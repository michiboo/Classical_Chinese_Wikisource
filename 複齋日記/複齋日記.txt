上卷
會稽王冕元章有高才。其墨梅冠絕古今，斷枝殘楮，人爭寶之。其畫梅多自題，有云：「我家洗硯池頭樹，個個花開淡墨痕。不用人誇好顏色，隻留清氣滿乾坤。」其初見高廟應製題梅詩曰：「獵獵北風吹倒人，乾坤無處不沙塵。北人凍死長城下，誰信江南別有春。」上大賞之。
僧玘太璞，吾姚人，專心禪學，藏經五千四百卷，無不成誦。高皇帝靈愛之。一日，問之曰：「為僧不了，其報云何？」 玘對曰：「為僧不了，永墮阿鼻地獄。」上曰：「出何典？」玘曰：「出《藏經》第幾卷。」都御史詹同目之曰：「若奈何為此對？」玘曰：「玘釋氏，不敢背教，亦不敢欺上也。」上頗聞其語，詰之。玘以實對。上變色曰：「然則吾當受是報也。」玘叩頭曰：「天生聖人，為生民主，豈同於凡類耶？」上曰：「此又出共？」 玘曰：「出《藏經》第幾卷。」上命取經閱之，信然，大悅，諭諸大臣曰：「卿等雖各有才，不若是僧之忠誠也。」臨終，沐浴更衣，詣上告訣。上適有事不見。玘望位叩頭曰：「臣有生緣無死緣。」即退。上聞知其語，歎曰：「噫，玘死矣！」使人視之，果已卒。遣人諭祭，驛送還鄉。
禦吏台管勾宇文桂犯罪，搜其衣笥中，得私書百封，皆浙右人獎誘之言。或欲私求進，惟平涼知縣王軫之父，托寄軫一書，勉其忠孝，盡心於職。餘索少許附子川椒，以養衰老。高廟見之大悅，親賜璽書獎諭，及白金百兩、絹十匹、附子五枚、川椒五斤。是雖聖明旌善之厚，其亦軫父之誠，有以感動之也歟？
林舜舉子同善，元省試第七人，任泉山書院山長，因號泉山。設教有方。元亡，變名字遠遁。國朝征天下賢良，有司鉤致，遣行人多齎金帛。泉山攜一謹願仆同行，途中以金帛授仆而自裁，戒使勿返，蓋不欲使其家人知也。子世懋，官至太守，號芹邊。孫勤，號樸庵，奉新教諭。皆有詩文行世。學者稱為三林先生。樸庵子大酋，國子監丞。大酋大夔，庚戌進士。人皆以為泉山忠節之報雲。
元都事蘇天爵，類集元名人詩文，如姚牧庵輩亦與，凡七十卷，名曰《國朝文類》。御史南鄭王理為序。今牧庵輩全稿不復見，而於此獨存。其有功於諸人歟！
予觀文公先生之作《資治通鑒綱目》，仿諸《春秋》而立凡例，其義甚精。及觀全編，則其間所書，多與凡例不合。心竊疑之，既而考之先生《與林擇之書》，有「《通鑒》工夫浩博，始謀之太銳，今甚費心力。須來年春夏間，入近山僧寺中，謝絕人事，作一兩月期，畢力了之。蓋心力不強，其間稍似間斷，便覺條例不貫，故須如此」之語。而他書又謂：「是書實授之門人訥齋趙氏，而成於其手。』乃知先生僧寺之期，竟弗及酬。而訥齋所成，於凡例之旨，先生未必能盡究也。何後學之不幸如此耶？所幸凡例俱存，可以取正。故上虞徐昭文得為考證，以明先生之意。今考證已附入綱目之後，凡例尚未載。累言之於有力，使梓入之，而未遂也。用誌之。
錢宰，武肅王這裔，善詩文。高廟征修《尚書》，會選《孟子節文》，宰為詩曰：「四鼓冬冬起著衣，午門朝見尚嫌遲。何時得遂歸田願，睡到人家飯熟時。」察者以聞。明日，文華殿宴，上笑曰：「錢宰昨日好詩，然朕曷嘗嫌汝？何不改為『憂』字？」宰惶恐謝罰。未幾遣還。高廟待士之隆如此。
元中書左丞餘闕，嘗名安慶太守韓建之堂曰「大節」，而為之記。大略言其為政簡易，及寇至，乃不懼而有臨大節而不可奪之操。蓋亦溢美之也。及元末亂，餘公乃為之守，而居是堂，增城浚湟保障之。□年，城始陷而公死焉。是其所為大節者，乃自成也。昔趙昂發判池，嘗作堂，名 「從容」，冀可於此而從容耳。及後元兵南下，趙遽引客至堂，指所匾字曰：「吾必死於是。」古人謂「從容就義難」，此殆先兆也。公名是堂「大節」，而後竟死是堂。豈非亦其兆歟？公之大節，素所蓄積，亦於此而可見也。池與安慶相隔一江，趙夫婦同死，而公亦然。忠肝義膽，交映江滸，長江之輝，一何多耶！
沙漠道途，風物傷感。□於參議張輝卿《北上紀行》，學士王仲謀《中堂事記》，蓋元盛時風景如此。今當不然矣。
陳壽，分宜人。聘某氏，未成婚而壽得癩疾。其父令媒辭絕，女泣不從，竟歸壽。以己惡疾，不敢近。女事之三年不懈。壽念惡疾不可瘳，而苟延旦夕以負其婦，不如死。乃私市砒，欲自盡。婦覘之，竊飲其半，冀與俱殞。壽服砒大吐，而癩頓愈。婦一吐不死。夫婦偕老，生二子。家道日隆，人皆以為婦貞烈之報。安成李翰為予言之如此。
宋孝宗因觀《文海》，敕宰臣王淮、周必大，諭秘書郎呂祖謙，取有益於治道者，編次成書。書成而疾作。孝宗驚惜。令取閱之，曰：「呂祖謙所編《文海》，採摭精詳。」與除直秘閣，賜銀三百兩，絹三百匹，賜名《皇朝文鑒》。且令必大為序，下國子監版行。有冒疾者，密奏《文鑒》多言田裡疾苦之事，是乃借舊以刺今。又其所載奏疏多指祖宗過舉，尤為非宜。於是孝宗遂以為載鄒浩諫立劉後之疏語訐，別命他官修定，而版行之議遂寢。呂以病歸鄉里，遂絕口不敢言《文鑒》事。後必大作序，緘以傳呂，呂一閱而藏之。蓋其所序未能悉其意也。呂曾自言其去取之意云：「國初文人尚少，故所取稍寬。仁廟以後，文士輩出，故所取稍嚴。如歐陽、司馬、二蘇諸公之文，俱自成一家，以文傳世。今姑摘其尤者一二，以備篇帙。或其有聞於時，而其文不為後進所誦習，如李公揮、孫莘老、李太伯，亦搜求其文載之，使不煙沒。或其嘗仕於朝，不為清議所與，而其文亦自有可觀，如呂惠卿之類，亦取其不悖於理者，而不以人廢言。」又嘗謂：「本朝文人，比之唐人韓退之、杜子美正少。如柳子厚、李太白，則可與追逐者。周美成《汴都賦》，亦未能侈國家之盛。止是別無作者，不得已而取之。若斷自渡江以前，蓋以其年之已遠，議論之已定，而無去取之嫌也。」其所著如此，人豈能知之乎？晦翁晚年語學者，以為此書編次，每篇有意，每卷首必取一大文字作壓卷，如賦則取《五鳳樓賦》之類。其所載奏議，皆係一代政治之大節。祖宗二百年規範，與後來中變之意思，盡在其中。讀者著眼便見。蓋非《經濟錄》之比也。《文鑒》於此遂傳。彼冒疾而沮撓之者，有何益哉！
張顯，宋狀元。既廷試，高皇帝夢雙燕墜地。及臚唱得顯宋。大悅，後為國子。
永樂間，李馬廷試第一。御筆改為騏。唱名，馬不知為己，不敢應。上曰：「馬也。」復唱「李馬」，乃出拜賜。是改王拱辰之事，復見於昭代雲。
予嘗觀諸豫讓曰：「智伯以國士遇我，我故國士報之。」而竊感曰：「茲讓值智伯，然亦智伯之值讓也。使讓不值智伯，讓固不見知。智伯而不值讓，亦無讓也。」噫！世果無豫讓歟？無智伯歟？
高皇帝罷相，政皆獨斷。惟制誥之事，任之館閣。永樂間，解縉以草登極詔稱旨，以政任之。不久而黜。一日且暮，寧夏報被虜圍。上悉召閣下諸老，皆已出，惟編修楊子榮赴命。上不懌，示以奏曰：「爾後進，寧解此？今當遣何處兵往救？」子榮徐曰：「不須救也。」上曰：「何也？」子榮曰：「臣嘗奉使至彼，其城堅，且人皆習戰。今其發已十餘日，虜必己退。但敕守臣固守，及鄰近諸城壁堤備可矣。不必遣兵而重為煩擾也。」上頗回顏，曰：「明日與諸老來議之。」夜半，虜圍解報至。詰旦，上召子榮以報書示之，曰：「卿何料之審也？」喜見於色。問其名，曰：「楊子榮。」命去子字，單名榮。即命入閣，與楊文貞、楊文定同事。寵遇日隆。然入謀於內，未嘗以宣於外。外人亦不知趨之。故成永樂之治。宣德間仍舊。至正統中，三楊繼沒。繼之者頗攬威權焉。榮後諡文敏。三楊心跡，大抵相同。而文敏才實通敏。機務總至，斷決如流。而善承人主意，徐引於正。二楊皆以諫東宮事係獄累年。文敏雖嘗諫，上不罪也。說者謂其相業有姚崇之風焉。
尚書毗陵胡公嘗言，文皇帝嘗遣之出外，麵諭之曰：「人言東宮所行得失，卿至南京，多留數日，試觀如何，密奏來。字樣須大。如晚至即欲觀也。」胡至南京，早晚隨朝，有令旨令免朝。胡謝不敢。一日，勳臣語嘩，侍衛槌之。仍口奏，有旨不問。即退朝，侍衛宣旨，賞之寶鈔。朝臣皆稱善。胡即錄之。泰和楊縣與鄰居，問之曰：「君被命出使，何得逗留？」胡謬言曰：「錦衣事未就。」居數日，又得所行之善事。至安慶，乃具奏。令所從校尉以疏聞。上大悅。後事還，特授吏部左侍郎。宣宗亦倚任之，令與王抑庵薦巡撫侍郎幾員。即相與薦上。上盡用之。吏部憤其侵越，殊不知上特命二人也。
永樂十五年，文皇帝北狩。仁廟時為皇太子，留守南京。有陳千戶者，擅取民財，謫戍交阯。皇太子念其嘗有功，令且留。上疏申理之。支庶有異志者，使人譖之曰：「東宮曲宥軍官，心叵測。」文皇帝大怒。械取陳千戶至北京。辭連讚善廬陵梁潛，正字四明周冕，俱處死。仁廟大不安。及即位，錄梁之子婺官至布政使，周之子濂官至部郎中。
楊文敏公嘗言十事，指斥五府六部三法司積弊。文皇帝密諭曰：「實切時病，但卿言之，人將汝尤。不若令謹密御史言之。」由是文敏以授御史鄧真。疏入，眾待罪。有詔：「即日悛改。敢怙終者不貸。」眾頗聞出於文敏。會祭酒員缺，共舉推公。欲疏之也。上知其情，不允。其知遇如此。宜其悉心盡力，而累建夫勳業也歟！
文皇帝初營天壽山。敕皇太子漢、朝（案，太祖子得封者二十三王，未聞有朝王也。似是韓王之誤）二王、皇太孫往視。過沙河，卻輦步進。皇太子有足疾。中官扶從。時或失足。漢王曰：「前人失足，後人把滑。」皇太孫應聲曰：「更後人把哩！」漢王怒目回視久之。天縱聖人，雖一時謔浪之語，而後來武定州武成之略，已具於此矣。洪武初，安南國王陳日煃來降，高皇帝封為安南國王（戕字上有脫文）而戕其宗，詭稱胡一元。子胡蒼，冒陳氏甥，誑言陳氏絕嗣。來請襲封。文皇帝不逆其詐，特賜封冊。蒼謀既遂，因懷逆謀。據我思明等數州、寧違等七寨，侵佔城土疆，要其貢賦。通授偽印，使之從己。朝廷聞之，議欲加封。會安南王孫奔竄至京陳訴，蒼聞之，遣使奉貢，自伏誣妄之罪，請陳歸國。文皇帝信之，遣使送還。蒼使兵邀殺於途，並賊朝使。文皇帝大怒，拜成國公朱能為征南將軍，總兵八十萬以討之。師渡富良江，蒼率眾號七十萬來拒。一戰敗之。蒼走死，復其地為郡縣，而置交趾都指揮使司、布政使司、按察司以統之。
廣寧伯劉江鎮守遼東，軍政修明。永樂間倭賊二千餘人駕海酋數十，逼望海塢登岸。公令都指揮徐剛伏兵山下，百戶薑隆率壯士先焚其舟，約以旗舉伏起，炮鳴奮擊，不用命者以軍法從事。倭至，江□旗舉鳴炮，伏盡起合擊。倭大敗，奔入櫻桃園空堡內。進圍，開西南一路縱之。倭走，江揮眾追逐，斬首千餘級，生擒幾百人。無人得脫者。事聞，進封。麾下皆進秩。先是，遼東、山東、淮陽、崇明、太倉、金山，浙閩、廣多被倭寇害，俱置備倭官軍。自江捷後，倭不復敢窺。烽堠雖置人，終老不見警。江之功大矣。
太師英國公張輔征交趾時，一旦黎賊擁兵大至，公下令出戰。參將王某以風逆，按所部不出。公勒眾力戰，大敗之而還。明日班賞，因問：「昨日不與戰者為誰？」王知公怒之，斂手曰：「昨以風逆，故不敢出。」公曰：「我獨不畏死也。封疆之事，幾不可失。我既已出，而公不繼，朝廷不福，幸而勝耳。脫或不敵而陷於賊，豈非公賣我乎？」命引出斬之。王叱引之者曰：「孰敢引我！」公據□拔佩刀起，眾共擁出，斬於軍門。其子某訴之，朝廷頗疑，征還。都御史顧佐請去其兵權以保全之。製可。某知朝廷之意，率其家人於長安門外伺公出朝毆之，朝廷知而不問。
仁廟在東宮時，天台徐好古為讚善，清介端重。仁廟以師禮待之。詩文皆令改定。嘗因其有疾致書，稱之為「讚善先生」。遍述其能直言裨益，慾望輔導之意。辭極謙抑。冬至賜酒，又特賦詩致意。徐卒，痛悼不已，自為文以祭。及即位，又為之敕守臣時祭於其家。是固好古之遇，然亦可見仁廟崇儒重道之盛德雲。好古名善述，贈太子少保，諡文肅。仁廟冬至賜酒詩云：「清朝盛文治，輔德資耆儒。念彼筋力倦，趨朝諒非宜。賦詩有佳致，教誨多良規。起予德深處，永懷浩無涯。新陽廟初復，況此承平時。酬勞見尊酒，庶以榮期頤。」
北方田野人患胸腹飽脹，用馬蘭子椎碎，涼水吞下，即瀉而愈。
祭酒安成李先生，上仁廟封事忤旨。命侍衛將軍以金瓜擊之不死，係獄。而仁廟上賓，皇太后意其激怒之，以致大故。欲殺之。宣廟承旨，命就獄械取。欲親鞫。俄又命錦衣衛指揮王某即出行刑。王甫行而先生至。宣廟退，近臣某就問，先生陳其忠誠之意。宣廟出，近臣備述其言。宣廟悟，命仍就獄。蓋王被旨，急趨出，與先生相失於端門左右。候之於長安門久，不知先生已入。急趨回，則先生已獲更生矣。使彼時而王值之，或宣廟不退，而先生之情，不得達於近臣，不以聞，則禍必及矣。豈天憫先生忠誠而陰佑之也耶？先生後在國學時，重修國學。英廟臨幸，坐彝倫堂，賜先生坐。先生講《舜典·君臣賡歌》一章，敷陳明切，君臣傾聽。英廟大悅，錫予優厚。時先君為太常博士，與行釋奠禮，及見之，常道之如此。其所立監規，嚴肅簡要，至今猶遵之雲。
漢王高煦，文皇之第二子，建國樂安州。先從文皇帝奉天征討，善戰有功。為文皇帝所鍾愛。潛有奪嫡之志。文皇帝亦惑之。賴儒臣楊士奇、楊溥、蹇義、黃淮等前後正救。雖皆下獄，而文皇帝酷愛皇太孫英明，可承大業，故東宮迄得不搖。仁廟正位不久而崩，宣廟繼立。王不自安，圖為不軌。以指揮王斌、知州朱恆等為謀主。偽命斌為太師，恆為都督。奪民馬為戰馬，放囚徒為卒伍。潛以帛結在京官軍為內應，反謀漸露。朝廷疑之。王覺，差百戶陳剛賚本指斥乘輿，聲言犯闕。皇太后憂之，召楊榮使定計。榮請親征，皇太后及上俱難之。榮曰：「彼謂陛下新主，必不自行，故敢爾。若陛下親行，出其不意，而以天威臨之，事無不濟。若或遲疑而使彼得為計，未可知也。臣請先行，誓不與賊俱生。」皇太后壯之。勸上從其計。榮即起行，晝夜疾馳。至即合圍。督軍士築土山。山成而大駕至。眾呼萬歲，聲振城中。漢王知不敵，遂開門出降。詔誅王斌等同為謀者，免漢王為庶人，改樂安州為武定州。
宣德五年，即賜進士。時東宮已建，上欲選進士之尤者，使積學以備官僚之用。敕禮部尚書胡濙選年少美質者三千人。入時，上在齋宮，甚喜，即令考之。濙奏筆劄未備。敕內臣給，而親授題曰：「用人何以得其方。」命楊文定掄次，得三山薩琦八人。先入與列，詔賜襲衣冠帶，仍命有司給以燈油房屋皂隸。而敕太和王直率之讀書中秘。每賜上膳良醞以勞之。其後復敕通取二年、五年、八年進士，妙選得泰和蕭鎡、東吳徐有貞等二十人，共二十八人，如永樂間應二十八宿之數。後薩琦為禮部侍郎，西蜀江淵為少師工部尚書，蕭鎡武成王，玉俱侍郎。徐有貞為武功伯，安成王宣為國子祭酒。上虞陳金、吾姚何瑄皆布政使。咸著聲績雲。
朝廷奏事，前一日進奏目，至日廷奏。其有彈劾，多命鞫問。正統辛未，狀元彭時謝恩，不敢就枕，反致失朝被劾。上惟命錦衣衛諭之而已。不惟可見聖明倉卒處置之盡善，而愛惜儒臣之心，亦於是為至矣。其日報名謝恩，鴻臚盛氣讓之。彭應答自若，亦可以驗其將遠到雲。
歐公晚年，論青州青苗事，明切至當。行狀不載。韓魏公作墓誌，始見之而亦不詳。《神宗實錄》附傳亦不載。葉濤重修，始著其不俟命擅止散錢有放罪之詔。至洪景盧四朝使傳，始直書。以是為王安石所詆，而遂決歸老之計。隻此一事，凡更數賢之手始傳。以是而觀，古人之美跡，其不得傳者多矣。
尹鳳岐先生善為詩，遇事有不平者，輒為詩諷刺之，往往為人所傳。會製科舉賢良方正授八品官。而簡太學生年五十以上者悉放還。尹作詩曰：「五十餘年老秀才，故鄉依舊布衣回。回家早去養兒子，保個賢良方正來。」當道聞之大慚。
正統十四年，先人以太常博士陪郊祀。先一日，英廟已蒞齋宮，升壇習儀。賜供事官食。及將祀，宣太常寺官，命英太師攝祭。蓋英廟沐浴更衣，體不平也。成化二十三年郊祀畢，憲廟即駕出南天門還宮。衛士皆不知之。蓋常郊駕還，皆出西天門也。而其年英廟駕陷，憲廟賓天。上帝鑒臨可畏矣哉！
正統十四年進士登科錄，凡天字皆作{艸曳}字，雲出內閣之意。景泰中《幸太學謝表》，有「管窺霄蠡測海之句」，蓋亦諱天字也。偶見宋宣和時禁君天等八字，乃知其事蓋有所本雲。
王抑庵先生典選，或遇事不如意，輒誦古人詩以自解。一給事中欲幹選法，則誦曰：「偶然題作木居士，便有無窮求福人。」一御史言其選得不當，則誦曰：「若逢鮑老當筵舞，更覺郎當舞袖長。」其所感深矣。
獵者用繩設機於山徑中，野獸過而觸之即被束。有二人早行遇機繩束一巨鹿。獵者未知，二人取之。念其設機良苦，係一白鯗於繩以遺之而去。獵者得之驚異，歸以語其家人。其子即為神語曰：「吾此山神來招我靈，宜為我立廟。」鄉人聞之，共立廟祀山神，祈禱輒應。遠近尊奉，共名為「白鯗廟」。既數年，二人還憶其得鹿之處，問奚立廟，祝言其由。二人笑述得鹿遺鯗之事。聞者皆歎。廟遂不神。祠因廢。妖由人興，信哉！
六科之署，舊在尚寶寺西。永樂間災，暫於午門外直房署事出入便易。正統間營造不復重建。因之至今。
京城西一古廟久廢，相傳為「白虎廟」。一老夫與其婦二人寄居。一夕，夫婦俱夢一白衣老人謂曰：「吾乃此廟白虎靈神也。本身在後簷地內三尺之下，汝可出之。吾有大靈，人有疾在首者，捫吾之首；在腹者，捫吾之腹；在手足者，捫吾手足，皆能使愈。香火之錢，皆可贍你老也。」覺與鄰家言之。相與掘地三尺，果有虎首。老夫鬻衣具酒飯，飼眾出之。乃燕中白玉石所為，高可八尺，形狀雄壯，儼然如生。用水滌之，舉置廟中，適有賣麵者痧肚叫號。老夫扶入，令捫虎腹，鄰有解治痧者砭之，須臾而愈。繼有乘馬者及門而墜，傷手痛甚，不能上馬。老夫扶入，令捫虎足，眾為撫摩，須臾少止，上馬而去。共以為神。鄰巷醵錢致奠，人遂輳集。一日收香火錢千餘。三日之後，門巷填塞擠排，牆覆壓死二人。兵馬司以聞，有旨「取入大內留三日」。計舊廟不可容，令置城隍廟門。以疾來捫者益多，雖通宵不絕，有五六里之外乘輿而至者。委頓死者多，而驗者絕少。人亦不沮。至三月餘始懈。則虎受捫摩，白漸變而黃，乃相謂曰：「白虎已為黃虎，今不神矣！」無復捫者。其虎至今猶存，亦怪矣哉！
京中有鬻有夫鬻豆芽菜。一婦人用錢買菜求益，夫不與。婦人引手就其筥取之，袖中銀一錠，落於其筥。夫持歸以告妻曰：「吾今可以免賣菜矣。」妻略不視，曰：「爾得之而喜，彼失之者寧不戚乎？今吾將娩，彼戚而致死，詛咒及吾，吾亦且死矣！縱得十錠何補？」夫感其言，遂還之。婦為其夫所咎，果將自經。得之甚喜，勞以酒飯，以銀一兩遺之。其夕鬻菜妻產一男。夫出求火。妻見一白衣人從地中出，長尺許，光彩照室，驚怪。以衣投之，即沒。夫意其寶，掘之，得銀一缶。報於失銀者。其婦亦產一女，歸於其男。相與同為貿易，皆致富。鬻菜妻亦賢乎哉！
鬆江曹至得常言其祖雲西善詩畫，而家饒於財。嘗築一屋，以錫塗之。月夜攜客飲宴其間，號曰「瑤台」。蓋元制不備，富家侈僭，大率類此，不獨一雲西也。
范仲淹、高季迪，皆姑蘇人，皆嘗詠卓筆峰。範詩曰：「笠澤研池小，穹窿架石峨。仰憑天作紙，寫出太平歌。」高詩曰：「雲來初潑墨，寫過還成字。千載隻書空，山靈恨何事？」二人之氣象，於此蓋可見矣。
兵部侍郎王偉，嘗戲謂劉洗馬定之曰：「太僕馬多，先生須一一洗之。」劉應聲曰：「隻為諸司馬不潔，太僕之馬，則易易耳。」問者大笑。
太監王振，代州人，有才識，能驅駕人，見知於宣廟。英廟在東宮時，使事之，仍責之以授書授字。振莊嚴自持，英廟亦嚴憚之。及登極，未親政事。議於閣下，而決於太皇。多令傳旨，以此漸幹政事，而敢肆然。宮中之事，一皆統之。經筵講日，英廟幸西海子不至。振即言於太皇。太皇急遣人召還深譴，久之始釋，而下諸從行內侍於獄抵罪。自此上或起居必皆諮之。行幸各宮，亦責保傅報知。或不循序，即勸上回馬車，曰：「恩澤欲均，不可偏也。」一日，退食入侍，問蕭聲，吹簫者以振至走匿。振追之，叱曰：「爾事皇上，當進正言，談正事，以養聖德。而乃以此淫聲惑上聽乎？」杖之二十。又一內侍給上梳櫛久，乞恩。上欲授以奉御。以諭振，振曰：「官所以待有功。此賤技微勞，賞以金帛可也。」卒不與。其閑邪納誨，以成英廟盛德，不為無補。惜其因三楊既沒，政悉攬歸於己。招權納賂，淩忽大臣，殺戮諫官，馴致土木之禍，而為世大戮矣！
翰林修撰安福劉永鯁直有文。時太監王振招權納賂，劉憂之。因災異上十事，其一言北虜當備，其一言太常當用儒臣，其一請上攬乾綱，不可使之下移，暗斥振也。振雖銜之，而無以罪。下其章，令百官各省。未幾，編修董璘請任太常，下錦衣衛獄。鎮撫馬順希振旨，抑令連劉被收。劉知不免，大罵：「目為趙高！」 振怒，令順於獄殺之。振遂大橫，肆意誅戮。朝臣重足而立。遂北征致陷大駕。言者訟劉之冤，且謂「所言皆有先見」。製贈翰林院學士，諡忠湣，附祀於廬陵六賢祠，位次於文天祥。振方熾時，吾邑成器傷劉之死，設位於龍泉絕頂，為文以祭之。人名其地為「祭忠台」。劉二子鉞、釪俱第進士。鉞官至廣東參政，釪雲南按察使。釪子須禮部郎中，洵鄉貢進士。人聞，以為公忠烈之報雲。
正統十四年八月，也先犯邊，太監王振欲立功固寵，且欲車駕過代州，就幸其家，力主英廟親征。尚書王直等諫，俱不聽。即出，遇賊不利。引還至土木，為也先所薄。止營，營中無水。止三日，軍馬多渴死。不得已啟行。也先急攻，不戰而潰。駕遂陷。皇太后下詔立皇子見深為皇太子，命郕王為輔攝政。九月，也先攻破紫荊關，直犯都城。廷臣請於皇后，共立郕王，是為景皇帝。遙尊英廟為太上皇。乃號令都人城守。也先見吾有備，引去。遣使許歸大駕，遂得迎復。廷臣議令大學士商輅迎於紫荊關，請英廟詔諭群臣，恭事皇帝以治天下，還居南宮。後有獻燕帖木兒謀者，景皇帝黜之。歲壬申，皇子見濟生，欲立為皇太子。于謙、王文等且號令廷臣置給事中林聰爭之不得，竟下詔立見濟為皇太子，而封見深為沂王。不逾年，皇太子薨。歲丙子十二月，景皇帝不豫，眾請復舊太子，不納。于謙等亦無讚成之意。明年正月十七日，太監曹吉祥、總兵官石亨、張輗、張軏、都御史徐有貞等共謀，集兵叩南宮門，請上皇升輿，徑入右順門。侍衛都督範廣禦之，戰死。遂升殿，諭百官以皇帝不豫，眾請復位意。百官皆呼萬歲，事遂定。亨等欲邀功，斬于謙、王文，謫陳循、江淵等戍邊，放商輅等歸田裡，廢景皇帝為郕王。後三四日，英廟禦文華殿，諸文武有功之臣在列，英廟喜見於色，曰：「弟弟好矣，能吃粥矣。事無與於弟弟，小人壞之耳。」英廟之言如此。廢黜之事，非其意矣。他日追復，豈嘗有微言歟！
正統己□八月二十三日，郕王禦午門左，言官及諸大臣共劾王振誤國之罪。有令旨：「朝廷自有外置。」眾心憤鬱，叫號不已。長史儀某造膝前免冠密言，眾皆免冠。郕王見眾情怒，命籍沒王振等家。眾長號不聞，膝行益前，將及御座。給事中王竑忽於眾中躍起，捽馬順至前，曰： 「奸臣黨在是！」郕王起退，方闔門，順已死於諸臣拳足之下。諸衛士因大言索王、汪二長隨。內縛二人送錦衣衛獄，甫出門，衛士共箠殺之。蓋二長隨因戒嚴箠撻衛士及都人，眾皆怨之故也。其後乃以犯闕罪竑，非其罪矣。
正統己巳，也先兵臨城時，人情洶洶。廷中倡遷都之議。太監金英以上意諭眾曰：「死則君臣一處耳。敢有以遷都為言者必誅之！」御史徐謙亦上疏極論，下其章申戒。人心乃定。
土木兵潰歸，一卒曰：「兵敗時，已蹂躪於人馬之下。忽見一神人提起之曰：『爾非此中人？豆腐閘兒人也。』不覺得脫。然不曉豆腐閘。」（下有脫文）此卒後死於閘畔雲。
正統十四年，京師小兒嬉戲，群環一小兒，而匿一小兒於外，一小兒呼問曰：「正月裏狼來咬豬麼？」眾曰：「未。」按月問之，皆曰：「未。」至於八月，則外之小兒破群而取環之小兒而去，諸小兒逐之以為樂。在在皆然。其後果為土木之應。景泰末，忽童謠云：「鷺鷥冰上走，那裏討魚寨？」其後卒為于謙之應。蓋禍之將至，兆已先見，特人不能知耳。
景泰元年九月廿六日，禮部具奏：「也先遣使來言，欲送車駕還都。請遣使奉迎。」景皇帝：「欲與虜絕，而卿等每以和請何耶？」吏部王直曰：「虜之誠偽，雖未可知，而奉迎臣子之事，義自當舉。今虜有言而不知舉，其如天下後世之公論何？」景皇帝不懌，曰：「當時大位是卿等推戴，非出朕心。」兵部于謙進曰：「大位已定，孰敢有議？但王直之言，理合如是，不可失耳。」景皇帝始釋然曰：「從汝，從汝。」言已而退。太監興安自內出，盛氣謂諸臣曰：「祇說遣使，今群臣孰可行者？其孰為輔弼？孰為文天祥耶？」王直怒曰：「群臣皆朝廷臣子，惟朝廷用。孰敢不行？」興安語塞。乃推給事中李實。國書惟言報禮，而不及奉迎之事。實等驚疑，而質之於用事諸臣。興安訶之曰：「汝等奉黃紙幹事，尚有何言？」蓋深諱言復也。實見也先慨許奉還，及後將至紫荊關，詔廷臣集議還宮之禮，及議防變方略。都御史王文曰：「孰以為真來耶？黠虜變詐，不過用以索金帛及土地耳。豈真有心送來？」眾畏縮不敢言。兵部于謙曰：「防變方略，乃在我與總戎。」遂皆退。惟給事中葉盛等至禮部，問之，尚書胡濙曰：「君輩以王公言而疑奉迎大禮，遂不講耶？言彼自言，儀注已送閣下議矣。」當時特以也先累促奉迎，而諸老力主應之。內外當事之人，實無奉迎意也。天造草昧，懷湣徽欽，無一時得還。而我英廟鑾輿安返，天蓋將復隆八年之治，以綿我國家千萬年之業而保之佑之。雖也先凶醜，不敢有加。豈區區所能沮撓也耶？
景泰元年，迎復上皇報至。閣老高公於禁門內得一帖，大約言：「上皇為宗社故失陷，今虜人悔禍奉還，禮宜從厚。主上當避位再讓而後受命。不爾恐取天下後世之議。」末雲「書奉修史先生」。禮部胡公欲封進之，都御史王文不可。于謙依違未上。給事中葉盛以聞，有旨封進。縣令錦衣衛捕治甚急。指揮龔榮自首，詔下獄。內旨叵測，門、謝二鎮撫謀於大臣，坐以應奏不奏不應之罪，製可。蓋其辭理俱直，而公論不容廢也。
正統駕陷之後，人心遑遑。自給事中王竑擊死馬順，一時科中如林聰、葉盛、金達輩，皆夙夜謀慮舉正庶務。而景泰皇帝亦倚任之，言無不從。先是舉劾必受密旨。或自欲舉，亦先一日具春坊帖上聞，次日乃廷陳之。至是都督楊俊鎮守有罪，葉盛等豫草疏，欲俟其還劾之，使人伺於鴻臚寺。俊廉知，昏暮始至寺報名。及將入朝，盛等方知。即率同列懷春坊帖叩門投之，時駕將發，閽者不納之。盛訶曰：「吾輩有急事欲廷舉，苟有誤，罪在爾也！」閽乃為通，遂廷論之。俊竟抵罪。自是上下震恐，百度皆正，邊鄙復寧。諸人之力也。
景泰元年，廣寧伯劉安、都督僉事郭登守大同。也先遣人奉上皇至城下，召守臣出見議事。劉邀郭同出，郭曰：「虜情叵測，安知其不以夏人之誘揚廷者誘之我乎？吾二人之身，城之存亡攸係。脫或懷詐，吾二人命不足惜，如此城何？」擐甲登城，北面拜曰：「臣非敢不出，但此城臣塚，不敢離耳。」劉竟自出，因得迎復上皇。命加封侯，從而入京。給事中葉盛等劾之，詔復原職。英廟復位，進劉爵，郭罷廢。至成化間，始得復用，人莫不多郭之守正雲。
蒙古可汗脫脫不花，元之後也。其部落也先，初甚微。知勇善戰，日漸強大。脫脫不花因命為太師。及土木得利，遂懷篡逆。因眾部落會朝，執脫脫不花，以弓弦縊殺之，自立為可汗。平章某言於也先曰：「主人衣新衣矣，幸以故衣賜臣。」蓋覬乎太師。也先不許，而以封其弟。平章某不平，而形於言。也先知之，鴆其子。子飲而覺，齧指血染箭，令仆持報平章。平章厲兵，俟也先兵眾出獵襲之。也先勢不敵，從數十騎遁去。既又恐其下叛，夜與親信數人，走至一部落乞漿，一婦人以酪飲之，遂去□□。婦言狀，夫疑其偽，追及之，果也先，殺之。蓋其父嘗為也先所殺，每圖報之，而求之（下闕、上闕）。下當傳之子，請立皇子見濟為皇太子。景皇帝大悅，即輦金銀，駕之太監興安私室，使主其事。安辭，請下其奏於廷臣議。都御史王文即曰：「當立。」眾唯唯，因具疏令群臣議。署給事中林聰曰：「皇太子已立，無過當置何地？」文怒瞋之，林不得已，亦署。見濟竟立。以翰林院官兼官職，他官不與，文特以林兼清紀郎以愧之。御史王傳希文旨，構林為甥某官某營美地。詔多官訊之。文抑使承受賂，林不承。乃入以大臣專擅選法，律斬。獄上，尚書胡濙移疾請告。景皇帝命太監王澄視之。濙對曰：「臣本無疾，因林聰以微罪坐死，被驚故爾。今其事何如耶？林聰好人可惜。」澄還言之，景皇帝悟。免死，降國子學錄。英廟復位，升僉都御史。初立儲詔下，其文有曰：「天降下民作之君，父有天下傳之子。」尚書何文淵宣言於朝曰：「此文淵語。」閣下先生不解，道：「此蓋欲以徼寵也。」及英廟復位，何已致事，心上自疑禍及。一日，驛報陳都御史將至。何意朝廷將有處分，即自經死。已而至者，乃舊都御史陳泰，降廣東副使，便道還鄉耳。夫林守正俟命，而卒獲夫福。何以要譽徼寵，而卒取夫禍？為人臣者，可以鑒矣。
土木喪敗之後，節庵於公整飭官軍，捍禦也先，朝廷賴之。景皇帝優禮有加，故與王文有易置東宮之舉。及東宮薨，前星不耀，少卿夏時正以為憂，謂於之子冕曰：「久懷一事，欲白尊翁，而未得間。幸先為我言之。」冕以告公。一日，夏往謁。坐惟言鄉曲之事，茶進七次，且欲退。於止之曰：「君前與冕言將有見教，今盍言之？」夏拱手曰：「東宮久虛，中外之人，皆仰丈人樹之。」公愀然不樂，戒曰：「事不循法，予之責也。樹儲國之大事，閣老及諸勳舊當任其咎，責不在我。」夏曰：「丈人恐不得辭其責也。」公愈不樂，夏趨出。節庵特以景皇帝遇之之厚，重違其意。使時而用夏言以正救之，未必有他日西市之禍。而公不之悟，何哉？
台州章某，聘某氏，未成婚，納妾某氏，有娠。而某得疾且死。某氏聞，請往視。父母謂未成婚尚可別議，不許。某氏堅欲往。某一見而即逝。某氏為棺殮之，挽妾守喪。妾生子綸，親教讀書，通《四書》大義後，遣就外傳。竟第進士，官至某部侍郎。先欲疏請復立舊太子，恐貽母憂，未果。某氏聞之謂曰：「吾平日教爾何為？汝能諫死職，雖為官婢，無所恨也。」綸雖以疏入，忤旨。謫戍某地。某氏怡然。綸後獲復官終養。某氏嘗自為詩見誌，人共傳誦。詩曰：「誰雲妾無夫？妾猶及見夫方殂。誰雲妾無子？側室生兒與夫似。兒讀書，妾辟纑。空房夜夜聞啼烏。兒能成名妾不嫁，良人瞑目黃泉下。景泰某年，東宮見濟薨。禮部郎中章綸、御史鍾同請復建前太子，而同復及宮闈之失。上怒，下錦衣衛獄，俱杖一百。鍾死章免。英廟復位，章進階，錄子錢通政司知事。
內閣撰敕，皆從該衙門具事。實景泰六年正月獎勵，獨石守臣一敕，不依兵部所具，而以請兵責之。不知請兵者宣府，非獨石也。以此而掌絲綸，豈謂□乎？
景泰丙子，順天府鄉試吉水劉公儼為考試官。閣老陳循、王文皆有子入場托之。劉不為錄。二人令其子錄其文以訟。上命翰林院取中式卷與相較。翰林院以二卷與中式在後之卷相等，試官批無點，特拘解額而不及錄為對。上特命順天府給公據赴禮部會試。先是廬陵羅崇嶽中順天府鄉試第一，以冒籍發回本貫入學讀書。人因為之語曰：「學中有榜上有名字秀才，禮部有榜上無名字貢士。」傳以為笑。明年正月，英廟復位。王文被刑，陳循謫戍，而此命遂格不行。夫劉之守正，固不可尚，而科舉祖宗良法，亦自不容紊也。後劉卒，眾議以此諡之為文介雲。
忠國公石亨，以有南城之功，頗幹朝政，多納賄賂。御史楊瑄等欲言之。亨聞，先訴於上。上怒，下錦衣衛獄，謫戍遠邊。亨益自恣，有納賂者，即稱南城有功，以請官賞。上厭之，以問少保李公賢，公曰：「非惟此輩望不見南城之人無功，雖有事於南城之人，亦無功也。」上曰：「何謂無功？」曰：「陛下復位，中外同欲，□□特能倡之耳。其何功之有？」有愀然不寧者累日。由是陸杲盡廉其不法事以聞，而竟以得罪雲。
太監曹吉祥事英廟最久，後有南城之功，官其侄曹欽為某官，使掌降虜之充軍者。英廟既任錦衣衛指揮陸杲，構總兵石亨之罪致死。欽致疑，欲行苗劉之事。會遣卒戍也，欽夜享虜騎，期以旦日舉事。有亡告總兵官孫鏜者。鏜急以聞，而微服至宣武門，令騎追戍卒曰：「刑部囚反獄，可具甲回捕之。」至則令之曰：「曹欽作反，同吾剿之。有功升賞，不用命者即斬。」眾方聲「諾」，而欽騎已殺陸杲及都御史寇深攻西長安門矣。賴內已覺，賴衛士築門不得入。鏜揮眾攻之，欽東走。殺恭順侯吳於表背巷口。焚東華邊門，大雨火滅。欽已敗走歸其家，赴井死。騎猶據其室以拒。有旨攻入其家，得其財者即以充賞。卒爭奪盡殺其騎，而肆吉祥於市。
都御史東莞彭公，守吾郡時，郡入倉之費，以鬥計賦益之。佃官田戶大病，多至於逋。公許以畝益，佃官田戶大便，皆復其業。郡之西五十里有西小江，源出金華、諸暨。先朝阻錢唐江築堰擁水入之，恆不竭，民得其利。永樂間堰決，水竟入錢唐江，不復至西小江。惟錢唐江潮，上入林浦，下入三江，水減於昔，西舟入郡不通，因設錢清南北二壩，以通舟楫。潮水渾咸，日漸於淺。舊浮橋船十五，比漸減，存三之一。今則橋下亦淺，易為梁矣。公相其形地，築林浦壩以遏江潮於上，而於三山側曰馬山，置閘以瀦鑒湖之水。水不復耗。而錢清二壩除去，亦可以舟，農商俱利。先鑒湖水逼錢唐江，築塘以瀦水，立水口牌，而置閘以泄水。或時久□，水過於閘而泄，不泄則上騰為決。公視水淺深，而決塘以泄之。稍舒即築，迄無水患。公既去，水至決塘如故，而築多失期。水即失瀦，又復失利。浮梁戴公繼守，度為石堰，高視水□而橋其上，以通往來。水益即泄，而又無失瀦之患。遂為吾郡永遠之利。彭以績成，遷山東布政使，尋進侍郎。會有旨諭諸大臣以遼東之事，自王翱總督以後，累見更改。令選總督必得如王翱者，共以彭薦。上悅，即日拜都御史遣之。公視諸將多新進，不閑軍旅，未可用，俱遣屯田。而獨嚴邏卒，謹烽堠。虜疑不敢大入，而時復鼠竊。諸將累請出師，公俱不許。眾議藉藉，公乃閱之。坐作進退，皆失其度。公開教之。明日又閱，稍稍如度。公問諸將：「何如？」皆曰：「願受教習之。」公怒曰：「渠輩累請出軍，而戎事尚未習若此！若徇渠所請，豈不敗事乎？」皆重杖之，令習一月。再閱之，則軍成矣。公又言曰：「今竟何如？」諸將拜服。公即授以方略，遣之出塞。軍士踴躍啟行。虜聞之，使人請降。使者言多張皇，且言地多喬木，騎恐難入。公笑曰：「木可去否？」即令軍萬人，各持一斧一炬，使人去木近根之皮三寸以爇之，數日木皆枯死，炬焚之矣。虜懼，遂皆乞降。遼有紅羅山甚高，其外即虜。虜嘗登山<間見>望，乘不備，即入寇。公於上築垣守之。虜不敢復望山。山產人參。先時采者多為虜所掠，不敢往采。從虜市之，價甚貴。壘成，人皆往采，參價為賤。朵延不能掠，走依塞上，求入避難。諸將請縱之入，坑之。公曰：「乘其危而取之不武，且取輕於乚家斯蘭，不許。仍諭朵延，止於塞上，給之以糧。仍諭鴉家斯蘭釋之。朵延深德□□，請為外捍。自是邊塵不驚。息軍屯田，積穀至百萬餘石，公私給足。累以老疾辭，諸將輒表請留不遂。最後潛表懇請，上憫之，賜歸。諸將大慟，虜聞之亦涕泣。繼公者因公多積，興役深入，雖有所殺獲，而虜尋報之，得不償失。邊鄙多事，而遼東虛耗矣。
太監懷恩，自憤其被刑，篤誌力學，每以唐張承業自待。憲廟知之，任之以政。始協商輅、姚夔爭皇太后襄事，忤慈懿皇太后意。既為汪直饞構，安置鳳陽。今上即位，召還。都人望之，如宋洛中之望司馬公來也。至則讚營大行襄事，裁抑內府幸濫。未幾卒，人皆惜之。先從學士雲間錢先生溥及太常吾邑陳先生贄授書，後二人歸老，常有問遺。其得政日，錢特至京請謁。懷今守正陽門外內侍館之，日給之資，仍以百金為壽，而辭不見。太常有孫詢，任刑部主事，請見亦辭。一日奉命讞獄刑部。事畢，詢司寇陸公，召見詢，問太常終事，歎曰：「吾師有孫矣！」明日，命家人招詢至家，設盛具享之，而終不見。其盡禮守志如此，雖士人未易及也。
安南國逐占城王而奪其地，使其臣提布台據之。占城王子古來逃避海島，使人訟於朝，且請封。上命給事中馮義、行人張謹齎冊以封之，而諭廣東布政司移檄詰其據地之狀。二人至，占城猶據於提布台，而不得見古來。提布台遂以計取冊，二人授之。馮卒於道，張還。詔係獄治之，而更為冊，復遣給事中李孟陽、行人某往封。李奏不詰安南之罪，取還提布台所取之冊及地，恐復不受詔命，特與禮部議之。李執前議。尚書周某曰：「天使復臨，彼小邦必不敢復抗。」李曰：「萬一敢抗，將若之何？」周無以答，上竟是李奏，令駐廣東，俟安南報而後發。未幾，古來避難，來依海濱。上命都御史屠公便宜處之。乃逆古來於廣州封之。而遣人送之國。安南不敢拒，以其地還之。
都御史陳鉞，以太監汪直得幸，以陳自強之計說之，使立功於異域以自固。直然之，請巡遼東。夜出兵襲殺女真五百餘人，論功升鉞戶部尚書。直等懼兵部尚書馬文升發其奸，誣以啟邊釁。強不錦衣衛，獄臣鞫之無實。送都察院，直怵之以威，竟坐謫還邊戍。既而女真懷忿，寇三萬等處，屠殺官軍二千餘人。鉞隱其四之三，御史強珍以實聞。詔都御史林聰往覆。林畏直，以「鉞奏未盡，而強奏亦頗張皇」為對。詔謫強戍，而鉞不問。鉞既得志，尚書王鉞慕之，因說直北虜可襲，願任其事。直脅總兵官許寧襲之。寧曰：「祖宗舊法，虜來則禦。不得掩襲，以啟邊釁。三萬之寇，已可鑒矣！烏可復蹈其轍？」直怒曰：「虜在近地，不行進討，朝廷蓄養汝輩奚為？吾將聞之於上。」即命駕行。寧懼得罪，馳還，候暮發兵。四鼓至虜營，俘斬老弱婦女四百餘人，少壯者得馬皆走。鉞輩恐其交戰，乘暗鳴金退軍。馬牛羊雖蔽野，不暇取也。論功封鉞為威寧伯，直蒙厚賞，中外皆惡之。諸內侍共教優人之為淨者，盛飾如直之狀，高視闊步，叱吒呼喝，傍若無人。副末前詰之曰：「你是何人？敢如此肆誌！」淨曰：「你不知我是汪直？爺爺愛我信我，我要殺人便殺人，要活人便活人。如何不肆誌？」副末曰：「看你這廝模樣，有甚本領？爺爺愛你信你？」淨曰：「我有計較。」副末曰：「你敢是張良？」淨笑跪曰：「不及不及。但我會殺人。」末曰：「你敢是韓信？」淨得跪曰：「不及不及。但我有擺布。」副末曰：「你敢是蕭何？」淨復笑曰：「不及不及。」副末曰：「你不及，如何得爺爺愛信？」淨曰：「你不知我兩隻手有兩個月。」副末曰：「天隻有一個，你如何有兩個月？」淨曰：「不是兩個月。」因舉左手月：「這是陳鉞。」又舉右手月：「是王鉞。」憲廟大笑，因疑直。會虜憤威寧之役，深入邊鄙，大肆屠戮，嬰孺亦殘滅。言官論直輩起釁之罪，俱坐貶謫。方直得志之日，楊文敏公之孫建寧指揮楊信，恃富殺人。事覺，遣人挾重貲至京行賂。主於其弟給事中仕偉。直伺知之，收仕偉家於獄。夜二鼓，領卒至其家，執訊其妻而征其貸。刑極慘酷。林侍講陳音與鄰，聞之，大言曰：「太平盛世，豈宜夤夜訊人？」直聞而釋去。當是時，逢直一怒，立見齏粉。而陳不之顧，人皆壯之。
妖僧繼曉，有寵於憲廟，為之建永昌寺於西華門西。太監梁方主其事。規制甚備。先是三官殿費用巨萬，刑部主事莆田林俊恐復重費，草疏極言「寺觀之建，於國無益。繼曉妖妄不可親近。今西北大歉，民力不堪，不可重費，以益民困。」言甚切至。疏成，鎖吏閣中使書。每遇繼曉及梁言名空之，書成使填。吏大駭，叩頭泣曰：「此疏果入，彼此均死。公激於義，死或所耳。何吏累也？」俊曰：「死罪吾承，不爾相及。」吏泣不已，妻覺之。俊禦家素嚴，不敢諫，令其仆告於俊所厚侍講吳希賢，力諫止之。俊曰：「吾誌已定，不可回也。但事定之後，煩君為傳耳。」因貨其所乘馬，區處家事畢，齎赴通政司投之。語通政使張某曰：「請屏人視。」張閱之竟，歎曰：「君能言人所不能言，吾輩愧之。然雷霆之下，恐未易處。尚再思之。」俊曰：「吾思已三，奚雲再也！」 張度其不可回，令其同年參議張某諫之。俊不應，置疏於案而去。疏入，詔下錦衣衛。獄臣杖之。俊曰：「俊備員部署，見事有害於國，不得不言。具上以謫俊，罪誠當死，賜即死，奚事杖也？」獄臣壯其言。具上，以謫姚州判官。後軍都督府經歷張黻爭之，亦坐謫師宗州知州。南京兵部尚書王恕極言二人之謫非罪。有詔召還復職，改調南京。俊疏出，見者莫不為之吐舌。而俊慨然無所顧慮，雖被謫，繼曉亦坐是尋竄。寺不成建，則俊之志亦已伸矣。
今上在東宮時，憲廟命太監覃吉侍。時詔德官寵盛，吉心常危懼。東駕出入起居必俱，飲食必嘗始進，未敢頃刻少離。朝廷之政事，大臣之臧否，至誠啟告。淫聲奇色，皆不得近。以故聖德日新，天下仰賴。雖聖神天縱，生知安行，然保護輔導，不無涓埃之助。吉誠篤寡慾，不營私利，卒之日，檢其橐，惟賞賜銀百餘兩。憲廟及上皆悼惜之。恤賜白金百兩使治喪。上既即位，常思念之。王恕、馬文升、懷恩皆特旨召用，不由外朝論薦，蓋皆吉之所推譽也。孰謂閽寺果無人乎！
關西都御史員缺，塚宰三原王公薦某官蕭禎及某官某人堪之。內批不允，而命別選二人。公執奏曰：「陛下不以臣為不才，任臣銓選，則臣之所舉不效，臣之罪也。且陛下安知蕭禎等之不可用？而拒臣也？是必左右近官，別有所主，而圖以與之也。承順風旨，以固此位。臣誠不能，臣之所知禎與某，陛下既以為不可用，是臣不可用也。願乞骸骨歸老。」上優詔慰之，竟用蕭禎，果稱其任。說者謂公是舉有過於趙普補牘之勇果雲。
吾邑滑壽字伯仁，號櫻寧。工古文詞，善醫校正《靈樞》、《素問》錯簡者。著《難經本義》、《讀素問鈔》、《十四經發揮》、《讀傷寒論鈔》、《診家樞要》、《痔痿篇》、《醫韻引彀》等集。其治人疾，不拘拘於方書，而以意處劑，投無不立效。秋日，姑蘇諸仕人邀遊虎邱山。一富家有產難，挽回，諸仕人不可。先生登階，見新落梧桐葉，拾與之曰：「歸急以水煎而飲之。」未登席，報兒產矣。皆問：「此出何方？」櫻寧曰：「醫者，意也。何方之有？夫妊已十月而產者氣不足也。桐葉得秋氣而墜，用以助之，其氣足。寧不產乎？」其神效多類此。今南京太守宗源，其嫡孫也。
吾邑石川王貴學，元提舉景善之子，讀書能詩。為仇家所誣，謫戍關西。與子仕伊，別於南京，貽之詩曰：「石頭城西笛嗚咽，他鄉父子生離別。淚珠滴□ 琅玕痕，□枕平分海天月。爾祖生吾吾生伊，立身立志家欲齊。患難相仍二十載，家危不絕如線微。爾今獨歸心亦苦，歸見爾妻並爾母。弟妹倉皇立兩傍，含淚還應問爾父。爾發奈何？萬里一身行負戈。朔風吹浪卷作雲，飛霜墜地如雪多。雪深一尺秦川道，關西之山極天表。生來從役當復歸，死即埋沒隨百草。兒弗憂，吾何愁？丈夫四海當遨遊。常念行人遠行役，天寒早烏貂裘。烏貂裘，久已敝，補綴成衣應爾妹。遙憐寒夜碧窗前，一線一針一行淚。」人傳誦之。今其玄孫克承恩任監察御史。
戚瀾字文瑞，任翰林院編修。負才使氣，醉尤甚。人皆憚之。丁內艱，服闕赴京。夜行峽山江，見神人七人，皆乘馬炬列前後。舟人皆恐，文瑞拜曰：「爾桑將軍兄弟耶？來應欲吾文耳。吾當為之。」遂皆不見。及登驛舟渡錢唐，忽起而揖遜曰：「爾宋朝官，乃坐我翰林編修上耶？」舟人無所見，皆怪之。至邸而卒。蓋其神已亂也。後廣東丘閣老先生夫人入京，舟次高郵，夢一偉衣冠人告曰：「我戚編修，賢夫閣老之故人也。明日大風舟行必覆，故來相告。」夫人戒勿行。舟人以天方霽，欲發，夫人苦止之。及風果作，舟行者皆覆。丘聞，為文遣人祭奠於其家。其文略曰：「友道之廢久矣！曰友曰朋，如兄如弟。指金石以為期，刑雞犬而投誓。腰首稍殊，情態頓異。□半臂才解，遇諸途遽轉麵而過。宿酲未醒，□□□□□□□。」其所感深矣。
貴州思南有曰甑峰，居大山中，其形似甑，故名。山盤亙銅仁思州石阡，數百里內無人。居人亦多不能到。所產草木多異狀。有獸曰「宗彝」。狀獮猴，巢於樹。老者直居上，子孫以次居下。老者不多出，子孫居下者出。得果即傳遞至上。上者食，然後傳遞至下，下者始食。上者未食，其下者不敢食也。先儒謂先王用以繪於袞者，取其孝也，蓋以此。予弟尚寶文淵謫思南，聞土人言。其死者亦嘗見之，求其生者，不可得也。
漢祖歌風台詠者甚多，惟宋張安道一篇可賞。其詩曰：「落魄劉郎作帝歸，台前一曲大風詞。才如信越猶菹醢，安用思他猛士為！」

下卷
舊制文廟祀用少牢、籩豆各八，而舞佾六。成化元年□月，國子祭酒周洪謨上言：「吾夫子唐封為文宣王，乃周時天王之王，蓋即後世皇帝也。當祀之以天子之禮，祭用太牢、籩豆各十二，而舞佾八。」製「可」。予意不可，嘗為疏將言之，會解官歸不果。所擬疏曰：竊惟禮莫嚴於分，分莫嚴於祭。故天子祭天地，諸侯祭山川，大夫祭五祀。宗廟之樂舞，天子八佾，諸侯六佾，大夫四佾，士二佾。天子之郊祀，戴冕藻建旗俱十有二遊，繪龍章而設以日月。諸侯以下，則不得用。其上下之分，尊卑之序，有若天尊地卑，冠上履下，截然而不可逾。是古今之所共，而百王之所同也。其可於文廟之中，禮教所出之地而紊之乎？切惟文廟禮樂，太祖高皇帝斟酌前代之制，祀以王禮。天下奉行，百有餘年，或有議定。該國子監祭酒周洪謨建言，援引唐開元樂用宮懸，及宋徽宗加袞冕十二旒、衣十二章之制，而為舊制未足，請改舞六佾為八，籩豆各為十二，蓋不過欲其器數之備，以致尊崇之心。殊不知禮而不稱，非所以為尊也。夫禮貴於稱。宜豐而豐，宜儉而儉。其不宜豐而豐之，則為之逾。逾則為僭，而非禮矣。吾夫子何人？而可以此非禮之禮而誣之乎！魯世為郊禘，吾夫子觀之曰：「魯之郊禘非禮也。周公其衰矣！」可以是為天王之禮，而謂其所封之王，乃天王乎？實臣所未解也。且祭先聖先師，先王蓋有制矣。《記》曰：「大學始教，皮弁祭菜，示敬道也。」又曰：「凡學，春官釋奠於其先師，秋冬亦如之。」則所薦者止於蘋藻之菜而已，其禮初不豐也。至於用樂，亦惟曰： 「命樂正入學習舞，天子乃率三公九卿諸侯大夫親往視之。」則固未嘗不致重，然以大雩蘋而曰：「用盛樂觀之。」則是其樂亦非天子之樂也。堂堂天朝，不取先王之制為法，而於唐宋之失禮是師。臣實恥之。臣誦吾夫子之言，賴以竊祿，非不欲致隆其禮，以盡報本之心也，但體吾夫子之心，必所不安，而欲以當得之禮祀之，庶幾吾夫子在天之靈，得以安享。而「其衰」之漢，貴取之愧，不作於地下耳。如蒙準言，乞敕內閣大臣及在廷儒臣，稽考先王之典，參酌事理之宜，將所加舞佾、籩豆革去，而一遵太祖高皇帝舊制。非惟理循常古，而無僭妄之議，抑且情文兼備，而無誣妄之失，可以格夫子之靈於在天，可以垂昭代之禮於後世。微臣幸甚，吾道幸甚！
文皇帝既立，□□□□□□□□□□□□升順天府為北京，欲徙都之。六年臨幸，八年下詔征元。詔書略謂：「以大擊小，以順討逆，以治攻亂，以逸待勞，以悅吊怨，期在必勝。」以二月出塞，五月十二日師至斡難河，遇虜本雅失禮，一鼓敗之。失禮從七騎遁去，餘眾擒殺者不可勝計。獲馬駝牛羊數千頭，其餘降者相繼，皆撫安之。即日班師。二十日還京。十二年□月，復下詔親征。師至撤裏怯兒，虜來逆戰敗走。追至剌河，虜酋望巴巷木太平把孛委把罷復來戰，又敗。殺其名王數十人，斬馘無算。餘眾宵遁。歸至飲馬河，虜酋阿魯台遣使率眾詣軍門降。上嘉之，封為和寧王，使其部落還京。二十年，和寧叛，殺使者犯邊。七月四日，復下詔親征。師至闊欒海之北，和寧王棄其車輛牛羊馬匹而遁。窮追累日，獲其諜者，雲王已驚懼死，餘黨潰散。及至屈兒河，其屬兀耒哈又來戰。上親勒前鋒與戰，敗之。殺其酋長數十人，盡殲其黨，俘獲其婦女老稚車輛牛羊馬匹而還。二十一年四月四日，復下詔親征。五月至答闌搭兒河。虜聞遂遁。遂逾白邨山、屈烈兒河、溥溫河，終不見虜而還。是歲八月，又敕平陽侯陳懋為前鋒，出西道，上自將大軍由東道。上至陰山，慎虜知院阿失帖木兒等，率其妻子來降，備言諸虜為瓦剌順寧王脫歡剿殺。而西道陳懋兵亦降其酋也先土幹眾，以來見於軍門。上聞也先土幹虜既畏服，封之為忠勇王。土幹感激，請捍北邊。二十二年七月，復下詔親征。行月餘，不見虜。上不豫，班師至榆木川，宮車晏駕。閣老楊榮與內侍謀斂於營中，秘之。日進膳傳旨如常。奉梓宮入之宮，乃用皇太子令發喪。文皇帝忿胡人之驕，期盡滅之，累乘盛暑出師不厭復，遂至於大故。而虜人摧破，迄今不振。文皇帝之功大矣！
楊廉夫《正統論》，以宋建隆元年至開寶七年，天下猶有蜀及南漢等國，吳越荊南等鎮，當如朱子《綱目》所書秦始皇二十五年漢高帝四年、唐高祖武德六年以前天下無統之例，與蜀及南漢諸國鎮分書紀年。至開寶八年滅南唐，當如朱子《通鑒綱目》所書秦始皇二十六年滅齊，漢高帝五年滅楚，唐高祖武德七年平群盜天下一統之例，大書紀年，以繼唐統。其言深有合於春秋之旨。當時之臣，多以為是。而脫脫輩，及遼金遺臣之子孫，或欲為《晉書》例，以宋為世紀，遼金為載紀；或欲以遼金為北史，宋太祖至靖康為宋史，建炎以後為南宋史，紛紛不決。竟舍廉夫之議，而為遼金宋各立史。□□□□□□□事載於遼者復載於金，事載於遼金者，復載於宋，重見疊出，令人厭觀。向非聖朝取乎春秋之法，以重定之，以續夫朱子《通鑒》□□□□□其不終明矣。
夫□襄王有仁聞，故英廟復位時，石亨等文致于謙、王文之罪，以援立外藩為言，蓋指之也。英廟心知，特詔來朝，宴賜甚厚。其過洛時，諸父老遮道泣訴按察使王概之善，被誣係錦衣衛獄，乞王救之。王因沿途詢於人，無不冤之。王心許為之言。一日賜宴歡甚，王避席請曰：「臣有一公事為囑，願俯納之。」上驚異曰：「何事？」王遂述洛中父老遮請之故，與沿途人稱冤之實，請加察焉。上立命法司與辦遂雪。上因有大用概意，尋召為大理卿升刑部尚書。王辭歸，上送之午門外。王拜不起。上曰：「叔父欲何言？」王曰：「萬方望治，願望陛下以省刑為意。」上拱手曰： 「謹領。」英廟親親之仁，於此可見。而王之賢，亦可知也。
正統間麓川蠻不馴，當道有貪功者主征之。閣老爭之不省，遂命王忠毅公為總督，而以刑部郎中楊寧參之。楊文真公贈之詩曰：「楊老青雲姿，文采耀白璧。腰間龍泉劍，別我有遠適。吾聞禹徂征，舞於致苗格。所以宣尼訓，服遠修文德。好謀而有成。明明垂警飭。如何才知士，宏議薄古昔。懷忿忽還圖，急功得幸局。寧論萬里行，糗糧預儲積。漢廷所遣將，孰是趙充國？子行職讚襄，黽勉攄良畫。雖有鬥酒餞，安能寫胸臆！」蓋其不行而賦此以見誌也。其後師竟無功，南方之人大病。公蓋以先見雲。
閣老廬陵陳文簠簋不飭。及病革，其門下士有善滑稽者，謂人曰昨夕二夜叉來取公，一夜叉挽之。公不肯去，其一曰：「彼將望升太師柱國，如何捨得去？」乃挽文曰：「若此去即為閻羅王，何惡也？」公喜曰：「如何便得為閻羅王？」夜叉歎曰：「公有淮鹽十餘萬，非鹽王而何？」聞者絕倒。及卒議諡，故事凡入閣者皆用文字，而下議加一字，如文正、文真之類。至此類論鄙之，特改例而諡之曰「莊靖」。或為詩以譏之曰：「莊靖先生始蓋棺，薤歌聲裏萬人歡。填門客散人何在？負郭田多死亦安。炎海已無前日利，冰山不似舊時寒。九泉若遇南陽李，為道羅倫已復官。」蓋羅嘗言李之不終喪，故及之也。其後永新劉公繼入閣，尤不愜乎眾望。或述《輟耕錄》所載或人譏史師語意，謂人曰：「昨新閣老入閣，閣中吏請循故事，祀皋夔稷契。」劉曰：「陳先生不祭，我也不祭。朝士多或未見《輟耕錄》事。」傳為笑，優人因飾之，以陳於上前。上大笑。自此待閣下殊薄，無復永樂、宣德之風矣。
永新劉文安公作「宋論」，論宋徽宗高老氏，反覆言釋老之不足信，而極言世之人君，奉其神，養其徒，竭生民之膏血。積山填海，不足以侔其費，而不免於危亡之禍。可謂深知其害者矣！即知其害，則胡不一言以悟乎上？以去夫生民之害，以弭夫危亡之禍乎？文安在翰苑十數年，執政數年，非不得言者也。夫不知而不言，與不得言而不言，猶之可也。今既知之，又得言之，而卒不言，其何用托之於空言乎？正統十四年，也先□都城之後，自真定、保定至河南，在在有盜，路梗不通。少保於公募將統兵，往捕治之。指揮範信願募請五百。少保嫌其請少，範對以「已足用，不須多也」。少保壯而遣之。因請給兵部禁約榜文，沿途招揭。夜即止營。警候嚴整，盜賊屏息，人馬通行如故。少保錄其功，升都指揮使。從教守信，強力勤恪，常使人候少保動息，才出門，即趨候於道左。少保大倚信之。英廟復位，石亨等素嫉其附少保，指為黨棄市。人皆惜之。
狀元孫遇賢，與同邑徐紳同領景泰庚午鄉薦。會試禮部，宿彰德驛。驛丞盛設待之。二人疑怪。驛丞曰：「昨夜夢神人建大旗於驛門，其上有『狀元』字。今此設蓋待狀元，非待舉人也。」二人竊喜，而其年皆不遇。過其驛，不敢入。至甲戌會試，二人俱第。廷試畢傳臚，則孫果第一人。班中一人歡曰：「前定，前定。」則陝西邢簡，二科前嘗夢中孫遇賢榜進士。及中正榜，而榜中無孫遇賢名字，以為不驗。至此而悟為孫遇賢也。馬涼之說，信乎其有之矣。人其可以妄覬之乎。
弘治乙卯，河決張秋、濟寧。丁巳，漕河水決入之，舟不通。詔遣都御史劉大夏、總兵官□太監發兵□萬修築，而別浚渠以通漕。功未有緒，予聞而有感。詩以誌之曰：「河決張秋鄉井淪，乍聞不覺淚沾巾。不愁天意不歸壑，隻恐人謀枉動民。地勢若知原有限，漕渠何慮別無津。誰將此意聞當道？免使吾民歎苦辛。」 其起工祀神時，所焚幣帛灰燼，有人頭之狀。按察副使楊茂元疏請取回太監總兵官以省浮費，而專用劉以責成功。抑損外戚之權，以回天意。忤旨，謫同知長沙。
文公朱先生，中紹興十八年王佐榜進士第五甲第九十八。祭酒莆田鄭先生得當時廷試錄抄，托提督南畿學校御史王明仲梓之。明仲訪得刻本於句容江璽。蓋璽之遠祖賓王，當時為糾彈官得之而家藏也。因校讎而梓行。錄載紹興十八年四月十七日，皇帝御集英殿，賜狀元王佐以下三百三十人及第出身同出身釋褐。十八日，赴期集所敕差糾彈箋表主管名，小錄掌儀、典客、掌計、掌□、掌膳、掌酒果、監門等官執事。二十六日，賜錢一千七百貫。二十九日，朝謝。五月初二日，就法慧寺拜黃甲敘同年。初五日，赴國子監謁謝先聖先師，立題名石於禮部貢院。雖比我朝恩榮次第未及，然亦不可謂不隆也。所試策問，欲起晉之陵夷，接東漢之軌範，抑藏宮之銳，謝西域之質，以幾夏康周□□高宗之志，而吾文公素所講求者也。當時王佐以下諸人之對，豈皆在於文公上乎？而文公之第，乃□□第五甲八十九人之下。其不擇賢任用，從可知矣。宜其終不能以酬其策士之意也。
定襄伯郭登，有文武才略。英廟愛之，特授勳尉。郭感激思欲立功。一夕夢至嶽祠，見二人擔水釋荷前揖。郭問：「為誰？」對曰：「吾二人勳尉鄰居某某，乃不識耶？」因至階下，仰問功名之事。嶽神目一僧下，握其手，同至方丈待茶。僧一手有六指，貌亦奇怪。茶罷，告曰：「公之功名自此始矣，必列五等。」 既悟以語家人，則鄰近果有二人前夕死矣。公心異之，然莫曉所謂功名自此始之說。未幾，詔征麓川。公為參將分駐，欲安置則公廨皆為□蒞重臣所據。守臣不得已，延館於□。一僧出茶，六指宛然。嶽祠僧也。公乃悟前夢。勵志深入，累敗□□，以功升都指揮□督。蓋功志存建勳，而周公自□□夢也。景泰□□□廣寧伯劉安守大同，也先遣上皇至城下。報守臣出見議事，□邀公同出。公曰：「君父之義，故當出見。然虜情叵測，安知其不以夏人之□□圖者誘我乎？吾二人之身，城之存亡攸係。吾（原闕九字）擐甲登城，北面拜曰：臣非（原闕十一字）劉竟自出。（原闕一十六字）中，葉盛劾之。事寢。英廟（原闕十字）至成化間始復用，錄前後（原闕十字）僧言果不爽雲。其在大同（原闕十字）尿於前，左右曰：「用草裹去。（原闕十字）吃雞生，左右皆大笑。」因各（原闕十二字）雞突入陳大致克（原闕十二字）部。累不第，卒業大學（原闕十二字）否嶽神目判官閱籍（原闕十二字）械數人來。內一人（原闕十三字）也。呼之不應而泣。（原闕十二字）第一。潘中二榜，授陝（原闕十三字）有定數如此。人其（下闕）。
