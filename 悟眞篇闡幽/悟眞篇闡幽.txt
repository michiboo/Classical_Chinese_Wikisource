
紫陽眞人張伯端著
雲陽道人朱元育闡幽
《悟眞篇》者，宋紫陽眞人天台張平叔所撰也。紫陽出海蟾劉祖派下，爲南宗第一祖，憫世人不知金丹大道，墮落旁門，特作此書，令學者窮理盡性以至於命耳。此書源頭出自《陰符》、《道德》兩經，其作用則略仿《參同契》，大抵是恐泄天機，不敢直説，故有藥物、鑪鼎、火候之法象，有乾坤、坎離、龍虎、鉛汞之寓言。奈何言之愈諄，世人愈加茫昧，孰知眞者卽人人具足之眞性命也。性命在先天本來一體，在後天必須全修，大約有爲之功所以了命，無爲之道所以了性，性命俱了，適還其具足之本來。有爲卽無爲，後天卽先天也，所謂無上至眞之道也。篇中種種法象寓言，迷之卽一切皆妄，悟之卽一切皆眞。蓋言眞則性命在其中，言悟則窮理盡性以至於命悉在其中矣。書中大約分性命兩宗，性宗是無聖無凡妙覺本源，人人可以與聞，命宗乃是超凡入聖金丹作用，非眞師無由啟發，兼之近代旁門妄加箋註，迷誤後學，下者甚至流入鑪火彼家，高者亦不過獨修一物，祖意晦塞久矣。天不愛道，愚敢盡泄師授眞詮以闡其幽焉？
此書本有次第，多爲後人所亂，以致漫無頭緒，失其元初面目矣。謹參藏本，悉依金液還丹工夫次第而校正之。
不求大道出迷途，縱負賢才豈丈夫。百𡻕光陰石火爍，一生身世水泡浮。只貪名利求榮顯，不覺形容暗瘁枯。試問堆金等山嶽，無常買得不來無？
此章言一切凡夫無常迅速之可畏也。
人生雖有百年期，夭夀窮通莫預知。昨日街頭猶走馬，今朝棺內已眠屍。妻財拋下非君有，罪業將行難自欺。大藥不求爭得遇，遇之不鍊是愚癡。
此章言人當勤鍊大藥以出世也。此與首章，是祖師特地警策世人，爲金丹大道發端。首章言生死事大，無常迅速，不論夀夭窮通，一切難逃生死輪迴業報。次章言世人慾脫生死，超輪迴，消罪業，非鍊大藥不可。首章所云大道，統言窮理盡性至命之事；次章所謂大藥，蓋指金丹也。大道言其統體，大藥言其作用。度世之方，惟有金丹最爲㨗徑，然則人之出世求師以鍊金丹大藥者，救死而已，其可緩乎？
學仙須是學天仙，惟有金丹最的端。二物會時情性合，五行全處虎龍蟠。本因戊己爲媒娉，遂使夫妻鎭合歡。只候功成朝玉闕，九霞光裏駕翔鸞。
此章特揭金丹，爲學道者作指南也。首章所云大道，次章所云大藥，俱指金丹而言，語意尙引而不發，此章特明揭之。世人纔説學仙二字，除𨚫黃白男女，便以吐納導引、搬精運氣當之，至爲淺陋可笑，不必言矣。又聞道家説有五等仙，天、地、神、鬼，優劣判然；佛家説有十種仙，夀千萬𡻕，報盡還墮。學道之士，茫茫多歧，莫知適從，豈知無上至眞之道，只有天仙一路而巳。此仙非五等仙中留形住世、十洲三島之仙，亦非十種仙中不修正覺、報盡還墮之仙，乃無上仙也。此天非凡夫欲界色界有漏之天，並非外道非想非非想，定住無色界，銷礙入空，與夫窮空不歸，八萬劫終，畢竟輪轉之天，乃第一義天也。稽之《周易》，乾象爲天。乾者，純陽之體，純粹以精，堅剛不朽，卽金剛長住之法性，萬劫不壞之元神也。以天體純陽，故喻之曰乾，爲天而非三界諸天之可比。以金性堅剛，故喻之曰乾，爲金而非世間凡金之可倫。乃知天仙卽金仙也，從修學金丹大道而得之者也。金者，不壞之法身；丹者，圓成之實相。金丹大道從有爲以入無爲，卽了命而兼了性，方是形神俱妙，盡性至命之極則。學道者第一步便須從此立定腳跟，纔知端的下手處，故曰：『學仙須是學天仙，惟有金丹最的端。』金丹下手，徹始徹終只是坎離二物，後天之坎離卽先天之乾坤也，在先天爲性命，在後天又爲性情，究而言之，只是『身』『心』兩字而已。心本純陽，先天乾性也，中有至陰之精，感物而動，性遂轉而爲情，離中之陰卽火中之木也。身本純陰，先天坤命也，中有至陽之炁，寂然不動，命乃轉而爲性，坎中之陽卽水中之金也。坎離一交，則情性自然會合矣。金性猛烈而難犯，其象爲虎；木情柔和而利物，其象爲龍。水火乃坎離之體，金木乃坎離之用，金木並，水火交，兩物會於中宮，則五行之炁全矣，故曰：『二物會時情性合，五行全處虎龍蟠。』身心一內一外，不能遽合，須得中黃眞意以和合之，戊已二土卽眞意也。眞意旣到，身心纔打成一片，二物之情性歡然和合矣。此與媒人勾引，兩姓合歡何異？故曰：『本因戊己爲媒娉，遂使夫妻鎭合歡。』自此三家相見，結成聖胎，金丹成矣。再加溫養工夫，鍊之又鍊，九轉功圓，金丹赫然發光，自太玄關逆流到天谷穴，直入太清聖境，豈非朝玉闕、駕翔鸞，而遊戲於九霞之表乎？此乃金丹脫胎換鼎法象，非若世俗飛升之説也。所謂天仙之道惟有金丹最的端者，如是而已。此章揭出金丹，爲通部綱領，下乃詳言金丹作用。
三五一都三箇字，古今明者實然稀。東三南二同成五，北一西方四共之。戊己自居生數五，三家相見結嬰兒。是知太乙含眞炁，十月胎圓入聖基。
此章言金丹造化不出《河圖》也。蓋金丹作用，卽陰陽五行以超出陰陽五行。上章言二物會合全賴戊己，三五之象昭昭矣，然豈無所本哉？《參同契》云：『圓三五，寸一分。』又云：『三五並爲一兮，都集歸一所。』此三五一三箇字之所自來。往古今來，學道者如牛毛，知此三字者不啻如兎角，孰知其淵源出自《河圖》哉？以《河圖》參之，東三之木在人爲魂，南二之火在人爲神，木火爲侶，兩者合成一家，陽內藏陰，其中虛靈，具有心象，故曰『東三南二同成五』。西四之金在人爲魄，北一之水在人爲精，金水共處，兩者合成一家，陰內藏陽，其中滿實，具有身象，故曰『北一西方四共之』。中宮之土兼攝木火金水，總持精神魂魄，自成一家，獨而無偶，眞意之象。身心會合而歸中黃，三家相見之象。於是眞種生、聖胎結矣，卽《參同契》所謂『三物一家，都歸戊己』也。故曰：『戊己自居生數五，三家相見結嬰兒。』夫後天之心卽先天元精也，後天之身卽先天元炁也，後天之意卽先天元神也，其初太極涵三，渾然一中而已，自一分爲二，並中宮爲三家，二分爲四，並中土爲五行，從此千變萬化，生生不窮，順之斯爲常道，不免輪迴，逆之便名金丹，超凡入聖。蓋金丹一道，到得三家相見，自然並兩歸一，兩旣歸一，則四象五行、六氣七政、八卦九宮之類無不歸一，而名『太乙含眞炁』矣。再加向上溫養鍛鍊工夫，至於胎圓炁足，豈難超凡以入聖哉！故曰：『是知太乙含眞炁，十月胎圓入聖基。』此章總括《河圖》，貫串《周易》，與《參同契》相爲表裏，是全書提綱挈領處。
草木陰陽亦兩齊，若還缺一不芳菲。初開綠葉陽先倡，次發紅花陰後隨。常道卽斯爲日用，眞源返此有誰知。報言學道諸君子，不識陰陽莫亂爲。
此章言性命之功必須全修也。蓋造化之妙用不出三五，三五之淵源皆起於一，一者，無極而太極也。太極動而生陽，靜而生陰，自一分爲二，陰陽之變合遂不可勝窮矣。大而天地，細而萬物，莫不有陰有陽，卽如草木，無情之物也，亦必陽倡陰和，然後花葉齊敷，著其芳菲。葉之開也，其色綠，似乎屬陰，不知惟陽爲之倡，葉始微開，是則陽統陰而處其最先也。花之發也，其色紅，似乎屬陽，不知惟陰爲之隨，花乃大放，是則陰從陽而居其略次也。徵諸《河圖》天一生水，地以六數包之，外陰內陽，卽綠葉之象；地二生火，天以七數包之，外陽內陰，卽紅花之象。人身亦然，坎外虛而中實，身象也，此非四大假合之身，乃眞空中妙有也；離外實而中虛，心象也，此非六塵緣影之心，乃妙有中眞空也。一切凡夫，身逐根而生塵，心緣塵而起識，順以出之，日用不知，遂致流浪生死。學道之士，貴在逆而返之，取坎中眞陽，點化離中眞陰，身心打成一片，而先天之眞源復矣。只此一陰一陽，順之卽凡，逆之卽聖，道本一源，功須兼致。或執幻形爲身而著於有，或執頑空爲心而偏於無，皆由不識眞陰眞陽，妄作妄爲者也，奚啻北轅而南其轍乎？祖師儆策一切學人，訪求眞師，窮究性命根源，必須洞曉陰陽，深達造化，切不可獨修一物，瞎鍊盲參。陰陽二字，卽《繫辭傳》所謂『一陰一陽之謂道』也，在先天爲乾坤，於人爲性命，在後天爲坎離，於人爲身心，究竟坎離卽乾坤，身心卽性命也。以造化喻之，曰日月，曰水火；以物類喻之，曰鉛汞，曰虎龍；以人身喻之，曰魂魄，曰心腎；以人倫喻之，曰男女，曰夫婦。有等旁門，見篇中陰陽、夫婦、男女等字面，遂附會作女鼎之説，誑惑下愚，助其邪淫，不惜喪身失命，更有援女鼎邪説以註此書者，定入無間地獄，或變厠中蛆蟲，永劫難出頭矣。哀哉！痛哉！
陽裏陰精質不剛，獨修一物轉羸尫。勞形按引皆非道，服氣飡霞總是狂。舉世漫求鉛汞伏，何時得見虎龍降。勸君窮取生身處，返本還源是藥王。
此章言獨修一物之非道，當直窮性命根源也。承上兩章，言一陰一陽是謂大道，三家相見乃結聖胎，外此總落旁蹊，非眞種子矣。有等學人，未遇明師，錯認離中陰精以爲本性，更不求坎中眞陽點化，縱使執心不起，到得澄澄湛湛田地，終是無量劫來識神，難免生死輪迴，豈能證金剛不壞之身乎？此獨修一物者所以偏枯而羸尫也。又有索諸身內而爲勞形按引，若熊經鳥伸之類，索諸身外而爲服氣飡霞，若吞日精月華之類，正如窮子覔珠，怖頭狂走，較彼獨修一物者去道彌遠矣。所以然者，皆由不識身心兩字耳。離中眞陰便是心，坎中眞陽便是身，喻以無情之物，強名鉛汞；喻以有情之物，強名虎龍；以身心本體而言，強名曰藥物；以鍛鍊身心而言，強名曰火候。旁門旣不識先天源本，又豈能降伏其身心哉？故欲降伏身心，必須窮取生身受炁之源。父母未生以前，乾坤合德，性命圓成，囫囫圇圇，一個太極而已。及乎出胎以後，乾破爲離，坤實爲坎，從㘞地一聲時，兩下分開，性命無由返還。學道之士，先當求明師點破生身受炁根源，乃取坎中一陽返之於離而成乾，卽取離中一陰還之於坎而成坤，復還先天性命，囫囫圇圇，纔成得一個人。此便是七返九還金丹大藥，而證萬劫不壞之身，豈獨修一物者所能彷彿乎？然返還之功，非必索諸受炁之初也，凡人卽眼耳鼻舌合成此身，其機生生不息，會歸一心，卽所謂生身處也。此生生者，順之卽凡，逆之卽聖人，能從十二時中時時收視返聽，窮之又窮，一念回機，陡然覺悟，當下便識取父母未生前面目，再加時時保任之功，是謂返本還源而大藥從此出，識得心王便是藥王矣。
人人本有長生藥，自是迷徒枉把拋。甘露降時天地合，黃芽生處坎離交。井蛙應謂無龍窟，籬鷃爭知有鳳巢。丹熟自然金滿屋，何須尋草學燒茅。
此章言大藥不待外求也。大藥之本，無過性命，性命之用，不離身心。父母未生以前，人人具足，生身受炁而後，一切圓成，此太上所謂『穀神不死』者，只在當人返之還之耳。世人爲積習所迷，狂惑失性，把大藥拋在一邉，向外馳求，叧覔長生道路，終身役役，至死不悟，倘遇眞師指破迷途，方知人人具足底身心便是長生大藥，並兩歸一，眞種自生，有若甘露之降自天中，黃芽之產在土內。蓋甘露從天而降，喻言先天一炁倐然從虛無中來，無中生有，甚是奇特也。黃芽從地而出，喻言二物交會，一點眞陽從坤土中迸出，藥苗新嫩而可採也。兩象一意，總是坎離交而產藥之時也。奈何世人棄眞逐妄，見同籬鷃，智若井蛙，不識北海之中自有龍窟，朝陽之地本有鳳巢，將人人具足之大藥當面蹉過，所謂『同門出入不相逢』也。豈知丹頭一點，銅鐵皆金，後天一切渣滓俱化作先天元炁，取之左右逢其源矣。乃拋卻此等受用，轉向後天渣滓中覔些小勾當，何異拋卻滿屋黃金，反去尋藥草而燒茅弄火乎？
休鍊三黃及四神，若尋眾草便非眞。陰陽得類歸交感，二八相當自合親。潭底日紅陰怪滅，山頭月白藥苗新。時人要識眞鉛汞，不是凡砂及水銀。
此章直指先天藥物，以破旁門也。大藥旣人人具足，不待外求，可見一切後天渣滓皆非眞種矣，何必鍊三黃四神而尋眾草乎？三黃四神俱是鑪火家藥物，祖師將此以喻後天渣滓者也。大抵以凡精、凡氣、凡神爲三要者，便是三黃；以心腎肺肝爲四象者，便是四神；取周身津液血氣爲運用者，便名眾草。不知一落後天形氣，便非虛無至眞之大藥，所以不當鍊也。藥之眞者，無過坎離二物，離中眞水恆欲下流，坎中眞火恆欲就上，此本天本地之性情也，兩者一交，水仍歸地，火仍歸天，親上親下，各從其類矣。天一生水而成以地六，爲坎；地二生火而成以天七，爲離。今取坎中之一上合離七，離中之二下合坎六，是爲二八，二八相當，恰合一斤之數，自然相親而歸一體。此兩句指坎離旣交，而言其必至之理也。當其欲交未交之時，坎中眞陽湧出北海，如潭底之日赫然發光，一切陰氣邪魔到此自然消滅。及乎眞陽上升，與離中眞陰配合，結成金丹，如天上太陰映太陽以爲光，初出庚方之上，到此藥苗新嫩，急須採取而烹鍊矣。此兩句指坎離初交，而言其自然之象也。大抵坎中陽炁爲眞鉛，離中陰精爲眞汞，坎離卽鉛汞也，鉛汞卽身心也，身心之用乃精炁也，精炁之體乃性命也，兩者打合渾然。元神乃是眞中至眞，人能洞識此物，方知後天精氣一切非眞，庶不爲凡砂水銀所誑惑矣。凡砂水銀旣非眞種，三黃四神之與眾草又可認以爲眞哉？何時人之瞶瞶也？
此法眞中妙更眞，都縁我獨異於人。自知顚倒由離坎，誰識浮沉定主賓。金鼎欲留朱裏汞，玉池先下水中銀。神功運火非終旦，現出深潭月一輪。
此章言坎離交而產藥，乃金丹之初基也。眞鉛眞汞旣非凡砂水銀之可擬，學道者能舍此而別求妙法乎？後天身心卽先天性命，人人具足之本眞也，何以異於人哉？然歸根復命之作用全在顚倒，同而異矣。不同而同者，先天自然之本體至眞也，卽內藥也。非異而異者，後天顚倒之妙用，乃從妙用而返至眞也，卽外藥也。老子云：『我獨異於人，而貴求食於母。』此之謂也。就先天而言，本以乾性爲主，坤命爲賓，自中爻互易爲離坎，未免賓反爲主，主反爲賓。離中木汞，其性飄忽而喜浮，主中賓也；坎中金鉛，其情鎭重而喜沉，賓中主也。人皆知乾坤顚倒而爲坎離，金沉木浮，主賓之位似乎不定，豈知坎離再一顚倒而還乾坤，金之沉者轉浮，木之浮者轉沉，乾性依舊是主，坤命依舊是賓，浮沉之用轉而主賓之位定矣。離之匡廓屬乾，是名金鼎，其中浮而易走者爲朱裏汞，賓之位，心之象也。坎之匡廓屬坤，是名玉池，其中沉而不遷者爲水中銀，主之位，身之象也。汞性刻刻流轉，順以出之，易走而難留，不能自主，如欲留之，必須用水中之銀，金性鎭重，出自坎宮，反來作主逆以制之，眞汞受制，始不飛走，到此身心一片，寂然不動矣。然而調伏身心全仗眞意，妙在『欲留』、『先下』四字，浮沉互換、主賓顚倒之用恰在其中。二物交會，不出一時，運火神功，無過迴光返照，只消剎那間，金丹一粒現出北海大淵之中，如滿月輪，赫然光透簾帷矣。坎離初交便產大藥，採取烹鍊之功從此而起，此外藥之作用，卽還丹之根基也，豈非眞中更眞者乎？
要知產藥川源處，只在西南是本鄕。鉛遇癸生須急採，金逢望遠不堪嘗。送歸土釜牢封固，次入流珠廝配當。藥重一斤須二八，調停火候托陰陽。
此章詳言採取溫養，乃金丹之火候也。上章言深潭月現則金丹大藥產矣，然未言產自何地、採自何時、養之何法，學者仍茫然無下手處，此火候之不可不知者也。眞金出自水底，故取象於川源；大藥產在坤土，故取象於西南。且大藥之產，實與天上太陰同其造化，月望於東方乾甲之位，後此爲艮丙之下弦，而魄生一陰已在巽辛位上，動極而靜，是爲月窟，光斂於東北，萬化歸根，喪朋之象也。月晦於北方坤癸之地，後此爲兌丁之上弦，而魂生一陽已在震庚方上，靜極而動，是爲天根，光現於西南，藥苗新長，得朋之象也。旣知身中產藥之地，卽知身中採藥之候矣，故曰：『要知藥產川源處，只在西南是本鄕。』大藥旣產，是名眞鉛，鉛者，杳杳㝠㝠，一味水鄕鉛也。水有壬癸之分，壬陽水清，癸陰水濁。蓋時之子妙在心傳，眞意初動爲陽，再轉卽陰，陰一生而眞種失矣，當乘陰之未生而採之，故曰：『鉛遇癸生須急採。』眞鉛出水，又名眞金，眞金者，恍恍惚惚，一點水中金也。金有老嫩之別，其嫩也，象月初望，其老也，象月旣望。蓋月之圓存乎口訣，眞炁初凝，恰當望日蟾光圓足時，過而眞炁已失，卽望遠矣，當乘陽之未散而嘗之，故曰：『金逢望遠不堪嘗。』此言活子時到，採取之功也。大藥旣採，卽以眞意送之上升天谷，引入黃庭，牢閉六門，固濟而隄防之。又當以神光刻刻迴抱，不可須臾間斷。蓋眞鉛升鼎，只當得一物，惟急入太陽流珠以配之，則神炁相守，心息相依，鉛汞相投，身心二物纔打成一片矣，故曰：『送歸土釜牢封固，次入流珠廝配當。』此言大藥入鼎，溫養之功也。採取之後，繼以溫養，大藥永無耗散矣。然欲藥足而火均，其功豈易言哉？大藥不計斤而雲重一斤者，取其至足也。金丹之圓，必合兩弦眞炁以成之，其間金水各半，不及則嫩，太過則老，不先不後之間，可失其平乎？採時謂之藥，藥中有火焉。眞火本無候，而雲調停者，取其至均也。兩弦旣合，必藉天然眞息以調之，其中文武異宜，意散則冷，念起則炎，不炎不冷之間，可失其準乎？鍊時謂之火，火中有藥焉。以火鍊藥便是以神御炁，而金丹之功就矣。故曰：『藥重一斤須二八，調停火候托陰陽。』此章是金丹底作用關鍵，不比其他泛論，其中火候之秘不著於文，須得聖師親授，然須知採取之妙全在念頭不動處，蓋不採之採是謂眞採，不取之取是謂眞取，此又火候之至妙至妙者也。過此以往，便是還丹作用矣。
虎躍龍騰風浪粗，中央正位產玄珠。果生枝上終期熟，子在胞中豈有殊。南北宗源翻卦象，晨昏火候合天樞。須知大隱居㕓市，何必深山守靜孤。
此章言乾坤交而結丹，乃還丹之全功也。上章言旣得金丹大藥養在黃庭土釜中，神炁相守，子母相戀，歸根而復命矣。至於靜極生動，正子時到，便當駕動河車，聚火載金，自尾閭關升到天谷穴，猛烹而極煅之，如龍爭虎鬬，風濤洶湧，撼動乾坤。至於乾坤交姤罷，一點金液依然落在黃庭中央，故曰：『虎躍龍騰風浪粗，中央正位產玄珠。』從此更加溫養之功，如龍護珠，如雞抱卵，默默回光，勿忘勿助，到得玄珠成象，太乙含眞，恰似菓熟香飄，嬰兒自然變化而超脫矣，故曰：『菓生枝上終期熟，子在胞中豈有殊。』乾南坤北，先天定位，係造化自然宗源，一到後天，則天地不交而反成否矣。今者乾坤旣交，否轉爲泰，便將周天卦象通盤翻轉，故曰：『南北宗源翻卦象。』『晨』、『昏』二字，只是一動一靜。一陽動而爲復，法當進火，進至六陽，動極而復靜矣。一陰靜而爲姤，法當退火，退至六陰，靜極而復動矣。一進一退，循環無端，悉聽命於天樞。蓋周天之行度，無所不動，只有天樞兀然不動，在人爲天谷，元神常應常靜者也。一切火候進退，無非合此不動之樞而已，故曰：『晨昏火候合天樞。』還丹之功，全在致虛守靜，然而靜不離動。舍動取靜，深山之象也，喻獨修一物也。卽動而靜，㕓市之象也，喻還丹作用也。各人有一無位眞人，隱在六根門頭，時時發用，時時退藏，終日坐千峰頂上，不離十字街頭，終日遊十市街頭，不出千峰頂上，正如天行常轉而天樞兀然不動，豈必沉空守寂，坐在黑山鬼窟，方稱大隱乎？故曰：『須知大隱居㕓市，何必深山守靜孤。』此結言還丹作用，性命全功，非獨修一物者可比也。
不識玄中顚倒顚，爭知火裏好栽蓮。牽將白虎歸家養，產箇明珠似月圓。慢守藥鑪看火候，但安神息任天然。群陰剝盡丹成熟，跳出樊籠夀萬年。
此章言還丹妙用，由顚倒而歸自然也。通上數章，坎離交而產藥，乾坤交而得丹，總是顚倒妙用，但世人知之者希耳。卽如常道陰陽，火生於木，水生於金，順而出之，慾動忿勝，生轉爲殺，所謂『五行順行，法界火坑』也，在《陰符》謂之『禍發必尅』。丹道陰陽則不然，水轉生金，火轉生木，逆而反之，忿懲慾窒，殺轉爲生，所謂『五行顚倒，大地七寶』也，在佛經謂之『火宅生蓮』。故曰：『不識玄中顚倒顚，爭知火裏好栽蓮。』火中生木便名青龍，水中生金便名白虎，白虎原係乾家眞金，落於坤宮而成坎者，今用驅虎就龍之法，取坎中眞金點在離內，金來歸性乃稱還丹，而乾體圓矣，故曰：『牽將白虎歸家養，產箇明珠似月圓。』此金丹大藥產在坤爐之法象也。再加向上工夫，採取鍛鍊，金丹乃歸乾鼎而稱金液還丹矣。丹旣歸鼎，仍以爐中眞火養之，火候之調全在眞息，非後天呼吸之氣也。眞息與元神相依，又名神息。天樞兀然，法輪常轉，自然出息不隨萬縁，入息不居藴界，所謂天然眞火也。故曰：『謾守藥爐看火候，但安神息任天然。』凡人四大一身，無非陰氣，從心意識中幻出種種貪嗔癡慢，未出三界，種種皆樊籠也。得此丹頭一點，陰氣已轉而爲陽，從此鍊之又鍊，剝盡羣陰，露出圓陀陀、光爍爍未生以前面目，頓超三界，永脫樊籠，而證萬劫不壞之金身矣。故曰：『羣陰剝盡丹成熟，跳出樊籠夀萬年。』此章言丹道顚倒之極，歸於自然，通上數章而結之。
黃芽白雪不難尋，達者須憑德行深。四象五行全藉土，三元八卦豈離壬。鍊成靈寶人難識，消盡陰魔鬼莫侵。欲向人間留秘訣，未逢一個是知音。
此章言學道者當勤修德行以立丹基也。金丹大道旣可脫樊籠、超三界，是謂無上至眞法寶矣。苟非至德，何以凝至道乎？坎中眞陽，是名黃芽；離中眞陰，是名白雪。卽此二物，金丹之眞藥也。眞藥必傳眞人，眞人必崇德行，德之與行，非一非二，如車之兩輪，鳥之兩翼。德之眞者，無過淨明忠孝，扶植綱常；行之眞者，無過濟困扶顚，方便利物。若能交修並證，表裏如一，自然動天地，格鬼神，遇眞師，得眞藥。倘德行有虧，縱遇眞師授眞道，決然承當不起，往往半途夭折，末路敗亡，《陰符經》所謂『小人得之輕命』是也。徵諸《河圖》，金水木火爲四象，並中土爲五行，金水木火皆從中土而生，循環一周，復歸中土，起根在此，歸根亦在此，故曰：『四象五行全賴土。』三元者，元精、元炁、元神也。八卦者，乾坤並六子也。三元只是一元，八卦只是一個，太極一由中出，從天一中生出眞水，實爲萬化之源，故曰：『三元八卦豈離壬。』上句言中，在丹道爲眞意；下句言一，在丹道爲眞鉛。中黃眞意寂然不動，身心自然渾合，從虛無生出大藥，是名眞鉛。眞鉛卽金丹也，卽黃芽、白雪二物所會合而成者也。從此鍊之又鍊，化凡質爲靈質而人莫測，損之又損，消陰氣爲純陽而鬼莫侵矣。自非大藥之功，何以得此？然非德行甚深者，又曷克致此哉？此等秘訣，父不得而授之子，臣不得而獻之君，必其人德行隆重，夙有仙縁，纔承當得起，寥寥天壤，知音者誰？祖師到此不能不爲之三嘆矣。歎知音之難逢，正嘆積德累行之難其人耳。
好把眞鉛着意尋，莫教容易度光陰。但將地魄擒朱汞，自有天魂制水金。可謂道高龍虎伏，堪言德重鬼神欽。已知夀永齊天地，煩惱無由更上心。
此章言金丹之妙，確然可以度世也。承上言，德行旣足立基，大藥本非難致，當汲汲以求眞鉛矣。眞鉛乃先天一炁，從虛無中來，卽金丹大藥也。此藥至靈至妙，不在四大一身中，卻又不可身外摸索，須得眞意以擒之。眞意一到，時入杳冥，則眞鉛自生，得之則命由我立，庶不遷延𡻕月，虛度光陰矣。眞鉛雖是一炁，其初卻因兩物結成，並兩爲一，須用顚倒工夫。先將北方水中之金擒住南方火中之木，卽以南方木中之火制卻北方水中之金，於是金木兼併，水火旣濟，而眞鉛得矣。火中之木、水中之金，卽天魂、地魄也。魂魄卽龍虎也。身中之眞龍眞虎旣伏，世間龍虎自無不馴伏矣。身中之陽魂陰魄旣歸，世間鬼神亦無不歸命矣。此不特道業至高，抑亦德行至重，纔能如此。如此道高德重，便可提挈天地，把握陰陽。天地有壞，這個不壞，一切煩惱悉化爲妙明眞心，此非斷煩惱而證菩提，煩惱卽菩提也。性命俱了，此金丹大道出世之極則也。
不識眞鉛正祖宗，萬般作用枉勞功。休妻謾遣陰陽隔，絶粒徒教腸胃空。草木陰陽皆滓質，雲霞日月屬朦朧。更饒吐納並存想，總與金丹事不同。
此章言金丹大道逈絶旁門也。上章言眞鉛之妙可以超凡入聖，學道者可不識眞鉛哉！眞鉛是先天一炁，從虛極靜篤中來，雖似有作，其實無爲，乃造化之根源，大丹之宗祖，非獨修一物者可以並駕，並非搬弄後天精炁一切妄作妄爲者可以倖致也。一陰一陽各正性命，方稱大道，何須休妻？若獨修一物，天地不交，眞種無由生化矣。此休妻而陰陽否隔之象也。浩然之氣充塞天地，自然不假一毫外物幫補，何消絶粒？若內不足而強絶外縁，未免餒在其中矣。此絶粒而腸胃空虛之象也。草木、金銀，喻身中濁物，如心腎肝脾之類。雲霞、日月，喻身中凡氣，如精神魂魄之類。此等皆後天渣滓合之，四象五行不過依稀彷彿而已，與先天一炁有何干涉乎？更有執呼吸爲元氣者，未免着於吐納；認思慮爲元神者，未免着於存想。豈知眞息之息與不神之神合爲一炁，返乎太虛，纔是金丹大道，與此等旁門天淵逈別，不可不明辨也。夫金丹卽眞鉛也，世人旣不識眞鉛，安識金丹？此章痛掃旁門，極其警䇿，惜乎愚夫錯認休妻一語，又流入採陰旁門，造下地獄種子，恰如避溺而投火矣。哀哉！
萬卷丹經語總同，金丹只此是根宗。依他坤位生成體，種在乾家交感宮。莫怪天機都泄漏，只縁學者盡愚蒙。若能了得詩中意，立見三清太上翁。
此章言金丹大道爲超凡入聖㨗徑，乃《悟眞篇》上卷之結尾也。前章言金丹作用逈絶旁門，可見只此一事實，餘二卽非眞矣。豈特此書爲然，縱閱盡萬卷丹經，亦只言此一事耳。先天羲易提出乾坤坎離，已爲丹經開山作祖。《道德》並《清靜》諸經惟宗自然，雖直指無爲之道，而金丹作用已在其中。《陰符》及《參同》諸書要人返本，雖詳示有爲之功，然作用到頭仍歸自然。大道至於關尹、莊列之所闡揚，鍾呂、海蟾之所撰述，莫不皆然，無非究性命之根以定金丹之宗而已。所云金丹最的端者，此其根宗也。金丹作用，篇中言之旣詳，統而論之，只是產藥於坤爐、結丹於乾鼎兩言可盡。以金丹言之，坎離始交而產大藥，坤宮事也至於依時採取，升入天谷，引歸黃庭，則屬之乾家矣。以還丹言之，採藥入爐而用文火溫養，坤宮事也，至於聚火載金，交媾煅煉於崑崙頂上，則又屬乾家矣。崔公所謂『產在坤，種在乾』是也，故曰：『依他坤位生成體，種在乾家交感宮。』祖師剖露到此，可謂直泄天機矣。奈世人尙惑於旁門，或以彼我兩家分乾坤，此與無間地獄作因縁者，或以臍下頂上兩地分乾坤，此向黑山鬼窟作活計者，豈非愚蒙之極乎？倘有智慧過人之士，參訉勤恪，神明忽告，當下豁然了悟，方知山河大地總是鼎爐，蠢動含靈悉皆藥物，日用動靜無非火候，三清太上卽我本來法身，而立地成眞作祖矣。故曰：『若能了得詩中意，立見三清太上翁。』三清者，玉清、上清、太清三境眞人也。太上者，巍巍尊高，先天眞宰也。凡夫一聞三清太上，便驚惶無地，妄謂此乃天上至尊，斷無我分，不知我之元精卽玉清眞人，卽佛家所謂清淨法身也，我之元炁卽上清眞人，卽佛家所謂千百億化身也，我之元神卽太清眞人，卽佛家所謂圓滿報身也。舉一卽三，是名三清，會三歸一，是名太上。非三而三，非一而一，無上而上，眞空不礙妙有，故曰『無極而太極』。三本非三，一本非一，上本無上，妙有不礙眞空，故曰『太極本無極』。此乃無上至眞妙覺之道也。祖師所云悟眞者，悟此而已，從前一切金丹作用，若爐鼎，若藥物，若火候，到此總屬筌蹄，何況旁門小乘？嗚呼！茍非三教至人，其孰能知之哉？
此卷已括盡金丹作用，以下不過引而伸之耳。一路剖析，次第秩然，到末了纔直泄天機，作者注者雙眼洞照，讀者亦知之否耶？


紫陽眞人張伯端著
雲陽道人朱元育闡幽
道自虛無生一炁，又從一炁產陰陽。陰陽再合成三體，三體重生萬物昌。
此章言大道順生之序也。《道德經》云：『道生一，一生二，二生三，三生萬物。』只此數句，包羅萬象，該括三教，惜未有知其解者。大道本來無方無體，渾然太虛，不可道，不可名者也，強名之曰虛無，曰自然，曰未見炁，然纔謂之虛卽實矣，纔謂之無卽有矣，纔謂之自然卽該具因縁矣，纔謂之未見炁而元炁已生，道生一矣，故曰：『道自虛無生一炁。』周子所謂『無極而太極』是也。一炁旣分，其中便有清有濁，有動有靜，動而清者上浮爲天，靜而濁者下凝爲地，一生二矣，故曰：『又從一炁產陰陽。』周子所謂『分陰分陽，兩儀立焉』是也。從此天氣下降，地氣上升，二氣交感，人生其中，二生三矣，故曰：『陰陽再合成三體。』周子所謂『乾道成男，坤道成女』是也。只此一元之炁充周布滿，三才旣備，品物咸亨，情與無情莫不各正性命，三生萬物矣，故曰：『三體重生萬物昌。』卽周子所謂『萬物生生而變化無窮』者也。此章是祖師述《道德經》，特衍而明之，以爲中篇六十四章綱領，所謂順去生人生物者也，從此逆而返之，便是金丹大道。
萬物芸芸各返根，返根復命卽長存。知常返本人難會，妄作招凶眾所聞。
此章言學道者當知常返本也。道生一，一生二，二生三，三生萬物，可見大道物物具足，矧人爲萬物之靈，可不思返本還源乎？倘能從日用常道顚倒求之，卽此六根門頭根塵相對時，當下斬斷意識，意識不行，六用皆息，所謂『一根旣返源，六根成解脫』也。從此一切有情無情之物無不各返其根，而先天之命復矣。命復而穀神不死者，終古常存矣。卽太上所謂『萬物芸芸，各歸其根，歸根曰靜，靜曰復命』是也。歸根復命之功，人人做得，而世人往往當面蹉過者，只爲不知常耳。此道本至平而無奇，至澹而無味，不離日用，直造先天，是爲大。常人能一念回機，當下便同本得，纔知常卽返本矣。奈何百姓日用而不知，昧卻自家底平常心，往往厭常喜新，向外馳求，做出許多揑怪伎倆，陰陽爐火無所不至，妄作妄爲，自取凶咎，卽太上所謂『不知常，妄作，凶』也。聖訓昭昭，世人豈不聞之乎？此亦本《道德經》而發明之，示人以返本還源之功。
但將死戸爲生戸，莫執生門號死門。若會殺機明反覆，始知害裏卻生恩。
此章言殺機轉爲生機，卽反本之功也。《陰符經》云：『生者死之根，死者生之根。恩生於害，害生於恩。』蓋世人之生死皆由於心，心之生死皆由於物，凡六根門頭，一切有漏處，悉皆生死岸頭也。何以故？一切有漏之處，世人莫不依此安身立命，所謂生門也，卽皆恩也。然一切有漏之處，世人莫不從此喪身失命，卽所謂死戸也，卽皆害也。倘順而出之，生門轉作死門，而害生於恩矣。惟逆而返之，死戸轉作生戸，而恩生於害矣。害生於恩，是生機反爲殺機也，恩生於害，是殺機反爲生機也，所謂殺機反覆之妙也。此章本《陰符》宗旨而發明之。《道德經》主自然，故直指虛無之體，《陰符經》主作用，故專提生殺之機，然生殺之機卽所以歸根而復命也。
禍福由來互倚伏，還如影響相隨逐。若能轉此生殺機，反掌之間災變福。
此章申言生殺之機也。《感應篇》云：『禍福無門，惟人自召。』此太上寶訓也。然須知學道人之禍福，與世人所謂禍福逈別。蓋知常而返本卽自求之福也，不知常而妄作卽自求之禍也，豈不互相倚伏，如影之隨形，響之應聲乎？倘能一念回機，則生殺之關立轉，一切妄作妄爲者，未嘗不可知常而返本，其轉移之機關只在反掌間。蓋妄旣變而爲常，卽無所不變矣。從此殃可變慶，凶可變吉，災可變福，宇宙在手，萬化生身，而爲造物之所不能殺矣。禍福倚伏亦本《道德經》以申言上章殺機反覆之意。
要得穀神長不死，須憑玄牝立根基。眞精旣返黃金屋，一顆明珠永不離。
此章言轉兩爲一，乃金丹立基之功也。《道德經》云：『穀神不死，是爲玄牝，玄牝之門，是謂天地根。』穀神卽本來面目也。谷取其至虛，神取其至靈，至虛至靈之機，只在當下，當下寂然不動，當下感而遂通，其來無首，其去無尾。穀神本自無生，何有於死？便從此無生中生生不息，而天地萬物皆從此出，卽是道生一，一生二，順而出之以爲生機者也。若要逆而返之以爲殺機妙用，須從玄牝立基。坎中眞陽爲玄，是名有中無，命之寄於身者也。離中眞陰爲牝，是名無中有，性之寄於心者也。兩者一合，丹基乃立，穀神自然長存，故曰：『要得穀神長不死，須憑玄牝立根基。』玄牝二物會歸中黃，先天至精妙合而凝，何啻赤水玄珠得於罔象。一得永得，自然須臾不離，故曰：『眞精旣返黃金屋，一顆明珠永不離。』夫眞精旣返，玄牝之基立矣玄珠成象，豈非穀神長不死者乎？此轉兩爲一之初基，卽轉殺爲生之妙用也。
玄牝之門世罕知，休將鼻口妄施爲。饒他吐納經千載，怎得金烏搦兔兒。
此章申言玄牝妙用非旁門所知也。玄牝之與穀神，其體則一，其用則二，名之以一有一無，象之以一烏一兔，張弛閤闢，旋乾轉坤，太上所謂『玄牝之門，是謂天地根』者也。旁門不知其妙，錯認『綿綿若存』一句，妄以口吐鼻納爲玄牝作用，謬甚矣。豈知玄牝二物不過眞陰眞陽，離中眞陰象日中金烏，坎中眞陽象月中玉兔，兩者會合，主賓顚倒，自然相擒相制而結金丹，《陰符經》所謂『禽之制在炁』也。若但以口鼻吐納爲功，縱饒千秋萬𡻕，眞陰眞陽依然間隔，怎得金烏搦兔之妙用乎？此玄牝之門舉世所以罕知也。
異名同出少人知，兩者玄玄是要機。保命全形明損益，紫金丹藥最靈奇。
此章申言金丹之要斷在玄牝也。《道德經》首章云：『故常無，欲以觀其妙；常有，欲以觀其徼。』又曰：『此兩者同出而異名，同謂之玄。』正與玄牝之説互相發明，但世人知之者稀，祖師特爲剖析之。常無者，卽玄也，陽也，主也，在人爲眞性；常有者，卽牝也，陰也，賓也，在人爲眞命。一分爲二，是爲異名，二本乎一，是爲同出。學人能從有入無，返乎先天，是爲玄玄之要道矣。故曰：『異名同出少人知，兩者玄玄是要機。』有無之體雖一，作用卻分兩般。有爲所以保命，當加日益之功，無爲所以了性，當明日損之妙。損之又損，以至於無，自然形神俱妙，超脫而變化矣。故曰：『保命全形明損益，紫金丹藥最靈奇。』水火相配，合成紫色，卽金丹法象。有無交入，性命齊了，豈非玄玄之妙道乎？
不識陰陽及主賓，知他那箇是疎親。房中空閉尾閭穴，誤殺閻浮多少人。
此章言獨修一物之非道也。蓋有無同出之謂玄，一陰一陽之謂道，所以金丹之功必須性命全修。篇中所説陰陽，直指性命而言，只此『性』、『命』二字，在先天爲乾坤，在後天爲坎離，此兩者有賓有主，有親有疎，學人宜細辨之。世人但知以離爲性，不知離中之陰乃後天識神，逐境流轉者也。學人彷彿依通，便以此爲見性，何異認賊作兒子，未免以賓爲主，應疎而反親矣。但知以坎爲命，不知坎中之陽卽先天乾性，萬劫不壞者也。學人未遇眞師，轉斥此爲外物，何異貧子覓衣珠，未免以主爲賓，應親而反疎矣。此毫釐千里之差，不可不辨者也。今世學道者，但聞清靜之説，便牢閉六窗，灰心靜坐，內不出，外不入，其象爲房中空閉尾閭穴，卽所謂『獨修一物是孤陰』者也。只因不辨賓主親疎，未明玄玄大道，並其所守之一物亦非矣。誤盡世人，可勝道哉！昔馬祖在南嶽一味坐禪，南嶽讓公啟以磨磚豈能作鏡，復示以打牛打車之機，始豁然開悟。會得這則公案，便會得此章關鍵矣。
先且觀天明五賊，次須察地以安民。民安國富方求戰，戰罷方能見聖人。
此章言復命之功卽金丹作用也。獨修一物旣非大道，彼金丹大道何如哉？欲修金丹，必須洞曉陰陽，深達造化。《陰符經》云：『觀天之道，執天之行。』又云：『天有五賊，見之者昌。』五賊者，五行。天之所以造化萬物，卽人之所以自造自化者也。若不明互生互殺之妙用，怎得成丹？故欲執天之行，必先觀天之道，內觀洞然，纔好下手。身中造化不離方寸地，此地兼攝坎離二用，察之則主立矣。主立則六根歸元，聽命天君，是謂民安。三寶內斂，外邪不生，是謂國富。從此坎離交姤，方結金丹，有龍爭虎鬬之象。交姤之時，六根大定，意識不行，五賊皆束首受我驅策，陰魔掃跡，有戰勝之象。自此露出本來面目，便是聖胎，而見自已之聖人矣。以復命而兼了性，與天地合其德，方成大道，下章遂言戰勝之功用。
用將須分左右軍，饒他爲主我爲賓。勸君臨陣休輕敵，恐喪吾家無價珍。
此章申言金丹作用當明辨賓主以還眞也。戰勝而見聖人，金丹之道圓矣。然方戰之時，其功不可不愼。左屬陽，右屬陰，離爲太陽，左也，而實陽中之陰，則居左而反爲賓矣；坎爲太陰，右也，而實陰中之陽，則居右而反爲主矣。所謂『用將須分左右軍』也。學者以見性爲主，離光是也，奈何中藏陰氣，識神尙存，實未得爲見性。一點乾家眞性寄體坤中，坎中元炁是也，以其未卽來復也，故謂之他，以其爲我家故物，故必須讓他作主，彼旣作主，我反爲賓矣。主賓互換，顚倒之妙也。其初先用離中眞陰迴光返照，旣而取出坎中眞陽反本還源，識神死盡，眞性纔得現前，此如大將臨陣先擒其王。眞種到手，陰邪自散，但中間進退之宜全仗調停火候，如大敵之不可輕，倘臨爐之時一念妄動，則坎中眞陽不可得而取，是喪卻吾家無價珍也，可不愼乎？此章當與上兩章參看，方知賓主顚倒之妙。更有下劣旁門，以此章輕敵、上章戰勝等句，附會作採陰邪説，誑惑世人喪身失命，生當受雷霆之誅，死當入無間地獄矣。
三才相盜食其時，此是神仙道德機。萬化旣安諸慮息，百骸俱理證無爲。
此章申言復命之功，從有爲以入無爲也。首章原本《道德經》，言道生一，一生二，二生三，三才之道備矣。只此三才，順之卽凡，逆之卽聖。學道者能竊造化之機而用之，豈難超凡入聖乎？《陰符經》云：『三盜旣宜，三才旣安。』又曰：『食其時，百骸理，動其機，萬化安。』蓋大丹造化以天爲鼎，以地爲爐，以日精月華爲藥物，人居其中，運行周天火候，此丹道逆用之三才也。然有兩種作用。以小周天而言，當先取坎中之陽補離中之陰，水火旣濟，會於中黃，金丹產在爐中矣，其機在候活子時到，以爲採取之功。以大周天而言，坤反居上，乾反居下，天地反覆，交在崑崙，還丹收歸鼎內矣，其機在候正子時到，以爲煅煉之準。兩種作用內外交通，始得參合三才，結而成丹，無非以眞意和合身心，使元精元炁妙合而凝，穀神自然長存。人但知爲神仙妙訣，不知此乃修德凝道中一段自然機用，卽歸根復命之要道也。煅煉之後，身心大定，天君坐鎭中央，寂然不動，而五官四肢三百六十骨節八萬四千毛孔元炁周流，一切歸命中黃正位，譬如北辰居所而眾星自拱，又如陽回寒谷，大地皆春，可謂各正性命而保合太和矣。豈非萬化旣安，諸慮盡息，百骸俱理，而得證無爲者乎？此章言會三歸一，從有爲以入無爲，正與首章相應，蓋卽《陰符》之作用契《道德》之自然，攝用歸體，以了命而兼了性者也。
《陰符》寶字逾三百，《道德》靈文止五千。今古上仙無限數，盡從此處達眞詮。
此章標兩經宗旨，以示大道之淵源也。大道非師不傳，非經不印。經者，千聖相傳之心印，然三洞眞經不啻數千卷，獨推《陰符》、《道德》兩經開山作祖者，以其道合天人，爲窮理盡性至命之眞詮耳。然兩經宗旨同而不同，異而不異。《道德經》直指自然之本體，其道從無入有，其機主順；《陰符經》專提歸根之作用，其道從有入無，其機主逆。卽如篇中所引，虛無一炁，順也，繼以知常返本則逆矣；同出異名，順也，繼以察地安民則逆矣。至於穀神之妙，先從玄牝立基，則順而未始不逆，相盜之機，究竟無爲得證，則逆而未常不順，此又見《道德》、《陰符》有無不二、性命同源之妙也。然兩經文字極其簡奧，《陰符》字僅三百，《道德》文止五千，自古上仙大聖皆從此得大受用，後來著書立説者終不能出其範圍。誠哉！其爲窮理盡性至命之眞詮也已。
契論經歌講至眞，不將火候著於文。要知口訣通玄處，須共神仙仔細論。
此章言火候之秘必假師傳也。《陰符》、《道德》兩經垂示眞詮，爲萬古學道者作指南針，然其書乃直指歸根復命至眞之要道，尙未落丹經諸名相也。至漢魏伯陽眞人，始準易象作《參同契》，建立鼎爐、藥物、火候諸名相，大約以乾坤爲鼎爐，以坎離爲藥物，以餘六十卦爲周天火候，意玄而語奧，遂稱丹經鼻祖。從此接踵而起者，有論、有經、有歌，橫説豎説，無非以寓言發明至眞之理，其所陳者，卦爻銖兩，所用者，年月日時，此特火候之名相耳。至眞之訣雖隱然在中，卻又引而不發。其中玄妙，須得聖師口口相授，片言指破天機，則紙上陳言總是源頭活水，紫清眞人所謂『都來半句，貫串萬卷丹經』是也。不則雙眼黑漆漆地，縱有解會，一似鏡裏觀花，水中捉月，從何處著眼，從何處下手哉？
饒君聰慧過顏閔，不遇師傳莫強猜。只爲丹經無口訣，教君何處結靈胎。
此章言金丹大道非師傳不明也。上章言口訣必待師傳，信矣。或疑世有聰慧絶人者，似可無待於師，殊不知性由自悟，命假師傳，自古到今，未有無師而得證盡性至命之大道者，所以黃帝拜訪於崆峒，孔子特詢乎柱下。此兩聖者，豈非慧過顏閔者哉？彼其求師問道，何其勤勤，正以道妙不可強猜耳、卽如《陰符》、《道德》兩經所言知常返本、察地觀天底道理只在眼前，然未遇眞師，無異水中捉月、鏡裏觀花，令人何處下手？又況後來丹經所述藥物火候之祕，曲譬廣喻，名相離奇有不目眩神驚者乎？明之尙且不易，矧能如法行持以結聖胎乎？學道者當急訪眞師以求眞訣，毋得蹉跎𡻕月也。然則丹經竟無用乎？曰：眞訣原只在丹經中，正如僧繇畫龍一般，未經點眼，尙是壁間之龍，一朝點出，便破壁而飛去矣。點眼之妙，存乎眞師。
夢謁西華到九天，眞人授我《指玄篇》。其中簡要無多語，只要教人鍊汞鉛。
此章言眞師口訣只在汞鉛二物也。汞本無質，喻妙有中眞空；鉛卻有形，喻眞空中妙有。妙有中眞空卽先天祖性，乾是也；眞空中妙有卽先天元命，坤是也。在後天，性寄於心，故乾破爲離，離之中虛者乃眞汞也；命寄於身，故坤實成坎，坎之中實者乃眞鉛也。學道者能取坎中之陽點離中之陰，纔復還先天乾體，此鍊後天兩物以成金丹也。到得兩物合體，化作先天一炁，始號眞鉛，卻又只是一物，此名外藥。復加採取而烹鍊之，一點落在黃庭，凝結聖胎，此名內藥。更須抽鉛添汞，鍊之又鍊，返於虛無，始稱眞汞。鉛盡汞乾，纔得超凡入聖，此鍊先天一炁以成大還丹也。大抵以眞鉛喻身，眞汞喻心，鍊眞鉛所以了命，鍊眞汞所以了性，性命齊了，大道畢矣，豈非至簡至易之眞詮乎？我紫陽張祖當年於西蜀成都青城山面遇海蟾劉祖，拜授金丹秘訣，後因誤傳獲譴，隱名著書，遂並其師承而隱之。篇中性命微言皆從劉祖口授，而付之一夢，其意良深。以西蜀爲西華，以眞授爲夢授，以『指玄』二字隱躍『悟眞』，無非活句，若作實法會，卽是癡人説夢矣。
用鉛不得用凡鉛，用了眞鉛也棄捐。此是用鉛眞妙訣，用鉛不用是誠言。
此章揭示眞鉛之妙用也。上章鉛汞對舉，而此單舉眞鉛者，點出金丹大藥，令人知下手處也。蓋眞鉛是先天一炁從虛無中來者，凡鉛乃凡精凡氣也。然對坎離二物而言，身中凡精凡氣總屬凡鉛；對先天一炁而言，則離中至陰之精、坎中至陽之炁又屬凡鉛矣。直到二物會合，產出一點眞種，纔筭得眞鉛，眞鉛卽金丹也，卽所謂先天一炁從虛無中來者。學者旣識得此眞種，採取而鍛鍊之，是名金液還丹。更加溫養乳哺之功，損之又損以至虛無，消盡後天陰滓，渾然一片，先天法身圓明，與太空同體，是並其眞鉛而棄捐之矣，況凡鉛乎？雖不用鉛，其初卻又用鉛，雖似用鉛，究竟又不用鉛。從有爲而入無爲，卽了命而兼了性，豈非西華所授之妙訣，卽從上諸祖之心印乎？古詩云：『用鉛不用鉛，須向鉛中作。及至用鉛時，用鉛還是錯。』正見用而不用、不用而用、顚倒倒顚之妙。凡篇中所云眞鉛，皆與此同看。
竹破須將竹補宜，抱雞當用卵爲之。萬般非類徒勞力，爭似眞鉛合聖機。
此章申言眞鉛爲還丹眞種也。眞鉛固是先天一炁，不落形質，然必須後天同類之物有以致之。蓋後天不得先天，無以變化；先天不得後天，無以招攝。離中至陰之精，坎中至陽之炁，雖屬後天，卽眞鉛之所自出也，兩者一合，眞鉛自生。此中招攝之妙，有如用竹，補竹用卵抱雞，自然無中生有，返本還源。後天形質纔得眞鉛點化，自然超凡而入聖矣。除卻坎離二用，總屬非類，何以致眞鉛而合聖機哉？
未鍊還丹莫隱山，山中前後盡非鉛。此般至寶家家有，自是時人識不全。
此章言眞鉛作用不可偏於守靜也。坎離兩物會合，方稱眞鉛，眞鉛卽金丹也。旣得眞鉛，再加向上工夫，採取而鍛鍊之，方稱金液還丹。還丹旣得，更加九年面壁之功，直到一塵不染，萬境皆空，纔合隱山法象。還丹未就，且當求之於㕓巿可也。若便灰心冥目，關閉六窗，隔絶前後，則外藥之用從何而生？故曰：『未鍊還丹莫隱山，山中前後盡非鉛。』眞鉛之體產自先天，雖則人人具足，然非眞師點破，識之甚難。非金石凡藥，非彼家邪穢，並非身中精氣，倘離此數者，息心內守，又未免獨修一物，落斷滅種性邉見。如入深山而求鉛，必不可得矣。可惜至寶不遇眞師點破，遂致人人覿面蹉過，故曰：『此般至寶家家有，自是時人識不全。』此章言復命之功不專守靜隱山之象，甚奇。當與居㕓市、閉尾閭兩首參看，方知其奧。
虛心實腹義俱深，只爲虛心要識心。不若鍊鉛先實腹，且教守取滿堂金。
此章言立命之功先於了性也。《道德經》云：『虛其心，實其腹。』此兩句意義深遠，舉世莫能窺測。蓋實腹是有爲之功，所以了命；虛心是無爲之妙，所以了性。心體本同太虛，空空洞洞，萬象俱涵，一物不著，人能一念回機，直下識取本來面目，則心不期虛而自虛矣。此乃高上之士先了性而後了命者，所謂『修上一關，蓋下二關』也。中下之流到此便無站腳處，不若先做鍊鉛工夫以實其腹，命根旣固，方可徐徐了性。然眞鉛亦未易鍊也，凡夫心擾慾牽，刻刻向外馳求，耗散本來，如金玉滿堂，莫之能守。何以守之？只索收視返聽，絶利一源，以招致先天一炁而已。六根大定，返乎先天，是爲眞鉛。眞鉛旣得，命基永固，而腹先實矣。鍊之又鍊，從有爲入無爲，直到性地圓明，而心亦虛矣。虛心實腹二義，雖有了性了命之殊，而未常不同歸。可見聖意雖深遠難測，而未常不可測也。以上數章，俱發明先天眞鉛之妙。欲鍊眞鉛，必須從取坎塡離起手，故下章𦂳接坎離二物。
日居離位反爲女，坎配蟾宮卻是男。不會此中顚倒意，休將管見事高談。
此章言坎離顚倒之妙，乃眞鉛所自出也。金丹之要只在眞鉛，眞鉛之用不出坎離二物。離爲日，日乃太陽眞火，是先天乾父法象，不知乾破爲離，乾父反爲中女矣。坎爲月，月乃太陰眞水，是先天坤母法象，不知坤實爲坎，坤母反爲中男矣。此先天轉作後天，顚倒之妙也。若能再一顚倒，則離中一陰復歸於坤，坎中一陽復歸於乾，親上親下，各從其類，後天不又轉作先天乎？不會此中顚倒之妙而高談闊論，何異以管窺天，可發一笑。世人不知道而妄談道，祖師所以三嘆也。顚倒之妙，詳見下章。
震龍汞出自離鄕，兌虎金生在坎方。二物總因兒產母，五行全要入中央。
此章言金木之用總歸眞土也。丹道以水火爲體，坎離是也；以金木爲用，震兌是也。究竟四象不離二體，後天震居東卽先天離位，所以震中木汞出自南方離火，所謂『龍從火裏出』也；後天兌居正西卽先天坎位，所以兌中鉛金生自北方坎水，所謂『虎向水中生』也。火反生木，水轉生金，母子顚倒，故曰：『二物總因兒產母。』東三、南二、北一、西四會歸中黃眞土，始成金丹，故曰：『五行全要入中央。』上章言水火以立體，此章言金木以致用，合之而四象全矣，其要只在中土。
離坎若還無戊己，雖含四象不成丹。只緣彼此懷眞土，遂使金丹有返還。
此章言眞土之功，能和合四象而成金丹也。眞土者，眞意之別名也。當其寂然不動，是爲己土，及其感而遂通，是爲戊土，其體則一，其用則二，體在中宮，用寄坎離。蓋坎中納戊，離中納己，若非流戊就己，則金木水火各散而不能成丹。惟眞意一到，纔能調和身心，攝伏魂魄，四象合做一家，返本還源，只在剎那間，而金丹大藥結矣。眞土之功，不亦大乎？
火生於木本藏鋒，不會鑽研莫強攻。禍發必因斯害己，要須制伏覓金公。
此章言金木相制之功也。上章説四象歸於戊己，是總言金丹妙用，此又分而言之。木體喻人生而靜之性，木中生火喻感物而動之情。情藏於性，本自寂然，只因六根門頭觸境逢緣，處處粘著，引起業識，倐生忿慾，忿慾一起，卽能焚卻太和元炁。猶之火藏於木，本自宴然，只因鑽木發火，烽煙一發，卽能燒卻本身矣，所謂禍發必尅而害己也。此豈可以私智鑽研，強爲攻治乎？必欲制伏，非水中之金不可。蓋木性輕浮，金性鎭重，木汞本流走不定，一見金鉛，自然受制，六根門頭處處勒轉，纔得轉識成智，返情爲性，從此定水湛若，慧火長明，忿不懲而自懲，慾不窒而自窒，而寂然不動矣。金旣制木，水卽制火，豈復有禍發必剋之患乎？此卽金丹顚倒之妙也。
金公本是東家子，送在西隣寄體生。認得喚來歸舍養，配將奼女結親情。
此章言以鉛入汞也。先天羲易本離東而坎西，故取東家西隣之象。金公是坎中眞陽，因乾破成離而陷坤宮以成坎者，豈不猶東家子而寄養西隣者乎？眞陽雖然流落在外，面目依稀，急須認取，倘能以眞意爲媒，取出坎中眞陽，配合離中眞陰，二物歸於土釜，金情木性自然兩相和協，金丹得就矣。豈不猶配奼女而生嬰兒者耶？此亦顚倒之妙也。
奼女遊行各有方，前行須短後須長。歸來卻入黃婆舍，嫁箇金公作老郎。
此章言以汞投鉛也。離中流珠喻後天之心，其性喜走，出入無時，流連前境，未肯退藏，若女子之好遊。然本自一精明分爲六和，合六根六塵，隨其所向而晝夜奔馳，何時得休歇乎？不知涉境則覽物招愆，退藏斯安身得地，譬如女子在母家之日宜短，在夫家之日宜長，自有一定安身立命底所在，故曰：『奼女遊行各有方，前行須短後須長。』學道之士，必須刻刻回機，時時返照，把這點流珠收歸中黃神室，卽取坎中眞陽以制伏之，若女子嫁夫之後，宜室宜家，克相夫子而不敢妄動矣。故曰：『歸來卻入黃婆舍，嫁箇金公作老郎。』離宮取得坎中一陽，返而爲乾，老郎之象。此與上章反覆一意。上章言招男以配女，此章言嫁女以配男，總是坎離顚倒法象。祖師以世間法喻出世法，太煞婆心，令學人易曉耳，切不可泥男女字面，流入淫穢以招上蒼重譴也。
取將坎位中心實，點化離宮腹內陰。從此變成乾徤體，潛藏飛躍總由心。
此章直言取坎塡離、復還乾體，乃金丹之關鍵也。自日居離位章言乾坤顚倒而爲坎離，以下章章説坎離。蓋後天之坎北離南卽先天之乾坤也，後天之震東兌西卽先天之坎離也。水火，坎離之體也；金木，坎離之用也。坎中納戊，離中納己，是爲眞土，調水火而和金木者也。金木喻爲龍虎，水火喻爲鉛汞，鉛又喻名金公，汞又喻名奼女，眞土又名黃婆。千言萬語，究只是一坎一離。坎中一陽，依然先天乾體，道心之象也。離中一陰，夾帶後天坤質，人心之象也。道心本純乎天理，人心則未免流入私慾矣。學道之士觀天道而執天行，能取坎中天理之陽，點破離中人慾之陰，是爲克己復禮，從此人心悉轉爲道心而乾體復矣。蓋由惟精以致惟一，卽顚倒之妙也。其初，乾坤顚倒而爲坎離，先天遂轉作後天；其旣，坎離顚倒而爲乾坤，後天仍轉作先天矣。乾體旣復，變化乃生，六位之中，或潛或現，或躍或飛，周天火候之樞機，便是乘龍御天之作用，千變萬化，一切惟心，所謂『乾元用九，乃見天則』，而出聖入神之基得矣。取坎塡離，爲金丹徹底關鍵，此章結上以起下，又爲篇中通身關鍵，讀者亟須著眼。
先把乾坤爲鼎器，次搏烏兔藥來烹。旣驅二物歸黃道，爭得金丹不解生。
此章括言金丹之要道不離於有作也。上章言取坎點離以還乾體，卽金丹之要道也。然使不知安鑪立鼎。烹鍊藥物，則丹道何由而成乎？乾上坤下，爲坎離之匡廓，卽鼎器也。日烏月兔，乃乾坤之精髓，卽藥物也。學人於二六時中，先要收視返聽，須臾不離，從此身心渾合，自歸並中黃神室。故曰：『先把乾坤爲鼎器，次搏烏兔藥來烹。』身心旣混合而歸中黃，三家相見，自然打成一片而結聖胎，火候在其中矣。故曰：『旣驅二物歸黃道，爭得金丹不解生。』據星家書，月行有九道，其中央爲黃道，日月會合只在黃道中間。烏兔卽日月也，日月卽坎離也。安鑪鼎而搏藥物，卽上章所云取坎點離也。歸黃道而生金丹，卽上章所云變成乾體也。只此四句，而鼎鑪、藥物、火候無不該具，故曰此括言金丹有作之要道也。下章乃逐節分言之。
安鑪立鼎法乾坤，鍛鍊精華制魄魂。聚散絪緼成變化，敢將玄妙等閑論。
此章申言安爐立鼎之妙用也。日中烏爲日精，月中兔爲月華，日本太陽眞火，月爲太陰眞水。太陰之體本來黑而無光，映日中太陽眞火乃生其光，其黑而無光處，所謂地魄也，其映日而生光處，卽所謂天魂也。兩家合成，元是一物，人身之眞日眞月亦然。離外陽而內陰，其中一陰乃太陽之眞精也。坎外陰而內陽，其中一陽乃太陰之眞華也。學道之士，必須以離中眞火返照坎宮，坎中之金華自出而應之，正猶月魄生明而一陽來復矣。所以金丹下手工夫必先安鑪立鼎，而後鍛鍊藥物。收視返聽乃安鑪立鼎之初功，身心一如則鍛鍊制伏之妙用也。身心會合，打成一片，眞種纔得入手，而有絪緼變化之證驗。孰知天魂地魄總是一機，日精月華元非兩物，其中機竅至玄至妙，必須眞師親授，豈可看作等閑家具而高談闊論乎？孟子所謂難言者，此也。此章單言安鑪立鼎，而藥物火候已在其中。
嚥津納氣在人行，有物方能造化生。鼎內若無眞種子，猶將水火煮空鐺。
此章申言藥物須得丹頭也。金丹一道，旣知安鑪立鼎，便須討論藥物。藥物之僞者，人人能行之，一説到眞種子，則舉世茫然矣。試看嚥津納氣，不過旁門小道，其中亦必有主宰底，人行之方驗。況金丹大道，烏有其中無物而能自造自化者乎？太上云：『有物渾成，先天地生。』此物生天生地生人，無所不造，無所不化，在人爲未生以前面目，萬劫不壞底元神，在丹道爲眞意，卽鍊藥之丹頭也。卽如嬰兒在母胎時，母呼亦呼，母吸亦吸，塊然而已，及至氣足形完，一點靈光入於其中，纔得㘞地一聲而成人。金丹作用亦復如是，必須眞意大定，收取一點元神安住中宮，然後精凝氣聚，結成胚胎，從此歸根復命，宇宙在乎手，造化生乎身矣。故曰：『有物方能造化生。』物者，渾成之物，卽眞種子也，卽中黃眞意也。學者若不知安一點於中宮，則神室中無主人，精炁暫結終散，若空鐺然，雖強以水火燒煮，而大藥之丹頭先失矣。故曰：『鼎內若無眞種子，猶將水火煮空鐺。』此祖師提示丹頭，吃𦂳爲人之句。須知此處誵訛不少，一切旁門罕知眞種，除彼家鑪火而外，有以凡精爲眞種子者，有以凡氣爲眞種子者，有以昭昭靈靈底識神爲眞種子者，所謂『無量劫來生死本，癡人喚作本來人』也。昧卻本來人，何處更覔眞種子乎？此章單言眞種，而鼎鑪火候已在其中。
縱識硃砂及黑鉛，不知火候也如閑。大都全藉修持力，毫髮差遲不作丹。
此章申言金丹之要全仗火候也。學道者旣識眞種，纔用得坎離二物，硃砂乃離中之汞，黑鉛乃坎中之金，此卽金丹藥物也。識藥猶易，行火甚難。蓋火非藥不生，藥非火不成，若徒知藥物而不知火候，豈能有、所就哉？火候之秘，只在眞意，大約念不可起，念起則火燥，意不可散，意散則火冷。只要一念不起，一意不散，時其動靜，察其寒溫，此修持行火之功所以倍難於得藥也。倘毫髮有差，則一剎那間鉛飛汞走，大藥喪在俄頃矣，可不戒哉！究竟火候二字何所著落？眞火者，我之神，眞候者，我之息，以火鍊藥而成丹，卽是以神馭炁而證道也，此火候之眞種子也。此章耑言火候，而藥物鑪鼎已在其中。須知鑪鼎、藥物、火候，名雖分三，其實則一，皆是空名而無實義，非圓機之士，何足語此。
黑中有白爲丹母，雄裏藏雌是聖胎。太乙在鑪宜愼守，三田聚寶應三台。
此章言三家相見，爲金丹至寶也。如上所云鼎鑪、藥物、火候，分而言之也，此又合而言之。藥物之秘無過坎離，黑中有白乃坎中赫赫之至陽，雄裏藏雌乃離中肅肅之至陰，此兩者乃金丹之母而聖胎之本也。兩者交通成合，是名太乙含眞炁，而眞種已在鑪中矣。學者到此，只消用天然眞火，知黑守白，知雄守雌，綿綿若存，勿忘勿助，元精自然化炁，元炁自然化神，元神自然還虛，身中三寶會聚三田而應上天三台之象矣。此言會三歸一以成金丹也。
恍惚之中尋有象，杳冥之內覓眞精。有無由此自相入，未見如何想得成。
此章言兩弦之炁合而成金丹也。蓋金丹大藥非坎離二物交會，無由而成。《道德經》云：『恍兮惚兮，其中有物，杳兮冥兮，其中有精。』恍惚中有物，是謂無中有，指離中眞陰也。杳冥中有精，是謂有中無，指坎中眞陽也。於恍惚之中而尋有象，杳冥之內而覔眞精，此乃不尋而尋，不覔而覔，便是眞意作用，打合兩家會歸中土，有無從此交入矣。然此恍惚杳冥乃實地，非虛景也。學人須親見親證一番，大藥纔得成就，若未見而想像之，何啻水中捉月，鏡裏觀花，其能成就金丹大藥乎？
長男乍飮西方酒，少女初開北苑花。若使青娥相見後，一時關鎻在黃家。
此章言金木交併以結金丹也。丹道以水火爲體，金木爲用。震是長男，卽離中木液也，龍也，汞也；兌爲少女，卽坎中金精也，虎也，鉛也。丹道驅龍就虎，離中木液先到西方，坎中金精卽出水以應之，故曰：『長男乍飮西方酒，少女初開北苑花。』此龍虎初弦之炁也。二炁將見未交之際，只在一時，須得眞意和合，引歸中黃正位，從此金木交併而結一黍之珠矣。故曰：『若使青娥相見後，一時關鎻在黃家。』青者，東方之色；娥者，少女之象；相見者，喻震兌始交也。自此以下，俱言並兩爲一金丹作用。
華嶽山頭雄虎嘯，扶桑海底牝龍吟。黃婆自解相媒合，遺作夫妻共一心。
此章申言金木交並以結聖胎也。華嶽山是西嶽，西爲金方，數得四，虎本屬陰，雄虎乃陰中之陽。蓋言坎中眞鉛，卽金情也。扶桑海是東海，爲木位，數得三，龍本屬陽，牝龍乃陽中之陰。蓋言離中眞汞，卽木性也。龍吟雲起，虎嘯風生，兩物相交，有夫婦之象，更以眞意爲黃婆，媒合兩家，使木性金情並而爲一，歸到中黃而聖胎結矣。此亦金丹法象也。
西山白虎正猖狂，東海青龍不可當。兩手捉來令死鬬，化成一片紫金霜。
此章申言金木交並以產大藥也。西山白虎，卽華嶽山頭雄虎嘯，喻身之不易伏也。東海青龍，卽扶桑海底牝龍吟，喻心之未易降也。惟能以眞意渾合身心，打成一片，此則把柄在手，並兩歸一而大藥生，自然化成紫金霜矣。與上章大略相似。
赤龍黑虎各西東，四象交加戊己中。復姤自茲能運用，金丹誰道不成功。
此章言和合四象以成金丹也。以上俱言金木二用，究竟西方兌金出自北方坎水，東方震木出自南方離火，言二用已該四象矣，故不曰青龍白虎，而曰赤龍黑虎。坎中納戊，離中納己，卽中央眞土也。和合四象，會於眞土之中，所謂精神魂魄意攢簇歸坤位，而金丹大藥產矣。從此一陽爲復而天根動盪乎東北，一陰爲姤而月窟收藏乎西南，兩弦之炁合而爲一，金丹之功豈不旣成乎？
月纔天際半輪明，早有龍吟虎嘯聲。便好用功修二八，一時辰內管丹成。
此章言採龍虎兩弦之炁以結金丹也。月圓於旣望，人皆知爲金丹法象，不知月之所以圓，由兩弦之炁合成，卽《參同契》所謂『二八共一觔』也，用半輪卽用一輪也。上弦兌體象白虎，下弦艮體象青龍，所謂以身心分上下兩弦也。身心交會，便有龍吟虎嘯之象，卽以眞意攝伏身心，兩弦合成一炁，收歸坤鑪，不出一時辰中，而金丹已成矣。通上數章，俱説打合龍虎兩弦之炁以結金丹。不出一時而丹成，見其至簡至易也，孰知一時亦虛象哉？
赫赫金丹一日成，古仙垂語實堪聽。若言九載三年者，總是推延款日程。
此章言金丹之妙，道機決於一日也。上章言取龍虎兩弦之炁以結金丹，而一時卽成。可見金丹一道至簡至易，雖愚昧凡夫，得之立超聖地矣。奈世人不知大道之簡易，又爲丹經中三年九載之説所惑，尙然疑根未淨，妄起下劣之見，躭誤一生，豈知得丹之候究竟極其簡易乎？古仙云：『本來眞性號金丹，四假爲鑪鍊作團。』旣知金丹是本來眞性，則上根利智當下可以了得，一旦放下身心，不染不著，心地廓然，眞性自見，性復而命在其中矣。金來歸性，乃稱還丹。故曰：『赫赫金丹一日成。』此卽達摩西來所謂『一念回機便同本得』，孔子吿顏淵所謂『一日克己復禮，天下歸仁』底境界，實乃向上一機，千聖心印，不特古仙垂訓，抑亦三教同源，學人所宜直下承當者也。纔説九載三年，便是鈍根小器推諉遷延，玩日愒月之曲説，豈篤論乎？彼蓋不知眞性現前，無可推諉處，無可遷延處也。然則丹經所云九載三年之説何居？曰：『理須頓悟，如初生孩子頓具百骸，事以漸修，如長養成人必經𡻕月。縱使積累之功畢竟要到三年九載，何妨於一日之頓具乎？』噫！根性猛利者，當從此單刀直入矣。或疑上章旣言一時，此章何以又換作一日。殊不知一時一日總虛象也，只要識得迅疾之機，攢簇之妙，一任易時爲日，易日爲時，無所不可。
敲竹喚龜吞玉芝，鼓琴招鳳飮刀圭。近來透體金光現，不與凡人話此規。
此章申言金丹之證驗也。上章言金丹成於一日，似乎至簡至易，沒甚奇特。然其中證驗，可與智者道，難與俗人言也。姑以法象言之，仍不外坎離二物。竹者，虛中之物。龜乃北方玄武之象，喻坎中一陽。玉芝喻離中眞陰，所謂『朱裏汞』也。琴者，調和之器，喻黃婆也。鳳乃南方朱雀之象，喻離中一陰也。刀圭喻坎中眞陽，所謂『水中銀』也。作丹之功，以中宮眞意爲主，必先放下萬緣，虛心內照，倐然喚起坎中眞陽，來與離中眞陰交會，卽以眞意調和招攝，離中眞陰自然與坎中眞陽相親相愛，合爲一炁。故曰：『敲竹喚龜呑玉芝，鼓琴招鳳飮刀圭。』兩弦合體，結成金丹，從此美在中而輝生，宇泰定而光發，透頂透底，放出金色寶光，自然照天照地，函蓋乾坤。此等境界，豈一切下劣凡夫所能窺測乎？彼尙羣疑滿腹，諸妄塞胸，話之何益，故曰：『近來透體金光現，不與凡人話此規。』此係金丹確實證驗，非世人一切妄見虛象可以冒昧承當者，故我祖特地丁甯而贊嘆之。
偃月鑪中玉蕋生，硃砂鼎內水銀平。只因火力調和後，種得黃芽漸長成。
此章言並兩歸一而產藥也。以上諸章言兩弦之炁和合爲一，而金丹大藥產矣。然非火候調停得宜，大藥未易生也。偃月鑪，卽玉池也。玉蕋乃坎中眞陽，卽所謂『水中銀』也。硃砂鼎，卽金鼎也。水銀乃離中眞陰，卽所謂『朱裏汞』也。兩者不可偏勝，貴得其平。然燮理之功，全仗火候調停而和合之，必須一念不起，一意不散，火候旣足，眞種自生，剎那之間，黃芽漸漸長成，勃然出土矣。此言產藥時溫養火候，不可不細參也。
休泥丹竈費工夫，鍊藥須尋偃月鑪。自有天然眞火候，何須柴炭及吹噓。
此章言產藥時眞火候也。上章鑪鼎對舉，而此直曰偃月鑪者，正指大藥將產，一陽初動之時也。何爲偃月鑪？只因坎中眞陽與離中眞陰天然配合，神炁相守，息息歸根，有如晦朔之交日月合璧，月魄旣受日魂以成胎，至初三日，庚方之上露出一鈎，金性乃成偃月之象，在卦象爲震仰盂，亦主一陽初動，卽大藥入鑪眞法象也。此惟委志虛無，湛然長寂，直到虛極靜篤，方可以致之，與後天一切渣滓之物，並一切起鑪作竈杜撰工夫，並沒幹涉。故曰：『休泥丹竈費工夫，鍊藥須尋偃月鑪。』眞藥旣產，須假眞火以鍊之。所謂眞火者，豈有他哉？只是息息歸根，一念不起，一意不散，以俟眞種之自化自育而已。豈待渣滓之物一毫幇補，與夫矯揉之功一毫費力哉？故曰：『自有天然眞火候，何須柴炭及吹噓。』此章𦂳接上章，明示產藥之候，使學人知時而用火耳。
前弦之後後弦前，藥味平平氣象全。採得歸來鑪內鍊，鍊成溫養似烹鮮。
此章言大藥入鑪，當加溫養之功也。上章但言鍊藥須尋偃月鑪，孰知兩弦之炁便是金丹大藥乎？前弦卽上弦也；後弦，卽下弦也。上弦金半觔，黑中有白。下弦水半觔，白中有黑。白者金精，黑者水基。但上弦之光前黑而後白，下弦之光前白而後黑，白處各得半輪。此雲前弦後、後弦前，蓋專取水中之金也，兩箇半輪合成一輪氣象，各得其平，月斯圓，藥斯產矣。由是採歸偃月鑪中，鍛鍊而溫養之，不敢躁急，勿忘勿助，綿綿若存，火候旣到，大藥自然圓熟。老子云：『治大國若烹小鮮。』其此之謂乎？究竟何爲上下兩弦？身心是也。以眞意和合身心，打成一片，便是鍛鍊工夫，又於意中忘意，便是溫養工夫，切莫添出支節。此係產藥時養火之功，當與下章卯酉沐浴同看。
兎雞之月及其時，刑德臨門藥象之。到此金丹宜沐浴，若還加火必傾危。
此章言金丹沐浴之功也。上章只説溫養，而沐浴已在其中，此又發明卯酉二用、刑德並會之義，正見不可不沐浴。以法象言之，在一𡻕爲二八兩月，在一日爲卯酉二時，大約是指點沐浴之候，切不可泥象執文。卯屬兎，酉屬雞。木液旺在卯，此時陽中陰半，木中藏金，生處帶殺，是德中有刑矣。金精旺在酉，此時陰中陽半，金中藏木，殺處帶生，是刑中有德矣。兩弦眞炁交會只在一時間，此乃大藥入鑪、金丹凝結之候也。當將凝未凝之間，刑德並臨，生殺未定，此時大有危險，片時得藥則刑轉爲德，頃刻喪失則德轉爲刑。行功到此，必須洗心滌慮，放下萬緣，一念不起，一意不散，如此沐浴，大藥自然圓成。倘或纎毫念起，天眞便喪，未免德轉爲刑而有傾危之患矣。沐浴之法，不過委志虛無而已，其功只在一刻中，所謂卯酉，特虛比也。此係金丹第一關鍵，非聖師親授，不知其妙。
歐冶親傳鑄劔方，鏌鋣金水配柔剛。鍊成便會知人意，萬里誅妖一電光。
此章言金丹慧劔之用也，與上章沐浴工夫一時並用。祖師到此，忍俊不禁，又突出一奇峰，卽世間有形之神劔，喻丹道無形之慧劔。蓋鑄劔之法，必須金水淬厲而成，結丹之功，亦必由金水鍛鍊而得。金水兩弦眞炁，一剛一柔，合而成丹，正猶神劔之有干將鏌鋣，配而成寶。兩弦妙用必須眞師口授，亦猶鑄劔神方之必傳自歐冶矣。故曰：『歐冶親傳鑄劔方，鏌鋣金水配柔剛。』兩弦之炁旣妙合而凝，又以坤鑪中眞火淬厲而鍛鍊之，化成一炁，是爲吹毛利劔，又名慧劔。此劔鋒不不可觸，觸之卽喪身失命。妙在『知人意』三字。意者，中黃眞宰也。意卽是劔，劔卽是意，近在目前，遠卽萬里。當大藥入鑪之時，倘有陰魔來侵，只索用慧劔劈頭一揮，當下卽掃蹤滅影矣。故曰：『鍊成便會知人意，萬里誅妖一電光。』上兩句言慧劔之體，下兩句言慧劔之用，非眞有慧劔之可用也，仍是先天一點靈光耳。亦非眞有妖之可誅也，不過念起卽覺，閒邪存誠之別名耳。呂祖云：『吾有三劔，説與世人，一斷愛慾，二斷煩惱，三斷愚癡。』其卽此劔也夫。
調和鉛汞要成丹，大小無傷兩國全。若問眞鉛何處是，蟾光終日照西川。
此章直指眞鉛之爲丹基也。金丹大藥只是眞鉛一味，然必須兩弦合體，烹鍊而成。離中眞陰爲汞，恍惚中眞象也。坎中眞陽爲鉛，杳冥中至精也。陽大而陰小，似乎不均，惟以眞意調和之，庶幾兩弦之炁各得其平，金丹乃成。故曰：『調和鉛汞要成丹，大小無傷兩國全。』兩弦合體，方稱眞鉛，與後天之凡鉛凡汞逈別。蓋晦朔之交，日月合璧，會於黃道，太陰水魄吸取太陽金精，有金蟾之象。到初三日，一鈎現出金方，是爲金蟾吐光而金丹大藥產矣。故曰：『若問眞鉛何處是，蟾光終日照西川。』川者，水鄉，西者，金體，水中之金是爲金丹。終日照者，卽赫赫金丹一日成也，此與上數章同在一時。蓋溫養沐浴旣到，又得慧劔之用，金丹之功始圓，金丹圓而一陽復，便可採取烹鍊以結大還丹矣。
八月十五翫蟾輝，正是金精壯盛時。若到一陽來起復，便堪進火莫延遲。
此章言大藥將產之候，急須採取也。上章雲『蟾光終日照西川』，正指水中金而言，此所謂金精也。兩弦並到，合成一輪，月乃圓而爲望。八月建酉，而金旺於酉，正是金精旺極之時，所以月到中秋，光彩異常。此喻坎離旣交，水中之金赫然頓現，而大藥將出鑪矣。故曰：『八月十五翫蟾輝，正是金精壯盛時。』水中金現，謂之活子時，此言金精壯盛，活子時到矣。純坤之下一陽初復，急須下手採取以作還丹之根基，故曰：『若到一陽來起復，便堪進火莫延遲。』此言大藥方產，及時採取之作用也。
一陽纔動作丹時，鉛鼎溫溫照幌帷。受炁之初容易吉，抽添運火卻防危。
此章申言採藥作丹之時，宜防危慮險也。水中生金，一陽初動，所謂金精壯盛之時，卽身中活子時也。此時藥苗新嫩，急須採取而烹鍊之。呂祖云：『溫溫鉛鼎，光透簾幃。』正指此時而言。故曰：『一陽纔動作丹時，鉛鼎溫溫照幌幃。』學人到此，當及時進火，一升一降，浮沉老嫩之間，須索十分謹愼。愼之則片時得藥，是爲受炁吉，不愼則頃刻失喪，是爲防成凶。故曰：『受炁之初容易吉，抽添運火卻防危。』抽添者，抽鉛添汞，採藥之作用也。運火者，上升下降，鍊藥之火候也。上章是候一陽初動而進火，此章便説進火之作用，前後相接如貫珠，章章皆然，讀者請著眼。
日月三旬一遇逢，以時易日法神功。守城野戰知凶吉，增得靈砂滿鼎紅。
此章申言金丹入鼎，妙用只在一時也。天上太陰，二十九日有奇而一周天，乃與太陽相會，是爲晦朔之交，日月合璧而生明。丹道之妙，簇年歸月，簇月歸日，簇日歸時，產藥之與採取，只在一時，其神功妙用，恰與造化合符。故曰：『日月三旬始一逢，以時易日法神功。』藥之將產也，當虛以待之，是爲守城。藥之旣產也，當動以應之，是爲野戰。此中火候，不可一毫差錯，卽《入藥境》所謂『受炁吉，防成凶』也。運火之際，若能慮險防危，避凶趨吉，則大藥出坤鑪而升乾鼎，養在黃庭，光明洞達而圓滿矣。故曰：『守城野戰知凶吉，增得靈砂滿鼎紅。』此章又𦂳接上兩章，言一陽初動而進火，進火而能防危，則大藥入鼎而神光煥發矣。
玄珠有象逐陽生，陽極陰消漸剝形。十月霜飛丹始熟，此時神鬼亦須驚。
此章言金丹脫胎之證驗也。上章所云靈砂，卽指金丹大藥而言，乃先天一炁，必須得諸虛極靜篤、無思無爲中，莊子所謂『赤水玄珠，得諸罔象』也。於是採之烹之，鍊之養之，守城野戰之功旣到，剝盡羣陰，露出一點乾元面目，金丹從此脫去胞胎，上升乾鼎，而造化之始基立矣，故有十月霜飛，胎圓丹熟之象。鬼者，陰靈，神者，陽靈也。元珠成象，超出陰陽，鬼神莫測其機，烏得而不驚乎？須知金丹脫胎與還丹脫胎逈別，此章以金丹而言，則陽極陰消而有十月脫胎之象，以還丹而言，則又當陰極陽生而爲一陽初動之時。此處最要辨得分明，尙有重安鑪鼎、再造乾坤一段工夫在後，不可不知也。
瑤池飮罷月澄輝，跨箇金龍訪紫微。從此眾仙相識後，海田陵谷任遷移。
此章申言金丹之可以立命也。上章言十月脫胎，明乎金丹大藥固巳出坤鑪而升乾鼎矣。瑤池乃金母所居，卽坤鑪之法象也。紫微垣乃天中巍巍尊高處，卽乾鼎之法象也。金丹妙用，無過先天一炁，先天乍到之時，絪緼交合如登瑤池而飮瓊漿，故曰：『得之者長，似醉金。』精旺而蟾光盈，由是金丹大藥脫出坤鑪，上升乾鼎，地中一陽直透九天。豈非瑤池飮罷，月色澄輝，跨金龍而訪紫微之象乎？金丹升到天谷泥丸，便是鬱羅蕭臺玉清聖境，百節萬神到此，無不聚會，當下與大羅仙眾覿面相識矣。任他滄海成田，桑田成海，高岸爲谷，深谷爲陵，而我之元神永無起滅，終不變遷，方信太上所云『穀神不死』是眞實語。上章言神鬼俱驚，此章言眾仙並會，方見金丹立命之功，如此其神妙也。
休施巧僞爲功力，認取他家不死方。壺內旋添延命酒，鼎中收取返魂漿。
此章括金丹全功，以起還丹作用也。上章言入瑤池飮瓊漿，卽所謂『不死方』也。然何謂『他家』性爲主，我也，內藥也；命爲賓，他也，外藥也。修鍊之士，先了命而後了性，須從外藥起手，饒他爲主，我反爲賓，顚倒之妙，篇中言之詳矣。一切勞形按引、服氣飡霞，總屬巧僞小術，徒勞而無功，惟有先天一炁從虛無中來者，纔能不落形氣，超生脫死。故曰：『休施巧僞爲功力，認取他家不死方。』當其大藥將產而採歸壺中也，是謂歸根復命，點旣枯之骨而命可延。及其一陽起復而升入黃庭也，是謂返本還原，收已散之靈而魂可返矣。故曰：『壺內旋添延命酒，鼎中收取返魂漿。』主賓顚倒，到此纔了得金丹作用，而還丹之功從此起矣。更有下劣旁門，錯認『他家』二字，流入採補，其罪可勝誅哉！
雪山一味好醍醐，傾入東陽造化鑪。若過崑崙西北去，張騫始得見麻姑。
此章言金液還丹之作用也。前章所云延命酒、返魂漿，俱是金丹大藥底證驗，旣靈且妙矣。然非猛火鍛鍊以成還丹，則九轉之功未全。還丹妙用，究竟不離水中金，故喻以一味醍醐。《湼槃經》云：『雪山有大力白牛，食肥膩草，糞皆醍醐，無青黃赤白黑色。』雪山喻金方，白牛喻金性之純，白一味醍醐乃先天一炁從虛無中來者，卽水中金也。金性不染不雜，堅固圓成，其初產自庚方，旣而從西轉東，升於乾位，引入黃庭，採取而烹鍊之，豈非造化之大鑪冶乎？一切延命酒、返魂漿，到此悉化作醍醐上味，無二無別矣。故曰：『雪山一味好醍醐，傾入東陽造化鑪。』此尙帶金丹法象而言。金丹大藥旣入在造化鑪中，候正子時一到，運動河車，聚火載金，猛加鍛鍊，升至崑崙頂上，乾坤相見，交而爲泰，一點金液依然落在黃庭，而聖胎始圓矣。故曰：『若過崑崙西北去，張騫始得見麻姑。』此乃大還丹之法象也。張騫是男子，窮河源者，麻姑是仙姝。張騫乘槎，逆流直泝河源，過崑崙山頂，始見麻姑，總是顚倒乾坤法象，不必深求。
坎電烹轟金水方，火發崑崙陰與陽。二物若還和合了，自然丹熟遍身香。
此章統言合內外二藥而成大還丹也。金丹作用，專取水中之金，所謂先天一炁從虛無中來者。坎電喻水中之火，白紫清云：『造化無聲，水中火起，妙在虛危穴。』金水方卽虛危穴也，火烹雷轟自此而起，只是採取一陽，引歸乾鼎以結金丹耳。以上俱説外藥，直到正子時到，一陽初動，纔用猛火鍛鍊，聚火載金，直達崑崙峰頂，從一陽之復升到六陽而爲乾，從一陰之姤降到六陰而爲坤，乾坤交姤罷，一點落黃庭，此卽內藥也。內外兩種藥物，到此合爲一體，再加溫養之功，還丹旣熟，自然通身透亮，徧體生香，剝羣陰而爲純陽，點凡軀而爲聖胎矣。此章言內外合一乃成金液還丹，下章方言溫養之功。
要知鍊養還丹法，自向家園下種栽。不假吹噓並著力，自然果熟結靈胎。
此章言還丹入鼎，長養聖胎之功也。乾坤交罷，一點眞種已落在黃庭，是爲大還丹矣。猛鍛極鍊之後，急須加溫養工夫。然溫養之功別無巧妙，只在自家方寸地上刻刻護持，時時培植，便是乳哺眞種底方法，其功全在眞息，必須優游自在，勿忘勿助，如龍養珠，如雞抱卵，此卽天然眞火也。眞火赫赫長紅，何假吹噓？綿綿若存，何須著力？火力旣到，純亦不已，自然脫胎而神化矣。此言溫養還丹之功，與上面鍛鍊相爲表裏者也。
未鍊還丹須急鍊，鍊了還須知止足。若也持盈未已心，不免一朝遭困辱。
此章言還丹旣得，當守之以無爲也。蓋有爲所以了命，無爲所以了性，還丹鍛鍊之功，正所以了命也。丹基一日未立，命非我有，故曰：『未鍊還丹、須急鍊。』然工夫雖妙，終落有作，未返自然，只可藉此爲渡河之筏。旣到彼岸，定須舍筏而見性矣。故曰：『鍊了還須知止足。』若得丹之後，依然向外馳求，不肯休歇，只管搬弄精魂，在有作有爲上尋活計，何異船到彼岸，尙戀筏而不肯捨乎？此不特性宗未徹，永無解脫之期，並其所得之命寶，亦弗能享用矣。故曰：『若也持盈未已心，不免一朝遭困辱。』蓋還丹未得，不知下德之有爲則落空，還丹旣得，不知上德之無爲則又著相，此了命之功所以必兼了性也。
否泰纔經萬物盈，屯䝉受卦秉生成。此中得意須忘象，若究羣爻漫役情。
此章言火候之妙，切不可泥象也。以上數章俱説大還丹作用，而火候在其中。火候法象，惟羲易足以印之。先天之易，取定位以立本，後天之易，取交感以致用，故乾上坤下之卦，取其不交而爲否，坤上乾下之卦，取其交而爲泰。乾坤交姤以後，正轉否爲泰之時也，其間陽火陰符進退之序，一剎那間周天數足，諸卦諸爻無不統攝矣。且乾坤之後便受以屯䝉序卦者，良有深意。蓋天地旣交，則盈天地間一切萬物自然莫不生成。震以一陽動乎坎下，象萬物之始生而爲朝屯，艮以一陽止乎坎上，象萬物之旣成而爲暮䝉，一生一成，卽一動一靜也。還丹之妙，亦無過一生一成。其初採藥物於曲江之下，聚火載之而上升於崑崙，卽朝屯之象，卽天根之所以生也。其旣姤乾坤於天谷之上，周天運之而凝結於丹鼎，卽暮䝉之象，卽月窟之所以成也。至於三田聚寶，則萬物盈滿之象亦在其中矣。然丹道之用卦爻，但取一動一靜互爲其根之機，以寓進火退符之準，貴在得其大意之所在耳。若泥象執文，役役於朝屯暮䝉一日兩卦之序，何啻癡人説夢乎？大約火候之妙全在得意忘象一句，祖師於此特點破之。
卦中設法本儀刑，得意忘言意自明。舉世迷人惟泥象，卻行卦氣望飛升。
此章言得意忘象之爲眞火候也。丹經中鼎鑪、藥物、龍虎、鉛汞，種種建立，無非象也，又何疑於火候乎？故文不可執，象不可泥，卽如屯䝉否泰等法象，如蟲禦木，偶爾成文，何處可執泥耶？聖人立象之妙，譬若以手指月，月自在天，決不在指頭上。學人能得意而忘象，得象而忘言，則象中之意自將朗然洞徹。倘或泥象執文，役役於朝屯暮䝉一日兩卦，如法行持便指望白日上升，豈非大惑不解之迷人乎？此章與上章略同。
天地盈虛自有時，審能消息始知機。由來庚甲申明令，殺盡三屍道可期。
此章申言卯酉周天之造化也。火候之妙準乎造化，造化氣機只是一陰一陽，其中自有消息盈虛、與時偕行之妙。周天之大綱，以南北爲經，東西爲緯，觀於先天方位圖，乾南而坤北，日東而月西，則消息盈虛之機槪可見矣。大約盈則必消，消者，殺機也；虛則必息，息者，生機也。陽虛於子，盈於午，一到卯中，生機已不可遏。陰虛於午，盈於子，一到酉中，殺機已不可迴。然生中有殺，殺中亦有生，生殺一時並到，此中消息之機不可不知也。故曰：『天地盈虛自有時，審能消息始知機。』還丹之妙，其周天火候同乎造化。陰極生陽，六陽從地而升於子，陽極生陰，六陰從天而降於午，此南北之經也。有南北之經，自然有東西之緯。蓋人身中一日一月，人人具足，日東月西，便分出甲木庚金，金木間隔則水火之功尙未全，故當乾坤大交後，運行周天火候之時，急須用斗柄之機斡旋身中日月，若璇璣之升降，循環不已，從下到上，從左到右，轉而又轉，戰退羣陰，使陰氣漸消漸虛，陽氣漸長漸盈，自然元精化元氣，元炁化元神，元神還太虛，身中之三屍自消，九蟲自滅，此乃轉殺機爲生機，而歸根復命之道得矣。故曰：『由來庚甲申明令，殺盡三屍道可期。』三屍乃人身中屍蟲，一名三彭，相傳以庚申日上詣天曹，訴人罪過，奪命減算。修眞之士能七守庚申，三屍自滅，然總不若鍊還丹之直截也。卯酉之正令一行，則陰盡陽純，三屍不守而自滅矣。
四象會時玄體就，五行全處紫光明。脫胎入口通神聖，無限神龍盡失驚。
此章言還丹脫胎之證驗也。其初，四象會於中黃，金丹始結，玄珠已成象矣。再加聚火載金之功，逆上乾宮，烹之鍊之，又從而溫養乳哺之，剝盡羣陰，露出乾元面目，直到鑛盡金純，煙消火滅，方成一粒龍虎還丹，五炁俱朝於上田，三花皆聚於乾頂，浩氣塞乎天地，慧光徧照大千，豈非四象會而玄體就，五行全而紫光明之象乎？斯時也，重立性命，再造乾坤，變種性爲眞性，轉識神爲元神，自造自化，不由天地矣。更須忘物忘形，積功累行，時時長養聖胎，直到瓜熟蒂落底時候，靈丹應時脫落，吞入口中，倐然雲騰雨施，雷轟電掣，片晌之間，消盡一身陰滓，立地轉凡成聖，而爲鬼神所震驚，天龍所呵護矣。豈非通靈入聖而神龍失驚之象乎？此處獨言入口，故知是還丹脫胎之象，與前面金丹脫胎逈然不同。大約此書已經再三校正，其工夫極有次第，首言大道源委，次言藥物鑪鼎，次言坎離交而成金丹，有採取溫養之功，究言乾坤交而成還丹，有鍛鍊乳哺之功，一步步鞭到此，纔説脫胎神化底證驗，先後次第秩然不亂，讀者幸細辨之。
藥逢氣類方成象，道在虛無合自然。一粒靈丹吞入腹，始知我命不由天。
此章言還丹之妙用，可以造命也。蓋還丹之功，始於有作，終則無爲，有作所以了命，無爲所以了性，其初必取眞陰眞陽同類相感方成大藥，到得玄珠成象、太乙歸眞，乃返虛無而證至道矣。蓋道自虛無生一炁，一而二，二而三，遂至順流不窮。今者攢五簇四，會三歸二，而復返於一炁，豈非自然之道乎？此以了命而兼了性也。鍊之又鍊，靈丹從崑崙頂上應時脫落，吞入口中，從此宇宙在手，造化生身，我命在我，生死總不由上天矣。此章𦂳接上章脫胎入口來，確是還丹證驗，入口入腹雖分兩象，實無二義。須知口非飮食之口，腹非臍腹之腹，遇眞師者自知之。
大道修之有易難，也知由我亦由天。若非積行施陰德，動有羣魔作障緣。
此章言體道之士當修德以格天也。靈丹入腹，命由我而不由天，信矣。然此特爲了手者言耳。若夫下手之時，有易有難，未可槪論。大約以眞實心承當則易，以巧僞心襲取則難，一心眞實，纔能上達乎天，若稍涉巧僞，卽便隔絶天心，自取魔障。故造命之工夫雖由乎我，而出世之機緣實由乎天，此決言陰德之不可不積也。行善而不求人知，謂之陰德。一切方便濟人、慈悲及物之事，若《太上感應篇》所載者，學道之士定當刻刻行持，行持之際又當心安意肯，無所爲而爲之，切不可夾帶一毫計功謀利、徼求福報底念頭。倘或一念夾雜，便違心逆天，墮落魔眷屬中而障卻大道因緣矣。蓋世間魔障，一切皆從心造，一心積德，自然足以格天辦道，其機括仍由我不由天也。然則造命之學，不特在了手後，卽在下手時矣。發心擔荷大道者，尤當三復此章。
了了心猿方寸機，三千功行與天齊。自然有鼎烹龍虎，何必擔家戀子妻。
此章言了心之究竟處也。上章言大道必由功行，學道之士定當積功累行，上合天心，行須八百，功必三千，似乎累世莫殫，畢生莫究矣。不知八百三千，一切惟心所造，倘能一念回機，全身放下，方寸中空空洞洞，自然一了都了，三千之功，八百之行，當下立地圓滿，而與太虛天體同其廣大高明矣。故曰：『了了心猿方寸機，三千功行與天齊。』此卽眞空而該妙有者也。學者旣悟空體，又須功行齊修，若一向空腹高心，撥無因果，自以爲無修無證最上一乘法門，便是莽莽蕩蕩，招殃禍矣。高上之士一朝頓徹，且把這箇撥置一邉，仍舊去安鑪立鼎，採取藥物，行持火候，鍊成龍虎大丹，空不礙有，其妙如是。旣知空不礙有，卽知有不礙空，到此地位，根塵識想一切消落，大地山河俱同幻影，此身尙非我有，何有於家，又何有於田園妻子種種身外之物？世間凡夫，苦死守着田園，戀著妻子，一息尙存，不肯放下，豈知凡夫最貪著處，卽道人大解脫處乎？此處本自然而然，不假排遣，故曰：『自然有鼎烹龍虎，何必擔家戀子妻。』此卽妙有而該眞空者也。到此方知有作無爲如火合火，盡性至命如空合空，求其合一相且不可得，何況分而二之乎？此係祖師末後全提之句，舊解多失其意，特爲拈出，以吿同志。
始於有作人難見，及至無爲眾始知。但識無爲爲要妙，誰知有作是根基。
此章結言金丹大道當從有而入無也。上章已拈提空有不二宗旨，此遂直截指出，以爲通篇結尾。世人但知有爲所以了命，無爲所以了性，不知其中自有緩急先後之序。有爲之功在乎結丹，一切採取鍛鍊作用必須乘時而應機，此其絶利一源、三返晝夜之功用，止可冷暖自知而已，人豈得而見之乎？及乎功深力到，百骸理而萬化安，身心一如，歸根復命，坐收清淨無爲之效，到此則美在其中，光輝發越，人皆得而知之矣。故曰：『始於有作無人見，及至無爲眾始知。』此言不落有爲，方見了手之妙，破世人執有之常見也。到得無爲地位，形神俱妙，與道合眞，自覺覺他，廣宣妙法，誰不望而心折，皈命投誠？孰知其初結侶入圜，死心鍛鍊，纔得建立丹基，有爲之功若是其專且久乎？故曰：『但識無爲爲要妙，誰知有作是根基。』此言不墮無爲，方成起手之功，破世人執無之斷見也。蓋有作是了命邉事，無爲乃了性邉事，學道者偏於有作則著幻相，偏於無爲則落頑空，一部《悟眞篇》中，斷常俱遣，割截兩頭，句句全提向上，總是要人身心一如，有無不二，親證無上至眞妙覺之道耳。到此乃雙掃雙建以結之，是通部一大關鍵也。
修行混俗且和光，圓卽圓兮方卽方。晦顯逆從人莫測，教人怎得見行藏。
此章言俗不礙道，乃出格之妙用也。《道德經》云：『和其光，同其塵。』此兩言頗難體會。蓋有道而不見其道，有德而不見其德，是爲和光。自此與世間愚夫愚婦一般面目，一樣舉動，入淨入垢，無所不可，是爲同塵。混俗卽同塵之別名也。大修行人直到了手後，一塵不沾，六通具足，正好隨願度人，多方利物，卽或垂手入㕓，游戲三昧，無所不可，以言乎行止則或圓而或方，以言乎蹤跡則或顯而或晦，以言乎機用則或順而或逆，天地鬼神且莫測其行藏，而況於人乎？由是可以出世，可以入世，可以遯世，可以經世，潛見惕躍總由乎心，仕止久速各當其可，有如獅子之迷蹤，神龍之變化，淵乎妙哉！所以文王係乾爻，至用九而垂無首之象，夫子見太上，於柱下而發猶龍之嗟。嗚呼！至矣。
女子著青衣，郎君披素練。見之不可用，用之不可見。恍惚裏相逢，杳冥中有變。一霎火熖飛，眞人自出現。
此章統論金丹妙用，乃八十章之總結也。金丹作用，不過取金木兩弦之氣合成。震木雖屬長男，然從離火中出，女子之象也。且天三生木，而地以八數包之，似乎男人女粧，故曰：『女子著青衣。』兌金雖屬少女，然從坎水中生，郎君之象也。且地四生金，而天以九數包之，似乎女人男扮，故曰：『郎君披素練。』夫此兩弦之炁，產於後天，孕在先天，當其形質未兆之時，便可取而用之，及乎形質旣萌，已落後天陰炁，纔有可見，便不可用矣。故曰：『見之不可用，用之不可見。』大藥將產未產之際，機欲動而未離乎靜，陽方生而未離乎陰，以其寂然不動，強名杳㝠，以其感而遂通，強名恍惚。恍惚裏相逢，動不離靜，杳㝠中有變，靜極生動，所謂一動一靜之間，天地人之至妙至妙者也。此時運火之功，洗心沐浴，只在霎時間而金丹眞種得矣。豈非『一霎火熖飛，眞人自出現』乎？此一段是金丹工夫，再加向上之工，則脫胎神化，自然變現無方，超出輪迴，而與三清太上同其法身矣。祖師末了作此以結束八十章，蓋由博歸約，返乎太乙之眞也。
此篇又不難於注而難於序，向來顚倒錯亂者，一切秩然成章，渾然無縫，雖天孫雲錦，何以加茲？至如注中宗旨，字字金針，只許同心默契，冷煖自知耳。


紫陽眞人張伯端著
雲陽道人朱元育闡幽
內藥還同外藥，內通外亦須通。丹頭和合類相同，溫養兩般作用。內有天然眞火，鑪中赫赫長紅。外鑪增減要勤功，妙絶無功眞種。
此章總括內外二藥，乃盡性至命之全功也。大道本無內外，一到金丹作用便分出內外二藥，其中有體有用，有賓有主，然古今知之者希，祖師大發慈悲，不妨爲學人旁通一線，通部《悟眞篇》無非指點內外二藥，到此纔明明點破耳。內藥屬先天，外藥卻須從後天返先天。蓋無修無證、天然具足者，謂之內藥；有作有爲、返本還源者，謂之外藥。內藥了性，體具中黃，卽元神而攝精炁者也。外藥了命，用寄坎離，卽身心而合眞意者也。元神本來寂然不動，感而遂通，寂不離感，感不離寂，內外之體同矣。當其寂也，一念不生，似乎無爲，及其感也，六根互用，又不礙有爲，內外之用通矣。故曰：『內藥還同外藥，內通外亦須通。』先天一點靈光圓陀陀地，便是大藥丹頭。高上之士識此丹頭，只消眞意不散，元神內凝，身心兩家自然和合而交感矣，此卽內以兼外，從源而達流者也。中下之流未易及此，必須鍊已立基，築完城郭，處於中以制其外，制於外以養其內，先要和合身心，元神纔凝，此卽外以全內，從流而遡源者也。兩家作用殊途而同歸，故曰：『丹頭和合類相同，溫養兩般作用。』藥物旣分內外兩種，則鑪鼎亦分內外兩處，而火候亦當分內外兩用。大抵內鑪耑在中黃，外鑪兼攝六根，內火候耑主無爲，外火候兼於有作。學道之士，須令元神坐鎭中黃，常應常靜，自然眞息綿綿，用之不勤，與元神相依相抱，一似鑪中火種晝夜不斷。故曰：『內有天然眞火，鑪中赫赫長紅。』中黃便是內鑪，元神便是內藥，眞息綿綿便是內火候，此卽本體爲工夫，不增不減者也，乃先天也。然後天有增有減之功用，卽從此而出。凡人泄漏眞性，多在六根門頭，故二六時中必須迴光返照，時時收拾身心，其功可不勤乎？爲學日益，故曰增；爲道日損，故曰減。在工夫，須當增之又增，在本體，則當減之又減，卽增卽減，直到無可增減處，自然元精化元炁，元炁化元神，元神還太虛，而無功眞種出矣。蓋有增有減尙屬功夫邊事，直到無增無減，纔是無功之功，無上至眞妙道。有增有減底工夫，恰好合著無增無減底本體，此內外二藥體相同而用相通者也。故曰：『外鑪增減要勤功，妙絶無功眞種。』蓋內鑪係中黃神室，元神不動卽內藥作用也，天然眞火，內火候也，體也，主也，了性者也。外鑪係坎離二用，和合身心卽外藥作用也，增減勤功，外火候也，用也，賓也，了命者也。內外二藥打成一片，體用同源，賓主交參，性命全修，以至形神俱妙，所謂合內外之道而一以貫之者也。
此藥至神至聖，憂君分薄難消。調和鉛汞不終朝，早覩玄珠形兆。志士若能修鍊，何妨在巿居朝。工夫容易藥非遙，説破令人失笑。
此章言大藥至簡至易，卽內以攝外者也。上章言內外相同纔稱金丹大藥，然有辨焉。外藥，後天之功也，出聖入神必假作用；內藥，先天之體也，卽凡卽聖一切圓成。但恐信根淺薄，自家承當不過，消受不起耳。大藥之用，無過眞鉛眞汞，身心是也。身心未易相合，須得眞意以調和之，眞意之不動處卽先天元神也。元神旣復，身心自然打成一片，而玄珠成象矣。到此卽神聖功用當下立證，曾不終朝所謂『赫赫金丹一日成』者也。奈何世人多信不及，往往勞形苦已，離妻入山，以爲修鍊，殊不知修鍊之功全在心地，但使心地潔淨圓明，一切不染不昧，雖處市朝，何異深山窮谷？所謂大隱居㕓市，是眞修鍊矣。蓋身心兩字便是大藥，先天一點元神便是大藥底丹頭。這個丹頭人人具足，只因未遇眞師點破，日用不知，不信大藥至邇，工夫至易，而求諸遠且難者，遂至當面蹉過，甘作凡夫。一旦點破，方知卽此人人具足者便是金丹大藥，卽此日用不知者便是天然眞火，卽此甘作凡夫者便可出神入聖，圓通無礙，有不啞然失笑者乎？老子所謂『不笑不足以爲道』也。此章言卽內藥以攝外藥，直證無爲，了性而命在其中，所謂『修上一關蓋，下二關』者也。
白虎首經至寶，華池神水眞金。故知上善利源深，不比尋常藥品。若要修成九轉，先須鍊己持心。依時採取定浮沉，進火須防危甚。
此章言大藥必假作爲，卽外以全內者也。蓋內藥無爲，所以了性，外藥有爲，所以了命，了性者卽一以該兩，其機關至簡至易，了命者卽兩以還一，其作用極玄極微。金丹作用，須從和合四象起手，四象者何？地四生金，其象爲白虎，中藏天一眞水，是名首經，而爲至陽之寶，故曰：『白虎首經至寶。』天三生木，其象爲華池中藏地二眞火，是名神水，而爲至眞之金，故曰：『華池神水眞金。』金木水火，分之名雖有四，合之只是坎離二物，二物逆轉，便合成先天一炁。先天一炁從虛無中來，源潔流清，絶無纎塵夾襍，《參同契》所謂『上善若水，清而無瑕』是也。故曰：『故知上善利源深，不比尋常藥品。』離中一陰屬己土，己之象也，人心惟危，法當鍊而消之。坎中一陽屬戊土，心之象也，道心惟微，法當保而持之。鍊巳持心，工夫久久純熟，到得虛極靜篤，大藥方生，卽此一時便全九轉之功矣。故曰：『若要修成九轉，先須鍊己持心。』大藥一生，必須採取。採取之候，在坎離乍交、一陽初動之時。潭底日紅，沉之象也，息念以守之，當虛己以待時。黃芽出土，浮之象也，用意以採之，當乘時而進火。此中消息，冷暖自知而已。候未到而遽採，是謂先時，候已到而不應，是謂不及時。先時則藥太嫩，不及時則藥太老，毫髮差遲便不作丹，而可危矣。故曰：『依時採取定浮沉，進火須防危甚。』此章言外藥作用，從有作以反無爲，了命而性在其中，所謂『從下二關透上一關』者也。此章『浮』、『沉』二字，與上卷不同。上卷指坎離交會時説，此處卻説採藥進火底時候，當細辨之。
七返硃砂返本，九還金液還眞。休將寅子數坤申，但看五行成準。本是水銀一味，周流厯徧諸辰。陰陽數足自通神，出入不離玄牝。
此章言大藥返還之妙，合內外而言之也。蓋內藥之體在穀神，不離玄牝，外藥之用在二物，須要返還。然七返九還顚倒逆用之妙，豈易知哉？何謂七返、九還？其法象出自《河圖》，天一生水，地六成之，坎屬水而數得七，已含火象，其中一點實處本是乾家太陽眞火，火結爲砂，豈非硃砂之象乎？地二生火，天七成之，離屬火而數得九，已含金象，其中一點虛處本是坤家太陰眞水，金化爲水，豈非金液之象乎？學道之士，必須取離中這點眞陰，還於坎宮而成坤，便取坎中這點眞陽，返於離宮而成乾，是謂返本還源，而先天之體復矣。故曰：『七返硃砂返本，九還金液還眞。』其初以北方之水返爲南方之火，旣而以南方之火還爲西方之金，以火鍊金，是名金丹，鍊成純乾，是名金仙。彼《河圖》之翻作《洛書》，金火互換，先天之轉爲後天，離居乾位，皆此意也。世人不知造化之妙，遂以自寅順數到申爲七返，自申逆數到子爲九還，可發一笑，豈知水火一生一成乃五行自然之準則乎？故曰：『休將寅子數坤申，但看五行成準。』以二物對説，雖分屬坎離，其實眞鉛大藥一味而已，究其根源，只以坎中一陽作主。蓋天一眞水從中而出，爲性命之根源，包羅萬化，具足五行，其初一變爲鉛，在北方坎宮爲亥子水，此眞鉛之本身也。及乎二變爲砂，在南方離宮爲巳午火，三變爲汞，在東方震位爲寅卯木，四變爲銀，在西方兌位爲申酉金，五變爲土，在中黃坤宮爲辰戍丑未四土。故曰：『本是水銀一味，周流遍厯諸辰。』此言其順流而出者也。逆而轉之，只此眞陰眞陽便是七返九還之功，到得九轉功成，胎圓炁足，適合造化九九八十一之陽數，自然脫胎而入神化，卽老子所謂『穀神不死』者也。然穀神不死，須從玄牝立基。其初，一分爲二，從穀神分出玄牝，自內而出外，卽一味之流徧諸辰者也。其旣，二轉爲一，從玄牝合成穀神，自外而入內，卽二物之返本還眞者也。故曰：『陰陽數足自通神，出入不離玄牝。』首章全提內外二藥，是總綱。次章言至神至聖之功，卽內以統外也。三章言鍊已持心之要，卽外以還內也。此章遂言返還之妙，歸本穀神，乃合內外而言之也。
牛女情緣道本，龜蛇類秉天然。蟾烏遇朔合嬋娟，二炁相資運轉。總是乾坤妙用，誰人達此眞詮。陰陽否隔卽成愆，怎得天長地遠。
此章言二物妙用不宜間隔也。上章言七返九還不離玄牝，則坎離之不可不交，明矣。卽以物情徵之，牛女，天上雙星也，必假鵲橋之會，龜蛇，地中兩物也，合成玄武之形。至於日中之烏、月中之兔，必至晦朔交會，乃萌滋元炁而生明。總是陰陽二炁相資運轉，順去生人生物者，逆之則成丹。蓋乾父坤母資始資生之妙用，卽坎男離女反本還原之眞詮。世人獨修一物，未免落在孤陰寡陽邊，由是火水未濟，天地不交，而成否隔之愆。卽不能與天地同其功用，豈能與天地同其長久乎？此言了性者必須立命，纔合返還妙用，獨修一物便非大道。有等旁門，因陰陽否隔字面，流入彼家房術，誑惑愚夫，則又罪不容誅矣。
若要眞鉛留汞，親中不離家臣。木金間隔會無因，須用媒人勾引。木性愛金順義，金情戀木慈仁。相吞相㗖卻相親，始覺男兒有孕。
此章言坎離始交，金丹之法象也。上章言陰陽否隔，卽金木間隔之象。其所以間隔者，由介紹之無其人，未得眞土調和耳。水中生金，是名眞鉛；火中生木，是名眞汞。汞性輕浮，極易飛走，惟眞鉛足以留之，卽所謂『金鼎欲留朱裏汞，玉池先下水中銀』也。然非眞土坐鎭中宮，豈能調和兩家之情性乎？故欲眞鉛之留汞，非親近家臣不可，欲木金之不隔，非媒人勾引不能。家臣、媒人，皆指眞土，卽所謂黃婆也。蓋金情至剛，木性至柔，金能尅木，兩不相得，金木旣未肯相順，鉛汞遂未肯相留，惟得眞土和合，則木性不畏金之剛而轉愛其順義，金情不嫌木之柔而轉戀其慈仁，由此眞虎眞龍相呑相㗖，轉更相親，身心打成一片，而元神出其中矣。聖胎圓而眞人現，豈非男兒有孕者乎？此言三家相見以成金丹之法象也。
二八誰家奼女，九三何處郎君。自稱木液與金精，遇土方成三性。更假丁公鍛鍊，夫妻始結歡情。河車不敢暫留停，運入崑崙峰頂。
此章言鍛鍊交媾，還丹之作用也。前章言坎離交而大藥孕，金丹之基立矣，猶未及鍛鍊之火候也。故卽以三家相見者申言之。二八奼女，卽木液也；九三郎君，卽金精也。其初，兩物間隔，無由相通，一遇中黃眞土，遂勾引而攝合之，所謂『追二炁於黃道，會三性於元宮』是也。勾引雖仗黃婆，調停全憑眞火。丁公者，文火也，金木交並之時，須用文火溫養之，兩家情性自然和合歡好，大藥產矣。大藥旣產，活子時到，必須採取眞鉛，送歸土釜，仍以文火溫養之，此申言金丹作用也。溫養旣足，正子時到，亟須駕動河車，從尾閭起火，透夾脊，過玉枕，運到崑崙頂上，用武火猛烹極鍊，乾坤交姤罷，一點落黃庭，大藥始入鼎而凝結矣，此乃言金液還丹之作用也。丹旣入鼎，再加乳哺溫養工夫，久久純熟，至於聖胎圓而眞人現，九轉之功於是乎畢。
天地纔經否泰，朝昏好識屯䝉。輻來湊轂水朝宗，妙在抽添運用。得一萬般事畢，休分南北西東。損之又損愼前功，命寶不宜輕弄。
此章言還丹之功，從有以入無也。上章言河車運火直上崑崙，則乾坤旣已大交，向之乾上坤下而爲否者，今坤上乾下而翻爲泰矣。然火候之進退，不可不謹。陽動而進火，爲朝屯之象也。陰靜而退火，爲昏䝉之象也。舉兩卦，而六十卦反對之象，一進一退，悉在其中矣。故曰：『天地纔經否泰，朝昏好識屯䝉。』乾坤交姤罷，一點落在黃庭，先天眞種旣已入鼎，後天周身之氣自來歸命，有若三十輻之共湊一轂，百川眾流之朝宗大海，但須時時抽鉛添汞，鍊盡陰氣以還純乾。運用之妙，存乎火候耳。故曰：『輻來湊轂水朝宗，妙在抽添運用。』前此金木間隔，火水未濟，東西南北各居一方。到此混而爲一，元神坐鎭中黃，超然獨尊東西南北渾然總是一家，得一而萬事畢矣。故曰：『得一萬般皆畢，休分南北西東。』功用到此，只求日減，不求日增，只消抱一守中，常應常靜從有作以入無爲，卽太上所謂『損之又損，以至於無』也。蓋從前有作之功，都緣立命，命寶旣立，便當了徹性宗，直證無上妙覺。倘只管戀著命寶，搬弄精魂，便落在有爲法中，譬如登岸之時，猶然戀筏而不肯舍，縱使夀同天地，一愚夫耳。故曰：『損之又損愼前功，命寶不宜輕弄。』此首要學人直下了性，乃祖師末後全提句也。
冬至一陽來復，三旬增一陽爻。月中復卦朔晨超，望罷乾終姤兆。日又別爲寒暑，陽生復起中宵。午時姤罷一陰朝，鍊藥須知昏曉。
此章言攢簇周天，乃火候之法象也。大丹之功，全仗火候，火候之秘，不可以言宣，先聖不得已，寓之易象，此復姤之所以爲天根月窟也。復姤之妙，又不可以言宣，姑以年月日時寓其法象，大約只是陽動陰靜兩端而已。以一年計之，十一月冬至，一陽初動，爲復，每月增一陽爻，十二月二陽臨，正月三陽泰，二月四陽大壯，三月五陽夬，直到四月，六陽成乾，陽極而陰生矣。五月一陰初靜，爲姤，每月增一陰爻，六月二陰遯，七月三陰否，八月四陰觀，九月五陰剝，直到十月，六陰成坤，陰極而陽又生矣。此言一年之火候也。古聖恐世人著在年上，乃移一年之火候於一月。以月朔當復卦，一陽初生，上弦適當二陽之兌，至望而成乾，三陽足矣。月望當姤卦，一陰始生，下弦適當二陰之艮，至晦而成坤，三陰足矣。此言一月之火候也。又恐世人著在月上，乃移一月之火候於一日。以子時一陽當復卦，到已而爲六陽之乾，午時一陰當姤卦，到亥而爲六陰之坤。一日之中，已具足一月之晦朔，並一年之寒暑。大約取陽動陰靜，而金丹之火候視此以爲進退而已。一陽初動，朝晨之象，卽年中之冬至，月中之朔日也，當準之而進陽火。一陰初靜，黃昏之象，卽年中之夏至，月中之望日也，當準之而退陰符。簇年歸月，簇月歸日，簇日歸時，只在一時動靜中，自分昏曉而已。故總收之曰：『鍊藥須知昏曉。』絶句中『一時辰內管丹成』卽此意也。孰知一時又簇在一刻哉？又孰知時本無時，刻本無刻哉？噫！此眞火本無候，至妙至妙之機關也。
不辨五行四象，那分砂汞鉛銀。修丹火候未曾聞，早便稱呼大隱。靡肯自思已錯，更將錯路教人。誤他永劫在迷津，似恁欺心怎忍。
此章言盲師不識金丹之妙，自誤以誤人也。金丹法象，原本《河圖》。蓋《河圖》以一中統攝四方，水火木金分列四方，是爲四象，四象會於中五眞土，是爲五行。造化之妙一落到當人身上，人人具足，個個圓成，只此造化，順之則生人生物，逆之則成佛成仙。天機難泄，古人不得已，著爲丹經，近取諸身，喻爲夫婦男女，遠取諸物，喻爲砂汞銀鉛，總之皆法象也。至於眞藥眞火之骨髓，萬劫一傳，非得眞師面授，逈無入處。世間有等愚夫，不經師承，猖狂妄行，闖入旁蹊曲徑，一切杜撰，不知何者爲五行，何者爲四象，何者爲砂汞銀鉛。此輩尙未識藥物之面目，況火候乎？然旁門中有數等，最下者誤執砂汞銀鉛爲點金之術，錯認夫婦男女爲御女之方，高者不過搬弄身中精氣，最高者亦不過見到澄澄湛湛底識性，內守幽閒，獨修一物而已。堪笑此輩，自己盲修瞎鍊，不肯認錯，乃空腹高心，妄稱大隱。一日弟子未做，便去好爲人師，教者以盲引盲，學者將錯就錯，引出一班瞎弟子，謗毀正道，指斥眞師，無所不至。此輩不遇明眼人點破，生生劫劫，永墮迷津。自誤誤人，一至於此，其罪可勝誅耶？祖師剖泄金丹大道，到此特爲天下後世杜撰盲師痛下棒喝，太煞慈悲矣。
雄裏內含雌質，眞陰卻抱陽精。兩般和合藥方成，點化魂靈魄聖。信道金丹一粒，蛇呑立變龍形。雞餐乃亦化鸞鵬，飛入眞陽聖境。
此章言金丹大道能超凡入聖也。金丹之要，只在坎離二物，故不厭諄復言之。離本太陽眞火，陽中含陰，外實內虛，心之象也。坎本太陰眞水，陰中包陽，外虛內實，身之象也。火中生木，是爲陽魂；水中生金，是爲陰魄。金木者，水火之交也，所以魂魄卽寄於身心。心非肉團之心，乃先天凝聚之元精也。身非四大假合之身，乃先天流行之元炁也。身心妙合，便是先天元神，但一落後天形氣中，身界根塵役役於外，心緣諸識憧憧於中，逐妄迷眞，遂至魂魄相離，流浪生死，長沉苦海。學道之士，當以眞意爲媒，和合身心。身心一如，寂然不動，金丹大藥纔得圓成。陽魂陰魄，到此一齊點化，合爲元神，而至靈至聖矣。得此眞種，倐忽之間便能轉形色爲天性，點凡胎作聖胎，一切自身中眾生，到此立地超脫，不生不滅，湛然長存。只此金丹一粒，蛇吞之而變神龍，雞餐之而化鸞鳳，自然飛入眞陽聖境矣。眞陽聖境者，乃玉清、上清、太清三境，無極無上大羅天宮也。究竟三境豈別有哉？卽本來元精、元氣、元神，會三爲一者也。蛇變龍，雞變鳳，總是轉凡成聖底法象，切莫向癡人前説夢。親證道妙者，自當知之。
德行修逾八百，陰功積滿三千。均齊物我與親𡨚，始合神仙本願。虎兕刀兵不害，無常火宅難牽。寶符降後去朝天，穩駕鸞輿鳳輦。
此章言學道之士當修德以凝道也。道與德，如形之與影，寸步不可離，所以子思子云：『茍不至德，至道不凝焉。』又如《周易》乾坤兩卦，乾屬道，坤屬德，若非君子之厚德載物，豈遽能如聖人乘六龍以御天哉？學道之士，願力第一要廣大，必先度盡一切眾生，然後圓滿正覺。行修八百，功積三千，皆願力中事也。《金剛般若》云：『是法平等，無有高下。』世人但知天地至廣至大，一切蠢動含靈之物至微至細，孰知天地本來與我同根，誰是勝我者？一切蠢動含靈之物本來與我同體，又誰是不如我者？究竟到此，何物何我，何親何𡨚，管教均平齊一，無高無下，始合神仙度生之本願矣。功行到頭，道與德而並隆，形與神而俱妙，自然虎兕不能傷，刀兵不能害。無常倐忽，我則以穀神爲大年，火宅燔燒，我則以露地爲安宅。不生不滅，是眞寶符，常清常靜，是眞天堂，脫卻羊鹿小乘，便是龍車鳳輦，本來如是，尊矣，貴矣。豈別有寶符之可降，上天之可朝，瓊輿鳳輦之可穩駕哉？雖然爲上根言，只是道德尊貴一句足矣，但中人以下往往信不及，祖師恐學道人流入斷見，姑現寶幾珍御身而爲説法耳。
丹是色身至寶，鍊成變化無窮。更能性上究眞宗，決了無生妙用。不待他生後世，現前獲佛神通。自從龍女著斯功，爾後誰能繼踵。
此章言性命全修，一生證果，乃《悟眞篇》之總結也。首章言內外二藥，便是性命兩宗作用。至此攝用歸體，直下示人見性，以圓命功也。蓋立命之功全在金丹，金丹大藥本從無中生有，攢五行、簇四象、會三家、並二物而歸一炁者，一得永得，堅固不壞，鍊之又鍊，直到九轉功成，上天下地，出幽入明，無所不可。金丹一道，豈非色身至寶，而鍊成變化無窮者乎？此關尹子所謂『見精神而久生』者也。雖則千變萬化，然生生化化未有了期，終不脫長生二字。更須從此直下一脫，徹見本性，頓證無生，方知山河大地全露法身，往古來今不出一息，更有何至寶之難舍，變化之足誇。豈非決了性宗，而徹證無生妙用者乎？此關尹子所謂『忘精神而超生』者也。奈何小乘之仙未能頓見毘盧本性，往往從劫到劫，難登佛地。不若大心眾生，直了無生，一徹俱徹，從此三身具足，六通圓明，以一生圓曠劫之果，現前境界便與諸佛把手遊行，豈待他身後世乎？所云大心眾生，若《湼槃》之屠兒《華嚴》之善財、《法華》之龍女是也。屠兒以放下屠刀，立證賢劫菩提，善財以徧參知識，會入彌勒樓閣，並稱上根矣。至如龍女以寶珠獻佛，剎那之間轉女成男，往南方無垢世界，坐寶蓮華，成等正覺，豈非現前獲佛神通者耶？後之繼踵而出者，甯遂無其人耶？祖師特地丁甯於篇末，若將旦暮遇之矣。夫龍女成佛一案，據李長者《合論》云：『此經中表法耳。』今卽以金丹法象表之，其作用無不合符。大海者，坎地也。女子者，純陰之象。龍女表陰中之陽也，八𡻕表二八之數也。寶珠價値三千大千世界，表水中之金，乃身中無價至寶也。持以上佛者，還之於乾也。女轉成男者，離變爲乾，變化無窮之象也。南方者，後天離位，卽先天乾位也。寶珠一上，金來歸性，脫盡陰滓，鍊之卽色身至寶，了之卽無生妙用也。從此後天之離依然轉作先天之乾，其體則剛徤中正，純粹以精，其用則各正性命，時乘變化，是名無垢世界而成等正覺矣。《法華》權示龍女公案，以表一乘妙法；《悟眞》特取龍女法象，以表金丹妙道。金丹之妙道，非卽一乘之妙法乎？此章總收性命二宗，以應首章內外二藥，不特爲十二章結尾，乃《悟眞篇》通部之結尾也。不特爲《悟眞篇》關鍵，乃萬卷丹經之關鍵也。不特萬卷丹經，並《河》、《洛》妙義，《周易》、《參同》、《道德》、《陰符》，一切三洞眞經，三藏教典，千八百則公案，無不在其中矣。
饒君了悟眞如性，未免拋身卻入身。何似更兼修大藥，頓超無漏作眞人。
此章言了性必須了命也。眞如本性，人人具足，本來無修無證，但在凡夫地中，暫爲五藴所覆耳。若能一念囘機，便同本得，當下卽了悟矣。然理須頓悟，事以漸修。卽如一身之中，六根門頭尙有無始以來種種習氣，當鍜鍊而薰修之，實實落落，當從身上薰修。取證從上諸祖，見性之後，潛修密證，身心一如，直到習漏旣盡，何難一生證果？所謂現前獲佛神通者，此也。不則，捨身取心，欲速見功，倘囘首之時，一毫習漏未盡，不免拋身而入身矣。內典云：『羅漢尙有隔陰之迷。』如潙山曾三世爲國王，幾乎忘卻本來面目，雲門曾三世爲國王，便失卻神通，可不危哉？修證之㨗徑，莫若金丹大藥，大藥妙用，只在以火鍊金。若能取日用之猛火，鍊本來之眞金，直從六根門頭鍊之又鍊，鍜盡無始以來習氣，直到鑛淨金純，露出無位眞人面目，有修有證者，恰合其無修無證之本性。於是從無相而生實相，卽法身而成報身，是謂九轉功圓，形神俱妙，超出一切有漏因果，永無拋身入身之患，而稱大覺眞人矣。此祖師爲獨修一物者痛下針砭，然篇中所云了悟，只指後來一橛禪耳。若從上諸佛諸祖，皆窮理盡性至命以證無漏妙果者，未可一槪而論也。
投胎奪舍及移居，舊住名爲四果徒。若會降龍並伏虎，眞金起屋幾時枯。
此章言小果之不足證也。從古到今，只有金丹一道可以超脫生死，然大道難聞，小果易就，更兼世人根器大小不同，舍大取小者頗多，往往各執一法，得少爲足，一旦大限已到，功行未圓，生怕拋身入身，故作種種伎倆。有習歸空之訣而投胎者，有奪死人之舍而投生者，有恐宅舍不堅，長用遷徙之法而爲移居者，又有志在留形住世，隱處深山窮谷而爲舊住者，總而言之，則曰四果徒。皆由未知金丹大道，遂落小果。金丹之要，只在一龍一虎，龍虎卽身心也。若能降伏身心，便是降龍伏虎，眞空之身與妙有之心渾合無間，自然形神俱妙。此萬年不壞之眞金，卽人人安身立命之本宅也。眞金起屋，何時而枯？從此經行坐臥，長住其中，任他滄海成田，我自安然不採，何有破損遷徙之患而學區區小果乎？
鑑形閉息思神法，初學艱難後坦途。倐忽縱能遊萬國，奈何屋破卻移居。
此章言小道之不可久也。眞金起屋，纔得不枯，可見一切非眞金者，俱不能長存矣。奈何旁門小法各取其驗，世人多爲歆動。鑑形者，鑄一大鏡，時時鑑照已形，久之自忘其形，不覺入鏡中矣。或曰卽閉目靜坐，鑑觀已形也，亦通。閉息者，閉住呼吸之氣，自一息兩息以至千萬息，置鴻毛於鼻端，一毫不動方稱效驗。思神者，或默朝上帝，或存想崑崙，久之而神出矣。三者一着於形，一着於氣，一着於神，皆落後天渣滓，與金丹大道至簡至易者何啻霄壤？此等小法，初學甚是艱難，其功力旣耑且久，俱能定中出得陰神，倏忽之間遊徧九州萬國，可謂得意之極矣。奈何宅舍難固，形神易離，能無屋破而移居乎？此亦四果之徒，難免無常大限者。學道者當勤求金丹大藥，不可以此自限也。
釋氏教人修極樂，只緣極樂是金方。大都色相惟茲實，餘二非眞漫度量。
此章直指自性西方，令學人知所歸宿也。釋教有淨土法門，勸人念佛念到一心不亂，夀命終時佛來接引，往生西方極樂世界，詳見《彌陀》等經。世人但執西方之相，罕能窮源，不知此亦古佛應化一期方便之談，未可取相昧性，自生窒礙也。葢東方屬木，乃造化發育之鄕，西方屬金，乃造化歸藏之地。卽易象觀之，後天乾居西北，便是金方，東方出震之帝，到此纔得歸根復命。李長者雲『佛乃至陽之德』是也。亙古亙今，只有這點乾金，純粹以精，爲人人本來眞性。此金其性堅剛，萬刼不壞，其質純白，一切不染，不染不壞，自在長住，豈非極樂世界乎？《維摩經》雲『隨其心淨卽佛土淨』，《壇經》雲『但心淸淨，卽是自性西方』是也。夫此金性非常非斷，無色無相，卻又能現出丈六金身，三十二相。無色之身是謂法身，無相之相是謂實相，妙有眞空一時具足，西方極樂只在眼前，所謂『只此一事實，餘二卽非眞』者也。若從西方遠近、極樂有無、穢淨取捨、往生去來上擬議卜度，劍去久矣。可見東華之上眞卽西方之古佛，金丹之大道卽金仙之極果也，此維摩所謂『不二法門』也。祖師恐學人生二見，特爲提破。
俗語常言合至道，宜向其中細尋討。能於日用顚倒求，大地塵沙盡成寶。
此章言至道不離邇言，令學人會無言之意也。祖師著《悟眞篇》，到此將閣筆矣，恐人只作玄言妙義會過，枉卻一片婆心，故特地丁甯吿說。汝等諸人，切勿從俗語常言外，另覓玄言妙義以爲至道也。眞正至道，只在十字街頭閙浩浩地俗語常言中，但未向其中細細尋討耳。至道云何？當初一生二，二生三，三生萬物，一切以順而生，百姓日用而不知者，此也。所謂『五行順行，法界火坑』，生機轉作殺機矣。若能攝萬歸三，攝三歸二，攝二歸一，一切以逆而成，聖人洗心而退藏者，此也。所謂『五行顚倒，大地七寶』，殺機轉作生機矣。生機殺機元非兩橛，轉與不轉只在當人，故曰：『能於日用顚倒求，大地塵沙盡成寶。』大地喻世界，卽身是也；塵沙喻眾生，卽心是也。學人能從日用飮食、七顚八倒中一念回機，消歸自己，到得身心一如，則世界眾生，有情無情、徹上徹下、亙古亙今，一切皆成正覺，何有大地塵沙，豈非七寶乎？又豈有聖凡之可分，淨穢之可界，聖賢仙佛之可別乎？顚倒之秘，全在俗語常言中。須知通部《悟眞篇》皆俗語常言也，萬卷丹經亦俗語常言也，三藏十二部、六經諸子百家，一切俗語常言也。執此求至道不得，離此求至道亦不得，畢竟如何？曰：『神而明之，存乎其人。』此卷宗旨，大約與前兩卷互相發明，儘有發前卷之所未發者，正要學人從百尺竿頭更進一步耳。如有摸著鼻孔者，當與悟眞先生把臂入林矣。

