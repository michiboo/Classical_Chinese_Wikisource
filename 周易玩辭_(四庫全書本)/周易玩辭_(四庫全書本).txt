　　欽定四庫全書　　　　經部一
　　周易玩辭　　　　　　易類
　　提要
　　〈臣〉等謹案周易玩辭十六卷宋項安世撰安世字平甫松陽人館閣續録載其淳熙二年同進士出身紹熙五年除校書郎慶元元年添差通判池州陳振孫書録解題稱為太府卿則所終之官也事蹟具宋史本傳振孫乂稱安世當慶元時謫居江陵杜門不出諸經皆有論説而易為全書然據其自述葢成於嘉泰二年壬戌之秋自序謂易之道四其實則二象與辭是也變則象之進退也占則辭之吉凶也不識其象何以知其變不通其辭何以決其占又自述曰安世之所學葢伊川程子之書也今以其所得於易傳者述為此書而其文無與易傳合者合則無用述此書
　　矣葢伊川易傳惟闡義理安世則兼象數而求之其意欲於程傳之外補所不及所謂各明一義者也馬端臨虞集作序皆盛相推挹而近時王懋竑白田襍著中有是書跋獨排斥甚力至謂端臨等未觀其書其殆安世自述中所謂以易傳之文觀我者歟安世又有項氏家説其第一卷亦解易董真卿嘗稱之世無傳本今始以永樂大典所載裒合成編別著於録合觀兩書安世之經學深矣何可輕詆也乾隆四十二年二月恭校上
　　總纂官〈臣〉紀昀〈臣〉陸錫熊〈臣〉孫士毅總　校　官　〈臣〉　陸　費　墀




　　周易玩辭序
　　周易玩辭者江陵項公安世平甫之所著也其言以為大傳曰君子居則觀其象而玩其辭動則觀其變而玩其占其道雖四而實則二變乃象之進退占乃辭之吉凶聖人因象以措辭後學因辭而測象是故學易者舍辭何以哉項公以其玩於辭而得之者筆於書使後之學者因其言皆有以玩於前聖之辭而得焉此項氏著書之意也嗟夫天不言生聖人而代之言故曰聖人之精畫卦以示聖人之藴因卦以發微卦聖人之藴殆不可悉得而聞然卦象未有語言自非眀知何以知之中古聖人以其憂患之心因卦立言暢於周公究於孔子首尾具完皆所親定所謂精與藴者後世因得以推見焉今夫生乎千載之下而仰觀於千載之上以凡人之資而欲窺見天與聖人之道苟得於聖人之一言即為天之命已矣況乎三聖人之言廣大悉備雖歴世久逺遭時喪亂亙千萬古而與所謂卦畫者略不可有所磨滅豈非天乎後之立言豈有加於此者志於學者誠不可下此而他求已愚是以深歎項公之為知言漢晉以來治易之師其言猶有可見而於四聖人之意未知其何如也及乎邵子周子之生易道蓋中興焉邵子以先天心學著為成書不必麗乎經傳而極天地之妙通萬物之情三聖人以降未之或先而學者鮮或知之周子之圖亦不必求同於易象而理則不二所謂通書者皆所以通乎易者也因卦以立辭者如乾損益家人睽復無妄蒙艮之説僅見如大畜等卦當時已不得聞獨賴河南程子親得其宗以其成徳之能事附於三聖人之書而言之非直傳注而已也自其學而推之以極其至則天人之際豈有間哉蓋嘗聞之能盡其性者則能盡人之性能盡人之性則能盡物之性故曰知其性則知天矣苟知天矣則天地之故鬼神之跡事物之雜豈待於攷索推測而後通之故程子有言不盡意者誠有望於後世學者自有得於聖人也朱子發眀象占本義多約程子之言而精之雲爾故學易之士於是得其端緒而不差焉項公實與朱子同時當時則又有江西陸先生者各以其學為教又有聦眀文學過人之士興於永嘉項公嘗從而問辨咨決焉其遺文猶有可徴者朱項往來之書至六七而不止其要㫖直以程子涵養須用敬進學則在致知之說以告之於是項公之學上不過於髙虛下不陷於功利而所趨所逹端有定向然後研精覃思作為此書外有以采擇諸家之博聞內有以及乎象數之通變竒而不鑿深而不迂詳而無餘約而無闕庶幾精微之道焉其書既成而朱子歿矣自序其學皆出於程子而其言則不必皆同也是可以見其講眀之指歸矣近時學易君子多有取於其說豈徒然哉然而為是學者自非深求於程朱之說而有所憤悱於缺塞則亦不足以知項氏之功也集之壯歳至好此書每取其說以與朋友講習今淮西廉訪僉事幹君克莊好古博雅學道愛人嘗以禮學貢於有司而不及奏有㫖俾居成均勤苦數載有人所不能堪者及文宗皇帝臨御開延閣以待天下之士乃特召見得與論思之次一時謂之得人持節淮壖至於江上取是書於篋俾齊安郡學刻而廣之蓋歎乎學者之不多見是書也不鄙謂集退老林下庶乎困學之不敢忘俾敘其說焉嗚呼內聖外王之學不眀於後世而為治者以其知力之所及而行之不無其效至若上下與天地同流者則何有哉昔邵子有言曰學於里人而盡里人之情學於鄉人而盡鄉人之情學於國人而盡國人之情學於古人而盡古人之情學於天地而盡天地之情如此則可以玩辭觀象而得之世有斯人也哉後學虞集謹書





　　周易玩辭序
　　予幼嗜易祖程傳宗本義諸儒訓解中取平菴項氏玩辭熟讀精思道徳性命之原開物成務之故一出於竒耦徃來不窮之變曰象與占隨時取義玩辭可知先生此書不特有禆於程子七分之傳當時往復問學朱子之門其於本義多所發眀惜書成於本義二十年之後朱子未及見也集賢初菴傅公以易學經世被遇殊休俾其徒黃棠剙建精廬嘉惠後學經府傳窟中獨缺此書予過梧翁先生馬公攷學得所藏本乃咸淳乙丑禮部貢院所㸃校敬鋟諸梓與朋友共使家藏而人誦之予之志也大徳丁未孟秋冷掾徐之祥拜手謹書





　　周易玩辭序
　　易有聖人之道四變與象居其二焉自義理之學大眀而變象之説幾晦先儒欲救其𡚁則曰聖人當時自可別作一書眀言義理以詔後世何用假託卦爻為此艱深隠晦之辭乎愚嘗以為變之説不一有隨時之變如彖象小象文言繋辭各自一義是也有逐爻之變如六九七八隂陽老少是也有逐卦之變如剛柔往來互體飛伏是也象之説亦不一有卦畫之象隂陽竒耦三連六斷是也有大象之象天地風雷山澤水火是也有説卦之象乾為馬坤為牛乾為首坤為腹之類是也至簡要者隨時之變也至支離者逐卦之變也至精微者卦畫之象也至瑣碎者説卦之象也必研究其簡要精微者而不拘泥其支離瑣碎者則曰象曰變固無非精義至理之所寄也豈有二哉平菴項公玩辭之書義理淵源伊洛而於象變之際紬繹尤精眀暢正大無牽合附㑹之癖公嘗謂必徧通五經而後歸老於易且自言窺其門牆而未極其穾奧今將盡心焉則是書必暮年所著家有善本先公嘗熟復而手挍之方塘徐君掌敎初菴以是書鋟梓學舍俾贅語其編尾輒誦所聞大徳丁未菊月後學馬端臨謹書












　　周易玩辭序
　　序曰大傳曰君子居則觀其象而玩其辭動則觀其變而玩其占讀易之法盡於此矣易之道四其實則二象與辭是也變則象之進退也占則辭之吉凶也不識其象何以知其變不通其辭何以決其占然而聖人因象以措辭後學因辭而測象則今之讀易所當反復紬繹精思而深味者莫辭若也於是作周易玩辭宋慶元四年歳次戊午秋九月己未江陵項安世述
　　周易上篇六卷
　　周易下篇六卷
　　繫辭兩卷
　　說卦一卷
　　序卦雜卦一卷
　　嘉泰二年壬戌之秋重修周易玩辭十六卷章句粗定因自歎曰安世之所學蓋伊川程子之書也程子平生所著獨易傳為全書安世受而讀之三十年矣今以其所得於易傳者述為此書而其文無與易傳合者合則無用述此書矣世之友朋以易傳之理觀吾書本末條貫無一不本於易傳者以易傳之文觀吾書則未免有使西河之民疑汝於夫子之怒知我者此書也罪我者此書也九月丙午安世謹書










