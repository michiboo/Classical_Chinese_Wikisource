
邊城路，今人犂田昔人墓。
岸上沙，昔日江水今人家。
今人昔人共長歎，四氣相催節廻換。
明月皎皎入華池，白雲離離渡霄漢。
我欲昇天天隔霄，我欲渡水水無橋。
我欲上山山路險，我欲汲井井泉遙。
越人翠被今何夕，獨立沙邊江草碧。
紫燕西飛欲寄書，白雲何處逢來客。
新繫青絲百尺繩，心在君家轆轤上。
我心皎潔君不知，轆轤一轉一惆悵。
何處春風吹曉幕，江南淥水通朱閣。
美人二八面如花，泣向春風畏花落。
臨春風，聽春鳥，別時多，見時少。
愁人夜永不得眠，瑤井玉繩相對曉。
軒轅黃帝初得仙，鼎湖一去三千年。
周流三十六洞天，洞中日月星辰聯。
騎龍駕景遊八極，軒轅弓劍無人識，東海青童寄消息。

