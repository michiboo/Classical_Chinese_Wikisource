
塞外蕭條望，征人此路賒。
邊聲亂朔馬，秋色引胡笳。
遙嶂侵歸日，長城帶晚霞。
斷蓬飛古戍，連鴈聚寒沙。
海暗雲無葉，山春雪作花。
丈夫期報主，萬里獨辭家。
荒壘三秋夕，窮郊萬里平。
海陰凝獨樹，日氣下連營。
戎斾霜旋重，邊裘夜更輕。
將軍猶轉戰，都尉不成名。
折柳悲春曲，吹笳斷夜聲。
明年漢使返，須築受降城。
陽鳥南飛夜，陰山北地寒。
漢家征戍客，年歲在樓蘭。
玉塞朔風起，金河秋月團。
邊聲入鼓吹，霜氣下旌竿。
海外歸書斷，天涯旅鬢殘。
子卿猶奉使，常向節旄看。

