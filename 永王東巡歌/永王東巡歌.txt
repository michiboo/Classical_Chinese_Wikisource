
永王正月東出師，天子遙分龍虎旗。
樓船一舉風波靜，江漢翻爲雁鶩池。
三川北虜亂如麻，四海南奔似永嘉。
但用東山謝安石，爲君談笑靜胡沙。
雷鼓嘈嘈喧武昌，雲旗獵獵過尋陽。
秋毫不犯三吳悅，春日遙看五色光。
龍蟠虎踞帝王州，帝子金陵訪古丘。
春風試暖昭陽殿，明月還過鳷鵲樓。
二帝巡遊俱未迴，五陵松栢使人哀。
諸侯不救河南地，更喜賢王遠道來。
丹陽北固是吳關，畫出樓臺雲水間。
千巖烽火連滄海，兩岸旌旗繞碧山。
王出三山按五湖，樓船跨海次陪都。
戰艦森森羅虎士，征帆一一引龍駒。
長風掛席勢難迴，海動山傾古月摧。
君看帝子浮江日，何似龍驤出峽來。
祖龍浮海不成橋，漢武尋陽空射蛟。
我王樓艦輕秦漢，卻似文皇欲渡遼〈此首蕭士贇雲是僞作〉。
帝寵賢王入楚關，掃清江漢始應還。
初從雲夢開朱邸，更取金陵作小山。
試借君王玉馬鞭，指揮戎虜坐瓊筵。
南風一掃胡塵靜，西入長安到日邊。

