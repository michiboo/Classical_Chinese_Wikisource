
一興微塵念，橫有朝露身。
如是覩陰界，何方置我人。
礙有固爲主，趣空寧捨賓。
洗心詎懸解，悟道正迷津。
因愛果生病，從貪始覺貧。
色聲非彼妄，浮幻即吾真。
四達竟何遣，萬殊安可塵。
胡生但高枕，寂寞與誰鄰。
戰勝不謀食，理齊甘負薪。
予若未始異，詎論疎與親。

浮空徒漫漫，汎有定悠悠。
無乘及乘者，所謂智人舟。
詎捨貧病域，不疲生死流。
無煩君喻馬，任以我爲牛。
植福祠迦葉，求仁笑孔丘。
何津不鼓櫂，何路不摧輈。
念此聞思者，胡爲多阻修。
空虛花聚散，煩惱樹稀稠。
滅相成無記，生心坐有求。
降吳復歸蜀，不到莫相尤。

