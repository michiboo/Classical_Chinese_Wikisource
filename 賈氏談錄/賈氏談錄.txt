
庚午歲，予銜命宋都，舍於懷信驛。左補闕賈黃中，丞相魏公之裔也，好古博學，善於談論。每款接，常益所聞。公館多暇，偶成編綴，凡二十六條，號曰《賈氏譚錄》，貽諸好事者雲爾。（案：此條《說郛》所載，謹增入。）
興慶宮九龍池，在大同殿故臺之南，西對瀛洲門。周環數頃，水深廣，南北望之渺然。東西微狹，中有龍潭，泉源不竭，雖歷冬夏，未嘗減耗。池四岸環植佳木，垂柳先之，槐次之，榆又次之。兵革已來，多被百姓斫伐，今所存者猶有列行焉。
驪山華清宮，毀廢已久，今所存者唯繚垣而已。天寶所植松柏遍滿巖谷，望之郁然，雖經兵寇而不被斫伐。朝元閣在北山嶺之上，基址最為嶄絕。前次南即長生殿故基。東南湯泉凡一十八所，第一所是禦湯，周環數丈，悉砌以白石，瑩澈如玉，面皆隱起魚龍花鳥之狀，千形萬品，不可殫記。四面石座，階級而下。中有雙白石蓮，泉眼自甕口中湧出，噴註白蓮之上。禦湯西南角即妃子湯，湯面稍狹，湯側有紅石盆四所，作菡萏於白石之面，余湯迤邐相屬。下鑿石作暗竇透水出。東南數十步復立石表，水自石表出，灌註石盆中。賈君云：「此是後人置也。」
滑臺城，北枕河堤，裏民常有昏墊之患。貞元中，丞相賈公始鑿八角井於城隅道傍以鎮河水，自是郡邑無復漂溺之禍。咸通中，刺史李橦具以事聞奏，仍立魏公祠堂於河堤之上，命從事韋岫紀事跡於碑石。
白傅葬龍門山，河南尹盧真刻《醉吟先生傳》立於墓側，至今猶存。洛陽士庶及四方遊人過其墓者必奠以卮酒，故冢前方丈之土常成泥濘。
白傅，大中末曾有諫官獻疏請賜謚。上曰：「何不取醉吟先生墓表耶？」卒不賜謚。弟敏中在相位，奏立神道碑，其文即李義山之詞也。
李鄴侯為相日，吳人顧況西遊長安，鄴侯一見如故，待以殊禮。鄴侯卒，況作《白鳥詩》以寄懷，曰：「萬里飛來為客鳥，曾蒙丹鳳借枝柯。一朝鳳去梧桐死，滿目鴟鳶奈爾何。」大為權貴所嫉，貶饒州司戶。
牛奇章初與李衛公相善，嘗因飲會，僧孺戲曰：「綺紈子，何預斯坐？」衛公銜之。後衛公再居相位，僧孺卒遭譴逐。世傳《周秦行紀》非僧孺所作，是德裕門人韋瓘所撰。開成中，曾為憲司所核。文宗覽之，笑曰：「此必假名。僧孺是貞元中進士，豈敢呼德宗為沈婆兒也？」事遂寢。
李贊皇初掌北門奏記，有相者謂公他日位極人臣，但厄在白馬耳。及登相位，雖親族亦未嘗有畜白馬者。會昌初再入廟堂，專持國柄，平上黨，破回鶻，立功殊異，策拜太尉，封衛國公。然性多忌刻，當途之士有不協者必遭譴逐。翰林學士白敏中大懼，遂諷給事中韋宏景上言相府不合兼領三司錢穀，專政太甚。武宗由是疑之。及宣宗即位，出德裕為荊南節度使。旋屬淮海李紳有吳汝納之獄，上命刑部侍郎馬植專鞫其事，盡得德裕黨庇之惡。由是坐罪，竄南海，歿而不返。厄在白馬，其信乎！
王鐸既解諸道都統，乞歸河北養疾。肩輿就路，妓女數百人擁從前後，觀者駭目。道出鎮州，主帥迎接甚謹。初，鐸之入朝也，李山甫方為鎮州從事，勸主帥劫取之，王氏遂亡其族。
劉蕡精於儒術，讀《文中子》，忿而言曰：「才非殆庶，擬上聖述作，不亦過乎？」客或問曰：「《文中子》於六籍何如？」蕡曰：「若人望人，《文中子》於六籍，猶奴婢之於郎主爾。」後遂以《文中子》為六籍奴婢。
貢院所司呼延氏，自舉場已來世掌其職，迄今不絕，此亦異事。賈君嘗問：「放舉人榜，右語及貢院字用淡墨氈書，何也？」對曰：「聞諸祖公說李紆侍郎將放舉人，命筆吏勒紙書，未及填『右語貢院』字，吏得疾暴卒。禮部令史王昶者亦善書，李侍郎召令終其事。適值王昶被酒已醉，昏夜之中，半酣染筆，不能加墨。迨明懸榜方始覺悟，則修改無及矣。然一榜之內，字有二體，濃淡相間，反致其妍。自後榜因模法之，遂成故事。今用氈書益增奇麗耳。」
中土士人平常劄翰多為院體。院體者，貞元中翰林學士吳通微嘗工行草，然體近隸，故院中胥徒尤所仿效，其書大行於世。故遺法迄今不泯，然其鄙則又甚矣。
京兆戶民尚鬥雞走犬之戲，習以為業，罕有勤稼者。蓋豪蕩之俗，猶存余態爾。
賈君云：「僖、昭之時，長安士族多避寇南山中，雖薦經離亂，而兵難不及。故今衣寇子孫居杜間，室廬相比。
予問賈君：「中土人每日火面而食，然不致壅熱之患，何也？」賈君曰：「夾河風性寒，故民多傷風。河洛東地鹹水性冷，故民雖哺粟食麥而無熱疾。」又曰：「滑臺風水性寒冷尤甚，士民共啖附子，如啗芋栗。」
華嶽金天王廟，玄宗御製碑。廣明中，其石忽自鳴。明年，巢寇犯闕，其廟亦為賊火所爇。
司空圖侍郎舊隱三峰，天祐末移居中條山王官谷。其谷周回十餘里，泉石之美冠於此山。北巖之上有瀑水流註谷中，溉良田數頃，至今為司空氏之莊宅，子孫猶存。
李德裕平泉莊怪石名品甚眾，各為洛陽城有力者取去。唯禮星石（其石縱廣一丈，長丈餘，有文理，成鬥極象）、獅子石（石高三四尺，孔竅千萬，遞相通貫，其狀如獅子，首尾眼鼻皆具）為陶學士徙置梁園別墅。
李德裕平泉莊臺榭百餘所，天下奇花異草、珍松怪石，靡不畢具。自製《平泉花木記》，今悉以絕矣。唯雁翅檜（葉婆娑如鴻雁之翅）、珠子柏（柏實皆如珠子聯生葉上）、蓮房玉蕊等猶有存者，怪石為洛陽有力者取去，石上皆刻「有道」二字。
褒斜山谷中有虞美人草，狀如雞冠，大而無花，葉相對。行路人見者或唱《虞美人》，則兩葉漸搖動，如人撫掌之狀，頗應節也。或唱他辭，即寂然不動也。賈君親見之。
州縣人善制澄泥硯，縫絹囊致汾水中，逾年而後取，沙泥之細者已實囊矣。陶為硯，水不涸焉。
含元殿前龍尾道，詰屈七轉。由丹鳳北望，宛如龍尾下垂。
李贊皇平上黨，破回鶻，自矜其功，平泉莊置構思亭、伐叛亭。
文中子隋末隱白牛溪。北面學者國初多居佐命之列。劉禹錫盛稱王通能明王道，以大中立言，遊其門者皆天下俊傑。士夫擬議及諸史筆未有言及文中子者。
李汧公勉百納琴制度甚古，其音清越無比。
華嶽掌，其石如人肉色，每太陽對照則見之，日暮則漸隱不見。
賈氏談錄

賈氏談錄一卷（永樂大典本）
宋張洎撰洎字思黯改字偕仁全椒人初仕南唐爲知制誥中書舍人入宋爲史館修撰翰林學士淳化中官至叅知政事事蹟具宋史本傳是書乃洎爲李煜使宋時錄所聞於賈黃中者故曰賈氏談錄前有自序題庚午歲爲宋太袓開寳三年宋史賈黃中傳載黃中官左補闕在開寳初與此序合蓋其時爲洎館伴也又序末稱貽諸好事而晁公武讀書志乃稱南唐張洎奉使來朝錄賈黃中所談歸獻其主殆偶未檢此序歟史稱黃中多知臺閣故事談論亹亹聽者忘倦故此錄所述皆唐代軼聞晁氏稱原書凡三十餘事明陶宗儀說郛所載僅九事宋曾慥類說所載亦僅十七事惟永樂大典所載較曾陶二本爲詳今從各韻蒐輯叅以說郛類說共得二十六事視洎原目蓋已及十之九矣原敘一篇類說及永樂大典皆佚之惟說郛有其全文今仍錄冠卷首以補其闕是書雖篇帙無多然如牛李之黨其初肇釁於口語爲史所未及而周秦行紀一書晁公武亦嘗據此錄以辨韋瓘之誣他如興慶宮華淸宮含元殿之制淡墨題榜之始以及院體書百衲琴澄泥研之類皆足以資考核較他小說固猶爲切實近正也（四庫全書總目卷一百四十·子部五十·小說家類一）
書名:賈氏譚錄
作者:張洎（字師黯,偕仁；號不詳） （北宋） 撰　　
部:子 類:小說家類 屬:雜事之屬 
參考資料:（《四庫大辭典》） 
一卷。宋張洎（？—９９６）撰。張洎字師黯，又字偕仁，滁洲全椒（今安徽全椒）人，初仕南唐，為知制誥、中書舍人，入宋為史館修撰、翰林學士。淳化中，官至參知政事。張洎文采清麗，博覽道、釋書，著有文集五十卷，行於世。此書是張洎為李煜出使宋時，由賈黃中處聞聽之事輯錄而成。故名《賈氏談錄》。史稱左補闕，丞相魏公之後裔，好古博學，善於談論，多知台閣故事，故此錄所述，皆唐代軼聞。原書已佚，晁公武《郡齋讀書志》稱原書凡三十餘事，明陶宗儀《說郛》所載僅九事，宋曾慥《類說》所載亦僅十七事。惟《永樂大典》所載較曾、陶二本為詳。清修《四庫全書》時，從各本搜輯，參以《說郛》、《類說》，共得二十六事，雖不齊備，但大體已見原貌。其版本有《四庫全書》本、明嘉靖伍光忠刊唐宋元明小說本、《說郛》本、《守山閣叢書》本、廣四十家小說本、胡心耘刻本。 
張洎滁州全椒人也江南李景開貢舉登進士第爲上元尉擢監察御史景徙豫章留洎掌李煜記室李煜襲位擢知制誥遷中書舍人清輝殿學士參預機密洎舊字師黯煜令字偕仁王師圍金陵與樞密使陳喬引符命勸煜勿降又雲茍有不利當先死社禝及城陷喬死之洎不能死語煜曰所以不死將有報也洎歸朝太祖責之曰汝敎李煜不降又草蠟彈詔召江上救兵洎對曰實臣所爲也犬各吠非其主此特其一爾詞色不動太祖釋之授太子中允以其有文選直舍人院出知相州簡慢不治爲轉運使田錫所劾太宗以其儒生不責以吏事也契丹入邊洎數上疏陳邊事會錢俶薨謚曰忠懿洎時判考功覆狀有居亢無悔之語虞部郎中張佖奏駮之以爲亢龍無悔非臣子所宜言者洎曰易乾之九三雲君子乾乾夕惕若厲無咎王弼注云處下體之極居上體之下履重剛之險因時而惕不失其機可以無咎處下卦之極愈於上九之亢易例雲初九爲元士九二爲大夫九三爲諸侯正義雲易之本理以二體爲君臣九三居下體之極是人臣之體也其免亢龍之咎者是人臣之極可以恪守免禍故云免亢極之禍也今考功狀止雲受寵若驚居亢無悔本無亢龍無悔之語太宗然之未幾爲太僕少卿同知京朝官考課拜右諫議大夫史館修撰擢中書舍人翰林學士益王元傑授揚潤大都督府長史洎言唐以揚益潞幽荊爲大都督府置長史司馬爲上佐其大都督非親王不授或親王遙領別命大臣領郡除長史副大使節度事今益王以大都督之任復爲長史乃是自爲上佐也呂蒙正以爲襄王越王皆領長史矣太宗曰此誠誤也俟別除授並正之洎與蘇易簡同在北扉易簡被殊遇且先大用洎惡之力排易簡遂代爲參知政事初太宗欲進用洎頗知其在江南讒毀善良潘佑之死與有力焉心疑之待詔尹熙古江東人也與洎相善因對以爲煜怒佑諫太直非洎譖也由是遂擢用至道二年曹璨自河西馳騎入奏邊事言繼遷冦靈州太宗語宰相呂端知樞密院趙鎔等各以所見上其策端等言曰臣等各述所見則非詢謀僉同之義洎越次奏曰端備位輔弼乃緘黙不言深失謀謨之體端曰洎不過揣摩陛下意耳必無骨鯁之言太宗黙然翌日洎上疏引賈捐之棄朱厓事願棄靈武以省闗西餽運太宗嘗有此意既而悔之洎果迎合太宗意太宗不恱謂之曰卿所陳朕所不曉洎退太宗謂向敏中曰張洎誠揣摩之士也呂端之言不妄矣始洎諂事冦準準力推挽之遂參大政既與準同列知太宗眷準稍衰乃面奏準退有誹謗準色變不敢辨由是罷政未幾洎以疾罷爲刑部侍郎尋卒年六十四贈刑部尚書洎羙風儀有文采而性險詖好攻人之短舊事李煜及煜歸朝貧甚洎猶丐索之而怒其所與之薄煜子仲瑀死亦不弔太宗有所著述必爲文解釋其旨以取恱洎孫瓌有長者譽仁宗時知制誥甞草故相劉沆贈官制有詆毀之詞爲其子所訟貶黃州其後英宗謂瓌在先朝有定儲嗣之言遷翰林侍讀學士以卒（四庫全書·史部·別史類·東都事略卷三十七）
張洎滁州全椒人少有俊才博通墳典江南李景開貢舉登進士第解褐上元尉擢監察御史洎自以論事稱旨遂肆彈擊無所忌大臣遊簡言等嫉之會景徙豫章留洎為煜記室景卒煜嗣擢知制誥遷中書舍人清輝殿學士叅預機密恩寵第一洎舊字師黯煜令字偕仁好建議每上言未即行必稱疾煜手札慰諭之始復視事王師圍金陵洎引符命勸煜勿降茍一旦不虞即臣當先死既而城陷洎攜妻子及槖裝自便門入止宮中紿光政使【按五代史南唐世家開寳五年煜下令貶損制度改樞密院為光政院故稱樞密使為光政使也】陳喬同升閣欲與俱死喬自經氣絶洎反下見煜曰臣與喬同掌樞務國亡當俱死又念主在誰能為主白其事不死將有以報也歸朝太祖召責之曰汝教煜不降使至今日因出帛書示之乃圍城日洎所草詔召上江救兵蠟丸書也洎頓首請罪曰實臣所為也犬吠非主此其一爾他尚多有今得死臣之分也辭色不變太祖竒之貸其死拜太子中允尋判刑部【按馬令南唐書云南唐之士歸於皇朝洎最顯焉】太宗即位以其文雅選直舍人院改戶部員外郎太平興國四年出知相州明年徙貝州又知相州部內不治轉運使田錫劾之代還帝以其儒生不責以吏事詔不問令以本官知譯經院遷兵部員外郎禮戶二部郎中端拱初契丹侵邊詔羣臣言事洎以練兵聚榖分屯塞下來則備禦去則勿追為要畧會錢俶薨太常定諡忠懿洎時判考功為覆狀有居亢無悔之語虞部郎中張佖奏駮之事下中書以詰洎對狀未幾選為太僕少卿同知京朝官考課拜右諫議大夫判大理寺又充史館修撰判集賢院事帝以儒行篇賜近臣及新第舉人洎上表謝帝覽而嘉之擢拜中書舍人充翰林學士帝顧謂近臣曰學士之職清要貴重非他官可比朕常恨不得為之故事赴上日設燕教坊以雜戱進久罷其事至是令盡設之仍詔樞密直學士呂端劉昌言及知制誥柴成務等預會時以為榮俄判吏部銓嘗引對選人帝顧之謂近臣曰張洎富有文藝至今尚苦學江東士人之冠也洎與錢若水同在翰林甚被寵顧時劉昌言驟擢樞要人望甚輕董儼方掌財賦欲以計傾之會楊徽之錢熙嘗言洎及若水旦夕當大用熙以語昌言昌言曰洎必參政柄若水後進年少豈遽及此時翰林小吏諮事在側昌言慮洎聞之即對小吏盡述熙言令告洎洎方修飭邊幅以固恩寵疑徽之遣熙以構飛語中已遂白於帝帝怒召昌言責之以徽之為鎮安軍行軍司馬熙罷職通判朗州皇子益王元傑改封吳王授揚州潤州大都督府長史領淮南鎮江兩軍節制洎當草制因上議曰唐以揚益潞幽荊五郡為大都督府置長史司馬為上佐其大都督府非親王不授或親王遙領別命大臣領郡除長史副大使知節度事今益王以揚潤二郡改封居大都督之任又已正領節度事卻加長史乃是自為上佐矣乞付中書門下商議施行宰相以制命已行難於追改洎又上表論列呂蒙正言越王領福州長史今呉王獨為大都督居越王之上非便帝令俟異日除授並改正之至道二年郊祀覃慶遂改焉【按宋史本傳雲至明年帝郊祀覃慶考益王元傑改封呉王長編載於淳化五年二月而太宗本紀至道二年二月異王元傑為揚州大都督兼領夀州非明年也今據本紀改】俄奉詔與李至范果張佖同修國史又判史館洎博涉經史多知典故每帝有著述或賜近臣詩什洎必上表援引經傳以將順其意帝因賜詩褒美有翰長老儒臣之句與蘇易簡同在翰林素不協及易簡參知政事洎多攻其失既而易簡罷即以洎為給事中參知政事與寇準同列先是準知吏部選事洎掌考功為吏部官屬準年少新進氣鋭思欲老儒附已以自大洎夙夜坐曹視事毎冠帶候準出入於省門揖而退不交一談準益重焉因延與語洎捷給善持論多為準規畫準心服乃兄事之極口稱洎於帝帝欲進用又知其在江左日多讒毀良善李煜殺潘佑與有謀焉疑之翰林待詔尹熙古呉郢皆江東人洎嘗善待之帝一夕召熙古輩侍書禁中因問以佑得罪故熙古言煜忿佑諫説太直非洎預謀【按宋史南唐世家潘佑傳稱佑因諫煜不納忿而自經並非因煜忿而殺佑亦不言泊有預謀也】自是遂加擢用蓋準推挽之也既同秉政奉準愈謹政事一決於準無所參預專修時政記甘言善柔而已後因奏事異同準復忌之至道二年四方館使曹璨自河西馳騎入奏邊事言繼遷率萬餘衆寇靈州帝詔宰相呂端知樞密院事趙鎔等各以所見即日具奏來上呂端相率詣長春殿言曰臣等若各述所見則非詢謀僉同之義望許共為一狀陳其利害洎越次奏曰端等備位輔弼緘黙不言深失訏謨之體端曰洎欲有言不過揣摩陛下意耳必無骨鯁之論帝黙然翌日洎上疏引賈捐之棄珠崖事願棄靈武以省闗西饋運帝嘗有此意既而悔之洎果迎合覽奏不悅以疏付洎曰卿所陳朕不曉一句洎惶恐而退帝召同知樞密院事向敏中等曰張洎上言果為呂端所料朕已還其疏矣洎既議事不稱旨恐懼欲自固權位帝已嫉準專恣恩寵衰替洎慮一旦同罷免因奏事大言準退後多誹謗準色變不敢辨由是罷政未幾洎病在告滿百日力疾請對方拜踣於帝前明日上章求解職優詔不允後月餘改刑部侍郎罷知政事奉詔嗚咽疾遂亟十餘日卒年六十四贈刑部尚書以其二子皆為京官洎美風儀有文采尤險詖好攻人短李煜既歸朝貧甚時丐索之煜以白金頮面器與洎洎尚未滿意煜子仲㝢【按五代史南唐世家雲封長子仲遇清源公宋史南唐世家雲仲㝢偽封清源郡公考五代史有仲遇無仲㝢宋史有仲㝢無仲遇而清源封號兩史皆同東都事畧又作仲瑀】死亦不弔與張佖議事不協遂為讐隙始以從父禮事佖既而不拜善事內官在翰林日引唐故事奏內供奉官藍敏政為學士使內侍裴愈副之帝曰此唐室弊政朕安可踵此覆轍洎慚而退性鄙吝雖親戚無所霑及江表故舊亦罕登其門素與徐鉉厚善後相忤遂絶交子安期至國子博士方囘後為虞部員外郎方回子懐玉王欽若壻賜進士及第大理寺丞祕書校理（四庫全書·史部·別史類·欽定續通志卷三百八）
張洎潘祐俱為忘形之交其後俱為中書舎人乃相持祐之死也洎蓋有力（四庫全書·史部·載記類·江南餘載卷下）
張洎南譙人王師圍金陵洎在城中作蠟丸帛書使間道走契丹求援為邉候所得及金陵平太祖皇帝召洎詰責以書示之洎神色自若徐曰此臣在國所作上曰汝國稱藩事大何乃反覆如此汝實為之咎將誰執洎曰當危急之際望延嵗月之命亦何計不為臣所作帛書甚多此特其一爾上善曰無欺也南唐之士歸於皇朝洎最顯焉（四庫全書·史部·載記類·馬氏南唐書卷二十三）
張洎字師闇改字偕仁南譙人也【宋史雲全椒人曾祖改澄城尉祖藴泗上轉運巡官父煦滁州司法掾】少有俊才博通墳典舉進士起家句容尉【宋史雲解褐上元尉】以議文獻太子諡為元宗所識擢監察御史洎自以論事稱旨遂肆彈撃無所忌大臣游簡言等嫉之會元宗遷南都留後主居守即薦洎為後主記室不得從未幾元宗晏駕後主立擢工部員外郎試知制誥滿嵗為禮部員外郎知制誥遷中書舎人與徐遊同為清輝殿學士澄心堂建洎亦參機密於中恩寵第一後主每兄弟宴飲作伎樂洎獨得預為建大第宮城東北隅及賜書萬餘卷後主常至其第召見妻子賜予甚厚洎初與潘佑並官西省情好甚篤既而所趨漸異佑歎曰堂堂乎張也難與並為仁矣後佑抵罪死洎頗有力焉後主附宋貢奉事興洎奉使汴京中朝公卿喜其有文甚加愛賞宋師圍金陵踰年洎勸後主勿降每引符命雲玄象無變金湯之固未易取也北軍旦夕當自退茍或不虞即臣當先死及城陷洎攜妻子及槖裝自便門入止宮中時洎為光政院副使紿光政使陳喬同升閣欲與俱死喬自經氣絶洎反下見後主曰臣與喬同掌樞務國亡當俱死又念主在誰能為主白其事不死將有以報也【李燾續通鑑長編雲國史張洎傳言洎與陳喬同升閣喬自經洎視喬氣絶乃下而談苑載喬縊於視事廳洎猶不知國史葢因九國志陳喬傳所云恐九國志未可信也洎既已背約不死亦何待喬氣絶乃下閣談苑又言國主求喬不得或言洎以為喬已北降明日乃得喬屍按此則所云同升閣者謬矣大抵城破時洎與喬猶同見國主請如前約喬遂死而洎不死爾洎故不能死所以同見國主度國主必不許其死也】歸宋太祖召責之曰汝教煜不降使至今日因出常書示之乃圍城日洎所草詔召上江救兵蠟丸書也洎神色自若徐曰當危急之際望延嵗月亦何計不為臣所作帛書甚多此特其一耳【宋史載洎頓首請罪曰實臣所為也犬吠非其主此其一爾他尚多有今得死臣之分也今從南唐書】太祖奇之授太子中允太宗時累遷禮戶二部郎中【時秦國錢王俶薨太常定謚忠懿洎時判考功為覆狀經尚書省集議虞部郎中張佖奏駁曰按考功覆狀一句雲亢龍無悔實非臣子所宜言況俶夙為荒服未嘗畧居尊位終是藩臣故名不可稱龍位不可為元其亢龍無悔四字請改正洎對上曰謹按易乾之九三云云王弼雲處下卦之極愈於上九之亢正義雲九三居下體之極是人臣之體也其免亢龍之咎者是人臣之極可以慎守免禍故云免亢極之禍也漢書梁商傳贊雲地居亢滿而能以謹厚自終楊植許由碑雲錙銖九有亢極一夫杜鴻漸讓元帥表雲祿位亢極過踰涯量盧杞郭子儀碑雲居亢無悔其心益降李翰書霍光傳雲有伊周負荷之明無九三亢極之悔張説祈國公碑雲一無目牛之全一無亢龍之悔也況考功狀內止稱雲受寵若驚居亢無悔即本無亢龍無悔之語詔曰張洎援引故實皆有依據張佖學識甚淺敷陳失實可罰一月俸】未幾拜右諌議大夫判大理寺又充史館修撰判集賢院事初洎將命入貢作十詩以詆訾汴京風物至有一堆灰之句蘇易簡得其親書及其與易簡同事不相能語人曰清河更作異即以一堆灰之詩進呈矣洎為少屈然以巧宦竟至參知政事至道三年病卒年六十四贈刑部尚書二子安期方回洎風儀灑落文采清麗兼覽道釋書通禪寂虛無之理終日清談亹亹可聼尤險詖刻薄後主既歸宋貧甚洎尤丐索之後主以白金頮面器與洎洎尚未滿意時潘慎修掌後主記室洎疑慎修教後主素與慎修善自是稍稍疏之清源郡公仲㝢雅好蒲博飲宴洎切諌之仲㝢謝過後有言仲㝢蒲博如故者洎遂與之絶及仲㝢死郢州塟京師洎亦不赴弔常同張佖議事不協竟為讐隙始以從父禮事佖既而不拜洎先為寇準所薦奉之甚謹未幾揣內指奏準誹謗性鄙吝雖親戚無所霑及江表故舊罕登其門與徐鉉素厚善後因論事相忤至絶交然手冩鉉文章訪求其筆札藏篋笥甚於珍玩洎有文集十五卷賈氏談錄一卷傳世（四庫全書·史部·載記類·十國春秋卷三十）
賈氏談録一卷
右偽唐張洎奉使來朝録典客賈黃中所談三十餘事歸獻其主（四庫全書·史部·目錄類·經籍之屬·郡齋讀書志卷三下）
張師黯集五十卷
右皇朝張洎字師黯滁州人仕李煜知制誥中書舍人歸朝為史館修撰翰林學士淳化中參知政事至道二年卒洎風神灑落文辭清麗通釋氏學然性險詖而諂附集有呉淑序其子安期所編咸平五年上之（四庫全書·史部·目錄類·經籍之屬·郡齋讀書志後志卷二）
賈公談錄一卷
序言庚午銜命宋都聞於補闕賈黃中凡二十六條而不著其名別本題清輝殿學士張洎蓋洎自江南奉使也庚午實開寳三年黃中晉開運中以七歲為童子闗頭【案宋史本傳六歲舉童子科】十六歲進士及第第三人（四庫全書·史部·目錄類·經籍之屬·直齋書錄解題卷七）
賈公談録一卷
陳氏曰序言庚午銜命宋都聞於補闕賈黃中凡二十六條而不著其名別本題清輝殿學士張洎蓋洎江南奉使也庚午實開寶三年黃中晉開運中以七歲為童子關關頭十六歲進士及第第三人（四庫全書·史部·政書類·通制之屬·文獻通考卷一百九十八）
賈氏談録一卷
鼂氏曰南唐張洎奉使來朝録賈黃中所談三十餘事歸獻其王（四庫全書·史部·政書類·通制之屬·文獻通考卷二百十六）
張師黯集五十卷
鼂氏曰宋朝張洎字師黯滁州人仕李煜知制誥中書舍人歸朝為史官脩撰翰林學士淳化中參知政事至道二年卒洎風神灑落文辭清麗通釋氏學然性險陂而諂附集有吳淑序其子安期所編咸平五年上之（四庫全書·史部·政書類·通制之屬·文獻通考卷二百三十三）
張洎
張洎在圍城中作蠟丸帛書間道求北兵之援為邊候所得洎歸朝太祖召洎詰責以書示之洎神色自若徐曰此臣在國中所作太祖厲聲曰汝國稱藩事大何乃反覆如此汝實為之誰之過也洎曰當危難之際望延嵗月之命亦何計之不為臣所為帛書甚多此特一耳上喜之曰忠臣也召坐慰勞之【魏王筆録】（四庫全書·子部·雜家類·雜纂之屬·事實類苑卷十一）
彭蠡湖神
張洎嘗涉彭蠡湖一夕夢古衣冠候之禮甚恭且言居止在側他日願為整葺洎既寤訪於舟人云湖畔有左蠡里祠至則神像如夢中所見洎歸中朝參大政至道中里民將葺廟廟側有人夢神雲自有人治之汝不當因遣人崇飾吳俶為記（四庫全書·子部·雜家類·雜纂之屬·事實類苑卷四十九）
張洎【全椒人有俊才博通墳典南唐時舉進士知制誥叅預機宻江南平歸宋太祖責之曰汝教李煜不降又草詔召上江救兵對曰犬吠各非其主太祖釋之拜太子中允後為翰林學士叅知政事有文集五十卷子安期安回皆仕於朝】（四庫全書·子部·類書類·萬姓統譜卷三十九）
太祖既下江南得徐鉉湯悅張洎軰謂之曰朕平金陵止得卿軰爾因問曰朕何如卿國主張洎對曰陛下生而知之國主學而知之雖學知與生知不同然其知一也太祖少在兵戎間累著戰功以至得天下然以興隆學校為心京師建國子監毎輿駕親臨以觀其役識者知太平之有漸矣（四庫全書·子部·小說家類·雜事之屬·儒林公議）
張洎為舉人時張佖在江南已通貴洎每奉謁求見稱從表姪孫既及第稱弟及秉政不復論中表矣以庶僚遇之佖怨洎入骨髓國亡俱仕中國洎作錢俶諡議雲亢而無悔佖奏駁之洎廣引經傳自辨乃得解【事見國史】（四庫全書·子部·小說家類·雜事之屬·涑水記聞卷三）
張洎與陳喬皆為江南相金陵破二人約效死於李煜之前喬既死洎白煜曰若俱死中國責陛下久不歸命之罪誰為陛下辨之臣請從陛下入朝遂不死太宗時洎為員外郎判攷功宼萊公判流內銓年少倨貴每入省洎常立於省門磬折候之萊公悅引與語愛其博辯遂薦於太宗欲用之而聞潘佑因洎而死薄其為人太宗好琴棋琴棋待詔多江南人洎皆厚撫之太宗嘗從容問佑之死於待詔曰人皆言張洎譖之何如待詔對曰李煜自忿佑言切直而殺之非執政之罪也萊公又數為上言洎學術該富智識宏敏上亦自愛其才久之遂與萊公皆參知政事洎女嫁楊文僑公倨不事姑或效其姑語以為笑後終出之由是兩家不相能故文僑公修國史為洎傳極言其短（四庫全書·子部·小說家類·雜事之屬·涑水記聞卷三）
淳化五年翰林學士張洎獻重修太祖紀一卷以朱墨雜書凡躬承聖問及史官採摭事即以朱別之神宗正史?因詆誣而非實録厥後刪改亦有朱墨本傳於世其用淳化故事歟（四庫全書·子部·小說家類·雜事之屬·清波雜志,卷十二）
張洎
洎字師黯改字偕仁滁州全椒人仕南唐知制誥中書舍人歸宋為史館修撰翰林學士淳化中參知政事卒贈刑部侍郎有集
【十國春秋初洎將後主命入貢作十詩以詆訾汴京風物至有一堆灰之句蘇易簡得其親書及是與易簡同事不相能語人曰清河更作異即以一堆灰之詩進呈矣洎為少屈】（四庫全書·集部·詩文評類·宋詩紀事卷三）
張洎
張洎文章清贍在江南日將命入貢還作詩以詆北言京師風物有一堆灰之句蘇易簡得其親書洎歸朝為學士與易簡同院爭寵不相下易簡語同列曰清河更相矛盾即將一堆灰之句進呈矣洎聞為之屈【金坡遺事】
張洎叅知政事江南李後主時為大臣國亡受知太宗復作輔臣時王元之禹偁為翰林學士洎手書古律詩兩軸與之元之以啟謝雲追縱季札辭賢盡變為國風接武韓宣適魯獨明於易象謂其自他國入中朝也【四六話】
寇萊公給事中知吏部選時張洎亦為給事中掌考功官序雖齊視洎乃為屬曹寇少年進用才銳氣勇復為首曹嫌洎不以本司長官奉洎以老儒宿德聞望自持不屑委節事寇整巾對書終日危坐伺候於省門一揖而退不交一談寇一日忽作庭雀詩示洎畧雲少年挾彈多狂逸不用金丸用蠟丸葢譏洎在江南重圍中為李煜草詔於蠟丸中追上江救兵之事也洎不免強顔附之後稍親暱【玉壺清話】
張洎家居城外有一隠士名乃呂仙翁姓名洎倒屣見之索紙筆八分書七言詩一章留與洎頗言將作鼎鼐之意其末句雲功成當在破瓜年俗以破瓜字為二八洎六十四而卒乃其讖也【談苑】
樂府碧玉破瓜時而談苑載呂洞賓謁張洎贈詩云功成應在破瓜年洎後以六十四卒破瓜者二八也老少男女皆可稱破瓜亦竒【香祖筆記】（四庫全書·集部·詩文評類·五代詩話卷三）
賈氏談錄
石上刻有道字
贊皇公平泉莊臺榭百餘所竒花異草珍松怪石故公自製平泉花木記今悉絶矣惟鴈翅檜珠子柏連房玉蘂存焉怪石洛陽有力者取去石上皆刻有道兩字
龍尾道
含元殿前龍尾道路七轉由丹鳯門北望宛如龍尾下垂
貢院榜
右諭及貢院字用淡墨氊筆書李紳侍郎將放舉人命吏書榜未及填右諭貢院字吏暴卒令史王昶善書被酒染筆不能加墨一榜之內濃淡相間反致其妍遂成故事
綺紈子
牛竒章初與李衛公飲僧孺曰綺紈子何預斯堂衛公銜之世傳周秦行紀非僧孺所作是衛公門人章瓘撰文宗曰此必假名僧孺若貞元進士豈敢呼德宗為沈婆兒也
六籍奴婢
劉蕡讀文中子曰才本中庸擬上述作或問於六籍何如曰猶奴婢之於郎主後遂以文中子為六籍奴
院體
中土士人札翰多為院體貞元中翰林學士吳通微嘗工行草院體近吏故吏胥放其書大行於世遺法至今
海鷗詠
顧況師事李泌得其服氣之法能終日不食及泌卒作海鷗詠大為權貴所嫉貶饒州司戶作詩云萬里飛來為海鳥曾蒙丹鳯借枝柯一朝鳯去梧桐死滿目鴟梟奈爾何
白傅塚
白傅塟龍門山四方過者必奠巵酒塜前方丈之土常成泥濘
伐叛亭
李贊皇平上黨回鶻自矜其功平泉莊置搆思亭伐叛亭
白傳不賜謚
白傅大中末有奏疏請賜謚上曰何不取醉吟先生墓表看卒不賜謚弟敏中奏立神道碑李義山文也
八角井
滑臺城北嘗有昏墊之患貞元中賈丞相鑿八角井於城隅以鎮之
文中子
隋末隱白牛溪著王氏六經北面學者國初多居佐命之列劉禹錫盛稱王通能明王道以大中立言遊其門者皆天下俊傑自後士大夫擬議及諸史筆未有言及文中子者
百袖琴
李沂公百衲琴制度甚古其音清越無比
華岳掌
華岳掌其石如人肉色每太陽對照即見之日暮則漸隱不見
澄泥硯
絳縣人善制澄泥縫絹袋至汾水中踰年而取之陶為硯水不涸又鄴郡二臺舊瓦有維箕之狀斷為硯則愈於澄泥
虞美人
褒斜山谷中虞美人草狀如鷄冠大而無花葉皆相對或唱虞美人則兩葉如人撫掌之狀頗中節拍
風水性
陜河風性寒民多傷風河洛以東地鹹水性冷故民雖哺粟食麥麵而無熱疾滑臺風水性寒冷尤甚士民啖附子如芋栗
厄在白馬
李德裕有術者謂曰公他日位極人臣但厄在白馬及登相位雖親戚中亦不蓄白馬後為白敏中所傾命馬植專典淮南獄公坐是竄南海（四庫全書·子部·雜家類·雜纂之屬·類說卷十五）
賈氏談録【張洎】
庚午嵗予銜命宋都舍於懐信驛左補闕賈黃中丞相魏公之裔也好古博雅善於談論毎欵接常益所聞公館多暇偶成編綴凡六條號曰賈氏談論録貽諸好事者雲耳
李賛皇初掌北門奏記有相者謂公它日位極人臣但厄在白馬耳及登相位雖親族亦未常有畜白馬者會昌初再入廟堂専持國柄平上黨破囘鶻立功殊異策拜太尉封魏國公然性多忌刻當途之士有不協者必遭譴逐翰林學士白敏中大懼遂調給事中韋弘景上言相府不合兼領三司錢榖専政太甚武宗由是疑之及宣宗即位出徳裕為荊南節度使旋屬淮海李緗有娛女納之獄上刑部侍郎馬植専鞫其事盡得徳裕黨庇之惡由是坐罪竄南海歿而不返厄在白馬其信乎
中土士人不工札翰多為院體院體者貞元中翰林學士吳通微嘗工行草然體近隷故院中胥徒尤所倣其書大行於世故遺法迄今不冺然其鄙則又甚矣
驪山之華清宮殿廢已乆今所存惟繚垣而已天寳所植松柏徧滿崖谷望之鬱然朝元閣在北山嶺之上基址最為嶄絶次界即長生殿故基東南湯泉凡一十八所第一是御湯周環數丈悉砌以白石瑩徹如玉面皆隠起魚龍花鳥之狀四面石坐階級而下中有雙白石蓮泉眼自甕口中湧出噴注白蓮之上御湯四面角即妃子湯面稍狹湯側有紅石盆四所作菡萏於白石之面餘湯迤邐相屬下鑿石作黯竇走水東南數十步復立石湧出灌注石盆中賈君雲此是後人置也
白傅塟龍門山河南尹盧真刻醉吟先生傳立於墓側今猶在洛陽士庻及四方遊人過其墓者必奠以巵酒故塜前方丈之土嘗成泥濘
賈君雲僖昭之時長安士族多避寇南山中雖洊經離亂而兵難不及故今衣冠子孫居鄠杜間室廬相比
白傅姪敏中曾作諌官獻疏請叔諡上曰何不取醉吟先生表墓耶卒不賜諡及後在相奏立神道碑其文即李義山之辭也
褒斜山谷中有虞美人草狀如雞冠大而無花葉相對行路人見者或唱虞美人則兩葉漸揺動如人撫掌之狀頗應節拍或唱他辭即寂然不動也賈君親見之
予問賈君中土人每日火麵而食然不致壅熱之患何也賈君曰夾河風性寒故民多傷風河洛東地鹹水性冷故民雖哺粟食麥而無熱疾又曰滑臺風水性寒冷尤甚土民共啗附子如啗芋栗（四庫全書·子部·雜家類·雜纂之屬·說郛卷三十七）
