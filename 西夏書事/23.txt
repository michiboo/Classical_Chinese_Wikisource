
熙寧四年、夏天賜禮盛國慶二年春正月，築羅兀城，延安河東兵來攻，敗之鐵冶溝。梁乙埋聞中國立更戍法，分置陝西五路四十二將，謀大舉，乃築城於撫寧故縣北之滴水崖。崖石峭拔高十餘丈，下臨無定河，謂之羅兀城，以扼橫山衝要。延州左騏驥使折繼世與知青澗城種諤謀曰： 「橫山之眾盡欲歸漢，大兵若出界取羅兀，河南地可奄有也。」諤言於宣撫使韓絳，議由綏德進兵攻羅兀，創建六寨以通麟府，包地數百里，則鄜延、河東有輔車之勢，足以制夏國。令諤以所部兵二萬出無定河，諸將皆受節制。諤趣河東兵先趨銀州，乙埋集眾鐵冶溝邀擊之，河東兵大潰。寧州團練使劉闃親自殿後，率銳騎搏戰，飛矢蔽體不少卻，乃解。
〈附：《宋史·呂公弼傳》：「韓絳宣撫秦、晉，將取羅兀城，令河東發兵趨神堂新路，公弼曰：『夏必設伏待吾，永和關雖回遠，可安行無患。』乃由永和，既而新路援兵果遇伏。」又《折克行傳》：「秦兵討夏，詔張世矩將河外軍與克行俱。克行率所部前趨，西酋咩保吳良以萬騎躡之，度半隘。克行縱擊，大破之，殺咩保吳良。」按，新路援兵未知是克行一軍否？《紀》、《傳》不詳。〉
都樞密使哆臘戰於馬戶川，敗績，棄羅兀城走。
哆臘聞種諤將至，率鈐轄十三人、引兵三千屯羅兀城北馬戶川，諤令前部高永能六千騎迎之。哆臘五戰不利，率殘眾走保立賞平，堅壁不出。諤遺以婦人衣三襲，潛遣呂真率千人躡其後。會大風塵起，哆臘望見，驚曰：「漢兵大至矣！」眾潰，悉棄城走。諤以部眾修築其城，後賜名嗣武寨。
二月，遣使請援於遼。遼人許以兵助。
羅兀之失，國中點兵不集，遣使遼國乞援，遼主許發腹裏兵三十萬助之，於是國中氣復振。攻撫寧堡，破之。
初，種諤兵出羅兀，首領訛革都𠼪據賞逋嶺拒戰，大敗。諤遂築永樂、賞逋二寨，又遣都監燕達、趙璞冒雪築撫寧故城。功甫竣，梁乙埋聚十二監軍司兵攻之。燕達駐羅兀，折繼世、高永能駐細浮圖，相去咫尺，兵勢尚完。諤在綏德，欲作書招之戰，怖不能下筆。乙埋見無援，急攻撫寧，陷之。
進圍順寧寨。
夏騎萬餘，半伏濠外。知保安軍景思立不審眾寡，迫諸將出戰，遇伏皆敗。圍數日，人心危懼。城中娼李姓得梁氏陰事甚悉，自請退敵，登陴掀衣抗罵，盡發梁氏私，城下叢射之，莫能中，李氏言愈醜，兵士悉掩耳，恐得罪，託言糧匱，解圍退。
三月，復羅兀城。
初，中國以羅兀偏梁狹隘，難於饋餉，遣李評、張景憲往按，未至而城被圍。梁乙埋獲鎮武都頭崔達，語之曰：「汝語城中，使速降，當授汝爵祿。」達諾之。致之危梯，下瞰城中，猝呼曰：「賊少，糧且盡，將去，宜堅守！」乙埋怒，醢之。圍不解，神宗下詔棄羅兀，燕達以戍卒護輜重歸，乙埋遣兵邀擊，殆盡。王安石曰：「陝西一路戶口抵一夏國，以四夏國之眾當一夏國，又以天下財力助之，其勢欲掃除宜甚易，然不能使夏國畏服。向以君臣強武，今其君幼弱，其臣不過親昵闒冗之人，而終不能制之，豈非將帥無勝算，而處之不得其當哉？」
〈按：宋之議兵事者，輒以計苟安、彌邊患為便，故種諤之取綏州、城羅兀，無不犯言路之爭。然綏州屬銀、夏之衝，羅兀乃橫山之要，兩險並據，西夏國勢已危，種諤爭之，豈為失策？獨惜其能守綏德，不救撫寧，遂致諸堡分崩，朝廷震動，將已成之業，為齎盜之資，諤罪無可逃，而神宗下詔棄之，亦無策甚矣！〉
銀州將香崖爭荒堆寨，敗於吐渾河，以其眾降。
種諤城羅兀，令河東亦修荒堆、三泉諸塞相為連接。荒堆去夏界才數十里，香崖以數萬眾爭之，擊敗慶州指使王文諒巡徼兵。已而，麟府都監王文鬱大軍至，香崖伏兵吐渾河側以待，戰不勝。夜遣人持劍約降，文鬱許之。詰旦，與偕行，半道，崖部忽噪而起，文鬱縱兵奮擊，追奔二十里，泥首降者二千人。
〈附：《宋史·王舉元傳》：「知永興軍。慶州軍亂，夏人連兵屯境上，舉元使二裨將以千人扼要害三日，夏兵不得進，乃去。」考《神宗御集》，是年司馬光知永興軍；二月，王廣淵代之；四月，因慶卒亂，改授郭逵；舉元知軍事尚在治平中，已，為劉庠等劾罷。疑《傳》有誤。〉
夏五月，遣使至綏德城議和。
夏用事臣罔萌訛、結明愛數勸梁氏犯邊。撫寧之役雖復諸堡，而羅兀城外三百里間廬井焚棄，老少流離，已廢春耕，又絕歲賜，財力並絀。罔萌訛以韓道喜之執與梁乙埋不和，蕃部以告環州種診；診遣使諭，有能擒此二人及同謀首領獻者賜予無所吝，於是國中疑貳。韋州監軍司牒環州請和，乙埋亦遣人至綏德，見知城折克雋，言國主欲得綏州，和好如舊。環慶、鄜延兩路以聞。
請降問罪詔書。
中國沿邊諸路聞夏國請和，放行和市。而於內投蕃部，夏人若在界首叫呼，或順便交還，或逐回被殺。樞密院言：「夏國款塞，前此惟在延州順寧寨，若諸處各與通語言、互市易，恐彼此參差，有失事機。」神宗下詔戒飭。詔未至，環州種診已回牒韋州，許以和好。於是梁氏又遣人言，乞朝廷先降問罪詔書，方敢以罪狀表上。
秋八月，遣使賀遼天安節。
夏使與中國使兵部郎中楚建中、陝西轉運使沈起同至。廷見時，兩使者位著相等，起爭曰：「夏使陪臣爾，豈得與王人齒。」獨升東朝，夏使不敢並。
九月，表乞綏州。
梁氏頻稱款塞，輒以虛聲搖邊。神宗諭環、慶等州：「不須遣人回答。如西人再至，令往順寧寨，依故例經軍北巡檢轉報。」於是梁氏遣大使阿泥嵬名科榮，副使呂寧焦文貴由延州入貢，奉表乞綏州，略云：「臣近承邊報，仰苛睿慈，起勝殘去殺之心，示繼好息民之意，人神胥悅，海宇歡呼，感戴誠深，忭躍曷已！恭惟皇帝陛下深窮聖慮，遠察邊情，念慈執戟之勞，恤彼交兵之苦。俾登衽席，無傷累世之休和；載輯干戈，益見天心之惻隱。況此綏州，族居歲久，悉懷戀土之私，積憤情深，終是爭心之本。乞施命令，早賜報移，得遂嗣襲之封，永奉嚴凝之德。佇使枕戈之士，翻為秉耒之人。頓肅疆場，重清烽堠。顧惟幼稚，敢替先盟！翹企中宸，願依舊約。貢珍贄寶，豈憚於逾沙；向日傾心，彌堅於述職。」乃學士景詢詞也。神宗詔答曰：「昨覽邊臣所奏，以夏國去秋自絕朝廷，深入環慶路，殺掠熟戶，侵逼城寨，須至舉兵入討。朕為人父母，亟令班師，毋得窮武。今國主遣使通款，欲繼舊好，休兵息民，此意甚善。所言綏州，前已降詔，更不令夏國交割塞門、安遠二寨，綏州更不給還，今復何議！已令鄜延路經略司定立綏德城界至，其外諸路，並依漢蕃住坐、耕作界至，立封堠、掘濠塹，內外各認地分樵牧耕種，彼此毋得侵軼。俟定界畢，別進誓表，回頒誓詔，恩賜如舊。」
冬十月，陝西河東路復禁私市。
自兵寇綏德後，緣邊和市久絕，而蕃族與陝西河東諸路猶多私販。是時，神宗以方議通和，苟私販不絕，必無成就之理，命逐路經略司申禁之。
十二月，鈐轄結勝自麟州歸。
結勝，饒武勇。麟州將王文鬱略地至開光州，勝力屈請降，補供奉官。梁乙埋殺其愛女，羈管其家口。勝謀竄歸，事覺，神宗下詔縱之，給以口養、路費，命經略司牒宥州於界首交割。
熙寧五年、夏天賜禮盛國慶三年春正月，梁氏以女請歸於西蕃董氈子藺逋比。
西蕃大首領董氈有子藺逋比，初娶於甘州回鶻。環慶之役，董氈使率兵侵夏有功，授錦州刺史。梁氏久畏其強，欲與之和。及聞王韶降青唐，將復河湟，吐蕃諸部勢蹙，遣人請以愛女為藺逋比妻，董氈許之。
〈按：自古兩國和親，有請婚，有乞婚，未有以女請歸者。以女請歸，幾同獻女矣。斥書「梁氏」，醜之也。〉
〈附：李氏《長編》：邈川城主郢成溫納支力足敵董氈。董氈與夏國結親，遣兵援送，必過邈川。溫納支素與董為仇，今夏、董合婚，已孤立其間，必被攻襲，明告夏國曰：「如此，我必歸漢！」又遣人至熙河經略司王韶處訴其事。韶請以利害說董氈，令與夏國絕婚，上從之。考湯思退《哲宗實錄》，回鶻、夏國皆以女妻藺逋比，養子阿裏骨為董氈嗣，悉取二妻。又《長編》：董氈於熙寧九年二月以旗號蕃字至洮、疊州，誘脅順漢部族為寇，是當日絕婚之議不行也。〉
掠綏德城。
無定河東滿堂、鐵笳平等地，土膏腴，夏人賴以為國。自中國城綏德，不得耕種者數年。梁氏表請於城北退二十里為界，中國未之許。數遣人馬入綏德抄掠、牧放，鄜延經略司以奉旨通和，不敢追擊，請牒宥州詰之。
三月，遣使議綏德界至。
梁氏移牒延州，言中國自不肯立滿堂平等界，本國除綏州外，向有封堠、濠塹，無須更定。朝議以前退二十里折之，梁氏遣首領洋芭淩與折克雋言，前議於中間立堠開濠，未嘗約二十里也。克雋責以失信，使不能對。
河東路縱俘戶還。
神宗既縱結勝，下詔：「自去秋所獲夏國人口，令各路委官就便取問，如願歸者，悉任之。」於是河東經略司劉庠條具姓名，人支彩絹二匹，小兒半之，即於麟州界上遣回。
夏四月，鄜延路使來召定界至。
夏國邊界，東接麟、豐，西鄰秦、鳳，中間犬牙相錯，繚繞幾二千里。神宗以夏國表辭漸順，欲乘此明立界限，遣鹽鐵判官張穆之至鄜延，與夏人會議。穆之以前有議事官幾為夏人所獲，令保安軍北巡檢張藻召宥州首領至本軍議，首領不赴。
五月，復鬧訛、礓石二堡。
鬧訛、礓石毗連，自李復圭生事後，中國蕃、漢雜耕其地。梁氏屢表乞還，請於見今蕃、漢住坐立界。中國初牒宥州，言無人拘占此地。既知牒誤，神宗令知慶州王廣淵給還之。
蕃官浪斡臧嵬來降。
臧嵬，西蕃部族，向居鬧訛、礓石地，及二堡歸夏，移居近裏熟戶部內。梁乙埋使人誘之，遂降。
六月，歸降蕃嵬逋等七十七人於環慶。
初，梁氏以銀彩招降荔原堡熟戶嵬逋等七十七人。是時欲求和，執送，環慶經略司以聞。
〈按：嵬逋等皆中國罪人也，捕之則動干戈，索之則費詞說。梁氏執送，藉以求和。以視上請章，獻方物，意較誠矣。故書「歸」以嘉其事之正，書「七十七人」以著其數之多。〉
〈附：範百祿《誌趙卨墓》：知延州時，嘗於六月遣曲珍、呂真分巡東西路，鈐轄李顒曰：「敵豈盛夏來耶？宜罷之以待防秋。」卨笑不答。夏人方以四萬眾自間道取綏州，至魯班崖，遇珍，以為知其謀，惶駭亟戰。呂真繼至，敵敗走，俘斬千餘。據李氏《長編》云：「魯班崖事，他書不見。又疑夏已通和，或無此事。不然，當在去年耳。」〉
秋七月，定綏德界至。仍以距綏德城界二十里為界，與中國各立封堠，置守把。遣使入貢。
故事：夏使館於都亭西驛。夏人久不朝貢，驛中條制繁亂，承用者無所適從，神宗命集賢校理章惇修定之。免嵬名浪遇都統軍，徙之下治。
國中權擅者三人：梁乙埋，國戚居長；次都羅馬尾；次罔萌訛。萌訛略知書，私侍梁氏，與乙埋居中用事。都羅多戰功，常握兵屯塞上。浪遇為曩霄弟，知兵，熟邊事，諒祚時嘗執國政。至是，以不附諸梁罷其官，並其家屬徙之。
閏七月，攻西蕃武勝城，與秦、鳳官軍戰，大敗。
武勝屬吐蕃，為夏國入洮河要路，梁氏用學士景詢策，謀取其地。會中國建昌軍司理參軍王韶上《平戎策》謂：「西夏可取。欲取西夏，當復河湟，則夏人有腹背受敵之憂。
夏人比年攻青唐不克，萬一克之，必並兵南向，大掠秦、渭，西築武勝，進兵洮河，隴、蜀諸郡皆當驚擾。今唃氏種落瓜分，如能並合而兼撫之，則諸部皆服，而夏人在吾掌握中矣。」神宗累擢韶秦鳳緣邊安撫使，議取武勝城。遣都監景思立、王存以涇原兵出竹牛嶺，張聲勢而已，潛師由東谷趨武勝。梁乙埋方遣兵攻城，吐蕃將瞎藥城守將潰，韶揮軍進薄，夏兵出不意，倉卒迎戰，大敗。瞎藥與大首領曲撒四王阿南珂開門遁。韶進據之，夏兵不能爭。
八月，使謝歲賜。
梁氏復得歲賜，遣使入謝，而表不依式，不設誓，又不言諸路地界事。神宗以為疑，久之，方降答詔。
九月，國主生辰，赦。
中國以供備庫使任懷政為生辰使，既知為任福侄，以皇城使田諲代之。
〈按：生辰不悉書，此何書？重「赦」也。赦為國家鉅典，故推其所由書之。〉
冬十一月，宥州移牒，索武勝城。
武勝守將瞎藥由河州內附，授內殿崇班，賜姓名包約。梁乙埋令宥州牒延州，言：「奉領盧指揮王韶城武勝，招誘屬蕃，乞賜還本國。」神宗怒曰：「夏人敢如此？」令延州回牒告之。
