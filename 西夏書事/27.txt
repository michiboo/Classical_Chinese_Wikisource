
元豐七年、夏大安十年春正月，大舉攻蘭州，糧匱引還。
秉常集河南諸監軍司兵，克日齊駐葫蘆河，遊騎直至河外。宣慶使李憲知必大舉，益增守備。秉常果以步騎八十萬圍蘭州，督眾急攻。矢如雨雹，雲梯革洞，百道並進，十晝夜不能克，軍中糧盡，乃解圍。兵既退，城下得屍幾五萬。
二月，集兵練家流，以爭葫蘆河。
國人訛傳中國欲城葫蘆河，秉常發河南、北人馬十分之九，期集練家流爭之。因不見漢兵，謀掠諸路。中國邊吏以聞，神宗以鄜延素有瑕隙，恐首攖兵鋒，令經略司厚備以待。
河西塔坦國攻甘州。
塔坦，西蕃別種，與回鶻東境相鄰。乾德初，嘗入貢中國，後以道遠隔絕。其俗獷悍，喜戰鬥，輕死嗜利，與夏國世仇。嘗以兵侵掠北境，俘奪人民，鬻之契丹。時聞夏國與中朝構兵，驅其眾抄掠右廂監軍司所。熙河經略司以聞，神宗命右班殿直皇甫旦持詔諭西蕃，使結其兵，共圖夏國。旦至青唐，羌酋鬼章留之塚山寺，不得達。
〈按：此塔坦與夏構難之始。復遣使乞蘭、會二州。涇原將姚麟帥師破堪哥平諸族。〉
秉常自蘭州挫銳之後，國中叛者日眾，因遣使乞還二州壤土。涇原副總管姚麟言：「夏人囚其主，王師是征。今秉常不廢，雖為順命，而二州則不可與。願戒將帥，飭邊備，示進討，以絕其望。」神宗命麟督諸將入堪哥平討破諸族，夏兵從葫蘆河援之不及。
三月，以兵掠安豐寨。焚民居，殺掠甚眾。
夏四月，犯安遠寨，統軍葉悖麻等敗死。
涇原經略使盧秉遣將彭孫等襲破葫蘆河族帳。秉常怒，使都統軍葉悖麻、副統軍咩訛埋率眾圍安遠寨。守將呂真、米贇拒戰，悖麻、訛埋兵敗被殺。二人嘗主永樂之役者，知延州劉昌祚圖形以獻。是役也，人馬數萬喪失殆盡，士氣大沮。
〈按：永樂之役，中國喪失數十萬，二人之罪可勝誅哉！書「敗死」，賤之也。〉
六月，寇德順軍，殺巡檢使王友。
初，蔡延慶知渭州，疆吏入西界攘羊馬者，得輒戮之境上，告夏國曰：「兩境不相侵則相安，故戮以示戒。汝境若有，亦當爾也。」夏人悅服，由是不犯渭州。已，延慶去，縱兵二萬由第十七堡入德順軍蹂塔嶺岔，與友戰，殺之。
〈附：《神宗御集》：「八月，秉常使首領至青唐，欲假西蕃文字入漢議和。阿裏骨令首領齎董氈蕃字表同入熙河。」考李氏《長編》云：「此事不知後竟如何？」又汪藻《青唐錄》：「此時阿裏骨未與夏通，何以有熙河議和事？」〉
秋九月，圍定西城。
夏國原川子路，距定西及會州之安西、平西諸城僅百里，可朝發夕至。秉常遣兵入熙河界，圍定西城，燒毀龕谷族帳。第五副將秦貴與內殿崇班韋萬引兵拒之，乃卻。
冬十月，監軍仁多㖫丁寇涇原，還至靜邊寨，戰死。
㖫丁凶黠用事，常率兵於本國西南邊出入蘭州。安塞之役，皆其主謀。神宗募人生致之，不得。時引兵十萬入涇原，縱火焚草積，蕃、漢民死者甚眾。圍第十六堡，㖫丁素殘虐，士卒不用命，久攻不下。盧秉遣姚麟、彭孫引兵趨靜邊，扼其歸路。㖫丁兵還，見之，驚曰：「此天降也！」士卒惶懼棄主將走，㖫丁戰死，麟等獲其器甲以獻。
〈附：《宋史·神宗紀》：冬十月，夏人寇熙河。〉
〈按：九月，夏人圍定西。定西乃熙河巡屬，既為秦貴擊敗，何以十月復入熙河？據李燾《長編》：此事《新紀》書之，《舊紀》不書。且定西之役，朱本有「賞功詔」可憑，熙河則諸書無考。〉
十一月，復攻靜邊寨，殺守將白玉、李貴等。
秉常憤角丁之敗，遣兵復入涇原，攻靜邊寨。誘二人出戰，佯敗，入伏殺之。
十二月，西蕃兵入境。
阿裏骨遣兵掠境，獲蕃部二人，令首領齎蕃字書至熙州獻。神宗詔依蕃丁例刺配。遣使入貢。
秉常屢入寇，邊備嚴，不得逞。大酋仁多㖫丁等俱死，遵母梁氏命，遣使由熙河入貢，並賀正旦。
元豐八年、夏大安十一年春正月，韋州蕃官伯德內附。
率其丁口二百五十。神宗授供備庫副使、本族巡檢，賜銀、絹各三百。
〈附：李氏《長編》：「正月辛巳，賞皇城使呂吉等，功以熙河蘭會制置使李憲言，吉等入西界大敗夏兵，斬其將色辰岱楚等。」考吉等入界時月，《宋史·夏國傳》不書。〉
二月，梁乙埋死，子乙逋自為國相。
自乙埋專權，數擾邊，鄜延經略使趙卨遺以書言：「何苦與漢為仇，恐所得不能償所失也。能改之，中國必以禮待。」饋以錦袍、銀彩。乙埋亦因酋渠嵬名阿吳輩多反側顧望，懷內顧憂，不復自將窺塞，至是死，初，諒祚立梁後時，許乙埋世襲，子乙逋遂自立為相，獨秉國政。
〈按：乙埋身為國相，去官書「死」，不予其相也。然乙逋秉政，不由主命，專亦甚矣。揭書「自為」，與《綱目》書曹操、司馬懿、劉裕同。〉
三月，梁乙逋犯蘭州，官軍襲陵𠯤羅城，破之。
乙逋既執政，遣兵三萬屯蘭州界上，將伺中國怠，襲之。宣州觀察使李憲選精兵萬餘，令將王文鬱由瑞博坡渡河圍陵𠯤羅城，克之，斬五百級，獲器甲、馬、駝八萬餘。
〈按：乙逋初執夏政，即逞干戈，故斥名書之。異日西州多事，不必盡書乙逋，其惡自見。宥州監軍拽厥嵬名宿兵賀蘭原，與知慶州趙卨戰，被擒。〉
嵬名，夏附馬，為宥州正監軍，宿兵賀蘭原，四出俶擾，恃勝不設備。卨遣將李照甫、耿端彥、蕃官歸仁分兵三路襲之。卨與端彥計曰：「賀蘭險要，過嶺即沙磧，使敵入平夏，無由破之。」乃別遣三蕃官，各率輕騎五百，由間道邀截歸路，端彥等引大兵直抵賀羅平。嵬名率萬騎迎敵，戰敗，果趨平夏。伏發，嵬名被擒，亡失戰馬、牛羊三萬餘。
夏四月，太原兵入左廂，聚星泊、三角川諸寨皆不守。
夏國數遭中國掩擊，族帳皆遠徙，間諜莫知其詳。知太原府呂惠卿乘趙卨賀蘭之勝，遣將折克行、訾虎率步騎二萬五千入左廂，聚星泊、革羅浪、三角川等六寨俱為所破，喪大首領十三人，士卒千餘，銅印十餘顆。
五月，攻葭蘆寨，殺供奉官王英。
自熙寧用兵以來，所失寨地，若環慶之安疆，河東之葭蘆、吳堡，鄜延之米脂、義合、浮圖，皆深入本國境界，勢在必爭，秉常日思恢復。又以李憲等兵入界焚掠，遂假復仇為名，縱兵數萬入河東，攻葭蘆寨。寨居山巔，形勢險絕，英恃險出戰，敗歿。
六月，遣使進慰表。梁乙逋以兵犯肅遠寨。
秉常以嵬名被擒，用兵數敗，心懷恐懼。會神宗崩，遣大使丁努嵬名謨鐸、副使呂則陳聿精等進慰表。梁乙逋潛使減𤼃族人馬入延安路，攻肅遠寨。蕃官慕化與第二將戴宗扼要害力拒，乃退。
秋七月，進攻鄜延，不克。
梁乙逋攻肅遠不克，廣造甲兵，聲言攻蘭州，潛以兵由杏子河入犯鄜延。時龍安以北兵力咸弱，延安主帥患之。錄事判官遊師雄請發義勇以守，多聚石城上。夏兵至，急攻之，守城者發石如雨，被傷無算。乙逋知不能克，乃還。兵出順寧寨，保安軍巡檢張子式伏兵以待，監軍嵬名理直誤入伏中，力戰死之，乙逋大潰，還。
銀、夏州大旱，饑。
自三月不雨至於是月，日赤如火，田野龜拆，禾麥盡稿。秉常遣官祈禳二十日，不應，民大饑。群臣咸請賑恤，秉常令運甘、涼諸州粟濟之。
〈按：諒祚之世，靈、夏大水，不三月而梁氏立；茲大旱，越四月而梁氏死。變不虛生，信哉！八月，復犯鄜延。〉
夏俗不恥奔遁，敗三日，輒復至其處，捉人馬射之，號曰「殺鬼招魂」。或縛草人埋於其地，眾射而還，以為「厭勝」。乙逋偵知鄜延解嚴，猝以五千眾傍城大掠，盡得其牛羊駝馬，獲兵民輒射殺之，為嵬名理直報仇。已聞鄜延二州兵出擊，即全師退。
轉攻三泉、荒堆諸寨。
荒堆、三泉自鄜延直達河東，中若有兵扼之，則兩路聲援猝難相應。乙逋乘鄜延之勝，轉攻三泉，守將拒守不支，棄城遁。攻荒堆。荒堆，麟、府藩蔽。主將孫昭有幹略，清野聚糧，擇蕃、漢健勇者統以牙兵，登陴捍禦。乙逋同侄梁阿格並馬巡城，指揮攻具，昭一矢中阿格頸，墜馬下。乙逋怒，並眾力攻，城將潰，會梁氏疾作，秉常遣使召還。
九月，遣使進助山陵。
初，夏國進慰表，哲宗賜賚其厚，復遣官押賜遺留銀器一千五百兩、絹一千五百匹。秉常使芭良嵬名濟、昂聶張聿正進助山陵馬一百匹，使人兩次赴闕，辭意恭順。哲宗因以《奉天新曆》賜之。
冬十月，國主母梁氏卒。
梁氏善病，喜服藥，晚年始得孫乾順，鍾愛之，常躬自提抱。至是卒，臨終囑秉常曰：「世受朝廷封爵，恩禮備隆。今雖邊事未已，屬纊之後，急宜奉遺以進，示不忘恭順之義，雖瞑目無憾。」於是秉常遣呂則嵬名懷逋告哀。哲宗詔依嘉祐元年例支賜孝賜及安葬等物，遣朝散郎、刑部郎中杜紘充祭奠使，東頭供奉官、閤門祗候王有言充弔慰使。紘等入界，候導之人禮意頗倨，迓者衣毛裘設下人坐，蒙以黲。紘據禮爭，不少屈。秉常受詔時不下拜，紘責曰：「天王吊禮甚厚，不可加禮乎？」秉常畏懼致敬。
〈按：《綱目》於唐中宗神龍元年書「皇太后武氏崩」，後儒謂武氏得罪唐室，罄竹難書其惡，猶以「後崩」書，何以誅絕既往、示戒將來耶？今梁氏之惡，幾同武氏，仍書「國主母卒」，善其晚也。蓋觀其垂老返政，臨沒遺言，知於倫常之理、宗社之重尚與武氏有間，故以王侯母卒例書。〉
十一月，使告哀於遼。遼遣使弔祭。
十二月，以遺馬、白駝入獻。
梁氏卒後，國中人心不一。梁乙逋與仁多氏分掌東、西廂兵，勢力相抗，猜忌日深。秉常不能彌其隙，於是入寇之謀漸息，遺使獻梁氏遺物，並以臨終言告。司馬光曰：「秉常是歲凡四遣使矣，禮雖不備，卑屈稍形。然竊料其意有三策焉；一者冀朝廷萬一赦其罪戾，返其侵疆；二者陽為恭順，使中國休怠，陰伺間隙，入為邊患；三者久自絕於上國，國中貧乏，使者往來，既得賜賚，且可因為市販。豈真畏服而來乎？」
宋哲宗元祐元年、夏天安禮定元年春正月，陝西、河東兩路禁私市。
哲宗登極，詔鄜延路以改元報夏國。秉常不遣使賀，於是嚴禁邊民不許私易，違者治之。
二月，遣使入謝賻贈。
秉常點集九監軍司兵謀犯蘭州，聞中國任司馬光為相，飭邊吏曰：「今中朝相府得人，必用仁宗故事，敢以一人一騎入邊者族。」於是，感中國吊賻有禮，遣使貢馬謝。
閏二月，太白犯熒惑。術者謂「國有兵喪」。群臣上表請禳，秉常不許。
夏四月，使賀即位。
夏貢使至中國，詰不賀登極故。使回，秉常始遣首領拽羅麻詣鄜延界首言：「本國差下賀登極人使多時，為國信使未至，不敢過界。」哲宗令經略司移牒應之，乃遣大使鼎利罔豫章入賀，並乞依例差官押賜登極支賜。詔以西京左藏庫副使王克詢押賜至夏國。
五月，環慶路縱所擄人馬還。
環慶蕃官浪移等硬探入夏界，擄野寨戍卒五人、馬四匹。經略使範純粹責以引惹邊事，將所擄人馬令第三將於元捉處縱之。
六月，復請故地。
賀登極使回，未入境，秉常又遣大使春約訛羅聿、副使呂則田懷榮奉表入請故地。見於延和殿，奏辯久之，猝抗聲云：「元豐西討，師出無名，神宗亦自知錯！」哲宗怒，變色起，令下二府議之。二府請以所得夏國土地易回陷蕃人口，於是賜詔曰：「前後用兵以來，所得城寨，彼此未嘗交還。今來所請，不惟前例甚明，理難頓改。兼訪在朝之論，皆謂義不可從。然朕獨以永樂之師陷沒者眾，每一念及，良用惻然。汝倘能以見存漢人盡送歸中國，復修職貢，事上益恭，仍戢邊酋，無犯疆土，則朕必釋然。尺寸之地，復何顧惜。當議特降指揮，據用兵以來所得土地，除元係中國舊寨及順漢西蕃境土外，餘委邊臣商略，隨宜分畫給賜，汝其遵之。」
秋七月，入賀坤成節。
坤成，太皇太后節也。使人至京師，哲宗命供備庫使張楙押賜國主生日禮物、內殿崇班安愈押賜仲冬時服至國。國主秉常卒，子乾順立。
秉常孱弱無能，不能服役其眾，後梁氏與兄乙逋內外用事，秉常以憂憤卒，時月之十日也。年二十六，在位二十年，改元四，諡曰康靖皇帝，廟號惠宗，墓號獻陵。長子乾順立，方三歲。尊母梁氏為昭簡文穆皇太后，遣呂則罔聿謨等八人告哀。哲宗輟朝三日，遣金部員外郎穆衍充祭奠使，供備庫使張楙為弔慰使，賜詔曰：「故夏國主子乾順：惟爾先人，世修職貢，訃音忽至，湣悼良深，相與諸臣，同增悲慕。惟忠可以保國，惟孝可以得民。各祗乃心，以服朕命。」
　論曰：「秉常性本駑下，年又衝齡，母後臨朝，外戚專政，繼立十餘年，祭則寡人，政由寧氏，蓋無南面之樂久矣。於是聽李清之說，作歸宋之謀，絕類無知，非同走險？梁氏廢之，不為酷也。後雖復位，進奉中朝，而權落諸梁，事仍舊轍。觀其數侵邊界，頻索故疆，若非中國厭兵，西州之禍未易解也。」
八月，改元天儀治平。
乾順幼稚，梁乙逋專政，勸梁氏即月改元，於是以天安禮定元年八月為天儀治平元年。
〈按：不逾年改元，乙逋之罪也。〉
冬十月，殺歸漢蕃族。
初，夏國蕃族內附，中國必為招接。哲宗以乾順新立，詔逐路經略司：「如有夏國首領歸漢，毋許收納。若人數眾多，不肯聽從，即量以人馬約出漢界。」於是中途約回者，梁乙逋悉遣人執殺之。
〈按：蕃部內附，於夏為叛，不書「叛夏」，書「歸漢」何？病中國也。始遣使告哀於遼。〉
秉常卒已三月，乙逋方遣使至遼告哀。遼主怒，不行弔祭，命乾順先知國事。
〈按：告哀書「始」，著乙逋慢也。〉
十一月，入賀興龍節。
進御馬五匹，常馬二十五匹，橐駝二十頭。
十二月，使賀正旦。
夏自復修職貢，使人入京賜予貿易，得絹帛五萬餘匹，歸鬻之民，匹值五、六千。再以他物計之，一使所獲不下三十萬緡，故以進奉為利。時遣使賀正，以所將物色並進太皇太后兩殿，中國所賜銀、絹、茶亦倍之。
