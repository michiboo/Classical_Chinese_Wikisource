
景德元年春正月，保吉卒。
保吉創勢日增，自度孤危，囑德明曰：「爾當傾心內屬，一表不聽則再請，雖累百表，不得請勿止也」。又謂張浦曰：「公等並起等夷，誼同兄弟，孺子幼長兵間，備嘗艱苦，今俾以靈、夏之眾，雖不能與南北爭衡，公等戮力輔之，識時審務，或能負荷舊業，為前人光，吾無憾矣！」言訖卒。時月之二日也。年四十一。
〈按：《綱目》去官書「卒」，多貶詞。保吉去官，明其不得為宋臣也。不得為宋臣，曷不遵盜賊酋帥例書「死」而書「卒」，何則？以保吉為西夏之祖，傳祚繼世，要非隗囂、公孫述等無成者比也，故以僭國創業例書。〉
　論曰：繼遷生而英奇，長而剽悍。方其任司蕃落，地據銀州，當繼捧入覲之初，鮮引義力爭之舉，蓋懟其兄也素矣。迨詔使護送諸父昆弟連袂歸朝，方始奮其雄才，策其群力，激羌戎以先烈，約契丹為強援。遂使關右震驚，中朝旰食。控弦靈武，扼平夏之要衝；驅馬涼州，成河西之右臂。於是五州盡復，諸族懾從，逆者攻以兵，順者役其眾。卒之暴戾速亡，驕盈致敗，不死於天討而死於流矢，「佳兵不祥」，理固然耶！然夏、綏傾覆，沙磧流離，田少一成，卒無一旅，終能恢萬里之基，創累世之業，亦可謂「有誌者事竟成」也。
子德明嗣。
德明，保吉妻野利氏生，深沉有器度，多權謀。時年二十三，嗣位於保吉柩前，稱定難軍留後。以左都押牙張浦兼行軍左司馬，綏州刺史趙保寧兼右司馬，指揮使賀承珍兼左都押牙，劉仁勖為右都押牙，破醜重遇貴為都知蕃落使，白文壽、賀守文為都知兵馬使，何憲、白文讚為孔目官，郝貴、王旻等為牙校；復以李繼瑗為夏州防禦使，李延信為銀州防禦使，其餘升賞有差。
二月，告哀於契丹。契丹主贈保吉尚書令，遣西上閤門使丁振弔慰。
三月，麟府兵襲神堆，禦之，失利。
夏州蕃部寇洪德寨，閤門祗候段守倫率兵拒之，力戰三日，擒獲甚眾。事聞，真宗諭緣邊部署鈐轄，乘保吉死，速圖攻取之策。於是，麟府路出兵攻神堆，夏兵戰不勝，營柵盡破。
始遣使如鄜延。
鄜延鈐轄張崇貴移書德明，諭以朝廷恩信。德明遣使報稱：未葬難發表章，請俟釋服稟命。崇貴請遣使吊問，令大臣至邊，召其親信張浦等議之。
夏四月，夏州蕃部指揮使都尾走降於洪德寨。
環慶邊臣皆以德明初立，乞行招撫。知鎮戎軍曹瑋言：「繼遷擅河南地二十年，兵不解甲，使中國有西顧之憂。今其國危子弱，部族離心，不即乘此捕滅，後更強盛，不可制矣。願假臣輕兵，出其不意，擒德明送闕下，復河南為郡縣，此其時也。」真宗欲以恩致之，詔德明審圖去就。並諭蕃族萬山、萬遇、龐羅逝安、鹽州李文信、萬子都虞候及都軍吳守正、馬尾等，能率部下歸順者，授團練使，銀萬兩、絹萬匹、錢五萬緡、茶五千斤；其有亡命叛去者，皆釋罪甄錄。諸蕃以保吉殘暴，久不聊生，聞詔書招撫，爭觀之，無不泣下。於是，夏州蕃部指揮使都尾率屬入降。張溥曰：「西事自靈州之陷，夏乃日逞；迨繼遷死，德明初立，斯時國危子弱。真宗不從曹瑋之請恢復河南，至元昊習兵，而宋重困矣。但慕春秋不伐喪，而不知「臥榻鼾睡」，太祖有明戒也。譏宋亡者云：聲容盛而武備衰，議論多而成功少。於夏事已見之矣。
五月，子元昊生。
德明三娶：一衛慕氏，次咩米氏，次訛藏屈懷氏。衛慕氏，銀州大族，嘗與德明遊賀蘭山，夜夢白龍繞體，遂有妊，懷十二月，至是月五日生，啼聲英異，兩目奕奕有青光。德明愛之，字為嵬埋。國語謂「惜」為「嵬」，「富貴」為「埋」也。
涼州亂，遣兵攻之，不克。
西涼自保吉死，與蘭州、龕谷、宗哥、覓諾諸族謀拒夏州。德明遣兵攻掠，朔方節度潘羅支率蕃眾禦之，夏兵不勝而還。趙保忠死。
保忠狀貌雄毅，居環列，奉朝請，常怏怏不自得。咸平中，丁內艱，以本官起復，遷金吾衛上將軍，判岳州，移復州。至是病劇，上言有子永奇凶惡，不受教訓，乞配隸春、梅州。真宗以戎人獷悍，且病語不實，授以永州別駕，使監軍察之。保忠尋卒，贈威塞軍節度使。天禧中，錄其孫從吉為三班奉職。
按保忠臣於宋，歿於宋，何以書於夏編？終其入朝獻地事也。去官書「死」何？惡反覆也。反覆，雖王侯之貴，與蠻夷盜賊同書，所以誅奸頑於身後而立名教之防也。
六月，發兵攻者龍族，殺朔方節度使潘羅支。
初，保吉死，潘羅支使其甥廝陀完獻捷。已，遣兄邦逋入奏，欲更舉部族及回鶻精兵直抵賀蘭山討除殘孽，請發大兵援助。真宗詔涇源部署陳興鼓眾赴石門策應。兵未發，保吉故黨迷般囑及日逋吉羅丹二族亡歸者龍，共圖羅支以報仇。者龍凡十三族，其六族附迷般等。迷般陰請德明遣兵攻者龍，羅支率百餘騎赴援。議事間，二族猝起戕羅支於帳下。事聞，贈羅支武威郡王。
復取涼州。
潘羅支死，西涼大亂，六穀諸酋共推羅支弟廝鐸督為首領。德明乘人心未定，率兵復攻西涼，取之。
秋七月，葬保吉於賀蘭山。在山西南麓。寶元中，元昊稱帝，號為裕陵。
八月，萬子軍主以兵寇永寧寨。
萬子軍主與萬山、萬遇等族同附保吉，數為中國患。鄜延鈐轄張崇貴築臺於保安軍北，召戎人所親信者與定盟約，歸順者日眾。萬子軍主不應，率屬犯永寧寨。知鎮戎軍曹瑋與河西藥令族合蘇合擊，敗之，斬首百餘級。於是蕃官茄羅、兀贓、成王等皆獻馬贖罪，請內附。
九月，使如契丹謝吊贈。並以保吉遺物獻。
冬十月，銀州屬蕃侵麟州。
銀州蕃族乘潘羅支身亡，聚眾攻麟州。西京作坊使李繼周率兵會永寧軍主李繼福擊退之。
十二月，孔目官何憲走降於邠州。
憲，靈州人，保吉破州城時得之，愛其才，使掌兵數事。德明立，授孔目官。嘗勸德明勿殺潘羅支，以為後日納款計，不聽，乃挈家乘間走邠州請降，部署以聞，真宗詔令乘傳赴闕。
景德二年春正月，德明遣趙保寧如契丹請封。
德明嗣職期年，未膺封冊，蕃族多懷觀望。行軍司馬趙保寧言：「國家疆宇雖廓，自西涼擾亂，先王被害，蕃眾驚疑。若不假北朝威令懾之，恐人心未易靖也。」德明遂遣保寧獻方物契丹，以請封冊。契丹主曰：「此吾甥也，封冊當時至。」待保寧加禮，遣回。
二月，以下青城告契丹。
契丹自澶州之敗，雖與中國講和，其戎心未嘗一日忘故，許德明封冊，以為臂使之需。德明欲臣中國，慮其見疑，乃以兵下青城告。
〈按：青城之役，宋遼二史不載，亦偽詞也。德明嗣位未幾，詐偽一如乃父，洵亂世奸雄哉！出兵寇環州，破旺家族，執首領都子。〉
蕃部累奏德明迫脅攻劫狀，真宗命安撫使向敏中諭之。敏中言：「掠去蕃口，勢不能給還，惟令自作要約以絕後犯。」德明不聽，舉兵入環州境，攻熟戶旺家族，執都子等去，都子所部亦獲德明軍主慶吉以獻。
〈附：《宋史·吐蕃傳》：景德二年，廝鐸督遣甥阿昔來貢，且上與德明戰功狀，並言蕃帳周斯那支有智勇，請授六穀都巡檢使，上從之。考李氏《長編》載此事於是年二月。其戰在何時，《真宗紀》及《夏國傳》皆不書。〉
夏六月，遣牙將王旻入貢請降。
德明聞石隰部署耿全斌率兵入伏洛關招誘蕃族諸部內附者數千人，禁之不能止。謀之，張浦曰：「先王遺命，應即表聞，緣降之太易，彼將輕我。今兵復西涼，國威已振，請之，此其時矣。」乃遣王旻以保吉遺言奉表入獻，略曰「同軌同文，王者大車書於一統；至神至聖，遠人瞻天日於無疆。臣父承閫邊陲，蒙恩優渥。方且心乎王室，拱北極而抒誠；靡意難起同袍，糾西蕃而生事。遂致鞠躬盡瘁，齎恨莫伸。然而戀闕深情，平時懇切；作忠遺教，垂沒叮嚀。臣賦性顓蒙，素懷恭順。向居苦塊，欲進表而無由；今屬禫除，敢請臣之或後。恭維皇帝陛下，德超邃古，道建大中。海不擇乎細流，朝宗者必納；山豈遺乎土壤，環向者咸依。伏望俯鑒孤忠，得盡小心翼翼；垂憐微末，克遵先訓諄諄。存沒銜恩，子孫感德」云云。真宗見表，賜旻錦袍、銀帶，遣侍禁夏居厚持詔答之，賞給甚厚。已，遣閤門通事舍人焦守節諭張崇貴：以保吉昔時變遷之狀，今當使德明自為誓約，納靈州土疆止居平夏，遣子弟入宿衛，盡散蕃漢兵，送還掠去官吏及質口，封境之上有侵擾者稟命朝廷令旨，凡七事；則許德明以定難節度，予歲賜，給內地節度俸，聽回圖往來及放行青鹽，凡五事。崇貴等呼旻示之，如能順命即降恩旨。繼而德明使張浦詣崇貴面議，但多邀求，不肯自為誓約也。
秋七月，契丹冊為西平王。
契丹主使北院樞密副使蕭承德持節封德明西平王，復姓李氏，賜車、旗、衣、幣等物。
九月，都知兵馬使白文壽入貢。
真宗以德明誓約未定，命樞密使向敏中自永興軍赴鄜延經略之。敏中使人招諭，德明乃遣文壽入貢。
冬十月，趙保寧如契丹謝封冊。
義成公主無所出。契丹冊德明時，諭以善事公主，克光先烈。德明遣保寧往謝，且曰：「恪遵諭詔，未敢有違也。」十二月，教練使郝貴入貢。
中國答賜甚厚。博州防禦使李克文卒。
克文在鎮，恭謹守法，保吉之亂，口不言兵。卒，贈岳州防禦使。大中祥符中，子繼元為閤門祗候，上表言已於繼遷本五從兄弟，名同上字，心甚恥之，願改名守元。真宗詔從之，擢供備庫副使，厚其廩給。
〈按：具官書「卒」，錄賢也，克文實啟夏州之禍，然非其意料所及，況入朝以後，頗稱恭順，即博州之置，亦不聞稍有怨悱。較之保忠，可謂李氏賢裔矣，故仍得書於夏編。〉
景德三年夏四月，德明妙娥等族走降於鎮戎軍。
夏州妙娥、熟嵬數大族，見德明孤弱，以蕃書移鎮戎軍，請拔帳自歸，諸將猶豫不敢應。知軍曹瑋曰：「德明野心，不折其翮，後必飛揚。」即日將兵出石門，薄天都山，受降者內徙，諸小族皆望風納質，德明不敢拒。
遣使貢馬，表乞恩命。
德明先遣左都押牙賀承珍獻馬。已，遣兵馬使賀守文入貢。先是，向敏中、張崇貴屢與德明書，議立誓約。德明遷延其辭，於七事未肯承也。表文但云「乞先賜恩命，餘徐議之」。
六月，周伯星見，遣使入賀。德明聞中國司天奏周伯星見，復遣賀承珍入賀。
秋七月，獻馬謝賜。
德明獻馬五十匹，謝連次賜答之物，真宗復賜襲衣、金帶、器幣，並諭自今答賜，忽復謝恩。熟戶葉市、潘、保、薛等內投，表請誅之，不得。
保吉曾掠延州蕃部葉市、潘、保、薛四族安置綏州。已而，挈族內奔，鎮戎軍鈐轄秦翰出兵應之。德明訴於朝，願舉刑章。翰言四族本延州熟戶，茲還舊居，非新有招納也。真宗詔張崇貴移報德明，自今勿復侵預境外。
八月，謀侵麟州。
河東蕃落諸將因德明信約未定，皆訓練士馬，科率器械以待。德明謂其圖己，點集諸族戎人，謀入河東掠麟、府諸州內屬蕃戶。偵知以報，向敏中請命帥臣鎮之。已而，德明兵不出。
〈按：謀侵，未侵也。何以書？誅其心也。於是抄掠之計，集議已定，特因事機泄露，聞有備中止耳。書以罪之。斬渭州叛卒於境上。〉
渭州戍卒十餘人叛入夏州，德明納之。偵者以告都鈐轄曹瑋，瑋方與客奕，佯怒曰：「我固遣之，汝顯言之，何也？」德明聞，即斬叛者，投其首於境上。
九月，遣使進誓表。
先是，真宗詔許德明毋納靈州，止遣子弟入宿衛，及毋得攻劫西路進奉蕃部，縱有爭競，並取朝廷和約，他約悉除之，然猶不聽回圖往來，禁放青鹽。至是，河西諸羌多請內附，真宗因德明歸順，下詔諭止，令其各守疆場。德明感恩，遣右都押牙劉仁勖奉誓表請藏盟府，且言父有遺命，永無貳心。又言所乞回圖及放青鹽禁，雖宣命未許，然誓立功效，冀為後日賞典也。
〈按：此西夏進誓表之始。行牒索降蕃於鄜延。〉
景德初，綏州蕃部指揮麻結內附，真宗命給府州地居之。德明行牒鄜延，請還本道。朝議以麻結降在進誓表前，諭止之。
〈按：此西夏行牒之始。〉
冬十月，復受定難軍節度使，爵西平王。
真宗嘉德明降，授特進、檢校太師兼待中、持節都督夏州諸軍事、行夏州刺史、上柱國，充定難軍節度、夏銀綏宥靜等州管內觀察處置押蕃落等使，爵西平王，食邑六千戶，實封三千戶，又賜推忠保順翊戴亮節功臣號。遣內侍左右班都知張崇貴、太常博士趙湘充旌節官告使，賜襲衣、錦帶、銀鞍勒馬、銀萬兩、絹萬匹、錢三萬貫、茶二萬斤。劉平曰：「趙德明僻守一隅，畏王師問罪，數馳驛奏，願備藩臣。於時朝廷若止棄銀、夏、綏、靜四州，限山為界，則德明遠居漠北，可無後日患矣。乃以靈、宥兩州及山界人戶並授之，山界蕃、漢勁勇善戰，使德明得畜甲治兵，漸滋邊患，此鄜延、環慶、涇原、秦隴諸州終不能弛備也。」
〈按：此李氏復王爵之始。責子弟入質，不遣。〉
詔使數責子弟入質，德明以入質非先世故事，不肯遣。惟獻御馬二十五匹。散馬七百匹、橐駝三百頭謝恩。
十一月，使請俸賜。
德明使至京師，特請俸予，因市禁物，隱關算為奸利，朝議聽之，自是歲以為常。
十二月，環州降酋蘇尚娘叛，執之。
西界蕃部奔投內地者，德明輒入境追逐，久之不止。乃表言：「臣所管蕃族，近日多投鎮戎軍，蓋曹瑋等招納不已也。今臣已受朝命，乞賜曉諭。」真宗以表示邊臣止之。環州酋蘇尚娘曾禦保吉有勞，屢告夏州機事，授臨州刺史。已，叛投德明。至是，復求內附，部署以聞，廷議以尚娘反復無信，特恐狙詐以誤邊吏，又使德明緣此為辭，不可納也。德明聞，遣兵執尚娘歸。
