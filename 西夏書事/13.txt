
寶元二年、夏天授禮法延祚二年春正月，遣使以稱帝入告。
元昊遣樞密使、御史大夫等官奉表抵延州，郭勸等以表函尚稱臣，令韓周伴送入京，至東華門始去本國服，至殿呈表略云：「臣祖宗本出帝胄，當東晉之末運，創後魏之初基。遠祖思恭，於唐季率兵拯難、受封賜姓。祖繼遷，心知兵要，手握乾符，大舉義旗，悉降諸部。臨河五郡，不旋踵而歸；緣境七州，悉差肩而克。父德明嗣奉世基，勉從朝命。夏主之號，夙感於頒宣；尺土之封、顯蒙於割裂。臣偶以狂斐，制小蕃文字，改大漢衣冠，革樂之五音，裁禮之九拜。衣冠既就，文字既行，禮樂既張，器用既備，吐蕃、塔坦莫不稱臣，張掖、交河鹹甘稽首。稱王則不喜，朝帝則是從，輻輳是期，山呼齊舉。伏願一抔之土地，建為萬乘之邦家。再讓靡遑，群集又舉，事不獲已，顯而行之。遂以十月十一日郊壇備禮，為世祖始文本武興法建禮仁孝皇帝，國稱大夏，建元天授。伏望皇帝陛下，睿哲成人，寬慈及物，許以西郊之地，冊為南面之君。敢竭庸愚，常敦歡好。魚來雁往，任傳鄰國之音；地久天長，永鎮邊方之患。至誠瀝懇，仰俟帝俞。謹遣弩涉俄疾，你斯悶、臥普令濟、嵬伽崖奶，奉表詣闕以聞。」朝廷卻所其獻駝、馬，猶善遇使者。使者臨行不肯受詔及所賜物而還。
富弼曰：元昊反狀素彰，表詞犯順，故其使介赴闕，倔強少訓，以不辱君命為有才，以能抗中國為善策。朝廷若察其敢來之意，伐其所叛之謀，存之適以遂其奸，誅之足以喪其魄，立行羈執，盡肆市朝，事既乖其本心，勢將行吾所令。於此赫然震怒，或發兵聲討，或命將備邊，上則可以示中國不測之威，下則可以杜奸宄好亂之漸。戰士必為增氣，戎人且憚而失圖，豈不韙哉！豈不快哉！
二月，白豹寨都指揮使斐永昌內奔。柔遠寨蕃官珪嵬招之以降，仁宗詔補三班供職、本族巡檢。
夏四月，遣使購中國宮人。
初，仁宗放宮人二百七十名，悉任所之。元昊陰以重幣購得數人，納諸左右。於是，朝廷刑賞宮闈陰事，纖悉具知。
五月，定朝儀。
宋承唐制，以元日、五月朔、冬至行大朝會禮，群臣上壽，設宮縣、萬舞。其常朝儀，百官入，赴文德殿正衙曰常參。五日赴崇德殿曰起居。元昊僭謀陰蓄，使介往來，久悉中朝典故。至是，於正朔朝賀雜用唐宋典式，而見官屬以六日為常參，九日為起居，均令蕃宰相押班，百官以次序列朝謁，舞蹈，行三拜禮。有執笏不端、行立不正、趨拜失儀者並罰。
建蕃學。
夏州自五代後不列職方，其官屬非世族相傳即幕府遷擢，尚無科目取士之法。元昊思以胡禮蕃書抗衡中國，特建蕃學，以野利仁榮主之。譯《孝經》、《爾雅》、《四言雜字》為蕃語，寫以蕃書。於蕃、漢官僚子弟內選俊秀者入學教之，俟習學成效，出題試問，觀其所對精通，所書端正，量授官職。並令諸州各署蕃學，設教授訓之。
西蕃唃廝羅攻涼州。
唃廝羅西徙，中阻瓦川城，不復通中國。仁宗遣左侍禁魯經，自古渭川抵曆精城，加廝羅保順節度、邈川大首領，使背擊元昊。廝羅出兵四萬五千襲西涼，守將遣兵禦之，不得進、殺遊邏數十人，聲言圖再舉，然卒不能也。
遣諜誘蕃、漢民。
六月，削賜姓、官爵。
元昊慮中國兵臨，潛使人出入諸邊，刺探機事，並煽誘蕃、漢歸附。仁宗下詔削奪賜姓、官爵。揭榜於邊，募人能擒元昊若斬首獻者，授定難節鉞，賞錢二百萬；能捕所遣刺探者，賞錢十萬；西界蕃、漢職員能帥族內順者，等第推恩。李燾曰：《呂氏家塾記》雲，許公在大名時，聞朝廷降此詔，驚曰：「謀之誤矣！」立削奏曰：「前代方鎮叛命，如此詰誓則有之，非所以禦戎狄也。萬一有不遜語，得無損國體乎！」朝廷議改未及，果有嫚書事。
秋七月，授延州人劉重信環州刺史。
重信世居延州，聞元昊稱帝往投，授環州刺史，改名奇徹。令其招誘延州諸部屬羌，尋為金明都監李士彬捕得，送京師，伏誅。
八月，請置榷場於延州。
延州逼近夏國，蕃、漢素相熟習。元昊以保安軍舊市奉詔禁止，遣使請於延州再建榷場，意在脅制中國也，仁宗不許。
九月，置尚書令，設十六司。
元昊以中書不能統理庶務，仿宋制置尚書令，考百官庶府之事而會決之。又改宋二十四司為十六司，分理六曹，於是官制漸備。
冬十一月，寇保安軍，不克。
夏國與鄜延、環慶、涇原毗接。其環慶路邊寨排密，近者三十里，遠者四、五十里，列據要害、蕃部素不知其山川道路，兼有宿將劉平、趙振等為之守禦。其涇原路有鎮戎軍、渭州城，兩處壁壘堅固，屯兵亦眾，所置蕃落弓箭手、甲騎精強，而西蕃瞎氈據河州牽制兵勢，所以元昊不輕犯其境。惟鄜延地闊寨疏，自承平至安遠約二百里，自長寧至黃河一百里，並無城寨，土兵寡弱。元昊嘗以金幣、王爵誘保安軍諸族巡檢劉懷忠，懷忠毀印斬使。元昊怒，點其軍作五頭項，每頭項作八溜，共四十溜，脅降屬戶，悉壞沿邊籬落，七百里中兵烽不絕，徑攻保安軍。懷忠出戰，敗死，鄜延路鈐轄盧守勤急使巡檢指揮使狄青將兵拒之。青臨陣披髮、帶銅面具，往來奮擊，元昊知不敵，解圍退。趙珣曰：「是役也，元昊棄下攻城之具極多，然觀其器極拙鈍不堪用，蓋欲邊將見之，疏其備也。」
復圍承平寨。
十二月，環慶官兵攻後橋堡及十二盤，乃還。
先是元昊為金銀冠佩陰飾甲騎以遺屬羌，約為內應。知環州趙振潛以金銀誘取之，得冠佩銀鞍三千，甲騎數百，使告鄰郡俾以環州為法，不聽。於是東陵、萬劉諸族勝兵數萬，元昊皆誘而有之。時攻保安不克，退圍承平寨，寨將出戰，擒之，掠軍民甚眾。鄜延部署許懷德、兵馬都監張建侯，率勁卒千餘突圍奮擊，元昊令一驍騎出陣前，據鞍嫚罵，懷德引弓一發仆之，兵士皆駭走。元昊相持六日，聞環慶鈐轄高繼隆、同知慶州張崇俊，領兵入界拔後橋堡，淮安鎮都監劉正、走馬承受石全政，破蕩吳家等族，盛兵截十二盤口，恐歸路斷，引還。
閏十二月，遣賀永年置嫚書於歸娘族。
元昊素知契丹使者入南朝倨傲殊甚，故遣使輒選強辨有智，盛其騎從使之，當廷抗對，肆行倔強。中國每優容之。及稱帝表至，朝臣請誅使者，尚書左丞程琳曰：「遣使常事也，殺之不祥。」後使來益驕，或議因使者入傳舍壞垣斃之，琳曰：「前不殺無罪也，今既驕橫，法當死。」因暴其罪誅之。於是元昊不復遣使，用楊守素言，遣賀永年於是月齎嫚書，納旌節、告赦及所得敕榜，置神明匣，留歸娘族境上。延州上其書，略曰：「持命之使未還，南界之兵早動，漫於鄜延、麟府九處入界。未聞涇原、環慶一旅凱旋」。又曰：「南兵善走，棄下旗鼓、刀槍甚多，我將出奇，殺卻漢、蕃軍吏兵民不少。」又曰：「既先違誓約，又別降制書，誘導邊情，潛謀害主，諒非聖意有偏，必皆公卿異議，有失宏規，全忘大體。」又曰：「蕃、漢各異，國土迥殊，幸非僭逆，嫉妒何深！況元昊為眾心之所推，循拓跋之遠裔，為帝圖王，有何不可？」又曰：「嵬伽回，將到詔書，與界首張懸敕旨不同，言不由衷，人真無信。」又曰：「元昊與契丹姻親有素，炎宋與契丹玉帛久馳。倘契丹聞中朝違信嫚言，亦遣全師請罪，西北交困，廟算何施？」又曰：「伏冀再采非言，深詳微懇，回賜通和之理，薦行結好之恩。」尾稱「天授禮法延祚二年冬十二月書。」史臣曰：「元昊妄肆逆謀，慮下不從，上此嫚書，規得譴絕以激怒其眾。時著作郎張方平請順適其意，使無由猝發，得歲月之頃，以其間選將勵士，堅城除器，為不可勝以待之。雖終於必反，而兵出無名，吏士不直其上，難以決勝。小國用兵三年，不勝必折。我以全力制其後，必勝之道也。時天下全盛，皆謂其論出姑息，決計用兵，遂致西州重困，惜哉！」
誘鄜延都監李士彬，士彬執使人，斬之。
元昊為書，以錦袍、金帶投金明縣境上，約士彬同叛。候人得之，諸將皆疑，鄜延副都部署夏隨曰：「此夏人行間耳，士彬與羌世仇，若有私約，通贈遺，豈使眾知耶？」召士彬與飲，厚撫之。士彬感泣，誓立功自效。已而，元昊潛使人入金明誘士彬，曰：「果約降，當富貴與共。」士彬斬使，縱從者還報。士彬，繼周子也。
遣使入鄜延請和。
元昊遣供備庫使毛迎啜己至鄜延境上，齎表請和，辭甚悖慢，中國不從，遂激眾曰：「吾求罷兵，而南朝不許，奈何？」於是，眾怒，戰益奮。殺蕃族吹同乞砂等家。
乞砂西蕃首領，與弟吹同山乞各率族兵於蕃界擒夏宮內奔，元昊追之不及，盡誅二人家屬。乞砂等至，中國授三班奉職，繼擢左千牛衛大將軍，各賜帛三十匹、茶三十斤，使還本族捍禦。
〈附：楊偕奏議：閤門祗候王文恩入西界為夏所敗，土兵皆竄，惟東兵二百人捍拒，射殺夏兵甚多。據李氏《長編》列偕疏於寶元二年末。或移見明年二月，偕自河中徙陝時，疏中言即近事，而是時宋兵入夏，紀傳皆不載。〉
康定元年、夏天授禮法延祚三年春正月朔，日有食之。
日西先有一珥，楊守素曰：「此吾軍勝象也。」力請元昊取延州。破金明縣，執都監李士彬。
元昊誘士彬不得，使蕃部詐降。士彬白知州範雍，請徙置南方，雍不可，賞以金帛，令隸麾下。於是降者絡繹，分置諸寨甚眾。元昊又令將士與士彬遇，輒不戰而退，曰：「我等聞『鐵壁相公』名，莫不膽墜地也。」士彬聞之，氣益驕。一日，縱兵自保安軍土門路入，聲言取金明，士彬嚴兵待，夜分不至，釋甲而寢。翌旦，兵大入，降者執士彬及子懷寶以獻。陳仁錫曰：「士彬世守金明，部兵十萬，延州號『鐵壁相公』，專使控扼中路。元昊使軍吏詐降，怯戰以驕其氣。又知士彬馭下嚴，士心不悅，輒以金爵誘其所部渠帥，及兵大入，降者內應，左右以弱馬鞚士彬，並其子致之元昊。抑何略也？
〈按：金明一邑，舊寨三十六，胡兵十萬人。其北百里間，有寨門、安遠、栲栳三寨，洵延州之保障，熟戶之藩蘺也。士彬貪而無智，常誘趙山遇內奔，侵沒其珍寶萬數，致陷山遇以死。元昊之計取百端，非獨金明有必爭之勢，亦與士彬有不解之冤也。〉
〈附：韓琦《安陽集》：元昊侵鄜延，熟戶李士彬及米知順、李思等族，俱為之降且擄。據李氏《長編》，米知順係保安熟戶，其降虜月日未見。李思並不詳何處熟戶。〉
分掠安遠、永平諸寨，不克。
安遠居極邊，元昊兵破其門再重，至第三門，監押邵元吉縋軍士奮擊，拒守累日，眾乃退。永平寨主初欲斂兵避山中，指揮使史吉率所部遮城門，詰欲何之，寨主以謀告，吉曰：「如百姓、芻糧何？且異日為有司所劾，罪當死，請先斬吉馬前，不敢從行也。」寨主慚而返。吉登陴力拒，城得以全。
進攻延州，敗官兵於三川口，執副總管劉平等。
初，元昊將攻延州，使衙校賀真至州，言欲改過歸命，範雍喜，禮真歸之，遽以上聞，不復設備。及金明破，元昊得士彬帳下蕃兵數萬，驅之徑薄延州。州夾河為兩城，雉堞卑小，兵士登九州臺瞰城中如畫。攻圍甚急。時副都部署石元孫領兵在外，守城者才數百人。鈐轄內侍盧守勤對雍號泣，謀遣都監李康伯通款，康伯寧死不肯行。雍急召鄜延副總管劉平於慶州，平督精銳合元孫兵晝夜倍道而前。至萬安鎮，平先發，元孫繼進，夜至三川口西十里止營，遣騎兵先趨延州爭門。平與鄜延都監黃德和、巡檢万俟政結陣東行方五里，元昊預為偃月陣待之。復令步兵涉水為橫陣，衝擊官軍，不勝。復蔽盾而前，令驍將揚言獨當裨將郭遵，遵揮鐵杵碎其腦，兩軍皆奮呼搏擊，劉平右頸左耳猝中矢。元昊知平受傷，日暮以輕軍進薄，官軍不能禦，黃德和先走，眾大潰。遵持大槊橫突之，元昊見不可敵，使人持絭索立高處迎遵馬，輒為所斷，因縱使深入，攢矢注射，馬中矢仆地，殺之。平率餘眾退保西南山，立七柵自固。夜，元昊使人叩寨，問主將安在，平戒軍士弗應。復使人假為戍卒遞文移者，平殺之。抵四鼓，環營大呼曰：「如許殘兵，不降何待？」平旦，又使人呼曰：「汝降乎？不然，當盡死！」平卒不應。元昊舉鞭麾騎自山西出，截官軍為二，大敗之，執平與元孫等。會雨雪，兵士弛備，聞麟州都教練使折繼閔、柔遠寨主張岊，襲破浪黃、黨兒二族，軍主敖保被殺，並代鈐轄王仲寶，以兵入賀蘭谷，蕃將羅逋又敗於長雞嶺，乃解圍。魏泰曰：劉、石之援延州也，兵抵大柳樹，去州二十里。日向夕，忽有來使宣狀，云：「範太尉已候城之東門。然暮夜納眾，恐透漏奸細，請窵放人馬，庶辨真訛也。」二將信之，下馬據胡床，躬撥隊伍，每一隊行及五里許，又放一隊，至更餘，約放五十隊矣。二將顧問來使，忽失所在，心知有變，遂整陣而前，至五龍川，去延州才五里，忽四山鼓角雷嗚，埃煙鬥合，蕃兵牆進，倏忽之間，已陷重圍。蓋夏人前一夕，偷號入金明，先斷東北，以致二將於覆中。計亦狡哉！
〈按：西界興兵之後，境內生聚、牛羊皆遷徙遠匿，其守備族帳，僅老弱耳。然官軍入界，遇之輒奔還，不敢一戰。若延州之寇，夏人大寨在城北五十里五龍川口，其後隊直接魚家莊，莊去州二十里，較其眾約十餘萬。平等以八千人赴援，謂其下曰：「義士赴人之急，蹈湯火若平地，況國事乎！」蓋明知勢有不敵，而勇於公義，奮不顧身，不得以身入重地，訾其無識也。〉
〈附：李氏《長編》：康定元年三月戊午，原州乾興寨主李繼明、監押孫佶，並杖脊刺配沙門島，由夏人圍鎮西堡，坐不即救援也。考《宋史·夏國傳》，元昊是時尚未入涇原，鎮西之圍，紀傳無考，《長編》疑誤。〉
〈附：王辟之《澠水燕談錄》：康定中，趙元昊既擄劉平，遂約吐蕃毋得與中國陰相為援。朝廷患之，使尚書屯田員外郎劉渙至青唐諭以恩信。考《宋史·唃廝羅傳》，元昊反，使侍禁魯經持詔喻廝羅，使背擊元昊。既，元昊屢寇邊，仁宗復遣經，經固辭。於是渙應詔往，並無元昊約和吐蕃事。〉
〈附：《一統志》：涼州平番縣北六十五里，岔口之東偏有古荒址，云：宋康定初，夏趙元昊築城於此，以拒西蕃兵。考《夏臺事跡》及《宋史·夏國傳》，此事不得其詳。〉
