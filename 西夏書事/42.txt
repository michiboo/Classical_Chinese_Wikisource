
嘉定十七年、夏乾定元年春正月，裕陵、泰陵災。草木皆流血，德旺遣官禳之二十日止。
二月，結漠北諸部兵以拒蒙古。
德旺聞蒙古王征西域未還，遣使結漠北諸部為外援，陰圖拒守計，諸部出兵應。
夏五月，蒙古兵圍沙州，不克。
蒙古主自西域還，聞夏國有異圖，自將兵由河外攻沙州。逾月不下，遣部下兵夜穴城以入。守將籍辣思義納火穴中，蒙兵多死，思義城守如故。
秋九月，蒙古破銀州。
蒙古久攻沙州，恐銀、夏出兵赴援，遣大將孛魯、黑馬等分兵攻銀州。監府塔海出戰，兵敗被俘。斬首數萬級，獲生口牛羊數十萬，銀州遂破。
〈按：蒙古之強，非夏力所能制。德旺嗣立之初，即誘諸部使為我用，可謂得勝算者。乃事機不密，反為所乘，是天祐蒙古耳？豈謀之不臧耶？書以惜之。〉
冬十月，奉表修好於金。
夏自宣和末臣金八十餘年，鮮兵革事。自蒙古之圍，金人失援，以致構難十年，一勝一負，兩國精銳俱盡。至是，蒙古勢益強，夏國西北疆場日削，德旺用右丞相高良惠謀遣使如金，請修好。
〈按：睦鄰修好，《春秋》善之。況夏與金世為與國哉！然當金兵未弱，己力未衰，合之則可以捍蒙古，乃於困敝之極，方始請和。鷸蚌之爭將解，兩虎之力已傷，卞莊、漁人旋制其後矣。嗚呼！若德旺者，智勝其父而生不遇時，良可惜已！〉
十一月，遣使蒙古請降，沙州圍解。
德旺聞銀州不守，漠北諸部潰散，遣使詣蒙古軍前請降，許以質子為信。蒙古主始解沙州圍，城中堅守半載，軍民睏乏，食牛羊馬駝殆盡。宋理宗寶慶元年、夏乾定二年春三月，蒙古使來責任子，不遣。
蒙古遣其臣孛禿至夏國責遣質子，德旺猶豫未決。右丞相高良惠言：「兩國相交，忠信為主，彼強吾弱，勢難背言。宜擇宗室之賢者，加以王號，錫以車旗，俾結蒙歡，庶幾稍紓國患。」德旺曰：「我方修好金源，共支北敵。任子一往，受其束縛，後悔何追？」樞密使李元吉曰：「蒙古虎狼，雖恭順不違，猶恐咆哮其性。若反覆無恆，是自啟兵端也。況金勢浸衰，自守不支，焉能濟我耶？」德旺不聽，謝孛禿遣回。
〈按：自古會不信而有盟，盟不信而有質。許以質而不遣，則降亦不足信矣。德旺不慎許於前，而輕悔於後，不適以速之禍哉？夏六月，太白晝見。〉
與日爭明。德旺求直言，殿中御史張公輔疏陳經國七事： 「一曰收潰散以固人心。自兵興之後，敗卒旁流，饑民四散，若不招集而安撫之，則國本將危。臣願勞來還定，計其室家，給以衣食，庶幾兵民樂業，效忠徇義，靡有二心。二曰堅盟信以紓國難。蒙古孛禿去時，堅請三思再議。今為時半載，未見兵臨。或者尚深觀望，急宜遣使納質，以示忠誠，使彼師出無名，我得徐為善後。臣知言而無補，然非此無以弭患也。三曰修城池以備守禦。銀州失守，河西諸隘與敵同之，千里之內，樓櫓、斥堠蕩然無存。宜乘北兵暫去，繕隍浚濠，無事則安堵堪資，兵至則扼險可守。若任其如入無人，豈不殆哉！四曰明軍政以習戰守。國家向有綏、宥諸羌，藉以立國。嗣為宋、金控據，兵勢浸衰。今惟料瓜、肅精強，興、靈勁勇，明賞罰，計功能，委之宿將、親臣，量敵為進退，視地為攻守，或者積衰之後，可冀振興。五曰聯烽堠以立應援，自金源開隙，使介不通，往來禁絕，越人視秦，肥瘠無關。致蒙古乘隙，屢肆兵凶。今宜遣使與金約和，兩國各置邊烽，設偵候，此舉彼應，彼困此援，我兵氣壯，敵亦不敢正視矣。六曰崇節儉以裕軍儲。國經兵燹，民不聊生，耕織無時，財用並乏。今將官中、府中浮靡，勳臣、戚臣賞賚，去奢從儉，以供徵調之用，則糧足而兵自強耳。七曰觀利便以破敵勢。蒙古距國千里，初來不拒，繼與連兵，俾其險阻既明，道路盡熟，若不出奇奮擊，何以示我兵威？議者以王城可守，任其連破州郡，是猶心腹之疾先起手足，可不急為療救乎？今聚境內精兵，猶可數十萬，果能鼓勵士氣，效命一戰，客主勢殊，應無不勝。若孤疑滿腹，首鼠兩端，亡在旦夕矣！」德旺善其辭切，擢為御史中丞。
秋七月，宗室李楨入於金。楨為國疏族，其父因國亂不仕，挈楨入金，應經童試中選。
八月，遣使聘金，且議和事。
德旺遣光祿大夫、吏部尚書李仲諤、南院宣徽使羅世昌、尚書省左司郎中李紹膺聘於金，請以兄事金，各用本國年號。金主謂群臣曰：「夏國從來臣事我朝，今稱弟以和，吾不以為辱者，冀得通好，以息吾民耳。」遣翰林待制馮延登、行臺令李獻甫為館伴僉議歲賜。仲諤等多口辨，延登不能折。獻甫曰：「夏國與本朝和好百年，今雖易君臣之名為兄弟之國，使兄而輸幣，寧有據耶？」仲諤曰：「兄弟且不論，宋輸吾歲幣二十五萬，典故具在，金朝豈不知之。」獻甫正色曰：「使者尚忍言耶？宋以歲幣餌君家而賜之姓，岸然以君父自居，夏國君臣無一悟者。倘如宋舊，本朝雖歲捐五十萬亦可。」仲諤等語塞，遂定議。
〈附：《金史·交聘表》：正大二年十月，遣聶天驥、張天綱使夏議和事。考《哀宗紀》：秋九月，夏和議定。十月無遣天驥等事，而二人本傳亦不載。〉
九月，蒙古仇人赤臘喝翔昆來奔，納之。
赤臘喝翔昆，乃蠻部屈律罕子。蒙古滅乃蠻，屈律罕走死契丹，蒙古主索其子，赤臘喝翔昆走投夏國。德旺以其同仇納之，給以糧糗。
冬十月，南院宣徽使羅世昌罷。
世昌自奉使回，見金勢日蹙，每言金援不足恃，勸德旺為自強計。及納赤臘喝翔昆，力諫不聽，遂乞休，三請方許之。世昌，世居銀州鄉里，已破，流寓龍州，知國且亡，譜《夏國世次》二十卷藏之。
十一月，金使來報聘。
金主遣禮部尚書奧敦良弼、大理卿裴滿欽甫、侍御史烏古孫宏毅來報成，書稱「兄大金皇帝致書於弟大夏皇帝闕下」。自是，夏與金修好。
十二月，復與金互市。
德旺遣徽猷閣學士李弁請互市，往返不能決。金主命禮部尚書楊雲翼議之，始定。遣使賀金正旦。
夏自兵交後不復賀金正旦，德旺始遣精鼎匭押使武紹德、副儀增、御史中丞咩元禮如金行賀正禮。金主命禮臣定擬使者見辭儀注，特厚之。
寶慶二年、夏乾定三年春二月，蒙古攻黑水城，破之。
蒙古主積怒夏國，親將兵十萬來攻，至秦川，德旺遣人撤橋梁拒之。蒙古宣撫使王楫夜督士卒運木石，比曉，橋成。遂進兵，度沙磧，入河西，擊散撒裏特勒赤閔諸部，攻黑水城，破之。蕃部死者數萬。
三月，策士，賜高智耀等進士及第。智耀，右丞相良惠孫。見國事殷，不願受職，後隱賀蘭山。河西旱。河西諸州草木旱黃，民無所食。
夏四月，蒙古兵駐渾垂山。
渾垂山在肅州北，蒙古主駐兵避暑。兵士四出抄掠，民間窖積皆盡。
五月，屠肅州。
肅州守將乃蒙古千戶昔裏鈐部兄，堅守不下。蒙古主遣鈐部諭之降，不聽，及城破，軍民盡屠之。故主遵頊卒。年六十四，在位十三年，改元一，諡曰英文皇帝，廟號神宗。
　論曰：「遵頊才堪魁士，時際承祧，以序以賢，史不詳載。然當蒙古浸強，國兵衰弱，計惟尋金舊好，遣使連盟。虞、虢合而夏陽無虞，趙、魏交而秦兵自退。否則保境息民，練兵積粟，不惟可守，亦足自強。乃約宋之使三行，援叛之師再出。始而失之蒙古，取償金人；既而欲厄金人，轉從蒙古。豈知佳兵不祥，黷武自及，北兵再至，束手無謀，倉卒出奔，遑遽內禪。幸而天不永年，父子同殞，不然徽、欽五國，是其前車也。」
六月，蒙古取甘州，副將阿綽等死之。
甘州守臣曲也怯律，蒙古將察罕父。蒙古主遣察罕射書招怯律，且遣使諭城中降。怯律將應之，副將阿綽等三十六人合謀，殺使者及怯律全家，並力捍拒。蒙古主親將兵攻之，城破，阿綽等皆死。
秋七月，蒙古破西涼府。
蒙古主進兵攻西涼，宿衛官粘合重山執大旗指揮六軍，手中流矢，不稍動。守臣斡紥簀力屈，率父老啟門降。於是，搠羅、河羅等縣皆不守。國主德旺卒，弟子見立。
蒙古兵深入，城邑盡潰。德旺憂悸，不知所為，發病卒，年四十六，在位四年，改元一，廟號獻宗。國人立其弟清平郡王子南平王見，遣使報哀於金。金遣中奉大夫完顏履信、昭毅將軍太府監徒單居正弔奠。
　論曰：「德旺身當末造，時值艱危。受命之初，念生民之害，首罷用兵；納忠諫之言，專尋盟好。交鄰不屈，經國有謀，可謂能幹蠱矣！無如積衰難振，小善莫支，戎馬滿郊，財用困竭，在位三年，竟以悸卒。滕文恐而國亡，簡文危而身弒，知憂患而不生，亦可憫已！」
八月，蒙古兵破應裏等縣。
應裏與蘭州接境，西據沙山，東阻大河。蒙古主逾沙陀，至黃河九渡，攻破之。
九月，金還所掠人口。
夏國營田，實占正軍，一有徵調，輒妨耕作，所以土瘠野曠，兵後尤甚。金主聞國事日蹙，以前取會州時所掠人口悉縱還之。
冬十月，蒙古破夏州，州人術速忽裏降。
蒙古主選居宿衛，使掌膳事。
十一月，蒙古取靈州，克兀納剌城，故太子德任死之。
睍遣大將嵬名令公以十萬眾救靈州，蒙古兵渡河邀擊，夏兵敗走，領軍佐裏等戰歿，遂取靈州。進克兀納剌城，德任被執，不屈死之。有子惟忠，方七歲，求從死，蒙古將異而執之。
〈按：書「故太子」，憫其廢也；書「死之」，嘉其節也。倘其時德任不廢，纂承夏緒，雖未必有補於亡，而守國君、死社稷之義，較見之降不有光史冊耶？〉
十二月，蒙古兵次鹽州川，大殺居民。
蒙古主既破諸城邑，以大兵久駐鹽州川，四面搜殺遺民。民至穿鑿土石避之，免者百無一二，白骨蔽野，數千里幾成赤地。
〈按：書「大殺」，著蒙古暴也。國以民為本，取其地而殲其民，與不取何異？噫，以蒙古之強，不再傳而遂亂，豈非天道惡殺而降之罰哉！進圍中興府。〉
蒙古主遣大將阿魯術督諸軍趨中興府，見駐兵於合剌合察兒地拒之。阿魯術兵至，拒戰不克，奔回。阿魯術遂作長圍困之。遣使如金，請停使聘。
以蒙古深入，兵事方殷也。
寶慶三年、夏乾定四年。見以國勢瀕危，即位不改元，仍稱乾定。
春正月，金使賀正旦。
金主遣翰林學士李蹊、大理卿裴滿欽甫持國書來賀，時軍務旁午，館燕皆不成禮。
二月，蒙古取積石州，謀以兵襲之，不果。
夏國春寒，馬饑人瘦，兵不堪戰。蒙古主率眾渡河，徑攻積石。千戶按竺邇先登，破之。駐兵城中，軍士多患疫。見聞，謀以兵襲之。初，靈州破，蒙古諸將爭掠子女財帛，獨耶律楚材取書數部及大黃兩駝。是時，病得大黃輒愈，所將數萬人皆無恙。夏兵遂不敢出。
三月，蒙古破沙州。
蒙古主遣忽都鐵穆兒招諭州將，州將偽降，以牛酒犒師，而設伏以待。忽都鐵穆兒至，伏發馬躓，幾被獲。千戶昔裏鈐部授以所乘馬，還兵擊敗夏兵，遂破沙州。
夏四月，右丞相高良惠卒。
良惠忠懇，有經濟才。遵頊時數論事，不見信。德旺立，首進和金三策，兩國遂修好。及德旺不遣任子，力諫不納，退謂人曰：「禍在是矣。」已，遵頊、德旺相繼卒，元兵至，主見不能措一謀。良惠內鎮百官，外厲將士，日夕拒守，自冬入夏，積勞成疾。僚佐勸自愛，良惠撫膺歎曰：「我世受國恩，不能芟除禍亂，使寇深若此，何用生為？」遂卒，年六十七。吏民悲泣，主見哭臨其喪三，城中奪氣。
閏五月，蒙古遣使諭降。
天大暑，蒙古主自龍德州避暑六盤山，見夏援兵四絕猶不出降，遣御帳前首千戶察罕入城諭禍福，見不聽。
六月，太白入東井。地大震，宮室多壞，王城夜哭。
國主見出降，蒙古執以歸。
夏兵堅壁半載，城中食盡，兵民皆病，見率文官李仲諤、武臣嵬名令公等奉圖籍出降。蒙古主係以歸。
秋七月，至薩里川殺之。
睍舉族隨蒙古軍次薩里川。蒙古主卒，諸將恐為變，執見殺之。見立凡二年，國亡。夏自思恭節度夏、綏至德明封夏王，凡十一世，合一百五十四年；自元昊稱帝至見亡，凡十主，合一百九十六年。
　論曰：「見嗣立逾年，設施少見，豈史文之失載或時勢之難為？然蒙古世仇，先君齎恨。當其兵困興州，民艱穴處，計惟收合餘燼，背城借一。勝則國之福也，不勝則以身殉之。漢之北地、秦之佛念且然，況有社稷之寄者乎？奈何誌甘屈膝，願作俘囚，偷生而卒不得生。以視德任之死，洵有愧已。」
紹定四年夏四月，夏故臣王立之隱於申州。
初，夏主見遣精方匭匣使王立之聘於金，未復命而國亡。金主賜立之京兆安置，充宣差彈壓，主管夏國降戶。是時，立之妻子三十餘口至金環州，金主賚以金帛歸之立之。立之上言，先世本申州人，乞不仕，退居申州。金主如所請，以故官主管唐、鄧、申、裕等處降戶，仍賜上田千畝及牛具農作。立之自耕食，終其身焉。
〈按：古言「歲寒知松柏，風疾識勁草」。夫天地有勁草、松柏，則真氣常伸；國家得義士、忠臣，則餘芬不盡。蓋血性所貫注，實可以維國脈而係人心。故晉之亡也，不亡於零陵禪位，而亡於陶潛之卒；隋之亡也，不亡於煬帝東閣，而亡於君素之殞。由是而降，昭宣被弒，唐未亡也，至承業身死而宗墟；帝昱自沉，宋未亡也，必信國殉難而祚絕。不然，姓既更矣，物既改矣，之數人者，史冊猶係以晉、係以隋，係以唐、宋，何為者？既係之以晉、隋、唐、宋，即謂之晉、隋、唐、宋未亡也可。今考夏國之亡，宗室如李楨，屈膝降矣；世將如甘卜，率屬歸矣；貴胄如高智耀，亦始拒而終臣矣；他若豪士謝睦歡、術速忽裏輩，莫不攀鱗附翼以就功名。獨立之身辱下僚，心懷故國。跡其桑梓貧居，耘耔自食，與晉處士夫耕於前、妻鋤於後，高風同千古焉！西夏小邦，具此亮節，向非乾順、仁孝重學尊儒遺澤所留，焉能致此乎？嗚呼！宗社可夷，版籍可歸，惟斯忠義之氣不可以一朝滅。是則強敵為之氣索，故國藉以生光者也！餘特書其事於篇末，以見弱主雖亡其國，孤臣未沒其心雲爾。〉
　論曰：「夏自思恭定難，肇錫軍名；漢隱酬勳，大啟土宇；子孫更臣五代，夏綏撫有百年，蓋李氏之造邦歸矣。宋興以後，曆彝興、克睿、繼筠，屢建膚功，頻膺寵秩，允茲卜世，永作西藩。迨繼捧歸朝，西平失緒，拓跋之鬼不其餒。而繼遷奮袂窮荒，稱戈漠北，既恢舊物，復創新圖，雖係雄謀，聿由先烈。德明貌稱恭順，而竊帝國中，追尊父號，已非純臣。元昊幼具梟姿，長隆凶緒，始為逆子，繼作賊臣，人盡得誅，法豈容貰？祿山腸潰於床，全忠刃出於背，君子謂其有餘辜焉。諒詐弱而能強，秉常失而旋復，天固未欲亂夏國也，斯強臣悍後不使長其奸乎？乾順享國最長，拓地最廣。然臣宋、臣遼、臣金，一身而事三姓，高無賴、馮長樂其先導與？仁孝文治有餘，武備不足；純佑秉姿忠厚，處事優柔。一見脅於權奸，一受戕於宗室，夏業中衰於是乎始。安全親為大逆，妄竊鴻名，毒甚楚圍，惡彌周帶，又復私懷小忿，尋難同盟。遵頊承之，禍連不解，殫其民力，竭其資財，兩世窮兵，干戈自及。天道好還，理固然耶。德旺時移勢去，災害頻仍，雖有良謀，難回積弱。見也立，甫逾年，身旋為虜，洵乎天之所廢，人不能興已。考其立國三百四十餘年，專事詐虞，不崇信義。然能周旋五代，終始遼、金，豈瞬息之螢光，乃霸圖之翹楚。倘有良史，悉其遺事，勒為成書，果紀、傳、表、志俱詳，則禮樂，典章俱在，容可作千秋之法戒，豈特備列國之史乘已哉！」
