
政和六年、夏雍寧三年春二月，仁多泉城降於熙河將劉法，法屠之。
童貫使劉法合熙、秦之師攻仁多泉城。守將遣使請救，乾順命晉王察哥將兵援之。察哥聞法名不敢進，城中孤守月餘，力竭出降。法受而屠之，死者三千餘人。
〈按：殺降，兵家所忌；屠之，虐更甚矣！異時，統安之敗，法不得其死，宜哉！秋七月，李訛𠼪被獲，伏誅。〉
訛𠼪在夏國漸用事，與子遇昌常引兵入寇。至是，入邊偵事，為熙河邏卒所獲。徽宗詔誅之，函其首於甲庫。
冬十一月，破靖夏城，屠之。
自紹聖、崇寧，節次進築，夏南境地僅存五、六千里，居民皆散處沙漠、山谷間，涇原又築席葦平為靖夏城，形勢更蹙。乾順大舉兵攻之，時久無雪，先使數萬騎繞城踐塵漲天，潛穿濠為地道入城，城陷，盡屠之，以報仁多泉之役。《周禮》曰：屠者，暴之也。劉法屠仁多泉城，夏人屠靖夏城，遞相報復，無時休息，率土地以食人肉，其禍慘矣，其罪甚矣！然非夏之跋扈，實宋之自取也耳。
攻石尖山，兵潰。
先是，種師道築安平寨，乾順遣重兵據寨水源，渭州都監郭浩率精騎數百奪之。兵退，轉攻石尖山。浩復昌陣而前，流矢中左脅，不拔，奮力大呼，諸軍從之，夏兵不能禦，遂潰。
十二月，遣使入貢。
時中國以熙河進築功成，進執政等官，使副廷見，並加詰責，怏怏而回。
政和七年、夏雍寧四年春二月，種師道帥師克藏底河城。
師道率陝西七路兵共十萬征藏底河城，期以旬日必克。既薄城下，城中守備固，攻之不破，至八日，師道斬不用命者，安邊巡檢楊震率壯士先登，斬級數百，眾乘而上，守城卒驚潰，遂克之。
〈按：藏底河城小而堅，夏人恃以為固，師道八日克之，功亦偉矣！然亦見地利之不足恃也，負險者可以鑒矣。〉
夏四月，鄜延將劉延慶破成德軍，大首領賞屈被執，西蕃王子益麻黨征內降。童貫又使延慶襲破成德軍，擒賞屈，黨征等遂舉眾降。
重和元年、夏雍寧五年春二月，圍震武軍。
震武，即古骨龍城，童貫進築賜名。地在山峽中，熙、秦兩路不能餉。自築城後，夏國數以兵爭，殺知軍事李明，時熙河、涇原、環慶同日地震，民心慌亂，乾順遣兵從善治堡入圍之。知軍孟明出鬥被創，危甚，熙河將劉法率兵赴援，圍乃解。
夏四月，入丁星原大掠。
丁星原在乳酪河西，距湟州綏遠關四十里。初，劉法解震武圍，於瞎令古城北連築德通、石門兩堡。乾順畏逼，遣兵入丁星原圍之，見禦備固，旁掠六日而還。徽宗詔再築靖夏、伏羌、制戎等城為備。
　史臣曰：「雍熙元年，復以銀、夏、綏、宥四州授李繼捧，自後四州之地不復領職方。熙寧始務闢土，而種諤先取綏州，韓絳繼取銀州，最後李憲取蘭州，沈括復取葭蘆、米脂、安疆、浮圖等寨。迨元祐更張，仍以葭蘆四寨給賜夏人，而分畫久不能定。紹聖遂罷前議，督諸軍乘勢進討。自三年秋，迄元符二年冬，凡陝西、河東建州一、軍二、關三、城九、寨二十八、堡十。崇寧、政和間，陶節夫、鍾傳之徒又建仁多泉、靖夏等城。雖夏人浸衰，而中國之民力亦重困矣。」
六月，築割牛城，廓州防禦使何灌襲之，城不守。
乾順見中國進築不已，於癿六嶺分界處築割牛城，屯重兵守之，為東南捍蔽。童貫使灌由膚公城夜出兵襲據之。貫以聞，賜名「統安」。
宣和元年、夏元德元年春三月，敗熙河經略使劉法軍於統安城，殺之。復圍震武。
統安深入夏境，童貫得之，謂可制夏人死命，乃遣劉法進取朔方。法不欲行，貫強之曰：「君在京師，親受命於帝，自言必成功，今難之，何也？」法不得已，引兵二萬至統安。乾順令晉王察哥率步騎萬餘為三陣，以當法前軍，別遣精騎登山出其後。大戰移七時，法兵饑馬渴，死者甚眾，前軍楊惟忠、後軍焦安節、左軍朱定國等皆敗。法乘夜遁，比明，走七十里，至蓋朱危，守兵追之，墜崖折足，一負擔軍斬之。察哥見法首，惻然語其下曰：「劉將軍前敗我於古骨龍、仁多泉，吾嘗避其鋒，謂天生神將，豈料今為一小卒梟首哉！其失在恃勝輕出，不可不戒。」遂陷統安，進圍震武。震武頻受兵，熙、秦兩路疲於奔命，蕃、漢苦之。至是將陷，察哥曰：「勿破此城，留作南朝病塊。」遂引還。
　史臣曰：「是役死者十萬，貫隱其敗，以捷聞，宣撫使以下受解圍賞者數百人，不知夏人實自去也。諸路所築城寨皆不毛，夏所不爭之地，而關輔為之蕭條，果如察哥之言。」
夏四月，戰於蕭關，敗績，遂棄永和等三城。
震武圍既解，童貫始命種師道、劉仲武、劉延慶將兵出蕭關，夏兵拒之，不勝，遂破永和寨；圍割遝城，城中兵出戰，又敗；逐北至鳴沙，夏兵已棄城走，師道等無所見而回。
五月，復圍震武軍，不克。
察哥因童貫兵進鳴沙，復至震武，日夜百道攻之，城中危甚。會貫兵還救，乃退。
六月，以遼國書請和於鄜延。
初，乾順恃茶山鹽鐵之利及橫山諸族帳勁勇善戰，用以抗中國。自童貫領六路軍事督諸將進築軍壘，立堡寨，盡得山界部州，已失所恃。及永和、震武之敗，疆地日蹙，兵勢亦衰，遂以遼國書致鄜延帥劉韐，請納款謝罪。眾疑為詐，韐曰：「兵興累年，中國尚不支，況小邦乎？彼方新敗，其眾甚疲，懼我再舉，故款附以圖自安耳。」密疏以聞，徽宗詔許之。已，乾順故愆期，久之方使人再請。韐戒之曰：「朝延方事征討，吾為汝請命，毋若異時邀歲幣，軼邊疆，以取威怒。」使臣懼聽命。
秋八月，遣使上誓表，棄所與誓詔而還。
自夏國納款，陝西六路兵皆罷，乾順遣人進誓表。時童貫已入為太傅，以誓詔授使者。使辭不取，貫迫館伴強與之。使持還，及境，仍棄之於道。
冬十月，遺使入賀天寧節。
先，夏使所棄誓詔，鄜延帥賈炎得而上之，童貫大慚，忿將請兵合討，會賀節使入，乃止。
〈按：西夏賀節使自是正史不書。〉
宣和二年、夏元德二年春三月，日承氣，立妃曹氏。
曹氏，曩霄時把關太尉曹勉孫也。年十四入宮，性溫柔貞靜，動以禮法。常侍仁安公主，主素嚴肅，氏身承起居，順適其意，因勸乾順納之。始命為才人，至是進位賢妃。
冬十一月，封宗室子仁忠為濮王，仁禮為舒王。
仁忠父景思嘗從秉常於木寨，當河津阻絕，罔萌訛等潛使窺伺，欲施鴆毒，景思左右抗護，以計脫者再，秉常德之。已復位，欲加顯擢，為梁氏父子阻抑，不遂誌。死時仁忠二人尚幼，及長俱通蕃、漢字，有才思，善歌詠。始任秘書監；繼擢仁忠禮部郎中、仁禮河南轉運使；至是，二人自陳先世功，乃晉爵。
宣和三年、夏元德三年，遣使約遼兵入寇。
北方女真部完顏氏，世居混同江之東，南接高麗，北鄰室韋，西界渤海鐵甸，東瀕海，在夷狄最微。建隆中，嘗獻馬。自天聖後，役屬於遼，不復入貢。傳至阿骨打，政和中始叛遼，取寧江州，遂稱帝，建國號「金」，更名「旻」。中國遣馬政、趙良嗣等浮海使金，約攻遼國，以復燕、雲。乾順聞之，遣使如遼，約先舉兵入寇，遼主不許。
宣和四年、夏元德四年春三月，遣兵援遼西京，不及。
金將斜也、斡離不等破遼西京，追遼主於乙室部，不獲，西京復拒守。乾順遣兵五千為援，甫出境，聞金將謀良虎已破西京，順遂還。
夏四月，金降將耶律坦犯境，以兵備河西。
坦奉金將斜也命，將兵脅降遼西南招討使所屬諸部，直至夏境，聲勢甚盛。乾順遣兵備河西諸郡，坦解去。
五月，遣大將李良輔救遼，破金兵於天德軍。
遼山西城邑諸部，盡降於金。乾順聞遼主走保陰山，遣良輔將兵三萬救之。次天德境，金都統婁室遣將突撚、補攧以騎二百為候，良輔擊之殆盡，知金兵將大至，設伏以待。未幾，金將阿土罕以數百騎來攻，伏發殲之，阿土罕棄馬越山得脫。張時泰曰：「當時遼、金之不敵，審矣。夏人何以救為哉？曰：彼但知救災恤鄰之義，強弱非所論也。嗚呼！觀夫夏人此舉，則其磊落光明，固非宋之助叛攻鄰者比也。」
〈按：拓跋起自西陲，其戰爭攻取，散見史冊，鮮有以「救」書者，惟石晉時李彝興兵掠契丹，以牽制其侵晉之師，《綱目》書之曰「救」。夫是時晉力未衰，尚可無藉於救，而已特書予之。若遼國為宋、金交攻，高麗坐視，部族離心，勢窮援絕，獨乾順毅然出師，星馳赴難，較之彝興殆有進焉。後日宜水之敗，乃天不祚遼耳，豈戰之罪耶？〉
六月，進軍宜水，與金將斡魯、婁室兩軍戰，敗績。
良輔既勝金軍，時久雨，謂金兵怯，恃眾不備。已，聞婁室出陵野嶺，留將拔離速扼險來拒，遂縱兵渡宜水，為方陣前突。婁室分軍為二，迭出迭入，轉戰三十里，將近宜水，金都統斡魯軍又至，從旁合擊。良輔大敗，死者數千人，退走野谷，渡澗水，水暴至，漂沒不可勝計。
秋七月，遣使問遼主起居。
遼主既失西京及沙漠以南，遂由訛莎烈走石輦驛。金將蒲家奴追敗之，遼主悉棄輜重走。乾順遣大臣曹價奔問起居，饋以糧糗。
宣和五年、夏元德五年春正月，復發兵救遼。次可敦館，不得進。
乾順奉遼主命，遣兵屯於可敦館，相為聲援。金將婁室以兵戍朔州，築城霸德山。阻之，不得進。
〈按：夏與金兵勢懸殊，乾順不畏宜水之敗，復出師為遼聲援，霸德山之阻，乃力之不足，非心不誠也。書「復發兵」，書「不得進」，皆原其心而恕之。〉
夏五月，遣使迎遼主於雲中。
金都統斡魯遣斡離不、銀術可等襲遼主於陰山，諸王、妃、女悉被擄，遼主偽使乞降，而西走雲內。乾順知車駕瀕河，遣使往迎，請臨其國。金人來誘叛遼。
六月，遼使冊為夏國皇帝。因徵兵，不應。
先是，斡離不追遼主至天德，遣使諭夏國，許割地議和，以沮救遼之心。遼主左右頗有知其事者。及遼主謀奔河西，中軍都統蕭特烈、同知檢點司事耶律懷義等諫，不聽，渡河次於金肅軍北。金候人吳十等偵言夏國已迎護遼主渡大河矣。斡離不又遺乾順書曰：「奉詔有云：夏王，遼之所出，不渝終始，危難相救。今茲已舉遼國，若能如事遼之舊以效職貢，當聽其來，若遼主至彼，可令執送，割地酬勳。倘有疑貳，恐生後悔。」書至，會遼主遣使冊乾順為夏國皇帝，命益發兵來衛。乾順不應。
〈按：匹夫不可奪誌，矧一國之主哉！當乾順救遼之時，問起居，請臨幸，苟守此誌不渝，金源雖狡，焉得致之。乃始懼兵威，繼貪土地，漸易初心，頓忘舊好。雖金人實誘之，而乾順之為德不終，亦無所辭罪矣。〉
宣和六年、夏元德六年春正月，奉表稱藩於金。金賜以遼西北地。
乾順既與遼異，遣御史中丞芭裏公亮奉表金主，請以事遼之禮事金，因受賜地。金都統粘沒喝承制，割下塞以北、陰山以南、乙室耶刺部吐淥濼西之地與之。濼西，本拓跋地，向為遼侵取者也。
〈按：此夏國臣金之始。既稱藩，復得地，其叛遼益著矣。〉
三月，上誓表於金。
乾順得金賜地，復遣芭裏公亮獻方物，上誓表曰：「臣乾順言：今月十五日，西南、北兩路都統遣左諫議大夫王介儒等齎牒奉宣，若夏國追悔前罪，捕送遼主，立盟上表，仍依遼國舊制及賜誓詔，將來或有不虞，交相救援者。臣與遼國世通姻契，名係藩臣，輒為援以啟端，曾犯威而結釁。既速違天之咎，果罹敗績之憂。蒙降德音以寬前罪，仍賜土地用廣藩籬，載惟含垢之恩，常切戴天之望。自今以後，凡於歲時朝賀、貢進表章、使人往復等事，一切永依臣事遼國舊例。其契丹昏主今不在境，至如奔竄到此，不復存泊，即當執獻。若大朝知其所在，以兵追捕，無敢為地及依前援助。其或徵兵，即當依應。至如殊方異域朝覲天闕，合經當國道路，亦不阻節。以上所敘數事，臣誓固此誠，傳嗣不變，苟或有渝，天地鑒察，神明殛之，禍及子孫，不克享國。」
閏三月，金使來賜誓詔，更遼禮以受。
金主遣王阿海、楊天吉賜誓詔，曰「維天會二年，歲次甲辰，閏三月戊寅朔，皇帝賜誓詔於夏國主乾順：先皇帝誕膺寶籙，肇啟皇圖，而卿國據夏臺，境連遼右，以效力於昏主，致結釁於王師。先皇以為忠於所事，務施恩而釋過。迨眇躬之纂紹，仰遺訓以遵行，卿乃深念前非，樂從內附，飭使軺而奉貢，效臣節以稱藩。載錫寵光，用彰復好，所有割賜土地、使聘禮節、相為援助等事，一切恭依先朝制詔。其依應徵兵，所請宜允。三辰在上，朕豈食言？苟或變渝，亦如卿誓。垂遠戒諭，毋替厥誠」。故事：遼使至國，以臣禮見。乾順欲依舊禮，阿海不肯，曰：「遼與夏甥舅也，故夏主坐受使者之禮。今大金與夏國君臣也，見大國使者當如儀。」爭數日不決，乾順乃起立受焉。自後，見金使皆如之。
〈按：更遼禮受，醜乾順也。乾順再表奉金，請以事遼為例。至是，竟以臣禮見，其屈己不已甚哉！秋七月，以兵侵武、朔二州。〉
武、朔，遼山後地。金取武州歸宋，朔州守將韓正亦舉城內附，中國築固疆等堡為守。乾順數以兵攻之，宣撫使譚稹遺部將李嗣本督兵出戰，相持數日不解。
九月，子仁孝生。
仁孝，曹妃所生。生時異光滿室，成安公主見而愛之，請名「仁孝」，令保母持至宮中，時撫摩不忍釋。
冬十月，謝金誓詔，且以宋侵賜地告。
乾順遣使奉表至金，謝賜誓詔，並訴所受新割地為宋人侵略，求援。金主詔曰：「省所上表，具悉。已命西南、北兩路都統府從宜定奪。」使賀金天清節。
天清節，金主晟誕也。夏使次於宋使、高麗使後，賜宴亦如之。
〈按：此西夏賀金節之始。〉
十一月，金人索遼戶口，歸之。
初，乾順乘遼之敝，侵掠沿邊戶口貲孥。及受金割地，曾約非其境內者，願還所掠。久之不歸，金主詔副都統斡魯曰：「夏人數以宋侵賜地求吾援兵，或不欲盡歸戶口，沮吾追遼主事也。今後在夏戶口，其盡索無遺。」乾順知不可止，乃悉歸之。
十二月，遣使入貢。
〈按：西夏入貢使，自是正史不書。〉
宣和七年、夏元德七年春正月，始賀金正旦。
乾順表略云：「斗柄建寅，當帝曆更新之旦；葭灰飛管，屬皇圖正始之辰。四序推先，一人履慶。恭惟化流中外，德被邇遐。方熙律之載陽，應令候而布惠。克凝神於突𡪿，務行政於要荒。四表無虞，群黎至治。爰鳳闕屆春之早，協龍廷展賀之初。百辟稱觴，用盡輸誠之意；萬邦薦祉，克堅獻歲之心。臣無任」云云。大使武功郎沒細好、副使宣德郎季膺等奉表以聞。
〈按：此西夏賀金正旦之始。〉
二月，遣使如金奠慰並賀即位。
金太祖葬於和陵，乾順奉表致奠，並賀太宗即位。時藩使館見儀未有定製，使至逾月，殿中少監劉筈始詳定焉。
秋八月，金兵來侵。
遼主延禧被獲，都統林牙耶律大石率所部西走。金諸帥訛傳乾順約大石取山西諸郡，因縱兵入境，掠取人畜。乾順遺書婁室責之，都統完顏希尹以聞，金主命嚴備之。
〈按：夏之事金，未有失禮。乃前索戶口，茲肆侵掠。是夏之臣金，非求福，直求禍矣。雖然貪一時之利，棄百年之好，結虎狼之鄰，基他日之禍，中國且然，於夏何責哉！〉
九月，世子仁愛卒。
仁愛幼聰穎，長多材藝。初，金兵破遼，遼主西走，即慟哭，請兵赴援；宜水之敗，咄嗟者累月；及乾順臣金，泣諫不聽，悒鬱而卒。
〈按：仁愛因遼亡，飲恨不肯臣金，憤恚而卒，可謂能知大義者。乾順何心有愧於其子多矣！遼成安公主卒。公主傷遼亡，又痛世子，不食卒。〉
〈按：不書後某氏，而曰「遼公主」，著其心乎遼也。心乎遼，故小鞠䩮書「遼將」，耶律大石書「遼臣」，後書「遼公主」，皆所以予義也。〉
冬十月，使賀金天清節。
時金人潛分兩路伐宋，軍務旁午。夏使與宋使俱不得見，就館賜燕而還。
〈附：《金史·宗翰傳》：太宗欲罷陝西兵，諸將不可，曰：「陝西與西夏為鄰，兵不可罷。」宗翰曰：「初與夏約攻宋陝西，夏人不應。今宜先事陝西，略定五路，既弱西夏，然後取宋。」考太宗伐宋在天會三年，約夏夾攻，《本紀》不載。〉
十二月，遣使入賀正旦。乾順聞欽宗即位，遣使表賀，且覘虛實。
〈按：西夏賀正使，自是正史不書。〉
