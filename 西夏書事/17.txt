
慶曆三年、夏天授禮法延祚六年秋七月，請契丹兵入寇，契丹不許。
曩霄迎契丹旨議和，及邵良佐來議，反不承納。至是，如定等奉使未還，意為中國羈留。潛令點集兵馬，遣使契丹，請出師南伐，契丹主不許。
〈附：李氏《長編》：秋七月，賜鄜延部署王信器幣。初，延州龐籍於吳朝谷創石嘴堡，夏人以兵二千入寇，信擊敗之，故有是賜。考《宋史·仁宗紀》及信本《傳》，不載此事。〉
八月，從契丹伐呆兒族。
契丹夾山部落呆兒族，不順命，契丹討之，不克，命曩霄會兵討擊，破其眾，擄獲頗多，契丹主專之，不以分給。使臣如定聿舍等還。
如定等入朝幾兩月，要求無厭，兩府諭之不服，與押伴殿中丞任顓往復辨難，顓屢以大義折之，始辭屈，請還。然和議卒未定也。
九月，月入東井。
星月相犯，占者云：「大臣憂。」寧令野利旺榮及弟遇乞得罪死。
曩霄性忌刻，多詭計，左右用事之臣，有疑必誅。自王嵩間入，忌旺榮有二心，因事誅之，滅其家。其弟遇乞常守天都山，號「天都大王」，與曩霄乳母白嫗有隙。遇乞嘗引兵深涉漢境數宿，白嫗乘間譖其欲叛，曩霄疑而未發。種世衡誘得西酋蘇吃囊，厚遇之。吃囊之父得幸於遇乞，世衡許吃囊金帶錦袍，緣邊職任，使盜遇乞寶刀，刀乃曩霄所賜者。世衡倡言遇乞內投，以刀為信，今為白嫗譖死，乃越境設祭，為文書於版，多述野利兄弟有意中國，並敘涉境相見之歡，哀其垂成而失，入夜令人持其文雜紙幣焚之，照耀川谷。西人走視，悉取所委祭具、銀器千餘兩，並得所賜刀及紙灰中板，其文尚未滅，以獻曩霄。曩霄見刀信之，遂奪遇乞兵，賜死。遇乞兄弟有大功，死不以罪，自此君臣相猜，至不能軍。
〈按：《綱目》罪辭有三：有罪，今罪也；以罪，前罪也；得罪，非所罪而罪也。旺榮、遇乞為夏虎臣，因間被殺，是曩霄自去其羽翼矣。書「得罪」，以見死非其罪，著曩霄之不明也。〉
團練使訛疥侵環州，為蘇家族薛乞所執。
曩霄雖使議和，然時縱兵窺伺環慶等路，訛疥怨其兄訛乞內降，擅眾侵掠環州，蘇家族巡檢、三班奉職薛乞誘執以獻。出兵窺涇原。
曩霄以陝西四路惟涇原川原平曠，步騎易入。時陝西四路經略、安撫、招討使鄭戩行邊至鎮戎軍，趣蓮花堡，天寒，與僚佐置酒。會曩霄自黑山擁兵近塞，戩令按兵勿追，曩霄愕視，謂其下曰：「我已納款朝廷，何用此公護諸將？」乃引還。
冬十月，侵党項，契丹遣使來詰，不聽。
曩霄建官置兵，不用祿食，每舉眾犯邊，一毫之物，皆出其下，故風集雲散，未嘗聚養。然抄掠所得，亦盡以給眾，兵力雖盛，用度時窘，輒侵党項邊，資以自給。契丹使延昌宮使高家奴詰讓，曩霄不聽。
十一月，表請入售青鹽。
初，使人如定等回，中國許以歲給數不過十萬，及秘書丞張子奭、右侍禁王正倫持詔諭使稱臣，曩霄禮待甚倨，強為要索，子奭等應許給賜至二十五萬，始放還。又附表請以青鹽十萬石歲售縣官。秘閣校理孫甫言：「西鹽數萬石，其值不下緡錢十萬。朝廷已許歲賜二十五萬，若又許其賣鹽，則與契丹物數相當，使契丹聞之，不更生其貪得之心乎？」仁宗用其言，不許。
誘党項諸部叛契丹。
曩霄本與契丹約相左右以困中國，及劉六符求割關南地，中國遣知制誥富弼報之，兩進誓書，復相和好。曩霄怨契丹背約，坐受所益歲幣，於是有隙。及伐呆兒族，又忿契丹不分虜獲，潛誘山南党項諸部及呆兒族八百戶，盡叛契丹，陰附於己。
〈按：《續綱目》書契丹、党項諸部叛附於夏，不書「誘」也。然曩霄曾侵党項，契丹遣使讓之，則党項應德契丹而怨曩霄，何遽棄好事仇，此必曩霄有以致之，故書「誘」以誅其隱。〉
十二月，復遣張延壽入議和事。
曩霄所求諸事，中朝皆未之許，又遣延壽持書至中國議。雖肯上表稱臣，而書中年用甲子，國號止易一字，仍欲通市青鹽及自貿易，又乞增歲賜至三十萬。仁宗仍令任顓押伴，禮折之。
契丹築威塞城，遣呆兒族擾之。
契丹主聞曩霄怨望，遣北院大王耶律候哂巡視西邊沿河要地，盡修堡寨。又於天德軍壓夏境，增築威塞城備之。曩霄使呆兒族降戶時出侵擾，殺其役卒。
契丹復城河清軍及金肅州，以兵爭之，不克。
自李氏歸順契丹，使介往來，特開逕路以趨上京。是時謀伐夏國，徙民五百戶，建河清軍；復割燕民三百戶，置金肅州。曩霄遣兵二千餘爭之，不克而返。
慶曆四年、夏天授禮法延祚七年春正月，獻於契丹。因契丹築威塞城，借是以覘喜怒也。
二月，侵青澗川。
曩霄欲先割地，然後議和，遣眾於延州界上，修築城壘，廣占邊境。見疆吏不敢與爭，遂縱蕃騎數百掠青澗川，為左班殿直折保忠所敗。保忠，西界蕃部馬山，內附賜名者也。
使臣張延壽還。
三月，以兵掠秦州。
延壽屢向押伴任顓要索，顓密以陳仁宗，惟許榷場及添歲賜五萬，餘不許。延壽還，曩霄以兵臨秦州之平川，族戶一千餘帳，焚掠殆盡。
〈按：前書「還」，誌要求之無厭也；此書「還」，罪忿兵之遽起也。〉
夏四月，契丹山西五部來降。
北方黑水之西為連山，亦曰「夜來山」。其西有五大族，各自為部，胡人謂之山西族。北與黑水胡、南與塔坦接境，最為勁悍，素屬契丹。曩霄自臣中國，數以詔命臨之，其節度使屈烈等舉其五部來投，契丹主遣使責還，曩霄不遣。
圍青澗城。與宣武副都頭劉嶽戰，不勝。
五月，契丹討党項，遣兵援之。
契丹主以党項叛，遣南面招討羅漢奴率所部討之。党項乞援，曩霄發兵助戰，殺契丹招討使蕭普達、四捷軍詳穩張佛奴等。契丹主怒，征諸道兵會西南邊，討夏國。
〈按：「討」而書「援」，罪援者也。遣使如阻卜乞師，阻卜執送契丹。〉
曩霄聞契丹集兵聲討，遣臣窊邑改請兵於阻卜。阻卜酋長烏八執使者送於契丹，且請以兵助。契丹主出駐永安山，使延昌宮使高家奴，以伐夏告於中國。
六月，遣使入獻，始上誓表稱臣。
曩霄議和經年，中國遣張子奭諭：還前侵延州地，慢不肯聽。及獲罪契丹，始遣尹與則、楊守素入京貢獻，上誓表言：「兩失和好，遂曆七年，立誓自今，願藏盟府。其前日所掠將校民戶，各不復還。自此有邊人逃亡，亦毋得襲逐。臣近以本國城寨進納朝廷，其栲栳、鐮刀、南安、承平故地及他邊境蕃漢所居，乞畫中為界，於內聽築城堡。朝廷歲賜絹十三萬匹、銀五萬兩、茶二萬斤；進奉乾元節回賜銀一萬兩、絹一萬匹、茶五千斤；賀正貢獻回賜銀五千兩、絹五千匹、茶五千斤；仲冬賜時服銀五千兩、絹五千匹，及賜臣生日禮物銀器二千兩、細衣著一千匹、雜帛二千匹。乞如常數，無致更改，臣不敢以他事相干。乞俯頒誓詔，世世遵承，永以為好。倘君親之義不存，臣子之心渝變，使宗祀不永，子孫罹殃。」守素進表訖，即請早回本國。仁宗以其言辭不順，遲留久之。諫官餘靖以為言，乃遣回。朱子曰：「天聖中曹瑋語王瑋曰：『君當留意邊防』，因以元昊桀悍狀語之，時德明尚無恙也，其言至寶元而驗。元昊以逆雛犯順，忘食肉衣綺之恩，肆猾夏亂華之虐。陷將約和，範雍不能悉其詐；部人偽順，士彬不能察其奸；好水之師，任福不能遏其勢；定川之役，懷敏不能攖其鋒。自韓範行邊，戰守大備，將士始有稟承。以鄜延一路觀之，狄青擊之保安，許懷德破之永平，入金明則見困於周美，犯延州則見摧於王信。以河東一路觀之，在建寧，則張亢易旗以誤敵；在府州，則張旨築城以捍禦。以環慶、涇原觀之，和市在白豹，任福破之；蕃騎在三川，王珪敗之；及大順既城，青澗起築，地皆可守，人習弓弩。於是蛇豕喪膽，犬羊屏息，議和之使至於境上者一，至於范仲淹者再，至於龐籍者亦再。然猶狡黠多端，誠偽參半也。暨夫遣使奏事者四，納款者一，然後跋扈之氣消，戰爭之志息，始而帝，繼而男，終而臣矣。」
〈按：此西夏復臣中國之始。〉
秋八月，使如契丹，契丹執之，以兵窺唐隆鎮。
夏國唐隆鎮所居嘉舒、克順等七族，舊屬府州，逃入西界。曩霄入寇時，又掠麟、府人戶，安置其地，生齒日繁，分為十四族。是時曩霄雖與契丹異，猶遣使朝貢。契丹主責以納叛背盟罪，使抗對不屈，羈之弗遣。曩霄復使人貢，詢以事宜，不肯實告，契丹主執而笞之，發兵屯寧仁、靜寇兩鎮，待河凍即過唐隆掠取戶口。曩霄知其謀，遣兵沿河嚴備之。
九月，使請誓詔。
夏界連接諸蕃，有茶數斤可易羊一口。曩霄於茶數尤多邀索，中朝許以五萬斤，下三司擬取往年賜夏國大斤茶色號，定為則例。知制誥田況力爭之。曩霄知不可得，遣楊守素、尹與則入請誓詔。仁宗賜詔曰：「朕臨制四海，廓清萬里，西夏之土，世以為胙。今乃納忠悔咎，表於信誓，質之鬼神，要之日月，及諸子孫，無有渝變，申復墾至，朕甚嘉之。俯閱來誓，一皆如約。宜明諭國人，藏之祖廟。」
冬十月，契丹來伐，拒戰於賀蘭山，敗績。
契丹主親將騎兵十萬，出金肅城；遣皇太弟、天齊王重元為馬步軍大元帥，將騎兵七千出南路；北院樞密使、韓國王蕭惠將兵六萬出北路；東路留守、趙王蕭孝友率師以從。夏國與契丹僅隔大河，向無城堡可守。契丹兵三路濟河，長驅直入四百里，無人跡，據得勝寺南壁以待。曩霄遣党項諜者出覘敵，契丹獲之，射鬼箭。遂以左廂兵潛屯賀蘭山北。蕭惠遣殿前副檢點蕭迭裏得、護衛經宿直古迭縱兵搏之，曩霄親率兵掩擊，圍之數重。迭裏得奮勇力鬥，左右馳射，躍馬直擊中堅，夏眾不能當，大潰而退。
〈按：前書契丹攻涼甸，此書「伐」，罪夏也。有罪，則雖夷、狄相攻亦書「伐」。誘契丹進兵至河曲擊敗之，遣使請和。〉
曩霄既敗，率殘眾謹守賀蘭，見契丹兵日益，遣使至軍中奉表謝罪請降。契丹主遣右夷離堇蕭滴冽來覘誠偽，滴冽為陳禍福，曩霄請退師十里，俟收叛黨以獻，且進方物。契丹主命北院樞密副使蕭革迓之，進軍次於河曲，曩霄親率党項諸部待罪，契丹主命革詰以納叛背盟故，賜之酒，許以自新。蕭惠進曰：「夏人忘奕世恩，萌奸計，今車駕親臨，大軍並集，天誘其衷，使彼來迎，天與不圖，後悔何及！」契丹主猶豫未決。曩霄以未得成，言退三十里候之。凡三退，將百里。每退必赭其地，契丹馬無食，因許和。曩霄又遷延數日，度其馬饑士疲，潛立拒馬於河西，突蔽盾前搏。蕭惠督數路兵掩擊，殺數千人。曩霄走，惠又麾先鋒為左右翼邀之。曩霄以殘卒千餘潰圍出，忽大風起，飛沙眯目，契丹陣亂，縱兵急攻，惠軍敗，蹂踐死者不可勝計。復攻南壁，契丹主亦敗。入蕭孝友寨，執鶻突姑駙馬蕭胡睹及近臣數十人，盡獲契丹主器服乘輿。已，遣使請和，願歸俘獲，契丹主亦送還前所留使人。
　史臣曰：「曩霄之事契丹，雖世為甥舅，烏足得其志哉！興、靈負遠，納叛侵疆，乘隙輒動，貢使方至，事變隨生，問罪興師，自將親征，勝則無奇，敗則有悔。昔趙諮對魏主曰：「大國有征伐之師，小國有備禦之固。亶其然乎。」
〈按：曩霄此舉，直以待宋者待契丹矣。是時遼主以十萬眾直逼賀蘭，誌吞平夏，而曩霄乞降以驕其師，退兵以示之弱，直待契丹士困馬疲，成功一戰，而乘其全勝之勢，即作請和之舉，使契丹不得不從，與前之款宋者若出一轍，豈非玩二國於股掌上乎？然宋之許和，尚有契丹為之先容，若契丹之和，直自與和耳，其不競更出宋下矣噫！〉
十一月，入獻契丹俘。仁宗詔，止受表而卻其俘。
〈按：春秋時諸侯討四夷之罪，則獻俘於王，中國則否。曩霄獻俘，其遵此禮歟？非也。蓋以此示威，且欲移禍於宋耳。宋人卻而不受，有以哉！十二月，受冊為夏國主。〉
初，梁適至契丹，契丹主當適面遣使夏國，自言指呼之間，便令曩霄依舊稱臣，及其出兵伐夏，又遣使告宋，以曩霄名體未正，請為中國討之，乞止封冊。至是，朝廷聞契丹已與夏平，乃遣祠部員外郎張子奭等賜冊命曰：「諮爾曩霄，撫爰有眾，保於右壤。惟爾考服勤王事，光啟乃邦，洎爾承嗣，率循舊物。向以稱謂非宜，疆候有言，鄙民未孚，師兵勞戍。而能追念前眚，自歸本朝，騰章累請，遣使緣道，忠悃內奮，誓言外昭，要質天地，暴情日月。朕嘉自新，故遣尚書祠部員外郎張子奭充冊禮使，東頭供奉官、閤門祇候張士元充副使，持節冊命爾為夏國主，永為藩輔，光膺寵命，可不謹歟！」仍賜御衣、黃金帶、銀鞍勒馬，銀二萬兩、絹二萬匹、茶三斤。冊以漆書竹簡，凡二十四，長尺一，藉以「天下樂」暈錦；金塗銀印，方二寸一分，文曰「夏國主印」，龜紐錦綬。金塗銀牌，長七寸五分，闊一寸九分。緣冊法物，皆銀裝金塗，覆以紫繡。約稱臣，奉正朔，改所賜敕書為詔而不名，許自置宮屬。使至京，就驛貿買，宴坐朵殿。朝使至國相見，用賓主禮。然宋使止館宥州，終不復至興、靈，而曩霄帝其國中自若也。劉永新曰：「夏亦得志於宋矣哉！良由宋有天下之始，武功既微；而其繼，北則隙啟契丹，西則難生李氏。正如力弱之人，既以千鈞壓首，復以百鈞縋肩，安能布武而趨乎？宜乎北講兄弟之好，止得為兄；西講父子之歡，半居為父，勢使然也。」
歸契丹俘蕭胡睹。
曩霄獲契丹兵，必劓鼻示辱，故契丹國中每以無鼻為詬誚。胡睹貴戚，曩霄不欲與契丹絕，獨免其刑。契丹主遣同知檢點耶律嫋履持詔索之，經三返，乃放歸。
中書令張元卒。
元至夏不二年，官至太師、中書令。國有征伐，輒參機密。常勸元昊取陝右地，據關輔形勝，東向而爭，更結契丹兵，時窺河北，使中國一身二疾，勢難支矣。既元昊議和，爭之不聽，及與契丹構兵，知所誌不就，終日對天咄咄，未幾，疽發背死。
〈按：張元身率戎夷，構難君父，所誌未競，中道而夭，殆天奪之魄乎！遣使入賀正旦。〉
初，曩霄遣使甚少，中國止以一班行待之。後使人漸眾，始命朝士為館伴，並賜御宴，禮數過優，使益驕慢。是時，遣丁弩關聿則等賀正，聿則故留延州議事，至入朝已二月矣。
