
元符二年、夏永安二年春正月，河東官軍謀取西平府，拒之於藏才山。
嵬名阿埋等至中國獻計，請以三萬人取靈州。於是河東統制張世永令副將折可大領人馬入界，抵藏才山。夏兵迎戰，可大兵不得進。復因遼使至鄜延議事。
初，夏人至邊，每言已於遼國乞和。嗣聞遼使蕭彥昭至中國，因遣使如鄜延，雲欲議事。哲宗詔經略司面諭邊吏：「如有文字，密錄泰報，不得擅接，但雲已申保安軍指揮奏聽朝旨。」
遼殺夏主母梁氏。
乾順年已成立，梁氏專恣，不許主國事。遼主素惡之，故請援輒不應，及表辭怨慢，遣人至國，鴆殺梁氏，命乾順視國政。乾順不敢違，遣首領𠼪勿乜齎宥州牒至鄜延，稱「國母於本月二十日薨」。已令大使令遜嵬名濟、副使謨程田快庸詣闕赴告，並附謝罪表狀。令遜、謨程，皆蕃官名也。哲宗令保安軍卻勿受。
〈按：梁氏專政窮兵，日與中國為仇，罪誠大矣，然非遼之所得殺也。《春秋》齊人殺哀薑，君子非之，況梁氏非薑氏比。乾順幸母之死，以為利，其尚有人理哉？書曰「遼殺夏主母」，交罪之也。〉
二月，為遼人攻拔思母部。
拔思母部，遼國西南招討使所轄。大宋末，與達裏底部頻為遼難，殺四捷軍都監特抹等。左金吾衛上將軍蕭阿魯帶擊降之，已而復叛，遼屢討不悛，命乾順舉兵伐之。
大首領陵結訛遇以兵扼歸漢人於神堆，與鄜延將張誠等戰，不勝。
乾順以中國並建城寨，數遭掩擊，部族離散，歸漢者益眾，令陵結訛遇率數萬眾於神堆及波濟立、魯遜埋諸險要駐營扼之。鄜延鈐轄張誠、劉安自星勒泊、烏延川襲山，斬四千級，降四百餘人，訛遇大敗還。
南路都統軍嵬名律令遺書熙河，請修貢。
蕃部嵬名密齎律令書入熙河，稱夏國欲再遣使乞修貢。經略使孫路上其書，哲宗以擅接夏國文字降路官，以書還使者。
三月，遼遣使為請和，銀州鈐轄令王皆保以兵掠府州。
乾順遣使訃告及修貢俱不納，用嵬名濟等謀，使人至遼國請之。遼主遣簽書樞密院事蕭德崇、禮部尚書李儼入獻玉帶，持書為夏解和，略曰：「粵維夏臺，實為藩輔。累承尚主，迭受封王。近歲以來，連表馳奏，稱南兵之大舉，入西界以深圖，懇求救援之師，用濟攻伐之難。理當依允，事貴解和。蓋遼之於宋，情重祖孫；夏之於遼，義隆甥舅，必欲兩全於保合，豈知一失於綏誠？而況於彼慶曆、元豐中，曾有披聞，皆為止退。寧謂輒違先旨，仍事遠征。倘蔽議以無從，慮造端而有自；則於信誓，諒係謀維？與其小不忍而窮兵，民罹困敝，曷若大為防而善計，世享太平。特戒使軺，敢達誠素。」哲宗命中書舍人郭知章持書報曰：「惟西夏之小邦，實本朝之藩輔。曲加封植，俾獲安全。雖與北嘗有婚姻之親，而在南全居臣子之分。含容既久，變詐多端。爰自累歲以來，無復事上之禮。賜以金繒而不已，加之封爵而愈驕，殺掠吏民，圍犯城邑。推原罪惡，在所討除。聊飭邊防，預修武備，據守要害，控扼奔衝。輒於去歲之冬，復驅竭國之眾，來攻近塞，凡涉兩旬，自取死傷，數以萬計。糧盡力屈，眾潰宵歸。更為詭誕之辭，妄求拯救之力，狡獪之甚，於此可知。采聽之餘，固應洞曉。必謂深加沮抑，乃煩曲為勸和。示以華緘，將之聘幣。禮雖形於原意，事實異於前聞。緬料雅懷，殊非得已，顧於信誓，殊不相關。惟昔興宗，致書仁祖，諭協力蕩平之意，深同謀外禦之情，致欲全除，使無噍類。謂有稽於一舉，誠無益於兩朝。祖宗貽謀，斯為善矣。子孫繼誌，其可忘諸？今者詳味縟辭，有所未諭，輒違先旨，諒不在茲。如克念夫前徽，當益敦乎大信，相期固守，傳示無窮。矧彼夏人，自知困蹙，哀祈請命，屢叩邊關。已戒封疆之臣，密察情偽之狀。倘或徒為空語，陰蓄奸謀，暫示柔伏之形，終懷窺伺之志，則決須討伐，難議矜容。若果出至誠，深悔前罪，所言可信，聽命無違，即當徐度所宜，開以自新之路。載惟聰聽，必諒悃衷。」使者甫出境，乾順令令王皆保出兵，突入府州境，殺掠人民，與知州折克行戰，被擒。
〈按：周氏《發明》謂：「是役也，遼有恤鄰之誼。」故《續綱目》以書「人予之」。夫夏於遼、宋中間屢造兵端，然宋常為敵，而遼時為援。故夏兵勝，則遼乘之以肆要求；夏勢衰，則遼因之以示排解。雖救難恤鄰，《春秋》賢之，而遼之此舉，則未必然也。觀於玉帶之禮方將，鈐轄之師旋出，不必遼人明知其計，已令宋人難以為情。況乎德崇入境，遼亦宿兵北道。時集賢殿修撰張近知瀛州，請出秦甲以伐其謀。兩國之狡，概可見矣。〉
〈附：李氏《長編》：三月丁巳，呂惠卿言討蕩西界魯遜埋勒等處，脅降。蕃戶王固稱係夏衙頭，服事小大王。王差往宥州統領處使充走馬。此事不見《宋史》，且「小大王」《夏國傳》亦無考。〉
夏四月，誅嵬保沒、陵結訛遇等，遣使入告。
初，國中用事臣嵬名阿吳死，仁多保忠等皆統軍在外，嵬保沒與訛遇日勸梁氏開邊。及遼使解和，嵬名濟等勸乾順遣大使嵬名布𠼪聿介入告哀，且謝罪。哲宗令擒二人入獻，即與收接表章。乾順乃以梁氏死歸罪二人，殺之。遣蕃部昌哥遇至順寧寨告其事，且云：「已差大首領慶瑭嵬名科逋、磋邁花結香來計會。今國主恭順，乞朝廷早賜收接。」慶瑭、磋邁，皆蕃官名也。
五月，蘭會正鈐轄革瓦娘內附。
以所部孳畜及部落子隴登等入降，授內殿崇班，賜銀、絹、錢各三百。毀鄜延路烽臺。經略司遣兵追，不及。
六月，復遣使齎牒詣鄜延告哀。
使人兩至鄜延，朝議固卻其表，無以示收納意，令保安軍移牒諭之。乾順遣首領德明雅逋木攀至順寧寨，但有告哀公牒，無謝罪表狀。寨主李子明詰問，使言：「舊例先送告哀牒，然後差使副齎表狀赴闕。」子明以與前議不合，申經略司呂惠卿以聞，哲宗命再牒宥州諭之。
秋七月，赤羊川首領賞羅訛乞內投，監軍訛勃羅追之，敗沒。
賞羅訛乞遣所屬納木乞僧報欲歸漢。知環州種樸以兵迎之，並其家屬百五十餘口，孳畜五千。會勃羅巡視野寨，率千餘騎追擊，為樸所敗，勃羅及首領淚丁訛遇、劄實等被擒。
八月，熙河軍入界，首領仁多洗忠被殺。
洗忠，仁多保忠弟。熙河遣硬探人入界。洗忠挺身鬥，被殺。夏眾出援，奪其屍而回。遣眾圍南宗堡。
初，西蕃阿裏骨死，其子瞎征殘暴嗜殺，部曲離貳。洮州安撫使王瞻率兵取其地，瞎征眾潰，遂自青唐入降。大酋心牟欽氈與董氈妻契丹公主、阿裏骨妻夏國公主迎董氈疏族溪巴溫入青唐，立木徵子攏拶為主。假夏國公主書請援，乾順遣兵五千餘人攻南宗堡。王瞻以熙河蕃兵擊之，乃退。
九月，遣使上謝罪表，以兵入鎮戎軍，殺供奉官陳告等。
宥州移牒云：「人使未獲赴闕，恐有疑阻。又諸路修築城寨、擄掠人口未已，乞即止絕。」哲宗以前寇熙河，牒詞不遜，令卻使進討。已，有夏國近上首領賞𠼪𠮾報言：「衙頭密謀，若事急，則納土北歸遼國矣。」朝議未定，乾順又令宥州牒言，欲以母遺留物入獻執政，謂其不忘恭順，乞與收接表狀。於是，謝罪使得見於崇政殿，上表曰：「伏念臣國起禍之基，由祖母之世，蓋大臣專僭竊之事，故中國興吊伐之師。因曠日以尋戈，致彌年而造隙。尋當衝幼，繼襲弓裘。未任國政之繁難，又受慈親之裁製。始則凶舅擅其命，頓生釁端；繼復奸臣固其權，妄行兵戰。致貽上怒，更用窮征。久絕歲幣之常儀，頓削祖宗之故地。咎有所屬，理尚可伸。今母氏薨殂，奸人誅竄，故得因馳哀使，附上謝章，矧惟前咎之所由，蒙睿聰之已察。亦或孤臣之是累，冀寶慈之垂矜。特納赤誠，許修前約。念赦西陲之敝國，得反政之初；願追列祖之前猷，賜曲全之造。俾通常貢，獲紹先盟，則質之神靈，更無於背德，而竭乎忠藎，永用於尊王。」哲宗賜詔曰：「省所上表，前情具悉。爾國久曆年所，屢啟兵端。迨爾母氏，復聽奸謀，擾我疆場，毒及黎庶。天討有罪，義何可容。今凶黨殲除，爾既親事，而能抗章引慝，冀得自新。朕喜爾改圖，姑從矜貸。已指揮諸路經略使，令各據巡綽所至，明立界至，並約束城寨官兵：如西人不來侵犯，即不得出兵過界。爾亦當嚴戒緣邊首領，毋得滋擾邊境。」未幾，乾順遣騎二千餘出浮圖岔，犯鎮戎軍，陳告與差使李戭迎戰，殺之。
閏九月，統軍仁多保忠率兵助西蕃圍湟州，不克。
王瞻擊降攏拶，以邈川為湟州，青唐為鄯州，二城距興、靈止二百里，南有講珠、羅羅二城與湟州北阿訛城相接。羌酋心牟欽氈、籛羅結聚數千人圍湟州，遣使數輩乞師。乾順使保忠及達摩等三監軍兵十萬助之，先斷炳靈寺橋，燒星章峽棧道，四面急攻。分兵破南宗堡，獲守將劉文珪，驅至城濠，謂總管王湣曰：「吾所欲，城與地耳。第以城歸吾，當舍汝。」湣謂文珪曰：「為吾語夏人，天子俾吾守城，能殺我，城可得也。」攻圍十六日，湣守益堅。保忠令於南城集薪數萬，將焚門。會諸將苗履、姚雄、李忠傑各率所部赴援，戰於青唐危，煙塵亙天，夏人不知多少，惶遽渡湟水還，鈐轄嵬名𠼪遇被獲。
冬十月，移牒鄜延，請申約束。
初，宥州牒鄜延，請遣使進誓表。中國以湟州之役不肯收接，回牒詰犯塞之故。至是復牒鄜延，言已約束首領，不得更犯漢界。遣使如遼謝。
以中國許和故也。
十一月，進誓表。
乾順遣令能嵬名濟進奉御馬，上表謝恩，略曰：「臣國不幸，時多遇凶，兩經母黨之擅權，累為奸人之竊命。頻生邊患，頗虧事大之儀；增怒上心，用張弔民之伐。因削世封之故地，又罷歲賜之舊規。釁隙既深，理訴難達。昨幸上天之祐，假聖朝之威，凶黨伏誅，稚躬反政。故得遐馳懇奏，陳前咎之所歸；乞紹先盟，果淵衷之俯納。蒙頒詔而申諭，俾貢誓以輸誠。備冒隆恩，實增慶躍。臣仰符聖諭，直陳誓言。願傾一心，修臣職以無怠；庶斯百世，述貢儀而益虔。飭疆吏永絕爭端，誡國人恆遵聖化。若違茲約，則咎凶再降；倘背此盟，則基緒非延。所有諸路緣邊界至，已恭依詔旨施行。本國亦於漢界以外側近各安立卓望，並寨子去處，更其舊行條例，並約束事節，一依慶曆五年正月二十二日誓詔施行。」哲宗遣使以銀器、衣著各五百匹、兩賜之，答詔曰：「爾以凶黨造謀，數幹邊吏，而能悔過請命，祈紹先盟。念茲種人，亦吾赤子，措之安靜，乃副朕心。嘉爾自新，俯從厥誌，爾無爽約，朕不食言。所當顯諭國人，永遵信誓。除疆界並依已降旨，以諸路人馬巡綽所至立界堠之處為界，兼邈川、青唐已係納土歸順，各有舊來界至，今來並係漢界。及本處部族有逃叛入夏者，即係漢人。並其餘應約束事件，一依慶曆五年正月二十二日誓詔施行。自今以後，恩禮、恩賜並如舊例。」
十二月，遣使乞賀正旦。
先保安軍牒言，誓表內「誡國人」下一字犯真宗皇帝廟諱。乾順遣使謝罪，旦乞遵例賀正。使人並言：「國主效順，皆大首領嵬名濟輔導之力。今賀正屆期，濟勸國主遣使貢奉，因誓詔未至，不敢遽進。」
元符三年、夏永安三年春正月，西蕃以南宗堡來附，不受。
南宗，北控夏國，南接星章峽，西連宗哥城，形勢天險。自籛羅結叛，諸堡殘破。及官軍出，羌眾潰散，諸城咸即歸順，獨南宗負固不下，姚雄、苗履屢攻不克。羌人請附夏國，乾順不受，惟假兵數百戍之。
秋七月，遣使奠慰。
初，夏使入朝，預牒邊臣除館以待，及為境上之議，故為此去彼來，牽制勞苦，每違期日。吏部侍郎陳堯叟請戒邊臣：如違期不至，則勿復應。自後不復敢違。是時，聞哲宗崩，即遣使入吊並奠慰。
八月，入賀即位。使人與遼使蕭穆同見，並賜燕加禮而還。
冬十月，遣使入貢。時中國貶奸臣章惇等，使人入見，賜賚甚厚。
十一月，請婚於遼。
乾順以梁氏之死，恐遼國見疑，益思自結，故以尚主請。遼主不許。宋徽宗建中靖國元年、夏貞觀元年春二月，遼使來告哀。道宗喪也。
夏四月，遣使如遼奠慰。
乾順遣御史中丞蘇愈如遼，時與高麗使並至。愈禮節嫻雅，館伴耶律德倫特重焉。
五月，進助山陵。葬欽聖憲肅皇太后、欽慈皇太后於永裕陵，乾順遣使獻物助工。
秋八月，始建國學。
自曩霄創建蕃學，國中由蕃學進者諸州多至數百人，而漢學日壞。士皆尚氣矜，鮮廉恥，甘罹文網，乾順患之。御史中丞薛元禮上言：「士人之行，莫大乎孝廉；經國之模，莫重於儒學。昔元魏開基，周、齊繼統，無不尊行儒教，崇尚《詩》、《書》，蓋西北之遺風，不可以立教化也。景宗以神武建號，製蕃字以為程文，立蕃學以造人士，緣時正需才，故就其所長以收其用。今承平日久，而士不興行，良由文教不明，漢學不重，則民樂貪頑之習，士無砥礪之心。董子所謂『不素養士而欲求賢，譬猶不琢玉而求文采也』，可得乎？」於是乾順命於蕃學外特建國學，置教授，設弟子員三百，立養賢務以廩食之。
〈按：夏自元昊製蕃書、立蕃學，變本而加厲之，數世以來，未之改也。乾順聽元禮之言，建學崇儒，設弟子員以儲人材，立養賢務以給廩餼，有其舉之莫敢廢也，較諒祚之用漢禮、求賜書，不更有進耶？〉
冬十一月，遣使如遼，賀即位。天祚嗣位已十月，賀使始至。館伴傳遼主命，責之。恤仁多洗忠家。
洗忠戰沒熙河，子幼未授職，仁多保忠請之，乾順先命以廩祿賜其家。
崇寧元年、夏貞觀二年春二月，與河西軍節度使趙懷德結婚。
懷德即攏拶。中國以羌人久亂，王瞻等不能定，議棄鄯、湟，賜攏拶姓名曰「趙懷德」，授河西軍節度使，其弟邦辟勿丁咓曰「懷義」，同知鄯、湟二州事。乾順見西蕃恢復故土，重申姻好，許以宗室女妻懷德。
夏六月，復遣使如遼請婚。
乾順使殿前太尉李至忠、秘書監梁世顯如遼貢獻請婚。遼主問乾順為人，至忠對曰：「秉性英明，處事謹慎，守成令主也。」遼主善其對，命徐議之。
〈附：《遼史·天祚紀》：乾統二年夏六月壬子，李乾順為宋所攻，遣李造福、田若水求援。考《宋史·徽宗紀》，是年無用兵西夏事。〉
秋八月，築沿邊堡寨。
國中素少城寨，乾順仿中國制，於東北沿邊多樹寨柵。鄜延路以聞，朝議舉兵牽制。知秦州何常爭之，兵不出。
冬十月，淚丁訛遇自環州還。
初，訛勃羅被擒，以信號與種樸，令招其家人及其所部，並諭訛遇降，訛遇不可。囚之土室中三年，至是賂守者，得脫還。乾順嘉其不屈，擢為監軍使，使守赤羊川。
崇寧二年、夏貞觀三年春二月，逢臥佛寺於甘州。
乾順自母梁氏卒，輒供佛，為母祈福。甘州僧法淨於故張掖縣西南甘浚山下，夜望有光，掘之，得古佛三，皆臥像也。獻於乾順，乾順令建寺供之，賜額「臥佛」。
三月，羌人圍鄯州，河西軍節度使趙懷德請援。
羌人多羅巴奉唃廝羅裔溪賒羅撒，謀殺懷德以復國，舉數萬眾圍鄯州。懷德遣使至夏國請兵，乾順遣仁多保忠帥兵援之。兵未至，多羅巴三子皆善戰，懷德力不支，棄州奔河南。
夏五月，復乞婚於遼。遼主許之。
〈附：《遼史·天祚紀》：乾統三年冬十月庚申，夏國復遣使求援。考是時，夏與宋尚未交兵，不知何以求援。《宋史·夏國傳》不載。〉
秋九月，封弟察哥為晉國王。
察哥，乾順庶弟。雄毅多權略，引弓二石餘，射洞重甲。嘗偕仁多保忠援籛羅結，兵敗，前迫湟水，不得渡。察哥持弩拒之，一發中苗履副將，宋兵退，乃免。任都統軍，鎮衙頭，建議言：「自古行師，步騎並利。國家用『鐵鷂子』以馳騁平原，用『步跋子』以逐險山谷，然一遇『陌刀法』，鐵騎難施；若值『神臂弓』，步奚自潰。蓋可以守常，不可以禦變也。夫兵在審機，法貴善變。羌部弓弱矢短，技射不精。今宜選蕃、漢壯勇，教以強弩，兼以摽牌，平居則帶弓而鋤，臨戎則分番而進。以我國之短，易中國之長，如此則無敵於天下矣。」乾順是其策，封晉國王，使掌兵政。
冬十二月，入賀正旦。
使臣田守義朝賀畢，就館燕。時中國謀伐夏，館伴呂約試探虛實，守義正色曰：「如君所言，豈使臣分事耶？」約愧而止。
