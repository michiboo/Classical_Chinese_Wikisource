
景祐二年春正月，元昊改元廣運。或言「開運」乃石晉敗亡號，故改。
三月，遺匿名書於環州。
環州知州高繼嵩久任西土，以勇敢聞。元昊惡之，將其遺箭係以匿名文字，言繼嵩已投本國，置於延州境上，部署司以聞，繼嵩不自安，表乞還朝。右司諫韓琦曰：「繼嵩背義投西，元昊果忠於朝廷，則當密奏其事，何必以遺箭達其叛狀乎？其為反間無疑也。」仁宗命繼嵩勿離所治，元昊之計不行。
夏五月，太白犯填星。在輿鬼。殺妃衛慕氏。
衛慕，元昊舅氏女，幼孤，育於惠慈太后。當後被弒時，氏以大義責元昊，元昊盡誅其族，因氏懷妊，幽之別宮。及生子，野利氏譖其貌類他人，元昊怒，並子殺之。
秋七月，以兵入環慶。元昊使首領訛遇等率兵數入寇，環慶路部署司以聞。
冬十月，加中書令。
仁宗受尊號，加恩內外，遣內侍省都知馮從順至興州，進元昊中書令，元昊受之益倨。
十一月，自將攻西蕃，敗唃廝羅將安子羅。師還，潰於宗哥河。
唃廝羅居邈川，以論逋溫逋哥亂，集兵殺之，徙居青唐城。元昊知其衰困，出兵攻宗哥、帶星嶺諸城，進圍青唐。唃廝羅遣部將安子羅以兵十萬絕其後，元昊還兵與戰，晝夜角鬥至二百餘日，子羅方敗。時元昊糧匱，士卒饑死者眾，至宗哥河半渡，子羅潛使人決水淹之，大潰，還。
遣使入貢。
元昊雖反，猶歲遣人入貢，使者出入民間無禁。工部侍郎韓億請除館舍禮之，使官主貿易，立羈防，夏使始斂。
〈按：此夏使館市之始。〉
十二月，復攻西蕃，大敗於河湟。
元昊憤宗哥之潰，並兵臨河湟，唃廝羅知眾寡不敵，壁鄯州不出。元昊已渡河，插幟誌其淺，廝羅偵得之，潛使人移植深處。及戰，元昊潰歸，士卒視幟而渡，溺死者大半，所失輜鹵甚眾。廝羅數以奇計破夏兵，元昊遂不敢窺其境。
呂大防曰：「元昊既得甘、涼，遂有窺隴、蜀之志，緣唃氏中強，不敢復思進取，蓋有以撓其後也。」
〈按：唃廝羅以鹵獲來獻，朝議加廝羅節度使、樞密院，韓億以為「二虜皆藩臣，今不諭令解仇，乃因捷加賞，非所以御四夷也。」議遂寢。嗚呼！元昊寇府州，犯環慶，執朝廷命官，叛狀屢著，尚得謂之藩臣乎？今不因廝羅兵勢加之節鉞，使統諸蕃以披其背，及其退居曆精，夏勢猖獗，急而求之，無能為已。〉
景祐三年、元昊廣運二年春正月，還自西蕃，妃索氏有罪自殺。
索氏，元昊第二娶，素無寵。元昊攻唃廝羅兵敗，訛傳已死，索氏喜，日娛音樂，益自修容。及元昊還，懼罪自殺，元昊滅其家。
〈按：索氏畏懼自殺，元昊未之罪也。書「有罪」何？倫常之理不以夷狄殊，索氏聞夫死而喜，罪莫甚焉。〉
夏四月，羈天竺國進奉僧於夏州。
天竺入貢，東行經六月至大食國，又二月至西州，又三月至夏州。先是僧善稱等九人至京師，貢梵經、佛骨及銅牙菩薩像，留京三月，仁宗賜束帛遣還。抵夏州，元昊留於驛舍，求貝葉梵經不得，羈之，由是西域貢僧遂絕。
秋七月，攻回鶻，取瓜、沙、肅三州。
瓜、沙、肅諸州本唐歸義軍，向陷於回鶻。建隆中，節度使曹元忠以州內附，子孫世主軍事。元昊引兵攻之，求援於回鶻，不應，三州相繼沒。於是，元昊盡有河西之地。
〈按：河西舊屬月支，漢分酒泉、敦煌兩郡。黑山峙其東北，黃河繞其西南，地方二千餘里，川無蛇虺，澤無虎兕，誠羌戎之都會，屯守之要區也。曆南北朝為諸涼所據。唐大曆中，始陷吐蕃。宋初，回鶻得之，遂號富強。太祖時，沙州曹元忠雖舉地來歸，亦羈糜勿絕而已。元昊自涼州盡有其地，則控制伊西，平吞漠北，從此用兵中原，無後顧憂矣。〉
九月，定兵制。
西夏風氣強梗，居多耐寒暑忍饑渴，而性惡雨雪。其部族一家號一帳，小族數百帳，大者千餘帳。故制：年登十五為丁，每有戰鬥，隨族之大小出丁助陣。元昊立制：率二丁取正軍一人，每負擔一人為一抄。負擔者，隨軍雜役也。四丁為兩抄，餘號空丁。願隸正軍者，得射他丁為負擔，無則許射正軍疲弱者為之，故壯者得正軍為多。凡正軍給長生馬、駝各一，死則償之。團練使以上，帳一、弓一、箭五百、馬一、橐駝五，旗，鼓、槍、劍、棍、棒、粆袋、雨氈、渾脫、背索、鍬、斤斧、箭牌、鐵笊籬各一。刺史以下，無帳無旗鼓，人各橐駝一、箭三百、幕梁一。兵三人同一幕梁。幕梁，織毛為幕，而以木架之。有炮手二百人，號「潑喜」，陡立旋風炮於橐駝鞍，縱石如拳。得漢人勇者為前軍，號「撞令郎」。若脆怯無他技，令往守肅州，或遷河外耕作。合國內諸州計之，總兵五十餘萬。別立擒生軍十萬。興、靈之兵精練者二萬五千，別副以兵七萬為資擔。另選豪族善弓馬五千人迭直，號御園內六班直，分三蕃宿衛，月給米二石。每有事於西，則自東點集而西；於東，則自西點集而東；中路則東西皆集。遇敵則虛設寨帳，伏兵包敵後，以鐵騎為前軍，乘善馬，重甲，斫刺不入，用鉤索絞聯，雖死不墜。其兵凡三千，分十部，戰則先出突陣，陣亂則衝擊之。步兵挾騎以進，發兵則以銀牌召部長面受約束。晝則舉煙揚塵，夜則篝燈為候，出戰率用隻日，避晦日。齎糧不過一旬。戰則大將居後，或據高險。弓，皮弦；矢，柳竿；中之必貫甲。故所向無不破也。
立軍名。
唐制，節度使下刺史亦得掌兵。宋懲五代之弊，特設通判以蒞州政，其徵調、征伐、進退軍將仍聽節度使表聞。德明復自置防禦使職。元昊地廣兵眾，因分左右廂立十二監軍司：曰左廂神勇，曰石州祥祐，曰宥州嘉寧，曰韋州靜塞，曰西壽保泰，曰卓羅和南，曰右廂朝順，曰甘州甘肅，曰瓜州西平，曰黑水鎮燕，曰白馬強鎮，曰黑山威福，諸軍並設都統軍、副統軍、監軍使一員，以貴戚豪右領其職，餘指揮使、教練使、左右侍禁官數十，不分蕃漢悉任之。
冬十月，攻蘭州諸羌，破之。築城於瓦川。
元昊既取河西地，遂有窺隴、蜀之志，恐吐蕃諸族為中國用，舉兵循阿幹河，盡破蘭州諸羌。南掠地至馬銜山，築城瓦川、凡川會，留兵鎮守，絕西蕃與中國相通路。
〈按：瓦川為西番要路，蘭州諸羌所藉以通中國者，元昊作城戍守，於是唃廝羅諸族隔在塞外，聲勢不復相聯，書以惡之。〉
十二月，誘西蕃叛唃廝羅。
初，唃廝羅娶李立遵女，生二子：曰瞎氈，曰磨角氈。又娶喬氏，生子曰董氈。立遵死，李氏寵衰，斥為尼，錮之廓州，瞎氈等結母黨李巴全竊載其母出奔。瞎氈據河州，磨氈角據邈川，撫有其眾，廝羅不能制。元昊聞二子怨其父，陰以重賂間之，且誘諸酋歸附。有溫逋哥子一聲金龍，擁眾萬餘，叛附元昊，結為婚姻。廝羅勢蹙，更與喬氏西徙曆精城。
景祐四年、元昊大慶元年春正月，始製蕃書。改元。
元昊善繪畫，明律法，通蕃漢文字，能創制物。始嘗以己意造蕃書，令謨寧令野利仁榮演繹之，成十二卷。字形方整，體類八分，而畫頗重復，教國人用以紀事。群臣上表獻頌，遂改「廣運三年」為「大慶元年」。
〈按：西域書多異文，有驢唇書、蓮葉書、節分書、大秦書、馱乘書、孛牛書、樹葉書、起屍書、石旋書、覆書、天書、龍書、鳥音書，凡六十四種。元昊所造或亦類是。然自是以後，國中紀事，悉用蕃書，曆二百餘年，不復改正。夏史失傳，良由於此，書惜之也。〉
夏五月，昇州郡，益邊防。
元昊既據夏、銀、綏、宥、靜、靈、鹽、會、勝、甘、涼、瓜、沙、肅諸州立國，而以石堡、洪門諸鎮升為洪、威、龍、定四州。又以肅州為蕃和郡；甘州為鎮夷郡，置宣化府。東盡黃河，西界玉門，南接蕭關，北控大漠，地方萬餘里。倚賀蘭山為固，料兵設險：以七萬人護衛興慶，五萬人鎮守西平，五萬人駐賀蘭山；左廂宥州路，以五萬人備鄜、延、麟、府；右廂甘州路，以三萬人備西蕃、回紇；自河南洪州、白豹、安、鹽州，至羅洛、天都、惟精山等處，以五萬人備環、慶、鎮戎軍；自河北至午臘蒻山，以七萬人備契丹。而禦邊善戰，尤倚山訛。山訛者，橫山羌，平夏兵不及也。
〈按：書西夏地理始此。〉
秋七月，更定禮樂。
夏州沿党項蕃俗，自赤辭臣唐，始習尊卑跽拜諸儀。而其音樂，尚以琵琶，擊缶為節。禧宗時，賜思恭鼓吹全部，部有三駕：大駕用一千五百三十人，法駕七百八十一人，小駕八百一十六人：俱以金鉦、節鼓、鼓、大鼓、小鼓、鐃鼓、羽葆鼓、中鳴、大橫吹、小橫吹、觱栗、桃皮、茄、笛為器。曆五代入宋，年隔百餘，而其音節悠揚，聲容清厲，猶有唐代遺風。迨德明內附，其禮文儀節，律度聲音，無不遵依宋制。元昊久視中國為不足法，謂野利仁榮曰：「王者制禮作樂，道在宜民。蕃俗以忠實為先，戰鬥為務，若唐宋之縟節繁音，吾無取焉。」於是，於吉凶、嘉賓、宗祀、燕享，裁禮之九拜為三拜，革樂之五音為一音，令於國中，有不遵者，族。
〈按：書西夏禮樂始此。〉
冬十一月，設蕃漢二字院。
元昊既製蕃書、遵為國字，凡國中藝文誥牒，盡易蕃書。於是，立蕃字、漢字二院。漢習正、草；蕃兼篆、隸。其秩與唐、宋翰林等。漢字掌中國往來表奏，中書漢字，旁以蕃書並列；蕃字掌西蕃、回鶻、張掖、交河一切文字，並用新制國字，仍以各國蕃字副之。以國字在諸字之右，故蕃字院特重。
寶元元年、夏大慶二年春正月，朔，日有食之。於是元昊僭謀益急。表請供佛五臺山。
元昊使人往來中國，熟悉邊臣因循之勢，久思攻取河東。是時，欲識進兵道路，表請供佛五臺，乞使臣引護，並給館券，仁宗從之。
夏四月，興平公主卒。
公主素與元昊不睦。先是，元昊遣使貢於契丹，不以病告。既卒，契丹主遣北院承旨耶律庶成持詔詰問。
〈按：此契丹、西夏開隙之始。異日幽州之師集而不發，其以此夫。〉
秋七月，盟諸蕃於賀蘭山，謀攻鄜延。
元昊入貢，路由鄜延，久謀取之，特以部下諸蕃向背不齊，未敢猝動。迨使人自五臺還，知河東備禦完固，悉會諸族豪酋於賀蘭山坡與之盟，各刺臂血和酒置骷髏中共飲之，約先攻鄜延，自德靖、塞門、赤城路三道並入。諸酋有諫者，輒殺之。兵將發，或言未建大號不足以服眾，乃復止。
九月，左廂監軍山遇內奔，至延州被執。
山遇名惟亮，元昊從父也。與弟惟永分掌左右廂兵，其從弟惟序亦親近用事。元昊數窺邊，山遇諫曰：「中國地大兵多，關中富饒，環慶，鄜延據諸邊險要，若此數路城池盡修攻守之備，我弓馬之技無所施，牛羊之貨無所售，一二年間必且坐困，不如安守藩臣，歲享賜遺之厚，國之福也。」元昊不聽，心惡其不從己，語惟序曰：「汝首山遇反，吾以山遇官爵與汝。不然，俱族滅矣。」惟序不忍，更以告山遇。山遇欲內降，惟永曰：「南朝無人，不知兀卒所為，將不信兄，兄必交困。」山遇曰：「事至此，不得已也。若南朝有福，則納我矣。」遣人持誥敕詣金明巡檢李士彬所，欲自將兵扼黃河南渡，發部落內屬，入告其母獨孤氏，母曰：「汝自為計。我年八十餘，不能從汝去，為汝累，當置我室中，縱火焚之。」山遇等涕泣如母言，挈其妻野利羅羅、子阿遇及親屬二十二人，以珍寶名馬內奔。是月，至保安軍。知軍朱吉以告知延州郭勸，勸與鈐轄李謂議，自德明納貢四十年，有內附者未嘗留，因遣山遇還。山遇不可，渭等疑其詐，令人執之，山遇與惟永、惟序等號哭稱冤，勸等不聽，命監押韓周將兵衛送於夏州。
〈按：山遇手掌西復軍政，其初至延州時，即言元昊精兵才八萬人，餘皆老弱不堪戰鬥，蓋深悉國中虛實者。若留以為西蕃屏翰，則用其手足，制其心腹，較之中朝將佐冒昧操戈，其效當不啻倍蓰。乃遣使執送，不特阻戎人向化之心，而宋室寡謀，早被元昊窺見一斑矣！〉
山遇還至宥州，殺之。
元昊恐山遇入漢，率師來討，自將兵出駐宥州，部署蕃族為禦敵計。會韓周送山遇至，與元昊見於鑷移坡。元昊衣錦袍、黃綿胡帽，不肯受，曰：「延州誘我叛臣，我今引兵問罪，當於知州廳前受之。」周說諭良久，始聽。遂集從騎射殺山遇父子，山遇有勇略，其死也，國人哀之。富弼曰：「西界地多帶山，馬能走險，瀚海彌遠，水泉不生。王旅徂征，軍需不給。窮討則遁匿，退保則襲追，以逗撓為困人之謀，以遲久為匱財之計。元昊悖此險阻，敢肆猖狂。復知先朝屢次兵征，終棄靈、夏，今其自負強盛，有逾往時，而為之羽翼者，又皆狡焉多謀，憤然思逞。山遇雖欲遏之，得乎？然其一心向化，為庸奴所敗，遂致身死族滅，遇亦窮矣！
冬十月，元昊稱帝，建國號「大夏」，改元「天授禮法延祚」。
元昊稱兀卒已數年，兀卒者，華言青天子，謂中國為黃天子也。至是，與野利仁榮、楊守素等謀稱帝號，於是月十一日築臺興慶府南，受冊即皇帝位，改大慶二年曰天授禮法延祚元年，以野利仁榮。嵬名守全、張陟、張絳、楊廓、徐敏宗、張文顯為中書、樞密、侍中等官，專主謀議；以楊守素、鍾鼎臣、嵬名聿榮、張延壽為官計、受納諸司，主文書；以野利旺榮、野利遇乞、成逋克成、賞都臥𡗀、如定多多馬、竇維吉分駐十二監軍司地，主兵馬；其餘拜授有差。
上諡號。
元昊令群臣奉冊諡祖保吉曰神武皇帝，廟號太祖；妣野利氏曰順成懿孝皇后；父德明曰光聖皇帝，廟號太宗；妣衛慕氏曰惠慈敦愛皇后。已，立妃野利氏為憲成皇后，子寧明為皇太子。
十一月，祀神西涼府，遂不遣賀郊人使。
元昊遣潘七布、昌裏馬乞點兵集蓬子山，自詣西涼府祀神。時，中國南郊。故事，諸蕃有貢。元昊因自帝，不復使賀。仁宗詔陝西、河東舊與元昊界互市者，所在禁絕之。
