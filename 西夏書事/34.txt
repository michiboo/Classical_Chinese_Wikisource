
宋欽宗靖康元年、夏元德八年春正月，使賀金正旦。金主始朝日，禮畢，方命各國使人入賀。
二月，圍杏子堡。
賀正使回，乾順知金人圍汴益急，乘隙圍杏子堡。堡在延州平戎寨北，兩山對峙，形勢險厄。鄜延副總管劉光世據險拒守，夏兵力攻不克。
三月，攻天德、雲內、武州及河東八館地，取之。
先是，金將粘沒喝遣撒離母許割天德、雲內、金肅、河清四軍，河東八館及宋武州之地，約攻麟府以牽制河東兵勢。於是，乾順遣兵萬人由金肅、河清渡河，盡取所約地。
夏四月，掠河外諸寨，破震威城，殺知州事朱昭。
政和中，童貫於鐵爐骨堆築震威城，距府州三百里，最為孤絕。乾順因金兵內侵，知戍邊士卒入援，乘虛掠河外諸寨，徑攻震威，多設木鷙衝梯臨城，飛矢雨射，晝夜不息。昭率城中老幼數百，登陴拒守。乾順令酋領悟兒思齊介冑衷氈，以盾自蔽，說昭降，且數宋朝失信，曰：「大金約吾共攻京師，為城下之盟，畫河為界。太原旦暮且下，麟、府諸城悉歸於吾，公何恃而不降？」昭披襟厲聲叱之。思齊知不可奪，以利啖守兵，得登城。昭盡殺妻、子，納屍於井，勒眾搏戰，中矢死。
太白入東井。犯東扇北第一星。金人襲取天德諸城，遣使請和，不許。
乾順既取天德諸城，金帥兀朮以數萬騎陽為出獵，掩至諸誠，逐出守令，悉取之。惟金肅、河清二軍在大河西，尚為夏有。乾順懼，請和，金人執其使。
〈按：宋之約金攻遼也，初議山前、山後十七州，金人止歸燕京、涿、易、順、檀、景、薊諸地；再請，復與武、朔二州。而於夏則以拓跋雲中故地二千餘里遣之，何重復輕宋若此？蓋宋藉其力以復幽、燕，夏則出師赴難，志在恤鄰，故餌之不得不厚耳。迨乾順進誓輸誠，更禮受詔，夏之不競，已被金人窺破。於是索戶口，掠邊境，掩取天德，羈執使人，非金之無情，乃夏之自取也。〉
金劫麟、府、豐三州地來歸。
秋七月，知晉寧軍徐徽言復取之。
宋同知樞密事聶昌奉使出河東，金人劫之，使割三州隸夏國，乾順已設官置守。三州與晉寧近，晉寧軍民大恐，訴於徽言曰：「棄三州，晉寧豈能存？」徽言曰：「此使人矯詔耳。三州在河西，夏豈能據？」率兵攻之，乾順不能救，守令皆降。
八月，寇涇原。
統制李庠聚兵柏林堡拒之，夏兵分番迭進，庠兵潰。涇原第三將曲端力戰，乃卻。
九月，取西安州。
元符中，以南牟會新城建為西安州，在蘭州西北，逼鄰夏境，乾順襲取之。
冬十月，使賀金天清節。賀節使奏告謝罪，請還所執人使，金主遣之。
故遼將小鞠䩮來奔，助以兵，使圍麟州建寧寨，破之。
小鞠䩮，党項族，仕遼為西南面招討使。遼亡，嘗集雜羌十餘萬破豐州，轉攻麟州，兵敗，父母妻子盡失，遂奔夏國。乾順助以兵，使圍麟州之建寧寨，越旬破之，殺守將楊震。
十一月，破懷德軍。
大觀中，展平夏城作懷德軍，與西安、鎮戎相犄角，應接蕭關。乾順曾以三千騎攻之，為涇原第十將吳玠所敗。乃西安破，懷德失援，復遣太子某將兵攻之。知軍事劉銓、通叛杜翊世拒守。夏兵亙數十里困之。翊世閤室自焚死；銓被執，太子素聞銓名，置之別室，欲授以官，銓大罵，殺之。
十二月，攻蘭州，入通川、圓子諸堡，大掠。
蘭州恃河為固，每歲河冰合，必嚴兵以備，士不釋甲者累月。元符中，蘭州錄事參軍張叔夜築寨天都山，夏兵不敢窺境。自西安、懷德失守，乾順遣兵攻天都，圍蘭州，力攻五日，大俘二堡人畜而還。
靖康二年、夏正德元年春正月，使賀金正旦。金主以宋帝誓書地圖示使人，使人稽首稱賀。
三月，復受割地於金。改元。
先是，金奪天德諸城，乾順屢以書責其背盟。金主命畫陝西分界，自麟府路洛陽溝距黃河西岸，西曆暖泉堡；鄜延路米脂谷至累勝寨；環慶路威邊寨逾九星原，至委布穀口；涇原路威川寨略古蕭關，北至谷川；秦鳳路通懷堡至古會州，距黃河，依見流，盡熙河路西邊，以定封域。其地有懸邈者，亦相地勢從便分畫。復分陝西北鄙以償天德、雲內，抵河為界。於是群臣上表賀，乾順肆赦國中，改元德九年為正德元年。
夏五月，取威戎軍。
乾順遣將軍李遇兵取威戎城，金將婆盧火先取之。軍於城東。遇前鋒將與戰不利。遇到，軍城北，遺書婁室曰：「夏國以天德、雲內歸大國，大國許我陝西北鄙之地，是以至此。」婁室命婆盧火撤兵退。
秋九月，出師從金人入寇。
金帥兀朮回雲中，遣保靜軍節度楊天吉至夏，約寇陝西。乾順許之，出師屯於境上。宇文懋昭曰：「粘罕已嘗渝盟於夏，而夏人又從之，何哉？蓋夏人非不知和好不可久也。是時金國方強，脅而從之，亦欲因而擄掠耳。」
冬十月，使賀金天清節。使臣奏請師期，金主命俟副元帥宗弼檄至。
十一月，金人為求侵地。
宋通問使、宣義郎傅雱見金左監軍完顏希尹於雲中，希尹以國書授雱，為夏國請熙寧以來侵地。蓋因前奪夏地，欲責償於宋以報也。宋高宗建炎二年、夏正德二年春正月，使賀金正旦。
金主問夏國事宜，使者以歲饑告，命發西南邊粟市之。陝西撫諭使謝亮來議和。
乾順屢從金兵入邊，高宗以主客員外郎謝亮為陝西撫諭使、從事郎何洋為太學博士，持詔諭乾順約和。陝西制置使王庶遺亮書言：「夏國為患小而緩，金人為患大而急。況夏國秋稼不登，饑餓困敝，庶可保其無他。閣下曷不持節督諸路兵，先其急而後其緩。」亮不聽。慶曆後，中國使者常止宥州，有偶至國中者，與國主以賓禮見。亮至，乾順倨坐見之，亮不敢爭。
三月，連金兵破鳳翔、西京，以檄索鄜延。
乾順遣兵會金將婁室陷鳳翔、長安，隴石大震。諜知關陝無備，命宥州監軍司移檄延安言：「大金以鄜延割隸本國，理當索取，若敢違拒，當行誅討。」帥臣王庶報曰：「金人初犯本朝，嘗以金肅、河清畀汝，今誰與守？國家以奸臣貪得，不恤鄰好，遂至於此。貪利之臣，何國無之，豈意夏國躬蹈覆轍！比聞金人慾自涇原直搗興、靈，方切寒心，不圖尚欲乘人之急。幕府雖士卒單寡，類皆節制之師，左支右吾，尚堪一戰。果能辦此，何用多言！」乾順得檄不報。
秋九月，遣謝亮還，以兵取定邊軍。
乾順留亮數月，偽與約和，遣歸。亮既行，潛以兵躡其後，由多移嶺襲破定邊，悉取其諸堡寨。
冬十月，使賀金天清節。金徙徽、欽二帝於韓州，使人隨君臣表賀。
十一月，黜將軍李遇。
遇自取威戎，欲盡收關陝，頻以兵擾鄜延。王庶患其強，遣諜入夏間之，乾順心疑，黜遇而收其兵。
建炎三年、夏正德三年春正月，使賀金正旦。
金諸將兵破陝西諸郡，蕃、漢由綏德城逃入夏界者甚眾。使人入見，金主諭謹守邊備，勿納流民。
二月，金使約兵入寇，勿應。
金婁室久圍晉寧軍不克，遣使約夏國夾攻。乾順恐晉寧破，金兵日逼，不應。
秋七月，取德靜寨。
鄜延戎馬倥傯，其東皆金兵，西北即夏境，屬中國者惟鎮安一軍、德靜一寨。乾順攻德靜，破之，權帥耿友諒僅以身免。
冬十月，使賀金天清節。
金蒲察、婁室悉取鄜、坊二州，地與夏境接壤。乾順懼其兵威，遣使先期至，金主命仍隨高麗使同見。
建炎四年、夏正德四年春正月，使賀金正旦。
宋兵敗於高橋，高宗航海。金將阿裏、蒲盧渾狀聞，金主出示高麗、夏二國使人，以誇其強。太常卿謝亮復奉使來，不納。
開封尹宗澤疏請北伐，乞使辨士西說夏國出兵為助；知樞密張浚宣撫川、陝，亦奏請國書連夏。高宗復以亮為太常卿、權宣府參議官，再使夏國。乾順聞其至，拒不許入。亮不得要領而還。
冬十月，使賀金天清節。
金人立劉豫為齊帝，豫遣使謝封冊並賀天清節，夏使遂班於齊使、高麗使之下。環慶統制慕洧自慶陽來降。
張浚富平之敗，斬環慶經略使趙哲。哲將統制官慕洧為環州豪族，遂自慶陽叛附夏國，乾順納之。
十二月，熙河副總管劉惟輔請附，不納。
金人寇熙河，與惟輔戰，不勝。一日，乘其出焚積聚，襲敗之。惟輔與親信數百匿山寺中，遣人求附，共扼金兵，乾順畏金，不納。已而，金人執惟輔，死之。
紹興元年、夏正德五年春正月，使賀金正旦。乾順表內以不納熙河劉總管告，金主賜賚甚厚。
夏四月，金使來索遼臣耶律大石。
大石，遼太祖八世孫，仕遼為都統林牙。金兵入居庸關，大石迎戰被執，後乘間脫歸。及遼亡，大石率其部眾西行萬餘里，歸者數國。至起兒漫，群臣冊立為帝，稱西遼，改元延慶。金遣降將耶律餘睹等至兀納水，不得濟，還報曰：「聞大石已駐兵和州之域，必與夏國合勢。」金主遣使索之，乾順報曰：「小國與和州地非接壤，且不知大石所在也。」
冬十月，使賀金天清節。
和州回鶻執耶律大石之黨撒瓜、迪裏、突迭獻於金，金主知夏國不與大石合，使人入見，諭慰之。慕洧叛降於金。
金將撒離喝攻慶陽，破之。慕洧乘勢取環州，見金兵強，遣使以城降。
十一月，川陝宣撫副使吳玠使以書來，不報。
川陝地金已十得其四，時玠敗金將兀朮於和尚原，西路稍通，乃貽書夏國，使背擊金人。乾順不應。
紹興二年、夏正德六年春正月，使賀金正旦。
時金以陝西地賜劉豫。乾順遣使賀正旦，請環、慶二州，金主不許。停行中國曆。
故事：每於上年孟冬受中國賜曆。時高宗以乾順附金久，不復頒賜。自是不行中國曆。
秋八月，與金惡，始遣使如川陝請通好。
金主立陝西元帥府，不欲以北鄙地與夏，粘沒喝聚兵雲中，將取川陝。乾順恐其圖己，舉國屯境上備之，並遣使至吳玠、關師古軍中，請通好。
〈按：書「請通好」，與之乎？譏之也。宋嘗兩使夏國，乾順未嘗一應。茲以金人圖己，始使入請，是畏金，非懷宋也。直書「與金惡」，以著其非誠。〉
九月，金降人耶律餘睹來奔，不納。
餘睹，遼宗室，叛遼歸金，為西軍大監軍。嘗將兵攻耶律大石於曷董城，失其金牌，粘沒喝疑其與大石通，拘質其妻、子，餘睹遂有叛心，潛約燕京統軍槁裏謀誅女真之在官在軍者。天德知軍以告，兀朮自雲中來，聞而未信。已，獲餘睹使人，得其與槁裏交通狀，即馳至燕京，計殺槁裏。餘睹父子假遊獵名遁走夏國。乾順遣官問「有兵幾何」，以二、三百對，遂不納。走塔坦，被殺。
〈按：餘睹為遼宗室，舉眾投金，覆滅宗社，梟獍之惡，無以喻此！是時乾順見惡金源，方謀自固，而能拒叛不納，俾即誅夷，使殘遼稍伸餘恨，亦義舉也。〉
冬十月，使賀金天清節。金主知乾順不納餘睹，待使人益加禮。
十二月，納契丹降戶，立監軍司統之。
餘睹既死，兀朮分捕餘黨，令諸路盡殺契丹降人。於是，河東八館五百戶、山金司乙室王府、南北王府、四部族衙諸契丹相溫酋首率眾蜂起亡入夏國。乾順處之北鄙，別立監軍司統之。
紹興三年、夏正德七年春正月，使賀金正旦。金主以納契丹叛人詰責，使人頓首謝罪。
秋八月，攻偽齊懷德軍，不克。
靖康中，夏兵破懷德，設兵戍之。及金人以陝西地畀劉豫，命夏國割懷德與之，乾順心怏怏。時豫寇伊陽，知其無備，以五萬眾攻之。知軍事龐迪開門以待，夏兵疑不敢入。迪以數千騎分門突出，夏眾驚潰，失軍資、牛羊甚夥。
冬十月，使賀金天清節。使人與齊使同入見，齊使以攻懷德告，金主令持詔還諭責之。
紹興四年、夏正德八年春正月，使賀金正旦。乾順命使人奏告，請於陝西互市。金主不許。
夏四月，金人復徵兵寇四川。不應。
金將兀朮攻仙人關，與宣撫使吳玠戰於殺金平，大敗，遣使徵兵，乾順不應。時金人銳誌入蜀，自撒離喝以下皆盡室行。夏兵不至，乃還鳳翔。
〈按：征者，役使之辭也。乾順拒之不從，自是稍能自立矣。〉
冬十月，使賀金天清節。金主有疾，不視朝，命使人就館燕。
十一月，遣使知川陝請伐金。
金主從劉豫請，將使窩裏哩撻賴等南侵陝西，都統粘沒罕以前兩次徵兵不應，請先弱夏，然後取宋。乾順聞之，遣使至四川言：「感朝廷德意，願助兵伐金。」吳玠以聞。
紹興五年、夏大德元年春正月，金使來告哀及報即位。太宗薨，熙宗立。乾順遣使吊並賀。
夏五月，歸孝子程俊母邵氏。
俊，會州人。幼時父母陷於夏國，常號泣自毀。迨長，捐家財數十萬往贖，未至，北向號泣，寢食俱廢。夏人感動，還其母邵氏。俊日夕承順，奉養備至，鄉里稱為至孝。
〈按：西夏風氣廣莫，民俗強梗敢戰，然能尚氣節，重然諾，故忠孝之事，亦時取焉。觀於前葬孟氏，茲歸邵氏，旌善之心，出於至公。惜乎典籍鮮存，不能數覯也。〉
秋九月，以濮王仁忠為中書令。
仁忠性謹嚴，持法峻，人不敢幹以私。晉王察哥廣起第宅，橫征多誅求，蕃、漢苦之。仁忠上疏劾，察哥為之罷役，朝野肅然。乾順嘉其風力，使由左樞密進中書令。察哥陰間之，不得。
紹興六年、夏大德二年春正月，使賀金正旦及萬壽節。萬壽節，熙宗誕也。
夏六月，金人以主名來報。
偽齊劉豫表請金主以御名音切及同音字號降示。金主從禮臣議，並報夏、高麗二國。
秋七月，取樂州，復取西寧州。
夏國乳酪河與二州相近。乾順遣兵襲取樂州，進攻西寧，保塞、綏邊諸寨俱潰，守將棄城遁。
冬十月，遣兵越金界，取亡馬於塔坦。
乾順遣兵由河清渡河，自雲中府路天德軍界追取所亡馬，於塔坦得之而回。往返皆不假道於金，金人亦不問。宇文懋昭曰：「昔粘罕嘗假道夏國以攻川、陝，夏人拒之；今乃擅越金界以取亡馬。蓋是時粘罕、兀朮皆罷軍事，撒離喝為陝西經略使，夏人知其無能為也。」
