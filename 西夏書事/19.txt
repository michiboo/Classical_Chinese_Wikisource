
皇祐元年、夏延嗣寧國元年春正月朔，日有食之。群臣以幼主改元，元旦日食，天象可畏，請慎政刑，訛龐不聽。
二月，契丹留賀正使。
曩霄臨終遺言曰：「異日力弱勢衰，宜附中國，不可專從契丹。蓋契丹殘虐，中國仁慈，順中國則子孫安寧，又得歲賜、官爵；若為契丹所脅，則吾國危矣。」是時，契丹以南壁舊怨，不肯行封冊。及遣使賀正遲期，遂羈使者。會集諸道兵，遣北院樞密副使蕭惟信以伐夏告中國。
夏六月，復遣使如契丹貢。
沒藏氏以前使未還，聞契丹將興兵，再遣使貢，以覘動靜。契丹主復留之。
秋七月，月犯歲星。在東井十二度。
契丹兵來侵，破唐隆鎮。
契丹主下詔親征，以天齊王重元、北院大王耶律仁先為前鋒，韓國王蕭惠為河南道行軍都統，趙王蕭孝友、漢王貼不副之，率兵渡河至唐隆鎮，破之，邊吏皆遁走。
〈按：聲罪致討曰「伐」，潛師入境曰「侵」。遼主下詔親征，聲討有罪，故《續綱目》大書曰「伐」。然兵以義動，始稱王師。今契丹以賀正遲期復修舊怨，淩人之孤，乘人之喪，豈為義舉！書「侵」，惡其無名也。〉
九月，襲契丹將蕭惠兵，敗之。
惠兵入境，戰艦糧艘，綿亙數百里。偵候不絕，鎧甲悉載車上，軍士不得乘馬，諸將請備不虞，惠曰：「諒祚必自迎車駕，何暇及我？無故設備，徒自弊耳。」數日不立營柵，訛龐知其不備，遣兵從高阪突下擊之，惠與麾下不及甲而走，追者叢射，幾不得脫，士卒死傷萬計。
〈按：兵驕者敗。蕭惠之兵可謂驕矣，驕以致敗，主將之咎，書名斥之。〉
冬十月，復戰於賀蘭山，敗績。國主母沒𠼪氏被執。
契丹主遣北道行軍都統耶律敵魯古率阻卜諸部軍，由北路趨涼州，至賀蘭山，訛龐以三千騎扼險拒戰，殺烏古敵烈部詳隱蕭慈氏奴、南克耶律斡裏等，敵魯古大呼奮擊，夏兵敗潰，諒祚母沒𠼪氏及官僚、家屬皆被執以去。
皇祐二年、夏天祐垂聖元年春正月，使獻契丹捷。
以上年勝契丹捷入獻。使至保安軍，知軍以誓詔無泛遣人例，拒不納。
二月，侵契丹，圍金肅城，敗績。
沒藏氏以賀蘭之敗不復貢獻，契丹遣使詰責，沒藏氏使大將窪普、猥貨、乙靈紀率兵圍金肅城。契丹南面林牙耶律高家奴、西南面招討使耶律仆裏篤迎擊，大敗之。猥貨、乙靈紀等死，窪普中創走還。
三月，戰於三角川，復敗。
沒藏氏復遣觀察使訛都𠼪督兵屯河南三角川，窺契丹威塞堡。契丹都檢點蕭迭裏得率輕兵襲之，斬候者八人，諸將不及備，迎戰，大敗，都𠼪被擒，失輜重器械無數。
夏五月，契丹兵圍興慶府，大掠。
契丹主命西南面招討使蕭蒲奴、北院大王耶律宜新、林牙蕭撒末率師伐夏，以行宮都部署別古得監戰，北院同知樞密使蕭革按軍邊城為聲援，蒲奴等入境圍興州四面，縱兵大掠。沒藏氏不敢戰，令諸城堅壁拒之。
將軍窪普降於契丹。
初，窪普兵敗，訛龐欲誅之，沒藏氏使練兵賀蘭山以責後效。及契丹兵深入，懼誅，率所部降。
六月，契丹破攤糧城。城在賀蘭山西北，國中儲糧處。契丹兵攻破之，盡發廩積而還。
秋九月，侵契丹，又敗。夏兵侵契丹邊境，耶律敵魯古遣六院軍將海裏等擊之，敗還。
〈按：夏國主少國疑，戰而幸勝，即當服罪請和，息民保境，以圖自全。計不出此，致國母被擄，城邑瀕危，亦為不善變矣。乃猶收合燼餘，狡焉思逞，直自困而已，於契丹乎何損？兩書「侵」、書「敗」，譏其不知量也。〉
冬十月，使如契丹通好。
沒藏氏數不得志於契丹，使請依舊稱藩。契丹主不允，使還，諭別遣信臣至，當徐思之。
十二月，奉表乞臣於契丹，不答。沒藏氏復為諒祚表請和，言遵母訓，乞依舊臣屬，契丹主不答。
皇祐三年、夏天祐垂聖二年春三月，契丹來索党項降戶。
曩霄時納党項降戶數千。河曲之役，請率諸部待罪。後因戰勝，不遣。至是契丹遣北院都監蕭友括來索，沒藏氏不與。
夏四月，契丹使還，表請代党項進獻。
沒藏氏既留降戶不遣，蕭友括還，恐契丹詰責，奉表乞代党項權獻馬、駝、牛、羊等物，契丹主許之。
五月，求唐隆鎮故地於契丹，不得。
唐隆藩屏夏州，為東北重鎮，自經契丹殘破，族帳逃亡，契丹以地介河西，不置戍守。沒藏氏思經復其地，遣使請之，契丹主不許。
六月，契丹置沒𠼪氏於薊州。
沒藏氏常遣人撫諭党項諸部，國中點集人馬，訓練無虛日。契丹主聞之，命於西南沿邊各建城邑為備，沒藏氏屢請罷役，契凡主知其心叵測，以所獲沒𠼪氏及前後俘到夏人悉安置薊州，並以所獲物遣使入獻。
〈按：是時兩國交兵，殊無義戰。然夏既稱臣，表獻方物，自當歸其虜獲，以全母子之親，乃仍安置遠州，死生惟吾。雖夏國君臣不能以誠信格人，而契丹處之為已甚矣。〉
皇祐四年、夏天祐垂聖三年夏五月，阻卜酋長兀裏得遣使請附，不納。
阻卜久臣契丹，其王屯禿古斯及酋長豁得刺、喘隻葛拔裏思，常以馬、駝、氈、玉貢獻。兀裏得與豁得刺弟斡得構隙，慮其侵掠，遣使至夏國請附，沒藏氏懼契丹兵威，不敢受。
秋九月，請契丹弛邊備。
契丹以諒祚幼弱，強臣用事，常置重兵諸邊，戒飭封堠。沒藏氏遣近臣吃多已貢物契丹，乞弛守備。契丹主使蕭友括慰諭之。
皇祐五年、夏福聖承道元年春二月，移牒索古渭州地。
古渭，西蕃界，距秦州三百里，道經啞兒峽。宥州兵卒牧牛羊其地，常為青唐酋蘭氈掠取。監軍司怒將攻之，蘭氈懼不敵，籍土入獻，冀得兵戍以禦夏兵。知秦州範祥欲立奇功，亟往城之，又括熟戶田，蕃部驚擾，相率叛。訛龐欲得其地久，移文中國，言：「古渭本我地，朝廷置州於彼，有違誓詔。」仁宗謂戶部副使傅求按視，求招諭羌眾反其田，報宥州，以渭非素有，不應索，正其封界，乃不復言。
三月，使如契丹謝。以契丹賜詔許降也。
夏四月，侵靜邊寨。
訛龐索古渭不得，縱兵入德順軍圍靜邊。聞端明殿學士王素來知渭州，涇原蕃夷士庶數萬皆歡迎，遂還。
五月，寇環慶。經略司以聞，仁宗詔邊吏嚴備，毋得輒有侵軼。
〈按：前侵靜邊，茲寇環慶，方與北和，復開東釁，書以甚其不靖也。〉
九月，進降表於契丹。表不如式，契凡主使南面林牙高家奴持詔諭意。
至和元年、夏福聖承道二年春正月，遣使契丹貢方物。
契丹主以諒祚降非誠心，諭使者曰：「爾主若念國威，不忘姻好，當心懷恭順，不在貢獻勤怠間也。」卻其物不受。
夏五月，奉表契丹，請進馬、駝。
契丹主許令歲貢無缺，沒藏氏尋遣使獻。
六月，侵古渭寨。夏兵數至古渭，剽掠人畜。秦鳳經略司請於鄰路益兵五千為備。
秋七月，請婚於契丹。
契丹主以沒藏氏反覆，不許。
冬十月，進誓表於契丹。沒藏氏遣使上誓表，並請誓詔。契丹主賜以車服，而不許誓詔。
至和二年、夏福聖承道三年春二月，使賀契丹尊號。
契丹主上太后尊號，已受群臣尊號，大赦國中。沒藏氏遣使賀。綏州蕃族阿訛等內投。仁宗以諒祚幼弱，不欲生邊事，詔約還之。
三月，沒藏訛龐侵耕屈野河西地。
麟州西北枕睥睨曰紅樓，下瞰屈野河，其河以西距夏境尚七十里，並無堡障、斥堠。天聖初，州官相與訟河西職田，久不決，轉運使奏為禁地，官民並不得耕植。於是民有竊耕者，夏人輒奪其牛，曰：「汝州官尚不敢耕，汝何為至此？」由是河西遂為閑田。夏人始於洪崖塢、道光谷間插木為小寨三十餘所，盜種寨旁田，元昊時已侵十餘里。諒祚立，中外事悉訛龐主之，知河西田膏腴厚利，令民播種，以所收入其家，歲東侵不已，距河僅二十里，宴然以為己田。遊騎直至城下，或過城東，往來自若。
〈按：侵耕，細民事耳，直書「訛龐」，斥主者也。訛龐為國大臣，至令小民爭數十里之田以為己利，貪鄙甚矣！夏四月，遣使入貢，賜《大藏經》。〉
沒藏氏因阿訛等還，感中國恩，遣使入貢。仁宗賜《大藏經》慰之。
秋七月，河東遣使召定疆至，沒藏訛龐不聽。
河東管勾軍馬司賈逵徼巡，見訛龐所侵田過界，督責麟州守王亮，亮懼以聞。仁宗詔邊吏約束之，頗加驅掠。知并州龐籍曰：「河西稱臣奉貢，未失臣禮。今不先以文告，而遽行驅掠，使歸曲而責直，非中國體。」乃遣使以義理約還，訛龐不可。籍又使人亟召，更定疆場，亦偃蹇不奉命。
八月，契丹使來告哀。興宗崩，遣告哀使王觀至國，尋賜遣物。
冬十月，起承天寺。
沒藏氏好佛，因中國賜《大藏經》，役兵民數萬，相興慶府西偏起大寺，貯經其中，賜額「承天」，延回鶻僧登座演經，沒藏氏與諒祚時臨聽焉。
十一月，使如契丹會葬。
契丹葬興宗於慶陵，夏與中國、高麗使並會。
嘉祐元年、夏福聖承道四年春三月，河東禁銀星和市。
訛龐不肯定屈野河界，恐漢兵先據其境，輒屯兵河西，以誘官軍。龐籍戒官吏曰：「夏人仰吾和市，如嬰兒之望乳。若絕之，彼必自來，毋得過河與戰。」乃懸榜於邊，禁絕銀星和市。於是國中財用漸乏。
秋七月，移牒索蕃官蘭氈。
宥州移文保安軍，乞抽還修古渭寨軍卒，並索叛蕃蘭氈。仁宗詔以蘭氈世為蕃官，不得擅索，令保安軍報之。
九月，遣李守貴巡視屈野河。
屈野河侵擾日甚，仁宗命殿直張安世、賈恩為同巡檢，經制之。訛龐專為讕言，迫之則格鬥，緩之則就耕，終無歸意。安世等與龐籍移牒宥州詰責，沒藏氏見牒，遺幸臣李守貴至屈野河勘之，還白所耕皆漢地，沒藏氏責訛龐令還所侵田，會守貴亂作，不果。
有星出東井。如太白，赤黃色，向北速行沒。
冬十月，盜殺太后沒藏氏。
沒藏氏妖冶好佚遊，騎從甚眾，每出卜夜，令國中張燈火以資娛覽。李守貴嘗為遇乞掌出納，寶保吃多已嘗侍曩霄及沒藏氏於戒壇院，皆出入無間。沒藏氏先私於守貴，復與吃多已通，守貴忿。
一日，沒藏氏偕吃多已獵於賀蘭山，夜歸，中道有蕃騎數十，猝戕之，並殺吃多已，時諒祚生十歲矣。訛龐族滅守貴家，遣祖儒嵬名聿則、慶唐徐舜卿入告哀。仁宗輟朝一日，以集賢校理馮浩假尚書刑部郎中、直史館為吊尉使，文思副使張惟清假文思使副之。
〈按：君母被戕，國之大變。《綱目》書弒太后九，皆著弒之之人，以正其罪，未有書「盜殺」者。西夏雖屬羌戎，援列國例，沒藏氏亦君母也，不書「弒」而書「盜殺」何？蓋冶容無異慢藏，以君母而淫泆無度，禍直自取耳。書「盜」，書「殺」，深貶之也。〉
十一月，沒藏訛龐納其女爲後。
訛龐既誅李守貴，以其女為諒祚妻，自是誅殺由己，臣民咸畏之。
〈按：訛龐因沒藏氏久專國政，今氏死恐己亦失柄，乃納女爲後，故與《綱目》魏公操納三女為貴人同例書。〉
嘉祐二年、夏奲都元年春三月，以國母遺物入獻。馬、駝各百匹。
夏五月，沒藏訛龐誘麟府將郭恩等戰於忽裏堆，大敗之。
夏眾春耕秋獲既退之後，麟州自州城以西至大橫水、浪爽平，數十里間絕無一人一騎。知麟州武戡嘗於河西置一小堡，以備斥堠，龐籍遂令戡等於州西二十里左右，更築二堡為護，議未定，夏兵已集。初，訛龐怒邊吏驅掠其民，潛聚兵萬餘於境上，待漢兵至擊之。邊吏守籍約束，夏兵輒以饑疾散。自沒藏氏死，訛龐益恣。是時屯兵屈野河，迨三月增至數萬人，盡發麟州以北民耕牛農具，計欲盡耕河西地。而國中有異議者，復召還，眾皆空壁去，然銀州以南侵耕自若也。武戡與通判夏倚謀乘此作堡寨，偕管勾軍事郭恩以巡邊名往按之。諜者言，夏兵盛屯沙鼠浪。郭恩欲止，走馬承受內侍黃道元不可，率步騎一千四百餘人，不甲者半，夜循屈野河，北行至臥牛峰，夏兵舉烽起鼓，黃道元猶不信。比明，至忽裏堆，見蕃騎數十人皆西走，相去數十步，止。郭恩等呼之不應，亦不動。俄而火起，訛龐遣眾張左右翼，自南北交至，堆東有塹，其中有梁，名「斷道堰」。兩軍接戰，自旦至食時，伏兵突從旁塹中攀援上，四面合擊，敗之，執郭恩、黃道元及兵馬監押劉慶等。恩自殺，武戡走免。
〈按：《綱目》書誘戰四，書敗歿三，罪敗者也。此書「誘敗」，則不罪敗者，而罪誘之者。蓋訛龐既肆東侵，復設伏以殺恩等，雖道元疏愚，實謀之者狡也。〉
六月，遣使謝弔祭。使人入見，仁宗責以忽裏堆之役。使者惶恐謝，仍厚禮賜歸。
秋七月，縱黃道元還。軍士馘耳鼻隨還者百人。
九月，河東遣使再議疆事，沒藏訛龐復不聽。
河東經略使遣殿中丞孫兆、職方員外郎李思道相繼至國中議疆事，約遵慶曆舊例，以橫陽河為麟府界，然後畫所侵地三分，許一分與夏國，不從則拒絕進奉，禁止私市。訛龐驁不聽。
冬十一月，河東禁絕私市。
宋制：官給商人公據，方聽與夏國交易，私市者法無赦。後官吏疏慢，法禁日弛，夏人與邊民竊相貿易，日夕公行。故雖無歲遺之物、互市之利，猶可枝梧。訛龐不肯立屈野河界，經略使以聞，仁宗下詔：「西人如驅牛、馬於沿邊，私糴民穀，令所在禁絕之。」時有夏人與熟戶犯禁，龐籍獲之，即斬於犯所，於是兩界凜然。
冬十二月，遣兵襲鄜延。
訛龐自忽裏堆之勝，恐中國聲討，日事點集，遣眾萬餘犯鄜延境。時提點刑獄陳安石攝帥事，預飭邊民戒嚴，兵至，無所獲而還。
