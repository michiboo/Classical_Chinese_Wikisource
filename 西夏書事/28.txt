
元祐二年、夏天儀治平二年春正月，乾順受冊為夏國主。
初，秉常死，訛傳夏國大亂，乾順雖立，未知存亡。哲宗命邊臣體訪真實，後行封冊。會夏使表獻遺物，乃冊乾順為夏國主，如明道二年元昊除節度使、西平王例。上與皇太后降詔賜物，悉視慶曆八年銀絹各三萬匹兩、錢三萬貫。遣劉奉世等賜冊曰：「於戲！堯建萬邦，黎民咸雍；周立五等，重驛來賓。此帝王之所同，而國家之成法也。諮爾乾順：惟我列聖，顧乃西陲，錫壤建邦，衛於王室，保姓受氏，同於宗盟，爵命褒嘉，恩禮甚渥。今爾承其胄緒，紹茲藩屏，而能事上欽肅，飭躬靖虔，申遣使人，來陳方物，達於朕聽，實惟汝嘉。是用酌稽典故，表顯寵名，錫爾以茅土之封，加爾以服乘之數，誕頒封冊，以綏一方。今遣朝奉大夫、起居郎、直集賢院、上輕車都尉、賜紫金魚袋劉奉世，崇儀副使、上騎尉、安喜縣開國男、食邑三百戶崔象先，持節冊命爾為夏國主，永作宋藩輔。夫篤於好德，乃克顯光；忠於戴君，永膺福祉。往祗明命，無忝予一人之猷訓。」
二月，歸陷蕃人戶。
梁氏以中國約回內附蕃族，又聞詔歸一漢人者予縑十，乃歸還陷蕃人戶共三百一十八。
三月，使謝奠慰。
使人見於延和殿，稱故夏國主嗣子乾順言：「昨父國主薨，蒙遣使祭奠弔慰，前已奉表稱謝。謹差大使祝能野烏禹實、副使呂寧賴喀麻等進馬、駝共二百七十匹、頭，詣闕恭謝；又差大使映吳嵬名諭密、副使廣樂毛示聿恭謝太皇太后。」
夏四月，梁乙逋以牒索朱梁川，遂入涇原掠藺家堡。
梁乙逋瓷橫日甚，秉常舊時親信、老臣悉因事陷害，又以所得歲賜既豐，飽而思奮。劉奉世等持封冊至，故加侮慢，不遣使謝。已，聞蘭州城西關堡將築龕谷寨，令宥州移牒言：「界內朱梁川係本國地土，中國不得擅有興築。」不俟回牒，縱兵入涇原，抄藺家堡，掠人畜，焚漢、蕃廬舍殆盡。
五月，連西蕃阿裏骨兵寇定西城。
梁乙逋卑辭厚禮，約阿裏骨入寇：「如得地，以熙、河、岷三州歸西蕃，蘭州定西城歸夏國。」於是阿裏骨襲破洮州，乙逋率數萬眾出河州會之，同圍南川寨，大肆焚掠。又攻定西城，設伏誘戰，擊敗官軍，殺都監吳猛等。
六月，掠隴諾堡。
夏兵慓悍，倏忽往來，未嘗久頓。凡圍堡寨，使城中兵不得出，然後分掠人畜，挑挖窖聚。時以數千騎入秦州，抵甘谷城，圍隴諾堡。守將先伏兵在外，出不意掩擊，夏兵驚退，失戰馬數十匹。
秋七月，卓羅監軍仁多保忠侵鎮戎軍。
梁乙逋以乾順命脅保忠率萬人寇涇原。保忠與乙逋不協，甫入境，遇總管劉昌祚大眾截之，一宿即還。遣大首領嵬名阿吳如青唐。
梁乙逋謀取熙河，遣嵬名阿吳入青唐，約阿裏骨及首領青宜結鬼章期大舉。阿裏骨囚中國使人高昇，許以應兵。
八月，集兵天都山，寇熙河，起飛梁以通西蕃兵，知岷州種誼斷之，乃退。
乙逋召十二監軍司兵集天都山，與乾順母梁氏將之，對蘭州通遠軍而營。阿裏骨亦發河北兵十五萬由講珠城圍河州，令鬼章以二萬眾駐常家山大城洮州，自率廓州兵五萬，約會於熙州城東之王家平，乙逋遂造飛梁以通兵路。知岷州種誼與總管姚兕率兵由間道先斷飛梁，襲破洮州，擒鬼章。乙逋遣兵數萬援之，至橋，不得渡，望風而潰。
〈按：《綱目》攻取之際，不書方略，間有書者，必重其事，而特筆起例也。是時，夏眾屯天都，起飛梁以通西蕃兵，飛梁不斷，勢未易解也。故書「起」、書「斷」以重之。〉
分兵圍三川諸寨。為守將韓緒、趙說所敗。
九月，寇鎮戎軍。
梁乙逋復令仁多保忠率十萬眾入涇原，聲言國母親將攻鎮戎西寨，圍涇原十一將兵於城內。總管劉昌祚病，知軍張之諫不敢戰。保忠令軍士四散樵採，焚廬舍，毀塚墓。五日，知慶州範純粹遣副總管曲珍，領兵自環州深入牽制，晝夜馳三百里至曲律山，縱兵擊破族帳，斬首千餘，俘老、幼、婦女數百人。保忠聞之，將解圍，潛於所劄寨內，如常起煙火，量以兵守，一夕遁回。比城中知，追之不及。
元祐三年、夏天儀治平三年春正月，太白晝見。司天言「不利用兵」，梁乙逋不聽。出兵侵府州。守將鉗宗翌擊敗之。
二月，遼使來詰賀正。
梁乙逋以遼不頒封冊，遂不遣賀正使人。遼使參知政事王維來詰其故。
三月，襲德靖寨。
自攻府州不利，兵士屯聚各寨止三、五百人，託言護耕，故示寡弱，以誘官軍。邊將戒嚴不應，遂乘間襲德靖寨。寨將張誠率蕃、漢軍四出掩殺，眾驚退。
夏四月，圍塞門寨，慶州官兵來襲洪川寨，乃還。
梁乙逋數遣使入中國，示欲服罪請和，而於使介往來間，乘邊人觀望，輒出兵掩襲，冀有所得。延安帥趙卨檄慶州將劉安、李儀曰：「夏兵將入寇，汝徑以輕兵由西路搗其腹心。」未幾，乙逋果圍塞門，殺皇城使米贇、供奉官郝普。右班殿直呂惟正與安等率兵入界，抵石堡寨，焚蕩勒雞平一帶族帳。襲洪川，破之，俘斬其眾。復於花氈會、油川平相對舉烽火，多設疑勢，夏兵急解圍歸。
〈附：《宋史舊錄》：六月辛丑，夏人寇塞門寨，詔陝西、河東經略司：「嚴城寨，完守備。如夏人攻犯，非逼近城下，決可取中，勿多施行，自致闕誤。」據《長編考異》云：「夏人以四月二十四日寇塞門，不知此段所書果在何日，恐不應再寇也。」〉
秋七月，遼始遣使授封冊。乙逋以遼使詰責，復遣使貢。遼主乃使冊乾順為夏國王。侵蘭州，攻龕谷寨。
夏國距蘭州止一舍，通遠不百里，中無重山復嶺之阻。乙逋點集軍馬，屯於涇原、熙河對境，一夕突入蘭州，力攻龕谷，敗寨將及東關堡巡檢，殺兵士數百人。
八月，犯延安。
鄜延經略司移牒宥州，詰入寇故。乙逋回牒，但請疆土而不謝罪，且潛以兵犯延安。知鄜州種誼統諸將赴援。夏兵聞誼來，皆退。延人謂「得誼，勝精兵三十萬」。
冬十月，饑。
國人賴以為生者，河南膏腴之地，東則橫山，西則天都、馬銜一帶，其餘多不堪耕牧。時河南大旱，歲不登。故事：國中舉兵，蕃屬自備貲費。乙逋數下令點集，戎人不能應。
元祐四年、夏天儀治平四年春二月，遣使人謝封冊。
乙逋以歲饑不能點集，令宥州移牒保安軍，言將遣使入謝封冊，請先議疆事。朝議以謝使未至，即議疆事，不許。於是使嵬名善哩貢馬，謝封冊，請和。
三月，月入東井。
犯西扇北第二星。群臣以「國家用兵過多，請息民力」為言，梁氏善之。
夏五月，遣使如遼。
亦謝封冊也。時遼主獵魚兒濼，駐蹕赤勒嶺，使人候五十日方見。
六月，使請易地。
使人請以所許葭蘆四寨易蘭州、塞門。押伴、金部員外郎穆衍折以禮，使辭屈，不敢面對。哲宗賜詔曰：「省所奏雲，昨差人赴延州，計會將永樂人口及所還四處城寨，交換塞門、蘭州兩處地土實在事宜，祈朝廷酌中賜一裁決，朕已具悉。爾嗣守世封，虔修貢職，頃屬罷兵之後，繼陳復地之言。累降詔音，備諭朕旨。豈謂曆時既久，尚稽聞命遵行。忽覽奏封，深諒誠款。顧改圖之議，猶有披陳；然事大之恭，實聽裁決。再維忠順，殊用歎嘉。雖易地之求，當一遵於前詔；而酌中之情，宜別示以優恩。除漢、蕃土地，指諭已明，難從換易外，所有歲賜，據前降詔命，合候地界了日依舊。今特推恩，敕有司更不候地界了當，便仰檢會典，依例施行。爾其體朝廷恩信之隆，遵封疆謹守之戒，永思安靖，用保悠長。」
秋七月，使賀坤成節。
使至京師，刑部郎中杜紘逆之至館。使欲入見，自陳請侵地，紘不許。使出不遜語，紘曰：「國主設有請，必具表中。此大事也，朝廷肯以使人口語為可否乎？」乃不敢言。
〈附：王氏《東都事略·趙卨傳》：「夏人入貢，已以重兵壓境。諸將請益兵為備，卨曰：『第謹斥堠，整戈甲無為寇先，戍兵不可益也。』因遣人詰夏，夏兵遂去。」考此事《宋史·卨傳》載之，然不書時地，不得其詳。〉
九月，移牒請受地。
宥州牒保安軍言：「已鳩集永樂等處陷沒人口，於十一月十日押付界首。應給四寨，亦即差官同日領受及檢點所有歲賜。」冬十月，中國使賀生辰及賜冬服。
使臣為崇儀使董正叟、如京使李玩。
十一月，歸永樂俘，復米脂等四寨地。
初，哲宗詔夏主曰：「昨永樂城將吏、兵夫盡忠固守，力屈就擒，眾多生齒淪於異域，念其流落，每用惻然。雖已詔汝發遣，當給賜可還之地，然念城初失守，眾即散亡，或為部落所得，或為主者轉粥，非設購募，恐有所遺。汝可深體朕意，訪求發遣，當據送到者，每人別賜絹十匹。命官以上，加優賜給所得之家。」乙逋命宥州牒言：「永樂人戶，除累年死亡外，鳩集到一百五十五人，敢付界首交付。」及至交領時，僅一百四十九人。盡復米脂、葭蘆、安疆、浮圖四寨地。葭蘆境在河東，以兵渡河，計肆奔突，見太原將訾虎屯兵界上，乃止。
〈按：永樂之役，將校死者數百人，士卒、役夫沒者二十萬。神宗臨朝，痛悼成疾，豈非軫念遺黎陷身異域哉？及哲宗即位，值夏使告哀，即詔以歸我陷民，給其故寨，無如夏人故難其事，遲之又久，僅歸吏士百四十餘人，盡復舊疆。《續綱目發明》以為，是舉夏之慕義、宋之綏懷，兩得之。夫宋之綏懷誠有矣，夏之慕義則未也。〉
元祐五年、夏天祐民安元年春二月，梁乙逋請婚西蕃，約取邈川。
乙逋威權日盛，其弟、侄皆握重兵，陰謀篡奪。聞阿裏骨與溫溪心構怨，思並邈川。遣使青唐，請為子結婚，互為應援。阿裏骨許之，亦遣搬察約攻邈川城。使人近北往來不由邈川，恐溫溪心知也。搬察，乃蕃部使役之稱。
三月，保安軍牒索陷將景思誼。
思誼以永樂之圍縋城被執，及還陷沒人口，思誼已死，中國未知。延帥趙卨移牒來索，乙逋令宥州回牒報之。
夏五月，請廢蘭州之質孤、勝如新堡。
二堡，古榆塞地，漢趙充國屯田所。中膏腴五十餘頃，據兩川水泉以資灌溉，國人稱為「御莊」。自李憲城蘭州，築堡其地，土人悉走天都山及會州境，饑羸難以存活，秉常嘗令蕃眾自為爭復計。
元豐六年，蘭州被兵，西關堡破，二堡遂廢。熙河遣兵耕種，輒為夏人所殺。及議畫界，二堡在蘭州界內，熙河將範育等修葺故址，屯兵為守。乙逋欲得其地，令宥州牒保安軍，請廢所築新堡。
六月，攻質孤堡，毀之。
乙逋請廢二堡不得，以萬餘騎乘大霧猝至質孤，蕩平之。進攻勝如，縱火焚掠而還。
秋七月，使賀坤成節。
使至京師，正邊臣報兵躪質孤堡。時使者略不顧憚，蓋知中國不敢苟留使人也。
八月，上表請定疆至。
宥州牒保安軍請定疆至，逾年不能決，上表言：「自去年七月遣使赴闕，乞換所賜城寨，蒙詔不許，尋與延州經略司議分畫疆界。當時議者依綏州例分畫，向方面各打量二十里，內十里安置堡鋪耕牧，外十里拍立封堠，空作草地。得保安軍牒稱，延州指揮其城寨雖定二十里，要在現今諸城相望取直分畫。夏國不敢違，黽勉奉行。其南界諸路地分，所司亦依綏州例打量二十里，卻不肯依綏州例於內十里修築堡鋪耕牧，於外十里拍立封堠，空作草地，以辨蕃、漢出入，絕交鬥之端。累令宥州移牒保安軍，終不明示所由。私心惶懼，敢悉所由。」哲宗賜詔曰：「爾逖領蠻畿，恪循世守，伻來稱幣，廷閱奏書，永言疆場之安，未即溝封之畫。兩界繩直，罄忠順而可嘉；千里無荒，瀝悃忱而有請。力祈矜許，早遂底寧。惟祈壤之求，初無故事，念安邊之議，亦既累年，顧省恭勤，特行開納。然綏德城本無存留草地，今欲於漢界留出草地，即於蕃界亦當依數對留。應見今合立界至處，並須明立封堠，內外漢、蕃各對留草地十里，不令耕種，自擇安便處修建堡鋪。如熟地不可修建，即於草地內修立，各不得逼立界堠。其餘疆畫未盡事，已令押伴官委曲開諭進奉使副訖，及已詔鄜延路經略司。夏國如欲議事，許差人赴延州計議。眷方陲悅義之心，既輸悃愊；而朝廷綏遠之意，已示優容。宜深體於恩懷，亟保和於方略。」範純粹曰：「是役也，中國先許以陷寇之眾易新造之壘。夫人有品色多寡之異，地有形勢遠邇之差，約當素明，謀應素定，皆當著見於書，然後受人、割地，交相付與，自無後來曲折。今謀不素定，約不素明，彼以疲殘數百人詭辭塞命，乃不復較問，亟以四寨與之。既與之後，而熙、延二境始議畫疆。文字往來，徒費詞說，不亦晚乎？」
冬十月，復毀勝如新堡。
初，夏兵犯質孤等堡，勝如巡檢計守義擒殺遊卒四人，修葺所毀城門。工甫竣，乙逋復率兵焚毀之，殺守義，擄其兵役而還。二堡遂不復作。範育曰：「夏國自奄有西涼，開右廂之地，其勢加大。後熙河內附，則已斷其右臂；又得蘭州險固，定西扼塞，力據上遊，控其腹背；而質孤、勝如之於蘭州、定西，以東川谷之於定西，更足以壯形勢。蓋定西及二堡中間，膏腴土地無慮一二萬頃，若募弓箭手萬人布列。緣邊耕植曠土，則二州有金湯之固，又歲得粟數百萬。人食其半，官糴其餘，西州饋運可以日省。夏人數以兵爭，直欲毀中國籬藩，使蘭州、定西有難守之勢也。議者懼邊患方殷，始欲與以二堡，繼復棄不更築，豈不墮其術中哉？」
十一月，遣首領允領舉入熙河，議疆事。
夏國初議界至，請以綏州例二十里為界，中國從之。繼請留生地十里，又從之。乙逋見委曲遷就，遂議於非所賜城外，總以拶直二十里相照取直，而熙河路蘭州質孤、勝如二堡指為非舊堡寨，欲自龕谷寨打量取直，則蘭州質孤、勝如皆為夏界熟地。又自定西城熨斗平第三寨接連取直，則南牟山、吥羅州、結龍川一帶亦屬夏國。議久不決，乃令宥州牒稱：「現於納葉經克節進築，所有蘭州耕種處及屯駐人騎，乞行毀徙。」知熙州範育不敢應，乙逋尋令允領舉詣熙河石子峽堅執前議，以分界至，育等令往鄜延路再議。允領舉至延安，因言辭不協徑還。
十二月，使賀正旦。
梁乙逋以議界不合，集兵屯境上。時縱遊騎出沒，語言不遜，脅以必得之勢，然猶遣使賀正，蓋利中國賜予、且假以窺朝旨也。
