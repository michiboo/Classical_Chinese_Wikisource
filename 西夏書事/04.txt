
雍熙元年，繼遷匿地斤澤。
夏五月，党項咩嵬族請附。
繼遷攻宥州不勝，仍駐地斤澤，地斤善水草，便畜牧，生聚漸眾。令弟繼衝煽誘諸蕃。咩嵬酋領魔病人乜崖素與南山諸族結黨為亂，率其所部請降，繼遷遣張浦往受之。
秋七月，掠王庭鎮。
鎮在夏州西北，蕃部所聚。繼遷引眾襲之，俘擄萬計。尹憲自夏州赴援，不及。
九月，知夏州尹憲、都巡檢使曹光實襲破地斤澤，繼遷棄母、妻走。
繼遷集眾萬餘，令張浦、李大信等四出俶擾，蕃、漢苦之。尹憲與曹光實計曰：地斤四面沙磧，兵難驟進。潛使人偵知所在，於是月發精騎數千，夜襲之，再宿而至，大破繼遷眾，斬首五百級，焚千四百帳，獲牛羊、器械萬計。繼遷與弟繼衝棄眾走，妻與母罔氏皆被獲。
〈按：《續綱目》書：知夏州尹憲襲李繼遷，破走之。議者謂其擅兵生事，違命邀功，致有後日銀州之敗。然除君之惡，惟力是視，未可以兵行詭道遽斥之。故書「襲」、書「破」，以見宋室未有之捷；書「棄」、書「走」，以見繼遷未有之衄也。〉
冬十二月，聚兵黃羊平。
繼遷既敗，懼官軍追襲，轉徙無常處。而西人以李氏素著恩德，憫其窮蹙，稍稍賑給之。繼遷因語豪右曰：「李氏世有西土，今一旦絕之，爾等不忘先澤，能從我興復乎？」眾曰：「諾。」相與屯黃羊平，平在夏州北。招來蕃眾，兵勢復振。於是羌豪野利等族皆以女妻之。
雍熙二年春二月，繼遷誘都巡檢使曹光實殺之。
初，繼遷棄銀州，蕃部拓跋遇入訴本州賦役苛虐，乞移居內地，太宗不許，遂作亂。夏州巡檢梁迥率兵討破之。遇等散居山谷，遣人說繼遷曰：「銀州地據四塞，西接夏、綏，東鄰麟、勝。公家先澤未遠，若潛師以來，遇以蕃眾濟之，城可得也。」繼遷問計於眾，從弟延信曰：「地斤之役，乃備禦之疏，非戰鬥之罪。漠北不足以立室家，今遇眾來歸，天假之便，失此不圖，後悔何及？」張浦曰：「時不再來，機不可失！但曹光實老將知兵，若不誘之離城，攻其無備，我軍大創之餘，鶴唳風聲，難保必勝也。」於是令弟繼衝糾合蕃族，自與豪酋破醜重遇貴及張浦、李大信等赴銀州，紿曹光實云：「我數奔北，勢窘不能自存，公許我降乎？」因致情款陳講甥舅之禮，期日會於葭蘆川納節。光實信之，且欲擅功，不與人謀。及期，繼遷設伏，領數十人近城迎光實。光實令從子克明護輜重在後，自從百騎先赴之。繼遷前導北行，將至其地，忽舉手揮鞭，伏兵起，殺光實，殲其從騎。
〈按：《春秋》書楚子誘蔡侯般殺之，曰「誘」者，惡其譎也。然戰爭之際，身居將帥而為人所誘，獨無責乎？是時，繼遷以詐降之計殺光實，雖繼遷之譎，亦光實之愚有以致之。不書戰死，而書「誘殺」，交譏之也。〉
遂入銀州據之，自稱定難軍留後，以張浦、劉仁謙為都押牙，預署諸州刺史等官。
繼遷既殺光實，假其旗幟，襲破銀州，獲軍資器械無算。於是，蕃族附者日眾。李大信等議推繼遷為定難節度、西平王，號令蕃眾。張浦曰：「自夏州入覲，無復尺疆，今甫得一州，遽爾自尊，恐乖眾誌。宜先設官授職，以定尊卑；預署酋豪，各領州郡，使人自為戰。則中國疲於備禦，我得盡力於西土矣。」繼遷曰：「是我心也。」遂稱都知蕃落使、權知定難軍留後；以浦、仁謙為左右都押牙，李大信、破醜重遇貴為蕃部指揮使，李光祜、李光允等為團練使；復署蕃酋折八軍為并州刺史，折羅遇為代州刺史，嵬悉咩為麟州刺史，折御乜為豐州刺史，弟廷信為行軍司馬，其餘除授有差。
三月，焚會州城。
銀、夏夷落，散居川谷，平時雖各有鞍甲，並無魁首統攝。繼遷自得銀州，乘勝攻會州，直抵城下，縱火焚毀城郭，吏民死者千計，會州由是淪陷。太宗遣知秦州田仁朗、閤門使王侁、副使董願、宮苑使李繼隆馳傳發兵討之，並賜敕書與麟、府、銀、夏、豐州及日利、月利諸族，諭之並力。
〈按：會州地居四塞，銀、夏有警，秦、涇援師皆得赴此。為戰守計：今繼遷取之而不能守，火毀其城，以絕中國駐兵之所；異時銀、夏數州失而不復，非職此故耶？〉
進攻三族寨，寨主折遇乜以城降。遂圍撫寧寨。
繼遷連取二州，益以強大，率兵掠銀州，巡屬之未下者。攻河西三族寨三日，寨將折遇乜殺監軍使才，與之合。繼遷乘勢抵撫寧，圍之。
〈按：降者，脅服之詞。謂敵力強，己力屈，有以致之。遇乜殺使獻城，非力屈比也。書以罪之。〉
夏四月，扼濁輪川，與官軍戰，敗績，棄銀州走。
田仁朗行次綏州，請益兵，留月餘。聞繼遷兵攻撫寧，喜曰：「戎人常烏合寇邊，勝則進，敗則走，不可窮其巢穴。今繼遷嘯聚數萬，盡銳以攻孤壘，撫寧小而固，非浹旬可破。我俟其疲，以大兵臨之，分遣強駑三百，邀其歸路，必成擒矣。」部署以定，故示閑暇，縱酒摴博。副將王侁等媒櫱之。太宗聞三族陷，征仁朗還，下御史獄，劾問請益兵及陷三族狀。仁朗對曰：「綏、夏二州兵，皆以城守為詞，不依調遣。所部千餘人，皆曹光實舊卒，器甲不完，故請益兵。三族去綏州遠，非元詔所救也。臣已定擒繼遷策，會詔至，不果。」因言： 「繼遷得羌戎情，願優詔懷來，或以厚利啖部落酋長令圖之；不爾，他日大為邊患。」太宗特貸死，流商州；命侁等進兵。侁率所部，由綏州至濁輪川。繼遷撤撫寧圍，拒戰，喪失五千餘；麾下沒邵浪、悉訛及兔頭川東、西諸族皆破，遂領蕃部棄銀州遁。
〈按：戎人烏合，厚利可啖。當日宋廷之上，計中敵情者，仁朗一人而已。使果用其謀，則撫寧一戰，應有全功。乃王侁小人，忌能誤國。戰雖幸勝，而自濁輪之役，繼遷請婚以結強援，偽降以款兵勢，寇環州則大合戎類，取靈武則先據山川，秘計深謀，曆久愈熟，故銀州之棄，塞翁失馬，未足為繼遷憂也。〉
署代州刺史折羅遇戰歿於悉利寨，降將折遇乜被獲。
繼遷既敗，王侁收復銀州，率兵出州北，至悉利諸族，署代州刺史折羅遇與弟埋乞迎戰敗死。侁復由開光谷西趨杏子坪，敗保寺、保香諸族首領埋乜已等兵，斬五十七人；又破保、洗兩族，俘三千人，降五十五族；擒三族寨叛將折遇乜，誅之。於是，三族豪酋折八軍等三千餘眾皆遣使獻馬首罪，願改圖自效，為國進討。
夏州岌伽羅膩等族附繼遷。
六月，內客省使郭守文擊之，諸族皆破滅。
繼遷濁輪之敗，蕃族雖破而本部未潰。夏州鹽城鎮岌伽羅膩十四族俱党項種落，繼遷誘之合，遂與吳移、越移等族結黨應援。守文奉詔自三交乘驛趨夏州，偕尹憲引兵至鹽城鎮。吳移、越移四族請降，岌伽等不應，憲與守文合擊之，擒斬千百，焚千餘帳。銀、麟等州諸部一百二十五族合萬六千一百八十九戶皆內附。三族寨酋豪折御乜窮蹙，棄繼遷歸命，守文置之部下。
雍熙三年春二月，繼遷初降於契丹。
契丹西境直對夏州，党項東山諸部臣事者多。李氏自思恭賜姓，未嘗外附。繼遷見諸部潰散，謀於眾曰：「吾不能克服舊業，致茲喪敗，兵單力弱，勢不得安。北方耶律氏方強，吾將假其援助，以為後圖。」乃遣張浦持重幣至契丹請附。契丹主隆緒意未決，西南招討使韓德威言：「河西為中國右臂。向年府州折氏與銀、夏共衡劉漢，致大兵援應無功；今李氏來歸，國之利也。宜從其請。」契丹主納之。
〈按：此西夏臣契丹之始。李氏自彝殷救晉，未嘗與契丹相通。今繼遷稱臣事之，書「初降」，以著其去夏就夷之罪。〉
夏四月，契丹授定難軍節度使、都督夏州諸軍事。
契丹主以繼遷效順，遣侍中蕭裏得持詔授繼遷定難軍節度、銀夏綏宥等州觀察處置等使、特進檢校太師、都督夏州諸軍事，繼衝為副使。
冬十二月，如契丹請婚，契丹許之。
繼遷既受契丹官，兵勢稍振，自以五百騎款契丹境，言：「願婚大國，永作藩輔。」時契丹將耶律盼與宋戰於泰州，不利。契丹主欲使繼遷牽制宋兵，許以公主歸之。
雍熙四年春二月，繼遷侵夏州，敗知州安守忠兵於王庭鎮。
繼遷兵掠夏州，徘徊不遽進。知州事安守忠率眾三萬擊之。至王庭鎮，繼遷設伏誘戰，大敗守忠兵，追及城門而止。
〈按：書「侵」，是掠境，未攻城也。《春秋》兵詭道而勝之曰「敗」，如「隱十年，公敗宋師於菅」是也。繼遷設伏以致守忠，掩而覆之，較之薄未陣者，其計更詭。〉
遂圍夏州。
夏四月，麟州援師至，乃還。
繼遷進兵圍夏州，逾兩月不解。知麟州韓崇訓領大兵赴援，乃退。
夏五月，李繼捧出為崇信軍節度使。
繼遷數為邊患，有言其悉知朝廷事，蓋繼捧泄之。乃出之於外，並改其從父澧州刺史克文為博州，單州刺史克憲為道州防禦使，並遣之任。宋制懲五代藩鎮之弊，特製諸州通判，凡知府公事必長史、通判簽議連書方行。時太宗親選常參官為二州通判，以專郡政。
秋八月，屯兵黑水河，邀擊銀、夏、綏、府都巡檢使石保興兵，敗績。
繼遷居沙漠，逐水草，便於攻掠。是時屯黑水河側，據險自固。石保興方巡按罨子寨，繼遷以數千人攻之，見保興所部不過二千人，遽渡河決戰。保興伏兵河滸，俟半渡擊之，繼遷眾亂，大敗。
冬十一月，党項咩兀等族謀殺繼遷，不果。
繼遷凶忍，虐用其屬，宥州党項咩兀等族首領，都指揮遇乜布九人謀誅繼遷。時繼遷剋期攻銀州，會諸族於無定河側。遇乜布等以暗箭射之，中其鼻，創久不愈，師期乃緩。遇乜布以聞，太宗賜敕書安撫之。
〈按：此党項異繼遷之始。〉
端拱元年〈（契丹統和六年）〉春二月，李繼捧遷感德軍節度使。
初，繼捧出為崇信節度。崇信，地狹境偏；不得專郡政，心怏怏。佯上言：「繼遷凶頑少智，朝廷若遣其親信以恩禮招徠之，可不煩兵致也。」太宗用其言，徙陝西路感德軍節度，以招繼遷。
三月，繼遷遣牙校李知白貢於契丹。繼遷以契丹許歸公主，逾年不見真命，遣知白表獻請之。
〈按：此李氏事契丹之始。書「貢」誌始，且備事也。〉
夏五月，繼捧復為定難軍節度使，賜姓名「趙保忠」。
朝廷數以敕書諭繼遷及同叛蕃部，繼遷佯遣都押牙張浦詣知環州程德元所，陳歸順意。然終不出降，侵擾益甚。諸將用兵皆無功，宰相趙普言：「繼捧所鎮隨州，與繼遷聲問遼遠，不若委以銀、夏故地，令圖之。」太宗因召赴闕，賜姓名，親書金花五色箋賜之，授夏州刺史，充定難軍節度使及銀、夏、綏、宥、靜等州觀察處置押蕃落等使，賜黃金千兩、銀器萬兩、錦彩二千匹，並賜所管五州錢帛、芻粟、田園。保忠辭日，太宗宴之長春殿，賜襲衣、玉帶、銀鞍、馬及副馬百匹，謂之曰：「若繼遷歸款，當授以官也。」保忠薦內殿崇班張繼能材武，乞為副。乃命繼能同經理西事，遣都虞候王杲領兵千人護送赴鎮。杲還，保忠贐以方物，杲不受。張溥曰：繼捧懦而不制繼遷，狡而得眾。彼惟為昆弟、諸父所怨，祈留京師。乃令其歸招繼遷，無論繼遷不肯下，反失一繼捧矣。
冬十二月，趙保忠言繼遷降。保忠至鎮數月，上言繼遷已悔過歸誠，乞賜官職安之。
〈按：繼遷實未請降，保忠妄奏以示己功。誑君固位，其罪大矣。〉
授銀州刺史，充洛苑使。不受。太宗允保忠請，授繼遷官。繼遷不受。
〈按：宋信保忠之言，授繼遷官，而繼遷未降，肯遽受命耶？宋於此猶不悟前言之妄，真為保忠所愚矣！端拱二年春正月，繼遷上表契丹，請與繼捧通好，不許。〉
繼遷自言與兄繼捧有怨，乞與和好，契丹主知其非誠，不許。
三月，貢於契丹，契丹以義成公主嫁之。
契丹主封王子帳節度耶律襄女為義成公主，下嫁繼遷，賜馬三千匹。
夏四月，趙保忠言降宥州禦泥布、羅樹等族，加特進、同中書門下平章事。
保忠表言：「臣遵詔市馬三百匹，宥州党項禦泥布、羅樹二族黨附繼遷，不肯賣馬，臣領兵掩殺三百餘人，擒百餘人，其族即降。」太宗獎諭之，加保忠特進、同中書門下平章事。
〈按：特進、同中書門下平章事，宰衡職也。保忠空言得之，宋君臣不察授之，書以交譏也。〉
秋八月，趙保忠言夏州馬生二駒。在州民程真家，保忠以聞。
〈按：馬，兵象也。繼遷寇勢方張，二駒之生，天示之兆，保忠藉以獻瑞，妄矣！九月，党項慎州節度使佶移附繼遷，其子突厥羅請內屬。〉
初，繼捧入朝，党項諸族渠帥半請內屬。青崗嶺、三角城、龍馬川兀泥中族大首領佶移首先歸附，授慎州節度。繼遷知佶移為大族，使張浦等數誘之，遂復叛降。其長子突厥羅率千餘帳，使人至府州折御卿軍前請內屬，御卿以聞。
〈附：劉渙《西行記》：「賀蘭山西北回鶻麼羅王子、邈王子部落甚盛，向無統屬。端拱中，李繼遷破滅之，其地遂成荒磧。」考《宋史·回鶻傳》：「端拱二年九月，麼羅王子，邈王子及回鶻都督石仁政、越黜黃水州巡檢四族來貢，宋賜以錦袍、銀帶。」不言繼遷攻滅。疑《記》有誤。〉
冬十月，攻熟倉族，首領咩㗭出兵擊之，走還。
熟倉，會州蕃族，首領咩㗭素惡繼遷。繼遷以兵攻之，咩㗭合來離諸族兵掩擊，繼遷不勝，走還。
十二月，掠西蕃貢使於橐駝口。
靈州橐駝口，夏州入中國要路。諸蕃由此貢馬京師，繼遷兵扼之，不得達。環州右班都知周仁美率騎士赴援，繼遷兵乃退。
淳化元年春三月，繼遷貢於契丹。
初，繼遷流離沙磧，雖臣事契丹，貢不成禮。及契丹妻以公主，羌部懾服，輸牲畜者日眾。繼遷遣使如契丹謝，獻良馬二十匹、粗馬二百匹、駝一百頭，錦綺三百匹、織成錦被褥五合、蓯蓉、咁石、井鹽一千斤，沙狐皮一千張、兔鶻五隻、犬子十隻。自後，每歲八節貢獻。
夏四月，趙保忠言：「破繼遷於安慶澤，繼遷中流矢走。」
繼遷駐兵磧中安慶澤，數與沿邊熟戶構難。疆吏以聞，保忠上言：「遣使諭之，不聽，已將兵討擊。繼遷拒戰，不勝，中流矢遁去。」冬十月，攻夏州，趙保忠乞濟師。
繼遷謀取夏州，遣破醜重遇貴等至州詐降，謂繼遷創甚，不能軍。保忠信之，不設備。繼遷陰合諸族渠帥，突攻州城。保忠出兵拒戰，重遇貴等從中起，保忠僅以身免，遣使上表乞援。
冬十一月，獻捷契丹。
繼遷攻夏州，月餘不能破，休兵王庭鎮。遣張浦至契丹，以大敗宋軍告。
十二月，契丹封繼遷為夏國王。
時契丹敗於徐河，大將耶律休哥創甚，國中奪氣。遣使促繼遷進兵，加以王封，令益困中國。張齊賢曰：「契丹與中國為難，慮繼遷感中國之恩，斷右臂之勢，署王爵以縻之，遣戎使以鎮之。王爵至，則刺史之命輕矣；戎使至，則動靜皆伺之，向背之心異矣。夫夏國王之稱，虛名也。而在契丹，命之於彼國無損，與中國為敵，其謀不甚深哉！
〈按：此李氏稱夏國王之始。書「契丹封」，惡其煽亂也。〉
〈附：《遼史·聖宗紀》及《西夏傳》：「統和八年十二月，李繼遷下宋麟、鄜等州，遣使來告。」考是時繼遷未得銀、夏，焉能越取麟、鄜？《宋史》紀、傳並不載。〉
