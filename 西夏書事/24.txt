
熙寧六年、夏天賜禮盛國慶四年春二月，掠秦州。
神宗以夏國恭順，詔戒邊吏，毋先生事。會順寧寨蕃部逃入西界，蕃官劉紹能以兵追逐，劫夏人為質。梁乙埋怒，偵秦州無備，縱兵大掠，為都巡檢劉惟吉所敗。
三月，梁乙埋駐兵天都山，謀入寇。
乙埋聞王韶攻木徵於河州，知沿邊寡備，點集蕃眾渡河，駐天都山及蘆子川側，約馬銜山、龕谷諸族為援。已，聞韶破河州，擊走木徵，乃撤兵退。
夏五月，修涼州城。
梁氏以中國城武勝，又復河州洮西地，恐兵從西蕃入，修涼州城及旁近諸寨為守計。
〈按：書「五月」，修城不時也。〉
六月，遣兵犯麟、府。
以三千騎大掠人畜而還。
冬十一月，獻馬，請《大藏經》。梁氏遣使進馬，請贖《大藏經》。神宗賜經，還其馬。
十二月，遣使如遼貢。
與高麗使會。
熙寧七年、夏天賜禮盛國慶五年夏四月，遣兵援西蕃，次結河川而還。
木徵居河州，為王韶擊敗，走投夏國，引眾爭復故地。梁乙埋先以七千人伏馬銜山後，大隊從結河川援之。韶遣兵斷徑路，直叩定羌城，盡破結河川族帳，討降木徵，夏兵遂還。
五月，犯劉溝堡。
梁乙埋伏萬騎於黑山外，令部酋以千騎犯劉溝。通事舍人劉昌祚引兵二千出援，夏兵偽遁。昌祚追之，戰不解。薄暮，有大酋突而前，昌祚抽矢，一發而殪，餘眾不敢進。
六月，大旱。
草木枯死，羊馬無所食，監軍司令於中國緣邊放牧。神宗詔六路經略司：「嚴察漢蕃，無致侵竊。」秋七月，誘環慶諸邊熟戶來歸。
中國陝西諸路旱饑，緣邊蕃漢乏食，梁乙埋遣人以財物招誘熟戶，於是歸者甚眾。
九月，犯麟州，敗於長城阪。
麟州據河外之衝，城中無井，其淮沙泉在城外，向欲拓城包之，而沙土善陷，每夏兵圍城，城中輒憂渴死。呂公弼知太原府，用其僚鄧子喬計，仿古拔軸法，去其沙，以木炭、墐土包泉築之，城遂鞏固。梁乙埋遣兵逾屈野河掠塞上，首攻麟州，不克而退。都監王文鬱自府州赴援，追至長城阪，夏兵返鬥，大敗，盡棄所掠乃免。
冬十二月，故都統軍嵬名浪遇卒。
浪遇廢居下治，坐臥一室，日訓子孫以忠義，口不言兵。至是卒，遺表以「擢用忠良，勿犯中國」為言。諸梁惡之，不以聞。
熙寧八年、夏大安元年夏五月，誘蕃僧李芭氈降，不果。
芭氈居黃河北，部族甚眾，梁氏使人脅誘之。洮西安撫使以聞。神宗詔授三班差使、本族巡檢。芭氈受職，遂不果降。
六月，以年號署牒移熙河。
梁乙埋遣人於通遠軍境上理索逃背人戶及所失牛羊，中國邊吏不應。梁氏令監軍錫碩訛則牒熙河，稱「蕃部偷劫人畜投入漢界，累索不與，請高太尉、王團練赴三岔堡與訛迪駙馬會議」，尾署「大安元年」。熙河以聞，神宗以夏國久稟正朔，今妄稱年號，違越生事，令鄜延經略使移牒宥州詰問。
〈按：夏自建國改元，止稱境內，未有顯行中國者。有之，惟曩霄告稱帝及上嫚書二事，然其時尚與中國敵，未足異也。今三世稱臣，表奉正朔，乃自署年號，公牒邊臣，非即驁桀之性易肆難馴之一證歟？〉
寇天聖寨。
乙埋聲言攻天聖，故徘徊不即進，以誤邊將期會。涇原將禮賓使劉仲武諜得的期，請於涇帥。帥不信，但留一將與仲武俱。夏兵果如期至，仲武力拒，乃退。
秋七月，請通和市。
國中自絕市販，財用日乏。梁氏由麟州申請，神宗令鬻銅、錫以市馬，其纖縞與急須之物仍禁。
冬十月，保泰軍統軍禹藏花麻以兵事入報。
花麻嘗疑邊境有謀，遣酋長撒蟬等十四人入塞賣馬，覘之，為德順寨所獲。知渭州蔡延慶曰：「彼疑，故來覘；若執之，是成其疑也。」估償馬直遣還。花麻心德之。王韶城武勝，常恐夏兵來爭，軍中一日數驚。花麻密以蕃字文報「無他」，韶因遺以金帛，使伺國中動靜。是時遣弟諾爾入告：「乙埋點集人馬，謀掠沿邊熟戶丁家等族。」神宗詔熙河經略使高遵裕優賜之。
十一月，毀麟、府界堠。
麟、府沿邊界堠累年不加墁飾，中國邊臣不牒會宥州，遽興修治。監軍司心疑，遣人推毀之，戍兵不能禁。
十二月，遣騎劫歸漢蕃族於沿邊。
初，神宗以夏國納款，諭邊臣不得招納西界蕃族，而歸漢者日眾，梁氏遣騎沿路燒劫，治平寨蕃官訛節探得以聞。
熙寧九年、夏大安二年春正月，國主始親政，以兵犯麟、府。
秉常時年十六，懼中國兵入界，用梁乙埋言，點集人騎，出入麟、府二州間，以示兵威。
〈按：秉常親政，首務窮兵，深信奸謀，罔知國計，異時魁柄旁落，宜其位置任人也。〉
二月，屬蕃溫溪心請內附，不果。
溪心，溫訥支弟，同居邈川，為蕃部都巡檢，向受夏國俸給。遣使熙河，請舉族內附。經略使高遵裕以聞，神宗以夏主親政之始，不許招接。已而，右廂首領耀沒楚美以下三十餘人乞納土歸順，亦不受。
三月，遼使來告哀。遼仁懿皇太后崩，使來告哀，並賜遺物。
夏四月，梁乙埋使民耕綏德城生地。
自綏德城立封堠、分疆至，外有兩不耕生地永為隔界，梁乙埋使民漸侵佔之。鄜延經略司牒宥州問故，不報。
〈按：斥名書「使」，歸罪於乙埋也。〉
五月，遣使如遼弔祭。
遼主詢夏國事宜，使者以國主親政告。
六月，謀取熙河，兵不果出。
秉常以涇原民杜貴盜馬，令宥州牒責。既聞宗哥首領鬼章入寇五牟谷，亦點集十二萬眾謀取熙河，以六萬拒中國兵來路，以六萬攻二州城，志在必取。已，諜者從邈川回，言中國不納溫溪心等降，兵不出。
〈按：此夏人謀取熙河之始。熙河為夏人必爭之地，自木徵內附，無日不切鯨吞。茲以中國不納降人，集兵而止，是猶有報德之思焉。書「不果出」，予之也。〉
秋八月，環州慕家族請降。
初，環州蕃官慕恩、慕化數立邊功，中國賜賚優渥。恩等沒後，族眾益繁，向背不一。時有數族欲投夏國，請發人馬接應。緣邊首領密申衙頭以聞。
熙寧十年、夏大安三年春二月，築講宗城。秉常愚暗，未悉誓詔明文。梁乙埋勸於講宗嶺廣聚材木，創築城堡，地與環慶路相逼。經略司恐致邊患，請令保安軍移牒詰問。
夏五月，梁兀乙執環慶誘降人且烏，柔遠守將孫貴發兵來攻。
六月，遣使入告。
兀乙，乙埋族子，部落最盛。環慶經略使高遵裕遣蕃部且烏、兵馬監押王願潛至帳下偵事，乘間誘兀乙降。兀乙執且烏，願走，還告柔遠寨主孫貴。貴同巡檢胡永德發兵臨界，索且烏，縱火焚新和市。秉常遣使入告，神宗責降遵裕等有差。
〈按：書「誘降」，罪環慶也。是時，夏國在順逆之間，邊臣布德意以懷柔之，庶欲逞不得耳。間使入國，計誘重臣，豈中國體乎？乃復肆兵縱火，夏不乘隙入侵，僅遣使入奏，是未失事大之禮也。據事書，其義自見。〉
秋八月，慶州熟戶來侵。
慶州西谷寨與夏國連界，其熟戶乘蕃族無備，入界殺奪人馬。環慶經略司隱其事，反以夏人侵入漢界、射傷熟戶為辭，移牒宥州詰問。
〈按：順寧寨主田璟言：「邊事之作，未有不由熟戶者。平時入西界盜孳畜人戶，及夏人理索，卻反稱西人入漢為盜。邊臣或未悉彼情，或妄希功賞，增飾事端，更致誅殺無辜，以挑邊釁。」觀此言，知宋室西邊之禍，未可專為夏人咎也。〉
〈附：曾布《日錄》：「十月癸卯，詔麟州蕃官高世忠、李保忠各遷一官，以河東安撫使韓絳言世忠等捕殺西賊，不失期會故也。」考李氏《長編》及《夏國傳》，是年，夏人未嘗犯河東，《日錄》不知何據。又《宋史·劉紹能傳》：熙寧中，敗夏人於破羅川，策功為最。是事年月亦無考。〉
元豐元年、夏大安四年春三月，遣諜嵬心入邊，被誅，遂執熙州蕃戶兀勝以歸。
初，秉常誘邊民劉勃怡作奸細，偵中國虛實，事覺被誅。已，遣蕃戶嵬心入環州，匿於熟戶吹寧家，聲言「點兵大集，先攻環慶」，為邏者所獲。經略司根究得實，又誅之。秉常怒，縱兵入熙河，執珠旺族蕃戶兀勝等數人歸，囚於地牢，經五日放還。
夏四月，立熙河封堠。
秉常遣人於熙河界內掘坑，畫十字，立草封為堠，都總管孫良臣以聞，神宗令鄜延路移牒戒約之。
五月，獲河東刺事人資允。資允，麟州銀城寨熟戶。入界偵事，獲之，已而逃歸。
六月，宥州牒鄜延路，請禁侵耕。
麟州星最浪、木瓜鋪諸處，向為中國廢地，自熙寧八年後，居民頗事墾辟。夏蕃部攘之不得，指為侵耕生地，訴於監軍司。監軍司以聞，秉常令宥州移牒鄜延，請禁之。
秋八月，以兵掠鄜延，不克。
秋稼大稔，梁乙埋屯千騎於大會平，將取之。鄜延都監高永能揀精騎突出，夏眾驚潰，鈐轄二人被獲。乙埋令曰：「有能得高六宅者，賞金與身等。」永能，其族祖文丕，以綏州降者也。
冬十月，賜時服使趙戡至，附書以謝。
故事：受中國給賜，必遣使齎表謝。時閤門祗候趙戡押賜仲冬時服至，秉常以蕃書附之入謝，戡輒收接。神宗詔毀其書，令開封府劾戡罪。
〈按：書「附書謝」，著無禮也。夏雖小邦，無禮何以立國？秉常舉動輕率，後日聽李清謀歸宋，已見於此。
十一月，請重定邊界。〉
初，宥州請中國禁麟、府耕地，神宗令邊民不得違禁，而詔西人巡馬亦宜悉依舊處過住。鄜延經略使呂惠卿牒諭宥州，以馬五匹易取所擄人民。宥州回牒言，請遣官與本國邊臣重將蘇御帶分立文字，依理識認，悉毀所侵耕生地，然後將本界前後逃背捉殺人馬於界首交會。神宗不許。
十二月，河東使來議豐州耕地。
河東豐州舊有屬蕃保聚，自曩霄入寇掠，以西來、永安、保寧三寨外盡成曠土，兩界久以生地互爭。河東守王崇拯與首領議，以沙河為界，委官標量合耕地各三十頃，頃各有畸，於是豐州界至乃明。
元豐二年、夏大安五年春二月，遣蕃戶昌寧詐降於鄜延，被誅。
秉常所遣刺事人屢為中國捕誅，乃使昌寧詐為投順，中國授以田宅，宥州佯以牒索，神宗不許。寧潛與蕃部蘇呢等要結刺探邊事以報，久之事露，為鄜延經略司所誅。
三月，獲麟、府官軍呂重等，尋歸之。
秉常以麟、府耕地未定，命蕃部見中國邊民輒射殺之。重等巡視其地，俱被獲。經略司遣人來索，始放歸。
秋七月，侵綏德城。
秉常以中國誅昌寧，聚兵大垂坑，侵綏德城。高永能擊之，走還。
八月，掠大會平。
梁乙埋謀自滿堂川寇大會平，殺掠防田人馬。夏人𠼪都同蕃部吹淩結入報，鄜延都監李浦率兵追逐，乙埋乃出塞。
冬十一月，移牒河東，請交會人戶。
梁乙埋遣蕃官張靈州奴偽為漢人，入邊偵事，為涇原遊兵所獲。乃移牒河東，言以所擄漢界諸邊人馬與本國被捉人馬交換。經略司以聞，神宗許之。
元豐三年、夏大安六年春正月，復行漢禮。
秉常連次犯邊，每得漢人，輒訪以中國制度，心竊好之，乃下令國中悉去蕃議，復行漢禮。諸臣阿梁氏者皆言不便，梁乙埋與其叔母亦相繼勸秉常，不聽。
〈按：此夏國廢亂之由。昔程明道云：治道有從本而言，亦有從事而言。從事而言，救之必須變，所謂大變則大益，小變則小益。夏之行漢禮，非變乎？然後日卒以致亂，良由秉常年少，輔之不得其人故也，豈禮階之厲哉？〉
二月，謀攻邈川。
秉常以西蕃董氈復臣中國，受西平節度使職，遣眾謀襲邈川。已，聞其城主溫訥支郢成已遣阿令京款塞，乃撤兵還。阿令京，溫溪心弟也。
夏四月，遣使進奉皇太后山陵。
使人至，已後期。神宗令先至永昭陵設祭，然後詣闕奉慰。
秋七月，築撒逋宗城以窺河州。
河州界黃河之南，洮河之西，與涼州接壤。梁乙埋謀取之，集兵萬人，興築撒逋宗城以扼要害。西興首領禹藏結逋藥、蕃部奔鞠以驛書入告，神宗命熙河經略多備兵馬禁止之。
九月，犯當川堡。
梁乙埋以兩萬騎圍熙河當川堡，高永能率千人赴援，猝與遇，夏眾見其勢弱，聚圍之。永能依險結陣，且鬥且卻，令後騎揚塵，若援軍至者。夏兵驚懼，解圍。
冬十一月，返環州田。
夏境與環州犬牙相錯，當中國秋獲時，夏人必縱兵侵掠，其田多棄勿理，遂據之。知慶州俞充檄所部以時耕植，募家族山夷及叛戶入西者三百為衛，又遣將張守約耀兵塞上。夏人懼，乃返其田。
