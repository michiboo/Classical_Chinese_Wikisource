
嘉定十一年、夏光定八年春二月，以秘書監蘇寅孫為樞密都承旨。
寅孫風姿奇爽，少力學，善屬文，以世蔭授秘書監，剛正不撓，遇事敢言無所忌。見遵頊與金構兵，數勸修好，共拒蒙古，至以涕泣爭。遵頊知其忠，擢之。
三月，遺金書，請復互市，不許。
遵頊遺書金之綏德、葭州，乞復互市，以尋舊盟。慶山奴以聞，金主不許。
〈按：金、夏禍結十餘年，兩國之信使不通，邊民之市易俱絕，其害可勝言哉！幸而遵頊厭兵，願通和市。金主苟允其請，從此講好釋怨，互相為援，蒙古不敢輕視夏，且不敢正視金矣。顧失此不圖，後雖悔之，不可及已。〉
夏五月，攻金鄜、延二州。
遵頊因互市不許，以步騎三千引蒙古兵由葭州入鄜延。金元帥左都監慶山奴自鄜州發兵，逆戰於馬吉峰，夏兵被斬數百級，失首領二人。
秋七月，侵龕谷寨。
金提控夾谷瑞率副將趙仿拒戰，不勝而還。
冬十一月，敗於質孤堡。
夏國與質孤接壤，遵頊遣兵久屯其地以窺龕谷，金夾谷瑞潛兵擊敗之。嘉定十二年、夏光定九年春二月，復遣使入四川，請會師圖金。
金主議遷都長安，先遣左都監赤盞合喜以重兵備鞏州。遵頊畏其逼，令樞密都招討使寧子寧、忠翼赴四川，請兵夾攻秦、鞏。制置使聶子述俾利州路安撫丁焴答書許之，飭將吏嚴軍以待。子述尋罷去，不果。
閏三月，復請和於金，不許。襲葭州之通秦寨，破之。
通秦寨，舊名升羅嶺。本夏國地，神宗元豐五年收復，靖康中沒於金。遵頊復令統軍司移文金之保安諸州，有保境息民語。慶山奴上其辭，金宰臣言：「鎮戎、靈平近耗，夏人數犯疆，此文正緩我耳，宜嚴備以破奸謀。」遵頊見金不答，以兵襲破通秦寨，殺刺史紇石烈王家奴等，旋棄之歸。
〈按：書「復請」，見改過也；書「不許」，譏失策也。夏人悔禍，再請息兵；金疑其詐，置之不答，遂使葭、秦之間兵戈塗毒。謀國如是，不亦拙乎！〉
夏四月，取通秦堡，金都總管慶山奴復之。
通秦堡舊名精移堡，在通秦寨北。遵頊以二萬騎破之。慶山奴遣提控納合買住赴援，夏兵逆戰不勝，棄堡走。已，復進兵取之。慶山奴自將兵來攻，夏兵被斬五千級，餘眾由葭蘆川遁回。
五月，金人侵隆州。
夏兵屢犯通秦，金鄜延路兵馬都總管完顏合達偵知國中無備，出兵由安塞保襲之。至隆州，城中步騎二千出戰而敗，合達進薄城下，破西北隅。會日暮引退，城得全。
〈按：前書「伐」，茲書「侵」，不予金之伐也。夏人兩次請和，金人不許，反肆攻圍，豈義兵乎？六月，攻金威戎寨。〉
金陝西黑風晝起，有聲如雷，地大震，民居坍損，威戎寨城圮更甚。遵頊乘隙襲之，知威戎事商衡率蕃部土豪奪禦甚力，攻七日，不能克。
冬十一月，歸金嵐州倉使張祐。
金明昌中，夏破嵐、石諸州，獲祐，脅之降，不從，羈於衙頭。至是求歸，遵頊縱遣之。
〈按：「歸」者，順詞也。夏自請和不許，中間雖啟兵端，然歸其所俘，則猶有修好之念焉。書以予之。嘉定十三年、夏光定十年春正月，復遺書四川，請會師圖金。〉
丁焴兩以書來許合兵攻金，而師不出。寧子寧遺書復申前說，責以失期。
二月，攻金鎮戎軍。
先是，金主令有司移牒詰責，遵頊答語不遜，金主又令詞臣草牒折之。遵頊怒，以兵圍鎮戎，數日而解。
三月，歲星犯輿鬼。入積屍氣。
夏四月，攻金新泉城，敗績。
遵頊遣兵千人駐鹿兒原，金左都監赤盞合喜遣提控烏古論世顯率偏師逐之。已而，以千五百人攻新泉，又為都統王定所敗。金兵入宥州，圍神堆府。
金慶山奴兵侵宥州，守將禦之敗，退守神堆府。金兵穴其城，方登陴，遵頊遣援師至，與慶山奴戰，不勝，被斬二千餘級，金兵獲雜畜三千餘而去。
五月，四川宣撫使安丙使以書來。定議夾攻金人，使以書報。
秋八月，破金會州，降其將烏古論世顯。金遣使議和，不可。
遵頊遣萬眾圍會州，主兵者人馬皆衣金碧，出入陣中。金同知平涼府事郭祿大引矢一發殪之，又一矢貫人兩手於樹。夏兵憤，並力攻之，城遂破，擒祿大，憐其技，囚之，守將烏古論世顯降，關右大震。金主命陝西行省與夏國議和。遵頊不從。
〈按：金人此舉，辱國甚矣！遵頊兩使議和，金不一答，直待名城屢破，兵力難支，方思修好。無論夏人不從，即幸而肯從，其與《春秋》「城下之盟」相去幾何耶？〉
進圍定西州，與節度使烏古論長壽戰，不克。
遵頊以兵三萬復犯龕谷，為夾谷瑞所卻。乃從高峰鎮圍定西，環城為柵，執烏古論世顯至城下，謂長壽曰：「若不速降，即殺汝弟。」長壽不顧，偕刺史愛申阿失剌、提控溫敦永昌分兵出戰，夏兵退走，失馬仗甚眾。
九月，破西寧州，再圍定西。
夏兵略綏平寨、安定堡，進攻西寧，金行元帥府事赤盞合喜發兵救未至。夏移兵臨洮，烏古論長壽先伏兵五千於定西險要間。夏兵逆戰不利，會西寧已破，並攻定西。長壽力擊不退，攻益急。長壽乘城拒戰，矢石如雨，夏兵死者數千，被創者眾，乃解。
侵金鞏州，戰敗，會四川都統程信軍攻之，不下。
大將你思丁、兀名二人獻計曰：「鞏州，帥府所在。破鞏州，則臨洮、積石、河、洮諸城不攻自下。」遵頊從之，遣樞密使寧子寧、嵬名公輔率兵二十萬攻鞏州。金行元帥府事赤盞合喜遣兵拒敵，一日十餘戰，夏兵退回南岡。尋以精騎三萬傅城，合喜出城奮擊，夏兵敗，副將劉押、甲玉等被擒。子寧遣使入四川趣師，宣撫使安丙命利州副都統程信督諸將張威、王仕信分道進兵，克來遠、鹽川兩鎮及定邊城，會於鞏州城下，約以夏兵野戰，宋師攻城。既而合攻不克，殺傷者萬計，遂焚攻具，拔柵自安遠寨退師。合喜先伏甲要地邀擊之，夏兵失亡甚眾。
冬十月，程信約攻秦州，不從。子寧既退，程信邀之共攻秦州，不從。信自伏羌城引回。
〈按：嗚呼！觀於鞏、秦之役，竊歎夏智而宋愚也。鞏州自古用武地，東上秦、隴，則雍、岐之肩背竦，南下階、成，則梁、益之咽喉壞，西指蘭、會，則河、湟之要領舉。是故唐入長安，即遣軍徇定隴右，而秦、涼之藩籬予以摧破；宋人議復河、湟，置通遠軍以經略之，熙河遂為內地，蓋隴右之都會，關輔之要衝也。而其地又北界大河，直接賀蘭山後。金貞祐中，夏得之不能守。至是，以二十萬眾會合宋師，志在必取，然取之宋不能有也，為其鄰於夏也。若鞏既不克，則秦州隔在東南，與宋之川蜀相接，夏人何取乎？信等見其自安遠退師，欲邀之共事，不智甚矣！雖然，是役也，幸而師出無功，假令鞏、秦並下，則夏與宋且以兵爭，西土之憂方大耳。〉
十一月，殺金會州刺史郭祿大，弟蝦蟆逸還。
祿大兄弟被擒，誓死不屈。已而，同謀歸金，自拔髭鬚以改狀貌。事覺，祿大被殺，蝦蟆逸還。十二月。攻金綏德州。
夏兵攻綏德，大軍駐拄天山。金知延安府事完顏合達將兵來援，別遣先鋒提控樊澤等各率所部分三道會於山巔，夏騎數萬傅山而陣。合達縱兵分擊，澤先登，夏左軍退，右軍亦敗。
嘉定十四年、夏光定十一年春二月，侵金搜嵬堡。
金人議取會州，尚書右丞把胡魯力諫。兵未發，夏兵已由會州入境，陝西行省元帥白撒設伏險要以拒，鄜延元帥府亦伺便出兵綴於後。夏眾不敢進，旁攻搜嵬堡，為寧遠節度夾谷海壽所敗。
三月，破來羌城，金人復之。
遵頊因金叛人竇趙兒之誘，遣兵破來羌據之。金將孛術魯合住以重賞誘脅從人為內應，督兵攻拔之。夏兵不能爭。蒙古將木華黎渡河而西。
秋八月，遣將犒之，屬以兵。
木華黎引兵由東勝州涉河，而西夏河西諸堡悉降。遵頊懼，遣監府塔海宴之，河南使塔哥甘普等以兵五萬屬焉。
夏五月，吏部尚書權鼎雄卒。
鼎雄，涼州人，天慶中舉進士，以文學名授翰林學士。安全篡逆，棄官入青岩山不出。遵頊立，召為左樞密使。嘗奉使謝金橫賜，與接伴爭相見儀，金人服其論正。及進吏部，氣宇肅然，抑僥幸，拔淹滯，雖在亂離中，無敢幹以私者。
秋九月，縱兵入鳳州，請會師伐金。
自安丙納夏國之請，會攻秦州，夏國不肯共事，遂有皂郊之敗。後丙回利州，安撫使崔與之戒邊將自後毋輕納夏使。是時，遵頊遣百餘騎突入鳳州，邀守將請兵伐金。與之使都統李衝來答曰：「通問當遣介持書，不當遣兵徑入。若邊民不相悉，或有相傷，則失兩國之好，宜斂兵退屯。」夏人知不可動，乃不復言。
〈按：會師伐國，大事也。不以使通，而以兵脅，書以見遵頊之無禮。〉
冬十月，復遣將會蒙古兵於綏德州。
木華黎與塔哥甘普引兵取金葭州，進攻綏德，破馬蹄、克戎兩寨。再使徵兵，遵頊遣大將迷仆帥眾會之。迷僕使問木華黎相見之儀，木華黎曰：「汝主見吾主，即其禮也。」迷仆曰：「未受王命，不敢即拜。」引眾先進。
十一月，攻金安塞堡，敗績。
迷仆兵至安塞堡圍之，金知延安府事完顏合達與征行元帥納合買住謀曰：「今先破夏人，比北方兵至，則易為力矣。」於是潛軍裹糧倍道疾進，乘夜襲之，夏兵無備，潰走四十里，墜崖谷死者不可勝計。已，木華黎引大軍至，迷仆贄馬而拜，合圍延安，合達等力拒，不能克。
十二月，侵金龕谷寨及定西、積石諸州。
初，金主議合諸蕃族兵討夏國，令臨洮路總管女奚烈古裏間、左右司都事趙梅等撫諭。於是，喬家丙令族、溪哥城諸蕃與先降族酋願助兵十萬，西取興、靈。遵頊聞之，先發兵數十萬，分三道以攻諸城，金之邊境悉為殘破。
嘉定十五年、夏光定十二年春正月，破金大通城。
二月，金兵復之。
大通鄰接夏境，遵頊遣兵攻破之，起浮橋通兵以窺鄜延。金主令河西蕃部寺僧入城為內應；召陝西行省元帥白撒授以方略，命發兵襲浮橋，出鎮戎，直趨西涼；知延安府事完顏合達出環州；別遣將取大通，出溪哥路，略夏地，以報三道之役。白撒同總管女奚烈古裏間、積石州刺史徒單牙武率兵入境，夏兵千餘遇於踏南寺，敗走。遵頊急分大通守兵七千扼浮橋與白撒戰，大敗，溺死者幾三千人，餘眾焚橋退。金兵還攻大通，城守單弱，內應中起，遂為所克。
三月，與金兵戰於永木嶺，敗績。夏兵數千騎入金界，至永木嶺，遇金將李師林，兵敗還。
夏四月，河西將甘卜叛降蒙古。
甘卜，張掖人，姓野蒲氏，為夏國世將。見蒙古勢盛，率所部走降蒙古主，以其兵隸蒙古軍籍，仍以甘卜為千戶主之。
六月，蒙古來假道攻金。
蒙古木華黎同右都監石天應圖金陝西諸州，遣使假道。遵頊許自東勝州渡河進兵。
秋七月，金積石州蕃族來附。積石諸蕃族見金兵屢敗，求附夏國，遵頊受之。
八月，彗星見。出西方，兩月而滅。
九月，攻金德順城，破之，大掠神林諸堡。
積石州蕃族既叛，金使鞏州提控尼龐古三郎率兵討擊。夏兵赴援不及，遂攻德順，破之，進掠寧安寨及神林諸堡。
冬十一月，蒙古約取金延州，不果。
初，木華黎渡河取金葭州，令石天應以勁兵五千守之。天應欲乘勢定關右，發國書約夏國取延州。自移軍趨河中。已，為金兵所敗，天應死，復兵不出。
十二月，從蒙古兵攻金，敗於質孤堡。
蒙古約夏兵由河中葭州攻金陝西，至質孤與蘭州提控唐括昉兵戰，不勝。
嘉定十六年、夏光定十三年春正月，遣將從蒙古圍金鳳翔，不克，引眾先歸。
遵頊起步騎十萬合木華黎兵圍鳳翔，東自扶風、岐山，西連汧、隴，數百里皆立營柵，攻城甚急。金行元帥府事赤盞合喜與同知臨洮府事郭蝦蟆登陴捍禦。夏首領共據胡床坐濠外，指揮自若。蝦蟆持弓矢伺一將舉肘時，一發中腋下甲不掩處。諸將大駭，知不能克，遂不告木華黎，引眾先歸。
〈按：夏為蒙古前驅，書「會」、書「從」，不一而足。茲書「先歸」，誌隙也。自是以後，夏不復與蒙古合，而蒙古滅夏之志亦於是決矣。〉
夏四月，幽太子德任於靈州。
遵頊欲使德任率師侵金，德任諫曰：「彼兵勢尚強，不若與之約和。」遵頊笑曰：「是非爾所知也。彼失蘭州竟不能復，何強之有？」德任固諫不從，乞避太子位為僧。遵頊怒，幽之靈州，遣人代將出兵。
〈按：太子，國之儲副，非大罪不輕幽廢。德任見父窮兵，固諫不聽，乃乞避位，非欲以身感悟其父乎？遵頊不以為賢，反以為罪。嗚呼！秦政逐扶蘇而二世亂，隋文廢子勇而一傳亡。拓跋氏之衰，詎有異耶？〉
五月，大旱。興、靈自春不雨，至於五月，三麥不登，饑民相食。遵頊點兵不能遽集。
六月，侵金隴安軍。
夏國連年用兵，金延安、慶原元帥府欲乘敝伐之，陝西行省元帥白撒以為不可，惟宜繕兵為備。會隴安節度使完顏阿鄰日與將士宴飲，不治軍事，遵頊遣萬騎攻之十餘日，掠人民五千餘、牛羊、雜畜無算。
秋七月，破金積石州，降其羌界寺族。
遵頊令親軍萬人攻積石，破之，羌界寺族多降，惟桑逋寺僧看逋、昭逋、斯沒及答那僧奔鞠等拒而不從。
八月，熒惑入輿鬼。掩積屍氣。
誘金陰坡族叛。
陰坡族之骨鞠門等，遵頊遣人誘之叛附。金元帥夾谷瑞發兵討破之，夏兵不能救。九月朔，日有食之。食既，色淡無光，興慶府城外大風拔木。
冬十月，蒙古兵圍積石州，五日而解。
蒙古以鳳翔之役惡夏無禮，遣將攻積石州，四出抄掠。逾旬，聞金人圖其後，解圍去。罷御史中丞梁德懿。
蒙古兵雖退，國中荒羸殆甚，遵頊猶集十二監軍司兵圖金鞏州。德懿上言：「天人之道，理自相通。國家用兵十餘年，田野荒蕪，民生塗炭，雖婦人女子咸知國勢瀕危，而在廷諸臣清歌夜宴，舌結口鉗。太子以父子之親，憂宗社之重，毅然陳大計、獻忠言，非得已也。一旦位遭廢斥，身辱幽囚。宜乎天垂變異，歲告災祲。臣望主上撫恤黎庶，修睦鄰邦，召還青宮，復其儲位，庶幾臣民悅服，危者得安。」遵頊惡其言直面詰之，令致仕。德懿雖世胄，性恬，退歸後十餘年，逍遙山水而卒。
十一月，金人取會州。
金鞏州元帥田瑞與通遠節度郭蝦蟆議復會州。蝦蟆親率騎兵五百，衣皆赭，蔽州之南山而下，城上猝見，驚以為神。有舉手於懸風板者，蝦蟆射之，手與板俱貫。凡射死者數千人，兵民震恐，出降。
十二月，國主傳位於子德旺。蒙古數遣使譙讓。遵頊懼，遜位於次子德旺，自號上皇。
〈按：昔唐元宗之禪位太子，假鴻名以維係人心，正國本以號召天下，實勢所不容己者。今遵頊未聞有是，徒以蒙古兵，深思委責於子。直書其事而不足，取意自見。〉
