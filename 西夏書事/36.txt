
紹興十五年、夏人慶二年春正月，使賀金正旦及萬壽節。金主如東京，夏使與宋使、高麗使同至行在賀。
夏四月，金使來橫賜。
自乾順與王阿海等爭相見禮，金使未嘗至夏。是時，使右衛將軍撒海、兵部郎中耶律福來橫賜。
〈按：金使橫賜始此。六月朔，日食於井。〉
仁孝下詔求直言。
秋七月，初立太學，國主親視之。立大漢太學，仁孝親釋奠，賜予有差。
〈按：昔董子言：「養士莫大於太學。」太學者，人材之係，教化之原也。故興太學，置明師，以養天下士，數考問以盡其材，則英俊可得矣。仁孝生長西蕃，先立學校以教於國；復設小學以化於宮；又慕大漢休風，特起太學，親臨釋奠，雖古賢主何以加！茲書「初立」，誌其始也；書「親視」，表其誠也。〉
紹興十六年、夏人慶三年春正月，使賀金正旦及萬壽節。金以邊地賜。
夏國累世開拓，河之內外凡得州郡二十有二。河南之州九：曰靈，曰洪，曰宥，曰銀，曰夏，曰石，曰鹽，曰會，曰南威；河西之州九：曰興，曰定，曰懷，曰永，曰涼，曰甘，曰肅，曰沙，曰瓜；熙、秦、河外之州四：曰西寧，曰樂，曰廓，曰積石。餘有靜州，勝州，龍州，韋州，伊州。乾順又得遼西北諸州及陝西北鄙，其地益廣。時仁孝又使人至金乞地，金主以德威城、定邊軍等沿邊地賜之。
三月，尊孔子為文宣帝。令州郡悉立廟祀，殿庭宏敞，並如帝制。
〈按：仁孝僻處偏隅，而能尊禮先師，為世教振頹風，以聖學維國本，乃偏霸中罕覯者，書以予之。紹興十七年、夏人慶四年春正月，使賀金正旦及萬壽節。〉
仁孝盡收德威等城沿邊地，設官置守。至是因賀正上表謝。
夏五月，西平公任得敬表請入朝。
得敬在鎮日事誅殺，僚佐有諫者勿聽，自以有大功，冀與國政，使人上表請入覲。仁孝欲許之，御史大夫熱辣公濟言：「竊見戚臣任得敬上表請朝，其心蓋為幹政地也。從古外戚擅權，國無不亂。得敬雖屬懿親，非我族類，能保其心之不異乎？惟陛下察之。」濮王仁忠亦言其不可，遂止。
秋八月，策舉人。立唱名法，復設童子科。於是，取士日甚。
〈按：此西夏設科目之始。惜其制史闕之矣。〉
冬十月，賜李崇德中書舍人。
崇德，宗室士。仁孝愛其才，特賜之。紹興十八年、夏人慶五年春正月，使賀金正旦及萬壽節。沿途雨雪，賀正使至已後期，乃與賀節使同入見。
二月，金使來橫賜。
使臣為葛波古等。
三月，建內學。
仁孝親選名儒主之。
　史臣曰：「自乾順建國學，設弟子員三百，立養賢務；仁孝增至三千人，尊孔子以帝號，設科取士，又置太學、內學，選名儒訓導。觀其立綱陳紀，傳曰：「不有君子，其能國乎！」
夏五月，新律成。
西夏音樂，經元昊更張，久非唐末遺音。仁孝使樂宮李元儒采中國樂書，參本國制度，曆三年始成，賜名「新律」，進元儒等官。
冬十一月，中書令濮王仁忠卒。
仁忠長身美髯須，立朝侃侃，動中禮法。弟舒王仁禮監軍韋州，私受吏民錢，遺書責之，勉以官箴，仁禮輒還所受。已卒，家無擔石儲。仁忠悉以廩俸給之，己與家人日食粗糲而已。任得敬謀內召，潛令任太后授意朝臣，太后憚仁忠嚴，數年不敢泄於外。至是卒，贈吳王，諡恭顯。
紹興十九年、夏天盛元年春正月，使賀金正旦及萬壽節。
金右丞相完顏亮陰蓄篡謀，恩結群下。夏使與宋、高麗使入賀，亮請厚賚之。
秋七月，召西平公任得敬為尚書令。
得敬聞濮王卒，以金珠賂晉王察哥言於仁孝，請召得敬。仁教令得敬入為尚書令。得敬諂事察哥，兩人頗相得。
冬十二月，賀正使如金，至廣寧，聞金亂而還。
使人至廣寧，聞金右丞相完顏亮弒熙宗自立，國中大亂，乃持儀物而回。
〈按：使還何書？嘉不辱命也。金使來告哀，不納。〉
亮既自立，使來告哀，並諭廢立事。仁孝使人止之境上，詰曰：「聖德皇帝何以見廢？」不納。
〈按：金亮篡謀久蓄，一旦顯行弒逆，宋之君臣苟能聲罪致討，直搗黃龍，誅斬逆羯，雪二帝蒙塵之恥，立千秋討賊之經，豈不韙哉！夫何中國不能討，而夏人詰之境上，數語義正詞嚴？賊亮聞之，應亦索然氣沮也。〉
紹興二十年、夏天盛二年春三月，金復遣使來諭，遂受其使。
金主以夏不納告哀使，復遣侍衛親軍步軍都指揮使完顏思恭、萬戶完顏撒改來諭，且以名諱告。仁孝受之。
秋七月，遣使如金賀。
仁孝遣御史中丞熱辣公濟等表賀即位，開封尹蘇執義等賀受尊號。
〈按：上書受使，茲書使賀，仁孝可謂守義不固矣。〉
冬十月，進任得敬中書令。
得敬日尊寵用事，仁孝任以中書令。得敬佯表辭，不許。紹興二十一年、夏天盛三年春正月，使賀金正旦及生辰。
〈按：海陵聖節，《金史》不書，非無義也。〉
秋九月，奉表如金。金主以上年冬十二月癸卯白虹貫日，詔去尊號。仁孝表請上之。金使來賀生日。使臣為經武將軍修起居注蕭彭哥。
〈按：金使賀生日始此。〉
冬十二月，以斡道衝為蕃、漢教授。
道衝，先世靈州人，祖從德明遷興州，世掌夏國史職。道衝年五歲以《尚書》中童子舉，長通《五經》，譯《論語注》，作《別義》三十卷，又作《周易卜筮斷》，以國字書之，行於國中。
紹興二十二年、夏天盛四年春正月，使賀金正旦及生辰。夏使與宋使、高麗使同賜宴。
秋九月，金使來賀生日。使臣為吏部郎中蕭中立。
紹興二十三年、夏天盛五年春正月，使賀金正旦及生辰。金主以皇弟兗卒，輟朝，命有司受獻；生辰乃受賀。
夏五月，畏吾兒國來獻。畏吾兒居伊州外，見夏國日盛，遣使獻方物。
秋九月，金使來賀生日。使臣為翰林待制謀良虎。紹興二十四年、夏天盛六年春正月，使賀金正旦及生辰。金主不豫，不視朝，賜使人就館燕；生辰方受賀。
三月，使賀金遷都。金主自中京遷都於燕，改燕京為中都府。仁孝使王公佐往賀。
秋九月，請市儒、釋書於金。仁孝遣使請市儒、釋諸書。金主許之。
〈按：市書，美舉也。而兼及於釋，則未免惑於異端矣。紹興二十五年、夏天盛七年春正月，使賀金正旦及生辰。〉
金主淫暴日甚。仁孝使賀，特遣樞密使、御史大夫等官為使，以示敬禮。夏五月朔，日有食之。越日，大風雨，雷電震壞宮殿鴟尾。仁孝以天變肆赦國中。
〈附：《金史·交聘表》：貞元三年夏五月，夏遣使謝恩。考是時金無事於夏，不知所謝何恩，《紀》、《傳》不載。〉
秋九月，賜尚食官阿華銀幣。
仁孝獵於賀蘭原，有駿馬損足，命執治道者戮之。阿華侍側，諫曰：「田獵非人主所宜。今為馬多殺，貴畜賤人，豈可聞於四境乎？」仁孝訝而止。還，以語罔後。後賜銀幣獎之，以愧從臣之不言者。
紹興二十六年、夏天盛八年春正月，使賀金正旦及生辰。
金主自九月廢朝，數月不出。是月庚戌，始復視朝。夏使賀正不得見，生辰使乃得與宋、高麗使同入賀。
夏四月，晉王察哥卒。
察哥為將貪，雖多戰功，時論鄙之。晚年貨賄公行，威福自用。仁孝以其尊，行勿之問。卒年已七十餘，猶姬妾充下陳。有園宅數處，皆攘之民間者，仁孝令悉還其主。
秋七月，彗星見。丙午出東井，約長一丈，光芒竟尺；癸丑又犯五諸侯。
九月，以任得敬為國相。
晉王察哥在朝，得敬猶知顧忌；及察哥卒，益易仁孝，勢日專橫，政由己出，舉朝側目。紹興二十七年、夏天盛九年春正月，使賀金正旦及生辰。金主以大房山山陵禮成，遍賜百官。諸國賀正使至，亦厚賚之。
夏四月，金使來橫賜。
金主遣宿直將軍溫敦斡喝來橫賜，仁孝使樞密都丞旨梁元輔、中書舍人趙衍為館伴。元輔有口才，議論風生，斡喝不能難。使回，稱夏國多才，較昔為盛。
六月，任得敬以弟任得聰為殿前太尉、任得恭為興慶尹。二人倚勢弄權，請謁賄賂輻湊其門。秘書監王舉劾之，罷官去。
秋九月，金使來賀生日。
使臣為宿直將軍仆散烏裏黑。紹興二十八年、夏天盛十年春正月，使賀金正旦及生辰。
〈附：《金史·交聘表》：「正隆三年正月，夏奏告使還，命宣徽使敬嗣暉諭之」，云云。考《海陵紀》及《嗣暉傳》，所諭何事，並不詳。〉
夏五月，立通濟監鑄錢。
自茶山鐵冶入於中國，國中乏鐵，常以青白鹽易陝西大鐵錢為用。及金人據關右，置蘭州等處榷場，若以中國錢貿易，價輒倍增，商人苦之。仁孝乃立通濟監，命監察御史梁惟忠掌之，鑄「天盛永寶」錢，與金「正隆元寶」錢並用。金主禁之，仁孝再表請，乃許通行。
秋九月，金使來賀生日。使臣為宿直將軍阿魯保。紹興二十九年、夏天盛十一年春正月，使賀金正旦及生辰。
夏使與宋諸國使同宴，高麗使臣知樞密院金淳夫與夏使問難，折以禮，乃屈。
三月，金人侵分地。
金人遣兵部尚書蕭恭經畫邊界，頗占夏國分地，爭之，不得。歸宋官李宗閏知之，上書高宗言：「夏人怨金人背盟，奪其分地。誠遣辨士往說之，夏必出兵為我聲援，可藉以圖恢復。」不報。
秋九月，金使來賀生日。使臣為昭毅大將軍、宿直將軍加古撻懶。紹興三十年、夏天盛十二年春正月，使賀金正旦及生辰。金主謀伐宋，夏使入見，命修戰守備為應。
三月，任得敬進爵楚王。出入儀從，幾與國主等。御史中丞熱辣公濟上疏劾之，不報。
〈按：《綱目》進爵之辭二：進某爵為王，上進之也；某進爵為王，自進之也。得敬獨相夏國，進爵自由。後日之脅主分國，已兆於此。〉
冬十月，任得敬請廢學校。
得敬淩虐朝士，見仁孝尊崇儒學，深惡之。上言：「經國在乎節儉，化俗貴有權衡。我國介在戎夷，地瘠民貧，耕獲甚少。今設多士以任其濫竽，縻廩祿以恣其冗食，所費何資乎？蓋此中國之法難以行於我國者，望陛下一切罷之。」仁孝不報。
紹興三十一年、夏天盛十三年春正月，使賀金正旦及生辰。
時金主禁朝官飲酒，犯者死；三國人使燕飲者罪。不成享禮而還。立翰林學士院。以王僉、焦景顏等為學士。
夏五月，令史臣修《實錄》。
仁孝命王僉等掌史事，纂修《李氏實錄》。
〈按：西夏曆國三百餘年，其行事不少概見。竊以為羌俗少文史職，固失傳耶！及考《金史》，有夏臣羅世昌曾敘夏國世係；元托克托作《宋史》，亦得《夏國樞要》等書，資其採拾。然在當時已與正史稍牴牾，況夫世遠年湮，並此殘編不得見耶！今觀仁孝之修《實錄》，非不有誌修明。奈其泥用蕃書，後之人慾征遣事，苦於文義難明，方策雖存，亦具文而已。噫！〉
秋九月，金使來賀生日。
時金主議平宋之後，以兵由陝西定夏國，遣太常博士蕭誼忠賀夏主生日。仁孝以興慶尹趙良、中書舍人芭裏昌明伴宴。誼忠探問虛實，二人以「任相功大，舉國歸心」為言。誼中聞之默然。
以任純忠為樞密副都承旨。純忠，得敬侄也。
冬十月，四川宣撫使吳璘使來徵兵，不報。
先，金主亮分兵攻四川，扼大散關。璘遣使檄夏國合兵討之。仁孝報以書曰：「仰維鉅宋之興，咸托群心之輔，列聖承休於洪祚，深仁克浹於寰區。繄我小邦，賴為盟主，二百年講修於信息，億萬姓陶冶於淳濃。嗟夫！弗率之女真，不自安於微分，鼠竊一隅之地，狼貪萬乘之畿，天地所不容，神明為咸憤，故此用兵薄伐，尚敢肆誌不庭，毀先廟以示戰士之威，殺君母而杜諫臣之口。似此盈科之罪，難逃負櫬之誅。幸使命之來臨，快輿情之奮厲，共切驅羊公忿，敢辭汗馬勤勞？布告庶邦，遐邇傒來蘇之後，奮揚師旅，鼓行解倒懸之民。以至仁伐不仁，因多助攻寡助。請同李廣，勿令一騎生還；毋效丁公，遽聽片言返旆。此上天之假手，宜壯士之同心，允穆師言，恭行天討。爾眾士既造於南土，我小國當應於西偏。前衝而九野生歡，左顧而千軍振色，從茲歃血，動有餘威，誓將滅其眾而犁其庭，相與寢其皮而食其肉，成大功於不日，守中夏於曆年。不取必有天殃，今其時矣；一征當自葛始，君其念之。餘需報捷之臨，別候獻琛之賀，使還勉報，旨不及酬」。然聞金兵勢盛，兵不敢出。
紹興三十二年、夏天盛十四年春正月，遣兵犯麟州，及境而還。
仁孝乘金兵大入，以兵二千入蔡園川及馬家巉、禿頭嶺，將攻麟州。吳璘命鈐轄秦弼諭之，乃還。
三月，取金會川城。四川兵入境大掠。
金主雍新立，人心未定。仁孝知其內亂，以兵襲取其蕩羌、通峽、九羊、會川諸城寨。興元都統制姚仲亦破金鎮戎軍，乘勝入夏境，掠累勝等寨。
夏四月，使賀金即位及萬春節，因請互市。
先是，夏使至金，使副及參議各一，謂之使。都管三。上節、中節各五，下節二十四，謂之三節人從。時仁孝使金吾衛上將軍梁元輔、翰林學士焦景顏等賀登極，武功大夫賀義忠、宣德郎高慎言賀萬春節。萬春節，金主雍誕也。金主宴使人於貞元殿，三節人從皆賜食廡下。金主察食不精腆，杖掌膳官六十。已而，使人辭朝，請賜互市，金主從之。
六月，犒金兵於界上。
金移剌窩斡叛，兵敗西奔。御史大夫白彥敬在西北招討司市馬，防其走入西夏，以兵屯兩國界上截之。仁孝遣使犒焉。
秋八月，使賀金尊號。
仁孝聞金主受尊號，使左金吾衛上將軍蘇執禮、匭匣使王琪、押進御史中丞趙良往賀。
九月，金使來賀生日。使臣為尚書左司員外郎完顏正臣。並以平移剌窩斡告。
冬十月，移中書、樞密院於內門外。便顧問也。
〈按：自古君臣一德，無殊家人父子。自叔孫定朝儀，冠履之分嚴，堂陛之情隔，於是朝有數，見有時。延及後世，遂有不御朝、不見臣下之弊矣。今仁孝勵精圖治，恐見聞未及，將中書、樞密院移置內門外，以便顧問，則上無勿知之隱，下無不達之情，夏政之善可知矣！〉
十二月，歸金侵地，乞兵入寇。
仁孝怨蜀兵入境，以所得蕩羌、會川等城寨歸金，乞兵復宋侵地。金主遣尚書吏部郎中完顏達吉體究陝西利害以報。
