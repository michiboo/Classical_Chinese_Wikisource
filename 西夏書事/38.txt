
乾道八年、夏乾祐三年春正月，使賀金正旦。
使人武功大夫嵬恧執忠、宣德郎劉昭，昭後官翰林學士，進樞密直學士、戶部侍郎。
三月，使賀金萬春節。
金主賜燕，宋使工部尚書莫濛以國忌不肯簪花聽樂，金使趣之，濛堅執不赴。於是，夏使武功大夫黨得敬、宣德郎田公懿位次與高麗使抗。
夏四月，遣使賀金尊號。
金主受群臣尊號。仁孝遣殿前馬步軍太尉訛羅紹甫、樞密直學士呂子溫、匭匣使芭裏直信往賀。
秋七月，請金復蘭州、保安榷場。
金主謂其臣曰：「夏國以珠玉易我絲帛，是以無用易有用也。」令罷兩處榷場。仁孝請復，不允。
九月，金使賀生日。使臣右衛將軍粘割斡特剌。
冬十二月，使謝金橫賜。
先是，金使宿直將軍唐括阿忽裏來橫賜。仁孝遣殿前太尉周榮忠、樞密直學士嚴立本往謝。
乾道九年、夏乾祐四年春正月，使賀金正旦。使人為武功大夫臥落紹昌、宣德郎張希道。
二月，克烈部長汪罕至河西，假道走契丹。
汪罕弟也力可哈剌怨汪罕多殺，與乃蠻部長亦難赤髮兵伐之。汪罕部眾盡失，與其屬走河西，假道夏國。仁孝饋以資糧，俾由回鶻走契丹。
三月，使賀金萬春節。
使人武功大夫鄒顯忠、宣德郎王師信。顯忠後官御史中丞，師信旋擢翰林學士。夏五日朔，日食於井。雲陰不見，群臣表賀，仁孝卻之。
秋九月，金使賀生日。使臣宿直將軍胡什賚。
淳熙元年、夏乾祐五年春正月，使賀金正旦。
武功大夫煞德進、宣德郎李師旦與高麗使同至。高麗有三綱：一賀正，一謝遣使，一謝賜羊酒。夏惟賀正、謝遣而已。金主因德進等獻禮物十二床、馬二十匹、海東青五、細犬五，賜賚與高麗使等。
三月，使賀金萬春節。使人為武功大夫芭裏安仁、宣德郎焦蹈。
秋九月，金使賀生日。使臣宿直將軍完顏崇肅。
冬十月，克烈部長汪罕還自契丹，入河西大掠。
汪罕在契丹與其部眾不協，復叛歸，道經河西中路糧絕，縱其部下剽抄。仁孝遣兵擊逐，汪罕敗走，蒙古鐵木真遣部眾迎之，乃免。
淳熙二年、夏乾祐六年春正月，使賀金正旦。
使人武功大夫李嗣卿、宣德郎白慶嗣。嗣卿後知興慶府，擢殿前太尉。
秋九月，金使賀生日。使臣符寶郎斜也和尚。
冬十二月，使謝金橫賜。
先，金使橫賜。仁孝遣興慶尹訛羅紹甫、翰林學士王師信往謝。
淳熙三年、夏乾祐七年春正月，使賀金正旦。使人為武功大夫嵬宰師憲、宣德郎宋宏。
三月，使賀金萬春節。
金主以月朔日食，命賀節使次日朝見。使人武功大夫骨勒文昌、宣德郎王禹珪，同高麗使入賀。
秋七月，旱。蝗大起，河西諸州食稼殆盡。
九月，金使賀生日。使臣宿直將軍完顏覿古速。
淳熙四年、夏乾祐八年春正月，使賀金正旦。
使人武功大夫訛𠼪德昌、宣德郎楊彥和。彥和，參知政事彥敬弟。
二月，金復禁綏德榷場。
金主以西遼耶律大石諸部不靖，恐與夏國交通，命陝西沿邊榷場止留一處，令所司嚴察奸細。於是夏國綏德榷場亦罷。
三月，使賀金萬春節。
使人武功大夫芭裏慶祖、宣德郎梁宇。慶祖，殿前太尉昌祖弟；宇，金吾衛上將軍元輔侄，曆官翰林學士，進御史大夫。
秋九月，金使賀生日。
使臣尚書兵部郎中石抹忽土。
冬十一月，獻百頭帳於金。
仁孝自出新意，命工造百頭帳獻金。金主以夏國貢獻自有方物卻之。仁孝再以表上，曰：「所進帳本非珍異，若不蒙收納，則夏國深誠無所展效，四方鄰國以為夏國不預大朝眷愛之數，將何所安？」金主乃許與正旦使同進。
十二月，東經略使蘇執禮如金橫進。仁孝感金主德意，常貢之外復遣執禮往獻。
淳熙五年、夏乾祐九年春正月，使賀金正旦。使人為武功大夫恧恧存忠、宣德郎武用和。
三月，使賀金萬春節。使人為武功大夫嵬名仁顯、宣德郎趙崇道。
夏四月，金使來橫賜。使臣太子左讚善兼翰林修撰阿不罕德甫。
五月，克烈部亦剌哈犯界，擊走之。
汪罕與蒙古不協，將兵攻之，戰敗，為乃蠻所殺。其子亦剌哈逃入夏境，大恣剽掠。仁孝遣兵擊之，亦剌哈走龜茲國，被殺。
秋九月，金使賀生日。
使臣侍御史完顏蒲魯虎。侵金麟州，誘其酋祿東賀叛，毀其州城。
夏將蒲魯合野侵金麟州，至宕遵源，誘邛都部酋祿東賀與之通，遣藩僧諦剌約日為應，共擊金兵，敗之，擄金帛、子女數萬，遂毀其城。
〈按：書「侵」、書「誘」，罪夏也；書「毀城」，罪又甚矣。仁孝內患方除，貪心旋起，以怨報德，不亦異哉！冬十二月，遣使如金謝橫賜。〉
使人為殿前太尉浪訛元智、翰林學士劉昭。
淳熙六年、夏乾祐十年春正月，使賀金正旦。使人為武功大夫張兼善、宣德郎張希聖。
三月，使賀金萬春節。
使人武功大夫來子敬、宣德郎梁介。介後為秘書少監，曆官南院宣徽使。
秋九月，金使賀生日。使臣太子左衛率府率裴滿胡剌。
淳熙七年、夏乾祐十一年春正月，使賀金正旦。
使人武功大夫安德信、宣德郎吳日休。
三月，使賀金萬春節。
使人武功大夫罔進忠、宣德郎王禹玉。進忠後知興慶府，曆右樞密使；禹玉官翰林學士。
秋九月，金使賀生日。使臣少府監完顏賽補。
冬十二月，使如金橫進。
初，金主詔有司，夏使入界，如遇月小盡，限二十五日至都，二十七日朝見。使人御史中丞罔永德等遲期一日，遂於二十八日朝見。
淳熙八年、夏乾祐十二年春正月，使賀金正旦，請復綏德榷場。
先是，金尚書奏：「夏國與陝民越境，盜竊財畜，奸人託名貿易，潛相往來，恐為邊患，請盡罷東勝、環州等處榷場。」金主不許。仁孝因東勝繚遠，貿易不便，遣武功大夫謀寧好德、宣德郎郝處俊賀正，遣御史中丞罔永德請復保安、蘭州、綏德三處榷場。金主以保安、蘭州地無絲枲，且稅少，綏德為要地，令置關市以通貨財。
三月，使賀金萬春節。使人為武功大夫蘇誌純、宣德郎康忠義。
夏四月，金使來橫賜。使臣滕王府長史把德固。
淳熙九年、夏乾祐十三年春三月，使賀金萬春節。
使人武功大夫高俊英、宣德郎李文政。俊英官至兵部侍郎；文政樞密直學士，進殿前太尉。
秋九月，金使賀生日。使臣尚輦局使仆散曷速罕。
淳熙十年、夏乾祐十四年春正月，使賀金正旦。
使人武功大夫劉進忠、宣德郎李國安。國安後官翰林學士、刑部尚書。
三月，使賀金萬春節。
使人武功大夫吳德昌、宣德郎劉思忠。思忠，進忠弟。先後奉使不辱君命，國人以為榮。
秋八月，國相斡道衝卒。道衝為相十餘年，家無私蓄，卒之日，書數床而已。仁孝圖其像，從祀學宮，俾郡縣遵行之。
九月，金使賀生日。使臣宿直將軍完顏斜裏虎。
淳熙十一年、夏乾祐十五年春正月，使賀金正旦。使人武功大夫劉執中、宣德郎李昌輔。昌輔後為樞密直學士。
二月，金使橫賜。使臣器物局使完顏㐭。
三月，使賀金萬春節。使人武功大夫晁直信、宣德郎王庭彥。
夏五月，遣使奏告於金。金主幸上京，仁孝遣中書舍人梁宇等奏告，將遣使賀。金主以「暑雨泥濘，往復萬里」諭止之。
秋九月，金使賀生日。使臣侍御史遙裏特末哥。
冬十一月，金使止正旦、生日使。
金主在上京，以天寒道遠，其宋與高麗、夏國賀正旦、生日使不須遣發，特令有司報諭。
淳熙十二年、夏乾祐十六年春二月，西遼假道伐金。西遼主大石死，子孫相繼，西方諸部仍以「大石」名之。是時遣使至夏，假道伐金，中國諜者以聞。孝宗密詔利西都統制吳挺與制置使留正議之。已而，不果。
冬十一月，遣使如金賀。金主自上京還，仁孝遣御史大夫李崇懿、興慶尹米崇吉、押進匭匣使李嗣卿往賀尊安。
淳熙十三年、夏乾祐十七年春正月，使賀金正旦。
金主以宣孝太子薨，未大燒飯，詔權停三日。使人武功大夫麻骨進德、宣德郎劉光國與宋、高麗使各賜在館宴。
三月，使賀金萬春節。
是月丙午朔，日食，金主改用次日。使人武功大夫麻骨德懋、宣德郎王慶崇於丁未日朝見。
夏四月，利西都統制吳挺使來結援。
　史臣曰：「當時議論可否及夏人從違，史不具載，蓋闕文也。」
秋九月，金使賀生日。使臣宿直將軍李達可。淳熙十四年、夏乾祐十八年春正月，使賀金正旦。使人武功大夫倪德昭、宣德郎索遵德。
三月，使賀金萬春節。
使人武功大夫野遇忠輔、宣德郎呂昌齡。野遇，西夏大族；忠輔，磊落英發，曆官左樞密使，為時名卿。
秋九月，金使賀生日。使臣武器署令斜卯阿土。
冬十二月，使謝金橫賜。
先，金使來橫賜。仁孝遣殿前太尉訛羅紹先、樞密直學士嚴立本往謝。紹先，興慶尹紹甫兄也。淳熙十五年、夏乾祐十九年春正月，使賀金正旦。使人武功大夫麻奴紹文、宣德郎安惟敬。
三月，使賀金萬春節。
使人武功大夫渾進忠、宣德郎鄧昌祖往賀。金主御慶和殿受朝，賜群臣及三國人使宴，極歡。
秋九月，金使賀生日。使臣鷹坊使崇夔。
淳熙十六年、夏乾祐二十年春正月，賀正使自金還。金主大漸，不能視朝，遂諭夏使與高麗使先還。
二月，金使來告哀。
三月，遣使慰奠。
世宗薨也。仁孝遣殿前太尉李元貞、翰林直學士餘良陳慰，進奉使御史中丞鄒顯忠等往奠。
夏五月，使賀金即位。使人知興慶府事乃令思敬、田周臣等。
六月，金移文報天壽節。金主璟誕也，令於九月一日稱賀。
秋八月，遣使如金賀。使人嵬名彥、劉文慶往賀。金主以世宗喪，不受朝。
九月，金使賀生日。使臣隆慶宮衛尉把思忠。宋光宗紹熙元年、夏乾祐二十一年春正月，使賀金正旦。
金主以世宗喪，不受朝。使人武節大夫唐彥超、宣德郎楊彥直不得入見。彥直，亦彥敬弟。
夏五月，金使來橫賜。使臣鷹坊使移剌寧。
秋九月，金使賀生日。使臣武衛軍副都指揮使烏林答謀甲。
冬十二月，侵金嵐、石等州。
先是，夏使至金，許帶貨物與富商交易。大定中，使者輒市禁物，世宗令於都亭貿易，獲利漸少。及金主璟立，以夏國臣屬久，凡橫賜、生日使，禮意頗倨。仁孝怒，以兵侵嵐、石等州，掠人畜而還。
紹熙二年、夏乾祐二十二年春正月，使賀金正旦。
仁孝雖侵金邊境，仍遣武節大夫王全忠、宣德郎張思義賀正。金主以世宗服未除，不受朝。故事：夏使貿易三日。金主止許一日，尚書省以故例請，金主勉從之。
二月，金使來報哀。皇太后喪也，且賜遣物。仁孝遣使奠慰。
夏五月，攻金鄜、坊二州，破之，掠保安州。
金主娛情聲色，荒於政事，凡屬國使者至，羈遲不即見，有上章求去者。仁孝乘其間遣兵破鄜、坊二州，至保安州，大掠而歸。
秋九月，使賀金天壽節。
使人武節大夫孰嵬英、宣德郎焦元昌。金主以皇太后喪，不受朝賀。金使賀生日。使臣西上閤門使白琬。
冬十月，侵金鎮戎軍，殺其將阿魯帶。
邊人肆牧於鎮戎境，執金邏卒。金將阿魯帶率兵追逐，右廂吳明契、信陵都、卜祥、徐餘立伏兵澗中，襲殺阿魯帶，取其弓甲，掠牲畜無算。
紹熙三年、夏乾祐二十三年春正月，使賀金正旦。
使人武節大夫趙好德、宣德郎史從禮。金主仍不受朝，賜燕還。
三月，殺吳明契等以謝金。
金主以鎮戎之役遣使詰責，仁孝歸罪明契等，處以徒刑。金主不從，索之不已，乃殺以謝。
秋九月，使金賀天壽節。使人武節大夫罔敦信、宣德郎韓伯容。金主仍不受朝。
金使賀生日。使臣郊社署令唐括合達。
紹熙四年、夏乾祐二十四年春正月，使賀金正旦。
金主以太后服未除，不受賀。使人武節大夫吳𠼪遂良、宣德郎高崇德等仍不得見。崇德後知興慶府，著政績，號為神明。
夏五月，金使來橫賜。
使臣尚廄局使石抹貞。
秋九月，使賀金天壽節。
金主始御大安殿，受親王、百官朝賀，使人武節大夫龐靜師德、宣德郎張崇師與宋、高麗使同見。國主仁孝卒，子純佑立。
年七十，〈（《宋史·夏國傳》：仁孝卒於是月二十日。）〉在位五十五年，改元四，諡曰聖德皇帝，廟號仁宗，墓號壽陵。
純佑時年十七，章獻欽慈皇后羅氏生。
　論曰：仁孝初立，境宇小康，人民樂業。未幾，而地震歲饑，沙飛泉湧，天災薦至，荒亂頻仍，洵國步孔艱哉！然能崇儒學，禁奢侈，修國史，製新律，又尊孔子為帝，增弟子員至三千人，典章文物燦然成一代宏規。蓋幾軼遼、金而上之矣！惜其既誅得敬，漸啟侈心，致與金為好不終，亦晚節之累也。
冬十一月，告哀於金，且獻遺物。
純佑遣御史大夫李元吉、翰林學士李國安如金訃。遣殿前太尉咩銘友直等獻遺物。
十二月，金使來祭慰。
初，金主遣西上閤門使大礐賀夏主生日。至是，因仁孝卒，即以為敕祭慰問使。
紹熙五年、夏天慶元年春正月，使賀金正旦。使人武節大夫恧恧世忠、宣德郎劉思問。思問後官樞密直學士。
金使賜封冊。
金遣國子祭酒劉璣、尚書右司郎中烏古論慶裔為封冊使，左司都事李仲略為讀冊官，立純佑夏國王兼起復。
夏四月，遣謝封使如金。
御史中丞浪訛文廣、樞密直學士劉俊才、押進知興慶府事野遇克忠往金報謝。
秋九月，使賀金天壽節。
金主宴於樞光殿。使人武節大夫野遇思文、宣德郎張公輔，賜賚甚優。思文，知興慶府，克忠族弟，官至金吾衛上將軍；公輔，翰林學士，進御史中丞。
閏十月，金使賀生日。
使臣引進使完顏衷。純佑遣御史大夫李彥崇、知興慶府事郝庭俊往謝。
