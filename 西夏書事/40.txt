
嘉定二年、夏應天四年春二月朔，太白晝見。其光經天。
三月，蒙古兵入河西，大都督府主高逸死之。
金叛人李藻、田廣明等勸蒙古伐金。蒙古主恐夏國議其後，先舉兵出黑水城北，由兀剌海關口入河西。安全遣世子承禎為主將，以大都督府令公高逸為副元帥，督兵五萬禦之，大敗。逸被獲，不屈死。
夏四月，兀剌海城降。
蒙古兵圍城，豐州人謝睦歡勸守將出降，太傅西璧氏率兵巷戰，被俘。
秋七月，破克夷門。
克夷為中興府外圍，兩山對峙，中通一徑，懸絕不可登。曩霄時，嘗設右廂朝順監軍司兵七萬守之。安全聞蒙古兵深入，遣嵬名令公復率兵五萬以拒。蒙古兵至，嵬名令公自山阪馳下，擊敗之。相持兩月，備漸弛，蒙古主設伏以待，遣遊兵誘之入伏獲之，遂破克夷。
圍中興府。
九月，引河水以灌城。
蒙古主引兵薄中興府，安全親督將士登城守禦，蒙古兵不能破。會大雨，河水暴漲，蒙古主遣將築防，遏水灌城，居民溺死無算。
冬十月，遣使乞援於金。金人不應。
中興受圍月餘，安全遣使至金乞援。金群臣皆曰：「西夏若亡，蒙古必來加我，不如與西夏首尾夾攻，可以進取而退守。」金主曰：「敵人相攻，吾國之福，何患焉？」遂不出兵。
〈按：是時蒙古兵三入夏矣。夏弱則蒙古強，於金亦有不利焉。乃金主以兩國相爭為福，是豈知唇亡齒寒之義哉！不特啟夏人之構怨，而金之亡於蒙古亦於是決矣。〉
十二月，河堤決。蒙古遣使諭降。安全納女請和。
河水久灌，城址將圮。會外堤決，水勢四潰，蒙古兵不能支，遂解圍退。已，遣其太傅訛答入城諭降，安全乃納女請和。
嘉定三年、夏皇建元年春三月，嵬名令公自蒙古還。
太傅西璧氏病死，嵬名令公被囚。蒙古主數使人諭降，不聽，日居土室中，蓬首垢面，食惟粗糲，誌不稍屈。及安全請和，聞令公未死，遣使以禮請，乃縱還。
秋八月，攻金葭州。
金隴外十州地介宋夏之間，與諸蕃雜處，素無重鎮戍守。安全怒金不發援兵，遣萬騎攻葭州，以報之。
嘉定四年、夏皇建二年春正月，使賀金正旦。
夏使朝辭，金主賜衣帶外，又賜貂裘二，無則使者代以銀三錠，副代以帛六十匹。至是，金主並削之，禮臣請，不許。
三月，有黑氣起北方。
廣若長堤，內有三白氣貫之，如龍虎狀。
夏五月，黑塔坦國攻河西，禦之，敗績。
塔坦之先與女真同類，有黑、白二種。時黑塔坦王白廝波強盛，兼並諸族地，起兵攻夏河西州郡。安全親率兵拒戰，大敗，失其公主，遣使請以臣禮事，塔坦方退。自是國勢益衰。
〈按：黑塔坦為西蕃別種，乃蠻夷之最賤者。安全既失其女，復乞為臣，辱國甚矣。〉
秋七月，齊王遵頊立，改元光定。
遵頊於是月三日立，時年四十九，改皇建二年為光定元年。
　史臣曰：「遵頊之立也，較安全卒前一月，安全有子承禎，不得嗣。金衛紹王無實錄，莫得其故也。」
〈按：遵頊之立，史不詳其故。然前安全死一月，安全有子不得立，是可疑也。故書「立」、書「改元」，與安全文不甚異，以見安全之位如是得，亦如是失，出爾反爾，徒受大惡之名而已。〉
八月，安全死。
年四十二，於是月五日卒。
在位六年，改元二，諡曰敬穆皇帝，廟號襄宗，墓號康陵。
〈按：安全書「死」，不書「卒」，篡逆之人不得正其終也。與前書趙保吉同。〉
　論曰：「安全派惟支庶，爵重宗藩，妄肆奸心，篡奪君位，律以天討，罪豈容誅！況在位六年，無善可紀。見蒙古之強，納以女；背金源之德，加以兵。鮮恥寡恩，曷足掛齒！然止能及身，而不能傳世，則有天意存焉。」
遣兵犯金東勝城。
金界西出天山，外包東勝，直接夏境。遵頊遣萬騎圍之，勢危甚。金西南路馬軍萬戶紇石烈鶴壽救之，突圍入城，乃解。
〈按：書「犯」，罪遵頊也。夏與金構兵，莫甚於遵頊。觀於嗣立伊始，即啟爭端，何怪後日紛紛乎？冬十一月，侵金涇、邠二州，圍平涼府。〉
慶陽、德順、平涼皆陝西重地，金人恃西邠為厄塞。自夏兵屢至，諸州皆繕城積粟，團結土兵為備。遵頊聞蒙古兵直入中都，以兵萬餘擾邠、岐。金陝西安撫使檄同知轉運使事韓玉募兵萬人赴援，夏兵不勝。時遵頊圍平涼，聞玉引兵抵北原，疑金軍大至，遂解圍。
〈附：《金史·蒲察鄭留傳》：大安二年，知慶陽府，三年，夏人犯邊，擊走之。考《衛紹王紀》，夏人犯慶陽在至寧元年六月，不在大安三年。疑《傳》有誤。〉
嘉定五年、夏光定二年春正月，使賀金正旦。
遵頊遣使如金賀正。故事：夏使至金，互市於會同館。時金有貴戚與使人貿易，監察御史聶天驥奏其事。金主禁之，令夏使速回。
〈按：西夏賀金正旦止此。〉
三月，金使來賜封冊。
金兵與蒙古戰，敗績於渭河堡。遵頊乘其敗，頻侵邊境，而金封冊使仍至。攻金葭州。金延安路兵馬總管完顏奴婢卻之。
冬十二月，遣使如金謝封冊。遵頊誌與金構難，受冊久之，始遺使謝，而賀正使仍不遣。
嘉定六年、夏光定三年春三月，太陰與太白並見。相去僅尺餘。
夏六月，侵金保安州，破之，圍慶陽府。
保安既破，獲州刺史殺之；又犯慶陽，殺其同知府事等官。知慶陽府蒲察鄭留出兵力戰，乃引歸。
秋八月，破金邠州，降其節度使烏林答琳。
答琳尚金郜國公主，為靜難軍節度。夏兵攻城，答琳中風，不能戰，遂降。金主遣通事張福孫來視答琳，公主以其狀付福孫。福孫還以聞，金主諭夏國善視之。
冬十一月，攻金會州，敗於窄土峽。
遵頊知金主永濟被弒，國中大亂，出兵突攻會州。金都統徒單醜兒引大軍拒戰於窄土峽，副都統烏古論長壽先登陷陣。夏兵不支，走東關堡，再戰復敗。
十二月，破鞏州，執節度使夾谷守中，殺之於平涼城下。
夏、金接壤之處雖多溝阪，並無長河大山為屏蔽。金人向恃陝西弓箭手善戰禦敵，夏國畏之。及徙屯他所，遵頊以數萬騎攻破鞏州，執守中，脅降，不屈，載而西進。圍平涼，使其至城下諭降，守中呼城上曰：「夏人矢盡且遁，慎勿降！」夏兵交刃殺之。按察副使盧庸登陴拒戰，矢盡，募人取夏兵所射城上箭以濟，夏兵不能克。
〈附：《金史·蒲察鄭留傳》：至寧元年，知平涼。是時，平涼被兵，夏人復來攻，鄭留收潰卒為拒守計，夏兵乃退。〉
〈按：至寧盡九月。平涼被兵，在《夾谷守中傳》已雲「至寧末」，此更不知何時。〉
嘉定七年、夏光定四年秋七月，遣使人西和州，請會師圖會。
左樞密使吐蕃路招討使萬慶義勇遣蕃僧減波把波等齎蠟書二丸，至西和州之岩昌寨，議夾攻金人，圖復侵地。制置使董居誼初入蜀，恐其詐，不報，迅遂中絕。
〈按：夏自安全銜失援之憾，構怨於金，遵頊繼之。平涼、鞏、會間無歲不攏，而又力弱勢衰，不能得志。因思假宋兵威以逞其忿，何嘗為中國計哉？況戎性輕忽，勝則爭趨，敗則四潰。觀後日鞏、秦之役，進退無恆，夏可用宋，宋不能用夏，絕之未為不是。《續綱目發明》以夏之請師為「向義」，宋之不報為「失策」，是徒論其理，尚未揣時勢立言也。〉
八月，攻金慶原、延安諸州。
初，遵頊令歸國人喬成齎書於金，言邊吏侵掠，乞加禁戢。金主知其飾辭，不答。遵頊率眾攻掠諸州，金主令有司移文責之。
冬十一月，援金叛人程陳僧於蘭州。
金蘭州譯人程陳僧聚眾叛，敗金人於龕谷，遣偽統制董九招西關堡都統王狗兒。狗兒殺九，起兵拒。陳僧來乞援，遵頊以兵三千應之。
嘉定八年、夏光定五年春正月，攻金環州，金使來謝，不可，進圍積石州。
先是，夏兵掠武延川，金邊吏亦稍侵夏境以報。遵頊怒，遣兵攻環州。金主命治邊吏罪以謝，遵頊不可，進圍積石，為都統薑伯通所拒，不克而還。
二月，破安鄉關，復攻環州。
金都統曹記僧、萬戶忽三十禦之，不得進。再攻環州，刺史烏古論延壽及斜卯毛良虎敗之境上。
秋九月，金討叛人程陳僧，復以兵援。破西關堡，圍第五將城。
初，金主議伐夏國，陝西宣撫使奏：「往者夏人侵我環、慶、河、蘭、積石，及出兵應之，悉遁去，蓋為我有備也。今蘭州潰兵猶未集，軍實多不完，沿邊地寒，春草始生，未可芻牧，兩界無煙火者三百餘里，不可輕舉。」金主從之。遣河州提轄曹記僧、通遠軍節度完顏狗兒討陳僧，以絕內援。遵頊以師赴救，與金兵戰，互有勝負。已，以輕兵襲破西關堡，圍第五將城，與金萬戶楊再興相持數日而解。
〈按：「討」而書「援」，罪援者也。〉
冬十月，攻金保安、延安，不克；圍臨洮府，破之。
夏兵攻保安，與都統完顏國家奴戰，不勝。再攻延安，又為戍將所敗。乃合右廂精兵八萬圍臨洮，金陝西宣撫副使完顏胡失剌來援，夏兵伏渭源堡擊敗之，執胡失剌，遂破臨洮。
攻熟羊寨。
夏兵侵金不已，金主以空名宣敕付陝西宣撫使：夏人入寇，有臨陣立功者，五品以下並聽遷授。於是，金兵皆力戰。夏眾數萬攻綏德之克戎、綏平，皆敗；又攻熟羊寨，陝西副統軍移剌塔不也以兵萬人拒戰，遂卻。
十二月，合金叛將程陳僧兵攻臨洮府，敗績。
初，遵頊破臨洮不守，金將陀滿胡土門修復其城。陳僧遣使請攻，遵頊遣兵數萬，合陳僧兵復圍臨洮，扼渭源堡，內外不通者半月，城中粟不支，眾心危甚。胡土門日勉以忠義，皆自奮，偵城中為夏內應者二十人，悉斬之，擲首城下。夏兵四面力攻，胡止門縋壯士夜襲營壘，夏兵亂，金兵乘之，大敗。
圍定羌州。為金防禦使納合蒲剌都所敗。
嘉定九年、夏光定六年夏四月，葩俄族都管汪三郎叛降於金。
葩俄向屬夏國，金陝西行省都元帥仆散端遣納蘭伴僧齎諭招之，汪三郎與臨洮菰黎五族都管青覺兒、積石州都管章羅謁蘭冬、鐸精族都管阿令結等相繼叛附於金。金主命優給之，賜汪三郎姓完顏氏。後力禦夏兵，為金名將。
五月，修河橋以窺來羌城。金兵焚之。遵頊潛於來羌城之界河起修折橋，以通兵路。金元帥右都監完顏賽不遣兵焚毀之，俘斬甚眾。諜者陳岊入金被獲。
遵頊復圖臨、鞏，進取長安，使岊入金界探事。來遠鎮將獲，以聞，金主命陝西行省嚴備之。秋，閏七月，金兵襲阿彌灣。
夏與金屢啟兵端，而奏報尚用金號。是時，移牒尾署「大夏光定六年」，鄜延路上之，金主封還原牒，命慶陽總管慶山奴出第三將懷安寨，環州刺史完顏胡曾出環州，兩路進攻。遵頊點集諸軍，戒不與戰。金主恐有詐，諭諸軍勿輕進。惟提控完顏狗兒兵由蘭州西關堡招降舊部曲九人，掩襲阿彌灣，殺將士數百人。
八月，攻金安塞堡。
金元帥左監軍烏古論慶壽自延安遣軍援之，夏兵敗。復戰於鄜州之倉曲谷，亦不勝。掠結耶觜川，不克，勒兵據車兒堡。金右都監完顏賽不拒之。退據車兒堡，再戰，又敗。
九月，連蒙古兵攻金延安府及代州，遂破潼關。
遵頊數戰不勝，遣人與蒙古連兵攻延安、代州等郡，殺經略使奧屯醜和尚，進犯潼關。金西安軍節度使尼龐古蒲魯虎戰歿，關遂破。
〈按：蒙古，夏之仇也；金，夏之鄰也。與鄰為仇，而與仇為比，書以見其不智。〉
冬十一月，圍金定西城。
遵頊既破金兵，復遣兵四萬餘突圍定西，輦致攻具，志在必取。金提控赤盞合喜與節度使楊斡烈率兵鏖戰，夏兵被斬者二千餘級，失馬匹八百，器械無數。
十二月，金兵攻鹽、宥、夏諸州。
先是，金主與皇太子議伐夏，以右監軍陀滿胡土門、延安總管古裏甲石倫攻鹽、宥、夏諸州，慶陽總管慶山奴、知平涼府移剌塔不也攻威、靈、安、會等州。遵頊分道出兵拒之，金兵不能進。
殺金守臣劉德基。
德基，金貞祐初進士，守官邊邑。夏兵攻其城，德基坐廳事，積薪其旁，謂家人曰：「城破即焚我。」及城破，家人不忍，遂被執。遵頊脅之跪，不屈。有故人從旁解曰：「此人病狂，故敢如此。」德基曰：「為臣子當如此，吾豈狂耶？」係諸獄，他日召問，德基終不屈，大罵曰：「吾豈苟生者哉！」遂殺之。
嘉定十年、夏光定七年春正月，從蒙古兵侵金，敗於守州。
遵頊以三萬騎從蒙古兵自三門、析津北渡犯金平陽，金尚書右丞胥鼎檄絳、解、隰、吉、孟五州經略司合兵夾攻，蒙古大敗，夏兵走還。道經寧州，慶陽總管慶山奴伏兵邀擊，又敗。金右都監完顏仲元請乘此兵勢，出夏國不意，諸道並進，必克興、靈。金主命尚書省議之，不果。
〈按：上書「連」兵，猶夏為政；此書「從侵」，則權在蒙古矣。自古己力不足，求助於人，未有不為人役者。況強如蒙古乎？夏之不智，洵不誣矣。〉
蕃族福山以俘戶叛降於金。金除福山為同知澤州軍州事。
夏五月，圍金大北岔。金都統紇石烈豬狗掩擊，敗之。
六月，復援金叛人李平於蘭州。
蘭州當金、夏之衝。金水軍千戶李平苦提控蒲察燕京貪暴，殺之以叛。遣使至夏，陳可取狀，遵頊令兵應之。已而，平脅其徒張扆俱行，扆以計執平等，夏兵乃還。
秋七月，犯羊狼寨。
先是，金主欲與夏國議和，右都監慶山奴言：「夏國必不肯和，徒見欺耳。」遵頊聞之，戒將士無犯金境。久之，不果。率兵攻黃鶴岔，金右都監完顏閭山拒卻之。轉圍羊狼寨，與都統黨世昌戰，提控完顏狗兒遣都統夾谷瑞乘夜斫營，遂解圍，駐兵扼險以待。左都監白撒發定西銳兵及龕谷副統包孝成緋翮翅軍合擊，不支而退。
九月，攻克戎寨。
金安定堡總押李公直襲夏兵於馬家平。遵頊怒掠綏德之克戎寨，都統羅世暉率兵拒之。月犯東井。西扇北第二星。
冬十月，金兵襲鹽井，殺戍卒三百人。
金人伐宋，觀察使楊沃衍、左都監白撒將兵五千出鞏州，至鹽井故城。夏兵三百據其地，沃衍等襲之，盡殲焉。
十二月，蒙古圍中興府，國主走西涼。
夏與蒙古自納女請降，合兵攻金，遂為役屬。繼征發日多，不堪奔命，禮意漸疏。蒙古主怒，渡河來攻，列城不能禦，直抵中興府圍之。遵頊命太子德任居守，己出走西涼。已而，遣使請降，蒙古兵退，始還。
〈按：國君播越之辭三：如，緩辭也；奔，急辭也；走，賤辭也。遵頊以一國之主，不能發憤自強，又不能效死勿去，其尚有君道乎？〉
