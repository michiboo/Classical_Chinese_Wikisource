
咸平四年夏四月，保吉謀攻西州回鶻，回鶻請兵於朝。
回鶻自唐末浸微，散處甘、涼、瓜、沙間，各立君長分領族帳。時保吉猶駐積石河，將西掠吐蕃健馬，北收回鶻銳兵，然後長驅南牧。西州回鶻可汗祿勝知其謀，遣樞密使曹萬通入貢，言本國東至黃河，西至雪山，有小郡數百，甲馬精習，願朝廷命將統領，使得縛繼遷以獻。真宗嘉之，賜以詔曰：「夏、綏抗命，神人所棄。卿世濟忠烈，誼篤舅甥，繼上奏封，備陳方略，且欲大舉精甲，就覆殘妖，拓土西陲，獻俘北闕。可汗功業，其可勝言！嘉歎所深，不忘朕意。今更不遣使臣，一切委卿統制。」特授萬通左神武大將軍，優賜祿勝器服。
〈按：此回鶻請討保吉之始。吐蕃六穀都首領潘羅支以兵來討。〉
知鎮戎軍李繼和言，六穀都首領潘羅支願戮力討夏州，請授以刺史。廷議羅支已為酋帥，授刺史太輕，乃以為鹽州防禦使兼靈州西面都巡檢使。於是羅支遣部下李萬年率兵進討，貽書繼和請師期。
擄羌嵬逋走回。
嵬逋乃保吉擾河西時掠得者，乘間率屬千餘內投，保吉自萬戶谷追之，不及。
秋七月，以下恆、環等州告契丹。
保吉遣李文驥獻於契丹，因以下恆、環、慶三州告，契丹主賜詔褒之。
按此與前告下麟、鄜同偽詞耳。何以書？罪其妄也。偽妄之詞，一之為甚，可再三乎？八月，遣使獻馬。猶稱所賜姓名，然寇掠邊鄙益甚。
攻靈州不克，田其境地。
靈州居平夏西北，南去鎮戎約五百里，東去環州六、七日程，中隔瀚海，數百里乏水草，烽火、亭障不相望，若聚眾急攻，早已不守。保吉欲俟中國財用關輔民力盡耗，然後取之。是時以五萬騎攻城，城中兵少不出戰。據其山川險要，凡四旁膏腴之地，使部族萬山等率蕃卒駐榆林、大定間為屯田計，墾辟耕耘，騷擾日甚。真宗謀之參政李至，至言：「靈州雖西北要衝，今援絕勢孤，不能不棄。若移朔方軍於環州，保固邊境，亦一時之權也。」乃遣宰相張齊賢行邊。齊賢上言：「靈武孤城，必難固守，徒使軍民六、七萬陷於危亡之地。」知制誥楊億亦言棄之便。輔臣咸以靈州及必爭之地，苟失之，則緣邊諸郡皆不可保。宰相李沆曰：「繼遷不死，靈武終非朝廷有。莫若遣使密召州將，使部分軍民空壘而歸，如此，則關右之民息肩矣。」真宗不從，以王超為西面行營都部署，將兵六萬援之。
九月，襲定州及懷遠鎮，鎮將李讚自焚死；連取保靜、永州；攻清遠軍，破之。
清遠據積石嶺，在瀚海中，去靈、環各三、四百里，四面懸絕。保吉攻靈州不克，復遣牙將趙光允貢馬，潛以眾襲破定州，圍懷遠。李讚兵不滿百，拒戰累日，力盡積槁自焚。連破保靜、永州，攻清遠。知軍劉隱、監押丁讚分兵拒守，走間使詣慶州請援。都部署楊瓊遣副部署潘璘、都監劉文質率兵六千赴之，且曰： 「俟吾繼至。」已而，遷延不進。保吉自鼓兵攻南門，令子阿𠼪督精甲攻北門，堙濠斷橋以戰。七日，城中力竭，兵馬都監段義啟門降。保吉兵威益熾，逾支子平，直薄青岡城下。阿𠼪，德明小字也。
〈按：保吉攻城奪寨，未有如此詳書者。緣河外五城乃靈州肩背，而清遠據積石之衝，屯糧置守，以通環、慶援兵，尤為要害。自保吉取清遠，靈州遂失聲援矣。〉
冬十月，升保靜縣為靜州。
〈按：此李氏更改郡縣之始。徇唐隆鎮，與麟州兵戰於柳撥川，不勝。〉
保吉既得清遠，以兵徇唐隆鎮，謀從蕭關、武延、石門路攻麟、府。麟州副部署曹璨出蕃兵邀之鎮西柳撥川，保吉戰不利，退走三十餘里。
十二月，攻河外寨，降守將李瓊。
自清遠軍陷，盡焚青岡峽諸寨，環慶、鄜延、麟府以外近河之地，皆屬保吉。真宗詔：西蕃諸族有能破夏州者，當授節度使，賜銀、彩、茶六萬；舉族來附者，給田宅。於是蕃部阿藥、訛豬、訛遇等皆內屬。保吉謂中國誘之，率兵攻靈州河外寨。寨主李瓊拒守旬餘，保吉知其困，遣人招之，瓊舉城降。
部將臥浪己內降。真宗命補軍主，賜之田宅。
咸平五年春正月，保吉置市於赤沙、橐駝等路。
赤沙川、橐駝口兩路，為靈、夏二州蕃族屯聚處，保吉各置會貿易，以誘熟戶。於是歸者日眾，中國禁之不止。
三月，取靈州，殺知州事裴濟，改州為西平府。
河外五城相繼陷沒，靈州孤堞僅存。關陝之民困於轉輸，陷鋒鏑填沙磧者不下數十萬。歲薦饑，城中斗米價至十貫。裴濟至鎮，甫二載，謀輯八鎮，大興頓田，民間稍有生色。保吉集蕃部並力攻之，濟被圍兩月，餉援並絕，刺指血染奏乞救。保吉遣兵斷瀚海要路，王超大軍不得進。別將張煦出鎮戎軍，入夏州界，由白豹鎮抵柔遠川，戍兵七百騎邀戰，煦擊敗之，星夜赴援，未至而城陷，濟死焉。濟在鎮有聲望，及沒，夏人惜之。保吉以世爵西平，又受契丹西平王冊典，遂改州為西平府。
夏四月，使清遠蕃酋偽降，邀環、慶官軍於白豹鎮，不勝。
靈武路自清遠軍入青岡峽數百里皆蕃部所居，漢人使旅經由，並在熟戶安泊，所求賂遺，謂之「打當」，習以為常。保吉聞援將張煦引兵將抵清遠，使新降蕃酋偽為熟戶，以甲騎三千約降，願給資糧，為餉導。煦察其詐，亟嚴軍待。會環慶路部署張凝率師按部還，保吉遣兵邀之，凝將敗，煦領銳卒赴援，一矢殪一大將，乃解。
五月，以下靈州告契丹。初，保吉遣使契丹貢馬、駝。至是又使劉仁勖告下靈州。
六月，圍麟州，知州事衛居實擊敗之。
保吉聲言欲取儀州制勝關，將由此大入，諜者以告，真宗詔徙老幼、芻粟內地避之。知儀州盧鑒曰：「此奸謀也！徙之，適以示弱。」不奉詔。保吉知不可動，突於是月以二萬騎入河東，圍麟州。副部署曹璨請濟師，真宗閱地圖曰：「麟州依險，三面孤絕，戮力可守，但乏水可憂耳！」命金明巡檢李繼周部兵星夜赴援。未至，保吉據水寨，負板四面薄城者五日，勢將陷。知州衛居實出奇突擊，又夜縋勇士襲之，城上鼓譟，矢石如雨，夏眾披靡走，自相蹂踐，死者萬餘人。
夏州旱。
秋七月，築河防。
黃河自積石經河州，合洮河水東北流至蘭州，過鳴沙河、應裏州，北繞靈武，由懷遠縣入夏州。向有古渠二：曰漢源，長袤二百五十里；曰唐梁，長袤三百二十里夏州自上年八月不雨，穀盡不登。至是，旱益甚。保吉令民築堤防，引河水灌田。役人有小過，輒係頭投之河，使人就下流接視，蕃人則出之，漢人則沉之。
〈按：書西夏河渠始此。渡河攻党項莊浪族，不克。〉
莊浪族數萬帳，居黑山北，廣袤數千里，東接契丹，北鄰塔坦，南至河西大涼、小涼諸族，中隔銀、夏，道路遼絕。其首領龍移、味克，或稱莊浪、昧克，素不與保吉合，常以馬附藏才族入貢，頗勤外禦。真宗授龍移為安遠大將軍，昧克為懷化將軍，以褒之。保吉惡其不附己，舉兵渡河襲之，大敗而回。
八月，大雨，河防決。雨九晝夜不止，河水暴漲，防四決，蕃漢漂溺者無數。
〈按：黃河源遠而高，流大而疾，歷代為中國患。惟靈、夏諸州，咸受其利。昔太史公《河渠書》言：朔方、河西、酒泉等郡，皆引河水及川谷，順其趨下之性，入渠溉田數萬頃，故旱澇不能為大害。今保吉逞其小智，勞民動眾，妄事曲防，宜其潰不可支也。〉
九月，破濁輪寨，党項折勒厥麻諸族皆內奔。
保吉以澍雨彌旬，田稼盡沒，謀取糧於緣邊諸寨。會部下教練使李榮挈族內投，保吉憤甚，復入麟州，攻濁輪，破之，殺掠甚慘。党項折勒厥麻等三族恐被侵奪，率屬千五百帳越河請內屬。真宗命分處邊境，邊臣言折勒厥麻向為保吉黨，恐復叛去，乃徙置憲州樓煩縣地。
進圍府州。麟府路鈐轄張佶率兵拒戰，酋領中矢死者二人，餘眾退還大寨。
冬十月，遣使誘六穀諸蕃，首領潘羅支執之。
六穀分左右廂，左廂副使折逋遊龍缽實參羅支軍事。真宗方務綏懷，命龍缽領宥州刺史；其六族首領褚下箕等皆為懷化將軍。保吉用兵買馬，必由西涼，惟恐梗塞，遣人以鐵箭誘六穀諸蕃叛附，羅支戮一人，縶一人，表聞候旨。真宗褒諭之，聽自處置。
十一月，涇原官軍襲康奴族，援之不及。
康奴恃其險眾，桀黠難制，屢導保吉抄掠靈州糧運。涇原部署陳興與副部署曹瑋率眾潛行，直抵巢穴。康奴出不意，人畜、窖粟悉被擒獲。保吉聞之赴救，興等已退。
十二月，與賀蘭山大、小涼族構兵。
二族居賀蘭山北，部眾甚盛。初，合於保吉，繼有隙，迭相攻掠，咩逋族首領遣使以聞，真宗特詔使者激二族兵討保吉。
咸平六年春正月，保吉建都西平。
初，保吉居夏州，修復寢廟，撫綏宗黨，舉族以安。及得靈武，愛其山川形勝，謀徙都之，弟繼瑗言：「銀、夏係累世經營，祖宗靈爽，實式憑之。今恢復未久，遽而遷棄，恐擾眾心。」保吉曰：「從古成大事者，不計苟安；立大功者，不徇庸眾。西平北控河、朔，南引慶、涼，據諸路上遊，扼西陲要害。若繕城浚壕，練兵積粟，一旦縱橫四出，關中將莫知所備。且其人習華風，尚禮好學。我將藉此為進取之資，成霸王之業，豈平夏偏隅可限哉？」遂令繼瑗與牙將李知白等督眾立宗廟，置官衙，挈宗族建都焉。
〈按：此西夏建都之始。盡復綏、宥諸州地。〉
保吉雖授定難軍節度，而綏、宥諸州尚屬中國，及建都西平，兵力日盛。真宗遣張崇貴、王涉議和，盡割定難軍州地與之。於是，保吉盡收緣邊七鎮東西二十五驛南北十餘驛地為己有。尋葬其祖於紅石峽。障水別流，鑿石為穴，既葬，引水其上，後人莫知其處。
〈按：此復全定難五州之始。宋以靈武不守，並棄綏、宥，保吉從此據朔方，並西涼，丕基式廓，宋實有以成之。嗚呼！雖曰天命，豈非人事哉？二月，出駐鏊子山，復以鐵箭誘六穀，首領潘羅支不答。〉
初，羅支遣咩逋族蕃官成逋至鎮戎軍，請會兵討保吉。邊臣以無文牒疑為詐，護送部署司，成逋懼而逸，馬蹶墜崖死，真宗令渭州以禮葬。保吉聞之，引眾自靈州出屯鏊子山，放還六穀投去蕃部，遣人復送鐵箭羅支，稱已納款朝廷，願與結好，羅支不答。
潘羅支謀取西平府。
三月，請兵，使還，遣人奪其告敕。
潘羅支數與繼遷戰，奪人畜甚眾。時以靈州無備，遣蕃官吳福聖臘入貢，言感朝廷恩信，憤保吉倔強，已集騎兵六萬，乞會王師收復靈州。真宗以保吉常在地斤三山之東，每來寇邊，師出則遁，使六穀部族近塞捍禦，與官軍合擊，亦國家之利也。遂加羅支朔方軍節度、靈州西面都巡檢使，賜鎧甲器幣。又以吳福聖臘為安遠將軍，次首領兀佐等七人為懷化將軍，使出兵共圖保吉。吳福聖臘還，過西平，保吉遣人邀之，盡奪羅支牌印、官告及所賜衣服、器械，吳福聖臘僅以身免。
牛羊、蘇家等族襲夏州，族帳二百人被殺。
自靈武失守，綏、銀割棄，中國所得役屬者，不過河外諸小羌，餘皆心懷去就，叛服不常。牛羊、蘇家二族，恃其險遠，嘗與保吉數入邊，邊吏招諭，不聽。時河西蕃族拽浪、南山及葉市族羅埋同弟羅胡率百餘帳，持保吉署牒請內附，真宗授以本族指使等官。二族心豔之，反，兵襲夏州，殺族帳二百餘。環慶部署上其功，真宗詔厚賜之。
吐蕃者龍族與潘羅支攻夏州，拒卻之。
者龍族居移卑陵山，首領廝敦琶與潘羅支協力攻夏州，不勝。已，遣使入朝，稱集本族騎兵，願隨大軍西討，真宗優賚之。銀、夏、宥三州饑。
夏四月，徙其民於河外五城。
三州荒旱，饑堇相望，保吉籍州民衣食豐者徙之河外五城，不從殺之。於是蕃、漢重遷，嗟怨四起。
〈按：書西夏災祲始此。攻環州，圍洪德寨。〉
保吉前掠環州，擄虎翼軍士魏瓊等四人，置之屬下，至是逃歸。保吉逐入環州，攻洪德寨，蕃官慶香與癿𡗀慶族合勢接戰，寨主段守倫率兵策應，保吉敗，首領被擒者四十九人，墜崖塹死者甚眾，悉棄旗鼓、鎧甲走還。
攻白馬族，破之。
白馬亦環州蕃族，其首領與保吉鬥，不勝，徙帳避之。遣使入告，真宗賜以廩粟。
五月，聚兵浦洛河。
環、慶二州，川原平直，兩邊雖有土山，山外皆高原、川谷。內屬戎人與西界蕃族錯居，保吉屢經脅誘。環慶副部署張凝領兵由木波鎮直抵八州原，下寨招降岑移等三十二族；又從淮安鎮入分水嶺，降麻謀等二十一族；柔遠鎮降巢迷等二十族；遂攻業樂鎮，降𡗀樹羅家等一百餘族，合四千八百戶，銀、夏大震。保吉與子阿𠼪集兵屯浦洛河，護衛諸羌。西面部署以聞，真宗詔鎮戎軍洪德寨嚴斥堠，整軍旅，互援之。
六月，駐東關鎮，掠河東。
東關鎮在靈州東三十里，保吉以部下饑亂，挈其族黨三萬人樹柵居之，分掠河東邊境，與豐州蕃瓦窯、沒劑、加羅、味克等族兵頻戰不勝。於是隴山西延家族首領禿逋內附，折勒厥麻暨西蕃八部二十五族皆願出兵會圖靈、夏。
〈按：於時銀、夏饑荒，靈州殘亂，保吉至於野次，可謂窮矣。宋不因隴山諸族之附，乘其敝而圖之，非其智力有不足，實天之默相李氏者深也。〉
秋八月，攻麟州，敗於屈野河。
麟州數受侵掠，常屯重兵境上，而輸饋悉仰河東，中隔河津之阻，粟價貴賤不常。真宗命河東轉運使鄭文寶於府州、定羌軍置浮橋通之，人以為便。保吉擁眾入麟州，謀奪餉道，八族都校明義潛兵伏屈野河側擊之，保吉大敗，喪失甚眾，自是不敢犯麟、府。
九月，夏州教練使安晏內附。晏與其子守正俱內屬，授殿直，賜衣服、緡錢。
冬十月，襲西涼府，破之，殺知府丁惟清，改府為州。
保吉嘗言：「我與西涼自來無事，向為萬山等族所誘，與之構隙。今六穀眾盛，難以加兵，不復進取。」蕃部信之。是時，境內日窘，抄掠鮮獲，盡籍五州丁壯，大會諸族於鹽州，聲稱分屯橐駝、車箱峽兩路入攻環、慶。而潛移兵取西涼，襲破其城，執惟清殺之，悉逐居人城外，據其府庫，復府名為州，兵勢復振。
〈按：於是西夏勢成而靈州永固矣。蓋平夏以綏、宥為首，靈州為腹，西涼為尾，有靈州則綏、宥之勢張，得西涼則靈州之根固。況其府庫積聚，足以給軍需、調民食，真天府之國也。嗣後保吉身亡，德明終能保守靈、夏，豈非涼州畜牧甲天下，藉以養成銳氣哉？〉
還自西涼，戰於石門川，敗績。
保吉以西涼鹵獲運回西平，抵石門川，鎮戎軍知軍曹瑋伏兵川側邀之。保吉麾眾迎戰，不勝，盡棄所俘走。夏州蕃官劉讚、時乂內附。
保吉虐用蕃族，部下突陣指揮使劉讚與銀州牙校時乂率族內奔。真宗授以官，賜器甲、粟帛慰撫之。已而，曹瑋移書銀、夏諸蕃，諭以恩信，於是豪酋𡗀移等族皆棄保吉，由讚等請附，保吉禁之不止。
十一月，有星孛於井、鬼。大如杯，色青白，光芒四尺餘，貫五諸侯。
〈按：孛為兵凶之象。保吉君臣寡學無術，不能鑒此，宜其及也。〉
出兵攻六穀，朔方節度使潘羅支以者龍諸族眾擊敗之，奔還西平。
初，保吉奪羅支牌印、官告，知中國已授朔方節度，心惡其逼，舉大眾往攻。羅支見勢盛，偽使請降，保吉坦受之。張浦曰：「兵務慎重，貴審敵情。羅支倔強有年，未挫兵鋒，遽爾降順，詐也。不若乘其詭謀未集，一戰擒之，諸蕃自伏。若懸軍孤立，主客勢殊，未見其可。」保吉曰：「我得涼州，彼勢已促，力屈而降，何詐之有？況殺降不祥，爾勿疑，以阻向化之心。且先返西平，我當撫安餘黨，以免後患。」浦怏怏而回。於是羅支陰集六穀諸豪及者龍族兵數萬，合擊之於三十九井，保吉大敗，中流矢，奔還靈州。
〈按：保吉叛亂幾二十年，諸蕃相角不能稍挫其威，羅支累請討擊，至是竟伸其志，故六穀、者龍合兵破敵。特書「羅支以」者，所以歸功於羅支也。〉
十二月，復聚眾浦洛河。
聲言攻環州，以創甚不果。
