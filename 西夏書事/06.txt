
至道二年春正月，繼遷貢於契丹。繼遷事契丹謹，歲時進奉及賀正、生辰使不絕於道。
三月，邀官軍於浦洛河，奪其糧運。
自清遠至靈武中，有浦洛、耀德二廢城，為河西餉道。繼遷西掠諸戎路率由此，懼有兵扼其要害，輒揚言曰：「中國如修浦洛城，我必力爭之。」常以蕃族駐其地。時洛苑使白守榮、馬紹忠護芻粟四十萬赴靈州。太宗命將輜重先後作三隊，丁夫持弓矢自衛，士卒布方陣為護，遇敵則戰，可以無失。復命會州觀察使田紹斌率兵應援。紹斌抵鹽井，繼遷遣三千騎從枝子平截之，且行且鬥，至耀德，部下死者千人，仍尾紹斌後，至浦洛河，紹斌復將騎三百、步弩三百搏之，乃退。既而轉運副使盧之翰令守榮等並輜重為一運行。繼遷初見紹斌旗，不敢擊。已，紹斌與守榮議不合，引所部去。繼遷先設伏桑乾河，以羸騎誘戰，俟官軍逐入大陣，麾眾圍之，擊敗守榮兵，盡奪糧運。
夏四月，侵吐蕃折平族，首領握散請會師討之。
吐蕃自唐季衰弱，族種分散，大者數千家，小者百十家，無復統一，凡儀、渭、涇、源、環、慶、鎮戎、秦州、靈、夏皆有之。太平興國中，諸族以良馬入獻，自後進奉不絕。時折平族蕃部賣馬過靈州，党項雜部誘繼遷奪之，表訴於朝，繼遷益侵其種落。於是首領握散上言：「久苦侵掠，願會兵靈州，以備討擊。」太宗賜幣答之。
〈按：此吐蕃請討繼遷之始。《綱目》蠻夷借兵之辭五：曰致助，曰請助，曰入援，順辭也；曰發兵，曰徵兵，尊辭也；曰遣使以某兵至，敵辭也；曰乞兵，卑辭也；曰求救，急辭也。吐蕃苦繼遷侵掠，願會兵靈州，應書「請助」，茲書「請討」，以存中國而惡繼遷也。蓋繼遷既降復叛，則夷夏之防，君臣之義兩不容恕。故凡與繼遷難者，微書「擊」，甚書「討」、書「伐」，後仿此。〉
攻西涼府。
西涼本吐蕃涼州地，周圍二千餘里，東界原州，南界雪山、吐谷渾、蘭州，西界甘州，北界吐蕃，領姑臧、神烏、番禾、昌松、嘉麟五縣，戶二萬五千有奇。宋初置府，淳化中殿直丁惟清奉詔往西涼市馬，比至而境大稔，因為所留。至是土人請立帥，太宗即以惟清知府事。繼遷知西涼強盛，進攻府城，押蕃落副使折逋喻龍波禦卻之，與吐蕃都部署沒暇拽於入朝獻名馬以告。
五月，合党項諸族，兵圍靈州。索使人張浦。
先是，兵馬都部署侯延廣知靈州，部下嚴整，戎人悅服，繼遷不敢犯其境。及延廣病去，繼遷合党項兀泥中族首領佶移、女友殺族首領越都、女女夢勒族首領越移、女女忙族首領越置、女女籰兒族首領黨移、沒兒族首領莫末移、路乜族首領越移、細乜族首領慶元、路才族首領羅保、細母族首領羅保保乜等眾數萬，圍靈武，索取張浦。守吏遣使告急，繼遷獲其使，知城中危窘，遂頓兵城下。四方館使曹璨自河西入朝，悉以狀聞。太宗詔宰相謀之，呂端請發兵出麟府、鄜延、環慶三道，會兵直搗平夏，覆其巢穴，繼遷必懷內顧憂，如此則靈武圍自解矣。或云：「塞垣表裏沙磧，三道兵從何處會合？況盛夏涉瀚海，水泉乏絕，糧運艱辛，未見其利，不如靜以待之。」太宗不聽，賜敕書招諭諸族，命十州都部署李繼隆出環州，容州觀察使丁罕出慶州，殿前都虞候範廷召出延州，殿前都指揮使王超出夏州，西京作坊使張守恩出麟州，五路進援靈武。
八月，回師援平夏，與官軍戰於烏白池，敗績。
繼遷據瀚海險要，久圍靈武，城中糧糗俱竭。供奉官竇神寶潛遣人市糴河外以濟，間出兵擊之，繼遷不能克。既聞諸將分道出塞，知兵勢大，恐平復有失，解靈州圍退走。時李繼隆違旨不救靈州，由青岡峽橐駝路徑趨平夏，兵行數日，與丁罕合，又行十餘日，無所見，引還；張守恩遇夏兵不敢擊，率軍歸本部；獨王超與範廷召由鐵門關遇蕃兵，一戰破之，抵無定河，水源涸絕，軍士渴乏，會河東轉運使索湘輦大鍬千枝至，鑿井得泉，遂賴以濟，進師烏白池。繼遷列陣據險，兵銳甚。超持重不進。其子德用請為先鋒乘之，轉戰三日，繼遷敗。米幕軍主、吃羅指揮使等二十七人皆被執。德用曰：「歸師迫險必亂。」領兵距夏州五十里，先絕要害，下令曰：「敢亂行者斬！」一軍蕭然。繼遷躡其後，見隊伍嚴整，不敢逼。
冬十月，夏州地震。繼遷將寇夏州，會地震百餘日，城郭廬舍多壞，不敢駐營，去。
〈按：夏州地自唐末入於李氏，太平興國中始沾王化，於是馬生二駒，地產嘉禾，方以為休徵可喜。乃至是而地震，是變也；震而壞城郭廬舍，是大變也。不二年，其地復賜繼遷，淪為異域，幾三百年，豈非豫為之兆乎？書西夏地震始此。〉
十一月，復遂党項泥中族於黃河北。
泥中等族，舊皆內附，繼遷誘之叛，不從，數以兵侵掠。其大首領名悉俄與首領皆移、尹遇、崔保羅、沒佶諸族帳，徙居黃河北避之。
十二月，攻石堡寨。
石堡屬延州，距夏州三百里。淳化中，趙保忠被擒，壁壘殘破，邊臣議修葺之，量置戍守。繼遷遣兵數千，四出攻掠，以擾其役。麟延巡檢張思鈞率眾奮擊，繼遷不勝。
至道三年春二月，繼遷將史癿遇以兵扼橐駝口，敗死。
繼遷以西部內屬者眾，遣軍主史癿遇率兵屯橐駝口西北雙堆，以遏絕之。熟藏族蕃官癿遇以告，都部署李繼隆遣副部署劉承蘊、田敏會癿遇兵擊之，斬首數千級。史癿遇戰死，失牛、馬、橐駝萬計。
夏四月，獻捷契丹，契丹封為西平王。繼遷以大敗宋兵告契丹，契丹復其西平王爵，繼遷尋遣使謝。
五月，圍保安軍。
保安為鄜延外障，繼遷圍其城。副都部署曹璨同巡檢張思鈞引兵赴援，繼遷解圍走，璨等追奔三十餘里，至木場而止。
冬十月，納靈州叛人鄭美，遂攻州城，不克。
靈州屯戍軍校鄭美違主將令，懼罪叛投繼遷，說以靈州可取狀。繼遷授指揮使職，令為前導，率兵攻靈州。與都部署楊瓊戰於合河鎮北，大敗，失人畜無算。已，以騎五百掠城下，又敗，退走五十里乃免。
十二月，復上表請降，授定難軍節度使，復姓名趙保吉。
淳化中，保吉納款，議者以保吉懷戀父祖舊基，別無他望，授以銀州觀察，冀滿其意。自後攻劫不已，盡降麟、府州界八部蕃酋，又脅制東山諸部、党項及南山、野利諸族，其勢益張，嗣兀泥等十族皆奉敕書歸順。咩哺族開道使泥埋與其弟屈子、子成逋數以兵攻繼遷，繼遷戰不勝。會太宗崩，真宗即位，遣使齎詔諭之。繼遷舉所部大臨縞素髮哀，遣牙校李光祚至京修貢，表求蕃任，意不得夏州不已也。真宗方在諒陰，姑從所請，命內侍右班都知張崇貴賜以詔曰：「先皇帝早深西顧，欲議真封，屬軒鼎之俄遷，築漢壇之未逮，故茲遺命，特付眇躬。爾宜望弓劍以拜恩，守拜疆而效節。」特授夏州刺史，充定難軍節度、夏銀綏宥靜等州觀察處置押蕃落等使，復賜姓名，加食邑千戶，實封三百戶，益功臣號，賜賚甚厚。
〈按：此復受定難節度之始。保吉復之，德明繼之，綿延四十餘年而後稱帝，蓋其圖度經營匪伊朝夕矣。張浦還。真宗以繼遷既臣，加浦鄭州防禦使，遣還。〉
宋真宗咸平元年春正月，保吉遣使表讓恩命。
保吉使押牙劉仁謙奉表請讓恩命，略曰：「天子宅中，聲教訖於海澨；王者無外，懷柔溥及戎方。恭維皇帝陛下，恩深斷絕，度豁包荒。垂念祖禰之功，俾承堂構之舊，全家細小，均沐鴻慈，合族豪酋，同遊化宇。從此，以享以祀，在天對越堪依；斯哭斯歌，沒世首丘可樂，皆出於皇帝至仁之所賜也。惟是臣遠處夷落，賤屬草莽。初無汗馬之勞，克勤王事；繼肆憑城之技，屢擾邊陲；雖蒙聖主施仁，神武不殺，自念渺躬負罪，夢寐何安？謹遣下臣，拜上恩命。敢塵旒冕，竊冒殿庭。望垂日月之明，使圖蟻效；俯鑒狂瞽之瀆，藉展葵忱。元造曲全，天恩莫報，臣不勝悚惶待罪之至。」蓋張浦謀也。真宗見表不允，賜仁謙錦袍、銀帶，遣回。
〈按：讓，美德也。此書「表讓」，譏偽也。繼遷表乞夏州，表求蕃任，屢言之矣。茲忽「表讓恩命」，將誰欺乎？《綱目》封拜書「讓」者三：曹操、司馬昭、劉裕，皆著其偽而已矣。〉
二月，以得地告契丹。以得銀、夏、綏、宥、靜五州告。
夏四月，遣弟繼瑗入謝。
保吉歸順，真宋諭陝西，縱綏、銀流民還夏州，家給米一斛。保吉遣弟繼瑗獻馬入謝，授亳州防禦使。封保吉生母衛慕氏衛國太夫人，子德明定難軍節度行軍司馬。
五月朔，日有食之。食將既。
〈按：日食為陰勝陽。食既，則臣叛主，兵大起。其保吉復叛之兆乎？〉
秋九月，襲綏州熟戶李繼福，敗之。遂寇鄜延，復寇石州，不克，勒兵據賀蘭山。
保吉受節鉞，復姓名，氣日驕肆。知集賢院田錫上言：「繼遷不合與之夏州，又不合呼為趙保吉。雖賜姓與名，已自先朝，然羈縻無用，恐關輔勞擾從此生，國家耗費從此起。」已，與綏州熟戶李繼福構釁，縱所部攻敗之。因擾鄜延，與鈐轄張崇貴、都監王榮戰，失具裝馬數十匹。轉攻石州，知州韓崇訓率兵拒之，保吉大敗，盡棄輜重退屯賀蘭山，勒兵據險守。
咸平二年夏六月，保吉掠河西，殺指揮使李璠。
保吉引萬餘騎掠河西，與虎翼指揮李璠遇於隘口，揮眾圍之。璠力戰，手格殺數十人，身披數槍，馬中矢仆，遂死。
秋八月，河西羌導攻麟州，援將折海超等戰死。
麟、府緣起，失於撫御，其大族蕃部多投保吉。河西黃女族長蒙異保、府州蕃部啜訛誘保吉曰：「麟、府為河東要地，攻易守難，若以盛兵乘之，唾手可得，得麟、府則岢嵐、火山諸軍皆可圖矣。」保吉遂以蒙異保為前部，啜訛佐之，率眾攻麟州，由萬戶谷進至松花寨，府州將洛苑使折惟昌與從叔同巡檢使海超、弟供奉官惟信率兵赴援。保吉揮眾叢射，惟昌中矢已墜馬，忽攝弓起，得裨將馬突圍出，兵眾不能禦，乃擊海超、惟信於陣，殺之。
〈附：《宋史·韓崇訓傳》：咸平二年，再知麟州，繼遷來攻，敗之於城下。考此事與折惟昌事不合，且無月日可據。〉
九月，進犯府州，敗還。
戎性往來飄忽，勢難久持。然其民皆兵居，易於點集。保吉前圍麟州不克，令部下萬私保移埋糾合蕃族犯府州境，與守將折惟昌、鈐轄劉文質、駐泊宋思恭戰於埋井峰，敗還。
夏州言石隕有文。
冬十二月，出兵攻延安。
保吉駐夏州，聲言石隕帳前，有文曰：「天戒爾勿為中國患」，蕃漢爭傳之。右班殿直盧鑒入奏事，真宗問之，鑒曰：「此詐也，宜益為備。」未幾，保吉以萬騎圍延安，陝西轉運副使張佶督兵禦卻之。
〈按：書「石隕」，記異也。《春秋》書石隕一，《綱目》書石隕一十二，無書有文者。惟秦政三十六年，石隕東郡，或刻之曰：「始皇死而地分。」越明年，其言果驗。茲言「石隕有文」，言有未必有也。書以著其詐。〉
夷鎮戎軍。
至道中，都部署李繼隆於古原州城鎮戎軍，當回鶻、西涼、六穀、吐蕃、咩逋、賤遇、馬臧、梁家諸族要路，為環、慶、原、渭、儀、秦北面捍蔽。嗣保吉納款，不復置守。保吉率眾夷其城址，掠定軍界蕃族。南至渭州安國鎮北二十里，西至南市界三百餘里。
〈附：《宋史·石保興傳》：咸平二年，知威虜軍，夏人入抄，保興發帑錢數萬分給戰士，主者執不可，保興曰：「城危如此，安暇申覆？事定，覆而不允，願以家財償之。」夏人退，驛置以聞，真宗貸而不問。考威虜軍屬河北路，在鎮、定二州北，距銀、夏遼遠，中隔契丹，夏兵豈易到此？疑《傳》有誤。〉
咸平三年春二月，保吉兵屯蕭關。
蕭關，唐武州地，襟帶涇原，咽喉靈武。保吉令萬子、米逋、西鼠等族三千騎屯聚蕭關，以圖原、渭、靈、環諸路熟戶。
夏五月，攻濁輪寨。濁輪寨屬麟州，鈐轄劉文質擊走之。
秋九月，復邀靈州糧運，殺轉運使陳緯。
靈州糧運，路由瀚海，自冬至春，芻粟始集。保吉偵得，輒奪之。朝議於秋涼解運，令慶州發兵護詣靈州。殿中丞鄭文寶素知西州形勢，言西人必復邀奪至積石。保吉以所部康奴等族萬餘眾夜截之。緯與知靈州李守恩拒，戰死；邠寧副都部署王榮率師赴援，亦敗。保吉盡得糧運，遂頓兵於積石河。
〈按：靈州介在河上，敻絕一方，保吉制瀚海之衝，斷飛挽之路。關右二十五州之民，為轉輸死者十餘萬人，而芻糧二十五萬，到者不十之三。昔張鑒謂靈州為西陲要地，實中國蠹區，旨哉言也！議者猶以咽喉重地、西北要衝為惜，致糧運一失再失，豈謀國之道乎？〉
冬十一月，契丹授德明朔方節度使，使取靈州。
契丹聞保吉頻掠糧運，阻絕翰海，遣使授德明朔方節度，促保吉取靈州。
〈按：書「契丹授」，斥煽禍也。朔方以靈州為鎮治，未得其地，先授以官，非教之肆兵乎？十二月，使如契丹貢。〉
契丹自保吉歸附，諸夷皆從，特重所遣人使，令禮臣議進奉朝見儀，班在宋、高麗之次。
