
宋英宗治平元年、夏拱化二年春正月，遣使吳宗入賀，不成禮而還。
初，夏使入貢，移文延州，稱使者官曰樞密。鄜延安撫使程戡奏令稱使副不以官，或稱領盧。領盧，蕃樞密院號也。使皆怏怏。諒祚遣宗入賀即位，初至，習上壽儀畢，退就幕次，見所賜酒食，竊笑不肯下箸。故制：夏使見於皇儀門外，朝辭詣垂拱殿。是日，宗等不肯門見，至順天門，欲佩魚及儀物自從，引伴高宜禁之，宗不可，留止廄一夕，供饋俱絕。宗忿出不遜語，宜折令如故事，良久乃入。已，賜食殿門，宗訴於押伴張覲，覲以聞，英宗令赴延州與宜辨。宜者，延州所遣也。戡令通判詰之，宗曰：「引伴謂當用一百萬兵，逐入賀蘭巢穴，此何等語也？」通判曰：「聞使人目國主為少帝，故引伴有此對，是失在使人，不在引伴。」宗沮服，不復辨。詔令諒祚懲約之，自後宜精擇使者，戒勵毋紊彝章。
〈按：使不辱命則書名，茲書「吳宗」，斥之也。諒祚自親政以來，正侵界，用漢儀，求賜書，可稱恭順有禮矣。乃三紀未周，兵端復起，實宗一人致之。書「不成禮」，正其罪也。〉
二月，黑雲貫東井。起西北方，長五丈許。
夏五月，夏州羌邈奔等以地叛降西蕃。
邈奔素跋扈。見夏兵與西蕃屢戰不勝，約其叔溪心以隴、珠、阿諾等三城叛投唃廝羅，廝羅納之。
秋七月，以兵入秦鳳、涇原大掠。
諒祚因吳宗回，得賜詔，謂中國辱其使人，深以為恥，遂招引亡命，點集兵眾，潛謀入寇涇原。副總管劉幾以告權經略使陳述古，請兵防守，述古不聽。諒祚以十萬眾分攻諸州，驅脅熟戶八十餘族，殺弓箭手數千，掠人畜萬計。
九月，邈奔等還自西蕃，請兵攻唃廝羅，不克。
邈奔等以地附廝羅，冀重用，廝羅不為禮，復歸，諒祚宥不誅。請兵還取隴、珠、阿諾三城地，以萬騎往，不克，收降丁五百帳而還。
治平二年、夏拱化三年春正月，侵慶州，攻王官城。
諒祚習知先世所為，保吉一叛而復王封，曩霄再叛而稱國主。知中國兵力不能有加，既掠秦鳳諸州，復以萬眾入慶州，攻王官城，為經略使孫長卿兵所拒，不得進。
二月，上表自陳。
諒祚數揚虛聲，兵騎往來倏忽，偶不設備，即乘虛入侵。英宗遣文思副使王無忌持詔詰問，諒祚遷延勿受。已，遣賀正使荔茂先獻表，歸咎宋之邊吏，詞多非實。詔復戒其滋擾，終勿聽。
誘陝西熟戶叛投。
三月，圍順寧寨。
陝西熟戶耕佃官田，並無徭賦，惟戰鬥時出騎從征，最為安業。諒祚多方招誘，半思外投。鄜延鈐轄李若愚悉召酋長，稱詔犒勞，務為姑息。諒祚益易視之，遣右樞密黨移賞糧出兵犯保安軍，圍順寧寨，相持半月而解。
夏五月，獻於契丹。
諒祚與契丹較疏，朝賀、喪葬外不遣泛使。時與中國構兵，遣使獻，告以國有兵事，契丹主不問。
秋八月，復擾涇原。
西邊蕃部弓箭手習知山川道路，材氣勇悍，涇原倚為藩蔽。諒祚常以兵威脅服，有違拒者輒戕殺之。於是弓箭手皆退入內地，邊帥莫敢聞。龍圖直學士司馬光以為言，不報。
冬十一月，爭同家堡，拒詔使王無忌於境上。
曩霄時，生羌十九戶以同家堡入獻，地在德順軍威戎堡外二十里，中國未設封堠。諒祚以為己境被宋侵佔，遣兵殺屬戶數千，掠牛羊數萬。英宗檢視故籍，遣王無忌詔諭，至境，不納。
十二月，使賀正旦及壽聖節。
諒祚數擾邊境，而仍稱臣奉貢。蓋心利歲賜金帛，又得入京貿易，故信使不絕。陝西人景詢以罪來投，使為學士。
諒祚每得漢人歸附，輒共起居，時致中國物，娛其意，故近邊蕃漢樂歸之。掠秦鳳時，俘漢人蘇立，授以官，頗用事。詢，延安人，小有才，得罪應死，亡命西奔。立薦之，諒祚愛其才，授學士，日夜謀伺邊隙。英宗令捕係其孥，勿以赦原。
〈按：書「人」書「以罪」，所以賤詢也。〉
治平三年、夏拱化四年春二月，升西使城為保泰軍，以駙馬禹藏花麻守之。
西使距古渭僅百二十里，諒祚建造行衙，置倉積穀，移保泰軍治於此，命花麻為統軍守其地。
秋九月，自將犯慶州，圍大順城，中流矢而還。
諒祚將步騎數萬入慶州，攻大順。環慶經略使蔡挺斂邊戶入保，戒諸寨毋戰，潛布鐵蒺藜於城濠中，渡者多躓，驚為神。圍三日不克，諒祚裹銀甲氈帽、乘駱馬、張黃屋督戰。挺遣蕃官趙明伏強弩八百濠外，飛矢注射，諒祚鎧貫流矢走。分攻柔遠寨，燒屈乞等三村，柵段木嶺，勢張甚。柔遠城惡，副總管張玉以重兵拒守，率膽勇三千人夜出斫營，夏兵驚潰，退屯金湯。
冬十月，請時服不得，復請歲賜。
諒祚聲言益發十萬騎入邊，且出嫚語。鄜延安撫使陸詵曰：「朝廷積姑息，故驚祚敢狂悖，不稍加折誚，國威何立？」因留止諒祚請時服使者，移文宥州問故。諒祚大沮，盤桓塞下，取糧而反，卒不敢入。又歲祲，貪得賜物，遣使請頒歲幣，謝言：「受賜累朝，敢渝先誓？邊吏擅興兵，行且誅之矣」。
十一月，西京左藏庫副使何次公持詔來詰。
英宗見諒祚表辭不實，遣次公齎詔詰之，令專使別貢誓表。具言：「今後嚴戒邊酋，各守封疆，不得點集人馬，輒相侵犯；其鄜延、環慶、涇原、秦鳳等路一帶，久係漢界熟戶並順漢西蕃，不得更行劫掠及迫脅歸投；所有漢界叛亡不逞之人，亦不得更相招納。苟渝此約，是為絕好。餘則遵守前降誓詔。朝廷恩禮，自當一切如舊。」
十二月，殺環慶路降蕃思順。
思順任環慶路新州刺史，舉族西投，諒祚寇邊，輒為向導。經略使蔡挺宣言思順且復來，命葺其廬舍，出兵西為迎候狀。諒祚心疑，毒殺之。
〈按：思順為中國蕃官，未聞嫌隙。其投夏也，或心豔景詢等之富貴耳。乃流言朝入，鴆毒暮施，非諒祚多疑，實思順自取也。西蕃瞎氈子木徵來附。〉
自曩霄破龕谷，瞎氈眾弱，既死，木徵不能自立，徙居河州，復徙安江城。嘉祐中，表請內附。會秦州上丁族首領瞎藥與父廝鐸心不合，迎木徵居洮州，欲立文法，秦州逐之，復還河州地，與西使城近，諒祚陰誘之，遂與青唐等族並附。
治平四年、夏拱化五年春正月，如宥州。
二月，供備庫使高遵裕來賜遺，遣臣王盥受命。
英宗崩，神宗即位，遣內殿崇班魏璪補賜治平三年冬服，使遵裕告哀，賜詔曰：「夏國累年以來，數興兵甲，侵犯疆陲，驚擾人民，誘逼熟戶。去秋乃復入叩大順，圍迫城寨，焚燒村落，抗敵官兵，邊奏屢聞，人情共憤。群臣皆謂夏國已違誓詔，請行拒絕。先皇帝務存含恕，且詰端由，庶觀逆順之情，已決眾多之口。逮比遜事之稟命，已悲仙馭之上賓。朕纂極雲初，包荒在念，仰循先誌，俯諒乃誠，既自省於前辜，復願堅於永好。苟奏封所敘，忠信不渝，則恩禮所加，歲時如舊，安民保福，不亦休哉！」遵裕抵宥州，館於下宮。時諒祚以巡遊至，不出見，遣王盥受命，吉服廷立，遵裕切責，乃易服跪。已，具食上宮，語及大順事，盥曰：「剽掠輩耳。」遵裕曰：「若主寇邊，扶傷而遁，斯言非妄耶！」左右以為辱，急使人代對，終日不敢問，忽憤然曰：「王人蔑視下國，敝邑雖小，控弦十數萬，亦能執櫜以與君周旋。」遵裕瞋目叱曰：「主人天縱神武，毋肆狂蹶，以幹誅夷。」諒祚覘於屏後，搖手使止之。
〈按：《宋史》謂夏國再臣，朝使僅至宥州，未嘗得入興、靈，恆也，茲身在宥州而遣盥聽詔，書以著諒祚之倨，且見史臣之說為不誣也。西蕃拽羅缽等來降。〉
西蕃首領拽羅缽、鳩令結二人誘蕃部三百餘帳來投，諒祚納之。尋為官軍捕獲，斬之，徇於境。掠青雞川。
三月，蕃酋獻地秦州，築城南牟谷口以拒。
夏國所據，多漢匈奴地，曩霄與延、環諸路相攻於秦渭，僅一再至，故諒祚時二州蕃族日盛。景詢等獻計，以為先取西蕃，然後兵扼要害，則陝右可舉。於是諸蕃半為攻陷、浸淫，直逼秦州。時青雞川蕃部苦諒祚侵掠，遣使詣秦州獻地，請於南牟谷口置堡戍兵，以通秦州、德順之援，絕夏人入寇徑路。陝西宣撫使郭逵以聞，神宗詔從之。
閏三月，遣使入獻。
初，諒祚受中國賜詔不報，久之，始獻方物謝罪，請戒飭酋長，自後謹守封疆，如去冬詔旨。神宗答詔嘉許，賜銀絹各五百匹兩。
〈附：王辟之《澠水燕談錄》：治平中，夏國泛使至，將以十事聞，未知何事也。太常少卿祝諮主館伴，既受命，先見樞府，已，見丞相韓琦。琦曰：「樞密何語？」諮曰：「樞密云：『若使人言及十事，但雲受命館伴，不敢輒受邊事。』」琦笑曰：「豈有專主飲食、不及他語耶？」乃徐料十事以授祝曰：「彼及某事則以某辭折，言某事則以某辭對。」祝唯而退。及宴見，使者果及十事，凡八事中琦所料。祝如所教答，夏人聳服。考治平中，夏使凡六至，而以十事聞，史未明載。〉
徙橫山民於興州。
夏六月，蕃酋令淩舉眾內附。
夏國頻年點集，眾誌乖離，橫山羌益思內附。諒祚盡發其族帳，徙之興州，諸部懷土顧望。知青澗城種諤招之，令淩舉眾降諤。上聞，給以田宅。諒祚索之，諤曰：「必欲令淩，當以景詢來易。」乃止。
秋八月，復和市。自寇大順，中國益禁邊民毋通私販，至是復之。
九月，遣使進奉山陵。
時葬英宗於永厚陵，夏使執禮不遜，欲服球金帶入見，押伴知宿州劉航正辭折之，始止。
冬十月，左廂監軍嵬名山以綏州內降。
綏州在黃河北，有鐵、碣二山及無定河水攔繞其下。淳化中，趙保忠就擒，與夏州並經焚毀。自德明、曩霄兩世經營，諒祚立監軍司其地，復為巨鎮。名山弟夷山，潛入青澗城，請降於種諤。諤使誘名山，賂以金盂。名山小吏李文喜受之，陰許納款，而名山未知也。諤悉起所部，猝圍名山帳。名山驚起，援槍欲鬥，夷山呼曰：「兄已約降，何為復爾？」文喜出金盂示之，名山投槍大哭，舉眾從諤而南。諒祚遣四萬人援綏州，傅城而陣。諤使名山率新附百餘人挑戰，諤兵據晉祠谷列陣，偏將燕達、劉甫張兩翼並進，夏眾大敗走。
遣兵爭綏州餘眾於大理河，不勝。
初，名山眾內攜，延州東路巡檢折繼世以步騎萬餘自懷寧寨趨銀州，分名山眾萬三千戶居於大理河。諒祚遣兵爭之，再戰皆敗。
十一月，誘保安軍知軍楊定殺之。
定嘗使夏國，見諒祚稱臣拜，許歸沿邊熟戶，諒祚遺之寶鑒、寶劍、金銀等物。定歸，匿其金銀，僅上鑒、劍，言諒祚可刺狀，神宗擢知保安軍。已，種諤取綏州，諒祚謂定賣己，駐兵銀州，詐為會議，誘定殺之，並殺都巡檢侍其臻，擄定子仲通而還。
〈按：延州南安去綏州四十里，在銀、夏川口，若麟、府有警，延州人馬東渡黃河，北入嵐、石，俱可援應。特以綏州一帶盡為夏界阻斷，必從西策渡，往往赴救不及。今種諤計取綏州，直披西夏之腹心，聯延、綏為指臂。神宗用延帥郭逵策，規度大理河川，建堡寨，畫耕地，以處降人，遂為諸路捍蔽。夏人計無復之，乃泄忿於定。定固有罪，而夏人狡焉，思逞之技亦漸窮矣。〉
遣兵備銀州。
綏、銀接壤，綏州既失，諒祚懼銀州單弱，遣兵屯守。鄜延路請檄諸路牽制，知鳳翔府李師中不可，乃止。獻金佛、《梵覺經》於遼。經係回鶻僧所演，曆二十年乃成。
十二月，國主諒祚卒，子秉常立。
諒祚凶忍好淫，過酋豪大家輒亂其婦女，故臣下胥怨，而身以羸死。年二十一，在位二十年，改元五。諡曰昭英皇帝，廟號毅宗，墓號安陵。長子秉常立。
　論曰：諒祚生未周齡，突遭大故：三將分治，勢比連雞；母族專權，形同臥虎；守貴難生肘腋；契丹兵入賀蘭；家聲貽牆茨之羞，國事等棼絲之亂。斯時李氏箕裘，岌岌乎殆哉！而數載之後，即能親攬大政，坐收兵權。見契凡之強則事之，偵訛龐之叛則誅之，遵大漢禮儀以更蕃俗，求中朝典冊用仰華風，皆元昊數十年草創經營所未能及者。惜其殺沒藏，立梁氏，好色滅倫，不特君道有乖，即貽謀亦未善也。
