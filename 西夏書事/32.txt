
崇寧三年、夏貞觀四年春二月，廢統軍仁多保忠，以兵攻渭、延、慶三州。
左廂卓羅監軍司地在黃河北，統軍仁多保忠素黠桀，駐兵銼子山，總領西南部族，與邈川首領溫溪心鄰境相善。元祐中，邊臣令溫溪心委曲勸諭，許除節度使，令保守舊土，自為一蕃。以梁乙逋猜忌，不敢動。乙逋死，保忠曾遣使至熙河，請內附，不果。時尚書左僕射蔡京使熙河帥王厚招之。厚言：「保忠雖有歸意，下無附者。」章數上，京責厚益急，乃遣其弟赴保忠所計事，還，為邏者所獲。乾順追保忠赴牙帳。京猶欲招致，厚言：「保忠不能復領軍政，使得之，一匹夫耳，何益於事？」京不聽，潛使人以金帛誘之。乾順怒，聲言假兵於遼，點精兵數千騎，出入渭、延、慶三州間，抄掠民畜，大肆嫚辭。
〈按：夏自元昊僭號，世世窺邊。罪之者不雲「桀黠」，即曰「凶頑」。蓋尊中國賤蠻夷，《春秋》法也。迨乾順請和，歲時入貢。乾廷因其慕義，正當示以懷柔。況其國中建學養賢，不復尚武，此正德綏之會、禮致之秋也。夫何欲建邊功，潛施計誘使其君臣疑貳，復啟兵端？謀國不臧，誰之咎歟？〉
夏五月，遣兵爭石堡城，不克。
初，鄜延將景思立、曲珍攻拔磨崖、葭蘆、浮圖諸寨，知延州沈括議築城，不果。及陝西轉運使陶節夫知延州，議築州北之石堡寨。石堡以天澗為險，可進者惟一路，宋初嘗置城，至道後廢之，遂為夏有，窖粟其間以千數。城既成，乾順憤曰：「漢家奪吾金窟堝。」亟發鐵騎爭之。節夫部分將士擊敗夏兵，統軍以下被殺者數十百人。
六月，戰於靈州川，復敗。遣使求援於遼。
河南西十五州，夏國十有其四。東路由清遠距羅山訖靈武不及百里，特以五監軍統焉，而韋州又恃靈武為右臂。鍾傳欲斷其要害，遣將折可適領銳騎出蕭關薄靈州川。夏兵猝不備，大敗。蕃民扶老挾稚，中夜入州城，被俘者甚夥。乾順乃遣李造福、田若水至遼求援。
冬十月，遣使請和不得，掠鎮戎軍。
中國用蔡京計，令西邊招致夏人，毋論首從，賞同斬級。陶節夫在延安大加招誘，西民放牧近邊者輒脅以兵，不從則殺之。乾順巽詞請和，節夫拒之，不得達。乾順怒，合四監軍眾突入涇原，圍平夏城，殺鈐轄楊忠，攻鎮戎軍，掠數萬口而返。
〈按：節夫大加招誘，輒殺放牧，夏不之怨，從而請和，可謂有禮矣。乃拒不以聞，致邊民塗炭，曲豈在夏歟？〉
〈附：《宋史·李南公傳》：「知延安府，夏人攻涇原，南公出兵搗其虛，夏兵乃退。」考《夏國傳》，當夏人犯涇原時，國中不聞有受兵事。〉
崇寧四年、夏貞觀五年春正月，復乞援於遼。遼為之請罷兵。
乾順復遣李造福等如遼求援，且乞伐宋。遼主出兵千餘屯塞上，遣樞密直學士高端禮入貢，以姻婭為言，請罷伐夏兵。
二月，月入東井。
犯距星。未幾，犯水位。監軍駙馬兀𠼪率師援銀川寨，戰於嵩平嶺，敗歿，遂失銀州。
初，徐禧等於永樂小川築新城，距故銀州二十五里，前據銀州大川，賜名「銀川寨」。及永樂陷，銀川亦沒。至是，官軍圍之，城中固守，裨將韓世忠斬關殺守城將，擲首陴外，諸軍乘之，寨遂潰。兀𠼪以重兵赴援，次嵩平嶺，與世忠戰，不勝而走。俄出間道爭之，復敗死於陣。銀州守將皆棄城走。
三月，熒惑犯東井。留井距，入鉞。以兵納西蕃溪賒羅撒，攻宣威城，不克。
洮西安撫使王厚再定鄯、湟，吐蕃種落散亂，溪賒羅撒與多羅巴走投夏國。朝順謀納之，合四監軍兵數萬攻宣威城。知鄯州高永年出援，行三十里，逢羌帳下親兵數百迎之，皆永年昔所推納熟戶，信之不設備，羌遽執之。多羅巴謂其下曰：「此人奪吾國，使吾宗族漂落無處所。」殺之，探其心肝食焉。徽宗令援兵深入急分其勢，無令專向東方，熙河鈐轄趙隆至鐵山，先登陷陣，士卒殊死戰。夏兵聞之，遂解圍。
〈按：《春秋》書「納」，不應「納」者也。茲書者，予夏也。唃氏有大功於宋，瞎征、攏拶輩為王厚所逼，舉土出降，宋之負西蕃甚矣。溪賒羅撒乃唃氏裔，多羅巴奉之襲據青唐，亦自復故地，非與中國爭也。自童貫再復湟、鄯，種落摧殘，乾順以姻好之故，為之出攻宣威，非興滅之義乎！〉
遼以宗女來歸。遼主封宗女南仙為成安公主，歸於乾順。
〈按：前義成、興平書「公主」矣。茲書「宗女」，見成安之賢不以公主重也。不以公主重，則非義成、興平所可並稱者，故異文書之。掠塞門寨。〉
乾順以陶節夫城銀州，遣兵爭之。諜告夏眾已東，節夫曰：「必西趨涇原也。」遣裨將耿端彥率兵疾馳至銀州護之，五日城成。夏兵從涇原至，見備禦已固，由杏子河東山入延州塞門寨，大掠五日，還。
遣兵爭蕭關，敗環慶將折可適於踏口。
蕭關善水草，便屯聚，為夏國左臂地，有舊城址。鍾傳議城之，遣可適將兵護役，遇雨失道，至踏口，夏兵乘之，可適敗走。
夏四月，攻臨宗寨，不克。
臨宗屬湟州，圍之數重，伏兵乳酪河西，邀截中國援兵。知州辛叔憲遣部將李寧將兵出戰，先以鐵騎蹂伏處，縱兵奮擊，遂敗。
〈按：宋自蔡京專政，童貫擅兵，開邊生事，非西蕃即西夏耳。西蕃衰亂，勢不復支；西夏恃其兵力，連次入擾。然俱不書「寇」，以曲在中國，不得專罪夏也。〉
五月，攻順寧寨及北蕃市城，又敗。
陶節夫既城石堡、銀州，上言：「洪、宥諸州已在顧盼中，橫山之地十有七、八，興州巢穴淺露，直可計取。」因陳取興、靈之策。蔡京令西邊儲粟以待。乾順聞之，先以兵攻順寧寨，鄜延第二副將劉延慶奮擊，乃退。轉攻湟州北蕃市城，又為辛叔憲所敗。
六月，遺使如遼謝。因賜婚也，且貢方物。
冬十二月，復使乞援於遼。遼使入請侵地。
乾順復遣李造福、田若水趣遼赴救。遼使樞密副使蕭艮入朝言：「朝廷出兵侵夏，今大遼以帝妹嫁夏國主，請早退兵，還所侵地。」徽宗遣翰林學士林攄報使。
崇寧五年、夏貞觀六年春正月，彗星見。出西方，其長竟天。
二月，遼復為求侵地。
初，林攄報聘，蔡京密使激怒遼國，以絕其請。攄盛氣入境，迓者小不如儀，輒詬辯。及見遼主，始跪授書，即抗言：「夏人有罪，北朝不能加責而反為之請耶？」遼君臣不知所對。及還，遼主使攄附奏，求還夏國城寨，攄語復不遜，遼主怒逐之。遣知北院樞密使蕭得裏底、南院樞密使牛溫舒以使人失禮入告，仍請還元符講和以後所侵夏地。徽宗許還崇寧以來侵地，若先帝已定疆畫，不得復議也。
〈按：遼之於夏，世為婚姻，嘗為之乞和請地求退兵，無足異者。而宋自紹聖中，章楶戍平夏，拓寨五十餘所，又經陶節夫日肆進築，夏之削弱甚矣。於此而扶其衰，排其難，恤鄰之誼，誰曰不宜？況受林攄之侮，絕不與中國較，遼之此舉，事出至公，故疊書予之。〉
夏六月，遣使如遼謝。
中國既許夏和，廢銀州為銀川城，罷五路經制使，徙陶節夫知洪州。乾順遣李造福如遼謝解和之德。
冬十月，遣使入謝。
自延慶之役，兵連者三年。至是始修職貢，自後歲時通使，邊境少安。
大觀元年、夏貞觀七年秋八月，遣使入貢。
會中國大宴饗。故制：外國使預宴者，夏使於西廊南赴坐，交使以次歇空，進奉、押衙次交州，契丹舍利、從人則於東廊南赴坐。大中祥符四年，升交州於朵殿，夏州押衙於東廊南頭歇空坐。七年，又升龜茲使、副於西廊南坐。自後，遂為定製。是時，于闐、龜茲、涪州夷入貢，夏使坐三使上，成禮而還。
大觀二年、夏貞觀八年夏四月，世子仁愛生。世子，成安公主所生。乾順遣使告於遼。
〈按：子生不盡書，茲書「仁愛」何？仁愛為遼公主所生，異時痛遼國之亡，憤悒而卒。是可誌也。〉
六月，以兵戍蓋龍垝。
中國既復洮州，復攻溪哥城，西蕃王子臧征撲哥降。建積石軍，距蓋龍垝不及百里。乾順恐被侵掠，以兵五千戍之。
秋九月，移牒定邊軍，請罷築堡。
定邊軍向距甜井觜多移嶺界堠十餘里，嘗築觀化、通化二堡，扼逋祈嶺、通祖嶺諸隘。至是，又於勒崖原築神堂堡，去卓望處僅三里。乾順移牒請罷役，不報。
冬十月，使賀天寧節。
中國盡收西蕃地，徽宗下詔，曲赦熙河蘭湟、秦鳳、永興軍路，兵民歡悅。使人由熙河入，一路迎者咸加禮。
大觀三年、夏貞觀九年春二月，遣焦彥堅至涇原定疆界，不果。
自紹聖後，西邊疆議不定。乾順屢以為言，時遣彥堅入涇原請畫界至，知懷德軍種師道留與議。彥堅必欲得故地，師道曰：「如言故地，當以漢、唐為正，則君家疆土益蹙矣。」彥堅無以對。
夏四月，遣使如遼。
使人焦彥堅歸，乾順與群臣謀曰：「身膺宗社之重，不能復先朝故土，恥也。然宋恃兵威，非仗北朝之力，勢且不能。」因使人告於遼，請遣信使諭宋。
冬十月，遣使入貢。使人與闍婆、占城使同入見。
大觀四年、夏貞觀十年春正月，入貢方物。
乾順請遼諭宋，遼主不許。復使入獻方物，冀得要請，押伴左司員外郎範坦應對有節，使不敢爭。
三月，遣使貢於遼。仍以李造福充供奉使，造福於是五使遼矣。
秋九月，瓜、沙、肅三州饑。
瓜、沙諸州素鮮耕稼，專以畜牧為生。自三月不雨，至於是月，水草乏絕，赤地數百里，牛羊無所食，蕃民流亡者甚眾。監軍司以聞，乾順命發靈、夏諸州粟賑之。
冬十月，太白晝見。群臣咸謂主兵喪，請修省，不報。
政和元年、夏貞觀十一年夏六月，遣使貢於遼。遼主清暑散水原，將出獵，使人見於行在，命從行。
秋八月，夏州大水。
大風雨，河水暴漲。漢源渠溢，陷長堤入城，壞軍營五所、倉庫民舍千餘區。
冬十二月，遣使入貢。
夏國入貢，正旦、聖節居多。元豐末，神宗詔夏使見辭儀永依嘉祐八年為例。至是，中國重立儀制，使人遂遵新儀廷見。
政和二年、夏貞觀十二年春二月，命選人以資格進。
凡宗族、世家議功、議親，俱加蕃漢一等。工文學者，尤以不次擢。夏六月朔，白虹貫日。
乾順命諸臣直言得失，御史大夫謀寧克任疏言：「治法之要，不外兵刑；富國之方，無非食貨。國家自青、白兩鹽不通互市，膏腴諸壤浸就式微，兵行無百日之糧，倉儲無三年之蓄，而惟恃西北一區與契丹交易有無，豈所以裕國計乎？自用兵延慶以來，點集則害農時，爭鬥則傷民力，星辰示異，水旱告災，山界數州非侵即削，近邊列堡有戰無耕。於是滿目瘡痍，日呼庚癸，豈所以安民命乎？且吾朝立國西陲，射獵為務，今國中養賢重學，兵政日弛。昔人云『虛美薰心，秦亂之萌』，又雲『浮名妨要，晉衰之兆』。臣願主上既隆文治，尤修武備，毋徒慕好士之虛名，而忘禦邊之實務也。」乾順善之，不能用。
〈按：夏自貞觀以後，《賁》受以《剝》之象也。宋以閹宦主兵，猶能制之。若後無金人之禍，得如中興諸將宣力西陲，夏國之亡，不待智者決矣。克任之言，殆有見於此歟？〉
冬十月，使賀天寧節。
宋制：蕃使同日見辭，先夏國，次高麗，次交阯，次海外諸蠻，所以優夏也。時新置知客省、引進、四方館、東西上閤門事等官，使者朝辭，蔡京等故作矜嚴，以示降抑。使回，乾順不說。
政和三年、夏貞觀十三年春三月，遣使入貢。
中國以天賜元圭，冊告永裕、永泰二陵，大享群臣。夏使至，燕賚過優，以誇其盛。
夏六月，使貢於遼。
遼主好遊獵，夏使入國，遼主尚在混同江，不得見。既聞清暑南崖，仍朝於行在。
冬十月，降羌李訛𠼪誘襲定遠軍，統軍梁哆㖫出兵應之。
元符中，西蕃首領李訛𠼪內降，授環州定遠蕃族大首領，子遇昌為環慶守將。訛𠼪陰窖粟數十萬，遺書哆㖫曰：「我居漢二十年，每見春廩既虛，秋庾未積，糧草轉輸，例給空券，方春未秋，士有饑色。若卷甲而趨，徑搗定遠，唾手可取。定遠既得，則旁十餘城不攻自下。我積穀累年，掘地藏之，所在皆是，大兵之來，斗糧無齎，可坐而飽也。」陝西轉運使任諒廉知其謀，募人盡發窖粟，分輸定邊諸城堡，及哆㖫圍定遠，失所藏而還。越七日，訛𠼪以所部萬餘騎歸夏。
十二月，寇觀化堡，不克。
自來夏國大舉，未嘗過二十日。是時，乾順用李訛𠼪為將，以數萬眾入定邊軍，圍觀化堡，力攻二十五日，不克，乃退。
政和四年、夏雍寧元年春三月，築藏底河城。
保安軍之北界上有洑流，曰藏底河。乾順遣兵據山築城，為進取計。徽宗命宦官童貫為陝西、河東、河西經略使討之。
夏五月，進兵據天都寨，拒鄜延將劉延慶兵於藏底河，卻之。
天都自元符中為中國所取，築寨其上。乾順既城藏底，遣眾復之。延慶率兵攻圍，城守嚴不能破。裨將韓世忠夜登城斬二級，割護城氈以還。夏兵從佛口嶺赴援，世忠力戰，過藏底河，夏兵追及之，世忠不勝而退。
冬十月，城洪夏軍為知西安州種師道所破。
乾順遣兵深入，過定邊軍，築城佛口谷，名洪夏軍。童貫使種師道率兵攻之，城四旁絕少水源，軍士渴甚，師道指西山麓曰：「是當有水。」命工鑿之，果得。城上人驚以為神，軍中氣沮，遂為所破。
政和五年、夏雍寧二年春正月，卻秦鳳兵於清水河，復與熙河兵戰古骨龍，敗績。
清水河北界與卓羅監軍地相對，童貫謀取之。遣熙河經略使劉法將步騎十五萬出湟州，秦鳳經略使劉仲武將兵五萬出會州，貫以中軍駐蘭州，為兩路聲援。仲武由麻累山西至清水河，夏兵拒之，不得進，築城置守還。劉法直抵石骨龍，夏右廂兵數萬迎戰，大敗，被殺三千餘人。
夏四月，復以兵爭席葦城，不克。
乾順每於中國進築之始，必遣兵力氣，至於三四，不能得方已。時種師道督諸道兵城席葦平。初賦土，夏兵大至，壁葫蘆河以待。師道陣於河滸，若將決戰者；陰遣偏將曲充由間道出橫嶺，揚言援軍至；夏兵方駭顧，折可世潛軍軍其後，姚平仲復以精甲擊其前，夏兵大潰。
秋八月，敗涇原等四路官兵於藏底河城。
童貫令劉仲武、王厚合涇原、鄜延、環慶、秦鳳之兵攻藏底河城。乾順遣兵擊之，官兵大敗，死者十四五，秦鳳第三將軍萬人皆沒。
九月，至蕭關大掠。
乾順乘藏底河城之勝，縱兵突入蕭關，掠蕃、漢人畜無數。至葫蘆河，不得渡而返。
冬十月，遣使入貢。
乾順遣使言熙河、涇原諸路用兵不已，請詔止之。蔡京等不許。
