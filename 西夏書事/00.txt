
一、霸國有史，晉唐以來，述作紛紛，載籍極博。宋有天下幾三百年，西夏、遼、金並雄西北，而遼、金有史，夏鮮專書。緣其地連沙磧，人半羌夷。元昊自造蕃書以紀國事，國亡之後，文義莫辨，遂至掌故失傳，宋、遼、金三史有附傳而弗詳。廣成謬輯是編，雖無當於參稽，或亦可以備殘缺焉。
一、梁蕭氏方等《三十國春秋》、魏崔氏鴻《十六國春秋》、宋劉氏恕《十國紀年》等書，皆分紀列傳，體擬正史。西夏事散見諸史者，不過朝貢、攻伐數大端，即曆朝《一統志》、陝甘新舊《通志》、綏靈寧夏各州衛志，自拓跋啟疆，職方失考，終夏之世，絕少人文。搜羅不易，紀傳為難。惟於立國之始終，傳祚之世數，以及夫朝政之理亂，主德之昏明，皆約而可稽，爰為件係條分，綱舉目附，名之曰「書事」。
一、繼遷立國，元昊稱尊，開國承家，幾與有宋相終始。而西夏之稱，亦始於宋，則書西夏當以宋為斷。然溯契丹者大基習宇，誌女真者盛始胡來。夏自思恭秉節，夏綏綿延五代，爵晉西平，擬之當時荊南、吳越諸國，無多讓也。首卷追述中和，蓋亦討本尋源之意。
一、朱子作《綱目》，凡正統未一天下，概不大書年號。明屠氏喬孫、項氏琳所訂《十六國春秋》，悉將晉、宋正統係年，蓋尊中國大一統，理固然也。李氏係出羌戎，稱臣唐宋，故自始迄終，悉以中國冠元。至元昊僭號，始書改元某年，備列年數於後。
一、《綱目》正統係年之下，分注僭國某年，所以別正偽、紀興亡也。西夏自繼遷請婚遼國，乾順受地金源，玉帛、干戈，紛紜錯雜，若不節注二國紀年，事難稽考。然俟互有關涉，方行附入，既便查核，亦免支離。
一、元托克托纂修三史，惟《金史》列傳年月稍詳，餘則敘事混朦，詮次頗難。
是編分年析月悉遵三史帝紀、夏國附傳，或遵王氏偁《東都事略》、李氏燾《通鑒長編》及薛氏應旂《宋元通鑒》、商氏輅《宋元續綱目》、王氏宗沐、徐氏乾學、畢氏沅《通鑒後編》、《續通鑒》諸書，其餘稗官紀載，時日不同，亦必前後不相矛盾方始甄錄。
一、以宋、遼、金書借敘夏事，最易喧賓奪主。篇中綱主西夏，目則參引諸史，間有刪節，乃以嚴主客之辨，非敢蹈割裂之愆。
一、古史體例，一代之主必著論讚。西夏統係，絕續者三：自思恭至彝昌而一絕，自仁福至繼捧而再絕，因其尚未成君，僅附總論。若繼遷建都西平，傳德明而封夏王，至元昊而稱國主，自可即其行事，述其生平，偶附小論。餘皆仿此。
一、史以傳言，亦以傳疑。是編於宋、遼、金事稍涉西夏靡不收羅。然有時地不詳及原委莫竟者，則於分條之後，或按時、或因事另立附例，概不混書，以示疑也。
一、史各有志，如天文、地理、職官、選舉、禮樂、兵刑，別類分門，務取該備。而霸史則雜見紀傳中，以彰一朝治亂。西夏典策雲亡，其文志不少概見，因就管窺所及，略誌數條，姑存梗概，簡漏之譏，知所不免。
一、王氏偁《西夏事略》、劉氏溫潤《西夏須知》、孫氏巽《夏國樞要》及《夏臺事跡》諸書，言人人殊，較之正史，不無舛錯。至於前賢章奏、郡國圖經以及家乘、誌銘、叢談、野說見有不同，詞多相戾，竊附己意訂正之。然必詳溯根原，藉征確據，非敢憑空臆斷焉。
一、史文浩博，鑒體謹嚴，編輯諸家無不去復刪繁，期於簡核。夏事如爭城、爭地文略相同，賀節、賀正辭多不載，然亦正書附列，采綴靡遺，非故貪多務得，漫失剪裁，良因補罅訂亡，無敢疏略。
一、古來撰述，班固衍司馬氏之文，延壽節南、北史之要，已足自名一家。其有專事網羅，不資藍本，則亦文獻具在，任吾取攜。西夏去今，歲餘五百，舊籍流傳，率皆零繭棼絲，不入機杼，焉成經緯。書中所錄，根尋散佚，參合異同，雖然菅蒯並收，竊幸條流粗貫。後有作者，請以為盤盂之助。
一、宋元諸儒喜於論史，雖不能於聖賢作述深心吻合無間，然其講明切究亦能抉奧探微。是編文冗事雜，未免顯晦相參，竊於是非邪正之致，興亡得失之由，間綴數言，以免牴牾。倘博雅糾其繆而賜正之，則幸甚。
一、龍門作《史記》，班氏謂一人之精，文重思煩，其書多不齊一。矧廣成拘墟譾陋，愧乏三長。賴諸同志參考互訂，數載於茲，今幸觀厥成，謹登諸君姓氏，以見他山之助，俾益良多。
