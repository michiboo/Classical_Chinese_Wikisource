
宋寧宗慶元元年、夏天慶二年春正月，使賀金正旦。使人為武節大夫王彥才、宣德郎高大節。
夏四月，貢馬於金，不受。
金故事：西北諸國歲貢馬八百區。時完顏宗道除西北路招討使，辭不受。諸部皆免。純佑遣使謝。
秋九月，使賀金天壽節。
故事：夏使如金，至會同館，金主遣使撫問，使人依例書送以禮物。是時金用兵北方，軍務旁午，撫問使頗索貨賄。使人武節大夫宋克忠、宣德郎吳子正正言折之，乃止。
冬十月，金使賀生日。使臣尚書左司郎中粘割胡上。
慶元二年、夏天慶三年春正月，使賀金正旦。
使人武節大夫員元亨、宣德郎元叔。金制：賀正使於十二月二十九日入見。上年十二月己卯立春，金主命於前二日丁丑先見，俟至正旦行賀禮。
夏五月，金使來橫賜。
使臣尚藥局副使粘割忠。
秋九月，使賀金天壽節。
先是，金主敕夏使與高麗使入見敷奏，令新設各國通事具公服與閤門使上殿監聽。使人武節大夫同崇義、宣德郎呂昌邦等遵新制奏告。
冬十月，金使賀生日。
使臣國子監丞烏古論達吉不。
十二月，越王仁友卒，降封其子安全為鎮夷郡王。
仁友，仁孝族弟，深沉有器度。初封郡王，任得敬擅權，誌危國本，誣殺宗親。仁友深自韜晦，口不言國事。及仁孝謀誅得敬，陰奉命誘執任得聰、任得仁等，得敬勢孤，乃伏誅，以功封越王。至是卒，子安全天資暴狠，心術險鷙，上表誦先世功，冀嗣爵。純佑不許，封鎮夷郡王，安全由是生怨。
慶元三年、夏天慶四年春正月，使賀金正旦。
使人武節大夫嵬名世安、宣德郎李師廣。世安，夏宗室，官至御史大夫，廉約清峻，絲毫不妄取，刻厲若貧士，卒後廬舍蕭然，僅庇風雨而已。
秋九月，使賀金天壽節。
使人為武節大夫羅𠼪守忠、宣德郎王彥國。復置保安、蘭州榷場。
純佑遣知興慶府事李德衝、樞密直學士劉思問奏告，請復榷場。金主許復二市。尋遣殿前太尉李嗣卿、知興慶府事高崇德奉表謝。
冬十月，金使賀生日。
使臣禮部員外郎蒙括仁本。
慶元四年、夏天慶五年春正月，使賀金正旦。
己亥朔，日食。金主改辛丑日入賀，諭有司：凡館接伴與奉使者，毋以語言相勝，務存大體。使人武功大夫隗敏修、宣德郎鍾伯達，館燕益謙牧盡禮。
夏四月，以劉忠亮為南院宣徽使。
忠亮質直端重，有大臣體。鎮夷郡王安全漸幹政，忠亮正色立朝，臨事是非不稍回折。安全誘以甘言，忠亮曰：「是餌吾也」。終不顧。先安全篡一年卒，臨終謂子思義曰：「吾不能為國紓難，負恩多矣。宣布衣入棺，以誌吾恨。」思義遵遺命，亦不復仕。
秋九月，使賀金天壽節。使人為武節大夫折𠼪俊乂、宣德郎羅世昌。
冬十月，金使賀生日。使臣客省使移剌鬱。
慶元五年、夏天慶六年春正月，使賀金正旦。
故事：夏使如金，至燕賓館更衣，由宜照門入，館伴及書表牽攏官在路迎候，邀入會同館，謂之聚廳。使者與館伴交銜畢，然後相見，三節人從以次互相參拜。是時，金主易館名「恩華」，所經橋道先期修治，賜酒、賜果皆從厚。使人武節大夫李慶源、宣德郎鄧昌祖入見，金主悉慰勞之。
夏五月，金使來橫賜。使臣宿直將軍徒單仲華。
秋九月，使賀金天壽節。使人武節大夫紐尚德昌、宣德郎李公達。
遣使如金謝橫賜。使人殿前太尉乃令思聰、樞密直學士楊德先。
冬十月，金使賀生日。使臣兵部郎中完顏撒裏合。
慶元六年、夏天慶七年春正月，太后羅氏疾，因賀正使求醫於金。
夏國鮮醫藥，有疾但占筮，令廝者送鬼或遷他室，謂之閃病。俗以巫為廝也。羅氏病頭風，久不愈。純佑遣武節大夫連都敦信等至金賀正，附奏求醫。金使太醫時德元、王利貞來治，並賜藥物。
秋八月，遣使如金謝。
純佑以母疾愈，遣南院宣徽使劉忠亮、知興慶府事高永昌如金謝恩。
九月，使賀金天壽節。使人為武節大夫連都敦信、宣德郎丁師周。
冬十月，金使賀生日。
使臣宿直將軍完顏觀音奴。純佑使左金吾衛上將軍野遇思文、知興慶府事田文徽往謝。
嘉泰元年、夏天慶八年春正月，使賀金正旦。使人為武節大夫臥德忠、宣德郎劉筠國。
秋九月，使賀金天壽節。使人為武節大夫柔思義、宣德郎焦思元。
冬十月，金使賀生日。使臣刑部員外郎完顏綱。故事：饋金使禮物，視詔書幾道為多寡。是時綱齎三詔至，純佑厚饋之。
十一月，金人浚濠入界，詰之，不報。金群牧使耶律德壽叛，金主遣將斬之，恐其餘黨復擾，集民夫浚邊界濠塹，東自高麗，西連夏境，列屯數千里。純佑怒其入界，遣使詰之。金人不報。
嘉泰二年、夏天慶九年春正月，使賀正旦。使人武節大夫白克忠、宣德郎蘇夤孫。
夏四月，甘州守曲也怯律子察罕入於蒙古。
察罕，初名益德。其母甘州守臣曲也怯律妾，方妊，不容於嫡，以配掌牛群者及裏木。生，稍長，及裏木挈至北方。牧羊於野，植杖於地，脫帽置杖端而拜。蒙古部長鐵木真過而問之，對曰：「獨行則帽在上而尊，二人行則年長者尊，今獨行，故致敬於帽。且聞有大官至，先習禮儀耳。」鐵木真挈以歸，賜蒙古姓，給事內廷，授及裏木牧馬職。
秋九月，使賀金天壽節。使人為武節大夫天籍辣忠毅、宣德郎王安道。
冬十月，金使來賀生日及橫賜。使臣宿直將軍紇石烈毅，時與瀛王府司馬獨吉溫先後至。純佑遣殿前太尉李建德、知興慶府事楊紹直往謝。
嘉泰三年、夏天慶十年春正月，使賀金正旦。使人武節大夫崔元佐、宣德郎劉彥輔。
三月，策士，賜宗室遵頊進士及第。遵頊，齊王彥忠子。彥忠材器英敏，善騎射，饒武略，遇事敢為。任得敬害其能，中以蜚語，貶守涼州。在郡有政績，蕃、漢畏懷。得敬誅，召入為馬步軍太尉。卒，諡忠武。遵頊端重明粹，少力學，長博通群書，工隸篆。純佑廷試進士，唱名第一，令嗣齊王爵。未幾擢大都督府主。
秋九月，使賀金天壽節。
使人武節大夫𡸢德元、宣德郎高大亨。大亨與兄大節、大倫並奉使金國，金人號為「三俊」。
　史臣曰：「西夏子弟多賢俊，國亡後，元主訪求河西遺逸，至形之詔諭，良有以也。」
冬十月，金使賀生日。使臣薊州刺史完顏太平。
嘉泰四年、夏天慶十一年春正月，使賀金正旦。使人武節大夫梅訛宇文、宣德郎韓師正。
秋八月，夏州豕生麟。
麟一身二首，州民以獻。安全使人占之，雲「一國兩主兆也」。安全喜，遂蓄篡謀。
九月，使賀金天壽節。使人武節大夫李德廣、宣德郎韓承慶。
冬十月，金使賀生日。使臣提點尚衣局完顏燮。
十一月，白氣亙天。貫東井、輿鬼之次。
開禧元年、夏天慶十二年春正月，使賀金正旦。
天大雪。越日，金主御衍慶宮受朝。使人武功大夫野遇惟德、宣德郎高大倫同宋、高麗使入賀。
三月，太白晝見。日者雲「主兵亂」。
蒙古初來侵，破力吉裏寨。
蒙古鐵木真之先曰孛端叉兒，母為阿蘭果火，孛端叉兒生而狀貌奇異。其後，子孫蕃衍，各自為部，居烏桓北，與畏羅乃蠻九姓回鶻故城和林接壤，世奉貢於遼、金，而總隸於韃靼。九傳至也速該，並合諸部，益盛大。攻塔塔爾部，獲其部長鐵木真。還至跌裏溫盤陀山生子，因名焉。也速該卒，鐵木真幼。族人泰赤烏合七部三萬人攻之，鐵木真與母月倫分所部為十三翼縱擊，大敗泰赤烏，悉降其所部。未幾，塔塔爾叛金，鐵木真自斡難河會金師滅之，以功授察兀禿魯，猶中國之招討使也。又與乃蠻部戰於帖麥核川，殺其酋長太陽罕，餘眾潰走。鐵木真益強。至是，引將怯古裏禿、耶律阿海等部兵，入河西攻力吉裏寨，破之，縱兵躪瓜、沙諸州。純佑不敢拒。
〈按：蒙古地處北方，與夏境遼遠，千里兵行，士有饑色。純佑聞兵入境，或整眾以挫其銳，或設伏以邀其歸。蒙古雖強，應知顧忌。奈何任其蹂躪，絕不以一矢相加遺？始即示之以弱，何怪後日之更舉乎！故書「初」，以見夏國之亡兆於此。〉
夏四月，蒙古兵還，掠落思城。蒙古主以天暑將盛，引兵還，經落思城，大掠人畜去。
六月，天鳴有聲。在西南方。己巳，熒惑犯太微右執法。群臣上章請赦。
更興慶府為中興府。
純佑以蒙古兵退，修復被兵諸城堡，大赦境內，改興慶為中興府。
秋九月，使賀金天壽節。
先是，金使來橫賜。純佑遣武節大夫趙公良、宣德郎米元懿賀節，並遣殿前太尉乃令思聰、知中興府通判劉俊德往謝。黑雲起西北方。
間赤色如火，次及西南，有白氣貫其中，每至夜四更乃散。
冬十一月，遣兵攻蒙古，不戰而還。
純佑聞蒙古侵金，與河東監軍完顏天驥相持，乘虛以兵入其境。行數日，無所得，諜報蒙古已敗金兵，回師來救，乃還。
開禧二年、夏天慶十三年春正月，使賀金正旦。
使人武節大夫紐尚德、宣德郎鄭勖。鎮夷郡王安全廢其主純佑自立，改元應天。
安全久專國政，是月二十日，與純佑母羅氏廢純佑自立，改天慶十三年為應天元年。
〈按：純佑之廢，羅氏有力焉。獨書「安全」，誅主謀也。安全素操國政，久蓄異謀，即無羅氏，其能免篡逆之事乎？故專罪之。〉
三月，故主純佑暴卒於廢所。
年三十，在位十四年，改元一，諡曰昭簡皇帝，廟號桓宗，墓號莊陵。
〈按：國君善終者不地，弒則書地。考《宋史》載，純佑廢，遂卒；《金史》純佑既廢，再閱月死於廢所，皆無異詞也。然無罪被廢，廢不久而死，與弒何殊？書「暴卒」、書地，春秋誅意法也。〉
　論曰：純佑仁慈恭儉。在位十四年，四郊鮮兵革之患，國中無水旱之虞。蓋西夏小邦，但能循舊章，安無事，已稱善守矣。即其宮闈間，未聞失德。乃以宗孽擅權，失愛母氏，位遭幽奪，身死廢所，哀哉！後羅氏表中訾其不能嗣守，其中委曲，史少明文，亦千古疑案也。
夏六月，羅氏為安全請封於金，金遣使詰之。
羅氏遣御史大夫罔執中奉表至金，言純佑不能嗣守，與大臣議立安全，請賜封冊。執中朝辭私問館伴官：「奏告事詔許否？」館伴官曰：「此不當問也。」執中曰：「明日當問諸客省使，若又不答，則升殿奏請。」客省使以聞，金主遂遣使詰羅氏廢立之故。
〈按：安全內蠱羅氏，隱遂篡謀，顯求封冊。方謂其惡莫知，金使一詰，雖不能明正其罪，亦足使亂臣賊子懼矣！秋七月，金使冊安全為夏國王。〉
羅氏復奉表，飾辭陳請。金主始遣朝議大夫、尚書左司郎中溫迪罕思敬、太常少卿黃震，冊安全為夏國王。安全待金使加禮。
冬十二月，遣使如金謝封冊。
使人御史大夫謀寧光祖、翰林學士張公甫。
開禧三年夏應天二年春正月，使賀金正旦。使人為武節大夫隈敏修、宣德郎鄧昌福。
秋七月，遣使如金贖人口。
金主詔邊吏細核，盡贖放還夏國，有藏匿者以違制論。
九月，使賀金天壽節。
使人武節大夫羅𠼪思忠、宣德郎安禮，與高麗使衛尉少卿徐光會。金有司奏：「大定初，宋未請和，夏、高麗使者賜曲宴，今請依大定故事。」金主從之。
蒙古來伐。蒙古主聞安全廢主自立，遣兵攻之，取斡羅孩城。
〈按：前書「侵」，茲書「伐」，何？惡安全也。〉
冬十二月，金使賀生日。
使臣符寶郎烏古論福齡。安全遣殿前太尉習勒遵義、樞密都承旨蘇寅孫往謝。
〈按：金賀生日使止此。〉
嘉定元年、夏應天三年春正月，使賀金正旦。
使人武節大夫渾光中、宣德郎梁德懿。光中，樞密都承旨進忠弟，曆官參知政事；德懿後為翰林學士。
二月，蒙古兵還。
蒙古兵駐斡羅孩城，四出侵掠。安全集右廂諸路兵以拒。蒙古主見夏國兵勢尚盛，不敢驟進，逾五月，糧匱引還。
〈附：《金史·交聘表》：泰和八年三月，夏樞密使李元吉、觀文殿大學士羅世昌等來奏告。
〈按：奏告何事，《紀》、《傳》無考。〉〉
秋七月，大稔。時諸路旱蝗，河南高田種不入土，中國與金地荒歉者多，惟夏國及北方稻麥皆大熟。
〈按：大稔，瑞應也。而見於安全之世，是猶春秋魯桓之有年、宣之大有年也。〉
冬十月，使賀金天壽節。
時金與中國交兵，移天壽節於十月十五日。安全遣武節大夫李世昌、宣德郎米元傑往賀。元傑，秘書少監元懿弟。
〈附：《金史·交聘表》：冬十月，夏參知政事浪訛德光、光祿大夫田文徽等來奏告。《章宗紀》：冬十月，夏國有兵，遣使來告。意所告蒙古兵也。考《元史·太祖紀》：二年秋，帝征西夏。三年春，至自西夏。四年春，帝入河西。是三年自夏及秋，元未嘗用兵於夏，不知何以有告。《金史》疑誤。〉
