
元豐五年、夏大安八年春正月，遼人為國請和。
遼燕京留守司委涿州牒雄州云：「夏國來稱，南朝兵起無名，不測事端，請全兩國之歡，言尋舊好。」神宗報以「夏國主受宋封爵，昨邊臣言秉常見為母黨囚辱，比令移問事端，同惡不報，繼引兵數萬侵犯我邊，義當征討。今以屢遭敗衄，遣使詭情陳露，意在間貳，想彼必已悉察。」遼得此移，遂不復言。
割地求成於西蕃董氈。
初，董氈遣兵從王師西討，神宗以其協濟軍威，事功可紀，由長樂郡公進封武威郡王，部下首領皆賜秩有差。梁氏見其勢盛，欲與之通好，許割斫龍城以西地，約云：「如歸我，即官爵恩好一如所欲。」董氈拒不許。
修南牟城。
南牟倚天都山、葫蘆河形勝，自李憲殘破，宮殿皆毀，蕃部族帳遷徙無依。梁氏使乙埋修復之，近天都創立七堡，量兵為守。已，聞秦鳳副總管張守約引兵出塞，乃撤役還。
二月，獻俘於遼。
鳴沙之戰，獲寧遠寨監押張天益，遣使並軍需獻之。富弼曰：「靈州之役，中國竭公私之力以事誅討，未能大創西人，而使其得吾士馬，取吾器械，收吾金帛、糧食以貽北敵，借兵求援，共為邊患，豈非反增強捍乎？」
屯兵宥州，以援山界降戶。
中國五路兵入界，蕃部降者不下數萬帳，所失義合、吳堡、塞門、浮圖諸寨並據橫山界分。梁氏悉放降部家屬入內地，使煽誘之。又於宥州屯兵數萬，謀入塞門及保安軍界潛行應接。諜者以告，神宗詔沈括於元管新附山羌內多方羈察，勿令疏逸。於是降人不敢動。
掠定西城。
定西即夏國西使城，神宗賜名，屬蘭州。梁氏令衙頭首領縱人馬入界，掠商人及戍卒。禹藏花麻請內投，不果。
初，花麻棄西使城入興州，以覘兵勢。已，五路兵還，花麻不能內達。久之遣使送蕃字文，自陳情款，期於三月辛卯由堅博坡投附，請中國發兵接應。神宗令李憲經畫之。會以三月四日孫晞渡河被獲，遂不果。
遣兵襲西蕃，不果行。
梁氏見董氈不肯與和，起兵將襲之。董氈知其謀，遣使以蕃字文告中國曰：「夏人通好，前經拒絕，已訓練甲兵，俟從進討。」神宗詔苗授、李憲等，師行有期，即預以告。梁氏懼而止。
三月，截歸漢蕃落於黃河渡，殺蘭州供奉官孫晞。
黃河北有𠼪親哩那沒桑一帳共十五口約內投，新順部落嘛㖫言於知蘭州李浩，乞發船接取。浩差孫晞應之。夏人設計誘晞過河，殺之水中，並執嘛㖫兵士十餘人。
宥州觀察使格眾將兵犯鄜州，戰敗被執。
國中鳴沙城，西扼靈武，北臨大河，距鎮戎軍熙寧寨四百餘里。梁氏聞中國謀築堡寨直達鳴沙，遣格眾將兵三萬屯金湯境，入窺鄜州。知延州沈括使副總管曲珍率步騎二萬治師東川，聲言出鄜延東道，襲葭蘆城。梁氏悉眾備東方，珍師行數里，返旆而西，三日掩至永平川，格眾不虞兵至，倉猝迎戰，大敗被執，喪士卒二千餘人。
夏四月，遣兵扼明堂川，以保葭蘆，敗還。
沈括既俘格眾，議乘勝取葭蘆城，遣曲珍屯綏德城。梁氏發兵萬人，扼明堂川險要以拒，珍不得進。括陰遣別將李儀自河東客臺津夜絕河以襲葭蘆，河東將訾虎率麟、豐精甲會之。夏兵回救，與儀等戰，大敗，珍遂取葭蘆。
復因遼人請和於董氈。
梁氏慮西蕃與中國合，累使請和不獲，邀遼國使者同至青唐說之。董氈以「荷宋厚恩，義不敢負」辭。
五月，都統軍嵬名妹精嵬、副統軍訛勃遇寇淮安鎮，敗死。
梁氏自三月中點集河內、西涼府、囉𡅃嶺及甘、肅、瓜、沙州民，十人發九，齊趙興州，議大舉。令妹精嵬、訛勃遇將兵數萬入環慶，掠淮安鎮。蕃官訛臍偵知以報，守將張守約合諸路兵掩擊，兩人戰敗，皆死，酋首沒者三十八人，失銅印及兵符、軍書、器械無算。
六月，諜者移都入鄜延，被獲。
移都，本鄜延弓箭手，熙寧中被俘，隸衙頭、祗候殿直屈埋部下，遣入鄜延偵事。戍兵執訊之，稱衙頭復集人馬，將侵延安諸路。經略司以聞，神宗令究實以報。
遣使貢於遼。梁氏謀侵中國，遣使進奉於遼，必以兵事告。
秋七月，大舉寇鎮戎軍，與三川寨巡檢使王貴戰，敗之。
梁氏憤淮安之敗，集十二監軍司兵及諸州僧道，會於鐵牟、天都二山沒煙峽、葫蘆河諸處，各齎五月糧入寇。至鎮戎，故逡巡不進。三川寨巡檢王貴視為怯，率眾過濠索鬥，夏兵張兩翼擊之，貴大敗走。
分掠熨斗平。
梁氏分鐵牟山眾五千入熙河，至熨斗平新堡外，殺掠漢蕃人口，驅羊馬數千而回。誘蕃族奔雅等降。
奔雅乃甘谷城歸順首領悼聚馬移部下軍使，梁氏數使人招誘，奔雅與其屬二十九人、馬二十餘匹走回夏國。
八月，寇神木堡，殺巡檢使高素。
梁氏復於衙頭選募蕃部敢戰者，使為酋領，率兵入麟州，圍新築神木堡。高素與監押賈默出戰，默眾先潰，素被殺。
九月，統軍葉悖麻、咩訛埋以兵爭永樂，不戰而還。
初，中國得銀、夏、宥三州而不能守，種諤復謀規取橫山，遣子樸上言：「橫山延袤千里，多馬宜稼，人物勁悍善戰，且有鹽鐵之利，夏人恃以為生。其城壘皆控險，足以守禦。今之興功，當自銀州始；其次遷宥州，又其次修夏州，則三州鼎峙，橫山之地已囊括其中；又其次修鹽州，則橫山強兵、戰馬、山澤之利盡歸中國，其勢俯視興、靈，可以直覆巢穴。」沈括亦請築烏延古城，以包橫山，下瞰平復，使夏人不得絕磧為寇。神宗使給事中徐禧、內侍李舜舉與諤議。禧至鄜延言：「銀州雖據明堂川、無定河之會，而故城東南已為河水所吞，其西北又阻天塹，實不如永樂之形勢險厄，請先城永樂。」諤以其地依山無水泉，極言不可。神宗不聽。永樂接宥州，附橫山，夏國所必爭。葉悖麻等以六監軍司兵三十萬屯涇原北，齎百日糧，俟官軍出塞擊之。聞城工興，遣卒數千渡無定河覘役，不戰遽退。禧以為怯，遂不設備。
分兵寇綏德，急攻永樂，破之，殺給事中徐禧等，耀兵於米脂城下。
禧等急城永樂，十四日而成，賜名銀川寨。禧率眾還米脂，以兵萬人屬副總管曲珍屯守。時沈括引鄜延兵並塞，悖麻懼其赴援，遣首領㖫吉阿遇分兵萬人南趨綏德，城中羌三百將翻城應。阿遇弟興嫩以告括，括回兵捕誅反者，阿遇乃退。悖麻聞括兵入塞，悉眾自明堂川入駐河西，與夏州烽臺相對。禧率兵赴救，大將高永能請及未陣擊之，禧曰：「爾何知！王師不鼓不成列。」執刀率士卒拒戰。夏步卒謂「步跋子」，多山間部落，上下山坡，出入溪澗，能逾高超遠，輕足善走；騎兵謂「鐵鷂子」，尤驍健，倏忽百里，往來若飛。凡山谷險要處用「步跋子」掩擊，遇平原曠野可以馳騁，則用「鐵鷂子」奔衝。是日，悖麻先縱鐵鷂軍渡河，曲珍望見，白禧曰：「此銳卒也，當半渡擊之，乃可以逞，得地則不可當也。」禧不從。鐵騎既渡，震蕩馳突，大眾繼之，禧眾大敗，將校寇偉、李思古、高世才、夏儼、程博古等盡沒。禧收餘眾入城，悖麻圍之，厚數重，遊騎直掠米脂，且據其水寨。城中乏水，渴死者十六七。又以兵絕要害，使援兵、饋運不得前。一日，呼城上講和，禧使裨將呂文惠至帳前，悖麻坐文惠於地曰：「爾小將，不可議約，當使曲太尉來。」禧又使呂整、景思誼偕行，語言不協，髡思誼，囚之。夜半，環城急攻，城遂陷。禧與李舜舉、李稷、高永能、馬貴皆死，惟曲珍、李浦、呂整縋城徒跣走免。悖麻進圍米脂城，耀兵三日而還。
　史臣曰：自靈武之敗，秦、晉困棘，天下企望息兵，而括、諤進攻取之策。禧素以邊事自任，狂謀輕敵，遂致覆敗。自是神宗始知邊臣不可倚信，深自悔咎，無意西伐，而夏人亦困弊矣。
〈按：《續綱目》書夏人陷永樂，徐禧等敗死，蓋以禧誌大才疏，喪師辱國，為後世笑。然以七萬疲役之師，當三十萬豕突之眾，即順永能之請，納曲珍之謀，眾寡已屬不支。況城又依山遠水，樵汲無資，種諤高坐延安，挾嫌不救，勢窮援絕。永樂之陷，雖智者亦難為謀，而必責禧以愎諫失機，猶未為至論也。〉
執晉州進士邢逢原，諭降，不屈。
逢原參徐禧幕，城陷，為夏兵所掠。悖麻諭之降，不從，乃縶以歸。後，元祐中放還，哲宗令為本州文學，賜袍笏還裏。葬延安孝女孟氏。
孟氏，延安人，隨父戍永樂。兵敗，父戰歿，女呼號，徒步入城中求得父屍，大慟五日而死。夏人憐之，並其父葬焉。
〈按：女子之德，節孝為先。自劉向傳列女，後世史乘咸遵之，所以昭女則而垂閨範者深也。然朱子作《綱目》一千三百六十二年之間，書賢後、書烈婦、書女子為帝、書女子將兵，而女孝無聞焉，豈以事屬閨幃，無關治平大計乎？抑女之孝者實鮮與？今夏俗賤女貴男，乃見孟氏至孝，憐而葬之，則知彰善之心不殊方域，特無有以動之耳。〉
冬十月，西蕃首領董氈來攻，破斫龍城。
董氈聞夏國兵東出，令其養子阿裏骨、首領鬼章等領兵攻斫龍、齪哆等城，破之，盡俘其眾，遣使入熙河獻捷。經略司以聞，神宗令具有功首領姓名，賜錄有差。
十一月，西南都統嵬名濟遺書涇原請和。
梁氏自永樂得志之後，與乙埋、葉悖麻等謀復往年失地，畏涇原兵盛，偽以書係矢射鎮戎軍境上。總管劉昌祚以白經略司盧秉，秉毀之不報。嵬名濟又遣所得俘囚齎書遺秉，雲「夏國西南都統昂星嵬名濟謹致書於涇原經略司：昨於兵興之際，提戈相軋，今以書問贄，信非變化曲折之不同，蓋各忠於所事，不得不然耳。夫中國者，禮樂之所存，恩信之所出，動止猷為，必適於正。若乃聽誣受間，肆詐窮兵，侵人土疆，殘人黎庶，是乖中國之體，為外邦羞。昨日朝廷暴興兵甲，大窮侵討，蓋天子與邊臣議，謂夏國方守先誓，宜出不虞，五路進兵，一舉可定。故去年有靈州之役，今秋有永樂之戰。然較其勝負，與前日之議為何如哉？蓋朝廷於夏國非不經營，五路進討之謀，諸邊肆撓之策，皆嘗用之矣，知僥幸之無成，故終於樂天事小之道。況夏國提封一萬里，帶甲數十萬，南有于闐作我歡鄰，北有大遼為我強援，若乘間伺便，角力競鬥，雖十年豈得休哉？即念天民無辜，受此塗炭，故國主見伐之後，夙夜思念，謂自祖宗之世八十餘年，臣事中國，貢禮無或虧，朝賀未嘗怠，而邊吏幸功，上聰致惑，祖宗之盟既阻，君臣之分不交，載省厥由，悵然何已！濟遂探主意，敢移音翰，伏維經略，以謀略幹西事，凡生民利病，宗社安危，皆得別白言之。蓋魯國之憂，不在顓臾；隋室之變，生於楊感。此皆明公得於胸中，不待言而後喻。今天下倒懸之望，正在英才，經略何不進讜言，辟邪議，使朝廷與夏國歡好如初，生民重見太平，豈獨夏國之幸，乃天下之幸也。」秉上其書，神宗詔秉諭夏人，依故事於鄜延自通。
西蕃益麻黨征來降。
黨征，董氈弟。初，梁氏以官爵啖董氈父子，拒不受。黨征心慕之，乘間走投夏國，梁氏使居於懷德軍。
元豐六年、夏大安九年春正月，遣使如鄜延。
梁氏佯遵涇原經略司諭，遣人齎文字至鄜延，請入貢。知延州趙卨不敢受。
二月，寇蘭州，陷東、西兩關堡。
先是，梁乙埋遣數十騎至蘭州境北，隔河呼曰：「吾兵已勝鄜延路，俟河凍來取蘭州。」繼令千人哨探，直抵城下。至是，突以數十萬眾攻陷東、西兩關堡，勢張甚。副總管李浩閉城拒守，鈐轄王文鬱集死士七百人，夜縋城下，持短兵襲擊，夏眾驚潰，爭渡河，溺死者甚眾。
〈附：王氏《東都事略·劉昌祚傳》：「夏人寇蘭州，昌祚遣姚兕趨宥州，王湣趨納乞會牽制之。」考《宋史·夏國傳》，是時，宥州不聞被兵，而《姚兕傳》亦無攻宥州事。〉
分掠安定堡。擄人畜無數，延州出兵追之，不及。進屯熙河。聞中國進築定西城，梁氏令諸軍屯聚熙河備之。
三月，謀取米脂寨，敗於葭蘆西嶺。
葭蘆、米脂二城，裏外良田不下一、二萬頃，國人謂之「歇頭倉」，又名「真珠山」、「七寶山」，言其出禾粟多也。自為中國收復，梁乙埋日夜圖之，引兵由女萌骨堆駐西嶺，將襲米脂，為河東將薛義所敗。
獲鄜延刺事人移凱，殺之。
河東六路，鄜延最近興、靈，經略司遣熟戶蕃官移凱入界偵事，監軍司捕得殺之。
夏四月，遣兵援巴義谿，敗績。
夏國兵聚巴義谿，將攻蘭州。李浩偵知屯駐所在，潛師掩擊，夏兵退走，浩追入界。夏眾自吃羅、瓦拱赴援，與浩兵戰，大敗。
五月，攻麟州。
知州訾虎拒之，不能克。使鈐轄香逋詐降於府州。
夏兵與河東將郭忠紹等戰於乜離抑、真卿流二部，不勝。梁氏因使香逋至府州偵事，詐降於知州折克行，盡陳國中虛實，請與親信人入夏招降近上首領。克行申經略司以聞。神宗詔以香逋言詞張大，未可遽信，令守將密備。香逋逸還。
涇原官軍入水東口，敗之，復圍蘭州。
熙寧寨硝坑堡巡檢王世隆領兵入界，至水東口，梁乙埋遣眾拒之，世隆戰死，弓箭手十將王和等中傷走。乙埋縱兵趨皋蘭，破西關堡，殺管勾右侍禁韋定，盡擄所雇于闐運糧人及橐駝等物，相持九日，城下死傷如積。圍既解，蘭州人收積屍為京觀。是役也，有蕃部掄約入告，中國得為備，故不能大入。
六月，犯乾興寨。
梁乙埋數犯蘭州不得志，以兵侵鎮戎，攻乾興寨，直過界濠，殺掠人畜，守將發兵稽遲，飽掠而還。閏六月，國主復位，遣使表請修貢。
梁氏淫凶，人心攜貳。自歲賜、和市兩絕，財用睏乏，匹帛至十千文。又以累歲交兵，橫山一帶民不敢耕，饑羸殆甚。與乙埋等謀，俾秉常復位。秉常遣謨個咩迷乞遇入貢表曰：「臣秉常輒罄丹衷，仰塵淵聽，不避再三之幹瀆，貴圖普率之和平。前夏國累得西蕃木徵王子書，稱南朝與夏國交戰歲久，生靈荼毒，欲擬兩下依舊通和。緣夏國先曾請所侵疆土，朝廷不從，未便輕許。今於五月內西蕃遣使散八昌郡、丹星等到國，稱得南朝語言，許令夏國計會，但當遣使齎表，西蕃自差人引赴南朝前去。切念臣自歷世以來，貢奉朝廷，無所虧怠；至於近歲，尤甚歡和。不意憸人誣間，朝廷特起大兵，侵奪疆土城寨，固茲構怨，歲致交兵。今乞朝廷開日月之明，擴天地之造，示以大義，特賜所侵。俾完疆土，通遐域之貢輸；用息干戈，庶生民之康泰。倘垂慨許，別效忠勤。」神宗賜詔曰：「朕以爾躬膺封爵，世列藩臣，職貢勤修，歲時無怠，朝廷侍遇，恩數加隆。頃以權強敢行廢辱，達於予聽，良用震驚。數令邊臣牒問，匿而不報，縱其鬼蜮，毒我邊陲。王師徂征，聲討有罪，義實扶危，不獲已焉。今者遣使造庭，辭禮恭順，仍聞國政悉復故常，朕心釋然，益所嘉納。已戒邊吏毋輒出兵，爾亦慎守先盟，愈勵臣節，永綏福祿，庸副眷懷。」
〈按：書「復位」、書「請修貢」，與前書「始親政，以兵犯麟、府」異矣。秉常能謹守此誌，以事中國，宋與夏且交受其福。惜乃一隙之明，不能為晚節之蓋也噫！〉
秋七月，復使入謝。
秉常請睦使回未逾旬，即遣蕃部𡗀莽入熙河探事，為經略司所獲。秉常懼中國生疑，遣使入謝。神宗以其往來頻數，恐有陰謀，飭緣邊嚴備。
八月，環慶兵來襲。復因遼人求和於董氈，不許。
傷兩溜人馬，擄孳畜無數，把口小首領冬至訛乘亂走入保安軍，秉常索之不得。復奉表遼主，請與董氈通好，以為聲援。遼再使至青唐言之，董氈終不聽。
冬十月，表請故疆。
秉常知中國厭兵，疆場之事，初不自言，欲其發自朝廷，得以為重。神宗深覺其意，惟諭河東、陝西經略司，令於所復城寨謹斥堠，凡徼巡毋出二、三里而已。秉常知不可得，始遣使奉表，言：「願修職貢，乞還舊疆，撤備邊戍卒，永為外藩。」神宗答詔曰：「惟爾祖介居邊陲，蒙恩朝廷，享有爵土，撫循倍厚，曆年滋多。昨者王師出征，義存拯患，謂宜委戈以聽命，敵愾以獻功。豈虞靡思，弗喻朕志，殺害士民，捍拒兵甲。問罪正名，方圖再舉。迨使辭之效順，知國政之復常，旋納懇誠，祈修職貢。遽披來奏，論請故疆，朕惟藩服不恭，削地示過。諮於故實，匪予所私。爾其審思厥修，務體至意。其地界已令鄜延經略司、安撫使司指揮保安軍移牒宥州施行，歲賜俟疆界了日依舊。」
十一月，使宥州屬蕃詐降，不得，追還賀正人使於界上。
秉常倚恃兵力，自謂所求必得，及請故疆不許，大酋仁多㖫丁等皆謀入寇，又慮緣邊壁壘堅固，未能力勝，遣宥州心腹首領各率族帳內投，請居新壘，以為內應。神宗令置之鄜、坊兩州間，㖫丁等無以為計。故事：賀正人使每於仲冬月入界。是時尚未出境，秉常使人追之，移文保安軍言：「今來賀正旦人使難議發遣也。」
十二月，攻西蕃，敗績。西蕃兵入境大掠。
西蕃首領阿裏骨本于闐人，其母給事董氈，因養為子。嘗從王師西討有功，自肅州團練使進防禦使。及董氈病革，子藺逋比先死，悉以種落付之，遂嗣職。不敢以喪告，故朝廷未之知。秉常屢次請和不得，遣兵攻邈川城，敗還。阿裏骨追逐入境，抄掠寨堡，獲級甚夥。仍以董氈名獻捷中國，並請出兵助討。
