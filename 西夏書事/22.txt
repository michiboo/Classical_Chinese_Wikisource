
宋神宗熙寧元年、夏乾道元年春正月，梁氏治國事。
秉常時年八歲，母恭肅章憲皇太后梁氏垂簾攝政。
〈按：《綱目》母後垂簾，書臨朝，書御殿，書稱制，恆也。此書「治國事」，何？夏戎狄小邦，不得與中國並也。自梁氏治事，而乾順母亦效尤焉；自梁氏幽秉常，而純佑母致廢立焉。牝雞司晨，有開必甚。直書「梁氏」，斥之也。〉
使其弟乙埋為國相。
梁氏悉以國政委乙埋，乙埋擢其子弟並居近要，於是諸梁權日甚。
〈按：拜官書「使」，罪私也。鄜延路索殺楊定者。〉
二月，以六宅使李崇貴、右侍禁韓道喜獻。
鄜延鎮撫使郭逵詗得殺楊定首領姓名為崇貴、道喜二人，移檄來索。道喜素與幸臣罔萌訛善，萌訛為二人謀於梁氏，佯使人至鄜延言，請斬境上以謝，逵不可。既而報曰：「已殺之矣。」逵以二人狀貌物色，遣使詰問。乙埋知不可隱，執兩人以獻。
三月，始遣使告哀。
自楊定死，賀中國登極及正旦使不更過界，諒祚卒，逾三月，始遣河北轉運使、刑部郎中薛宗道告哀。神宗問殺楊定事，宗道對曰：「殺人者已執送矣。」乃賜詔慰諭，並令上大首領數人姓名，當爵祿之，俟李崇貴至，即行冊禮。
〈按：諒祚卒四月始使告哀，慢中國並慢其故主矣。〉
夏四月，獻遺於遼。梁氏遣使告哀於遼，遼使弔祭，因表獻諒祚遺物。
五月，出兵爭篳篥城。
秦州僻在東南，距夏國差遠。東自儀州，南界生戶八王族抵水洛城，是為夏屬黨留族地。其西路自山外石門峽正南百里，由篳篥城轉三都谷，至安遠、伏羌寨。次西為乾川谷，在古渭州西北，約三百里至寧遠寨，亦合於伏羌。自夏兵累掠秦鳳，西邊熟戶被擾，神宗遣宰相韓琦知永興軍，經略陝西。琦議築篳篥古城，與古渭相犄角，以秦鳳副總管楊文廣董其役。女廣聲言城噴珠，率眾潛趨篳篥。比暮至其所，部分已定，遲明，夏兵大至，與文廣搏戰，不勝而退。臨行遺書文廣曰：「當白國主，以數萬精騎逐汝也。」
遣楊定子仲通還。
神宗以楊定死於邊事，聞有子沒於夏國，命郭逵遣使索之，梁氏遣仲通還。及李崇貴等至京師，神宗始知：定死，罪在定。乃薄責崇貴等，而削定官、沒仲通家賜。賜秉常詔，候誓表到日，即使行冊禮，所有歲賜，自冊典後並依舊例。
秋七月，攻甘谷城。
篳篥既城，神宗賜名甘谷。乙埋惡其控扼要害，潛兵襲之，與秦鳳都監張守約遇，分兩翼夾攻。守約以五百人逆戰，挺身立陣前，自節金鼓，發強弩注射，強酋戰死者數人，遂卻。
九月，集兵折薑會，知原州種古來攻，拒戰，不勝。
折薑會距環州永和寨一百二十里，本屬中國，自曩霄時據為和市處。乙埋屢爭甘谷城不克，點集諸監軍司屯其地。種古自原州帥師來擊，被殺者二千餘人。
冬十月，遼遣使冊為夏國王。梁氏尋使往貢，謝封冊。
十一月，求嵬名山，不得。
名山至京師，授左監門衛上將軍，賜姓名趙懷順。梁氏用其臣罔萌訛計，佯以景詢與中國易。郭逵曰：「詢，庸人也，於事何所輕重！若受之，則不得不還名山，自是蕃酋無復敢向化矣。」卒不果易。
十二月，戰於葫蘆河，敗績。
知渭州蔡挺築城定戎軍，為熙寧等寨，開地二千餘頃，募卒三千人為耕守計。乙埋遣兵壁葫蘆河爭之，挺出奇兵襲擊，皆驚潰，所屬洛勒緩等七族悉為官軍所破。
熙寧二年、夏乾道二年春正月，入貢請封。
二月，冊使來。
梁氏因中國逾年不行封冊，復使薛宗道齎表由延州入貢請之，神宗命河北轉運使韓縝至西驛，責問數犯邊不進奉故，宗道頓首謝罪。詔令先還，隨遣河南監使劉航持冊封秉常為夏國主。
遣使上書。
中國議者欲官夏之首領，鐫歲賜以為俸給，冀分其勢。郭逵曰：「彼既恭順朝廷，當布以大信，不宜誘之以利。」神宗不聽。梁氏不肯奉詔，遣臣都羅重進上書言：「上方以孝治天下，奈何使小國之臣叛其君哉？」
〈按：秉常初立，干戈屢見，宋室不行封冊，直待遣使哀請而後予之，洵得駕馭之道哉！然欲官其首領，分其國勢，是乘人之喪，為己利也。損中國威嚴，貽戎人口實，畫虎類狗，已見熙寧謀國之乖矣。〉
三月，上誓表，請以塞門等寨易綏州。
綏州去延州東路長寧寨四十里，失之則界內撫寧和市場及義合鎮茶山一帶人戶俱少藩籬。先是楊定死，中國議棄綏州。鎮撫使郭逵曰：「夏人既殺王官，而又棄綏不守，示弱已甚。且名山舉族來歸，當何以處？」已，梁氏上誓表，乞頒誓詔，因言綏州世守故地，請以塞門、安遠二寨相易。逵曰：「此商於六百里故智也，非先交二寨，不可與綏。」
夏四月，攻秦州，陷劉溝堡。
梁氏請綏州不得，又絕歲賜，遣兵犯秦州，破劉溝堡，殺守將範願及士卒不可勝計。
秋七月，復蕃儀。梁氏不樂用漢禮，偽為秉常表，請復本國舊蕃儀，神宗許之。
〈按：梁氏本中國人，不樂漢禮，喜用胡俗，倒行逆施甚矣！九月，犯慶州。〉
夏國與邊民私市，中國屢禁不止。是時，以受冊不謝，神宗詔：「自今有違者，經略司及官吏同罪。能告捕者賞之。」由是私販遂絕。梁氏以貨用缺乏，出兵攻慶州，大掠人戶而還。
冬十月，請定地界，不果。
先是，中國賜詔言：「綏州，交塞門、安遠二寨乃還。」梁氏遣幸臣罔萌訛納二寨，經略司使集賢校理趙卨往受之，且定地界，萌訛佯為不知，卨曰：「二寨之北，舊有三十六堡，且以長城嶺為界，西平王祥符中所移書固在也。」萌訛語塞，但言朝廷欲得二寨，地界非所約，卨曰：「若然，則塞門、安遠二牆墟耳，安用之！」遂罷。
始遣使入謝封冊。
神宗尋遣閤門祗候周永清押時服至宥州，受賜者不跪，永清責之，乃恐而跪。閏十二月，遣使如遼，求印綬。
遼自聖宗封李氏王爵，雖有西平、夏國之號，並未賜以印綬。梁氏用罔萌訛言，遣使求之，遼主不與。侵順安、黑水諸寨，圍綏德城。
趙卨以夏人渝盟，請築綏州，改名綏德城。梁乙埋先以親軍壯騎連侵順安、綏平、黑水等寨，不克。進圍綏德，攻十餘日，兵騎日益，定仙山煙火皆滿，諜者以告郭逵，逵曰：「殆將遁也，特以此張虛聲耳。」既而，兵果退。
熙寧三年、夏天賜禮盛國慶元年夏四月，遣兵築八堡於綏德城，延州官兵攻之，諸堡潰。
乙埋攻綏德不克，以兵二萬距城四里築八堡捍之。堡成，各留兵三百為守。郭逵遣監押燕達攻破二大堡，殺酋帥數人，移檄宥州曰：「夏國違誓詔，侵城漢界，其罪甚大。若能悔過，悉聽汝還；或不從，則誅無噍類。」於是餘堡戍卒悉潰歸。
五月，復築鬧訛堡，敗慶州將李復圭兵。
初，慶州荔原堡納夏國叛人，侵耕生地。梁氏遣將以十萬眾築鬧訛堡，距慶州界二十里，又築城十二盤，皆非漢地也。已，聞綏德八堡皆潰，亦止不築，以文申衙頭求罷，而兵役猶留境上。
復圭貪邊功，合蕃漢兵三千，令偏將李信等，授以方略，自荔原堡至瓠子嶺襲之。役者見兵至，嘩言：「我自修堡，不與漢爭。」信兵三犯之，乃曰：「汝真欲戰也？」始縱兩翼圍之，信等大敗。夏軍下令曰：「殺兵不殺將。」開圍一角，使信等逃還。復圭懼，欲自解，執信等斬之，復遣部將郭貴、內殿崇班林廣引兵西出邛州堡，深入十二盤，襲破欄浪、和市等寨，掠金湯城，夜過浦洛河，夏兵追之，廣揚聲選強弩列岸側，而潛卷甲遁。復圭是役僅殺老幼一二百人，梁氏由此蓄怨。
〈附：《宋史·郭逵傳》：「李復圭治慶州之敗，既斬李信、劉甫，又欲罪鄜延都巡檢使白玉。玉見逵託身後事，逵哀之，不遣，申救甚力，得免。已而，玉大捷於新寨，神宗謂逵曰：「白玉能以功補過，卿之力也。」考夏兵與玉戰新寨事，《紀》、《傳》不詳。
又，《林廣傳》：廣護中使臨邊，將及烏雞川，遽率眾遁山行。道遇熟羌以險告，廣不聽，夏人果伏兵於川，計不行而去。告者乃諜也。考《廣傳》：夏人伏兵在敗復圭後，而中使臨邊何事，傳不詳。〉
六月，西蕃董容來請婚，不果。
董容，董氈族弟，兩人素不睦。蕃僧結吳叱臘、康遵新羅結迎詣武勝軍，共立文法，圖並諸羌。遣使至夏國請婚，梁氏將許之，會中國招降其大酋撒四數人，結吳叱臘等約解法廢，婚議亦寢。
秋七月，慶州官兵襲金湯城，敗之於洛河川。
梁乙埋以金湯被掠，增兵戍之。復圭遣將李克忠、蕃官趙餘慶復率眾襲之，夏伏兵洛河川以待。戰甫合，突衝陣為二，官軍大敗。克忠歸路已斷，領殘眾東出鄜延，月餘始得達慶。
八月，大舉入環慶，攻大順城，殺鈐轄郭慶等。西蕃董氈發兵來侵，師乃退。
梁氏籍境內蕃眾七十以下、十五以上悉為兵，聲言齎百日糧，攻沿邊五路。偵環慶無備，於是月突分兵數道入冠，多者號三十萬，少者二十萬。犯大順城，副都總管楊遂以兵拒於大義寨，夏兵不得進。圍柔遠寨，守將林廣固守，戒士卒勿妄動。夜半，梁乙埋令焚積薪以亂其眾，廣屯守自若。已而，乙埋立營馬平川，大持攻具攻城，廣隨方捍禦，募死士夜出砟營，營中數擾。分攻荔原堡及淮安鎮，獲守烽卒張吉，驅至東谷寨，脅以兵，使呼城中曰：「淮安諸寨已破，宜速降。」吉反其辭曰：「努力！諸寨無虞，賊糧盡且退，毋庸降。」乙埋怒，殺之。轉攻西谷寨、業樂鎮，屯軍榆林，距慶州四十餘里，遊騎直至城下，陝右大震。巡檢姚兕等力距九日，郭慶與閤門祗候高敏、三班借職魏慶宗、秦勃等皆戰死，兵不退。西蕃保順節度使董氈乘虛率兵入夏國西境，大克獲。乙埋恐興、靈有失，率眾退還。
〈附：《宋史·折克行傳》：「夏人寇環慶，種諤拒之，詔河東出師為援，克行請往。諤使以兵三千護餉道，戰於葭蘆川，夏兵大敗，被斬者數百戶，降者千。」據《諤傳》，諤官未嘗任環慶，何以有拒夏人事，疑史有誤。〉
九月，侵懷寧寨。
延州，當三路之衝：西北金明寨，正北黑水寨，東北懷寧寨。而懷寧直橫山，其徑尤捷。乙埋遣兵距寨六十里築細浮圖寨，宿重兵守之。旋以三萬騎薄懷寧城，竟日不退。西路都巡檢賈翊與延州巡檢燕達將所部五百人躍馬奮擊，所向披靡，夏兵不勝而走。
冬十月，遣使請賀正，不得。
宥州諜保安軍關報賀正旦使將入境，判延州郭逵以聞，神宗詔逵以己意答曰：「屢次犯順，不敢收接。」
〈附：李氏《長編》：「是月庚午，判延州郭逵言：『破西界新修堡寨，有保捷軍士王青，以所獲首級與指揮使劉興易取金釵，請罪之。』」考夏人修何堡寨，逵以何時攻破，《宋史》紀、傳不載。〉
十一月，延州官軍襲金湯川，不攻而退。
延州右侍禁王文諒，即訛龐家奴，昭文館大學士韓絳宣撫陝西，愛其才，奏為指使。督蕃將趙餘慶討夏國，期會於金湯川之結明撒莊。文諒甫抵金湯，去結明尚二十里，見夏兵眾，引歸。餘慶至，不見文諒軍，亦退回。
十二月，掠鎮戎軍。
夏屬蕃部屢向鄜延、環慶兩路內投，梁氏惡之，令輕騎夜過邊濠犯鎮戎軍，殺掠三川寨、獨家堡。蕃戶巡檢趙普伏兵濠外，邀截歸路。夏騎還，遇之，戰不勝，失馬二十餘匹。
綏州監軍呂效忠帥師寇德順軍，敗死。
陝西諸路閑田數千頃，募人為弓箭手，每人給屋，貸口糧二石，半耕半戰，德順軍所募尤勁勇。效忠率萬騎侵渭州，攻德順，知軍事周永清出兵拒敵，效忠戰敗被獲。永清令勇士夜馳百里，搗效忠巢，俘斬復數千人。
復遣使入賀正旦，不至而還。
梁氏前請賀正不得，復遣罔萌訛詣延州，集賢校理趙卨請納其使，令邊吏設賞，用間離其心腹，因以招橫山之眾，此不戰而屈人兵也。神宗不許，詔以來年應賜夏國銀、絹，令宣撫使分貯四路安撫司處，以備犒賜夏屬來歸者，於是罔萌訛怏怏而回。
