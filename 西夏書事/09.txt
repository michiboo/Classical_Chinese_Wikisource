
景德四年春三月，德明使謝廩俸。
宋制：節度使俸給錢四百千、粟一百五十石，春冬加絹各百匹、大綾各二十匹、小綾各三十匹、羅各十匹、綿各五百兩，惟諸王皇族充節度及藩鎮管軍節度則有之，外蕃遙領者不與焉。真宗賜德明廩俸，悉與內地節度同，德明感恩，遣使奉表自稱草土臣，獻馬五百匹、橐駝三百頭以謝。故事：賜物謝恩，止給來使緡帛，真宗以德明進奉頻數，加賜襲衣、金帶、器幣。
請於京師市易。德明表請進奉使至京師，市所需物，詔從之。
夏四月，建館舍於綏、夏二州。
德明以中國恩禮優渥，天使頻臨，遂於綏、夏州建館舍二：曰「承恩」，曰「迎暉」。五百里內，道路、橋梁修治整飭，聞朝使至，必遣親信重臣郊迎道左，禮儀中節，漸有華風。
五月，母罔氏卒，遣使告哀。
德明嫡母罔氏卒，遣都押牙賀承珍詣京師告哀。真宗命殿中丞趙稹為吊贈兼起復官告使，授德明鎮軍大將軍、右金吾衛上將軍，員外置同正員，餘如故。德明以鼓樂迎至柩前，明日衣禫衣受賜，泣對使者曰：「蕃夷母喪，蒙天子吊贈、起復，寵榮極矣。」及葬，請修供五臺山十寺為母祈福。真宗遣閤門祗候袁瑀為致祭使，隨護送德明所供物至五臺。
〈按：此西夏告哀中國之始。契丹使來弔祭。且賜起復。行牒延州，請止保安軍修驛。〉
自德明納款，真宗令緣邊城池依誓約應行修葺外，自餘移徙寨柵，開復河道，無大小悉禁之。時保安軍起葺驛舍，德明移牒延州，言邊民擾懼不安，願罷其役，從之。
六月，貢馬助皇后園陵。章穆皇后初葬，德明獻馬五百匹，助修園陵。真宗嘉納之。索夏州民劉岩等不得。
秋七月，請置榷場於保安軍。
先是，夏州民劉岩等二十餘人內屬，給以延州曠土耕之。而所居當綏州要路，德明部族出入多為擒戮。及德明歸順，移牒求岩等復還，真宗難之，頗嚴邊禁。德明請置榷場於保安軍，許蕃漢貿易。朝議從之，令以駝馬、牛羊、玉、氈毯、甘草易繒帛、羅綺，以密蠟、麝香、毛褐、羚角、碙砂、柴胡、蓯蓉、紅花、翎毛易香藥、瓷漆器、薑桂等物，其非官市者，聽與民交易。
〈按：此西夏復互市之始。〉
九月，出兵攻六穀，不果行。
六穀諸酋，久推忠順，自潘羅支死，折逋遊龍缽等盡歸德明部下，惟羅支弟朔方節度、西涼府六穀大首領廝鐸督猶與德明抗。德明以六穀世仇，意將阻絕使人，使不得列於緣邊屬戶，侵掠無虛日。廝鐸督潛以蕃書入訴，真宗令張崇貴諭之，德明不聽，率兵屯境上，謀取六穀，廝鐸督援結回鶻為備，德明兵不出。
冬十月，請行「儀天曆」。
宋初用周時舊曆，建隆三年，始命司天少監王處訥別造新曆，命名「應天」。太平興國中，改為「乾元」。真宗嗣位，命司天監史序考驗前法，研核舊文，取其樞要，成「儀天曆」。時咸平四年三月也。西夏自保吉俶擾，羌戎不知正朔幾二十年。德明遣貢使表請，真宗以新曆並冬服賜之。初，詔延州牙校齎往，比聞德明葺館舍、修道路以待朝命，乃命閤門祗候往賜，德明受而行之。
〈按：此西夏受曆之始。
十一月，請於麟州置榷場。真宗以延州已置，不許。
大中祥符元年春正月，德明賜「守正功臣」號。〉
益食邑千戶，實封四百戶。時天書降於承天門，故有是賜。守正，乃賜中書、樞密號也。出兵侵甘州回鶻。
回鶻有甘州、沙州、西州、新復州數種，而甘州地逼西夏，其可汗夜落紇嘗與沙州可汗祿勝數出兵為保吉難。保吉死，德明思報怨，遣將張浦率騎數千，抄掠其境，夜落紇出兵拒之，浦不能勝。
三月，復遣萬子等族襲甘州，大敗。
張浦兵還，德明遣萬子等四軍主悉其族兵取六穀，進圖甘州。萬子軍主至西涼，見六穀兵盛，不敢攻，徑趨甘州，襲回鶻。回鶻偵知設伏，示弱不與鬥，俟其過，奮擊之，剿殺殆盡。軍主挺身走免，其被擒者，因鶻驅坐於野，悉以所獲資糧示之，曰：「爾輩狐鼠，規求小利，我則不然！」盡焚訖，乃殺之。
夏四月，請市青鹽。
鹽乃中國利藪，鹽州五原縣烏、白池所出青、白二鹽味勝解池。邊人商販者多，西戎久擅其利。自保吉騷動，禁止入塞。德明初附時，力請放行，不得。是時見朝廷恩禮日隆，致書於鄜延部署張崇貴請之，崇貴以聞，真宗以德明所納誓表付崇貴諭之，蓋向未載放鹽事也。
五月，夏州屬戶擾涇原。
涇原向少藩籬，保吉時，鈐轄秦翰規摩要害，嘗以三十萬工鑿巨塹，數年而成，保吉遂不能入寇。時夏州屬戶以德明納款，輒越塹侵掠涇原，德明不禁。真宗遣翰巡視邊部，夏人聞翰至，懼而退。
六月，綏、銀、夏三州旱。
綏、銀以大理、無定兩河為灌溉，近甘、涼間則又有居延、鮮卑沙河諸水襟帶回環，故歲無旱澇之虞。是時，天時亢旱，黃河淤淺，諸水源涸，居民惶亂，邊臣以聞，真宗詔榷場勿禁西人市糧，以賑其乏。
秋七月，太白犯輿鬼。入積屍。
八月，自將侵甘州，不克。
甘州兵乘勝追逐，德明不能拒，越黃沙走免。可汗夜落紇上言，乞朝廷署孔目官一員至本道，以撫納羌眾，真宗慰諭之。
九月，靈、夏饑，表求粟百萬，未得而罷。
西北少五穀。軍興，糧饋多用大麥、蓽豆、青麻子之類。其民春食豉子蔓、咸蓬子；夏食蓯蓉苗、小蕪荑；秋食席雞子、地黃葉、登廂草；冬則畜沙蔥、野韭、櫃霜、灰子、白蒿、咸松子以為歲計。時綏、銀久旱，靈、夏禾麥不登，民大饑。德明遣使奉表求粟百萬斛。廷議不知所出，或言德明方納款而敢渝誓，請降詔責之。宰相王旦曰：「第語德明：爾土實饉，朝廷撫馭荒遠，固當賑救，然極塞芻粟，屯戍多，不可輟易。已敕三司具粟百萬於京師，可遣眾來取。」德明得詔，慚且拜曰：「朝廷有人，臣不合如此。」遂止。
〈按：救患分災，禮也。春秋之世，歲饑告糴，何國蔑有？求粟百萬則異矣，未得而罷則尤異矣。〉
冬十月，遣使入獻，賜兼中書令。
德明聞中國封泰山，遣使入獻。真宗令西京左藏庫使閻承翰為加恩官告使，賜德明兼中書令，益食邑一千戶，實封四百戶。承翰因德明於綏、夏各建館舍恭伺王人，使還，亦請於浦洛河置館以待夏使，詔以荒敻勞役，不許。
大中祥符二年春三月，德明移牒鄜延，請罷慶州浚濠。
德明遣人輒由間道齎違禁物竊市於邊，環慶都鈐轄曹瑋發兵浚慶州濠塹遏之，德明牒鄜延鈐轄李繼昌言其事，中朝方務招納，遂罷之。
夏四月，遣兵攻甘州，敗還。
夏俗以不報仇為恥。德明與回鶻世仇，憤其兵數敗，遣張浦將精騎二萬攻甘州。可汗夜落紇拒守經旬，伺間遣將翟苻守榮夜出兵襲之，浦大敗還。夜落紇令左溫宰相、何居錄越自秦州獻捷，表陳兵敗德明，其立功首領請加恩賞。真宗詔給司戈、司階、郎將告敕十道，使得承制補署。
六月，諜者盧蒐入環慶，被獲。邏卒捕得之，法當死，真宗詔械送夏州，令德明自處之。
冬十一月，使請市弩。
德明進奉使白守貴請市弓弩，朝議以舊制弓矢兵器不入外夷，不許。
十二月，復出兵侵甘州，恆星晝見，懼而還。
德明精天文，通兵法。夏俗出兵先卜，其法有四：一炙勃焦，以艾灼羊髀骨；一擗算，擗竹於地以求數，若揲蓍然；一咒羊，夜以羊焚香祝羊，又焚穀火布靜處，晨屠羊，視其腸胃通則兵無阻，心有血則不利；一聽弓，以矢擊弓弦，審其聲，知敵至之期與兵交之勝負，及六畜之災祥、五穀之凶稔。是時，德明自出兵攻回鶻，恆星晝見經天，卜之不吉，大懼還。
〈按：德明甘州之役四書矣，茲書「復」，甚之也。然能因星變而懼，則猶有畏天意焉。契丹使來告哀。承天皇太后喪也。〉
大中祥符三年春三月，德明母野利氏卒。
野利氏，德明生母。既卒，鄜延路以聞，宰臣曰：「德明頃年以告母喪，朝廷錫以命典。蕃戎之俗，諸母眾多，必俟其有請，別加商議。」既而德明不告哀，中國亦置之。
〈按：書「卒」不書「告哀」，著夷俗也。夷俗諸母眾多，使不勝告。然以生母並略之，亦成其為夷而已矣。〉
夏六月，攻河州諸羌，破之。出大理河，築蒼耳平柵。
德明境內荒歉，與鄰近族帳爭博糶量斛以平物價。又點集所部廣作炮樓，西攻河州宗哥諸族，破之，盡掠其貨財。出大理河，至蒼耳平築柵戍兵，與永平界蕃族日相劫殺。
遂寇延州。
德明遺鄜延都鈐轄張崇貴書，稱遣牙校貢馬，並言延州熟戶明愛侵其綏州地。崇貴疑其詐，潛遣兵戍境上。德明果以兵三千入寇，兵未發，先遣所部緣邊貿易，潛覘虛實。俄而眾突至，戍兵出不意逆擊，大敗還。
〈按：此德明擾邊之始。前書「侵麟府」，伐其謀也；茲書「寇延州」，實其事也。〉
秋七月，蕃族萬子太保掠西蕃貢使於天都山。
吐蕃部署綽克宗向屬西涼府，咸平中為趙保吉所破，徙居龕谷。至是，聞夏州歸順，以馬三百匹入貢，過天都山，德明屬下萬子太保見而奪之，得至京師僅二十餘匹。
〈按：上書德明，茲書蕃屬，上尤下效，勢固然也。〉
九月，契丹封德明夏國王，遂建宮闕於鏊子山。
契丹主隆緒以德明朝貢時至，遣使持冊封為夏國王。德明益自大，役民夫數萬於鏊子山，大起宮室，綿亙二十餘里，頗極壯麗。山在陝西延州境西北，德明駐軍於此，蓋欲窺中國也。
〈按：《春秋》遂者，繼事之辭。德明因朝廷姑息，桀驁漸形，然未敢顯逞也。迨契丹予以國號，加以王封，遂敢建宮闕，窺邊境，大起僭端。德明之跋扈固可誅，而契丹教猱之罪其又奚辭？比書以交惡之。〉
冬十二月，奉表自陳。
德明表訴明愛侵耕綏州界，乞遣使按視。真宗詔張崇貴詳度。令明愛等還居內地，然實未侵其界也。
大中祥符四年春二月，德明遣使入貢。
德明貢使所過，州軍官吏犒設頗簡。真宗以遠人慕義，接不以禮，恐生慢心，特詔戒之。
夏四月，賀祀汾陰，進中書令。
德明聞中國祀汾陰，貢馬稱賀。禮畢，賜德明衣帶、鞍馬、器幣，賓佐將士錦帛、茶荈。時貢馬子弟或與京城民爭毆，折其齒，開封府言當杖脊，真宗詔付鄜延路，令移文德明，就彼裁處。尋遣勾當皇城使韓守殷、作坊使張佶為官告使，進德明中書令。
秋八月，掠回鶻貢奉使，西蕃宗哥族發兵援之。
甘州數與夏州戰，夜落紇所遣貢使過境，德明遣人抄奪，吐蕃宗哥族感中國恩化，發兵護送，方得至京師。
九月，攻涼州樣丹族，不克。
樣丹，西涼大族，自作文法，素不屬夏州。德明遣軍校蘇守信領蕃騎襲擊六穀，大首領廝鐸督會諸族禦之，大敗守信兵。守信，西涼人也。
大中祥符五年春正月，德明入貢。
夏州貢使在道市物，頗擾民。真宗詔所在有司嚴示約束。
三月，誘延州蕃落不得，遂以侵黑林平地入奏。
鄜延鈐轄張崇貴卒，德明益逾軼，常令所部釀酒招內屬蕃戶飲之，誘其叛附，飲者多不如約。延州黑林平地，向與夏境鄰，德明誣為熟戶侵佔。真宗令陝西轉運使薛奎按驗，奎閱郡籍，得德明嘗假道黑林平文移，錄示之，德明乃伏。
獻馬契丹。
契丹畜牧之法，西夏與室韋例進馬三百匹。是時，德明以良馬二百匹、凡馬百匹獻，契丹主優賜之。
夏四月，表乞綏州土田、人戶。
德明上表請以綏州土田、人戶割隸本道，邊臣爭之，不許。德明復使詣闕上訴，真宗詔陝西轉運使取德明元進誓書，與邊臣詳定報之。
冬十一月，中國禁使臣造軍器。
德明供奉使至京，輒仿中國制潛造軍器攜歸，真宗下詔禁之。
十二月，加太保。聖祖降於延恩殿覃恩。
大中祥符六年春二月，德明如鏊子山。
德明雖臣宋與契丹，而僭擬日甚。是時，由夏州如鏊子山，大輦方輿、鹵簿儀衛，一如中國帝制。
〈按：此德明僭帝制之始。〉
夏五月，党項曷黨等部來投，不納。
東山党項諸部皆順契丹，因困征發，悉遁黃河北依模赧山以居。惟曷黨、烏迷兩部尚居故地，遣使約歸夏州，德明不敢納。
秋七月，以兵從契丹攻党項。
契丹主聞曷黨等西歸，遣使撫諭不聽，賜詔德明曰：「党項叛我，今欲西伐，爾當東擊，毋失犄角之勢。」德明出兵境上應之。
八月，契丹使賜車馬。
契丹主以夏兵助討党項，遣引進使李延宏賜德明及義成公主車馬。
九月，旺家族首領都子走還環州。隨之走者又三族。
大中祥符七年春二月，德明遣使入朝，加「宣德功臣」號。
「宣德」，賜皇子、皇親號也。德明聞車駕謁太清宮，遣使詣行闕朝賀，獻方物，特加賜號，寵異之。
秋七月，張浦卒。
浦，銀州人，事保吉、德明兩世，忠誠練達，知無不言。及卒，德明臨其喪，哭之慟，贈「銀州觀察使」。元昊僭號，追封「銀川伯」。
〈按：書夏臣卒始此。〉
冬十一月，遣使入貢。
德明進奉使每挾帶私物，規免市征，鄜延路鈐轄張繼能奏請條約。真宗以戎人遠來，獲利無幾，命第如舊制。
