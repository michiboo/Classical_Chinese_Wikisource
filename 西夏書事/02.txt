
後唐莊宗同光二年夏四月，定難軍節度使李仁福晉朔方王。
仁福聞莊宗滅梁，自以向拒晉師，中懷恐懼，首遣宥州刺史李仁裕奉表入賀。莊宗詔晉仁福爵。仁裕，仁福從兄也。
〈按：前書仁福不具官，茲特具官者，殆以後唐繼統嘉其反正乎？非也。蓋朱梁為唐室賊臣，從之者皆賊爾。書法自不容稍假。若後唐與晉、漢、周，史臣稱為亂世，例可從寬。昔朱子作《綱目》，於周室未亡，天子在上，則以王法正諸侯之稱。迨周室既亡，上無天子，則諸侯悉任其所稱。劉氏謂此《綱目》隨時變通，不得己之意也。故自同光訖顯德，李氏非大悖逆，不去官。〉
後唐明宗天成元年，綏、銀軍亂，剽州城。
夏俗喜復仇，然有凶喪者不伐，己負甲葉為記。仇解，用雞、豬、犬血和酒，貯髑髏中飲之。祝曰：「若復報仇，穀麥不收，男女禿癩，六畜死，蛇入帳。」其力微不能復者，則集鄰族婦女，烹牛羊，具酒食，介而趨仇家，縱火焚其廬舍。俗謂敵女兵不祥，輒避去，訴於官。故事：州刺史之下有和斷官，擇氣直舌辨者為之，以理其曲直。殺人者，納命價錢百二十千。綏、銀為夏州巡屬，兩州兵以細故相仇殺，主者究詰之，遂哄而起，縱掠二州城市。銀州防禦使李仁顏與綏州刺史李彝敏討定之。仁顏，仁福族弟。彝敏，仁福族子也。
天成二年秋九月，定難軍節度使李仁福賜功臣號。與鳳翔節度李從嚴、朔方節度韓洙並加食邑。
〈附：薛氏《舊史·唐紀》：天成三年秋七月，貶刑部侍郎馬縞為綏州司馬，曹州刺史成景宏為綏州司戶參軍，續流宥州。考河西自李氏世襲，綏、宥諸州不歸十道，故終五代諸姓不復銓除。明宗此舉，或欲示其威權。而李氏從違，《新》、《舊》兩史並不載。〉
天成四年冬十月，夏州進白鷹。樞密使安重誨拒不受，明宗密遣人諭使者納之宮中。
長興四年春二月，定難軍節度使李仁福卒。子彝超嗣。仁福追號虢王。
三月，徙為延州留後，彝超不受代。
先是，夏州党項寇延州，守臣擊敗之，追至賀蘭山而還。於是邊將多言仁福潛通契丹。朝廷恐其並吞河朔，南侵關中。會仁福卒，三軍立左都押牙、四州防遏使彝超為留後。矯為仁福奏云：「臣疾日甚，已委子彝超權知軍事，乞降真命。」明宗怒，命彝超移鎮延州。以延州節度安從進為夏州留後。又命邠州節度藥彥稠、宮苑使安從益帥師送從進赴鎮。仍降詔諭之云：「近據西北藩鎮奏，定難軍節度使李仁福薨。朕以仁福自分戎閫，遠鎮塞垣，威惠俱行，忠孝兼著。當本朝播遷之後，及先皇興夏之初，爰及渺躬，益全大節，統領有術，遠邇咸安。委仗方深，凋殞何速！突觀所奏，深愴予懷。不朽之功，既存於社稷；有後之慶，宜及於子孫。但以彼藩地處窮邊，每資經略，厥子年才弱冠，未曆艱難，或虧駕馭之方，定啟奸邪之便。其李彝超已除延州節度觀察留後，便勒赴任。但銀、夏、綏、宥等州，最居邊遠，多染夷狄之風，少識朝廷之命，既乍當於移易，宜普示以渥恩。其夏、銀、綏、宥等州管內，罪無輕重，常赦所不原者，並公私債負、殘欠稅物，一切並赦；自刺史、指揮使、押牙以下，皆勒依舊，各與改轉官資。朕自總萬機，惟宏一德，內安華夏，外撫戎夷。先既懷之以恩，後必示之以信。且如李從嚴之守岐、隴，疆土極寬；高允韜之鎮鄜、延，甲兵亦眾。咸能識時知變，舉族歸朝。從嚴則見鎮大梁，允韜則尋除鉅鹿，次及昆仲並建節旄，下至將僚悉分符竹。又若王都之貪上谷，李賓之吝朔方，或則結構契丹，偷延旦夕；或則依憑党項，竊據山河。不稟除移，惟謀旅拒。才興討伐，已見覆亡。何必廣引古今，方明利害；隻陳近事，聊諭將來。彼或要覆族之殃，則王都、李賓足為鑒戒；彼或要全身之福，則允韜、從嚴可作規繩。朕設兩途，爾宜自擇。或慮將校之內，親要之間，幸彼幼衝，恣其熒惑，遂成騷動，致累生靈。今特差邠州節度藥彥稠部領馬步兵士五萬人，送安從進赴任。從命者秋毫無犯，違命者全族必誅。先令後行，有犯無赦」雲。已，彝超上言：「臣奉詔授延州留後，已迎受恩命。緣三軍百姓擁隔，未遂赴鎮。」明宗復遣閤門使蘇繼顏齎詔促之。彝超不納。
〈按：李氏自知留後三世矣，茲軍中已立彝超，不書官，未王命也。特書「徙」何？李氏世居夏州，明宗特詔移之，於此可以覘乾綱，於此可以觀臣節。〉
夏四月，發兵守青嶺門。
五月，襲蘆關，不克。
彝超聞從進軍至，遣兄阿羅王守青嶺門，集境內党項諸胡以自救。藥彥稠等進屯蘆關，彝超遣党項抄掠糧運及攻具，官軍自蘆關分兵，退保金明。一夕，夏州城上舉火，比明，雜虜數千騎突至。從進遣先鋒使宋溫擊之，虜騎敗走。
秋七月，官軍攻夏州，拒卻之。
從進乘勝進攻夏州。州城為赫連勃勃所築，堅如鐵石。官軍穴地道至城下，鏟鑿不能入。彝超兄弟登城，謂從進曰：「夏州貧瘠，非有珍寶蓄積可充朝廷貢賦，但以祖、父世守此土，不欲失之。蕞爾孤城，勝之不武，何足煩國家勞費如此！幸為表聞，若許其自新，或使之徵伐，願為眾先。」時四面党項萬餘騎，抄掠糧運，官軍無所芻牧。山路險陝，關中民輸斗粟束槁，費錢數緡，困敝不能供。明宗遂命班師，從進等還，軍伍不整。彝超令部下逐之，官軍遺戈棄甲，失亡甚夥。其後，有知夏州陰事者云：「仁福畏朝廷除移，揚言結契丹為援，契丹實不與之通也，致朝廷誤興是役，無功而還。」自是李氏益輕朝廷。
〈按：此李氏顯據夏州之始。〉
冬十月，遣使請罪，仍授定難軍節度使。
彝超上表請罪，求昭雪。明宗授定難軍節度、檢校司空、加檢校司徒。彝超修貢如初。後唐廢帝清泰二年春二月，定難軍節度使李彝超卒。弟彝殷代。
彝超奏己疾病，以弟行軍司馬彝殷權知留後。彝殷遂代為節度。
晉高祖天福二年春正月，定難軍節度使李彝殷加檢校太尉、同平章事。
晉祖以皇基初造，詔彝殷與湖南節度楚王馬希範、鳳翔節度西平王李從嚴並加官及封邑，示普恩也。晉出帝天福八年春三月，定難軍節度使李彝殷加檢校太師。
時以楚王馬希範守尚書令、兼中書令，彝殷亦加官。
〈按：李氏自後唐入晉，非有大功可紀，而晉爵拜官，書不勝書。前賢謂亂世之爵賞不足以服人，適足以驕人，其以此夫。〉
秋七月，綏州刺史李彝敏作亂，奔延州。
彝敏結夏州衙內指揮拓跋崇斌襲州城，事泄。彝殷擒斬崇斌，出兵襲擊。彝敏敗，與弟彝俊等五人棄州挈骨肉二百七十口奔延州，當州押送赴闕，稱與兄彝殷偶起猜嫌，互相攻擊故也。
八月，彝殷表李仁裕知綏州。
仁裕在宥州多戰功，西羌服其威猛。彝殷以綏州新亂，奏使權知州事。出帝從之。
九月，李彝敏伏誅。
彝殷表奏彝敏作亂狀。出帝諭：「彝敏潛結凶黨，顯恣逆謀，骨肉之間，尚興屠害，照臨之內，難以含容。」命執送夏州，令彝殷斬之。
〈按：彝敏執送夏州，彝殷奉王命斬之，用以警蕃部之不靖者。揭書「伏誅」，則賊臣之罪正，而天討之嚴著矣。〉
天運元年春正月，定難軍節度使李彝殷起兵助攻契丹。
契丹自後魏始見中國，至唐而盛。其地北接室韋，東鄰高麗，西界夷國，南至營州。種分八部，部有大人，常推一大人為王，建旗鼓統之，三年則以次相代。唐末有阿保機者，滅七部一之，僭稱帝號。阿保機死，子德光嗣。後唐清泰二年，晉高祖起兵河東，遣使求助，約事捷之日，割盧龍一道及雁門關以北諸州為謝。德光親將兵五萬會之，遂滅唐社。終高祖世，奉事不衰。出帝立，從天平節度景延廣議，稱孫不稱臣。契丹遣使責讓，延廣以言觸之，契丹主怒。會平盧節度楊光遠叛，引契丹兵由馬家口入寇。彝殷合蕃、漢兵四萬自麟州渡河侵契丹西境，以牽制之。
〈按：《綱目》書定難軍節度使李彝殷侵契丹以救晉。夫「救」，善詞，亦急詞也。當契丹入寇大河以南，諸鎮袖手，獨彝殷侵入其境以撓兵勢，故書以善之乎？然考晉自延廣挑釁，北虜南牧，一敗於鴉鳴谷，再敗於戚城，三敗於馬家口。即無彝殷之眾，晉力尚足相當。迨開運二年，滹沱師潰，將帥北降，此時望救孔殷，不聞夏州一卒渡河。何耶？茲不書「救」而書「助」，以見彝殷此舉無關於晉之緩急，然仍不沒其善也。〉
西羌㖡母族亂，綏州刺史李仁裕擊之，敗死。
羌性強悍，帳族有生熟戶：連接漢界，入州城者謂之熟戶；居深山僻遠，橫過寇掠者謂之生戶。其人多有世仇，不相往來。遇戰鬥，則傳箭相率，其從如流，俗尚然也。㖡母乃西羌熟戶。仁裕在州頗事威福，蕃性不便。㖡母舉族謀亂走南山，仁裕率所部追擊，戰敗，為所殺。
夏四月，授彝殷契丹西南面招討使。出帝以彝殷協助有功，故有是命。漢隱帝乾祐元年春二月，定難軍節度使李彝殷兼侍中。隱帝以登極恩命，彝殷與湖南節度楚王馬希廣並進秩。
三月，請討西羌。
彝殷上表賀，請討叛羌㖡母族，為李仁裕報仇。率眾屯境上。慶州請益兵為備。隱帝以司天言今歲不利先舉兵，逾止之。
夏六月，河中李守貞遣使夏州，乞援。
護國節度李守貞久蓄異謀。是時漢室方新，嗣君才立，自謂舉無遺策，發兵扼潼關，稱秦王。遣人齎蠟書、重幣至夏州求援。
秋八月，彝殷出兵次延州。
彝殷聞鳳翔王景崇、永興趙思綰與守貞連衡，陝州節度白文珂攻之不克，乃亦出兵逼延州，為守貞聲援。已，隱帝遣樞密使郭威赴河中節制諸軍，掘長塹、築連城困之，彝超遂抽師回。
〈按：《綱目》書漢護國節度使李守貞反。「反」者，逆詞也。出師以援逆，是亦反而已。然書「次於延州」，「次」者，緩詞。何氏休曰：從義兵緩而後者功薄，從不義兵緩而後者惡淺。是則彝殷之罪，可從末減，故不書「反」而書「次」，以原之。〉
冬十一月，上表自陳。
延州節度高允權素與彝殷不協，夏州兵雖退，允權以聞。彝殷上章自訴，紛然互訐，隱帝賜詔和解之。
乾祐二年春二月，以靜州隸定難軍，李彝殷上表謝。
彝殷見中原多故，有輕傲之志。藩鎮有叛者輒以兵陰助之，邀其重賂。朝廷知其事，亦以恩澤羈縻之。
　史臣曰：「拓跋據銀、夏，是時漸以桀驁，遂成宋朝繼遷之亂。
按此定難軍屬有五州之始。
秋九月，賜兼中書令。
隱帝因河中平，命彝殷與兩浙節度吳越國王錢宏俶、湖南節度楚王馬希廣並加官。周太祖廣順元年春正月，定難軍節度使李彝殷復封隴西郡王。
隴西本仁福舊封。是時周祖新立，復封荊南節度高保融為渤海郡王，彝殷亦復舊爵，然彝殷未嘗表賀也。
夏五月，遣使附於北漢。
周祖殺湘陰公劉贇，夷夏胥怨，贇父鈞起兵太原，稱北漢。彝殷遣使奉表附之。
〈按：夏州當五代之時，自開平訖顯德終始五十三年，暮楚朝秦，充然無復廉恥。然其表附北漢，則有可取焉。蓋郭威篡奪漢祚，弒湘陰公，四方藩鎮靡然從之。於時北顧太原，危如一線，彝殷獨以邊方慕義，力扶孱弱，是真不以成敗利鈍之見存於中者也。〉
廣順二年冬十二月，北漢麟州刺史楊崇訓求援於夏州，不應。
初，麟州土豪楊信自為刺史，受命於周。信卒，子崇訓嗣。同彝殷以州降北漢。至是，為郡羌所圍，乃求救於夏州。彝殷不赴。
顯德元年春正月，定難軍節度使、檢校太尉、加太師、侍中、兼中書令、同平章事李彝殷晉西平王。
周祖以疾祀圜丘，改元，大赦，內外職官並加恩。於是荊南高保融封南平王，彝殷亦封西平王。
〈按：五代之際，篡亂相仍，豪傑蜂起，稱帝、稱王不可枚舉。後世史臣，摭其遺事，特於紀、傳、表、誌外立為世家，蓋尊之也。李氏坐擁河西，自思恭至彝殷已傳六世。使其先妄自稱尊，誰得禁之。乃於朱梁始膺王號，後唐繼進朔方，迨周顯德改元爵晉西平，遂得與吳越、荊南並列。夫律以《春秋》之義，李氏固未得為純臣。然與五代諸世家較，不特遙遙華胄足以推重當時，即其服事中朝，保輯境內，歸往之謂王，當之庸有愧乎！故具官書封，以見有土、有爵、有世係，若列入世家，可謂名稱其實矣。〉
秋七月，加守太保。
世宗新即位，覃慶諸侯，彝殷於是月辛巳，與南平王高保融並進秩。
周世宗顯德二年春正月，定難軍節度使李彝殷以兵塞府州路，既而罷之。
夏州為緣邊大鎮，李氏世秉節旄，素自貴重。元年五月，府州防禦使折德扆入朝。世宗置永安軍於府州，即以德扆為節度。折氏晚出，彝殷惡其職與己埒，以兵塞路，不許通詔使。世宗謀於宰相，對曰：「夏州邊鎮，朝廷每加優恤；府州偏小，得失不係輕重。且宜撫諭彝殷，庶全大體。」世宗曰：「德扆數年來，盡力以拒劉氏，奈何一旦棄之！且夏州惟產羊、馬，百貨悉仰中國，我若絕之，何能為！」乃遣供奉官齊藏珍齎詔責之。彝殷惶恐，撤兵謝罪。
〈按：昔劉平謂：五代之末，中國多事，惟制西戎為得之。中國未嘗遣一騎一卒遠屯塞上，但任土豪為眾所伏者，封以州邑，征賦所入，足以贍兵養士，由是邊鄙安寧，表獻不絕。今觀彝殷兵塞府州，世宗以一詔撤之，於茲言益信。〉
顯德四年冬十一月，李彝殷叛北漢，誘楊崇訓歸周。
彝殷計誘崇訓歸周。與永安節度折德扆上言：「河東麟州刺史楊崇訓，屢被蕃部攻圍，乞歸。」世宗詔曰：「據夏州節度使李彝殷奏，崇訓等拒命吾朝，被蕃部侵迫欲歸，備睹變通之意，特用宏納之仁，宜分析名銜申奏，加恩酬賞。」遂授崇訓本州防禦使、檢校太傅。
〈按：彝殷既事北漢，又復臣周，已屬守義不固，而又計致崇訓，乃情之無可原者，書「叛」、書「誘」，深罪之也。〉
秋七月，加太保。益食邑六百戶，實封三百戶。
周恭帝顯德六年秋七月，定難軍節度使李彝殷加太傅。
　史臣曰：拓跋氏考諸前史可見也。自赤辭納款於貞觀，守寂立功於天寶；中和初，思恭以宥州舉義，秉節夏、綏。厥後子孫曆鎮五代，地逾千里，爵進西平，供賦不入公朝，巡屬惟其除授。蓋夏雖未稱國，而自王其土久矣！
　論曰：事有必至，理有固然。自古未有為國守土，為民惜命，而其後不昌者。試觀唐季，鴉軍赴難，肇啟後唐。負璽從行，遂開前蜀。射潮保境，吳越曆有百年。伏甲誅殘，南漢祚傳五主。積功食報，自古為昭。拓跋自思恭舉義，思諫討李茂貞，思孝破王行瑜，有徵必至，無役不從。當是時，中原鼎沸，闡帝圖者，八姓十三君；郡邑瓜分，秉節旄者，九州數十主。閭閻多誅求之困，行間切鋒刃之憂。獨銀、夏、綏、宥、靜五州，兵不事戰征，民不睹金革，休養生息，幾及百年。西夏之昌，早基於此。而歐陽《五代史》，列南平高氏於《世家》，置西平賜姓於《雜傳》，例不盡符。故余書西夏事自中和訖顯德，曆書其顛末，以補《新史》之闕雲。
