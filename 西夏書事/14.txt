
康定元年、夏天授禮法延祚三年夏四月，西蕃磨氈角謀攻涼州。
磨氈角與父唃廝羅猜阻，雖各治一城，別立文法，然終不能統攝諸蕃。寶元中，中朝欲兼撫之，命為順州團練使，磨氈角感恩上表，言有兵二萬，願取西涼，請遣使護，仁宗詔嘉之。
五月，取塞門寨，執寨主高延德，遂破安遠諸寨。
塞門，諸部舊址，在盧子關南，距金明二百里，向屬夏州。淳化中，金明守將李繼周開治塞門、鴉兒兩路，建寨其地。然與延州相距，路無人煙，一水屈曲，涉渡五十七處，勢殊孤絕。元昊於二月中，自延州退兵金明，遣首領約遇、沒兀等部蕃騎七百餘，在塞門旁近駐泊，己率大眾攻之。寨中兵才千人，堅守五月，屢告急於鄜延總管趙振；振遣百餘人來援。元昊盡殲之。聲言中國已棄此寨，力破之。殺兵馬監押王繼元，執寨主內殿承制高延德，悉取其糧草器甲。
乘勝圍安遠，天風雨，路泥淖，蓬蒿深沒人膝。元昊慮延州援師至，伏兵渾州川以邀歸路。安遠失援，亦破。於是，分兵旁取栲栳、黑水等寨，五龍川一帶邊戶，焚掠殆盡。歐陽修曰：「元昊假借名號以威其眾，先擊寨堡之易取者一二。然後訓養精銳，為長久之謀。故其來也，雖勝而不前，不敗而自退，所以誘吾兵而勞之也。或聲言擊吾東而擊西，或聲言擊吾西而擊東，乍出乍入，所以使我兵分備多而不得減息也。吾欲速戰，彼則持重以養銳；坐以待戰，彼則斂避而不來。直待中國已困，民力已疲，又或中有水旱之災，調斂不勝，盜賊四起，彼乃奮其全力，盡銳深入。觀其始告稱帝，迄上嫚書，逾年不出，一出則鋒不可當，執劫蕃官，擒獲將帥，多禮不殺，此其陰謀所蓄，豈伊朝夕之故哉！」
華州生張元、吳昊來投，官之。
華州生曰張、曰吳者，負氣倜儻，有縱橫才，累舉不第，薄遊塞上，覘覽山川風俗，慨然有誌經略，恥於自售，放意詩酒，出語驚人，而邊帥皆莫之知，悵無所適。聞元昊屢窺中國，遂西走。過項羽廟，沽飲極酣，酬酒像前，悲歌「秦皇草昧，劉、項起吞並」之詞，大慟而行。既入國，二人自念不出奇無以動聽，各更其名，相與詣酒肆，劇飲終日，引筆書壁曰「張元、吳昊飲此」。邏者執之，元昊責以入國問諱之義，二人大言曰：「姓尚未理會，乃理會名耶？」時元昊尚未更名曩霄，所上表奏，仍用中國賜姓也。聞言竦然，異而釋之，日尊寵用事，後入寇方略多二人導之雲。
〈按：昔魏公叔痤薦衛鞅於惠王曰：「不用，即殺之。」王以為悖而不聽。後鞅入秦，遂強秦而弱魏。蓋懷才之士，不為我用，即為敵資。況負氣倜儻，縱橫不羈，如二人者乎！顧是時韓、範主兵需才孔亟，凡智能之士，無不位置攸宜，器使各當，而獨於二人失之，豈非天哉！〉
夏州民韓福內附。
福初名懷亮，見元昊僭侈日盛，自夏州內奔，請改名自效。仁宗詔隸神衛軍，後從任福破白豹城有功，補承局，尋遷三班借職。
〈按：張、吳以中國士人甘投夏國，律以《春秋》去夏就夷之義，罪豈能辭？福乃羌屬小民，獨能潔身慕義，亦可嘉矣，此書於冊，使後世之士有如張，吳者，聞福之風，或愧而止歟！〉
六月，歲星犯井鉞。
秋七月，又犯東井。在井十三度。分兵攻金明。
元昊久駐金明，朝廷使鄜延鈐轄張亢、都監王達率兵擊之，始退。延州兵馬都監周美，請於安撫副使范仲淹曰：「夏人新得志，勢必復來。金明當邊衝，若不亟完，將遂失之。」仲淹因屬美城焉。數日，元昊使兵攻之，陣於延州城北三十里，與美力戰，抵暮不解。美徙軍山北，多設疑兵，將士望見以為救至，引還。既而復出艾蒿山，至郭北平與美兵夜鬥。美令部卒持炬從間道上山，四面大噪，眾懼而走，失牛、羊、橐駝、鎧甲數千計。
〈附：《遼史·杜防傳》：重熙九年，夏人侵宋，宋遣郭禎來告，請與夏和。上命防使夏解之，如約罷兵，各歸侵地。考《興宗紀》，九年秋七月癸酉，宋遣郭禎以伐夏來報，遣樞密使杜防報聘，不言如夏解和，《傳》疑誤。〉
九月，攻三川寨，圍鎮戎軍，大驚。
涇原素稱衝要，自鎮戎至渭州，沿涇河大川直抵邠、涇，略無險阻，雖有城池，盡據平地，與夏國路徑交雜。元昊率兵徑攻三川寨，殺西路都巡檢使楊保吉，敗都監劉繼宗、李緯等兵。進攻定川堡，守將三班借職郭綸固守，不能下。掠劉璠堡，降指揮王遇、都虞候劉用。連破乾河、乾溝、趙福三堡，圍鎮戎。涇州駐泊都監王珪，以三千騎由瓦亭來援，遇於獅子堡，揮兵圍之數重，珪奮力鬥，破圍出。會日暮，珪語其下曰：「兵法以寡擊眾，利在暮。」復入陣索戰，有驍將持皂旗出槍直珪胸，傷其右臂。珪以左手杵腦碎之。又一將以槍進，復斃之。夏兵大驚，將引還，會珪以馬中流矢退。元昊留軍大掠三日，聞涇原鈐轄郭誌高率大兵趨三川，乃還。
環慶官軍入白豹城，師還復之。
元昊之圍鎮戎也，安撫副使韓琦使環慶副總管任福率兵七千，聲言巡邊，自慶州東路華池、鳳川鎮，趨七十里至柔遠寨，大犒蕃部，即席部分諸將夜抵白豹城平明克之，破蕩骨咩等四十一族，擒團練使一人、蕃官四人，蕃部走匿土埪中，福焚殺之。又燒積聚倉場、酒務及太尉衙。元昊恐延、慶合兵，興州有失，急回師援，官軍已退。令騎躡其後，神木北路都巡檢範恪，引兵伏崖險，俟半渡邀擊，元昊與戰不勝乃還。城中焚毀一空，令蕃眾修葺居之，益兵為守，於是白豹復固。周禮曰：「元昊兵寇三川，官軍不能禦，琦使任福夜攻白豹，破其族屬，焚其積聚。此所謂攻其所必救，形格勢禁之道也。」設鐵冶務於夏州。
冬十月，官軍分道來攻，拒卻之。
夏眾甲冑皆冷鍛而成，堅滑光瑩，非勁弩可入。蓋夏州多鐵，州東設鐵冶務，去河東麟、府界黃河西約八十里。先是部署葛懷敏出保安軍北木場谷，由嵬年嶺襲破夏兵數千人，逐之，直逼夏州而還。於是，知延州范仲淹謀取鐵冶務，以圖夏州。復遣懷敏與麟府都監朱觀，率兵分六道掩襲。觀等入界，破一十餘寨、族帳二十餘處，抵洪州。夏人結寨捍拒，陰令橫山蕃部盡據險要，出邀官軍後，懷敏等戰不勝，再宿而退。田況曰：「夏界諸處設備甚嚴，官兵入界，謂之『打虜』，所獲無幾，陷沒極多。如郝仁禹打瓦娥族，亡三百四人，無所獲；任政打鬧訛堡，亡百九十三人，秦鳳部署司打隴波族，亡九十六人，各獲首一級；其餘大亡小獲，無足言者。至於劉謙，高繼嵩等破龐、青諸族，朱觀等入洪州牽制，皆為有功者也。然無不殺戮老弱，以增首級。此皆吾民，既淪於異域，而又無辜被戕，反使遺民稱冤西界，以求復仇。籲，可愧也已！」
進兵爭青澗城，敗於歸娘谷。
夏國盧子平扼金明要路，元昊留兵戍守，范仲淹遣侍禁黃世寧攻破之，然地遠不能守，延州東路鮮藩籬。鄜州判官種世衡言：「延安東北二百里有故寬州，請因其廢壘興之，以當敵衝，右可固延安之境，左可致河東之粟，北可圖銀、夏之舊。」仲淹為請於朝，令世衡董其役，城成，賜名「青澗」，以世衡知城事，元昊攻之不能克，退駐歸娘谷。仲淹遣閤門祗候張繼勳，更番襲擊，夏兵屢敗，相戒曰：「無以延州為意，今小範老子腹中自有數萬甲兵，不比大範老子可欺也！」
十一月，築遮鹿寨，以綏州狗兒廂主守之，已而戰歿。
元昊見延州築青澗城，又聞都監朱吉駐延安寨，防東路；指揮王信、張建侯、黃世寧駐保安軍，扼中路；巡檢劉政駐德靖寨，控西路；指揮張宗武等分屯敷政諸要害，密布兵馬，聲勢日盛。乃於綏州界外修築遮鹿、要冊二寨，使狗兒廂主戍兵禦之。范仲淹遣兵馬監押馬懷德以所部掩襲，廂主督兵出戰，懷德射殺之。於是要冊、海溝、茶山、龍柏、安化等寨皆不守。
侵隴幹城。
初，曹瑋知渭州，於六盤山外隴幹川築隴幹城，以蔽蕭關、鳴沙諸路，厚集土兵守之，曰：「異日秦、渭有警，此必爭之地也。元昊攻鄜延、涇原不得志，謀犯秦、渭，由生羌同家堡入，圍隴幹。提點陝西刑獄劉兼濟，將千餘騎禦於黑松林，夏兵不能進。兼濟，平之弟也。
十二月，慶州官兵入十二盤，咄當、迷子二寨潰。
元昊計數黠，賞罰明，蕃部受約束者無不盡力為用。慶州界北十二盤及咄當、迷子二寨，並戎人保聚處，元昊入邊輒舉烽揚塵作援應勢。慶州將範恪會諸道兵攻之，抵十二盤，蕃眾拒戰甚力，恪中流矢，不顧己，視炮石中有火爨者，恪取號於眾曰：「夏兵矢盡，用灶下甓矣。」士卒聞之，爭奮破十二盤。於是咄當、迷子族戶，皆委寨徙帳而北。
慶曆元年、夏天授禮法延祚四年春正月，涇原官軍襲威福軍，遣蕃官骨披等偽降，不納。
黑山威福軍駐黃河西，涇原都監桑懌率兵襲之，焚族帳，掠馬駝甚眾。元昊遣指揮骨披等四人詐投懌軍，設誓願為中國效力。懌以告安撫使韓琦。琦不可。
〈附：李氏《長編》：正月乙亥，並代部署司言西兵寇麟、府二州，請發鄜延等路兵馬入西界，以牽制其勢。考《宋史·夏國傳》，是時元昊尚未攻麟、府，《長編》不知何據。〉
歸塞門寨主高延德於延州請和，安撫副使范仲淹使以書來。
元昊知骨披等計不行，歸延德詣延州與范仲淹約和。仲淹見未具表奏，且書有僭號，不可以聞。乃自為書，遣監押韓周、張宗永同延德還。致元昊曰：「高延德至，傳大王之言，以休兵息民之意請於中國，甚善。又為前者行人不達而歸，故未遣親信，不為書翰，然詞意昭昭，有足信矣，惟君子為能通天下之志，固當盡誠奉答。曩者景德初，兩河休息，中外上言，以靈、夏數州本為內地，請河朔之兵，合關中之力，以圖收復。我真宗皇帝文德柔遠，而先大王歸向朝廷，心如金石，言西陲者一切不行，待先大王以骨肉之親，命為同姓，封為夏王，旌旗車服，極王公之貴，恩信崇厚，始終不衰。此真宗皇帝之至化，亦先大王忠順之功所致也。自先大王薨背，今皇帝震悼累日，遣使吊賻有加禮，以大王嗣守其國，爵命隆重，一如先大王。大王以青春襲爵，不知真宗有天地之造，違先君之誓書，遂僭位號，累遣人告於朝廷，歸其旌節，中外驚憤，請收行人，戮於都市。皇帝非不能以四海之力支持一方，念先帝歲寒之本意，故夏王忠順之大功，豈一朝之失而驟絕之，乃不殺而還。假有本國諸蕃之長，抗命於大王，而能含容若此乎？省初念終，天子何負於大王？前代故事，諸侯幹紀，即日追奪爵命，購求罪首。朝廷寬大，至於半年，有司屢告，方令下詔，此國家舊章，不獲已而行也。二年以來，疆事紛起，耕者廢耒，織者廢杼，且使戰守之人，日夜競為豺虎吞噬，邊界蕭然，豈獨漢民之勞敝耶？天子遣仲淹經度西事，命之曰「有徵無戰，不殺無辜，王者之師也。」仲淹拜手稽首，敢不夙夜於懷？至邊之日，諸將士多務小功；不為大略。未副天子之意。仲淹與大王雖未嘗高會，向者同事朝廷，於天子則父母也，於大王則兄弟也，豈有孝於父母而欲害於兄弟哉？可不為大王一二陳之。大王世居西土，衣冠、語言皆從本俗，而稱號獨與中朝侔，豈欲以契丹自帝比乎？夫契丹自石晉朝有援立之功，久僭尊號；若大王則世受天子厚恩，如諸蕃有叛者，大王當為霸主，率諸侯伐之，則世世有功，王王不絕，乃欲擬契丹之稱，究其體勢，昭然不同也。昔在五代，群雄咆哮，生靈塗炭，後唐明宗祈天生聖人，以救天下。是年，我太祖皇帝應運而生，及曆試諸艱，中外欣戴，受憚於周，不血一刃，四海大定，豈非應天順人之至乎！太宗皇帝聖文神武，表正萬邦。真宗皇帝奉天體道，清淨無為，與契丹通好，受先大王貢禮，自茲天下熙然同春。今皇帝早朝至晏，從諫如流，有忤雷霆，雖死必赦。故四海望如父母，真傳所謂以仁獲之，以仁守之，百世之朝也。仲淹料大王建議之初，人必謂邊城少備，士心不齊，長驅而來，所向必克。今強人猛馬，奔衝漢地二年於茲，漢之兵民，蓋有血戰而死者，無一城一將肯歸大王，此可見聖宋仁及天下，邦本不搖之驗也。今邊士訓練日精，恩威已立，將帥而下，莫不效命，爭議進兵。招討司現統兵四十萬，約五路入界，著律曰「生降者賞，殺降者斬；獲精強者賞，害老弱婦女者斬；遇堅則戰，遇險則奪；可取則取，可城則城」。縱未能入賀蘭之居，彼之兵民降者，死者，所失多矣，是大王自禍其民，而官軍之勢不獲已也。仲淹又念皇帝『有徵無戰，不殺無辜』之訓，嘗與招討太尉夏公，經略樞密韓公竊議其事，莫若通問大王，以息兵爭，以重民命，其美利甚眾也。蓋大王能以愛民為意，禮下朝廷，復其王爵，承先王之志，天下孰不稱賢，一也。倘眾多之情，三讓不獲，則如漢、唐故事，單于、可汗之稱尚有可稽，於本國語言為便，復不失其尊大，二也。但臣貢上國，存中外之體，不召天下之怨，不違天下之兵，使蕃、漢之人，復臻康泰，無死傷相枕、哭泣相聞之慘，三也。又，大王之府用或闕，朝廷每歲必有物帛厚賜，為大王助，四也。又，從來入貢，使人止稱蕃吏之職，以避中朝之尊，按漢諸侯、王相，皆出真拜；又吳越王錢氏有承制補官故事，功高者受朝廷之命，亦足隆大王之體，五也，昨有邊臣上言，乞以官爵、金帛招致蕃部首領，仲淹亦已請罷，大王告諭諸蕃首領，不須去父母之邦，但回意中朝，則遐邇同太平之樂，六也。國家以四海之廣，豈無遺才在大王之國者，朝廷不戮其家，安全如故，宜善事主，以報國士之知，惟同心向順，自不失富貴，而宗族必更優恤，七也。又馬駝牛羊之產，金銀繒帛之貨，有無交易，各得其所，八也。大王如以仲淹為可從，則君臣同利；不從，則彼此相傷，憂患何時息哉？惟仁人擇焉。
〈按：是時經略西事，韓主用兵，範主招納。嘗有夏人杜文廣至延州，言西界聞會兵入討，國中呼集點配，遷徙驚擾。使乘此時令諸將直搗興、靈，疾雷不及掩耳，元昊善謀，亦難為備。乃朝議遷延，元昊因順仲淹之說，遣使約和，蓋其志犯秦、渭，惟恐延州赴援，籍此為款兵計耳。仲淹遺書答之，墮其術中矣。〉
