
宋太祖建隆元年春正月，定難軍節度使西平王李彝興加太尉。
彝殷於顯德中雖受恩秩，貢奉甚稀。聞太祖受禪，遣銀州防禦使李光嚴奉表入賀。避宣祖諱，改名興。太祖嘉之，使守太尉。光嚴，彝興族子也。陳師道曰：宋初職備三公者，內則趙普，外惟彝興。彝興以藩鎮領之，尤異數也。
三月，遣部將李彝玉禦北漢兵於麟州。
北漢主劉鈞，結代北諸部侵掠河西。太祖詔諸鎮會兵禦之。彝興遣彝玉進兵抵麟州，北漢引去，遣使告捷。彝玉，彝興從弟也。
〈按：此李氏立功宋室之始。〉
建隆三年夏四月，定難軍節度使李彝興貢馬。
宋初市馬，沿邊陝右諸州最盛；河東、川峽僅居其半，如麟、府、豐、嵐、益、文、黎、雅及唐隆鎮、濁輪寨、岢嵐、火山、永康等軍未入版圖，場市甚隘。彝興聞北漢兵常擾麟州，知中國需馬，遣使以良馬三百匹入獻。
五月，賜玉帶。
太祖嘉彝興，命玉工治帶，親臨視之。召夏使問曰：「汝帥腰圍幾何？」使言：「彝興腰腹洪大，如合抱之木。」太祖歎曰：「真福人也！」帶成，遣使賜之。彝興感服。
按有宋幅員之廣：東南至海，西盡巴、僰，北極三關，疆理幾復漢、唐之舊。其未入職方者，止燕、雲十六州及西夏五州耳。然燕、雲為北門鎖鑰，石晉失之，遂開契丹入寇之徑。若銀、夏諸州，羌戎瘠壤，得其地不可耕，撫其眾不可守，非若吳越、荊南近在肘腋，勢所必爭也。太祖有見於此，因其貢獻，厚加賜賚，以服其心，而羈縻之。誠得柔遠之道哉！
秋九月，夏州蕃尚波於以伏羌縣地入獻。
初，秦州西北夕陽鎮連接山谷，林木所出，夏人久擅其利。尚書右丞高防知秦州，建議置采造務，闢地數百里，築堡要害，募卒三百人為戍。自渭而北，夏人有之；自渭而南，秦州有之。歲獲大木萬章，給京師。夏屬酋長尚波於率蕃部千餘人，涉渭奪木筏，殺兵役。防與戰，敗之，俘其屬四十餘人以獻。太祖不欲邊境生事，遣使至夏州諭彝興約束之，悉歸其所俘，賜以錦袍、銀帶。尚波於感恩，遂以所居伏羌縣地詣秦州獻。
〈按：《綱目》攻取之際，地有關於成敗之大者，必特書重之。於時，尚波於獻伏羌縣地，宋與夏未交惡也，何以書？蓋伏羌據西北險要，為秦、渭屏藩。異時，繼遷頻犯涇原、延慶，不入秦州；即元昊再犯渭州，亦信宿即去，地勢使然也。兼以壤接吐蕃，潘羅支、唃廝羅之屬，全倚秦、渭聲援，乃敢與夏州抗。若伏羌不通二族，何恃以建功？可不謂重乎？況繼遷未生，伏羌先入，更若有天意存其間焉。〉
乾德元年春二月，銀州防禦使李光嚴生子繼遷。
光嚴，贈宥州刺史思忠後。祖仁顏以長厚稱，仕唐為銀州防禦使。父彝景嗣於晉。光嚴嗣於周。宋初，曾奉彝興表入賀，循謹有禮，太祖賜賚甚厚。至是，與妻罔氏遊無定河生繼遷。繼遷生即有齒，見者咸異之。
〈按：王侯子生無故，不悉書。繼遷，州將子，曷以書？以其厄宋也。然繼遷不厄宋，則李氏將不存。是又西夏之興亡係焉，故書。〉
夏四月，彝興獻犛牛一。
犛牛生西羌，似牛而尾甚長，毛可為翿，異產也。彝興得之，遣使以獻。
乾德五年秋九月，定難軍節度使、太尉，兼中書令、西平王李彝興卒，子光睿權知州事。
彝興嗜貨財，識機變。五代時，雖向背不常，然未嘗顯與中國抗。入宋後，貢奉惟謹，徵調時應。北漢劉鈞累遣使持幣由間道約以兵助，彝興不納。太祖聞，厚賚之。至是卒，太祖廢朝三日，贈太師，追封夏王。子行軍司馬光睿自權知州事。
〈附：《宋史·劉平傳》：平獻攻守之策，言「太祖有天下，懲唐末藩鎮之盛，盡削其兵柄，收其賦入。邊方世襲，宜異於此，而誤以朔方李彝興、靈武馮繼業一切亦徙內地。自此靈、夏仰中國戍守，千里運糧，兵民交困。」《張方平傳》：太祖不勤遠略，如靈、夏、河西，皆因其酋豪，許之世襲。及太宗謀取燕、薊；內徙李彝興、馮暉，於是朝廷始旰食矣。考《夏國傳》及李氏《長編》，彝興歸宋無內徙事。〉
冬十月，光睿授定難軍節度使。加檢校太保。
開寶元年冬十月，夏州屬蕃擾邊。
太祖以夏州近邊，授董遵誨為通遠軍使。遵誨至鎮，召綏、夏夷落，諭以朝廷威福，眾皆感悅。至是，未數月，夏州蕃族擾邊，遵誨率兵討定之。光睿遣使謝。
開寶三年秋九月，綏州亂，故刺史李光琇子丕祿討平之。
綏州羌族強悍，易於騷動。刺史李光琇在州繕完城堡，訓約戎夷，一方安之。及卒，羌人乘隙為亂，丕祿捕首事者誅之，餘黨遂散。
開寶四年春正月，李丕祿授綏州刺史。
綏州定，光睿令丕祿權知州事，表聞於朝。太祖詔授本州刺史。
開寶五年春三月，定難軍節度使李光睿請入朝。
光睿聞太祖解諸將兵權，罷藩鎮節度，內不自安，遣使貢獻，表請入朝。詔不許。
開寶七年，定難軍節度使李光睿以李繼遷為管內都知蕃落使。
繼遷善騎射，饒智數。嘗從十餘騎出獵，有虎突從山阪下，繼遷令從騎悉入柏林中，自引弓踞樹巔，一發中虎眼，斃之。蕃部由是知名，光睿愛其勇，遂授以官。
開寶八年夏五月，北漢兵侵銀州。
北漢劉繼元數出兵寇宋，不克，遣使招誘夏州，光睿不從，繼元怒，遣兵萬餘渡河掠銀州。光睿禦卻之。
開寶九年秋九月，定難軍節度使李光睿率兵伐北漢。
北漢兵既卻，後復數使詔諭，光睿並以聞。太祖以江南既平，命侍衛都指揮使黨進、宣徽北院使潘美率兵伐漢，分五道入太原；又命兵馬監押馬繼恩進河東界，焚蕩堡寨。光睿亦率所部次天朝、定朝兩關，遣使表言伺黃河凍合進兵。
冬十月，攻吳堡寨，破之。斬首七百級，獲牛羊、鎧甲數千，俘寨主侯遇以獻。改名克睿。時太祖崩，太宗即位。「光」字，避帝諱也。
宋太宗太平興國元年十二月，定難軍節度使李克睿加檢校太尉。太宗即位，嘉克睿擊北漢功，晉秩褒之。
太平興國二年冬十一月，夏人掠靈州進奉使。
羌人素不知教養，自彝興歸宋後，蕃部數犯西鄙。慶州刺史姚內斌號武猛，在鎮十餘年，西夏畏伏，不敢犯塞。及內斌卒，羌族復肆。時靈州貢使回，夏人遊牧過境猝遇之，悉奪其鞍馬、器甲去。知通遠軍、兼靈州巡檢董遵誨移檄夏州欲討之，克睿懼，執送作過蕃酋，盡歸所掠，請罪。
〈按：前書「夏州屬蕃擾邊」，茲書「夏人掠靈州進奉使」，西羌鷙悍，易肆難馴。異日繼遷之亂，其端已見。太平興國三年夏五月，定難軍節度使李克睿卒，子繼筠嗣。〉
克睿馭下寬和，屬下有小過，輒不較，故終其世羌人感悅，無攜貳者。太宗聞其卒，廢朝二日，贈侍中。子衙內都指揮使、檢校工部尚書繼筠自權知州事，旋授檢校司徒、定難軍節度觀察留後。
太平興國四年春三月，定難軍留後李繼筠出兵討北漢。
太宗親征北漢，繼筠表率所部進討。因遣銀州刺史李克遠、綏州刺史李克憲率蕃、漢兵卒緣黃河列塞渡河，略太原境以張軍勢。
〈按：漢、周世為仇讎。廣順、顯德中無歲不擾。宋有天下，餘忿未消，猶以兵寇麟、府諸州。李氏自歸宋以來，頻與漢戰，累立大功，其效順之心可謂城矣。〉
太平興國五年冬十月，定難軍留後李繼筠卒，弟繼捧嗣。繼捧本衙內都指揮，嗣為留後。
太平興國六年秋八月，銀州刺史李克遠襲夏州，不克。
初，繼筠卒，子幼不得嗣。繼捧以季弟襲職，失禮諸父，宗族多不協。克遠素暴悍，與弟克順等率兵襲夏州。繼捧偵知，伏兵以待。克遠兵至，入伏敗死。
冬十一月，繼捧以銀州變聞。太宗詔令撫綏屬族，無使滋亂。
太平興國七年春二月，月犯井、鬼。掩鬼之西南星入於井。
〈按：月犯列宿，其國主兵。夏州將亂，乾象先示其咎。孰謂天道與人事遠哉！書西夏天象始此。〉
三月，綏州刺史李克文請詔使諭夏州入覲。
自克遠死，李氏宗族攜貳。綏州刺史，西京作坊使李克文上言繼捧不當承襲，恐生變亂，請遣使偕至夏州諭令入覲。克文，繼捧從父也。
〈按：節度使入朝，自是常職。夏州曆唐、五代未嘗親覲。宋初，光睿表請不許，以其邊方重鎮，故弗深求也。克文因骨肉微嫌，首請詔使，其心之為公、為私，皆不可知。然肇西邊十餘世兵燹之患，貽有宋二百年征討之勞，皆此一請致之。書以誌亂始。〉
夏五月，繼捧入朝，遂獻銀、夏、綏、宥、靜五州地。
夏州入中國有三路：一由綏州曆豐林縣葦子驛，入鄜延東北；一由夏州越五百餘里，至蘆關出蕃界，入金明境，為延州正北；一從夏州經四百里，至宥州入洪門，由永安城曆萬安鎮，抵延州西北。此三處皆土山、柏林、溪谷相接，徑路仄狹，駝馬不得並行。故李氏自上世以來，未有親覲者。克文表至，太宗遣中使持詔命克文權知夏州，以西京作坊使尹憲同知州事，召繼捧來京。繼捧有難色，克文與詔使並促之，不得已率家屬入朝，見於崇德殿。太宗大喜，賜白金千兩、帛千匹、錢百萬。祖母獨孤氏獻玉盤一、金盤三，亦厚賚之。繼捧感謝，自陳諸父、昆弟多相懟，乞納境內五州八縣地，留居京師。
〈按：繼捧既與宗族相懟，復為詔使敦迫，束身歸命，勢固難已。然留其圖籍，任克文輩推擇賢能權知留後。宋以夏州沙漠，或未必為籍土之謀，乃欲快己私，頓遺先業，遂使繼遷忿不思難，騷動西陲。是肇禍者克文，致亂者繼捧也。《公羊》謂：遂者，生事之辭。書「遂」獻地，與前書尚波於獻地異。〉
　論曰：繼捧之祖仁福素鮮大勳，係居疏族，特以夏州弒亂，將士樂推。思召伯者，愛及《甘棠》；戴羊公者，碑傳「墮淚」。況思恭遺澤孔長，仁福為其族子乎？顧當梁、唐之際，自知異姓孤臣，功不足以服朝廷，力不足以脅諸鎮，假結胡虜，冀免除移。遂使邊吏震驚，王師薄伐，負其隅固，要索寵榮，事則成矣。如名不正，何自是以後，以擅知留後為常經，以陰援叛鎮為能事？彝超碌碌，固無足稱。若彝興，兵擾契丹，力援國難，表附劉漢，念切故君，而向背不常，緩急難恃，無非色厲，豈是壯夫！宋興太祖，即西平王爵，榮加太尉，繼以克睿忠貞，繼筠克肖，貢禮無缺，漢寇頻摧，蓋天下之統一，而反覆之心定矣。迨繼捧嗣立，不為劉鈞守土，遽效錢俶歸朝，豈兄弟鬩牆莫禦其侮耶？何後復合繼遷臣契丹也？噫，此天所以啟思忠之後歟？
六月，定難軍都知蕃落使李繼遷奔地斤澤。
繼遷時年二十。自兄繼捧入朝，與克文議不協，自率故部居銀州。會詔使至，護送李氏緦麻以上親赴闕，始知五州地盡歸朝廷。繼遷不樂內徙，與弟繼衝、親信張浦等謀曰：「吾祖宗服食茲土逾三百年，父兄子弟列居州郡，雄視一方。今詔宗族盡入京師，死生束縛之，李氏將不血食矣！奈何？」繼衝曰：「虎不可離於山，魚不可脫於淵。請乘夏州不備，殺詔使，據綏、銀，可以得志。」浦曰：「不然。夏州難起家庭，蕃部觀望，克文兼知州事，尹憲以重兵屯境上，卒聞事起，朝發夕至。銀州羌素不習戰，何以禦之？吾聞小屈則大伸，不若走避漠北，安立至家，聯絡豪右，卷甲重來，未為晚也。」繼遷善之。詐言乳母死，出葬於郊，悉以兵甲置喪車中，挈其家族數十人出奔蕃族地斤澤，澤距夏州三百餘里。繼遷出其祖思忠像，以示戎人，戎人拜泣，從者日眾。
〈按：此李氏異宋之始。〉
秋九月，權知夏州事李克文入朝。
克文性恭順，既權知夏州，與尹憲謹飭封堠，撫安蕃族，以待朝命。太宗遺使召之，克文應詔挈其家屬入京，以唐僖宗所賜其祖思恭鐵券及朱書御劄獻。太宗宴之崇德殿，嘉獎備至，授澧州刺史，賞賚無算。
綏州刺史李克憲拒命，通事舍人袁繼忠諭降之。
初，克憲恃略太原功，跋扈不順命。李繼筠奏罷之，授克文為刺史。及克文移駐夏州，太宗以戎人易亂，綏州無主，命仍以州事委克憲。已詔赴闕，克憲偃蹇不肯行，克文請以尹憲兵討之，太宗不欲用武，遣袁繼忠持詔往諭。克憲謂繼忠曰：「李氏何負於朝廷，不能以一州相假乎？」繼忠曰：「天子以夏州歸順，錫以車旗，予以銀幣，將擢其諸父、昆弟並居方面，寵榮極矣。綏、銀僻在羌夷，民貧地瘠，朝廷召公等入京，共享富貴。今克文詣闕，綏州孤立無援，若猶懷顧望，一旦兵臨，羌人嗜利忘義，勢渙心離，悔何及耶！」克憲遲疑久之，乃隨繼忠入京。授單州刺史，與克文並賜第京師。
冬十月，夏州亂，李克文復權知州事。
克文入京，戎人相率蠢動，尹憲發州兵討擊，斬首數百級，獲牛羊萬計，遣使以聞。太宗以戎人不忘李氏，復命克文權知州事，赴鎮以安撫之。
十一月，李繼捧授彰德軍節度使。
自夏州歸順，蕃部酋豪樂於內附者凡二百七十餘人，族種五萬餘帳；十年以來，戎人所掠生口、牛羊數萬計，悉還其主。太宗以為繼捧功，特授彰德軍節度，並官其諸父克信等十二人有差。嘗宴群臣於苑中，謂繼捧曰：「汝在夏州以何道制諸部？」對曰：「戎人鷙悍，但羈縻而已，非能制也。」
十二月，李繼遷攻夏州。
繼遷聞戎人不靖，自地斤澤率眾攻夏州。尹憲使請濟師，太宗詔引進使梁迥領兵往護銀、夏諸州事。繼遷聞之，退。
〈按：此繼遷構兵之始。〉
太平興國八年春三月，繼遷入貢，內侍秦翰齎敕招之，不聽。
繼遷聞繼捧等俱受恩命，遣所部詣麟州貢馬及橐駝等物，奉表言：「世澤長存，祖功未泯，人心思舊，蕃部樂推，不望通顯皇朝，但假餘生戎落，克遂肯構肯堂之志，常為不侵不叛之臣」云云。太宗使秦翰齎敕諭曰：「朕恭迓天庥，懋昭皇極。山陬海澨，盡一車書；日照月臨，罔非臣庶。爾河西李氏，世分旄鉞，久任邊疆，忠節著於前朝，豐功彰於昭代。屬茲家庭多難，幾化參商；幸逢恩詔曲全，無虧棣萼。業經同族共列王朝，何忍一夫遠居荒俗！況夷落之內，或有跳梁；親近之間，豈無煽動？敢行旅拒，難逭天誅，不特宗祀忽焉，抑且身名兩敗。細維善後，合念歸誠。寵秩有加，不失當躬富貴；恩榮勿替，永貽奕世箕裘。禍福分途，從違早計。」繼遷留翰宿帳中，出入無疑間，翰思手刃之，不得，乃還。
夏五月，戰於葭蘆川，不克。
繼遷數寇河西，銀、夏諸州無寧日。太宗令銀、夏、綏、宥都巡檢使田欽祚與西上閤門副使袁繼忠率兵巡護。繼遷從槅柞嶺引眾拒之，戰於葭蘆川，不勝，棄鎧甲走。
秋九月，犯三岔口，又敗。
繼遷聞田欽祚、袁繼忠屯兵三岔，控扼夏州要害，潛率眾攻之，不勝，退入狐狢谷。欽祚等出萬井口逐之。繼遷請戰，麾眾圍雄武軍千人於後。繼忠命龍衛指揮荊嗣往援，列陣格鬥。繼遷始卻，失人馬七百餘。已，欽祚軍還，依山為營，繼遷亦寨其下。欽祚與嗣募勁卒五十人，乘夜縱火擊之。繼遷不及備，營柵悉毀，軍士死者千餘人。
冬十二月，以西戎兵攻宥州。
初，太宗詔綏、銀、夏等州官吏，招引沒界外民歸業。繼遷見部下攜貳，謂張浦曰：「我宗社久墟，蕃眾饑敝。今中國以財粟招撫流民，親離眾散，殆不可支。」浦曰：「宋兵遍駐銀、夏，勢難與爭。宥州富庶，恃橫山為界，若誘諸部並力圖之，扼險觀變，亦克復之策也。」繼遷乃誘西戎眾，合二萬人攻宥州。巡檢使李詢率所部蕃、漢卒擊走之。
〈按：繼遷兵力未足，而使戎落之眾悉為己用，是弱能假強，寡能假眾也。書以著其始大之漸。〉
