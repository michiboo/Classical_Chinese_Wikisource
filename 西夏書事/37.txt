
宋孝宗隆興元年、夏天盛十五年春正月，使賀金正旦。
使人為武功大夫芭裏昌祖、宣德郎楊彥敬。昌祖後官至殿前太尉，彥敬由翰林學士進參知政事，二人皆為夏國名臣。
〈按：昔夫子作《春秋》，無事必書首時；朱子作《綱目》，無事必書年數，所以備遺也。西夏自宋南渡後，記注闕佚。惟《金史》交聘一表，略存歲時朝聘梗概，而所誌職官姓氏可補散亡。故備錄之。〉
三月，使賀金萬春節。使人為武功大夫訛留元智、宣德郎程公濟。
夏五月，禁奢侈。
夏俗習功利，尚忠勇，地處沙磧，不事耕織。國多世祿之家，悉以奢侈相高，故仁孝下令禁之。
〈按：是時，夏政益可觀矣！夫雕文刻鏤、錦繡纂組，非獨傷農事、害女紅，而民俗之澆淳、國用之虛實亦因之。故漢文示敦樸，而家給人足；隋文崇儉約，而統一兵強，自古然也。仁孝奢侈之禁，或有見於此。噫，弗可及已！〉
秋七月，金使來市馬。金主遣使至榷場市馬，仁孝不敢拒。
九月，金使來賀生日。使臣為宿直將軍仆散習尼。
冬十月，始使謝金橫賜。先是，金宿直將軍阿勒根和衍來橫賜。仁孝使金吾衛上將軍蘇執禮、匭匣使李子美往謝。
〈按：《金史·交聘表》，熙宗皇統五年書「橫賜夏國」，海陵正隆元年又書；而夏之報謝使至是始見。知史文遺佚正多也。〉
隆興二年、夏天盛十六年春正月，使賀金正旦。
金制：宋使朝辭，庭賜禮物；夏使就賜於會同館。時武功大夫嵬𠼪執信、宣德郎李師白禮對嫻雅，金主嘉之，特賜衣各三對；人從衣各二對；使副幣帛百四十段，金鍍銀束帶三，金塗銀鬧裝鞍轡三，金塗銀渾裹書匣、間金塗銀裝釘黑油詔匣及包書詔匣袱各一；復賜人從銀二百三十五兩，絹二百三十五匹。其後遂為定製。
二月，以翰林學士焦景顏兼樞密都承旨。
景顏性嚴毅，守正不阿。嘗與副都承旨任純忠論事，純忠恃得敬勢強辨不肯下，景顏面斥其奸。仁孝知純忠理屈，諭解之，擢景顏職。
三月，使賀金萬春節。
使人為武功大夫紐臥文忠、宣德郎陳師古。
秋八月，贈野利仁榮為廣惠王。褒其製蕃字功也。
九月，金使來賀生日。
使臣為宿直將軍完顏烏裏雅。
冬十一月，遣使如金乞免索人口。
先是，金邊吏奏，夏人雖歸城寨，而掠去人口財畜未歸，因索之。仁孝遣殿前太尉梁惟忠等奏告曰：「眾軍破蕩之時，幸而免者十無一二，繼以凍餒死亡，其存幾何？兼夏國與宋兵交，人畜被俘戮者亦多，連歲勤動，士卒暴露，勢皆朘削。又為宋人牽制，使忠誠之節無由自達，中外咸知，願止理索，不勝下國之幸！」金主不許。
乾道元年、夏天盛十七年春正月，使賀金正旦。
使人為武功大夫訛羅世、宣德郎高嶽。嶽官至樞密直學士，歷世通顯，至孫良惠為夏國相。
二月，莊浪族隴逋、龐拜二門，從西蕃首領結什角叛降於金。
莊浪族屬祈安城，其族有四，曰吹折門、密臧門、隴逋門、龐拜門。雖屬夏國，叛服不常。結什角者，西蕃董氈後，氈子巴氈角歸宋，賜姓名趙順忠，子永吉，孫世昌，皆受宋官，襲把羊族長。金人定陝西，授世昌忠翊校尉。已，為鬼蘆族長京臧所殺，金人誅京臧，以世昌子鐵哥為把羊族都管。
大定四年，宋兵破洮州，鐵哥弟結什角與母走喬家族避之，喬家族首領播逋與木波、隴逋、龐拜、丙離四族耆老大僧等共立結什角為木波四族長，號曰王子。其地北接洮州積石軍，其南隴逋族南限大山，八百餘里不通人行，東南與疊州羌接，其西丙離族與盧甘羌接，其北龐拜族與夏國容魯族連界。結什角念金為父報仇，常欲歸附。會金臨洮尹移刺成使人招諭，結什角率木波、丙離及隴逋、龐拜等族舉地降於金。
三月，使賀金萬春節。時中國復與金和，遣禮部尚書洪適等賀節，夏使同入見。
夏五月，任得敬營西平府。
得敬誌篡夏國，欲以仁孝處瓜、沙，己據靈、夏。於是役民夫十萬大築靈州城，以翔慶軍監軍司所為宮殿。盛夏溽暑，役者糜爛，怨聲四起。
秋八月，遣使如金。
賀金主受尊號。
九月，金使來賀生日。使臣為宿直將軍術虎蒲查。
冬十一月，後罔氏卒。
罔氏內教謹嚴，宮中莫敢犯；仁孝諸善政，多所讚成。至是疾卒，遺言以優禮大臣、勤治國事為囑。
〈按：罔氏讚成諸善政，為西夏賢後。後卒，而夏之善政不復見矣。惜哉！〉
乾道二年、夏天盛十八年春正月，使賀金正旦。
金主御大安殿受朝賀，使人武功大夫高遵義、宣德郎安世隨皇太子、百官入賀。及賜宴，侍坐者皆有定員，為制。
二月，任得敬以莊浪族亂告於金，請兵滅之，不許。
得敬以隴逋等族叛，遣人諭，不從。乃以莊浪族違命作亂欲興兵翦除告。金主不知隴逋、龐拜二門舊屬夏國，報以將檢會其地所屬，毋擅出兵。
三月，使賀金萬春節。
賀節使武功大夫曹公達、宣德郎孟德達、押進知中興府趙衍至金。金主詔：「使人初見、朝辭，命於左掖門出入；朝賀、賜宴，由應天門東偏門出入。」示禮敬也。
復乞金免索人口。
仁孝遣御史中丞李克勤、樞密都承旨焦景顏奉表復請。金主方許之。
夏四月，金使來橫賜。使臣為宿直將軍斜卯摑刺。仁孝遣使謝。
秋七月，以賀義忠為御史中丞。
義忠以精敏稱。初授監察御史，行部所至，吏民肅然。仁孝知其賢，進中丞。
九月，金使來賀生日。使臣為翰林待制移刺熙載。
冬十月，任得敬以兵攻莊浪族吹折、密臧二門，滅之。
隴逋、龐拜二族歸金，請每年進馬、駝百匹。金主嘉其慕義，時遣能吏撫綏，賞賜加厚。二族因誘吹折、密臧二門潛附。得敬遣殿前太尉任得聰將兵二萬襲吹折二族，破之，悉擄其資財、人、畜。
乾道三年、夏天盛十九年春正月，使賀金正旦。
使人為武功大夫劉誌真、宣德郎李師白。師白兩使金國，盡得其民風土俗，著《奉使日記》三卷。
三月，立羅氏爲後。羅氏本中國人，陷沒於夏，入宮已數年，仁孝幸之，遂以爲後。
〈按：書「立羅氏」，誌禍始也。羅氏失德，史無明文，然觀《金史》所載，異日純佑之廢，羅氏有力焉。故誌之。使賀金萬春節。〉
使人為武功大夫任得仁、宣德郎李澄。得仁，得敬族弟。得敬攻破莊浪族，使得仁為賀節使，以覘金主喜怒。
夏六月，莊浪族隴浦、龐拜二門走依結什角。
吹折二門為得敬破滅，隴逋二門聞之懼，挈其族帳走入把羊族，依結什角以居。
秋九月，金使來賀生日。使臣為宿直將軍唐括鶻魯。
冬十二月，任得敬疾，遣使請醫於金。
仁孝遣殿前太尉芭裏昌祖、樞密都承旨趙衍至金，請醫治得敬疾。金主許之。
乾道四年、夏天盛二十年春正月，使賀金正旦。使人為武功大夫利守信、宣德郎李穆。
二月，任得敬附表如金謝。金主不納。
初，金主使保全郎王師道治得敬疾，曰：「如病勢不可療，則勿治。如可治，期一月還。」已，得敬疾瘳，師道歸。仁孝遣謝恩使左金吾衛正將軍任得聰至金，得敬亦附表進禮物。金主曰：「得敬自有定分，豈宜紊越。」卻不受。
〈按：得敬之附表謝，益明蓄異謀，先為嘗試什也。金主燭其奸而不受，足以褫奸雄之魄矣！三月，使賀金萬春節。〉
使人為武功大夫咩布師道、宣德郎嚴立本。立本言動有準繩，官至樞密直學士，進吏部尚書。
夏五月，任得敬遣使入四川，約出兵攻西蕃。
得敬專政二十餘年，廣植私黨。遣間使至四川，請發兵夾攻西蕃以為己助。宣撫使虞允文以蠟書報之。
秋七月，獲任得敬帛書，獻於金。
得敬再以帛書約四川出兵，至廣寧為邏者所獲。仁孝疑其有異，密獻於金。
九月，金使來賀生日。使臣為引進使高希甫。
乾道五年、夏天盛二十一年春正月，使賀金正旦。使人為武功大夫莊浪義顯、宣德郎劉裕。
二月，罷御史中丞熱辣公濟。
公濟骨鯁有風裁，見得敬專恣日甚，抗疏言：「得敬為國懿親，擅權寵，作威福，陰利國家有事以重己功，豈休戚與共之誼？請賜罷斥。」得敬怒甚，欲因事誅之。仁孝恐為所害，令致仕歸。得敬奸讒，舉朝多為折挫，敢與相是非詞氣不撓者，惟公濟與焦景顏、斡道衝而已。
三月，使賀金萬春節。使人為武功大夫渾進忠、宣德郎王德昌。
夏四月，任得敬殺喬家族首領結什角於莊浪族，執其母以歸。
結什角母向居莊浪族，得敬伺其省母至，發兵圍之。招降不從，率所部力戰，潰圍走，夏兵斷其臂。遂擄其母，結什角以創死。
秋九月，金使來賀生日。
使臣為宿直將軍仆散守忠。
冬十月，任得敬築祈安城。
得敬既殺結什角，發兵四萬，役夫三萬，修築祈安城，增廣其制，三月畢工。
十二月，金遣使按視。
金陝西邊吏奏，結什角死，夏國築祈安城。金主遣大理卿李昌圖、左司員外郎粘割斡特刺按視。得敬遣人答云：「祈安本積石舊壤，城址久廢。邊臣請設戍兵，鎮撫莊浪族以備盜，非有他也。結什角稱兵入境，故殺之，不知為喬家族首領也。」昌圖等不能詰。
乾道六年、夏乾祐元年春正月，使賀金正旦。
使人為武功大夫劉誌直、宣德郎韓德容。誌直，誌真弟，官翰林學士，工書法。西北有黃羊，誌直取其尾豪為筆，國中效之，遂以為法。
二月，任得敬圖喬家族，金增兵備熙秦。
初，結什角死，遺言請金另立首領，金以結什角侄趙師古為隴逋等四族都鈐轄。得敬遣諜約中國圖之。金主命於熙秦迫近宋、夏處添戍為備。
三月，使賀金萬春節。
使人武功大夫張兼善、宣德郎李師白與宋使翰林學士趙雄、泉州觀察趙伯驌同入賀。金主命護衛中善射者押賜諸使射弓宴，雄等中五十，金押宴者才中七，金主下詔諭止。兼善等遂與高麗使先退。
夏四月，太后任氏卒。
得敬恃權，行多不法。太后屢戒不聽，日以盛滿為憂。至是卒，仁孝葬之如禮。
五月，任得敬脅主分國請封於金。金主不許。
得敬邪謀日甚，淩轢宗親，誅鋤異己。仁孝不能制，分國之西南路及靈州羅龐嶺與得敬自為國，遣左樞密使浪訛進忠、翰林學士焦景顏如金，為得敬求封冊。景顏抗疏求罷行，仁孝不許。金主以問，尚書令李石曰：「事係彼國，我何預焉，不如許之。」金主曰：「有國之王，豈肯無故分國與人，此必權臣迫奪，非夏王本意。況夏國稱藩已久，一旦迫於賊臣，朕為四海主，寧容此耶？若彼不能自正，則當以兵誅之，不可許也。」卻其貢物，賜仁孝詔曰：「自我國家戡定中原，懷柔西土，始則畫疆於乃父，繼則賜命於爾躬，恩厚一方，年垂三紀，藩臣之禮既務踐修，先業所傳亦當固守。今茲請命，事頗靡常，未知措意之由來，續當遣使以詢爾。所有貢物，已令發回。」
〈按：嗚呼！世風日下，事變愈繁。昔韓、趙、魏三分晉國，請命於周，君子病之，為其專也。降至後世，以強臣逼天子則美之曰「禪讓」，以偏裨逐主帥則假之曰「樂推」。上下相蒙，不知紀極。今得敬擅權，至敢分國，凶悖極矣！仁孝力不能制，為之表請。倘金主聽李石之言，許頒封冊，則始而分，終而並，晉之俱酒非其證歟？世宗賜詔，禁之邪謀，為之頓阻。書「脅主」，罪得敬之專；書「不許」，嘉金主之正也！〉
秋七月，旦暮日色赤。
金主以問左丞相紇石烈良弼，對曰：「旦而赤，應在東，高麗當之；暮而赤，應在西，夏國當之。」未幾，夏國有任得敬之死，高麗有趙位寵之難。
〈按：仁孝之篇，令德美政相望於冊。而前書彗星見，此書日色赤，誌異也。乾象莫大於「七政」，日色旦暮皆赤，異亦甚矣！不一月而夏國、高麗兩國俱亂，變不虛生，信哉！〉
八月，誅任得敬。
得敬求封不得，始有懼心，與弟南院宣徽使任得仁、殿前太尉任得聰等將為變。仁孝恃金為助，密謀誅之，遂於月之晦日，討殺得敬，盡誅其族黨。
九月，金使來賀生日。使臣為尚書戶部郎中夾古阿裏補。
冬十一月，遣使如金謝。
仁孝遣殿前太尉芭裏昌祖、樞密直學士高嶽奉表謝金，曰：「得敬初受分土之後，曾遣使赴大朝代求封建，蒙詔書不為俞納，此朝廷憐愛之恩，夏國不勝感戴。夏國妄煩朝廷，冒請賊臣封爵，深虧禮節。今賊臣誅訖，大朝可無事使問。其所分之地與大朝熙秦路接境，恐自分地以來別有生事，已根勘禁約，乞朝廷亦行約束。」
乾道七年、夏乾祐二年春正月，使賀金正旦。使人為武功大夫煞執直、宣德郎馬子才。
二月，西蕃克烈別部菊兒來投。
克烈部長汪罕殺僇昆弟，帥兵攻其叔菊兒，蒙古部長也速該將兵助之。菊兒兵敗，走投夏國。仁孝憫其窮蹙，使居於西偏。
三月，使賀金萬春節。
故事：夏使如金，報至行省，金主遣接伴使與書表人迓於境上。入界，則先具驛程腰宿之須。始至京兆行省，翌日賜宴，至河南行省亦然。將至京，有內侍一人以油絹袱韜三銀盒，貯湯藥二十六品，逆於近境尉氏縣。時春雨泥濘，馬駝多病，金主命使人駐燕賓館，令獸醫護視，然後入。
夏五月，以斡道衝為中書令。
道衝剛介直言，侃侃不撓，任得敬惡之，沉淪幾二十年，道衝處之淡然。仁孝重其節概，至是擢中書令，百僚師式之。未幾，任為相。
秋九月，金使來賀生日。
使臣為近侍局使劉充。
冬十一月，任純忠伏誅。
初，隴逋四族都鈐轄趙師古頻掠祈安城，為結什角復仇。任得敬遣純忠率兵三萬鎮祈安，已，聞得敬死，一夕亡去，匿於金之北境。邏者執以送隴逋族，師古得之，殺以祭結什角焉。
〈按：純忠死於隴逋族，書「伏誅」，正賊臣之罪也。〉
