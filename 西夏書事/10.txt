
大中祥符八年春三月，德明表請市鹽，復責入質，不遣。
德明以西鹽不通，蕃部困敝，遣牙內指揮白守貴詣京師陳請。朝議德明必欲通鹽禁，惟子弟入質方許，蓋以必不肯從之事絕之也。德明果不肯遣，於是禁鹽如初。
夏四月，蕃部浪密囊等叛投環州。
德明蕃部指揮浪密囊、麻孟桑二人投環州，真宗以前有熟戶逃亡曾為西界所納，可移牒追取，俟其遣還，乃以浪密囊等付之。
五月，遣使入獻。
夏國進奉使入邊，輒鬻其所乘馬，邊人以價值賤，爭市之。於是使者帶馬日多，疆吏以聞，真宗詔嚴其禁。
秋八月，西蕃唃廝羅攻夏州，拒卻之。
唃廝羅，吐蕃讚普裔。初居宗哥城，與論逋李立遵不協，徙居邈川，有勝兵六、七萬。自西涼破，潘羅支舊部聳昌廝均等悉歸唃廝羅，回鶻降者復數萬，由是富強。時以兵攻夏州，德明禦卻之。唃廝羅希朝廷賜予，請聚舉國之眾助討夏州。真宗以其累次侵邊，或有變詐，命周文質監涇原軍，曹瑋知秦州備之。
冬十一月，築堡石州，建榷場。
初，延、慶二州熟戶，其親族在西界，輒私致音問，潛相貿易，夏人因以為利。中國察其奸，不許。德明乃於石州之濁輪谷築堡建榷場，以誘致商旅。真宗詔緣邊安撫使禁止之。
大中祥符九年夏五月，德明使蕃騎寇慶州。
德明數請市鹽，私置榷場不得，在國點閱兵馬，陰謀侵掠兀泥族。大首領名崖，其從父盛佶，先為保吉所虜，授白池軍主，密遣使告名崖。名崖以聞，真宗命邊臣謹備之。至是，有夏州蕃騎千五百人寇慶州，為內屬蕃部邀擊，敗還。
〈按：《宋史·真宗紀》：五月，夏州蕃騎千五百人寇慶州，不言「德明使」，茲特書之。蓋德明以市鹽建場不遂其欲，糾集兵騎，陰謀內擾。慶州之寇，不謂「德明使」，不得也。〉
追上保吉尊號。
德明既僭帝制，令官屬建議祀典。劉仁勖曰：「先王創造大業，中道崩殂。今徽號未加，非報本追崇之意。德明用其言，上保吉尊號曰「應運法天神智仁聖至道廣德光孝皇帝」，廟號「武宗」，群臣上表賀。
〈按：史言德明稱帝國中，然猶外順宋命，未有明據。觀於追上父號，僭越顯然矣。〉
秋七月，夏州甘露降。德明大赦國中。
〈按：德明嗣位十餘年，一書夏州旱，再書恆星晝見，皆災異也。因其時圖伐甘州，戾氣致變，天道人事原相應耳！茲書「甘露降」，豈夏州朔漠有善政足以致之？抑中朝之受天書，迎聖祖，草木雲霧，無不稱祥，上有好而下有甚者乎？然德明自是而後，並甘、涼，降瓜州，兵威日熾，是適以滋其悍也！〉
冬十月，遣使入貢，請詔約邊臣。
德明數苦邊境，鄜延鈐轄張繼能削竹為簽，署其上雲「以備記將士殺獲功狀」。德明聞之懼，遣大校劉仁勖貢馬二十匹，上言：「蕃漢部落，戎寇雜居，劫掠是常，逋亡不一。臣自景德中來進誓表，朝廷亦降詔書，應兩地逃民，緣邊雜戶不令停舍，皆俾交還。從茲謹守翰垣，頗成倫理。自向敏中歸闕，張崇貴雲亡，後來邊臣，罕守舊制，各務邀功，不虞生事，遂致延、綏、涇原等界，擅舉甲兵，入臣境土。其有叛亡部族，劫掠生財，去者百無一回。臣之邊吏，亦務蔽藏，俱失奏論，漸乖盟約。臣今欲將所部應有南界背來蕃族人戶，乞朝廷差到使臣，就界上交付。所有臣本道自進納誓表後走投南界蕃戶，亦望下詔逐處發遣歸回，未賜俞允。即望敦諭邊臣悉遵詔約，肅清往來之奸寇，止絕南北之逋逃。俾臣得內守國藩，外清戎落，豈敢違盟負約，有始無終，虛享爵封，取誚天下？但恐朝廷不委茲事，詔未察本心，須至剖陳，上幹天聽。」真宗答詔曰：「卿世濟勳庸，任隆屏翰，翊忠規而奉上，正師律以守藩。布露懇誠，條陳章疏，載加閱覽，備悉傾輸。且國家奄宅中區，統臨四海，咸推覆育，豈限邇遐。凡命將帥之臣，惟存備禦之戒，所有文字往來，辭說異同，部族貪殘，輾轉仇報，掠過生口，彼此交還。其如不見端倪，互相誣執；或因緣攘竊，增飾邀求。朝廷固不細知，邊壘亦為常事。及詳來奏，深究弊源，難悉難窮，當申約束。已令鄜延、涇原、環慶、麟府等路部署鈐轄司，今後約勒蕃部，不得輒相劫奪，擅興甲兵，凡稍涉交爭，須盡公措理。其有廣占阡陌，隱庇逃亡，畫時勘窮，押送所管。卿本道亦宜嚴戒部下，不得更有藏匿，各遵紀律，共守封疆，嘉歎之懷，不忘寤寐。」
涼州守將蘇守信死。
十一月，甘州回鶻攻破之。
德明使守信守涼州，有兵七千餘，馬五千匹。諸蕃畏其強，不敢動，回鶻貢路悉為阻絕。守信死，其子羅麻自領府事，部眾不服。甘州可汗夜落隔遣兵攻破之，擄其族帳百餘，斬級三百，奪馬匹甚眾，羅麻棄城走，於是涼州屬於回鶻。
天禧元年春二月，德明加太傅。
德明聞中國有大典禮，必遣使入賀。是時，真宗改元，詣玉清昭應宮，上玉皇大天尊寶冊、袞冕，謝天地於南郊，大郝，中外官並加恩。會夏州使至，詔加德明守太傅，食邑千戶，實封四百戶。
夏六月，有龍見於溫泉山。山在懷遠鎮北。德明以為瑞，遣官祀之，於是有遷都之意。
秋八月，羅麻請取涼州，不克。
羅麻走入沙漠，潛遣人至涼州，約舊時蕃卒內應，請德明出兵赴援。回鶻結六穀諸部拒之，卒不能克。
天禧二年春三月，德明掠甘州貢奉使。
德明攻西涼不得志，輒與甘州構難，偵知其貢使安信等入京，遣蕃部從間道掠之。會正使先發，僅得餘騎而還。
秋七月，吐蕃遣使假道，不許。
吐蕃別種可汗並裏尊以朝貢契丹，道紆不能猝達，契丹主諭以假道夏州，並裏尊遣使來請，德明不許。
天禧三年春二月，德明繼立母卒。
德明遣使告哀，真宗以屯田員外郎上官佖充吊贈兼起復官告使，閤門祗候常希古為致祭使。
〈按：書「卒」不書「氏」，史闕也。〉
三月，攻慶州，敗官軍於柔遠寨。
德明部落委乞、骨咩、大門諸族由柔遠寨寇慶州，巡檢楊承吉與戰，不利。真宗曰：「德明向順朝命，邇何頻次侵擾，豈邊將失於撫綏耶？」命曹瑋為副都總管、環慶秦州緣邊巡檢使備禦之。瑋至慶州，骨咩、大門等族爭內降。
冬十一月，加「崇仁功臣」號。崇仁，賜親王、重臣者。時真宗郊祀，受尊號，故覃恩。
天禧四年春正月，德明屬羌寇延州。
德明數受中國恩禮，志氣驕盈，不復謹約蕃部。宥州羌臘兒率眾劫延州熟戶門嵬族，金明監押李士彬率兵擊之，斬臘兒，奪馬三百匹。真宗詔鄜延部署司以其事報德明。
夏四月，兩月並出。見西南方。
五月，契丹兵攻涼甸，擊走之。
並裏尊以假道不許，不復朝契丹。契丹主歸罪德明，親將兵五十萬，佯言出獵，直攻涼甸。德明率眾逆拒，敗之。
〈附：李氏《長編》：天禧四年六月辛丑，鄜延鈐轄周文質言，趙德明繼遣人騎寇掠熟戶，望多發兵馬於慶州界，破蕩族帳，以遏侵擾。
〈按：「德明繼遣」屬在何時，《宋史》無考。〉〉
冬十一月，城懷遠鎮為興州，定都之。
靈州懷遠縣，始於後周，宋初廢為鎮。保吉取靈州時，盡逐居民城外，遂皆徙依懷遠。德明以龍見之祥，思都其地，謀之於眾，僉曰：「西平土俗淳厚，然地居四塞，我可以往，彼可以來。不若懷遠，西北有賀蘭之固，黃河繞其東南，西平為其障蔽，形勢利便，洵萬世之業也。況屢現休徵，神人允協，急宜卜築新都，以承天命。」德明善之，遣賀承珍督役夫，北渡河城之，構門闕、宮殿及宗社、籍田，號為興州，遂定都焉。
　史臣曰：「河自南來，入青銅峽，與西夏群山相會，出峽口，北流三百餘里，直接賀蘭，興、靈包絡其中，可渭四塞險固矣。西夏據此二百餘年，後以韓、範經營，亦不能恢復，雖元昊、諒詐輩梟雄難制，亦其憑恃者險也。」
〈按：此西夏定都之始。〉
天禧五年夏五月，德明終喪，入內都知藍繼宗來賜起復。德明與繼宗較射，繼宗每發必中，德明驚服，遺以所乘名馬。
〈按：凡賜起復，無故可不書。此書，美繼宗也。德明自張崇貴卒，輕視中國，日肆鴟張。今繼宗較射多中，使知中朝材武，即宦寺中，且不乏人也。〉
秋七月，契丹暨夏平，封德明大夏國王。
德明既卻契丹兵，謹封堠，嚴點集為備。契丹主見進奉使不至，恐為邊患，諭意講和。德明亦請臣貢如初。契丹主遣金吾衛上將軍蕭孝誠齎冊授德明為尚書令，晉大夏國王。
〈按：西夏自繼遷跳梁，德明款附，雖有逆順之分，然其心總易視中國，畏視契丹，非惟資其援助，抑亦憚其兵威也。契丹知其然，一切不稍假借，故其勢常尊。今一戰不勝而願與之平，且稱為大夏，是其不競直與宋同。《春秋》例，和而不盟曰平。暨者，不得已也。書以譏之。〉
冬十一月，使如契丹謝。德明謝契丹封冊。獻良馬二十匹、凡馬百匹。
乾興元年春正月，德明加「純誠功臣」號。
德明自歸順以來，每歲旦、聖節、冬至皆遣牙校進獻，朝廷恩錫官告，每以襲衣五，金荔支帶、金花銀匣副之，又銀沙鑼、盆、合千兩，錦彩千匹，金塗銀鞍勒馬一匹，副以纓，遣內臣就賜之。
夏五月，表請大食國貢使取道夏州。
大食，波斯別種，其入貢路由沙州，涉夏境，抵秦州。德明思掠其進奉物，上表請敕使者道其國中。時仁宗新立，知其詐，不許。詔大食：自今入貢取海路由廣州入京師。
秋七月，納洪德寨蕃官慶香降。
環州洪德寨蕃族巡檢慶香，與屬戶者龍等十八人詣供奉官胡寧，紿稱夏兵入邊，諸族危迫，寧信之，率眾赴援，至歸德川，伏發戰死。慶香率本族三百餘帳亡入夏界，德明納之。環州部署招之，還者幾二百，香等百餘戶不出。
八月，西蕃宗哥族侵夏州。
天禧初，宗哥族酋長馬波叱臘等與伏羌寨蕃部廝雞波連結為亂，知秦州曹瑋率神武軍破之野吳谷，餘眾遁走沙漠。至是，舉眾侵夏州，德明治兵相攻殺，西州貢路不通。
九月，契丹使賀生辰。德明生辰，契丹主使堂後官張克恭來賀。
宋仁宗天聖元年春正月，德明加尚書令。仁宗即位改元故。
二月，萬子軍主蘇渴嵬內附。中國授三班奉職，賜名「李文順」，居之陳州。
秋八月，掠平涼。
戎人飄忽多詐，出沒不時，德明部落屢肆侵掠，朝廷莫之問。時有眾萬人入渭州，直犯平涼、方渠等州，守將與軍候周美追擊破之，戎人從九井原、烏侖河遁。
冬十月，閤門祗候康德輿來賜冬服。
德輿父讚元，雍熙中為作坊使，嘗從曹光實襲地斤澤。夏人謂德輿曰：「前戰靈武康將軍，非先世耶？」德輿懼復仇，紿曰：「非也。」
〈按：上犯平涼，此賜時服，賞之愈濫，感之愈微。德明之肆，宋實啟之。〉
天聖二年春二月，德明作省嵬城於定州。
定州省嵬山，在懷遠西北百餘里，土地膏腴，向為蕃族樵牧地。德明於山之西南麓築城，以馭諸蕃。
夏四月，綏州蕃寇保安軍。蕃族軍主罔列等擊敗之，鄜延路以聞，仁宗令以其事報德明。
六月，遣使入謝。
德明使至中國，私市禁物，隱關稅為奸利。戶部郎中薛奎知延州，請留蜀道縑帛於關中，轉致給之，弊遂絕。
冬十月，月犯井鉞。鉞一星附東井前。
天聖三年夏五月，太白犯辰星。在東井十三度。西羌亂。
六月，遣使來假兵，不許。
環、原州屬羌撒逋渴等擁眾數萬，圍柳泉鎮、鵓鴣泉寨，環慶都監趙士隆、都指揮杜澄戰死。洪德寨主趙振引諸將援之，抵平遠，力戰七日破其圍，斬首數千級。羌勢大衰，使人渡河求助，德明守境不應，羌眾不支，請降。
〈按：德明洵有功於宋矣。是時，羌眾雖敗，猶冀夏州之援，以圖再舉。自德明拒之，始望絕而降矣。書以予之。〉
秋七月，中國遣使來諭。
羌人之亂，仁宗以德明為疑，遣使詔諭德明據實以聞。
冬十一月，貢於契丹。契丹主以德明勢日強盛，厚賜使者，遣還。
十二月，月犯東井。
〈按：《宋史·天文志》：自是年十二月至六年七月，共月犯東井七。〉
天聖四年春二月，德明請與並、代二州和市。時陝西已有榷場二，德明復請於並代路置場和市，仁宗許之。
夏六月，遣兵助契丹，攻甘州。
甘州回鶻阿薩蘭部叛契丹，契丹主遣魏國公蕭惠征諸路兵討之，德明點集蕃眾遣之西出。蕭惠攻甘州三日不克，部下阻卜諸酋復叛，急引歸，德明兵亦還。
秋八月，熒惑入東井。十餘日始去。
〈附：《遼史·聖宗紀》：太平六年冬十月，遣使問夏國五月與宋交戰之事。考《宋史·仁宗紀》，是年五月無夏人構兵事。〉
天聖五年春二月，德明入貢。
德明遣都知兵馬使白文美入貢方物，且告其東南蕃部多有叛入漢界者，乞賜還。仁宗詔鄜延部署司據數遣之。
夏四月，歸中國逃戶。
初，中國沿邊軍民之逃者，必為熟戶畜牧，或以遺遠羌易羊、馬，故常沒者數百人；間有自歸者，中道輒為夏人所得。是時，仁宗聞落蕃戶口日多，命夏州護送境上，德明遵詔還之。
〈附：《五朝史》：五月壬寅，以延州金明縣都監李士彬為供備庫副使。初，西人寇金明，士彬與弟士均率兵擊敗之，斬首千餘級。據《長編考異》云：西人或是趙德明，或是屬羌。未考。〉
秋九月，有星沒東井。出於北河，沒於東井。
〈按：德明自仁宗登極，西州尚屬相安。而恆星列曜，垂異分野，史不勝書。蓋是時元昊年長，雄圖漸啟，戎馬生郊，戰爭方始，天文預兆，未始無因也。〉
