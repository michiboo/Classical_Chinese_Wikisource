
元祐六年、夏天祐民安二年春三月，復遣首領嵬名麻胡入鄜延議疆事。
夏國入邊有三路。故事：文移至環慶者皆付鄜延會議。時使人議畫界至，輒云：「前後反覆，朝廷悔賴實多。」及令赴延安商議，又云：「延州無可斷之理，本國已差官發付熙河蘭岷路，就六處界首相會。」又云：「中國實有就和之意，請勿再言隴諾堡上取直及質孤、勝如二堡事。」言詞不合，輒掉臂還。經略使趙卨連牒宥州促之，不至。會梁乙逋使生蕃乙吳麻入延州，吳麻乃出入漢邊、達語言、類通事者。順寧寨獲之，卨厚與金帛，使以中國懷柔意歸諭乙逋曰：「朝廷令汝國遣人來聽議疆事，非憚汝也。特以和好垂成、不忍遽絕耳。乙逋欲和即來，不欲，任汝自便。移書往返，不若面議之詳也。」時乙逋方聚兵密木關，將寇熙、蘭。吳麻至，乃緩師期，遣嵬名麻胡及乙吉㖫丹等入延州。卨呼前詰折，開諭累日，麻胡等詞窮曰：「公言無不是，皆為國為民，奈吾國不利何？」範純粹曰：「畫界之始，夏人計請用綏州舊例，以二十里為界，近黃河者仍以河為限，朝廷一一聽之。不知先朝分畫綏州之日，界至遠近，先令帥臣相度保明，往返審實，乃從其說。今所畫界，首起鄜延，經涉環慶、涇原、熙河四路，朝廷更不委逐路審覆，即以延安所見便利接連取直為界。號令一出，夏人執以為據，而乃行追悔，前後皆失，遂生厲階矣。」
夏四月，大舉攻熙河，毀通遠軍護耕七堡。
初，熙河畫界，中國文字但云「通遠軍之定西城北相照接連取直」，未嘗及熨斗平、通西、榆木岔諸堡。梁乙逋欲三堡直南北打量界至，逼近通遠大路，中國不可，所以陳請累年。及嵬名麻胡等回，知疆事不成，遂以十萬眾壓熙河通遠軍境，圍定西城，分駐蟾牟山、結龍川，挑掘沿邊所築護耕七堡，毀其崖巉，殺掠居人千計。七堡者，乃向所爭執處，毀之以示必得也。
五月，轉犯涇原。
乙逋復由結龍川進兵入涇原，大掠開遠堡得勝、隆德等寨，聞熙河、岷州兵已集，始還。
六月，熙河等路來歸俘擄。
夏兵入熙河、涇原諸路，雖肆殺掠，而首領被執者亦眾。哲宗令悉放歸，並詔逐路經略司諭宥州，言：「疆事雖未理畢，夏國安得輒侵邊境。今既生擒，即合斬首，緣意在好生，又夏國現輸常貢，且放回本國。宜明諭梁乙逋並近上首領，今後不得縱放兵馬，擅有侵犯。」
遣使請兵於遼。
初，梁乙逋寇通遠，右廂種落盡趨河外，熙帥範育三疏，請乘此時進築龕谷寨，與勝如、定西相照，可東接隴諾城，全據形勝，以制夏國，朝議從之。役將興，乙逋聞之懼，使乞兵於遼。遼主以南北通好久，難便允從，辭焉。
秋七月，使賀坤成節。
熙河諸路奉詔諭詰宥州，梁乙逋回牒，以通遠十萬眾為些少侵犯；又沒涇原之役不答。哲宗以言辭傲慢，欲絕歲貢，聞坤成使已在境上，乃止。毀鎮戎軍封堠。
鎮戎官吏於軍界近邊立封堠八處，梁乙逋遣兵拆毀，令宥州牒保安軍言：「請勿再修，且宜依舊。」八月，復毀土門堡。殺鄜延都監李儀。
鄜延順寧寨、安定堡界新移枝子、土門兩堡，乙逋令兵毀之。儀與副將許興夜將兵入界掩擊，戰敗被殺。攻懷遠寨。
梁乙逋既殺李儀，知鎮戎軍無備，遣兵乘勝攻懷遠。守將李遜出戰，不勝，閉城謹守。圍五日始解。
九月，分兵寇麟、府二州。
梁乙逋點集境內幾五十日，至是月，集兵十五萬，聲言攻環慶、鄜延，一夕忽趨河東。蓋知兩處備禦已固，故抽一軍寇麟、府，攻圍神木等寨，殺掠不可勝計。民間廬舍、禾稼焚蕩無遺，驅虜畜產甚眾。諸寨皆閉壁守，獨橫陽堡守將孫貴數以奇兵撓擊，且開門示閑暇，夏兵驚疑，乃還。範純粹曰：「夏人於一年之內大兵三舉，猖狂已甚。每牒宥州詰問，但雲見行會勘，陽若不知。察其設心，蓋外為不闕貢奉之名，以利市販，而陰實肆其侵寇之惡也。
國主生辰，保安軍牒稱賜賀使疾，已而不至。
故事：夏主生日禮物及仲冬時服，例於九月十一日以後過界，其歲賜銀絹則於二十五日過界。時使臣安倫、劉穆已抵延安，經略使範純粹令倫等用公文稱疾，移牒照會，梁乙逋使宥州回文，言辭簡倨，不肯少屈，於是倫等不至。
塔坦國來伐，梁乙逋回師援之不及。
塔坦聞乙逋兵入河東，率所部襲賀蘭山，入羅博監軍司所，劫殺人戶千餘，掠牛羊、孳畜萬計。乙逋回兵援之，至達結羅，塔坦兵已退。
〈按：前書塔坦攻夏矣，此書「伐」，內之也。夏與西蕃連結肆凶，勢已無後憂。塔坦能乘虛襲擊，使其回兵自救，不致深入河東，其牽制之功不亦偉哉？〉
冬十一月，環慶官軍攻韋州。
中國既絕歲賜，環慶經略使章楶陳淺攻策，令都監張存統兵入韋州，攻安州川、霄柏川諸處，蕃部被殺者千餘人。
元祐七年、夏天祐民安三年春正月，遼人來援，梁乙逋出兵攻綏德城，轉掠涇原。
梁乙逋遣使如遼，以宋侵乞援。遼主命大將蕭海裏駐兵北境，以張聲勢。乙逋遂攻綏德，以重兵壓涇原境，大掠五十餘日而還。
二月，築沒煙峽壘成。
沒煙有前後兩峽，與鎮戎軍之石門峽相對。梁乙逋謀建寨壘，便於出沒，誘至漢兵。鎮戎軍以聞，金部員外郎穆衍請於質孤、勝如二堡廢地間城李諾平，以控要害。陝西轉運判官遊師雄請自蘭州之東通遠、定西、通渭之間建汝遮、納迷、結珠龍三處，復置護耕七堡，以固藩籬。秦鳳都監康謂以為：「夏之所以未臣服而肆兵者，以我勢分於堤備，兵未練而賞罰失當耳。若擇銳結伍，伺彼之動，聚則先擊，散則復襲，則彼分而我聚。以眾擊寡，可得志也。」哲宗下其事諸道諮之，議未定而壘已成。
〈按：《綱目》書「築，不盡書「成」，書「成」必大役也。此書「成」，著其速也。宋之議論未定，夏之版築已完，西事得失，於此見矣。〉
三月，集兵韋州以窺環慶，與涇原官軍戰，敗績。
韋州居橫山北，曩霄時立靜塞監軍司，屯集人馬，防拓興、靈諸州。時乙逋聲言，集兵三萬於界上，入取環慶四路。經略使章楶偵知：夏國邊寨各相去二、三十里，每寨止八百餘人，馬皆羸瘦不堪戰。使折克適統涇原兵八千，一日夜馳至韋州，寨兵皇遽走。可適直入監軍司所，悉獲牲畜、器物。師回，夏兵從後躡之，可適設伏要害，夏兵大敗，首領被斬者二人，死士卒無算，失甲馬千計。
夏四月，西蕃廝那等族來附，梁乙逋納之，阿裏骨以兵備一公城。
西蕃溪巴溫，董氈疏族也。自阿裏骨立，去依隴逋部，河南諸羌皆歸之。廝那、心牟二族向屬青唐，阿裏骨殺董氈妻心牟氏，廝那等不平，與隴逋、心牟二族率眾奔夏，乙逋納之，共謀青唐。阿裏骨聚兵一公城以備。
六月，涇原官軍破尾丁磑。
梁乙逋見中國於熙河築定遠城，擇於沿邊對接百里內各作頭項，排布人馬，東西相屬，約地遠近，一二日內可集兵三、五萬，待漢兵入界，並力拒戰。尾丁磑於諸路尤近，以兵五千屯其地。章楶令折可適將兵六千潛入境，偵得守烽卒姓名，詐為首領行視，呼出盡斬之，卷甲疾趨，襲破尾丁磑，獲人馬、器甲千計。回次檉楊溝，夏兵逐之，戰於高嶺，又敗。
秋七月，復遣使請援於遼。乾順母梁氏憤韋州之敗，將圖大舉，復使乞兵於遼。遼主不許。
八月，西蕃阿裏骨獻邈川圖，梁乙逋執其使。
邈川，古湟中地，南距河州一百九十餘里，東至蘭州二百餘里，東北控甘、涼一帶，西接宗哥、青唐二城，部族繁庶，形勢險要。始阿裏骨以女許梁乙逋子，約攻邈川殺溫溪心，不果。及聞乙逋納叛蕃廝那等族，因復入貢中朝。哲宗封其妻溪尊勇丹為安化郡君，子邦彪籛為鄯州防禦使，弟南納支西州刺史。乙逋數征其兵入寇，不應。至是，聞溫溪心內投。疊受官爵，懼其離間，復以邈川地圖獻夏國，約將兵來取，而預誘溫溪心至青唐拘之。乙逋惡其反覆，羈執使人，兵不發。
冬十月，梁氏自將寇環州。
環州洪德寨西北白馬川灰家觜，地距清遠軍僅八十里，依山據險，當青岡峽濟乾、同家二堡大路，若騎兵自歡樂峰直達漢川，半日可至。梁氏集兵十萬於奇魯浪，聲言犯涇原。一夕趨環州，圍之。
〈按：《綱目》書「自將」皆善詞，茲書「梁氏」，異之也。以女子而將兵，非異事乎？事異故文亦異，書之以見梁氏之惡與乙逋等。攻七日不克，解圍退，敗於洪德寨，易服走還。〉
環州境外皆沙磧，距城百里有牛圈瀦水。章楶於兵未至時，夜遣人置毒水中。夏兵至，人馬飲者輒死。攻七日不克，謀解圍退。楶預料精兵萬人授折可適，銜枚由大蟲谷趨洪德城；分遣蕃官慕化等別駐肅遠寨，約舉火為識，以邀歸路。夏兵還過之，烽起，士卒識梁氏旗幟，爭鼓譟出，梁氏縱鐵鷂子數萬迎鬥，可適等皆死戰。梁氏見眾敗，急令青幕遮道，盡棄帷帳首飾，易服走免。兵士相蹈藉，死者崖澗皆滿。
〈按：兵未有書敗狀者，書「易服」，醜梁氏也。〉
十月，西蕃阿敏來投，使守革羅城。
阿敏，溫溪心弟，阿旺格子。阿裏骨拘溫溪心，邈川大亂。阿敏聞梁乙逋執青唐使人，乃改名丹卓麻，率屬投入夏國。梁氏使為衙頭首領，將兵守革羅城，備阿裏骨也。
十一月，復遣使乞援於遼。
遼主因夏國疊次求援，擬遣樞密使牛溫仁泛使中國，詰問兵端。已聞乙逋點集頻數，部族疲於奔命，議者謂「其非中國敵，豈可因之棄吾舊盟」，罷溫仁不遣，止令涿州移牒雄州請之。
綏州鈐轄𠼪浪心訛內投。
授內殿承制。其從人綏𠼪曾入夏國偵事，戰鬥被傷，特予副兵馬使。
元祐八年、夏天祐民安四年春正月，假遼國命，牒保安軍請和。
宥州牒保安軍言：「本國準北朝劄子，備載南朝聖旨，稱夏國如能悔過上表，自當應接，予以自新。今既北朝解和，又朝廷素許，因此再上表章，即欲遣使詣闕。」哲宗以辭引「北朝」非例，令鄜延經略使回牒諭意。
二月，以兵備于闐。
于闐，東界吐蕃，與瓜、沙接壤。是時入貢中朝，請率兵討夏國。梁氏聞之，令瓜、沙諸州嚴兵為備。
〈附：李氏《長編》：「二月己酉，賜熙河路鈐轄康識並諸將銀藥有差，以出塞牽制至打繩川討蕩有功也。」考打繩川在南牟會西七十里，距會州止八十里，是已深入夏界。而《宋史》無《康識傳》，其出塞月日《實錄》亦不載。〉
三月，遣使謝罪，請以蘭州易塞門、安遠二寨。
梁乙逋因中國絕歲賜，遣使謝罪，並請易地。寶文閣待制呂大忠言：「夏人強則縱，困則服。今陽為恭順，實懼討伐，宜且命邊臣詰其所以來之辭。若惟請是從，彼將有以窺我矣。」哲宗乃賜詔曰：「省所上表，遣使詣闕，悔過上章，獻納蘭州一境地土，綏州至義合寨亦取直畫定，卻有塞門乞賜還夏國等事且悉。朕統御萬邦，敦示大信，眷爾嗣藩之始，亟馳請命之誠，爰給土疆，復頒歲幣。豈謂受賜而後輒興犯順之師，中外交章，神人共憤。朕以爾在位未久，勢匪自由，姑戢討伐之大兵，聊用馭邊之中策。今則遣使來庭，托辭悔過，何乃謝章之初達，即形畫境之煩言。況西藩故疆，中國舊地，已載前詔，不係可還。其分境雖曾商量，在用兵亦合隔絕。然則塞門之請，殊非所宜。定西以東，已有前諭。除河東、鄜延路新邊界至許從前約，令逐路經略司依前後詔書開立濠堠外，蘭岷路未了地界，亦已令蘭岷路經略使依先降詔旨委官，候夏國差到官，詳先降指揮，同共商量分畫。緣夏國自元祐通貢受賜，後累次犯邊，仍候地界了日，可依例別進誓表，然後常貢歲賜，並依舊例。」
夏四月，乘間犯延、麟二州。
夏謝罪使甫入中國境，屬蕃耒耜雲集，近邊二三百里耕辟無餘地。乙逋乘彼此議和，沿邊無備，縱兵分犯二州，殺掠熟戶甚眾。
冬十月，遣兵扼神流堆，與涇原將張蘊戰，敗還，遂失宥州。
梁乙逋聞張蘊引兵入境，令眾三千扼大吳神流堆，堆距宥州四十里。拒戰不勝，宥州守兵潰走。監軍梁阿𠼪引鐵騎數千趨松林堡赴援，蘊頓兵長城嶺。鐵騎數挑戰不得，既倦，蘊縱兵奮擊，阿𠼪大敗。
〈附：《宋史·葉康直傳》：「元祐中，知秦州。夏人侵甘谷，康直戒諸將設伏以待，殲其二酋，自是不敢犯。」考《哲宗紀》，元祐中不見夏人侵甘谷事，《傳》不知何據。〉
紹聖元年、夏天祐民安五年春正月，遣使進奉，再請易地。梁氏遣使進貢，復請易塞門，不許。自是不復請。
二月，進助山陵。哲宗葬宣仁聖烈皇太后於永厚陵，梁氏遣使進馬一百匹。
三月朔，日有食之。
時乾順年幼，諸梁恣橫，國中皆危之。
夏四月，遣諜入鄜延，被獲。
梁氏因請地不得，遣諜至鄜延覘事。經略使範純粹方大閱，觀者不得入。俄而騎兩翼環圍之，命觀者列坐，皆五人結一保，中有十餘無保者，呼詰之，即夏諜也。盡坐帳前，閱技畢，曰：「我之兵精乎？歸語爾主，欲為寇，幸早來。」與食遣回。
冬十月，梁乙逋伏誅。
梁氏一門二後，乙逋恃其威勢，獨專國政，日與中國抗衡，緣邊悉被荼毒。中間得歲賜、金帛，輒誇於眾曰：「嵬名家人有如此功否？中國曾如此畏否？」 每舉兵，必曰：「吾之所以連年點集，欲使南朝懼，吾為國人求罷兵耳。」國人畏之，不敢言。既，又潛謀篡奪，刑賞自專，梁氏亦為所制。自麟、府還，族子阿革戰死，勢稍殺。環慶之役，梁氏自將，不使與兵政，乙逋不悅，叛狀益露。大首領嵬名阿吳、仁多保忠、撒辰等知其謀，集部眾討殺之，滅其家。
〈按：乙逋為嵬名阿吳等所殺，書「伏誅」何？罪宜誅也。《綱目》嚴惡惡：元魏景明四年，散騎常侍趙修為監者鞭驅至死，書「伏誅」；永安元年，中書令鄭儼為部下所殺，書「伏誅」。凶頑如乙逋死有餘辜，書「伏誅」，所以正其罪而討之也。〉
紹聖二年、夏天祐民安六年春二月，築堡石門峽。
石門峽，距渭州境僅三十里，東帶興、靈，西接天都，瀕葫蘆河形勝，宜耕牧，為國界要害。梁氏遣兵築堡戍之，中國探騎遂莫敢過界。
夏五月，宥州蕃屬朱智用由邈川內投。
智用有意內附，為夏國各路把截，無由遂達。後入邈川，為溫溪心部下搬察。至熙州，密申向漢意，攜其宗族內奔。哲宗嘉其誠，授三班奉職。
冬十一月，進《貝多葉經》於遼。
經，回鶻僧所譯。
