
元豐四年、夏大安七年春二月，以計間鄜延將劉紹能。
紹能世為諸族巡檢，忠勇第一。秉常嘗以計招誘並其副李德平，皆拒不應，乃設疑間之。邊臣以聞，神宗手詔云：「紹能戰功最多，為夏國所畏，欲害之耳。」紹能捧詔，感泣不已。
三月，月犯東井。入於鉞。將軍李清謀以河南地內附，梁氏殺之。
秉常以愛行漢禮為梁氏所惡，梁乙埋等皆不悅。將軍秦人李清說秉常以河南地歸宋，秉常從之。將使入奏，梁氏知其事，與幸臣罔萌訛謀置酒誘清，執而殺之。
〈按：「清本秦人，入夏之由史不可考，然能不忘故國，說其主籍土歸朝，事雖未成，誌則可取。書官、書「殺」，皆予之也。梁氏幽其主秉常，復視國事。〉
梁氏既殺李清，幽秉常於興州之木寨，距故宮五里許。令乙埋與罔萌訛等聚集人馬，斬斷河梁，不通音耗。於是，秉常舊時親黨及近上用事諸酋各擁兵自固。乙埋數出銀牌招諭，不從，國內大亂。
〈按：秉常，梁氏子，書「幽其主」，絕梁氏於秉常也。秉常誤聽清言，殺清絕之，於事已定，梁氏必幽之而奪其政，直藉以行其私耳，豈真為宗社計哉？書「復視國事」，誅其心也。〉
夏四月，環州來索叛蕃，執還之。
慕家族首領迎逋黠狠難制，與梁乙埋謀，數縱兵侵掠。知環州張守約、走馬承受陸中勒兵與戰，擒之及其黨三十六人，餘眾二百遁匿夏國。守約駐兵境上，檄取不置。居數日，韋州監軍都𠼪盡械以獻，斬於環州市。
五月，統軍禹藏花麻移文熙州，請討梁氏。
花麻素不悅梁氏，見秉常失位，移文熙州，稱夏國母子不協，殺其重臣，上下洶洶，若發兵來討，請舉族以應。神宗詔知州苗授諭使人云：「諸路探報夏國變亂，所說不一。今河南北阻隔，人情去就，爾次第寫一文字計會。」因厚賚遣還。
六月，保安軍移牒來詰。
鄜延總管種諤奏：「秉常被囚，宜興師問罪。」神宗召諤入對，諤大言曰：「秉常孺子，往持其臂而來耳！」神宗壯之，決意西討。命宣州宣慶使李憲為經制使出熙河，行營經略使高遵裕出環慶，副總管劉昌祚出涇原，簽書經略使事內侍王中正出河東，諤出鄜延。先令保安軍以經略司命牒宥州曰：「夏國世世稱藩，朝廷時與歲賜。比年以來，遵奉誓詔，謹修職貢，恩義甚至。今聞國主為強臣所制，不能專命國事，亦未能懸測存亡。今朝廷將差降賜生日及仲冬國信使入界，未審至時何人承受，及本國見今何人主領，請速具報，以須聞達。」蓋以嘗夏國應答之辭也。梁氏不報。
秋七月，太白晝見。經天行，識者指為兵象。以兵襲西蕃西羅谷。
西羅谷，西蕃斫龍城所屬，在守巴堡南。梁氏以國中內亂，恐西蕃窺其隙，令三頭項人直抵西羅谷劫制蕃部。西平節度使董氈使養子阿裏骨率兵擊之，斬三百級，降百二十三人。
八月，遣使至綏德，索降人。
初，中國下詔招納，西人頗多降附。酋長或下令禁止，或逼之遠徙，使不得近邊。蕃部訛麥等十餘人、家屬百口潛從大理河北內投。梁氏令人數至綏德索之。種諤帥所部駐綏德城外，遣諸將招接降人。乙埋盛兵決戰，不勝。
遂犯臨川堡。
乙埋復以二萬餘眾渡無定河，攻臨川堡，走馬承受楊元孫力戰拒之。復掠豐州。
執弓箭手沈興等數人，河東經略司請移牒理索。神宗以「業已兵討，更勿行牒」，命降敕榜招諭夏國曰：「眷茲西夏，保有舊封，爰自近世以來，尤謹奉藩之職，恐奸臣之擅命，致弱主之被囚，迨移問其端倪，輒自墮於信約，暴驅兵眾，直犯塞防，在神理之莫容，固人情之共憤。方切拯民之念，宜興問罪之師，已遣將臣諸道並進。其先在夏國主左右並嵬名諸部族同心之人，並許軍前拔身自歸，及其餘首領能相率效順，共誅國仇，隨功大小，爵祿賞賜，各倍常科，仍許依舊土地住坐，子孫世世常享安樂。其或抗拒天兵，九族並誅無赦。蓋天道助順，必致萬靈之歸；王師有徵，更無千里之敵。諮爾士庶，久罹困殘，共堅向化之心，咸適更生之路，敢稽朕命，後悔何追！」
禹藏花麻走興慶府，部酋訛勃哆等以西使城降於熙河經制使李憲。
禹藏花麻聞李憲出熙河，已與西蕃首領洛施軍篤橋阿公等將兵入境，率所部出戰，佯敗西走。訛勃哆等三人及首領廝都羅潘二十餘人、兵萬餘舉西使城降。乙埋遣兵數萬出女遮谷援之，知城已失，登山逆戰，大敗，退伏壘中，半夜潛走。
李憲兵破龕谷。
九月，入蘭州。
女遮之敗，殘卒退保龕谷。龕谷城堅，多窖積，夏人號為「御莊」。聞李憲兵至，戍守奔潰。憲發窖，取穀及弓箭之類，進兵取蘭州。令新順首領巴令謁三族分所部攻撒逋宗城，破之，遂上言：「蘭州古城，東西約六百餘步，南北約三百步，距西使城約百五十餘里，將至金城，有天澗五六重，僅通人馬。自夏人敗衄之後，所至部落皆降，今招納已多，請築城建帥府，以固羌夏之心。」神宗從之。版築方興，夏人隔河而營，憲令死士絕河斫之，遂引退。
〈按：昔人謂蘭州控河為險，隔閡羌戎。自漢以來，河西雄郡金城為最。豈非以介居戎夏，攸係隴右安危哉？晉元康後，河隴多事，金城左右歲無寧宇；隋唐盛時，馳逐河湟，未嘗不以蘭州為要害；廣德以後，州沒吐蕃，而西涼不復為王土；大中間，雖嘗收復，亦僅羈縻。宋興，蘭州不入職方。至是，憲始復之，築城以建帥府。後元祐初，夏人求復此地，朝議欲割以畀之，孫路言：「自通遠至熙州總通一徑，熙之北已結夏境。今自北關闢土百八十里，瀕大河，城蘭州，然後可以捍蔽。若捐以與敵，則一道危矣。」穆衍言：「蘭州棄則熙州危，熙州危則關中震動。唐失河湟，西邊一有震動，驚及京師。今若委蘭州，悔將何及？」遂不果棄，夏人卒無以逞。則憲城蘭州，斷西界之要衝，壯北門之鎖鑰，正不得以人而廢其功也。〉
遣梁永能帥師援米脂寨，敗績。
冬十月，米脂守將令介訛遇以城降，石州亦不守。
梁氏聞漢兵四出，分遣諸監司兵，委大帥梁永能總領拒之。永能析作三溜：一以當戰；一以旁伏；一以俟漢兵營壘未定，伺隙突出。又於通道塹絕山谷，設為阻險，守備甚謹。及中國師期屢改，永能屯禦，久不得一戰，使人持嫚書投鄜延境上激之。種諤遂率本部及畿內七將、兵九萬三千出綏德路，攻米脂。甫三日，永能兵八萬赴援，諤張左右翼奮擊，永能大敗，兵士相蹈藉於無定河，水為不流。城中將令介訛遇猶堅守，諤密遣諜，說降東壁守將，衣以文錦，導行城下，訛遇乃出降，獻戎樂四十二人，諤送之京師。進圍石州，州將棄積年文案、簿書、器械，引眾遁。
清遠軍守將嵬名訛𠮾降於環慶經略使高遵裕。遵裕取韋州。
清遠扼群山之口，當塞門之衝。咸平中，繼遷攻陷之，垂八十𠮾知不敵，舉城降。遵裕入據之，進抵韋州，州已空城。遵裕令勿毀官寺、民舍，以示招懷。
梁永能遣兵攻德靖寨。
永能從米脂敗後，知德靖弓箭手盡隨種諤自東路出界，乃潛遣兵從西路入犯德靖。知延州沈括以兵拒卻之。
〈按：是時官軍屢捷，夏宜自守不暇，乃潛師以襲德靖，則知列城之下，力非不足，特誘使深入，以攻不備耳。宋之諸將不能破其詐謀，預防餉道，致有後日之潰，真無識哉！〉
夏州知州索九思遁，鄜延經略副使種諤據之，遂破銀州。
樞密使都按官麻與首領女吃哆等七人，米脂之戰為種諤所擒。諤以其熟知興靈道路、糧窖所在及十二監軍司兵數，使補三班借職，與蕃官劉良保、麻乜訛賞為軍前向導。抵夏州，九思已遁。諤入城，留一宿，率兵趨銀州。遣官麻等以利害說守將，降之。又使部將曲珍領兵通黑水、安定等堡，夏兵禦之，不勝。至蒲桃山反鬥，又敗，於是諸路皆斂兵退保。
宥州潰，河東兵入屠之。
先是，王中正獻策，言涇原、環慶會兵取靈州，進搗興州。麟府、鄜延先會夏州，取懷州，渡河會興州。及所部河東兵六萬出麟州，禡辭言「臣中正代皇帝親征」。才行數里，即奏已入夏境，屯白草平九日始渡無定河，循水北行，地皆沙濕，士馬多陷沒，遂繼種諤趨夏州。糧糗不繼，月餘始抵宥州。守城兵棄城走河北，城中所遺殘敝五百餘家，中正入而屠之。夏兵千騎屯城西左村澤保守窖粟，中正擊敗之，皆棄窖走。
遣兵拒李憲軍，敗於高川、石峽。憲至天都山，盡焚南牟諸宮殿。
梁氏聞蘭州破，令民盡起諸路窖粟，悉眾走高川、石峽，據險以待。及憲兵至，拒戰而敗。憲兵進取屈吳山，營於打羅城川側。酋豪禹藏郢成四率旺家族大首領六人並蕃部及母、妻、男三十餘人，各齎銅印、告身請降。憲令郢成四隨軍行，由天都山趨南牟城。南牟，國主遊幸處，內建七殿，極壯麗，府庫、官舍皆備。憲入，悉焚之。酋首嵬名、統軍仁多㖫丁引眾爭之，喪失甚多。
遣使乞援於遼。
遼國數年來，歲常三、四以拜禮佛塔為名假道興州，窺闞徑路，梁氏患之。至是，恐其夾攻，遣使貢駝馬結好，因告宋肇兵端，志在蕩夷西北，乞賜應援。
復潛兵襲順寧，不克，遂棄浮圖城及吳堡、義合諸寨。
夏兵屢敗，殘卒緣路嘯聚、殺掠行人，道路埂塞。梁氏令萬騎招集潰散，合圍順寧。官軍欲閉壁入保，沈括謂示弱驕敵非策也，使前鋒將李達以三千人出城，具十萬人食；又使騎將焦思耀兵綏德城，僉曰大軍且至，夏眾懼而退。於是浮圖城及吳堡等寨戍卒皆空壁散。
都統軍梁乙埋以大軍扼磨𠼪隘，與涇原副總管劉昌祚戰，敗績。
十一月，靈州被圍。
梁氏聽諜者言，知環慶、涇原合兵擇利進取。環慶路阻橫山，必從涇原取葫蘆大川出塞，故悉河南之甲以支涇原。劉昌祚率本路蕃、漢兵五萬入界，距堪哥平十五里，乙埋督十萬眾扼磨𠼪險隘以拒。昌祚先遣牌子軍渡葫蘆河決戰，蕩跳閃爍，振以響環。夏士馬驚潰，遂失隘口。乙埋督親軍復戰，又敗，奔二十里，大首領沒羅臥沙、監軍使梁格嵬等被殺，乙埋侄訖多埋等二十二人悉為所俘，喪失二千餘級及銅印一。官軍次賞𠼪口，口有二道：「一北出黛黛嶺；一西北出鳴沙州，路稍迂，然係積粟所，國人謂之「御倉」。昌祚乘勝取之，得窖粟百萬，進薄靈州。城中惟僧道數百人，昌祚先鋒奪門幾入，高遵裕忌其功，馳使止之，乃按甲勿攻。遵裕至，仁多崖丁率數萬眾赴援，前鋒羌酋乘白馬，奮馳突陣，為昌祚驍將郭成所斬。官軍爭發神臂弓，昌祚又自出陣射之，崖丁中矢走，失器甲無算。遵裕益忌昌祚，盡奪其兵，自將攻城。軍中無攻具，亦無知其法者。遵裕令采木為之，皆細小不可用。令人周呼城上曰：「何不速降？」城上應曰：「我未嘗叛，亦未嘗戰，何謂降也？」。
〈按：夏人以一方之力應五路之師，橫山勁羌不敢一戰。靈州距清遠不三百里，城中惟僧道數百居之，知環州張守約請裹十日糧為搗虛計，果若此，則靈州可復。靈州復則興州可得，銀、夏等州皆可守矣。諸將功幾成而失之，遵裕之罪可勝誅哉！〉
礓砟寨蕃官香都舉寨內附。
梁氏遣人追礓砟寨兵三千餘人入衛，香都乘戍卒單弱，盡焚本寨樓櫓，與妻屈名舉寨內降。環慶經略司令副將傅諫收其地，遣兵戍之。
遣兵襲涇原，饋運於鳴沙州。鄜延軍潰，復決河灌環慶軍，遂解靈州圍。
初，諸路兵不勝，梁氏問計於廷臣。諸將咸請戰，一老將獨曰：「不須拒之，但堅壁清野，縱其深入，聚勁兵興、靈，而以輕騎抄其饋運，諸軍無食，可不戰困也。」梁氏從之，盡調十二監軍司及龕谷、桃堆諸寨精兵十餘萬，並駐興州要害以為捍衛。已，聞靈州被圍，種諤自黑水降橫河平人戶，破石堡城，駐軍夏州索家平，候糧運，乃遣兵於清遠軍、韋州烽火平諸處把截。又以兵潛至鳴沙州，掩擊涇原總兵魯福、彭孫護餉兵，三戰盡奪之。諤眾次鹽州，會大雪，以無食先潰，入塞者才三萬人。王中正由奈王井至牛心亭，糧亦盡，士卒死亡已二萬，亦退歸。遵裕圍靈州方十八日，梁氏令人決黃河七級渠水灌其營，軍士凍溺死，餘萬三千人走免。
涇原軍殿，逐之，至韋州而還。
高遵裕既敗，將吏任成、俞平等戰死。劉昌祚以涇原兵殿後，渡葫蘆河。昌祚手劍坐水上，待眾濟然後行，夏眾追及，揮騎攻擊。昌祚力戰累日，抵韋州。士眾爭入寨，夏師乘之，大潰。李憲大兵至滿丁川，嵬名統軍復以眾禦，憲擊敗之。既聞諸軍潰，亦引歸。司馬光曰：「是役也，卒疲食盡，失亡甚多。夏人知中國兵力所至，自此益有輕慢之心。」
〈按：西夏道途險厄，自熙寧寨經磨𠼪口至兜嶺，皆大川，通車無礙。自嶺以北，多山少水，輜重難行。故大兵未出，識者憂之。乃李憲兵至龕谷，言掘「御莊」窖粟數萬；劉昌祚於鳴沙州得積穀百萬、巾子岌粟豆萬斛、草萬束；種諤取米脂，亦稱收藏粟萬九千五百餘石；取德靜鎮，收七里平粟十萬石；繼獲降人阿牛兒，引發桃堆平積窖，密排遠近，約可走馬一直，所得又不下數百萬。何以時未三月，遽稱糧匱，諸路潰還？噫嘻！資糧於敵，自古難之。況以憲、諤等言誕而誇，兵行鮮序，宜其入夏人彀中也。〉
