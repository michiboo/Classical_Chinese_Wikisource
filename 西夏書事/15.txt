
慶曆元年、夏天授禮法延祚四年春二月，侵渭川，誘官軍於好水川，敗之，殺行營總管任福等。
元昊聞中國師出有期。潛聚兵一路，俟官軍出界擊之。已，知不果，乃大閱折薑會，令諸將擇利進兵，偽使人至涇原請和，韓琦曰：「無故請和，詐也。」令諸堡戒嚴，而自行邊，甫至高平，夏兵已入渭州境，薄懷遠城，琦急趨鎮戎軍，盡發其兵，又募勇士萬八千人，命總管任福將之，以都監桑懌為先鋒，鈐轄朱觀、都監武英、王珪各率所部從。琦授福方略，申令持重。是夕，夏兵趨懷遠東南。旦日，與福所部西路巡檢常鼎、劉肅戰於張家堡，盡棄牛羊馬駝佯北。福自捺龍川引輕騎數千前逐，薄暮，偕桑懌屯好水川，觀、英等屯籠絡川，中隔隴山，相距約五里，期明日會兵。時元昊自將精兵十萬營於川口，先以數銀泥合密封鴿百餘，置道旁。詰旦，福與懌循川西行，出六盤山下，將近羊牧隆城，得合發之，鴿自中起，盤飛軍上，俄而鐵騎四合，自辰至午，相持不決，元昊忽令陣中樹鮑老旗，長二丈餘，左麾左伏起，右麾右伏起，自山背下擊，官軍多墮崖相覆壓，懌、肅戰死。元昊復分兵斷福歸路，福力戰，身被十餘矢。小校劉進勸福自免，福不可，揮四刃鐵簡決鬥，槍中左頰，絕喉而死，子懷亮亦死。元昊並兵攻觀、英，殺英、珪及參軍耿傅、渭州都監趙津等，惟觀以千人免。初，中國以戶部尚書夏竦為陝西經略使，竦揭榜塞上、得趙元昊首者賞錢五百萬貫；元昊亦令人入塞，佯為賣箔者，遺其箱於食肆，人以獻竦，啟之，中有榜「得夏竦首，與錢三千文」。是役也，張元題詩界上寺壁云：「夏竦何曾聳，韓琦未足奇，滿川龍虎輦，猶自說兵機。」後書「太師、尚書令兼中書令張元隨大駕至此題」。
　史臣曰：「元昊乘中國弛備，悉眾寇邊，王師大衄者三，夫豈天時之不利哉？亦人謀之不臧也。好水川之敗，諸將力戰以死。噫，趨利而違節度，固失計矣。然秉義不屈，庶幾烈士者哉！」
〈按：議者謂「福以素未撫循之眾，臨敵受命，法制不立，既又分出趨利，以至於敗，」說殆非也。元昊聞朝廷聲討，方謀聚兵一路，以拒官軍。及朝議中止，乃分兵四出。蓋如涇原主戰，非大創之不足以挫其銳也。故偽和以絕延州之援，詐敗以驕諸將之氣，道旁銀合，陣內長旗，其詭譎之智，豈福等所能料哉！書「誘」、書「敗」，著其黠也。〉
圍劉璠堡。
涇原屬戶萬餘帳，向來驕悍。元昊六盤山之戰，皆其向導，故兵行徑路及設伏之處，一如宿計。是時，引元昊乘勝圍劉璠，范仲淹遣環慶都監劉政將銳卒五千來援，夏兵聞之，遂還。
〈附：范仲淹奏議：山外兵敗之後，據慶州申郝仁禹等領兵入夏界，輸折甚多。又田況奏議：仁禹打瓦娥族，亡三百餘人。此事《紀》、《傳》不載。〉
三月，復以嫚書遺延州。
韓周等始入界，迎者皆叩頭稱賀，禮意殊善；又行兩日，即聞山外兵敗狀，意便驕慢；既抵國中，元昊不見，留四十餘日，方令親信野利旺榮為書，書共二十六紙，語極怨尤不遜。又以劄付周等，要求數事，使人同至延州。范仲淹發書，對使焚之，僅存後幅求通好語及周所齎劄，上之樞密院。
夏四月，掠儀、秦二州。
夏國首領各將其種落兵，謂之「一溜」。少長服習，作止自然，既成行列，每餐以手掩口，絕不笑言，整飭如是。元昊之寇渭州，初分兵為四溜，期集於好水川，任福所遇，乃先至之一溜也。猝遇福軍而駭，欲奔所聚之地，福不知虛實，乘勝尾追，遂陷大陣。然諸將力戰，至死不肯退，夏兵雖勝，殺傷亦相當。故攻劉璠堡不克，還屯天都山，令遊騎剽掠儀、秦二州屬戶，聞秦鳳副都部署曹琮設伏以待，乃退。
沙州回鶻來侵，卻之。
回鶻土產，珠玉為最。帛有兜羅錦、毛氎、狨錦、注絲、熟綾、斜褐；藥有膃肭臍、硇砂；香有乳香、安息、篤耨。其人善造賓鐵刀、烏金銀器。或為商販，市於中國、契丹諸處。往來必由夏界，夏國將吏率十中取一，擇其上品，賈人苦之。後以物美惡，雜貯毛連中，然所征亦不貲。自元昊取河西地，回鶻種落竄居山谷間，悉為役屬。曹琮在秦川，欲誘之共圖元昊，得西川舊賈，使喻意。於是，沙州鎮國王子遣使入貢，奉書曰：「我本唐甥，天子實我舅也。自李氏取西涼，遂與漢隔，今願率首領討夏。」已而，以兵攻沙州，不克。
以中書令張元為相國。
元好陰謀，多奇計，然性喜誅殺，元昊殘暴，多其讚成，故倚畀尤重。
五月，遣盜入涇原。
元昊行兵每以厚賞用間諜哨探，至數百里外必得其實，又陰養死士，專備劫刺。初，夏竦議五路進師，某幕職兵官，密置兵馬，分擘糧草，凡五晝夜，皆有文字，封鑰大櫃中，數人不能舉。一夕失之，竦謀遂沮。是時韓琦駐涇原，夜有人攜匕首入寢門，遽褰帳，琦起問：「誰，何？」曰：「來殺諫議。」問：「誰遣來？」曰：「西夏張相公命。」琦復就枕曰：「取餘首去。」刺者不忍，取金帶而出，琦明日亦不治此事。俄而守陴者以原帶獻，蓋刺者故張其事，以搖中國軍心也。
〈按：《綱目》書「盜」十一，書「使盜」三，罪使者也。涇原之盜，雖言張元所使，實則元昊主之，不書元者，罪有攸歸也。〉
秋七月，河東屬戶乜羅導攻麟州，圍十八日而解。
夏國與陝西有大河之限，難於援應，若自興州徑越河津，不十日程可入麟、府。元昊於河西伐木編筏，將為渡河計。會河東屬戶乜羅新授殿侍，求錦袍、驛料於兵馬鈐轄康德輿，不與，乜羅有怨言。或譖其與夏國通，戰則反射漢人，乜羅不能自明，遂投夏，導兵入寇。聲言侵關、隴，知并州高繼宣請備麟、府。已而，乜羅果以河東兵弱，自後河川徑渡，首攻麟州，四面屬羌盡遭驅脅。都監王凱乘城拒鬥，十餘日不解。繼宣帥兵赴救，自陵井抵天門關。及河，師半濟，黑霾暴合，舟不能進，繼宣具牲酒為文以禱，俄而晴朗，師盡濟。遣勇士斫營，不勝，募黥配廂軍二千人，號「清邊軍」，令凱將之，出次三松嶺。元昊揮兵數萬圍之，清邊軍奮鬥，夏兵敗，斬首千餘，蹂躪死者無算，遂解圍退。
〈附：《宋史·王凱傳》：元昊反，凱徙麟州都監，嘗出雙烽橋、染枝谷與夏人戰，破之。又《竇舜卿傳》：舜卿為府州兵馬監押，夏人犯塞，舜卿欲襲擊，求援於王凱，凱弗應，舜卿度事急，提州兵出戰，勝之。考明鎬奏議，凱在河外凡九年，屢有戰功，未必係此一時事。〉
八月，破寧遠寨，圍府州不克，轉攻豐州取之。
元昊攻麟州，佯言軍士死傷者三萬餘人，失輜重數千，以驕中國邊吏。一日，逾屈野河西山上白草平，攻寧遠，破之，殺寨主侍禁王世亶、兵馬監押王顯，焚倉庫樓櫓皆盡。轉攻府州。州城倚山，險且固，東南有水門，崖壁峭絕，下臨大河。兵從崖腹微徑魚貫而進，城上矢石亂下，退攻城北，與知州事折繼閔士卒力戰，死傷者千餘人。乃縱刈禾稼盡發窖藏，徙攻豐州，破之，知州事王餘慶、兵馬監押孫吉、指使三班借職侯秀、嚴訓皆死。遂大掠永安、來遠、保寧三寨蕃族。
徇唐隆鎮，降首領來守順等。
唐隆為西蕃大部，與麟、府僅隔一河。元昊圍麟、府，分兵破之，守順請降，徙之夏州。未幾，與麟州蕃官麻崖、府州巡檢默喇俱脫歸中國。麻崖、默喇皆元昊脅以入西者也。
九月，復掠麟府，與巡檢使張岊戰於龍門川，不勝。
元昊既破豐州，回兵復扼麟、府，使二州隔絕，民閉壁乏飲，黃金一兩易水一杯。又縱遊騎抄襲餉道，邀擊巡檢使張岊於深柏堰，不克，見近郊田比秋成，分兵據之。岊將步卒九百人來爭，元昊易其兵少，列陣龍門川以待，岊奮力接戰，夏兵被斬者數百級，失器械、牛羊數千計。
獻俘契丹。
初，仁宗詔河東安撫使移文諭契丹，以元昊反，奪官削姓，已發兵討之。契丹亦以興平公主故憾元昊，使人入聘，元昊懼南北合兵，會府州折繼閔護送冬服至麟州，伏兵盡奪之，遣使獻俘契丹，以求和好。
〈附：《宋史·郝質傳》：質與田朏將兵護軍需至麟州，道遇夏兵數千前抄，質先驅力戰，斬獲頗多。又《張岊傳》：中使促賜軍衣，至麟州，夏人邀之青眉浪，岊馳往護，流矢貫雙頰，岊拔矢力鬥，夏兵卻，此二事與折繼閔事孰先孰後，紀傳不詳。〉
冬十月，容州刺史耶布移守貴以兵據琉璃堡，戰敗，棄堡走。
元昊久困麟、府，州民及僧道詣闕請益兵，廷臣以二州在絕塞，咸議棄河外，守保德，會並代鈐轄張亢奉詔至，與張岊合兵為戰守計。耶布移守貴以兵攻之，屢敗，悉眾據府北之琉璃堡，分列三寨。亢使諜伏堡旁深草中，伺其動靜，見老羌方炙羊髀卜吉凶，驚曰：「明當有急兵，且趨避之。」眾笑曰：「漢兒皆藏頭膝間，何敢爾！」亢知無備，夜半引輕騎掩擊。三寨兵倉猝迎戰，敗死者三百餘人，失牛羊馬駝萬計，遂棄堡走。
十一月，爭建寧寨，大敗。
十二月，盡撤諸路兵還。
建寧據麟、府之中，最號險要，元昊令蕃卒據之。時麟州郊賞至府州，府餉麟地距百四十里，非兵衛不敢前。張亢率所部護送，夏人抄之不得，間聚蕃眾數萬屯柏子寨，邀亢歸路。天大風，亢順風奮擊，俘斬無算。轉戰至建寧寨，寨兵披靡走，亢修復寨址。夏兵出兔毛川爭之，亢令張岊伏短兵強弩數千於山後。亢所將萬勝軍，皆京師新募，西人目為「東軍」，素易之，而憚虎翼軍勇悍。亢陰易其旗，夏兵誤趨之，虎翼軍力戰，伏發，夏兵大敗，盡撤諸路兵還。
慶曆二年、夏天授禮法延祚五年春正月，遣兵扼金湯城，環慶將王仲寶來攻，拒之，敗績。宥州被圍五日而解。
金湯東距延州德靖寨四十里，西南距慶州柔遠寨八十里，為國中和市處。元昊自麟府還，慮延慶兵入界，以重兵守金湯。環慶副部署王仲寶與鄜延都監狄青率兵襲擊，殺數百人。進攻宥州，大掠五日，元昊遣兵拒卻之。
團練使訛乞、𠼪𠾎內附。
元昊以官爵縻下，沿邊逐族首領管三、五百帳，悉署觀察團練之號。景祐中，訛乞曾受元昊職，與族弟訛介不合，慶州蕃部巡檢趙明數遣人招之，與蕃官二十三戶內附。仁宗厚賜授官，已而𠼪𠾎亦由嵐、石都巡檢司請內屬。
二月，鄜延兵擾綏州，卻之，遂襲龍口坪。
緣邊山阪重復，元昊兵行必循大川，是時屯兵無定河。鄜延路都監周美擊破之，乘勝抵綏州，殺戮酋豪，焚毀盧帳，夏眾傳箭以拒，美於龍口坪築寨戍守。元昊令精騎數千襲之，美從百餘騎迎戰，相持數日而解。
監軍野利旺榮使蕃將浪埋等詐降於青澗城。
野利旺榮與弟遇乞分掌左、右廂兵，皆有才謀，號「大王」。旺榮尤親信用事，駐兵夏州東彌陀洞。鄜延經略使龐籍兩為保安軍守劉拯書，賂蕃部破醜以達旺榮，言：「公方持靈、夏兵，倘內附，當以西平茅土分冊之。」知渭州王沿、副總管葛懷敏亦使僧法淳持書及金幣招之。旺榮令浪埋、賞乞、媚娘三人詣青澗城種世衡軍前請降，世衡知其詐，曰：「與其殺之，不若因以為間。」留使監商稅，出入騎從，甚寵。法淳者，崆峒山慧明院僧，嘗率其徒力戰以護御書院及保蕃、漢老幼孳畜數萬者也。
築阿幹城，破西蕃瞎氈眾於龕谷。
瞎氈與父唃廝羅猜阻，始據河州，繼徙龕谷城，自立文法，無所屬。寶元中，陝西經略安撫都監趙珣招之。遺以綈錦，瞎氈聽命，屢通貢朝廷，授澄州團練使。是時，元昊築城阿幹河旁，距龕谷七十里，中國命瞎氈為緣邊巡檢，使出兵圖之。元昊惡其逼，遣將攻龕谷，大破之，唃廝羅不能救。
三月，慶州築大順城，因遣兵戍白豹、金湯等寨。
自白豹、金湯之破，官軍一退，元昊令蕃眾修復，守禦益固。范仲淹謂：大兵屢出，不據險扼之，徒滋怨毒，無益也。慶州城西北馬鋪寨，當後橋川口，為夏人出入必由地，密遣子純佑與蕃將趙明負版築大順城。元昊懼扼其衝，先伏兵河外，以三萬人戰佯北，仲淹戒勿追，元昊計不行，遂以重兵戍金湯、白豹兩城。蓋大順成，則二城勢孤也。
〈按：元昊乘中國久不用兵，蹈瑕竊發，以遊兵困勁卒，以甘言悅守臣，一旦連犯亭障，破金明李士彬，執寨門高延德，而並邊籬落大壞；擒劉平於三川口，死任福於好水川，而西州勁兵盡亡，勢實駸駸不可制矣。然而兵敝士寡，憚於深入，其屢次入邊，不過為擄掠計。初未嘗據守城寨也，惜宋人計疏失於防禦。觀於青澗既城，大順繼築，金湯、白豹勢漸不支，其兵力不可概見耶。〉
獻俘契丹以請師。契丹出兵次幽州。
宥州界首蕉蒿寨距大順城不及五十里，范仲淹使供備庫副使範恪破之，元昊遣數千騎赴援，恪弓勝一石七斗，矢鏃如鏵，每發輒貫二人，眾不敢逼。已而，總管杜維序、鈐轄高繼隆，又分兵襲新築漢乞、薛馬、都嵬三寨。元昊慮漢兵深入，以所掠緣邊人馬獻於契丹，請援。契丹集兵幽州，聲言分侵河北，使西南面招討使蕭塔列葛約元昊出別道以會。中國疆堠戒嚴，通判安肅軍李及之言：「契丹與夏人姻，故出兵姑應其請，必不終失誓好，願毋過虞。」已而，兵果不出。
西蕃兀二族來降。
夏四月，知環州種世衡討破之。
元昊數誘屬羌為助，環慶路酋長六百人約為向導。范仲淹知其謀，即日行邊稱詔犒賞，諸羌悅服聽命。惟涇原間明珠，滅臧兩大族步騎數萬號勁勇，北有二川直接夏境，仲淹嘗請遣使招撫，輒以所受賜物呈送元昊，作歸投質驗，元昊授以官，同肆劫掠。涇原路計討之，仲淹以二族道險難攻而止。已，二族誘環州兀二族受元昊署號，結盟入擾，仲淹欲離其黨，使世衡招諭，不聽，世衡令內屬蕃官慕恩率兵掩至其地，討破之，其族百餘帳皆降。
〈附：范仲淹奏議，環州都監郝緒於安塞堡入夏界折卻使臣、軍官兵士四百五十餘、器械無數。考此事於《實錄》、《宋史》未見。與延州官軍戰橋子谷，不克。〉
初，夏兵入漢界，官軍分地謹守，不敢拒戰，故往來如履無人之境。自鄜延、環慶諸路設備復布探馬偵候，兵至即會合掩擊，於是稍知顧忌。時延州守龐籍以金明西北渾州川水土肥沃，川尾橋子谷為夏國險隘，令部將狄青築招安寨於谷旁。元昊遣兵三萬爭之，麾騎挑戰，六班散直張玉持鐵簡出鬥，夏兵辟易退還，自是興、靈東界兵不得並力西出。
夏五月，宥州侍中默香內附，請封冊。
默香素掌宥州兵馬，龐籍使嵬泥族軍主阿克入西偵伺，默香告以國主請兵契丹，使為備。旋與其屬堪嵬、布遇乞遣人齎告敕請內附，求封爵。仁宗授順德軍節度，封順德郡王，賜姓名「白守忠」；堪嵬，會州防禦使；布遇乞敘州防禦使，各賜襲衣、金帶。然香等仍居宥州如故。
遣兵援黑神堡，復犯延州。
元昊築黑神諸堡，扼延州要路，東路都巡檢馬懷德平蕩之。元昊遣兵四萬躡其後，復入延州界，趨僕射谷。懷德分兵數千據谷旁高原以待，夏兵恐失地利，揮從搏戰，懷德力拒，不得進。
六月，錮延州將王嵩，遣教練使李文貴請和。
青澗僧王光信趫勇善騎射，習知蕃部山川道路。種世衡知青澗城時，使為向導，數蕩族帳，奏為三班借職，改名「嵩」。世衡為臘書，遣嵩遺旺榮，言浪埋等至朝廷，知王有向化心，命為夏州節度，俸錢月萬緡，旌節已至，促其內附，以棗綴畫龜，喻早歸意。旺榮得書大懼，自所治執嵩以獻元昊疑旺榮貳己，不得還所治，錮嵩窖中。遣文貴佯以旺榮旨報世衡，且言不達書意，或許通和，願賜一言。文貴亦言用兵以來，資用乏困，人情便於和。時世衡已去青澗，龐籍疑其詐，留文貴不遣。
