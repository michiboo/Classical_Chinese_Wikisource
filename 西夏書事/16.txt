
慶曆二年、夏天授禮法延祚五年秋七月，大旱，黃鼠食稼。
西羌風俗，耕稼之事，略與漢同。
元昊頻年點集，種植不時。至是秋旱，有黃鼠數萬，食稼且盡，國中大饑。謨寧令野利仁榮卒。
仁榮，野利後疏族，多學識，諳典故。元昊建號之初，顯庸創制，動靜諮之，常論興、靈立國大勢，言：「一王之興，必有一代之制。議者咸謂化民成俗，道在用夏變夷，說殆非也。昔商鞅峻法而國霸，趙武胡服而兵強。國家表裏山河，蕃、漢雜處，好勇喜獵，日以兵馬為務，非有禮樂詩書之氣也。惟順其性而教之功利，因其俗而嚴其刑賞，則民樂戰征，習尚剛勁，可以制中國、馭戎夷，豈斤斤言禮言義可敵哉？」及卒，元昊三臨其喪，慟曰：「何奪我股肱之速也！」命厚葬之，贈富平侯。
八月，納妃沒𠼪氏，營天都山居之。
天都屬古蘭州地界，五路間為國人嘯聚所。凡欲舉兵必先至彼點集，然後議所向。元昊雖據數州，其精兵僅數萬，餘皆老弱婦女，舉族而行，故大舉不過二十日。及入冠屢勝，遂有並吞關隴之志。會納其臣沒𠼪皆山女為妃，因天都與涇原路接，山川平易，勁騎疾馳渭州，旦暮可至，特營宮室居之，日與沒𠼪氏宴樂其中。天都守將野利遇乞，後野利從父也，謂其下曰：「吾女嫁二十年，止故居，今新得沒𠼪氏即為修內，何重之若是耶？」元昊聞而惡之。
〈按：自天都營，遇乞見惡，而種諤之間入；自遇乞死而沒藏氏得寺，野利後之廢成。嗚呼！元昊始以納一妃而致大將冤死，繼以淫臣妻而成戚黨弄權，身亦隨之而隕。自古奸雄亂世，人不能制，惟女戎足以禍之，可不懼哉！〉
逐環州諜，入麟州攻青塞堡。
元昊用兵多詭計。知環州種世衡欲得之。嘗以非罪怒一蕃將，命杖之百，部下為請不可，其人杖已，即奔夏國。元昊用為親信，歲餘盡得機事，脫歸河東。元昊遣兵追之不及，遂以二萬眾入麟州，圍青塞堡，與並代鈐轄王凱戰，由鞋邪谷轉鬥四十里至杜古川，不勝而還。
九月，張元、吳昊矯取家屬於隨州。
二人既用事，中國言者請示懷來以反間之。賜其家月米十石、錢二十千文，又以元之弟侄張秉彝為華州長史，張起、張仲經為文學，令往塞下招諭，俟元等還，一體優恤。久之不至，令當州部送二人家屬一並赴闕，羈之隨州，而以秉彝等百餘口送房州安置，譏察出入，饑凍且死。知州陳希亮言：「元事虛實未可知，使誠有之，為國者終不顧家，況此皆疏遠無罪者。」乃釋歸，其在隨州者卒不赦。元與昊潛使諜者矯中國詔釋之，吏民無知者，一日臨境作樂，以駿馬輕車迎之歸。
閏九月，攻鎮戎軍，殺涇原路副總管葛懷敏等。
鎮戎距天都山百里，西北則三川、定川、劉璠等寨，與石門前後峽連接，乃前漢蕭關故地。東路沿邊有天聖、乾興、東山、彭陽四城，與原州平安、開邊等寨相錯。其東南則渭州瓦亭寨，與獅子、攔馬、平泉三堡平列，無險可恃。元昊見李文貴不還，與張元等議，元曰：「中國精騎並聚諸邊，關中少備。若重兵圍脅邊城，使不得出戰，可乘間深入，東阻潼關，隔絕兩川貢賦，則長安在掌中矣。」元昊從之，遂於天都點集左、右廂兵十萬，分東、西兩道，一出劉璠堡，一出彭陽城，合攻鎮戎。知渭州王沿使葛懷敏率兵據瓦亭寨以拒，懷敏督軍進五穀口，沿遺書戒勿深入，第背城為營，以羸師誘敵至，發伏擊之，可有功。懷敏不聽，由西南直趨養馬城，元昊徙軍新濠外待之。官軍分四路進，元昊與戰於趙福堡，敗都巡檢劉湛兵，拔柵逾邊濠進，懷敏入保定川寨，夏兵毀板橋斷其歸路，別為二十四道，以過軍合圍，又絕定川水上流，饑渴其眾。環慶都監劉賀率兵戰於河西，潰去。懷敏為中軍，屯寨門東偏，使知鎮戎軍曹英軍東北。元昊自褊江川、葉燮會四面躡之，先以銳兵衝中軍，不動，回擊英軍，黑風起東北，陣擾，大敗之，懷敏為眾蹂躪幾死，輿入甕城。是夕，元昊聚火圍城，臨西北呼曰：「爾非總管廳點陣圖者耶？爾固能軍，乃入我圍中，今復何往？」質明，懷敏召諸將議結陣走，有執鞚諫者，不聽，上馬拔劍徑出，馳至長城濠，濠深闊各六、七丈，路斷不可過，騎士皆散，夏兵薄之，遂殺懷敏並將校四十人。張溥曰：「元昊據地萬里，有華州二生為之謀主，山訛善戰，助其剽銳，挺戈犯順，豈異天驕。於時為宋計，用吳育之言，當僭表初至，姑許其求，密修戰備，拊背扼吭，使不敢動者，上也；不得已而行范仲淹之策，嚴邊城，實關內，相持數年，敵必困敝，次也；乃在廷寡慮，輕動干戈，促其速反。延州之戰，士氣沮傷；任福違令，敗於好水；至定川之役，懷敏等復死。三戰皆北，關右震動，天子旰食。以有道之世戰危若此，『佳兵不祥』，信哉！」
至渭州大掠。
元昊乘勝南掠，直抵渭州，破欄馬、平泉二城，焚蕩廬舍，毀夷寨柵。令張元作露布，有「朕今親臨渭水，直據長安」之語，關輔居民震恐，多竄山谷間。
冬十月，東趨潘原，戰於彭陽，敗績。
元昊既掠渭州，並兵東逾平涼至潘原，知原州景泰率兵五千從間道赴援，遇於彭陽城西。諸將欲退守，泰勿許，依山為陣，陰遣三百騎分左、右翼，張旗幟為疑兵，及戰，夏兵偽遁，泰勿追，遣士搜山，得伏兵，擊敗之，獲人畜無算。李燾曰：「自夏人三敗大兵，聲勢益震，然其所以復守巢穴者，蓋是時鄜延路屯兵六萬八千，環慶路五萬，涇原路七萬，秦鳳路二萬五千，有以牽制其勢，故不敢深入也。」
〈按：元昊盡銳入寇，能敗葛懷敏二十餘將之兵，不能勝景泰之五千騎，何也？蓋夏眾初來，利在擄掠，人自為戰，故所向無前。及既入漢地，抄掠既盈，士馬困敝，無復鬥志，故遇戰輒衄。宋之邊吏苟能伺其初至，深溝固壘，絕勿與戰，待其重掠思歸，然後出奇以扼險要，設伏以斷首尾，且追且擊，亦何夏眾之不可盡哉！〉
還自彭陽，遣人入吐谷諸蕃市馬，契丹禁之。
初，契丹於雲中路西南置兩招討、西京兵馬部署司、南北大王府、乙室王府、山金司，以控制西夏，憚其強也。元昊自彭陽敗回，數遣人於吐谷渾、党項諸處市馬。契丹主慮其勢盛，禁約諸蕃，令沿邊築障寨防遏之。
十一月，出兵爭馬蹄川，不勝。
延州塞門及河東豐州地，舊有屬戶聚居，經元昊驅掠，遂為隙地。團練使周美連築清水、佛堂諸堡，進城馬蹄川，招徠蕃族。元昊令數萬騎攻之，兵勢大震。經略使趨諸將城黑水寨以待。美獨以兵二千，遣管勾機宜楚建中禦之，夏兵與戰，不勝而還。孫沔曰：「餘觀慶曆禦邊之備，東起麟府，西盡秦隴，地長二千餘里，分為路者五，分為軍為州者二十四，分為寨為堡為城者又二百餘，皆須列兵守禦。故邊兵屯聚不得不分；所分既多，不能不寡。而元昊用兵，常舉其眾合一而來。是漢兵雖多，分之則寡；夏眾雖寡，聚之為多。多寡已屬不敵，而五路大將所謂戰兵者又分在二十四軍州。欲合而謀，則懼空其備；各留其備，再合其餘，則數少而弱。是以當時用兵累年，諸將力戰，勝敗僅參半也。」
觀察使嗟南禹浪內投。中國授內殿崇班，子嵬麻授三班借職。
十二月，有星出弧矢。貫東井，南行沒於濁，赤黃有尾跡，光燭地。
太子寧明卒。
寧明天姿聰慧，好學，明大義，然性仁慈，不樂榮利，常從定仙山道士路修篁學辟穀法，朝夕不少懈。元昊惡之。一日試問以養生之要，曰：「不嗜殺人。」再問以治國之術，曰：「莫善於寡慾。」元昊怒曰：「此子語言不類，豈霸王之器乎？」不許入見。寧明憂懼，未幾，習道氣忤，食不入，死。遺奏以荒旱薦臻，民不堪奔命為言，末請白袷入棺，以識不能體親之罪。元昊見而哀之，令仍以太子禮葬。
〈按：寧明對問兩語，意似相反，理實可通。元昊凶淫，豈足語此。然遺奏數言，卒能感動其父，異日緣此息兵，其得古人屍諫之義者歟！立寧令哥為太子。〉
元昊素愛寧令哥，因野利氏請立之。時白氣如繩，貫日中者再。群臣以為言，不聽。
慶曆三年、夏天授禮法延祚六年春正月，契丹來諭罷兵，令契丹使詣京師請和。
初，張元等雖貴顯用事，而以窮沙絕漠飲食居處不如中國，常引苻堅、劉淵及元魏故事，日夜說元昊攻取漢地，令漢人守之，則富貴功名、衣食嗜好皆如所願。及兵數入邊，得地不能據，軍民死亡創痍過半，國中困於點集，財用不給，牛羊悉賣契丹，飲無茶，一絹之值八、九千錢，相為「十不如」謠怨之。會契丹主遣同知析津府耶律敵烈、樞密院都承旨王惟吉，諭令罷兵。元昊令使者詣京師，言北朝曾封德明夏國王，許令自置官屬，自元昊襲爵，遣人進奉，每辭見宴會並坐矮殿，今南北事同一家，已令元昊請罪歸款，其封冊典制，能如北朝，以優禮懷來之，彼亦洗心自新矣。
李文貴還。
仁宗因契丹使言，詔龐籍招納元昊：「苟稱臣，雖仍僭號無害；若改稱單于、可汗，則固大善。」籍以元昊方勝而驕，若遣人說之，彼益偃蹇矣。召李文貴語之曰：「汝之先主及今主之初，奉事本朝，汝曹無故妄加大名，紛紛至今。彼此之民，肝腦塗地，皆汝群下之故也。汝犯邊之初，國家承平久，民不習戰，故屢不汝勝。今邊民皆善鬥，汝之屢勝，豈能常耶？我國家富有四海，雖偏師小衄，未至大損。汝一敗，則社稷可憂矣。汝歸語汝主，誠能悔過稱臣，朝廷所以待汝主者，禮數必優於前。」文貴頓首曰：「此固西人日夜之願也。龍圖能為言之，彼此休兵，其誰不受賜！」文貴又致旺榮意，請用小國事大之禮，籍曰：「此非邊帥所知也。而主若遣使奉表以來，乃敢導致朝廷耳。」文貴遂還。
二月，縱王嵩歸延州，復遣李文貴以野利旺榮等書議和。
元昊固欲和而恥先發，及文貴還，聞籍語，大喜，出嵩於窖，厚禮之。使與文貴以旺榮及弟旺令、嵬名環、臥譽諍三人書，詣延州請和，而不肯削僭號，曰：「如日方中，止可順天西行，豈可逆天東下。」籍以其言不遜，未敢復書為請於朝。仁宗召籍復書報之，使稱旺榮為「太尉」。籍曰：「太尉三公，非陪臣所得稱，使旺榮當之，則元昊為不臣矣。今其書自稱『寧令』或『謨寧令』，皆彼中官名也，中國不能知其義，稱之無嫌。」仁宗從之。
三月，獻俘契丹，且賀尊號。
定川之役獲鎮戎軍巡檢李良臣，至是獻於契丹。時契丹上興宗及後蕭氏尊號，元昊貢獻稱賀。
夏四月，更名曩霄，遣使稱男納款。
元昊雖欲改事中國，以初叛時朝廷誅其使者，不敢遽自陳請，李文貴所齎旺榮等書，猶假臣下名以伺動靜。及旺榮再致龐籍書，籍約以「汝主如有誠心，必專使奉表削僭號，乃敢聞於朝」。元昊知許和有緒，遣六宅使、伊州刺史賀從勖與文貴至延州，言「契丹使人至本國，稱南朝遣梁適侍郎來言，南北修好已如舊，因西界未靖，知北界與彼婚姻，請諭令早議通和。故本國遣從勖上書。緣本國自有國號，無上表體式也。」龐籍令保安軍簽書判官邵良佐開函視之，書稱「男邦泥定國兀卒曩霄上書父大宋皇帝」，而不稱臣，籍言「名體未正，不敢以聞」。從勖曰：「子事父，猶臣事君也。若得至京師，天子不許，更歸議之。」籍具以聞，且言：「元昊自叛以後，雖屢勝，然喪和市之利，民甚愁困。今辭氣稍順，願聽從勖赴闕，更選使者至彼申諭，必稱臣矣。」仁宗許之，下令夏使所過郡邑，加禮迎候，逐州通判官就驛燕勞。於是籍遣良佐送從勖赴闕，館於都亭西驛，承受使臣取書呈中書省，資政殿學士富弼言：「元昊臣契丹而不臣我朝，則是契丹為無敵於天下矣。須令稱臣，乃可許和。」樞密院召從勖諭曰：「所齎文字，名上一字犯聖祖諱，不敢進。其稱『男』，情意雖見恭順，然父子亦無不稱臣之禮。自今進表，隻稱舊名，朝廷當行封冊為夏國主，賜詔不名。歲賜銀二萬兩、絹二萬匹、茶三萬斤；生日每於十月一日賜賚，如欲使人於界上承領所賜，亦如之。許進奉正旦及乾元節。其沿邊興復寨柵，並如舊。」從勖不敢爭而退。仁宗詔，假良佐著作郎，同從勖還議之。韓琦曰：「元昊用兵累年，蕃界勞擾，交鋒之下，傷折頗多，橫山界蕃部點集尤苦，但漢人未勝，戎人重土，不敢遽背耳。元昊知眾之疲，聞下之怨，乃求息肩養銳以逞凶頑，實非心服中國也。」
〈按：中國事夷狄，稱「男」則為卑；夷狄事中國，稱「男」則為亢。故《綱目》不書石晉所稱，所以為中國諱。茲直書之，所以著元昊之悍也。獻駝、馬以謝契丹。〉
曩霄以中國許和，遣使奉駝、馬詣契丹謝。時集賢校理餘靖奉使在北，契丹主示以曩霄表狀，以見夏國畏服之意。
六月，上書要請十一事。
初，賀從勖言：「南朝使至本國，坐蕃宰相上見兀卒，兀卒離雲床起立，問聖體萬福。」及良佐至，曩霄令參於殿上，倨坐問曰：「朝廷既欲議和，何須往問北朝？」色殊不懌。已，遣如定聿舍、張延壽偕良佐上書要請，如「歲賜」、「割地」、「不稱臣」、「弛鹽禁」、「至京師市易」、「自立年號」、「更兀卒稱為吾祖」，巨細凡十一事，朝議不決。知諫院餘靖言：「元昊所遣如定等已於紫宸殿朝見，竊聞所上書中有『吾祖』之稱，此西人玩侮之甚。古者夷狄，單于、可汗之類固無嫌。今元昊無端撰此名目，彼稱陛下為父，卻令朝廷賜詔呼彼為『吾祖』，可乎？」同官蔡襄、歐陽修皆力言不可許，如定等恃契丹強援，要索不止。時兩府厭兵，欲為遷就，樞密副使韓琦力陳不可，退。復上書爭之。
