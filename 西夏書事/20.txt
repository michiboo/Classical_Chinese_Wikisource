
嘉祐三年、夏奲都二年春正月，契丹使來報哀。儀天皇太后崩也。
夏四月，西蕃捺羅部來投，納之。
曩霄向時拒命，不敢深入關中，慮唃廝羅為後患也。自訛龐專國，歲獲賜遺，因思專制西蕃，會廝羅屬下捺羅部阿作率屬來投，訛龐納之，授以官，使居邊要。
五月，使至契丹會葬。契丹葬儀天太后於慶陵，夏使與高麗使並會。
六月，攻青唐城，敗還。
訛龐令阿作為向導，攻掠西蕃，圍青唐城，與唃廝羅戰，大敗，酋豪被獲者六人，失馬、駝甚眾。
秋九月，龍逋諸族降於西蕃，西蕃兵入境大掠。
龍逋、公立、馬頗三大族常從征陣，因唃廝羅兵勝，舉族投之。廝羅率兵逕入夏境，會契丹送女妻其少子董氈，乃大掠而去。
〈按：三事比書，以見納人之叛，人亦叛我；侵人之疆，人亦侵我。出爾反爾，訛龐豈為得計哉？嘉祐四年、夏奲都三年夏五月，沒藏訛龐據屈野河。〉
麟府西南接銀州，西北接夏州。慶曆中，曩霄納款，知麟州張繼勳奉詔定界至而文案無存。訪之州人都巡檢使王吉，吉言繼遷未叛時，麟州之境，西至俄枝、盤堆及寧西峰、距屈野河皆百餘里；西南至雙烽橋、杏子平、彌勒、長幹、鹽坑等，距屈野河皆七十餘里。
咸平五年，繼遷圍麟州，陷濁輪寨。大中祥符二年，始置橫陽、神堂、銀城三寨，皆在屈野河東，使蕃漢義軍分番守之。又使寨將與緣邊酋長分定疆境。橫陽寨西至故俄枝堆四十里，州城西至大橫水六十里，西南至浪爽平五十里。神堂寨西至伺候峰三十五里，西南至赤犍谷四十里，次南至野狸塢三十里。銀城寨西至榆平嶺四十里，西南至清水谷五十里，次南至洪崖塢四十里，次南至道光、中嶺六十里。於是繼勳等據此分定界至，遂以為例。訛龐雖東向侵耕，猶餘二十里為閑田。及斷道堰戰勝，無復顧忌，妄指屈野河中央為界，遣兵沿河屯駐，白晝迫逐漢人，夜則過河剽竊，見邏者輒逸還。且於銀城以南至神木堡，或十里，或五七里外，悉令部民侵種不已。
秋八月，沒藏訛龐殺六宅使高懷正、毛惟昌。
諒祚以二人妻乳哺功，賞賚甚厚。二人恃其寵，時與國事，或采民間利弊聞，訛龐心惡之。會高懷正以貸國人銀，毛惟昌竊衣曩霄盤龍服，事覺，訛龐誅其全家。諒祚止之，不可。
冬十月，契丹約西蕃兵取涼州，不果。
契丹數遣使由回鶻路至河湟，約唃廝羅舉兵攻夏國，欲徙董氈居涼州，與之近。訛龐聞之，增兵備河西，會廝羅以道遠兵難合，乃止。
嘉祐五年、夏奲都四年夏五月，保安軍牒索叛蕃胡守中，執還之。
守中為保安蕃官，邊吏失於撫綏，走投夏國。中國索之急，執還伏誅。
秋七月，沒藏訛龐遣使河東，議界至。
夏國所產羊、馬、氈、毯，用之不盡，必以其餘與他國交易，而三面戎狄，鬻之不售，故中國和市不能不通。自河東禁絕私市，官民胥怨，訛龐乃遣使至麟府，請退河西田二十里還中國，願通和市，經略使梁適不從。
冬十月，國中鹽市絕。
河東私市雖絕，然因陝西解鹽價高，商販青鹽往來如織，國中猶恃為利。仁宗使薛向為轉運使，平解鹽價，商民不復冒禁私販，於是青鹽利亦絕。
十一月，沒藏訛龐掠鄜延。
訛龐因財用日乏，遣人於鄜延沿邊德靖等十堡寨開墾生地，剽掠人畜，戍兵捍之，不止。
嘉祐六年、夏奲都五年夏四月，沒藏訛龐謀逆，誅之，夷其族。
自曩霄死，三大將各擁強兵制閫外，訛龐猶知顧忌，已見凋喪殆盡，專恣益甚。有漫咩者位居訛龐上。每事屈己下之，結為心腹。高、毛二人之誅，諒祚頗不平。訛龐懼，將為變。子婦梁氏本中國人，諒祚私焉，日視事於國，夜則從諸沒藏氏，訛龐子懟甚，與其父謀伏甲寢室，須諒祚入殺之。梁氏密以告，諒祚召訛龐於密室執之，令漫咩將兵殺其子，遂誅訛龐。其弟侄族人外任者悉戮之，夷其宗，家奴王文諒逃入延州以事告，中國授以官，後成慶卒之亂，伏誅。歐陽修曰：沒藏訛龐黠羌也。當寧令哥怨望其父，陰教以弒逆之事。而即以弒逆之罪殺其母子，以立諒祚，專夏國之政十餘年，卒以罪誅。夫教人之子殺其父以為己利，而己亦以子婦之故為所立者族滅，此人事，亦天道也。
〈按：訛龐威福自專，即非謀逆，罪固當誅。然諒祚宣淫，有乖倫理，其不為陳靈、齊莊者亦幸也。廢後沒藏氏。諒祚既族訛龐，廢沒藏氏幽之，而輿梁氏入宮，群臣諫不聽。〉
五月，始正屈野河地界。
諒祚誅訛龐，始親國政，太原府代州鈐轄蘇安靜移牒來議疆事。遣大酋呂寧拽浪撩禮議定：府州自青沒怒川、沙嵬牌、橫陽河東西一帶，築堠九；自沙嵬旁順橫陽河東岸，至鐵爐骨堆，築堠十二；自橫陽河西以南直羅龐烽，築堠六；自羅龐烽西南直麟州界移濟寨，築堠三；自移濟寨南至大橫水、竹枝谷、伺候峰、赤犍谷、臧愛塢至饒咩浪，築堠十二。其距榆平嶺、清水谷頭四里許立寨二：從北阿默真寨一，次南麻柞寨一。距大和谷五里許立寨四：從北訛龐禹星寨一，次南嵬藥寨一，次南馬默𡗀寨一，次南麻也娘寨一。距洪崖塢一里許立寨三：從北綱禹愛寨一、次南阿默逋寨二。其松本晉堆立寨三，並在阿默逋寨西，凡十二寨，有者修之，無者創之。寨東西四里，各有兩界卓望處，築堠十二。約自今兩界人戶，毋得過所築堠耕種。其在豐州外漢寨及府州界蕃戶舊寨，並復修完。府州沿邊舊寨三十三，更不創修。麟州界人戶，更不耕屈野河西田。其麟、府州不耕之地，亦許兩界人戶就近樵牧，不得插立梢圈，起造棚屋，違者並捉搦赴官及勒住和市。兩界巡捉人員，毋得帶衣甲器械，過三十人騎。拽浪撩禮還，諒祚遂聽命。
〈附：《宋史·王舉元傳》：夏人來爭屈野河地，舉元從數騎渡河，設幕與之議，示以赤心，夏人感服。考屈野河地自至和二年至是年，經數次議畫乃定，舉元以數言正之，何易也？且元昊時已侵十餘里，則舉元所議或不在是時。〉
六月，靈、夏二州大水。
黃河環繞靈州，其古渠五：一秦家渠，一漢伯渠，一艾山渠，一七級渠，一特進渠，與夏州漢源、唐梁兩渠毗接，餘支渠數十，相與蓄泄河水。又有賀蘭、長樂、鐸落諸山為之堤障，向無水患。是時七級渠泛溢，靈、夏間廬舍、居民漂沒甚眾。
　史臣曰：「河至蘭州始入中國，北繞朔方，東經三受降城，曆豐、勝諸州，折而南，出龍門，由河中抵潼關。東出孟津，過虎牢，而後奔放平壤。吞納眾水，無崇山巨磯以防閑之，於是旁激奔潰，不遵禹跡。故虎牢迤東距海口二、三千里，恆被其害。若靈、夏之間，河流尚細，又得峻嶺長堤以為巨障。今狂瀾泛溢，幾與宋之滑臺、大伾齊觀，亦一異也。」
〈按：昔唐太宗貞觀十一年秋七月，谷、洛溢，不三月而武氏入宮；高宗永徽五年春三月，納武氏為昭儀，夏閏四月，萬年宮大水，六月，恆州大水；中宗神龍元年春二月，立韋氏為皇后，秋七月，河南、北十七州大水。蓋水為陰物，女子之徵。是時靈、夏大水，不三月而諒祚冊後梁氏，自是諸梁世操政柄，國幾於危，天先示其兆矣。〉
秋七月，奉表入請尚主。
諒祚聞契丹約唃廝羅兵共取河西，思結中朝為援，使祖儒嵬名聿正入貢，請尚公主。仁宗答以「昔嘗賜姓」，不許。
九月，殺故後沒藏氏。後既被廢，左右淩虐之，後號泣欲自裁，諒祚怒，遂賜死。
〈按：沒藏氏無罪被殺，書之以著諒祚之忍。仍書「故後」者，不予諒祚之廢也。立梁氏爲後。任其弟乙埋為家相。〉
〈按：後以理陰教奉祭祀者也。梁氏誨淫滅家，其罪大矣。諒祚溺於所私，立為國後，其尚有君道乎？冬十月，始用漢禮。〉
諒祚將冠，遣使上表：竊慕中國衣冠，令國人皆不用蕃禮，明年當以此迎朝使。仁宗許之。
〈按：昔金臣斡特刺言：「西夏崇尚舊俗，故能保國數百年。」世宗以為然。夫遵祖制、由舊章，誠守成令主，然能不安陋習，漸進華風，亦君子所取也。況夏自元昊變禮，革九拜為三拜，豈堪為後人法守哉？諒祚去蕃就漢，可謂善幹蠱者矣。〉
十二月，遣使入賀正旦。
諒祚遣祖儒嵬名聿正、樞銘靳允中賀正，並帶本國貨物貿易，約值八萬貫。中國經管內臣抬壓價例，虧折甚夥。後賀天聖節，物遂減半。
嘉祐七年、夏奲都六年春二月，供備庫副使張宗道來賜生辰。
鄜延經略使言：「諒祚近歲舉措不循舊規，恐更僭擬名號，乞擇一才臣持詔詰問，以杜奸謀。」會諒祚生辰，仁宗遣宗道賜禮物。初入境，迎者乘馬欲先行，宗道不可，迎者乃後。及就坐，又欲居東，宗道固爭，迎者曰：「主人居左，禮之常也，天使何疑焉？」宗道曰：「宗道與夏主比肩以事天子，夏主若自來，當為賓主；爾陪臣也，安得為主人？當循故事。」爭久不決。迎者曰：「君有幾首，乃敢如是？」宗道大笑曰：「宗道一首爾。來日已別家人，今日欲取宗道首則取之，宗道之死得其所矣，但夏國必不敢爾！」迎者曰：「譯者失辭，某自謂無兩首耳。」宗道曰：「譯者失辭，何不斬譯者？」乃讓宗道居上位。迎者曰：「二國之歡有如魚水。」宗道曰：「然天朝，水也；夏國，魚也。水可無魚，魚不可無水。」迎者無以對。
夏四月，進馬求賜書。
諒祚獻馬五十匹，表求太宗御製詩草、隸石本，欲建書閣寶藏之。並求《九經》、《唐史》、《冊府元龜》及中國正至朝賀儀。仁宗賜以《九經》，還所獻馬。
五月，更州軍。
諒祚以威州監軍司為靜塞軍，綏州監軍司為祥祐軍，左廂監軍司為神猛軍，更於西平府設監軍司為翔慶軍總領之。備官制。
漢設各部尚書、侍郎、南北宣徽使及中書學士等官，蕃增昂聶、昂星、謨個、阿泥、芭良、鼎利、春約、映吳、祝能、廣樂、丁努諸號。
秋八月，攻西蕃，敗績，築堡於古渭州拒之。
初，契丹以女妻董氈，久之欲迎歸，董氈不許。契丹主遣使蠱其女，董氈殺使者，置妻不相見，唃廝羅與喬氏數言之，不聽，契丹遂與絕。諒祚知其隙，謀擊之，舉兵屯古渭州，將並吞熟戶諸族。知秦州張方平檄吏民嚴備，不得逞，引兵而西，戰於青唐，敗還。懼廝羅來侵，築堡於古渭州側，以兵守之。
嘉祐八年、夏拱化元年春正月，遣使獻方物。
宋故事：外國使至，賜宴紫宸殿，遼使副位御坐西，諸衛上將軍之南。夏使副在東朵殿，並西向北上。是時，諒祚使石方入獻，稱宣徽南院使，欲與遼使對禮，禮官不可。仁宗詔諭諒祚來使，官稱非陪臣號，自今遵用誓詔，毋得僭擬。
二月，市銅於契丹，契丹不許。靈、夏產鐵少銅，諒祚遣人私與契丹民市易，契丹主下詔禁之。西蕃禹藏花麻來降。
夏四月，以宗女妻之。
河州刺史王韶略熙河，盡降洮西諸族。西使城首領禹藏花麻不順命，秦州鈐轄向寶攻掠之，花麻力不支，遂以西使及蘭州一帶土地舉籍獻夏國。諒祚大喜，遣兵戍之，而以宗女妻花麻，封附馬。
橫山酋輕泥懷側叛，撫定之。
夏國雖在河外，河外之兵懦而罕戰，惟橫山一帶蕃部，東至麟、府，西至原、渭，二百餘里，人馬精強，慣習戰鬥，與漢界相附，每大入必為前鋒。平素苦於點集，諒祚又虐用之，部將輕泥懷側率所屬叛，請兵延州，約取靈、夏。判官程戡上言：「豺虎非自相搏，未易取也；癰疽非自潰，未易攻也。諒祚久悖慢，宜乘此許之，以蠻夷攻蠻夷，實中國之利。」會仁宗不豫，未報。諒祚聞，遣官撫定之，事乃寢。
〈按：橫山酋，夏之勁旅也。昔張亢謂山界部州城寨距邊止二、三百里，夏兵器甲雖精，其戰鬥不及山界部族，而財糧盡出其地，若一旦內攜，勢將瓦解。昔義潮歸而吐蕃衰絕，沒斯降而回紇亂亡。蓋眾叛則親離，內訌則外潰，豈特鷸蚌相持，為漁者利乎！此西夏安危之機，宋顧交臂失之，惜哉！〉
秋七月，奉表入慰。復故姓李氏。
自曩霄入款，始稱男，繼稱臣，仍以賜姓。奉表時，英宗遣左藏庫副使任拱之告哀，齎賜大行遺詔及留遺物。諒祚遣使弔慰，所上表改姓李氏，英宗不悅。使者聞帝不豫，意謂未能視朝，不肯門見，固求入對，弗許，勒歸館舍，命齎詔還，詰令守舊約。
〈按：此西夏復姓李氏之始。〉
冬十一月，請復榷場。
自訛龐侵耕屈野河地，公私市販盡絕。諒祚移文陝西經略使，請置榷場，復通互市，英宗許之。
