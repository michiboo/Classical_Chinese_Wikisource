
淳化二年春正月，商州團練使翟守素將兵援趙保忠於夏州。太宗命守素率大兵援保忠。賜保忠茶百斤、上醞十石。
〈附：《遼史·聖宗紀》：統和九年二月，夏國王李繼遷遣使獻捷。考是時繼遷無與宋交兵事，意即告下麟、鄜等州之偽詞耳，故不書。〉
夏四月，謝契丹封冊。
繼遷遣杜白至契丹謝，並請合兵入寇。
秋七月，由趙保忠請降，授銀州觀察使。
繼遷走漠北幾十年，阻兵嗜殺，蕃部被役屬者胥怨。夏州之戰，雖敗保忠兵，部下指揮朗吉等潛相攜貳。時聞翟守素至夏州，恐兵力不敵，詐遣人由保忠奉表謝罪，朝廷信之，遂授以官。
〈按：此繼遷受宋命之始，書以為後日書反張本。賜姓名「趙保吉」。〉
弟繼衝，賜姓名「趙保寧」，授綏州團練使；母罔氏，向為曹光實所獲，封西河郡太夫人，留養京師。命知制誥王禹偁草制賜之，保吉饋良馬五十匹為潤筆，禹偁不受。
〈按：此西夏受宋姓之始。〉
八月，趙保吉上所授敕命於契丹。保吉先以復綏、銀二州告，至是復上敕命。
〈按：《宋史·夏國傳》終繼遷身不書「賜姓名」，茲書「趙保吉」，惡之也。寵以天潢之屬，不能易其倔強之心，是宋欲愚繼遷，而適為繼遷所愚矣。〉
九月，趙保忠言：「破保吉於王庭鎮，保吉走鐵斤澤。」
王庭鎮為夏州外蔽，地連沙磧，向有寨柵可守，保吉於雍熙中焚毀之。是時，將兵據其舊址，以窺夏州。保忠上言，帥眾乘夜擊敗之，熟戶貌奴、猥才二族以兵邀截，奪牛畜二萬餘，保吉復棄銀州，奔入鐵斤澤。
冬十月，出攻熟倉族。
熟倉大族，東西蕃部五千餘帳，皆保聚巖谷，為環慶藩籬。保吉不得熟倉，不能入環慶。遣使誘之曰：「身已歸朝，賜國姓，今後請勿相拒，共稟朝命。」諸酋勿應，保吉由鐵斤澤引兵攻之，咩㗭復率來離諸族拒戰，保吉始退。
趙保忠復言破宥州禦泥布、羅樹二族。保忠奏：二族既降，陰使人朋附保吉，已率兵襲破之，並其眾。
十一月，趙保忠叛，以夏州降契丹，封西平王，復姓名李繼捧。
初，保忠歸朝，非其本意。及受命，圖保吉，陰與之通。保吉復使人以契丹命誘之，許以重復王爵，永鎮夏州。保忠心動，遣使表附契丹，契丹主授推忠效順啟聖定難功臣、開府儀同三司、檢校太師兼侍中，封西平王，復本姓名。呂忠曰：「保忠之再入夏臺故地，趙普之謀也。而保忠反與保吉合為邊患，附契丹。普能知符彥卿之不可與以兵權，何不能知保忠之不可復歸其州耶？」
〈按：《春秋》例，凡叛，賤者不書。故成十七年，齊高無咎之子以盧叛；襄二十九年，齊高比之子以盧叛，不書。必卿佐而後書。襄二十六年，衛孫林父入於戚；定十一年，宋公弟辰入於蕭；十三年，晉趙鞅入於晉陽；荀寅、士吉射入於朝歌。此四者則書「叛」。夏州雖保忠舊業，然納為王土，身為王臣，一旦據以外附，非叛而何？《宋史》遺其事不書，茲特補之，以正其罪。〉
淳化三年春正月，保吉復入銀州，契丹兵至大掠。
保吉既誘保忠臣契丹，復引兵入銀州據之，遣使由保忠請命入貢。契丹主聞其懷二心，遣西南招討使韓德威率兵持詔詰之。德威至銀州，保吉托以西征不出見。德威怒，縱兵大掠而還。
夏四月，請通陝西互市。
保吉自婚契丹，歲時貢獻悉取資於蕃族，財用漸乏。時陝西尚嚴邊禁，磧外商旅不通，保吉上言：「王者無外，戎夷莫非赤子？乞通互市，以濟資用。」太宗詔從之。
冬十月，復貢於契丹。保吉以德威侵掠告契丹，契丹主賜詔拊諭之，於是復遣使貢。
十一月，趙保忠貢白鶻。
保忠既臣契丹，與保吉謀益密。朝廷未悉其奸，謂銀、夏安靜，優其俸給，歲終賜予並加等。保忠遣使獻白鶻，號「海東青」。太宗詔以久罷田獵，還賜之。
淳化四年夏四月，保吉反，寇慶州。
保吉雖復綏、銀，猶以未得宥、夏等州遣使入請，太宗不許。保吉怒曰：「五州故地，先業留遺，拓土展疆，是誠在我。」乃令於眾曰：「身雖薄德，承累世之澤，撫諸族之豪，安能迷運守常，沒身沙漠？諸君其努力圖之。」遂以李大信為蕃部都指揮使，率眾犯慶州。州北直接沙漠，地形漫衍，無險可恃。時以保吉納款，戰守無備。兵至，人情駭懼，知州劉文質以私錢二百萬給賞，於是士皆奮鬥，大信不能勝。
秋八月，入原州。
陝西歲比不登，加以饋餉勞擾，民不堪命。保吉偵知虛實，率兵入原州，圍牛欄寨，與團練使石保普相持數日，乃還。
冬十月，圍環州，除鹽禁。
西羌部落種藝殊少，惟用池鹽與邊民交易穀麥。保吉自銀州入擾，朝廷震怒。陝西轉運副使鄭文寶建議以為「銀、夏之北，千里不毛，但以販青白鹽為命，請禁之，以困戎人，保吉可不戰屈也。」數月，西人大困，沿邊熟戶無以資生，皆叛歸保吉。保吉合四十二族首領盟於楊家堡，引兵萬三千人寇環州石昌鎮，屠小康堡，知環州程德元擊之，不退。太宗詔知制誥錢若水馳驛詣邊，弛其禁，撫慰諸羌，乃已。
〈按：青白鹽為西人生計之原，自保吉兵起，一再禁止，曆德明、元昊，遂失其利，夏國緣是終臣。文寶之策，未為過也。但太宗既從其議，宜令邊臣豫為之備，保吉雖強，豈能肆逞？乃戎人擾動，遽而改圖，是朝廷之禁令憑敵勢為轉移，豈謀國之計哉？〉
淳化五年春正月，保吉徙綏州民於平夏，牙將高文丕反攻之，遂棄綏州。
保吉兵至綏州，令保寧徙民歸平夏。牙將高文丕，唐刺史思祥後也，世官綏州，因眾不樂，率羌酋蘇移、山海夜、母馱香等反攻之，保吉兵敗棄城走，文丕舉綏州降，太宗詔授綏州團練使，蘇移、山海等為懷化將軍。
〈按：徙民，大舉也。平素恩義未孚，鮮有不敗事者。況保吉以兵威脅之，不特眾叛且親離矣。綏州之禍，乃其自取，於文丕何誅？三月，趙保忠出次於野，保吉襲敗之，並其眾。〉
初，保吉攻圍諸寨，侵掠居民，肆焚積聚，靈州及清遠軍以聞。太宗命馬軍都指揮李繼隆為河西都部署，尚食使尹繼倫為都監討之。保忠聞繼隆兵至，挈其家人、吏卒壁於野外，遣牙將李光祚告保吉。保吉欲並其眾，縛光祚帳中，以輕騎乘夜襲保忠營。保忠方寢，聞難作，散衣披髮，單騎走還，資財器用悉為保吉所奪。會繼隆前部金明鎮使李繼周兵至，保吉令蕃部數千邀之石堡寨，不克而退。
〈按：保忠節度五州，當大軍將至，儲糗糧，具卒乘，以效前驅，分也。顧乃挈其母、妻、壁於野外，何耶？想其內不自安，擇營利便，緩則出迎王師，急則走依保吉，甚則叛投契丹，狡兔三窟，情或有然。即其被襲走回，焉知非賺入夏州，以為內應計耶？奸雄之智，真愈久愈幻矣。〉
夏州將趙光嗣執趙保忠幽之。保吉復棄銀州走漠中。
保忠嘗遣其牙內指揮李光嗣入貢，光嗣潛輸誠款，太宗賜國姓，授供奉官，尋遷禮賓副使，使還鎮，凡保忠動靜必以聞。既而保忠陰通保吉，光嗣盡出家財散士卒，誓效順。及李繼隆奉命討保吉，保忠猶獻馬五十匹，上言已與保吉解怨，乞罷兵。太宗怒甚，詰保忠云：「不斬繼遷，開狡兔之三窟；潛疑光嗣，持首鼠之兩端。」立遣中使督繼隆移軍擊保忠。師壓境，保忠已為保吉敗回，光嗣執之，幽於別室，開門迎繼隆。裨將侯延廣、監軍秦翰議誅保忠，繼隆曰：「保忠機上肉耳，當請之天子。」乃執送汴。保吉聞保忠被執，遂棄銀州走漠中。
〈按：觀於此而知夏州之亂保忠成之，即保忠甚之也。當其入朝伊始，憾諸父之相懟，願獻五州以圖榮寵；及夏臺再鎮，則與保吉通連，任其反復，藉以煽動戎人，留資富貴。蓋兩人謀雖同而心自異也！迨事機敗露，身為光嗣所幽，保吉聞之亦去，豈非內援既除外望自絕耶？然而七載無功，五州終失，名居叛逆，身作俘囚。噫，若保忠者，真李氏之豚犬，有宋之蟊賊矣！〉
夏四月，削所賜姓名。銀、夏帳族皆內附。
太宗下詔削保吉姓名，復為李繼遷。又以夏州深在沙漠，常為奸雄竊據，欲隳其城。宰相呂蒙正曰：「自赫連築城以來，世為關右之患，若遂廢之，萬世利也。」因盡遷其民於綏、宥等州，以官地給之。於是銀、夏州管勾生戶八千帳族俱棄繼遷內投。
五月，趙保忠至闕，賜爵「宥罪侯」。
保忠至闕下，白衫紗帽，待罪崇政殿廷。太宗詰責數四，保忠不能對，但頓首稱死罪，詔釋之，賜冠帶、器幣，並賜其母金銀等器，尋補右千牛衛上將軍，封「宥罪侯」，使之就第。宋制：諸衛上將軍及大將軍等銜，並環衛官，無定品，惟宗室為之。保忠雖責降，太宗猶以賜姓待之也。
〈按：書 「賜爵」，譏宋失刑，且失賞也。昔東漢彭寵據漁陽叛，蒼頭子密殺寵以降光武，封為「不義侯」；北魏宦官符承祖坐贓應死，孝文原之，封「佞濁子」。斯二者，史臣猶議其非，況保忠身為叛逆，罪又甚焉。而宥之侯之，是叛逆可宥，何罪不可宥？叛逆可侯，何人不可侯哉？紊刑賞而壞名器，太宗此舉所失多矣！〉
繼遷母罔氏羈於延州。
罔氏，即曹光實所獲者。參政寇準請斬於保安軍北門外，以儆凶逆。宰相呂端曰：「昔項羽欲烹太公，漢祖曰：『遺我一杯羹！』未舉大事者固不顧親，況繼遷悖暴之人哉？且今日殺之，明日繼遷可擒乎？不然，徒樹怨仇，而益堅其叛心。宜置於延州，使善視之，以招繼遷，雖不能即降，終可以係其心，而母之生死在我矣。」太宗從其策。後罔氏病死延州。
六月，繼遷屯橐駝路，熟藏族首領癿遇擊之，走還平復。
繼遷既遁，李繼隆遣弟洛苑使繼和入奏，請於銀、夏南界山中增置堡戍，斷敵糧運，且為諸敵熟蕃之蔽。繼遷聞之，先率兵扼橐駝路，脅兩州內屬戎人及橐駝等物歸平夏，党項熟藏族首領癿遇率所部反攻，繼遷敗之，其弟力戰而死，遇內歸，太宗詔授會州刺史。
秋七月，遣牙校貢馬。
繼遷數寇夏州，嘗與神衛指揮使許均一日十二戰，不能克。乃遣左都押衙張浦、指揮李光祚詣綏州，見內殿右班張崇貴，偽求納款。會於石堡寨，崇貴椎牛釃酒犒諭之，給以錦袍、銀帶。浦等回，繼遷遂遣牙校以良馬入貢，且謝過。
八月，遣弟廷信入朝。
繼遷知中國恩禮未衰，遣從弟廷信貢橐駝、名馬，入朝謝罪，且言：「違叛事出保忠，願赦勿誅。」太宗召見廷信，面加撫慰，厚賚遣還。
〈附：《遼史·蕭撻凜傳》：統和十二年，夏人梗邊，皇太妃受命總烏古及永興宮分軍討之，撻凜為阻卜都詳穩，凡軍中號令，太妃悉委之。師還，以功封蘭陵郡王。考《西夏傳》，是年書「夏國入貢」，而《聖宗紀》不載梗邊事。〉
至道元年春正月，繼遷遣左都押牙張浦入貢，被留不遣。
繼遷疊次進獻，太宗遣張崇貴賜以器幣、茶藥、衣服，持詔諭之云：「既除手足之親，已失輔車之勢。」繼遷見之惶懼，復遣張浦、李光祚以良馬、橐駝入貢，太宗令衛士翹關、超乘、引強、奪槊於後園，俾浦等觀之。初，李廷信還，賜勁弓三，皆力及一石六斗，繼遷意上欲威示戎裔，非有人能挽也。至是，浦見士皆拓兩石弓，有餘力，大駭。太宗笑曰：「羌人敢敵否？」浦曰：「羌部弓弱矢短，但見此長大，人已遁矣，況敢敵乎？」太宗謂曰：「戎人貧窶，飲食衣被粗惡，無可戀者，繼遷何不束身自歸，永保富貴？」浦頓首謝。太宗以浦為繼遷謀主，授銀青光祿大夫、檢校工部尚書、鄭州刺史兼御史大夫，充本州團練使，留之京師。
三月，獻馬契丹。繼遷聞宋留張浦，遣使獻馬契丹，以自結。
夏四月，請禁邊軍盜掠。太宗詔令謹守疆場，以所盜物還之。
六月，表乞夏州。授鄜州節度使，不受。
繼遷遣使奉表言：「懷攜柔遠，王者之洪規；裕後光前，子臣之私願。臣先世自唐初向化，永任邊陲；迨僖廟勤王，再忝國姓；曆五代而恩榮勿替，入本朝而封爵有加。德並戴天，情深拱極。茲以家庭多難，骨肉相仇，遂致帳屬流離，箕裘隕越。庭堅之宗，忽焉不祀；若敖之鬼，嗟其餒而。臣雖拓跋小宗，身是藎臣後裔。十世之宥，義在褒忠；三代之仁，典昭繼絕。聿維夏州荒土，羌戶零星，在大宋為偏隅，於渺躬為世守。祖先靈爽，應戀首丘；明發私懷，敢忘宗土？恭惟皇帝陛下，垂天心之慈愛，舍茲彈丸；矜蓬梗之飄零，俾以主器。誠知小人無厭，難免僭越之求。伏祈聖主寬仁，遠降哀全之詔，曲成靡既，再造莫酬，臣不勝惶悚恐懼」云云。太宗覽奏，知其詐，遣閤門制使馮訥、中使賈繼隆持詔拜繼遷為鄜州節度使。鄜州去延安止二小程，其城周圍二十里，二土山在其中，正當狗道嶺，靈、夏並隔沙磧，川原平坦，繼遷以易受中國控制，不奉詔。
秋七月，逐党項睡泥族於蕭關。
西界蕃部不下數十萬帳。始猶互相捍拒，及繼遷兵勢浸盛，自靈州北河外、鎮戎軍、環州至鏊子山、賀蘭山西、隴山內外、黃河以東諸族，無不帖服，獨睡泥族首領𠵚逋不肯下。繼遷以兵掠七百餘帳，𠵚逋兵潰奔蕭關，副首領你乜逋遣子詣靈州請救，太宗詔以資糧助之。
還襲都鈐轄劉用兵於烏白池，不克。
劉用駐兵烏白池，扼鹽、夏要路，繼遷輕兵襲之。用設伏以待，斬首數千級，奪馬五百餘匹，繼遷大敗還。
八月，夏州獻嘉禾。
趙保忠被執，李繼隆選夏州家戶為廳子軍送京師，請授趙光嗣為夏州團練使守其地。光嗣獻嘉禾一函。
〈按：西陲俶擾，民不卿生，何瑞之有？此書「獻嘉禾」，下書「寇清遠」，比事以觀，其義得矣。〉
九月，訐奏轉運副使鄭文寶寇清遠軍。
繼遷數窺靈、夏，太宗議城古威州拒之，遣內侍馮從順訪於轉運使鄭文寶。文寶言：「威州在清遠軍西北、樂山之西，水甘土沃，有良木薪秸之利。約葫蘆、臨洮二河，壓明沙、蕭關兩戍，東控固原，北固峽口，城之誠便。然自環州至伯魚，伯魚抵青岡，青岡距清遠，已皆兩舍，而威州更去清遠八十里。緣邊有警，繼遷引平夏勝兵三千，據清遠之衝，乘高守險，數百人守環州甜水谷、獨家原，傳箭野利十族，脅從山中熟戶，党項誰敢不從？又分千騎守磧北要路，則自環至靈七百里之地，非國家所有，豈一威州可禦哉？請先建清遠城，為頓師歸重之地，則朔方可安。」太宗從其議。文寶至清遠留屯數千人，親督其役。繼遷親信酋長嵬羅嵬悉俄，文寶誘以金帛，與手書要約，留其長子為質，令陰圖之，事成當授以刺史。又豫漆木函，以備馳獻繼遷首。亟發民夫曳古碑石詣清遠，圖紀功。而嵬羅等悉以情告繼遷，上表請罪，尋以千餘騎攻清遠，文寶與守將張延拒卻之。
熟藏族首領癿遇復擊繼遷，繼遷誘之降，不聽。
癿遇數攻繼遷，奪牛馬三千餘。繼遷使人誘之降，癿遇曰：「吾一心向漢，誓死不移。」延州以狀聞，太宗授遇檢校司空，賜帛五十匹、茶五十斤。
復削所賜姓名。
繼遷雖叛，連次入貢，猶稱所賜姓名，中國答詔，因仍不去。會寇清遠，太宗下詔嚴責，復削之。
冬十月，攻兀泥族，首領黃羅悉其族帳北走。
党項兀泥族首領黃羅嘗以兵敗契丹，繼遷誘與之合，不得。淳化末，偕兀泥中族首領佶移子突闕羅內屬，授懷化將軍，領昭州刺史。繼遷舉兵攻之，黃羅不敵，悉其族帳北遁，數年不敢入貢。
十一月，遣使獻捷契丹。獻清遠軍及兀泥族捷也。
十二月，誘契凡兵犯府州。
先是，契丹招討使韓德威率數萬騎誘党項勒浪嵬族犯府州，觀察使折御卿敗之於子河汊。夏州逼近麟、府，德威既敗，繼遷為之氣喪。會御卿病，繼遷牒告契丹，誘之入邊，許以兵助。御卿輿疾出禦，德威聞之不進，繼遷兵亦不出。
