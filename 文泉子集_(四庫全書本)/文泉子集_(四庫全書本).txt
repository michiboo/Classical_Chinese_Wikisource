　　欽定四庫全書　　　　　集部二
　　文泉子集　　　　　　　別集類一〈唐〉
　　提要
　　〈臣〉等謹案文泉子集六巻唐劉蛻撰蛻字復愚長沙人大中四年進士及第咸通中官至左拾遺外謫華隂令案孫光憲北夢𤨏言載蛻為桐廬人官至中書舍人有聴其父命死不祭祀一事所敘爵里皆不同或疑為別一劉蛻未之詳也是集前有自序曰自褐衣以後辛卯以前收其㣲詞屬意古今上下之間者為內外篇復收其怨抑頌記嬰於仁義者雜為諸篇焉物不可以終雜故離為十巻離則名之不絶故授之以為文泉蓋覃以九流之㫖曰文配以不竭之義曰泉崖谷結珠璣昧則將救之雨雷亢粢盛乾則將救之豈垂之空文哉觀其命名之義自負者良厚其文冡銘最為世所傳他文皆原本揚雄亦多奇奧險於孫樵而易於樊宗師大㫖與元結相出入欲挽末俗反之古而所謂古者乃多歸宗於老氏不盡協聖賢之軌又詞多恚憤亦非仁義藹如之㫖然唐之末造相率為纂組俳儷之文而蛻獨毅然以復古自任亦可謂特立者矣髙彥休唐闕史載蛻能辨齊桓公盎之偽其學葢有根柢舊唐書令狐楚傳載咸通二年左拾遺劉蛻極論令狐綯子滈恃權納貨之罪坐貶華陰令則蛻在當時本風裁矯矯宜其文之拔俗也原集十巻今已不傳此本為崇禎庚辰閩人韓錫所編僅得一巻葢從文苑英華諸家書采出非其舊帙存留唐文之一家姑見崖畧雲爾乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














