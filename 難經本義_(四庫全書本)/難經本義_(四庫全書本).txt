　　欽定四庫全書　　　　　子部五
　　難經本義　　　　　　　醫家類
　　提要
　　〈臣〉等謹案難經本義二卷元滑夀撰夀字伯仁明史方技傳稱為許州人寄居鄞縣案朱右攖寧生傳曰世為許州襄城大家元初祖父官江南自許徙儀真而夀生焉又曰在淮南曰滑夀在呉曰伯仁氏在鄞越曰攖寧生然則許乃祖貫鄞乃寄居實則儀真人也夀卒於明洪武中故明史列之方技傳然戴良九靈山房集有懐滑攖寧詩曰海日蒼涼兩鬢絲異鄉飄泊已多時欲為散木居官道故託長桑説上池蜀客著書人豈識韓公賣藥世偏知道塗同是傷心者只合相從賦黍離則夀亦抱節之遺老託於醫以自逃耳是書首有張翥序稱夀家去東垣近早傳李杲之學攖寧生傳則稱學醫於京口王居中學鍼法於東平髙洞陽考李杲足跡未至江南與夀時代亦不相及翥所云云殆因許近東明附會其説歟難經八十一篇漢藝文志不載隋唐志始載難經二卷秦越人著呉太醫令呂廣嘗註之則其文當出三國前廣書今不傳未審即此本否然唐張守節著史記扁鵲列傳所引難經悉與今合則今書猶古本矣其曰難經者謂經文有疑各設問難以明之其中有此稱經雲而素問靈樞無之者則今本素問傳冩有脫今本靈樞乃王冰依託而作非其舊也其文辨析精㣲詞致簡逺讀者不能遽曉故歴代醫家多有註釋夀所採摭凡十一家今惟夀書傳於世其書首列彚考一篇論書之名義源流次列闕誤總類一篇記脫文誤字又次圖説一篇皆不入巻數至其註則融會諸家之説而以巳意折衷之辨論精核考證亦極詳審攖寧生傳稱難經本靈樞素問之㫖設難釋義其間榮衛部位藏府脈法與夫經絡腧穴辨之博矣而闕誤或多愚將本其指義註而讀之即此本也夀本儒者能通解古書文義故其所註視他家所得為多雲乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　難經本義序
　　醫之為道聖矣自神農氏凡草木金石可濟夫夭死札瘥悉列諸經而八十一難自秦越人推本軒岐鬼區之書發難析疑論辯精詣鬼神無遁情為萬世法其道與天地並立功豈小補也哉且夫以人七尺之軀五藏百骸受病六氣之沴乃繫於三指㸃按之下一呼一吸之間無有形影特切其洪細濡伏若一𩬊苟或謬誤則脈生而藥死之矣而可輕以談醫而可易以習醫邪寓鄞滑伯仁故家許許去東垣近蚤為李氏之學遂名於醫予雅聞之未識也今年秋來遺所譔難經本義閲之使人起敬有是哉君之精意於醫也條釋圖陳脈絡尺寸部𠉀虛實蕳而通決而明予雖未嘗學而思亦過半矣嗚呼醫之道生道也道行則生意充宇宙澤流無窮人以夀死是則徃聖之心也世之學者能各置一通於側而深求力討之不為良醫也者㡬希嗚呼越人我師也伯仁不為我而刋諸梓與天下之人共之是則伯仁之心也故舉其大指為序至正二十五年龍集甲辰十月旣望翰林學士承㫖榮祿大夫知制誥國史張翥序














　　難經本義序
　　粵自神農咀百藥而寒溫辛酸甘苦品製之宜君臣佐使之用具諸本草治藥者於焉依據由黃帝作素問內經凡受病根源俞府皆切脈而知故秦越人因之設為八十一難問荅究竟精微盡醫師之道焉世之醫者率熟胗而察腓而審證而治藥若難經一書誠大本領苟不由難經而出其亦庸醫乎余觀註本草者若今東陽朱彥脩氏所著已無餘蘊而觧難經者不知其㡬家求諸精詣十無一二許昌滑君伯仁甫挾岐黃之術學出於東垣李先生精於胗而審於劑者也愈痾起痼活人居多餘坐落足疾人人治而弗痊有言伯仁善治法余致之聽其議論皆自難經而來逈異於世之言醫者豈異哉究理義之精微衆人固弗識也因出示所述難經本義二卷發前人所未發之㫖首列圖後䟽本義蓋其人者積學二十餘年凡醫之書無不叅考而折𠂻巳意各條問荅之下於戱其用心亦仁矣得之者可以趨黃帝岐伯之庭而問崆峒夀域也雖然吾聞之望而知其病者謂之神聞而知者謂之聖又問而知之謂之工至於胗脈淺深呼吸至數而後能療治者得巧之道焉神聖工詎得見矣今所求者巧耳於巧之中又不可以言語文字𫝊者若扁之起虢緩之視膏肓於難經乎何有然與否也吾其審於伯仁甫雲至正二十有一年重光赤奮若之嵗臘月既望奉直大夫溫州路總管管內務農兼防禦事天台劉仁本敘








　　難經本義序
　　素問靈樞醫之大經大法在焉後世諸方書皆本於此然其言蕳古淵涵未易通曉故秦越人發為八十一難所以推明其義也然越人去古未逺其言亦深一文一字意周㫖宻故為之註釋者亦數十家但各以臆見而卒無歸一之論或得此而得失彼或舉前而遺後非惟自誤又以誤人識者病焉許昌滑君伯仁篤實詳敏極羣書工於醫者三四十年起廢愈痼不可勝紀遂晝惟思夕旁推逺索作難經本義二卷析其精㣲探其隠𧷤鈎其𤣥要疑者辯之誤者正之諸家之善者取之於是難經之書辭逹理明條分縷觧而素問靈樞之奧亦由是而得矣夫人之生死係於醫醫之本原出於經經之㫖不明其害可勝言哉然則伯仁之功豈小補者耶至正二十六年二月工部中掲汯序


　　難經本義序
　　難經本義者許昌滑夀本難經之義而為之說也難經相傳為渤海秦越人所著而史記不載隋唐書經籍藝文志廼有秦越人黃帝八十一難經二卷之目豈其時門人弟子私相授受太史公偶不及見之耶考之史記正義及諸家之說則為越人書不誣矣蓋本黃帝素問靈樞之㫖設為問荅以釋疑義其間榮衛度數尺寸部位隂陽王相藏府內外脈法病能與夫經絡流注鍼刺俞穴莫不該偹約其辭慱其義所以擴前聖而啓後世為生民慮者至深切也歴代以來註家相踵無慮數十然而或失之繁或失之蕳醇疵殽混是非攻擊且其書經華佗煨燼之餘缺文錯蕳不能無遺憾焉夫天下之事循其故則其道立浚其源則其流長本其義而不得其㫖者未之有也若上古易書本為卜筮設子朱子推原象占作為本義而四聖之心以明難經本義竊取諸此也是故考之樞素以探其原逹之仲景叔和以繹其緒凡諸說之善者亦旁蒐而致之缺文斷蕳則委曲以求之仍以先儒釋經之變例而傳疑焉於乎時有先後理無古今得其義斯得其理得其理則作者之心曠百世而不外矣雖然斯義也不敢自謂其巳至也後之君子見其不逮改而正之不亦宜乎至正辛丑秋九月己酉朔自序










　　難經本義凡例
　　一難經正文周仲立李子野軰擅加筆削今並不從一紀齊卿於經中盛字多改作甚字豈國諱或家諱有所避耶葢昧於臨文不諱之義也今不從
　　一經中錯蕳衍文辨見各篇之下仍為缺誤總類以見其義
　　一八十一難經隋唐書經籍藝文志俱雲二巻後人或釐而為三或分而為五今仍為二巻以復書志之舊楊𤣥操復為十三類以統之今亦不從說見後彚考中
　　一本義中引諸書者具諸書之名引諸家者具諸家之名其無所引具及愚按愚謂者則區區之臆見也其設為或問亦同
　　一本義引諸家之說有以文義相湏為先後者有以論說髙下為先後者無是二者則以說者之世次為先後雲
　　一難經八十一篇葢越人取內經靈樞之言設為問荅前此註家皆不考所出今並一一考之其無可考者於七難內發其例













　　難經本義彚考
　　史記越人傅載趙蕳子虢太子齊桓𠉀三疾之治而無著難經之說隋書經籍志唐書藝文志俱有秦越人黃帝八十一難經二卷之目又唐諸王侍讀張守節作史記正義於扁鵲倉公傳則全引難經文以釋其義傳後全載四十二難與第一難三十七難全文由此則知古傅以為越人所作者不誣也詳其設問之辭稱經言者出於素問靈樞二經之文在靈樞者尤多亦有二經無所見者豈越人別有摭於古經或自設為問荅也耶邵菴虞先生嘗曰史記不載越人著難經而隋唐書經籍藝文志定著越人難經之目作史記正義者直載難經數章愚意以為古人因經設難或與門人弟子荅問偶得此十一章耳未必經之當難者此止八十一條難由維發不特立言且古人不求託名於書故傳之者唯專門名家而已其後流傳寢廣官府得以録而著其目註家得以引而成文耳
　　圭齊歐陽公曰切脈於手之寸口其法自秦越人始蓋為醫者之祖也難經先秦古文漢以來荅客難等作皆出其後又文字相質難之祖也
　　楊𤣥操序謂黃帝有內經二帙其義幽頥殆難究覧越人乃採摘二部經內精要凡八十一章伸演其道名八十一難經以其理趣深逺非卒易了故也
　　紀天雲秦越人將黃帝素問疑難之義八十一篇重而明之故曰八十一難經
　　宋治平間京兆黎秦辰序虞庶難經注云世傳黃帝八十一難經謂之難者得非以人之五藏六府隠於內為邪所千不可測知唯以脈理究其彷彿耶若脈有重十二菽者又有如按車葢而若循雞羽者復考內外之證以叅校之不其難乎〈按歐虞說則難字當為去聲餘皆奴丹切〉
　　丁徳用補註題雲難經歴代傳之一人至魏華佗乃燼其文於獄下於晉宋之間雖有仲景叔和之書然各示其文而濫觴其說及呉太醫令呂廣重編此經而尚文義差迭按此則難經為燼餘之文其編次復重經呂廣之手固不能無缺失也
　　謝氏謂難經王宗正註義圖觧大槩以胗脈之法心肺俱浮肝腎俱沉脾在中州為正而已至於他註家所引寸關尺而分兩手部位及五藏六府之脈並時分見於尺寸皆以為王氏脈經之非殊不知脈之所以分兩手者出於素問脈要精微論其文甚明越人復推明之於十難中言一脈變為十以五藏六府相配而言非始於叔和也且三部之說有二一則四難所謂心肺俱浮肝腎俱沉脾者中州與五難菽法輕重同而三部之中又各自分上中下雲一則脈要精微論之五藏部位即二難之分寸關尺十難之一脈變為十者也若止以心肺俱浮肝腎俱沉脾為中州一法言之則亦不必分寸關尺而十難所謂一脈十變者何從而推之
　　蘄水龎安常有難經觧數萬言惜乎無傳
　　諸家經觧馮氏丁氏傷於鑿虞氏傷於巧李氏周氏傷於任王呂晦而舛楊氏紀氏大醇而小疵唯近世謝氏說殊有理致原委及袁氏者古益人著難經本㫖佳處甚多然其因襲處未免踵前人之非且失之冗爾㓗古氏藥註疑其草藁姑立章指義例未及成書也今所見者徃徃言論於經不相渉且無文理㓗古平日著述極醇正此絶不相似不知何自遂乃板行反為先生之累豈好事者為之而托為先生之名耶要之後來東垣海藏羅謙甫軰皆不及見若見必當與足成其說不然亦回䕶之不使輕易流傳也
　　難經八十一篇辭若甚蕳然而榮衛度數尺寸位置隂陽王相藏府內外脈法病能與夫經絡流注鍼刺俞穴莫不該盡昔人有以十三類綂之者於乎此經之義大無不包細無不舉十三類果足以盡之與八十一篇果不出於十三類與學者求之篇章之問則其義自見矣〈此書固有類例但當如太學朱子分章以見記者之意則可不當以巳之立類綂經之篇章也今觀一難至二十一難皆言脈二十二難至二十九難論經絡流注始終長短度數竒經之行及病之吉凶也其間有雲脈者非謂尺寸之脈乃經隧之脈也三十難至四十三難言榮衛三焦藏府腸胃之詳四十四五難言七衝門乃人身資生之用八㑹為熱病在內之氣穴也四十六七難言老㓜𥧌窹以明氣血之盛衰言人靣耐寒以見隂陽之走㑹四十八難至六十一難言該𠉀病能藏府積聚泄利傷寒雜病之別而繼之以望聞問切醫之能事畢矣六十二難至八十一難言藏府榮俞用針補㵼之法又全體之學所不可無者此記者以類相從也始終之意備矣〉
　　十一難雲肝有兩葉四十一難雲肝左三葉右四葉凡七葉言兩葉者舉其大言七葉者盡其詳左三右四亦自相隂陽之義肝屬木木為少陽故其數七肺屬金金為太隂故六葉兩耳其數八心色赤而中虛離之象也脾形象馬蹄而居中土之義也腎有兩枚習坎之謂也此五藏配合隂陽皆天地自然之理非人所能為者若馬之無膽免之無脾物固不得其全矣〈周子云木陽穉金隂穉是也〉
　　東坡先生楞伽經䟦雲如醫之有難經句句皆理字字皆法後世逹者如槃走珠如珠走槃無不可者若出新意而棄⿱學以為無用非愚則狂而已譬如俚俗醫師不由經論直授藥方以之療病非不或中至於過病輙應縣斷死生則與知經學古者不可同日語矣世人徒見其有一至之功或㨗於古人因謂難經不學而可豈不誤哉
　　晦庵先生䟦郭長陽醫書雲予嘗謂古人之於脈其察之固非一道矣然今世通行惟寸關尺之法為最要且其說其於難經之首篇則亦非下俚俗說也故郭公此書偹載其語而並取丁徳用宻排三指之法以釋之夫難經則至矣至於徳用之法則予竊意診者之指有肥病者之臂有長短以是相求或未得為定論也蓋嘗細考經之所以分寸尺者皆自關而前郤以距手魚際尺澤是則所謂闗者必有一定之處亦若魚際尺澤之可以外見而先識也然今諸書皆無的然之論惟千金以為寸口之處其骨自髙而闗尺皆由是而郤取焉則其言之先後位之進退若與經文不合獨俗閒所傳脈訣五七言韻語者詞最鄙淺非叔和本書取其能直指髙骨為關而分其前後以為尺寸隂陽之位似得難經本㫖然世之髙醫以其贗也遂委棄而羞言之予非精於道者不能有以正也附姑見其說以俟明者而折中焉
　　廬陵謝堅白曰㤗定四年丁卯愚敎授龍興建言憲司請刻叔和脈經本書十卷時儒學提舉東陽桞公道傳序其端曰朱文公雲俗傳脈訣辭最鄙淺而取其直指髙骨為關之說為合於難經雖文公亦似未知其正出脈經正謂此跂也然文公雖未見脈經而其言與脈經脗合脈訣雖非叔和書其人亦必知讀脈經者但不當自立七表八裏九道之目遂與脈經所載二十四種脈之名義大有牴牾故使後人疑焉
　　項氏家說曰凡經絡之所出為井所留為榮所注為俞所過為原所行為經所入為合井象水之泉滎象水之陂腧象水之竇竇即窬字也經象水之流合象水之歸皆取水之義也
　　藏五而府六藏冗五而府穴六猶千五而支六聲五而律六皆隂陽之數自然之理雖増手厥隂一藏其實心之包絡不異於心即一藏而二經也經之必為十二猶十二支十二辰十二月十二律不可使為十一亦自然之理也寅卯為木巳午為火申酉為金亥子為水四行皆二支耳而土行獨當辰戌丑未四支以成十二肺肝脾腎四藏皆二經而心與包絡共當四經以成十二此豈人之所能為哉








　　難經本義闕誤總類
　　七難三隂三陽次第脈經與此不同脈經於三陽則少陽太陽陽明三隂則少隂太隂厥隂
　　十二難馮氏謂此篇合入用鍼補瀉之類當在六十難之後以類相從也
　　十四難反此者至於收病也當作至脈之病也於收二字誤
　　十六難問三部九𠉀以下共六件而篇中並不畣所問似有缺誤
　　十七難所問者三所荅者一疑有缺漏
　　十八難第三莭謝氏謂當是十六難中荅辭第四節或謂當是十七難中或連年月不巳荅辭
　　二十難重陽者狂重隂者顛脫陽者見鬼脫隂者目肓當是五十九難結句之文錯蕳在此
　　二十一難謝氏曰按本經所畣辭意不屬似有脫誤二十三難經雲明知終始云云一節謝氏謂合在下篇之前不必然也只叅看
　　二十八難溢畜不能環流灌漑諸經者也十二字當在十二經亦不能拘之之下其受邪氣畜則腫熱砭射之也十二字謝氏直以為衍文或雲當在三十六難關格不得盡其命而死矣之下因邪在六府而言也
　　二十九難陽維為病苦寒熱隂維為病苦心痛諸本皆在腰溶溶若坐水中下謝氏移置溶溶不能自收持下文理順從必有所考而然今從之
　　三十一難其府在氣街一句疑錯蕳或衍文三焦自屬諸府與手心主配各有所不應又有府也
　　四十八難診之虛實下濡者為虛牢者為實八字脈經無之謝氏以為衍文楊氏謂按之皮肉柔濡為虛牢強者為實然則有亦無害
　　四十九難第五節虛為不飲食實為飲食二句於上下文無所關疑錯蕳或衍
　　六十難其真心痛者直字下當有一頭字蓋總結上兩節也
　　六十九難當先補之然後瀉之八字疑衍
　　七十四難篇中文義似有缺誤今且依此觧之俟後之知者
　　七十難五金不得平木不字疑衍詳見本篇
　　八十一難是病二字非誤即衍










<子部,醫家類,難經本義,[圖]>








　　右寸手太隂陽明金生左尺足太陽少隂水太陽少隂水生左闗足厥隂少陽木厥隂少陽木生左寸手太陽少隂火太陽少隂火通右尺手心主少陽火手心主少陽火生右闗足太隂陽明土足太隂陽明土復生右寸手太隂陽明金此皆五行子母更相生養者也











　　虞氏曰經言男子生於寅女子生於申謂其父母之年㑹合於巳上男左行十月至寅而生女右行十月至申而生也故推命家言男一嵗起丙寅女一嵗起壬申難經不言起而言生謂生下已為一嵗矣丙壬二干水火也水火為萬物之父母寅申二支金木也為生物成實之終始木胞在申金胞在寅二氣自胞相配故用寅申也金生於巳巳與
　　申合故女子取申木生於亥亥與寅合故男子
　　取寅所以男年十嵗順行在亥女年七嵗逆行亦在亥男子十六癸天至左行至巳巳者申之生氣女年十四天癸至右行亦在巳與男年同在本宮生氣之位隂陽相配成夫婦之道故有男女也上古天真論曰男子二八而天癸至精氣溢㵼隂陽和故能有子女子二七天癸至任脈通太衝脈盛故能有子此之謂也










　　清者體之上也陽也火也離中之一隂降故午後一隂生即心之生血也故曰清氣為榮〈天之清不降天之濁能降為六隂駈而使之下也雲清氣者總離之體而言之〉濁者體之下也隂也水也坎中之一陽升故子後一陽生即腎之生氣也故曰濁氣為衛〈地之濁不升地之清能升為六陽舉而使之上也雲濁氣者總坎之體而言之〉



















　　肺主聲肝主色心主𦤀脾主味腎主液是五蔵各有所主也然而一蔵之中又各有聲色臭味液五五二十有五五行錯綜之道也





<子部,醫家類,難經本義,[圖]>
<子部,醫家類,難經本義,[圖]>








　　右六十六宂為手足三隂三陽十二經所出入之㑹剛柔配遇之道也五蔵以俞為原六府則別置一原者三焦行於　陽乃原氣之別使也項安世雲凡經絡之所出為井所流為滎所注為俞所過為原所行為經所入為合井象水之源滎象水之陂俞象水之竇經象水之流合象水之歸皆取水之義也


　　火者木之子子能令母實謂子有
　　餘則不食於母今㵼南方者奪子
　　之氣使之食其母也金者水之母母
　　能令子虛謂母不足則不能䕃其
　　子今補北方者益子之氣則不食
　　至其母也此與八十一難義正相發
　　其曰不能治其虛安問其餘則隠
　　然實實虛虛之意也
　　書之有圖所以彰明其義使人易曉也可圖則圖之先儒於諸經每有圖説各附篇章之後今是圖悉著之編首讀者參攷可也




