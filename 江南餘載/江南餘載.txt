昇元初，烈祖南郊。是日，司天奏日延三刻。按《江南野史》作「月延三刻」，此作「日」，未識孰是。
〈天官書〉太一紫宮尚紫，故南郊壇墠皆取其色。江南用五色，此五帝壇耳，禮官失之。
江南文臣，烈祖時唯稱楊彥伯、高弼、孫晟、李匡明、龔凜、蕭儼、成幼文、賈澤澤及事元宗。元宗時江文蔚、王仲連、李貽業、游簡言、湯悅、高越、越及事後主。張義方、張緯、鍾謨、李克明、張易、趙宣輔、宣輔及事後主。陳繼善，後主時徐鉉、徐鍇、韓熙載、王克貞、張洎、張頴、張佖、楊澤、朱銑、喬舜、潘文祐、湯澥、楊滂、郭昭慶【一】、孫舉、伍喬、孟拱辰、馮溢、李平、張紹、賈球、顧彜。
烈祖夜坐南薰閣，召見道士王棲霞，問何術可致太平？棲霞對曰：「治身治心，乃治家國之本。今陛下飢嗔飽喜，尚不能節，何以福及蒼生？」是時元宗母宋後在簾中聽之，歎為至語，賜以金帛，棲霞皆不受。所居元真觀，西北陂澤中有高樹，棲霞嘗於其上焚拜奏章。烈祖欲為之建壇，棲霞曰：「建國之初，經用不足，不宜營此閒務。」
烈祖嘗以中秋夜翫月延賓亭，宋齊邱等皆會。時御史大夫李主明面東而坐，烈祖戲【——二三八——】之曰：「偏照隴西。」主明應聲對曰：「出自東海。」皆以帝之姓為諷也。
烈祖為政事僕射，時遣人聘越，問識羅給事否，曰：「不識亦未聞名。」越人曰：「四海知有羅江東，爾獨拙於用乎？」對曰：「金榜上無名，所以不知也。」
王慎辭北使，時烈祖授以論答事語百餘條，皆機務之要。嚴可求覽之，請益一事，曰：「若問黑雲長劒多少，即對以來時五十指揮皆在都下，柴再用不得赴鎮也。」慎辭至汴京，果首問。是時方議南征，聞慎辭所對，遂罷兵。
元宗初，馮延魯自水部員外郎為中書舍人，李建勳歎曰：「爵祿所以馭士，今四郊未靖，而延魯以一言稱旨，輒驟遷之，若後有立大功者，當以何官賞之？」按陸游《南唐書》延魯本傳亦載此，乃江州觀察使杜昌業之言，此作李建勳，疑誤。
元宗嘗語散騎常侍王仲連云：「自古江北文士不及江南衆多。」仲連對曰：「老子出亳州真源，仲尼出兗州曲阜，然則亦不少矣。」上有愧色。
後主末年，洪州有婦人萬氏，善言禍福，遠近謂之「萬仙童」【一】。江正臣謂時人曰：「此所謂國將亡，聽於神者也。」未幾，而曹彬渡江。
張憲為監察御史。後主既納周后，頗留心於聲樂，憲上疏言：「聞有詔以戶部侍郎孟拱辰宅與教坊使袁承進居止，昔高祖欲以舞人為散騎常侍，舉朝非笑。今承進教坊使耳，以侍郎宅居之，亦近之矣。」後主批答，賜帛三十段，以旌敢言。【——二三九——】
開寶中，鄂國公從謙使梁，以水部員外郎查元方副之。既至，而盧多遜為館伴使，與元方對弈，忽謂元方曰：「江南畢竟如何？」元方襝袵對曰：「江南事天朝二十餘年，君臣禮分極矣，復以如何為問耶？」多遜為之愧謝，因曰：「勿謂江南無人。」
曹翰屠江州，噍類無所縱，而義門陳氏昆弟七人散處城中，事定皆還，無所損。人以為孝義之感。
建州既平，俘虜人口稍多，宰相李建勳請官出錢贖之還本土，東閩賴之。
徐鉉在徐州治官舍，得宿藏錢數百千，鉉恥而不取，乃復瘞之。後鉉家老奴潛往發之，閴無所覩。
保大中，太平府聶氏女年十三歲，母為虎攫去。女持刀跳登虎背，連斫其頸。虎奮跳不脫，遂斫虎死，乃還家，葬母屍。
嚴續在江州，有奴忤意，續策逐之。州有柏林，多虎，奴請殺之，輒持梃往擊，虎母並數子皆殱焉。或言潭有蛟，奴解衣下浴，蛟來繞之，乃急拽登岸，烹而食之。謂人曰：「吾勇無敵，恨不見用於時耳。」
徐鉉言：銅陵縣尉某，懦不能事，嗜酒善狂。嘗與同官會飲江上，忽見賊艘鳴鼓弄兵，沿流而下，尉乘醉仗劒驅市人而襲之，賊皆就縛焉。事聞，後主嘉之，賜以章服，除本縣令。此因酒而倖成也。【——二四〇——】
錢氏科斂苛慘，民欠升斗，必至徒刑。湯悅、徐鉉嘗使焉，雲夜半聞聲，若麞麂號叫，及曉問之，乃縣司催科耳。其民多裸行，或以篾竹繫腰。
徐知訓在宣州，聚斂苛暴，百姓苦之。入覲侍宴，伶人戲作緑衣大面若鬼神者，傍一人問：「誰何？」對曰：「我宣州土地神也，吾主入覲，和地皮掘來，故得至此。」
張崇帥廬州，人苦其不法，因其入覲，相謂曰：「渠伊必不復來矣。」崇聞之，計口徵「渠伊錢」。明年又入覲，州人不敢交語，唯道路相目，捋鬚為慶而已。崇歸，又徵「捋鬚錢」。其在建康，伶人戲為死獲譴者，雲當作水族去陰司，遂判曰：「焦湖百里，一任作獺。」
姚鳳為內轄使，奢僭，嘗因病思鹿血羹，輒殺北苑長生鹿食之。
宋齊邱好交術士，得罪之日，出入其門者蓋八百人。
翰林學士江文蔚，侍宴醉而無禮。明日拜表謝罪，上命賜衣一襲以慰之。
元宗宴於別殿，宋齊邱已下皆會。酒酣，出內宮聲樂以佐歡。齊邱醉狂，手撫內人於上前，衆為之悚慄，而上殊不介意，盡興而罷。明日，上於臥帷中索紙筆賜慰，齊邱乃自安。
游簡言為中書侍郎，兼領銓選，差擇清峭。有邵唐者，試判不入等，上疏言：「簡言父恭，嘗為鄂帥杜洪記室，洪與朱梁結連，恭預其謀。簡言乃逆臣之子，不宜列於清近。」【——二四一——】上怒其誹謗，詔決杖配流饒州。
馮延巳自元帥府掌書記為中書侍郎，登相位，時論少之。延魯之敗，御史中丞江文蔚上疏請黜延巳，上曰：「相從二十年，賓客故寮獨此人在中書，亦何足怪！雲龍風虎，自古有之，且厚於舊人，則於斯人亦不得薄矣。」
楊守忠授武昌節度使，宣麻日，有禿鶖當正衙立，班退乃去。未幾而守忠卒。
開寶中，嘗一夕有禿鶖自西北來，成羣翳天，自初更至中夜方盡。
趙宣輔者，中原人，仕於江南，官省郎，頗有時名。重陽日，與兩浙諸公登高於北山，誦杜甫詩以勸酒，至「明年此會知誰健？醉把茱萸仔細看」，潸然淚下，坐客異之。未幾宣輔卒。
劉奐自言：「生時五星雖在吉地，然俱隱不見，吾必不得為權勢官矣。」後奐官終起居舍人。
姚端，年十八狀元及第，宰相游簡言以女妻之。未幾疾終，時人謂之女殺狀元。
高越為書生，遊河朔，有牧伯欲妻之，為〈鷂子詩〉而去。詩曰：「毛骨英靈志性奇，摩雲專待整毛衣。虞人莫便張羅網，未肯平原淺草飛。」越後為查氏壻。
江夢孫夜夢直木生於庭，詰朝，其妻產男，遂名直木。幼聰睿，後官至刑部員外郎。
張洎云：嘗至信州龍虎山，值鄉民產子者，手執金如意一枚而生。此子後為道士，【——二四二——】不知所之。
張洎與錢若水夜直，太宗開滋福殿，召二人草制詞，加李昉左僕射班。洎輒前數唐以來十餘名相，皆有德望，鎮服天下，故自右加左，今以此待昉，非公議所允。若水欲進解之，洎當帝前以笏排若水曰：「陛下熟知矣。」明日，洎進制草，有云：「黃樞重地，難委於具臣；蒼昊景靈，懼罹於大譴。」太宗竟從洎意，昉止右僕射歸班。按此條載李昉加左僕射，係宋太宗太平興國時事，與江南無涉，或因張洎而及之。洎仕南唐為清輝殿學士，江南平歸宋，拜太子中允。
保大末，太弟懇乞就藩。燕王宏冀為皇太子，以令旨榜子逼逐昭慶宮僚，太弟始自鎮國門上馬就道。論者知太子之不永焉。按元宗十六年三月改元交泰，立宏冀為太子。是年五月，即奉周顯德年號。明年九月，太子宏冀卒。
徐鍇以屯田郎中知制誥久次，當遷中書舍人，而宰相游簡言每抑之。鍇遂詣簡言，簡言從容曰：「以君之才地，何止舍人。但兄弟並舉清要，物忌太盛，請少緩之，使衆稱淹恤，進固未晚。」鍇頗怏怏。簡言徐出妓佐酒，疊唱歌辭，皆鍇所製，鍇乃大喜起謝。歸以告兄鉉，鉉曰：「汝乃為數闋歌換中書舍人耶。」
趙叟者，自保大之初至於開寶之季，嘗為貢院門子，每歲放榜之後，或去或留，率慶慰之，若出於叟手然。進士何蒙贈叟詩曰：「桂枝輸卻正悽然，又被鸎聲聒晝眠。唯有趙翁知仔細，相傳好語待來年。」【——二四三——】
開寶初，舉子齊愈及第，綴行至白門，忽於馬上大笑不已，遂墜，馭者扶策良久乃蘇。蓋其喜成名如此。
趙綺困於場屋，將自三山北渡，以歸梁京，為邏者所得，遂下廷尉。從獄中上書曰：「初至江干，覺天網之難漏；及歸棘寺，知獄吏之可尊。」後主覽之，批其末曰：「陵雖孤恩，漢亦負德。」乃釋其罪。明年，綺狀元及第。
賈覃自言：應舉時從禽於鄠、杜，忽於村店遇大僚避雨者，竊訪之，乃主司楊侍郎涉。當時匆遽，不暇脫韋袴衣襴，袖卷投贄，楊公稱歎再三，覃自以為必入等矣。及榜出，則無名。有私於楊公者，公曰：「覃好事業，但不脫衣袴，故為累耳。」
國中有稱寃者，多立於御橋下，謂之拜橋，甚者操長釘、攜鉅斧而釘腳。又有闌入於殿庭者，謂之拜殿。後主時，進士曾顗、謝泌皆南省下第，而顗釘腳、泌拜殿以稱寃。士風於此掃地。
陳致堯雍熟於《開元禮》，官太常博士，國之大禮，皆折衷焉。與韓熙載最善，家無擔石之儲，然妾妓至數百，暇奏〈霓裳羽衣〉之聲，頗以帷薄取譏於時。二人左降者數矣。熙載詩：「陳郎不著世儒衫，也好嬉遊日笑談。幸有葛巾與藜杖，從呼宮觀老都監。」其廳中置大鈴，大署其旁曰：「無錢僱僕，客至請挽之。」
高鎬有通天犀帶，業毅有歌人，皆當時無比者。嘗請博戲之，滿坐屏氣，鎬擲大勝。【——二四四——】鎬命歌人引滿一曲，以辭舊主，歌罷，遂攜以歸。
柴再用按家樂於後園，有從人竊窺於門隙者。再用遇之，召至園中，使觀焉，曰：「恐隙風傷爾眸子。」
孫晟初事秦王從榮，從榮敗，晟漁服亡命。至正陽，未及渡，追騎奄至，晟不顧，坐淮岸，捫敝衣齧蝨，追者捨去。乃渡淮，至壽春，節度使劉金延與語，晟陽瘖不對，授館累日，忽謁漢淮南王廟。金先使人伏神座下伺之，悉聞其所禱，乃送詣金陵。時烈祖輔吳，喜其文辭，遂與禪代秘計。【——二四五——】
德明宮，本南唐烈祖之舊宅，在後苑之北，即景陽臺之故址。有太湖石，特奇異，非數十人不能運致，即陳後主之假山遺址。其下有井，石欄有銘，字跡隱隱猶在。
後苑有宮髻石，世傳張祐舊物，上有「杜紫薇杭州刻字相寄」【一】之跡。祐以其形若宮髻，故名之雲。祐平生癖好太湖石，故三吳牧伯多以為贈焉。
元宗罷朝，多御延英殿聽公卿奏事，因即其處為閣甚壯。有司請置額名，上以生月在孟春，御題為「千春閣」【二】。
朝元門三橋，龍躍、鎮國、天津，二曲尺跨水覆屋。舊制文武大臣帶平章事者，許乘馬行過鎮國、天津二橋，百官皆就二曲尺下馬。
元宗遷都洪州，過蕪湖江口永壽禪院，親射偃蓋松東南枝，遂枯死。至今御箭仍在。按〈南唐書·申漸高傳〉載，元宗遷豫章，龍舟至趙屯，舉酒望皖公山曰：「好青峭數峰，不知何名？」優人李家明對曰：「此皖公山也。」因獻詩曰：「皖公山色好，不落御觴中。」元宗太息罷酒去。附録於此。
讓皇在泰州，賦詩曰：「江南江北舊家鄉，二十年前夢一場。吳苑宮闈今冷落，廣陵臺榭亦荒涼。煙凝遠岫愁千疊，雨滴孤舟淚萬行。兄弟四人三百口，不堪回首細思量。」【——二四六——】
烈祖為尚書左僕射，年甫三十。自以居揖讓之際，非老舊無以臨衆，乃服白髮藥，一夕皓然。
讓皇在泰州數年，每有嗣息及五歲，必有中使至，賜品官章服，然即日告卒。
蘇洪規築揚州城，古冢中得石銘，其文曰：「日為箭兮月為弓，射四時兮何曾窮。但見天將明月在，不覺人隨流水空。南山石兮高穹窿，夫人墓兮在其中。猿啼鳥叫煙濛濛，千年萬年松柏風。」
進士舒雅，嘗從鄭元素學。元素為雅言：溫韜亂時，元素隨之，多發關中陵墓。嘗入昭陵，見太宗散髮以玉架衛之，兩廂皆置石榻，有金匣五，藏鍾、王墨跡，〈蘭亭〉亦在其中，嗣是散落人間，不知歸於何所。
宋齊邱出鎮洪州，詔賜錦袍，烈祖親為衣之。李建勳贈詩，有「一人看上馬，雙節引還鄉」之句，時論榮之。馮延巳、李建勳拜相，張義方獻詩曰：「兩處沙堤同日築，其如啟沃藉良謀。民間有病誰開口，府下無人只點頭。」
莊布訪皮日休，不遇，因以書疏其短失，世頗傳其文。日休子光鄴嘗為吳越王使江南，輒問江表何人近文最高，或對曰：「近世無聞，惟莊布贈皮日休書家藏一本。」光鄴大慚。
保大五年，元日大雪，詔太弟以下會宴，登樓賦詩。遣中使就李建勳第示之，建勳與【——二四七——】中書舍人徐鉉、勤政殿學士張義方皆和進呈。復召建勳、義方、鉉入，夜艾乃散。鉉為之敘，太弟使名士畫為圖障。按元宗〈元日大雪登樓詩〉【一】云：「珠簾高捲莫輕遮，往往相逢隔歲華。春氣昨宵飄律管，東風今日放梅花。素姿好把芳姿掩，落勢還同舞勢斜。坐有賓朋尊有酒，可憐清味屬儂家。」
李夷鄴者，前唐諸孫，嗜酒不覊。保大初，以宗室賢才，拜正卿。累經左降，逾年輒復舊官。元宗上巳開宴，夷鄴不在召中，乃獻詩曰：「偶憶昔年逢上巳，輕舟柳岸宴羣臣。人間蹇薄時時歎，天上風光日日新。玉帛已來諸國瑞，瑤池固有萬年春。賦詩飲酒平生事，腸斷金門願再親。」上賜御札曰：「我家有此狂宗正，快哉！」
徐鉉為人忠厚，不以位貌驕人。在海州時，蒯亮為錄事參軍，鉉與往還如僚友。亮授代，鉉以詩送之曰：「昔時聞有蒯先生，二十年來道不行。抵掌曾談天下事，折腰猶忤俗人情。老還上國風光少，貧裹歸裝結束輕。遷客臨流倍惆悵，晚風黃葉滿孤城。」有印粲者，獻詩曰：「不將才業暫時誇，人仰聲名遍海涯。月滿朝衣聽禁漏，更闌分直掃宮花。諫書未上先焚藁，銜筆曾傳立草麻。見說下朝無一事，小池栽葦學僧家。」
徐鍇撰〈義門陳氏書堂記〉，有「男女長幼以屬會」之辭，既已受之，又密令寫碑人自於末添一「食」字。或問其故，鍇曰：「非食無以義聚，欲以此一字，為陳氏子孫之誡耳。」
李建勳致仕，自稱「鍾山公」【二】。詔授司徒，不起。學士湯悅致狀賀之，建勳以詩答曰：「司空猶不作，那敢作司徒。幸有山公號，如何不見呼？」【——二四八——】
李建勳罷相，元宗於西苑天全閣別置廳院待之，命右僕射孫晟同寓直焉。建勳進詩曰：「御苑賜房令待詔，此身殊勝到蓬瀛。禁中仙樂無時過，階下常人不敢行。疊穎弄芳秋氣落，叢柯聳翠露華清。天廚送食何功享，空詠康哉贊盛明。」
張洎、潘祐俱為忘形之交，其後俱為中書舍人，乃相持。祐之死也，洎蓋有力。
韓熙載南遷，上表畧曰：「無橫草之功可補於國，有滔天之過自累其身。老妻伏枕以呻唫，稚子環床而坐泣。三千里路送孤客以何之，一葉扁舟乘病身而前去。」上憫之，遂留不遣。
開寶中，張昭通判建州，奉敕至武夷山，清秋雨歇，聞雲中仙樂，自辰及酉不絕，大抵多竹聲。昭故曉音律，審其曲有人間〈迎仙客〉雲。
開寶末，長老法倫夢金陵兵火四起，有書生朗吟曰：「東上波流西上船，桃源未必有真仙。干戈滿目家何在，寂寞空山聞杜鵑。」
秘書郎刁侃，文安郡公按文安郡公徐游，知誨子也，初名景游，避元宗諱，去景字。之愛婿，姻連戚里，第宅瀟灑。一日，侃弟妹於庭下，忽見兩人沿古槐而上，以瓦擊中之，應手墮地，四體雖具，長纔二寸許，狀如世所畫夜叉然，瘞之。是夕，侃家堂室之間鬼怪無數，或見大手，或呈巨顙，如是者三夕餘。設醮謝之，猶不已也。是時，周維簡講《易》於侃別院，獨無變怪，於是盡徙焉。維簡方說泰卦，倦而假寐，恍惚中見冠裳者數百人，前揖自言：「昔自【——二四九——】南嶽來，寄居古槐，歲月已久。今刁侃弟妹皆無道，橫害二子，悲歎不堪，適當索償。既匿先生之舍，且先生方講聖經，非某措手之時，願聞談義，容解脫之矣。」維簡驚覺，為之齋沐，旬日終篇，鬼怪乃絕。
安陸人毛生，善食毒蛇，以酒吞之。嘗至洪州，以弄蛇取食，積十餘年。有賣薪者自鄱陽來，夜夢老父云：「為我寄一蛇與毛生可乎？」賣薪者許之。至洪州，運薪將盡，有蛇蟠船中，棖觸不動，因悟前夢，攜以訪毛生。毛生撥之，忽囓其乳，生大叫仆地，食頃已爛，亦不知蛇所在。
金毅為御史判官，逮御史臺主簿，判覆刑司。歲餘染疫，言見三囚荷校自陳：「罪不至死，而君誤寘於法，今得請於上帝。君本猶有三十餘年在世，三人各折君十年，宜知之。」明日毅卒。
秘書監歐陽遇判大理寺日，奏當潭陽縣令余紹卿死罪，時論寃之。既而紹卿常見形相隨，遇惡之，乃請告至廬山九天使者廟下，設黃籙齋醮以浄陰冥，然紹卿亦至席間。其夕遇為鬼神推擲殿下而斃。
宋齊邱至青陽，初命穴墻給食，俄又絕之，餒者數日。中使謂齊邱曰：「俟令公捐館，方供食耳。」以絮塞其口，遂卒。卒時有黑氣起，直貫九華山。元宗暮年禁中往往見齊邱、陳覺、李徵古如生時，禳之不去，甚惡之，因議南幸。太子宏冀病，亦數見太弟為【——二五〇——】祟雲。
楊懷義為侍衛，時方在圍中，鐺鼎忽自廚中成行而出，列於庭下。又半夜，戈戟忽有聲，火出炎炎者數夕，俄而兵敗下獄。
賈詰善望氣，罷節鎮歸闕時，艤舟江上，忽見晚天氣如鸞鳳，須臾，羽翼零落，色變為蒼。詰歎曰：「此為我耳。」自是慘然不樂。及召對，果以忤旨謫受諸衛將軍。
殷文圭為舉子時，嘗經大澤中，遇大雨震電，僕乘皆踣，文圭安詳如不聞。及至逆旅，從者怪之，試視文圭，兩耳皆有泥封塞雲。後為翰林學士。
魏羽肄業於白鹿洞，臨赴舉，大醉，臥百花峰下。稍醒，忽有鬼物十數輩環侍其側，羽驚問之，對曰：「以公貴人，故奉守耳。」其後羽以昭文館校書起家，過江至三司使、工部侍郎。
開寶中，吉州城頭有人面【一】，方三尺許，睕目多鬚，自旦至酉乃沒。
開寶中，宋師至金陵，詔鄭彥華以水軍迎戰於慈湖峽。是日重霧不解。八月十一日，白虹貫日，咫尺不分。
范陽盧文進自云：「嘗偕契丹入絕塞，射獵以給軍食。一日晝晦，星象燦然，衆皆懼，捕得番人曰：「吾國以為常也。」頃之，景復開朗。
江州有田婦採拾於野，忽為虎攫而踞之。婦向天大呼，虎舉其掌，婦視其中有刺，因【——二五一——】為拔之，虎乃捨婦而去。
元宗時，海國進象數頭，皆能拜舞山呼。
《靈芝圖》言：「千歲蝙蝠，色如雪，目如硃，集則倒懸，以其腦重故也。服此，可以長生。」【一】後主時，有人獲之，進上，上方事佛，禁殺戮，而不用，後不知所之。
唐末有御廚庖人，隨中使至江表，聞崔允誅北司，遂漂浮不歸，留事吳。至烈祖受禪，御膳宴飲皆賴之，有中朝之遺風。其食味有鷺鷥餅、天喜餅、駝蹄餤、雲霧餅。按陸游〈南唐書·雜藝列傳〉所載，尚有春分餤、密雲餅【二】、鐺糟炙、瓏璁餤、紅頭簽、五色餛飩、子母饅頭，而無雲霧餅，附載於此。後主篤信佛法，於宮中建永慕宮，又於苑中建靜德僧寺。鍾山亦建精舍，御筆題為「報慈道場」【三】，日供千僧，所費皆二宮玩用。【四】
鄭元素者，溫韜之甥，隱居廬山青牛谷，不交人事。元宗召至都下，館於徐鉉家。及卒，鉉令元素鄉人龍敏瘞其屍於石子崗。臨穴之際，有七鶴盤旋空中，敏輒禱之，一一下拂棺蓋。
許堅往來句曲、廬阜之間，草裝布囊，或臥於野，或和衣浴澗中，蕭然不接人事，獨笑獨吟而已。其詩有云：「祗應天上路，不為下方開。道既學不得，仙從何處來？」又〈題簡寂觀〉【五】云：「常恨真風千載隱，洞天還得恣游遨。松楸古跡一壇靜，鸞鶴不來青漢高。茅氏井寒丹亦化，元宗碑斷夢曾勞。分明有箇長生路，不向紅塵白二毛。」堅詩頗多，其【——二五二——】語意類此。景德中，無疾卒於金陵。歲餘，忽於洪州謁見兵部員外郎陳靖。靖至建康言之，王化基發其墓，已屍解去。
魏進忠，不知何許人，徐玠稱其有飛鍊之術，上聞於烈祖，俄擢為延英殿使，寵錫甚厚，詔以延英殿為飛鍊所。進忠造宅於皇城之東，廣致妓樂，託結貴近，出入導從擬於王者。或贈人金帛，動盈千百，士人多附之，經數年竟無狀，遂配東海縣。
周繼諸者，鄱陽人，詣闕上書，累官至郎省。告免歸鄉，與名僧道士為雲泉之交。元宗召之，授以美官，堅辭不就，上嘉之，賜粟帛。又賜金鉏一柄，敕曰：「是朕苑中自種藥者，今以賜卿，表卿高尚之節。」
蜀人陳曙者，王氏末年避地淮南，隱於蘄州山中。鄉人祀神，曙不召亦必至，必醉飽而後去，雖百神祠，曙能徧往也。其所居，屋一間，道書數卷而已，與蛇虎雜處，而泰然無所忌。元宗遣中書舍人高越賫束帛徵之，三往不應，後移居鄂州，不知所終。越贈曙以詩，曙次韻答之，云：「罷修儒業學修真，養拙藏愚四十春。到老不疎林裏鹿，平生未識日邊人。澗花發處千堆錦，巖雪鋪時萬樹銀。多謝朝賢遠相問，未聞雞得鳳為鄰。」
僧謙明嗜酒，好為詩。獨居一室，每日鐺中煮肉數斤，醇酒一壺，不俟爛熟，旋割旋飲，以此為常。嘗中秋詠月云：「迢迢東海出，漸漸入雲衢。此夜一輪滿，清光何處無？」乘興遂子夜鳴鐘，烈祖聞之不罪也。召問其所求，對曰：「唯願鵝生四腳，鼈著兩裙。」【——二五三——】
元宗大宴，命賜翰林學士湯悅巨觥，悅辭以醉。上曰：「不飲，則宜傾於懷中也。」悅應聲而傾之，上為之大笑。（《永樂大典》卷一二〇四三）【——二五四——】
