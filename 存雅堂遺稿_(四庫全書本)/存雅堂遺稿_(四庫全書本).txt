　　欽定四庫全書　　　　集部四
　　存雅堂遺稿目錄　　　　別集類三〈宋〉
　　巻一
　　五言古詩
　　五言律詩
　　五言排律
　　五言絶句
　　巻二
　　七言古詩
　　七言律詩
　　七言排律
　　七言絶句
　　巻三
　　上書
　　序跋
　　記
　　行狀
　　祭文
　　牘
　　巻四
　　紀上
　　巻五
　　紀下
　　〈臣〉等謹案存雅堂遺稿五巻宋方鳳撰鳳字韶卿一字景山浦江人試太學舉上禮部不第後以特恩授容州文學宋亡歸隱仙華山同里義烏令吳渭闢家塾敬事之疾革命子樗題其旌曰容州示不忘也時稱巖南先生其門人栁貫輯其遺詩三百八十篇釐為九巻屬永嘉尹趙敬叔刻置縣齋黃溍為之序及宋濂作鳳傳又稱存雅堂稿三千餘篇蓋據其未刻者而言故與溍序篇數多寡不合其後寖以散逸遂並板本而亦亡之
　　國朝順治甲午其里人張燧乃博蒐諸書掇拾殘剰彚為此編凡詩七十三首文十二首金華洞天行紀一篇附以鳳子樗梓詩十六首文五首鳳志節可稱而所作文章亦骯髒磊落不屑為庸腐之語龔開嘗評其詩以為由本論之在人倫不在人事等而上之在天地不在古今蓋鳳澤畔行吟往往睠念宗邦不忘忠愛開亦以遺民終老故揚詡未免過情然幽憂悲思再三致意有黍離麥秀之遺音固猶不失風人之義也原本尚有物異考一巻月泉吟社詩二巻外篇詩文二巻今案物異考出自唐宋遺書寥寥數則無資考證月泉吟社詩巳有單本別行至外篇所輯他人贈答之作並謝翺傳吳萊碑而錄之尤為氾濫今並從刪削焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












