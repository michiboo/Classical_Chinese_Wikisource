
關西仕時俱稚容，彪彪之鬢始相逢。 
天地變化縣城改〈天寶中，及尉華陰鄭縣，別後經祿山之亂，鄭縣殘毀，城移於州西。〉，獨有故人交態在。 
不言會合跡未並，猶以歲寒心相待。 
洛陽居守寄酇侯，君著貂冠參連籌。 
高閣連雲騎省夜，新文會友涼風秋。 
青袍白面昔攜手，冉冉府趨君記否。 
雲分雨散十五年，始得一笑樽酒前。 
未遑少留驟遠別，況值旅雁鳴秋天。 
二華舊遊如夢想，他時再會何由緣。 
賴君贈我郢中曲，別後相思被管弦。

