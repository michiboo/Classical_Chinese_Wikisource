並宋王鞏撰。鞏字定國，自號清虛先生，莘縣人，同平章事旦之孫，工部尚書素之子。嘗倅揚州，坐與蘇軾遊，謫監筠州鹽稅，後官至宗正丞。所記雜事三卷，皆紀東都舊聞。《甲申雜記》凡四十二條，甲申者，徽宗崇寧三年也。故所記上起仁宗，下訖崇寧，隨筆記載，不以時代為先後《聞見近錄》凡一百四條，所記上起周世宗，下訖宋神宗，而太祖、太宗、真宗、仁宗事為多。《隨手雜錄》凡三十三條，中惟周世宗事一條，南唐事一條，吳越事一條，餘皆宋事，止於英宗之初。二書事跡在崇寧甲申前，而原本次《甲申雜記》後，蓋成書在後也。卷末有其從曾孫從謹跋，稱先世著書散佚，隆興元年乃得此三編於向氏抄錄合為一帙。前有張邦基序，言得其本於張由儀，由儀則少從其父得於鞏家敝篋中。末題甲寅五月，為高宗紹興三年，蓋向氏之本又出於張氏。當時親傳手跡，知確為鞏撰，非依託矣。三書皆間涉神怪，稍近稗官，故列之小說類中。然而所記朝廷大事為多，一切賢奸進退，典故沿革，多為史傳所未詳，實非盡小說家言也。《甲中雜記》中李定稱蘇軾一條，費袞《梁溪漫誌》駁其失實。今考袞謂軾詩自熙寧初始多論新法不便，至元豐二年有烏臺詩案，前後不過十年，定雲二三十年所作，文字殊不相合，其說是也。至謂能記二三十年作文之因，則人皆能之，似不足為東坡道，則其說未然。書中所載定語，乃雲作文字詩句引證經傳，隨問即答，無一字差舛。則是指其所引之書，非指其作詩之故袞殆未審其語歟？
曾彥和收雲，神宗嘗有手詔雲：求於所不產，取於所非時，不可也。余贊曰：「德音之謂歟！」
陳刑部縝雲，荊公作相時，嘗欲作當十錢。神宗曰：「刑獄自此滋張矣。」遂已，《時政記》載之。
張恕厚之雲，遇過客，言哲宗時得湟、鄯矣，尋留湟而棄鄯，至元符、建中間，始並湟棄之。
劉晦叔昱言，阿李國本不當立，因私其國母而得立，其大臣溫稽心常不協，密遣腹心詣王文郁，乞內附。文郁請於朝。神宗曰：「此欲我為渠援耳，但善加慰撫而已。」亦以夷狄攻夷狄之道也。邊臣老將嘆服睿算。於是，終元豐置而不論。紹聖初，孫路以為可納，章子厚除路漕陜西，經營之。晦叔亦漕陜西，將西行，問安厚卿、李邦直。厚卿曰：「先帝不納，豈無深意耶？」邦直曰：「路好官職，一至如此。」既至永興，但見路與鐘傳對榻而寢者一月。一日，傳謂晦叔曰：「此事決難為，得之易，守之難也。」其後，鐘傳被召，具言不可。子厚亦意緩。後鐘傳坐冒賞貶，遂復構成其議。
祖宗舊制，後殿引公事，則軍頭引見司，皇城司、殿前司三司只應殿前統制，諸班皇城統制親事官，引見統制馬直、步直兩指揮，人料錢五百文，熙寧中並馬直入雲騎，步直入虎翼，引見司兵遂廢矣。
辛諫議子有儀，嘗與阮逸善。一日，謂逸曰：「君未娶，我有一相知無子，家饒財，有女求婿，其家房緡二千。當為營之，茍成，以一千謝我。」逸唯唯，姻既成，逸以前約語其婦翁，婦翁難之，有儀怨甚。乃以逸有「易立太山石，難芳上林柳」之句，告謀不軌。逸下吏，全家流竄。後有儀為海州都曹，至淮，舟沒，憑轎子浮水上，得脫。既至岸，舟人雖小兒悉免，有儀家人無一存者，唯長子他道。及官滿歸洛，長子忽失所在，視之，得屍井中。世以為阮逸之報也。
崇寧元年六月，西京民家豬生二男、一女、一豬。
李觀察士衡之孫左侍禁化先者，少好神仙事，父母強令娶婦。遣行人議曹氏之女，及禮席之日，曹氏已入門，化先逾垣而走，曹氏復歸。後曹氏選納為後，慈聖光獻是也。
仁宗朝，春試進士集英殿，後妃禦太清樓觀之，慈聖光獻出餅角子以賜進士，出七寶茶以賜考試官。
初，貢團茶及白羊酒，惟見任兩府方賜之。仁宗朝，及前宰臣，歲賜茶一斤，酒二壺，後以為例。
張文定前參知政事，後為宣徽北院使。神宗嘗俾張承旨誠一密問宋龍圖敏求：「不知前兩府有賜方團笏頭帶例否？」宋公報曰：「非前宰相，無賜例。」及文定改南院使、知南京，辭日，始被賜，為異恩也。後王宣徽知西京，引例以為言，遂亦被賜。王宣徽，實王相禹玉坐主，陰有力焉。
見任執政官生日，賜以酒餼。張文定以宣徽使在院，神宗特命賜之，非例也。
潭州彭子民，隨董必察訪廣西，時蘇子瞻在儋州。董至雷，議遣人過儋。彭顧董，泣涕下曰：「人人家各有子孫。」董遂感悟，止遣一小使臣過儋，但有逐出官舍之事。
張元素字君飾，從事荊南府。其同事楊久中一日忽遇天帝降其室前，有鸞鶴鳳凰祥雲先至，帝有隨身宮殿，光彩煥耀，一室之間，望之不窮。遂錫久中，曰「廉正君」，其妻及子皆有名號。論物外事，皆非世人所知。語世間事，大小無不驗。楊置花枝數盆於室前，即生根株於盆中，隨四時開落、結實，皆不盈尺，而根株盤結，與常木無異。病者取花盆中水飲之，即愈。荊南守孫頎龍圖病目，點之，隨手而愈。久中後為朝奉郎，七十餘歲，卒於睦州，其妻子奉事，今如故。
老人多言歷日載：幾龍治水，惟少為雨多，以共龍數多即少雨也。又舊言：雨暘有常數，春多即夏旱，夏旱即秋霖，皆大不然。崇寧四年歲次乙酉，凡十一龍治水，自春及夏，及秋，皆大雨水。
陳刑部縝公密雲，祖宗刑部大理寺每半年一次斷訖天下案牘，至神宗朝，以春、秋二時，差銓試官，遂四季各斷訖。上等，賜絹十五匹。中等，十匹。下等，七匹。恩賜止如此。今年乙酉，於例十二月五日合斷訖，但移先一月，至十一月五日斷訖。宰府及刑寺稱賀，自侍郎劉賡大理曹調李孝稱而下，各遷兩官，簿一官，乃非常之恩也。
又雲，嘗與元豐官制局。初，畫尚書省圖，局官與宋用臣凡三進，皆不稱旨，其後禦筆親制置一圖出，元豐尚書省是也。既成，親幸遍覽，悉如初旨。詔有敢易一門、一窗，以違制論，舉省皆遷官。
又雲，初議官制，張誠一要易都知押班名，置殿中監。誠一時被眷，無敢異者，既而與諸監制度，作劄子同進呈。神宗顧左右無內侍官在側，以禦衣遮手而搖之，曰：「不可。」遂卷殿中監劄子收袖中，即別處分事，徐顧蘇頌子容、蔡京元長曰：「此名不可輒易，祖宗有深意。」縝時在列，親聞德音。
庚寅歲，湖州孔目官朱氏以米八百石作粥散貧。是歲，生服，服為從官。潤州金壇縣陳亢，熙寧八年餓莩無數，作萬人坑，每一屍，設飯一甌，席一領，紙四帖，藏屍不可紀。是歲，生廓，又生度，皆為監司，孫登仕者相繼。
西羌於龍呵既歸朝，至闕下，引見。謂押伴使曰：「平生聞包中丞拯，朝廷忠臣，某既歸漢，乞賜姓包。」神宗遂如其請，名順，其後熙河極罄忠力。
武臣王棫為邢恕教令上書，誣宣仁於哲宗有異心，及教蔡渭等上書，論元祐及元豐末等事。其書一篋，悉存，皆恕手筆，其間塗竄者非一。棫於哲宗朝論之，得閣門職名。既卒，其子直方時出其書以示親密，自元豐末至宣仁上仙，大臣無不被誣者，而禹玉尤甚。蔡蕃奉議嘗謂直方曰：「使王氏子竭產，亦願得此書也。」蔡倅潤過高郵，為余言之。王居東京九龍廟側。
湖南提刑唐秷，字碩夫。過高郵，謂余曰：「治平二年九月，自吉州作邑，過長沙，一老人以扁舟載竹兀子就舟貨。見其竹如白牙，因買之。至四年攝事京局，因上馬，馬蹶，其兀壞。竹腳中破，內有雕刻字曰：『某年月日造，某年月日破，王押。』與破之日無差。其字以朱塗之，既駭前識之異，而竹未破時，其心安得而書之竹，工必異人也？」又雲其父諲為湖北漕，一日，有一道人持剌造門，但全幅書一「登」字，延坐問之，曰：「徐登也。」館之庵中，不食，日飲酒一斗。或見群卒飯，輒取一掬食之而已，間與鄭毅夫內翰宴飲，雖妓女笑語，戲弄無度。或發其陰，視之，童兒也。間與唐漕飲，取千里外物，不移刻。一日，唐欲河東蒲桃，又思峽中新荔子。酒數巡，則令人就其臥屏間取之，皆美新，若方折枝者。唐坐中見劉莘老，時劉為荊南職官，徐語唐曰：「此人異日為宰相，但不久耳。」久之，告別甚遽，唐曰：「何之？」答曰：「大抵天地間萬物皆有數，不可逃也。我將之復州，願求一書遺復守，托以後事。」如其言。既至復，謁守曰：「乞一棺柩，開九穴，葬於無人之境。」後三日，卒，復守如其言葬之。以書報唐，唐亟往，與守倅僚吏發棺視之，衣一襲而已。後旬余，與毅夫語其事，間有京遞至，發之，得嵩山道士與毅夫書，雲：徐先生來，聞動靜甚詳。校其至嵩日，乃卒於復之日也。唐碩夫親見之。
大遼謂天使為赦例郎君，依赦例日行五百里也。
天下之公論，雖仇怨不能奪也。李承之奉世知南京，嘗謂余曰：昨在侍從班時，李定資深鞫蘇子瞻獄，雖同列不敢輒啟問。一日，資深於崇政殿門忽謂諸人曰：「蘇軾，誠奇才也。」眾莫敢對，已而曰：「雖二、三十年所作文字、詩句，引證經傳，隨問即答，無一字差舛，誠天下之奇才也。」嘆息不已。
周仲元章作漕淮南，謂予曰：「嘗為衡陽宰。一日，邑吏雲甘露降，視松竹間，光潔如珠，因取一枝視劉貢父，貢父曰：速棄之，此陰陽之戾氣所成，其名爵餳，飲之令人致疾。古人蓋有說焉，當求博識之君子求甘露、爵餳之別。
朝請大夫潘適為渭州通判，時涇原帥呂大忠被召問邊事。既對，哲宗語呂曰：「久要見卿，曾得大防信否？」對曰：「近得之。」上曰：「安否？」又曰：「大臣要其過海，朕獨處之安州，知之否？」對曰：「舉族荷陛下厚恩。」上曰：「有書，再三說與且將息忍耐。大防樸，為人所賣，候二三年可再相見。」呂再拜謝，退而喜甚，因章睦州召飯，詰其對上語，呂盡告之。既至渭，語潘，潘曰：「失言矣，必為深悔。」後半月，言者論其同罪異罰，遂有循州之行。既死，上猶問執政曰：「大防因何至虔州？」後請歸葬，獨得旨歸，蓋哲宗柬在深矣。嗚呼！帝王之度，非淺識可窺也。潘過高郵，語余如此。
紹聖初，余謫簽書榮州，判官廳公事。過別殿中侍禦史陳次升當時，當時曰：「且緩行，上意未可知。」余深叩之，陳曰：「早來請對，上語我曰：『章惇文字不要絕了。』」余問曰：「公何以報上？」曰：「唯唯。」余曰：「胡不白上臣為耳目之官，帝王猶心也，心所不知，耳目所以傳道之也。心既知之，何用耳目。陛下既知惇，何不罷斥，更待臣等文字。」陳謝曰：「甚是，甚是。」待數日，再對。又數日，陳召余曰：「早來對，如公之言言之，但上曰：未有以代惇者。」然惇為相終哲宗一朝，豈其命歟。
先公自太原罷歸朝，既引對，神宗喻來日前殿引對。既對，上曰：「昨日以後殿，卿仁宗舊臣，不欲裹帽子見卿。」嗚呼！上之禮遇臣下也如此。
沙門島，舊制有定額，過額，則取一人投之海中。馬默處厚知登州，建言：朝廷既貸其生矣，即投諸海中，非朝廷之本意。今後溢額，乞選年深，自至配所不作過人，移登州。神宗深然之，即詔可著以為定製。未幾，馬方坐堂上，忽昏困，如夢寐中，見一人乘空來如世間，所畫符使也，左右挾一男一女，至馬前，大呼曰：「我自東嶽來，聖帝有命，奉天符，馬默本無嗣，以移沙門島罪人事，上帝特命賜男女各一人。」遂置二童，乘黃雲而去。馬驚，起，與左右卒隸見黃雲東去，後生男、女二人。馬親語余如此。
周秩重實大觀元年九月得吉州守，過高郵，言紹聖中有洛人告，言文及甫、劉唐老與李邦直等將生變，誅子厚、蔡元度諸人，下至兩制、侍從皆及之。召重實為京西轉運使，推治之，以其嘗攻文潞公也。朝旨令先推究體訪，候有狀即治之，又以運判周純為知情不告，雲將引用嶺南謫降人，元祐人同力為之。哲宗召重實對，曰：「欲盡誅族大臣以下，則將置朕於何地？」又召呂升卿，令國門聽旨，俟其有實，即遣誅諸人於嶺南。重實既至西京，捕文、劉置運司別廳，且辟程公孫專管，當察訪於外。久之無狀，而誅大臣之語則有之。文凡三請自裁，未幾，罷邦直留守、知成都府，且密喻重實，令有實即就攝。久之，公孫忽得二張秀才密語雲：元謀雲候上意變，必用元祐人，乃有誅族之舉。重實即具奏，且言元不及乘輿。不數日，有旨，令文、劉逐便，呂還朔部，並更不推治。哲宗之明之仁，今世無知者，以元旨極密，公案一宗並元狀悉不在有司，雖朝廷悉無知者。公案藏其家，終當上之，乞《實錄》書之。公孫，喜剌人事者也。
孫升舍人為選人時，夢與一僧立通衢，忽傳呼宰相來。既至，孫曰：「此府界提點蔡持正也。」僧曰：「此本朝第四人過嶺宰相也。」元祐中，果謫新州，本朝盧、寇、丁三人矣，蔡實第四人也。又歐陽大椿為新州職官，一日，與守過寺中，壁間見大字題曰：「蔡確善終之室」，與守異之，方問其所以，字滅不見，後蔡果謫新，終於屋下。方蔡去也，主僧掃治其室，寺僧夜夢人告之曰：「善治之，更當有宰相至矣。」數年，劉莘老至，亦終於此室。方劉拜右僕射之日，家人具飯，一小僕忽仆於堂下，少選，大呼曰：「相公指揮頭塔往新州去。」已而家人詰之，仆悟曰：「莫知其言之出也。」
梁況之居住鄂州，忽一道人至，況之與對飲。道人求綿袴，況之與之，即卷投衣袖中，將投，語曰：「入袖即再入。」凡投數十次，竟不能入，嗟咨曰：「不免為寇萊公矣。」道人遂引去，約當再來，後月余，復至門，人慾入白，即曰：「不須見侍郎，但報先去也，候到彼相見。」未幾，況之貶化州。久之，一道人至，兩口，腹上亦兩口。既至廳舍，索鬥酒，一飲而盡，見況之，但雲：「記得鄂州相見否？」音聲雖同，而形貌非矣。索錢二十七文而去，出門，以木擔穿腹中，口吹鐵笛，取漁舟，獨立其上，風引舟渡江而去，化人雲：「未嘗有此道人至也。」後二十七日，況之謝世。
元祐中，冊孟後，議備六禮。議成，皇太後於文德殿垂簾，發冊。子由招余托密語呂微仲，余曰：「公為中執法，私通意宰相，可乎？」子由曰：「此國事，若露章陳之，恐壞事爾。」余遂造相府，方語蘇中丞有少意俾白相公，微仲色甚厲，曰：「某忝位宰相，豈可與中丞通私意。」余曰：「國事也。若露章，恐壞國事，後意恐不能甘也。」乃曰：「何事？」蘇以文德，天子正衙殿，母後坐而發冊，此事不可啟。微仲曰：「奈何？」余曰：「崇政，可乎？」微仲曰：「容密啟。」既而，因奏事，微仲留，白：「文德殿，正衙殿也。居常，太皇太後惟事謙抑，若只禦崇政殿，益所以示盛德也。」宣仁曰：「亦何必就崇政，只就本殿發冊可也。」明日，詔下，止遣內謁者傳命，大臣於內東門承旨，持節成禮。二公防微杜漸之意，宣仁謙沖之德，時無知者。
紹聖中，余見劉莘老蘄州，因詰莘老：「公自中丞執政，平生交遊皆拒絕，獨聽一王巖叟語，今悔乎？」莘老默然久之，曰：「惟蔡持正事，實過當，離青州時，固悔矣。」
崇寧中，因語上仁厚之德，聰明多藝，絕人遠甚。呂吉甫曰：「大抵人君來處，別不可以世人語也。」余深然之。
範彜叟為右丞，時五嶽觀災，或曰：「可速修之，其像甚靈。昨奉安時，數十人舉一像，昨夕數道士能舉之。」範曰：「果靈，何不休焚之？」上笑而已，時以聽直言，斯盛德也。
吳沖卿孫犯大戮，法當族。上止令貶湖、浙間，又俾諸子隨其父所在。方案上議法，上屢涕下，仁聖之度，真類祖宗。
宣仁同聽政日，禦廚進羊乳房及羔兒肉。宣仁蹙然，動容曰：「羊方羔而無乳，則餒矣。」又曰：「方羔而烹之，傷夭折也。」卻而不食。有旨，不得宰羊羔以為膳。
趙清獻每夜靜，焚香於庭，具言自晨興至夕，凡與人言及所奏事，與其所為事，諄諄以告諸天。或問之，則曰：「茍欺其心，則靦於語言，其敢告諸上帝乎？乃所以自警察也。」
滕友作監司廣東，患傷寒，不省久之。夢泗州大聖灑楊枝水，且語之曰，宋祚無窮，為臣者惟忠與正，無動汝誌，無易汝守，汝亦有無窮之問。聽畢，遂愈。
內侍劉永達奉命北嶽祈雨，久之，不應。召群巫訊之，皆不驗，或謂一巫甚驗，劉亟召之，巫甚倨，慢曰：「嘉應侯也。」劉曰：「嘉應侯爵，豈憑女巫自售。」巫叱怒不已，劉曰：「侯之廟在京師何地？」巫妄指他所。劉遂加鞭捶，久之，巫乃服曰：「我北京左藏庫庫子也。」因盜官錢三十貫，為同輩告首，乃召告者入庫交錢，遂殺之。既而自刃死，初亦莫知死也，如大昏醉中，莫知身世所在。一日，忽省入其家，見其妻哭於門，問之，妻曰：「爾死三日矣。」入門，屍臥地上，將投屍中，為群鬼所執，詣一大府。主者俾赴獄，每碓磨刀割之際，血肉糜爛如泥。獄卒取泥肉，成堆聚之，須臾，大風至，復成人，晝夕無時，其苦不可言。數遇恩赦，忽傳天有赦，眾獄頓止。出門，列坐聽赦，其牛召一人，出告之曰：「爾家作功德，天赦爾。」其人遂騰空而去。語畢，獄具悉至如前。因其人之有赦，眾囚停息才頃刻耳。如是三年，得出，猶日受鐵杖三幹。得出初，亦不知杖從何來，杖畢，得以恣行。一日，遇千騎萬乘而來，屯於村旁草莽間，問其左右，曰：「天齊仁聖帝，每歲一詣議事。」我輒告其人，曰：「願緣化於此，作一行宮。」其人入白，久之，出曰：「詔可矣。」是日，鐵杖遂止，因附此巫，道人吉兇，化錢營廟，今垂成矣。劉異之，為作諸功德，薦拔之。後數日，巫詣劉謁告曰：「陰府來追，聽赦。」既而熟睡不省，兩日後，復醒，曰：「初至大府，宣赦如常時，既而知赦專為我也。方忻悅，而主者曰：殺人為盜，在法不赦。且令歸，當上請。後四日，復謁告曰：「又有赦矣。既至，主者召我詣前，曰：上帝有命，內侍劉永達非親非舊，特赦之，緣汝罪大，令作女子。遂再拜，泣涕稱謝。」巫因仆於地，翌日，巫失所附，經縣論告，劉與錢帛謝，遣之而去。崇寧元年秋，劉至陵下，語諸陵使，余時按事永安縣，故得其詳。

