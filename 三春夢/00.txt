
　　嗚呼！自達虜入關，明社丘墟，中原農冠之族淪為左衽，神州陸沉，山河腥羶，此豈獨英雄豪傑、志士仁人所為扼腕椎心破腦隕首也哉！將華夏含生之倫，亦莫不泣血呼天同心抱痛者也，是以幽燕陷矣！宗社亡矣！
　　南州群彥猶不避艱危，擁立福王，正位南都，冀圖恢復，而當大變警聞，黔黎灑泣，紳士悲哀；介冑之士，飲泣枕戈，忠義民兵，願為國死〈（以上六句史閣部語）〉！故揚州屠、南都陷，婦人孺子引頸就義，不少屈抑：前仆後起，戈揮落日，唐桂諸臣，猶將轉戰閩、粵、滇、蜀、黔、桂間，嶺海血殷，天地悲憤；功雖無成，而大漢民族殉國熱腔固可無愧於天壤間矣。
　　清鼎已定，明灰已燼。鄭成功尚苦戰海上，遂荷蘭占台灣，揚師閩、粵瀕海，刻刻以復明為念，此其義烈，益有足多者，吾特惜夫劉進忠以獻賊，部將降虜〈（見《通鑑輯覽》）〉，得授潮州總兵，既知滿虜橫虐，起與清抗而不能以死自誓，終再乞降，不足與於忠義之林也。
　　夫潮嶺海一隅，治亂安危，雖無關清虜盛衰，然當清初，鄭氏在台，舶海出沒，潮與閩之漳、泉，均為南方瀕海重鎮，故清以其續順公沈瑞駐湖，使進忠苟誠發於義憤不惜死，雖有從賊降虜之愆，亦於足罪矣！而乃見義不真，居心反覆。
　　初貳於耿精忠，請假寧粵將軍印，鄭經入閩，始納款鄭氏，經授以伯爵，及清粵撫劉秉權督師擊之，又將乞降，至謁鄭經於閩，復怒其不禮，弗謝歸清，康親王至，遂俯首伏罪矣。
　　由是觀之，直知利不知義，以干戈民命為兒戲之人耳，尚足道哉！
　　惟進忠以清康熙十三年甲寅四月起於潮，至康熙十六年丁巳六月降，以一州抗清虜，首末數年，其間戰事多有可道者。
　　潮之父老至今類能言之，而《潮志》所載，略焉不詳。
　　余總角時，見有私家抄本，當清未滅，雖犯忌諱，然《鄭成功》一書，流布中國，獨此書未有訂正刊行者。
　　今民國成立，前代掌故均須詳考，以為治亂鑒戒；雖一州之微，亦不得廢也。且小說雜紀，齊皆杜撰，叢出不窮，矧此書足當稗官野史，為修訂「清史」之助者，而忍聽其湮沒何耶？
　　豈以進忠非出義舉，故鄙賤其人遂不以傳其事為重歟？然善者足勸而惡者足懲，未可泯也。
　　今□□□主人乃有出其藏本修正印行之舉，余故樂而敘之，亦使世之君子知進忠而非妄人，則雖滿清未滅而其書已可風傳於宇宙間，不至若是遲也。嗚呼！可以鑒矣。
