夏書禹貢、周氏職方中畫九州，外薄四海，析其物土，制其疆域，此蓋王者之規摹也。戰國分並，秦吞海內，割裂都邑，混一華夷。漢興，即其郡縣，因而增廣。班固考地理，馬彪志郡國，魏世三分，晉又一統，地道所載，又其次也。自劉淵、石勒傾覆神州，僭逆相仍，五方淆亂，隨所跨擅。[□□□]長，更相侵食，彼此不恆，犬牙未足論，繡錯莫能比。魏定燕趙，遂荒九服，夷翦逋偽，一國一家，遺之度外，吳蜀而已。正光已前，時惟全盛，戶口之數，比夫晉之太康，倍而已矣。孝昌之際，亂離尤甚。恆代而北，盡為丘墟；崤潼已西，煙火斷絕；齊方全趙，死如亂麻。於是生民耗減，且將大半。永安末年，胡賊入洛，官司文簿，散棄者多，往時編戶，全無追訪。今錄武定之世以為志焉。州郡創改，隨而注之，不知則闕。內史及相仍代相沿。魏自明、莊，寇難紛糾，攻伐既廣，啟土逾眾，王公錫社，一地累封，不可備舉，故總以為郡。其淪陷諸州戶，據永熙綰籍，無者不錄焉。
司州〈治鄴城，魏武帝國於此。太祖天興四年置相州。天平元年遷都改。〉
定州〈太祖皇始二年置安州，天興三年改。〉
冀州〈後漢治高邑，袁紹、曹操為冀州，治鄴，魏、晉治信都，晉世邵續治厭次，慕容垂治信都。皇始二年平信都，仍置。〉
并州〈漢、晉治晉陽，晉末治臺壁，後治晉陽。皇始元年平，仍置。〉
瀛州〈太和十一年分定州河間、高陽，冀州章武、浮陽置，治趙都軍城。〉
殷州〈孝昌二年分定、相二州置，治廣阿。〉
滄州〈熙平二年分瀛、冀二州置，治饒安城。〉
肆州〈治九原。天賜二年為鎮，真君七年置州。〉
幽州〈治薊城。〉
晉州〈孝昌中置唐州，建義元年改。治白馬城。〉
懷州〈天安二年置，太和十八年罷，天平初復。〉
建州〈慕容永分上黨置建興郡，真君九年省，和平五年復。永安中罷郡置州。治高都城。〉
汾州〈延和三年為鎮，太和十二年置州。治蒲子城。孝昌中陷，移治西河。〉
東雍州〈世祖置，太和中罷，天平初復。〉
安州〈皇興二年置，治方城，天平中陷，元象中寄治幽州北界。〉
義州〈興和二年置，寄治汲郡陳城。〉
南汾州
南營州〈孝昌中營州陷，永熙二年置。寄治英雄城。〉
東燕州〈太和中分恆州東部置燕州，孝昌中陷，天平中領流民置。寄治幽州宣都城。〉[79]
營州〈治和龍城。太延二年為鎮，真君五年改置。永安末陷，天平初復。〉
平州〈晉置。治肥如城。〉
恆州〈天興中置司州，治代都平城，太和中改。孝昌中陷，天平二年置，寄治肆州秀容郡城。〉
朔州〈本漢五原郡，延和二年置為鎮，後改為懷朔，孝昌中改為州。後陷，今寄治并州界。〉
雲州〈舊置朔州，後陷，永熙中改，寄治并州界。〉
蔚州〈永安中改懷荒、禦夷二鎮置，寄治并州鄔縣界。〉
顯州〈永安中置。治汾州六壁城。〉
廓州〈武定元年置。治肆州敷城界郭城。〉
武州〈武定元年置。治雁門川，武定三年始立州城。〉
西夏州〈寄治并州界。〉
寧州〈興和中置，寄治汾州介休城。〉
靈州〈太延二年置薄骨律鎮，孝昌中改，後陷關西。天平中置，寄治汾州隰城縣界。郡縣闕。〉
前自恆州已下十州，永安已後，禁旅所出，戶口之數，並不得知。
