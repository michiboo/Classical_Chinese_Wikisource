漢因秦制，帝之祖母曰太皇太后，母曰皇太后，妃曰皇后，餘則多稱夫人，隨世增損，非如周禮有夫人、嬪婦、御妻之定數焉。魏晉相因，時有昇降，前史言之具矣。
魏氏王業之兆雖始於神元，至於昭成之前，世崇儉質，妃嬙嬪御，率多闕焉，惟以次第為稱。而章、平、思、昭、穆、惠、煬、烈八帝，妃後無聞。太祖追尊祖妣，皆從帝諡為皇后，始立中宮，餘妾或稱夫人，多少無限，然皆有品次。世祖稍增左右昭儀及貴人、椒房、中式數等，後庭漸已多矣。又魏故事，將立皇后必令手鑄金人，以成者為吉，不成則不得立也。又世祖、高宗緣保母劬勞之恩，並極尊崇之義，雖事乖典禮，而觀過知仁。高祖改定內官，左右昭儀位視大司馬，三夫人視三公，三嬪視三卿，六嬪視六卿，世婦視中大夫，御女視元士。後置女職，以典內事。內司視尚書令、僕。作司、大監、女侍中三官視二品。監，女尚書，美人，女史、女賢人、書史、書女、小書女五官，視三品。中才人、供人、中使女生、才人、恭使宮人視四品，春衣、女酒、女饗、女食、奚官女奴視五品。[2]
神元皇后竇氏，沒鹿回部大人賓之女也。賓臨終，誡其二子速侯、回題，令善事帝。及賓卒，速侯等欲因帝會喪為變，語頗漏泄，帝聞之，知其終不奉順，乃先圖之。於是伏勇士於宮中，晨起以佩刀殺後，馳使告速侯等，言後暴崩。速侯等驚走來赴，因執而殺之。
文帝皇后封氏，生桓、穆二帝，早崩。桓帝立，乃葬焉。[3]高宗初，穿天淵池，獲一石銘，稱桓帝葬母封氏，遠近赴會二十餘萬人。有司以聞，命藏之太廟。
次妃蘭氏，生二子，長子曰藍，早卒；次子，思帝也。	
桓帝皇后祁氏，[4]生三子，長曰普根，次惠帝，次煬帝。平文崩，後攝國事，時人謂之女國。後性猛忌，平文之崩，後所為也。
平文皇后王氏，廣寧人也。年十三，因事入宮，得幸於平文，生昭成帝。平文崩，昭成在襁褓。時國有內難，將害諸皇子。後匿帝於袴中，懼人知，呪曰：「若天祚未終者，汝便無聲。」遂良久不啼，得免於難。昭成初欲定都於灅源川，築城郭，起宮室，議不決。後聞之，曰：「國自上世，遷徙為業。今事難之後，基業未固。若城郭而居，一旦寇來，難卒遷動。」乃止。烈帝之崩，國祚殆危，興復大業，後之力也。十八年崩，葬雲中金陵。太祖即位，配饗太廟。
昭成皇后慕容氏，元真之女也。初，帝納元真妹為妃，未幾而崩。元真復請繼好，遣大人長孫秩逆後，元真送於境上。後至，有寵，生獻明帝及秦明王。後性聰敏多知，沉厚善決斷，專理內事，每事多從。初，昭成遣衞辰兄悉勿祈還部落也，後戒之曰：「汝還，必深防衞辰，辰姦猾，終當滅汝。」悉勿祈死，其子果為衞辰所殺，卒如後言。建國二十三年崩。太祖即位，配饗太廟。
獻明皇后賀氏，父野干，東部大人。後少以容儀選入東宮，生太祖。苻洛之內侮也，後與太祖及故臣吏避難北徙。俄而，高車奄來抄掠，後乘車與太祖避賊而南。中路失轄，後懼，仰天而告曰：「國家胤冑，豈止爾絕滅也！惟神靈扶助。」遂馳，輪正不傾。行百餘里，至七介山南而得免難。
後劉顯使人將害太祖，帝姑為顯弟亢埿妻，知之，密以告後，梁眷亦來告難。後乃令太祖去之。後夜飲顯使醉。向晨，故驚廄中羣馬，顯使起視馬。後泣而謂曰：「吾諸子始皆在此，今盡亡失。汝等誰殺之？」故顯不使急追。[5]太祖得至賀蘭部，羣情未甚歸附，後從弟外朝大人悅，舉部隨從，供奉盡禮。顯怒，將害後，後夜奔亢埿家，匿神車中三日，亢埿舉室請救，乃得免。會劉顯部亂，始得亡歸。
後後弟染干忌太祖之得人心，舉兵圍逼行宮，後出謂染干曰：「汝等今安所置我，而欲殺吾子也？」染干慚而去。
後後少子秦王觚使於燕，慕容垂止之。後以觚不返，憂念寢疾，皇始元年崩，時年四十六，祔葬於盛樂金陵。後追加尊諡，配饗焉。
道武皇后慕容氏，寶之季女也。中山平，入充掖庭，得幸。左丞相衞王儀等奏請立皇后，帝從羣臣議，令後鑄金人，成，乃立之，告於郊廟。封后母孟為漂陽君。[6]後崩。
道武宣穆皇后劉氏，劉眷女也。登國初，納為夫人，生華陰公主，後生太宗。後專理內事，寵待有加，以鑄金人不成，故不得登後位。魏故事，後宮產子將為儲貳，其母皆賜死。太祖末年，後以舊法薨。太宗即位，追尊諡號，配饗太廟。自此後宮人為帝母，皆正位配饗焉。
明元昭哀皇后姚氏，姚興女也，興封西平長公主。太宗以後禮納之，後為夫人。後以鑄金人不成，未昇尊位，然帝寵幸之，出入居處，禮秩如後焉。是後猶欲正位，而後謙讓不當。泰常五年薨，帝追恨之，贈皇后璽綬，而後加諡焉。葬雲中金陵。
明元密皇后杜氏，魏郡鄴人，陽平王超之妹也。初以良家子選入太子宮，有寵，生世祖。及太宗即位，拜貴嬪。泰常五年薨，諡曰密貴嬪，葬雲中金陵。世祖即位，追尊號諡，配饗太廟。又立後廟於鄴，刺史四時薦祀。以魏郡太后所生之邑，復其調役。後甘露降於廟庭。高祖時，[7]相州刺史高閭表修後廟，詔曰：「婦人外成，理無獨祀，陰必配陽以成天地，未聞有莘之國，立太姒之饗。此乃先皇所立，一時之至感，非經世之遠制，便可罷祀。」
先是，世祖保母竇氏，初以夫家坐事誅，與二女俱入宮。操行純備，進退以禮。太宗命為世祖保母。性仁慈，勤撫導。世祖感其恩訓，奉養不異所生。及即位，尊為保太后，後尊為皇太后，封其弟漏頭為遼東王。太后訓釐內外，甚有聲稱。性恬素寡慾，喜怒不形於色，好揚人之善，隱人之過。世祖征涼州，蠕蠕吳提入寇，太后命諸將擊走之。真君元年崩，時年六十三。詔天下大臨三日，太保盧魯元監護喪事，諡曰惠，葬崞山，從後意也。初，後嘗登崞山，顧謂左右曰：「吾母養帝躬，敬神而愛人，若死而不滅，必不為賤鬼。然於先朝本無位次，不可違禮以從園陵。此山之上，可以終託。」故葬焉。別立後寢廟於崞山，建碑頌德。
太武皇后赫連氏，赫連屈丐女也。世祖平統萬，納後及二妹俱為貴人，後立為皇后。高宗初崩，祔葬金陵。
太武敬哀皇后賀氏，代人也。初為夫人，生恭宗。神䴥元年薨，追贈貴嬪，葬雲中金陵。後追加號諡，配饗太廟。
景穆恭皇后郁久閭氏，河東王毗妹也。少以選入東宮，有寵。真君元年，生高宗。世祖末年薨。高宗即位，追尊號諡。葬雲中金陵，配饗太廟。
高宗乳母常氏，本遼西人。太延中，以事入宮，世祖選乳高宗。慈和履順，有劬勞保護之功。高宗即位，尊為保太后，尋為皇太后，謁於郊廟。和平元年崩，詔天下大臨三日，諡曰昭，葬於廣寧磨笄山，俗謂之鳴雞山，太后遺志也。依惠太后故事，別立寢廟，置守陵二百家，樹碑頌德。
文成文明皇后馮氏，長樂信都人也。父朗，秦、雍二州刺史、西城郡公，[8]母樂浪王氏。後生於長安，有神光之異。朗坐事誅，後遂入宮。世祖左昭儀，後之姑也，雅有母德，撫養教訓。年十四，高宗踐極，以選為貴人，後立為皇后。高宗崩，故事：國有大喪，三日之後，御服器物一以燒焚，百官及中宮皆號泣而臨之。後悲叫自投火中，左右救之，良久乃蘇。
顯祖即位，尊為皇太后。丞相乙渾謀逆，顯祖年十二，[9]居於諒闇，太后密定大策，誅渾，遂臨朝聽政。及高祖生，太后躬親撫養。是後罷令，不聽政事。太后行不正，內寵李弈，顯祖因事誅之，太后不得意。顯祖暴崩，時言太后為之也。
承明元年，尊曰太皇太后，復臨朝聽政。太后性聰達，自入宮掖，粗學書計。及登尊極，省決萬機。高祖詔曰：「朕以虛寡，幼纂寶歷，仰恃慈明，緝寧四海，欲報之德，正覺是憑，諸鷙鳥傷生之類，宜放之山林。其以此地為太皇太后經始靈塔。」於是罷鷹師曹，以其地為報德佛寺。太后與高祖遊於方山，顧瞻川阜，有終焉之志，因謂羣臣曰：「舜葬蒼梧，二妃不從。豈必遠祔山陵，然後為貴哉！吾百年之後，神其安此。」高祖乃詔有司營建壽陵於方山，又起永固石室，將終為清廟焉。太和五年起作，八年而成，刊石立碑，頌太后功德。太后以高祖富於春秋，乃作勸戒歌三百餘章，又作皇誥十八篇，文多不載。太后立文宣王廟於長安，[10]又立思燕佛圖於龍城，皆刊石立碑。太后又制，內屬五廟之孫，外戚六親緦麻，皆受復除。性儉素，不好華飾，躬御縵繒而已。宰人上膳，案裁徑尺，羞膳滋味減於故事十分之八。太后嘗以體不安，服菴䕡子。宰人昏而進粥，有蝘蜓在焉，後舉匕得之。高祖侍側，大怒，將加極罰，太后笑而釋之。
自太后臨朝專政，高祖雅性孝謹，不欲參決，事無巨細，一稟於太后。太后多智略，猜忍，能行大事，生殺賞罰，決之俄頃，多有不關高祖者。是以威福兼作，震動內外。故𣏌道德、王遇、張祐、苻承祖等拔自微閹，歲中而至王公；王叡出入臥內，數年便為宰輔，賞賚財帛以千萬億計，金書鐵券，許以不死之詔。李沖雖以器能受任，亦由見寵帷幄，密加錫賚，不可勝數。後性嚴明，假有寵待，亦無所縱。左右纖介之愆，動加捶楚，多至百餘，少亦數十。然性不宿憾，尋亦待之如初，或因此更加富貴。是以人人懷於利慾，至死而不思退。
太后曾與高祖幸靈泉池，燕羣臣及藩國使人、諸方渠帥，各令為其方舞。高祖帥羣臣上壽，太后忻然作歌，帝亦和歌，遂命羣臣各言其志，於是和歌者九十人。
太后外禮民望元丕、游明根等，頒賜金帛輿馬，每至褒美叡等，皆引丕等參之，以示無私。又自以過失，懼人議己，小有疑忌，便見誅戮。迄後之崩，高祖不知所生。至如李訢、李惠之徒，猜嫌覆滅者十餘家，死者數百人，率多枉濫，天下冤之。
十四年，崩於太和殿，時年四十九。其日，有雄雉集於太華殿。高祖酌飲不入口五日，毀慕過禮。諡曰文明太皇太后。葬於永固陵，日中而反，虞於鑒玄殿。詔曰：「尊旨從儉，不申罔極之痛；稱情允禮，仰損儉訓之德。進退思惟，倍用崩感。又山陵之節，亦有成命，內則方丈，外裁揜坎，脫於孝子之心有所不盡者，室中可二丈，墳不得過三十餘步。今以山陵萬世所仰，復廣為六十步。辜負遺旨，益以痛絕。其幽房大小，棺槨質約，不設明器。至於素帳、縵茵、瓷瓦之物，亦皆不置。此則遵先志，從冊令，俱奉遺事。而有從有違，未達者或以致怪。梓宮之裏，玄堂之內，聖靈所憑，是以一一奉遵，仰昭儉德。其餘外事，有所不從，以盡痛慕之情。其宣示遠近，著告羣司，上明儉誨之善，下彰違命之失。」及卒哭，孝文服衰，近臣從服，三司已下外臣衰服者，變服就練，七品已下盡除即吉。設祔祭於太和殿，公卿已下始親公事。高祖毀瘠，絕酒肉，不內御者三年。
初，高祖孝於太后，乃於永固陵東北里餘，豫營壽宮，有終焉瞻望之志。及遷洛陽，乃自表瀍西以為山園之所，而方山虛宮至今猶存，號曰「萬年堂」雲。
文成元皇后李氏，梁國蒙縣人，頓丘王峻之妹也。[11]後之生也，有異於常，父方叔恆言此女當大貴。及長，姿質美麗。世祖南征，永昌王仁出壽春，軍至後宅，因得後。及仁鎮長安，遇事誅，後與其家人送平城宮。高宗登白樓望見，美之，謂左右曰：「此婦人佳乎？」左右咸曰「然」。乃下臺，後得幸於齋庫中，遂有娠。常太后後問後，後云：「為帝所幸，仍有娠。」時守庫者亦私書壁記之，別加驗問，皆相符同。及生顯祖，拜貴人。太安二年，太后令依故事，令後具條記在南兄弟及引所結宗兄洪之，悉以付託。臨訣，每一稱兄弟，輒拊胸慟泣，遂薨。後諡曰元皇后，葬金陵，配饗太廟。
獻文思皇后李氏，中山安喜人，南郡王惠之女也。姿德婉淑，年十八，以選入東宮。顯祖即位，為夫人，生高祖。皇興三年薨，上下莫不悼惜。葬金陵。承明元年追崇號諡，配饗太廟。
孝文貞皇后林氏，平原人也。[12]叔父金閭，起自閹官，有寵於常太后，官至尚書、平涼公。金閭兄勝為平涼太守。金閭，顯祖初為定州刺史。未幾為乙渾所誅，兄弟皆死。勝無子，有二女，入掖庭。後容色美麗，得幸於高祖，生皇子恂。以恂將為儲貳，太和七年後依舊制薨。高祖仁恕，不欲襲前事，而稟文明太后意，故不果行。諡曰貞皇后，葬金陵。及恂以罪賜死，有司奏追廢后為庶人。
孝文廢皇后馮氏，太師熙之女也。太和十七年，高祖既終喪，太尉元丕等表以長秋未建，六宮無主，請正內位。高祖從之，立後為皇后。高祖每遵典禮，後及夫、嬪以下接御皆以次進。車駕南伐，後留京師。高祖又南征，後率六宮遷洛陽。及後父熙、兄誕薨，高祖為書慰以敍哀情。及車駕還洛，恩遇甚厚。高祖後重引後姊昭儀至洛，稍有寵，後禮愛漸衰。昭儀自以年長，且前入宮掖，素見待念，輕後而不率妾禮。後雖性不妬忌，時有愧恨之色。昭儀規為內主，譖構百端。尋廢后為庶人。後貞謹有德操，遂為練行尼。後終於瑤光佛寺。
孝文幽皇后，亦馮熙女。母曰常氏，本微賤，得幸於熙，熙元妃公主薨後，遂主家事。生後與北平公夙。文明太皇太后欲家世貴寵，乃簡熙二女俱入掖庭，時年十四。其一早卒。後有姿媚，偏見愛幸。未幾疾病，文明太后乃遣還家為尼，高祖猶留念焉。歲餘而太后崩。高祖服終，頗存訪之，又聞後素疹痊除，遣閹官雙三念璽書勞問，遂迎赴洛陽。及至，寵愛過初，專寢當夕，宮人稀復進見。拜為左昭儀，後立為皇后。
始以疾歸，頗有失德之聞，高祖頻歲南征，後遂與中官高菩薩私亂。及高祖在汝南不豫，後便公然醜恣，中常侍雙蒙等為其心腹。中常侍劇鵬諫而不從，憤懼致死。是時，彭城公主，宋王劉昶子婦也，年少嫠居。北平公馮夙，後之同母弟也，後求婚於高祖，高祖許之。公主志不願，後欲強之。婚有日矣，公主密與侍婢及家僮十餘人，乘輕車，冒霖雨，赴懸瓠奉謁高祖，自陳本意，因言後與菩薩亂狀。高祖聞而駭愕，未之全信而祕匿之，惟彭城王侍疾左右，具知其事。
此後，後漸憂懼，與母常氏求託女巫，禱厭無所不至，願高祖疾不起，一旦得如文明太后輔少主稱命者，賞報不貲。又取三牲宮中妖祠，假言祈福，專為左道。母常或自詣宮中，或遣侍婢與相報答。高祖自豫州北幸鄴，後慮還見治檢，彌懷危怖，驟令閹人託參起居，皆賜之衣裳，殷勤託寄，勿使漏洩。亦令雙蒙充行，省其信不。[13]然惟小黃門蘇興壽密陳委曲，高祖問其本末，敕以勿洩。至洛，執問菩薩、雙蒙等六人，迭相證舉，具得情狀。
高祖以疾臥含溫室，夜引後，並列菩薩等於戶外。後臨入，令閹人搜衣中，稍有寸刃便斬。後頓首泣謝，乃賜坐東楹，去御筵二丈餘。高祖令菩薩等陳狀，又讓後曰：「汝母有妖術，可具言之。」後乞屏左右，有所密啟。高祖敕中侍悉出，唯令長秋卿白整在側，取衞直刀柱之，後猶不言。高祖乃以綿堅塞整耳，自小語呼整再三，無所應，乃令後言。事隱，人莫知之。高祖乃喚彭城、北海二王令入坐，言：「昔是汝嫂，今乃他人，但入勿避。」二王固辭，不獲命。及入，高祖云：「此老嫗乃欲白刃插我肋上！可窮問本末，勿有所難。」高祖深自引過，致愧二王。又云：「馮家女不能復相廢逐，且使在宮中空坐，有心乃能自死，汝等勿謂吾猶有情也。」高祖素至孝，猶以文明太后故，未便行廢。良久，二王出，乃賜後辭死訣。[14]再拜稽首，涕泣歔欷。令入東房。及入宮後，帝命閹人有所問於後，後罵曰：「天子婦，親面對，豈令汝傳也！」高祖怒，敕後母常入，與後杖，常撻之百餘乃止。高祖尋南伐，後留京師，雖以罪失寵，而夫人嬪妾奉之如法，惟令世宗在東宮，無朝謁之事。
高祖疾甚，謂彭城王勰曰：「後宮久乖陰德，自絕於天。若不早為之所，恐成漢末故事。吾死之後，可賜自盡別宮，葬以後禮，庶掩馮門之大過。」高祖崩，梓宮達魯陽，乃行遺詔。北海王詳奉宣遺旨，長秋卿白整等入授後藥，後走呼不肯引決，曰：「官豈有此也，是諸王輩殺我耳！」整等執持，強之，乃含椒而盡。殯以後禮。梓宮次洛南，咸陽王禧等知審死，相視曰：「若無遺詔，我兄弟亦當作計去之，豈可令失行婦人宰制天下，殺我輩也。」諡曰幽皇后，葬長陵塋內。
孝文昭皇后高氏，司徒公肇之妹也。父颺，母蓋氏，凡四男三女，皆生於東裔。高祖初，乃舉室西歸，達龍城鎮，鎮表後德色婉豔，任充宮掖。及至，文明太后親幸北部曹，見後姿貌，奇之，遂入掖庭，時年十三。
初，後幼曾夢在堂內立，而日光自窗中照之，灼灼而熱，後東西避之，光猶斜照不已。如是數夕，後自怪之，以白其父颺，颺以問遼東人閔宗。宗曰：「此奇徵也，貴不可言。」颺曰：「何以知之？」宗曰：「夫日者，君人之德，帝王之象也。光照女身，必有恩命及之。女避猶照者，主上來求，女不獲已也。昔有夢月入懷，猶生天子，況日照之徵。此女必將被帝命，誕育人君之象也。」遂生世宗。後生廣平王懷，次長樂公主。及馮昭儀寵盛，密有母養世宗之意，後自代如洛陽，暴薨於汲郡之共縣，或雲昭儀遣人賊後也。世宗之為皇太子，三日一朝幽後，後拊念慈愛有加。高祖出征，世宗入朝，必久留後宮，親視櫛沐，母道隆備。
其後有司奏請加昭儀號，諡曰文昭貴人，高祖從之。世宗踐阼，追尊配饗。
後先葬城西長陵東南，陵制卑局。因就起山陵，號終寧陵，置邑戶五百家。肅宗詔曰：「文昭皇太后，德協坤儀，美符文姒，作合高祖，實誕英聖，而夙世淪暉，孤塋弗祔。先帝孝感自衷，遷奉未遂，永言哀恨，義結幽明。廢呂尊薄，禮伸漢代。」又詔曰：「文昭皇太后尊配高祖，祔廟定號，促令遷奉，自終及始，太后當主，可更上尊號稱太皇太后，以同漢晉之典，正姑婦之禮。廟號如舊。」文昭遷靈櫬於長陵兆西北六十步。初開終寧陵數丈，於梓宮上獲大蛇長丈餘，黑色，頭有「王」字，蟄而不動。靈櫬既遷，置蛇舊處。
宣武順皇后于氏，太尉烈弟勁之女也。世宗始親政事，烈時為領軍，總心膂之任，以嬪御未備，因左右諷諭，稱後有容德，世宗乃迎入為貴人。時年十四，甚見寵愛，立為皇后，謁於太廟。後靜默寬容，性不妬忌，生皇子昌，三歲夭歿。其後暴崩，宮禁事祕，莫能知悉，而世議歸咎於高夫人。葬永泰陵，諡曰順皇后。
宣武皇后高氏，文昭皇后弟偃之女也。世宗納為貴人，生皇子，早夭，又生建德公主。後拜為皇后，甚見禮重。性妬忌，宮人希得進御。及肅宗即位，上尊號曰皇太后。尋為尼，居瑤光寺，非大節慶，不入宮中。建德公主始五六歲，靈太后恆置左右，撫愛之。神龜元年，太后出覲母武邑君。時天文有變，靈太后欲以後當禍，是夜暴崩，天下冤之。喪還瑤光佛寺，嬪葬皆以尼禮。初，高祖幽後之寵也，欲專其愛，後宮接御，多見阻遏。高祖時言於近臣，稱婦人妬防，雖王者亦不能免，況士庶乎？世宗暮年，高后悍忌，夫人嬪御有至帝崩不蒙侍接者。由是在洛二世，二十餘年，皇子全育者，惟肅宗而已。
宣武靈皇后胡氏，安定臨涇人，司徒國珍女也。母皇甫氏，產後之日，赤光四照。京兆山北縣有趙胡者，善於卜相，國珍問之。胡云：「賢女有大貴之表，方為天地母，生天地主。勿過三人知也。」後姑為尼，頗能講道，世宗初，入講禁中。積數歲，諷左右稱後姿行，世宗聞之，乃召入掖庭為承華世婦。而椒掖之中，以國舊制，相與祈祝，皆願生諸王、公主，不願生太子。唯後每謂夫人等言：「天子豈可獨無兒子，何緣畏一身之死而令皇家不育冢嫡乎？」及肅宗在孕，同列猶以故事相恐，勸為諸計。後固意確然，幽夜獨誓云：「但使所懷是男，次第當長子，子生身死，所不辭也。」既誕肅宗，進為充華嬪。先是，世宗頻喪皇子，自以春秋長矣，深加慎護。為擇乳保，皆取良家宜子者。養於別宮，皇后及充華嬪皆莫得而撫視焉。
及肅宗踐阼，尊后為皇太妃，後尊為皇太后。臨朝聽政，猶稱殿下，下令行事。後改令稱詔，羣臣上書曰陛下，自稱曰朕。太后以肅宗沖幼，未堪親祭，欲傍周禮夫人與君交獻之義，代行祭禮，訪尋故式。門下召禮官、博士議，以為不可。而太后欲以幃幔自鄣，觀三公行事，重問侍中崔光。光便據漢和熹鄧後薦祭故事，太后大悅，遂攝行初祀。[15]
太后性聰悟，多才藝，姑既為尼，幼相依託，略得佛經大義。親覽萬機，手筆斷決。幸西林園法流堂，命侍臣射，不能者罰之。又自射針孔，中之。大悅，賜左右布帛有差。先是，太后敕造申訟車，時御焉，出自雲龍大司馬門，從宮西北，入自千秋門，以納冤訟。又親策孝秀、州郡計吏於朝堂。
太后與肅宗幸華林園，宴羣臣於都亭曲水，令王公已下各賦七言詩。太后詩曰：「化光造物含氣貞。」帝詩曰：「恭己無為賴慈英。」王公已下賜帛有差。
太后父薨，百僚表請公除，太后不許。尋幸永寧寺，親建剎於九級之基，僧尼士女赴者數萬人。及改葬文昭高后，太后不欲令肅宗主事，乃自為喪主，出至終寧陵，親奠遣事，還哭於太極殿，至於訖事，皆自主焉。
後幸嵩高山，夫人、九嬪、公主已下從者數百人，昇於頂中。廢諸淫祀，而胡天神不在其列。後幸左藏，王公、嬪、主已下從者百餘人，皆令任力負布絹，即以賜之，多者過二百匹，少者百餘匹。唯長樂公主手持絹二十匹而出，示不異眾而無勞也。世稱其廉。儀同、陳留公李崇，章武王融並以所負過多，顛仆於地，崇乃傷腰，融至損腳。時人為之語曰：「陳留、章武，傷腰折股。貪人敗類，穢我明主。」尋幸闕口溫水，登鷄頭山，自射象牙簪，一發中之，敕示文武。
時太后得志，逼幸清河王懌，淫亂肆情，為天下所惡。領軍元叉、長秋卿劉騰等奉肅宗於顯陽殿，幽太后於北宮，於禁中殺懌。其後太后從子都統僧敬與備身左右張車渠等數十人，謀殺叉，復奉太后臨朝，事不克，僧敬坐徙邊，車渠等死，胡氏多免黜。後肅宗朝太后於西林園，讌文武侍臣，飲至日夕。叉乃起至太后前，自陳外雲太后欲害己及騰。太后答雲「無此語」。遂至於極昏。太后乃起執肅宗手下堂，言：「母子不聚久，今暮共一宿，諸大臣送我入。」太后與肅宗向東北小閤，左衞將軍奚康生謀欲殺叉，不果。
自劉騰死，叉又寬怠。太后與肅宗及高陽王雍為計，解叉領軍。太后復臨朝，大赦改元。自是朝政疏緩，威恩不立，天下牧守，所在貪惏。鄭儼汙亂宮掖，勢傾海內；李神軌、徐紇並見親侍。一二年中，位總禁要，手握王爵，輕重在心，宣淫於朝，為四方之所厭穢。文武解體，所在亂逆，土崩魚爛，由於此矣。僧敬又因聚集親族，遂涕泣諫曰：「陛下母儀海內，豈宜輕脫如此！」後大怒，自是不召僧敬。
太后自以行不修，懼宗室所嫌，於是內為朋黨，防蔽耳目，肅宗所親幸者，太后多以事害焉。有蜜多道人，能胡語，肅宗置於左右。太后慮其傳致消息，三月三日於城南大巷中殺之。方懸賞募賊，又於禁中殺領左右、鴻臚少卿谷會、紹達，並帝所親也。母子之間，嫌隙屢起。鄭儼慮禍，乃與太后計，因潘充華生女，太后詐以為男，便大赦改年。肅宗之崩，事出倉卒，時論咸言鄭儼、徐紇之計。於是朝野憤歎。太后乃奉潘嬪女言太子即位。經數日，見人心已安，始言潘嬪本實生女，今宜更擇嗣君。遂立臨洮王子釗為主，年始三歲，天下愕然。
及武泰元年，尒朱榮稱兵渡河，太后盡召肅宗六宮皆令入道，太后亦自落髮。榮遣騎拘送太后及幼主於河陰。太后對榮多所陳說，榮拂衣而起。太后及幼主並沉於河。太后妹馮翊君收瘞於雙靈佛寺。出帝時，始葬以後禮而追加諡。
孝明皇后胡氏，靈太后從兄冀州刺史盛之女。靈太后欲榮重門族，故立為皇后。肅宗頗有酒德，專嬖充華潘氏，後及嬪御並無過寵。太后為肅宗選納，抑屈人流。時博陵崔孝芬、范陽盧道約、隴西李瓚等女，但為世婦。諸人訴訟，咸見忿責。武泰初，後既入道，遂居於瑤光寺。
孝靜皇后高氏，齊獻武王之第二女也。天平四年，詔娉以為皇后，王前後固辭，帝不許。興和初，詔侍中、司徒公孫騰，司空公、襄城王旭，兼尚書令、司州牧、西河王悰，兼太常卿及宗正卿元孝友等奉詔致禮，並備宮官侍衞，以後駕迎於晉陽之丞相第。五月，立為皇后，大赦天下。齊受禪，降為中山王妃。後降於尚書左僕射楊遵彥。
史臣曰：始祖生自天女，克昌後葉。靈後淫恣，卒亡天下。傾城之戒，其在茲乎？鈎弋年稚子幼，漢武所以行權，魏世遂為常制。子貴母死，矯枉之義不亦過哉！高祖終革其失，良有以也。
