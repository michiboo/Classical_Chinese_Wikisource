島夷桓玄　海夷馮跋　島夷劉裕
島夷桓玄，字敬道，本譙國龍亢楚也。僭晉大司馬溫之子，溫愛之，臨終命以為後。年七歲，襲封南郡公。登國五年，為司馬昌明太子洗馬。玄志氣不倫，欲以雄豪自許。朝議以溫有陵虐之跡，故抑玄兄弟，出為義興太守，不得志。少時去職。
皇始初，司馬德宗立，其會稽王道子擅權，信任尚書僕射王國寶，為時所疾。玄說荊州刺史殷仲堪，令推德宗兗州刺史王恭為盟主，以討國寶，仲堪從之。會恭使亦上，相逢於中路，約同大舉，並抗表起兵。尋平王國寶等。天興初，德宗以玄為使持節、督交廣二州諸軍事、建威將軍、平越中郎將、廣州刺史。
後王恭復與德宗豫州刺史庾楷共起兵，以討其江州刺史王愉、司馬尚之兄弟。玄及龍驤將軍揚佺期、荊州刺史殷仲堪等率軍應恭。玄等造於石頭。於時德宗征虜將軍司馬元顯一軍仍守石頭，列舟艦斷淮口。道子出軍，將屯中堂，忽有馬驚，軍中擾亂，人馬赴江者甚眾，良久乃定。玄等不知建業危弱，且王恭尋敗，玄甚惶懼，乃回軍於蔡洲。王恭司馬劉牢之率北府軍來次新亭。於是德宗以桓脩為荊州，仲堪為廣州，玄為江州，佺期為雍州，刺史郗恢為尚書。仲堪回師南旋，乃使人徇於玄等軍曰：「若不各散歸，大軍至江陵，當悉戮餘口。」仲堪偏將劉系先領兵二千隸於佺期，輒率眾而歸，玄等大懼，乃狼狽而走。庾楷亦棄眾奔於南軍。玄並趣輕舟追仲堪，至尋陽，而推玄為盟主，鎮於夏口。德宗加玄都督荊州四郡，以玄兄西昌公偉為輔國將軍、南蠻校尉。寵玄兄弟，欲以侵削荊雍。
先是荊州大水，仲堪倉廩空竭，玄乘其虛而伐之，先遣軍襲巴陵。梁州刺史郭銓當之鎮，路逢玄，玄遣銓為前驅。玄發夏口，與仲堪書云：「今當入沔，討除佺期，頓兵江口。若相與無貳，可殺楊廣，若其不爾，便當率軍入江。」別與桓偉書，令剋期為內應，偉惶遽，以書示仲堪，仲堪慰喻遣歸，夜乃執之。仲堪遣龍驤將軍殷邁、振威將軍劉山民等統眾七千至西江口。[1]玄聞邁至，復與其黨苻永道領帳下擊之，邁等敗走。玄頓巴陵，收其兵而館其穀，復破楊廣於夏口。仲堪既失巴陵之積，又諸將皆敗，江陵駭震，城內大飢，皆以胡麻為廩。初，仲堪之得玄書也，急召佺期，佺期曰：「江陵無食，何以待敵？可來見就，共守襄陽。」仲堪猶以全軍，無緣棄城迸走，甚憂佺期弗來，乃紿之曰：「比來收集，[2]已有儲矣，可有數萬人百日糧。」佺期信之，乃率步騎八千，既至，仲堪惟以飯餉其軍。佺期大怒曰：「今茲敗矣！」不過見仲堪，使人於艦上橫射玄，玄軍亦射之，佺期乃退。玄乃渡軍於馬頭，命其諸軍進，破殺仲堪，殺楊廣、佺期、殷道護及仲堪參軍羅企生等。
德宗以玄為持節、都督荊司雍秦梁益寧江八州及揚豫並八郡諸軍事、[3]後將軍、荊江二州刺史。玄大論功賞，以長史卞範之領南郡相，委以心膂之任。乃斷上流，禁商旅。德宗下書曰：「豎子桓玄，故大司馬不腆之息，少懷狡惡，長而不悛，遂與王恭協同姦謀，阻兵內侮，三方雲集，志在問鼎，窺擬神器。賴祖宗威靈，宰傅神略，忠義奮發，罪人斯殞。玄等猖狂失圖，回舟鳥逝。便宜乘會，殲除姦源，於時同異之論，用惑廟策，遂使王憲廢撓，寵授非所。猶冀玄當洗濯胸腑，小懲大誡，而狼心弗革，悖慢愈甚，割據江湘，擅威荊郢，矯命稱制，與奪在手。又對侍中王謐放肆醜言，欲縱凶毒，陵陷上京。無君之心，形於音翰；不臣之跡，日月彌著。是可忍也，孰不可懷！宜明九伐，以寧西夏。尚書令、後將軍元顯可為征討大都督、督十八州諸軍事、驃騎大將軍、儀同三司。」以劉牢之為前鋒，行征西將軍，權領江州；命司馬尚之入沔水。
玄聞元顯處分，甚駭懼，欲保江陵。長史卞範之說玄東下，玄甚狐疑，範之苦勸，玄乃留桓偉守江陵，率軍東下。至夏口，乃建牙傳檄曰：
玄亦失荊楚人情，而師出不順，其兵雖強，慮弗為用，恆有回師之計。既過尋陽，不見東軍，玄意乃定。於是遂鼓行而進，徑至姑熟，又克歷陽。劉牢之遣子敬宣詣玄請降，玄大喜，與敬宣置酒宴集。玄至新亭，元顯棄船，退入國子堂，列陳宣陽門前。元顯欲挾德宗出戰，而軍中相驚，言玄已及南桁，乃回軍赴宮。既至中堂，一時崩散。元顯奔東府，惟張法順一騎隨之。玄乃為侍中、都督中外諸軍、丞相、錄尚書事、揚州牧、領徐州刺史，持節、荊江二州、公如故；假黃鉞、羽葆、鼓吹、班劍二十人；置左右長史，從事中郎四人；甲仗二百人入殿。於是收道子付廷尉，免為庶人，徙於安城郡；殺元顯並其子，及豫州刺史司馬尚之、吏部郎袁遵、張法順等。又滅庾楷於豫章。徙尚之弟丹楊尹恢之、輔國將軍允之，及國寶、王緒諸子於交、廣州。以劉牢之為會稽內史，將欲解其兵也。初，敬宣既降，隨入東府，至是求歸。玄冀牢之受命，乃遣之。敬宣既至，牢之知將不免，欲襲玄，眾皆離散，乃於班瀆北走，縊於新洲。傳首建鄴。敬宣奔於江北。
玄白德宗，大赦，改年為大亨。玄讓丞相、荊江徐三州及錄尚書事。乃改授太尉、都督中外、揚州牧、領平西將軍、豫州刺史；綠綟綬，加袞冕之服，劍履之禮，入朝不趨，讚拜不名，增班劍六十人，甲仗二百人入殿。玄乃鎮姑熟。既而大築府第，田遊無度，政令屢改，驕侈肆欲，朋黨翕習，沮亂內外。朝政皆諮焉，小事則決於左僕射桓謙及丹陽尹卞範之。玄大賦三吳富室，以賑飢民，猶不能濟也。東郡既由兵掠，因以飢饉，死者甚眾。三吳戶口減半，會稽則十三四，臨海、永嘉死散殆盡。諸舊富室皆衣羅縠，佩金玉，相守閉門而死。
玄自封豫章郡公，食安成七千五百戶；後封桂陽郡公，邑二千五百戶；本封南郡如故。既而鴆殺道子。玄削奪德宗供奉之具，務盡約陋，殆至飢寒。雖殺逆未至，君臣之體盡矣。進位大將軍，加前後部羽葆鼓吹，奏事不名。又表請自率諸軍，命諸蕃方兵掃平關洛，德宗不許之。玄本無資力，但好為大言，既不辦行，乃雲奉詔故止。玄既無他處分，先作征行服玩，並制裝書畫之具。或諫曰：「今日之行，必有徵無戰，輜重自足相運，不煩復有製造。」玄曰：「書畫服玩，宜恆在左右，且兵凶戰危，脫有意外，當使輕而易運。」眾咸笑之。
玄所親仗，惟桓偉而已，先欲徵還，以自副貳。偉既死，玄甚恇懼。初，玄常以其父王業垂成，以己弱年，不昌前構，常懷恨憤。及昌明死，便有四方之計，既克建業，無復居下之心。及偉死，慮一己單危，益欲速成大業。卞範之之徒，既慮事變，且幸其利，咸共催促，於是殷仲文等並已撰集策命矣。德宗加玄相國，總百揆，封南郡、南平、宜都、天門、零陵、桂陽、營陽、衡陽、義陽、建平十郡為楚王，備九錫之禮，揚州牧、領平西將軍、豫州刺史如故。遣司徒王謐授相國印綬，光祿大夫武陵王司馬遵授楚王璽策。德宗先遣百僚固請，又雲當親幸敦喻。十二月，德宗禪位於玄，大赦所部，稱永始元年。初欲改年為建始，左丞王納之曰：「建始者，晉趙王倫之號也。」於是易為永始，復同王莽始貴之年。
玄入建鄴宮，逆風迅激，旌旗、服章、儀飾一皆傾偃。是月酷寒，此日尤甚。多行苛政而時施小惠。迎溫神主進於太廟。玄遊行無度，至此不出。殿上施金額流蘇絳帳，頗類轜車、王莽仙蓋。太廟、郊齋皆二日而已。又其廟祭不及於祖，以玄曾祖已上名位不顯，故不列序。且以王莽立九廟，見譏前史，遂以一廟矯之。又毀僭晉小廟，以崇臺榭。其庶母蒸嘗，未有定所。慢祖忘親，時人知其不永。是月，玄出遊水南，飄風飛其儀蓋。又欲造大輦，使容三十人坐，以二百人輿之。玄驕逸荒縱，不恤時事，奏案停積，了不省覽；或親細事，手注直官，自用令史，制度亂出，主司奉答不暇。晨夜遊獵，文武因乏。直侍之官，皆繫馬省中；休下之吏，留供土木之役。朝士勞瘁，百姓力盡，民之思亂，十室而八。
德宗彭城內史劉裕因是斬徐州刺史桓脩於京口，與沛國劉毅、東海何無忌收眾濟江。玄加桓謙征討都督，召侍官皆入止省中。玄移還上宮，百僚步從。赦揚、豫、徐、兗、青、冀六州。遣頓丘太守吳甫之、右衞將軍皇甫敷北拒劉裕於江乘。裕斬甫之，進至羅落橋，又梟敷首。玄外粗猛，內恇怯，及聞二將已沒，志慮荒窘，計無所出，日與巫術道士為厭勝之法。乃謂眾曰：「朕其敗乎？」黃門郎曹靖對曰：「神怒民怨，臣實憂懼。」玄曰：「民怨可然，神何為怒？」對曰：「移晉宗廟，飄泊無所；大楚之祭，不及於祖。此其所以怒也。」玄曰：「卿何不諫？」對曰：「輦上諸君子皆以為堯舜之世，臣何敢諫。」玄使桓謙、何澹之屯於東掖門，[4]卞範之屯覆舟山西，眾合二萬。又遣武衞庾賾之配以精卒利器，援助謙等。謙等大敗，玄聲雲赴戰，將子姪出南掖門，西至石頭。先使殷仲文具船於津，遂相與南走。經日不得食，左右進以粗粥，咽不能下。玄子昇五六歲，抱玄胸而撫之，玄悲不自勝。玄挾德宗發尋陽，至江陵，西中郎將桓石康納之。張幔屋，止城南，署置百官，以卞範之為尚書僕射，殷仲文為徐州，其餘各顯用。玄謂諸侍臣曰：「卿等並升清塗，翼從朕躬，都下竊位者方應謝罪軍門，其見卿等入石頭，無異雲霄中人也。」玄以奔敗之後，懼法令不肅，遂輕怒妄殺，逾甚暴虐。殷仲文諫之，玄大怒曰：「漢高、魏武幾遇敗，但諸將失利耳。以天文惡，故還都舊楚，而羣小愚惑，妄生是非，方當糾之以猛，未宜施之以恩也。」荊、江郡守，以玄播越，咸遣使通表，有匪寧之辭，玄悉不受，乃更令所在表賀遷都。玄在道自作起居注，敍其拒劉裕事，自謂算略無失，諸將違節度，以至於敗。不暇謀議軍事，惟誦述寫傳之。
劉裕遣其冠軍將軍劉毅發建鄴，追之。玄軍屢敗。玄常裝輕舸於舫側，故其兵人莫有鬬志。玄乃棄眾而走，餘軍以次崩散，遂與德宗還江陵。初，玄留德宗妻子巴陵，殷仲文與玄同舟，乃說玄求別舫收集散軍，遂以德宗妻歸於建鄴。玄入江陵城，南平太守馮該勸玄更戰。玄欲出漢中，投梁州刺史桓希，夜中處分將發，城內已亂，禁令不行，將親近腹心百許人出城北。至城門，左右即於闇中斫玄面，前後相殺，交橫盈路。玄僅得至船。德宗入南郡府。玄既下船，猶欲走漢中。玄屯騎校尉毛脩之誘以入蜀，遂與石康等泝江而上。達枚回洲，為益州參軍費恬等迎射之，箭如雨下。玄中流矢，子昇輒拔之。益州督護馮遷抽刃而登玄艦，玄曰：「是何人也，敢殺天子！」遷曰：「我自欲殺天子之賊耳。」遂斬玄首並石康等，斬昇於江陵市，傳送玄首，梟於朱雀門。
玄既敗，桓謙匿於沮中。桓振逃於華容之浦，陰聚黨數千人，晨襲江陵，克之。桓謙亦聚眾而出。振既至，問玄子昇所在，知昇已死，欲殺德宗，謙苦禁之。於是為玄舉哀，諡為武悼皇帝。謙率羣官復立德宗，振自為都督八州、鎮軍將軍、荊州刺史，[5]謙復本職，又加江豫二州刺史。後德宗益州刺史毛璩殺桓希漢中。桓振寇江陵，為唐興所斬。其餘親從，或當時擒獲，或奔散外境，數年之間，並敗滅之。
海夷馮跋，字文起，小名乞直伐，本出長樂信都。慕容永僭號長子，以跋父安為將。永為垂所滅，安東徙昌黎，家於長谷。跋飲酒至一石不亂。母弟素弗，次丕，次洪，皆任俠放逸，不修行業，跋恭慎勤稼穡。既家昌黎，遂同夷俗。
後慕容熙僭號，以跋為殿中左監，稍遷衞中郎將。[6]後坐事逃亡。既而熙政殘虐，民不堪命，跋乃與從兄萬泥等二十三人結謀，跋與二弟乘車，使婦人御，潛入龍城，匿於孫護之室以誅熙。乃立夕陽公高雲為主，以跋為侍中、征北大將軍、開府儀同三司，封武邑公，事皆決跋兄弟。太宗初，雲為左右所殺，跋乃自立為燕王，置百官，號年太平，於時永興元年也。跋撫納契丹等諸落，頗來附之。
太宗遣謁者於什門喻之，為跋所留，語在什門傳。泰常三年，和龍城有赤氣蔽日，自寅至申，跋太史令張穆以為兵氣，言於跋曰：「大魏威制六合而聘使隔絕，自古鄰國未有不通之理，違義致忿，取敗之道，恐大軍卒至，必致吞滅，宜還魏使，奉修職貢。」跋不從。太宗詔征東大將軍長孫道生率眾二萬討之，跋嬰城固守，不克而還。
神䴥二年，跋有疾。其長子永先死，立次子翼為世子，攝國事，勒兵以備非常。跋妾宋氏規立其子受居，深忌翼，謂之曰：「主上疾將瘳，奈何代父臨國乎？」翼遂還。宋氏矯絕內外，遣閹人傳問，翼及跋諸子、大臣並不得省疾，惟中給事胡福獨得出入，專掌禁衞。跋疾甚，福慮宋氏將成其計，乃言於跋弟文通，勒兵而入。跋驚怖而死，文通襲位。翼勒兵出戰，不利，遂死。跋有男百餘人，悉為文通所殺。
文通，跋之少弟也，本名犯顯祖廟諱。高雲僭號，以為征東大將軍，領中領軍，封汲郡公。跋立，為尚書左僕射，改封中山，仍為領軍，內掌禁衞，外總朝政，歷位司徒。及自立，乃與劉義隆交通。
延和元年，世祖親討之，文通嬰城固守。文通營丘、遼東、成周、樂浪、帶方、玄菟六郡皆降，世祖徙其三萬餘戶於幽州。文通尚書郭淵勸其歸誠進女，乞為附庸，保守宗廟。文通曰：「負釁在前，忿形已露，降附取死，不如守志，更圖所適也。」
先是，文通廢其元妻王氏，黜世子崇，令鎮肥如，以後妻慕容氏子王仁為世子。崇母弟廣平公朗、樂陵公邈相謂曰：「大運有在，家國已亡，又慕容之譖，禍將至矣。」於是遂出奔遼西，勸崇來降，崇納之。會世祖使給事中王德陳示成敗，崇遣邈入朝。世祖遣兼鴻臚李繼持節拜崇假節、侍中、都督幽平二州東夷諸軍事、車騎大將軍、領護東夷校尉、幽平二州牧，封遼西王，錄其國尚書事，食遼西十郡；承制，假授文官尚書、刺史，武官征虜已下。文通遣其將封羽率眾圍崇，世祖詔永昌王健督諸軍救之。封羽又以凡城降，徙其三千餘家而還。
文通遣其尚書高顒請罪，乞以季女充掖庭。世祖許之，徵其子王仁入朝，文通不遣。其散騎常侍劉訓言於文通曰：「雖結婚和通，而未遣侍子，魏若大舉，將有危亡之慮。夫以重山之隘，劉禪銜璧；長江之難，孫皓歸命。況魏強於晉氏，燕弱於吳蜀，願時遣世子，以恭大國之命。然後收離集散，厚布恩澤，分賑倉廩以濟民乏，勸督農桑以邀秋稔，庶大業危而更安，社稷可以永保。」文通大怒，殺之。世祖又詔樂平王丕等討之，日就蹙削，上下危懼。文通太常陽㟭復勸文通請罪乞降，速令王仁入侍。文通曰：「吾未忍為此，若事不幸，且欲東次高麗，以圖後舉。」㟭曰：「魏以天下之眾擊一隅之地，以臣愚見，勢必土崩。且高麗夷狄，難以信期，始雖相親，終恐為變。若不早裁，悔無及也。」文通不聽，乃密求迎於高麗。太延二年，高麗遣將葛盧等率眾迎之，入和龍城，脫其弊褐，取文通精仗以賦其眾。文通乃擁其城內士女入於高麗。先是，其國有狼夜繞城羣嘷，如是終歲；又有鼠集於城西，闐滿數里，西行至水，則在前者銜馬矢，迭相齧尾而渡；宿軍地燃，一旬而滅，觸地生蛆，月餘乃止；和龍城生白毛，長一尺二寸。
文通至遼東，高麗遣使勞之曰：「龍城王馮君爰適野次，士馬勞乎？」文通慚怒，稱制答讓之，高麗乃處之於平郭，尋徙北豐。文通素侮高麗，政刑賞罰，猶如其國。高麗乃奪其侍人，質任王仁。文通忿怨之，謀將南奔。世祖又徵文通於高麗，高麗乃殺之於北豐，子孫同時死者十餘人。文通子朗、邈。朗子熙，在〈外戚傳〉。
島夷劉裕，字德輿，晉陵丹徒人也。其先不知所出，自雲本彭城彭城人，或雲本姓項，改為劉氏，然亦莫可尋也，故其與叢亭、安上諸劉了無宗次。裕家本寒微，住在京口，恆以賣履為業。意氣楚剌，僅識文字，樗蒲傾產，為時賤薄。嘗負驃騎諮議刁逵社錢三萬，經時不還。逵以其無行，錄而徵責，驃騎長史王謐以錢代還，事方得了。落魄不修廉隅。
天興二年，僭晉司馬德宗遣其輔國將軍劉牢之東討孫恩，裕應募，始為牢之參軍。恩北寇海鹽，裕追勝之，以功稍遷建武將軍、下邳太守。劉牢之討桓玄，裕參其軍事。牢之降，裕為玄從兄桓脩中兵參軍。孫恩死，餘眾推恩妹夫盧循為主，玄遣裕征之，裕破循於東陽、永嘉，循浮海奔逸。加裕彭城內史。
及桓玄廢德宗而自立，裕與弟道規、劉毅、何無忌潛謀舉兵。桓脩弟思祖鎮廣陵，道規劉毅先為之佐。天賜初，裕與何無忌等旦候城門開，率眾斬玄徐州刺史桓脩於京口，其日，劉毅、道規等亦斬思祖，因收眾濟江。河內太守辛扈興、恆農太守王元德、振威將軍童厚之亦與裕剋是日取玄。毅兄邁時在建業，毅遣周安要之，邁懼而告玄，玄遣頓丘太守吳甫之、右衞將軍皇甫敷北拒。裕率眾宿於竹里，遇甫之於江乘，裕執長刀直入其陳，斬甫之，進至羅落橋，又斬敷首。玄使桓謙屯東陵，卞範之屯覆舟山西，裕又破之。玄大懼，乃攜子姪浮江南走。裕入鎮石頭，以德宗司徒王謐為錄尚書，領揚州刺史，立留臺，總百官，裕為使持節、都督揚徐兗豫青冀幽并八州、鎮軍將軍、徐州刺史。令道規等率眾追玄。裕因是相署名位，遣尚書王嘏等迎德宗，燔桓溫神主於宣陽門外。尋殺尚書左僕射王愉及其子綏、納等。裕以司馬遵為大將軍，承制，入居東宮，公卿以下莫不畢拜。乃大赦，惟玄等不在例。是夜，司徒王謐逃走。劉毅以其手解德宗璽綬，宜誅之。裕以其償錢之惠，固請免之，乃遣丹楊尹孟昶迎焉。
無忌、道規至於桑落洲，破桓玄。諸將進據尋陽，加裕都督江州。劉毅復敗桓玄於崢嶸洲，玄乃棄眾單舸奔走，挾德宗奔於江陵。裕領青州刺史，甲仗百人入殿。毅等平巴陵，德宗復位於江陵，改年曰義熙。及還建業，裕進侍中、車騎將軍、都督中外諸軍事，飾讓不受；加錄尚書事，又詐不受。乃出鎮丹徒，改授都督十六州，餘如故，又領兗州，乃解青州。
盧循破廣州，裕仍以循為廣州刺史，其黨琅邪人徐道覆為始興相。
裕又都督交廣二州。又封裕豫章郡公，邑萬戶，絹三萬匹。[7]加侍中，進號驃騎將軍、[8]儀同三司。又進裕揚州刺史，錄尚書事，居於東府。裕遣劉敬宣伐蜀，為譙道福所敗，乃免敬宣官，裕自降為中軍將軍，開府如故。
永興初，慕容超大掠淮北，執德宗陽平太守劉千載、濟南太守趙元，驅掠千餘家而歸。裕乃伐超，遂屠廣固，執超，斬其王公以下三千人，納口萬餘、馬二千匹，夷其城隍。送超於建業，斬之。
裕是行也，徐道覆勸盧循令乘虛而出，循從之，於是南康、廬陵、豫章諸郡守皆奔走。江州刺史何無忌率軍至豫章，戰歿。於時羣議欲令德宗北徙渡江。循遂寇湘中，破劉道規於長沙，敗劉毅於桑落洲，席捲而下。裕將孟昶、諸葛長民勸裕擁德宗過江，裕不從。昶謂事必不濟，乃自殺。裕發居人治石頭城。道覆等至，即欲於新亭白石渚焚舟而上。盧循曰：「大軍未至，孟昶便逆自殺，以此而推，建業尋應有變，但按甲守之，不憂不濟也。」乃屯軍於蔡洲。循乃率眾數萬上南岸，至于丹陽郡，遂遣焚京口、金城、姑熟，寇掠塗中及江寧、蕪湖。循以阮賜為豫州刺史，裕中軍參軍尚靖、宣城內史毛脩之破賜於姑熟，獲其輜重，賜乃退。又加裕太尉、中書監、黃鉞，裕受黃鉞。盧循既不戰，乃告道覆曰：「師老矣，可還據尋陽，並力取荊州，徐以三分有二之勢與下流爭衡，猶可以濟也。」乃自蔡洲南退。裕遣輔國將軍王仲德等追之。裕又遣建威將軍孫季高率眾自海道襲番禺。裕自以舟師南伐。季高乘海兼行，奄至番禺。循不以海道為防，既至而覺，眾乃大驚。季高悉力而上，四面攻之，仍屠其城。盧循父嘏及長史孫建之並以輕舟奔始興。
循與道覆率眾而下，裕眾軍擊之，循等還尋陽。循欲遁於豫章，乃悉力柵斷左里。裕諸軍乘勝而擊之，循單舸徑還廣州，道覆還始興。裕還，為大將軍、揚州牧、班劍二十人，本官如故。徐道覆至始興，猶據山澗，劉蕃等攻之，道覆先鴆妻子，然後自殺。盧循至番禺，收眾攻季高，劉蕃遣沈田子討之，循奔走。餘眾從嶺道襲合浦，克之。進攻交阯，交州刺史杜惠度屢戰克捷，循投水而死。
裕自為太尉、中書監。裕殺尚書左僕射謝混、兗州刺史劉蕃。裕既權重，便懷異志，以荊州刺史劉毅頗有勇略，又據上流之所，心畏惡之，遂自討毅，遣參軍王鎮惡等襲江陵。鎮惡至豫章口，焚毅舟艦。毅兵逆戰不能抗，鎮惡馳入外城。於時毅病，乃阻內城。鎮惡焚諸門攻之，其徒乃潰。毅自北門出走，縊於道側，斬屍於市，誅其子姪。裕至江陵，誅南蠻校尉郗僧施、衞軍諮議謝邵等。裕本寒微，不參士伍，及擅時政，便肆意殺戮，以威懼下。初以刁逵縛之之怨，誅其兄弟；又以王愉、謝混、郗僧施之徒並皆時望，遂悉害之。分荊州為湘州，裕自總督。裕還於東府，召諸葛長民屏人閑語，密令壯士丁旿等出自幔後，於座拉之，長民墜地，死於牀側。亦以才雄見忌也。
荊州刺史司馬休之頗得眾心，裕內懷忌憚，神䴥二年，率眾討之，遣龍驤將軍蒯恩等為前軍。裕進領荊州刺史，加黃鉞。雍州刺史魯宗之率其子軌會休之於江陵。軌等軍敗，乃與休之俱奔襄陽。裕自領南蠻校尉。休之等奔姚興。裕為太傅、揚州牧；劍履上殿，入朝不趨，讚拜不名；置左右長史、司馬，從事中郎四人；餘如故。裕又領平北將軍、徐兗二州刺史，增督南秦州，尋督中外諸軍事。
裕志傾僭晉，若不外立功名，恐人望不許，乃西伐姚泓。自領征西將軍、司豫二州刺史，尋領北雍州刺史，加前後部羽葆鼓吹，增班劍為四十人。子義符為中軍將軍，監太尉留府事，給鼓吹一部。右僕射劉穆之為左僕射，領軍、中軍二府軍司，[9]入居東府，總攝內外。穆之謂龍驤將軍王鎮惡曰：「公今委卿以關中，卿其勉之。」鎮惡曰：「吾今不克咸陽，誓不濟江，而公九錫不至者，亦卿之責矣。」裕率眾軍至彭城，加鎮北將軍、徐州刺史。遣中兵參軍沈林子自汴入河，冠軍檀道濟與王鎮惡步出淮肥，裕將王仲德汎濟入河。德宗封裕十郡為宋公，加相國、九錫，僭擬魏晉故事。王鎮惡進至宜陽，獨取潼關，沈林子自襄邑屯於陝城，姚泓諸將不能抗。始裕入河西上，太宗遣將軍娥清、長孫嵩等屯於河畔。裕遣朱超石、劉榮祖等渡河，長孫道生破之，擒斬其將楊豐等。裕遣將軍王仲德、趙倫之率沈田子等入武關，屯軍青泥。沈林子由秦嶺會田子於堯柳城。姚泓率眾數萬，不戰而還。裕至關頭。鎮惡至渭橋，破泓軍於橫門。裕至長安，執姚泓以歸，斬於建業市。裕以其子義真為雍州刺史，鎮咸陽。進裕為宋王，增十郡，置百官，一擬舊制。裕還彭城。
赫連屈丐掠渭陽，義真遣沈田子率軍討之。田子退軍陘上，鎮惡往就田子議之，田子斬鎮惡於幕下，又殺其兄弟羣從七人。田子馳還，雲「鎮惡有異志」，義真長史王脩執而斬之。義真與左右多為不法，王脩每裁割之，左右咸怨，白義真曰：「王脩以關中阻險，兵食又足，欲謀反叛，宜早圖之。」義真遂遣左右殺脩。裕聞之，以朱齡石為雍州刺史。義真發自長安，將走江東，諸將競收財貨，次於灞上。赫連昌率眾追之，既至青泥，義真大敗，蒯恩與安西司馬毛脩之並被擒獲，參軍段橫，名犯高祖廟諱，單馬負義真走歸。朱齡石亦棄長安，奔就龍驤將軍王敬先於曹公故壘，既而城陷，被執見殺。
德宗死，裕立德宗弟德文，裕又自增十郡。裕遣司馬傅亮赴建業，令徵己入輔。德文禪其位，遂自號為宋，改年為永初，時泰常五年也。裕既僭立，頻請和通，太宗許之。六年，裕遣其中軍將軍沈範、索季孫等朝貢。[10]七年五月裕死。
子義符僭立。太宗以其禮敬不足，遣山陽公奚斤等率步騎二萬於滑臺渡河南討。義符司州刺史毛德祖遣司馬翟廣領步騎三千來拒。司空奚斤以千餘騎徇陳留，太守嚴稜率眾降。仍攻滑臺，其東郡太守王景度奔走，斬其司馬陽瓚。德祖又遣其將竇應明攻輜重於石濟。奚斤於土樓大破廣等，乘勝徑至虎牢。義符遣其將杜垣等與徐州刺史王仲德次湖陸。太宗詔安平公叔孫建等軍於泗瀆口，義符兗州刺史徐琰委尹卯城奔退，於是泰山諸郡悉棄戍而走。太宗詔蒼梧子公孫表等復攻虎牢，義符遣將檀道濟率師赴救。八年，義符改年為景平。奚斤進攻金墉，義符河南太守王涓之出奔。太宗南巡至鄴。奚斤自金墉還圍虎牢。太宗又詔安平公叔孫建等東擊青州，其刺史竺夔守東陽城，濟南太守垣苗自梁鄒奔夔。奚斤分軍攻潁川，太守李元德奔還項城。斤又遣騎破高平郡所統五縣，略居人二千餘家。叔孫建以時暑班師。檀道濟、王仲德向青州，遂不敢進。太宗至虎牢，因幸洛陽，乃北渡河。斤克虎牢，擒德祖及其滎陽太守翟廣、廣武將軍竇霸等，義符豫州刺史劉粹屯項城，不敢進。斤遣步騎至許昌，潁川太守索元德奔項城；遂圍汝陽，太守王公度突圍而出；仍破邵陵，掠萬餘口而還。
始光初，義符司空徐羨之、尚書令傅亮、領軍謝晦等專其朝政，收其廬陵王義真，徙於新安郡，殺之。義符昏暴失德，羨之等勒兵入殿，時義符在華林舟中，兵士競進，殺其侍者，扶義符出東閤，廢為營陽王。遂徙於吳郡，於金昌亭殺之。
亮等立義符弟荊州刺史義隆，號年元嘉。遣使趙道生朝貢。二年，徐羨之、傅亮等歸政於義隆，不許。三年，義隆信其侍中王華之言，誅羨之、傅亮，遣其將檀道濟等討荊州刺史謝晦。晦率眾東下，謀廢義隆，以討王華為辭，破義隆將到彥之。及聞道濟將至，晦眾崩散。晦走江陵，乃攜其弟遁等北走，至安陸延頭，為戍主光順之所執，斬於建業。八月，義隆使其殿中將軍吉恆朝貢。神䴥二年，又遣殿中將軍孫橫之朝貢。三年，又遣殿中將軍田奇朝貢。
尋遣其右將軍到彥之、安北將軍王仲德、兗州刺史竺靈秀舟師入河，驍騎將軍段橫寇虎牢；又遣其豫州刺史劉德武、後將軍、長沙王義欣至彭城為後繼。到彥之寇碻磝，分軍向虎牢及洛陽。世祖詔河南諸軍收眾北渡以驕之。尋詔冠軍將軍安頡等率眾自盟津渡，攻金墉，義隆建武將軍杜驥出奔，遂乘勝進攻虎牢，陷之，斬其司州刺史尹沖。叔孫建大破竺靈秀，追至湖陸。四年，頡攻滑臺，彥之與王仲德等焚舟棄甲，走歸彭城。義隆又遣檀道濟救滑臺，叔孫建、長孫道生擊之。道濟至高梁山，頡等攻克滑臺，擒其司徒從事中郎朱脩之等，道濟走奔歷城，夜乃遁還。義隆青州刺史蕭思話亦棄鎮奔於平昌，其東陽積粟為百姓所焚。
延和元年五月，義隆又遣趙道生朝貢。二年二月，詔兼散騎常侍宋宣使於義隆，且為皇太子結親。九月，義隆遣趙道生貢馴象一。太延二年三月，義隆遣使會元紹朝貢。義隆忌其司空檀道濟，遂誅之。道濟臨死，脫幘投地曰：「乃復壞汝萬里長城。」三年三月，義隆遣其散騎常侍劉熙伯朝貢，且論納幣。六月，義隆女死，不果為婚。五年十一月，義隆遣黃延年獻馴象。真君初，義隆徙其弟大將軍義康於豫章。二年，其龍驤參軍巴東扶令育詣義隆理義康，義隆大怒，收育殺之。四月，義隆遣使黃延年朝貢。十二月，義隆又遣黃延年朝貢。
是歲，義隆梁州刺史劉真道將裴方明攻擊楊難當，難當捨仇池，將妻子來奔。三年，世祖詔琅邪王司馬楚之等討之。安西將軍古弼、[11]平西將軍元濟等邀義隆秦州刺史胡崇之於濁水，破擒之，餘眾奔漢中。義隆立難當兄子文德為秦州刺史、武都王，戍茄蘆，弼等討平之。義隆遂殺真道、方明。
五年，義隆復遣使朝貢。六年，其員外散騎侍郎孔熙先以才學而不見用，太子詹事范曄以家門淫汙，為世所薄，與熙先及外生謝綜謀殺義隆，立其弟前大將軍義康。丹陽尹徐湛之告之，乃誅曄等，徙義康於安成郡，御史監守。七年，詔諸軍掠濟陰、金鄉等七縣，並驅其青冀二州民戶而還。北地人蓋吳聚眾反，義隆以吳為安西將軍、雍州刺史，封北地公，規亂雍州，詔諸軍討平之。義隆好行小計，扇動邊民，內起山苑，窮侈極麗，役使百姓，江南苦之。九年正月，義隆遣使獻孔雀。
十一年二月，世祖欲獵於雲夢，發使告義隆，勿相猜阻，義隆請奉詔。世祖南巡，義隆邊城閉門拒守，世祖忿之，乃攻懸瓠。分遣使者安慰降民，其不服者誅戮之。義隆汝南、南頓、汝陽、潁川太守，並棄城奔走。義隆安北將軍、武陵王駿遣參軍劉泰之、臧肇之，殿中將軍尹懷義、程天祚等以千餘騎至汝陽，永昌王仁擊破之，[12]斬泰之、肇之，執天祚等。
義隆又遣寧朔將軍王玄謨率其太子步兵校尉沈慶之、鎮軍諮議參軍申坦等入河，青冀二州刺史蕭斌及駿水陸並進，太子左衞率臧質統驍騎將軍王方回、安蠻司馬劉康祖、右軍參軍梁坦造許、洛，右將軍豫州刺史南平王鑠。[13]太尉江夏王義恭為諸軍節度，梁、南秦二州刺史劉秀之統輔國將軍楊文德、宣威將軍劉洪宗向汧隴，護軍將軍蕭思話部龍驤將軍杜坦、竟陵太守劉德願向武關。義隆令王公妃主及其朝士牧守下逮富人通出私財，以助軍費，士庶怨之。南兗及青、冀、兗、豫三五簡發，[14]以配戎行；揚、南徐、兗、江州富民並四分之一。[15]建威司馬申元吉趣泗瀆，蕭斌至碻磝，王玄謨遣軍主王寶惠攻滑臺，右軍蕭鑠遣中兵參軍梁坦等進軍小索。世祖詔諸軍援滑臺，大敗王寶惠等，王玄謨走還碻磝。蕭斌遣申坦與梁坦、垣護之據兩當城，斌退還歷下。及車駕渡河，梁坦退走，棄甲山積。車駕發滑臺，過碻磝，義隆又遣雍州刺史、竟陵王誕率其將薛安都、柳元景等入盧氏，進攻弘農。詔洛州刺史張提率眾度崤，蒲城鎮將何難於風陵堆濟河，秦州刺史杜道生至閿鄉。元景退走。
十一月，車駕從東安山出下邳，義隆鄒山戍主、魯陽陽平二郡太守崔邪利降。楚王建、南康侯杜道儁進軍清西，至留城。義隆鎮軍劉駿參軍馬文恭至蕭城，軍主嵇玄敬至留城，並為覘候，見官軍俱時退走。永昌王仁攻懸瓠，拔之，獲義隆守將趙淮，過定項城，破尉武戍，執其戍主。進攻壽陽，屯兵於孫叔敖冢，[16]掠馬頭、鍾離二郡。義隆遣左軍將軍劉康祖赴壽陽，與仁相遇，仁大破之，盡坑其眾，斬康祖，傳首示壽春，獲其將胡盛之、王羅漢等。以所斬首使軍士曳之，遶城三匝，積之城西，高與城齊。劉鑠乃焚四郭廬舍，嬰城固守。車駕至盱眙、淮、泗。義隆遣輔國將軍臧質率師至盱眙，頓軍城北。六軍於上流濟淮，質遣司馬胡崇之等率所領於山上立營，建威將軍毛熙祚據城前大浦。詔攻二軍，斬崇之、熙祚等及他首數千級，眾悉赴水死。淮南之民皆詣軍降。高梁王那出山陽，永昌王仁於壽陽出橫江，凡所經過，莫不風靡。車駕登於瓜步，伐葦結筏，示欲渡江。義隆大懼，欲走吳會。建業士女咸荷擔而立。義隆遣黃延年朝於行宮，獻百牢，貢其方物，並請和，求進女於皇孫。世祖以師婚非禮，許和而不許婚。
初，義隆欲遣軍侵境，其臣江湛、徐湛之贊成其事，而義隆太子劭與蕭思話、沈慶之謂義隆曰：「昔檀道濟、到彥之無利而反，今將帥士眾不及於前，不可輕動兵甲。」時湛等在坐，義隆使與慶之謀議。慶之曰：「治國如治家，耕當問奴，織當問婢，今欲伐國，而與白面書生輩謀之，事何由濟。」義隆大笑，遂不納慶之言。至是，登石頭城樓而望，甚有憂色，歎曰：「若檀道濟在，豈應至此！」邵乃委罪於江、徐。義隆曰：「此自吾意，不關二人也。」
正平元年正月，世祖饗會於瓜步，既許和好，詔班師。其江北之民歸降者數十萬計。凡克南兗、豫、徐、兗、青、冀六州，其軍鋒殺掠不可勝算。時義隆江北蕭條，境內搔擾。義隆慮義康為亂，遣使殺之，葬以侯禮。義隆慚恚，歸罪於下，降義恭為儀同三司，蕭斌、王玄謨並免所居職。十月，義隆遣其將軍孫蓋等朝貢。
興安元年，[17]義隆遣撫軍將軍蕭思話率其將張永等攻碻磝，詔諸軍擊破之，永等退走。思話遣建武將軍垣護之至梁山逆軍，尚書韓茂率騎逆擊之，思話退還麋溝。義隆又遣雍州刺史臧質向崤陝，梁州刺史劉秀之、輔國將軍楊文德出子午。豫州刺史長孫蘭遣騎破之，秀之等僅以身免。臧質、柳元景、薛安都等至關城，並相繼敗走。
是年，義隆太子劭及始興王休明令女巫嚴道育呪詛義隆，事發，義隆憤愧自失，廢於政事。乃議黜劭殺休明，屢召尚書僕射徐湛之、吏部尚書江湛、侍中王僧綽等謀議。僧綽曰：「當斷不斷，反受其亂，惟願以義割恩，略小不忍。不爾，便應坦懷如初，無煩疑論，不可使難生慮表，取笑千載。」義隆曰：「卿可謂能斷大事，此不可不殷勤三思。義康始死，人謂我無復慈愛之道。」僧綽又云：「臣恐千載之後，言陛下易於裁弟，難於廢子。」義隆默然。
休明母潘有寵於義隆，義隆以廢立之謀告之。潘請赦，弗許，遂告休明。休明馳報劭，劭知己當廢，遂夜召左右隊主陳叔兒、詹叔兒，[18]齋帥張超之、任建之等總二千餘人被甲自衞。又召左衞率袁淑、中舍人殷仲素、左積弩將軍王正見，又呼左軍長史蕭斌。劭曰：「朝廷信讒，當見罪廢，內省無過，不能受枉，明當入殿，卿等必不得異。」乃遍拜告哀。眾皆驚，不得答。袁淑良久曰：「自古無此類，願加善思。」劭怒變色，於左右咸雲伏聽令旨。明晨斬淑。劭守萬春門，乃告門者曰：「我受敕入，有所收，可助我督後隊令速。」劭又詐義隆敕云：「魯秀謀反，汝明可守關，將兵入討也。」故士卒信之。超之等率十餘人走入雲龍門，拔刃徑登含章殿。義隆夜與徐湛之屏人閑語，時猶未訖，門戶並無侍衞。義隆迫急，以幾自鄣，兵刃交下，五指俱落。超之斬義隆，徐湛之為亂兵所害。劭分遣掩江湛之，斬之。休明時在西州，來屯中堂。劭又使兵殺休明母。是日，劭登殿受璽綬，下書曰：「徐湛之、江湛殺逆無狀，吾勒兵入殿，已無所及，號惋崩衂，心肝破裂。今罪人斯得，元兇克殄，卜世靈祚，永享無窮，思與億兆覃茲更始，可大赦天下，改元嘉三十年為太初元年。」
劭弟駿，時為江州刺史。先以西陽蠻反，義隆令東宮步兵校尉沈慶之、襄陽太守柳元景、司空中兵參軍宗慤並討之。駿出次五洲，斬劭使於軍門。司徒義宣、雍州刺史臧質、司州刺史魯爽同舉兵。駿以沈慶之、柳元景、宗慤為前軍。駿諮議參軍顏竣專主軍謀。劭葬義隆，託疾不出。臧質子敦逃走，劭乃悉聚諸王及大臣徙入城內，移南岸百姓渡淮，貴賤皆被驅逼，建業淆亂。駿等發尋陽，檄至，劭乃移駿數子於侍中省，義宣諸男於大倉屋，以兵守之；使其將魯秀、王羅漢等為水陸之備，休明及蕭斌為之謀主；焚除淮中船舫。駿至南洲，頓漂洲，[19]令柳元景等擊劭，劭眾崩潰，奔走還宮。義恭單馬奔駿，勸即位。劭大怒，遣休明就西省殺義恭子南豐王朗等十二人。
駿乃僭即大位於新亭。於是擒劭、休明，並梟首大桁，暴屍於市，經日壞爛，投之水中，男女妃妾一皆從戮。時人為之語曰：「遙望建康城，小江逆流縈，前見子殺父，後見弟殺兄。」興光元年，駿改年曰孝建。其中軍府錄事參軍周朗啟駿曰：[20]「今士大夫父母在而兄弟異計，十家而七；庶人父子殊產，八家而五。凡甚者乃危亡不相知，飢寒不相恤，又疾讒害其間，[21]不可稱數。宜明其禁，以易其風。」俗弊如此，駿不能革。
臧質遣使說荊州刺史南郡王義宣曰：「有大才，負大功，挾震主威，自古尠有全者。宜在人前，早有處分。」義宣使要豫州刺史魯爽、兗州刺史徐遺寶、司州刺史魯秀等，剋秋起兵。爽時昏醉，即日便戴黃標，稱建平元年，板義宣為天子，遣信至建業迎弟瑜。由是駿知爽反，惶懼，欲遣迎義宣，其竟陵王誕執議不許，乃遣左衞將軍王玄謨率眾討爽，領軍將軍柳元景、鎮軍將軍沈慶之討義宣。臧質下戍大雷，馳報義宣，抗表以誅元景為名。遣軍就質，[22]使爽與質會於江上。玄謨屯兵梁山。義宣率眾至尋陽，與質俱下。雍州刺史朱脩之不從義宣。臧質進計曰：「今萬人取南州，則梁山中絕；萬人守梁山，玄謨必不敢動。下官浮舟外江，直向石頭，此上策也。」義宣將從之，其諮議劉諶之曰：「質不求前驅，[23]凶志難測，不如盡銳攻梁山，事克，然後長驅，萬安之計也。」義宣乃止。義宣遣劉諶之就質，步攻東壘。義宣進自蕪湖，赴梁山，屯兵西岸。玄謨拒質，駿將軍垣護之、[24]薛安都又摧破之。義宣眾潰，因風放火，焚其舟艦。義宣閉船大泣，因而迸逸。走至江陵，荊州司馬竺超民具儀服迎之，左右相率潰叛，超民送付刺姦。朱脩之於獄殺之。
太安二年，駿改年為大明。駿於新亭造中興佛寺，設齋，忽有一僧形貌有異，眾皆愕然。問其名，答雲名惠明，從天安寺來。言竟，倐然而滅，乃改為天安寺。至天安初而彭城歸國。四年，駿遣其將殷孝祖寇濟州，高宗遣清水公封敕文等擊走之，又詔征西將軍皮豹子擊孝祖於清東。五年，豹子還，遂掠地至高平，大獲而還。
駿以其南兗州刺史竟陵王誕得士庶之心，內畏忌之。誕不自安，乃治城多聚糧仗。駿大怒，貶誕爵為侯，遣兗州刺史垣閬、給事中戴明寶討之。誕遣眾出戰，斬垣閬。誕表駿曰：「往年元兇禍逆，陛下入討，臣背凶赴順，可謂常節。及丞相構難，臧魯協從，朝野怳忽，咸懷憂懼。陛下欲建百官羽儀星馳推奉，臣前後固執，末方賜從。社稷獲全，是誰之力？陛下接遇殷勤，屢加崇寵，驃騎、揚州，旬月移授。恩秩頻煩，復賜徐兗，仰屈皇輿，遠相餞送。臣一遇之感，此何以忘，庶希偕老，永相娛慰。豈謂陛下信用讒言，遂令小人來相掩襲。不任枉酷，即加誅揃，雀鼠貪生，仰違詔敕。今親勒部曲，鎮扞徐兗。昔緣何福，同生皇家；今有何罪，便成胡越。陵鋒奮戈，萬沒豈顧，定蕩之期，冀在旦夕。右軍、宣簡，爰及武昌，皆以無罪，並遇枉酷。臣有何過，復致於此？陛下宮闈之醜，豈可一二。臨紙悲塞，不止所言。」駿以沈慶之前軍討之，親勞軍人，賜以金帛。慶之軍敗退，傷者十四五。駿大怒，將自往。久乃拔之，斬誕傳首。誕母殷、妻徐並自殺。城內誅者數千人，或先鞭殺而行戮。並移首於石頭南岸，以為京觀，至於風晨雨夜，輒聞哀號之響。
駿淫亂無度，蒸其母路氏，穢汙之聲，布於甌越。東揚州刺史顏竣恃舊，每戲弄之，駿慚怒殺竣。和平元年七月，駿使其散騎常侍明僧暠朝貢。二年三月，又使其散騎常侍尹顯朝貢。駿雍州刺史、海陵王休茂謀將除駿，參軍尹玄慶斬休茂。是歲，凡諸郡士族婚官點雜者，悉黜為將吏，而人情驚怨，並不服役，逃竄山湖，聚為寇盜。侍中沈懷文苦諫不納。三年三月，駿使其散騎常侍嚴靈護朝貢。以沈懷文數直諫，付廷尉殺之。駿寵姬殷死，贈貴妃，諡曰宣。及葬龍山，給鑾輅、九旒、黃屋、左纛、羽葆、鼓吹、班劍、虎賁。龍轜之麗，功妙萬端，山池雲鳳之屬，皆裝以眾寶，繡帷珠帶，重鈴疊眊，儀服之盛，古今尠有。駿自殷死，常懷悲惻，神情罔罔，廢棄政事。或親至殷靈牀，酌奠酒飲之，既而慟哭流連，不能自反。其耽昏若此。四年，獵於烏江之榜口，又游湖縣之滿山，[25]並與母同行，宣淫肆意。五年，三吳大飢，人食草木皮葉，親屬互相販鬻，劫掠蜂起，死者不可勝數。是年駿死。
子子業立，性尤凶悖。其母疾篤，遣呼子業，子業曰：「病人間多鬼，那可往？」其母怒，語侍者曰：「將刀來破我腹，那得生如馨兒！」六年，改為永光。以奄人華願兒為散騎常侍，遊止必同。越騎校尉戴法興屢相裁割，願兒深以為隙。或謂法興為真天子，子業為贋天子，願兒具以聞，子業乃殺法興。驃騎將軍柳元景、尚書左僕射顏師伯欲廢子業，立太宰義恭，以告沈慶之，慶之告子業。子業出兵誅義恭，遂刳剔支體，抽裂心藏，挑其眼睛，投之蜜中，謂之鬼目粽。又殺柳元景、顏師伯，並諸子及弟姪。乃改年為景和。子業除去喪禮，服錦縠之衣。以石頭城為長樂宮，東城為未央宮，北邸為建章宮，南宅為長楊宮。子業自以昔在東宮，不為駿所愛，及即位，常欲毀其墓。乃遣發駿所寵殷氏冢。殷死，駿為之造新安寺，於是壞之，復欲誅諸遠近尼僧。遣使殺其新安王子鸞，臨死歎曰：「惟願後身不復生天王家！」義恭既誅，徐州刺史義陽王昶大懼，遣典籤蘧法生啟求還建業。子業謂法生曰：「義陽謀反，我正欲誅之。」法生懼禍，走還彭城。子業遣沈慶之率師伐昶。法生至彭城，昶便繕甲，諸郡不從，昶知事不捷，遂來奔。
子業淫其姑，稱為謝氏，為貴嬪、夫人，加以殊禮，虎賁劍戟，出警入蹕，鑾輅龍旂，在貴妃之上，即義隆第十女，其新蔡長公主也。子業矯雲主喪，空設喪事，而實納之。時其姊山陰主大見愛狎，淫恣過度，謂子業曰：「妾與陛下男女雖殊，俱託體先帝，陛下六宮百數，而妾惟一駙馬，事不均平，乃可如此。」子業為主置面首左右三十人，進爵會稽郡長公主，秩同郡王，食湯沐邑二千戶，給鼓吹一部，加班劍二十人，每出遊，與羣臣陪乘。吏部褚淵以有風貌，子業使淵侍主。子業皆令廟別畫其祖父形像，曾入裕廟，指裕像曰：「此渠大英雄，生擒數天子。」次入義隆廟，指義隆像曰：「此渠亦不惡，但暮年中不免兒斫去頭。」次入其父駿廟，指駿像曰：「此渠大好色，不擇尊卑。」顧謂左右曰：「渠大齇鼻，如何不齇之？」即令畫工齇駿像鼻。其父子淫悖，書契所無也。子業又殺沈慶之，撫軍諮議參軍何邁，即其新蔡主壻。
其湘東王彧及建安王休仁、山陽王休祐常被猜忌，並欲誅之。休仁每以調謔悅之，故得推遷不死。彧、休祐形體肥大，遂以籠盛稱之，彧尤肥，號曰「豬王」。廷尉劉矇妾懷孕，子業迎入宮，冀其生男，立為太子，及其生子，遂為大赦。子業召其南平王鑠妃江氏偶諸左右，江不從。子業曰：「若不從，當殺汝三子。」江猶不從，乃鞭一百，殺其子敬猷等。巫覡雲「湘州有天子氣」，子業將南行以厭之，未行前，欲悉誅諸叔。時彧被拘祕書省，與子業左右阮佃夫等謀廢子業。子業出華林園，共巫竹林堂前射鬼。佃夫時為內監，乃以告外監典事朱幼、主衣壽寂之、細鎧主姜產之等，寂之抽刃而前，產之繼進。子業引弓射寂之，不中，寂之乃斬其首。
彧既誅子業，憂遽不知所為。休仁推立彧。彧時失履，徒跣登西堂，備天子儀服，呼諸大臣入見，事無巨細，稱令施行。彧以豫章王子尚及山陰主為子業所狎，殺之。十二月，僭即帝位，改年為泰始。
先是，子業敕其弟子勛曰：「聞汝與何邁謀共廢我，汝自量體氣何如孝武？尋當遣使送藥與汝。」子勛長史鄧琬與錄事參軍陶亮等起兵，遣其黨俞伯奇出頓大雷，[26]巴東太守孫仲之至於平石，[27]與陶亮並統前軍。始彧未知子勛起兵，加子勛車騎將軍、儀同三司。符至尋陽，鄧琬乃投於地，攘袂而起曰：「殿下當開端門，何黃閤之有！」與陶亮等徵兵馳檄，建牙於桑厄。[28]時雍州刺史袁顗便勸子勛即位，琬乃立宗廟，設壇場，造乘輿法服，立子勛為天子，即位江州，號義嘉元年。子勛以袁顗為尚書左僕射，鄧琬為尚書右僕射，左司馬張悅為領軍將軍、吏部尚書，州郡並加爵號。彧乃遣領軍將軍王玄謨討之，復遣其將沈攸之、劉靈出據虎檻。初彧聞四方反亂，憂遽不知所為，休仁請前鋒決勝，於是始有防禦之軍。攸之軍至江州，斬子勛。彧慮子勛弟松滋侯子房等年大終不相服，休仁遂勸除之，因誅駿舅子路休之等，以陷子房兄弟。於是殺駿子安陸王子綏及子房、臨海王子頊、[29]永嘉王子仁、始安王子真、邵陵王子元、淮南王子孟、臨賀王子產、晉熙王子輿及子起、子期、子悅、子頓。[30]初，駿二十八男，其餘先早夭，及子業殺子鸞等，至是盡殪之矣，其骨肉相殘若此之甚。
彧南新蔡太守常珍奇奉啟請降，顯祖詔遣西河公元石、京兆侯張窮奇率軍援之。皇興元年正月，彧遣其散騎常侍貝思、散騎侍郎崔小白朝貢。初，彧遣其鎮軍張永、領軍沈攸之以大眾迎其徐州刺史薛安都。安都聞永將發，乃遣信請降。顯祖詔博陵公尉元、城陽公孔伯恭率騎二萬救之。永等。前後奮擊，斬首凍沒死者不可勝數。[31]又其兗州刺史畢眾敬亦來降款，至是，徐兗及淮西諸郡、青齊二州相尋歸附。彧又遣其中領軍沈攸之、太子左衞率劉勔寇彭城，兗州刺史申纂守無鹽。時薛安都略有廣平、順陽、義成、扶風諸郡。沈攸之至下邳，與元等戰敗而走。初，彧青州刺史沈文秀、冀州刺史崔道固並請歸順，詔遣征南大將軍慕容白曜率眾援之。文秀等復叛歸彧。白曜進軍圍城。二年，克歷城，獲道固。彧遣其員外散騎常侍李豐朝貢。彧遣沈文秀弟文靜海道救青州，文靜至東萊之不期城，白曜遣軍克之。尋獲東陽城。彧遣其員外散騎常侍王希涓朝貢。四年六月，彧又遣員外散騎常侍劉航朝貢。
延興元年，彧於巖山射雉，休祐從在後，與其左右相失。彧遣壽寂之率諸壯士追躡休祐，蹴令墜馬，拉而殺之，乃揚聲曰：「驃騎墮馬死。」召司徒休仁宿尚書下省，鴆而殺之。
自彧立之後，民庶凋弊，而宮殿器服多更興造。初其即位，軍人多被超越，或有不與戎勤，寄名受賞。阮佃夫等並被信委，凡所談笑，言無不行，抽進阿黨，咸受不次之位。故佃夫左右，乃有四軍、五校、羽林、給事等官，皆市井傭販之人，諂附而獲。至綱紀不立，風政頹弊，境內多難，民庶嗷然。遂廣募義勇，置為部曲。於是官品淪褫，士人渾亂，民眾顒顒，咸願來奔矣。
彧遣其司州刺史垣叔通為益州刺史，叔通極為聚斂，蜀還之貨過數千金，知彧好財，先送家資之半，彧猶嫌少。及叔通至建業，遣詣廷尉，彧先令獄官留之於訊堂，彌旬不得出。叔通於是悉送其財，然後原遣。凡蠻夷不受鞭罰，輸財贖罪，謂之賧，時人謂叔通被賧刺史。彧嘗宮內大集而裸婦人觀之，以為忻笑。其妻王氏以扇鄣面，獨無所言。彧怒曰：「外舍家寒乞，今共為笑樂，何獨不視！」王曰：「為樂之事，其方自多，豈有姑姊妹集聚，而裸婦人形體，以此為樂！外舍之為忻，適與此不同。」彧大怒，遣王起去。彧末年好事鬼神，多所忌諱，言語文書有禍敗凶喪及疑似之言應迴避者數百千品，有犯必加罪戮。改騧馬字為馬邊瓜，以「騧」似「禍」字故也。嘗以南苑借張永，言且給三百年，期訖更申。其事皆如此。又以宣陽門之名不善，甚諱之。其太后停屍漆牀，移出東宮，見之怒甚，免中庶子官，職局以下坐死者數十人。內外常慮犯誤，人不自保。移牀治壁，必祭土神，文士為辭，祝事如大祭。又更忍虐好殺，左右失旨忤意，往往有刳斮斷截者。時遣窺覘淮泗，軍旅不息，荒弊積久，府藏空虛，內外百官，普斷祿俸。而彧奢費過度，務為彫侈，每所造制，必為正御三十、副御三十、次副三十，須一物輒造九十枚。境內騷然，人不堪命。
彧又以壽寂之有膽決，乃殺之。又追降休仁、休祐為庶人，絕其屬籍，諸子徙遠郡。休祐母邢、妻江，付廷尉殺之。遣員外散騎侍郎田廉、員外散騎侍郎祖德朝貢。[32]又殺其巴陵王休若。改年為泰豫。又遣田廉及員外散騎侍郎劉惠秀朝貢。彧又殺太子太傅王景文，畏其族盛故也。
彧死，子昱僭立，改為元徽。昱遣員外散騎常侍田惠紹、員外散騎侍郎劉惠秀朝貢。
其司空桂陽王休範奔尋陽舉兵，[33]右衞將軍蕭道成率眾軍出頓新亭。越騎校尉張苟兒斬休範首，其左右皆散，道成遣送其首，塗中遇賊，遂棄於水中。休範之徒乃詐曰：「殿下猶在新亭。」於是士庶奔馳候迎。是夜，休範將杜墨騾等又攻新亭東廂，休範參軍江珉等破二縣六署，竊掠金帛，放諸徒隸。由是徒眾復盛，燒東宮津陽門，乃領軍右府。昱將陳顯達率所領至杜姥宅，破墨騾軍主全景淵。進平白壁，宣陽、津陽二門，斬墨騾等。昱遣其員外散騎常侍明曇徽、員外散騎侍郎江山圖朝貢。五年，又遣員外散騎常侍李祖、員外散騎侍郎魚長耀朝貢。
承明初，昱建平王景素據京口叛昱，昱遣蕭道成前軍將軍周盤龍、殿中將軍張倪奴討之，攻陷京口，斬景素。
太和初，昱以其母數諫責之，遂使太醫煮藥欲鴆之。左右止之曰：「若行此事，官便應作孝，豈復得出入狡獪。」昱曰：「汝語大有理。」乃止。初昱母陳氏，本李道兒妾，彧納之，生昱，故世中皆呼昱為李氏子，昱每自稱李將軍，或自名為李統。昱直閤將軍申伯宗、步兵校尉朱幼、司徒左長史沈勃等欲廢昱，昱親率羽林兵掩之，乃躬運矛鋋，手殺勃等，闔門嬰稚，莫不臠截。昱狂走逸遊，不捨晝夜，腹心所寄數十許人，並執兵刃為人之牙爪，路行逢人，便加斫刺，或入人家劫略財賄，往來倐忽，狀若鬼魅。建業惶振，並重關自守。又搥拍鍼鑿錐鋸之屬，常以自隨，或有忤意，輒加酷暴，搥陰刺心剖腹之誅，日有十數。常見臥屍流血，然後為樂，無所誅害，則憂思草草。於耀靈殿上養驢數十頭，造露車，以銀為校具，或乘以出入。著小袴衫，帶挾刀劍。與營署女子通好，自齎私服贈之。常入壚肆飲酒，輒與左右歌唱，略民鷄犬，躬自屠割。內外畏惡，人不自保。昱往新安寺，夕乃還殿，寢於氈幄。昱左右楊玉夫、楊萬年等見其醉眠，乃於幄斬之。左右陳奉伯稱敕開承明門出，送首於直閤王敬則，夜送昱首與中領軍蕭道成。道成率左右數十人，稱昱行還，開承明門入殿，雲其皇太后令廢昱為蒼梧王，立昱弟揚州刺史安成王準。
初，彧晚年痿疾，不能內御，諸弟姬人有懷孕者，輒取以入宮，及生男，皆殺其母而與其宮人所愛者養之。準即桂陽王休範子也。
荊州刺史沈攸之興兵討道成。準改年為昇明。遣其員外散騎常侍李祖、員外散騎侍郎陶貞寶赴國訃，並貢方物。準司徒袁粲、丹陽尹劉秉、中領軍劉韞、前湘州刺史王蘊等以道成專恣，潛謀圖之，共推粲為主，要引沈攸之以為外援。丹陽丞王遜告道成，並斬之。準遣員外散騎常侍何僴、員外散騎侍郎孔逷朝貢。三年正月，準遣其員外散騎常侍殷靈誕、員外散騎侍郎苟昭先朝貢。準尋禪位於道成，居於東邸。道成僭立，封準汝陰郡王，尋死於丹陽。
史臣曰：桓玄侏張，馮、劉乃厥。〈疑〉窮凶極迷，為天下笑，其夷、楚之常性乎？
