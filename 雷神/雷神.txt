　　《筆談》載宋治平中，雷震天王寺柱，倒書十一字。《耳談》載姑蘇韓姓，堂中暴雷，繞擊砌石，上繪梅花一枝，紋理精研。是雷神善書畫，見於記載久矣。
　　吾鄰查氏宅，暑雨中，暴雷繞垣奮擊，後視垣面一磚，去粉琢磨，朱書令字，逕四寸餘，秀健如趙文敏筆法。查氏抽換其磚，以治邪謔，磚至即愈。吾邑有安國寺，夏月雷繞大殿，其左邊柱作旋螺紋。伽藍神後牆上，繪一鳥跡，四趾帶爪，闊大盈尺，作鷹拿狀，入磚三分。僧以石灰補之，數日復現。吾戚金氏樓居，炎暑之際，以幼孩臥牀上，已酣，其父母皆下樓去。大雨如注，霹靂一聲，穿樓而過，在室之人，莫不驚悸喪神。其父母憶及幼孩在牀，諒必驚斃矣。登樓視之，前後窗俱辟，帳亦高卷，不見幼孩。覓之，以席捲橫置於牀下，取出觀之，兒睡猶未醒也。席面朱書一字，非篆非符，無識之者。又鄭孝廉，暑月赴鄉，遇雨，避於房簷下，雷聲甚厲。忽見雲中墜一火球，後有數十神將，體為雲護，惟足著尖靴，相隨電光疾下，大震一聲，半里外田間擊死一人，背有古篆，不知所云。然則雷書恆有之，不足異。所可異者，自古有方履，無尖靴，神亦從時，其為今之神歟？

