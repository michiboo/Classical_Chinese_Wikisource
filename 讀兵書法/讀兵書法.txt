錄自《武經七書直解》
　　讀兵書要活潑潑地如珠走盤中，無一定之理。

　　讀兵書要下手從實做工夫。若只以口誦過，亦濟甚事？

　　讀兵書要將古來名將行過事蹟，體貼分曉。何人用此而勝，不用此而敗，庶有益。

　　讀兵法不可易言之。若易言之，則為趙括談兵矣。

　　讀兵書先要識得虛實，後要會用奇正。若不識虛實，雖能用奇正，亦無以制勝。

　　讀兵書要知變。但知常而不知變，猶刻舟而求劍，何益於事？

　　讀兵書要知韓信背水陣如何取勝，到得高祖背水陣如何卻敗了。每事如此校量，方有得。

　　讀兵書未讀時一計不通曉，讀了後又只如此，便是不曾讀。

　　讀兵書將「攻其無備，出其不意」兩句子細思量。我若無備，敵來必乘我；敵若有備，我如何去攻他。《書》云：「惟事事乃有其備，有備無患。」況用兵乎！

　　兵書非異端之言。異端之言，誣民惑眾；兵書是戡定禍亂之道，有國者不可不講，為將者不可不學。

　　讀兵書要知甚得是孫吳權詐之兵，甚得是桓文節制之兵，甚得是湯武仁義之兵。將此三者心融意會，方可為將。

　　讀兵書要知多方以誤之之法。我誤則彼勝，彼誤則我勝，古人為人所誤者甚多，此處不可不着意。

　　兵書是許多大事，今人卻輕易看過，便要料敵制勝。到得臨陣，卻不理會得。

　　兵書全在道、天、地、將、法五事，雖湯武亦不難此。孫子將「道」字只以「令民與上同意，可與之死，可與之生，而不畏危」言，今人因此看得輕易。「道」字語大不可載，語小不可破。

　　讀兵書才曉些皮膚，便說道他知兵，只是自欺。

　　讀兵書要曉八陣、六花陣如何用。知得根本，方可學則箇陣法。如此則方亦勝，圓亦勝，羊腸亦勝，鋸齒亦勝矣。


〔讀兵書法終〕
