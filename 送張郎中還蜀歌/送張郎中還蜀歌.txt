
秦家御史漢家郎，親專兩印征殊方。 
功成走馬朝天子，伏檻論邊若流水。 
曉離仙署趨紫微，夜接高儒讀青史。 
瀘南五將望君還，願以天書示百蠻。 
曲棧重江初過雨，前旌後騎不同山。 
迎車拜舞多耆老，舊卒新營遍青草。 
塞口雲生火候遲，煙中鶴唳軍行早。 
黃花川下水交橫，遠映孤霞蜀國晴。 
邛竹筍長椒瘴起，荔枝花發杜鵑鳴。 
迴首岷峨半天黑，傳觴接膝何由得。 
空令豪士仰威名，無復貧交恃顏色。 
垂楊不動雨紛紛，錦帳胡瓶爭送君。 
須臾醉起簫笳發，空見紅旌入白雲。

