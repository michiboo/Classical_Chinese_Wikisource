　　欽定四庫全書　　　　　集部八
　　閩中十子詩　　　　　　總集類
　　提要
　　〈臣〉等謹案閩中十子詩三十巻明袁表馬熒同編表字景從熒字用昭皆福州人閩中十子者一曰福清林鴻有膳部集一曰長樂陳亮有儲玉齋集一曰長樂髙廷禮有木天清氣嘯臺集一曰閩縣王恭有白雲樵唱鳯臺清嘯草澤狂歌諸集一曰閩縣唐泰詩軼不傳散見善鳴集中一曰閩縣鄭定有澹齋集一曰永福王偁有虛舟集一曰閩縣王褒有養靜集一曰閩縣周元有宜秋集一曰𠉀官黃元其集名不傳皆明初人萬厯丙子表等即髙以陳家所藏諸人之詩選為是集考閩中詩派多以十子為宗厥後輾轉流傳漸成窠臼其初已有唐摹晉帖之評其後遂有詩必律有律必七言而晉安一派至為世所詬厲要其濫觴之始不至是也十人遺集已不盡傳傳者亦不盡可錄此編採擷菁華存其梗概猶可以見一時之風氣固宜存以備一格焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








