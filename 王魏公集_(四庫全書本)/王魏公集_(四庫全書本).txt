　　欽定四庫全書　　　　　集部三
　　提要
　　王魏公集七巻　　　　別集類二〈宋〉
　　〈臣〉等謹案王魏公集七巻宋王安禮撰安禮字和甫臨川人安石之弟也登嘉祐六年進士第厯官翰林學士知開封府尚書左丞遷資政殿學士知太原府事蹟具宋史本傳安石兄弟三人惟安國數以正議見絀其文集亦湮沒不傳安禮位稍通顯史稱其以經濟自任而濶畧細謹故其生平一以知湖潤兩州與倡女共飲論罷一以貪論罷屢躓屢起蓋亦跅弛於法度之外者然其知制誥時因彗星見極言執政大臣不察上惠養元元之意用力殫於溝瘠取利究於園夫其語皆以譏刺新法則於大體尚能持正固未可以一節概貶之矣其集本二十卷見於宋史藝文志陳振孫書録解題者並同明葉盛菉竹堂書目亦載有王魏公集六冊是明初尚有傳本厥後諸家書目皆不著録葢自明中葉以後已佚不存今從永樂大典散見各韻者裒輯彚編釐為七巻其中內外製草頗典重可觀敘事之文亦具有法度如沈季長元絳諸誌銘尤足補史傳之闕以視安石雖規模稍隘而核其體格固亦約畧相似也安禮封魏公史所不載惟田晝所撰王和甫家傳有雲累勲至上柱國爵魏郡開國公食邑三千戶食實封五百戶葢宋每遇郊恩輙賜羣臣勲封名號冗濫故史不盡載觀安禮所修靈䑓秘苑今著録子部中者書前有安禮署銜一條題上騎都尉劇縣開國男而本傳亦未之及則其為史所畧者固已多矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













