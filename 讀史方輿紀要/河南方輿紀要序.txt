
　　河南，古所稱四戰之地也。當取天下之日，河南在所必爭。及天下既定，而守在河南，則岌岌焉有必亡之勢矣。周之東也，以河南而衰；漢之東也，以河南而弱；拓跋魏之南也，以河南而喪亂。朱溫篡竊於汴梁，延及五季，皆以河南爲歸重之地。以宋太祖之雄略，而不能改其轍也，從而都汴。都汴而肩背之慮實在河北，識者早已憂之矣。女真之季也，懼蒙古之逼，乃遷於汴。遷汴未已，又遷於蔡，始爲亡宋之資，終爲自弊之地。當其亡宋之日，豈料其禍之亦中於此哉？說者曰：洛陽，周公所以營成周也，形勝莫尚焉。夫周公營洛，豈意後世之遂遷而東哉？周以幽王之亂，而召犬戎之禍，惕目前之小警，棄創垂之遠圖。其遷而東也，洛陽、岐周同爲畿內地耳。使都洛陽而守岐周，猶未爲失計。乃舉岐西捐之於秦，而洛陽之根本不且自撥之哉？漢以三河並屬司隸，唐以長安、洛陽並建兩京，此亦得周公之遺意者歟？然則河南固不可守乎？曰：守關中，守河北，乃所以守河南也。自古及今，河南之禍中於關中者什之七，中於河北者什之九。秦人以關中並韓、魏，漢以關中定三河，苻秦以關中亡慕容燕，宇文周以關中亡高齊。隋之亡也，羣雄角逐，而唐獨以先入長安，卒兼天下。金人之遷河南也，蒙古道漢中，出唐、鄧而搗汴梁，汴梁遂不可守。謂關中不足以製河南之命乎。三晉之蠶食鄭、宋也，光武之南收河、洛也，劉聰、石勒之略有河南也，鮮卑、氐、羌縱橫於司、豫之境，晉、宋君臣切切焉。圖復河南，分列四鎮，求十年無事而不可得也。元魏孝文遠法成周，卜宅中土，規爲措置，可謂盛強，乃僅一再傳，而河北遂成戎藪。爾朱榮自河北來矣，爾朱兆自河北來矣，高歡亦自河北來矣。北中河橋，易於平地，馬渚、硤石捷於一葦，而魏以分，而魏以亡也。安、史以河北倡亂，而河南兩見破殘。存勗發憤太原，而朱梁卒爲夷滅。契丹之辱，石晉罹於前；女真之毒，靖康被於後。河北猶不足以製河南之命乎？然則河南信不可守矣。曰：河南者，四通五達之郊，兵法所稱衢地者是也。往者吳王濞之叛也，說之者曰：「願王所過城不下，直去疾西據洛陽，雖無入關，天下固已定矣。」楊玄感祖是說以攻東都則敗，李密復出此以攻東都則又敗。蓋濞舉江東之衆，合諸侯之師，誠能西入洛陽，則事勢已就。玄感、李密，一朝創起，既不敢用長驅入薊及直指江都之謀，又不能先據上游之勢然後爭衡天下，宜其敗也。朱溫假借朝命，憑依城社，肆其凶狡，故能以汴梁得志。劉福通何人也？乃欲竊據大樑，指揮羣盜，察罕以關中、河北之師至，而奔亡不暇矣。夫古未有不可守之地而可以言戰者。李光弼所以寧去洛陽而守河陽也。以大梁而戰於城下，猶有自全之策乎哉？或曰：今日之河南，不既兼有河北乎？曰：以河北三郡而附於河南也，此固國家犬牙相制之意，出於山川條列之外者也。夫河北之足以製河南也，自昔爲然矣。客更端而起曰： 子不聞南陽可以建都乎？曰：以河南之全勢較之，則宛不如洛，洛不如鄴也明矣。客曰：吾亦嘗聞拓跋氏之說矣。拓跋氏曰鄴非長久之地，石虎、慕容所以覆滅者也。且南有枉人山，東有列人縣，北有柏人城，君子不飲盜泉，惡其名耳。此所以去鄴而遷洛也。若夫南陽者，朱樸以爲建都極選，李綱亦謂光武所興，而子乃謂宛不如洛，何歟？曰：朱氏以唐覆敗之時而獻遷都之議，李公於宋奔亡之日而爲駐蹕之謀，皆因時補救，出於不得已之計，而非所語於形勢之常也。夫鄴倚太行，阻漳、滏，夏、商時固有都其地者。戰國之世，趙用此以拒秦，秦亦由此以並趙。漢之末，袁紹不能有其險也，入於曹操，遂能雄長中原。晉之衰，劉琨不能固其險也，歿於石勒，因以蹂躪司、豫；石趙之亡，冉閔不能保是險也，並於慕容雋，從而兼有山東；元魏之季，爾朱兆不能用其險也，歸於高歡，因而盜竊魏柄。迨其後，尉遲迥據之以問罪楊堅，則遠近震動。漁陽殘孽，竊命於此，以九節度之師而不能免於潰敗也。魏博以相州爲捍蔽，終唐之世常雄於河朔。河東得之，遂爲滅梁之本。而謂鄴非形勢所在乎？且夫自古用兵，以鄴而製洛也常易，以洛而製鄴也常難，此亦形格勢禁之理矣。彼宛者，延岑、朱粲所以覆亡者也；蒙古襲入唐、鄧，所以徑搗汴梁者也。乃謂其山川險固，賢於洛陽，是溺前人之說而不究其本也。曰：然則建都不貴於險固乎？曰：所謂險固者，非山川糾結、城邑深阻之謂也。使棄關、河之都會，遠而求之奧窔之鄉，是猶未見虎之入市而先自竄於檻穽，知水之可以溺人，而坐槁於巖嵎也。豈所語於形勢之常也哉？[1]

