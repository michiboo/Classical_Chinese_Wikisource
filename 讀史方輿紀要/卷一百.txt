
《禹貢》揚州徼外地，三代時爲蠻夷國，〈或謂之雕題。題，額也。《禮•王制》：「南方曰雕題。」又《山海經》有離耳、雕題之國，楚《離騷》有玄國之南裔。或曰今海南瓊州府是其地。〉後爲百越地，亦曰揚越，〈《國策》：「吳起爲楚悼王南攻揚越。」《史記》起本傳作「南平百越。」孔氏曰：「越在揚州南境，故曰揚越。」〉其在天文，則牽牛、婺女之分野。秦並天下，置南海等郡，亦謂之南越。〈《秦本紀》：「始皇三十三年略取陸梁地，爲南海、桂林、象郡，以適遣戍。三十四年又謫人築南越地，又設南海尉以董之，所謂東南一尉也。」孔氏曰：「嶺南之人多處山陸，其性強梁，故曰陸梁。」《史記》南越，班固作「南粵」，粵即越也。今人多以兩廣爲粵，閩、浙爲越矣。〉秦末趙陀王其地，漢元鼎六年討平之，尋置交阯刺史。後漢因之。〈漢刺史無常治。王範《交廣春秋》：「漢初交州治羸婁，元封五年，移治蒼梧廣信縣，建安十五年復徙番禺。」沈約曰：「漢交阯刺史治龍編。建安八年改曰交州，治廣信。十六年徙治番禺。三國吳黃武五年析置廣州，治番禺，而交州還治龍編。其後以交州併入廣州。永安七年仍置廣州，治番禺。」廣信，今廣西蒼梧縣。羸婁、龍編，今俱見安南境內。〉三國吳分交州立廣州詳見上。晉因之。宋又分置越州，〈泰始七年置，治臨漳，即今廉州府治合浦縣。〉齊、梁因之。〈梁大同以後置州益多，無復古制。〉隋亦屬揚州部。大業末屬於蕭銑，唐討平之。貞觀初置嶺南道，〈治廣州。開元中曰嶺南節度。〉咸通二年分爲嶺南東道。五代時屬於南漢。宋淳化四年爲廣南路，至道三年分爲廣南東路。元置廣東道及海北海南道宣慰等司，〈廣東道治廣州，海南海北道治雷州。〉隸江西行省。明洪武九年改置廣東等處承宣布政使司，領府十、直隸州一、屬州七、屬縣七十六，〈總爲里四千二十八，夏秋二稅大約一百一萬七千七百七十二石有奇。〉而諸司衛所參列其中。今仍爲廣東布政使司。
東連七閩，
南濱大海，
西距安南，
北據五嶺。
其名山則有羅浮。
其大川則有西江，
北江，〈東江附。〉
海。
其重險則有梅關。
