

荊州府，〈東北至安陸府三百二十里，東至安陸府沔陽州四百四十里，東南至岳州府四百七十里，南至岳州府澧州三百里，西至四川夔州府八百里，西北至鄖陽府七百六十里，北至襄陽府四百七十里。自府治至布政司千二百一十里，至江南江寧府二千七百十五里，至京師六千一百三十里。〉
江陵縣，〈附郭。本楚之郢都。漢曰江陵，爲臨江國治，尋爲南郡治。後漢因之。章帝元和初，幸江陵，是也。自晉以後，皆爲州郡治。今編戶一百二十五里。〉
公安縣，〈府東南七十里。西至松滋縣一百五十里，南至澧州安鄉縣二百里。漢武陵郡孱陵縣地。建安十年，孫權表劉備領荊州牧，分南郡之南岸地以給備。備營油口，改名公安。《荊州記》：「時備爲左將軍，人稱爲左公，故曰公安。二十年，關羽使糜芳守江陵，傅士仁守公安，自率衆攻曹仁於樊。既而呂蒙來襲，士仁遂降，吳徙南郡治焉，往往以重兵駐守。晉平吳，分孱陵置江安縣，又置南平郡治此。宋、齊因之。梁改縣曰公安。陳失江陵，與後梁分江爲界，亦置荊州治此。隋開皇年，入陳，公安、巴陵以東無復城守。尋廢郡，又以州併入江陵縣，仍屬焉。唐因之。五代梁開平初，武貞帥雷彥恭會楚王馬殷攻江陵。荊南帥高季昌引兵屯公安，絕其糧道。彥恭敗，楚兵亦走。宋屬江陵府。建炎中，升爲公安軍，尋復舊。今城周四里有奇，編戶二十三里。〉
石首縣，〈府東南百八十里。西至公安縣百二十里，南至岳州府華容縣八十里。漢南郡華容縣地。晉置石首縣，以山爲名，仍屬南郡。劉宋省。唐武德年，復置，屬荊州。宋因之。今城周四里有奇，編戶三十一里。〉
監利縣，〈府東三百十里。東北至安陸府沔陽州百五十里，東南至岳州府九十里。漢南郡華容縣地。三國吳置監利縣，尋省。晉太康年，復置，屬南郡。劉宋孝建初，改屬巴陵郡。齊因之。梁置監利郡。後周郡廢，縣屬復州。隋因之。唐仍屬復州。五代梁改屬江陵府。宋因之。咸淳中廢。元復置。今城周六里有奇，編戶三十二里。〉
松滋縣，〈府西南百二十里。南至岳州府澧州一百七十七里。漢南郡之高成縣地。東晉咸康中，以廬江郡松滋縣流民避兵至此，乃僑置松滋縣，屬南河東郡。宋、齊因之。梁、陳時，爲河東郡治。隋平陳，郡廢，改屬荊州。唐、宋因之。今編戶二十一里。〉
夷陵州，〈府西三百四十里。西至歸州一百五十里，西南至施州衛五百里，北至襄陽府五百七十里。〉
宜都縣，〈州東南九十里。東北至荊門州當陽縣二百十里，東南至枝江縣六十里。漢夷道縣，屬南郡。後漢因之。永和年，武陵蠻反，寇夷道。建安十年，先主置宜都郡治此。章武年，吳將孫桓別擊漢前鋒於夷道，爲漢所圍，即此。吳亦爲宜都郡治。晉仍舊。太和中，桓溫以父嫌名，改曰西道。尋復舊。宋、齊因之。梁末，置宜州。陳州廢，改縣曰宜昌。隋開皇年，置松州。十年，州廢，縣屬荊州。唐武德年，置江州於此，改縣曰宜都。年，改江州爲東松州。貞觀年，州廢，縣屬峽州。今城周三里有奇，編戶四里。〉
遠安縣，〈州東北二百里。南至荊門州當陽縣百五十里，東北至襄陽府南漳縣百八十里。漢臨沮縣地，屬南郡。晉末，置高安縣。劉宋初，汶陽郡治此。齊、梁因之。後周改爲遠安縣，屬峽州。隋、唐仍舊。今城周四里有奇，編戶二里。〉
歸州，〈府西五百二十里。南至施州衛三百五十里，西至四川夔州府三百三十里，北至鄖陽府五百里。〉
