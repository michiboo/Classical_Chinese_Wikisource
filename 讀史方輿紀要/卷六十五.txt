
哈密衛，〈在肅州衛西北一千五百十里。至京師七千四百里。南抵沙州，西距火州，北連瓦喇。古伊吾廬地。《通典》：「伊吾在敦煌北大磧外，自昔爲戎狄地，不在九州之限。後漢明帝始取其地爲屯田鎮戍之所，未置郡縣。後魏始置伊吾郡。後又爲戎胡所據。唐貞觀四年內附，置西伊州。六年改爲伊州。天寶初，曰伊吾郡。五代時，號胡盧磧，小月氏遺種居之。宋時，土酋陳氏據其地。元族屬忽納失里封威武王居此。尋改封肅王。卒，弟安克帖木兒嗣。明永樂元年遣使入貢。明年，設哈密衛，改封安克帖木兒爲忠順王。其部落有回回、畏兀兒、哈剌灰三種，皆領以都督，統於王哈密，居諸衛最西，爲西域噤喉，中華拱衛。凡諸番入貢，必哈密譯其文，乃發，以故特重。安克帖木兒立一年卒，無子，兄子脫脫嗣王。九年卒，封脫脫從弟兔力帖木兒爲忠義王。宣德元年卒，以脫脫子卜答失里嗣王，仍稱忠順。以幼故，仍立忠義王子脫歡帖木兒爲忠義王，共守其國。正統四年忠順王卒，子哈力速魯壇嗣，別名倒瓦答失里。無何，瓦剌攻哈密，劫王及王母去。哈密自是畏瓦剌，稍貳於中國。天順元年卒，弟卜列革嗣。八年卒，世絕，王母弩溫答失里署國事。詔以故忠義王脫歡帖木兒外孫把塔木兒爲右都督，守哈密。死，子罕慎嗣。成化九年土魯番強，控弦可五萬。其酋速壇阿力尤勇黠。速壇，華言王也。攻破哈密，執王母去，罕慎竄若谷城。詔都督同知李文討之，至則調赤斤罕東兵數千駐苦峪，旋罷還，阿力益橫。十四年阿力死，子阿黑麻嗣。十八年罕慎入哈密。宏治元年阿黑麻亦壯，詐殺罕慎。請代領西域，不許，求忠順近屬安定王裔孫陝巴爲嗣。四年土魯番以哈密來歸。明年，封陝巴爲忠順王，入哈密，又以頭目奄克孛木剌阿木郎輔之。阿黑麻復乘間攻殺阿木郎，執陝巴去。詔以部酋寫亦虎仙爲都督，轄三種部落，奄克孛木剌爲之長，如罕慎故事。阿黑麻遂稱可汗，略罕東諸衛，聲言攻肅州，蹂甘州。七年閉嘉峪關，絕西域貢，令怨阿黑麻。時阿黑麻已西還，留四百騎據哈密。八年肅州撫夷指揮楊翥言：「罕東有徑路達哈密，不旬日至，襲之必克。宜以罕東爲先鋒，我兵繼之。樞臣馬文升以爲然。於是撫臣許進奉詔，使河西別將彭清以三千騎往結罕東。既而師至肅州，遲罕東兵不至，乃循大路行，乏水草，騎不得逞。番將牙蘭覘知，遁去，遂入哈密。時哈密種類，久苦兵，困甚不能支，盡焚其廬舍，內徙肅州。先是，奄克孛木剌並種人亦寄居赤斤，守臣並爲之請居苦峪，給牛種耕牧。九年土魯番復據哈密。十年阿黑麻以絕貢失互市，窘乞歸，陝巴貢如舊。十二年陝巴還哈密。阿黑麻尋死，子滿速兒嗣。十七年哈密人逐陝巴，以真帖木兒守哈密。是年，陝巴復還，真帖木兒入居甘州。正德元年陝巴卒，子拜牙即嗣。滿速兒逐之，使其將火只他丁守其地，尋復還哈密，拜牙即仍守之。七年真帖木兒還土魯番。八年拜牙即棄哈密，走降土魯番。十年土魯番復歸哈密。十一年仍奪據之，大入爲寇，逼肅州城下，敗去。諸將又追敗之於瓜州。滿速兒復詐請和。嘉靖三年入犯甘州，撫臣陳九疇敗卻之，又敗之於肅州。時哈密已殘破，餘衆千餘人走入塞。守臣撫存之，歲給耕種。四年曲先叛酋牙木蘭附土魯番。土魯番仍據哈密，犯肅州，又入沙州。七年牙木蘭來降。八年土魯番復犯肅州，擊走之，旋又請歸哈密。廷議言哈密難守，不宜復。詹事霍韜力言：「置哈密者，所以離戎狄之交，外領西域，內蔽邊郡，不可失也。樞臣胡世寧力主棄之。時滿速兒入貢，遂以哈密來歸，然吾竟不能有也。二十五年復爲土魯番馬黑麻所據。哈密諸酋吉孛剌等皆耕牧河西，仍襲故爵。蓋邊備不修，自楊翥議襲以後，數十年中，無能以一騎逾關而西者，使土魯番縱橫坐大，殘滅與國，爲可憤也。〉
西番朵甘衛都指揮使司，〈在河州衛西南，本西羌種。隋唐之間，始爲土蕃，最稱盛強。唐末復衰，種類分散。凡內屬者，謂之熟戶，余謂之生戶。宋時入貢不絕。其首領角廝羅始居鄯州，後徙青唐。神、哲、高宗朝，皆授以官。元憲宗始於河州置吐蕃等處宣慰司，都元帥府。又於四川徼外置碉門、魚通、黎雅、長河西、寧〔遠〕等處宣撫司。至元中，復郡縣其地，以番僧領之。明初洪武二年遣使持詔招諭之。不從，來寇臨洮。守將韋正禦卻之，乘冰渡河，搗其營。懼而請降。自是諸部相繼來歸。六年置烏思藏、朵甘二指揮使司及宣慰招討等司萬戶府千戶所。明年，升烏思藏、朵甘爲都指揮使司，置西安行都指揮使於河州，統二番司。復封番僧爲闡化等王，俾導其衆，以時朝貢。二十五年立茶馬司於洮、河二州，聽番人以馬易茶。永樂元年番族來朝。五年遣指揮劉昭等往西番，設驛通使。正德、景泰間，番族多來朝貢。天順五年番寇涼州，邊帥衛穎敗卻之。八年西寧番族把沙作亂。穎復討破之。自天順以後，番僧數入貢，漸逾舊制。成化九年岷州番復入寇。又是時，茶政不修，番族怠玩。弘治末，都御史楊一清請申明舊制，使番族各供差發。正德初，番僧復肆。既而西海逋寇亦卜剌暴掠西番。久之，乃歸故巢，西番復定。嘉靖元年西番反。八年洮岷番賊數入鞏昌，隴右騷動。兵部議西番爲患，皆因茶禁弛廢。且聞番衆爲亦卜剌侵苦，因而役屬之。番胡交通，益肆猖獗，何以善後？乞以製馭方略，悉聽督臣王瓊。從之。瓊徵集大衆，招諭諸番。番各聽撫，惟若籠、板爾及剌唧等族不服。乃分兵攻之，破若籠、板爾二族，盪其巢。剌唧等族震懾，諸番復戢。十二年烏都勃鴿番爲亂，四川撫臣楊守禮討破之。自王瓊定諸番，亦卜剌亦爲北部所收復，西陲稍寧。隆慶中，復修貢如製。既而北部俺答以迎佛爲名，駐牧西海，蠶食西番。番人大困。萬歷以後，西番復定。大抵在陝西境者，爲朵甘諸番，在四川境者，爲烏思藏諸番。今三十三種番裔，俱見四川烏思藏都指揮使司。〉
