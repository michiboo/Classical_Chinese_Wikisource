
梧州府，〈東至廣東德慶州百九十里，南至廣東高州府五百二十里，西至潯州府三百八十里，北至平樂府三百九十里，自府治至布政司五百八十里，至京師八千二百六十二里。〉
蒼梧縣，〈附郭。漢置廣信縣，爲蒼梧郡治，後漢及晉、宋、齊皆因之。隋郡廢，改縣曰蒼梧，屬封州，尋屬蒼梧郡。唐武德四年置梧州治此，自是皆爲州郡治。今編戶三十三里。〉
藤縣，〈府西八十里。西南至容縣二百四十里，西至潯州府平南縣百四十里。漢猛陵縣地，晉爲安沂縣地，義熙中析置夫寧縣，屬永平郡。蕭齊徙郡治此，梁兼置石州，陳因之。隋平陳郡廢，改州曰藤州，又改縣曰永平縣。大業初復改州曰永平郡。唐武德四年仍置藤州，治永平縣。貞觀中改縣曰鐔津，天寶初又改藤州曰感義郡，乾元初復爲藤州。五代時屬於南漢。宋仍曰藤州，元因之，明朝洪武十一年以州治鐔津縣省入，復改州爲縣。今編戶四十四里。〉
容縣，〈府西南二百四十里。東北至藤縣二百四十里，東南至廣東信宜縣百八十里。漢合浦縣地，晉初置盪昌縣，屬合浦郡，宋、齊因之。或作宕昌，悞也。梁改曰陰石縣，並置陰石郡。陳廢郡，改縣曰奉化。開皇十九年又改縣曰普寧，屬藤州。唐初屬銅州，尋屬容州，元和中州移治普寧縣。五代初州屬湖南，尋屬南漢。宋仍曰容州，元爲容州路，尋降爲州。明朝洪武十年以州治普寧縣省入，又改州爲縣，屬梧州府。今編戶十六里。〉
岑溪縣，〈府西南二百九十里。東至廣東羅定州百九十里，南至廣東信宜縣百五十里，西至容縣九十里。漢猛陵縣地，隋永業縣地，唐武德五年置龍城縣，爲南義州治。貞觀元年州廢，縣屬建州。二年復置義州，五年復廢州，以縣屬南建州。六年復置義州，仍治龍城縣。天寶初改爲連城郡，至德二載改龍城縣曰岑溪，乾元初復改縣曰義州。五代時屬於南漢。宋太平興國初改曰南儀州，熙寧四年州廢，縣隸藤州。元因之，明初改今屬。編戶七里有奇。〉
懷集縣，〈府東北百五十里，東北至廣東開建縣百里，北至平樂府賀縣二百七十里。本漢南海郡四會縣地，晉元熙中置懷遠縣，屬新會郡。宋改置懷集縣。沈約《志》：「本四會縣之銀屯鄉，元嘉十三年分爲縣，屬綏建郡。」齊、梁因之。隋平陳屬封州。大業初屬南海郡。唐武德五年置威州治焉。貞觀初州廢，屬南綏州，十三年改屬廣州。南漢因之。宋仍屬廣州。元至元十五年改屬賀州。明朝洪武十年改今屬。編戶四里。〉
鬱林州，〈府西南三百三十五里。東南至廣東化州三百七十里，西北至潯州府二百二十里。〉
州襟帶潯、梧，控扼蠻越，山川環亙，嶺表奧區。
博白縣，〈州西南九十里。西南至廣東廉州府二百里。漢合浦郡合浦縣地，梁置南昌縣，陳因之。隋平陳屬越州，大業中屬合浦郡。唐武德四年改置博白縣，兼置南州治焉。六年改爲白州，天寶初曰南昌郡，乾元初復爲白州。南漢因之。宋仍曰白州，亦曰南昌郡。政和初州廢，縣屬鬱林州。三年復舊。紹興中仍廢入鬱林州。元因之。今編戶三十二里。〉
北流縣，〈州東四十五里，東北至容縣六十里，東南至廣東信宜縣百七十五里，北至潯州府平南縣百七十里。漢合浦縣地，梁、陳間置北流縣，屬合浦郡。隋屬越州，大業中仍屬合浦郡。唐武德四年置銅州治此，貞觀初改爲容州，開元中升爲都督府，並置經略軍於城內。天寶初曰普寧郡，乾元初復爲州。元和中徙州治普寧，縣屬焉。宋因之。元仍屬容州，明朝洪武十年改今屬。編戶二十里。〉
陸川縣，〈州南七十里。東南至廣東石城縣百四十里，東北至北流縣百十里。漢合浦縣地，梁、陳間爲陸川縣地，隋廢。唐武德四年復置陸川縣，屬南宕州，尋屬禺州，唐末改屬容州。南漢因之。宋仍屬容州，明朝洪武四年改今屬。編戶十五里。〉
興業縣，〈州西北六十里。西北至潯州府貴縣百二十五里，西南至廣東靈山縣二百二十里。漢鬱林地，唐初爲石南縣地，屬貴州。麟德二年析置興業縣，屬鬱林州。宋因之。鬱平、興德二縣省入。今編戶七里。〉
潯州府，〈東至梧州府四百里，南至梧州府鬱林州二百二十里，西至南寧府橫州四百三十里，北至柳州府象州三百六十里，自府治至布政司九百八十里，至京師八千五百四十里。〉
桂平縣，〈附郭。漢爲布山縣地，鬱林郡治此。後漢因之，晉以後皆爲鬱林郡治。梁分置桂平縣，桂平郡治焉。隋郡廢，縣屬尹州，大業初屬鬱林郡。唐初屬南尹州，貞觀三年屬燕州，七年爲潯州治。南漢因之。宋初州廢，亦屬貴州，尋復爲潯州治。今編戶二十四里。〉
平南縣，〈府東百三十里。東至梧州府藤縣百四十里，南至梧州府北流縣百七十里，西北至象州武宣縣二百二十里。漢蒼梧郡之猛陵縣地，隋爲武林縣地，屬永平郡。唐貞觀七年析置平南縣，屬龔州，尋爲州治。天寶初曰臨江郡，乾元初復故。南漢因之。宋仍爲龔州，亦曰臨江郡。政和元年州廢，縣屬潯州。三年復故。紹興六年州復廢，仍屬潯州。今編戶三十六里。〉
貴縣，〈府西百四十里。西至橫州百八十里，東南至鬱林州興業縣百二十五里，西北至賓州百七十里。古西甌駱越地，漢爲鬱林郡之廣鬱縣地。後漢因之。三國吳置陰平縣，晉太康初改曰鬱平縣，仍屬鬱林郡，宋、齊以後因之。隋初屬尹州。大業中亦屬鬱林郡。唐武德四年置南尹州，兼置總管府，尋爲都督府。貞觀七年罷都督府，九年改南尹州爲貴州，天寶初曰懷澤郡，乾元初復爲貴州。南漢因之。宋仍曰貴州，亦曰懷澤郡，開寶四年改州治鬱平縣曰鬱林。元因之，大德九年以州治鬱林縣省入。明朝洪武三年降州爲縣，又改今屬。編戶三十六里。〉
