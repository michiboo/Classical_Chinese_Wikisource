
　　客謂顧子曰：「子所著《方輿紀要》一書，集百代之成言，考諸家之緒論，窮年累月，矻矻不休。至於舟車所經，亦必覽城郭，按山川，稽里道，問關津，以及商旅之子，征戍之夫，或與從容談論，考核異同。子於是書，可謂好之勤，思之篤矣。後有起者，考求險要，辯別攻守，遠而周知天下之故，近而都邑之間，非子之書，何所適從焉。」余曰：「否否，不然。古人有言，『尺有所短，寸有所長』，明於匠石之任者，或昧於雕鏤之細。予也未嘗溯江、河，登恆、岱，南窮嶺、海，北上燕然，間有涉歷，或拘於往返之程，或困於羈旅之次，不獲放曠優游，博觀廣詢，間嘗按之圖畫，索之典籍，亦舉一而廢百耳。又或了了於胸中，而身至其地，反若瞶瞶焉。所謂所見異辭，所聞異辭，所傳聞又異辭者，不可勝數也。予之書其足據乎！且孫子有言：『不知山林險阻沮澤之形者不能行軍，不用鄉導者不能得地利。』夫論兵之妙，莫如孫子；而論地利之妙，亦莫如孫子。使信余之書，而不取信於鄉導，譬之掩耳而求聞，閉目而求見，所悞必多矣。且夫地利亦何常之有哉？函關、劍閣，天下之險也。秦人用函關，卻六國而有餘。迨其末也，拒羣盜而不足。諸葛武侯出劍閣，震秦、隴，規三輔。劉禪有劍閣，而成都不能保也。故金城湯池，不得其人以守之，曾不及培塿之丘、汎濫之水；得其人即枯木朽株，皆可以爲敵難。是故九折之阪、羊腸之徑，不在邛崍之道、太行之山；無景之谿、千尋之壑，不在岷江之峽、洞庭之津。及肩之牆，有時百仞之城不能過也；漸車之澮，有時天塹之險不能及也。知求地利於崇山深谷、名城大都，而不知地利即在指掌之際，烏足與言地利哉？善乎孫子之言曰：『我不欲戰，雖畫地而守之，敵不能與我戰；我欲戰，敵雖高壘深溝，不得不與我戰。』然則變化無窮者，地利也。地利之微，圖不能載，論不能詳，而變化於神明不測之心。所謂可以意會不可以言傳者乎！故曰方圓奇偶，千秋不易也。伏羲以之畫八卦，大禹以之演九疇。伍兩卒旅，千秋不易也。武侯以之列八陣，李靖以之變六花。城郭山川，千秋不易也。起於西北者可以並東南，而起於東南者又未嘗不可以並西北。故曰不變之體，而爲至變之用；一定之形，而爲無定之準。陰陽無常位，寒暑無常時，險易無常處。知此義者，而後可與論方輿。使銖銖而度之，寸寸而比之，所失必多矣。吾嘗考蒙古之用兵，奇變恍惚，其所出之道，皆師心獨往，所向無前。故其武略比往古爲最高。彼豈嘗求之於山海之圖、里道之志哉？然則求地利於吾書，無乃猶是刻舟之見乎？吾慮舉足動步，或將有礙焉者也。客其益廣所聞，無過恃吾之書也已。」[1]
