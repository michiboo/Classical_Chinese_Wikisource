

常州府，東南至蘇州府百九十里，西南至廣德州二百八十里，西北至鎭江府百八十里，西北渡江至揚州府二百三十七里，東北至揚州府通州三百九十里，自府治至應天府三百六十里，至京師二千七百二十里。
《禹貢》揚州之域，春秋時吳地，後屬越，戰國屬楚，秦爲會稽郡地，漢因之。後漢永建四年，分屬吳郡。三國吳分無錫以西爲屯田，置典農校尉。晉太康初省校尉，分吳郡置毘陵郡。永嘉五年改曰晉陵郡，沈約《志》：晉初立毘陵郡，治丹徒，後遷毘陵。東海王越世子名毘，而東海國故食毘陵。永嘉五年因改爲晉陵郡，仍徙治丹徙。義熙九年復還治晉陵縣。宋、齊、梁、陳因之。隋開皇九年，廢郡置常州，大業初復曰毘陵郡，隋末爲沈法興、李子通等所據。唐武德三年復曰常州，天寶初亦曰晉陵郡，乾元初復故。五代屬於楊吳，後又爲南唐所有。宋仍曰常州。亦曰晉陵郡。元爲常州路。明初爲長春府，尋復爲常州府，直隸京師，領縣五。今因之。
府北控長江，東連海道，川澤沃衍，物產阜繁，周處所云「三江之雄潤，五湖之腴表」也。且地居數郡之中，翼帶金陵，爲轉輸重地，脫有不虞，則京口之肘腋疏，而吳郡之咽喉絶。若其北守江靖，則內可以固沿海之鎖鑰，明初吳良守江陰，而寇不敢犯，是其證也。外足以摧淮南之藩蔽；五代周顯德五年，南唐將陸孟俊自常州將兵渡江趨泰州，周師退，遂復取之，亦一驗也。南扼宜興，則近足以消濱湖之窺伺，明初亦遣重兵駐宜興。遠可以清浙右之烽煙。宜興與浙江湖州俱控太湖之險，又有陸道可以徑達長興。明初自宜興遣舟師越太湖攻張士誠湖州，克之，亦其證也。昔者南唐守此以禦吳越，明初得此以制姑蘇，郡豈非東南之襟要歟？
武進縣，附郭。本吳之延陵邑，季札所居。漢曰毘陵縣，屬會稽郡。後漢屬吳郡。晉初因之，屬毘陵郡，永嘉末，改曰晉陵縣，屬晉陵郡。尋爲郡治，自是州郡皆治此。唐垂拱中，與武進並爲附郭縣，宋、元因之。明洪武初併入武進縣。今編戸四百八里。
武進故城，府西北七十里。本漢之丹徙、句曲二縣地。孫吳改丹徒曰武進。晉太康初別置武進縣，屬毘陵郡。咸和六年石勒將劉徵等浮海而南掠武進，郗鑒擊卻之。宋大明末改屬南東海郡。齊因之。梁省入蘭陵縣，屬蘭陵郡。唐武德三年復置武進縣，屬常州。八年省入晉陵縣。垂拱二年復分晉陵縣置，並治郭內。宋因之，明初省晉陵入焉。《城邑攷》：「今郡城即楊吳時舊址也。舊有內子城，周二里有奇，唐景福初淮南節度楊行密築；又有外子城，周七里有奇，則楊吳順義中所築，一名金斗城；其羅城週二十七里有奇，則楊吳天祚二年所築也。後俱燬。元末嘗復營治。洪武初重建新城於羅城內，周十里有奇，爲陸門七，水關四。成化、正德以來屢經修治。」今府治即故內子城也。
蘭陵城，府西北六十里。晉大興初始置南蘭陵郡及蘭陵縣於武進界內。宋因之，亦曰東城，以在武進東也。蕭道成高曾以下皆居武進之東城裡，因爲南蘭陵人。梁省武進入蘭陵。大同十年幸蘭陵，謁建陵寧諸陵，蓋帝母張後陵也。又有修陵則後郗氏陵也。陳亦曰蘭陵縣。隋併入曲阿。《志》云：府城西北六十里爲千秋鄉之萬歳鎭，今名阜通鎭，有古青城，城南爲圓壇，西爲方壇，蓋蕭齊篡位後以蘭陵爲其湯沐邑，因置此爲郊祀之所。稍西南即蘭陵城也。唐大順初蔡州賊將孫儒遣其黨劉建鋒據常州，楊行密遣將李友屯青城，將攻之，既又遣安仁義等敗劉建鋒於武進。宋《九域志》武進縣有青城鎭。胡氏曰：「今奔牛、青城、萬歳諸鎭，皆故武進縣地。」
姑幕城，府西南六十里。東晉僑置南東莞郡於晉陵南境，僑置莒縣爲治，又僑置姑幕等縣屬焉，此其舊址也。今有大姑、小姑二城。《祥符圖經》「晉陵縣西有傳落城。」或曰即姑幕城，音訛也。又胥城，在縣東南二十里。《四蕃志》云：「子胥所築。」或曰即東晉東莞郡所治莒縣，《四蕃志》誤也。舊《志》：府西有廢南彭城郡，東晉明帝時僑置於晉陵郡界內，無實土，宋、齊因之，隋時與南東莞郡俱廢。
淹城，在府東南二十里。其城二重，濠塹深闊，周廣十五里。《越絶書》：「毘陵縣南城古淹君地。」或曰即漢毘陵縣舊治。又有留城，在淹城東五里，周廣准淹之內城云。
鼓城，在府城東北，有方圓二城，東西相對。或作「虎城」。又縣北有韓城，相傳五代時里民韓氏築此以保鄉里。府北三十里又有醻城，又北十五里爲祿城，蓋皆五代時戍守處矣。
三山，府東北三十五里。三峰相連，中一峰尤峭拔。明初張士誠遣兵寇常州，吳良自江陰取間道，殲其援兵於無錫之三山，即此。又橫山，亦在府東北三十五里。《志》云：橫山岡阜相屬，延袤二十餘里。本名芳茂，晉右將軍曹橫葬此，因改今名。
黃公山，在府南七十里。一名百瀆山，去太湖十五里。《志》云：黃歇所封故墟也。又夾山，在府東南七十里。山南北五里，中包秦、陽二小山，因名。又東南十里曰津里山，《志》云：本名秦履山，相傳始皇嘗自夾山登此，後訛爲津里。山在太湖中。
馬跡山，府東南六十里太湖中。山麓周百二十里，與津里山相接。其西麓地名西青，石壁屹立，下有馬跡，因名。上有避暑宮，相傳吳王闔閭故址也。宋置馬跡山寨。建炎中赤心隊將劉晏保馬跡山以捍寇。元時亦置巡司。明初下常州，俞通海以舟師略太湖，入馬跡山，破張士誠水砦，即此。
黃山，府西北七十里。俯瞰大江。山東北有小山入江，謂之吳尾，以羣山皆自西來，至此而盡也。《志》云：江北六里亦有黃山，俱因春申君而名。上有石室，楊吳時置烽火之所。今曰黃山門，爲江防津要。《江防攷》：「黃山門在包港江心，水流湍捍，盜賊出沒之地。又當鎭、常二郡之交，上下瞭望，幾及百里，實京口之門戸也。」包港，見丹陽縣。
孟城山，在府北八十里，俯瞰大江，相傳晉孟嘉嘗寓此。今孟瀆經其下入江。《志》云：孟城相近又有嘉山。又府西北九十里有固山，在孟瀆閘西。
大江，府北五十里。西接丹陽包港，東抵常熟黃泗浦，西北與泰州中流分界。東北抵三沙與通州分界。江岸繞郡境百八十八里，控扼海口，形援金陵，而江陰、靖江尤鎖鑰重地也。詳見大川大江及《川瀆異同》。
運河，在府城南。浙西漕舟自蘇州滸墅關經無錫而西過府城，西接丹陽縣之呂城，凡二百餘里。《郡志》：自無錫望亭驛西至奔牛壩，凡百七十里有奇。奔牛壩東二十里曰洞子河，又東十五里至府城，自府城而東三十五里爲橫林鎭，又東十里爲五牧橋，則無錫縣境也。宋嘉泰初守臣李玨言：「州境瀕江並湖，其通江達湖諸汊港，回繞參錯，不可數計，水源多於他郡，而常苦易旱者，何哉？蓋漕渠東起望亭，西上呂城，百八十里中，形勢西高東下，歳久淺淤，倘雨澤愆期，則淺涸壅滯，間或得雨，水無所受，旋即奔洩，南入大湖，北入大江，東徑注吳江，晴暵未幾，又復乾涸；加以傍近溪湖亦爲沙土所淤漲，遇潮高水泛時舟楫尚可通行，否則輒患淺阻，此所以有江湖之浸，而不見其利也。一遇冬月，綱運使客，往往填咽，作壩車水，科役煩擾，其爲民病，不特灌溉缺乏而已。望委有司相治，其通徹江湖之處，仍舊濬治爲便。」從之。明正統初，巡撫周忱於奔牛、呂城俱設壩閘，以便轉輸。景泰間廢，天順中，巡撫崔恭復奏置五閘。今故址猶存。
烈塘河，府西十八里。南枕運河，北流四十三里入大江。宋紹興中，郡守李嘉言開濬，臨江置閘。淳熙九年，郡守章沖言：「西有灶子港、孟瀆、烈塘，皆古人開導以爲灌溉之利，今多湮塞，宜以時修濬。」元時烈塘閘廢。明洪武三年重建魏村閘。二十年，復濬烈港河，自是魏村閘屢經修治。今名得勝新河。
西蠡河，在城南。一名浦陽溪。北枕運河，南接滆湖，相傳范蠡所鑿。宜興縣有東蠡河，故此曰西也。歳久淤塞，正德間疏濬，亦曰西運河。又有網頭河，在城北，延袤六十五里，入無錫、江陰界，其支流俱入於大江。
丁堰河，在府東十五里。南枕運河，北流二十里接網頭河。又黃汀河，在府東北十五里，西接網頭河，東入江陰縣界。宋單鍔云：「常州運河北偏，古有洩水入江一十四瀆，即孟瀆、黃汀瀆之類也。今所存蓋無幾云。」
陳墅河，府東二十五里。南枕運河，北接三山港。《志》云：三山港，在府東三十里戚墅堰，南枕運河，北入申、利二港，至揚子江與江陰縣分界。
白龍河，在府西北五十里，西接得勝新河，東通澡港入大江。又剩銀河，在府西北六十里，南通得勝新河，北流十八里入大江。明洪武二十五年疏鑿，臨江置閘。永樂九年湮廢。
太湖，府東南八十里。南自宜興接浙江湖州府界，東自無錫接蘇州府界，郡境湖堤，環繞凡百四十八里有奇。自昔有事，太湖常爲攻取之徑，蓋三吳形勝所關也。詳見大川。
芙蓉湖，府東五十五里。昔時湖岸南北相距凡八十里，南入無錫，北入江陰，又北注於大江。一名上湖，一名射貴湖，東南流者曰五瀉水。《南徐記》：「橫山之北曰上湖，南曰芙蓉湖。虞翻、酈道元皆以射、貴二湖列於五湖，即此湖也。」昔時菰蒲荷茭，煙水蒼茫，一望百里。宋元祐中，往往堰湖爲田，於是湖流漸塞。今運道經武進、無錫間，兩岸類皆平衍，一遇淫潦，輒成氾濫，蓋皆舊時湖浸之區也。
陽湖，在府東五十里。與無錫縣分界，以近陽山而名。湖東西八里，南北三十二里，其北通茭饒、臨津二湖，共爲三湖。劉宋元嘉中修湖堰，得良疇數百頃。今湖亦湮塞。《志》云：茭饒湖本名蛟濤，或作「茭沼」，舊與臨津湖並屬無錫縣界。又宋建湖，在府東南三十里，昔時東西五里，南北三里，亦謂之北陽湖。《志》云：湖南有青城，宋高宗南渡時嘗駐此，命有司浚治此湖，因名。今塞。
滆湖，府西南三十五里。南北百里，東西三十餘里。一名西滆，亦曰沙子湖。郭璞《江賦》云：「具區、洮、滆」，此滆湖也。虞翻、酈道元皆以滆湖爲五湖之一。《輿地誌》：太湖、射貴與滆湖爲三湖。今北通漕河，導流東注於太湖。
孟瀆，府西三十里奔牛鎭東。南枕運河，北流六十里入揚子江。《唐會要》：「元和八年，常州刺史孟簡因故渠開此瀆，袤四十一里，引江水南注通漕，溉田四千頃，因名。」南唐保大中復修水門，爲灌溉之利。宋慶曆三年又嘗修治。明洪武二十七年命有司開濬。二十九年置閘於孤陳山，西北臨大江。永樂四年，復詔有司發民浚導，比舊倍加深廣，爲轉輸商販之利。正統以後，孟河閘屢經修治。《志》云：小河巡司，在府西北九十里孟瀆閘西。本宋之小河寨，置於小河村，元改巡司。又有鄭港寨，在小河西鄭港口。亦宋置，元省。明初移司治於鄭港。鄭港、小河，俱在府北七十里，臨大江，與黃山門相近也。成化四年又移置於孟瀆閘西。嘉靖三十二年倭亂，孟瀆口益爲濱江津要，因增置孟河營，設官兵戍守。
直瀆，亦在奔牛鎭東，北枕運河，南通白鶴溪。一名鳴鳳河。又有伯牙瀆，在府西北二十五里，南通運河，北入大江。
澡港，府北五十里。一名竈子港。稍西即魏村鎭，與烈塘河口相接。港南接網頭河，北入楊子江，袤四十里，歳久澱淤。明初洪武七年開浚，臨江置閘，以於塘巡司兼領，既而以於塘村在江北沙新河上，改隸揚州府泰興縣。二十八年，改置澡港巡司於江口。今因之。又桃花港，在府東北三十里，導大江南流，下流合於網頭河。洪武二十八年開濬，弘治六年復濬。《江防攷》：「港東接江陰界，陸走府城北門，倭寇易於登犯，爲防守要地。嘉靖中嘗議挑濬。一名五斗港。又府北舊有廟堂港，宋紹聖中轉運毛漸奏導武進廟堂港入江是也。」今湮。
戚墅港，府東三十里。北枕運河，有戚墅堰，其下流東南入太湖。《宋志》：「州界有南戚氏、北戚氏、五湖諸灣港，皆通運河是也。」又蠡瀆港，在府南二十里。北通白鶴溪，南入滆湖，洪武三十年開浚。後湖沙淤塞，復築堰瀦水以資灌溉。
白鶴溪，府西南十里。北通運河，南入滆湖，接金壇縣界。宋淳熙九年郡守章沖言：「州境港瀆，類多堙塞，今欲講求漕河悠久之計。州西南有白鶴溪，自金壇縣洮湖而下，今淺狹特七十餘里，若用工濬治，則漕渠一帶，可無乾涸之患。其南有西蠡河，自宜興太湖而下，開濬二十餘里，若更令深遠，分引湖水，則漕渠一百七十餘里可免濬治之擾矣。」又三過溪，在府南三十里。亦北通運河，南入滆湖。
東洲，在府東南百里，太湖濱拒守處也。《五代史》：「梁開平二年，淮南將周本圍蘇州，吳越將張仁保攻常州之東洲，拔之。淮南將陳璋等馳救，大破仁保於魚蕩，復取東洲。」又乾化三年淮南攻吳越衣錦軍，錢鏐遣子傳璙將水軍攻東洲，以分其兵勢。又貞明五年吳越錢傳瓘率舟師自東洲攻淮南。蓋吳越與淮南夾湖爲守，往往繇此相攻擊也。
毘陵宮，在府東南十五里，地名夏城鎭。隋大業十二年，勅郡通守路道德集十郡兵匠於郡東南起宮苑，周十二里，內爲十六離宮，環以清流，蔭以嘉木，擬於東都西苑，而奇麗過之。未及臨幸，尋以盜起，遂爲丘墟。今自府城而東南，岡阜環列，地形高，即隋離宮故址也。
奔牛鎭，府西三十里。有奔牛堰，亦曰奔牛塘。宋元兇劭之亂，會稽太守隨王誕遣將劉季之等向建康討劭，劭遣燕欽等拒之，相遇於曲阿奔牛塘，欽等大敗。明帝初，會稽諸郡兵應子勛於尋陽，軍於晉陵九里，宋主遣沈懷明拒之，至奔牛，以所領寡弱，乃築壘自固。《漕渠攷》：「奔牛堰北出孟河口六十里，西抵丹陽亦六十里，爲運道通渠。宋元符二年，修造奔牛澳、牐。淳熙五年以漕臣陳峴言開奔牛、呂城高淺處以通漕。舊有上下二閘。明初改閘爲壩，設官守之。天順、成化中，復置上下閘，自是屢經修治。有奔牛巡司戍守。鎭西五里又有奔牛臺，亦曰金牛臺，相傳茅山嘗出金牛，奔至此，因名。齊高帝與蕭順之嘗登焉。」自臺而西十五里，即丹陽縣境之呂城鎭，今往來孔道也。
橫林鎭，府東南三十五里。又東南五十里至無錫縣。宋淳熙五年，以漕臣陳峴言：開濬無錫以西橫林、小井諸淺，以通漕舟。今爲運道通渠。
游塘營，府西南二十里。明初徐達攻常州，敗張士誠兵於此。亦作「牛塘」。又舊館，在府西南，蓋館驛故址也。明初攻常州，華雲龍敗張士誠兵於舊館。
庱亭，府西五十里，與丹陽縣分界。相傳孫權射虎傷馬處也。晉咸和三年蘇峻作亂，郗鑒守京口，築大業、曲阿、庱亭三壘，以分峻兵勢，此即庱亭壘。既而峻將管商等來攻，庱亭督護李閎等擊敗之。《晉書》：「是時前義興太守顧衆等討蘇峻，進至呂城，賊將張健退保曲阿，衆遣督護朱祈等守庱亭，健遣兵來攻，祈等破走之。」又隋開皇十年江南亂，楊素討之，素將濟江，使麥鐵杖潛渡覘賊，至庱亭。唐武德三年李子通敗沈法興將蔣元超於庱亭，法興棄毘陵東走吳郡。蓋自昔爲控扼處。
九里村，在府西北。宋泰始二年孔覬等以會稽諸郡之兵西應子勳，前軍孫曇瓘軍於晉陵九里，列五城互相連帶，宋主遣沈懷明等軍於九里西，與東軍相持。既而爲臺軍王道隆所敗，遂克晉陵。胡氏曰：「其地去城九里，因名。」
河莊，府西北八十里，當孟河之口。《江防攷》：「自京口而下，惟河莊賊可深入，繇大江入孟河，抵奔牛趣府城，至便且易。」今孟河營置於此。
茶山路，在府西南十里，其地有大墩小墩，連綿簇擁，相傳唐時湖、常二州守會陽羨造茶修貢，繇此往返，因名。」
五牧橋，府東南四十五里，與無錫縣接界。唐末吳越錢鏐遣兵自江陰入，與楊行密戰於此。宋末文天祥知平江時，元兵犯常州甚亟。天祥使其將尹玉、麻士龍等赴援，士龍戰虞橋，玉戰五牧，俱敗死。今虞橋在府西南四十里。
黃土岸橋，在府西南八十里，西蠡河支流入西出處。其地南通溧陽，西接金壇。元置黃土巡司，尋又建橋於此，亦控守處也。
無錫縣，府東九十里。東南至蘇州府九十里，北至江陰縣九十里，西南至宜興縣百四十里，東北至蘇州府常熟縣百十里。漢置無錫縣，屬會稽郡。武帝封東粵降將多軍爲侯邑。後漢屬吳郡。三國吳分無錫以西爲典農校尉，省縣屬焉。晉復置縣，屬毘陵郡。東晉以後，俱屬晉陵郡。隋屬常州。唐、宋因之。元升爲無錫州。明復爲縣。城周十四里。今編戸四百十四里。
泰伯城，縣東南三十里。泰伯始國於此，謂之句吳，亦曰吳城，自泰伯至王僚二十三世皆都此。敬王六年闔閭始築姑蘇城而徙都焉。孔穎達曰：「太伯居梅里，傳至十九世孫壽夢，壽夢卒，諸樊南徙吳，至二十一世孫光，使子齊築闔閭城都之，即今蘇州也。」《吳地記》：「泰伯築城於梅李平墟，週三里二百步，外郭週三百餘里。今曰梅李鄉，亦曰梅里村，泰伯廟在焉。城東五里曰皇山，一名鴻山，有泰伯墓。」
闔閭城，縣西四十五里。《吳地記》：伍員伐楚，軍還築大小二城，此蓋闔閭小城也。《志》云：小城在縣西北，近太湖，故址猶存。又有范蠡城，在縣西十里。《輿地誌》：「歷山西北有范蠡城，蠡伐吳時築，亦謂之斗城，故址猶存。」今歷山在縣西北二十里，其西即故斗城云。又有黃城，在縣西十二里，俗謂之黃斗城，相傳春申君所築。
鴨城，在縣東二十里，相傳吳王牧鴨處。今曰鴨城橋，跨鴨城河，其源自運河引而東，下流匯於宛湖，爲縣東之通道。又有麋城，在縣東十七里，蓋吳王豢麋處也。
新安城，縣東南三十里。元初置新安巡司於此。至正中張氏築城，爲屯兵之所。有新安溪，南通太湖，東入運河。路出吳門，此爲必經之地。
慧山，縣西五里。一名九龍山。陸羽云：「山陽有九隴，若龍偃臥然，南北延袤數十里。亦名冠龍山。《吳地記》：古名華山，一名西神山，又名鬬龍山。」朱梁貞明五年，吳越錢傳瓘攻淮南之常州，淮南拒之，敗吳越軍於無錫，又追敗之於山南。，即慧山之南也。山之東麓出泉，曰慧山泉，陸羽品爲天下第二泉。其東一峰，謂之錫山。
錫山亦在縣西五里，與慧山連麓，而別爲一峰，相傳縣之主山也。周、秦間山產鉛錫。古語云：「有錫爭，無錫寧。」漢因以無錫名縣。
獨山，縣西南十八里。錫山之脈南來，至是中斷。梁溪經其間，入太湖曰獨山門，一名晉陵門。《志》云：獨山之北，與管社山相望，謂之浦嶺門；南與充山對峙，謂之獨山門。梁溪經五里湖而西，繇二門入太湖，爲扼束之地。舊有官軍戍守。又石塘山，一名廟塘山，在縣南二十五里。枕長廣溪。其相連者曰漆塘山。
閭江山，在縣西五十里，下有閭江，亦太湖之別浦也。《志》云：閭江山下有闔閭城。又吳塘山，在縣南四十五里，濱太湖，水從中出曰吳塘門。
軍將山，縣西南四十里。南唐時屯兵於此，以備吳越，因名。山側有甲仗塢，下有龍潭，迫近太湖，爲設險處。又夫椒山，在縣西北四十里。一名湫山，瀕太湖，與武進馬跡山相近。《九域志》：「縣西太湖濱有夫椒山，吳王夫差敗越於夫椒，即此山矣。」或以爲今太湖中之包山也。又胥山，在縣西南五十里，近太湖，即《史記》所云：「吳人爲子胥立廟於江，因命曰胥山」者。
青山，在縣西三十五里，一名章山，面太湖。亦曰青山灣，元置華藏巡司於此。
安陽山，縣西北五十里。山周十八里，高百二十仞。《風土記》：「周武王封周章少子贇於安陽，卒葬山下，山因以名。峰巒奇峭，頂有龍湫。俗呼西陽山，昔時陽湖在其西麓」云。元末張士誠將莫天祐屯兵於此，以拒塞宜興東出之道。今有營壘遺址。
顧山，在縣東六十五里。一名香山，與常熟、江陰縣接境。今詳常熟縣。
太湖，縣西南十八里。東指蘇州，南趨湖州，風帆便利，半日可達縣境。有獨山，閭江，吳塘諸門，皆渡湖捷徑也。
五里湖，在縣南十八里。一名小五湖，南接太湖。又五部湖，舊在縣東北七里，東西二十里，南北十里。其源濁而流清，溉田百餘頃。今湮。
芙蓉湖，縣西北十五里，即故上湖也。湖流浩衍，北接江陰，南連武進，其後堙廢。今自城以北運道所經，亦曰芙蓉河。《宋會要》：「元祐中堰芙蓉湖爲田。紹聖中轉運毛漸復奏導芙蓉湖入江。」今縣西北十里運河北出者曰高橋堰，舊名五瀉堰，亦曰五瀉河，即芙蓉湖下流也。自高橋而北四十里，接武進、江陰界曰雉尾口，又北四十七里至申浦上口入江，潮汐所至，勝數百斛舟。宋熙寧末郟僑議決五瀉堰，使水入揚子江。乾道六年常州守臣請填築五瀉閘及修牐裏堤岸，仍於牐內郭瀆港口舜郎廟側水聚處築捺硬壩，以防走泄。委無錫令主掌，非水盛時不許開牐通放客舟。蓋是時以運河淺淤，切於隄防也。今高橋爲武進、江陰之要道，有巡司戍守。
蠡湖，縣東南五十里，與長洲縣分界。相傳范蠡所開。一名蠡瀆，一名漕湖。東西長十三里，南北六里。《唐志》：「刺史孟簡開泰伯瀆，東連蠡湖，亦謂之孟湖。」又濠湖，在縣東南六十五里，東西四里，南北三里，流通漕湖。其北爲常熟界，東爲長洲界，俗呼爲鵝肫蕩。
宛湖，在縣東北五十里，湖濱東岸即常熟縣界，有山曰宛山，俗曰宛山蕩；北出爲蠡河，道通江陰，南接陸家、謝埭等蕩入常熟縣境。《志》云：謝蕩周十餘里，與蘇州分界。舊名西謝渰，在縣東六十里。
運河，在城東。自蘇州府而北至望亭堰入縣界，又北二十里曰新安，又北三十里至城南，引而北十餘里至高橋，又北二十里爲洛社，又北二十里達武進之橫林鎭。
雙河，在縣北五里。亦曰雙溪。自運河分流曰雙河口，分爲二派，一東南流合於梁溪，一西北經河滸錢橋，達直湖港，入武進界。《志》云：直湖港在縣西北四十里，北枕運河，南入太湖。又有花渡港，在縣西北三十里，東連運河，西接直湖港。《里道記》：「自花渡西經沙塘營與白芍山相近，自縣陸走宜興之道也。」
咸塘河，在縣北五十里，南通五瀉河，北入江陰界。又縣北三十五里有新河，相傳南宋所開，北通大江。明洪武二十五年重浚，今堙。
梁溪，在縣城西。源出慧山，北合運河，南入太湖。《志》云：溪自慧泉導源，引而東至城北三里之黃埠墩接運河，自黃埠墩而南分爲二支，其西南一支繇五里湖、石塘山、長廣溪，凡五十里出吳塘山門入太湖，其西一支經縣西南十六里大、小渲，凡十餘里，繇獨山門而入太湖。梁大同中嘗浚治之，故曰梁溪。
長廣溪，在縣南十八里。《志》云：溪源出歷山，南流分爲二派，俱合於梁溪，一出吳塘門，一出獨山門，皆入太湖。
泰伯瀆，縣東南五里。西枕運河，東連蠡湖，入長洲縣界。瀆長八十一里，相傳泰伯所開。唐元和八年，常州刺史孟簡嘗浚導之。亦稱孟瀆，溉田千餘頃。
青祈渰，縣西南二十里。《志》云：梁溪迤邐而南，至城西南二里孤瀆口，分二派，西爲大渲，東爲小渲，中隔平壤，又南二十里至青祈渰合流。昔時渰廣二十里，袤十八里，與五里湖相通，出浦嶺、獨山門，入太湖。
望亭鎭，縣南四十五里，與蘇州府吳縣接界。孫吳時置亭於此，曰御亭。晉咸和三年顧颺監晉陵軍，討蘇峻將張健，築壘於御亭以拒之。隋置御亭驛，唐改曰望亭。光啟中置屯於此。大順初孫儒作亂據廣陵，遣其黨劉建鋒據常州，破無錫望亭諸屯，圍蘇州。又光化初錢鏐將顧全武拔蘇州，追敗淮南將周本於望亭是也。今爲運道所經，有望亭堰。《宋史》：「熙寧元年，提舉兩浙河渠胡淮請治常州望亭堰以通漕。政和六年發運副使應安道，請望亭仍舊置牐。」淳熙九年知常州章沖言：「望亭堰牐，置於唐之至德，而廢於本朝之嘉祐，至元祐七年復置，未幾又廢。臣謂設此堰牐有三利：陽羨諸瀆水奔趨而下，有以節之，則當潦歳，平江三邑必無下流淫溢之患，一也；自常州至望亭百三十五里，運河有所節，則沿河之田可資以灌溉，二也；每歳冬春之交，重輞及使命往來多苦淺涸，今啟閉以時，足通舟楫，復免車畝灌注之勞，三也。」嘉泰三年常州守臣李玨，復請修建望亭上下二牐，固護水源，從之。議者嘗言望亭堰所以遏常、潤之水，不使東下，宜嚴其啟閉，以管轄屬之蘇州，庶可免盜決之患。或又言望亭堰設於蘇州，未見其利，而常郡先被漲溢之患。蓋節宣所係，不止望亭也。今有巡司戍守。
潘葑鎭，縣西北十八里。朱梁乾化三年，吳越錢傳瓘攻常州，營於潘葑，淮南將徐溫擊卻之。今爲往來通道。又北十二里曰洛社市。
竹塘市，在縣東北六十里，與江陰縣接界。又縣北三十里爲高陸堰市，商旅所聚，道出江陰。
宜興縣，府南百二十里。南至浙江長興縣百四十里，西南至廣德州百八十里，西至應天府溧陽縣九十里，西北至鎭江府金壇縣百二十里。秦置陽羨縣，漢五年封功臣靈常爲侯邑，屬會稽郡。後漢屬吳郡。三國吳屬吳興郡。晉初因之，永嘉中析置義興郡。宋、齊因之。隋郡廢，改縣曰義興，屬常州。唐武德七年置南興州。八年州廢，仍隸常州。宋太平興國初避諱改曰宜興，宋末改置南興軍。元至元十五年升爲宜興府。二十年仍降爲縣。明年又升爲府，兼置宜興縣隸焉。元貞初府縣俱廢，改爲宜興州。至正十六年爲張士誠所據，明年歸於明。洪武初復曰宜興縣。今城周九里有奇，編戸三百四十里。
陽羨城，在縣南五里。《志》云：孫吳赤烏二年城陽羨。晉永嘉四年陽羨人周圯三興義兵討賊有功，因置義興郡以寵之。沈約曰：「永興元年所置也。郡治陽羨縣。」隋廢郡，因以義興名縣。唐武德三年歸附，六年陷於輔公祐。明年公祐平，置南興州治焉。又析置陽羨縣爲屬邑，八年復廢入義興。光啟三年杭州刺史錢鏐遣將杜稜等討薛朗逐鎭海節度使周寶之罪，敗朗將李君暀於陽羨，即故城矣。《寰宇記》：「陽羨故城一名蝦虎城。」《紀勝》云：「城前臨荊溪，後阻河，左右俱塹，有濠週一里九十步。」今縣治即其故址。
國山城，縣西南五十里。晉永興初分陽羨地置縣，屬義興郡。宋因之。泰始二年晉安王子勛舉兵尋陽，義興太守劉延熙舉郡應之，宋主遣吳喜擊東軍，喜自永世至國山，擊敗東軍，進屯吳城，斬延熙將楊玄，遂進逼義興。吳城蓋在國山北也。齊亦爲國山縣。梁、陳因之。隋廢。《九域志》：「吳城一名太伯城，在縣西南二十里。」
臨津城，在縣西五十里，亦晉置，屬義興郡，宋、齊因之，隋廢。唐武德七年復置臨津縣，屬南興州。八年廢。《志》云：城南臨荊溪，故址猶存。
綏安城，縣西南八十里。劉宋永初三年分廣德、長城、陽羨等縣地置縣，屬義興郡。齊因之。梁末，嘗置大樑郡治焉。陳廢郡。或云縣亦陳所廢也。又義鄉城，在縣東南八十里。晉所置縣，今入長興縣界。
君山，縣西南三十里。舊名荊南山，以在荊溪南也。高二百三十仞，周八十五里。山嶺有池，巌洞絶勝，一名銅官山。《志》云：山之西峰曰敷金嶺，一名小心山，又西南曰橫山，亦名大蘆山，即君山西麓也。其東麓爲靜樂山。南麓曰芙蓉山，北麓則曰南嶽，吳孫皓封國山禪於此，取漢武移衡山於灊霍之義，謂之南嶽山，在今縣西南二十里。
國山，縣西南五十里。高百二十五仞，延袤三十六里。一名離墨山，相傳鐘離墨得仙於此。山西麓即國山故城也。又名九斗山，山有九岑相連，形如覆斗。亦曰陞山。孫吳五鳳二年山大石自立，天璽初有石裂十餘丈成室，孫皓侈爲天瑞，遣司徒董朝等行封禪禮。梁天監八年，或請封會稽，禪國山，不果。其東南曰善卷洞，一名龍巌。洞有三：一曰乾洞，其二曰大、小水洞。相傳周幽王二年洞忽自裂，門廣二十尺，初入若險仄，中極平曠，可坐千人。
煙山，在縣西南三十里，山有數峰，四面環峙。又有甑山，在縣西南二十五里，以雲氣騰湧而名。
香蘭山，縣東南五十里。斗入太湖五里，有石麓如岸者二，南曰大蘭山，北曰小蘭山，相連二里，產蘭。《志》云：蘭山周二十五里，一名石蘭山，屹峙湖濱，與湖州安吉、長興接境。宋置香蘭司及香蘭砦以控扼之。今有湖汊巡司，在山西五里。
唐貢山，在縣東南三十五里，臨罨畫溪，產茶，唐時入貢，因名。又蒿山，在縣西南三十五里，亦產茶。
章山，縣西南六十里。一名黃山，亦曰芳巌，周廣六十八里。相接者曰沸泉山、武花山，連亙入寧國縣界。《志》云：縣西南七十里有龍池山，峰巒峻聳，登覽無際。又分界山，在縣西南百里，入廣德州界，宋置分界寨於此。
義山，在縣東八十里，東臨太湖，西抵縣南六十里之垂腳嶺，入長興縣界，又有啄木嶺，亦在縣南。
計山，在縣東北二十五里，山之西峰曰金鵞山。《勝覽》：唐初嘗置鵝州於義興，蓋以山名。今正史不載。
[C048]山，縣西北七十里，周三十里有奇，與溧陽縣接界。後漢建武中，封蔣澄爲[C048]鄉亭侯。今縣西六十五里有故[C048]鄉亭，蓋以山名。餘詳見溧陽縣。
柚山，在縣西北九十里洮湖上，與湖中大壞山對峙，巨石瞰湖，延袤三四里。《志》云：湖中有大小壞山，又有漸山，以山石漸漸而名也。湖西又有烈山。皆與溧陽縣接界。
張公洞，在縣東南五十三里，亦曰張公山，高千仞，周五里，三面皆飛崖絶壁，惟北向一竇可入，最爲奇勝，《道書》以爲第五十八福地。
太湖，縣東北四十五里。道通吳郡、吳興，最爲捷徑。明初張士誠遣兵據宜興，太祖命徐達等攻之，曰：「宜興城小而堅，未易猝拔，城東通太湖，張士誠餉道所繇，若斷其餉道，破之必矣。」達奉命，宜興果下。既而命將東伐，亦自宜興取道太湖，攻其湖州。《志》云：湖自縣南越蘭山抵董塘嶺，入長興界，北越竹山抵百瀆口分水墩入武進縣界。今自縣東入湖之道曰馬汎，北趨黃土渰，東北趨竹山港，皆通太湖也。竹山，在縣東北六十五里，湖濱小阜也，與夫椒山相對。黃土渰，在縣北五十里，亦名白魚蕩。
洮湖，縣西北百里，與溧陽金壇分界。一名長蕩湖。今詳見大川。又滆湖，在縣西北三十五里，與武進縣中流分界，東接太湖，北通漕河。
運河，在城北。西接荊溪，北抵滆湖，又北達郡南之運河。宋淳熙間重浚。明洪武二十七年亦嘗浚治。又東蠡河，在縣東十五里，東南流入太湖，宋咸平中重浚。
便民河，在縣城西。自縣西二十里洴浰渰東抵城下，長三十里。成化中開。一名後袁河。
荊溪，在城南。其在城西者亦曰西溪，在城東者亦曰東溪，凡廣德、溧陽、金壇並縣西諸山澗水，俱流匯於西溪，乃貫城繞郭爲東溪，以下太湖。舊《志》：荊溪上承百瀆，兼受數郡之水是也。宋泰始二年，吳喜逼義興，渡水攻其城克之。今謂之東九里河，西九里河，河流甚長，土人以九計里，因名。《水利攷》：「宜興爲溪者九，而荊溪爲諸水之會。」今自縣東分二流，其一北達常州爲漕河，溧陽運船俱繇此出。其一東達太湖，謂之東瀉溪。本名東舍，訛曰瀉。一名蒙溪。春時兩岸多藤花，照映水中，因名罨畫溪，又名五雲溪。《志》云：東舍溪在縣東南三十六里，荊溪下流也。祝氏云：「《漢志注》『中江出蕪湖西南，東至陽羨入海』，即荊溪矣。」蓋溪上承諸川委流，下注震澤達松江以入海，江以南大川也。又有荊溪，自縣南入長興縣，下流合於苕溪。或以爲發源荊南山，合衆流而南出云。
洑溪，在縣東南五里。源出君山，北入荊溪。又竹溪，在縣東南三十六里。源出垂腳嶺，東北入太湖。
章溪，縣西南七十里。源出章山，流經國山故城西，又北入於荊溪。又塞溪，在縣西北七十里，源出洮湖，經縣西三十五里之洋渰，又東入於荊溪。
白徑，在縣西三十六里。《爾雅》：「直波爲徑。」東經縣西二十六里之洴浰渰合於荊溪。《志》云：白雲徑南北長三十餘里。又有孟徑在縣西北四十五里。刺史孟簡所浚，以殺滆湖波濤之勢，南入塞溪，因名。又有章浦，在縣西二十五里，舊有亭，晉周札封章浦亭侯，即此處云。
百瀆，《志》云：在縣西南七十五里者爲上瀆，縣北六十里爲下瀆。昔以荊溪居數郡下流，於太湖口疏百派以分其勢，又開橫塘袤四十里以貫之，導荊溪下太湖，瀕湖畎澮皆通焉，後漸廢。宋治平中樓閌知宜興，所濬者四十二瀆而已。《勝覽》云：「橫塘直南北以經之，百瀆列東西以緯之。」單鍔嘗言：「自蕪湖、溧陽五堰達吳江，猶人一身，五堰爲首，荊溪爲咽，百瀆爲心，震澤爲腹。」是也。隆興二年常州守臣劉唐稽言：「宜興之水，藉百瀆以疏洩，近歳阻於吳江石塘，流行不快，而百瀆亦至堙塞，存者無幾。宜仍舊開通，爲公私之便。」不果。今自縣北至縣東南以瀆名者凡數十處，皆源流斷續。弘治中嘗開濬三十餘瀆。正德中亦嘗開濬，尋復湮塞。說者謂東壩築而荊溪之流殺，荊溪殺而百瀆中絶矣。
夾薴干瀆，在縣西北。昔時洩長蕩湖之水東入滆湖，繇滆湖入大吳瀆、塘口瀆、白魚灣、高梅瀆及白鶴溪而北入常州運河，又繇運河分流入一十四瀆，注於大江，今名存實湮。弘治中水利僉事伍性議開夾薴干通流以殺荊溪上流諸水，則震澤必無漲溢之患，而三州民田必甚利，議不果行。
張渚鎭，縣西南九十里。元設茶園提領所二處以掌茶稅。明初改設批驗茶引所於此，尋廢。洪武三十五年復設，今商旅駢集於此，有張渚巡司戍守。
湖㳇鎭，在縣東南四十五里，有巡司，洪武三年建。又有下邾巡司，在縣東北四十里，亦洪武三年建，湖濱津要處也。
趙莊，縣南三十里，與縣東南三十里蜀山相對。又邊莊，在縣南四十五里，又五里有省莊。《志》云：南唐時封疆止此，營屯戍守，與吳越爲交境之備。
計亭，在縣北二十里。《輿程記》作「岊亭」，悞也。今有計亭橋，自亭而北三十里，地名浪打川，又北爲新瀆橋，自縣趨府城之通道也。
長橋，在縣治南，跨荊溪上。《志》云：橋延袤五十步，高二丈七尺，廣過之。陸澄《地抄》：「橋創自東漢袁府君圯，即晉周處斬蛟處。」宋泰始二年吳喜自國山進逼義興，太守劉延熙柵斷長橋，保郡自守，即此。宋景德以後屢經修建。元豐中改名荊溪橋。自元至今凡再葺治云。
江陰縣，府東北九十里。東至蘇州府常熟縣百二十里，東南至蘇州府百八十里，北至靖江縣三十里，西北至揚州府泰興縣百十里。漢毘陵縣地，晉太康二年析置暨陽縣，屬毘陵郡，宋、齊屬晉陵郡。梁敬帝時始置江陰縣，兼置江陰郡治焉。隋初郡廢，縣屬常州。唐武德三年置暨州。九年州廢，縣仍屬常州。南唐昇元中置江陰軍，領江陰縣。宋熙寧初軍廢。紹興初復建爲軍，尋廢。三十一年復置江陰軍。元爲江陰路，尋降爲州，屬常州路，尋直隸行省。至正中陷於張士誠。既而明師克之，改曰連洋州，既復爲江陰州。洪武初改州爲縣。今城周九里，編戸四百里。
暨陽廢縣，縣東四十里。晉太康初所置縣也。《寰宇記》云：「本名莫城，漢莫寵所築，以捍海寇，晉置暨陽縣於此。隋省。唐武德三年復置暨陽縣，屬暨州。九年仍省入江陰縣。」又江陰故城，在今縣治東北。《祥符圖經》：「城周十三里，北瀕大江，楊吳天祐十年所築。」內爲子城，宋慶元五年重修，元初毀。至正十二年盜起，城邑殘破。十四年爲張士誠將黃傳所據。又三年明師克之。初築土城。龍鳳十二年甃以磚石，周九里有奇。嘉靖中復增築。今城墉屹然，爲江干鎖鑰。
利城廢縣，縣西五十里。《宋志》：「晉元帝初，割海虞北境置利城縣，永和中移出京口。」梁末又析暨陽置利城、梁豐二縣，屬江陰郡。陳因之，隋廢。唐復置，屬暨州，尋與州俱廢。《志》云：晉即海虞北境置利城縣。宋元嘉中遷於武進之利浦。今有利城鎭。又梁豐廢縣，在縣西南。亦梁置，隋廢。
艦浦城，縣西十八里。《志》云：陳至德初，江陰郡守倪啟徙江陰縣治夏浦，築此城，亦曰夏城。又縣東三十里有陶城，其相近者又有閭城、郭城，相傳皆南唐屯戍處。又有東西二舜城，在縣東七十里，今曰東順鄉、西順鄉。
君山，城北一里，縣之主山也，突起平野，俯臨大江，一名瞰江山。宋南渡後置營寨於山麓，有事時此爲戰守要地。又北四里曰黃山，與君山皆以春申君名也。峰如席帽，上有石室，爲楊吳時烽火之所。山之西曰馬鞍山，北曰鵝鼻山，其形尖斜如鵝鼻，俗名鵝眉嘴，凸出大江，稱爲險要。又浮山，在縣東北大江中，西臨石矴，一名巫山，爲江海門戸，所謂「巫門之隘」也。《志》云：縣北七里有大石山，山絶頂有石高數十丈，俯瞰江水，其相接者曰小石山，俗呼爲大石灣、小石灣；又東北五里曰蕭山，亦曰小山，皆濱江形勝云。
彭公山，在縣東北六十里。俗傳漢彭越收江南，嘗營於此山之東，因名。
香山，縣東二十里。相傳春秋時吳王嘗遣美人採香於此，上有採香徑，近大江。《十國紀年》：「梁貞明五年吳越攻常州，徐溫率兵拒之，陳璋以舟師下海門出其後，張可琮以江陰兵從陳璋，敗吳越兵於香灣，即此地也。」又砂山，在縣東四十五里，相傳初本平地。晉、宋間江水泛漲，湧沙石成山。梁貞明五年吳越侵淮南，戰於沙山，爲淮南所敗，即此。
秦望山，縣西南二十七里。本名峨耳山，秦始皇常登此四望，因名。明初遣兵取江陰，張士誠據守於此，以拒王師，諸將乘風雨奪其山，進薄城西，遂克之。今自縣之郡，此爲通道。又青山，在縣西南十里，秀銳孤立，上有干將冶爐九所。宋齊丘撰《徐溫祠堂碑》云：「江陰之役，遇賊兵於覆釜之上」，蓋即青山云。
顧山，在縣東南七十里，與常熟無錫分界處也。亦曰香山。
大江，城北一里。縣境倚江爲險，自昔爲控守重地。劉宋元嘉二十七年，魏主燾南犯至瓜步，建康震懼，陳艦列營，連亙江濱，自採石至暨陽六七百里。五代時，吳越、淮南，往往角逐於此。宋南渡後，江陰之防尤重。建炎三年劉光世、韓世忠，皆軍江陰以備金人海道之師。紹興四年命濱江諸州軍，皆增設橫江水軍。隆興二年又以江陰、通、泰海道，江面闊遠，命范榮專一捍禦江陰至通州料角一帶。乾道八年知江陰軍向子豐言：「江陰軍臨大江下流，北與通、泰相對，東連海道，西接鎭江，最爲控扼。今軍備廢弛，望仍舊分兵屯駐。」元延祐中兩淮運使宋文瓚言：「江陰、通泰、江海門戸，而鎭江、真州次之。」是也。明初以江陰爲江津要衝，命將克江陰，使吳良守之，張士誠遂不能越江而有江北，亦不能溯江以窺金陵。《江防攷》：「縣境大江上自武進界桃花港，下至常熟縣之界涇，凡百里。中間港浦二十有四，皆可登涉。其哨守之處爲青草沙，自是而西北，有蒲沙，又西爲唐沙。青草沙東南通福山港，蒲沙東北通狼山，乃天設之險，江陰之外戸也，三沙之中，巫山門在焉，亦曰巫子門。明初張士誠以舟師出馬馱沙，溯流侵江陰，太祖親帥兵自鎭江東討，追敗之於巫子門是也。」
運河，在城南。北引大江繇黃田港貫城而南，至縣南十里經蔡涇閘，亦曰南閘，又曰下閘，又南十七里歷月城橋，又十里至青暘鎭，又南三十五里達五瀉河，出高橋合無錫運河。宋皇祐中疏濬，明永樂十一年復濬。
橫河，在城東。亦引黃田港貫城而東，達縣東六十四里之谷瀆港。宋天禧中知軍崔立濬治。明洪武二十八年重濬。《志》云：谷瀆港東一里曰令節港，西一里曰范港，俱北引江水，南合谷瀆港，又南爲三河口，分二流，一接無錫新河，一入於長河。今有范港巡司，在縣東六十里。又東即常熟縣界，至縣治凡三十六里。
長河，在縣東南十里，自運河分流，經縣東南十五里繇里山曰繇里涇，又東南亦注於無錫縣之新河。
申浦，縣西三十里。一名申港，相傳春申君所開。導江南流，置田爲上下屯，又南經武進縣界分爲二，東入無錫五瀉河，西入武進三山港，俱達於運河。唐興元初韓滉鎭潤州，造樓船，繇海門大閱，至申浦而還。宋隆興二年議開申、利二港，上通運河。乾道二年漕臣姜詵等請造蔡涇閘及開申港上流橫石，次濬利港，以洩水勢。《志》云：宋設申港寨，又設巡司於此。元因之。明初廢。洪武二十四年亦嘗濬治。弘治六年復浚。又利港，在縣西五十里。導江水南行入武進界，下流亦達於運河。洪武二十一年開濬。弘治六年，工部侍郎徐貫治三吳水利，發民濬申、利二港及桃花港以疏積水，三港中利港爲役最巨。正德六年又嘗濬治。自利港而西十五里，即武進縣之桃花港也。《志》云：桃花港，自大江分流而南，合縣西六十里之立埭河，而入武進縣界。
黃田港，縣北二里。相傳春申君所開，導江水溉田，因名。邑人於江口置牐號上閘，於縣西南十里蔡涇口置牐曰下閘。舊有支港數十處，今多爲潮沙所湮。其南接於運河。《江防攷》：「黃田港切近縣治，最爲要害，宋置營軍戍守。縣西南十里曰蔡涇，西接夏港，東通黃田，有蔡涇閘。又東絶運河而接於橫河。」明天順間武進奔牛、呂城壩閘頹壞，運道淺淤，議改從孟瀆、蔡涇出江，漕舟多遭覆溺，乃復治故道。
夏港，縣西十里。北通大江，東南行出蔡涇閘，與黃田閘合流入運河。其支流爲崇溝河，在縣西南十五里，一名北山塘，南合武進縣之三山港。《江防攷》：「縣境通潮諸港、黃田、夏港，最爲津要。宋置夏港寨。自港口而西九十里，即武進之孟河口也。明初置利港巡司於利港東。天順初移於夏港口，仍曰利港巡司。」《志》云：司在今縣西二十里。
新溝港，在縣西二十里，亦自大江而南，合武進之三山港。正德七年重浚。
石頭港，縣東三十里。北通大江，南入橫河。有石頭港巡司。宋淳熙中，知常州章沖言：「州東北澡港、利港、黃田港、夏港、五斗港，江陰東之趙港、白沙港、石頭港、陳港、蔡港、范港、令節港，皆古人開導，以爲灌溉之利，今所在湮塞，宜隨宜濬導。」《志》云：白沙港在縣東十里，雷溝港在縣東三十五里，又東二里曰陳港，又東十一里曰蔡港，俱北達大江，南達橫河，宋濱江置戍處也。
石牌港，在縣東二十里，亦自大江通橫河。《志》云：縣東十八里有真山，一名甑山，有大石橫亙江流中，因名石筏山，又曰筏梁山，亦名石牌山，港因以名也。宋置石牌巡司。元因之。明初，張士誠遣兵襲江陰，明師敗之於石牌港，即此。
楊舍鎭，縣東五十五里，舊有楊家港。宋乾道六年命兩浙運副劉敏士等於楊家港東開河置牐，通行鹽船，仍撥官兵守衞，並不時挑濬。自是商旅聚集，謂之楊舍鎭，爲沿江衝要。嘉靖中以倭亂置堡設營，以參將領之，與常熟之福山、通州之狼山，相爲應援，江中有褚家沙，北與狼山密邇，亦分兵戍守。自是而東，江流浩瀚，直接大海，捍禦爲難，西上則至孟河一帶，江面頗狹，又多陰沙，大舟宗難於轉舒，故防衞以楊舍爲切。
青暘鎭，縣南四十里，運河所經。又南四里曰四河口，自運河分枝，東通常熟，西達武進，其南北即運河經流。舊《志》：縣濱江爲險，而青暘實腹里之衝要。
長涇鎭，在縣東七十里，居民稠密，與無錫縣分界。繇此出常熟亦爲通道。
六射垛寨，縣北四里。相傳爲秦始皇射垛。宋置寨於此，以控扼江濱。縣西十八里有弩臺，蓋亦昔時守禦處。又有小石山寨，在小石山下，亦宋置。
石橋寨，在縣東四十里。《十國紀年》：「宋伐南唐，吳越亦取其江陰寧遠軍、石橋寨。」其地有石橋，今爲石橋市。《志》云：「石橋東有故寧遠寨，又縣東南四十里有安邊寨，俱南唐所置。今廢。明教寺即故安邊寨也。」
靖江縣，府東北百十里。東至海口六十里，北至揚州府泰興縣界二十五里，東北至泰州如皋縣界三十里。本江陰縣之馬馱沙。元末張士誠將朱定、徐泰常據此築土城，周七里有奇，尋爲明師所克。明初仍屬江陰縣。成化七年置今縣。十三年因故城修築。正德初復增修完固。今編戸五十七里。
孤山，縣東北二十五里。舊在大江中，去岸五六里。距山百步有石矴，亦在水中，與江陰浮山相對。成化八年潮沙壅積，轉而成田，今山在平陸矣。
大江，在縣東南。《志》云：縣本江中一洲，曰馬馱沙，中分爲二，曰馬馱東沙、馬馱西沙、江環四面。自縣西至孟瀆百餘里，又西至金陵四百里，大江滔滔而下，至此分爲二以入海，縣居江海之交，中流屹立，實京口、金陵之鎖鑰也。天啟以來，潮沙壅積，縣北大江竟爲平陸，因開界河，與泰興緣河爲境。《江防攷》：縣橫亙江津，東枕孤山，西引黃山，地方二百餘里，汊港浩繁，若結水砦屯重兵，與江陰、泰興相犄角，使窺伺者不敢軼出其間，亦綢繆未雨之策。
展蘇港，縣西二里。又縣西十五里有南新港，有新港巡司。《志》云：元初設馬馱沙巡司。明初改建於馬馱西沙，後爲潮汐沖坍。永樂四年移於新港云。又有大新港，在縣西南十五里。
瀾港，在縣西通城河。又縣西北十里有楊鐵港，又西北三四里有范家、徐家等港，縣西北五里曰蔡家港。明初張士誠遣兵援泰州，舟師次范、蔡港，疑即此二港云。今堙。
孤山港，縣東北十二里。以近孤山而名。又縣西南十二里有焦山港，其西里許曰楊機港，又西南二里曰西楊機港。舊《志》：縣濱江諸港凡六十有四，今西北一帶多爲潮沙所湮，而東南一帶亦決塞不時云。
蟛蜞港，在縣東十五里。正德二年議建東沙巡司於此。
開沙村，在縣東南十五里，有開沙港。又縣東有麵條沙，縣西有西官沙，西南有新沙，稍西曰小沙。其在境內者，又有青草、朱家、段頭等沙，皆以漸壅積，民田其間，聚爲村落。
于塘村，在縣西北三十里。舊爲晉陵縣地。元置于塘巡司。明初以司在江北新河口，因改屬泰興縣。今爲兩縣接境處。
鎭江府，東南至常州府百八十里，西南至寧國府四百五十里，西至江寧府二百里，北渡江至揚州府五十里。自府治至應天府見上，至京師二千三百里。
《禹貢》揚州之域，春秋時吳地，後屬越。戰國屬楚。秦爲會稽郡地，漢因之。後漢屬吳郡，三國吳曰京口鎭。漢建安十三年，孫權自吳徙治丹徒，號曰京城。十六年遷建業，復於此置京督，爲重鎭。《南齊志》：「吳置幽州牧，屯兵於此。」《爾雅》曰：「丘絶高曰京」，蓋丹徒城憑山臨江，故有京口之名。晉初屬毘陵郡。永嘉五年爲晉陵郡治 ，詳見常州府。繼又僑置徐、兗二州，謂之北府按《晉志》：郗鑒爲徐、兗二州刺史，成帝時蘇峻平後，自廣陵還鎭京口。又穆帝永和中自海虞移東海郡，出居京口。」蓋是時二州移鎭無常，而徐州留局恆置於京口也。又六朝都建康，每謂姑孰爲南州，歷陽爲西府，而京口則謂之北府。宋爲南徐州治。宋永初二年加徐州曰南徐州。元嘉八年分江北爲南兗州，而南徐州獨治京口，並置南東海郡。齊、梁因之，《隋志》：「南東海郡，梁改爲蘭陵郡。陳復曰東海。」以至於陳，京口常爲重鎭。隋平陳，州郡俱廢，爲延陵縣。開皇十五年置潤州，以州東潤浦爲名。大業初州廢，屬江都郡。唐武德三年復曰潤州。天寶初曰丹陽郡。乾元初復故，《志》云：時置丹陽軍於此。建中初置鎭海節度於此。南唐亦爲重鎭。唐乾寧中錢鏐鎭海節度於杭州，而潤州爲淮南所有。既而淮南復置鎭海軍於此，領潤、升、常、宣、歙、池六州。南唐亦爲鎭海軍治。宋仍曰潤州。開寶八年改軍名曰鎭江。政和三年升鎭江府。以徽宗潛邸也。元曰鎭江路。明初曰江淮府，尋曰鎭江府，直隸京師，領縣三。今仍曰鎭江府。
府內控江、湖，北拒淮、泗，山川形勝，自昔用武處也。杜佑曰：「京口因山爲壘，緣江爲境。建業之有京口，猶洛陽之有孟津。」自孫吳以來，東南有事，必以京口爲襟要。京口之防或疏，建業之危立至。六朝時以京口爲臺城門戸，孔坦以郗鑒自京口援京城，曰：「本不須召郗公，使東門無限。」王僧辨謂陳霸先曰：「委公北門。」是也。鎖鑰不可不重也。晉咸和初，郗鑒鎭徐州，蘇峻之亂，鑒據要害立營壘，以遏賊東下之鋒，賊勢遂阻。元興末，桓玄作亂，劉裕舉兵京口，晉室復定。及裕代晉，以京口要地，去建康密邇，非宗室近親，不使居之。蓋肘腋攸關。隋之亡陳，京口實爲兵鋒也。唐之中葉，以鎭海爲重鎭，浙西安危，係於潤州。宋南渡以後，常駐重軍於此，以控江口。樂史宋人，撰《坐知天下記》及《太平寰宇記》曰：「京口西距漢沔，東連海嶠，爲三吳襟帶之邦，百越舟車之會。」劉寧止曰：「京口控扼大江，是爲浙西門戸。」陳亮曰：「京口連岡三面，大江橫陳於前，江旁極目千里，勢如虎之出穴，昔人謂京口酒可飲，兵可用，而北府之兵，爲天下雄。蓋地勢然也。採石之與京口，股肱建業，實有據險臨前之勢，而非止於靳靳自守者。」說者曰：京口憑江爲險，然而陵谷之變，今昔不同，曹丕見江流洶湧，以爲天限南北。陳孔範亦曰：「長江天塹，寇豈能飛渡？」蓋以江流爲可恃也。然攷晉建興末，祖逖自京口渡江，中流擊楫矣。義熙六年，劉裕滅南燕，會盧循襲建康，裕卷甲南還，自廣陵濟江出京口。梁承聖二年，陳霸先自丹徒濟江，圍齊廣陵。隋開皇九年，賀若弼自廣陵濟江，拔京口。唐武德三年，李子通亦自廣陵濟江，取京口，以蹙沈法興。自是以後，南北渡者皆以京口爲通津。昔人謂採石渡江，江面比瓜洲爲狹，故繇採石濟者常居十之七。夫自唐以來，沙洲日積，江面南北相距僅七八里，唐初江面闊四十里。其後沙壅爲瓜洲，開元中江面闊二十五里。宋時洲渚益廣，紹興中江面猶闊十八里。明嘉靖以來，江面僅闊七八里，又有談家洲橫列其中，南北渡口晴明時一葦可杭也。故昔日之採石比京口爲重，而今日之京口比採石爲切，消息之理也。《江防考》：「京口西接石頭，東至大海，北距廣陵，而金、焦、障其中流，實天設之險，繇京口抵石頭凡二百里，高岡逼岸，宛如長城，未易登犯。繇京口而東至孟瀆七十餘里，或高峰橫亙，或江泥沙淖，或洲渚錯列。所謂二十八港者皆淺澀短狹，難以通行。故江岸之防惟在京口，而江中置防則山爲最要」云。
丹徒縣，附郭。本吳之朱方邑。漢置丹徒縣，屬會稽郡。後漢屬吳郡。三國吳嘉禾三年改曰武進縣。晉太康二年復曰丹徒，爲毘陵郡治，尋還治毘陵縣。永嘉末，又爲晉陵郡治。義熙中，復還晉陵縣，以丹徒屬南東海郡，亦爲南徐州治。宋、齊、梁、陳皆因之。隋廢州及郡，並廢縣入延陵縣。尋又移延陵縣於此，爲潤州治。大業初州復廢。唐武德三年，移延陵縣還故治，仍置丹徒縣，潤州治焉。今編戸二百七十里。
京城，今府治。春秋之朱方也。《左傳》襄二十八年：「齊慶封奔吳，吳句餘與之朱方。」昭四年：「楚靈王使屈申圍朱方，克之。」後名谷陽。秦曰丹徒，相傳望氣者云，其地有天子氣，始皇使赭衣徒三千鑿京峴以敗其勢，因名也。漢爲丹徒縣治。景帝三年吳王濞棄其軍，而與壯士數千亡走，保於江南丹徒。後漢建安十三年，孫權徙鎭於此，築京城，週三百六十步，於南面、西面，各開一門，因京峴山爲名，號曰京鎭。尋移秣陵，使孫何鎭焉。晉太興初，以晉陵郡及丹徒縣並治京口是也。《志》云：城因山爲壘，俯臨江津，故曰京口。梁大同十年幸京口城。隋開皇九年分道伐陳，賀若弼自廣陵出京口，尋置延陵鎭。唐復曰丹徒。《城邑攷》：「郡有子城，周六百三十步，即三國吳所築，內外皆以甓，號鐵甕城。晉郗鑒、王恭鎭此，皆更爲營繕。南唐末刺史林仁肇復修之。又有東、西夾城，共長十二里有奇，相傳唐太和中觀察使王播所築，又鑿隍環其外。乾符中周寶爲潤帥，更築羅城，週二十餘里。其東門曰青陽門。光啟三年鎭海軍亂，寶自青陽門出走常州是也。其西門曰登雲，南門曰通吳，又東南曰朱方，而南水門曰利涉。宋、元因之。明初耿再成因故址修築，有門四：東朝陽、南虎踞、西金銀、北定波，又爲南北二水關，城週二十六里有奇。」
北固山，在城北一里府治後。下臨長江。自晉以來，郡治皆據其上，三面臨水，迴嶺斗絶，勢最險固，因名。蓋郡之主山也。蔡謨起樓其上以貯軍實。謝安復營葺之。宋元嘉二十七年，魏主燾軍瓜步，聲言渡江，詔分軍備禦於北固、蒜山、西津、諫壁、焦山，皆置軍以防突犯。《梁書•蕭正義傳》：「京城西有別嶺入江，高數十丈，號曰北固，蔡謨起樓其上。」大同十年武帝登望久之，曰：「此嶺下足須固守，然於京口實乃壯觀。」於是改樓曰北顧樓。太清初朱異曰：「陛下昔登北顧亭以望，謂江右有反氣，骨肉爲戎首，即此時也。」及侯景之亂，其言果驗。唐上元初劉展作亂據廣陵，江淮都統李峘屯京口，闢北固爲兵場，插木以塞江口，尋爲展所敗。今有甘露寺據山上，三國吳甘露中所建也。
京峴山，城東五里。一名丹徒峴，相傳即秦時所鑿以泄王氣處，京口、京鎭皆因以名。《梁典》：「武帝望京峴盤紆似龍，因掘二湖於山下，曰龍目湖。」今湮。唐建中末，鎭海節度韓以汴、洛多故，修塢壁，起建業抵京峴，樓堞相屬是也。或謂之荊峴，又云此爲京山，今府西南五里爲峴山云。
黃鶴山，在府西南三里，一名黃鵠山，俗名鴻鶴山，宋戴顒嘗隱此，一名戴公山。
銀山，在城西二里江口。舊名土山。以山形壁立，俗名豎土山。宋避英宗諱曰植土山。唐劉禹錫詩：「土山京口峻」，謂此。元皇慶二年勅鎭江路建銀山寺，以與金山對峙而名。其別阜曰玉山，臨江聳立，上有龍王廟。宋建炎四年，韓世忠屯焦山，以邀兀朮歸路。兀朮遣人約日會戰，世忠謂諸將曰：「是間形勢無如金山，對岸龍王廟者，寇必登此觀我虛實。」乃遣兵伏廟中及岸側，遣人乘舟望之，戒曰：「聞江中鼓聲而發。」賊果至，擒其兩騎。俗本作「金山龍王廟」，悞也。
蒜山，府西三里江岸上。山多澤蒜，因名。或云吳周瑜與諸葛武侯謀拒曹操於此，因曰算山。晉隆安五年，孫恩浮海，奄至丹徒，樓船千艘，鼓譟登蒜山，劉裕率衆奔擊，大破之，恩狼狽還船。唐上元二年，田神功擊劉展於京口，遣別將先自白沙濟江趨下蜀，神功自將軍瓜洲，將濟江，展將步騎萬餘陳蒜山以拒之，爲下蜀之師所敗。南唐徐知誥嘗游蒜山，除地爲廣場，大會僚屬，其下爲漕渠所經。宋慶曆中疏蒜山漕渠達江。舊《志》云：山寬廣可容萬人，宋、元間淪入於江，今西津渡口水中孤峰是也。白沙見儀真縣，下蜀見句容縣。
金山，府西北七里大江中。風濤環繞，勢欲飛動，一名浮玉山，一名氐父山，又名獲苻山，相傳晉破苻堅，獻俘山下，因名也。亦名伏牛山，《唐志》：「貢伏牛山銅器」，謂此。亦名頭陀巖，《志》云：唐裴頭陀掛錫於此，於水際獲金數鎰，故又名金山。或曰：梁天監四年，於金山修水陸會，則金山蓋古名也。唐上元中，田神功自瓜洲渡江擊劉展，舟至金山，大風不得渡，還軍瓜洲。建中四年，時朱泚作亂，南方藩鎭皆據境自強，揚州帥陳少游以甲士臨江大閱，鎭海帥韓亦發舟師，耀武於京江以應之，又臨金山與少游會。宋建炎中，韓世忠邀兀朮於鎭江，相持於黃天蕩，世忠以海艦進泊金山下，命工鍛鐵相連爲長綆，貫以大鉤，以授士之驍捷者，敵舟至，則分爲兩道出其背，每縋一綆，則曳一敵舟沉之，寇大窘。紹興中，金亮入寇至瓜洲，虞允文馳詣京口，會諸將楊存中等，臨江按試水軍，命戰士踏車船中流上下，三周金山，回轉如飛，敵相顧駭愕。《郡志》：金山，宋大中祥符五年改曰龍游山，天禧中復故。其頂曰金鼇峰、妙高峰，有浮圖冠其上，汪藻所雲「攬數州之秀於俯仰之間」者也。其岩洞泉石，類多名勝。《里道記》：「金山北岸爲瓜洲渡，南岸直西津渡口，俗所謂西馬頭也。其西去儀真縣高資港不過四十餘里，實爲中流之險。」
焦山，府東北九里江中。與金山並峙，相去十五里，以後漢處士焦光隱此而名。或名譙山，亦曰浮玉山。劉宋元嘉中，以魏人臨江，嘗分兵戍此。唐時有譙山戍，蓋焦與譙通稱也。宋建炎中韓世忠以八千人屯焦山，以邀兀朮渡江北歸之道。德祐初張世傑與劉師勇等帥舟師次焦山，碇江中流，元阿術登石公山望之，曰：「可燒而走也。」遂前戰，世傑敗走圌山。今山巔盤礴處曰焦僊嶺，其旁巖洞參差，奇勝不一，山之餘峰東出，有二島對峙江流中，曰海門山，亦名海門關，又謂之雙峰山也。《里道記》：「焦山南岸曰東馬頭，以山爲扞蔽。金、焦、北固，世稱爲京口三山」云。
石公山，在府東北八里，瀕江與焦山對峙，元阿術登此以望宋軍處也。
長山，府南二十五里。上有靈泉，其流與練湖通，溉田甚多。又五州山，在府西三十里，相傳登山絶頂，望見五州。又西二十里曰曹山，建文末燕王渡江，嘗駐於此。
高驪山，在府西南七十里，《隋志》以爲境內之名山也，亦曰句驪山。
圌山，府東北六十里，濱大江。宋置圌山寨於此。建炎三年金人治舟師，欲繇海道窺浙，遣韓世忠控守圌山、福山一帶。德祐初張世傑敗績於焦山，退泊圌山。明嘉靖三年，圌山賊袁效等作亂，官軍討平之。《江防攷》：「圌山屹立江濱，江中有順江，匾簷諸沙，動亙數里，爲之外護，舟行其間，僅通一路，矢石可及，況當江流，自東而西而北，轉屈之間，層峰峭壁，俯瞰湍波，若屯設重兵水陸協守，賊必不敢越此而西也。江北岸適與周家橋相對，實京口之咽喉，留都之門戸。嘉靖三十二年，以倭寇充斥，議設圌山營把總一員。上自府西高資鎭，下至安港，百五十里，皆其汛地。山西里許曰大港口。萬曆四年建把總公署於此，爲控扼要地。」
大江，府西北二里。即揚子江也，亦曰京江。自楊州府儀真縣高資港，至常州府孟瀆口，凡二百五十餘里，北岸與揚州府對境。魏曹丕出廣陵，臨大江，歎爲天限南北。晉祖逖中流擊楫，誓清中原，皆此處也。《雜說》云：「晉末盧循之亂，劉裕自廣陵濟江至京口，時風濤大作，裕舟移而風止。」梁侯景之亂，邵陵王綸自鐘離還軍，濟江趨京口，中流風起，人馬溺者什一二，識者以爲成敗之徵也。今城西北三里曰西津渡，爲南北對渡口，古謂之西渚。劉宋元徽四年，建平王景素舉兵京口，朝命分遣張保將水軍討之，保泊西渚，爲景素左右所敗。唐時亦曰蒜山渡。宋置西津寨於此，俗謂之西馬頭，即江口也。亦曰京口港。《類集》云：「江至金山分爲三爧。爧一作『零』，又作『泠』。」陸游曰：「金山西南面水中有三石山，奇峭險拔，曰石排山，亦曰石牌，山之北曰北爧江，爲中流最深處。」元段廷云：「江行到金山急流處謂之攛，或云金山盤渦旋激，號爲大簰，其險最甚。」簰與排通，蓋皆以石排山名也。沿江一帶汊港支分，沙洲錯列，而金、焦以至圌山，皆戰守所資矣。今詳大川大江及《川瀆異同》。
漕河，在城西二里。自江口至城南水門凡九里，又南經丹陽縣至呂城堰百二十四里。相傳秦鑿京峴東南以洩王氣，即漕渠之始。或曰司馬遷言「禹之治水，於吳則通渠三江、五湖」，則漕渠之來久矣。六朝都建康，凡三吳船避京江之險，自雲陽西城鑿運瀆徑至都下，而故渠如故。《齊書•志》：「丹徒水道內通吳會。」是也。隋平陳，廢雲陽二渠。大業六年勅穿江南河，自京口至餘杭八百餘里，廣十餘丈，擬通龍舟以備東游，即丹徒漕渠矣。唐永泰二年轉運使劉晏，奏引練湖水灌漕河。宋天聖以後屢經疏濬。元符二年，修造京口澳、牐，以利運。政和六年勅：「鎭江府旁臨大江，舟楫往來無港澳容泊，故覆溺甚衆，其西有舊河堙廢，可及時濬治。」自乾道至嘉定，復屢濬江口至城南一帶。元至元、大德及泰定間亦數經濬治。明天順中復疏而廣之，每遇淺涸，輒以時開淘。《南徐志》：「京口舊名須口，舊有五閘，曰京口，曰腰閘，曰下、中、上三閘，皆通接潮汛，樽節啟閉，以通漕舟。」其後渠漸淺狹，閘亦廢壞，宋、元以來，數議修復。今爲京口閘，當漕渠之口，距江一里。唐時改閘爲堰。宋復易堰爲閘。其後屢廢屢置，每潮長則開以通舟，潮落則閉以蓄水，閘外江灘，橫直各二十丈，可以藏舟，東南百萬粟，每歳取途於此。《漕渠攷》：「漕河自丹陽新豐塘而西，入丹徒界，又西北五十里爲京口閘。」
夾岡河，即漕渠之別名也。在丹徒南者曰小夾岡河，在丹陽北者曰大夾岡河，蓋以道出山脊間而名。宋治平中修夾岡河道。乾道六年復自丹陽浚至夾岡。又海鮮河，在城西北。北通京江，東南接漕渠。宋嘉定八年郡守史彌堅所開。今廢。
安港，府東北八十里。通大江，有巡司戍守。《江防攷》：「自安港而東北百里爲丹陽之包港，皆防守處也。」又甘露港，在北固山下。宋嘉定中，郡守史彌堅導流而西南入歸水澳以濟漕渠，於港口置上下二閘，又於上閘之西因陂澤故址爲秋月潭，下閘之東則浚爲北固浦，以便舟航艤泊。明初敗張士誠將戴院判，擒之，還駐於秋月潭是也。《宋會要》：「漕渠東有積水澳，北有歸水澳。元符中漕使曾孝蘊築以濟漕。乾道中廢。彌堅爲守，復濬歸水澳東北接甘露港，又西入於漕渠。」《志》云：甘露港北通大江，南通上河是也。又有新港，在京口、甘露二港間。永樂十年浚京口新港及甘露港。弘治中復濬新港及甘露港，尋廢。
丁卯港，在府南三里。晉元帝子裒鎭廣陵，運船出京口，水涸，奏請立埭，以丁卯日制可，因名。上有丁卯橋，運道所經也。
新豐湖，府東南三十五里。亦曰新豐塘。《元和志》：「晉大興四年晉陵內史張闓所立，爲灌溉之利。」《晉書》：「立曲阿新豐塘，溉田八百餘頃，每歳豐稔。」是也。
潤浦，城東一里。亦曰東浦。北通大江，隋以此名州。又茅浦，在府東，隋大業中郡盜劉元進攻潤州，詔吐萬緒擊之。緒至楊子津，元進自茅浦將渡江，爲緒所敗，遂濟江擊元進，元進解圍東走。
下鼻浦，在府西十八里，北入江。《輿地誌》：「吳置刺姦屯。晉郗鑒嘗築兩壘於浦西。又南七里曰樂亭浦，《吳志》以爲簿落也。王濬《緣江圖》謂之瀆浦亭。北江中有貴洲，魏主丕臨江試舟師，曾漂至此。」隋開皇十年江南亂，郭衍屯京口，敗賊於貴洲南是也。
談家洲，府西北六里江中。近時新積沙洲也，橫列大江，爲京口扼束之地。《江行記》：「大江東下，金山扼其中流，江水兩分，自山而東，中流稍緩，沙土漸積，遂成此洲。」
徐陵亭，在府西。《南徐記》：「京口先爲徐陵鎭，其地蓋丹徒縣西鄉京口裡也。」《通釋》：「徐陵、丹徒、京城，其實一也。」吳黃武元年，呂範敗於洞浦，魏臧霸以輕船襲徐陵，全琮、徐盛擊卻之。劉氏曰：「徐陵本亭名，華封徐陵亭侯是也。吳以其臨江津，因置徐陵督守之。蕭齊建元初，以魏人入寇，沿江置戍，分置一軍於徐浦，即徐陵矣。」洞浦，今見和州。
回賓亭，在府治東。梁大同十年幸京口，宴鄉里故老於此。
甘露鎭，在城東北。以近北固山甘露寺而名。胡三省曰：「潤州城東角土山上有甘露寺，前對北固山，後枕大江。唐寶曆中李德裕建寺，適有甘露降，因名。」大順中孫儒寇陷潤州，置甘露鎭將，蓋因此寺而名。《丹徒志》：「北固山之支麓，稍轉而南，嶪然隆起，謂之土山。三國吳本置寺於此。李德裕觀察浙西，施州宅後地增拓之。乾符中寺毀，未幾復建。宋祥符中始移於北固山上，胡氏攷之未詳也。」
丹徒鎭，府東十五里。運道所經，商旅輻輳。有東西二港，皆通大江達運河，亦曰丹徒港。舊有閘，蓄洩江水以濟運。自港口至焦山十五里。其東北有藤料沙。明初置丹徒巡司於鎭東港口，又置姜家嘴巡司於藤料沙。自鎭而西至高資港巡司七十里，東至安港巡司亦七十餘里，爲江防要地。或曰鎭即故丹徒縣。《括地誌》：「故丹徒在今縣東南十八里。」《南徐記》：「秦鑿丹徒峴之東南，在故縣西北六里。」似漢、晉時丹徒縣蓋治此也。今土人猶謂之丹徒舊縣。
大港鎭，在府東五十里，以通大港口而名，與圌山鄰近。《志》云：鎭西有大港渡，渡江而北，爲揚州之苑林村。
新豐鎭，府東南四十五里，與新豐塘相近。胡氏曰：「晉陵地界有新豐陵，南朝山陵也。」唐至德二載，淮南諸將討永王璘於丹陽，軍於瓜步，揚子別將趙侃等濟江至新豐，大敗璘軍。《輿程記》：「自丹陽縣西五里馬林塘至新豐三十里，又西北三十里至丹徒鎭，爲運道所經。」
諫壁鎭，在府東四十里，近大江。其地有雩山，劉宋武帝裕之父興寧陵在焉。鎭北爲諫壁港，通大江。諫亦曰「澗」。宋開寶中，南唐臣盧肇言：「京口至澗壁俱係衝要，宜立屯柵，廣備禦。」是也。
高資鎭，府西五十里。有高資港，濱大江，與儀真縣相接，又西爲句容縣界，置巡司戍守。
丁角鎭，在府西南七十里。其相近者曰炭渚港，通大江，亦戍守處也，向設炭渚驛。一云炭渚在府西四十里，濱江。
萬歳樓，《志》云：在府城上西南隅。晉隆安中王恭鎭南徐時所建。宋元徽四年，建平王景素舉兵京口，臺軍擊之，既薄城下，衆軍相率奔退，惟景素參軍左暄力戰於萬歳樓下，勢不能敵而散。宋時呼爲月臺，又謂之月觀，紹興中嘗更新之。今故址尚存。
丹陽縣，府東南六十里。東南至常州府百里，西至江寧府句容縣九十里。本楚之雲陽邑。秦曰曲阿縣。漢因之，屬會稽郡。後漢屬吳郡。三國吳復曰雲陽縣。晉又改爲曲阿縣，屬毘陵郡。宋、齊屬晉陵郡，梁屬蘭陵郡，隋屬江都郡。唐武德三年置雲州。五年改簡州。八年州廢，縣屬潤州。天寶初改曰丹陽縣。今城周十里，編戸一百六十里。
曲阿城，即今縣治。古曰雲陽，秦始皇以其地有天子氣，鑿北岡以敗其勢，截直道使阿曲，改曰曲阿縣。後漢興平元年，劉繇爲揚州刺史，治曲阿，爲孫策所敗，走丹徒。今縣治西南有故城址曰劉繇城，相傳繇所築也。吳嘉禾三年復改曰雲陽。赤烏八年吳主使校尉陳勳鑿句容中道山直至雲陽西城，通會市，作邸閣，蓋鑿茅山之麓以通道也。晉咸和三年，郗鑒築曲阿壘於城西，以拒蘇峻之兵。齊建武中會稽太守王敬則舉兵犯建康，前鋒奄至曲阿，詔左興盛等拒之，築壘於曲阿長岡，敬則急攻不能拔，衆潰。隋開皇九年伐陳，賀若弼拔京口，長驅趨建康，分兵斷曲阿之衝而入，蓋其地在武進、丹徒、句容三縣間，分兵斷之，則三吳之兵，不能入救，建康且犄其後也。大業九年，羣盜劉元進等攻丹徒，吐萬緒擊破之，進屯曲阿。唐天寶以後始謂之丹陽。《城邑攷》：「縣城舊週三里，自元以來頹廢。嘉靖三十四年始築內城，周三里有奇。明年，以倭寇焚掠城外，復築外城，接內城，跨漕河，延袤十餘里，於是合內外城爲一。四十一年復移運道於城外」云。
延陵城，縣南三十里，本曲阿縣之延陵鄉。晉太康二年，分置延陵縣，屬毘陵郡。咸和四年蘇峻平，其故將張健帥舟師自延陵出間道，將入吳興，王允之等討敗之。宋仍爲延陵縣，屬晉陵郡。泰始二年，會稽諸郡兵應晉安王子勛於尋陽將至延陵，宋主遣巴陵王休若禦之。休若軍於延陵，築壘固守，東軍敗散。隋廢丹徒縣，移延陵治焉。唐武德三年，復還故治，以縣屬茅州。七年州廢，縣屬蔣州。九年改屬潤州。宋熙寧五年省縣爲延陵鎭，仍置延陵寨於此，屬丹陽縣。《志》云：鎭南有雲陽東西二城，相距七里，在運瀆南岸，蓋孫吳時所置，或以爲春秋時吳楚分疆處。今丹陽、句容分界於此。
呂城，縣東南五十四里，與武進縣接界。相傳吳將呂蒙所築，城址尚存。宋開寶七年，吳越助宋攻江南圍常州，拔其呂城。及江南平，以運道所經，置堰閘於此。淳化中廢。元祐四年知潤州林希奏復呂城堰，置上下牐，以時啟閉。元符初知潤州王愈請復申啟閉之禁。又紹興二年呂頤浩受命都統諸軍，開府鎭江，行至常州，前軍將趙延壽叛於呂城鎭，犯金壇，頤浩懼，移疾不敢進。慶元五年命鎭江府守臣重修呂城兩牐畢，再造一新牐以固堤防。德祐初爲元兵所陷。既而劉師勇復常州，使別將張彥守呂城，尋又爲元兵所破，師勇復攻拔之。明初仍置呂城閘，設官守之，以時啟閉。弘治中閘廢，嘉靖初復置。然舊制漸弛，運河每患淺阻，尋奏復之，未久輒廢。《志》云：呂城鎭東出奔牛十八里，其地不特爲運途津要，亦常、潤間之屏蔽也。今有呂城驛，又置呂城巡司戍守於此。
經山，縣東北三十五里。一名金牛山。有金牛洞，洞皆石壁，洞口僅容一人，其中甚廣。山北迫近江岸，賊繇此登犯，可以直薄縣城。宋置經山寨於此，爲防遏之所。又繡球山，在縣東北三十六里。三山相連如繡球，上有白鶴泉。《志》云：經山東北五里曰陳山，經山之東七里曰沈山，皆岡巒相接。自此益引而東北，數十里間，陵阜綿延，錯列江濱，宛如屏障。
九靈山，縣東北四十里。九峰相連，下有桃花澗。又東五里曰嘉山，中有龍湫。
隨駕山，在縣東北五十里，相傳秦始皇嘗過此。今縣北十五里有秦馳道，亦以始皇名也。又獨山，在縣東五十五里，其相近有固山，又東即武進縣界。
夾岡，縣北二十五里。亦曰大夾岡。下臨運河，故運河亦曰夾岡河也。又北岡，在縣北十八里練湖上。相傳秦鑿雲陽北岡，即此。《志》云：縣自西而北而東，其以岡名者凡數十計。昔人謂天設長堤，擁衞江流者也。
陵口，在縣東三十二里。齊、梁諸陵多在金牛山旁。齊高帝葬泰安陵，在今縣北二十五里；武帝葬景安陵，在縣東三十一里；明帝葬興安陵，在縣東十四里；又明帝父道生葬修安陵，正在金牛山下。梁武帝父蕭順之葬建陵，在縣東北二十五里；武帝葬修陵，在縣東二十一里；簡文帝葬莊陵，在縣東二十七里。陸游曰：「今自常州西北至呂城，又西北過陵口，見大石獸偃僕道旁，已殘缺，蓋南朝陵墓也。」齊明帝末王敬則反，自會稽西上至武進陵口，慟哭而過，蓋過齊武帝陵也。亦謂之武進陵口，蓋蕭氏武進東城裡人也。
吳陵，在縣西十五里。《志》云：孫堅葬此，亦曰高陵。又縣西十里有白鶴山，《志》以爲孫鐘葬於此。鐘，堅父也。山前有岡，曰支子岡。
大江，縣北五十里。自丹徒縣流入界，又東入武進縣界。《志》云：濱江諸港凡數處。而最名者曰包港，北通大江，南達嘉山。宋置包港寨於港口，今爲包港巡司。又東十里即孟瀆河口也。
馬嘶港，在縣東北六十里，通大江。《志》云：洪武二十七年信國公湯和敗羣賊於此。歳久淤塞。隆慶二年開濬，引江水溉田，大爲民利。
練湖，在縣城北。一名練塘。《輿地誌》：「晉陳敏據有江東，遏馬林溪以溉雲陽，號曲阿後湖。」《南徐記》：「湖周百二十里，納丹徒長山、高驪、諸山之水，凡七十一流，匯而爲湖。」唐時近湖民築堤，橫截十四里，開瀆口洩水，取湖下地作田，遂分上下二湖。永泰二年州刺史韋損，狀請重開下湖，謂：「練湖未被隔斷以前，每春夏雨水漲滿，側近百姓得引溉田苗；官河乾淺，又得湖水灌注，官私往來，至爲便利；若霖雨泛溢，即開瀆洩水入江。自堤築以來，湖中地窄，無處貯水，橫堤壅礙，不得北流；秋夏雨多即向南奔注，丹陽、延陵、金壇、等縣良田八九千頃，常被渰沒；稍遇亢陽，近湖田苗無水灌溉，所利一百一十五頃田，損三縣百姓之地。望依舊漲水爲湖，官河既得通流，邑人免憂旱潦。」報可。李華曰：「練湖幅員四十里，韋損增理故塘，繚而合之，廣湖爲八十里。」亦名丹陽湖。大曆初劉晏爲轉運使，分官吏主丹陽湖，禁民引溉，河漕不涸。南唐升元中亦浚治之，復作斗門以通灌溉。宋紹聖中重濬，又易置斗門，以便瀦泄。大觀四年臣僚言：「有司以練湖賜茅山道觀，緣潤州田多高卬，及運渠夾岡水淺，賴湖以濟，請別用天荒、江漲沙田賜之，仍令有司照舊修築。」宣和五年臣僚復言：「練湖與晉陵新豐塘地相接，廣八百餘頃，溉四縣民田，以一寸益漕渠一尺，今堤岸損缺，乞以時修築。」從之。紹興七年轉運向子諲言：「練湖堤岸廢壞，不能瀦蓄，舟楫不通，公私甚病，一遇霖潦，則渰及丹陽、金壇、延陵一帶良田。今增置二斗門石闥及修補堤防，盡復舊跡，庶爲永利。」乾道七年臣僚又言：「練湖向來修築甚嚴，瀦水濟運，爲利甚溥，兵變以後，堤岸圮缺，奸民侵佔，遂致淤澱。望及時濬治，修固堤防，使民田，漕渠均被其利。」因命漕臣沈度修築南北斗門，且嚴盜決侵耕之禁。淳熙中增置斗門闥函，以便蓄洩。淳祐二年郡守何元壽復修湖閘，闢淤而深。其後上湖又爲民所侵。景定中修築岸埂以限之。元初豪民於湖面高處復圍裹爲田。至元三十一年復濬爲湖。大德九年又嘗開治。至治三年鎭江路總管毛莊言：「本路漕渠，每遇淺澀，全藉練湖之水隨宜通放，以資灌溉，所謂湖水放一寸，河水增一尺也。近年以來，練湖、漕渠俱成淤塞，每有轉輸，必勞民力。相視漕渠自江口至呂城百三十一里切宜修濬，而練湖淤塞處亦切須開挑，湖水不致乾淺，運河得以接濟矣。」泰定初濬漕渠繇江口程公壩抵浦河口百二十里，又濬湖、築堤、治斗門及石達、石函以蓄洩啟閉，練湖復治。明建文末重修埂閘。正統中又修堤植柳及修東埂斗門。景泰中復修築。成化中又築湖堤及修斗門、函管，弘治中復修築。萬曆十三年知府吳謙建議，「練湖上受長山八十四汊之水，下通運河，周四十餘里，分上下二湖，界以中埂，見有石閘三座，蓋引上湖之水以漸達之下湖；更有石閘三座，石達一座，則引下湖之水以漸達之運河；又有函洞一十二處，則引上、下湖之水以達之田間。函洞以時啟閉，則民間之旱澇無虞，閘座以時啟閉，則運河之蓄洩有備，宜立爲令式。委有司於春初修築湖堤，以防衝決。嚴禁勢豪侵佔，並經理啟閉事宜，當事爲之，奏請允行。」其後亦屢經修濬。俗謂之曰開家湖。潘季馴曰：「練湖本無泉源，夏秋霪雨注匯成湖，一遇亢旱，漕乾湖亦幹矣，且湖水入漕，勢皆東趨，於漕渠似無益也。」《贅論》曰：自唐以來，皆議引練湖濟運，宋元時言治水者，又皆云練湖自長山合八十四流而爲辰溪，自辰溪瀦而爲湖，又別爲重湖，環湖爲堤四十里，此亦巨浸也。而潘氏乃云湖無泉源，又謂無益於漕，夫漕乾湖亦乾，豈非淤塞之故歟？湖入漕而東趨，此呂城、奔牛所以置閘之意歟？潘氏之說過矣。
萬頃洋，在縣南四十五里。舊《志》云：溉田甚溥。
運河，在城南。自常州府西至呂城鎭，入縣界，又西經城東。嘉靖中作內城於漕河西岸，尋作外城跨漕河接內城，漕河遂夾城中而西北出。嘉靖末始鑿城西北引流達西門城濠，經南門合簡瀆出東門橋復入運河，蓋引江湖襟帶城郭，且徙運道於城外，公私往返，無城門之阻，而城中可免意外之虞。謂之新開運河。萬曆十八年益浚外濠，自南迄西亙八里，使漕舟更不必經繇城內，且移雲陽驛於城西，爲牽輓之便，時以爲利。又西北經練湖閘、大夾岡達新豐鎭，而入丹徒縣界。《志》云：漕渠在丹徒界者四十五里，而在縣界者九十里。自京口閘至呂城勢若建瓴，宋人謂「運河經呂城、夾岡，形勢高卬」是也。昔時遇冬則閉閘蓄水以濟漕，不足則以湖水助之，凡啟閉後先皆有程限，嘉靖以後其制漸弛，今漕舟經縣界，每虞淺澀云。
九曲河，在縣北。南接漕渠，北達大江，委蛇七十餘里。亦謂之新河。河口有博望堰閘，昔時繇此通潮，利漕且利灌溉。後河日淺淤，堰閘亦廢。
珥瀆河，在縣東南七里。與漕渠相接，河口有七里橋，南流入金壇縣界。
破岡瀆，在縣西南。《輿地誌》：「延陵縣西有東雲陽、西雲陽二瀆，相去七里，與句容縣接境。吳赤烏中所鑿。自延陵以至江寧上下各七埭。梁乙太子綱諱忌之，廢破岡瀆，別開上容瀆，在句容縣東南五里。爲二流：一東南流三十里，分十六埭，俱在延陵界內；一西南流二十六里，分五埭，經句容縣皆會流入江寧之秦淮。陳復堙上容，修破岡瀆，至隋平陳並廢。」蓋六朝都建康，吳會轉輸，皆自雲陽徑至都下也。詳見句容縣。
簡瀆，縣南五里。《志》云：唐置簡州，以瀆名也。俗亦呼瀆河。明景泰六年嘗浚治，東北接漕河，南通延陵鎭。一名香草河。
丁義瀆，在縣南三十里。自金壇白鶴溪分派，導流而北，凡三十五里，溉田數千頃。後廢。宋紹熙中復濬治之，歳則大熟，至今賴之。又相瀆，在今縣南六十里。亦名直瀆。自白鶴溪北通武進奔牛閘。相傳宋相王存自臨安歸丹陽每繇徑道出此，因名。又縣東南五十四里有呂瀆港，萬曆間重濬，北引運河，南通白鶴溪，凡二十里。沿河民田資以灌溉，舟航徑達，貨物流通，爲一方利。
吳塘，縣東七十里，週四十里，半入金壇縣界。《志》云：梁吳游所造。縣南五里又有浦里塘，相傳即三國吳永安中吳郡都尉嚴密所作浦里塘也，似悞。
白鶴溪，在縣東南五十五里。《志》云：出縣南古荊城，貫金壇縣北入毘陵境。一名荊溪。又辰溪，在縣西北。《志》云：丹徒境內高驪、長山諸水引流爲蜃溪，宋避孝宗嫌名改曰辰溪，匯八十四汊之水而爲練湖，其餘流南入金壇境。又馬林溪，亦在縣西北。《志》云：在丹徒縣南三十里，即辰溪支流也。今有馬林橋跨辰溪上，長山八十四派之水皆繇此入於練湖。
長岡埭，在縣西南，即破岡瀆中七埭之一也。齊明帝末王敬則自會稽舉兵西上，過武進陵口，曲阿令丘仲孚謂吏民曰：「賊乘勝雖銳，而烏合易離，今若收船艦，鑿長岡埭瀉瀆水以阻其路，得留數日，臺軍必至，如此則大事濟矣。」敬則至，瀆水涸，果頓兵不得進，齊主遣左興盛等築壘於曲阿長岡以拒之，敬則旋敗死。胡氏曰：「曲阿縣界有上下夾岡埭，亦謂之上金斗門。」《漕渠志》：「自縣而西北有大、小夾岡，皆鑿山通道，雨過則泥沙壅塞，蓋即古之長岡埭。」夫敬則將自曲阿徑走建康，豈自曲阿走丹徒乎？《邑志》：曲阿、長岡二壘，在今縣北二十里石潭村。蓋皆悞以夾岡爲長岡也。
白土鎭，縣西南五十里。又四十里至句容縣，陸道走金陵，此爲中頓。昔時兩縣分界於此，今屬句容境內。
珥村鎭，在縣南四十里珥瀆河西岸，南接金壇縣界。又有丁橋鎭，在縣南六十里。埤城鎭在縣東北五十里，接武進縣界。
庱亭。縣東四十七里，即晉郗鑒築壘處。《寰宇記》：「鑒築大業、曲阿、庱亭三壘於此。」悞也。元時嘗置庱亭埭，尋廢。今其地與武進縣接界，詳見武進縣。
神亭，《志》云：在延陵舊縣西三十里。後漢建安中孫策進擊劉繇於曲阿，繇使太史慈獨與一騎覘視輕重，卒遇策於神亭，直前搏戰，即此處云。
金壇縣，府南百三十里。東至常州府百里，東北至丹陽縣九十里，西北至江寧府句容縣百二十里。本曲阿縣之金山鄉，隋末鄉人保聚於此，置金山縣，隋亡沈法興改爲琅邪縣。唐武德二年李子通破走沈法興，於縣置茅州。八年平輔公祐，縣併入延陵。垂拱四年復析置金壇縣，屬潤州。今城周十里。編戸一百三十六里。
茅山，縣西六十五里，與句容縣接界。山東及南屬縣境，北屬句容，有龍尾山自大茅峰蜿蜒而下，勢如龍尾。今詳見句容縣。
顧龍山，在縣南五里。前望白龍蕩，因名。一名烏龍山，俗呼土山。明初太祖東征，嘗駐驆於此。又大岯山，在縣南三十里長蕩湖中。其並峙者曰小岯山。山北屬縣境，其西南屬溧陽，東北屬宜興也。
長蕩湖，縣南三十里，與宜興、溧陽接界，即洮湖也。王康云：「洮湖舊有八十一浦口，受荊城、延陵、丁角、薛步四源之水。今所存惟二十有七，餘皆淤塞。」荊城近白鶴溪口，丁角近茅山東北麓，薛步在縣西五十里，當茅山東麓，蓋茅山諸溪澗多匯於長蕩湖矣。今詳大川洮湖。
高湖，在縣北十里，周百餘頃。北受五十瀆，南流十二里入大溪。
白龍蕩，縣南六里。舊名思湖。寬衍蓄水，以紓下田之澇。今爲居民築埂，擅菱藕之利。稍東曰錢資蕩，其西南二里曰南洲瀆，南十四里曰古速瀆，引流入長蕩湖。
天荒蕩，在縣西北。其上流受長山以南、茅山以東諸水，匯流爲蕩，俗有「十萬天荒九萬田」之語。居民築堤捍水，引流入於運河，謂之建昌圩。圩田近十萬畝，置閘以蓄洩之，爲民利甚溥。又滕湘蕩，在縣西。其旁有紫陽、西陽二渠，蕩介其間，廣五百餘頃，民引爲灌溉。
大溪，縣西二里。東南流入於長蕩湖。王氏樵云：「今縣西有青蒲河，通崑崙河入長蕩湖，即故大溪矣。」又唐王溪，在縣西南三十里，受茅山諸水；縣西三十五里又有直溪，受茅山、丁角諸水，俱東南流入大溪，注於長蕩湖。
白鶴溪，在縣北。上承金陵句曲之水，東流入常州界。《漕渠考》：「縣北有金壇河，溧陽、高淳之水由此河出，至丹陽城東七里橋，其水可以濟運。」王氏曰：「運河在縣北十里，自白鶴溪引流而東，縣北八里有高湖、下口瀆、天荒蕩諸水，亦東流至此，會於運河，益引而東，接武進縣之滆湖，而東北達於漕河。此縣境運河正流也。」
莞塘，縣東南三十里。《志》云：梁大同五年，南臺侍御史謝賀之壅水爲塘，種莞其中，因名。或曰即南、北謝塘也。《唐會要》：「縣有南北二塘，武德中潤州刺史謝元超因故塘復置，溉田千頃。」《寰宇記》：「南北二塘，梁普通中謝德威造，隋廢，唐謝元超重築。」又單塘，在縣東北二十里，《志》云：蕭齊時單所築。
萬束陂，在縣東三十里。《祥符圖經》：「陂宜稻，頃收萬束，因名。」又有蓮陂，在縣西八里。宋嘉定中廢。
珥村，縣北四十里，即丹陽縣之珥村鎭也。北通丹陽縣東南之七里橋，東達武進縣奔牛鎭，爲往來間道。
湖溪村，在縣南三十里，當長蕩湖口。明初置長蕩湖河泊所，又湖溪巡司亦置於此。
附見
鎭江衞。在府城內，洪武初建。

