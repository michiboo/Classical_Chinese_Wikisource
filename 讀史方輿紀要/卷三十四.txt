
東昌府，〈東至濟南府三百里，東南至兗州府三百八十里，西南至兗州府曹州四百三十里，西至北直大名府一百八十里，北至北直清河縣一百三十里，自府治至京師九百四十里，至布政司見上。〉
聊城縣，〈附郭。古聊、攝地，齊之西境也。秦置聊城縣，屬東郡，漢因之。魏、晉俱屬平原郡，劉宋屬魏郡，後魏屬東郡，後又爲平原郡及南冀州治。隋爲博州治，大業初州廢，縣屬武陽郡。唐仍爲博州治，後因之。今編戶二十四里。〉
堂邑縣，〈府西四十里。西北至臨清州九十里。漢發干縣及清縣地，屬東郡。隋開皇六年置今縣，初屬毛州，大業初改屬武邑郡。唐初亦屬毛州，貞觀初改屬博州。五代晉改爲河清縣，尋復舊。今編戶十七里。〉
博平縣，〈府東北四十里。西北至清平縣四十里。本齊博陵邑，漢置博平縣，屬東郡。晉屬平原國，劉宋屬魏郡，後魏屬平原郡。隋初屬毛州，後屬博州，大業初改屬清河郡。唐仍屬博州。貞觀十七年廢，天授二年復置。宋因之。今編戶十八里。〉
茌平縣，〈府東北七十里。北至高唐州六十里。本秦舊縣，屬東郡，漢因之。後漢屬濟北國，三國魏屬平原郡、晉屬平原國。晉末移治聊城縣界之興利鎮。劉宋仍屬平原郡，後魏因之。後齊廢。隋復置，屬貝州。唐屬博州，貞觀初省入聊城。金天會中劉豫復置茌平縣，屬博州。今編戶三十六里。〉
莘縣，〈府西南九十里。西至北直大名府九十里，北至臨清州百二十里。春秋時衛邑，漢陽平縣地，屬東郡。晉屬陽平郡。劉宋改屬頓丘郡，後魏還屬陽平郡。後齊改縣曰樂平，後周於此置武陽郡。隋初郡罷，縣屬魏州。開皇六年復改縣曰陽平，八年改曰清邑，十六年置莘州於此。大業初州廢，改縣曰莘縣，屬武陽郡。唐初復置莘州。貞觀初州廢，縣屬魏州。宋屬大名府，金因之。元屬東昌路。今編戶十四里。〉
冠縣，〈府西南百里。西南至北直大名府六十里，南至北直南樂縣百十五里。春秋晉冠氏邑，漢館陶縣地，屬魏郡。隋開皇六年始析置冠氏縣，屬魏州。唐初屬毛州，貞觀初仍屬魏州。宋屬大名府。元屬東平路，至元六年升爲冠州。明初降爲縣，改屬東昌府。今編戶二十七里。〉
臨清州，〈府西北百二十里。東北至濟南府德州三百五十里，西北至北直冀州二百七十里，西至北直廣平府百二十里，南至北直大名府百五十里。〉
丘縣，〈州西百二十里。東南至府城二百里。漢斥丘縣地，屬魏郡。唐爲平恩縣地，宋因之。金爲平恩鎮，屬曲周縣。元初屬堂邑縣，至元二十六年改置丘縣，屬東昌路。明初因之。弘治二年改今屬。編戶二十七里。〉
館陶縣，〈州西南百二十里。東至府城百三十里，南至北直大名府七十里，西北至北直曲周縣百里。春秋時晉冠氏邑地，漢置館陶縣，屬魏郡。三國魏屬陽平郡，晉因之。石趙時徙陽平郡治此，劉宋及後魏因之。後周末兼置毛州。隋廢郡存州，大業初州廢，縣屬武陽郡。唐初復置毛州，貞觀初州廢，縣仍屬魏州。宋屬大名府。元屬濮州。明初屬東昌府，弘治二年改今屬。編戶三十里。〉
高唐州，〈府東北百二十里。東南至濟南府二百里，西至臨清州百里，北至濟南府德州二百二十里。〉
恩縣，〈州北七十里。西至北直清河縣百三十里。春秋時齊之貝丘地，漢爲清河郡之東陽縣地，晉爲東武城縣地。隋開皇十六年置歷亭縣，屬貝州。唐因之。宋屬恩州，金徙州治此。元因之，以州治歷亭縣省入。明初降州爲縣，又改今屬。編戶三十七里。〉
夏津縣，〈州西五十里。西南至大名府百五十里。漢置鄃縣，屬清河郡，後漢及晉、宋因之。後魏初屬平原郡，尋改屬南清河郡。後齊廢。隋復置，屬貝州。唐因之，天寶初改縣曰夏津。五代漢改屬大名府，宋、金因之。元初屬東平路，尋改屬高唐州。今編戶三十一里。〉
武城縣，〈州西北百二十里。北至北直故城縣六十五里，西至北直清河縣六十里，西南至臨清州六十里。漢置東武城縣，屬清河郡。後魏爲武城縣地。隋開皇初改武城爲清河縣，別置武城縣於此，仍屬貝州。唐因之。宋屬恩州。元屬高唐州。今編戶二十里。〉
濮州，〈府西南二百里。東至兗州府東平州百八十里，南至兗州府曹州百里，西南至河南開封府三百十里，西至北直開州百二十里，西北至北直大名府一百七十里。〉
范縣，〈州東北六十里。西北至朝城縣六十里。春秋晉大夫士會邑。漢置范縣，屬東郡。晉屬東平國，劉宋仍屬東平郡，後魏時爲郡治。北齊縣廢。隋復置，屬濟州。唐武德二年於縣置范州。五年州廢，仍屬濟州，貞觀八年改屬濮州，宋以後因之。元初屬東平路，尋復舊。今編戶十二里。〉
觀城縣，〈州西北七十五里。東北至朝城縣四十里，西至北直清豐縣五十里。古觀國，漢爲畔觀縣，屬東郡。後漢更名衛國縣。晉屬頓丘郡，劉宋因之。後魏亦曰衛國縣，隋開皇六年改曰觀城，屬魏州。唐初屬澶州，貞觀十七年省。大曆七年復置，仍屬澶州。宋因之，皇祐初省，四年復置。金屬開州。元改今屬。編戶十里。〉
朝城縣，〈州北九十里。北至莘縣五十五里，西北至北直大名府八十里，西南至北直清豐縣百里。春秋時衛之東鄙也。漢置東武陽縣，屬東郡，後漢因之。魏、晉俱屬陽平郡。後魏改曰武陽縣，仍屬陽平郡。北齊廢。後周復置，屬魏州。隋開皇十六年改屬莘州，大業初屬武陽郡。唐初屬魏州，尋屬莘州，貞觀初復屬魏州，十七年縣省。永昌初置武聖縣，開元七年改曰朝城縣，仍屬魏州。元和中改屬澶州，尋復舊。天祐三年復曰武陽縣，未幾復曰朝城縣。宋仍屬澶州，金屬大名府，元屬東平府，尋屬濮州。今編戶二十六里。〉
