
　　江西之有九江也，險在門戶間者也，此夫人而知之也。江西之有贛州也，險在堂奧間者也，此夫人而知之也。棄門戶而不守者敗，爭門戶之間而不知堂奧之乘吾後者敗；棄堂奧而不事者敗，爭堂奧之內而不知門戶之擣吾虛者敗。然則重門戶而固堂奧，遂可以必不至於敗乎？曰：不能。何以知其然也？重門戶，人知我之專事門戶也。強鄰壓吾西，勁敵扼吾東，欲於門戶之外闢方寸之地，而不可得，則門戶爲無用矣。固堂奧，人知我之專爭堂奧也。牆垣溝池，可以阻寇之來，而寇亦即限我於墉垣溝池之內，甚且或伺其旁，或乘其隙，堂奧可終恃乎？且以十萬之衆萃於江沱，以十萬之衆頓於嶺下，自大庾至潯陽，南北懸絕千八百有餘里。而饒、信諸州以東，袁、吉諸州以西，敵來之路凡十餘處。四面拮据，必有一懈，懈則敵乘之而入矣。且夫轉輸則農業廢，救援則兵力疲；陸行病於沮澤之多，水行苦於灘險之遠。敵縱未入吾境，而我先坐困。猶謂江西之地，可以坐保一隅而無患哉？然則戰乎？曰：以九江戰則跼蹐於水濱；以贛州戰則崎嶇於山谷。戰未可以必勝也。然則何取於江西？曰：以江西守，不如以江西戰。戰於江西之境內，不如戰於江西之境外。何以知其然也？從來善用兵者，如風如雨，如雷如霆，如猛獸之發，如鷙鳥之擊，而後可以言戰。敵人備武昌，我則攻皖口；敵人備皖口，我則攻武昌。我方攻武昌，皖口之防未密，我即下皖口。我方攻皖口，武昌之備必疏，我即下武昌。事在金陵，則不攻武昌，不攻皖口，而疾捲金陵可也。不然出淮東以震山左，出淮西以動中州可也。或沿江而下乎？或泝江而上乎？或逾江而北乎？我之所攻者一，敵之所備者十，敵必不能以備我矣。然則江西遂棄不守乎？曰：非不守也，守易而戰難。以九江、贛州城高池深，苟得其人，雖疲兵敗甲猶可守也。次則袁州、廣信，各留數千人守之，與南昌互爲形援足矣。且我方提兵四出，橫行中原，敵必心懾氣沮，未暇爲潛師入境之謀。即或有之，吾平日之節制，尚足以維持於不敗。甚而敗焉，吾得淮南、山左之一郡，不以易江西之全壤也。且與其以守失之，毋寧以戰失之。向使舉一二千里之地，數十萬之人，而束戈弢刃，置之於無所用，如趙括之於長平，馬謖之於街亭，求與敵一戰而死亦不可得，不亦哀哉！然則可戰之勢，獨在九江乎？曰：然。自昔用九江者，其成其敗，亦燦著矣。吾獨怪劉宋之子勛，其舉事於江州也，亦既有四方之全勢，而卒死於江州，則子勛幼穉、鄧琬庸下之過也。近時陳友諒之用江州也，吾滋惑焉。友諒以徐壽輝之欲遷隆興爲非策也，既殺壽輝，遂都江州。當其初恣雎暴橫，氣吞江東，似乎知用上流之勢，即師徒再喪，西據武昌，亦未爲失計。何以舉軍而東，不爭江州而爭洪都？自速其亡也！使友諒疾擊江州，東扼湖口，洪都必震。更或順流直下，徑襲安慶。吾意是時安慶方恃江州之蔽，備必稍怠，襲之可得也。既得安慶，江州友諒故都爾。翻城相應，事所宜有。洪都之去金陵千五百餘里，道路懸隔，勢不相救，不且爲友諒囊中物哉？計不出此，乃以舟師悉指洪都，前有堅城之拒，後有湖口之隘，使我得從容赴救，一戰而斃之。兵法師雖深入，還道宜利。友諒固未之前聞也。或曰洪都鄰接武昌，友諒攻之，似爲肘腋慮，使友諒既東，洪都舉軍而逾脩水，越西塞以爭武昌，奈何？曰：吾又知其不然也。自洪都以西，道皆僻遠，勢未易達，友諒雖東，武昌其根本之地，守亦必嚴。且友諒既長驅江上，兵力雄盛，爲洪都者亦自固不暇，何暇攻武昌哉？曰：贛州於南昌如何？曰：贛州又非九江比也。宸濠以南昌之衆奪南康、九江，疾趨而東，是也。使不攻安慶竟掩金陵，王守仁雖舉勤王之兵，自吉安而北，復南昌，向九江，而濠之勢已成。天下向背正未可知。幸天奪其魄，周章狼戾，一至此也。然則贛州於南昌有時可以不慮；南昌於江西有時可以不守。贛州有變，固守南昌以拒之可也。甚則急扼湖口，力固尋陽，使不得軼出於大江，而後圖所以制之，可也。昔華歆以豫章敗於孫策，何無忌以豫章敗於徐道覆，操師乞以豫章敗於劉子翊，林士弘以豫章敗於蕭銑，鐘匡時以洪州敗於秦裴，南昌不必爲險固之地也。林士弘失豫章而保餘干，恃彭蠡之阻也。又棄餘干而保虔州，恃贛石之險也。然贛州自守或易，攻人亦難。五代盧光稠據虔州而事中朝，支吾不過數年，及譚全播之時，卒並於淮南矣。徐道覆出南康而北，陳霸先出南康而北，蕭勃之衆亦出南康而北，時勢各殊，成敗迥異，未可同日語也。王守仁之出贛州，亦時勢宜然。論者不察，謂贛州與南昌有不兩存之勢。嗚呼！何其暗於大計哉？唯九江在江西誠爲噤吭之地。自三國迄今，從北而南，未有不得尋陽而可以圖洪州者。明太祖一克江州，而隆興以南望風款附。陳友諒越江州而攻洪都，一敗而不復振矣！嗚呼！知贛州之可不慮，而後可以用南昌也；知南昌之可不守，而後可以用江西也；知用江西者，不徒戰守於贛州、九江之間，而後可以有事於天下。嗚呼，可不鑑哉？[1]

