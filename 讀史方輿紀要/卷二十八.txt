

◇寧國府東至浙江湖州府三百五十七里，南至徽州府三百三十里，西至池州府三百二十里，北至太平府百七十五里，東北至廣德州二百二十里。自府治至江寧府三百十里，至京師二千七百五十里。
《禹貢》揚州之域。春秋屬吳，後屬越。戰國屬楚。秦屬鄣郡。漢爲丹陽郡《漢志》：元封二年，更鄣郡曰丹陽，治宛陵。後漢因之。晉武帝改置宣城郡丹陽郡移於建康也。劉宋仍爲宣城郡大明六年，以宣城兼領淮南郡，移治於湖。八年，復故。昇明初，復以淮南併入宣城，尋又復故。梁兼置南豫州宋泰始四年，南豫州治宣城，自是廢徙不一。至梁末，宣城遂爲南豫州治。陳因之。隋廢郡，改置宣州，大業初，復曰宣城郡。唐仍置宣州，天寶初曰宣城郡。乾元初復故。大順初，升寧國軍節度授楊行密也。五代時，楊吳亦置寧國軍。南唐因之。宋仍曰宣州亦曰宣城郡寧國軍。乾道二年，升寧國府以孝宗嘗爲潛邸也。元爲寧國路。明初，改爲寧國府先是龍鳳三年，元至正十七年也，改寧國路曰寧安府。龍鳳八年，又改曰宣城府。十二年，改曰宣州府。吳元年，始改曰寧國府。直隸京師，領縣六。今仍曰寧國府。
府陪輔金陵，襟帶杭、歙，阻山控江，形勢便利，據險而守，擇利而動，縱橫南北，亦創起之緒也。楊行密用宣州，遂並淮南；明太祖下寧國，克奠南服，非已然之驗哉？
宣城縣附郭。漢宛陵縣，初屬鄣郡。元封二年，爲丹陽郡治。晉太康二年，始爲宣城郡治。宋、齊因之。隋初廢郡，改縣曰宣城，爲宣州治。唐、宋因之。今編戶二百十七里。
○宛陵城即今府城。《志》云：晉咸和中，桓彝爲宣城內史時築，值蘇峻之亂，城未及堅，乃移屯涇縣。梁時太守何遠增築之。隋開皇中，刺史王選益拓西北隅，連接岡阜。宋乾德中，南唐節度使林仁肇復修築焉。建炎三年，州守呂好問復奉詔營繕。元至正中，廉訪使道童更加甓。明亦屢經修治。府治東北有鐵牛門，即桓彝所築子城故址也。今城東北帶宛水，西南兩面皆環據峰阜，週回九里有奇，爲門五。
逡遒城府北六十里。晉成帝咸和初，僑置於蕪湖縣界，屬淮南郡，宋、齊因之。隋初併入宣城縣。○楚王城，在府北百里，相傳吳楚相拒時築。又有故楚城，在南湖北岸。又溫城，在府東十里。《志》云：唐刺史溫璋所築，因名。
○陵陽山在府城內。岡巒盤屈，爲郡之鎮。《紀勝》云：山自敬亭陂陀而南，隱起三峰，環繞府治。其南爲鰲峰，又東南曰陽陂。唐獨孤霖謂郡地四出皆卑，即阜爲垣，郡治蓋據此山之岡麓也。又響山，在城南二里，兩峰對峙，下瞰響潭。
敬亭山府北十里。一名昭亭山。東臨宛、勾二水，南俯城，千巖萬壑，雲蒸霞蔚，爲近郊名勝。東麓有敬亭潭，勾、宛二溪水所注也。自山而東北，峰嶺相接，其得名者凡二十有餘，皆敬亭之支阜也。
麻姑山府東三十五里。高廣過於敬亭山，逶迤Β，屹爲巨鎮。自山而北，群峰相接，至南湖而止。山之東十里，即建平縣界也。《志》云：府東接廣德，自杭湖而西，可以軼入境內，麻姑山當其要害，因置麻姑山寨爲戍守處。又雲山，在府東北六十里。其西爲大延嶺，路通水陽巡司。又西有白魚嶺及寨口諸山。雲山而北，別爲蔣山，下瞰固城湖，接高淳南境。
柏梘山府東南七十里，與寧國縣接境。山之陽即文脊山也。溪谷邃深，峰岩回曲，飛流界道，跨岫爲梁。其西曰萬人坑，北曰梅村山，又西曰歙溪山，以歙溪流其下也。西北曰查樹嶺，繇寧國縣之涇縣者，道出於此。○稽亭山，在府東南六十里。《圖經》云：行者玩其幽曠，往往駐步往返，因名。其東南爲水東諸山，其北爲寨山，又北爲洞山，有洞可容數百人。自此而東北，皆群山相接，以達建平縣界。
華陽山府南百里。高數百仞，連跨宣、涇、寧、旌四邑之境，南爲密壟嶺、盤嶺，稍西爲金牌嶺。二嶺之間，僅通一線，爲涇、旌間道，郡南一厄塞也。盤嶺之麓，有洞深廣，容百餘人。山之支壟，曰大墨山、洞山、城山，又迤北十餘里曰橫山。自橫山而北，峰巒相接，以至於城南、陵陽、敬亭諸山，皆繇此肇脈。又有曷山，在府西南三十里，《志》云：下有屯兵寨址。○行廊山，在府西北四十里，兩峰對峙，環抱若廊廡然，其下有大明湖。又西北爲牛頭山，下有寨埠。元末，土人保此，以禦寇掠。又西北有方山，與南陵縣接境。
○青弋江府西六十里。源出涇縣及池州府之石埭縣，又太平縣及府西南境諸川，皆匯入焉。東北流經行廊山下，又北合諸山溪之水，經方山下，又北出揚青口，會太平府黃池河，又北入蕪湖縣界，注大江。《志》云：江西岸爲南陵境，有渡，昔時多引流爲陂堰，以資灌溉。今舟楫往來，此爲津要。又白羊溪，在府西南五十里，出華陽山之金牌嶺，西北流，合諸山溪之水，至行廊山，入青弋江。
宛溪在城東。源出城東南三十里之嶧山南，東北流三十里爲九曲河，復折而西，合溪澗諸流至響山下，彙爲響潭，繞城東爲宛溪。城西南隅有李家塘，亦曰珍珠塘，昔時北流，東折環府治，後出鐵牛坊水門入宛，謂之珍珠河。明正德中，改從西北流出城，至城北復東流入宛溪。又城西北有石子澗，亦自敬亭南麓，東流入焉，至城東北三里許三汊河口，合於句溪。舊置河泊所於此。
句溪府東三里。其上流即寧國縣之東西二溪，合諸溪澗水，西北流入境，回環幾二百里，至城東五里謂之東溪。又西流三里爲句溪，又北二里至三汊河，與宛溪合。其東岸爲新城渡，西岸舊有驛亭，今廢。二溪合流，經敬亭山東，爲敬亭潭，十里至油榨溝，與雙溪合，又北有青草湖自東入焉。又北十里至石頭溝，其東爲渾水港，南湖水繇此合流。又北出群山間，爲沙石灣，有慈谿，合高淳之水，至此合於句溪。又北至水陽鎮，爲龍溪。又西北入黃池，接當塗縣界，西出蕪湖，入大江。唐大順二年，孫儒寇江南，其將李從立奄至宣州東溪。楊行密危懼，夜使其將台屯溪西。使其士卒傳呼，往返數四。從立以爲大眾繼至，引去。蓋即句溪也。又雙溪，在府東十里。其地有土山，亦名玉山，句溪經其北，引爲支流，西北流六七里爲許村湖，又北十里爲掘港。東南諸山之水，多匯流於此，入南湖口雙溪，又西十里出油榨溝，仍合於句溪。○華陽溪，在府東南七十里，源出華陽山，東流二十里有魯山，其下爲魯顯水，又東北四十餘里爲魯溪，又北至下西渡，合於句溪。《志》云：下西渡在府東南三十里。
南崎湖府東北四十里。其北爲北崎湖，今總謂之南湖，週四十餘里，其東北百里有綏溪，一名白沙溪。廣德、建平諸水，繇此入於南湖，府東境諸川，亦悉匯入焉。西南爲曲河，出油榨溝，西北爲湖北河，出渾水港，並註於句溪。《志》云：南湖受宣城諸溪之漲溢，北達固城、丹陽諸湖，會於黃池，而達大江，府境之巨險也。湖北岸有大山崑山，舊設河泊所於山下之馬山埠，扼湖口之要害，南距府城六十里。
德政陂府東十六里。唐大曆三年，觀察使陳少游置，引渠溉田二百餘頃。又薛公堰在府北百十里。《志》云：唐觀察使薛邕所築，引水溉田處也。
○水陽鎮府東北七十里，臨句溪上，溪北與高淳縣接界。其地有水東山，南唐爲水陽渡，後因爲鎮。今有巡司戍守，又兌軍倉及義倉皆置於此。《志》：府東境之備在水陽，繇此東出高淳，越東壩，通吳會，此其要防也。
黃池鎮府北百二十里，與太平府黃池河相接。唐天復三年，楊行密將台討宣州叛帥田κ，敗之於廣德，又進敗之於黃池鎮。宋建炎初，盜張遇等掠江上，至黃池，州守吳好問檄諸道兵禦卻之。《志》云：郡境西北鄰蕪湖，北通姑孰，以黃池爲重鎮。今有巡司戍守。○符里鎮，在府東北八十里，又西北四十里而至黃池鎮。
南陵縣府西一百五里。東北至太平府蕪湖縣百十里，西北至太平府繁昌縣八十里，西至池州府銅陵縣九十里。漢春縣地，屬丹陽郡。梁置南陵縣。唐移置於此，屬宣州。縣今無城。今編戶八十五里。
○南陵故城在縣西北。劉句曰：梁置南陵縣，治赭圻城。唐長安四年，移治青陽城，即今縣治矣。上元初，劉展作亂，陷潤、升諸州，遣其將傅子昂屯南陵，將下江州，徇江西。乾符五年，黃巢寇宣州，宣歙觀察使王凝拒之，敗於南陵，巢攻宣州，不能陷，即此。赭圻，見繁昌縣。又當塗廢縣，在縣東南。晉咸康末僑置，分於湖爲境。宋、齊因之。隋平陳，移治始孰，而故縣遂廢。
宣城故城在縣東四十里青弋江上。漢縣，屬丹陽郡。後漢省。建安三年，孫策定宣城以東，即故城也。晉太康二年，置宣城郡，治宛陵，別置宣城縣屬焉。宋、齊因之。隋初改宛陵爲宣城，而故城遂廢。○甘公城，在縣北七里，甓甚工，繚以漳水，可容數千人，四旁門址猶有存者。或曰吳將甘寧嘗屯此，俗訛爲甘羅城。
○籍山在縣治東北。陂陀聯絡，爲邑之鎮。○工山，在縣西三十里。山高數千丈，周廣七十里，半山有龍池。其南數里曰朗陵山，自朗陵而西南，則群山相接，至縣西南七十里之黃山，與青陽縣接界。繇工山而東十里曰花山，有道出銅陵縣。工山之北，則爲射的山。又西北相接者爲馬人山，山下有渡，與繁昌、銅陵縣接境。又北爲七女山，東去縣三十五里，其並峙者爲石潮山、黃連山、同山，皆與繁昌相接也。《志》云：工山舊有坑冶之害。宋淳熙中，縣令郭始請除之。
呂山縣南六十里。山有石室，其南爲石竇，有泉湧出，即淮水之源也。唐大德初，楊行密自銅官濟江，敗宣州兵於呂山，遂克宣州。銅官，見池州銅陵縣。
○青弋江縣東三十里。自涇縣賞溪會眾流入縣界，經縣東之長地塘，分爲二支，至縣東北五十里漳陵港，復會爲一江，以東即宣城界也。西瀉馬家灘，匯於蕪湖之石危渡，繇魯港入於江。《志》云：馬家灘接蕪湖境，蕪民每治灘爲田，水不易洩，爲南陵患雲。
漳水出縣西南六十里龍洞，平地有泉湧出。又淮水，出呂山南之石竇中，經縣南五十里孔鎮鋪，而與漳水合流，爲澄清河，繞縣東門，謂之東溪。有鵝嶺溪，水出縣南二十五里之鵝嶺，流至此合焉。又北受籍山諸水及後港水，歷縣河口，受蒲橋河水，爲小淮河，匯於蕪湖縣之石危渡，入青弋江。○西港水，源出工山朗陵之南，合諸水北流，經縣西，謂之西港，分流自西南水門入城繞縣前，過東市，爲中港，籍山之水合焉。其出西北水門與西港合者，又北爲後港，經白石灘，繞縣後，而東合於漳、淮。
蒲橋河縣東二十里。自涇縣西匯黃埭諸澗，北流徑麻園渡，入縣境，會永豐陂。又北經蒲橋，又西出蘆港，至縣東北，合於漳、淮。
永豐陂在縣東南二十里。引青弋江爲陂以溉田。《唐史》：咸通五年，修南陵永豐陂。宋時亦屢修築。紹興二十三年，詔以永豐圩賜秦檜。乾道初，改賜建康都統司。二年，臣僚言檜竭江、東漕計修築圩堤，以故水患及宣、池、太平、建康，乃命廢永豐圩。又縣南有大農陂。唐韋瓘《記》曰：南陵有廢陂，積歲不理。元和四年，寧國令范君朝真假南陵印修之，置爲石堰三百步，水所及者六十里，開荒埂數萬畝。是也。宋紹興初，亦嘗修治。《志》云：陂水堰漳、淮而成。
○鵝嶺鎮舊在縣南二十五里鵝嶺下。明洪武二十八年，置巡司戍守。嘉靖二年，遷於趙衝鋪北，去鵝嶺十五里。十三年，又遷於縣南六十里之新店鋪。《志》云：府西境之險，繇繁昌、青陽、銅陵而入者，石危、鵝嶺是其噤喉也。
涇縣府西南一百五里。西至池州府青陽縣百里，西南至徽州府黟縣二百四十里。漢縣，屬丹陽郡，因涇水爲名。後漢因之。晉以後屬宣城郡。隋屬宣州。唐武德二年，置南徐州，尋改爲猷州。八年，州廢，縣仍屬宣州。縣無城，今編戶六十四里。
○猷州城縣西三十里。隋大業末，涇人左難當據縣。武德三年，歸唐，尋授猷州刺史，築城於此。七年，輔公┙叛，遣兵圍猷州，難當拒卻之，是也。八年，州廢。○安吳城，在縣西藍山南。三國吳建衡中，置縣，屬宣城郡。晉以後因之。梁大寶初，宣城內史楊白華不附侯景，進據安吳，景遣兵攻之，不克。隋縣廢。唐武德三年，復置，屬猷州。八年，廢。今有安吳市及安吳渡。
桓公城縣東四里烏溪嶺。晉咸和中，內史桓彝所築，以拒蘇峻將韓晃。《志》云：縣東六十里曰桓公嶺，即桓彝築處也。今壘塹依然，道通旌、太，稱爲險厄。又俞將軍走馬城，在縣南四十里，晉桓彝將俞縱嘗屯戍於此。
○幕山縣東三里。相傳左難當與輔公┙相持於此，故壘尚存。其西有兩峰最高，與縣西響山對峙，如門戶然，爲縣治拱衛。又縣東七里有鼓樓山，前代烽火時，置鼓角樓於此。○柏山，在縣東北三十五里，亦左難當拒輔公┙處，有白龜城，即難當所築。《志》云：柏山而南五里爲琴高山，以晉處士琴高隱此而名，峭壁屹立，下瞰深淵，其上岩洞甚勝。琴高而西，相望者曰{曰山}山，西南去縣亦三十里。又馬頭山，在縣東北四十三里，下爲鎮市，商舟輳集其地。又東北爲古樓山，皆縣境鎖鑰，與南陵、宣城分境。
水西山縣西南五里。林壑邃密，下臨賞溪，循溪而入，有塢曰水西坑，最幽勝。唐宣宗微時遊此，有報導風光在水西之句。風光，宣宗小字也。又西北五里曰響山，石壁聳峙，與幕山相望。○格山，在縣西北七里，高數十丈，週十餘里，環抱縣治，如郛郭然。又西十餘里曰盤坑，以崖谷宛轉而名，土人嘗陶冶其地。又西北二十里曰孤山，上有黃巢寨。
石山縣東二十二里。有洞，甚深廣。宋紹興初，群盜張琪等寇亂州境，民多避居於此。又四角山，在縣東七十三里。諸山環繞，唯此山最高，絕頂可容千人。寇亂時，民多避其上。頂有泉，雖旱不涸。
五城山縣西南七十里。五峰環繞，勢如城郭。東曰藍山，有藍山坑，俯瞰安吳渡，舊安吳縣址也。其西曰郭山，自九華峽嶺至此，高數百丈，爲縣西南巨鎮。其東北爲寨山。元末，居民結寨於此以避難。○白雲山，在縣西南七里，下臨白雲潭，舊產茶入貢，今廢。其相接者曰湖山，以山頂有小湖而名。又菥荻山，在縣西八十里，頂平衍，有泉沸出，居民墾以爲田。其西爲望江山，以登眺可見大江也。又石柱山，在縣西南九十里，接青陽縣界，其南與石埭、陵陽山相望。
承流山縣南四十里。有群峰迴環聳秀，甲於一邑。自承流而南，峰岫盤旋，百有餘里，如城壘然，東連旌德，西接太平，溪谷幽深，最爲嘉勝。○黃山，在縣東南八十里，高數百仞，層巒列嶂，狀若蓮華。湧溪源於此。又黃象山，在縣南九十餘里。山高聳。其西北曰銅山，舊嘗冶銅於此。東北爲九里山，有兩山夾行九里，下臨九里潭，其相接者曰水東山。又北爲石女山，山高五百丈，延袤二十里。黃象山之南曰痲嶺，峰崖卓絕，跨旌德、太平之間，爲往來交道。
烏溪嶺縣東三十五里。其東爲破腳嶺，晉桓彝拒韓晃戰死處也。又雙嶺，在縣東九十里，一名盤嶺，稍南曰桐嶺山，接旌德縣境。○茹痲嶺，在縣東南六十里，群山環列，徑道崎嶇，有巡司戍守，嶺北即桓公嶺也。又大嶺、小嶺，俱在縣西二十里，有間道通池州。
○賞溪在縣治西。一名涇溪，縣以此名。其上流即石埭縣之舒溪，太平縣之麻川也。二水相合在縣西南百餘里，有麻溪渡，出麻口，入縣境，下澀灘，經九里、羅浮、萬村等潭，皆隨山旋繞，與太平縣分界。又北至落馬潭，晉桓彝禦賊韓晃，戰北墮馬處也，有吳村水，出縣南七十餘里魁峰山之陽，北流入焉。又北至桃花等潭，合諸山溪澗水，經縣西南二十餘里之後山，至岩潭，與藤溪合。又引而北，有楓坑澗，出縣西十里楓坑山，亦曰冷澗，東流入焉，至縣治西，爲賞溪。其西又有新河。宋熙寧中，以溪流東徙，爲井邑患，縣尉劉誼即水西山麓，鑿此河，以殺水勢，既而溪東出如故。賞溪又北受水西坑水，徑白雲潭，又北則幕溪之水出縣東三十里之巧坑，合諸溪水，經幕山下流合焉。又北徑柏山，則江子港水，自盤坑合溪澗水，東北流合焉。北過赤灘鎮，則琴溪諸水流合焉。又北徑馬頭山蘆塘，而彙爲青弋江。《唐•五行志》：顯慶元年，涇縣山水暴出，平地四丈，溺死者二千餘人。蓋縣境山溪環匯也。
藤溪縣東南八十里。源出縣東桐嶺之南，流經此，旌德縣有三溪，其委流亦合焉。又西受諸山溪之水，出縣南官莊，歷高灘渡，北入岩潭，與賞溪合。又琴溪，在縣東北二里，出寧國縣諸山，經縣東南境，西北流至{曰山}山，又西流經琴高山，因名琴溪；又有洗馬澗，源出{曰山}山，至赤灘鎮，俱合於賞溪。
○蘭石鎮在縣東南七十里。晉咸和中，桓彝使其將俞縱守蘭石，以拒賊將韓晃，晃攻蘭石，縱敗死。《郡志》：藤溪西流，受楓村溪水，又北受窄溪，徑蘭石，彙爲星潭，即俞將軍死戰處。○黃沙鎮，在縣東六十里，有黃沙嶺，南香澗出焉，西南會諸溪澗水，入於藤溪。唐武德六年，舒州總管張鎮周，擊輔公┙將陳當世於猷州之黃沙，破之。又枚回鎮，亦在縣境。七年，權文誕破輔公┙之黨於猷州，拔其枚回等四鎮，是也。又縣西北有勇裡。後漢建安三年，太史慈據涇縣，爲山越所附，孫策擊擒之於勇裡，即此。
桑坑鎮縣東北五里。有桑坑山，元置巡司於此，尋改置於縣東三十里之巧坑。明洪武中，改建茹痲嶺口巡司於茹痲嶺下。又縣北十里有仙石哨台，縣東四十里有淘金坑哨台，俱隆慶四年置。縣東三十里曰考壽哨台，萬曆二年增置。
寧國縣府東南一百五里。東南至浙江於潛縣一百六十里，西南至徽州府績溪縣一百六十里，東北至廣德州九十里。漢宛陵縣地。後漢建安十三年，孫吳分置寧國縣。晉屬宣城郡。宋以後因之。隋省入宣城縣。唐武德三年復置，六年廢。天寶三載復置，仍屬宣城郡。今城周三里，編戶一十八里。
○懷安城縣南四十里。後漢建安十三年，孫權分宛陵置懷安縣。晉屬宣城。宋、齊因之。隋初省。《志》云：縣南十三里有故縣城，孫吳築城於此，以防山越。唐改今治。宋南渡後，以縣爲臨安藩蔽，每增築之，有門四。明初龍鳳三年，太祖下其城，命築塞北門雲。又烏石城，在縣南九十里山北。相傳南唐時置城，以備吳越處也。
○文脊山縣西北三十里。高數千丈，週三百餘里，西接涇縣、旌德諸山，北接宣城柏梘山，峰巒攢秀，岩洞盤回，爲郡之雄鎮。亦名曷山。山東南有石壁峭立，劃然中開，儼若城闕，謂之山門，中有山洞五，水洞一，岩石最爲幽勝。又東十餘里爲石嶺。建炎二年，叛將戚方犯寧國，邑人方致堯拒之於石嶺，不克，死之，是也。《一統志》：文脊山北有鴉山，昔產茶充貢。○旗鼓山，在縣北十五里，左旗右鼓，二山並峙。又西北十二里曰石馬山，稍南曰通靈峰，南去縣二十五里，上有雞冠石，絕頂寬平，泉出龍湫，下爲溪流環繞，與旗鼓諸山並爲縣北屏障，又北接宣城縣界。
雞山縣南五里。峰巒秀拔，爲縣治之鎮。又南二里曰薛家山，明太祖南征，嘗駐蹕於此，亦名駐蹕山。○北姑山，在縣南九十里，脈自天目來，委蛇舒衍，忽然峭拔，有楊龍巖，深邃容百餘人，下爲泉流飛瀉。又東爲黃顏山，山頂有石室，亦容數百人，峭絕懸虛以登。又千頃山，在縣南百里，與昌化縣接境。
關口山縣東南六十里。兩峰錯峙，若門扃然。一名獅象山。其中徑隘深，崖坪相望，岩洞奇勝，泉壑縱橫。稍西北曰嶽山，其東南曰鴉髻山，有飛燕洞，容百餘人，鄉民嘗避兵於此。又冷度山，在縣東南九十里，有五峰森聳。相接者曰盤山，其東與千秋嶺相望。○東山，在縣東南五十里。山南溪峒逼隘，至此獨豁然開朗，下有渡，曰石口，即東溪所經也。《寰宇記》：縣東六十里有銀山，舊有銀冶，久廢。
紫山縣西百里。高數百仞，週二百里，有龍池、龍井。其北爲前塢諸嶺，稍西北曰蜀洪山，胡樂巡司置於此。又柏山，亦在縣西百里，當往來通道。其西十里曰石鏡山。○龍潭山，在縣西北百里，下有龍潭，山谷深邃，與文脊山相連亙，宣、旌錯界處也。
籠叢山縣西南百五十里。其南屬績溪縣界，峻壁崇關，宣、歙厄塞處也。明正德間，姚源盜起，官軍於此防戍，叢山關在焉。
塵嶺縣西南八十里。嶺高險與籠叢相埒。隋末，汪華嘗駐兵於此。有藏馬洞、卓戈泉。又北二十里爲楓樹嶺，明嘉靖四十五年，建哨台於其上。又黃崗嶺，在縣西南五里。
千秋嶺縣東百五十里。岡巒糹麗屬，谷幽深，道通西浙，楊吳招討使李濤攻吳越取道處也。宋時亦置戍守嶺。下爲雲梯，舊置仙都巡司於此。《志》云：縣東南百二十里爲湯公山，一名商山，旁有仙人峰。又東南三十里，即浙屬之天目山，與千秋嶺皆岡脈相接，面杭背宣，爲兩境之屏蔽，有千秋關。詳見浙江於潛縣。
○東溪在縣東五里。源出天目山，北流，受千秋嶺及諸山之水，又西北經東山下石口市，至欄杆溪，又北，則縣南千頃諸山之水及昌化縣洋丁山水，皆流入焉，亦謂之杭水。西北去縣十五里，又北流五里至河瀝溪，是爲東溪，有石橋跨其上，長四十丈。又北經縣東五里妙山下，復引而北，諸溪潭水皆流合焉，至縣北十二里五河渡，與西溪合。又北十餘里有胡村水，自廣德境流入焉。又經通靈峰北石馬潭，有澄清溪出文脊山下，亦流合焉，至港口渡，而受宣城柏梘溪之水，亦曰乾溪。又五里至西塌，接宣城境，爲句溪上源。
西溪縣西五里。亦曰西津渡。源出籠叢山，北流，合諸山溪之水，亦謂之徽水。其昌化縣界之仙人洞水，旌德縣界之篁嶺水，亦俱流入焉。北流十餘里有滑渡水，出旌德界之石鳧山，東流入焉。又北五十里有葛村諸水，出涇縣界寄馬嶺，亦流入焉。又四十里爲羅陵灣，中有狼石，方丈許，激流爲阻。又北有龍潭水，源出文脊山，亦流合焉。又東北流五里是爲西溪，亦有石樑跨其上，曰同人橋，長亦四十丈。又北十里至五河渡，合於東溪。二溪上流皆淺澀，近縣境僅容小ザ，合流而後，始可以航矣。
○千秋關在縣東千秋嶺上，爲入杭之間道。又有孔夫關，在縣東南百二十里，旁有夫子堂及夫子井，俗傳夫子曾繇此入吳。又有孔關水，流入於東溪，其相近者曰濠阡關、唐舍關、白沙關、潼嶺關、黃花關，皆自縣而東南通於潛之別徑也。宋南渡以後，置關爲臨安之藩衛。又叢山關，在縣西南籠叢山，路當徽寧要口。
胡樂鎮縣西南九十里。亦曰胡樂市。其地有蜀洪山。明洪武初，置巡司戍守。又嶽山巡司，舊置於嶽山下，地名何弄塢。洪武中，遷於紐口東，去舊所二十里。嘉靖二十五年，以礦盜發，議還舊所，未果。三十二年，復置於縣東南六十里河口市，仍曰嶽山巡司。
旌德縣府南二百四十里。東南至徽州府績溪縣七十里。本太平縣地。唐寶應二年，析置旌德縣，屬宣州。今縣無城，編戶四十二里。
○安吳廢縣在縣西北十五里。或曰三國吳置安吳縣，在今涇縣境內。此蓋唐初所改置也，俗謂之沙城。○桓公城，在縣北五十里。《志》云：地名蘭石，即俞縱所守處。其地蓋與涇縣接界。
○華陽山縣東五里。其西爲感化山。今縣城東門曰感化，以山名也。又棲真山，在縣西四里，其西接成子山，棲真而北，爲西嶺、仙峰、黃龍岡諸山。舊《志》：縣四面因山，夾徽水爲城。是也。○古塘山，在縣南十五里，高三十餘仞，週十五里，東與績溪縣接境。又金鰲山，在縣南四十里。其西爲黃高峰，有兩峰對峙，甚奇峻，其巖壑亦皆秀異。
石壁山縣北二十里。高數百丈，連亙數里，一水中流，兩崖對峙，峰巒峻絕。舊有道在山半，行者難之，乃緣麓闢爲馳道，縣境之厄塞也。宋宣和中，賊方臘繇寧國轉寇縣境，統制王可誠帥師拒戰於石壁，賊敗卻。舊有石壁巡司，久廢。又北爲三溪鎮。又北爲龍首山，山西北有龍潭、徽水經其下，與涇縣接境。○嗣溪山，在縣東三十里，接寧國縣界，連亙十餘里，以山溪相嗣不絕而名。一峰峭特，謂之龍峰。稍西曰石鳧山，梅溪出焉，東北流入寧國縣，爲滑渡水，而注於西溪。
正山縣西三十里。峰岩峭峻，泉石錯列，諺云：正山巍峨接星斗，分別岡巒九十九。南唐屯戍於此，以備吳越。其西爲大幕山，以形如簾幕也，傍起一峰曰小幕山。○蛟山，在縣西南五十里。山形虯，如騰蛟然，後有洞，徑險難入，其中平曠。唐永泰中，山寇王萬敵嘯聚於此，招討使袁亻參擊平之。又西十里曰石柱山，有巨石雙峙，如立柱然。梁末，程靈冼將兵討侯景，誓眾於此。
箬嶺縣西南八十里。高五百仞，西接太平縣境，南接歙縣境，爲宣、徽通道，相傳隋末汪華所開。又有鵲嶺，在縣西南七十里，與箬嶺相接。○鳧陽嶺，在縣北十里。又縣西北十五里有烏嶺，一名楓木嶺，亦曰烏山。
○徽水在縣治東。源出績溪縣徽嶺之北，西北流，有清潭水出縣南境清潭山，溉田十餘頃，流數里入徽水，至縣南而東出，經縣東北有霞溪諸水，自績溪縣合流而北，至縣東四里入於東溪。其東溪出籠山，西北流經華陽山，又有績溪北出之龍頭溪及別源之東溪水，俱流合焉，並註於徽水。又北徑縣北十里之柳山，過石壁山西十里，與抱麟溪、玉溪合，是爲三溪。又北至龍首山，入涇縣界，爲藤溪之上源。
豐溪縣西十里。源出縣西南六十里九峰山，東北流，經石柱山南，合濠寨水。又北流，至縣西北三十里，入於三溪。其別出石壁山北者曰戈溪，或謂之渦溪，溪流隨山旋轉，下多險石，經縣東北四十五里，亦入涇縣界，而合於藤溪。又有楓溪，出箬嶺北，其下流亦至涇縣，合於藤溪。
○三溪鎮縣北三十里。有三溪鋪，稍西有盤詰關。又三溪巡司亦置於此，今皆廢。《志》云：縣東有烏澗嶺，烏嶺巡司蓋置於此。又石子寨，在縣西三十里，南唐所置戍守處也。
太平縣府西南二百四十里。西北至池州府石埭縣百里，西南至徽州府黟縣百八十里。南至徽州府百八十里。本漢陵陽縣、涇縣地。唐天寶十一載，析置太平縣，屬宣城郡。今縣無城，編戶十九里。
○黃山縣南三十里，高千一百餘丈，盤亙三百里，寧徽兩郡之名山也。峰之得名者三十六，而在縣境者有八：曰翠微，下有青牛溪。曰天都，下有香谷源、香泉溪。曰望仙，下有龍鬚岩、弦歌溪。曰九龍，其下岩洞溪源之屬，並以九龍名。曰聖泉，其上有泉，人不能至，東南流至峰下，爲湯泉。曰疊障，下有石孔岩，亦名滴泉岩，又有陰坑源水流入白雲溪，彙爲白龍潭，又流爲珠沙溪。曰仙人，下有仙人洞。曰芙蓉，下有白馬源。諸峰之中，天都爲之冠，餘悉屬徽郡境內。○尚書山，在縣西南二十里望仙峰之西，高百餘仞。又西南十里爲大鰲嶺，高十五里，形若巨鰲，涇水出焉。其源爲溪。又仙都山，在縣西四十五里，與仙都峰相望，高二百丈，亙三十里，別名遊山。又縣西南六十里有湯嶺，多懸崖峭壁。又西南十五里爲梨水嶺，又五里爲棠梨嶺，皆接歙縣境。縣西南百十里曰莊嶺，接黟縣界。西南百三十里曰石礬嶺，接石埭縣界。諸山皆黃山之支阜矣。
陵陽山縣西六十里。有三峰矗立，屬縣者一，西屬石埭者二。下有三門、六剌灘，舒溪所經也。稍南曰真金山，高二百餘丈。稍東曰密山，岡巒連亙二十里，至此兩崖對峙，下瞰深溪，徑道險絕，一名密王關。○龍門山，在縣西四十里，高五百仞，週三十里，岩壁峭拔，中有石竇若門，產茶及藥草。其東爲三門嶺，三方阻絕，一徑中通，縣治據其陽。
箬嶺縣東南五十里。上下六十里，山頂爲歙縣境，東麓屬旌德縣，往來徑道也。又縣東二十里有石鳧嶺，又北爲黃瓜嶺，與旌德縣接境。
○麻川縣南三里。源出黃山之麓，經縣東南七里麻陂潭，一名白虎潭，旌德西北境之水，多流入焉，謂之麻川。又西北徑縣治東，有富溪水，出縣西霧山，徑縣治西南，亦名仙源水，又東北流入焉。又北則梅溪水，自三門嶺東南流入焉，西北下焦灘、洲灘，至麻口，合諸山之水，入涇縣，爲賞溪上源。
舒溪縣西六十里。源出黟縣境，流經石埭縣，東北入縣界，又東北合於麻川。○溪，在縣西南二十里，有二源，一出黃山九龍泉，一出大鰲嶺下，會流而東北，入於舒溪。又有青山溪，源出池州府青陽縣九華山，入涇縣西南境，又東南流入縣境，亦合於舒溪。又縣西有蟠石水，出黃山下，赤溪水亦出青陽縣界，下流俱匯於麻川。
○宏潭鎮縣西百里。《志》云：自石埭、黟、歙而入郡西南境，宏潭其屏蔽要地也，有巡司戍守於此。又龍門巡司，舊置於縣西龍門山下，今廢。
附見：
◇徽州府東至浙江杭州府四百七十五里，南至浙江嚴州府淳安縣百八十里，西南至江西饒州府六百里，西北至池州府三百九十里，北至寧國府三百三十里。自府治至江寧府七百里，至京師三千一百里。
《禹貢》揚州之域。春秋時屬吳，後屬越。戰國時屬楚。秦屬鄣郡。漢屬丹陽郡。三國吳分置新都郡。晉改新安郡治始新縣，今浙江嚴州府淳安縣也。宋、齊因之。梁承聖中，析置新寧郡治歙縣。陳復併入新安郡。隋廢郡，置歙州。大業初，改爲新安郡移治休寧縣。義寧中，治歙縣。唐復曰歙州。天寶初，曰新安郡。乾元初，復故。宋宣和三年，改曰徽州。元爲徽州路。明初，曰興安府。吳元年，復曰徽州府初屬浙江，尋直隸京師，領縣六。今仍曰徽州府。
府厚金陵之鎖鑰，控江浙之要領，山川險阻，襟帶百城《郡志》：東涉浙江灘險三百有六十，西通彭蠡灘險八十有四，嶺之危有五，南界馬金、白際之高，北倚黃山、章嶺之秀。晏殊《類要》云：峰巒掩映，狀若雲屏，實百城之襟帶也，搖足而定饒、信，運肘而懾杭、嚴，擇利而動，無不可爲也。且土沃民殷，資儲易給，控禦三方江南、浙江、江西，戰守足恃。明初繇此以靖南服，豈非地利之明驗哉？
歙縣附郭。秦置，屬鄣郡。縣南有歙浦，因名。漢屬丹陽郡，爲都尉治。後漢因之。三國吳屬新都郡。晉屬新安郡。梁置新寧郡於此。陳郡廢，縣仍屬新安郡。隋平陳，縣廢，未幾復置，屬歙州。義寧中，郡爲汪華所據，遷治於歙之烏聊山。唐亦爲歙州治。宋因之。今編戶二百十五里。
○歙州城今府城。隋末汪華所築也。東面抱山，西據平麓，自東北而西南，皆有溪流環繞，注於歙浦，稱爲險固。外城周四里有奇，子城周一里有奇，唐大中、中和間，屢經修築。羅城周九里有奇。咸通六年，於城西北爲堤以御水。光化中，又因堤增築爲城，名曰新城。歷南唐至宋，時有修改。宣和三年，爲睦寇方臘所陷，事平，改築新城於溪北三里，因民不便仍還舊城，即唐中和中故址修築。然其地僅七里有奇，而子城遂廢。又光化中所築新城者，堤既圮，每爲溪水所泛溢，因棄爲桑野，名曰新城園。自是又屢加修飾。嘉定十三年，大興版築，鼎新雉堞，城南逼溪，復築長堤，以衛城址。元時亦嘗修築。至正十二年，爲蘄、黃兵所破。明年，元兵復取之，因增治城垣。明初龍鳳三年，元至正十七年也，王師平徽州，將軍鄧愈因舊城營葺，週六里有奇，爲門五，東西北三面皆有濠，惟南及東南無之，以山險故也，後復廢壞。成化以後，屢經修築。今城周十里有奇。
歸德廢縣府西南五十里。唐永泰初，盜方清陷州城，州民保聚於休寧之山險處，賊平，析休寧、歙縣地置歸德縣。大歷五年，省入休寧。今爲歙縣境。《寰宇記》：府北三十五里有北野廢縣，唐永徽五年，析歙縣地置。大歷二年省。新、舊《唐書》云：北野，即績溪也。
○烏聊山在城內東南隅。高二十八仞，周八里。東漢末，賊帥毛甘屯據於此。吳將賀齊討破之。隋末，郡人汪華據郡起兵，初亦屯此。義寧中，自休寧萬安山遷郡治於山下，今城東址皆踐山爲之。山之西麓，有四水合流，上有汪華廟，俗亦謂之廟山，別名山之東峰爲東山。又披雲峰，在縣治西南，高百仞，週五里，勢峭拔，嘗有雲氣，俗謂之西峰。
玉屏山在城東北。本名石壁山。上有石，方峙如屏帳。其下寬平，可以屯兵。明太祖嘗駐蹕其下，因易今名。又問政山，在城東四里，山高秀，唐時有於德晦者爲州刺史，築室於此，以居其從兄方外，時諮訪焉，山因以名。又紫陽山，在府南三里。山高百九十仞，週四十里，一名城陽山，以山在城南也。山之南塢，別號南山。
飛布山府北二十里。高百七十仞，週二十七里。舊名主薄山。相傳寇亂時，有縣主薄葛顯者率眾保此。唐天聖中，改今名。又靈山，在縣西北三十里，高三百五十仞，週七十里。又黃蘗山，在府北九十里，高五百六十仞，周百里。○石耳山，在府南四十里，突起大障，高出群峰，多岩石之勝。又柳亭山，在縣南百里，高二百五仞，週四十里，舊名昌山，唐天寶中，改今名。
黃山府西北百二十里。舊名黟山，唐天寶六載改今名。其山盤踞諸州縣，而屬於歙，高千一百八十丈，有峰三十六，水源亦三十六，溪二十四，洞十二，岩八。溪澗流下合揚之水爲浙江之源。登其巔，則匡廬、長江隱隱在望。浙之東西池、饒諸境之山，皆其支肢也。《紀勝》云：黃山諸峰有如削成，煙嵐無際，雷雨在下，其霞城洞室，岩竇瀑泉，則無峰不有。其西北峰類太華，故亦名小華山。元汪炎昶《記》曰：山在宣、歙間，雄鎮東南，南逾百里爲歙縣治，北三十里爲太平縣，又北抵宣州治二百四十里，不當通都大邑之走集，遊者罕至焉。山之西麓，田土廣衍，曰焦村。焦村而南，有數峰凌空，最名者曰天都、芙蓉、硃砂，而天都爲尤高，鳥道如線，上多名藥，採者裹糧以上，三日始可達。
箬嶺府北八十里黃山之東。上多箬竹。隋末汪華起兵時，開嶺路，達太平縣。今爲通衢。《志》云：縣南十五里有藺將軍岩，隋將藺亮嘗屯兵於此。
昱嶺縣東百二十里，接杭州昌化縣界，爲往來孔道。舊有昱關、嶺關，詳見浙江重險。○方吳嶺，在府南九十里，高二十餘仞，有小嶺七十二。自府境往嚴州遂安縣，此爲捷徑。其麓有石門水，北合白際之水，以達於浙江。又嶺之西曰危峰嶺，脈接休寧縣之白際山。
○新安江在府南。其源有四：一出黃山。一出績溪縣大鄣山，合揚之水，會流於府城西，達府東南十五里，而爲歙浦。一出休寧縣率山，一出婺源縣浙嶺山，亦合流而達於歙浦。自此而東南流，皆謂之新安江。《志》云：繇歙浦口而東南四十里爲深渡，又五十里爲街口，而達浙江淳安縣界，至嚴州府城南合於東陽江，爲浙江之上源。《圖經》：自浙江桐廬以上抵歙浦，皆曰新安江，江中有灘三百六十，至爲艱阻。今詳見浙江大川。
揚之水在城西。出績溪縣あだ山，西南流，凡百餘里，至城東北，達於城西，謂之練溪，亦曰徽溪，府西北黃山諸水悉流合焉。又環繞而東南，達於歙浦，謂之浦口。浦口而東南，或謂之苦溪，下抵深渡凡八十里，名八十里苦。此即新安江之上流也。《志》云：苦溪中亂石，洪灘斗折，淙流奔騰，其急如箭，雖三峽不足方其險。又深渡水，在郡東百十里，爲新安江，東接嚴州之界。而浦口東南四十里，亦曰深渡。蓋自嚴州界溯流而上，穹山峻流，峰巒掩映，縈紆旋繞，清深若一，故皆以深渡爲名。
豐樂水在府西三里。源出黃山，溉田三十餘頃，流至此，合於揚之水。又布射水，出黃蘗山，流經縣北三十里，合揚之水。又府北一里曰富資水，源出府北四十里村，亦名任公溪，以梁任名也。又昌溪水出府南柳亭山，武洪水出休寧縣梢雲山，流入界，皆引水溉田，下流合揚之水。○綿溪水，在縣東南五十里，源出績溪縣佛論嶺，下流入新安江，亦有灌溉之利。
篁墩湖府西南三十五里。篁，一作黃。一名相公湖，亦曰蛟灘。東北流經府城西南，曰南岡浦，合於徽溪。《志》云：篁墩在府西南三十里，地多竹，湖因以名。○呂公灘，在府南十二里，即徽溪下流，長二里，本名車輪灘。水勢湍悍，善覆舟，唐刺史呂季重鑿之，遂爲安流。今亦曰車輪灣。
○漢洞坑在府西南仁愛鄉。洞口險厄，中平廣，上有屯聚遺跡。相傳自漢以來，郡人避兵者多保聚於此，或以爲即洞口也。唐初，汪華據黟、歙，杜伏威將王雄誕擊之，華拒之於新安洞口，雄誕伏兵山谷，帥羸弱與戰，佯敗走，華進攻之，伏兵襲據其洞口，華窮蹙請降。一云：洞口在今績溪縣西南四十里，今謂之洞裡，中多居民，深廣幾百里雲。○階坑，在府東百二十里，相傳吳廢太子和所居之地，階跡猶存。
街口鎮在府東南百里。有街口渡，置巡司戍守，東至嚴州府淳安縣八十里。《志》云：明初置梅口批驗茶引所，成化十四年，併入街口巡司。又有王乾巡司，在府東北百里，東至杭州府昌化縣九十里。又管界寨，在府西百八十里，宋置。明初，亦嘗置巡司於此。又府南四十五里有深渡寨，亦宋置。明初，置巡司，洪武十二年廢。
新館鎮府東三十里。又有巖寺鎮，在府西二十五里。俱宋時置官榷酒之所，明初亦置稅課局，兼置巖寺巡司。洪武十四年，巡司廢。成化十四年，兼革稅課局，並於稅課司。
漁梁府南三里。有石樑。舊以揚之水及黃山諸水凡四溪會流城西，陡瀉而下，無復停蓄，故爲津梁，以緩水勢。宋紹興中廢，嘉定中復修，鑿山取石，爲永久計，後復圮。明弘治中，凡再修葺，稱爲完固雲。○太平橋，在府城西。《志》云：宋時自府城西南紫陽門達水西，有石橋，後廢。驛道所經，出麻坑七里溪兩渡，或遇漲潦，輒郵傳不通。端平初，郡守劉炳於西門築浮橋跨溪，亙五十餘丈，名曰慶豐，且伐木石，以開新路，遂避兩渡之阻。元末兵毀。明初架木爲之，曰太平橋，一名河西橋。又通津橋，今在西關，一名麻坑橋。又西南古城關西七里渡，有七里溪橋。皆爲往來通道。
休寧縣府西六十里。南至浙江開化縣二百四十里，東南至浙江遂安縣二百里，北至祁門縣百十五里，西南至婺源縣二百里。本歙縣地。三國吳析置休陽縣，後以景帝諱，改曰海陽。晉曰海寧，屬新安郡。梁屬新寧郡。隋開皇十八年，改曰休寧，屬婺州。大業初，新安郡治此。唐仍屬歙州。今縣無城，編戶二百五里。
○海陽廢縣舊治縣西二里靈鳥山，尋移治縣東十三里萬安山上。其城爲隋末汪華所築，華遷新安郡治萬安也。今呼爲古城，有汪王故宮。唐天寶中，移縣於今治。又有休寧故城，在縣東三十五里南當水口之上，相傳隋時縣嘗治此。○黎陽廢縣，在縣西北，孫吳析歙縣地置，晉屬新安郡。劉宋大明中，省入海寧。梁承聖中，復置黎陽縣，屬新寧郡。陳省。今爲黎陽鄉。
○松蘿山縣北十三里。高五六十仞，週十五里，與天葆山相連，爲縣巨鎮。山半石壁懸空，峰巒攢簇，松蘿交映，蜿蜒數里，如列屏嶂，產茶。又稍雲山，在縣東北二十三里，高百五十仞，週五十里，武洪水出焉。舊名郎山，天寶六年，改今名。○萬安山，在縣東十里。隋大業末，汪華移郡治於此。本名萬歲山，宋宣和中，改曰萬安，避禁苑中山名也。今名古城岩。東北麓有石門，高丈五尺，下闊二丈，稱峻險。又鳳山，在縣西二里，高三十仞，一名靈鳥山，址方頂平，下臨孔道，相傳爲舊縣治。又玉幾山，在縣南三里，一名塔山，旁有十二峰，互相映帶。
仰山縣東南五十七里。窮源深谷間，一徑縈紆，涉而復降，其中平衍，群山環拱，狀若蓮花，亦曰蓮花山。又響山，在縣東南三十五里，平地特起，週五里許。其南有石壁削成，西有石峰特起，名曰柱棒山。
白嶽山縣西四十里。高三百仞，週三十五里，奇峰四起。其西北曰齊雲岩，高二百仞，懸崖中一小徑，憑梯而上，其三面並峻絕壁立，二百餘丈，不通攀緣，峰頂闊四十餘畝。岩之東北，復有石壁如樓台，旁又有珠簾及羅漢等洞。宋德祐二年，邑人結寨於岩，以避寇亂。其並峙者曰獨聳岩，高亦三百餘仞，週十五里，頂有池水，並崖演迤，凡數折，里人鑿渠，引水下山，溉田千餘畝。山之西曰石門岩，高亦二百餘仞，週二十里。岩之東復有峰岩洞壑，奇勝不一。山之南曰密多岩，高亦二百仞。程敏政曰：遊白嶽山者，率以白岳爲高，至桃源嶺，則白岳已在其下，至車嶺，則桃源又下，至齊雲岩，則車益下。蓋齊雲爲山最高處，黟、祁、歙、婺之山，一目可盡也。
顏公山縣西南四十里。週三十八里，自麓至巔可三十里。山半稍前，則四旁隆起，其窳處有清濁池，又有湖，約五畝許。相傳昔有顏公者隱於此，因名。又岐山，在縣西六十里，高二百仞，週二十三里，一名石橋岩，泉石奇勝。又西六十里曰高湖山，南接婺源縣，山頂有湖，廣十餘畝，歲旱不涸，土人謂之聖湖。
率山縣西南百六十里。今曰張公山。其脈繇婺源五嶺而北，重岡大嶺，周百餘里，高千四百餘仞。相傳昔有張公者隱此，因名。山當休、婺、浮樑三縣間，鄱江之源出其陽，浙江之源出其陰。《婺源志》云：山在縣西北百二十里，一名大鄣山，有振衣峰及清風嶺、仰天台諸勝。即張公山矣。
白際山縣南八十五里。高百五十仞。其山繇婺源五嶺而來，連起大峰，相續不斷，東接歙縣之危峰、方吳諸嶺，以界於睦之遂安，衢之開化，蓋群山之綱領也。又雞籠山，在縣南九十里，高百六十仞，週五十里，以形似名。○方原山，在縣南百八十里，高二百五十仞，週三十里，本名黃土山，唐天寶六載賜今名，一名馬金嶺。舊《志》方原、黃土爲二山。朱仝云：方原即黃土，自婺源五嶺分支而來，東連白際，而雞籠則其支也。今土人謂其尖曰黃尖，水曰璜原，亦曰方原，其陰則水北流，入率山之江，其陽則東流者入於睦之遂安，西流者入於衢之常山，而總趣於浙江。
新嶺縣西南七十里。高六百餘仞，週二十里，西合婺源芙蓉諸嶺，爲五嶺，往來通道。嶺南有地名黃茅，可繇小徑直達，爲防禦要地。○東密岩，在縣南三十五里，高六十仞，四面皆平山，土田衍沃，惟此特高，週回絕壁如城，東西二小徑，繇石磴而登，其頂平衍，方廣八百餘步。唐乾符五年，黃巢寇郡，郡人程率義兵立寨於此以拒之。今塹壘猶存。《志》云：嶺上有元帥府基，下有落箭丘，皆以程得名。
○浙溪縣西南百十里。源出婺源縣之浙嶺，東北流，至縣西七十里江潭，又東流百餘里至率口，而會於率水。亦名漸溪，《水經》所謂漸江者也。《漢•功臣表》：陳嬰定豫章浙江，都漸。顏師古曰：漸，水名，或以爲今縣即古漸地。《漢志》註：浙江水出黟縣南蠻夷中，東入海。蓋時未有婺源縣也。《文獻通考》：休寧漸水，溉田二十七頃，發源張公山。蓋誤以率水爲漸水矣。《輿程記》：縣東三十五里有屯溪，漸源至此，會於黟水，亦名南港。黟水即率水也。又東流數十里至浦口，會練溪諸水而爲新安江。○率水，在縣西南，即張公山水也，自山巔懸流而下，分爲三源，下流俱北會於浙溪，而爲新安江之上源。或謂之大溪。
白鶴溪縣西二里。出黟縣橫江，吉陽之水，東流入縣境，亦曰吉陽溪，至縣西鳳山下，有夾溪水，出縣西北四十二里石坼山，東南流合焉，曰雙溪口，經縣南一里，曰夏紋溪。又東經縣東二里富即潭，過古城岩，又東南流三十餘里至屯溪，而會於南港。《志》云：夾溪亦曰夾源，其水溉田十餘頃。又璜溪，在縣南，即方源山之水，北流四十里，合於率水。《志》云：縣南五十里有汊水，其源東自白際之瑯水，南自馬金之璜原水，演迤四十里至此，合流爲一，繞岐陽山下，因名汊水，一名紫雲溪。繇溪北流二十里，合率口水。岐陽山，一名旗山，其支爲萬松山，亦在縣南五十里。
五城水縣南四十五里。源出婺源五嶺，流入縣境與顏公山水合流於龍灣溪口，溉田四千餘頃，東會於浙溪。又原坑水，出縣西百五十里之鹿髀山，溉田三千餘頃，南流會於浙溪。又南當水，出縣西三十六里之南當山，俗曰當坑山，亦溉田三十餘頃，東流會於浙溪。
洋湖在縣東南四十里屯溪南岸。一名陽湖，爲眾水會聚之處。濱溪平衍，每春流漲合，輒汪洋如湖雲。
○舉嶺寨在縣東北十五里天葆岩。《志》云：縣東南方山有白際嶺寨，縣西婺源界有塔嶺寨。又縣西吳田嶺上有馬金寨，縣西南溪口有鬆陽寨。五寨皆宋置，元廢。○五驛，在縣南二十五里，元置。又縣南二十九里有皇華驛，元初曰憩賢驛，尋改，明初廢。
五城村縣南五城水上，舊爲大鎮。《寰宇記》：村傍有五城，斜偶相對，因名。元置五城務及南五嶺巡司於此。明初廢。嘉靖中，以寇亂，議設兵防守。萬曆十年，議者復以五城爲一郡通達之所，應設哨官，領兵巡緝，與婺源中平鎮爲犄角雲。又臨溪村，在縣南九十里，元置臨溪務及白際嶺巡司於此，明初廢。又斷石村，在縣西三里，舊名吳口村，西南有石壁，下臨深溪。
藍渡橋縣西十五里。元置稅務於此，曰藍渡務，又置江潭務於河村溪口，即今縣西七十里之江潭也。明置黃竹嶺巡司於此。
婺源縣府西南二百四十里。西至江西樂平縣百九十里，南至江西德興縣百十里，西北至江西浮梁縣百五十五里，東南至浙江開化縣百七十里。本休寧縣地。唐開元二十八年，析置婺源縣，屬徽州。宋因之。元元貞初，升爲婺源州。明洪武二年，復降爲縣。舊有城二里，今廢。編戶百六十四里。
○婺源故縣在縣北二十五里。《志》云：唐分休寧回玉鄉，並割鄱陽懷金鄉，置婺源縣，治清華鎮。中和二年，楊行密將陶雅守歙，縣人汪武怨其暴橫，率民立營柵，據弦高鎮以抗之，自爲鎮將，遂移縣治於弦高。天中，武死，陶雅以朱環爲新縣制置巡轄等使，復舊縣爲清華鎮。後皆因之。今縣即故弦高鎮也。懷金鄉，在縣西，與樂平縣接境。
○軍營山在縣城內西隅。五代時嘗屯兵於此。山東麓臨西湖，舊爲蚺蛇港。又北曰腰灘港，大溪之水匯流於此。唐中和中，汪武立營柵於腰灘、蚺蛇二港，據弦高鎮，即營此山矣。五代唐同光中，吳將劉津改營新城，因築南北港口，瀦水爲西湖，使大溪環城而西南出。宋末猶爲近郊之勝。元時漸堙。明初遂爲平陸，惟此山猶以軍營名。又方山在城南二里，冠山在城西五里，其在城南者又有魚袋山，城西北二里又有錦屏山。
浙源山縣北七十里。一名浙嶺。高三百餘仞，週二十五里。婺源諸水，多西入鄱陽，惟此山之水，東會休寧、祁門、黟縣諸水，至歙浦，又會績溪、歙縣諸水，赴浙江。山有戴公三嶺，泥源九灣。自縣入郡，此爲捷徑。又高湖山，與浙嶺相連，北接休寧縣界。○張公山，在縣西北百二十里，即率山也。詳見休寧縣。
石耳山縣東南九十里。層岩疊嶂，高險接天，有石室甚深廣。繇衢、信入境，此山爲之望。其支脈曰大鱅山，在縣東百里，高三百仞，相傳洪水時，有大鱅上此而名。又小斂山，在縣東南七十里，高九十八仞，週十五里。俱與衢州接界。○石門山，在縣東九十五里，與大鱅相接，山巔有石岩，空洞若門。縣東九十里又有屏障山，高二百餘仞，方峙如屏，下開平壤，曰大畈，其左爲陰岩山，右爲石耳山。又龍尾山，在縣東百里，高二百仞，週三十里，石可作硯，一名羅紋山。又蓮花山，在縣東百五里，亦接衢州界。山高極天，群峰律，狀若蓮花，因名。《志》云：縣南四十里有桃源大衝山，石壁峭立，飛瀑懸流，泉石之勝，甲於一邑。
斜山縣東北七十里。高二百仞，周八十里。斜水出焉，溉田四十頃，下流合於繡水。○倚衡山，在縣北百十里，高八十五仞，與縣北九十里之朗山俱西連回嶺。朗，亦作閬。《志》云：回嶺在縣北百里，有峰高聳，亦名回峰，自縣趨郡之捷路也。
大連山縣西北百二十里。高四百仞，週九十里。寇亂時，鄉人每保聚於此。又大廣山，在縣西北五十八里，一名大尖山，高四百餘仞，週三十里，婺水出焉。○寨山，在縣北三十里。唐開元中，土人洪真作亂，居民結寨避寇於此。又縣東北亦有寨山，其地名李坑源頭，亦唐開元中土人避寇處。
梅源山縣西百二十里。高三百餘仞，週四十餘里。本名梅山，產楊梅充貢，梁任爲郡守，奏罷之。唐天寶中，始曰梅源山。西北接浮梁縣界，一名山。又三靈山，在縣西九十里，高二百八十仞，週五十里。又西爲樂居山，週回綿亙，凡數十里，峰巒林立，其名者爲仙女、金鐘諸岩，西連樂平縣界。○源山，在縣西南百里，高三百十仞，亦名遊山，接樂平及浮梁縣界，有源水，溉田三十餘頃，南流合杭溪水，入樂平縣界。
芙蓉嶺縣東八十五里。高千餘仞，週三十餘里。其絕頂爲芙蓉峰，一名靈山，岩石奇勝，屏嶂、龍尾諸山，皆其支脈也。又縣東九十五里曰對鏡嶺，高百五十仞，週十里。其並峙者曰羊鬥嶺，高百仞，週二十里。又塔嶺，在縣東北百五十里，高八十仞，週九里。四嶺中，芙蓉爲之冠，與休寧新嶺爲五嶺。宋初驛道繇縣東百里中平寨，經大畈達休寧之黃茅，沿澗曲折，谷水暴發，則橋道皆壞。其後里人汪紹闢路，從芙蓉、對鏡、羊鬥、塔嶺，直抵黃茅，較舊路近十五里，且無水患。元末，汪同復開拓之，遂爲通衢。今休婺之界，自塔嶺而中分也。
平鼻嶺在縣北九十里。《志》云：浙源之大灣，與休寧接界。《聞見錄》：平鼻嶺、回嶺、張公山、查公山及花橋，皆休婺往來通道也。今查公山在縣西八十里，花橋亦在縣西百里。蓋自樂平而東北達縣境，以入休寧，此爲必經之處。又篁嶺，在縣東九十里，高百仞，地多竹，因名。○靈巖，在縣西北百二十里，中有三洞，東北曰慶雲，西曰蓮花，南曰含虛，皆襟帶浙嶺，聯絡率山。《山海經》所謂三天子都，或以爲即此岩也。又有洞曰靈磨、集仙、魚龍、張公、垂鐘、會仙，合爲九洞，幽勝疊出，不可名狀。
○繡水在城北。舊名大溪。縣境群山之水，出自縣東及縣東北者，會流於縣東北二十餘里之汪口，又西而爲北港。其出自縣北者，至清華合流而西，爲西港，至縣北二十里，曰武口，與北港水合。又南至城北，繞城而西，又西南，而遠近諸山水悉附入焉，流入德興縣，下流注於鄱陽。《志》云：繡水合二港十一源之水，匯流城下，繞城三面而西，波紋如繡，又南益合眾流，至德興，謂之大溪，至樂平縣，謂之樂安江雲。
婺水在縣西。出大廣山，溉田二十二頃有奇，南流入樂平縣界，中有石門灘、兩石夾溪，湧起如闕，一線通流，險比灩。《志》云：婺水南流八十五里繞縣城，又南流四十里，合斜水，通鄱陽。考斜水在東北，大鱅、龍尾、石耳山諸水俱自縣東流合繡水，則斜水何從越諸水而南會婺水乎？又婺水在縣西北，既繞城而南，則當合繡水，又不容獨南流會斜水也。樂平在縣西，自縣西而南，非樂平境內矣。《志》恐誤也。
益陽水在縣北。出浙源山，溉田三十五頃有奇。又有武溪水，亦出浙源山，東南流，經龍尾山，溉田十三頃有奇。下流俱入於繡水。○大鱅水，在縣東，出大鱅山，溉田六十餘頃，西北流入斜水。《志》云：大鱅與芙蓉峰水併入繡水。蓋斜水合於大鱅矣。又小斂水出小斂山，溉田十八頃有奇，東流經縣南五里，入繡水。又古坑水，出屏障山後，繞山南麓，東注鱅溪。
梅源水在縣西。出梅源山，東流合浙源水，溉田八十頃有奇。又杭溪水，出縣西北七里石龍山，有石龍洞，水出其中，溉田三十八頃有奇，南流至杭口，與源山水合，而入樂平縣界。《聞見錄》：杭溪水流入婺水，爲往來通道。是也。○澧溪，在縣西北。《志》云：歷居山東有玉帶水，又漕溪源亦出山下，合山谷諸水，南流爲澧溪，紆回數百里，下流達於鄱陽。
○五福鎮縣西北四十里。唐咸通六年置。又有三吳鎮，在縣東七十五里。唐乾符中，黃巢作亂，兵馬使汪道安鎮婺源，其子分戍於此。今廢。
高砂鎮在縣西南三十里。元置高砂稅務於此。至正十二年兵毀。明洪武八年裁革。《聞見錄》：自江西樂平縣趣太白巡司，德興縣趣吳家灣，會於高砂，進抵城北。是也。今太白巡司，在縣西七十里。《志》云：縣有大鱅巡司，萬曆三年設於大鱅嶺。又有岩田巡司，嘉靖四十二年，革歙縣之黃山巡司，而設巡司於岩田。萬曆八年，改設於項村，因名項村巡司。○莊坑，在縣南六十里。《輿程記》：繇樂平而東，六十里至毛橋，又三十里至灣頭，五十里至莊坑，以達縣，皆舟楫通行之道也。
中平寨縣東九十里。宋置寨。元因之。明洪武十八年廢。嘉靖三十四年以後，時有寇警，議設兵防駐。萬曆十年，議者謂中平爲一郡要害，應設把總帥兵屯守。今爲往來孔道。又衝山營，在縣治西北，五代時，吳將劉津所置。今有壁壘餘址。○海口隘，在縣南九十里，接德興縣界，往來要口也。
祁門縣府西百八十里，西南至江西浮梁縣百九十里，北至池州府石埭縣百七十里。本黟縣之赤山鎮。東北有峰若旗，謂之祁山。西南有兩石對峙如門，謂之閶門。唐永泰初，土寇方清作亂，偽置閶門縣，事平，因故壘，析黟縣之西，浮梁之東，置祁門縣，屬歙州。縣無城，今編戶四十六里。
○梅城縣西十五里。，吳芮將也。項羽封十萬戶，蓋邑於此。
○祁山縣東北一里。高四十仞，週十五里，三面皆石壁，上有棲真岩。其東曰青蘿岩，旁有湧泉，味甘不竭，一名乳泉。○石新婦山，在縣北三十里，高四十一仞，週二十五里，北接黟縣武亭。山上有三石峰，亦曰三新婦山。
大共山縣北五十里。高六十五仞，接石埭縣界，大共水出焉。山下舊有大共鎮，元置，今廢。又道人山，在縣北二十里，高九十仞，週六十五里，有削壁層岩之勝。
新安山縣西百十里。高百仞，奇秀甲於群山，爲郡之勝。本屬黟縣境內，相傳郡名新安以此。其相望者曰九峰山，有九峰並峙，高插霄漢。又西峰山，在縣西百二十里，峰岩亦稱靈秀。○歷山，在縣西八十里，高二百五十仞，抵石埭縣界，高插雲霄，險若天塹，巔有池，冬夏不竭。又主簿山，在縣西六十里，高四十五仞。縣西南七十里爲梅南山，高八十仞。俱接浮梁縣界。
武陵嶺縣西四十五里。高三十仞，週二十八里。經途所出，初甚峻險。唐元和中，縣令路鑿爲盤道，行者便之。又赤嶺，在縣西百里，本名血嶺，唐元和中改今名，高三十仞，週十五里。嶺下有溪，流入浮梁界。又榔木嶺，在縣東北五十里。《志》云：嶺下水分東西，東入錢唐江，西入彭蠡湖，皆有灘三百六十，嶺雖平坦而據地獨高也。○王公峰，在縣南二十五里，高出萬仞，不與群峰接。又縣北五十里有望江峰，其峰卓立，高凌霄漢。
○大共水在城東。源出大共山，有武亭水，出黟縣武亭山，南流合焉，歷祁山麓南流，合諸山溪之水入浮梁縣界。○赤溪水，在縣東北，出黟縣魚亭山，西流五十里，合大共水。又鱅溪水，出武陵嶺，西南流六十里，爲鱅口，合大共水。又盧溪水出梅南山，大北港水出歷山，小北港水出縣西七十里之櫸根山，又新安水出新安山，俱東流合大共水。諸水皆引流溉田，多者數十頃，少者數頃，民獲其利。
閶門灘縣南十三里。縣境之水，多會於此，中有巨石夾水，對峙如門，謂之閶門。其水徑浮梁界下流入鄱陽，昔時灘流奔迅，溪險石蹙，商旅經此，有摧艫折舳之患。唐元和中，縣令路開斗門以平其險，人號路公溪。咸通中縣令陳甘節、宋嘉定中令陳過，亦加疏導，共長五百五十餘丈。今爲安流。
○五嶺關在縣南百里。《聞見錄》：自浮梁入祁門界，有五嶺關，自此抵縣城，皆高山峻壁也。又江村，亦在縣南。《聞見錄》：自浮梁入祁門，至江村，又進至渚口，又進至關口，即至城下。《志》云：今縣西十里有張村，以唐張志和隱此而名。○良禾嶺巡司，在縣西北三十二里良禾嶺，今移置於縣西北二十七里之苦竹港。又貴溪務，在縣南十二里，又縣北有柏溪務，皆宋置，元廢。
黟縣府西百四十里，西至祁門縣六十里，西南至婺源縣三百五里，南至浙江遂安縣二百七十里，東南至休寧縣八十里。秦縣，屬鄣郡，以黟山而名。黟，本作黝，讀伊。漢仍爲黟縣，屬丹陽郡。鴻嘉二年，立中山憲王孫雲客爲廣德王，國於此。王莽時，國廢。後漢仍爲黟縣。吳屬新都郡。晉屬新安郡。宋、齊因之。隋初廢。開皇十一年，復置。大業末，汪華等據其地，置黟州。唐初州廢，縣仍屬歙州。縣無城，今編戶二十四里。
○林歷山縣西南十里。高三百仞，週三十里，四面壁立，徑路危狹。漢末，山越陳僕祖山屯此，恃險爲害。建安十二年，孫權遣賀齊討之，齊陰募輕捷士於隱險處，夜以鐵戈拓山潛上，懸布以援下人，得上者百餘人，令分佈四面鳴鼓角，賊驚，守路者皆逆走，大軍乃上山，擊破之，今山上寨基牆壁尚存。東有石洞，西有千丈岩，瀑布自崖而下。稍西曰頂遊峰，亦曰丁峰，亦曰南山，孤峰削立，與縣南十五里之靄峰相映帶。《志》云：林歷山下有僕城裡，亦陳僕祖山屯據處，故曰僕城。又墨嶺，在縣南十六里，產石墨，土人采之，久而成井。今石墨糜爛，不可書畫，惟堪染皂。《志》云：黟與同，縣蓋以此嶺名也。
吉陽山縣東北十五里。今名三姑山。高三百三十仞，週三十里，有三峰鼎峙，吉陽水出焉。又東山，在縣東十五里，高數百仞，人跡罕到。○石門山，在縣東南二十里，鑿石爲門，下瞰溪潭，壁立千仞，沿岩鑿路，名曰棧閣，僅可通人，斷處以木濟之。古號石門爲小劍門，棧閣爲棧道。
武亭山縣西南十八里，接祁門界。高二百仞，週五十里，橫江水出其南，危巔削壁，行者趑趄。宋紹興中，邑人黃元輝始路，以便往來。今爲通道。
魚亭山縣南三十五里。高二百五十仞，週三十里，魚亭水出焉。《志》云：山即祁門縣榔木嶺之支也。自榔木嶺而東，十里至魚亭，又東五十里，即至休寧縣。舊時江西魚船至祁門，以次泊山之東。縣有四亭八墅，魚亭其一也。又復山，在縣南三十六里，即魚亭之支也，一名復岩，又名阜岩，高二百六十仞，週三十里。《方輿記》：山甚孤峻，兩邊皆石，中有溝，才五六尺許，水甚迅激，石壁四絕，僅通一線，縛木爲梯，僅乃得上，絕頂泉流不竭。鄉人曾避寇於此。賊陳兵其下，意山高無水，欲持久困之，鄉民示以生魚，賊乃引去。其水東南流，入休寧縣界。 
石盂山縣西北十餘里。高五百仞，袤三十里，中有巨石如盂，泉出不竭，南連碧山。《志》云：碧山在縣西北八里，高百仞，其南有靄峰對峙，爲縣主山。又戢兵山，在縣北十五里，高百仞，週十里，本名石鼓山。唐天寶中，改今名。○黃堆山，在縣北三十里，高十餘里，絕頂平坦。又北三十里有五溪山，山高聳，時有雲霧隱蔽頂上。
牛泉山縣北五十里，高九百餘仞，東接太平縣界。《輿地誌》：牛泉嶠自麓至頂，每九里一頓，凡九頓，並山爲路，峽處僅容仄足，下臨不測之，上多風，盛夏無暑，頂有水，方廣丈許，謂之牛泉。山上往往累石爲路，昔時往丹陽之道也。又章山，在縣西北二十里，章水出焉。○石燕洞，在縣東二十五里，有石洞，幽邃可容百人。
○橫江水在縣南二十里。出武亭山，東南流二十八里，章山所出之章水，東南流，經縣西而流合焉。又東至魚亭口，則魚亭山所出之魚亭水北流合焉，又東合吉陽水，入休寧縣界。○吉陽水，在縣治東北，出吉陽山，西南流，牛泉山水流合焉。又東南經縣東南三十五里之噎潭，潭旁兩崖石壁削立，水觸石盤，渦面狹底闊，深不可測。又東至白茅渡，與橫江水合流，入休寧縣界。諸川皆引流溉田，爲民利。
○魚亭驛縣東三十五里，宋置。又有魚亭巡司。俱元廢。○廟口鎮，在縣西二十里，又西十里有西武鎮，皆宋置，元廢。
績溪縣府東北六十里。北至寧國府寧國縣百六十里，西北至寧國府旌德縣七十里，東至浙江昌化縣百六十里，西至寧國府太平縣百二十五里，南至浙江淳安縣百八十里。本歙縣地，梁大同初，析置良安縣，尋廢爲華陽鎮，仍屬歙縣。唐永徽五年，置北野縣，尋改爲績溪。一雲永泰初所改置，屬歙州，以界內溪水交流如績而名。舊無城。嘉靖八年，以倭亂，始築土城，週四里有奇，今圮。編戶二十五里。
○石照山縣東三里。有石壁立，方廣二丈，光可鑑物，因名。下有白水泉。又龍鬚山在縣東二十里，高五百仞，週三十里，山頂有池，四時不竭。縣東北三十里又有石金山，高六百仞，周亦三十里。○唐金山，在縣東南九里。其麓寬平，三面臨水，周圍如城，又有岡阜泉石之勝。
徽嶺山縣西北十里。徽，亦作。舊名大尖山。高四百五十仞，週三十里，西北連凜山、佛論嶺、新嶺，東連仙人岩，抵叢山關，又南接大鄣山。山之陽，水流入歙，其陰則水流入旌德，故有嶺南嶺北之分。上有南北通衢，縈紆陡峻，凌曉常行雲氣中。《志》云：凜山在縣西北四十里，高四百五十仞，週十五里。又佛論嶺，亦在縣西北四十里，高四百五十仞，週四十里，又西南接休寧縣之新嶺。其仙人岩在縣北五十里，高亦二百五十仞。
[あだ]山縣東北二十九里。高三百三十仞，週二十五里。其山四合，中有官道，通寧國縣界。舊有寨呼爲叢山關，下有巧溪，亦名揚溪，流爲揚之水。今亦見寧國縣。又郎山，在縣東九十里，高二百三十仞，週三里，一名郎栗山，下有郎溪通驛路。《志》云：縣北四十二里有岩山，高三百仞，延袤二十里，上有壁，甚方整。○大獒山，在縣北六十里，高四百仞，周百里，前據潭水，蹲形矯首。山半有岩，亦名仙人岩，岩下有白龍潭。
大鄣山縣東六十里。高五百五十仞，周百五十里。一名三王山。《祥符圖經》雲即三天子鄣山。《山海經》浙江出三天子都，《水經》因之，蓋訛鄣爲都。秦置鄣郡，以此山名也。郭璞云：三天子鄣山，在新安歙縣東。今謂之王山，浙水出其旁。唐天寶中，產銀鉛，今絕。《寰宇記》大鄣山，吳越於此分界。○龍塘山，在縣東百餘里，麓有小徑，縈紆險，懸絕不通處，則倚木架橋，魚貫而進，當徑有石如門，上有洞，軒豁可容百人，再上有池極深。又藉溪山，在縣東北八十里，高五百五十仞，周八十里，西連[あだ]，東北接寧國界，水西流入歙。
大會山縣西五十里。高聳特出群山上，晴霽時陟其巔，可以遠望太平、宣、池之境，又蘆山，在縣西北四十里。其麓有脊，連徽山之陰。《志》云：山左有水北入旌德，下流達大江，山右有水南入歙縣，下流達浙江。○古塘山，在縣西北四十五里，高三十五仞，週十五里，一名葛蘿山。緣麓以上，周遭皆田，頂寬平，舊有塘水，冬夏不竭，溉田數十頃。其相連者曰植山，在縣西北四十里，高五百五十仞，周八十里。又有蒿山，在縣西北五十三里，高四十五仞，週十五里，古塘、植山之水西至黃石坑，蒿山之水東至黃石坑，皆與旌德縣分界。
績溪嶺縣東五十里。因縣治得名。又東十里曰聞鐘嶺，屈曲往復，地近西坑。又縣西爲翠眉嶺，兩山低平，橫列左右如眉，因名。○七姑尖，在縣東三十里，一山七峰，中一峰尤峭拔。又十里岩，在縣東十里，壁立奇險。又東二十五里曰百丈岩，有石方廣百丈，壁立如屏，下臨深潭，鑿石爲橋，奇勝不一。
遙遙岩縣東八十里。Лヴ陡絕，有大石門。宋寶間，闢爲磴道，凡五里餘，繇此東達臨安。元大德中，復伐石爲欄，以障深險。明成化中，亦嘗修治。○大石門，在縣東四十里，有石高數十丈，對峙如門，中有道，可通行人。又有石橫如門限，水經其上，激盪有聲，下流十里。又有小石門。
蒼龍洞縣北二十里。一名蒼龍塢。深邃窈冥，洞口常有雲霧，石壁峭立，下臨深潭。又登源洞，在縣東十里古登嶺之東，一名長樂洞。山川環繞，四顧周密如洞，因名。有澤穴，暗通大溪，折而東，經府城南龍井山下。又聖泉洞，在縣西五十里，山高千丈，頂有石洞，水出不竭。洞右兩山對峙，下有絕壑，極深廣，上有石，[Лヴ]相接，如架橋然，亦名仙橋岩。
○揚之水在縣西。源出[あだ]山下，謂之揚溪，西南流十里，經揚溪鋪，又南經縣治西南之三里橋，又西南流十七里，地名臨溪，與徽嶺大鄣諸山水合流，而入歙縣界，爲新安江之上源。又常水，在縣西北，源出歙縣界之黃蘗水，南流合揚之水。又登水，在縣東北八十里，出借溪山，亦南流，入揚之水。
績溪在城東。其源亦來自揚溪，下流二十餘里，乳溪水東注之。又五里，徽溪水南注之，至臨溪，會縣南諸水，入歙縣界。離而復合，交流如績，縣因以名。又乳溪，出縣北十里大坑之凹，爲臨溪上游，其流清淺屈曲，經縣東北二里，東流合於大溪。○徽溪，在縣北，自徽嶺南流十餘里，入績溪，又西流四十里，入揚之水。
羅公泉縣南二十五里。水自地湧出，騰上數尺，源甚深長，大旱不竭，溉田數百頃。又泉塘，在縣東二十里，塘中有泉，畜溢深廣，可引以溉。縣西五十里有龍井，水從石中出，大旱不竭，亦溉田百餘畝。
○叢山關在縣北三十里永安鎮，與寧國縣接界。有關城。《輿程記》：自關而北三十里爲沙嶺，又北二十里，即寧國縣之塵嶺，又繇縣而東凡百里，有老竹嶺，高二里，路出浙江昌化縣。○嶺關，在縣西北十五里太平鎮，有關城。又新嶺關在縣西北二十里，佛嶺關在縣東二十里。縣東南三十里又有梅嶺關。
濠寨在縣西二十五里。地名馮村，今有巡司戍守。又西坑寨，在縣東六十里，元置，又置鎮守軍營於此，明初改置巡司戍守，正統初廢。又大谷務，在縣北四十里錦谷村口，又縣東有坑口務，俱元置，明初廢。
附見：
