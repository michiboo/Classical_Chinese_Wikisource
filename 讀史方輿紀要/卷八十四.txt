
南昌府，〈東北至饒州府二百四十里，東南至撫州府二百四十里，南至臨江府二百七十里，西南至瑞州府二百里，西至湖廣平江縣五百五十里，西北至湖廣武昌府一千里，北至南康府二百六十里，至京師四千一百七十五里。〉
南昌縣，〈附郭。在府治東偏。漢縣，爲豫章郡治，後漢以後因之。隋改縣曰豫章，爲洪州治。唐武德五年分置鐘陵及南昌縣，又於南昌縣置孫州。八年州廢，省鐘陵、南昌二縣。寶應初以肅宗諱更豫章曰鐘陵，貞元中又改曰南昌。宋因之。今編戶六百四十三里。〉
新建縣，〈附郭，在府治西偏。晉太康中分置豐縣，屬豫章郡，後省。志云：陳又分置南昌縣，隋省入豫章縣。唐初亦嘗置南昌縣，後又併入豫章縣。宋初爲南昌縣地，太平興國六年置新建縣於郭內。今編戶百十三里。〉
豐城縣，〈府南百六十里。西南至臨江府百三十里，東南至撫州府百四十里。漢豫章郡南昌縣地，三國吳分置富城縣。晉太康初移治豐水西，改曰豐城縣，仍屬豫章郡。宋以後因之。隋平陳縣廢，開皇十二年復置，改曰廣豐，屬洪州，仁壽初復曰豐城。唐因之，乾寧三年改曰吳皐，淮南因之。南唐復曰豐城，宋因之。元至元二十三年升曰富州。明初復爲豐城縣。今編戶三百七十七里。〉
進賢縣，〈府東百二十里。東南至撫州府九十里，東至饒州府餘干縣百四十里。漢南昌縣之東境，晉太康初分置鐘陵縣，尋省入南昌。唐武德五年復析置鐘陵縣，屬洪州，八年廢爲進賢鎮。宋崇寧二年升鎮爲縣。舊無城，正德五年創築，十二年復甃以石，十六年增修，城周六里有奇。編戶二百四十二里。〉
奉新縣，〈府西百二十里。南至瑞州府九十里，西北至靖安縣五十里。漢豫章郡海昏縣地，後漢中平中分置新吳縣，三國吳及晉、宋以後因之。陳初置南江州治此，尋廢州而縣如故。隋平陳，復省縣入建昌。唐武德五年復置新吳縣，屬南昌州，八年仍省入建昌縣。永淳二年復置。南唐昇元元年改今名。今編戶一百五十里。〉
靖安縣，〈府西北百六十里。西至寧州百九十里，東北至南康府安義縣八十里。隋洪州建昌縣地。唐廣明中置靖安鎮，楊吳乾貞二年改爲場，南唐昇元元年割建昌、奉新、武寧三縣地升爲縣，仍屬洪州。宋因之。舊有城，後圮，明正德六年以寇亂復築土垣防禦，周三里有奇，今編戶三十八里。〉
武寧縣，〈府北三百二十里。東至南康府建昌縣百四十里，西北至湖廣通山縣二百八十里。漢海昏縣地，後漢爲建昌縣地，建安中又分置西安縣，皆屬豫章郡。晉太康初改曰豫寧縣，宋、齊以後因之。陳立豫寧郡，隋廢郡，以豫寧縣併入建昌。唐長安四年復析置武寧縣，景雲初仍改曰豫寧，寶應元年以代宗諱復曰武寧，隸洪州。宋因之。元至元二十三年置寧州治此，大德八年徙州治分寧，縣還屬龍興路。明因之。舊有土城，周不及二里，相傳唐天寶中築，洪武三年因故址修治，尋復圮。正德六年復營土城，十五年以後屢經營繕，周七里有奇。今編戶五十九里。〉
寧州，〈府西三百六十里。東北至湖廣興國州三百里，南至袁州府四百二十里，西至湖廣平江縣二百五十里。〉
瑞州府，〈東北至南昌府二百里，南至臨江府百十里，西南至袁州府萬載縣三百里，北至南昌府奉新縣九十里，自府治至布政司見上，至京師四千九百六十五里。〉
高安縣，〈附郭。漢置建成縣，屬豫章郡，武帝元光四年封長沙定王子拾爲侯邑。後漢仍爲建成縣，晉、宋以後因之。隋屬洪州。唐武德五年改今名，避隱太子諱也。又置靖州治焉，尋爲筠州治。八年州廢，縣仍屬洪州。南唐以後復爲州郡治。今編戶三百里。〉
上高縣，〈府西南百里。東南至臨江府新喻縣九十里，南至袁州府分宜縣百四十里，西北至新昌縣五十里。本建成縣地，後漢中平中汝南上蔡民分徙於此，因立上蔡縣，屬豫章郡。晉太康初改曰望蔡縣，以上蔡人思其故土也。宋、齊以後因之，隋復省入建成縣。唐僖宗時鐘傅以故縣地置上高鎮，南唐昇元中改鎮爲場，保大十年升爲縣，屬筠州。今編戶百七十五里。〉
新昌縣，〈府西百二十里。西北至寧州二百里，西南至袁州府萬載縣百里。漢建成縣地，三國吳析置宜豐縣，仍屬豫章郡，晉因之，宋初廢。唐武德五年復置宜豐縣，屬靖州，八年廢入高安縣。南唐以宜豐舊地爲鹽步鎮。宋太平興國六年以地廣勢險，於宜豐故城置今縣，屬筠州。元元貞初升爲新昌州，明初仍爲縣。編戶百二十九里。〉
南康府，〈東至饒州府三百里，南至南昌府二百六十里，西至九江府德安縣百三十里，北至九江府百八十里，自府治至布政司見上，至京師四千六百七十五里。〉
星子縣，〈附郭。漢彭澤縣地，屬豫章郡，宋以後因之。五代時楊吳以境內有落星石，置星子鎮，屬德化縣。宋太平興國三年升爲星子縣，屬江州，六年置南康軍治焉。今編戶二十八里。〉
都昌縣，〈府東百二十里。北至九江府湖口縣百四十里，東至饒州府百三十里。本彭澤縣地，唐武德五年置都昌縣，屬浩州，八年州廢，改屬江州。大曆間徙治彭蠡湖之東，屬饒州。宋太平興國中改屬南康軍。舊無城，嘉靖三十七年創築，四十一年始就，周五里。編戶五十九里。〉
建昌縣，〈府西南百三十里。北至九江府德安縣七十里，西至南昌府武寧縣百四十里。漢豫章郡海昏縣地，後漢永元十六年分置建昌縣，仍屬豫章郡。晉因之。劉宋元嘉二年廢海昏縣移建昌治焉，齊、梁因之。隋屬洪州，大業末林士弘置南昌州於此。唐武德五年並其地爲南昌州總管府，尋曰都督府，七年府廢，八年並廢州，仍爲建昌縣，屬洪州。五代時因之。宋太平興國七年改屬南康軍，元元貞初升爲建昌州，明初仍降爲縣。今編戶八十四里。〉
安義縣，〈府西南二百五十里。西南至南昌府靖安縣八十里，南至南昌府奉新縣九十里，北至建昌縣八十里。本建昌縣地，正德十三年議者以地廣民頑，境壤旁接，依山據峒，嘯聚不時，奏請割五鄉置今縣。從之，因安義鄉爲名。明年築磚城，濬隍，十五年功始就。嘉靖以後屢經修築，周四里有奇。編戶四十六里。〉
