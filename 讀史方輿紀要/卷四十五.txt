
卷四十五   
　　◇北翟 東抵兀良哈，西連西番，北逾沙漠。自和林距京師，凡四千餘里。《四裔考》：北翟歷代為患，種類不齊，稱名各異：夏殷曰獯鬻，周曰犭嚴狁，秦、漢曰匈奴，漢末曰烏桓，晉曰鮮卑，南北朝有蠕蠕，隋、唐時曰突厥，宋曰契丹，及女真衰而蒙古起焉。蒙古，契丹別部也。契丹部落之小者，曰蒙古，曰泰赤烏，曰塔塔兒，曰克列，各據分地。既而蒙古皆兼有之。或曰：蒙古即韃靼也。《續通典》：韃靼本東北方夷別部。唐貞元以後，奚、契丹漸盛，部眾分散，或屬契丹，或依勃海，漸流徙於陰山。其俗語訛，因謂之韃靼。廣明元年，李克用敗於雲、朔，往依之。克用得志，俾牙於雲、代間。歐陽修曰：韃靼在奚、契丹東北，後為契丹所攻，部族分散，居陰山者，號曰韃靼。《宋國史》：蒙古在女真之北，唐為蒙兀部，亦號蒙骨斯。紹興五年，金主命胡沙虎將兵擊之，至九年乃還，蒙古追襲，敗之于海嶺。紹興十七年，金人與蒙古和，時蒙古益強，兀朮討之。不克，乃與議和，割西平河以北二十七團寨與之，歲遺牛羊米豆，且冊其酋熬羅勃極烈為蒙輔國王。不受，自號大蒙古國，旋稱祖元皇帝。其後也速該併吞諸族，鐵木真繼之，日以盛大。開禧二年，稱帝於斡難河之源，尋滅金而有其地。至忽必烈遂混一中夏，歷八十八年而覆亡，仍主於沙漠。洪武三年，元主妥歡帖睦爾殂。太子愛猷識里達臘嗣，七年殂。次子脫古思帖木兒嗣。二十年，其主自慶州欲往和林，至土剌河，為其臣也速迭兒等所殺。是後國內亂，五傳至坤迭木兒，咸復被弒。永樂初，鬼力赤立，稱可汗，去國號復稱韃靼。既而與其屬阿魯古西與瓦剌戰，大敗。瓦剌者，韃靼別部也。洪武時，其酋猛可帖木兒據其地死，而眾分為三：曰馬哈木，曰太平，曰把禿孛羅，不附鬼力赤，互相仇殺。未幾，韃靼部眾以鬼力赤非元種，殺之，而立本雅失里為可汗，復與瓦剌戰，不勝。七年，以瓦剌內附，封馬哈木為順寧王，太平為賢義王，把禿孛羅為安樂王。八年，上親征，追逐至斡難河，本雅失里戰敗，僅以七騎絕河遁去。明年，馬哈木等乘本雅失里弱，遂滅之。阿魯台請為其主報仇，詔封為和寧王，於是瓦剌之貢絕。十一年，親征瓦剌，大敗之。明年，馬哈木死。十六年，子脫歡請嗣爵，復封為順寧王，自是瓦剌奉貢，而阿魯台復貳。二十年，親征阿魯台，至闊灤海，寇遁去。後又屢征之，皆無所見而還。宣德元年，賢義王太平死，子捏列忽嗣。五年春，棄開平城獨石。先是永樂中，棄興和及大寧，至是開平復失，宣遼道絕矣。阿魯台與瓦剌構釁不解，阿魯台尋敗，兀良哈駐牧遼東塞下。時脫歡強，並有義賢、樂安之眾，阿魯台與戰，復敗，脫歡急擊殺之，悉收其部落，欲自立為可汗，眾不可，乃求元後脫脫不花為主，以阿魯台眾歸之，居漠北。正統二年，脫歡誘女真、兀良哈窺塞下。四年，脫歡死，子乜先嗣，稱太師淮王。太師者，其握兵大酋號也。時部眾皆服屬乜先，脫脫不花擁虛名而已。乜先外雖奉貢，而縱肆不法，驛騷九邊，又攻哈密，執王母，掠沙州，破兀良哈，至脅誘朝鮮，邊將皆知其必為寇矣。十四年，盡發種落犯邊，脫脫不花犯遼東，知院阿剌寇宣府，乜先寇大同，閹王振主親征，駕至大同，寇勢張甚，還師至土木，寇突至，官軍大潰。上遂北狩，既而乜先入紫荊，薄都城，敗去。景泰元年，送上皇還。三年，乜先與脫脫不花相攻，不花敗依兀良哈，弒死。乜先盡收其妻子，殺元裔幾盡，併吞諸部，東至女真，西至赤斤，蒙古皆受約束，自稱大元田盛大可汗。田盛猶華言天聖也。乜先新立，恐諸酋不從，欲通好中國，希復為寇。未幾，知院阿剌率所部攻殺乜先，其部落離散，竄居西北邊，瓦剌稍衰。阿剌因乜先淫酗殘暴，眾心離貳，故得乘間殺之，而諸酋復不附，阿剌勢弱，惟孛來最雄長，稱太師，復求故可汗脫脫不花子尊立之，號小王子。自是以小王子為稱，而毛里孩、阿羅出諸酋相繼奮矣。天順中，孛來屢寇陝西大同及河西諸處。六年，小王子死，共立其兄脫思，稱馬可古兒吉思王子，而毛里孩、阿羅出、孛羅，俱出入河套為邊患。成化元年，脫思與孛來併入貢，頃之，誘兀良哈犯遼東。未幾，入犯延綏，而諸酋亦不相統一，孛羅忽者結毛里孩，阿羅出者結加思蘭，各樹黨相攻，出沒河套中。孛來勢分，復與毛里孩相仇殺，既而毛里孩攻殺孛來，並弒馬可古兒吉思，更立可汗，復弒之，自稱黃岑王，別酋孛魯乃稱齊王，並遣使貢。而瓦剌乜先之子阿失帖木兒者，亦頗戢其部落，與毛里孩諸酋爭雄長雲。加思蘭者，其別部也。初居哈密北山，天順末始盛，侵掠哈密，雄視諸番，竟東渡河與諸部合，屢犯延、綏、固原一帶。四年，阿羅出糾兀良哈寇延慶，邊郡大擾，於是搜套之議起。八年，延、綏撫臣餘子俊創築榆林邊牆，以備套寇。時毛里孩、孛羅及阿魯出，三酋稍衰敗，而小王子部酋滿魯都入河套稱可汗，加思蘭稱太師。九年，與孛羅忽寇韋州，督臣王越乘間搗其巢於紅鹽池，寇於是渡河北去，稍稍寇宣、大、遼東，誘兀良哈為導。十一年，加思蘭攻滿魯都，並孛羅忽之眾，滿魯都部酋脫羅干亦思馬因復攻殺加思蘭，亦思馬因自稱太師。十六年，督臣王越襲敗套寇於威寧海子，自是而屢犯延、綏，大同已東，迄無寧歲。時滿魯都衰弱，入寇者復稱小王子，或稱把禿猛可王，即故小王子，復與亦思馬因相攻。二十三年，亦思馬因死，而瓦剌有兩太師，一克舍、一革舍，克舍死，弟阿沙赤為太師，與革舍弟阿力古多相仇殺，西走哈密。時小王子死，弟伯顏猛可代為小王子。弘治元年，自稱大元大可汗，以太師專權，廢不設，與瓦剌併入貢。其後乃有火篩，火篩者，脫羅干之子小王子部落也。狡悍與小王子爭雄長，屢劫諸部寇邊。十二年，火篩入河套，連寇大同，遂深入，京師戒嚴。明年，寇榆林及固原，大為邊患。正德初，屢犯宣、大、延、綏、寧、固諸處。四年，小王子與火篩相仇殺，火篩死，並欲殺其丞相亦不剌，亦不剌擁眾掠涼州，攻破安定等部，駐牧西海，復有別部酋阿角禿斯者與之合。七年，掠烏思藏據之，轉掠松潘、洮、岷間。八年，小王子犯大同。明年，復犯宣、大，既又入固原及大同塞。十三年，小王子死，有三子：長阿爾倫、次阿着、次滿官嗔。阿爾倫前死，二子長卜赤，次也明，皆幼，阿着稱小王子。未幾死，眾立卜赤，稱亦克罕，克罕猶可汗也，然亦稱小王子如故。嘉靖初，屢盜陝西塞，深入為患，時亦不剌復駐牧賀蘭山後，出沒擾邊。八年，亦縱掠宣、大、山西，入寧夏，遂繇鎮番入西海，與亦不剌結親，謀內犯。十一年，以數萬騎渡河而西，襲卜兒孩，大破之。卜兒孩亦小王子部落，遁入西海，與亦不剌、阿爾禿廝共擾邊者也。明年，復犯大同塞，時小王子富強，稍厭兵，其連歲深入蹂西北邊者，皆其別部酋：曰吉囊、曰俺答。二酋於小王子為從父行，其大父曰歹顏哈，有十一子，次曰賽那剌，有七子：長吉囊、次俺答，皆雄桀善兵。吉囊壁河套，名襖兒都司，直關中，俺答壁豐州灘，直代、雲中。吉囊、俺答，各九子，子各萬騎，弟老把都亦數萬騎，壁張家口，直宣府，諸昆從百十，皆有分地，率盜邊自肥，小王子不能約束也。小王子亦徙而東，直薊、遼，號曰土蠻。別有種黃毛者，嘗乘間侵掠，因會兵擊破之，黃毛臣伏。十三年，大舉盜邊，自是西至甘肅，東至宣、大，以及山西四十餘州邑，盡被殘破。會吉囊死，俺答益張。二十五年，陝西督臣曾銑議復套甚銳，嚴嵩、仇鸞讒殺之。二十九年，俺答東寇薊，三衛導之深入，越古北口，犯通州，西薄都城。久之，循諸陵而北，東循潮河川，復由古北口出，時大同帥仇鸞懼寇復至，陰啖以開市。俺答遂上書陳請，許之。市成而縱掠如故，議者咸咎馬市非計。三十一年，鸞死，馬市罷，自是縱橫突犯，終嘉靖之季。九邊相繼告警，邊事日圮。是時諸部獨俺答強，土蠻嘗攻之，不能克，與連和，西海酋亦不剌、阿爾禿廝，始猶與角，後折而入於俺答。隆慶初，俺答入山西塞，陷石州，攻汾州，分掠太原、平陽之境，三旬乃卻。三衛酋董忽力復勾土蠻入薊州塞，蹂昌黎、撫寧、樂亭、盧龍，京師震動。四年，犯大同塞，又犯遼東塞，至錦州。會其酋把漢那吉來降，宣、大督臣王崇古等納之，因與為媾。把漢那吉者，俺答第三子鐵背台吉子也，幼孤，鞠於俺答妻一克哈屯所，長而犭，俺答奇愛之，至是以嫌恨來歸。俺答方掠西番聞之，疾馳歸，遣人祈請崇古，使縛叛人趙全等以易那吉。俺答受命，請稱臣貢方物開市，崇古以聞，詔允所請。五年，封俺答為順義王，其弟老把都子黃台吉以下，各受爵有差。西寇吉能等亦請市，許之，皆授爵有差。使貢馬，設為定製。明年，老把都、吉能皆死，黃台吉市後期，復劫車夷革固東徙。革固者，不知所從來。嘉靖間，始流居宣府塞下，而先是有史夷者，亦以黃台吉暴虐自拔歸。議者以二夷為我外藩，詔俺答歸車部，瓦剌自正德後，稀往來，時與北部相仇殺。北部每西行，輒以復仇瓦剌為名，大蠶食諸番，西北苦之，而東部土蠻散入遼東。自是北部勢衰，邊患稍息 。 
　　○和林城 在漠北千餘里。唐回鶻毗伽可汗故城也。蒙古初都此，以西有哈喇和林河，因名。《志》云：蒙古之先有孛端叉兒，其部族居烏桓北，與畏羅乃蠻九姓回鶻故城和林接壤，世奉貢於遼、金，而總領於韃靼，至也速該始盛，攻塔塔部，還次跌里溫盤陀山，而生鐵木真，後日以強大。鐵木真既稱帝，以和林為會同之所。宋端平二年，蒙古主窩闊始城之，周五里許，亦曰元昌路，尋為轉運和林使司。中統初，改置宣慰司及都元帥府，尋又分都元帥府於金山南，而和林止設宣慰司。至元二十七年，復立都元帥府。大德十一年，立和林等處行中書省，置和林總管府。至大二年，又改行中書省為行尚書省，尋復故。皇慶初，改為嶺北等處行中書省，而和林路為和寧路雲 。 
　　吉利吉思城 在漠北，近廢庭州北境。《元史》：其地南去大都萬餘里，相傳乃滿部居此。元析其民為九千戶，境長千四百里，廣半之。謙河經其中，西北流。又西南有水曰河浦，東北有水曰玉須，皆巨浸，會于謙河，而注於昴可剌河，北入海。昴可剌，在吉利吉思北，舊為附庸。又吉利吉思之東，謙河之北，有烏斯城，因水為名。○撼合納城，在烏斯東，謙河源出於此，其地惟二山口可出入，山川林樾，險阻為甚。撼合納者，番言布囊也。口小腹大，地形類之，因名。又謙州，在吉利吉思東南，去大都九千里，以河為名。當謙河西南，唐麓嶺北，居民數千家，悉蒙古、回鶻人，地沃衍，宜耕稼。其相近曰益蘭州，益蘭者，蛇稱也。州境舊有巨蛇，因名。至元七年，置吉利吉思、撼合納、謙州、益蘭州斷事官於此 。 
　　龍城 在漠北，古單于庭也。胡氏曰：匈奴祭天大會諸部之處，即曰龍城，無常處。漢元光二年，衛青出上谷擊匈奴，至龍城。天漢二年，李陵自浚稽山引兵東南循故龍城道行，蓋即匈奴所常會聚處，時匈奴益徙而北也 。 
　　楊義城 在漠北。又有天波羅城、含利城，城傍有美水豐草，皆唐時突厥所居，移徙不常。○烏員城，顏師古曰：地名也。漢本始元年，分道伐匈奴，韓增出雲中塞千二百里至烏員，即此。又怛篤城，在廢庭州西北。唐顯慶初，程知節等敗西突厥於鷹娑川，進至怛篤城而還。或訛為達督城。○咽城，在廢庭州西北，西突厥處木昆部所居城也。唐顯慶元年，周智度攻處木昆等於部於咽城，拔之，即此 。 
　　葛邏祿國 在漠北，近故庭州境。《唐紀》：在北庭西北金山之西，亦突厥諸種也。一名哥邏祿，有三族：一謀落，亦作謀剌。二熾俟，亦作婆匐。三踏實力。永徽初，皆內屬。顯慶三年，以謀落部為陰山州都督府，熾俟部為大漠州都督府，踏實力部為玄池州都督府，後稍南徙，自號三姓葉護。開元二年，葛邏祿詣涼州降，既而為突厥嘿啜所擊，遣兵救之。尋與拔悉彌國俱屬北庭都護府。天寶十載，叛附大食，敗高仙芝兵於怛羅斯城。後並於吐蕃 。 
　　拔悉彌國 在葛邏祿西。亦曰拔悉密國，突厥別種也。貞觀二十三年，遣高侃討突厥余種車鼻可汗，入其境，拔悉密部遂來降，以其地置新黎州。開元八年，朔方總管王請發拔悉密會擊突厥，拔悉密先至，逼突厥牙帳而陳，唐兵不出，為突厥所敗，尋附屬於突厥。天寶初，拔悉密與回紇葛邏祿共攻殺突厥骨咄葉護，推拔悉密酋長為頡跌伊施可汗，回紇葛邏祿，自為左右葉護。三載，復攻殺突厥烏蘇可汗，既而回紇葛邏祿又攻拔悉密，破殺之 。 
　　突騎施國 在廢庭州西北三千餘里，西突厥別部也。唐顯慶三年，時西突厥既滅，諸部皆內附，以其地置ヱ鹿潔山等都督府。長安二年，突騎施烏質勒悉並西突厥地，屯碎葉西北，復攻陷碎葉，徙居之，尋復內附。開元二年，為突厥嘿啜所敗滅。三年，突騎施部將蘇祿鳩集餘眾復據其地，十姓部落稍歸之。二十六年，國亂，既而蘇祿子骨啜立，為吐火仙可汗，據碎葉城。又別部長黑姓可汗爾微特勒，據怛羅斯城。二十九年，磧西節度使蓋嘉運襲擊吐火仙等，擒之，別部酋莫賀達干，據其地。天寶三載，河西節度使夫蒙靈討斬之，更立黑姓酋長骨咄祿毗伽為十姓可汗，後亦並於吐蕃。碎葉城，見西域亦力把力，怛羅斯城，見西域哈烈境內 。 
　　黠戛斯國 在廢庭州北七十里，即古之堅昆。《漢紀》：堅昆東去單于庭七千里，南至車師五千里。黃龍元年，郅支單于西擊烏孫，因北並堅昆，留都之。其後西徙，堅昆復有其地。梁紹泰初，突厥強盛，北並契骨，即堅昆矣。唐初曰結骨，亦曰居勿，又為紇骨，亦曰紇吃斯，後改號曰黠戛斯，在伊吾之西，焉耆之北，白山之旁。貞觀十一年入貢。二十二年，其酋長入朝，以為堅昆都督府隸燕然都護。乾元中，為回鶻所破，自是隔遠，不通中國。其君長曰牙熱，建牙青山，去回鶻牙，橐駝行四十日。開成末，黠戛斯盛強，阿熱自稱可汗，大破回鶻，回鶻敗散，既而遣使貢獻。會昌三年，冊為可汗。五代時，為契丹所並。胡氏曰：青山在劍河西 。 
　　骨利國 在翰海北。亦鐵勒諸部，產良馬，其地北距海，去京師最遠。又北渡海，則晝長夜短，蓋近日出處，所謂煮羊胛適熱日已復出者。唐貞觀二十二年來貢，以為玄闕州。○斬啜國，亦鐵勒諸部也。在庭州東北千五百里。唐顯慶中，嘗與突騎施俱內屬 。 
　　駁馬國 在漠北。一名弊剌，或曰遏邏支。《唐史》：其地直突厥之北，距京師萬四千里，北極于海，以馬耕田，雖畜馬而不乘，資潼駱以食，馬色皆駁，故以名國 。 
　　阿至羅國 在漠外。居北河之東，世屬於拓跋魏，或曰高車種也。後魏正光初，阿至羅侵柔然，柔然伏跋可汗擊之，為所敗。東魏主善見興和三年，阿至羅國主副伏羅越若子去賓來降，封為高車王。天平中，附於高歡，屢為西魏患雲 。 
　　阿拔國 在漠外。隋開皇五年，突厥沙缽略與西突厥阿波相攻，阿拔國乘虛襲沙缽略，掠其妻子。隋軍為擊敗阿拔，所獲悉與沙缽略，沙缽喜，乃立約以磧為界，其地蓋在突厥之西南 。 
　　○金山 在塞北。其地三垂斗絕，惟一面可容車騎，壤土平廣，部酋自昔建牙於其北，亦曰金牙山。元魏時，高車建牙於此。正光二年，涼州刺史袁翻議處柔然婆羅門於西海故城。西海在酒泉北，去高車所居金山千餘里，是也。隋末，西突厥射匱拓地，東至金山，西至海。唐貞觀中，突厥別部斛勃者竄此，自稱乙注車鼻可汗，距長安萬里。二十三年，遣高侃將回紇、仆骨兵擊之。永徽元年，侃師至阿息山，車鼻遁走，追獲之於金山。永隆二年，裴行儉將兵討突厥叛部阿史那伏念等，遣偏將程務挺等掩襲金牙山，盡獲其妻子輜重。胡氏曰：突厥初起，建牙於金山，其後分為東西突厥，凡建牙之地，皆謂之金牙山。蘇定方直抵金牙，擒賀魯，此西突厥所居金牙山。裴行儉遣將掩金牙山，此東突厥所居金牙山也。可汗所居，亦曰金帳雲。又《元史》：仁宗延二年，以其兄武宗子和世鎮雲南，行至延安，其下謀作亂，不克，和世遂西走，至北邊，金山西北諸王察阿台等皆來附，和世至其部，與定約束，每歲冬居扎顏，夏居斡羅斡察山，春則命從者耕於野，凡十餘年，邊境寧謐。文宗大曆元年，迎周王和世於漠北，周王遂發北邊，至金山嶺北，二年即位於和林北，是也 。 
　　郁督軍山 在漠北。即烏德犍山。初，回紇屯此，亦謂之都尉犍山，語音轉也。其地距長安三千里而嬴。唐貞觀二年，為薛延陀建牙之地，東至，西至西突厥，南接大磧，北至俱倫水，皆屬焉。《唐歷》云：山在回紇牙帳西，甘州東北，突厥既亡，薛延陀遂建牙於都尉犍山北，獨邏水南。山左右有け昆河、獨邏河，皆屈曲東北流。昆在南，獨邏在北，過回紇牙帳東北五百里而合流。貞觀二十年，李世討薛延陀，至郁督軍山，遂滅薛延陀，是也。永徽元年，高侃擒突厥車鼻於金山，詔處其餘眾於郁督軍山，建狼山都督府統之。天寶三載，回紇南據突厥故地，立牙帳於烏德犍山，即都尉犍山也。南距漢高闕塞千七百里。元和三年，沙陀朱邪盡忠帥部落自甘州歸唐，循烏德犍山而東。《新唐書》：回紇牙帳東有平野，西據烏德犍山，南依毗水。け毗水，即け昆水矣 。 
　　顏山 在漠外。其下有趙信城。漢武帝元狩四年，匈奴所築以居降將趙信者。衛青出定襄，至幕北，匈奴敗走，追至顏山趙信城而還。又霍去病以輕騎追虜至顏山，得匈奴積粟處也。或曰：山亦名盧山，衛青薨，武帝命起冢象盧山。又揚雄曰：運府庫之財，填盧山之壑。孟康曰：盧山，單于南庭。，一作闐 。 
　　燕然山 在漠外。漢武征和三年，遣李廣利伐匈奴，深入至郅居水，還至燕然山，戰敗降匈奴。後漢和帝初，竇憲出朔方雞鹿塞，至涿邪山，會軍分兵，破北單于於稽落山，遂臨私渠北海，憲出塞三千餘里，登燕然山，刻石紀功而還。《匈奴傳》：燕然山，在匈奴中連邪烏地。《北史》：燕然山，在菟園水北 。 
　　涿塗山 在漠外。塗，讀邪。山在高闕塞北千餘里。漢天漢二年，遣公孫敖、路博德等討匈奴，會師涿邪山。後漢永平十六年，征北匈奴，度遼將軍吳棠出高闕，坐不至涿邪山免。建初元年，南單于與邊郡及烏桓之兵擊破北匈奴於涿邪山。又元和二年，南匈奴與北虜溫禺犢王戰於涿邪山，斬獲而還。永元初，討北匈奴，竇憲出雞鹿塞，鄧鴻出固陽塞，南單于出滿夷谷，皆會涿邪山。晉太元十六年，拓跋擊柔然，遣長孫肥追柔然匹候跋，至涿邪山降其眾。又魏主燾神二年，擊柔然，循弱水西行，至涿邪山而還。太延四年，自五原伐柔然，至浚稽山，分遣拓跋崇從大澤向涿邪山，不見柔然而還。太平真君十年，復伐柔然，出涿邪山，行數千里，柔然遠遁，是也 。 
　　狼居胥山 在漠北。漢霍去病出代二千餘里，與匈奴左賢王接戰，左賢王敗遁，乃封狼居胥山而還。《漢書》：元封四年，去病出代、右北平二千餘里，歷度難侯之山，濟弓盧之水，封狼居胥山，禪於姑衍，登臨翰海而還。宋元嘉二十六年，帝欲經略中原，王玄謨每獻策，帝曰：觀玄謨所陳，令人有封狼居胥意，謂此意也 。 
　　天山 在漠北。魏主燾太延四年，伐柔然，從浚稽北向天山，西登白阜。胡氏曰：此漠北之天山，即唐鐵勒思結多濫葛所保之地，非伊吾之折羅漫山也。白阜即雪山矣。○白雲山，亦在漠北。《一統志》：永樂八年，六軍營於此，時四山雲氣潔白如練，因賜今名 。 
　　都斤山 《志》云：在漠北。後周時，突厥分三部，其中部木杆可汗牙帳居都斤山。隋初，沙缽可汗居此，亦作度斤。開皇十七年，隋以宗女娶突厥別部突利，突利本居北方，長孫晟說其帥眾南徙，居度斤舊鎮，以伺察雍虞閭是也。唐時突厥可汗亦嘗據此，其西五百里有高山迥出，無草樹，謂之勃登疑黎，猶華言地神也 。 
　　稽落山 在涿邪山北。後漢和帝初，竇憲擊北單于，至涿邪山，分遣精騎，大破之於稽落山，即此。《唐書》：太宗以突厥斛律部地置稽落州，以多濫葛部地置燕然州，皆因山以名也。○馬鬣山，在漠外。唐貞觀元年，回紇破突厥兵於馬鬣山，追至天山，是也。又按台山，亦在漠外，元成宗大德中，使其兄子懷寧王海山鎮漠北。大德十年，成宗崩於海上，自按台山至和林，引而南，即位於上都 。 
　　貪于山 在漠外。隋大業初，敕勒諸部叛西突厥處羅可汗，推契哥楞為易勿真莫賀可汗，居貪于山北。《新唐書》作貪污山。又以薛延陀乙失缽為也小可汗，居燕末山北，亦在漠外，既而復臣於西突厥。○不罕山，亦在漠外，斡難河源出於此。又迭里溫孛答山，在斡難河旁。《志》云：元鐵木真生於此 。 
　　南床山 在漠外。晉太元十六年，拓跋追破柔然於大磧南床山下，又遣長孫嵩追斬其別帥屋擊於平望川，長孫肥追柔然東部帥匹候跋至涿邪山，匹候跋舉眾降。南床山在大磧西，一作南商山。○白邙山，在漠外，成祖北征阿魯台，至答口蘭納木兒河，駐河上，前鋒抵白邙山，無所遇而還 。 
　　蘭干山 在漠外。漢天漢二年，李陵請自當一隊，到蘭干山南以分單于兵，即此。山蓋近居延塞外。○木剌蘭山，在漠外。唐天寶初，朔方節度使王忠嗣討突厥，進軍磧口，進營木剌蘭山，攻多羅斯城，涉昆水，斬米施可汗。昆水或以為即昆水也 。 
　　金微山 在陝西甘肅鎮東北居延塞外。後漢永元二年，竇憲屯涼州，使耿夔等出居延塞，圍北單于於金微山，大破之，出塞蓋五千餘里。唐貞觀中，以仆固部置金微都督府，蓋以山名 。 
　　浚稽山 亦在居延塞外。漢太初二年，遣趙破奴出朔方西北二千餘里，期至浚稽山而還。又天漢二年，詔李陵出遮虜障，至東浚稽山南龍勒水上，陵出居延，北行三十日，至浚稽山，營兩山間，與單于戰處也。胡氏曰：浚稽山在武威塞北，有東西二山，東浚稽在龍勒水上，匈奴嘗分居之。龍勒水在敦煌境，東北流至浚稽山下也。後魏主燾太延四年，自五原北伐柔然，自出中道，至浚稽山，復分中道為二，使拓跋崇從大澤向涿邪山，魏主從浚稽北向天山，西登白阜，不見而還。○汗山，在甘肅塞北。舊《志》：在遮虜障西北百八十里，李陵敗降匈奴處，山蓋亦在居延塞外 。 
　　鏃曷山 在漠北，近西域焉耆之境。唐貞觀十三年，西突厥東部可汗咄陸建牙於鏃曷山，謂之北庭，自厥越失，拔悉彌、駁馬、結馬、火、觸水昆等國，皆附之。劉句曰：自焉耆西北行，至其南庭，又正北行八日，至北庭。南庭在雖合水，見陝西塞外亦力把力 。 
　　鹿渾谷 在漠北。《北史》：鹿渾海之谷也。本高車袁紇部所居，直平城西北，其東即弱落水。魏主燾太平真君四年，如漠南，以輕騎襲柔然，至鹿渾谷，遇敕連可汗，太子晃請亟擊之，魏主不聽，柔然遁去。即此。○起輦谷，在漠外，元諸主皆葬此，不加築為陵 。 
　　穹窿嶺 在漠北。魏主燾太平真君十年，復伐柔然，使拓跋那出東道。那日夜追擊，柔然懼，棄輜重，逾穹窿嶺遠遁，那盡收其輜重而還，與魏主會於廣澤。自是柔然衰弱，不復犯魏塞 。 
　　阿撒忽突嶺 在和林境。元至元二十九年，諸王明里鐵木兒附海都以叛，伯顏討之，至阿撒忽突嶺，大戰破走之 。 
　　玉華峰 在漠北。明成祖北征，前鋒越臚朐河，西略黃崖，又西略玉華峰，是也。又環翠峰，亦在漠北。永樂八年，自清水原進次環翠峰，即此 。 
　　飛雲壑 在斡難河東北。永樂八年，親征本雅失里，至斡難河，敗之。其大酋帥阿魯台東奔，追至飛雲壑，復大敗之。窮追至長秀川，盡獲其輜重，又追破之於回曲津 。 
　　郁對原 在塞北。元魏正光三年，柔然阿瑰叛魏，魏遣李崇等擊之，自平城北出三千餘里，別將于謹追至郁對原，前後十七戰，屢敗之，即此 。 
　　清水原 在漠北。其地水咸苦不可食。成祖北征至此，於營西北二里許，得泉甚甘，賜名神應泉。又其北為長清塞，車駕至此，南望北斗處也。○玄石坡，在漠北。永樂十年北征，車駕駐此。旁為立馬峰，成祖勒銘處也 。 
　　玄冥河 在和林東北，即斡難河也。元初興於此。鐵木真以塔塔兒部叛，自斡難河帥眾會金師同滅之，既而稱帝於斡難河。永樂八年，追虜至此，大敗之。其酋本雅失里窮蹙，以數騎遁去，賜斡難河名為玄冥河 。 
　　飲馬河 在漠北。本名臚朐河，或曰即西平河也。宋紹興十七年，金人與蒙古和，割西平河以北二十七團寨與之，即此。明洪武五年，李文忠進兵至此，襲敗遺孽於土剌河，追至土魯渾河，大戰，窮追至騁海而還。永樂七年，命丘福擊賊，出開平而北，至臚朐河，敗其游兵，恃勝輕進，師殲焉。八年，北征至此，賜名飲馬河。旁有殺胡城、清遠堡，即是時別將王友所築，以貯糧運處也。其北為兀古兒札河，又西北即斡難河矣 。 
　　土剌河 在飲馬河西。又西為阿魯渾河，又西北為騁海。騁海之南，地名桑麻兒麻，亦名哥令麻思。明初，李文忠逐元孽至騁海南，還，迷道於此。又永樂十二年，親征瓦剌，敗馬哈兀等於撒里哈刺之地，又追敗之於土剌河而還 。 
　　班尼朱河 在和林北。蒙古鐵木真初起兵至此，河水方渾，飲之，誓眾曰：他日當記曾同此艱難。亦謂之班術河。○答口蘭納木兒河，在和林東北。永樂二十二年，親征阿魯台，先鋒陳懋等出塞數千里，至答口蘭納木兒河，無所見。或曰：即闊闊納浯兒海也，蒙古鐵木真會集部落之地 。 
　　清塵河 在和林東，舊名古札兒河，亦曰兀古兒札河。永樂八年北征，進次漠北環翠峰，獲遺孽，詢知其居兀古兒札，謀西奔，追及之於斡難河，還，賜名清塵河。○五條河，在和林境。元至元二十二年，命並和林屯田入五條河，是也 。 
　　龍居河 在漠北，近和林境。元晉王也孫釒夷木兒襲位於龍居河，即此。○海剌兒河，亦在漠北。明朝永樂初，韃靼國亂，可汗鬼力赤不為眾所附其偽太保阿魯台逃居海剌兒河，是也 。 
　　獨樂河 在漠北。隋開皇初，突厥庵邏以國讓攝圖，降居獨洛水，即獨樂河也。唐開元四年，突厥嘿啜擊九姓拔野古，戰獨樂河，拔野古大敗，嘿輟歸不為備，拔野古殘眾自柳林突出，擊斬之 。 
　　仙萼河 在磧北。唐龍朔初，遣鄭仁泰等伐鐵勒，分軍出仙萼河。二年，仁泰等敗鐵勒於天山，追逾大磧，至仙萼河，為敵所敗。《舊唐書》：磧北有仙萼河，唐討回紇，置仙萼道行軍總管。《新唐書》：回鶻牙北六百里至仙娥河。仙娥，即仙萼之訛也 。 
　　匈河 在漠外。漢元鼎六年，匈河將軍趙破奴將萬餘騎出令居數千里，至匈河水而還。後漢永平十六年，遣來苗等出平城塞伐北匈奴，至匈河水上，匈奴皆奔走，無所獲。薛瓚曰：匈河水去令居千里。似誤 。 
　　史侯河 在漠外。後漢永元初，時北匈奴衰弱，竇憲等議伐之，侍御史魯恭言：北匈奴為單于所破，遠藏於史侯河西，去塞數千里。即此。瓠<盧瓜>河，在漠外。胡嶠曰：黑車子之北有牛蹄突厥，人身牛足，其地有寒水，曰瓠<盧瓜>河，夏秋冰厚三尺，春冬冰徹底，常燒器銷冰，乃得飲雲 。 
　　帖麥孩川 在和林西南境。鐵木真以乃蠻部侵掠，會屬部於此，謀伐之。乃蠻將太陽罕營於氵允海山，與蔑里乞諸部合，勢頗盛，鐵木真擊敗之。氵允海山，蓋乃蠻境內之山也。今陝西塞外于闐境內有乃蠻故國雲 。 
　　浮圖川 在烏德犍山西北。唐貞元五年，葛邏祿部附於吐蕃，敗回鶻兵，乘勝取浮圖川，回鶻震恐，悉遷西北部落於牙帳之南以避之。○合羅川，在漠外。唐會昌二年，黠戛斯擊敗回鶻，上言將徙就合羅川，居回鶻故國。或曰川在郁督軍山南 。 
　　鷹娑川 在漠北，近故庭州塞外。《唐紀》：鷹娑川在北庭府西北。是也。貞觀中，西突厥鼠尼施部居此。顯慶元年，程知節討西突厥，大敗之於鷹娑川，至坦篤城而還。坦篤，一作恆篤。三年，置鷹娑都督府，蓋以川為名。○多羅斯川，亦近故庭州境。《唐紀》：在西州北千五百里。貞觀中，西突厥以阿史那賀魯為葉護，居多羅水，統處月、處密、始蘇、哥邏祿、失畢五姓之眾。二十二年，賀魯來降。是也 。 
　　郅居水 在塞北。漢征和三年，遣李廣利出五原，匈奴悉徙輜重，北抵郅居水，左賢王驅其人民度余吾水六七百里，居兜御山，單于自將精兵度姑且水，廣利深入，度郅居水，還至燕然山，敗降匈奴。兜御山，姑且水，皆在大漠之北 。 
　　余吾水 在廢夏州北塞外。《山海經》：北鮮諸山，鮮水出焉。北流注於余吾。漢武天漢四年，遣李廣利出朔方擊匈奴，匈奴悉遠其累重於余吾水北，而以兵十萬待水南，是也。又昭帝元鳳二年，匈奴復遣騎屯受降城以備漢，而北橋余吾水，令可度以備奔走。宣帝本始元年，分道伐匈奴，田順出五原塞八百餘里，至丹余吾水上。或以為即此水也。受降城見甘州衛 。 
　　栗水 在漠北，近稽落山，有漢將軍竇憲故壘。魏主燾神二年，襲柔然，舍輜重於漠南，輕騎至栗水，大破柔然。又稽落水，以導源稽落山而名。唐開元八年，朔方大總管請發東西降眾掩突厥牙帳於稽落水上，不果 。 
　　弱水 在漠北。晉義熙十四年，魏主嗣命護高車中郎將薛繁帥高車、丁零北略，至弱水而還。又魏主燾神二年，追擊柔然，至菟園水，又循弱水西行，至涿邪山而還。菟園水，在燕然山南。《魏書》云：南去平城三千七百餘里，魏主燾擊柔然，循栗水西行，至菟園水，分軍搜討，東西五千里，南北三千里，俘斬無算。是也 。 
　　女水 在漠北。《北魏書》：女水在弱落水西，去平城三千餘里。晉太元十四年，魏主擊破吐突鄰部於女水，徙其部落而還。又宋泰始六年，魏主宏大破柔然於女水之濱，改女水曰武川。《魏記》：女水當在長川西赤城西北，武川鎮置於此。或曰非也，武川鎮置於魏主燾時，與女水相去絕遠。弱落水，見直隸大寧衛饒落水。○石水，《北史》：在額根河北。魏主燾太平真君四年，從鹿渾谷追柔然至石水，不及而還 。 
　　私渠北海 在漠外，亦曰北海。漢元封初，單于留漢使郭吉，遷之北海。天漢初，又徙蘇武於北海，即此。東海永元初，竇憲等敗北單于於稽落山，追擊諸部至私渠北海。又西北有西海，是時憲等遣使吳汜等奉詔致賜，及北單于於西海上，說令稱臣入朝。單于喜，隨使者到私渠海，聞漢軍已入塞，乃遣其弟奉貢入侍。二年，復款居延塞，欲入朝見，竇憲遣班固等迎之，會南單于復請襲擊北單于，許之。單于遁去，班固至私渠海而還 。 
　　答剌海 在漠北。洪武六年，北寇犯武、朔諸州，大將軍徐達分遣陳德、郭子興擊之，寇遁去，追破之於答剌海。即此。○蒙山海，在連兒溫都兒之地，其水清冽。永樂十二年，車駕北征次於此 。 
　　闊灣海子 在漠北飲馬河之東，周圍千餘里。斡難、飲馬諸河皆注其中，漠北之藪澤也。永樂二十年，親征阿魯台，虜棄畜牧輜重於闊灣海側遁去，大軍至，焚其輜重，收畜牧而還 。 
　　稱海 在和林境。元為屯田之所，置倉庫，以軍守之。元貞初，於六衛漢軍內，撥千人赴稱海屯田北方。大德末，哈剌哈孫鎮和林，治稱海，屯田得米二十餘萬。又求古渠浚之，溉田數千頃。或訛為騁海。明初李文忠追元孽至稱海，是也 。 
　　杭海 在和林北。元至元二十六年，海都寇邊，至杭海，晉王甘麻剌被圍，土土哈翼而出之，元主賞其功，曰：昔太祖與臣同患難者，飲班術河之水，今日之事，何愧昔人。元至元三十年，命戍和林漢軍四百留百人，余令耕屯杭海。是也 。 
　　已尼陂 在漠外。《北史》：烏洛侯國，西北二十日行，有於已尼大水，所謂北海也。烏洛侯直濡源西北，已尼陂又當在其西北。魏主燾神二年，遣安原等擊高車東部於已尼陂，大敗而還。烏洛侯，亦曰烏羅護令，見直隸塞外 。 
　　浮沮井 在漠北。《漢輿地圖》：井在匈奴中，去九原二千餘里。漢元鼎六年，遣浮沮將軍公孫賀出九原二千餘里，至浮沮井，不見匈奴一人而還 。 
　　○廣漠鎮 在磧北。永樂九年，北征，還至廣漠鎮渡河，土酋阿魯台來襲，與戰，敗遁。上度其必再至，乃伏兵數百於河西柳林中，賊果至，復敗去 。 
　　霍博里 在和林北。宋紹定二年，鐵木真死，其第三子窩闊台自霍博之地來會葬，耶律楚材以遺命奉之嗣，立於和林東庫鐵烏阿剌里之地 。 
　　釒化鐵釒辜里 在和林東北。宋淳元年，蒙古主窩闊台大獵，還至此，歡飲極夜，翌日卒。又汪吉宿滅禿里，亦近和林。宋淳六年，蒙古主貴由立於此。八年，卒於橫相乙兒之地。十一年，蒙古主蒙哥立於闊帖兀阿蘭，其地皆與和林近也 。 
　　阿力麻里 在和林境，南至故庭州四五千里。元至元三年，諸王海都作亂，舉兵南來，忽必烈逆敗之於北庭，追至阿力麻里，海都遠遁，因設重兵鎮於阿力麻里之地。至元十四年，諸王昔里吉作亂，劫北平王那術罕於此，引兵至和林城北。元主命伯顏御之，與其眾遇於斡魯歡河，夾水而陳，相持彌日，俟其懈，扌擊破之，昔里吉走死 。 
　　哈梅里 在和林西。明洪武二十二年，遣劉真、宋晟征哈梅里，破其城，禽獲甚眾。《諸夷考》：哈梅里，元為兀納失里大王所居也，時往來，患苦西域貢使，諭之不從，因討破之 。 
　　野里麻里 在和林北。元至元八年，元主使其子南術金建幕於此。二十一年，始南還。又草地，亦在和林北，元至正九年，御史勤、海壽等，劾侍御史哈麻之奸，詔居哈麻於草地，即此。○昔木土，在漠外，宋景定元年，忽必烈以阿里不哥謀篡立，討之，與戰於昔木土之地，阿里不哥大敗，北遁。又憨答孫，亦在漠外，元至元二十五年，行台御史周祚劾桑哥之罪，流祚於憨答孫之地 。 
　　朵里伯真 在和林之東。元天曆二年，和世發和寧，次朵里伯真之地。越三日，次兒罕術東。又三日，次探禿兒海。又三日，次禿忽剌。越七日，次不魯通。又二日，次忽剌火失溫。又三日，次坤都也不剌。又三日，次撒里。又七日，次乙納八之地。國朝永樂十二年，北征至忽蘭忽失溫，疑即忽剌火失溫也 。 
　　富惱兒 在和林南。宋寶五年，蒙古主蒙哥至此，使其臣乞鎮守斡羅思之地。○哈剌莽來，在和林東南。國朝洪武五年，李文忠自東路討元孽至哈剌莽來，賊遁，文忠乃留輜重於臚朐河，輕騎追襲至土剌河。是也 。 
　　沒脫赤 在和林西北。宋理宗淳十二年，蒙古主蒙哥以其故主窩闊台之後欲立其孫失烈門，徙之於擴端所居地之西，禁錮失烈門於沒脫赤之地。即此 。 
　　八鄰 在和林西。元大德初，海都作亂，據八鄰之地，欽察都指揮使床兀兒帥師逾金山進攻之，海都將怙良台阻答魯忽河而軍，伐木柵岸以自庇，床兀兒馳擊大破之，還至阿雷河，與海都援將孛伯遇，復渡河蹙之，孛伯敗走。答忽魯等河，俱近陝西西域之境，欽察，亦見陝西于闐境內 。 
　　已上北翟 舊《志》作韃靼 
　　◇突厥 匈奴之別種也。其初為西方小國，姓阿史那氏，世居金山之陽，為柔然鐵工。至其酋長土門，始強大，頗侵魏西邊。西魏大統十五年，宇文泰遣使通突厥。十七年，突厥大破高車，始與柔然絕。明年，擊敗柔然，殺阿那瑰，自稱伊利可汗，自是日以盛強。梁敬帝紹泰初，突厥木杆可汗擊滅柔然，因西破噠，東走契丹，北並契骨。其地東自遼海，西至西海，長萬里，南自沙漠以北五六千里皆屬焉。隋開皇二年，突厥入塞，自平、幽以西，極於蘭、鄯，悉見侵擾。隋大發兵擊之，勢稍殺。五年，突厥西部阿波浸強，號西突厥，與沙缽略分為二境，互相攻殺。七年，沙缽略死，其弟為莫何可汗擊擒，阿波國復強。明年死，沙缽略之子雍虞閭立，為都藍可汗。十九年，為其下所殺，其北部達頭自立，為步迦可汗。仁壽二年，楊素等擊破之，突厥遠遁，磧南無復寇抄。三年，步迦所部大亂，眾潰，步迦西奔吐谷渾，隋因以所立啟民可汗送置磧口，盡有突厥之眾。大業五年死，子咄吉立，是為始畢可汗。十一年，始畢復叛，隋圍雁門，自是中國亂，突厥遂強。唐武德四年，始畢東服契丹、室韋，西臣吐谷渾、高昌諸國。二年死，弟俟利弗設立，為處羅可汗。三年死，弟莫賀咄設立，為頡利可汗。貞觀初，為鐵勒諸部薛延陀等所敗，頡利遂衰。四年，李靖等大破頡利於陰山，其部落次第來降，別部酋因執頡利送京師，漠南遂空。十二年，復立其種阿史那思摩為可汗，令統舊部，建牙於河北，與薛延陀分磧為界。十八年，為薛延陀所敗，其眾皆南渡河，處於勝、夏二州間，思摩復入朝。二十一年，薛延陀既滅，時有突厥同族斛勃者，稱為乙注車鼻可汗，建牙於金山之北，遣使入貢。永徽初，將軍高侃擊擒之。於是突厥悉為封內臣，分置羈縻府州，授其酋長為都督刺史，而統於單于都護府。其後叛服不一。永淳二年，突厥骨篤祿叛。天授二年，其弟嘿啜代立，數寇邊，復據漠北地。聖歷初，有勝兵四十萬，地萬里。開元二年，擊並西突厥、突騎施。三年，擊拔野古，被殺國亂，骨篤祿之子嘿棘速代立，為毗伽可汗。三十二年，為其大臣梅錄啜所毒死，子伊然可汗立。又卒，弟登利可汗立。二十九年，國亂，既而骨咄葉護自立為可汗。天寶初，拔悉密、回紇、葛邏祿三部，共攻骨咄葉護，殺之，推拔悉密酋長為頡利伊施可汗，回紇、葛邏祿，自為左右葉護。突厥餘眾共立判闕特勒之子為烏蘇米施可汗，拔悉密等復攻敗之。判闕特勒即登利從叔，為左殺勒兵殺登利者，其部落多內附，突厥遂微。三載，拔悉密復攻殺烏蘇可汗，國人立其弟鶻隴匐白眉特勒，為白眉可汗，突厥益亂。四載，回紇復擊殺白眉可汗，突厥遂滅 。 
　　西突厥 本突厥西部也。隋開皇中，部酋阿波浸強，與突厥相攻，既被擒，國人立其族鞅素特勒之子，為泥利可汗。死，子達漫為處羅可汗，居烏孫故地。大業六年，裴矩以計離其族射匱襲攻處羅，處羅敗走，因諷諭入朝。明年，分處羅之眾為三：一處會寧，一處樓煩，而處羅常從車駕。唐武德二年，西突厥統葉護可汗遣使入貢。統葉護者，射匱之子，射匱即達頭之孫。先是處羅既入朝，國人立其叔射匱，射匱拓地，東至金山，西至海，遂與北突厥為敵，建牙於龜茲北三彌山。及統葉護立，北並鐵勒，據烏孫故地，又移庭於石國北千泉，西域諸國皆臣之。貞觀三年，國亂，西域諸國及敕勒先臣屬者皆叛。六年，泥熟立，遣使內附。十三年，其國復中分為二：一居伊列以東，一居伊列以西。十五年，東部為西部所並。永徽初，西突厥阿史那賀魯據其地。顯慶二年，遣蘇定方討擒之，更立部長，自是部眾離貳。長安二年，西突厥衰，突騎施最強，並有西突厥地，十姓皆屬焉。開元二年，突騎施為突厥嘿啜所敗散。嘿啜昏虐，不能撫有十姓，於是胡祿屋、鼠尼施諸部，皆詣北庭降。《唐史》：貞觀十二年，西突厥利失可汗分其國為十部，左廂號五咄陸，置五大啜。五啜者：一曰處木昆律，二曰胡陸屋闕，三曰攝舍提敦，四曰突騎施賀魯施，五曰鼠尼施處半。右廂號五弩失畢，置五大俟斤。五俟斤者：一曰阿悉結闕，二曰哥施闕，三曰拔塞干敦沙缽，四曰阿悉結泥孰，五曰阿舒虛半。所謂十姓也。十姓中，處木昆、突騎施、鼠尼施最強，天寶以後，皆降附於吐蕃。烏孫、龜茲及伊列河、千泉諸處，俱見陝西西域諸國。○白服突厥，西突厥別種也。與葛邏祿相近，唐貞元初，降於回鶻，既而數為回鶻所侵掠，因附於吐蕃。服，一作眼 。 
　　柔然 在漠外。《晉載記》以為河西鮮卑之屬也。其先曰木骨閭，魏收曰：木骨閭者，首禿也。與郁久閭聲相近，子孫因以為字。初為騎奴，後免奴為卒，以犯法亡匿廣漠，收合逋逃，依鮮卑紇突鄰部。木骨閭死，子車鹿會，雄健，始有部眾，自號柔然，世服於代。後分為東西二部，秦滅代，柔然附於劉衛辰。及拓跋嗣立，高車諸部皆服從，惟柔然不事魏。晉太和十六年，引兵擊之，分道窮追，悉俘其眾，置之雲中。十九年，西部酋種杜侖西走上郡，掠五原以西諸部，走度漠北，自此強大，屢為魏患。元興元年，魏將和突攻黜弗素故延部，柔然救之，為和突所破，杜侖帥部落遠遁漠北，奪高車之地而居之。又擊破斛律部，西北擊匈奴遺種曰拔也雞，大破之。於是併吞諸部，其地西至焉耆，東接朝鮮，南鄰大漠，旁側小國，皆羈屬焉，與魏為敵國。魏主燾神二年，大破柔然，自是始衰。既而與魏和親。太延二年，復犯魏邊，與魏相攻。太平真君十年，魏大敗柔然於漠北，自是衰弱，屏跡不敢犯魏塞。太和十一年，柔然復犯魏邊，敗去。時柔然浸衰，高車諸部皆叛之。景明三年，柔然復犯魏邊。正始初，又侵魏之沃野、懷朔二鎮，尋遁去。三年，請和於魏，魏主不許。五年，復請和於魏，既而為高車所襲敗，殺其可汗佗汗。熙平初，時柔然伏跋可汗立，善用兵，西擊高車，執其王殺之，擊滅鄰國叛去者，國復強。正光初，柔然亂，其主阿那瑰、婆羅門，相繼降於魏，國人復推阿那瑰之兄俟匿伐為可汗，魏人議分處阿那瑰、婆羅門於東西二境，各統其眾。三年，婆羅門叛魏歸厭噠，魏擊擒之。阿那瑰專統其眾，既而魏亂，柔然遂雄據北方為邊患。齊天保三年，突厥大破柔然，阿那瑰自殺，餘眾推其族鐵伐為主，其國遂亂。明年，突厥復攻柔然，柔然舉國奔齊，齊改立阿那瑰子庵羅辰於馬邑川，追降突厥於朔州而還。明年，柔然叛齊，齊主洋自將擊破之，柔然北走，既又屢擊柔然，皆大破之。西魏主廓二年，突厥擊柔然主鄧叔子，滅其國，叔子收餘燼奔魏，突厥恃其強，請於魏，盡殺之，柔然之後遂絕。厭噠，見陝西西域于闐境內 。 
　　高車 在漠北。李延壽曰：古赤狄余種，初號狄歷，後曰敕勒，北方以為高車丁零，其遷徙隨水草，衣皮食肉，與柔然同，惟車輪高大，輻數至多。東晉哀帝興寧元年，代什翼犍擊高車，大破之。後魏太和初，高車酋長阿伏至羅與窮奇分為二部，魏人謂之東西部敕勒，阿伏至羅伏屬柔然。十一年，與柔然二帥部落西走，至前部西北，即漢車師前王地也，遂自立為王，屢敗柔然，引眾東徙。二十六年，高車叛魏，拓跋繼討平之。正始中，高車為胉噠所敗，其眾分散，魏遣將撫納降戶，處之於高平鎮。國人共立彌俄突為王，與柔然戰於蒲類海，不勝，西走三百餘里。尋還擊柔然，殺其可汗佗汗於蒲類海北，遣使入貢於魏。熙平中，彌俄突為柔然所殺，其眾悉歸厭噠。正光二年，厭噠遣彌俄突弟伊匐帥餘眾還國，伊匐擊柔然，大破之。三年，伊匐復為柔然所敗，其弟越居殺伊匐而自立。西魏大統十七年，鐵勒將伐柔然，突厥酋長土門邀擊破之，盡降其眾五萬餘落，高車遂並於突厥，其後謂之鐵勒。《隋書》：鐵勒之先，匈奴苗裔也，種類最多，自西海之東，依據山谷，往往不絕。獨洛河北有僕骨、同羅、章紇、拔也古、覆羅，並號俟斤。又有蒙陳、吐如紇、斯結、渾、斛薛等諸姓。伊吾以西，焉耆之北，傍白山，則有契弊、薄洛職、乙、蘇婆、曷、烏ん、紇骨、也、於尼ん等姓。金山西有薛延陀、勤兒十、達契等姓，康國北傍阿得水，則有歌[B18D]撥忽、比干具、海曷、比悉、何嵯、蘇拔、也末渴達等姓。得嶷海東有蘇路羯、三索咽、蔑促隆忽等姓。拂東則有恩屈、阿蘭北、褥九離、伏け昏等姓。北海南則都波等姓。族姓雖殊，通謂之鐵勒。大抵與突厥同俗，以寇抄為主，無大君長，分屬東西突厥。隋大業初，西突厥處羅可汗無道，鐵勒皆叛，立俟利發俟斤契歌楞為莫何可汗，又立薛延陀俟斤孛也為小可汗，與處羅戰，屢破之。伊吾、高昌、焉耆皆附於莫何。《唐史》：敕勒凡十五部，曰薛延陀，其先與薛種雜居，後滅延陀部而有之，因名也。曰回紇，故袁紇也。曰都播，亦名都波，其地北瀕小海，西接堅昆，南接回紇。曰骨利斡，其地在浣海北。曰多濫葛，亦作多覽葛，又作多臘葛，在薛延陀東，瀕同羅水。曰同羅，在薛延陀北，多濫葛東，距長安七千里而嬴。曰仆固，亦名仆骨，在多濫葛東，地最北。曰拔野古，一作拔野固，或為拔曳固，散處磧北，地千里，西直仆固，東鄰。曰思結，在延陀故牙。曰渾，在諸部最南。曰斛薛，居多濫葛北。曰奚結，在同羅北。曰阿跌，一作訶跌，或為夾跌。曰契，亦作契羽，在焉耆西北鷹婆川，多濫葛之南。曰白，居鮮卑故地，直京師東北五千里，與同羅、仆固接。其後避薛延陀，保奧支水冷陘山，所謂十五部也。諸部薛延陀最強，西突厥曷薩那盛時，諸部皆臣附，既而曷薩那失眾心，於是敕勒相帥叛，共推契哥楞為易勿真莫賀可汗，居貪于山。又以薛延陀、乙失缽為也小可汗，居燕末山。唐初，西突厥射匱強，乃復去可汗號而臣之。武德末，西突厥統葉護可汗勢衰，乙失缽之孫夷男帥部落附於突厥頡利。貞觀二十年，薛延陀滅回紇，拔野古、同羅、仆固等十一姓，各遣使入貢，其後並於回紇 。 
　　回紇 在漠外。本匈奴別種也。其先曰袁紇，亦曰烏護，又曰烏紇，至隋曰韋紇，後為回紇。初居薛延陀北娑陵水上，去長安七千里。隋大業中，回紇五部在郁督軍山者，屬突厥始畢可汗。唐貞觀初，與薛延陀等部叛突厥，敗突厥兵於馬鬣山，追至天山，虜其部眾，回紇繇是大振。二十年，薛延陀國亂，回紇部長吐迷度與仆骨、同羅等，共擊敗之。既復殺其可汗拔灼，遂據其地內附，以為翰海府。二十二年，所部內亂，尋詔授烏迷度子婆閏為翰海都督。天寶初，回紇部與拔悉密、葛邏祿，共攻殺突厥骨咄葉護，自為葉護。既而回紇葉護骨力裴邏遣使入貢，賜爵奉義王。三載，骨力裴邏與葛邏祿共攻殺拔悉密頡跌伊施可汗，遂自立為骨咄祿毗迦闕可汗，遣使言狀，詔拜為懷仁可汗。於是南據突厥故地，立牙帳於烏德犍山，初統九姓：曰藥邏葛，曰胡咄葛，曰屈羅勿，曰貊歌息紇，曰阿勿嘀，曰葛薩，曰斛け素，曰藥勿葛，曰奚邪勿。後又並拔悉密、葛邏祿，凡十一部，各置都督，每戰則以二客部為先。四載，復擊殺突厥白眉可汗，於是回紇斥地愈廣，東際室韋，西抵金山，南跨大漠，盡有突厥故地。懷仁卒，子磨延啜立，號葛勒可汗。至德以後，中國多故，回紇益強。建中初，回紇登里可汗嗣立驕橫，議大舉入寇，為其相頓莫賀達干所殺，登里從兄自立為合骨咄祿毗迦可汗，請為藩臣，詔冊為武義成功可汗。貞元四年，表請改稱回鶻。太和以後，回鶻益衰。開成末，為黠戛斯所敗，諸部潰散。太中初，其餘種散亡殆盡，別部居甘州者，為甘州回鶻。五代時，屢遣使朝貢 。 
　　薛延陀 亦匈奴別種，即鐵勒部落也。唐初西突厥強，薛延陀附屬焉。武德末，西突厥勢衰，因帥部落附突厥頡利。貞觀初，頡利政亂，薛延陀與回紇、拔野古等，相率叛之，敗突厥兵。二年，突厥北邊諸姓多叛頡利歸薛延陀，共推其俟斤夷男為可汗。上因遣將喬師望間道齎冊書，拜為真珠毗伽可汗。夷男建牙於大漠之郁督軍山，東至，西至西突厥，南接沙磧，北至俱倫水，回紇、拔野古，阿跌、同羅、仆骨、諸部皆屬焉。十九年死，子拔灼嗣。二十年，為回紇諸部所敗，唐遣兵滅之 。 
　　咽麵 亦敕勒種，居得嶷海。唐咸亨四年，弓月部北招咽麵，連兵以叛，既而復降。永淳初，西突厥阿史那車薄叛，圍弓月城，咽麵復與車薄合，安西都護王方翼擊破之於熱海。《唐志》：有咽麵州，寄於北庭府界內。 
　　右漠北諸部。
