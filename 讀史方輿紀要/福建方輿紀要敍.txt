
　　福建僻處海隅，褊淺迫隘，用以爭雄天下，則甲兵糗糧不足供也；用以固守一隅，則山川間阻不足恃也。西漢時東越嘗國於此矣。橫海、樓船以四道之兵至而國亡。陳天嘉中陳寶應亦思據之矣，章昭達、余孝頃之師來襲而國亡。五代時王氏亦嘗帝制自爲矣，及釁起於內，敵乘於外，而地分於鄰國。元末陳友定起於閭閻，乃能削平羣盜，保其境內，其才非不足以有爲也，一旦杉關失，南臺驚，及其身而敗亡至矣。猶得謂閩爲險固之地乎哉？昔人亦言閩中形勢大類巴蜀。此非通論也。夫蜀內有鹿頭、劍閣、墊江之阻，外有陰平、葭萌、瞿唐之限，北出則動關中，東顧則臨荊、楚。而閩曾有是乎哉？建寧一郡，最稱上游，亦不過北走浙中，西達江右而已。其至於中華也，必由衢、信經饒、池而後渡江越安慶，出廬、壽而後渡淮，自淮以北又累驛而後至大梁。謂自閩而出遂有當於中原之要會，不能也。至於敵之來攻也，不特惠、潮迫近，汀、漳，藩籬易越，而、南贛山溪相錯，窺伺之道甚多，由建昌而趨邵武，由廣信而下崇安，敵已在肘腋間矣。仙霞南下，建瓴之勢也。而處州之龍泉、慶元與建寧之浦城、松溪，犬牙出入。往者葉宗留嘗肆惡其間，而建寧以及衢、信道皆爲之梗，山藪隱匿，保無有忽然闌入者乎？溫州以南由泰順而踰分水，自平陽而越流江、福寧、侯官之郊皆戰場也。而海道之捷抵白沙浦，徑進五虎門，又無論矣。噫，以福建之幅員，而可攻之隙，隨在而是。備前則後至，備左則右至。山海之環繞，不足以爲固，而止爲敵人出沒之資耳。猶可與巴蜀同日道哉？吾嘗於南宋奔亡之餘，而反覆三歎焉。蒙古之用兵也，縱橫馳突，大異前代，臨安未陷，兩粵已爲之破殘。肇慶以西皆置戍軍，惟廣、惠、潮諸州爲宋守耳。使其兩廣尚全，雲、貴未擾，爲宋計者，必且擇堅完之所，以爲經營四方之本，豈將倉皇造次，遂駐蹕於偏殘淺露之福州哉？廣州形勝十倍於閩。其不駐蹕於廣州者，懼肇慶之逼也。顧瞻四方，惟福州稍遠於敵，又以北近臨安，示不忘故都之意，從而建爲行都。孰知敵人海道之兵，已自明州揚帆而至哉？或曰：爲宋計者，廣州縱可都，而福州亦必不可去。去福州，福州必遂入於敵矣。余曰：去福州而廣州猶固，尚可以圖福州，守福州而福州一傾，吾猶得而固廣州乎？吾嘗悼將亡之國，其君若臣，驚魂震魄，苟且自全，遂不思爲久遠之計也。使有遠猷者出焉，必先擇其可固之圉，以定根本，立紀綱，下一令於天下曰：有能爲我復一城守一邑者，即以官之；有能爲我全一鄉保一寨者，亦即以官之；其守土之臣而叛降於敵，有能爲我誅其人而復其境者，亦即以其人之官官之。草澤中不乏賢豪也，累百年締造之國家，非若草竊一時者之無所繫於民心也。蒲壽庚之擅有泉州也，其初不過一亡命匹夫耳。《宋史》：「壽庚，西域人，與其兄壽𡷫以互市歸於宋。」壽庚以鷹犬微功，過假之以祿位，擅市舶利者三十年，官招撫使，狼子野心，背宋而潛獻地於元。宋外懼敵師之侵，內惕壽庚之叛，不得已而走漳，不得已而走潮，以入海也。當其駐蹕福州之初，而已知其勢之必至此也。客曰：閩固不足爲中國患乎？ 曰：昔東晉時有孫恩者，出沒海島，爲閩浙患，恩死，其黨盧循繼之。循滅，餘衆悉遁入閩。今泉州夷戶有曰泉郎者，亦曰遊艇子，厥類甚繁。其居止常在船上，船之式頭尾尖高，中平闊，衝波逆浪，都無畏懼，名曰了鳥船。往往走異域，稱海商，招誘兇徒，漸成暴亂。嘉靖中倭夷蹂躪之禍，此輩所致也。然其流毒，亦於閩、浙爲甚，江、淮以南，侵突亦暫矣。蓋孫恩、盧循之餘習然也。客曰：昔人視海道爲至險。王審知之據閩也，尚稟命於中國。其入貢之道爲淮南所阻，每歲自福州洋過溫州洋，取台州洋過天門山，入明州象山洋，過涔港，掠冽港，直東北度大洋，抵登、萊岸，風濤險惡，沒溺者嘗十之四五，海道不足爲中國患也，殆以是歟？予曰：非也。末世智巧日生，昔之艱難者，今皆趨於便易。元伯顏建議海運，初年以四萬六千有奇之粟，從海道入大都，創行海洋，沿山求嶴，風信失時，逾年而始至。其後益開新道，波濤玩習，占風候雨，機變如神，自福州以及江、浙之糧運，至京師者三百三十餘萬石，僅旬日而至耳。今運糧之道，具於《圖經》，使臣往來異國之道，則載於《針經》，習於海上者，淺礁暗沙，險灘僻嶴，計潮候息，輜銖不爽，濤山浪屋之中，彼已視爲衽席矣。自錢塘鼈子門而北，爲海門之料角嘴，爲淮口之廟灣場，爲登、萊之成山、沙門島，抵登、萊，則左顧天津，而燕、薊在望，右指旅順，而遼、渾當前，子以王閩之時，而概元季之後，不亦昧哉？客曰：倭夷或能病我中華也，其以海之故哉？予曰：倭夷之志，在子女玉帛而已。然其倡亂者非皆倭也，即所謂泉郎之徒也。猶憶少時，閩人宋氏珏過家先生，謂家先生曰：「嘉靖三十七年四月某日，倭賊攻興化府。時賊首爲洪澤珍，故閩人，以海商導倭入寇。有某生者落魄不羈，敢爲大言，少與洪習，往謁之曰：「興化不足攻也，今宜佯請撫於有司，厚索犒與，出屯島外，積甲煉兵。漳、泉大艘舊通番市者不下千餘，皆君所習。以明春整師登舟，齊俟汛至，分百艘泊京口，百艘泊淮陰，而我以大舫直指登、萊抵天津，天下之勢隔而爲三，江、淮資運勢不能達，人情洶洶，必且內變，山東豪傑當有應者，吾不俟有攻堅擊銳之勞，而天下之勢且歸於我矣。」時賊以莆城富饒，亟欲城陷，聞生之言，謂生爲莆城遊說也，瞪目叱之，左右顧欲殺之。生匐伏請命乃得已。竄入壺公山中，事平後頗自疑，不敢出。然閩人亦善生之止賊攻城，而不深咎其言之禍及國家也。」家先生笑而不應。予聞之，頗怪是生之狂瞽也。夫以國家封域之大，豈草竊者所能幹？生乃欲急售其奇，不擇人而教以天下之大計，其不見膏於斧鑕也，亦幸矣哉。[1]
