
《傳》有言：「微禹之功，吾其魚乎？」夫自禹治河之後千百餘年，中國不被河患。河之患萌於周季而浸淫於漢，橫潰於宋，自宋以來淮、濟南北數千里間，岌岌焉皆有其魚之懼也。神禹不生，河患未已。國計民生，靡所止定矣。次大河源流，而參互以古今之變爲此紀也，其有憂患乎？
河源發於崑崙，
至積石而入中國，
又東經河州城北，
又東北流經蘭州城北，又東經金縣北，
又東北徑靖遠衛北，又東北經寧夏中衛南，
又東經靈州所北，又東北經寧夏衛東南，
又東北入榆林西境，經古三受降城南，又東折而南，經榆林之東，
又南經府谷縣東，又經神木縣南而入葭州境，經州城東，河之東岸爲山西河曲縣及保德州暨興縣之境。
又南經吳堡縣東，又南經綏德州東，河之東岸爲山西臨縣及永寧州寧鄉縣之境。
又南經青澗縣東，又南經延川縣及延長縣東，河之東岸爲山西石樓縣及永和縣、大寧縣之西境也。
又南經宜川縣東，河之東岸爲山西吉州及鄉寧縣之西境。
又南經韓城縣東，又南經郃陽縣東，河之東岸爲山西河津縣及滎河縣、臨晉縣之西境。
又南經朝邑縣東，又南經華陰縣東北，而渭水入焉，河之東岸爲蒲州城西，又南過雷首山西，乃折而東也。
又東經閿鄉縣北，又東經靈寶縣北，河之北岸爲芮城縣南境。
又東經陝州城北，又東經澠池縣及新安縣北，河之北岸爲平陸縣及垣曲縣境。
又東經河南府北，河之北岸爲濟源縣南境。
又東經孟津縣北，河之北岸爲孟縣南境。
又東經鞏縣北，洛水入焉。河之北岸，爲溫縣之境，濟水入焉。
又東經汜水縣北，又東經滎陽縣北，河之北岸爲武陟縣之南境。
又東經河陰縣北，又東徑滎澤縣北，河之北岸爲獲嘉縣之南境。
又東經原武縣北，陽武縣南，
大河舊道在陽武縣北，又東經延津縣北，又東經胙城縣北，河之北岸爲新鄉縣及汲縣之境。
又東北徑濬縣之南，滑縣之北，
又東北經開州南，長垣縣及東明縣之北。
開州之東北爲清豐縣之西，內黃縣之東。
又東北經南樂縣及大名縣、元城縣之東，
又東北經館陶縣東，又東北經臨清州及高唐州之境，又東北徑恩縣南，
又東北徑德州西，又東北經景州及滄州之境入於海。
開州之東爲觀城縣及朝城縣南，河之南岸則濮州之北。
又東徑范縣北，莘縣及聊城縣之南，
又東徑東阿縣北，博平縣及茌平縣南，
又東經長清縣北，禹城縣南，
又東經歷城縣北，臨邑縣南，
又東北經商河縣北，武定州南，
又東經濱州境，合清河以入海。
