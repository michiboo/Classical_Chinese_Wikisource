
南寧府，〈東至潯州府貴縣五百里，東南至廣東欽州三百五十里，西至太平府羅陽縣界三百十里，西北至思恩府二百三十里，東北至柳州府賓州二百五十七里，自府治至布政司二千二百里，至京師九千二百七十里。〉
宣化縣，〈附郭。漢領方縣地，屬鬱林郡。晉置晉興縣，爲晉興郡治，宋、齊因之。隋屬簡州，開皇十八年改縣曰宣化，屬緣州。大業初屬鬱林郡。唐、宋以後皆爲州郡治。今編戶四十一里。〉
隆安縣，〈府西北百八十里。東至思恩府武緣縣百二十里，西至萬承州百四十里。本宣化縣思龍鄉之那九村，嘉靖七年王守仁守田州，相度地利，奏置今縣，屬南寧府。十四年築磚城，周不及二里。編戶十里。〉
橫州，〈府東二百十里。東至潯州府四百三十里，南至廣東欽州三百五十里，北至柳州府賓州二百六十里。〉
永淳縣，〈州西百三十里。北至賓州百四十里，南至廣東靈山縣界百三十里。漢鬱林郡廣鬱縣地，隋爲寧浦縣地，唐武德中置永定縣，爲淳州治。天寶初曰永定郡，乾元初復爲淳州。永貞初改曰巒州。宋開寶五年廢巒州，以永定縣屬橫州，熙寧四年省入寧浦縣。元祐三年復置，更曰永淳縣。元因之。明初屬潯州府，洪武十年屬南寧府，十四年仍隸橫州。今編戶七里。〉
新寧州，〈府西二百里。西南至忠州二百里，西至江州界百八十里，西北至太平府羅陽縣百里。〉
上思州，〈府西南三百里。西至思明府二百五十里，東南至廣東欽州界七十里，西南至交州偏村界一百里。〉
歸德州，〈府西二百五十里。東北至思恩府二百五十里，西北至田州三百里，東至隆安縣六十里。〉
果化州，〈府西南三百二十里。西北至田州三百五十里，東北至歸德州百里。〉
忠州，〈府西南四百餘里。西至思明府百餘里。〉
下雷州，〈府西五百八十里。西北至鎮安府百三十里，南抵太平府安平州界百二十里，西抵交趾界二百里。〉
太平府，〈西南至，，，交趾界二百四十五里，南至江州界六十五里，西至龍州百八十里，北至向武州界三百里，自府治至布政司二千五十里，至京師一萬四百二十五里。〉
崇善縣，〈附郭。宋置羈縻崇善縣，隸古萬寨。元隸太平路。明朝洪武初因之，土酋趙氏世襲。宣德間改流官，嘉靖十九年遷入郭內。編戶十六里。〉
左州，〈府東北百里。東至永康州百里，東北至萬承州五十里。〉
養利州，〈府北百五十里。西至思城州界二十里，東至全茗州界三十里，北至龍英州六十里。〉
永康州，〈府東北二百里。西至左州百里，南至思同州六十五里，東北至南寧府隆安縣百里。〉
上石西州，〈府西南三百三十里。東至思明府百五十里，西至交趾界百三十里。〉
太平州，〈府西北八十里，東至左州九十里，東北至養利州百二十里。〉
思城州，〈府西北百里。西南至太平州三十五里，北至南寧府下雷州界七十里，西至安平州五十里。〉
安平州，〈府西北百十里。東至思城州五十里，西南至龍州二百餘里，西北至交趾界百四十里。〉
萬承州，〈府東北百五十里。西北至龍英州界三十里，南至思同州五十里，東北至南寧府隆安縣百四十里。〉
全茗州，〈府北百六十里。東至茗盈州五十里，西北至龍英州五十五里。〉
鎮遠州，〈府東北二百八十里。東北至南寧府果化州界百三十里，北至向武州界四十里，南至結倫州五十里。〉
思同州，〈府東二百里。東南至羅陽縣百里，北至永康州六十五里，西北至萬承州五十里。〉
茗盈州，〈府東北百六十里。西至全茗州五十里，東北至結安州七十里。〉
龍英州，〈府北二百十里。東南至全茗州五十五里，南至養利州六十里，西至鎮安府上映洞界六十里，北至向武州界五十里。〉
結安州，〈府東北二百二十里。東北至都結州九十里，北至結倫州十五里，西南至茗盈州七十里。〉
結倫州，〈府東北二百三十里。東至都結州八十里，南至結安州十五里，北至鎮遠州五十里。〉
都結州，〈府東北三百三十一里。西至結倫州八十里，西南至萬承州百八十里，東南至南寧府隆安縣七十里，北至田州上林縣界五十里。〉
上下凍州，〈府西二百二十里。東至龍州四十里，西南至交趾界百里。〉
思明州，〈府西南二百三十里。東至思明府百里，南至西平州百二十里，西至交趾界百里。〉
陀陵縣，〈府東二百四十里。東至羅陽縣六十里，北至思同州五十里。本西原農峒地，舊名駱陀。宋置陀陵縣，隸古萬寨。元隸太平路。明朝洪武初土官黃富歸附，世襲知縣，以流官典史佐之，仍屬太平府。編戶四里。秋米一百六十七石。貢馬。〉
羅陽縣。〈府東三百里。東南至南寧府新寧州百里，西至陀陵縣六十里。本西原農峒地，地名福利。唐置羈縻羅陽縣。元和末裴行立攻黃峒蠻，得其地。長慶初邕州刺史李元宗復以其地歸蠻酋黃少度，遂沒於蠻。宋復置羅陽縣，屬遷龍寨。元隸太平路。明朝洪武初土官黃宣歸附，世襲知縣，以流官典史佐之，仍屬太平府。編戶一里。秋米一百五十五石。貢馬。〉
