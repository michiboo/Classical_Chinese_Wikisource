
《禹貢》曰：「荊、河惟豫州。」〈荊，荊山。見湖廣襄陽府。〉《周禮•職方》：「河南曰豫州。」〈豫州在九州之中，言常安逸。又雲稟中和之氣，性理安舒，故云豫也。性音生。〉春秋時爲周畿邑，又爲宋、鄭、衛諸國地，亦兼秦楚之疆。戰國時爲韓、魏列國地。自河以北，則趙境也。〈今懷慶、衛輝、彰德三府，本古冀州地，春秋屬衛、屬晉，戰國兼屬趙、魏。〉《天官》柳、七星、張則周分野，房、心則宋分野，室、璧則衛分野，觜、觿、參則魏分野，角、亢、氐則韓分野。〈趙分野見山西沿革。〉秦並天下，置三川、潁川、南陽等郡，〈河以北彰德府，則邯鄲郡之南境。〉漢武置十三州，此亦爲豫州，而半屬於司隸。〈今河南府及懷慶府、衛輝府皆屬司隸。又而彰德則屬於冀州。〉後漢司隸改治洛陽，而別置豫州於譙郡，〈今江南鳳陽府亳州。〉。魏因之。〈豫州改治汝南安城，今汝寧府廢縣。而冀州治鄴，河北皆屬焉，即彰德府也。〉晉亦分置司州及豫州，〈司州仍治洛陽。豫州治項，今開封府陳州項城縣。而河北則屬冀州。〉永嘉以後，中原蕪沒，劉宋嘗置豫州於汝南、司州於義陽，後復失之。隋末爲李密、王世充等所據。唐分十道，此爲河南道，開元中，爲都畿、〈治東都，今河南府。〉河南、〈治陳留郡，今開封府。〉及河北道。〈治魏郡，今北直大名府，河北三府皆屬焉。〉宋都汴，置京東、京西及河北路，〈河北路仍治大名。〉元豐中又分京東東西、京西南北等路。金爲汴京路，又改曰南京，亦分屬河北、河東等路。〈懷州屬河東南路，彰、衛屬河北西路。〉元置河南江北行中書省，而河北爲腹裏地。明初爲河南等處丞宣布政使司，領府八，州一，屬州十一，屬縣九十六，〈總爲里三千八百八十有奇，夏秋二稅約二百四十一萬四千四百七十七石有奇。〉而藩封衛所參列其間。今仍爲河南布政使司。
