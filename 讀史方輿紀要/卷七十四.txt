

四川行都指揮使司，〈東至烏蒙府四百九十里，西至常郎堡生吐蕃界五十里，南至雲南武定府七百八十里，北至黎州所界五百里，自司治至布政司一千四百八十里，至京師一萬一千五百里。〉
建昌衛軍民指揮使司，〈附郭。漢越嶲郡邛都縣地，晉以後因之。後周置越嶲縣，西寧州治焉。劉昫曰：「隋分邛都所置也。大業初爲越嶲郡治，唐亦爲嶲州治。太和五年州徙治臺登，縣屬焉。咸通以後沒於蠻。」明洪武二十五年置衛，領千戶所四，長官司三，尋置行都司治焉。編戶四里。今亦置建昌衛，有中、前所。〉
建昌前衛指揮使司，〈附郭。洪武二十七年增置，編戶五里。新志云：萬曆三年併入建昌衛。〉
守禦禮州後千戶所，〈都司北六十里。漢置蘇示縣，屬越嶲郡，後漢因之，晉廢。宋曰蘇祁縣，仍屬越嶲郡，後廢。後周復置蘇祗縣，並置亮善郡治焉。隋開皇初郡廢，縣屬嶲州。唐曰蘇祁，仍屬嶲州。後爲吐蕃烏、白蠻所竊據，號曰籠麼城。元至元九年設千戶。十五年改爲禮州，屬建昌路。明初改爲守禦禮州後千戶所，屬建昌衛。編戶一里。今亦置禮州守禦所。〉
守禦禮州中中千戶，〈所都司北六十里。亦漢蘇示縣地，與後千戶所同置。編戶一里。今亦置禮州中所。〉
守禦打沖河中前千戶所，〈都司西百四十里。唐爲嶲州沙野城地，後沒於蠻。元爲瀘州地。明初撥官軍守禦，後置所，屬建昌衛。編戶二里。〉
守禦德昌千戶所，〈都司南百四十里。漢邛都縣地，唐爲越嶲地。後沒於南詔，名吾越甸，苴龍蠻居此，曰頳綖部。元至元十二年立千戶，十三年改爲德州，屬德平路。二十三年改隸德昌路。明初因之，洪武二十五年改置今所，屬建昌衛。編戶一里。今亦置德昌守禦所。〉
昌州長官司，〈都司南二百里。漢邛都縣地，唐越嶲縣地。後沒於南詔，烏蠻阿屈之裔居此，號曰屈部。元至元九年降附，十二年改屈部爲昌州，屬定昌路。二十三年以定昌路併入德昌路，治昌州之葛魯城。明洪武十八年蠻酋盧尼姑歸附，改路爲德昌府。二十五年府廢，改昌州爲長官司，仍以盧氏世守其地，隸建昌衛。編戶二里。〉
威龍長官司。〈都司東南四百十里。蠻名巴畢部，舊領小部三，曰沙渦普宗、曰烏雞泥祖、曰媧諾龍菖蒲，皆獹魯蠻種也。元至元十五年合三部置威龍州，屬德昌路。明洪武十八年其酋吉撒加歸附，仍爲威龍州。二十五年改爲長官司，命吉氏世守其地，屬建昌衛。編戶一里。〉
普濟長官司。〈都司西南二百四十里。蠻名玗甸，獹魯蠻居之，後屬屈部。元至元十五年置普濟州，定昌路治焉。二十三年廢定昌路，改屬德昌路。明洪武十五年蠻酋白氏歸附，仍爲普濟州。二十五年改爲長官司，以白氏世守其地，屬建昌衛。編戶一里。〉
寧番衛軍民指揮使司，〈都司城北百九十里。東至烏蒙府界四百六十里，西至鹽井衛界百三十里，北至越嶲衛九十里。〉
守禦冕山橋千戶所，〈衛東一百二十五里。明初爲寧番衛之冕山堡，正統七年改置千戶所，仍屬寧番衛。編戶一里。今亦設冕山營。〉
越嶲衛軍民指揮使司，〈都司城東北二百八十里。東至馬湖府界三百里，西至鹽井衛百九十里，北至黎州所二百六十里。〉
邛部長官司，〈在衛治東。隋、唐時皆爲邛部縣地，元爲邛部州地，明爲越嶲衛地。先是有土酋嶺真伯者以地來歸，永樂初因分設長官司，以嶺氏世守其職，屬越嶲衛。編戶一里。〉
鎮西千戶所，〈衛北百五十里。本越嶲衛地，嘉靖中析置。志云：寧越守備駐此。其城背高阜，南臨深坎，西通竹麻哨、阿迷羅等砦，東通煖歹、瓜羅、米頗柯、羅回諸彜，屹然一要害，屬越嶲衛。編戶一里。〉
鹽井衛軍民指揮使司，〈都司城西北三百里。東至寧番衛界百三十里，西至雲南麗江府界五百里，西北至雲南永寧府界三百里。〉
打沖河守禦中左千戶所，〈衛東北百六十里，元建昌路瀘州地也。洪武中置一所，今分爲五，俱屬建昌衛。《土彜考》：「左所土千戶，剌氏世其職。洪武二十五年征月魯帖木兒、賈哈剌，土人剌他效順，其子剌馬非復入貢，授中左副千戶。永樂十一年升爲正，以別於四所。地與麗江、永寧二府接，麗江土官木氏每來侵之，土地人民幾失其半。又有右所土千戶八氏，中所土千戶剌氏，前所土千戶阿氏，後所土千戶卜氏，皆以明初土人歸附授官，今悉爲麗江所蠶食」雲。〉
馬剌長官司。〈衛南五百里。本定筰縣地，元屬柏興府。永樂初分鹽井衛置今司，仍屬鹽井衛。《土彜考》：「馬剌一名瓦剌，土官阿氏以明初歸附，世其職。其地接攘雲南北勝州，稱寬饒庶富，人亦馴擾。」今編戶一里。〉
會川衛軍民指揮使司，〈都司東南五百里。東至東川府界二百五十里，南至雲南武定府界四百五十里，西南至雲南姚安府界四百里。〉
守禦迷易千戶所。〈衛西北八十里。元會川路地。明洪武十五年置今所，隸建昌衛，二十七年改今屬。《土彜考》：「初雲南景東府僰彜頭目阿駭徙其屬住種於此，洪武十六年歸附，授以世襲副千戶。今土官賢氏居城外，專理巡捕，管束八百戶僰彜而已。」〉
