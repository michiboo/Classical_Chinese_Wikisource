
《禹貢》荊、梁二州荒裔。自春秋以來，皆爲蠻夷地。其在天文，亦參、井之分野也。漢時亦爲牂牁南境。三國時相傳諸葛武侯封牂牁蠻酋濟火爲羅甸王，國於此。唐時羅羅鬼主居之，〈羅羅本羅甸之盧鹿部，後訛爲羅羅。〉宋時爲羅施鬼國地。〈。或雲州境即殷、周之鬼方也。《易》曰：「高宗伐鬼方。」《詩》言「覃及鬼方」，故今猶有羅鬼之名。。〉元於此置八番順元等處軍民宣慰使司都元帥府，〈八番，程番、韋番、方番、洪番、龍番、金石番、羅番、盧番也。龍番又有臥龍、小龍、大龍三番，而實與龍番同種。故云八番。〉隸四川行省。至元二十八年改隸湖廣行省。明初以其地分隸湖廣、四川、雲南三布政司，洪武十五年設貴州都指揮使司，永樂十一年始建貴州等處承宣布政使司。領府十、屬州九、縣十四、宣慰司一、安撫司二、長官司七十一，而都司所領衛十八、直隸所一、守禦所十、長官司六，〈總爲里七十有九，夏秋二稅約三萬七百石有奇。〉蓋府衛參設焉。今仍爲貴州布政使司。
東連五谿，
南接西粵，
西通滇服，
北屏川南。
其大川則有烏江，
盤江。
其重險則有七星關，
偏橋。
