
貴陽軍民府，〈東至龍里衛六十里，西至威清衛六十里，南至廣西泗城州界三百五十里，北至四川遵義府界三百五十里，西北至畢節衛四百五十里，自府治至京師七千六百七十里。〉
新貴縣，〈附郭。元置貴竹長官司，屬順元路安撫司。明初因之，萬曆十八年改置今縣。編戶六里。
貴定縣，〈附郭。萬曆三十六年割新貴縣及定番州地置。編戶四里。〉
定番州，〈府南八十五里。東至龍里衛大平伐長官司八十里，西至金築安撫司百里，南至廣西泗城州界百五十里。〉
程番長官司，〈附州。元安撫司治此。明洪武五年改置長官司，授土酋程谷祥。本隸貴州衛，尋隸宣慰司，後爲府治。隆慶初屬貴陽府。萬曆中始爲州治。編戶一里。〉
小程番長官司，〈州西北十里。北至府城七十五里。元置小程番蠻夷軍民長官司，明洪武四年酋長程受孫歸附，改置是司授之。初屬貴州衛，尋屬宣慰司，又改屬程番府，後改今屬。餘皆倣此。編戶十里。〉
方番長官司，〈州南七里。北至府城九十里。元至元十六年置方番河中府安撫司，明洪武五年酋長方得用歸附，改置是司授之。編戶一里。〉
洪番長官司，〈州西九里。東北至府城九十里。元置洪番永盛軍安撫司，明洪武五年改置是司。編戶一里。〉
盧番長官司，〈州北五里。北至府城八十五里。元置盧番靖海軍安撫司，尋又析其西北境置盧番蠻夷長官司。明洪武五年酋長盧朝俸歸附，改置是司授之。編戶一里。〉
上馬橋長官司，〈州西北二十里。北至府城七十里。元置上橋縣，屬定遠府。明洪武五年酋長方朝俸歸附，置是司授之。編戶一里。〉
臥龍番長官司，〈州南十五里。北至府城百里。志云：宋置南寧州治此。至道元年有南寧酋長龍溪墝入貢，自號龍番。元豐二年復入貢。元置臥龍番南寧州安撫司。明洪武五年酋長龍得壽歸附，改置是司授之。編戶□里。〉
小龍番長官司，〈州東南二十里。北至府城百有三里。元置小龍番靜蠻軍安撫司。明洪武五年酋長龍昶歸附，改置是司授之。編戶一里。〉
大龍番長官司，〈東南三十里。北至府城百十里。元置大龍番應天府安撫司。明洪武五年改置是司。編戶十里。〉
金石番長官司，〈州東二十里。西北至府城百里。志云：宋元豐二年石番來貢，即此。元置金石番太平軍安撫司。明洪武五年酋長石愛歸附，置是司授之。編戶□里。〉
羅番長官司，〈州南三十里。北至府城百十五里。志云：宋元豐二年羅番入貢，即此。元置羅番遏蠻軍安撫司。明洪武五年酋長龍世映歸附，改置是司授之。編戶一里。〉
盧山長官司，〈州南七十里。北至府城百五十里。元置盧山等處蠻夷軍民長官司。明洪武五年土酋盧經保歸附，改置是司授之。編戶一里。〉
木官里，〈州南百四十里。元置木當蠻夷長官司，明改爲木官里。初屬貴州衛，尋屬宣慰司。成化初屬程番府，尋改屬定番州。餘倣此。〉
克度里，〈州東南百里。元置雍郎容都等處長官司，明初改爲克度里，今屬定番州。〉
通州里，〈州東南百五十五里。元置重州蠻夷長官司，明初改爲通州里，今屬定番州。〉
開州，〈府東北。〉
廣順州，〈在府北。〉
金築安撫司，〈府西南百二十里。東至定番州百里，西至安順府百三十里，北至平壩衛九十里。〉
木瓜長官司，〈安撫司東百里。元置木瓜仡狫蠻夷軍民長官司。志云：元初置羅賴州，尋改木瓜等處蠻夷軍民長官司，隸葛蠻安撫司。悞也。明洪武五年酋長石蓋歸附，改置今司授之，又以從征官顧宸副之，屬金築安撫司。成化中改屬程番府，隆慶中復改今屬。編戶一里。〉
麻向長官司，〈安撫司東百十里。志云：元置麻嚮等處蠻夷長官司。悞也，蓋明洪武五年增置，以授歸附土酋得雍，成化中改隸程番府，後復舊。編戶一里。〉
大華長官司，〈安撫司東百二十里。元置大小化等處蠻夷軍民長官司，明洪武十年改置是司，成化中改屬程番府，後復故。編戶一里。〉
貴州宣慰使司，〈與府同城。明初置，後增置府治，而宣慰司如故。領長官司九。〉
水東長官司，〈府北三里。元置水東砦長官司。明洪武五年土酋向四歸附，置今司授之，又以隨征官胡文英副之。編戶一里。〉
中曹蠻夷長官司，〈府東南三十里。元爲白納縣阿聳寨地。《一統志》云：元中曹白納等處長官司也。明洪武五年土酋謝石寶與劉禮賓歸附，置司授石寶，而以劉禮賓副之。編戶一里。〉
青山長官司，〈府東北四十里。元置青山遠地等處蠻夷軍民長官司。明朝洪武五年土酋蔡劄、劉士真歸附，置司授劄而以士真爲副。編戶一里。〉
劄佐長官司，〈府北五十里。元置落邦劄佐等處長官司。明洪武五年土酋宋文忠歸附，改置今司授之。編戶一里。〉
龍里長官司，〈府東五十里。元爲龍里等砦長官司。志云：本龍里縣，後改長官司。明洪武五年土酋何有善歸附，改置今司授之。編戶一里。〉
白納長官司，〈府東南七十里。元置茶山白納等處長官司，明洪武初併入中曹司。永樂四年復置是司，授歸附土酋周可敬，又以土人趙仲祖副之。編戶一里。〉
底寨長官司，〈府北百里。元置底寨等處長官司。明洪武五年土酋蔡永昌歸附，置司授之。八年又以從征官梅忠副之，編戶一里。〉
乖西蠻夷長官司，〈府東北百五十里。元置雍真乖西葛蠻等處蠻夷軍民長官司。朝明洪武五年土酋楊文真歸附，改置今司授之，又以土人劉海爲副。今編戶一里。〉
養龍坑長官司。〈府北二百二十五里。元爲養龍坑宿徵等處長官司。明洪武五年土酋蔡普化歸附，置司授之。又以土人謝文直爲副，今編戶一里。〉
貴州衛，〈在府城內西偏。洪武四年建，隸宣慰司，尋隸貴州都司。舊領程番等一十三長官司，正統四年十三長官司皆改屬宣慰司。後又屬程番府，即定番州所領諸司也。〉
貴州前衛。〈在府城內西北隅。洪武二十六年建，屬貴州都司。〉
安順軍民府，〈東至貴陽府金築安撫司百三十里，南至廣西泗城州界二百四十里，西至雲南平夷衛界三百二十里，北至安莊衛九十里，自府治至布政司百五十里，至京師八千二百九十里。〉
寧谷長官司，〈府西南三十里。元置寧谷寨。明朝洪武十九年置今司，授土酋顧興仁爲副長官。正統初授其三世孫雄爲正長官，領二十九寨。〉
西堡長官司，〈府西北九十里。元置西堡寨。明洪武十九年置司，二十五年授土酋卜卻，領四寨。〉
鎮寧州，〈府南七十里。東北至金築安撫司百五十里，西至永寧州六十里。〉
十二營長官司，〈州北三十里，元爲十二營砦。明洪武十九年置今司，授土酋隴阿佐世守，領二十九砦。〉
康佐長官司，〈州東四十里。元爲康佐砦，明洪武十九年置長官司，授從征官薛福壽，又以於成副之，領四砦。〉
永寧州，〈府西南九十里。東至鎮寧州六十里，西至普安州百九十里，東北至安莊衛界百五十里，南至廣西泗城州界百六十里。〉
慕役長官司，〈州西七十里。舊志作百七十里，似悞。元置慕役砦。明朝洪武十九年置今司，授土酋阿夷，又以從征官杜仲仁副之。領四寨。〉
頂營長官司，〈州北七十里。舊志：在州南百五十里，似悞。元置頂營寨。明朝洪武四年置今司，授土酋阿光繼，又以從征官程士貴副之。領四砦。〉
普安州，〈府西南二百里。東至永寧州百九十里，南至雲南廣南府界五百四十里，西至雲南平夷衛界百十里，西北至雲南霑益州二百五十里，東北至安南衛一百六十里。〉
普安衛，〈州治西南。洪武二十二年建，屬貴州都司，領守御所四。〉
都勻府，〈東至平越府黃平州界二百二十里，西至龍里衛界百二十里，南至廣西南丹州界三百十里，北至平越府界百里，自府治至布政司二百六十里，至京師八千二百四十五里。〉
清平縣，〈府北百三十里，北至清平衛一里。自昔爲蠻夷地。洪武十四年開置清平堡，二十二年升爲清平長官司，屬平越衛。二十三年置清平衛於司北，因改屬清平衛。弘治八年改司爲縣，屬都勻府。編戶一里。〉
都勻長官司，〈府南七里。志云：元爲上都雲等處軍民長官司。今《元志》不載。明洪武十六年置今司，授土酋吳賴爲副長官。景泰三年授其孫正爲正長官。編戶一里。〉
邦水長官司，〈府西二十里。志云：元爲中都雲板水等處軍民長官司地。今《元志》不載。明洪武十六年置司，土官吳氏世襲。編戶一里。〉
平浪長官司，〈府西五十里。志云：元都雲安撫司地。明洪武十六年分置今司，土官王應銘世襲。編戶一里。〉
麻哈州，〈府北六十里。西至平越軍民府三十里，北至清平衛七十里。〉
獨山州，〈府南百五十里。東至廣西融縣界百六十里，南至廣西天河縣界二百里。〉
豐寧長官司，〈州西南七十里，北至府城二百二十里。志云：元都雲安撫司地，明朝洪武二十三年置今司，授土酋揚氏，隸都雲衛。弘治八年改今屬。編戶一里。〉
都勻衛。〈與府同城。洪武二十三年置衛。尋增置都勻府，而衛不改。隸貴州都司。〉
平越軍民府，〈東北至偏橋衛百八十里，東南至都勻府百三十五里，南至新添衛七十里，西北至四川遵義府三百五十里，自府治至布政司百八十里，至京師八千二百里。〉
清平衛，〈府東北六十里。東北至興隆衛六十里，西至揚義長官司四十里，南至都勻府一百三十里。〉
興隆衛，〈府東北百二十里。南至清平衛六十里，西至黃平州界七十五里，東北至偏橋衛六十里。〉
黃平州，〈府北七十里。西北至四川遵義府三百里，東南至興隆衛界七十五里。〉
餘慶縣，〈州西百六十里。北至四川遵義府百六十里。元末爲餘慶州，屬播州軍民安撫司。明朝洪武十五年改長官司，隸播州宣慰司，土官毛氏世守其地。萬曆二十七年改置今縣。編戶□里。〉
甕安縣，〈州西北百八十里。西至四川遵義府百二十里。志云：宋紹興中開設甕水砦，爲黃平府地，土酋猶氏世守。明洪武十七年猶恭以地歸附，授甕水安撫司，屬播州宣慰司。萬曆二十七年播酋楊應龍作亂，出甕安犯龍里。事平，改置今縣。編戶一里。〉
湄潭縣，〈州北百里。本播州之苦竹壩、三里、七牌地，萬曆二十七年議者以湄潭川當川、貴之險要，始置縣於此。四十七年官軍討永寧叛酋，敗賊於湄潭是也。今編戶□里。〉
凱里安撫司，〈府東北百里。西北至四川遵義府三百二十里。〉
楊義長官司，〈府東南二十里。元爲平月長官司地。明朝洪武十四年置司，土酋揚氏世守其地，屬平越衛。編戶一里。〉
平越衛。〈治府城內。洪武十八年置，屬貴州都司。〉
黃平守禦千戶所。〈在黃平州治南。洪武十八年建，亦隸貴州都司。〉
黎平府，〈東至湖廣靖州二百三十里，西至都勻府界三百六十里，南至廣西柳州府六百里，北至鎮遠府二百六十里，東北至湖廣沅州三百里，自府治至布政司六百三十里，至京師六千二百里。〉
永從縣，〈府南六十里。《一統志》：「唐爲溪洞福祿州，宋改福祿永從軍民長官司。元因之，屬思州安撫司。」今《元志》不載。明初改永從蠻夷長官司，屬思州宣慰司。永樂十一年改今屬，正統七年又改爲永從縣。有土城。編戶二里。〉
潭溪蠻夷長官司，〈府東南三十里。《通志》：「宋置潭溪洞蠻夷軍民長官司，屬誠州，元因之，屬都雲定雲安撫司。」今《元志》不載。明朝洪武五年置是司，授土酋石文漢，屬思州宣慰司。永樂十一年改今屬，編戶三里。〉
忙斂寨。〈司南五里。又司南四十里有五湖寨，相近有高牙砦。又賴洞砦，在司南七十里。或以爲即銀賴洞砦也。相近又有銅羅砦。又司北四十里有羅洞砦。〉
亮砦蠻夷長官司，〈府東北九十里。元置亮砦蠻夷軍民長官司，屬思州安撫司。明朝洪武五年置今司，授土酋龍政中，屬思州宣慰司。永樂中屬新化府，後改今屬。編戶一里。〉
新化蠻夷長官司，〈府東北六十里。志云：元置新化等處蠻夷軍民長官司，屬思州安撫司。今《元志》不載。明朝洪武五年置今司，授土酋歐明萬，屬思州宣慰司。永樂十一年增置新化府治焉。宣德十年府廢，而長官司如故，屬黎平府。編戶一里。〉
龍里蠻夷長官司。〈府北八十里。志云：元置龍里蠻夷軍民長官司，屬思州官撫司。今《元志》不載。明朝洪武五年置今司，授土酋楊光福，仍屬思州宣慰司。永樂中屬新化府，後改今屬。編戶一里。〉
五開衛，〈在府治北。洪武十八年建，隸湖廣都司。〉
龍里守禦千戶所，〈府東北八十里。洪武二十五年置。有土城，周二里有奇。龍，亦作「隆」。〉
新化屯千戶所。〈府東北四十里。又東北至新化司二十里。建置同上。有土城，周二里有奇。其相近有江口、關峽二堡，皆爲守禦處。《一統志》：五所俱屬五開衛。○平茶所，在府東九十里。亦有土城，周二里有奇。去所二十里曰來威屯。又有平茶屯所，在府東百二十里。亦有土城，周一里有奇。又懷仁所，在府東南百三十里。今廢爲朝陽屯。又長春所，在洪州司北，今廢爲上黃堡。武陽所，在府西，今廢爲天甫屯。平和所，在府東北。今廢爲龍巖湳洞屯。平茶以下皆洪武二十五年所置也。〉
銅鼓衛。〈府北百二十里。洪武二十年建，後二年廢。永樂三年復建，隸湖廣都司。衛城周三里有奇。〉
