
《禹貢》曰：「黑水、西河惟雍州。」〈按黑水在雍州西北，西河在州東，此主冀州而言，故曰西河。〉《周禮•職方》：「正西曰雍州。」〈應劭曰：「雍，壅也。四面有山，壅塞爲固也。」爲西北之位，陽所不及，陰氣壅閼也。〉周都豐、鎬，則雍州爲王畿。東遷以後，乃爲秦地。孝公作爲咸陽，築冀闕，徙都之，故謂之秦川，亦曰關中。〈按潘岳《關中記》：「東自函關，西至隴關，二關之間，謂之關中，東西千餘里。」《三輔舊事》云：「西以散關爲限，東以函谷爲界。」徐廣曰：「東函谷，南武關，西散關，北蕭關，秦地居四關之中，亦曰四塞。」〉其在天文，東井、輿鬼則秦分野，亦兼趙、魏之疆。〈按今榆林以北屬趙，同、華二州以東皆屬魏。〉而漢中在《禹貢》爲梁州之域，於春秋、戰國則楚地也。始皇並天下，置內史、上郡、北地、隴西暨漢中郡。項羽入秦，分其地爲雍、塞、翟三國，謂之三秦，而漢中則屬於漢。〈秦及三秦詳見首卷。〉漢有天下，都長安。武帝置十三州，以三輔屬司隸，而更置涼州，〈以地處西方，常寒涼也。〉其漢中則屬益州。後漢因之。〈建武初嘗以三輔置雍州，治京兆，旋罷。獻帝時，復置雍州，並涼州屬焉。〉魏分河西爲涼州，隴右爲秦州，而司隸如故。蜀漢有漢中，置梁州治焉。〈二漢、三國，俱詳第二巻。〉晉改司隸爲雍州，而涼、秦、梁三州皆如故。及永嘉以後，劉、石、苻、姚相繼據之。〈時所置州郡紛紜難理，今見第三卷。〉劉裕滅姚秦，而其地旋沒於夏，惟漢中之地，常爲內境，以秦、梁二州並治焉。後魏置雍州及南秦、北秦等州，〈按雍州治長安，北秦州治上邽，今見鞏昌府秦州。南秦州治洛谷，見鞏昌府成縣。〉盡有雍州之地。迨西魏以及宇文周，則又南兼漢中矣。隋氏雖置司隸、刺史，分部巡察，而不詳所統。〈餘州皆然。自南北朝至隋，俱見第四卷。〉唐貞觀中分天下爲十道，此爲關內、隴右道，而漢中屬於山南道。開元中又分爲京畿、關內、隴右及山南西道。〈以上詳見第五卷。〉唐末爲李茂貞及朱溫所據，而漢中旋屬於王建。後唐同光中悉收復焉，應順初漢中又亡於孟蜀。〈唐末方鎮及五代十國俱見第六卷。〉宋初置陝西路，而於漢中置峽西路，慶曆初改置鄜延、環慶、秦鳳、涇原四路，熙寧中又增置熙河路，既又分置永興路，凡六路。元豐六年改爲永興、秦鳳二路，而峽西亦析爲利州路。〈仍治興元，即今漢中府。〉金人得關中，亦置京兆、鄜延、慶原、熙秦等路。〈後又分熙秦爲鳳翔、臨洮二路，時漢中仍爲宋境。〉元置陝西等處行中書省於京兆，〈漢中亦屬焉。〉又置甘肅等處行中書省於甘州。元末李思齊、張思道等據其地，〈以上詳見第七、八卷，後皆倣此。〉明初討平之，洪武九年置陝西等處承宣布政使司，領府八、屬州二十一，縣九十五，〈總爲里三千五百九十有七，夏秋二稅，大約一百九十二萬九千五十七石有奇。〉而衛所參列其間。今仍爲陝西布政司。
