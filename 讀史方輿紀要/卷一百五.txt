
瓊州府，〈東至海岸四百九十里，南至海岸千一百三十里，西至海岸四百十里，北至海岸十里，又北渡海至雷州府二百九十里，自府治至布政司一千七百五十里，至京師九千四百九十里。〉
瓊山縣，〈附郭。漢瑇瑁縣地，屬珠崖郡，後廢。唐初置瓊山縣，屬崖州，貞觀中爲瓊州治。後因之。今編戶一百三里。〉
澄邁縣，〈府西六十里。西至臨高縣百十里。漢苟中縣地，屬珠崖郡。隋置澄邁縣，屬崖州。唐因之。宋開寶五年改屬瓊州。《城邑考》：「縣城，成化初始築土垣，弘治元年甃以石，正德七年增修，周二里有奇。」編戶五十四里。〉
臨高縣，〈府西百八十里。西至儋州百九十里。唐初置臨機縣，屬崖州。貞觀五年改屬瓊州，十三年復屬崖州，尋又來屬。開元初改曰臨高縣。宋、元因之。今城周三里有奇，編戶六十七里。〉
定安縣，〈府南八十里。東南至會同縣二百二十里。本瓊山縣地，元至元三十一年，析置定安縣，屬瓊州。天曆元年升爲南建州。明初復爲定安縣。今城周三里有奇，編戶三十四里。〉
文昌縣，〈府東百六十里。南至樂會縣百七十里。漢紫貝縣地，屬朱崖郡，後廢。唐武德五年置平昌縣，屬崖州。貞觀元年改曰文昌縣。南漢亦屬崖州，宋改屬瓊州。縣無城。編戶十八里。〉
會同縣，〈府東南二百九十里，東南至樂會縣六十里。本樂會縣地，屬瓊州，元至元三十年析置會同縣。《城邑考》：「縣舊無城，周爲欄閘，嘉靖三十年始甃石爲垣，周二里有奇。編戶七里。〉
樂會縣，〈府東南三百五里。西南至萬州八十里。唐顯慶五年置縣，屬瓊州。宋大觀三年改屬萬安軍，尋復舊。縣無城。今編戶十二里。〉
儋州，〈府西南三百七十里，東南傍海至崖州五百八十里，北至海岸五十里。〉
昌化縣，〈州南二百九十里。南至崖州感恩縣七十里。漢爲至來縣，屬儋耳郡，後廢。隋置昌化縣，屬崖州。唐屬儋州。宋因之，熙寧六年省入宜倫縣。元豐三年復置，屬昌化軍，尋屬南寧軍。明屬儋州。縣無城。編戶九里。〉
萬州，〈府東南四百七十里。西南至崖州三百六十里，東至海岸三十里。〉
陵水縣，〈州南六十里。西至崖州二百九十里。志云：隋大業六年置縣，屬珠崖郡。今《隋志》不載，蓋唐初所置也。本屬振州，龍朔中改屬萬安州。宋初因之，熙寧七年省入萬安縣爲陵水鎮。元豐三年復置縣，紹興六年改隸瓊州，十三年復來屬。元因之。縣無城。今編戶九里。〉
崖州，〈府南一千四百一十里。南至海岸四十里，西北至儋州五百八十里，東北至萬州三百六十里。〉。
感恩縣，〈州西北三百二十里。北至儋州昌化縣七十里。漢置九龍縣，屬儋耳郡，後廢。隋始置感恩縣，屬崖州。唐屬儋州，宋初因之，熙寧六年省。元豐四年復置，屬昌化軍，尋屬南寧軍，元因之。明初屬儋州。正統五年改今屬。始築土城，正德初改築，十年工畢，周一里有奇。編戶九里。〉
