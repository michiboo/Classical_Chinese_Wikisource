
◇揚州府，東至海三百六十里，南渡江至鎮江府五十里，西至滁州二百六十里，西北至鳳陽府泗州二百十里，北至淮安府三百二十里。自府治至應天府二百二十里，至京師二千三百二十里。
《禹貢》揚州之域。春秋時屬吳。後屬越。戰國時屬楚。秦屬九江郡。楚漢之際，分置東陽郡。漢初屬荊國，後又屬吳。景帝更名江都國。武帝更名廣陵國。後漢為廣陵郡。三國屬魏，為重鎮，後屬吳吳主亮建興二年，使衛尉馮朝城廣陵。晉亦為廣陵郡初治淮陰，後治射陽，江左還治廣陵。東晉以廣陵控接三齊，嘗使青、兗二州刺史鎮此大寧三年，郤鑒都督青、兗二州軍事、兗州刺史，鎮廣陵。蘇峻平後，還治京口。宋亦置廣陵郡。元嘉八年，始定為南兗州治。齊、梁因之。北齊改為東廣州。陳復為南兗州。後周改為吳州。隋初為揚州，置總管府。大業初，曰江都郡。煬帝幸江都，制江都太守秩與京尹同。唐武德三年，改為兗州。六年，又改邗州。九年，改為揚州置大都督府。《唐紀》：「是年以襄邑王神符檢校揚州大都督，始自丹陽徙州府及居民於江北，繇此廣陵專有揚州之名。」天寶初，曰廣陵郡。乾元初，復曰揚州，兼置淮南節度於此。五代時，楊氏都焉，曰江都府。南唐以為東都。周世宗取之，復曰揚州，仍置大都督節度。宋因之，亦曰廣陵郡，淮南節度，建炎初，升為大都督府。元曰揚州路。至元十三年，置大都督府，又置江淮等處行中書省。明年，改為揚州路，尋又改屬河南江北行中書省。明初曰淮海府《舊志》龍鳳六年改。尋曰淮揚府，後復為揚州府。時龍鳳十二年，元至正二十六年也。直隸京師，領州三、縣七。今仍曰揚州府。
府根柢淮左，遮蔽金陵，自昔為東南都會。賈誼曰：「漢以江淮為奉地。蓋魚鹽穀帛，多出東南，廣陵又其都會也。」吳王濞稱兵於此，漢室幾為動搖。孫權不得廣陵，雖數爭淮南，而終以長江為限。東晉以後，皆建為重鎮。梁末沒於高齊，而烽火照於闕下。隋人命賀若弼鎮廣陵，陳祚不可復保也。李子通竊取江都，亦復南據京口，規有數郡。唐時淮南雄鎮，莫若揚州。及高駢擁節自雄，外成巢、溫之毒，內釀畢、呂之禍。楊行密收其餘燼，猶能並孫儒，卻朱溫，繕兵積粟，保固江淮。沿及南唐，尚為強國，及周世宗克揚州，江南於是日蹙矣。宋室南遷，以揚州枕江臂淮，倚為襟要。趙范曰：「揚州者，國之北門，一以統淮，一以蔽江，一以守運河，皆不可無備。」王應麟曰：「揚州俯江湄，瞰京口，南躡鉅海之滸，北壓長淮之流，必揚州有備，而後淮東可守。」西山真氏曰：「維揚、合肥，兩淮之根本。」又魯氏渙曰：「淮東控扼有六：一曰海陵，二曰喻口，三曰鹽城，四曰寶應，五曰清口，六曰盱眙，而皆以揚州為根本。」及宋運已移，李庭芝竭蹶於此，強寇且畏其鋒。明初既定金陵，即北收揚州，不特唇齒攸寄，亦即以包並淮南也。都燕之後，轉輸特重，揚州為之咽喉，故防維常切。邇者闖、獻之難，中原被其蹂躪，十餘年間，或再至三至，而揚州晏然，為烽燧所不及，固由陪都左右，控制嚴密，亦因其地為東南扼要之區，而非西北所亟也。
江都縣，附郭。秦廣陵縣。漢析置江都縣，屬廣陵國。後漢因之。晉仍屬廣陵郡。宋、齊皆因之。自梁至隋，廢置不一。大業初，為江都郡治。唐為揚州治。宋因之。今編戶一百十八里。
廣陵城，在府城東北。楚舊縣。《史記·表》：「懷王十年，城廣陵。」秦因之。二世二年，廣陵人召平為陳王徇廣陵，是也。漢因之。吳王濞都此。劉昭曰：「濞築廣陵城，周十四里半。」後江都國及廣陵國皆治焉。後漢為廣陵郡治。三國魏移郡治淮陰，而以故城為邊邑。魏主丕黃初五年伐吳，自壽春至廣陵，登故城，臨江觀兵，有問渡之志。後入於吳。吳建興二年，孫峻使馮朝城廣陵，功不成。晉滅吳，廣陵郡仍治淮、陰。南渡後，還治廣陵。太和四年，桓溫發徐、兗二州民築廣陵城，遂移鎮焉。時兗州寄治廣陵，徐州寄治京口，發此二州民以供役也。宋大明三年，竟陵王誕據廣陵以叛，詔沈慶之攻之，克其外城，進克小城，誕敗死。北齊增置江陽郡與廣陵郡，並治焉。隋初郡廢。開皇十八年，改縣曰邗江。大業初，更名江陽與江都縣，並為郡治。唐初，江陽縣幷入江都。貞觀十八年，復析置江陽縣於郭下。南唐又改為廣陵縣。宋初因之。熙寧五年省。南渡後復置。元廢。《城邑攷》云：「揚州城舊有大城，又有子城，亦曰牙城。楊行密據揚州，改牙城南門曰天興，其後楊溥僭號，稱為都城，南唐又號曰東都。及周克揚州，顯德五年，使韓令坤鎮之，州故城西據蜀岡，北抱雷陂，令坤以城大難守，築故城東南隅為小城以治之。既而李重進復改築州城，周十二里。宋紹興中，郭棣知揚州，以為故城憑高臨下，四面險固，重進始夷之而改卜今城，相距二十里，處勢卑渫，寇來襲瞰，易如鼓掌，請即遺址建築，許之。未幾役竣，與舊墉南北對峙，中夾甬道，疏兩濠，緩急足以轉餉，謂之大城。後又於大城。西南隅改築州城，即今城也，周九里有奇。明初因之。嘉靖三十三年，復築新城，起舊城東南，至東北角樓，周十里有奇，與舊城相埒。於是揚州有新舊兩城。」
江都故城，在府西南四十里。《志》云：漢縣治此。三國時廢。晉太康六年復置。江左時廢時置。隋、唐為附郭縣。今故城已圮於江。《一統志》：「江都縣宋治州城東南隅。元徙治北關外，至正中毀。明初改置於今治。」
邗溝城，《寰宇記》：「在州西四里蜀岡上。」《左傳》哀九年，吳城邗溝，通江淮，時將伐齊，北霸中國也。漢已後荒圮，謂之蕪城。胡三省云：「魏曹丕登廣陵故城，即蕪城矣。」又有廣陵故城，在府北十八里。《志》云：揚吳時，嘗分江都地置城於此。
輿縣城府西四十五里。漢縣，屬臨淮郡。後漢屬廣陵郡。晉因之。宋元嘉十三年，並入江都縣。齊寧城在府東南六十里，蕭齊永明初置縣，屬廣陵郡。阮之《記》：齊建武五年，遏艾陵湖水，立裘塘屯，移齊寧縣於萬歲村。中興元年廢。又《圖經》：隋末，嘗分江陽立本化縣於郡東南二里合瀆渠上，旋廢。
新城府北二十五里。晉太元十年，謝安上疏求北征，出鎮廣陵之步丘，築壘曰新城。宋德祐二年，李庭芝固守揚州，元將阿術遣兵守高郵、寶應，以絕其餉道，博羅歡又拔新城以逼之，即此。又張公城，在府西四十里。《志》云：東漢桓帝時，廣陵賊張嬰所築，張綱為郡守，單騎造賊壘，示以恩信，嬰悅服歸降，即此處也。寶祐城，在府北七里。《志》云：城周千七百丈，遺隍斷塹，隱隱可尋，即隋迷樓故基也。宋寶祐四年，賈似道奉詔築，所謂包平山而瞰雷塘者，時又築新寶城，二城相連，名曰夾城。
瓜洲城府南四十里江濱。昔為瓜洲村，揚子江之沙磧也。沙漸長，狀如瓜字，接連揚子江口，民居其上，自唐開元以後，漸為南北襟喉之處。上元初，劉展據廣陵，設疑兵於瓜洲。若趣北固者，潛自上流濟，襲取潤州。明年，平盧將田神功等討展軍於瓜洲，濟江擊展，敗之。或謂之瓜埠洲，亦曰瓜洲步。《新唐書》：開元十二年，潤州大風，自東北海濤沒瓜步。即此。唐末，漸有城壘。宋建炎二年，金人入淮南，陷天長軍，自揚州馳騎至瓜洲步，得小舟渡江，至鎮江府，江浙大震。紹興三十一年，金亮南侵，揚州陷，劉琦留屯於此，以拒之，既而金人盛兵塞瓜洲口，金亮亦引大軍至此，居龜山寺。金人既卻史浩，議築城置守，張浚謂棄淮而守江，是以弱示敵也。議遂阻。乾道四年，始築城置堡於此。德祐初，元伯顏陷建康，遣張弘範屯兵瓜洲，宋軍水陸進攻，不能克，既而伯顏復遣阿術行省瓜洲，斷淮東援兵，遂分軍三道，進窺臨安。二年，元人劫少帝太后北去，時李庭芝鎮揚州，遣其將姜才夜搗瓜洲，以邀帝後，元人避去，才追戰至浦子市而還。今城東西跨壩址，周千五百四十三丈，有五門，江防分司駐焉。居民商賈，駢集輻輳，謂之瓜洲鎮，南岸即京口也。下蜀、東陽，見江寧府句容縣。浦子市，即江浦縣之浦子口矣。
甘泉山府西北三十五里。高二十餘丈，周圍二里。山有七峰，聯絡如北斗，平地錯落。又有圓岡二十八如列宿之拱北，上有泉，甚甘，因名。得勝山，在府西北三十里。宋紹興初，韓世忠敗金人於大儀，還軍至此，因名。又席帽山，在府西北十二里，與得勝山皆周二十五里，而高不過數丈。大銅山，在府西北七十二里。又有小銅山，在儀真縣西北二十五里。《志》云：皆漢吳王濞即山鑄錢處。
蜀岡府城西北四里。綿亙四十餘里，西接儀真、六合縣界，東北抵茱萸灣，隔江與金陵相對。上有蜀井，相傳地脈通蜀也。《志》云：自邵伯埭以南，地勢皆高，岡阜連亙幾數百里，淮之不能合於江也，勢也。《圖經》云：州城在蜀岡東南，城之東南北皆平地，溝澮交貫，惟蜀岡諸山，西接廬滁，凡北兵南侵揚州，率循山而南，據高為壘以臨之。唐光啟三年，楊行密以畢師鐸之亂，自廬州援廣陵，軍於揚子，並西山以逼廣陵，即蜀岡也。既而行密克揚州，蔡賊秦宗權遣其弟宗衡等與行密爭揚州，抵城西，據廣陵故寨，即行密舊屯處矣。周顯德三年，克揚州。南唐將陸孟俊自泰州進攻揚州，屯於蜀岡。周將韓令坤懼而出走，會救至，乃復入城。蓋據蜀岡則斷周兵糧援之道，令坤所以懼而走也。《志》云：今郡城西北外，土高於城，敵若屯此恆，有窺伺之慮。夾岡，在府東北七里。東接灣頭鎮淮子河口，與蜀岡相接。又崑崙岡，在府西北八里。鮑昭賦云：軸以昆岡。一名阜岡，亦名廣陵岡，與蜀岡連接，蓋即蜀岡之異名矣。又有九龍岡在府南十五里。桃花岡在府西十五里，皆與蜀岡相映帶。
揚子江府南四十里。繇六合縣經儀真縣，至瓜洲鎮，又東過泰興、如臯，歷通州故海門縣而入海。江心有南冷水，與鎮江府分界。曹魏黃初五年至廣陵，時江水盛漲，丕臨望嘆曰：魏雖有武騎千群，無所用之，末可圖也。明年，復如廣陵故城，臨江觀兵，見江濤洶湧，嘆曰：此天所以限南北也。晉建興末，祖逖誓清中原，自京口濟廣陵，其後南北津濟，廣陵、京口，實為襟要。劉裕平南燕，以盧循犯建康，疾馳至廣陵，濟江趣京口。陳霸先平侯景，軍京口，濟江圍齊廣陵。隋平陳，賀若弼自廣陵濟江拔京口。唐、宋以來，濱江洲渚日增，江流日狹，初自廣陵揚子鎮濟江，江面闊，相距四十餘里。唐立伊婁埭，江闊猶二十餘里。宋時瓜洲渡口，猶十八里。今瓜洲渡至京口，不過七八里。渡口與江心金山寺相對，自瓜洲而東十八里，為沙河港。其東南與江心焦山寺相對，亦謂之沙壩河，舊與白塔、芒稻二河，俱為泄水通江處。又東五里，曰深港，俱東面設防處也。又東五十餘里曰寶塔灣，為鹽盜淵藪。其南岸汊港，可進山，又東南四十五里曰三江口，亦曰新港。又東至周家橋四十里，正與江南山相對。中有順江洲，江面稍狹，水流至急，此處扼守，則瓜儀可保，此為金陵門戶，江心要會。有一字港，上接山十里，下接三江口十里，官兵可以駐劄，賊繇通州狼山而西，宜於此泊守。若一入新港登岸，為卞家墳、周家墳，稍西則揚州矣。此新港為可以登岸，可以入海之要口，江防最切處也。舊《圖經》：揚子江自黃天蕩西牛步沙，與建康為界；繇瓜步下小帆山，經儀真境內，東下至鐵丁港鵝翎蘸，與鎮江分界。東北趨江都，徑通州入海，所謂揚子江也。《江防說》：大江南岸，山北岸，三江口為第一重門戶，而鎮江瓜洲則第二重門戶，儀真天寧洲為第三重門戶。余見大川大江及川瀆異同。
官河府東南二里。古邗溝也，即春秋時吳通江淮之處。三國吳嘉禾三年，分道伐魏，遣將軍孫韶等入淮向廣陵、淮陰。又太平二年，孫峻使文欽等自江都入淮泗，以圖青濟，蓋皆使之自邗溝以入淮也。亦謂之邗江，亦曰合瀆渠，今為漕河。蓋江南之漕，廣陵當其咽喉，上江來者至自儀真，下江來者至自瓜洲，會於揚子橋。東北行過府城東，凡六十里而入邵伯湖，又北行六十里入高郵界，又北四十里至界首入寶應湖，又北至黃浦接淮安界，為山陽瀆，繇江達淮，南北長三百餘里，漕河堤在焉。堤，宋張綸所築也。天禧中，綸為江淮發運使，因隋堤之舊而增築之，長二百里，旁錮以巨石，為十閘以泄橫流，亦曰平水閘，亦曰閘堰。政和八年，發運使柳庭俊言：真、揚、楚、泗、高郵運河堤岸，舊時有斗門水閘等七十九座，限則水勢，常得其平，比多損壞。詔檢討修復。紹興五年，詔浚瓜洲至淮口運河淺澀處，自是以時增治。蓋自邵伯以北，地勢西高而東卑，高、寶諸湖，周數百里，受天長七十餘河之水，夏秋泛溢，勢若滔天，故堤堰為最切。明永樂中，平江伯陳言：湖漕不堤，與無漕同，湖堤弗閘，與無堤同。置閘之法，欲密欲狹，密則水疏，無漲滿之患，狹則勢緩，無嚙決之虞。湖溢則泄以利堤，湖落則閉以利漕。又置淺船淺夫，取河之汙，厚湖之堤，閘多則水易落而堤堅，浚勤則河愈深而堤厚，庶幾湖漕不病，而高寶以東之民不至有田廬漂溺之患矣。今府境官河有十一淺，曰新廟，曰浪蕩，曰頭潭，曰宋家，曰柳青，曰東西灣，曰花家園，曰李家莊，曰姚家潭，曰吉祥莊，曰江家莊，每淺有長吏主之，以督挑浚之役。《河渠考》：府西南二十餘里有三汊河口，即儀真瓜洲達府城之道也。嘉靖七年，漕臣唐龍請於三汊河口儀真上遊之地，置閘以盡漕利。天啟元年，三汊河淤，發丁夫開浚，尋復故。保揚河，在府西四里。城北三里舊有柴河，東達官河，西接市河入城，而城西一望平原，別無濠塹。崇禎十年，始自柴河口，引城東運河繞西郭，復折而西南，接城南二里之寶帶河，仍合運河，延袤十六里。時又於近河東岸緣壘為城，上設敵臺以備流寇侵逼，因名曰保揚。
伊婁河在府南二十里揚子鎮，南通大江。自隋以前，揚子鎮臨江南渡京口。唐時積沙二十五里，渡江者繞瓜步沙尾，迂迴六十里。開元二十六年，齊氵為潤州刺史，請於京口埭下，直趣渡江二十里，開伊婁河於揚州南瓜洲浦，長二十五里，即達揚子鎮。從之，因立伊婁埭，官收其入。至德中，永王作亂，據丹陽，淮南采訪使李成式遣兵拒之於伊婁埭。亦曰伊婁堰。宋紹聖中，易堰以閘，今運河自瓜洲鎮達於揚子橋，即此河也。《漕河考》：瓜洲漕河本名伊婁河，自唐以來，皆為漕渠津要，河口接大江，亦曰瓜洲渡。宋紹興三十一年，金亮軍瓜洲，謀犯京口，楊存中等命戰士踏車船，自京口徑向瓜洲，迫岸復回，金兵皆持滿以待，其船中流上下，回轉如飛，敵相顧駭愕。淳熙十四年，揚州守臣熊飛言：揚州運河惟藉瓜洲，真州，兩閘瀦積，今河水走泄，緣瓜洲上中二閘，久不修治，惟賴潮閘一座，然迫近江潮，水勢沖激，易致損壞，望敕有司照舊修葺，從之。今漕河至此分為三支，如瓜字形，東西二支通江，一支阻堤，下江運艘，皆經此過壩。景泰六年，河臣陳泰以瓜洲壩下東西二港，江潮往來，泥沙填淤，乃修浚之。隆慶四年，河臣萬恭更請建瓜洲閘，自時家洲達花園港，開渠長六里有奇，閘成，一名廣惠，一名通惠，漕舟便之。《志》云：瓜洲運河分三支，三支之中，又分為十，各築一壩，以河高江低，壩之使不泄也。瓜洲西七里為花園港，又西十五里為儀真縣之何家港，皆為江岸設防處，有瓜洲巡司戍守。
白塔河府東北六十里，南通揚子江，北抵運河。其水冬涸春泛，民得灌溉之利。《河漕考》：宣德七年，陳開白塔河，置新閘、潘家莊、大橋。江口四閘，令江南運船從常州西北孟瀆河過江，入白塔河，經運鹽河，至灣頭達漕河，以省瓜洲盤壩之費，人以為便。正統四年，都督武興議以白塔河泄水，奏閉之，仍從瓜洲過壩，白塔運道遂廢。又淮子河在府東北十二里。淮，一作懷。舊《志》云：懷子河在儀真東北三十里，介勾城、陳公二塘之間，東出城北，接於運河。其在儀真境內者，亦謂之太子港。芒稻河，在府東三十里，《志》云：邵伯南五里有金家灣，為南通芒稻河之徑，泄運堤以西諸湖之水，東南流經灣頭，東絕運鹽河，而輸之芒稻河，繇河以泄於江。萬曆二十三年，淮湖水漲，議者欲自金家灣入芒稻河，引淮水註江。既而河臣楊一魁開金家灣十四里，至芒稻河，復建減水石閘三座，繇芒稻河通江一十八里，亦建石閘一座，一時漲水頗藉宣洩之利雲。
茱萸灣府東北十五里。阮之《記》：吳王濞開邗溝，通運至海陵倉，以地有茱萸村，故名。今從官河分流，東經茱萸灣，行五十里至宜陵，又東六十里至泰州治。《元和志》：隋仁壽四年，開此以通漕，一名灣口，一名灣頭，亦曰東塘。唐中和初，黃巢入長安，淮東帥高駢聲言入討，出屯東塘。光啟三年，徐州叛將張雄、馮弘鐸等初據蘇州，尋敗入海，引樓船溯江而西，泊於揚州東塘。時楊行密克揚州，亂將秦彥等自開化門，出奔東塘，開化門、州東門也。天復二年，時馮弘鐸據上元，為行密將田κ所敗，棄昇州，將沿江入海，至東塘，行密迎之，遂收其眾。明年，田κ與潤州將安仁義叛，仁義悉焚東塘戰艦。胡氏曰：東塘即今灣頭至宜陵一帶塘岸，對岸即潤州界，淮南戰艦聚焉。故仁義得焚之也。或曰：宜陵鎮南舊有山洋河，南通大江。又府東十里舊有沙河，長四十里，接運河，通江東塘，蓋逼近江口，為濱江灣泊之處，以在揚州之東而名，非專指灣頭為東塘矣。周顯德三年，韓令坤克唐揚州而守之，唐兵來攻，令坤敗之於灣頭堰。宋紹興四年，詔毀灣頭港口閘，以遏金兵，令不得積水通船。紹定三年，李全以楚州叛，攻揚州，至灣頭立寨，據運河之沖。德祐二年，元人攻揚州，以兵屯灣頭及揚子橋、瓜步諸處，真州守苗再成欲以通泰兵攻灣頭，是也。舊《志》：揚州北十五里有灣頭鎮。又運鹽河，即灣頭河之支分也，繇灣頭而東七十里至斗門，入泰州界，又東百六十里至海安，入如臯界，又東南百十里至白蒲，入通州界，又東七十里至新寨，入海門界，又東八十里，達呂四場。其支派通各鹽場。
艾陵湖府東北四十五里。《寰宇記》：合瀆渠東有小渠，闊六步五尺，東去七里入艾陵湖。今湖在邵伯鎮，東西接官河。謝安立邵伯堰，堰此湖之水也。齊建武五年，遏艾陵湖水，立裘塘屯。今自艾陵湖北，曰葑塞湖，又北曰綠洋湖，綠洋湖之西，曰甕子湖，皆互相通，註入於官河。
邵伯湖府北四十五里，東接艾陵湖，西接白茆湖，南通新城湖，旁有邵伯埭。晉太元十一年，謝安築新城於城北二十里，築堰以灌民田，民思其德，比於邵公，因名。其後湖水侵淫，漸為民害。唐興元中，李吉甫築堤以護田，謂之平津堰，自是相繼修築為運河堤，有斗門橋。宋天聖七年，發運使鐘離瑾置閘通漕處也。遇官河水涸，輒引湖水濟之。嘉靖中，縣令張公寧議曰：邵伯湖上受諸湖之水，下流入江，湖口闊二十丈，以故水發則橫溢為害。且邵伯堤一帶與湖相連水發則直沖堤岸，宜北白露筋廟，南抵馬家渡，於舊堤南別築一堤，又自馬家渡而南至八塔鋪，另築一堤，成一夾河，則河堤可保無事雲。今為邵伯鎮，置巡司於此。邵伯驛亦在焉，為水陸孔道。黃子湖，在府北六十里，又朱家湖在府東北六十里，皆東通官河。《志》云：黃子湖之西，有赤岸等湖。又府東四十里有大石湖，與張綱溝相接，溝西去府城三十里，合芒稻河入大江。
雷塘府西北十五里，亦曰雷陂。漢江都王建遊雷陂，即此。唐武德五年，改葬隋煬帝於雷陂南平岡上。貞觀中，李襲譽為揚州長史，引雷陂水築句城塘，灌田八百頃。貞元中，杜佑節度淮南，決雷陂以廣灌溉，斥海濱棄地為田，積米至五十萬斛。《志》云：雷塘有二，上雷塘長廣共六里，下雷塘長廣共七里。自宋以後，日就堙廢，民占為田。明屢經修復。今繇淮子河引流濟運。勾城塘，在府西南三十五里，與儀真縣接界。長廣十八里有奇，唐李襲譽所築也。後廢為田。明嘉靖中，開浚其水，東南流至烏塔溝，南入於漕河，尋復廢。潘季馴曰：勾城、陳公二塘，地形高阜，水俱無源，惟藉積兩為塘，下流皆從儀真縣響水閘出江，難以濟運也。
陳公塘府西五十里，與儀真縣接界。後漢末，陳登為廣陵太守，浚塘築陂，周回九十餘里，灌田千餘頃，百姓德之，因名。亦曰愛敬陂，陂水散為三十六汊，為利甚溥。《唐食貨志》：初，揚州疏太子港、陳登塘，凡三十四陂以益漕河，輒復堙塞。貞元中，淮南節度使杜佑，乃自江都西浚渠蜀岡之右，疏勾城湖、愛敬陂，起堤灌城，以通大舟，夾堤高，亦得灌溉，然河益卑，水下走淮，夏則舟不得前。元和三年，李吉甫節度淮南，乃築平津堰，以泄有餘，補不足，漕運遂通。宋大中、祥符間，置斗門、石達，引水濟運。紹興四年，詔毀陳公塘。無令走入運河，以資敵用，蓋以金兵在淮南也。淳熙八年，漕臣錢沖之言：真州東二十里有陳公塘，其塘周回百里，東西北三面倚山為岸，其南帶東系前人築壘成堤，以受啟閉，旱潦得籍以灌溉，漕舟復賴其通濟。今日就廢壞，宜仍舊修築塘岸，建置斗門、石達各一所，為久遠之計。從之。明初漸淤，民耕佃其中。嘉靖、萬曆中，屢議修復，卒不果。天啟四年，又修治之，尋復廢。《志》云：自陳公塘接雷塘，舊有魏家河，引水至灣頭，入運河。
新塘府西北十里。長廣二里餘，西南接上雷塘，合流入於漕河。宋紹定四年，李全窺揚州，趙範等敗之，全走死於此。亦曰小新塘。《漕河考》：陳公塘、上、下二雷塘、勾城塘、小新塘，舊為揚州五塘，運河淺涸，往往引塘水濟之，其後豪民占據為田，無復瀦泄之利。嘉靖中，嘗大加修復，置閘設防，未幾復廢。蓋五塘之名，僅存而已。
七里溝府東北十里，亦曰七里港。唐寶歷二年，鹽鐵使王播奏揚州城內漕河水淺，舟船澀滯，轉輸不及期，請從府北閶門外古七里港開河而東，屈曲至禪智寺橋，通舊官河，長十九里。從之。即此河也。又薔薇溝，在府東北六十里，其地舊為薔薇村，接高郵州之永安港。
三里溝舊在府西南十九里。宋德祐初，蒙古將阿術自真州乘勝趣揚州，州將姜才逆敗之於三里溝，阿術佯退，才逐之，阿術還戰，至揚子橋，兩軍夾水而陣，蒙古將張弘範絕渡進戰，才軍潰，敵兵進薄揚州南門。《志》云：今城南三里，亦曰三里溝，南接馬泊港，港在府南十五里，又南通深港，達大江。官溝，在府東三十里，南通江。又府西南十五里有雙港，東南十五里有華家洋港，府東四十五里曰蜆子港，東南四十五里曰倒流港，東北四十七里曰進水深港，皆通大江。其濱江以港名者，又不一處也。
龍舟堰府南二十里。《十道志》：魏文帝丕臨江試龍舟於此，因名。宋天禧二年，漕臣賈宗言：歲漕自真、揚入淮、汴，歷堰者五，糧載煩於剝卸，民力罷於牽挽，官私船艦，繇此速壞。今議開揚州古河，繞城南接運渠，毀龍舟、新興、茱萸三堰，鑿近堰舊路，以均水勢，歲省官費十數萬，功利甚厚，從之。宣和二年，以運河淺澀，發運使陳亨伯使其屬向子相視，子言：運河高江淮數丈，自來置堰閘，治陂塘，復作歸水澳，惜水如金，比年行直達之法，或啟或閉，不暇歸水。又頃毀朝宗閘，自洪澤至邵伯數百里，不為之節，故山陽上下不通。欲救其敝，宜於真州太子港築壩，一以復懷子河故道；於瓜洲河口作壩，一以復龍舟堰；於海陵河口作壩，一以復茱萸待賢堰，使諸塘水不為瓜洲，真、泰三河所分；於北神相近作壩，權閉滿浦閘，復朝宗閘，則上下無壅矣。亨伯從之，漕復通利，今廢堰在揚子橋南。朝宗閘，即山陽縣洪澤閘。北神堰，亦見山陽縣。滿浦閘，或曰即寶應縣黃浦閘。新興閘，見鹽城縣新興堰。
江都宮在故廣陵城內，隋煬帝所築宮也。其宮城東偏門曰芳林，又有玄武、玄覽諸門，皆宮門也。中有成象殿及流珠堂諸處。大業十四年，司馬德戡等謀為變，燕王亻炎覺之，夜穿芳林門側水竇而入，至玄武門請見，不得達，為叛者所執，既而德戡等兵入成象殿，獨孤開遠帥殿內兵詣玄覽門，叩ト請帝臨戰，不應，尋被弒，殯於西院流珠堂，是也。又有楊吳時故宮，在舊子城內，今皆堙廢。顯福宮，在府東北，隋時城外離宮也。宇文化及等弒煬帝，奪江都舟楫，行至顯福宮，虎賁郎將麥孟才等謀誅化及，不克，即此。
大儀鎮縣西七十里，接天長縣界。宋建隆元年，親征淮南，李重進次大儀，遂克揚州。紹興四年，劉豫以金人入寇，步兵自楚攻承州，騎兵自泗攻滁州。韓世忠軍揚州，分兵守承州，親提援兵至大儀，以當敵騎，伐木為柵，自斷歸路，勒五陣，設伏二十餘所。金前軍聶兒孛堇引兵趣江口，距大儀五里，別將撻不野擁鐵騎過五陣東，伏發，寇大敗。論者稱大儀之捷，為中興武功第一者也。
宜陵鎮府東北六十五里。地勢高阜，民居稠密，自灣頭達泰州之道也。又萬壽鎮，在府東四十里，西至寶塔灣五里，有巡司戍守。自萬壽鎮而東三十里，為歸仁巡司，司之西即三江口，司之東為廟灣，與周家橋逼近，皆濱江設防處也。
皂角林府南三十里。宋紹興三十一年，金亮南侵，劉軍瓜洲，遣將王佐等拒金人於此，佐設伏林中，敵至，伏發，金人大敗。既而金人以運河岸狹，非用兵之利，遂引去，佐復追敗之。
平山堂在府西北五里蜀岡上。宋慶歷三年，郡守歐陽修建，江南諸山，若拱列檐下，因名。紹定三年，李全據灣頭立寨，使其將胡義為先鋒，駐平山堂，以俟三城機便，既而進逼揚州，大燕於平山堂，趙範等出兵襲敗之。咸淳五年，李庭芝鎮揚州，以平山堂下瞰州城，敵至，則構望樓於上，張弓弩以射城中，因築城包之。今城廢堂存。
吳公臺府城西北四里。一名弩臺。劉宋大明三年，沈慶之攻竟陵王誕，築臺以射城中。陳大建中，吳明徹攻廣陵，增築之，故名。唐武德元年，江都守陳棱葬煬帝於江都宮西吳公臺下，即此。
揚子橋府南二十里，自古為濱江津要，繇此渡江抵京口，渡闊四十里。隋開皇十年，陳故境多叛，命楊素討之，素帥舟師自揚子津入擊，破賊帥朱莫問於京口。大業七年，升釣臺，臨揚子津，大宴百僚，尋置臨江宮於此，亦曰揚子宮。九年，吳郡朱燮、晉陵管崇等作亂，時帝在涿郡，命虎牙郎將趙六兒將兵屯揚子，分為五營，以備賊，賊渡江，襲破其兩營而去。十三年，駕出揚子，幸臨江宮。唐武德二年，李子通攻江都，沈法興遣子綸赴救，軍於揚子，時杜伏威亦自歷陽來救，軍於清流，與綸相去數十里，子通詐為綸軍，襲伏威，伏威怒，亦遣軍襲綸，兩軍相疑，江都遂陷於子通，清流蓋在府城西南。七年，輔公┙叛，任瑰討之，拔其揚子城，廣陵來降。開元以後，為沙洲所隔，齊氵開伊婁河於揚子鎮南，遂為往來通津。光啟三年，淮南軍亂，畢師鐸自高郵襲廣陵，不克，軍於揚子。宣州觀察秦彥遣將秦稠將兵至揚子助之，進陷廣陵。廬州刺史楊行密，引兵攻彥，軍於揚子，並廣陵西岡以逼城，彥尋敗走。宋建炎初，幸揚州。金人破天長，帝自瓜洲南渡，金人入揚州，追至揚子橋而還。紹興三十一年，金人犯揚子橋，劉錡拒卻之。今運舟自儀真達者四十里，至石人頭，入江都界。又十五里，至揚子橋，自瓜洲達者三十里，亦至揚子橋，合於官河，東折北行，經府城東，蓋總會之所也。周家橋，在府東南百四十里，南臨大江，西接廟港，為控扼要地，有官兵屯駐。又東有口岸巡司，入泰興縣界。《志》云：縣有萬壽巡司，在縣東四十里，歸仁巡司在縣東百二十五里，上官橋巡司在縣西北八十里，瓜洲巡司在縣南四十五里。邵伯巡司、邵伯驛河泊所，俱在縣北四十五里。
白土戍在府西。宋大明三年，竟陵王誕舉兵廣陵，詔沈慶之討之，慮誕奔魏，使慶之斷其走路，慶之營白土，去城十八里。又進軍新亭逼之，新亭蓋在蜀岡上。撻扒店，在府西。宋淳祐初，蒙古入滁、和諸州，淮東將鄧淳等戰於揚州之撻扒店，卻之。
桑裏在府城西南二十里。宋大明三年，沈慶之攻廣陵，宋主命為三烽於桑裏，克外城，舉一烽，克內城，舉兩烽，擒劉誕，舉三烽，是也。又丁村，在府北。宋德祐二年，揚州圍久食盡，州將姜才聞高郵運米將至，出步騎與元軍戰於丁村，潰還。
山光寺在府城北。唐光啟三年，畢師鐸戍高郵，還襲廣陵，軍於此。宋乾道三年，淮東提舉徐子寅請開灣頭港口，至鎮西山光寺前橋頭，以通運道，是也。又禪智寺，在府東十五里，隋故宮也。寺前有橋，跨官河上。楊吳時，徐知訓與主演泛舟濁河，繼又賞花禪智寺，濁河即官河矣。蕃觀，在舊城東南隅。五代以前，在城外，謂之后土廟，俗所謂瓊花觀也。唐中和二年，妖人呂用之說高駢崇大其廟，極江南工材之選。一名唐昌觀，後廢，明正統間重建。
儀真縣府西七十五里，西南渡江至江寧府六十里，西北至泗州天長縣百二十里，東南渡江至江寧府句容縣九十里。漢江都縣地。唐揚子縣地，地名白沙。五代屬永貞縣。後唐同光二年，吳楊溥如白沙觀樓船，更命白沙曰迎鑾鎮。宋乾德二年，升為建安軍。大中祥符六年，改真州。政和七年，賜郡名曰儀真。元至元中，曰真州路，尋復為真州，隸揚州路。明初改儀真縣，以州治揚子縣省入，今城周九里有奇，編戶十四里。
揚子廢縣舊城在縣東南十五里。《九域志》：揚子縣東至揚州六十里，渡江而南，至金陵亦六十里。隋末，杜伏威嘗置戍守於此。永淳元年，始分江都置揚子縣。至德二載，永王作亂，軍丹陽，淮南采訪使李成式討之，別將李銑軍於楊子，是也。大歷以後，鹽鐵轉運使置巡院於此，有留後官掌之。廣明初，淮南帥高駢奏改揚子院留後為發運使。五代南唐改為永貞縣。宋太平興國中，復曰揚子。大中、祥符六年，置真州，始移揚子為附郭縣。建炎初，升為揚子軍。四年，復為縣。紹興十年，又升軍。明年，復故。元仍為揚子縣。明初省。左安城，在縣西二十里，地多山溪，旁有崇丘，道出六合，蓋舊時戍守處也。
城子山縣北六里。山形如城。魏文帝築樂遊臺，立馬賦詩於此。又焦家山，在縣東北五里。宋開禧二年，金人寇真州。總轄唐決陳公塘水被真東北境，敵登焦家山望之，知不可越，引退。方山，在縣西三十里，其嶺四面平正。唐於此屯軍，置方山府。其並峙者曰橫山，高廣與方山相埒，二山俱接六合縣境。又有鴉山，在縣西四十里，以兩峰相對而名。唐光啟中，蔡州賊將孫儒嘗屯於此，寨址猶存，俗謂之奶山，亦與方山鼎峙。
小銅山縣西北二十五里。《寰宇記》謂之大銅山，又有小銅山在其東麓。宋時淮南鼓鑄，莫盛於真州。城內舊有廣陵、丹陽二監，蓋以大小銅山產銅也。又舊有冶官，置於小銅山西北五里。
瓜步山縣西四十七里，與六合縣接界處也。又有小帆山，在瓜步東，矗起大江中，一名石帆山。《志》云：蜀岡上自六合縣來，至小帆山入境，綿亙數十里，達於江都雲。又赤岸山，《志》云：在縣西三十里，今俱詳見六合縣。靈巖山在縣西七十里，山嶺高峻，界儀真、六合三縣間，為遠近之望。
揚子江在城南。《通釋》：真州東行五十里至瓜洲，以達鎮江，西行亦五十里至瓜埠，以達建康。今縣南有上江、下江、舊江三口，上江口去下江口一里，下江口與江心天寧洲相對，其東十五里為舊江口，有舊江口巡司，西北至縣十里，與江心新洲相對，皆為沿江戍守處。《江防考》：縣南十里為天寧洲，近大江南岸，元末康茂才結寨處也。縣東南五里為新洲，與天寧洲相映帶，洲渚紆回，汊港環錯，並為江洋要害。縣東南四十里曰高資港，亦近江南岸，有巡司西至天寧洲三十里，東至丹徒巡司七十里。明建文四年，靖難兵克儀真，立營於高資港，是也。又有何家港，在縣東二十里，為北岸要口，東至江都花園港十五里，西至舊江口十里，繇京口度此登岸，則東走瓜洲，西入儀真，北達揚子橋，皆為徑易，故防守尤切。
運河在縣治西南。迤東行四十里，過烏塔溝，入江都縣界。縣東南二里，舊有江口堰，即宋之真陽堰。天聖二年，修水閘易堰，人以為利。宣和三年，真州守李琮言：州乃外江綱運要口，運河淺澀，每不能速發，按南岸有泄水斗門八，去江不滿一里，欲開斗門，河身去江十丈，築軟壩引江潮入河以助運。從之。紹興四年毀，尋復修治。淳熙十四年，揚州守臣熊飛言：揚州運河惟藉瓜洲、真州，兩閘儲積，今河水走泄，緣真州上下二閘損壞，乞令有司葺理。明為儀真五壩，上江運艘皆經此，凡五十五里而達楊子橋，合於官河。《河漕考》：洪武十六年，儀真縣重建清江閘、惠橋腰匣、南門裏潮閘，以蓄泄水利，通漕舟，從樞臣單安仁之請也。景泰五年，以縣東十里有河，南接大江，北沖運河，因增置新壩，亦謂之新壩河。六年，又以儀真壩下有青泥灘、直河口二港，江潮往來，每至填淤，河臣陳泰奏請修浚，自是定製，三年一浚。今有羅泗、通濟、攔潮、東關四閘，俱在運河上，自南而東，以時蓄泄雲。
長蘆河在縣西四十里。其上流為沙河，自江浦六合縣界流入境。宋天聖三年，發運使張綸請開長蘆口河入江，以避大江風濤之險，舟楫以為便。建炎三年，金人陷太平，長驅至建康，守臣杜充渡江遁，真州諸將怨充嚴刻謀害之，充不敢入營，居長蘆寺，遂降金。寺在長蘆河西，今亦見六合縣。遇明河，在縣西。宋崇寧二年，詔淮南開修遇明河，自宣化鎮江口直至泗州淮河口。今堙。
陳公塘縣東北三十里。其塘西北依山，東南面水有斗門石達，歷代引以濟運，今為軍民所占佃。又句城塘，在縣東北四十里，闊二里，長七里，今亦廢為田。《志》云：縣東二十里有戴子港，即陳公塘下流也，南入江，北流闊處，即懷子河矣。今俱詳見江都縣。北山塘，在縣北濠外一里。其相接者為茆家山塘，北面依山，東西引流入濠。舊時潛為水櫃以遏敵。又有石壩，瀦水溉田。今俱廢。又劉塘，在縣西北五十里方山之西，靈巖山之東，導流為東溝，南入江。《志》云：東溝在縣西南四十里，為儀真、六合之交，值黃天蕩，大江沖要處也。
老鸛嘴在縣東南。宋德祐初，蒙古將阿術攻真州，州守苗再成與戰於老鸛嘴，敗績，阿術乘勝趣揚州。或曰：即今縣東南二十里之老鴉夾也。又青山嘴，在縣西三十里。《江防考》：青山嘴西至東溝二十里，東至下江口三十里，與老鴉夾俱為濱江。
白沙鎮在縣城南濱江。即白沙洲也，舊為戍守要地。齊建武初，魏人入寇，詔於白沙分置一軍，長蘆分置三軍。唐至德二載，永王作亂，軍丹陽，其將馮季康奔白沙，降於淮南采訪使李成式。上元元年，劉展據廣陵，軍於白沙，濟江襲下蜀，遂取潤州。後唐同光二年，楊溥如白沙觀樓船，徐溫自金陵來朝，因號白沙為迎鑾鎮。周顯德五年，周主如迎鑾鎮，屢至江口，破唐水軍。宋建隆初，太祖平李重進於揚州，令諸軍習戰艦於迎鑾鎮。南唐主李景大懼，即白沙也。乾德二年，始置建安軍於此。宣化鎮，在縣西二十里，亦曰五馬渡，與六合縣接界，今詳見六合縣。
歐陽戍在縣東北十里，《水經註》：邗溝水上承歐陽，引江入埭，六十里至廣陵城。宋大明三年，竟陵王誕舉兵廣陵，詔沈慶之討之，慶之進至歐陽。齊延興元年，蕭鸞使王廣之襲南兗州刺史安陸王子敬，廣之至歐陽，遣部將陳伯之先驅入廣陵。梁太清二年，侯景圍臺城，北徐州刺史蕭正表叛附景，景以為南兗州刺史，正表乃於歐陽立柵，以斷援軍。蕭會理時鎮廣陵，遣兵襲破之，正表走還鐘離。承聖初，王僧辨等破侯景，分遣陳霸先將兵向廣陵，時景將郭元建以廣陵降齊，霸先至歐陽，齊將辛術已據廣陵，霸先遂屯歐陽，會齊兵圍六合，霸先自歐陽赴救，大破之於士林，是也。士林，見六合縣。新城村，在縣東北十五里，南通何家港，北達揚子橋，往來之通道也，俗謂之都天廟。
胥浦橋在縣西北七里。《志》云：胥浦之水，源出小銅山，東南流，至城西，復折而西南，流里許，為上口入江，俗謂之鑰匙河，是也。宋紹興三十一年，邵宏淵退保於此，以拒金亮之師。開禧二年，金人陷真州，寇六合，揚州帥郭倪拒之於此，敗績。又端平三年，蒙古將察罕攻真州，州守丘嶽敗之，乘勝出戰於胥浦橋，蒙古引卻。
泰興縣府東南百四十里，北至泰州九十里，東至通州百六十里。本海陵縣地，南唐析置泰興縣，屬泰州。宋屬揚州。今城周九里，編戶一百八里。
泰興舊城在縣西北。《志》云：南唐升元初，析海陵南五鄉地置縣，治濟川鎮，在今縣西北四十里。宋乾德三年，徙治於柴墟鎮。熙寧中，知縣尤袤排眾議，築外城，周九里有奇，俗號為龜城。建炎三年，岳飛駐泰州，以州無險可恃，退保柴墟，渡百姓於沙上，是時金人陷揚州，所至塗炭，惟縣有外蔽，全活甚眾。紹興初，移縣治延令村，即今城也，其故城仍曰柴墟鎮。紹熙五年，淮東提舉陳損之言：柴墟鎮舊有堤閘，為泰州泄水處，久廢壞。宜於此創立斗門，西引天長、盱眙以東眾湖之水，起自江都，北經高郵、寶應、山陽，抵淮陰，西入淮。又自高郵入興化，東至鹽城，極於海。又從泰州南至泰興，徹於江，共為石達十三、斗門七，淮東田多沮洳，繇此得良田數百萬頃雲。
孤山縣東南七十里。南枕大江，巍然一峰，約高百仞，上多大竹。《志》云：孤山，縣之鎮山也。舊在江北岸，其後岸圮，山入江中。今江為平陸山，與靖江縣分界。又東山，在縣東六十里。
大江舊在縣南三十餘里。自江都縣流入界，又東入如臯縣界。天啟以後，沙渚漲塞，泰興與靖江接壤處，悉為平陸，因於縣南三十里開為界河，東通老沙港，西通大江，長亙五十里。
得勝河縣西四十五里。下流經縣西南三十里，曰盛大港，流入大江。又廟港，在縣西三十里，流經江都縣境入江。縣西四十五里又有過船港，成化十八年，於縣東南三十里印莊河西至廟港，築江堰。嘉靖十二年，又自廟港至過船港，增築江堰以衛田，大為民利。
相見灣在城東。俗謂之龍開河。河形委曲，舟行雖有先後，至此則帆墻相望，可呼而應也。又城北二里曰通泰河，一名槐子河，流合龍開河，下流俱註於江。範蔡港，在縣東南江中。明初攻泰州，張士誠遣兵赴援，舟師出大江，次範蔡港，別以小舟於江中孤山往來出沒。太祖曰：士誠欲分我兵勢耳，我乘其怠，急攻泰州，州破，江北瓦解矣。今舊港已堙。
新河港縣東南四十餘里。元置幹塘巡司，屬武進界。明初以隔在江北，改今屬。今司廢。
黃橋縣東四十五里，有巡司戍守。嘉靖中，官軍嘗敗倭於此。縣西四十五里又有口岸巡司，接江都縣界。縣南三十餘里又有印莊巡司。
附見：
揚州衛在府城內，洪武中置。又儀真衛，在儀真縣城內，亦洪武中置。《志》云：興化縣有守禦千戶所，舊屬高郵衛，今屬揚州衛。
高郵州府東北百二十里。北至淮安府二百十里，西至鳳陽府泗州二百里，東南至泰州百五十里。
春秋時吳地。秦屬九江郡。漢屬廣陵國。後漢屬廣陵郡。晉屬臨淮郡。宋復屬廣陵郡。齊因之。梁置廣業郡，尋改神農郡以嘉禾之瑞改焉。隋郡廢，屬揚州。大業初，屬江都郡。唐亦屬揚州。宋開寶四年，置高郵軍。熙寧五年，軍罷，仍屬揚州。元祐中，復置軍。建炎四年，升為承州。紹興五年，州廢。三十一年，復為軍。元置高郵路，尋改高郵府，屬揚州路。明初改為州，以州治高郵縣省入編戶八十五里，領縣二。今因之。
州介於揚、楚間，號東南咽嶺。唐咸通九年，桂州戍卒龐勛等叛還徐州，道經淮南。淮南將李湘言於節度使令狐曰：高郵岸峻而水深狹，若奇兵伏其側，焚荻舟塞其前，而以勁兵蹙其後，可盡擒也。不從。及勛至徐，遂為東南大患。周顯德四年，攻楚州，遣兵趣揚州，至高郵。唐人焚廬舍，悉驅其民，渡江而去。元末，張士誠據此，為江淮之厲。蓋州藪澤環聚，易於控扼也宋時州人秦觀詩曰：吾鄉如覆盂，高據揚楚脊；環以萬頃湖，粘天無四壁。故高郵亦曰盂城。
高郵廢縣今州治。秦高郵亭也。漢置縣，屬廣陵國，後皆為高郵縣。宋始為高郵軍治。元為府治。明初省。今州城周十里有奇。
臨澤廢縣州東北九十里。劉宋大豫初置縣，屬海陵郡。齊、梁因之。隋初並入高郵。又州境有竹塘、三歸等縣，《隋志》：梁析高郵縣置，屬廣業郡。高齊及周因之。隋俱廢入高郵縣。
神居山州西南六十里。一名土山，高二十五丈，周十五里。秦觀曰：山不甚廣，而股趾盤礴甚大，傍占數墟，遂為州境之望。
官河在州城西。自州南三十里江都縣界露筋廟起，至州北六十里界首鎮止，其西七十二澗之水，繇甓社等湖經城南北金門閘及城西窯港閘而入官河，今漕運所經也。舊時漕河出城西，築堤以衛之，曰東堤。又有西堤，濱湖以捍水，復築堤以衛民田，曰中堤。其後東堤圮，故漕河廢，漕出西堤中堤間，仍稱東堤運河。其故址即唐李吉甫所築平津堰，溉田數千頃者也。宋時修為運堤，大中祥符間，轉運使吳遵路請於高郵等處置斗門九十，以蓄泄水利。天聖中，轉運方仲開言：淮南漕河宜作木閘石窗，分水溉民田。重和初，柳庭俊復請修高郵運河堤岸、斗門、水閘。紹熙五年，淮東提舉陳損之言：高郵、楚州之間，陂湖渺漫，茭葑彌滿，宜創立堤堰，以為瀦泄，庶幾水旱有備。元延祐五年，命開修高郵運道。大德十年，復浚治。明為漕運經途。浚治益密，城西北有康濟河，長四十餘里。弘治二年，漕臣白昂以運舟入甓社湖常覆溺，觸岸輒壞，乃開復河於高郵堤東，以避其險，謂之康濟，蓋即官河之別名也。《志》云：河起自城北杭家嘴，又北至州北三十里之張家溝、長竟、甓社湖。萬曆三年，湖水決州北二十里之清水潭，及潭北十里之丁誌港口。明年，漕臣吳桂芳等議修復西湖老堤。老堤，洪武九年所築湖堤，即西堤也。其康濟河即故東堤，是時東堤、中堤悉堙沒，老堤傾壞，淮湖之水縱橫漫衍，於是議塞決口，修老堤，傍老堤民田中，改挑康濟越河。於是廢東堤，築中堤，以便牽挽，遂為永制。今詳見川瀆漕河。
運鹽河在州城東北。一名閘河，亦曰東河。東流八十里抵興化縣河口鎮，又東接泰州運河，又東至白駒、劉莊二閘，其西通新開湖。宋紹熙五年，淮東提舉陳損之言：自高郵、興化至鹽城二百四十里，其堤岸傍開一新河，以通舟船，仍存舊堤，以捍風浪，即此河也。《志》云：城南有城子河，東抵各鹽場北達城東二里之燒香港，又北抵運鹽河。
樊梁湖州西北五十里。上流為樊梁溪，自天長縣石樑河流入州界，瀦而為湖，與新開、甓社為高郵三湖。《系年錄》：承、楚之間，有樊梁等三湖，綿亙三百餘里。宋紹興初，有張榮者，聚眾於此，擊敗金人，金陷揚州，榮駐鼉潭湖，積茭為城以自固。今鼉潭湖在州東北九十里，其下流通海陵溪。大抵州境湖汊最多，其大者或曰三湖，或曰五湖。蔣之奇詩：三十六湖水所瀦，其間尤大為五湖。五湖蓋樊梁三湖，與平阿珠湖為五也。又或以為即州西六十里之五湖雲。
甓社湖州西北二十里。東西長七十里，南北闊五十里。元至正十三年，張士誠作亂，淮南行省李齊出守甓社湖，是也。今為運道所經。
新開湖州西北三里。其水東南俱通運河，長闊各百五十里，天長以東之水，俱匯此湖而入於淮。湖中突起一洲，可百餘畝，水雖盛漲，終不能沒。其洲去城十里。秦觀詩：高郵西北多巨湖，累累相連如貫珠。蓋州境自昔恃湖為險。《山堂考索》云：淮東川澤之國，凡小洲大瀦，水勢環繞，人所不到處，皆水寨也。自老鸛、新開諸湖而言，凡四十餘處，而相通之寨凡九，一寨一將主之。南宋所為守淮者，皆新開等湖以為之險耳。平阿湖，在州西八十里，其東南為五湖，接天長縣之銅城河，州境諸湖皆自天長縣導流東註。蓋五湖匯上流諸川，源多勢盛，州境平衍，故所在浸淫，遂為澤國。又珠湖，在縣西七十里。《天長志》：五湖接高郵之毗沙湖，或以為珠湖矣。
武安湖州西南三十里，與新開湖相接。又塘下湖，在州西四十里，又西十里接姜裏湖。州北二十里又有張良湖，又南三里接七里湖。州西北五十里為石丘湖。皆與甓社湖相灌註。又綠洋湖，在州南三十里，與州東二十八里之張家溝相接，至州北三十五里，亦匯於甓社湖。又州西二十里有鵝兒白湖，州東北六十里有仲村湖，又東北六十里為郭真湖，接鹽城縣界。
白馬塘州西南七十里。北近北阿鎮。晉太元中，謝玄自廣陵救三阿，次於白馬塘，即此。《通釋》：塘阻三阿溪，謝玄破苻秦將都顏、俱難，李孝逸破徐敬業處也。又州境有富人等塘。《唐會要》：元和三年，李吉甫節度淮南，築富人塘，固本塘，溉田且萬頃。《地理志》：高郵有堤塘，溉田甚多，皆李吉甫所築。今廢。
子嬰溝州北七十里。自寶應縣界泄官河之水，東南流經州境，又東接漳河，入廣洋湖。萬曆二十四年，浚入興化縣之大蹤湖。又夾溝，在州西二十里。《志》云：昔開此溝，以避武安湖官莊嘴之險，今廢。清水潭，在州北二十里。其地低窪，當下流之沖。又北十餘里有丁誌港、永定港等口。萬曆中，淮湖漲溢，清水潭及丁誌口沖決最甚。
北阿鎮州西八十里。亦曰三阿。三阿者，鎮之南有平阿湖，又南有下阿溪也。東晉嘗僑置幽州於此。太元四年，苻秦將俱難、彭超圍幽州刺史田洛於三阿，去廣陵百里，朝廷大震，謝玄自廣陵馳救，難、超戰敗，退保盱眙。或云：平阿湖側有平阿村，村有故平阿縣。魏收《志》：譙州高塘郡領平阿縣。此三阿也。平阿，蓋梁置，後魏因之，後周廢。今下阿入天長縣。
三垛鎮州東四十里。宋建炎中，金人攻楚州，詔通泰鎮撫使岳飛援之，飛屯軍三垛鎮，為楚州聲援，寇至，三戰三捷。今其地有三垛橋，跨山陽河，河北接射陽湖，南至泰州樊汊鎮，接江都縣界。又河口鎮，在州東八十里，接興化縣界，《志》云：州北三十五里有張家溝巡司，州東北百三十里有時保巡司。盂城驛，在州南門外，界首驛在州北六十里，俱洪武中置。又稽莊，在州東南十五里，城子河經其傍。宋末，稽聳保聚於此，鄉里義而歸之，相率不肯附元處也。
寶應縣州北百二十里，北至淮安府八十里，西至泗州盱眙縣百八十里，西南至泗州天長縣百七十里。漢為平安縣，屬廣陵國。後漢因之，後改為安宜縣。晉省，齊復置安宜縣，屬陽平郡。梁為陽平郡治，兼置東郡於此。高齊及周因之。隋郡廢，縣屬揚州。唐武德四年，置滄州。七年，州廢，縣屬楚州。上元三年，改為寶應縣。宋因之。寶慶三年，升為寶應州，尋又升為軍。元至元十六年，改置安宜府。二十年，府廢，仍曰寶應縣，改屬高郵府。今城周九里，編戶二十七里。
安宜城在縣西南。漢縣治此。蕭齊置陽平郡，寄治山陽，安宜縣屬焉。梁始為陽平郡治。太清二年，秦郡、陽平、皆降於侯景，景改陽平為北滄州，秦郡為西兗州。大寶初，東魏將辛術圍陽平，不克，繼而術鎮下邳，復渡淮攻陽平，大掠而還。陳大建五年，吳明徹伐齊，克石樑，平陽郡降，即安宜也。隋郡廢。唐初縣改今治。
石鱉城縣西八十里。三國魏鄧艾築此以營田。晉永和中，荀羨鎮淮陰，屯田於石鱉。蕭齊建元二年，表於石鱉，立陽平郡。《地理志》：郡治泰清縣，高齊時，又改泰清為石鱉。《北齊書》：乾明初，蘇珍芝議修石鱉等屯，歲收數十萬石，自是淮南軍防足食。後周亦置石鱉縣。隋初廢入安宜縣。《城邑考》：縣東南十五里有金牛城，相傳宋熙寧中築。又縣西南八十里有高黎王城，相傳宋治平中築。又有韓王城，在縣東南四十里射陽湖陰，相傳宋紹興中韓世忠鎮淮陰時築。
雲山縣西南百二十里。上有龍潭，四時不涸。又箕山，在縣東六十里，今惟有土阜百餘。《圖經》：射陽阜東臨射陽湖，其丘千數，即此。《志》云：阜周四十里，中有三王溝，西南通廣洋湖，東北入射陽湖。又褚廟岡，在縣西百里，東西長六里，南北一里。舊築大堰於此，以蓄泄白水塘之水。
運河在縣城西。自縣南六十里界首驛，至縣北二十里黃浦鎮，凡八十里。有東西兩堤，西堤濱汜光湖，謂之舊堤，東堤為新堤，所謂弘濟河也。舊時漕經汜光湖中。嘉靖中，漕臣陳毓賢以湖西受盱眙、天長之水，湖堤淺狹，易於潰決，恐運道有妨，且高寶以東，民田低下，易致沈溺，請於堤東修築越河一道。不果。萬曆十二年，科臣陳大科復請開寶應越河，從之。河成，賜名弘濟。蓋縣向稱澤國，諸湖承淮河下流，汪洋沖激，漕河經此，為最險之區。
涇河縣北四十里，繇山陽縣界，西接漕河，經縣東四十里，又東入射陽湖，又漳河在縣東南六十里。西接子嬰溝，東北入廣洋湖。衡陽河，在縣西南六十里，又西南四十里達衡陽鎮，以迄於雲山，距汜光湖百餘里。舊無小河，可避風濤之險，近時挑浚六百餘丈，達於汜光湖，謂之陰騭河。
汜光湖縣西南十五里。東西長三十里，南北廣十里。漕河經此，風濤多阻。萬曆中，開越河以避其險。汜光東北曰清水湖，在縣城南，東西十二里，南北十八里，與運河相接。又灑火湖，在縣西南四十里，西通衡陽河，南接安宜溪，東北入於汜光湖。
白馬湖縣西北十五里。東西十五里，南北三里。其當湖心而東者，為八淺堤，漕河所經也。萬曆初，為湖水決壞。潘季馴以決口深闊，且水勢湍急，因築西堤於湖心淺處，仍於運河南北為截壩二道，既而八淺決口，水瀦不流，遂塞之，仍護西堤，以為外捍，至今便之。《志》云：湖西連三角村，東北會運河，北達黃浦，為往來津要。或曰：白馬湖即故白馬塘。又縣東六十里為三阿鄉，或曰：東晉置幽州於此。
廣洋湖縣東南五十里。東西十里，南北三里。東南通沈垛港，入博支湖，西南接漳河，北連章思蕩，東北會三王溝。縣境之水，多匯於此，東北達射陽湖，以註於海。《志》云：沈垛港在縣東南八十里，又東南十里即博支湖也。博支湖之水，北接縣東九十里之馬長汀，東北通鹽城縣，又北會於射陽湖。
射陽湖縣東六十里。湖東屬鹽城，西北屬山陽，而西南則屬寶應，縈回凡三百餘里。其南北淺狹，而東西深廣，為群川之委流，東達於海。今分見鹽城、山陽縣。津湖，在縣南六十里，東通運河，西北接汜光湖，南入高郵州界。或曰：即精湖也。三國魏黃初六年，自廣陵還至精湖。時十月水涸，戰船數千，皆滯不得行，魏主留船付蔣濟，濟鑿地聚船作土豚遏湖水，灌之入淮，即此處也。
白水塘縣西八十五里，闊三十里，周二百五十里，北接山陽，西南接泗州盱眙縣界，亦曰白水陂。三國魏鄧艾所作，與於臺破釜塘相連，開八水門，立屯溉田萬二千頃。宋元嘉末，嘗決此塘，以灌索鹵。大業末，破釜塘壞水北入淮，於是白水塘亦涸。唐證聖中，始復修治，開置屯田。長慶中，復興修之，今縣西南四十里有徐州涇、青州涇，縣西南五十里有太府涇，是時發青、徐、揚三州民鑿涇以溉塘，因名太府，謂揚州也。又縣北四里有竹子涇，亦長慶中所開。五代周廣順三年，南唐楚州刺史田敬洙請修白水塘，溉田以實邊。有司奉行無法，因緣擾塘，不果成。宋嘉定六年，議者謂白水塘東至浮圖莊，南至褚廟岡，有岡脊大堰，久廢不治，若修復之。使高寶諸河相接，遊波所及，使衡陽阜。三角村諸處，皆浸淫至城，則形勢自張，下本州相度，尤育上言：塘周百二十里，地涉山陽。盱眙兩縣，所堰之水。通富陵河，其源出盱眙縣南之塘山，山蓋因塘得名。水自高而下，溪澗縈紆，凡四十里。乃至劉家渡入富陵河。因築為三堰，曰潭頭下堰、河喜中堰、劉家上堰，下堰至中堰十二里，中堰至上堰五里，其上又有螳螂堰。在塘內，三堰既置，則塘山以東四十里之水，不得入富陵河，然後東匯為白水塘，今修設三堰之功，不宜茍且，若有潰決，則洪澤沿淮，受害非輕。又塘之西南二面皆因岡阜為限，東北二面，乃是古淤平地築塘岸腳，闊十餘丈，歲月既久，岸脊處與塘面平合，先增築塘岸，高一丈以上。方可瀦水。舊塘有八斗門，以溉塘下田，亦合修復，塘之復有三難，有二利，民間所佃塘內上腴之田，二千餘頃，廬墓莊院皆在焉。一旦瀦之，民必怨，一難也。塘內水盛，堤岸難測，如黃家圍一帶，居民千百家，所合遷徙，二難也。工役甚大，為費不貲，三難也。塘下西北地高亢，民田多荒，東北亦有高田灌註，則成沃壤，一利也。盱眙之民如兩家渡等處，因水限隔，就高保聚，絕敵入小路，二利也。但夏秋之間，既開斗門灌註，則冬春水勢必殺，恐無以待敵。又盱眙保聚，止是一鄉，不能盡杜他岐。竊見此塘本在高岡，下臨衡陽阜二十里，三角村諸處三十里，皆系向來邊兵經行橫趣大儀之路，決水自高而下，皆可灌也。議未及行。今日就淺淤矣。羨塘，在白水塘北。《唐會要》：證聖中，開置白水塘、羨塘屯田，是也。《志》云：羨塘亦在縣西南，與白水塘合。
章思蕩縣東南四十里。西接城子河，南通廣洋湖。《志》云：成子河在縣東南十八里，其西北接望直港，南通章思蕩。黃昏蕩，在縣東七里，東南接望直港，東北達縣東八十里之淩溪。《志》云：望直港在縣東十五里。宋嘉定八年所浚，西接宋涇河，宋涇即城中市河也。引流而東，接望直港，亦北達於黃昏蕩。又縣北有七里溝，亦西通運河，東入黃昏蕩。
黃浦溪縣北二十里。有黃浦鎮。南通運河，東接淩溪，又東北入射陽湖。《志》云：黃浦鎮有閘，漕舟所經也。萬曆四十五年，漕臣陳薦檄築黃浦閘南岸堤，至射陽湖止。明年，築北岸堤，長各五十餘里。又海陵溪，在縣東九十里，自興化縣流入界，俗呼琵琶頭，與馬長汀相接，西北通射陽湖。安宜溪，在縣西南六十里，東北入灑火湖，西南入高郵界，達於諸湖。
長沙溝縣東二十五里，西接運河，東入廣洋湖。又楊家溝，在縣東八十里，東南接馬長汀，西北入射陽湖。又子嬰溝，在縣南六十里，溝南有子嬰鋪，西接運河，東達漳河。蘆洲，在縣東十三里。東晉初，祖逖軍於蘆洲，或以為即此處，誤也。
槐樓鎮縣南二十里。運道所經也，有槐樓巡司。又南十里為瓦店鎮，又南十里為汜水鎮，其相近者曰蘆村鎮，又南十里曰江橋鎮。黎城鎮，在縣西九十里。又縣西南百里為衡陽鎮，有衡陽巡司。又有射陽鎮，在縣東四十里。又安平驛，在縣北門外。
興化縣州東百二十里。南至泰州百二十里，北至淮安府鹽城縣百十里。唐海陵縣之昭陽鎮。楊吳始置興化縣，屬江都府。南唐屬泰州。宋建炎四年，改屬承州。紹興五年，改為鎮，屬海陵縣。十九年，復為縣，仍屬泰州。乾道二年，屬高郵軍。今城周六里，編戶七十二里。
運河在城南。分流為車頭河，東經德勝湖，至城東三十里，又東合串場河。又縣西四里為山子河，西通海陵溪，北入白塗河。海陵溪，在縣西十五里，自泰州北浦汀河流經縣西，又西北經寶應縣界入射陽湖。縣東北為白塗河，西接海陵溪，東經平望湖，又東合串場河，亙百二十里。
海溝河縣東北二十五里。西接吳公湖。又縣南三十五里有蚌沿河。俱東通串場河。《泰州志》：串場河自州東之西溪，引流而東北，經東臺場，又北至河垛場，又北至丁溪、草堰二場，西去興化縣百十里，又北至白駒場，西南去縣百二十里，又北至劉莊場，又北至鹽城縣之伍佑、新興二場，又北過天妃、石達廟灣等口而入海，經流於中十場之間，故謂之串場河雲。
得勝湖縣東十里。本名縮頭湖。宋建炎中，張榮、賈虎率山東義軍繇梁山泊與金人轉戰至承、楚間，金將撻覽在泰州，榮以舟師設伏掩擊於縮頭湖，大敗其眾，因更名得勝湖。又白沙湖，在縣東南十里，與得勝湖相接，岸多白沙，因名。大蹤湖，在縣北四十五里，中心與鹽城縣分界，又西入射陽湖。祝世祿曰：興化起大蹤湖，繇舊官河歷岡門鎮至石達五十餘里，浚之使深，積水可盡入海也。
平望湖縣北二十里。南接官塘，中有岡阜，四望平坦，因名。又三里曰吳公湖，昔有吳尚者隱此，因名。其水西入海陵溪，東接海溝河。千人湖，在縣東北百里。相傳隋末，有千人避難於此得免，因名。
丁溪閘在縣東一百三里，即丁溪鹽場也。又東北七里為少海、草堰二場。又縣東北百二十里曰白駒場，又北曰劉莊場，接鹽城縣界。天啟二年，興化知縣邊之靖修攔潮五閘。明年，淮湖大漲，自高寶而東俱繇五閘匯流入海，公私利之。又捍海堰，在縣東，上接鹽城，下至海門，即唐李承所創，宋范仲淹所修也。今詳見鹽城縣。
陵亭鎮在縣南二十五里。唐大順初，朱全忠將龐師古略淮南，下天長、高郵，引兵深入，與賊將孫儒戰敗於陵亭，乃還。瓠子角，在縣東南。明初徐達等攻興化，太祖曰：瓠子角，興化要害，寇所必經。達奉命，以兵扼其地，興化遂下，是也。
安豐鎮縣東北六十里有巡司，又芙蓉鎮在縣東北三十里，縣北三十五里，又有長安鎮。
附見：
高郵衛在州城內。又有鹽城守禦千戶所，在淮安府鹽城縣城內，屬高郵衛。俱洪武中置。
泰州府東百二十里。東至海二百四十里，東南至通州二百七十五里，西至高郵州百五十里，南渡江至常州府二百五十里。
春秋時吳地。戰國時屬楚。秦屬九江郡。漢屬臨淮郡。東晉安帝分廣陵立海陵郡。宋以後因之。隋初郡廢，仍屬揚州。唐武德四年，置吳州。七年復廢，還屬揚州。楊吳乾貞中，為海陵制置院。南唐升元初，改置泰州。宋因之。元置泰州路，後改為州，屬揚州路。明初仍為州，以州治海陵縣省入編戶一百七十七里，領縣一。今因之。
州面江枕淮，川原沃衍，魚鹽繁殖，稱為奧區。若夫風帆便利，跨越吳會，聯絡青、齊，則海舟之利也。絕南北之津梁，扼江淮之襟要，孰謂一州鬥大，不足以有為也歟！
海陵廢縣今州治。漢置縣，屬臨淮郡。後漢省。晉太康初，復置海陵縣，屬廣陵郡。東晉末，始置海陵郡。宋齊時，海陵縣皆屬廣陵郡，而海陵郡治建陵縣。梁時始為郡治。隋復廢郡。唐初置吳州，改為吳陵縣，州尋廢，縣仍曰海陵。南唐以後，為泰州治。明初省。今州城周十二里有奇，門四。
建陵廢縣在州東北七十里。本東海郡屬縣。晉義熙中，僑置於此，屬山陽郡，尋屬海陵郡。宋齊時為郡治。梁仍屬海陵郡。隋省，尋析置江浦縣於此。大業初，復省入海陵縣。或曰：秦漢時，東陽廢縣在州東百里。其東有長洲澤，又東有扶海州，今堙。
新城州北五里。宋端平中，州守許堪別築堡城於湖蕩沮洳中，周二百丈。德祐二年，元阿術遣兵拔新城，留屯以逼泰州。元末，張士誠入泰州，壞其城，乃修築新城，設義兵元帥府及州治於此。既而士誠將夏思恭等據守，並葺舊州城而守之。明初，徐達兵至泰興，水道不通，乃自大江口挑河十五里，直抵州之南門灣，思恭等退保新城，達因東築海安城，以絕通州之援，遂克之。城今圮。
海安城在州東百二十里。南北朝時戍守處也。宋泰始七年，僑置新平郡，治江陽，又領海安縣。齊永明五年，罷新安郡並入海安，屬海陵郡。陳大建五年，將軍徐敬辨克齊海安城，是也，後省。唐景龍二年，又置海安縣。開元十年，省入海陵。明初，徐達攻江北，駐軍海安，尋進圖泰州，使孫興祖留鎮於此，以斷賊援軍，於是賊不敢犯，蓋控扼要地也。今為海安鎮，有土城，周六里。《海防考》：鎮居如臯，泰州之中，東可以控禦狼山，通州海門之入，西可以捍衛揚州，因置巡司戍守。
天目山州東四十五里土山也，上有雙井，如目相對，因名。又有呂城山，在州東三十里，山形如城。泰山，在州治西，高僅五丈許，因州以名。又羅浮山，在州西北五里澤藪中，水不能沒，望之如羅浮。又中洲山，在州東北百二十里西溪鎮之北。
揚子江舊在州南三十里，入泰興縣界，有口岸港，引為渠，北達運河。今江沙漲塞，州去江遠矣。
運河在州西。自江都灣頭鎮而東，經州西三十里斗門鎮，又東至城南有運河壩，自壩而南為濟川河，又南三十里至泰興縣之廟灣，又二十里至濟川鎮。通江商舶，多繇此入。《志》云：運河起城北一里之東西二壩，東至新城，分而為三，一自新城東北十五里至淤祈湖，又東四十里至秦潼鎮，又東六十里至西溪鎮，謂之西溪。至西溪復分為二，自西溪東北出，經東臺場、河垛場，又北歷丁溪、草堰諸場者，所謂串場河，繇興化鹽城以入海者也。其自西溪而東，又二十里至梁垛場止，為正流，引為支流，南通安豐場及富安場闊河，繇闊河南至海安鎮四十里，鎮設東、中、西三壩以限之，自壩而南，即灣頭，抵通州之各場運鹽河也。一自新城稍北，經魚行市，又北十八里，至港口鎮，又北三十七里至寧鄉巡司，又北達興化縣西十五里之海陵溪，在州境亦曰浦汀河也。一自新城西北八十里至樊汊鎮，又西接於官河。亦曰運鹽河。相傳漢吳王濞所開，三國以後，漸堙廢。宋熙寧九年，發運使王子京奏請修復。自是歷經修浚，為商賈經途。
西溪州東北百十里。西接運河，東通角斜河。一名晏溪，以宋晏殊嘗監西溪鹽倉也。《志》云：角斜河在州東北百二十里，南通拼茶場，西通海安鎮。又辭郎河，在州東北百二十里，北通興化縣之陵亭鎮。
淤祈湖州東北二十里。一名發溪河，下流入雞雀湖。雞雀湖，在州東北四十里，周三十里，舊多雞雀飛集，因名。又包老湖，亦在州東北四十里。湖周四十里，水至清而無滓，雖與他水會流，亦不雜，挈壺氏以此供滴漏雲。又仇湖，在州東北百里，周三十里，東入梁垛場。鴨子湖，在州南二十里，周二十五里，東通運河，西接濟川河。
姜堰在天目山前，瀕運河。北至西溪，通運鹽以達上河。宋紹興四年，詔毀之，以拒金人，尋復築治。又有北堰，在州北四里，瀕運河。宋建炎中，移堰於北門外，尋復舊。《志》云：州北三里為施家灣，今舟船駢集處也。又北二里為魚行市。
捍海堰在州東。《宋史》：海陵有古堰，亙百五十里。久廢不治，秋濤漲溢，每冒民田。天聖中，監西溪鹽稅范仲淹謀於發運副使張綸，請修復之，自北海寨東南至景莊，修築凡一百八十里，於運河置閘納潮以通漕。又淳熙三年，州守張子正復築月堰，以遏潮水。五年，又築桑子河堰，自是潮不為災。
胡逗洲《寰宇記》：在州東南二百八十三裏海中，東西八十里，南北三十五里，上多流人，煮鹽為業。梁承聖初，侯景敗走，自滬瀆下海，欲向蒙山，其下羊鯤謀誅之，因景晝寢，語舟師直向京口，至胡逗洲，景覺，大驚，為鯤所殺。蒙山，見山東費縣。逗，一作豆。
海陵監州東北百二十里。宋為西溪鹽倉，州產鹽，因置監於此，以司其利。明鹺使分司於泰州者，駐西溪東北之東臺場，所轄富安、安豐、梁垛、東臺、何垛、丁溪、草堰、少海、角斜、拼茶寺場，謂之中十場，皆分列於州東及興化、如臯之境，而西溪鎮為商賈輳集之道。今有西溪鎮巡司，在州東北百二十里。又寧鄉巡司，在州北六十里。拼茶場，在州東百十里，有寨，又東三十里即大海矣。又丁溪場閘，在州東北百四十里，又北三十八里為白駒閘，皆接興化縣界。
樊汊鎮州西北八十里，與高郵、江都分界。《志》云：州境有史家莊、灰廓村與樊汊鎮三處，俱為巨盜窟穴。又秦潼鎮，在州東北六十里，州北十八里為港口鎮，皆濱運河。
如臯縣州東南百四十里，東南至通州百四十里，西至泰興縣百里。漢海陵縣地。東晉安帝始置今縣，屬海陵郡。宋、齊因之。隋省。唐為海陵縣之如臯鎮。南唐復升為縣，屬泰州。今城周五里，編戶四十二里。
寧海廢縣在縣東北。晉安帝置縣，屬山陽郡，尋屬海陵郡。宋、齊及梁因之。隋屬揚州，以如臯縣並入。唐又省縣入海陵。臨江廢縣，在縣南，亦晉安帝時置，初屬山陽郡，尋屬海陵郡。宋齊因之。後周並入寧海縣。
摩訶山縣南百二十里大江中。水勢湍激，亦曰蝦蟆山。今江岸崩圮，山去岸五十餘里。《志》云：縣北五十里有高阜，謂之浦岸，東西長五十里，相傳古海岸也。又有平阜，在縣南江寧鄉，東西延亙六十里，相傳即古江岸地，肥腴宜五穀。
會盟原縣東十里。相傳吳楚會盟處。考春秋之世，吳楚始終無盟會事，《春秋傳》哀十二年，衛侯會吳於鄖，公及衛侯、宋皇瑗盟。杜預曰：鄖，發陽也。海陵縣東南有發繇口，縣本海陵地，當即此原矣。
大江在縣南六十里。昔時東接通州，西接泰興。今縣西南與靖江縣接界。
運河在縣城北。自泰州海安鎮，東南流經縣北三十里之立發口，南至城北，又東四十里經白丁堰鎮，又東南三十里至白蒲鎮，而接通州運河。龍遊河，在縣東南六十里。相傳龍過成河，有九十九灣，北接運河，南通揚子江。又小溪河，在縣城西北，東接運河，西通泰興縣。
高陽蕩縣東南八十里。西接運河，東通海，舊名祥符湖。又縣東北百二十里豐利場，有鄭公灘。宋富鄭公判揚州，備海寇以戰艦每為海濤所壞，因鑿此灘以避之，且習水戰於其中。又有汊河，亦在豐利場，南通運河，北抵海。
掘港在縣東百三十里。西通運鹽河，東抵海，有掘港營堡，並置巡司於此。《志》云：掘港營距海洋五十里，三面環海，其北接於美舍寨，寨在東臺場海口。又南至石港寨，寨在掘港西南六十里，接通州界。天生港，在縣西，南通江，東通白蒲汊，舊有鹽盜，設石莊巡司於縣南六十里，以戍守之。
丁堰鎮縣東四十里。嘉靖中，倭賊嘗犯此。又縣東百里有馬塘場，又東三十里為角斜寨，北通泰州角斜河，因名。安民營，在縣南江中沙洲上。嘉靖中，置為防禦之所。
白蒲鎮縣東南七十里，又六十里至通州。本宋之白蒲堰。紹興四年，毀堰以拒金人。明嘉靖三十八年，倭寇江北，分數道入犯。撫臣李遂馳至如臯，與賊遇於白蒲，勒兵不戰，賊益進，遂策之曰：賊分道入，過如臯，必合，合則道有三：一自泰州通天長、鳳陽，犯皇陵；一自黃橋逼瓜、儀，搖南都梗漕；若自富安場而東，海濱荒涼，擄掠無所得，至廟灣絕矣。乃吾得地時也。於是部諸將防遏，毋令得過天長、瓜、儀，而分兵綴賊後，賊果走廟灣，擊平之。《志》云：通州有獨山巡司，今移置於白蒲鎮。又西場巡司，在縣北三十里。余見上。曹家堡，在縣北，又東北有潘莊，皆嘉靖中官軍敗倭賊處。
附見：
泰州守禦千戶所在州城內。洪武中置，屬揚州衛。
通州府東四百里，東至海百三十里，西南至常州府靖江縣九十里，南渡江至蘇州府常熟縣百二十里，西北至泰州二百七十五里。
春秋時吳地。漢屬臨淮郡。後漢屬廣陵郡。晉末屬海陵郡。宋、齊因之。隋屬江都郡，唐屬揚州。後周置靜海軍，尋改通州。宋初，改為崇州以州兼。轄崇明鎮，因名，尋復為通州政和七年，賜郡名曰靜海。元初，曰通州路，尋復為州，屬揚州路。明初仍為州，以州治靜海縣省入編戶百七十里，領縣一。今仍曰通州，所領海門縣一，圮於海。
州據江海之會，繇此歷三吳，問兩越，或出東海，動燕齊，亦南北之喉吭矣。周顯德五年，取其地，始通吳越之路，命名通州，良有以哉！
靜海廢縣今州治。本海陵縣地。南唐始置靜海都鎮制置院，後周升為靜海軍，尋改為通州，始置靜海縣為州治。宋、元因之。明初省。今州舊城周六里有奇，萬曆二十五年，增築南城與州城連，復周四里有奇。
蒲濤廢縣在州西。晉義熙中置，初屬山陽郡，尋屬海陵郡。宋、齊皆因之。後周省。
狼山州南十五里。與塔山、軍山、馬鞍山、刀刃山相連屬，亦謂之狼五山。相傳昔有白狼居此。或云：山形如狼也，高五十三丈，周三百四十六丈，勝概甲於江北。胡氏曰：狼山上接大江，下達巨海，絕江南渡，八十里抵蘇州常熟縣福山鎮，順江而東，至崇明沙，揚帆乘順風，南抵明州定海，頃刻可至，陶隱居所謂『狼五山對勾章岸』者也。唐乾符二年，浙西狼山鎮遏使王郢等有戰功，怒節帥趙隱賞薄，據狼山作亂，攻陷蘇、常，沿江入海，轉掠二浙，南及福建，大為民患。又狼山之外即大江，亦名狼山江。梁貞明五年，吳越將錢傳瓘帥戰艦自東洲擊淮南，戰狼山江，敗淮南兵。明正德八年，賊劉七等大掠江淮，官軍敗之，賊走狼山，官軍扼而殲之，江今有官兵戍守。舊設狼口巡司，在州南十八里狼山鄉。刀刃山，在狼山東，高二十九丈，周四百七十二丈，相傳秦皇磨劍處，下有淡竹灘。又軍山，在刀刃山東南，隔江數里，高三十五丈，周九里十三步，相傳秦皇駐軍處也，泉石頗勝。又塔山，在狼山西，一名黃泥山，高十七丈，周二百九十丈，下有沈雁灣、通濟閘。《志》云：山有兩石門相對，即元張、朱清海運故道也。又馬鞍山，在塔山西，高如之，而周倍之，以形似名。
海門島在州東南海中。《宋長編》云：國初以來，犯死獲貸者，配隸登州沙門島及通州海門島，有屯兵使者領護，而海門島有兩處：一在崇明鎮，居豪強難制者；一在東布洲，居懦弱者，皆今煮海納官。興國五年，始令配役者隸鹽亭役使，而沙門島如故。
布洲夾州南四十里。有南布洲、東布洲，大海中沙漲為洲也。五代周顯德五年，取唐淮南，駐軍迎鑾鎮，聞唐戰艦數百艘泊東布洲，將趣海口，扼蘇杭路，周主遣慕容延釗等將水陸兩軍循江而下，擊破之。《紀勝》云：大安鎮即東布洲也，本海中沙島，後漲成陸地，民戶頗繁。又南布洲，舊亦渺然大海，沙漲成場，即今金沙場，在州東三十里，宋時煮鹽其中，本場鹽額歲十八萬石。
海在州東北。自淮安鹽城縣界，南經興化、泰州、如臯，折而東過通州、海門，至呂四場東南料角嘴，始與江合。《海防考》：通州東北阻海，南通大江狼山，實當江海之吭，而余東、余西，則控扼之所也。
江在州南二十里。渡江而南，闊七十餘里，稍西即常州之靖江、江陰界，稍東即蘇州之常熟界，一葦可航，為出奇之道。劉家港，在州西，南通大江。明初，俞通海繇此進逼通州，敗張士誠兵。
運鹽河在州西北。自江都灣頭經泰州如臯縣流入界，至州東北三十里，接西亭河，有西亭鹽場巡司戍守，近場有賣魚灣。嘉靖三十八年，倭自海門縣七星港登岸，流劫西亭、金沙等場，將犯揚州，參將丘升敗之於鄧家莊，賊沿海覓舟，官軍尾之於劉家橋、白駒沙諸處，皆敗之，又追敗之於七竈莊、茅花墩，賊盡殲焉。其地皆近州北境。
褚家沙州南三十里江中。其西北為江陰之青草沙，其西為蒲沙，而褚家沙當其外口，倭賊北犯，易於登涉，亦汛守要處也。
范公堤在州東北。《志》云：堤起自海門呂四場，迄於鹽城之徐瀆，繞三十鹽場之西，去海遠者百里，近者數十里。堤之外俱竈戶煎鹽之地，淡水出則鹽課消，故堤以護之。堤以內俱系民戶耕種之田，潮水入則田租損，故堤以防之。中間有泄水入海之路，白駒閘口及牛灣河、瓦龍岡，是也。又任公堤，在縣西五里，宋開寶中築，長二十里。
利豐監州南三里。宋置鹽監於此，管金沙、西亭、馬塘、石港、豐利、利和、余慶、呂四等八場。今通州分司轄豐利、馬塘、掘岡、石岡、西亭、金沙、余西、余東、余中、呂四，為上十場。豐樂鎮，在州東。《五代史》：楊吳使東洲靜海都鎮遏使姚彥洪修城池官廨，改東洲為豐樂鎮。或曰：即今利豐監。又裏河鎮，在州東六十里，舊接海門縣境。今皆堙於海。
石港場在州北七十里，有石港巡司。又馬塘場在州東北九十里，掘港場在州北九十里，豐利場在州西北四十里，皆與如臯縣接界。
海門縣州東四十里。本海陵縣之東洲鎮，後周顯德五年，始置縣。後漸移今治。編戶八十三里。今圮於海，縣廢。
海門城舊城在州東二百十五里。元末，以水患，徙治禮安鄉，去州城百里。正德中，徙余中場。嘉靖二十四年，又徙金沙場，皆寄治州境。邇來復圮於海，蓋非復舊壤矣。又海門，大江入海之統名也。朱梁貞明五年，吳越錢傳瓘攻吳常州，吳將陳璋以水軍下海門出其後，蓋渡江而南耳。時未有海門縣。
海舊在縣東十里。沿海有六港，潮漲則盈水，退則涸，而七星港、東夾港在六港中尤為要害，今皆沒於海。舊《志》：宋時，大海去縣八十里。
運鹽河在縣北。自通州流經縣界，直達呂四場。場舊有東洲河，乃其故道也。
新插港在縣西北。東臨北海，有鹽徒聚集，賊每從此登岸，西擾揚州，北擾淮安，為防禦要地。李稍港，舊在縣東南。天啟四年，知縣嚴爾珪建石閘於港尾，吐納江海，旱潦有備，並泄上河壅水，人以為便。今淪於海中矣。
料角嘴在縣東南。舊為大江入海之沖。祝穆曰：料角嘴中有咸、淡二水，不相混雜，舟人不待汲能辨之，其形勢號為控扼。紹興中，以水師把隘於此，其沙脈坍漲不常，潮水委蛇曲折，水路可認，水盛則一望彌漫，非熟於往來者，不能知也。李寶膠西之捷道，蓋出於此。《江防考》：江北岸東起蓼角嘴大河口，以及呂四、盧家等場，沿於楊樹港、海門縣裏河鎮，以達於通州。此海門縣之南路也。嘉靖中，官軍敗倭於此。
余東場舊在州東九十三里。又余西場在州東五十里，又東二十里為余中場，後皆為縣境。《海防考》：余東、余西，揚州之保障也。賊從狼山窺通州及海門之料角嘴、呂四場、新插港、崛港來犯者，扼之於此，要害既得，則揚州可以無患。
呂四場舊在州東百二十里，後為縣境。俗傳以呂仙四至此而名，有白水蕩，其地寬闊，魚鳧鶴鹿之所泳遊也，其通海處曰新河，亦名新港。《海防考》：縣東呂四場，又東南料角嘴，皆形勢控扼之處。徐步營，舊在縣北。又北為掘港，又北為新插港，皆賊登岸之處，海門北境之防也。舊《志》：縣有吳陵、白塔河、壩上三巡司，又有張港巡司，萬曆十年革。
附見：
通州守禦千戶所在州城內，洪武中置，屬揚州衛。
