
杭州府，〈東南至紹興府一百三十八里，西南至嚴州府二百七十里，北至湖州府一百八十里，東北至嘉興府一百九十五里，自府治至至京師三千二百里。〉
錢塘縣，〈附郭，在府治西。秦縣，屬會稽郡。漢爲會稽西部都尉治，後漢縣省，光和二年封朱峻爲侯邑。三國吳復置縣，屬吳郡，晉以後因之。陳置錢唐郡於此。隋廢郡，改爲杭州。治本曰錢唐，唐以唐爲國號，加土爲塘，後因之。《舊唐書》：「隋時縣在州治南，貞觀六年移縣而北，去州治十一里，尋又移治於新城。開元二十一年還治州郭下，二十五年復移州治南。」《通志》云：「南宋嘗徙於錢唐門外，尋還城內，後徙今治。」今編戶百六十一里。〉
仁和縣，〈附郭，在府治東。唐錢塘、鹽官二縣地，五代梁龍德二年錢氏割置錢江縣，治武林門內。宋太平興國四年改今名，尋徙府治北。元移今治。今編戶三百七十三里。〉
海寧縣，〈府東百二十里。東北至嘉興府海鹽縣一百十里。漢海鹽縣地，屬會稽郡。吳王濞於此立鹽官，三國吳因置鹽官縣，屬吳郡。又置海昌都尉於此。晉亦爲鹽官縣，宋、齊因之，皆屬吳郡。隋屬杭州。唐武德四年屬東武州，七年併入錢唐。貞觀四年復置，仍屬杭州。宋因之。元元貞初升爲鹽官州，天歷二年更曰海寧。明初改州爲縣。縣城唐、宋以來舊址，明洪武二十年信國公湯和重築，永樂以後屢經修治，周九里有奇。編戶百八十四里。〉
富陽縣，〈府西九十里。西南至桐廬縣九十里，北至餘杭縣五十里。本漢富春縣，屬會稽郡，哀帝封河間孝王子元爲侯邑。後漢屬吳郡。三國吳黃武四年置東安郡治焉。七年郡廢，縣仍屬吳郡。晉因之。咸安初以鄭太后諱春，改曰富陽。宋以後因之。隋屬杭州，唐仍舊。五代時吳越嘗復爲富春，尋復故。《城邑攷》：縣舊無城，吳越時以縣逼江隅，築城甃以磚石。明初嘗繕治，嘉靖三十五年復營磚城，周四里有奇。編戶七十五里。〉
餘杭縣，〈府西北六十里。西至臨安縣五十里，西北至湖州府安吉州百三十里，南至富陽縣五十里。本秦縣，屬會稽郡。漢因之。後漢屬吳郡。三國吳屬吳興郡，晉以後因之。隋屬杭州，唐仍舊。吳越時嘗號爲清平軍，宋復故。今編戶七十一里。〉
臨安縣，〈府西北百里。西南至嚴州府分水縣一百有三里，東南至富陽縣百里，北至湖州府安吉州孝豐縣六十里。本餘杭縣地。後漢末孫氏分置臨水縣，屬吳郡。晉改爲臨安縣，屬吳興郡。宋、齊仍舊，隋省。唐武德七年復置臨水縣，屬潛州，明年省入於潛縣。垂拱四年復置臨安縣，屬杭州。五代梁貞明初，吳越改爲安國縣，亦曰衣錦軍。宋太平興國四年改爲順化軍，尋廢軍，復爲臨安縣。《城邑攷》：「縣無城，五代時吳越增築。後廢。」今編戶四十六里。〉
於潛縣，〈府西北百七十里，東至臨安縣六十里，東北至湖州府安吉州孝豐縣七十里，西北至南直寧國縣百六十里。漢縣，屬丹陽郡。三國吳屬吳興郡，晉、宋因之。陳屬錢塘郡。隋屬杭州。唐武德七年置潛州，八年州廢，縣還屬杭州。縣城吳越時築，後廢。今編戶九里。〉
新城縣，〈府西南百二十里。東至富陽縣四十五里，南至嚴州府桐廬縣四十五里，西南至嚴州府分水縣九十五里。本富春縣地，吳置新城縣，屬東安郡，尋廢。晉太康末復置，屬吳郡，後又廢。咸和九年復置新城縣，宋、齊因之，仍屬吳郡。陳屬錢唐郡，隋省入富陽。唐永淳初復置，屬杭州。吳越時曰新登縣，宋復舊。舊有城，亦吳越時置，後廢。明朝嘉靖三十四年修築，周三里有奇。編戶十二里。〉
昌化縣，〈府西二百十里。東北至於潛縣五十里，西至南直徽州府百九十里。本於潛縣地，唐垂拱二年爲紫溪縣地，萬歲通天元年析置武龍縣，聖曆三年省入紫溪。長安四年復置，神龍元年改曰唐山，大曆三年廢。長慶初復置。五代梁時錢氏改曰金昌，後唐同光中復曰唐山，石晉天福七年改曰橫山，尋又改曰吳昌縣。宋更名昌化，仍屬杭州。縣無城。今編戶九里。〉
嚴州府，〈東北至杭州府二百七十里，南至金華府一百五十里，西至南直徽州府三百七十三里，西南至衢州府二百六十里，自府治至布政司見上，至京師三千五百八十里。〉
建德縣，〈附郭。後漢吳郡富春縣地，吳黃武四年析置今縣，仍屬吳郡。晉以後因之。梁屬東陽郡，隋省入金華縣。唐武德四年復置，屬嚴州。七年省。永淳三年復置，屬睦州，尋爲州治。今編戶八十六里。〉
桐廬縣，〈府東北百里。東至杭州府富陽縣八十里，東北至杭州府新城縣七十里，北至分水縣八十里，南至金華府浦江縣九十里。漢爲富春縣之桐溪鄉，吳黃武四年分置今縣，屬吳郡。晉、宋以後因之。隋平陳縣廢，仁壽三年復置，屬睦州。唐初嘗置嚴州治此，州廢仍屬睦州。五代時吳越改屬杭州，宋太平興國三年還屬睦州。縣無城，編戶五十三里。〉
淳安縣，〈府西百六十六里。南至遂安縣六十三里，西北至南直徽州府一百八十里，東北至分水縣百四十六里，北至杭州府昌化縣二百三十五里。漢丹陽郡歙縣葉鄉地，後漢建安十三年孫吳析置始新縣，爲新都郡治。晉爲新安郡治，宋、齊以後因之。隋廢郡，改縣曰新安，仁壽中又爲睦州治。大業初改縣曰雉山，爲遂安郡治。唐初爲睦州治，文明初縣復名新安，萬歲通天初郡改治建德，縣仍屬焉。開元二十年改曰還淳，永貞元年又改爲清溪縣。宋因之，宣和三年平方臘之亂，改曰淳化，紹興中始改今名。《城邑記》：「縣舊有城，南枕清溪，北連岡阜，相傳後漢建安十三年孫權使賀齊平山越時所築，隋、唐因爲郡治。其子城周二里有奇，即今縣治也。西有故城址，則外城也。大都堙廢，未經改築。」今編戶六十一里。〉
遂安縣，〈府西南百八十里。東北至淳安縣六十三里，西北至南直徽州府百七十里，西南至衢州府開化縣百二十里，南至衢州府百七十八里。本歙縣南鄉之安定里，後漢建安十三年孫氏析置新定縣，屬新都郡。晉改今名，屬新安郡。宋、齊因之。隋初縣廢，仁壽四年復置，屬睦州。唐、宋因之。舊無城，明朝正德八年築城以禦寇，萬曆二年復修築以禦礦賊，周四里有奇。編戶六十四里。〉
壽昌縣，〈府西南九十里。東南至金華府蘭溪縣七十里，西北至淳安縣百二十五里，西至遂安縣百四十五里，南至衢州府龍遊縣百一十五里，西南至衢州府治百七十里。漢富春縣地。吳置新昌縣，屬吳郡。晉改今名。梁屬新安郡，隋併入新安縣。唐永昌初復置，載初元年廢。神龍初復置，屬睦州。宋以後因之。舊有城，即唐神龍中置，後廢。今編戶三十六里。〉
分水縣，〈府東北百五十五里。東至杭州府新城縣九十五里，東南至桐廬縣八十里，西至淳安縣百四十六里，北至杭州府於潛縣六十二里。本桐廬縣西鄉地，唐武德四年析置今縣，取桐廬江水中分爲名。七年省，如意初復置，改曰武盛。神龍初復曰分水縣，屬睦州。縣無城。今編戶十八里。〉
