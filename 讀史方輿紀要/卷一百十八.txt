

永昌軍民府，〈東至蒙化府三百九十里，南至灣甸州三百里，西至麻里長官司七百二十里，北至大理府雲龍州二十里。自府治至京師一萬一千八百十里，至布政司一千二百里。〉
保山縣，〈附郭。漢不韋縣地。元爲永昌府治。明爲永昌、金齒二千戶所，屬金齒衛。正德十四年改設新安千戶所，嘉靖元年始改置今縣，取大保山爲名。編戶九里。〉
永平縣，〈府東北百七十里。東至趙州界百七十里。本漢博南縣地，晉因之，後改永平縣。唐時蒙氏改爲勝鄉郡，後段氏因之。元初廢郡立永平千戶所，後復爲永平縣，屬永昌郡。今因之。編戶七里。〉
騰越州，〈府西南二百七十五里。南至南甸司界二十五里，西至麻里長官司界三百里，北至茶山長官司界二百四十里。〉
潞江安撫司，〈府西南百三十五里。西北至騰越州百五十里。〉
鳳溪長官司，〈府東二十五里。本元永昌府地，洪武二十三年置司。〉
施甸長官司，〈在府南百里。唐時蒙氏爲銀生府北境，宋時段氏置廣夷州，元至元十一年置石甸長官司，後訛今名。明初因之。志云：司東接順寧，南接灣甸州境。萬曆十一年灣甸酋景宗真導緬入姚關，焚掠施甸，官軍敗緬，復收其地。〉
蒙化府，〈東北至大理府趙州界六十里，東南至楚雄府定邊縣界六十里，南至景東府二百五十里，西至順寧府界一百五十里，北至大理府太和縣界九十里，自府治至京師一萬一千四百一十里，至布政司八百六十里。〉
順寧府，〈東至蒙化府界一百八十里，西至灣甸州界二百八十里，南至孟定府界四百七十里，北至永昌府永平縣界四百二十里，自府治至京師一萬一千六百二十里，至省城一千五百五十里。〉
雲州，〈在府東南百五十里。東至景東府界九十里，南至鎮康州界七十里，西至灣甸州界百二十里。〉
