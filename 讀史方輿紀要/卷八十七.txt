吉安府，〈東北至撫州府五百二十里，南至贛州府陸路四百二十里，水路曲折七百里，西至湖廣衡州府八百七十里，西南至湖廣郴州七百五十里，西北至袁州府二百四十里，北至臨江府二百八十里，自府治至布政司五百九十里，至京師五千五百五十七里。〉
廬陵縣，〈附郭。漢縣，屬豫章郡。後漢末孫策於縣置廬陵郡，晉後移郡治石陽，縣屬焉。宋以後因之。隋改置吉州，還治廬陵。自是州郡皆治此。今編戶六百有三里。〉
泰和縣，〈府南八十里。東南至贛州府興國縣一百五十二里，西至龍泉縣百八十里。漢廬陵縣地，三國吳析置西昌縣，屬廬陵郡。晉、宋以後因之。隋屬吉州，開皇十一年改曰泰和縣。唐武德五年置南平州治焉，八年州廢，仍屬吉州，曰太和縣。宋因之。元元貞初升爲太和州，明初復曰泰和縣。編戶二百六十里。〉
吉水縣，〈府北四十里。北至臨江府峽江縣百十里，東南至永豐縣九十里，西南至安福縣百三十里。漢廬陵縣地，三國吳析置吉陽縣，仍屬廬陵郡。晉、宋以後因之。隋省入廬陵縣，唐因之。宋雍熙元年析置吉水縣，屬吉州。元元貞初升爲吉水州，明初復爲縣。編戶四百三十二里。〉
永豐縣，〈府東百三十里。東至撫州府樂安縣百二十里，北至臨江府新淦縣百四十里。漢廬陵縣地。三國吳析置陽成縣，晉太康初改爲陽豐縣，仍屬廬陵郡。宋、齊、梁因之，隋併入廬陵縣。唐爲吉水縣地，宋至和年割吉水之報恩鎮置永豐縣，屬吉州。紹興七年始築土城，元廢。明弘治初因故址新築，正德七年爲賊所毀，復修築，尋圮於水。嘉靖三年增修，自是屢經葺治。今城周五里有奇。編戶二十六里。〉
安福縣，〈府西百二十里。西至湖廣攸縣三百十里，西南至永新縣百五十里，北至袁州府分宜縣二百里。漢安平、安成二縣地，分屬豫章、長沙二郡。後漢改安平縣曰平都，興平中改屬廬陵郡。三國吳寶鼎二年分置安成郡治焉，晉以後因之。隋平陳郡廢，改平都曰安成縣，屬吉州，開皇十年又改曰安復縣。唐武德五年置穎州治此，七年州廢，仍屬吉州，尋改縣曰安福。宋因之。元元貞初升爲安福州，明初復爲縣。《城邑考》：「縣城晉永康中所築，唐因之。宋祥符中增修。元至正十五年亦嘗繕治。二十四年歸於明太祖，亦修築焉。洪武七年增築，嘉靖、萬曆間亦嘗營治。今城周五里。編戶二百三十四里。〉
龍泉縣，〈府西南二百七十里。東至萬安縣七十五里，西南至湖廣桂東縣百九十里，南至南安府南康縣二百八十五里，北至永新縣二百三十里。亦漢廬陵縣地，三國吳置新興縣，屬廬陵郡。晉太康元年改遂興縣。宋因之。齊仍屬廬陵郡，崔恭祖以平王敬則功封遂興男是也。隋省入太和縣，唐因之。五代時，楊吳析置龍泉場，南唐保大中升爲縣。一雲宋建隆初南唐置縣，宣和三年改曰泉江，紹興初復曰龍泉，屬吉州。今編戶六十三里。〉
萬安縣，〈府南百八十里。東至贛州府興國縣二百三十里，南至贛州府二百三十五里，西南至南安府南康縣二百七十里，北至泰和縣百里。唐太和縣地，五代末爲龍泉縣之萬安鎮，宋熙寧四年始割太和、龍泉、贛三縣地益之，升爲萬安縣，屬吉州，築城周不及一里，元初廢。至正十九年復築土城，周三里。二十三年時城屬僞漢，改築而狹其半。明初復增築，周亦一里有奇，濠長二里，尋皆燬廢。正德五年閩、廣賊起，縣被殘破，明年始築城，自是屢經修治，周不及四里。編戶九十八里。〉
永新縣，〈府西二百里。西至湖廣茶陵州二百二十里，南至龍泉縣二百三十里，東北至安福縣百五十里。漢安平縣地，三國吳寶鼎年析置永新縣，屬安成郡。晉、宋以後因之。隋平陳郡廢，縣省入泰和。唐武德五年復置縣，屬南平州。八年州廢，縣復併入泰和。顯慶二年復分置縣，屬吉州。宋因之。《宋志》：「至和初析吉水縣地置。」似悞。元元貞初升爲永新州，明初復爲縣。今編戶百八十四里。〉
永寧縣，〈府西南二百六十里。東至龍泉縣二百里，西至湖廣酃縣九十里，西北至湖廣茶陵州二百里，北至永新縣六十里。本永新縣地，元至順初分置今縣。編戶四十二里。〉
臨江府，〈東至撫州府三百里，南至吉安府二百八十里，西至袁州府二百五十里，北至瑞州府百里，東北至南昌府二百七十里，自府治至布政司見上，至京師五千二百三十五里。〉
清江縣，〈附郭。漢豫章郡建成縣地，晉以後因之。唐改建成爲高安，而以境內之蕭灘爲鎮。南唐昇元二年升鎮爲清江縣，屬洪州，保大十年改屬筠州。宋初因之，淳化三年置臨江軍治焉。今編戶二百五十三里。〉
新淦縣，〈府南七十里。南至吉安府永豐縣百四十里，東南至撫州府樂安縣百五十里。本秦舊縣，以淦水爲名，屬九江郡，漢屬豫章郡，晉、宋以後因之，皆治今清江縣東。隋遷縣治南市村，屬吉州。唐因之。宋初亦屬吉州，淳化年改屬臨江郡。元元貞初升爲新淦州，明初復爲縣。今編戶二百二十五里。〉
新喻縣，〈府西百二十里。西至袁州府分宜縣七十里，西北至瑞州府上高縣九十里。漢豫章郡宜春縣地，三國吳寶鼎二年析置新渝縣，以渝水爲名，屬安成郡。晉因之。宋曰新俞，齊又訛曰新諭，而縣治不改。梁、陳因之。隋平陳省入吳平縣，旋復置，屬袁州。唐武德五年分置西吳州，七年省州入縣，仍屬袁州。宋淳化三年改屬臨江軍，元元貞初升爲新喻州，明朝仍爲縣。《城邑考》：「縣城宋靖康初築，後湮廢。明朝正德中因舊址築土城，後嘗營葺，周不及三里。」今編戶二百六十七里。〉
峽江縣，〈府南百三十里。東北至新淦縣八十里，南至吉安府吉水縣百十里。本新淦縣之峽江巡司，嘉靖五年改置今縣，築城周三里有奇，編戶百八十二里。〉
袁州府，〈府東至臨江府二百五十里，東南至吉安府二百四十里，西至湖廣長沙府四百三十里，西南至湖廣衡州府七百五十里，東北至瑞州府三百里，自府治至布政司三百九十里，至京師六千七十五里。〉
宜春縣，〈附郭。漢縣，屬豫章郡，武帝封長沙定王子成爲侯邑。後漢仍屬豫章郡，三國吳寶鼎二年改屬安成郡。晉因之，寧康中改縣曰宜陽。宋、齊以後因之。隋爲袁州治，開皇十八年復曰宜春。唐以後皆因之。今編戶百五十里。〉
分宜縣，〈府東八十里。東至臨江府新喻縣七十里，西南至吉安府安福縣百里，北至瑞州府上高縣百四十里。本宜春縣之安仁鎮，宋雍熙初析置分宜縣，以分自宜春而名，屬袁州。元因之。縣舊無城，正德七年始興築，城垣卑薄。嘉靖三十七年以旁郡寇起，因議增築。三十九年城成，周四里有奇，編戶一百九里。〉
萍鄉縣，〈府西百四十里。西至湖廣醴陵縣百二十里，西北至湖廣瀏陽縣百四十里，西南至湖廣攸縣二百七十里，東南至吉安府安福縣二百九十里。本宜春縣地，三國吳寶鼎二年析置萍鄉縣，屬安成郡，以楚昭王渡江得萍實於此而名。晉仍屬安成郡，義熙中嘗封何無忌爲萍鄉縣公。宋、齊仍曰萍鄉縣，隋屬袁州，唐、宋因之。元元貞初升爲萍鄉州，明朝洪武二年改州爲縣。今編戶百三十一里。〉
萬載縣，〈府北八十里。東至瑞州府上高縣百有五里，西至湖廣瀏陽縣二百五十里，北至南昌府寧州三百六十里，東南至分宜縣百三十里。漢建成縣地，屬豫章郡。三國吳黃武中析置陽樂縣，晉太康初改曰康樂，仍屬豫章郡。宋、齊因之，隋省。唐武德五年復置陽樂縣，屬靖州，八年州廢，省縣入高安縣。五代梁龍德元年，楊吳順義元年也，始置萬載縣，屬袁州。南唐保大十年改屬筠州，宋開寶八年仍屬袁州。宣和三年改縣曰建城縣，紹興二年復故。縣舊無城，正德六年始築土城禦寇，八年城始就，十年復增築之。未幾圮於洪水。嘉靖初重築，二十一年、四十三年皆嘗營葺。萬曆初復甃以磚石，十六年以後修葺不一。今城周六里有奇。編戶百有四里。〉
袁州衛。〈在府治東。洪武元年置。〉
