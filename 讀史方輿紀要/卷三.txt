
司馬晉世管魏權，傾危弱主，西滅蜀，東滅吳，遂並天下。
仍都洛陽。
分州十九。〈沈約《志》：「太康元年，天下一統，凡十六州。後又分雍、梁爲益，荊、揚爲江，益爲寧，幽爲平，凡二十州。」今從《通典》。〉
司州：〈治洛陽。統郡十二。晉改漢、魏之司隸爲司州，永嘉以後洛陽淪沒。大興四年司州僑治合肥，尋治滎陽。咸康五年又治襄陽。永和十二年還治洛陽，後沒於符秦。太元五年收復，隆安中，又沒於姚秦。義熙十二年司州復治洛陽。〉
兗州：〈治廩丘，今東昌府濮州範縣東南有廩丘故城。統郡、國八。惠帝以後，兗州淪沒。建武初兗州僑治鄒山。太寧三年寄治廣陵，建元二年寄治金城。永和八年僑治下邳。太和四年移治山陽，尋還廣陵。太元六年以廣陵爲南兗州，鄄城爲兗州，既而青、兗二州皆寄治淮陰。義熙七年復以兗州治廣陵。八年青、兗二州皆鎮京口。鄒山，今兗州府鄒縣東南故邾城是。金城，今江寧府上元縣北三十五里有故金城。山陽，今淮安府附郭縣。淮陰，今淮安府西北四十里故淮陰城是也。餘竝見前。〉
豫州：〈治項，今開封府陳州項城縣。統郡、國十。永嘉之亂，豫州淪沒。大興中，豫州寄治譙，尋又寄治雍丘。太寧初，寄治壽春。咸和四年又寄治蕪湖。咸康三年寄治邾城。邾城旋陷於石趙，復治蕪湖。永和元年移屯牛渚。二年仍治蕪湖，九年治歷陽，十一年移鎮壽春。自是進取則屯壽春，守江則屯歷陽、蕪湖。隆和元年移鎮汝南，旋還壽春。太元初鎮姑孰。九年以姑孰爲南豫州，汝南爲豫州，既而以豫州寄治歷陽，謂之西府。義熙六年復鎮姑孰。沈約曰：「永和十一年豫州屯馬頭，昇平元年戍譙，咸安元年鎮歷陽，寧康元年復徙姑孰，太元十年又戍馬頭，十三年又徙歷陽，義熙二年則復戍姑孰也。」雍丘，今河南杞縣。見春秋杞國。蕪湖，今南直太平府屬縣。姑孰，即今太平府治。馬頭，今南直鳳陽府懷遠縣南二十里有故城。餘並見前。〉
冀州：〈治房子，今真定府趙州高邑縣西南十五里有房子故城。魏收曰：「治信都。」統郡、國十三。胡氏曰：「晉南渡後，幽、青、冀、並四州，俱僑治於江北。孝武太元七年復取齊地，幽、冀二州皆徙治焉。」〉
幽州：〈治涿，見前涿郡。統郡、國七。太元中幽州寄治廣固。廣固故城在今青州府城西北八里。〉
平州：〈治昌黎。今北直太寧廢衛故柳城東南，有昌黎廢縣。統郡五。魏嘗置平州，後罷。晉咸寧二年復分幽州置。永嘉以後平州屬於慕容氏。〉
并州：〈治晉陽，即後漢舊治，統郡、國六。建興以後并州淪沒。義熙五年嘗寄鎮淮陰。十四年移鎮蒲阪雲。〉
雍州：〈治京兆。統郡七。惠帝時河間王顒據長安，州治安定，又移新平。建興以後雍州淪沒。元帝時雍州僑治於酇城。孝武時於襄陽僑置雍州。太元十一年寄治洛陽，以鎮衛山陵，尋還襄陽。酇城，今襄陽府光化縣東有故城。〉
涼州：〈治武威，統郡八。永寧以後，其地爲張氏所據。〉
秦州：〈初治冀城，後治上邽。統郡六。《晉志》：「魏始分隴右置刺史，領護羌校尉，中間暫廢。泰始五年又以雍州隴西五郡及涼州之金城、梁州之陰平，合七郡置秦州，鎮冀城，太康三年復併入雍州，七年復立，鎮上邽，統郡六。江左以秦州寄治梁州，又於氐池立北秦州。」氐池即仇池，今陜西成縣西北百里有仇池城。冀城，見後漢涼州注。上邽，見三國魏秦州治。〉
梁州：〈治南鄭。統郡八。東晉大興初梁州寄治襄陽，咸康五年寄治魏興。建元二年戍西城，太元二年復鎮襄陽，義熙初又移魏興，九年治苞中。西城，今漢中府興安州治，見前。苞中即今漢中府褒城縣也。〉
益州：〈治成都，統郡八。惠帝永安以後沒於李氏，益州寄治巴郡，後又移治巴東。永和三年桓溫滅蜀還治成都。咸安二年又沒於苻氏。太元十年復爲晉有。義熙初沒於譙縱。九年益州平，仍治成都。〉
寧州：〈治雲南。統郡四。《晉志》：「泰始七年分益州置，太康三年復廢入益州，立南夷校尉護之。永寧二年復置寧州，咸和八年沒於李雄，咸康五年復入於晉。」〉
青州：〈治臨菑，統郡、國六。永嘉喪亂，青州淪沒。大興二年，青州僑治淮陰。太元九年青州復歸於晉，僑置幽州於廣固。十五年青、兗二州俱寄治京口，其後仍鎮廣陵。義熙四年移鎮丹徒，六年始置青州於東陽，亦謂之北青州，而僑置青州曰南青州。十年南青州仍治廣陵。後省南青州，北青州直曰青州。東陽，今青州府治益都縣。廣固城，在今青州府城西北八里。〉
徐州：〈治彭城。統郡、國七。元康末改治下邳。永嘉之亂，徐州淪沒者半。太寧二年寄治淮陰。咸和初寄治廣陵，尋又移鎮京口。永和八年復鎮下邳。隆和元年移屯山陽。太和二年還治京口。寧康二年復移廣陵。明年又還京口。太元九年始以京口爲南徐州，彭城爲徐州。義熙七年又以彭城爲北徐州。〉
荊州：〈初治襄陽，後治江陵。統郡、國二十二。《晉志》：「惠帝元康初，分桂陽、武昌、安成三郡及揚之豫章、鄱陽、廬陵、臨川、南康、建安、晉安七郡爲江州。懷帝永嘉初又分長沙、衡陽、湘東、零陵、邵陵、桂陽及廣州之始安、始興、臨賀共九郡置湘州，咸和四年復併入荊州。義熙八年復置。十三年仍併入荊州，而江州如故。」《通釋》：「咸和四年陶侃嘗移荊州鎮巴陵，建始初仍鎮江陵，太元二年移鎮上明，後仍還江陵，其江州初治豫章，後移武昌。建元中寄治半洲。咸安末移鎮尋陽。」上明，今荊州府松滋縣西一里有故城。半洲，在今九江府西九十里。〉
揚州：〈初治壽春。太康二年移治秣陵，即吳建業也。統郡十八。惠帝末復治壽春。東晉時治建康。興寧二年桓溫自江陵移鎮赭圻，遙領揚州。三年移鎮姑孰，尋復故。赭圻，今太平府繁昌縣西南十里有故城。〉
交州：〈治龍編。統郡七。龍編即吳交州治。〉
廣州：〈治番禺，統郡十。《晉志》：「太康初吳平，以荊州之始安、始興、臨賀三郡來屬。懷帝永嘉初又以三郡屬湘州。成帝時，又以三郡還屬荊州。」〉
郡國一百七十有三，〈晉太康初，因後漢及三國之舊，其改易及增置者一十五郡而已。《晉志》雲「增置二十有三」，悞也。〉縣一千一百有九，幾於秦、漢之境矣。
迨賈氏煽亂，八王構兵，〈八王，汝南王亮、楚王瑋、趙王倫、齊王冏、長沙王乂、成都王穎、河間王顒、東海王越也。〉羣翟起而乘之，於是中原板蕩，不可復問。南渡封域，廣狹無常，然上明、〈見晉荊州注。〉江陵、夏口、武昌、合肥、〈建初二年，合肥陷於後趙，永和六年復取之。〉壽陽、〈即壽春，咸和二年陷於後趙，永和二年復歸於晉。太和四年袁真以壽陽叛降燕，又降秦，六年克之。太元八年苻堅大舉入寇，壽陽爲所陷，旋復取之。〉淮陰，〈見上兗州注。〉往往爲邊圉重鎮，而漢中、〈建武初梁州陷於李雄，桓溫平蜀，遂復梁州，北守漢中。寧康初爲苻堅所陷。太元九年復取之。義熙初譙縱作亂，漢中爲仇池楊盛所竊據，旋屬於姚秦，三年復爲盛所據，羈屬於晉，縱平漢中亦來歸。〉襄陽、〈太興初梁州寄治襄陽，咸和五年陷於後趙，七年復取之。永和五年以後司、豫諸州多附於晉。十年桓溫伐秦，出自襄陽，不克而還。十二年復引兵北出，收洛陽。興寧五年洛陽陷於慕容燕，太元四年襄陽爲苻堅所陷。九年復取襄陽，又北出宛、洛，置戍洛陽，司、豫多爲晉境。隆安三年，洛陽陷於姚秦，司、豫之間，多見侵沒，以襄陽爲重鎮。〉彭城，〈太寧中，彭城陷於後趙。永和五年以後，後趙衰亂，徐、兗諸州漸歸於晉。太和四年桓溫伐燕，直至枋頭，不克而還。太元三年彭城爲苻堅所陷，九年復歸於晉，於是進取青、兗諸州，河南郡縣皆來歸附。十年劉牢之軍於枋頭，尋入鄴城，既而慕容垂取鄴，河、濟以南爲所侵陷，於是以彭城爲重鎮。枋頭，在今大名府濬縣西南八十五里。〉亦間爲藩翰。
於斯時也，劉淵據離石〈今山西汾州府永寧州。〉稱漢，劉曜據長安，改漢曰趙。
李雄據蜀稱成，李壽尋改稱漢。〈亦謂之後蜀。〉
石勒據襄國，〈今北直順德府，見前。〉稱趙，〈史曰後趙。〉冉閔據鄴改趙曰魏。
慕容氏據遼東，稱燕。
張氏據河西，稱涼。
苻健據長安，稱秦。
慕容垂據中山，爲後燕。
慕容永據長子，爲西燕。
姚萇據長安，亦稱秦。〈史謂之後秦。〉
乞伏乾歸據苑川，〈苑川城，在今靖虜衛西南。〉亦稱秦。〈史謂之西秦。〉
楊茂搜據仇池，〈仇池，見前劉曜取仇池。〉亦稱秦。
呂光據姑臧，亦稱涼。〈史謂之後涼。〉
禿髮烏孤據廉川，〈廉川城，在今西寧衛西南百二十里。〉爲南涼。
沮渠蒙遜據張掖，爲北涼。
李暠據敦煌，爲西涼。
慕容德據滑臺，〈滑臺，今北直滑縣，見前。〉爲南燕。
譙縱亦據蜀，稱成都王。
赫連勃勃據統萬，〈今榆林衛西北二百里故夏州城即統萬城。〉稱夏。
馮跋據和龍，〈亦曰龍城，見前燕慕容皝都龍城。〉爲北燕。
何氏曰：「曹魏承喪亂之餘，西北諸郡，地荒民少，戎夷僭居。晉之興，劉淵，匈奴也，而居晉陽；石勒，羯也，居上黨；姚氏，羌也，居扶風；苻氏，氐也，居臨渭；〈臨渭即魏、晉略陽郡治。〉慕容，鮮卑也，居昌黎。及劉淵一倡，並、雍之間乘機四起，始於永興之初，訖於元嘉之季，爲戰國者一百三十有六年。」○王氏曰：「志所稱十六國者，二趙、五涼、四燕、三秦、一蜀、一夏也。附劉淵於前趙，附冉閔於後趙，附西燕於後燕，附譙縱於李蜀，故不曰二十國雲。」〈又仇池嘗臣附於南北間，故不稱國。〉
