
貴州，蕞爾之地也。其形勢有可言者乎？曰：孫子有言「兵無常勢，水無常形」，即地之形勢亦安有常哉？今夫函關、劍閣，天下之險也。一旦武關入，陰平逾，所謂函關、劍閣者，曾不能如門閾之限焉。一成足以興夏矣，三戶可以亡秦矣。此一成、三戶者，豈有金城湯池之固哉？有志者得而用之，天下不能與抗也。其可以貴州爲蕞爾而少之哉？常攷貴州之地雖偏隅逼窄，然驛道所經，自平溪、清浪而西，迴環達於西北，幾千六百餘里。崇禎四年督臣朱燮元討安位，位降，使位通上下六衛，並清、平、偏、鎮四衛，設亭障，置遊徼，紀里道之數，千六百餘里。貴陽猶人之有胸腹也。東西諸府衛，猶人之兩臂然。守偏橋、銅鼓以當沅、靖之衝，則沅、靖未敢爭也。據普安、烏撒以臨滇、粵之郊，則滇、粵不能難也。扼平越、永寧以拒川、蜀之師，則川、蜀未敢爭也。所謂以守則固矣。命一軍出霑益以壓雲南之口，而以一軍東指辰、沅，聲言下湖南而卷甲以趨湖北，武陵、澧陽不知其所守，膺擊荊南，垂頭襄陽，而天下之腰膂已爲吾所制矣。一軍北出思、黔下重慶，敵疑我之有意成都，而不疑我之颷馳葭萌也。問途沔北，顧盼長安，而天下之噤吭且爲我所搤矣。所謂以攻則彊矣。如是而曰貴州蕞爾之地也，其然乎哉？客拂然起曰：子之言亦誕矣。夫貴州者，山箐蓊鬱，蠻左侏離。自設省以迄今茲，苗種狺狺，時或爲患。及大軍四集，則草薙而禽獮之矣，未聞其能爲中國病也。且東出沅、辰，則五溪結曲爲之限，北趣巴、蜀，則重江汗漫爲之防。子又何言之易矣。余曰：如客之言，所謂知其常而不知其變者也。貴州之地，自唐、宋以來通於中國者，不過什之一二，元人始起而疆理之。然大抵同於羈縻異域，未能革其草昧之習也。夫風氣日開，人才亦漸出，今中國衣冠固多流寓其間者，且英雄俊偉之士，亦何地不生？而謂貴州終於狉獉之俗也，吾不信也。彼苗頑者，貪殘性生，爭奪無厭，見利而逐，自取剪屠，固其宜矣。然安邦彥亦不過水西支孽耳。一旦披猖肆惡，結烏撒以攻霑益，而雲南爲之震驚；誘諸苗以襲偏、沅，而湖廣爲之奔命；帥其黨類，圍迫貴陽、龍里、新添以東，所在焚劫，而川、粵之師迴翔而不敢進。其爲患亦劇矣。賴邦彥亦止苗夷故智，無深識遠圖耳，猶且興五省之甲，僅而克之。西南半壁，驛騷殆遍，尚謂不能爲中國患乎？客曰：誠如子言。以水西一族，而貴州全力且不能禦之，又何有於縱橫天下哉？余曰：此非貴州之不足恃也。用兵者不知其方也。王三善統川、貴之師，當貴陽就圍，逡遜途次，自平越至龍里，計程百三十里耳。積四日而後達，賊自畏葸，解圍引去耳。使三善於頓兵平越之時，分遣精銳，從遵義而進，直指大方，覆其巢穴，賊必潰散。扼其要害，至則殲之，賊可旦夕平矣。計不出此，使賊展轉出沒，逞其恣睢，動涉旬時，易三大帥，王三善、閔夢得、朱燮元，擾半天下而後底平，謂用兵者猶有人乎哉？故曰非貴州之不足恃也。[1]客曰：然則貴州誠爲險要之區，英雄當從而爭之矣。余曰：是又不然。天下有創起之地焉，有根本之地焉。創起雲者，惟其所在不擇地而皆可以有爲者也。根本雲者，得之則興，失之則亡，當竭智盡能以圖之，竭智盡能以保之者也。漢高創起於泗上，而以關中爲根本；光武創起於南陽，而以河北爲根本。泗上、南陽，非無形勢可取，而苟無與於天下之要會，英雄亦以郵傳視之矣。項羽戀戀於彭城，李密拳拳於鞏、洛，狼戾無成，千古同嘆。皆不知創起之地非根本之地者也。夫不知創起之地而以根本視之，不知根本之地而以創起置之，其敝皆足以至於亡。客曰：貴州之較泗上、南陽又何如哉？余曰：子姑置之□□貴州在秦漢之交亦未入版圖。彼二君者，亦幸不生於其地耳。使貴州而爲今日之貴州，二君生於其地。而適當亡秦亂新之際，二君者，其竟以匹夫老乎哉？[2]

