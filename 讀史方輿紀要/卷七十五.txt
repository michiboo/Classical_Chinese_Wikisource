
《禹貢》：「荊及衡陽惟荊州。」〈荊，荊山，見襄陽府南漳縣。〉《周禮•職方》：「正南曰荊州。」〈《爾雅》：「漢南曰荊州。」應劭曰：荊，強也。言其氣躁勁。或取名於荊山焉。」又詩人所謂蠻荊也。〉春秋至戰國並爲楚地。其在天文，翼、軫則楚分野。秦併天下，置南郡、黔中、長沙等郡。漢武置十三州，此亦爲荊州，〈其五溪地，自漢以後歷代開拓。〉後漢因之。〈初治武陵郡漢壽縣，今常德府廢縣也。後治南郡，即今荊州府。〉三國初分有其地，〈北境屬魏，西境屬漢，東境南境屬吳。〉其後蜀漢之地爲吳所並。晉亦置荊州，〈初治襄陽，平吳後理南郡。東晉初治武昌，其後遷徙不一。太元中王忱治江陵，自後不復移改。〉宋分置荊州、〈治南郡。〉郢州、〈孝建二年分荊、湘、江、豫州之八郡置，治江夏。〉雍州、〈治襄陽。〉湘州，〈治長沙。〉齊並因之。梁、陳分割滋多，不可殫析。〈陳時自江以北初屬周，後屬隋。〉隋煬帝亦置荊州，而不詳所統。大業末爲蕭銑所據，唐平之，分屬山南、〈今安陸、荊州、襄陽、鄖陽之境俱屬山南道。〉淮南、〈今黃州、德安、漢陽之境俱屬淮南道。〉江南〈今武昌、岳州、常德、長沙、衡州、永州、寶慶、辰州、郴州及施州衛等境，並屬江南道。詳見《州域形勢》，下倣此。〉等道。開元中又分置山南東、〈治襄陽，而常德府及岳州府之澧州亦隸焉。〉江南西、〈治豫章，而武昌、岳州、長沙以南皆隸焉。〉黔中〈治今四川彭水縣，而辰州府靖州及施州衛之境隸焉。〉諸道，後爲荊南、湖南，南唐所據。宋初爲湖南、〈治潭州。〉湖北〈治江陵府。〉及京西路，〈今安陸、襄陽、鄖陽及德安之隨州皆屬京西路，又黃州府則屬淮南路。〉後又增置京西南路。〈治襄陽。〉元始置湖廣等處行中書省，〈治武昌。〉後爲陳友諒所據。明初平之，仍置行省。洪武九年改置湖廣等處承宣布政使司，領府十五，直隸州二，屬州十四，屬縣一百有八，〈總爲里三千四百八十有奇，夏秋二稅約二百二十萬石有奇。〉而衛所參列其中。今仍爲湖廣布政使司。
東距潯陽，
南連嶺嶠，
西據三峽，
北帶漢川。
其名山則有衡山，
九疑，
大別。
其大川則有江水，
漢水，
湘水，
沅水，
澬水，〈九江、澧水附見。〉
沮水，〈漳水附。〉
洞庭湖。
其重險則有夏口，
荊門，〈虎牙、安蜀附見。〉
西陵，〈三峽附見。〉
荊江口。
