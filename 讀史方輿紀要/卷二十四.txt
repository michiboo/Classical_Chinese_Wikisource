

◆蘇州府，東至海岸百五十里，東南至松江府百八十里，南至浙江嘉興府百三十里，西南至浙江湖州府二百十里，西北至常州府百九十里，北過江至揚州府通州二百七十里。自府治至江寧府五百六十里，至京師二千九百五十里。
《禹貢》揚州之域。春秋時吳國都也。自闔閭以後都於此。後屬越。戰國時屬楚。秦置會稽郡治吳。漢初為荊國按，吳郡似秦漢間置。《灌嬰傳》：「攻吳郡長吳下，得吳守。」又高六年，以故東陽、鄣郡、吳郡五十三縣，立劉賈為荊王，是也，尋又為吳國荊治吳，吳治廣陵。景帝三年，復為會稽郡。後漢順帝永建四年，分置吳郡，自浙江以西皆曰吳郡。晉、宋因之。杜佑曰：「吳郡與吳興、丹陽為三吳。」或曰：吳郡、吳興、會稽，本一吳郡而分為三，故曰三吳。梁亦曰吳郡，太清三年，侯景置吳州，明年省。陳置吳州，貞明初置。隋平陳，廢吳郡，改州曰蘇州，因姑蘇山為名。大業初復曰吳州，尋又為吳郡。唐武德四年，復曰蘇州，開元二十一年分置江南東道，治於此。天寶初曰吳郡。乾元初復曰蘇州。五代時吳越表建中吳軍。後唐同光二年以蘇州為中吳節度。《志》云：梁貞明二年，吳越以蘇州為中吳府，悞也。宋仍曰蘇州。太平興國三年改軍名曰平江，政和三年升為平江府。元為平江路，至正十六年，張士誠據之，改為隆平府，明年復曰平江路。明初改為蘇州府，直隸京師，領州一、縣七。今仍曰蘇州府。
府枕江而倚湖，食海王之饒，擁土膏之利，民殷物繁。田賦所出吳郡常書上上。說者曰：吳郡之於天下，如家之有府庫，人之有胸腹也。門戶多虞，而府庫無恙，不可謂之窮；四肢多病，而胸腹猶充，未可謂之困。蓋三代以後，東南之財力，西北之甲兵，並能爭雄於天下，謂江淮以南，必無與於天下之形勝者，非通論也。春秋之末，吳始都於此，以齊、楚、晉三國之強，而吳足以入楚、禍齊、脅晉。越既并吳，山東諸侯亦且惕惕焉。及秦之衰，項羽起於會稽，鉅鹿之戰，士無不一當十，呼聲動天地。諸侯從壁上觀，皆惴恐。猶謂吳人脆弱，不足以當秦晉之甲騎乎？吳王濞率江湖子弟起而叛漢，事雖不成，君臣皆為震動。孫氏立國，吳亦其發迹之所也。孫策并江東，自曲阿徙屯吳。及東晉以後，吳郡尤為京畿重地。蘇峻入建康，郗鑒謂溫嶠：「宜先防東道，斷賊糧運。」梁末齊兵入石頭，常載謂陳霸先：「齊若分兵先據三吳之路，略地東境，則時事去矣，宜急通東道轉輸，分兵截彼之糧道。」蓋建康立國，實以東南供億為之咽喉也。隋之取陳，分遣諸道兵東西並進，而特命一軍出東海，指三吳，以斷陳之糧援，於是陳亡不旋踵矣。大業之季，劉元進、沈法興、李子通相繼有其地，而不能固者，根本未立，草竊茍安，不知并兼大計耳。唐末，吳越與淮南爭蘇州，累戰而後定。按唐光啟三年，六合鎮將徐約陷蘇州。龍紀初錢鏐遣弟銶破走之。大順初，楊行密將李友取蘇州。旋為賊將孫儒所陷。二年，錢鏐復取蘇州。乾寧三年，又為淮南將臺溕所克。五年，鏐復攻克之。朱梁開平二年，淮南復圍蘇州，不能下，自是為吳越重地。蓋得蘇州，則三江五湖可以為限。不然，錢塘其能一日安乎？宋建炎中，金人入平江，而兩浙皆為推陷。及濱江置守，許浦一軍，藉為防衛。見常熟縣。元并江南，海道挽輸，平江最為繁富。及張士誠竊之，而運路中絕，大都嘗有匱乏之虞。士誠富強一時，為羣雄冠。然則元之覆亡，未始非士誠先據平江，竭彼資儲之力也。《防險說》：明唐順之、王士騏等，輯《防海》、《防倭》、《防江》等說凡數十家，合為《防險說》。「吳郡越江而北，可以并有淮南，常熟與江北接壤。涉海而南可以兼取明、越，崇明去明、越密邇。泝江而上，可以包舉昇、潤，渡湖而前，可以捷出苕、浙。繇太湖過湖州，徑向杭州也。夫浙西為賦財淵藪，而吳郡又為浙西都會。天下大計，安可不以吳郡為先務哉？」《海防攷》：「蘇、松喉吭，皆在吳松江。見大川三江，又詳見嘉定縣。吳松江沿袤而南，則自老鸛渚在嘉定縣東南六十里海濱。以至寶山、見嘉定縣、南匯、見松江府上海縣、金山，金山衛，見松江府。出江口迤邐而北則自采淘在吳松北十二里。以至黃姚、在嘉定縣東四十里。劉家河，見太倉州。繇江口而深入，則南迤五十里即為黃浦見松江府。直至上海，繇黃姚而登岸，則嘉定、太倉、崑山、蘇、常，連數百里。是吳松江者，南為上海門戶，西為蘇、常藩籬，備吳松即所以備上海，備上海即所以備蘇、常也。而崇明一縣，孤懸海中，諸沙環之，幾三百里，為諸郡外護。此亦天設之險矣。」
吳縣，附郭，府治西。故吳都。秦置吳縣，為會稽郡治。東漢永建中，為吳郡治。自是州郡皆治此。隋開皇九年，嘗徙治於橫山東。唐武德七年，復舊。編戶五百十一里。
長洲縣附郭，府治東。本吳之長洲苑，漢為吳縣地。唐萬歲通天初析置長洲縣。乾元初改置長洲軍。大曆五年，復為縣。今編戶七百四十一里。
吳郡城《城邑攷》：「今府城即闔閭故城，周敬王六年闔閭所築。大城周四十二里三十步，小城八里二百六十步，開陸門八以象天之八風；水門八以法地之八卦，其名皆子胥所制。東曰婁、曰匠；西曰閭、曰胥；南曰盤、曰蛇；北曰齊、曰平。《吳都賦》『通門二八，水道六衢』是也。」《史記》：「春申君城故吳墟以自為都邑。」孔氏曰：「今蘇州也。」又於城內小城西北別築城以居云。隋楊素曾徙城於橫山東，今呼為新城。唐武德末，復還舊城。乾符三年王郢之亂，刺史張摶重築。朱梁龍德二年，吳越始以甎甃之。宋政和、宣和中皆修築。建炎中毀於兵。淳熙中又繕完之。開憘以後隤圮逾半，嘉定十六年，丞相史彌遠奏請修治，為江南一路城池之最。寶祐二年，又增置女墻及門樓，開慶、咸淳間皆嘗修繕。元定江南，凡城池悉命平燬。至正十一年兵起，詔天下繕完城郭，乃復築壘開濠。及張士誠入據，增置月城。明平吳更加修築，東西九里，南北十二里，周三十四里五十三步，城內大河凡三橫四直，內外皆夾以長濠。唐時水陸凡十六門。或曰：舊有十門。十門者，曰閭門，在今城西北，闔閭時門名也，亦謂之破楚門，後春申君諱之，名為閭門。後漢建安三年孫策居吳，遣太史慈之豫章，餞送於昌門，或曰即閭門之訛也。曰胥門，在城西南，舊名也。一名姑胥門，以路出姑胥臺而名。曰盤門，亦舊名也，在城南。一名蟠門，相傳以水陸縈迴而名。曰赤門，亦在城南，後人所增門。《志》云：古赤門，水道也。今盤、葑二門之間，有赤門灣。曰蛇門，在城東南，古門名，以門在巳位也。曰葑門，在城東。子胥曰：「抉吾眼懸吳東門之上。」孔氏曰：「魚普門也，亦曰魚孚門。魚普，普姑反。魚孚，覆浮反。或作「封門」，後改為葑門，以門外多葑田也。《志》云：原名示浦門，近水塘，越伐吳時所開。一名魴魚孚門。魴，今《志》作「鱄」。俗呼為富門。曰匠門，在城東，古門名也。本名干將門，闔閭使干將鑄劍處。或名將門，後訛為「匠」。今婁、葑二門之間，有匠門塘。曰婁門，亦在城東，以道出婁江而名。《志》云：本名疁門，後為婁門。曰齊門，在城北，古名也，相傳以齊女女吳而名。曰平門，亦在城北，古名也。今有平門塘，一作「巫門」，謂商巫咸所葬。宋時惟有閭、胥、盤、葑、婁、齊六門，水陸共十二門。淳熙以後，胥門水陸俱塞。元僅存五門之名，而蕩無防蔽。至正中復建城郭，仍辟胥門。今因舊址，亦為六門也。又子城，在大城內東偏，相傳亦子胥所築，周十二里。漢、唐、宋，皆以子城為郡治。元末，張士誠據吳，建太尉府，後稱王，曰王府。士誠敗，城毀，惟南門僅存頹垣，郡人呼為鼓樓。城四面舊有水道，所謂錦帆涇也。今亦多淤，惟東偏有僅存者，俗謂之濠股云。
越城《志》云：在胥門外。越伐吳，於胥門外築城，以逼之。今城址髣髴猶存。又有吳城，在府西南二十里橫山下。《圖經》云：「吳王築此以控越。」今訛為魚城，旁有山岡隱如城，即故址云。又相城，在府東北五十里，相傳子胥為闔閭築城，嘗相度其地，以下濕去之，今因以名鄉。
虎丘山，府西北七里。一名海湧山，相傳闔閭葬處。唐時諱「虎」，亦曰武丘。遠望之，平田中一大阜耳。中有泉石之勝，四面皆水流環繞，上為浮屠。登眺則城邑川原如指掌，亦形勝處也。明初常遇春攻蘇州軍於此。張士誠引兵出盤門，欲奔遇春，遇春與戰於北濠，又戰於山塘。山塘路狹，士誠兵前後填塞，遇春奮擊，敗之，敵兵壅入沙盆潭，溺死無算。今皆在閭門外。
橫山，府西南二十里。據湖山之中。有五塢，亦名五塢山，一名踞湖山，以山臨太湖若箕踞也。《十道志》：「山四面皆橫，因名橫山。」《圖經》：「山臨湖控越，實為要地。隋開皇九年平陳，時江南未服，聚為盜賊，詔以楊素為行軍總管，討之，追擊至蘇州，移郡邑於橫山下，欲空其舊城。」今山東麓有新郭鎮，東北去府城十五里，亦曰新城是也。吳越錢氏葬忠獻王元，建薦福寺於山趾，因稱薦福山。又西北為姑蘇山，其西為岷山、花園、堯峰諸山，其南為寶華諸山，其東為吳山。吳山之南又有卑猶山及桃花塢，漫衍六七里，臨太湖白洋灣，與吳江縣分界。吳山之東北曰楞伽山，俗所稱上方山也，頂有浮圖。又東北為茶磨嶼，以三面臨水而名，俗謂之磨盤山。○黃山，在府西南十五里。《志》云：在胥塘之北。羣峰高下相連。俗稱筆格山，舊有黃亭澗，長數里，深闊數丈。隋大業九年，劉元進等作亂，為吐萬緒所敗，自毘陵退保黃山，既而王世充敗元進於吳，坑降衆於黃亭澗，死者三萬餘人。今山之西有二石洞，深可三四丈，俗名虎洞。
天平山，府西二十里。視諸山最為莤崒，羣峰環峙，林巒泉石，競秀爭奇。山頂正平曰望湖臺，志以為郡之鎮山也。其旁羣山連接，支隴曰金山，西去天平里許，初名茶塢山。晉、宋間鑿石得金，因易今名，頂亦有石池。又東曰岝崿山，俗名獅子山，一名鶴阜山，又名岝雄山，相傳吳王僚葬此。《水經》所謂岝嶺山也。天平之西又有秦臺、赤山諸山，天平之南為靈巖山。○靈巖山，在府西南二十五里，一名硯石山，有石可琢硯。又山椒有石鼓，一名石鼓山，相傳山即吳王館娃宮故地，下瞰湖濱，稱為絕勝。自靈巖而西南，羣山錯立，互相掩映者，所謂太湖七十二峰也。
陽山，府西北三十里。一名秦餘杭山，一名萬安山。又名四飛山，以山勢四面若飛動也。高八百五十餘丈，逶迤二十里。峰之大者凡十五，而箭缺為最。相傳秦始皇校射於此，故下有射瀆。《戰國策》：「越王以散卒三千，擒夫差於干隧。」今山之別阜曰遂山，或以為即干隧。又東北有白鶴山，產白埡，亦名白墡嶺，龍湫在其南。自山而北，羣山盤迴相接，又西北際於太湖。《志》云：陽山西北十里曰徐侯山。一名卑猶。《吳越春秋》：「越王葬吳王於秦餘杭山」，卑猶即此山云。一名徐枕山。○天池山，在府西北二十五里，去陽山東南五里，山石峭拔，巖壑深秀。相傳山頂有池，生千葉蓮花，舊因謂之華山，亦曰花山。今山半有池在絕，橫浸山腹，逾數千丈，所謂天池也。上有石鼓、石屋及泉石洞壑諸勝。宋紹興中張漢卿隱此，號為就隱山，其旁羣山相接。東南曰龍池山，今曰隆池，隆池而東北曰支硎山。《志》云：晉支遁居此，而山多平石也。一名南峰山，亦多峰巖泉石之勝。俗名觀音山，南距天平山五里而近也。
姑蘇山，府西三十里。一名姑胥山，一名姑餘山。姑蘇臺在其上，闔閭所作也。《國語》：「越伐吳，吳師潰，吳王帥其賢良與其重祿以上姑蘇。」一名胥臺固。《越絕書》：「闔閭起姑蘇臺，三年聚材，五年乃成，高見三百里。」《史記》：「闔閭十九年越伐吳，敗之姑蘇。」又夫差於臺上為長夜之飲，子胥諫，不聽，曰：「吾見麋鹿遊於姑蘇之臺也。」後越伐吳，吳太子友戰敗，遂焚其臺。漢司馬遷嘗登姑蘇臺以望五湖。隋因山以名州。《志》云：山在橫山西北，今人稱為胥臺山。
穹窿山，府西南四十里。山高峻，旁濱太湖。其頂方平，廣可百畝。山半有泉曰法雨，分流下注，近采香涇復合為一，瀦聚成潭，築堰置牐，藉以灌田。成化中嘗因故蹟修治。又有香山，與穹窿相接，南址近太湖，曰胥口。其下即採香涇也，相傳吳王種香處。又有胥山，《寰宇記》：「山在太湖口。」吳王殺子胥，投之於江，吳人立祠於此，胥口蓋因以名。胥口之外曰胥湖，南有高峰，穹窿之脈盡於此。○白石山，在府西北三十二里。《志》云：山在滸墅北，本名胥女山，春申君更今名。又南有小蜀山。
光福山，府西南五十五里。近太湖，為旁達嘉、湖之徑道。唐乾寧二年，董昌據越州畔，錢鏐討之，楊行密救昌，取蘇州，進攻嘉興，鏐遣顧全武破行密之兵於烏墩、光福，因置寨於此。《吳地記》：「山本名鄧尉山，屬光福里，因名。與銅坑、玄墓諸山相連。」銅坑者，一名銅井，晉、宋間，鑿坑取沙土煎之，皆成銅。有泉，亦以銅名。其玄墓山亦名萬峰山，南面太湖。二山皆在光福之西南。
包山，府西南八十五里太湖中。《志》云：以湖包四面而名，周四十餘里，地占三鄉，至宜橘柚，有居人數千家。左思《吳都賦》：「指包山而為期，集洞庭而淹留。」《通典》：「包山一名夫椒山。」《左傳》襄元年：「吳伐越，敗之於夫椒。」《史記》：「夫差二年，選精兵伐越，敗之夫椒，報姑蘇也。」杜預曰：「太湖中有椒山。」賀循云：「包山西北曰夫椒。」是也。隋滅陳，吳州刺史蕭瓛據州不下，兵敗保包山，隋兵擊擒之。宋置角頭寨於此。明初，張士誠結砦寨於包山，謀拒我師，不克。今謂之西洞庭山。嘉靖三十四年，倭賊自常熟突犯郡城婁門，擁入接待寺，奪火器，官兵追之，賊繇閭門奪舟入太湖，泊洞庭山下，尋復犯楓橋，走常熟。《志》云：山亦名林屋山，周迴百三十五里，遙望一島，而重岡複嶺，茂林平野，閭巷井舍，不異市邑。諸峰皆秀異，而縹緲峰最高，登其巔，則吳、越諸山隱隱在目。其支峰別隴，皆以山名，逶迤起伏，爭奇競勝，而尤名者曰林屋洞。郭璞曰：「太湖中有包山，山下有洞庭穴，潛行水底，無所不通」，即林屋洞矣。今山有甪頭巡司，本宋置，相沿為戍守處。
莫釐山，亦在太湖中，與包山並峙，相去二十里。一名胥母山，謂子胥嘗迎母居此，母亦讀無。或云隋時有莫釐將軍屯此。今峰之最高者曰莫釐峰，山周八十里，視西洞庭差小，而岡巒起伏，廬聚物產，大略相同，俗謂之東洞庭。明初張士誠結砦於東西兩山，明師自常州入太湖，經洞庭山口趨湖州，士誠兵不敢出。今有東山巡司戍守。《志》云：太湖中羣山錯列，而洞庭最大，山皆險固可守云。○禹期山，在太湖中。《志》云：洞庭之支嶺也。禹導吳江，以洩具區，會諸侯於此。期，一作「祈」。一云山在府西南七十里。
太湖，府西南三十里。亦曰五湖，界蘇、常、湖三郡之中，為往來徑道，有事時必備之險也。詳見前大川太湖。
石湖，在府西南二十里。西南通太湖，北通橫塘，東入胥門運河，相傳為范蠡入五湖之口。《志》云：太湖自三江導流而外，其支流東出香山、胥山間曰胥口，又東至吳山南曰白洋灣，稍折而北匯於楞伽山下，曰石湖，界吳縣、吳江間，稱為湖山絕勝處。有行春橋跨湖上。嘉靖三十四年，倭賊突至，轉入木瀆東跨塘橋，即此。又西南曰越來溪，曰木瀆，皆自太湖分流來會。又東出橫塘橋，去府城十里。又東入胥門運瀆，俗所謂胥塘是也。
澹臺湖，府西南十八里，在太湖之東。相傳以澹臺滅明南遊至此而名。東過寶帶橋入運河，分流入黃天蕩及陳湖、金涇渰。○龐山湖，在府南二十里，當澹臺湖之東，太湖之水，自吳江縣之鮎魚口及長橋下東北出者皆匯於此，導流為吳淞江，又東南為黎湖、菱湖、葉澤湖、新湖，即龐山湖之旁注者也，皆與吳江縣接境。
陳湖，府東南三十五里。湖廣十八里，接崑山縣界。嘉靖三十二年，倭寇自崑山逸入境，將趣吳江，官兵敗之於此。《宋志》：「陳湖，自大姚港、界浦、渡頭浦、朱里浦入吳淞江。」今渡湖而東南三十五里即澱山湖，路出松江三泖。《防險說》：「陳湖曠野之區，湖西八里有鑊底潭，可以控扼。」亦謂之車坊漾。○尹山湖，在府東南二十五里。其西北接瀆墅諸湖及車坊漾之水，委流亦入於三泖。《志》云：瀆墅湖亦曰獨樹湖。
陽城湖，府東北二十里。上接吳淞江，東流入崑山縣界，瀦浸廣闊，溉田之利甚溥。又沙湖，在府東二十里，一名金沙湖，北對陽城湖。湖中有至和塘岸，道出崑山，其南通吳淞江。弘治九年，嘗修治湖堤，今廢。○蠡河，在府西北四十里，接無錫縣界。《志》云：唐元和中，孟簡開泰伯瀆通蠡湖，因名為孟湖，亦曰漕湖，以舊嘗通漕也。樂史云：「湖以范蠡嘗開瀆通道而名。」今府北十二里有蠡口，無錫縣東南四十里有蠡尖口，俱以蠡湖而名。
吳淞江，在府南。從吳江縣流入境，合於龐山湖，轉而東入崑山縣界。又婁江，在今城東婁門外，亦自吳江縣流入至城南，復東北流至婁門外，東流入崑山縣境。今詳大川三江。
運河，在府城西。《漕渠考》：「自吳江縣南平望鎮接嘉興府界，引而北，四十里抵吳江縣。又北五十里經府城西，又西北三十里而達滸墅，又十五里至望亭，接無錫縣界。」今詳見大川運河。
黃天蕩，在府東葑門外六里。上接澹臺諸湖之流，東匯為瀆墅諸湖，又東接於尹山湖。亦曰皇天蕩。唐乾寧三年，楊行密救董昌，遣兵與錢鏐兵戰於皇天蕩，敗之，進圍蘇州。又朱梁開平三年，淮南兵圍蘇州，為吳越將孫琰等所敗，又追敗之於皇天蕩。淮南將鐘泰章多樹旗幟於菰蔣中，追兵不敢進而還。《水利攷》：「黃天蕩，東連瀆墅、王墓、朝天三湖，實一水而微分界域」云。
長蕩，在府西十里，周二十里。府西諸流多匯於此，瀦為巨浸。今多為豪民所據，遏水畜魚，湖流漸狹，又西北達於運河。《水利攷》：「運河自胥門而北，經南濠、支濠，繞閭門城外，與北濠、山塘水會，曰沙盆潭；復折而西會楓橋諸水，又北出合虎丘山塘水者，曰石瀆，亦曰射瀆，相傳吳王嘗習射於此，其自虎丘山塘繞出虎丘北者即長蕩湖也。自城以西北之水參差，悉灌注於運河。」○大姚浦，在府東南三十八里。近《志》：吳松江繇龐山湖出大姚浦，東北流折為三江，俗名上清、中清、下清江，又東入崑山縣界。姚，一作「搖」。《吳志》：「其地本名搖城，漢初越君搖嘗居此」。 
越來溪，在府西南橫山下，與石湖接。相傳越伐吳，道出於此。上有越城橋，與行春橋相近。又香水溪，在府西二十七里，源自光福塘來，東過木瀆入於橫塘。《吳志》：「太湖中包山旁有練瀆，相傳吳王練兵處。」○章練塘，在府東南四十八里。《志》云：陳湖之東為闔閭浦，為章練塘，又北即甪直浦，其相近者曰金涇渰，渰南為麋瀆，北為龍漊，與諸湖瀆互相灌注，以達於吳淞江。
滸墅，府西北三十里。亦曰許市。商民稠密，為運道要衝。《唐史》：「上元初劉展自廣陵陷潤州，淮南副使李藏用收散卒保蘇州，與展兵戰於郁墅，敗奔杭州。」郁墅即滸墅之訛也。嘉靖三十四年，倭賊繇無錫突犯，官兵敗之，賊轉犯楓橋。亦謂之關。舊有巡司，景泰間改置榷關主事於此。○蠡口鎮，在府北十二里。《志》云：蠡口之西為長蕩、黃埭蕩，接於漕湖，通無錫界，北逾冶長涇口及永倉敵樓抵常熟界，而東北則有彭堰、陽城湖、施澤湖，通崑山縣界，故有事時，以蠡口為府之北門。今有吳塔巡司，自府北四十五里常熟縣界吳塔村移置於此。
唐浦鎮，府東二十五里。自葑門東十二里為金雞堰，又六里為斜塘營，又東六里至唐浦，乃吳淞江折而南處，土壩在焉。自此而東十五里為甪直浦，亦曰甫里，與崑山縣接界。唐浦設險，所以遏寇從吳淞江突至之患也。又周莊，在府東五十里，自葑門東十八里高店東南行，出陳湖及澱湖之南，接松江三泖。嘉靖中倭賊恒突犯至此，亦防禦之所也。○夷亭鎮，在府東三十里。《吳地記》：「闔閭十年，有東夷侵逼吳境，吳王禦之於此，因名。」又西三里曰小夷亭，亦曰小維亭。嘉靖中以倭亂置營，曰小維亭營。其地南有沙湖，北有陽城湖，賊從劉家河西來，可繞出小維亭後，府東有陸涇壩，實為門戶。《志》云：陸涇壩在府東六里。嘉靖三十四年官兵破倭於此。
木瀆鎮，府西南三十里，近太湖口。居民稠密，問渡太湖者皆取道於此。有木瀆巡司，又西有橫金巡司。嘉靖三十四年，官軍自跨塘橋追倭賊殲之於此。跨塘橋，在木瀆東十里。○陳墓鎮，在縣東南五十里，東連崑山，南近澱山諸湖，有陳墓巡司。《志》云：今木瀆、橫金、甪頭、東山四巡司屬吳縣，吳塔、陳墓二巡司屬長洲縣。
金昌亭，在閭門內。裴松之曰：「閭門，吳西郭門，夫差所作，以天門通閭闔也。春申君改為昌門。」金昌亭以位在西而與昌門近，故名。劉宋景平二年，徐羨之等廢帝義符為營陽王，遷之於吳，止金昌亭，旋弒之，即此。○柴里，在府西。晉咸安二年，徙海西公於吳縣西，令所在防衛監察之。海西公，廢帝奕也。
楓橋，在府西七里。《吳地記》：「吳門三百九十橋，楓橋其最著者。」今為水陸孔道，商民錯聚於此。嘉靖三十四年，倭賊自滸墅犯楓橋，直抵滅渡橋，屯陳家莊，官軍迫之，賊夜遁。《志》云：府西南有憩橋，相傳吳王行軍時憩息處云。○滅渡橋，在府南十里，自昔浮渡處。元大德中，有僧建橋於此，曰滅渡。明初，俞通海攻姑蘇，敗張士誠兵於滅渡橋，提兵入桃花塢蕩其營。桃花塢，見上橫山注。
寶帶橋。府南十五里。當澹臺湖、龐山湖諸湖之口，凡五十三洞。唐建。宋紹定中、明正統中重修，今運道所經。又南十里為尹山橋，明初，康茂才敗張士誠兵於此，進焚其官瀆戰艦。官瀆，今婁門外官瀆橋是也。
◆吳江縣府東南四十五里，東北至松江府青浦縣九十里，南至浙江嘉興府九十里，西至浙江湖州府百八十里。本吳縣地。唐曰松陵鎮。乾寧二年，楊行密與錢鏐相攻，設砦於此，曰松江寨，鏐將顧全武攻拔之。朱梁開平三年，吳越始置吳江縣，屬蘇州。時築城於江南北兩岸，有南津、北津之名。宋并為一城。元元貞二年，升為吳江州。明洪武二年，復為縣。今城周五里，編戶五百六十六里。
太湖，縣西二里。湖浸淫數州間，縣最當其衝。東門外有長橋，即太湖東出之口也。《邑志》云：湖中有一十八港，皆樞紐湖心，朝夕吞吐，利害最大。其西之田日蝕於湖者謂之「坍湖」。其東之沙日漲為田者，謂之「新漲」。又有七十二漊，俱在湖南，自西而東，聯比相屬，以授於太湖。漊皆源於湖州、嘉興境內，而經縣之西南。舊皆深通。今可容舟楫者，僅三四處，餘淺狹不過尋丈。或曰瀆，或曰浦，或曰涇，或曰洪，或曰港，或曰溪，或曰口，治田者各為壩堰，隨宜開塞，以備旱潦。蓋後人沿襲舊名，其故道湮塞久矣。
汾湖，縣東南六十里。與浙江嘉善縣分界，亦曰分湖。東合諸湖蕩，又東通三泖，入華亭界。其北連諸湖港，入鶯脰湖。嘉靖中，倭賊往往出沒於此。今有汾湖巡司，置於縣東四十里蘆墟村。○鶯脰湖，在縣南四十里，湖之上流納爛溪、荻塘諸水，出平望安德橋匯流成湖，形如鶯脰，故名。亦曰鶯鬬湖，南達汾湖，北接太湖。
唐家湖，縣南三十四里。西連盛墩湖及夾馬路，為太湖委流，東注於運河。嘉靖三十四年，倭賊從嘉興轉寇縣境，至唐家湖，時官兵斷塘路，截運河而壩之以營水寨，賊不得渡，官兵進戰，賊走平望奪舟欲渡，官兵復截盛墩，斷其堤，與賊戰，賊大敗，因改盛墩曰勝墩。《志》云：唐家湖注於運河，復溢而東出，播為諸蕩漾，凡數十計。又北瀦為三白蕩，西北去縣二十五里。又北接白蜆江，其東出則為急水港，接松江之澱山湖。○掘城湖，在縣西南七十里，周三十里，分流為諸涇港以入荻塘。
吳江，在縣東門外。即長橋下分太湖之流而東出者，古名笠澤江，亦曰松陵江，亦曰松江。齊明帝末，王敬則舉兵會稽，至浙江，吳郡太守張瑰遣兵拒之於松江，聞敬則軍鼓聲，一時散走。梁承聖初，王僧辨破侯景於建康，景東走，僧辨遣別將侯追之，及景於松江，景敗遁。唐乾寧二年，楊行密置寨於此，亦以松江為名，即三江之一也，東行凡二百六十里入於海。
白蜆江，在縣東南四十里。其西北與龐山諸湖相通，又東為小龍港，引流入於松江。其西與諸湖蕩相連，汾湖之水，亦流匯焉。孔穎達曰：「三江口一江東南上七十里至白蜆湖者曰東江。」是也。又有姚成江，在縣東北三十里，亦與白蜆江相接。《志》云：縣境吐納太湖之水為溪港者，凡數十處，而白蜆江其最著者。
運河，在縣城東。自嘉興府王江涇而北，凡三十三里歷縣境之平望鎮者曰南塘河，亦曰土塘河。自湖州府南潯鎮而東，凡五十三里至平望，經鶯脰湖與南塘河合者，曰西塘河，亦曰荻塘河。二河既合，曰官塘河；西北行四十里至城東，又引而西北曰北塘河，亦曰古塘河。凡二十里至夾浦入長洲縣界。
爛溪，在縣西南四十四里。北接鶯脰湖，南受嘉興、崇德、桐鄉諸境之水，經湖州府之烏鎮分為東西二溪，流數里復合，引而東北，匯諸湖蕩之水，俱注於鶯脰湖。嘉靖中，倭寇往往出沒爛溪、烏鎮間，為嘉、湖患，向設爛溪巡司於縣西南九十里之嚴墓村，今革。○麻溪，在縣南六十里，其南匯諸漾蕩之水，東流合於爛溪，復東南行至王江涇聞店橋而入運河。《志》云：縣西南八十里為南麻漾，東注為麻溪，又北出十餘里為北麻漾，復北流，播為諸港蕩，分入荻塘、爛溪及太湖。縣境為衆流之壑，羣川大抵環迴相通。嘉靖三十三年，按臣呂光詢濬麻溪等河，凡五十九處，即南麻、北麻匯流諸川是也。
章練塘，縣東南八十里。接諸湖蕩之水南為長浜河，入嘉善縣界北為葫蘆兜，入華亭縣界東通三泖，西接南陽港，達於汾湖。○瓜涇港，在縣北九里，東接古塘運河，入長洲縣界。嘉靖三十二年，倭賊屯石湖，縣令楊芷引兵逆戰於瓜涇港，頗有斬獲。《志》云：瓜涇港分太湖支流，東北出夾浦而會於吳淞江。
鮎魚口，縣北十八里。自太湖分流出此，又北匯為{上獻下齒}塘，北過五龍橋，入吳縣界盤門運河。其東北出者，曰夾浦，在縣北二十里，入長洲縣界。嘉靖三十二年，倭賊自夾浦轉至三里橋，登岸焚掠，進逼縣城，復轉掠八斥、平望而去。《志》云：夾浦當鮎魚口下流，有南北二柳胥港，分太湖支流，並匯於此，故夾浦亦兼柳胥之名。接吳淞江并諸湖蕩之水，勢甚迅疾。宋紹興初，建石橋。宣德中，風雨傾圮，自是以鐵絙駕船十六艘為浮橋。弘治以後，屢屢增置，其後復廢，乃設官渡以便往來。繇夾浦而東，會流於澹臺、龐山諸湖，仍注於吳淞江。說者謂縣當吳、浙之咽喉，而夾浦又縣之衝要云。
平望鎮，縣南四十五里，為控接嘉、湖之要道。宋德祐初，以元兵漸迫臨安，遣將劉涇於此置砦。明初攻湖州，張士誠以水師屯平望，欲援舊館，常遇春出間道襲敗之。其北三里曰勝墩，前對鶯脰湖。嘉靖中官軍嘗據此以扼倭寇。《海防攷》：「蘇、湖之間，鶯脰湖為四戰處。嘉靖三十三年，倭賊屢犯平望。明年督臣胡宗憲調兵自嘉興入勝墩，陳而待之，大捷於此。」今有平望巡司，亦設平望驛。《志》云：鎮北有楊家橋，明初常遇春敗張士誠兵於此，嘉靖三十四年，官兵亦敗倭於此。又八尺市，在縣東南二十里，運河所經，為南北衝要。嘉靖中倭寇嘗犯此。○同里鎮，在縣東十五里。唐初，名銅里。宋改今名。有同里市河，東連諸湖港之水，東北接姚成江，又東北接陳湖，入崑山界。《志》云：明初，同里商民輳集，置稅務局於此，尋廢。今有巡司，為縣東之藩蔽。
黎里鎮，縣東南二十里。其市河曰黎川，西通楊家諸湖，東連木瓜諸漾，又東北會諸湖蕩，亦注於龐山湖。嘉靖三十二年，倭賊犯境，由黎里走泖湖。三十四年倭自爛溪犯平望，官兵禦之，復繇黎里出汾湖，遂遁去。又簡村，在縣東南十五里地，名充浦。宋建炎五年金人犯境，官軍嘗頓於此。今有簡村巡司。又縣東南百里吳村有因瀆巡司，今革。
震澤鎮，縣西南八十五里。西去湖州南潯鎮十二里。有震澤河，北出太湖，東北通鶯脰湖，南連諸漾，凡嘉興西北、湖州以東之水，多匯於此，有震澤巡司，與爛溪巡司相為聲援。《志》云：鎮有底定橋，取《禹貢》「震澤底定」之義，跨荻塘河上，塘自湖州東入境，即運河經流也。又盛澤市，在縣西南六十里，市出綿綾，商旅走集焉。○梅堰市，亦在縣西南六十里。嘉靖三十四年，倭賊繇浙江崇德縣及南潯鎮轉掠梅堰，趣平望，為官軍所敗。又有雙楊市，在震澤東十里。
長橋，在縣東二里。一名利往橋，又名垂虹橋。宋慶曆八年，縣尉王庭堅建，以木為之，長百三十丈，竇六十有四，中為垂虹亭。治平三年，縣令孫覺重修。紹興三年，金人犯淮南，或議焚橋為備，郡守洪遵持不可，乃止。元泰定二年，判官張顯祖始甃以石，開七十二洞。順帝至元二年，元帥甯玉再建，開八十五洞。明洪武初及永樂二年、正統五年、成化七年、十六年，屢經修治。弘治四年，工部侍郎徐貫等復濬長橋水竇，凡江口叢生荻葦，蔓延數十畝者，悉墾之，蓋以利太湖噤喉也。自是亦數有修舉，而橋竇或開或塞，橋南十字港一帶，時有壅閼之虞，議者以為病。《水利攷》：「吳江長堤，一名挽路石堤，始於宋慶曆二年，因風濤多，敗漕舟，遂接續築為長堤，橫截五六十里，且建長橋以通水道。」郟云：「長橋正太湖東岸，洩水下吳淞江入海，第一要害處，築堤建橋，雖為挽路之利，而下流淺狹，潮沙壅積，病實基於此。」元天聖初發運使趙賀葺吳江太湖石塘路以捍風濤，其後時加修治，而長橋水洞往往任意築塞，哽咽湖流，議者恒欲鑿坑添橋，寬展水道，此亦救敝之一策也。又元置鎮守長橋鎮江水軍於此。明亦置長橋巡司，尋革。
白龍橋，縣南十二里。跨白龍港，西洩太湖之水，東經運河，又東瀦為湖蕩，東北入白蜆江。又徹浦橋，在縣南九里，北抵城東南南津口，所謂石塘運河也。《志》云：吳江古無陸地。唐元和五年蘇州刺史王仲舒始擁土為塘。宋祥符、慶曆中屢加修治。治平五年知縣事孫覺始易以石。蓋吳淞壅遏，繇長堤之築始也。自南渡至元亦數修治。至正六年，知州那海增修高廣，長千八十丈，為竇百三十有六。明亦以時修築。近城東南一里曰三江橋，其下亦曰三江口，又南七里為十字港，亦曰三汊口，皆西洩太湖之水，東過運河，又東為諸港，瀦為葉澤湖及龐山湖，入長洲縣界。
◆崑山縣，府東七十里，東至太倉州三十五里，東南至松江府青浦縣七十里。秦婁縣地。漢因之。梁天監中，置信義縣。大同初又分置崑山縣，以山為名。隋平陳縣廢。開皇十八年復置崑山縣，屬蘇州。唐因之。光化初錢鏐將顧全武攻蘇州，淮南將秦裴拔崑山而戍之，尋復為全武所克。宋亦曰崑山縣。元元貞初，升為州。延祐初，徙州治於太倉。至正十七年張士誠據蘇州復還舊治。明洪武二年仍降為縣。今城周十二里，編戶三百三十八里。
婁城，在縣治東。秦置縣，屬會稽郡。漢因之。孫權初封張昭於此，尋又封陸遜為婁侯。晉亦為婁縣，屬吳郡。咸和六年，石勒將劉徵浮海而南寇婁縣，即此。宋、齊亦為婁縣治，後廢。舊《志》：梁置崑山縣，在今松江府西北二十里崑山之陰。隋因之。唐天寶十載析置華亭縣，始移縣治於馬鞍山之陽，即故婁縣治也。范成大曰：「今崑山縣東北三里有村舍名婁縣，古縣疑置於此。」又有東城，在縣治東三百步，相傳吳子壽夢所築。今橋巷猶以東城為名，蓋闔閭所起以候越者。
信義廢縣，縣西二十里。梁天監六年，以婁縣地置信義縣，屬信義郡，隋省。今為信義村，俗曰真義鎮，今又訛曰進義。又有真義浦。《志》云：自城西十里為尤涇，又西十里曰真義浦，皆流合運河。
崑山，在縣治西北隅。廣袤三里，高七十丈。山之右曰馬鞍峰，孤峰特秀，稱一邑之勝。《志》云：山本名馬鞍山。唐天寶中移縣治於山之陽，因改曰崑山，上有浮圖。
千墩，縣東南四十里。《志》云：墩北三十里，地名木瓜，有墩九百九十九，與此合為千數，因名。下為千墩浦。明永樂十年，太常少卿袁復奉命浚浦，因名少卿墩。墩西有土山曰秦柱山，亦曰秦望山，上有烽火樓基。北去縣三十里。《輿程記》：「千墩又東南十里為陶橋，又東南三十里即青浦縣。」
運河，在城南。舊名崑山塘。北納陽城湖，南吐松江，風濤馳突，為舟楫田廬之患。宋至和二年，縣主簿丘與權修築堤防，橫絕巨浸，積土為塘，因以紀元為名，自是相繼修濬，明亦屢經修治。萬曆三十九年，復甃石為堤。四十三年，長洲縣亦築石堤四十里接縣界。今自府城婁門而東北二十里，經沙湖又東經彝亭及真義浦，交貫縣城，而東入太倉州界，皆曰至和塘，為運道所經。近《志》以為婁江，悞也。
婁江，縣南九里。其上流，自長洲縣界接陳湖及陽城湖諸流，又東益匯諸浦港之水，勢盛流闊，入太倉州界，為劉河口以入海。近《志》以此為吳淞江，《一統志》以為三江口，皆誤也。《辨訛》云：「自唐宋以來，三江之名益亂，東江既湮，而婁江上流亦不可問，土人習聞吳淞江之名。凡水勢深闊者，即謂之吳淞江，而至和塘自婁門而東，因意以為婁江，所謂差之毫厘，繆以千里也。」○新洋江，在縣東南六里，自城東四里運河分流，南接婁江。宋隆興三年，開新洋江。乾道初，又復開濬。元泰定二年，都水監任仁發開松江，自黃浦口直至新洋江，江面闊十五丈。永樂初，復開濬，後漸堙塞。天順以後，屢經修濬。毛節卿云：「松江中絕龐山、澱湖諸水，每繇新洋、夏駕而入婁江。」是也。又新江，在縣西南十五里。俗謂之剿娘江。宋嘉祐四年所開，以分引上流諸川，西接長洲縣大姚浦，析為三江，東流五里許而後合，俗所謂三江口也，經縣東南石浦至嘉定縣界之安亭、江灣下流入海。
澱山湖，縣東南八十里，接松江府界。亦曰薛澱湖。東西三十六里，南北十八里，周迴幾二百里，下流注於吳松江。今詳見松江府。○趙田湖，在縣東南七十里，一名范青漾，亦曰范家田，南連澱山湖，一望巨浸。其北即千墩浦口也。俗曰新開湖。
陽城湖，縣西北三十五里。與長洲縣接界，常熟縣南境之水亦流匯焉，吞吐羣川，波流浩瀚。湖之東為包湖、傀儡諸湖，皆餘流所浸溢也。又東北即巴城湖。○巴城湖，在縣西北二十里。《志》云：其地有古巴城，又有巴王冢，湖因以名。西接包湖，東連雉城湖。今包湖、雉城大抵為平陸。其西為施澤涇，出陽城湖南曰尤涇，出至和塘東曰溫焦涇，繇此竟達縣城。又陳湖，在縣西南五十里，接長、吳二縣界。○白蕩，在縣南三十六里。一名白家田。西連雙洋蕩，又西接陳湖，南連朱沙港，匯為巨浸，下流注澱山湖。又鰻鯉瀼，在縣西北十八里，西接陽城湖，南通巴城湖，東南出小虞浦，亦曰鰻鯉湖。今湮為田者逾半矣。
夏駕浦，縣東南二十里。《志》云：新洋江南口即夏駕浦。永樂二年夏原吉以松江自夏駕而東沙漲，猝不可去，江北岸有劉家河入海，乃鑿夏駕浦掣江接浦，匯於劉家河。天順三年撫臣崔恭濬吳淞江，自夏駕浦至上海縣界白鶴港。成化八年，撫臣畢亨亦浚吳松江，自夏駕口至嘉定縣西北徐公浦，凡百三十里。十年又濬夏駕浦至嘉定縣西莊家港。嘉靖初，撫臣李充嗣復濬吳淞江，亦自夏駕口起達於吳淞舊江口。崇禎十六年，復開夏駕浦，南接吳淞江，北至小瓦浦，東至太倉州界青魚涇，蓋宣洩要口也。大石浦，在縣東南三十里。《志》云：上承吳淞江，南接三林港，出澱山湖。元至治初嘗濬石浦以東諸塘浦。明弘治中及崇禎末屢嘗開濬。其相近者曰小石浦，又西為道褐浦，亦分洩要口也。嘉靖中嘗濬治以導吳淞下流。《志》所稱吳淞江，即故婁江矣。
千墩浦，縣南四十里。向設石浦巡司戍守。新洋諸江之水，往往匯流於此，接吳淞江入海。永樂初夏原吉嘗濬治之，今南流注於澱山湖。○瓦浦，在縣東南三十六里，與太倉、嘉定接界。《志》云：浦東出雞鳴塘，西通奣子浦，為灌溉之利。嘉靖、隆慶中屢經濬治。崇禎初復修濬，有大小二浦。奣，讀若晃，在縣東十八里。
七浦，縣西北三十里。一名七浦塘，亦曰七鴉浦。接常熟、太倉界，東南出石橋圩，又東經太倉之直塘、沙頭一帶入海，謂之七鴉口。自宋以來為常熟、崑山間五大浦之一。《志》云：浦東北通巴城湖，西通陽城湖，東南出為太倉境內之楊林塘，西抵斜堰。弘治四年工部侍郎徐貫開治斜堰、七浦。九年工部主事姚文灝疏七浦亘五十里。浦旁舊有支渠四十六，溉田可萬餘頃。而斜堰東南去縣三十四里，與常熟分境，舊設此以防常熟通江海潮及昆承諸湖衝決之水。嘉靖二十五年撫臣歐陽必進易置石閘於此。自白茅塞而西北之潮不至，堰址僅存，無復初制矣。
大虞浦，在縣西南九里。又有小虞浦，在縣西南三里。《志》云：唐天祐初，吳越濬新洋江及橫塘，兼通大、小虞二浦，並北出新塘，南通吳淞江。新塘，即崑山塘矣。宋范成大曰：「小虞浦北受鰻鯉諸灢之水出之江。」是也。隆興三年，小虞與諸塘浦俱經濬治。明弘治十一年復修治大虞等浦。嘉靖二年又浚大虞浦，洩陽城湖水，以入婁江。又縣南有帆歸、下張、諸天、同丘諸浦及漊涇浜一帶，俱松江宣洩處也。《水利考》：「宋初導三十六浦，分引太湖、松江積水，其在縣境者十有四，在常熟者二十六，其後大抵堙塞。」今自七鴉、下張、楊林浦而外，十四浦之可考者鮮矣。○戴墟浦，在縣西三十里。宋淳熙中，發運使魏浚疏至和塘，東自夾潮塘，西至戴墟浦，亘四十餘里。又縣西北二十里有黃茜涇。正統六年，撫臣周忱修至和塘、黃茜涇、鰻鯉涇，同時開濬是也。嘉靖四年復濬黃茜涇以及東西諸塘浦。蓋縣境水患最多，而疏濬之迹不可殫紀矣。
石浦鎮，縣東四十里。南通澱山湖，北枕吳淞江。元置巡司於此。明因之，景泰二年移置於千墩浦口。今縣南三十六里為千墩鎮，又南六里為吳家橋，俱與青浦縣接界。又安亭鎮，在縣東南四十五里，與嘉定縣接界，舊有稅課局。○泗橋鎮，亦在縣東南四十里。又兵墟鎮，在縣東四十八里，東接太倉境，南接吳淞江。《志》云：夏駕浦所經也。舊與泗橋鎮俱置稅課局，今廢。又陸家墅，在縣東南三十里，亦曰陸家浜，路出青浦，商民輻輳於此。
甪直鎮，縣西南三十六里。又縣西南四十餘里有陳墓鎮，俱接長洲縣界。○巴城鎮，在縣西北十八里。西枕巴城湖及七鴉浦，又西南通傀儡、陽城諸湖，鹽徒往往出沒於此。舊置巡司，今徙於真義鎮，仍曰巴城巡司。《志》云：縣舊有寧海驛，今革。
◆常熟縣，府北九十里，東南至太倉州九十里，西北至常州府江陰縣百二十里，西南至常州府無錫縣百十里。本吳縣地。晉太康四年，分置海虞縣，屬吳郡。東晉又分置南沙縣，屬晉陵郡。宋、齊因之。梁天監六年增置信義郡，南沙屬焉。大同六年又分置常熟縣，亦屬信義郡。隋平陳，徙常熟縣治南沙，以海虞、南沙二縣并入，屬蘇州。唐武德七年又移治於故海虞城，仍屬蘇州府。宋因之。元元貞二年升縣為州。明洪武三年復改為縣。今縣城周九里有奇。編戶五百十四里。
常熟故城，在今縣南。劉昫曰：「崑山縣西百三十里有常熟故城。」《九域志》：「蘇州北七十里有常熟故城，梁置縣於此。」今縣即故海虞城。《城邑攷》：「海虞城，初時編木為柵，甚堅緻，周二千二百四十丈。元時改築土城，周四千八百四十丈。至正十六年，張士誠始甃以磚，周九里有奇，明永樂以後日就傾圮。嘉靖三十四年以倭亂始營坂築，西北據山，東南憑濠，屹然完固。」
南沙廢縣，縣西北五十里。沈約曰：「本吳縣司鹽都尉署，吳時名沙中。晉平吳立暨陽縣，司鹽都尉屬焉。東晉時，亦曰南沙都尉。咸和五年石勒將劉徵率衆數千掠東南諸縣，殺南沙都尉許儒，進入海虞。咸康七年始罷鹽署，立為南沙縣，屬晉陵郡。」宋、齊因之。梁置信義郡。隋平陳廢郡，又徙常熟縣治焉。唐移縣於今治，故城遂墟。今奚浦、三丈浦、黃泗浦，西接江陰一帶，其地猶名南沙鄉。又興國廢縣，在縣東四十五里。梁置，屬信義郡，隋廢。元末張士誠開浚白茅，因故址築城，周五里，曰支塘城。今為支塘市，城址猶存，自昔為戍守處。
海陽廢縣，在縣北。東晉初割海虞北境置東海郡，領郯、朐、利城三縣，永和初郡縣並移出京口。蕭齊於其地置海陽縣，屬晉陵郡。梁改屬信義郡。隋平陳廢郡，以所領海陽、前京、信義、海虞、興國、南沙六縣，俱併入常熟縣。○莫城，在縣南七里。相傳莫邪鑄劍處，一名劍城。今曰莫門塘。《寰宇記》云：「漢時莫寵所築，以捍海寇。」又尚墅城，在縣北十八里。《志》云：張士誠入福山港，築此城以屯兵。又有鵧城，在縣東十五里。隋、唐之末以盜亂，詔村塢聚皆築城防禦，此其故址。
虞山，在縣治西北。城之西北隅環其上。一名海隅山，一名烏目山。相傳以虞仲葬此，因曰虞山。《名山記》：「山長十八里，周四十里，高百六十丈，為縣主山。登其巔，江外諸山隱隱可見。」
福山，縣北四十里。下臨大江，形如覆釜，本名覆釜山。唐天寶六載改曰金鳳山。天祐初吳越於此築城戍守，控扼江道，亦謂之金鳳城。朱梁乾化三年，吳越復改為福山，與大江北岸通州之狼山相值。周顯德五年，克通州，吳越遣將邵可遷等帥水軍屯江南岸，與周師相應，即此處也。時謂之福山鎮。宋南渡後，置水軍砦。建炎三年韓世忠控守福山，以備金人海道之師。明初敗張士誠兵於福山港，進逼州城，亦置福山寨并巡司於此。嘉靖中以倭亂，築堡屯兵，為控禦要地。蓋縣境之北門，亦吳郡之重險也。《志》云：山周五里，東通大海，北枕大江，土人亦謂之福山岡。 
顧山，在縣西五十里。又西北至江陰縣七十里，西南至無錫縣六十里。山當三縣之交，俗名三界山。一名靈龜山，又名香山。陸抵江陰，此其徑道。又宛山，在縣西南五十里。亦曰苑山，與無錫接界，下有宛山蕩。水路出無錫，此其徑道也。
大江，縣北四十里。西自范港，與江陰縣接界，東至陶港，與太倉州接界，其對境則揚州府之通州也。濱江一帶，港浦錯列。宋時言水利者，每議開常熟沿江二十四浦，導太湖下流洩之江。隆興中平江守臣沈度等議開常熟、崑山十浦，分導太湖，達江注海。十浦，常熟之許浦、白茅、崔浦、黃泗浦及崑山之茜涇、下張、七鴉、川沙、楊林、掘浦是也。蓋是時，濱江諸浦已通塞不時。今水流變遷，舊迹之可據者甚少，而大江經流則滔滔如故矣。
運河，在縣城南。又南十五里歷華蕩，又南二十五里為吳塔，與長洲縣接界，又南為永倉敵樓，歷蠡口鎮，抵郡城北，折而西合於楓橋運河。舊名元和塘，唐元和四年郡守李素所治。後訛為雲和塘，今呼為常熟塘。《宋會要》：「自平江齊門至常熟百里，皆曰雲和塘。」是也。塘之東港浦錯出，皆引流達昆承諸湖，繇白泖等浦分注大江。
白泖港，在縣東七十里。泖亦作「茅」。吳中諸水北出者，自縣南境而匯流東注，昔皆繇此入海。今自縣東南二十里至鮎魚口，又東二十五里歷支塘市，又東北二十六里而達港口。舊《志》云：金陵句曲之水注為金壇白鶴溪，合丹陽練湖水、常郡滆湖水，震澤不能容者溢而東南，從無錫蠡、濠諸湖入常熟之華蕩，繞城南東北流為白泖港，注於江以入海。宋人言水利者，每導太湖分流，東北繇諸浦注之江，而諸浦中白泖最大，屢議疏濬，以防太湖之泛溢。《宋史》：「政和十四年，詔導白茆、許浦、福山三浦。紹興二十四年大理丞周環議開白茅；二十八年，轉運副使趙子潚議開黃泗浦、崔浦、許浦及白茅浦，不果，尋復濬治；乾道初守臣沈度等又請開白茅等浦。」元季漸塞，大為民病。張氏時發民鑿白茅新渠，長九十里，與劉家港並導，以分殺水勢。明永樂初夏原吉請疏吳淞江南北兩岸浦港，分引太湖諸水，入劉家河、白茅港，於是白茅導水入江。尋復淤塞，景泰五年大水為患，侍郎李敏等復議濬白茅等塘，因挑青墩浦。橫瀝塘共三四里，以通白茅之流，鑿開三堰約三四里，引水通鮎魚口，復挑去浦口淤塞千餘畝，於是積水得洩。弘治初故道復塞。四年侍郎徐貫等復濬白茅，且導長、吳、崑山、嘉定諸涇港，貫於白茅以入江，然上流既淺隘，而浦口復有漲沙，橫亘海中，力不能去。僅二歲復廢不治。正德八年，都御史李充嗣復奉命開濬，從邑主簿俞琅議，於故河旁更鑿新河，以避漲沙海口，於是白茆復治。說者曰：吳民屢病水旱，而邑田常半稔者，白茆之力也。往時水流深闊，故邑稱江海之交。郡之海道，起於嘉定寶山洋，迄於白茅港。天順五年置白茆寨於海口。成化十八年，復增立營寨以備倭寇。嘉靖初以倭舶乘風而上，徑抵城下，於是設朱家營以當其衝，其後日益淤塞。萬曆以來，半為平陸矣。《志》云：縣有白茅巡司，在縣西北九十里。
許浦，縣東北七十里。自縣城東北三十五里經梅李塘，又三十五里為許浦，入大江。宋時以茜涇、下張、七鴉、白茆、許浦為崑、常間五大浦，又以梅李塘、白茆浦、崔浦、福山浦、黃泗浦為常熟五浦。隆興初屢議濬，乾道八年，復議開許浦及白茆、崔浦。淳熙初復詔開許浦，命守臣及許浦駐劄水軍都統戚世明同措置。時郡守陳峴奉詔開決，東西共五十六里，并築堤為固，自是水流順達，海舶時至邑城。梅李鎮橋之下水常壞舟，至鑿月河以殺水勢，後漸堙塞，僅存一線。明弘治十二年邑令楊子器復議濬之，自城東達江口，長七十里有奇，尋廢。《宋史》：「許浦為濱江要地，舊置水軍寨，南渡以後，汛守益重。」韓世忠提兵討苗、劉，駐軍於此。李寶駐劄許浦，涉海破金兵於膠西是也。《會要》：「建炎初，水軍戍江陰、許浦、福山，無定所。又分江陰水軍屯明州定海。紹興二年仇愈為福建、兩浙、淮東沿海制置使，置司許浦，許浦水軍隸焉。乾道二年，詔調泉州左翼軍屯平江許浦鎮。三年改隸殿前司。五年冬，改為御前水軍。六年，分立前後中三軍，於許浦建寨萬間。四月水軍統制請以平江府許浦駐劄為稱。八年春併歸許浦，置副都統制統之。淳熙四年冬，以七千人為額。」《玉海》：「宋建炎以後增置澉浦、淮陰、靖安、唐灣、采石諸水軍，而尤大者為許浦、江陰二軍。」元亦為許浦鎮，置許浦通事，漢軍萬戶府。明置巡司於此。今許浦淤塞，不復為要口。浦東有徐六涇，西南出梅李塘，為往來通道。
福山港，縣北四十里。自城北水門，二十里經斜橋，又二十里經福山入大江。亦曰福山塘，亦曰福山浦。宋紹興中，屢經濬治，與白茅、許浦並為要害。明宣德及弘治中屢經修濬。嘉靖三十四年倭賊自福山港突犯郡城婁門，尋自太湖突犯楓橋，又經婁門還福山。是時江潮深闊，今日就淺澀矣。又港東北曰崔浦，曰丁涇，亦舊時通江之口。宋紹興二十九年，議濬崔浦、丁涇，轉運使趙子潚言：「福山塘與丁涇地勢等，若不濬福山塘，則水必倒注於丁涇。」乃并濬之。今丁涇亦堙廢。舊《志》：縣北五十里有崔浦橋，即崔浦入江處也。○耿涇，在縣東北五十里。南通梅李塘，又北接崔浦，復分流北出，與崔浦並注大江。縣境三十六浦，崔浦、耿涇皆要口也。永樂初，夏原吉疏濬。成化、弘治中，亦相繼開治，未幾復塞。蓋耿涇口當福山港潮沙之衝，堤隘僅能容舟，內外皆為潮沙所淤故也。
黃泗浦，縣西北八十里。西南通江陰縣境，北入揚子江。宋時為濱江大浦。紹興末屢議修濬。明設黃泗浦巡司於此，北對通州境，為控禦之所。今淤。浦東三里曰三丈浦，亦北通大江。嘉靖三十四年倭從三丈浦出沒，官軍扼而殲之。後築土壩於浦口，寇警雖少，而農田甚病。又奚浦，在三丈浦東，去縣七十里，北通大江，饒魚鹽之利，有奚浦市。今浦亦堙廢。○金涇，在縣東北九十里，南通李墓塘，又東接白茆港。李墓塘而西接於梅李塘，匯流北出，自金涇注於大江。宋慶曆中，知縣事范琪浚金涇、鶴瀆二浦，溉田千頃。今濱江港浦大抵堙廢，三十六浦可紀者鮮矣。
尚湖，縣西南四里。長十五里，廣九里。虞山峙其北，東通運河，西出江陰縣界。○昆承湖，在縣東南五里。舊《志》：湖長三十六里，廣十八里。《水經》云：廣長各十八里，蓋無錫以東、長洲以北之水，泛濫而出，匯流於此。昔時分流入白茅、許浦以達於江，其後諸浦漸湮，湖流亦日狹，土人於茭葦灘淺處占據為田，謂之「湖田」，而分為涇港，散入於崑山、太倉之界，從七鴉浦、劉河諸口以入海云。
華蕩，縣南十二里。周三十五里，蘆葦叢生。運河經其東。其西播為諸汊港，西南入長洲縣界，西北入江陰縣界，西入無錫縣界，俱為通道。又佳菱蕩，在縣西南三十里，東通華蕩，南接長洲縣界。自佳菱蕩而西五、六里為謝埭蕩，稍折而北為陸家蕩、宛山蕩，俱與無錫縣接界。
七浦塘，縣東南七十里。舊《志》云：塘北通白茅港，西通陽城湖，南入崑山縣境。今東南接崑山、太倉界，遇白茅浦塞，縣境諸水皆繇此以入海。正統及弘治初皆嘗濬治。○鹽鐵塘，在縣東北五十里。舊《志》云：在白茆之南，亦名內河，西接江陰，東越崑山。唐太和中疏此，繚繞數百里。元泰定初郡人周文英言水利，請濬崑山、嘉定之鹽鐵塘，以通各邑塘浦達太湖之水，不果。至正中，張氏因舊議濬之，民以為便。明宣德、景泰、弘治間，皆再濬之，橫亘猶七十餘里，今湮沒過半矣。又舊有新安塘，在縣東南，西入運河，東通崑山縣界。
梅李鎮，縣東北三十六里，臨梅李塘。其地為許浦之上遊。五代錢氏有蘇州，遣其將梅世忠、李開山屯兵於此，以防江，鎮因以名。宋紹聖中，轉運毛漸奏導梅李塘通江。其地有道通橋，許浦未塞，通泰、蘇、湖，商舶皆集於此。明弘治、正德中，皆疏此塘。嘉靖中，倭賊自許浦登陸，徑犯梅李，後又竊據於此，與福山、白茅賊相聲援。《志》云：鎮東北達許浦，東南達白茅，西北達福山，為適中之地，有事時戍守處也。
唐墅，縣東南三十里。舊名尤涇，以居民唐氏所創聚，因名。道出崑山，此為中頓。又東六里曰斜堰，即崑山接境處也。又直塘市，在縣東南七十里。舊《志》：縣東南六十里曰任陽莊，又十里曰直塘市，與太倉州接境。○楊尖市，在縣西南四十里，西接無錫，北通江陰縣界。又縣西北八十里為慶安鎮，接江陰界，舊有慶安浦，通江。宋政和中濬福山、慶安二浦，置閘。今故址尚存。
◆嘉定縣府東百四十里，東逾海口至崇明縣百七十里，南至松江府青浦縣七十里，北至太倉州三十六里。唐為崑山縣之嵺城鄉，宋為練祈市，嘉定十年析置縣，以紀年為名，屬平江府。元元貞二年曰嘉定州。明洪武二年復為縣。今城周九里。編戶九百五十里。
寶山，縣東南八十里。明永樂十年命海運將士築此以建烽堠，周六百丈，高三十丈，為海運表識。晝則舉煙，夜則明火，海洋空闊，一望千里。先是，居民嘗見其地有山影，至是山成，因名曰寶山。御制詩文，刻石其上。海運廢，山仍為濱海戍守之所。嘉靖中倭寇入犯，每以寶山為望，故邑之被害最劇，而寶山常為賊藪。三十四年，大敗倭賊於寶山洋，患稍息。《志》云：寶山之外沿海一帶有楊家路，倭自崇明而來必取道於此。山之南有寶鎮堡，亦設險處也。
東岡，在城南。亦曰東岡身。又縣西五里有青岡，亦曰中岡身，又西七里曰外岡，有溪環其下。縣西南十五里又有沙岡，西南十八里曰西岡，或謂之淺岡。蓋海濱岡脊，天然障衛。《志》云：縣境北至太倉。南至南翔，俱曰岡身路。
海，縣東四十五里。北自黃姚港，南抵上海界，環縣境凡八十餘里。海水鹽鹵，而此地不異江、湖，兼有灌溉之利。蓋南則黃浦、吳淞江，北則劉家河，又北則大江注焉，皆迴洑蕩激于數百里間，故與南北海獨異也。然濱江一帶，夏秋間颶風霪雨挾潮而上，往往漂沒田廬。晉湖州刺史虞潭嘗築壘海濱以禦沖潮。明洪武末以海患遣官修築，北抵太倉衛，南跨劉家河，長千八百餘丈。永樂二年復增築高廣。成化八年於寶山北舊壘外又築新壘。嘉靖二十三年復於寶山南增築外岸，直抵上海草蕩，惟吳淞所迤北舊壘坍沒未修。邇來營葺益疏，故址多廢。《志》云：縣境之海俗謂之海氵甲，稍北與崇明相望。
吳淞江，縣南三十六里。《志》云：吳淞江過澱山湖經崑山夏駕浦東抵縣界，至顧浦又東過黃渡，又東過江灣，又東北抵吳淞所入海。自昔三江之中，松江最大。上承太湖，直流注海，湍悍清駛，海潮不得停滯，故三吳少水患。自吳江築長堤，上流既緩，下流漸塞。宋、元以來，屢議修濬。明永樂二年，夏原吉奉命治水，謂吳淞江自夏駕浦以下，皆為潮沙所障塞。因鑿夏駕浦掣吳淞江水北達婁江；復挑顧浦，南引江水，北貫吳塘，亦繇婁江入海；復濬上海縣范家浜，掣江水南達黃浦入海。而故道直流，百里之江遂棄而不治。正統五年撫臣周忱復濬故道通流。天順二年撫臣崔恭復濬吳淞江，於縣境浚卞家渡至莊家涇，凡五千五百六十餘丈。成化十年撫臣畢亨復自夏駕浦開至莊家涇。嘉靖二年撫臣李充嗣復開濬。既而倭亂，吳淞江為最衝。三十二年倭入吳淞江，明年復屢自吳淞江登岸焚掠，久之始息。隆慶三年，撫臣海瑞又疏黃浦至上海南蹌。萬曆六年御史林應訓復疏黃渡以西至崑山千浦。大抵隨濬隨淤，而吳中水災疊告矣。《禹貢》云「三江既入，震澤底定。」三江僅存吳淞一江，而復不能順流達海，震澤何繇而底定哉？○婁江，在縣北二十四里。俗曰劉家河，與太倉州接界，吳淞堙塞，諸塘浦每繇此入海，水勢最為深闊。今亦非復舊流矣。
白鶴江，縣西南四十三里。自松江府青浦縣流入境，北出吳淞江。宋嘉祐六年，崑山令韓正彥開松江白鶴匯，如盤龍匯之法，為民利。崇慶四年提舉水利郟亶重濬白鶴匯。宣和中提舉趙霖復開濬是也。又有青龍江，亦在縣西南，自松江府東北流入境，合於白鶴江。宋建炎四年金兀术自廣德寇臨安，制置使韓世忠以前軍駐青龍，中軍駐江灣，後軍駐海口，欲俟兀術師還擊之。及兀術自秀州趣平江，世忠遂移師扼鎮江。今水勢頗微，雖以江名，僅同溝澮矣。○蟠龍江，在縣西南四十里，自松江府流入境，亦曰蟠龍匯。《志》云：盤龍江南邇蒲匯塘，北入吳淞江。又縣東南三十里有虬江，南接中槎、下槎二浦。縣境東南諸浦港多匯於此，南入吳淞江。《志》云：虬江自上海縣流入境。縣東南又有上槎浦。
大盈浦，在縣西南五十里。自松江府流入境，注於吳淞江，又大盧浦，亦在縣西南。南通青龍江，其北徑馮浦入吳淞江，亦曰渡頭。○黃渡浦，在縣西南四十里。南通吳淞江，對岸即大盈浦也。黃渡之北曰吳塘，北出練祁塘，達於劉家河。
顧浦，在縣西南。通吳淞江，北貫練祁塘，又北會於吳塘，入太倉州境注於劉河。宋嘉祐三年轉運使沈立開崑山顧浦。熙寧末郟僑議開新安浦、顧浦，使水南入淞江。紹興末轉運使趙子潚復議濬顧浦及諸涇港，以引吳淞江壅水是也。明永樂二年夏原吉又濬顧浦，引吳淞江水北貫吳塘，繇婁江入海。正統五年，撫臣周忱復濬顧浦以洩吳淞之水。弘治十一年又嘗疏濬。○徐公浦，在縣西北。南通雞鳴塘達顧浦，北通郭澤塘，又北達劉河。宋紹興末，趙子潚議通郭澤浦及徐公浦。明弘治十一年，郎中傅潮亦濬徐公等浦。隆慶五年御史林應訓浚吳淞江，自崑山界漫水鄉至徐公浦，長四十五里是也。又安亭涇，亦在縣西東，南通顧浦，北接雞鳴塘。宋元祐中單諤議開安亭涇，自吳江東至青龍江入海。今亦堙塞。
練祁塘，在縣治南。東西長七十二里，自縣治中分，曰東、西練祁。相傳昔時水澄如練，亦名練川。今自顧浦納淞江之流，東折貫於吳塘，又東過鹽鐵塘貫縣城而東抵羅店鎮，稍東北入于海。其東一支南折而東合馬路塘，又東合月鋪，又東合采綯港入海。又西一支從西門外岡北折合北鹽鐵塘入婁江。土人以合流甚大，而正脉反微，謂之東、西小練祁。
橫瀝塘，在縣治東。南北袤六十里，亦自縣治中分，有南、北橫瀝之名。自縣西南二十七里孫基港口，受吳淞江水，折而東，合上槎等浦，經南翔鎮，又北二十里貫城而北出，抵縣北十二里之婁塘，又東北折而為雙塘，復少折而西北曰公塘，俱入劉河。今南路漸塞，北路亦日微矣。
鹽鐵塘，在縣西十五里。從外岡中分，亦有南、北鹽鐵塘之名。南接陸皎浦抵吳淞江，北貫練祁塘，經葛隆鎮達於劉河。又謂之西橫瀝。宋元以來屢經修治。元季海運從鹽鐵塘東北出婁江達海。明永樂十三年，罷海運，以北鹽鐵、西練祁為運河。《志》云：從鹽鐵而西為吳塘，又西為顧浦，又西為徐公浦，三河形如川字，而練祁直貫其中，最西為安亭涇，與崑山縣分界，亦東南通顧浦，北出雞鳴塘。○走馬塘，在縣東南二十里，西通橫瀝，東南繇江灣浦入吳淞江。
顧徑港，在縣東四十里。上流接黃白徑通練祁塘，東入於海。宋寶曆初置顧徑水軍寨於縣東北四十里。其北為川沙港，南接顧徑港，東北入海。亦曰川沙浦。宋時與茜涇、下張、七鴉、楊林、掘浦，共為崑山六大浦，隆興二年開濬。《宋志》：「顧徑西去許浦百里，與海上黃魚垛相望。淳熙十二年，殿前司奏請分許浦水軍駐此，從之。」寶慶初始置寨。明設顧涇巡司。又施家港，在縣東，西通川沙港，又西北接新港。嘉靖三十三年賊從南沙襲渡至施家港，進犯縣城，轉掠南翔諸鎮，尋敗卻。萬曆中浚吳淞江，自黃渡浦口東繇新涇口至施家港是也。
黃姚港，縣東北四十里，西接新涇，東北合五岳塘入海。嘉靖三十二年，倭賊自黃姚入劉家河，進掠婁塘，遂北犯太倉，轉犯吳淞所，尋進薄縣城，不能陷，會救至，賊引卻。明年，賊復自黃姚登岸，轉掠而南，越南翔，繇封家浜犯松江境內。三十四年倭舟復泊黃姚，舍舟登陸，西至婁塘，轉略鄰境，蓋其地迫近海濱，與太倉州接界，北去劉河咫尺，南接吳淞江，向有陸兵戍守。姚，一作「窑」。○綵綯港，在縣東南吳淞所北，其西四里為周浦，又西十八里曰羅店鎮。嘉靖中賊避吳淞守兵，往往出沒於此。三十五年，賊突犯綵綯港，掠東境，尋引卻。縣南境又有師家洪、老鸛觜、四馬洪諸處，皆在吳淞江南岸，接上海縣境，官軍敗倭處也。
趙涇，在縣西南二十里。北通練祁，南出為封家浜，亦曰封家渡，又南為月河出吳淞江。宋崇寧二年提舉徐確請疏松江下流，自封家渡至大通浦直出海口是也。《志》云：封家浜市在縣西南三十里。
南翔鎮，縣南二十四里。為商賈湊集之所，橫瀝所經也。南去吳淞江十里，至上海縣五十里。嘉靖三十三年倭賊犯南翔、廣福鎮。未幾復犯南翔，繇封家浜直抵松江，邑西境皆為騷動。《志》云：廣福鎮，在縣東南四十里。○月浦鎮，在縣東三十六里，因水而名。顧徑巡司置於此。又羅店鎮，在縣東十八里，元置鎮，自此至吳淞所，水陸皆二十六里，為縣東之藩籬。嘉靖三十六年倭賊陷吳淞所，西掠月浦及羅店，遂薄城下。今商民會聚於此。又縣東南四十里曰大場鎮，宋嘗置鹽場於此，因名。又東南十里曰真如鎮，以佛寺名。
江灣鎮，縣東南六十里。其水自吳淞江屈曲入虬江，因曰江灣。宋有巡簡寨，建炎中增置江灣鄉兵砦，亦曰義兵砦。韓世忠謀邀兀术之兵，以中軍駐江灣，是也。淳祐九年又置江灣忠節水軍寨。明設巡司於此。賊入黃浦犯上海，江灣其必經之地也。
黃渡鎮，縣西南三十六里，與青浦縣接界。元置鎮，因水而名，尋又置吳塘巡司於此。明因之。洪武中，市舶提舉司亦置於此。太祖以去京畿密邇，曰「險要不可以示遠人」，乃移寧波。又縣西南四十里為紀王廟鎮，亦市易之所也。○安亭鎮，在縣西南二十四里，與崑山縣接界，以安亭涇而名。又縣西十五里曰外岡鎮，水陸衝要處也。縣西北二十四里又有葛隆廟鎮，與太倉州接界，一名吳公市，北至太倉州二十里。
婁塘鎮，縣北十二里，因水而名。西北去太倉州十二里，舊有婁塘南館，為往來中頓處。嘉靖中，倭賊每從劉河突犯婁塘，縣境及太倉皆被其患。○劉家行，在縣東南二十四里，嘉靖中，官軍嘗迫倭賊於此。又中槎巡司，在縣南十二里，明置，洪武十八年革。
滬瀆壘《志》云：在縣西四十里，傍吳淞江。晉隆安四年，袁山松築壘於此，以備禦孫恩。今廢。《志》云：今青浦縣青龍鎮西有滬瀆村。○廠頭，在縣東南二十五里，相傳韓世忠屯兵處。
　　附見：
蘇州衛。在府城內，洪武初建。
吳淞江守禦千戶所，在嘉定縣東南四十里吳淞江北岸。洪武十九年建，屬太倉衛，統百戶所十。有土城，周一千一百六十餘丈。自是相繼增築，開四門，環壕為固。城當吳淞入海之口，初去海三里許，最為衝要，尋以海潮侵噬，東北隅漸傾入海。嘉靖十六年，備兵使者黃儀議更築土城於舊城西南一里，不果。三十二年，倭寇突犯，舊城潰。明年改築新城，周七百二十丈，內外皆為濠，辟水關一，旱門四，增兵戍守。三十八年又命總兵官專駐吳淞，居中調度。翁大立曰：「吳淞所為水陸要沖，蘇、松喉吭，北可以扼長江之險，南可以援金山之急，故汛守特重。」自是而北曰劉家河，曰七鴉港，又東為崇明縣；七鴉港而西曰白茆港，曰福山，又西則江陰之揚舍，皆控扼之所，而要以吳淞為根本。
寶山守禦千戶所。在嘉定縣東南八十里。本名青浦鎮，一名高橋鎮。其地東北距海，西濱吳淞江，多魚鹽蘆葦之利。洪武十九年建青浦旱寨於此，與吳淞所相犄角。三十年增立城堡，其後累加修葺，設官軍鎮守。嘉靖三十二年，官軍與倭戰於高橋，不利。三十四年倭賊入吳淞江，官軍焚其舟，賊登岸據青浦法昌寺，官軍與戰不利，賊遂南據浙江海鹽縣之乍浦。三十六年，更名協守吳淞中千戶所。萬曆五年增築新城，周二里有奇，更名寶山千戶所。
太倉州，府東一百五里。東至海七十里，南至松江府百三十五里，北至大江口一十六里。
春秋時吳地，後為越地。戰國屬楚。秦屬會稽郡。漢因之。後漢順帝以後屬吳郡。自晉及陳皆因之。隋屬蘇州。大業初屬吳郡。唐仍屬蘇州，亦屬吳郡。五代時吳越有其地。宋屬平江府。元屬崑山州。元貞二年徙州治此，至正中復舊。明吳元年立太倉衛。弘治十年改建為州，屬蘇州府。編戶二百三十一里，領縣一。今仍曰太倉州。
州枕大海之濱，控三江之口，東翼吳郡，南蔽雲間。元人繇海道轉輸則劉河為津要，明嘉靖中，倭寇出沒，州每當其衝。就東南言之，州亦襟要之所矣。
太倉城，今州治。相傳孫權都吳，嘗置倉於此。或曰：權求好於公孫淵，欲遣兵北出，故於此置倉也。亦謂之東倉。晉咸和三年，蘇峻反，遣其黨張健據吳，顧衆自海虞繇婁縣東倉與賊戰，敗之。自宋、齊以後，皆為婁縣地，隋、唐屬崑山縣。宋為節制司酒庫。元至元十七年宣慰朱瑄等議海漕置倉於此，謂之太倉，因徙居之。是時海外諸番，亦俱集此貿易，謂之六國馬頭，尋為崑山州治，時州無城，僅有木柵。至正十三年臺州賊方國珍率海舟自劉河突犯，州境殘破，乃立水軍萬戶府，兼定海、靖海、寧海、三千戶所於城內。明年國珍復來犯，副萬戶董搏霄敗之。十六年，張士誠據吳，太倉亦附焉。尋復為國珍所襲，兵退乃築城守禦。十七年國珍復來寇，士誠敗卻之。既而徙崑山還故治，惟置軍營於此。明吳元年，師圍蘇州，太倉來附，因立太倉衛，分設十千戶所，後省為五。弘治十年，始割崑山、常熟、嘉定，三縣地置州，即故酒庫司為州治。城周十四里有奇，門七，水門三。
穿山，在州東北五十里。山腹前後洞穿，通人行。《臨海記》：穿山洞穴高十餘丈，昔有舉帆過其下者，蓋海中小島也。今山在平陸，去海二十餘里。
岡身，在城東南。元潘應武云：「自常熟福山而下，有沙岡身二百八十餘里，以限滄溟，岡身間有港浦百五十餘處，以洩太湖之水。」今州據岡為城，有上岡身、下岡身、歸吳等岡身，其岡門亦多堙塞，州境得名者，猶二十有六，皆環於城西及南北間。《吳郡續圖經》：「濱海之地，岡阜相屬，謂之岡身，天所以限滄溟而全吳人也。說者謂山脊曰岡，州無山而有岡身。蓋海沙壅積，日久凝結，或開濬河道堆土為阜，兀然隆起，土人名為岡身。近橫瀝則其壤堅而黃，濱海則其壤潤而黑，地氣不同也。雖皆沙磧，而頗宜菽麥，有種植之利。」
劉河，在城南。自崑山縣流入境，又東南七十里為劉河口，即古婁江入海之口。自此抵崇明百二十四里，為海濱要害。元人海運繇此入海。泰定初周文英言水利，首請濬劉家河以達吳淞江下流。至正十四年方國珍以海舟來犯，入劉家港，董搏霄敗卻之。明初亦嘗繇此漕粟泛海，抵北平、遼東。永樂初，夏原吉議濬劉河以分引太湖壅水。既又遣中使鄭和出劉河使海外諸國。弘治四年侍郎徐貫開濬婁江，自州城南至嘉定外岡，長十八里。其後屢經濬治。嘉靖中，倭寇屢繇劉家河突犯，南略嘉定，北擾太倉，所至塗炭，劉河益為汛守重地。河口有天妃宮，初為鎮海衛兵戍守。今設把守官軍營。《海防考》：「宋南渡後置水砦於劉河港口，元人置分鎮萬戶府於江北岸，又於南北岸各立萬戶府凡三區。洪武七年罷萬戶府，置巡司三。正統初金山倭警，撫臣周忱等以港口為吳地噤喉，乃設劉家港營，增置砦柵，撥兵戍守。舊時水勢深通，海舟商艘，揚帆直上，萬曆以後港為潮沙壅積，僅存一線矣。」
運河，在州西。亦曰太倉塘，即崑山縣之至和塘也。自州西十八里奣子鋪與崑山接界，引而東為黃泥涇、黃淺涇，與吳塘相接，而合於婁江。《志》云：婁江支分入城，其出城北入鹽鐵塘，又西北出者曰古塘，其出城東而仍入婁江者曰半涇，州南曰張涇。元至正中，張士誠以方國珍屢自劉河突犯，乃塞至和塘尾以障海潮，開九曲河，僅通太倉東門，於是半涇、張涇、古塘諸港，皆湮為平陸。永樂以後復濬故道，而九曲河廢。○半涇，在州東三里。舊橫帶城東，南入婁江，北通七鴉浦。元至正十四年，方國珍自劉河突犯至半涇，董搏霄與戰，敗卻之。十七年國珍復來侵，士誠將呂珍大破之於半涇。潮水為咽處也，今淺涸漸為平陸。有半涇市，在州北十五里。又城南三里為張涇，亦接劉河。元至正十二年，方國珍來寇，浙省參政寶哥等禦之於張涇，敗績。明吳元年，太倉來附，士誠將張讓自嘉定來爭，千戶劉百潮遣兵越張涇破之是也。今亦湮廢。
七鴉浦，州北三十六里。又東三十餘里曰七鴉口，注於海。《志》云：婁江別一支，自崑山西至和塘而北，合常熟、昆承及陽城、巴城諸川澤，匯流為七浦塘，經州西三十里直塘市，又東北十里為沙頭市，又東北十里經塗松鎮一帶而入海。宋紹聖中，浚七鴉浦。隆興二年，復浚之。淳熙初，又嘗濬治。明弘治九年，工部主事姚文灝建議開浚，嘉靖二十五年復濬。尋以倭亂築七鴉壩於浦口，毛節卿謂「七鴉壩截潮水而直塘數里中微」是也。港口有把守官軍營寨，撥軍戍守。《水利考》：「白茅、劉河塞，而七鴉之流盛，三吳積水，大都從此宣洩，其備禦視昔為綦重矣。」○茜涇浦，在州東北五十里，宋時與七鴉浦俱為諸大浦之一。嘉祐中范仲淹議濬茜涇，熙寧末郟僑謂開茜涇浦，使水東入海，政和六年發運使應安道亦請開茜涇等六塘以通積水。宣和三年自太倉斂口開茜涇浦。淳熙初復濬茜涇及七鴉浦是也。《志》云：茜涇東去海僅二十里，有茜涇鎮，宋曰楊林寨。元改為鎮。明初置巡司及稅務局於此，今局廢而巡司如故。《海防考》：「劉河以北，有新塘、茜涇，又北抵浪港，東出七鴉口，並為設險處。」
顧浦，州西南五里。自嘉定縣引吳淞江水北入吉涇，又東折而北為戚盧涇，東曰南鹽鐵塘，西曰張涇、橫瀝，並北注於婁江。○吳塘，在城西三里。南貫婁江，徑吉涇入嘉定界，又南會於顧浦；其北徑湖川塘達七鴉浦。
楊林塘，州西北二十里。其上流，承七浦塘及巴城湖之流，東經新塘，而東至州東北八十里花浦口入海。延袤幾與七鴉浦相埒，州田待其灌溉者甚廣，亦宋時諸大浦之一也。隆興二年與七鴉浦同時濬治，又置楊林寨於浦口。元置楊林巡司。明嘉靖初撫臣李充嗣議濬治之，績未及竟。又掘浦，亦在州北。與楊林塘相近，宋以楊林浦、掘浦並為崑山六大浦之一。隆興中開濬，今湮。又湖川塘，在州西北十里。源亦自巴城湖、新塘而來。東接小塘，貫石婆港達於劉河。明天順中浚治。弘治中復濬之，西入崑山界。《志》云：湖川塘多支流，與七浦、楊林並橫貫州北鹽鐵塘。而湖川塘逼近城北，城西之吳塘，城北三里之古塘俱流會焉。
鹽鐵塘，在州城北。舊經城中，南越婁江，流十二里入嘉定縣界，又南注吳淞江。北流四十里入常熟縣界，又北注白茅塘。昔時每浚此以通婁江澱淤，南北羣川亦多匯流於此。今南北二水門塞，水不復貫城而出，舊道堙沒者逾半矣。又橫塘，在州城東。北徑楊林七浦入常熟縣界，其南亦通于吳塘，今堙。○橫瀝，在州南。郟亶曰：「橫瀝，南徹松江，北過常熟。又有小塘貫橫瀝而東西流，或二里，或三里，多謂之門，若錢門、張堽門、沙堰門、斗門之類。大抵南北其塘則為橫瀝；東西其塘則為堽門、堰門、斗門。昔人置此以蓄洩旱潦，溉高之田之遺制也。」《志》云：州境又有東西橫瀝，谿徑頗煩，互相融注，以達於海。今堽門大抵廢壞，而名迹僅存。
海，州東七十餘里。《志》云：州北去海百里，東北至崇明縣二百餘里，其間沙洲錯雜，居民皆畋治之。而劉河、七鴉二口，則州境之要防也。
塗松鎮，州東北三十五里。鎮有塗松岡，因名。《志》云：鎮西達沙頭，東連龍市，東北為橫涇及甘草涇，東南為七鴉浦及茜涇，蓋水陸交會處也。自唐以來皆置鎮於此。宋元豐中改鎮為市。偽吳張士誠嘗築城置營於此，以備海寇。今日就荒落，商旅不至矣。又唐茜涇港口巡司，在州東北五十四里，元為崑山鎮，置巡司。洪武七年改置唐茜涇巡司。其地有唐茜涇，東注於海，因設兵戍守。成化中又遷置巡司於東花浦口，萬曆中革。○甘草鎮，在州東七十里，亦曰甘草市，舊名甘樹，一名甘林，東連大洋。洪武七年置甘草涇巡司於此，與唐茜涇相應援。
雙鳳鎮，州北二十四里。一名雙林；又北六里曰直唐市，民居繁密之所也。自是而西北十里曰任陽莊，入常熟縣界；又沙頭鎮，在州東北三十六里，明初為商旅萃聚之所。又州東北六十里曰璜涇鎮。皆七鴉浦所經也。吳公市，在州南十五里，一名小婁塘。又南五里曰葛隆鎮，與嘉定縣分界。
奣子橋，在州西十八里，崑山接境處也。元至正十六年方國珍犯太倉，張士誠將呂珍守奣子橋，築營浚濠，有叛者自古塘率寇西下，出珍不意，珍力戰得免。今亦曰奣子鋪。
◆崇明縣，州東百五十里，西至府城二百五十里，北至通州二百里。本海中沙洲，楊吳時謂之顧俊沙。《五代史》：「楊溥改顧俊沙為崇明鎮。」是也。宋嘉定十五年改為天賜場，屬海門縣。元至元十四年置崇明州，屬揚州府。至正十三年為張士誠所據。十九年歸於明。洪武二年降州為縣，八年改屬蘇州府，弘治十年復改屬太倉州。今城周九里，編戶二百二十里。
崇明舊城，在縣東北，故崇明鎮也。《志》云：唐武德間吳郡城東三百餘里忽湧二洲，謂之東西二沙，漸積高廣，漁樵者依之，遂成田廬，楊吳因置崇明鎮於西沙。宋天聖三年，續漲一沙，與東沙接，民多徙居之。而姚、劉二姓為盛，因名姚劉沙。建中靖國初又湧一沙於西北，相距五十餘里。以三次疊漲，因名三沙，亦謂之崇明沙。紹興初，盜邵青聚黨於崇明沙，將犯江陰，劉光世遣王德討平之。嘉定中始置天賜鹽場於姚劉沙。《宋會要》：「海中大洲曰天賜場，舟人揚帆，遇順風，東南可以徑至明州定海，西南可以徑至許浦達蘇州。」元至元中以民居繁庶，因置州治之。至正七年風濤蕩激，將侵州治南。十二年徙州治於故城北十五里之東沙。明初因之，改州為縣。永樂十八年，又遷縣治於故城北十里秦家村。正德初縣治圮於海，嘉靖八年乃遷築土城於馬家浜西南。二十九年，海水嚙城東北隅，復營度城址於平洋沙。三十三年營立磚城。萬曆十一年城東隅復圮於水。十四年，又改建城於長沙，去三沙舊城蓋六十餘里。邑之奠居於茲五遷矣。
蛇山，在縣東海中，相距約二百餘里。一名長山，上有泉石之勝。又洋山，亦在縣東，與蛇山相近，南北官兵往往會哨於此，海口要道也。
蘇州洋，在縣東南。《志》云：東沙之外曰蘇州洋，即大海也，北接大江口，南入嘉興府境內，江、浙間有事，此為戍守要衝。又淡水洋，在東沙東北，海水皆鹹，此水獨淡，可以烹茶。又有鹹水洋，在東洲東南，至夜水沸若星，光映如火。其水至鹹，即滷水矣。
北新河，在舊縣北六十二里，海水西流而入。又南新河，在舊縣北五十二里。海水北流而入，與北新河通。今三沙日圮，河道亦湮。○青龍河，在今縣東，亦曰青龍港。近縣港口約十餘處，賊舟皆可入，而青龍港直通縣城，尤為切要。《志》云：縣之南境有斜洪，直抵劉河。東南有新開河，近吳淞江云。
清潭港，在舊縣東南。其相近有張家等港。又界溝港，在舊縣東北，其相近有道堂等港。又曾姚港，在舊縣西南，其相近有富民、永安等港。又有蝦港，俗傳宋高宗南渡至此，有大蝦二，湧水挾船出海，因名。又有水竇等港，在舊縣西北。嘉靖三十二年倭寇從水竇港登，劫攻東南水門及東北柵，城陷。三十八年復繇水竇港登岸，盤據三沙，官軍就圍之，賊尋遁去。《志》云：縣環海為境，沙港沖塞不時，其可紀者凡數十處。今縣移而西，舊港不可問者益多矣。
施翹港，在今縣北。經享沙、吳家沙而西至港口，渡海面至劉河口，不過三十餘里。繇渡口東抵平洋沙海面約六十里。舊無此港，隆慶中設法開浚，變斥鹵為良田，而行旅復以為便。又符洪，在縣西八里。有渡口，七十里至太倉劉河口，為往來通道，曰符洪渡。又有黃家港渡，自縣西至渡口海面約六十里，又西至太倉璜涇海面約四十里。○渡船港，在縣東南，有渡口，去縣三十里。至舊城平陽沙界溝渡，海面不過十里。縣東又有舊城河渡及爛沙渡，皆為往來津口。
楊家港，在縣東南。沙田多高，舊有港，久淤。萬曆二十八年縣令李官疏浚，民得灌溉之利。又有桃皮等港，亦在縣東南，皆壅沙通海處也。
長沙，今縣治建於此。旁連十餘沙，最為雄壯。又東北曰享沙，其相連者曰吳家沙，皆水鹹不可耕，居民煎鹽以給，而吳家沙復多柴蘆之利。
營前沙，在縣北。為大江入海之砥柱。嘉靖三十六年倭寇登營前沙，官軍敗卻之。其相接者曰山前沙。《海防考》：「倭寇至營前而西，則江北淮揚，江南常、鎮，皆有衝突之慮。」蓋營前沙與海門縣蓼角嘴相對，海面約闊百五十里，倭寇入江此為第一重門戶，與狼、福互為聲援。○蒲沙，亦在縣北，相近者曰小陰沙，與海門縣接界。蒲沙之東曰匾檐沙。
平洋沙，在縣東南。舊名半洋沙，其相近者曰馬腰沙。弘治十五年，土豪施天泰，鈕東山作亂，據二沙為梗。事平，改半洋為平洋，馬腰為馬安。嘉靖三十二年移建縣城於此。明年倭登平洋沙焚劫，攻新城東門，不能陷，乃却。萬曆中復移縣於今治。又西曰登舟沙，與常熟縣對境。嘉靖三十四年，倭自常熟三丈浦遁出海，太倉知州熊桴邀擊之於登舟沙，賊走吳淞江。《海防考》：「登舟沙為福山、白茅之門戶。又西北曰伏龍沙。萬曆中新漲此沙，與江北狼山相近。」
南沙，在縣南七十里，與竹簿沙相接。舊《志》：沙長八十里，廣十餘里，多稻菽萑葦之利。明初置南沙巡司於此。嘉靖十九年南沙土豪王艮等構黨作亂據南沙，上海境內為之惶懼，尋討平之，因建南沙守禦官軍營。三十二年，倭登南沙，盤據經年，官軍擊之不能克，久之遁去。旁有蔣六洪口，為舟行要道。其西北盡處，曰宋信嘴。○竹簿沙，在縣東南七十餘里，即南沙盡處，外為大洋，內為內海。其西南與松江高家嘴相對，為內海之南門。賊自洋山而來，欲入吳淞江，此河正當轉屈間，至此然後從楊家路沿海而北，吳淞江首受其衝，以次及劉河等處，蓋海道東南之險也。《海防考》：「竹簿沙為吳淞之屏蔽，外為羊山，為陳錢，皆倭寇所從入。竹簿沙之內，高家嘴之外，沿海而西北者謂之楊家路。海舶得此，方能轉舒。蓋縣多陰沙暗途，纏綿錯雜故也。」說者以竹簿沙、高家嘴為蘇、松四郡之咽喉，海防第一關鍵，有以夫？又爛沙，在竹簿沙之北。其南接南沙之宋信嘴，即長沙下腳也，有爛沙洪與七鴉、白茅相對。《志》云：爛沙、小團、孫家、白蜆、縣前等沙，與南沙、竹簿舊皆錯列海中，波濤洶湧，今漲合為一，南北長百四十餘里，東西闊四十餘里，居民藝植，悉成沃壤。
三沙，在縣東北。即舊縣治，所云「控諸沙上遊，為一邑中土」者。波濤沖激，日漸迫狹。縣治既遷，乃領於三沙巡司。《志》云：三沙北通狼福，南通宋信嘴，西接營前沙，為江南北數郡關鍵。又二沙，在三沙之東北，舊為縣城外護。又東北曰三爿沙，向為三沙門戶。《志》云：三爿沙孤立海中，倭賊從東北大洋而來，必經此沙，南行則蘇、松及寧、紹、臺、溫之界也。從三爿沙而西南則為縣後沙及三沙、平洋、吳家等沙，近常熟福山、許浦界，西北則繇匾檐沙、營前沙，近大江海門界。議者謂三爿沙為浙、直咽喉，而二沙為舊縣第二重關鍵云。○縣後沙，亦在舊縣東。嘉靖四十四年倭寇據縣後沙，總兵郭成擊擒之。《海防攷》：「三爿之北，匾檐沙為重，三爿之南縣後沙為重。」又新竈沙，亦在舊縣東南。東連大洋，為各沙門戶。舊《志》云：自新竈而西達宋信嘴可不繇竹簿徑達劉河。雖中有沙途暗伏，而風利潮便，倭賊易於跳越，若賊寇境，不收新竈沙，則必收爛沙矣。蓋爛沙、新竈、三爿俱為海口東面之險也。又《防險說》曰：「新竈沙、劉河要路也；竹簿沙，吳淞要路也，而三爿沙為繇海入江之門戶，又為諸沙關鍵。縣境所屬諸沙，皆坍漲不時，而可紀者，大小約三十有餘，形勢所關，以三者為最。凡倭寇之來，東南必由竹簿，東北必由匾檐，正東必繇三沙下腳。三者在諸沙之外，乃縣之外戶。於此巡哨，則賊之蹤跡可知，而備禦不難。縣之安危，恒視此為準。」
長沙營。即今縣。《志》云：在舊縣東北四十五里。悞也。有土堡。明初置，設軍戍守。又明威營，在舊縣治西明威坊。正統八年置。又三沙巡司，亦置於舊縣北五十里。嘉靖中移置於舊縣治。
　附見：
鎮海衛。在太倉州城內，吳元年立太倉衛，即元水軍都萬戶府為衛治。洪武十二年又分太倉衛立鎮海衛，統千戶所五，即元市舶提舉司為衛治，與太倉衛俱隸前軍都督府。
崇明沙守禦千戶所。在舊縣治東。洪武二十年置，隸鎮海衛。永樂十四年倭入寇，發鎮江、鎮海二衛百戶各十員，率軍協守，遂隸焉，統百戶所二十。嘉靖中亦移治新城內。
◆松江府，東至海岸百里，西南至浙江嘉興府百二十里，西北至蘇州府百八十里，北至蘇州府太倉州百三十五里。自府治至應天府七百七十里，至京師三千四百里。
《禹貢》揚州之域，春秋時吳地，後入越，戰國屬楚。秦屬會稽郡，漢因之。後漢永建四年，分屬吳郡。晉以後因之。隋屬蘇州。大業初，屬吳郡。唐仍屬蘇州。五代時吳越有其地，改屬秀州石晉天福三年置秀州於嘉興縣，割華亭隸焉。宋因之，慶元初屬嘉興府。元至元十四年置華亭府。明年改松江府，屬嘉興路。二十九年直隸江浙行省，泰定三年罷府立都水庸田使司，仍屬嘉興府，天曆初罷司復府。元末為張士誠所據。明仍曰松江府，直隸京師，領縣三。今亦曰松江府，增置縣一。
府雄襟大海，險扼三江，引閩、越之梯航，控江、淮之關鍵。蓋風帆出入，瞬息千里，而錢塘灌輸於南，長淮、揚子灌輸於北，與松江之口皆輻列海濱，互為形援，津途不越數百里間，而利害所關且半天下，然則郡豈可忽之地哉？且居嘉、湖之肘腋，為吳郡之指臂，往者倭寇出沒境內，而浙西數郡皆燎原是虞，謂郡僻處東南，惟以賦財淵藪稱雄郡者，非篤論也。
◆華亭縣，附郭。漢婁縣地。後漢末，孫吳封陸遜為華亭侯，邑於此。蕭梁以後為崑山縣地。唐天寶十載，始割崑山、嘉興、海鹽三縣地，置華亭縣，屬吳郡，吳越屬秀州。宋屬嘉興府。元為松江府治。今因之，編戶八百四十里。
◆婁縣，附郭。本華亭縣地，今析置於府治東偏。編戶。
華亭城，今府城。相傳唐末所築，元至元中毀。至正末張士誠復築之，開陸門四，水門亦四，環城為壕，廣皆十丈。明因而修葺。縣南有吳王獵場，場有五茸，俗亦謂之五茸城。今城周九里有奇。城西又有倉城，周二里。
前京城，府東南八十五里。蕭梁析婁縣地置前京縣，屬信義郡，陳因之，隋省。《志》云：城近浙江海鹽縣東北境。○闔閭城，在府東六十五里。夾江又有二城，相傳闔閭所築以備越。《漢志》：「婁縣有南武城，闔閭所起以候越。」當即此城矣。又袁崧城，在府東三十五里。東晉末袁山松築此以備孫恩，俗訛「山松」為「崧」也。一名築耶城。又府南四十里有胥浦城，相傳梁大通六年築，以地接胥浦而名。又南十里有白苧城，俗名白苧匯，亦海濱備禦處云。
金山故城，府南八十里，濱大海。五代時吳越錢氏築此為戍守處，以南接金山而名。《志》云：城東十里許，當潮勢猛烈處有周公墩，俗傳金山城周康王所築，故墩亦附會周公之名，蓋昔時堠望處耳。明嘉靖三十四年倭攻青山、南匯、金山衛，登周公墩者千餘賊，即此。
崑山，府西北二十三里。其西為長谷，亦曰華亭谷，有水縈繞百餘里，為泖湖之上源，故泖湖亦兼谷泖之名。杜佑曰：「華亭縣以華亭谷而名。」陸機臨命嘆曰：「華亭鶴唳，可復聞乎？」蓋其地嘗出鶴也。山之得名，亦以陸機兄弟生於此，取崑山出玉之義。山形圓秀而潤，旁無附麗，望之如覆盎。其南四里有秦馳道，即今古浦塘也。山北又有秦皇走馬塘，相傳始皇曾遊此。又蕭梁置崑山縣於山北，唐天寶中置華亭縣，始移治馬鞍山下，為今之崑山縣。土人以此為小崑山，悞也。
橫雲山，府西北二十五里。在崑山之東北。本名橫山。唐天寶六載易今名。巔有白雲洞，潛通澱湖，深不可測。居民多采石於此山。又東為小橫山，與橫雲接隴，而中限一水，泉石甚勝。○機山，在府西北四十里。其南與橫雲相望。下有平原村。陸機嘗為平原內史，皆因機以名也。其東曰干山，有水紆迴從橫雲山來流經山下。相傳山為干將鑄劍處，今山後居人亦多干姓者。一名天馬山，以形勢特高，聳出諸山之上云。
佘山，府北二十五里。相傳有佘姓者隱此，故名。山高秀與干山相埒，有東西二峰，延亘數里，泉石頗勝。其東曰薛山，與佘山並峙，中限一水，相傳以薛道約居此而名。一名玉屏山。稍東南曰陸寶山，本曰陸家山，多土少石，今為平陸矣。○浚細林山，在佘山西南。《志》云：山在府西北二十里，本名神山，天寶中改今名。
鳳凰山，府北二十三里。《志》云：山東枕通波塘，西連薛山，據九峰之首，延頸舒翼，宛若鳳翥，因名。郡境以九峰為名勝，九峰者，一鳳凰，二陸寶，三佘山，四細林，五薛山，六機山，七橫雲，八干山，九崑山也。皆在長谷以東，通波以西，而干山、佘山為最高云。
澱山，府西北六十里。舊在薛澱湖中。山形四出如鰲，上建浮圖，下有龍洞，俗傳與太湖通。旁有小山，初為小洲，後漸高大，並湖而北，中為一澳，曰山門溜。其後潮沙淤澱，山在平田，去湖日遠。又柘山，在府南六十里。舊在柘湖中，山多柘樹，因名。○秦望山，在府東南六十里，當張堰鎮之西。相傳始皇登此望海，亦曰秦駐山。山南有洞甚深邃。又有坑，產白堊。其東南十餘里曰查山，在張堰南，下臨大海。
金山，府東南九十里海中。《志》云：周康王築城處，後淪入海。上有平坡，官軍嘗會哨於此。又有小金山，亦在府東南海中。
羊山，在府境金山衛東海中。山高大，周七八十里，四圍環抱，有十八嶴，中如大湖，可容數百艘。湖口面北，上有娘娘廟。山有淡泉，海舶往往取汲於此。山口又有一山名張家市，多黃楊樹。其東有巡簡嶴。《海防攷》：「自吳淞江而出，一潮可至羊山，倭寇來犯，自羊山過淡水門而西則蘇、松之患切矣。」今南自定海，北自吳淞，皆以羊山為會哨之所，蓋道裏適均，且禦賊於海洋，為得上策也。○許山，亦在金山衛東，離柘林三十餘里。唐順之云：「山去乍浦、金山、吳淞所三處皆僅隔一潮。」亦為會哨之所。又竹嶼山，在金山衛東南七十八里。達岸山，在衛東南八十里。又有浮山及蘇山，皆在衛東南海中。
海，府東百里。府南去海七十里。今自金山衛以東亦曰蘇州洋，以府境本屬蘇州也。宋紹定三年，李全以淮安軍叛，習舟師於射陽湖及海洋，遣海舟自蘇州洋入平江、嘉興，欲習海道以窺臨安，即今衛境矣。《志》云：府南境與紹興、寧波相望，天日晴明，南岸諸山，皆歷歷可指。舊有捍海塘，相傳唐開元初創築，其後相繼修治。東北自嘉定縣寶山而南，西南至浙江海鹽縣澉浦西北，亘三百三十里，以禦鹽潮害稼。高如城垣，內外皆有塘溝相夾。在內者曰運鹽河，又曰橫港；在外者曰塹濠，又曰護塘溝。明初藉以備倭，設衛所墩堡於濠塹外，倭至則捍之於海岸灘塗，皆不容登泊，萬一不支，則逾塹而守。進不得攻，退無所略，故府境備倭較易。其後大半湮廢。弘治七年，撫臣畢亨等復興築，尋復圮壞。護塘、海岸，合而為一，寇至則聚於護塘，而運鹽河之內，水田塍狹，難於屯禦。若一復舊迹，復治塹塘，亦備禦之良策也。《海防論》：「今松江之海，起於獨山，而迄於小湯窪，亘二百四十八里，皆恃護塘為限隔」云。又有捍海堰。宋乾道中知秀州丘崈言：「華亭東為大海，古有堰十八所以禦鹹潮，請修之。」乃築堰並東西兩岸塘，通計八十四里。其後修築海塘，諸堰俱廢。
吳淞江，府北七十四里。亦曰松江。自崑山、青浦二縣經澱山北合趙屯等浦，又東北入上海界合黃浦而注於海。舊《志》：松江自湖至海凡五匯四十二灣。五匯者，安亭、白鶴、盤龍、河沙、顧浦也，乃江潮與湖水相會合之地。古云：九里為一灣，一灣低一尺。蓋三百六十餘里而入於海。今詳見前大川三江。
澱山湖，府西北七十二里，與青浦、崑山縣接界。昔時山在湖中，亦曰薛澱湖，吳淞江水匯流處也。唐、宋以來，澱湖深闊，境內無水灾。宋南渡以後漸至堙廢。淳熙十三年，提舉浙西羅點言：「澱山湖東西三十六里，南北十八里，旁通太湖，匯蘇、湖、秀三州之水，上承下洩，不容壅遏。湖水自西南趨東北，其瀉水之道，東有大盈、趙屯、大石三浦。西有千墩、陸虞、道褐三浦。又並湖以北中為一澳，係吞吐湖水之地，名山門溜，東西約五六里，南北約七八里，正當湖流之衝。北出曰斜路港，又北折而西曰小石浦，上達山門溜，下入大石浦。其斜路港與大、小石浦分為三道，殺洩湖水，並從上而下，通徹吳淞江。自湖北至江雖相去尚三十六里，而江湖二水曉夕往來，疏灌不息，是以浦港通利。今頑民輒於山門溜南，東取大石浦，西取道褐浦，並於澱山湖北築成大岸，延跨數里，遏絕湖水，不使北流，盡將山門溜中圍占成田，所謂斜路及大、小石浦洩放湖水去處，並皆築塞。自是潮沙日以壅積，湖水不復下流，下流既壅，一遇淫潦，勢不得不潰裂四出，散入民田，大為民害矣。」詔及時修築。於是決開山門溜以通澱湖噤喉，濱湖巨浸，復為良田。紹熙中，復被奸豪竊據為田，雖議者數以為言，而弊未盡革。迄元至元二十八年湖水漲漫損壞田禾。三十年淫潦益甚，都水潘應武言：「太湖之水一路徑下吳淞江二百六十餘里抵海，一路繇吳江縣東南白蜆江，東北抵急水港，又東五十里下澱山湖，周二百五十里，繇港浦入海。湖中有山有寺。宋時山在水中心。東有出水港曰斜瀝口，曰汊港口，曰小漕港口，曰大瀝口，曰小瀝口，各闊十餘丈，深六七尺，通潮往來，潮退則引湖水下大漕港、大盈等浦，入青龍、盤龍等江出海，古謂之尾閭門。宋禁人占湖為田，為泄水路故也。今山寺在田中心，雖有港漊，闊不及二丈，潮泥淤塞，深不及二三丈，潮水湖水不相往來，闌住去水。東南風起，水回太湖，則長興、宜興、歸安、烏程、德清等處水漲泛溢，西北風起，水下澱山湖泖，則崑山、常熟、吳江、松江等處泛溢。皆因下流不決，積水往來為害。今縱卒難復舊湖，北有道褐浦、千墩港、大小瀝港四處，去江頗近，水勢甚便，可以開復，此亦先通下流之一助也。」尋又言：「澱山湖北一帶，自廟兒頭港至趙屯浦百餘里，共有港浦一十三條，今既淤淺，惟道褐浦最低下，去江頗近，水勢甚便，堙塞未久，急宜修濬。」從之。大德中，都水使麻合馬嘉言：「太湖迤東而北，諸湖陂澤，皆能接洩太湖之水注江入海，而澱山湖關系吳淞江注泄，尤為切要。若不以時開濬，使湖之瀦水益狹，與大盈、趙屯二浦相去漸遠，則松江故道益難復矣。」議卒不行。至治三年，濬吳淞江及澱山湖。泰定初復濬澱山湖。明初，澱湖堙塞益甚，景泰中知府葉冕嘗修澱山湖堤以防橫溢。初，澱山在平陸，去湖猶五、六里，今且十餘里，而澱湖之浸初猶數十里，今亦不過一二十里。舊《志》：澱湖受太湖下流，北繇趙屯浦，東繇大盈浦，瀉於松江，東南繇爛路港以入三泖，今趙屯、大盈去湖益遠，繇何家港及南北曹港，受湖水以泄於松江，非復澱湖之舊也。《輿程記》：「自蘇州陳湖三十里至雙塔，渡澱山湖，湖面廣十八里，又東十八里至謝寨關，又十二里接於泖湖。」
泖湖，府西三十五里。亦曰三泖。《廣韻》注：「泖，華亭水也，其源出華亭谷。」晉陸機對武帝：「三泖之水，冬溫夏涼。」亦曰華亭泖。宋宣和初，提舉趙霖濬白鶴匯，又議圍華亭泖為田，不果。《吳地志》：「泖有上、中、下三名。」《圖經》：西北抵山涇，水形圓者曰圓泖，亦曰上泖，南近泖橋，水勢闊者曰大泖，亦曰下泖；自泖橋而上縈繞百餘里曰長泖，一名谷泖，亦曰中泖。泖湖之水，上承澱湖，凡嘉、湖以東、太湖以南諸水，多匯入焉，下流合黃浦入海。《舊經》：華亭縣西三十五里曰谷泖，在縣西四十里者曰古泖。又泖湖上流在浙江平湖縣境者曰東泖，在上海西北境者曰橫泖。而府東南三十五里有胥顧泖、謝家泖，則自為陂澤，亦以泖名耳。泖湖舊流浩衍，今亦湮塞。《輿程記》：「泖湖闊十八里，自東岸至府城二十五里，西岸達澱湖二十里。」
柘湖，府南六十里。中有柘山。《吳地記》：「湖周一千一百十九頃，相傳秦海鹽縣治此，王莽時淪為柘湖。湖水深廣，後漸淺狹，吳越時濬柘湖及新涇塘繇小官浦入海。」宋紹聖中浚柘湖、新涇下金山小官浦入海。乾道三年，知秀州孫大雅言：「州有柘湖、澱山等湖，支港相貫，西北可入江，東南可達海，傍海農家作壩以卻鹹潮，雖利及一方，而水患實移於鄰郡。請於諸港浦置閘啟閉，既可洩水，又可衛田。」十三年，轉運張叔獻言：「華亭地形，東南最高而北稍下，柘湖十有八港，正在其南，自來築堰以禦鹹潮。元祐中於新涇塘置閘，後因沙淤廢毀。今除十五處築堰及置石闥外，猶有新涇塘、招賢塘、徐浦塘三處，見有鹽潮奔衝，渰塞民田。今依新涇塘置牐一所，又於兩旁貼築鹹塘，以防海潮透入。其相近徐浦塘元係小派，自合築堰。又欲於招賢港更置石闥，且柘湖歲久淤澱，亦當開濬。」從之。自元以來，堙塞益甚，僅餘積水，若陂澤然。《志》云：今查山西南，張堰東南，黃茅白葦之場，即故柘湖矣。
黃浦，府東南十八里。一名春申浦，蓋以春申君得名。其上流自嘉興府流入境者曰秀州塘，灌注於三泖；自蘇州府流入者曰澱山湖，亦匯流於三泖，導流而東，南北兩涯之水悉入焉。又折而北入上海縣界，又東北會吳淞江以入海。《志》云：黃浦自松江分派而來，至入海處，約二百五十餘里。其闊大與吳淞江、婁江相埒，或以為即古東江云。又范家浜，在今府東二十五里，東北通上海之南蹌浦口，達於吳淞江。明洪武中吳淞江淤塞，郡人葉宗行上言「疏濬范家浜，可接黃浦入海。」從之。永樂二年，夏原吉言：「大黃浦為通吳淞要道，今下流壅塞，傍有范家浜至南蹌浦口可徑達海，宜濬令深闊，上接大黃浦以達泖湖之水。」即此。今亦名范家浦。
趙屯浦，府西北七十里。舊當澱山湖北，直受湖水，瀉於吳淞江，闊五十餘丈，通江五大浦之一也。宋元以來，屢經濬治。元大德中，開濬趙屯、大盈等浦，議者又言趙屯東下，有新華、分莊、嚴家等嘴，俱逼江，暴漲為害，宜以時疏鑿。嘴即匯之異名也。明弘治中水利僉事伍性濬吳淞中段及顧會、趙屯二浦。後水利不修，浦去澱湖益遠，湖水自北曹港分支北流，愈北愈隘，浦口束以石梁，僅通舟楫。其接曹港處又名新河浦，分二支，一支東南流入曹港者曰南小趙屯浦；一支東北流入吳淞江者曰北小趙屯浦。又分為諸涇浦，東入大盈浦，西接崑山縣之石浦而北出，諸小浦則俱注於吳淞江。
大盈浦，府西北六十里。舊在澱山湖東，亦直受湖水，自白鶴匯達吳淞江。闊三十丈，潮沙侵入，易致澱淤。宋紹聖中，轉運毛漸濬大盈、顧會二浦。元大德初復濬。泰定初開大盈浦以洩澱湖水，長二十五里有奇。明天順中，撫臣崔恭亦濬大盈浦入吳淞江。嘉靖初，復濬大盈、趙屯二浦，以宣洩吳淞下流。今自澱湖東北、南曹港口而北，歷青浦縣、西絕橫泖，與北曹港合，又經青龍江，白鶴匯而北入於松江。《元史》：「大盈港支流有李墟涇」，即今南小趙屯浦也。又有孔宅涇，亦曰孔涇，在李墟涇北。又北曰蘇溝。其間又有顧坊涇、沈麻瀝、井亭瀝，今或通或塞，蓋大盈、趙屯皆浦港相通，而並注於吳淞江。○白鶴匯，在大盈浦西。昔時自此至蟠龍，皆環回為匯，水行迂滯，則泛溢為灾，宋嘉祐間開為直江徑，瀉積水東注於海。崇寧、宣和中屢經濬治。今澱湖之水繇趙屯浦流入白鶴江，歷青浦縣、嘉定縣境，與青龍江合，至吳淞入海。又青龍江，在府北七十里。《勝覽》云：「孫權造青龍戰艦於此，因名。」其上流西接大盈，東接顧會，北流曰浦家江，又西北曰趙浦、達青浦、嘉定縣界合白鶴匯而入吳淞江。宋熙寧中單諤議開白蜆、安亭，使太湖之水，繇華亭青龍江入海者也。元祐三年，有詔修濬。崇寧二年，復議濬治，尋罷。今雖與白鶴同以江名，而僅同溝澮矣。
顧會浦，府西北二十二里。其上源為通波塘，出府城北流為五里塘，又北為祥澤塘，別流為崧子浦，北出鳳凰橋，又北經簳山，入青浦縣界，又北通新江塘，西接青龍江，東為艾祈等浦入吳淞江。宋慶曆初，縣令錢貽範以顧會浦南通漕渠，下達松江，為往來衝要，自簳山之南地形中阜，積淤不決，漸與岸等，因建議疏濬，自今縣城西北至青浦縣青龍鎮，凡六十里。紹興十五年，復因故跡修濬。乾道二年，轉運姜詵復開浚，自簳山達青龍江口凡二十七里。元時亦嘗濬治。明弘治中伍性復濬顧會、趙屯諸塘浦。嘉靖以後，顧會、盤龍二浦俱從府城西絕黃浦，入三泖，非復昔流矣。○崧子浦，在府北十五里。自顧會浦分流，至縣東北五十里入吳淞江。《志》云：今入江處為嘉定縣之高家浜。
盤龍浦，在崧子浦東，其上流曰盤龍塘，自府東三里北流，絕俞塘及上海、青浦境內之六磊、泗涇、橫塘、蒲匯諸塘而北入於吳淞江，長八十里。其入江處曰盤龍匯，介華亭、崑山間，徑十餘里，而洄泬紆緩逾四十里，如龍之蟠，阻塞江流，雨潦則為田廬患。相傳盤龍為松江一曲，濬之，則出水尤利。宋景祐初，范仲淹守平江嘗經度之。寶元初葉清臣疏為新渠，道直流速，水用無滯。元大德十年開濬盤龍舊江，又於廟涇以西盤龍以東開挑出水口子五處，水患益弭。今亦廢。趙屯、大盈、顧會、崧子、盤龍，所謂松江五大浦也。
河沙匯，在府西北。《元志》：「匯者，江潮湖水相會之名。」上源閉塞，湖流紆緩，則潮沙積而為匯。匯在岸旁，猶可濬治，惟河沙匯漲塞江心，阻水尤甚。至正初，議開鑿河沙匯，西至道褐浦幾六七十里，不果。自是松江之流日益艱澀，漸成平陸矣。胡恪云：「三江、五匯、三十六浦、四十二灣，皆太湖利病也，而五匯尤為三江關要。」五匯者，安亭、白鶴、顧浦、盤龍、河沙也。安亭在嘉定縣界，餘皆在華亭境內。
秀州塘，在府西南。俗呼官塘。自浙江嘉善縣而東，經府西南六十里之風涇鎮，又東十里過白牛塘，絕長泖而北流，又東合黃橋門及斜塘以東諸水，至沈涇塘入西水門，貫城而東出，與俞塘諸水合，其下流皆入於黃浦。府境運河蓋繇此入嘉興府境。
新涇塘，府東八十里，華亭瀕海塘浦之一也。亦曰新涇浦。北通吳淞江，南絕黃浦至捍海塘。宋乾道六年，命浙西轉運劉敏士等於新涇塘置閘堰以捍海潮，是時新涇塘直達海也。七年，秀州守丘崇，移堰於運港。《會要》云：「華亭東南並海，自柘湖湮塞，置堰一十八所以禦鹹潮。政和中，言水利者，欲涸林亭湖為田，盡決堤堰以洩湖水，而華亭地勢，東南高於西北，湖水不可洩，而鹹水溢入為民田患，於是東南四鄉盡為斥鹵。有司乃復故堤堰，獨留新涇塘以通鹽運，海潮晨夕衝突，塘口闊至三十餘丈，鹹水延入蘇、湖境上。是歲，命秀州守丘崈等規畫，崈言：『新涇舊堰迫近大海，海潮勢湍急，今港面益闊，難以施工，其運港在新涇向裏二十里，水勢稍緩，就此築堰，則管內民田可免鹹潮之患。運港堰外，別有港汊大小十六，亦合興修。』從之，於是斥鹵復為良田。」元大德十年開濬上海境內之樊浦，下接新涇。尋又於新涇安置木閘為宣洩之利。顧清曰：「前《志》所載，境內塘堰凡二十餘所，自捍海塘築，諸堰悉廢。今所存者惟張涇一堰、一閘，故時港名亦多改易不可攷矣。」
沈涇塘，府西五里。南接秀州塘，北合諸涇港之水，北流為神山塘，經佘山西，又分流會諸涇港之水，西北入大盈浦，東入顧會浦。○斜塘，在府西二十里。大泖東出為黃橋門水，又東為斜塘水，波流湍悍，東匯為潢潦涇，即黃浦上流也。《志》云：黃橋門水接秀州塘，舊時植木為水竇七十餘以洩泖湖之水。今黃橋門塞，泖水并入斜塘，勢益湍急矣。又古浦塘，在縣西北。自圓泖行二十七里，下流合於秀州塘。
胥浦塘，府南四十里。相傳子胥所鑿。其源自長泖而東，會諸涇港之水，北流會於潢潦涇。又蕭塘，在府東北四十里，東匯諸涇港之水入金匯塘，又東為百曲港，合諸水入運鹽河。嘉靖三十三年，倭賊自漕涇趨蕭塘，官軍拒之，敗績，遂渡黃浦犯府城，既而敗走大門墩是也。又有瓜涇塘在府東南，為往來要衝，東西諸涇港多匯流於此。
鹽鐵塘，在府東南。又南入於黃浦，過蕭塘港，又南絕諸涇港至捍海塘為漕涇。相傳五代時吳越運鹽鐵於此。《志》云：郡有運鹽河三：一在府東南九十八里青村西，曰運鹽河。一在府南五十四里，曰新運鹽河，自金山衛北流至張堰鎮西為張涇，初在查山東，後以風濤之險改濬於此，人呼其東為舊河，《志》亦作西運鹽河。又東運鹽河，在府南三十六里亭林鎮，南通鹽鐵塘。皆商販所經也。○魚祈塘，在府西。宋淳熙十年，命秀州濬治華亭鄉魚祈塘，使接松江、太湖之水，旱則開西牐堰放水入泖湖，為一縣之利。
朱涇，府西南三十里。自秀州塘分流，而東合於三泖，為松江西出之要路。嘉靖三十五年，徐海納款，有吳淞倭流至嘉善界，督臣胡宗憲使徐海擊之，敗之於朱涇。《三吳水利》：「朱涇西通三泖，南達嘉興，為往來衝要。」嘉靖中倭巢府西南之呂港，此為切膚之患。○曹涇，在府東南七十里，介柘林、金山間，賊犯柘林，必由此趨金山。嘉靖中嘗破倭寇於此。又金山衛東舊有翁家港，亦戍守要地也。《志》又云：曹涇港與翁家港、胡家港，並為通海支渠，戍守最切。
張涇，在府南。舊《志》云：自城南至張涇堰長六十三里。今自張堰鎮而西接於新運鹽河，北行合諸涇港之水出瓜涇塘，又北行直達城河。元至正初濬張涇及通波、南俞、北俞、鹽鐵、官紹、盤龍、蒲匯、六磊、石浦等塘。今南俞、北俞、官紹諸塘皆在府東南境。
高家嘴在府東百餘里翁家港口，此港險要。嘉靖三十四年，青、南二所各募兵守此，三十九年始罷。今屬青村所。《海防攷》：「高家嘴，突出海中，與江北料角嘴相對。崇明諸沙南起竹箔，北盡三爿，或斷或續，皆在其胸腹間，誠天設之險也。」嘉靖中官軍敗倭於此。
獨樹堡，在府南。明初置營於此，兼設堡戍守。正統八年，撫臣周忱修濬金山衛獨樹營至劉家港口近海諸河，是也。《海防攷》：「金山衛西南有獨樹營，又有江門營，皆置兵戍守，屬金山衛。其相近者為呂港，亦往來要口，西南出海鹽縣之道也。」
柘林鎮，府東南七十二里。地連柘山，與青村所、金山衛相應援。嘉靖三十四年倭賊盤據於此，四出焚掠，久之患息，因建堡置戍，城周四里，為防禦要沖。南起漴缺墩，北至翁家港，皆其信地。稍西有戚睦涇巡司，洪武初設於府東南九十里南橋鎮。十九年徙戚睦涇在府東南七十里。萬曆三年，仍改南橋鎮巡司。○胡家港堡，在府東南六十里，明初置，有兵戍守，屬金山衛。《志》云：洪武初設金山巡司於張涇堰。十九年徙建於胡家港口。相近又有蔡廟港堡，亦明初設。俱屬金山衛。
亭林鎮，府東南三十六里。亦曰顧亭林。宋乾道九年，修瀕海諸堰，因置監堰官於亭林，以防鹽運私發諸堰之弊。今為商旅輳集之所。又葉謝鎮，在縣東南五十里。又南為蕭塘鎮。《志》云：鎮在曹涇之東，又東即柘林也。嘉靖中，倭巢柘林，嘗繇此渡黃浦至瓜涇而西突犯府城，因置戍守於此，與曹涇相應援，以斷賊窺黃浦之道。○陶宅鎮，在青村所城東。舊設稅課局，又置巡司於此。嘉靖中，官軍敗倭處也。其相近又有得勝港，亦官軍禦倭處。
朱涇鎮，府西南三十六里。宋、元時，置大盈務於此。洪武三年改置泖橋巡司。《志》云：泖橋，在府西南四十二里，泖水經其下，亦名通濟橋。橋南即秀州塘，橋西十八里即風涇鎮，一名白牛市。又西十八里即浙江嘉善縣也。又謝寨關，《輿程記》云：「在府西四十三里，西至澱湖十八里。」
張堰鎮，府南六十里。亦曰張涇堰，舊置堰以堰柘湖入海之流。宋乾道二年轉運副使姜詵等，又於堰旁開月河，置閘其上，復為閘於縣東南四十八里。今為自府趣金山之孔道。嘉靖三十二年倭自金山、張堰犯嘉興府及平湖縣，蓋控禦要地也。又南十二里即金山衛，亦曰小官鎮，舊時分置鹽課司於此，因名。
沙岡鎮，在府東北四十里。與竹岡、紫岡，為三岡之一，相去不過四五里。自府至上海必繇之道也。○三店，在府東南。嘉靖三十四年官軍擊倭於吳江之平望，倭敗走三店，官軍復邀擊敗之。既而倭自乍浦趨還柘林，官軍復敗之。三店，亦曰三店塘。
鳳凰橋，府西北二十七里。跨顧會浦，西接鳳凰山，因名。又磚橋，在府北三十里。嘉靖中倭進據縣東北之陶家港，官軍禦之於磚橋，敗績。《輿程記》：「繇磚橋而北，四十里為陸家閣，又四十里即嘉定縣之南翔鎮。」
◆上海縣，府東北九十里。西至青浦縣九十里，西北至蘇州府嘉定縣七十二里。本華亭縣地，居海之上，洋曰華亭海。宋時海舶輻輳，乃立市舶提舉司及榷貨場為上海鎮。元至元二十九年，始割華亭五鄉置縣，屬松江府，未有城郭。嘉靖三十二年因海寇突犯不時，始築城為備，周九里，環以大濠，外通潮汐，頗為險固。今城周八里有奇，編戶六百二十一里。
滬瀆城，在縣東北。《志》云：滬瀆壘在縣北十里。《吳都記》：「松江東瀉海曰滬海，亦曰滬瀆。」《廣韻》：「滬，水名。」《白虎通》：「水發源而注海曰瀆。」陸龜蒙曰：「列竹於海澨曰滬，蓋取魚具也。」晉永和中虞潭為吳國內史，修滬瀆壘以防海寇。又隆安四年吳國內史袁山松築滬瀆壘以備孫恩。五年恩自海鹽進陷滬瀆，殺山松。既而劉裕敗孫恩於郁州，追至滬瀆、海鹽，又破之。《寰宇記》：「袁崧城在滬瀆江上。」舊有東西二城，其傍為蘆子渡，俗呼蘆子城。其東城廣萬餘步，有四門，後圯於江中，僅餘西南一角，西城極小，在東城西北，兩旁有東西蘆浦，瀉於滬瀆江。范成大《吳郡志》：「吳有滬瀆，自瀆至松江溯吳郡將門。」將門訛曰匠門，蓋吳東門也。皮日休詩：「全吳臨巨溟，百里到滬瀆。」謂此矣。宋寶元初，兩浙運使葉清臣開盤龍匯繇滬瀆江入海。明《永樂大典》亦云：「淞江側有滬瀆壘。」今淞江水直趨而東，又七十里入海，無復有瀆；兩岸皆平疇茂林，故壘寂然。其東、西蘆浦亦止通潮汐而已。元貢師泰有詩云：「避難吳淞江，出遊滬瀆壘；世道苦變更，形勢總隳圮」，蓋壘在元時已不可攷。
茶山，在縣東南大海中。《海防攷》：「陳錢山、茶山，上海縣南蹌巡司之界也。」嘉靖中，官軍擊補陀山倭賊，賊走茶山絕頂，官軍一道繇東北淺步沙進，一道繇嬰哥巖進，一道繇中路進，而大兵皆繼其後，遂殲之。今山與浙江之海鹽、定海海中諸山相聯絡。
海，縣東七十里。北起嘉定，南抵華亭，為縣所轄，松江與黃浦合流入焉。混茫無際，東接諸番，惟日本最近。宋、元間入貢，皆繇青龍市舶司。後漸徙於四明，貢者不復取道。沿海皆灘淺，物產鮮少，俗號「窮海」，獨鹽利為饒。自清水灣以南，較川沙以北水鹹宜鹽，故舊置鹽場。近有沙堤壅隔，水味寢淡，滷薄難就，而煮海之利亦微。元時潮汐繇吳淞口入，朔望以子午為信。萬曆八年潮決李家洪，去故道南二十里，潮汐遂早數刻，帆舶出沒甚便，不可無備云。
吳淞江，在縣北。自青浦、華亭縣流入境，又東北接嘉定縣境入海。自宋以來屢經濬治。元大德八年濬上海界吳淞舊江，東抵嘉定石橋洪，迤邐入海。長三十八里有奇，闊二十五丈。十年復濬上海界趙屯、大盈、白鶴江、分莊嘴、樊浦、西洪、盤龍舊江，開挑計長三十七里有奇。數內樊浦為頭一河，下接新涇，舊江面闊二十丈餘，既又於廟涇、盤龍以東，挑出水口子凡五處。明弘治中，命工部侍郎徐貫復治吳淞江，自上海西界帆歸浦至分莊七十餘里。隆慶四年，撫臣海瑞按行上海，開濬吳淞江，自黃渡起至宋家口凡七十餘里。蓋縣當吳淞委流也。今有吳淞江巡司，在縣西北三十里。
黃浦，在縣東，大海喉吭也。自華亭縣界迤而東，受南北兩涯之水，乃折而北，受東西兩涯之水，經城東二里許，又折而東北，合於吳淞江以入海。明初吳淞江淤塞，自上海關橋以西之水，悉壅入三泖，而黃浦當其下流，盤旋汛溢，不達江海。永樂初夏原吉乃導黃浦繇范家浜以達吳淞江，其入江處曰南蹌浦口，自是匯流以入海。毛節卿曰：「三江既塞，三泖南源由黃浦北折而入松江之下流。」是也。《海防考》：「黃浦入江，東北去吳淞口不五十里。吳淞為海寇突犯之衝，而黃浦逼近縣城，僅一二里循浦而南，繇江而西，皆直達郡城。此誠肘腋之虞，防禦所當加意者也。」《志》云：浦口舊闊三十餘丈，今橫闊幾二里。蓋三江之綰轂僅恃黃浦云。有黃浦巡司，在縣南三十里。
下沙浦，縣東南六十里。舊名鹽鐵塘，相傳五代時吳越運鹽鐵於此。宋紹興十五年秀州判曹泳開顧匯浦，又濬鹽鐵塘，舟楫通利，因改名下沙浦，自浦北流為鹽塘、絕沈莊、周浦、三林諸塘而北，出匯諸河港，下流亦入於黃浦。《志》云：縣境又有運鹽河二，一自東南青村鹽倉而北，會東西諸涇港；一自下沙場而東，循海塘北行，析為支渠，通諸團鹽運，並達青浦縣境。今通塞不一矣。○沈莊塘，在下沙浦北。嘉靖三十三年官軍敗倭賊於此。又北為周浦塘，又北為三林塘，俱會諸支港之水，西入於黃浦。
蒲匯塘，在縣西南四十里。自青浦縣受盤龍、泗涇諸水，絕沙岡、竹岡、橫瀝諸水而東為龍華港，又東經縣南入於黃浦。《志》云：吳淞南境之水，自盤龍以東俱繇蒲匯、龍華二港達黃浦入海，最為通利。
六磊塘，在縣西南。自盤龍匯分支，東合諸流，接烏泥涇，下流入於黃浦。舊《志》：縣南五十五里有鶯竇湖，亦曰邢竇。相傳以二姓居此而名。天順四年，撫臣崔恭濬六磊塘、鶯竇湖、烏泥涇、沙竹岡通流入黃浦是也。今湖已湮塞。
南蹌浦，舊《志》云：在縣東北三十六里，即永樂中導黃浦繇此入江處也。今故址已堙，而縣東北有蹌港、大蹌浜，南近都臺浦，相傳即南蹌舊流。有南蹌巡司，向置於川沙堡城內。○都臺浦，在縣東南，舊名曹家溝。天順四年，撫臣崔恭濬蒲匯塘及新涇諸處，又濬曹家溝，深廣以備旱潦，因名曰都臺浦。弘治初，水利僉事伍性復濬顧會、趙屯及都臺諸浦是也。又北匯諸塘港，下流注於黃浦。
烏泥涇，縣南三十里，其西南與華亭縣分界。元泰定初都水監任仁發濬烏泥、大盈二河。二年，復濬縣之潘浜、烏泥涇，各置石閘，以遏渾潮。閘廢，今東流注於黃浦。○新涇，在縣西南，南達華亭，北接吳淞江，有新涇巡司。自新涇而西有橫瀝塘，北絕吳淞入嘉定縣界。《志》云：新涇浦東之支渠，有石橋、周家等浜，西有陶涇、師家等浜，又東有東西上澳浦，皆南通烏泥涇，北接松江。又閘港，在縣東南新場鎮西，又西流入黃浦。
川沙堡，縣東南五十四里。產鹽，商賈輻輳，地名八團鎮，有三場鹽課司。嘉靖三十六年撫臣趙忻等奏置川沙堡，築城周四里，屯設官兵，以備倭寇，自是商民輻集，屹為巨鎮。《海防攷》：「堡南五十里為川沙匯，北五十里為寶鎮堡，又東北去吳淞所亦五十里。嘉靖三十四年倭賊據為巢穴，與老鸛嘴、柘林、新場，相犄角，於是築堡戍守。自川沙至寶鎮中，有錢家、爛泥、清水等，其南又有七團、五團等洪，亦曰新洪、舊洪，倭舟皆可登泊也。」寶鎮堡，蓋即嘉定之寶山所矣。
下沙鎮，縣東南六十里。一名鶴沙鎮，峙邑南而近海，因名。宋置下沙鹽場，舊有鹽課司，後遷新場鎮，而鹽倉則自周浦徙於此。今亦廢。○新場鎮，在下沙南九里，一名南下沙。元初置鹽場於此，場賦為兩浙最，賈販甚盛。嘉靖三十二年倭賊據新場，大為東南患。又東南二十里曰一團鎮，商販多聚於此。《志》云：下沙捍海塘外，有石筍灘，距海三十餘里。沙中有石如筍，因名。一名分水港，以潮汐遇石筍而分流也。
周浦鎮，縣東南三十六里。一名杜浦，元置下沙鹽場及杜浦巡司於此。後鹽場既遷，巡司亦廢，民物則繁阜有加。明嘉靖三十四年倭賊自柘林移據周浦，官軍敗卻之。又三林塘鎮，在縣東南十八里，有三林巡司，今置於川沙堡城內。又縣東南十八里有吳會鎮，本名吳匯，後易今名。舊置鄒城巡司於此，今廢。
烏泥涇鎮，縣西南二十六里。舊置太平倉稅課局及蘆子務巡司於此。《海防考》：「烏泥涇與黃浦東之三林塘、周浦鎮相望，倭賊繇三林、周浦，渡黃浦而西，即犯縣治，若犯府境，必繇烏泥涇而西，為控扼之要地。」○閔行市，在縣西南五十里橫瀝東。《志》云：南匯陶宅入府之通衢也，又南與葉謝相為應援，有事時兵屯於此，足為府城之捍衛。《海防攷》：「南蹌渡、沈莊塘、周浦、閘港、閔行鎮，與華亭之葉謝、曹涇、張堰，皆賊渡黃浦入犯府城之道。」
◆青浦縣，府西北五十五里。東北至蘇州府嘉定縣七十里，西南至吳江縣九十里，南至浙江嘉善縣八十里。本上海、華亭二縣地。明嘉靖二十一年按臣施汀奏割華亭二鄉、上海三鄉置青浦縣，治青龍鎮。三十二年廢。萬曆元年復置於今治。城周六里，編戶二百二十四里。
青浦舊縣，在今縣東北三十五里，故青龍鎮也。其地下瞰吳淞江，據滬瀆之口，自昔為海舶輳集之所。唐置鎮於此，為防禦要地。以在青龍江上，亦曰龍江鎮。宋政和中改名通惠，尋復舊。建炎中，韓世忠欲邀擊兀术，以前軍駐青龍，即此鎮也。《志》云：宋時坊市繁盛，置巡司、稅務及倉庫於此，俗號「小杭州」。及再經變亂，市舶之設又復遷徙，而鎮遂荒落。嘉靖中復設縣治此，數年而罷。今縣治即唐行鎮，亦曰橫溪，以臨橫泖上也。元初為大姓唐氏所居，商販竹木，因名唐行。明初置新涇稅課局。又上海之水次西倉亦置於此，曰唐行倉。萬曆初建青浦縣，因改鎮為縣治，創立城池。
簳山，縣東二十七里。昔時土宜美箭，因名。亦曰竹簳山，俗名北簳山。又山在干山之北，故亦名北干山，本屬上海境內。《志》云：山在鳳凰山北，顧匯浦東。是也。又福泉山，在簳山北，舊名覆船山，以水泉甘美易今名。亦名薛道山。《志》云：山在縣東北三十五里。
嚴山，在縣東南二十里。《志》云：縣南二十五里，即鳳凰陸寶諸山，又東南五里為佘山、細林山，又東南為薛山，即九峰諸山也。今俱入縣境，與華亭分界。又澱山，在縣西南三十五里，亦與華亭接界。有澱山巡司。
吳淞江，縣北三十里。自崑山縣流入境，與嘉定縣分界，經白鶴匯，歷青龍鎮而東，入華亭、上海縣界而注於海，縣境諸水多匯入焉。《志》云：縣東北五十里曰滬瀆江，青龍江合松江而東至海，皆曰滬瀆也。○青龍江，在縣東北三十五里青龍鎮之北，自華亭縣流入境，又北入嘉定縣界，合於白鶴江。又白鶴江，在縣西五里，亦自華亭縣流入境，又北至嘉定縣界，與青龍江並注吳淞江，今淤塞過半矣。
顧會浦，縣東二十七里。亦曰通波塘。自華亭縣流經縣界，又東里許為崧子浦，引而北並入吳淞江。又盤龍浦，在縣東北三十里，自華亭縣流入，北接於吳淞江，今多堙塞。《志》云：縣東三十七里有泗涇，納顧會浦及諸涇港下流，東合盤龍塘，又北絕橫塘，折而東，為蒲匯塘，又東入上海縣界。《志》云：蒲匯塘在縣東北四十五里，橫塘在縣東二十八里，西通橫泖，東通蒲匯塘。○大盈浦，在縣西北五里，西接澱山湖，東通通波塘，北接白鶴匯以達於淞江。又趙屯浦，在縣北二十五里，南接澱山湖，北達吳淞江口，有龍華、分莊、嚴家等嘴，為湍險處。
澱湖，在縣西南三十里，與華亭、崑山接界。舊時湖周二百里，今日就淺狹。其相接者曰白蕩，南通平湖，北通吳江，西通嘉善，東通松江，為往來要道。又有蓮湖，在縣西南三十二里，東通澱山湖。錡湖，在縣西南三十五里。昔時周二十里，以陸錡居此而名。今為蘆葦之場。
橫泖，在城北。《志》云：澱湖東北行為北漕港，支流為橫泖，絕大盈浦而東，又北通崧澤塘，絕顧會、崧子二浦，東接橫涇為東橫泖，又東接諸塘澳入盤龍浦，下流亦注於吳淞江。
艾祁浦，縣東北二十八里。南接顧會浦，東北流達於吳淞江。又崧澤塘，在縣東北三十五里，亦南通顧會浦，東達青龍江。
金澤塘，在縣西南三十六里。《志》云：塘東北接澱山湖，西南流入泖，其南通白蕩，入浙江嘉善縣境。又章練塘，在縣西南四十五里，自吳江縣流入境。《志》云：源出長洲縣境之陳湖，東流入泖，又南為小蒸、大蒸諸塘，俱西通白牛塘，東入于泖。白牛塘與秀州塘相接也。又有諸家塘、柘澤塘，俱在澱湖下流，與華亭接界。○沙岡塘，在縣東四十里，南絕黃浦至捍海塘，北入淞江，西達盤龍匯。沙岡之東曰竹岡塘，又東即橫瀝塘、竹岡、橫瀝之間，七寶鎮在焉，接上海縣界。
金澤鎮，在縣西南三十三里。東南通長泖，向當浙、直之交，設巡司汛守，防鹽盜出沒。又縣西三十六里曰雙塔市，商旅往來蘇、松之中道也。○沈巷鎮，在縣西南二十里，南通長泖，北通朱家角。《志》云：朱家角在縣西十里，商旅輻集，稱為巨鎮。
小蒸鎮，在縣西南四十五里。三面傍泖，稍北曰大蒸。《志》云：鎮西四里有古濮陽王大小二墓，蒸土築之，因名。有大蒸、小蒸塘，西通白牛塘，接浙江嘉善、當湖二縣界，東通泖湖，鎮挹三泖九峰之勝，舊置稅局於此，尋廢。今有小蒸巡司。○北七寶鎮，在縣東北四十五里，舊有南北二七寶寺，鎮在其北，因名。南臨蒲匯塘，自塘以南即華亭縣界，商旅駢集，為邑巨鎮。舊有稅課局，今廢。又楊林市，在縣東北五十里吳淞江北，舊為商旅輳聚處。弘治初，僉事伍性濬蒲匯、楊林及新涇諸塘，是也。《志》云：縣有新涇巡司，向設于上海縣高昌鄉，割入今縣。
黃渡鎮，縣東北五十里吳淞江南。俗呼為新街，商旅多聚於此。又白鶴江市，在縣北三十二里，北接嘉定縣界。又廣富林市，在縣東南三十二里細林山南，亦華亭分界處也。○趙屯鎮，在縣西北二十七里趙屯浦上。《志》云：舊名漢城裏，以宋高南渡屯兵於此，因名。
　附見：
金山衛。府東南七十二里。明洪武二十年建，以山而名。衛南瀕海，與金山對峙，西連乍浦，東接青村，南匯嘴，東北抵吳淞江，控引幾三百里。衛城周十二里，為府境東南之險，當浙、直要衝，且與寧波定海關同為錢塘江鎖鑰，北之沙塗至此而盡，南之山嶼至此而終。置兵於此，不惟固蘇、松之藩籬，亦堅嘉、湖、杭三郡之門戶。衛城內設左右前後四千戶所。又守禦松江中千戶所則置於府城內，仍屬金山衛。
青村守禦中前千戶所，府東八十里。本青村鎮。明洪武二十年建所，築城周六里，屬金山衛。《志》云：金山而東為柘林，柘林而東為青村，青村而東為南匯，相去各五六十里。《海防攷》：「府境三面環海，金山當其南，南匯當其北，而青村為東南二面轉屈之會，與海中羊山東西相值，倭舶易於登犯。嘉靖三十三年倭寇據為巢穴，大為府境之患，官軍進討，久之乃平。」《輿程記》：「繇府東門水路至青村百十三里，又北至上海新場八十九里。」
南匯觜守禦中後千戶所。在上海縣東南八十里。明洪武二十年建所，築城周九里有奇，屬金山衛。《志》云：南匯而東為川沙，川沙而東為吳淞，相去亦五六十里。《海防攷》：「所北去吳淞所百五十里，南去青村五十里，下沙、新場、周浦、八團皆其汛地也。嘉靖三十二年倭入南匯，寇嘉定，據吳淞所，今縣南有五里橋、習家墳，皆官軍攻賊時，賊拒戰處也。」
