
《禹貢》：「華陽黑水惟梁州。」〈應劭曰：「梁州者，言西方金剛，其氣強梁也。」〉夏、殷之間梁州爲蠻夷國，所謂巴、賓、彭、濮之人也。〈《史記》：「昌意娶蜀山氏女，生帝高陽，後封其支庶於蜀，歷夏、商至周衰稱王，長曰蠶叢，次曰柏灌，次曰魚鳧。」〉《周•職方》無梁州，蓋併入於雍州。周末秦惠王使司馬錯伐蜀，有其地。於天文與秦同分野，亦兼參之宿。秦並天下，此爲巴、蜀二郡。漢武置十三州，此爲益州。〈《風俗通》：「益之爲言隘也，言其地隘險。」亦曰疆壤益大，自漢滅越而蜀西南夷皆震恐，請吏入朝。今土境皆自漢以後，歷代開拓氐、羌、戎、夷之地也。〉王莽末公孫述據有其地，〈莽改益州爲庸部。〉後漢建武十二年平之，仍置益州。〈治雒，今漢州也。中平五年劉焉爲牧，益州徙治綿竹，繼又徙治於成都。〉漢末先主有其地，炎興初爲魏所並，亦曰益州。晉因之，惠帝以後李特據此，永和三年收復。寧康初沒於苻堅，太元中堅敗，復取其地。義熙初爲譙縱所據，九年討平之。自宋以後多因前代。蕭梁末屬於西魏，隋氏因之。唐貞觀中置劍南道〈治益州。〉及山南道，〈治荊州，而境內之保寧、順慶、重慶、夔州等府，唐初皆屬山南道。今詳《州域形勢》，下倣此。〉開元中又分屬劍南及山南西、〈治漢中，今保寧東境及順慶、重慶之地屬焉。〉山南東〈治襄陽，今夔州之境屬焉。〉等道。唐末王建據此，後唐同光三年平之，旋爲孟知祥所據。宋乾德三年平蜀，置西川、〈治益州。〉峽西路。〈治興元。今保寧、順慶、重慶、夔州、龍安等府，時悉爲峽西路。〉咸平四年又分西川爲東西兩路，〈東路治梓州，西路治成都。〉峽西爲利、夔兩路。〈利州路仍治興元；夔州路治夔州，亦曰益、梓、利、夔四路。〉元置四川等處行中書省。〈治成都。〉元末明玉珍據此，前朝洪武四年平之。九年置四川等處承宣布政使司。領府九，直隸州六，屬州十五，屬縣一百十二，長官司九，〈衛、所、長官司不與焉。總爲里一千二百五十有奇，夏秋二稅大約一百二萬八千五百五十石有奇。〉而衛所諸司參列其中。今仍爲四川布政使司。
東據夔門，
西連番族，
南阻蠻部，
北控褒斜。
其大山則有峨眉，
岷山，
青城，
劍門，
巫山。
其大川則有岷江，
雒江，
涪江，
嘉陵江，
巴江，
瀘水，
大渡河，
青衣水。
其重險則有鹿頭關，
瞿唐關，
臨關，〈邛崍關附。〉
清谿關。
