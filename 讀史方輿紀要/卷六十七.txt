
成都府，〈東至潼川州三百六十五里，東南至重慶府九百五十里，南至眉州百八十里，西南至邛州三百十里，西至雜谷安撫司七百里，北至龍安府四百八十里，自府治至京師一萬四百五十里。〉
成都縣，〈附郭，在府治西北。春秋時蜀侯所理，秦惠王二十七年始置成都縣，漢末益州治此。晉以後因之。自唐以來俱爲州郡治。編戶二十四里。〉
華陽縣，〈附郭，在府治東南。本成都縣地。唐貞觀十七年分置蜀縣，並治郭下，乾元初改曰華陽。編戶十七里。縣今省。〉
雙流縣，〈府西南四十里。南至眉州彭山縣九十里。漢蜀郡廣都縣地，晉移縣治此，兼置寧蜀郡，宋、齊及梁因之。後周郡廢，縣屬蜀郡。隋仁壽元年改廣都曰雙流，屬益州，唐、宋因之。今土城周二里有奇。編戶五里。縣今省。〉
郫縣，〈府西二十五里。西至灌縣九十里，古郫邑，蜀王杜宇都此。秦置郫縣，屬蜀郡。漢以後因之。今土城周十里，編戶八里。〉
溫江縣，〈府西南五十里。南至崇慶州六十里。本郫縣地，西魏分置溫江縣，隋開皇初省入郫縣，仁壽初復置萬春縣，大業初又省。唐武德三年復置萬春縣，屬益州，貞觀初更名溫江，以江水溫潤爲名也。後因之。今土城周三里有奇。編戶六里。〉
新繁縣，〈府西北五十六里。東至新都縣二十五里。漢置繁縣，屬蜀郡，以繁江爲名。後漢因之，蜀漢改曰新繁。晉仍爲繁縣，宋、齊以後因之。後周復改曰新繁，隋省入成都。唐初復置，屬益州。今城周六里有奇。編戶四里。〉
新都縣，〈府北六十五里。東北至漢州六十里。漢縣，屬廣漢郡。後漢因之。蜀漢嘗置新都郡，晉初移置新都郡於雒縣，以縣屬焉。太康中郡廢，還屬廣漢。宋、齊因之。梁置始康郡，西魏郡廢。隋開皇十八年改新都曰興樂，大業初省入成都。唐武德二年復置新都縣，屬益州。今城周五里有奇。編戶九里。〉
彭縣，〈府西北九十里。北至龍安府石泉縣百十里。周爲彭國，秦爲蜀郡繁縣地，漢、晉因之。劉宋元嘉十二年僑置晉壽縣，並置南晉壽郡治焉。齊又改縣曰南晉壽。梁仍曰晉壽縣，兼置東益州。後周州廢，改郡曰九隴郡，又改縣爲九隴縣。隋初郡廢，縣屬益州。仁壽初復置濛州，大業初州廢，縣屬蜀郡。唐初復置濛州。貞觀初廢。垂拱二年改置彭州，天寶初曰濛陽郡，乾元初復曰彭州，又置威戎軍。宋仍曰彭州，亦曰濛陽郡。元因之，元末以州治九隴縣併入。明初改州爲縣。今城周三里有奇。編戶七里。縣今省。〉。
崇寧縣，〈府西北八十里。西南至灌縣九十里。本郫、導江、九隴三縣地。唐儀鳳二年置唐昌縣，屬益州，尋屬彭州，長壽二年改爲周昌縣。神龍初復曰唐昌。《五代會要》：「梁開平八年改唐昌曰歸化縣，後唐同光初復曰唐昌，晉時爲彭山縣，漢復曰唐昌。」時蜀未嘗奉中朝正朔，蓋皆遙改也。宋初爲永昌縣，崇寧初改今名，仍屬彭州。元因之，明初州廢，改今屬。城周四里，編戶三里。縣今省。〉
灌縣，〈府西百二十里。東至郫縣九十里。本漢郫、綿虒、江原三縣地，蜀漢置都安縣，屬汶山郡。晉徙都安於灌口，宋、齊仍屬汶山郡，後周省入汶縣。唐武德初置盤龍縣，旋改曰導江，初屬益州，尋屬濛州。貞觀二年州廢，仍屬益州，又改縣曰灌寧。垂拱中屬彭州，開元中復曰導江縣。五代時孟蜀置灌州。宋仍曰導江縣，屬永康軍，熙寧五年軍廢，縣屬彭州，元祐初復故。元復曰灌州，以導江縣省入。明初改州爲縣。今城周八里，編戶六里。〉
金堂縣，〈府東七十里。東南至簡州亦七十里。本新都縣地，唐咸亨二年析置金堂縣，屬漢州，以金堂峽名。宋乾德五年改屬懷安軍。元初屬懷州，至元二十年并州入金堂縣，改今屬。明因之，縣城周五里有奇。編戶八里。〉
仁壽縣，〈府東南二百里。西至眉州八十里，東北至簡州七十里。漢犍爲郡武陽縣之東境，劉昫曰：「晉置西城戍。」宋白曰：「太元中益州刺史毛璩置西城戍，即其地也。」梁置懷仁縣，並置懷仁郡治焉。西魏改縣曰普寧，並置陵州於此。隋開皇初郡廢，十八年改縣曰仁壽，仍爲陵州治，大業初改州爲隆山郡。唐初復曰陵州，天寶初曰仁壽郡，乾元初復曰陵州，俱治此。宋初因之，熙寧五年廢爲陵井監，宣和四年改曰仙井監，隆興初又改爲隆州。元至元二十年并州入仁壽縣，明朝因之。縣舊有石城，不及二里，今無城。編戶十三里。〉
井研縣，〈府東南百五十里。東北至仁壽縣六十里。漢武陽縣地，西魏置蒲亭縣，隋改置井研縣，屬陵州，在今仁壽縣境。唐武德四年移縣治此，仍屬陵州。宋屬陵井監。元初屬隆州，尋與州俱省。至正末僞夏復置井研縣，屬成都府。明洪武十年廢，尋復置。今城周三里有奇。編戶三里。〉
資縣，〈府東南三百里。東至內江縣百二十里，西北至資陽縣百里。漢置資中縣，屬犍爲郡。後漢建武十一年，岑彭等伐公孫述，述使其黨悉兵拒廣漢及資中，即此。晉仍屬犍爲郡，宋、齊因之。梁亦爲資中縣，後周改置磐石縣，並置資中郡，又自陽安縣移資州治焉。隋開皇初郡廢，大業初改州爲資陽郡，唐復改郡爲資州，天寶初亦曰資陽郡，乾元二年復故，尋又置安定軍於城內。宋亦曰資州，仍治磐石縣。元州縣俱廢，明玉珍復置資州。明初降州爲縣。縣無城。今編戶十三里。〉
內江縣，〈府東南四百三十里。西至資縣百二十里，北至潼川州安岳縣九十里。漢資中縣地。後漢置漢安縣，屬犍爲郡，後廢。後周置漢安戍，尋改置中江縣。隋曰內江，屬資州，唐、宋因之。元省，後復置。明初改今屬。城周九里。編戶一十六里。〉
安縣，〈府北二百八十里，東北至龍安府百九十里。漢涪縣地，屬廣漢郡。唐爲龍安縣地，屬綿州。宋初仍屬綿州，後屬石泉軍。寶佑後爲軍治所。元中統初置安縣，五年升爲安州。明初改州爲縣。城周不及三里，編戶七里。〉
簡州，〈府東南百五十里。東北至潼川州安岳縣百八十里，東南至資縣二百里，西南至眉州百八十里。〉
資陽縣，〈州東六十里。東南至資縣百里，西北至府城百六十里。漢資中縣地。後周改資中爲磐石，別置資陽縣，屬資州。隋以後因之，元廢。明成化中復置資陽縣，正德中改今屬。土城周不及六里。編戶七里。〉
崇慶州，〈府西南百十里。西南至邛州百十里，東南至眉州二百里，西北至灌縣四十五里。〉
新津縣，〈州東南二十里。北至雙流縣八十里。漢犍爲郡武陽縣地，後周始於新津市置新津縣，移犍爲郡治此。隋初郡廢，縣屬益州。唐屬蜀州。咸通十一年南詔陷邛州，進攻成都犯眉州，進犯新津，尋自雙流而進。十四年蠻復入寇，至新津而還，即此。宋屬崇慶府，元屬崇慶州。今城周五里有奇。編戶七里。〉
漢州，〈府東北百二十里。東至潼川州二百二十里，西至彭縣七十三里，東北至綿州二百四十里。〉
什邡縣，〈州西二十里。東南至新都縣五十里。漢縣，屬廣漢郡，高祖封雍齒爲侯邑。後漢仍屬廣漢郡。晉屬新都郡，宋、齊仍屬廣漢郡。後周改方亭縣，尋廢入雒縣。唐武德二年復置什邡縣，屬益州，尋屬漢州，宋因之。今城周三里有奇。編戶四里。〉
綿竹縣，〈州西北八十五里。漢縣，屬廣漢郡，地宜竹，因名。後漢仍曰綿竹縣，晉屬新都郡，宋屬南陰平郡，齊、梁因之。西魏時改置陽泉縣，屬晉熙郡。隋開皇初郡廢，縣屬益州。十八年改縣曰孝水，大業二年又改曰綿竹縣。唐屬漢州，宋因之。元至元十三年併入州，尋復置。今城周不及四里，編戶七里。〉
德陽縣，〈州東北六十里。東至綿州羅江縣九十里。漢綿竹縣地，晉因之。隋爲雒縣地，唐武德三年析置德陽縣，屬益州，垂拱中改屬漢州。元和初高崇文破劉闢於德陽，進拔漢州。光啓三年王建攻陳敬瑄，敗之於德陽，即此。宋仍爲德陽縣。元至元八年升爲德州，十三年復爲縣，隸成都路。十八年還屬漢州。今城周不及六里，編戶七里。〉
綿州，〈府東北三百六十里。東北至保寧府劍州二百九十四里，南至潼川州百三十里，西南至漢州二百四十里，西北至龍安府三百五十里。〉
羅江縣，〈州南九十里。西至漢州德陽縣九十里，東至潼川州七十里。漢涪縣之孱亭也。晉末置萬安縣，屬梓潼郡，宋、齊因之。梁末移治潺亭，改曰潺亭縣。西魏復曰萬安，置萬安郡。隋郡廢，縣屬綿州。唐因之，天寶初改曰羅江縣。宋、元迄今仍舊，城周不及四里有奇。編戶三里。〉
彰明縣，〈州北九十里。東北至龍安府江油縣九十里。漢涪縣地，晉移益昌縣於此，屬巴西郡，宋、齊因之。西魏改曰昌隆縣。隋屬綿州，唐因之，先天初改曰昌明縣。五代唐諱昌，改曰彰明縣，宋因之。今土城不及二里，編戶三里。〉
茂州，〈府西北四百五十里。東至綿州四百里，南至彭縣三百七十里，西南至威州二百二十里，北至疊溪所一百二十里。〉
汶川縣，〈州南二百里。南至灌縣百八十里。漢綿虒縣，屬蜀郡，後漢曰綿虒道。蜀漢嘗分置汶山縣，移汶山郡治此，晉因之，後廢。蕭梁改置汶川縣，後周於縣置汶川郡。隋初郡廢，縣屬蜀州，大業初屬汶山郡。唐屬茂州，宋因之，熙寧九年以縣置威戎軍，紹興中復曰汶川縣，屬茂州。今城周一里有奇。編戶五里。〉
威州，〈府西北五百五十里。東北至茂州二百二十里，南至雅州五百六十里。〉
保縣，〈州西四十里。本薛城縣地。宋保寧縣地。元威州地，明洪武六年分置今縣。十一年環以石城，正德以後屢經修治，周一里有奇。編戶四里。〉
