
江原道，〈治江陵府，在王京東面。本穢貊地，漢爲臨屯境，領郡七：「「曰忤城、平海、通川、寧越、松岳、旌善、高城，府五：「「曰江陵、淮陽、三陟、襄陽、鐵原。州四：「「曰原州、江州、槐州、冥州，縣十：「「曰平康、安昌、烈山、麒麟、酒泉、丹城、蹄麟、蔚珍、瑞和、歙谷，是也。〉
黃海道，〈治黃州，在王京西面。古朝鮮地。領郡三：「「曰遂安、延安、平。，音男。府三：「「曰平山、瑞興、承天，州五：「「曰黃州、白州、海州、愛州、仁州，縣八：「「曰安岳、三和、龍岡、咸從、江西、牛峰、文化、長淵。〉
全羅道，〈治全州，在王京西南面。本馬韓地，後爲百濟國。唐顯慶五年蘇定方伐百濟，擒其王，置熊津等五都督府，後並於新羅。五代時，高麗兼有其地。《圖經》：「「朝鮮地界，正北從長白山發脈，南跨全羅界，西南盡於海。日本對馬諸島，偏在朝鮮海洋之東南，與慶尚之釜山相對，倭船止抵釜山，不能越全羅至西海，故八道之中惟全羅一道，直北正南，其迤西則與遼東對峙。日本所以隔絕遼、薊，不通海道者，恃有朝鮮。而朝鮮所以保固邊陲，控禦諸夷者，恃有全羅也。志云：「「全羅之地，南濱大海，東接慶尚，爲朝鮮門戶，倭犯朝鮮，此其必由之道也。領郡三：「「曰靈巖、古阜、珍島。府二：「「曰全州、南原，州四：「「曰羅州、濟州、光州、昴州，縣二十三：「「曰萬頃、茂長、鎮安、扶安、全渠、康津、興德、黃成、樂安、昌平、濟南、會寧、大江、臨波、古皐、南陽、富順、扶寧、麻仁、緒城、海南、神雲、移安。〉
慶尚道，〈治慶州，在王京東南。本辰韓地，後爲新羅國。濱海與日本相對，爲朝鮮之屏蔽。領郡七：「「曰蔚山、咸陽、熊川、陝川、永川、梁山、清道，府六：「「曰金海、善山、寧海、密陽、安東、昌原，州五：「「曰慶州、泗州、尚州、晉州、蔚州，縣十二：「「曰東萊、清河、義城、義興、聞慶、巨濟、昌寧、三嘉、安陰、山陰、高靈、守城。〉
忠清道，〈治忠州，在王京南面。本馬韓舊壤。志云：「「王京居八道之中東隘爲烏嶺忠州，西隘爲南原全州。又云：「「王京爲朝鮮都會，咸鏡、忠清爲犄角，並稱天險。今領郡四：「「曰清風、溫陽、天安、臨川，州九：「「曰忠州、清州、公州、矜州、靖州、幸州、興州、禮州、洪州，縣七曰：「「永春、報恩、連山、扶餘、石城、燕岐、保寧。〉
咸鏡道，〈治咸興府，在王京之東北面。本沃沮高句麗之地。今領郡三：「「曰端川、蜀莫、寧遠。府五：「「曰咸興、鏡城、會寧、永興、安邊。州有八：「「曰延州、德州、開州、惠州、蘇州、合州、燕州、隋州。縣一，曰利城。〉
平安道，〈治平壤府，朝鮮西京也。東南去王京五百餘里。漢曰樂浪郡，後爲高麗王所都。亦曰長安城，一名王險城。唐平高麗，置安東都護府於此，後沒於勃海。《遼志》：「「唐中宗賜勃海大氏所都名曰忽汗州，即故平壤城也。尋自號爲中京顯德府，阿保機攻拔之，以爲東丹王國。五代時，高麗復取之，爲西京。元至元六年其臣李延齡等以西京府州縣六十餘城來屬，因改西京爲東寧府，升東寧路，割靜州、義州、麟州、威遠鎮屬婆娑府，餘俱領於東寧，其城治類皆廢毀，僅有空名耳。元末復歸於朝鮮。今領郡十一，曰嘉山、價川、郭山、雲興、熙川、宣川、江東、慈山、龍川、順川、博川；府九，曰平壤、成川、定遠、呂城、合蘭、廣利、見仁、寧邊、江界；州十六，曰安州、定州、平州、義州、鋼州、鐵州、靈州、朔州、撫州、宿州、渭州、買州、青州、昇州、常州、銀州；縣六，曰土山、德川、陽德、江東、中和、泰州。〉
女真在遼東都司東北千七百餘里。自其國混同江至京師三千五百里，至江南江寧府四千六百里。其地東瀕海，南鄰朝鮮，西接兀良哈，北至北海。古曰肅慎，後漢曰挹婁，元魏曰勿吉，隋曰鞂鞨。其種分爲七部：「「一粟末部，與高麗接。二伯咄部，在粟末之北。三安車骨部，在伯咄東北。四拂涅部，在伯咄之東。五號室部，又在拂涅之東。六黑水部，在安車骨西北。七白山部，在粟末東南。白山、粟末皆近邊，惟黑水居極北，尤強盛。開皇十八年高麗王湯帥鞂鞨之衆萬餘寇遼西。唐貞觀二年黑水渠長阿固郎來朝，因置燕州授之。開元十四年黑水鞂鞨遣使入見，以其國爲黑水州。尋又置勃利州及黑水府，以部長爲都督。貞觀以後，勃海盛強，黑水後服焉。五代初契丹滅勃海，黑水鞂鞨因附於契丹，復有黑水故地。契丹遷其豪數千家於遼陽南合蘇館，是爲熟女真，亦曰南女真。其界外野處不入遼東籍者，爲生女真，亦曰北女真。又極邊遠者，號黃頭女真。而黃頭勇敢者則謂之回霸。後避契丹興宗諱，改真曰直。生女直日強，建國曰金，既滅遼，以所興地爲上京會寧府，領曷懶等路。金末城邑多毀於兵火。元因其土地曠遠，人民散居，設軍民萬戶府五，撫鎮北邊，一曰桃溫，一曰胡里改，一曰斡朵憐，一曰脫斡憐，一曰孛苦江，分領混同江南北水達達及女真之人，各仍舊俗，無市井城郭，逐水草爲居。復置合蘭府水達達等路，以統攝之。明永樂二年部族漸來歸附，置建州等九衛。明年，復置毛憐等六衛。四年置古賁河等三十九衛。五年置阿古河等三十一衛。六年又置納木河等三十衛。七年置卜魯兀等十七衛，並置兒於都司以統之。八年又增置木興河等十一衛。明年，復置督罕河一衛。十年置建州江等十三衛。十一年置斡朵輪一衛。十二年置哈兒分等十二衛。十三年又置渚冬河等四衛。十四年置吉灘河等二衛。十五年置阿貢同真等四衛，凡衛一百八十。又置兀者托溫等千戶所二十，及地面城、站等凡五十八處，以授其大小酋長，蓋悉境皆奉朝貢矣。正統中復置建州右等五衛。自是數有增置。萬曆中有衛三百八十四、所二十四、站七、地面七、寨一，曰黑龍江忽里平寨。其間種族互相吞噬，或存或否，惟建州最強。天順三年建州酋董山叛，降朝鮮。成化二年寇遼東。十四年建州夷復寇遼東。詔遣馬文升撫定之。十五年陳鉞等討建州。既而建州復寇遼東，久之始順命。說者謂：「「建州之地，獨居諸部族中據要害，東接毛憐野人、黑龍江諸夷，東北雜兀者諸衛，西北鄰兀良哈，背枕長白山，面臨鴨淥江，有山四面鬥絕。建州結老寨於此，左曰董古寨，右曰新河寨，前曰閻王、牛、毛、甘孤裡、古墳、板橋等六寨，逼近開元。而開元所恃爲屏蔽者，惟在北關，其清河、撫順及三岔、撫安、柴河、靖安、白家衝、松子等堡，皆開元以南、遼瀋以北，肘腋要害也。從老寨西襲則撫順關，北掠則靖安堡，南叩則鴉鶻關，東擾則晾馬佃。若渡渾河，過五嶺關，則至撫順。越二道關，抵三岔堡，則至靖安。若由甘孤里而古墳而板橋而柳木而卜餘，則向晾馬佃及鴉鶻關一帶矣。蓋卜餘爲建州第一關隘，由東南路向建州，卜餘寨其必爭之險也。志云：「「建州阻萬山中林木參天，蹊徑盤錯，有五嶺、喜昌、石門爲險厄，若縱橫四出，犄角前進，往往可以得志。若自遼陽向建州，則鎮江、寬奠、陽、清河，皆有徑可前。由瀋陽向建州，則撫順爲大路。由鐵嶺向建州，則三岔爲要途。由開元而進，則東川亦捷徑也。建州而外，居開元東北者，謂之海西。居建州之東者，謂之毛憐，亦曰野人，皆黑水苗裔。又近開元北邊松花江者，謂之山夷。其種皆倚山作寨，或謂之熟女真種。北抵黑龍江者，謂之江夷，或以爲生女真種。其灰扒、兀剌等族，類皆江夷種也。諸族之中以海西、毛憐、建州爲最大，後毛憐漸微。大約自瀋陽、撫順關而北者，其地多屬於海西。自陽、清河堡而抵鴨淥江，其地皆屬於建州。其後，海西亦折而入於建州矣。建州蓋勃海之苗裔雲。
勃海亦鞂鞨遺種，隋時粟末部也。初附高麗。唐滅高麗，勃海大氏徙居營州，尋保挹婁之東牟山，高麗、鞂鞨稍稍歸之。武后萬歲通天中爲契丹李盡忠所逼，有乞乞仲象者，度遼水自固，武后置勃海都督府授之，又封爲振國公，子祚榮遂盛強，並有扶餘、沃沮、弁韓、朝鮮諸國，地方五千里，建都邑，自稱振國王。睿宗先天初拜爲勃海郡王，所都賜名忽汗州。開元七年武藝襲位，益強，其後皆稱王改元，然仍羈屬於唐。又數傳至夷震，地益拓，徙居忽汗河東，去舊國三百里，稱勃海國王，尋僭號，擬建宮闕，以勃海故地爲上京龍泉府。忽汗州即平壤城也，爲中京顯德府，貊故地爲東京龍原府，沃沮故地爲南京南海府，高麗故地爲西京鴨淥府，分統十五府，六十三州，爲遼東盛國。其後浸衰，契丹阿保機建國，攻勃海，拔忽汗州，俘其王大訁巽，勃海遂滅。
