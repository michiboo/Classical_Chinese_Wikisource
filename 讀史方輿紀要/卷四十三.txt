
　　◇澤州 東至河南衛輝府四百十里，南至河南懷慶府一百二十里，西南至河南河南府二百八十里，西至平陽府絳州四百五十里，西北至平陽府四百十里，北至潞安府一百九十里，東北至河南彰德府三百二十里。自州治至布政司六百二十里，至江南江寧府一千八百里，至京師亦一千八百里 。 
　　《禹貢》冀州地。春秋屬晉，戰國屬韓，後屬趙。秦屬上黨郡。漢為上黨、河東二郡地。後漢及魏、晉因之。後魏置建州 魏收《志》：慕容永分上黨置建興郡，真君九年省，和平五年復置。永安中，罷郡置建州，治高都城 ，領高都、長平、安平三郡。北齊亦為建州及長平、高都二郡。後周並為高平郡。隋廢郡，改建州為澤州 因澤水為名 。煬帝又改州為長平郡。唐初，復置建州，尋改蓋州。貞觀初，又改澤州 《舊唐書》：武德初，置蓋州，領高平等縣；又置澤州，領澤等縣。三年，置建州，領晉城等縣。六年，廢建州，以蓋州治晉城縣。貞觀初，又廢蓋州，以澤州治晉城。是也 。天寶初，曰高平郡。乾元初，復為澤州。宋仍為澤州 亦曰高平郡 。金曰南澤州 以別於北京之澤州也 ，尋復故 元光二年，又升為忠昌軍節度 。元屬平陽路。明初以州治晉城縣省入。洪武九年，改隸山西布政司 編戶一百六十七里 ，領縣四。今仍為澤州。 
　　按：州境山谷高深，道路險窄。戰國時，秦爭韓、魏，往往角逐於此。自兩漢之季，以迄晉室之衰，自晉陽而爭懷、孟，由河東而趣汴、洛，未有不以州為孔道者。後魏都洛，迨其末也。河北多事，高都、長平恆為戰場。隋末，竇建德與唐相持於虎牢，其臣凌敬謂宜取懷州、河陽，鳴鼓建旗，逾太行，入上黨，是也。唐之中葉，澤潞一鎮，藉以禁制山東，說者謂州據太行之雄固，實東洛之藩垣。五代時，晉王存勖敗梁人於潞州，進攻澤州，梁將牛存節自天井關馳救，曰：澤州要害，不可失也。既而梁爭上黨，往往駐軍澤州。周顯德初，周主敗北漢兵於此，而河東之勢日蹙。宋初李筠起兵澤、潞，閭丘仲卿說筠：公孤軍舉事，大梁甲兵精銳，難與爭鋒。不如西下太行，直抵懷、孟，塞虎牢，據洛陽，東向而爭天下，計之上也。筠不能用而敗。蓋太行為河北之屏障，而州又太行之首沖矣。 
　　○晉城廢縣 今州治。本漢高都縣地。隋為丹川縣地。唐武德三年，析置晉城縣為建州治。六年，廢建州，自高平移蓋州治此。貞觀元年，廢蓋州，自端氏移澤州治焉。後因之。明初省。今城，洪武初因舊城修築，周七里有奇，有門三，北面無門 。 
　　高都城 在州東三十里。戰國時魏地。秦庄襄三年，蒙驁拔魏高都。漢置高都縣，屬上黨郡。魏、晉因之，慕容永置建興郡於此。後魏真君九年省。和平五年，復置郡。永安初，改置建州，又置高都郡治焉。三年，魏主誅爾朱榮，爾朱世隆自洛城北走，至建州，刺史陸希質拒守，世隆攻屠之。永熙中，高歡以其黨韓賢為建州刺史，魏主修罷州以去賢，因復置建興郡。既而高歡謀遷魏主於鄴，遣三千騎鎮建興。北齊仍為高都郡治，後周為高平郡治。隋開皇初，郡廢。十八年，改為丹川縣，澤州治焉。唐武德初，縣屬蓋州。三年，析置晉城縣。九年，省入晉城。今亦曰高都村。○蓋城廢縣，在州東北，唐武德初置，屬蓋州。九年，省入晉城 。 
　　○太行山 州南三十里。自此東西一帶諸山，雖各因地立名，實皆太行也。《志》云：州南九十里有碗子城，是為太行絕頂。其間群山迴環，兩崖相夾，中立小城，隱若鐵瓮，亦曰碗子城關，亦曰碗子城山。明朝正統中，鑿石平險，以免折軸摧車之患。今關屬河南河內縣。余俱詳河南名山太行 。 
　　五門山 州西十二里。形若城墉，有門凡五。又松嶺山，在州西南三十里。○浮山，在州東南三十五里，以高近浮雲而名。其並峙者曰硤石山，以兩石拱峙，壁立若門也。又天池嶺，在州東三十七里，其巔石崖壁立如城，南北二石門中，可容千人，昔人嘗設寨避兵於此 。 
　　馬牢山 在州東南。唐大順初，汴軍圍澤州，河東將李存孝擊之，汴將李讜等遁去，存孝等隨而擊之，大破之於馬牢山。山即太行之別阜也。○丹谷，在州東太行山麓。《水經注》：丹水出高都縣東北，東南流，注于丹谷，《晉書•地道記》：高都有太行關，丹溪為關之東谷，塗自此去，不復由關矣。魏主子攸誅爾朱榮，爾朱世隆引兵犯洛陽，不克，北趣并州，詔源子恭出西道討之，仍鎮太行丹谷，築壘以防之。既而爾朱兆自汾州引兵據晉陽，南破丹谷軍，遂渡河趣洛陽 。 
　　○丹水 州東北三十里。源出高平縣西北仙公山，流經州境合白水，下流入於沁河。《漢志》註：丹水出莞谷，東南入泫水。《水經注》：丹水出高都縣東北，東流，左會絕水也。水即《漢志》所謂泫水，今丹水是也。《寰宇記》：丹水一名泫水。又《水經注》云：丹水經石人北。其石人各在一山，犄角相望，南為河內，北為上黨，二郡以之分界。《志》云：州東南八十里有石人山 。 
　　白水 州南三里。源出城西南胡泓水，東南流，歷天井關，合于丹水。晉太元十五年，慕容永引兵向洛陽，朱序自河陰北濟河，破永於太行，進軍至白水。去長子百六十里，即此也 。 
　　天井水 出天井關南，三泉並導，淵深不測，北流注於白水。亦謂之北流泉。又有源漳泉，在州東北三十三里，東流入于丹水 。 
　　○天井關 州南四十五里，當太行絕頂，俗傳孔子將入晉，回車於此。宋靖康初，賜名雄定關。元末謂之平陽關，其南即羊腸坂道，至為險要。今詳見重險天井關 。 
　　巴公鎮 州北三十五里。五代周顯德元年，北漢主南侵，引兵至高平南，陳於高原，與周軍遇；又以中軍陳於巴公原，周主自將御之，大敗漢兵。今為巴公鎮。○韓店，在州北，明初元孽擴廓遣兵攻澤州，王師御之於此，不利 。 
　　科斗店 在天井關南。唐會昌三年，河陽帥王義元討劉稹，遣兵軍於天井關南科斗店，為稹將薛茂卿所敗，即此。○橫望隘，在州西南八十里，太行絕頂也。即狄梁公望雲思親處。今為橫望鎮巡司，洪武二年置，與懷慶府碗子城相距六里。又南有柳樹隘，亦曰柳村店，有巡司戍守，與碗子城相接 。 
　　高平縣 州北八十三里，西北至潞安府長子縣八十里。戰國趙長平地。漢置泫氏縣，屬上黨郡。魏、晉因之。後魏曰玄氏縣，屬建興郡。永安中，析置平高縣，屬長平郡。北齊屬高都郡，改縣曰高平。後周屬高平郡，隋郡廢，縣屬澤州。唐初置蓋州於此。武德六年，蓋州移治晉城縣屬焉。貞觀初，蓋州廢，縣屬澤州。宋因之。今城周四里有奇，編戶百五十三里 。 
　　○泫氏城 在縣東十里。《竹書》梁惠成王九年，晉取泫氏，是也。漢縣治此。晉永興初，劉淵遣劉曜取泫氏。後魏改為玄氏縣。永安中，置長平郡治焉。高齊廢郡，仍省縣入高平。五代梁開平二年，晉將周德威攻梁澤州，不克，退保高平。周顯德初，北漢主南侵，過潞州，不攻，引兵而南，軍於高平之南，既而敗於巴公原，周軍追至高平，漢兵失亡無算。即今縣也 。 
　　長平城 縣西北二十一里，即秦白起破趙處。漢武帝元朔二年，封衛青為侯邑。《後漢志》：泫氏有長平亭也。晉永嘉三年，劉淵遣其子聰及石勒等攻壺關，東海王越遣王曠等濟河拒之，至太行，與聰遇，戰於長平之間，敗沒。《水經注》：長平城西有秦壘，秦坑趙卒，收頭顱築台於壘中，因山為台，崔嵬傑起。今仍號白起台。城之左右沿山亙隰，南北五十里，東西二十里，秦、趙壘壁存焉。《志》云：頭顱山在縣西五里，白起台在其上 。 
　　陽阿城 縣南六十里。漢縣，屬上黨郡。高帝封萬為侯邑。後漢因之。晉廢。《魏土地記》：慕容永分上黨郡置建興郡，治陽阿縣。後魏亦置陽阿縣，初屬上黨郡。永安中，屬高都郡。北齊廢入高都。○光狼城，在縣西南二十五里，《秦紀》：昭襄王二十一年，白起攻趙，拔光狼城，今其地名秦趙村。《志》云：縣南三十五里有故關城，秦置 。 
　　○米山 縣北十里。相傳趙將廉頗積米於此，俗呼為大糧山。又韓王山，亦在縣北。《志》云：縣之主山也，其山獨高，上有平地數畝，登眺之，四面諸山，皆如培婁。相傳秦圍韓王於此，因名。又金門山，在縣北五里，當趙壘之門，其土赤色，日照如金 。 
　　羊頭山 在縣東北三十里，相傳神農嘗五穀於此。山畔生黍，和律者采之以定黃鐘。又翠屏山，在縣東三十六里，山峰秀麗，若翠屏然。又仙公山，在縣西北四十五里，丹水出焉。○走馬嶺，在縣西北十里，出鐵礦。《志》云：縣西十里王降村有護國鐵冶，元大德間置，至正間廢。明洪武間，徙置縣北二十里，永樂中廢。今舊治猶存。又縣西二十里為省冤谷，即趙括敗死，餘眾被坑處也，舊呼殺谷。唐玄宗幸潞州，過此致祭，改名省冤 。 
　　○丹水 縣西北五里。自仙公山南流，經縣南入州境，一名長平水。《志》云：丹水上源合上黨諸山之水，建瓴而下，每暴雨漲高二三丈，浮沙赤赭，水流如丹，因名。唐貞元初，縣令明濟引水入城，號曰甘水。又泫水，在縣西北，《通典》謂泫谷水流合丹水，泫氏縣以此名，今湮 。 
　　絕水 在縣城西。《志》云：頭顱山下有陽穀，絕水出焉。秦軍築絕此水，不令趙飲，故名。今堙。據《水經注》：絕水出泫氏縣西北陽穀，東南流，徑泫氏縣城北，又東南與泫水合。水出西北玄谷，東南流，徑泫氏城南，又東會絕水亂流，東南至高都與丹水會。今所云絕水即泫水，而丹水乃絕水也。源流相錯，存以俟考。○許河，在縣南二十五里。《志》云：源潔泉出縣西南三十里之原村，其泉周四丈，深丈五尺，東西分引溉田，西南流十餘里合山水，經許庄，名許河，東南流數里入丹河 。 
　　○長平關 縣西北四十五里。隋置，有關官，唐因之。《通釋》：澤州有長平關，即此。今亦為長平驛，與潞安府長子縣接界。○磨盤寨，在縣西北，明初馮宗異取澤州，破磨盤寨，進克潞州，是也。又桑子鎮，在縣西南，近時官軍嘗破賊於此 。 
　　趙障 在縣西。戰國趙孝成王四年，取上黨，廉頗軍長平，秦陷趙軍，取二障四尉。《括地誌》：趙障故城，一名都尉城，今名趙東城，在高平縣西。又有故城，此二城即二障也。○西壘壁，在縣北。趙孝成王七年，趙括為將，秦攻趙，奪西壘壁。又有趙東壘，一名趙東長壘，即趙括戰不勝，築壁堅守處也。《正義》曰：俱在高平縣北 。 
　　陽城縣 州西百里。東南至河南濟源縣百十里。漢河東郡澤縣也。晉屬平陽郡。後魏屬安平郡。隋屬澤州。唐武德初，置澤州於此。八年，移澤州治端氏。貞觀初，又移州治晉城縣屬焉。天寶初，改為陽城縣。今編戶百里 。 
　　○澤城 縣西三十里。戰國時魏邑也。《竹書》：梁惠成王十九年，晉取泫氏、澤。漢置澤，縣蓋治於此。後漢封鄧鯉為侯邑。建安十年，高舉兵并州，入澤，即此。後魏移今治。今為澤城村 。 
　　○析城山 縣西南七十里。即《禹貢》所云底柱析城者，蓋太行之支山也。山下有神池，淵深莫測，相傳與濟瀆相通。《水經注》：山甚高峻，上平坦，有二水，東濁西清，左右不生草木。亦曰析津。山東麓地名桑林，相傳神湯禱雨處。○王屋山，在縣南八十里，即《禹貢》所云析城至於王屋也。山連絳州垣曲縣及懷慶府濟源縣界，《古今地名》云：王屋山方七百里，高萬仞，本冀州之河陽山 。 
　　白澗山 縣西北十六里。《水經注》：澤水出澤城西白澗嶺。是也。晉義熙十二年，丁零翟猛雀驅掠吏民入白澗山為亂，後魏主嗣遣將張蒲等擊平之。○史山，在縣東北三十里，產鐵。其西五里有金裹谷堆，堆下亦有鐵礦 。 
　　焦山 縣東三十里。有百脈泉，百流騰沸，亦名百聚泉，東流入沁河。又崦山，在縣北三十里，東有白龍潭。又羊腸坂，在縣東六十里，下有棲龍潭，亦東流入沁 。 
　　○沁河 在縣東二十里。自沁水縣流入境，又南入河南濟源縣界。今詳見大川沁河 。 
　　澤 縣西北十里。《墨子》云：舜漁於澤。漢以此名縣。《水經注》：澤水出白澗嶺，經澤城南，又東注於沁水，即澤也。隋置澤州，亦因以名 。 
　　○荊子隘 在縣南八十里，路通河南濟源縣，向有懷慶衛官軍戍守。又有三纏凹，在縣北，其地險僻，近時官軍嘗敗賊於此 。 
　　陵川縣 州東北百四十三里。北至潞安府壺關縣五十里，東至河南輝縣九十里。漢泫氏縣地。隋初為高平縣地。開皇十六年，析置陵川縣，屬澤州，以縣多陵阜而名。唐屬蓋州。貞觀初，屬澤州。會昌三年，忠武帥王宰討澤、潞叛帥劉稹，敗稹兵於天井關，進拔陵川，即此。宋仍曰陵川縣。今城周二里有奇，編戶九十二里 。 
　　○馬武山 在縣東五十里。後漢初，馬武嘗屯軍於此。又孤峰山，在縣東七十里，以孤峰特起而名。《寰宇記》：縣西南六十里有九仙台，一峰孤峙，三面泉流 。 
　　○淅水 出縣東北四十里佛子山，下流經潞安府平順縣界，又流入河南林縣，注於洹水。又平田水，在縣東南九十里，源出孤峰山，下流亦入河南林縣界，注於濁漳水。○蒲水，在縣西北二十里，西流入于丹水 。 
　　○永和隘 縣南六十里，路出河南修武縣。明初設巡司戍守，嘉靖中革。尋以寧山衛官兵戍此，復罷。今仍設官兵戍守。又五度關隘，在縣東南八十里，路通河南輝縣，明初調寧山衛官兵戍守，後亦罷 。 
　　沁水縣 州西二百里。西至平陽府浮山縣百二十五里。漢端氏縣地，屬河東郡。後魏析置東永安縣。孝昌中，置泰寧郡治焉。後又為廣寧郡。北齊廢郡，改縣曰永寧。隋開皇十八年，復曰沁水縣，屬澤州。王世充嘗置原州於此，唐復故。今編戶五十四里 。 
　　○沁水故城 縣西三十里。漢縣，在河南濟源縣界。隋始改置於此，後移今治。今名故城村。又安平城，《志》云：在縣東六十里，後魏安平郡治此，東南去端氏縣三十里 。 
　　端氏城 縣東九十里。本晉邑。《史記•趙世家》：成侯十六年，與韓、魏分晉，封晉君以端氏。肅侯元年，奪晉君端氏，徙之屯留。漢置端氏縣，屬河東郡。晉屬平陽郡。後魏置安平郡於此。隋初郡廢，縣屬澤州。唐武德八年，徙澤州治此。貞觀初，又徙州治。晉城縣屬焉。宋因之。元至元三年，省入沁水 。 
　　馬邑城 在縣東二十里山上。秦、趙拒戰，築此城以養馬。其地峻險，南臨小澗，北距大川。或云：即白起與趙括戰時所築。○王離城，在縣東北五十六里。《志》云：秦將王離所築，阻險臨崖，四面懸絕 。 
　　○三尖山 縣東北三十里。三峰並峙。又縣東三十里有偃月山，俗呼車輞山，有車輞水。○石樓山，在縣城南，山下有濯纓泉，流入杏谷水。又鹿台山，在縣南三十里。《水經注》云：山上有水，淵而不流 。 
　　嵬山 縣東九十里。一名隗山。其形峻岌，與群山連綿不絕。《志》云：山在故端氏城東，城西南又有磕山。○東輔山，在縣西南九十里，其西為西輔山，與析城山相連，有輔車之勢。《水經注》：輔山高十餘里，與垣縣北教山相接雲 。 
　　烏嶺 縣西北四十里。或曰：即春秋晉之黑壤也。宇文周諱黑，改為烏嶺。唐會昌三年，晉、絳行營節度使石雄討劉稹，敗之於烏嶺，即此。嶺與平陽府翼城縣接界。○空倉嶺，在縣東百四十里，相傳秦白起詭運置倉以紿趙括處 。 
　　○沁河 縣東五十里。源出沁州沁源縣，經平陽府岳陽縣界，東南流入縣境，又東南流入陽城縣界 。 
　　蘆河 在縣南。源出鹿台山，流經陽城縣東十八里，合於沁水。○杏谷水，在縣城東，源出縣西三十五里陝溝村，流至此，合於梅谷水。梅谷水源出縣西北三十五里梅谷村，流至城東，與杏谷水合，流經縣東鄭庄村，入於沁河。又秦川水，在縣東。《水經注》：秦川水出巨峻山，帶引眾流，積以成川，西南徑端氏故城東，又南入於沁水。《隋志》：端氏縣有巨峻山秦川水，今堙 。 
　　○東烏嶺關 縣西北五十里。宣德四年，置巡司於此。○竇庄堡，在縣東北，近時土人嘗敗賊於此 。 
　　附見： 
　　寧山衛 在州治東北。洪武四年，置所。十一年，改衛，隸河南都司。永樂七年，改隸後軍都督府 。 
　　◇沁州 東南至潞安府二百二十里，西南至平陽府三百四十里，西北至汾州府四百八十里，北至太原府三百十里，東北至遼州一百七十里。自州治至布政司見上，至江南江寧府二千四百里，至京師一千七百里 。 
　　《禹貢》冀州地。春秋屬晉，戰國屬韓，後屬趙。秦屬上黨郡，兩漢及魏、晉因之。後魏置鄉郡 魏收《志》：石勒分上黨置武鄉郡，後罷，延和二年，改置鄉郡 。隋初，郡廢。開皇十六年，置沁州 治今沁源縣 。大業初，復廢，屬上黨郡。義寧元年，置義寧郡。唐初，復改為沁州。天寶初，曰陽城郡。乾元初，復曰沁州。宋太平興國四年，改置威勝軍 治銅 ，沁州省入。金復曰沁州 元光二年，升為義勝軍節度 。元隸平陽路。明初，以州治銅縣省入 編戶六十六里 。洪武九年，直隸山西布政司，領縣二。今仍曰沁州。 
　　州北接太原，南走澤、潞，居心膂之地，當四達之沖，山川環抱，形要之地也。 
　　銅廢縣 今州治。其舊城在今州南十里，中有宮闕台基，即春秋時晉之別宮也。《左傳》：成九年，鄭伯如晉，晉人執之銅。襄三十一年，鄭子產謂銅之宮數里，即此。又晉大夫羊舌赤所邑也。昭二十八年，滅羊舌氏，魏獻子使樂霄為銅大夫。劉昭曰：羊舌所邑在晉宮北二十里。漢置銅縣，屬上黨郡，高帝八年，周勃轉攻韓信軍銅，破之。後漢亦為銅縣。後魏時，縣屬鄉郡，隋屬潞州。唐武德初，改屬沁州，尋屬韓州。貞觀中，韓州廢，仍屬潞州。劉句曰：武德三年，銅縣移治泫水堡。六年，移於今所。今縣南四十里又有銅故城，或以為隋、唐時縣治此。宋太平興國三年，於縣之亂柳石圍中置威勝軍，尋移銅縣為軍治。金仍為沁州治。元因之。明初省。今州城，元末築。洪武十一年，因舊城增修，周六里有奇門四 。 
　　閼與城 州西北二十里。孟康曰：閼與，讀曰焉與。戰國時，趙將趙奢大破秦軍，解閼與之圍，其地在河南武安縣。秦始皇十一年，王翦攻閼與及陽。又漢二年，韓信破代，擒代相夏說於閼與，即此處也。《後漢志》涅縣有閼與聚，《冀州圖》謂之鳴蘇城，俗曰烏蘇村。陽，見遼州。○甲水城，在州北七十里，漢上黨郡涅縣地，後魏改置陽城縣，屬鄉郡。隋開皇十八年，改置甲水縣。大業初，廢入銅縣。唐武德三年，復置甲水縣，六年省 。 
　　斷梁城 在州東北。下臨深壑，三面絕澗，廣袤二里。《水經注》：斷梁城即銅縣之上亭。又東南有傾城，即縣之下聚雲。《志》云：傾城，在襄垣縣西北九十里，蓋接境處也 。 
　　○銅山 州南四十里。一名紫金山。又州西北五里有龜山。《圖經》：銅峙前，龜山峙後，為州之形勝。○聖鼓山，在州東北五里，上有大石，擊之聲如鼓。一名聖鼓嶺。下有水，流入漳河，俗呼為小河。又伏牛山，在州西北三十里，山有龍泉，漳河源出焉。又有石梯山，在州南七十里，山勢峻險，因名 。 
　　○漳水 在州西二里。有二源，一出伏牛山西谷，一出州西北三十里滑山。流至交口，合為一川，名西漳河，又名小漳水，亦謂之銅水。流經此，又東南入潞安府襄垣縣界，經亭鎮，至甘村，合於濁漳。○池，在州西二十里山下。又後泉在州西南四十里後泉山下，俱流入漳河 。 
　　○亂柳寨 在州城東北。五代梁開平二年，晉將周德威解潞州之圍，聞晉王李克用病篤，退屯亂柳。又後唐清泰末，趙德鈞奉命攻河東，將幽州兵趣潞州，合澤、潞兵至亂柳，盤桓不進。宋太平興國四年，親征北漢，駐蹕於此，今有駐蹕台。○良馬寨，在州東八十里。《志》云：潞州津梁寺地美水草，良馬寨置於此。唐會昌四年，河中帥石雄討劉稹，拔其良馬等三寨一堡，是也 。 
　　西唐店 在州北。唐，一作湯。胡氏曰：店在亂柳西。後唐清泰末，趙延壽自河陽引兵如潞州，遇其父德鈞於西唐店，以兵屬之，既而趣團柏谷，與諸軍合。團柏谷見太原府祁縣 。 
　　沁源縣 州西二百里。西南至平陽府岳陽縣百九十里。漢置遠縣，屬上黨郡。晉省。後魏建義初，置沁源縣，兼置義寧郡治焉。隋初，郡廢。開皇十六年，置沁州治此。大業初，州廢，縣仍屬上黨郡。義寧初，復為義寧郡治，唐初復置沁州治此。宋改置威勝軍，縣屬焉。金因之。元光二年，升為州，元復故。今城周二里有奇，編戶十五里 。 
　　○遠城 在縣城南。漢縣治此，晉廢。《志》云：上黨入河東遠，其通途也。後訛為孤遠城。魏收《志》：義寧郡治孤遠城，即此。○綿上城，在縣北八十里。隋末分介休縣之南界置。唐屬沁州。宋屬威勝軍。金屬沁州。元省入沁源縣。又廢昭遠縣，亦在縣北，唐武德二年置，三年廢 。 
　　○綿山 縣西北百里。與汾州府介休縣接界，即介山也，沁水出焉。又靜草嵬山，在縣西北七十里，與靈空山相接，勢高風寒，不生草木。《志》云：靈空山在縣東北六十里。○琴泉山，在縣東六十里，下有靈泉，西流入沁河。又雕巢嶺，在縣東南四十里 。 
　　○沁河 縣東一里。源出綿山東谷，流入平陽府岳陽縣界。《漢志》註：沁水出遠縣羊頭山世靡谷，東南至滎陽入大河。或以為即綿山也。《水經注》：沁水一名泊水，出山谷中，三源奇注，徑瀉一隍，左右近溪，參差翼注。《寰宇記》：沁有二源，一出綿山東谷，一出縣東北馬圈溝，俱南流，至交口村而合，經縣城東而南注云。又青龍河，在縣東二十五里，亦曰青龍溝，西南流入沁河。○寒泉，在縣東北五十里青裹山上。又有馬跑泉，出靈空山，俱西南流入沁河 。 
　　○綿上關 縣北八十里。洪武四年，置巡司於此。又柴店關，在縣北，唐置，舊為戍守處 。 
　　固鎮寨 縣西南三十里。唐會昌四年，官軍討澤、潞叛帥劉稹，降將高文端言：固鎮寨四崖懸絕，勢不可攻，然寨中無水，皆飲澗水，在寨東約二里許，官軍宜進兵逼之，絕其水道，不過三日，賊必棄寨遁去，官軍即可追躡。前十五里至青龍寨，亦四崖懸絕，水在寨外，可以前法取也。其東十五里即沁州城矣。胡氏曰：時州治沁源。《唐史》：時河中帥王逄破石會關，詔以文端所言示逄，仍令屯翼城。據此，則寨在沁源之西南 。 
　　武鄉縣 州東北六十里。東至遼州榆社縣五十里，北至太原府太谷縣八十里。漢涅縣地，屬上黨郡。晉析置武鄉縣，仍屬上黨郡。石勒置武鄉郡於此。後魏改為鄉郡縣，亦為鄉縣。隋初郡廢，縣屬潞州。唐初屬韓州。州廢，仍屬潞州。武后時復曰武鄉縣。神龍初，仍曰鄉縣。天寶初，復曰武鄉。宋改屬威勝軍。今城周一里二百四十步，編戶三十六里 。 
　　○武鄉城 在縣東北。晉初，置縣於此。石勒生長武鄉，曰：武鄉，吾之豐、沛。因置武鄉郡。孝武帝修大昌初，高歡自鄴討爾朱兆於晉陽，入滏口，軍於武鄉，兆遂北走。東魏置南垣州，尋改豐州。後周州廢。唐亦曰武鄉縣。會昌中，劉稹以澤、潞畔，遣其黨康良守武鄉，以拒官軍，即此。《寰宇記》：武鄉舊城，在今遼州榆社縣西北二十里，唐武德三年，移於今治 。 
　　涅縣城 縣西七十里。漢涅氏縣治此。後漢曰涅縣，晉因之。後魏移武鄉治涅縣，既又徙武鄉治南亭川，涅縣併入焉。○石勒城，《志》云：在縣城北半里許，石勒嘗屯兵於此，因名。魏收《志》：鄉縣三台嶺上有李陽墓。又有麻池，即石勒與李陽爭漚麻處 。 
　　○八角山 縣西三里。以山形八角而名。又な山，在縣東北一里，相傳石勒微時耕牧於此，嘗聞な鐸之音而名。○羊徑山，在縣東百里，路若羊腸，為入太行之徑。其相接有龍巖洞，洞深廣，即太行山麓也 。 
　　護甲山 縣西北九十里。亦曰胡甲嶺，一名侯甲山。《水經注》以為覆甑山也，涅水出焉。又有隆舟水，流入太原府祁縣界，其下流亦名侯甲水。《水經注》：侯甲水發源胡甲山，山有長坂，謂之胡甲嶺，劉歆《遂初賦》所謂越侯甲而長驅者也。今為北出太原之徑道。明初設巡司戍守。又西交山，在縣西百二十里，以山勢相交而名 。 
　　○涅水 縣西五里。源出護甲山，東南流經此，注於漳河。又漳水，源出遼州八賦嶺，流經榆社縣，至縣西五里合涅水，又東南流，至潞安府襄垣縣東北三十五里，入於濁漳，所謂武鄉之漳河也 。 
　　○昂車關 在縣東北七十里。唐置。一作車關，亦曰芒車關。聲相近也。魏收《志》：上黨郡沾縣有昂車嶺。《新唐書》：武鄉縣有昂車關，會昌三年，劉稹以昭義畔，詔討之，河東節度使劉沔以兵守昂車關，既而詔沔自昂車關路臨賊境。又光化五年，朱全忠將氏叔琮入太行，由天井關進軍昂車關，是也 。 
　　土河寨 縣東七十里，西南北三面阻絕深澗，東面有牆，舊為戍守處，今名土河村 。 
　　附見： 
　　沁州守御千戶所 在州治西。洪武十一年建 。 
　　◇遼州 東至直隸廣平府三百六十里，東南至河南磁州三百里，南至潞安府二百四十三里，西北至太原府三百四十里，北至太原府平定州二百二十里，東北至直隸順德府二百四十里。自州治至布政司見上，至江南江寧府二千四百二十里，至京師一千二百里 。 
　　《禹貢》冀州地。春秋屬晉，戰國屬韓，後屬趙。秦屬上黨郡，兩漢因之。晉屬樂平郡 郡治沾縣，見前樂平縣 ，後魏因之。隋屬遼州 州治樂平縣 ，大業初州廢，屬太原郡。唐初，仍屬遼州。武德六年，改置遼州於此。八年，改為箕州。先天元年，改儀州。天寶初，曰樂平郡。乾元初，復曰儀州。中和三年，復為遼州。五代因之 石晉天福二年，嘗改置昭義軍於此，兼領沁州，四年廢 。宋仍曰遼州 亦曰樂平郡 。熙寧七年，州廢，屬平定軍。元豐八年，復置遼州。金曰南遼州 別於東京之遼州也 ，尋復故。元屬平陽路。明初，以州治遼山縣省入 編戶三十里 。洪武九年，直隸山西布政司，領縣二。今仍曰遼州。 
　　州居太行絕頂，地少平原，僻而實險。唐會昌中，澤、潞兵亂，李德裕遣兵自儀州東據武安 河南屬縣 ，以斷、邢之路。光化以後，河東與汴人爭邢、，州境常為孔道。五代之際，邢、有事，自晉陽而逾太行，州實為之腰膂，形勢詎不足恃哉？ 
　　○遼山廢縣 今州治。戰國時趙地，亦曰陽。秦始皇十一年，王翦攻趙陽，即此。漢為涅氏縣地，屬上黨郡。晉置陽縣，屬樂平郡。後魏曰遼陽縣，北齊廢。隋開皇十年，置遼山縣。十六年，以縣屬遼州。大業初，州廢，縣屬太原郡。唐武德三年，置遼州，縣屬焉。六年，自樂平移州治此，後因之。明初廢。《城邑考》：州北三里有故遼陽城，城周五里，相傳縣舊治此。唐武德三年圮於水，徙今治。今城，元至正十四年重築，明景泰初因舊城修築，周四里有奇，門四 。 
　　平城廢縣 州西北七十里。《志》云：即趙平都城也，趙簡子所立。東魏武定末，高洋謀受魏禪，自晉陽擁兵而東，至平都城，即此。隋開皇十六年，置平城縣，屬并州。唐初因之。武德三年，改屬榆州。六年，又改屬遼州。宋熙寧七年，廢為鎮。元初，復為縣。金貞元二年，又廢為鎮。貞四年，復為縣，改曰儀城。元至元三年，省入遼山縣。○交漳城，在州東南七十里。隋開皇十六年，置交漳縣，屬遼州，大業初廢。今曰交漳村 。 
　　○遼陽山 州東三里。後魏以此名縣。又箕山，在州東南七十里，山有石室，唐箕州以此名。○五指山，在州東五十里，山岩高聳，有五指跡。《十六國春秋》：石勒當生時，此山草木皆成鐵騎形 。 
　　黃澤嶺 州東南百二十里太行山上。唐光化三年，朱全忠遣兵攻劉仁恭於幽滄，拔德州，圍滄州，克用遣周德威將兵出黃澤，攻邢、以救之。五代梁乾化五年，魏博附晉，晉王存勖引兵自黃澤嶺東下，與李存審會於臨清。既而梁將劉與晉兵相持於魏縣。以晉兵盡在魏州，晉陽必虛，乃潛引軍自鄴而北，由黃澤嶺西出。會陰雨，黃澤道險，堇泥深尺余，士卒援藤葛而進，皆腹疾足腫，死者什二三。晉人覺之，先為之備，不能進，至樂平而還。周廣順元年，北漢主劉崇發兵屯黃澤嶺，謀窺邢。趙周亦遣將陳思讓戍磁州，扼黃澤路，是也 。 
　　千畝原 州東南三十里。州境多山，惟此地高平，廣可千畝，上有泉，自石穴湧出，分流灌溉，眾沾其利。亦名千畝泉 。 
　　○清漳水 在州東南。源出平定州樂平縣之少山，流入州境，分而為二：一自廢平城縣東南流，經州南一里而東。一自和順縣石堠嶺，流經州東七十里而南，至交漳村。二水合流，入潞安府黎城縣界。詳見直隸大川漳水 。 
　　遼陽水 在縣西北，出和順縣境。或曰：即漳水支流也。流經廢遼陽城東，謂之遼陽水，東南流，仍合於清漳水 。 
　　○黃澤關 在黃澤嶺上。山勢險峻，路徑曲折，凡一十八盤，元置關於此。路通河南武安縣。洪武十一年，置巡司戍守 。 
　　前亭 在故平城縣西。高洋謀受魏禪，自晉陽行至前亭，馬忽倒，洋意惡之，至平都城，不復肯進，即此地也。又州北有甘露寺，北齊主洋天保十年，嘗禪居深觀於此 。 
　　榆社縣 州西百里。西北至太谷縣百六十里。漢上黨郡涅縣地。晉武鄉縣地。隋開皇十六年，置榆社縣，屬韓州。大業初，縣廢。義寧初，復置。唐初，於縣置榆州。武德六年，州廢，縣屬遼州。宋熙寧七年，廢入武鄉縣。元初，復置。元至元三年省。六年，復置。今城周三里有奇，編戶三十二里 。 
　　○榆社故城 在縣西。魏收《志》：鄉縣北有榆社城，隋因置榆社縣。唐會昌三年，河中帥劉沔討劉稹，壁於榆社，即今縣也。○偃武城，在縣東北。唐武德三年，置偃武縣，屬榆州。六年州廢，縣併入榆社。《郡國志》：縣東三十里有箕城。《春秋》：僖三十三年，晉人敗狄於箕，即此。《寰宇記》云：唐箕州所理也。又武鄉廢縣，在今縣西北二十里，蓋與沁州武鄉縣接界 。 
　　○秀容山 在州東南三里，縣之鎮山也。山勢逶迤而西，峰巒秀麗，因名。《志》云：以山達忻州定襄縣界而名，似誤。○頂山，在縣西北八十里，峰巒特起，冠於群山 。 
　　鼓腰嶺 在縣西。唐會昌三年，澤、潞畔帥劉稹遣其黨康良等守石會關，良為河東帥王逄所敗，棄關退屯三十里，守鼓腰嶺。嶺蓋與沁州武鄉縣接界。又縣西五十里有黃花嶺，為往來之徑道，有巡司戍守 。 
　　○武鄉水 在縣西南。出沁州武鄉縣界，流入境，又流經和順縣西南，而北入漳水。《志》云：出和順縣之孫臏坡，南入縣界，似誤。○儀川河，在縣東北，有二源，一出縣東四十里武鄉嶺，一出縣東北狼兒嶺，又東北流，合為一川，至州界合於漳水 。 
　　小漳水 有二：一自和順縣界，流經縣西之黃花嶺，有黃花嶺水流合焉，又南流，至武鄉縣合於涅水。一出黃花嶺東麓，流經縣東，合於儀川河 。 
　　○石會關 在縣西北。又西即武鄉之昂車關，為扼要之處，唐置關於此。會昌三年，河東帥劉沔討澤、潞軍於石會，劉稹亦遣其將郭僚守石會關。既而河東將王逄克之。四年，太原軍亂，石會守將楊珍復以關降，稹尋復取之。五年，潞州軍亂，李德裕請召河東帥王宰守石會關，且分兵守潞州四境，亂尋定。又光化二年，汴將氏叔琮自馬嶺關西侵河東，為河東將周德威所敗，引還。德威追之，出石會關，叔琮復敗走。五年，朱全忠大舉攻河東，分遣其將氏叔琮拔澤州，降潞州，進取晉陽，出石會關，營於洞渦驛。攻晉陽不克，叔琮復自石會關引歸。天復二年，叔琮自晉州敗河東兵，長驅圍晉陽，不克，引還。河東將李嗣昭等追之，及石會關，叔琮留數馬及旌旗於高岡之顛，嗣昭等疑有伏兵，引去。五代唐同光初，梁人謀分道攻唐，以陝、虢、澤、潞之兵自石會關趣太原，不果。清泰三年，契丹救石敬瑭，至太原，圍唐兵於晉安寨，游騎至石會關。漢初以契丹既去汴，議進取之道，漢主欲自石會關趣上黨，不果。周顯德五年，潞州帥李筠擊北漢石會關，拔其六寨。關蓋澤、潞北走晉陽之徑道也。洞渦驛，在今徐溝縣 。 
　　馬陵關 縣西北九十里，與太原府太谷縣接界。其東接和順縣之孫臏坡，俗訛為龐涓自刎處，今有巡司戍守。詳見太谷縣。○古寨，在縣東南二里，高三丈，東南二面俱臨溝澗，旁有幽洞，蓋昔人避兵處 。 
　　和順縣 州北九十里。北至平定州樂平縣七十里。本春秋晉大夫梁餘子食邑也。亦名榆城。漢為沾縣地，屬上黨郡。晉屬樂平郡。北齊置梁榆縣。隋改曰和順，屬并州。唐初因之，武德三年，改屬遼州。宋熙寧中省，元初復置。今城周二里三百二十二步，編戶二十三里 。 
　　○和順故城 在縣治東北。或雲石勒時所置。後魏廢。隋因以名縣。又義興廢縣，在縣西，唐武德三年置，六年廢。○梁榆城，在縣西。《水經注》：榆水出梁榆城西，盧諶《征艱賦》：訪梁榆之虛郭，乃閼與之舊都。是也。北齊因置梁榆縣 。 
　　○合山 縣東四十里。盤踞紆迴，上多松柏，下有郎君、娘子二泉。又九京山，在縣北五里，亦名九原山。○山，在縣西八十里。又西十里有三尖山，以三峰並峙而名 。 
　　松子嶺 縣北三十里，與樂平縣接界，有關在其上，嶺路崎嶇，最為險峻，下有松子水。又石堠嶺，在縣西北四十里，漳水經其旁。又有石鼓嶺，在縣南三十里。○八賦嶺，在縣西百餘里，兩山對峙，如八字然，一名八縛嶺。大塗水出焉，流入榆次縣境。嶺下又有八賦水，東流合漳水。又小漳水，亦出於此。縣西百二十里又有孫臏坡，山勢盤曲，西接馬陵關 。 
　　○漳水 縣西北三十里。自樂平縣流入境，分為二流，又南入州界。○小漳水，在縣西南百里，源出八賦嶺，流入榆社縣界 。 
　　榆水 在縣西。《水經注》：榆水有二源，一出梁榆城西大兼山，謂之北水，東南流，經城東南，注於南水。南水亦出西山，東南流，經梁榆城南，合於北水。《志》云：梁榆水今出縣之石堠嶺，流經縣東南，合於清漳。又南松嶺水，出縣西南四十里南萬嶺，其松子水亦曰北松嶺水，俱流入漳水。○水神水，源出縣東七里涉河谷，北流經樂平縣東南八十里水神谷，合沾水 。 
　　飲馬池 在縣境西山之陰。水甚清澈，相傳石勒飲馬處。又有漚麻池，在縣東北三十里李陽村，《志》以為即石勒與陽所爭者。○萬水泉，在縣東六十里，流合漳水 。 
　　○黃榆嶺關 縣東八十里太行山頂，路通直隸邢台縣。洪武三年，置巡司戍守。又松子嶺關，在松子嶺上。《志》云：路通直隸真定縣，五代末為河東守險之地。明正統八年，置巡司於此 。 
　　趙奢壘 《志》云：在縣東五十里，趙奢所築也。縣西二里有鹿苑，方廣數十畝，相傳趙襄子養鹿處 。   
