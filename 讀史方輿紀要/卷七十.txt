
遵義府，〈東至貴州偏橋衛界四百八十里，南至貴州養龍坑長官司界九十里，西至瀘州合江縣界九百里，北至重慶府六百九十里，自府治至布政司千七百里，至江南江寧府六千六百五十里，至京師九千七百里。〉
遵義縣，〈附郭。漢牂牁郡故且蘭縣地，後漢因之。晉置萬壽縣，爲牂牁郡治，宋、齊仍舊。隋置牂牁縣，州郡皆治此。唐貞觀九年改置恭水縣，爲郎州治，州廢縣亦省。十三年復置恭水縣爲播州治，十四年改曰羅蒙縣，十六年又改遵義縣。《通典》：「州治播川縣，兼領遵義等縣。」今新、舊《唐書》皆無播川縣也。宋大觀中始建播川縣爲州治，宣和三年州縣俱廢，以播川城隸南平軍。尋置遵義砦，屬樂源縣。開禧三年升爲遵義軍，嘉定十一年復爲砦。端平二年復置州於白錦堡，不領縣，嘉熙中遷置穆家川。元因之，置播州軍民安撫司。前朝洪武九年置播州長官司於郭內，授土酋王慈子孫世守，黨於楊氏。萬曆二十七年播平，一城爲墟，旋於白田壩置今縣爲府治。編戶□里。〉
桐梓縣，〈府西北百八十里。漢夜郎縣地，屬牂牁郡，後漢因之。晉初仍屬牂牁郡，永嘉五年寧州刺史王遜分置夜郎郡，治夜郎。宋、齊因之，隋併入牂牁縣。唐貞觀十六年開山峒復置夜郎縣，珍州治焉。天寶初曰夜郎郡，乾元初復曰珍州。元和初州廢，縣屬溱州，唐末沒於夷。宋大觀二年復置夜郎縣，屬溱州，宣和三年廢。明初置桐梓驛於此，萬曆二十七年平楊應龍置今縣，屬遵義府。編戶十里。〉
真安州，〈府東北二百里。北至重慶府南川縣百五十里，東至貴州思南府三百七十里。〉
綏陽縣，〈州東南二百五十里。劉昫曰「漢牂牁郡地，隋招慰徼外夷置綏陽縣，屬明陽郡」，蓋羈縻夷郡也。唐武德三年復置綏陽縣，屬義州，貞觀十一年改屬彜州，尋爲州治。天寶初曰義泉郡，乾元初復曰彜州。宋爲羈縻蠻地，大觀三年酋長獻其地，改置承州，仍治綏陽縣。宣和三年州廢，以縣屬珍州，咸淳末廢入珍州。明初因之，萬曆二十七年復置今縣。編戶十里。〉
仁懷縣，〈州南百里。唐芙蓉縣地，屬播州。宋大觀中爲瑯川縣地，尋廢爲瑯川城，屬南平軍，端平中復屬播州。元廢。明萬曆二十七年改置今縣。編戶□里。〉
敘州府，〈東至瀘州三百五十里，南至故鎮雄軍民府五百五十里，西至馬湖府四百十五里，西北至嘉定州四百五十里，東北至重慶府千一百里，自府治至布政司一千二百里，至京師九千二百五十里。〉
宜賓縣，〈附郭。漢置僰道縣，爲犍爲郡治。後漢徙郡治武陽，縣仍屬焉。晉、宋因之，蕭齊復爲郡治。梁置戎州，亦治此。後周改爲外江縣，隋開皇初因之，大業初復改僰道縣，爲犍爲郡治。唐初戎州治南溪，貞觀中還治僰道。宋因之，熙寧四年省宜賓縣入僰道，政和四年改僰道爲宜賓縣，爲敘州治。今編戶二十八里。〉
慶符縣，〈府南百二十里。西南至高縣九十里。漢南廣縣地，唐南溪縣地，宋敘州徼外地也。政和三年置慶符縣，並置祥州治焉。宣和三年州廢，縣屬敘州。今城周三里有奇。編戶六里。〉
富順縣，〈府東北百八十里。西北至嘉定州威遠縣百三十里。漢犍爲郡之江陽縣地，後周析置富世縣，並置洛源郡治焉。隋開皇初廢郡，縣屬瀘州。唐初因之，貞觀二十二年改爲富義縣。宋乾德四年升爲富義監，太平興國元年諱義，改曰富順監。治平初置富順縣屬焉，熙寧初縣省。嘉熙元年蜀亂監廢，尋復置。元至元十三年置富順監安撫司，二十年升爲富順州，屬敘州路。明初降州爲縣。舊有城濱江，周三里有奇，今多傾圮。編戶九十二里。〉
長寧縣，〈府東南二百七十里。東北至瀘州二百六十三里。漢犍爲郡漢陽、江陽二縣地，隋爲瀘州瀘川縣地。唐置羈縻長寧州，宋亦爲羈縻州，熙寧八年內附，始置淯井監，屬瀘州。政和四年建爲長寧軍。元因之，改屬馬湖路。明初降爲縣，改今屬。城周五里有奇。編戶十七里。〉
清溪，〈縣東七十里。其地有涇灘，山頂出泉，懸流爲瀑布，高數丈，下有深潭，流爲清溪，又東合於淯溪。又硯石溪，出縣東牛心山北；梅嶺溪，出縣東梅嶺；與梅洞溪合，皆流匯於淯溪。○介湖，在縣西城下。今廢爲田。又享德池，在縣東五里松山下，源泉湧出瀦爲池。又嘉魚泉，出縣東一里馬鞍山下，與享德池水俱流合於東溪。〉
淯井，〈在縣治北。泉有二脈，一咸一淡，取以煎鹽。塞其一，則皆不流，又謂之雌雄井。宋置淯井監以收鹽利，祥符六年瀘戎蠻酋鬥望寇淯井監，奪鹽井。轉運使寇瑊合兩路兵至江安，誘溪、藍十一州長吏及八姓烏蠻首領進討，緣淯井溪與斗望鬬，凡十一戰大破之，賊多墜崖死。七年更城淯井監，濬三濠以環之。今城即其遺址。《會典》：「縣有鹽水壩巡司。」〉
高縣，〈府西南百五十里。西北至馬湖府二百里。本夜郎屬境，唐置羈縻高州，隸瀘州都督府。宋因之。熙寧八年內屬，隸於長寧軍。元亦置高州，屬敘州路。明改州爲縣。今城周二里。編戶十七里。〉
筠連縣，〈府西南二百五十里。南至鎮雄軍民府三百二十里。本夜郎屬境，唐置羈縻筠、連二州，屬戎州都督府，宋因之。元並爲筠連州，屬永寧路。明初降州爲縣，改今屬。城周二里有奇。編戶四里。〉
珙縣，〈府南三百三十里。東南至貴州普市所二百二十里。本蠻地，唐儀鳳二年開山洞置鞏州，先天初降爲羈縻州，隸瀘州都督府。天寶初亦曰因忠郡，尋復故。宋因之，熙寧八年內附，政和中屬長寧軍。元亦爲羈縻蠻部，明玉珍時改爲珙州。明初降州爲縣。城周五里。編戶九里。〉
興文縣，〈府東南三百四十里。東北至永寧宣撫司二百三十里。本蠻地，唐儀鳳二年招生獠置晏州，先天初降爲羈縻州，隸瀘州都督府。天寶初曰羅陽郡，尋復故。宋亦爲羈縻晏州，熙寧八年內附，政和四年隸長寧軍。元至元十七年設大壩都總管以授蠻酋，二十二年升爲戎州，隸馬湖路。明初降爲縣，萬曆四年改今名。城周不及二里。編戶十二里。〉
隆昌縣，〈府東北二百六十里。東北至重慶府榮昌縣百十里，東南至瀘州百二十里。本榮昌縣之隆橋驛，介瀘州、富順之間，曠遠多盜。隆慶元年撫臣譚綸奏割瀘、富、榮犬牙地置縣，命名隆昌。編戶二十里。〉
