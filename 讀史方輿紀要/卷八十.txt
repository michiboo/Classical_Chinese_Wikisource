
長沙府，〈東至江西袁州府四百三里，南至衡州府四百五十里，西南至寶慶府四百五十里，西至辰州府七百里，西北至常德府四百里，北至岳州府三百八十五里，東北至江西南昌府一千一百里。自府治至布政司八百八十里，至江南江寧府二千四百二十五里，至京師五千八百七十里。〉
湘陰縣，〈府東北百二十里。東北至岳州府二百七十里，東至岳州府平江縣二百里。春秋時羅國地。秦置羅縣。漢屬長沙國。劉宋爲湘陰縣地。梁析置岳陽縣，屬岳陽郡。陳因之。隋平陳，廢郡，並湘陰入岳陽縣，又置玉州於此，尋改岳陽爲湘陰。開皇十年，州廢，縣屬岳州。唐因之。五代漢末，馬希萼引兵攻岳州，不克，自湘陰趣長沙，焚掠而過，即此。宋仍爲湘陰縣，改屬潭州。元元貞初，升爲州。明初，復爲縣。無城，編戶四十二里。〉
湘潭縣，〈府西南百里。西南至衡州府衡山縣百五十里。漢臨湘縣地。後漢醴陵縣地。梁始置湘潭縣，以昭潭爲名也。隋屬衡州。唐屬潭州。宋因之。元元貞初，升爲州。明初，復爲縣。城周三里，編戶二十一里。〉
瀏陽縣，〈府東北百五十里。東至江西袁州府二百五十里，北至岳州府平江縣百六十里。漢臨湘縣地。三國吳析置瀏陽縣，屬長沙郡，以瀏陽水爲名。晉以後因之。隋省入長沙縣。唐景龍年，復置屬潭州。五代梁開平初，湖南、荊南共攻澧朗帥雷彥恭，淮南遣將救之，泠業以水軍屯平江，李饒以步騎屯瀏陽，爲湖南將許德勳所敗，破瀏陽寨擒饒。貞明年，楚攻荊南，吳將劉信帥洪、吉等州兵自瀏陽趣潭州，以救荊南，楚人引還。宋仍屬潭州。元元貞初，升爲州。明洪武年，復爲縣。城周三里有奇，編戶七十一里。〉
醴陵縣，〈府東百八十里。東至江西萍鄉縣百二十里，西南至湘潭縣百七十里。漢臨湘縣地，高後封功臣越爲侯邑。後漢析置醴陵縣，屬長沙郡。晉、宋以後因之。隋省入長沙。唐武德年，復置縣，屬潭州。宋因之。元元貞初，升爲州。明初，復爲縣。土城周三里，編戶二十八里。〉
寧鄉縣，〈府西百二十六里。西至安化縣一百九十里。漢長沙郡益陽縣地。三國吳析置新陽縣。晉太康初，改曰新康，屬衡陽郡。宋、齊以後因之。隋省入益陽縣。唐初，蕭銑復置新康縣。武德七年省。宋太平興國年，改置寧鄉縣，屬潭州。今城址周二里有奇，編戶二十一里。〉
益陽縣，〈府西北二百里。東至湘陰縣百二十里，北至常德府龍陽縣百里。秦縣。漢屬長沙國。應劭曰：「縣在益水之陽也。後漢屬長沙郡。三國吳屬衡陽郡。晉以後因之。隋屬潭州。唐仍舊。宋初，屬鼎州，尋還屬潭州。元元貞初，升爲州。明初，復爲縣。城周四里有奇，編戶二十二里。〉
湘鄉縣，〈府西南二百二十里。南至衡州府二百十五里，西南至寶慶府新化縣二百三十里。漢湘南、連道二縣地。哀帝封長沙王子昌爲湘鄉侯，邑於此。後漢置湘鄉縣，屬零陵郡。三國吳改屬衡陽郡。晉以後因之。隋省入衡山縣。唐初，蕭銑復置。武德年，平銑，縣仍屬潭州。宋因之。元元貞初，升爲州。明初，復爲縣。城周二里有奇，編戶七十一里。〉
攸縣，〈府南三百六十里。東至江西安福縣三百一十里，東南至茶陵州九十里，西北至衡州府衡山縣百五十里。漢縣，屬長沙國，以水爲名。後漢屬長沙郡。晉、宋因之。蕭齊改屬湘東郡。梁仍舊。陳改爲攸水縣。隋省入湘潭縣。唐武德年，復置攸縣，兼置南雲州。貞觀年，州廢，縣屬衡州。五代梁時，馬氏復屬潭州。漢乾初，仍屬衡州。宋還屬潭州。元元貞初，升爲州。明洪武年，復改爲縣。編戶四十五里。〉
安化縣，〈府西三百六十里。西至辰州府四百二十五里，南至寶慶府二百七十里，北至常德府二百二十里。秦益陽縣地。自漢以後，皆爲梅山蠻地。宋初，立五寨。熙寧年，始置安化縣，屬潭州。元因之。今編戶十二里。〉
茶陵州，〈府南四百八十里。東至江西吉安府四百三十里，東南至衡州府桂陽州三百里，西至衡州府三百一十五里。〉
常德府，〈東至岳州府四百五十里，東南至長沙府四百里，西至辰州府四百六十里，北至岳州府澧州一百八十里。自府治至布政司一千五十里，至江南江寧府二千七百六十五里，至京師六千二百一十里。〉
武陵縣，〈附郭。本漢武陵郡之臨沅縣。後漢爲武陵郡治。晉以後因之。梁爲武州治。陳爲沅州治。隋改置武陵縣，朗州治焉。唐、宋以來，州郡皆治此。今編戶四十五里。〉
龍陽縣，〈府東南八十里。南至長沙府益陽縣百里，東北至岳州府華容縣二百四十里。本漢武陵郡索縣地。後漢爲漢壽縣地。三國吳析置龍陽縣，屬武陵郡。晉、宋以後因之。隋屬朗州。唐仍舊。宋大觀中，改曰辰陽縣。紹興年，復故。元元貞初，升爲龍陽州。明洪武年，復爲縣。土城周五里有奇，編戶二十九里。〉
沅江縣，〈府東南二百三十里。東至長沙府湘陰縣百十里，東北至岳州府二百二十里，北至岳州府華容縣二百四十里。漢益陽及下雋縣地。梁置喬江縣，又改曰藥山，並置藥山郡。隋平陳，郡廢，改縣曰安樂。開皇十年，又改曰沅江縣，屬岳州。唐因之。乾寧中，改曰橋江縣。五代初，還屬朗州，又改曰沅江縣。宋因之。乾道中，改屬岳州，尋復舊。元屬常德路。明洪武十年，併入龍陽縣。十年，復置。編戶五里。〉
衡州府，〈東至江西吉安府八百七十里，東北至江西袁州府七百五十里，南至廣東連州六百五十里，西南至永州府三百五十里，西至寶慶府二百五十里，北至長沙府四百五十里。自府治至布政司千三百里，至江南江寧府三千二百十五里，至京師六千六百六十里。〉
衡陽縣，〈附郭。漢承陽、酃二縣地，屬長沙國。三國吳析二縣地，置臨縣，屬衡陽郡。晉屬湘東郡。宋、齊因之，爲湘東郡治。隋廢郡，改縣曰衡陽，爲衡州治。唐初，復曰臨縣。開元二年，又改爲衡陽縣。今編戶五十一里。〉
衡山縣，〈府東北百五十里。東北至長沙府湘潭縣百五十里，東南至長沙府攸縣百五十里。漢湘南縣地，屬長沙國。三國吳析置衡陽縣，屬衡陽郡。晉惠帝改曰衡山，仍屬衡陽郡。宋、齊因之。梁爲衡陽郡治。陳爲衡陽國治。隋改屬潭州。唐初因之。神龍中，改屬衡州。五代晉天福年，復屬潭州，尋還屬衡州。宋淳化年，又改隸潭州。元仍屬衡州路。今城周二里有奇，編戶二十一里。〉
耒陽縣，〈府東南百三十五里。東南至郴州永興縣九十里。秦置耒陽縣，屬長沙郡。漢屬桂陽郡，以縣在耒水之陽也。後漢因之。先主以龐統守耒陽令，即此。晉仍屬桂陽郡。宋、齊因之。梁改屬湘東郡。隋屬衡州，改縣曰陰。唐復曰耒陽縣，仍屬衡州。宋因之。元至元十年，升爲耒陽州，屬桂陽路。明洪武年，復爲耒陽縣，改今屬。城周三里有奇，編戶三十八里。〉
常寧縣，〈府西南百二十里。西至永州府祁陽縣百二十里，南至桂陽州百五十里。漢耒陽縣地。三國吳析置新寧縣，屬湘東郡。晉及宋、齊皆因之。梁改曰常寧。陳復舊。隋屬衡州。唐初因之。天寶初，改曰常寧縣，仍屬衡州。宋仍舊。元至元十年，升爲州，屬桂陽路。明初，復降爲縣，改今屬。城周不及四里，編戶七里。〉
酃縣，〈府東三百九十里。西北至長沙府茶陵州七十里，東至江西永寧縣九十里，南至郴州興寧縣百里。本唐茶陵縣地。宋嘉定年，析茶陵之霞陽、常平、安樂三鄉置縣洣水之陽，取古酃縣爲名，屬茶陵軍。元屬衡州路。今城周四里有奇，編戶十四里。〉
桂陽州，〈府東南三百里。東至郴州二百里，南至廣東連州三百五十里，西至永州府四百里。〉
臨武縣，〈州東南百二十里。東至郴州宜章縣八十里。漢置臨武縣，屬桂陽郡。後漢因之。晉以後皆仍舊。隋屬郴州。唐因之。如意年，改縣曰隆武。神龍初，復故。五代晉時，馬氏省入平陽縣。宋紹興年，復置，屬桂陽軍。元屬桂陽路。今城周三里有奇，編戶三十三里。〉
藍山縣，〈州西南二百里。南至廣東連州二百五十里，西至道州寧遠縣百十里。漢置南平縣，屬桂陽郡。後漢以後因之。隋省入臨武縣。唐咸亨年，復置南平縣，屬郴州。天寶初，改爲藍山縣，因山爲名也。宋屬桂陽軍。元屬桂陽路。前朝洪武年，改屬郴州。年，仍改今屬。城周三里，編戶二十八里。〉
