
廣東五
◇高州府，東北至肇慶府七百七十里，南至海岸百五十里，西至廉州府二百六十里，北至廣西梧州府五百二十里，自府治至布政司一千里，至江南江寧府五千四百八十里，至京師八千六百四十七里。
古百越地。秦爲南海郡地。漢初屬越國，武帝時屬合浦郡。後漢因之，建安末析置高涼郡，治高涼縣。三國吳又置高興郡。治廣化縣。今與故高涼縣俱見肇慶府陽江縣。晉初因之，後以高興併入高涼郡。宋、齊仍舊。梁大通中兼置高州。隋平陳廢郡，大業初復改高州爲高涼郡。唐武德六年復置高州，初治高涼縣。貞觀二十三年移州治良德縣。天寶初曰高涼郡，乾元初復故。《新唐書》：「大歷十一年州移治電白縣。」五代時屬於南漢。宋仍爲高州，亦曰高涼郡。景德初併入竇州，三年復故。元曰高州路，仍治電白縣，大德八年徙治茂名。明洪武初改爲高州府。領州一、縣五。今因之。
府據二廣之間，爲交衢之地。西北一帶，山箐盤互，傜、僮伺隙其間，一旦竊發，則東西俱病矣。至東南皆距大海，雖有沙帶、限門之阻，而水深潮平，倏忽易達，禦倭營堡，不容少疏也。志云：郡控山濱海，溪峒中聯，爲水陸襟要，允矣。
○茂名縣，附郭。漢合浦郡地。晉南渡後置茂名縣，屬高興郡，後廢。梁復置，屬高涼郡。隋屬高州。唐初因之。貞觀元年改屬潘州，八年爲潘州治。五代梁開平初劉隱奏改爲越裳縣。唐同光二年南漢復改縣曰茂名，仍爲潘州治。宋開寶五年廢，以縣隸高州。景德元年高州廢，縣屬竇州，尋爲竇州治。三年還屬高州。元因之，尋爲府治。今編戶四十六里。
廢潘州，今府治。唐武德四年置南宕州，治南昌縣，在今廣西博白縣境。貞觀初移治定川縣，在今鬱林州境。八年更名潘州，尋移治茂名縣。十七年併入高州。永徽初復置潘州。天寶初曰南潘郡，乾元初復故。南漢因之。宋開寶五年州廢，縣屬高州。元改爲府治。《城邑考》：「今府城唐潘州城故址也。洪武十四年因故址增拓，三十一年甃以磚石。成化元年寇毀，三年重修，明年復增築。嘉靖四年以後屢經修治。有門五。城周不及四里。」
南巴廢縣，府東百里。梁置縣，爲南巴郡治。隋平陳郡廢，縣屬高州，大業初廢。唐武德五年復置，屬高州。永徽初改屬潘州。宋省入茂名縣。○潘水廢縣，在府西北百二十里。唐武德五年置潘水縣，屬南宕州，尋屬潘州。貞觀二十三年析置毛山縣，尋省潘水縣入焉。開元二年又改毛山曰潘水。南漢曰潘川縣，仍屬潘州。宋省入茂名縣。
潘山，府東一里。亦名東山。峰巒高聳，環抱郡治，郡之主山也。山之麓爲潘仙坡，相傳晉永嘉中，道士潘茂名者，得仙於此。城西又有觀山，爲茂名上昇處，一名昇真山，亦名仙山巔，有昇真觀，因名。○筆架山，在縣東南十里，有三峰並聳。又東南十里有射牛山，峻聳圓秀，上有二潭。俗呼石牛山。
高涼山，府東北九十里。舊屬電白縣，後改今屬。志云：山本名高梁，羣峰並聳，盛暑如秋，故改梁爲涼。漢建安十六年，衡毅、錢博拒步騭於高要峽，毅死，博與其屬亡於高涼，蓋即此山雲。或雲漢高涼縣蓋置於山下。又大帽山，在府東北五十里，層崖高聳，形圓如帽，傜人散居其中，亦曰傜山。又東北三十里曰白水山，上有飛泉直瀉，中有白石鮮明。○雲爐山，在府西三十里。山高聳，多雲霧，如煙起爐中。弘治十一年御史萬祥言高州山洞賊巢，有雲爐、大桂、平地、石羊、冬瓜、捌嶺凡六處雲。又銅魚山，在府東六十里，山形似魚；又東二十里曰靈湫山，下有龍湫；舊皆屬電白縣。志云：府東百里有浮山，山嶺高聳，其水西南流入吳川縣界。
南宮嶺，府南一里。山形圓秀，下臨鑑江。又南二里有茂嶺，亦曰茂嶺岡，以草木滋茂而名。其下爲南洲。相傳岡本臨大湖，唐天寶中，一夕雷雨，湖中湧出一洲，土人目爲小瀛洲。又仙井嶺，在府西北一里，旁有仙井。志云：府西南三十五里有蠶山，俗名王商嶺。又府東南百七十里有胡鼻岡。
海，府南百五十里。《海防考》：「府境所轄海澳，若蓮頭港、汾州山、兩家灘、廣州灣，皆南面之險也。」
鑑江，在府城東北。源出電白縣鑑山下，其水澄澈，繞流而西，環帶郡治，迤西南支分雙渚，合流至化州會羅水，又南經吳川縣入海。志云：府東北一里有上宮灣，出崖石中；又有下宮灣，在城西觀山下。又有新河水，在府東南一里，源出雲爐山，一名東河，合大河；經此皆流會於鑑江。
潭峨江，在府城西。源出信宜縣西思賢嶺下，流經府城西南，有高源水亦自信宜縣流經府城西，會爲一水，並流入於鑑江。○特亮江，在府西百里，自信宜縣流入界。又浮來水，在府西北百二十里。其下流俱注於海。
平山鎮，府東南四十里。本屬電白縣，有巡司，洪武中置。成化以後，改今屬。又赤水巡司，在府東北。志云：府東百十里有故那黎寨，宋置於電白縣下博鄉，元曰那黎巡司，洪武二十七年以那黎地僻，遷於今治。○東門營，在府城東。志云：府西北有雙威寨，綉江源出於此，即今廣西北流縣之雙威鎮矣。又有茅峒，在府東南十里，四山環合，中有隙地，可以藏兵，當山缺處，一徑迤邐通神電以西諸路。成化二年賊鄧公長據此，知府孔鏞招降之。
古潘驛。在府治西。又那夏驛，在府東九十里。《輿程記》：「自古潘驛西八十里，爲化州石城縣之息安驛，又西九十里爲廉州府石康縣之白石驛，此爲西達廉州之道。自驛而南九十里爲化州陵水驛，又百里爲石城縣之新和驛，又南百里爲雷州府遂溪縣之桐油驛，此爲南達雷州之道。又自那夏驛東百里，爲電白縣之立石驛，又六十里爲肇慶府陽江縣之太平驛，此爲東北達肇慶府之道。」○端黎山砦，在府北。志云：茂名縣境傜山凡四十有四。
○電白縣，府東四十五里。東至肇慶府陽江縣二百二十里。漢合浦郡高涼縣地。梁置電白郡，治電白縣。隋平陳郡廢，縣屬高州。唐因之。大歷十一年自良德縣移高州治此。宋因之，景德初州廢，縣屬竇州，尋復爲州治。元大德中移高州治茂名，縣屬焉。明景泰初流賊雲擾，縣無寧宇。成化四年移入神電衛城。今城周六里有奇。編戶十二里。
高州城，今縣治。唐、宋時州郡皆治此。《郡志》：電白縣舊有土城，即故高州城。元大德中因故址爲縣城，甃以磚石，週三里有奇。明正統中，爲傜寇所毀，尋復修築。成化中廢爲舊電白堡，而移縣於神電衛治東，西北去舊城百八十里。《城邑考》：「衛城，洪武二十七年築，初爲土城，永樂七年改甃以磚。成化四年增修，濬濠環之。」
良德廢縣，在舊縣西北三十七里。陳置務德縣，屬高涼郡，後改曰良德。隋屬瀧州。唐初改屬高州，貞觀中爲高州治，州徙縣仍屬焉。宋開寶五年省入電白縣。○海昌廢縣，在舊縣北。梁置，並置海昌郡治焉。隋省。
保定廢縣，在舊縣東二百二十五里。本高涼縣地。梁置連江縣，爲連江郡治。隋平陳郡廢，縣屬高州。唐初改曰保安縣，仍屬高州。開元五年改曰保寧，至德二載又改曰保定。宋初省。
寶山，舊縣治北一里。秀麗特立，形如圓珠。宋紹興間創登高亭，植松於上，爲郡登臨之勝。山之麓有送龍岡，其南爲獅子坡，縣治憑焉。又有鑑山，在縣北三里，舊有銀坑，下有溪，澄澈如鏡，即鑑江之源也。志云：今縣北二里有莊垌嶺，高峻巉岩，爲縣主山。縣北十里曰龍潭山，山麓有石巖，泉出三竇中，湧流爲龍潭。又縣南十里曰蓮頭山，高秀如芙蓉，縣之案山也。
要龍山，縣東六十里。與雙甑山相連，皆高聳。又帽澇山，在縣東北三十里，山有雲如帽，即雨至，因名。○丫角嶺，在今縣北五十里，雙峰並峙，山色蒼翠。又湖山嶺，在縣西北七十里，山勢聳拔，爲諸山宗。登其巔瞰大海如池沼。上有龍潭，淵深莫測。
海，縣南五十里，又東南與陽江縣接境。志云：縣南三十里有鹹水湖，四面水皆淡，而此湖獨鹹，說者以爲地竅通海也。
鑑水，在縣西南。源出鑑山下，合羣川流入茂名縣境而爲鑑江。志云：縣東北三十里有射合水，出帽澇山，流入茂名縣境。舊縣南三里又有蒲牌河，東流七十里爲大河，復西南流入茂名縣界，合於東河，並注於鑑江。
五藍河，縣東三十里。源出山澗中，南流入海。有官渡。○蓮頭港，在縣南四十里，源出縣西北十五里之奇壁山西，名沙尾港，南流經蓮頭山，山水流合焉，因名蓮頭港。又南有大分洲，水流經此入海。
立石關。在縣西北立石驛西。志云：神電衛西有立石驛，萬曆中改掘岡驛，有立石巡司，尋革。又龍門營，在縣西四十里，嘉靖十八年置。又獅子堡，在縣西七十里，嘉靖五年設，與舊縣城並爲控禦傜賊之要路。相近有三橋堡，志雲即茂名縣之那夏驛，弘治十年設；皆有兵戍守。○北額砦，在縣西，宋置。又望夫山砦，在縣境，傜砦也。志云：縣境有二十一傜山。
○信宜縣，府北八十五里。東至羅定州百六十里，西北至廣西容縣百八十里，北至廣西岑溪縣百五十里。漢蒼梧郡端溪縣地。梁爲梁德縣地。隋爲懷德縣地。唐武德四年析置信義縣，爲南扶州治，貞觀六年爲竇州治。宋太平興國初，改縣曰信宜，仍爲竇州治。熙寧四年州廢，縣屬高州。今城周不及二里，編戶十五里。
廢竇州，即今縣。唐武德四年置南扶州，治信義縣，尋以僚叛寄治瀧州。貞觀元年州廢，以縣屬瀧州。二年復置南扶州。五年復廢入瀧州。六年改置竇州。天寶初曰懷德郡，乾元初復曰竇州。《唐志》：「州界有羅竇洞，因名。」南漢亦曰竇州。宋廢。《城邑考》：「縣舊有土垣，正統五年傜亂，始築磚城。」
懷德廢縣，縣東北七十里。蕭梁置梁德郡，治梁德縣。隋平陳郡廢，縣屬瀧州。開皇十八年改曰懷德縣。唐初屬南扶州，尋屬竇州。南漢因之。宋開寶五年省入信義縣。○潭峨廢縣，在縣西南二十里。唐初置，屬南扶州，尋屬竇州。宋開寶中廢。又特亮廢縣，在縣西北百二十里，亦唐初置，屬南扶州，後屬竇州。宋廢。
龍山，縣東二十里。山勢峻險，南有石孔，約深五丈許，謂之風窖；北有石孔，其深不測，謂之雨窖，相傳有龍潛焉。又古樓山，在縣東七十里，山勢險峻，上有三峰，高低相疊，其狀如樓。○大間山，在縣西北二十里，形勢高大，間於茂名、信宜二縣界，因名。又縣北三十里有趙山，形勢險峻，元時有傜人趙姓者依山而居，因名。志云：縣治東北有營屯山，縣之鎮山也。又有鳳皇山，在縣西南二里，俗呼鳳皇渚。
雲岫山，縣西南三十里。山高險，中有一峰聳拔，人莫能至，雲常蓋其上。○雷公嶺，在縣東北百里。山空洞雷鳴，則澗谷響應。又有歐嶺，在縣西北百里，山高廣，其中一峰特聳，元時有歐姓者居此。志云：縣南一里有羅竇洞，唐以此名州。貞觀五年高州總管馮盎入朝，羅竇諸洞僚反，敕盎率部落討平之。又顯慶三年播羅哀僚酋長多扶桑等率衆內附，即此地也。蓋生僚所居後，日就傾圮，無復故險。明嘉靖中，好事者目之，曰小瀛洲。
竇江，在縣城南。志云：竇江源出龍山西，流合東、西二川雲。東川源出雷公嶺，西南流經城南合西川入竇江，灘峻水急，多峭石，冬淺夏深，民常以竹簰轉運。西川源出歐嶺，遶流經廢潭峨縣，亦曰潭峨江，至城南與東川合流。其水亦冬淺夏深，無石，民亦以竹簰轉運。合流後始通舟檝。又西南經雲岫山，轉而南流，經府治西北入於鑑江。
麗水江，在縣北八十里。出縣北百里白馬山，下流入東川。又特亮江，在縣西百里，源出縣西七十里之宋山，東南流入茂名縣界。志云：縣西百里有高原嶺，接化州界，高原水出焉，下流入於西川。
中道鎮。縣東北五十里，東川所經也。有巡司，洪武中置。志云：司本置於懷德鄉後黃潦砦左，與縣北函口隘並爲要害是也。○嶺底堡，在縣東四十里，向設官軍，防懷鄉、聖峒、六定、嶺底等傜。又中堂堡，在縣東九十里。亦設官兵，防坡頭、竹雲、中堂等傜。○浦頭山寨，在縣北，傜寨也。志云：縣北境傜山，接廣西岑溪縣、鬱林州界凡四十有一。又縣境有鹽田等傜山十五，十三峒等傜山十二，其坡峽山等五十八傜山稱爲險惡雲。
◇化州，府西南九十里。西南至雷州府三百六十里，西至廉州府百八十里，西北至廣西陸川縣二百三十里。
秦象郡地，漢屬合浦郡。後漢因之。三國吳屬高涼郡。晉以後因之。梁置羅州及石龍郡於此。《陳書》「馮僕爲陽春郡守，轉石龍太守」，即此。《隋志》「梁羅州及高興郡並治石龍縣。」恐悞。隋平陳郡廢。大業初州廢，仍屬高涼郡。唐武德五年復置羅州，六年改置南石州。貞觀九年又改爲辯州。天寶初曰陵水郡，乾元初復曰辯州。天祐初，嘗改爲勳州，時朱全忠以辯、汴聲相近也。旋復故。宋太平興國五年改曰化州，亦曰陵水郡。元曰化州路。明洪武初改爲府。八年降爲州，以州治石龍縣省入。九年又降爲縣。十四年復爲州，編戶三十七里。屬高州府。領縣二。今因之。
州接壤粵西，控扼傜峒，而大海南環，窺伺易及，亦噤要之所矣。
○石龍廢縣，今州治。漢高涼縣地。梁置石龍縣，爲石龍郡治。隋廢郡，縣屬羅州。大業初，州廢，縣屬高涼郡。唐初仍爲羅州治，旋爲南石州治。貞觀中爲辯州治，自是州郡皆治此。明初省。《城邑考》：「州城，宋紹興三十一年創築，甃以磚石，北際江，三面環以池，元末燬。正統十三年廣西傜賊犯境，奏築磚城，並濬濠塹。成化四年增修，十年改舊城而小之。舊城四門，週四里有奇。今城二門，週三里有奇。」
陵羅廢縣，州北百二十里。唐初置，屬羅州，後屬辯州。宋白曰：「縣在陵、羅二水間，因名。」宋開寶五年廢。○慈廉廢縣在州西。又南有羅肥廢縣，俱唐武德五年置，屬羅州，明年屬南石州，貞觀初省入石龍縣。舊志：州北有羅辯廢縣，州西北又有龍化廢縣。今見廣西北流縣及陸川縣境。
千秋山，州東南二里。去羅江二里，橫亙如屏。其東又有東勝嶺，在羅江東岸，亦高勝。又龍母山，在州治南一里，一名南山，東面臨江。志云：州治北有石龍岡，舊石龍縣以此名。○帽子山，在州西南五里，以形似名。又銅岡山，在州東北十里。州北二十里又有麗山，州之鎮山也；又十里爲扶良山。皆險峻。
石城山，州北五十里。中平衍，四面高聳如城，因名。又北三十里曰來安山，接石城縣界，極險峻，惟東南一徑可登，舊爲鄉人避兵處。○畲禾嶺，在州西百五十里。嶺高廣，傜人以爲畬田，種禾其上。成化二年賊梁定屯此，尋降。
陵水，州北九十里。源出廣西北流縣扶來山下，西南流七十里，與羅水合。又羅水，亦在州北九十里，源出北流縣娥石山下，東南流合於陵水，亦謂之羅江。經城東，至州南二十里鑑江來合焉，謂之平原江，以江流平順也。又南流至吳川縣入海。
平樂水，州西五十五里。源出畲禾嶺，流經此，又東四十餘里與陵水合，水寬平，無灘險，簰筏易達，因名。又有高原水，出州東北百餘里高原嶺，流入信宜縣合於西川。
梁家沙鎮，州東北百九十里。有巡司，洪武中置。梁家沙堡亦置於此；又平定堡，在州西北百八十里，向皆設官兵戍守。○陵水驛，在州治南。
門村山寨，在州境，傜砦也。志云：州境傜山凡五十有一，向皆分兵戍守。
○吳川縣，州南七十里。東北至高州府百三十里。漢高涼縣地。隋置吳川縣，屬高州。唐屬羅州。宋開寶五年改屬化州。《城邑考》：「縣城，洪武二十七年始築土城，永樂元年甃以磚石，週三里有奇。」編戶二十七里。
羅州廢縣，縣西北百十里。劉宋元嘉初鎮南將軍檀道濟於陵、羅江口築石城，後因置羅州縣，屬高涼郡。齊、梁因之。隋廢。○翔龍廢縣，在縣南百四十里碙洲上。洲屹立海中，當南北道，爲雷、化犬牙處。宋景炎二年帝自七里洋還駐碙洲，旋崩，弟衛王昺立，升碙洲爲翔龍縣，即此。
特思山，縣西南七十里。山勢特兀，爲衆山最。又有高山，在縣西八十里，峰巒崒嵂，因名。○特呈山，在縣南六十里，山勢秀拔，竦立海中，與雷州府遂溪縣平樂海嶺相鄰，山北有茂暉場，產鹽。又文翁嶺，在縣東三里。脈自浮山來，屹峙海東。
海，在縣城東南，與雷州府接境。志云：縣南三十里有限門港，合羣川之流注於海，水道曲狹，值潮退沙磧淺露，或潮滿風急，舟檝悉不敢往來，因名。又碙洲，在縣南大海中。宋置碙洲寨，後爲翔龍縣。明洪武六年楊璟破海賊譚南等於此。《海防考》：「縣南四十里有廣州灣，海寇出沒處也，向設兵哨守」。
吳川水，縣西一里。鑑江及陵、羅諸水自化州合流至縣北二十里復納浮山水，流經城西，至縣南合渡分爲三川，旋繞數里，復合爲一，出限門入於海。又縣城東有洞雷水，其水無源，隨潮上下。
平城江，縣西二十里。源出州境那陽山，經林公渡入於海。
寧村鎮，縣南五十里。有巡司，洪武初置於縣東南，近寧川所。二十八年改置於此。又碙洲巡司，舊在州南海濱，正統中遷於洲上。
○石城縣，州西百十里。西北至廣西陸川縣百四十里。漢高涼縣地。劉宋爲羅州縣地。隋廢入石龍縣。唐武德五年析置石城縣，以石城水爲名，屬羅州。六年移羅州治此。天寶初改爲廉江縣，又改州曰招義郡，後復曰石城。南漢仍爲羅州治。宋開寶五年州廢，縣亦省入吳川。乾道三年復析置石城縣，屬化州。今因之。城周三里。編戶二十七里。
廢羅州，即今縣。唐初置羅州，治石龍縣，尋移此。天寶初曰招義郡，乾元初復曰羅州，宋初州廢。《城邑考》：「縣城，洪武二年始築土垣，正統五年甃以磚石。」
招義廢縣，縣西七十里。唐初置招義縣，屬羅州。天寶初改曰幹水縣，宋初廢。又零祿廢縣，在縣西南百二十里。亦唐初置，屬羅州，以零祿水爲名。南漢屬常樂州，宋初廢。常樂，今見廉州府廢石康縣。
謝建山，縣北十里。上有一峰高出，爲縣主山。又有一岡，遠望如城，曰石城岡，縣因以名。○石籬山，在縣北四十里。其西南北三面皆峻，東稍平，疊石如籬。又天堂山，在縣北百二十里。元末民恃其險，避寇於此，獲免鋒鏑，因名。
望恩山，縣南五十里。驛路徑其麓，突起三峰，形如筆架，迴繞縣治。○招義山，志云：在廢招義縣西北二里。昔盧循作亂，有譚氏招義兵於此以保鄉里，唐因以名縣。
九洲江，縣東北二十里。其上流即廣西陸川縣之龍化江也，南流入縣境，至縣南有雙水流會焉，又南注於海。其江至冬水淺沙露，分爲九洲，因名。又南廉水，在縣治東一里。志云：源出廣西容縣界，流入境，或曰即龍化江支流也，分流經此，東南入海。唐廉江縣以此水名。○東橋江，在縣東南四十里。志云：源出化州境謝獲山，南流二十里，經雷州府遂溪縣之柳浦，東南會石門水入海。
零洞水，在廢零祿縣西三十里。源出縣西境零洞山，下流入海，一名零祿水。《通志》：「零祿水在縣西百二十里，一名零烈水，源出廉州府境，東南流入海。」○官寨港，在縣西南百二十里，源出廉州府廢石康縣之六牛山，南流二十里入永安大海，近官砦鹽場，因名。志云：縣東南三十里有兩家灘海澳，通大海，賊船多泊此，爲石城、遂溪兩縣之襟要，向設軍防守。
零祿鎮，在縣南。以廢零祿縣而名。有巡司，洪武初置。零祿水經其旁。舊有零祿關，亦置於此。○那樓營，在縣西八十里。舊在縣西北，嘉靖中遷於息安驛。又三合堡，在縣東北。成化七年設，防廣西陸川傜賊。
新和驛，在縣治西。又三合驛，在縣北七十里。息安驛，在縣西八十里。《輿程記》：「由廣西陸川縣永寧驛七十里而達三合驛。由車頭朗、龍化江、平山墟等河共七十里至新和驛。又由三合堡河江頭渡共七十里至雷州府遂溪縣桐油驛。」
神電衛。舊在電白縣東南百八十里，地名白石坡。洪武二十七年建衛築城。成化四年電白縣移治於衛城內。○高州守禦千戶所，在府城內，洪武十四年置，調雷州前千戶所官軍守禦；信宜縣守禦千戶所，在縣治東北，正統五年置；又寧川守禦千戶所，在吳川縣治東南，洪武二十七年置；俱隸神電衛。
守鎮石城後千戶所。在縣治西。正統五年置，隸雷州衛。
◇雷州府，東至海岸十里，南至海岸二百二十里，又南渡海至瓊州府七十里，西至海岸二百里，北至化州石城縣二百五十里，又北至廣西鬱林州亦二百五十里。自府治至布政司一千四百五十里，至江南江寧府五千五百九十五里，至京師九千四十里。
古百越地。秦屬象郡。漢初屬南越，元鼎以後置合浦郡，治徐聞縣。後漢因之。徙治合浦縣。晉亦屬合浦郡。宋、齊仍舊。齊還治徐聞。梁大通中置合州，大同末改爲南合州。以別於合肥之合州也。隋平陳復改爲合州，治海康縣。大業中州廢，仍屬合浦郡。唐武德五年復置南合州，貞觀元年改東合州，八年改爲雷州。天寶初曰海康郡，乾元初復曰雷州。五代時屬於南漢。宋仍爲雷州，亦曰海康郡。元曰雷州路，明洪武初改爲府。領縣三。今因之。
府三面距海，北負高涼，有平田沃壤之利，且風帆順易，南出瓊、崖，東通閩、浙，亦折衝之所也。
○海康縣，附郭。漢徐聞縣地，屬合浦郡。隋析置海康縣，爲合州治。唐爲雷州治。今編戶百五十里。
雷川廢縣，在府西。梁置。又有模落、羅阿二縣，隋大業初俱併入海康縣。《城邑考》：「雷州城，五代梁貞明中南漢所築，後圮。宋至道二年始築子城，周一里。紹興十五年復築外城，二十五年城始就。嘉定五年、淳祐十年皆嘗修築。元至順、元統間，亦復營治。明洪武七年重修，弘治十七年增修，正德十二年復用磚石甃治。嘉靖以後屢經修築。有門四，城周五里有奇。」
擎雷山，府南八里。府治之案山也，擎雷水出焉。又府北五里有英靈岡，府治主山也，狀如屏幾，一名烏卵山。相傳陳大建間雷出於此，因更今名。又府西南八里有英榜山，上有雷師廟。○吉斗山，在府西北四十里，山尖盤迴三十里，形如盤斗，因名。又西北五里曰雷公山，山勢稍平，林木深鬱，高僅八丈，盤旋五十里。相近者又有討泗山，多竹木之利。
虎頭山，府東七十里。山枕海中。府東北八十里又有麻囊山，亦枕海濱。又有時禮山，在府東南八十里，高五十丈，山嶺有泉，遇旱居民禱雨於此。○博袍山，在府西八十里，高五十丈，巖穴甚勝。又有英高山，在府東南百三十里，兩峰高峭，上有石穴，湧泉不竭。又徒會山，在府南百三十里，枕西海中，高三十餘丈，週三十餘里，巖穴崎嶇，泉流清泠。
海，府東十里。亦曰東洋海。極目無際，南通瓊、崖，西通對落、楊梅二珠池，東北通閩、廣，中有思靈島，產米豆。又有漉洲，在府東南百八十里，崛起海中，週五十餘里，上有田，頗腴沃。又府西南境之海亦曰西洋，海中有卵洲，地常暖，鳥多伏卵於其上。又有邵洲，在府西南百十裏海中，周圍六十里，居民皆煮鹽爲生。其地本荒棄，有邵姓者闢而居之，因名。
擎雷水，在府南擎雷山下。一名南渡水。志云：水源有三，一出海康縣北銅鼓村，一出縣西鷓鴣坡，一出徐聞縣界，三水合流，環繞郡治，南流七十里東入於海。○羅湖水，在府城西，一名西湖，下流入擎雷水。又潭望水，在府西南六里，源出遂溪縣界，流入境；又平望水，在府西北十五里。俱合擎雷水入海。又博袍水，出府西博袍山之陽，西流入海。
清道鎮，府西南百二十里，地名烏石港。有巡司；又有黑石巡司，在府東九十里。俱洪武二十七年置。志云：府南二里有水軍砦，宋置屯兵以備海道。又府城北有澄海、牢城二營，俱宋置。○清道隘，志云：在府西百八十里濱海。又府西南有黑石隘；皆戍守要地也。
雷陽驛，在府城北。《輿程記》：「自驛而南，六十里爲將軍驛，又南七十里爲徐聞縣之英利驛，又百里爲呇磊驛，渡海廣六十里至白沙驛，繇白沙驛十里而至瓊州府城。」
○遂溪縣，府北百八十里。北至化州石城縣七十里。漢徐聞縣地。梁爲椹縣地，屬合浦郡。隋開皇十年析置鐵杷縣，屬合州。唐初因之，天寶初改置遂溪縣，屬雷州。宋開寶五年廢入海康縣。紹興十九年復置，仍屬雷州。元因之。《城邑考》：「縣城，洪武七年始築土垣，正統間甃以石，週二里有奇。」編戶四十八里。
鐵杷廢縣，縣東南七十五里。梁椹縣地，隋析置鐵杷縣，唐又改置遂溪縣。又椹川廢縣，在縣東南五十里。梁置椹縣，屬合浦郡。隋開皇十八年改曰椹川縣，仍屬合州，大業初併入扇沙縣。唐復置，天寶初併入遂溪縣。今椹川巡司置於此。○扇沙廢縣，在縣東。梁置扇沙縣，屬合浦郡。隋屬合州。唐初廢。
烏蛇山，縣東北三十里。山彎長而黑色，產烏藥。又縣東南百里有覆盂山，以形似名也。志云：縣東北百五十里有調樓山，高十餘丈，上常有五色光見，若樓臺然，因名。○螺岡山，在縣西南七十里，高二十仞，盤曲如螺。又縣西南二百里海中有潿洲山，中有三池，舊產珠。志云：山團圍皆海，週七十餘里，內有八村，人多田少，皆以採海爲生，一名大蓬萊。舊爲防海要隘，萬曆十七年以珠賊爲患，增兵戍守。山之陽有蛇洋洲，亦名小蓬萊，特起海中，如蛇形，週四十里，與潿洲山相對。
斜離嶺，縣南五十里。高十仞，週二十里，突起二峰，勢皆斜列。一名雷公岩。又七星嶺，在縣南七十五里，嶺上有七小峰，形如北斗。○湖光巖，在縣東南七十里。本名淨湖巖。湖畔峰嶺壁立，瞰湖爲巖。其在湖西絕壁中者曰白雲巖，宛若城門，其前湖水澄澈，人跡罕至。宋建炎中丞相李綱過此，改今名。
海，在縣東南百餘里。志云：海中有調雞門，周百有五里，隔吳川縣碙洲僅一港。地勢奔趨，如雞轉翅，故名。縣西南亦濱海，海中有潿洲山也。
三鴉水，縣東南八十里。源出縣東之大陂，流經此，旁有三石如鴉，因名。志云：縣治東有東溪，流經縣治，南一里合於傍塘溪，又西南流合東流水折而東，會三鴉水，又東入於海。○鐵杷溪，在縣東南湖光巖之陽。巖下有湖，俗傳爲陷湖。溪承其下流，中有石齒如鐵杷。隋鐵杷縣置於溪之東岸，又東入於海。又武樂水，在縣西南螺岡山下，南流數十里，折而東入海。相傳漢元鼎中路博德討南越嘗駐師於溪北岸，恐悞。
椹川鎮，在縣東南。有巡司。志云：元至元二十一年置於椹川村，明洪武二十三年遷於舊縣治。又潿洲巡司，在海中潿洲山上，洪武三年置。○橫山堡，在縣西北六十里，向設官軍戍守。
桐油驛，在縣城內。又縣有城月驛。
○徐聞縣，府南一百五里。南渡海至瓊州府百九十里。漢置縣，爲合浦郡治。後漢屬合浦郡。三國吳爲珠崖郡治。晉仍屬合浦郡。宋因之。齊仍爲郡治，又析置齊康縣，爲齊康郡治。梁、陳間，並徐聞縣入焉。隋平陳廢郡，改縣曰隋康，屬合州，大業初屬合浦郡。唐屬南合州，貞觀二年復曰徐聞縣，尋屬雷州。宋開寶五年廢，乾道七年復置。今城周三里有奇。編戶九十里。
徐聞舊縣，在縣西北。漢初置縣於此。晉、宋以來因之。梁、陳間併入齊康縣。隋改隋康，唐曰徐聞。《城邑考》：「縣城舊在討網村，元至元二十八年遷於賓村，俱無城。正統中始築土城。天順中寇陷，又遷於海安所城。弘治十四年復遷賓村，始築石城。正德五年增修。嘉靖十一年、十九年以後，屢經修築。」
○石門山，縣西北六里。高十餘丈，周圍十里，上有巨石聳峙如門，山巔有潭，四時不竭，一名石門嶺。又冠頭山，在縣東七十里，端聳如冠冕。又東十里曰屯雲山，以雲霧常蒙其巔也。又十里曰三原山，上有三原泉。○尖山，在縣北九十里，尖聳出羣山之上。縣東北七十里又有石界嶺，上有石卓起。
小蓬山，在縣南三十裏海中。前有海嶼，名曰三墩。舊志：由此渡海四百里，乃至瓊州。
海，縣東南二十里。志云：海中有老鴉洲，抵瓊州界僅四里。渡海至瓊州折旋四百一十里。《輿程記》云：「舊志謂由徐聞縣而南，舟行四百三十里度海達瓊州。今自雷州東海洋徑達瓊州白沙口一日夜可至也。」
大水溪，縣東十里。源出縣東北籠床山，至縣東，有石灘，水聲響急，其下旋洄爲潭，深不可測，俗名龍潭，南流經海安所城東入於海。俗號石灘爲靈山鎮海灘。又古源水，在縣東南十里。志云：源出潭田村，南流入海。○廉賓水，在縣西北四十里。又西北十里爲馬鞍山水源出焉，南流合頓吞水，又南至老沙港入海。又邁勝溪，在縣東四十里，溪水澄澈，下流亦注於海。
東場鎮，在縣西南濱海。有巡司。志云：洪武初置於邁谷村，二十七年遷於東場。又寧海巡司，在縣東南。志云：洪武初，司置於縣東，二十七年遷於黎浦口。○呇磊驛，在海安所城中。其南有呇磊浦。宋雷州將王用降元言：「碙州無糧，聞瓊州欲供糧，而海道灘水峻急，止有呇磊浦可通舟楫，宜急守之」，即此。又縣北五十里有英利驛。
雷州衛，在府治東。洪武五年建。○海康守禦千戶所，在縣西百七十里，有城戍守；樂民守禦千戶所，在遂溪縣西南百九十里；又海安守禦千戶所，在徐聞縣西南二十里；錦囊守禦千戶所，在徐聞縣東百里；俱洪武二十七年建，皆隸雷州衛。
◇廉州府，東至高州府二百六十里，南至海岸八十里，西至廣西上思州界五百三十里，北至廣西橫州三百里，西北至廣西南寧府三百五十里，東北至廣西博白縣二百里。自府治至布政司一千二百六十里，至江南江寧府五千六百二十里，至京師九千六十五里。
古百越地。秦爲像郡。漢初屬南越國，武帝平南越屬合浦郡，郡治徐聞縣。後漢因之。始治合浦縣。三國吳黃武七年改曰珠官郡，尋復故。晉亦曰合浦郡。宋置越州，志：泰始七年置州，並領合浦、臨漳等郡。齊因之，志：越州治臨漳郡，而合浦郡還治徐聞。梁爲越州治。《通志》：「梁省臨漳郡入合浦郡，還治合浦，仍移越州治焉。」隋平陳廢郡存州。大業初，改爲祿州，尋又改爲合州，三年復曰合浦郡。唐武德四年仍置越州，亦曰南越州。貞觀八年改爲廉州，以郡有大廉洞而名。天寶初曰合浦郡，乾元初復曰廉州。南漢因之。宋仍爲廉州，亦曰合浦郡。太平興國八年改曰太平軍，咸平元年復故。元曰廉州路。明洪武初改爲廉州府，尋降爲州，屬雷州府。十四年復爲府，領州一、縣二。今因之。
府南濱大海，西距交阯，固兩粵之藩籬，控蠻僚之襟要。珠官之富，鹽池之饒，雄於南服。
○合浦縣，附郭。漢縣，屬合浦郡。後漢及晉、宋皆爲郡治。梁兼爲越州治。自隋、唐以後州郡皆治此。明初省，洪武十四年復置。編戶三十六里。
○廉州故城，在府東北七十五里蓬萊鄉。唐時州治此。志云：今治東十里有青牛城，古越州城也。《宋志》：「越州，泰始七年立，領臨漳郡，舊屬廉州。」《南齊志》：「越州治臨漳郡，本合浦北界，蠻僚叢居，略無編戶。宋泰始中，西江督護陳伯紹獵其地，有青牛之祥。七年啓立爲越州，增置百梁、龍蘇、永寧、安昌、南流六郡，又割交、廣之臨漳、合浦、宋壽三郡屬焉。元徽二年始立州鎮，穿山爲城門，以威服狸獠。梁廢臨漳郡，以越州治合浦郡。隋廢郡，仍爲越州治。大業三年改州爲郡，仍治合浦縣。唐武德四年又爲越州治，五年南越州刺史甯道明據州叛，即此。」其治俱在蓬萊鄉。宋開寶五年移廉州治於長沙場。太平興國八年廢州，改置太平軍於海門鎮，其地在今治西南三十五里。咸平初，復置廉州於廉江東岸，即今治也。《城邑考》：「府城，宋元祐中創築土城，紹聖四年重修。明洪武三年增築，謂之舊城。二十八年於城東增拓土城。宣德中甃之以磚，謂之新城。成化元年爲賊所陷，明年修復，益拓舊址。正德中增修。嘉靖二年復營治。十七年大雨西城壞，旋修復之。十九年、二十年、三十四年皆嘗繕治。隆慶以後，屢經修築，環城爲濠。有門三。城周五里有奇。」
石康廢縣，府東北三十里。本合浦縣地。南漢咸亨初，置常樂州，領博電、零祿、鹽場三縣。宋開寶五年州縣俱廢，改置石康縣。《一統志》：「石康縣治南有常樂廢州治。」是也。本屬廉州。元因之。明洪武初改屬雷州府，十四年還屬廉州府。成化八年爲廣西傜賊所殘破，併入合浦縣。舊有編戶十里。《廣志》云：「鹽場廢縣，亦在府東南。」
漳平廢縣，在府東。《宋志》臨漳郡無縣。《齊志》爲郡治。梁、陳間郡縣俱廢。漳，亦作「鄣」，又作「瘴」，以臨界內瘴江爲名。瘴江即合浦江也。又合浦故縣，舊志云：在今縣西南。漢初縣置於此，後移而東。三國吳孫皓末，交阯太守楊稷據交阯，遣將毛炅等攻合浦，戰於古城，大敗吳兵，即此城雲。○龍蘇廢縣，在府東南。宋置龍蘇郡，治龍蘇縣。齊、梁因之。隋平陳郡廢，縣屬越州。唐初廢。又大廉廢縣，在府南六十里，梁置縣，屬龍蘇郡。隋廢郡，改屬越州。大業初廢入龍蘇縣。唐武德五年復置，屬越州，尋屬廉州。宋開寶五年廢。
封山廢縣，府西南百五十里。漢合浦縣地。南齊置封山郡，治安金縣。蕭梁兼置封山縣，蕭正表封封山侯是也。隋郡廢，以封山縣屬越州。唐武德五年於縣置姜州。貞觀十二年州廢，以縣屬廉州。南漢因之。宋開寶五年省。又廉昌廢縣，在縣西南百二十里，梁置，屬封山郡。隋大業初省入封山縣。
蔡龍廢縣，府西北百十五里。唐初置。《新唐書》：「縣有蔡龍洞，因名也。」初屬姜州，貞觀中屬廉州。南漢因之，宋開寶五年廢。又高城廢縣，亦在府西，唐武德五年置，屬姜州。貞觀十二年省入蔡龍縣。○東羅廢縣，在府南。唐初置，屬姜州，貞觀中改屬廉州，天寶以後縣廢。又珠池廢縣，亦在府南，唐貞觀六年置，屬越州，十二年廢。又東南有安昌廢縣，唐武德五年置，屬越州，貞觀十二年省入合浦縣。
○大廉山，府東百里。上有大廉峒，唐以此名州。又東五十里曰畫山，峰巒秀麗如畫。又十里爲百良山，山高大，多巨木良材。○登高山，在廢石康縣治東，舊爲士民登眺處。又東二十里曰白石山，又十里曰三山，有三峰峭立，與白石山相接。志云：府東北百四十里有姜山，以遶山居民皆姜姓也。
北峨山，府西北百里。峰勢嵯峨。又西北四十里有糠頭山，一名軍頭山，相傳秦尉陀嘗駐軍於此，偶乏糧，以糠頭散給，因名。俗呼狼頭山。○黃稻山，在府北九十里。又北六十里曰五黃山，俗呼五黃嶺，山深杳。相近有母雞山，弘治十一年御史萬祥言廉州山峒賊巢有母雞山、木頭洞二處是也。
龍門嶺，府東八里。下爲龍門村，有龍門水，分二支：曰源頭，曰龍門，環城北入於廉江。又冠頭嶺，在府南八十里，形勢穹窿，山石皆黑如冠，亦曰冠山。自此涉海，北風順利，一二日可抵交之海東府。○蔡龍洞，在府東百餘里。唐以此名縣。《通志》：「洞在合浦縣東一里。」似悞。
○珠母海，府東南八十里巨海中。中有七珠池：曰青鶯，曰楊梅，曰烏泥，曰白沙，曰平江，曰斷望，曰海渚。後爲五池，其東爲斷望、對達二池，無珠。西爲平江、楊梅、青鶯三池，有大蚌，剖而有珠。今止以三池名，所謂合浦珠也。南漢劉鋹於合浦置媚川都，令人入海採珠，溺死者甚衆。宋開寶五年詔廢之。明嘉靖二十二年詔採珠，二十四年復採，尋以碎小不堪用而止。海中有圍洲，周回百里，昔有野馬渡此，亦名馬渡。
廉江，府北三十里。一名合浦江，亦名南流江，又名晏江。源出廣西容縣大容山，南流入府界，地名州江口，分爲五江，曰州江，曰王屋屯江，曰白沙塘江，曰大橋江，曰新村江，環流至府城西南入海。又府北二十里有石灣江，府北十里有猛水江，皆廉江支流也。
武利江，府北六十里。其源一出府北小雙山，一出靈山縣界張蒙山，一出府東北謝成嶺，匯於武利埠，南流合新村江入海。又府東北五十里有思鄉水，源出廢石康縣北境之思峒山，西流接武利江，還入縣界，合於晏江。以其去而復還，因名。○晏水，在府東北二十里。源出廢石康縣界，西會於廉江。亦謂之晏江。
鐘灣水，府南七里。其灣接江通海，相傳宋政和間靈覺寺鐘與龍鬥於此，因名。《通志》云：鍾灣在府北七里。」似悞。又府東二里有南津水，源出薛屋嶺，西流繞城入於州江。府東五里又有劉公湧水，亦流會於州江。○明月溪，在府北八十里，又北九十里有緑雲溪；又有張沐溪在府東北九十里。其下流皆注於州江。
鴈湖，府西北七十里。嘗有鴈集此，因名。或雲在府治北二里，環繞芳洲，爲郡之勝。又銅船湖，在廢石康縣治東登高山下，俗傳馬援嘗鑄銅船於此。
○東關，在府東北。明初置，久廢。嘉靖十五年重修，改曰條風關。又高仰鎮，在府西南十里，有巡司，洪武初置。又珠場巡司在府東南六十里；永平巡司，在府西北四百里；皆洪武初置。○山口營，在府東南百四十里；又新寮堡，在府東五十里，防新寮隘。向皆有官兵戍守。
環珠驛。在府治東。又府東永安所城內有白石驛，府西又有烏家驛。《輿程記》：「自驛東北九十里爲廢石康縣之白石驛，又東九十里爲化州石城縣之息安驛。自環珠驛而西七十里爲烏家驛，又西七十里至欽州太平驛，入交阯之道也。」○海門公館，在府東八十里，嘉靖六年設。又那思公館，在府東二百里，正德中設。又有海北鹽課提舉司，舊在雷州府城內，洪武初遷於石康縣西，成化中遷於府城內，領白沙等十五鹽課司。
◇欽州，府西百四十里。南至海岸二百五十里，北至廣西南寧府三百五十里，西至安南界三百六十里。
秦象郡地。漢屬合浦郡。晉因之。劉宋置宋壽郡。齊因之。梁兼置安州。隋平陳郡廢。開皇十八年改州爲欽州，治欽江縣。大業初曰寧越郡。唐武德四年復改置欽州，兼置總管府，七年改爲都督府。貞觀初府廢。天寶初曰寧越郡，乾元初復曰欽州。南漢因之。宋仍曰欽州，亦曰寧越郡，徙治靈山縣。元曰欽州路，治安遠縣。明洪武二年改爲欽州府。八年降爲州，隸廉州府，以州治安遠縣省入。編戶十里。領縣一。今因之。
州控臨大海，制馭安南，爲藩籬要防，折衝重地。永樂中兩征交阯，皆自廣西之憑祥、雲南之蒙自，而未嘗以奇兵出欽州，傾其內險，故賊得以偷息海上。則欽州者滅交阯之要途也。嘉靖中州臣林希元曾建議，而不果用。詳見廣西安南總論。有事交阯者，安可後欽州而不講歟？
○安遠廢縣，今州治。漢合浦縣地。蕭梁置安京縣，爲安京郡治。隋平陳廢郡，縣屬安州，尋屬欽州，大業初屬寧越郡。唐仍屬欽州，至德二載改曰保京縣。宋開寶五年改名安京，景德中改曰安遠縣。元移欽州治焉，明初省。《城邑考》：「宋時州治靈山縣。」志云：天聖初，徙治南賓砦。《別錄》云：「州舊治靈山縣思林都，今名舊州墟。後又遷於濱海白沙之東，即今治所。」白沙蓋安遠縣地矣。明洪武十八年始築州城，景泰七年增築。成化六年又復營治，並遍植竻竹於城外。嘉靖十三年增修。三十三年大水壞西北城，未幾修復。隆慶以後亦嘗修治，環城爲濠。有門三，城周三里有奇。
欽江廢縣，州東北百三十里。劉宋時宋壽郡治也。齊、梁因之。隋廢郡爲宋壽縣，開皇十八年改曰欽江縣，爲欽州治。唐因之。宋開寶五年省入靈山縣。《一統志》：「今州東三十里有欽州故城，即隋、唐時州治。」恐悞。
烏雷廢縣，州西南百七十里。梁置安平縣，又置黃州及寧海郡治焉。隋平陳郡廢，改州曰玉州，治海安縣，即安平縣也。大業初州廢，縣屬寧越郡。唐武德四年復置玉州，領安海、海平二縣。貞觀二年州廢，縣屬欽州。上元二年改置陸州，治烏雷縣，以州界陸水爲名。天寶初曰玉山郡，乾元初復爲陸州。宋開寶中州縣俱廢。○海安廢縣，在烏雷縣西，隋縣也。唐曰安海，爲玉州治。貞觀中屬欽州，上元後屬陸州，至德二載改曰寧海縣。宋初廢。其南又有海平縣，本梁置，屬寧海郡。隋屬玉州，大業初廢入海安縣。唐武德四年復置，仍屬玉州。貞觀二年廢入安海縣。
華清廢縣，在州西南境。梁置玉山縣，屬寧海郡。隋初屬黃州，尋屬玉州，大業初廢入海安縣。唐上元二年復置玉山縣，屬陸州，天寶初改爲華清縣。宋廢。
文筆山，州南二里。山巒峭拔，一名鎮安峰。又南三里有三山嶺，三峰特立，多產孔雀，一名孔雀山。○橫山，在州東南三十里，山形延袤，橫拱州治，一名雞鳴山。又西南百六十里曰招遠山，本名灘凌山，山高聳。正統五年御史朱鑑陟此山，招叛民黃金廣，建旗於上，因改今名。
安京山，州西北八十里。峰巒峭拔，岡脈綿遠，形似惠州羅浮山，或謂之西羅浮。《隋志》安京縣有羅浮山，即此。又十萬山，在州西北百二十里，重巒疊嶂，延袤起伏，高大甲於衆山。又銅魚山，在州西北六十里，相傳山下有深陂，鑄銅魚以爲水竇，因名。州北三十里又有石浪山，羣峰疊石，如擁浪然。○烏雷山，在州西南大海中，入安南之要道也。唐烏雷縣以此名。
分茅嶺，州西南三百六十里，與交阯分界。山嶺生茅，南北異向。相傳漢馬援平交阯，立銅柱其下，以表漢界。唐安南都護馬總亦建二銅柱，鑱著唐德，自明爲伏波之裔。明宣德二年沒於交阯。嘉靖二十一年莫登庸降，仍歸版籍。舊志：馬援立銅柱在交州古森洞，即此嶺雲。○望海嶺，在州北十五里，登此可以望海。州北十里又有雙角嶺，以西峰並峙而名。
○海，在州南二百餘里。自此涉海，揚帆一日至西南岸，即交州潮陽鎮。永樂五年尚書黃福議：「交阯萬寧縣接雲屯海口，並連廣東欽州地方，最爲險要，宜以欽州所添軍立衛。」是也。《圖經》：「雲屯海鎮，在交阯新安府雲屯縣之雲屯山，在大海中，番賈舟舶多萃於此，永樂中置市舶提舉司。其山摩空直聳，兩相對峙，一水中通。自海門黎母山發船，西行水程九百里至海寶山。自海寶北行水程三百里，取雞唱門入雲屯鎮，就此鎮轉入新發府，或往安邦州，皆便近。又州西南有六水口，曰譚家水口、黃標水口、藏湧水口、西陽水口、大灣水口、大亭水口，並爲入海之路，向皆置卒戍守。」
欽江，在州治東。源出靈山縣洪牙山，流經城東南，下流入海。又漁洪江，在州西二十里，出西北安京山之陽；州西三十里又有鳳凰江，流會魚洪江；又平銀江，在州東二十里，源出靈山縣界，東流經平銀渡。又州東南百餘里有防城江；俱注欽江以入海。
龍門江，州南六十里。志云：安京山之陰有湧淪江，南經州南四十里亦曰羅浮水。又南曰龍門江，兩山對峙，形勢若門。又西經湧淪、周墩而達交阯永安州界，爲欽州之要害。嘉靖二十八年安南賊范子儀等駕船突至龍門港口，因議設兵戍守，尋廢。○淡水灣，在州南百三十里。志云：灣在龍門之前，旁有巨石，淡水出焉。舟楫往來，恆取汲於此。正德八年安南入寇官軍敗之於此。又五湖，在州城外。《一統志》：「舊有東、西、南、北、中五湖。」
○天板關，在州西。又西有漁洪關，州東又有茶陵關。志云：州西南有那蘇隘。其東南曰稔均隘。又東有那隆隘，隘外即交阯境，奸民通番者率由此。今廢。
如昔砦，州西百六十里。連左右兩江溪洞，接交阯界。砦據大山之巔，勢甚險阻。宋置峒長管轄時羅、貼浪等七峒。天禧間歲調兵守之。元因其製。至正十二年兩江峒賊黃聖許寇欽州及靈山、安遠二縣，於是時羅、帖浪七峒人民亡散殆盡。興兵討之，賊竄入深峒。明洪武中置巡司於如昔砦。宣德二年土酋黃金廣等以澌凜、羅浮、古森、葛源等四峒十九村叛附安南，安南遂侵如昔、貼浪二都。因置金勒千戶所，移治那蘇隘。嘉靖十五年安南復侵如昔、貼浪二都。十九年莫登庸降，歸澌凜、金勒、古森、丫葛四峒地，於是始復故境。志云：貼浪峒在貼浪都思牙村。相近爲澌凜峒，在澌凜村，又西爲古森峒，其時羅峒在時羅都，如昔峒在如昔都思勒村，相近者爲博是峒，在丫葛村，鑑山峒在羅浮村。所謂七峒也。○管界巡司，在州西百八十里。本名時休峒，永樂中改置巡司，嘉靖中沒於交阯，尋復來歸。又州南十里有沿海巡司，州西三十里有長墩巡司，俱洪武中置。
千金鎮，胡氏曰：「在州西南。」唐長慶三年黃峒蠻破欽州千金鎮，刺史楊嶼奔石南砦。黃峒，見廣西新寧州之西原廢州。又如洪鎮，亦在州西南。宋至道元年交阯黎桓寇欽州如洪鎮。如洪或曰即魚洪之訛也。明永樂七年交阯賊船劫掠欽州魚洪村，官軍追至交阯萬寧縣海上，遇賊舟，盡擒之。○鹿井砦，在州西南，宋置，控象鼻沙、大水口入海通交州水路。又有三村砦，在州東南。亦宋置，控寶蛤灣至海口水路，東南轉海至雷州遞角場。又思稟管，亦在州境。宋嘉祐四年交阯李日尊寇欽州思稟管，即此。
防城營，州南二百里。又南五十里有思勒營，相近者曰羅浮營，俱嘉靖三十年設。○陸眼營，在州西北二百五十里，防廣西界那農等山賊。又那迫營，在州西北百五十里。黃觀營，在州西百二十里。那羅營，在州西百十里。團圍營，在州西百三十里。又有總捕營，在州西二百里，與廣西接界，春夏廉州衛軍戍守，秋冬南寧衛軍戍守。
天涯驛。在州東。永樂十四年張輔奏：「自天涯驛經貓尾港至湧淪、佛淘，從萬寧縣抵交阯，多由水道，陸行止二百九十一里，比丘溫故路近七驛，宜設水馬驛傳，以便往來。」從之，乃設防城、佛淘二水驛，寧越、湧淪二遞運所及佛淘巡司，而改天涯水驛爲水馬驛。宣德三年復舊。
○靈山縣，州北二百十里。北至廣西橫州百四十里，西北至廣西永淳縣百三十里。漢合浦縣地。隋開皇十八年置南賓縣，屬欽州。唐初因之。貞觀十年改爲靈山縣，仍屬欽州。宋徙州治此。元徙州治安遠，縣屬焉。明正統五年始築城。天順三年爲賊所陷。成化八年重修。嘉靖八年以後不時修築。城周五里有奇，編戶三十里。
南賓廢縣，縣西八十里。隋置南賓縣治此。唐改爲靈山縣。《宋志》「欽州天聖元年徙治南賓砦」，蓋尚取故縣爲名也。治平三年又徙今治。
內亭廢縣，縣西九十里。劉宋末置宋廣縣，屬合浦郡。齊因之。梁置宋廣郡。隋平陳郡廢，縣屬欽州。開皇十七年改曰新化縣，十八年又改曰內亭。唐武德五年置南亭州於此。貞觀二年州廢，縣仍屬欽州。宋開寶五年廢。○遵化廢縣，在縣南三十里。隋開皇二十年置縣，屬欽州。唐初屬南亭州，貞觀二年改屬欽州。宋開寶五年廢。
○西靈山，縣西一里。一名石六峰山。其峰有六，雄壯奇特，下有三巖，曰龜巖、月巖、錢巖，宋陶弼名曰三海巖。弼《敘》雲，「治平三年春，移靈山縣治於石六峰下。」是也。《一統志》：「唐貞觀中移靈山縣治此。」悞。又西有穿鏡巖，與三海巖相接，翠屏聳立，峰半一竅相通，宛若城門，其中天日晃然，有如穿鏡，因名。
羅陽山，縣東二十五里。山高，極大，陟其巔往返盡二日之力。山峙縣東，日出先照，因名。又洪穿山，在縣東北三十里，一名洪崖山，與廣西橫州接界。下爲洪崖江。又龍牙山，在縣北十五里，山中有潭，常有龍起。○羊角山，在縣西北。成化八年靈山縣羊角山賊攻劫廣西永淳縣，即此。
博嶺山，縣西南三十里。廣大高聳。又有狼濟山，在縣西八十里，山有石室石門，門外有石橋。志云：山有石壁，壁外有石人夾峙，謂之狼濟石。又林冶山，在縣西南百三十里，舊有金坑。
洪厓江，在縣東北洪崖山下。西南流出縣西，其別源出羅陽山，流至縣西合爲一。中有四灘，曰羊儉、滑石、雞冠、大冠，下流入州界，即欽江上源也。○舊州江，源出縣西七十里流峒山，又南流四十里有南岸江流合焉，下流注於欽江。又大洸江，在縣南百六十里，出縣東南高崙嶺，西南流至平銀渡，直抵大洸港口入海。
西鄉鎮，縣西北百四十里。有巡司，洪武八年置。又林墟巡司，在縣西南百四十里，洪武四年建，永樂七年海賊阮瑤等寇劫欽州長墩巡司及林墟巡司，官軍追敗之。○洪崖堡，在縣北三十里，又石隆堡在縣東北七十里；又八角營在縣西北百二十里；向皆有官兵戍守。○太平驛，在縣治西。永樂十四年於靈山縣置龍門、安遷二馬驛，安和、格木二遞運所，尋廢。
廉州衛，在府治東。洪武三年立守禦百戶所，十四年改千戶所，二十八年改置衛。志云：衛東北有達官營，成化八年設。
永安守禦千戶所。在府東南百五十里。洪武二十八年設。《一統志》云：「在府東六十里。」又欽州守禦千戶所，在州城內。洪武四年立百戶所二，二十八年並爲千戶所。守鎮靈山千戶所，在縣治東。正統六年調南海衛後千戶所官軍防守。已上三所，俱隸廉州衛。[1]
案
