
開封府，〈東至歸德府三百十五里，東北至山東曹州一百里，東南至南直潁州五百四十里，南至汝寧府四百六十里，西至河南府四百二十里，西南至南陽府裕州五百五十里，西北至懷慶府三百七十里，北至北直開州百五十里，自府治至京師一千五百八十里。〉
祥符縣，〈附郭。故大梁，魏都也。漢曰浚儀縣，屬陳留郡。後漢因之。晉屬陳留國。後魏仍屬陳留郡。東魏於此置梁州。後周改汴州。隋大業初，州廢，縣屬滎陽郡。唐仍置汴州，治浚儀縣。宋祥符中，改今名。今編戶七十五里。〉
陳留縣，〈府東五十里。東北至蘭陽縣五十里。春秋爲留地，屬鄭，後爲陳所並，故曰陳留。秦置縣。漢爲陳留郡治。晉陳留國治小黃，縣廢入焉。隋開皇六年復置，屬宋州。大業三年屬梁郡。唐初，屬杞州。武德四年屬汴州。五代屬開封府。後因之。今城周七里有奇，編戶四十八里。〉
通許縣，〈府東南九十里。東至杞縣六十里。本陳留、扶溝二縣地。宋初置通許鎮，咸平中升爲咸平縣，屬開封府。金改今名。今城周九里有奇，編戶二十五里。〉
太康縣，〈府東南二百里。東至睢州柘城縣八十五里，南至陳州七十里。相傳夏太康所築城。漢置陽夏縣，屬淮陽國。東漢屬陳國。晉屬梁國。後魏屬陽夏郡。高齊置淮陽郡。隋初郡廢。開皇七年改縣曰太康，屬陳州。王世充置夏州於陽夏，即此。唐復爲太康縣，屬陳州。五代梁屬開封府。宋宣和初，改屬拱州。金仍屬開封府。今城周九里有奇，編戶三十六里。〉
尉氏縣，〈府南九十里。西南至許州百三十里。春秋鄭大夫尉氏邑。秦置縣。漢屬陳留郡。晉屬陳留國。後魏亦屬陳留郡。東魏改屬開封府。北齊省。隋開皇六年復置，屬許州。王世充於此置尉州。唐武德四年改置洧州，或作南汴州。貞觀初，州廢，縣屬汴州。今城周七里有奇，編戶二十六里。〉
鄢陵縣，〈府南百六十里。西南至許州六十里，東至扶溝縣四十里。春秋鄭邑。戰國屬韓。漢置鄢陵縣，屬潁川郡。晉及後魏因之。東魏屬許昌郡。北齊省入許昌縣。隋開皇七年復置縣。十六年又置洧州於此。大業初，州廢。王世充復置。唐因之。貞觀初，州廢，縣屬許州。宋改今屬。今城周六里有奇，編戶二十九里。〉
中牟縣，〈府城西七十里。西至鄭州七十里。春秋鄭中牟邑。漢置縣，屬河南郡。高帝封功臣單父聖爲侯邑。晉屬滎陽郡。後魏省，尋復置。東魏初，增置廣武郡，治此。後周移縣治圃田。隋開皇初，郡廢，改縣曰內牟，屬鄭州。十六年改曰郟城。大業初，又改爲圃田縣，仍徙舊治。唐初復改中牟，並置牟州。貞觀初，罷州，以縣屬管州。龍翔初，改屬鄭州。五代梁屬開封府，唐復屬鄭州。宋仍屬開封。今城周六里，編戶三十七里。〉
陽武縣，〈府西北九十里。北至衛輝府新鄉縣八十里。秦博浪沙地。漢置陽武縣，屬河南郡。晉屬滎陽郡。東魏屬廣武郡。北齊省。隋復置，屬鄭州。唐因之。五代時屬開封府。今城周五里有奇，編戶五十四里。〉
封丘縣，〈府北七十里。北至北直滑縣一百四十里，東北至北直長垣縣六十里。古封父國。《左傳》賜封父之繁弱，是也。漢置封丘縣，屬陳留郡。後漢初平四年袁術屯封丘，曹操自鄄城引兵擊走之。晉屬陳留國。大興三年祖逖遣其將韓潛屯於此，既而石勒遣石虎引兵南侵，城封丘而還。後魏太平真君九年並酸棗，景明二年改，仍屬陳留郡。北齊省。隋開皇十六年復置，屬滑州。唐屬汴州。宋屬開封府。金大定中，河水壞沒，遷治新城。元初，城復爲河所壞，乃因故城遺址，稍加修葺，遷治焉。明因之。今城周九里有奇，編戶四十三里。〉
延津縣，〈府西北九十里。東北至衛輝府胙城縣四十五里，西北至衛輝府新鄉縣七十里。本鄭之廩延。秦置酸棗縣。漢屬陳留郡。晉因之。後魏屬東郡。北齊併入南燕縣。隋開皇六年復析置酸棗縣，屬滑州。大業初，改屬滎陽郡。唐復屬滑州。五代梁開平元年屬開封府。宋政和七年改延津縣。金貞三年置延州。元至元九年復爲延津縣。今城周七里有奇，編戶二十七里。〉
蘭陽縣，〈府東北九十里。北至直隸長垣縣七十里，東北至直隸東明縣百二十里。漢東昏縣地，屬陳留郡。三國魏廢縣爲鎮。宋初，復置東明縣。金析東明六鄉置今縣，取其首鄉曰蘭陽，以名，屬曹州。元屬汴梁路。今城周五里，編戶三十八里。〉
儀封縣，〈府東北百十五里。東至山東曹縣百二十里，北至北直東明縣百里。春秋時衛邑。漢爲東昏縣地。唐、宋爲考城縣地。金爲考城縣之通安堡。元置今縣，屬睢州。明初改今屬。城周八里有奇，編戶二十一里。〉
新鄭縣，〈府西南二百二十里。西南至禹州九十里，北至鄭州七十五里。古有熊地，黃帝都焉。周封黃帝後於此爲鄶國。春秋時爲鄭國，曰新鄭，以別於京兆之鄭也。戰國時，韓哀侯亦都之。秦爲潁川郡地。漢置新鄭縣，屬河南郡。晉省縣而城如故。永嘉末，滎陽太守李矩保聚於此。隋開皇十六年復置，屬鄭州。王世充置溱州。唐州廢，縣仍屬鄭州。宋因之。金、元屬鈞州。明時隆慶中，始改今屬。城周五里，編戶二十九里。〉
陳州，〈府東南二百六十五里。東至南直亳州二百里，南至汝寧府二百里，西至許州二百一十里。〉
商水縣，〈州西南九十里。西北至西華縣九十里，南至汝寧府上蔡縣八十里。漢汝陽縣地，屬汝南郡。隋開皇十六年置溵水縣，屬陳州。唐建中二年隸溵州。興元初，仍隸陳州。宋改商水縣。元末，徙治南頓縣。今因之。城周四里有奇，編戶十四里。〉
西華縣，〈州西北九十里。北至府二百里，南至汝寧府上蔡縣百十里。漢縣，屬汝南郡。光武封鄧晨爲侯國。光和末，皇甫嵩破黃巾賊彭脫於西華。晉初省。永康元年復置，屬潁川郡。宋、魏屬陳郡。隋開皇十八年改爲鴻溝縣。大業初，復曰西華，屬淮陽郡。唐武德元年改箕城縣。貞觀初省。長壽初，復置，改曰武城。神龍初，復曰箕城。景雲初，又改爲西華，仍屬陳州。宋因之。今城周五里有奇，編戶二十六里。〉
項城縣，〈州東南九十里。東至江南太和縣百二十里，東北至歸德府鹿邑縣百三十里。古項子國。漢置項縣，屬汝南郡。晉屬陳國，後屬梁國。劉宋爲陳郡治。魏因之。東魏置北揚州及丹陽郡秣陵縣。梁太清初，改置殷州。北齊爲信州治。後周爲陳州治。隋始改爲項城縣，屬陳州。唐武德四年置瀋州於此。貞觀初，州廢，縣屬陳州。宋因之。元初省入商水縣，後復置。城周七里有奇，今編戶七里。〉
沈丘縣，〈州東南百十里。東至南直潁州百二十里，北至南直太和縣八十里。古沈子國。《春秋》定四年蔡人滅沈。漢爲寢縣地。隋末，置瀋州及沈丘縣於此。唐初州廢，以縣屬潁州，尋省。神龍初，復置沈丘縣，仍屬潁州。宋因之。元末，察罕敗汝陰賊於此。明初，縣廢。弘治十年復置。城周三里，編戶六里。〉
許州，〈府西南二百二十里，西至河南府三百三十里，南至汝寧府二百六十里，北至鄭州二百八十里。〉
臨潁縣，〈州南六十里。西南至襄城縣六十里，東南至郾城縣六十里。漢縣，屬潁川郡，以在潁水之上，故名。晉及後魏因之。隋屬許州。唐建中二年屬溵州。貞元初，仍屬許州。今城周五里有奇，編戶二十四里。〉
襄城縣，〈在州西南九十里。北至禹州七十里，西至汝州之郟縣六十里，西南至裕州葉縣六十里。春秋鄭汜地。漢置襄城縣，屬潁川郡。晉泰始二年置襄城郡。後魏永安中，以襄城郡屬廣州。武定中，徙廣州治襄城。周又改爲汝州。隋初郡廢。大業初，州廢。唐初，復置汝州。貞觀初，州廢，以縣屬許州。開元四年改屬仙州，尋復舊。天寶七載，又改屬臨汝郡。乾元初，仍屬汝州。宋因之。金屬許州。今城周六里有奇，編戶三十二里。〉
郾城縣，〈州南百二十里。東至陳州商水縣百十里，南至汝寧府西平縣六十里。古郾子國。漢置郾縣，屬潁川郡。晉因之。後魏置潁川郡於此。北齊改置臨潁郡。隋郡廢，改縣曰郾城。開皇十六年置道州，尋廢道州，以縣屬許州。唐初復置道州。貞觀初，州廢，以縣屬豫州。建中二年於縣置溵州，尋廢，縣仍屬許州。今城周九里有奇，編戶二十五里。〉
長葛縣，〈州北五十里。春秋鄭地。隱五年宋人伐鄭，圍長葛。又曰葛。漢爲潁川郡長社縣地。隋開皇六年置長葛縣，屬許州。今城周六里有奇，編戶三十五里。〉
禹州，〈府西南三百二十里。西北至河南府二百八十六里，西至汝州百七十里，東至許州九十里，東南至汝寧府三百七十里。〉
密縣，〈在州西北百二十里。北至滎陽縣八十里，西至河南府登封縣八十五里。古密國，亦鄶國地。漢置密縣，屬河南郡。晉屬滎陽郡。後魏因之。後省。隋末復置，屬鄭州。唐武德三年於縣置密州。四年州廢，以縣屬鄭州。龍朔二年改屬河南府。宋屬鄭州，尋屬河南府。金還屬鄭州。元改今屬。縣城周七里，編戶二十七里。〉
鄭州，〈府城西一百四十里。南至許州二百八十里，西至河南府二百六十里，北至衛輝府獲嘉縣界黃河中九十六里。〉
滎陽縣，〈在州西七十里。東至府城二百里，南至禹州密縣八十里。古東虢國地。漢置滎陽縣，屬河南郡。晉置滎陽郡。北齊改郡曰成皐。隋初郡廢，縣屬鄭州。唐因之。武后天授二年分置武泰縣，屬洛州，尋又併入滎陽，而改滎陽爲武泰。神龍初，復故。宋仍屬鄭州。今城周三里，編戶二十三里。〉
河陰縣，〈在州西北五十里。西南至滎陽縣三十里，北至懷慶府武陟縣五十里。本汜水、滎澤二縣地。唐開元二十年析置河陰縣治此，屬河南府。會昌三年改屬孟州。宋因之。金屬鄭州。明初縣城圮於水，洪武三年徙築。城周四里有奇，編戶十一里。〉
汜水縣，〈州西百十里。西至河南府鞏縣六十里，西北至懷慶府溫縣二十五里。汜，讀曰凡，今俗呼曰犯水。古東虢國，鄭之製邑。昭元年諸侯之大夫會於虢，又名虎牢。秦屬三川郡。漢置成皐縣，屬河南郡。魏晉因之。晉末，於此置司州。北魏泰常中，置豫州。皇興中，置豫州於汝南，以虎牢爲北豫州。太和十九年改置東中府，以縣屬滎陽郡。東魏天平初，復置北豫州，兼置成皐郡治焉。後周置滎州，隋改鄭州，俱治於此。開皇十八年改成皐曰汜水縣。大業初，屬滎陽郡。唐初仍屬鄭州。顯慶中，改屬洛州，移治武牢城。垂拱四年改曰廣武。神龍初，復曰汜水。開元二十九年移治武牢城。乾元後屬河陽三城，後屬孟州。宋熙寧五年省入河陰。元豐二年復置，仍屬孟州。金屬鄭州。今城周七里，編戶十四里。〉
