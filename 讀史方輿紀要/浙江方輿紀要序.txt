
　　浙江之形勢，盡在江、淮，江、淮不立，浙江不可一日保也。曰越不嘗以此亡吳乎？夫越之與吳抗也，越實不足以敵吳，而吳恆有吞越之志。夫差敗越於夫椒，棲越於會稽，當是時，固已無越矣。而吳不取，乃從而受越之愚。越自知其不能報吳也，與種、蠡諸臣，積謀蓄力數十年，而後發之一旦，使吳不虛竭其國，疲弊其民，殺其謀臣以資越，越未可以得志也。越既滅吳，而江、淮之地，坐收之矣。而越不能有也，楚人從而奄有之。蓋越之亡，即肇於亡吳之日矣。君子觀楚人有江、淮，而早知滅越者必楚也。後代李子通竊餘杭，而亡於江、淮之杜伏威。明太祖定金陵，收江北，然後從而覆偽吳，亦其大較矣。曰吳越不嘗以此立國乎？夫吳越之立國也，陰結與國，厚賂中國，恃爲形援。而淮南以上游之力，若不難翦此而後朝食。吳越之敵國外患，莫甚於淮南。故其君臣皆勉強自立，亦兼有將帥之材，僅保其境內，而不授敵人以隙。然江、淮雖與吳越爲仇，而吳越實藉江、淮之衛。吳越助中朝以攻南唐，唇齒之慮，宜無待李氏之昌言也。處觸藩之會，既不敢以背中朝，力又不足以存李氏，及李氏亡，而惕然有孤立之懼矣。藉地來朝，不可緩矣。是江、淮之存亡，即爲吳越之存亡也。宋之都臨安也亦然。渡江之初，奔亡倉卒，江、淮之藩籬未遑立也。兀朮提兵躪江東，陷建康，自廣德直趨臨安，進陷明、越，窮追海澨，錢唐之波濤，曾不能濡戎馬之足矣。嗣是諸將力戰於江上，於兩淮，又遠而爭襄、漢，爭川、陝，然後藩籬益固，而臨安可都矣。迨其後也，蒙古擾兩淮，傾襄、樊。伯顏長驅入建康，而江、淮之險盡入於敵。伯顏自建康分兵三道，直指臨安。壓卵之勢已成，雖有智者不能爲宋謀也。猶謂浙江之命，非江、淮制之也乎？然則浙江無當於得失之數乎？曰奚爲其然也。夫浙江者，南臨閩、粵，北輔金陵，東禦島夷，西走饒、歙，魚鹽粟帛，財賦所資也。其民習波濤，善弓弩，甲兵亦可用也。但以僻在東陲，湖山間阻，以此爭雄天下，勢有所難逮耳。蓋嘗取浙江而籌之矣。夫浙江在漢不及一郡之地。東漢永建四年議者以會稽一郡，周圍萬一千里，山川險阻，控馭爲難，因分浙江以東爲會稽郡地，而西則爲吳郡。孫氏分割以後，建置始多。大約兩浙之壤北盡江濱，南極甌、閩。唐乾元初置浙江西節度使，領昇、潤、宣、歙、饒、江、蘇、常、杭、湖十州，浙江東節度使，領越、睦、衢、婺、台、明、處、溫八州。其浙西之地，益推而廣之矣。後又以浙西爲鎮海軍，領潤州及蘇、常、杭、湖、睦，共六州；浙東爲鎮東軍，領越州及台、明、溫、處、婺、衢，共七州。後之言兩浙者，皆以是爲據。錢鏐兼領鎮海、鎮東兩軍，而移鎮海於杭州，不能有常、潤也。蓋已非兩浙之舊壤矣。然而有吳郡則猶以江爲境也。今之建置，並不逮吳越之疆矣。如是，而欲爭雄天下，不誠難哉？雖然，時會何常，且用兵之道，亦在奇變而已。夫浙江者，震澤枕其北，大海亙其東，此奇變之資也。吾用正兵以指平江，敵不慮我之越海而來，渡湖而至也，則吾之計得矣。何也？自錢塘而放乎大海，乘風破浪，左江右淮，因利乘便，出入縱橫，敵必不知其所備也。錢鏐討薛朗於潤州，欲自定山下海門。董搏霄自德清進擊項普略於杭州，曰：「吾若退保湖州，使賊得乘銳趨京口，則江南不可爲矣。」夫杭州至京口未易信宿達也。由海道而前，則一帆可至耳。震澤與蘇、常接壤，春秋時，吳、越已從而爭之。六朝都建康，以義興爲重地。東方有變，必爭義興，以其抱震澤之口也。淮南、南唐，與吳越相持湖濱，烽火星羅棋布。明初亦由宜興出太湖，襲敵之湖州。蓋太湖在諸郡肘腋間，與敵共險，先乘者勝矣。且自宜興以西道溧陽，越東壩，可直抵金陵也。夫以東南而問中原，則不能無事於江、淮；以浙江而問江、淮，則不能無事於湖海。此必然之勢也。若自四安而出廣德，由廣德而上東壩，亦出奇者必爭之道。而勢少力孤，或未可遽達。若東西齊舉，水陸相因，奇正相輔，則偏師宜出其間矣。淮南獨用之以攻吳越，而卒無功。金人、蒙古用之，兩陷臨安。一則無備之國，當方張之寇；一則分道並進，氣盛力強也。至於仙霞入閩，良爲要途。然漢伐閩粵，由會稽海道而進；吳越取福州，自溫州越海而南。元人入閩，多自明州濟師。明初平閩寇，一自江西出杉關，一自明州泛海竟掩福州，實未嘗由仙霞也。夫用間道者多奇功，自昔然矣。噫，此亦就浙江言之耳。有提衡六合之規者，居上游而運中原，浙江以南皆將傳檄而下，望風而附，如吳越已事，正不必切切於浙江也。 或曰太祖何以先圖兩浙乎？曰太祖實起於東南，臥榻之旁，皆戎首焉。自不得不先爲苞桑之計矣。夫運量天下，豈惟一途？而子猶有刻舟膠柱之心哉。[1]

