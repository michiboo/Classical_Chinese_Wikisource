

東至滁州二百六十里，東南至和州二百八十里，南至安慶府三百六十里，西南至湖廣黃州府八百十里，西至河南光州六百里，西北至鳳陽府壽州百七十里，東北至鳳陽府二百七十里。自府治至江寧府五百十里，至京師二千六百里 。 
　　《禹貢》揚州之域。古廬子國也。春秋時舒國地。戰國時屬楚。秦屬九江郡。漢為九江、廬江二郡地。後漢因之。三國魏為重鎮。曹操表劉馥為揚州刺史，建州治於合肥。晉為淮南、廬江二郡地。東晉僑置南汝陰郡。梁天監五年，置豫州。七年，改為南豫州。太清元年，改為合州。北齊兼置北陳郡。隋初郡廢，改曰廬州。大業初，曰廬江郡。唐亦曰廬州。天寶初，曰廬江郡。乾元初，復故。楊吳置昭順軍 《薛史》：後唐長興二年，詔升廬州為昭順軍。蓋遙領也 。南唐曰保信軍，後周因之。《五代史》：顯德五年，置保信軍於廬州。蓋因南唐舊名也 。宋仍曰廬州，亦曰保信軍。建炎初，淮南西路安撫司治此 。元初置淮西總管府，尋改廬州路。明初改廬州府，直隸京師，領州二、縣六。今仍為廬州府。 
　　府為淮右噤喉，江南唇齒。自大江而北出，得合肥，則可以西問申、蔡，北向徐、壽，而爭勝於中原；中原得合肥，則扼江南之吭而拊其背矣。三國時，吳人嘗力爭之。魏主曰：先帝東置合肥，南守襄陽，西固祁山，賊來輒破之於三城之下者，地有所必爭也。蓋終吳之世，曾不能得淮南尺寸地，以合肥為魏守也。南北朝時，合肥常為重鎮，淮西有事，必爭合肥。隋欲圖陳，先以韓擒虎為廬州總管，其後出橫江，渡採石，金陵在掌中矣。唐初，廬州屢為盜賊所窺伺 隋大業十三年，賊帥李通德寇陷合肥義寧。初，賊帥張善安陷廬江 。及乾符亂起，廬州實為戰守之沖 乾符三年，王仙芝陷廬州。龍紀初，又為孫儒所陷 。楊行密創緒於此，遂克並有淮南，及南唐喪淮南，惟廬州最後下 周顯德五年，取淮南十州，南唐以廬、舒、蘄、黃四州獻於周 。宋南渡以後，廬州尤為要地，往往拒守於此，為淮西根本。嘉熙之季，杜杲猶力守廬州，屢挫蒙古之兵，豈非形勝所在哉？明初創起江淮，亦克廬州而版圖日廓。郡居江淮襟要間，固不可以緩圖也。 
　　合肥縣 附郭。漢縣，屬九江郡。晉屬淮南郡。劉宋改為汝陰縣，南汝陰郡治焉。蕭齊仍屬南汝陰郡，高齊亦曰汝陰縣，屬廬江郡。隋復曰合肥，為廬州治。今編戶五十五里 。 
　　○合肥城 在今府治東北，一名金斗城。《志》云：合肥分野，入斗度獨多也。今城門遺址尚存，亦曰金斗門。漢置縣於此。後漢建武中，封功臣堅鐔為合肥侯。建康初，九江賊徐鳳等遣其黨黃虎寇合肥。建安四年，孫策取合肥，以顧雍為合肥長。五年，曹操表劉馥為揚州刺史，時揚州獨有九江，馥單馬造合肥，建州治，招流亡，廣屯田，興陂曷，又高為城壘，修戰守備。十三年，孫權自將圍合肥，不克。十四年，曹操使張遼、李典、樂進屯合肥。二十年，孫權率眾十萬來攻，遼等以八百人大破之。二十四年，權復攻合肥，不克。魏太和四年，權又攻合肥，不能拔。六年，揚州都督滿寵表言：合肥城南臨江湖，北遠壽春，賊來攻圍，得據水為勢，官軍赴救，必先破賊大輩，圍乃得解，賊往甚易，兵救甚難，今城西北三十里，有奇險可依，立城於此，可以固守，此為引賊平地而犄其歸路，又賊未至而移城卻內，此所謂形而誘之，引賊遠水涉利而動也。從之，謂之新城。明年，孫權自出圍新城，以其遠水，積二十日不敢下船而退。青龍二年，孫權復自巢湖向合肥新城，卒無功。嘉平六年，吳諸葛恪圍新城，不能拔。《志》云：今雞鳴山下有新城故址。晉平吳，復還故治。大興二年，兗州刺史郗鑒為後趙所逼，退屯合肥。建元二年，陷於後趙。永和六年，廬江太守袁真，乘趙亂攻克之。隆和二年，桓溫帥舟師屯於此。宋泰始二年，殷琰據壽陽，遣其黨薛道標陷合肥，劉π攻克之。齊永元二年，裴叔業以壽陽降魏，詔李叔獻屯合肥，魏人進攻合肥，擒叔獻。梁天監五年，韋攻合肥，堰肥水灌城，魏人築東西二小城，夾合肥，攻破之，亦使軍主王懷靜築城肥水岸以守堰，為魏所拔，復築壘於堤以自固，肥水益盛，城遂潰，於是自歷陽遷豫州，治合肥。普通七年，克壽陽，因改置豫州，而以合肥為南豫州。太清元年，又改合州。三年，沒於東魏。陳大建五年，伐齊，吳明徹攻合肥，克之。十一年，又沒於後周。隋開皇三年，置廬州，治合肥。五年，於故新城立鎮、置倉，謀伐陳也。大業十三年，為賊帥李通德所陷，將軍來整擊走之。唐武德初，來歸。咸通三年，徐州賊龐勛遣兵陷合肥。乾符三年，又為濮州賊王仙芝所陷。中和三年，淮南節度高駢，以楊行密為廬州刺史。龍紀初，又陷於蔡州賊將孫儒。景福元年，楊行密復取之。五代梁乾化四年，遣王景仁攻廬、壽二州，吳使徐溫等出合肥，御卻之。周顯德五年，南唐以合肥來歸。宋大觀四年，冀州賊孫琪轉寇淮南，犯廬州。紹興初，劉豫遣其黨王世沖寇廬州。四年，金人圍廬州，岳飛使牛皋來援，金人敗走。六年，劉豫分道入寇，其子麟出中路，繇壽春，犯合肥，楊沂中等敗卻之。七年，淮西將酈瓊以廬州叛，降劉豫。十一年，金兀朮入廬州，楊沂中等敗之，遂復廬州。三十一年，金亮南寇，入廬州，未幾收復。開禧二年，金人圍廬州，不能陷。十年，復來侵，又敗卻。端平二年，蒙古寇淮西，游騎自信陽趣合肥，詔淮東帥趙葵赴援。嘉熙二年，蒙古帥察罕圍廬州，欲引舟師自巢湖窺江左，淮西帥杜杲敗卻之。咸淳末，夏貴以城降蒙古，而宋事不可為矣。元至正十四年，為左君弼所據。二十三年，明師圍廬州，尋引去。明年，復圍廬州，克之。《城邑考》：府城，相傳後漢建安中劉馥所築。唐貞元中，刺史路應求以古城皆土築，特加甓焉。宋乾道五年，淮西帥郭振築斗梁城，橫截舊城之半，跨金斗河北，而阻絕舊城於斗梁之外，自是相繼修葺。元初毀天下城郭，至正中兵起，州人倉卒為木柵以守，尋因故址修葺。明初，克廬州，立江淮行省於此。命俞通海攝省事，因修城浚濠以為固，後復頹壞。弘治十年復經營之，盡廢缺，為陸門七，水關二。正德七年，以畿輔賊劉七等掠淮上，窺郡境，議者以金斗河東西貫城，慮水關難守，乃閉水關，築埭以障之。說者曰：合肥舊稱險固，古語謂「天生重慶，鐵打廬州」，言其難犯也。明初，攻廬州，三月不克。正德中，賊劉七等經府境，不敢攻而去。此其驗矣。然因革不時，舊險漸失。或以為今城即宋郭振所築故址也，周十三里有奇 。 
　　梁縣城 府東北七十里。漢慎縣，本屬汝南郡，劉宋僑置縣於此，屬南汝陰郡。齊因之。東魏置平梁郡。陳曰梁郡。隋初郡廢，縣屬廬州。唐因之。宋紹興三十二年，避諱改曰梁縣，從舊郡名也。元仍舊。明初，省入合肥縣。今為梁縣鄉。○新城，《志》云：在府西三十里雞鳴山北，三國魏滿寵所謂奇險可倚者也，故址猶存。《括地誌》：合肥新城，距今城二十里，或目為界樓城，以在廬、壽二州間也。隋嘗立鎮置倉於此。宋《乾道新城記》：今城西北二十里有白渡港。魏築二壘於此，號曰合肥城，蓋即新城雲。胡氏曰：《華夷對境圖》魏合肥新城，今為廬州謝步鎮 。 
　　浚遒城 舊《志》：在梁縣西三十里。漢縣屬九江郡。後漢因之。曹操侵吳，嘗頓兵於此，修葺故城，俗亦謂之曹城。晉曰逡遒縣，屬淮南郡。咸和初，石勒將石聰攻祖約於壽春，遂寇逡遒、阜陵，建康大震。後省，僑置於江南。○滁陽城，在廢梁縣東北四十里，塗水經此，因名。《寰宇記》：吳赤烏十三年，遣兵斷塗作堰，以淹北道，因築此城，為守御之備。王氏亦曰：吳斷塗水作塘，於其上源築城也。或曰：城蓋魏所築，吳不能得合肥，豈得越境築城於此。蓋魏人築此城以備吳耳。又赭城在府西北，唐光啟二年，壽州刺史張翱遣兵寇廬州，楊行密將田κ等敗之於赭城，是也。赭城，《通鑑》作楮城 。 
　　○大蜀山 府西二十里。《爾雅》釋云：蜀者，獨也。山卓然孤立，登其巔，遠見二百餘里。又西二十里曰小蜀山。○雞鳴山，在府西四十里，肥水出於此，上有龍井。唐建中四年，淄青帥李納叛，斷淮西運道，水陸運使杜佑請改疏潁水通漕，因言廬、壽間有水道，而平岡亙其中，曰雞鳴山，請疏其兩端以通舟，中間登陸四十里而近，則江、湖、黔、嶺、蜀、漢之粟，可方舟而下也。議未及行 。 
　　紫蓬山 府西南七十里。一名李陵山，以山有李陵廟也。《南畿志》：肥水出李陵山，至合肥而始大，山有徑達府西五十里之石佛山，亦曰李陵山。《峽志》云：石佛山兩旁皆石，中有路通人行。元末設關守隘，曰竹林關。○大山，在縣西百里，有泉不涸，其西為龍鳳山口，道通六安、舒城 。 
　　浮槎山 府東八十里。一名浮巢山，一名浮山，郡境名山也。俗傳山自海上浮來，頂有佳泉，歐陽修謂張又新《水記》載龍池而棄浮槎，所失甚多。今龍池山，在府西百二十里，與六安州接界，一名龍穴山。○方山，在府東六十里，山頂四平。南宋初，居民嘗結寨保聚於此。又有東山，在府東九十里，其山口路通巢縣 。 
　　四頂山 府東南七十里。俯瞰巢湖，上有四峰特起，亦名四鼎山。唐羅隱詩：一山分四頂，三面瞰平湖。蓋實錄也。又有青陽山，在巢湖西北，西去府城六十里。○姥山，在府東南百里巢湖中，界合肥、巢、廬江三邑間，一名聖女山。又有孤山，亦在巢湖中，一峰孤立，因名。《志》云：山在府東百里 。 
　　黃山 府東百二十里，接巢縣及和州含山縣界，山有三百六十峰，周回二百餘里，四時泉出不竭，俗呼為龍泉山，亦曰金庭山，一名紫微山。唐天寶中改王喬山。相傳王喬嘗居此，俗又訛王為黃也，山中岩洞幽勝，《道書》以為第十八福地。《志》云：山有金庭洞，中可容三百餘人，又有紫微洞，出泉，冬夏不竭，居民引以灌溉。○小峴山，《志》云：在縣東七十里，蓋黃山之支隴也。有山口曰余峴，道出全椒。今山見和州含山縣及名山峴山 。 
　　○肥水 在府城東。源出雞鳴山，流入巢湖。《中都志》：肥水出紫蓬山，經合肥城下，其東有沿河之水入焉。自洗馬灣、黃連門來，二河異源，而下流相合，故曰合肥。《邑志》云：肥水舊經城北，分二流，一支東南入巢湖，一支西北注於淮，今肥水分流為金斗河，自雞鳴山而東，引流至城西，復貫城而東出。正德中築埭障之，乃沿壕迤邐城南而東，與自城北而東南流之河合，又東南注於巢湖，蓋水流變徙，肥水源流，非復故跡也。《吳志》：嘉禾二年，吳主欲圍合肥新城，以遠水不敢進，魏將滿寵，度其必當上岸耀兵，乃伏步騎於肥水隱處以待之，吳兵果至，伏兵起，遂敗卻，即今肥水西岸也。余詳見大川肥水 。 
　　滁水 在府東北。《志》云：源出廢慎縣之龍潭，又東入滁州全椒縣界，下流經六合縣入於大江，為淮南之內險，江北之重阻。詳見大川塗水 。 
　　三汊河 府南九十里。會廬江航埠水、舒城城下水、挑城水，亦曰三河，有三河鎮。梁天監中，韋攻合肥，堰肥水，築城於岸以守堰，為魏人所拔，乘勝至堰下，諸將懼，欲退保巢湖，或欲保三汊，不許。胡氏曰：保三汊以利於入船也。○店埠河，在府東四十里，源出城北六十里圓疃鎮，流經此，為店埠鎮，又東流入巢湖。宋紹興十一年，楊沂中敗金人於店埠，乘勝復廬州，是也。又派河，在府南三十里，源出大蜀山，亦東南流入巢湖。《志》云：府北百十里有茅埠河，東流經含山縣境，下流達大江 。 
　　巢湖 府東五十里。亦曰焦湖，亦曰氵巢湖。周四百餘里，占合肥、舒城、廬江、巢四縣之境，汊港大小三百六十，納諸水而注之江，為淮西巨浸。後漢永平十一年，嘗出黃金。建安中，曹操數與孫氏爭衡於此，諸葛武侯所謂曹操四越巢湖不成者也。吳嘉禾三年，吳主入居巢湖口，向合肥新城，不克。宋升明二年，北魏寇淮、肥，蕭道成遣劉懷珍屯巢湖御之。梁天監五年，韋攻合肥，未拔，諸將欲退還氵巢湖。陳大建十一年，樊毅等將水軍二萬，自東關入焦湖，欲向合肥，以拒宇文周之兵。元至正十五年，明太祖自和陽謀渡江，患無舟楫，巢湖水寨軍帥俞通海等來迎，太祖喜曰：吾事濟矣。遂自將趣巢湖，將其眾而還 。 
　　逍遙津 在今府治東，肥水支津也。後漢建安二十年，孫權攻合肥，不拔，撤軍還駐於津北，魏將張遼等襲擊權，諸將悉力拒戰，權乘駿馬上津橋，橋南已徹丈余，超度得免。今有飛騎橋，相傳即權超度處。又藏舟浦，在府城西北隅。魏張遼御孫權，鑿此以藏戰艦處。《寰宇記》：唐貞觀十年，刺史杜公因舊浦作斗門與肥水相接，浦際有金沙灘。○洗馬灣，在府北。《志》云：肥水自合肥而北，有洗馬灣、黃連門二河，合流而北，入壽州界 。 
　　○廬鎮關 府西二百里，地入舒城縣境，置巡司戍守，仍轄於合肥。嘉靖二十四年，改石樑鎮巡司。又竹林關，在府西五十里石佛山下，元置，今廢 。 
　　石樑鎮 在府東百二十里，接巢縣界，有巡司戍守。其相近者曰顧軍鎮，元末嘗設站驛於此。又有梁店鎮，亦在府東百二十里，又府東四十里有撮城鎮 。 
　　清水鎮 府東北百里。宋開禧中以濠州陷，嘗移治此。又左路鎮，在府北百二十里，接壽州界。《志》云：府西九十里又有長城鎮，道出六安州，元設巡司於此。洪武九年廢。○桃花鎮，在府南二十五里，府南三十里又有青陽鎮 。 
　　○派河驛 府南四十里，路出舒城。又護城驛，在府東北八十里，道出定遠縣。又金斗驛，在府城東門外 。 
　　黃連埠 在府東北，近定遠縣界。宋紹興十一年，張俊等復廬州，方班師，行才數里，聞濠州圍急，邀諸將楊沂中、劉等，還會於黃連埠，同往援濠，是也。○教弩台，在府城東，曹操所築，今為明教台寺 。 
　　舒城縣 府西南百二十里，西北至六安州百三十里，南至安慶府桐城縣百二十里，西至霍山縣百四十里。古舒國。漢置舒縣，為廬江郡治。後漢因之。三國時廢為境上地。晉仍置縣，屬廬江郡。宋因之。齊仍為廬江郡治。梁仍屬廬江郡。後沒於東魏，縣尋廢。唐開元二十二年，分合肥、廬江二縣地，於故舒城置舒城縣，屬廬州。今城周五里有奇，編戶四十二里 。 
　　○舒城 即今縣治。春秋時舒庸、舒鳩諸國地也。《左傳》僖二年，徐人取舒。文十二年，群舒畔楚。襄二十六年，楚使屈建滅舒鳩。又《詩》云：荊舒是懲。即此舒矣。秦為舒邑，屬九江郡。漢高帝五年，以舒屠六。文帝十六年，分淮南為廬江國，封淮南厲王子賜為廬江王，都舒。元狩初，復為郡。後漢建武四年，李憲稱帝於舒。六年，馬成拔舒，獲李憲。永康初，黃巾攻舒，廬江太守羊續破走之。興平初，袁術使孫策攻廬江。建安四年，孫策襲廬江，取之，時郡仍治舒也。三國，魏移郡治陽泉而虛其地。正始四年，吳諸葛恪屯皖，欲圖壽春，司馬懿將兵入舒以御之。晉仍置舒縣於此。梁陳間廢，唐復置，即今治也。縣本無城，元末始築土城，明代相繼修葺。又陽石城，《志》云：在縣北三十五里，亦曰羊石。今與陽泉俱詳見霍丘縣。○周瑜城，在縣西十八里。《志》云：瑜從孫權舉義兵討董卓，徙家於舒，因築此城，今為淨梵寺。又亞夫城，在縣東南十五里，相傳周亞夫嘗領兵至此。又東南二十里曰茆城，相傳曹操嘗屯其地，因築此城 。 
　　六城 縣東南六十里。《寰宇記》：縣西南二十里有高陽城，相傳高陽氏封其子於蓼、舒之間，即皋陶庭堅也 。 
　　頡羹城 縣西北三十里。相傳漢高帝封兄子信為頡羹侯，食邑於舒，此城為信所築。《城冢記》：縣西十里有花家城，一名竹市。其相近者曰繆家城，又西五里曰團箕城，其相近者曰霍胡城。又有桃城，在縣北三十五里，今為桃城鎮，皆南北朝及南宋初戍守之所。○黥布城，在縣東。《晉志》：孝武時，於漢九江王黥布城置南新蔡郡，屬南豫州，尋廢 。 
　　○春秋山 縣南三十五里。山多名勝，頂有洞，可容數千人。又鹿起山，在縣東南三十里，《志》云：縣之鎮山也。○龍眠山，在縣西南八十里，形若臥龍。《括地誌》謂之龍舒山。晏殊《類要》謂之龍山。山陰為龍眠寨，中有泉，可容數千人屯駐，山之東南接安慶府桐城縣界 。 
　　雲霧山 縣南四十里。山高聳，雲出必雨。又七門山，在縣西南三十五里，山濱大溪，下有石洞如門者七，即七門堰之上源也。《志》云：縣西南七十里有揚旗嶺，相傳寇亂時，土人結寨於此，寇至則揚旗聚眾以拒守，因名 。 
　　三角山 縣西南百二十里。峰有三角，高百里許，出泉清潤，相傳飲之能益人神智，一名多智山。《寰宇記》：多智山在懷寧縣西北三百里，高九百八十丈，自霍山縣西南入懷寧、太湖二縣界，西接蘄縣，又有小山連太湖縣境，迤邐百餘里，中有大峽，兩岸相去十里，水分兩道，一道西北入霍山縣界，一道東南入太湖縣界，近時土豪結三尖寨於此，為控拒處。《志》云：山亦霍山之支隴也 。 
　　○巢湖 縣東百三十里，與合肥、廬江、巢縣分境。縣境諸水，皆匯流於此 。 
　　南溪 在縣城南。發源縣西百五十里之孤井，東南流經七門堰，入於巢湖。或謂之歐溪，或謂之龍舒水。《志》云：孤井一名孤靜源，西山有井，曰風，曰雷，曰雨，水經七門三堰，旋繞而通於南溪。又桃溪，在城東北三十里，發源於六安州之淠河，亦流入於巢湖 。 
　　上七里河 縣西九里。西山諸水皆匯流於此，經南溪而入巢湖。又下七里河，在縣東南七里，上接南溪，下達巢湖。又有石塞河，出縣西百二十里之陽山，亦東流入於南溪 。 
　　七門堰 在縣西南七門山下。三堰之源出焉。三堰者，一曰烏羊堰，在縣南十五里，一曰千功堰，在縣南二十里，一曰槽堰，在縣南二十五里，與七門堰共溉田二萬余頃，俱漢初頡羹侯所築。後漢末，劉馥經理之，為灌溉之利。今故跡並存 。 
　　○北峽關 縣南四十五里。又南接桐城縣之北峽山，路出蘄、黃，舊為設險之所 。 
　　陽山寨 在縣西百二十里陽山上，接霍山縣界。又縣西七十里有龍河寨，縣南五十里有方山寨，俱宋設戍守處。又縣西有石索山寨，與龍眠山寨相近，山崖峭險，泉水融流，俱可容數千人。又橫山寨，在縣西南，近時居人戍守處，與三尖寨俱近潛山縣界 。 
　　上陽鎮 縣東二十五里。又縣東五十里有航埠鎮，縣南七十里有烏沙鎮，皆為商旅聚集之所。○牧馬市鎮，在縣西三十里，又十五里有九井鎮 。 
　　三溝驛 縣東十五里，路出合肥。又縣南三十里有梅心驛，道出桐城。又縣西七十里有羅湖館，則走六安州之道也 。 
　　桐鄉 在縣西南。杜預曰：舒縣有桐鄉，即古桐國。又鵲亭，舊《志》云：在縣治西北。《春秋》昭五年，楚伐吳，吳人敗諸鵲岸。杜預曰：即舒縣之鵲尾渚，亦曰鵲亭 。 
　　廬江縣 府南百八十里。東至無為州百八十里，西北至舒城縣九十里，西南至安慶府桐城縣亦九十里。漢龍舒縣地，屬廬江郡。梁天監末，始置廬江縣，兼置湘州治焉。高齊州廢。隋仍曰廬江縣，屬廬州。唐因之。宋屬無為州。元因之。明初改今屬。城周五里，編戶十九里 。 
　　○廬江城 即今縣治。蕭梁時始置縣於此。陳大建五年，吳明徹等伐齊，別將徐曼克廬江城，是也。自隋以後，皆為縣治。《通典》云：漢廬江郡在廬江縣，誤也。胡氏云：文帝初，分淮南為廬江國，在江南。《班志》：廬江郡則在江北，蓋兩漢廬江郡皆治舒。三國時，吳擊魏廬江，滿寵曰：權舍船二百里，懸軍深入，恐其走不及耳。蓋是時廬江郡改治六。孫氏亦置廬江郡，治皖，《三國志》：曹操使朱光為廬江大守，屯皖。呂蒙攻克之，孫權即以蒙為太守。魏正始中，文欽為廬江太守，營治六安。晉太康三年，以六安縣為廬江郡治是也。後並江南，廬江郡移治陽泉。劉宋移治，即今霍山縣之廢城。齊建元二年復治舒。《隋志》齊廬江郡置於廬江縣，與蕭子顯《志》不合。後魏郡治潛縣。隋開皇元年，以韓擒虎為廬州總管，鎮廬江。或曰廬江在合肥東五十里，梁置合州，因合肥而名，時徙州治廬江，故以廬名州。亦非也。廬江蓋因舊郡而名，即合肥耳。宋高誨曰：漢廬江屬縣十二，若舒、居、巢、襄、安、皖等，皆在邊江及江南一路。九江屬縣十五，若壽春、逡遒、合肥、歷陽等，皆在淮南一路。晉改九江為淮南，而合肥仍屬淮南。東晉永和三年，廬江太守袁真攻冉魏之合肥，克之，遷其百姓而還，時合肥未嘗為廬江郡治。移郡治合肥，自隋始也。諸家之說多誤，因附辨於此。陽泉，見壽州霍丘縣 。 
　　龍舒城 縣西百二十里。漢縣，屬廬江郡。後漢永平初，封許昌為龍舒侯，邑於此。晉仍曰龍舒縣，屬廬江郡。東晉末廢。《城冢記》：縣西南二十五里有大城，相傳曹操拒吳時築。又縣西北四十里有金牛城，在金牛山下，亦魏武駐兵處，今為會龍馬廠。又暮容城，在縣東二十里。蕭齊永元二年，魏取淮南地，築此城戍守。《寰宇記》：今縣南二里有故城，漢淮南縣治此雲 。 
　　○冶父山 縣東北二十里，相傳歐冶子鑄劍處。山比眾山獨尊，故曰父。峰岩峻峭，林巒森密，盤亙凡數十里，自麓至巔，幾五里余。前有龍湫，水嘗不竭。又有三百六十四子山，羅列其下，泉石環列，為縣境之名山。又百藥山，在縣南十里，山產藥。《志》云：縣之鎮山也 。 
　　金牛山 縣西北四十里。巔有塔，吳赤烏二年造。下有金牛城，今為金牛市鎮。縣西五十里又有馬槽山，上有寨壘，相傳曹魏所築，又有飲馬池。○梅山，在縣東南四十里，俗傳曹操率兵望梅止渴，即此山雲。又有礬山，在縣南四十里，產礬。其相近者曰大凹山，山四圍高而中下也。又天井山，在縣東七十里，上有井，一名而山。而，小栗也。山多此樹，因名 。 
　　○巢湖 縣東北八十里。《志》云：縣北四十里有會市河，源出馬槽山；縣東北三十里有清野河，源出冶父山，併流注於巢湖 。 
　　黃陂湖 縣東南十五里，周八里許。《志》云：縣西五十里有繡溪，出馬槽山，過縣城南門，穿升仙橋，匯為黃陂湖，以上流水紋如繡而名。又有石槽河，出縣南礬山，沙溪河出縣南大凹山，瓦洋河出縣南五十里之秀山，黃泥河亦出秀山，並匯入黃陂湖而注於大江。○沙湖，在縣東南十里，源亦出冶父山，注於黃陂湖。又有白湖，在縣東北三十里。舊《志》云：湖周七十餘里，跨六鄉，與巢湖相連，下流入於大江，湖西岸有蜃山，下瞰白湖 。 
　　黃墩河 縣東南七十里。源出黃墩山，通大河入江。墩，亦作屯。元末，義師廖永安等結黃墩水寨於此。明太祖督其兵，攻敗元將蠻子海牙於馬腸河口，是也。又作坊河，在城東二里，亦出冶父山，楊吳時作壩，聚水集材，因名。其下流亦注於黃陂湖。○西塘，在縣西三十五里，亦曰西官塘，溉田百餘頃。《志》云：縣境之塘凡六十有二，俱為灌溉之利 。 
　　○冷水關 縣西三十里，兩山夾道如門。相傳三國時曹魏設隘於此，今有巡司戍守 。 
附見： 
　　無為州 府東南二百八十里。東至太平府百八十里，西南至安慶府桐城縣百七十里，東北至和州百五十里 。 
　　古巢國地。春秋時吳地。戰國屬楚。秦屬九江郡。漢屬廬江郡。後漢及晉因之。宋齊亦為廬江郡地。隋屬廬州。唐及五代因之。宋淳化初，置無為軍，屬淮南西路。元曰無為路，尋改無為州，屬廬州路。明初仍曰無為州，以州治無為縣省入 編戶四十七里 ，領縣一。今因之。 
　　州山川險阻，為控扼要地。宋周氏曰：孫氏既夾濡須而立塢，又堤東興以遏巢湖，又堰塗塘以塞北道，然總不過於合肥、巢湖之左右，遏魏人之東而已。魏不能過濡須一步，則建鄴可以奠枕，故孫氏之為守易。唐氏曰：曹公以數十萬眾再至居巢，逡巡而不能進；諸葛誕以步騎七萬失利而退，以濡須、東興之扼其吭也。說者曰：濡須口，三吳之要害也。江流至此，闊而多夾，闊則浪平，多夾則無風威。繇此渡江而趣繁昌，無七磯三山之險也。石臼湖、黃池之水直通太湖，所限者東壩一壞土耳 東壩，見前高淳縣 。百人剖之，不逾時也。陸則寧國縣及涇縣皆荒山小邑，方陣可前，一入廣德，自宜興窺蘇、常，長興窺嘉、湖，獨松關窺杭州，三五日內事耳。然則濡須有警，不特建鄴可虞，三吳亦未可處堂無患也。 
　　○無為廢縣 今州治。本漢襄安縣地。唐巢縣之城口鎮也。宋淳化初，始置軍於此。熙寧中，析巢、廬江二縣地，置無為縣，為軍治。宋白曰：軍本巢縣之無為鎮，曹操攻吳，築城於此，無功而還，因號無為城。其城臨濡須水上，宋即其地置軍，尋復置縣。元亦為州治。明初，縣省。今城周九里有奇，門六 。 
　　襄安城 州南四十里。漢置襄安縣治此，屬廬江郡。晉因之，尋廢。梁改置蘄縣。隋初復改蘄縣為襄安。《志》云：此為漢襄安城，舊置襄安鎮巡司於此。今仍曰襄安鎮。隋之襄安縣即今巢縣也。又臨湖城，在州西南七十里。漢置縣，屬廬江郡。後漢及晉因之。東晉末廢。今為臨湖鎮。○開城廢縣，在州西四十里。《舊唐書》：武德三年置巢州，分襄安立開城、扶陽二縣。七年州廢，並廢二縣入巢縣。今為開城鄉。又置開城倉於此。或雲扶陽廢縣，亦在州西北境 。 
　　偃月城 州東北五十里，與巢縣接界，即濡須塢也。有東西二關。其地峻險，亦曰東關口，亦曰東興堤，為吳魏相持之所。詳見前重險東關。○新附城，在州南十五里，三國吳諸葛恪築此以居新附者，因名 。 
　　○銀瓶山 州西北五十里。一峰特起，狀如銀瓶，最為深秀。又白馬弄山，亦在州西北五十里，相傳魏武牧馬之處。其相近者曰曹家山，亦魏武屯兵處，因名。○五畝尖山，在州北五十里，頂平五畝許，堪種植。又白石山，在州西北四十里，高崖白石，有泉出焉。又有龍湫，雖旱不涸。山蓋與和州含山縣接界 。 
　　陽山 州西四十里。相傳曹操嘗屯兵於此山之陽。又胡避山，在州西六十里，一名孤鼻山。宋紹興中，郡人王之道保聚其上，群寇不能破。又西三十里曰天井山，以山頂有泉也。其相接而稍南者曰云霧山，山高聳，雲霧嘗蒙其上。○桐山，亦在州西九十里，有水道通白湖，漁人用箔取魚，亦名上箔山。又有下箔山，在州西南九十里。《志》云：州西南八十里為雙泉山，山下有湧泉二穴。或以為即天井山，誤也 。 
　　三公山 州西南百二十里。山高峻，有三峰削立。其相接者曰九卿山，山有九峰，俱接廬江縣界。《寰宇記》：三公山，唐天寶六載改為東顧山，以山頂皆東向也。○崑山，亦在州西南百二十里，有東西二山，皆產礬，其下有清水潭 。 
　　濡須山 州東北五十里，接和州含山縣界，濡須之水經焉。三國吳作塢於此，所謂濡須塢也。○梟磯山，在州東百五十里，獨立大江中，東西往來，道經其下，蓋與蕪湖縣接界 。 
　　浮濃嶺 州北六十里，亦名芙蓉嶺。西北去巢縣二十里，兩境分界於此，高聳為群山之冠。其上怪石交峙，地勢險阻，往來者艱於登涉。正統三年，知州王仕錫開鑿，行者便焉 。 
　　○大江 在州東南。上接安慶府桐城縣六丈墩，下距和州裕溪口計二百三十餘里，江心與池州府銅陵縣、太平府繁昌縣對境。《江防考》：州東南五十里有泥汊河，又東南流入江為泥汊河口，有巡司，所轄江道，上自鯉魚套，下至薛家灣，凡五十里。自泥汊河巡司而東北三十里，為奧龍河巡司，所轄江道，上自薛家灣，下至奧龍墩，凡八十里。繇泥汊河而西南五十里，為土橋河巡司，所轄江道，上自石灰河，下至鯉魚口，凡七十里。中有化魚口、宋家灣，對江十里為楊林洲，與江南信服洲、白沙洲相近，號為三江口，蘆葦叢生，向為盜賊淵藪。濱江防戍，此為最切 。 
　　馬腸河 州東北六十里。其上流二十里曰運河，西接巢湖，東匯於馬腸河，達大江。元至正十五年，明太祖自巢湖出湖口，至銅城閘，已脫險，元將蠻子海牙集樓船塞馬腸河口，以阻後軍，太祖設策敗之，盡發舟師，出湖口入江，是也。銅城閘，見和州。○裕溪河，在州東北百二十里，源出巢湖，東入和州境，下流注於大江 。 
　　濡須水 州東北二十里。源出巢湖，自巢縣東南流入州界，經濡須山，又經州東五十里曰柵港河，又東經三溪河入和州界，注於大江。《志》云：三溪河在州東南百十里。又柵港，亦曰柵江，經和州西南入大江，亦曰柵口也。昔人嘗立柵守險於此，因名。○夾山河，在州東南六十里，其西接泥汊河，通大江。又奧龍河，在州東百二十里。州東北百里為朴樹河，與奧龍河相通，又東接於大江。《志》云：州東百二十里，又有更樓河，東臨大江，下接朴樹河，通裕溪 。 
　　里河 州西十里。源出州北五十里之青檀山，下流入大江。又永安河，在州西四十里，源出白石山，亦流入大江。○直皂河，在州東南二十里。又州南百二十里有土橋河，下流俱入大江 。 
　　羨溪 在州東北，亦謂之中洲。三國吳黃武初，朱桓戍濡須，其部曲妻子皆在羨溪，魏曹仁來侵，率萬騎向濡須，先揚聲欲東攻羨溪，是也。既而仁遣其子泰攻濡須，遣別將襲中洲，蔣濟曰：賊據西岸，列兵上游，而兵入中洲，是為自納地獄，危亡之道也。仁不從，果敗。杜佑曰：羨溪在濡須東三十里。何承天所謂濡須之戍家屯羨溪者也。又錦繡溪，在州西南十里，亦曰雙溪，一名錦繡池 。 
　　○安樂柵 在州東北。梁太清末，侯景陷台城，合州刺史鄱陽王范棄合肥出東關，屯於濡須，遣世子嗣，將兵守安樂柵。明年，嗣破侯景將任約於三章，遂徙鎮焉。亦謂之安樂柵。胡氏曰：三章在濡須之東。○豹兒寨，在州西五十里，南宋時州人結寨避兵處也 。 
　　糝潭鎮 在州南七十里，濱江。唐文德初，楊行密議襲趙於宣州，自廬州帥兵濟自糝潭是也。《江行記》：自糝潭東過泥汊口，又東過柵江口，皆為濱江要害。《江防考》：今省潭灣上至桐城縣界六百丈墩，中間凡八十里，中有揚子磯、石灰河、三江口，俱為險要。省潭，糝潭之訛也。石灰河，《志》云：在州東南百二十里，土橋巡司舊設於此 。 
　　石澗鎮 州北四十里，舊置巡司於此。又泥汊河鎮，在州東四十里。《志》云：泥汊河巡司置於州南三十里。又奧龍河鎮，在州東百二十里，其巡司置於州東五十里。土橋鎮，在州南百十里，其巡司置於州南七十里雲。又柵港鎮，在州東南五十里。俱戍守處也。州南三里又有一字城鎮。○官池河泊所，在州南六十里。官池，一作黃落河。《志》云：黃落巡司，在州東南三十里。又州西北九十里有焦湖河泊所 。 
　　巢縣 州北九十里。東至和州含山縣六十里，北至鳳陽府定遠縣百七十里，西北至府城百八十里，西至舒城縣二百七十里。漢為居巢縣地。東晉置蘄縣，屬南譙郡。宋、齊因之。魏為南譙郡治。陳大建五年，吳明徹等伐齊，別將任忠自東關進克蘄城，即此。隋改置襄安縣。唐武德三年置巢州。七年州廢，又改襄安為巢縣，屬廬州。宋初廢為鎮，尋復為縣。紹興十二年，置鎮巢軍。元曰鎮巢州，尋降為巢縣，屬無為州。今城周四里，編戶十七里 。 
　　○居巢城 縣治東北五里。古巢伯國，成湯放桀於南巢，即此。《春秋》文十三年，楚人圍巢。襄二十五年，吳伐楚，門於巢。昭四年，楚啟疆城巢以備吳。二十四年，吳滅巢。二十五年，楚子使熊相謀郭巢。皆此也。《史記》：吳公子光六年，大敗楚軍於豫章，取吳之居巢而還。秦為居巢縣，亦曰居巢阝，范增居巢阝人也。漢仍為居巢縣，屬廬江郡。後漢永平中，徙封劉般為居巢侯，邑於此。建安三年，袁術以周瑜為居巢長。二十二年，操軍居巢，尋引還，留夏侯惇督二十六軍，屯居巢。晉仍屬廬江郡，尋廢。《志》云：今縣治後有臥牛山，山之北有桀王城，城之故址，今為紫微觀。又有亞父山，在縣東北二十里，以范增居此而名。縣為古居巢無疑矣 。 
　　譙郡城 縣東南二十里。晉太元中，僑置南譙郡治山桑縣。宋、齊因之。後魏徙治蘄縣。高齊天保六年，齊主洋立蕭淵明為梁主，使其弟上黨王渙送之。時王僧辨等共推晉安王方智於建康，不從齊命。渙因攻譙郡，克之。陳大建五年，任忠克齊蘄城，又克譙郡，即此城也。周廢 。 
　　橐皋城 縣西北六十里。一名會吳城。《春秋》哀十二年，公會吳於橐皋，即此。漢為橐皋縣，屬九江郡。後漢省。孟康曰：橐皋，讀曰拓姑。三國魏黃初四年，曹仁南侵，使其子泰攻濡須，自將萬人留橐皋為後援。吳五鳳二年，孫峻謀襲壽春，自東興進至橐皋是也。唐曰橐皋鎮。宋紹興十一年，兀朮南寇，陷廬州，以拓皋地平坦，利用騎，因屯兵於此，既而為劉等所敗。橐，訛曰拓，後又訛為柘。今曰柘皋鎮 。 
　　○東山 縣東三十里。山不甚高，瀕江為險。宋紹興十一年，劉等敗金人於石樑河，又追敗之於東山，即此。又八公山，在縣西北十八里，亦名紫金山，宋劉敗金人於東山，敵走保紫金山。今山有淮南王廟，蓋以名同壽州八公山耳。○半湯山，在縣東北十五里，有二泉，冷熱各半，下流仍合，因名 。 
　　七寶山 縣東南三十里。與含山縣界之濡須山對峙，相距十里，魏人筑西關於此。以拒吳處也。又大秀山，在縣南三十里，以峰巒秀麗而名。○踟躕山，在縣南三十七里，南至無為州四十里，為接界處。《輿地誌》：東關口踟躕山，即坻箕山也。《春秋》昭五年，楚子觀兵於坻箕。南北朝時，陳將荀朗破齊將郭元建於踟躕山。蓋坻箕、踟躕音相近也。一名楚歌嶺 。 
　　高林山 縣南六十里。山盤伏數里，林木高聳。山下有高林市，又南十里曰九峰山，其峰盤迴九折，因名。○居巢山，在縣西南八十里，谷間有石，研之如墨，因名墨山，唐改今名。《志》云：縣西北十五里有龜頭山，山形如龜，俯瞰湖濱。《城冢記》：山一名小隴山，昔嘗置黃沙城於此，為戍守處，亦謂之龜頭城 。 
　　萬家山 縣西北二十里。山當四會之沖，一名回車弄，其南五里曰小佛嶺。又小獨山，在縣東北四十里，四無山附，屹立干雲，亦通途所經也。○金庭山，在縣北九十里，即黃山也，與合肥縣接界。《志》云：今縣北九里有王喬洞，可容三百人。又白塔岡，在縣南，道出無為州，南北朝時戍守處也 。 
　　○巢湖 在縣西南十五里，為巢湖東口。縣境群川，多自巢湖導流。今有焦湖巡司。又有東口市，在縣西十里，以近巢湖東口而名 。 
　　拓皋河 縣西北二十里。源出合肥縣浮槎山，經柘皋鎮，流入巢湖。宋劉敗金人處也 。 
　　濡須水 在縣治南。自巢湖東口流經縣前，一名天河水，俗呼馬尾溝，東流經亞父山南，又東南流經七寶、濡須兩山間，亦曰東關水，經無為州及和州境，注於江。舊《志》：縣東南十里有石樑河，即濡須上流也。宋紹興十一年，兀朮屯拓皋，劉等自東關出清溪，兩戰皆捷，進兵與兀朮夾石樑河而軍，河通巢湖，廣二丈余，命曳薪壘橋，須臾而成，遂渡河大戰，兀朮敗走 。 
　　清溪河 在縣東南十五里。亦出巢湖，流合濡須水。宋劉自東關出清溪，拒金人處也。又有芙蓉河，亦在縣東南十五里，出無為州接界之芙蓉嶺，因名。東北流合於清溪。又有黃洛河，在縣東六十里。舊《志》：黃落河經無為州北四十里，東流合濡須水雲 。 
　　徐塘 在濡須水東，亦曰徐曷。魏嘉平四年，吳諸葛恪於東興作大堤，築兩城。魏人來攻，陳於堤上。恪遣丁奉等赴救，馳至東關，據徐塘緣曷，擊魏人於堤上，大敗之。甘露二年，諸葛誕謀舉兵，因吳人慾向徐曷，請十萬眾以守壽春，是也。《志》云：徐塘蓋在東關之東，今湮 。 
　　○東關 縣東南四十里，即濡須山麓也，與無為州和州接界。又西關，在縣東南三十里七寶山上，三國時為吳魏相持之要地。又有三關屯，即東關也。關當三面之險，故吳人置屯於此。《吳志》：曹公出濡須，朱然備大塢及三關屯。皆東關矣。今詳見前重險東關 。 
　　鑊里 在縣西北，濱焦湖。吳太平二年，孫綝援諸葛誕於壽春，大發兵出屯鑊里，廢帝亮責留湖中，不上屯一步者，是也。又孔台，在縣西拓皋鎮，俗傳夫子曾南遊與弟子憩於此。台如圓壇，可容千人 。 
　　高井驛 縣西北六十里，道出合肥。《志》云：縣治西有鎮巢水馬驛，此為高井馬驛，陸道所經也 。
　　六安州 府西百八十里。東南至安慶府三百三十里，西南至湖廣黃州府六百三十里，西北至河南光州三百二十里，北至鳳陽府壽州二百里 。 
　　春秋時六國地。漢屬廬江郡。晉因之。梁置霍州及岳安郡。後魏因之。周州廢。隋初郡廢，屬廬州。唐初置霍州。貞觀初，州廢，改屬壽州。宋政和八年，置六安軍 紹興十三年，復廢為縣。景定五年，又升為軍。端平初復為縣，尋又升為軍 。元曰六安州，屬廬州路。明初，屬鳳陽府，以州治六安縣省入，尋改今屬 《志》云：洪武十五年以前，州屬鳳陽府，是年改今屬，編戶六十六里 ，領縣二。今亦曰六安州。 
　　州山川環結，號為險厄。自州之西南以迄於東北，皆崇山峻岭，蔽虧日月。肘掖光、蔡，襟帶蘄、黃，出奇走險，風馳雨驟，不十日而中原震動矣。昔人謂申光蔡為天下樞，而六安又申光蔡之根柢也 舊《志》：州封疆廣衍，沃野千里，東有龍穴，西有武陟，霍岳鎮乎南，沙河縈其北，萬山磅礴，控引荊湖，千里平塗，直達梁、宋，實廬州之喉舌，淮西之要地也 。 
　　○六安廢縣 今州治。古六國皋陶之後。《春秋》文五年，楚人滅六。《史記》：楚昭王〔五年〕，吳伐楚，取六。秦為六縣，屬九江郡。漢初，項羽大司馬周殷叛楚，以舒屠六，舉九江兵隨劉賈、彭越會垓下。又漢封黥布為淮南王，都六。文帝時，分淮南為衡山國。武帝元狩二年，又別為六安國，治六縣。後漢為六安侯邑，屬廬江郡。建安十四年，廬江人陳蘭據潛、六以叛，操遣張遼擊平之。潛，即今霍山縣也。吳嘉禾二年，攻合肥，分遣將全琮攻六安，不克而還。赤烏四年，諸葛恪攻六安，不克。六年，恪復襲六安，掩其人民而去。晉復為六縣，仍屬廬江郡。東晉末，廢。《括地誌》：故六城在壽州安豐縣南百三十里。即此城矣。晉末，廢。隋屬霍山縣地，亦曰騶虞城。唐開元二十七年，改霍山曰盛唐，仍移治於此。五代晉天福中，南唐改為來化縣，尋復為盛唐縣。周顯德三年攻唐，淮南別將司超奏，敗唐兵於盛唐，遂拔其城，既而唐兵來爭，周將王彥升擊破之。宋開寶初，改為六安縣。政和中，為六安軍治。元為州治。明初省。今州城周五里有奇，門四 。 
　　開化廢縣 州西四十里。梁置。隋因之，屬廬州。唐廢。又應城廢縣，在州西南，隋末置。唐初屬霍州。貞觀初，省入霍山縣。《志》云：州西百九十里有邊城郡城，蓋齊梁時所置。又有霍州廢城，在州西五十里，或以為梁初置州於此 。 
　　馬頭城 在州北。杜佑曰：晉永和中，謝尚鎮馬頭城，在盛唐縣之北。宋泰始二年，晉安王子勛舉兵尋陽，署其屬王廣元為馬頭太守，軍主黃回擊斬之，亦此城也。又州西有英氏城，英氏，春秋時楚與國也。僖十七年，齊人、徐人滅英氏，即此。○白沙城，在縣北十三里。《志》云：其地有兩城，一名白沙，一名六合，相傳漢高與項羽相拒處。又有東西二古城，一在州西十五里，一在州東南三十里 。 
　　○武陟山 州西三十里。漢武南巡嘗登陟於此，因名。《漢紀》：元封五年，南巡狩至於盛唐，宋白曰：盛唐縣西十五里有盛唐山，當即此山矣。又州西七十里有獨山，其地平曠，一峰獨峙。相傳唐末淮南將王景仁攻廬、壽，曾戰於此。又齊頭山，在州西南九十里，高千八百丈，層峰疊嶂，頂方四平，有泉出焉 。 
　　龍穴山 州東五十里，州境名山也。山脊有龍池，味甘美，亦名龍池山。又番山，在州南十里，磅礴蜿蜒，為州之鎮。又南四十里曰小霍山，一名青山，遠接霍山之脈，因名。○洪家山，在州東南七十里，有寨四圍，石崖險峻。宋紹興中，有洪氏率里民保聚於此 。 
　　三尖山 州西百里，有三峰插天。又寨基山，在州西百三十里，上有峽門。又有擂鼓尖，相傳昔為鄉人避兵之所，寨址存焉。○天柱山，在州西百七十里。其山聳削無附，因名。又州西二百里有黃巢山，相傳黃巢曾屯兵於此 。 
　　董靖原山 州南百二十里。山原平敞，周圍有小徑，相傳宋紹興中，里民董靖原避兵於此。有董家寨，今寨址猶存。○祖家山，在州西南百三十里，形勢高聳，宋紹興中，民多避兵於此。又西南十里曰文家山，山高九里，亦昔人避兵處，有文家寨。又州西南二百四十里有帽頂山。《志》云：山與河南商城縣金剛台南北對峙，聳出層霄，其下有仙人洞，其相近者又有障山，以山如屏嶂而名。又汪家山，在州西南二百六十里，高千餘丈，山勢峭拔，中有石岩，甚深廣。又黃石崖，在州西四十里，崖之南即霍山縣界 。 
　　古路嶺 州西百五十里。盤迴三十七折，始至其巔。又西三十里為遮日嶺，山高徑深，亭午始見日影，因名。○清風嶺，在州西北二百二十里，接霍丘縣界。又韓婆嶺，在州西二百里，通商城縣界，為群盜竄匿之處。又州西六十里有虎兒嶺，林木茂密，虎育其中 。 
　　蝙蝠岩 州南五十里同山沖內。其地有大同、小同二山，形相似也。岩闊四丈，深不可測，昔人嘗於此避兵，有同山寨在大同山上。州南八十里又有松林岩，亦曰嵩寮岩，岩最深秀，今為僧寺。○霸王岡，在州西二十里，其相接者曰漢王岡，相傳楚漢相距時築壘處。又七里岡，亦在州西界。明正德中，流賊趙風子，自河南光山縣走六安，官軍追敗之於此 。 
　　○淠水 在州西。源出霍山，經州界，西北流入河南固始縣境，又東北流經霍丘縣及壽州界，入於淮。《水經注》所謂水也。一名白沙河。俗呼為二郎河，萬歷十七年，湖廣黃梅賊曾繇此犯六安。○青石河，在州西南七十里，又州西百二十里有三元撞河，又西十餘里有青龍河，皆流入淠水，以達於淮 。 
　　溶水 州西七十里。源出齊頭山，西北流入固始縣界，合於史河。○馬柵河，在州東南八十里，經舒城縣之桃城鎮，又東入於巢湖 。 
　　○九公寨 在州西南六十里九公山上。山有九石，如人立，因名。又磨旗寨，在州西百里，又西百里有天堂寨。○西峰寨，在州南七十里，又州北三十里有趙家寨，皆南宋時里人保聚處也 。 
　　麻埠鎮 州西南九十里有麻埠河，置巡司於此。萬曆二年，添設把總，以防礦賊，而巡司遂革。又有和尚灘巡司，在州西北七十里。上土市巡司，在州南二百五十里，其地在霍山縣境內，而司屬州。《志》云：州西又有羅湖巡司，洪武二年設，十三年革，故址猶存 。 
　　英山縣 州西南四百里。東南至安慶府太湖縣二百十里，南至湖廣蘄州百八十里，西南至湖廣蘄水縣百二十里，西北至湖廣羅田縣七十里，北至河南固始縣二百二十里。本羅田縣之直河鄉。宋淳間，立鷹山寨。咸淳初，更名英山。德二年，升為縣，屬六安軍。元屬六安州。今城周三里，編戶二十七里 。 
　　○英山 縣東五十里。峰巒峭拔，為群山冠，上有井泉，縣以此名。又樓子石山，在縣東北七十里，上有樓子寨，昔人保聚處也。○密峰尖山，在縣東南三十里，山峰錯列，以形似名。又三吳山，在縣南三十里，上有仙人台，宋末鄉人段朝立保聚於此，亦曰師姑尖寨 。 
　　多雲山 縣西北百里，接羅田縣界。上有九井，常多雲氣，因名。說者曰：縣境之山最險者曰多雲，以蔽虧日月，人跡罕窮而名。多雲之西，有天險曰岐嶺，通湖廣蘄水縣，鳥道三日可東出豫境；西北一竇曰瓮門，束軀入內，廣三百里，路通羅田；迤北則為虎頭、木陵、大城諸關，通黃岡及河南光山、固始縣。蓋扼險出奇之處。今詳見湖廣羅田、麻城諸縣。○天人山，在縣西七十里，峰巒峻險，上有天人寨。又羊角山，在縣北二十里，明隆慶三年，有倭寇數十遁至此，官兵討誅之 。 
　　○英山河 在縣西。其併流者有添樓河，俱北出六安州界分水嶺，西南流入湖廣蘄州界，入蘄河。又北澗水，源出縣東南五里馬鞍山，西流入於英山河 。 
　　東湯泉 縣東南三里許，平地石中湧出。縣西南三里又有西湯泉，居民俱引以溉田。《一統志》：縣北有潤州塘，居民引以灌田，有潤澤之利，因名 。 
　　○柳林關 縣北四十里。又縣西九十里有石門關，其地險隘，舊皆為控扼之處，今廢。又七引關，在縣北七十里，亦曰七引店，道通霍山縣，有巡司戍守 。 
　　皮家店 縣南四十里。舊有巡司，元末廢。又河口巡司，舊在縣東三十里，亦元廢。○案集市，在縣北四十五里，今為安集市鋪。又塔市，舊在縣西一里，今廢。《志》云：縣南有將軍寨，近時所置，接潛山縣界 。 
　　霍山縣 州西南九十里。西北至河南商城縣百六十里，西南至湖廣羅田縣二百八十里，北至河南固始縣二百七十里，南至安慶府潛山縣三百六十里，東南至舒城縣百四十里。漢縣地，屬廬江郡。晉因之。後魏分置岳安郡岳安縣，屬霍州。北齊因之。陳大建五年，別將任忠克霍州。十一年，為周所陷。隋開皇初，郡廢，改縣曰霍山，屬廬州。唐武德初，改置霍州於此。貞觀初，州廢，以縣屬壽州。神功初，改曰武昌。神龍初，復曰霍山。開元二十七年，又改曰盛唐，移治騶虞城，即今六安州也。天寶元年，復置霍山縣於此。宋省為故埠鎮，屬六安縣。明弘治七年，以六安、英山相距險遠，於故埠鎮立今縣。城周三里，編戶十二里 。 
　　○城 縣東北三十里。春秋時楚之潛邑。《左傳》昭二十七年，吳子因楚喪，使公子掩餘，公子燭庸伐楚，圍潛。又三十一年，吳人侵潛、六，楚沈尹戍帥師救潛，吳師還，楚遷潛於南岡，是也。漢置縣，屬廬江郡。後漢及晉因之。劉宋為廬江郡治。齊屬廬江郡。梁亦為廬江郡治，並置霍州。東魏因之。高齊時，州縣俱廢 。 
　　淠水廢縣 在縣東。梁置北沛郡，治新蔡縣。東魏因之。陳大建五年，吳明徹等伐齊，別將湛陀克新蔡城，是也。後周亦為北沛郡。隋開皇初，郡廢，改置淠水縣，以新蔡縣併入。唐廢。○潁川廢縣，在縣西北。魏收《志》霍州有北潁川郡，領潁川、邵陵、天水三縣，蓋蕭梁置。《梁書》：天監初，魏拔關要、潁川、大峴三城，白塔、牽城、清溪皆潰。關要諸城戍，皆近縣境也。今白塔、清溪，見巢縣。大峴，見名山峴山 。 
　　○霍山 縣南五里。本名天柱山，亦曰南嶽山，又名衡山。文帝分淮南地立衡山國，以此山名也。《封禪書》：元封五年冬，巡南郡，至江陵，而東登禮之天柱山，號曰南嶽。《洞天記》：黃帝封五嶽，南嶽衡山最遠，以岳副之，舜南巡狩至南嶽，即霍山也。漢武考緯，皆以霍山為南嶽，故祭其神於此。後漢建安四年，袁術飢困，乃燒壽春宮室，奔其部曲陳簡等於潛，為簡等所拒。五年，廬江盜梅乾等寇江淮，操表劉馥為揚州刺史，乾等遁天柱山，張遼等擊斬之。晉義熙十一年，霍山崩。《水經注》：梁立霍州，治之天柱山。隋開皇九年，詔定衡山為南嶽，而廢霍山為名山。《唐六典》：江南道名山之一，曰霍山。是也。貞元十四年，淮西帥吳少誠，遣兵掠壽州霍山，殺鎮遏使謝祥，侵地五十里，置兵鎮守。長慶四年，霍山山水暴出為民患。《志》云：山頂有天池，北有龍湫，南有風洞，旁有試心崖，其峰高千一百三十丈 。 
　　指封山 縣東三十里。舊《志》：在六安州南九十里。蓋接壤也。相傳漢武南巡還，登復覽山，見此山峻拔，因指示群臣，擬封為霍岳之副，故名。又復覽山，在縣東二十里，即漢武南巡還，登此顧瞻處也。南宋時，置戍守於此。又通光山，在縣東北十里，道出六安。○三回山，在縣西南二十里，一名三曲山，中有小港達縣治，水隨山勢，縈迴三灣，因名。又四望山，在縣南六十里，高千八百丈，登其頂，宜於遠眺 。 
　　鐵爐山 縣東南九十里。俗傳仙人鑄丹處。鼎爐之址猶存，今居民多於其下為鐵冶，鑄農器。又仙女台山，在縣東南五十里，山有大石突出如台，人莫能登，相對者曰鷹嘴崖。又潛台山，在縣西三里，石山如台，當河中流，下有小赤壁。○東石門山，在縣東十里。又有西石門山，在縣西北三十里。皆兩山相對，中為狹徑，如門之辟。其近東石門者又有聖人山，石壁峭立，其勢若壓，稱為奇險 。 
　　四十八盤山 縣西南百二十里。山徑崎嶇，登陟甚艱，行者凡四十八盤，其險始盡，因名。又陶成忠山，在縣西八十里，石徑崎嶇，傍多林木，藤蔓掩蔽。相傳昔有陶鐵槍者，屯兵於此。○六安山，在縣西三十里，四圍險峻如城，有四門，古多避兵於此。又有六安寨 。 
　　梅子嶺 縣東五十里。多產梅，上可容數十萬眾。又縣東南四十里有楮皮嶺，居人多造紙於此。○九尖嶺，在縣西七十里。又西六十里有新開嶺。《志》云：縣西南八十里為棋盤嶺，道出英山。又縣西南百五十里有鵰翎崖，臨河壁立。又有烏龜峽，在縣西三十里，其水自縣西八十里萬人愁山東流經此，又東十里入黑石渡河。相傳大禹所鑿也，以形似名 。 
　　○淠水 在縣東。源出霍山，北流入六安州界。《志》云：縣北門外有化龍河，其一發源河南商城縣界，其一發源於湖廣羅田縣界，流經縣境，至縣西二十里之黑石渡而合流，經城北又東入於淠河 。 
　　漫水 縣西南百十里。源出羅田縣，經縣西南三十里，為梅家渡，又東北合於化龍河。又陡山河，在縣南百二十里，東出六安州界之分水嶺。又梅河，在縣西百八十里，西出英山界嶺。又縣南三十里有草場河，亦自英山縣流入。又有三灣河，自潛山縣流入。俱會化龍河 。 
　　○梅子關 在縣東梅子嶺上。又縣西南五十里有金雞關，南北兩關對峙，路出英山。皆昔時戍守處。○金子寨，在縣東八十里金子山上，以山色如金而名。又縣南六十里有李郎寨，皆昔人避兵之所 。 
　　千羅畈鎮 縣西北八十里。《志》云：初置巡司於故埠鎮，後改鎮為縣，因移巡司於千羅後畈。是也。又中埠河市，在縣南四十里，有中埠河渡。又上土市，在縣西南百五十里。縣西南又有潼灣市 。 
附見： 
　　◇安慶府 東北至廬州府無為州三百二十里，西南至江西九江府四百十里，西至湖廣蘄州三百里，北至廬州府三百六十里，東南至池州府百二十里。自府治至江寧府六百五十里，至京師三千一百八十五里 。 
　　《禹貢》揚州之域。春秋時為皖國 皖音患，亦為桐、舒二國地 。戰國屬楚。秦屬九江郡。二漢屬廬江郡。漢末，吳克皖城，遂為重鎮。晉安帝置晉熙郡。宋、齊因之。梁末，嘗置豫州，尋改為晉州。北齊曰江州。陳復曰晉州 大建五年伐齊，侯敬泰克齊江州，是也 。隋初，改熙州。大業初，改同安郡。唐武德四年，改為舒州 《志》云：唐初嘗改為東安州，正史不載 。天寶初，曰同安郡。至德初，曰盛唐郡。乾元初，復故。五代時，仍曰舒州，初屬吳，後屬南唐。宋仍曰舒州 亦曰同安郡 。政和五年，賜額曰德慶軍。紹興十七年，改安慶軍。慶元初，升為府 以寧宗潛邸也 。元曰安慶路。明初，改寧江府，尋復為安慶府，直隸京師，領縣六。今仍曰安慶府。 
　　府淮服之屏蔽，江介之要衝。漢建安十九年，曹操遣朱光為廬江太守，屯皖，大開稻田。呂蒙曰：皖地肥美，若一收熟，彼眾必增。於是攻皖，破之，遂為重鎮。曹叡太和二年，遣曹休侵吳，向皖，滿寵上言：休所從道，背江傍湖，易進難退，此兵之葇地，若入無︹口 言無限隔也。一雲無︹口在桐城縣夾石東南 ，宜深為之備。晉咸寧四年，吳人大佃皖城，王渾遣應綽擊破之。蓋其地上控淮、肥，山深水衍，戰守之資也。徐氏鍇曰：皖之為地，中國得之，可以制江表；江表得之，亦以患中國。吳孫權克皖，而曹操不寧；周世宗平淮南，而李氏窮蹙。《形險說》：大江合九江、鄱陽之水，東北經流府城東西南三面，而小孤山舊為大江控扼處，屹峙江北岸，孤峰峭拔，與南岸山對峙如門。大江之水至此，扼束而出，其下深險可畏。元人立鐵柱於此，曰海門第一關。余闕守安慶，倚小孤為捍蔽，遣將率水軍戍此。陳友諒自上流引軍直搗山下，戍軍敗走，安慶旋陷。明時宸濠之變，賴安慶守臣能挫其鋒，是以南畿無患。蓋小孤者，安慶之門戶；而安慶者，金陵之門戶也。 
　　懷寧縣 附郭。漢皖縣地，屬廬江郡。三國吳為皖城。晉義熙中，改置懷寧縣，為晉熙郡治。宋以後因之。隋為熙州治。唐為舒州治。今編戶五十二里 。 
　　○皖城 在府西北。古皖國及漢皖縣皆治此。後漢建武十七年，妖巫李廣等據皖城，遣馬援等討平之。建安四年，袁術死，術從弟胤棄壽春，奔廬江太守劉勛於皖城。是年，孫策襲皖城，克之。六年，孫權以皖城太守李術二於曹操，攻屠其城，既而操取其地。《魏志》：曹公恐江表郡縣為權所略，皆令內徙，民轉相驚，自廬江、九江、蘄春、廣陵戶十餘萬，皆東渡江，江西遂虛，合肥以南，惟有皖城。建安十九年，權攻皖城，克之。魏正始二年，權遣諸葛恪屯皖城，以伺邊隙。四年，司馬懿攻皖，恪退屯柴桑。吳廬江太守亦治皖城也。晉咸寧四年，吳人大佃皖城，謀侵晉，揚州都督王渾遣州刺史應綽攻破之。晉仍曰皖縣，屬廬江郡。義熙中，始改懷寧縣，亦曰晉熙城，以晉熙郡治此也。梁大寶初，侯景遣其將任約西侵江郢，自將屯晉熙。明年，王僧辨東下，景將范希榮棄尋陽，走晉熙，尋復遁去。梁敬帝初，齊將尉瑾等侵皖城，晉州刺史蕭惠以城降。自隋以來，皆為州郡治。開皇二十年，熙州李英林反，尋討平之。唐武德初，殷恭邃據舒州，既而來降。七年，趙郡王孝恭等擊輔公┙，軍於舒州。上元初，江淮都統劉展叛，陷舒州。大曆十一年，復為群盜陳庄所陷，以濠州刺史張萬福攝舒州事，討平之。咸通九年，徐州賊龐勛遣兵來寇。乾符三年，賊王仙芝陷舒州。中和四年，舒州陷於群賊吳迥等，廬州刺史楊行密遣兵擊定之。光啟二年，滁州刺史許襲取舒州。景福二年，楊行密復取之。五代周顯德三年，伐南唐，拔舒州，既而復為唐所取。五年，以州來歸。宋建炎中，屢為亂賊所陷。紹興初，招討使張俊破李成，拔舒州。端平三年，蒙古入安慶，尋引卻。淳熙六年，復掠安慶。德初，叛帥范文虎以安慶降。元至正十八年，為陳友諒所陷。十九年，明師攻安慶，尋克之。明年，復為友諒將張定邊所陷。二十一年，明師復克之。明正德七年，流賊劉六、劉七等掠郡境，官軍追討，賊引去。十四年，宸濠攻安慶，不能陷，尋潰散。蓋郡當江淮走集之沖也。《城邑考》：吳呂蒙屯皖，在今城東二里有呂蒙城，即蒙所築也，臨大江，今為故倉址，其後漸移而西北。宋端平三年，以北兵漸迫，城去江遠，控御為難，乃徙治羅剎洲，又移楊槎洲。景定初，乃遷城於盛唐灣宜城渡之陰，即今治也。其城北負大龍山，東阻湖，西限河，南瞰大江。元至正十六年，修城浚濠，引江水環城，恃以為固，自是屢經修築。今城周九里有奇，門五 。 
　　梅城 府北七十里。高齊天保三年，行台右丞盧潛屯兵築城於此，時龍鳴城內，潛以為不祥，移屯在外，謂之龍鳴城。唐武德中，嘗析懷寧地，置梅城縣治此，旋廢。又安樂城，在縣西二十里。梁天監七年，軍主武會置城於此，因名武功城。唐武德中，析懷寧置安樂縣。又逢龍城，在府北。三國時，魏將臧霸伐吳，吳將韓當引兵逆戰於逢龍，後置城於此。唐武德中，嘗置皖城縣治焉。《城冢記》：唐初析懷寧地，置皖城縣，在皖水之北，今濠塹猶存。又有皖陽城，在今府北二十里，亦唐初所置縣，尋與梅城等俱併入懷寧縣 。 
　　○大龍山 府北三十里。稍東相接者曰小龍山。兩山盤亙，下瞰大江，峰巒岩壑，種種奇勝。山周五十里，高十八里。其附山南出者曰門山，以兩山相夾而名，又南十里為白麟、火爐諸峰。其脈伏而復見、聳起如脊者曰脊現嶺，訛為集賢嶺。《志》云：嶺在城北十五里，有集賢關，今城北門亦名集賢門 。 
　　霧靈山 在府城西。形如覆釜，登其巔，則山川阡陌，一覽無遺。又府西四十里曰黃山，當冶湖之口，形如臥象，亦曰象鼻山。○太平山，在府西八十里，其山委蛇深秀。又西二十里曰大雄山，地名釋迦坂。山之東四十餘里曰愚公峰，山之西為俚子峰，左右夾峙，繇萬石嶺至絕頂，俯視則眾山如孫，長江如帶。又府西南百二十里曰騰雲山，與望江縣接界 。 
　　百子山 府西北二十五里。峰岩泉壑，蔚然深秀。又西北五里曰甑山，在石門湖西，甚突兀。又黃梅山，在府西北四十里，深郁多杉木、修竹。其並峙者曰鏡山，以石色如鏡也。山之北曰豹嶺，多喬松。又有雙峰，兩峰壁立。○寨基山，在府西北五十里，有三峰疊秀，其並峙者曰寶靈山。又獨秀山，在府西北六十里，脈自潛山而來，相去百里，而挺然傑出，為群山長。其相接者曰桑山，中多岩洞，石如層樓，可藏千人。又柘澗山，在府東五十里，面江阻湖，盤旋數里，勢若奔騰 。 
　　峽石嶺 府西四十里。高數里，有深林環澗，《一統志》以為即掛車嶺也。今詳見桐城縣夾石山。又長安嶺，在縣西三十里，嶺甚長，路達潛山縣。明崇禎十年，官軍敗賊於此。其相近者曰龍見嶺，嶺甚盤固。又府西北七十里曰醉石嶺，亦道出潛山 。 
　　○大江 在城外。自小孤匯潯陽、彭蠡而來，入宿松界，經望江，下至府城西，繞城南，而東北出池口，帶桐城界，又東北入無為州界。其上二百十里，束以海門；其下二百十里，界以郎磯，扼束吳楚，為東南形勝。《江防考》：長江自小孤山而東，至池口鎮，府境信地長三百五十里，俱有官軍戍守。又大勝磯，在府西二十里，濱江。明時，撫臣史可法敗賊於此 。 
　　皖水 在府西。源出潛山，合於潛水，又南至府西石牌市，東至皖口入江，流長三百四十里。《宋志》：元豐五年，淮南監司言：舒州近城有大澤，出潛山，經北門外。比者暴水漂居民，知州楊希元築捍水堤千一百五十丈，泄水斗門二，遂免淫潦入城之患，賜詔獎諭。《志》云：府西七十里有河，流合水。又西五里曰青河，又西五里為流珠河，皆合水，達於河。皖水合，亦兼水之名也 。 
　　長風港 府東北四十里。其上流為蓮湖，湖匯大龍山澗水及江水支流而成，一名段塘，中多蓮，引流為長風港，達桐城縣之樅陽河，入大江。今府東四十里曰長風鎮。又有長風沙，在府東五十里，亦曰長風夾，濱大江，有巡司戍守。風，亦作楓。《志》云：長楓夾路達池州府，自此渡江，亦謂之長楓渡。○張葭港，在府西北五里。其上流曰積石河，在府西北三十里，俗名馬嘴石河。又東南流十里，匯為石門湖，湖濱有鳳凰山，又有甑山，東南達張葭港入江。又有大龍水，出大龍山西流，匯石門、張葭之水入江 。 
　　黃馬河 府北九十里。自水分流。又府北八十里有高河，流合於黃馬河。又有井田河，在府西北六十里，與黃馬諸川俱達於桐城之練潭，合樅陽河入江。○冶塘湖，在府西三十里，湖口有石庫渡，其下流達皖口入江。又府西百里曰麻塘湖，繇石牌市達水，下流亦注於江。《志》云：城西有清水塘，有閘，引流入江。元末余闕殉難於此，因名盡忠池 。 
　　○皖口鎮 府西十五里，皖水入江之口也。吳嘉禾六年，使諸葛恪屯於廬江皖口。陳永定三年，遣將徐度將兵城南皖口，既又遣臨川王，於南皖口築城，使東徐州刺史錢道戢守之，蓋備王琳也。宋開寶八年，曹彬圍昇州，遣將劉遇敗南唐援兵於皖口，即此。今亦為山口鎮。又宜城鎮，在城東樅陽門外 。 
　　石潭鎮 縣東八十里。高齊皇建二年置，為齊、梁二國界，置兵防禦。陳大建五年廢。唐武德五年復置，八年廢。○石亭，在府東北。三國魏太和二年，揚州牧曹休侵皖，吳將陸遜等與休戰於石亭，休敗走，追至夾石，斬獲甚眾，是也 。 
　　石牌市 在府西九十里。地通四邑，商旅輻聚，亦曰石牌口。宋開寶七年，樊若水請用浮梁濟採石，先試舟於石牌口，及伐唐，移置採石，不差尺寸，是也。又高河市，在州西六十里 。 
　　張店 府北二十里。桐城、潛山分界處也，為北山之孔道。又源潭店，在府北五十里，道出桐城。○觀音港，在府西北七十里，舊有巡司，今革。又羊須店，在府西百二十里，路出望江縣。又同安驛，在府西門外 。 
　　桐城縣 府東北百五十里。東北至廬州府廬江縣九十里，東南至池州府百八十里。春秋時楚附庸桐國也。漢為樅陽縣地，屬廬江郡。後漢省。梁置樅陽郡，治樅陽縣。隋初郡廢。開皇十八年，改縣曰同安，屬熙州。唐至德初，改曰桐城。今縣無城，編戶六十五里 。 
　　○樅陽城 縣東南百二十里，臨江。漢縣治此。《漢紀》：元封五年，南巡狩，自尋陽浮江，射蛟江中，獲之，舳艫千里，薄樅陽而出，作盛唐樅陽之歌。後漢縣廢。蕭梁始復置。太清末，蕭范以合肥之軍頓濡須以待上流援軍。久之，進退失據，乃溯流而上，軍於樅陽，尋詣江州。大寶二年，侯景挾太子大器，西攻巴陵，敗還建康，道經濡須，景為荀朗所敗，前後相失，太子船入樅陽浦，從者勸太子因此入北，太子不可。陳永定十年，廬江蠻田伯興寇樅陽，合州刺史魯廣達討平之。唐武德七年，輔公┙叛，趙郡王孝恭討之，破公┙別將於樅陽。元至正十九年，陳友諒之黨趙普勝據安慶，結寨樅陽，明太祖命廖永忠攻拔之，是也。《城邑考》：宋末，桐城縣移治樅陽鎮，後又徙池之李陽河。元始還舊治。今仍為樅陽鎮。明初置稅課局於此，正德中革。《志》云：鎮西去郡城九十里，有射蛟台，即漢武射蛟處 。 
　　陰安城 縣東南八十里。本漢魏郡屬縣，劉宋時僑置於此，屬晉熙郡。齊、梁因之。隋初，廢入樅陽縣。又重城，在縣南六十五里，其城三重，南北川澤，左右陂湖，蓋古戍守之地。亦謂之巢城。又有同安故城，亦在縣南。劉句曰：隋時因以名縣。○山焦城，在縣東南。《志》云：唐開元中，嘗移縣治此，地多猛虎毒蛇。元和中，縣令韓震焚草木，其害遂除。又魯鎮城，在縣南七十里，相傳吳魯肅嘗屯此。又縣東南有呂蒙城，相傳呂蒙所築 。 
　　○浮山 縣東九十里。亦名浮渡山。有三百五十岩、七十二峰。岩之最著者三十有六，皆可居可游，其中泉石參差，種種奇勝，西南有獨峰，直上千仞，大江環繞，望之若浮。山半又有大通岩，迥出諸岩之上，懸崖飛瀑，凡數百仞。《寰宇記》謂之符渡山。符與浮，音同也。其相接者曰青山，上有岩洞，草木秋冬亦青。明初，徐達擊趙普勝之浮山寨，敗其兵於青山，是也。又東三十里曰[C048]山，山濱江，一名蓮花峰。又東十里為白雲岩，其岩東西相峙，洞壑與浮山競勝 。 
　　洪濤山 縣東北四十里。山高廣，每大雨，則水下沛如濤。其相近者曰嶺。又拔茅山，在縣東北九十里，一名城山，以峰岩如城也。又名椒嶺。《志》云：縣東北十里有魯共山，相傳魯肅曾居此。明崇禎十四年，流賊犯境，據魯共山焚掠，久之始去。○磨旗山，在縣南百二十里，相傳關羽曾於此駐兵，有鎮，有隘口。又梅林山，在縣南百十里，山多梅，亦曰梅嶺。縣南八十里又有橫山，以橫當驛路之左而名 。 
　　北硤山 縣北六十里，有兩崖相夾如關。又西硤山，在縣北四十七里，舊置軍壘，亦曰南硤戍，即夾石山也。《通釋》：淮南有兩夾石，在壽州淮水上者曰北硤石，在桐城者曰南硤石。薛氏謂淮西山澤無水隔者，有六安、舒城走南硤之路，南硤所以蔽皖也。漢建安十九年，孫權攻皖，張遼自合肥馳救，至硤石，聞城已破，築壘硤石南而還，謂之南硤戍。吳黃武六年，曹休攻皖，陸遜、朱桓等拒之。桓曰：休非智勇名將，戰必敗，敗必走，走當繇硤石、掛車，此兩道皆險隘，若以萬兵柴路，則彼眾可盡，而休可禽，禽休則可乘勝長驅，進取壽春，以規許洛，此萬世一時也。遜不可。及戰於石亭，休果敗，追至硤石，斬獲無算。會賈逵援休，吳兵斷硤石者退走，逵據硤石，以兵糧給休，休軍乃振。今山為控扼要口，北距廬、鳳，南指江、黃，此為通道。○龍眠山，在縣西北五十里，與廬州府舒城縣接界，岩壑甚勝。《紀勝》云：山與舒城、六安、太湖、懷寧諸縣接界。似誤。今詳見舒城縣 。 
　　掛車嶺 縣西四十里。即朱桓所謂「硤石、掛車，兩道皆險隘」者也。《志》云：上有掛車石，漢都長安，江淮往來，此為要路。《九域志》桐城縣有掛車鎮，以掛車嶺而名 。 
　　○大江 縣東南百三十里。上自懷寧縣之長風夾，下至無為州界之六百丈墩，凡百二十里，皆屬縣境。《史記》：秦始皇三十七年，自雲夢浮江渚，至丹陽。《括地誌》：江渚在同安縣東，或曰即樅陽也 。 
　　樅陽河 縣東南百二十里。其源自懷寧縣界之蓮湖，引流入界，經縣南百三十里為石塘湖，又東流繞樅陽故縣，曰樅陽河。府西北境諸川及縣東北諸川，皆匯流入焉，達於大江。漢武薄樅陽而出，陳友諒自樅陽寇池州、太平，是也。《志》云：樅陽東十餘里接三江口，有鐵坂洲、羅塘洲、木鵝洲，皆在江濱。相傳周世宗與南唐割江為界，以木鵝浮江中，隨其所之，以定南北，鵝沿洲東下，故以木鵝為名。又有老洲，在縣東百里，西南去樅陽六十里，六百丈巡司置於此。○長河，在縣東南百三十里。其源為雙河，一出魯共山，曰東河，一出洪濤山，曰西河，流經城東三十里，為孔城河。又有白兔河，出縣東南六十里獨山湖，亦流合焉，匯流為長河，達樅陽入江 。 
　　源子港 縣東三十里，下流入江。《志》云：縣東百有二十里，有破罡、竹子、白盪諸湖，其白盪湖亦曰民池湖。又有[C048]山湖，在縣東南百二十里，[C048]山之水注焉，皆回環相接，達源子港入江。○桐溪，在縣城東，源出龍眠諸山，繞城而南，引流入城，曰桐渠，復南出溉民田，下流入樅陽河 。 
　　團亭湖 縣南六十里。《括地誌》：湖水發源南硤石山，與白石湖相連，湖中有兩小山亭，亭高峻，白石皎然，故有團亭白石之號。昔時樅陽湖水繞團亭湖，與江水合而東流，今陵谷變遷，非復舊流也。○練潭，在縣西南七十里，郡北高河、黃馬河諸水，俱匯流於此，引而東南，曰古湖，又東南達於樅陽。《志》云：古湖在縣南百里 。 
　　○北硤關 縣北四十里，以北硤山而名。道出舒城，有巡司戍守，亦為北硤鎮 。 
　　浮山寨 在縣東浮山下。明初，徐達攻安慶，自無為州登陸，夜至浮山寨，擊敗敵兵，又敗賊於沙河，進克潛山。沙河，今見潛山縣。○西陽戍，或雲在縣東北。魏太和初，賈逵自豫州進兵取西陽，向東關，蓋道出縣境雲 。 
　　孔城鎮 在縣東三十里，以近孔城河而名。縣東南八十里又有湯鎮。《志》云：縣東百八十里有源子港巡司，地名湯溝。又有馬踏石巡司，在縣東南三十里，地名樅陽下鎮。又練潭鎮，在縣南六十里，以近練潭而名 。 
　　呂亭 縣北十五里。相傳呂蒙嘗駐師於此。宋元嘉二十五年，以豫部蠻民立呂亭左縣，屬晉熙郡，縣尋省，即此地也。今為呂亭驛。《志》云：初為北峽驛，洪武十五年改置。又陶沖驛，在縣西南四十里，地名三安。《志》云：驛舊置於沙口陂，洪武十五年改置，道出潛山縣 。 
　　潛山縣 府西北百四十里。又西北至六安州霍山縣三百六十里，西至太湖縣百里，東至桐城縣百三十里。本懷寧縣之清朝、玉照二鄉，宋置四寨。元至元中，立野人原寨。至治三年，始置潛山縣。縣無城，今編戶六十里 。 
　　○山 縣西北二十里。綿亙深遠，與六安州霍山縣接界，即霍山矣。舊《志》：潛山與皖公、天柱三峰鼎峙，層巒疊嶂，為長淮之捍蔽，說者皆以、皖、天柱為三山，其實非也。蓋以形言之，則曰山，謂遠近山勢皆伏也；以地言之，則曰皖山，謂皖伯所封之國也，或謂之皖公山，亦曰皖伯台；以峰言之，則曰天柱，其峰突出眾山之上，峭拔如柱也。名雖有三，實一山耳。或又謂山南為皖，山北為潛，雪山盤其東，霍山屏其西。皆即一山而強為之說耳。《圖經》：山高七千有二十丈，廣二百五十里，周五百里，道家以為第十四洞天，有峰二十二、嶺八、崖五、岩十二、原四、洞十、台四、池三，其瑰奇秀麗，不可殫紀。《漢•郊祀志》：武帝登禮之天柱山。又《爾雅》：霍即天柱山，水所經。山或以邑名，或以水名，《志》亦謂之岳也。詳見前六安州霍山縣 。 
　　天堂山 縣西北百四十里。四壁高峻，中敞如堂，平廣可容萬騎，昔嘗屯兵於此。中有溫泉及龍湫，又有黃沙、碎石、清風、飛旗諸嶺及雙乳峰、主簿原，旁為連山，曰羅源、後霍、公蓋、金龜、鯉魚及東山、後山、嬴山諸山，左右環合，稱為絕險。舊有天堂寨，多事時，往往為跳梁者所據。今有天堂山巡司，在縣西北百里。○牛眠山，在縣北七十里，以形似名。近有牛眠寨，為據險處。《志》云：山麓有金鏡潭，甚深。又北三里曰水吼嶺，控天堂之勝。又崑崙山，在縣東北六十里，上有泉，近置崑崙寨於此。其相近者曰龍隱山，亦名白涯山，近有白涯寨 。 
　　駕霧山 縣南三十里。峰巒高峻，駕雲霧之上。三國時魏人嘗屯兵於此。又白雲山，在縣南八十里，絕險壁立，上有平坡，懸橋以升，可容萬人。近時有白雲寨，結於此下。有嶺曰惟嶺，溪曰滸溪。其相近者又有無愁山。○閔山，在縣西八十里，有果老嶺，產茶甚佳。山最深處曰蟠山，以蟠曲名也。《志》云：縣西北六十里有寨石嶺，與六安州接界，西南八十里有分流嶺，與太湖縣接界 。 
　　○皖水 縣西北二十里。《志》云：出天堂山之龍潭，經烏石陂，至縣東二里之崩河，合於水。其水亦出天堂附近之羅源山，流為開源澗，亦曰埭口，經水吼嶺、吳塘堰，至縣治西，轉北而東，合於皖水，達府西石牌口，下流入江。《志》云：皖水一名後河，水一名前河，經縣治西分二流，支河出縣南，亦曰黑河，正河繞出縣北，俱達於後河 。 
　　沙河 縣東六十里。出崑崙山，南流合府北黃馬河諸水，匯於練潭。元至正十九年，明師破偽漢兵於青山，進向潛山，偽漢將郭泰，引兵涉沙河逆戰，明師破斬之，進克潛山，是也 。 
　　黃泥港 縣西北二十里。太湖縣境之水，匯流於此，合於水。又青河，在縣西十里，亦出山，合溪澗水，達於水，曰青河口 。 
　　南湖 在縣治南。一名靈湖，亦曰南園。三面倚城，多古木，氵亭泓涵浸，宜於植蓮。又有雪湖，在縣治西 。 
　　吳塘陂 縣西二十里，水所注也。亦曰吳陂堰。《魏志》：揚州刺史劉馥開吳陂，以溉稻田。建安十九年，曹公遣朱光為廬江太守，屯皖，大開稻田，吳呂蒙與爭處也。或曰塘即朱光所開。一雲呂蒙鑿石通水，灌稻田三百頃，亦即此陂也。《通釋》：陂在懷寧縣西二十里 。 
　　○駕霧關 在縣南駕霧山下。又縣東四十里有龍井關，地名西堡，懸為瀑布，最為奇勝。○大關，在縣西四十里，地名籠口。又西十里有小關，地名茅嶺 。 
　　野人原寨 縣西北十五里。宋景炎二年，劉源等於此起義兵興復，克黃州及壽昌軍。元置寨。《志》云：縣有舊寨二，野人原及天堂寨也。其新寨五十有八，俱繞潛山之麓。其著者為西關、皖澗諸寨，在潛山前；又大河山、小河山、張家、飛旗、從龍、張山、雙峰、紅岩、太平、堆金、伏龍、安龍、桃園、玄圃諸寨，在潛山後；排牙、梅家、胡盧、馬園、石泉、白馬諸寨，在山西南；崑崙、馬鞍、英窠、獨山諸寨，在山東；外又有埭口、青水諸寨，皆在縣界。有事時，豪民多結聚於此 。 
　　沙灣店 縣東十里，道出桐城。又縣西三十里曰桃花店，道出太湖縣。西南二十里曰八字店，道出望江縣。○撥蒿坂，在縣西二十里。又車輞坂，在縣南三十里，有青山渡。縣東北百里又有黃石坂，與英窠山寨相近。又青口驛，在縣東北五里，亦出桐城之道也 。 
　　太湖縣 府西北二百二十里，西北至六安州英山縣二百十里，西至湖廣蘄州百二十里，西南至宿松縣八十里。漢皖縣地。劉宋元嘉二十五年以豫部蠻民立太湖左縣，屬晉熙郡，以地有太湖也。開皇初，改縣曰晉熙，屬熙州。十八年，復曰太湖縣。唐屬舒州。紹興中，省入懷寧縣，尋復置。今縣無城，編戶六十八里 。 
　　○青城廢縣 縣東四十里。《志》云：曹魏將曹仁所築，唐武德中置縣於此，尋廢。又東陳廢縣，在縣東南四十里。《寰宇記》：蕭齊所置，陳大建五年廢。○荊陽廢縣，在縣東四十五里。唐武德中，置荊陽縣，旋廢。又大湖故城，在縣東北二里。《志》云：劉宋時置縣於此 。 
　　○司空山 縣西北六十里。高聳雲表，上平坦可數畝，謂之司空原。舊有寨壘，又有洗馬池，雖旱不涸，半山復有清泓，旁有雷洞，甚深邃，旁又有小鴉嶺。《志》云：山高七里，周四十里，又西北五里曰雷公岩，削壁萬仞，稱為奇勝 。 
　　四面山 縣東北十里。山方而銳，四面如一。又三峰山，在縣東北九十里，有三峰並峙。○嵯峨山，在縣北二十里，又北二十里曰天頭山。俱以高險名也。又北八里曰獨阜山，亭亭秀峙，迥出群峰中，因名。○大尖山，在縣北九十里，山崇隆而聳峙，群山皆出其下。又北九十里有珠子山，孤峭干雲，有關與英、六為限 。 
　　新寨山 在縣西南十里，壁立險阻。又有龍門山，在縣西南十三里，兩山對峙，狀如龍門。又縣南三十里曰香茗山，上有硃砂。○九重山，在縣西三十里，以盤迴綿亙而名。又夾羅山，在縣西二十里，以夾羅溪而名，其土沃。○隘口嶺，在縣西北二百里，接英山縣界。又縣北六十里有青楓嶺，接潛山縣界 。 
　　○羅溪河 縣西北二十里。出司空山，流經縣西一里，匯於馬路河，經縣治而東，流六十里至潛山縣界之黃泥港，又東南會於潛水。《志》云：縣境群川自西北出者，大率匯於馬路河，歸於黃泥河，合潛水而入大江雲。○南陽河，在縣西南六十里，源出湖廣蘄州之沙河。又有白沙河，在縣西南百六十里，流合南陽河，東匯於馬路河 。 
　　後部河 縣西北百二十里。其上流為銀河，源出潛之天堂山，入縣境，經橫崖而入後部河。又有羊角河，源出英山，入縣界，流八十里而匯於後部河，併流而東南，凡六十里，合龍灣河，亦東達於馬路河。《志》云：羊角河在縣西北二百里，銀河在縣西北百六十里，龍灣河在縣西北六十里 。 
　　雙河 縣東南五里。源出四面山，縈迴曲折，流合羅溪諸河，而達於黃泥港。又銅沖河，在縣東十五里，中有銅礦，其下流合於雙河。○思常河，在縣南三十里，與宿松縣分界。又有棠梨河，在縣西十里，源出龍門山，東南合於思常河，入潛山縣，亦匯於黃泥港 。 
　　太湖 在縣西南。縣西諸山溪之水，鍾而為湖，東南流經望江縣，入於大江。今為平陸。《志》云：縣有大湖、小湖、陸鍾、仰天、黃里諸湖，故有五湖之名。今縣東四十里有小池，置驛於此，或即小湖也。余皆湮沒不可考。○翟公堤，舊《志》云：在縣西南。元末，縣尹翟居仁所築，民至今賴其利 。 
　　○張安撫寨 在司空山上。宋亡，有安撫張德興者，立寨於此，以圖恢復，與元人相持十餘年，為元將昂吉兒所襲，兵敗，死之。寨有五門，曰太平、曰歡喜、曰硃砂、曰前部、曰後部，今故址猶存。○桃花寨，在縣西八十里，與蘄州接界 。 
　　白沙鎮 縣西百二十里，有白沙巡司。又縣北百二十里有後部巡司。又小池巡司，在縣東四十里。明初置，尋革。今池口驛設於此。《志》云：縣西北九十里，舊有南陽巡司，今亦廢 。 
　　載陽橋 在縣西三里。造舟為梁，南通望江，西通宿松、黃梅。《志》云：縣西一里馬路渡，向為津濟要口，近遷渡於此 。 
　　宿松縣 府西南二百七十里。東南至江西彭澤縣二百五十里，西至湖廣黃梅縣九十里，東北至太湖縣八十里。漢皖縣地。晉末，僑置松茲縣，屬廬江郡。梁置高塘郡。陳大建二年，吳明徹等伐齊，高塘郡來降，是也。隋開皇初郡廢，改縣曰高塘。十八年又改為宿松縣，屬熙州。唐武德四年，置嚴州於此。八年，州廢，縣屬舒州。宋因之。紹興中，省入望江縣，尋復置。縣無城，今編戶十六里 。 
　　○松茲廢縣 縣北五十里。晉以後，僑縣治此。今其地曰仙田，有嘉禾無種自生。《志》云：縣北三十五里又有舊縣埠，其河亦曰舊河 。 
　　○得勝山 縣南四十里。元末，余闕守安慶，嘗敗賊於此。其相近者曰大爐山，上有鐵冶。又跨池山，在縣南六十里，多事時，每為兵燹之沖。○烽山，在縣東北六十里。山高敞，可以瞻望。高齊時，淮南與陳人分江為界，嘗置烽火於此，因名 。 
　　馬頭山 縣東八十里，峰岫紆迴，岩嶂屈曲，以形似名。晉咸和三年，譙國內史桓宣以祖約作亂，帥眾屯此。約自壽春遣祖渙等襲湓口，攻皖，因攻宣。毛寶馳救，擊卻之。○陳漢山，在縣西北八十里，相傳昔有陳漢者結寨於此。其地險固，豪民往往據為屯聚之所。又嚴恭山，在縣北三十里。山突起五十餘丈，環亙十餘里，唐嚴州以此山名。其相近者曰龍門山，又北十里曰石門山 。 
　　小孤山 縣東南百二十里，與江西彭澤縣接界。舊時峙江北岸，與南岸群山對峙，為控扼處。元天曆中，立鐵柱於山上，長三丈有奇，曰海門第一關，江流經此，湍急如沸。至正中，余闕守安慶，倚小孤為捍蔽，小孤敗，安慶遂不支。既而明師西討，至小孤，其守將丁普郎迎降。未幾，明帥復繇陸道而進，自宿松抵小孤。成化二十年，江水忽分流於山北，流日益廣，自是屹立中流，大江澎湃，環於四面。山有石級百十有一，紆迴而上，岩林泉石，頗饒勝致。其南下曰彭浪磯，磯躅為馬當山；北下為蛾眉洲，與小孤相映帶。正德十四年，宸濠以南昌叛，遣將犯小孤，沿江焚掠，進寇望江，抵安慶。說者謂小孤、安慶如唇齒相維，為金陵西面之險雲。今詳見江西彭澤縣 。 
　　小隘嶺 縣西南八十里，與湖廣黃梅縣分界。《志》云：縣西百三十里有寨子鎮，即黃梅境內矣。又窯嶺，在縣西二里，以地多陶冶而名。○鑿山洞，在縣東十五里，洞可容千人，為古仙棲隱處 。 
　　○大江 在縣南百二十里。《江防考》：小孤山為江面險要，大江經此，分流東下，入望江縣境。有小孤巡司，與安慶、九江官兵以時巡哨。小孤之上二十里曰楊家洲，下十五里為毛湖洲，稍東為沙灣角，俱盜賊出沒處也 。 
　　龍南蓮若湖 縣南三十里。中有浮洲，涌若螺黛。又東南三十里為白荊湖，其相接者曰灣池，上有山。又有污池市及污池渡，中分三十六段。又有棠梨湖、小黃湖，俱相連接達於縣東八十五里之張當池，趣望江縣之泊湖，至雷港入江。○大、小豆溪，在縣東三十里。又縣東六十里曰大、小伯澇河，合流於張富池，接楊灣口，達於泊湖 。 
　　攝湖 縣西南四十里。又西南十里曰麻湖，其相接者曰牌湖、周泊湖。又西南八十里曰湖，周回甚闊，中產魚。又西南注於江。《志》云：縣北六十里有三溪河，其水出蘄黃境內，有三氵瓜，流入縣境，匯於隘口，南入大江。○浮湖，在縣東南六十里。又東南十里曰黃湖。又縣東南百里曰茅湖，皆相通注，匯於望江縣之泊湖 。 
　　桑落洲 縣南百三十里。《寰宇記》云：洲在縣西南百九十里，與潯陽分中流為界。江水自鄂陵氵瓜而為九，於此合流，謂之九江口，即劉毅為盧循所敗處。又東為武林洲，即桑落洲之尾也。今詳見江西德化縣。○孟洲，在縣南四十里，洲連龍湖。又有黃洲，連竹墩渡，其相近者曰黃陂洲。又南四十里曰楊柳洲。《志》云：縣東四十里有望子洲，其相連者曰大泊灣 。 
　　○涇江口鎮 在縣西南，有巡司。《志》云：小孤巡司而西六十里，有涇江口巡司。又西六十里為歸林鎮，有歸林灘巡司，俱瀕江戍守處。○楓香店，在縣北四十里，亦曰楓香坂，向有楓香驛。明崇禎十年，流寇犯境，官軍御賊於此，敗績 。 
　　屏風寨 在縣西三十里西源山中。其山自麓至頂，有九井相貫，層岩峭壁，險固可恃。《志》云：縣有寨十，在縣北者曰九層、田氏、傘架、土峰、城河凡六寨，在縣東者有北林、石氏二寨，縣西北又有白牙、東林二寨，與屏風為十寨雲 。 
　　望江縣 府西南百十里。東至池州府東流縣百二十里，南至江西彭澤縣百里。漢皖縣地。晉置大雷戍。東晉義熙中，置新治縣，屬晉熙郡。陳置大雷郡治此。隋廢郡，改縣曰義鄉，屬熙州。開皇十八年，改曰望江縣。唐武德五年，置高州，尋改為智州。七年州廢，縣屬嚴州。八年屬舒州。宋末，嘗遷治於東流縣之香山鎮。元還舊治。今無城，編戶二十四里 。 
　　○大茗山 縣西北六十里。其旁出者曰小茗山，兩山東西相向。大茗之巔，有巨石聳峙，頂平如砥。小茗之上有蓮花峰，峻削而秀麗。又南十里為鳳棲、鷓鴣、石灰、懸項諸山，互相映帶。○嵯峨山，在縣西七十里，東去大茗山十里，一名箬山，西北接太湖縣界。《志》云：山下有連塘城，相傳劉裕與盧循戰處也 。 
　　磨乂山 縣北三十里。泉石頗勝。又北二十里曰寶珠山。山近漳湖，濱湖諸山皆伏，山獨圓秀而傑出，因名。○周何山，在縣東一里。《志》云：周瑜及何無忌皆曾駐軍於此，因名 。 
　　○大江 縣南十五里，南接蛾眉洲，東北流入懷寧縣界，西去縣城亦三十里。《江防考》：大江上自宿松縣毛湖洲，下接懷寧縣皖口鎮，凡百五十餘里。《宋志》：自潯陽柴桑沿流三百里至望江，是也 。 
　　泊湖 縣西四十里。自宿松縣界龍南諸湖及縣西境之水，俱匯於此。經縣南五里，曰楊溪河，其水束泊湖之口，亦曰氵散水口，又導流為諸溪港，繞縣而東下，達縣東三十里之雷港入江。今徙從縣南十五里之華陽鎮，注於江。又鱭湖，在泊湖西五里，亦自泊湖分流，達於楊溪 。 
　　漳湖 縣東北六十里。其上流為武昌湖，在縣東北三十里，受茗山、鳳溪諸溪澗及縣北群川之水，匯而為湖，廣十里，袤三十里。又東北十里為青草湖，相接者曰白土湖，會上流諸水，其漲彌天，又東北匯於漳湖，導流為埭溝河，達府西皖口入江。其支流達縣東北七十里之路灌口，亦入於江。○慈湖，舊在縣北十八里。《志》云：縣北二十里有石子港，源出縣西二十里之雪涼泉，匯慈湖、孝感諸水入於武昌湖。明初，安慶為陳友諒所襲陷，明師復克之，命徐達等追友諒至慈湖，焚其舟，是也。孝感山，在今縣北十五里，其水亦注於慈湖。又縣西北有大小豆溪，自宿松分流，達慈湖入江 。 
　　懸步河 在城南。其西南六里有白澗，流徑城南二里，會於龍潭，合上流諸水，匯為懸步河，又東南合於楊溪河，入江。又後溪河，在縣北十里，其水分青草、白土諸湖之水，會諸溪流，合於懸步河 。 
　　馬頭河 縣北五十里。亦受大茗諸山之水。縣西北四十里鴉灘之水，亦流匯焉，下流入武昌湖。又蘆薪河，在縣西北三十里，源出鷓鴣諸山，亦流入武昌湖。○埭溝河，在縣北六十里，受漳湖諸流，連懷寧縣境之沙灘，又東經石庫渡，至皖口入江 。 
　　雷池 縣東三十里。源出宿松縣界，東流二百餘里，經縣東南，積而為池，又東十五里入江。三國時，有雷池監，孟宗嘗為雷池漁官，是也。其入江處，亦曰雷港，亦曰雷江口，亦曰大雷江。晉咸和二年，蘇峻以歷陽叛，溫嶠欲自江州入衛，庚亮報嶠書曰：吾憂西陲，過於歷陽，足下無過雷池一步。義熙六年，劉裕討盧循，軍於雷池，進軍大雷，分兵屯於雷江西岸，先備火具，循自湓口來戰，不勝，回泊西岸，岸上軍發火焚之，循敗走。宋孝建初，江州刺史臧質叛，使其黨魯弘下戍大雷。泰始初，晉安王子勛舉兵江州，遣將軍俞伯奇斷大雷，禁絕商旅，又以甲士五千人出頓大雷，於兩岸築壘。明年，子勛將劉胡等軍敗，悉發南陵諸軍，燒大雷諸城而還。梁承聖初，王僧辨等討侯景，自尋陽東下，軍於大雷。陳永定二年，以王琳軍尋陽，遣軍拒之於大雷，既而琳引軍來攻，不克。今縣城本名大雷戍，蓋以雷江為名。明正德七里，流賊劉六等自黃州趣京口，道雷港，尋又自通州經雷港，趣九江，未幾，復繇雷港犯金陵。蓋雷港為濱江要防也。舊置雷港鎮，有巡司戍守，兼置雷港驛。天啟中，雷港為浮沙所塞，於是巡司廢，驛移於華陽鎮 。 
　　○楊灣鎮 縣南三十里。有楊灣口巡司，今移司於東十里之急水鎮。《志》云：南陽外有方公堤，達急水鎮。明天啟中，縣令方懋德築。○華陽鎮，在縣南十五里。《志》云：鎮濱江，與宿松界沙灣角、毛湖洲一帶，形援相接，向為奸盜淵藪，有官軍巡戍。又新溝鎮，在縣西。縣北又有埭溝鎮 。 
　　西圩 縣東北六十里。周三十餘里，堤長三千九百七十餘丈，闊十丈，高二丈，圩中田三萬七千餘畝。《志》云：孫吳時屯皖口，得谷數萬余，即此圩也 。 
附見： 
