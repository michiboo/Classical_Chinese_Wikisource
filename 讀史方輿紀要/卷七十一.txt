
潼川州，〈東至順慶府三百五十里，東南至重慶府九百里，西至成都府漢州二百二十里，西南至成都府簡州百八十里，西北至成都府綿州百三十里，北至保寧府劍州三百六十里，東北至保寧府三百十五里，自州治至布政司三百六十五里，至京師一萬二百六十五里。〉
射洪縣，〈州南六十里。西北至中江縣百七十里，西南至成都府金堂縣百八十里。漢廣漢、郪二縣地，西魏置射江縣，後周改曰射洪，屬昌城郡。隋屬梓州，唐、宋因之。今城周三里。編戶三里。〉
中江縣，〈州西百二十里。北至綿州羅江縣六十里，西北至漢州百里。漢郪縣地，三國漢析置伍城縣，屬廣漢郡，尋廢。晉咸寧四年復置，仍屬廣漢郡。太康六年廢，七年復置。宋、齊因之，後周置玄武郡治焉。隋開皇初郡廢，改縣曰玄武，屬益州。仁壽初增置凱州，大業初州廢，仍屬蜀郡。唐武德初屬益州，三年改屬梓州。宋因之，大中祥符五年改曰中江縣。今城周七里。編戶五里。〉
鹽亭縣，〈州東百里。東至保寧府南部縣百七十里，東南至順慶府西充縣百二十五里。漢廣漢縣地，梁置鹽亭縣，西魏置鹽亭郡。隋開皇初郡廢，縣屬新州，尋屬梓州。唐、宋因之。今城周六里。編戶三里。〉
遂寧縣，〈州東南二百四十里。東北至順慶府百七十里，東南至重慶府合州三百三十里。漢廣漢縣地，後漢因之。晉爲德陽縣地，仍屬廣漢郡，永和以後於德陽東南界置遂寧郡。宋仍曰遂寧郡，齊亦曰東遂寧郡。梁因之，郡治小溪縣。西魏改縣曰方義，後周又改郡曰石山，兼置遂州。隋開皇初郡廢，仍曰遂州。仁壽初置總管府，大業初府廢，又改州爲遂寧郡。唐武德初復爲遂州，二年仍置總管府，貞觀初府罷。十年復置都督府，十七年又罷。天寶初改爲遂寧郡，乾元初復故。天祐二年王建請置武信軍，孟氏因之。宋仍爲遂州，亦曰遂寧郡、武信軍節度。太平興國初復改方義縣曰小溪。政和五年昇州爲遂寧府。宣和五年又升爲都督府，以潛邸所在也。元初因之，至元二十二年降爲遂寧州。明初因之，以州治小溪縣併入，洪武九年改爲縣。今城周十里。編戶十七里。〉
蓬溪縣，〈州東南二百二十里。東北至順慶府西充縣九十里。漢廣漢縣地，唐初爲方義縣地，永淳初析置唐興縣，長壽二年改爲武豐，神龍初復故。景龍二年分唐興置唐安縣，先天二年廢唐安，移唐興治焉。天寶初改爲蓬溪縣，屬遂州。宋、元因之，明初改今屬。城周四里。編戶六里。〉
安岳縣，〈州南三百八十里。南至成都府內江縣九十里，東至重慶府大足縣百七十五里。漢爲資中、牛鞞、墊江三縣地，後周置安岳縣，並置普州治焉。隋初因之，大業初州廢，縣屬資陽郡。唐武德二年復置普州，治安岳縣。天寶初曰安岳郡，乾元初復曰普州。宋仍爲普州治，亦曰安岳郡，寶祐以後州縣俱廢。元末復置安岳縣。或曰明玉珍置，屬遂州。明洪武四年復置普州，九年省州入縣。城周三里有奇。編戶十九里。縣今省。〉
樂至縣，〈州西南三百九十里。西至簡州九十里，東至安岳縣百二十里。漢犍爲郡牛鞞縣地，隋爲普慈縣地，唐武德二年析置樂至縣，屬普州。宋因之，寶祐中廢。明成化二年復置今縣，隸潼川州。正德十年改隸簡州，嘉靖九年還隸潼川州。今城周五里。編戶七里。〉
眉州，〈東至成都府仁壽縣八十里，南至嘉定州百七十里，西至邛州百六十里，北至成都府崇慶州二百里，自州治至布政司百八十里，至京師一萬四百一十里。〉
彭山縣，〈州北四十里。北至成都府雙流縣九十里。秦置武陽縣，屬蜀郡。漢屬犍爲郡，後漢爲犍爲郡治，晉、宋因之。齊仍屬犍爲郡。梁改犍爲縣，置江州。西魏改縣曰隆山，後周省州置隆山郡。隋開皇初郡廢，縣屬陵州。唐初因之，貞觀元年省入通義縣。二年復置，屬眉州。先天初改曰彭山縣。宋、元因之。洪武九年省，十三年復置。編戶五里有奇。縣今省。〉
丹稜縣，〈州西八十里。西南至嘉定州洪雅縣六十里，西北至邛州蒲江縣百五十里。漢南安縣地，後周置齊樂縣，屬齊通郡。隋開皇中改曰丹稜縣，屬嘉州。唐屬眉州，宋因之，元省。洪武十三年復置。今城周不及三里。今編戶四里。〉
青神縣，〈州南八十里。西南至嘉定州夾江縣六十里，東至成都府井研縣百里。漢南安縣地，西魏置青衣縣，蓋取蠶叢氏青衣以勸農桑爲名。後周爲青神縣，並置青神郡。隋初罷郡，以縣屬嘉州。唐屬眉州，宋、元因之。明洪武九年省，十三年復置。城周五里有奇。編戶四里。縣今省。〉
邛州，〈東至眉州百六十里，東南至嘉定州四百二十里，西南至雅州二百里，北至成都府崇慶州百十里，自州治至布政司三百十里，至京師一萬五百七十里。〉
大邑縣，〈州北六十里。北至成都府灌縣九十里，東至崇慶州百三十里。本蜀郡晉原縣地，唐咸亨二年析置大邑縣，屬邛州。今城周八里。編戶七里。〉
蒲江縣，〈州西南百里。東南至眉川丹稜縣百五十里，西至雅州名山縣百一十里。本臨邛縣地，西魏置廣定縣，並置蒲原郡治焉。隋開皇初郡廢，縣屬邛州，仁壽初改縣曰蒲江縣，大業初屬臨邛郡。唐武德初仍屬邛州，太和四年改隸嶲州，尋復故。宋仍屬邛州，元至元二十一年省，明洪武十三年復置。今城周三里有奇。編戶五里。〉
