

應天府，〈東北至鎮江府二百里，西南至太平府一百三十五里，西至和州一百三十里，西北至滁州一百四十五里，東北至揚州府二百二十里，至京師二千五百五十里。〉
上元縣，〈附郭。在府治東北。本秦秣陵縣地，吳曰建業。晉平吳，仍曰秣陵。太康三年分秣陵北爲建業，尋改「業」爲「鄴」，建興初又改曰建康，後因之。隋併爲江寧縣，唐初因之，上元初改爲上元縣。今編戶二百三里。〉
江寧縣，〈附郭。在府治西南。本秦秣陵縣地，晉太康二年分置臨江縣，三年更名江寧，在今縣西南六十里。後因之。隋開皇十年徙治今城，又省秣陵、建康、同夏三縣，合爲江寧縣。唐武德三年改曰歸化。八年改曰金陵，明年又改爲白下。貞觀九年復曰江寧，上元初改爲上元。天祐十四年楊氏復析上元置江寧縣，今因之。編戶三十六坊廂，七十四里。〉
句容縣，〈府東九十里。東至鎮江府丹陽縣九十里，東北至鎮江府一百里。漢初置縣，屬鄣郡，以縣有句曲山而名。武帝封長沙定王子黨爲句容侯。元封中屬丹陽郡，後漢至六朝皆因之。隋平陳，屬揚州，大業初屬江都郡。唐武德四年於縣置茅州。七年州廢，縣屬蔣州，尋又屬潤州。至德二載屬江寧郡，乾元初屬昇州，尋還屬潤州。大順初仍屬昇州。宋天禧四年，改名常寧，尋復舊。今城周二里有奇，編戶二百五十二里。〉
溧陽縣，〈府東南二百四十里。東至常州府宜興縣九十里，南至廣德州百五十里，北至鎮江府金壇縣百二十里。秦縣，屬鄣郡，以在溧水之陽而名。漢屬丹陽郡，吳、晉以後因之。隋屬蔣州，尋改屬潤州，後併入溧水縣，大業初，屬丹陽郡。唐初復析置溧陽縣，屬宣州，後改屬昇州。宋因之。元至元中升爲溧陽路，尋降爲縣，元貞初又升爲州。明初復爲縣。今城周四里，編戶二百二十六里。〉
溧水縣，〈府東八十五里。東北至句容縣八十里，西南至寧國府二百里。本溧陽縣地。隋開皇十八年改置溧水縣，屬蔣州，大業中屬丹陽郡。唐武德三年，杜伏威遣輔公祏攻李子通，渡江克丹陽軍於溧水。子通平，縣屬揚州，九年改屬宣州，乾元初又屬昇州，尋復故。大順二年賊將孫儒渡江，自潤州而南至溧水，楊行密自宣州遣其將李神福襲敗其前軍是也。宋仍屬昇州。元元貞初升爲溧水州，明初復爲縣。今城周五里，編戶二百五十五里。〉
高淳縣，〈府南百四十里。西至太平府蕪湖縣百里。本溧水縣之高淳鎮，弘治四年分置縣。嘉靖五年始築土城，周三里。編戶一十二里。〉
江浦縣，〈府西四十里。西北至滁州百里。本六合縣地，明洪武九年始分六合縣及滁、和二州地置縣於浦子口。二十四年又割江寧一鄉隸之，移治曠口山之陽，即今縣也。縣無城。編戶二十四里。〉
六合縣，〈府西北百三十里。北至天長縣九十里，東南至儀真縣七十里，東至揚州府一百三十里。春秋時楚之棠邑。襄十四年，楚子囊師於棠以伐吳。又伍尚爲棠邑大夫是也。漢爲棠邑縣，屬臨淮郡。後漢屬廣陵郡。三國時爲吳、魏分界處。晉復屬臨淮郡。惠帝永興元年分立棠邑郡。太元四年苻秦寇淮南，遣將毛安之率衆屯棠邑，即此。安帝改爲秦郡，又改置尉氏縣，宋因之。齊永明初罷秦郡，以尉氏縣屬齊郡。梁仍屬秦郡，或亦謂之新秦。侯景置西兗州於此，又遣其黨郭元建爲北道行臺，鎮新秦是也。尋改置秦州。北齊亦曰秦州，又爲瓦梁郡。陳曰義州。後周曰方州，又改郡爲六合郡。隋初郡廢，以尉氏縣爲六合縣。大業初州廢，縣屬江都郡。十二年杜伏威起兵，屯於六合。明年隋將陳棱討之，爲伏威所敗。唐初復置方州，貞觀初罷屬揚州。南唐於此置雄州。周仍爲六合縣。顯德三年，時韓令坤襲克揚州，唐遣兵來爭，周主命趙匡胤軍六合，揚州之守始固。宋屬真州，元因之。明洪武三年改屬揚州府。二十二年又改今屬。舊有土城，周七里。今廢。編戶十七里。〉
