
惠州府，〈東至潮州府七百九十五里，南至海岸百十里，西南至海岸二百五十里，西至廣州府三百六十里，北至江西龍南縣界六百三十里，自府治至布政司見上，至京師八千三百四十五里。〉
歸善縣，〈附郭。漢南海郡博羅縣地，晉太和初置欣樂縣，仍屬南海郡。宋末改屬東官郡。齊、梁因之。陳禎明初改爲歸善縣。隋置循州治焉。唐、宋以來皆爲州郡治。編戶四十五里。〉
博羅縣，〈府西北三十里。西南至廣州府東莞縣百七十里。秦置縣，屬南海郡。漢以後因之。隋屬循州。南漢屬禎州，宋屬惠州。今城周四里，編戶五十五里。〉
長寧縣，〈府西北四百里。東北至韶州府翁源縣百五十里，西北至英德縣百六十里。本歸善縣及韶州府英德、翁源二縣地，在萬山中，爲盜藪，隆慶三年，督臣吳桂芳奏置今縣，治鴻雁洲。有城，編戶六里。〉
永安縣，〈府東北二百五十里。本歸善、長樂二縣地，在萬山中，爲盜藪。隆慶三年督臣吳桂芳奏置今縣。有城。編戶七里。〉
海豐縣，〈府東三百里。東至潮州府惠來縣二百七十八里。漢南海郡博羅縣地，晉末置海豐縣，屬東官郡，宋、齊因之。隋屬循州。唐仍舊。宋屬惠州。今城周二里有奇，編戶四十里。〉
龍川縣，〈府東北四百里。東北至江西安遠縣三百五十里，北至江西龍南縣三百二十里，東至興寧縣百五十里。秦縣，尉陀爲龍川令是也。漢屬南海郡，晉、宋以後因之，隋省。唐初復置，貞觀初又廢。天授初改置雷鄉縣於此，屬循州。南漢改雷鄉曰龍川縣，徙循州治此。宋因之，亦曰海豐郡。宣和二年改縣曰雷江，紹興初復曰龍川縣。元亦爲循州治，明初州廢，縣改今屬。城周四里有奇，編戶八里。〉
長樂縣，〈府東北四百八十里。東北至興寧縣七十里。本興寧縣地。宋初爲長樂鎮，熙寧五年改爲縣，並割龍川地益之，屬循州。明初改今屬。《城邑考》：「縣城洪武二十一年築，嘉靖初增拓，尋復修築，周五里有奇。」編戶十里。〉
興寧縣，〈府東北五百五十里。東南至潮州府程鄉縣百三十里。本漢龍川縣地，晉咸和六年置興寧縣，屬東官郡。宋、齊因之。隋屬循州，唐仍舊。南漢乾亨初升爲齊昌府。宋復爲興寧縣，仍屬循州。元因之。明初改今屬。城周三里有奇，編戶七里。〉
河源縣，〈府北百五十里，東至龍川縣二百五十里。漢南海郡龍川縣地，蕭齊始析置河源縣，以縣東北有三河之源而名，仍屬南海郡。梁、陳因之。隋屬循州，唐仍舊。南漢屬禎州，宋屬惠州。《城邑考》：「縣舊無城，洪武二十八年創築，弘治五年增修，周二里有奇。」編戶十里。今置連平州，析縣屬焉。〉
和平縣，〈府北五百八十里。西北至江西龍南縣二百二十里，西至韶州府翁源縣三百里，東南至龍川縣百八十里。本龍川縣和平峒地，山林深險，盜賊盤據，正德十三年撫臣王守仁奏置今縣，又割河源地益之。明年築城，周二里有奇。編戶四里。今置連平州，析縣屬焉。〉
潮州府，〈東南至海岸俱百五十里，西南至惠州府七百九十五里，西北至江西贛州府千一百六十七里，北至福建汀州府六百六十里，東北至福建漳州府五百五里，自府治至布政司千一百九十里，至京師九千七百四十七里。〉
潮陽縣，〈府南百三十里。西南至惠來縣百六十里。本海陽縣地，晉義熙九年析置，屬義安郡，宋、齊因之。隋屬潮州，唐永徽初省，先天初復置，仍屬潮州。宋因之，紹興二年廢，八年復置。今城周六里有奇，編戶三十六里。〉
揭陽縣，〈府西南七十五里。西北至惠州府長樂縣二百八十里。漢縣，屬南海郡。後漢因之。晉廢。義熙中，以其地析置潮陽等縣，後因之。宋宣和三年，始析海陽三鄉置縣。紹興二年廢，八年復置。今城周四里有奇，編戶七十八里。〉
程鄉縣，〈府西北三百里。西至惠州府興寧縣百三十里，東北至福建上杭縣三百八十里。本漢揭陽縣地，晉海陽縣地。蕭齊置程鄉縣，時有程旼者以信義行於鄉，因名，屬義安郡。梁、陳因之。隋屬潮州，唐仍舊。五代晉開運初南漢置敬州治焉，宋開寶四年改曰梅州。熙寧六年州廢，縣屬潮州。元豐五年復置，宣和二年賜郡名曰義安。紹興六年州復廢，十四年又置。元至元十六年升爲梅州路，二十三年仍降爲州。明洪武二年省州入縣。今城周六里有奇，編戶十九里。〉
饒平縣，〈府東二百里。東至福建詔安縣百七十里，東北至福建平和縣百里。本海陽縣地，地名三饒，濱海倚山，習俗慓悍，爲盜賊藪。成化十四年督臣朱英奏置今縣，治於下饒。築城，甃以磚。嘉靖十四年大水城壞，旋復補砌。十八年增修。城周四里有奇，編戶二十七里。〉
惠來縣，〈府西南三百里，西至惠州府海豐縣二百七十八里。本潮陽縣惠來等都及海豐縣龍溪等都地，東南臨海，西北盤礴萬山，僻遠荒略，爲盜賊出沒處。嘉靖四年始析置今縣，治洋尾，築磚城，二十二年增拓南城，周四里有奇。編戶三十里。〉
大埔縣，〈府東北百六十里，東北至福建永定縣二百二十里，南至饒平縣二百里。明初爲海陽縣地，成化以後爲饒平縣地，嘉靖五年析饒平縣之戀洲、清遠二都地置今縣。《城邑考》：「縣東連福建平和縣，北接上杭、永定二縣，西北距程鄉縣，南抵饒平、海陽二縣。其地荒僻曠遠，溪洞險阻，盜賊往往蟠結於此。正德六年清遠都山獠張白眉依山結營，分隊剽掠。嘉靖二年悉剿平之。五年置縣，治大埔村。創築磚城，二載始就，周三里有奇。」編戶二十里。〉
平遠縣，〈府西北三百八十里。東南至程鄉縣百六十里，西至惠州府興寧縣百里，北至江西長寧縣二百三十里。本程鄉等縣豪居堡林子營，嘉靖三十八年以險僻多盜，設通判駐守。四十一年析福建武平、上杭、江西安遠、惠州府興寧四縣地置縣，以接壤於武平、安遠，因名，屬江西贛州府。四十三年還三縣割地，惟析興寧之大信都與程鄉之義化、長田、石窟、石鎮四都爲縣，改今屬。築城，崇禎中增修，周三里。編戶四里。〉
普寧縣，〈府西南百二十里。西北至揭陽縣七十里。嘉靖四十三年析潮陽縣之洋烏、戎水、黃坑三都地置縣於貴嶼，名普安縣。萬曆三年改築城基於後嶼。十年以二都還潮陽，止存黃坑一都，改曰普寧縣。十四年城成，因移治焉，南去舊治二十里。城周三里有奇，編戶十四里。〉
澄海縣，〈府東南六十里。東北至饒平縣百三十里。嘉靖四十二年析饒平縣蘇灣一都，揭陽縣鮀江、鱷浦、蓬州三都，並海陽縣之上、中、下外三莆共七都，置澄海縣，創築縣城。萬曆、崇禎間，皆增修，周五里有奇。編戶五十五里。〉
鎮平縣，〈府北三百六十里。東北至福建上杭縣百二十里，北至福建武平縣百七十里。本程鄉縣地。崇禎六年因寇變析程鄉之松源、龜漿、下半圖，並平遠縣之石窟一、二圖置鎮平縣，治蕉嶺。築城，周四里有奇。編戶四里。〉
