
《禹貢》：「海岱惟青州。」《周禮•職方》：「正東曰青州。」〈土居少陽，其色爲青。〉春秋時齊地。其在天文，虛、危則齊分野，亦兼魯、衛之疆。〈今泰山以南，兗州府至沂州之境，《禹貢》徐州地也，春秋時屬魯，天文奎、婁分野。濟、河以北，東昌府及兗州府之西境，濟南府之北境，《禹貢》兗州地也，春秋時屬衛，於戰國兼得魏、宋、齊、趙之郊。衛分野見河南封域。〉秦並天下，置齊郡、東郡、薛郡、琅邪及遼東等郡。漢置十三州，此亦爲青州及兗州地，〈詳見《州域形勢》，下倣此。〉後漢因之。魏、晉亦置青、兗二州。永嘉以後陷於石勒及慕容皝，後又入於苻堅，堅敗歸於晉，〈晉置幽州於廣固，以辟閭渾爲刺史。〉尋復爲慕容德所據。義熙六年劉裕克南燕，復置青州及兗州。劉宋時兼置冀州，〈治歷城。〉其後入於後魏。魏亡屬高齊，尋爲後周所並，其分析不可得而詳也。隋亦置十三部，而不詳所統。唐貞觀初分天下爲十道，河、濟以南屬河南道，以北屬河北道。宋初隸京東路及河北路，後又增置京東西路。〈曹、鄆諸州屬京東西路。〉金人分山東東路及山東西路。〈東路理益都，西路理東平。〉元亦置益都、濟南等路，直隸中書省。〈謂之「腹裏。」〉明初置山東等處承宣布政使司，領府六、屬州十五、縣八十九，〈總爲里六千四百有奇。夏秋二稅約二百八十五萬九百五十三石有奇。〉而衛所參列其間。今仍爲山東布政使司。
東據海，
南距淮，
西接梁、宋，
北走燕、趙。
其名山則有泰山，
琅邪，
沂山。
其大川則有濟水，
汶水，
會通河，
海。
其重險則有穆陵，
〈按〉山東界兩都之間，北走景、滄，南達徐、邳，東出遼海，西馳梁、宋，爲輻輳之道。春秋以及戰國，大抵皆齊地也。管仲對楚曰：「賜我先君履，東至於海，西至於河，南至於穆陵，北至於無棣。」季札以爲「泱泱大風」，蘇秦以爲「四塞之國」也。又黃歇說秦曰：「齊南以泗爲境，東負海，西倚河。」又楚人謂頃襄王：王射噣鳥於東海，還蓋、長城以爲防〈蓋見沂水縣，長城見平陰縣。〉朝射東莒，夕發貝丘，〈見博興縣。或曰謂清河之貝丘也。〉夜加即墨，顧據午道，則長城之東收而泰山之北舉矣。」韓非說秦曰：「往者，齊南破荊，中破宋，西服秦，北破燕，中使韓、魏，地廣而兵強，戰克攻取，詔令天下，濟清河濁，足以爲限，長城巨防，足以爲塞，齊，五戰之國也。」漢初酈食其曰：「齊負海岱，阻河、濟，南近楚，雖數十萬師未可歲月破也。」田肯曰：「齊東有琅邪、即墨之饒，南有泰山之固，西有濁河之限，北有勃海之利，地方二千里，持戟百萬，縣隔千里之外，齊得十二焉，此東西秦也。」蓋三齊形勝，擬於關中矣。彭氏曰：「自古及今，天下有事未嘗不起於山東，繇秦、漢以迄宋、元，可更僕數也。若其攻取大略彪炳史冊者，莫如樂毅。毅並護趙、楚、韓、魏之兵，爲燕昭王伐齊，敗齊兵於濟西，分魏師以略宋地，部趙師以收河間，身帥燕師長驅逐北，遂入臨淄。又遣左軍渡膠東、東萊；前軍循泰山，東至海，略琅邪；右軍循河、濟，屯阿、鄄以連魏師；後軍並北海而撫千乘；以中軍據臨淄而鎮齊都。六月之間，下齊七十餘城是也。次則莫如元季之察罕。元至正中，山東爲羣盜田豐等所據，察罕奮自草澤，既克河南，乃分兵鎮關、陝、荊、襄、河、洛、江、淮，而以重兵屯太行。既而自陝抵洛，發并州兵，出井陘，〈見直隸重險。〉遼、沁軍出邯鄲，〈北直廣平府屬縣。〉澤、潞軍出磁州，〈見河南。〉懷、衛軍出白馬，〈見北直滑縣。〉與汴、洛水軍俱下，身將鐵騎渡孟津，〈見河南府。〉踰覃懷，〈見河南懷慶府。〉鼓行而東，復冠州、東昌。師至鹽河，〈見東阿縣馬頰河。〉遣精騎擣東平克之，又克濟寧。時大兵猶未合，羣賊皆聚濟南，而出兵齊河、禹城拒戰。於是分遣奇兵，取間道出賊後，南略泰安逼益都，北徇濟陽、章丘，中循濱海郡邑，乃自帥大軍渡清河，破賊於臨濟，〈見歷城縣，或作「分濟」。〉進逼濟南，齊河、禹城來降。南道諸將亦敗益都兵於好石橋，〈見益都。〉海濱郡邑皆來降，濟南亦下，乃圍益都。會察罕爲降賊田豐等所殺，其子擴廓代總其兵，攻益都拔之，山東悉定。明洪武初命徐達北討，既下沂州，遣使諭之曰：「聞將軍已下沂州，若向益都，當遣精銳扼黃河要衝，斷其援兵，可以必克；若益都未下，宜即進取濟南、濟寧，二城既下，益都以東，勢力窮蹙，如囊中物矣。」噫，真廟算也。
