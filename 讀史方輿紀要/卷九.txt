
惟明受命，奮起淮甸，首定金陵，
顧氏曰：太祖既定金陵，未聞圖度兩淮北首中原也。而亟亟焉出昱嶺取浙東諸郡，何哉？或曰：元人方強，姑委之羣盜以疲其力，因乘間爲南出之謀耳。是不盡然也。夫方國珍、陳友定之徒，皆盤據閩、浙之交，而友諒有江西州郡，與浙東接壤，浙西諸州已盡屬之士誠。使或盜有數州，〈謂衢、處、信諸州。〉羣寇之交合，則東南之勢分，而窺伺之隙多，根本之備疏矣，故急取而守之。士誠、友諒既中梗而不敢肆，國珍、友定亦屏息而不敢爭，據吭背而絕要膂，不必陳師決勝，彼數寇者，已在我掌握中矣。上兵伐謀，此之謂也。」
西靖湖、湘，東兼吳、越，
於是遣將北伐中原，南征嶺徼。
顧氏曰：「太祖之取天下，善於用因而已。夫郭子興齷齪常才也，太祖因之而集虓虎之師。韓林兒廝養豎子也，太祖因之，而成開辟之業。雖然，委曲以脫子興之難，猶可能也；至南征北伐，功業既赫然矣，乃龍鳳紀年，終林兒之身而後已，〈林兒歿於元至正二十六年，明年始稱吳元年，次年遂即位，改元洪武。〉豈非善自遵養，因以成無競之烈者歟？故曰：居天下之後，始可以承天下之弊；辭天下所共爭，乃能集天下所難成。此太祖締造之功，所以紹漢軼唐也。彼汲汲然稱王僭號，自逞雄心者，豈足與語此哉？」
汛掃幽、燕，芟除秦、晉，
乃平巴、蜀，進取滇南。
顧氏曰：「太祖起自東南，奄有西北，爲古今異數。嘗攷其用兵之法，實一出於孫、吳，攻瑕搗虛，是以所向無敵。夫有取天下之志，而無取天下之略，自開闢以來，未見有成功者也。太祖明於先後緩急之宜，分合向背之理，始則決機於兩陳，繼直制勝於廟廊，大略同於漢高，精密媲於光武，猗歟，豈非百代爲昭者歟！」〈王氏曰：「太祖自渡江之日，親御戎行者九，而戰苦蹈危，久而後決者，惟鄱陽之役。自克武昌後，下偽吳，取中原，六飛俱不在行間矣。」〉
六合同風，宸居首奠，體國經野，載在職方。
京師一。〈領應天等府十四，徐州等州四。今爲南京。〉
布政司十三：〈《會典》：「洪武九年改故行中書省爲布政使司，凡十二，十五年始增置雲南布政司，凡十三，以分領天下之府州縣。大約州縣俱隸府，縣又或隸州，州或直隸布政司。」〉曰浙江，〈領杭州等府十一。〉曰江西，〈領南昌等府十三。〉曰福建，〈領福州等府八。〉曰湖廣，〈領武昌等府十三，安陸等州五。〉曰山東，〈領濟南等府六。〉曰山西，〈領太原等府三，潞州等州五。〉曰北平，〈領北平等府八，隆慶等州二。今爲京師。〉曰河南，〈領開封等府七。〉曰陜西，〈領西安等府八。〉曰廣東，〈領廣州等府十。〉曰廣西，〈領桂林等府十二，江州等州八。〉曰四川，〈領成都等府七，潼川等州五，東川等軍民府四，龍州等宣撫司二，播州等宣慰司二，又黎州安撫司一，平茶洞長官司一。〉曰雲南，〈領雲南等府十二，曲靖等軍民府七，者樂甸等長官司二，又羈縻孟定等府二，車里等宣慰司五，鎮康等州四，干崖長官司一。〉
顧氏曰：「三代而上爲九州。漢爲十三部，唐爲十道，宋爲十五路。太祖定天下，京師而外，分爲十三布政使司，此即唐、虞分州建牧之義，監數代而得其中者也。世俗不之攷，乃襲元人舊稱，猶目之爲分省，謬矣。」
又於邊圉疆索，置行都指揮使司七，以安內攘外：曰遼東，〈洪武三年遼東來歸，四年遣馬雲、葉旺鎮守其地。時故元將納哈出屢入寇，雲等拒卻之。二十年馮勝等破納哈出於金山，悉平其衆，於是遼東守衛益固。《邊略》：「洪武八年置遼東都指揮使司，十年盡革所屬州縣，改置定遼等衛，以制防朵顏女真諸部落，兼東限高麗，南備倭寇。」金山，在三萬衛西北三百五十里。〉曰大寧，〈洪武十二年遣馬雲征大寧，克之。二十年馮勝討納哈出，始修葺故城，奏置北平行都指揮使司於此，又列置興營等二十餘衛屬焉。自是屢由此出師北伐，邊地益辟。《邊略》：「大寧鎮撫降夷，控扼北邊，西翼開平，南衛遼海，藩屏要地也。」興州衛於故興州置，在今廢開平衛東二百里。營州衛於故營州置，在今大寧廢衛東三百里。〉曰萬全，〈洪武二年常遇春追擴廓於大同，即遣兵下順寧府，於是山北州郡皆歸於我。四年命墟其地，悉徙其民入關。二十六年置萬全都指揮使司於此。《邊略》：「萬全犄角大同，翼衛畿輔，屹爲重鎮。」〉曰大同，〈洪武二年常遇春下大同，留兵駐守。既而元將脫列伯等入寇，李文忠赴援，大破之。於是守將金朝興等遂略取東勝諸州地。四年，置山西行都司於城內。《邊略》：「大同控禦漠南，唇齒幽、冀。時又置東勝左、右衛於大同，降城相望，河套以內，兵民耕牧，寇不敢窺，蓋備邊之策，是時爲得全算也。」東勝州，在大同府西。降城，三受降城也。俱見前。〉曰甘肅，〈洪武五年遣徐達等分道北伐，馮勝與傅友德出西路，自蘭州趣西涼，下永昌，略甘肅，收瓜、沙，河西悉內屬。二十六年置陜西行都指揮使司於甘州衛。《邊略》：「甘肅制馭西域，隔絕羌胡，爲必守之地。又是時吐番、西域諸君長俱奉朝貢，即其地設司、衛所三十有六，俾統理降夷，西藩益鞏固矣。」〉曰建昌，〈洪武二十五年，降將月魯帖木兒以建昌叛，藍玉討平之，以便宜請增置衛所，從之。二十七年，置四川行都指揮使司於此。《邊略》：「建昌外控番夷，內馭蠻僰，界滇、蜀之間，封守攸重。」〉曰貴州。〈明初既平湖廣、四川，於是八番、順元諸蠻夷悉內屬，因建置貴州等衛所，八年設貴州都司以統之。《邊略》：「貴州綏輯溪峒，式遏苗夷，爲川湖之屏蔽。」《大政攷》：「洪武八年，於各省會設都指揮使司，九年改行中書省爲承宣布政使司，其不與布政司並治者，爲行都指揮使司。七司而外，別有福建行都指揮使司，置於建寧。大抵無事則屯田練兵，慎固封守，有事或命將專征，隨宜調發，既畢，則將還於朝，士歸於伍，一時軍政，最爲嚴肅。」〉而開平、〈洪武二年克開平。三年李文忠自興和北伐，克應昌。五年文忠復追元裔於土剌河，北至稱海而還。自是遣將北討，往往以開平爲中屯。太祖嘗曰：「北騎南寇，不趣大寧，即襲開平。」因屯軍置衛於此，以扼寇衝。興和、應昌，俱在今大寧廢衛境。土剌河及稱海，俱在故元和林境內。〉洮州，〈洪武四年置衛。十年命鄧愈等討西番，取朵甘納鄰七站地，於是增置岷州衛。又命與河州衛相聯絡，以控番部。太祖嘗曰：「洮州西番門戶，築城戍守，是扼其咽喉也。」朵甘，即今西番朵甘諸部。〉亦皆置軍戍守。東起朝鮮，西接吐蕃，南至安南，北距大磧，東西一萬一千七百五十里，南北一萬九百里。
顧氏曰：「太祖挈漢、唐舊壤還之職方，比於去昏墊而之平成，功烈有加焉。獨是大寧設矣，而不知營州爲五服故封；東勝城矣，而不知三受降城爲馭邊遠略；豈功倦於垂成歟？抑當時謀國者無深識遠猷之士也。嗚呼！創造之初，一或不審，日蹙百里之虞，遂伏於此焉。君子觀於履霜之占，童牛之象，未嘗不反覆而三嘆也。」
太宗起自燕藩，舉兵內向，戰勝攻克，纘承大統。
顧氏曰：「成祖以幽、薊赳桓之旅，加江、淮脆弱之師，處既形便，勢有地利。當時之事，不戰而已知其爲燕矣。雖然，南國君臣，亦未始不足有爲也。合晉、秦之步騎，乘西山而入三關；萃江、海之舟航，扼天津而斷午道，〈午道，糧道也。〉一隅之燕，豈遂足以當天下之衆？乃賢如方、卓諸君子，曾未聞以出奇制勝、選將訓兵爲先務。既已喪敗日聞，猶汲汲焉取太祖制度而更張之，若不知問罪者已在戶外也。吁！此實人事之不臧，論者概謂之天道，豈其然乎？」
既又北逐亡元，
南平交阯，
西藩哈密，
東靖女真。
建北京，〈改北平布政司爲北京。〉
何氏曰：「成祖之建北京，何異成王之營洛邑？夫兩都並建，自周以前未有也。漢、魏而降，五都四京，後先相襲，然近者相去數百里，遠者亦不過千里。若懸隔三千里之外，踰江越淮，溯河浮濟，而欲巡幸會同，歲時無失，此又必不得之數也。然則何以爲善法成周？曰：金陵財賦所萃，幽陵士馬所資，控西北以震疊河山，綏東南以供輸京闕，此成祖繼述之善，冠古爍今者也。或者曰漕河絕續，則咽喉可慮；關、隴遙闊，則肩背爲虞；毋乃未攷於馭邊籌漕之初制乎？」
列交、貴，〈永樂五年設交阯布政使司，領交州等府十七、廣威等州五、屬州四十二、縣一百五十七。十一年設貴州布政使司，領貴州宣慰司一、思州等府六、普安等州四、金築安撫司一。〉威略赫焉。然棄大寧，移東勝，慮亦稍疏矣。
宣宗當寧，復廢交阯，
又棄開平，
迨土木告變，〈土木堡，在宣府鎮懷來衛西二十五里。〉四海震驚，非少保之忠勤，社稷幾於不守。
武宗盤遊，釁孽屢作。
世宗興邸潛飛，〈興藩，憲宗次子，封湖廣安陸州，再傳入繼大統，以州爲承天府。〉中興之望，朝野欣欣，而斥絕言路，保任大奸。初既棄哈密，
繼復棄河套。
又倭寇縱橫，東南糜爛，方中之勢，浸以昃矣。
是時版圖，爲直隸二，承宣布政使司十三：
京師，〈亦曰北直隸。《會典》：「永樂十八年革北平布政司爲直隸。府八，曰順天、保定、河間、真定、順德、廣平、大名、永平；州二，曰隆慶、保安；屬府州十有七，屬縣一百十有六。」而昌平州、通州、易州爲三輔，又居庸、倒馬、紫荊爲內三關，特設重臣於保定以提督之，與薊州、宣府互爲形援，以厚京師之藩衛。隆慶初改隆慶州曰延慶州。倒馬關，在定州西北百二十里，詳北直重險。餘見前。〉
南京，〈亦曰南直隸。府十四：曰應天、鳳陽、安慶、廬州、淮安、揚州、蘇州、松江、常州、鎮江、徽州、寧國、池州、太平；州四：曰廣德、和州、滁州、徐州；屬府州十三；屬縣九十六。而淮安爲漕運通渠，鳳陽爲陵寢重地，安慶爲陪京上遊，蘇、松爲邊海襟要，皆特設重臣，申嚴封守。〉
山東，〈府六：曰濟南、兗州、東昌、青州、登州、萊州，屬府州十有五；屬縣八十有九。分道三：濟南道轄濟南府一，東兗道轄東昌、兗州府二，海右道轄青、登、萊等府三。又有遼海東寧道，則分轄遼東衛所。而臨清、濟寧、東平諸州爲漕運咽喉，登、萊爲遼東應援，皆重地也。〉
山西，〈府四：曰太原、平陽、大同、潞安；州四：曰汾州、遼州、沁州、澤州；屬府州十有六；屬縣七十有七。分道四，冀寧道轄太原府一，河東道轄平陽府一，冀北道轄大同府一，冀南道轄潞安府及沁、澤、遼、汾四州。而太原控扼關塞，大同限隔漠南，並爲重鎮。萬曆二十三年升汾州爲府，今爲府五，州三。〉
陜西，〈府八：曰西安、鳳翔、漢中、平涼、鞏昌、臨洮、慶陽、延安；屬州二十有一；屬縣九十有四。分道五，關內道轄西安府一，關西道轄平涼、鳳翔府二，關南道轄漢中府一，河西道轄慶陽、延安府二及寧夏衛、寧夏中衛，隴右道轄鞏昌、臨洮府二及河、洮、岷、靖四衛、文縣一所。又有西寧道，則分轄甘肅、西寧諸衛所。自西安、鳳翔、漢中而外，皆逼近邊陲，環設重兵，以壯形勢。萬曆十一年，增置長武縣，屬邠州。今爲縣九十有五。〉
河南，〈府八，曰開封、歸德、彰德、衛輝、懷慶、河南、南陽、汝寧；州一：汝州；屬府州十有一，屬縣九十有七。分道四：大梁道轄開封、歸德府二，河南道轄河南府一、汝州一，汝南道轄南陽、汝寧府二，河北道轄彰德、衛輝、懷慶府三。萬曆初以上諱，改開封府鈞州曰禹州。〉
浙江，〈府十一，杭州、嘉興、湖州、嚴州、紹興、寧波、台州、溫州、金華、衢州、處州；屬府州一；屬縣七十有五。分道五，杭嚴道轄杭、嚴二府，嘉湖道轄嘉、湖二府，寧紹道轄寧、紹、臺三府，金衢道轄金、衢二府，溫處道轄溫、處二府。而濱海諸郡，控禦島夷，防維特重。〉
江西，〈府十三，南昌、饒州、廣信、南康、九江、建昌、撫州、臨江、吉安、瑞州、袁州、贛州、南安；屬府州一；屬縣七十有四。分道五，南昌道轄南昌、瑞州府二，湖東道轄廣信、建昌、撫州府三，湖西道轄吉安、臨江、袁州府三，九江道轄饒州、南康、九江府三，嶺北道轄贛州、南安府二。而南、贛接連楚、粵以及閩海，山川深險，奸民易以嘯聚，特設重臣於贛州，兼督南、贛、雄、韶、惠、潮、汀、漳、郴、桂諸州郡。而九江控帶大江，連接安慶，亦爲中流重鎮。又隆慶二年增置定南縣，萬曆三年置長寧縣，俱屬贛州府。萬曆六年置瀘溪縣，屬建昌府。今縣凡七十有七。〉
湖廣，〈府十五，武昌、承天、漢陽、黃州、德安、襄陽、鄖陽、荊州、岳州、長沙、常德、衡州、永州、寶慶、辰州；州二，郴州、靖州；屬府州十三；屬縣二百有六。分道七，武昌道轄武昌、漢陽、黃州府三；荊西道轄安陸、德安府二，上荊南道轄荊州、岳州府二及施州諸衛所；下荊南道轄襄陽、鄖陽府二，湖北道轄常德、辰州府二、靖州一及永順、保靖二宣慰司，上湖南道轄衡州、永州府二、郴州一，下湖南道轄長沙、寶慶府二。而鄖陽山川糾結，連接秦、豫，特設重臣於鄖陽，兼督荊、襄、汝、鄧、商、洛、漢中諸境。又以辰州密邇川、貴，蠻獠紛錯，亦設重臣提督辰、沅、靖州以及偏橋、銅仁、思州、播州、酉陽、麻陽、永順、保靖、施州等境。又萬曆二十八年增置天柱縣，屬靖州。今縣一百有七。〉
四川，〈府八，曰成都、保寧、順慶、重慶、夔州、敘州、龍安、馬湖；州六，曰潼川、嘉定、眉州、雅州、邛州、瀘州；屬府州十四；屬縣一百有七；而長官司四，屬馬湖府；又羈縻軍民府四，曰鎮雄、東川、烏撒、烏蒙；宣慰司一，曰播州；宣撫司一，曰永寧；安撫司一，曰黎州，所屬長官司凡六。分道五，川西道轄成都、龍安府二及松、潘、疊、溪諸衛所，川北道轄保寧、順慶府二及潼川州一，川東道轄重慶、夔州府二，川南道轄敘州、馬湖府二，又鎮雄、東川軍民府二，及嘉定、眉、瀘、邛四州，播州、永寧等司，上川南道轄雅州及建昌行都司，黎州、天全等司。而松、茂控扼土番，建昌限制番族，皆爲四偏襟要。萬曆十七年改馬湖府附郭泥溪長官司爲屏山縣。二十四年改黎州安撫司爲千戶所。二十七年平播州，改爲遵義府；又改置屬州一，屬縣四。今爲府八，屬州十五，屬縣一百十一，長官司九。〉
福建，〈府八，福州、興化、泉州、延平、建寧、邵武、汀州、漳州；州一，福寧；屬縣五十有七。分道四，福寧道轄福州、興化、泉州府三，福寧州一，武平道轄邵武、延平府二，建寧道轄建寧府一，漳南道轄汀州、漳州府二。〉
廣東，〈府十，廣州、肇慶、韶州、南雄、惠州、潮州、高州、雷州、廉州、瓊州；屬府州七；屬縣七十四。分道五，嶺南道轄廣州、韶州、南雄府三，嶺東道轄惠州、潮州府二，嶺西道轄肇慶、高州府二，海北道轄廉州、雷州府二，海南道轄瓊州府一。萬曆四年於德慶州之瀧水縣置羅定州，又增置東安、西寧二縣屬焉，州直隸布政司，而分轄於嶺東道。崇禎六年增置鎮平縣，隸潮州府。今直隸州一，縣七十有七。〉
廣西，〈府七，桂林、平樂、梧州、潯州、南寧、柳州、慶遠；屬州十六；而羈縻者居八。又羈縻府三，曰太平、思明、鎮安；軍民府一，曰思恩；直隸羈縻州十一，羈縻屬州十八，屬縣五十，羈縻縣八，長官司四。分道四，桂平道轄桂林、平樂府二，蒼梧道轄梧州府一，左江道轄南寧、潯州、太平府三，右江道轄柳州、慶遠、思恩、思明、鎮安等府五及羈縻直隸諸州縣。而南寧鎮撫南蠻，憑祥、龍州控扼交阯，爲守禦要地。隆慶四年改桂林府古田縣爲永寧州，六年又增置新寧州，萬曆十八年置下雷州，與新寧州俱屬南寧府。今州共四十有八。〉
雲南，〈府五，曰雲南、大理、臨安、澂江、楚雄；軍民府六，曰曲靖、姚安、武定、永昌、鶴慶、麗江；羈縻府十，曰尋甸、廣南、廣西、鎮沅、景東、永寧、順寧、蒙化、孟定、孟艮；羈縻軍民府一，曰元江；屬州三十；羈縻直隸及屬州共十一；屬縣二十八，羈縻縣二；又有羈縻宣慰司六，宣撫司三，長官司共二十有四。分道四，安普道轄雲南、曲靖、尋甸府三，臨元道轄澂江、臨安、廣西、廣南、元江府五，新化州一，洱海道轄姚安、楚雄、武定、景東、鎮沅府五，金滄道轄大理、永昌、鶴慶、麗江、順慶、永寧、蒙化府七，及北勝州、瀾滄衛各一。而臨安南出交阯，永昌鎮攝羣蠻，皆爲要地。萬曆十三年於孟艮府增設耿馬安撫司，又改舊孟密安撫司爲宣撫司，仍設置蠻莫安撫司，蓋增設宣撫司一，安撫司一。〉
貴州，〈府八，程番、鎮遠、黎平、都勻、思州、思南、銅仁、石阡；羈縻直隸州四，曰安順、鎮寧、永寧、普安；屬府州二；縣六。又宣慰司一，曰貴州，安撫司二，曰金築、凱里，長官司凡八十。分道四，貴寧道轄程番府及貴州宣慰司，威清道轄安順等州四及威清諸衛所，都清道轄鎮遠、黎平、都勻等府三，及新添平越諸衛所，思石道轄思州、思南、銅仁、石阡等府四。隆慶六年改程番府曰貴陽府。萬曆中改爲軍民府。又改安順州爲軍民府，平越衛爲平越軍民府，而於貴陽府改置定番州、廣順州、開州及新貴縣，平越府增置黃平州及餘慶、甕安、湄潭三縣。又增置貴陽府附郭貴定縣；於思南府置附郭縣一，曰安化；銅仁府改置附郭縣一，曰銅仁；石阡府改屬置縣一，曰龍泉。今府凡十，州九，縣十三。〉
夏氏曰：「國朝疆理天下，輕重本末，犁然備舉。夫建都燕京，則不得不重山、陜。山、陜天下之項背，而京師之頭目也。山、陜有事，其應之也，當甚於救焚拯溺，一或不備，而禍不可挽矣。必也選將訓兵，興屯廣牧，常畜其有餘之力，則天下雖有大故，而根本可以無患。遼東局處一隅，依山阻海，雖逼在肘腋，而御得其道，可畫疆守而阻關固也。山東、河南、江南、湖廣，其天下之腰膂乎？江、浙、川、廣、福建、雲、貴，其天下之四肢乎？夫不知天下之全勢，而言創言守，兩無當也。十五州之形勝具在，何不一揆其措置之理乎？」
又設九邊，以衛中夏：
遼東，〈屬衛二十五；所十一，關二，曰三岔、撫順；營堡凡百。三岔關，在海州衛西南七十里。撫順關，在沈陽衛撫順所東二十里。〉
薊州，〈屬關一百十三，寨七十二，營、堡城一百十五。大寧廢而薊州遂爲極邊，藩垣淺近，防禦甚棘。〉
宣府，〈屬衛十五，所二十六，關、城、堡五十有三。開平棄而敵在近郊，宣、大日以多事。〉
大同，〈屬衛八，所七，堡五百八十有三。〉
榆林，〈屬營六，堡二十八，東勝棄而榆林築，大河以南遂爲戎藪，關中多事，莫如榆林爲最。〉
寧夏，〈屬衛二，中衛、後衛；所四：興武、靈州、韋州、平虜；營、堡二十二。自河套棄而寧夏益爲寇沖，掎角榆林，屏蔽固原，恃爲重鎮。〉
甘肅，〈屬衛十有三；所六十，關一；嘉峪，堡五十有一。哈密棄而關門不啓，戎馬生郊矣。〉
太原，〈屬關三，雁門、寧武、偏頭；堡三十九，口十九。河套守而太原爲內地，套棄而朔騎充斥，偏頭當其東下之衝，寧武、雁門，東西交警，因特設重臣提督三關，遮絕寇衝，障蔽畿甸。太原之棘，嘉靖間爲最也。雁門見前。寧武關，在山西崞縣西北百十里。偏頭關，在河曲縣北百十里。〉
固原。〈屬衛三，固原、靖虜、蘭州；所四：西安、鎮戎、平虜、甘州，營堡一十有六。時固原爲河套南下之衝，因特設重臣巡鎮，兼督榆林、寧夏、甘肅三邊，互爲指臂。後又以洮、岷、河三衛及諸城鎮，並屬於固原。〉
孫氏曰：「太祖平天下，嘗垂訓曰：四方諸夷，其限山隔海僻在一隅者，但使彼不相侵擾，即當共安無事，慎毋恃中國強大，興兵起釁。惟胡戎密邇邊境，累代爲中國患，宜謹備焉。嗚呼！聖謨何洋洋也。成祖初定安南，本非利其土地。宣宗棄之，不害爲善守。獨是大寧廢而遼東、薊州、宣府之備多，河套失而太原、大同、榆林、固原、寧夏之患急，哈密棄而甘肅、西寧、洮河、松茂之寇滋。然則祖宗成憲，洵未可輕變矣。君子觀於九邊之制，而不勝升降之慨焉王氏曰：昔狄梁公有言，天生四夷皆在先王封略之外，故東距滄海，西阻流沙，北控大漠，南界五嶺。此天所以限夷狄而隔中外也。三代以前，夷狄之患少，其備邊之制，惟來則拒之，去則忽追。秦漢以降，更相角逐，生民之禍始烈。要未有疊主中夏，甚且尺地一民，皆得而臣服之也。中原之不競，肇於和親，極於納幣稱臣。我國家張皇六師，式遏萬里，乃循秦漢之長城，垂九邊之定製，雪恥除兇，度越往古。然而猶有虞者，封貢不除，互市不革，無以消奸民外誘之端，黠虜內窺之漸也。蓋虜必不能忘情中國者，以中國之多可欲。而非有內地叛民爲之鄉導，則其患猶可量。宋元以後之虜情不可準以漢唐之舊制，乃欲高語來庭，虛張歲市，養禍伏釁，而恃爲弭邊善政，不亦惑乎？嗚呼！削株掘根，毋與禍鄰，必也。閉關折符，單使勿逼也；投珠卻玉，匹馬勿入也。因機遘會，則西塹玉門，北固受降，東修柳城。隔絕其往來，杜塞其耳目，使中外之限如九天九地絕不可幹也。庶足以紓悠悠之患乎。」
東起遼海，西盡嘉峪，南至瓊、崖，北抵雲、朔，東西一萬餘里，南北一萬里。
凡天下府百有四十，〈南北直隸府二十二，布政司所屬府百十八。〉州百有九十三，〈南、北直隸所有州四十，布政司所有州共百五十三。〉縣千一百三十八，〈南、北直隸所有縣二百一十，布政司所有縣九百二十八。〉又羈縻府十九，州四十七，縣六。〈廣西二，雲南四。此俱嘉靖時制，其後互有增損，沿革今具載篇中。〉編里六萬九千五百五十有六，戶九百三十五萬二千一十有五，口五千九百五十五萬八百有一。〈夏秋二稅，共米麥二千六百零八萬五千九百一十六石。京、通二倉，臨、德、徐、進四倉，每年運漕四百萬石，亦俱以嘉靖末年爲準。〉而兩京都督府分統各都指揮使司十六，〈萬全、遼東、大寧凡三，又十三布政司各設都司一。大寧徙保定，見前。〉行都司五，〈山西大同、陜西甘肅、四川建昌、湖廣鄖陽、福建建寧。〉留守司二中，〈都留守司駐鳳陽，興都留守司駐承天。〉所屬衛共四百九十三，屬所二千五百九十三，守禦千戶所三百一十五。〈內外官軍共計八十四萬五千八百餘員名，馬騾二十萬一千一百餘匹。〉又夷官宣慰司十一，〈湖廣二，永順、保靖；四川二，播州、董卜韓胡；雲南六，車里、木邦、孟養、緬甸、老撾、八百大甸；貴州一：貴州；播州，今改爲遵義府。〉宣撫司十，〈湖廣四，施南、散毛、忠建、容美，俱屬施州衛；四川三：永寧、酉陽、石硅；雲南三：南甸、干崖、隴川。萬曆中增置一，曰孟密。〉安撫司二十一，〈湖廣八，東鄉五路、忠孝、忠路、金洞、龍潭、大旺、忠峒、高羅，俱屬施州衛；四川九，黎州見前，八郎、麻兒劄、阿角寨、芒兒者俱屬松潘衛，黃平、草堂、甕水，屬播州宣慰，雜谷屬董卜韓胡宣慰；雲南二，潞江屬永昌衛，孟密屬灣甸州；貴州二，金築、凱里。萬曆中雲南增置耿馬、蠻莫二安撫司，而孟密升爲宣撫司，四川改廢草堂、黃平、甕水三安撫司。〉招討司一，〈天全六番。〉長官司一百六十九，〈湖廣二十四，四川四十，廣西四，雲南二十一，貴州八十。萬曆以後，數有增易改廢。〉蠻夷長官司五。〈鎮遠、隆奉、南平、東流、臘壁峒，俱屬湖廣施州衛。〉四夷君長奉朝貢稱外臣者，至一百十有三國。〈東北朝鮮、耽羅等國二，東日本國一，南安南、占城等國六，西南浡泥等國四十九，西哈剌等國四十六，西北哈密等國七，北朵顏、韃靼等國二。〉一代之制，略可睹焉。
王氏曰：「地囿於天者也，而言地者，難於言天。何爲其難也？日月星辰之度，終古而不易；郡國山川之名，屢變而無窮也。雖然，刪繁去繆，舉要提綱，首以州域，次以都邑，推表山川，論列形勢，古今興替成敗之鑒，莫能違也。此《大易》設險守國，《春秋》書下陽、彭城、虎牢之義歟。」○趙氏曰：「自有宇宙即有山川，山川封域之經也，封域山川之緯也。然郡國固有廢興，陵谷亦嘗遷改。杜佑有言：『凡言地理者在辨區域，徵因革，知要害，察封土。』纖芥畢書，動盈百軸，豈所謂撮機要者乎？」
