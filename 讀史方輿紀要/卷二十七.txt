

　　◇太平府 東至江寧府溧水縣百六十里，南至寧國府百七十五里，西南至池州府四百五十里，西北至和州九十里。自府治至京師二千五百九十里，至南京百三十五里 。 
　　《禹貢》揚州之域。春秋時吳地，後屬越。戰國屬楚。秦屬鄣郡。漢屬丹陽郡。晉屬丹陽、宣城二郡。咸和中，僑立淮南郡 兼僑置當塗縣，治於湖 ，後又嘗僑立豫州 治蕪湖，後或治姑孰，或治於湖。詳州域形勢 。宋為淮南郡。齊嘗置南豫州 州在建康之南，亦曰南州 。梁末，亦為南豫州 治姑孰 。陳因之。隋滅陳，改屬蔣州。唐武德四年，復置南豫州。八年，州廢，改屬宣州。五代時，南唐置新和州於此，尋改雄遠軍。宋開寶九年，改曰平南軍。太平興國二年，改為太平州。元為太平路。明初，改為太平府，直隸京師，領縣三。今仍曰太平府。 
　　府控據江山，密邇畿邑。自上游來者，則梁山當其要害；自橫江渡者，則採石扼其咽喉 梁山、採石，詳見前名山，即府境形勝也 。金陵有事，姑孰為必爭之地。東晉以後，嘗謂京口為北府，歷陽為西府，姑孰為南州，而南州關要，比二方為尤切，地勢然也。王應麟曰：太平，江津之要害也。左天門，右牛渚，鐵瓮直其東，石頭枕其北，襟帶秦淮。自吳迄陳，常為巨屏。 
　　當塗縣 附郭，漢丹陽縣地。晉太康三年，分丹陽置於湖縣。咸和中，以江北當塗流民南渡者眾，乃于于湖僑立當塗縣及淮南郡。隋罷淮南郡。徙當塗於姑孰，屬蔣州。唐初為南豫州治，州廢，以縣屬宣州。乾元以後，縣屬昇州。南唐屬雄遠軍。宋屬太平州。今編戶一百六十九里 。 
　　○姑孰城 今府治。漢丹陽縣地也。迫臨江渚，商賈湊集，魚鹽所聚。東晉時，置城戍守，並積鹽米於此，城南臨姑孰溪，因曰姑孰城。咸和二年，歷陽內史蘇峻據郡叛，使其將韓晃等襲陷姑孰，取鹽米。興寧二年，桓溫自赭圻移鎮姑孰。咸安二年，桓沖為豫州刺史，戍姑孰。宋元嘉三十年，武陵王駿討元兇劭，至南洲，降者相屬，即姑孰城南也。又大明七年，校獵於姑孰。齊永明十一年，宜都王鏗為南豫州刺史，鎮姑孰。東昏侯末，蕭衍前軍至蕪湖，監南豫州事申胄棄姑孰走。衍進據之，既而齊主寶融自荊州東至姑孰，禪位於梁。梁承聖初，王僧辨等討侯景，至姑孰，賊將侯子鑒敗走。隋開皇九年，伐陳，韓擒虎自橫江濟採石，攻姑孰，半日拔之，尋移當塗縣治此。後因之。《志》云：當塗城舊跨溪水上，唐元和中築，周十五里，東西置水門，曰上下柵。張舜民曰：姑孰溪舊經太平州城內。陸游曰：姑孰城在當塗北。今州城正據姑孰溪，溪亦名姑浦。《江源記》：姑浦口南岸立津，以譏行旅。是也。宋建炎中，郡守郭偉築新城，減舊城三之二，限溪流於城外，西入江，後屢經修築。寶慶二年，更置南北二水門，又增瓮城一。紹定中，復修城浚濠，環城為備。元仍舊址。明初克太平，既而陳友諒來爭，城西南俯瞰姑溪，友諒乘水漲，以巨舟薄城，士卒緣舟尾而上，城遂陷。友諒敗，常遇春駐守，乃改築今城，南距姑溪三十餘步，城遂完固。有門五，南面門二，左曰南津，右曰湖孰，東面曰行春，西面曰澄江，北面曰清源。城周六里有奇 。 
　　於湖城 在府南三十八里。漢丹陽縣地。三國吳為督農校尉治。晉太康二年，始立於湖縣，屬丹陽郡。太寧初，王敦自武昌移鎮姑孰，屯於湖。咸和初，僑置淮南郡於此。宋大明六年，以淮南郡併入宣城郡，移宣城郡治於湖，又南豫州亦治焉，尋復為淮南郡治。隋省郡，又並縣入當塗。杜佑曰：當塗城即姑孰城，於湖故城在其南雲。又丹陽城，在府東北八十里，與江寧府接界。今為丹陽鎮，詳見前 。 
　　○採石山 府西北二十五里，濱江為險。昔時自橫江渡者，必道採石趨金陵。江津襟要，此為最沖。亦曰採石圻。《志》云：採石以昔人採石於此而名，其石突出江中，渡江者繇此登躋。今為採石鎮，置採石巡司及採石驛。又南里許曰牛渚山，亦曰牛渚圻。俱見前名山採石 。 
　　博望山 府西南三十里。亦曰東梁山，與和州西梁山夾江對峙，石磯北出，江流激射，亦謂之梁山磯。又名天門山，亦曰蛾眉山。詳見前名山樑山 。 
　　白璟山 府東五里。本名楚山，晉桓溫游此，奏《白之歌》，因改名焉。登其上，則群山環列，江湖縈帶，稱為佳勝。或謂之蒲山。《南宋書》：大明七年，巡於湖，至蒲山。即此山矣。○黃山，在府西北五里，一名浮丘山。山有劉宋時離宮及凌敲台、懷古台，並浮圖在焉。《志》云：凌敲台周五里一百步，高四十丈。又金山，在府北十里，昔時出銅，與金類，古所謂丹陽銅也 。 
　　龍山 府南十里。桓溫嘗以九日與僚佐游宴於此，陳宣帝謂「郡之形勝，牛首北臨，龍山南指」者也。《金陵志》云：山在建康西南九十五里，周二十五里，高百二十丈，稍南為九井山，相傳桓溫所鑿。晉元興二年，桓玄築禪位壇於九井山北，即此。伏滔《北征記》：九井山五井已堙，四井通大江 。 
　　青山 府東南三十里。一名青林山。唐武德七年，李孝恭等討輔公┙敗其兵於蕪湖，公┙遣舟師屯博望山，復遣其將陳正通將步騎屯青林山，既而孝恭敗公┙梁山之兵，博望、青林二戍皆潰。明初，太祖入和陽，元人置戍守於此。《志》云：山綿亙甚遠，周八十里。唐天寶十二載，改名謝公山，以齊宣城太守謝眺居此。山頂有池及井，皆以謝公名也。宋郭祥正詩：重岡復嶺控官道，北望金陵真國門。是矣。○石城山，在府東二十里，有石環繞如城，因名 。 
　　褐山 府西南三十五里，臨大江。亦曰曷山，稍東即東梁山也。唐光啟三年，楊行密自廬州謀取宣州，州帥趙遣兵屯曷山，行密擊敗之。天復二年，馮弘鐸據昇州，引樓船兵襲宣州，楊行密將田κ帥舟師逆戰於曷山，大破之。三年，田κ以宣州叛，行密使李神福攻κ，破之於曷山。張舜民《郴行錄》：褐山磯在大信口稍西南，去蕪湖縣四十餘里。是也。宋紹興二年，命沿江岸置烽火台，當塗之褐山，其一處雲 。 
　　馬鞍山 府西北三十五里慈湖港口。《江防考》：山至江寧之烈山三十五里，至江寧鎮四十五里馬鞍，而東北五里即江寧接界之慈姥山也。又望夫山，亦在府西北四十里。《志》云：山周五十里，高百丈，正對和州城樓。○橫望山，在府東北六十里，與江寧府接界，亦曰橫山，《志》云：即春秋時楚子重伐吳所至之衡山也 。 
　　○大江 府西北五里。《江行錄》：大江自繁昌縣西三十里荻港驛入府界，與池州府接境，過縣北，折而東北流，有宗三廟，為沿江要地。又東至蕪湖縣，去繁昌凡百里。又東北四十里為東梁山，又東北四十里至采石磯，又東北六十里即江寧鎮也。梁承聖初，王僧辨討侯景至姑孰，景將侯子鑒度南洲，於岸挑戰，又以舟舟載戰士。僧辨麾細船令退縮，留大艦夾泊兩岸，子鑒之眾謂水軍欲退，亟出趣之，大艦斷其歸路，合戰江中，賊軍大敗。《宋志》：郡濱江為險，牛渚、天門最為形勝，誠東南之巨鎮也 。 
　　丹陽湖 府東南七十里。舊《志》云：應天、廣德、徽、寧境內之水，匯而為三湖，曰石臼，曰固城，曰丹陽，而丹陽最大，東西七十五里，南北九十里。其一支自蕪湖縣入江，又分為別流北過大信，經天門山入江；其一支接溧水縣境，合諸溪港之水，北會姑孰溪，經府南北，過江口渡，又北過黃山渡，出抵采石磯，入大江。俗以蕪湖之流為南股，當塗之流為北股。其上源詳見江寧府高淳縣 。 
　　姑孰溪 在府南二里。自丹陽湖引流而北，合支流諸水，匯為姑孰溪，亦謂之姑浦。又西過鼉浦，經城南，謂之南洲津。又西北至府西五里之江口渡，復北經黃山渡，又北歷牛渚、采石磯，至寶積山，入於大江。《志》云：採石之北，即寶積山，舊有取銅坑，因名 。 
　　大信河 府西南二十五里。大江自天門山南釃為夾河，曰大信，下達採石入江，亦謂之南浦。劉宋孝建初，江州刺史臧質以南郡王義宣叛，與王玄謨相拒於梁山，質遣其黨龐法起將兵趨南浦，欲自後掩玄謨，垣護之擊破之。梁承聖初，王僧辨等討侯景，至蕪湖，景將侯子鑒據姑孰南洲以拒之。景遣人戒子鑒曰：西人善水戰，宜結營岸上，引船入浦。浦即南浦。胡氏曰：今大信港也。《志》云：大信河自蕪湖白岸湖分流，北過梅塘何，墓山之間，西過馬鞍山，又西過大信下鎮，會龍山港入江。今有大信巡司，亦曰東梁山巡司，置於府西南大信河口之大信鎮。又匾檐河，在府西七里，亦曰古檐河，自大信河分流入江，亦有匾檐渡 。 
　　新河 府北二十五里。亦曰採石。《河志》云：在採石鎮西，牛渚磯東。宋慶曆中，以牛渚磯控江流之沖，水勢湍激，為舟楫害，乃開新河於磯後，南接夾河，北達大江，舟行遂得安濟。○黃池河，在府南六十里，東接固城湖，南至黃池鎮，與宣城縣分中流為界，西接蕪湖縣河入大江。唐大順二年，楊行密保宣州，遣將劉威等擊賊將孫儒於此，為儒所敗。又天復三年，田κ據宣州叛楊行密，行密將台敗κ於黃池，是也 。 
　　慈湖水 府北六十三里。《志》云：舊有湖，後湮，其餘水流入大江。《江行記》：自建康溯江而上，過白土磯，入慈湖夾。是也。吳將笮融嘗屯兵於此。晉咸和中，蘇峻以歷陽叛，庾亮使司馬流將兵據慈湖以拒峻，峻遣其黨韓晃襲殺流。咸康初，以石虎南遊，分命諸將屯慈湖諸處。梁太清二年，侯景以壽陽叛兵至慈湖，建康大恐。明初，徐達等破陳友諒於此。《元志》：慈湖接江寧縣界，有巡簡寨，今廢。○蕪湖水，《志》云：在府西南八十里，源出丹陽湖，西北流入江。漢末，嘗於湖側置縣雲 。 
　　青堆沙 在府西南二十里。或曰即青墩也。梁敬帝初，徐嗣徽召齊兵犯建康，陳霸先召周文育於湓城，嗣徽列艦青墩，至七磯，以斷文育歸路，尋為文育所敗。《志》云：今蕪湖縣南有青墩河，亦曰青墩沙 。 
　　○陵口戍 在府北三十里。或謂之東陵口。晉咸和中，蘇峻自歷陽濟橫江，登牛渚，軍於陵口。胡氏曰：在牛渚之東北，亦江濱戍守處 。 
　　黃池鎮 府南八十里，道出寧國府。有黃池公館。《志》云：府東南二十五里有楊家渡，又東南與固城、丹陽諸湖相接。此為濱湖津要之所。○薛鎮，在府東二十里。又東二十里為博望鎮，道出溧水縣 。 
　　襄城橋 府北二里。明初，太祖伏兵於此，擒元將陳先。《志》云：府城南有南津橋，亦曰上浮橋；城西南又有彩虹橋，亦曰下浮橋，俱跨姑孰溪上 。 
　　蕪湖縣 府西南六十五里，西至廬州府無為州百三十里，西南至寧國府南陵縣百十里。春秋時為吳之鳩茲邑。漢置蕪湖縣，屬丹陽郡，以地卑蓄水，而生蕪藻，因名。後漢因之。晉咸和四年，嘗為豫州治。寧康初，僑立上黨郡及襄垣縣，寄治蕪湖，尋改蕪湖為襄垣。宋、齊因之，屬淮南郡。隋省襄垣入當塗。唐為蕪湖鎮。大順中，楊吳復置蕪湖縣屬昇州。宋初屬宣州。太平興國三年，改屬太平州。縣無城，編戶三十五里 。 
　　○蕪湖城 縣東三十里，古鳩茲也。《左傳》襄三年，楚子重伐吳，克鳩茲。漢置蕪湖縣於此，一名祝松，亦曰祝茲。呂后時，封徐厲為祝茲侯，或以為松茲也。後漢仍置蕪湖縣。後漢建安初，孫策破劉繇，太史慈遁蕪湖山中，自稱丹陽太守。十五年，孫權迎周瑜之喪於蕪湖。皆此城也。後又使陸遜屯於此，先主嘗謂權曰：江東形勢，先有建業，次有蕪湖。是矣。吳黃武初，徙縣於今治。杜預曰：鳩茲，今皋夷也。《地誌》以為皋慈。今縣東四十里有鳩慈港。自晉以後，皆仍吳治。蕭子顯曰：蕪湖浦水南入，亦為險要。晉大興五年，王敦舉兵武昌，東逼建康，至蕪湖。咸和二年，宣城內史桓彝以蘇峻作亂，起兵進屯蕪湖，為峻黨韓晃所敗，晃遂進掠宣城。咸康初，石虎南遊，命諸將列戍蕪湖。梁承聖初，王僧辨等討侯景，至蕪湖，景將張黑棄城走。陳天嘉初，王琳東下，至柵口，侯景督諸軍御之於蕪湖。唐武德七年，李孝恭破輔公┙之兵於蕪湖，進拔其梁山等鎮。又天復三年，淮南將田κ以宣州叛，行密遣李神福自鄂州還軍擊之，κ使其將郭行將水軍屯於蕪湖，以拒神福，行密使台將兵應之。蓋濱江鎮戍，蕪湖實為要衝也。今商旅駢集，明天啟中，置榷關於此 。 
　　上黨城 在縣西南五里。東晉太元中，以上黨流民僑置上黨郡及襄垣縣，後省郡為上黨縣，屬淮南郡。宋元嘉九年，又省上黨縣入襄垣。○王敦城，在縣東一里，敦移鎮姑孰時所築城也。陸游曰：蕪湖即於湖，並大江有王敦城，氣象宏敞。《晉春秋》《北魏書》皆言敦屯蕪湖，故游疑以為即於湖也 。 
　　○戰鳥山 縣西南五里大江中。舊名孤圻山。相傳桓溫鎮姑孰時嘗屯於此，夜中宿鳥驚啼，溫疑為官軍至，因名。梁王僧辨等討侯景，自江陵東下，軍於大雷，景將侯子鑒方攻齊合肥，不下，還至戰鳥，西軍奄至，懼奔淮南，即此。隋、唐間，建靈山寺於此，因改曰靈山，亦曰戰鳥圻。胡氏曰：淮南即姑孰也。又西南二里大江中有梟磯山。梟，老蛟也。磯南有石穴，廣一丈，深不可測。《志》云：磯高千丈，周九畝有奇，往來者皆經其下。磯之西即無為州界也。大雷，今安慶府望江縣 。 
　　赭山 縣東北五里。《志》云：其山丹赤，漢丹陽郡蓋以是山名。又驛磯山，在縣北八里，臨大江。南唐時，嘗設館驛，列市肆於此。○荊山，在縣東十六里，有大小二荊山，小荊山在大荊山之東，有岩石之勝 。 
　　七磯 縣西北十五里。梁末，徐嗣徽引齊兵據蕪湖，列艦於青墩，至七磯，以斷周文育湓城還建康之路，即此。一名磧磯 。 
　　○大江 在縣西五里。上至河口鎮接繁昌縣界，下至褐山磯接當塗縣界，凡四十里，與和州對境 。 
　　中江 在縣南。《漢志》注云：中江在縣西南，東至陽羨入海，今縣河東達黃池，入丹陽、石臼等湖，至銀林堰，乃中江故道也。蘇、常承中江下流，常病漂沒，及五堰築，而中江不復東，宣、歙之水，皆繇縣西以達於江。《志》云：今長河在縣南半里，源出廣德、宣州之間，過縣前西行，稍北五里注於大江。蓋即丹陽湖之導流大江處，古所云中江者也，《宋史》：宣和七年，詔太平州判官盧宗原開江東古河，自蕪湖繇宣溪、溧水，至鎮江，渡揚子，趣淮汴，免六百里江行之險。蓋亦循中江故流，而東北達於大江雲 。 
　　魯明江 縣南三十餘里。其上源即寧國府境內之青弋江也，昔嘗穿港以釃丹陽湖，余水匯於石危渡，西北注大江，流遂深闊。亦曰魯港。相傳舊有魯明仲者居此，因名。《十國記年》：孫儒與楊行密爭宣州，行密將台於魯江作五堰，以輕舟給行密食。五堰蓋在魯明江上源，即今高淳縣之東壩矣。又宋末，賈似道軍於魯港，為元人所敗。今有河口鎮巡司，在縣西南，與繁昌縣接界 。 
　　櫓港河 在縣南。源亦出徽寧境內，流入縣境，西注大江。今縣西有魯港驛 。 
　　天城湖 縣東南十里，亦丹陽湖下流所匯也。其溢入處，為荊港，一名天聖。又東有白岸湖，與當塗縣接界 。 
　　○石危市 縣南三十五里有石危渡。《志》云：渡闊五里，即魯明江之上流也。晉咸和中，桓彝嘗屯兵於此，以拒蘇峻。又縣東四十里有鳩茲渡，在鳩茲港口，因名 。 
　　繁昌縣 府西南百六十里。西南至池州府銅陵縣百里，東南至寧國府南陵縣八十里，西北至無為州百七十里。漢春縣地，屬丹陽郡。晉屬宣城郡。東晉僑置襄城郡及繁昌縣。太元中郡廢，縣屬淮南郡。宋、齊因之。梁末置南陵郡。陳置北江州。隋州廢，又並縣入當塗。南唐始復置繁昌縣，屬昇州。宋初屬宣州。太平興國三年，改屬太平州。舊治在今縣西北四十里，明景泰末，始遷今治。縣無城，今編戶十二里 。 
　　○春城 在縣西南，漢縣，屬丹陽郡。晉屬宣城郡。元帝初，嘗僑置襄城郡於春縣境，封子裒為襄城郡公。成帝時郡廢。寧康初，改為陽縣，後廢。宋白曰：春城在南陵縣西北一百五十里 。 
　　赭圻城 縣西南十里，三國吳所署赭圻屯也。晉哀帝召桓溫入朝，至赭圻，有詔止溫，溫遂築城居此。溫表云：春縣赭圻城在江東岸，臨江西當濡須口二十里，距建康宮三百里，南有聲里，北有高安戍，請城其地，是也。宋泰始二年，晉安王子勛舉兵江州，其將孫沖之為前鋒，據赭圻。沈攸之等自虎檻洲進攻，大破之，尋拔赭圻。建安王休仁自虎檻洲進屯於此。梁置南陵縣及郡治赭圻城。陳置北江州於此。隋、唐時為鎮戍，土俗至今稱為故縣城 。 
　　○磕山 縣南十里。上有龍池，大旱不竭。一名孤圻山，又名蜃居山。《志》云：山在江中。又鳳凰山，在縣西南二十里，下臨荻港，有珠金沙。宋末，賈似道與蒙古相拒，嘗駐珠金沙，走還揚州 。 
　　老山 縣東北三十里。有三峰並秀。亦作姥山。或曰姥山，蓋縣西南江濱小山也。沈攸之破孫沖之於赭圻，追至姥山而還。又子勛將陶亮屯鵲洲，於姥山及諸岡分立營寨，及沖之敗，亦各散還。沙洲移徙，姥山淪入江中矣。胡氏以為即巢湖中之姥山，似誤。○隱靜山，在縣東南七十里，五峰環峙，泉石甚勝。又縣東有浮丘山，有二峰及浮丘洞，又有龍池諸勝。一名隱玉山，相傳浮丘翁隱於此 。 
　　馬仁山 縣南六十里。舊名馬人山，唐貞元中改今名。上有五峰及岩池泉石之勝。山之西麓，即池州府銅陵縣界。○大陽山，在縣西，其相接者為小陽山，有龍池，雖旱不竭。山之西麓盡於江中，有板子磯，一名返秦磯 。 
　　三山磯 縣東北四十里，臨江濱。有巡司戍守。上至荻港巡司七十里，下至蕪湖縣河口鎮巡司三十里，為濱江戍守之處。又縣西北有黃石磯，瀕大江，多黃土巨石，因名 。 
　　○大江 縣北十五里。上自荻港胭脂夾，與池州府銅陵縣接界，下至河口鎮，與蕪湖縣接界，凡百餘里。與無為州及和州對境。江面廣闊，凡數十里，中有洲，曰楊夾沙鎮 。 
　　荻港 縣西南二十里。自池州府銅陵縣流入境，注於大江。東岸與赭圻城相屬，西對無為州，乃江流之險要。今縣西北四十里有荻港鎮，置巡司戍守，兼設荻港驛及河泊所於此。○上峨橋河，在縣南，源出浮丘山，接縣東之苧田港，又西接蒼龍洲，下流注於江 。 
　　小淮水 在縣東六十里。自寧國府南陵縣流經縣境，入蕪湖縣界，會於石危渡，為魯港之上源 。 
　　濃湖 在縣西南三十里。宋泰始二年，沈攸之破赭圻，子勛將袁覬等軍於鵲尾，與攸之相拒於濃湖，張興世請帥奇兵潛出濃湖之上，奪其錢溪，攸之等因進攻濃湖，以綴覬等之兵，是也。今湖已湮廢。《志》云：縣西南二十餘里有官莊湖，即荻港支流所匯也。或以為濃湖之餘浸 。 
　　虎檻洲 縣東三十五里。宋泰始二年，晉安王子勛舉兵江州，詔建安王休仁督諸軍討之，休仁軍南州，使沈攸之將兵屯虎檻，既而兗州刺史殷孝祖入援，詔引軍向虎檻，休仁亦自南州進屯焉。陳天嘉元年，王琳伐陳，自湓城至柵口，陳將侯自蕪湖進軍虎檻洲，琳亦出船列江西，隔洲而泊，及戰，為所敗。柵口，見和州柵江 。 
　　鵲尾洲 縣西南大江中。《左傳》昭五年，吳敗楚人於鵲岸。杜佑曰：南陵大江中有鵲洲，即古鵲岸也。宋泰始二年，晉安王子勛舉兵江州，遣其將陶亮軍於鵲洲，前鋒孫沖之軍於赭圻，既而亮以台軍屢捷，召沖之還鵲尾。又劉胡自尋陽率眾繼至，與舊兵合十餘萬軍鵲尾。尋又以袁覬督征討諸軍，帥樓船千艘，戰士二萬，來入鵲尾，是鵲尾即鵲洲也。今江中有數洲，其大者為楊夾沙鎮，或以為即古之鵲尾雲 。 
　　○南陵戍 在縣西南，下臨江渚。胡氏曰：六朝時，江州東界盡於南陵。蓋濱江津要處，非今之南陵縣。晉陶侃領荊、江二州刺史，自南陵迄於白帝，數千里路不拾遺，謂南陵也。義熙六年，盧循攻建康，不克，南還尋陽，留其黨范崇民將五千人據南陵。宋孝建初，臧質以南郡王義宣叛，自江州趣建康，殿中將軍沈靈賜將百舸破質前軍於南陵。梁亦置戍於此。承聖初，王僧辨討侯景軍於大雷，遣前軍侯填襲南陵、鵲頭二戍，克之。宋白曰：南陵戍去今宣州南陵縣百三十里。梁武因舊戍置南陵縣，本治赭圻城，亦非今之南陵雲。鵲頭，今見銅陵縣 。 
　　黃滸鎮 縣西南三十里。滸，一作火。有黃火河，匯於荻港。又新林鎮，在縣東南三十里。○縣市鎮，在縣西四十里，稍北即舊縣治也。《志》云：舊縣治後山絕頂，上有縹緲台，下臨大江，與濡須津相對。宋熙寧中，易名曰表里江山台 。 
附見：
　　◇池州府 東至寧國府三百二十里，南至江西饒州府浮梁縣三百八十里，西南至江西九江府五百五十里，西至安慶府百二十里，東北至太平府四百五十里。自府治至江寧府五百五十里，至京師三千一百五十里 。 
　　《禹貢》揚州之域。春秋時吳地，後屬越，越滅屬楚。秦屬鄣郡。漢屬丹陽郡。晉屬宣城郡。宋、齊因之。梁屬南陵郡。陳屬北江州。隋屬宣州。唐武德四年，置池州。貞觀初廢，仍屬宣州。永泰初復置，亦曰秋浦郡 《志》云：時割宣之秋浦、青陽，饒之至德，置池州 。唐末，屬於楊氏。南唐曰康化軍。宋仍曰池州 紹興初，嘗移江南東路治此。旋還建康 。元曰池州路。明曰池州府，直隸京師，領縣六。今仍曰池州府。 
　　府襟帶江山，控扼肥、皖，居金陵之上游，當江濱之孔道。或自鄱陽而北出，或自淮南而南指，可舟可徒，郡亦設險之所也。宋取江南，以戰艦先取其池州，而後步騎從採石南渡。金陵藩屏，豈惟安慶為要地歟？ 
　　貴池縣 附郭。漢置石城縣，屬丹陽郡。晉屬宣城郡。梁屬南陵郡。隋平陳，縣廢。開皇十九年，改置秋浦縣，屬宣州。唐為池州治。五代時，楊吳改曰貴池。宋仍為池州治。舊府城周七里有奇，今周十四里有奇，為門七。編戶三十九里 。 
　　○石城廢縣 府西七十里，地名鐵店，亦曰倉埠潭。漢縣治此。《志》云：以東西兩石山夾河如城而名。後漢建安四年，孫策西擊黃祖，行及石城，尋以程普為丹陽都尉，屯石城。其後孫權封韓當為石城侯，邑於此。自晉以後，皆曰石城縣。《水經注》：江水自石東入為貴口。是也。隋縣廢，尋改置秋浦縣於石城故址。唐因之。楊吳徙秋浦於貴池，因曰貴池縣，即今治 。 
　　虎林城 《志》云：在石城東十五里。孫權封子休為琅邪王，鎮虎林城，是也。《括地誌》：孫吳時虎林為戍守處，置督於此。太平二年，孫琳遣朱異自虎林襲夏口，至武昌，夏口督孫壹奔魏，蓋沿江西上也。又有南太原城，《志》云：即故石城，梁初置太原郡於此，大同中廢。今建德縣，亦有太原城 。 
　　○齊山 府南三里。山有十餘峰，其高齊等，因名。周必大《記》曰：唐刺史齊映所嘗游也。山周圍二十里，岩洞三十，有二泉，大小十一亭，台二十餘，其九頂洞，亦曰翠微寨。山蓋與九華之勝，並擅江南。其西有湖，亦曰齊山湖，中有小山，曰珠兒山，一名石洲。○六峰山，在府南二十里，有六峰競秀。其相近者曰萬羅山，以圓峰孤突，群山羅列而名。又南二十里，曰大樓山，孤撐碧落，若空中樓閣然 。 
　　五山 府東南六十五里。孤峰獨出，其下散為五支，聯絡相屬，巍然為群山之長。又三十六山，在府南七十里，雲峰六六，上插晴空，與九華競秀。又南十里曰七井山，上列七峰，湧泉七穴，山險峻，四時多寒。○碧山，在東十里瀕湖，蒼崖翠，倒影沉碧。稍南曰石壁山，以形如削壁也。又渚湖山，在府東南四十里，絕頂有田，淵泉旁出，澄泓如練，蒹葭魚鷺，若渚湖然，其田歲無旱憂。又鐵券山，在府東六十里。《志》云：黃巢就降，受鐵券於此 。 
　　黃龍山 府北五里。濱大江，有望江亭。稍西曰鎮山，瀕池口河。○百牙山，在城東北半里。《志》云：府治主山也。東麓曲水旋繞，曰落蓬灣。相傳貨舟輳泊於此，牙行百人登隴，以平其直，因名，上有浮屠 。 
　　大雄山 府西南三十里。群峰排戟，雄峙一隅。又府西三十里有大山，地名黃花坦，其東五里曰龜峰山，皆瀕後湖。又專景山，亦在府西二十五里王家汊之右，俗呼磚井山，崇巒拱揖，支隴環伏，湖水搖光，茭荷交映，擅一方之勝。○白面山，在府西南六十里，雪崖拱北，如傅粉然，下有白面渡。又西南十里曰郎山，一名和龍山，下有玉鏡潭。又秀山，在府西南九十里，疊嶂如屏，煙蘿延蔓，下有倉隼潭，行旅往來，濟渡於此。《志》云：府西南七十五里有水車嶺，陡峻臨淵，奔流衝激，若桔槔聲 。 
　　全山 府西南百二十里。峰巒周匝，拱抱如環。又西南二十里曰城山，以山勢周遭如城也。羅友賢寨址存焉。其相近者曰高明山，有高明洞，甚宏敞。《志》云：山在城西南百四十五里。○西岩山，在府西南百五十里。高萬仞，周數十里。其相接者曰魚載山，石壁斷崖三級，每級寒潭淵澈，湧泉飛瀑，中有石如魚，一名鯉魚載山。又靈山，在府西南二百里，山巔有田百畝，水泉四時不竭 。 
　　○大江 府北五里。自湓浦而來，至東流縣西香河口而入府界，過縣北，至吉陽河，凡六十里。又六十里至雁汊鎮北，折而東六十里至李陽河。又二十里為烏沙夾，又四十里至池口，又東為麻布蓼、梅根、五埠溝，凡六十里而至大通河，又東則銅陵縣也。自銅陵稍折而北為丁家洲，為錢家灣，為胭脂夾，為荻港，凡八十里接太平府繁昌縣界，對境則安慶府桐城縣至無為州也。東西幾四百餘里。舊《經》云：自馬當順流而界繁昌橫江，凡五百里，府境諸水，悉流入焉。《宋史》：宣和六年，前太平判官盧宗原言：池州大江，乃上流綱運所經，其東岸皆暗石，多至二十餘處，西岸則沙洲，廣二百餘里，俗謂之拆船灣，言舟至此必毀拆也。今東岸有車軸河口沙地四百餘里，若開道入杜塢，使舟經平水徑出池口，可避二百里風濤拆船之險，請措置開修。從之。《志》云：今近府之洲曰古夾、曰鳥落、曰官、曰新、曰上荷葉、曰武梁，其磯曰攔江、曰羅漢、曰黃龍、曰劉婆，皆濱江相接雲 。 
　　池口河 城西五里。一名杜塢河。《志》云：城西四里有杜塢山，以唐杜牧嘗游此而名，河經其下也。又有鎮山，在城北五里，濱池口江，便民倉置於此。亦謂之貴池。源有五，一出石埭縣西之櫟山，一出府西南百八十里之古源山，亦曰源頭山。一出氵考溪，一出石嶺，一出東源，眾流會於秋浦，匯於府西南七十里之玉鏡潭。又迤邐數十里鍾為谷潭，決為炭埠港，注於杜塢，過鎮山入池口河以達大江。亦謂之貴口。宋泰始二年，尋陽王子勛舉兵江州，遣其將劉胡等軍於鵲洲。既而台軍張興世營於錢溪，胡等糧運中絕。乃遣沈仲王步趣南陵，載糧數十舫至貴口，不敢進，興世遣壽寂之等擊敗之，即此。張舜民曰：自銅陵舟行六十里至梅根港，又五十許里至黃池口。是也。唐以此名州。今有池口巡司，置於濱江黃龍磯上 。 
　　清溪河 在城南。源出西南之氵考溪及石嶺，與棠溪峽川之水交於白洋，匯於江祖潭，注於上清溪，沿流與上洛嶺水會，繞於平天湖，涌於黃沙灘，過齊山湖，瀉於濟川橋，激於響水灘。又一源出縣東南二十里大朴山，俗名太婆山，注於白沙河，折於蝦湖，繞於東塘湖，合三水下流至下清溪達江，亦曰清溪口。《志》云：峽川在城南三十里 。 
　　梅根河 府東四十五里。其源一出九華山，瀉於五溪橋，過黃屯，至府東四十里之鬥龍山，沿流至府東五十五里之五埠河；一出太婆山，瀉馬衙橋，繞龍潭，與九華之流合，交於雙河，又北達大江。亦曰梅根港。港東五里即梅根監，歷代鑄錢之所，有錢官司之，故梅根港亦曰錢溪。宋泰始二年，晉安王子勛舉兵江州，遣其將袁覬等與沈攸之相拒於濃湖，張興世言於攸之曰：「錢溪江岸最狹，去大軍不遠，下臨回γ，船下必來泊岸，又有橫浦，可以藏舟，千人守險，萬兵不能過也。若以奇兵數千，潛出其上，因險而壁，見利而動，使賊首尾周皇，進退疑阻，中流既梗，糧道自艱。制敵之奇，莫過於此。」攸之從之。興世遂率輕舸過鵲尾，夕宿景洪浦，潛遣別將黃道標，帥七十舸徑趣錢溪，立營寨，引兵進據之。劉胡自鵲尾來攻，船入回γ，為興世所敗。胡氏曰：梅根港有鑄錢監，故亦曰錢溪。回γ者，旋流為回，伏流為γ也。又為梅根渚。齊武帝云：昔經樊鄧役，阻潮梅根渚。即此矣 。 
　　李陽河 府西六十里。源引大江，以江流之消長為盈縮，本名李王河，以李、王二姓居其地也。自河口出江中，有石，槎牙橫突，為欄江、羅汊二磯，奔流激盪，為運道患。五代晉時，南唐發運使周湛役三十萬夫作支流，以避其險，自是往來無覆溺之患，謂之新河。其後江面日開，磯勢頗安，而支流頗侵齧民田。明正德十一年，遂塞新河。《志》云：李陽河亦濱江要地也。宋德初，元兵犯池州，游騎至李陽河。今設李陽驛及巡司，有官兵戍守。○黃湓河，在府西九十里。其源一出府西百里之西溪；一出建德縣境內之良禾、烏沙嶺，合於雙河，播於東流境內之張家灘，沿於坦埠；一出縣西南百二十里之祖山，繞於唐田，注於石龍潭，會於沙山，達大江 。 
　　大通河 府東北八十里，接銅陵縣界。其源自青陽者四，一出九華山，一出分流嶺，一出黃櫱嶺，經木竹潭，一出水龍山，經雙河，會於管埠；自銅陵者三，一出梅沖山，一出伏牛山，一出天門山，會於車橋河，與諸水交於將軍潭，為大通河，流入江。今有大通巡司，屬銅陵縣 。 
　　秋浦 在府西南八十里。長八十餘里，闊三十里。《志》云：池口河自石埭縣之櫟山，西流為管公明溪，歷龍鬚河，會於秀山之蒼隼潭，過白面渡，匯為秋浦，四時景物，宛如瀟湘洞庭，繇池口入江 。 
　　查村堰 府西南百五十里。受諸山溪之水，引流溉田百餘頃。又黃荊堰，在縣西南八十里，亦受諸泉澗水以溉田。《志》云：府西南有東坑泉，出府西毛嶺北，初僅濫觴，其流漸大，匯於玉鏡潭。泉脈所及，引流作堰者，凡一十五所 。 
　　○梅根監 府東五十里。亦曰梅根冶。自六朝以來皆鼓鑄於此。張興世營於錢溪，劉胡使陳慶引舸三百攻之，軍於梅根，即此。《唐志》南陵縣有梅根鎮，今為梅根港，蓋其地舊屬南陵也。宋至道三年，以池州錢監為永豐監，或曰即故梅根監 。 
　　烏石山寨 府西南百里。唐永泰初，劇賊方清等聚兵於此，絕江為患，議者始置池州於秋浦，以厄要害，是也。又城山寨，在府西百三十里。元末，建德土豪羅友賢聚眾保障，遂為亂。至正二十年，我師取建德，以友賢歸。二十二年，友賢復據城山寨以叛，欲通張士誠，杭、歙震動，既而徐達等討平之。又峽山寨，在府西。宋開寶七年，曹彬伐江南，收峽山寨，進克池州，是也 。 
　　黃屯 府東南九十里。《志》云：唐乾符中，黃巢嘗屯此，因名。有黃屯堰，稍東二里有石岡，即鐵券山也。○楊梅坦，在府西九十里石嶺鎮。其地多楊梅，唐置楊梅館，宋改為驛，今廢。又石墨驛，舊在城東五十里，今廢 。 
　　青陽縣 府東八十里，東北至寧國府南陵縣百十里，北至銅陵縣九十里。漢陵陽縣地，三國吳臨城縣地。隋秋浦縣地。唐天寶初析置今縣，屬宣州，以在青山之陽而名。永泰七年，改屬池州。楊吳時，升縣為勝遠軍。南唐復舊。宋仍屬池州，縣無城。今編戶十七里 。 
　　○臨城廢縣 縣南五里。孫吳赤烏中，析陵陽、石城二縣地置，屬丹陽郡。晉屬宣城郡。宋、齊因之。梁屬南陵郡。隋廢。今為臨城鎮 。 
　　陵陽廢縣 縣南六十里。漢縣，屬丹陽郡。孫策討祖郎於陵陽，擒之，是也。晉屬宣城郡。咸康二年，避杜後諱，改曰廣陽。宋、齊因之。隋改曰南陽，避煬帝諱也，尋廢入涇縣。唐武德三年，仍置南陽縣，屬猷州。八年，又廢。猷州，見寧國府。涇縣，今為陵陽鎮 。 
　　○九華山 縣西南四十里。舊名九子山。山有九峰如蓮華，唐李白游此，改今名。高千仞，周百八十里，峰之得名者四十有八，岩十四，洞五，嶺十一，泉十七，原二，其餘台、石、池、澗、溪、潭之屬，以奇勝名者甚多。江南名山，九華其最也。唐龍紀初，楊行密圍趙於宣州，兄乾之自池州趣救，行密使其將陶雅逆擊之於九華，敗之，遂取池州。明初，常遇春守池州，陳友諒來攻，遇春伏銳卒於九華山下，而以羸弱守城，友諒至，伏發，緣山而出，循江而上，絕其歸路，城中出兵夾擊，友諒敗遁。其相連者曰同山。又有幘山，亦在縣南，與九華相接，巍峨如冠幘然 。 
　　青山 縣北五里。縣以此名。又古長山，在縣東南三十里，秀拔群山。宋范仲淹嘗讀書其中，更名讀山。又魚龍山，在縣南七十里，其深谷中有小魚龍洞，又有大魚龍洞，水分七流，互相交貫，中多奇勝，東南與石埭縣接界 。 
　　五溪山 縣西三十里。眾流環繞，與九華對峙。其相近者曰清泉嶺，泉涌石窟間，相傳岳武穆飲馬於此。○石龍山，在縣東四十五里，蜿蜒如龍。又縣東六十里曰峰山、大有山，皆與九華競秀。其相近者曰金山，有金山鎮，與南陵縣分界 。 
　　○五溪水 縣西二十里。五溪者，龍溪、漂溪、雙溪、觀溪、瀾溪也，俱出九華山，合流而北，環繞於五溪山下，入貴池縣境，匯為大通河入江 。 
　　臨城河 在縣南。《志》云：大通河之別源也。自縣南分流嶺，流經故臨城縣，為臨城河，又經縣西南十里之峽山，西會於大通河。○石堰，在縣東四十里，諸山澗之水皆匯於此，有北山橋跨其上。明正統中，作石堰，山水瀑溢，往往圮壞。正德初，邑民章做新安堰壩法，以薪代石，遇圮則修，又鑿渠分流，以殺其勢。其下流達銅陵縣界，注於天井湖。又華湖堰，在縣治南，通臨城水，灌郭西田，民被其利 。 
　　○九華寨 在九華山。元季土豪趙普勝與陳友諒合兵攻安慶，置寨於此。又山有應天寺。五代唐長興二年，吳宋齊丘入九華山，止應天寺，徐知誥強起之，更名應天寺曰征賢寺 。 
　　劉公寨 在縣南。宋建炎中，張遇寇境，劉光世因險立寨，御之於此。又六泉口寨，在縣西南，險固四塞。明初常遇春御陳友諒，倚以伏兵。又有查家馬站，在縣東北二十五里。元置站於此，今廢，有查家渡 。 
　　銅陵縣 府東北百二十里，東至寧國府南陵縣九十里，北至太平府繁昌縣百里，西北至廬州府無為州百五十里。漢陵陽縣地。東晉末，為定陵縣地，屬淮南郡。隋並南陵縣。唐末置義安縣，尋廢為銅官冶。南唐保大九年，改義安為銅陵縣，移治銅官鎮，屬昇州。宋開寶七年，改屬池州。元因之。明初屬宣州，尋復舊，縣無城。今編戶十五里 。 
　　○銅陵城 在縣東二十里，唐義安縣置於此，尋為銅官冶。景福初，楊行密保宣州，為賊將孫儒所攻，欲退保銅官，是也。南唐移縣於今治。其地亦名銅官鎮。《寰宇記》：梅根監領法門、石埭二場，此即法門場，後為銅官鎮，南唐因以銅陵名縣。宋曹彬敗南唐兵於銅陵，長驅而東。元末，星吉敗徐壽輝於銅陵，遂復池州，即今縣。其故城亦曰義安廢縣。今為順安鎮 。 
　　定陵城 在縣東。東晉義熙中，僑置於蕪湖縣界，屬淮南郡。宋、齊以後因之。隋廢入南陵縣。○胡城，在縣東七十里，凡八所，相去二里許，不相聯屬。劉宋泰始中，晉安王子勛舉兵江州，其將劉胡引兵東下，築此屯兵，因名 。 
　　○鵲頭山 縣北十里。高聳臨江，宛如鵲頭。《左傳》昭五年，楚以諸侯伐吳，吳敗諸鵲岸。《唐志》宣城南陵縣有鵲頭鎮。蓋因山置鎮。山在鵲洲之頭，故名。宋元兇劭之亂，武陵王駿自尋陽東討，軍於鵲頭。孝建初，南郡王義宣舉兵江陵，東至鵲頭。廢帝末，邵陵王子元為湘州刺史，行至鵲頭，會晉安王子勛舉兵尋陽，不敢進，子勛長史鄧琬遣兵劫迎之。泰始二年，子勛發兵東下，其將劉胡軍於鵲洲，會張興世營於錢溪，胡欲繇鵲頭內路攻之，不果。既而袁覬以劉胡敗遁，自鵲尾走至鵲頭，與戍將薛伯珍皆走。梁承聖初，王僧辨討侯景，遣侯襲鵲頭戍，克之。唐武德七年，李孝恭討輔公┙，拔其鵲頭鎮。《宋系年錄》：紹興二年，命沿江岸置烽火台，鵲頭山其一也。舊《志》鵲頭與廬江西岸鵲尾相對，似誤 。 
　　銅官山 縣南十里。有泉源，冬夏不竭，可以浸鐵烹銅。唐於此置銅官場。宋置利國監，山亦改利國山，歲久銅乏，場與監俱廢。稍西有銅官渚。唐文德初，楊行密結和州上元之兵，自採石濟，侵宣州，行密從銅官渚濟江會之，即此。《寰宇記》：山舊產銅，供梅根監。○石門山，在縣南十五里，兩山石壁對峙如門。又南十五里有伏牛山及羊山，二山相接。縣西南四十里又有天門山，其勢聳插雲表。又有馬仁山，在縣東南七十里，其東與太平府繁昌縣接界 。 
　　城山 縣東三十五里。四圍石壁峭立，西南僅通一徑，宛如城門。其上平坦，約數十畝，又有井，雖旱不涸，昔人恃以避寇。亦謂之賽城。又有青山，在縣東二十里，一名十里青山，草木叢茂，四時郁然。○石龍磯，在縣北五里，瀕江有三石門，水涸可出入，容數十人，一名五霞洞。又有磯曰羊山磯，在縣北三十里，有羊山渡 。 
　　○大江 縣西北一里。自大通河與貴池縣接界，下至荻港，與繁昌縣接界。江中之洲，曰下荷葉，曰橫港，曰曹韓，曰白沙，曰千斤，曰新涌，曰小蕪，曰錢溪，曰丁溪。磯二，即羊山、石龍也。《志》云：曹韓、白沙二洲之中有夾河，流經縣西十里，中引大江 。 
　　大通河 縣南四十里。出伏牛、天門諸山，匯於車橋湖，至縣西南四十里大通鎮入大江，與貴池縣接界。今有大通巡司。又河口河，在縣治南，會諸溪澗之水，流入大江，源微水淺，兌運時，漕舟不能達縣，艤舟江滸，遇風恆有漂失之虞。天順間開浚，歲久復淤。嘉靖初，又自大通鎮移大通驛於河濱，往來者益以淺塞為患。二十一年復開浚，於是江流內注，舟楫輻輳，自是以時浚治焉。《一統志》：縣西北七里有銅陵河，源亦出諸溪澗，會於橫塘閘，入市後湖，達大江 。 
　　荻港河 縣北八十里。縣東南諸澗谷之水，互相灌注，匯而為河，會於三港口，西接鳳心閘，北接黃大河，經繁昌縣境而入大江。《志》云：縣有天門水，出天門山石竅中，委蛇曲折，襟帶數里，灌溉民田，流入縣東北永城埭，至荻港，達於大江 。 
　　天井湖 在縣東門。湖心有井不竭，遠近諸川多匯於此，引流為河口河。又棲鳳湖，在縣東十五里。《志》云：縣東五十里葉山有靈竇泉，溉田百頃，水旱如一 。 
　　丁家洲口 縣東北二十里。發源縣東南十五里之儀鳳嶺，引而東，會於棲鳳湖、通鳳心閘，合胡城、順安之水，一自洲上口，一自洲下口，達於大江。宋德初，賈似道師次蕪湖，使孫虎臣為前鋒，軍於丁家洲，自將後軍，軍於魯港，為元兵所敗處也 。 
　　○臨山寨 在縣南。元末結寨於此以禦寇，陳友諒將趙普勝攻拔之。今廢。○管山口鎮，在縣東。《志》云：縣東南又有焦家埠鎮及郎坑鎮，又縣北有鐘鳴鎮 。 
　　石埭縣 府東南百六十里，東至寧國府百五十里，南至寧國府太平縣百里。漢陵陽、石城、涇三縣地。三國吳置石埭場。晉以後因之。梁大同二年升置石埭縣，屬南陵郡。隋縣廢。唐永泰二年，割秋浦、浮梁、黟三縣地置石埭縣，屬池州。宋、元因之。明初，改屬宣州，尋復舊。縣無城，今編戶十里 。 
　　○石埭故城 縣西百四十里。縣蓋嘗置於此。《志》云：縣東北二里又有猷州城，袤數百丈，相傳唐初猷州總管左難當嘗守其地，因名 。 
　　○陵陽山 縣北五里。自西北迤邐而來，有三峰連亙，其二峰屬縣境，其一峰入太平縣界。《寰宇記》：山高三百五十丈，廣二十五里，漢陵陽縣以此名。○金城山，《志》云：在縣西二里，勢如羅郭，因名。縣西五里為萬春山，其墩可萬計。又城子山，在縣西九十里，環繞如城，前有紫潭 。 
　　櫟山 縣西百六十里。高五百丈。周九十里，石壁峭挺，阿有龍池，波流甚遠，池口河東源出此。其並峙者曰洞山，山有峰岩洞谷及泉石之勝。又五溪山，在縣西南百二十里，有五溪合流其下。又魚龍山，在縣西三十里，有魚龍洞，凡二，東西相望僅里許，與青陽縣接界。○蓋山，在縣南三十里。其脈自太平府黃山而北，屹於河濱，盤紆森聳，望之如蓋。又稠嶺，在縣西七十里，草木叢密，登陟峻險，為往來之通道 。 
　　○舒溪 在縣治北。自太平縣西北弦歌鄉流入縣西舒泉鄉，又東與蓋山清泉諸水合流，其間潭洞不一，縣境之水皆流合焉。派衍四注，復東入太平縣界，合於麻川而入涇縣界，下流為青弋江，至蕪湖縣之魯港，入於江。《志》云：舒溪，一名舒姑溪。○貢源溪，在縣西。《志》云：溪西流，經上下二灣，出大河注於秋浦，入大江 。 
　　龍巖泉 縣西四十里。清洌而甘，大旱不竭，鄉田賴以灌溉。又蕭侯陂，在縣北，明成化中，縣令蕭環所築，有二溝交流，瀦此溉田，民被其利。○清水灣，或雲在縣南。元至正十二年，星吉復池州，分兵攻石埭諸縣，進據清水灣，大破徐壽輝將趙普勝之兵，是也 。 
　　○石埭 縣西北百二十里。《寰宇記》：貴池之源有兩石，橫亙溪上如埭，縣因以名 。 
　　建德縣 府西南百八十里，南至江西饒州府百七十里，西至江西彭澤縣九十里。漢彭澤、石城二縣地。唐至德二載，置至德縣，屬潯陽郡。乾元初，改隸饒州。永泰初，又改屬池州。楊吳順義二年，改曰建德，仍屬池州。縣無城，今編戶九里 。 
　　○太原城 縣南四里。《寰宇記》：舊名堯城，一名舜井城。相傳帝堯南巡至此。城中有井，俗以為舜井也。梁武帝時，因僑置太原郡於此，謂之太原城。今縣南有太原鄉 。 
　　○白象山 在縣治北，縣之主山也。以形似名。傍有蛻龍洞，深廣各數丈許。又雞鳴山，在縣東二里，傍有朝霞洞，深廣亦數丈許。又東五里曰低嶺，其相連者曰迎春洞，一名藏春洞，高深如屋然。○博陽山，在縣東十里，岩石嵯峨，溪流湍急。宋嘉定中，易名廣陽。又五龍山，在縣東三十里，五峰森立，山半有龍池，深不可測。又東十里曰三面山，懸崖峭削，石筍高峙，白如面者凡三。《志》云：縣東四十五里為良禾嶺，有徑入祁門縣，嶺下五里有龍池洞，高敞如室，前有三石池，水注懸崖，如瀑布然 。 
　　玉峰山 在縣治南。絕頂奇石，光瑩似玉。一名峰山。又縣西二里有西山，群峰皆秀拔，為縣境之冠。又九鳳山，在縣南四十里，以群巒軒聳，如鳳翥也。縣西南十里又有梅山，岩壑頗勝。○石印山，在縣北七里，其相近者曰青山，兩崖對峙，為邑治捍門，上有石印洞。又和山，在縣北二十里，有和山洞，高廣如門 。 
　　○堯城溪 縣南三里。縣東南諸山谷水匯流為溪，春夏水溢，可通舟揖，西北流，達東流縣，入大江。今縣西有堯城渡。又茹蘭溪，亦在縣東南，源出迎春、朝霞二洞間，西流會堯城溪，達東流縣，入大江 。 
　　龍口河 縣南九十里。《志》云：其源有三，一出江西鄱陽南坑，達白石溪。一出桃樹嶺，達黎痕溪。一出東西澗，達鬥龍溪，匯為昭潭，合為龍口河，其下流西入大江。○瀝湖，在縣治南，溪澗諸水，多會於此，俗名仙人湖 。 
　　○北柵寨 在縣北。明初羅友賢築寨於此，今有北柵渡。《志》云：縣南四十里，地名桃源，水源深遠，人跡罕至，五季士族，往往依此，以免寇患 。 
　　永豐鎮 縣西南五十里。北出為陳家弄，去縣治四十里，南出為昭潭街、石澗坂、釀塘、石門站，接饒州界。又有水口通饒州，為南出之徑道。今有永豐巡司。《志》云：縣東有葛公鎮，又有古港鎮，在縣北 。 
　　東流縣 府西百八十里。東北至安慶府百里，西至安慶府宿松縣百二十里，西南至江西彭澤縣百十里。漢彭澤縣地，屬豫章郡。唐置東流場，以大江東流而名。南唐保大十年，升為縣，屬奉化軍。宋太平興國三年，改今屬。縣無城，編戶七里 。 
　　○香山 縣南四十里，香口鎮之主山也。上有石洞。其相近者曰隱山，一峰如削，直聳雲際。○歷山，在縣東三十里，西枕歷池，上有龍湫。又東十里曰龍山，山岡起伏，勢如虬龍 。 
　　神山 縣西南一里。高僅百尺，而曠遠無際。又縣北二十五里有密峰山，巔有五峰，勢如列戟。又白雲山，在縣東北七十里，泉流深遠，自洞中出，東接貴池縣界 。 
　　馬當山 縣西南七十里。橫枕大江，為古今至險。安慶之宿松，九江之彭澤，皆以馬當為界，有巡司。今詳見江西彭澤縣 。 
　　吉陽磯 縣北三十里江濱。唐天復三年，楊行密將田κ以宣州叛，行密召李神福自鄂州還軍擊之，至吉陽磯，田κ遣其黨王壇等將水軍逆戰，神福擊敗之，又敗之於皖口，蓋戍守要地也。今有吉陽鎮，置巡司於此。○黃石磯，在縣東北五十里，亦濱大江。明正德十四年，宸濠犯安慶，泊舟於此，問磯名，左右曰：王失機也。濠大惡之，未幾，果敗。旁有黃石港，其處皆黃土巨石相綿亙雲 。 
　　○大江 縣西北二里。自馬當山東北，流經香口、吉陽諸鎮，自吉陽而東北，又六十里，至黃盆河口，接貴池縣界。江中之洲，曰蓮花，曰閣，曰白沙，曰雁落，曰七團，曰鬼頸，曰雀料，曰大新磯，曰獅子，曰稠林，曰麓貫，曰祝家，曰黃石。舊《志》：江中有新洲、磨盤洲，又有羅剎石，嶄岩森立，舟帆艱險，其洲亦曰羅剎洲 。 
　　江口河 亦在縣西一里。《志》云：河源有四，一出鄱陽北坑，一出建德縣九鳳山，一出馬坑，交於清潭，播於百步灘，下流歷堯城渡，而入縣境。一亦出建德境內之茹蘭溪，合蘇家溝，下流經蒼埠小石潭，繞過路灘，落於青泥灣，溢於仙人湖、團湖，又引流入縣境，為江口河入江 。 
　　香口河 縣南六十里。源二，一出彭澤山林港，一出陳倉源，交於三汊，激於麻姑，繞於查池，為香口河以入江。《志》云：縣南十里有東流河，其源即建德之堯城溪也，西流入於大江。○大青湖，在縣東北四十里，廣十餘里，澄徹如鑒 。 
　　○香口鎮 縣西南四十里，西北去安慶府望江縣三十里。宋末，嘗移望江縣治此。元復還舊治。今有香口巡司。又縣東有石潭鎮，又東有張家灘鎮，在縣北四十里，舊置河泊所於此，今革。○雁汊鎮，在縣東北九十里，瀕大江。舊有巡司，今革 。   
