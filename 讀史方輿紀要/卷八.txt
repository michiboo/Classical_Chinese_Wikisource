
高宗以親王介弟，纂承遺統，〈帝初爲康王，再使金，至磁，守臣宗澤留之。旋至相州，金人復圍汴，詔拜兵馬大元帥，督河北兵入援。尋次大名，趨東平，進屯濟州。東京陷，二帝北狩，乃即位於南京。〉而崇信奸回，播棄元老，兩河淪陷，關輔雕殘，竄詘海濱，幾於傾覆。
嗣後諸將戮力，恢復可待，而秦檜主和，班師喪地。
讐恥不復，湖山燕衎，良可嗤也。
是時，輿地登於職方者，東盡明、越，西抵岷、嶓，〈岷山在今成都府茂州西北，見前。嶓冢山，在漢中沔縣西北二十里，詳陜西名山嶓山。〉南斥瓊、崖，北至淮、漢，〈紹興十一年與金人分界，自散關及淮水中流以北盡割畀金，於是棄京西唐、鄧二州，又割陜西商、秦之半，止存上津、豐陽、天水三縣及隴西、成紀餘地。又和尚、方山二原亦歸於金。十六年復割豐陽、乾祐二縣畀金。自是遂爲定界。上津，今鄖陽府屬縣，見前。豐陽在今商州鎮安縣東南。乾祐亦在鎮安縣南二十里，俱廢縣也。餘並見前。〉補短截長，分路十六：曰浙西，〈統府三，臨安、平江、鎮江；州四：常、嚴、湖、秀也。詳見前十五路。下仿此。〉曰浙東，〈統府一：紹興；州六：婺、衢、處、溫、臺、明。《宋志》：「紹興三十二年復分兩浙爲東西路。」〉曰江東，〈統府一：建康；州六：宣、池、徽、饒、信、太平也；軍二：廣德、南康。〉曰江西，〈統州七：洪、贛、袁、江、撫、筠、吉；軍四：興國、建昌、臨江、南安也。〉曰淮東，〈統州六：揚、泰、真、滁、通、楚；軍二：高郵、招信。〉曰淮西，〈統府一：壽春，州七：舒、廬、和、濠、光、黃、蘄；軍二：六安、無爲。〉曰湖南，〈統州七：潭、衡、道、永、邵、郴、全；軍三：武岡、桂陽、茶陵。〉曰湖北，〈統府二：荊南、德安，州十：鄂、岳、復、鼎、澧、歸、峽、辰、沅、靖；軍二：漢陽、荊門。《宋志》：「紹興初改鄂、岳、潭、衡、永、郴、道州、桂陽軍爲東路，鼎、澧、辰、沅、靖、邵、全州、武岡軍爲西路，明年復舊，惟北路改治鄂，尋還江陵。」〉曰京西，〈統府一：襄陽，州四：隨、房、均、郢；軍二：光化、棗陽。《宋史》：「京西南路舊有府一，州七，今所存止此，而京西北路則盡沒於金。」〉曰成都，〈統府一：成都，州十二：蜀、眉、嘉、漢、綿、邛、彭、黎、雅、簡、威、茂；軍二：永康、石泉，監一：僊井。〉曰潼川，〈統府二：潼川、遂寧；州九：瀘、資、普、敘、昌、合、渠、果、榮；軍三：懷安、廣安、長寧；監一：富順。〉曰利州，〈統府一：興元；州十四：利、金、洋、興、鳳、閬、蓬、巴、劍、階、文、龍、西和、成；軍二：天水、大安。《宋志》：「紹興十四年又分利州爲東西二路，東路治興元，兼領劍、利、閬、金、洋、巴、蓬州及大安軍；西路治興州，兼領階、成、和、鳳、文、龍等州。其後分合不一。開禧二年吳曦叛，以關外階、成、和、鳳四州附於金。明年，曦誅，遂復故境。」〉曰夔州，〈統州十一：夔、恭、達、忠、開、萬、涪、黔、施、播、思；軍三：雲安、梁山、南平；監一：大寧。〉曰福建，〈統州六：福、建、泉、汀、漳、南劍；軍二：興化、邵武。〉曰廣東，〈統府二：肇慶、德慶；州十二：廣、韶、惠、潮、英、連、新、封、梅、循、南雄、南恩也。〉曰廣西，〈統府一：曰靜江；州二十一：昭、賀、梧、藤、容、鬱林、潯、貴、橫、邕、賓、象、柳、融、宜、化、高、雷、廉、欽、瓊；軍三：萬安、朱崖、南寧也。〉凡府、州、軍、監一百九十，縣七百有三，而武都、河池、興元、襄陽、鄂州、廬州、楚州、揚州皆爲重鎮。
金亮南侵，臨江不返。諸將乘之，漸闢舊疆。而史浩識短，張浚慮疏，棄地喪師，卒堅初約。
蒙古憑陵，金人南徙，遣將北討，殲厥世讐。
僅得唐、鄧二州地，〈申州本宋信陽軍，時又兼得息州，本宋蔡州新息縣，故曰「唐、鄧二州」，而陳、蔡以北，悉屬蒙古。新息，即今光州息縣。〉及議復三京，〈三京，見前。〉而禍本成矣。
自是而後，蹂躪我川峽，搖蕩我荊襄，芟夷我淮甸，
繼以似道背盟，襄、樊失守。
伯顏以偏師入臨安，大江以南，遂無立草。
張、陸兩公，艱難海上，迄無成功，天不祚宋，奈之何哉！
遼起自臨潢，〈臨潢，在大寧廢衛東北七百餘里，當朵顏衛北。其城南臨潢水，即阿保機所都。〉
太祖阿保機，西兼突厥，東併勃海，有城邑之居百有三，會中華衰亂，始有營、平二州地。
太宗德光援立石晉，取燕雲十六州。後復南侵至汴，滅晉而還。
穆宗述律時，周世宗復取關南地。其後宋師兩問燕、雲，而不能有也。
於是與宋以白溝河爲界，〈白溝河，亦曰巨馬河，亦曰界河，其上流合淶、易諸水，自易州而東，經保定府新城、雄縣間，至順天府霸州城北，又東至通州武清縣直沽口合衛河以入海。〉西至金山，〈金山，在今陜西甘肅僥外哈密衛北。〉迄於流沙，〈流沙，見前。〉北至臚朐河，〈在漠北千餘里，今名飲馬河。〉東至海，延袤萬里。建五京。
有府六，〈曰定理府，故挹婁國地；曰率賓府，故率賓國地；曰鐵利府，故鐵利國地；皆在今沈陽衛東北境。曰安定府，曰長嶺府，皆在今遼東都司北境。曰鎮海府，在都司南境。皆阿保機時所置。又有黃龍府，本勃海扶餘府，契丹改曰黃龍，宋太平興國七年，契丹主賢以軍將燕頗叛，改曰龍州，在今遼東三萬衛塞外，見前。又有開封府，故濊貊地，勃海曰龍原府，阿保機時廢。宋太平興國七年契丹主賢始置開封府，亦在今三萬衛東北。又興中府，即故營州，契丹改曰霸州。宋慶曆二年契丹主宗真始升爲興中府。黃龍既廢，而開封、興中後置，故不及焉。又《金史》，張穀曰契丹八路，蓋契丹以五京爲五路，而興中府及龍州、平州共爲八路雲。〉州、軍、城百五十有六，縣二百有九，部族五十有二，〈即奚、室韋等諸族類也。〉屬國六十。〈自吐谷渾以下諸夷凡六十國，皆役屬於契丹。〉自阿保機至延禧，傳九世國亡。
金起自海濱，至烏古廼而始大。
太祖阿骨打乃謀叛遼。西陷黃龍，南取遼陽，進陷臨潢，取中京。又西得雲中，遂入居庸，並幽、薊。
太宗吳乞買既斬遼祚，即議南侵，汴都傾覆，還陷兩河。繼又遣將取陜西、河南及山東地，乃立劉豫於河南，與宋相持。
熙宗合剌廢劉豫，悉有中原地，屯田募兵，增設守備，與宋分疆。
襲遼制，建五京，置十四總管府，是爲十九路。
閑散府九，〈北京路府二：曰廣寧，今遼東廣寧衛；曰興中，遼所置府也，見前。汴京路府二：曰歸德，曰河南。俱見前。河北西路府二：曰彰德，故相州；曰中山，故定州也。山東東路府一，曰濟南。河東南路府一，曰河中。秦鳳路府一，曰平涼。此九府也。凡不繫五京十四路所治，而稱府者曰閑散。又有德興府，故新州也，金主允濟大安初升爲府；晉安府，故絳州也，金主璟興定二年升爲府；蓋後所增置。〉節鎮三十六，防禦郡二十二，刺史郡七十三，軍十有六，〈東京路軍一，曰來遠，大定二十二年升爲州，今遼東都司西南有廢來遠城。汴京路軍一，曰潁順，本劉豫置，大定二十二年升爲州，二十四年改爲鈞州，即今開封府禹州。山東東路軍二：曰城陽，大定中升爲州，尋改曰莒州，即今青州府莒州；曰寧海，大定中升爲州，即今登州府屬州。山東西路軍二：曰滕陽，亦大定中升爲州，尋改曰滕州，今兗州府滕縣；曰泰安，大定中升爲州，今濟南府屬州。河東北路軍六：曰平安，大定中升爲州；曰晉寧，大定中升爲州，尋改爲葭州；曰火山，大定中升爲州，尋改爲隩州；曰寧化，曰岢嵐，曰保德，俱大定二十二年升爲州，見宋河東路。鄜延路軍二：曰保安，曰綏德。熙秦路軍二：曰鎮戎，曰積石。大定二十二年俱升爲州，見宋陜西路。〉縣六百三十二，城、寨、堡、關百二十二，鎮四百八十六。〈《金志》：大定以後，盡升軍爲州，或升城、堡、寨、鎮爲縣。其後京、府、州凡百七十有九，縣六百八十有三。〉東極海，西逾積石，〈積石山，在西寧衛西南百餘里。見陜西名山積石。〉北過陰山，〈見前。〉南抵淮、漢，地方一萬餘里。自阿骨打至守緒，傳九世國亡。
元起於和林，〈和林亦曰和寧，在磧北千餘里。〉至也速該而始大。
太祖鐵木真乃謀叛金，〈鐵木真姓奇渥溫氏。〉略取漠南、山北、遼海、河朔、山東及關右地，
時又並西域，
兼西夏，
降高麗。
太宗窩闊台遂滅金，據有中夏，蠶食宋郊。
憲宗蒙哥滅大理，定吐蕃，殘交阯，復舉兵蹙宋。
世祖忽必烈因累世之業，改號曰元，〈至元八年始改稱元。〉摧滅弱宋，遂一天下。
踵遼、金故跡，仍都於燕。
立中書省一，行中書省十有一，〈至大二年行中書省俱改曰行尚書省，四年復故。〉
路一百八十五，府三十一，州三百五十九，軍四，〈四川一，湖廣三，見上。〉安撫司十五，〈皆在湖廣境內。曰播州沿邊安撫司，即唐播州也；曰思州軍民安撫司，亦即唐之思州；曰慶遠南丹溪洞等處軍民安撫司，即宋之慶遠府；曰乾寧軍民安撫司，即宋之瓊州；曰順元等路軍民安撫司，即今貴陽府；曰新添葛蠻安撫司，即今貴州新添衛；曰盧番靜海軍安撫司，今貴陽府盧番長官司也；曰程番武勝軍安撫司，今爲程番長官司；曰方番河中府安撫司，今爲方番長官司；曰臥龍番南寧州安撫司，今爲臥龍番長官司；曰金石番太平軍安撫司，今爲金石番長官司；曰小龍番靜蠻軍安撫司，今爲小龍番長官司；曰大龍番應天府安撫司，今爲大龍番長官司；曰羅番遏蠻軍安撫司，今爲羅番長官司；俱屬貴陽府，蓋羈縻諸蠻地也。《元志》「思播諸州以及順元諸番安撫司，初皆屬四川。至元二十八年始改屬湖廣」雲。〉，縣一千一百二十七。東盡遼左，西極流沙，南越海表，北逾陰山，東西萬餘里，南北幾二萬里。
及元運將傾，驅除輩出，劉福通潁上一呼，實爲之倡。
於是乘時並奮者，方國珍據浙東，
張士誠據浙西，
陳友諒據湖廣，
明玉珍據兩川，
陳友定據福建，
何真據廣東，
擴廓據山西，
李思齊、張思道等據關中，
劉益據遼東，
梁王段氏據滇、洱。
劉氏曰：「元德既衰，九土糜沸，鴟張狼顧之豪，彌滿山澤。萬姓魚喁，無所籲告，真人出而撻伐之，起自東南，掃平氛翳，然後拾宋掇秦，掣趙拔燕，不數載而天下定。去茲草昧，復我光華，夫豈偶然之故歟？」
