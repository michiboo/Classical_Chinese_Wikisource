
金華府，〈東北至紹興府四百五十里，東南至臺州府五百七十二里，南至處州府二百六十里，西至衢州府一百九十三里，北至嚴州府一百五十里，自府治至布政司四百五十里，至京師三千七百四十八里。〉
金華縣，〈附郭。漢烏傷縣地，後漢初平三年孫氏析置長山縣，吳寶鼎初爲東陽郡治，晉、宋、齊因之。梁改置金華郡，亦治此。隋平陳郡廢，改縣爲吳寧，開皇十二年改曰東陽，十八年改今名，爲婺州治。唐初因之，垂拱二年改爲金山縣，神龍初復曰金華。宋因之。今編戶二百有五里。〉
蘭谿縣，〈府西北五十里。南至湯溪縣五十里，北至嚴州府九十里，西北至嚴州府壽昌縣七十里。隋爲金華縣地，唐咸亨五年析置蘭谿縣，屬婺州。宋因之。元元貞初升爲蘭谿州，明初復爲縣。《城邑攷》：「縣舊有子城，周不及二里，相傳唐末築，久廢。其邑城周二里有奇。元至正十八年城歸於我，因舊址修築。越七年城圮於水，復修築。後屢圮於水，正統九年列柵爲守，以備括寇。萬曆中改築，甃以磚石。今城周四里有奇。」編戶二百六十九里。〉
東陽縣，〈府東百三十里。南至永康縣百十里，西至義烏縣四十里，北至紹興府諸暨縣百二十里，東至天台縣三百五十里。漢烏傷縣地，唐爲義烏縣地。垂拱二年析置今縣。五代梁開平四年錢鏐奏改曰東場，宋咸平二年復故，仍隸婺州。舊有土城，周十里。中爲子城，相傳亦吳越時築，歲久堙廢。明嘉靖三十三年倭寇突犯，三十七年始築石城，隆慶元年增修，周不及八里。編戶二百有二里。〉
義烏縣，〈府東百十里。南至永康縣百五十二里，北至浦江縣六十里。漢爲會稽郡之烏傷縣，以秦時孝子顏烏傷其父而名。後漢移會稽西部都尉治此。孫吳屬東陽郡，晉以後因之。隋屬婺州。唐武德四年置綢州，七年州廢，改縣曰義烏，仍屬婺州。舊有城，周三里有奇，久廢。嘉靖三十四年甃石爲門，城不果築。今編戶百四十五里。〉
永康縣，〈府東南一百十里。東至台州府仙居縣二百八十里，西至武義縣五十五里，北至義烏縣百五十二里，南至處州府縉雲縣八十里。漢烏傷縣之上浦地，三國吳赤烏八年分置永康縣，屬會稽郡，寶鼎初屬東陽郡。晉以後因之。隋屬婺州。唐武德四年置麗州。八年州廢，仍屬婺州。宋因之。舊有城，相傳三國吳築，周一里有奇，後廢。宋紹興中重築，周三里有奇，元廢。至正十三年環以土牆，尋復圮。今編戶百二十三里。〉
武義縣，〈府南八十里。東至永康縣五十五里，東南至縉雲縣九十里。本永康縣地，唐天授二年分置武義縣，屬婺州。尋更名武成，天祐末復名武義。宋因之。舊有城，周一里有奇，相傳吳越時築，宋廢。今編戶九十三里。〉
浦江縣，〈府東北百十里。東至紹興府諸暨縣百里，北至嚴州府桐廬縣九十里，西至嚴州府亦九十里。本義烏、蘭谿、富陽三縣地，唐天寶十三載分置浦陽縣，屬東陽郡。五代梁開平四年錢鏐奏改今名。宋因之。舊有城，周不及二里，相傳吳越時築，後圮。明朝嘉靖三十六年重築，周五里有奇。編戶百有三里。〉
湯溪縣，〈府西六十里。西至衢州府龍遊縣五十里，南至處州府遂昌縣百二十里，北至蘭谿縣五十里。本金華、蘭谿、龍遊、遂昌四縣地，明朝成化六年郡守李嗣以其地在金、衢、處三府之交，阻山界水，居民獷悍，請置爲縣，從之。築土城周四里有奇。今編戶八十五里。〉
衢州府，〈東至金華府一百九十三里，東南至處州府三百六十里，南至福建建寧府五百里，西至江西廣信府二百四十里，北至嚴州府三百六十里，自府治至布政司五百六十里，至京師二千八百四十里。〉
西安縣，〈附郭。秦會稽郡大末縣地，漢因之。後漢初平三年分立新安縣，仍屬會稽郡。三國吳寶鼎初改屬東陽郡。晉太康元年改曰信安，仍屬東陽郡，宋、齊因之。唐爲衢州治，咸通中改今名。今編戶一百六十五里。〉
龍遊縣，〈府東七十里。北至嚴州府壽昌縣百二十五里，東至金華府蘭溪縣九十里，東南至處州府遂昌縣百里。秦置大末縣，屬會稽郡，兩漢因之。晉屬東陽郡，宋、齊仍舊，隋省縣入信安。唐武德四年復置大末縣，又置縠州於此。八年州縣俱廢。貞觀八年改置龍丘縣，屬婺州，尋屬衢州。後唐長興二年吳越改曰龍遊，宋初因之。宣和四年改曰盈川縣，紹興初復曰龍遊。舊無城，明朝隆慶二年創築，萬曆元年增修。城周六里。編戶二百十五里。〉
常山縣，〈府西八十里。南至江山縣五十里，西至江西廣信府玉山縣七十里，北至開化縣八十里。本大末縣地，後漢建安二十三年孫氏分新安置定陽縣，三國吳寶鼎初屬東陽郡，晉以後因之，隋廢入信安。唐咸亨五年復析置常山縣，屬婺州，垂拱二年屬衢州，乾元初屬信州，後復故。宋初因之，咸淳末改爲信安縣。元復曰常山。舊無城，明朝正德七年以姚源賊亂築城備禦，周三里有奇。編戶一百有六里。〉
江山縣，〈府西南七十五里。南至福建浦城縣二百三十里，西南至江西永豐縣百二十里，西北至江西玉山縣八十里。本信安縣之南川地，唐武德四年置須江縣，屬衢州，八年省。永昌初復置，仍屬衢州。五代唐長興二年吳越改江山縣，宋咸淳末改爲禮賢縣，元復曰江山。舊無城，明朝隆慶二年創築，周二里有奇。編戶一百二十七里。〉
開化縣，〈府西北二百里。東北至嚴州府遂安縣百二十里，北至南直休寧縣二百四十里，西北至南直婺源縣百七十里，西至江西德興縣百四十里，西南至江西玉山縣百四十里。本常山縣地，宋乾德四年吳越錢氏置開化場。太平興國六年升爲縣。縣無城，明朝正德六年創築。嘉靖二十九年以水圮增修，隆慶二年復營繕。城周五里有奇。編戶一百六十里。〉
