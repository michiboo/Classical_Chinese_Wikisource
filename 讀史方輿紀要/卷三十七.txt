
遼東都指揮使司，〈東至鴨緑江五百六十里，南至旅順海口七百三十里，西至山海關一千一十五里，西北至大寧廢衛八百六十里，東北至建州衛七百九十里，自都司至山東布政司二千三百三十里，京師一千七百里。〉
定遼中衛，〈附郭，在司治東南。漢襄平、遼陽二縣地，屬遼東郡。後漢仍爲襄平縣地，晉及後魏因之，高齊時爲高麗所據。唐平高麗，復曰襄平縣，後沒於勃海。契丹置遼陽縣，爲東平郡治，尋爲遼陽府治。金仍舊。元爲遼陽路治。明洪武四年改爲衛治，八年改置都司治焉。十年廢縣。十七年置衛。〉
定遼左衛，〈附郭。在司治西南。洪武四年置千戶所，十年升爲衛。〉
定遼右衛，〈附郭。在司治西。建置同上。〉
定遼前衛，〈附郭。在司治東北。建置同上。〉
定遼後衛，〈附郭。在司治西北。洪武四年置，初名遼東衛，治得利嬴城，尋徙治於此。八年改爲定遼後衛。〉
東寧衛，〈附郭。在司治北。洪武十三年置五千戶所，十九年置衛，並五所爲左、右、前、後四千戶所。尋又增置中所及中左千戶所，以謫戍者實之。〉
海州衛，〈司西南百二十里。南至蓋州衛百二十里，西至廣寧衛二百四十里，東南至鴨淥江三百八十里。〉
蓋州衛，〈司西南二百四十里。南至復州衛百八十里，西北至廣寧衛三百六十里，東至鴨淥江五百五十里。〉
復州衛，〈司南四百二十里。南至金州衛百八十里，西北至廣寧衛五百四十里，東南至海二百四十里。〉
金州衛，〈司南六百里。南至大海百二十里，西北至廣寧衛七百二十里。〉
廣寧衛，〈司西四百二十里。西至山海關五百八十里，西南至廣寧中屯衛百八十里，東南至海州衛二百四十里，南至海百三十里。〉
廣寧中衛，〈在城內西南隅。洪武二十七年置。〉
廣寧左衛，〈在城內東北隅。洪武二十七年置。〉
廣寧右衛，〈在城內西北隅，洪武二十七年置。初治大凌河，永樂元年徙治衛城內。〉
義州衛，〈司西北五百四十里。東至廣寧衛百二十里，東南至廣寧右屯衛亦百二十里，南至海岸百四十里，西南至廣寧中屯衛九十里，西至邊外廢興中州百六十里。〉
廣寧中屯衛，〈司西南六百里。東至廣寧衛百八十里，北至廢興中州百五十里，西北至故大寧之廢建州百五十里，西南至寧遠衛百二十里，南至海岸五十里。〉
廣寧右屯衛，〈司西五百里。北至廣寧衛百二十里，西至廣寧中屯衛八十里，南至海岸三十里。〉
廣寧前屯衛，〈司西九百六十里。西至山海關七十里，南至海二十里，北至邊牆二十五里，西北至大寧廢衛三百七十里。〉
寧遠衛，〈司西七百七十里。西至廣寧前屯衛百三十里，東北至廣寧中屯衛百八十里，東北至廣寧衛三百里，西北至故大寧衛廢利州百五十里。〉
瀋陽中衛，〈司北百二十里。北至鐵嶺衛百二十里，東南至鴨淥江六百里。〉
鐵嶺衛，〈司北二百四十里。北至三萬衛九十里，東南至撫順千戶所一百里。〉
三萬衛，〈司北三百三十里。南至鐵嶺衛九十里，西至廢懿州三百七十里，東北至三衛境廢信州三百十里。〉
