
南陽府，〈東至汝寧府二百九十里，南至湖廣襄陽府二百五十里，西南至湖廣鄖陽府五百四十里，西至陝西商州七百四十里，西北至河南府陝州七百三十里，北至汝州三百七十里。自府治至京師二千一百四十五里，至南京一千七百里，至布政司六百八十里。〉
南陽縣，〈附郭。周申國。楚文王滅申，爲楚邑。秦爲宛縣，南陽郡治焉。漢因之。魏晉以後，俱爲郡治。後魏分置上陌縣。後周並宛縣入上陌，改爲上宛縣。隋初郡廢，改縣爲南陽縣，屬鄧州。唐初置宛州，州尋廢，縣仍屬鄧州。宋因之。金始置申州於此。今編戶二十二里。〉
鎮平縣，〈府西七十里。西南至鄧州八十里。漢安衆縣地。宋爲穰縣地。金初置陽管鎮，後置鎮平縣，屬申州。元屬南陽府。明初省。成化六年復置鎮平縣。城周五里有奇，編戶四里。〉
泌陽縣，〈府東二百二十里。西南至唐縣百二十里，東至信陽州二百三十里。漢置舞陰縣，屬南陽郡。晉屬南陽國。宋、齊、後魏因之，又分置石馬縣。隋曰上馬縣。唐改縣曰泌陽。五代梁以泌州治此。歷宋至金，唐州皆治泌陽。元移治比陽，又省泌陽入焉。明初復置。城周五里，編戶四十里。〉
桐柏縣，〈府東南三百里。東至信陽州一百六十里，南至湖廣隨州界四十里。漢復陽縣地。梁置淮安縣，又置華州及上川郡治焉。西魏改州曰淮州，又改純州，尋廢。後周復置大義郡。隋開皇初，郡廢，改縣爲桐柏，屬顯州。唐初置純州，貞觀初州廢，屬唐州。宋開寶六年移治淮瀆故廟。金亦曰桐柏縣，興定五年廢。明成化十二年復置今縣。今城周四里有奇，編戶十八里。〉
南召縣，〈府北百四十里。北至汝州魯山縣百二十里。漢西鄂及雉縣地。唐爲向城縣地。宋爲南陽縣地。明初爲南召店巡司。成化十二年置今縣，屬南陽府。城周三里有奇，編戶二十里。今仍廢入南陽縣。〉
鄧州，〈府西南百二十里。南至湖廣襄陽府百八十里，東南至湖廣均州二百五十里，西北至陝西商州六百四十八里，東北至汝州四百九十里。〉
內鄉縣，〈州西北百二十里。東南至鎮平縣八十里，北至河南府盧氏縣四百八十里。春秋時楚之析邑。漢爲析縣，屬弘農郡。後漢屬南陽郡。晉屬順陽郡。劉宋時，縣省。後魏復置西析陽縣，兼置析州及析陽郡。西魏又改曰中鄉縣。後周郡廢。隋諱中，改曰內鄉縣，屬析州。唐武德二年改置析州於此。貞觀八年州廢，縣屬鄧州。今城周八里，編戶二十二里。〉
新野縣，〈州東南七十里。南至襄陽府一百十里。漢縣，屬南陽郡。後漢因之。晉初爲義陽郡治。惠帝時，改置新野郡。宋、齊皆爲新野郡。後魏因之。後周郡廢，改縣曰棘陽。隋仍爲新野縣，屬鄧州。唐武德四年置新州於此，旋廢，縣仍屬鄧州。乾元初，省入穰縣。宋爲新野鎮。元復置縣，屬鄧州。今城周四里，編戶二十二里。〉
淅川縣，〈州西南百二十里。南至湖廣均州一百六十里，北至內鄉縣百五十里。漢析縣地。後魏置東析陽縣。西魏改曰淅川縣。後周併入內鄉。唐初，又置淅川縣，並置淅州於此。貞觀初，州廢，縣亦尋省。《通考》：「鄧州淅水縣，梁置，至宋始省。《元志》云：「鄧州舊領淅川縣，元初省入內鄉縣。蓋廢置不一矣。明成化七年復析內鄉地置。今縣城周四里有奇，編戶十八里。〉
舞陽縣，〈州東北百七十里。南至泌陽縣百八十里，東至汝寧府西平縣百里。漢置舞陽縣，屬潁川郡。應劭曰：「在舞水之陽，因名。高帝封樊噲爲侯邑。東漢亦屬潁川郡。晉屬襄城郡，後改北舞陽縣。永安中，置定陵郡。隋初郡廢，又改北舞縣，屬許州。唐復爲舞陽縣，仍屬許州。宋因之。金改屬裕州。元省入葉縣，尋復置，屬裕州。今縣城周六里有奇，編戶四十四里。〉
葉縣，〈州北百二十里。東北至許州襄城縣六十里，西北至汝州百四十里。春秋爲楚地。成十五年楚遷許於葉，是也。秦曰葉陽。漢爲葉縣，屬南陽郡。晉屬南陽國。後魏屬南安郡。孝昌中，置襄州於此。東魏因之。後周廢襄州，置南襄城郡。隋初郡廢，以縣屬許州。唐初於此置葉州。貞觀初，州廢，縣仍屬許州。開元三年置仙州。二十六年州廢，縣屬汝州。宋因之。金改今屬。城周六里有奇，編戶三十三里。〉
汝州，〈東至開封府許州二百八十里，南至南陽府三百七十里，西至河南府盧氏縣三百里，北至登封縣九十里，西北至河南府一百八十里，東北至開封府禹州一百七十里。自州治至京師一千九百八十里，至南京一千四百八十里，至布政司四百九十里。〉
魯山縣，〈州西南百二十里。南至南陽府南召縣百二十里，東至裕州葉縣九十里。夏時劉累所遷之邑也。春秋時屬鄭。戰國時屬楚。漢爲魯陽縣，屬南陽郡。後漢及魏晉因之。後魏太和十一年置魯陽鎮。十八年改爲荊州。二十二年罷州置魯陽郡。永安二年復置廣州。東魏武定中，廣州移置於襄城縣。西魏得其地，仍置廣州，尋改曰魯州。隋初，郡廢。大業初，州廢，以魯縣屬襄城郡。唐初復置魯州，改縣曰魯山。貞觀初，州廢，縣屬伊州。八年改屬汝州。宋以後皆因之。今縣城周五里，編戶四十六里。〉
郟縣，〈州東南九十里。東至許州襄城縣六十里。春秋時鄭地，後爲楚邊邑。戰國屬韓。漢置郟縣，屬潁川郡。後漢因之。晉屬襄城郡。後魏改爲龍山縣，仍屬襄城郡。東魏置順陽郡治。隋初郡廢，改龍山縣爲汝南縣，屬伊州。開皇十八年又改縣曰輔城。大業初，復改郟城縣，屬襄城郡。唐屬汝州。宋屬許州。金還屬汝州。元初省入梁縣，後復置郟縣，仍屬汝州。今縣城周十三里，編戶四十六里。〉
寶豐縣，〈州東南八十里。東南至裕州葉縣百二十里，西至魯山縣八十里。漢郟縣地。隋縣地。唐證聖初，分郟城、魯山二縣地置武興縣。神龍初，改爲中興縣，旋又改曰龍興，屬汝州。宋初因之。熙寧五年廢爲鎮。元初，復故。宣和二年以縣有冶鑄場，改曰寶豐。金因之。元省入梁縣，明成化十一年復置今縣，屬汝州。城周五里，編戶四十里。〉
伊陽縣，〈州西五十里。西至河南府嵩縣九十里。周伊川地。漢爲陸渾縣地。唐、宋爲伊陽縣地。明初爲嵩縣地。成化十二年析嵩縣汝州地置今縣，屬汝州。城周四里有奇，編戶三十一里。〉
