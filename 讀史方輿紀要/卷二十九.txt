

◇徐州，東至淮安府邳州百八十里，西南至鳳陽府壽州四百八十里，西至河南歸德府五百十里，北至山東兗州府三百六十里。自州治至江寧府一千里，至京師二千里。
《禹貢》徐州之域，古大彭氏國也。春秋、戰國屬宋，後屬楚。秦屬泗水郡。項羽自立爲西楚霸王，都此孟康曰：陳爲西楚，江陵爲南楚。此爲東楚，項羽改爲西楚，而以吳爲東楚。漢爲楚國。地節元年，改爲彭城郡，尋復故。後漢亦爲楚國，章帝改爲彭城國。晉因之，仍立徐州，以爲重鎮東晉初，徐州陷沒，元帝僑置徐州於淮南，又置南徐州於江南，其後移改不恆。太元九年，復置徐州於此。義熙七年，又改爲北徐州。今詳見州域形勢。宋亦爲徐州及彭城、沛二郡。泰始中，沒於後魏，亦置徐州及彭城郡後魏置東南道大行台於此。東魏及高齊因之。後周改置總管府。隋初廢郡。煬帝廢州，仍曰彭城郡。唐復爲徐州。天寶初，亦曰彭城郡。乾元初，復爲徐州。貞元十六年，建武寧軍。咸通十一年，改爲感化軍。石晉時，復曰武寧軍。宋仍爲徐州亦曰彭城郡武寧軍節度。金因之。元亦曰徐州，屬歸德府。至正八年，升徐州路。十二年，改曰武安州。明初，復曰徐州，隸鳳陽府，尋直隸京師編戶一百五里，領縣四。今仍曰徐州。
州岡巒環合，汴泗交流，北走齊、魯，西通梁、宋，自昔要害地也。後漢建安末，孫權欲取徐州，呂蒙曰：徐州地勢陸通，驍騎所騁，今日取之，操後旬必來爭。蓋其地爲許、洛襟要，蒙以車騎，非步兵所能敵。江南之力，是時未可以爭中原也。及晉人南渡，彭城之得失，輒關南北之盛衰。太元九年，時河南城堡多附於晉，謝玄欲使朱序屯梁國，自屯彭城，以北固河上，西援洛陽。朝議不允，既而黎陽以南，遂至騷動。隆安二年，後魏取後燕之滑台，慕容德與諸臣韓範等謀先據一方，以立基本。張華曰：彭城，楚之舊都，可攻而據之。潘聰曰：彭城土曠人稀，平坦無限，且晉之舊鎮，未易可取，又密邇江淮，夏秋多水，乘舟而戰者，吳之所長，我之所短也，不如取廣固而據之。蓋是時慕容德之勢不能取彭城，彭城爲晉必爭之地，雖取之而不能保，較之曹魏，有主客懸絕之分也。宋王玄謨曰：彭城要兼水陸。其地南屆大淮，左右清汴，表裡京甸，捍接邊境，城隍峻整，禁衛周固，又自淮以西，襄陽以東，經塗三千，達於濟、岱。六州之人，三十萬戶，常得安全，實繇此鎮。及彭城沒於後魏，而淮泗日以多事。魏尉元曰：彭城宋之要藩，不有重兵積粟，則不可固守，若資儲既廣，則宋人必不敢窺淮北。薛虎子曰：國家欲取江東，先須積穀彭城。徐州良田十萬餘頃，水陸肥沃，清汴通流，足以溉灌，興置屯田，資糧易積，非直戍卒豐飽，亦有吞敵之勢也。陳顧野王曰：彭城險固，繇來非攻所能拔，且其地形都要，不特捍蔽南國，爲必爭之地，而自昔東南用兵，莫不繇此以臨諸夏矣。唐李泌曰：江淮漕運，以甬橋爲咽喉見宿州，是時在徐州境內，若失徐州，是失江淮也，國用何從而致？宜急建重鎮於徐州，使運路常通，則江淮安矣事在貞元四年。宋陳無己曰：彭城之地，南守則略河南、山東，北守則瞰淮泗，故於兵家爲攻守要地。蘇軾曰：徐州爲南北襟要，京東諸郡邑安危所寄也。其地三面被山，獨其西平川數百里，西走梁、宋，使楚人開關延敵，真若從屋上建瓴水也。土宜菽麥，一熟可資數歲。其城三面阻水，樓堞之下，以汴泗爲池，惟南面可通車馬，而戲馬台在焉。其高十仞，廣袤百步，若用武之世，屯千人其上，築戰守之具，與城相表裡，而積三千糧於城中，雖用十萬人，不能取也。唐庚曰：魏太武以百萬眾，觀兵瓜步，卒盟而還，不復議渡江。元英以大眾困於堅城之下，不敢舍而深入，慮彭城、合肥之議其後也。胡三省曰：彭城密邇兗、豫，南北朝時，魏人南寇，水行則自清入泗，陸行則歷城、瑕丘，皆輳彭城，故王玄謨以爲要兼水陸也。自勝國以來，益爲資儲重地。經營天下，豈可以彭城爲後國哉？
○彭城廢縣今州冶。《世本》：堯封彭祖於彭城，號大彭氏，國於此。《國語》：大彭爲商伯，是也。春秋爲宋地，成十八年，楚伐宋，拔之，以納魚石。襄元年，諸侯之師救宋，圍彭城，彭城降晉。《史記》：楚共王拔宋彭城，以封宋左師魚石。四年，諸侯共誅魚石，而歸彭城於宋。又《韓世家》：文侯二年，伐宋至彭城，執宋君。秦置彭城縣，屬泗水郡。始皇二十八年，自琅邪還，過彭城，欲出周鼎泗水。二世二年，秦嘉立景駒爲楚王，軍彭城東，既而楚懷王都此。《史記》：沛公、項羽，聞項梁軍破，乃與呂臣軍俱引而東，呂臣軍彭城東，項羽軍彭城西，沛公軍碭。是也。及項羽自立爲西楚霸王，亦都此。漢三年，漢王入彭城，項王西從蕭，晨擊漢，東至彭城，大破漢軍。漢六年，爲楚國治。後漢爲彭城國治，初平中，陶謙爲徐州牧，曹操擊謙，敗之於彭城。建安三年，操擊呂布於下邳，屠彭城。晉爲徐州治。大寧中，沒於石勒。永嘉三年，復歸於晉。太元三年，沒於苻堅。九年，謝玄取之。義熙七年，分爲北徐州。元熙初，劉裕使劉懷慎爲北徐州刺史，鎮彭城，宋仍爲徐州治。泰始三年，陷於後魏，魏亦建爲重鎮。梁普通六年，魏徐州刺史元法僧以州附梁梁，使其子豫章王綜鎮之，綜仍以州叛入魏。大同初，遣元慶和攻東魏城父，高歡分遣侯景趣彭城御之。中大同二年，侯景以河南州鎮來附，詔蕭淵明等攻彭城，爲景援，敗還。陳大建七年，吳明徹攻齊彭城，不克。九年，因周人滅齊，復命明徹攻彭城，爲周將王軌所敗。隋唐以後，州郡皆治彭城縣。元省縣入州。《城邑考》：州外城楚元王友所築，城內有金城。又東北有小城，相傳劉裕所築，壘石高四丈，列塹環之。小城西又有一城，義熙十四年，汴水溢，城壞，乃更築之。城西有小市門，即宋元嘉末，魏主燾南侵，遣李孝伯至小市門，與張暢應對處也。《志》云：今城東北八十里有彭城故縣，地據山阜，去河甚遠，或以爲漢縣蓋治此。又州南五里有武安廢城。元至正十三年，芝麻李據徐州，脫脫擊平之，改徐州爲武安州，移治於此。其後河流蕩決，州城數毀。明嘉靖中，水壞州城，乃復改築，環堤爲固，周九里。天啟四年，河決魁山堤，城東南隅衝裂。明年，移築州城於雲龍山，東去舊城二里。今城周九里有奇，門四。
呂城州東五十里。春秋時宋邑，襄元年，晉以諸侯之師伐鄭，楚子辛救鄭，侵宋呂、留。杜預曰：彭城郡之呂城、留城也。漢爲呂縣，屬楚國。後漢及晉皆屬彭城國。宋屬彭城郡，後魏因之。隋廢。《志》云：呂城臨泗水，高百四十尺，周十七里，城東二里又有三城，一在水南，一在水北，一在水中氵單上。蓋高齊所築以防陳者。又泗水至呂城，積石爲梁，故稱呂梁。今呂城東十里呂梁洪上有二城，一曰雲夢，一曰梁王。土人謂雲夢即韓信，梁王即彭越。又洪西岸有尉遲城。唐尉遲敬德督徐州，嘗鑿呂梁洪，因築此城。今呂梁城，中河分司駐焉。○呂布城，在州東南八十五里，相傳布與曹操相拒時築，城上有戰台。
南陽平城在州西。《五代誌》：劉宋僑置陽平郡於沛郡南界，領館陶、陽平、濮陽三縣。後沒於魏，爲南陽平郡，以別相州之陽平郡也。後又徙郡寄治彭城。梁普通六年，將軍王希拔魏南陽平郡。後周始併入彭城郡。○濮陽廢縣，在州西北五十里，亦劉宋時僑置縣，屬陽平郡。後魏因之。後周廢。《寰宇記》作舞陽城，誤也。
城在州北三十里。面臨泗水。兗州人謂實中城曰，蓋南北朝時戍守處也。今謂之茶城，爲運道所經。明嘉靖末，黃河北徙，城遂爲漕黃交會之衝，後河口東移，茶城乃爲內險。《志》云：今州南二里有古迷劉城，州西北百里又有灰城，又二十里有倉城，皆昔時頓兵貯糧之所云。
○雲龍山城西二里。今爲州治。《志》云：山出雲氣，蜿蜒如龍，因名。其東南嶺有大石佛，俗因謂之石佛山。《述徵記》：彭城南二里，即石佛山，頂方二丈二尺。唐景福二年，朱全忠遣子友裕擊時溥於徐州，兗帥朱瑾赴救，汴軍敗徐兗兵於石佛山下，既而汴將龐師古復攻石佛山寨，拔之，徐兵自是不敢出。《一統志》州東北三里又有彭城山。○定國山，在舊城東四里。梁中大同二年，遣貞陽侯淵明伐東魏，進攻彭城，營於此，爲魏將慕容紹宗所敗。
九嶷山州北五里。其山自東而西，綿亙五里，俗謂之九里山，即漢兵敗項王處。明建文中，燕兵攻徐州，亦嘗伏兵於此。一名象山，以山西一峰如蹲像也。又雞鳴山，在州東北十三里，相傳即張良計散楚兵處。
寒山州東南十八里。晉大興二年，彭城內史周撫叛降石勒，下邳內史劉遐討之，破斬之於寒山。梁中大同二年，命蕭淵明堰泗水於寒山，以灌彭城。淵明軍寒山，距彭城十八里，使長史羊侃斷流立堰，再旬而成，侃勸淵明乘水勢攻城，不聽，尋敗沒。魏收《志》：彭城縣有寒山。是也。又三山，在州東南二十里，上有三峰，其下爲三山堤。明萬曆十四年，大河嘗決於此。○桓山，在州東北二十七里，下臨泗水。桓葬於此，因名。一名聖女山。又徐山，在州南六十里，以徐偃王曾至此而名，一名武原山。《志》云：山下有武原故縣。今見邳州境。
赭土山州西二十里。《禹貢》：徐州，厥貢惟土五色。《漢•郊祀志》：王莽使徐州歲貢五色土。即此山之土也。山有楚元王塚，遂名楚王山，一名同孝山。○任山，在州西南三十里。唐有任山館，自宿州趣徐州，必度睢水，逾任山，爲往來通道。唐咸通九年，龐勳繇此陷徐州，又勳迎敕使自任山至子城三十里，大陳甲兵，號令金鼓，響震山谷，是也。
呂梁山州東南六十里。其下即呂梁洪也。又東南曰鳳冠山，山有雙翼如鳳翅。其相接者，曰塔山，曰峰山，皆與呂梁相望。○境山，在州北四十里。相傳徐之封境盡於此山，因名。又有梁山，在州東北三十五里，與境山相連，漕河所經也，今有梁境閘。
盤馬山州東北九十里。相傳漢高嘗盤馬於此。山產鐵，漢置鐵官。宋置利國監於山下。其陽有運鐵河，元人建利國監橋於其上。又有銅山，在州東北八十里，舊嘗產銅也。《志》云：州東北百二十里有爬頭山，連徐、邳、滕、嶧之境。晉大元十四年，妖賊司馬衡聚眾於馬頭山，劉牢之討平之，蓋即此山矣。或曰：州東北四十里有馬山，當是其處。○橐駝峴，在州北。梁蕭淵明攻彭城，軍於寒山，東魏將慕容紹宗馳救，至橐駝峴，遂進至城下，大敗淵明之師，是也。
○黃河在州城東北。自河南永城縣流入界，經碭山、蕭縣，又東南流合泗水。今州東南七十里有房村口，在大河南岸，往往繇此潰決。又東爲牛市口、梨林鋪、李家井，皆掃灣急溜，防維最切，而州東郭家嘴、魁山堤，尤爲要害。詳見川瀆黃河。○汴水，舊在州城北，自河南永城縣流入界，經碭山、蕭縣，至州城東北而入於泗。自唐宋以來，汴渠多自夏邑、永城，達宿州境，又東南至泗州達淮，而入泗之流甚少，其後大河決囓，遂奪汴渠故道爲經流矣。《州志》：泗水舊繇境山茶城，至州東北合汴水，後汴流北徙，泗水至茶城，即合於汴。蓋誤以大河挾汴水東下，混爲一流也。今詳見河南大川汴水。
泗水在州城東北。自沛縣流入境，循城東，而東南入邳州界，亦曰清河。今黃河經城北，又東奪泗水之流，而泗皆爲河矣。《志》云：泗水至州北，亦謂之鼎伏，昔周顯王時，九鼎淪沒於泗水，秦始皇使數千人沒水求之，不獲。即此處也。梁普通八年，遣將成景雋攻魏彭城，欲堰泗水灌城，魏徐州刺史崔孝芬等擊卻之，既而蕭淵明及陳吳明徹等皆堰泗水以攻城，卒不能拔。今亦曰漕河，亦曰泉河，其河漕相合之處，有鎮口閘，又北爲古洪、內華等閘。蓋一以製黃河之淤淀，一以時黃河之消長，歲漕恃此爲咽喉也。今詳見大川清河及川瀆漕河。
睢水州南六十里。自蕭縣流入界，又東與鳳陽府宿州接界，即項羽擊漢軍處也。唐咸通九年，叛卒龐勳等自宿州而北，度睢水，逾任山，趣彭城，陷之。今詳見大川睢水。○水，亦在州南。《圖經》：睢水自熟而支分，其東出者曰水，又東北合於泗水，故有泗之稱。漢三年，諸侯兵入彭城，項羽還擊漢軍，漢軍破走，相隨入泗水死者十餘萬人。自隋以後，水堙絕。《水經注》：水即睢水之支流，是也。胡氏曰：睢水經熟而兩分，其南出者曰蘄水，二水所在支分，通兼水之稱。
百步洪州城東南二里，泗水所經也。水中若有限石，懸流迅急，亂石激濤，凡數里始靜。一名徐州洪。或曰：洪有亂石峭立，凡百餘步，故曰百步洪，形如川字，中分三道，中曰中洪，西曰外洪，東曰月河，亦曰裡洪。俗傳唐尉遲敬德經略徐州，鑿徐州、呂梁二洪，以通水道。宋元中，亦嘗修鑿，置月河石堤及上下閘。明永樂中，陳復鑿之，亦於洪口置閘，既以運艘損壞，凡再鑿之。嘉靖二十年，管河主事陳穆復鑿百步洪遂成安流。舊有閘，今廢。
呂梁洪州東南六十里。有上下二洪，相距凡七里，巨石齒列，波流洶湧。《列子》稱孔子觀於呂梁，懸水三十仞，流沫四十里。《水經注》：泗水自彭城東南過呂縣南，水上有石樑，謂之呂梁。晉太元九年，謝玄克苻堅，進平兗州，患水道險澀，糧運艱阻，用督獲聞人謀，堰呂梁水植柵，立七埭爲派，擁上岸之流，以利漕運，公私稱便，遂進伐青州，時謂之青州派。宋泰始二年，徐州刺史薛安都以彭城降魏，宋將張永、沈攸之等討之，進攻彭城，不克而還，會大雪，泗水冰合，永等棄船步走，魏將尉元與薛安都前後邀擊，大破永等於呂梁之東。梁太清初，蕭弄璋攻東魏磧泉、呂梁二戍，拔之。魏收《志》：呂縣有呂梁城，磧泉蓋在呂梁之東。陳大建七年，吳明徹攻彭城，大破齊軍數萬於呂梁。十年，明徹伐周，進屯呂梁，周徐州總管梁士彥拒戰，爲明徹所敗，進圍彭城，環列舟艦於城下，堰泗水以灌城，周遣王軌馳救，募壯士夜決堰，至明，陳人始覺，遂潰還。蓋呂樑自晉宋間有之。或謂唐武德中，尉遲敬德開此洪，假龍門呂梁，以狀此水之險，誤矣。龍紀初，朱全忠將龐師古攻時溥於徐州，拔宿預軍於呂梁，溥逆戰，大敗，退保彭城。光化二年，楊行密討朱全忠，進攻彭城，軍於呂梁，不克而還。宋元四年，京東轉運使言：清河與江、浙、淮南諸路相通，因呂梁、百步兩洪，湍淺險惡，商賈不行。乞度地勢，穿鑿開修月河石堤，上下置閘，以時啟閉，通放舟船。從之。明初，傅友德奉命守徐州，未至元擴廓遣兵來寇，屯州東陵子村，友德引舟溯流至呂梁，舍舟登陸，擊卻之。宣德初，以漕舟艱阻，陳議於舊河西岸鑿渠，深二尺，闊五丈，夏秋有水，可以行舟。七年，復鑿渠令深，並置石閘以節水，既而湍險如故。嘉靖二十三年，管河主事陳洪範復鑿呂梁洪，平之，自是運道益便。舊有上下二閘，今廢。又呂梁巡司亦置於此。
雁麥湖州西南四十里。其相連者曰張塘湖、馬溝陂，接蕭、碭境，冬春則爲平原，夏秋彙爲巨浸。又汴塘湖，在州東北百里，南入邳州境，匯於武河。又成山、青塚二湖，俱在州東南七十餘里，二湖相連，凡四十餘里，下流入於沂河。又有黃山湖，在州北六十里，水漲則通沛縣之昭陽湖。
狼矢溝州東二十里。又東十五里有磨臍溝，舊時黃水暴漲，從此溢入，通邳州西北境之赤龍潭及曼、蛤諸湖，至宿遷北境落馬湖，出董、陳二溝，複合於大河。明嘉靖中，大河自狼矢溝東之赤欄村、樊家店，溢入磨臍溝，出沂河口，而徐、邳正河斷流。萬曆十七年，於溝口築堤防護，又溝地視河口卑數丈，其東有塔山，西有長山，乃建滾水石壩於中間，以畜洩之，自是衝決之患少殺。○李家溝，在州東南三十里。《志》云：州東北二十里有東西溝及溜、白等溝，俱洩東北諸山水，經辛賈山，入鵝兒湖，複分流出李家溝，合於大河。又北溜溝，在州北六十里，又南十里爲南溜溝。州西北三十里又有大彭等溝，州東北三十里又有秦溝，皆昔時大河決溢處，通淤不時。今詳見川瀆大河。
七里溝在州西北。唐建中二年，淄青叛帥李納以李洧舉州歸朝，遣其將王溫攻之，朔方將唐朝臣救洧，敗溫於七里溝。或曰：溝在九里山南。○境山溝，在州東北二十里，源出州東北五十里之馬跑泉，西南至境山鎮，又南入於漕河。境山之北又有池浜溝，南流至州東北三十里。明嘉靖四十四年，黃河決溢於此。今淤。又新挑溝，在州東北八十里，州東北九十里有運鐵河，宋所鑿也。嘉靖中，復濬之合新挑溝，又西南合境山溝。《志》云：州西九里有九里溝，南通蕭縣之姬村湖，迤南出雙橋，入永固湖及土形湖，循宿州西境徐溪口，歷符離橋及靈壁縣之孟山、睢寧縣之高作鎮，直至宿遷縣小河口，約五百餘里，向通舟楫。萬曆中，議疏此以寬州境水患，不果。
安王陂在州西。宋元嘉二十八年，魏主燾南侵北還，驅南口萬餘，夜宿安王陂，去城數十里，江夏王義恭不敢擊，即此。○牛角灣，在州北茶城下。明萬曆初，運河經此，既而運河繇茶城東南十里鎮口閘合黃河，舊河遂淤。議者以其地平曠，河易泛溢，因築壩以防之，謂之舊河壩。又東冷泉，在州北八十里，南流經州東北二十里之秦梁洪，又西流三四里爲鳥嘴溝，入沛縣界。《志》云：溝在州西北二十里，今淤。
○利國監州東北九十里盤馬山下。漢元封初，從桑弘羊請，於沛縣立鐵官。河平二年，沛縣鐵官冶廢。宋爲利國監。樂史云：監本狄丘冶務也，漢屬沛縣界，今置利國監驛於此。又寶豐監，在州東。宋元豐六年，置鑄錢於此。八年廢。○廣運倉，在舊城南三里，永樂十三年建，今圮於水。
東鎮州西四十里，亦曰安民鎮。又州東南五十里曰房村驛，州北九十里曰夾溝驛，水驛也。州城南二里曰彭城驛，州南五十里曰桃山驛，州東北四十里曰石山驛，州城外曰黃河東岸驛，與利國驛皆爲陸路所經。
高塚戍在州西。《水經注》：同孝山陰有楚元王塚，高十餘丈，廣百步許，魏置戍於此。梁天監五年，張惠紹等攻魏彭城，圍高塚戍，爲魏將奚康生所敗。或曰即亞夫塚也。《寰宇記》：范增墓在州城南，宋元嘉二十二年，魏主燾南侵至彭城，登亞夫山，以望城內。則高塚戍當置於此。○下磕戍，在州東南。劉宋泰始二年，薛安都以彭城降魏，詔張永攻之軍於下磕，即此。又州境有胡村、十八里等寨，金興定二年，紅襖賊攻徐州之胡村寨。元光初，又襲十八里寨，即此。
戲馬台在州城南。高十仞，廣數百步，項羽所築。劉裕至彭城，大會軍士於此。宋元嘉二十七年，魏主燾南寇至彭城，立氈屋於戲馬台，以望城中。梁普通六年，蕭綜守彭城，密降於魏，魏遣使鹿愈入城，將還，成景雋送之戲馬台，北望城塹，謂愈曰：「險固如此，豈魏所能取？」蓋未知綜謀也。蘇軾以此台爲城南之重蔽，今爲台頭寺，有故塔在焉。○大彭館，在州西南，唐時郵傳所經，亦爲迎餞之地，以古大彭國爲名，咸通九年，龐勳作亂，殺觀察使崔彥曾於大彭館，即此。
萬會橋舊城東北三里。跨泗水上，以鐵索維舟爲之，水陸往來，皆集於此。俗名大浮橋。又舊城東北隅有雲集橋，大河經其下，合於泗水，亦維舟爲之，俗名小浮橋。
蕭縣州西南四十五里，南至宿州百五十里，西南至河南永城縣百八十里。古蕭國。春秋時宋邑。秦置蕭縣。漢屬沛郡。更始初，封光武爲蕭王，即此。後還屬沛國。晉因之。宋爲郡治。魏因之。後齊改爲承高縣，屬彭城郡。隋屬徐州。開皇六年，改曰龍城縣。十八年，改曰臨沛縣。大業初，復爲蕭縣。唐仍屬徐州。宋因之，皆治故蕭城。明萬曆五年，避河患，始遷今治，編戶四十三里。
○蕭城在縣西北十里。古蕭國。春秋時爲宋附庸，蕭叔大心之封邑。莊十二年，南宮萬弒閔公，立公子遊，群公子奔蕭。宣十二年，楚伐蕭，蕭潰，即此。秦置蕭縣。二世二年，沛公與秦將司馬尼戰蕭西，不利，還，收兵聚留。漢二年，漢王入彭城，項羽自齊還至蕭，晨擊漢軍。自兩漢以至南北朝，皆爲蕭縣。宋元嘉二十八年，魏人南寇，拓跋建進屯蕭城，時武陵王駿鎮彭城，遣將拒之，爲魏所敗。魏收《志》：魏沛郡治蕭縣黃陽城，或謂之北城。《城邑考》：北城方九里，南去蕭城二十里，相傳蕭子避暑城也，其南城即故蕭國城。《北征記》：蕭城周十四里，南臨汴。今城方九里三十步，東南繞城，有隍，西北無隍。唐時縣治北城，自宋以來治南城。明亦爲蕭縣治，城周僅四里。萬曆五年，圮於水，乃遷治於三台山南麓，即今治也。
杼秋城在縣西七十五里。漢縣，屬梁國。光武封劉般爲侯邑，明帝改屬沛國。晉因之。後廢。又扶陽城，在縣西南六十五里。漢縣，屬沛郡。宣帝封韋賢爲侯邑。後漢省。○永固城，在縣東南四十里永固山下。元至大中，嘗置縣於此，尋省。今爲永固鎮。
龍城縣東三十里。《水經》謂之歷龍城，隋因以龍城名縣。又曹馬城，在縣西北七十里，相傳曹操嘗盤馬其中，因名，中有古塔。○厥城，在縣北。魏收《志》相縣有厥城。或謂之厥固。梁大通中，蘭欽拔魏蕭城、厥固，是也。
○三台山在今城北。城東里許有龍蟠山，西一里曰虎踞山。又三仙台山，在舊城南一里。○大蒙山，在舊縣東二十里，其相接者曰小蒙山、里仁山，與州境楚王山相接。又大方山，在舊縣東南二十里，其相連者又有小方山，亦與州接境。
丁公山今縣南十五里。相傳楚將丁公追漢王於此，其地亦名丁里村。又綏輿山，在今縣東北二十里。劉裕爲綏輿里人，裡蓋因山以名也。○浮綏山，在今縣南三十里，東接蕉子山，又東爲天門山，山谷幽邃，林木蓊蔚。又大觀山，在今縣東南四十里，山多岩洞，其相近者曰白土山，下爲白土鎮。
永固山在今縣南四十里。下有永固鎮及永固湖。《寰宇記》：縣南二十里有勝高山，東接丁公山，山陰有黑塢，約三畝許，夏秋積雨其中，染人衣，即成黑色雲。勝，一作升。在今縣南十里。
○黃河在縣北。《志》以爲即汴河故道也。自河南永城縣及碭山縣境，流經縣西六十五里之新挑溝，又東五里爲趙家圈，又東十里至拖繩橋，又東十里至東鎮渡，又東二十里至曲裡渡，又東五里至朱珊渡，又東十二里至舊縣北三里之冀門渡，又東三里至兩河口，與山西湖之委流合，以達州境。宋紹聖中，汴水沖決，縣令張淳鑿汴水新渠，以避水患。元大德間，縣令馬徹里復開南伏道口、北鐵鎖孔二渠，以洩水，其後大河挾汴而東，縣境遂爲大河經流。明嘉靖二十七年，河決秦溝，自新挑溝以至朱珊渡一帶俱淤，惟冀門渡以東，尚存舊流，其後潰決不時，河去縣益遠。萬曆三十四年，始復舊道。詳見川瀆大河，下倣此。
睢水在縣南五十里。自河南永城縣流入境，又東入徐、宿二州界。○西流河，在縣南三十里，稍東有浮綏諸湖，北經舊縣治南，匯於東北三里之兩河口，而合大河。又有淇河，在今縣西五十里，東北流經楊家集，又經舊縣西南，而東北會於兩河口。
山西湖在今縣西南十二里。又南接於永固湖，湖在永固山下，其南爲梧桐湖，稍西曰時村湖，又南曰土形湖，又南合於睢水。○姬村湖，在縣東十五里，又東五里曰姬村泊。明萬曆中，議引運艘自靈壁雙溝，繇睢水歷永固、姬村諸湖，至徐州九里溝，出小浮橋，是也。又有青莊湖，在縣南四十里，蘇家湖在縣東南八十里，稍西又有李家莊湖。
英州泊縣西北五十里。《志》云：其地有城址，中多水，相傳昔置州於此。又西北五里爲黑沙廢縣，即故英州附郭縣也。元末，其地爲水所圮，遂成平陸，今俗呼爲雁門泊。○朱珊泊，在縣西十里，即朱珊渡也。又白米堰，在縣東南三十里，源出縣東南五十裏白米山下，導流西北，爲灌溉之利。
鴻溝在舊縣西北四十里。縣西北二十里曰白羊溝，又有白溝，西北十里曰菱溝，東北八里曰涼樓溝，東南五里曰黃柏溝，西南六十里曰渠溝，皆水患時導流分洩處也，今堙廢。
鄭陂在縣西北。曹魏黃初中，鄭渾爲沛郡太守，界下濕，患水潦，百姓飢乏，渾於蕭、相二縣界，興陂曷，開稻田，郡人不以爲便，渾曰：地勢污下，宜溉灌，終有魚稻經久之利，此豐民之本也。陂成，民賴其利，號曰鄭陂。今堙。
○曲裡館在舊縣西三十五里。《志》云：黃河自河南虞城，達縣北冀門集，出徐州小浮橋，所謂賈魯故河也，亦謂之趙渠。明嘉靖末，始北徙。萬曆初，河臣潘季馴議復故道，不果。二十六年，河決山東單縣黃固口，稍復成渠，惟曲裡館至三仙台四十里如故，河臣劉東星欲濬之，又議開支河，自三仙台至小浮橋，又不果。至三十四年，大河復經曲裡館而東。今有曲裡渡。
紅亭在今縣西北。杜預曰：蕭西有紅亭。昭八年，大於紅，即此亭也。紅與宋近，而去魯甚遠，或以爲魯之邊邑雲。○趙家圈，在今縣西六十里，有趙家圈渡，大河津要處也。嘉靖四十四年，大河繇此衝決，豐、沛皆受其患。有趙家圈巡司。
沛縣州西北百四十里，東至山東滕縣九十里，西北至山東魚台縣百十里。古Τ陽國地。秦置沛縣，爲泗水郡治。漢高初起於此，改泗水郡爲沛郡，移郡治相，沛縣屬焉。時謂之小沛，呂后封呂種爲沛侯，邑於此。後漢亦爲沛縣，仍屬沛國。晉因之。宋屬沛郡。後魏因之。隋屬徐州。大業初，屬彭城郡。唐仍屬徐州。宋因之。金初屬邳州，後屬滕州。元初移滕州治此，州尋廢，尋省縣入豐縣。至元二年，復置沛縣，屬濟寧府。十三年，屬濟州。明初改今屬。舊城周二里，編戶三十六里。
○沛故城縣治東南微山下。山無石，隆然一土岡耳。漢高初起於沛，爲沛公。後漢興平元年，陶謙表先主爲豫州刺史，屯小沛。建安初，呂布奪徐州，先主仍屯小沛。三年，布遣兵拔沛城。四年，先主取徐州，復屯小沛，爲曹操所敗，自是沛縣皆兼小沛之名。蕭齊建武三年，魏主宏如小沛，是也。《志》云：漢沛縣城在今縣西北，又爲小王城。元至正十七年，孔士亨等據其地，因築此城，今圮。縣東又有泗水城，相傳秦泗水郡治此。
留城縣東南五十里。故宋邑。秦置縣。二世元年，秦嘉立景駒爲楚王，在留，沛公乃往從之，欲請兵以攻豐。又張良遇漢高於此，因封留侯，尋亦爲留縣，屬楚國。後漢屬彭城國。晉因之。大元三年，苻秦將彭超攻彭城，置輜重於留城，謝玄赴救，揚聲遣軍向留城，超等乃釋彭城之圍，還保輜重。宋仍屬彭城郡。元嘉二十七年，魏主燾南侵，拓跋建自清西進屯蕭城，步尼公自清東進屯留城。泰始中，沒於魏，亦屬彭城郡。後齊廢。隋復置，屬徐州。唐廢。今爲運道所經，城北十三里有馬家橋閘，新河所經也。
廣戚城縣東北四十里。漢縣，屬沛郡。武帝封魯共王子將爲侯邑，後除。成帝河平三年，又封楚孝王子勳爲廣戚侯。後漢屬彭城國。晉因之。後省。《志》云：縣西北二十里有灌城，相傳漢將灌嬰所築。又泗河東岸有舊城，俗以爲張士誠所築。
湖陵城縣北五十里，與山東魚台縣接界。故宋邑。秦置縣。《史記》：項梁擊敗秦嘉，進至湖陵，既而並嘉軍，軍湖陵。又沛公攻湖陵，下之。漢二年，東伐楚，入彭城，項羽釋伐齊還救，從魯出湖陵，是也。尋亦曰湖陵縣，屬山陽郡。王莽時，改曰湖陸。後漢建武二年，蓋延破劉永將佼強、周建等於沛西，永等走保湖陸。《東觀記》：時蘇茂殺淮陽太守，得其郡營，廣樂大司馬吳漢圍茂，茂將精兵突至湖陸，與劉永會。即此。尋復曰湖陵。建武五年，幸沛，進幸湖陵，是也。章帝封東平王蒼子爲侯邑，仍改曰湖陸。晉屬高平國。東晉太和四年，桓溫伐燕，遣檀玄攻湖陸，拔之。既而苻堅滅燕，置兗州於此。宋永初三年，魏人南寇，徐州刺史王仲德將兵屯湖陸，既而兗州刺史鄭順之戍守於此。又元嘉八年，到彥之恢復河南，自東平棄師南走，兗州刺史竺靈秀棄須昌奔湖陸，魏將叔孫建攻之，靈秀大敗，既而建還屯範城。孝建元年，兗州刺史徐遺實戍湖陸。尋入魏，併入高平。今有湖陵城閘，南至廟道口十八里，運河所經也。廣樂，見河南虞城縣。
○七山縣西南三十里，亦曰戚山，縣之鎮山也。其相近者曰青龍、桂籍山，高僅尋丈，有飲馬池，相傳ガ侯牧馬處。《志》云：縣無高山大陵，平原曠野，土田肥沃。
葛墟嶺縣東南九十里。《志》云：嶺傍南北通衢，南去徐州洪九十里。明萬曆中，議開氵加河，自縣東南四十里馬家橋，開微山、赤山、呂孟諸湖起，至葛墟嶺下，凡三十里，爲始功處也。
○黃河在縣南。自豐縣流入縣界，又東南接蕭縣境，而入徐州界。自正德以後，河繇山東曹、單二縣境衝決而東，縣被災最甚。嘉靖四十四年，河決蕭縣西趙家圈，東北流，平地河高七尺，繇七山南二里，東南入秦溝，入泗河。萬曆五年以後，漸復故道。
泗河在縣城東。自山東魚台縣，流經縣北，又至城東南流入州境，即今運河也。舊有金溝口閘，在縣西南十五里。北抵湖陵，南至留城，皆置閘以疏運道。嘉靖四十四年，黃河決，徙閘河壅塞，乃於留城北創開新河，以利漕，西去舊河四十里，自魚台之南陽閘，至夏鎮，抵留城，長百四十里，自是遂爲運艘通渠。
泡河在縣城西。其上流即豐水也。自山東單縣來，經豐縣，北流至此，又循縣城東南至泗亭驛，而合於泗。亦曰苞水。《水經注》：苞水東徑豐縣故城南。水上舊有梁，謂之苞橋。宋元嘉中，魏將步尼公屯留城，與宋將稽玄敬遇，引兵趣苞橋，欲渡清西，沛縣民燒苞橋，夜於林中擊鼓，魏以爲宋兵大至，爭渡苞水，溺死者大半。橋在今縣西。《河渠考》：正德四年，黃河泛溢，西南接泡水，出飛雲橋。嘉靖四十四年，河淤。隆慶六年，於泡泗交會處，浚新渠十里，接鴻溝河，東北入支河，繇留城入運。萬曆四年，築護城堤，截泡河舊道，繇是泡河徙堤外，仍東會於泗河。
薛河在縣東南十里。出滕縣境，西流合昭陽湖，繇金溝口合於泗河。明嘉靖四十四年，開新河，築石堤，橫截其流，南注微山、呂孟諸湖。○漷河，在縣東北，一名南沙河，出滕縣述山，流入昭陽湖，又西南合於薛水。又有北沙河，自山東魚台縣流經縣界，至縣東北五十里之三河口，合薛水，經鴻溝，入泗河。自開新河後，乃築三壩遏之，西注尹、滿二湖。○鴻溝河，在縣東十五里，舊自滕縣界引昭陽湖，入薛水，後廢。嘉靖末，河臣朱衡開新河。隆慶二年，衡復以昭陽湖受黃河之水，而趕牛溝復會鮎魚泉及南陽減水閘南出諸水，胥注於湖，溢則壞民田，乃自湖東南開縣東二十里回回墓支河，上通昭陽湖、湖陵城河口。既而河臣翁大立奏開鴻溝廢渠，自昭陽湖達鴻溝，自鴻溝達李家口，自李家口達回回墓，東出留城，開河長六十餘里，引水濟運，並灌民田數千頃，滕沛間利之。袁氏云：鴻溝在新河西，昭陽湖東，舊引沙、薛二水從此入舊河，舊河廢，而此溝亦淤其半，鴻溝開，而新舊二河俱得宣洩。
昭陽湖縣東北八里。即山陽湖，俗稱刁陽湖。鄒、滕二縣之水，俱匯於此。周二十九里有奇，下流與薛水合，自金溝口達泗。明永樂中，於湖口建石閘，東西二湖口建板閘。成化中，俱易石閘。弘治中重修，以時蓄洩，爲漕渠之利。嘉靖四十四年，大河決入運河，漫入昭陽湖，因改浚運渠出湖之東，而湖爲河流散溢處矣。○呂孟湖，在縣東南四十里。《漕河考》：縣境有張莊、呂孟、微山、赤山諸湖，與昭陽湖並爲瀦水濟漕之處。
泥溝在縣西北五十里。自魚台縣流入界，經沙河鎮西南，而入於漕河。亦曰泥溝河。又辛莊河，在縣東北。《志》云：出滕縣西南五十里，南流十里，入昭陽湖。縣東北三十五里又有章公河，明弘治間所浚洩水河也。○趕牛溝，亦在縣東北，出滕縣五花泉，至縣界三河口，與沙、薛二河合。明嘉靖中，開新河遏之，西合鮎魚泉，注於新河。《志》云：鮎魚泉在縣東北三十里。又荊溝泉，出滕縣東北五十五里，泉眼百餘，水流迅急，西南流八十里，至新莊橋入昭陽湖。正統六年，參將湯節開渠十里，引流濟運。今廢。
○夏鎮縣東北四十里，南去留城四十四里。即新河所經也，有管界分司鎮焉。明萬曆十六年，築夏鎮城。三十二年，開氵加河，起自夏鎮，經徐州東北彭家口，迤於邳州東之直河口，凡二百六十餘里，避黃河之險者三百餘里。又天啟中，妖賊徐鴻儒作亂，攻夏鎮至彭家口，掠運船，阻絕運河，官軍擊卻之。《志》云：分司舊駐南沽頭，有沽頭城，在縣東南十五里，嘉靖二十二年築。四十四年，圮於水。隆慶二年，新河成，始移駐夏鎮，在新河西岸，尋築城爲戍守處。又西鎮，在今縣東五十里。
沙河鎮縣西北六十里。亦曰沙河店，舊有沙河驛及遞運所。明建文三年，燕兵南下，駐沙河驛，攻沛縣下之，即此。嘉靖四十五年，移驛及遞運所於魚台之亭鎮。今詳見魚台縣。○廟道口，在縣西北三十里，舊爲黃河衝決處。明嘉靖中，屢決屢淤。萬曆中，漸爲平陸。又劉家堤口，在縣南三十里。
囓桑亭在縣西南。徐廣曰：樑與彭城間有囓桑。謂此地也。戰國周顯王四十六年，秦張儀及齊、楚之相，會於囓桑。漢武帝《瓠子歌》：囓桑浮兮淮泗滿。及塞決口，而梁、楚無水災。後漢初，王梁擊佼強、蘇茂於楚沛間，拔大樑、囓桑，是也。
泗水亭在城東南。漢高爲泗水亭長，即此。向設泗亭驛，明隆慶初，移夏鎮。《括地誌》：沛縣東南二十里有沛宮，即漢高置酒宴父老處，歌風颱亦在焉。《寰宇記》云：俱在沛縣治東南，泗水西岸。
雞鳴台在縣東北五十五里沙河北岸。明正統中，置閘於此，爲運河所經，嘉靖中廢。《志》云：雞鳴台東有小河，出滕縣之三里橋及七里溝泉，西南流百餘里，至台東入漕河。初，二泉漫流爲澤。正統六年，漕運參將湯節始開渠，引入漕河，置閘於河口以積水，既以濟運，又變沮洳爲良田。今淤。○射箭台，在縣東南五里，明成祖駐師時所築也。又有射戟台，在南門內西偏，相傳呂布射戟處。
飛雲橋在城南。泡水經其下，入泗水，爲往來津要。明正德四年，大河決於此，入運河。嘉靖八年，飛雲橋之水北徙入魚台，三十七年，支流復衝入飛雲橋，四十四年，氾濫益甚，爲漕害。萬曆以後，遏河南徙，橫決始免。
豐縣州西北百八十里。西至山東單縣九十里，西北至山東金鄉縣百里。秦沛縣之豐邑，漢高沛豐邑中陽里人也。又高祖使雍齒守豐，齒反爲魏，即此。尋置縣，屬沛郡。後漢屬沛國，晉因之。劉宋屬北濟陰郡，後魏因之。隋屬徐州。唐、宋俱仍舊。元屬濟寧路。明初，復改今屬。舊城圮於水，編戶十七里。
○邀城在縣西南二十里。相傳漢高還鄉，父老邀之於此，因名，亦曰邀駕城。又有偃王城，在縣北五十里，相傳徐偃王所築。
○東華山縣東南三十里。亦曰華山，亦曰小華山，周十餘里，土山也。明嘉靖五年，以河患移縣治此。三十一年，復還舊治。《志》云：元時有華山巡司，山北有嵐山，山東北又有墮山，與嵐、華相連。○白駒山，在縣西南二十里，地形高阜。相傳漢高大會父老於此，歌白駒以留賓，因名。
○黃河在縣南。自碭山縣流入境。明嘉靖四十四年，黃河決溢，其北股經華山南，而東流入沛縣界。縣西南有秦溝，在河北岸，於是導河入溝濟運。萬曆六年，築邵家壩，以絕秦溝舊路，又議於華山斜築大壩，東至樓子集，斷遏秦溝、濁河二口。《志》云：秦溝口亦曰邵家口，其濁河在縣東南。隆慶初，黃河自秦溝衝決而南，遂爲濁河，其後河復舊流，秦溝、濁河，往往堤塞，無復舊流矣。
豐水在縣城北。亦曰泡河。自單縣流入境，東入沛縣界。明嘉靖中，爲河流蕩決，故址僅存。《水經注》：泡水經豐西澤，謂之豐水。水上承大薺陂，東徑己氏及平樂縣，又東徑豐縣故城南，又東合苞水。漢高爲亭長時，送徒驪山，到豐西澤中止飲，解縱所送徒處也。又有大澤，在縣北六十里，縣西二十里又有斬蛇溝，俱漢高遺跡處。
○吳康鎮在縣南。唐文德初，朱全忠欲置戍於楚州，感化帥時溥自將兵屯吳康鎮以遏之，爲全忠將朱珍所敗。今縣南有吳康里。○厭氣台，在縣治東北，亦曰秦台，相傳秦始皇東遊厭氣於此。
榆社縣東北十五里。漢初舊里社也。高祖初起兵，禱豐榆社。又漢高故宅，在縣西中陽坊。《述徵記》：宅在豐水西九十里。魏收《志》云：豐縣有漢高舊宅。是也。
碭山縣州西百七十里。西北至山東單縣九十里，東南至河南永城縣百二十里。秦置碭郡及碭縣。二世二年，沛公攻碭，拔之。漢改郡曰梁國，碭縣屬焉。晉省入下邑。宋初，復置。後魏屬碭郡，又分置安陽縣。隋開皇十八年，改安陽曰碭山縣，屬宋州。唐因之，昭宗時置輝州，以朱溫出自碭山也，尋徙州治，單父縣屬焉。五代唐時，縣屬單州。宋因之。金屬歸德府，後廢。元復置，屬濟寧路。明初改今屬。縣無城，編戶十八里。
○碭縣故城在今縣東三里，故碭縣治。唐、宋以來因之。金興定中，圮於河，遷虞山南保安鎮。元至元中，復還舊治。明嘉靖四十一年，圮於河，遷治縣東南二十里小神集。四十四年，復還舊治。舊有護城堤，周九里，門五。萬曆二十六年，復圮於河，始遷今治。
麻城縣東北二十五里。漢之麻鄉也。後漢初，蓋延嘗駐兵於此。魏收《志》：魏孝昌二年，置安陽縣，屬碭郡，縣治麻城，即此。隋廢入碭山縣。今爲麻城集。又杼秋城，在縣東六十里，與蕭縣接界。
○碭山在縣東南七十里，與河南永城縣接界。其北八里曰芒山，漢高嘗隱芒碭山澤間，是也。山有紫氣岩，即漢高避難處。唐咸通中，官軍討叛卒龐勳於徐州，勳窮蹙，自碭山西出襲宋州，不能陷而還。或作石山，誤也。又有戲山，在碭山東，碭山之西曰狼牙山，又南曰鐵角山。○虞山，在縣東南五十里，南去芒碭山十餘里，金時嘗遷縣治於山之南麓。
○黃河舊在縣南三十里，即元賈魯所開。繇河南永城縣入境，經縣南狐父聚，達抒秋城，凡九十餘里，又東出徐州小浮橋入泗。明嘉靖二十八年，河繇縣北二十里戎家口，出徐州茶城，入漕。萬曆初，又自縣西陳孟口分流，繞縣之護城堤，達毛城鋪、周家口、龍溝一帶，出小浮橋。今陳孟口漸淤，每歲夏秋有泛溢之虞。《志》云：護城堤首起虞城，尾達蕭縣，延袤七十餘里。隆慶中，知縣王廷卿募民作堤，以防河患，仍於河北築堤，西起市力寨，東至秦溝，通計四千五百八十丈，以障漕渠。
睢水在縣南五十里。縣東南有徐溪口，睢水繇永城縣流經此，又東南入蕭縣境。嘉靖中，自徐溪至永城，俱成平陸。
夾河縣西南五十里。大河支分處也。或曰：即大河之別名。元末，劉福通等作亂，自碭山夾河迎韓林兒爲帝，即此。○段莊河，在縣西北四十里，亦大河支流也。繇虞城縣流入境，經縣西回岡集。明嘉靖二十四年，沙淤，坡水漫流，至雙溝集南一里，匯流成河，又東三十里，合桑葉河，經蕭縣境，北流入徐州，而合大河。《志》云：桑葉河在縣東二十五里。又陳霜口河，在縣西，源自虞城縣史家、皮家二口，分爲兩河，繇鎮裡二十里至縣境，西南合流，入陳霜口河，又南流十里至汪家口，大河嘗衝決於此。又東複分爲二，一沖縣之小南門，一北流，繞縣北門，昔時往往爲害。嘉靖二十四年，知縣王紹元於汪家口築堤一道，長七十四里有奇。又西爲月堤，接於高原，沿堤上至鎮裡固，下至高良相口，爲順水堤五十里，以御水患。
龍扒溝縣東南三十里。舊通汴水。明嘉靖三十八年淤，創開一派，繇城東南二十五里衝三龍口，又二十里至西鎮淀，過蕭縣境，入胡淀溝，與大彭等溝爲州西北之五河，俱大河衝溢處也。縣東又有盤盆河。萬曆二十五年，河臣楊一魁議：空碭山之地，北導李吉口下濁河，南存徐溪口下符離，中存盤盆河下小浮橋，三河並存，南北相去五十里，任水遊蕩，以不治治之。蓋好爲異說，而非篤論也。
新匯澤在南郭外。以河徙成澤，南北二十里，東西四十里，經冬不竭，占良田無算。隆慶中，知縣王庭卿開新渠十餘里，以疏泄之。今淤。
○狐父聚縣南三十里。《史記》：曹參擊秦將司馬尼於碭東，破之，取碭狐父。是也。亦作狐父城。又縣南有午溝裡，朱溫生長於此。○市力寨，在縣北三十五里，舊爲河濱衝要，縣主簿駐於此。又堅城集，在縣西大河北岸，西接虞城縣界，舊爲大河衝要。
附見：
◇滁州，東至揚州府二百六十里，南至和州一百五十里，西至廬州府二百六十里，西北至鳳陽府二百二十里，北至鳳陽府泗州二百十四里。自州治至江寧府一百四十五里，至京師二千二百里。
《禹貢》揚州之域。戰國時屬楚。秦爲九江郡地，兩漢因之。晉屬淮南郡。宋置新昌郡。晉元帝僑置頓丘郡。宋廢郡爲縣。元徽元年，割置新昌郡。齊因之。梁置南譙州，東魏因之。北齊亦爲南譙州治。隋廢郡，改南譙州爲滁州。大業初，州廢，以其地屬江都郡。唐復置滁州。天寶初，曰永陽郡。乾元初，復故。宋亦曰滁州。元爲滁州路，後復爲州，隸揚州路。明初，以州治清流縣省入，隸鳳陽府。洪武十四年，直隸京師編戶十二里，領縣二。今仍曰滁州。
州山川環繞，江淮之間，號爲勝地。蓋北出鍾離，則可以震徐、泗，西走合肥，則可以圖汝、潁，而南下歷陽，東收六合，則建康之肩背舉矣。五代周克滁州，遂兼淮南。明初克滁州，馴致奄有南服。豈非已然之明驗哉？
○清流廢縣今州治，本漢全椒縣地。東晉末，僑置頓丘縣。宋屬秦郡。元徽初，置新昌郡，治頓丘縣。齊因之。梁兼置南譙州，治新昌城，領新昌、高塘、臨滁、南樑等郡。東魏曰譙州，仍治新昌郡。隋開皇初郡廢，改州曰滁州，縣曰新昌縣。十八年，又改縣曰清流。大業初，州廢，縣屬江都郡。唐武德三年，復爲滁州治，後皆因之。明初省。《城邑考》：州東有子城，周一里，唐初築。太和三年，重修。其外爲羅城，周三里三百二十步。又有關城，宋建隆二年築，周七里三百五十步，西抵沙河，南抵羅城。外有壕，而四面不匝，明初因舊址修築，開六門，四面爲濠，皆加深廣，城周九里有奇。
南譙城在州西南八十里。或曰在全椒縣桑根山之陽。晉太元中，僑置南譙郡，治山桑，蓋取山爲名。齊因之。梁又置譙州及南譙郡，皆治蘄，在今巢縣界，而以此爲北譙。復別於渦陽之譙，謂之南譙。高齊又移州治新昌，即今州治雲。按：梁太清二年，侯景自壽陽襲譙州，進攻歷陽。蓋巢縣之譙，時亦有譙州之名。
建陽城州東四十里。本秦縣。漢屬九江郡。後漢省入全椒。《志》云：州東南五十五里有臨滁郡城，梁置郡，治葛城。高齊因之。隋廢葛城。蓋與江浦縣接界，今有西葛城市。又高塘城，在州北。梁置高塘郡，治高塘城，領平阿、盤塘、石城、蘭陵等縣，屬南譙州。齊因之。後周廢郡，改爲高塘縣。隋初，省入頓丘縣。《志》云：今全椒縣北六十里地名高塘，即是城也。○塘惟城，在州南三十里，又南十里有襲家城，又蔣家城在州東南五十三里。《志》云：三城皆傍湖澤。相傳南唐築瓦梁堰，以距北師，水勢橫溢，居民築此城，以捍水雲。
赤湖城在州西。魏收《志》：新昌郡領赤湖、荻港、薄陽、頓丘等縣。今州西十里有赤湖及赤湖橋，州北十里有荻港，州南十五里有薄陽壩，或以爲皆因故縣而名。
○琅邪山州南十里。晉伐吳，命琅邪王出塗中時，嘗駐此，因名。山谷深七八里，下有琅邪溪，源出兩峰間，謂之釀泉，其餘泉澗溪洞，類皆幽勝。又山南別阜，曰鴉頭山。宋建炎二年，守臣向子因山阻險，爲城十餘里，聚民堅守，寇從鴉頭山瞰城中，知其虛實，乃盡銳攻陷之。今故城基曰琅邪山寨。○豐山，在州西南五里，盤亙雄偉，出琅邪諸峰之上，下有幽谷，地形低窪，四面皆山。又龍蟠山，在州南十三里，泉石洞壑，亦甚奇勝。
皇道山州東二十二里。相傳秦始皇嘗經此，下有秦皇塘，周三里，可灌田數百頃。○曲亭山，在州西六十里，俗呼皇甫山。南唐將皇甫暉與周兵戰，嘗屯此山也。
清流山州西北二十二里。亦曰清流關山。又西北曰石駝山，其上有關，曰北關口，頗險厄。《志》云：關山而北，有群山列峙，溪澗環錯雲。又永陽嶺，在州北三里，唐以此山名郡。其前爲落馬澗，相傳皇甫暉戰敗墜馬處也，一名東渡。
○滁河州東南七十里。源出廬州府廢梁縣，流經全椒縣界，與襄水合流，至州東南三汊河，與清流水會，入江寧府六合縣界，下流注於大江。詳見大川塗水。
清流河在州治西南。源出清流山，東南流，至三汊河口，合於滁河。又白茅河，在州西北四十里，亦出清流山。州西北有瓦店河、盈福河及來安縣之嘉山河，俱流合焉，東會於清流河。○沙河，在州北四里，一名江沙澗，出來安縣界，州西北諸山溪之水，多流合焉。俗名大沙河。至州城東，合於清流河。又有小沙河，源出州西南三十五里側菱山，溢爲小澗，經州西十里，注於石瀨。石瀨者，有石生水底，嵯峨突兀，連亙數十丈，水流其間，縈紆回復，每春夏泛漲，水石相激，澎湃有聲也。又東爲西澗，俗亦名烏土河，其下流爲小沙河，穿城而東出，亦合於清流河。 
菱溪州東七里。源出永陽嶺，經皇道山，又東南，則琅邪溪亦流合焉，至三汊河，注於滁河。又南湖河，在州東南五十里，源出來安縣，又東爲白禪河，下流俱注於滁河。
○清流關在州西南二十里。南唐置關於此，地極險要。五代周顯德三年，敗唐兵於正陽，唐將皇甫暉等自定遠退屯清流關，周主命趙匡胤襲之，暉等陳於山下，方與前鋒戰，匡胤引兵出山後，暉等大驚，走入滁州，欲斷橋自守，匡胤麾兵涉水，徑抵城下，暉等出戰，擒之，遂克滁州。《五代史》：周世宗遣將引兵倍道自蘆子出山後襲清流關。今其地有中軍帳基。
大柳寨州西北五十里。元末，州人保聚於此。今爲大柳樹驛。《志》云：自州城南滁陽驛而西北六十里，爲大柳樹驛，又北四十五里，達鳳陽府定遠縣之池河驛。又大領巡司，亦在州西六十里。○關山寨，在州西北二十五里。《志》云：州境舊有鄉寨七，曰關山、該山、白禪、西城、高山、黃悅、白悅等寨，宋置，尋廢。又有鐵佛岡寨，亦在州境。元末，州人保聚於此。
皇華驛在故關城內。《志》云：關城中有龍興寺，南唐臨滁館地也。周顯德五年建寺，賜名龍興。宋淳熙二年，於寺中建皇華驛。明初，於寺之西，建滁陽王郭子興廟，寺之東，建太僕寺及滁陽八監、等十八群。《一統志》：南京太僕寺，在今州城外西南三里，洪武六年建。
全椒縣州西南五十里，西南至無爲州巢縣百八十里。秦置縣。漢因之，屬九江郡。後漢建武中，封馬成爲侯邑。晉屬淮南郡。蕭齊爲嘉平縣，屬南譙郡。梁改縣曰北譙，置北譙郡。後齊改郡爲臨滁。後周復曰北譙郡。隋開皇初，郡廢，改縣曰滁水，屬滁州。大業初，州廢，又改爲全椒縣，屬江都郡。唐仍屬滁州。宋因之。明初廢，洪武十四年，復置。縣無城，今編戶十二里。
○阜陵城縣東南十五里。漢縣，屬九江郡。文帝六年，封淮南王長子安爲侯國。元狩初，仍屬九江郡。後漢因之。永平十六年，徙淮陽王延爲阜陵王。建初元年，又敗爲侯國。章和初，復阜陵王，以阜陵下濕，爲徙壽春。孫吳黃龍三年，使其將孫布詐降，以誘魏楊州刺史王凌，權伏兵於阜陵伺之。《晉志》：縣自漢明帝時淪爲麻湖。咸和初，石勒將石聰侵阜陵。三年，蘇峻據歷陽，將犯建康，孔坦請急斷阜陵，說者曰：阜陵有麻湖之阻也。或曰：斷阜陵以脅峻之後，且使祖約不能自壽春連兵而前也。宋省。梁天監二年，南梁太守馮道根戍阜陵，魏將黨法宗等來寇，道根擊卻之。胡氏曰：南樑自宋有之，未詳其實土，道根以南梁太守戍阜陵，自是爲郡治。陳大建十一年，後周將韋孝寬等侵淮南，北譙、南梁之民，皆自拔歸江南，是也。後周廢入全椒縣。
豐樂城縣西南七十里。梁置縣，屬北譙郡。隋廢。《志》云：縣西北二十五里有北譙城，即梁北譙郡治，遺址尚存。又縣北二里有南譙城，或以爲梁南譙州治雲。○襄城，在縣西，或以爲姚襄所築也。襄水經其旁。
○南岡山縣南二里。山勢自西來，連亙數十里，至此益高峻，環繞縣治，爲縣形勝，稍西曰黑龍山，登其巔，下瞰井邑，一覽皆盡，有泉曰黑龍泉。○武山，在縣東北十里，上有梁王城。《志》云：以梁武得名。
九斗山縣東南二十五里。一名徐陵山。昔項羽兵敗，欲東渡烏江，道經此山，與漢兵一日九戰，山因以名。其西五里有迷溝，相傳項羽迷道，陷大澤處也。《志》云：今縣南二十里有楚迷溝。○花山，在縣西北二十里，攢峰疊嶂，如花瓣然。又神山，在縣西三十里，有神山洞，極深廣。宋紹興間，鄉民多避寇於此。
桑根山縣西北四十里。宋白曰：梁大同三年，割北徐州之新昌郡、譙州之北譙郡、置南譙州於桑根山之西。是也。或曰：故城在山西南二十里新高村，其相接者曰石樓。《志》云：與桑根山、冷水澗相連，雙石高聳，狀如樓閣，背山面溪，景物幽邃。又西北十里，曰仙人孔。
北獨山縣西六十里。峰巒特起，不與眾山相接，上有古塔。又西十里曰銅井山，一名銅官，上有銅井，舊嘗出銅。又西十里爲孤山，相接者曰鎮山嶺，與合肥縣接界。
○滁水在縣南六十里。自廬州府流入境，南至和州，亦六十里。《志》云：縣境群川合滁水者，凡十有五流，又東北經州境。○襄水，在縣治北，源出縣西北二十里石臼山，東南流，合澗谷諸水，凡十有六派，循縣治後，又東南至石潭口，合於滁河。
ガ湖縣西南三十里。《志》云：後魏臨滁郡領ガ縣，以湖名也。縣蓋置於此，其下流通滁河。○蔡湖，在縣南十五里，居民多引流以溉田，旁有蔡城。《志》云：南唐築城湖側，畜水以御周師。
○六丈鎮在縣西南。唐置六丈驛於此。又有葛城驛，《志》云：在縣東南二十里，與江浦縣接界。《輿程記》：自滁州而東南六十里，至東葛城驛，又三十五里，至江浦縣之江淮驛，渡江向金陵。是也。
來安縣州東北三十五里。東北至泗州天長縣百三十五里，西南至江寧府江浦縣百二十里，西北至鳳陽府定遠縣百五十里。本清流縣地。唐景龍中，析置永陽縣，屬滁州。南唐改曰來安。宋乾道中，降爲鎮，尋復爲縣。有土城，周三里。編戶七里。
○趙王城縣東北二十五里。相傳寇亂時，有趙、王二將屯此。《志》云：縣東有頓丘城，或以爲東晉僑置頓丘縣，蓋治此。
○五湖山縣東北十八里。下有五湖，因名。山高險，控扼南北，至爲險要。其北有白村，一名白山。○三山，在縣東二十里，三峰並峙，與天長縣接界。又縣東南二十里有西龍山，勢頗高峻，與六合縣東龍山對峙。
石固山縣北三十五里。群山綿亙，此山最險峻。宋紹興中，居民多避寇其上，壘石爲城，遺址尚存。又北五里爲尖山，其山特出，下臨大澗。○嘉山，在縣西四十里。山之西北，即盱眙縣界。
○來安水在縣東。源出縣北九十里之馬嶺山，東南流，縣治東有龍尾河流入焉，又東南入州界，合於清流河。○秋沛水，在縣西三十里，源出泗州盱眙縣，會獨山水，入於清流河。
湯河縣東南三十五里。縣北山澗諸水，並流會焉，又南入於滁河。又範莊水，在縣北七十里，縣東北又有常店水，俱會縣境諸山谷水，流入天長縣，爲浮梁河之上源。
○白塔鎮縣東北五十五里。其東南五里有丁城，四面平遠，城址高數丈。其西有高塘山，山下有塘，曰高塘，舊可灌田二百頃，今堙。○來安鎮，在縣東三十里，舊置鎮於此，今廢。又東五里曰杜家集，傍峙黃連山，下有大石孔。又東十里曰朱家孔，與六合縣接界。又水口集，在縣東南三十五里，臨湯河。《志》云：縣東北十里有來安驛，往來孔道也。
附見：
◇和州，東北至揚州府三百二十里，東南渡江至太平府六十里，西南至廬州府無爲州百五十里，西北至廬州府二百八十里，北至滁州百五十里。自州治至江寧府百三十里，至京師二千三百五十里。
《禹貢》揚州之域。春秋、戰國皆爲楚地。秦屬九江郡，漢因之亦爲揚州治。三國吳爲重鎮。晉屬淮南郡。永興初，分置歷陽郡。宋永初二年，兼置南豫州時謂之西府。齊因之。梁初亦爲南豫州治，天監七年，仍爲歷陽郡。北齊兼置和州《北史》：天保四年，拔歷陽。六年，齊、梁通和，因置和州，後周因之。隋初郡廢，大業初，復改州爲歷陽郡。唐仍曰和州。天寶初，又爲歷陽郡。乾元初復故。五代屬於楊吳，後屬南唐。周顯德三年，取其地。宋仍曰和州亦曰歷陽郡。元曰和州路，尋復爲州，隸廬州路。明初，以州治歷陽縣省入。洪武三年，改州爲歷陽縣，隸廬州府，尋復爲和州，直隸京師編戶四十一里，領縣一。今仍曰和州。
州淮南要衝，江表藩蔽。渡橫江而出採石，濟滁口而向金陵，則長江不爲固矣。若夫西指昭關而動廬、壽，北走塗中而收濠、泗，則兩淮可以風靡也。自昔國於東南，未嘗不以歷陽爲襟要，而有事江南者。張氏┉所云繇壽陽、歷陽來者，什之七，繇橫江、採石渡者，三之二」，是也。是故孫策起歷陽，則渡江而有江南；曹操爭江南，則相持於東關、濡須之間。晉平吳，使王渾出歷陽，度橫江。蘇峻之亂，則據歷陽，渡橫江而劫姑孰。石虎掠淮南，遊騎徑抵歷陽。苻堅自項城河南項城縣來壽陽，則使姚萇爲先鋒，直趨歷陽也。梁侯景以壽陽叛，則並有歷陽，遂渡採石。隋氏平陳，韓擒虎繇廬州趣壽陽，自橫江宵濟矣。唐平江南，始自歷陽杜伏威爲和州總管，討平江南群盜。宋紹興中，金人犯含山，進逼歷陽。葉夢得曰：金人得和州，長江不可保矣，因趣諸軍拒守，及金亮南侵，軍於和州，而兩淮爲之殘弊。開禧中，金人南犯，僕散揆奪安豐，圍和州，屯瓦梁河見六合縣，以控真、揚諸州之衝，張旗幟於沿江上下，江表大震。明初亦自和陽濟江，克採石，下太平。呂氏祉嘗言：歷陽，建康、姑孰之門戶，未有歷陽多故而江東得以安枕者。豈不信哉？
○歷陽廢縣今州治。秦縣也，項羽封范增爲侯邑。漢爲九江都尉治。後漢時，揚州刺史治焉。永平中，九江盜範容等屯據歷陽，爲江淮巨患，久之始平。晉屬淮南郡。永興初，爲歷陽郡治。三年，陳敏據歷陽以叛，尋入建鄴。咸和二年，蘇峻以歷陽叛，進陷姑孰。三年，祖約自壽春潰奔歷陽，遂據之。明年，寇軍將軍趙胤攻拔之。宋亦爲歷陽郡治，大明七年，帝如歷陽。齊亦爲重鎮。梁太清二年，侯景自壽陽叛，入歷陽。承聖初，沒於高齊。陳大建五年伐齊，使黃法<爽毛>分道出歷陽，敗其援軍，歷陽降。隋爲和州治。大業十二年，爲杜伏威所據，尋入於唐，自是州郡皆治此。明初廢。《城邑考》：州城，一名亞父城，相傳范增所築。漢高令灌嬰還定江淮，又築之，謂之古羅城。其後修廢不一。宋嘉定中，又嘗營繕。明初因舊址增築，後漸廢。正德七年，寇亂，增築月城於各門，又開故壕以爲備，尋復廢壞。萬曆初，增築六門重城，復浚濠環城於六門之外，又爲東西二水門，以畜洩城中之水。其形勝大抵東南濱江，西南繞溪，西北環山。城周十一里。
烏江廢縣州東北四十里。秦烏江亭也。漢爲東城縣地。晉太康六年，置烏江縣，屬淮南郡。永嘉初，陳敏據建鄴，征東將軍劉準遣揚州刺史劉機出歷陽討之，敏使其弟昶屯烏江拒守，後屬歷陽郡。宋大明六年，帝校獵於烏江，是也。梁於此置臨江郡，又爲江都郡。東魏屬臨滁郡。後齊改置齊江郡。陳復曰臨江郡。宇文周曰同江郡。隋初郡廢，縣屬和州。唐因之。宋紹興五年，廢爲烏江鎮。七年，復爲縣。元因之。明初省。今仍爲烏江鎮。《志》云：鎮東北去江浦縣七十里。○雍丘城，在州南。本漢陳留郡屬縣，東晉僑置於此。宋、齊俱屬歷陽郡。後周時廢。今裕溪河口有雍家城，或以爲即雍丘之訛也。明洪武初，置雍家城驛及裕溪河泊所於此。弘治初，徙驛於烏江鎮。萬曆中，改爲烏江公館，驛廢。
孰城在州西北。本漢梁國屬縣。東晉僑置，屬南梁郡。宋元徽初，改屬新昌郡。蕭齊因之。梁末廢。又城，在州北，漢沛郡屬縣也。劉宋元嘉八年，僑置縣，屬歷陽郡。元徽初，改屬新昌郡。蕭齊又改屬臨江郡，梁因之。東魏屬臨滁郡。後周廢。其地與滁州全椒縣接界。○遏胡城，在州西，《元和志》：歷陽西有遏胡城，晉王導築以遏石虎。
湖白城在州西南。宋泰始二年，尋陽王子勳舉兵江州，其將孫沖之屯於赭圻，爲沈攸之所敗，於湖白口築二城，軍主張興世攻拔之。胡氏曰：湖白口，巢湖、白水之口也。州南有白石水，合於柵江。是矣。《讀書記》：湖、白二城當在柵口，濱大江，張興世以錢溪沖要，請奇兵潛出濃湖之上，率輕舸直前度湖白，過鵲尾，夕宿景洪浦。是也。赭圻、錢溪諸處，見繁昌、銅陵二縣。
○梁山州南六十里。岩峻拔，俯瞰江流，與太平府博望山相對。亦曰西梁山，下爲梁山鎮。詳見前名山樑山。○歷陽山，在州西北四十里，一名石印山。或以爲即吳孫皓時所稱石印封發者，誤也。今詳見江西鄱陽縣。
八公山在州城北三百步。山僅培，相傳曾有八仙奕其上，因名。宋開禧中，州守周虎破賊於此，更名殺胡岡，築京觀於其上。今廢。○蛾眉山，在州治西北，城跨山脊，又城北有東華山。
雞籠山州西北四十里。峰巒連亙，雄踞西北，上有巨石，寬平約四丈許，削立山巔，爲一州奇勝。《道書》以爲四十二福地。宋紹興三十一年，金亮駐雞籠山，欲渡採石。明太祖初克和陽，元人分兵屯戍於高望、新塘、青山、雞籠山諸處，來爭和陽，太祖皆擊卻之。今青山在州東北四十五里。高望鎮，見江浦縣。
六合山州西北六十里。山形磅礴，四面皆正，上有石潭，深不可測，名金牛井。《志》云：山一名如方山，梁武帝嘗登此望六合，因名六合山。天監初，江州刺史陳伯之謀舉兵，詭稱奉齊建安王教，帥江北義勇十萬，已次六合，時蕭寶寅奔魏也。六合即六合山矣。○陰陵山，在州北八十里，小山多石，俗以爲項王迷道處。又有四潰山，在州北七十里，亦名四馬山。俗傳以爲項羽敗走至此，依山爲陳，四面馳下，潰圍斬將處雲。
烏石山州西北六十里。兩山相峙，路經其中，山石多黑，因名。又夾山，在州北五十里，岩嶂環峙，隱如金城，爲一方厄塞，中有夾山關。《志》云：州東北五十里爲者樂山，一峰亭亭秀出。其相近者曰北大山，山勢高聳，一名北山。○胡桃山，在州西北。晉義熙二年，桓玄餘黨桓石虔等，聚眾胡桃山爲寇，豫州刺史劉毅遣兵討平之，時州治歷陽也。或雲胡桃山即滁州來安縣之五湖山。
○橫江州東南二十五里，直江南採石渡處。自昔濟江之津要也。後漢興平元年，揚州刺史劉繇屯曲阿，迫逐丹陽太守吳景，景退屯歷陽，繇遣將樊能等屯橫江拒之，即而爲孫策所破。晉隆安二年，殷仲堪舉兵荊州，前鋒桓玄等大破官軍於白石，進至橫江。元興初，桓玄自江陵東下，豫州刺史譙王尚之遣楊秋屯橫江，秋叛降玄。宋元嘉二十七年，魏主燾入寇，自彭城南下，使其將魯秀出廣陵，拓跋那出山陽，拓跋仁出橫江，所至殘滅，宋遣劉遵考等將兵守橫江以備之。齊東昏侯永元二年，豫州刺史裴叔業問蕭衍以自安之計，衍曰：「若意外相逼，當勒馬步二萬直出橫江，以斷其後，天下事一舉可定也。」隋開皇八年，韓擒虎平陳，亦自橫江宵濟，蓋建康、姑孰皆以橫江爲噤吭。亦曰橫江浦，江濱有毓麟堂。宋紹興三十一年，金亮入和州，臨江築台，誓師渡江，晨炊玉麟堂。玉麟，即毓麟之訛也。《江防考》：大江入州境上，接無爲州，下接應天府，凡一百一十里，與太平府中流分界。江流自西南繞而東北，故昔稱和州爲江西，而大江夾岸津要甚多，隨地立名，分途汛守，實皆大江也。
柵江州西南百五十里，與無爲州分中流爲界。即濡須水入江之口也。曹操進軍濡須，攻破孫權江西營，即此地矣。梁末，齊將蕭軌出柵口，向梁山，陳霸先將黃叢擊卻之。陳天嘉初，王琳伐陳，軍於柵口，時東關春水稍長，琳引齊人合肥、巢湖之軍，相次而下，戰於蕪湖，爲陳將侯所敗。大建十一年，時江北之地盡沒於周，因遣將軍徐道奴鎮柵口。宋南渡後，於此置柵口寨。明初，趙德勝破陳友諒於柵江口，是也。宋白曰：柵江口，即古之濡須口，西北距廬州三百八十四里。今一名新婦口，對岸即繁昌縣。
當利浦州東南十二里。一名沙口堰，亦大江之別浦也。後漢興平初，劉繇遣其將張英屯當利口，以拒吳景，明年，孫策擊走之。晉咸和二年，蘇峻以歷陽叛，孔坦請急斷阜陵，守江西當利諸口，是也。《寰宇記》：當利本名揚浦。晉王濬平吳，揚帆順流而下，王渾招之，不止，報雲風利不得泊也。因改名當利。按後漢已有當利之名，則非晉改矣。阜陵，見滁州全椒縣。○烏江浦，在故烏江縣東四里，即亭長艤船待項羽處。《水經注》：江水又北得黃律口，即烏江渡也。又鎖石港，在舊烏江縣東北五十里，入大江。
洞浦在州西南臨江。亦曰洞口。曹丕黃初三年伐吳，分命曹休等出洞口。晉元興初，桓玄使其黨馮該攻歷陽，玄軍斷洞浦，焚豫州舟艦，州刺史譙王尚之帥步卒九千陳於浦上，軍潰而還。洞浦蓋亦江浦之別名矣，今堙。
麻湖州西三十里。周圍七十里，舊稱巨浸。一作氵麻湖，又爲瀝湖。《淮南子》所云「歷陽之都，一夕爲湖」者。宋白云：歷陽縣南有歷水，縣因以名。即此湖矣。宋建炎三年，金人破和州，軍士多潰圍四出，保麻湖水寨。明初，高祖嘗困於此。永樂初，湖水涸，議堰爲田，凡得三萬一千二百餘畝。景秦二年，田始成，然地平衍，水難洩，時有潦溢之患。○澧湖，在州西十五里，昔時受麻湖水，至當利驛港入江。永樂初，議置田一萬七千五百餘畝，利病與麻湖同。
後河州北七十里。出廬州府接境之黃山，經含山縣流入境，與滁州分界，至六合縣入埠口入江，即滁河矣。明嘉靖五年，議改從州北分水嶺，繇者樂山前入江，官私皆以爲不便，事遂寢。○橫江河，在州南里許，亦曰橫江渠。宋開寶八年，伐南唐，從西京轉運使李符請，發州民鑿渠，以通糧道，自今城南環江門外，而南經當利驛入江，即是河也，歲久淤塞。明正統初疏浚，五年復鑿小河，傍出通江，以便舟楫。又開勝河，在城西，繇含山縣流經此，合於橫江河。
石跋河在州東北三十里石跋鎮。繇大江支流，匯州東二十五里之浮沙河口，復出大江，江面約四十里。宋開禧中，周虎嘗築石跋城於浮沙口北，今廢。又芝麻河，在州東北四十里，又東北十里曰穴子河，皆通大江。○姥下河，在州西南三十里姥下鎮，源自麻湖，東南流入大江。《宋會要》：乾道二年，從和州守臣言，鑿姥下河，東接大江，防捍敵人，簡制盜賊。又太陽河，在州南二十里，源亦出瀝湖，流入大江。
牛屯河州南四十里，與江東牛渚磯相對，江面約五十里。《志》云：孫策攻劉繇牛渚營。晉譙王尚之破庾楷於牛渚，皆此地也。其源出巢湖，從銅城閘入大江。今有牛屯河巡司，置於州南六十五里，南至裕溪巡司二十里，東北至浮沙河巡司七十里，又八十里接江浦縣之江淮巡司。
裕溪河州南九十里，源出巢湖，自無爲州流入境，南注於江。明初，元將蠻子海牙帥舟師截採石，窺太平，不能陷，退屯於此，既而太祖命康茂才戍守裕溪，是也。今有裕溪鎮，置巡司於此，上至無爲州奧龍河巡司九十里。《通釋》：裕溪在無爲、歷陽之間，亦南北之衝要，其江面約三十里。
白石水在州南。《水經注》：水出白石山，西南流，注於柵水。晉咸康五年，石虎遣將寇荊揚北鄙，朱保敗晉兵於白石。海西公末，桓溫謀廢立，自廣陵將還姑孰，屯於白石。隆安三年，殷仲堪以荊州叛，前鋒桓玄大破官軍於白石，進至橫江。白石蓋在柵江、橫江間也，今含山縣有白石山。
韋遊溝在廢烏江縣東南二里。引江水至郭下十五里，溉田五百頃。唐開元中，邑丞韋醜所開。貞元十六年，令遊重彥復治之，民享其利，以姓名溝，亦曰韋遊溝渡，接江浦縣界。
楊林渡在州東二十五里。《紀勝》云：郡人春，遊自城南橫江門出，至楊林江口，凡三十五里，皆種柳，號爲萬柳堤，即楊林渡也。亦曰楊柳河。宋紹興三十一年，虞允文敗金人於採石，知必復至，乃部分諸將分海舟縋上流，別遣舟師截金人於楊林河口，敵至夾擊，大敗之，嘉定十一年，金人犯淮南，自濠州趣和州之石磧，一時真揚諸州皆被寇，遊騎至採石、楊林渡，建康大震。《通釋》：和州東二十里有西採石，其下爲楊林渡石磧。或曰：在州西北三十里。○車家渡，在廢烏江縣東南。《宋志》：烏江縣界車家渡，可徑衝建康之馬家渡。其相近又有安陽渡，與上元縣對岸。《志》云：渡在故烏江縣東南十八里，又新河渡，在州南二十里。《志》云：今爲江湍所割，去城才十里許。
千秋澗州西北二十五里。《宋志》：淳熙十二年，和州守臣請於千秋澗置斗門，以防麻湖、澧湖之水，洩入大江，歲旱可藉爲溉田之利，從之，亦曰千秋壩。明初，耿再成襲和陽，不克，元兵追至千秋壩，即此。○香淋泉，在州北三十五里，其水溫，相傳梁昭明嘗浴此，因名太子湯，亦曰平疴泉。宋治平中，名其地曰平疴鎮。
銅城堰州西南六十里，周回百里，溉田三千頃，皆膏腴，賦入當本州什之三。《志》云：銅城閘河，在含山縣南銅城鄉之六都，受天河、黃洛河支流，東至閘口，分流爲牛屯河，其南一支爲三義河，每江湖水氾，牛屯河隘，不易洩，輒衝溢田畝。吳赤烏中，築堰設閘，以捍水患，遇旱則積，遇澇則啟，遂成膏腴，其後以時修築。明初太祖率巢湖舟師出湖口，至銅城閘，已脫敵險，而元兵猶塞馬腸河口，以阻諸兵，太祖設策敗之，乃盡督諸兵出潯陽橋，入大江。洪武初，知州李相復修堰閘，以拒江水之暴溢，民獲其利。潯陽橋，在州西四十五里。馬腸河，見無爲州。
○石湖關在州西北，宋紹興中，兀術犯境，張俊以兵五千守石湖關，兀術遁去。又石湖寨，亦置於此，今廢。○鬥焰關，在州西北四十里，其地有鬥焰山，亦曰陡陽山，巍然峻絕，一徑中開。明初取和陽，遣張天等將奇兵出陡陽關，進薄小西門，遂克之，即此。又白塔關，在州西四十里，又西五里有含山關。
夾山關州北五十五里有夾山鋪，兩山壁立，聳峭夾道，山口崎嶇，與滁州接界，爲南北咽喉，明正德中，巨寇劉六等犯境，州同知薛渭野壘石置寨於此，以控守要害。今寨廢，而石垣尚存，亦名渭野關。○歲豐鎮，在州西四十里，又州北七十里有青陽鎮。
楊荷橋舊《志》云：在州東南二十里。晉咸寧六年，王渾等分道伐吳，出歷陽，吳主使張悌迎戰。悌渡江，圍渾部將張喬於楊荷，喬以眾降，進與晉將周浚戰於版橋。喬自後擊悌，悌敗死。版橋，在楊荷北也。或曰今州北四十里有楊橋，即古之楊荷，恐誤。
祁門驛州西四十里。舊《志》云：洪武十五年，設祁門馬驛於此。弘治五年，遷入含山縣西門內，萬曆中裁。又當利馬驛，舊在州南二十里，洪武十五年設，初名新河口驛。十六年，改曰當利，徙置於城南橫江門外。
含山縣州西六十里。西南至無爲州百二十里，西至無爲州巢縣六十里，北至滁州全椒縣百里。漢歷陽縣地。東晉僑置龍亢縣，屬歷陽郡。宋、齊及梁因之。後周大像初省。唐武德六年，改置含山縣。八年廢。長安四年，復置武壽縣。神龍初，仍改曰含山，屬和州。宋因之。舊無城，正德七年新築，周三里，編戶十七里。
○龍亢城縣南四十里。本漢沛郡屬縣。東晉僑置於此。南北朝因之。後廢。《志》云：縣西三十里有晉王城。晉太元中，苻堅侵晉，以姚萇爲先鋒，晉築城於此御之。今清溪東有土城數十丈，其外十餘里有姚萇村，即故晉王城矣。或曰縣西四十里界首舖有小山，形勢稍峻，城當置於此。
○大峴山縣東北十三里。一名赤焰山。又小峴山在縣北二十里，一名昭關，稍西曰城山，兩山屹峙，爲廬濠往來衝要。俱見前名山峴山。
含山縣西二十里。山勢雄峻，眾山列峙，勢若吞含，唐因以名縣。○褒禪山，在縣北十五里，舊名華山。又北三里曰華陽山，亦名蘭陵山。俱有泉洞之勝。又牛頭山，在縣北三十里。山產煤，明正德中，居民採以爲業。
梅山縣東南五里。山多梅樹，俗傳曹操行軍，指梅林以止軍士渴處也。唐天寶中，改曰棲隱山。其相近者曰龍角山，有兩峰尖聳，因名。○桑山，在縣西南二十里，麻湖之源出於此。山多野桑，因名。或曰：秦始皇設倉於此，亦名倉山，又訛爲蒼山。山勢峻拔，延袤十餘里，中有龍池。南宋時有雙山寨，居民保聚於此，又蒼山之訛也。
石門山縣南二十里。兩山夾峙，石壁峭立如門，有谷道十里，商旅皆往來其中。○龍洞山，在縣西南五十里。洞深邃，泉流不竭，下流爲魯橋澗，通銅城閘，入於江。又太湖山，在縣南七十里，舊有湖，歲久湮廢。山奇峰十餘，削立秀挺，狀如列戟。又南十里，曰白石山，岩洞頗勝。《洞天記》：山周回七十里，爲第二十一洞天，唐天寶六載，更名禱應山，山蓋與無爲州接界，白石水出焉。《水經注》：白石山水西經李鵲城，西南注柵水，李鵲城亦在縣境雲。
濡須山縣西南七十五里，與巢縣七寶山對峙。濡須水出其間，即東關口也。詳見前重險東關。○仙蹤山，在縣北五十里仙蹤鎮，即黃山也，與合肥巢縣接界，一名金庭山。詳見廬州府黃山。
○濡須水縣西南七十里。自巢湖東流，經亞父山，出東關口，爲海子口河，又東南經黃洛河、運漕河，過新裕口，至柵江口，注於大江，一名天河。《志》云：縣南八十里有新裕港。港口昔有孝婦居此，因名新婦港，後訛爲新裕。流合濡須，同爲柵江，故柵口亦兼新婦口之稱。亞父山，見巢縣居巢城注。
三叉河縣南八十里。其水西通巢湖，東通大江，北通銅城閘，因名。《志》云：天河經流合海子口，黃洛河、運漕河，迤邐經此。又銅城閘別流南出，彙爲一河，東合裕溪河，入於大江，黃洛河亦自巢縣流入境，又運漕河，《志》云：在縣南八十里，梁敬帝初，齊人謀侵建康，運糧於此。今縣南九十里有運漕鎮，以河名也。
縣河縣南一里。一名觀音橋河。縣西北諸山澗之水，會流至城西二里，合清江斷澗，其流始大，可以通舟。又東至和州新河口入大江，議者欲鑿此河，上通巢湖，以溉田通商。或又以河通，則縣且爲江湖之衝，遂不果。○清溪河，在縣西三十里清溪鎮，受縣西南諸山澗水，西流經巢縣亞父山，入天河，繇裕溪入大江。
馬跑泉縣北十五里，即昭關泉。繇縣西清江斷澗入縣河。俗傳伍子胥過昭關，馬跑泉出，此其遺跡雲。宋紹興末，張浚於昭關築城，置水櫃以遏金人，即此泉也。
○東關縣西南七十里濡須塢之北，與無爲州巢縣接界。其地峻險，周圍皆石，三國時，爲戍守重地。詳重險東關。
昭關縣北十里小峴山西。崎嶇險仄，拒守於此，可以當廬濠之衝。《志》云：縣西四十里有鬥陽關，山勢巍然峻絕，中開一徑，其北屬含山，南屬巢縣。
尉子橋縣北四十八里。宋紹興三十一年，金亮南侵，統制姚興拒戰於此，死之。又縣西有倒旗山，亦以姚興戰敗名也。○界首驛，在縣西四十里，明洪武十五年設，弘治五年裁，與巢縣分界處也。
練固在縣北。晉元興三年，桓玄兄子歆引氐帥楊秋寇歷陽，豫州刺史魏詠之等擊斬秋於練固。胡氏曰：練固在歷陽西北。○斗米徑，在縣西南八十里。隋末，杜伏威將李子建戍柵口，欲穿渠入歷湖通運，率部下人齎斗米就役，米盡徑成，因名。《紀勝》云：時子建欲於東關下開溝通黃港陂，運糧入歷湖，以濟軍食也。
附見：
◇廣德州，東至浙江湖州府一百六十里，南至湖州府安吉州百二十里，西至寧國府二百二十里，北至江寧府溧陽縣百五十里。自州治至江寧府五百里，至京師三千里。
《禹貢》揚州之域。春秋時吳地，後屬越。戰國時屬楚。秦屬鄣郡。漢爲丹陽郡地。後漢因之。晉屬宣城郡。宋齊仍舊。梁末，置大樑郡治石封縣。陳改爲陳留郡。隋郡廢，以其地屬湖州。大業初，改屬宣城郡。唐武德四年，置桃州。七年，州廢，仍屬宣州。南唐屬昇州。宋太平興國中，復屬宣州，尋置廣德軍。元曰廣德路。明初，改爲廣德府。洪武四年，降爲州。十三年，以州治廣陽縣省入編戶百二十七里，直隸京師，領縣一。今仍曰廣德州。
州山谷盤紆，襟帶吳越。春秋時，楚人嘗與吳爭逐於此，所謂桐之地也。自後東南有事，州嘗爲控扼之所。朱梁乾化三年，淮南遣軍屯廣德，將攻衣錦軍，吳越錢傅瓘攻拔之。宋建炎三年，兀術自建康道溧水趣廣德，繇四安陷獨松關，遂入臨安。德初，伯顏入建康，遣阿剌罕分道出廣德，會師臨安，卒以亡宋。明初下金陵，遂命將下廣德，取長興，蓋不特內固吾圉，又可乘敵之釁。使以爲迂僻而置之，謬矣！
○廣陽廢縣今州治。春秋時，地名桐。《左傳》：哀十五年，楚子西子期伐吳及桐，是也。漢爲故鄣縣地，屬丹陽郡。後漢中平二年，析置廣德縣，仍屬丹陽郡。晉屬宣城郡，咸和中，桓彝爲宣城內史，蘇峻作亂，自宣城退屯廣德，尋又進屯涇縣。劉宋因之。齊時嘗爲郡治。梁末，改置大樑郡，廣德縣屬焉。陳屬陳留郡。隋省廣德入石封，尋改石封爲綏安縣。唐於綏安置桃州，又增置桐城、懷德二縣。州尋廢，又並二縣入綏安。至德二載，改綏安曰廣德，以廣德故城名也。朱梁乾化三年，吳越攻拔廣德，既而淮南，復有其地，南唐爲廣德製置司。宋爲廣德軍治。元爲廣德路治。明初，改縣曰廣陽。洪武十三年縣省。《城邑考》：州舊無城，宋淳熙六年，郡守趙希仁僅建六門，設子城於內。明初，命元帥邵榮等築城浚池，後復傾壞。弘治、正德以來，屢經修復。今城周八里有奇，門六。
石封廢縣在州治東。梁置縣，爲大樑郡治。隋改曰綏安。唐復改綏安曰廣德，蓋州城即故石封縣治，而後漢所置廣德縣，在今州西界。唐時故城猶存，今湮。○故鄣城，在州東北九十里，入湖州府長興縣界，又東北至長興縣八十里。秦曰鄣縣。漢曰故鄣。隋縣廢。今詳見長興縣。
○橫山州西五里。高出群山，四望皆橫，岳武穆嘗駐兵於此。明初亦嘗駐蹕焉，山西南隅有祠，祠漢神張勃。唐天寶中，封此山爲祠山。巔有聖井，四時不竭，亦曰龍王潭。又西山與橫山相接，有泉繞其麓。
竹山州南五十里。疊嶂層巒，回環拱揖，松竹泉石，蔚然巨觀。其並峙者曰方山，山勢盤紆，山口有兩峰對峙，若二桂然。○笄山，在州南二十里。一名雞籠山，俗曰雞罩山。中峰最高，左右兩峰並列，蔚然深秀。相近者又有鷹嘴山，山高峻，絕頂有石卓立如鷹嘴，下有深窟，容百餘人。
乾溪山州東南三十里。峰巒疊出，卓立天外。一溪繞其下，白石齒齒。稍西爲石雲梯山，高百餘丈，有階級可升。又石鼓山，在州東南五十里，昔時巔有巨石如鼓。其相近者曰石婦山，眾山環繞，其中一峰獨高，巔有石卓立，如婦人然。○馬鞍山，在州南五十里。山周七十里，巔有大石，其狀如馬鞍。
巖頭山州西北四十里。兩山屹立如關，中夾一溪，州境南山之水，皆會於此，而入建平縣界。每遇巨潦，藉此以障湍流奔突之勢。○五花岩山，在州北七十里，橫列五峰，高三百餘丈。其相近者曰長樂洞，廣數丈，深不可測。
靈山州南七十里，泉石爲州之冠。其山水合流而北出，彙爲丁公潭，迤邐數里，合於桐川。又有尖山，亦在州南七十里，眾峰環繞，一峰如筆，清泉白石，最爲佳勝。又南八十里曰桐山，亦曰桐源山，一名白石山，桐水發源於此。○桃花山，在州東南六十里。昔時山多桃樹，唐因此置桃州。又大首山，在州西南八十里。其山最峻，上有井，龜魚時出沒其中。
金牛嶺州東北七十里。四面皆重山，中一峰，長亙十五里。《志》云：荊山洞亦在州東北七十里，一名馮家洞。洞口如夏屋四五間，容千人，深不可測，相傳與太湖相通。亦曰大洞。
○桐水州西北二十五里。亦曰桐川。桐之名因此。源出州南白石山，西北流，經建平縣界，又西入宣城縣界，爲白沙川，亦曰綏溪，匯於丹陽湖，入大江。或謂之白石水。杜氏曰：白石之水沖突，則三湖皆爲泛溢。是也。
鯉洪溪州東南二十里。源出石鼓山，分二流，復匯於此，而合於桐川，灌田二萬餘畝。又橫梗溪在城南，匯諸山澗之水，灌田三千七百畝，其下流亦入於桐川。○大源溪，在州西百里，自寧國府界大陶山流經州境，入南奇湖。又繇丹陽湖、蕪湖，達於江。
東亭湖在州東南三十里，廣五百餘畝。一名浴兵池。州境又有塔湖，周三里。○古塘，在州之十三都，周十里。又有鴉鵲、夏家、胖竹等塘，皆周十里，並爲灌溉之利。
○苦嶺關州東六十里，路通浙江安吉州。
四安鎮州東五十里，陸走湖州，此爲通道，宋建炎中，兀術自廣德經此，陷獨松關。又杭村鎮在州北七十里，有巡司。又州西八十里有陳陽巡司，州南八十里又有廣安巡司。
鐘村在州境，宋建炎二年，兀術渡江，而南寇廣德，岳飛自宜興邀擊，至廣德境中，六戰皆捷，駐師鐘村，即此。○嚴公檯，在州西，唐大順二年，賊帥孫儒攻楊行密於宣州，屯廣德，行密將陶雅破儒前鋒，屯嚴公檯，即此。
建平縣州西北九十里，西至寧國府百三十里，東北至江寧府溧陽縣百十里，本廣德縣地。宋端拱初，置縣治廊埠鎮，屬廣德軍。縣無城，今編戶一百十里。
○諸葛城縣西十里中，可容數千人，旁有驢城、馬城，相去一二里，其間有井數十，蓋昔人屯駐之地。又有浮城，在縣西十里，廣數畝，其地窪下，每遇夏潦，諸圩盡沒，惟此巋然若浮，因名。
○鎮山縣南五里，邑之案山也。又縣西南七里，曰赤山，麓枕大溪。○伍牙山，在縣東北四十里，與溧陽縣接界，今詳溧陽縣。
大岩山縣南七十里，岩石崔嵬，峰巒層出，上有池，雖旱不竭，又南十里，曰大磊山，群山橫峙，一峰特出，頂有三石如品字，因名。又鴉山在縣南九十里，周回三十餘里，產茶，山接寧國縣界。
峽子嶺縣南八十里，與宣城縣接界，又縣南七十里，有石佛嶺。
○桐川在縣西南，自州境流入，合於南崎湖。又大源溪，亦在縣南，自州境流入界，入南奇湖。○郎溪在縣治南，郎步鎮以此名，下流合於桐川。《志》云：縣東南有白石澗，上接桐川，下達郎溪。
南奇湖在縣西南十里，承桐川下流，接寧國府界，流入丹陽湖，俗謂之南湖。○青陂塘，在縣東周三十里，又縣東有柘林塘，周十五里，浮湖塘周五里，縣西又有五丈塘，周十五里，信武塘廣亦十五里，俱有灌溉之利。
○梅渚鎮在縣西三十里，有梅渚巡司。又縣南四十里，有陳村巡司。
