
大河今自陽武縣南又東徑開封府城北，封丘縣南，
又東經陳留縣及蘭陽縣之北，河之北岸爲長垣縣之境。
又東徑儀封縣北，河之北岸爲東明縣界。
又東南徑睢州及考城縣之北，又東南徑歸德府北，河之北岸爲曹縣界。
又東爲虞城縣及夏邑縣之北，河之北岸爲單縣之境。
又東爲碭山縣之北，又東流經豐縣之南，
又東徑沛縣之南，蕭縣之北，
又東經徐州之北，又東南經靈壁縣之北，
又東南經睢寧縣北，邳州城南，
又東徑宿遷縣南，又東經桃源縣北，
又東南經清河縣南，而淮河來合焉。
又東經淮安府城北，又東經安東縣南而入於海。
