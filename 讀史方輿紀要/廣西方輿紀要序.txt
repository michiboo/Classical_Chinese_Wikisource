
廣西之地，不必無所事於天下。然欲保據一隅，幸天下之不爲我患，則勢有所不能。何也？始安之嶠，吾境內之險也。桂嶺左右，可飛越者不一處。栰嶺嶠之材，浮湘水而下，席捲衡、永，風趣長沙，湖南一傾，則湖北必動，動湖北，則中原之聲勢通矣。昔人言：用閩、浙不如用粵東，用粵東不如用粵西，何也？其所出之途易，而湖南之險與我共之也。昔者黃巢肆禍，轉入廣南，議者謂廣南繁富，山嶺間阻，賊必欲藉以自固，勢且不能驟出。惟高駢昌言於朝，請敕荊南鎮將守桂、梧、昭、永四州之險，不聽。既而賊從桂州編筏，浮湘水，歷衡、永，抵潭州，欲徑上襄陽，不果。乃逾江而東，又渡淮而北，入東都，陷長安，禍乃遍於天下。問其發軔之始，則桂州也。蒙古兀良合臺從雲南入交趾，可謂艱遠之至矣。一旦從交趾而北破橫山，進陷賓州、象州，入靜江，遂逾嶺而進破沅、辰，戰於潭州城下，與其淮北之師聲援相接也。繼又趣湖北，渡江而去。當是時宋人戰戍之兵不下數十萬，而敵之出沒常若無人之境，是則善用兵者交趾且可以歷湖、湘涉江、淮也，況其爲粵西乎？吾故曰所出之途易也。然則粵西何以不可守？曰：以粵西守則形見勢屈，敵之加我數道而至，則我必困矣。昔者，尉佗兼有粵西，其後䍧牱、灕水之師入而屈於漢。李襲志堅守始安，卒並於蕭銑。劉士政保靜江，而馬殷取之，繼又爲南漢所奪。宋潘美南伐，由道州而進克富川，拔賀州，而昭州、桂州次第舉矣。馬塈，宋名將也，拮據靜江，而卒爲蒙古所陷。明初取廣西，楊璟由永州而入，南攻靜江，廖永忠則自廣州抵梧州，由平樂以趣靜江，靜江下，而兩江溪峒且望風款伏矣。吾未見以廣西而能倔強自雄，使敵不能至城下，即至而猶保其境內者也。然則何以策廣西？曰：廣西者，圖之閑暇之時則有濟，謀之倉卒之頃則無及也。往者中原多難，時兩粵猶稱樂土。誠得一深識遠慮有志於天下事者，周旋其間，埭江上下，田土膏腴，耕屯可以足食也。其民與蠻傜雜處，慣歷險阻，便習弓弩，訓練可以足兵也。兵食既足，隱然有以持天下之後。事變既至，則從容應之，不惟覆敵於境上而已。遠之可以擊楫江、淮，近亦可以揚鞭荊、楚。流寇雖訌，猶足有爲也。或曰：爲廣西計，亦極難耳。昔人言廣西之境大約俍人半之，傜、僮三之，民居二之。以區區二分之民，介蠻夷之中，一有舉動，掣肘隨至，未暇爲遠謀也。曰：不然。當秦之季，五嶺以南，草昧方闢耳，尉佗自稱蠻夷大長是也。然佗猶能以兵威邊，財物賂遺閩越、西征甌、駱，役屬焉。故以漢之強大，而佗猶能與抗。今誠奉天子之命，開府粵西，以奔走封內，蠻俍、傜、僮何不可以爲吾用？吾以信義先之，財賞驅之，威令制之，部伍明，賞罰當，兩江酋長必率先趨命。而傜、僮之材能者吾亦擇而官之，使督率其種落，以供我之驅使，則勝兵十萬可得也。昔傜賊作亂，官兵討之。其人善登巖崖，攀緣樹木，捷如猿猱，追襲所不能及；又善製毒矢，每發必中，中者輒斃，官軍憚之。以向之爲吾患者轉爲吾用，駕馭有方，樞機在握，相時之宜，併力北向，流賊猶敢當其鋒哉？不此之爲，而顧從容嘯傲，如承平故事，迨夫始安之嶠已逾，嚴關之戍已遁，而會城之人尚處堂晏如。嗚呼！是猶刀俎在前，以腰領畀之而已矣。天下事其孰任之哉！[1]

