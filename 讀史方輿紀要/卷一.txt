
昔黃帝方制九州，列爲萬國。〈《周公職録》：「黃帝割地布九州。」《漢志》：「黃帝方制萬里，畫野分州。」〉或曰九州顓帝所建，帝嚳受之。〈《帝王世紀》：「冀、兗、青、徐、揚、荊、豫、梁、雍九州，顓帝所建。」《通典》亦云。〉堯遭洪水，天下分絕。舜攝帝位，命禹平水土，以冀、青地廣，分冀東恆山之地爲并州，〈恆山在直隸曲陽縣西北百四十里。詳直隸名山。舜之并州，今直隸之真定、保定、山西之太原、大同等府皆是。〉又東北醫無閭之地爲幽州，〈醫無閭山，在遼東廣寧衛西五里。幽州，今直隸之順天永平府及遼東廣寧等衛以西北皆是其境。〉又分青州東北，遼東之地爲營州，〈遼東，地在遼水東也。遼水在遼東都司城西百六十里。營州，今瀋陽、定遼諸衛以北，又東至朝鮮之境。〉《書》曰「肇十有二州」是也。
夏有天下，還爲九州，《禹貢》所稱，其較著矣。
冀州，〈今北直山西及河南之彰德、衛輝、懷慶三府，及遼東之廣寧諸衛皆是。〉
濟、河惟兗州，〈濟水，發源河南濟源縣王屋山，至山東利津縣入海。詳《川瀆異同》。兗州，今山東東昌府及濟南府北境、兗州府西境，又兼有北直大名府及河間府景、滄諸州境。〉
海、岱惟青州，〈海，大海，今環繞青、登、萊三府之境。詳見《川瀆異同》，下倣此。岱，泰山，在山東泰安州北五里。詳見山東名山。青州，今青、登、萊三府，以至濟南府之西境，又遼東定遼諸衛，亦《禹貢》青州地也。〉
海、岱及淮惟徐州海，〈在南直淮安府東北。淮水出河南桐柏縣桐柏山，至南直安東縣東北入海。詳見《川瀆異同》。徐州，今山東兗州府及南直徐州，又鳳陽府之宿州、泗州，淮安府之邳州、海州，皆是其地。〉
淮、海惟揚州，〈海在古揚州東境。揚州，今南直、浙江、江西、福建皆是。〉
荊及衡陽惟荊州，〈荊山在湖廣南漳縣西北八十里，衡山在湖廣衡山縣西三十里。詳見湖廣名山。荊州，今湖廣州郡至四川遵義府及重慶府南境，又貴州思南、銅仁、思州、石阡等府及廣西之全州、廣東之連州皆是其地。〉
荊、河惟豫州，〈豫州，今河南州郡及湖廣襄陽、鄖陽府境皆是其地。〉
華陽、黑水惟梁州，〈華山，在陜西華陰縣南十里。詳陜西名山。黑水，或以爲雲南境之瀾滄江。詳《川瀆異同》。梁州，今四川州郡及陜西漢中府境。〉
黑水、西河惟雍州。〈黑水，今陜西肅州衛西北十五里有黑水。河在古雍州東，曰西河者，主冀州而言也。雍州，今陜西州郡皆是。〉
殷商革命，《詩》稱「九有」，因夏之制，無所變更。
周既定鼎，亦曰九州，屬職方氏。
東南曰揚州，山會稽，〈在浙江紹興府城東南十三里。詳見浙江名山。〉藪具區，〈即太湖也，在南直蘇州府城西南五十里，與常州府及浙江湖州府分界。詳江南大川。〉川三江，〈三江，一曰松江，自太湖分流，由蘇州府吳江縣長橋口至嘉定縣東南四十里吳淞口入海；一曰婁江，亦自太湖分流，經蘇州府城東至太倉州東南七十里劉家河口入海；一曰東江，亦自太湖分流，從吳江縣東南入浙江嘉興府境，至海鹽縣東北三十五里入海，今由南直松江府合松江入海。詳南直大川。〉浸五湖。〈五湖，孔氏曰：「太湖東岸五灣也。」水彌漫而灘淺者曰藪，窪下而鐘水者曰浸。〉
正南曰荊州，山衡山，〈衡山，見《禹貢》荊州。〉藪雲夢，〈在湖廣德安府城南五十里。〉川江、漢，〈江水，發源四川茂州西北之岷山，歷梁、荊、揚三州之域，至南直海門縣入海。漢水，發源陜西寧羌州東北之嶓冢山，至湖廣漢陽府城東北入大江。俱詳《川瀆異同》。〉浸潁、湛。〈潁水，發源河南登封縣陽乾山，至江南潁上縣東南入淮，詳河南大川。湛水，出河南汝州魚齒山，經葉縣北下流入汝。二水在《禹貢》爲豫州域內。〉
河南曰豫州，山華山，〈華山，見《禹貢》梁州。〉藪圃田，〈圃田澤，在河南中牟縣西北七里。〉川滎、洛，〈滎，或以爲滎澤，誤也。滎灉通。鄭氏曰：「河出爲灉。」今之汴水是矣。洛水，出陜西商州南冢嶺山，至河南鞏縣北入河。今俱詳河南大川。〉浸波、溠。〈波水，出河南魯山縣西北歇馬嶺，流入汝水。溠水，出湖廣棗陽縣東北黃山，流入溳水。〉
正東曰青州，山沂山，〈沂山，在山東臨朐縣南百五十里。詳山東名山。〉藪孟諸，〈孟諸澤，在河南歸德府東北，於《禹貢》爲豫州境。〉川淮、泗，〈淮水，見《禹貢》徐州。泗水，出山東泗水縣陪尾山，至南直清河縣南入淮。詳見南直大川清河。二水，於《禹貢》皆徐州川也。〉浸沂、沭。〈沂水，出山東臨朐縣沂山，至南直邳州南入泗水。沭水，亦出沂山，至南直安東縣入淮水。〉
河東曰兗州，山岱山，〈見《禹貢》青州。〉藪大野，〈大野澤，在山東鉅野縣東五里。〉川河、泲，〈河，見《禹貢》冀州。泲，見《禹貢》兗州。〉，浸盧、濰。〈盧水，《通典》曰：「在濟陽郡盧縣。」今山東長清縣有廢盧縣，盧水湮廢，不可考。濰水，源出山東莒州西北箕屋山，至濰縣北入海，於《禹貢》爲青州川也。〉
正西曰雍州，山嶽山，〈吳岳山也，在陜西隴州南百四十里。〉藪弦蒲，〈弦蒲藪，在隴州西四十里。〉川涇、汭，〈涇水，出陜西平涼府西南開頭山，至高陵縣西南入渭。詳陜西大川。汭水，出弦蒲藪，至邠州長武縣合於涇水。亦詳見大川涇水。〉浸渭、洛。〈渭水，出陜西渭源縣西南谷山，至華陰縣北入於河。洛水，出陜西合水縣北白於山，南流合漆沮水，至朝邑縣南入渭水，此雍州之洛水也。俱詳見陜西大川。〉
東北曰幽州，山醫無閭，〈醫無閭山，見舜十二州。〉藪豯養，〈豯養澤，在山東萊陽縣東，於《禹貢》屬青州境。〉川河、泲，浸菑、時。〈菑水出山東萊蕪縣東原山，至壽光縣東北入于海，亦曰淄水。時水出山東臨淄縣西二十五里，西至博興縣合小清河入海。二水於《禹貢》皆在青州境。〉
河內曰冀州，山霍山，〈霍山，在山西霍州東南三十里。詳山西名山。〉藪揚紆，〈《水經注》：「大陸澤一名揚紆藪。」今在北直寧晉、隆平及鉅鹿縣境。〉川漳，〈漳水有二：濁漳出山西長子縣西發鳩山，清漳出山西樂平縣西南少山，至河南臨漳縣西合焉。其下流復分爲二，經流自北直獻縣，合滹沱河；支流自山東館陶縣合於衛河，俱經北直靜海縣北小直沽入海。今詳見北直大川。〉浸汾、潞。〈汾水，出山西靜樂縣北管涔山，至滎河縣西入大河。詳見山西大川。潞水，闞駰曰：「即濁漳水。」今濁漳經潞安府城西南二十里，土人猶呼爲潞水。《通典》潞水在密雲縣。今北直通州之白河，即潞水也。〉
正北曰并州，山常山，〈即恆山，見舜十二州山注。〉藪昭餘祁，〈昭餘祁藪，在山西祁縣東七里。〉川滹沱、嘔夷，〈滹沱水，出山西繁峙縣東北泰戲山，至北直河間府靜海縣北小直沽入海。詳北直大川。嘔夷水，一名唐河，出山西靈丘縣西北高是山，至北直安州北而合於易水也。〉浸淶、易。〈淶水在北直淶水縣北，一名拒馬河，下流合於易水。易水出易州西山，有三源並導，分流東注合衛河及滹沱河以入于海。今詳北直大川。〉
魏收曰：「《夏書•禹貢》，《周禮•職方》，中畫九州，外薄四海，析其物土，書其疆域。此蓋王者之規模也。」
李氏曰：「《禹貢》無幽、並，《職方》無梁、徐。蓋周合梁、徐於雍、青，分冀野爲幽、並。《考工記》言天下之大勢，兩山之間必有川焉，兩川之間必有塗焉。廣谷大川，風俗之所以分，故推其高且大者，先正之，然後九州可別，如大山定而山之西爲兗，〈大山謂泰山。〉大河定而河之南爲豫，此分畫之要也。」
陳氏曰：「古者名山大川，皆天子使吏治之，而入其貢賦。是以九州川浸山藪，各在職方，不屬諸侯之版。夫子作《春秋》，虎牢不係鄭，〈虎牢，今在河南汜水縣西二里，成臯關也。詳見河南重險。《春秋》襄二年：「仲孫蔑會諸侯之大夫於戚，遂城虎牢。」所謂虎牢不係鄭也。〉沙鹿不係晉，〈沙鹿山在北直大名府城東四十五里。《春秋》僖十四年書「沙鹿崩」，不言晉也。〉緣陵不係杞，〈緣陵，在今山東諸城縣東。《春秋》僖十四年：「諸侯城緣陵。」是時杞避淮夷，遷於緣陵也。〉楚丘不係衛，〈楚丘，今北直滑縣東六十里廢衛南縣。《春秋》僖二年：「城楚丘。」《傳》曰：「諸侯城楚丘而封衛也。」〉蓋別天子之守地也。〈一雲《詩》不以圃田係鄭，《春秋》不以沙鹿係晉。〉周季諸侯，始擅不肦之利。齊幹山海，晉守郇、瑕、桃林之塞，〈郇、瑕，今山西臨晉縣東北有郇城，東南有瑕城。桃林塞，今河南陜州西至潼關地。〉宋有孟諸，楚有雲夢，皆不入於王官。此諸侯所以僭侈，王室所以衰微也歟？」
《傳》稱禹會諸侯於塗山，〈塗山，在南直懷遠縣東八里。〉執玉帛者萬國。成湯受命，其存者三千餘國。武王觀兵，有千八百國。東遷之初尚存千二百國。迄獲麟之末，二百四十二年，諸侯更相吞滅，其見於《春秋•經》、《傳》者，凡百有餘國，而會盟征伐，章章可紀者，約十四君：
魯，〈今自山東兗州府以東南，南直邳、泗之境，皆魯分也。〉
衛，〈今自北直大名府開州以西至河南衛輝、懷慶府之境，皆衛分也。〉
齊，〈今自山東青州府以西，至濟南、東昌之間，又北至北直河間府景、滄諸州，東南則際于海，皆齊分也。〉
晉，〈今自山西平陽、太原以東，至北直廣平、大名之間，皆晉分也。〉
宋，〈今自河南歸德府以東至南直徐州境，皆宋分也。〉
鄭，〈今河南開封府以西至成臯故關，皆鄭分也。〉
陳，〈今河南開封府以東南，至江南亳州之西境，皆陳分也。〉
蔡，〈今河南汝寧府以東北，即蔡分也。〉
曹，〈今山東曹州以南，即曹分也。〉
許，〈今河南許州以東，即許分也。〉
秦，〈今自陜西西安府以西，皆秦分也。〉
楚，〈今自湖廣荊州府以北至河南裕州、信陽州之境，皆楚分也。〉
吳，〈今自南直淮、泗以南至浙江嘉、湖二府之境，皆吳分也。〉
越，〈今自浙江杭州府以南，又東至于海，皆越分也。〉
其子男附庸之屬，〈今考定百有十三國。〉則悉索幣賦，以供大國之命者也。
邾，〈今兗州府鄒縣。《左傳》文十三年「邾文公遷繹」。今鄒縣東南二十五里有繹山。魯繆公時邾改曰鄒，今《國語》亦作「鄒」。〉
杞，〈今開封府杞縣。宋忠曰：「周封杞於雍丘，至春秋時杞已遷東國，故隱四年莒伐杞，取牟婁，牟婁近莒也。」杜預曰：「桓六年淳于公亡國，杞似並之，遷都淳于。僖十四年又遷緣陵。襄二十九年晉入城杞之淳于，杞又遷於淳于。」《列國攷》：「周武王封東樓公於杞。」先春秋時徙魯東北，其故地入於鄭、宋，傳二十一世至杞簡公，爲楚惠王所滅。雍丘，即今之杞縣。牟婁、緣陵，俱在山東諸城縣。淳于，見下州國。〉
茅，〈今兗州府金鄉縣東舊有茅鄉。〉
滕，〈今兗州府滕縣西十四里有古滕城。〉
薛，〈今滕縣西南四十里有薛城。《左傳》定二年，薛宰曰：「薛之皇祖奚仲居薛，爲夏車正。奚仲遷於邳，仲虺居薛，爲湯左相。」邳，今南直邳州也。〉
莒，〈今山東青州府莒州。〉
向，〈今山東沂州南百里故向城是。隱二年「莒人入向」。〉
紀，〈今青州府壽光縣西南三十餘里有紀城。《左傳》莊四年「紀侯大去其國」，違齊難也。〉
夷，〈今山東膠州即墨縣西廢壯武城即古夷國。隱元年「紀伐夷」。〉
郳，〈滕縣東南有郳城。僖七年「改爲小邾」。〉
鄫，〈今兗州府嶧縣東有鄫城。襄六年「莒人滅鄫」。〉
遂，〈今兗州府寧陽縣北有遂城。莊十三年「齊滅遂」。〉
譚，〈今濟南府東南七十里有譚城。莊十年「齊滅譚」。〉
偪陽，〈嶧縣南五十里有偪陽城。襄十年「晉及諸侯滅偪陽以與宋」。〉
郜，〈今兗州府城武縣有郜城。僖二十年「郜子來朝」。〉
鑄，〈寧陽縣西北有鑄城。〉
邿，〈兗州府濟寧州東南有邿城。襄十三年「取邿」。〉
鄟，〈或曰在山東沂州郯城縣東北。成六年「取鄟」。〉
宿，〈兗州府東平州東二十里無鹽城即古宿國。莊十年「宋人遷宿」。〉
任，〈今濟寧州即古任國。〉
須句，〈即今東平州。《左傳》僖二十二年：邾人取須句，魯伐邾，取須句而復封之。文七年「取須句」。〉
顓臾，〈今沂州費縣西北九十里有顓臾城。〉
郯，〈今郯城縣西南有古郯城。宣四年「公及齊侯平莒及郯」。〉
州，〈今青州府安丘縣東有淳于城。薛瓚曰：「州國都也。桓六年《經》書州公如曹，《傳》曰：淳于公也。」《周國地名》雲「杞改國號曰州」誤。蓋其地並於杞耳。〉
於餘丘，〈或曰在沂州境。莊二年「魯伐於餘丘」。〉
牟，〈山東泰安州萊蕪縣東二十里有牟城。桓十五年「牟人來朝」。〉
鄣，〈東平州東六十里有鄣城。莊三十年「齊人降鄣」。〉
郕，〈東平州汶上縣北二十里有郕城。隱五年「衛人入郕」。〉
鄅，〈今沂州東南有故開陽城即鄅國也。昭十八年「邾入鄅」。〉
極，〈或曰在兗州府魚臺縣西南。隱二年「魯入極」。〉
根牟，〈莒州沂水縣南有牟鄉，即古根牟國。宣九年「取根牟」。〉
陽，〈沂水縣南有陽都城，故陽國。或曰陽國本在今益都縣東南，齊偪遷之於此。《左傳》閔二年「齊人遷陽」。〉
介，〈今膠州高密縣東北有故黔陬城，即古介國。僖二十六年「介葛盧來朝」。〉
萊，〈今登州府黃縣東南有萊子城，亦曰郲。襄六年「齊滅萊而遷之於郳」。或曰即今萊州府治。〉
虞，〈今山西解州平陸縣東北四十餘里有虞城，即虞國都也。僖五年「晉滅虞」。〉
虢，〈今河南陜州城東南有上陽城，即古虢仲國都也，杜預謂之西虢。其鄭州汜水縣，古虢叔所都，謂之東虢。杜佑曰：「陜州之虢爲北虢，汜水之虢爲東虢。」又陜西鳳翔府南三十五里有虢城，謂之西虢，亦曰小虢。東虢爲鄭所滅，在春秋之前；小虢爲秦所滅，在魯莊公之季；北虢爲晉所滅，在僖公五年，是爲三虢也。〉
祭，〈開封府鄭州東北十五里有祭城。隱元年「祭伯來」。〉
共，〈今衛輝府輝縣即古共國。隱元年「鄭叔段出奔共」，杜預曰：「共國也」。〉
南燕，〈今衛輝府胙城縣。本胙國，春秋時爲南燕國。或曰胙爲南燕所並也。《春秋傳》凡稱燕者皆南燕，而召公所封之燕則曰北燕。〉
凡，〈今輝縣西南二十里有凡城。隱七年「凡伯來聘」。〉
蘇，〈今懷慶府溫縣西南二十里故溫城，蘇子國都也。亦曰溫。僖十年「狄滅溫」。或曰「自是溫子徙邑於河南」。〉
原，〈今懷慶府濟源縣西北十五里有原城。僖二十五年「襄王以溫、原與晉」，自是原在河南。溫、原，皆畿內國也。〉
周，〈畿內國也。其采邑在今陜西岐山縣，東遷以後，其采邑在洛陽東郊。〉
召，〈亦畿內國。其采邑即今陜西鳳翔府治，後徙而東。今山西垣曲縣東有邵亭，是其采地雲。〉
毛，〈畿內國。在河南府境。僖二十四年「狄伐周，獲毛伯」。〉
甘，〈畿內國。今河南府西南二十五里有甘城。襄王弟子帶之封邑。〉
單，〈或曰今在河南孟津縣東南，亦畿內國。〉
成，〈在河南府境。亦畿內國也。成十年「成肅公會晉侯伐秦」。〉
雍，〈懷慶府修武縣西有雍城。〉
樊，〈畿內國。或曰今濟源縣西南十五里曲陽城是古陽樊也。《晉語》「陽有樊仲之官守焉」，蓋仲山甫采邑，後徙於河南。〉
尹，〈畿內國。或曰在今河南府新安縣東南，東遷初自岐西遷於此。〉
劉，〈畿內國。今河南府偃師縣南三十五里有劉聚。宣十年「劉康公來報聘」。〉
鞏，〈畿內國也。今河南府鞏縣。〉
芮，〈今陜西同州即古芮國。又山西解州芮城縣西有古芮城，桓三年「芮伯萬出居於魏」，即此城也。〉
魏，〈芮城縣東北有古魏城。閔元年「晉滅魏」。〉
荀，〈亦曰郇。今山西蒲州臨晉縣東北十五里有古郇城。〉
梁，〈今同州韓城縣南二十二里少梁城即古梁國。僖十九年「秦取梁」。〉
賈，〈今陜西華州蒲城縣西南十八里有賈城，即古賈國。《左傳》桓九年「虢仲、芮伯、梁伯、荀侯、賈伯，伐曲沃」。時曲沃滅翼也。〉
耿，〈今蒲州河津縣有耿城，即殷祖乙都也。閔元年「晉滅耿」。〉
霍，〈今山西霍州。閔元年「晉滅霍」。〉
冀，〈今河津縣東北有冀亭，僖三年晉荀息所稱「冀爲不道」者。〉
崇，〈或曰在同州境。又西安府鄠縣東五里有酆城，即殷崇侯國也。宣元年「晉侵崇」。杜預曰：「崇，秦之與國」。〉
黎，〈今山西黎城縣東北十八里有黎侯城。宣十五年「晉滅潞氏而立黎侯」，蓋先爲潞氏所滅。〉
鄧，〈今南陽府鄧州。莊十六年「楚滅鄧」。〉
申，〈今南陽府北二十里有申城，即故申國都也。莊六年「楚滅申」。〉
滑，〈今河南府偃師縣南二十里廢緱氏縣，古費邑，滑都也。僖三十三年「秦人滅滑」。〉
息，〈今河南光州息縣北有故息城。莊十四年「楚滅息。〉
黃，〈今光州西十二里有黃城。僖十二年「楚滅黃」。又山西境內亦有黃國，子產所謂「沈、姒、蓐、黃，晉主汾而滅之」者。〉
江，〈今汝寧府真陽縣東南有故江城。文四年「楚滅江」。〉
弦，〈今光州西南有弦城。僖五年「楚滅弦」。又昭三十一年「吳圍弦」。蓋楚復其國也。〉
道，〈今息縣西南十里故陽安城即春秋時道國。〉
栢，〈今汝寧府西平縣即古栢國。〉
沈，〈今陳州沈丘縣。杜預曰：「平輿縣有沈亭」。蓋在今汝寧府東北。定四年「蔡滅沈。〉
頓，〈今陳州商水縣北有南頓城，即古頓國。僖二十五年「楚圍陳，納頓子於頓」。定十四年「楚滅頓」。〉
項，〈今陳州項城縣。僖十七年「魯滅項」。〉
鄀，〈今南陽府內鄉縣西丹水城即古鄀國。文五年「秦人入鄀」。杜預曰：「後遷於南郡鄀縣。」即今湖廣宜城縣之故鄀城也。楚昭王所都。〉
胡，〈今南直潁州西北二里有胡城。定十五年「爲楚所滅」。〉
隨，〈今湖廣德安府隨州。〉
唐，〈今隨州西北八十里有唐城。定五年「楚滅唐」。〉
房，〈今汝寧府遂平縣，即春秋時房國。〉
戴，〈今河南睢州考城縣故城，即古戴國。隱十年「鄭取戴」。〉
葛，〈今歸德府寧陵縣北十五里有故葛城。桓十五年「葛人來朝」。〉
蕭，〈今南直徐州蕭縣。宣十二年「楚滅蕭」。〉
徐，〈今南直泗州北五十里有徐城。昭三十年「吳滅徐，徐子奔楚，楚遷徐於夷」，即許國所嘗遷者。〉
六，〈今廬州府舒城縣東南六十里有六城。文五年「楚滅六」。〉
蓼，〈今壽州霍丘縣西北有蓼城，古蓼國也。文五年「楚滅蓼」。又宣八年「楚滅舒蓼」。或曰楚改封蓼，而復滅之。杜預曰：「湖陽縣亦古蓼國。」今河南唐縣南九十里故湖陽城是也。桓十一年「與鄖、隨伐楚」，蓋湖陽之蓼國雲。〉
宗，〈或曰在今廬州府廬江縣西境。文十二年「楚執宗子」。〉
巢，〈今南直無爲州巢縣東北有居巢城。文十二年「楚圍巢」。〉
英氏，〈在南直六安州西。僖十七年「齊人、徐人伐英氏」。〉
桐，〈今南直安慶府桐城縣。杜預曰：「廬江舒縣西南有桐鄉，古桐國」。舒，即今舒城縣。定二年「桐叛楚」。〉
舒，〈今廬州府舒城縣。僖三年「徐人取舒」。杜預曰：「舒有舒庸、舒鳩之屬。」文十二年「羣舒叛楚」是也。宣八年「楚滅舒」。〉
舒鳩，〈在南直廬州府境。襄二十五年「楚滅舒鳩」。〉
舒庸，〈在南直安慶府境。成十七年「楚滅舒庸」。〉
鐘吾，〈今南直邳州宿遷縣即古鐘吾國。昭三十年「吳執鐘吾子」。〉
穀，〈今湖廣襄陽府穀城縣西北七里故穀城是。桓七年「穀伯來朝」。〉
貳，〈在隨州應山縣境。〉
軫，〈在德安府應城縣西。桓十一年「楚屈瑕將盟貳、軫」。〉
鄖，〈亦作䢵。今德安府治，即故鄖都也。〉
絞，〈在湖廣鄖陽縣西北。桓十二年「楚伐絞。〉
羅，〈今襄陽府宜城縣東北二十五里有羅川城，又南漳縣南八十里有羅國城。桓十三年「楚伐羅」。杜預曰：「羅在宜城縣西山中，後徙南郡枝江縣。」又今岳州府平江縣南亦有羅國城。《志》云：楚自枝江徙羅於此。〉
賴，〈今河南光州商城縣南有賴亭。昭四年「楚滅賴，遷賴於鄢」，即湖廣宜城縣也。〉
州，〈今荊州府臨利縣東有州城，即古州國。桓十一年「鄖與隨、絞、州、蓼伐楚師」，此則楚境之州國也。〉
權，〈今湖廣荊門州當陽縣東南有權城。《左傳》：「楚武王克權，遷權於那處。」今荊門州東南故那口城是也。〉
厲，〈今隨州北境有厲鄉，即古厲國。僖十五年「齊師、曹師伐厲」。〉
庸，〈今鄖陽府竹山縣東四十里有上庸城。文十六年「楚滅庸」。〉
麋，〈今鄖陽府治，古麋國也。又岳州府境有東西二麋城。文十一年「楚伐麋」。〉
夔，〈今湖廣歸州東二十里有古夔城。僖二十六年「楚滅夔」。〉
巴，〈今四川重慶府治巴縣是。王氏曰：夔州以西，敘州以北，皆古巴國地。〉
邢，〈今北直順德府治，即古邢國。僖元年「邢遷於夷儀」。今山東東昌府西南十二里有夷儀聚，又順德府西百四十里有夷儀城。僖三十五年「衛滅邢」。〉
北燕，〈今北直順天府治，春秋時燕都也。《元和志》云：「本古薊國，武王封堯後於此。」燕故都在易州城東南，後並薊地，遂遷於薊。〉
焦，〈今河南陜州南二里有焦城，古焦國。〉
揚，〈今山西平陽府洪洞縣東南十八里有揚城，古揚國。〉
韓，〈今陜西韓城縣南十八里有古韓城。襄二十九年「晉女叔侯曰：虞、虢、焦、滑、霍、楊、韓、魏，皆姬姓也。杜預曰：「八國皆晉所滅。」〉
不羹。〈羹音郎。今河南許州襄城縣東南有西不羹城，又裕州舞陽縣西北有東不羹城。《左傳》昭十一年「楚子城陳、蔡不羹。」杜預曰：「陳、蔡、二不羹，子革所謂四國者也」。〉
又有九州夷裔，〈約十八國。〉則參錯於列國間者也。
戎蠻，〈河南汝州西南有蠻城，即戎蠻子國。哀四年「楚圍蠻氏，盡俘以歸」。〉
陸渾，〈今河南府嵩縣北三十里有陸渾廢縣。僖二十二年「秦、晉遷陸渾之戎於伊川」。昭十七年「晉滅陸渾」。〉
鮮虞，〈今北直真定府西北四十里新市城，即鮮虞國都。定四年「晉荀寅曰中山不服」，又哀三年「齊、衛求援於中山」。中山即鮮虞也，蓋自是改稱中山。〉
無終，〈今北直薊州玉田縣，即山戎無終子國。或曰無終本在太原東境，後爲晉所敗滅，徙於燕、薊之東。昭元年「晉敗無終及羣狄於太原」是也。〉
潞氏，〈今潞安府潞城縣，春秋時潞子嬰兒國也。宣十五年「晉滅赤狄潞氏」，十六年「滅甲氏及留籲、鐸辰」，皆潞氏之屬也。〉
廧咎如，〈或曰在山西太原府境。亦赤狄別種。咎讀曰臯。其屬又有臯落氏，閔二年「晉伐東山臯落氏」。〉
白狄，〈在陜西延安府境及山西汾州府西境。亦曰狄。〉
驪戎，〈今陜西西安府臨潼縣即古驪戎國。〉
犬戎，〈在陜西鳳翔府北境。杜預曰：「西戎別在中國者」。〉
山戎，〈今北直永平府境。莊三十年「齊伐山戎」。或曰即北戎也。〉
茅戎，〈在河南陜州境。成元年「劉康公伐茅戎敗績於徐吾氏」。杜預曰：「茅戎，戎之別種，徐吾氏又茅戎之別種也」。〉
鄋瞞，〈在山東濟南府北境。亦曰長狄，文十一年「叔孫得臣獲長狄僑如」。或曰今青州府高苑縣有廢臨濟城，古狄邑，即長狄所居。〉
北狄，〈在山西大同、蔚州諸境，即莊公末伐邢伐衛之狄也。〉
淮夷、在南直徐、邳諸州境，亦曰東夷。}}
肥，〈山西平定州樂平縣東五十里有昔陽故城，肥國都也。昭十二年「晉滅肥」。又今北直永平府西北有肥如城，真定府蒿城縣西南有肥纍城，又山東濟南府有肥城縣，或曰皆晉滅肥後其族類散處之地。〉
鼓，〈今直隸晉州，即故鼓國也。《左傳》昭十五年「晉取鼓而反之」。二十二年「晉滅鼓」。〉
戎，〈杜預曰：「陳留濟陽縣東南有戎城，古戎國。」今山東曹縣東南有楚丘城，《括地誌》云：「即春秋戎州巳氏邑也。」濟陽亦見曹縣。〉
濮，〈亦曰百濮。文十六年「麋人率百濮伐楚」。杜預曰：「今建寧郡有濮夷。」建寧，今雲南曲靖府境也。或曰湖廣常德、辰州府境即古百濮地。〉
莫不弱者先滅，強者後亡。淩夷至於戰國，存者惟有七君，而田齊、三晉，又非春秋之舊。
周室衰微，所有者河南、〈即王城也。〉洛陽、〈即下都也。〉穀城、〈今河南府城西北十八里有故穀城。〉平陰、〈故城在今孟津縣東。〉偃師。〈今縣。〉鞏、〈今縣。〉緱氏〈故城在今偃師縣南二十里。〉七城而已。
既又分爲東西二周，秦人入寇，周遂先亡。
夫秦，七國之雄也；〈都邑見前。〉
韓，秦、魏之門戶也；
魏，山東之要，天下之脊也；
趙，河北之強國也；
燕，附齊、趙以爲重者也；
齊，東海之表也；〈都邑見前。〉
楚，南服之勁也。〈都邑見前。〉
秦用范雎遠交近攻之策，先滅韓，次滅趙，次滅魏；
次滅楚，次滅燕，並滅代，〈趙滅後，羣臣奉公子嘉爲代王。代，今大同蔚州地。〉乃滅齊。
於是罷侯置守，分天下爲三十六郡：
內史，〈今陜西西安府、鳳翔府。秦都咸陽，此其畿內也。〉
三川，〈今河南之河南府、開封府、懷慶府、衛輝府。郡治洛陽，周故都也。〉
河東，〈今山西平陽府。治安邑，故魏都也。〉
上黨，〈今潞安府及遼、澤、沁等州。魏收曰：「上黨郡，秦治壺關，漢治長子。」壺關，今潞安府治長治縣是。長子，今潞安屬縣。〉
太原，〈今太原府、汾州府。郡治晉陽，趙故都也。〉
代郡，〈今大同府北及蔚州之境皆是。〉
鴈門，〈今太原府代州以北、大同府之應州、渾源州、朔州皆是其地。〉
雲中，〈今陜西榆林鎮東北四百餘里廢勝州一帶，是其地。〉
九原，〈今榆林西北七百餘里廢豐州一帶，是其地。〉
上郡，〈今延安府及榆林鎮。〉
北地，〈今慶陽府、平涼府及寧夏鎮是其地。郡治義渠，慶陽之寧州也。〉
隴西，〈今臨洮府、鞏昌府。郡治狄道，今臨洮府附郭縣。〉
潁川，〈今開封府之禹州、陳州及汝寧府，以至汝州之境。郡治陽翟，故韓都也。〉
南陽，〈今南陽府及湖廣之襄陽府。郡治宛，即今南陽府治南陽縣。〉
碭郡，〈今河南歸德府及山東濟寧、東平二州，又江南碭山縣至鳳陽府之亳州皆是其境。郡治碭，即碭山縣。〉
邯鄲，〈今北直廣平府及河南之彰德府。郡治邯鄲，故趙都也。〉
上谷，〈今保定府、河間府及順天府之南境、西境，又延慶、保安二州至宣府鎮境內皆是。〉
鉅鹿，〈今順德府及真定府。郡治鉅鹿，今順德府平鄉縣也。〉
漁陽，〈今順天府東至薊州一帶。〉
右北平，〈今永平府至薊州，又北至廢大寧衛之西南境。〉
遼西，〈今永平府以北至廢大寧衛，又東至遼東之廣寧等衛境。〉
遼東，〈今遼東、定遼等衛境。〉
東郡，〈今北直大名府及山東東昌府、濟南府之長清縣以西，是其境。郡治濮陽，故衛都也。〉
齊郡，〈今青州府、登州府、萊州府及濟南府之境。郡治臨淄，故齊都也。〉
薛郡，〈今兗州府東南至南直海州一帶，是其境。〉
瑯邪，〈今兗州府東境沂州、青州府南境莒州、萊州府南境膠州一帶皆是其境。〉
泗水，〈今南直徐州、鳳陽府泗州、宿州，淮安府邳州皆是其境。郡治沛，今徐州沛縣也。〉
漢中，〈今陜西漢中府及湖廣鄖陽府。〉
巴郡，〈今四川保寧府、順慶府、夔州府、重慶府及瀘州境皆是。郡治巴，即故巴國也。〉
蜀郡，〈今成都府、龍安府潼川州、雅州、邛州及保寧府劍州以西皆是。即故蜀國也。〉
九江，〈今南直鳳陽、淮安、揚州、廬州、安慶等府及滁、和二州，江西境內州郡皆是其地。郡治壽春，因楚都也。〉
鄣郡，〈今江寧、太平、寧國、徽州、池州諸府及廣德州，又浙江之湖州、嚴州府境皆是其地。郡治鄣，今湖州府長興縣西南有故鄣城。〉
會稽，〈今蘇州、常州、鎮江、松江諸府，及浙江境內州郡皆是。郡治吳，今蘇州府附郭吳縣是也。〉
南郡，〈今湖廣荊州、安陸、漢陽、武昌、黃州、德安諸府及襄陽府之南境，又施州衛，亦是其地。郡治郢，故楚都也。〉
長沙，〈今長沙、岳州、衡州、永州、寶慶諸府，又郴州至廣東之連州皆是。郡治湘，今長沙府附郭長沙縣也。〉
黔中，〈今辰州府、常德府至岳州府之澧州，又永順、保靖諸衛皆是其地。杜佑曰：「今黔中寧夷郡亦是其地。」宋白曰：「隋、唐之黔州，非秦、漢之黔中也。自後周保定四年，涪陵首領田思鶴歸化，以其地立奉州，尋改黔州，隋因之，亦曰黔安郡。唐亦曰黔中郡。說者遂以唐黔州及夷、費、思、播皆爲古黔中地，不知涪陵之黔州與古黔中隔越峻嶺，以山川言之，炳然自分。」唐黔州治今四川彭水縣。夷、費、思、播四州，俱見唐十道州郡。〉
又平百越，置四郡。
閩中，〈今福建州郡。郡治候官，今福州府附郭縣。〉
南海，〈今廣東廣州、肇慶、南雄、韶州、潮州、惠州及高州府北境，廣西平樂府東境及梧州府東南境皆是其地。郡治番禺，今廣州府附郭縣。〉
桂林，〈今廣西境內州郡。〉
象郡，〈今廣東雷州、廉州、高州諸府及廣西梧州府之南境，以至安南州郡皆是。〉
合四十郡，郡一守焉。其地西臨洮而北沙漠，東縈南帶，皆臨大海。〈《史記》：「秦地東至海暨朝鮮，西至臨洮羌中，南至北嚮戶，北據河爲塞，旁陰山至遼東。」北嚮戶，謂南裔之地。漢曰南郡，即北嚮戶也。陰山，在今榆林塞外。〉
始皇既沒，山東之衆，起而亡秦。
項羽還自咸陽，分王諸將：楚分爲四，
趙分爲二，
齊分爲三，
燕分爲二，
魏分爲二，
韓分爲二，
秦分爲三，並漢中爲四。
