
楚雄府，〈東至雲南府淥豐縣一百八十里，南至元江軍民府三百里，西至景東府四百里，西北至大理府四百二十里，北至姚安府百九十里，自府治至京師一萬一千五十里，至布政司六百里。〉
楚雄縣，〈附郭。南詔時爲安州威楚縣，後爲爨蠻所據。大理時屬於姚州。元初置千戶所，至元十五年改置威州，二十一年降爲威楚縣。明初改今名。縣丞楊氏世襲，編戶十里。〉
廣通縣，〈在府東七十里。東至雲南府淥豐縣百三十里，北至姚安府百六十里。蠻名古路睒，元初置路睒千戶，至元十二年改爲廣通縣，隸南安州。明初改今屬。編戶四里。〉
定遠縣，〈府西北百二十里。西北至大理府趙州雲南縣百十里。地名日直睒，雜蠻所居。唐爲姚州地。一雲本髳州地，天寶中沒於南詔，使爨酋築新城於此，曰耐籠，後入於段氏。元初置牟州千戶。牟與髳同音也。至元十二年改置定遠州，後降爲縣，屬威楚路。今因之。主簿李氏。編戶五里。〉
定邊縣，〈府西三百十里。西南至景東府一百八十里。地名南澗，爲濮落蠻所居。元至元二十二年置定邊縣，隸鎮南州，二十四年省縣入州。明初復置今縣，改屬府。縣丞阿氏。編戶五里。〉
南安州，〈府東南五十里。東至雲南府易門縣二百里，東南至新化州四百七十里，西南至鎮沅府三百里。〉
鎮南州，〈府西北七十里。北至姚安府一百二十里，西至大理府趙州二百八十五里。〉
姚安軍民府，〈東至武定軍民府元謀縣三百七十里，南至楚雄府百九十里，西至大理府三百七十里，北至北勝州五百二十里，東北至四川威龍長官司四百八十里，自府治至京師一萬一千二百十里，至布政司七百里。〉
姚州，〈附郭。漢爲弄棟縣，屬益州郡。蜀漢屬雲南郡，晉因之。東晉成帝析置興寧郡於此，宋、齊因之，梁末沒於蠻。唐置姚城縣，爲姚州治。天寶末沒於南詔，爲弄棟府治。大理段氏仍置姚州，元爲姚安路治。今因之。編戶四里。〉
大姚縣，〈府北三十里。漢青蛉縣地，屬越嶲郡。蜀漢屬雲南郡，晉因之。咸康中改屬興寧郡，梁末廢。唐武德四年置西濮州，貞觀十一年改曰髳州，治濮水縣。後沒於南詔。大理段氏時屬姚州，夷名大姚堡。元初置大姚堡千戶所，至元中改置大姚縣，屬姚州。明初改屬府。今編戶四里。〉
武定軍民府，〈東至雲南府富民縣百里，東南至雲南府百五十里，西南至楚雄府四百三十里，西北至姚安軍民府五百四十里，東北至四川建昌行都司會川衛五百五十里，自府治至京師一萬八百三十里，至布政司見上。〉
和曲州，〈附郭。舊治在府城西南三十里，蠻名叵簉甸，僰、𤢒諸種蠻所居。蒙氏時白蠻據此，段氏改屬烏蠻，因併吞諸種聚落三十餘處，統於羅婺部。初改叵簉甸曰和曲，至元中升爲和曲州。明初因之，嘉靖末改築府城，移入郭內。今編戶十一里。〉
元謀縣，〈府西北百九十里。北至四川會川衛界九十里，西至姚安府三百二十里。蠻名華竹，一名環川。元至元中置縣，屬和曲州，明初因之。土官吾姓，嘉靖中改流官。編戶五里。〉
淥勸州，〈府東北二十里。東至尋甸州軍民府界二百三十里，東南至雲南府富民縣九十里。〉
景東府，〈東至楚雄府四百里。南至威遠州界四百里，西至雲州界三百六十里，東北至楚雄府定邊縣百八十里，自府治至京師一萬一千六百里，至布政司一千一百八十里。〉
鎮沅府，〈東至者樂甸長官司界二百里，南至威遠州界三十里。西至景東府界三十里，東北至楚雄府南安州界三百里，自府治至京師一萬二千四百五十里，至布政司一千二百里。〉
