
　　據上遊之勢以臨馭六合者，非今日之直隸乎？說者曰：昔黃帝邑於涿鹿之阿，幽陵自昔建都地也。太史公曰「學者多稱五帝」然孔子刪《書》斷自唐、虞。昔舜分幽州，周列燕國，漢、唐以來，大都可知也。石晉以燕、雲入契丹，耶律德光於晉之天福二年始號爲南京。耶律隆緒又於宋之祥符五年改爲燕京。及女真得其地，廢主亮以宋之紹興二十三年定都於燕，謂燕爲列國之名，改爲中都。蒙古鐵木真於宋之嘉定八年克燕，謂之燕京路。忽必烈以至元元年復號爲中都。四年，更置城郭，而徙都焉。九年，改稱爲大都路。然則女真因遼、蒙古因金。燕都者，遼、金、元之故都也。明太宗而復都於燕也何居？曰：太宗龍潛之地也。太宗初就封於燕。當是時，蒙古之餘孽猶熾，習見燕都之宮闕朝市，不無窺伺之情。太宗靖難之勳既集，切切焉爲北顧之慮，建行都於燕，因而整戈秣馬，四征弗庭，亦勢所不得已也。鑾輿巡幸，勞費實繁。易世而後，不復南幸，此建都所以在燕也。說者曰：天下有偏重之處，幽燕去河、洛爲遠，而去關中爲尤遠。唐都關中，以范陽、盧龍斗絕東垂，爲契丹、奚、室韋、靺鞨所環伺，於是屯戍重兵，增置節鎮。祿山乘之，遂成天寶之禍。終唐之世，河北常爲厲階。其後契丹得幽燕，因以縱暴於石晉。女真得幽燕，因以肆毒於靖康。勢莫如建爲京師，俾禁旅雲屯，才勇輻輳，以潛消天下之禍本。況苦寒沙磧之地，莫甚於燕，而天子且以身先之，夫誰敢耽安樂而避艱難者。曰：是未可以槩論也。周都豐、鎬，封召公於燕，不聞周室之亂自燕始也。漢都長安，高帝五年，封盧綰於燕。十一年綰叛降匈奴。其時之叛者不獨綰，且有燕而亦不能守也。後或爲燕國，或爲廣陽郡。終漢之世，不聞燕之起而爲厲。東漢初，祭彤著折衝之略，則戎夷懷畏。迨於末季，劉虞牧幽州，猶能撫循其民，歌思遍於境內。雖篡竊紛紜之際，稱雄者或不乏。然革易之初，爲亂且遍天下，咎又不獨在燕矣。夫漁陽之禍，亦唐自召之耳。使委任得人，而制御有方，安在祿山之能爲變哉！史思明、李懷仙、朱滔、劉怦之徒相繼而拒命也。朱克融之徒復以盧龍叛也。論者不察其本，遂比盧龍若異域，繆矣！夫王者長駕遠馭，不難威行萬里。幽燕，禹跡內地耳，乃謂鞭策所不能及乎？且吾聞之，天子有道，守在四夷，勇夫重閉，君子所貴。以萬乘之尊，而自臨於危險之地，未爲長策也。有定天下之勞者，享天下之逸，亦不必寒苦沙磧之地，而後可以建都也。曰：然則幽燕不可以建都乎？曰：奚爲不可？人亦有言：建都之地關中爲上，洛陽次之，燕都又次之。洛陽，吾無論矣。漢都長安，則置朔方之郡，列障戍於河南。又開河西五郡，以絕羌與匈奴相通之路。唐人築三受降城，則守在河北。又置安西、北庭都護，則西域盡爲臣屬，故關中可以無患。及至德以後，河、隴之地，盡沒於吐蕃，而涇陽渭北戎馬且充斥焉。然則朔方不守，河西不固，關中亦未可都也。都燕京而棄大寧，棄開平，委東勝於榛蕪，視遼左如秦越，是自剪其羽翼而披其股肱也。欲求安全無患，其可得哉！然則自遼及元，何以必都燕京？曰：遼起於臨潢，南有燕、雲，常慮中原之復取之也。故舉國以爭之，置南京於燕，西京於大同，以爲久假不歸之計。女真自會寧而西，擅有中夏，仍遼之舊，建爲都邑，內顧根本，外臨河、濟，亦其所也。蒙古自和林而南，混一區宇。其創起之地，僻在西北，而仍都燕京者，蓋以開平近在漠南，而幽燕與開平，形援相屬，居表裏之間，爲維繫之勢。由西北而臨東南，燕京其都會矣。明代之都燕也，當法漢、唐之成算。以開平、大寧、東勝、遼陽爲河西、朔方之地，乃坐而自削，有日蹙百里之譏，無乃與都燕之初意相剌謬乎？說者曰：以燕京而視中原，居高負險，有建瓴之勢。太宗深鑒於金陵之已事，定都於此，實爲萬世計也。曰：形勝未可全恃。而燕都之形勝又不足恃也。太史公曰：「燕北迫蠻貊，內錯齊、晉，崎嶇強國之間，最爲弱小，幾滅者數矣。」及秦人滅趙，敗燕軍於易水之西，而國隨以亡。臧荼、盧綰國於燕，不旋踵而隕斃。彭寵以漁陽賈禍。公孫瓚以易京覆宗。王浚掩有幽州，幸晉室多故，冀以自雄，而見戕於石勒。段匹磾有幽州而仍不能自立也。杜洛周、葛榮、韓嬰之輩，旋起旋滅，皆不足道。高開道竊有漁陽，身死而地歸於唐。天寶以後，以河北叛亂者凡十七起。其能免於誅夷保其宗祀者，不數見也。迨夫李匡籌夷滅於克用，劉守光復繫組於存勗，而幽燕卒並於河東矣。契丹倔強者八世，竟敗亡於女真。女真恣睢者百年，終剪滅於蒙古。烏在其爲險固者歟？嗚呼！以燕都僻處一隅，關塞之防日不暇給，卒旅奔命，挽輸懸遠。脫外滋肩背之憂，內啓門庭之寇，左支右吾，倉皇四顧。下尺一之符，徵兵於四方，恐救未至而國先亡也。撤關門之戍，以爲內援之師，又恐軍未離，而險先失也。甚且藉虎以驅狼，不知虎之且縱其搏噬；以鳥喙攻毒，而不知鳥喙之即足以殺身也。不亦悲哉！然則當去燕京而都金陵乎？曰：金陵可爲創業之地，而非守成之地也。侷促於東南，而非宅中圖大之業也。然則建都者，當何如？曰：法成周而紹漢、唐，吾知其必在關中矣。[1]

