
郴州，〈東北至江西吉安府七百五十里，東南至江西南安府三百里，南至廣東韶州府四百里，西南至廣東連州三百五十里，北至衡州府三百里，自府治至布政司一千八百八十里，至京師七千三百里。〉
永興縣，〈州西北八十五里。西北至衡州府耒陽縣百九十里，北至衡州府安仁縣百八十里。漢置便縣，屬桂陽郡，後漢因之。晉仍爲便縣，劉宋初省入郴縣。陳復置，隋又廢。唐開元十三年析郴縣北界置安陵縣，屬郴州，天寶初改曰高亭。宋仍屬郴州，熙寧六年改爲永興縣。今城周二里有奇。編戶二十里。〉
宜章縣，〈州南九十里。西南至廣東連州二百三十里，漢郴縣地。隋末，蕭銑置義章縣，唐武德七年省入郴縣。明年復置，仍屬郴州。五代周廣順初南漢攻郴州，敗南唐兵於義章是也。宋太平興國初改曰宜章縣。今城周不及三里。編戶七里。〉
興寧縣，〈州東北百里。東南至桂東縣百五十里。漢郴縣地，後漢永和初析置漢寧縣，屬桂陽郡。三國吳改縣曰陽安，晉太康初又改曰晉寧縣，仍屬桂陽郡。宋以後因之，隋廢。大業末蕭銑復置晉興縣，唐武德四年平銑，縣仍屬郴州。貞觀八年縣廢，咸亨三年復置，改曰資興。五代時廢入郴縣爲資興寨。宋嘉定二年復置資興縣，紹定二年又改曰興寧，仍屬郴州。今城周二里有奇。編戶一十四里。〉
桂陽縣，〈州東南二百四十里。東至江西上猶縣二百四十里，西至宜章縣百六十里，南至廣東仁化縣百五十里。漢郴縣地，後漢漢寧縣地。東晉置汝城縣，屬桂陽郡。宋、齊因之。陳天嘉初改曰盧陽縣，並置盧陽郡。隋廢郡，縣屬郴州。唐因之，天寶初改爲義昌縣。五代唐同光初馬氏改曰郴義縣。宋太平興國初又改曰桂陽，仍屬郴州。今城周二里有奇。編戶十五里。〉
桂東縣，〈州東百八十里。東北至江西龍泉縣百九十里，西北至衡州府酃縣百七十里。宋桂陽縣地，嘉定四年析置桂東縣，治上猶砦，元因之。今城周不及二里。編戶四里。〉
靖州，〈東至寶慶府武岡州三百十里，西南至貴州黎平府二百三十里，南至廣西融縣二百八十里，西北至辰州府沅州三百里。自州治至布政司一千八百五十里，至京師六千一十里。〉
會同縣，〈州東北百里。西北至沅州黔陽縣九十里，西至貴州思州府二百五十里。宋渠陽縣狼江寨地，崇寧初置三江縣，二年改曰會同縣，屬靖州。今城周二里。編戶二十七里。〉
通道縣，〈州南百里。西至貴州潭溪長官司百三十里，南至廣西融縣百七十里。本蠻地，宋元豐八年置羅蒙寨，元祐三年廢。崇寧初復置縣，二年改爲通道縣，屬靖州。今城周不及二里，編戶五里。〉
綏寧縣，〈州東百十里。南至廣西義寧縣二百七十里，東至寶慶府城步縣百三十里。本唐溪洞徽州地，宋初爲羣蠻所據，太平興國中內附，置蒔竹縣，屬邵州，尋又沒於蠻。熙寧九年收復其地，元豐四年仍置蒔竹縣，隸邵州。八年縣廢。崇寧二年復置蒔竹縣，尋改曰綏寧，紹興十一年屬武岡軍。元屬武岡路，明洪武三年改今屬。城周不及二里。編戶三十三里。〉
天柱縣，〈州西北二百里。本蠻地，洪武二十五年置守禦天柱千戶所於此，萬曆二十五年改置縣，又割綏寧、會同兩縣地益之。縣未有城。編戶八里。〉
施州衛軍民指揮使司，〈東北至荊州府巴東縣五百里，西南至四川酉陽宣撫司九百里，西至四川彭水縣六百里，西北至四川石砫宣撫司七百五十里，自衛治至布政司一千七百里，至京師四千一百五十里。〉
大田軍民千戶所，〈衛西三百五十里。本蠻地，宋爲羈縻柔遠州。元曰散毛洞。洪武五年定其地，二十三年始置散毛千戶所，明年改曰大田軍民千戶所。城周不及三里，隸施州衛。今仍置大田所。〉
施南宣撫司，〈衛東百里。本巴蠻地，宋爲羈縻蠻地。元初置沿邊溪峒招討司，至正二年更爲施南道宣慰使司。十七年爲明玉珍所據，改爲宣撫司。洪武四年復爲施南宣慰司，尋復爲蠻所據。二十三年定其地，永樂三年改爲施南長官司，明年復升宣撫司，領東鄉五路、忠路、忠孝、金峒四安撫司，隸施州衛。〉
東鄉五路安撫司，〈本蠻地。宋置細沙寨，北去施州二百八十里。元仍爲細沙寨。明玉珍改置東鄉五路宣撫司。洪武六年更爲安撫司，二十三年廢。永樂五年復置安撫司，宣德三年分領搖把峒以下長官司三，鎮遠、隆奉蠻夷長官司二，仍隸施南宣撫司。〉
搖把峒長官司，〈志云：元爲又巴峒，至元中嘗置又巴安撫司。〉
上愛茶洞長官司，
下愛茶洞長官司，〈志云：二長官司元爲懷德府，至順中升宣撫司，至正中又嘗升軍民宣慰司。〉
鎮遠蠻夷長官司，
隆奉蠻夷長官司。
忠路安撫司，〈本蠻地。宋爲羈縻龍渠縣。元曰忠路寨，屬施州。明玉珍時更置忠路宣撫司。洪武四年改爲安撫司，二十三年廢。永樂五年復置忠路安撫司，宣德三年分領劍南長官司，仍隸施南宣撫司。〉
劍南長官司。
忠孝安撫司，〈本蠻地。宋爲羈縻西高州地。元置大奴管勾等峒長官司，至正十一年改爲忠孝軍民府，十五年又更爲忠孝軍民安撫司。明玉珍時改爲宣撫司。洪武四年復爲安撫司，二十三年廢。永樂五年復置忠孝安撫司，隸施南宣撫司。〉
金峒安撫司，〈本蠻地。宋祥符初黔州言磨嵯、洛浦蠻歸順，此即磨嵯蠻地也。元置金峒寨，屬施州。明玉珍時改爲鎮邊五路總管府。洪武中金峒蠻叛，二十三年討定其地，永樂五年始置金峒安撫司，宣德三年分領西萍蠻夷長官司，仍屬施南宣撫司。〉
西萍蠻夷長官司。
中峒安撫司。〈志云：嘉靖初增設，隸施南宣撫司。〉
龍潭安撫司，〈本蠻地。宋屬施州。元置龍潭安撫司，明玉珍時爲龍潭長官司。洪武四年更爲安撫司，尋叛，發兵討平之。二十三年廢。永樂五年復置龍潭安撫司，屬散毛宣撫司。〉
大旺安撫司，〈本蠻地。元時，以大旺地大翁迦洞屬師壁洞安撫司，明玉珍時置大旺宣撫司。洪武五年大旺蠻叛，討平之。六年仍置大旺宣撫司，永樂五年改爲安撫司，宣德三年分領東流、臘壁洞二蠻夷官司，仍隸散毛宣撫司。〉
東流蠻夷長官司，
臘壁洞蠻夷長官司。
忠建宣撫司，〈衛東二百五十里。本蠻地。宋爲羈縻保順州，元置忠建軍民都元帥府，明玉珍因之。洪武四年內附，六年改爲忠建宣撫司，尋叛。十四年討平之，更爲安撫司。永樂四年復爲宣撫司，領忠峒、高羅二安撫司，仍隸施州衛。〉
忠峒安撫司，〈本蠻地。宋爲羈縻順州，元改置湖南鎮遏宣慰使司，明玉珍更置沿邊溪峒宣撫司，明初廢。永樂四年復置忠峒安撫司，隸施州宣撫司。〉
高羅安撫司，〈本蠻地。宋初爲羈縻珍州，開寶初改曰高州，尋曰西高州。元更置石溪洞長官司，尋爲高羅寨長官司，又升爲宣撫司。明玉珍改爲安撫司，明初廢。洪武六年復置高羅安撫司，明年叛廢，尋討平之。永樂四年復置安撫司，分領木冊長官司，隸忠建宣撫司。〉
木冊長官司，〈本蠻地。元置木冊安撫司，明玉珍改曰長官司，明初因之，隸高羅安撫司。〉
思南長官司，〈成化以後增置，亦隸高羅安撫司。〉
鎮南長官司，〈衛南二百五十里。本酉溪蠻地，元初置毛嶺峒，至正十五年置宣化鎮南五路軍民府，領提調軍民鎮撫所、蠻夷軍民千戶所，尋更爲湖南鎮遏毛嶺峒宣慰使司。明玉珍改爲鎮南宣撫司。洪武四年內附，二十三年廢。永樂五年復置鎮南長官司，直隸施州衛。〉
唐崖長官司。〈本五溪西界地。元置唐崖長官司，尋更爲軍民千戶所。明玉珍改爲宣撫司。洪武六年仍置長官司，後廢。永樂四年復置，直隸施州衛。〉
容美宣撫司，〈衛東南二百十里。元至正十五年立四川容美洞軍民總管府。明洪武四年置宣撫司，尋廢。永樂四年復置，領長官司四，隸施州衛。〉
椒山瑪瑙長官司，〈洪武六年置，十四年廢。永樂五年復置，隸容美宣撫司。下倣此。〉
五峰石寶長官司，
石樑下峒長官司，
水盡源通塔平長官司。
永順軍民宣慰使司，〈東至澧州慈利縣三百九十里，西南至保靖州宣慰司二百二十里，南至辰州府三百十里，北至永定衛二百九十里，自司治至布政司二千里，至京師七千三百里。〉
南渭州，〈本蠻地。宋爲羈縻南渭州，元因之，屬新添葛蠻安撫司，尋廢。明洪武二年復置州，改今屬。〉
施溶州，〈蠻地。宋爲羈縻州，元爲會溪施溶地，屬思州軍民安撫司，後廢。洪武二年置施溶州，改今屬。〉
上溪州。〈蠻地。宋爲羈縻上溪、中溪、下溪三州，後廢。洪武二年置上溪州於此，又改今屬。〉
臘惹洞長官司，〈元置，屬思州軍民安撫司。明改今屬。下倣此。〉
麥著黃洞長官司，
驢達洞長官司，
施溶溪長官司，
白崖洞長官司，〈元置，屬新添葛蠻安撫司。明初改今屬。〉
田家洞長官司，〈明初置，屬永順宣慰司。〉
保靖州軍民宣慰使司，〈東至辰州府鎮溪所界一百八十里，西至施州衛大田所界三百里，西南至四川酉陽司界一百八十里，東北至永順司界四十里，自司治至布政司一千九百七十里，至京師七千三百里。〉
五寨長官司，〈宣慰司南百八十里。唐時爲宋沱洞、烏引洞、廬荻洞、杜望洞、白巖洞五寨，命田氏世官之，以控蠻裔。宋以來仍舊。明初五寨官田文歸附，因置是司。〉
筸子坪長官司，〈宣慰司南百五十里，永樂三年置。〉
茅岡隘冠帶長官司，〈成化以後置，屬保靖宣慰司。下倣此。〉
兩江口長官司，
鎮遠臻剖六洞橫坡等處長官司。〈本屬貴州境內鎮遠衛。《通志》云：「新置，屬保靖宣慰司。」俟考。〉
