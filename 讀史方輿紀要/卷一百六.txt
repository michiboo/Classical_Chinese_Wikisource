
《禹貢》荊州南僥地，商、周時皆爲蠻夷國，所謂百越地也，亦謂之南越。〈杜佑曰：「南越亦曰蠻越，戰國時吳起相楚，南並蠻越是也。其屬有甌越、雒越，種類甚蕃，故曰百越。後又謂之揚越。」今詳見廣東。〉其在天文則翼、軫分野。秦始皇平南越，此爲桂林、象郡地。秦末趙陀兼據此，漢元鼎六年討平之，其地分領於荊、交二州刺史。後漢因之。三國屬於吳，此爲荊州及廣州地。晉時屬於廣州，〈永和初割始安、臨賀二郡屬湘州。咸和四年復故。義熙八年復屬湘州，十三年復故。〉宋屬湘、廣二州，齊、梁因之。隋屬揚州部，而不詳所統。隋末爲蕭銑所據，唐討平之。貞觀初屬嶺南道，咸通三年始分爲嶺南西道，〈治邕州。〉唐末屬於湖南馬氏。五代周廣順初屬於南漢。宋初屬廣南路，至道三年分爲廣南西路。〈治桂州。〉元初置廣西等道宣慰司，隸湖廣行省，至正中始分置廣西等處行中書省。明朝洪武九年改置廣西等處承宣布政使司。今領府十一，〈內羈縻府三。〉州四十七，〈內羈縻者三十八。〉縣五十三，〈內羈縻者八。〉又羈縻長官司四，〈總爲里一千一百八十三，夏秋二稅約四十三萬一千三百六十石有奇。〉而衛所參列其中。今仍爲廣西布政使司。
東達湘水，
南控交趾，
西接滇、黔，
北逾五嶺。
其名山則有越城嶺，〈萌渚嶺附。〉
勾漏山。
其大川則有灕江，
右江，
左江。
其重險則有嚴關，〈秦城附。〉
大藤峽。
