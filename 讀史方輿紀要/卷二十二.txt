
◇淮安府東至海岸二百三十里，南至揚州府三百二十里，西至鳳陽府泗州百九十里，北至山東莒州五百九十里，西北至山東沂州五百四十里。自府治至京師二千五十里，至南京五百里。
《禹貢》揚州之域。春秋屬吳。戰國屬楚。秦屬九江郡。漢屬臨淮郡。後漢屬廣陵郡及下邳國。三國魏為臨淮、廣陵二郡地。晉因之。東晉時建為重鎮。義熙中，分廣陵立山陽郡。劉宋因之。泰始中，僑立兗州治淮陰縣。齊曰北兗州，亦為重鎮。梁因之。太清中，沒於東魏，改置淮州，又分置淮陰郡。隋開皇初，改置楚州十二年，移治山陽。大業初，州廢改屬江都郡。唐武德四年，置東楚州。八年，改為楚州。天寶初，曰淮陰郡。乾元初復故。五代時，升為順化軍。《舊史》：「後唐長興三年，升楚州為順化軍，授吳越錢元珦為節度使，鎮明州。」時楚州屬於楊吳，蓋遙領也。宋亦曰楚州，亦曰山陽郡。建炎四年，置楚、泗、承州及漣水軍鎮撫等使於此，尋廢。宋末改淮安州。元為淮安路，屬河南行省。明初，改為淮安府，直隸京師，領州二、縣九。今仍曰淮安府。
府阻淮憑海，控制山東。春秋時，夫差欲通中國，道出江淮，即從事於此。及曹丕謀吳，舟師亦繇此而南也。其後南北有事，輒倚為重鎮。東晉初以祖約、劉隗相繼守此。荀羨曰：羨永和中鎮淮陰。「淮陰舊鎮，地形都要，水陸交通，易以觀釁，沃野有開殖之資，方舟有運漕之利。」是也。太元三年，苻秦入寇襄陽，其兗州刺史彭超曰：「願更遣重將攻淮南諸城，為棋劫之勢，東西並運，丹陽不足平也。」堅從之，益發兵寇淮陰、盱眙。蓋淮陰去丹陽四百里而近，北對青、泗，則轉輸易通；南出江津，則風帆易達。繇淮入江，此其必爭之道矣。梁沈約曰：「山陽北接清、泗，臨淮守險，有平陽石鱉，田稻豐饒。」北魏高閭謂壽陽、盱眙、淮陰，為淮南之本原，豈不信哉？唐李邕曰：「淮陰者，江海通津，淮楚之巨防也。」其後楊吳據有淮南，以山陽、清口為門戶，遂能挫朱溫之鋒。及山陽入於後周，而南唐之烽火近在江濱矣。宋人南遷，以江淮立國，於是山陽之勢益重。吳表臣曰：「山陽控扼之地，失之則無以屏蔽淮東。」徐宗偃曰：「山陽南北必爭之地也。我得之，可以進取山東；敵若得之，淮南不能以朝夕固矣。」陳敏曰：「楚州南北噤喉也，長淮二千餘里，河道通北方者凡五，曰潁、曰蔡、曰渦、曰汴、曰泗，而通南方以入江者，惟楚州運河一處。周世宗自北神堰鑿老鸛河，通戰艦入大江，唐之淮南，不可復保，此前車也。是故韓世忠嘗保山陽以拒方張之寇，陳亮曰：「韓世忠頓兵八萬於山陽，如老熊之當道，而淮東得以安寢，此守淮之要法也。」劉錡議塞清口，以阻逆亮之師，紹興三十一年，金亮南侵，劉錡鎮楚州，鑿敵舟沉清口，敵之舟師不能越也。會淮西喪敗，錡孤軍不能獨立，又病甚不能治軍，乃引而南，敵勢遂益張。及蒙古侵陵，叛臣劉整亦勸其從事於清口、桃源，為進取之計。豈非地利不可或忽乎？」元董搏霄曰：「淮安南北噤喉，江浙沖要，其地一失，兩淮皆未易保。」今歲漕數百萬，咸取道於淮安，哽咽或生，則京師有立槁之慮，故特設重臣，置屯軍以經略之。然則南北安危所系，豈不以淮安哉？
山陽縣附郭。漢臨淮郡射陽縣地。後漢屬廣陵郡。晉因之。義熙中置縣，為山陽郡治，以境內有山陽津而名。宋齊及梁因之。後魏亦為山陽郡治。隋廢郡，尋為楚州治。大業初，屬江都郡。唐亦為楚州治。宋因之。紹定初，升山陽縣為淮安軍。端平初，又改為淮安州，尋曰淮安縣。德祐元年，元人於馬羅寨立山陽新城，以逼淮安。明年，淮安陷，仍曰淮安縣。二年，以淮安並入山陽。明因之。編戶一百有二里。
淮安城，即山陽舊城也。沈約云：「義熙中，始立山陽縣。」或曰：城本東晉初所置，太和四年，桓溫伐燕，敗還，收散卒屯於山陽，即此城矣。自義熙以後，皆為山陽郡治。宋元嘉二十八年，魏主燾南寇，至瓜步，山陽太守蕭僧珍悉斂其民入城，蓄陂水令滿。須魏人至，決以灌之，魏人還至山陽，不敢留而去。梁太清中，沒於東魏。陳大建五年，吳明徹復取山陽，尋沒於後周。自隋以後，楚州皆治此。五代周顯德四年，周主攻楚州，克其月城，是也。宋末，始改山陽曰淮安。元省。《志》云：今郡有三城，曰舊城、新城、聯城。舊城相傳即義熙故址，南宋初，復修築之，北使過此目為銀鑄城是也。其北門曰閶門，南門樓曰宴花樓，西門曰望雲。城周十二里有奇。新城在舊城北一里北辰鎮，元所置山陽縣城也。張士誠改築，周七里有奇。明洪武二年，置大河衛於城內。舊城之北，新城之南，有隙地，嘉靖三十九年，築為聯城。今亦謂之夾城，四門，十二樓，為垣凡七千丈有奇。
淮陰城，府西北四十里。秦縣。漢仍為淮陰縣，韓信以楚王改封淮陰侯，是也。尋屬臨淮郡。後漢屬下邳國。晉為廣陵郡治。東晉時建為重鎮。建興末，祖逖渡江，屯淮陰，起冶鑄兵，募兵而前。大興四年，以劉隗為青州刺史，鎮淮陰。永和五年，荀羨鎮淮陰，以地形都要，屯兵無地，乃營立城池。八年，以荀ダ監青州軍事，鎮淮陰。太元三年，苻秦將俱難等寇陷淮陰，既而謝玄等進攻，帥舟師乘潮而上，夜焚淮橋，秦人敗遁。淮橋，秦人作於淮上，以渡兵者也。十年，謝玄鎮淮陰。明年，以朱序代玄。義熙五年，以南燕屢寇淮北，詔并州刺史劉道憐鎮淮陰。宋泰始三年，使行徐州事蕭道成鎮淮陰。五年，盡失淮北地，淮陰益為重鎮，移兗州治焉。七年，謂之北兗州。齊建元初，魏人南侵，遣將拓跋嘉等分道出淮陰及廣陵。梁亦謂之北兗州，後又改置淮州及淮陰郡。太清三年，沒於東魏，亦曰淮州及淮陰郡，而改淮陰縣曰淮恩。後齊因之。陳大建五年，伐齊，淮陰降。九年，沒於後周。又改縣曰壽張，僑置東平郡治焉。隋開皇初，復改郡曰淮陰，尋廢郡，以縣為淮陰縣，屬楚州。大業初，州廢，又並縣入山陽。唐乾封二年，復析置淮陰縣，仍屬楚州。宋因之。紹興五年，廢為鎮。明年，復故。三十一年，金亮南侵，將自清口渡淮，劉錡次於淮陰，列兵運河岸以遏之，敵不敢進。嘉定七年，移縣於八里莊，尋復舊治。元至元二十年，併入山陽。
新城，在府西三十里。宋咸淳五年，置新城縣，為控扼之處，屬楚州。元至元二十年，省入山陽。今城東北有仁、義二壩自城南引湖水，東北抵壩口；城西北有禮、智、信三壩，亦引湖水，西北抵壩口，每遇清江口淤塞，運船從東二壩入淮，官民商船經西三壩入淮，所謂淮安五壩也。永樂十三年，陳瑄所置。
韓信城，府西十里。相傳韓信受封時所築。元至正十六年，張士誠遣兵攻淮安，褚不華與劉甲拒守，甲別將兵守韓信城，與淮安城相犄角，寇不能陷。會甲奉檄別往擊賊，淮南孤危，遂為士誠所破。又有韓王莊，在淮陰故城西北，信冢、宅皆在焉。○甘羅城，在淮陰故城北一里，相傳甘羅所築，故淮陰亦兼甘羅之稱。《運道攷》：「甘羅城東有天妃祠，祠東北為天妃口。永樂初，陳置新莊閘於此，為入淮之口，後移於三里溝，在甘羅城東南，謂之通濟閘。萬曆六年，又移閘於甘羅城南，西接淮口，即今之運道。」
倉城，在府城東南。《寰宇記》：「山陽東南有故倉城，與郡城相接。」隋文帝將伐陳，因舊城修築，儲積餘百萬石。大業末，恆有陳谷，亂後荒廢。《志》云：今府東南六十里有倉城。○拓塘城，在府西南四十里。有三城，約圍一里許，水經其西，相傳煬帝幸江都聚糧處也。又有劉王城，在府東南十里，運河西岸，相傳吳王濞所築。又有西遼城，在府治東二里，相傳唐太宗征遼時徵兵屯此，因名。
缽池，山府西北四十里。以形似名。岡阜盤旋，凡三四里。今堤此以禦河患。又有金牛洞，在府西北十里。五代周世宗嘗宿兵於此。
淮水，在城北五里。自泗州龜山北麓東流，稍折而北，至清河縣南，黃河來會焉，又東北流至城北。復東流九十里，經安東縣城南，又東北流入海，天下之大川，莫過於河，而淮又與之合，兩瀆同流，奔騰盤曲，郡適當其沖，故水患常多而形勝亦萃焉。今詳見大川河淮及川瀆異同。
清江浦，在府城西。自城外達於淮，凡六十里。舊為沙河，一名烏沙河。《宋志》：「楚州北有山陽灣，淮流迅急，每致沉溺。雍熙中，漕臣劉蟠議開沙河，避淮水之險。喬維嶽繼之，自楚州至淮陰，開導凡六十里，舟行便利，其後淤塞。」明永樂中，平江伯陳瑄修治運河，故老言：「城西管家湖西北至鴨陳口，僅二十里，與清河口相值，宜鑿為渠，引湖水入淮，以便漕運。」瑄從之，乃鑿清江浦，引水繇管家湖，入鴨陳口達淮，繇管家湖築堤亙十里，以便引舟。其入淮之處，設河口壩，新莊閘，以時啟閉。自新莊閘而東，因其高卑，遞為福興、清江、移風等閘，至府南淮陰驛，而合於瀆河。復慮北河漲溢，南侵漕河，於是堤北河南岸，長四十里以防之。又慮南河漲溢，北侵漕河，於是築漕河南高家堰一帶，長二十六里以防之。漕河只許糧船及進奉船入口，五日一放，旋過旋塞，設官監督。其大小官民船艦，悉繇五壩車盤，以達外河，無敢闌入者，於是運道通行無阻。後稍廢弛，至隆慶四年，淮決高家堰，清口淤塞，糧道艱阻。五年，漕臣王宗沐，於府西南築高家堰堤，北自武家墩，經大小澗，至阜寧湖，計三十餘里，以捍淮之東侵；又於府之北境堤新城，起清江浦，經缽池山，至柳浦灣，凡六十餘里，以捍河之南溢。萬曆五年，漕臣吳桂芳等修新莊等閘，增築清江浦南堤，以禦湖水，加北岸以禦黃淮，又創板閘漕堤，南連舊堤，北接新堤。六年，河臣潘季馴復經理之，而運河復為安流。浦旁有倉以備積儲，為轉輸之利，即今常盈倉也。
山陽瀆，在府城東，古邗溝也。其入淮處，謂之末口。《春秋》哀九年：「吳城邗溝，通江淮。」杜氏曰：「於邗江築城穿溝，東北通射陽湖，西北至末口入淮，以通糧道。」是也。《國語》：「夫差使王孫茍告勞於周，曰：「余沿江溯淮闕溝深水，出於商、魯之間。」《吳越春秋》：「吳將伐齊，自廣陵闕江通淮」，即此瀆矣。歷秦、漢至南北朝，道出江、淮，必繇此瀆。隋開皇七年，將伐陳，於揚州開山陽瀆以通漕。大業元年，以邗溝水道屈曲，發民浚治，自山陽至揚子入江，渠廣四十步，舊自府城東南郭，又西北流，至城北達於淮。唐宋以來，運道皆繇此。明永樂初，創開新河，繇郡西徑達於淮，自府南六十里平河橋，南抵瓜、儀，則瀆河舊道也。今皆堤湖鑿渠置閘設洞，以時啟閉，使旱潦相準，為轉輸之利，亦謂之濁水，亦謂之內河。
老鸛河，在城西七十里。五代周顯德四年，略唐淮南，欲引戰艦自淮入江，阻北神堰，不得度，因鑿楚州西北鸛水，以通其道，旬日而成，巨艦數百艘，皆達於大江。蓋繇鸛河出山陽瀆以入江也。或謂之灌口。隋大業中，築汴堤，自大梁至灌口，即此。
故城河，在府東南五十里。本名壽河。唐景福初，朱全忠將劉瓚據楚州，感化節度使時溥自楚州而南，楊行密將張訓敗之壽河，遂取楚州，是也。河東入射陽湖，西南連黃浦。明弘治間嘗浚之，以達鹽城、高郵、寶應、興化諸處。
永濟河，在府南十里。一名新河。萬曆六年，以清江浦淺阻，開此濟運，長六十五里，設三閘，東接運瀆口，亦曰窯灣閘，又西曰永清閘，又西曰龍江閘，以接於淮。行運一年，議者以妨於部稅，旋閉。二十四年，河臣楊一魁以淮水泛溢，乃分引淮流，繇永濟河達涇河，下射陽湖入海，既而復塞。天啟三年，以淮河正流淤淺，乃浚新河，以通回空等船，而大挑正河。明年，工畢，運船仍繇正河，新河復壩塞之。今涸。常居敬云：「新河北去清江浦十里，內有管家湖、徐家湖、二澤瀦水，宜時浚之，以防正河之匱乏。」
涇河，府南五十里。亦入寶應縣界，分引漕河漲溢，東流註於射陽湖。又澗河，在府東南五十里，舊為鹽城運道，府東境小水，多會於此，下流入射陽湖。○范家河，在府城東。萬曆十四年，河決范家口。今有石堤防衛。又草灣河，在府西二十里淮河北岸，南對清江浦。嘉靖三十二年，淮河旁決於此，分流成河。萬曆四年，河臣吳桂芳復開浚之，後通塞不時。十七年，河復繇此分流，凡六十里，至安東赤宴廟，仍歸正河。
射陽湖，府東南七十里。亦曰射陂，一名博支湖。闊三十丈，長三百里，與鹽城、寶應縣分界。漢武帝子廣陵王胥有罪，其相勝之奏奪王射陂，是也。唐大曆三年，嘗置官屯於此，尋廢。今府境東南諸水，皆匯於湖中，復灌輸於淮以入海，而潮沙溢入，淺淤且過半矣。
管家湖，在府城西望雲門外。宋嘉定間，郡守應純之言：「本州向西一帶，湖蕩相連，可以設險，合別開新河一道，與運河接，取土填壘捍岸，則舊運河與湖通連，水面深闊，形勢益便。」遂開河於湖北，築壘湖岸以限湖水，自馬家灣西至陳文莊，於是管家湖與老鸛河相接，楚州西北，宛然巨浸，且練習舟師，為戰守計，敵不敢犯。一名西湖，其接老鸛河處，亦謂之新路。○阜寧湖，在府西南五十里，在高家堰之南，又西接洪澤湖。淮水盛漲，往往挾湖水為患，堤防常切焉。
洪澤屯，在府東。《唐志》：「上元中，於射陽湖置洪澤屯，厥田沃壤，大獲其利。」又有洪澤閘。宋隆興中，魏勝守海州，調發兵糧，由運河至洪澤，出閘入淮，是也。○白水塘，在府西南九十里，魏鄧艾修此灌田，置屯四十九處，與盱眙破釜塘相連，今詳揚州府寶應縣。
柳浦灣，府東北四十里。萬曆初，河臣潘季馴築堤防河處也。《河防攷》：「柳浦東有高嶺巡司，亦河濱要口，季馴自柳浦接築長堤至此，凡四十里。」
馬邏港，在府東北九十里。由此陸路走廟灣。明初，徐達攻淮安，敗張士誠援兵於此，遂拔淮安城。今有巡司戍此。唐順之曰：「自馬邏陸路至廟灣，兵勢迂而饋餉亦艱。」是也。又蘆浦港，在府東北百十里，東南入射陽湖。建義港，在府東北八十里，東南流合通濟溝，入射陽湖，又北註於淮。《志》云：通濟溝在府東北六十里，東經馬邏港而入射陽湖，西自橫溝入於淮。高良澗，在府西南九十里。《志》云：由清河澗沙埠橋西入淮。萬曆二十一年，淮水決入此。
海，府東二百里有大海口，為淮河入海處。其南為廟灣，廟灣之西為劉莊，又西南為鹽城縣之姚家場，皆沿海大鎮也。大海口東南有蛤蜊、麻線二港，為窺伺之徑道。宋末，李全作亂，據楚州，遣海舟出海口，繇蘇州洋入平江、嘉興，以習海道。明嘉靖中倭亂，廟灣、劉莊受害尤劇雲。
北神堰，在府城北五里。古末口也，吳王夫差溝通江淮之處。後人於此立堰，以淮水低溝水高，防其泄也。舟行度堰始入淮，亦號為平水堰。五代周顯德五年，自將兵攻楚州，欲引戰艦自淮入江，盡略淮南地，而齊雲艦大，阻北神堰不得度，謀鑿鸛水，以通其道，遣使行視，還言地形不便。周主自往規畫，發民夫浚之，旬日而成，巨艦數百艘，皆達於江，唐人大驚，以為神。宋天聖四年，易為水堰。今新河導而北神堰遂廢。
高家堰，府西南四十里。漢陳登築堰防淮，此其故址也。明永樂初，陳始為築治。隆慶四年，淮水決於此，王宗沐復修葺之。萬曆三年，又為淮水決壞。六年，潘季馴更為修築，堤長六十里。《河防攷》：「高家堰西有阜陵、洪澤諸湖。隆慶中，淮水挾湖水決於此，合揚州寶應縣之白馬、汜光諸湖，又決黃浦八淺，山陽高、寶、興、鹽諸境，悉為巨浸。」淮既東，黃河亦躡其後，西灌鳳、泗，而清口堙塞，淮黃交病矣。萬曆中，更為修築，堰南有越城周家橋，地勢稍亢，因築減水壩，淮水漲則溢入白馬湖，消則仍為陸地，而後運道無阻。蓋高堰者，黃、淮兩河之關鍵也。 
常豐堰，在府東。南唐大曆中，黜陟使李承置，以禦海潮，溉屯田瘠鹵，收常十倍他稅。又棠梨涇，《志》云：在淮陰西九十里，唐長慶初所開。
通濟閘，在淮陰故城南，即濁水入淮處。永樂中，陳於天妃寺東北通河之口，置新莊閘，為運道咽喉之地，自新莊以至板閘，或為四閘，或為五閘，以時增減，達於城南。弘治七年，河灌新莊閘口，至清江浦三十餘里，淤淺不通，詔有司修浚。嘉靖末，廢新莊閘，改置通濟閘於三里溝。隆慶中，河臣萬恭復開天妃口閘以濟運，既而復閉天妃口，繇通濟閘。六年，河臣潘季馴奏遷通濟閘於甘羅城南。今因之。
廟灣鎮，府東北百八十里，為濱海沖要處。亦曰廟灣場。嘉靖中，倭寇往闌入於此。《志》云：府東北九十里為馬邏鎮，有馬邏巡司戍守，百六十里為北沙鎮。又二十里即廟灣，有廟灣巡司。○劉莊，在府東南百五十里。嘉靖二十八年，倭據廟灣，東侵淮安，官兵敗之於姚家蕩，又敗之於劉莊。賊復遁入廟灣，尋敗走。官軍追至蝦子港，賊乘舟開洋遁去。
南昌亭，在府西三十里。秦置亭於此，韓信寄食南昌亭長，是也。又歐陽戍，亦在淮陰舊縣界。南北朝時，戍守於此。宋泰始中，吳喜使蕭道成屯軍歐陽，即此。羊寨，在府東北二百二十里，有巡司戍守，其西為戴百戶營，亦海口列戍處也。
周家橋，府西南九十餘里，北去高堰五十里。又南為翟家壩，淮水東溢，往往從此奔沖，為高、寶一帶之患，堤防至切。又平河橋，在府西南四十里，南至寶應縣六十里，為往來通衢。西義橋，在新城西門外，舊名西鐵橋，為行旅輳集之所。又東義橋，在新城東門外。《河防攷》：「清河而下，黃淮交流註海，越二十里，一大折於淮郡之西橋，又五十里，一大折於徐家壩，湍激之勢，不可無備。」○《志》云：府城望雲門外有淮陰驛。又崇河、滿浦二驛，今革。
清河縣，府西五十里。西南至泗州百五十里，南至泗州天長縣二百十里。漢淮陰縣地。唐為臨淮縣地。乾符中，高駢置淮寧軍於淮口，即此。宋為泗州清河口地。紹興初，屯重兵於此。咸淳末，始置清河軍及縣。元至元十五年，廢軍，以縣屬淮安路。縣無城，今編戶三十六里。
吳城，縣西二十里大清河之涯。有東西二城，宋南渡後，嘗置縣於此。《會要》云：紹興五年，罷楚州吳城縣為吳城鎮。是也。又有清河舊城，《志》云：縣初治大清口。元泰定中，黃河決溢，遷於甘羅城。大曆初，以地僻水災，民居稀少，遷於小清河口之西北，即今治也，東去淮陰城十里。
黃河，在縣西。自桃源縣流入境，至縣治西南清河口而入淮，自是河淮合一，沂泗諸流，盡失其舊。淮河，在縣治南，自泗州流入境，至小清河口，黃河流合焉。自此以東，淮皆變為河，而客大主小，決溢不能免矣。
清河，在縣治西，即泗水下流也。自山東泗水縣，流經徐、邳之境，過桃源縣北，又東至縣西北三十里之三汊口，分為大小二清河，大河繇縣治東北入淮，小河繇縣治西南入淮，即古清口也，今為河淮交會之口，詳見大川清河。
洪澤湖，在縣南六十里。湖長八十里，與泗州盱眙縣相接。又北萍湖，在縣南九十里，與淮水通流。三角湖，在縣西北八里，四圍高阜，水瀦其中，雨潦漲溢，則註於大清河。《志》云：縣境湖澤相連，大小以數十計，其下流皆達於河、淮，縣蓋鐘水之區矣。又雙溝，在縣西南三十里，出泗州迮家灣，通流入淮。
魚溝鎮，縣北四十里。又北二十里，舊為金城驛，亦曰金城鄉，往來孔道也。又有浪石鎮，在縣東北二十里。萬曆十四年，議者欲自桃源縣界三汊鎮浚老黃河，經魚溝、浪石，又東至瓦子灘、顏家河，仍合安東縣赤晏廟之正河，是也。
洪澤鎮，亦曰洪澤驛，在湖北岸。唐咸通九年，龐勛據彭城，其黨吳回攻泗州甚急，敕使郭厚本將淮南兵救之，至洪澤，不敢進，辛讜從泗州出求救，因邀五百人至淮南岸，度淮擊賊，走之。明設洪澤巡司於此。○馬頭鎮，在縣東七里，其下為馬頭渡，有巡司戍守，亦淮濱要地。
鹽城縣，府東南二百三十里，西南至高郵州二百四十里，北至安東縣二百里。漢鹽瀆縣，屬臨淮郡。後漢屬廣陵郡。三國時廢。晉復置，仍屬廣陵郡。義熙中，改曰鹽城縣。劉宋屬山陽郡。齊、梁因之。高齊置射陽郡。陳改曰鹽城郡。後周因之。隋初郡廢，仍曰鹽城縣，屬楚州。大業初，改屬江都郡。唐仍屬楚州。南唐屬泰州。宋復屬楚州。紹興初，屬漣水軍尋復舊。元屬淮安路。今城周七里，編戶九十三里。
射陽城，縣西九十里。漢縣，屬臨淮郡，高祖封項伯為侯邑。《功臣表》：「漢六年，封劉纏為射陽侯」，即項伯也。後漢屬廣陵郡，陳登為廣陵太守，治射陽。三國時廢。晉復置，仍屬廣陵郡。劉宋僑置於江南，屬臨淮郡，而故射陽縣遂廢。齊、梁因之。隋末，常徹據鹽城，置射州於故射陽縣，又分置新安、安樂縣。唐廢射州，省三縣俱入鹽城。戴延之《西征記》曰：「吳王濞反於廣陵，射陽侯率眾至山陽拒之。」縣有山陽津，晉因以名郡。○巢城，在縣北百二十里。相傳黃巢將寇廣陵，屯兵於此，因築是城。
沙岡，在縣西北。南抵縣西十八里之岡門鎮，東北距海，延袤五六十里。
海，在縣東，自海浦東北出洋，凡五十里，相傳元時漕運繇此港出海，以達直沽，有堤在東門外二里，謂之捍海堰。唐大曆中，李承為淮南節度判官，謂海潮漫為鹽鹵，良田必廢，因自縣東北接山陽縣，南抵通泰、海門，築堤障岸，綿亙藪百里。宋天聖初，張綸刺泰州，留意修復，時范仲淹監西溪鹽倉，力贊之，議移堤勢稍西，壘石以固其外，迤邐如坡，不與水爭，雖洪濤不能沖擊。五年，堤成，長一百四十三里有奇，俗謂之塘潮岸。淳熙八年，淮東提舉趙伯昌言：「捍海堰遮護民田，屏蔽鹽竈，其功甚大。今日就頹圮，每風潮泛溢，輒渰沒田廬，毀壞亭竈。自宣和、紹興以來，屢被其害，望敕有司隨時修葺。務令堅久。」從之。亦謂之范公堤。於是濱海沮洳瀉鹵之地，復為良田，民得奠居。元詹士龍為興化宰，復加修葺，民被其利。明景泰三年重修。嘉靖中，倭賊從山陽大海口闌入縣境，官軍據岸遏之，賊不能前。蓋不特田疇攸賴，而亦守禦所資也。
射陽湖，縣西北百四十里。明萬曆中，興化令歐陽東鳳議，以射陽淤塞，欲於湖旁二十餘里開神臺河，迤北繇葫蘆港，迤西出朦朧喻口，直走廟灣入海，不果。今與山陽、寶應縣接界。○大蹤湖，在縣西南百里，南北徑三十里，東西廣十五里，與興化分湖為界，南接魚鯨湖，北達射陽湖。又馬鞍湖，在縣西三十里，環三十里，下流亦北入於射陽湖。
蘆溝河，在縣西北六十里。《志》云：縣西五十里有東塘河。又西曰西塘河，俱自大蹤湖分流至此，合為蘆溝河，又西北二十里，合於張岐塘，塘袤三十里，又北經縣西北百里之侍其汊，而合馬鞍湖之水，又西北達於射陽湖。
運河，在縣西南七十里。《志》云：通泰以北諸水，經縣西南八十里，為東西界河，與興化縣中流分界，西入大蹤湖，自界河分流北出，為舊運河。又有新運河，在縣東南五十里。流經縣東南三十里伍鹽場，西北合於舊運河。又西北註於東塘河，又有官河，亦自大蹤湖引流而北，至縣西五十里註東塘河，謂之鹽河。
廣惠噠，縣東三里。舊名白波湫。運河水漲則自此決泄入海，以殺水勢，夏秋海潮浩大，亦繇此沖入浸田。宋淳熙六年，攝縣事教授劉煒始用磚石砌，名曰廣惠。明萬曆四年，河臣王宗沭修鹽城石達海口，以疏運河漲水入海之路，即此。《邑志》：廣惠達，宋紹興五年重修。洪武二十九年復建。
鹽城監，在縣南，古鹽亭也。歷代海岸煎鹽之所。南唐置監，管鹽亭百二十三。《寰宇記》：「南唐立鹽城鎮。周平江淮，因之不改，管鹽場九所，曰伍，曰紫莊，曰南八遊，曰北八遊，曰丁溪，曰竹子，曰新興，曰七惠，曰四安，俱在縣南北三五十里之間。」《邑志》：縣人以煎鹽為業，不耕種而富饒，公私商運，舳艫千計，此吳濞所以富國強兵，而抗衡漢室也。今府境之鹽場凡十，而在鹽城者四：曰白駒，曰劉莊，曰伍祐，曰新興。在山陽者一，曰廟灣。在海州者三，曰板浦，曰筦瀆，曰臨洪。在安東者凡二，曰興莊團，曰徐浦瀆。皆民生所賴，而國用所資也。
喻口鎮，縣西北百二十里。有喻口渡，淮河津要也。宋紹定三年，叛賊李全據楚州，襲陷鹽城，誘射陽湖人造浮橋於喻口，以便鹽城往來。明設喻口鎮巡司。嘉靖中，倭屯廟灣。唐順之謂：「若從寶應拖船過壩，自清溝喻口水路進攻，路徑而餉易。」是也。清溝鎮，今在縣西百四十里，有清溝渡。縣西北四十里又有清溝巡司，舊名崖溝。
朦朧鎮，縣北百八十里。《志》云：廣洋、射陽諸湖下流，昔時俱經朦朧、喻口，出廟灣入海。又伍鎮在縣東南三十里，新興鎮在縣北十八里，即伍祐、新興二鹽場也。又沙溝鎮在縣西百四十里，又縣西七十里有大岡鎮，又西十里為唐橋鎮，皆商民輳集之所。○姚家場，在縣西北，商賈輳集，為濱海大鎮。
安東縣，府東北九十里，北至海州二百八十里，西至桃源縣百六十里。漢淮浦縣地，屬臨淮郡。後漢屬下邳郡。晉屬廣陵郡，後省。齊建元年，始移東海郡治漣口縣，仍僑置襄賁縣於此。東魏曰海安郡。隋初廢郡，改縣曰漣水，屬海州。唐武德四年，置漣州。貞觀初，州廢，縣屬泗州。總章初，改屬楚州。咸亨五年，仍屬泗州。宋太平興國五年，置漣水軍。熙寧五年，改為縣，隸楚州。元初，復為軍。紹興五年，廢為縣。三十二年，復為軍。旋沒於金。紹定初，歸宋，改為縣，屬寶應州。端平初，又為漣水軍。景定初，改安東州，治漣水縣。元省縣，以州屬淮安路。明初改州為縣。縣無城，編戶四里。
金城，縣東北三十里。唐武德四年，分漣水縣，置金城縣。貞觀初省。今為金城鎮。《志》云：縣治東有三城，曰大城，曰東城，二城相連，夾城有濠，謂之市河。又有西城，與大城稍遠，百餘步亦有濠，俱宋嘉熙中知州蕭均所築。今廢。《城邑攷》：「縣北十五里有營城，元末董搏霄駐兵於此。」
淮水，在縣治南。自山陽縣流入境。縣西南三里有金剛嘴，突出淮岸，當波流沖激處，因砌築之，以殺水勢，遂為西城捍蔽。過縣南，東流五十里，折旋入海。海北有雲梯關，亦曰雲梯海口。《志》云：縣東十五里有淮堤，即范公堤也。
漣水縣，西北三里，即沭陽縣之沭水分流也。在沭陽者曰南漣，在縣境者曰北漣，又有西漣、中漣、東漣之名。中漣闊八十丈，北通官河，南通市河。其上流曰西漣，下流曰東漣，皆闊三十餘丈，自城東入淮謂之漣口。《漢志》：「淮浦縣有遊水，北入海。」《水經注》：「淮水自淮陰又東至淮浦縣，枝分為遊水，北至句縣與沭水合。」蓋即漣水矣。蕭齊建元四年，魏人南侵，分遣元泰等一軍出漣口。杜佑曰：「漣水縣有漣口渡。」今黃河南注，漣水入於黃河。萬曆三十六年，水漲，徙去民居，作壩相隔，漣水雖仍入河，離縣東漣口已十五里，謂之塹上。
官河，縣北三十里。一名漕河。《唐會要》：垂拱四年，開泗州漣水縣新漕渠，以通海、沂、密等州，南入於淮。宋元符初，工部言：「淮南開修楚州支家河，導漣水與淮通。」賜名通漣河，即此河也。今自西漣南通中漣，至縣東北百里，接遏蠻等河，南入淮，北通海州諸鹽場，為商旅輳集之道。一帆河，在縣東北五十里，南接東漣，北通海縣東北遏蠻、白陽等河，凡十餘道，皆西接官河，東入一帆河，以達於海。
支家河，在縣西十五里。其上流為縣西北七十里之古寨河，徑縣西北十五里，為成子河。又南為支家河，南入於淮。《志》云：支家河西有古月城，去縣二十五里。又大義河，在縣西北五十里。又西北二十里為小義河，自沭陽縣桑墟湖導流，東南達於漣水。
碩項湖，縣西北百二十里，湖東西四十里，南北八十里，與海州沭陽，贛榆接境，亦曰太湖，又謂之石湖，一名碩灌湖。其西接桑墟湖，為漣水之上源。○傳湖，在縣東北八十里，袤十里，廣六里。又龍潭在縣治東南，南臨長淮為堰以瀦水，本名澳河，城中市河流入焉。
海，在縣東北百餘里。縣境之水，皆匯於此。《志》云：縣東迤北有五港、灌口諸處。向為黃河委流達海之道，迂曲周回，幾二百餘里，深闊不及正流十分之一。
白頭關，縣東北百里。《輿程記》：繇縣東北三十里至金城鎮，又四十里為對江口，又三十里為白頭關，繇陸路趣海州之道也。○雲梯關，在縣東北，《輿程記》：自縣東水道抵雲梯關，凡二百四十里，與海州接界。今詳見海州。又老鸛亭，在金城鎮東北六十里，自縣境趣山東登、萊之道也。
長樂鎮，在縣東北百里，有巡司戍守。又魚場口鎮，在縣東北百三十里。又有壩上巡司，在縣治東南，即漣水壩也，為淮濱之津要。
桃源縣，府西北百二十里，西北至宿遷縣九十里。南至泗州百九十里。本宿遷縣之桃園鎮。金興定初，置淮濱縣，屬泗州，尋廢。元復置桃園縣，屬淮安路。後訛「園」為「源」。今土城周三里，編戶四十三里。
古城，縣西北六十里。《志》云：晉石崇鎮下邳時築此城，今為古城驛。嘉靖四十五年，改巡司。又靈城，在縣北二十里，相傳楚靈王所築，城南二里有章華臺故址雲。
馬廠坡，在縣東黃河南岸。明隆慶四年，大河決於此。萬曆中，因岡築堤，以防潰決。《河防攷》：「馬廠坡地勢平漫，黃水漲，則從此入淮而淮淤，淮水漲，則從此分入河而清口溺，築橫堤於此，所以障黃淮之浸淫也。」
黃河，在縣城北。其西北三十里曰崔鎮口，有崔鎮渡，河嘗決於此。崔鎮而東二十里曰徐升口，又東二十里曰季泰口，又東二十里即三汊鎮口，東去清河縣三十里。萬曆六年，河臣潘季馴築滾水石壩於崔鎮一帶，以防大河之潰溢，皆在河北岸。
崇河縣，北四十里。上有崇河橋。相傳晉石崇嘗立倉於此，因開河以通舟楫，西自宿遷縣界，接倉基諸湖之水，東入沭陽縣界，下流註於漣水。
杜村湖，縣東南三十里。又五里為大莊湖，黃河餘流所匯也，水漲則南通淮河。
白洋河，鎮縣西六十里，有白洋河渡，與宿遷縣接界。又縣北八十里有赤鯉湖鎮。三汊鎮，在縣東三十里，與清河縣接界，有三汊巡司。又縣東十里有張泗沖鎮。桃源驛，在縣北四十里，與崇河橋相近，陸道所必經也。
沭陽縣，府北百七十里，西南至桃源縣百二十里，東北至海州百六十里，西北至山東郯城縣百六十里。漢東海郡厚丘縣地。劉宋於此置潼縣，屬北下邳郡。齊屬北東海郡。梁置潼陽郡。東魏改為沭陽郡，兼置懷文縣。後周改縣曰沭陽。隋初郡廢，縣屬海州。唐因之。總章初，改屬泗州，後復屬海州。宋因之。南渡後，沒於金。尋復得之，仍屬海州。明改今屬。今土城周四里，編戶六十七里。
潼縣城，縣南六里。劉宋置縣治此。又有下城廢縣，在縣南三里。魏收《志》：「魏武定七年，置下城縣，屬沭陽郡。是也。高齊仍屬沭陽郡。陳大建五年，吳明徹等伐齊，至淮南，齊沭陽郡棄城走，遂省下城入懷文。後周又改懷文曰沭陽縣。隋唐因之。五代周廣順二年，慕容彥超以兗州叛歸南唐，唐援軍至下邳，周遣軍拒之，唐兵退屯沭陽，徐州將張令彬進擊，大敗唐兵，即今縣也。俗名潼縣城曰舊縣城。嘗置僮陽驛，今革。
厚丘城，縣北四十六里。漢縣，屬東海郡。晉因之。劉宋省。後魏置戍守於此。齊建武二年，魏人攻義陽，詔青、冀二州出軍攻魏，以分兵勢，軍主桑系祖攻魏建陵、驛馬、厚江三城，皆拔之，因仍置厚丘縣，屬北東海郡。魏廢。唐武德四年，復置厚丘縣，屬海州。八年，省入沭陽縣。驛馬城，或曰在厚丘北，亦魏置戍處。
建陵城，在縣西北。古郯國地，亦曰中城，後屬魯。《左傳》成九年：「城中城。」杜預曰：「厚丘縣西南有中城。」是也。漢置建陵縣於此，屬東海郡。景帝時，封衛綰為侯邑。又宣帝封魯孝王子遂於此。後漢縣省。後魏復置建陵縣，有建陵山，郯郡治焉。齊建武二年，拔魏建陵城。又梁普通五年，裴邃等攻魏，克建陵城，是也。後周廢。
陰平城，縣西北四十里。漢縣，屬東海郡，成帝封楚孝王子回為侯邑。後漢仍屬東海郡。晉廢。章懷太子賢曰：「故城在承縣西南。」蓋其地與山東嶧縣接境。○平曲城，在縣東北。漢縣，屬東海郡，宣帝封廣陵厲王子曾為侯邑。後漢省。
建陵山，縣西北百里，與山東郯城縣接境。山南北長而東西狹，上多陵阜，漢因以名。縣又有荻丘山，在縣西八十里。○韓山，在縣東北五十里，相傳韓信為楚王時，曾講武於此，因名。
沭水，在縣治東南。《水經注》：「沭水出瑯邪東縣西北大弁山。」是也。今自山東沂水縣，流經莒州，入沂州界，又東南經郯城縣，合馬脊固諸澗水，流至縣境，又東入於桑墟湖。《志》云：沭水至縣，分為五道，一入漣水，一入桑墟湖，三入太湖，太湖即碩項湖也。蕭梁時，土人張高等於縣北鑿河，引水溉田二百餘頃，俗呼紅花水。又宋沈適為沭陽簿，疏沭水為百渠九堰，得上田七千頃。
碩項湖縣東八十里。亦曰太湖，與安東縣接境。東南各有小河，下達於淮。又桑墟湖，在碩項湖西北，入海州境內。
曲沭戍，在縣西北。《水經注》：「沭水過建陵縣故城東，又南經建陵山西，魏立大堰，遏水西流，兩瀆之會，置城防之，曰曲沭戍。」梁普通五年，裴邃等克魏建陵城，又克曲沭戍。蓋曲沭在建陵之西也。
洪溝鎮，縣西六十里，又西六十里而達宿遷縣。○桑墟鎮，在縣北四十里，以近桑墟湖而名。又縣東四十里有柳莊鎮。皆往來要地也。
新興營，縣西北二十里，又縣西北十里有西營。元至正間，沂州守將王信所築以禦寇。又黑軍營，在縣西十五里，縣南十里為東營，則董搏霄所築也。○黃軍營，在縣西南五里，縣東南十五里有南營，東十五里有浮營。《志》云：元至元中，達如真所築。
附見：
淮安衛，在府城內，洪武初建。又大河衛，在府北新城內，洪武初建，又有鹽城守禦千戶所，在縣城內。洪武末建，屬高郵衛。
海州，府北三百七十里。東至海岸二十八里，西南至鳳陽府泗州五百四十里，西至徐州四百八十里，西北至山東沂州二百二十里，北至山東莒州四百七十二里。
古徐州地，春秋時郯子國，後為魯之東境。秦屬薛郡，後分為郯郡。漢為東海郡。後漢及晉因之。劉宋泰始中，僑置青、冀二州治鬱洲。於此。齊、梁置南北二青州治懷仁。東魏改州為海州治龍沮。隋初仍曰海州始治朐山。大業初，又改為東海郡。唐復曰海州。天寶初，亦曰東海郡。乾元初，復為海州。宋因之亦曰東海郡。南渡後，沒於金。紹興七年，收復。隆興初，復割以畀金。嘉定十二年復。寶慶末，為李全所據。紹定四年，全死又復。端平二年，州徙治東海縣。淳祐十一年，全子璮據州，治朐山。景定二年，璮降，改置西海州，而海州仍治東海縣，尋復以西海州為海州。元曰海州路，又改為海寧府，尋降為海寧州，隸淮安路。明初復為海州，以州治朐山縣省入編戶九十三里，領縣一。今仍之。
州阻海連山，為南北襟要。六朝時，置重鎮於此，以掣肘索頭南寇之鋒。隋平江南，分道朐山，捷出三吳，而東南遂無堅壘。宋魏勝取海州，而山東響應，及群盜李全據之，南窺浙右，北擾青、齊，江淮之間，幾於困弊。蓋水陸交通，可左可右，用兵之際，未始非形勝所關也。王應麟曰：「海、泗者，東南之藩蔽，得泗可以取淮北，得海可以收山東。」
朐山廢縣，今州治。秦曰朐縣，屬薛郡。漢屬東海郡。後漢建武五年，董憲等自郯走，保朐，吳漢進圍朐，尋破斬之。晉仍屬東海郡。宋初因之，尋廢。蕭齊建元二年，角城降魏，魏遣將郎大檀出朐城應之，即故朐縣也。亦曰朐山。是年，魏將拓跋嘉帥眾十萬圍朐山，朐山戍主玄元度嬰城固守，魏人敗卻。四年，以青州移鎮朐山，又東莞、瑯邪二郡，俱僑治焉，後沒於魏。梁天監五年，青、冀二州刺史桓和克魏朐山城。十年，瑯邪民萬壽殺東莞、瑯邪二郡太守劉晰，據朐山，召魏軍，魏徐州刺史盧昶遣兵據之。詔馬仙卑圍朐山，青、冀二州刺史張稷權頓六里，以督饋運。魏將胡文驥以朐山降。《梁書》：「時改郡曰瑯邪，縣曰招遠。侯景之亂，沒於東魏，復曰朐縣，仍屬瑯邪郡。」陳大建五年，伐齊，別將劉桃枝克朐山城。尋屬後周，亦曰朐山縣，兼置朐山郡治焉。隋為海州治。唐宋因之。明初省。《城邑攷》：州城，梁天監中馬仙僊琕築。宋紹興中，魏勝復築之。寶祐中，李璮亦嘗修治。今有東西二城，洪武中，置守禦海州中千戶所在西城內，守禦東海中千戶所，在東城內。城周九里有奇。《續通典》：漢朐縣故城，在今州西南九十里。
東海廢縣，州東十九里。漢贛榆縣地，即鬱洲山也。劉宋泰始二年，僑置青、冀二州於此，累石為城，高八九尺，四面環海，虛置郡縣，荒民無幾。七年，立東海縣，屬東海郡。《宋志》：明帝於鬱洲僑立青州及齊郡、北海郡。泰始七年，又割贛榆立鬱縣。蕭齊時，鬱洲為齊郡治。建元初，徙北海郡治齊郡故城，改鬱洲為都昌，而分置廣饒縣。梁仍為北海郡。東魏武定七年，改東海郡治贛榆，仍領廣饒縣。陳大建五年，吳明徹等伐齊，東海來降。隋初廢郡及東海縣。仁壽初，復改廣饒曰東海，屬海州，唐武德四年，置環州。八年，州廢，仍屬海州。又廢青山、石城、贛榆等縣入焉。元和十四年，楚州刺史李聽攻平盧叛帥李師道，克東海、朐山、懷仁等縣，宋仍屬海州。端平二年，徙海州治此，尋復故。《城邑記》：「東海故城有大小二城，賈似道獻捷時，通為一城，西南控海，東北抵山，周圍十三里，皆砌以石。」元至元二十年，省縣入朐山。向有東海巡司戍守。嘉靖十六年，改置巡司於新壩。
海西廢縣，州南百二十里。漢東海郡屬縣，武帝封李廣利為侯邑。後漢屬廣陵郡。建安初，先主保廣陵，與袁術戰敗，屯於海西。即此。晉縣廢。宋泰始七年，置鬱縣，立西海郡。齊建元二年，魏分軍南侵，遣將白吐頭等出西海，元泰等出連口。永明中，改鬱縣為都昌。後魏改為安流。魏收《志》：「武定七年，分襄賁縣地置海西縣，屬海安郡。」梁承聖末，吳明徹圍海西，不克，引還，即此。後周並入朐山。連口即漣口，見安東縣。
懷仁廢縣，州北八十里。漢贛榆縣地。宋為艾塘戍。泰始三年，垣崇祖戍朐山，魏人來襲，戍者皆下船欲走，崇祖紿之曰：「艾塘義人已得破賊。」謂此也。魏於其地置黃郭戊。齊建武四年，黃曇紛以萬餘人攻魏南青州黃郭戍，為戍主崔僧淵所敗，舉軍皆沒，梁得其地，置南北二青州於此。太清三年，北青州刺史王奉伯舉州附魏。胡氏云：「梁大通二年，魏北青州刺史元世儁以州來降。」魏北青州治東陽，去梁境甚遠。蓋世儁以懷仁之地來降耳。東魏武定七年，又改置義塘郡及義塘、懷仁等縣，尋並義塘縣入懷仁。隋初廢郡屬海州。唐因之。元和十五年，楚州刺史李聽討李師道，克懷仁等縣。是也。南唐又移縣治贛榆城，而故城遂廢。
龍沮城，州西六十里。《城冢記》：「楚將龍且所築也，韓信下齊，項羽遣且築壘，大小凡二。」劉宋泰豫初，以垣崇祖行徐州事，戍龍沮。蕭梁置龍沮縣，兼置東彭城郡。後魏因之，並移海州治龍沮城。高齊時廢。唐武德四年，亦置龍沮縣，屬海州。八年廢。今為龍沮鎮。魏收《志》龍沮縣有即丘城，蓋與山東沂州接界。
青山城，州東北六十里青山之麓。唐武德四年，置青山縣，屬環州，八年廢。《寰宇記》：「青山之陰，有漢贛榆縣故城。」○鐘離昧城，《郡國志》：「在州東南百里伊盧鄉。」《史記》：「項王亡將鐘離昧家伊盧。」是也。城旁有羽泉，相傳為舜殛鯀處，《一統志》云：「州西八十三里，又有東安廢縣。」東安，漢城陽國屬縣，後漢屬瑯邪，在今山東沂水縣，或南北朝時僑置於此。
朐山，州南四里。上有雙峰如削，俗呼馬耳峰，旁有龍潭，水甚清冽。秦始皇三十五年東巡，立石東海上朐界中，以為東門闕。蓋在此。後漢和平二年，朐山崩。宋泰始三年，薛安都以彭城降魏，垣崇祖將部曲奔朐山，據之。朐山瀕海孤危，崇祖浮舟山側，為備。自是每置戍於此。其東北嶺曰石棚山，有巨石覆壓巖上如棚，因名，嶺甚高峻。又州西二里有謝祿山。祿，東海人，赤眉將也，嘗屯兵於此，因名。
鬱洲山，州東北十九里。海中有大洲，周圍數百里，謂之鬱洲，亦曰郁州，《山海經》所謂『郁山在海中』者也。晉隆安五年，孫恩襲建康，不克，浮海北走郁洲，將軍高雅之禦之，為恩所執，既而劉裕破走之。宋元嘉二十七年，魏人南寇，進逼彭城，時江夏王義恭督兵彭城，甚懼，長史何勖議席捲奔郁洲，不果。泰始三年，魏人圍青州刺史明僧嵩於東陽，劉懷珍自山陽浮海赴救，至東海，聞僧嵩已敗，保東萊，懷珍進據朐城，眾懼，欲保郁洲，懷珍不可而止，自是青、冀二州皆僑治焉。七年，垣崇祖保郁洲，自洲將數百人入魏境七百里，據蒙山。齊初亦為青州治。《齊志》：「鬱洲有田疇魚鹽之利。」宋劉明善為青州刺史，以海中易固，不峻城雉，乃聚石為之，高可八九尺，後為齊郡治。永明初，徙齊郡治瓜步，以北海郡治焉。梁復為青、冀二州治，天監十二年，鬱洲近魏境，民多私與魏人交市，先一年，朐山外叛，鬱洲亦陰與魏通，朐山平，心不自安，其民徐道用等遂作亂，夜襲州城，殺青冀二州刺史張稷降魏，魏遣兵赴之，遊肇諫曰：「朐山濱海，卑濕難居，鬱洲又在海中，得之無用，於敵要近，不當勞軍旅，費饋運以爭之。」不聽。既而梁北兗州刺史康絢遣兵進討，復取鬱洲。自隋以後，皆為東海縣治。《通典》：「郁洲即田橫所保。東魏武定中，置臨海鎮於此。」其山亦名郁鬱山，又名蒼梧山。山有九峰，俗傳自蒼梧飛來也。東陽，今見山東益都縣。蒙山，今見山東費縣。
巨平山，州北三十里。一名繇吾峰。南接東海，北抵虛溝，中有龍潭，其南嶺上有呂母固。高二里，即王莽時，瑯邪海曲呂母招亡命數千，殺縣令，還保海島處也。山之東嶺曰棲雲山。海曲，見山東莒州日照縣。○馬嶺山，在州西百五十里，與山東沂州接界。
盧石山，州東南六十里。山多黑石，因名。相傳韓信為楚王，鎮於三盧。宋張耒云：「三盧者，盧石山、伊盧山、句盧山也。」伊盧山在州東南八十二里，近伊盧鄉，一名大伊萊山。句盧山在州東南百二十里。○古城山，在州東五里，《地理新書》以為海州故城也，基址猶存，宋時戍守其上。一名孔望山，相傳孔子問官於郯子，嘗登此望海。
小鬲山，州東北六十里。孤峰特秀，三面壁立，俯臨深溪，惟東隅可通人行。其上累石為城，亦謂之田橫固。又有平山，在州東北百里，其相去十五里曰嚶遊山，周回浮海中，群鳥多翔集於此，元時海運所經。○蠣山，在州東南百里海中，四面平坦，潮生則沒其半，山多蠣，因名。又州南百里有大、小伊山，南北相距約二十里。又東、西二陬山，亦在州東南百里，一在海隅，一在海中，東西相對，皆濱海守望處也。
海，州東二十八里。南接朐山，北接贛榆，西趣州城，往來渡處廣二十餘里。《寰宇記》：「州渡海處名黑風渡，七月渡者多覆溺之患，餘月則否。」州東有捍海堰。《南兗州記》：「堰有二，一在東海城東北三里，西南接鬱洲山，東北至巨平山，長三十九里。隋開皇十五年，縣令元曖造，外以捍潮，內以儲水，大獲灌溉之利。一在城北三里，南接謝祿山，北至石城山，長六十三里，高五尺。開皇九年，縣令張孝徵造。亦名東、西堰。」
桑墟湖，州西南九十里。與沭陽縣接界。上接沭河，下流入海。又碩項湖，在州南百四十里，與桑墟湖相接，安東、沭陽境內之水，皆蓄泄於此，謂之太湖。又有龍溝湖，源出太湖，東入官河，在州南百三十里。
薔薇河，州治西一里。東北通海，西北通贛榆，南通新壩，直抵淮陰，內接市河入州城，先時漕運繇此入淮，北場鹽課亦從此達安東。後以潮汐往來，旋浚旋塞。《志》云：河源出州西北百里之羽山，過州北八里獨樹浦，達石湫河，其石湫河在州南二十里。舊時州境之水，多匯於此以達海雲。○臨洪河，在州北十里。自贛榆縣流入境，州南二十里有銀山，下為銀山壩，臨洪水流至此，接於石湫河。
漣河，在州西南。上引沂沭及桑虛湖之水，經石湫鎮及縣東南三十里之黑土灣渡入海。又有景濟河，在州東南二十里，為運鹽通道。官河，在州西十里，即唐垂拱中所開漕河，自沂密達州至漣水縣入淮者也。後廢。《志》云：今州南四十里有新壩，西障沂、沭，東捍海潮，導漣河之水，達於官河，東南流接安東縣之支家河。又有房山河，在州西南六十里房山鎮，源自馬嶺山，流入官河。又有一帆河，在州東南八十里，自官河分流，至伊盧山，南達安東縣。
於公浦，州北十里，產鹽，以漢於公為名。自此而北有白溝等十餘浦，皆通潮汐，居民以煎鹽為業。又徐瀆浦，在州東北四十餘里，上接巨平諸山之水入海，有徐瀆浦場。又宿城浦，在州東北七十里，四面俱山，舟楫遇風，則宿於此。
石闥堰，在州西南，或曰：即石湫河上遊也。宋天禧四年，淮南勸農使王貫之導海州石闥堰水入漣水軍以溉田。紹興中，金人攻海州，先遣一軍自州西南斷城中餉道，魏勝拒之於石闥堰，金人敗退。沙堰，在州城東北。宋紹興三十一年，金人圍海州，魏勝拒之於北關，金人從間道度河趣關，後勝斂兵入城，金人慾越沙堰，圜城為營，勝據堰拒之，金人敗退。今與石闥堰俱堙廢。又十三陂皆在州境，《唐志》：「海州有陂十三，蓄水溉田，皆貞觀以來所築。」今俱廢。《志》云：州西十里又有韓信堰，相傳信為楚王時，以地沘下，乃立此堰，今為大路。
永安堤，州東二十里。北接山，南環郭，長亙七里。唐開元十四年，海潮暴漲，百姓漂溺，刺史杜令昭築堤障之，民獲其利。楊口堤，在州南東，自板浦西抵漣河，為南北要地。萬曆中，海潮浸漫，行旅艱阻，知州楊鳳築堤十五里，商旅稱便。又西接劉公堤，長亦十五里，知州劉夢松所增築也。
北關，州北五里。或云：南宋時築此，據險戍守，以保障州城。紹興末，魏勝敗金人於北關，是也。自此而北六十里為安東衛，即山東境內矣。
雲梯關，在州東南海岸，有軍戍守。《輿程記》：「繇虛溝營飄海百八十里，至高公垛。又一百二十里，達雲梯關，又百八十里，達安東縣之六套，又六十里，至安東縣，此繇山東膠州達淮安之海道也。」
虛溝營，在州東北。《輿程記》：「州東北六十里至塔兒灣，又北三十里為南城，又北三十里為大村，又東北三十里即虛溝營也。又三十里渡海島，為海州北出山東之水道。」○大營，在州西五里，《志》云：蒙古阿魯攻圍海州時所築。
石湫鎮，州南二十里，舊有石湫堰。宋紹興三十一年，金人圍海州，張子蓋自鎮江赴援，至楚州，先趣漣水，擇便道以進，至石湫堰，擊敗敵兵，是也。今鎮東北有九洪橋，即舊時堰水處。○新壩鎮，在州南四十里，新壩置於此。今為往來沖要。
板浦鎮，州東南四十里有板浦，堰壩以運鹽。河隨海潮註泄，易於澱淤，乃設堰壩，以北障海潮，南蓄河流，鹽場在焉，為商賈輻湊之所。《輿程記》：「自板浦渡海口至州城道五十里。」○臨洪鎮，在州北十里，有臨洪鹽場。又筦瀆浦鎮，在州東南百四十里，有筦瀆鹽場。
新橋，在州北。宋紹興末，魏勝復海州，金人來爭，軍於州北二十里之新橋，勝擊敗之，繼復益兵來圍，李寶以舟師繇海道赴援，與勝敗金人於北關，是也。今廢。○高橋，在州西九十里，有高橋巡司。又興國莊，在州西七十里，今置驛於此。州南百二十里又有惠澤巡司，司南七里即龍溝湖也。
贛榆縣，州北百二十里，西至山東沂州百八十里，北至山東日照縣百六十里。漢縣，屬瑯邪郡。後漢屬東海郡。魏省。晉復置。宋因之。齊屬北海郡。後魏仍屬東海郡。後周縣廢。唐武德四年，復置贛榆縣。八年，省入東海縣。南唐改置懷仁縣於此。宋因之。乾道三年，金人改曰贛榆。金亡，宋以縣寄治東海軍，後復廢。元仍置縣，屬海寧州。今城周四里，編戶五十六里。
贛榆城，在今縣東南，漢縣治此。宋白曰：「懷仁縣東北三十里，有漢贛榆城，一名鹽倉城。今縣城，唐初所置也。」《城邑攷》：「隋末臧君相據海州築城，取故贛榆為名，在今縣西二十里。」近《志》：縣北三十里有鹽倉城，又北三十里有舊贛榆城。恐誤。
紀鄣城，縣北七十五里。《春秋》昭十九年：「齊伐莒，莒子奔紀鄣，齊師入紀。」杜預曰：「贛榆東北有紀城，即紀鄣也。」南北朝時為戍守處。蕭齊建武二年，青冀二州刺史王洪範遣軍主崔延襲魏紀城，克之。《城邑攷》：「紀城周一里餘，近海。」
祝其城，縣西五十里。漢縣，屬東海郡。後漢因之。晉仍屬東海郡，後廢。唐武德四年，復置祝其縣，屬海州。八年，廢。或曰：祝其即春秋時魯地。《左傳》定十年：「公會齊侯於祝其，實夾谷。」即此雲。○虎坑城，在縣西北，南北朝時置戍處也。蕭齊建武二年，魏人攻義陽、鐘離，詔青冀二州刺史張沖出軍攻魏，以分其勢，沖分遣軍主杜僧護攻魏虎坑、馮時、即丘，拔之。三城蓋相近。即丘，今見山東沂州。
武陵城，縣南五十九里。蕭梁時，僑置齊郡於此。東魏武定七年，改置武陵郡，領上鮮、洛要二縣。魏收《志》：「梁置高密縣，魏改曰洛要，其地有武陵城，因改置武陵郡是也。」後齊郡廢，《寰宇記》：「縣南五十里有沂州城，宋泰始中，僑置沂州於此。」按：宋末嘗置沂州。又云：「縣西十五里有莒城，即古莒國。」皆傳訛矣。○艾不城，在縣東南。相傳田橫避難，漢使艾不追橫，因築此城。晉時嘗移贛榆縣理此。《寰宇記》：艾不城在東海縣北二十四里。
利城故城，縣西六十里。漢縣，屬東海郡。後漢因之。建安三年，曹操嘗析置利城郡。魏廢。晉仍屬東海郡，後廢。唐初復置，尋省入懷仁縣。又歸義城，在縣北二十四里，魏收《志》：「武定七年，置歸義縣，屬義塘郡。」是也。後齊因之。後周並入懷仁縣。
羽山，縣西北八十里。高四里，周回八里，相傳舜殛鯀處。《禹貢》：「羽畎夏翟。」曾氏註：「羽山之谷，雉具五色，山因以羽名，下有羽淵。」《志》云：山西北至沂州亦八十里，蓋接界處也。又有分水嶺，在縣北七十里。自嶺而北，至日照縣九十里，蓋與日照縣分界。今置遞運所於此。○夾谷山，《寰宇記》：「在縣西三十八里，即孔子相定公會齊侯處。」
攔頭山，縣東北七十里。有石攔際海，可遮洪濤，因名。其並峙者，曰阿夜山，山臨海，霧氣嘗昏如夜，因名，亦接日照縣界。○懷仁山，在縣北四十里，昔以此名縣。又有末山，在縣西南七十里，《志》云：西北之山，山至此而盡，因名。
劍水，縣西南七十里。《志》云：源出沂州界三嶢山，即弱馬溝也，東流入縣界，又有堯水，同源東註，合流入海。腰帶河，在城南。《志》云：源亦出沂州，環繞縣城，東流入海。又有臨洪河，在縣南六十里，流入海州境。
海，縣東十五里。北接山東，東通大洋，汪洋回繞，島嶼參差，稱為易守而難犯雲。
荻水鎮，縣東北七十里。有荻水，源出莒州，東流入海。五代漢乾祐二年，密州刺史王萬敢擊南唐荻水鎮，大掠而還。今有荻水鎮巡司。又有臨洪鎮巡司，在縣南六十里。
洛要鎮，縣東南六十里，後魏洛要縣蓋置於此。○上莊驛，在縣南七十里。又縣北八十里為王坊驛，自海州北出山東之通道也。又中岡遞運所，在縣北二十里。
邳州，府西北四百五十里。西至徐州百八十里，北至山東沂州二百八十里，東北至海州三百五十里。
古徐州地。夏為邳國。春秋時為薛國地。戰國為齊地。秦屬薛郡。漢屬東海郡。東漢永平中，改臨淮郡為下邳國，治於此。晉因之。宋、齊俱為下邳郡。後魏因之。孝昌初，置東徐州梁中大通五年得之，改為武州。後周曰邳州。隋初，廢下邳郡。大業初，廢州，復為下邳郡移治宿豫縣。唐初，仍曰邳州仍治下邳。貞觀初，州廢，改屬泗州。元和中，改屬徐州。宋太平興國七年，置淮陽軍。金復曰邳州。元因之，屬歸德府。明初，改今屬，以州治下邳縣省入編戶四十七里，領縣二。今仍之。
州北控齊、魯，南蔽江淮，水陸交通，實為沖要。春秋時，謂之淮北地。《戰國策》：蘇代謂齊王：「有淮北，則楚之東國危。」蓋淮南襟要，恆在上遊也。漢室紛更，徐、淮最為多事。曹操得之，遂以控扼東南。及晉室之衰，縱橫馳逐，下邳幾無寧歲。劉裕之平南燕也，帥舟師自淮入泗，至下邳，留船艦步進。及盧循逼建康，裕還至下邳，以船載輜重，自帥精銳，步歸建康，則下邳實水陸之沖矣。故後魏尉元亦云：「宋人向彭城，必繇清泗過宿預，歷下邳，趣青州，亦繇下邳沂水經東安。此數者皆宋人用師之要。今若先定下邳，平宿預，鎮淮陽，戍東安見山東沂水縣，則青、冀諸鎮時冀州治歷城，可不攻而克。」蓋爭淮北，必爭下邳也。歷梁、陳之季，下邳嘗為戰場。後周取邳、徐以臨淮南，朱溫爭邳、徐以阻行密唐光化二年，楊行密攻徐州，不克，引還，汴人追之，及於下邳，殺千餘人，亦其證也。蓋南北爭雄，得失之機，常視淮、泗，下邳豈非必爭之地歟？
下邳城，州治東，古邳國也。《左傳》昭元年：「趙文子曰：『商有姺、邳。』」此即邳國矣。應劭曰：「邳在薛，後徙此，故曰下邳。」薛瓚曰：「有上邳，故云下。」《春秋》定元年傳云：「薛祖奚仲遷於邳。」或以自北遷此，故謂之下邳。秦置下邳縣，屬薛郡。二世二年，項梁西渡淮，軍下邳，是也。漢初封韓信為楚王，都下邳，後為縣，屬東海郡。後漢建武四年，董憲等保下邳，既而去下邳，還蘭陵。五年，帝徇彭城、下邳。永平十五年，東巡，耕於下邳。十七年，改置下邳國於此。建安初，先主為徐州牧，屯下邳，呂布襲取之。三年，曹操破斬布於下邳。四年，先主取徐州，留關羽守下邳，尋為操所敗。魏晉皆為下邳國，嘗為重鎮。晉永興二年，瑯邪王睿監徐州軍事，留守下邳。大寧中，沒於石勒。永和五年收復。太元三年沒於苻堅，堅使揚州刺史戍焉。九年，謝玄取下邳，秦人遂棄彭城，玄進據之。義熙五年，劉裕伐南燕，自下邳步進。宋元嘉二十七年，魏主燾南寇，分遣拓跋那自青州趣下邳，泰始二年下邳，為魏所取。梁天監五年，張惠紹攻下邳，不克，還軍宿預。魏孝昌初，置東徐州於此。永熙二年降梁，梁置武州，改下邳曰歸政縣。太清二年又降於東魏，復曰東徐州。陳大建六年，復得之。十一年，為周所取，亦曰下邳郡，兼置邳州。隋郡廢州存，大業初，復置郡於宿豫縣，下邳縣屬焉。唐初置州，尋復為下邳縣。宋置淮陽軍。金元皆為州治。明初省。《宋武北征記》：「下邳城，凡三重，大城周十二里半，其南門曰白門。中城周四里，呂布所築，南臨白門。」漢建安三年，廣陵太守陳登為曹操先驅，至下邳，攻城，呂布拒之，操引泗、沂二水灌城，擒布，斬之。白門樓下又有小城，累甓堅峻，周二里許，相傳石崇所築。州城西又有一小城，周三百四十步，相傳亦崇所築也。宋嘉定十六年，李全欲攻金邳州，州四面阻水，不能進而還。蓋州嘗恃水為險雲。《志》云：今州東三里有土城故址，即下邳舊城。今城金人所置，明初修築，周五里有奇。
武原城，在州西北八十里。漢縣，屬楚國。後漢屬彭城國。晉因之。宋初廢。泰始二年，薛安都以彭城降魏，宋將張永等進軍，逼彭城，軍於下磕，分遣別將王穆之守輜重於武原，為魏將尉元所破，即故縣也。魏仍為武原縣，屬下邳郡。東魏武定八年，復置武原郡治焉。後周郡縣俱廢。下磕，見徐州。
良城，州北六十里。春秋時邾地。昭十三年，晉侯將會吳子於良，水道不可，吳子辭，乃還。哀十五年，楚伐吳，陳侯使公孫貞子吊焉，及良而卒。《史記》：「越王無強謂齊威王使者曰：『願齊之試兵南陽、莒地，以聚常、郯之境。』」常即良也。南陽，齊西境邑。漢置良成縣，屬東海郡。後漢屬下邳國。晉曰良城縣。宋仍屬下邳郡。後魏亦為良城縣。蕭梁嘗置武原郡於此。高齊及後周因之。隋郡廢，仍曰良城縣，屬下邳郡。唐屬邳州，貞觀初省。郯城，在州東北八十里，漢郯縣城也。《通典》：「下邳縣北有故郯縣。」《志》云：城在沂、武二水間。今見山東郯城縣。或雲在州北五十里，恐誤。
葛嶧山，州西北六里。古文以為即《禹貢》之嶧山，似誤。俗名距山，謂與沂水相距也。今亦見山東嶧縣。○半戈山，在州西三里，回繞州治，形如半戈。又羊山，在州西南六里，即睢寧縣之陽山也。昔在大河南岸，今河經山南，遂為州境。州西九里，又有青羊山。
艾山州，北百里，接山東沂州界。魏收《志》：「武定八年，置艾山縣，屬武原郡。」蓋以此山名也。縣旋廢。或以為沂水所出，誤。○憂路山，在州東北百四十里，峰巒峻險，行者崎嶇，因名。又磬石山，在州西南八十里。《禹貢》：「泗濱浮磬。」《志》以為此山所產石也。山北去泗水四十里，蓋洪水時近泗濱矣。
泗水，在州南二里。自山東泗水縣，流經徐州，又東入宿遷縣界，下流至清口合淮。今為大河經流。《志》云：州東南二十里有匙頭灣，在大河北岸，又有張林浦、沙坊諸處，俱掃灣要害也。又郭灣，亦在州東。又東近宿遷縣界，為直口、磨兒莊口、劉口，俱為險溜。又東則董家溝矣。今詳川瀆異同。
沂水，在城西一里。自山東沂州西南流經州北，分為二：一繞城北，西南流入泗。一繞城東，至城南，亦註於泗，謂之小沂水。水上有橋，張良遇黃石公處，所謂圯橋也。圯音夷，曹操攻下邳於此，壅沂、泗灌城。《元和志》：「下邳沂水一名長利池。」《邑志》：古圯橋在今州治東南，亦謂之圯上，今堙。
泇河在州西北九十里。源出山東嶧縣，合蛤、蟃、連汪諸湖，東會沂水，從周湖、柳湖，接州東之直河，又東南入宿遷縣境之黃郭湖、落馬湖，從董、陳二口，入於黃河。《河防攷》：「隆慶中，河臣翁大立議開泇河濟運，不果。萬曆三年，巡漕御史劉光國等，復請從沛縣夏鎮馬家橋，經州北葛墟嶺良城侯家灣入泇口河，至清河縣大河口入黃河，計五百三十里，以便漕。」議者謂泇口穿葛墟諸山，皆沙石不可鑿，南北大湖相連，不易堤，非計。乃止。二十一年，舒應龍挑徐州北境韓莊中心溝，鑿山劃石，通彭河水道入黃河，而泇口始辟。二十五年，劉東星因韓莊故道，鑿良城侯遷莊及挑萬莊，繇黃泥灣至宿遷之董家口，試行運，而泇脈始通。三十五年，李化龍復循舊跡，起自夏鎮，迄於直口，凡二百六十餘里，避黃河險者三百餘里，中間開李家港以避河淤，開王市田家口以避湖險，鑿郤山以展河渠，建良城臺莊、侯遷頓莊、丁廟萬莊、張莊、德勝等閘以節宣水利，而泇河之利始備。崇禎七年，漕臣揚一鵬復議浚之，上言云：「泇河上自沛縣李家港，下至直河口，計長二百六十里，今新挑之河，避彎取直，實二百四十里，宿遷至趙村約百二十里，趙村至嶧縣萬家莊約九十餘里，萬莊至夏鎮亦約九十里。自李家港至劉昌莊、全挑新河八里，建閘一座。劉昌莊至萬家莊，計長八十里，內除韓莊等處二十里六分舊渠外，全挑新河十六里，浚舊河四十四里四分，建閘一座。萬家莊至黃林莊，計長四十里，內浚舊河三十八里三分，全挑新河一里七分，建閘三座。黃林莊至直河出口，計長一百三十一里，內除梁家、紀家、田家集共七十里舊河深闊免挑，並王市東新河三十里派山東助挑外，實浚舊河四里五分，全挑新河二十六里，建閘三座。」自是東南之漕，皆取道於此。
直河，州東五里。《志》云：蒙、沂諸山之水，匯為沭纓湖，又分派而南，至州東南六十里，為直河口，入於泗河。萬曆十五年，濁流倒灌，河口遂塞，諸山水俱繇落馬湖經董家、陳家二溝出大河，議者謂築直堤於直河東岸，近北閻家集口，遏諸山水，不使東入落馬湖，直河口可不淤也。二十九年，分黃開泇之議定，運艘皆繇直河而達於泇河矣。
武河，州西北五十里。源自山東嶧縣馬旺山許家泉，流經州西北二十五里，匯為蛤湖。州西北二十里又有曼湖，亦武水所註也，引流五十里，繇乾溝口註於泗河。《志》云：州北百里有營河，自沂州流入境，註於武河。又城子河，在州西北五十里，自沂州蘆塘湖流註營河。洪河，在州東南三十里。又有曲呂河，在州東二十里，自壩頭入洪河，合直河而入泗河。
泇口鎮，州西北九十里，亦曰泇口集。又州北八十里有郭家莊。正統中，劉六等作亂，官軍敗之於泇口集，又敗之於郭家莊，是也。源雀鎮，在州東北。《金史》：「保大中，棄山東地，惟戍守邳州之源雀鎮，以拒蒙古。」蓋其地當山東沖要也。或曰：即故良城矣。
焦墟，在州東。宋泰始三年，沈攸之奉詔攻彭城，至焦墟，去下邳五十里，是也。又州境有高遷亭。後漢桓帝延熹中，以誅梁冀功，封尚書令周承為高遷亭侯。《十三州志》：「下邳有高遷鄉。」
直河鎮，州東南三十五里。《志》云：直河驛在州東南六十里。《會要》云：「嘉靖四十五年，改置直河巡司於此。又有新安驛，在州西四十里，嘉靖四十五年改巡司。皆濱大河。」余行鎮，在州北七十里，《志》云：其地有餘行省城，元末沂州將王信所築。
宿遷縣，州東南百二十里，東南至府城二百四十里，西南至鳳陽府虹縣百四十里，西北至山東郯城縣百八十里。春秋時，鐘吾子國也。《左傳》昭二十七年：「吳公子燭庸奔鐘吾。」又三十年，吳執鐘吾子，即此。秦為下相縣地。漢為蹂猶縣，屬臨淮郡。蹂、仇同。後漢縣省。東晉義熙中，置宿豫縣，屬淮陽郡。宋仍之。泰始中，沒於魏。魏置南徐州治焉。齊永元初，魏南徐州刺史沈陵帥宿豫之眾來奔，魏人因廢為鎮。梁天監中得之，改置東徐州。太清三年，東徐州刺史湛海珍降魏是也。東魏改置東楚州，仍曰宿豫郡。陳大建五年，伐齊，克之，改置北齊州，尋改安州。後周改曰泗州，仍置宿豫郡。隋初郡廢。大業初，又改泗州為下邳郡，仍治宿豫。唐初，復置泗州，治宿豫。開元二十三年，州移治臨淮，以宿豫屬之。寶應初，以代宗諱，改曰宿遷，尋隸徐州。五代因之。宋屬邳州。元初，省入邳州。至元十二年，復置，屬淮安軍。十五年，還屬邳州。縣故無城，今城周四里，編戶五十四里。
宿豫故城，在縣東南。杜佑曰：「故泗口也。」晉明帝大寧中，兗州刺史劉遐自彭城退屯泗口，即此。義熙初，始置城邑，其地東臨泗水，南近淮水，自後常為重鎮。義熙五年，南燕將慕容興宗等寇宿豫，拔之，大掠而去。宋泰始三年，魏將孔伯恭攻宿豫，宿豫戍將魯僧遵棄城走，自是沒於後魏。梁天監五年，張惠紹侵魏徐州，拔宿豫，執城主馬成龍，未幾，魏邢巒圍宿豫，敗梁兵於清南，惠紹棄城南走。七年，魏將成景雋殺宿豫戍主嚴仲賢以城來降，魏將楊椿將兵攻之，不克。普通六年，蕭綜以彭城降魏，魏乘勝取諸城戍，至宿豫而還。侯景作亂，為東魏所取。承聖三年，齊宿預民東方白額以城降梁，梁遣將杜僧明助之，齊將王球來攻，敗退。尋復入於齊。陳大建五年伐齊，魯廣達克南徐州，詔以廣達為北徐州刺史鎮其地。十一年，又為後周所陷。隋大業中，下邳郡治焉。唐廢郡，尋改縣曰宿遷。《志》云：春秋時，宋遷宿國之人於此，因名。歐陽忞曰：「晉元帝督運軍儲於此。以為邸閣，後因有宿預之名。」宋白曰：「故城在邳州東南百八十里。」近《志》在縣西五里，恐誤。
下相城，在縣西北七十里。秦置下相縣，項羽下相人也。漢亦為下相縣，屬臨淮郡。應劭曰：「相水出沛國，流至此，故曰下相。」後漢屬下邳國。曹操攻徐州，屠男女四十餘萬口於下相，泗水為之不流，即此。晉屬臨淮郡。後魏亦曰下相縣。孝昌三年，置盱眙郡。東魏武定八年，改臨清郡治此，尋廢。
角城，在縣東南百餘里。《宋志》作「甬城」。晉安帝義熙中，土斷，立為淮陽郡治。宋因之，常為重鎮。泰始二年，徐州刺史薛安都舉兵應晉安王子勛，詔以申令孫為徐州刺史，令孫進據淮陽，降於安都，既而魏將孔大恆攻淮陽，淮陽太守崔武仲焚城走。齊建元二年，角城戍主舉城降魏，魏遣將封延等出角城應之。三年，魏主寇淮陽，圍軍主成買於角城，買敗死。永明六年，角城戍將張蒲因大霧，乘船入清中采樵，潛納魏兵，戍主皇甫仲賢拒卻之。梁天監三年，角城戍主柴慶宗以城降魏，徐州刺史元鑒遣淮陽太守吳泰生將兵赴之。五年，將軍蕭炳擊魏徐州，圍淮陽，魏將趙怡等救淮陽，按魏將高閭云：「角城蕞爾，處在淮北，去淮陽十八里。」是角城與淮陽有二城也。東魏亦曰角城縣。魏收《志》：「武定七年，改梁臨清、天水、浮陽三縣置，仍為淮陽郡治。」高齊改為文城縣。周又曰臨清縣。隋省入淮陽縣。淮陽，今見泗州。○柵淵城，在縣西南。魏收《志》下邳郡有柵淵縣。武定八年，分宿豫縣，置屬下邳郡。陳大建六年，樊毅克齊下邳、高柵等六城。高柵，蓋即柵淵也。
淩城，縣東南五十里。漢縣，為泗水國治。後漢屬廣陵郡。晉屬下邳國，宋省。應劭曰：「淩水所出。」《水經注》：「水東流，徑縣城東，又東南入於淮，縣以此名。」○泗陽城，在縣東南八里。漢縣，屬泗水國。後漢省。或謂之魏陽城，蓋曹丕時所改。
司吾城，在縣西北。漢縣，屬東海郡。後漢屬下邳國。應劭曰：「古鐘吾國也。」晉屬臨淮郡，後省。梁普通五年，魏東海太守韋敬欣以司吾城來降，是也。今縣西北有司吾鄉。舊設鐘吾驛，在縣西南。
濟岷城，在縣北。東晉時，以蜀西、濟北流人，置濟岷郡。咸和三年，濟岷太守劉闓等殺下邳內史夏侯嘉，以下邳叛入後趙，郡尋廢。沈約《宋志》：「淮陽郡晉寧縣，本屬濟岷郡，宋改屬淮陽。」樊階城，在縣東。南北朝時，為戍守處。宋泰始三年，魏將孔伯恭造火車攻宿豫，沈攸之退保樊階城。齊建元三年，遣將桓康敗魏人於淮陽，進拔樊諧城，樊諧即樊階之訛也。又縣有高平城，漢臨淮郡屬縣也，後漢省。又漢武封欒大為樂通侯，表在高平。即韋昭曰：「在臨淮之高平。」
馬陵山，縣北二里。高十五丈，周十二里，陵阜如馬。其岡脈曰靈傑山，前阻運河。○峒峿山，在縣北七十里，上有石洞，泉流不竭。宋紹興中，首領張榮屯此，以拒金人。《志》云：縣西北七十里又有司鎮山，高五十丈，周十五里。又二十里有塔山，高數丈，周數裏，上有土城，相傳五代時郭彥威屯兵其上。
黃河，在縣南。又東南經廢陵城南，入桃源縣界，即泗水故流也，亦謂之清水。梁天監五年，將軍藍懷恭與魏將邢巒戰於睢口，敗績，巒進圍宿預，懷恭復於清南築城，巒等攻拔之。時張惠紹守宿預，遂棄城南走。
睢水，在縣東南十里。自睢寧縣流入境，俗謂之小河，至此合於黃河，謂之睢口，亦謂之睢清口，今亦曰小河口渡。宋泰始三年，沈攸之與魏人戰，敗績於此。今詳見大川睢水。
白洋河，縣東南三十五里。即小河之支流也，亦流入於大河。《河防攷》：「小河口之通塞，乃歸仁堤之關要也，而縣東北耿車、時兒灘一帶，上自高卓，下至時灘，皆應接築長堤，使睢水不得漫入於埠子等湖，則河口常通，而歸仁之防益固。」蓋歸仁堤所以束睢湖之水，並入於黃河。睢利，則臨、睢、宿三縣，皆無沮洳之患矣。
落馬湖，縣西北四十里。又西即黃塾湖。縣西二里有陳溝口，又西二十里曰董溝口，即落馬湖，南通大河之口也。繇湖口至邳州直河東岸馬頰口，可五十里，中有河可因者二十里，壅塞宜通者三十里。天啟中，議開新河於此，避磨兒莊、劉口等處七十里之險，自是運艘皆繇陳溝口達於泇河。崇禎八年，河臣劉榮嗣以落馬湖阻運，自宿遷至徐州開河註之，黃水遷徙，不可以舟，遂獲罪。
倉基湖，縣東南三十里。《寰宇記》：「湖周四十五里，舊為石崇積貯之所。」有閘曰石崇閘，其水導流為崇河，入桃源縣界。白鹿湖，在縣西南五十里，繇小河入泗。又有上泊水湖，在縣南三十里，繇武家溝入泗。《志》云：縣西北八十里，有諸葛湖，又侍丘湖，在縣東北五十里，水繇新溝口入泗，潘季馴曰：「侍丘與落馬湖相連，山東蒙、沂諸水，俱繇侍丘、落馬諸湖入於大河，湖外有馬陵諸山，蜿蜒環抱，為天然遙堤」雲。
孫溪渚，在縣東。胡氏曰：「在淮陽之北，清水之濱。」齊建元三年，魏人圍角城，不克而退，齊將李安民等追之，敗魏兵於孫溪渚。
峒峿鎮，在峒峿山下。五代漢乾祐初，南唐遣將皇甫暉出沂、泗，招納淮北群盜，漢徐州將成德欽敗之於峒峿鎮，唐兵引還，即此。或曰：即故司吾縣也。《志》云：縣東北百二十里有劉馬莊關，一作劉家莊，有巡司，又東北百八十里而至海州。
睢寧縣，州南六十里。西北至徐州二百里，西至宿州二百四十里，東南至泗州二百里。本宿遷縣地。金興定三年，以宿遷縣之古城置睢寧縣，屬泗州。元改屬邳州。今土城周三里餘，編戶二十六里。
新城，縣南五十里，相傳宋韓侂胄所築。
陽山，縣西北五十里。上有五層石臺，亦謂之羊山。萬曆中，潘季馴於羊山、龜山土山相接處，創築橫堤數十里，以防大河泛溢，是也。又有劉胡山，在縣西北七十二里。山周數裏，相傳昔有劉胡將軍屯此而名。
黃河，縣北五十里，與邳州接界。《志》云：縣西北七十里為馬家淺，東至邳州新安淺二十里，西接靈壁縣之雙溝，亦二十里。河南岸又有王家口、白浪淺等處，皆河防要地也。又黑山口，在馬家淺，西接徐州界，亦為大河東決之口。
睢水，在縣治北。自宿州靈壁縣流經此，又東北流四十里，引芹溝湖水入宿遷縣界。《志》云：芹溝湖在縣東十五里，周八里，流入睢河。
峰山湖，縣東北四十里，周十二里。萬曆中，河臣潘季馴築雙溝遙堤，恐河漲直至峰山湖，分流旁決，因築羊山橫堤以備之。又合湖，在縣西北七十里，一名葛湖，流合沂水，南入大河。
高作鎮，縣東十五里。又縣西三十里有子仙鎮，縣北六十里有本社鎮，縣西北六十里為新安鎮，皆居民商旅萃集之所也。
附見：
邳州衛在州治東南，洪武十三年建。
