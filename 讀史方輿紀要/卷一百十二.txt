
安南，〈在憑祥州南五百五十里。東至海三百二十里，南至占城國界一千九百里，西至雲南老撾宣慰司界五百六十里，自其國都至京師一萬一千一百六十五里，至廣西布政司二千八百里。古南交地，《虞書》「宅南交」是也。周曰交趾。《禮•王制》：「南方曰蠻，雕題、交趾。」秦爲象郡地，秦末屬於南越。《史記》：「尉陀以兵役屬西甌、駱。」安南即所謂駱越也。漢元鼎五年平南越，置交趾、九真、日南等郡，兼置交州刺史。後漢建武十六年交趾女子徵側、徵貳反，馬援討平之。孫吳時增置新昌、武平、九德三郡，晉因之。宋增置宋平、宋壽等郡，齊增置義昌郡，梁於交趾等郡增置交、愛、驩等州，兼置交州都督府。隋平陳廢郡存州，改都督府曰總管府。煬帝初州廢，仍爲交趾、日南、九真等郡。唐武德三年仍置交州總管府，管交、峰、愛、仙、鳶、宋、慈、澄、道、龍十州。七年改曰都督府。其後諸州增省不一。調露元年又改都督府曰安南都護府，至德二年曰鎮南都護府，大曆三年仍曰安南，以刺史充都督。貞元六年置軍曰柔遠軍。咸通初爲南詔所陷，明年收復。四年復爲南詔所陷，七年高駢攻克之，始置靜海軍於安南。天祐初曲承裕據其地，再傳至曲承美。五代唐長興初南漢劉龑遣軍攻拔交州，執承美以歸，以其將李進守之。明年愛州將楊廷藝攻取交州。晉天福二年交州將皎公羨殺廷藝而代之。三年廷藝故將吳權舉兵攻殺公羨，遂據交州，稱靜海節度使。權卒，子昌岌立。卒，子昌文立。周顯德初始請命於南漢，南漢以昌文爲靜海軍節度使，兼安南都護。宋初復爲部人丁部領所據，自稱萬勝王，以子璉爲靜海節度使。開寶六年內附，八年封交趾郡王，自是交趾遂爲異域。璉死，弟璿嗣，又爲其將黎桓所篡，景德初封南平王。桓死，子龍挺嗣。景德四年改封交趾郡王。死，子至忠嗣。大中祥符三年爲其臣閩人李公蘊所篡，宋仍封爲交趾郡王。再傳至日尊稱帝國，號大越。熙寧間王安石議開邊，侵擾蠻境。八年交人叛，陷欽、廉、邕等州。九年詔郭逵等討之，至富良江，得四州一縣而還。其地尋復入於交趾。公蘊八傳嗣絕，爲其婿陳日煚所有。宋淳祐十二年蒙古將兀良合臺破安南，日煚遁海島。師還，日煚復取其地。宋亡，日煚子光昺歸附，元封爲安南國王。光昺死，子日烜自立，不受命。再發兵擊之，皆不能克。日烜死，子日燇嗣，復遣使入貢。日燇死，子日煃嗣，明朝洪武二年率先入貢，遣使冊爲安南國王。未至，日煃死，侄日熞嗣。五年爲陳叔明所篡。叔明老弟煓代視事。十一年煓攻佔城敗死，弟煒代立。二十一年其相黎季犛弒煒，立叔明子日焜。明年又弒日焜，立其幼子顒，假煒名來貢。二十九年思明府奏：「安南奪丘溫、如嶅、慶遠、淵、脫五縣。」遣使敕以地還思明。不聽。三十二年季犛復弒顒而立其幼子安，尋復弒安，奪其位。季犛詭姓名曰胡一元，子蒼曰互，僭號紀元，國號大虞。永樂元年表稱陳氏嗣絕，請署國事，從之。己復封爲王。二年陳氏故臣裴伯耆走闕下乞師，而老撾亦傳送故王孫陳天平來朝，詔詰季犛。季犛詭請迎天平歸國，詔廣西都督黃中、呂毅率兵五千送天平還國。至境，季犛僞遣使迎候，而伏兵隘口，襲殺天平及大理卿薛嵓等。中等引還，於是以成國公朱能爲征夷將軍，率新城侯張輔、西平侯沐晟等二十五將軍出廣西、雲南兩道討之。能至龍州卒，輔代總其衆。五年平安南，俘獲季犛父子，詔求陳氏後立之，無所得，因置交趾等處承宣布政使司，領府十七、州五、屬府州四十二、縣一百五十七。又置衛十一、所十三，屬都指揮使司。又置市舶司一。其地東西相距一千七百六十里，南北二千八百里。六年交人簡定復推陳季擴爲亂，命沐晟討之，敗績。復命張輔往征，擒定。季擴尋請降，以爲交趾右布政使。未幾復叛。十年輔等以計擒之，賊黨皆平。十五年召輔還都。明年寇孽黎利復叛，官軍屢衂。宣德初再遣大兵征之，皆敗績，賊勢益張，侵吾淥州、西平州及欽州四峒，皆陷。既而利託言請立陳氏後罷兵息民。朝廷因而許之，遂棄交趾。六年詔利權署安南國事。八年利死，子麟嗣，正統元年封爲安南國王。七年麟死，子濬立，遣兵攻佔城，虜其王摩訶賁該以歸。天順三年濬爲庶兄宜民所弒。四年濬弟灝嗣，輒侵吾土地，攻殺老撾宣慰司刁板雅蘭掌父子，爲八百敗歸，屢攻佔城，謀並其國。弘治十年灝死，子暉嗣。十七年暉死，子敬嗣。旋死，以弟誼嗣。正德初其臣阮種弒之，立其弟阮伯勝。國人共殺種等而立灝庶子晭。晭孱，政在羣下，國亂。正德十一年其下陳暠弒晭自立，酋目莫登庸等復逐暠，立晭兄子譓，專其國，暠奔據諒山。黎氏舊臣鄭綏以登庸不臣漸著，推族子酉榜爲主，登庸皆攻殺之。十六年登庸攻暠，暠敗死。嘉靖初登庸自稱安興王，謀弒譓。譓奔清化，登庸立其庶弟懬。交人云：「懬，登庸子也。」六年登庸竊安南，尋殺懬。九年禪位於其子方瀛，自稱太上皇，退居都齊海陽，爲方瀛外援。譓竟死清化，故臣共立譓子寧，居來州漆馬江，倚老撾爲援。十五年寧遣其臣鄭維憭來乞師，詔咸寧侯仇鸞爲帥。尋以征蠻將軍安遠侯柳珣代之，而命樞臣毛伯溫總其事。伯溫駐師南寧，時方瀛死，子福海嗣。登庸聞大軍致討，懼請歸欽州二都、四峒故侵地，世奉職貢。乃於鎮南關受登庸降，廢勿王，降國爲都統司，十三路爲宣撫司，以登庸爲都統司使，統境內十三宣撫司，隸廣西藩司。而命黎寧仍居漆馬江，令雲南守臣勘訪，果係黎氏後，始授境土製下。登庸已死，乃授其孫福海。二十五年福海死，子宏瀷幼，阮如桂等擁衛之，三十年始嗣職。時國內多艱，貢不達，黎氏雖據一隅，黨類強。寧死，鄭檢立其子寵。寵死，復立其宗人黎維邦。會莫氏臣黎伯驪作亂，鄭檢以兵會之，宏瀷奔海陽，自是益衰弱。四十二年宏瀷卒，萬曆初子茂洽襲爲都統使，國大亂。既而黎維邦死，鄭檢子松復立維邦子維潭，舉兵攻殺莫茂洽，盡逐莫氏遺孽。茂洽子敬用竄居高平府，敬璋、敬恭竄居東海府保樂州，復內相讐。未幾敬璋爲黎氏所殺，維潭遣使浮海，詣督臣歸罪，請款關輸貢。因與約，必以高平居莫氏，如黎氏漆馬江故事。維潭意以高平其故地也，莫氏篡臣，不宜以漆馬江爲比。久之，乃聽。二十四年受維潭降，以爲都統使。與莫敬用以高平，令維潭毋侵害，於是安南復定。自黎氏以來，雖奉貢稱藩，然自帝其國如故矣。○羅氏曰：「入交之道凡三：一由廣西，一由廣東，一由雲南。由廣東則用水軍，伏波以來皆行之。廣西道宋行之。雲南道元及明朝始開。廣西道亦分爲三：從憑祥州入者由州南關隘一日至交之文淵州坡壘驛，復經脫朗州北，一日至諒山衙，又一日至溫州之北，險徑半日至鬼門關，又一日經溫州之南新麗村，經二卜江，一日至保淥縣，半日渡昌江，又一日至安越縣南市橋江下流。北岸一道，由思明府入，過摩天嶺，一日至思陵州，過辨強隘，一日至淥平州，州西有路一日半至諒山府。若從東南行過車里江，此江乃永樂中黎季犛堰之以拒王師，後偵知其堰處，乃決之以濟師，一日半至安博州，又一日半過耗軍峒，山路險惡，又一日至鳳眼縣，又分二道：一道一日至保淥縣，亦渡昌江；一道入諒江府，亦一日至安越縣之南市橋江北岸，各與前道會。其自龍州入者，一日至平而隘，又一日至七源州，二日至文蘭平茄社，又分爲二道：一道從文蘭州，一日經右隴縣北山徑出鬼門關，平地四十里，渡昌江上源，經右隴之南，沿江南岸而下，一日至世安縣，平地至安勇縣，又一日亦至安越縣之中市江北岸；一道從平茄社西，一日半經武崖州，山徑二日至思農縣，平地又一日半亦進至安越縣之北市橋江上流北岸，市橋江在安越縣境中昌江之南，諸路總會之處，隨處皆可濟師，一日至慈山府，又至東岸嘉林等縣，渡富良江以入交州。雲南亦有二道。其一道由臨安府蒙自縣經蓮花灘入交州之石隴關，下程瀾峒，循洮江源右岸，四日至水尾州，又八日至文盤州，又五日至鎮安縣，又五日至下華縣，又三日至清波縣，又三日至臨洮府。洮水即富良江上流，其北爲宣光江，南爲沱江，所謂三江者也。臨洮二日至山圍縣，又二日至興化府，即古多邦城，自興化一日至白鶴神廟三岐江，又四日至白鶴縣，渡富良江。其一道自蒙自縣河陽隘，循洮江左岸，十日至平源州，又五日至福安縣，又一日至宣江府，又二日至端雄府，又五日亦至白鶴三岐江，然皆山徑，欹側難行。其循洮江右岸入者，地勢平夷，乃大道也。若廣東海道，自廉州烏雷山發舟，北風順利，一二日可抵交之海東府。若沿海岸以行，則烏雷山一日至永安州白龍尾，白龍尾二日至玉山門，又一日至萬寧州，萬寧一日至廟山，廟山一日至屯卒巡司，又二日至海東府，海東二日至經熟社，有石隄，陳氏所築以禦元兵者，又一日至白藤海口，過天寮巡司南至安陽海口，又南至塗山海口，又南至多漁海口，各有支港以入交州。自白藤而入則經水棠、東潮二縣至海陽府，復經至靈縣，過黃徑、平灘等江。其自安陽海口而入則經安陽縣至荊門府，亦至黃徑等江，由南策、上洪之北境以入。其自塗山而入，則取古齋，又取宜陽縣，經安老縣之北至平河縣，經南策、上洪之南境以入。其自多漁海口而入，則由安老、新明二縣至四岐，遡洪江至快州，經鹹子關以入。多漁南爲太平海口，其路由太平、新興二府，亦經快州鹹子關口，由富良江以入。此海道之大略也。交州之東有海陽、荊門、南策、上洪、下洪、順安、快州等府，去海不遠，各有支港，穿達迤邐數百里，大艦不能入，故交人多平底淺舟，以便入港雲。」《山居贅論》曰：「安南，自秦、漢以來入中國版圖者，歷千百年，其比於外臣，特自宋以後耳。宋之兵力，自太宗以後勢已衰鈍，其不能奄有交南宜也。元人兵威所加，輒見摧滅，而安南竟偃蹇一隅，不能郡縣其地，何哉？倘所謂強弩之末不能穿魯縞者歟？永樂中兩興大役，皆係累其君長，掃清其境土，而師還未幾，反覆隨之，豈時有難易，交人方強，未可逆折歟？逮正德以後陳氏、莫氏與黎氏禍亂相尋，兵分勢削，取亂侮亡，機不可失，而豎子帥師，徒費張皇。其後任交人之自爲魚肉，以秦、越相視而已矣。夫是非不張，恩威不振，何以壓蠻夷觀聽之情哉？」《國史》：「嘉靖十六年仇鸞爲帥，尚書毛伯溫督師駐廣西，檄諸路兵候師期。正兵分三哨，廣西憑祥州爲中哨，龍州羅迴峒爲左哨，思明府思州爲右哨。分奇兵爲二哨，歸順州爲一哨，廣東欽州爲一哨。又烏雷山等處爲海哨。又雲南兵於蓮花灘分三哨，東西並舉，馳驛安南，莫登庸大懼乞降。」蓋先是撫臣蔡經言安南水陸之路有六，憑祥、龍州、歸順、欽州、海陽、西路，皆接安南也。時欽州知州林希元言：「莫氏所恃者惟都齋耳。其地濱海，淤塗十餘里，舟不得泊，計以爲王城不支即守都齋，都齋不支即奔海上耳。若以東莞、瓊海之師助占城擊其南，賊不得奔矣。以福建之師航海出枝封河，湖廣之師出欽州與合，都齋無巢穴矣。以廣西之師出憑祥，雲、貴之師出蒙自，以攻龍編，則根本拔矣。如此可一舉定也。」其說置不問。夫攻安南者，希元之言非勝算哉？又安南僭置僞東都，設五府、五部、六寺、御使臺、通政司、五十六衛、四城兵馬等衙門。附郭府三，一曰奉天，二曰廣德，三曰永昌。永樂二年改東都爲交州府。宣德二年棄交趾，黎氏復曰東都。其西都亦曰清華、承政，永樂二年改清化府。又都齋、古齋，近海口，莫登庸故鄉也。本無城郭，以鐵竻木作排柵三層爲外衛，登庸所自居也。大約自黎氏以來，鄭氏、莫氏二宗最強，而鄭以江華爲重，莫以古齋爲重雲。兩都之外，分道十三，設承政司、宣察司、總兵使司，亦仿中國三司之制。〉
交州府，〈即安南之東都也。永樂二年改置。領州五，曰慈廉、福安、威蠻、利仁、三帶；領縣十三，曰東關、慈廉、石室、英蒥、清潭、清威、應平、平陸、利仁、安朗、安樂、扶寧、立石。宣德二年以後仍爲東都，領附郭府三，曰奉天、廣德、永昌。又分置安邦承政司，領府一，曰海東。〉
北江府，〈在交州府北二百里。永樂二年改置，領州三，曰嘉林、武寧、北江；領縣七，曰嘉林、超類、細江、善才、東岸、慈山、善誓。宣德以後仍以北江及諒江地置京北承政司。領府四，曰北河、慈山、諒江、任安。〉
諒江府，〈在交州府東北三百三十里。永樂二年改置。領州二，曰諒江、上洪；領縣十，曰清遠、那岸、平河、鳳山、陸那、安寧、保淥、古隴、唐安、多錦。宣德以後仍分屬京北、山南二承政司。〉
諒山府，〈在交州府北五百三十里。永樂二年改置，領州七，曰上文、下文、七源、萬涯、廣源、上思、下思，領縣五，曰丘溫、鎮夷、淵縣、丹巴、脫縣。宣德以後，仍以諒山地置諒山承政司，領府一，曰諒山。〉
新安府，〈在交州府東三百里。永樂二年置。領州四，曰東湖、靖安、南策、下洪；縣十三，曰至靈、峽山、古費、安老、水棠、枝封、新安、安和、同利、萬寧、雲屯、西岐、清沔。宣德以後，仍置海陽承政司，領府一，曰海陽。〉
建昌府，〈在交州府東南二百里。永樂二年置。領州一，曰快州，縣六，曰建昌、布縣、真利、東結、芙蓉、永涸。宣德後，仍屬山南承政司。〉
鎮蠻府，〈在交州府東南五百里。永樂二年置。領縣四，曰廷河、太平、古蘭、多翼。宣德以後，仍屬山南承政司。〉
奉化府，〈在交州府東南三百里。永樂二年置。領縣四，曰美淥、西真、膠水、順爲。宣德後仍屬山南承政司。〉
建平府，〈在交州府東南三百里。永樂二年置。領州一，曰長安；縣六，曰懿安、大懿、安本、望瀛、安寧、黎平。宣德後，仍即諒江、建昌、奉化、鎮蠻、建平五府地置山南承政司，領府十一，曰上洪、下洪、天長、廣東、應天、荊門、新興、長安、蒞仁、平昌、義興。〉
三江府，〈在交州府西四百五十里。永樂二年置，領州三，曰洮江、宣江、沱江，縣五，曰麻溪、夏華、清波、西闌、古農。宣德以後，仍即三江地及交州府嘉興州、歸化州地置山西承政司，領府六，曰歸化、三帶、端雄、安西、臨洮、沱江。〉
宣化府，〈在交州府西北九百里。永樂二年置，領縣九，曰曠縣、當道、文安、平原、底江、收物、大蠻、楊縣、乙縣。宣德後，仍即宣化地置明光承政司，領府一，曰宣化。〉
太原府，〈在交州府西北四百五十里。永樂二年置。領縣十一，曰富良、司農、武禮，洞喜、永通、宣化、弄石、大慈、安定、感化、太原。宣德後仍即太原府地置太原承政司，領府三，曰太原、富平、通化。〉
清化府，〈在交州府西南八百里。永樂二年置，領州四，曰九真、愛州、清化、蔡州；縣十一，曰安定、永寧、古藤、梁江、東山、古雷、農貢、宋江、俄樂、磊江、安樂。宣德後仍即清化府地置清華承政司，領府四，曰紹天、鎮寧、蔡州、河中。〉
乂安府，〈在交州府南八百里。永樂二年置。領州四，曰驩州、南靖、茶籠、王麻；縣十三，曰衙儀、友羅、丕淥、士油、偈江、真福、古社、土黃、東岸、石塘、奇羅、磐石、河華。宣德後仍即乂安置廣南承政司，領府三，曰廣南、茶麟、五麻。又兼演州地置乂安承政司，領府八，曰乂安、肇平、思乂、奇華、德充、演州、北平、清都。〉
新平府，〈在交州府西南七百里。永樂三年置，領州二，曰政平、南靈；縣三，曰衙儀、福康、左平。宣德以後屬乂安承政司。〉
順化府，〈在交州府西南九百里。永樂二年置。領州二，曰順州、化州；縣十一，曰利調、石蘭、巴閬、安仁、茶偈、利蓬、乍令、思蓉、蒲苔、蒲浪、士榮。宣德以後仍即順化、昇華二府地置順化承政司，領府三，曰順化、英都、重華。〉
昇華府，〈在交州府西南千一百里。永樂二年置。領州四，曰昇州、華州、思州、義州；縣十一，曰黎江、都和、安蒲、萬安、具熙、禮梯、持羊、白烏、義純、鵝杯、溪錦。宣德後仍屬順化承政司。〉
廣威州，〈在交州府西三百里。永樂二年改置，領縣二，曰麻籠、美良。宣德以後仍以廣威地置興化承政司，領府三，曰興化、廣威、天關。〉
嘉興州，〈在交州西南六百五十里。永樂二年改置。領縣三，曰籠縣、蒙縣、四忙。宣德已後仍分屬山西承政司。〉
歸化州，〈在交州府西九百里。永樂二年置。領縣四，曰安立、文盤、文振、水尾。宣德後仍屬山西承政司。〉
演州。〈在交州府南七百五十里。永樂二年置。領縣三，曰瓊林、茶清、美蒥。宣德以後，仍屬乂安承政司。〉
占城，〈東距海，西抵雲南，南接真臘，北連安南，東北至廣東，舟行順風可半月程，至崖州可七日程。古越裳氏界，秦爲象郡林邑縣，漢改象林縣，屬日南郡。後漢末邑人區連者因中原喪亂，殺縣令，稱林邑國王。孫吳時爲徼外國，黃武六年遣使入貢。其後世絕，外孫范熊代立。熊死，子逸嗣，其臣日南帥范稚之奴名文者譖逐逸諸子，逸死，文篡立。晉永和三年文屢陷日南。四年寇九真，大爲交州患。五年桓溫遣兵討之，不克。九年交州刺史阮敷討林邑，破五十餘壘。隆安三年林邑王范達陷日南、九真，遂寇交趾，太守杜瑗擊破之。義熙九年林邑范胡達寇九真，交州刺史杜慧度擊斬之。宋永初元年慧度擊林邑，大破之，林邑乞降。元嘉初林邑王范陽邁寇日南、九德諸郡。七年遣使入貢。八年復寇九德，交州兵卻之。十年范陽邁遣使入貢，求領交州，不許。二十三年以范陽邁寇盜不絕，外托使貢，遣交州刺史檀和之討之。和之以宗愨爲前鋒，遂克林邑。師還，范陽邁復得其地。死，子咄歷嗣。齊永明九年夷人范當根純攻奪其國，遣使貢獻，詔以當根純爲都督緣海諸軍事、林邑王。十年范陽邁之孫諸農帥種人攻範當根純，得其國，詔以諸農都督緣海諸軍事、林邑王。永泰初諸農入朝，渡海溺死，以其子文款襲王爵，歷梁、陳至隋皆來朝貢。隋仁壽末遣劉方攻林邑。明年方破林邑兵，其王梵志棄城遁。方入其都，獲其廟主十八枚，皆鑄金爲之，蓋其有國十八世矣。詔分其地爲蕩、農、沖三州。三年改爲比景、海陰、林邑三郡。隋亂，梵志復收其地。唐武德六年遣使入貢。貞觀中其王頭黎獻方物。死，子真龍嗣，爲其下摩訶慢多伽獨所殺，范氏遂絕。至德中國人立頭黎之姑子諸葛地，更號環王。唐元和初入寇驩、愛等州，安南都護張丹擊破之，遂棄林邑，徙國於占，因號占城。五代唐長興二年，劉龑將梁克貞入占城，取其寶貨以歸。周顯德五年其王釋利因德漫遣其臣蒲訶散來貢。宋建隆二年其王悉利因陀盤遣使因陀玢等貢方物，自是間歲或數歲一貢。淳熙四年襲破真臘。慶元五年真臘大舉復仇，俘殺幾盡，更立真臘人以主之。元至元間，其主孛由補剌者吾內附，遣使貢方物。後其子補的負固弗服，屢遣重兵臨之，又數遣使招諭，乍臣乍叛，終無順志。明初其王阿答阿者，首遣其臣虎都蠻來朝貢方物，詔遣中書省管勾甘桓等封爲占城國王，自是朝貢不絕。每國王嗣位，必遣使請命於朝，因遣使冊封，率以爲常。其所統聚落一百有五，大約如州縣之製。〉
爪哇，〈東抵古女人國，西抵三佛齊國，南抵古大食國，北界占城國。本名闍婆國，一名徐狼，又名蒲家龍。其屬國有蘇吉丹、打板打綱、底勿等國。劉宋元嘉九年始通中國，後絕。《唐志》：「闍婆國一名訶陵國，在南海中。以木爲城，有文字，知星曆。唐貞觀二十一年來貢。天寶中，自闍婆遷於婆路伽斯城。」宋淳化三年其王穆羅茶遣使朝貢，大觀初復至。元時稱爪哇國。至元二十九年遣史弼等自福建擊爪哇，時爪哇國王爲鄰境葛郎國所殺，其婿土罕必闍耶求救於弼，弼遂並取葛郎國王以歸，既而爪哇復叛，弼力戰得還，後竟不至。明初其王悉里八達剌遣使朝貢。洪武末分爲東西二國。永樂三年其附近牒里日、復羅治、金貓里三國皆來朝貢。四年東爪哇爲西爪哇所並，朝貢至今不絕。〉
真臘，〈東際海，西接蒲甘，南連加羅希，北抵占城國。本扶南屬國，亦名占臘，一名吉蔑，又名甘孛智。其王姓剎利名質多斯乃者始併扶南而有之。隋大業中始通中國。唐自武德至聖曆凡四來朝。神龍以後國分爲二，其南近海多陂澤，爲水真臘，北多山阜爲陸真臘。後復合爲一。宋政和中遣使來貢，宣和初封爲真臘國王。慶元中國人大舉伐占城，破之，而立真臘人爲占城王，故當時占城亦爲屬國。其屬國又有參半真里、登流眉、蒲甘等國，所領聚落六十餘，地方七千餘里，城三十所，都城可二十里。明初其王忽兒那遣使朝貢，至今不絕。〉
暹羅，〈在占城極南，順風可十日程。本暹與羅斛二國地。暹國土瘠，不宜畊藝，羅斛土地平衍而多稼，暹人歲仰給之。元元貞初暹人遣使入貢。至正間暹降於羅斛，自是合爲一國。明初暹羅斛王參烈昭毗牙遣使朝貢。永樂初始止稱暹羅，朝貢不絕。《四夷考》：「暹羅即古赤土國之地，扶南別種也。土色多赤，故曰赤土。隋大業三年使者常駿自南海郡水行晝夜二旬至焦石山，又東南泊陵伽缽拔多洲，西與林邑相對，又南行至獅子石，自是島嶼連接；又行二三日西望見狼牙須國之山，南達雞籠島至赤土界。」杜佑曰：「崖州直南水行便風十餘日到赤土國，其國熱氣持甚。」劉昫曰：「崖州南渡海便風十四日至雞籠島即至其國，赤海中之一洲也。」又有丹丹國，亦振州東南海中一洲，舟行十日可至。〉
