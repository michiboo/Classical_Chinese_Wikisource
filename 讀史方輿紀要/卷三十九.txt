
古曰冀州。舜分置十二州，此爲并州。〈應劭曰：「地在兩谷之間，故曰并州。」亦曰衛水、常水之間也。今衛水、常水，俱見北直真定府。〉《禹貢》仍曰冀州。〈其地險易，帝王所都，亂則冀安，弱則冀強，荒則冀豐，故曰冀州。〉《周禮•職方》：「正北曰并州。」成王封叔虞於唐，此爲晉地。戰國時爲趙地，亦兼韓、魏之疆。〈今平陽府故魏地。潞安府遼、澤二州故韓地，後皆入於秦。〉其在天文，昴、畢則趙分野。〈韓、魏分野，見河南沿革。〉秦並天下，置太原、河東、上黨、代、鴈門、雲中等郡。漢武置十三州，此亦爲并州。〈其河東郡則屬於司隸。〉後漢以并州治晉陽，靈帝時羌、胡大擾，定襄、雲中等郡並流徙分散，獻帝時省入冀州。魏黃初中復置并州，自陘嶺以北並棄之。晉亦置并州，惠帝時爲劉淵所殘破。其後劉曜徙都長安，平陽以東陷沒於石勒。及苻堅、姚興、赫連勃勃之際，並於河東置并州。姚興時又嘗分河東置並、冀二州。及後魏以後，分析益多，不可得而詳也。隋亦置十三部，而不詳所統。唐貞觀初置河東道，開元中因之，〈移治蒲州。〉天寶初又置河東節度使於并州。及五代時，李克用、石敬瑭、劉知遠代有其地，並建大號。周廣順初，劉崇據其地，宋太平興國四年始克平之，仍置河東路，而鴈門以北則屬於契丹，爲西京路。金人分置河東北路、河東南路及西京路。〈北路治太原，南路治平陽，西京路治大同。〉元亦分爲冀寧、晉寧、大同等路，直隸中書省。〈謂之「腹裏」。〉明洪武元年置山西行中書省於太原，九年改爲山西等處承宣布政使司。今領府五、直隸州三、屬州十六、縣七十九，〈總爲里四千四百四十有奇，夏秋二稅約二百三十一萬四千八百石有奇。〉而衛所參列其中。今仍爲山西布政使。












