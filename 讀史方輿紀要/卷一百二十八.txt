
江源出於岷山，
西南流經松潘衛西，又南經疊溪所西。
又南經茂州城西，又西南經威州之西，又南經保縣東，又東南流至汶川縣西，
又東南經灌縣西，又東南流經崇慶州北，又東南經新津縣南，
又東南經彭山縣東，又南經眉州之東，又南經青神縣之東，
又南經嘉定州東，又南經犍爲縣東，
又東南經敘州府城北，又東南經南溪縣東，
又東經江安縣北，又東經納溪縣北，又東北經瀘州城東，又東經合江縣北，
又東北經壁山縣南，又東北經江津縣北，又東北經重慶府南，
又東經長壽縣南，又東經涪州北，
又東北流經酆都縣南，又東北經忠州城南，
又東北經萬縣南，又東經雲陽縣南，
又東經夔州府城南，又東經巫山縣南，
大江經夔州府城南，又東八里而爲瞿唐峽，所謂「瞿唐、灩澦天下之險」也。〈詳見四川重險瞿塘關。〉又東百二十里至巫山縣城南，又東三十里經巫峽中。峽長百二十里，兩岸連山，舟行其間。江流至此，爲出蜀而入楚之處，〈詳見四川名山巫山。〉波濤漰湃，崖石嶙峋。誠古今之至險，亦山川之奇勝。《江行記》：「巫山東至巴東縣凡一百六十里，皆在峽中行也。」〈宋張玠《禹廟記》曰：「夔門當西蜀川流之聚，合數百源而委之。沆渀氾濫，又甚他所。而巴岡、巫橋，崔嵬盤錯，壁立骨峙，綿亙峻極，固塞其衝，奔潰洶湧之勢，艱乎爲力哉。已而瞿唐瓜分，灩澦孤蹲，千崖萬磴，兩兩卻立，黃流巨浸，帖帖東下，環數千里之地，既宅既旅，既蠶既粒，孰知疏鑿功用之至於斯耶？」〉
又東經巴東縣北，又東經歸州城北，
大江經巴東縣城北，又東九十里經歸州城北。山峽連綿，與蜀相接，所謂步步皆險也。
又東經夷陵州南，又東經宜都縣北，
又東北經枝江縣北，又東南經松滋縣北，
又東北經荊州府城南，又東南經公安縣北，
又東南經石首縣北，又東經監利縣南，又東經華容縣北，
又東經岳州府北，又東經臨湘縣北，
大江經岳州府城西北十五里之城陵磯。洞庭之水自南而北由此注於大江，謂之荊江口，亦謂之西江口，又謂之三江口，以洞庭及澧水與大江並會於此也。〈詳見湖廣重險荊江口。〉控據要津，爲湖南、北之喉吭。又東北七十餘里，經臨湘縣城北，〈《輿程記》：「城陵磯驛南二十里爲洞庭湖口，東六十里至臨湘縣之鴨欄水驛，皆濱江要地也。」〉又東北入武昌府境。
又東北經嘉魚縣西，益折而北，經漢陽府城東，武昌府城西，而會於漢水。
江水會於漢水，並流而北，復折而東，江之北岸，爲黃陂縣及黃州府境，南岸爲武昌府及武昌縣境。
大江又東經蘄水縣南，又東經蘄州城南，江之南岸爲興國州之境。
又東南經廣濟縣及黃梅縣南境，江之南岸爲九江府城之北。
又東經湖口縣北，又東北經彭澤縣北，江之北岸爲宿松縣及望江縣之境。
又東北經東流縣北，又東北經安慶府城南，
又東北經桐城縣南境，江之南岸爲池州府北。又東經銅陵縣之北，
又東北經無爲州南境，江之南岸爲繁昌縣之北。又東北經蕪湖縣之北，
大江北岸自桐城縣南之樅陽口至無爲州南境之泥汊河口幾二百里，〈南岸即繁昌縣界，江面闊二十餘里。〉又東接和州之境，南岸則自荻港而東三十里，經繁昌縣城北十五里，又東北四十里經三山磯，又二十里經魯明江口，〈亦曰魯港口。〉又東北十里經蕪湖縣城西五里，又東北流入當塗縣界。
又東北經和州之東，太平府之西，
大江北岸自泥汊河而東北百二十里曰裕溪口，〈北去和州九十里，河口爲無爲州巢縣之通道。〉又北二十里爲西梁山。江之南岸則自蕪湖北五十里至東梁山，與西梁山隔江相對，所謂天門博望之險也。〈詳見江南名山樑山。〉又北四十里經採石圻，亦曰牛渚坼，江之西岸爲和州之橫江浦，〈西北至州城二十五里。〉自古有事於東南者，多自橫江濟採石，形勝莫重焉。〈詳見江南名山採石。〉今沙洲橫亙，或非利涉之道矣。〈採石江濱舊有洲曰成洲，橫列磯下。又西南有陳家洲及新洲諸沙渚。今延袤相接，益復回遠。灘淺錯雜，舟行甚艱，故道出採石者益少。天地之氣日就遷移，山川形勝，豈有常哉？〉又東北二十里經太平府城西北五里，又東北五十里經烈山入應天府界。
又東北經應天府城西北。江之北岸，爲江浦縣及六合縣之境。
又東北經句容縣北，又東北經儀真縣南，
又東北經鎮江府北，揚州府南，
又東南經丹陽縣北，又東經泰興縣西南，
又東經常州府北及江陰縣之北，江之北岸爲靖江縣及如皐縣南。
又東經常熟縣北，江之北岸爲通州之南。
又東經海門縣南，江之南岸，爲太倉州之北，由此入於海。
大江自狼、福兩山而東。波濤洶湧，與海相接，而海門舊在通州東百餘里，稱爲江、海出入之門。太倉西北去常熟百里，東北至海七十餘里，亦江面回合處也。今海門益淪於海，形勢又一變矣。至於崇明，環海爲邑，沙渚迂迴，江口倚爲外衛。然而自守則有餘，制敵或未足，江防險易，安可一律論與？○按大江自源徂流七千餘里，〈《漢志》：「江水出湔氐道西徼外岷山，東南至江都入海。過郡九，行七千六百六十里。」九郡，謂蜀郡、犍爲、巴郡、南郡、江夏、廬江、九江、丹陽、會稽也。廣陵固其入海之處，故不在九郡之列。〉或稱爲南北之限，或恃爲天塹之防，然用之得其當，則節節皆險，失其宜，亦處處可渡。險易固無定形矣。善哉陸抗之言曰：「議者以長江峻山限帶封域，此守國之末務，非智者所先也。」
盤江有二源，其出四川境內者曰北盤江，
其出雲南境內者曰南盤江，
二源合流而入廣西境內，謂之左江。
江之別出於貴州境內者又有三源，其一曰福祿江，一曰都勻江，一曰都泥江。
流經廣西境內，謂之右江。
左、右江合流於廣東境內，謂之西江。至廣州府南而入於海。
