
　　天下之形勢，視乎山川；山川之玸絡，關乎都邑。然不考古今，無以見因革之變；不綜源委，無以識形勢之全。是書首以列代州域形勢，先考鏡也；次之以北直、南直，尊王畿也；次以山東、山西，爲京室之夾輔也；次以河南、陜西，重形勝也；次之以四川、湖廣，急上遊也；次以江西、浙江，東南財賦所聚也；次以福建、廣東、廣西、雲南、貴州，自北而南，聲教所爲遠暨也；又次以川瀆異同，昭九州之脈絡也；終之以分野，庶幾俯察仰觀之義與！
　　地道靜而有恆，故曰方；博而職載，故曰輿。然其高下險夷、剛柔燥濕之繁變，不勝書也；人事之廢興損益圮築穿塞之不齊，不勝書也。名號屢更，新舊錯出，事會滋多，昨無今有，故詳不勝詳者，莫過於方輿。是書以古今之方輿，衷之於史，即以古今之名，質之於方輿。史其方輿之鄉導乎？方輿其史之圖籍乎？茍無當於史，史之所載不盡合於方輿者，不敢濫登也。故曰《讀史方輿紀要》。
　　天地位而山川奠，山川奠而州域分，形勢出於其間矣。是書以一代之方輿，發四千餘年之形勢，治亂興亡，於此判焉。其間大經大猷，創守之規，再造之績，孰合孰分，誰強誰弱，帝王卿相之謨謀，奸雄權術之擬議，以迄師儒韋布之所論列，無不備載。或決於幾先，或斷於當局，或成於事後，皆可以拓心胸、益神智。《書》曰：「與治同道罔不興，與亂同事罔不亡」，俯仰古今，亦可以深長思矣。
　　禹平水土，主名山川。《職方》辨州，惟表山藪川浸。司馬遷作《史記》，昔人謂其能言山川條列，得《禹貢》之意，班、范諸家所不逮。唐太宗因山川形便，分天下爲十道。《六典》所載，犁然可觀。是書亦師其意。兩京十三司之首，皆列疆域、名山、大川、重險，俾一方之形勢，燦列在前；而後分端別緒，各歸條理，亦以詳前人之所略也。
　　王者體國經野，於是乎有城邑。城邑定而方位列焉，緩急分焉，於是乎有山藪川浸。山川布而相其陰陽，察其險易，於是乎有關梁阻阨，爲城邑之衛。自古及今，經理方輿者，不能異也。是書於兩京十三司各郡邑中，皆以此爲次第，從同者則以例附焉，所以便於考索也。
城邑山川關隘之屬，有特見者，如專言某城某山是也。有附見者，如言某山而附以某山，言某川而復及某水是也。有互見者，如言某山而旁及於某川某關，言某關而旁及於某城某山是也。
　　《地理志》始於班固，最爲雅馴。劉昭補後漢《郡國》，參入古今地名，爲功不少，所惜微有繆誤耳。《晉志》僅存郛郭，《齊志》略標形似。沈約《州郡》，詳而未精，魏收《地形》穢而不備。《隋志》兼及梁、陳、齊、周，裨益頗多，而經緯未盡。劉昫《唐志》略於天寶以後，歐陽氏略於天寶以前，功過不相掩也。《五代史》薛《志》，曾見數條，較歐《志》頗勝。歐《志》無乃過略，與《宋志》詳略失倫。遼、金二《志》，《金志》差勝。國初《元志》缺漏，又在《宋志》之下也。是書參考沿革，大約本之正史，而他書所見，亦節取焉。雖然，秦、漢城邑，其不可見於今者，蓋什之二三；六朝以降，廢置紛更，其不可見於今者，乃什之四五也。隋、唐以來，邊荒蠻落，時有興革，其不可考者，亦什之一二矣。
　　從來沿革，有竟不入是書者。王莽篡漢，盡易天下郡縣名號；侯景陷臺城，契丹入汴，皆妄有改易之類是也。若夫晉棄中原，南北淆亂，州郡縣邑，紛紜僑置，河南有廣陵、丹陽之名，江渚有晉陽、太原之號；又疆埸戰爭，得失屢變，荒左依附，有無頓岐，循名責實，大都湮廢。餘力爲考訂，其引據不誣，義類可據者，悉爲采入。至傳聞互異，史氏浮靡，史臣撰述，往往地屬前朝，而諱從當代。如《晉書》《隋書》，皆諱「虎」爲「武」，諱「淵」爲「泉」之類。或地名相同而方域絕異，地名本異而裏道正同，千里毫釐，未嘗敢忽也。
　　古人著述，類皆慎重。《左氏傳》析實白羽，夷實城父，慎之也。杜氏釋《傳》，或但曰魯地、齊地，或竟曰地闕，不敢強爲之辭也。蓋寡陋之過小，繆戾之罪大。近世言方輿者，依據失倫，是非莫主；或一事而彼此相懸，一說而前後互異；稱名偶同，漫爲附會，傳習不察，竟昧繇來；欲矜博洽之名，轉滋繆戾之罪。余不敢妄爲附和也。
　　方輿之書，自經史而外，彬彬成家者，魏晉以降，代有其人。余輯《方輿書目》凡二卷，約千有餘家。然自唐以前，傳者絕少。由唐以迄宋元，可見者亦不過數家耳。《括地誌》序於唐太宗，稱其度越前載，然在宋時已不可多得。宋《崇文目》云：《坤元錄》一本，即《括地誌》。按杜氏《通典》，《坤元》與《簡地誌》並列，則非一書也。「括」，唐大歷中諱曰「簡」。其聞於世者，有江、融、鄭虔及賈耽之書，亦不可復見也。余嘗讀《元和志》，善其敷陳時事，條列兵戎，然考古無乃太疏。《寰宇記》自謂遠軼賈、李之上，賈耽、李吉甫。而引據不經，指陳多悞。《紀勝》山川稍備，求其攻守利害則已迂。《廣記》考核有餘，而於形勢險夷，則未盡晰也。《勝覽》以下，皆偏於詞章之學，於民物遠，猶無當焉。國家著作之材，雖接踵而出，大都取裁于樂史、祝穆之間，求其越而上之者，蓋鮮也。
　　近代《一統》、《寰宇》、《名勝》諸志及十三司通志，余皆得見之。其天下郡縣志得見者，十未六七也。跼蹐田野，無從搜集，間有已得其書，而時會忤狙牾，未及采錄，旋復失之者。故雖耳目流傳之書，而闕略正不能免。雖然，形勢詳而名勝略，如錄衡山而不載七十二峰之號，志太湖而不及百瀆、七十二漊之名之類，中國詳而四裔略，亦有邊陲詳而中土反略者。覽者當得其大意，毋遽以聞見淺陋斥之，則幾矣。
　　地利有錯見於他條，而不載於郡邑之下者，有兩說互異，而並存之者，疑以從疑也。
　　宋葛文康公曰：「記問之博，當如陶隱居，恥一事不知；記問之審，又當如謝安，不誤一事。」世皆稱胡氏注《通鑒》，見聞博而取捨精。然除口見於《水經注》，而悞引蘧除水；萬歲縣見於《晉志》，而悞改爲延壽；他如永世未辨其在溧陽，定陵不知其近洺水，甚哉著作之難也。要亦耳目偶遺，無關大故。餘生而椎魯，困窮失學，讀書無多，自省多悞，偶有所見，悞則正之，甚者削之，不敢妄爲爭辨，求勝於古人也。
　　高都、丹城，一城也，而悞以爲二。昭信、濟陰、睢陵，一城也，而悞以爲三。雲中、雲州，勝州、東勝，夏州、靈夏，皆兩地也，而悞以爲一。至於宛唐、死虎、慮虒、驢夷，字之訛也。居庸、翳螉，土軍、吐京，聲之變也。舉一例餘，類難悉數。每見近代諸志，一水一山，方位偶移，輒列爲數處；千里百里，聲稱相似，則牽爲一端。見聞日荒，義理日繆，安能與古人相上下乎？
　　六經而外，《左》《國》《史》《漢》，皆有詮釋。古人散逸之書，見於古人援引者爲多，是書悉爲搜討。至杜、鄭、馬三家之書，其言方輿，皆資採取，而杜氏尤長。王厚齋《玉海》一書，中所稱引，類多精確。而《通釋》一種爲功於《通鑒》甚巨，胡身之從而益暢其說，搜剔幾無餘蘊，余尤所服膺，故采輯尤備。
　　水道遷流，最難辨晰，《河渠》、《溝洫》，班、馬僅紀大端，而餘史或缺焉。其詳爲之辭者，惟酈氏《水經注》，而杜佑甚病其荒繆。蓋河源紆遠，尚依《史》《漢》舊文，而江、漢以南，又皆意爲揣測，宜其未盡審也。若其掇拾遺聞，參稽往蹟，良爲考古之助。余嘗謂酈氏之病，在立意脩辭，因端起類，牽連附合，百曲千回，文采有餘，本旨轉晦。使其據事直書，從原竟委，恐未可多求也。後世河防、水利之書，作者相繼。至於晚近記載，尤多浮雜相仍，鮮裨實用。余所見河防、海防、江防、水利、泉河、籌海諸書，不下十餘種，惟潘氏《河防》、張氏《三吳水利》兩書，差有可採。《川瀆》一書，略仿《水經》之文，仰追《禹貢》之義，務期明確，無取辭費。
　　名山支山，山之大端也。其間有特峙者焉，有並峙者焉，連峙疊峙者焉。山主分而脈本同，其間或起或伏，有突然獨起者，有判然並峙者，有連接千百里，雖異名而實一山，又或一山而中包數山，一山而上起數山，詭異不可名狀。經川支流，水之大端也。其間有匯流者焉，分流者焉，並流、絕流者焉。水主合而源各異，其間或合或離。有數流而匯爲一川者，一川而散爲數川者；有兩川勢敵，既合而並流數里，仍分二川者；有水性勁弱不同，清濁互異，絕流各出，竟不相通者，詭異亦不可名狀也。蔡氏曰：「山本同而末異，水本異而末同。」丘氏曰：「山體陽而用陰，用陰故靜而能深。天下之幽奇險奧，莫過於山也。水體陰而用陽，用陽故動而多變。天下之縱橫恣肆，莫甚於水也。」此可以語山川之性情矣。
　　水之至濁者莫如河，故河最善決。北紀大川，漳水最濁，南條大川，漢水最濁，故漳、漢之水，亦多潰溢。水道既變，小而城郭關津，大而古今形勢，皆爲一易矣。余嘗謂天至動，而言天者不可不守其常；地至靜，而言地者不可不通其變，此亦一驗也。
　　管子曰：「不知地利者，不能行軍。」孫子曰：「地形者，兵之助。」晁錯曰：「用兵臨戰，合刃之急者三，一曰得地形。」何承天曰：「山陵水泉，地陣也。」蓋地利之於兵，如養生者必藉於飲食，遠行者必資於舟車也。《孫子》十三篇，大都推明地利，不特《九攻》、《九地》之文而已。李吉甫序《元和志》曰：「今言地利者，凡數十家。尚古遠者，或搜古而略今，采謠俗者，或傳疑而失實。至於丘壤山川、攻守利害，皆略而不書，此微臣所以精研，聖后所宜周覽也。」自宋《寰宇記》以後，凡兵戎戰守之事，皆略而不書。豈欲公之天下，如漢人所云「《史記》載山川險易遠近，不當在諸侯王」者乎？
　　正方位，辨里道，二者方輿之眉目也。而或則略之，嘗謂言東，則東南東北皆可謂之東。審求之，則方同而里道參差，里同而山川回互。圖繪可憑也，而未可憑，記載可信也，而未可信。惟神明其中者，始能通其意耳。若並方隅里道而去之，與面墻何異乎？
　　前代之史易讀，近代之史難讀。司馬公作《通鑒》，於《史》《漢》《三國》，採取最多，晉、宋而降，則旁稽博考，參取成書。其正史所存，什或未能三四也。十七史以後，宋、元二史，最爲蕪繆。《通鑒》《續編》引蔓延流，開卷欲臥。《續綱目》因襲義例，稍成體裁，然而疏漏不少矣。近時史學益荒，方輿一家尤非所屬意。余嘗謂五代以前，尚可據史以繩志，五代以後，又當據志以律史。蓋志猶憑實，而史全蹈虛也。是書於宋、元諸史，不能盡存，而近時聞見，尤用闕如。蓋不欲以可據之方輿，亂以無稽之記載也。
　　儲氏瓘曰：「知古非難，知今爲難。」夫古不參之以今，則古實難用；今不考之於古，則今且安恃。自世廟以來，黃河決塞，朝暮不常，邊塞震驚，出入無候，至於倭夷突犯，流毒縱橫；盜賊乘釁，播惡未已。其間城堡之覆敗，亭障之消亡，村落之塗炭，留心民社者，不忍委於不知也。知之亦必考前人之方略，審從來之要害，因時而發，擇利而行，弭災消患，不虞無術耳。然則真能知古而知今，正不難矣。
　　編戶多寡不同，大約以嘉、隆間爲斷。水陸道里，遠近不同，大約以水道爲主。其後先迂直之數，可折衷而得之也。
　　九邊阨口，盤互紆回；西南洞寨，紛岐錯雜。累舉難詳，繁稱未盡。茍非事實可稽、圖籍可據者，無庸漫列其名，徒眩耳目爲也。
　　說者曰：風后受圖，九州始布，此輿圖之始也。《山海》有經，爲篇十三，此地誌之始也。《周禮》大司徒而下，職方、司書、司險之官，俱以地圖周知險阻，辨正名物。戰國時，蘇秦、甘茂之徒，皆據圖而言天下險易。蕭何入關，先收圖籍。鄧禹、馬援，亦以此事光武成功名。儒者自鄭玄、孔安國而下，皆得見圖籍，驗周、漢山川。蓋圖以察其象，書以昭其數，左圖右書，真學者事也。余初事方輿，即採集諸家圖說，手爲摸寫。舊藏朱思本畫方圖及羅洪先《廣輿圖》，尋得宋人《南北對境圖》及近時長江、海防及九邊圖凡數種。既成，病其疏略，乃殫力於書。蘇氏曰：「圖者，所以輔書之成也。」書以立圖之根柢，圖以顯書之脈絡，以圖從書，圖舉其要可也，不患其略也。
　　洪武初有天下，即編列天下地理形勢爲書，藏之太府；既又詔天下各獻圖籍，以求山川險易之實。英廟時，詔大臣撰《一統志》，所成乃僅如此。惜當時爭其事者，不詔之以祖訓，而遽格於陳循之詖說也。倘有任脩明之責者，明示體裁，使郡邑各上圖志，正封域，稽里道，驗山川、城池、關塞之大，郵亭烽堠之細，無不具載，而古今政事、貢賦、風俗，以次詳焉。散而爲百國之車書，合而爲一朝之典故，此亦度越古今之一端與？
　　方輿所該，郡邑、河渠、食貨、屯田、馬政、鹽鐵、職貢、分野之屬是也。《禹貢》記九州，亦敘田賦、貢物、貢道及島夷、西戎，《職方》則兼詳人民、六畜、土宜、地利。《唐六典》亦載貢賦、外夷。余初撰次歷代鹽鐵，馬政，職貢及分野，共四種，尋皆散軼，惟分野僅存。病侵事擾，未遑補綴，其大略僅錯見於篇中，以俟他時之審定，要未敢自信爲已成之書也。[1]
