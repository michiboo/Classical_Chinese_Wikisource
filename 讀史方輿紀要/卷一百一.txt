
廣州府，〈東至惠州府三百六十里，南至海百里，西至肇慶府二百三十里，北至韶州府七百二十里。自府治至江南江寧府四千三百九十里，至京師七千八百三十五里。〉
南海縣，〈附郭，在府治西偏。本秦南海郡番禺縣地。隋開皇十年析置今縣，尋以番禺縣併入，爲廣州治。五代改曰常康，宋開寶五年復故。舊治府城北芝蘭湖南，明初遷入郭內。今編戶三百五十里。〉
番禺縣，〈附郭，在府治東偏。秦置縣，爲南海郡治，以番、禺二山爲名。二漢因之。晉、宋以後皆爲南海郡治。隋併入南海縣。唐初復置，仍爲廣州治。宋開寶五年廢入南海縣。皇祐三年復置，在州城東紫泥巷。元至正中始徙治東城內。今因之，編戶一百三十九里。〉
廣州城，〈今府城也。通歷：「楚伐揚越，自是南海事楚。」有楚亭。舊《圖經》：「廣州州始築自越人公師隅，號曰南武。」《吳越春秋》：「闔閭子孫避越嶺外，築南武城。後楚滅越，越王子孫避入始興，令師隅修吳故南武城是也。」秦以任囂爲南海尉，初居瀧口西岸，俗名萬人城，在今城西二十七里。既乃入治番山隅，因楚亭之舊。其治在今城東二百步，俗謂之任囂城。又相傳南海人高固爲楚威王相時，有五羊銜穀萃於楚亭，遂增築南武城，周十里，號五羊城。及趙陀代囂，益廣囂所築城，亦在今治東，今謂之趙陀城。漢平南越，改築番禺縣城於郡南六十里，爲南海郡治，今龍灣、古壩之間是也。號陀故城曰越城。後漢建安十五年步騭爲交州刺史，以越城就圮，乃廓番山之北爲番禺城，後又遷州治於此，自是不改。《城塚記》：「郡南城建安二十二年步騭遷州時築，規制尚隘。唐廣明間爲黃巢所焚。天祐間清海節度劉隱更築，鑿平禺山以益之，始稱壯麗。宋慶曆四年經略使魏瓘增築子城，周五里。皇祐四年儂智高寇廣州，不能䧟，命瓘再知廣州。瓘復環城濬池，築東西南三門甕城。熙寧三年經略使呂居簡議修東城，未果。轉運使王靖城之，袤四里，合於子城。明年經略使程師孟築西城，周十有三里。紹興二十二年經略使方滋修中城及東西二城以禦寇。嘉定三年經略使陳峴以城南闦闠稠密，無所捍蔽，乃增築兩翅以衛民居，東長九十丈，西五十丈，謂之雁翅城。紹定二年經略方大琮增修，端平二年、開慶元年皆嘗葺治。景炎二年蒙古攻廣州，州將張鎮孫以城降。明年蒙古毀天下城隍，廣州子城及兩翅城無恙。明洪武三年復因舊壘修葺。十三年永嘉侯朱亮祖等以舊城低隘，乃改築府城，連三城爲一，東北包粵王臺山，北連馬鞍至於白雲山之麓，岡阜相連不斷。又建五層樓於北城上，高八丈，名鎮海樓，稱爲雄勝。成化二年、弘治十六年、嘉靖十三年皆嘗修築。萬曆以來亦相繼營繕。有門七，惟東南曰定海，西南曰歸德，餘各以方位爲名。北枕山阜三面環濠，城周二十一里有奇。」〉
順德縣，〈府西南八十里。東南至香山縣百里。本南海縣南境東涌、馬寧、西琳三都濱海地。景泰三年始析其地置縣，治大良堡。天順九年始築磚城。編戶百六十五里。〉
東莞縣，〈府東南二百五十里。東北至惠州府博羅縣百七十里。本番禺縣地。晉咸和六年析置寶安縣，又分南海郡置東官郡治焉。宋、齊以後因之。隋平陳郡廢，縣屬廣州。大業初仍屬南海郡。唐復屬廣州，至德三載改寶安縣曰東莞。五代因之。宋開寶五年省入增城縣，六年復置。今城周十四里，編戶一百八十三里。〉
新安縣，〈府東南二百六十里。東北至東莞縣七十里。本東莞縣地。隆慶六年析置新安縣，治城子岡。編戶二十里。〉
三水縣，〈府北百二十里。西北至清遠縣百三十里，西南至肇慶府百三十里。本南海縣之北境、高要縣之東境地。嘉靖五年析置今縣，治白塔岡。有磚城。編戶五十一里。〉
增城縣，〈府東百九十里。南至東莞縣百里，東至惠州府博羅縣百四十里。本秦番禺縣地。後漢析置增城縣，屬南海郡。梁改屬東官郡，尋爲郡治。隋平陳郡廢，縣屬廣州。唐因之，宋仍屬廣州。今城周四里有奇。編戶一百八十三里。〉
龍門縣，〈府東北三百十里。本增城及博羅二縣地。舊置龍門巡司於此。弘治九年徙司於黃沙坳，而置今縣於舊司治。有城，弘治十六年增築。編戶十七里。〉
香山縣，〈府南百五十里。東至東莞縣三百里。唐爲東莞縣之香山鎮。宋因之，紹興三十二年升爲香山縣，仍割南海、番禺、新會三縣濱海地益之。舊有土垣，號曰鐵城。明洪武二十六年始營磚城。弘治間於城外築子城。正德間修築，周三里有奇。編戶三十六里。〉
新會縣，〈府西南二百三十里。西北至肇慶府高明縣九十里，西至肇慶府恩平縣百十里。漢番禺縣地。晉末置盆允縣。元熙二年置新會郡治焉。宋、齊因之。隋平陳郡廢，置新會縣，並置封州治焉。開皇十一年改爲允州，後又改曰岡州。大業初州廢，縣屬南海郡。唐武德四年復置岡州，仍治新會縣。貞觀十三年州廢，縣屬廣州。是年仍置岡州。天寶初曰義寧郡。乾元初復曰岡州。貞元末州廢，縣仍屬廣州。宋因之。今城周三里有奇。編戶二百三十八里。〉
新寧縣，〈府西南三百三十里。西北至肇慶府陽江縣百二十里。本新會縣地。自元季以來諸傜煽亂，屢征不服。明弘治十一年討平之，因析置今縣。初築磚城，正德六年改築，周三里有奇。編戶六十里。〉
從化縣，〈府東北三百四十二里。西北至韶州府英德縣百八十里。本增城縣地。弘治元年峒僚譚觀福恃險爲亂，討平之。三年析置今縣，治橫潭。七年改治馬場田，築城。十一年甃以磚石。嘉靖中重修，周三里有奇。編戶十八里。〉
清遠縣，〈府北二百五十里。西南至肇慶府四會縣百七十里，東北至韶州府英德縣二百七十里。漢南海郡中宿縣地。梁析置清遠縣，爲清遠郡治。隋平陳郡廢，縣屬廣州。大業初屬南海郡。唐仍屬廣州。宋因之。《城邑攷》：「元至正中築土城，明洪武二十二年始砌磚城。天順七年爲傜賊所陷，成化中修築，以後又嘗增修。城周八里有奇。」編戶十七里。〉
連州，〈府西北五百六十里。東北至湖廣郴州三百五十里，西北至湖廣道州五百五十五里，東至韶州府四百里，西至廣西賀縣二百六十七里。〉
陽山縣，〈州東北二百里。北至湖廣宜章縣百三十里，東至韶州府樂昌縣百八十里。漢置縣，屬桂陽郡。後漢改曰陰山縣。三國吳省入含洭縣。晉復置陽山縣，屬始興郡。宋、齊因之。梁屬陽山郡。隋屬連州。唐、宋因之。元屬桂陽州。明洪武二年屬韶州府。十四年改今屬城周二里有奇。編戶六里。〉
連山縣，〈州西二百七十里。北至湖廣寧遠縣二百十里，西至廣西賀縣百五十里。漢桂陽縣地。梁析置廣德縣，屬陽山郡。隋改縣曰廣澤，屬連州。仁壽初改曰連山。大業初屬熙平郡。唐復屬連州，宋因之。紹興六年廢爲鎮，十八年復故。明洪武二年屬韶州府，是年省縣入陽山。十四年復置，屬連州。今城周二里有奇。編戶二里。〉
肇慶府，〈東至廣州府二百三十里，西南至高州府七百七十里，西至廣西梧州府四百里，北至廣州府連州五百二十里。自府治至布政司見上，至江南江寧府四千二百六十里，至京師七千四百二里。〉
高要縣，〈附郭。漢縣，屬蒼梧郡。後漢及晉因之。劉宋改屬南海郡，齊因之。梁爲高要郡治，唐、宋以來州郡皆治此。今編戶九十八里。〉
高明縣，〈府東南六十里。西南至新興縣七十里，東南至新會縣九十里。本高要縣地。明初設高明巡司於此。正統末山寇鄧宗遠等屢作亂，成化十一年督臣吳琮等請改置今縣，從之。十六年築磚城，環城爲濠。正德以後屢經修築。周三里有奇。編戶十八里。〉
四會縣，〈府北百三十里。東至廣州府三水縣九十里，東北至廣州府清遠縣百七十里，西北至廣寧縣百八十里。秦置四會縣，屬桂林郡。漢屬南海郡。後漢因之，晉仍屬南海郡。宋元嘉十三年置綏建郡。齊、梁因之。隋平陳郡廢，縣屬番州，大業初屬南海郡。唐武德五年置南綏州。貞觀八年改爲湞州。十三年州廢，縣屬廣州。宋開寶五年省縣入南海，旋復置。熙寧五年改屬端州。元屬肇慶路。明改府，縣屬焉。今城周三里有奇。編戶三十里。〉
廣寧縣，〈府西北二百九十里。東南至四會縣百八十里，西至廣西懷集縣二百二十里。本四會縣地，嘉靖三十七年平大羅山賊，因析置廣寧縣，治大圃村。創建磚城。萬曆以後皆嘗營繕，城周不及二里。編戶十二里。〉
新興縣，〈府南百四十里。東北至高明縣七十里，西北至羅定州東安縣百二十里，西南至陽春縣二百二十里。漢合浦郡臨允縣地。晉初析置新寧縣，屬蒼梧郡。永和七年分立新寧郡，改縣爲新興。宋、齊因之。梁兼置新州。隋郡廢州存，大業初州廢，縣屬信安郡。唐武德四年復置新州，仍治新興縣。天寶初曰新興郡。乾元初復故。宋仍曰新州，亦曰新興郡。元至元十六年升爲新州路，十九年復降爲州。明初州廢，縣改今屬。城周不及四里。編戶五十五里。〉
陽春縣，〈府西南三百四十里。東北至新興縣二百二十里，東南至陽江縣百四十里，西南至高州府二百里。漢合浦郡高涼縣地，梁始置陽春縣及陽春郡。隋平陳郡廢，縣屬高州。唐武德四年乃置春州。天寶初曰南陵郡。乾元初復爲春州。宋熙寧六年州廢，縣屬恩州。元因之。明初改今屬。城周三里有奇。編戶二十四里。〉
陽江縣，〈府西南四百四十里，西北至陽春縣百四十里，東北至恩平縣百三十里，西至高州府電白縣二百二十里。漢高涼縣地。隋海安縣地。蕭銑時置陽江縣，唐武德四年縣屬高州，貞觀二十三年改屬恩州，尋爲恩州治。天寶初曰恩平郡。乾元初復曰恩州。大順二年州移治恩平，縣仍屬焉。宋爲恩州治。慶曆八年曰南恩州，以別於河北之恩州也。元曰南恩路，尋復爲州。明初州廢，縣改今屬。城周五里有奇。編戶五十里。〉
恩平縣，〈府南三百二十里。東至廣州府新會縣百十里，西南至陽江縣百三十里，西北至新興縣百八十里。漢高涼縣地，三國吳置海安縣，屬高興郡，晉因之，宋改屬東官郡。齊末置齊興郡，改縣曰齊安。隋平陳郡廢，縣屬高州。開皇十八年改曰海安縣。唐武德五年復曰齊安縣，仍屬高州。貞觀二十三年改屬恩州。至德二載改曰恩平縣，大順二年移恩州治焉。五代因之。宋開寶五年移州治陽江，省縣爲恩平堡，屬陽江縣。元因之。明成化十四年割陽江及新興、新會三縣地復置今縣。城周不及二里。編戶二十二里。〉
德慶州，〈府西二百十里。西至廣西梧州府百九十里，南至羅定州百五十里，東北至廣寧縣二百六十里。〉
封川縣，〈州西百二十里。南至羅定州西寧縣七十里，西至廣西梧州府八十里。漢蒼梧郡廣信縣地。梁析置梁信縣，爲梁信郡治，兼置成州治焉。隋平陳郡廢，改州曰封州。開皇十八年又改縣曰封川縣，大業初改置蒼梧郡於此。唐武德四年復置封州。天寶初曰臨封郡，乾元初復故。宋仍曰封州，亦曰臨封郡。紹興七年省州，以縣屬德慶府，十年復舊。元至元十六年立封州路，尋降爲州。明初州省，縣改今屬。城周二里有奇。編戶十四里。〉
開建縣，〈州西北三百十里。北至廣西賀縣百八十里，東北至廣西懷集縣百里。漢蒼梧郡封陽縣地。宋元嘉中，析置開建縣，屬臨賀郡，尋又置宋建郡治焉。大明元年郡廢，仍屬臨賀郡。齊因之。梁置南靜郡，隋平陳郡廢，縣屬連州，大業初屬熙平郡。唐屬封州。宋開寶五年省入封川縣，明年復置，仍屬封州。明初改今屬。《城邑考》：「縣故無城，洪武中始築土垣。天順三年因故址減三之二，植柵疏濠爲備。八年創築磚城，成化初始告成。嘉靖以後屢經修築。城周一里有奇。」編戶四里。〉
羅定州，〈東至肇慶府三百里，西南至高州府二百里，北至肇慶府德慶州百五十里，西至廣西岑溪縣百九十里，自州治至布政司五百三十里，至江南江寧府四千五百六十里，至京師七千七百里。〉
東安縣，〈州東八十里。東北至肇慶府百三十里，東南至肇慶府新興縣百二十里。本瀧水縣之東山、西鄉及德慶州之晉康鄉、高要縣之楊柳、思勞等都、新興縣之芙蓉都，萬曆五年割置今縣。編戶一十五里。〉
西寧縣，〈州西百二十里。西北至廣西梧州府百十里。本瀧水縣之西山大峒地及德慶州之都城鄉，萬曆五年割置今縣。編戶一十里。〉
