
宋撫有中土，奄甸四方。先取荊湖，西滅蜀，南平廣，遂並江南。
吳越入朝，閩海內附，乃兼北漢，
因襲前轍，定都大梁。
分天下爲十五路。〈先是淳化四年法唐制，分天下爲十道：曰河南，曰河東，曰河北，曰關西，曰劍南，曰淮南，曰峽西，曰江南東西，曰浙東西，曰廣南。至道三年始分天下州軍爲十五路，各置轉運、經略、安撫等使統之。〉
京東路：〈東至海，西抵汴，南極淮、泗，北薄於海。統府一，州十六，軍四，監二。先是乾德初命節鎮所領支郡皆直隸京師，得自奏事，不屬諸藩，節度使之權始輕。太平興國二年復罷天下節鎮領支郡之制，於是軍﹑監與州府同列矣。〉
開封府，〈唐汴州，後爲宣武軍治，朱梁曰開封府，宋因之，領開封等縣十八。又崇寧四年析置拱州，亦曰保慶軍，初領襄邑等縣五，後領縣二。今歸德府睢州也。〉
宋州，〈朱梁宣武軍治此，兼領亳、輝、潁三州，亦曰宋州節度，後唐改軍曰歸德，宋仍曰宋州，亦曰歸德軍，景德中，升爲應天府，領宋城等縣六。今曰歸德府。〉
兗州，〈唐末爲泰寧軍治，後周軍廢，宋仍曰兗州，政和八年升爲襲慶府，領瑕丘等縣十。〉
徐州，〈唐末爲感化軍治，朱梁復曰武寧軍，宋仍曰徐州，領彭城等縣五。〉
曹州，〈石晉置威信軍治此，兼領單州，後周曰彰信軍，宋仍曰曹州，亦曰興仁軍，崇寧初升爲興仁府，領濟陰等縣四。〉
青州，〈唐平盧軍治，石晉廢軍，漢復故，宋仍曰青州，亦曰鎮海軍，領益都等縣六。〉
鄆州，〈唐天平軍治，宋仍曰鄆州，亦曰天平軍，宣和九年升爲東平府，領須城等縣六。須城，即唐之須昌郡也。〉
密州，〈唐曰密州，宋因之，亦曰安化軍，領諸城等縣六。〉
齊州，〈唐曰齊州，宋因之，亦曰興德軍，政和六年升爲濟南府，領歷城等縣六。〉
濟州，〈唐曰濟州，後廢。五代周復置，宋因之，領鉅野等縣四。鉅野，今濟寧州屬縣。〉
沂州，〈唐曰沂州，宋因之，領臨沂等縣五。〉
登州，〈唐曰登州，宋因之，領蓬萊等縣四。〉
萊州，〈唐曰萊州，宋因之，領掖縣等縣四。〉
淄州，〈唐曰淄州，宋因之，領淄川等縣四。〉
濮州，〈唐曰濮州，宋因之，領鄄城等縣四。〉
單州，〈唐末置單州，朱梁曰輝州，後唐復故，宋因之，領單父等縣四。〉
濰州，〈唐初置濰州，尋廢。宋建隆三年置北海軍，乾德二年升爲州，領北海等縣三。今山東平度州濰縣即故治也。〉
廣濟軍，〈唐曹州之定陶鎮，宋置廣濟軍，領定陶縣一。今曹州定陶縣是也。〉
清平軍，〈唐齊州之章丘縣，宋初置清平軍，領章丘縣一。今濟南府章丘縣。〉
淮陽軍，〈唐初曰邳州，州尋廢。宋置淮陽軍，領下邳等縣二。今江南邳州也。〉
宣化軍，〈唐淄州之高苑縣，宋置宣化軍，領高苑縣一。熙寧三年軍廢，縣仍隸淄州。今青州府高苑縣也。〉
萊蕪監，〈本萊蕪縣，唐屬兗州，宋置萊蕪監，主鐵冶。今山東泰安州屬縣。〉
利國監。〈本徐州沛縣地，宋置利國監，主鐵冶。在今州東北九十里。〉
京西路：〈東暨汝、潁，西距崤、函，南逾漢、沔，北抵河津。統府一，州十六，軍二。〉
河南府，〈唐曰河南府，宋因之，領河南等縣十六。〉
滑州，〈唐末爲宣義軍治，後唐復曰義成軍，宋仍曰滑州，亦曰武成軍，領白馬等縣三。〉
鄭州，〈唐曰鄭州，宋因之，亦曰奉寧軍，領管城等縣五。〉
汝州，〈唐曰汝州，宋因之，亦曰陸海軍，領梁縣等縣五。〉
陳州，〈石晉置鎮安軍於此，漢廢軍。周復置，宋仍曰陳州，亦曰鎮安軍，宣和初升爲淮寧府，領宛丘等縣五。〉
許州，〈唐忠武軍治，朱梁曰匡國軍，兼領陳、汝二州，後唐復曰忠武，宋仍曰許州，亦曰忠武軍，元豐三年升爲潁昌府，領長社等縣七。〉
蔡州，〈唐末爲奉國軍治，宋仍曰蔡州，亦曰淮康軍，領汝陽等縣十。〉
潁州，〈唐曰潁州，宋因之，亦曰順昌軍，政和六年升爲順昌府，領汝陰等縣四。〉
孟州，〈唐河陽三城節度治此，宋仍曰孟州，亦曰河陽軍，領河陽等縣六。〉
唐州，〈唐曰唐州，宋因之，領泌陽等縣五。泌陽，今南陽府屬縣。〉
鄧州，〈朱梁置宣化軍治此，兼領唐、均、房三州，後唐改曰威勝軍，周曰武勝軍，宋仍曰鄧州，亦曰武勝軍，領穰縣等縣五，〉
襄州，〈唐爲山南東道治，石晉廢軍，漢復故，宋仍曰襄州，亦曰山南道節度，宣和初升爲襄陽府，領襄陽等縣六。〉
均州，〈唐末爲戎昭軍治，宋仍曰均州，亦曰武當軍，領武當等縣二。〉
房州，〈唐曰房州，宋因之，亦曰保康軍，領房陵等縣二。〉
金州，〈唐末爲昭信軍治，前蜀曰雄武軍，兼領巴、渠、開三州，旋廢。後蜀曰威勝軍，宋仍曰金州，亦曰昭化軍，領西城等縣五。〉
隨州，〈唐曰隨州，宋因之，亦曰崇義軍，後又爲崇信軍，領隨縣等縣三。〉
郢州，〈唐曰郢州，宋因之，領長壽等縣二。〉
信陽軍，〈唐曰申州，宋開寶九年降爲義陽軍，太平興國初改爲信陽軍，領信陽等縣二。信陽，即唐申州治義陽縣也。〉
光化軍，〈唐穀城縣之陰城鎮，屬襄州，宋置光化軍，領乾德縣一。今爲襄陽府光化縣。〉
河北路：〈東濱海，西薄太行，南臨河，北據三關。統府一，州二十四，軍十四。〉
大名府，〈唐魏州，爲天雄軍治，後唐曰興唐府，石晉曰廣晉府，後又爲天雄軍，漢曰大名府，周因之，亦曰天雄軍，宋仍爲大名府，領元城等縣十二。〉
鎮州，〈唐爲成德軍治，後唐曰真定府，尋復曰成德軍，石晉改爲恆州，又改軍曰順國軍，漢仍曰鎮州成德軍，宋因之，慶曆八年升爲真定府，領真定等縣九。〉
瀛州，〈唐瀛州，宋因之，亦曰瀛海軍，大觀二年升爲河間府，領河間等縣三。〉
貝州，〈石晉置永清軍治此，兼領博、冀二州，後周軍廢，宋仍曰貝州，亦曰永清軍，慶曆八年改曰恩州，領清河等縣三。〉
博州，〈唐博州，宋因之，領聊城等縣四。〉
德州，〈唐德州，宋因之，領安德等縣二。〉
滄州，〈唐末爲義昌軍治，朱梁曰順化軍，後唐復曰橫海軍，宋仍曰滄州，亦曰橫海軍，領清池等縣五。〉
棣州，〈唐曰棣州，宋因之，領厭次等縣三。〉
深州，〈唐曰深州，宋因之，領靜安等縣五。靜安，今深州治也。〉
邢州，〈唐曰邢州，宋因之，領永年等縣五。〉
邢州，〈朱梁爲保義軍治，兼領邢、磁二州，後唐改曰安國軍，宋仍曰邢州，宣和初升爲信德府，領邢臺等縣八。邢臺，即唐州治龍岡縣。〉
冀州，〈唐曰冀州，宋因之，亦曰安武軍，領信都等縣六。〉
趙州，〈唐曰趙州，宋因之，亦曰慶源軍，宣和初升爲慶源府，領平棘等縣七。〉
定州，〈唐義武軍治，宋仍爲定州，亦曰定武軍，政和三年升爲中山府，領安喜等縣七。又慶曆二年置北平軍，治北平縣，今保定府完縣是也。〉
莫州，〈唐曰莫州，宋因之，領任丘縣一。任丘，今河間府屬縣。〉
相州，〈朱梁置昭德軍治此，兼領衛、澶二州，後唐軍廢，石晉復置彰德軍，宋仍曰相州，亦曰彰德軍，領安陽等縣四。〉
懷州，〈唐曰懷州，宋因之，領河內等縣三。〉
衛州，〈唐曰衛州，宋因之，領汲縣等縣四。〉
澶州，〈石晉置鎮寧軍治此，兼領濮州，宋仍曰潭州，亦曰鎮寧軍，崇寧五年升爲開德府，領濮陽等縣七。濮陽，今大名府開州治。〉
磁州，〈唐曰磁州。朱梁曰惠州，後唐復故，宋因之，政和三年改曰磁州，領滏陽等縣三。〉
祁州，〈唐曰祁州，宋因之，領蒲陰等縣三。蒲陰，今北直祁州治也。〉
濱州，〈五代周置，宋因之，領勃海等縣二。勃海，周舊治也。〉
雄州，〈五代周置，宋因之，領歸信等縣二。歸信，即周舊治歸義縣。〉
霸州，〈五代周置，宋因之，領文安等縣二。文安，周舊治也。〉
保州，〈五代唐置泰州，後廢。宋建隆初置保塞軍，太平興國六年升爲保州，領保塞縣一。保塞，即後唐泰州治清苑縣也。〉
德清軍，〈五代晉置，宋因之，治清豐縣，今縣屬大名府。〉
保順軍，〈五代周置，宋因之，治無棣縣，今山東武定州海豐縣是也。〉
定遠軍，〈唐曰景州，五代周曰定遠軍，宋因之，景德初改曰永靜軍，領東光等縣三。東光，今景州屬縣。〉
破虜軍，〈五代周霸州淤口砦，宋太平興國六年置破虜軍，景德二年改爲信安軍。今霸州東五十里信安城是。〉
平戎軍，〈唐涿州新鎮地，宋太平興國六年置平戎軍，景德初改曰保定軍，今爲霸州保定縣。〉
靜戎軍，〈五代周梁門口砦，屬易州，宋太平興國六年置靜戎軍，景德初改爲安肅軍，領安肅縣一。今保定府安肅縣。〉
威虜軍，〈唐易州遂城縣，宋太平興國六年曰威虜軍，景德初曰廣信軍，領遂城縣一。今安肅縣西二十五里有廢遂城縣。〉
乾寧軍，〈唐末置乾寧軍，屬滄州，後廢。宋太平興國七年復置乾寧軍，大觀二年升爲清州，領乾寧縣一，今河間府青縣是也。〉
順安軍，〈本瀛州高陽關砦，後周三關之一也。宋淳化三年置順安軍，領高陽縣一。今縣屬北直安州。〉
寧邊軍，〈唐定州之博野縣，宋雍熙四年置寧邊軍，景德初曰永寧軍，領博野縣一。今縣屬保定府。〉
天威軍，〈本鎮州井陘縣，宋置天威軍，治井陘，今真定府井陘縣也。〉
承天軍，〈唐置承天軍，宋因之，後爲承天砦，在今真定府北百三十里。〉
靜安軍，〈五代周置，宋因之，在今深州東南三十里。〉
通利軍。〈唐衛州黎陽縣，宋端拱初置通利軍，天聖初曰安利軍，政和五年升爲濬州，亦曰濬州軍，又爲平川軍，領黎陽等縣二。今爲大名府濬縣。〉
河東路：〈東際常山，西逾河，南距底柱，北塞雁門。統州十七，軍六，監二。〉
并州，〈唐太原府，宋仍爲并州，亦曰河東節度，嘉祐七年復曰太原府，領陽曲等縣十。陽曲，今太原府治。〉
代州，〈唐末爲雁門軍治，宋仍曰代州，領雁門等縣四。〉
忻州，〈唐曰忻州，宋因之，領秀容等縣二。〉
汾州，〈唐曰汾州，宋因之，領西河等縣五。西河，即唐舊州治隰城縣也。〉
遼州，〈唐曰遼州，宋因之，領遼山等縣四。〉
澤州，〈唐曰澤州，宋因之，領晉城等縣六。〉
潞州，〈唐昭義軍治，朱梁曰匡義軍。後唐曰安義軍，尋復曰昭義，宋仍曰潞州，亦曰紹德軍。崇寧初升爲隆德府，領上黨等縣八。〉
晉州，〈朱梁置定昌軍治此，兼領絳、沁二州，後唐曰建雄軍，又改建寧軍，宋仍曰晉州，亦曰建雄軍，政和六年升爲平陽府，領臨汾等縣十。又政和二年置慶祚軍，領趙城縣一。今平陽府趙城縣也。〉
絳州，〈唐曰絳州，宋因之，領平正等縣七。〉
慈州，〈唐曰慈州，宋因之，領吉鄉縣一。吉鄉，即唐州治吉昌縣也。〉
隰州，〈唐曰隰州，宋因之，領隰川等縣六。〉
石州，〈唐曰石州，宋因之，領離石等縣五。又元符二年增置晉寧軍，領定胡等縣二，今陜西葭州也。定胡廢縣，在今山西永寧州西二十里。〉
嵐州，〈唐曰嵐州，宋因之，領宜芳等縣三。〉
憲州，〈唐曰憲州，宋因之，初仍治樓煩縣，咸平五年改領靜樂縣一。靜樂，今太原府屬縣。〉
豐州，〈唐曰豐州，宋因之，慶曆初爲夏人所陷，嘉祐七年寄治府州境內，今府谷縣北寧豐廢城是也。〉
麟州，〈唐曰麟州，宋因之，亦曰建寧軍，端拱初，曰鎮西軍，領新秦縣一，今葭州神木縣是也。〉
府州，〈唐麟州地，晉王存勗始置府州，五代漢曰永安軍，兼領勝州及沿河諸鎮。宋仍曰府州，亦曰永安軍，崇寧初改曰靖康軍，領府谷縣一。即後唐舊治也。〉
平定軍，〈唐并州地，宋置平定軍，領平定等縣二。今太原府平定州。〉
火山軍，〈本北漢雄勇鎮，屬嵐州，宋太平興國七年改置火山軍，治平四年復置火山縣隸焉，縣尋廢，今太原府河曲縣是也。〉
定羌軍，〈唐嵐州地，宋淳化四年置定羌軍，景德初曰保德軍，今爲太原府保德州。〉
寧化軍，〈北漢置，宋因之，領寧化縣一。今靜樂縣北八十里寧化故城是。〉
岢嵐軍，〈唐置岢嵐軍，五代末廢，宋太平興國五年復置，領嵐谷縣一。今岢嵐州也。〉
威勝軍，〈唐曰沁州，宋太平興國三年改置威勝軍，領銅鞮等縣四。銅鞮，今沁州治也。〉
永利監，〈本晉陽縣地，宋太平興國四年平河東，毀晉陽城，改置平晉軍於此，尋又置永利監治焉。在今太原縣東北二十里。〉
大通監。〈本太原府交城縣地，宋太平興國四年置大通監，交城縣屬焉，寶元初縣改屬并州。今交城西北四十里，故大通監治也。〉
陜西路：〈東盡殽、函，西包汧、隴，南連商洛，北控蕭關。統府三，州二十四，軍二，監二。〉
京兆府，〈唐末爲佑國軍治，朱梁曰大安府，又改軍號曰永平，後唐復爲京兆府，石晉曰晉昌軍，漢曰永興軍，宋仍曰京兆府，亦曰永興軍，領長安等縣十三。〉
河中府，〈唐末護國軍治，宋仍曰河中府，亦曰護國軍，領河東等縣七。又大中祥符五年置慶成軍，領榮河縣一，今蒲州榮河縣也。〉
鳳翔府，〈唐鳳翔軍治，宋仍曰鳳翔府，亦曰鳳翔軍，領天興等縣九。天興即唐雍縣也。又大觀初，置清平軍，領終南縣一。今西安府盩厔縣東南有廢終南縣。〉
華州，〈唐鎮國軍治，朱梁曰感化軍，後唐復故，周廢軍，宋仍曰華州，亦曰鎮國軍，又爲鎮潼軍，領鄭縣等縣五。〉
同州，〈唐匡國軍治此，朱梁曰忠武軍，後唐復故，周廢軍，宋仍曰同州，亦曰定國軍，領馮翊等縣六。〉
解州，〈五代漢置，宋因之，領解縣等縣三。解縣，即漢舊治也。〉
虢州，〈唐曰虢州，宋因之，領盧氏等縣四。〉
陜州，〈唐末保義軍治此，朱梁改爲鎮國軍，後唐復曰保義，宋仍曰陜州，亦曰保平軍，領陜縣等縣七。〉
商州，〈唐曰商州，宋因之，領上洛等縣五。〉
乾州，〈唐末置乾州，宋因之，熙寧五年省，政和八年復置醴州，領奉天等縣五。〉
耀州，〈五代初李茂貞置，又爲義勝軍治，兼領鼎州，朱梁曰崇州，又改軍號曰靜勝軍，後唐改曰順義軍，宋仍曰耀州，亦曰感義軍，又爲感德軍，領華原等縣六。〉
丹州，〈唐曰丹州，宋因之，領宜川等縣三。宜川，即唐義川縣也。〉
延州，〈唐末保塞軍治，朱梁曰忠武軍，後唐曰彰武軍，宋仍曰延州，亦曰彰武軍，元祐四年升爲延安府，領膚施等縣七。又元豐七年置綏德軍，即唐故綏州也。崇寧四年又置銀州，明年罷爲銀州城，今綏德州米脂縣西百五十里永樂城是。《宋志》：「宋初有綏、銀、靈、夏、靜、鹽、宥、勝、會諸州，至道以後漸沒於西夏。」〉
鄜州，〈唐末保大軍治，宋仍曰鄜州，亦曰保大軍，領洛交等縣四。〉
坊州，〈唐曰坊州，宋因之，領中部等縣二。〉
邠州，〈唐末爲靜難軍治，宋仍曰邠州，亦曰靜難軍，領新平等縣五。〉
寧州，〈唐曰寧州，宋因之，亦曰興寧軍，領安定等縣三。〉
涇州，〈唐末爲彰義軍治，宋仍曰涇州，亦曰彰化軍，領保定等縣四。〉
原州，〈唐曰原州，宋因之，領臨涇等縣二。臨涇，今平涼府鎮原縣東六十里有故城。〉
慶州，〈唐曰慶州，宋因之，亦曰慶陽軍，宣和七年升爲慶陽府，領安化等縣三。又元符三年置定邊軍，領定邊縣一，今慶陽府北三百里有廢定邊城。〉
環州，〈五代晉置威州，周曰環州，又降爲通遠軍，宋淳化五年復爲環州，領通遠縣一，今慶陽府環縣也。〉
渭州，〈唐原州地，後移置渭州於此，宋因之，亦曰平涼軍，領平涼等縣五。今平涼府治是也。又慶曆三年置德順軍，領隴干縣一。今平涼府靜寧州是。又元符二年置西安州，今固原州西北二百三十里西安所是也。是年又收復唐會州地，復置會州，崇寧三年置敷文縣爲州治雲。〉
儀州，〈後唐置義州，宋曰儀州，領華亭等縣三。熙寧五年省入渭州。華亭，今平涼府屬縣。〉
鳳州，〈唐末感義軍治，前蜀改爲武興軍，兼領興、文二州，後唐軍廢。後蜀爲威武軍，宋仍曰鳳州，領梁泉等縣三。〉
階州，〈唐曰階州，宋因之，領福津等縣二。今階州東六十里有福津故城。〉
成州，〈唐曰成州，宋因之，寶慶中，升爲同慶府，領同谷等縣四。〉
秦州，〈唐末爲天雄軍治，前蜀因之，改領階、成二州。後唐曰雄武軍，宋仍曰秦州，亦曰雄武軍，領成紀等縣四。成紀，今秦州治也。又嘉定初置天水軍，領天水縣一，寄治成州境內，九年移治故天水縣，在今秦州西南七十里。○鞏州，唐故渭州也，熙寧五年收復，置通遠軍，崇寧三年升爲鞏州，領隴西等縣三。隴西，今爲鞏昌府治。又熙州，唐臨州也，後陷於吐蕃，熙寧五年收復，置熙州，亦曰鎮洮軍，領狄道縣一。又河州，亦唐故州也。熙寧六年收復，仍置河州，領枹罕縣一，九年縣廢，崇寧四年置寧河縣隸焉。廢寧河縣，在今河州南六十里。又蘭州，亦唐故州也，宋元豐四年收復，仍置蘭州，領蘭泉縣一。蘭泉即唐州治五泉縣。○岷州，亦唐故州也，宋熙寧六年收復，仍置岷州，領祐川等縣三。祐川廢縣，在今岷州衛東，紹興初沒於金，十二年復得之，改置西和州，領長道等縣三。今鞏昌府西和縣是也。又洮州，亦唐故州也，元符二年收復，大觀二年仍置洮州。又廓州，亦唐故州也，元符二年收復，曰寧塞城，崇寧三年仍置廓州，領廣威縣一，縣旋廢。又樂州，唐故鄯州地也，元符二年收復，置湟州，亦曰嚮德軍，宣和初改爲樂州，在今西寧衛東南二百里。又西寧州，唐鄯州也，元符二年收復，仍置鄯州，亦曰隴右節度，崇寧三年曰隴右都護府，又改鄯州爲西寧州，復曰賓德軍，領湟水縣一，縣旋廢，即唐故州治也。又震武軍，本鄯州地，政和六年置軍，在今廢樂州北。又積石軍，本廓州地，大觀二年置軍，在今廢廓州西百八十里。〉
保安軍，〈本唐延州永康鎮。宋置保安軍。今爲延安府保安縣。〉
鎮戎軍，〈唐原州舊治也。宋至道二年置軍於此，今爲鎮原縣。又大觀二年置懷德軍於平夏城，在今鎮原縣西八十里。〉
開寶監，〈本鳳州之兩當縣，建隆二年置銀冶，開寶五年升爲監，元豐中廢。今縣屬陜西徽州。〉
沙苑監。〈唐置沙苑馬監，宋因之，今同州朝邑南十七里有沙苑城。〉
淮南路：〈東至海，西距漢，南瀕江，北據淮。統州十七，軍四，監二。〉
揚州，〈唐淮南節度治淮南曰江都府。南唐因之，宋仍曰揚州，亦曰淮南節度，領江都等縣三。又建隆初置天長軍，至道初廢，建炎初復置，尋廢，以縣屬招信軍。今泗州天長縣也。〉
楚州，〈唐楚州，宋因之，領山陽等縣四。又寶慶三年升寶應縣爲州，即今高郵州屬縣。是年又昇州治山陽縣爲淮安軍，景定初改曰淮安州。又咸淳九年置清河軍，領清河縣一。今淮安府屬縣也。〉
濠州，〈南唐曰定遠軍，宋仍曰濠州，領鐘離等縣三。又寶祐五年置懷遠軍，領金山縣一，今鳳陽府懷遠縣也。〉
壽州，〈淮南曰忠正軍，南唐曰清淮軍，五代周復曰忠正軍，宋仍曰壽州，亦曰忠正軍，政和六年升爲壽春府，領上蔡等縣五。乾道三年府還治壽春，亦曰安豐軍，領壽春等縣四。上蔡廢縣，在今壽州北三十里。又政和八年置六安軍，領六安縣一，即今廬州府六安州也。紹興十二年又置安豐軍，領安豐等縣三，三十二年改領安豐縣一，乾道三年軍廢。今州南六十里廢安豐縣是。〉
光州，〈唐曰光州，宋因之，亦曰光山軍，紹興二十八年改曰蔣州，領定城等縣四。〉
黃州，〈唐曰黃州，宋因之，領黃岡等縣三。〉
蘄州，〈唐曰蘄州，宋因之，領蘄春等縣五。〉
舒州，〈南唐曰永泰軍，宋仍曰舒州，亦曰德慶軍，又爲安慶軍，慶元初升安慶府，領懷寧等縣五。〉
廬州，〈淮南曰昭順軍，南唐曰保信軍，後周因之，宋仍曰廬州，亦曰保信軍，領合肥等縣三。又紹興十二年置鎮巢軍，領巢縣一。今縣屬無爲州。〉
和州，〈唐曰和州，宋因之，領歷陽等縣三。〉
滁州，〈唐曰滁州，宋因之，領清流等縣三。〉
海州，〈唐曰海州，宋因之，領朐山等縣四。端平二年嘗徙治東海縣，景定二年復置西海州於朐山，宋末有東西二海州，謂此。東海廢縣，在今海州東十九里。〉
泗州，〈淮南曰靜淮軍，宋仍曰泗州，領臨淮等縣五。又建炎三年置招信軍，領盱眙等縣二。盱眙，今泗州屬縣。又咸淳七年置淮安軍，領五河縣一。五河，今鳳陽府屬縣也。〉
亳州，〈唐曰亳州，宋因之，亦曰集慶軍，領譙縣等縣七。〉
宿州，〈唐曰宿州，宋因之，亦曰保靜軍，領符離等縣四。〉
泰州，〈南唐置泰州，宋因之，領海陵等縣四。〉
通州，〈五代周置通州，宋因之，領靜海等縣二。靜海，周故治也。〉
建安軍，〈南唐時爲迎鑾鎮，屬揚州，宋乾德三年置建安軍，大中祥符六年升爲真州，領揚子等縣二。今揚州府儀真縣也。〉
漣水軍，〈唐初嘗置漣水，尋廢。宋太平興國三年置漣水軍，後廢置不一。景定初升爲安東州，領漣水縣一。今淮安府安東縣。〉
高郵軍，〈本揚州高郵縣。宋開寶四年置軍，後廢置不一。建炎四年升爲承州，州尋廢，仍曰高郵軍，領高郵等縣二。今揚州府高郵縣也。〉
無爲軍，〈本廬州城口鎮。宋淳化初置軍，領無爲縣一。今廬州府無爲州也。〉
利豐監，〈本通州鹽場，宋置監於此，在今通州南三里。〉
海陵監。〈本泰州鹽場，宋置監於此，亦曰西溪鹽倉，在今泰州東北百里。〉
江南路：〈東限閩海，西界夏口，南抵大庾，北際大江。統州十四，軍六。〉
昇州，〈淮南曰建康軍，又爲金陵府，南唐曰江寧府，宋仍曰昇州，亦曰建康軍，建炎三年升爲建康府，領上元等縣五。〉
太平州，〈南唐置新和州，又曰雄遠軍，宋改爲南平軍，太平興國二年升爲太平府，領當塗等縣三。當塗，今太平府治。〉
宣州，〈唐末爲寧國軍治，宋仍曰宣州，亦曰寧國軍，乾道二年升爲寧國府，領宣城等縣六。〉
歙州，〈唐曰歙州，宋因之，宣和三年改爲徽州，領歙縣等縣六。〉
池州，〈南唐曰康化軍，宋仍曰池州，領貴池等縣六。貴池，即唐州治秋浦縣。〉
饒州，〈淮南曰安化軍，南唐曰永平軍，宋仍曰饒州，領鄱陽等縣六。〉
信州，〈唐曰信州，宋因之，領上饒等縣六。〉
撫州，〈淮南曰昭武軍，亦曰武威軍，宋仍曰撫州，領臨川等縣五。〉
江州，〈淮南曰奉化軍，宋仍曰江州，建炎初曰定江軍，領德化等縣五。德化，即唐州治潯陽縣。〉
洪州，〈唐末爲鎮南軍治，淮南、南唐因之，後又升爲南昌府。宋仍曰洪州，亦曰鎮南軍，隆興三年升爲隆興府，領南昌等縣八。〉
袁州，〈唐曰袁州，宋因之，領宜春等縣四。〉
筠州，〈南唐置筠州，宋因之，寶慶初改曰瑞州，領高安等縣三。高安，今瑞州府治。〉
吉州，〈唐曰吉州，宋因之，領廬陵等縣八。〉
虔州，〈淮南曰百勝軍，南唐曰昭信軍，宋仍曰虔州，亦曰昭信軍，紹興二十二年改曰贛州，領贛縣等縣十。〉
廣德軍，〈唐初置桃州，後廢。太平興國四年置廣德軍，領廣德等縣二。今江南廣德州。〉
南康軍，〈本江州星子縣，太平興國七年置南康軍，領星子等縣三。今南康府。〉
興國軍，〈本鄂州永興縣，太平興國二年置永興軍，明年曰興國軍，領永興等縣三。今武昌府興國州也。〉
臨江軍，〈本筠州清江縣，淳化五年置臨江軍，領清江等縣三。今臨江府。〉
南安軍，〈本虔州大庾縣，淳化初，置南安軍領大庾等縣三。今南安府。〉
建昌軍。〈南唐曰建武軍，宋改曰建昌軍，領南城等縣二。今建昌府。〉
湖南路：〈東據衡岳，西接蠻獠，南阻五嶺，北界洞庭。統州七，監一。〉
潭州，〈唐末武安軍治，後周曰武清軍，宋仍曰潭州，亦曰武安軍，領長沙等縣十二。〉
衡州，〈唐曰衡州，宋因之，領衡陽等縣五。又紹興九年置茶陵軍，兼領酃縣，今長沙府茶陵州也。酃縣，今仍屬衡州府。〉
道州，〈唐曰道州，宋因之，領營道等縣四。〉
永州，〈唐曰永州，宋因之，領零陵縣等縣三。〉
邵州，〈唐曰邵州，宋因之，寶慶初升爲寶慶府，亦曰寶慶軍，領邵陽等縣二。又崇寧五年置武岡軍，領武岡等縣三，今寶慶府武岡州也。〉
郴州，〈唐曰郴州，宋因之，領郴縣等縣四。〉
全州，〈五代晉時馬氏置，宋因之，領清湘等縣二。清湘，即馬氏舊州治。〉
桂陽監。〈唐末置，宋因之，紹興三年升爲桂陽軍，領平陽等縣二。平陽，今桂陽州治也。〉
湖北路：〈東盡鄂渚，西控巴峽，南抵洞庭，北限荊山。統府一，州九，軍二。〉
江陵府，〈唐荊南軍治，宋仍曰江陵府，亦曰荊南節度，建炎四年改爲荊南府，淳熙中復故，領江陵等縣八。〉
鄂州，〈唐爲武昌軍治，淮南、南唐因之，宋仍曰鄂州，亦曰武清軍，尋復曰武昌軍，領江夏等縣七。又嘉定十五年置壽昌軍，領武昌縣一，今武昌府屬縣也。〉
岳州，〈唐曰岳州，宋因之，亦曰岳陽軍，紹興二十五年改曰純州，又改軍號曰華容，尋復舊，領巴陵等縣四。〉
復州，〈唐曰復州，宋因之，領景陵等縣二。景陵，今沔陽州屬縣。〉
安州，〈朱梁爲宣威軍治，兼領復、郢二州，後唐改曰安遠軍，石晉軍廢。漢復曰安遠軍，後周又廢。宋仍曰安州，亦曰安遠軍。宣和初改爲德安府，領安陸等縣五。〉
朗州，〈唐末爲武平軍治，五代梁時，馬殷奏改永順軍，後唐復曰武平軍，宋仍曰朗州，亦曰常德軍，大中祥符五年改爲鼎州，乾道初升爲常德府，領武陵等縣三。〉
澧州，〈唐曰澧州，宋因之，領澧陽等縣四。〉
峽州，〈唐曰峽州，宋因之，領夷陵等縣四。〉
歸州，〈唐曰歸州，宋因之，領秭歸等縣三。〉
辰州，〈唐曰辰州，宋因之，領沅陵等縣四。又沅州，本唐漵州也，宋初沒於蠻，訛爲懿州，熙寧七年收復，仍曰沅州，領盧陽等縣四。盧陽，今沅州治也。又熙寧九年復唐谿洞誠州，元豐四年仍置誠州，元祐二年廢州爲渠陽軍，尋又廢爲砦，屬沅州，七年復置誠州，崇寧二年改爲靖州，領永平等縣三，即今靖州也。又寶祐六年築黃平爲鎮遠州，屬湖北路，或以爲即今貴州之鎮遠府。〉
漢陽軍，〈唐曰沔州，後廢。五代周置漢陽軍，宋因之，領漢陽等縣二，即唐沔州治也。〉
荊門軍。〈唐初置基州，後廢。五代時，高氏置荊門軍，宋因之，領長林等縣二。今安陸府荊門州。〉
兩浙路：〈東至海，南接嶺島，西控震澤，北枕大江。統州十四，軍二。〉
杭州，〈唐末鎮海軍治，宋仍曰杭州，亦曰寧海軍。紹興四年升爲寧安府，領錢塘等縣九。〉
睦州，〈唐曰睦州，宋因之，亦曰遂安軍，宣和初曰建德軍，三年又改爲嚴州，咸淳初升爲建德府，領建德等縣六。〉
湖州，〈唐末置忠國軍，五代周時，吳越改爲宣德軍，宋仍曰湖州，亦曰昭慶軍，寶慶初又改曰安吉州，領烏程等縣六。〉
秀州，〈五代晉時，吳越置秀州，宋因之，慶元初升爲嘉興府，嘉定初又爲嘉興軍節度，領嘉興等縣四。嘉興，即吳越秀州治也。〉
蘇州，〈五代時，吳越置中吳軍，治此，遙領常、潤二州，宋仍曰蘇州，亦曰平江軍，政和三年升爲平江府，領吳縣等縣六。〉
常州，〈唐曰常州，宋因之，領武進等縣四。又德祐初置南興軍，領宜興縣一，今常州府屬縣也。〉
潤州，〈唐鎮海軍治，後移治杭州，淮南復置鎮海軍於此，宋仍曰潤州，亦曰鎮江軍，政和三年升爲鎮江府，領丹徒等縣三。〉
越州，〈唐末爲鎮東軍治，宋仍曰越州，亦曰鎮東軍，紹興初升爲紹興府，領會稽等縣八。〉
婺州，〈五代晉時，吳越置武勝軍，宋仍曰婺州，領金華等縣五。〉
衢州，〈唐曰衢州，宋因之，領西安等縣五。西安，即唐州治信安縣。〉
處州，〈唐曰處州，宋因之，領麗水等縣六。麗水，即唐州治括蒼縣也。〉
溫州，〈五代晉時吳越置靜海軍，宋仍曰溫州，政和七年升爲應道軍節度，建炎初罷軍額，咸淳初升爲瑞安府，領永嘉等縣四。〉
台州，〈唐末曰德化軍，宋仍曰台州，領臨海等縣五。〉
明州，〈五代梁時，吳越置望海軍台州宋仍曰明州，亦曰奉國軍台州紹興二年升爲慶元府，領鄞縣等縣五。鄞縣，即唐州治鄮縣也。〉
江陰軍，〈淮南置江陰軍，宋因之，領江陰縣一。今屬常州府。〉
順化軍。〈吳越置衣錦軍，宋改曰順化軍，領臨安縣一。臨安，見前。〉
福建路：〈東南際海，西北據嶺。統州六，軍二。〉
福州，〈唐末威武軍治，五代周時吳越改曰彰武軍，宋仍曰福州，亦曰威武軍，德祐二年升爲福安府，領閩縣等縣十二。〉
建州，〈唐建州，五代時王延政曰鎮武軍，南唐曰永安軍，又改曰忠義軍，兼領汀、建二州，宋仍曰建州，亦曰建寧軍，紹興三十二年升爲建寧府，領建安等縣七。〉
泉州，〈唐泉州，五代晉時，南唐置清源軍，兼領漳州，宋仍曰泉州，亦曰平海軍，領晉江等縣七。〉
漳州，〈唐漳州，南唐改曰南州，宋仍曰漳州，領龍溪等縣四。龍溪，即今漳州府治也。〉
汀州，〈唐曰汀州，宋因之，領長汀等縣五。〉
南劍州，〈五代晉時王延政置鐔州，南唐曰劍州，宋曰南劍州，領劍浦等縣五。劍浦，即王延政所置龍津縣也。〉
興化軍，〈本泉州之遊洋鎮，太平興國四年置太平軍，尋改曰興化軍，德祐二年又升爲興安州，領莆田等縣三。今興化府。〉
邵武軍。〈本建州之邵武縣，太平興國四年置邵武軍，領邵武等縣四。今邵武府。〉
西川路：〈東距峽江，西控生番，南環瀘水，北阻岷山。統府一，州二十四，軍三，監一。〉
成都府，〈唐西川節度治，太平興國六年仍曰益州，端拱初，復爲成都府，亦曰劍南西川節度，領成都等縣九。〉
蜀州，〈唐曰蜀州，宋因之，紹興十年升崇慶軍節度，淳熙四年升爲崇慶府，領晉源等縣四。〉
彭州，〈唐末爲威戎軍治，宋仍曰彭州，領九隴等縣三。〉
漢州，〈唐曰漢州，宋因之，領雒縣等縣四。〉
綿州，〈唐曰綿州，宋因之，領巴西等縣五。又政和七年置石泉軍，領石泉等縣三。石泉，今龍安府屬縣。〉
梓州，〈唐東川節度治，前蜀曰武德軍，宋仍曰梓州，亦曰靜戎軍，又爲靜安軍，尋曰劍南東川節度，重和初升爲潼川府，領郪縣等縣九。〉
遂州，〈唐末爲武信軍治，前、後蜀因之，宋仍曰遂州，亦曰武信軍，政和五年升爲遂寧府，領小溪等縣五。小溪，即唐州治方義縣也。〉
榮州，〈唐曰榮州，宋因之，紹熙初改紹熙府，領榮德等縣四。榮德，即唐州治旭川縣也。〉
簡州，〈唐曰簡州，宋因之，領陽安等縣二。〉
資州，〈唐曰資州，宋因之，領盤石等縣四。〉
陵州，〈唐曰陵州，宋因之，熙寧五年廢爲陵井監，宣和四年改曰仙井監，隆興初改曰隆州，領仁壽等縣二。〉
普州，〈唐曰普州，宋因之，領安岳等縣三。〉
果州，〈後蜀置永寧軍於此，兼領通州，宋仍曰果州，寶慶三年升爲順慶府，領南充等縣三。〉
合州，〈唐曰合州，宋因之，領石照等縣五。石照，即唐州治石鏡縣。〉
渠州，〈唐曰渠州，宋因之，領流江等縣三。〉
昌州，〈唐曰昌州，宋因之，領大足等縣三。〉
瀘州，〈唐曰瀘州，宋因之，亦曰瀘州軍，景定二年改曰江安州，領瀘川等縣三，兼領羈縻州十八，又熙寧八年置淯井監，政和四年升爲長寧軍，今敘州府長寧縣也。又大觀三年置純州，領九支等縣二；又置磁州，領承流等縣二，宣和三年二州俱廢。今瀘州西南境有九支、承流等廢縣。〉
戎州，〈唐曰戎州，宋因之，政和四年改曰敘州，領宜賓等縣四，兼領羈縻州三十。又政和三年增置祥州，領慶符等縣二。宣和三年州廢。慶符，今敘州府屬縣。〉
眉州，〈唐曰眉州，宋因之，領眉山等縣四。眉山，即唐州治通義縣。〉
嘉州，〈唐曰嘉州，宋因之，慶元二年升爲嘉定府，又爲嘉慶軍，領龍遊等縣五。〉
邛州，〈唐末爲永信軍治，宋仍曰邛州，領邛縣等縣六。〉
雅州，〈後蜀置永信軍於此，兼領黎、邛二州，宋仍曰雅州，領嚴道等縣五，並羈縻州四十四。〉
黎州，〈唐曰黎州，宋因之，領漢源等縣二，兼領羈縻州五十四。〉
茂州，〈唐曰茂州，宋因之，領汶山等縣二，兼領羈縻州十。熙寧十年又置威戎軍，領汶川縣一。政和七年改曰咸寧軍。宣和三年軍廢。汶川，今茂州屬縣也。又政和六年於羈縻直州置壽寧軍，八年軍廢。今州西北五里廢壽寧砦是也。〉
維州，〈唐曰維州，宋因之，景德三年改曰威州，領保寧等縣二。保寧，即唐州治薛城縣也。又兼領羈縻保、霸二州，二州本唐故州。政和四年於故保州改置祺州，領春祺縣一；又於故霸州改置亨州，領嘉會縣一。宣和三年二州俱廢。又熙寧九年置通化軍，宣和二年改隸威州，在今州西北一百七十里。〉
永康軍，〈唐置鎮靜軍，後蜀曰灌州，宋乾德四年改爲永安軍，太平興國三年曰永康軍，領導江等縣二。導江，今成都府灌縣也。〉
懷安軍，〈本簡州金水縣，宋乾德五年置懷安軍，領金水等縣二。金水，今成都府新都縣東南七十里廢縣是也。〉
廣安軍，〈唐爲渠州渠江縣，宋開寶二年置廣安軍，咸淳三年改曰寧西軍，領渠江等縣三，今順慶府廣安州也。〉
富順監。〈唐爲瀘州富義縣，宋乾德四年升爲富義監，掌鹽利，太平興國初改曰富順監，領富順縣一。熙寧初，縣廢。〉
峽西路：〈東接三峽，西抵陰平，南扼羣獠，北連大散。統府一，州二十，軍二，監一。〉
興元府，〈唐山南西道治，前蜀改曰天義軍，旋復故，宋仍曰興元府，亦曰山南西節度，領南鄭等縣四。又至道二年置大安軍，領三泉縣一，三年軍廢，紹興三年復置，今寧羌州沔縣西八十里三泉故城是也。〉
洋州，〈唐末武定軍治，後蜀曰源州，宋仍曰洋州，亦曰武定軍，尋改曰武康軍，領興道等縣三。興道，今漢中府洋縣治也。〉
興州，〈唐曰興州，宋因之，開禧三年改爲沔州，領順政等縣二。〉
利州，〈唐末昭武軍治，前、後蜀因之，宋仍曰利州，亦曰昭武軍，又改爲寧武軍，領綿谷等縣四。〉
閬州，〈後周置保定軍治此，兼領果州，後蜀因之，改領劍州，宋仍曰閬州，亦曰安德軍，領閬中等縣七。〉
劍州，〈唐曰劍州，宋因之，紹興二年升普安軍節度，紹熙初，又升爲隆慶府，領普安等縣六。〉
文州，〈唐曰文州，宋因之，領曲水縣一。〉
龍州，〈唐曰龍州，宋因之，政和五年改曰政州。紹興初復曰龍州，領江油等縣二。〉
巴州，〈唐曰巴州，宋因之，領化成等縣五。〉
集州，〈唐曰集州，宋因之，領難江等縣三。熙寧五年廢入巴州。〉
蓬州，〈唐曰蓬州，宋因之，領蓬池等縣四。蓬池，即唐州治大寅縣也。〉
壁州，〈唐曰壁州，宋因之，領通江等縣三。熙寧五年廢入巴州。通江，即唐州治諾水縣。〉
渝州，〈唐曰渝州，宋因之，崇寧初改曰恭州，淳熙初升爲重慶府，領巴縣等縣三。又熙寧八年置南平軍，領南川等縣二，即唐故南州也。又大觀二年置溱州，領溱溪等縣二，宣和二年州廢。溱溪，即唐故溱州治營懿縣也。宋時，南、溱等州俱爲羈縻州雲。〉
夔州，〈前蜀爲鎮江軍治，兼領忠、萬、施三州，後唐改曰寧江軍，後蜀因之，宋仍曰夔州，亦曰寧江軍，領奉節等縣二。〉
忠州，〈唐曰忠州，宋因之，咸淳初升爲咸淳府，領臨江等縣三。〉
萬州，〈唐曰萬州，宋因之，領南浦等縣二。〉
開州，〈唐曰開州，宋因之，領開江等縣二。〉
達州，〈唐曰通州，宋乾德三年改曰達州，領通川等縣六。〉
涪州，〈前蜀移置武泰軍於此，兼領黔州，宋仍曰涪州，領涪陵等縣三。〉
施州，〈唐曰施州，宋因之，領清江等縣二。〉
黔州，〈唐末武泰軍治此，宋仍曰黔州，亦曰武泰軍，紹定初升爲紹慶府，領彭水等縣二，羈縻州四十九。珍州，本唐故州也，宋大觀二年開蠻地復置珍州，領樂源縣一。樂源，即唐州治營德縣也。又置承州，即唐故夷州，領綏陽等縣五，宣和三年州廢。又置遵義軍，領遵義縣一，亦唐故縣也。宣和三年廢。今遵義府東廢遵義縣是。○思州，亦唐故州。政和八年復置，領務川等縣三。又播州，亦唐故州也，大觀三年復置，領播川等縣三。宣和三年播州廢。端平以後復置，尋又廢。嘉熙三年復置。〉
雲安軍，〈本夔州府雲安縣，開寶六年置軍，領雲安縣一。今夔州府屬縣。〉
梁山軍，〈本萬州屯田務，開寶二年置軍，領梁山縣一。梁山，今屬夔州府。〉
大寧監。〈唐夔州地，宋開寶六年置大寧監，兼領大昌縣一。大寧、大昌，今並屬夔州府。〉
廣東路：〈東南據大海，西北距五嶺。統州十六。〉
廣州，〈唐末爲清海軍治，宋仍曰廣州，亦曰清海軍，領南海等縣八。〉
連州，〈唐曰連州，宋因之，領桂陽等縣三。〉
韶州，〈唐曰韶州，宋因之，領曲江等縣五。〉
南雄州，〈南漢置雄州，宋開寶四年曰南雄州，領保昌等縣二。保昌，南漢州治也。〉
英州，〈南漢置英州，宋因之，慶元四年升爲英德府，領滇陽等縣二。滇陽，南漢州治。〉
楨州，〈唐曰循州，南漢曰楨州，宋因之，天禧中，改曰惠州，領歸善等縣四。〉
循州，〈南漢改置循州於此，宋因之，領龍川等縣三。龍川，南漢舊治也。〉
梅州，〈南漢置敬州，宋開寶四年改曰梅州，領程鄉縣一。程鄉，南漢州治也。〉
潮州，〈唐曰潮州，宋因之，領海陽等縣三。〉
端州，〈唐曰端州，宋因之，亦曰興慶軍，重和初升爲肇慶府，亦曰肇慶軍，領高要等縣二。〉
康州，〈唐曰康州，宋因之，紹興初升爲德慶府，又爲永慶軍節度，領端溪等縣二。〉
新州，〈唐曰興州，宋因之，領新興縣一。〉
春州，〈唐曰春州，宋因之，領陽春縣一。熙寧六年州廢。〉
恩州，〈唐曰恩州，宋因之，慶曆八年曰南恩州，領陽江等縣二。〉
封州，〈唐曰封州，宋因之，領封川等縣二。〉
賀州。〈唐曰賀州，宋因之，領臨賀等縣三。〉
廣西路：〈東北距嶺，南控交阯，西撫蠻獠。統州二十六。〉
桂州，〈唐末爲靜江軍治，宋仍曰桂州，亦曰靜江軍，紹興三年升爲靜江府，領臨桂等縣十一。〉
昭州，〈唐曰昭州，宋因之，領平樂等縣四。〉
梧州，〈唐曰梧州，宋因之，領蒼梧縣一。〉
龔州，〈唐曰龔州，宋因之，領平南等縣三，紹興六年廢入潯州。〉
藤州，〈唐曰藤州，宋因之，領鐔津等縣二。〉
白州，〈唐曰白州，宋因之，領博白縣一。紹興六年廢入鬱林州。〉
容州，〈唐曰寧遠軍，宋仍曰容州，亦曰寧遠軍，領普寧等縣三。普寧，今容縣治也。〉
鬱林州，〈唐曰鬱林州，宋因之，領南流等縣二。南流，今鬱林州治也。〉
潯州，〈唐曰潯州，宋因之，領桂平縣一。〉
貴州，〈唐曰貴州，宋因之，領鬱林縣一。鬱林縣，即唐州治鬱平縣。〉
橫州，〈唐曰橫州，宋因之，領寧浦等縣二。〉
邕州，〈唐末爲嶺南西道節度治，朱梁時嶺南奏置建武軍，宋仍曰邕州，亦曰建武軍，領宣化等縣二，兼領羈縻州四十四。〉
賓州，〈唐曰賓州，宋因之，領領方等縣三。〉
象州，〈唐曰象州，宋因之，領陽壽等縣四。陽壽，今象州治也。〉
柳州，〈唐曰柳州，宋因之，領馬平等縣三。〉
融州，〈唐曰融州，宋因之，亦曰清遠軍，領融水等縣二，羈縻州一曰樂善，今融縣北廢樂善砦是。又崇寧四年開蠻地置懷遠軍，尋升爲平州，領懷遠縣一。今柳州府懷遠縣是也。又置允州，領安口縣一，在今懷遠縣西。又置格州，領樂古縣一，明年改曰從州，在今懷遠縣西北境。政和以後，皆廢置不一。〉
宜州，〈唐曰宜州，宋因之，亦曰慶遠軍，咸淳初升爲慶遠府，領龍水等縣四，兼領羈縻州軍監十三。又大觀初開蠻地置庭州，領懷恩縣一。今慶遠府河池州是也。又置孚州，領歸仁縣一。在今慶遠府那地州東。又於羈縻南丹州改置觀州，四年移州治高峰砦，今慶遠府南丹州也。州東有高峰砦。又置溪州於思恩縣之帶溪砦，今河池州思恩縣北有廢溪州。其後俱廢置不一。時又置兌州，領萬松縣一；置隆州，領興隆縣一；宣和三年俱廢，以其地隸邕州。或曰二州今慶遠府東蘭州境地。又《宋志》：「崇慶五年蘭州來納土。」即東蘭州也。又文州來納土，其地亦在東蘭州南。又那州、地州亦俱來納土。那州蓋在地州之西北，今並爲慶遠府之那地州。《會要》云：「大觀初置黔南路，領融、柳、宜、平、允、從、孚、庭、觀九州。」蓋蘭、文諸州，仍爲羈縻州也。〉
高州，〈唐曰高州，宋因之，領電白等縣三。電白，今高州府屬縣。〉
化州，〈唐曰辨州，宋太平興國五年改曰化州，領石龍等縣二。〉
雷州，〈唐曰雷州，宋因之，領海康縣一。〉
廉州，〈唐曰廉州，宋因之，太平興國三年降爲太平軍，咸平初復故，領合浦等縣二。〉
欽州，〈唐曰欽州，宋因之，領靈山等縣二。靈山，今欽州府屬縣。〉
瓊州，〈唐曰瓊州，宋因之，領瓊山等縣四。又大觀初置鎮州於黎母山心，亦曰靖海軍，領鎮寧縣一，政和初廢，因以瓊州爲靖海軍。黎母山，今瓊州府南境五指山也。〉
儋州，〈唐曰儋州，宋因之，熙寧六年降爲昌化軍，紹興三年改曰南寧軍，領宜倫等縣三。宜倫即唐州治義倫縣。〉
萬安州，〈唐曰萬安州，宋因之，熙寧七年降爲萬安軍，領萬寧等縣三。萬寧，即唐州治萬安縣。〉
崖州。〈唐曰崖州，宋因之，熙寧六年降爲朱崖軍，紹興十三年改曰吉陽軍，領寧遠等縣二。寧遠，本唐振州治也。又大觀初置延德軍，領通遠等縣二，政和初軍廢。今崖州感恩縣境有廢延德縣及廢通遠砦。〉
凡府、州、軍、監三百二十有一，縣一千一百六十二。〈羈縻州縣不在此列。〉東﹑南皆至海，西盡巴僰，〈今馬湖府，古僰國也。〉北極三關，〈見周世宗北奠三關。〉東西六千四百八十五里，南北一萬一千六百二十里。
然契丹未靖，夏孽方張，東北常以關南﹑〈高陽關南也，亦曰順安軍，見上河北路。〉瀛州﹑〈亦曰河間。〉常山﹑〈鎮州郡名曰常山。〉棣州﹑〈亦見河北路。〉雁門〈代州郡名曰雁門。〉爲重鎮，西北常以鄜延﹑〈鄜、延二州。〉環慶﹑〈環、慶二州。〉原渭﹑〈原、渭二州。〉爲重鎮。〈慶曆初以夏人爲患，分陜西爲四路：曰鄜延，治延州；曰環慶，治慶州；曰涇原，治渭州；曰秦鳳，治秦州。皆以重臣鎮守。八年又分河北爲四路：曰定州，曰高陽，曰大名，曰真定，以厚邊防。〉
熙寧以後，外患漸弭，紛更內啓，定天下爲二十三路：〈先是天聖八年改十五路爲十八路，自是分合不常，元豐六年定製爲二十三路。〉曰京東西路，〈先是京東路治開封，慶曆三年始分京東爲東西兩路，西路治鄆州。政和四年移治南京。又皇祐五年以開封府及京東之曹州，京西之陳、鄭、許、滑諸州，置京畿路。至和二年罷，崇寧四年復置。又以潁昌府及澶、鄭、拱三州爲四輔，並屬京畿。大觀以後改廢不一，惟開封府界自皇祐以後，皆謂之京畿路。〉曰京東東路，〈治青州。先是慶曆三年分京東爲兩路，既而復合，熙寧七年又分京東爲兩路。〉曰京西北路，〈治河南府。〉曰京西南路，〈治襄州。慶曆三年分京西爲南北兩路，既而復合，熙寧五年復分爲兩路。〉曰河北東路，〈治大名府。〉曰河北西路，〈治真定府。慶曆八年分河北爲四路，熙寧六年定爲兩路，以高陽併入大名，以定州併入真定。〉曰河東路，〈治太原府。〉曰陜西永興路，〈治京兆府。〉曰陜西秦鳳路，〈治秦州。慶曆初分陜西爲鄜延、環慶、涇原、秦鳳四路。熙寧五年開邊功，增置熙河路，統熙、河、洮、岷、通遠諸州軍；又分置永興路，共爲六路。至是定爲兩路，以鄜延、環慶併入永興，涇原、熙河併入秦鳳。明年仍爲六路，惟轉運使則統於永興及秦鳳兩路雲。〉曰淮南東路，〈治揚州。〉曰淮南西路，〈治廬州。熙寧五年始分淮南爲兩路。〉曰江南東路，〈治昇州。〉曰江南西路，〈治洪州。天聖八年分江南爲東西路，後不復改。〉曰兩浙路，〈治杭州。熙寧七年分兩浙爲東西路，西路治杭州，東路治越州，尋合爲一。九年復分，十年復合。〉曰荊湖南路，〈治潭州。〉曰荊湖北路，〈治江陵府。〉曰西川成都路，〈治成都府。〉曰西川梓州路，〈治梓州。咸平四年分西川爲兩路。〉曰峽西利州路，〈治興元府。〉曰峽西夔州路，〈治夔州，亦咸平四年所分置。〉曰福建路，〈治福州。〉曰廣南東路，〈治廣州。〉曰廣南西路，〈治桂州。大觀初分置黔南路，治融州。三年復併入廣西曰廣西黔南路，明年復故。〉
蓋自王安石柄用，喜言邊功，而種諤取綏州，〈治平四年青澗帥種諤襲夏，取綏州。時神宗初立，邊釁蓋始於諤也。青澗，今延安府屬縣。〉韓絳取銀州，〈熙寧四年絳爲陜西宣撫使，使種諤取橫山，即故銀州地也。〉王韶取熙、河，〈熙寧五年以韶爲秦鳳路沿邊安撫使，明年韶擊敗西羌及吐蕃之衆，遂取熙﹑河諸州，既又進取洮、疊、巖等州地。〉章惇取懿、洽，〈懿州即沅州，洽州在沅州西，亦羈縻蠻州也。熙寧五年章惇爲湖北察訪使，因招降北江諸蠻，懿州蠻不服，惇擊平之，南江諸蠻州俱順命。〉謝景溫取徽、誠，〈徽州，今靖州綏寧縣。誠州，即今靖州，唐時羈縻谿洞地。熙寧九年景溫代章惇經理湖北，招兩川蠻酋歸附。〉熊本取南平，〈南平，即峽西路南平軍，熙寧八年本爲梓夔訪察使，擊平渝州諸蠻，因置南平軍，統溱、播諸蠻獠。〉郭逵取廣源，〈廣源州，在今安南境內。熙寧九年以郭逵爲安南招討使，逵敗交阯兵於富良江，取其廣源、思浪諸州而還。思浪州，在廣源之西。富良江，安南境內大川也。〉李憲取蘭州，〈元豐四年大舉陜西、河東五路兵伐夏，以熙河經制宦者李憲總其事。憲將兵入夏境，僅取蘭州而還。五路，熙河、涇原、鄜延、環慶、河東也。〉沈括取葭蘆四砦，〈四砦：一葭蘆，即今葭州；一米脂，今葭州屬縣；一細浮圖，在今綏德州西六十里，宋謂之克戎城；一安疆，在今慶陽府東北二百餘里。元豐四年括知延州，因取四砦。〉繼以王贍取邈川﹑〈即湟州。〉青唐﹑〈即鄯州。〉寧塞﹑〈即廓州。〉龍支，〈亦曰宗哥城，在今西寧衛東南八十里。元符二年王贍爲洮西安撫使，會吐蕃酋帥部曲離叛，因自河州引軍西出，收邈川、青唐諸城鎮。〉王厚復湟、鄯，〈元符三年王贍所置湟、鄯諸州，復爲吐蕃所據。崇寧二年命王厚安撫洮西，因復收湟、鄯、廓諸州地。〉數十年中，建州、軍、關、城、砦堡不可勝紀。逮建燕山、雲中兩路，〈宣和四年詔以山前諸州置燕山府路，統府一，曰燕山；州九，曰涿、檀、薊、順、易、平、營、經、景。山後諸州置雲中府路，統府一，曰雲中；州八，曰武、應、朔、蔚、奉聖、歸化、儒、媯。燕山府，即唐幽州，契丹謂之燕京，宋改曰燕山府，亦曰永清軍。涿州，亦曰威行軍。檀州，亦曰鎮遠軍。平州，亦曰撫寧軍。景州，契丹所置州也，今爲薊州遵化縣。經州，亦契丹所置，今爲薊州玉田縣。雲中府，即唐雲州，契丹之南京也。奉聖州，即唐新州，契丹改曰奉聖。歸化州，即唐武州也，契丹改曰歸化。山後諸州，宋未能得其地，蓋預置雲中路以領之。〉而禍變旋作矣。
慨李綱之謀不用，致二帝之轅不返。
