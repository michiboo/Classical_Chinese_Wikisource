
韶州府，〈東北至南雄府二百九十里，東至江西龍南縣界三百七十里，南至廣州府七百二十里，西至廣州府連州四百里，北至湖廣郴州四百里，自府治至布政司見上，至京師七千三十五里。〉
曲江縣，〈附郭。漢置縣，屬桂陽郡。吳爲始興郡治，隋屬廣州，唐、宋以來皆爲韶州治。今編戶三十六里。〉
英德縣，〈府西南二百二十里。西南至廣州府清遠縣二百七十里，東南至惠州府長寧縣百六十里。漢置湞陽縣，屬桂陽郡，後漢因之。三國吳屬始興郡。晉因之。宋泰始三年改湞爲貞，齊仍爲湞陽縣，梁、陳因之。隋平陳縣屬廣州，開皇十六年省入曲江縣。唐武德五年，改置真陽縣，屬洭州。貞觀初州廢，仍曰湞陽縣，屬廣州。五代梁貞明中南漢置英州治焉。宋因之。宣和二年曰貞陽郡，慶元初以寧宗潛邸升爲英德府。元至元十五年改爲英德路，尋降爲州。大德五年復升爲路，至大初又降爲州，以湞陽縣省入。明初降州爲縣，又改今屬。城周三里，編戶九里。〉
樂昌縣，〈府西北八十里。西至連州陽山縣百八十里，西北至湖廣宜章縣界百五十里。漢曲江縣地。梁置梁化縣，屬始興郡。隋平陳縣屬廣州，開皇十八年改曰樂昌縣。唐武德四年縣屬番州，尋屬韶州。今城周二里有奇。編戶十五里。〉
仁化縣，〈府東北八十里。東北至江西南安府二百四十里，東至南雄府百八十里，北至湖廣桂陽縣界百五十里。本曲江縣地，唐垂拱四年析置仁化縣，屬廣州，天寶中改屬始興郡。南漢仍屬韶州。宋開寶五年省入樂昌縣，咸平三年復置。今城周一里有奇，編戶五里。〉
乳源縣，〈府西百里。東南至英德縣百五十里，西北至連州陽山縣二百里。本曲江、樂昌二縣地，宋乾道二年析置今縣。今城周一里有奇，編戶四里。〉
翁源縣，〈府東南九十里。東南至惠州府河源縣二百五十里，東北至江西龍南縣三百里，北至南雄府始興縣百三十里。漢桂陽郡湞陽縣地。梁置翁源縣，尋又置清遠郡治焉。隋平陳郡廢，縣屬廣州。唐武德五年置洭州治此，貞觀初州廢，縣屬韶州。宋因之。元大德五年改屬英德州，明初仍屬韶州。今城周二里有奇，編戶二里。〉
南雄府，〈東至江西信豐縣界二百四十里，東南至江西龍南縣界三百里，西南至韶州府二百九十里，西北至湖廣郴州三百五十里，北至江西南安府百二十里。自府治至布政司一千九十里，至江南江寧府三千三百里，至京師六千七百四十五里。〉
保昌縣，〈附郭。晉始興縣地，屬始興郡。隋屬廣州。唐屬韶州。光宅初始置湞昌縣，仍屬韶州。南漢置雄州治此。宋以仁宗嫌名改爲保昌。今編戶四十四里。〉
始興縣，〈府西南百十里。西南至韶州府曲江縣百十里。漢豫章郡南埜縣地，三國吳置始興縣，屬始興郡。晉、宋因之。梁末置安遠郡，兼置東衡州。隋平陳郡廢，改置廣州總管府於此。開皇末廣州移治南海，縣仍屬焉。唐屬韶州，南漢因之。宋開寶五年改屬南雄州。今城周不及二里，編戶七里。〉。
