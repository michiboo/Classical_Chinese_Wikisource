
永州府，〈東至衡州府桂陽州四百里，南至廣西平樂府六百三十里，西南至廣西全州二百五十里，西北至寶慶府三百里，東北至衡州府三百五十里。自府治至布政司一千八百二十里，至江南江寧府三千四百三十五里，至京師六千八百八十里。〉
零陵縣，〈附郭。漢置泉陵縣，屬零陵郡。武帝元朔四年封長沙定王子賢爲侯邑。元始五年泉陵侯劉慶上書，請安漢公行天子事，即賢後也。後漢爲零陵郡治。晉以後因之。隋改縣曰零陵，爲永州治。唐、宋因之。今編戶二十八里。〉
祁陽縣，〈府北百里。東至衡州府常寧縣百二十里。漢泉陵縣地。三國吳置祁陽縣，屬零陵郡。晉因之。宋泰始初，改屬湘東郡，五年復舊。齊、梁因之。隋併入零陵縣。唐武德四年復置。貞觀初省。四年仍置祁陽縣，屬永州。今城周六里有奇，編戶十三里。〉
道州，〈府南一百五十里。東南至廣東連州五百五十五里，西南至廣西平樂府三百五十里，南至廣西賀縣二百五十里。〉
營浦廢縣，〈今州治。漢置營浦縣，屬零陵郡。晉末，爲營陽郡治。宋、齊因之。梁改置永陽郡。隋廢郡，並縣入永陽，因移永陽縣來治。唐初，復置營州，改縣爲營道。天寶初，又改爲弘道縣。宋復爲營道縣。明初廢。《城邑考》：「州城宋淳熙中築，元廢，明初改築於瀟江北，弘治五年增修。周五里有奇，門五。〉
寧遠縣，〈州東七十里。東至桂陽州藍山縣百十里。漢營道縣地，屬零陵郡。晉末屬營陽郡。自宋以後皆因之。長壽二年改曰武盛縣。神龍初，復曰唐興。天寶初，改曰延唐。五代梁初，馬氏改爲延昌縣。唐同光初，復曰延唐。晉天福七年改曰延喜縣。宋仍屬道州。乾德三年改爲寧遠縣。今城周四里，編戶六十二里。〉
江華縣，〈州南七十里。東至廣東連州三百十五里，南至廣西賀縣一百六十里。漢蒼梧郡之馮乘縣地。三國吳屬臨賀郡。晉因之。宋屬臨慶郡。齊仍屬臨賀郡。梁、陳因之。隋屬永州。唐武德四年析置江華縣，屬營州。貞觀十七年改屬永州。上元二年還屬道州。文明初，改爲營溪縣。神龍初，復曰江華。今城周二里，編戶四里。〉
永明縣，〈州西七十里。南至廣西富川縣百四十里，西至廣西恭城縣百五十里。漢零陵郡營浦縣地。蕭齊末，置營陽縣。梁改曰永陽，屬永陽郡。隋廢郡，縣屬永州。唐初，屬營州。貞觀八年省入營道縣。天授二年復置永陽縣，屬道州。天寶初，改爲永明縣。宋嘗廢縣爲鎮，尋復舊。今城周二里，編戶二十里。〉
寶慶府，〈東至衡州府二百五十里，南至永州府三百里，西至靖州五百三十里，西北至辰州府六百里，東北至長沙府四百五十里。自府治至布政司一千五百五十里，至江南江寧府三千七十五里，至京師五千三百九十五里。〉
邵陽縣，〈附郭。漢置昭陵縣，屬長沙國。武帝封長沙定王子重爲洛陽侯。《括地誌》云：「即昭陵也。後漢屬長沙郡。三國吳寶鼎元年改昭陵曰邵陵，爲郡治。晉以後因之。隋廢郡，改縣曰邵陽縣，屬潭州。唐復爲邵州治。五代晉時曰敏政縣，漢復舊。今編戶四十六里。〉
新化縣，〈府北百八十里。東北至長沙府安化縣百四十里，西南至辰州府漵浦縣二百里。漢長沙國益陽縣地。自晉以後，皆爲蠻地。宋太平興國中，發兵平大猺洞，以其地置五寨。熙寧五年始置新化縣，屬邵州。今土城周二里有奇，編戶二十四里。〉
城步縣，〈府西北百四十里。西至靖州綏寧縣百三十里，北至辰州府漵浦縣二百七十五里，南至廣西全州二百六十里。宋武岡軍及綏寧縣地。熙寧六年置城步寨於此。明初，爲城步巡司。弘治十七年始析置縣，即故城步巡司爲縣治，屬寶慶府。土城周二里有奇，編戶十三里有奇。〉
武岡州，〈府西南二百八十里。東南至永州府二百里，南至廣西桂林府四百里，西至靖州三百十里。〉
武岡廢縣，〈今州治。漢都梁縣地。晉太康初，祈置武岡縣，屬邵陵郡。宋、齊以後因之。隋省入邵陽縣。唐初，置武攸縣。唐武德四年復曰武岡，屬南梁州，尋屬邵州。宋爲武岡軍治。元因之。明初，省。《城邑考》：「州有舊壘，明初增築。今城周四里有奇，門四。〉
新寧縣，〈州南九十里。東南至永州府東安縣百六十里，南至廣西全州百五十里。漢都梁縣地。唐邵陽縣地。宋紹興二十五年析置新寧縣，屬武岡軍。今土城周二里餘，編戶六里有奇。〉
辰州府，〈東至常德府四百六十里，東南至寶慶府六百里，西至貴州鎮遠府六百六十里，北至永順宣慰司三百十里。自府治至布政司一千七百里，至江南江寧府三千五百里，至京師七千一十里。〉
沅陵縣，〈附郭。漢縣，屬武陵郡。高後封長沙王芮子陽爲侯邑。後漢仍爲沅陵縣。晉以後因之。陳爲沅陵郡治。隋爲辰州治。唐、宋因之。今編戶五十八里。〉
盧溪縣，〈府西六十里。西南至麻陽縣百五十里。漢沅陵縣地。《志》云：「梁天監中置盧州。今正史不載。唐武德四年析沅陵置盧溪縣，屬辰州。今無城，編戶十二里。〉
辰溪縣，〈府西南百二十里。西至麻陽縣八十里，南至黔陽縣二百十里。漢武陵郡辰陽縣。晉、宋以後因之。隋改曰辰溪縣，屬辰州。今城周五里，編戶八里。〉
漵浦縣，〈府南二百七十里。東北至寶慶府新化縣二百里，南至寶慶府城步縣二百七十五里。漢武陵郡義陵縣地。隋爲辰溪縣地。唐武德五年析置漵浦縣，仍屬辰州。城周九里有奇，今圮。編戶三十四里。〉
沅州，〈府西南二百七十里。東南至靖州三百里，西至貴州思州府一百九十里，北至保靖衛三百里。〉
盧陽廢縣，〈今州治。舊縣在州城東北。漢無陽縣地。唐爲潭陽縣地。宋初，田氏據此，謂之懿州。熙寧中，章慎破平之，置盧陽縣，爲沅州治。元因之。明省。《宋史》云：「北江蠻彭氏有州二十，南江蠻舒氏有州四，田氏有州五，向氏有州五，自太祖以來受朝命，隸辰州入貢。熙寧五年章經制荊湖，蠻皆納地，惟田氏有拒命者，進兵破懿州，南江州洞悉平，遂置沅州，以懿州新城爲治所。《城邑考》：「州城，明初創築。弘治正德中，相繼修葺。周六里有奇，門四。〉
黔陽縣，〈州東南八十里。東南至靖州會同縣九十里，漢鐔城縣地，屬武陵郡。梁爲龍標縣地。唐貞觀八年析置朗溪縣，屬巫州。五代時，縣廢。宋熙寧七年置黔江城。元豐三年升爲黔陽縣，屬沅州。今城周不及三里，編戶二十二里。〉
麻陽縣，〈州北百三十里。西至施溪長官司八十里。隋沅陵、辰溪二縣地。唐武德三年析置麻陽縣，屬辰州。宋因之。熙寧七年改屬沅州。今城周三里，編戶七里。〉
