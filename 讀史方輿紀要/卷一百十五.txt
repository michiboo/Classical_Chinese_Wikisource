
臨安府，〈東至廣西府維摩州界二百五十里，南至安南國界三百三十里，西至元江府二百八十里，北至澂江府二百里，自府治至京師一萬九百九十里。至布政司四百二十里。〉
建水州，〈附郭。唐時烏麼蠻地，古稱步頭，亦曰巴甸。元和間蒙氏築城名惠𠠝，漢語曰建水。段氏時爲些麼蠻苴𠠝所據。元初內附，置建水千戶所，屬阿僰萬戶。至元十三年改建水州，屬臨安路。今因之。編戶八里。〉
寶山，〈城西南二里。相傳山產石寶，夜有火光。又里許爲樂榮山，相傳山泥有香，作餅炙之可食。又象山，在府南五里，以山形如象而名。〉
石屏州，〈府西七十里。北至澂江府新興州界百二十里，西南至元江府界百十里。〉
阿迷州，〈在府東南百二十里。東至廣西府彌勒州一百七十里，北至寧州一百三十里。〉
寧州，〈府東北百八十里。北至澂江府一百五十里，南至阿迷州百三十里。〉
通海縣，〈府東北百五十里。東北至澂江府江川縣百二十里。舊阿僰蠻居此，一名阿亦，又名尼部。蒙氏於此置通海郡，段氏時爲秀山郡。元初立通海千戶，隸鄯闡萬戶府。至元十三年改通海縣，隸寧海府。二十七年隸臨安路，後又改隸寧州。今因之。編戶二里。〉
河西縣，〈府西北百八十里。東至澂江府江川縣百九十里，北至澂江府新興州百三十里。唐武德中於姚州南置西宗州，貞觀中改曰宗州，河西縣隸焉。天寶後沒於蠻，地名休臘，本屬步雄部，後阿爨蠻易渠奪而居之。元初內附，屬阿僰萬戶。至元十三年始爲河西州，隸臨安路，二十六年改爲縣。明朝因之。編戶四里。〉
嶍峨縣，〈府西北二百六十里。北至雲南府昆陽州二百里，南至元江府界二百三十里。唐時有僰蠻嶍猊居此，名嶍峨部，後併於阿僰。元初置嶍峨千戶，隸阿僰萬戶。至元十三年改爲嶍峨州，二十六年降爲縣，隸臨安路。後又改屬寧州。明初改屬府。土知縣淥氏、主簿王氏。編戶十五里。〉
蒙自縣，〈府東南一百五十里。東至廣西府故維摩州百五十里。本蠻地，以目則山而名，漢語訛爲蒙自。南詔時以趙氏守此，至大理時爲阿僰蠻所有。元初置蒙自千戶所，隸阿僰萬戶。至元十三年改爲縣，隸臨安路。今因之。編戶十五里。〉
新平縣，〈在府西北三百三十里。本嶍峨部地，元初爲嶍峨千戶地。至元中設平甸縣，屬嶍峨州。後改平甸鄉，仍隸嶍峨縣。明爲丁苴白改夷所據，萬曆十九年夷酋普應春叛，討平之，置新平縣。有土城。編戶二里。〉
新化州，〈府西北五百三十里。南至元江軍民府界二百七十里，西至者樂甸長官司界三百四十里，北至楚雄府南安州界四百三十里。〉
納樓茶甸長官司，〈府西南一百八十里。蒙詔時爲茶甸地。元置茶甸千戶，隸阿寧萬戶。至元中分爲二千戶，後又改今名，屬臨安宣慰司。明初改爲長官司。土官普姓。臨安九司，司獨在江內雲。〉
教化三部長官司，〈府東南三百五十里。唐時強現蠻居此，爲強現、牙車等三部酋地，華語訛爲教化。元爲強現三部，隸臨安宣慰司，後屬強現四部。明初改爲長官司，屬今安府。土司張氏。〉
虧容甸長官司，〈在府西南百四十里。舊爲鐵容甸部，元至元中內附，隸元江路。司治虧弓村。其地上濕下熱，多病瘴，常以安置罪人。明初改置長官司，隸今府。土司阿氏。〉
溪處甸長官司，〈在府西南一百五十里。舊爲七溪之溪處甸部，其酋名賀殢，華訛爲和泥。初本一部，後分爲三溪，處甸其一也。元置軍民副萬戶，隸雲南行省，後屬元江路。明初改長官司，隸今府。土司趙氏。志云：司治左作村。部夷有僰夷、倭泥二種。〉
思陀甸長官司，〈在府西南二百五十里。舊爲官桂思陀部，管落恐、溪處二部，後分爲三部。元置和泥路，隸雲南行省，後屬元江路。明初改爲思陀甸長官司，隸今府。土司遮氏，後爲李氏。〉
左能寨長官司，〈府西南二百三十里。本思陀甸寨，明初置長官司，隸今府。土官吳氏是也。〉
落恐甸長官司，〈府西南二百里。舊名伴溪落恐部，屬思陀甸。元置落恐軍民萬戶，隸雲南行省，後屬元江路。明初改長官司，隸今府。〉
安南長官司。〈府東南百九十里。本阿僰蠻所居，舊名裒古，亦曰部嫋踵甸，阿僰裔孫捨資居此，因名捨資部。元初置捨資千戶，至元十三年以捨資地近交趾，爲安南道防送軍千戶，隸臨安路。明初改爲長官司，正德六年省入蒙自縣。天啓二年復設，後又併入王弄長官司。〉
澂江府，〈東南至廣西府彌勒州二百五十里，南至臨安府寧州一百五十里，西北至雲南府晉寧州百里，北至雲南府宜良縣百十五里，自府治至至京師一萬七百四十五里，至布政司百八十里。〉
河陽縣，〈附郭。漢俞元縣地，晉、宋以後因之，梁末廢。南詔置河陽郡於此。元初置羅伽千戶所，至元中改河陽州，尋降爲縣。今因之。編戶六里。〉
江川縣，〈府東南九十里。西南至臨安府河西縣百九十里。漢時名碌雲異城，蠻名易籠。唐時南詔徙曲旺蠻居此，以白蠻守治之。大理以些麼徒蠻子孫分管其地，名步雄部。元初置千戶所，至元十三年改爲江川州，二十年降爲縣，屬澂江路。明屬澂江府。今因之。縣係土城。編戶二里。〉
陽宗縣，〈府東北四十里。北至雲南府呈貢縣界一百里。唐時麼些蠻強宗居此，號強宗部。後訛爲陽宗。元初置陽宗千戶所，至元十三年改爲縣，屬澂江府。今因之。縣有土城及濠。今編戶二里。〉
新興州，〈府西一百二十里。南至臨安府石屏州百二十里，北至雲南府昆陽州一百里。〉
路南州，〈府東百三十里。東北至曲靖府羅平州百二十里，南至廣西府彌勒州二百二十里，北至曲靖府陸涼州二百三十里。〉
廣西府，〈東至廣南府四百八十里，南至臨安府阿迷州二百二十里，西至臨安府寧州二百四十里，東北至曲靖府羅平州二百十里，西北至澂江府路南州二百五十里，自府治至至京師一萬九百六十五里，至省城三百十里。〉
師宗州，〈在府北八十里。北至曲靖府羅平州一百二十里，西至澂江府路南州一百二十里。〉
彌勒州，〈府西九十里。西南至臨安府阿迷州百七十里，西北至澂江府二百五十里。〉
維摩州，〈府東南二百六十里。東北至廣南府百七十里，西至臨安府蒙自縣百五十里，南至安南界一百七十里。〉
廣南府，〈東至廣西泗城州三百二十里，西南至廣西府維摩州百七十里，南至古器野界六十里，北至曲靖府羅平州界四百里，自府治至京師一萬一千四百三十里，至布政司七百九十里。〉
富州，〈府東二百里，東至廣西安隆長官司界一百里。〉
元江軍民府，〈東至臨安府石屏州界一百十里，南至臨安府思陀甸長官司界二百十里，西至思論設者癸寨界三百里，北至新化州界二百里，自府治至至京師一萬一千二百八十五里，至布政司七百九十里。〉
者樂甸長官司。〈東至新化州界三百四十里，西至鎮沅府界二百里，南至鈕兀長官司界三百二十里，北至景東府界一百里，自司治至京師一萬一千六百四十五里，至布政司一千一百七十里。〉
