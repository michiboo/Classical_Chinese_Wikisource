
唐起自太原，先定關右。
次奠洛陽，遂清江表，進掃河﹑朔。
紹漢法週，建都關內。
文軌混同，分天下爲十道。〈隋季羣雄競起，互相分割，建置紛然。唐興，因而不改，其納地來歸者，亦往往割置州縣以寵祿之。由是州縣之數，倍於開皇、大業間。貞觀元年，以民少官多，思革其弊，命大加併省，因山川形便，分爲十道。〉
東距河，西抵隴坂，〈隴坂即隴坻，見七國秦隴﹑蜀注。〉南據終南，〈終南山，在西安府南五十里。詳陝西名山終南。〉北邊沙漠，曰關內道。〈統州二十二。貞觀十三年始簿天下州縣之數，自是數有損益。今略以《六典》爲據，而貞觀以後所增置之州以次附焉。又《唐志》：「武德初改郡爲州，太守爲刺史，而雍州置牧。天寶初改州爲郡，刺史爲太守，至德二載復故。」今舉郡名及隨時改易諸名俱匯見於此，以便參考。〉
雍州，〈漢曰京兆尹，隋曰雍州，唐因之，開元三年曰京兆府，領萬年等縣十八。萬年，即今西安府治附郭咸寧縣。又乾寧初，增置乾州，治奉天縣，今乾州仍屬西安府。〉
華州，〈漢屬京兆尹，魏曰華州，隋、唐因之，垂拱初改泰州，尋復故，亦曰華陰郡，領鄭縣等縣三。乾寧五年改華州曰興德府，時駐驛於此也。天祐三年復曰華州。今仍曰華州，屬西安府。〉
同州，〈漢曰左馮翊，西魏曰同州，隋、唐因之，亦曰馮翊郡，領馮翊等縣九。今仍曰同州，屬西安府。〉
岐州，〈漢曰右扶風，後魏曰岐州，隋、唐因之，亦曰扶風郡，領雍縣等縣八。至德三載改鳳翔府。今仍曰鳳翔府。〉
隴州，〈漢屬右扶風，西魏曰隴州，隋、唐因之，亦曰汧陽郡，領汧源等縣五。今隴州屬鳳翔府。〉
邠州，〈漢扶風等郡地，西魏置豳州，隋、唐因之，開元十三年改豳曰邠，亦曰新平郡，領新平等縣四。今邠州屬西安府。〉
涇州，〈漢曰安定郡，後魏置涇州，隋、唐因之，亦曰安定郡，領安定等縣五。今屬平涼府。〉
寧州，〈漢爲北地等郡地，西魏曰寧州，隋、唐因之，亦曰彭原郡，領定安等縣七。今屬慶陽府。大中間又置衍州，治定平縣，今寧州南六十里廢定平縣是也。〉
坊州，〈漢上郡地，唐武德二年置坊州，亦曰中部郡，領中部等縣三。今鄜州中部縣即故州治。又天祐初置翟州，治鄜城縣，朱梁改曰禧州。今鄜州洛川縣東南三十里有廢鄜城縣，蓋李茂貞所置州也。〉
鄜州，〈漢上郡地，後周曰敷州，唐改曰鄜州，亦曰洛交郡，領洛交等縣五。今屬延安府。〉
丹州，〈漢上郡地，西魏曰丹州，隋、唐因之，亦曰咸寧郡，領義川等縣五。今延安府宜川縣是其治。〉
延州，〈漢上郡地，後魏曰延州，唐因之，亦曰延安郡，領膚施等縣九。即今延安府。〉
慶州，〈漢曰北地郡，隋曰慶州，唐因之，亦曰安化郡。至德初又改順化郡，領安化等縣八。今慶陽府是也。〉
原州，〈漢安定郡地，後魏曰原州，唐因之，亦曰平涼郡，領高平等縣三。今平涼府鎮原縣是其治。又大中五年增置武州，治蕭關縣，今平涼府鎮原縣西北百四十里蕭關城是。〉
鹽州，〈漢北地郡地，西魏曰鹽州，唐因之，亦曰五原郡，領五原等縣二。今寧夏後衛是。〉
靈州，〈漢北地郡地，後魏置靈州，隋、唐因之，亦曰靈武郡，領回樂等縣五。今寧夏衛靈州所是。又大中三年置威州，領鳴沙等縣二。鳴沙，今寧夏中衛東西百五十里鳴沙故城是。又景福二年增置警州，治定遠城，在今寧夏衛北六十里。〉
會州，〈漢金城等郡地，西魏置會州，唐因之，亦曰會寧郡，領會寧等縣二。今靖虜衛是。〉
夏州，〈漢曰朔方郡，後魏曰夏州，隋、唐因之，亦曰朔方郡，領朔方等縣四。今榆林鎮西北廢夏州是。又開元二十六年增置宥州，亦曰寧朔郡，至德二載又曰懷德郡，領延恩等縣三。今榆林鎮西廢宥州是。〉
豐州，〈漢五原郡地，隋置豐州，唐因之，亦曰九原郡，領九原等縣三。今榆林鎮西北有廢豐州。〉
勝州，〈漢雲中等郡地，隋置勝州，唐因之，亦曰榆林郡，領榆林等縣二。今榆林鎮東北四百五十里有廢勝州。〉
綏州，〈漢曰上郡，西魏置綏州，隋、唐因之，亦曰上郡，領龍泉等縣五。今延安府綏德州。〉
銀州。〈漢西河郡地，後周置銀州，隋、唐因之，亦曰銀川郡，領儒林等縣四。儒林故城，在今延安府綏德州米脂縣西北百八十里。又開元九年分銀、勝二州地置麟州，亦曰新秦郡，領新秦等縣二。今延安府葭州神木縣北四十里有新秦故城。〉
東盡海，西距函谷，〈函谷，見前。〉南濱淮，北薄於河，曰河南道。〈統州二十八。〉
洛州，〈漢河南郡，北齊曰洛州，隋、唐因之，開元初曰河南府，領河南等縣二十六。即今河南府。〉
陝州，〈漢弘農郡地，後魏曰陝州，隋、唐因之，天寶初曰陝府，亦曰陝郡，領陝縣等縣五。天祐初遷洛，改爲興唐府，哀帝初復故。今屬河南府。〉
虢州，〈漢曰弘農郡，唐置虢州，亦曰弘農郡，領弘農等縣六。今陝州靈寶縣西南三十里故弘農城是。《唐志》云：「開元初，改隸河東道。」〉
汝州，〈漢河南等郡地，隋大業初曰汝州，唐因之，亦曰臨汝郡，領梁縣等縣三，即今汝州。又開元三年置僊州，領葉縣等縣五，二十五年州廢。葉縣今屬南陽府裕州。〉
鄭州，〈漢河南郡地，後周曰鄭州，隋、唐因之，亦曰滎陽郡，領管城等縣八。今開封府是。〉
汴州，〈漢曰陳留郡，後周曰汴州，隋、唐因之，亦曰陳留郡，領浚儀等縣五。今開封府是。〉
豫州，〈漢曰汝南郡，劉宋爲豫州治，後魏、後周因之，隋曰蔡州，唐復爲豫州，亦曰汝南郡。寶應初復改蔡州，領汝陽等縣十。今汝寧府。〉
許州，〈漢曰潁川郡，後周曰許州，隋、唐因之，亦曰潁川郡，領長社等縣九。今屬開封府。又建中二年置溵州，治郾城縣，長慶三年廢。郾城，今許州屬縣。〉
陳州，〈漢淮陽、汝南郡地，隋曰陳州，唐因之，亦曰淮陽郡，領宛丘等縣四。今屬開封府。〉
潁州，〈漢汝南郡地，唐武德六年，始曰潁州，亦曰汝陰郡，領汝陰等縣三。今屬鳳陽府。〉
亳州，〈漢沛郡地，後周曰亳州，隋、唐因之，亦曰譙郡，領譙縣等縣八。今屬鳳陽府。〉
宋州，〈漢曰梁國，隋置宋州，唐因之，亦曰睢陽郡，領宋城等縣七。今歸德府。又光啓中增置單州，領單父等縣四，光化二年朱全忠奏改爲輝州，移治碭山，以溫生於碭山也。後唐復曰單州，仍治單父。單父，今山東單縣。碭山，今南直徐州屬縣。〉
曹州，〈漢曰濟陰郡，後周曰曹州，隋、唐因之，亦曰濟陰郡，領濟陰等縣五。今山東巢縣西北七十里廢濟陰縣是其治。〉
滑州，〈漢曰東郡，隋曰滑州，唐因之，亦曰靈昌郡，領白馬等縣七。今爲大名府滑縣。〉
濮州，〈漢東郡、濟陰等郡地，隋曰濮州，唐因之，亦曰濮陽郡，領鄄城等縣二。今屬東昌府。〉
鄆州，〈漢曰東平國，隋曰鄆州，唐因之，亦曰東平郡，領須昌等縣三。今爲兗州府東平州。〉
濟州，〈漢濟北﹑東平等郡國地，隋曰濟州，唐因之，亦曰濟陽郡，領盧縣等縣五。天寶十三年廢濟州入鄆州。盧縣，見漢泰山郡注。〉
齊州，〈漢濟南等郡地，後魏曰齊州，隋、唐因之，亦曰濟南郡，領歷城等縣八。即今濟南府。〉
淄州，〈漢安樂等國地，隋曰淄州，唐因之，亦曰淄川郡，領淄川等縣五。今濟南府淄川縣是其治。〉
徐州，〈漢楚國沛郡地，晉爲徐州治，後魏及隋、唐因之，亦曰彭城郡，領彭城等縣六。今仍曰徐州。又元和四年增置宿州，領符離等縣四。今屬鳳陽府。〉
兗州，〈漢曰魯郡，劉宋時，兗州治此，隋曰兗州，唐因之，亦曰魯郡，領瑕丘等縣八。今爲兗州府。〉
泗州，〈漢臨淮等郡地，後周曰泗州，隋、唐因之，亦曰臨淮郡，領臨淮等縣五。今屬鳳陽府。〉
沂州，〈漢琅邪等郡地，後周曰沂州，隋、唐因之，亦曰琅邪郡，領臨沂等縣五。今屬兗州府。〉
青州，〈漢曰北海郡，東晉爲青州治，劉宋因之，隋仍曰青州，唐因之，亦曰北海郡，領益都等縣七。即今青州府。〉
萊州，〈漢曰東萊郡，隋曰萊州，唐因之，亦曰東萊郡，領掖縣等縣六。今萊州府。又如意初，置登州，亦曰東牟郡，初治文登縣，神龍三年移治蓬萊，領縣四。今爲登州府。〉
棣州，〈漢平原、勃海等郡地，唐武德四年置棣州，亦曰樂安郡，領厭次等縣五。今濟南府武定州。〉
密州，〈漢高密等郡國地，隋置密州，唐因之，亦曰高密郡，領諸城等縣四。諸城縣，今屬青州府。〉
海州。〈漢曰東海郡，東魏曰海州，隋、唐因之，亦曰東海郡，領朐山等縣四。今屬淮安府。〉
東距常山，〈常山即恆山。見前。〉西據河，南抵首陽、太行，〈首陽山，在今山西蒲州東南十五里。太行山，今懷慶府北。見前。〉北邊匈奴，曰河東道。〈領州十八。〉
并州，〈漢太原郡，後漢爲并州治，晉以後因之，唐亦曰并州，又爲太原府，領太原等縣十四。今太原府太原縣是其治。又龍紀初置憲州，領樓煩等縣二。今太原府靜樂縣西北七十里有故樓煩城，李克用所奏置。〉
潞州，〈漢上黨郡，後周曰潞州，唐因之，亦曰上黨郡，領上黨等縣五。今潞安府。〉
澤州，〈漢上黨、河東等郡地，隋曰澤州，唐因之，亦曰高平郡，領晉城等縣六。即今澤州是。〉
晉州，〈漢河東郡地，後魏曰晉州，後周及隋唐因之，亦曰平陽郡，領臨汾等縣七。今平陽府。〉
絳州，〈漢河東郡地，後周曰絳州，隋、唐因之，亦曰絳郡，領正平等縣五。今屬平陽府。〉
蒲州，〈漢河東郡，後周曰蒲州，隋、唐因之，亦曰河中府，又爲河東郡，領河東等縣五。今屬平陽府。〉
汾州，〈漢西河、太原二郡地，後魏置汾州，唐因之，亦曰西河郡，領隰城等縣五。今汾州府。〉
慈州，〈漢河東郡地，隋曰汾州，唐武德五年曰南汾州，八年曰慈州，亦曰文成郡，領吉昌等縣五。今平陽府吉州也。〉
隰州，〈漢河東郡地，隋曰隰州，唐因之，亦曰大寧郡，領隰川等縣六。今屬平陽府。〉
石州，〈漢西河郡地，後周曰石州，隋、唐因之，亦曰昌化郡，領離石等縣五。今汾州府永寧州。〉
沁州，〈漢上黨郡地，隋置沁州，唐因之，亦曰陽城郡，領沁源等縣三。即今沁州。〉
箕州，〈漢上黨郡地，唐武德三年置遼州，八年曰箕州，先天初曰儀州，亦曰東平郡，中和三年復曰遼州，領遼山等縣四。即今遼州。〉
嵐州，〈漢太原郡地，後魏曰嵐州，隋唐因之，亦曰樓煩郡，領宜芳等縣四。今太原府岢嵐州嵐縣是其治。〉
忻州，〈漢太原郡地，隋曰忻州，唐因之，亦曰定襄郡，領秀容等縣二。今屬太原府。〉
代州，〈漢雁門、太原二郡地，隋曰代州，唐因之，亦曰雁門郡，領雁門等縣五。今屬太原府。〉
朔州，〈漢定襄、雁門二郡地，後魏置朔州，北齊及隋唐因之，亦曰馬邑郡，領善陽等縣二。今屬大同府。〉
蔚州，〈漢代郡地，後周置蔚州，隋、唐因之，亦曰安邊郡，領靈丘等縣三。靈丘，即今蔚州靈丘縣。〉
雲州。〈漢雲中、雁門等郡地，唐武德六年置北恆州，七年廢，貞觀十四年改置雲州於此，亦曰雲中郡，領雲中縣一，今大同府治是也。唐末又置應州，領金城等縣二。今屬大同府。〉
東並海，南迫於河，西距太行、常山，北通渝關、薊門，〈渝關即今山海關，薊門即今居庸關，俱見前。〉曰河北道。〈統州二十三。〉
懷州，〈漢河內郡，後魏置懷州，隋唐因之，亦曰河內郡，領河內等縣九。今爲懷慶府。又會昌三年置孟州，領河陽等縣五。河陽，今懷慶府之孟縣。〉
衛州，〈漢河內及魏郡地，後周曰衛州，隋、唐因之，亦曰汲郡，領汲縣等縣五。今爲衛輝府。〉
相州，〈漢曰魏郡，後魏曰相州，後周及隋、唐因之，亦曰鄴郡，領安陽等縣九。今爲彰德府。又武德初置磁州，貞觀初廢，永泰初復置，領滏陽等縣四。即今彰德府滋州。〉
洺州，〈漢曰廣平國，後周曰洺州，隋、唐因之，亦曰廣平郡，領永年等縣七。即今廣平府。〉
邢州，〈漢鉅鹿、常山等郡國地，隋曰邢州，唐因之，亦曰鉅鹿郡，領龍固等縣九。即今順德府。〉
趙州，〈漢鉅鹿、常山等郡國地，北齊曰趙州，隋、唐因之，亦曰趙郡，領平棘等縣九。今屬真定府。〉
冀州，〈漢曰信都國，晉嘗爲冀州治，後魏以後因之，唐亦曰冀州，龍朔二年改魏州，尋復故，亦曰信都郡，領信都等縣六。今屬真定府。〉
恆州，〈漢常山郡，後周置恆州，隋、唐因之，亦曰常山郡，元和十五年改曰鎮州，領真定等縣六。即今真定府。〉
定州，〈漢曰中山郡，後魏曰定州，後周及隋、唐因之，亦曰博陵郡，領安喜等縣十一。今屬真定府。又景福二年置祁州，領無極等縣二。無極，今真定府屬縣。〉
易州，〈漢涿郡地，隋曰易州，唐因之，亦曰上谷郡，領易縣等縣五。今屬保定府。〉
幽州，〈漢曰燕國，後漢爲幽州治，晉以後因之，唐仍曰幽州，亦曰范陽郡，領薊縣等縣十。今順天府。又開元十八年析置薊州，亦曰漁陽郡，領漁陽等縣三。今屬順天府。又天寶初置順義郡，亦曰順州，領賓義縣一，寄治范陽郡城內。又大曆四年置涿州，領范陽等縣三。今屬順天府。又唐末置儒州，領縉山縣一。今延慶州也。〉
深州，〈漢涿郡地，隋曰深州，唐因之，貞觀十七年廢，先天二年復置，亦曰饒陽郡，領饒陽等縣四。饒陽，今真定府晉州屬縣。〉
瀛州，〈漢涿郡地，後魏曰瀛州，隋、唐因之，亦曰河間郡，領河間等縣十。即今河間府。又景雲二年置鄭州，開元十三年曰莫州，亦曰文安郡，領鄚縣等縣六。今河間府任丘縣北三十里有廢莫州城。〉
貝州，〈漢曰清河郡，後周置貝州，隋、唐因之，亦曰清河郡，領清河等縣九。今廣平府清河縣是。〉
魏州，〈漢魏郡及東郡地，後周置魏州，隋唐因之，龍朔二年改曰冀州，尋復故，亦曰魏郡，領貴鄉等縣十。貴鄉，今大名府大名縣是。又武德四年置澶州，貞觀初廢，大曆七年復置，領頓丘等縣四。頓丘，今大名府清豐縣西南五十五里有故城。〉
博州，〈漢東郡、平原等郡地，隋曰博州，唐因之，亦曰博平郡，領聊城等縣六。今爲東昌府。〉
德州，〈漢曰平原郡，隋置德州，唐因之，亦曰平原郡，領安德等縣八。今濟南府陵縣，故安德縣也。〉
滄州，〈漢曰勃海郡，後魏置滄州，隋、唐因之，亦曰景城郡，領清池等縣十。今屬河間府。又武德四年置觀州，貞觀十七年廢，貞元五年，改置景州，領弓高等縣四。今景州東北四十里有故弓高城。〉
媯州，〈漢上谷郡也，唐武德七年置北燕州，貞觀八年改媯州，亦曰媯川郡，領懷戎等縣二。懷戎，今宣府鎮懷來衛是。又唐末幽州鎮增置武州，領文德縣一。今宣府鎮是也。又增置新州，領永興等縣四。永興，今保安州治是。或曰皆光啓中置。〉
檀州，〈漢漁陽郡地，隋曰檀州，唐因之，亦曰密雲郡，領密雲等縣二。密雲，今順天府昌平州屬縣。天寶初又置歸化郡，亦曰歸順州，領懷柔縣一，後亦謂之順州。懷柔，今昌平州屬縣。〉
營州，〈漢屬遼西郡，後魏曰營州，隋、唐因之，亦曰柳城郡，領柳城縣一，今大寧廢衛東故營州城是也。〉
平州，〈漢右北平及遼西等郡地，隋曰平州，唐因之，亦曰北平郡，領盧龍等縣三。即今永平府。〉
燕州。〈漢燕國地，隋曰順州，唐曰燕州，亦曰歸德郡，領遼西縣一。今順天府昌平州順義縣是。〉
東接荊、楚，西抵隴、蜀，南控大江，北距商、華之山，〈商山，見七國韓商阪。華山，見前。〉曰山南道。〈統州三十三。〉
荊州，〈漢曰南郡，晉爲荊州治，後因之，唐仍曰荊州，亦曰江陵郡，上元初曰江陵府，領江陵等縣八。即今荊州府。〉
襄州，〈漢南郡及南陽郡地，西魏曰襄州，隋、唐因之，亦曰襄陽郡，領襄陽等縣七。今襄陽府。〉
鄧州，〈漢曰南陽郡，隋曰鄧州，唐因之，亦曰南陽郡，領穰縣等縣六。今屬南陽府。〉
唐州，〈漢南陽郡地，唐武德四年置唐州，亦曰淮安郡，領比陽等縣六。今南陽府唐縣。劉昫曰：「本屬河南道，至德後割屬山南東道。」〉
隨州，〈漢南陽郡地，西魏曰隨州，隋、唐因之，亦曰漢東郡，領隨縣等縣三。今屬德安府。〉
郢州，〈漢江夏郡地。西魏曰郢州，隋、唐因之，亦曰富水郡，領長壽等縣三。今爲承天府。〉
復州，〈漢江夏及南郡地，後周曰復州，隋、唐因之，亦曰竟陵郡，領沔陽等縣三。今安陸府沔陽州。〉
均州，〈漢南陽、漢中二郡地，隋曰均州，唐因之，亦曰武當郡，領武當等縣三。今屬襄陽府。〉
房州，〈漢漢中郡地，唐武德初，置房州，亦曰房陵郡，領房陵等縣四。今鄖陽府房縣。〉
峽州，〈漢南郡地，後周曰峽州，隋、唐因之，亦曰夷陵郡，領夷陵等縣五。今荊州府夷陵州是。〉
歸州，〈漢南郡地，唐武德二年曰巴州，亦曰巴東郡，領秭歸等縣三。今屬荊州府。〉
夔州，〈漢巴郡地，梁曰信州，唐武德三年改曰夔州，亦曰雲安郡，領奉節等縣四。今夔州府。〉
萬州，〈漢巴郡地，唐武德二年置南蒲州，八年曰蒲州，貞觀八年曰萬州，亦曰南浦郡，領南浦等縣三。今夔州府萬縣。〉
忠州，〈漢巴郡地，後周曰臨州，唐貞觀八年曰忠州，亦曰南賓郡，領臨江等縣五。今屬夔州府。〉
梁州，〈漢曰漢中郡，三國漢爲梁州治，晉以後因之，唐亦曰梁州，開元十三年曰褒州，尋復故，亦曰漢中郡，興元初又爲興元府，領南鄭等縣五。今漢中府。〉
洋州，〈漢漢中郡地，西魏曰洋州，隋、唐因之，亦曰洋州郡，領西鄉等縣四。西鄉，今漢中府屬縣。〉
金州，〈漢漢中郡地，西魏曰金州，隋、唐因之，亦曰安康郡，至德二載曰漢南郡，領西城等縣六。今屬漢中府。〉
商州，〈漢弘農郡地，後周曰商州，隋、唐因之，亦曰上谷郡，領上谷等縣五。今爲西安府。〉
鳳州，〈漢武都郡地，後周曰鳳州，隋、唐因之，亦曰河池郡，領梁泉等縣四。今漢中府鳳縣。〉
興州，〈漢武都郡地，西魏曰興州，隋、唐因之，亦曰順政郡，領順政等縣三。今爲漢中府寧羌州略陽縣。〉
利州，〈漢廣漢郡地，西魏曰利州，隋、唐因之，亦曰益昌郡，領綿谷等縣六。今保寧府廣元縣。〉
閬州，〈漢巴郡地，唐初置隆州，先天中曰閬州，亦曰閬中郡，領閬中等縣九。今保寧府。〉
開州，〈漢巴郡地，唐武德初，置開州，亦曰盛山郡，領盛山等縣三。今夔州府開縣。〉
果州，〈漢巴郡地，唐武德四年置果州，亦曰南充郡，領南充等縣六。今順慶府。〉
合州，〈漢巴郡地，西魏置合州，唐因之，亦曰巴川郡，領石鏡等縣六。今屬重慶府。〉
渝州，〈漢巴郡地，隋曰渝州，唐因之，亦曰南平郡，領巴縣等縣四。今重慶府。〉
涪州，〈漢巴郡地，唐武德初，置涪州，亦曰涪陵郡，領涪陵等縣四。今屬重慶府。〉
渠州，〈漢巴郡地，唐武德初曰渠州，亦曰潾山郡，領流江等縣四。今順慶府廣安州渠縣。〉
蓬州，〈漢巴郡地，後周置蓬州，隋唐因之，亦曰咸安郡，領大寅等縣六。大寅，今順慶府蓬州儀隴縣南三十里蓬池故城是。〉
壁州，〈漢巴郡地，唐武德八年置壁州，亦曰始寧郡，領諾水等縣三。諾水，今巴州之通江縣。〉
巴州，〈漢巴郡地，梁曰巴州，隋、唐因之，亦曰清化郡，領化成等縣七。今屬保寧府。〉
通州，〈漢巴郡地，西魏曰通州，隋、唐因之，亦曰通州郡，領通川等縣七，即今夔州府達州。〉
集州。〈漢廣漢、巴二郡地，梁曰集州，隋、唐因之，亦曰符陽郡，領難江等縣三。難江，今保寧府巴州之南江縣。〉
東接秦州，西逾流沙，〈流沙，見前。〉南連蜀及吐蕃，〈吐蕃，今西蕃地。〉北界沙漠，曰隴右道。〈統州二十。〉
秦州，〈漢曰天水郡，晉置秦州，唐因之，亦曰天水郡，領上邽等縣五。今屬鞏昌府。〉
渭州，〈漢曰隴西郡，後魏曰渭州，唐因之，亦曰隴西郡，領襄武等縣四。今鞏昌府。上元以後爲吐蕃所陷，元和四年僑置行渭州於平涼縣，尋復陷沒。中和四年復置渭州於平涼，即今平涼府。〉
成州，〈漢武都郡地，西魏曰成州，隋、唐因之，亦曰同谷郡，領上祿等縣三。上祿，今鞏昌府成縣西百三十里有故城。〉
武州，〈漢曰武都郡，西魏置武州，隋、唐因之，亦曰武都郡。景福初改曰階州，領將利等縣三。今鞏昌府階州北三百十里有廢將利縣。〉
蘭州，〈漢金城等郡地，隋曰蘭州，唐因之，亦曰金城郡，領五泉等縣三。今屬臨洮府。又天寶三載置狄道郡，乾元初亦曰臨州，領狄道等縣二。即今臨洮府。或曰臨州開元初置。〉
河州，〈漢金城等郡地，苻秦置河州，後魏及隋、唐因之，亦曰安鄉郡，領枹罕等縣三。今屬臨洮府。〉
洮州，〈本西戎地，後周置洮州，隋、唐因之，亦曰臨洮郡，領臨潭等縣二。今爲洮州衛。〉
岷州，〈漢隴西郡地，西魏置岷州，隋、唐因之，亦曰和政郡，領溢樂等縣四。今屬岷州衛。〉
疊州，〈本羌戎地，後周置疊州，隋、唐因之，亦曰合州郡，領合州等縣二。今洮州衛南百八十里有疊州故城。〉
宕州，〈本羌戎地，後周置宕州，隋、唐因之，亦曰懷道郡，領懷道等縣二。今岷州衛南百二十里有宕州故城。〉
鄯州，〈漢金城郡地，後魏置鄯州，隋、唐因之，亦曰西平郡，領湟水等縣三。今爲西寧衛。〉
廓州，〈本西羌地，後周置廓州，隋、唐因之，亦曰寧塞郡，領廣威等縣三。今西寧衛西二百里有廓州故城。〉
涼州，〈漢曰武威郡，曹魏爲涼州治，晉以後因之，唐仍爲涼州，亦曰武威郡，領姑臧等縣五。今爲涼州衛。〉
甘州，〈漢曰張掖郡，西魏曰甘州，唐因之，亦曰張掖郡，領張掖等縣二。今甘州衛。〉
肅州，〈漢曰酒泉郡，隋置肅州，唐因之，亦曰酒泉郡，領酒泉等縣三。今肅州衛。〉
瓜州，〈漢敦煌郡地，唐武德五年置瓜州，亦曰晉昌郡，領晉昌等縣二。今廢沙州衛東有瓜州故城。〉
沙州，〈漢曰敦煌郡，唐武德五年曰西沙州，貞觀七年曰沙州，亦曰敦煌郡，領敦煌等縣二。今廢沙州衛。〉
伊州，〈漢西域伊吾盧地，唐貞觀四年，內屬，置西伊州，六年曰伊州，亦曰伊吾郡，領伊吾等縣二。即今西域哈密衛。〉
西州，〈漢西域車師前王庭也，唐貞觀十四年，平高昌，始置西州，亦曰交河郡，又爲金山都督府，領高昌等縣五。即今西域火州。〉
庭州。〈漢車師後王庭也，唐貞觀十四年平高昌，並得其地，因置庭州，長安二年曰北庭都護府，天寶初曰北庭節度使，領金蒲等縣三。今火州北有廢庭州。上元以後，河西軍鎮多爲回鶻所陷。〉
東臨海，西抵漢，南據江，北距淮，曰淮南道。〈統州十四。〉
揚州，〈漢曰廣陵國，隋曰揚州，唐因之，亦曰廣陵郡，領江都等縣四。今揚州府。〉
楚州，〈漢臨淮郡地，隋置楚州，唐因之，亦曰淮陰郡，領山陽等縣四。今淮安府。〉
和州，〈漢九江郡地，北齊曰和州，隋唐因之，亦曰歷陽郡，領歷陽等縣二。今仍曰和州。〉
滁州，〈漢九江郡地，隋曰滁州，唐因之，亦曰永陽郡，領清流等縣二。今仍曰滁州。〉
濠州，〈漢九江郡地，隋曰豪州，唐改曰濠州，亦曰鍾離郡，領鍾離等縣三。今鳳陽府。〉
壽州，〈漢曰九江郡，隋曰壽州，唐因之，亦曰壽春郡，領壽春等縣四。今屬鳳陽府。〉
廬州，〈漢廬江等郡地，隋初曰廬江州，唐曰廬州，亦曰廬江郡，領合肥等縣四。今廬州府。〉
舒州，〈漢廬江郡地，唐武德四年曰舒州，亦曰同安郡，至德二載又曰盛唐郡。領懷寧等縣五。即今安慶府。〉
蘄州，〈漢江夏郡地，後周曰蘄州，隋、唐因之，亦曰蘄春郡，領蘄春等縣四。今屬黃州府。〉
黃州，〈漢曰江夏郡，後周曰黃州，隋、唐因之，亦曰齊安郡，領黃岡等縣三。今黃州府。〉
沔州，〈漢江夏郡地，隋曰沔州，唐因之，亦曰漢陽郡，領漢陽等縣二。今漢陽府。〉
安州，〈漢江夏郡地，西魏曰安州，唐因之，亦曰安陸郡，領安陸等縣六。今德安府。〉
申州，〈漢南陽、江夏二郡地，後周曰申州，隋、唐因之，亦曰義陽郡，領義陽等縣三。即今汝寧府信陽州。〉
光州。〈漢汝南等郡地，梁末置光州，唐因之，亦曰弋陽郡，領定城等縣五。今屬汝寧府。〉
東臨海，西抵蜀，南極嶺，〈嶺即五嶺。〉北帶江，曰江南道。〈統州四十二。〉
潤州，〈漢丹陽等郡地，隋置潤州，唐因之，亦曰丹陽郡，領丹徒等縣五。即今鎮江府。又至德二載置江寧郡，乾元初曰昇州，上元二年廢，大順初復置，領上元等縣四。今應天府。〉
常州，〈漢會稽郡地，隋置常州，唐因之，亦曰晉陵郡，領武進等縣四。今常州府。〉
蘇州，〈漢會稽郡，隋曰蘇州，唐因之，亦曰吳郡，領吳縣等縣四。今蘇州府。〉
湖州，〈漢會稽及丹陽郡地，隋曰湖州，唐因之，亦曰吳興郡，領烏程等縣五。今湖州府。〉
杭州，〈漢會稽郡地，隋置杭州，唐因之，亦曰餘杭郡，領錢唐等縣五。今杭州府。〉
睦州，〈漢丹陽郡地，隋置睦州，唐因之，亦曰新定郡，領建德等縣七。今嚴州府。〉
歙州，〈漢丹陽郡地，隋置歙州，唐因之，亦曰新安郡，領歙縣等縣三。今徽州府。〉
婺州，〈漢會稽郡地，隋曰婺州，唐因之，亦曰東陽郡，領金華等縣五。今金華府。又武德四年置衢州，七年廢，垂拱三年復置，亦曰信安郡，領信安等縣六。今衢州府。〉
越州，〈漢會稽郡地，隋置越州，唐因之，亦曰會稽郡，領會稽等縣五。今紹興府。又開元二十六年置明州，亦曰餘姚郡，領鄮縣等縣四。今寧波府。〉
台州，〈漢會稽郡地，唐武德四年置海州，五年改爲台州，亦曰臨海郡，領臨海等縣六。今台州府。〉
括州，〈漢會稽郡地，隋曰處州，尋改括州，唐因之，亦曰縉雲郡，大曆十四年復曰處州，領括蒼等縣五。今處州府。又上元二年，分置溫州，亦曰永嘉郡，領永嘉等縣四。今溫州府。〉
建州，〈漢屬會稽郡，唐武德四年置建州，亦曰建安郡，領建安等縣六。今建寧府。〉
福州，〈漢屬會稽郡，唐武德四年於此置泉州，景雲二年曰閩州，開元十三年曰福州，亦曰長樂郡，領閩縣等縣八。今福州府。又聖曆二年分置武榮州，三年廢，久視初復置。景雲二年改爲泉州，亦曰清源郡，領晉江等縣四。今泉州府。又垂拱二年置漳州，亦曰漳浦郡，領漳浦等縣二。今漳州府。又開元二十四年置汀州，亦曰臨汀郡，領長汀等縣三。今汀州府。〉
宣州，〈漢曰丹陽郡，隋置宣州，唐因之，亦曰宣城郡，領宣城等縣八。今寧國府。又武德四年置池州，貞觀初廢，永泰初復置，亦曰秋浦郡，領秋浦等縣四。今池州府。〉
饒州，〈漢豫章郡地，隋曰饒州，唐因之，亦曰鄱陽郡，領鄱陽等縣四。今饒州府。又乾元初置信州，領上饒等縣三。今廣信府。〉
撫州，〈漢豫章郡地，隋曰撫州，唐因之，亦曰臨川郡，領臨川等縣三。今撫州府。〉
虔州，〈漢豫章郡地，隋置虔州，唐因之，亦曰南康郡，領贛縣等縣四。今贛州府。〉
洪州，〈漢曰豫章郡，隋置洪州，唐因之，亦曰豫章郡，領豫章等縣四。今南昌府。〉
吉州，〈漢豫章郡地，隋置吉州，唐因之，亦曰廬陵郡，領廬陵等縣四。今吉安府。〉
袁州，〈漢豫章郡地，隋置袁州，唐因之，亦曰宜春郡，領宜春等縣三。今袁州府。〉
郴州，〈漢曰桂陽郡，隋曰郴州，唐因之，亦曰桂陽郡，領郴縣等縣八。今仍曰郴州。〉
江州，〈漢廬江、豫章二郡地，晉爲江州治，宋、齊及隋、唐因之，亦曰潯陽郡，領潯陽等縣三。即今九江府。〉
鄂州，〈漢曰江夏郡，隋曰鄂州，唐因之，亦曰江夏郡，領江夏等縣五。今武昌府。〉
岳州，〈漢長沙郡地，隋曰巴州，唐因之，亦曰巴陵郡，領巴陵等縣五。今岳州府。〉
潭州，〈漢曰長沙國，隋曰潭州，唐因之，亦曰長沙郡，領長沙等縣五。今長沙府。〉
衡州，〈漢長沙、桂陽等郡國地，隋曰衡州，唐因之，亦曰衡陽郡，領衡陽等縣五。今衡州府。〉
永州，〈漢曰零陵郡，隋曰永州，唐因之，亦曰零陵郡，領零陵等縣三。今永州府。〉
道州，〈漢長沙國地，唐武德四年置營州，明年曰南營州，貞觀八年曰道州，亦曰江華郡，領營道等縣三。今屬永州府。〉
邵州，〈漢長沙、零陵地，唐武德四年置邵州，亦曰邵陽郡，領邵陽等縣二。今寶慶府。〉
朗州，〈漢曰武陵郡，隋曰朗州，唐因之，亦曰武陵郡，領武陵等縣二。今常德府。〉
澧州，〈漢武陵郡地，隋曰澧州，唐因之，亦曰澧陽郡，領澧陽等縣五。今屬岳州府。〉
辰州，〈漢武陵、長沙郡地，隋曰辰州，唐因之，亦曰盧溪郡，領沅陵等縣七。今辰州府。〉
巫州，〈漢武陵、長沙郡地，唐貞觀八年置巫州，天授二年曰沅州，開元十三年復曰巫州，亦曰潭陽郡，大曆五年又改曰漵州，領龍標等縣三。今辰州府沅州南五十里廢龍標城是。又垂拱二年置錦州，亦曰盧陽郡，領盧陽等縣二。今沅州麻陽縣西三十里有廢盧陽縣。又長安四年置舞州，開元十三年曰鶴州，二十年曰業州，亦曰龍標郡，大曆五年，改曰獎州，領峨山等縣三。今沅州西界有廢峨山縣。〉
施州，〈漢南郡地，隋義寧二年曰施州，唐因之，亦曰清江郡，領清江等縣二。今爲施州衛。又天授二年分置溪州，亦曰靈溪郡，領大鄉等縣二。今爲永順宣慰司。〉
思州，〈漢武陵郡地，唐武德初置務州，貞觀四年曰思州，亦曰寧夷郡，領務川等縣四。務川，今貴州思南府屬縣。〉
南州，〈漢武陵郡地，武德二年置南州，三年曰楚州，明年復故，亦曰南川郡，領南川等縣二。今重慶府南川縣。〉
黔州，〈漢武陵郡地，後周置黔州，隋、唐因之，亦曰黔中郡，領彭水等縣五。今重慶府涪州彭水縣。〉
費州，〈漢牂牁郡地，後周置費州，唐因之，亦曰涪川郡，領涪川等縣四。今思南府東北百里有廢費州城。〉
夷州，〈漢牂牁郡地，武德四年置夷州，貞觀初廢，尋復置，亦曰義泉郡，領綏陽等縣五。綏陽，今遵義府屬縣也。〉
溱州，〈古南蠻地，貞觀十六年置溱州，亦曰溱溪郡，領營懿等縣二。今思南府西境廢營懿縣是也。〉
播州，〈漢牂牁郡地，貞觀九年置朗州，十一年改置播州，亦曰播川郡，領播川等縣四。今遵義府。〉
珍州。〈漢牂牁郡地，貞觀十六年置珍州，亦曰夜郎郡，領營德等縣四。今遵義府真安州西南四十里有故營德縣。〉
東連牂牁，〈牂牁，見漢十三部益州。〉西界吐蕃，南接羣蠻，北通劍閣，曰劍南道。〈統州二十有六。〉
益州，〈漢曰蜀郡，晉以後皆爲益州治，唐仍曰益州，亦曰蜀郡，至德二載曰成都府，領成都等縣十六。今仍曰成都府。又垂拱二年，分置蜀州，亦曰唐安郡，領晉原等縣四。今成都府崇慶州也。又置彭州，亦曰彭陽郡，領九隴等縣四。今成都府彭縣也。又置漢州，亦曰德陽郡，領雒縣等縣五。今成都府漢州。〉
綿州，〈漢廣漢郡地，隋曰綿州，唐因之，亦曰巴西郡，領巴西等縣九。今屬成都府。〉
始州，〈漢廣漢郡地，西魏曰始州，唐初因之，先天二年改曰劍州，亦曰普安郡，領普安等縣七。今保寧府劍州。〉
梓州，〈漢廣漢、巴西二郡地，隋曰梓州，唐因之，亦曰梓潼郡，領棲縣等縣八。即今潼川州。〉
遂州，〈漢廣漢郡地，後周置遂州，隋、唐因之，亦曰遂寧郡，領方義等縣五。今潼川州遂寧縣即州治也。〉
普州，〈漢犍爲郡及巴郡地，後周置普州，隋、唐因之，亦曰安岳郡，領安岳等縣六。今潼川州安岳縣即州治。〉
資州，〈漢犍爲郡地，西魏曰資州，隋、唐因之，亦曰資陽郡，領磐石等縣八。即今成都府資縣。又乾元初置昌州，治昌元縣。光啓中又移州治大足縣。昌元，今爲滎昌縣，與大足縣俱屬重慶府，時屬資州境內。〉
簡州，〈漢犍爲、廣漢郡地，隋曰簡州，唐因之，亦曰陽安郡，領陽安等縣三。今屬成都府。〉
陵州，〈漢犍爲、蜀郡二郡地，西魏曰陵州，隋、唐因之，亦曰仁壽郡，領仁壽等縣四。今成都府仁壽縣即其治。〉
邛州，〈漢蜀郡地，西魏置邛州，唐因之，亦曰臨邛郡，領臨邛等縣七。今仍曰邛州。〉
雅州，〈漢蜀郡地，隋曰雅州，唐因之，亦曰廬山郡，領嚴道等縣五。今仍曰雅州。又大足初置黎州，亦曰洪源郡，領漢原等縣三。今爲黎州安撫司。〉
眉州，〈漢犍爲郡地，西魏曰眉州，隋、唐因之，亦曰通義郡，領通義等縣五。今仍曰眉州。〉
嘉州，〈漢曰犍爲郡，後周曰嘉州，隋、唐因之，亦爲犍爲郡，領海遊等縣四。今曰嘉定州。〉
榮州，〈漢犍爲郡地，唐武德初置榮州，亦曰和義郡，領旭川等縣六。今嘉定州榮縣是其治。〉
瀘州，〈漢犍爲郡地，梁置瀘州，隋、唐因之，亦曰瀘州郡，領瀘川等縣六。今仍曰瀘州。〉
戎州，〈漢屬犍爲郡，梁置戎州，隋、唐因之，亦曰南溪郡，領南溪等縣五。即今敘州府。〉
茂州，〈漢汶山郡，隋曰汶州，唐武德初曰會州，四年曰南會州，貞觀八年曰茂州，亦曰通化郡，領汶山等縣四。今屬成都府。〉
維州，〈古羌夷地，唐武德初置維州，亦曰維川郡，領薛城等縣三。即今成都府威州。〉
嶲州，〈漢曰越嶲郡，隋曰嶲州，唐因之，亦曰越嶲郡，領越嶲等縣七。今爲建昌行都司。〉
姚州，〈漢益州郡，唐武德四年置姚州，亦曰雲南郡，領姚成等縣三。即今姚安軍民府。〉
龍州，〈古徼外地，西魏置龍州，隋因之，唐武德初曰西龍門州，貞觀初曰龍門州，亦曰油江郡，乾元初曰龍州，領油江等縣二。今爲龍安府。〉
文州，〈漢廣漢郡地，西魏曰文州，唐因之，亦曰陰平郡，領曲水等縣二。即今鞏昌府階州文縣。〉
扶州，〈古西戎地，隋曰扶州，唐因之，亦曰同昌郡，領同昌等縣四。今文縣西北百六十里廢扶州。〉
松州，〈古西羌地，唐武德初，置松州，亦曰文川郡，領嘉誠等縣三。今爲松潘衛。〉
翼州，〈漢蜀郡地，唐武德初，置翼州，亦曰臨翼郡，領衛山等縣四。今爲疊溪所。又顯慶初置悉州，亦曰歸誠郡，領左封等縣三。今疊溪所西百九十里有左封廢縣。又天寶五年置昭德郡，亦曰翼州，領真符等縣三。今疊溪所西南百餘里有廢真符縣。〉
當州。〈古西羌地，後周置覃州，唐貞觀二十一年曰當州，亦曰江原郡，領通軌等縣三。今疊溪所西北二百七十里有故當州城。又儀鳳二年置南和州，天授二年曰靜州，亦曰靜川郡，領悉唐等縣二，今疊溪所西三百六十里有故靜州城。又開元十二年置恭州，亦曰恭化郡，領和集等縣三。今威州西北三百餘里有廢恭州城。永徽末又置柘州，亦曰蓬山郡，領柘縣等縣二。今松潘衛西南廢柘州是。又開元二十八年置奉州，亦曰雲山郡，天寶八載又曰天保郡，亦曰保州，領定廉等縣二。定廉，今威州西北百三十里有廢縣。天寶初又置靜戎郡，亦曰霸州，領信安縣一。今松潘衛西南二百五十里廢霸州是。劉昫曰：「自龍州以下，貞觀初屬隴右道，永徽以後據梁州之境割屬劍南。」〉
東南際海，西極羣蠻，北據五嶺，〈五嶺見前。〉曰嶺南道。〈統州六十八。〉
廣州，〈漢南海郡，三國吳爲廣州治，後因之，隋曰番州，唐復爲廣州，亦曰南海郡，領南海等縣十。今廣州府。劉昫曰：「廣管經略治此，管廣、韶、循、潮、岡、恩、春、賀、端、康、藤、封、瀧、高、義、新、勤、竇等州。」〉
韶州，〈漢桂陽郡地，武德四年置番州，貞觀初曰韶州，亦曰始興郡，領曲江等縣四。今韶州府。〉
循州，〈漢南海郡地，隋曰循州，唐因之，亦曰海豐郡，領歸善等縣五。今惠州府。〉
潮州，〈漢南海郡地，隋曰潮州，唐因之，亦曰潮陽郡，領海陽等縣三。今潮州府。〉
連州，〈漢屬桂陽郡，唐武德四年置連州，亦曰連山郡，領桂陽等縣二。今屬廣州府。〉
端州，〈漢蒼梧郡地，隋置端州，唐因之，亦曰高要郡，領高要等縣二。今肇慶府。〉
康州，〈漢蒼梧郡地，唐武德四年置康州，亦曰晉康郡，領端溪等縣四。今肇慶府德慶州。〉
岡州，〈漢南海郡地，隋曰岡州，唐因之，亦曰義寧郡，領新會等縣二。新會，今廣州府屬縣。〉
恩州，〈漢合浦郡地，唐貞觀二十三年置恩州，亦曰恩平郡，領陽江等縣二。陽江，今肇慶府屬縣。〉
春州，〈漢合浦郡地，唐武德四年置春州，亦曰南陵郡，領陽春等縣二。陽春，今屬肇慶府。〉
勤州，〈漢合浦郡地，唐武德四年置勤州，亦曰銅陵郡，領富林等縣二。富林，今陽春縣西北廢城。〉
新州，〈漢合浦郡地，梁置新州，隋、唐因之，亦曰新興郡，領新興等縣三。新興，今肇慶府屬縣。〉
封州，〈漢蒼梧郡地，隋曰封州，唐因之，亦曰臨封郡，領封川等縣二。封川，今德慶府屬縣。〉
潘州，〈漢合浦郡地，唐武德四年置南宕州，六年曰潘州，亦曰南潘郡，領茂名等縣三。茂名，即今高州府治。〉
高州，〈漢蒼梧郡地，梁置高州，隋、唐因之，亦曰高涼郡，領良德等縣三。今高州府電白縣西百二十七里有故城。〉
辨州，〈漢合浦郡地，唐武德四年置南石州，貞觀九年曰辨州，亦曰陵水郡，領石龍等縣四。今爲高州府化州。又大曆八年置順州，領龍化等縣四，今化州西北有龍化廢縣。或曰南漢所置州也。〉
羅州，〈漢合浦郡地，梁置羅州，陳及隋、唐因之，亦曰招義郡，領石城等縣五。石城，今化州屬縣。〉
竇州，〈漢蒼梧郡地，唐武德五年置南扶州，貞觀八年曰竇州，亦曰懷德郡，領信義等縣四。信義，即今高州府信宜縣。〉
瀧州，〈漢蒼梧郡地，梁置瀧州，隋、唐因之，亦曰開陽郡，領瀧水等縣五。今爲羅定州。〉
雷州，〈漢合浦郡地，梁曰合州，隋因之，唐初曰南合州，貞觀初曰東合州，八年改爲雷州，亦曰海康郡，領海康等縣三。今雷州府。〉
廉州，〈漢曰合浦郡，宋爲越州治，齊、梁因之，隋曰祿州，又爲合州，唐武德五年復曰越州，貞觀八年曰姜州，十二年曰廉州，亦曰合浦郡，領合浦等縣五。今廉州府。〉
欽州，〈漢合浦郡地，隋曰欽州，唐因之，亦曰寧越郡，領欽江等縣五。欽江，今廉州府欽州北百三十里故縣是。〉
陸州，〈漢交趾郡地，梁曰黃州，隋曰玉州，唐初因之，貞觀二年廢，上元二年復置，改曰陸州，亦曰玉山郡，領烏雷等縣三。烏雷，今欽州西南百七十里廢縣是。〉
瓊州，〈漢珠崖郡地，貞觀五年置瓊州，亦曰瓊山郡，領瓊山等縣五。即今瓊州府。又開元初置萬安州，亦曰萬安郡，至德二載曰萬全郡，領萬安等縣四。今瓊州府萬州。〉
振州，〈漢珠崖郡地，唐武德五年置振州，亦曰延德郡，領寧遠等縣五。寧遠，今崖州治是。〉
崖州，〈漢曰珠崖郡，梁置崖州，隋、唐因之，亦曰朱崖郡，領舍城等縣四。舍城，今瓊州府東北二百六十里有廢縣。〉
儋州，〈漢曰儋耳郡，唐武德五年置儋州，亦曰昌化郡，領義倫等縣五。今屬瓊州府。〉
桂州，〈漢零陵、蒼梧二郡地，梁置桂州，隋、唐因之，亦曰始安郡，至德二載曰建臨州，領臨桂等縣十。即今桂林府。又乾封初置嚴州，亦曰修德郡，領來賓等縣三。來賓，今柳州府屬縣。又開元中置淳州，亦曰永定郡，永貞初改曰巒州，領永定等縣三。今南寧府永淳縣是其治。劉昫曰：「桂管經略治桂州，管桂、昭、蒙、富、梧、潯、龔、鬱、林、平、琴、賓、澄、繡、象、柳、融等州。」〉
昭州，〈漢蒼梧郡地，唐武德四年置樂川，貞觀八年曰昭州，亦曰平樂郡，領平樂等縣三。即今平樂府。〉
富州，〈漢蒼梧郡地。陳置靜州，唐因之。貞觀八年曰富州，亦曰富江郡，領龍平等縣三。龍平，今平樂府昭平縣。〉
賀州，〈漢蒼梧郡地，隋曰賀州，唐因之，亦曰臨賀郡，領臨賀等縣五。臨賀，即今平樂府賀縣。〉
蒙州，〈漢蒼梧郡地，唐武德四年置南蒙州，貞觀八年曰蒙州，亦曰蒙山郡，領立山等縣三。今爲平樂府永安州。〉
梧州，〈漢曰蒼梧郡，後漢爲交州治，隋曰封州，唐曰梧州，亦曰蒼梧郡，領蒼梧等縣三。今梧州府。〉
藤州，〈漢蒼梧郡地，隋曰藤州，唐因之，亦曰感義郡，領鐔津等縣三。今梧州府藤縣是其治。〉
義州，〈漢蒼梧郡地，唐武德四年置南義州，貞觀初廢，尋復置，亦曰義州，亦曰連城郡，領岑溪等縣三。今梧州府岑溪縣是其治。〉
鬱林州，〈漢曰鬱林郡，隋曰鬱林州，唐因之，亦曰鬱林郡，領石南等縣五。石南，今梧州府鬱林州興業縣東北五十里廢縣是。〉
平琴州，〈漢鬱林郡地，唐置平琴州，亦曰平琴郡，領容山等縣四。今鬱林州北百里有容山廢縣。〉
容州，〈漢合浦郡地，唐武德四年置銅州，貞觀八年曰容州，亦曰普寧郡，領北流等縣六。元和中徙治普寧縣。北流，今鬱林州屬縣。普寧，即今容縣。劉昫曰：「容管經略治此，管容、辨、白、牢、欽、岩、禺、湯、瀼、古等州，咸通初併入邕管，五年復舊。」〉
白州，〈漢合浦郡地，唐武德四年置南州，六年改曰白州，亦曰南昌郡，領博白等縣五。博白，今鬱林州屬縣。〉
山州，〈漢合浦郡地，唐貞觀中，置山州，亦曰龍池郡，領龍池等縣二。龍池，今博白縣南有廢縣。〉
牢州，〈漢曰南郡地，唐武德四年置義州，五年曰智州，貞觀十二年曰牢州，亦曰定川郡，領南流等縣三。今鬱林州治即故南流縣。〉
黨州，〈漢鬱林郡地，唐曰黨州，亦曰寧仁郡，領善勞等縣四。善勞，今鬱林州東北百二十里廢縣是其地也。〉
禺州，〈漢合浦郡地，唐武德四年置巖州，總章初曰東峨州，明年曰禺州，亦曰溫水郡，領峨石等縣四。峨石，今鬱林州陸川縣東北百里廢縣是。〉
龔州，〈漢蒼梧、鬱林二郡地，唐貞觀三年置燕州，七年，改置龔州，亦曰臨江郡，領平南等縣八。平南，今潯州府屬縣。〉
潯州，〈漢鬱林郡地，唐貞觀七年置潯州，亦曰潯江郡，領桂平等縣三。今潯州府。〉
貴州，〈漢鬱林郡地，武德四年置南尹州，貞觀九年曰貴州，亦曰懷澤郡，領鬱平等縣八。今潯州府貴縣即其治。〉
繡州，〈漢鬱林郡地，唐武德四年置林州，六年曰繡州，亦曰常林郡，領常林等縣三。常林，今潯州府貴縣東南百里廢縣是。〉
橫州，〈漢鬱林、合浦二郡地，隋置簡州，亦曰緣州，唐復曰簡州，尋曰南簡州，貞觀八年曰橫州，亦曰寧浦郡，領寧浦等縣三。今屬南寧府。〉
邕州，〈漢鬱林郡地，唐武德四年置南晉州，貞觀六年改邕州，亦曰朗寧郡，領宣化等縣五。即今南寧府。又開元初置田州，亦曰橫山郡，領都救等縣五。今仍曰田州。劉昫曰：「邕管經略治邕州，管邕、桂、黨、橫、田、嚴、山、巒、羅、辨等州，元和十五年併入容管，長慶二年復舊。」〉
賓州，〈漢鬱林郡地，唐貞觀五年置賓州，亦曰安城郡，至德二載又爲領方郡，領領方等縣三。今仍曰賓州，屬柳州府。〉
澄州，〈漢鬱林郡地，唐武德四年置方州，貞觀八年曰澄州，亦曰賀水郡，領上林等縣四。上林，今賓州屬縣。〉
象州，〈漢鬱林郡地，隋置象州，唐因之，亦曰象郡，領武化等縣六。武化，今柳州府來賓縣東南廢縣是。〉
柳州，〈漢鬱林郡地，唐武德四年置昆州，亦曰南昆州，貞觀八年改爲柳州，亦曰龍城郡，領馬平等縣四。即今柳州府。〉
融州，〈漢鬱林郡地，唐武德四年置融州，亦曰融水郡，領融水等縣三。今柳州府融縣即其治。〉
粵州，〈漢鬱林郡地，唐曰粵州，乾封初曰宜州，亦曰龍水郡，領龍水等縣四。今慶遠府。〉
芝州，〈漢鬱林郡地，唐曰芝州，亦曰忻城郡，領忻城縣一。今慶遠府忻城縣是。〉
籠州，〈古蠻夷地，貞觀十二年置籠州，亦曰扶南郡，領武勒等縣七。今爲南寧府新寧州。〉
環州，〈本南蠻地，唐貞觀十年置環州，亦曰正平郡，領正平等縣八。今慶遠府河池州思恩縣西北有廢環州。〉
環州，〈本南蠻地，貞觀十二年置，亦曰臨潭郡，領臨江等縣四。今南寧府南二百里有廢環州。〉
巖州，〈漢合浦郡地，唐曰巖州，亦曰安樂郡，至德二載又曰常樂郡，領常樂等縣四。《新唐書》：「調露三年析橫、貴二州地置巖州，因岩岡之北而名。」杜佑曰：「其地與合浦郡同。」〉似悞。}}
古州，〈本南蠻地，貞觀十二年置古州，亦曰樂古郡，領樂古等縣三。今柳州府懷遠縣西北有古州蠻及古江州，州當置於此。杜佑：「曰其地與臨潭郡同。」似悞。〉
交州，〈漢交趾、日南二郡地，後漢爲交州治，晉以後因之，唐亦曰交州，調露初曰安南都護府，至德二載曰鎮南都護府，亦曰安南府，領宋平等縣八。今安南國都也。劉昫曰：「安南所管二十一州。」蓋自四管而外，皆安南所統。以下諸州，今俱沒安南境內。〉
武峨州，〈漢交趾郡地，唐曰武峨州，亦曰武峨郡，領武峨等縣五。〉
愛州，〈漢九真郡地，梁曰愛州，隋、唐因之，亦曰九真郡，領九真等縣七。又總章二年置福祿州，亦曰福祿郡，至德二載改爲唐村郡，領柔遠等縣三。〉
長州，〈漢九真郡地，唐曰長州，亦曰文陽郡，領文陽等縣四。〉
驩州，〈漢九真郡地，隋曰驩州，唐武德五年曰南德州，八年曰德州，貞觀初曰驩州，亦曰日南郡，領九德等縣六。又武德五年置驩州於咸歡縣，貞觀九年改曰演州，十六年省入驩州，廣德二年復分置演州，治懷驩縣，即故咸歡縣也。〉
峰州，〈漢交趾郡，陳曰興州，隋曰峰州，唐因之，亦曰承化郡，領嘉寧等縣三。〉
湯州。〈漢交趾郡，唐曰湯州，亦曰湯泉郡，領湯泉等縣三。〉
共有州二百九十有三。〈《唐史》：「貞觀十三年定簿，凡府州三百五十八，明年平高昌，又增州二。」《會要》亦云：「凡天下三百六十州，自後併省，迄於天寶初凡三百三十一州存焉。」今考《六典》所載，凡三百十有六州，其五十州皆貞觀已後所置。王氏曰：「諸州因革既時代不同，而邊遠諸州又在所略也。」〉是時既北殄突厥，〈貞觀四年，李靖討突厥，大破之，斥地自陰山北至大漠。陰山，見前。〉西平吐谷渾、高昌，〈貞觀九年，李靖等討吐谷渾，悉平其地，改立君長而還。又十四年，侯君集平高昌，下二十二城，置西州；又兼得西突厥、車師後王庭之地，置庭州以統之。吐谷渾，見前隋克吐谷渾。西、庭二州，見上。〉後又東伐高麗，〈貞觀十九年，親征高麗，拔遼東數城而還。是後數遣兵伐之。顯慶五年，時高麗、百濟與新羅相攻，遣蘇定方先平百濟，因置熊津五都督府及帶方州以統其地。總章初，李勣等伐高麗，平之，置都督府九、州四十二、縣百，又置安東都護於平壤城，以統高麗、百濟之地。既而高麗餘衆復叛，其舊城多爲新羅所竊據。遼東城，即隋煬帝所攻平壤城也。百濟，今朝鮮國南境全羅道是其地，有熊津江口爲險要處，唐因置府於此。新羅，今朝鮮東南境慶尚道是其地。平壤，今朝鮮之西京也。〉北滅薛延陀，〈貞觀二十年，李世勣討薛延陀至鬱督軍山，盡降其衆。薛延陀本鐵勒諸部，初附屬突厥，突厥衰，乃掩有漠北之地。鬱督軍山，薛延陀建牙處也。〉西臣西域，〈貞觀十八年，郭孝恪平焉耆。二十年，阿史那社爾破西突厥，因復定焉耆，平龜茲。是年，王元策復擊下天竺諸城邑。顯慶二年，蘇定方討西突厥，悉定其地，所役屬西域諸國悉歸附。龍朔初，吐火羅等十六國復內屬。焉耆，在火州西七百里，西去龜茲八百里。西突厥，時據有烏孫故地，在庭州以西北，西域皆臣屬之。天竺，今西域西南印度國也。吐火羅國，在今西域哈烈東境。〉其地東至海，西逾蔥嶺，〈蔥嶺，見前涼張氏西包蔥嶺。〉南盡林州，〈林州即林邑，見前煬帝平林邑。〉北被大漠，東西九千五百十一里，南北一萬六千九百十八里。睿宗時置二十四都督府，分統諸州。
明皇增飾舊章，分十五道：〈《唐志》：景雲二年，議者以山南所部闊遠，乃分爲東西道，又分隴右爲河西道，未幾復罷。開元二十一年，始分天下爲十五道，置採訪使，以檢察非法，如漢刺史之職。〉
曰京畿，〈治西京，京兆、岐、同、華、邠、商、金等府州屬焉。分關內道置。〉曰都畿，〈治東都，河南、陝、汝、鄭、懷等府州屬焉。分河南道置。〉曰關內，〈隴州至勝州皆屬焉，多以京官遙領。〉曰河南，〈治汴州，自許州至密州皆屬焉。〉曰河東，〈治河中府。《唐志》：「時以河中爲中都，亦曰中畿。」〉曰河北，〈治魏州。〉曰山南東，〈治襄州，自荊州至萬州皆屬焉。以山南道分置。〉曰山南西，〈治梁州，自梁州至渠州皆屬焉。〉曰隴右，〈治鄯州。〉曰淮南，〈治揚州。〉曰江南東，〈治蘇州，自潤州至漳州皆屬焉。以江南道分置。〉曰江南西，〈治洪州，自宣州至邵州皆屬焉。又《唐紀》「天寶十五載，分江南爲東西道，東道領餘杭，西道領豫章等郡」，蓋分置節度使也。〉曰黔中，〈治黔州，黔、思、辰、錦、朗、溪、巫、施、費、珍、播、夷、業、南、溱諸州皆屬焉。分江南西道置。〉曰劍南，〈治益州。〉曰嶺南，〈治廣州。〉凡天下郡府三百二十有八，縣千五百七十有三，〈《會要》「貞觀中縣千五百一十七」，此蓋又增於舊。《通典》：「京都所理曰赤縣，所統曰畿縣，其餘曰望，曰緊，及上、中、下之目，凡分七等。」又元和六年李吉甫奏列州三百，縣千四百雲。〉而羈縻府州統於六都護及邊州都督者，不在其中。
時又於邊境置節度經略使，式遏四夷。安西節度使，〈治安西都護府。開元六年置四鎮節度使，十二年改曰磧西，二十九年又改曰安西，至德初改曰鎮西，大曆三年仍曰安西，亦曰安西四鎮節度使。〉撫寧西域；〈《兵志》云：「統保大軍一，鷹娑都督一，蘭城等守捉八。」保大軍，在安西城內。鷹娑府，以西突厥鼠尼施部置，去西州千餘里。蘭城，亦在西州之西。《通典》云：「統龜茲四鎮。」蓋四鎮之地悉屬焉。〉北庭節度使，〈治北庭都護府。開元二十九年置，亦曰伊西節度，亦曰伊西北庭節度使。〉防制突騎施、堅昆、默啜；〈突騎施，西突厥別部也，在北庭府西北三千餘里。堅昆，北狄別種，亦曰結骨，後更名黠戛斯，在北庭府北七千里。默啜，或曰鐵勒別種也，在北庭府東北千七百里。統翰海等軍三，沙缽等守捉十。翰海，在北庭城內。沙缽，亦曰莫賀城，在北庭西五百餘里。蓋西、伊二州之境皆屬焉。〉河西節度使，〈治涼州。景雲元年置。〉斷隔羌﹑胡；〈統赤水等軍十，烏城等守捉十四。赤水，在武威城內。烏城，在今涼州衛南二百里。蓋涼、甘、肅、瓜、沙諸州之境，皆屬焉。〉隴右節度使，〈治鄯州，亦開元二年置。〉備禦羌﹑戎；〈統鎮西等軍十八，平夷等守捉三。鎮西軍，在河州城內。平夷城，在河州西南四十里。蓋鄯、廓、洮、河、蘭、渭諸州之境悉屬焉。〉朔方節度使，〈治靈州，開元九年置。〉捍禦北狄；〈統經略等軍九，三受降等城六，新泉守捉一。經略軍在靈州城內。三受降城，中城南直朔州，西城南直靈州，東城南直勝州，相距各四百餘里，並在今榆林衛塞外。新泉城，在今靖虜衛西北二百餘里。蓋靈、夏、豐、鹽諸州之境俱屬焉。〉河東節度使，〈治太原府。開元十一年置。《國史》云：「開元初以并州天兵軍爲天兵節度大使。十一年罷，以大同軍爲太原以北節度使。十八年改曰河東節度使。」大同軍，今爲朔方馬邑縣。〉犄角朔方，以御北狄；〈統天兵等軍四，岢嵐等守捉五。天兵軍，在太原城內。岢嵐城，今太原府岢嵐州。蓋太原忻、代、嵐、朔、蔚、雲諸州之境，皆屬焉。〉范陽節度使，〈治幽州。景雲元年置幽州節度大使，尋罷。開元二年復置，七年改曰平盧，天寶初又改曰范陽。〉制臨奚、契丹；〈統橫海等軍十六。橫海軍在滄州城內。蓋幽、薊、媯、檀、燕、易諸州之境，皆屬焉。〉平盧節度使，〈治營州。天寶初分范陽節度置。〉鎮撫室韋、靺鞨；〈統盧龍軍一，渝關等守捉十一。盧龍軍在平州城內。渝關，亦曰臨渝，即山海關也。見前。蓋平、營諸州之境皆屬焉。〉劍南節度使，〈治益州，開元五年置。〉西抗吐蕃，南撫蠻獠；〈統威戎等軍十，羊灌田等守捉十五，新安等城三十二，犍爲等鎮三十八。威戎軍，亦作「威武軍」，在今茂州西北。羊灌田，在今成都府灌縣西。新安，在今建昌衛南境。犍爲鎮，今嘉定州犍爲縣也。蓋自松、茂至嶲、姚諸州之境，皆屬焉。〉嶺南節度使，〈治廣州，開元中置，亦作「五府經略使」。五府，即廣、桂、容、邕、安南五府也。按《六典》：「天下節度有八，嶺南與焉。」諸志云：至德二載始置嶺南節度，悞也。〉綏靜夷獠。〈統經略軍及清海軍六。五管各有經略軍，而清海軍則置於恩州城內。蓋五府諸州之境悉屬焉。〉又有經略守捉使三，以防海寇。〈長樂經略，福州領之。東萊經略，萊州領之。東牟經略，登州領之。《兵志》：「唐初兵之戍邊者，大曰軍，小曰守捉，曰城，曰鎮，而總之者曰道。景雲初，始有節度使之號，而方鎮之患實基於此。」《會要》：「凡天下之軍四十，府六百三十四，鎮四百五十，戍五百九十，守捉三十，兵四十九萬人，馬八萬餘匹。」此唐盛時之兵制也。〉
呂氏曰：「唐初邊將，文武迭用，不久任，不兼統，不遙領，種人不爲大將。自十節度既置，天寶中初法盡壞，遂有漁陽之禍。」
及祿山之亂，兩京失守。
賴中外同心，驅除大難。
慶緒既衰，思明又起，復削平之。
然藩鎮之禍，日以滋矣。
