
龍里衛軍民指揮使司，〈東至新添衛六十里，東南至都勻府二百里，西南至定番州百里，西至貴陽府六十里，西北至底砦長官司百里，自衛治至布政司見上，至京師八千二百八十五里。〉
大平伐長官司。〈衛南八十里。洪武十九年置，授土酋宋隆豆爲副長官，屬貴州衛。二十八年改今屬。編戶四里。〉
新添衛軍民指揮使司。〈東南至都勻府一百五十里，東北至平越府七十里，西南至龍里衛六十里，北至乖西長官司五十里，自衛治至布政司一百二十里，至京師八千二百六十里。〉
新添長官司，〈附郭。明朝洪武四年置，授土酋宋仁貴。初屬貴州衛，尋爲衛治。《城邑攷》：「衛城俱洪武二十二年築，甃以石。有門四，城周五里有奇。」編戶十里。〉
小平伐長官司，〈衛西南五十里。元爲雍真乖西葛蠻等處長官司，屬順元路軍民安撫司。志云：元爲雍真等處蠻夷長官司，大德初改平伐等處兼雍真蠻夷長官司。似悞。明朝洪武十五年置小平伐長官司，授土酋宋斌保，屬貴州衛。二十三年屬龍里衛，二十九年改今屬。編戶六里。〉
把平砦長官司，〈衛南六十里。元置，屬順元路安撫司。明朝洪武五年仍置今司，授土酋蕭任成，屬貴州衛。二十三年屬龍里衛，二十九年改今屬。編戶二里。〉
丹行長官司，〈衛西南百二十里。志云：元置丹行等處蠻夷長官司，屬廣西南丹州，後廢。明朝洪武三十年改置今司，授土酋羅海，又改今屬。尋省。永樂元年復置。編戶五里。〉
威清衛指揮使，〈司東至貴陽府六十里，東南至定番州百三十里，南至金築安撫司八十里，西至平壩衛六十里，北至水西鴨池河百里，自衛治至布政司見上，至京師八千三百六十里。〉
平壩衛指揮使司，〈東至威清衛六十里，南至金築安撫司九十里，西至普定衛六十里，北至水西界百里，自衛治至布政司百二十里，至京師八千五十里。〉
普定衛軍民指揮使司，〈東至平壩衛六十里，東南至金築安撫司界百里，西至安莊衛六十里，東北至水西界百里，自衛治至布政司一百八十里，至京師八千二百里。〉
安莊衛指揮使司，〈東至普定衛六十里，東南至安順府百里，西至安南衛百十里，北至水西界百二十里，自衛治至布政司二百四十里，至京師八千三百里。〉
關索嶺守禦千戶所。〈衛南五十里。洪武二十一年置關索嶺、雞公背二堡，尋並雞公背入焉。二十五年置爲所。建城，甃以石。有門三。城周三里。〉
安南衛指揮使司，〈東北至安莊衛百十里，南至普安衛安籠所二百二十里，西南至普安州安南所百五十里，西至普安州百六十里，北至普安州界二百五十里，自衛治至布政司三百四十里，至京師七千一十四里。〉
畢節衛指揮使司，〈東北至赤水衛百八十里，南至水西奢香驛百六十里，西至四川烏撒府二百六十里，北至四川鎮雄府二百四十里，自衛治至布政司四百二十里，至京師九千五百六十里。〉
守禦七星關後千戶所。〈衛西七星關山上。洪武二十一年置，屬烏撒衛。永樂十二年改今屬。《城邑攷》：「所城，洪武中置。有四門，周二里有奇。」〉
赤水衛指揮使司，〈東至遵義府三百里，南至畢節衛百七十里，西至鎮雄府三百里，西北至永寧衛百四十里，北至普市所九十五里，自衛治至布政司五百九十里，至京師九千二百八十里。〉
赤水前千戶所，〈在衛南百里層臺山下。志云：赤水五千戶，四在城南，惟前所置於此。洪武二十七年築所城。有門三。周一里有奇。〉
摩尼千戶所，〈衛北四十五里。洪武二十二年建。有石城，周一里有奇。〉
阿落密千戶所，〈衛南四十里。洪武二十七年建。有石城，周一里有奇。〉
白撒千戶所。〈衛東南七十里。洪武二十二年建。有石城，周一里有奇。〉
烏撒衛，〈在烏撒府治南。洪武十五年置，屬雲南都司。永樂十二年屬貴州都司，領千戶所一。今詳見四川烏撒軍民府。〉
烏撒後千戶所。〈衛南二百四十里，在雲南霑益州治西北。永樂二年置。〉
永寧衛。〈在永寧司治西南。洪武四年置，屬貴州都司。今詳見四川永寧宣慰司。〉
