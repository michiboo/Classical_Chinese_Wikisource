

贛州府，〈東至福建汀州府五百里，南至廣東翁源縣界五百二十五里，西至南安府二百五十里，北至吉安府陸路一百二十里，水路曲折七百里，東北至建昌府七百五十里，自府治至布政司千一百八十里，至京師五千六百七十里。〉
贛縣，〈附郭。漢縣，屬豫章郡。後漢末改屬廬陵郡。晉初屬南康郡，尋爲郡治。宋以後因之。隋初改縣曰南康，大業初復故，自是州郡皆治此。今編戶百十二里。〉
雩都縣，〈府東百五十里。東至瑞金縣二百里，西南至信豐縣百三十里，東北至寧都縣二百里。漢置縣，屬豫章郡，因雩水爲名。後漢因之，三國吳南部都尉治此。晉初爲南康郡治所，永和中屬南康郡。宋、齊以後因之。隋、唐屬虔州，宋屬贛州。今編戶十五里。〉
信豐縣，〈府東南百七十五里。東至會昌縣百五十里，南至龍南縣二百七十里，西至廣東南雄府二百四十里，西北至南安府百五十里。漢豫章郡南埜縣地，三國吳爲南安縣地，晉爲南康縣地，宋、齊以後因之。唐永淳初又析置南安縣，屬虔州，天寶初改今名。舊有土城，宋嘉定三年修築，後圮。明朝洪武二十三年重築，成化元年復增修之。二十三年爲廣賊所陷，旋復營葺。正德九年復加營葺。嘉靖十六年城爲水圮，十七年、二十三年修築崇固，隆慶以後又嘗增修。今城周三里有奇。編戶六里有奇。〉
興國縣，〈府東北百八十里。東至寧都縣二百里，西北至吉安府泰和縣百五十二里，東北至吉安府永豐縣三百二十里。本贛縣之瀲江鎮，宋太平興國七年割贛縣、廬陵、泰和三縣地置興國縣，以年號爲名，屬贛州。舊無城，元至正十二年始築，後圮。明成化二十一年修築，弘治六年、十八年皆增葺。正德五年爲流賊所破，尋修復。七年、十三年圮於霖雨，嘉靖十四年又爲江水所圮，皆次第葺治。自後屢經營繕。城周五里有奇。編戶五十九里。〉
會昌縣，〈府東二百里。東南至福建武平縣二百十里，西南至安遠縣百四十里，東北至瑞金縣百六十里。本雩都縣之九洲鎮，宋太平興國七年析置會昌縣，屬虔州。紹定四年升縣爲軍，咸淳五年復舊。元元貞初升爲會昌州，明朝洪武二年復爲縣。《城邑考》：「縣故無城，宋紹興間創築，明朝洪武二十一年增修，正德七年繕葺。嘉靖三十七年城圮於洪水，旋復營築。城周不及三里。」編戶九里。〉
安遠縣，〈府東南三百四十里。東南至長寧縣百三十里，南至定南縣百二十里，西北至信豐縣百七十里，東南至廣東程鄉縣三百里。本雩都縣地，蕭齊建元初嘗析置安遠縣，屬南康郡，永平八年併入虔化縣。梁大同十一年復置安遠縣，仍屬南康郡，隋廢入雩都縣。唐貞元四年復置，屬虔州。宋因之。元至元二十四年省入會昌縣，至大三年復置。舊無城，明朝洪武初始築土垣，成化二十一年增修，弘治四年始甃以磚。正德十三年雨圮，復經葺治，嘉靖四十年、四十四年、萬曆五年俱經營葺。城周二里有奇。今編戶四里。〉
寧都縣，〈府東北三百六十里。東北至建昌府廣昌縣百二十里，東至石城縣百里，東南至瑞金縣百七十里，西北至吉安府永豐縣二百八十里。漢雩都縣地，三國吳嘉禾中析置陽都縣，屬廬陵南部都尉。晉太康元年改曰寧都，屬南康郡。宋、齊以後因之。隋屬虔州，開皇八年改縣曰虔化。唐仍舊。宋紹興二十三年復改縣曰寧都。元元貞初升爲州。明朝洪武二年復爲縣。今編戶百二十五里。〉
瑞金縣，〈府東三百八十里。東至福建汀州府百里，西南至會昌縣百六十里，東北至石城縣百四十里。本雩都縣地，唐天祐元年楊行密析雩都象湖鎮之淘金場置瑞金監，南唐保大十一年升監爲縣，仍屬虔州。宋因之。元大德初改屬會昌州，明初復故。《城邑考》：「縣舊有城，元至政十三年修築，周不及二里。二十三年城歸明太祖，明年增修，成化中甃以磚石，周五里。正德元年增築，九年、十三年及嘉靖十九年皆以雨圮修復。二十年、三十七年復繕築。隆慶四年、萬曆十四年以後相繼修治。城周十里有奇。」編戶八里。〉
龍南縣，〈府南四百十里。東南至廣東和平縣二百二十里，南至廣東河源縣三百十里，西南至廣東翁源縣三百里，西至廣東始興縣二百三十里，北至信豐縣二百七十里。唐信豐縣地，天寶初置百丈鎮，尋曰虔南鎮，五代時楊吳曰虔南場，南唐保大十一年升爲龍南縣，以在百丈龍潭之南也，仍屬虔州。宋因之，宣和三年曰虔南縣。紹興三十二年復曰龍南。元至元二十四年併入信豐縣。至大三年復置，屬寧都州。明初復故。《城邑考》：「縣有土城，宋隆興元年創築，周不及二里。明朝成化初增修，甃以磚石，以禦粵寇。弘治元年閩寇犯境，復繕修防禦，明年增葺。正德七年、九年、十三年皆經營治。嘉靖三年霖雨城圮，十年始修復。萬曆三年以後屢經營繕。今城周不及三里。」編戶五里。〉
石城縣，〈府東北四百六十里。東至福建寧化縣九十里，東南至汀州府百九十里，北至建昌府廣昌縣百五十里，西至寧都縣百里。本寧都縣之石城場，南唐保大十一年升爲縣，以山多石，聳峙如城而名，仍屬虔州。宋因之。建炎末始築土城。明朝洪武初增修，尋圮。正統間爲閩寇所陷，成化二十三年復修築以禦閩寇，弘治四年、十八年皆增修，正德六年、十年、十三年皆經營繕。嘉靖三十五年洪水城壞，旋復修完。城周不及三里。編戶九里。〉
定南縣，〈府東南四百六十里。東北至安遠縣百二十里，東南至廣東龍川縣五百十里，南至廣東和平縣九十里，西至龍南縣九十里，北至信豐縣二百四十里。本龍南、安遠、信豐三縣地，明隆慶元年撫臣吳百朋剿撫下歷、高砂二巢，奏置縣。二年始設定南縣，仍屬贛州府。三年築城於高砂之蓮塘，周二里有奇。萬曆五年改拓。九年淫雨城壞，尋復修築。崇禎十三年復營治。今城周三里有奇。編戶四里。〉
長寧縣，〈府東南四百二十里。東至福建武平縣百二十里，南至廣東平遠縣二百三十里，西南至廣東興寧縣二百里，西至廣東龍川縣百五十里，西北至安遠縣百三十里，北至會昌縣百九十里。本安遠縣地，萬曆四年撫臣江一麟討平黃鄉保賊巢，奏置。明年築城於馬啼岡，周不及三里。編戶二里。〉
南安府，〈東至贛州府二百五十里，南至廣東南雄府百二十里，西至廣東韶州府三百八十里，西北至湖廣郴州三百里，東北至吉安府六百六十里，自府治至布政司千五百二十里，至京師六千六百七十五里。〉
大庾縣，〈附郭。漢南埜縣地。相傳武帝時遣庾勝討南越，築城於此，因有大庾之名。晉以後，爲南康縣地，宋、齊以後因之。隋開皇十年立大庾縣，唐神龍元年升爲縣，仍屬虔州。宋淳化初爲南安軍治。今編戶二十里。〉
南康縣，〈府東北百六十里。東至贛州府八十里，南至贛州府信豐縣百十里，西南至廣東南雄府二百五十里，西北至崇義縣百四十五里，北至吉安府龍泉縣二百八十五里。漢南埜縣地，屬豫章郡。三國吳析置南安縣，屬南部都尉。晉太康元年改曰南康，尋屬南康郡，宋以後因之。隋屬虔州，唐因之。宋屬南安軍。《城邑考》：「南康縣舊治在西南隅，宋紹定初始築城禦寇，甃以磚石，周四里有奇。寶祐二年淫雨，濱江城圮，尋復補築。元至順中重修，至正末兵亂城廢。明朝弘治九年因舊址修築，明年城成，皆陶甓甃砌。正德六年、九年皆增築，嘉靖以後屢經修繕。城周十二里有奇。」編戶三十二里。〉
上猶縣，〈府東北二百里。東南至南康縣八十里，西南至崇義縣八十里，西北至湖廣桂東縣三百二十六里，東北至吉安府龍泉縣百五十五里。本南康縣地，五代唐同光二年楊吳析置上猶場，以猶水爲名。南唐保大十年升爲縣，仍屬虔州。宋屬南安軍，嘉定四年改爲南安縣，元至元十六年改曰永清縣，明年復曰上猶。明朝因之。《城邑考》：「縣舊無城，宋紹定五年始築城。明朝洪武四年因舊址修築，成化初增修，弘治二年城始就。正德四年修葺以禦輋寇。嘉靖以後屢經營繕。城周不及三里。編戶七里。」〉
崇義縣，〈府西北百里。東北至上猶縣八十里，東南至南康縣百二十里，西至湖廣桂陽縣三百五十里，西北至湖廣桂東縣二百四十里。本上猶縣橫水地，正德十二年撫臣王守仁討平輋賊，割大庾縣義安里，南康縣至坪、上龍、崇德三里、上猶縣崇義、鴈湖、上保三里置縣，治近上猶之崇義鄉，因名。明年築城，十四年工畢，三面臨溪，西南面鑿濠爲固。周三里有奇。編戶七里。〉
