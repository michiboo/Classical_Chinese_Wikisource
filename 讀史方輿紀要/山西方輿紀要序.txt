
　　山西之形勢最爲完固。關中而外，吾必首及夫山西。蓋語其東則太行爲之屏障，其西則大河爲之襟帶。於北則大漠、陰山爲之外蔽，而勾注、鴈門爲之內險。於南則首陽、底柱、析城、王屋諸山濱河而錯峙，又南則孟津、潼關皆吾門戶也。汾、澮縈流於右，漳、沁包絡於左，則原隰可以灌注，漕粟可以轉輸矣。且夫越臨晉，溯龍門，則涇、渭之間，可折箠而下也；出天井，下壺關、邯鄲、井陘而東不可以惟吾所向乎？是故天下之形勢必有取於山西也。吾蓋徵之春秋之世而知所以用山西者矣。叔虞之初封於唐也，不過百里之國，其後併兼弱小，漸以盛強。獻公信驪姬之讒，申生死而重耳逐。當是時晉國之危不絕如線。以秦繆之才且智，豈不欲兼晉而有之，而勢不能也。韓之戰既以獲其君矣，而卒不能入其國，豈惟喪君有君之義，州兵爰田之製？晉諸臣之才力皆足以抗衡於秦，亦其國之險塞可憑依以爲固也。及文公以晉霸，而天下之徵伐號令且自晉出焉。觀於服鄭懾楚，晉之兵威遠及於江、漢矣。襄公敗秦師於殽，秦人報怨之師嘗欲甘心於晉，自襄、靈、成、景、厲、悼以及平公之世，秦、晉河上之戰前後以數十計，然秦卒不能得志於晉。當是時秦日以強，繆、康、桓、景諸君，其材足以爭雄於中國。而成周無恙，東諸侯之屬不遂罹秦禍者，不可謂非晉之大有造於天下也。及三家分晉，而晉非復春秋之舊矣。然而衛鞅之言曰：「秦之與魏，譬如人有腹心之疾，非魏並秦，秦即並魏，魏必東徙，然後秦可據山河之固，東鄉以製諸侯。」是一魏猶足以難秦也。蓋魏之強以河西、安邑，而韓之強則以上黨；趙之強則以晉陽及雲中、九原。自魏去安邑都大梁，而魏始弱矣。秦惠文君時，魏以河西之地盡入於秦，而魏益弱。秦昭襄二十一年，安邑復入秦，而魏遂不復振矣。秦人既得安邑，乃謀韓之上黨。秦拔上黨之後凡八年，而韓遂入朝於秦。又六年攻趙拔晉陽。晉陽拔後十九年，而三晉竟亡矣。嗚呼！秦之能滅晉者，以晉分爲三而力不足以拒秦也。假使三晉能知天下之勢，其於安邑、於上黨、於晉陽也，如捍頭目而衛心腹也。即不能使秦人之不我攻，必當使我之不可攻，即不能爲其不可攻，必不可遂敵之必我攻。合與國以爭之，上也；舉國以爭之，次也。於安邑、於上黨、於晉陽，固尺寸之地，即爲其國延旦夕之命也。奈何揖寇入門而不知，割己肥敵而不悟，使秦人得以坐待其斃乎？然而秦自孝公以後，萃六世之力而後能盡舉安邑、上黨、晉陽之地，亦不可謂不難矣。漢都長安，而太原、雲中、定襄，皆屯宿重兵，所以鎮撫北方也。魏、晉之際，鴈門以北盡皆荒塞，而以并州爲重鎮。及劉淵倡亂於離石，關、河以南悉被其荼毒。晉室之禍，自古未有也。苻堅之取燕也，破壺關，克晉陽，乃一舉而入鄴。拓跋魏起於北荒，奄有恆、代，規取河北，蠶食河南，既又克統萬，平遼東，收姑臧，縱橫四出，無有當其鋒者。及南徙洛陽，而肩背之勢倒制於巨猾強藩矣。是故六鎮跳梁於前，爾朱憑陵於後，高歡篡竊於終，皆自隔遠恆、代、階之禍也。宇文氏與齊人爭於龍門、玉壁之間，材均勢敵，卒不能越關、河尺寸。及周人克有平陽，進拔晉陽，而慕容之轍，高齊復蹈之矣。隋以漢王諒之亂列戍太原，建置留守。唐公乘之，引兵而西，克臨汾，渡龍門，撫定關、隴，於是東鄉而爭天下，勢如建瓴也。劉武周資突厥之助，盜據馬邑，一旦越鴈門而侵併、晉，太宗投袂而起，奮其雄武，亟削平之。誠以並、晉爲關輔之襟要，臥榻之旁不可以假他人耳。河北連兵，太原如故，故李、郭藉爲根本，得東鄉以滅安、史。唐末李克用資之，雖艱難孱弱，卒能自振。存勗夾河之戰不過十五年，而梁之君臣函首以告先王矣。石敬瑭據有晉陽，卒易唐祚。劉知遠繼之，復承晉社。其後劉崇以河東十州之地矯命者垂三十年，以周世宗之英武、宋太祖之雄略，而不能奏芟除之烈也。女真竊入雲中，進陷朔、代，張孝純以太原拒守，雲中之寇未敢南牧也。及孤城覆沒，敵勢益張，遂速青城之辱。迄於取河中，渡臨晉，而永興六路一時摧敗矣。元末擴廓據晉、冀，太祖取之，乃在克平元都之後。國家定都於燕，而京師之安危常視山西之治亂。蓋以上游之勢係於山西也。或曰山西之形勢誠重矣。然昔人有言：殷紂之國，左孟門，右太行，常山在北，大河在南，而武王殺之。且高幹不能以并州拒曹魏，劉琨不能以并州制劉、石。靳準竊平陽而旋斃於劉曜；楊諒起晉陽而卒蹶於楊素，惡在其爲險固者也。曰：成敗相乘也，如轉圜也。使謂形勢可恃，是終古無覆亡之國也。且不聞朱子之說乎？冀州，山川風氣所會也，昔者堯都平陽，舜都蒲阪，禹都安邑，蓋自昔帝王嘗更居之矣。曰：然則山西可以建都否乎？曰：天下之事創起爲難。燕京襲遼、金、元之故轍，乃曰取法於黃帝也。山西有堯、舜、禹之成謨，乃曰漢、唐以來，未有建都者也。庸人之論，不究本末如此。夫山西之與燕京，又烏可以同日語哉？[1]

