
泉州府，〈東至海百二十里，南至海百有三里，西南至漳州府二百七十里，西至汀州府五百五十里，西北至延平府五百五十里，東北至興化府百六十里，自府治至布政司四百五十里，至京師七千五百五十五里。〉
南安縣，〈府西十五里。北至永春縣百里，西北至興化府仙遊縣二百二十里。漢冶縣地，三國吳置東安縣，屬建安郡。晉改曰晉安，屬晉安郡。宋、齊因之。梁置南安郡爲治，隋廢郡，改縣曰南安，初屬泉州，後屬建安郡。唐初置豐州於此。貞觀初州廢，聖曆二年爲武榮州治，州尋徙晉江，縣屬焉。景雲二年屬泉州，後因之。縣無城，嘉靖三十七年備倭患因甃石爲城，四十三年復修城濬濠。今城周四里有奇。編戶四十八里。〉
同安縣，〈府西南百三十里。西至漳州府百五十里，西北至漳州府長泰縣八十里。漢冶縣地，晉析置同安縣，屬晉安郡，後廢。唐爲南安縣地，貞觀十九年置大同場。五代唐天成四年王閩置同安縣，屬泉州。今編戶四十八里。〉
惠安縣，〈府東北五十里。西北至興化府仙遊縣百餘里。唐晉江縣地，宋太平興國六年析置惠安縣，屬泉州，元因之。明朝嘉靖三十一年，始議築城禦倭，三十三年城成。三十七年倭寇攻城不能陷，明年復修築，未幾又增城濬濠，四十一年及隆慶元年以後屢經葺治。城周五里有奇。編戶三十五里。〉
安溪縣，〈府西百五里。西南至漳州府二百三十里，西北至漳州府漳平縣二百四十里，東北至永春縣百里。唐南安縣地，咸通五年置小溪場。五代周顯德二年南唐置清溪縣，屬泉州。宋因之，宣和三年改爲安溪縣。今編戶十六里。〉
永春縣，〈府西北百二十里。東北至興化府仙遊縣百十里，南至安溪縣九十里，西北至德化縣五十里。本南安縣地，唐長慶二年析爲桃林場，五代唐長興四年王閩置桃源縣，晉天福初閩又改爲永春縣，仍屬泉州。縣無城，嘉靖初始建西南北三門，以禦漳、汀之寇。三十九年爲倭所毀，尋砌石爲垣。明年又爲賊陷，因築城，周不及三里。四十一年城始就，賊來犯，不能入。今編戶十四里。〉
德化縣，〈府西北百八十五里。東至興化府仙遊縣百三十里，北至延平府尤溪縣二百四十里，東北至福洲府永福縣二百五十里，西南至安溪縣二百二十里。本唐福州永泰縣地，貞元中析置歸德場。五代唐長興二年王閩升爲德化縣，屬長樂府。漢乾祐二年南唐改隸清源軍，又割尤溪縣二鄉益之。宋仍屬泉州。舊無城。嘉靖三十六年創築，周四里有奇。三十九年改築以禦倭，縮四之一。四十三年城東爲水所毀，尋復葺治。今編戶十三里。〉
漳州府，〈東北至泉州府二百七十里，東南至海二百里，西南至廣東潮州府五百有五里，西北至汀州府六百三十里，北至延平府五百五十里，自府治至布政司七百里，至京師七千五百二十五里。〉
龍溪縣，〈附郭。本晉安縣地，梁天監中，析置龍溪縣，屬南安郡。隋屬建安郡。唐屬泉州，開元二十九年改屬漳州，乾元二年始爲州治。今編戶百有二里。〉
漳浦縣，〈府南百里。西北至南靖縣百三十里，西南至廣東潮州府三百五十里，南至廣東程鄉縣二百六十里。本龍溪縣地，唐垂拱二年析置漳浦縣爲州治，開元四年徙於今所。乾元二年州徙治龍溪，縣屬焉。宋、元因之。今編戶五十二里。〉
龍巖縣，〈府西北三百五十里。北至延平府沙縣三百五里，東北至延平府尤溪縣三百六十五里，西北至汀州府上杭縣一百五十里，本晉新羅縣之苦草鎮，唐開元二十四年置龍巖縣，屬汀州。志云：是年置新羅縣於此，天寶初更名也。大曆十二年改屬漳州，宋、元因之。今編戶二十四里。〉
長泰縣，〈府東北三十七里。東至泉州府同安縣百二十里，北至泉州府安溪縣百六十里，西北至漳平縣二百二十里。本泉州南安縣地。唐乾符三年始置武德場，以便輸納。文德初改場曰武勝，又改曰武安。南唐保大元年升爲縣，改曰長泰，屬泉州。宋太平興國五年改今屬。縣故土城，周爲土墻，宋紹定間寇燬。端平中始築土城，元至正十七年增拓，明初甃以石，漸圮。正德十年列爲守，十三年復因故址營築，嘉靖三十五年增修，萬曆二年以後不時繕葺。今城周五里有奇。編戶十二里。〉
南靖縣，〈府西四十里。西北至龍巖縣三百二十里，西南至廣東程鄉縣百五十里，北至漳平縣二百二十里。本漳浦、龍溪、龍巖三縣地。元至治中以地險遠，難於控禦，割置南勝縣。至正十六年改今名。今編戶十七里。〉
漳平縣，〈府西北三百里。東至泉州府安溪縣二百四十里，西至龍巖縣一百二十里，北至延平府永安縣二百二十里，東北至延平府尤溪縣二百九十里。本龍巖縣地，成化三年縣民林廷琥等以地險遠，賊稅不供，請別置縣，從之。七年置今縣，治九龍溪北。縣居漳上流千山中，地稍平衍，因曰漳平。初無城。名弘治四年立木柵以禦寇，正德九年始以磚石甃築，嘉靖以後相繼增修。城周三里有奇。編戶二十四里。〉
平和縣，〈府西南二百五里。西南至廣東饒平縣百里，西北至汀州府永定縣二百五十里，東北至南靖縣七十里。本漳浦、南靖二縣地，正德十四年南贛撫臣王守仁討平象湖賊，上言：「河頭之地，北與蘆溪、流恩山岡接境，西北與漳平象湖山接境，而平和等鄉又與廣東饒平縣大繖、箭灌等鄉接境，皆窮險賊巢，與所屬縣治相距五日程，往往相誘出劫，宜設縣控制。」於是析置今縣，並築縣城，萬曆三年以後屢經修治。城周三里有奇。編戶十二里。〉
詔安縣，〈府南二百里。東北至漳浦縣百三十里，西至廣東饒平縣百七十里。本漳浦縣南詔地，宋爲南詔場。元至正中，右丞羅良命屯官陳君用砌石爲城，以防不虞。明弘治中廣寇爲患，調漳州衛官軍戍守。正德十四年設捕盜通判駐焉，督平和、饒平二縣，尋廢。嘉靖九年析置今縣。編戶二十二里。〉
海澄縣，〈府東南五十里。東北至泉州府同安縣百四十里。本龍溪縣濱海地，正德間土民以番市起寇，嘉靖二十七年始議設縣，不果。三十年建靖海館於此。三十五年爲海寇焚掠，因築土堡爲防禦計。未幾倭入寇，姦民乘機盤踞，撫臣譚倫招撫之，更設海防屯駐於此。四十三年巨寇伏誅，明年議割龍溪並漳浦地置縣，事聞，賜名海澄。隆慶初始設縣治，五年改營縣城，明年訖功，周三里有奇。編戶四十三里。〉
寧洋縣，〈府北四百里。東至延平府大田縣百八十里，北至延平府永安縣百四十里，西北至汀州府連城縣二百五十里，南至漳平縣百二十里，西南至龍巖縣二百里。志云：龍巖縣東北境有東西洋，界於漳平、永安、大田、連城四縣之間，溪洞深邃，鳥道險峻，經二百餘年鞠爲寇穴，至正統間亂無寧歲，乃置巡司控制之。其地四山環列，中寬平。嘉靖四十一年饒寇掠境，山賊廖選等聚衆爲亂，官兵不能製。四十四年賊平。隆慶元年置縣，以巡司爲縣治，割龍巖及大田、永安地益之，名曰寧洋，並築城甃以磚石。萬曆以後屢經修葺，城周不及二里。編戶十一里。〉
