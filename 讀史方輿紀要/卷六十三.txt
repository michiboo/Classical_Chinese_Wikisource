
陝西行都指揮使司，〈東至臨洮府蘭州黃河一千一百七十五里，南至西寧鎮黃河一千五百七十五里，西至肅州衛嘉峪關五百七十里，北至亦集乃地一千五百里。自鎮治至京師五千四百里，至南京五千三百一十里，至布政司二千六百四十五里。〉
甘州左衛，〈附郭。本匈奴昆邪王地。漢置張掖郡，取張國臂掖之義。後漢因之。晉仍爲張掖郡。西魏置甘州，取州東甘浚山爲名。隋、唐因之，亦曰張掖郡。宋時，西夏改爲鎮夷郡，尋曰宣化府。元初，仍曰甘州。至元初，改爲甘肅路。八年曰甘州路，尋置行中書省於此。明洪武二十四年置甘肅衛。二十九年分置甘州五衛，此爲左衛。今衛城周十二里有奇，門四。〉
肅州衛，〈鎮西五百十里。西至廢瓜州五百二十里，北至廢亦集乃路五百里，西南至赤斤蒙古衛界五百里。〉
山丹衛，〈鎮東南百八十里。東至永昌衛百九十里，南至番界二百七十里。〉
永昌衛，〈在鎮東南三百十里。東至涼州衛百五十里，西至山丹衛一百九十里。〉
涼州衛，〈在鎮東南五百里。東至靖遠衛六百里，東南至臨洮府蘭州六百三十里，南至西寧鎮三百六十里，北至鎮番衛百九十里。〉
鎮番衛，〈在鎮東五百五十里。南至涼州衛一百九十里，東南至莊浪衛四百二十里。〉
莊浪衛，〈鎮東南九百四十里。東南至臨洮府蘭州二百七十里，西至涼州衛三百七十里，西南至西寧鎮四百十里。〉
