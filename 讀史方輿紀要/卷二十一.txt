
◇鳳陽府東至淮安府四百里，東南至滁州二百二十里，西南至廬州府二百七十里，西至河南陳州七百二十里，北至徐州四百十八裡，西北至河南歸德府五百二十里。自府治至京師二千里，至江寧府三百三十里。
《禹貢》揚州之域。古為塗山氏國。春秋時為鍾離子國。戰國屬楚。秦屬九江郡。漢初為淮南國，武帝時復屬九江郡。後漢因之。晉初，屬淮南郡。成帝時，置鍾離郡沈約雲：安帝時置。劉宋明帝時，僑置徐州於此。蕭齊為北徐州。梁因之。東魏改置楚州，後齊亦曰西楚州。隋改曰豪州。大業初，復為鍾離郡。唐復曰豪州。天寶初，亦曰鍾離郡。乾元初，又為豪州《新唐志》：濠字，初作豪，元和三年，始改從濠。南唐保大初，置定遠軍。宋仍曰濠州亦為鍾離郡。元至元十三年，置濠州安撫司。十五年，改為臨濠府。二十八年，復為濠州，屬安豐路。明初為興基之地。吳元年，改臨濠府。洪武五年，改中立府，定為中都。七年，改為鳳陽府自舊城移治中都城中，直隸京師。正統後，隸南京，領州五、縣十三。今仍曰鳳陽府。
府西連汝、潁，東道楚、泗，為建業之肩背，中原之腰膂。春秋時，吳人觀兵於淮上，遂能爭長中原，及趙滅吳，而不能正江淮地，楚東侵諸侯地至泗上《史記•越世家》：勾踐已去，渡淮南，以淮上地與楚。蓋楚之後亡，繇於有淮泗也。自秦以後，東南多故，起於淮泗間者，往往為天下雄，南北朝時，鍾離常為重鎮，豈非以據淮之中，形勢便利，阻水帶山，戰守有資乎？自陳人失淮南，而江邊卑外，遂無以抗中原。宋紹興六年，劉豫寇淮西，朝議欲棄淮保江。張浚曰：淮南諸屯，所以屏蔽大江，使賊得淮南，因糧就運，以為家計，則長江之險，與敵共有，江南未可保也。又曰：淮東宜於盱眙屯駐，以扼清河上流，淮西宜於濠、壽屯駐，以扼渦、潁運道。真氏曰：有濠、梁之遮蔽，則敵不得走歷陽。後魏邢巒謂：鍾離天險，蓋以控扼淮濱，防守要重也。又長淮南北，土廣田良，從來有事江淮者，耕屯其並兼之本歟！
今府城，即洪武五年所立中都城也。內為皇城，凡四門，正南曰午門，外為都城，週五十里四百步，凡九門。南面三門：正南曰洪武，南之左曰南左甲第，右曰前右甲第。北面二門：東曰北左甲第，西曰後右甲第。東面三門：正東曰獨山以面獨山而名，東之北曰長春，南曰朝陽。西面一門曰塗山，其城僅有土牆，而無濠塹今因故內城修築，置府治於其中。
鳳陽縣附郭。本鍾離縣地。明初為臨淮縣地。洪武七年，析臨淮之太平、清樂、廣德、永豐四鄉置縣，以在鳳凰山之陽，因名。十一年，又割虹縣南八都益之。編戶三十六里。
○梁城府西南九十里。亦曰南梁城。晉太元中，僑立南梁郡於淮南，兼領僑縣。義熙中土斷，始有淮南故地，屬南豫州。宋大明六年屬西豫州，改為淮南郡。八年，復故。《志》云：南梁郡治睢陽。蓋宋析壽春地僑置，即此城也。《水經註》：淮水經壽春城北，又東經梁城。是矣。齊永元二年，南梁郡入魏，因別置梁郡，治北譙。胡氏曰：梁城在鍾離西南，壽陽東北。梁天監五年，徐州刺史昌義之，魏將陳伯之戰於梁城，敗績，伯之尋自梁城來歸，義之因進克梁城，既而魏將邢巒與元英合攻鍾離，義之引退。六年，元英攻鍾離，不克，單騎遁入梁城，緣淮百餘里，屍相枕藉。十五年，魏將崔亮攻趙祖悅於硤石，詔昌義之等溯淮赴救，魏兵守下蔡，斷淮流，義之屯梁城，不得進。後魏仍置南梁郡。隋開皇初廢。今淮河中有梁城灘，東至洛河口二十五里。○西古城，在府治東十八里，臨淮之西，蓋南北相爭時軍壘也。
荊山堰城府西六十里，即梁所築荊山堰，梁天監十三年，魏降人王足陳計，求堰淮水，以灌壽陽，足引北方童謠曰：荊山為上格，浮山為下格，潼泡為激溝，並灌鉅野澤。梁主從之，議者謂淮內沙土漂輕不堅實，功不可就，不聽，遂發徐揚民二十萬眾築之，令太子右衛率康絢董其役，於鍾離南起浮山，北抵石，依岸築土，合脊於中流，至十四年四月，堰將合，淮水漂疾，輒複決潰。或謂江淮多有蛟龍，能乘風雨，決壞崖岸，其性惡鐵，因引東西二冶故鐵器，大則釜鬲，小則鑊鋤，數千萬斤，沉於堰所，猶不能合，乃伐樹為井幹，填以巨石，加土其上，緣淮百里內岡陵木石無鉅細必盡，負簷者肩背盡穿，夏日疾疫，死者相枕，蠅蟲晝夜合，魏遣將蕭寶寅決淮堰，不克。是冬寒甚，淮泗盡凍，死亡者十七八。十五年四月，堰乃成，其長九里，下闊百四十丈，上廣四十五丈，高二十丈，深十九丈五尺，夾之以堤，並植杞柳，軍人安堵，列居其上，其水清澈，俯視居人廬墓，瞭然皆在其下，或謂絢曰：四瀆，天所以節宣其氣，不可久塞。若鑿湫東注，則遊波寬緩，堰得不壞，絢從之。是時水之所及，夾淮方數百里，魏壽陽城戍移屯於八公山，南北居人，散就岡隴。至秋九月，淮水暴漲，堰悉壞決，其聲如雷聞三百里，緣淮城戍村落十餘萬口，皆奔流入海。普通七年，淮堰水盛，壽陽城幾沒，乃遣夏候等攻拔之，此蓋其舊址也。時築城以守堰，北對荊山，因名。
○萬歲山在皇城北，城垣經其上，東西有二峰對峙，東曰日精，西曰月華。山之東，又有盛家山，西有馬鞍山，皆相連接，又鳳凰山在府治北，府之主山也。府城東又有獨山，觀星台在其上。○欄干山，在府西二十里，相接如欄干然。又曹山在府西北三十里，相傳曹操嘗屯兵於此，因名。
烏雲山府東南六十里。亦名烏霧山，以山多蒙霧也，與定遠縣接界。又陡山，在府西南六十里，以山勢峻險而名。
濠塘山府東南七十里。濠水東源發於此，一名鐘乳山，以山穴中出鐘乳也。又鏌鋣山，在府南八十里，相傳昔人鑄劍處。濠水西源出於此。○雲母山，在府西南三十里，出雲母府西南五十里。又有石膏山，出石膏。
○淮水府北十里。自壽州流經此，東北入泗州界。詳見大川淮水及川瀆異同。
濠水在府南十里。有二源，東源出濠塘山，西源出鏌鋣山，流至舊府城西南五十里升高山而合，又東北流，至城東十五里有石絕水，謂之濠梁，亦曰石樑河。今之九虹橋也，橋有九梁，故名。又經臨淮城東，至新河口而入淮，謂之濠口。
明月湖在舊城東南，北流匯於淮河。又李家灣，在府南，宋紹興六年，楊沂中敗劉猊於藕塘，猊北走，張俊自盱眙趨濠州，與戰於李家灣，猊大敗宵遁。
○皇陵在府西南十二里。內為皇城，週七十餘步，中為磚城，週六里八十一步，外為土城，週二十八里。明皇陵衛置於此。
長淮關在府西北三十里，地名粉糰洲。長淮衛置於此。
王莊驛府東北七十里。濠梁驛，在舊城北關外。又府北十五里淮河北岸，有十里城遞運所。
臨淮縣府東北二十里。秦鍾離縣。漢因之，屬九江郡。晉屬淮南郡，後為鍾離郡治。宋、齊以後，州郡皆治此。明洪武三年，改置中立縣，尋改今名。城周九里有奇，編戶四十七里。
○鍾離城在縣東四里。古鍾離子國。《左傳》成十五年，叔孫僑如及諸侯之大夫會吳於鍾離，吳始通也。昭四年，楚箴尹宜咎，城鍾離以備吳。二十三年，吳敗楚師於鍾離。二十四年，楚子為舟師以略吳疆，師還吳踵，楚遂滅巢及鍾離。《史記•楚世家》：平王時，吳之邊邑卑梁女子與楚邊邑鍾離小僮爭桑，兩家交怒相攻，遂滅卑梁人，卑梁大夫怒，發邑兵攻鍾離，楚王聞之怒，發國兵滅卑梁，吳王大怒，亦發兵使公子光攻楚，遂拔鍾離、居巢，楚恐而城郢，則鍾離互為吳楚之邊邑也。漢因置鍾離縣。後漢建安二年，呂布自下邳與韓暹、楊奉等合軍，向壽春討袁術，水陸並進，至鍾離而還。晉亦為鍾離縣，成帝時置郡於此。宋因之。泰始三年，淮北陷，徐州移鎮鍾離。齊時亦為徐州治，建元二年，魏人來侵，遣將軍賀羅分道出鍾離。建武二年，魏拓跋衍攻鍾離，徐州刺史蕭惠休拒破之，既而魏主循淮而東，至鍾離，詔崔慧景等赴救，魏不能克。梁天監五年，蕭宏伐魏，自洛口敗退，魏人乘勝取馬頭城，詔修鍾離城，為戰守之備。既而魏將元英等進圍鍾離，邢巒謂鍾離天險，必無克狀。魏主不聽。梁遣曹景宗督軍二十萬赴救，魏人敗走。太清三年，北徐州刺史蕭正表以鍾離降魏。高齊時，改置楚州治焉。隋開皇三年，廢鍾離郡，改楚州曰豪州。大業初，復改為鍾離郡。唐置濠州，鍾離縣治於城外。五代時，淮南、南唐有其地。周顯德四年攻拔之，仍為濠州治。宋、元因之。明初增置鳳陽縣，而鍾離改曰臨淮。杜佑曰：鍾離舊城，在今縣東四里。是唐時縣移今治也。《寰宇記》：隋置鍾離郡於此，土人呼為魯城。今府城西南十五里有東魯山，又西南三里有西魯山，城或因山以名歟。又舊府城，在縣西南二里，故濠州城也。自唐以來，濠州皆治此。後周顯德四年，週主至鎮淮軍，渡淮至濠州城西。既而李重進破濠州南城，週主自攻濠州，別將王審琦又拔其水寨，復破其水軍於城北，拔其羊馬城，尋克之。《志》云：舊府城一名三牛城，以郡治有三石牛也。郡介濠、淮間，多水災、牛、土蓄，故以厭之。《一統志》：城在今府城東二十里，又東去鍾離故城六里。
小東城在縣東北。秦始皇二年，築此以鎮濠口。《通釋》：小東城在鍾離縣東一里。又燕縣城在縣東，或曰：即鍾離故城也。漢南燕縣，屬東郡。江左僑置於此，為鍾離郡治。宋、齊因之。後魏為鍾離、陳留二郡治。高齊廢。
樂平城在縣東南。本漢縣，屬東郡。江左僑置於鍾離郡界。宋泰始二年，薛安都從子索兒自石樑潰走樂平，即此。石樑見六合縣。○公路城，在縣東，袁術據淮南時所築。又盱眙縣境，亦有此城。
○梅城山縣東四十里，以山岩如城而名。又東十里有石門山。○小橫山，在縣南五十里。以山勢橫亙而名。又青山，在縣西南五十里，有青山澗，北流入於淮水。
白沙山縣東八十里。山多白沙，因名。又化明山，在縣東六十里。《志》云：隋改招義縣曰化明，以此山名也。
○淮河在縣城北。有浮橋跨其上，東北流入五河縣界，自昔險要處也。蕭齊建武二年，魏主濟淮攻鍾離，不克，乃自邵陽洲引還，餘兵未濟，齊人據渚，邀斷津路，魏將奚康生擊破渚中兵，楊播結陣於南岸，與齊兵力戰，僅而得濟。唐咸通十年，徐州賊龐勳遣其黨據濠州，淮南帥馬舉進討，塹其三面而圍之，城北面臨淮，賊猶得與徐州通，勳因遣兵屯北津，與城中賊相應，舉遣將渡淮擊敗之，平其寨。五代周顯德三年，週主自壽州循淮而東，至濠州。四年，週主攻濠州，唐人屯戰船數百於城北，植巨木於淮水，以限周兵，週主攻之，拔其木，焚其柵，尋拔州城，是也。
濠水在城東。自鳳陽縣流入境，至城東新河口，注於淮。亦謂之濠口。宋人《修城記》：濠之為城，長淮引桐柏之源橫其北，石樑會眾水之流環其西。是也。《通釋》：濠州舊有東西二城，濠水介其中。
邵陽洲縣東北十八里淮水中。蕭齊建武二年，魏主宏攻鍾離，不拔，築城於邵陽洲上柵，斷水路夾築二城，齊將裴叔業攻拔之。梁天監三年，魏將元澄攻鍾離，張惠紹將兵五千詣鍾離，澄遣別將劉思祖等邀之，戰於邵陽洲，大敗梁兵。五年，魏元英復攻鍾離，曹景宗赴救，違詔頓邵陽洲尾，值暴風引還。鍾離北阻淮水，魏人於邵陽洲兩岸為橋，樹柵數百步，跨淮通道。英據南岸攻城，別將楊大眼據北岸立城，以通糧運。徐州刺史昌義之固守鍾離不下，豫州刺史常睿自合肥馳救，與景宗進頓邵陽洲，於景宗營前二十里，夜掘長塹，樹鹿角截洲為城，去魏城百餘步，比曉而營立。又豫裝高艦，與魏橋等為火攻之計。會淮水暴漲，睿與諸將分道進攻，鬥艦競發，魏洲上軍盡殪，敢死之士，拔柵斬橋，風怒火烈，水又漂疾，倏忽之間，橋柵俱盡，魏軍大潰。洲北又有趙草城，時曹景宗以牧人過淮北伐芻藁者，輒為魏將楊大眼所略。乃於大眼城南數里築壘，壘成，使別將趙草守之。有抄掠者，皆為草所殺。自後始得縱芻牧，因以趙草名其城。城距洲數里，據淮為險。
乘龍洲縣東北四十里淮水中流。五代周顯德四年，週主自鎮淮軍夜濟淮，至濠州城西，州東北十八里有灘，唐人柵於其上，據水自固，謂周兵必不能涉，週主自攻之，命別將康保裔帥甲士數百，乘橐駝涉水，趙匡胤帥騎兵繼之，遂拔之。《志》云：時周兵夜持炬乘駱駝渡淮，濠兵驚以為鬼乘龍也，洲因以名。○道人洲，《志》云：在邵陽洲東。梁天監五年，魏元英圍鍾離，詔曹景宗馳救，先頓道人洲，俟眾軍俱進，既而景宗違詔而前，據邵陽洲尾，值暴風雨，還守道人洲。
千人塘在縣南。《唐志》：鍾離南有故千人塘，乾封中，修以溉田。
○紅心橋在縣南六十里。旁有馬驛，曰紅心驛。又南六十里，至定遠縣之池河驛。
懷遠縣府西北七十里。北至宿州百八十里，南至壽州百四十里，東南至定遠縣百八十里。漢沛郡平阿、向二縣及九江郡當塗縣地。五代周置鎮淮軍。宋廢。寶二年，置懷遠軍。元改軍為縣，以荊山縣省入。縣有故城，今廢。編戶四十里。
○荊山城在縣治北三里。亦謂之舊城，北魏所置城也。梁天監十四年，魏人以梁堰淮水，命楊大眼鎮荊山，因築城置戍於此。普通五年，北兗州刺史趙景悅圍魏荊山，拔之。魏將元琛赴救，復荊山戍，既而荊山來降，尋沒於東魏。高齊因置荊山郡治於此。隋初郡廢。唐為鍾離縣地。五代周顯德四年，圍唐壽州，大破其援軍於紫金山，餘眾東走，周軍夾岸追之。週主自趙步循北岸馳至荊山洪，距趙步二百餘里，夜宿鎮淮軍，因城之。蓋是時置軍築城也。是年，唐將郭廷謂將水軍斷渦口浮梁，又襲敗武寧節度使武行於定遠，週主因自石樑至鎮淮軍，遂濟淮攻濠州。宋初軍廢。寶五年，賈似道奏，以渦口上環荊山，下連淮岸，險要可據，遂置荊山縣，改軍名懷遠，以縣屬焉。元改軍為縣，以荊山縣省入。紫金山、趙步，俱見壽州界。
當塗城在縣東七里塗山北麓下。古塗山氏國。漢為當塗縣，屬九江郡。武帝封魏不害為侯邑。後漢仍為當塗縣。建安十三年，孫權圍合肥，使張昭攻當塗，不克。縣尋廢。晉初復置，屬淮南郡。沈約曰：三國時，江淮為戰爭之地，淮南虛無民戶，晉平吳，民各還本，故復立也。其後中原喪亂，北寇南侵，淮南民多南渡。成帝時，淮南益多故，民度江者轉多，乃於江南立淮南郡及當塗諸縣，而淮南之當塗遂廢。安帝時，立馬頭郡及僑置諸縣於其地。宋、齊因之。後魏亦為馬頭郡。高齊改曰馬頭縣，又改置荊山郡。隋開皇初，郡廢，改縣曰塗山，屬濠州。唐武德四年，併入鍾離。
馬頭郡城在縣西南二十里，下臨淮河。舊《志》云：在縣西二十里，又西二十里，有梁時所置馬頭新城，下有新城淮河渡。沈約曰：馬頭郡，晉安帝立，因山形如馬頭而名，領虞縣等縣，屬南豫州，虞縣亦僑置縣也。宋元嘉二十七年，魏人分道南寇，遣將長孫真趣馬頭，拓跋英趣鍾離，既而拓跋仁逼壽陽、馬頭、鍾離，悉被焚掠。齊建元二年，魏拓跋琛攻拔馬頭戍，殺太守劉從。梁天監五年，魏將元英等複取梁城，遂北至馬頭城，攻拔之，尋復入於梁。梁末，魏復取之。陳大建五年伐齊，沈善慶克馬頭城，是也。《南齊志》以虞縣屬鍾離郡，而馬頭郡治己吾縣。後魏又以己吾屬沛郡，而馬頭郡治蘄縣，蓋皆當塗故地。齊省。《輿程記》：今縣西二十二里，地名馬頭城，為往來渡淮者必經之地，蓋即南北朝時故郡治矣。胡氏曰：當塗故城，南北朝兵爭之際，為馬頭郡城。胡氏蓋誤以當塗城為馬頭城雲。又壽州、六安州，皆有此城，詳見後。
渦口城縣東北十五里。今訛為城。齊建武末，裴叔業攻渦陽，魏將王肅等馳救，叔業引還，為魏所敗，還保渦口。唐時於渦口對岸築兩城，刺史常帶兩城使。建中二年，李正己叛，遣兵扼甬橋、渦口、江淮進奉船千餘艘，泊渦口不敢進，詔以張萬福為濠州刺史，萬福馳至渦口，立馬岸上，悉發江淮進奉船，相禦以進，淄青將士睥睨不敢動。李吉甫雲：濠有渦口之險。是也。五代周顯德三年，攻唐淮南，週主至濠州，時渦口奏新作浮梁成，遂如渦口置鎮淮軍。明年，城鎮淮軍為二城，夾淮水，徙下蔡浮梁於其間，以扼濠、壽應援之路，會淮水漲，唐濠州將郭廷謂以水軍溯淮，欲掩不備，焚浮梁，為周將趙匡贊所敗，週主尋命白訓戍鎮淮軍，鎮淮軍蓋即渦口城也。宋紹興初，偽齊劉猊自渦口侵定遠。嘉定十二年，金人分道寇淮南，知楚州賈涉使李全邀其歸路，全進至渦口，敗金人於化湖陂，又追敗之於曹家莊而還。化湖陂，在縣北曹家莊，近宿州界。
平阿城縣北三十里。戰國時齊邑，魏惠王三十五年，與齊宣王會於平阿南。後屬楚。漢置平阿縣，屬沛郡。後漢屬九江郡。光武更封耿阜為侯邑。曹魏嘉平初，兗州刺史令狐愚屯於平阿以拒吳人，是也。晉屬淮南郡，永嘉後廢。《水經註》：淮水過當塗縣北，又北，沙水注之，淮之西，有平阿故城，是也。梁時復置平阿，在今高郵、天長界，非故縣。
龍亢城縣西北八十五里，在渦水之陽。漢沛郡屬縣。元鼎五年，封扌廣德為龍亢侯。後漢仍屬沛國。晉屬譙國。南渡後廢，僑置於今和州境。後魏嘗置馬頭郡於此。蕭齊建武末，裴叔業攻魏渦陽，別遣軍主蕭等攻龍亢戍，破魏兵。龍亢即馬頭郡也。梁普通六年，趙景悅拔魏龍亢，亦置龍亢郡，領龍亢等縣。東魏、北齊因之。隋初，郡縣俱廢，入蘄縣。唐初復析夏丘置龍亢縣，貞觀中省。今縣有龍亢村，亢，讀岡。○向城，在縣東北四十五里。杜氏曰：龍亢縣東南有向城，春秋時向國也。《左傳》隱二年，莒人入向，謂此。漢置向縣，屬沛郡。後漢因之。魏廢。
考城縣東南四十五里。本漢陳留郡屬縣。江左僑置於此。沈約《志》：考城縣屬盱眙郡，蕭齊因之，後廢。○邊軍城，在縣西北八里。《志》云：宋末，江淮安撫使夏貴所築。
○荊山在縣治西南。今縣城經其上。蕭樑於山下立堰，以遏淮流，因曰荊山堰。魏人亦於此置戍，以重兵守之，南北多事，荊山常為襟要。《水經註》：淮水過塗山，而後至荊山。胡氏曰：塗山在鍾離西九十五里，荊山在鍾離西八十五里，蓋淮流屈曲，故道里相懸也。
塗山縣東南八里，與荊山對峙。《左傳》昭四年，楚椒舉曰：穆有塗山之會。又哀七年，子服景伯曰：禹會諸侯於塗山，執玉帛者萬國。杜預曰：壽春之塗山也。今山南有禹墟及禹會村。東漢順帝末，九江盜徐鳳、馬勉，攻燒城邑，鳳稱無上將軍，勉稱帝，築宮於當塗山中。《續漢志》：當塗縣有馬丘聚，徐鳳反於此。是也。五代周顯德三年，師圍壽春，南唐援兵皆維舟於淮，營於塗山之下，週主命趙匡胤擊之，大敗唐兵於渦口。《唐六典》：塗山，淮南道名山之一。《水經註》：荊、塗二山，相為一脈，禹以桐柏之流，氾濫為害，乃鑿山為二以通之。今兩山間有斷接谷，濱淮為勝雲。○洛河山，在縣南六十里，以近洛河而名，山產煤炭。
○淮水在縣東南一里，介在荊、塗兩峽間。今名洪頭，有巨石橫亙若門限，每冬水淺則見。相傳即大禹所鑿也，亦即蕭樑時置堰處矣。
渦水在縣東北一里。班固曰：淮陽國扶溝縣有渦水，首受狼易渠，東至向入淮，過郡三，行千里。《水經》：陰溝水出河南陽武縣蒗盪渠，東南至沛為渦水，渦水東徑譙郡，又東南至下邳睢陵縣入淮，是渦水為汴河之支流也。《廣志》：今渦河自歸德府鹿邑縣境，流入亳州界。黃河從西北來注之，經亳城北，與馬尚河合，東南流，經蒙城縣，而入縣界，至縣東入淮，謂之渦口，今黃河橫決，渦口上源，幾不可問矣。漢建安十四年，曹公至譙，引水軍自渦入淮，出肥水，軍合肥，開芍陂屯田。曹丕黃初五年，以舟師自譙循渦入淮。吳孫皓建衡二年，遣丁奉入渦口。齊建武末，裴叔業攻魏渦陽，不克，還保渦口。宋紹興三十一年，金亮南侵，亦自渦口渡淮。明建文四年，燕王南下，駐於渦河，渦口蓋淮南要害之地也。又塌河在縣西十五里流合渦水，入於淮。
洛水在縣南七十里，其地有洛河鎮，上流自定遠縣流入，至此註於淮，亦謂之洛澗。《水經註》：洛澗北歷秦墟，下注淮，謂之洛口。《紀勝》雲：洛水自定遠縣西白望堆，流入壽州界，屈曲而北，歷秦墟，至新城村南十五里，入於淮，即洛口也。晉大元八年，苻堅寇晉遣將梁成屯洛澗，柵水以扼東兵，謝玄遣劉牢之率精兵破斬之。梁天監四年，謀伐魏，遣楊公則將宿衛兵塞洛口，與魏將石榮戰，斬之，既而以臨川王宏都督北討諸軍事，次洛口，魏將奚康生等言於元英曰：梁人久不進兵，其勢可見，若進據洛水，彼必奔散。英不從，既而洛口暴風雨，軍中驚，遂潰還，魏人因取馬頭城。蓋洛口與馬頭城相近也。《志》云：今縣南六十里有洛河渡，蓋即淮河渡處，以近洛口而名。又有洛河鎮巡司，戍守洛口。
淝河在縣東北二十里，源出宿州龍山湖，東南流，經縣之雙墩村，入於淮，明建文四年，燕兵至渦河，平安自後躡之，燕王曰：此地濱河，多林木，敵疑有伏，必不敢輕進，肥河旁地平少樹，彼必不疑，可設伏覆之也。乃率騎至淝河設伏，安至，敗走。《志》云：縣北十五里，又有淝河，自蒙城縣流入境，與宿州之淝河合流入淮。
○茌眉戍在縣西北，魏置。齊建元二年，魏人攻鍾離，徐州刺史崔文仲擊卻之，又遣兵渡淮，攻破其茌眉戍，是也。○柳灘驛，在縣南七十里，為南達壽州之中道。
定遠縣府南九十里，東至滁州，西至壽州，南至廬州府，俱百八十里。秦置東城縣。漢因之。梁改置定遠縣，兼置臨濠郡。後齊改郡曰廣安。隋初郡廢，縣屬濠州，唐因之。五代周顯德二年，遣軍侵唐淮南，唐遣皇甫暉等將兵屯定遠，即此。有土城周五里餘，今編戶三十二里。
○東城縣東南五十里。秦邑。陳勝將葛嬰至東城，立襄強為楚王。又項王敗於垓下，引而東，至東城，乃有二十八騎處也。漢為東城縣，屬九江郡。文帝八年，封淮南厲王子良為侯邑。東漢改屬下邳。順帝末，陰陵人徐鳳反攻，燒東城。建安三年，袁術以魯肅為東城長。晉仍屬淮南。永嘉四年，淮南太守裴碩襲揚州都督周馥於壽春，兵敗，退保東城。宋後廢。梁天監二年，後魏以蕭寶寅都督東揚等三州諸軍事，屯東城。杜佑曰：故東城，梁於此置臨淮郡，又嘗置安州，侯景亂廢。《寰宇記》：梁天監中，土人蔡豐據東城，自魏來歸，武帝嘉之，改東城為豐城縣，以表其功，尋併入定遠。
曲陽城在縣西北九十五里。漢置曲陽縣，屬九江郡。後漢曰西曲陽。應劭曰：以在淮曲之陽而名。下邳有曲陽，故此加西。晉因之，後廢。後魏置彭、沛二郡及南陽縣，治曲陽城。梁普通六年，曹世宗拔魏曲陽，又拔秦墟。《水經註》：洛水經淮南曲陽故城，又北歷秦墟，秦墟蓋亦是時戍守處也。《隋志》：梁置九江郡。後齊廢郡為曲陽縣，尋又廢入定遠，即此城矣。《中都志》：今壽州東北八十三里，有故西曲陽城。
陰陵城在縣西北六十里。故楚邑，即項王敗至陰陵迷失道處也。漢置縣，屬九江郡。後漢為郡治。初平四年，袁術保陰陵，集兵淮北，進向壽春，即此。晉仍屬淮南郡。宋後縣廢。梁置北譙郡，治陰陵故城。天監五年，徐州刺史王伯敖與魏元英戰於陰陵，敗績，既而魏圍鍾離，韋自合肥馳救，取直道，繇陰陵大澤，行值澗谷，輒飛橋以渡，即此。東魏亦為北譙郡治。後周郡縣俱廢。
閭城縣西北百十五里。相傳後魏主燾南侵時，築城於此，置西沛郡，後廢為閭城。又《濠梁志》雲：廢定遠縣，在今縣西南八十里。元至元中，始遷今治。舊城濠東西南各闊十丈，北闊二十丈，引北山澗谷水注之，歲嘗不竭。
○韭山縣東北四十里。山暖多韭，因名。上有石城，兵火時保聚處也，山下有洞穴，澗水嘗流不竭。○大橫山，在縣東七十里，以橫界於東南而名，山上有石壘城。又皇甫山，亦在縣東七十里，俗傳有皇甫將軍屯兵於此，山因以名。
橫澗山在縣西北七十里。上有石累城及澗泉，兵火時，嘗屯禦於此。明太祖初起義兵，取橫澗山，遂入滁陽。又縣境有豁鼻山、妙山、洪山，皆元末鄉里豪傑聚眾結寨處。○槎牙山，亦在縣西七十里，以山勢Лヴ而名。又縣東四十里有銀嶺，舊有銀冶。
○池河在縣南六十里。源出廬州府巢縣，流入境內，凡百四十里，東北注於淮，其入淮處，亦謂之池口。《水經註》：池水東北徑東城縣故城南，又東北徑二山間，又東北入淮，為池口也。
洛河在縣西九十里，西北流入懷遠縣界。《志》云：縣有青河澗，洛水出焉。《水經註》：洛水上承苑馬塘，亦即淝水之支流也，苑馬塘蓋與壽州之勺陂相近。
○馬丘聚在縣西南二十五里。亦曰藍柵城。《後漢書》當塗有馬丘聚，徐鳳反於此，《志》以為即此地也。今亦名馬丘城。○越家坊，在縣東南八十里。宋紹興六年，劉猊率眾寇定遠，欲趣宣化，犯建康，楊沂中自泗州趣濠州，與猊遇於越家坊，敗之。
藕塘鎮縣東六十里。宋紹興六年，劉猊為楊沂中所敗，欲西趣合肥，至藕塘，沂中復遇之，猊據山立陣，矢下如雨，沂中急擊之，猊眾潰亂。又紹興十一年，金人圍濠州，劉馳救，軍於藕塘。《宋會要》：乾道初，濠州移治藕塘鎮。嘉定四年，城定遠州，復還舊治。○張橋驛，在縣南四十里，路達合肥。又池河驛，在縣東六十里，路出滁州。
五河縣府東北百十里，東至泗州百五十里，北至虹縣九十里，東北至邳州宿遷縣二百五十里，本泗州五河口。宋端平二年，金亡遺民來歸，置隘使屯田。咸淳六年，置安淮軍及五河縣於此，以五水交流而名也。元廢軍，縣屬臨濠府。至元十七年，改屬泗州。明初改今屬。編戶二十五里。
○安淮城在縣治北二里澮河北岸。宋所置安淮軍城也，俗謂之故軍城，亦曰五河城。淳四年，呂文德敗蒙古兵於五河，復其城，即此。今置安淮驛，在縣北一里澮河南岸。
○淮河在縣東一里。自臨淮縣東北流經此，又東入泗州境。《志》云：縣城南一里有金剛嘴，形長而銳，為淮Й之障蔽。
澮河在縣西北二里。其上流自河南永城縣流經宿州境，又東南入縣境，經縣治南入於淮。或謂之渙水，蓋渙水與澮水合流也。五代周顯德四年，圍唐濠州，唐有水軍在渙水東，欲救濠，週主自將水陸兵擊之，大破唐兵於洞口。洞口，見盱眙縣浮山。
沱河在縣治西北一里。源出宿州東南之紫葶湖，歷靈壁、虹縣，流入境，又東流入於淮。○河，在縣治東南二里，縣南一里有南湖，匯眾流而成，流為河，亦東流入於淮。
潼河縣東北四十里。亦自虹縣流入，經縣東北二里，通於沱河，東流入淮。已上所謂五河也。《志》曰：五河交會處，在縣東二里，謂之五河口。
○上店在縣西五十里澮河南岸，有上店巡司戍守。又縣治北一里澮河南岸，有安淮驛。萬曆中俱革。上店東十里為上店渡，亦澮河渡口也。
虹縣府東北百七十里。東南至泗州二百二十里，北至邳州睢寧縣九十里，西至宿州靈壁縣七十里。漢置夏丘縣，屬沛郡。後漢屬下邳國。晉因之，後廢。東魏武定六年，復置夏丘縣，屬臨潼郡。後齊因之，兼置夏丘郡，尋置潼州。後周改州曰宋州，縣曰晉陵。隋開皇初，郡廢。十八年，州廢，復改縣曰夏丘，屬泗州。大業初，屬下邳郡。唐初屬仁州，改置虹縣。貞觀八年，仍屬泗州。元和四年，移宿州治此，尋復舊，以縣屬宿州。宋因之。紹興四年，復改屬泗州。尋沒於金，仍屬泗州。元因之。明初，改今屬。有土城周三里，編戶十六里。
○夏丘城縣東一里。漢縣治此。相傳堯封禹為夏伯，此其故邑也，縣因以名。東晉初廢。東魏復置夏丘縣於今治。後齊置夏丘郡，尋移置潼州於此。陳大建六年，將軍樊毅克齊潼州，是也。後周為宋州治。隋亦曰夏丘縣。唐武德四年，分置虹縣於古虹城。六年，廢夏丘縣。貞觀六年，移虹縣治焉，即今縣也。
虹城在縣西七十里。《晉書•地道記》：《左傳》昭八年，大於紅，即此。誤也。漢曰<工蟲>縣，屬沛郡。後漢屬沛國。晉因之，後廢。後魏為戍守處。齊建武四年，魏主宏侵沔北，徐州刺史裴叔業引兵攻魏虹城，以分其勢。亦曰絳城，音轉耳。陳大建五年，吳明徹等克淮南，絳城來降，即此。唐復置虹縣，移於今治。
取慮城縣北百二十里。漢縣，屬沛郡。《輿地誌》：取慮，讀曰秋閭。後漢改屬下邳國。初平四年，曹操攻陶謙於郯，不克，還攻取慮。睢陵、夏丘，皆屠之。晉仍屬下邳國。後魏亦曰取慮縣，置臨潼郡。《水經註》：城臨潼水，因名。梁大通初，將軍成景雋拔魏臨潼，因置潼州於此。大清初，東魏將慕容紹宗大敗梁軍於彭城，進圍潼州，刺史郭鳳棄城走。魏收《志》：梁置潼州。武定七年，改置睢州，治取慮城，是也。後齊廢州，又以取慮縣併入睢陵。今見盱眙縣夏丘。○晉陵城，在縣西北八十里。魏收《志》：臨潼郡治臨潼城。孝昌中，為梁所陷。武定六年，改置晉陵縣，為臨潼郡治。後齊改郡曰潼郡，以睢州併入焉。後周復改夏丘曰晉陵，而以晉陵併入。《志》云：今潼郡城，在靈壁縣東北七十五里。蓋壤相接也。
僮城在縣西北七十里。漢縣，屬臨淮郡。後漢屬下邳國。明帝封沛獻王子嘉為侯邑。晉亦曰僮縣。宋、齊仍屬下邳郡。後魏因之。梁普通五年，徐州刺史成景雋拔魏僮城，是也。後周廢，唐為虹縣之僮城鎮。宋因之。元以後，割屬靈壁縣。《金志》：元光初，議於靈壁縣僮城鎮設倉都監，監支納時，開長直瀆，繇萬安湖舟運入汴至泗，以貯粟也。或曰：僮城鎮，《金志》本作僮郡鎮。蓋即高齊所置僮郡，而非僮縣雲。
○平山縣北三十五里。山勢平衍，因名。又秦橋山在縣東北二十五里，山南五里有秦橋，為往來通道。又鹿鳴山，在縣西三十五里。
朱山縣東北四十里。上有聖水，泉甘而冽，雖旱不涸。又東北二十里有赤山。
○汴河在縣治南。自靈壁縣流入境，又東流經此，至泗州入淮。宋熙寧八年，都水丞侯叔獻言：舊開汴渠，自泗州至南京，皆通利，惟虹縣東有礓石三十里餘不可疏浚，乞更開修。從之。今水流日堙，非複舊道矣。
潼河縣東南六十里。《志》云：縣有二潼河，南潼河出縣西之羊城湖，東南流，經萬安胡，至五河縣入淮；其北潼河，亦出縣西，東北流，經白鹿湖，合於睢寧縣之小河。○沱河，在縣西。其上源自靈壁縣東南流，入縣境，亦謂之北沱河，河南又有南沱河，合流而入五河縣境。
蘄水在縣東。自宿州廢蘄縣流入界，又東北流，合於睢寧縣之睢水。縣東又有淒河、新河，俱南接汴河，東北流，入宿遷縣界，注於泗水。
蒲姑陂在縣北。杜預曰：取慮縣東有蒲姑陂。《左傳》昭十六年，齊伐徐，至於蒲隧，即此陂也。○廣濟新渠，在縣東百十里。唐開元二十七年，採訪使齊浣開，自虹至淮陰北十八里入淮，以便漕，既成，湍急不可行，遂廢。《浣傳》雲：以淮至徐城險，鑿渠十八里，入清水以利漕，人稱其便。似非實錄。
○婁亭在縣東北。杜預曰：僮縣東南有婁亭。《春秋》僖十四年，楚人敗徐於婁林，即此。僮蓋春秋時徐地也。○樂安鄉，亦在廢僮縣界。成帝初，匡衡封樂安侯，食邑於此。
垓下聚縣西五十里。孔穎達曰：垓下是高岡絕岩，今猶高三四尺，其聚邑及堤，皆在岩側，因取名焉。漢五年，項王軍垓下，兵少食盡，漢軍及諸侯兵圍之數重處也。
附見：
皇陵衛府西南十二里皇陵城中，洪武二年置。又長淮衛，在府西北三十里長淮關，亦洪武中置。《志》云：府城中有中都留守司及留守中、左二衛。又有鳳陽衛及中、左二衛，曰鳳陽三衛，並置懷遠衛，俱屬留守司。
英武衛在定遠縣北四十五里。又縣東北五十里有飛熊衛。俱洪武十一年置。
洪塘湖屯田千戶所在府東北四十里，亦洪武十一年置，屬留守司。
壽州府西一百八十里。東南至廬州府百七十里，南至廬州府六安州二百里，西南至可南光州四百二十里，西北至亳州四百里。
春秋時，六蓼國地。戰國時屬楚，名曰壽春楚考烈王二十二年，為秦所敗，徙都壽春，仍名曰郢，即此地也。秦為九江郡。漢初為淮南國按漢初封黥佈為淮南王，都六。十一年，始封子長為淮南王，都壽春。武帝復為九江郡。後漢因之，兼置揚州治焉袁術為曹操所敗，奔九江，尋僭號，以九江太守為淮南尹。魏曰淮南郡，仍置揚州為重鎮。西晉因之平吳後，揚州治建康。惠帝末，復治壽春。南渡後，又治建康。東晉初，亦曰淮南郡，仍為重鎮。宋為豫州治。永初二年，分淮西為豫州，寄治壽春。齊因之，亦為重鎮。後魏曰揚州。梁復曰豫州太清元年，以懸瓠為豫州，壽春為南豫州。東魏、北齊復為揚州，陳復為豫州，後周又為揚州，皆治此。隋開皇九年，改置壽州開皇八年，置淮南行台於壽春，將伐陳也。煬帝改為淮南郡。唐復為壽州。天寶初，曰壽春郡。乾元初，復為壽州。楊吳為忠正軍，南唐為清淮軍。周世宗顯德四年，取壽州，復曰忠正軍，徙治下蔡《舊五代史》：唐明宗天成二年，升壽州為忠正軍。長興二年，又為昭信軍。宋白曰：天成初，升壽州為順化軍，蓋皆遙領也。宋仍為壽州亦曰壽春郡忠正軍。政和六年，升壽春府。乾道三年，改為安豐軍《宋志》：紹興十二年，升安豐縣為軍，罷壽春府為壽州。三十二年，復為府，安豐軍隸焉。乾道三年，改壽春府為安豐軍，還治壽春。元為安豐路至元十四年，改宋安豐軍為路。明年，降為散府。十六年，復為路。明初復曰壽州，以州治壽春縣省入編戶四十三里，領縣二。今仍舊。
州控扼淮潁，襟帶江沱，為西北之要樞，東南之屏蔽。漢伍被謂淮南王，南收衡山衡山國，今六安州以西南，以擊廬江廬江國故地，在今池州府以西南，有尋陽之船漢尋陽縣，在今湖廣蘄州東，守下雉之城下雉，見湖廣興國州，結九江之浦，絕豫章之口豫章口，蓋即今江西之湖口，強弩臨江而守，以禁南郡之下，東收江東會稽，南通勁越，猶可屈強江淮間。自魏晉用兵，與江東爭雄長，末嘗不先事壽春。及晉遷江左，而壽春之勢益重。元帝時，應詹曰：壽春一方之會，遠振河洛之形勢，近為徐、豫之藩鎮，宜綏集流散，專事農桑。成帝時，壽春入於後趙，朝議欲攻取之，蔡謨曰：壽陽城小而固，自壽陽至琅邪，城壁相望，其間遠者才百餘里，一城見攻，眾城必救，賊之郵驛，一日千里，河北之騎，足以來赴，夫以白起、韓信、項籍之勇，猶發梁焚舟，背水而陣，今欲停船水渚，引兵造城，前對堅敵，顧臨歸路，此兵法所忌，若進攻未拔，北騎卒至，懼桓子不知所為，而舟中之指可掬也。乃止。簡文帝初，袁真以壽春叛。伏滔著《正淮論》曰：壽陽東連三吳之富，南引荊、汝之利，北接梁、宋，平途不過七百，西援陳、許，水陸不出千里，外有江、湖之阻，內有淮、肥之固，龍泉之陂，良田萬頃，舒、六之貢，利盡蠻越。是也。齊高帝謂壽春賊之所衝，宜深為之備。北魏源懷言：壽春去建康不過七百里，乘舟藉水，倏忽可至考壽春陸路至建康不過四百七十餘里，水路北繇淮水，南出肥水，皆千五百餘里，而至建康。源懷之言，蓋酌水陸之中也。南北朝時，壽春皆為重鎮。隋欲並陳，亦先屯重兵於此。唐時江淮有變，必以壽春為襟要。楊氏據淮南，壽州之防尤重。南唐堅守壽州，以抗周師，周兵雖屢勝，略有滁、和、光、舒、蘄之境，東克揚州，而壽州未下，諸州卒不能固也。及顯德四年，攻克壽州，而淮、泗已東，次第風靡矣。宋開寶五年，將有事江南，其臣林仁肇密請於其主，欲假精兵自壽春徑渡，復江北舊境，彼縱來援，臣據淮御之，勢不能敗。江南主不從。及宋室南渡，亦首推壽州為雄郡。呂氏祉曰：淮西建康之屏蔽，壽春又淮西之本源也。壽春失，則出合肥擾歷陽，建康不得安枕矣。故李延壽以為建業之肩髀，蕭子顯以為淮南之都會《南齊志》：壽春，淮南一都會，地方千里，有陂澤之饒，良有以也。真氏德秀曰：有安豐之屏蔽，則敵不得以犯合肥。周氏必大曰：自晉至宋，壽陽皆為重鎮，寇少至，則淮、泗諸郡堅守，以待救援，大至，則發民而歸壽陽。蓋壽陽不陷，敵雖深入，終不能越之而有淮南。謝玄肥水之戰，卻苻秦百萬之師。劉仁瞻堅壁自守，周世宗攻之，三年不能下。壽春之形勢，亦可見矣。
○壽春廢縣即今城也。秦置縣。漢五年，劉賈南渡淮，圍壽春，即此。尋為九江郡治。後漢建武五年，幸壽春，尋為揚州治。後漢末為袁術所據，曹操得之，以為重鎮。魏甘露二年，諸葛誕據壽春，文欽自吳馳救，誕尋以猜疑殺欽，欽子鴦虎將兵在小城中，逾城走，既而城陷，誕將麾下突小城欲出，見殺，蓋壽春有大小二城也。晉自渡江後，壽春尤為重鎮。咸和三年，祖約以壽春叛，其部將潛以城降於後趙。永和五年，趙將王浹以城來歸，遣陳逵據壽春，既而褚裒自彭城退師，逵焚積聚，毀城遁還。太和四年，袁真復以壽春叛降燕，真尋卒，子瑾繼之。明年，桓溫遣兵攻壽春，克其南城，瑾尋敗滅，孝武改曰壽陽。元熙初，劉裕移鎮壽陽。《通典》：壽州羅城，楚考烈王築；子城，宋武帝移鎮時築。《廣記》雲：壽陽城中有二城，一曰相國城，劉裕伐長安時築；一曰金城，壽陽中城也。自晉以來，中城率謂之金城，按曹魏時已有小城，則裕所築者，相國城也。齊建元初，魏人南侵，遣薛虎子等分道出壽陽。二年，魏拓跋嘉與劉昶寇壽陽，豫州刺史垣崇祖欲治外城，諸將以郭大難守，欲退保內城，崇祖不可，魏師敗卻。永明十一年，魏人議南寇，大積馬芻於淮、泗間，詔崔慧景為豫州刺史，鎮壽陽以備之。隆昌初，蕭鸞以蕭衍為寧朔將軍，戍壽陽，密防慧景也。建武二年，魏人南寇，詔沈文季守壽陽，以拒魏師。永元二年，豫州刺史裴叔業以壽陽降魏，魏置揚州刺史，鎮壽陽。梁普通五年，豫州刺史裴邃自合肥襲壽陽，克外郭，魏長孫稚禦卻之。六年，復攻壽陽，敗魏軍。七年，時淮堰水盛，壽陽城幾沒，乃復遣夏侯等攻壽陽，壽陽降，復置豫州。太清二年，侯景襲入壽陽，尋作亂，留兵守壽陽，帥輕騎東掩建康，合州刺史蕭範遣兵攻壽陽，克其羅城，攻中城，不克而退，範復益兵攻之。三年，景將王顯貴以壽陽降東魏。陳大建五年，吳明徹攻齊壽陽，齊王琳等保壽陽外郭，明徹急攻之，城潰，齊兵退據相國城及金城，明徹堰肥水灌城，遂克之。自後周至南唐，州郡皆治此。五代周克壽州，移州治下蔡，壽春縣屬焉。宋初因之。紹興十六年，改屬安豐軍。三十二年，還屬壽春府。乾道三年，改壽春府為安豐軍，移治壽春。元安豐路亦治此。明初省。今州城周十三里有奇。《一統志》：州西四十里有壽春故城，相傳楚壽春蓋治此。又州東一里有諸葛城，相傳諸葛誕所築。
下蔡城州北三十里，古州來也。《左傳》成七年，吳入州來。昭四年，楚然丹城州來，以備吳。十二年，楚子狩於州來。十三年，吳滅州來。十九年，楚城州來。二十三年，吳人伐州來。自是遂為吳地，季札始邑於延陵，後邑於此，故曰延州來季子。哀二年，蔡昭侯自新蔡遷於州來，謂之下蔡，蓋為吳所遷也。漢置下蔡縣，屬沛郡。後漢屬九江郡。晉屬淮南郡。昇平三年，謝石軍下蔡，帥眾入渦、潁，以援洛陽，旋潰還。南北朝時，皆為戰爭要地。齊建元二年，魏人南侵，分遣其將賀羅出下蔡。三年，魏攻壽陽，垣崇祖擊卻之，恐魏人復寇淮北，乃徙下蔡戍於淮東。既而魏師聞其內徙，果平其故城，崇祖引兵渡淮，擊破之。建武二年，魏置下蔡郡，自是常以重兵戍守。梁天監十四年，魏將崔亮攻趙祖悅於硤石，亮遣崔延伯守下蔡，延伯與別將伊甕生夾淮為營，取車輪去輞，削銳其幅，兩兩接對，揉竹為ㄌ，連貫相屬，並十餘道，橫水為橋，兩頭施大鹿盧，出沒隨意，不可燒斫。既斷祖悅走路，又令戰船不通，硤石遂下。酈道元曰：淮水自夾石北徑下蔡故城東，淮之東岸又有一城，曰下蔡新城，二城對據，翼蔽淮濱。杜佑曰：梁於硤石山下築城以拒魏，即下蔡新城也。大通中，魏亂。梁得下蔡，改置汴州及汴郡，因亦名汴城。齊廢郡。隋仍為下蔡縣，屬潁州。唐武德四年，置渦州治焉。八年州廢，仍屬潁州。五代周顯德二年，圍唐壽州，徙正陽浮梁於下蔡，使張永德屯於此。唐將林仁肇以水陸軍援壽春，欲焚下蔡浮梁，不克，為周兵所敗。時永德為鐵綆千餘尺，距浮梁千餘步，橫絕淮流，係以巨木，繇是唐兵不能近。未幾，唐人復以水軍攻下蔡，永德擊敗之。三年，週主敗唐兵於紫金山，分兵守諸寨，還下蔡，發陳、蔡諸州丁夫築下蔡城。四年，壽州降，遂徙治下蔡。宋亦為壽州治，後又改州為壽春府，時亦謂下蔡為北壽春，而壽春縣為南壽春。紹興六年，楊沂中等敗劉猊於藕塘，追至南壽春而還，此即壽春縣也。十一年，兀術陷壽春，乃渡淮，陷廬州，此壽春即下蔡城也。乾道三年，改置安豐軍於壽春縣，下蔡縣屬焉。元因之，元末，江淮多故，下蔡縣始廢。《里道記》：下蔡西抵正陽鎮五十五里。林氏曰：下蔡，古州來也。吳之始圖楚也，爭巢、鍾離、州來三邑，蓋七十年而後取之，失淮繇失州來也。《志》云：州北三十里有蔡國城，即下蔡矣。今有下蔡巡司。
硤石城在州西北二十五里硤石山上。山兩岸相對，淮水經其中，相傳大禹所鑿，因於山上對岸結二城，以防津要。《水經注》：淮水過壽春北，右合肥水，又北徑山峽中，謂之硤石。三國魏甘露元年，諸葛誕據壽春，司馬昭遣王昶軍硤石以逼之。晉大元八年，苻堅大舉入寇，侵壽春。晉將胡彬赴援，聞城陷，因退保硤石。齊永元二年，裴叔業以壽陽降魏，東昏侯遣蕭懿進討，懿遣別將陳伯之溯淮西上，軍於硤石，以逼壽陽，為魏將傳永等所敗。梁天監十四年，趙祖悅襲魏西硤石據之，以逼壽陽，更築外城，徙緣淮之民，以實城內，魏將崔延伯攻之未下，魏復遣李平等水陸進攻，克其外城，祖悅出降。十五年，浮山堰成，淮水氾溢，魏揚州刺史李崇作浮橋於硤石戍間以備之。太清二年，侯景為東魏慕容紹宗所敗，自渦陽走硤石，濟淮襲壽春據之。陳大建五年，吳明徹等伐齊軍至硤口，克其北岸城，南岸守者棄城走，淮北諸城皆來降，硤口即硤石口也。唐武德七年，李世討輔公┙，渡淮拔壽陽，次硤石。《通釋》：硤石以淮水中流分界，在西岸者為西硤石，屬下蔡，在東岸者則屬壽春。杜佑曰：硤石東北，即下蔡城。是也。
馬頭戍城在州西北二十里，淮濱戍守處也。梁天監五年，取魏合肥，魏人守壽陽，於馬頭置戍，普通五年，梁取壽陽，亦置戍於此。太清二年，東魏慕容紹宗敗侯景於渦陽，景自硤石濟淮南奔馬頭，戍主劉神茂往侯景，遂導景襲壽陽，既而侯景以壽陽叛，西攻馬頭，東攻木柵，是馬頭在壽陽西也。或以為當塗之馬頭郡，誤矣。又馬頭東南有白捺城，又南有歐陽戍。普通二年，裴邃鎮合肥，勒兵欲襲壽陽，恐魏覺之，先移魏揚州刺史長孫稚雲：如聞欲修白捺城，此亦須營歐陽，設交境之備，稚謀於僚佐，楊侃曰：白捺小城，本非形勝，邃好狡計，恐有他意，移檄報之。邃不敢發。蓋梁取合肥，與魏壽陽對境，白捺、歐陽皆邊戍處也。木柵，胡氏曰：在荊山西。
安豐城州西南六十里，西去霍丘縣九十里。春秋時，六國地。漢置安豐縣，屬六安國。後漢建武中，封竇融為安豐侯，尋復為縣，屬廬江郡。三國魏置安豐郡。甘露二年，諸葛誕據壽春，討司馬昭，請救於吳，吳遣朱異率兵進屯安豐，為誕外援。晉安豐縣屬安豐郡。安帝時郡廢，縣屬弋陽郡。宋末，復置安豐郡治焉。齊因之。梁置陳留、安豐二郡。後魏亦置安豐郡。魏收《志》：揚州有安豐郡。又霍州有安豐郡，治洛步城。《水經注》：安豐，今為遷城郡治。章懷太子賢曰：宋齊間，安豐已雜入蠻境，故分析僑置，非止一城矣。今霍山縣西北亦有安豐故城。後齊因之。隋郡廢，縣屬壽州。唐因之。乾寧四年，朱全忠侵淮南，使其將葛從周以兗、鄆、曹、濮之師壁安豐，將趣壽州。是也。宋亦為安豐縣，屬壽州。紹興十二年，升為安豐軍，以六安、霍丘、壽春三縣隸焉。三十二年，安豐軍改屬壽春府。隆興二年，以軍使兼知安豐縣事。乾道三年，移置安豐軍於壽春縣，以安豐縣屬焉。元屬安豐路。明初廢。今為安豐鄉。《志》云：安豐縣東北五里有陳留廢城，梁置陳留郡及縣於此，隋廢。○都陸城，在安豐縣南。漢博鄉縣，元帝封六安繆王子交為侯邑，屬九江郡。王莽改曰揚陸。後漢省。魏諸葛誕據壽春，吳遣朱異帥諸將赴救，異留輜重於都陸，進屯黎漿，為魏將石苞等所敗，既而魏太山太守胡烈以奇兵襲都陸，盡焚異糧，異走還。胡氏曰：都陸或即此地。《晉書•地道記》：都陸在黎漿南。
安城縣城在州南。梁普通五年，豫州刺史裴邃攻壽陽之安城，既而馬頭、安城皆降。魏收《志》：梁置新興郡，治安城縣，即此。又魏昌城，在州東七里。梁天監十四年，浮山堰成，淮水氾漲，魏揚州刺史李崇築魏昌城於八公山東南，以備壽陽城壞。是也。○義昌城，在州西南。宋《永初郡國志》：安豐有義昌縣，晉末，嘗立郡。宋初廢為縣，尋併入安豐。
小黃城在州西。《寰宇記》：晉義熙十二年，置小黃縣，在安豐城西北三十里，或即黃城也。胡氏曰：下蔡在淮北，黃城在壽陽西。又西有郭默城，相傳晉咸和中，郭默嘗屯此。陳大建五年，吳明徹攻壽陽，別將魯天念克黃城。郭默城降，詔置司州於黃城，十一年，週韋孝寬侵淮南，分遣宇文亮攻黃城，拔之。十二年，魯廣達復克週之郭默城，是黃城與郭默城相近也。○蒼陵城，在州西北。《水經注》：淮水東流，與潁水會，東南徑蒼陵北，又東北流經壽春縣故城西。陳大建五年，吳明徹下壽陽，齊人遣兵援蒼陵，敗去。《地形志》壽春縣，故楚有蒼陵城。
○八公山州東北五里，肥水之北，淮水之南。相傳漢淮南王安與八公學仙於此，因名。亦謂之北山。三國魏甘露二年，諸葛誕據壽春，請救於吳，吳使文欽及全懌等馳救，魏王基等方圍城未合，文欽等從城東北，因山乘險，將其眾突入城，既而司馬昭敕基轉據北山，基不聽，築長圍固守，誕等敗亡。晉太元九年，苻堅南侵，謝玄御之於肥水，堅登壽陽城，望見八公山草木，皆以為晉兵。齊建武二年，魏主宏入寇，遣濟淮至壽陽，登八公山。梁天監十二年，壽陽久雨，大水入城，廬舍皆沒，魏揚州刺史李崇，勒兵泊於城上，水增未已，乃乘船附於女牆，城不沒者二板，將佐勸崇棄城保北山，崇不可。一名肥陵山，山之北麓與紫金相接。《唐六典》：淮南道名山曰八公山。
紫金山州東北十里。五代周顯德三年，圍唐壽州，久之不克。南唐援兵皆營於紫金山，週將李重進邀擊，大破之，奪其二寨，既而周主至下蔡，渡淮抵壽春城下，遂軍於紫金山南。四年，唐援兵益集，列十餘寨，與城中烽火相應，又築甬道抵壽州，欲運糧以饋之，綿亙數十里，週主命趙匡胤擊其先鋒寨及山北一寨，皆破之，斷其甬道，唐兵首尾不能相救，尋復擊其紫金山寨，大破之。宋紹興六年，劉豫分道入寇，遣其子麟率中路兵，繇壽春犯合肥，侄猊率東路兵，繇紫荊山出渦口，犯定遠，孔彥舟率西路兵，繇光州犯六安，紫荊即紫金也。《志》云：州北五里有連珠寨，紫荊山腰有石大路，遺趾尚存，即周世宗屯兵處。
硤石山州西北二十五里。夾淮為險，自古戍守要地，上有硤石城。詳見前。○青岡，在州西北三十里。晉太元八年，謝玄等敗苻堅於肥水，乘勝追擊，至於青岡。胡氏曰：青岡去壽春縣三十里。是也。
○淮水在州西北二十五里。自霍丘縣而東，經正陽鎮，潁水流合焉，謂之潁口。又東至壽州北，肥水流合焉，謂之肥口，亦謂之淮口。《史記》：秦始皇二十八年，於泗水中求周鼎，弗得，乃西南渡淮水，之衡山、南郡。渡處蓋在州北。晉咸和三年，祖約以壽春叛，約諸將陰與後趙通，趙將石聰等遂濟淮攻壽春，約兵潰走歷陽。齊建武二年，魏主入寇，濟淮至壽陽，又循淮而東，至鍾離。蓋淮水分南北之險，州實當其衝也。
肥水在州東北十里。自廬州府北流，經廢安豐縣境，又北流經此，折而西北，流十里，入於淮。胡氏曰：肥水在城北二里，舊引肥水交絡城中。故昔人每恃肥水為攻守之資。齊東昏侯永元二年，豫州刺史裴叔業以帝數誅大臣，心不自安，乃登壽陽城望肥水。陳大建五年，吳明徹攻壽陽，引肥水灌城。五代周顯德二年，攻南唐壽州，週主自營於肥水之陽，尋命士卒以方舟載炮，自肥河中流擊壽春城，又束巨竹數十萬，竿上施板屋，號曰竹龍，載甲士以攻之，會肥水暴漲，炮舟、竹龍，皆漂向南岸，為唐兵所焚。《志》云：今州有東肥河，自州城東北，西流十里入淮。西肥河在下蔡城西南十里，東流十里入淮，蓋源流斷續，故有東西之分耳。又有小史埭，在州城西北，即齊垣崇祖築肥堰以灌魏軍處，亦曰肥水堰。今詳見大川肥水。
潁水在州西北四十里。《漢志》：潁水出陽城縣陽乾山，東至下蔡入淮，是也。其入淮處，謂之潁尾。《左傳》昭十二年，楚子狩於州來，次於潁尾，亦曰潁口。魏黃初五年，魏主丕御龍舟，循蔡潁浮淮如壽春，蓋自潁口入淮也。晉太元八年，苻堅入寇，使苻雄引軍三十萬，先至潁口。陳大建五年，吳明徹等攻壽陽，齊將皮景和赴救，屯於淮口，久之，渡淮去壽陽三十里而軍，壽陽為陳所拔，既而齊兵復至潁口，陳將樊毅擊走之。胡氏曰：景和自潁上出至淮而屯，淮口即潁口也。唐建中三年，李希烈阻兵淮西，江淮輸物留梗，詔徙餉道自潁入汴。元和十一年，置淮潁水道，以饋討淮西諸軍，楊子等院米皆自淮陰溯流至壽州，入潁口。五代周顯德三年，攻唐淮南，周師自閔河沿潁入淮。紹興三十一年，金亮南侵，詔淮西諸軍保潁口，蓋扼要之地也。詳見河南大川潁水。
淠水在州西七十里。源出六安州霍山中，入河南固始縣界，又東經霍丘縣，至州境北流入淮。《水經注》：淠水出廬江縣霍山，至安豐縣故城西北入於淮。唐乾寧四年，朱溫將葛從周攻壽州，為淮南將朱延壽等所敗，引還，淮南兵追至淠水，從周半濟，淮南兵擊之，從周僅免。
芍陂在安豐城南百步。亦曰安豐塘，亦曰期思陂。《淮南子》：孫叔敖決期思之水，灌雩婁之野。《意林》：孫叔敖作期思陂，而荊之土田贍。《水經註》：肥水東北徑白芍亭東，積而為湖，謂之芍陂，周百二十許裡，在壽春縣南八十里，陂有五門，吐納川流，西北為香門陂水，北徑孫叔敖祠下，謂之芍陂瀆。又北分為二水，一水東注黎漿，一北至肥水。《皇覽》：楚大夫子思造芍陂。崔實《月令》：叔敖作期思陂。《華夷對境圖》：芍陂週回二百二十四里，與陽泉大業陂，並孫叔敖所作，開溝引淠水，為子午渠，開六門，灌田萬頃。《通釋》：芍陂首受淠水，西自六安，北界騶虞石，東自濠州之南橫石水皆入焉。《後漢書•王景傳》：建初八年，徙廬江太守，郡界有故芍陂稻田，景驅率吏民，修起蕪廢，灌田可萬頃，繇是境內豐給。《魏志》：建安十四年，曹操軍譙，引水軍自渦入淮，出肥水，軍合肥，開芍陂屯田。蓋自芍陂上施水，則至合肥也。建安五年，劉馥為揚州刺史，鎮合肥，廣屯田，修芍陂、茹陂、七門、吳塘諸曷，以溉稻田，公私有積，歷代為利。後鄧艾重修此陂，堰山谷之水，旁為小陂五十餘所，沿淮諸鎮，並仰給於此。《吳志》：赤烏四年，全琮略淮南，決芍陂，魏將王凌與琮戰於芍陂，琮敗還。晉初，吳丁奉、諸葛靚皆出芍陂攻合肥。又劉頌為揚州，亦修治芍陂。永和八年，謝尚與苻秦將苻雄戰於許昌，敗奔淮南，姚襄送尚於芍陂。九年，姚襄自淮南進據芍陂，尋徙屯於盱眙。伏滔曰：龍泉之陂，良疇萬頃，謂芍陂也。宋元嘉七年，長沙王義欣為豫州刺史，鎮壽陽，芍陂久廢，義欣修治堤防，因舊溝引淠水入陂，溉田萬餘頃，無復旱災。齊建元二年，豫州刺史垣崇祖修理芍陂屯田。隋開皇中，趙軌為壽州長史，芍陂舊有五門堰，軌更開三十六門，灌田五千餘頃。唐上元中，亦於壽春置芍陂屯田。《元和志》：芍陂週三百二十四里，徑百里。宋熙寧中，嘗議修治。元至元二十一年，江淮行省言：安豐芍陂，可溉田萬頃，若立屯開耕，實為便益。從之，於安豐立萬戶府，屯戶一萬四千八百有奇，後廢。夫芍陂，淮南田賦之本也，曹公置揚州郡縣，長吏開芍陂屯田，而軍用饒給。齊、梁間，皆於芍陂屯田，而轉輸無擾，乃棄而不事，何歟？期思，見河南固始縣。芍，讀作鵲。
大氵崇陂在下蔡城西北百二十里。《玉海》：下蔡西北六十里有黃陂，八十里有雞陂，東北八十里有湄陂。皆隋末廢，唐復置，溉田數百頃。○永樂渠，在安豐城東北十里。唐廣德二年，宰相元載置此，以溉高原之田。大歷十三年廢。
橫塘在州東。《水經注》：肥水入芍陂，又北，右合閻潤水，積為陽湖，陽湖水西北徑死亭，南為橫塘西注。宋泰始二年，豫州刺史殷琰據壽陽，以應晉安王子勳尋陽之師，遣將劉順等據死虎築壘，以拒劉π之兵。又遣杜叔寶逆糧於死虎，劉π遣將呂安國等間道出順後，於橫塘抄之，叔寶敗走。又尉升湖，舊《志》：在州南。北魏主恪延昌初，壽春大水，揚州治中裴絢帥城南民泛舟南走，避水高原，因以眾叛，刺史李崇討擒之，還至尉升湖，絢投水死。
八疊灘在州西北淮水旁。宋開禧二年，金僕散揆等寇潁壽，至淮，遣人密測淮水，惟八疊灘可涉，即遣將揚兵下，蔡聲言欲涉，守將何汝厲乃悉眾屯花靨以備之，揆遣賽不等潛師渡八疊，駐於南岸，官軍駭潰，揆遂奪潁口，下安豐軍及霍丘縣，進圍和州。又黃口灘，在州西北。宋嘉定十一年，金人犯安豐軍黃口灘。蓋皆濱淮要地也。
○死虎壘在州東四十餘里。宋泰始二年，豫州刺史殷琰遣將劉順等東據宛塘，築四壘以拒劉π。《通典》曰：宛塘，死虎之訛也。齊永元三年，裴叔業以壽陽降魏，詔蕭懿討之，懿屯小峴，遣裨將胡松、李居士帥眾屯死虎，即此也。《水經註》：肥水合閻潤水，積為陽湖，自塘西北徑死亭，即殷琰將劉順築壘處。是又名死也。
正陽鎮在州西六十里。淮水流出潁、壽之間，夾淮有東、西正陽鎮，東正陽屬壽州故安豐縣界，西正陽屬潁州潁上縣界。唐天二年，朱全忠侵淮南，自光州至壽州，壽州人堅壁清野待之，全忠欲圍之，無林木可為柵，乃退屯正陽，渡淮而北。漢乾元年，南唐兵渡淮攻正陽，周顯德二年伐唐，李等為浮梁，自正陽濟淮，敗南唐兵於壽州城下。三年，唐將劉彥貞趨救李，慮正陽浮梁為彥貞所斷，乃焚其芻糧，退保正陽，彥貞聞之喜，引兵輕進，直抵正陽，週將李重進度淮，逆戰於正陽東，大破之，既而周主至正陽，進次壽州城下。四年，周克壽州，南唐林仁肇謂其主曰：願假臣兵數萬，直抵壽春，分據正陽，收復淮甸。蓋淮濱之津要也。今西正陽有劉備、關羽二城，與潁州接境。《元史》：至元九年，董文炳築兩城於正陽，以遏宋兵。十年，宋將來爭，霖雨淮漲，舟師薄城，文炳病劇，子士選擊卻之，即此。後人訛為劉關所築。《輿程記》：東正陽商眾所聚，西正陽土著所居。向來每歲委官收船料，以給鳳陽高牆之費。
趙步在州東北，淮河北岸。朱梁乾化三年，遣王景仁侵廬、壽，淮南將徐溫等遇於趙步，卻之，復戰於霍丘，梁兵敗去。周顯德四年，週主自將略淮南，自下蔡軍於趙步，大破唐兵於紫荊山，餘眾沿淮東走，週主自趙步將騎數百，循北岸追之，諸將以步騎循南岸迫之，水軍自中流而下，唐兵奔潰。胡氏曰：趙步南直紫金山。是也。王像之曰：趙步在淮河北岸，水濱泊舟之地，土人坎岸為道以上下，謂之步，趙步，以趙氏居此而名。今自壽春花靨鎮，沿淮東下百餘里，即趙步灘。又東徑梁城灘，北齊及梁控扼之地也，在淮水中。又東二十五里至洛河口。○花靨鎮，在州西北二十五里，相傳以宋武帝女壽陽公主而名。宋紹興二年，廬壽鎮撫使王亨收復安豐軍之花靨鎮。鎮蓋州境戍守要地。
來遠鎮在州西南。周顯德二年，李攻唐壽州不克，唐將劉彥貞馳救，至來遠鎮，距壽州百里，又以戰艦數百艘趨正陽，為攻浮梁之勢，李懼，退保正陽。《九域志》：壽州安豐縣有來遠鎮。胡氏曰：來遠鎮近東正陽，西至淠河十里。《五代史》作距壽州二百里，誤也。○山口鎮，在州東，五代周顯德三年，敗南唐兵於壽州城下，前鋒將白延遇復敗唐兵於山口鎮。四年，劉重遇奏殺紫金山潰兵三千人於壽州東山口，蓋即山口鎮也。又上窯鎮，亦在州東。周顯德三年，李奏敗南唐兵於此。亦作上窯。
黎漿亭在州東南。《水經注》：芍陂瀆水東注黎漿水，水東經黎漿亭南，又東注肥水，謂之黎漿水口。吳朱異救諸葛誕於壽春，進屯黎漿。又梁普通五年，裴邃拔荻城，又拔甓城，進屯黎漿。七年，梁主以淮堰水盛，壽陽城幾沒，遣郢州刺史元樹等自北道攻黎漿，豫州刺史夏侯自南道攻壽陽。是也。荻城、甓城，蓋是時壽陽、合肥間沿邊戍守處。
尉武亭在州北。宋元嘉二十七年，遣軍北伐，豫州部將劉康祖進逼虎牢，繼而諸軍敗退，魏主燾遣兵分道深入，使拓跋仁自洛陽趨壽陽，仁拔懸瓠項城而進，宋主詔康祖還守壽陽，至尉武，去壽陽數十里，為仁所追及，康祖戰死，時南平王鑠鎮壽陽，復遣其將王羅漢守尉武，魏人攻拔之。
雞備亭在安豐故城西南。《左傳》昭二十三年，吳敗頓、胡、沈、蔡、陳、許之師於雞父。杜預曰：安豐南有雞備亭，即雞父也。○棲賢寺，在州西北。梁天監三年，魏使蕭寶寅都督東揚等三州，屯東城。寶寅至汝陰，東城已為梁所取，乃屯壽陽棲賢寺，是也。
石橋在州西北。晉太和六年，袁瑾據壽春，求救於苻秦，秦苻堅等赴救，桓溫遣桓伊、桓石虔等擊敗之於石橋。胡氏曰：石橋在肥水北。○肥橋，在城北肥水上。《五代史》：周顯德三年，行視水寨，至肥橋。《志》云：橋在州西北十里，近肥口。今置壽春驛於此。又有新站驛，在州西北十里，路出潁州。又北爐巡司在州東九十里，正陽巡司在州西六十里。
霍丘縣州西南百二十里，南至六安州百八十里，西至河南固始縣百四十里，北至潁上縣七十里。《志》云：周成王時，霍叔遷於此，縣因以名。春秋時為蓼國地，戰國時為楚地。漢置松滋縣，屬廬江郡。後漢省入安豐縣。晉復置松滋縣，屬安豐郡。宋齊因之。梁為安豐郡治。後魏仍屬安豐郡。東魏縣廢。隋開皇十九年，改置霍丘縣，屬壽州。唐武德四年，置蓼州於此。七年，州廢，仍屬壽州。縣城周不及二里，今廢。編戶十二里。
○松滋城在縣東十五里。漢縣治此，屬廬江郡。昭帝封六安共王子霸為侯邑。後漢縣省。三國魏復置，屬安豐國。晉咸和中，置松茲郡，尋復為縣。宋仍屬安豐郡。齊因之，後廢。唐初，亦嘗置松滋縣，屬蓼州，旋廢入霍丘縣。五代梁開平二年，遣亳州將寇彥卿侵淮南，襲霍丘，為土豪朱景所敗，即今縣也。○義成廢縣，在縣北四十里。漢縣，屬沛郡。後漢屬九江郡。東晉初，僑置於此，改屬淮南郡，尋廢。
成德城在縣東南。漢縣，屬九江郡。後漢因之。魏晉屬淮南郡，後廢。《水經注》：肥水過九江成德縣西北，入芍陂，又北右合閻潤水。是也。○狄城，在廢成德縣南，即荻丘也。《水經註》：肥水自荻丘過成德縣西，南北朝時，置戍守於此，謂之荻城。亦曰狄城。梁普通五年，裴邃自合肥拔狄城，又拔甓城，二城蓋相近也。《魏書》：世宗時，李神為陳留太守，領荻丘戍主。《地形志》揚州有陳留郡，治浚儀，蓋皆僑置。《隋志》安豐有梁陳留郡，隋初廢。
雩婁城在縣西南八十里。《春秋》襄二十六年，楚人侵吳及雩婁。昭五年，楚使沈尹射待命於巢，遂啟疆待命於雩婁，以備吳是也。漢為縣，屬廬江郡。晉屬安豐郡。劉宋元嘉二十五年，置邊城左郡，領雩婁等縣。齊改屬安豐郡。梁改置西邊城郡，領雩婁縣。後魏因之。後周廢。又史水廢縣，在縣北。宋元嘉二十五年，以豫州蠻戶置縣，屬邊城左郡，蓋以史河為名。齊改屬安豐郡。梁復屬邊城郡。後魏因之。魏收《志》：邊城郡治麻步山，領史水一縣。後齊廢入雩婁縣。又開化廢縣，在雩婁縣西南。亦宋元嘉中置，屬邊城左郡。齊屬安豐郡。梁復故。後魏屬西邊城郡。後齊省。唐武德四年，復置開化縣。貞觀初，省入盛唐縣。
安風城縣西南二十里。漢縣，屬六安國。後漢初，以安豐、陽泉、蓼、安風四縣，封竇融為安豐侯。《郡國志》：安風侯國屬廬江郡，三國魏置安豐郡，治安風縣，正元二年，毌丘儉舉兵壽春，進屯項，司馬師遣豫州刺史諸葛誕自安風向壽春。是也。晉仍為郡治，後省。杜佑曰：霍丘城北有安風津，曹魏安風都尉理，母丘儉敗走安風津見殺處也。或訛風為豐。《水經註》：淮水過安豐東北，又東為安豐津，水南有城，故安豐都尉治，後立霍丘戍於此。梁天監二年，廬江太守裴邃克魏霍丘城。此霍丘也，隋因以名縣。
蓼縣城在縣西北，接固始縣界。古蓼國，皋陶之後封此。《春秋》文五年，為楚所滅。漢置蓼縣，高祖封孔裒為侯邑，尋屬六安國。後漢屬廬江郡。晉屬安豐郡，後廢。宋泰始二年，龐孟蚪以司州兵應晉安王子勳，因救殷琰於壽陽，進至弋陽，劉π遣呂安國迎擊之於蓼潭，大破之。《水經註》：決水經蓼縣故城，東灌水會焉。所謂蓼潭，當是其處。
陽泉城在縣西九十里。漢縣，屬六安國。後漢屬廬江郡。靈帝封黃宛為侯邑。三國魏為廬江郡治。晉因之，後廢。後魏又嘗僑置汝陽縣於陽泉城，尋廢。《志》云：縣西有決口戍。梁普通中，於決水東陽泉古城置，後改為臨水縣，其旁有臨水山，皆以臨決水而名。《廣志》：陽泉縣有陽泉湖。
陽石城在縣東南，亦曰羊石。梁天監二年，後魏以降將陳伯之為江州刺史，屯陽石。四年，楊公則出洛口，別將薑慶真與魏戰於羊石，不利，公則退保馬頭。五年，廬江太守裴邃克魏羊石城，進克霍丘。胡氏曰：羊石城在廬江西北，霍丘東南，洛口見懷遠縣。
義州城在縣西南。梁普通二年，義州刺史元僧明及邊城太守田官德舉州降魏，魏拜僧明為西豫州刺史，官德為義州刺史。既而梁遣裴邃討僧明，深入魏境，從邊城道出其不意，魏所署義州刺史封壽據檀公峴，邃擊降之。《水經注》：雩婁南大別山，俗名為檀公峴，安豐故城，即邊城郡治也。蓋義州本蠻州，在故雩婁縣界，後移置於光州定城郡雲。
○大別山縣西南八十里，接河南固始縣界。《漢志》：在安豐縣南，以為即禹貢之大別。酈道元曰：大別山俗謂之檀公峴，巴水出焉。一名巴山，又名下靈山，決水亦出於此。又名分水山。《唐六典》：江南道名山之一，曰大別。《紀勝》雲：大別山一名安陽山，以漢安豐縣在山東北，陽泉縣在山西北也。巴水，今見湖廣黃州府。
長山在縣西八十里。有三山相連，曰南長山、北長山、中長山。又西十里曰臨水山，山西帶史河，因名。其相近者為高祖山，接固始縣界，相傳漢高追項羽時過此，因名。
九仙山在縣南百里。又南百里有三尖山，以山峰鼎峙也。又南百里曰望到山，山形峭拔，遙望似近，而行實難到，亦曰望到嶺。
東陵在縣西。《漢志》廬江郡注曰：金蘭西北有東陵鄉，灌水出焉。梁天監五年，韋克合肥，諸軍進至東陵，有詔班師去魏城既近，身乘小輿殿後，全軍還合肥。姚思廉《梁書》：時魏守甓城，去東陵二十里。東陵蓋鄉名也。《水經註》：東陵鄉大蘇山，灌水所出，在廬江金蘭縣西北，即此東陵矣。大蘇山，今見河南商城縣。
○淮水在縣北三十里。自潁州流入境，又東北接潁上縣界。唐天二年，朱全忠侵淮南，自潁州濟淮，軍於霍丘，遣將圍壽州，不克而還。五代梁乾化三年，王景仁侵吳、廬、壽，還渡淮，吳霍丘將朱景潛移其所表之津，置於深淵，梁軍望表而涉，溺死甚眾。《五代誌》：淮自霍丘以上，西盡光州。南唐時，每冬淮水淺涸，常發兵戍守，謂之把淺。周顯德初，南唐壽州監軍吳廷詔，以為疆場無事，坐費資糧，悉罷之。清淮節度使劉仁瞻上表固爭，不能得，既而周軍來伐，備不及設矣。又新河，在縣北二十里，淮水支流也。宋宣和以前，不通舟楫。建炎後，湍流沖激，河流漸大，東北合於淮河。
灌水在縣西四十里，源出大蘇山。《漢志》註：雩婁縣有灌水，北至蓼入決，過郡二，行五百十里，郡二，謂廬江、六安也。今自固始縣東流入縣境，合史水入於淮。宋泰始二年，汝南太守常珍奇以懸瓠降魏，旋叛魏，燒劫懸瓠，驅掠安成、上蔡、平輿，三縣民屯於灌水，即此。○豐水，在縣西南十里，本名窮水。《水經註》：窮水出安豐窮谷。是也。《左傳》昭二十七年，楚救潛，沈尹戍與吳師遇於窮水，即此。今訛為澧水。《志》云：縣西南三十里有棗林塘，週六里，澧河源出於此，東北流入淮。
史河在縣北。自固始縣流入境，北注於淮。本名決水。《漢志》註：雩婁有決水，北至蓼入淮。是也。又有衊河，在縣東二十五里，自六安州北香河嶺，分流至此，北流注於史河。又淠水，在縣東五十里，亦自固始縣流入境，又東北入州界，注於淮。今俗謂之東河。
陽泉水在縣西八十里。《水經註》：陽泉水首受決水，東北徑陽泉縣故城東，又西北入決水，謂之陽泉口，亦謂之陽宜口。吳嘉禾六年，陸遜引兵下廬江，魏滿寵整軍向陽宜口，吳人夜遁，時廬江郡治陽泉也。又魏甘露二年，諸葛誕舉兵壽春，吳朱異率兵屯安豐，為陽泉聲援，司馬昭遣兗州刺史泰寧破之於陽淵，或曰即陽泉也。
大業陂縣東北十五里，週二十餘里，人呼為水門塘。相傳古名鎮淮洲，陷而為陂。
○高唐店縣西北六十里，亦曰高唐市。宋紹興初，金人繇潁、壽渡淮，敗宋軍於高唐市，進攻固始，不克。今有高唐店巡司，在高塘集。又開順鎮巡司，在縣南百六十里，丁塔巡司，在丁塔店。
秋柵在縣北。唐興元初，李希烈遣將杜少誠取壽州及江都，壽州刺史張建封遣兵守霍丘秋柵，賊不能過，即此。○義城台在縣東北三十五里，高十丈，廣八十丈，亦晉時戍守處。
蒙城縣州北百八十里，東至懷遠縣百五十里，西至亳州二百二十里，北至宿州百二十里。漢置山桑縣，屬沛郡。後漢屬汝南郡。三國魏屬譙郡。晉因之。太元中，置南譙郡，尋僑置於淮南。後魏太和中，置南兗州，治渦陽。景明中，改置渦陽郡。孝昌中入於梁，改置西徐州。東魏武定中，改置譙州南譙郡。陳大建五年，克齊淮南，譙城降，即此城也。後周仍為譙州及南譙郡。隋開皇初郡廢。十六年，改渦陽縣曰肥水。大業初州廢，縣復曰山桑，屬譙郡。唐屬亳州，天寶初改曰蒙城。五代漢乾祐二年，蒙城鎮將顏師朗以城降於南唐，改屬壽州。宋仍屬亳州。金又改屬壽州。元因之。縣無城，今編戶十八里。
○山桑城縣北三十七里。漢縣治此。後漢建武初，封王常為山桑侯邑焉。晉永和九年，殷浩追姚襄至山桑，為襄所敗，襄使其兄益守之。後魏改置渦陽縣，舊城遂廢。今亭基陵阜高峻，一名北平城。
渦陽城在縣東北，以渦水經其南而名。東晉以後為戍守處。蕭齊置馬頭郡於此。《魏書》：太和十八年，齊馬頭太守孟表據郡來歸，除南兗州刺史，仍領馬頭太守，鎮渦陽。蕭齊建武末，魏攻義陽，裴叔業圍渦陽以救義陽，魏南兗州刺史孟表固守不下，王肅自義陽馳救，齊軍乃還，時南兗州治渦陽。梁普通五年，遣將圍渦陽，魏元琛救卻之。大通初，復遣曹仲宗陳慶之攻渦陽，與魏軍相持，魏人犄角築十三城，悉為慶之所拔，渦陽降，因置西徐州治焉。太清初，侯景自譙退保渦陽，為東魏將慕容紹宗所敗。即此。
蒙縣城在縣西南七十里，有南北二城。北魏置蒙縣。梁於此置北新安郡。中大通四年，取魏譙城，魏將樊子鵠圍譙，分兵攻取蒙縣等五城，以絕援兵路，譙城復陷於魏。東魏置蒙郡。後齊廢郡，尋復為郡治。隋初郡廢，復並縣入渦陽，俗謂之舊城。
垂惠城在縣西北二十里。《郡國志》汝南郡山桑縣有垂惠聚。太子賢曰：山桑西北有禮城，故垂惠聚也。杜佑曰：垂惠在今蒙城縣西北。後漢建武三年，蓋延等擊破劉永於睢陽，其將蘇茂、周建，奔垂惠，共立永子紆為梁王。四年，遣馬武等圍垂惠，尋克之。即此城也。○檀城，在縣北四十里。《寰宇記》：檀道濟所築，俗呼檀公城，今有檀城山。
○狼山縣西北二十八里，有南北兩山相對。又駝山，在縣西北二十里，山首尾高而中陷，俗呼駝腰山，一名靈山。又西北五里有齊山。
○渦水在縣北二里，自亳州流經此，又東入懷遠縣境。梁大通中，陳慶之敗魏兵，克渦陽，屍咽渦水。又太清初，侯景保渦陽，東魏將璟容紹宗擊之，為所敗，退保譙城，復遣斛律光等擊景，戒曰：勿渡渦水。光軍於水北，景臨渦水與戰，曰：汝豈自解不渡水南？紹宗教汝也！光等敗走。段韶復與景相持，夾渦而軍。既而紹宗進擊景，景眾潰，爭赴渦水，水為不流。是也。《志》云：元初，黃河溢入渦水，後河徙而北，渦水自亳東流經縣北，又東二百里至荊山口入淮。明正統中，黃河復通於渦河。後河仍分流，而渦水淺淤過半矣。
肥河縣北三十里。舊《志》：肥河自亳州流入境，又東入懷遠縣界，縣境又有舊黃河，在東南五十里，蓋決溢時所經也。
駝澗在縣西北。梁陳慶之等攻渦陽，魏遣將元昭等赴援，前軍至駝澗，去渦陽四十五里，為慶之所敗。《志》云：澗水出駝山，因名。胡氏曰：今自肥河口溯淮而上，得駝澗灘。似誤。
○下城父聚在縣西北八十里。秦二世二年，陳王涉之汝陰，還至下城父，其禦莊賈殺之以降秦。劉昭曰：山桑縣有下城父聚。○寨頭店，在縣東六十里，戰爭時置寨於此，因名。
附見：
壽州衛在州城內，洪武初置。
泗州府東二百里。東至淮安府百九十里，東南至江寧府六合縣二百六十里，北至淮安府邳州三百二十里，西北至虹縣二百二十里。
《禹貢》徐州地。春秋時為徐子國。秦屬泗水郡。漢屬臨淮郡。東漢屬下邳國。晉仍屬臨淮郡。後魏屬宿預郡。東魏屬東楚州。後周為泗州地。隋大業初，屬下邳郡。唐改置泗州初治宿預，尋治徐城，開元二十五年，治臨淮。天寶初，改曰臨淮郡。乾元初，復為泗州。五代時屬吳朱梁貞明四年，楊吳置靜淮節度於此，後屬南唐。宋仍曰泗州亦曰臨淮郡。元因之。明初，以州治臨淮省入，仍曰泗州編戶四十二里，領縣二。今因之。
州北接中原，南通吳會，所謂梁、宋、吳、楚之衝，齊、魯、汴、洛之道也。《楚世家》言：越已滅吳，而不能正淮北，楚東侵廣地至泗上。蘇代謂齊王：有淮北則楚之東國危。自秦漢之季，迄於南北爭雄，江淮有事，未嘗不先爭泗上也。唐李吉甫曰：臨淮者，汴泗之衝，舟車之會，為必守之地。廣明初，曹全拒黃巢於泗上即泗州，勢孤無援，為巢所敗，而禍流中原矣時宰相盧攜議發諸道兵扼泗州，而以汴州帥為都統，使賊不得前，然官軍竟無與賊抗者。周世宗與南唐爭淮南，屢戰於泗州、盱眙間，宋人以和議成，遂與金人畫淮為界宋紹興十二年，和議成，置榷場於盱眙，後又置於光州、棗陽、安豐軍，金人則置榷場於壽州、鄧州、鳳翔府。壽州，蓋金人所得下蔡地。紹興末，以金亮南侵，因漸規淮北。及隆興二年，金人陷海州，寇泗州。胡銓言：海、泗，今日之藩籬咽喉也，彼得海、泗，則兩淮決不可保，兩淮不保，則大江決不可守，大江不守，則江浙決不可安既而和議復定，乃還守舊境。嘉定中，韓冑開邊釁，復泗州。丘言：泗州孤立淮北，若金人南出清河口及犯天長等城，首尾中斷，墮敵計矣。乃棄泗州，還軍於台。王應麟曰：取泗州間道，可以直走建康亦謂自天長而南也。明靖難之師拔靈壁，遂渡淮克盱眙，繇天長南向，列師江上，蓋泗州者，全淮之門戶，而天長者，又建康之噤喉也西山真氏曰：天長西趣盱眙，南趣六合，東趣揚州，自揚州至盱眙，凡數百里，平疇沃壤，極目無際，重湖陂澤，眇莽相連，田野之民，皆堅忍強悍，此強兵足食進取之資也。
○臨淮廢縣今州治。本徐城縣地。唐長安四年，始分徐城南界兩鄉於沙熟淮口置。開元二十二年，移泗州治焉。咸通九年，徐州賊龐勳遣其黨寇泗州，柵於城西。十年，淮南帥馬舉擊敗之，賊退保徐城。五代周顯德四年，週主攻泗州，趙匡胤焚其南門，破水寨及月城，週主居月城樓，督將士攻城泗州尋降。宋建隆二年，廢徐城縣為徐城驛。景德二年，移臨淮縣治徐城驛。元復還舊治。明初省。又州城，舊有東西二土城，明初始以磚石修砌，合為一城，汴河經其中，城周九里有奇。
徐城廢縣州西北五十里。古徐子國。《春秋》莊二十六年，齊人伐徐，自是徐屢見於春秋。昭三十年，吳滅徐，徐子章禹奔楚。漢置徐縣，為臨淮郡治。後漢屬下邳國。晉仍屬臨淮郡。宋省。梁置東平、陽平、清河、歸義四縣。東魏改為高平縣，並置高平郡，治大徐城。隋初郡廢，縣屬泗州。開皇十八年，改為徐城縣。唐仍屬泗州。《括地誌》徐城縣北四十里有大徐城，即古徐國。因以大徐城為徐城鎮。胡氏曰：鎮在泗州北百餘里，自此而西北，則入徐州界，其道裡紆遠。唐上元初，劉展叛，自宋州東下，淮東節度鄧景山拒之於徐城，軍潰。咸通九年，桂州叛卒龐勳等行及徐城，乃西北入宿州，蓋至符離，則北至徐州才百二十里耳。此皆謂大徐城也。五代時，徐城縣仍屬泗州。宋建隆二年省。《志》云：今州東北八十里有古城，相傳徐偃王所築。《郡國志》亦謂之薄城。
淮平城在州西二十里。《宋志》：紹興二十一年，泗州地入於金，析臨淮地置淮平縣，後亦入金，僑置盱眙縣。明昌二年，復改曰淮平，元廢。○南重岡城。《寰宇記》雲：隋重岡縣也，在徐城西北九十里通濟渠南。大業八年，於此置縣，依重岡山為名。今《隋志》不載。
吳城在故徐城縣北三十里。相傳陳吳明徹所築。《郡國志》：徐城縣西南八十五里又有古屯城，陳吳明徹於此置堰，斷淮水以灌濠州，緣此築城，置兵防守，其城內南北作隔，分為兩城，又於淮水南招義縣界築城臨水，與此城南北相對，俱謂之屯城。又瀝橋城，《寰宇記》：在徐城西南二十五里。梁天監中，築此置戍，南臨瀝水橋。
淮陽城州東北百里，亦徐縣地。晉義熙中，置淮陽郡。宋、齊因之。魏高閭曰：角城去淮陽十八里。是也。梁亦為淮陽郡。天監五年，將軍藍懷恭與魏將邢巒戰敗於冫青南，蕭丙棄淮陽遁還。六年，魏淮陽鎮將常邕和以城來降，尋復入於魏。普通五年，遣將攻魏淮陽，不克。東魏亦曰淮陽郡。魏收《志》：淮陽郡有淮陽縣。武定七年，改梁西淮郡七縣置。齊因之。陳大建五年，吳明徹等克齊淮南，諸戍淮陽郡棄城走。後周亦曰淮陽郡。《隋志》：梁析淮陽地置綏化、呂梁二郡。東魏武定七年，改置綏化縣，後周又改縣為淮陽，隋開皇初郡廢，縣屬泗州。唐初因之。貞觀初，省入宿遷縣。《郡國志》：淮陽城在徐城東北五十里，西臨淮水，有抱月城，其城抱淮、泗水，形勢似月。今州東北七十里有半城遺址，疑即古抱月城矣。
朱沛城在故徐城西北六十里。其地有朱沛水。梁因置朱沛郡。魏收《志》：武定七年，改梁朱沛、循義、安豐三郡置朱沛縣，屬高平郡。後齊因之。後周並朱沛入高平縣。
○甓山州西四十里。下有甓山湖，南通淮。又土山，在州北二十里，昔時汴河東堤也。
石山州西百十里。與盱眙縣浮山相對，即梁天監中築堰處，上有城壘故址。又西二十里有車門山，山下有路通車，因名。
○淮水在城南一里，與盱眙中流分界。唐貞元八年，淮水溢沒泗州城。周顯德中，攻泗州，唐人立水寨於淮濱，又築月城，兩端抱水，以拒周師，為周軍所破。《宋史》：開寶七年，淮水溢入州城，迄今淮水漲溢，泗輒當其患。舊有護城堤，歷代皆修治之。明萬曆十六年，河臣潘季馴增修石堤，高厚視昔有加。
汴水在州城北。亦曰通濟渠。自虹縣流入境，繞祖陵東北，復折而西南，至城南入淮。舊《志》：汴水出泗州東西兩城間入淮。今上流堙塞，惟夏月水漲，舟楫僅通虹縣。詳河南大川。
直河州東北二十里。宋崇寧三年，開此以通汴，東有一字河流合焉。《志》云：州西北有黃岡口，東至直河口，約五十餘里。夏秋時，淮水氾溢，輒繇二口滋入，與諸湖會，氵及祖陵岡足。議築堤以繞之。又攔馬河，在城北十八里，夏月亦通汴河。○安河，在州東北六十里，下流入淮。又州東十里有虹藍河，上流為土橋河。俱南流入淮。
永泰湖州北五十里。《郡國志》：隋大業三年，開通濟渠，塞斷溧水，自爾成湖。今州北七十里有溧河，近河有洗馬溝，相傳徐偃王洗馬處，水通安河。○塔影湖，在州西北四十里，以湖東龜山寺塔影倒入湖中而名，水通溧河，又州西百十里有峰山湖。○沙湖，在州北五里，當祖陵之東南。州西十里又有陡湖，在祖陵西南，東通沙湖，下流入淮。
蒲陽陂在州西北。東漢元初三年，張禹為下邳相，徐縣北界有蒲陽陂，傍多良田，而堙廢莫修。禹為開三門，通引灌溉，遂成熟田數百頃，鄰郡貧者皆歸之，室廬相屬，其下成市。後歲至墾千餘頃，民用饒給。《東觀記》：陂水廣二十里，徑百里，在道西，其東有田可萬頃。
歸仁集堤在州西北五十里，接宿遷東界。其北有白鹿、邸家等湖，其南有祖陵旁之陡湖及沙湖，黃河泛漲，倒灌小河諸口，並挾湖水沖射祖陵及泗州城，故築堤以捍之，近衛泗州，遠固高堰，最為要害，堤長三十九里。高堰，今見淮安府。
○祖陵在州東北十二里，於平原中突起高阜，較泗州城址高二丈三尺有奇。沙、陡二湖瀦蓄於前，面淮背黃，合流於東，而龜山在淮河南岸，半出淮中，約束去流，風氣完固，真天開勝地也。
竹墩鎮在州東南。宋建炎中，金人南侵，撻懶屯泗州，兀術屯竹墩鎮，為韓世忠所扼，不得前，尋引退。《志》云：竹墩，路通天長、六合，為建康之徑道。○青陽鎮，在州西北百五十里，與虹縣、宿州接境處也。
臨泗驛州北百十里，路出宿遷。又有泗水驛，在州南門外。州西五十里有楊莊驛，又西二十五里舊有龍寓驛，往來濠、徐之通道也。
盱眙縣州南七里。東至高郵州寶應縣百八十里，東北至淮安府清河縣百五十里，南至滁州百九十里。春秋時為吳善道地。襄五年，仲孫蔑、衛孫林父，會吳於善道，是也。秦為盱眙縣，項羽尊楚懷王孫心為義帝，都盱眙。漢屬臨淮郡，郡都尉治焉。武帝封江都易王子蒙為侯邑。許慎曰：張目為盱，舉目為眙，盱眙者，城居山上，可以矚遠也。後漢縣屬下邳國。晉為臨淮郡治。永和九年，姚襄自芍陂濟淮，屯盱眙。太元三年，苻秦將俱難等陷盱眙，謝玄率兵進攻，秦兵敗走。義熙中，置盱眙郡。宋因之。元嘉二十七年，沈璞為盱眙太守，璞以郡當衝要，乃繕城浚隍，積財谷，儲矢石，豫為城守之備。及魏主燾入寇，南至瓜埠，還盱眙，為璞及臧盾所敗。南齊因之。嘗移北兗州來治。梁仍曰盱眙郡。東魏因之。陳大建五年，吳明徹等伐齊，盱眙降，因改置北譙州，尋廢州。隋初廢郡，仍為盱眙縣，屬揚州。唐武德初，置西楚州。八年州廢，以縣屬楚州。光宅初，改縣曰建中，尋復故。建中初，又改屬泗州。五代唐長興二年，吳昇為昭信軍，尋復舊。宋初屬楚州。乾德初，改屬泗州。建炎二年，升為招信軍。四年，復為盱眙縣，改屬濠州。紹興十一年，又改隸天長軍。十二年，復升為招信軍。元仍置盱眙縣，招信軍治焉。至元十四年，升為招信路。十五年，改為臨淮府。二十七年府廢，復曰盱眙縣，屬泗州。明初因之。縣憑山為城，編戶三十一里。
○睢陵城縣西六十里。漢縣，屬臨淮郡，武帝封江都易王子定為侯邑。後漢屬下邳國。晉因之元帝嘗僑置濟陰郡。宋大明初，亦僑置濟陰郡於此。泰始二年，晉安王子勳之亂，濟陰太守申闡據睢陵應建康。尋沒於魏，置淮陽郡。齊建元二年，崔叔陽破魏睢陵，殺淮陽太守梁惡是也。《水經註》：睢陵故縣在虹縣東境。宋為濟陰郡治。南齊末，其地入魏，移濟陰郡於淮南鍾離東界，仍置睢陵縣，當即是城也。梁因之。後為魏人所陷。普通五年，徐州刺史成景儁拔魏睢陵。太清二年，又沒於東魏，改屬彭城郡，尋復置睢陽郡於此。後齊改縣曰池南。陳復曰睢陵。後周又改縣曰招義。隋初郡廢，縣屬濠州。大業初，又改縣曰化明。唐仍曰招義，屬濠州。宋為招信縣，屬泗州。建炎四年，還屬濠州。紹興四年，復隸泗州，尋又改屬天長軍。十二年，隸招信軍。元初因之。至元二十年併入盱眙。今為舊縣巡司。《中都志》：縣西五十里有濟陰城。唐初嘗置濟陰縣，貞觀初省。
淮陵城縣西北九十五里。漢縣，屬臨淮郡。後漢屬下邳國。晉屬臨淮郡。惠帝元康七年，分置淮陵國。永嘉後廢。梁天監二年，魏揚州刺史元澄等入寇，澄分命諸將攻東關、大峴、淮陵九山，徐州刺史潘伯鄰救淮陵，為魏所敗。○焦城，在淮陵廢縣西。梁天監二年，魏元澄南寇，將軍王燮保焦城，魏黨法宗等攻拔之，進破淮陵，即此。又富陵城，在縣東北六十里。漢縣，屬臨淮郡。高祖十一年，黔布反，擊荊王賈，賈走死富陵，即此。後漢廢。後魏亦置富陵縣，屬淮陰郡。後齊廢。
直瀆城在縣南。晉義熙中，析盱眙縣置直瀆縣，屬盱眙郡。宋齊及梁因之。後魏仍屬盱眙郡。隋初併入盱眙。○贅其城，在縣西。漢縣，屬臨淮郡。呂后封呂更始為贅其侯，邑於此。後漢縣廢。晉復置，尋又廢。縣西南有陽城及考城二縣，俱晉末僑置縣，屬盱眙郡。隋初廢。
魯城縣東南三十里。後魏嘗僑置魯縣，屬淮陰郡。後齊廢，即此城也。《志》云：縣東北三里有彭城，蓋亦南北朝時所僑置。○公路城，在縣東北七十餘里，今為公路村，相傳袁術屯兵處。《城邑考》：縣東北三十里有漢王城與項王城、小兒城，三城相連，相傳項氏立楚後時屯兵處。
○東山在縣治東南。山有石洞，左曰靈關，右曰劍壁，皆曲折相通。宋元嘉二十七年，魏寇彭城，將軍臧盾赴救，至盱眙，魏主燾已過淮，質遣其將胡崇之等營東山。毛熙祚據前浦，皆為魏人所敗。明年，魏主還攻盱眙，築長圍，一夕而合，運東山土石以填塹，力攻，久之不克。胡氏曰：東山、前浦，皆在盱眙左右。東山之北。則高家山。高家山之東，則陡山，稍南則都梁山。都梁山之東北，則古盱眙城，城臨遇明河。又東徑楊茅澗口，又東徑富陵河口，則君山，魏太武作浮橋於此。自此渡淮，稍東則龜山矣。○台子山，在縣治東一里。宋元嘉中，臧質守盱眙以拒魏人，魏主造弩台於山上，以射城中，因名。治東又有第一山，治南有清風山，皆名勝處也。
君山縣東北六里。魏鄧艾嘗於此堰澗為塘以溉田。晉太元四年，謝玄等敗苻秦將俱難於淮陰，秦人退屯淮北之君川，即君山之川矣。宋元嘉中，魏主燾築長圍，圍盱眙，作浮橋於君山，絕水陸道，即此。亦曰軍山，又東北一里曰長圍山。《志》云：魏主燾圍盱眙，自都梁山築長城，造浮橋，絕水路，此其舊址。
陡山在縣東北五里，下瞰淮流，其勢陡峻，亦曰斗山。《一統志》：山與都梁山相接，當淮流之險峻。胡氏曰：陡山之東，古盱眙也。唐咸通十年，辛讜為泗州迎糧於淮南，舟載錢米，還至斗山，賊將王弘立帥眾拒之於盱眙，布戰艦塞淮流，讜擊敗之，遂入泗州。○望州山，在縣南五里。《志》云：自南而登，可見泗州城。又縣東有磨旗山，相傳南北交兵，每立旗幟於山上。
九頭山縣南三十五里。山有九丘，因名。梁天監二年，魏豫州刺史元澄分命諸將攻淮陵九山。或曰：九山，即此山也，或謂之塘山。宋嘉定六年，尤育言：白水塘源出塘山，其山岡阜重疊，澗縈紆，凡四十里。蓋因白水塘而得名。
龜山在縣東北三十里。《志》云：山有二，上龜山在縣治西南，下龜山在此山西南隅，上有絕壁，下有重淵，相傳禹鎖淮渦水神巫支祁於此。宋嘉定十二年，山東賊時青來附，處之龜山。又寶慶三年，李全以青州叛，降蒙古，襲據楚州，敗金將完顏訛可於龜山。即此。
都梁山在縣東南五十里。廣袤甚遠，產都梁香，隋建都梁宮，並置城於此。項安世曰：都梁山上水極清淺，中多蘭草，俗謂蘭謂都梁也。隋大業二年，煬帝起行宮於山上，殿閣三重，長廊迴繞。其下有磐泉，七源並導，合為一流。又於宮西南淮水側鑿釣魚台，臨淮高岸。又起四望殿，前有曲河，以停龍舟大舸。其離宮別館，縈帶淮濱，俗呼都梁宮。大業十年，賊孟讓自長白山寇掠諸郡，至盱眙，據都梁宮，阻淮為固，王世充破走之。唐光宅元年，徐敬業起兵揚州，武后使李孝逸討之，敬業屯下阿，使其弟敬猷逼淮陰，其將韋超屯都梁山，孝逸至都梁諸將以險固不可攻，薛克構曰：超眾少，擊之必舉，舉都梁，則淮陰、高郵，望風瓦解矣。從之，超果遁去。又上元二年，劉展據江淮諸州以叛，平盧將田神功屯任城，奉詔進討，至都梁，劉展自廣陵將兵迎戰，敗走。咸通九年，桂州叛卒龐勳據彭城，遣其黨圍泗州，淮南遣兵赴援，皆屯都梁城，與泗州隔淮相望，賊圍都梁而陷之，據淮口，漕驛路絕，既而戴可師奉詔討勳，欲先奪淮口，後救泗州，圍都梁城，賊偽降遁去，可師入其城，賊帥王弘立乘大霧掩擊，官軍盡沒。《寰宇記》：山在縣東南六十里，淮濱之阻也。
青山縣西南八十五里。宋紹興間，劉澤保聚於此，金人不敢近，其城壘故址猶存。《志》亦作清平山。又西南六十餘里有嘉山，亦有營寨舊址。○三台山，在縣西南百五十里，山有三峰，東西南鼎立，上可屯十萬眾。宋建炎中，劉綱保聚於此。元末，定遠豪王弼亦結寨其上。
浮山縣西百四十里。北臨淮水，一名臨淮山。《水經註》：淮水自鍾離縣又東經浮山，北對石山。梁築浮山堰，蓋以此山名也。杜佑曰：浮山去鍾離郡九十里，山下有穴，名浮山洞，夏潦不能及，冬涸不加高。浮山之名亦以此。五代周顯德四年，破南唐水軍於洞口，即浮山洞口也。既而周主攻下泗州，唐戰船赴援者，猶泊洞口，週主遣騎偵之，唐兵退保清口。清口謂清河口矣。○雲山，在縣東七十餘里。一名東陽山，蓋因舊縣而名。上有天井，冬夏皆水深五丈許。
○淮河在縣北二里，與泗州中流分界。自五河縣流入境，又東一百五十里至清河口合於黃河，城北有長沙洲，自淮水渡接牛場港，長二里，淮水氾漲，賴以捍禦。
運河在縣東北三十里。宋元豐六年開運河，自龜山蛇浦起，訖於洪澤，鑿為複河，亙五十七里有奇，廣十五丈，深丈有五尺，發運使蔣之奇董其役，以避淮流之險，為轉輸之利。謂之龜山運河，亦謂之洪澤河。宋《國史》：先是發運使許元自淮陰開新河，屬之洪澤，避長淮之險，凡四十九里，久而堙澀。熙寧四年，發運副使皮公弼修泗州洪澤河六十里，以避漕運涉淮風濤之患。至是發運使羅拯，復欲自洪澤而上鑿龜山里河，以達於淮。會發運使蔣之奇入對，建言上有清汴，下有洪澤，中間風濤之險，不過百里。宜自龜山蛇浦，下屬洪澤，鑿左肋為複河，取淮為源，不置插堰，可免風濤覆溺之虞。議者以為便，遂成之。建中、靖國初，復下司修築。自是歲以為常。南渡後，始罷其後。○直河，在今城北郭內，唐太極初，敕使魏景倩引淮水至黃石岡，以通揚州，即此河也。
池河在縣西南，自合肥縣境流入，北注於淮，又有津里河，源出嘉山，亦北流入於淮。
洪澤浦縣北三十里。舊名破釜塘。鄧艾立白水塘，與破釜相連，開水門八以溉田。其後煬帝幸江都，道經此，久旱遇雨，因改今名。唐咸通九年，徐州賊龐勳遣其黨李圜攻泗州，敕使郭厚本將淮南兵救之，軍洪澤，畏賊強不敢進。宋乾道七年，詔浚洪澤至龜山淺澀處以通運。元至元二十三年，淮南立洪澤、芍陂兩處屯田。初，兩淮兵燹之餘，荊榛蔽野，宣慰司昂吉兒言：可立屯田，以給軍餉。至是試行，果大獲，遂以兵三萬屯此，歲得米數十萬斛。○萬歲湖，在縣西二十里，方圓四十里。周世宗攻泗州，駐蹕於此，民皆呼萬歲，因名。
曲溪堰在縣西南十里。亦名新河堰。唐咸通中，高駢鎮淮南，有曲溪屯將。五代周顯德二年，張永德敗唐泗州兵於曲溪堰。是也。○九山灣，在縣西。梁天監二年，魏元澄分命諸將犯淮陵九山，徐州刺史司馬明素將兵救九山。胡氏曰：盱眙縣西南十五里有三城，又西十五里至淮陵城，臨池河，池河過淮陵城西而北入淮，謂之池河口。九山店在淮北，南直淮陵。九山店之東則陷岡湖，南則馬城，淮流至此，謂之九山灣。其東則鳳凰洲，在淮水中，約長十里。今土人亦呼九山灣為獅子渡，北兵渡淮之津要也。
○都梁宮在都梁山上，隋置。《志》云：縣東南十五里，舊為都梁驛，煬帝亦置宮殿於此。今地名蓮塘。
洪澤鎮在縣東。《九域志》：盱眙有洪澤鎮。王氏曰：鎮有二，一在盱眙，一在山陽界。宋紹興中，韓世忠欲伏兵洪澤鎮，邀金使者張通古處也。今縣東六十里至石灰窯，又三十里至洪澤驛，繇水道沿淮至淮口，此其必繇之道也。○淮原驛，在縣西南三十里，為往來濠、廬之通道。
天長縣州東南百五十七里。東至揚州府百二十里，東南至揚州府儀真縣百二十里，南至江寧府六合縣九十里。漢東陽縣地。劉宋僑置南沛郡及沛縣於此。蕭齊亦置南沛郡及沛縣。梁置涇州，領涇城、東陽二郡。後齊因之。陳廢州，並二郡為沛郡。大建十一年，沒於後周，改置石樑郡及石樑縣。隋郡廢，縣屬揚州。大業中，改縣曰永福。唐初廢。天寶初，置千秋縣，仍屬揚州。七載，改為天長縣。光啟三年，淮南軍亂，楊行密自廬州趨廣陵，至天長，是也。南唐為天長制置使。升元六年，改曰建武軍。明年，又改為雄州。周顯德四年，克唐泗州，攻楚州，使降將郭廷謂將其濠州兵攻天長，天長降，改為天長軍。宋因之。至道二年，復為天長縣，屬揚州。建炎初，又升為軍。紹興初，復為縣。十一年，又升為軍。十二年復為縣，隸招信軍。元改屬泗州。明因之。縣舊有土城，週六里，今廢，編戶二十里。
○東陽城縣東七十里。秦縣，陳嬰為東陽令史，即此。漢屬臨淮郡。後漢永平中，屬下邳國，尋改屬廣陵郡。劉昭《志》：縣有長洲澤，吳王濞太倉在焉。晉復屬臨淮郡，後廢。今故址尚存，俗謂之屈城。
石樑城縣北二十五里。江左所置戍守處也。宋泰始二年，薛安都舉兵彭城，應晉安王子勳，遣其從子索兒引兵向廣陵，為張永、蕭道成所敗，退保石樑。梁承聖二年，秦州刺史嚴超達圍齊涇，州侯等俱出石樑，為超達聲援，尋為齊將韶所敗，引還。陳大建五年，吳明徹大敗齊兵於城下，遂克石樑。十一年，為後周所取，置石樑縣於此，後廢。唐武德七年，又置石樑縣。貞觀初省。今亦謂之舊城，其東有關城，關城之東有月城，皆戰爭時所築。又有土城，在縣東北三十里，一名新城，蓋縣嘗遷治於此。○橫山城，在縣西南三十里，梁置橫山縣於此。後周省入石樑。又有義城，在縣南二十五里，或曰梁時嘗置義城縣於此。
○橫山在縣南五十里。山形四平，望之若橫。宋建炎中，劉綱嘗保聚於此。又冶山，亦在縣南五十里，漢吳王濞冶鑄處也。上有天井及白龍池、鐵牛洞，又南十里有道人山。○覆釜山，在縣西五十里。相傳周世宗取淮南時，駐蹕於此。
望城岡縣西十里。又西三十五里為夾寨岡，又寨子岡在縣東四十五里，皆昔時營壘處。又有宋城岡，在縣北十三里。○東長岡，在縣東北十五里。縣西十三里又有西長岡，逶迤縈繞，與望城諸岡前後相接。
○石樑河縣西北三十里。源出滁州，或謂之銅城河。自天長以西之水，俱流入焉，彙為五湖，接高郵州界，分流為樊梁溪，一名下阿溪，唐徐敬業為李孝逸所敗處也。《通釋》：天長有石樑堰，後周因以名縣。○汊澗河，在縣東四十五里。山澗三處於此合流，繇縣東北入於五湖。
得勝河縣北七里。澗谷諸水匯流於此。上有破城，城下為破城渡。相傳漢高祖敗淮南王英布，引兵渡此，因名。東北流入於五湖。
五湖縣東北四十五里，以五水合一而名。東接高郵州之毗沙湖。又創岡湖，在縣北四十里，東接五湖。又有丁溪在縣東四十五里，亦與五湖相灌注。○萬歲湖，在縣西五里，週十里，相傳以秦始皇經此而名。
○下阿鎮在縣東北下阿溪上，因名。唐光宅初，徐敬業舉兵揚州，武后使李孝逸擊之，敬業拒之於下阿，阻水為守，魏元忠曰：風順荻幹，火攻之利也。從之，敬業敗死。宋白曰：下阿鎮本屬高郵，唐天寶初，割高郵、六合、江都三縣地，置千秋縣，故在縣境。
銅城鎮在縣北四十五里。漢吳王濞即大銅山鑄錢處，後因以名鎮。又城門鄉，在縣東北四十五里。今有巡司戍守。○大儀鎮，在縣東南五十里，與揚州府接界。今見江都縣。
平原橋在縣西九十里，西北通盱眙，東南通六合，為往來之要地。又鴉口橋，在縣東南。宋紹興初，韓世忠敗金人於大儀，別將復敗金人於鴉口橋，即此。
附見：
泗州衛在州城內。洪武初置。
宿州府西北二百三十三里，東北至淮安府邳州二百二十里，西至河南永城縣百三十里，北至徐州百五十里，南至蒙城縣百二十里。
《禹貢》徐州地。週為宿國地，春秋時屬宋，後並於楚。秦屬泗水郡，漢屬沛郡，後漢屬沛國。晉因之。梁置睢州，後齊置睢南郡。隋屬徐州。唐初因之。元和四年，始析徐、泗二州地置宿州。五代因之。宋亦曰宿州亦曰符離郡。開寶初，兼置保靜軍節度。金仍舊。元屬歸德府。明初改今屬編戶五十一里，領縣一。今仍之。
州西翼梁、宋，北控邳、徐，南襟濠、壽，東限淮、泗，舟車要會，戰守所資也。唐建中四年，李泌言：東南漕運，自淮達汴，徐之甬橋，為江、淮、汴口。五代梁乾化四年，徐州附於吳，而宿州中梗，徐州復入於梁。州在徐、泗之間，豈非噤喉之所歟《五代史》：梁武寧帥王殷叛附吳，梁主遣牛存節等討之，存節軍於宿州，吳軍赴援徐州，為存節所敗，徐州復為梁有。胡三省曰：不徑攻徐州，而南屯宿州，據甬橋之要，且絕淮南之援也？
○符離廢縣州北二十五里。故楚邑。《戰國策》：冷向曰：楚南有符離之塞。秦置縣，陳勝令符離人葛嬰將兵徇蘄以東，是也。漢屬沛郡。武帝封路博德為侯邑。後漢屬沛國。晉因之，後廢。蕭樑置淮陽縣及沛郡於此。東魏武定六年，改郡曰睢南，縣曰斛城。後齊復為符離縣，仍置睢南郡。隋初郡廢，縣屬徐州。唐因之。元和四年，置宿州治於符離城南，以扼淮汴之衝。咸通九年，叛卒龐勳等自徐城，而西徐州觀察使崔彥曾命宿州兵出符離，泗州兵出虹縣以拒之，不克。十年，勳黨張玄稔以州來歸，明日，引軍襲入符離，遂北趣徐州，是也。宋亦為符離縣，隆興二年，張浚督諸將北伐，劭宏淵等大敗於符離，金人遂進攻淮南。元至元三年，省縣入州。今符離集蓋以此名。《城邑考》：今州城周六里有奇，門四。
銍城州南四十六里。戰國時宋邑。黃歇說秦王，魏氏出兵而攻留、方與、銍、湖陵、碭、蕭、相，故宋必盡，此即銍邑也。秦置銍縣，二世初，陳勝起大澤鄉，收兵攻蘄、銍，皆下之。漢屬沛郡。後漢屬沛國。晉屬譙郡。宋時，廢南譙郡有銍縣，乃僑置。後屬魏。梁大通二年，遣將軍陳慶之送魏北海王顥還北，顥襲魏銍城而據之。是也。方與見山東魚台縣，餘見徐州。
臨渙城在州西南九十一里。唐臨渙縣治也。蕭樑置臨渙郡於故釒至城，領白禪、丹城等縣。東魏因之。後齊廢郡為臨渙縣。隋開皇初，縣屬亳州，以丹城縣省入。大業初，復以白禪縣省入。唐因之。劉句曰：唐初置譙州，領臨渙、永城、山桑、蘄縣。貞觀十七年，州廢，自故釒至城移臨渙縣於廢譙州，仍屬亳州。元和九年，割屬宿州。宋金因之。元至元二年省。○渙北廢縣，亦在州西南。梁置，屬臨渙郡。後魏因之。後齊廢。
竹邑城在州北。秦曰竹邑。漢高十二年，黔布反，曹泰破布軍，南至蘄，還定竹邑、蕭、相、留，即此竹邑矣。尋為竹縣，屬沛郡。後漢曰竹邑，屬沛國。晉因之，亦曰竺邑，後廢。北魏置竹邑戍。齊建元二年，徐州刺史崔文仲遣兵拔魏竹邑戍，是也。尋復沒於魏。梁大通初，成景雋攻魏竹邑，拔之，於此置睢州。東魏武定五年，改置南濟陰郡，領頓丘、定陶二縣。北齊復曰竹邑縣。隋開皇三年，州縣俱省入符離。劉句曰：符離縣，隋治朝斛城。唐貞觀初，移治竹邑。《括地誌》：今符離即故竹邑也。
相城在州西北九十里。《志》云：古相土所居，宋共公徙都於此。秦置相縣，二世二年，章邯別將司馬將兵北定楚地，屠相，至碭，即此。漢為沛郡治。後漢及晉皆為沛國治。宋、齊徙沛郡治蕭，而相縣屬之。魏亦屬沛郡。後周省。或訛為襄城。唐咸通十年，徐州賊龐勳遣其黨王弘立犯官軍於鹿塘寨，為沙陀將朱邪赤心所敗，自鹿塘至襄城，伏屍五十里。既而龐勳自蕭縣攻柳子，約襄城、留武、小睢諸寨，合兵並進，襄城兵先至，攻柳子，為官軍所敗。於是康承訓進克臨渙，並拔襄城、留武、小睢諸寨。諸寨蓋在臨渙南也。
蘄城州南三十六里。楚邑也。《楚世家》：王負芻四年，秦王翦追破楚師，至蘄南，殺將軍項燕。即此處也。秦置縣，二世二年，陳勝起兵於蘄。漢十二年，黔布叛，渡淮而西，帝自將討布，與布軍遇於蘄西，尋亦置蘄縣，屬沛郡，郡都尉治焉。後漢屬沛國。建安二年，曹操討袁術，術留其將橋蕤等於蘄陽以拒操，操擊斬之。晉屬譙郡。宋及後魏因之。梁改置蘄郡。東魏因之。後齊亦為蘄郡治。隋初郡廢，縣屬徐州。唐因之。元和九年，改屬宿州。宋亦曰蘄縣。金人仍屬宿州。元廢。又有庸城，在蘄西。漢高與布軍遇於蘄西，壁庸城望布軍。是也。
赤坎城《寰宇記》在虹縣西南百九十五里，是也。梁天監八年，置赤坎戍。大同二年，廢戍置仁州，中大同二年，遣仁州刺史湛海珍發兵趣懸瓠，是也。魏收《志》：武定六年，仁州及臨淮郡皆治己吾縣，即赤坎城。後齊因之。陳大建五年，吳明徹等伐齊，克仁州。隋大業初，州廢入蘄縣。唐武德四年，復置仁州於夏丘。貞觀八年，州廢。夏丘，見前虹縣。《志》云：縣南三十里有霸王城，相傳項羽屯兵處。
靈壁城在州西北。孔穎達曰：符離西北九十里有小城，古靈壁城也。杜佑曰：符離北有靈壁，項羽擊漢軍於彭城，漢卒南走山，楚又追擊，至靈壁東睢水上，漢軍卻，為楚所擠，多殺漢卒十餘萬人，皆入睢水，睢水為之不流。即此處。又晉惠帝永興二年，東海王越起兵屯蕭，將西討河間王於長安，豫州刺史劉喬遣其子拒之於蕭縣之靈壁，越不得進。《水經注》：睢水東徑沛郡相縣，又徑彭城郡之靈壁東。
○相山州西北九十里。山甚危峻，相縣蓋以山名。《志》云：州北五十里有離山，產符離草。《爾雅》所謂莞也，縣名符離，以此亦謂之茅山。又有大山在州北四十五里。○騫山，在州北七十里，以山有閔子騫墓而名。墓左有龍ネ潭，灌田數千頃，又有丘疃山，在州西北七十里。
○汴河在城北。自河南永城縣流入界，又東南流入虹縣界。《志》云：煬帝自汴開河，經州境至泗，長千三百里，兩岸築堤。今州城東南尚有故跡，名曰隋堤。唐咸通九年，叛卒龐勳自徐還攻宿州，軍於符離，州將焦璐決汴水以斷北路，賊至，水尚淺，遂涉水攻城，城陷。既而徐州軍追賊至州北，決水已深，徐州將元密渡水圍城，為賊所敗。又自州而東，汴皆有堤，賊尋自宿州掠船順流東下，官軍追之，賊艤舟堤下，而陳於堤上，伏兵舟中，官軍至陣者，走入陂中，官軍登堤，賊自舟中出兵夾攻，一軍悉沒。又宋紹興十年，王德復宿州，金人阻汴水邀戰，德策馬先濟，步騎從之，金人敗走，遂取其城。
睢河在州北二十里。自蕭縣流入，與徐州接界。項羽擊漢軍睢水上，即此。唐咸通九年，叛賊龐勳等至符離，州軍討之，潰於睢水上，賊從符離竟抵宿州，陷之。
渙水在州西南五十里。亦自河南永城流入境，經廢臨渙城北，又東合於澮水。胡氏曰：渙水經亳、宿二州間，東南至泗州石山，西南入淮，亦謂之水。丁度《集韻》雲：，呼外反，一作渙，是水即渙水也。《戰國策》：魏拔趙邯鄲，楚救趙，取睢、之間。梁天監二年，韋破魏軍於鍾離，遂北至水上。唐咸通十年，徐州賊龐勳襲宋州，不克，渡汴水，南掠亳州，官兵追之。勳循渙水而東，至蘄，將濟，官軍四集，敗死。
澮水州南三十五里。亦自永城縣流入境，合渙水，經州東南入靈壁縣境，又東南至五河縣入淮。又泡河，在州南九十里，源出亳州舒安湖，經永城境，至臨渙舊縣南，又東合於澮河。《史記》：漢十二年，漢將別擊黔布軍洮水南北，皆大破之。徐廣曰：洮音導，或以為即泡水之訛。按是時布已敗走江南，則非泡水明矣。○沱水，在州東南六十里。《志》云：州東南有紫亭湖，沱水出焉，東流入靈壁縣界。
淝河在州南九十里。《志》云：州南有龍山湖，淝水出焉，東南流入懷遠縣界，注於淮。○蘄水，在廢蘄縣南，東流入虹縣境。《括地誌》：睢水至谷熟而兩分，一為蘄水。然則蘄水即睢水也，亦謂之谷水。
牌湖堤在符離舊城東北五十里。灌田五百餘頃，本隋舊堤。唐顯慶中修治，後復廢。《唐史》：符離縣有安阜屯，蓋亦導水耕屯處也。
○甬橋州北二十五里。亦名符離橋，今名永濟橋，跨汴水上。《輿地記》：隋氏鑿汴以來，徐州南控甬橋，以扼汴路，故其鎮尤重。唐於其地置鹽鐵院。建中二年，淄青帥李正己拒命，屯兵甬橋，江淮漕船數千餘，不敢逾渦口。貞元十九年，徐州軍亂，泗州刺史張伾出兵攻甬橋，大敗而還。元和四年，議者以甬橋在徐州南界汴水上，當舟車之會，因置宿州以鎮之。至唐末，汴水潰決，自甬橋東南，悉為污澤。周世宗顯德三年，謀伐南唐，發民夫，因故堤疏導，東至泗上。五年，復浚汴口，導河流達於淮。於是江淮舟楫始通。今汴河堙廢，甬橋不復為襟要矣。
柳子鎮在州西北九十里。范成大《北使錄》：自臨渙縣北行四十五里至柳子鎮，是也。唐咸通九年，龐勳據徐州，康承訓討之，軍於新興，賊姚週屯柳子拒守，承訓尋自鹿塘進軍，逼賊於柳子，週渡渙水來戰，官軍敗卻之，進圍柳子，賊棄寨走沙陀，以精騎邀擊，自柳子至芳亭，賊死者相枕，賊黨週重曰：柳子要地，既已失之，危如累卵矣。既而龐勳複合兵攻柳子，大敗，走還彭城。宋紹興十年，楊沂中自亳州還至宿州。金遣間紿以敵騎數百屯柳子，沂中自將五百騎夜襲之，不見敵而還。金以精兵伏歸路，沂中軍潰，自壽春走歸泗，金人遂屠宿州。《里道記》：柳子鎮西行三十里至永城縣之鹿塘，又三十里至新興鎮。
衤多亭在州西。《左傳》桓十五年，公會宋公、衛侯、陳侯於衤多，伐鄭也。杜預曰：相縣西南有衤多亭，一名犖。○芳亭，在州北，即唐咸通中官軍敗賊處。又有柳溪亭。咸通十年，龐勳將張玄稔等以州城降，官軍誅勳黨張倫等於柳溪亭，是也。亭在州城內。
大澤鄉在故蘄縣西。秦二世元年，陳勝、吳廣起兵於蘄，拔大澤鄉，即此。又蘄西有鄉，，顏師古曰：讀直惠反。亦曰<垂瓦>。漢高十二年，討黔布，布西與上兵遇蘄西會<垂瓦>，是也。○桐墟鎮，在廢蘄縣西南。《里道記》：自宿州桐墟鎮而南，至渦口渡淮。《金人疆域圖》：臨淮縣有桐墟鎮。
第城驛在州西。唐咸通十年，龐勳攻康承訓於柳子，大敗，退還彭城，使其黨張實分諸寨兵屯第城驛，既而承訓拔臨渙，又進拔襄城、留武、小睢等寨，乘勝長驅，遂拔第城，進抵宿州西，築城而守之，即此。○睢陽驛，在州城東，又有百善道驛，在州西七十里。《寰宇記》雲：古百戰道也。又大店驛，在州東五十里，東走靈壁之道州，北六十里又有夾溝驛，則北出徐州之道也。
靈壁縣州東百二十里。東北至邳州睢寧縣百五十里，西北至徐州蕭縣二百二十里。本虹縣靈壁鎮，宋元初，升為縣，旋復為鎮。七年，又升為縣。政和七年，改曰靈壁，屬宿州。金因之。元省入泗州，尋復置，仍屬宿州。明因之。舊城周七里有奇，今廢。編戶三十八里。
○洨城在縣南。漢洨縣，屬沛郡。應劭曰：洨水所出，南入淮。後漢屬沛國。晉因之。後廢。蘇林曰：洨有垓下聚，蓋縣本虹縣地也。
陽城縣西北七十五里。漢縣，屬沛郡。應劭曰：縣在水之陽，水即睢水也。晉省。魏太和中，置陽鎮，尋置平陽郡。武定六年，改置陽郡，治高昌縣，兼領連城縣。後齊因之。陳大建五年，吳明徹攻齊淮南，陽士民殺其戍主以城降。隋廢郡為縣，屬徐州。唐省入蘄。
○齊眉山在縣西南三十里。山開八字，如列眉然。明建文三年，燕王南下，徐輝祖敗之於此。○罄石山，在縣北七十里，山產罄石，即《禹貢》所云「泗濱浮磬」也。祝穆曰：山北距泗水五六十里，當橫流之際。泗水經山下，事非誣矣。
鳳凰山在縣西五里。以形似名。又縣西北五里有栲栳山，以山回環如椅也。黃河經縣界，亦有栲栳灣之名。又有孟山，在縣東北七十里，接睢寧縣界。
○黃河在縣東北五十里。自徐州東南流入縣境，又東入睢寧縣界，縣西北雙溝一帶，尤為河防要害。《河渠考》：雙溝西去呂梁洪五十里，在黃河南岸，其東為睢寧縣接境之曲頭集，河常決於此，而栲栳灣在黃河北岸，亦掃灣急溜處也，防維不可或疏矣。
睢水在縣北六十里。自宿州流入境，亦謂之小河，又東入睢寧縣界。明建文三年，何福敗燕兵於此，是時燕師久駐齊眉山，暑雨多疾疫，諸將曰：小河之東，地平衍，士馬可休息，請退屯於此。王不可，乃止。
汴河在縣治南二十步。自宿州流入，又東南入虹縣界。舊通舟楫，今淤。○澮水，在縣南七十里，自宿州流入境，東南入五河縣界。又沱河，在縣西南四十里，亦自宿州流入，又東南入虹縣界。
陡溝縣南百里。或曰：澮水之支流也。宋隆興初，李顯忠自濠梁渡淮，至陡溝，敗金將蕭琦，遂復靈壁。○石湖，在縣東北十五里，舊為睢、汴支流所匯，中有巨石，因名。縣境又有沫溝湖，今涸。
○固鎮在縣西七十里，有固鎮保巡司，其南為固鎮驛。
附見：
宿州衛在州城內，洪武中置。
潁州府西四百四十里，東南至壽州二百九十里，南至河南固始縣百十里，西至河南汝寧府三百里，西北至河南陳州二百七十里，北至亳州二百二十里。
《禹貢》豫州地。春秋時鬍子國。戰國屬楚。秦為潁川郡地。兩漢為汝南郡地。三國魏景初二年，置汝陰郡，後廢。晉泰始二年，復置。宋因之。後魏亦曰汝陰郡。孝昌四年，置潁州，兼置汝陰、弋陽二郡魏收《志》：梁得汝陰，置雙頭郡，魏因之也。後齊仍曰汝陰郡。隋初，郡廢州存。大業初，復為汝陰郡。唐武德四年，改置信州。六年，仍曰潁州。天寶初，亦曰汝陰郡。乾元初，復為潁州。五代因之。宋仍曰潁州。元豐二年，升順昌軍節度。政和六年，改為順昌府。金復為潁州。元為汝寧府，以州治汝陰縣省入。明改今屬，亦曰潁州編戶三十二里，領縣二。今因之。
州東蔽濠、壽，西出陳、許，不特可以固淮服之藩籬，實恃以通中原之聲氣，且川澤流通，田疇沃衍，耕屯於此，兵食可以交足也，席鄧艾之倉箱，建劉釒奇之旗幟，古今人豈真不相及哉？
○汝陰廢縣今州治。漢置縣，屬汝南郡。高祖時，封夏侯嬰為侯邑。又更始二年，封其宗室信為汝陰王，是也。後漢亦屬汝南郡。章和初，幸汝陰。魏為汝陰郡治，自是州郡皆治此。宋泰始二年，魏拓跋石自懸瓠引兵攻汝陰太守張超，不克，退屯陳項，尋復來攻，卒不克，久之，始沒於魏。隋亦為汝陰郡治。大業末，郡城為賊房獻伯所陷，郡人江子建設柵為險以御之。唐武德四年，平王世充，子建舉州來屬，詔授子建為刺史，即其柵處築城，謂之信州城，東南距故州城十里，以近汝南褒信城而名也。六年，復為潁州，移入舊城。宋潁州亦治此。開寶六年，移汝陰縣治於州城東南十里，後復舊。金因之。元至元二年省。《志》云：今州有二城，南城土垣週五里有奇，相傳故汝陰城也。北城磚石修砌，週四里有奇，洪武中所築城也。二城相連，並為州治。
胡城在州西北二里。春秋時胡國城也。定十五年，為楚所滅。杜預曰：汝陰西北有胡城。晉咸康五年，趙王虎以夔安為大都督，帥諸軍南寇安進，據胡亭，寇江夏。胡氏曰：即胡城也。○任城在州北三里潁水北岸。《志》云：陳將任忠於此築城，以迫汝陰，今為河水盪決，俗呼蠻奴寨。蠻奴，忠字也。又博城在州東北四十里。《志》云：司馬宣王使鄧艾於此屯田，以備東南，蓋倉城也。
細陽城州西北四十里。或曰：戰國時，楚考烈王遷巨陽，此即巨陽城。後訛為細陽。漢置細陽縣，屬汝南郡。光武封岑彭子遵為侯邑。晉縣廢。又有樂昌城，在州西。呂后封張敖前姬子壽為樂昌侯。徐廣曰：細陽之池陽鄉也。南北朝時，嘗置樂昌縣於此。
新城州東八里，城西三里有土阜，屹然高大，謂之丘。魏安王十一年，秦拔丘，是也。漢置新縣，屬汝南郡。後漢建初四年，封殷後為宋公，國於新，曰宋公國，晉為宋縣，屬汝陰郡。宋齊因之。後魏亦為宋縣。梁大通末，置陳留郡及陳留縣，兼置陳州。東魏廢州。隋初廢郡。開皇十八年，改為穎陽縣，屬潁州。大業末廢。今亦謂之潁陽城。近《志》云：潁陽城在今太和縣西北四十五里。《水經註》雲：宋公縣在細陽西北也。
清丘城在州東五十六里。梁中大通初，得淮北地，僑置許昌縣，為北陳留、潁川二郡治。東魏因之。後齊曰潁川郡，隋開皇初，郡廢。十八年，改縣曰清丘，屬潁州。唐初因之，貞觀初廢。《志》云：城在潁水北岸，旁有清丘，因名。
財州城州西南百十里。《隋志》：東魏置財州。後齊廢州，置包信縣。開皇初廢。今有二土城，相去二三里，土人呼為東才城、西才城。又西三十里有永安城。《志》云：武德四年，於汝水北岸置永安縣，屬信州，尋廢，其市井猶存。又北三里有縣治子城。○黃城，在州東南百三十五里。梁中大通初，置黃城縣，為潁川郡治。東魏武定七年，改置下蔡郡，仍治黃城縣。後周郡縣俱廢。又屯城，在州西南百七十里龍項灣東。相傳周伐南唐，築城屯兵於此。又州南百十里汝水之陽有地理城。《志》云：元至順中，置潁水縣於此。至正間，劉福通作亂，縣毀。
○金牛嶺在州南百二十里淮水北岸，與朱皋鎮相近。又七旗嶺，在縣南七十五里，北臨谷河，有七旗橋，為往來通道。《志》云：州南八十里有金丘，在淮水傍。州東十里潁水北岸又有寢丘雲。
○潁河在城北，自河南沈丘縣流入境。《志》云：自河南鹿邑縣，經太和縣而至州城北。蓋鹿邑、太和，俱與沈丘及州境相接也。自州而東，經穎上縣至正陽鎮入於淮，謂之潁口。唐咸通初，潁州大水，即潁河漲溢矣。宋紹興十年，劉保順昌，金人涉潁河至城下，為所敗，既而兀術至，為三浮橋於潁河上，且毒潁水上流，金人飲之輒斃，及戰，敵敗走。《河渠考》：金人季年，河決大康，自潁西北陳州界入境，東南流經城北。元末，又自通許分流，一支入渦河，一支自陳州商水入南頓，混潁水東流過項城趙家渡，而入沈丘縣境，歷乳香台，過縣北而入州界。明洪武八年，黃河分決入潁水，直至潁州北門外。正統十二年，河徙鹿邑，舊流遂絕。成化末年，黃河一支復通於潁，其後通塞不時，俗亦謂潁水為小河。今詳河南大川潁水。
淮水在州南百里。自河南固始縣流入境，有水台灣，去州百餘里，淮河經此，波流漸闊，又東入霍丘縣界。唐天初，朱全忠侵楊行密，自潁州濟淮，軍於霍丘，即此處也。
汝水在州南百里。自河南息縣流入境。《志》云：汝水東北流，至桃花店入州界，又東至永安廢縣，環地理故城，至朱皋鎮入於淮，亦謂之淮口。齊東昏侯時，陳伯之攻壽陽，魏汝陰太守傅永將郡兵救壽陽，去淮二十餘里，牽船上汝水南岸以牛挽之直南趣淮，下船即渡，遂達壽陽處也。
舊黃河在州西北。《志》云：明初自太和縣流入潁，經州北門外，東流至正陽鎮入淮。蓋奪潁河經流也。正統十二年，上流淤塞，惟河南西華縣境一枝入潁合流，後亦堙絕。《中都志》：今州西百四十里有界溪湖，長三十餘里；州西北百五十里有白楊湖，亦週數十里，皆舊時大河所經，淤隔為湖。
柳河州西五十里。自太和縣流入境，合於茨河，又東至州西二十五里之茨河渡，入於潁河。又西茨河，在州西北六十里，合太和縣新集以南諸水，至州西五十里廢柳河驛，而合於柳河。○潤河，有二，大潤河在州南五十里，小潤河在州南三十里，流至桃花店接大潤河，又東南入潁上縣境，注於淮。
西湖州西北二里。長十里，廣二里，潁河合諸水匯流處也。又張家湖，在州東三十里，潁水北岸，方六七十里。相傳即古寢丘，後陷為湖。
刺河自鹿邑東至州北，入潁河。
清陂塘州南百二十里。引淮水灌田，為利甚溥。又椒陂塘，在州南三十五里。唐永徽中，刺史柳寶積所開，引潤水溉田二百餘頃。今有椒塘鎮。○百尺曷，亦曰百尺堰，亦曰百尺溝。《元和志》：在州西北百里，俗訛為山陽堰，舊自河南沈丘縣接州界。
○朱皋鎮在州南百二十里。下臨長淮，有朱皋渡，南至固始縣六十里，為兩境要衝。元至正十一年，劉福通破潁州，據朱皋，攻羅山、上蔡等縣。明正德六年，賊趙燧犯潁州，入朱皋鎮，即此。今有巡司，屬固始縣。○永寧鎮，在州東南百里，又東百餘里即正陽鎮也。周世宗伐南唐，至永寧鎮，又東至正陽，即此。
李村在州北。宋紹興十年，金人圍順昌，為劉所敗，移寨於李村，距城二十里，釒奇出奇兵襲敗之，金人退十五里而軍，釒奇復募壯士掩擊，金人退屯老婆灣。或曰：老婆灣在太和縣潁河北岸。《志》云：今州北十里有賀勝台，劉釒奇退賊後，於此犒軍處也。○相讓台，在州東二里，相傳楚王避暑處，亦謂之相讓城。
白沙窩在州西北。宋紹興中，金將韓將軍屯於白沙窩，距順昌城三十里，劉釒奇襲敗之。又白龍王廟，在州西北十五里。明正德中，賊楊虎繇亳州犯潁州，至此渡小黃河，官軍扼而殲之。
留陵驛在州東六十里。潁河經其下，東入潁上縣。又潁州驛，在東關外。驛口橋，在州西百里，一名一虎橋，路出汝寧。又茨河渡口有石羊鋪，亦水陸通道也。
潁上縣州東南百二十里。西南至河南固始縣百八十里，北至河南永城縣百四十里。漢汝南郡慎縣地。晉屬汝陰郡。東魏置下蔡郡。後齊廢郡。隋屬潁州。大業初，改為潁上縣。唐、宋俱屬潁州。元廢，尋復置。今城周三里有奇，編戶十三里。
○慎縣城在縣西北。《左傳》哀十六年，吳人伐慎，白公敗之，即此。漢置慎縣，屬汝南郡。後漢建武二年，改封宛王賜為慎侯。魏正元二年，丘儉討司馬師，不克，自項走慎。晉屬汝陰郡。太和六年，苻秦將苻鑑等救袁瑾於壽春，桓伊等破鑑於石橋，秦兵退屯慎城。劉宋改置慎縣於合肥縣境，屬南汝陰郡，此城遂廢。○甘城，亦在縣西北。《括地誌》：秦甘羅舊居此，城因以名。羅，楚下蔡人也。杜佑曰：故甘城，梁於此置下蔡郡，有關，吳魏以來，關防津濟之所也。今為甘城驛，潁河所經。
鄭城在縣南。梁普通六年，裴邃拔魏鄭城，汝、潁間皆響應。《水經註》：潁水過慎縣故城南，而東南流，經蜩郭東，俗謂之鄭城。宋白曰：南北朝畫淮為守，關防莫謹於此。隋大業三年，於今縣南故鄭城置潁上縣，以地枕潁水上流為名也。唐武德初，移於今治。按《志》云：舊城在縣北十二里，臨沙河，基址猶存，則今城又非唐初所移之城矣。
○潁河在城東門外。亦曰沙河。自州境東流入縣界，又東南至正陽鎮入淮，謂之潁口。三國魏嘉平三年，司馬懿襲王氵於壽春，氵迎降於丘頭，懿沿潁東下，住船淮中，即此處也。唐元和十一年，討吳元濟，江淮運米，自壽州西四十里入潁口，又溯流至潁州，而西入氵隱河，以供行營諸軍雲。丘頭見河南沈丘縣。
淮河縣南三十里，自州境東流入縣界，西南與霍丘縣分境，東南與壽州分境，而穎口合淮之處，則從來南北巨防也。
潤河縣西南四十里，自潁州流入境，注於淮河。《志》云：縣北五十餘里又有濟河，出亳州，東北流，合肥水，至五河縣入淮。○陽台湖，在縣北十二里，有東西二水，導源沙河，合流經陽台下，湖因以名，亦曰東西陽台湖，物產甚多，民獲其利，下流通於淮河。
○正陽鎮縣東南八十里，所謂西正陽也，下臨淮津。五代漢乾二年，唐兵渡淮攻正陽，潁州將白福通擊敗之。上有劉備、關羽二城，蒙古將董文炳所築也。旁又有土城基，週三里，俗謂之張飛城。
江口驛在縣西北五十里潁河東岸，為水陸要衝，其在縣北者曰甘城驛。二驛，萬曆中革。○廟台渡在縣南二十五里，淮河津濟處也。
太和縣州西北九十里。西至河南項城縣百四十里，西南至河南新蔡縣百八十里，北至亳州百八十里。漢汝南郡細陽縣地，後為汝陰縣地。宋開寶中，析置萬壽縣，以萬壽鄉而名。宣和中，改為泰和縣。元初省入潁州，後復置，改泰曰太。今城周七里有奇，編戶二十一里。
○萬壽廢縣在今縣城西。《志》云：縣本汝陰之百尺鎮，古百尺堰也。宋開寶六年，分汝陰縣北萬壽等五鄉置縣，治百尺鎮，後改曰泰和。元移今治。○宋玉城，在縣北七十里。玉，後魏將也。齊建元初，魏遣宋玉，劉昶攻壽陽，築城於此以屯兵，因名。其城周四里，故址猶存。
原鹿城在縣西。本宋邑，春秋時謂之鹿上。僖二十一年，宋人、齊人、楚人盟鹿上，是也。後漢始置原鹿縣，屬汝南郡。光武封陰識為侯邑。晉屬汝陰郡，後廢。《水經註》：汝水至原鹿縣入淮，蓋在潁州西界也。
○萬壽山縣北五十里。唐以名鄉。宋復以名縣。
○沙河縣南二里，即潁水也。潁水合蔡，故兼有沙河之名，自河南鹿邑縣流入境，亦與沈丘縣接界，又東南流，而入州境。
柳河在縣西南七十里，舊黃河支流也。上通項城，下達潁州，入於沙河。又茨河，在縣東北二十里，亦因大河衝決而成，自河南鹿邑縣流入界，東南達潁州，入沙河。又有宋塘河，在縣北六十里，自亳州肥河分流，至縣東北，入於茨河。
○斤溝鎮在縣東南。舊為戍守處，今亦名斤溝店。○和陽驛，在縣西南五十里。又縣西七十里有界溪，為陳、汝往來之道。又有北原和巡司，在縣北十里。
附見：
潁川衛在州城內。洪武初建，屬河南都指揮使司。又潁上守禦千戶所一，屬潁川衛。
亳州府西北四百五十里。南至潁州二百二十里，西至河南陳州二百里，北至河南歸德府百三十里。
古豫州地。周武王封神農之後於焦，即此，後改為譙。春秋時為陳國之譙邑。戰國屬宋，後屬楚。秦屬碭郡。漢屬沛郡。後漢屬沛國又豫州治譙，即此。魏置譙郡，晉及劉宋因之。後魏仍置譙郡，正始中，兼置南兗州治焉梁中大通三年，來降，置譙州，明年，沒於魏。按《魏書》：鍾繇敗後，分徐、豫二州，以護城立南兗州。事在正始四年。或作正光，誤也。後齊因之。後周改為亳州置總管府治焉。隋亦曰亳州。大業初，復曰譙郡。唐又為亳州，天寶初，亦曰譙郡。乾元初，復故。五代因之。宋仍曰亳州亦曰譙郡。大中祥符七年，升為集慶軍節度。金亦曰亳州。元屬歸德府。明初以州治譙縣省入，尋降為縣，改屬潁州。弘治九年，復為亳州編戶二十三里，屬鳳陽府。今仍之。
按：州走汴、宋之郊，拊潁、壽之背，南北分疆，此亦爭衡之所也。昔者曹瞞得志，以譙地居衝要，且先世本邑也，往往治兵於譙，以圖南侵。及曹丕篡位，遂建陪都，其後有事江淮，輒頓舍於此。晉祖逖志清中原，亦從事於譙。及桓溫伐燕，實自譙而北也。拓跋蠶食淮南，恆以譙為重鎮。宇文週與陳爭江北之地，軍府實置於譙州。唐平輔公┙，亦命一軍自譙亳而南矣。朱溫以盜賊之雄，初得宣武，即屯據亳州，而東方諸鎮，以次供其吞噬，豈非地有所必爭乎？宋南渡以後，亳州為敵守，而汴宋竟不可複。蓋襟要攸關，州在豫、徐、揚三州間，固不獨為一隅之利害而已。
○廢譙縣今州治。戰國時楚邑。秦置譙縣，陳勝初起，攻譙下之，是也。漢亦為譙縣，屬沛郡。後漢建武四年，幸譙，仍屬沛國。曹操生長於譙，自言於譙東五十里築精舍，欲春夏讀書，秋冬射獵，建安中，往往治兵於譙，以擊孫權。曹丕篡位，改建五都，譙其一也，數如譙，議南侵。明帝睿亦嘗至焉。晉仍為譙郡治，永興二年，范陽王遣將劉琨等擊豫州刺史劉喬之子於譙。敗死，時與東海王越共舉兵討河間王於關中，以兵拒越也。永昌初，陷於石勒。永和五年，復歸於晉。昇平三年，沒於慕容燕。太和四年，桓溫伐燕，遣豫州刺史袁真出壽春，克譙及梁，時苻秦救燕，溫還師至譙，為秦將苟池所邀擊，大敗。晉末縣廢，而譙城如故。劉宋亦置譙郡，又僑置陳留郡，治小黃縣。後魏置南兗州，治譙城，仍領陳留等郡。隋初郡廢。大業三年，改小黃為譙縣，徙譙郡治焉。唐宋皆為亳州治。明初省。今州城周九里有奇。門四。
譙城劉句曰：即今宿州之廢臨渙城。唐初，譙州治此。貞觀十七年，州廢，以故城為臨渙縣治，後遂誤以隋之譙縣為古譙城雲。又梅城廢縣，在今州南四十里。隋開皇六年，分小黃縣置梅城縣，屬亳州。大業三年，併入譙縣。
城父城州東南七十里。春秋時陳邑。《左傳》僖二十三年，楚伐陳。遂取焦、夷。襄元年，晉以東諸侯之師伐陳，遂侵楚焦、夷。昭九年，楚遷許於夷實城父。三十年，吳滅徐，徐子奔楚，楚城夷而處之。三十一年，吳伐夷。哀六年，吳伐陳，楚救陳師於城父。蓋夷後為城父也。秦二世二年，遣長史司馬欣、董翳擊盜，殺陳勝於城父。漢五年，劉賈軍從壽春屠城父，至垓下，尋置城父縣，屬沛郡。高帝封功臣尹恢為侯邑。後漢屬汝南郡。晉屬譙郡。劉宋僑置浚儀縣，屬陳留郡，以城父縣併入。後魏因之。梁普通六年，裴邃拔魏鄭城，魏元琛赴救，軍於城父，不敢進。大同初，遣將元慶和攻東魏城父，高歡遣竇泰據城拒之。太清初，侯景圍東魏譙城不下，還攻城父，拔之。後齊亦曰浚儀縣。隋開皇十八年，復曰城父，屬亳州。唐因之。中和末，以朱全忠父名誠，改縣曰焦夷。光啟初，秦宗權寇亳、潁，朱全忠敗之於焦夷，是也。五代梁龍德初，又改焦夷曰夷父。後唐復為城父縣。宋因之。仍屬亳州。元初省入譙縣，尋復置。明初廢。
建成城在州東北八十里。漢縣，屬沛郡，曹參初封建成君。宣帝五鳳中，封黃霸為侯邑，屬沛郡。後漢省，或訛為建平城。魏收《志》：天平中，復置馬頭郡，治建平城。蓋即此城。《隋志》縣有馬頭郡，後魏所置。今縣廢城，在河南永城縣，蓋境相接矣。後齊郡廢。《金志》亳州有馬頭鎮。蓋因故郡而名。
長垣城在州東。劉宋析譙縣地，僑置長垣縣，屬譙郡，又置陳留郡，寄治長垣縣。後魏廢。又有下邑城，在州東北五十里。後魏僑置下邑縣，屬馬頭郡。後齊廢。《隋志》縣有下邑廢城，即此。
○虎頭岡在州北二里。伏回數里，為城北之屏障。
○渦河州西三十八里。從河南鹿邑縣，東流至城北，與馬尚河合，流入蒙城縣界。魏主丕黃初六年，以舟師自譙循渦入淮，即此處也。又州西北三十里有舊黃河。其相近者又有漳河，或曰：亦黃河衝決時分流處也。並流入於渦河。
馬尚河在城北。自河南商丘縣汴河分流，經州境，入於渦河。其支流入河南永城縣界，謂之澮水。又有泡水，在州東北五十里。《志》云：州北有舒安湖，泡水出焉。亦流入河南永城縣界。
淝河在州南百五十里。蔡、潁以東積水所匯，引而為河，入蒙城縣界，下流注於淮。又州西南十五里有清水河，東北流入於渦河。
乾溪在舊城父縣南五里。《左傳》：昭八年，楚伐吳師於豫章，次於乾溪。十二年，楚子狩於州來，次於乾溪，即是溪也。《新序》：楚王起章華之台，為乾溪之役。今餘跡猶存。
蘆洲在州東，渦水北岸。或曰：其地舊多蘆葦，因名。晉大興中，祖逖北伐，屯兵蘆洲，蓋即此地也。又州南有高陂水。《志》云：陂週四十三里，魚蚌菱芡之藪也。
百尺口州東南五十里，亦曰百尺河，即陳、潁間百尺溝支渠矣。北流入於渦水。宋寶二年，蒙古將張柔以連歲勤兵兩淮，艱於糧運，請城亳州而戍之；又以渦水北隘淺，不可行舟軍，既病涉，曹、濮、魏博粟皆不至，而百尺口為宋往來之路，俱築甬道，一自亳而北，一自亳而南，置堡立柵，密為偵邏。繇是糧運悉達。
○義門鎮州東六十里。今有巡司戍守，又雙溝鎮在州南六十里。宋紹定六年，金主自歸德如蔡，至亳州，進次州南，避雨雙溝寺，見蓬蒿滿目，為之一慟，蓋鎮有佛寺雲。《金人疆域圖》譙縣有雙溝鎮。
王家市在州北。市，一作寺。宋紹定六年，金主在歸德，蒙古將忒木礙圍亳州以逼之，金主遣蒲察官奴偽與和，密自歸德南行登舟繇系東而北，殺守堤邏卒，徑至王家市，掩忒木礙之營，大敗之。
官竹園在州東北。梁中大通四年，元樹鎮譙城，為魏將樊子鵠等所攻，梁將羊侃赴救，至官竹，而樹巳敗，遂還。《水經註》：睢水自睢陽東南流，歷竹園水次，綠竹蔭渚，菁菁彌望，世謂之梁王竹園，官收其利，因曰官竹。
明王台在城西北一里。元至正十五年，劉福通自碭山清河迎韓林兒為帝，號小明王，據亳，此其即位台也。今為通真觀。○八角台，在州東南三里，相傳曹操所築，於此大饗軍士。
附見：
武平衛在州城內。洪武初，置熊韜衛。二十二年，改曰武平衛。
