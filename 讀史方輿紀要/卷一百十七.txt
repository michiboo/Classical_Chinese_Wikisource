
大理府，〈東至姚安軍民府三百七十里，東南至楚雄府四百二十里，南至蒙化府一百七十里，西南至永昌軍民府騰越州六百三十里，北至鶴慶軍民府二百五十里，自府治至京師一萬一千四百五十里，至布政司八百九十里。〉
太和縣，〈附郭。漢葉榆縣地，屬益州郡。後漢爲𣜿榆縣，屬永昌郡。晉屬雲南郡，永嘉以後屬東河陽郡。宋、齊仍爲𣜿榆縣，梁末廢於蠻。唐爲羈縻匡州地。開元二十六年南詔皮羅閣逐洱河蠻，取太和城。城蓋蠻所置也。其後遂據其地。段氏因之。元立太和上中下三千戶所，至元中改置理州及河東縣，後省州改縣曰太和，屬大理路。今編戶六十六里。〉
趙州，〈府東南六十里。東南至景東府三百三十里，西南至蒙化府二百里，東北至賓川州九十里。〉
雲南縣，〈州東南百里。東南至楚雄府定遠縣一百二十里。漢元封初置雲南縣，隸益州郡，後漢改屬永昌郡，蜀漢建興二年置雲南郡治焉。晉、宋至梁皆因之。唐爲匡州匡川縣地，後張仁果據之，號白子國。蒙氏改爲雲南州，段氏因之。元初曰品甸千戶所，至元中復曰雲南州，尋降爲縣，屬大理路。明初改隸趙州。土知縣、縣丞俱楊姓，主薄張姓。編戶十五里。〉
鄧川州，〈府北七十里。北至鶴慶軍民府百九十里，東南至賓川州百五十里，西南至雲龍州百五十里。〉
浪穹縣，〈州西十五里。北至劍川州百里。漢葉榆縣地，蠻名彌次，即浪穹詔所居，唐武后永昌初浪穹州蠻傍時昔等二十五部先附吐蕃，至是來降，詔以傍時昔爲浪穹州刺史，統其衆。開元初其王鐸羅望與南詔戰不勝，移保劍川，更稱浪劍。貞元中爲南詔所破，亦置浪穹州於此，統浪穹、旋浪、鄧睒之地。段氏因之。元初改置浪穹千戶所，至元十一年改爲縣，屬鄧川州。土知縣、典史俱王姓。編戶三十五里。〉
賓川州，〈府東一百里。東至姚安府二百五十里，東南至楚雄府二百四十里，西南至趙州九十里。〉
雲龍州，〈在府西六十里。西至永昌府永平縣一百五十里，北至鶴慶軍民府劍川州一百七十里。〉
鶴慶軍民府，〈東至北勝州二百十里，南至大理府二百五十里，西北至麗江軍民府百七十里，北至麗江軍民府寶山州二百里，自府治至京師一萬一千六百九十里，至布政司一千一百六十里。〉
劍川州，〈府西九十里。南至大理府雲龍州一百七十里，北至麗江府七十里。〉
順州，〈府東一百二十里。東至北勝州界一百里，北至滄浪衛百五十里。〉
麗江軍民府，〈東至瀾滄衛蒗渠州界一百八十里，西至西番浪滄江二百里，南至鶴慶軍民府界七十里，北至永寧府革甸長官司界三百二十里，自府治至京師一萬一千七百六十里，至布政司一千二百四十里。〉
通安州，〈附郭，在今府治東偏。古笮國地，名三睒，蠻雲樣渠頭。漢爲定笮縣地，屬越嶲郡。唐改定笮曰昆明，屬嶲州。又升爲昆明軍，此爲昆明地。天寶後，爲越析麼些詔所據，後併於南詔。宋時僕繲蠻居之，後復爲麼些蠻所據。元初置三睒管民官，至元十四年改爲通安州。明朝因之。土州同高姓。編戶十三里。〉
寶山州，〈府東二百四十五里。東至永寧府界百七十里，南至鶴慶府百三十里。〉
蘭州，〈府西南三百六十里。北至巨津州一百六十里。〉
巨津州，〈府西北三百里。南至蘭州百六十里。〉
永寧府，〈東至四川鹽井衛二百里，西至麗江軍民府寶山州界一百三十里，南至瀾滄衛蒗蕖州二百十里，北至西番界三百三十里，自府治至京師一萬二千一百里，至布政司一千四百五十里。〉
剌次和長官司，〈府東北二百四十里。永樂三年置，土官阿姓。下同。〉
革甸長官司，〈府西北百二十里。〉
香羅甸長官司，〈府北百五十里。〉
瓦魯之長官司。〈府北二百八十里。〉
北勝州，〈東至四川鹽井衛馬剌長官司界二百五十里，東南至武定府元謀縣百里，西至鶴慶軍民府順州界五十里，南至大理府賓川州界一百里，北至永寧府三百五十里，自州治至京師一萬一千七百五十里，至布政司千二十五里。〉
瀾滄衛軍民指揮使司，〈與北勝州同城。〉
蒗蕖州，〈衛北百八十里。東至四川鹽井衛界二百里，北至永寧府界一百五十里。〉
