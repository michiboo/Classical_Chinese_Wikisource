
紹興府，〈東至寧波府二百二十里，東南至台州府三百里，西南至金華府四百五十里，西北至杭州府一百三十八里，北至海口三十里，自府治至布政司見上，至京師三千四百五十里。〉
山陰縣，〈附郭，在府治西。勾踐所都。秦置山陰縣，屬會稽郡。漢武帝時西部都尉治此，後移錢塘。後漢永建中始徙置會稽郡治焉。晉以後因之，隋廢入會稽縣。唐武德七年復置，八年又廢。垂拱二年復置。大曆二年又廢。七年復置。元和七年省，十年仍置今縣於郭內。今編戶二百一十一里。〉
會稽縣，〈附郭，在府治東偏。本山陰縣地，陳析置會稽縣，後皆因之。今編戶百三十一里。〉
蕭山縣，〈府西北九十三里。西至杭州府四十里，西南至杭州府富陽縣百五十里，東南至諸暨縣百三十里。漢會稽郡之餘暨縣，三國吳改曰永興，晉以後因之。梁陳慶之以入洛功封永興侯，即此邑也。隋省入會稽。唐儀鳳二年復置，屬越州。天寶初改曰蕭山，後因之。《城邑攷》：「縣舊有城，周不及二里，久廢。嘉靖三十二年重築，周五里有奇。」編戶一百四十一里。〉
諸暨縣，〈府南百二十里。西南至金華府義烏縣百二十里，西至金華府浦江縣百里，西北至杭州府富陽縣百十里。本越王允常所都，秦置諸暨縣，屬會稽郡，漢以後因之。隋屬越州，唐仍舊。光啓中改曰暨陽。五代初吳越復故。宋仍屬越州。元元貞初升爲諸暨州，明初爲諸全州，洪武二年復爲諸暨縣。今編戶一百七十五里。〉
餘姚縣，〈府東北百四十七里。東至寧波府慈谿縣九十里，東南至寧波府百里，西南至上虞縣八十里。舜支庶封此，以舜姓姚而名。秦置縣，屬會稽郡。漢以後因之，隋初省入勾章縣。唐武德四年復置縣，兼置姚州。七年州廢，縣屬越州。宋因之。元元貞初升爲餘姚州，明初復爲縣。編戶三百里。〉
上虞縣，〈府東百二十里。東北至餘姚縣八十里，西南至嵊縣百五十里。秦置縣，亦因舜後所封而名，屬會稽郡。漢以後因之，隋廢入會稽縣。唐貞元初復置，屬越州。宋以後因之。《城邑攷》：「縣舊置於江西岸，晉中興初移治江北岸。今縣西北四十里地名後郭，即故址也。唐永貞中，移縣於此。舊無城。元至正二十四年方國珍創築。明初湯和徙縣城石築臨山衛城，僅存土阜。嘉靖十七年，因舊址復甃以石，周十三里有奇。」編戶百四十八里。〉
嵊縣，〈府東南百八十里。東至寧波府奉化縣百七十里，東北至上虞縣百五十里，西南至金華府東陽縣百二十里，西北至諸暨縣八十里。漢置剡縣，屬會稽郡。晉以後因之。唐武德四年增置嵊州，八年州廢，縣仍屬越州。五代時吳越嘗改爲贍縣，宋初復舊。宣和八年始改爲嵊縣，仍屬越州。《城邑攷》：「縣城相傳三國吳賀齊所築。」《會稽記》：「縣治在江東，賀齊爲令，移今治，後廢。」宋宣和三年縣遭睦寇，既平，增修城壁，周十二里。慶元初溪流湍暴，城圮，令葉範纍石爲堤百餘丈，城賴以全。既而屢爲水圮，相繼修築。明初湯和徙故城磚石城臨山衛，城廢堤亦壞。弘治七年令滅鳳築堤二百四十五丈以禦水。十一年水溢堤潰，復修築護堤，堤賴以全。嘉靖三十四年以倭患營築石城，周七里有奇。編戶九十九里。〉
寧波府，〈東至海岸百有四里，南至台州府四百二十里，西至紹興府二百二十里，北至海岸六十二里，自府治至布政司三百六十里，至京師三千七百里。〉
鄞縣，〈附郭。秦置鄮縣，屬會稽郡。漢以後因之。隋平陳，省縣入句章。唐復置鄮縣，爲鄞州治。州尋廢，以縣屬越州，開元中復置明州治焉。五代時吳越改鄮縣爲鄞縣。今編戶四百五十一里。〉
慈谿縣，〈府西北五十里。西至紹興府餘姚縣九十里，西南至紹興府百五十七里。本句章縣地，唐爲鄮縣地，開元二十六年析置慈谿縣，屬明州。宋因之。明朝永樂中改溪曰谿。嘉靖三十五年以倭患始築城，周不及十里。今編戶二百八里。〉
奉化縣，〈府南八十里。南至台州府寧海縣百二十里，西至紹興府嵊縣百七十里。漢鄞縣地，唐爲鄮縣地。開元二十六年，析置今縣，屬明州。宋因之。元元貞初升爲奉化州，明初復爲縣。嘉靖三十一年以倭患始築城，周六里有奇。編戶百四十九里。〉
定海縣，〈府東北六十二里。西南至奉化縣百二十里，西至慈谿縣界七十里。本句章縣地，唐爲鄮縣之望海鎮。五代時錢氏更名靜海鎮，尋置望海縣，屬明州。又改曰定海縣。今編戶九十六里。〉
象山縣，〈府東南二百七十里。西北至奉化縣二百十里，西南至台州府寧海縣二百三十里。漢鄞縣地，晉爲寧海縣地，屬臨海郡。唐爲寧海及鄮縣地，神龍元年析置今縣，屬台州，廣德二年改屬明州。宋因之。舊無城，嘉靖三十一年以倭患創築，周五里有奇。編戶三十二里。〉
台州府，〈東至海岸百八十里，南至溫州府三百五十里，西南至處州府三百六十里，西北至金華府五百七十二里，北至紹興府三百十里，自府治至布政司四百四十里，至京師三千七百七十八里。〉
臨海縣，〈附郭。漢回浦縣地，屬會稽郡。後漢爲章安縣地，三國吳太平二年分置臨海縣，爲臨海郡治。晉以後皆屬臨海郡。隋屬處州，唐爲台州治。今編戶百八十里。〉
黃巖縣，〈府東南六十里。西南至溫州府樂清縣百八十里，西北至仙居縣百五十里。本漢回浦縣地，後漢以後爲章安縣地，隋爲臨海縣地。唐上元二年析置永寧縣，屬台州。天授初改今名。宋因之。元元貞初升爲州，明朝洪武二年復爲縣。縣城相傳唐上元中築，周九里有奇，後廢。明初吳元年重築，周三里。洪武二十年徙磚石築海門衛城。嘉靖三十一年倭入犯，縣以無城，不能守。明年築城，周七里。編戶百五十六里。〉
天台縣，〈府西北九十里。東北至寧海縣百十里，北至紹興府新昌縣百二十里，西至金華府東陽縣三百五十里。漢章安縣地。三國吳析置始平縣，晉太康初改爲始豐縣，屬臨海郡。宋、齊因之。隋省縣入臨海。唐武德四年復置始豐縣，屬台州。上元二年改曰唐興縣。咸通初王式討裘甫於寧海，分軍屯唐興，斷其南出之路是也。五代梁開平中吳越改曰天台，石晉時改曰台興，宋復曰天台縣。舊有城，相傳三國吳永安中築，後廢。宋宣和三年重修，明嘉靖三十二年改築，周五里有奇。編戶四十二里。〉
仙居縣，〈府西九十里。東南至黃巖縣百五十里，西北至金華府永康縣二百八十里，西至處州府縉雲縣百五十里。晉始豐縣地，永和三年析置樂安縣，屬臨海郡。宋以後因之。隋省入臨海，開皇十年婺州賊帥汪文進使其黨蔡道人守樂安，楊素討平之，即此。唐武德四年復置樂安縣，屬台州，八年廢。上元二年復置，徙治孟溪，仍屬台州。五代唐長興元年吳越改爲永安縣。宋景德四年改曰仙居縣。舊有土城，唐上元中築，周不及二里，後廢。宋宣和中重築，元毀。明朝嘉靖三十五年，始議築城，不果。邑爲倭所殘掠，明年始壘石爲城，周五里，尋復廢。今編戶九十五里。〉
寧海縣，〈府東北百八十里。東北至寧波府象山縣二百三十里，北至寧波府奉化縣百二十里。漢回浦、鄞二縣地，晉太康初析置寧海縣，屬臨海郡。宋以後因之。隋省入臨海縣。唐武德四年復置，屬台州，七年省。永昌元年復置。《城邑考》：「縣舊治海遊鎮，永昌初徙今治。築城周不及二里，尋廢。嘉靖三十一年以倭患築城。萬曆十九年以淫雨城圮，復修築。周六里有奇。」編戶百十三里。〉
太平縣，〈府東南百四十里。北至黃巖縣八十里，西南至溫州府樂清縣九十里。本黃巖縣及樂清縣地，明朝成化五年分黃巖南境置縣，十二年又分溫州府樂清縣之北境益之。嘉靖三十一年築城，周五里有奇。編戶五十六里。〉
