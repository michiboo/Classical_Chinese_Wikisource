
濟寧州，〈府西六十里。東南至江南徐州四百二十里，西南至河南歸德府三百五十七里，北至東平州百五十里。〉
鉅野縣，〈州西北百里。北至東平州百里，東南至金鄉縣九十里。古大野地。漢置鉅野縣，屬山陽郡。後漢因之。興平二年曹操破斬呂布將薛蘭等於鉅野。晉屬高平國。劉宋因之。後魏屬任城郡。北齊廢。隋開皇十六年復置，屬鄆州。唐武德四年置麟州治此。明年，州廢，縣屬戴州。貞觀十七年仍屬鄆州。乾寧二年兗州帥朱瑾爲朱全忠所攻，遣兵襲曹州，以解兗州之圍。全忠自中都引兵追及之於鉅野南，屠殺殆盡。五代周置濟州於此。宋因之。金徙州治任城，縣省。元復置，濟寧府嘗治此，後又改屬濟寧路。今編戶三十五里。〉
鄆城縣，〈州西北百五十里。西南至曹州百三十里。漢廩丘縣地。後周置清澤縣及高平郡。隋廢郡，改縣曰萬安。開皇十年置鄆州治此。十八年改縣曰鄆城。大業初，又改州爲東平郡。唐初，仍爲鄆州治。貞觀八年州移治須昌縣，以縣屬焉。五代周改屬濟州。宋因之。元屬濟寧路。今編戶二十四里。〉
東平州，〈府西北百五十里。東北至濟南府三百三十里，西北至東昌府二百里，西至東昌府濮州百八十里。〉
汶上縣，〈州東南六十里。東南至府城九十里，南至濟寧州八十里。古厥國。春秋時，爲魯中都邑。戰國屬齊，爲平陸邑。漢置東平陸縣，屬東平國。後漢及晉因之。宋爲平陸縣，屬東平郡。後魏因之。北齊改爲樂平縣。隋復曰平陸，屬兗州。唐因之。天寶初，改爲中都縣。貞元十四年改屬鄆州。宋因之。金曰汶陽縣。泰和八年又改爲汶上縣。今編戶四十八里。〉
東阿縣，〈州西北七十里。北至東昌府茌平縣百里，西南至壽張縣八十里。春秋時齊柯邑。漢置東阿縣，屬東郡。後漢因之。晉屬濟北國。劉宋屬濟北郡。後魏因之。隋屬濟州。唐因之。天寶十三載，濟州廢，縣屬鄆州。宋仍舊。今編戶二十四里。〉
平陰縣，〈州東北百里。東北至濟南府長清縣四十里，春秋時齊邑。漢爲肥成縣地。隋開皇十六年置榆山縣，屬濟州。大業二年改曰平陰縣。唐初因之。貞觀初，改屬鄆州。太和六年省。開成二年復置，仍屬鄆州。今編戶十九里。〉
陽縣，〈州西北百四十里。北至東昌府八十里。春秋時齊陽邑。漢爲須昌縣地。隋開皇十六年析置陽縣，屬濟州。唐初因之。天寶十三載，改屬鄆州。今編戶三十九里。〉
壽張縣，〈州西百二十里。西北至陽縣三十里。春秋時，齊之良邑。戰國時，謂之壽邑。後置壽良縣，屬東郡。後漢改曰壽張，屬東平國。應劭曰：「光武叔父名良，諱良曰張也。晉亦曰壽張縣，劉宋改曰壽昌，後魏復曰壽張，俱屬東平郡。隋屬濟州。唐武德四年置壽州於此。五年州廢，仍屬鄆州。宋因之。明朝洪武三年省入須城、陽二縣。十四年復置，仍屬東平州。編戶十五里。〉
曹州，〈府西南三百里。東南至河南歸德府二百四十里，西南至河南開封府三百里，西北至直隸開州百二十里，北至東昌府濮州百里。〉
曹縣，〈州東南百二十里。東南至河南歸德府百二十里，西南至河南儀封縣百里。漢定陶縣地，隋析置濟陰縣，爲曹州治。唐、宋因之。金人徙州治乘氏故縣，仍置濟陰爲附郭。元因之。明初，以水患，徙治安陵鎮。二年又徙磐石鎮，即今治也。四年改州爲縣，屬濟寧府。正統十一年復置曹州，以縣屬焉。今編戶四十八里。〉
定陶縣，〈州東南五十里。東至城武縣五十里。春秋時曹地。秦置定陶縣。漢初，封彭越爲梁王，都定陶。後爲濟陰郡治。甘露中，爲定陶國治。後漢濟陰郡亦治此。晉改爲濟陽郡治。劉宋爲北濟陰郡治。後魏仍置濟陽郡，尋爲西兗州治。隋屬曹州。唐初因之。貞觀初，省入濟陰縣，曰定陶鎮。宋乾德初，置發運務於此。開寶九年改轉運司。太平興國二年建康濟軍。四年置定陶縣隸焉。熙寧四年軍廢，縣屬曹州。元初，復置廣濟軍於此。金軍廢，縣仍屬曹州。元因之。明朝洪武初，省。四年復置縣，屬濟寧府。正統十一年改今屬。編戶十九里。〉
沂州，〈府東三百六十里。東至江南海州二百二十里，南至江南邳州二百八十里，西南至南直徐州三百五十里，北至青州府四百四十六里，東北至青州府莒州二百七十里。〉
郯城，〈縣州東南百二十里。東至江南海州百二十里，東南至江南宿遷縣百八十里，西南至江南邳州百六十里。古郯子國也。秦末，置郯郡。漢置郯縣，爲東海郡治。後漢徐州治焉。晉亦爲東海郡治。後魏屬東海郡。東魏武定八年改爲郯郡治。隋初郡廢，縣屬泗州。大業初，屬下邳郡。唐武德四年縣屬邳州。貞觀初，省縣入下邳，尋復置，又省入臨沂。宋、金因之。元末，復置郯城縣，屬沂州。今編戶六十二里。〉
費縣，〈州西北九十里。北至青州府蒙陰縣百二十里。古費國地，後爲魯季氏邑。漢置費縣，屬東海郡，高帝封功臣陳賀爲侯邑。後漢屬泰山郡。晉屬琅邪國。劉宋爲琅邪郡治。後魏因之。隋屬沂州。唐、宋因之。今編戶七十五里。〉
