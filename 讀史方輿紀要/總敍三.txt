
　　或曰：「審如子言，則鄉導之於地利，重矣。然則子之書其可廢乎？」曰：「何可廢也。孫子言『不用鄉導者，不能得地利』，然不得吾書，亦不可以用鄉導。夫南行之不可以北轅也，東泛之不可以西檝也，此易知也。西北多山，而未嘗無沮洳之地；東南多水，而未嘗無險仄之鄉，此易知而不易知者也。且夫一指蔽前，則泰山不見，十步易轍，則日景不分，使其惘惘焉。左陷大澤而不知，前入深谷而不悟，乃欲執途之人，而求其爲鄉導，鄉導其可恃乎哉？何也？鄉導用之於臨時者也，地利知之於平日者也。平日未嘗於九州之形勝、四方之險易，一一辨其大綱，識其條貫，而欲取信於臨時之鄉導，安在不爲敵所愚也？是故先知馬陵之險，而後可以定入魏之謀；先知井陘之陿，而後可以決勝趙之計。不然，曹瞞之智，猶惕息於陽平，武侯之明，尚遲回於子午，乃謂求地利於臨時，而不求地利於平日，豈通論哉？是故途有所必由，城有所必攻，此知之於平日者也。欲出此途，而不徑出此途者，乃善於出此途者也；欲攻此城，而不即攻此城者，乃善於攻此城者也。此知之於平日，而不得不資於臨時者也。攻則攻敵之所不能守，守則守敵之所不能攻。辨要害之處，審緩急之機，奇正斷於胸中，死生變於掌上，因地利之所在而爲權衡焉。此固大將之任，而非可問之於鄉導者也。凡吾所以用多用寡，用分用合，用實用虛之處，既已灼然知之，而後博求之於鄉導，從其可信，缺其可疑，以善吾地利之用。豈徒寄耳目於僕夫雲爾哉？此吾書所以必不可廢也。且不獨行軍之一端也。天子內撫萬國，外蒞四夷，枝幹強弱之分，邊腹重輕之勢，不可以不知也。宰相佐天子以經邦，凡邊方利病之處，兵戎措置之宜，皆不可以不知也。百司庶府，爲天子綜理民物，則財賦之所出，軍國之所資，皆不可以不知也。監司守令，受天子民社之寄，則疆域之盤錯，山澤之藪慝，與夫耕桑水泉之利，民情風俗之理，皆不可以不知也。四民行役往來，凡水陸之所經，險夷趨避之實，皆不可以不知也。世亂則由此而佐折衝、鋤強暴；時平則以此而經邦國、理人民；皆將於吾書有取焉耳。」「然則孫子之說，固未當乎？」曰：「非也。孫子之言，固以地利者，行軍之本；而鄉導者，地利之助也。先知地利，而後可以行軍；以地利行軍而復取資於鄉導，夫然後可以動無不勝。凡吾所以爲此書者，亦重望夫世之先知之也。不先知之，而以惘然無所適從者，任天下之事，舉宗廟社稷之重，一旦束手而畀之他人，此先君子所爲憤痛呼號，扼腕以至於死也。予小子既已奉遺命採舊聞，旁搜記載，規之正史，稍成一家之言，合爲一十八部，分爲百三十卷，藏之家塾，以俟來者。」[1]
