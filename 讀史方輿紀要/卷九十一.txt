
嘉興府，〈東至南直松江府百一十里，南至海八十三里，西至湖州府百八十里，北至南直蘇州府百三十里，自府治至布政司百九十五里，至京師三千一百里。〉
嘉興縣，〈附郭，在府城東偏。春秋時，地名檇李，秦由拳縣地，屬會稽郡。漢因之。後漢屬吳郡。三國吳黃龍四年嘉禾生，改置禾興縣。孫皓以父名和，改今名。晉、宋以後因之，皆屬吳郡。隋省入吳縣。唐武德七年復置，明年又廢。貞觀八年復置，屬蘇州。五代初屬杭州，尋爲秀州治。今編戶三百八十一里。〉
嘉善縣，〈府東三十六里。東至南直松江府七十二里，東南至平湖縣三十六里，西北至蘇州府吳江縣七十六里。本嘉興縣之魏塘鎮。宣德五年析置今縣。嘉靖三十二年以倭變，始議築城。三十四年城就，外環以濠。萬曆二十年增修。城周八里有奇，編戶一百八十六里。〉
崇德縣，〈府西南九十里。西南至杭州府百十里，西至湖州府德清縣一百有八里。本嘉興縣地，五代晉天福三年吳越析嘉興縣之義和市及崇德七鄉爲縣，屬秀州。宋熙寧十年又割桐鄉縣五鄉益之。元元貞初升崇德州，明朝洪武二年復爲縣。縣無城，嘉靖三十四年創築磚城，周六里有奇。編戶二百七里。〉
桐鄉縣，〈府西六十里。西北至湖州府百二十里。本崇德縣地，宣德五年割崇德之梧桐八鄉置縣，治鳳鳴市。嘉靖三十四年築城，周四里有奇。編戶一百七十八里。〉
平湖縣，〈府東五十四里。西南至海鹽縣三十六里，東北至南直松江府八十里。本海鹽縣之東北境，宣德五年析海鹽之武原等鄉置今縣。嘉靖三十三年始築磚城，周五里有奇。編戶百二十一里。〉
海鹽縣，〈府東南八十里。西南至杭州府海寧縣百十里，東北至平湖縣三十六里。古名武原鄉，秦爲海鹽縣，屬會稽郡。漢因之。後漢屬吳郡。晉以後因之。梁屬信義郡，陳省入鹽官縣。唐景雲二年復置，先天初又廢。開元五年又置，屬蘇州。五代時屬秀州。宋因之。元元貞初升爲海鹽州，明朝洪武二年復爲縣。編戶百六十里。〉
湖州府，〈東至南直蘇州府二百十里，東南至嘉興府百八十里，南至杭州府亦百八十里，西南至南直寧國府三百五十七里，西至南直廣德州一百六十里，西北至南直宜興縣一百四十四里，自府治至布政司見上，至京師三千二百里。〉
烏程縣，〈附郭，在府治西一里。秦置縣，屬會稽郡，因烏氏、程氏善釀而名。後漢屬吳郡，中平末孫堅封烏程侯。三國吳時孫皓亦封烏程侯，皓立，因置吳興郡治此。晉以後因之，隋郡廢，縣屬蘇州，尋復爲湖州治。今編戶二百六十七里。〉
歸安縣，〈附郭，在子城東一里。本烏程縣地，宋太平興國七年析東南十五鄉置縣，以錢俶納土來歸，因曰歸安。今編戶三百九里。〉
長興縣，〈府西北七十里。西南至安吉州百里，西至南直廣德州百三十里，北至南直宜興縣百四十里。秦爲鄣縣地，兩漢爲烏程、故鄣二縣地，晉太康三年分置長城縣，屬吳興郡，宋、齊以後因之。隋平陳省入烏程，仁壽二年復置，屬湖州，大業初屬吳郡。唐初沈法興置長州於此，武德四年改爲綏州，又改爲雉州，七年州廢，縣仍屬湖州。五代時吳越改今名，宋因之。元元貞初升爲長興州。明初爲長安縣，洪武二年復曰長興。舊有城，相傳唐武德七年築，吳越時嘗修繕。元至正十七年明師取長興，元帥耿炳文甃磚城爲守禦。後漸圮，嘉靖三十六年增修，萬曆元年復繕治。城周五里有奇。編戶二百五十七里。〉
德清縣，〈府南九十里。東至嘉興府崇德縣百有八里，東南至杭州府海寧縣百二十五里，南至杭州府九十里，西至武康縣二十六里。本烏程縣地，晉以後爲武康縣之東境。唐天授二年析置武源縣，屬湖州。景雲二年改曰臨溪，天寶初又改今名。《城邑考》：「縣初置於下蘭山，天寶間徙百寮山南，即今治也。宋德祐中始築石城，明初廢。嘉靖三十二年修築，周五里有奇。」編戶二百十里。〉
武康縣，〈府西南百二十里。東至德清縣二十六里，南至杭州府餘杭縣百十里，西至安吉州八十五里。漢烏程縣餘不鄉之地，後漢初平中孫氏析置永安縣，吳寶鼎初屬吳興郡。晉太康初改永康，又改今名，仍屬吳興郡。宋以後因之。隋平陳縣廢，仁壽二年復置，屬湖州，大業三年改屬餘杭郡。唐初李子通於此置安州，又改武州。唐武德七年州廢，仍屬湖州。五代時屬杭州，宋還屬湖州。縣無城。今編戶六十五里。〉
安吉州，〈府西南百二十里。西北至南直廣德州百二十里，西至南直寧國縣九十里，東南至杭州府餘杭縣百三十里。〉
孝豐縣，〈州南六十五里。東至武康縣百二十里，東南至杭州府餘杭縣百十里，西北至南直廣德州七十里，西至南直寧國縣百二十里。本漢故鄣縣地。後漢中平二年分置原鄉縣，屬丹陽郡。晉屬吳興郡，宋以後因之。隋廢。唐武德四年復置，屬雉州。七年州廢，縣省入長城。明成化二十三年郡守珣言：「安吉地險遠，而孝豐、太平等九鄉爲里五十餘，中有漢縣廢城存焉，請析置一縣以閒民之不逞者。」從之，因鄉名以名縣，曰孝豐。正德二年安吉升爲州，遂以縣屬焉。舊有土城，萬曆四年改築石城，周不及四里。編戶五十四里。〉
