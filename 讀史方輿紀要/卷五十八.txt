
平涼府，〈東至西安府州三百里，南至鳳翔府隴州二百八十里，西南至鞏昌府秦州三百四十五里，西北至寧夏中衛四百六十里，東北至慶陽府三百里。自府治至布政司六百五十里，至江南江寧府三千二百八十里，至京師三千四百里。〉
崇信縣，〈府東南八十里。東北至涇州七十里。本平涼縣地。唐貞元間，隴右節度使李元諒始築城屯軍，名曰崇信。亦爲神策軍分屯之所。宋初始置縣，屬鳳翔府。淳化初，改屬儀州。熙寧中，州廢，以縣屬渭州。金屬平涼府。今縣城周三里有奇，編戶五里。〉
涇州，〈府東百五十里。東南至州百五十里，東北至慶陽府百二十里，東至寧州百七十里，南至鳳翔府二百六十里。〉
靈臺縣，〈州南九十里。南至鳳翔府麟遊縣七十里，東南至州六十里。古密須國。漢爲鶉觚縣，屬北地郡。後漢屬安定郡。晉因之。後魏置趙平郡治此。後周郡廢，縣屬涇州。隋初因之。大業初，析置靈臺縣，取文王伐密作靈臺之義。明年，廢入鶉觚。唐天寶元年改鶉觚爲靈臺縣，仍屬涇州。宋因之。元省入涇川，尋復置。今城周三里有奇，編戶二十里。〉
靜寧州，〈府西二百三十里。南至鞏昌府秦州二百五十里，東北至固原州百六十里，西北至靖邊衛四百二十里。〉
隆德縣，〈州東九十里。東北至固原州五十里。本平涼縣地。宋天禧初，置羊牧隆城寨。慶曆中，改曰隆德寨。金改爲縣，屬德順州。今城周九里有奇，編戶五里。〉
固原州，〈府西北百十里。東至慶陽府三百五十里，西北至寧夏中衛三百六十里，西至靖邊衛四百五十里。〉
