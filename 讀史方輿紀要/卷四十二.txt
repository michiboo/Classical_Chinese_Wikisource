
卷四十二   
　　◇汾州府 東至潞安府四百四十里，東南至沁州四百八十里，南至平陽府三百九十里，西南至平陽府隰州二百七十里，東北至太原府二百里。自府治至布政司見上，至南京二千四百三十里，至京師一千三百八十里 。 
　　《禹貢》冀州地。春秋時屬晉。戰國屬趙。秦屬太原郡。二漢屬太原及西河郡。魏因之。晉為西河國。後魏曰西河郡，後又僑置汾州。北齊改南朔州，後周改為介州，而西河郡如故。隋初郡廢，煬帝復改介州為西河郡。唐初改為浩州。武德三年，改為汾州。天寶初，曰西河郡。乾元初，復曰汾州。五代末，屬於北漢 周顯德初，侵北漢得之，置寧化軍，兼領石、沁二州。旋入於北漢 。宋仍曰汾州 亦曰西河郡 。金因之，兼置汾陽軍。元復為汾州，屬太原路。明初，以州治西河縣省入，直隸山西布政司。萬曆二十三年，升為汾州府，領州一、縣七。今仍曰汾州府。  
　　府控帶山河，肘腋秦、晉。戰國時，秦、趙相持，往往角逐於此。東漢之季，西河尤為多事。迨於劉淵發難，中原陸沉，禍亂之徵，未始不自西河始也。周、齊爭勝於河、汾間，郡常為兵沖。隋大業之末，唐乾符以後，太原南指，未有不以州為中頓；平陽北向，未有不以州為啟途者也。北漢保河東，州尤為肘腋重地。宋人於嵐、石、隰三州以至黃河，皆置城戍關，杜河外入麟府路以捍夏人。蓋西北有事，府為必備之險矣。 
　　汾陽縣 附郭。漢茲氏縣，屬太原郡，魏置西河郡於此。晉改縣曰隰城，屬西河國。後魏亦為西河郡治。孝昌中，自蒲子移汾州、隰城。隋仍為介州治。唐上元初，改曰西河縣。宋以後因之。明初省。萬曆中，建汾州府，因改置今縣。《城邑考》：府城，一名四陽城，世傳曹魏所築，四面皆向日也。元至正十二年重築。明景泰二年，因舊城增修，城周九里有奇。嘉靖十九年，復築東外城，周亦九里有奇；又築南外城，周三里有奇，與郡城相輔。編戶九十五里 。 
　　○隰城故城 府西七十里。漢縣，屬西河郡。晉屬西河國。三國魏省隰城入茲氏。晉改茲氏曰隰城。後魏主燾延和三年，如美稷，遂至隰城，大破山胡白龍於西河，是也。東魏僑置靈州於隰城縣界。後周廢。又故茲氏城。《志》云：在府南十五里，漢縣治此，高帝封夏侯嬰為侯邑。一名甄子城，魏收《志》：太和八年，復置西河郡，治茲氏故城。孝昌中，以吐京五城、定陽等郡陷沒，皆寄治西河，今其地名鞏村，有故城遺址。○八門城，在府北十五里。《志》云：劉淵遣將喬嵩攻西河，因築此城，城有八門，故名。俗名羅城。又有偏城，在府西南五十里廣城村。後趙時築此以防西北諸胡，其城北占山阜，南臨絕澗，有欹側之狀，因名。又祝融城，在府治西，相傳祝融氏所居 。 
　　美稷城 在府西北。漢美稷縣，屬西河郡。本治今廢勝州西，後漢中平中，以寇亂南徙五百餘里，即此城也，尋廢。○牧師城，在府西北境，漢邊郡皆置牧師苑以養馬，此即西河郡牧苑也。或曰：亦在今廢勝州境，後漢永元六年，匈奴大帥逄侯叛，南單于師子與漢中郎將杜崇屯牧師城，是也。後亦移置於府境，其地廣斥，宜畜牧。宋治平中，崔台符按汾州，得牧地三千二百頃。明年，移沙苑馬五百牧於此，即古牧師地矣 。 
　　○隱泉山 府北四十里。山有湯泉，一名湯泉山，或謂之謁泉山。上有石室，相傳子夏所居也。俗謂之子夏山，又名卜山。《志》云：山之陽為卜山，山陰為陶山。與太原府文水縣接界，今詳見文水縣。○比干山，在府西北九十里，相傳紂使比干築城於此 。 
　　萬戶山 府西二十里。延袤二十里，高八十丈，平坦可居萬戶，因名。又柏山，在府西五十里，上多柏樹。一名將軍山，相傳石趙將趙鼎者禦敵戰死於此，因名。○石室山，在府西三十里，山多岩窟，可居。又府西北三十里有白彪山，其山石壁岩，峰巒聳秀，林木叢茂，泉流飛涌，洞壑層啟，村墟聯附，為州之勝。相傳昔有騶虞見此，亦名騶虞山 。 
　　○汾水 府東二十五里。自太原府文水縣流入界，又流經平遙、介休、孝義縣，而西南入靈石縣境。詳見大川汾水 。 
　　文水 府東北五十里，亦自文水縣流入縣境。一名文谷河，亦曰萬谷河。至府東十五里，謂之西河泊，亦謂之文湖。《水經注》：文湖東西十五里，南北三十里，湖西側有一城，謂之瀦城，瀦澤所聚也。蓋即水以名城，湖亦謂之瀦城濼，其水東入於汾。宋熙寧初，詔復汾州西河濼，濼在城東，周四十里，舊時旱則引以溉田，雨以瀦水，兼有菱、芡、蒲、魚之利，可給貧民。前轉運使王氵公廢為田，人以為病，至是從御史劉述言，復之，即文湖也 。 
　　禹門河 城西十里。西山諸溪之水會流於此，謂之河口，伏流潛注，東入於文湖。相傳禹導洪水至此，因名。又有麻屈水，亦在府西十里，平地湧出，灌溉田畝，民賴其利。又原公水，亦曰原公澗，又名壺溪水，源出白彪山麓，沿山南注，至谷口，轉折而東，歷城東北數十村，溉田萬畝，東南注於文湖。《志》云：原公水一名馬跑泉，亦曰賀魯水，相傳有賀魯將軍者駐師白彪山，馬跑泉涌，因名也。○向陽水，在府西三十里，一名懸泉水，源出向陽峽，下流合於原公水，今涸。又府南十里有清溝水，一名董師河。城北八里有賈家庄泉，亦流合焉，居民引以灌田，下流東注於汾水 。 
　　善利渠 在府西南。西山諸泉源會流為渠，東西首尾凡百餘里，有灌溉之利。又靈浮泉，在府西南四十里，亦東流合諸山泉，引流溉田 。 
　　○臨汾宮 府東十五里。隋大業四年，建以避暑，蓋據文湖之勝而為之，亦謂之汾水行宮 。 
　　金鎖關 府西三十五里。一名向陽峽。岩朅插天，中斷如辟，為汾、石咽吭，漢、晉以來戍守處也。明初置巡司，尋廢。隆慶初，增築關城設兵防禦，頗為嚴固。又黃蘆嶺關，在府西六十里，置關嶺上，憑高為險。宣德四年，置巡司於此。○康家堡，在府東二十里，臨汾水上，有康家堡渡，路通平遙縣。《志》云：城東有汾陽驛，洪武中置 。 
　　孝義縣 在府南三十五里。東至霍州靈石縣五十里。漢茲氏、中陽二縣地。後魏太和十七年，分置永安縣，仍屬西河郡。北齊省入介休縣。後周復置。隋屬介州。唐屬汾州。貞觀初，改縣曰孝義，以旌縣人鄭興也。五代周顯德五年，晉州將李謙溥擊北漢，破孝義，即此。宋太平興國初，改縣曰中陽，尋復舊。熙寧五年省，元初復置。今城周四里有奇，編戶三十里 。 
　　中陽城 在縣西北，故趙邑。《史記》：趙武靈王九年，秦伐我，取西都及中陽。又惠王十四年，與秦會中陽。亦曰西陽，《秦紀》：惠文王后九年，取趙西陽，即中陽也。漢置中陽縣，屬西河郡。魏晉因之，永嘉中廢。《括地誌》云：中陽在隰城縣南 。 
　　吳城 縣西南七十八里。戰國時，魏吳起為西河守，築此城以拒秦，因名。近時賊據吳城，從向陽峽窺汾州，即其處也。又虞城，在縣東北十里。又有虢城，在縣北十里，俗訛為瓜城。相傳晉滅虞、虢，遷其人於此，築城居之，因名。魏收《志》：定戎郡，永安中置，治吳城，即此城也。○魚城，在縣北十九里，或云：後魏末，六鎮擾亂，置城於此為戍守處。又有東多城，在縣北二十里。魏收《志》：永安中，置真君郡，治東多城，是也。又團城，在縣西北十八里。舊《經》云：團城，後魏孝昌中所置。魏收《志》：武定四年，置武昌郡，治團城 。 
　　六壁城 縣西南十五里。《後魏書》：太平真君五年，討胡賊於六壁。《水經注》：勝水東經六壁城，南魏朝置六壁於其下，防離石諸胡，因為大鎮。太和中罷鎮，置西河郡。《志》云：六壁者，縣所轄貞壁、賈壁、白壁、許壁、柳壁並六壁為六也。魏收《志》：永安中，置顯州，治六壁城，領定戎、建平、真君等郡，又領瓜城、東多城、團城等三城。瓜城，即定戎郡治也。後周省。唐為府兵所居，曰六壁府 。 
　　○狐岐山 縣西北八十里。《禹貢》：治梁及岐。孔氏以為岐，狐岐山也。蓋洪水懷襄大河，泛濫至此山下雲。一名薛頡山，勝水出焉。○白雀山，在縣西八十里，峰巒高峻。又縣西一百六十里有上殿山，高峻為汾、隰諸山之冠 。 
　　雀鼠谷 《冀州圖經》：谷在縣南二十里，長一百一十里，南至臨汾郡霍邑界，汾水流經谷內，即《周書》調鑒谷雲。今詳介休縣。○安生原，在縣南十里。舊《經》：土地沃饒，有西河之美者，惟安生原耳 。 
　　○汾水 縣東二十里。自汾陽縣流入，與介休縣接界。《志》云：縣東三十里汾河上有比乾颱，紂遣比干於騶虞山築台避暑，此其遺蹟雲 。 
　　勝水 在縣南二里。源出狐岐山，東南流，至縣西十里，曰勝水陂。亦曰元象泊，以昔有里人元象者有孝行，躬耕於此而名。縣境之水，匯於此陂，又東注於汾水。《志》云：勝水一名孝水，在縣西十五里。○義水，在縣北十五里，亦出狐岐山，東流經此。一名行春川，流入汾陽縣境，分為善利、得利、分利、豐義、紫金五渠堰，共溉田數百頃。又東入於汾。縣名孝義，以此二水也 。 
　　土京水 出縣西南十五里土京谷，一名西陽水。《水經注》：勝水東合陽泉水，水出西山陽，東經六壁城北，又東注於勝水，即此水也。又左水，在縣南二十里，一名賈願水，今涸。又板谷水，在縣西北二十八里，東流入勝水陂 。 
　　白龍渠 在縣西二十裏白壁關，居民引以溉田。又有三泉，在縣西二十八里，東流入板谷水，溉田可十餘頃。○普濟渠，在縣南十五里。《志》云：縣西七十里有玉泉山，泉如漱玉，引流溉田，即普濟渠也。又潤民渠，亦在縣南。自縣西引勝水，灌附郭諸村田，民賴其利 。 
　　○溫泉鎮 縣西九十里，即隰州之廢溫泉縣也。《志》云：其地有高唐山，溫泉出焉。鎮南通吉、隰諸州，北連寧鄉、永寧之境，為往來襟要，有巡司戍守 。 
　　平遙縣 府東八十里。東至太原府祁縣五十里。漢平陶縣，屬太原郡。本在今太原府文水縣界，後魏移置於此，改曰平遙，仍屬太原郡。隋屬介州。唐屬汾州。宋因之。今城周九里有奇，編戶五十八里 。 
　　○京陵城 縣東七里。即春秋之九原也。《國語》：趙文子與叔向游於九原。胡氏曰：原當作京。漢置京陵縣，屬太原郡。《水經注》曰：其故京尚存、漢初增陵其下，故名。魏、晉因之，後廢。唐置京陵府，以居府兵。杜佑曰：隰城有漢京陵城，誤也。又清世城，在縣南，隋開皇十六年，析平遙縣置清世縣，屬介州，大業初廢 。 
　　中都城 縣西十二里，西南至介休縣五十里。《春秋》：昭二年，晉侯執陳無宇於中都。戰國時屬趙，亦謂之西都。《趙世家》：武靈王九年，秦拔我西都。漢置中都縣，屬太原郡。文帝為代王，都中都，即此城也。後漢亦曰中都縣。晉屬太原國。永興初，劉淵遣別將寇太原，取中都。後魏省入鄔縣，而別置中都縣於榆次。《水經注》有嬰侯水，徑中都縣南，俗謂之中都水，又至鄔縣。魏收《志》鄔縣有中都城。《括地誌》中都城在平遙縣西南十二里。是也。○羌城，在縣西北四十里，《志》云：漢建安中，築此以居羌人。又思歸城，在縣東三十里，劉淵攻劉琨於太原，築壘拒守，因思歸而夜遁，故名 。 
　　蔚州城 縣西北二十五里。後魏末，僑置蔚州，於鄔縣界。後周廢入平遙。《城冢記》謂之屈頓城，昔漢武帝於汾堤側屈曲為頓，後因汾水泛溢廢壞。後魏於其地僑置蔚州，今城址猶存。○青城，在縣東二十里。又有亭岡城，在縣南二十八里，下有亭岡水。或曰皆後魏所置也。又來城，《城冢記》：在縣西二十三里。相傳後漢來歙所築 。 
　　○超山 縣東南四十里。一名過山，以高聳超過群山而名。又麓台山，在縣南四十里。《爾雅》：山足曰麓，土高曰台。一名蒙山。又名謁戾山。《山海經》：謁戾之山，嬰澗水出於其陰，是也 。 
　　○汾水 縣西五十里，與汾陽縣接界。縣境諸水，悉流入焉。○中都水，出縣東二十里中都谷橫嶺下，西流合原祠水，經城南，入鄔城泊。亦名城東水，以成化中泛漲北流，經縣城東，而西入於汾也。今有中都堰，在縣東南一里。又原祠水，在縣東南十五里，平地湧出，灌溉民田百頃，合中都水以入於汾原，上有祠，因名 。 
　　鹵澗水 出縣東南二十里之朱坑，流經縣東，分為二十四池，灌溉民田。又嬰澗水，在縣東三十里，亦流合中都水入汾。又亭岡水，在故亭岡城南。《志》云：源出亭岡谷，流合鄔城泊。○張趙泊，在縣西北三十里，一名壤公泊。又鄔城泊，在縣南，與介休縣接界，又東接祁縣昭余祁藪，亦謂之鄔澤雲 。 
　　○普同關 在縣南五十里普同谷口。東南接綿上關，達沁源縣，西抵關子嶺，南入岳陽縣，為往來要地。洪武五年，置巡司戍守 。 
　　介休縣 府東南七十里。東北至太原府祁縣九十里，北至文水縣八十里。晉大夫士彌牟邑。秦置介休縣，以介山為名。漢屬太原郡。晉屬西河國。後魏仍屬西河郡。東魏析置平昌縣，兼置定陽郡。後周改郡曰介休，以介休故縣省入平昌。隋初郡廢。開皇十八年，又改平昌曰介休。義寧初，復置介休郡於此。唐初又改為介州。貞觀初，州廢，以縣屬汾州。宋因之。今城周八里，編戶四十五里 。 
　　○介休城 在今縣東南十五里。漢縣治此。後周建德五年，自平陽進攻晉陽，周主邕與宇文憲會於介休，即此。今城東魏所置平昌縣也。隋改置介休於平昌，故城遂廢 。 
　　鄔城 縣東北二十七里。春秋時晉邑，魏獻子以司馬彌牟為鄔城大夫。《史記》：曹參從韓信擊趙相夏說於鄔東，大破之，又圍趙別將軍於鄔城中。漢置鄔縣，屬太原郡。晉及後魏因之。北齊廢。《志》云：故鄔城歷、隋唐至宋，始圮於水，城北接文水，東接祁縣境 。 
　　隨城 《地誌》：在縣東。春秋時晉邑也。隱五年，曲沃庄伯伐翼，翼侯奔隨，後為士會食邑。又平周城，在縣西四十里。《十三州志》：戰國時魏邑也。梁襄王十三年，秦取我曲沃、平周，即此。漢置平周縣，屬西河郡。後漢因之。晉省。又《郡志》云：縣東四十五里有武城，秦遣武安君白起伐趙，經此，因名。今有武城水。○板橋城，在縣西北十八里。《郡國志》：劉淵擊劉琨於此，其城阻水，以板橋為渡，因名。又開遠府，在縣西北八里，華夏府在縣東北三十里，皆唐置，以居府兵 。 
　　○介山 縣東南二十五里。一名介美，以介子推隱此也。山南跨靈石，東跨沁源，盤踞深厚。亦曰綿山。亦曰綿上。晉文公求介子推不獲，以綿上為之田，是也。又襄十三年，晉侯於綿上以治兵。二十九年，齊高豎奔晉，晉城綿而寘旃。今亦曰橫嶺。又忌阪，在縣西南十二里，相傳子推被焚處也。○洪山，亦在縣東南二十里，石洞水出其下。《志》以為狐岐山也 。 
　　天峻山 縣東南十五里。以高峻入雲而名。又蠶簇山，在縣東南三十里，勢極高，形如蠶簇。又抱腹岩，在縣西南四十里，群峰迴繞，澗水環流，石梯峻險，松柏交加，形如抱腹，因名 。 
　　雀鼠谷 縣西南二十里。《水經注》：汾水南過冠爵津，俗謂之雀鼠谷。數十裡間，道皆險隘，水左右悉結偏梁閣道，累石就路，縈帶岩側，或去水一丈，或高六丈，上帶山阜，下臨絕澗，俗謂之魯般橋。蓋古之津隘，今之地險也。後周建德五年，周主邕攻晉州軍於汾曲，分遣宇文憲將兵守雀鼠谷。隋大業十二年，太原留守李淵破賊甄翟兒於雀鼠谷。十三年，李淵起義兵，由西河入雀鼠谷。唐武德三年，劉武周陷介州，唐將姜寶誼等戰於此，兵敗被擒。既而世民擊武周，追破其將宋金剛，宿於雀鼠谷西原。又開元十一年，北巡并州，經雀鼠谷。谷蓋當往來之要路 。  
　　東谷 縣東南四十里。四圍皆山，中有石磊，橫空數仞，周廣三里，岩頂有泉，倒流如瀑布，謂之懸泉，流為白牛泓，浚深莫測。又有黑龍池，水色常黑，其下流皆注於汾河。○西谷，縣東南二十里，有西谷水，東谷之水流合焉。又有沂陽穀，在縣西四十里，有沂陽水，東流入於汾水 。 
　　度索原 在縣東南介山下。唐初裴寂攻劉武周將宋金剛於介休，寂軍於度索原，營中飲澗水，金剛絕之。士卒渴乏，寂欲移軍就水，金剛縱兵擊之，寂失亡略盡。○千畝原，在縣南，亦曰千畝聚。周宣王九年，戰於千畝，王師敗績於姜氏之戎。又晉穆侯十年，戰於千畝，有功。杜氏曰：其地在介休縣 。 
　　○汾水 縣西二十里。《志》云：縣西北五十里有大宋渡，亦汾河渡口也。南流二十餘里，為小宋曲。又南流與孝義縣接界，縣境諸水，悉流入焉。○謝谷水，在縣西南十里，源出谷南磨子溝，平地湧出，大小十數泉，流入谷中，灌十餘村田，至小宋曲，北入汾 。 
　　洪山水 縣東南二十里。一名石洞水，源出洪山，或謂之勝水。四泉並發，四時不竭。宋文彥博引為東中西三渠，灌自城以東數村之田，凡九十餘頃。西北流注於汾。又三道河，在縣東北六里，平地出泉，分流為三道，下流入汾。又珞石澗，亦在縣東南二十里，源出綿上箭杆嶺，下流入於汾，今涸 。 
　　鄔城泊 縣東北二十里，與平遙縣接界。流合中都水，注於汾河，或謂之蒿澤。隋仁壽初，漢王諒以趙子開敗於高壁，大懼，自將眾十萬拒楊素於蒿澤，既而退守清源。高壁見靈石縣。○小橋泊，在縣東北十八里，亦西入汾河。又龍泉，在縣西南二十里，平地湧出，北流入汾。又有灰柳泉，在縣東二十里石洞村，引渠灌田，西北入汾 。 
　　○子嶺關 縣東南六十里。路出沁源縣，洪武五年，置巡司戍守。○張難堡，在縣北，昔人築堡自守處也。唐初世民敗宋金剛於介休，追數十里，至張難堡，是也 。 
　　石樓縣 府西南二百里。南至隰州九十五里，西至陝西清澗縣百八十里，西北至陝西綏德州黃河岸九十里，西南至隰州永和縣百二十里。漢西河郡土軍縣地，後漢省。後魏太平真君中，置嶺西縣，屬吐京郡。太和二十年，改縣曰吐京。隋開皇初，郡廢。十八年，改為石樓縣，屬隰州。唐初於縣置西德州。貞觀初，州廢，縣屬東和州。二年，州復廢，縣仍屬隰州。宋以後因之。萬曆二十三年，改今屬。今城周一里九十六步，編戶十三里 。 
　　○土軍城 縣西三十里。漢縣治此。高帝十一年，封宣義為侯邑。又武帝封代共王子郢客為土軍侯，後漢廢。亦曰吐京城，音訛也。晉義熙九年，吐京胡與離石胡出以眷叛降夏王勃勃，勃勃因置吐京護軍於此，後魏將婁伏連襲殺之。宋元嘉二十二年，魏主燾如上黨，西至吐京。又蕭齊建武三年，後魏吐京胡反，旋擊平之。《寰宇記》：城在團圓山下，其城圓而不方，俗謂之團城。隋遷今治 。 
　　長壽城 縣東五里。《舊唐書》：武德初，置長壽縣，屬西德州。貞觀初，縣廢，謂之長壽村。五代周廣順初，北漢劉承鈞自攻晉州，不克，移軍隰州。隰州將孫繼業迎擊之於長壽村，敗之，即此。《寰宇記》：縣北六里有夷吾館，即晉公子夷吾所居也。後魏孝文置長壽縣於此。《志》云：夷吾館在縣東二十五里。○臨河城，在縣東六十里，唐初置臨河縣，屬西德州，貞觀初廢。或以為後周所置，誤也 。 
　　○團圓山 縣西北三十里。山頂高而狀圓，因名其山。東西長一百八里。有小蒜谷，勝水泉出焉，北流六十里入黃河。又有百泉谷，在山之分水嶺下，泉約百餘派，西流八十里入黃河。○翠金山，在縣南三十里，一名台駘山，上有台駘神廟 。 
　　石樓山 縣東南六十里。蒲水出焉，流入隰州界，隋以此山名縣。○龍泉山，在縣南，接隰州界。《水經注》：龍泉出吐京城東南道左山下，牧馬川上，多產名駒。亦名屈產泉，即晉獻公以屈產之乘假道於虞者。《志》云：屈產泉在縣東南四里。又黃雲山，在縣東六十里，與縣東南牛心山相接 。 
　　○黃河 在縣西百里。從寧鄉縣流入界，過上平關，又南入隰州永和縣界 。 
　　土軍川 在縣西五十里。源出團圓山。有土軍谷，亦曰吐京谷，西達於大河，縣境諸水，悉流合焉。或訛為統軍川。後周主邕建德五年，自將攻晉州，分遣達奚震守統軍川，即此 。 
　　○上平關 縣西北九十里，下臨黃河，路出陝西綏德州。五代梁開平二年，李茂貞遣延州帥胡敬璋攻上平關，為梁將劉知俊所敗，即此。向有巡司戍守 。 
　　永寧關 縣西七十五里，下臨黃河，路通陝西青澗縣。又窟龍關，在縣東北六十里，東接孝義縣，南接隰州，北抵寧鄉縣。二關明初俱置巡司戍守，今革 。 
　　臨縣 府西北二百里。北至陝西吳堡縣三十里，東北至岢嵐州興縣一百八十里。漢離石縣地，屬西河郡。後周置烏突縣，兼置烏突郡治焉。隋郡廢，縣改曰太和，屬石州。唐初改為臨泉縣，置北和州治焉。貞觀三年，州廢，仍屬石州。宋初因之。乾符三年，改屬晉寧軍。金仍屬石州。元中統二年，改屬太原府，三年，升為臨州。明初改曰臨縣，仍屬太原府，萬曆中改今屬。今城周三里有奇，編戶十七里 。 
　　○修化城 在縣南。後周置窟胡縣，兼置窟胡郡治焉。隋初郡廢，改縣為修化，屬石州。唐省。又縣東南有廬山廢縣，亦後周置，大業初，併入修化縣 。 
　　○連枝山 縣東七十里，枝脈蔓衍，連接群山。亦謂之磨盤山，《志》云：山周六百餘里，近時官軍逐賊於此，賊據險拒守，官軍不能克。又黃雲山，在縣東北三里，榆林河出焉 。 
　　車突谷 在縣東北。《志》云：後周置烏突縣，蓋以車突谷而名。北魏孝文太和二十年，吐京胡反，汾州刺史元彬遣軍擊破之，追至車突谷，又破之，即此 。 
　　○黃河 縣北二十里。自岢嵐州興縣界流入，又西南入永寧州境。○榆林河，在縣東北，源出黃雲山，下流入於黃河。又有臨泉水，在縣治北，亦流入於大河 。 
　　○克胡寨 縣西北百二十里。黃河東岸，路通陝西葭州。古置浮梁，今以舟濟。金大定中，築城屯兵於此，以防夏人。元廢。明洪武五年，置巡司。其南二十餘里有曲峪村渡，又南三十里有郭家塔渡，南四十里有堡子峪渡，俱通葭州。又南十二里有索達安渡，路通陝西吳堡縣 。 
　　附見： 
　　汾州衛 在府城內。本守御千戶所，洪武二十四年建。弘治五年，升為衛 。 
　　永寧州 府西北百六十里。南至平陽府隰州二百五十里，西至陝西綏德州二百五十里，北至太原府岢嵐州二百五十里，東北至太原府三百九十里 。 
　　春秋時白翟地 《齊語》：桓公西征，攘白翟之地，至於西河。即州境也 。戰國初為趙之離石邑，後為秦、魏二國之境。秦屬太原郡。兩漢屬西河郡。晉屬西河國。劉淵倡亂於此。後趙石勒置永石郡。後魏為離石鎮。北齊置懷政郡，兼置西汾州。後周改離石郡，又改西汾為石州。隋初，郡廢州存，煬帝又改為離石郡。唐復為石州。天寶初，曰昌化郡。乾元初，復故。宋因之 亦曰昌化軍 。金屬太原府。元仍屬太原路。明洪武三年，以州治離石縣省入，仍曰石州，屬太原府。萬曆二十三年，改為永寧州 編戶四十里 ，屬汾州府，領縣一。今因之。 
　　州重山合抱，大川四通，控帶疆索，鎖鑰汾、晉，誠要區也。《邊防考》：州西逾黃河，即延、綏邊地，北邊偏、老，最屬要衝，而黃蘆嶺尤為險阻。明嘉隆之間，往往被寇，州境為其蹂躪，防維切焉。今四方無虞，州日益蕃庶，化理之隆，安得不推所自歟？ 
　　○離石廢縣 今州治，戰國時趙邑也。周赧王三十四年，秦取趙藺離石，此即離石地。漢置縣，屬西河郡。漢初破匈奴，追至離石，匈奴復聚兵樓煩北，是也。武帝封代共王子綰為侯邑。後漢為西河郡治。《東觀記》：西河郡治平定縣，離石在郡南五百九里。永和五年，以匈奴寇掠，徙郡治離石。晉亦曰西河國治，永興初，為劉淵所據。石趙置永石郡於此。後魏太和二十年，北巡，還至離石，置石城縣，屬伍城郡。高齊置昌化縣。後周改為離石。隋以後因之。明初省州城。景泰元年，因故城修築，周九里有奇 。 
　　定胡城 州西二十里。本漢離石縣地，後周置定胡郡及縣。隋初郡廢，縣屬石州。唐武德三年，置西定州於此。貞觀二年州廢，縣仍屬石州。宋因之。大觀二年，改屬晉寧軍。金仍屬石州。明昌六年，改為孟門縣。元廢。又孟門城，在定胡廢縣西。唐貞觀三年，分定胡縣地置孟門縣，七年省。○方山城，在州西北七十里，隋義寧初，置方山縣。唐武德二年，置方州。貞觀三年，州廢，縣仍屬石州。宋因之。《金志》：貞三年，徙縣於積翠山。山蓋在故縣北。元省。《郡志》云：方山城在州北百四十里 。 
　　藺城 在州西，戰國時趙藺邑也。《趙世家》：成侯三年，魏敗我藺。武靈王十三年，秦拔我藺。又武靈王曰：先王取藺、郭狼。郭狼即皋狼矣。漢置藺縣，屬西河郡。武帝封代共王子罷軍為侯邑。後漢因之。魏廢。○皋狼城，在州西北。《史記•趙世家》：孟增幸於周成王，是為宅皋狼。《索隱》謂居以皋狼之地也。漢置皋狼縣，屬西河郡，武帝封代共王子遷為皋琅侯邑於此。狼訛作琅。後漢亦為皋狼縣。魏廢 。 
　　羅城 在州北。漢縣，屬西河郡，後漢廢。永和六年，匈奴引烏桓作亂，使匈奴中郎將張耽等率鮮卑到城，擊烏桓於通天山，大破之。胡氏曰：城即羅城，通天山即岢嵐州興縣之石樓山 。 
　　左國城 州東北二十里。晉時匈奴左部所居城也。《載記》：後漢建武初，南單于入居西河之美稷。今離石之左國城，單于所徙庭也。晉成都王穎拜劉淵為北單于，淵自鄴還至左國城，繼而自離石徙都焉。杜佑曰：離石有南單于庭左國城。○廬城，《寰宇記》：在州治東二里，晉劉琨所築，以攻劉曜，遺址猶存 。 
　　○呂梁山 州東北百里。《禹貢》：治梁及岐。孔氏曰：梁，呂梁山也。《呂氏春秋》：龍門未辟，呂梁未鑿，河出孟門之上。是也。俗名積山，與太原府交城縣接界，東川河出焉。○方山，在州北故方山縣界，縣以此名，文水出焉，流入太原府交城縣。又州境有步佛山。宋初，王忠植以河東步佛山忠義士復石、代等十一州，授河東經略安撫使，是也 。 
　　赤山 州東北三十里。亦曰赤嶺。高歡遣竇泰自晉陽襲爾朱兆於秀容，兆走，追破之於赤嶺，是也。亦曰赤岡，王象之曰：離石山，一名胡公山，又為赤洪嶺，故離石水亦名赤洪水。○仙洞山，在州西南五十里，一名白馬仙洞，洞深遠，中有龍淵。又烏岩山，在州西南二十里，下有烏岩泉。《志》云：州北二十里又有三陽雲鳳山 。 
　　黃櫨嶺 在州西北八十里。高齊天保三年，自晉陽如離石，自黃櫨嶺起長城北，至社平戍，四百餘里，置三十六戍。社平，《齊記》作社子，蓋在今朔州之廢武州界。又《斛律金傳》黃櫨嶺在烏突戍東，蓋與今臨縣接界。亦作黃蘆嶺。今為戍守要地 。 
　　○大河 州西百十里。有官菜園渡，路出陝西綏德州。《志》云：大河自臨縣流入界，又南入寧鄉縣境 。 
　　東川河 在州東北。發源積山，流經州城西北，合於北川河。又北川河，在州城西，源出赤嶺，流合於東川河，併流而西南入於黃河。○赤水，在州西北方山廢縣境，即離石水也，源出赤嶺，東南流合於東川河 。 
　　虎澤 在州北。《漢志》註：羅縣西北有武澤，即虎澤也。又故美稷縣亦有虎澤，今詳見榆林衛。○青龍泉，在州西六十里，平地湧出，西流入黃河 。 
　　○孟門關 州西四十里。隋置，其地險固。《通典》：後周定胡郡蓋置於此。《州志》：關在州西百二十里，故孟門縣也。元廢，置離石巡司於此，城垣廬舍，不減於舊。今為孟門巡司。又有赤堅嶺巡司，明洪武三年置，亦曰赤洪嶺，在州北百八十里 。 
　　永安鎮 在州城內。《唐志》：大曆中，置鎮將於石州，以綏御党項。《會要》：党項部落，曰野利越詩、野利龍兒、野利厥律兒、黃野、海野等，居慶州號東山部，夏州號平夏部。代宗永泰後，皆徙石州，因置鎮以統之 。 
　　寧鄉縣 州西南五十里。南至石樓縣百二十里。後周析置平夷縣，屬離石郡。隋、唐屬石州。宋仍舊。金改曰寧鄉。元初，屬太原路。至元初，改屬石州。今城周五里有奇，編戶十三里 。 
　　○寧鄉城 在縣東。後周置寧鄉縣，屬離石郡。隋大業初，併入離石縣 。 
　　○樓子台山 縣東南三十里。山勢危聳，狀若層樓，因名。其頂有劉公洞。又仙明山，在縣南十里，下有仙明洞。又縣南二十里有屏風山。○臥龍岡，在縣城東，高里許，形如臥龍，北自州界迤邐而東，抵汾州界，盤踞五十餘里 。 
　　○黃河 在縣西百五十里，有三交口渡，路出陝西綏德州，南流入石樓縣界 。 
　　清水 縣南三十五里。北流經州西南十里，合東川水入黃河。又車轍泉，出縣南三十五里車轍山下。縣東南三十里又有蕉泉，出蕉山，下流合車轍泉，民多引渠灌田，西北流入州界，合於清水。亦謂之南川河 。 
　　◇潞安府 東至河南彰德府三百里，南至澤州一百九十里，西至平陽府三百九十里，西北至太原府四百五十里，北至遼州二百四十三里。自府治至布政司見上，至南京二千二百六十里，至京師一千三百里 。 
　　《禹貢》冀州地。商周時為黎國 《書》曰：西伯戡黎。春秋時黎為狄所滅。《詩•衛風•式微》：黎侯失國，而寓於衛也。《左傳》：晉伯宗數狄罪曰，奪黎氏地也 ，後為赤狄潞子國。晉滅之，其地入於晉。戰國初為韓之別都，後屬趙。秦取之置上黨郡 《秦紀》：昭襄四十七年，攻韓上黨，上黨降趙，白起破趙於長平。明年，盡有韓之上黨。又《戰國策》謂為兩上黨者。王氏曰：以地在韓、魏間，猶安邑近韓，而雲韓安邑也 。兩漢、魏、晉皆因之。後魏亦曰上黨郡。後周兼置潞州。隋郡廢州存，煬帝復曰上黨郡。唐復曰潞州 武德二年，置總管府。九年，改曰都督府。貞觀八年，曰大都督府。十年，仍曰都督府。十七年，罷。開元十七年，以龍潛於此，復置大都督府 。天寶初，曰上黨郡。乾元初復故，尋置昭義軍節度 先是至德初，置上黨節度，尋曰澤潞節度。大曆十年，始有昭義之名。今詳見州域形勢說 。五代梁改匡義軍，唐曰安義軍 《五代史》：梁龍德二年，晉王存勖改昭義為安義，時李嗣昭子繼韜為節度，為避父諱也。明年，李繼韜降梁，改曰匡義。是年唐滅梁，仍改曰安義，長興初復為昭義 ，晉復曰昭義軍 天福五年，割遼、沁二州屬昭義。明年，二州復還河東 。宋仍為潞州 亦曰上黨郡昭義軍，太平興國初，改軍號曰昭德 。崇寧三年，升為隆德府。金復為潞州。元初亦曰隆德府，尋復為潞州，屬平陽路。明初洪武二年，以州治上黨縣省入。九年，直隸山西布政司。嘉靖八年，升為潞安府，領縣八。今仍為潞安府。 
　　府據高設險 《志》云：郡地極高，與天為黨，故曰上黨 ，為兩河要會，自戰國以來攻守重地也。周最曰：秦盡韓、魏上黨、太原。秦地天下之半也，制齊、楚、三晉之命。荀子曰：韓之上地 謂上黨之地 ，方數百里而趨趙，趙不能凝也 凝，猶當也 ，故秦奪之。漢初韓信收上黨，乃下井陘。東漢初，馮衍遺上黨守田邑書曰：上黨四塞之固，東帶三關 《漢志》：上黨郡有上黨、壺口、石陘三關 。晉太和四年，燕皇甫真告其主煒曰：苻堅有窺上國之心，洛陽、太原、壺關，皆宜選將益兵，以防未然。蓋洛陽、太原，鄴都之外屏，而壺關則肘腋之備也。時申紹亦言：宜移戍並土，控制西河，南堅壺關，北重晉陽，西寇來則拒守，過則斷後。煒皆不用。既而苻堅命王猛伐燕，謂猛曰：當先破壺關，平上黨，長驅趨鄴，所謂疾雷不及掩耳 時燕都在鄴 。唐李抱真曰：山東有變，上黨常為兵沖。杜佑曰：上黨之地，據天下之肩脊，當河、朔之咽喉。杜牧曰：澤、潞肘京、洛而履河津，倚太原而跨河、朔，語其形勝，不特甲於河東一道而已。五代梁圍潞州，晉王存勖曰：上黨河東藩蔽，無上黨，是無河東也。宋靖康初，粘沒喝圍澤州，种師中請由邢、相 邢，今直隸順德府。相，今河南彰德府 間，捷出上黨，搗其不意。王應麟曰：上黨於河北常為兵沖者，以東下壺關，則至相州，南下太行，則抵孟州也。明初定山西，亦由澤、潞而北。上黨誠自古必爭之地矣。 
　　長治縣 附郭。漢壺關縣也。隋置上黨縣，潞州治焉。唐、宋因之。明初省。嘉靖八年，改置今縣。編戶一百七十里 。 
　　○壺關城 今州治。漢置壺關縣，屬上黨郡。晉因之。魏收曰：秦上黨郡治壺關，漢治長子，董卓又移郡治壺關。慕容氏時，郡嘗治安民城，後復治壺關。後魏時，移縣治於穎陽岡上。隋改置上黨縣於此。《上黨記》：曹公圍壺關，起土山於城西，城內築界城以遮之。今城內有子城，周圍三里一十步為郡治。《舊唐書•田悅傳》：馬燧等師自壺關東下，收賊蘆家寨。又城西南隅有古塔，其址即晉潞州節度使李嗣昭所築夾寨，以御梁師者。《五代史》：梁開平初，遣李思安圍晉李嗣昭於潞州，思安築重城，內以防奔突，外以拒援兵，謂之夾寨，蓋嗣昭亦於城內築寨御之也。明年，晉王存勖破夾寨，潞州之圍遂解。後唐同光二年，潞州牙將楊立作亂，既而平其城。天成中，始復葺治焉。潞州城池高深，毀後，非復舊觀矣。明初洪武三年，因舊土城改築磚城，周十九里有奇，門四 。 
　　○壺關山 府東南十三里，延袤百餘里，東接相州。崖徑險狹，形如壺口。《春秋》哀四年，齊國夏伐晉，取八邑，壺口其一也。《漢志》上黨郡有壺口關，蓋置於此。建安八年，并州刺史高聞曹操討烏桓，復舉兵并州，守壺口關。十一年，操圍壺關，壺關降。晉永嘉二年，并州刺史劉琨使上黨太守劉帥鮮卑攻壺關，劉淵將綦毋達敗遁。明年，淵遣王彌、劉聰、石勒等攻壺關，劉琨遣將王肅等救之，敗沒。既而劉聰等破屯留、長子，劉遂以壺關降。太和五年，秦王猛伐燕，攻壺關，克之，執上黨太守慕容越，燕大震。太元十年，秦幽州刺史王永為後燕將王佐等所攻，棄箕城奔壺關。十九年，慕容垂滅西燕，遣慕容農出壺關，是也。亦謂之崞口。唐天寶末，李萼說平原太守顏真卿，欲開崞口出程千里之師。建中二年，田悅以相魏叛，貝州刺史邢曹俊謂悅曰：今置萬兵於崞口以遏西師，則河北二十四州，皆為尚書有矣。既而田悅圍臨，河東節度馬燧、昭義節度李抱真救之，合兵東下壺關，軍於邯鄲。《圖經》：壺口東出相州滏口，謂之崞口，地形險要，自昔為噤喉之地。是也。又大順初，潞州降於朱全忠，李克用遣兵圍之，全忠使驍將葛從周將千騎潛自壺關夜抵潞州，犯圍入城。又光化二年，河東將李嗣昭攻潞州，汴將賀德倫棄城遁，趣壺關，河東將李存審伏兵邀擊，殺獲甚眾。《志》云：壺關山在今壺關縣西北二里，山形似壺，古置關於此而名 。 
　　柏谷山 府東北十三里。山多柏樹，一名百山。俗傳神農嘗谷處，有百穀泉。《志》云：岩壑絕勝，與太行、王屋相連。○五龍山，在府東南二十里。《寰宇記》：本名上黨山，西燕慕容永時有五龍見山上，因名。山多松柏，森茂干霄，為郡之勝。又雄山，在府東南六十里，視諸山為雄長，因名，淘水出焉 。 
　　白田原 在府西北。《載記》：晉永嘉二年，劉淵使其子聰攻壺關，命石勒為前鋒，并州都督劉琨遣護軍黃秀等救壺關，勒敗秀於白田，殺之，遂陷壺關。白田，一作封田。黃秀，《通鑑》作王肅 。 
　　○潞水 府西南二十里，即濁漳水也。《周禮•職方》：其川漳，其浸汾、潞。闞る曰：潞水即漳水，源出長子縣發鳩山，東北流，經府境，入襄垣縣界。後漢初平二年，袁紹屯河內，何進故部將張燕與南單于於扶羅自上黨歸之，屯於漳水。晉太和五年，秦王猛與燕慕容評相持於上黨，慕容評鬻水與軍，人，絹一匹，水二石，即此矣。詳見直隸大川漳水 。 
　　故城水 府西南十六里。北流二里，合石子河，西流入濁漳水。○淘水，在府東南八十里，源出雄山，流與八諫水合。又八諫水，在府南六十里。其地有八諫山，水出山下。相傳趙括將八人諫括，不聽，自刎於此，因名。其水亦西流，入長子縣界，會於濁漳水。又有雞鳴水，出府東八十里之雞鳴山，流入於八諫水。黎水，出府城西南三十五里之黎侯嶺，流合於故城水 。 
　　西澗 在府西。劉淵遣石勒、劉聰攻壺關，聰敗劉琨將韓述於西澗，勒敗王肅於封田，遂克壺關。胡氏曰：西澗、封田，皆在壺關東南。似誤。○龍潭，在府西三十里，亦名金龍池，淵深不可測，亦流入於漳水 。 
　　○壺關 見上壺關山下。《漢志》上黨郡三關之一也。○桃花寨，在府西南，近時官軍嘗擊賊於此 。 
　　黎亭 在府西南三十五里黎侯嶺上。相傳黎侯所築。應劭曰：黎亭，黎侯國也。晉永興二年，劉淵以離石大飢，徙屯黎亭，就邸閣。或曰即此，疑誤。○裴村，在府西北五里，唐會昌五年，昭義帥盧鈞發兵戍振武，餞之於裴村，潞卒作亂，鈞奔潞城，是也 。 
　　太平驛 府西北八十里。唐置，五代周顯德二年，北漢入犯，昭義節度李筠拒之，壁於太平驛，遣將穆令均逆戰於梁侯驛，是也。又府西有龍泉驛，以龍潭水而名，亦唐置。會昌三年，劉稹以澤、潞畔，朝廷敕使至，鎮將郭誼盛兵陳龍泉驛為迎候，即此。又城南有龍泉橋，或謂之金橋。《唐志》：金橋在州南二里 。 
　　梁侯驛 府西北百十里，五代周顯德初，北漢合契丹兵入犯，遣其將李存瑰自團柏進攻晉州，又自團柏南趣潞州，進屯梁侯驛，昭義帥李筠拒之，遣其將穆令均逆戰於梁侯驛，而自帥大軍屯太平驛，既而令均前進，遇伏敗死，筠遁歸上黨。宋白曰：梁侯驛在團柏南，太平驛西北。團柏，見太原府祁縣 。 
　　長子縣 府西南五十里。東南至澤州高平縣八十里。周初，史辛甲所封地也。晉為長子邑。漢置縣為上黨郡治。晉屬上黨郡，後為慕容永所都。後魏仍屬上黨郡。北齊縣廢。隋開皇九年，置寄氏縣。十八年，改為長子縣，屬潞州。唐以後因之。今城周五里有奇，編戶九十三里 。 
　　○長子城 在縣治西南。晉邑也。《左傳》襄十八年，晉人執衛行人石買於長子。後為趙地，智伯攻趙，襄子將出，從者曰：長子近，且城厚完。後又屬韓。《趙世家》：成侯五年，韓與我長子。是也。漢置縣治此。後魏永安二年，元顥自梁入洛，魏主北走，爾朱榮馳見魏主於長子，即日南還，是也。《唐十道圖》：長子城，丹朱所築。丹朱，堯之長子，因名。亦曰丹朱城 。 
　　樂陽城 縣西南三十里。後魏末析長子縣置樂陽縣，屬上黨郡，北齊廢。今名樂陽村。又神農城，《後魏風土記》云：在縣東南五十六里羊頭山下，有神農泉。又有關，即神農得佳處。應城，在縣東南四十里。魏收《志》長子縣有應城，又有傾城及幸城。傾城，今見沁州斷梁城注 。 
　　○羊頭山 縣東南五十六里。以形似名。後漢安帝永初五年，羌寇河東，任尚擊羌於上黨羊頭山，破之，是也。又紫雲山，在縣東南四十里，與壺關山相接。又東南十里為慶雲山，相傳堯時五色慶雲見此，因名。○梁山，在縣東二十里，梁水出焉。又傘蓋山，在縣西南五十里，遠望峰巒如蓋傘，蓋水出焉 。 
　　發鳩山 縣西五十里。《山海經》：發鳩之山，漳水出焉。《水經注》：濁漳水出麓谷，與發鳩連麓而在南，《淮南子》謂之發苞山。《志》云：麓谷在縣城西，有大道入壺口關，東出達襄國，西登奚斯巨嶺以達河東，徑阻千里，亦謂之長子西谷。唐大順初，朝廷討李克用，以孫揆鎮昭義，河東將李存孝伏兵於長子西谷中，揆至，突出擒之，即此。○刁黃山，亦在縣西五十里，亦曰刁黃嶺。刁，一作雕。唐會昌三年，劉稹以澤、潞叛，使其將李佐堯守雕黃嶺以拒官軍。大順初，河東將李存孝擒孫揆於長子西，追擊餘眾於刁黃嶺，盡殺之。即此。《志》云：山多雜木，與發鳩山相接 。 
　　江豬嶺 縣西南四十里，與長平關相近。由嶺路達雕窠嶺，皆險隘處也。五代梁開平初，圍晉潞州，別將尹皓攻晉江豬嶺寨，拔之。周顯德初，與北漢主相距於高平，命李彥崇將兵守江豬嶺，遏北漢主歸路，彥崇擅引還，北漢主果自其路遁去。又雕窠嶺，亦在縣西南。五代周顯德初，北漢主敗於高平，引百餘騎由雕窠嶺遁歸，宵迷誤之晉州，復倉皇北走，僅得入晉陽，是也。胡氏曰：江豬嶺在澤州高平縣西北。蓋自嶺而南，即高平界也 。 
　　○濁漳水 在縣南五里。源出發鳩山，流經此，又東北入長治縣界。《志》云：發鳩山下有靈湫泉，蓋即濁漳水之源也。○藍水，在縣東北十九里，出屯留縣盤秀山，東南流經此。又東北經長治縣西南二十里而入於漳水。《志》云：藍水下流入於沁源縣。誤也 。 
　　梁水 縣東二十里。源出梁山，東北流，入於長治縣界，合於漳水。又傘蓋水，出傘蓋山下，亦東北流，入於漳水。又堯水，在縣西南十三里，出西山下，東北流，合梁水入於漳水。○秦水，源出縣西方山，流入澤州沁水縣界，即秦川水之上源也 。 
　　○長平關 縣南四十里。又南去高平縣四十五里，即秦白起坑趙卒四十萬處。隋置關，唐因之。《志》云：長平關即江豬嶺，上有石如豬也。《圖經》云：關蓋置於武紇嶺，秦、趙戰於長平，趙兵敗，秦白起逐之至此嶺，北去縣四十五里。又縣西北二十里有漳澤驛，自長平北出之道也 。 
　　屯留縣 府西北五十五里。又西北至沁州百六十里。春秋時晉純留邑。漢置屯留縣，屬上黨郡。後漢、魏、晉及後魏皆因之，北齊省。隋開皇十六年復置，屬潞州，唐因之。今城周四里有奇，編戶二十五里 。 
　　○純留城 在縣東南十里。春秋時潞子國，亦赤狄種也。宣十六年，晉人滅留吁，遂為晉邑，謂之純留。襄十八年，晉人執衛行人孫蒯於純留。又三家分晉，徙靖公於純留。《戰國策》：張儀勸秦伐韓曰，斷屯留之道。即純留也。《竹書》：梁惠成王十二年，鄭取屯留、尚子。尚子，即長子。《秦紀》：始皇八年，王弟長安君成喬將軍擊趙反，死屯留。漢置縣於此。晉亦曰屯留縣。永嘉三年，劉淵遣子聰攻壺關，取屯留、長子。唐武德五年，自霍壁移今治，或以為故城亦兼霍壁之名。又蒲{羽高}城，一作蒲高城。其地在純留故城南，亦趙邑也。始皇八年，將軍壁死，卒屯留，蒲反，即此。或曰：古純留城，在今縣西十里之平村，一名卞和庄 。 
　　余吾城 縣西北十八里。春秋晉余吾邑也。漢置余吾縣，屬上黨郡。後漢建武六年，封景丹子尚為侯邑，後省。五代梁攻晉潞州，晉兵屯余吾寨以救之。蓋於故城置寨也。今為余吾驛。○奇氏城，在縣西南七十里，漢縣，屬上黨郡。奇一作倚。晉省。後魏景明初，改置寄氏縣，仍屬上黨郡，北齊廢 。 
　　○三山 縣西北三十五里，有三峰高峻。《尚書》湯伐三，或曰即此。俗傳為羿射九烏之所。一名麟山。下有三水。盤秀山，在縣西南八十里，岩岫盤曲，孤峰秀挺，亦名盤石山。藍、絳二水，皆出於此。又西南十里有霜澤山，其山高寒霜早，故名。又疑山，《志》云：在縣南九里。後魏孝文帝幸潞，見此山有伏龍，疑而不進，因名 。 
　　○絳水 在縣治北。《通典》：絳水出鹿瀆山。《志》云：鹿瀆山即盤秀山也。東北流經此，又東南流入長治縣界，至潞城縣境，合於漳水。又藍水，亦出盤秀山，東南流入長子縣界。○蒲谷水，出縣西三十里蒲子谷，東南流，合於絳水。《志》云：縣東北二十里有積石谷，積石水出焉。又有高麗水，出縣西七十里之高麗村。霜澤水出縣西南霜澤山，俱流入絳水，以達於漳河。又八孔泉，在縣西南八十里，有八泉自平地湧出，東流注於絳水 。 
　　○高河壁 在縣東南。高河，即絳河也。朱梁開平初，圍晉潞州，晉將周德威壁於高河，梁兵擊之，大敗。又後唐末，契丹及石敬瑭敗唐兵於團柏谷，進趨潞州，趙德鈞及子延壽迎謁於高河，即此 。 
　　襄垣縣 府北九十里。西北至遼州榆社縣百三十里。秦置縣，屬上黨郡。相傳邑城為趙襄子所築也。二漢及魏、晉因之。永嘉三年，上黨為劉淵所陷，并州刺史劉琨使其將張倚領上黨太守，據襄垣。建興三年，劉聰遣劉曜攻敗之。後魏屬鄉郡。建義初，置襄垣郡治焉。北齊郡廢，後周置韓州。大業初，州廢，縣屬上黨。唐初亦置韓州。武德八年，突厥寇潞、沁、韓三州。貞觀十七年，州廢，縣仍屬潞州。今城周六里有奇，編戶八十三里 。 
　　○韓城 在縣治北。或曰：戰國時韓所置也，後人因名曰韓城。後周置韓州治此。又縣北二十七里有寧城，或曰趙簡子所築。又縣西北九十里有石勒城，《志》云：勒取上黨時積草城也 。 
　　安民城 縣北十二里。晉永嘉三年，劉淵寇陷上黨，并州刺史劉琨遣將張倚領上黨太守，據襄垣，因築此以安上黨之民，故名。大興中，石勒略上黨，陷安民城。永和十一年，上黨人馮鴦逐燕上黨守段剛，據安民城。魏收《志》：燕慕容雋以上黨郡治安民城，後遷壺關。魏皇始元年，復移治安民。真君中，還治壺關。是也 。 
　　○五Л山 縣西南六十里。山嶺ヴ，因險設關，為戍守處。又錯上洪山，在縣北三十三里，以山溪叢雜而名。○鹿台山，在縣南二十里。下臨濁漳水，高聳如台，因名 。 
　　仙堂山 縣北五十里。山勢巍峨，上有龍洞及仙堂寺，山岡有琉璃岩，又有石九圈，如車網環水，其中雖旱不涸。○松門嶺，《冀州圖》云：在縣北百三十里，通太原驛路 。 
　　○濁漳水 縣西南十里。自長治縣流入境，又東北流，至縣東北三十五里，折而東南流，入潞城縣界。後魏長廣王建明初，爾朱兆追高歡至襄垣，會漳水暴漲，橋壞，兆輕馬渡水，與歡為誓處也 。 
　　涅水 在縣西北六十里。源出沁州武鄉縣覆甑山，東南流入縣界，會小漳水，至縣西南十里甘村，合濁漳水。苻秦將王猛伐燕，與慕容評戰，陳於涅源而誓之，即此。杜佑以為潞源也。又史水，亦在縣西北六十里，曲折東流，入於涅水 。 
　　小漳水 縣西北六十里，自沁州流入境，合於涅水，亦謂之銅水。又甘羅水，在縣西北三十里，至縣東北一里合濁漳水。《志》云：縣西十里有雍子水，又西五里有下谷水，下流俱入濁漳水 。 
　　○五Л關 在五Л山上。正統初，撫臣于謙置巡司於此。又井谷關，在縣東南四十里。《寰宇記》：其地有天井谷，深邃如井，中有關，魏初遷鄴，置關於此。亦名天井關。《唐志》云：襄垣縣有百井故關。是也 。 
　　亭 縣西北五十里。，音斯。《漢志》銅有亭，蓋與沁州接界。五代周廣順元年，潞州將陳思讓敗北漢兵於亭，宋為亭鎮，今為亭驛，西北去沁州六十里 。 
　　潞城縣 府東北四十里。東至黎城縣七十里。春秋時潞子嬰兒國，晉滅之。漢置潞縣，屬上黨郡。晉為上黨郡治。後魏太平真君十一年，改縣為刈陵縣。隋開皇初縣廢。十六年，改置潞城縣，仍屬潞州。唐因之。天二年，改曰潞子縣。五代唐復曰潞城。今城周四里，編戶八十里 。 
　　○潞城 縣東北四十里。漢縣治此。後魏改刈陵縣，移治漳水東。唐乾元二年，澤潞節度王思禮敗史思明將楊於潞城東，即今縣也。○微子城，在縣東北十五里。紂都朝歌，潞在畿內，微子蓋食采於此也 。 
　　○三垂山 縣西二十里。晉永嘉中，劉聰將喬乘攻晉上黨太守寵和於壺關，平北將軍王廣，韓柔馳救，敗喬乘於三垂。五代梁開平二年，晉王存勖救潞州，伏兵於三垂岡下，乘大霧直抵夾寨，出梁軍不意，大敗之。即此 。 
　　黃阜山 《冀州圖》云：在縣西三十里。一名黃沙嶺。山上有城，即晉將崔恕與劉聰將綦毋劌戰於黃阜，敗死處也。○鳳凰山，在縣西北五里，一名天冢岡，頂有風洞，中有玉女泉。又伏牛山，在縣東南十五里。《唐史》：景雲三年，黃龍見於此 。 
　　○濁漳水 在縣北。自襄垣縣流入界。《志》云：縣西三十五里為交漳村，有交漳水、絳水自長治縣西北流經此，而合於濁漳，交流而東，故名。自此而東，凡一百八十里而入河南林縣界，亦謂之潞川。晉太和五年，秦王猛克壺關，還攻晉陽，燕慕容評畏猛，不敢進，屯於潞川，猛克晉陽，還軍潞川，評敗走。太元十八年，慕容垂伐西燕，慕容永遣其將刁雲等守潞川以拒之。二十一年，拓跋取并州，遣別將長孫肥追慕容農，及於潞川，獲其妻子，是也。《志》云：縣城東十五里有潞水，西流會濁漳，故漳水亦兼潞水之名 。 
　　○台壁 在縣北。《水經注》：潞縣北對故台壁，漳水經其南，本潞子所立。晉太元十九年，慕容垂伐西燕，慕容永聚糧台壁，遣兵戍守以拒之。既而後燕軍圍台壁，台壁降，垂陳於台壁南，遣別將伏千騎於澗下，與永合戰，垂偽退，永追之，行數里，騎從澗中出，斷其後，垂軍四面俱進，大破之。即此 。 
　　黃碾村 在縣北，西距上黨四十五里。晉王存勖救潞州軍於黃碾村，是也。○武王塢，在縣西南四十里。相傳武王伐紂時經此，因名。有武王祠 。 
　　壺關縣 府東二十五里。東至平順縣三十里。漢壺關縣地。隋初，析置上黨縣。大業初，以壺關縣併入焉。唐武德四年，復析置壺關縣，屬潞州。今城周二里有奇，編戶八十七里 。 
　　○壺關舊城 在縣東南五十里。《括地誌》：後魏移壺關縣當羊腸阪羊頭山之厄。是也。其地名穎陽岡。唐初置縣於高望堡，在今縣西七里。貞觀中，移治進流川，即今治雲 。 
　　○大王山 縣東南二十五里。《後魏書》：太平真君九年，詔於壺關東北大王山累石為三封，又斬其北鳳凰山南足以厭之，以望氣者言山有王氣也。一云：孝文見此山有封龍，又斷此山之東麓。普泰初，高歡帥六鎮降眾就食山東，屯壺關大王山，蓋即王氣之應也。又唐玄宗以潞州別駕膺大統，亦其驗雲。鳳凰山，在今縣北十五里 。 
　　烏泉山 縣東南三十里。山色皆黑，山半出泉，伏地而流。又有黃山，在縣南二十八里，山色皆黃。○三壅山，在縣東南九十里，其山三面壅障，因名。山下出泉，名壅水，東南入河南林縣界 。 
　　羊腸坂 在縣東南一百六里。《漢志》壺關有羊腸坂，是也。坂長三里，盤曲如羊腸。《戰國策》：周樊余謂楚王，趙兼兩上黨以臨趙，即趙羊腸以上危。兩上黨謂地在韓、魏間者。又王莽命王嘉曰：羊頭之厄，北當燕、趙。杜佑曰即此也。○大峪嶺，在縣西南三十里，有鐵礦。又縣南六十里有趙屋嶺，亦產鐵礦及赤白石脂 。 
　　○壺水 在縣西北二里。《志》云：水出壺關山，下流經此，又西經府北，下流入於濁漳，今涸。又進流川，在縣西南三里，亦曰清流川，壺水支流也，今亦涸 。 
　　沾水 在縣東南。《水經注》：沾水出羊腸坂。《漢志》註：沾水東至朝歌，入於淇水。○惠澤池，在縣治南；甘泉池，在縣治北。縣地高峻，艱於得水，明洪武、景泰中，鑿此二池，甚為民利 。 
　　○十八盤隘 在縣東南八十五里。以回盤險僻而名，路通河南林縣。又槲林隘，在縣東南百二十里，羊腸坂南出之道也。亦與河南林縣接境 。 
　　黎城縣 府東北百十里。又東北至河南涉縣八十里。古黎侯國。漢潞縣地。後魏刈陵縣地。隋開皇十八年，置黎城縣，屬潞州。唐因之。宋熙寧中省，元初復置。今城周四里有奇，編戶三十七里 。 
　　○黎侯城 縣東北十八里。《春秋》：晉荀林父滅潞，立黎侯而還。《志》以為即此城也。又有故黎城，在縣西北十里，舊縣治此。宋天聖三年，移於今治。○石城，在縣南八十里，舊傳石勒築此以貯谷，因名 。 
　　○白岩山 縣北十五里。又積布山，在縣西北六十里，形如積布。又西北二十里有桃花山 。 
　　吳兒峪 縣東北二十八里，又東北接河南涉縣。亦曰吾兒峪，太行山口也。後唐清泰三年，張敬達等攻河東，為河東及契丹所敗，趙德鈞將盧龍兵由土門路赴救，進至吳兒峪，趨潞州。元至正中，察罕帖木兒塞吳兒峪以遏賊沖，是也 。 
　　○濁漳水 在縣西南二十三里。自潞城縣流入境，與平順縣接界，又東南流入河南林縣境。○清漳水，在縣東北三十里，自遼州流入界，東入河南涉縣境 。 
　　玉泉水 縣西北五十里，山下有石竅三泉，噴涌而出，合為一川，入河南涉縣界，注清漳 。 
　　○吾峪關 在吳兒峪口。馬氏曰：吾兒峪即故壺口關，蓋音訛也。今其地至為要隘，洪武三年，置巡司戍守 。 
　　平順縣 府東北七十里。東南至河南林縣百十里。本壺關、潞城二縣地，名青羊山，險僻多盜。嘉靖七年，益肆剽劫。事平，明年，析二縣地，又益以黎城縣地，置平順縣，屬潞安府。今城周二百五十丈有奇，編戶三十二里 。 
　　○照城 縣東三十里。西燕慕容永所築，以拒慕容垂者。又有益陽城，在縣東南四十里，今為城頭村。又陽護城，在縣北五里，皆慕容永所築 。 
　　○紫團山 縣東南九十里。其山高聳，昔嘗有紫氣見山頂，團圓如蓋，因名。產人參，名紫團參。○麥積山，在縣東南百四十里，磊石Лヴ，形如麥積 。 
　　○濁漳水 在縣東北。自潞城縣流入境，與黎城縣接界。○赤崖泉，在縣東八十里，源出石洞中，洞深里許，洞內產盧甘石，洞口土色赤，泉出其中，因名 。 
　　○正梯隘 在縣東九十里。一名梯頭隘。以形險若梯而名，路通河南林縣 。 
　　附見： 
　　瀋陽中護衛 在府城內。永樂七年，為沈府置。又潞州衛，在府治南，洪武元年建 。   
