
福州府，〈東至海岸百九十里，南至興化府二百八十里，西南至泉州府五百里，西至延平府四百有五里，北至福寧州五百四十五里，自府治至京師六千一百三十三里。〉
閩縣，〈附郭。在府治東南。漢置冶縣，屬會稽郡，後漢時廢。建安初置侯官縣，三國吳屬建安郡。晉太康三年析置原豐縣，爲晉安郡治。沈約云：「省建安典船校尉置也。」宋、齊時屬晉安郡。梁曰東侯官縣，仍爲郡治。隋郡廢，復改縣曰原豐，開皇十二年又改爲閩縣，自是州郡皆治此。五代唐長興四年王氏改爲長樂縣，清泰二年復舊。晉天福六年復曰長樂，吳越得之仍曰閩縣。宋因之。今編戶百十八里。〉
侯官縣，〈附郭。在府治西南。漢爲冶縣，後漢曰侯官縣，晉屬晉安郡，宋爲郡治，齊因之，梁、陳間省入東侯官縣。唐武德六年復析置侯官縣。八年省。長安二年復置，元和三年又廢，五年復置。五代唐長興四年王氏改爲閩興縣，清泰二年復舊。宋因之。今編戶百八十里。〉
長樂縣，〈府東南百里。西南至福清縣百里，北至連江縣百二十里。隋閩縣地，唐武德六年析置新寧縣，是年改曰長樂。元和三年省入福唐縣，五年復置，仍屬福州。五代梁乾化元年王氏改曰安昌，唐同光初復舊。長興四年又改侯官曰閩興，而以縣爲侯官縣，三年復故。宋仍屬福州。編戶百十五里。〉
福清縣，〈府東南百二十里。東北至長樂縣百里，西南至興化府百二十里。本長樂縣地，唐聖歷二年析置萬安縣，天寶初改曰福唐。五代梁開平二年王氏改爲永昌縣，唐同光初復曰福唐，長興四年王氏又改曰福清縣。志云：石晉天福七年避諱，改福唐曰南臺，蓋不知閩之改爲福清而遙改也。宋仍爲福清縣，屬福州。元曰福清州，明朝洪武四年復爲縣。今編戶百二十三里。〉
連江縣，〈府東北九十五里。南至長樂縣百二十里，東北至羅源縣百二十里。漢冶縣地，晉太康四年以溫麻船屯置溫麻縣，屬晉安郡，宋、齊因之，隋省入閩縣。唐武德六年復分置溫麻縣，是年移置於連江之北，改今名。今城周四里，編戶三十五里。〉
羅源縣，〈府東北百五十里。西南至連江縣百二十里，西北至古田縣百三十里，東北至福寧州寧德縣八十里。本唐連江縣地，大中初置羅源場於此，咸通中又割懷安地益之，置永貞監，後唐長興四年王閩升爲永貞縣。宋天禧五年改永昌縣，乾興初又改今名。明嘉靖三十七年始築城，萬曆七年甃以石，周三里。編戶十六里。〉
古田縣，〈府北二百八十里。東至福寧州百五十里，西至延平府二百二十里，西南至尤溪縣一百里，西北至建寧府政和縣三百二十里。本侯官及尤溪縣地。唐永泰二年析置，屬福州。劉昫曰：「開元二十九年開山峒置。」悞也。宋因之。明弘治十三年始築縣城，西北跨山，東南濱溪，周七里有奇。編戶五十三里。〉
閩清縣，〈府西北百二十里，北至古田縣百五十里，西至延平府尤溪縣百七十里，南至永福縣九十五里。本侯官縣地，唐貞元初析置梅溪縣，五代梁乾化元年王氏改曰閩清縣，仍屬福州，宋因之。縣無城。今編戶七里。〉
永福縣，〈府西南百二十里。東南至興化府百八十五里，西南至泉州府德化縣二百五十里，西北至延平府尤溪縣二百四十里。本侯官、尤溪二縣地，唐永泰二年析置永泰縣，屬福州。《新唐書》：「咸通二年析連江及閩縣地置。」悞也。宋崇寧初避哲宗陵名改曰永福縣。明嘉靖三年始築城。萬曆十七年改築城東北隅，周不及四里。編戶九里。〉
興化府，〈東至海九十里，南至海三十里，西南至泉州府百六十里，北至福州府二百八十里，自府治至布政司見上，至京師六千四百里。〉
莆田縣，〈附郭。晉晉安縣地，隋開皇十年置莆田縣，屬泉州，大業初廢入南安縣。唐武德五年復置屬豐州，尋屬泉州。宋太平興國四年改屬興化軍，八年移軍治焉。今編戶二百九里。〉
仙遊縣，〈府西八十里。南至泉州府百五十里，西至泉州府永春縣百十里，東南至泉州府惠安縣百有二里，西南至泉州府南安縣百七十里，西北至泉州府德化縣百三十里。本莆田縣地，唐聖曆二年析置清源縣，屬泉州。天寶初改曰仙遊縣。宋因之。紹興十五年議築城以禦寇，不果。乾道中僅營四門。明正德初創築土城，尋圮。八年甃以磚，既而復壞。嘉靖二年改用石砌，七年始成。周六里有奇。編戶十三里。〉
福寧州，〈東至海六十里，南至福州府五百四十五里，西至建寧府八百五十六里，北至浙江溫州府五百九十里。自州治至布政司見上，至京師六千六百七十七里。〉
寧德縣，〈州西南二百二十里。西南至羅源縣八十里，西至古田縣二百六十里，北至建寧府壽寧縣二百二十里。本長溪、古田二縣地，唐開成中置感德場。五代唐長興四年王閩升爲寧德縣，屬長樂府。宋屬福州，元改屬福寧州。明初仍屬福州府。成化九年復改隸福寧州。《城邑考》：「縣有土城，王閩時築，後毀。明朝正德初增修，嘉靖四十年倭毀，四十二年改築，周三里有奇。」編戶二十三里。〉
福安縣，〈州西北二百里。南至寧德縣二百里，西北至建寧府壽寧縣二百里，北至浙江泰順縣二百五十里。唐長溪縣地，宋淳祐四年析置福安縣，治韓陽坂，元隸福寧州，明初屬福州府，成化九年復改今屬。正德初始築磚城。嘉靖三十七年以倭警增修，工未及畢，明年城陷，因復修築。倭復至，不能陷。萬曆九年城圮於水，尋復營治，而展其東面，並築壩於城西以遏水。二十七年城復舊制，周圍五里。編戶三十六里。〉
