
《周禮》：「保章氏以星土辨九州之地，所分封域，皆有分星，以觀妖祥。」
《春秋傳》：「子產曰：『辰爲商星，參爲晉星。』」《外傳》：「伶州鳩曰：『歲之所在，則我有周之分野。』」星緯分驗之文。左氏多有，今略舉二條。子產之說，即二十八宿之分也。伶州鳩之說，又即五星之占也。然則分野之驗，其傳舊矣。
《史記•天官書》：「杓，自華以西南；衡，殷中州河、濟之間；魁，海岱以東北。」
角、亢、氐，兗州。房、心，豫州。尾、箕，幽州。斗，江湖。牽牛、婺女，揚州。虛、危，青州。營室至東壁，并州。奎、婁、胃，徐州。昴、畢，冀州。觜觿、參，益州。東井、輿鬼，雍州。柳、七星、張，三河。翼、軫，荊州。又曰：昴、畢間爲天街。其陰，陰國，其陽，陽國。
秦之疆也，候在太白，占於狼、弧。吳、楚之疆，候在熒惑，占於鳥衡。燕、齊之疆，候在辰星，占於虛、危。宋、鄭之疆，候在歲星，占於房、心。晉之疆亦候在辰星，占於參、罰。及秦併吞三晉、燕、代，自河山以南者中國。中國於四海內則在東南，爲陽；陽則日、歲、熒、惑、填星；占於街南，畢主之。其西北則胡、貉、月氏諸裔旃裘引弓之民，爲陰；陰則月、太白、辰星；占於街北，昴主之。故中國山川東北流，其維首在隴、蜀，尾沒於勃、碣。是以秦、晉好用兵，復占太白，太白主中國；胡、貉數侵掠，獨占辰星，辰星出入躁疾，常主夷狄；其大經也。
《漢書•地理志》：「秦地於天官東井、輿鬼之分野也。」其界自弘農故關今河南靈寶縣廢函谷關。以西，京兆、今西安府。扶風、今鳳翔府。馮翊、今同州。北地、今慶陽以北。上郡、今延安以北。西河、今汾州府以西北。安定、今平涼府。天水、今秦州。隴西，今鞏昌府。南有巴、今重慶府。蜀、今成都府。廣漢、今漢州。犍爲、今敘州府。武都，今階州。西有金城、今蘭州以西。武威、今涼州衛。張掖、今甘州衛。酒泉、今肅州衛。敦煌、今廢沙州。又西南有牂牁、今遵義府。越巂、今建昌行都司。益州，今雲南府。皆宜屬焉。自井十度至柳三度，謂之鶉首之次，秦之分也。
魏地、觜觿、參之分野也。其界自高陵今陜西高陵縣。以東，盡河東、今平陽府。河內，今懷慶府。南有陳留今河南有陳留縣。及汝南之召陵、見河南郾城縣。㶏強、見許州新汲、見洧川縣。西華、今縣。長平，見陳州。潁川之舞陽、今縣。郾、即今郾城縣。許、即許州。鄢陵，今縣河南之開封、見開封府附郭祥符縣。中牟、今縣。陽武、今縣酸棗、見延津縣卷，見原武縣。皆魏分也。
周地，柳、七星、張之分野也。今之河南雒陽、穀城、俱見今河南府附郭洛陽縣。平陰、見今孟津縣。偃師、今縣。鞏、今縣。緱氏，見偃師縣。是其分也。自柳三度至張十二度，謂之鶉火之次，爲周之分。
韓地，角、亢、氐之分野也。韓分晉得南陽郡今府。及潁川之父城、今見汝州郟縣。定陵、見舞陽縣。襄城、今縣。潁陽、見登封縣。潁陰、見禹州。長社、見長葛縣。陽翟、今禹州。郟、即郟縣。東接汝南，今汝寧府。西接弘農，得新安、今縣。宜陽，今縣。皆韓分也。自東井六度至亢六度，謂之壽星之次，鄭之分野，與韓同分。
趙地，昴、畢之分野。趙分晉、得趙國。北有信都、今北直冀州。真定、今府。常山、今元氏縣，故郡治也。中山，今定州。又得涿郡之高陽、今縣。鄚、今見任丘縣。州鄉；見河間府附郭河間縣。東有廣平、今府。鉅鹿、今順德府境。清河、今有清河縣。河間，今獻縣是其治也。又得勃海之東平舒、今大城縣。中邑、在滄州境。文安、今縣。束州、見河間縣。成平、見獻縣。章武，見鹽山縣。河以北也；南至浮水、即浮陽，今滄州治廢清池縣也，訛曰浮水。繁陽、見內黃縣。內黃、今縣。斥丘；見成安縣。西有太原、今府。定襄、見朔州。雲中、見大同府境。五原、見榆林衛。上黨、今潞安府。皆趙分也。
燕地，尾、箕分野也。東有漁陽、今薊州。右北平、今永平府。遼西、今廣寧等衛。遼東、今遼陽等衛。西有上谷、今宣府衛境。代郡、今蔚州。雁門、今代州境。南得涿郡之易、今易州。容城、今縣。范陽、見易州。北新城、見安肅縣。故安、見易州。涿縣、今州。良鄉、今縣。新昌、見新城縣。及渤海之安次、今東安縣。皆燕分也。樂浪、玄菟今，朝鮮境。亦宜屬焉。自危四度至斗六度，謂之析木之次，燕之分也。
齊地，虛、危之分野也。東有菑川、今縣。東萊、今萊州府。瑯邪、今沂州地。高密、今縣。膠東、今即墨縣。泰山、今泰安州。城陽、今莒州。千乘，見高苑縣。清河以南，勃海之高樂、見北直南皮縣。高城、見鹽山縣。重合、見滄州。陽信，今縣。西有濟南、今府。平原、今德州境。皆齊分也。
魯地，奎、婁之分野也。東至東海，南有泗水，至淮，得臨淮之下相、見邳州。睢陵、見盱眙縣。僮、見虹縣。取慮，亦見虹縣。皆魯分也。
宋地，房、心之分野也。今之沛、宿州境。梁、歸德府。楚、徐州。山陽、見山東金鄉縣。濟陰、今曹州境。東平，今州。東郡之須昌、見東平州。壽張，今縣。皆宋分也。班固又云：「東平、須昌、壽張皆在濟東，屬魯，非宋分也。當考。」蓋固本據舊文，不敢以己意刊正。古人之不敢自用類如此。
衛地，營室、東壁之分野也。今之東郡今北直開州。及魏郡彰德府境。黎陽，見濬縣。河內之野王、今懷慶府附郭河內縣。朝歌，見衛輝府淇縣。皆衛分也。
楚地，翼、軫之分野也。今之南郡、荊州府。江夏、武昌府。零陵、永州府。桂陽郴州。武陵、今常德府。長沙，今府。及漢中、今府。汝南郡，盡楚分也。
吳地，斗分野也。今之會稽、蘇州府以南。九江、壽州以南。丹陽、應天府以西。豫章、南昌府以南。廬江、廬州府以南。廣陵、揚州府以北。六安、郡治六縣，見廬州府舒城縣。臨淮郡，郡治徐縣，今見泗州境。盡吳分也。
粵地，牽牛、婺女之分野也。今之蒼梧、梧州府。鬱林、今鬱林州以西北。合浦、今廉州府境。交阯、今太平、思明等府境。九真、今安南境內。南海、今廣州府。日南，今安南境內。皆粵分也。
《帝王世紀》：「黃帝推分星次以定律度，自斗十一度至婺女七度曰星紀之次，今吳、越分野。於辰在丑，律中大呂。斗建在子。自婺女八度至危十六度曰玄枵之次。今齊分野。於辰在子，律中黃鐘，斗建在丑。自危十七度至奎四度曰豕韋之次，豕韋亦曰娵訾。今衛分野。於辰在亥，律中應鐘，斗建在寅。自奎五度至胃六度曰降婁之次，今魯分野。於辰在戌，律中無射，斗建在卯。自胃七度至畢十一度曰大梁之次，今趙分野。於辰在酉，律中南呂，斗建在辰。自畢十二度至東井十五度曰實沈之次，今晉、魏分野。於辰在申，律中夷則，斗建在巳。自井十六度至柳八度曰鶉首之次，今秦分野。於辰在未，律中林鐘，斗建在午。自柳九度至張十七度，曰鶉火之次，今周分野。於辰在午，律中蕤賓，斗建在未。自張十八度至軫十一度曰鶉尾之次，今楚分野。於辰在巳，律中仲呂，斗建在申。自軫十二度至氐四度曰壽星之次，今韓分野。於辰在辰，律中姑洗，斗建在酉。自氐五度至尾九度曰大火之次，今宋分野。於辰在卯，律中夾鐘，斗建在戌。自尾十度至斗十度百三十五分而終曰析木之次，今燕分野。於辰在寅，律中太簇，斗建在亥。凡天有十二次，日月之所躔也。地有十二分，王侯之所國也。」
《唐•天文志》：李淳風次《漢書》度數，而一行以爲天下山河之象存乎兩戒。兩戒之說，本於《漢志》。武帝元封中星孛於河戒。占曰：南戒爲越門，北戒爲胡門。其後漢兵擊拔朝鮮，朝鮮傍海，越象也，居北方，胡域也。《天官書》：越之亡，熒惑守斗。朝鮮之拔，星茀於河戒。」是也。又《星傳》云：「月入牽牛南戒。」又曰：「積薪在北戒西北。積水在北戒東北。」南戒、北戒，即南河、北河也。北戒自三危、積石，負終南地絡之陰，東及太華，逾河並雷首、底柱、王屋、太行，北抵常山之右，乃東循塞垣，至濊貊、朝鮮，是爲北紀，所以限戎翟也。南戒自岷山、嶓冢，負終南地絡之陽，東及太華、連商山、熊耳、外方、桐柏，自上洛南逾江、漢，攜武當、荊山至於衡陽，乃東循嶺徼，達東甌、閩中，是爲南紀，所以限蠻夷也。故《星傳》謂北戒爲胡門，南戒爲越門。河源自北紀之首，循雍州北僥達華陰而與地絡相會，並行而東，至太行之曲，分而東流，與涇、渭、濟瀆相爲表裏，謂之北河。江源自南紀之首，循梁州南徼，達華陰而與地絡相會，並行而東，及荊山之陽分而東流，與漢水、淮瀆相爲表裏，謂之南河。故於天象則弘農分陜爲兩河之會，五服諸侯在焉。自陜而西爲秦、梁，北紀山河之曲爲晉、代，南紀山河之曲爲巴、蜀，皆負險用武之國也。自陜而東，三川、中嶽爲成周。西距外方、大伾，北至於濟，南至於淮，東達鉅野，爲宋、鄭、陳、蔡，河內及濟水之陽，爲邶、鄘、衛，漢東濱淮水之陰，爲申、隨：皆四戰用文之國也。北紀之東至北河之北，爲邢、趙，南紀之東至南河之南爲荊、楚。自北河下流南距岱山爲三齊；夾右碣石爲北燕，自南河下流北距岱山爲鄒、魯，南涉江、漢，爲吳、越，皆負海之國，貨殖之所阜也。自河源循塞垣北，東及海爲戎翟，自江源循嶺徼南，東及海爲蠻越。觀兩河之象與雲漢之所始終，而分野可知矣。」
徐氏應秋曰：「九州十二域，或繫之北斗，或繫之二十八宿，或繫之五星。至唐一行又爲山河兩戒之說，而宋世之言分野者多宗之。然而因數推理，驗往察來，則經緯分而主客辨，度數定而方位明。如昔人所稱，湯王殷而星聚房，房，宋、亳之分。武造周而星聚柳柳，河、洛之分。三星會而敬仲知齊之必霸，會於虛、危，齊分也。五星會而甘氏知漢之必興，會於東井，秦分也。火守心而子韋以爲宋當其禍，心爲大火，宋分也。日食畢而仲舒以爲晉失其民，畢爲大梁，晉分也。太白蝕昴而趙括長平之事應，昴在趙分。熒惑守斗而呂嘉南越之釁成。斗爲越分。自古及今，類皆不爽，固不必爲更新之論矣。然而因源溯流，由微察著，所貴通於感召之幾，明於天人之際。而拘牽擬議，守象緯之成說而不知變者，無當於知天之學也。」[1]
