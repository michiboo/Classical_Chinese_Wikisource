
保定府，〈東至河間府靜海縣三百五十里，東南至河間府二百十里，西南至真定府定州百五十里，西北至山西蔚州二百八十里，北至保安州二百六十里。自府治至京師三百三十里，至南京二千四百五十里。〉
清苑縣，〈附郭。本漢樊輿縣地，屬涿郡。後漢廢。後魏太和中復置，改扶輿縣。尋析置永寧縣治此，屬高陽郡。北齊以樂鄉縣省入，因改縣曰樂鄉。隋開皇十八年又改曰清苑，屬瀛州。唐初屬蒲州。貞觀初，屬瀛州。景雲三年改屬莫州。後唐置奉化軍，尋爲泰州治。宋改爲保塞縣，保州治焉。金大定十六年復曰清苑縣。元因之。今編戶十四里。〉
滿城縣，〈府西北四十里。西南至完縣五十里，北至易州百二十里。漢北平縣地，屬中山國。後魏主詡正光末，析置永樂縣，又僑置樂浪郡治焉。北齊爲昌黎郡治。隋初罷郡，以縣屬易州。唐仍爲永樂縣。天寶初，改爲滿城縣。五代晉徙泰州治此。周廣順二年泰州廢，縣屬易州，尋又廢入清苑縣。金復析置滿城縣，屬保州。蒙古初，張柔取滿城，建帥府於此，尋移治清苑，以縣屬焉。今城周四里有奇，編戶十一里。〉
安肅縣，〈府北六十里。東南至安州四十里，西北至易州九十里，北至定興縣七十里，西至滿城縣六十里。本易州遂城縣地。五代唐置宥戎鎮，周爲梁門口寨。宋太平興國六年置靜戎軍，兼置靜戎縣隸焉。景德初，又改爲安肅軍，縣亦曰安肅縣。金天會七年改置徐州，軍號如故。廢主亮天德二年改爲安肅州，亦曰徐郡軍。元廢縣存州。明洪武六年降州爲縣。《城邑考》縣有二城。五代梁末，晉將李存審夾河築二城。宋楊延朗復修之，以拒契丹，後南城圮。明景泰、隆慶中，相繼增修，皆北城也。周四里有奇，編戶十六里。〉
定興縣，〈府北百二十里。西至易州六十里，北至涿州六十五里，東至新城縣四十里。本范陽縣地。金大定六年始析范陽之黃村置定興縣，屬涿州。元屬易州。明洪武六年改今屬。城周五里有奇，編戶二十一里。〉
新城縣，〈府東北百五十里。北至涿州六十里，東南至霸州百十里，東至順天府固安縣九十里。古督亢地也。漢宣帝封燕剌王子慶於新昌爲侯國，屬涿郡。後漢省。唐大歷四年分固安縣地，置新昌縣。太和六年又析新昌地，置新城縣，屬涿州。後唐同光二年契丹寇新城，即此。遼金亦曰新城縣。元升爲新泰州，尋復曰新城縣。至元二年改屬雄州。明初因之。洪武六年改今屬。城周三里有奇，編戶三十六里。〉
雄縣，〈府東北百二十里。西至安州六十里，東至霸州保定縣八十里，南至河間府任丘縣七十里，北至新城縣六十五里。漢易縣地，屬涿郡。後漢屬河間國。晉曰易城縣。後魏復爲易縣，屬高陽郡。北齊天保七年省入鄭縣。唐武德五年置歸義縣，兼置北義州治焉。貞觀初，州縣俱省。八年復置歸義縣，屬幽州。大歷四年改屬涿州。五代晉初，沒於契丹。周顯德六年收復，置雄州。宋太平興國初，改縣曰歸信，而州如故。政和三年賜郡名曰易陽。金仍曰雄州，又爲永定軍。元因之。明洪武初，省歸信縣入州。七年改州爲縣。城周九里有奇，編戶十七里。〉
容城縣，〈府東北九十里。東南至雄縣五十里，東北至新城縣七十里，西至安肅縣四十五里，西北至定興縣五十里，漢置容城縣，屬涿郡。景帝封匈奴降王徐盧於此。後漢省。晉復置容城縣，屬范陽國。後魏屬范陽郡。北齊省。隋未改置遒縣於此。唐初，屬北義州。貞觀初，屬易州。聖歷二年契丹入寇，縣固守得全，因改曰全忠。天寶初，復爲容城縣。五代晉入於契丹。宋初復置縣於巨馬河南，屬雄州。金改屬安肅州。元因之。明初，省入雄縣。洪武十四年復置，屬保定府。今城周四里有奇，編戶六里。〉
唐縣，〈府西南百二十里。東南至祁州九十里，南至真定府定州六十里，西北至山西廣昌縣一百四十里。古唐邑。漢置唐縣，屬中山國。後漢及晉因之。後魏屬中山郡。北齊省入安喜縣。隋開皇十六年復置唐縣，屬定州。唐因之。五代梁改爲中山縣。唐復故。晉又改爲博陵縣，漢復爲唐縣。宋仍屬定州，金因之。元改屬保定路。今城周四里有奇，編戶二十二里。〉
慶都縣，〈府西南九十里。西至唐縣三十里，東北至滿城縣七十里，南至定州六十里，西南至定州曲陽縣七十里。漢望都縣，屬中山國。後漢及晉因之。後魏仍屬中山郡，孝昌中改屬北平郡。高齊廢入北平。隋開皇六年又置，大業初又廢。唐武德四年復置望都縣，屬定州。宋因之。金改爲慶都縣。元改屬真定路，尋又改屬保定路。今城周四里有奇，編戶八里。〉
博野縣，〈府南九十里。西南至祁州三十里，西至定州九十里，東南至晉州饒陽縣七十里。漢蠡吾縣地，屬涿郡。後漢元嘉初，置博陵縣。魏因之。晉改縣曰博陸，爲高陽國治。後魏改爲博野縣，屬高陽郡。隋屬瀛州。唐武德五年置蠡吾州治此，八年州廢。九年改置蠡州。貞觀初，又廢，縣屬瀛州。永泰中，改屬深州。五代周屬定州。宋雍熙四年置寧邊軍。景德初，改永定軍。天聖七年又改永寧軍。金改置寧州，亦曰博野郡。天德三年又改爲蠡州，治博野。元至元三年省博野入蠡州。三十一年復置博野縣，屬保定路。明洪武初，屬祁州。六年改今屬。城周四里，編戶二十一里。〉
蠡縣，〈府南九十里。西至博野縣十八里，南至晉州饒陽縣七十里，東南至河間府九十里。漢置蠡吾縣，屬涿郡。後漢屬中山國。晉屬高陽國。後魏屬高陽郡。北齊省入博野縣。唐置蠡州。元至元初，州屬真定路，廢博野縣。尋復置縣，而移州治於此。明洪武八年改州爲縣。城周八里有奇，編戶二十七里。〉
完縣，〈府西七十里。西南至唐縣四十里，東北至滿城縣五十里，北至易州百二十里。秦曲逆縣地。漢爲北平縣地，屬中山國。後漢及晉因之。後魏屬中山郡。孝昌中，分置北平郡，治北平縣。北齊郡廢。隋屬定州。唐初因之。萬歲通天二年契丹來攻不下，改爲徇忠縣。神龍初，復曰北平縣。五代唐改爲燕平縣，尋復曰北平，屬易州。石晉改屬定州。宋因之，慶曆四年移置北平軍於此，仍隸定州。金曰永平縣，屬中山府。貞二年升爲完州。元仍改爲永平縣，尋復曰完州。明洪武二年改州爲縣。城周九里有奇，編戶十八里。〉
祁州，〈府南百二十里。東至河間府百七十里，南至真定府晉州百里，西至真定府定州百二十里。〉
蒲陰廢縣，〈今州治。漢安國縣地，屬中山國。後漢因之。晉屬博陵郡。後魏因之。北齊廢。隋開皇七年改置義豐縣，屬定州。唐因之。《舊唐志》：「義豐縣，隋自𨜔城移於鄭德堡，置今縣，仍改名義豐。萬歲通天二年以拒契丹，改名立節。神龍中復曰義豐。𨜔當作渟。建中三年張孝忠以易州兵，與幽州帥朱滔，共攻成德叛帥李維岳，敗其兵於束鹿。孝忠引還軍於義豐。五代周廣順初，置義豐軍。二年契丹寇定州，圍義豐，敗去。宋廢軍。太平興國初，改曰蒲陰縣，尋爲祁州治。金元因之。明省州城。成化二十年以後，歷代增修，周四里有奇，門四。〉
束鹿縣，〈州南百二十里。東至深州二十五里，西至晉州七十里，東南至深州衡水縣百里。漢[A11U]縣地，屬鉅鹿郡。[A11U]，顏師古曰：「讀若鷂。後漢曰鄥縣。晉屬趙國。後魏仍屬鉅鹿郡。北齊改曰安國縣。隋開皇六年改曰安定。十八年改曰鹿城，屬冀州。唐初，屬廉州。貞觀元年改屬深州。至德二年又改爲束鹿縣。胡氏曰：「天寶十五載，明皇以安祿山叛，改常山之鹿泉曰獲鹿，饒陽之鹿城曰束鹿，以壓之。是也。建中三年李維岳以成德軍叛，詔諸鎮兵進討。幽州帥朱滔拔束鹿，圍深州。既而維岳引兵圍束鹿，復爲滔所敗。宋初屬真定府。淳化中，仍屬深州。金因之。元初省。尋復置，屬祁州。今城周五里有奇，編戶十七里。〉
安州，〈府東七十里。東南至河間府百二十里，西南至祁州百二十里，東北至順天府涿州百四十里。〉
葛城廢縣，〈今州治。《括地誌》：「葛城，一名依城，亦曰西阿城。在瀛州高陽縣西北，以徐、滋二水並過其西，又曲徑其北，故曰阿齊。有東阿，此因曰西阿。《史記》：「趙孝成王十九年與燕會阿，又與燕易土。燕以葛城與趙，即此。金大定二十八年始置葛城縣，徙安州治焉。泰和八年復移州治渥城縣，以葛城爲屬縣。元還治葛城。至元二年州廢，縣亦廢爲葛城鎮，尋復故。明省入州。州城，明初因舊址修築。弘治及嘉靖初，增修。周五里有奇，門四。〉
高陽縣，〈州南四十里。西南至蠡縣六十里，東至河間府任丘縣七十里，東南至晉州饒陽縣百二十里。漢涿郡高陽縣地。後漢屬河間國。晉屬高陽國。後魏爲高陽郡治。隋郡廢。開皇十六年置蒲州於此。大業初，州廢，縣屬河間郡。唐武德四年復置蒲州。貞觀初，州廢，縣屬瀛州。宋初因之。至道三年改屬順安軍。熙寧六年廢爲鎮。十年復故。金屬安州。元因之。明洪武中，嘗廢，尋復置。今城周四里有奇，編戶十四里。〉
新安縣，〈州東二十里。東至雄縣四十里，北至容城縣三十里，西北至安肅縣五十里，東南至河間府任丘縣七十里。本容城縣地。金主璟泰和四年析置渥城縣。八年移安州治焉。元至元二年廢州，改縣爲新安鎮。九年升爲新安縣，屬保定路。明洪武七年省入安州，尋復置。今城周九里，編戶十一里。〉
易州，〈府西北百二十里。東至順天府涿州一百七十里，西北至山西蔚州二百二十里，北至保安州百二十里。〉
廢易縣，〈今州治。本漢之故安縣，屬涿郡。文帝封申屠嘉爲侯邑。後漢仍屬涿郡。建安九年袁譚敗袁尚於中山，尚走故安，依袁熙。晉屬范陽國，後魏屬范陽郡。北齊縣廢。隋開皇十六年改置易縣，爲易州治。唐以後因之。明初省。《城邑考》：「州城，遼金時故址。明正統十四年甓完固。隆慶二年增修。有門二，城周九里有奇。〉
淶水縣，〈州東四十里。東至涿州五十五里，東南至新城縣六十里。漢涿郡遒縣地，景帝封匈奴降王隆強爲侯邑。後漢仍屬涿郡。晉屬范陽。後魏屬范陽郡。後周省。隋開皇初，改范陽爲遒縣，更置范陽縣於此。六年改曰固安。八年廢。十年復置永陽縣。十八年改爲淶水，屬易州。唐因之。今城周四里有奇，編戶二十五里。〉
