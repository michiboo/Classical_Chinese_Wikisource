
順天府，〈東至永平府五百五十里，南至河間府四百十里，西至保定府易州二百十四里，北至延慶州百八十里，東南至天津衛三百三十里，西南至保定府三百三十里，西北至萬全都指揮使司三百五十里，東北至古北口二百四十里。自府治至南京二千五百五十里。〉
大興縣，〈附郭。在城內東北隅。秦置薊縣。漢以後因之。州郡皆治此。遼改曰薊北縣，尋又改爲析津縣。金貞元二年改曰大興。今編戶三十六里。〉
良鄉縣，〈府西南七十里。西至涿州七十里，東至通州武清縣百七十里。春秋時，燕中都地。漢爲良鄉縣，屬涿郡。後漢因之。晉屬范陽國。後魏屬燕郡。北齊省入薊縣，尋復置。隋屬幽州。唐因之。聖曆元年改爲固節縣。神龍初，復故。舊治在涿州北四十里。五代唐長興三年移治於此。今城周二里，編戶二十五里。〉
固安縣，〈府西南百二十里，東至東安縣九十里。漢置方城縣，屬廣陽國。後漢屬涿郡。晉屬范陽國。後魏屬范陽郡。北齊廢。隋開皇六年改置固安縣於此，屬幽州。唐武德四年屬北義州。貞觀初，復屬幽州。大曆四年改屬涿州。遼金因之。元屬霸州，又改屬大興府。中統四年升爲固安府。明初，復爲縣。今城周一里有奇，編戶三十八里。〉
東安縣，〈府東南百五十里，東北至漷縣百十里。本漢安次縣地，屬勃海郡。後漢屬廣陽郡。晉屬燕國。後魏仍屬燕郡。隋屬涿郡。唐屬幽州。元初屬霸州。中統四年升爲東安州，屬大都路。明初，復爲縣。城周三里，編戶四十四里。〉
香河縣，〈府東南百二十里。北至通州三河縣六十里，西至漷縣四十里。本武清縣之孫村。遼於新倉置榷鹽院，因民居聚集，遂置香河縣，屬析津府。金屬大興府。元初因之，後屬漷州。明時改今屬。城周一里，編戶十里。〉
通州，〈府東四十里。東至薊州一百二十里，南至天津衛二百十里，西北至昌平州一百十里。〉
廢潞縣，〈今州治。漢置縣，屬漁陽郡。後漢興平二年劉虞從事鮮于輔等起兵報仇，破斬公孫瓚所置漁陽太守鄒升於潞北，即潞縣北也。晉屬燕國。後魏屬漁陽郡。隋屬涿州。唐初爲玄州治，尋屬幽州。金爲通州治。明洪武初，省縣入州。《城邑考》：「州北三里有長城，相傳秦將蒙恬所築。五代唐趙德鈞鎮幽州時，契丹寇掠諸道，乃沿舊址城潞縣而戍之。元初，隳壞城郭，兵燹之後，祗編籬寨而已。明洪武元年燕山侯孫興祖從大將軍徐達定通州，督軍士修之，始甃以磚石，周圍九里十三步，高四丈六尺。在潞河之西，因以潞水爲濠。又有新城在州西門外，景泰初所築，周七里有奇。中有西、南二倉，蓋明時歲入東南漕運四百萬石，折十之三貯於通倉，故爲城以屏蔽之。萬曆二十二年增修。《志》云：「州舊城西北隅有佑勝教寺，內建浮屠十三層，高共四百尺，創於唐貞觀七年歷五代遼、金、元，而始成爲州城之形勝。〉
三河縣，〈州東七十里。東至薊州七十里，本潞縣地。唐開元四年分潞縣置三河縣，以地近七渡、鮑丘、臨泃三水而名，屬幽州。十八年改屬薊州。金改隸通州。今城周六里，編戶三十五里。〉
武清縣，〈州東南五十里。又東南至天津衛百二十里，東至寶坻縣九十里。漢置雍奴縣，隸漁陽郡。後漢因之。晉屬燕國。後魏仍屬漁陽郡。隋屬幽州，唐因之。天寶初，改爲武清縣。元屬漷州。明初，改今屬。城周三里，編戶二十八里。〉
寶坻縣，〈州東南百二十里。北至薊州九十里，南至天津衛百六十里。漢泉州縣地，後唐於此置鹽倉。金初爲新倉鎮。大定十二年分香河置寶坻縣。承安三年升爲盈州，尋復爲寶坻縣。以境內產鹽而名。元隸大都路。明初，改今屬。城周不及二里，編戶三十二里。〉
霸州，〈府南二百十里。東至天津衛二百六十里，南至河間府二百里，西至保定府二百七十里。〉
益津廢縣，〈今州治。唐爲永清縣地，置益津關於此，後沒於契丹。五代周顯德六年收復，因置霸州，治永清縣，關屬焉。宋以霸州治文安。金大定二十九年始置益津縣，徙州治此。元亦爲霸州治。明初，省。《志》云：「州城相傳燕昭王所築，宋將楊延朗增修。又州南關有古城址，相傳趙武靈王築。皆傳訛也。《城邑考》：「州舊有土墉，蓋金元時所築。明弘治中，始磚甃北面。正德中，復修完三面。嘉靖十九年增修。城周六里有奇。〉
大城縣，〈州南百三十里。東南至河間府青縣八十里，西至河間府任丘縣九十里。漢爲東平舒縣，屬勃海郡。以代郡有平舒縣，故曰東平舒。後漢屬河間國。晉爲章武國治。後魏曰平舒，亦爲章武郡治。隋初廢郡，縣屬瀛州。唐武德四年縣屬景州。貞觀初，仍屬瀛州。五代時改爲大城縣，改屬霸州。今城周三里有奇，編戶二十三里。〉
保定縣，〈州南四十里，本涿州新鎮地。宋太平興國六年置平戎軍。景德初，改保定軍。宣和七年降爲保定縣，屬莫州。金屬雄州。《元志》：「至元二年省入益津縣。四年復置，屬霸州。今城周三里，編戶六里。〉
涿州，〈府西南百四十里。南至河間府二百七十里，西南至保定府一百九十里，東南至霸州一百二十里。〉
范陽廢縣，〈今州治。本燕之涿邑。漢置涿縣，爲涿郡治。魏晉以後，范陽郡國皆治焉。後魏孝昌三年上谷賊杜洛周南趣范陽，幽州刺史常景破之。隋廢范陽郡，縣屬幽州。唐武德七年改涿縣曰范陽。寶應二年史朝義敗走范陽縣，其將李懷仙遣兵拒守，朝義至，不得入。大曆四年幽州帥朱希彩復奏置涿州於此，後因之。明初，廢縣入州。《城邑考》：「州城形如凹字，相傳漢初盧綰所築舊址。明景泰初，增修。周九里有奇。〉
房山縣，〈州西北四十里。東至府城百二十里，西至保定府易州淶水縣八十里。本良鄉、宛平、范陽三縣地。金大定二十九年始置萬寧縣，以奉山陵。明昌二年改爲奉先縣。元至元二十七年改爲房山縣，屬涿州。今城周三里，編戶十六里。〉
昌平州，〈府北九十里。東至薊州一百八十里，西至延慶州八十里，北至廢開平衛七百七十里。〉
昌平廢縣，〈今州治。本漢舊縣，屬上谷郡。後漢初，寇恂至昌平，襲殺邯鄲使者，奪其軍。又耿走昌平，就其父況。建武中，盧芳入朝，南及昌平。是也。尋改屬廣陽郡。三國魏黃初中，拜田豫爲烏桓校尉，持節並護鮮卑，屯昌平。晉仍爲昌平縣，屬燕國。後魏廢入軍都縣。《括地誌》：「昌平縣故城在今昌平縣東南六十里。是也。東魏天平中，復置昌平縣於軍都縣界，屬平昌郡。後周因之。隋郡廢，縣屬幽州。唐亦曰昌平縣。武德中，徙突地稽部落於此。垂拱三年突厥骨咄祿寇昌平，即此也。五代唐曰燕平縣，徙治曹村。又徙於白浮圖城，在今州西八里。自遼以後，皆治焉。明景泰初，築永安城，徙長陵、獻陵、景陵三衛於城內。三年縣亦遷治焉。正德八年改爲州治。萬曆元年又於州城內增築新城，置裕陵、茂陵、泰陵、寧陵、永陵五衛於城內。十二陵衛署皆在城中，各領左、右、中、前、後五千戶所。州城周十里有奇。〉
順義縣，〈州東南九十里。西南至府城六十里，東南至三河縣九十里，東北至密雲縣七十里。本漢狐奴縣地。北齊始置歸德縣，屬燕郡。後周廢。唐開元中，始移燕州於此，仍置遼西縣，爲州治。天寶初，曰歸德郡。乾元初，改爲順州。遼仍曰順州，亦曰歸化軍。宋宣和四年復賜郡名曰順興。金亦曰順州。元因之。明初改置順義縣，屬順天府。正德八年始改今屬。城周四里，編戶二十七里。〉
懷柔縣，〈州東九十里。西南至府城百里，東至密雲縣三十里。漢漁陽縣地。唐初密雲、昌平二縣地。貞觀二十二年以內屬契丹置彈汗州。開元四年改歸順州。天寶初，改歸化郡。乾元初，復爲歸順州，治懷柔縣。遼廢歸順州，以縣屬順州。金明昌六年改爲溫陽縣。元廢。洪武十三年復置懷柔縣，屬順天府。正德中，改今屬。城周四里有奇，編戶十四里。〉
密雲縣，〈州東北百二十里。西南至府百三十里，東南至薊州平谷縣五十里。漢漁陽<廠辛>奚等縣地，屬漁陽郡。後漢省。後魏置密雲縣及密雲郡，尋又置安州。北齊郡廢，而縣如故。後周又改州曰玄州。隋開皇十六年改置檀州。大業初，又爲安樂郡，密雲縣屬焉。唐初仍曰密雲縣，爲檀州治。天寶初，爲密雲郡治。遼仍爲檀州，又爲武威軍。宋宣和中，亦曰檀州，又爲鎮遠軍橫山郡。金廢州，以縣屬順州。後復爲檀州，以密雲縣併入。元因之。明初又改州爲密雲縣，屬順天府。正德中，改今屬。有二城，周共十餘里，編戶十九里。〉
薊州，〈府東二百里。東至永平府三百里，南至天津衛二百里，北至古長城二百三十五里。〉
漁陽廢縣，〈今州治。漢爲右北平無終縣地。故漁陽郡治，在密雲縣界。隋末，始移漁陽郡於無終，改置漁陽縣。唐初屬幽州，武后時營州陷於契丹，寄治漁陽。神龍初，縣改屬營州。開元四年復屬幽州。十八年置薊州治焉。自是州郡皆治此。明初廢。州城，洪武四年築，周六里有奇。〉
玉田縣，〈州東南八十里，西南至寶坻縣九十里。春秋時，爲山戎無終子國。秦置無終縣。漢因之，屬右北平郡。後漢因之。晉屬北平郡。後魏屬漁陽郡。隋初屬玄州。大業初，爲漁陽郡治。隋末廢。唐乾封二年復置無終縣，屬幽州。萬歲通天二年改爲玉田縣。神龍初，改屬營州。開元四年還屬幽州。八年復屬營州。十八年改屬薊州。遼因之。宋宣和六年改置經州。金復曰玉田縣。今仍之。城周四里，編戶十八里。〉
平谷縣，〈州西北八十里。西南至三河縣四十里。本漢縣，屬漁陽郡。晉廢入通州地。今縣本唐漁陽縣之大王鎮。金始置平谷縣於此。元初廢。尋復置，屬薊州。今城周二里有奇，編戶十三里。〉
遵化州，〈東至永平府遷安縣一百七十里。〉
豐潤縣，〈州東南八十里。西北至薊州百七十里，東至永平府百六十里。本玉田縣之永濟務。金泰和中，置豐潤縣，屬薊州。元至元二年省。四年復置。今城周四里，編戶二十二里。〉
