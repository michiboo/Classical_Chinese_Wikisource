
建寧府，〈東至福寧州八百五十六里，南至延平府百二十里，西南至汀州府七百三十里，西北至江西廣信府五百五十五里，北至浙江衢州府五百里，東北至浙江處州府四百七十六里，自府治至布政司五百二十五里，至京師五千七百五十七里。〉
建安縣，〈附郭，在府治西。本漢冶縣地。志云：建安初分侯官之北鄉置建安縣。一雲建安十二年孫策所置也。孫權初建安民亂，討平之，尋爲建安郡治。晉、宋以後因之。隋廢郡而縣仍舊。唐爲建州治，自是州郡皆治此。今編戶一百五十四里。〉
甌寧縣，〈附郭，在府治南。本建安縣地。宋治平三年析置甌寧縣，並析建陽、浦城地益之，熙寧三年省。元祐四年復析建安縣地之半置今縣，元因之。今編戶一百九十九里。〉
建陽縣，〈府西北百二十里。東北至浦城縣二百里，西至邵武府百六十里。本建安縣地，晉太康四年析置建陽縣，屬建安郡，宋、齊因之，隋復省入建安縣。唐武德四年仍置建陽縣，屬建州。八年省。垂拱四年復置。宋景定元年以縣之唐石里嘉禾生，改爲嘉禾縣。元復舊。今編戶二百十里。〉
崇安縣，〈府西北二百四十里。東至浦城縣百九十里，西北至江西永豐縣百三十里，西至江西鉛山縣百三十里。唐爲建陽縣地，五代時王閩置溫嶺鎮，南唐保大九年改爲崇安場，宋淳化五年升爲縣。《城邑攷》：「縣舊有土垣，明正德初因舊址增修，隆慶初始築城，周五里有奇。」編戶八十七里。〉
浦城縣，〈府東北二百七十里。東南至浙江龍泉縣百八十里，北至浙江江山縣二百三十里，東北至浙江遂昌縣二百四十里，西北至江西永豐縣百八十里。漢冶縣地。建安中，置漢興縣，屬會稽都尉，吳永安三年改爲吳興縣，屬建安郡，晉以後因之，隋省入建安。唐武德四年復置，改曰唐興，屬建州，尋廢。載初元年復置，天授二年改曰武寧，神龍初復曰唐興，天寶初改曰浦城縣。宋因之。今編戶百五十八里。〉
松溪縣，〈府東百六十里。西北至浦城縣百四十里，東南至政和縣八十五里，東北至浙江慶元縣八十里，北至浙江龍泉縣百六十里。本建安縣地。五代初屬吳越，爲處州東鄉地。尋屬閩，立松源鎮。周廣順元年南唐升爲松源縣。宋開寶末改曰松溪縣，仍屬建州。明弘治中始營城址。嘉靖五年以坑寇猖獗，因築磚城，周五里有奇。編戶六十八里。〉
政和縣，〈府東二百四十里。東南至福州府古田縣三百二十里，北至浙江慶元縣百五十里，東北至浙江青田縣二百三十里。本福州寧德縣地，五代時王氏立關隸鎮，宋咸平三年升關隸鎮爲縣，屬建州，政和五年改曰政和縣。明弘治中礦賊作亂，始築城。嘉靖間毀於倭。萬曆初改築今城，周二里有奇。編戶五十九里。〉
壽寧縣，〈府東北三百五十里。東南至福寧州福安縣二百里，西北至政和縣百七十里，北至浙江景寧縣百二十里，東至浙江泰順縣二百二十里。本政和、福安二縣地，明景泰六年析置今縣，治楊梅村。縣無城，編戶二十五里。〉
延平府，〈東至福州府四百五里，東南至泉州府五百五十里，西南至漳州府五百十里，西至汀州府五百二十里，西北至邵武府二百五十里，北至建寧府百二十里。自府治至布政司見上，至南京二千四百七十里，至京師五千二百九十三里。〉
南平縣，〈附郭。漢冶縣地，後漢建安初始置南平縣，屬會稽南部都尉。孫策時，南平民亂，賀齊討平之，即此。吳永安三年屬建安郡。晉太康初改爲延平縣。劉宋時縣廢。五代時，王審知置延平鎮，王延翰改爲永平鎮，既而王延政僭號，升鎮爲龍津縣，兼置鐔州。南唐因之，尋爲劍州治，保大三年又改龍津縣曰劍浦。宋因之，仍爲南劍州治。元大德中，復改曰南平。明因之。今編戶九十七里。〉
將樂縣，〈府西二百二十里。東至順昌縣百里，西北至邵武府泰寧縣百二十里。漢建安縣地，三國吳永安三年析置將樂縣，屬建安郡，晉、宋以後因之，隋省。唐武德五年析邵武縣置將樂縣，屬撫州，七年省。垂拱四年復置，屬建州。元和三年省，五年又置。五代晉天福八年王延政升爲鏞州，開運三年南唐復爲將樂縣，仍屬建州。宋太平興國四年改屬南建州。元屬延平路。至正四年以漳寇犯境，始築土城。十二年復因寇擾，圍以木柵。既而陳友定更加修築，東南臨溪，西北據山。明朝洪武初爲汀寇所毀，旋復修築，甃以磚石，周三十里有奇。〉
沙縣，〈府西南百二十里。東北至順昌縣百六十里，南至漳州府龍巖縣三百五十里，西至永安縣百六十里。晉延平縣地，太元四年置戍於此，謂之沙戍，義熙中升爲沙村縣，屬建安郡。宋、齊因之，隋廢。唐武德四年復置沙縣，隸建州，尋省入建安。永徽六年復置，大曆十二年改屬汀州。南唐改屬劍州，宋屬南劍州，元屬延平路。今編戶百十四里。〉
尤溪縣，〈府東南百五十里。東至福州府閩清縣百七十里，南至泉州府德化縣二百四十里，西南至漳州府龍巖縣三百六十五里。晉延平縣地，宋、齊時爲沙村縣地，唐初爲山峒地，開元二十八年開置尤溪縣，隸福州。五代晉開運二年南唐取其地，爲製置鎮，明年改隸劍州。明弘治四年築城，阻溪塹濠，周八里。嘉靖二年議者以城大難守，六年改築新城，周不及二里。編戶百有九里。〉
順昌縣，〈府西百二十里。西至將樂縣百里，東北至建寧府二百十里，西北至邵武府百八十里。本建安縣地，唐貞觀三年析置將水場，嗣聖四年於將水口置蠲科鎮，景福二年改爲永順場，尋升爲順昌縣，屬建州。南唐保大三年改屬劍州，宋以後因之。明正德初始築城，周四里有奇。編戶五十八里。〉
永安縣，〈府西南二百里。西至汀州府清流縣百四十里，南至漳州府寧洋縣百四十里。本沙縣及尤溪縣地，景泰三年析沙縣新嶺以南、尤溪寶山以西地置縣。弘治四年築城，周五里。編戶六十五里。〉
大田縣，〈府西南四百里。東至尤溪縣百七十里，東南至泉州府德化縣二百里。本尤溪縣地，明嘉靖十四年議以地界延、漳、泉三府之交，深阻嘗爲盜藪，乃割尤溪之十四都，益以永安、漳平、德化諸縣地置縣。明年築城，周不及四里。編戶四十里。〉
