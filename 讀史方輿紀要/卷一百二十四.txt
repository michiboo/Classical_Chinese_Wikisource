
《禹貢》：導岍及岐，至於荊山，逾於河；壺口、雷首，至於太岳；底柱、析城，至於王屋；太行、恆山，至於碣石，入於海。
西傾、朱圉、鳥鼠，至於太華；熊耳、外方、桐柏，至於陪尾。
導嶓冢，至於荊山；內方，至於大別；
岷山之陽，至於衡山，過九江，至於敷淺原。
導弱水至於合黎，餘波入於流沙。
導黑水，至於三危，入於南海。
導河積石，至於龍門，南至於華陰，東至於底柱，又東至於孟津，東過洛汭，至於大伾，北過洚水，至於大陸，又北播爲九河，同爲逆河，入於海。
嶓冢導漾，東流爲漢，又東爲滄浪之水，過三澨，至於大別，南入於江，東匯澤爲彭蠡，東爲北江，入於海。
岷山導江，東別爲沱，又東至於澧，過九江，至於東陵，東迤北會於匯，東爲中江，入於海。
導沇水，東流爲濟，入於河，溢爲滎，東出於陶丘北，又東至於菏，又東北會於汶，又北東入於海。
導淮自桐柏，東會於泗、沂，東入於海。
導渭自鳥鼠同穴，東會於灃，又東會於涇，又東過漆、沮，入於河。
導洛自熊耳，東北會於澗、瀍，又東會於伊，又東北入於河。
