
宣府左衛，〈附郭。漢下落縣地。唐置文德縣。契丹因之。金大定二十九年改曰宣德。元爲宣德府治。明初，府縣俱廢。洪武二十六年改置今衛。二十七年築城。正統五年以磚石。隆慶二年增修。今有門四，城周二十四里。又有南關城，周四里。〉
萬全左衛，〈鎮西六十里。西至懷安衛六十里，西南至山西蔚州二百五十里。〉
宣平廢縣，〈衛西十里。本文德縣之大新鎮。金承安二年置宣平縣，屬宣德州。大安三年蒙古敗金於野狐嶺，進薄宣平，克縉山縣遊騎，遂入居庸。明年，復克宣平，陷德興府。元仍曰宣平縣，屬宣德府，移治於辛南莊。明初廢，尋改置今衛，築衛城。正統九年增築城，周九里有奇。議者以城大難守，嘉靖四十二年截三分之一。今城方六里有奇。〉
萬全右衛，〈鎮西八十里。西至懷安衛四十里，西南至山西大同府三百五十里。〉
德勝城，〈即今衛治。《邊防考》：「右衛初與左衛同城，永樂二年城德勝口，移衛治焉。本曰德勝堡，洪武二十六年所置，至是改築爲衛。城東北面河，西南平坦，去邊三十里，屢有邊患。成化十年設上西路參將於此，所轄邊牆一百二十四里有奇。其近衛城者鎮河、平夷等墩臺，俱極衝口。外莊窠溝一帶，爲部落駐牧。萬歷二十六年增修衛城，周六里有奇。〉
懷安衛，〈鎮西百二十里。東至萬全左衛六十里，西南至山西大同府二百八十里。〉
保安右衛，〈在懷安城內。永樂十五年以天策衛爲保安右衛，治順聖川。十七年調西沙城，即萬全衛之沙城也。二十年移建於此。〉
懷來衛，〈鎮東南百五十里。東至延慶州六十五里，西南至山西蔚州二百四十里。〉
延慶右衛，〈在懷來城內。舊置於居庸關，宣德五年移建於此。本曰隆慶右衛，隆慶初，改名延慶右衛。今仍置延慶衛。〉
獨石城，〈今衛治。本元雲州之獨石地。明初，爲戍守之所。宣德中，移置開平衛於此。孤懸北路，稱爲絕塞。正統末，陷於乜先。景泰三年恢復。屢次增築，萬歷十年復加修治，城周六里有奇。上北路參將駐此。舊分邊東起靖胡堡，西止中路龍門關，沿長七百餘里。尋改東面牧馬堡屬下北路，西面金家莊屬中路。所轄大邊，五百一十四里有奇，二邊一百八十六里。而本衛所轄，大邊百六十三里，二邊百三里。有柳河墩等衝口。外舊開平、明沙灣一帶，皆諸部落駐牧。〉
龍門衛，〈鎮東北百二十里。西北至開平衛百七十五里，南至延慶州一百八十里。〉
龍門廢縣，〈今衛治。唐末置龍門縣，屬新州。契丹屬奉聖州。金仍曰龍門縣，尋屬德興府。明昌二年又改屬宣德州。元廢縣爲龍門鎮，屬宣德縣。至元二十八年復置望雲縣於此，屬雲州。明初，州縣俱廢。宣德中，置今衛。正統末，爲敵所陷。景泰中，收復。嘉靖中，復毀於寇。隆慶二年修築，周四里有奇。城依山爲險，有製獸、石門等墩臺爲最衝。邊外太子城、大小莊窩，皆諸部落環聚處也。《邊防考》：「衛城爲宣鎮門庭，寇若突犯，則雕窠、龍門所、小白陽、長安嶺諸處，皆騷動矣。防衛不可不豫也。〉
開平廢縣，〈衛東百里。《志》云：「舊有東陽古城。元至元初，置開平縣爲附郭，尋省。後復置縣。《都邑考》：「上都城周四十里，內有大明、儀天、寶雲、宸慶、玉德、慈福等殿，延春、紫檀、連香、凝暉諸樓閣，星拱、雲從、日精、月華諸門。而縣治在其西南，明初並廢。〉
廢大寧衛，〈東至泰寧夷衛界七百里，南至永平府邊四百五十里，西南至喜峰口邊四百八十里，西至開平廢衛四百三十里。自衛至京師八百里，至南京三千四百五十里。〉
大定廢縣，〈舊爲衛治。《志》云：「漢遼西郡之新安平縣也。後漢縣廢。隋末，地沒於奚。唐太宗置饒樂都督府於此，以授降夷酋長。唐末沒於契丹。宋景德四年契丹始建中京大定府，並置大定縣爲府治。宋王曾《上契丹事》：「遼上京城垣卑小，方圓才四里許，門但重屋而已。其南曰朱夏門，內有步廊市樓。城外一望皆長松深谷，所產多青鹽、黃豕。是也。金、元仍曰大定縣。明初改置衛，尋廢。《邊錄》：「大寧城，即遼金時故址，洪武二十二年改拓，有門五，城周十二里有奇。正統以後，故址遂墟。〉
以東南之形勢，而能與天下相權衡者，南直而已。春秋時，勾吳實雄長於東南，以兵威破楚、臣越、敗齊，又闕深溝於商魯間，北屬之沂，西屬之濟，以會晉公午於黃池。當是時，微越之故，吳且霸天下。項羽率會稽子弟，度江而西，一戰而斬李由，再戰而降章邯。夫山東豪傑，起而亡秦者，已半天下。乃鉅鹿之圍，諸侯救趙者，且十餘壁，卒莫敢縱兵。及羽渡河，戰士無不一當十，遂大破秦兵。當是時，微楚兵，秦且復振。然則謂亡秦者，非江東子弟之力不可也。或者曰：「明太祖以江南而奄有中原，爲千古創見之事。此實不然，從來建事功者，得失雖殊，成虧或異，而其能發憤以有爲則一也。楚南公之言曰：「楚雖三戶，亡秦必楚。故西北與東南，恆有互爲屈伸之理，項羽、劉季，並起於東南，季成而羽敗，要皆力足以亡秦者也。桓溫用江淮之甲，覆李勢於西川，震苻健於灞上，走姚襄於洛陽，逼慕容於枋頭，可雲赫然振拔矣。而驕蹇自用，功以不集。劉裕翦除桓玄，收復荊楚，北平廣固，西定梁、益，乃經營河洛，規取關中。以拓跋之強，濱河鎮戍，亦斂息而避其鋒，使不急成篡事，則保據河山，未可知也。謂非能以東南有爲者乎？或者又謂吳越之人大都剽輕而脆弱，然楚漢用之而強。晉南渡以後，北府之兵，常爲天下雄。祖逖自京口糾合驍健，擊楫渡江，威行河朔。劉牢之以北府兵摧洛澗，斬梁成，則苻秦奪氣。劉裕以烏合數百人，奮起京口，直入金陵，而偽楚奔亡。則兵非不可用也。且夫曹操之用兵，武侯所謂彷彿孫吳者也。舳艫千里，南下荊襄，目中固已無江東矣。赤壁之役，狼狽北還，而後知江東未可與爭。苻堅以百萬之衆，長驅而南，堅之心以爲我之力足以東滅燕，西並涼，北舉代，晉人殘敝之餘，不足以攖其鋒也。肥水一戰，風聲鶴唳，皆爲晉兵，堅雖不亡於晉，而已亡於伐晉之日矣。南北分疆，兩淮皆戰場也。往來角逐，見利則進，擇險而守，勝負之數，略相當矣。朱全忠之強橫，不能得志於楊行密。周世宗攻壽州，三年而後克之。宋於奔亡之餘，立國江沱。江中之戰、大儀之戰、順昌之戰、拓皐之戰，金人且惴惴焉。所憾者，主昏於上，大奸在旁，視君父如仇讎，棄中原如脫屣耳。使能內任李綱，外任岳飛，而謂不能直抵燕雲，吾不信也。然則謂東南不足以立國者，非也。晉之取吳也，用兵三十萬，而所出之道六塗中、江西、武昌、夏口、江陵、巴蜀是也。隋之取陳也，用兵五十萬，而所出之道八六合、襄陽、永安、江陵、蘄春、廬江、廣陵、東海是也。宋之取江南也，用兵十萬，而所出之道一荊南。蒙古之取宋也，用兵十五萬，而所出之道二淮南、襄陽。蓋吳與陳皆濱江設險，利在多其途以分其勢。南唐有吳越以撓其東南，而上流之勢復入於宋，一軍自荊南東下，而破竹之形成矣。元人用全力以取襄樊，宋之藩籬，既已摧壞，但遣偏師挈淮南之援，而以重兵沿江直入，宋人已在掌握中矣。此時勢各殊之故也。或者曰：「江東之形勢，係於楚、蜀，而兩淮猶次之。晉人先取蜀漢，王巴東之軍，十四日而抵三山矣。楊素出永安，陳沿江鎮戍盡爲所陷。唐初輔公┙之叛也，雖發四道兵擊之江州、宣州、譙、亳、淮、泗也，而先登破敵，奪其險要，卒從江州而入。宋平江南，克其池州，徑向採石。伯顏入漢濟江，引軍而東，新郢以下，遂爾風靡。且六朝都建康，強藩巨鎮，往往自荊、襄、江、郢，構釁稱兵，爲建康禍。蓋上游畸重之勢也。太祖定金陵，陳友諒肆其凶狂，爭太平、犯龍江，禍且迫於肘腋。迨殪之於鄱陽，進規武昌，而東南之勢大定。夫然後措置兩淮，興師北伐，太祖誠明於緩急之勢哉！是何也？敵在淮南，而長江之險，吾與敵共；敵在上游，而長江之險，乃制之於敵矣。雖然，淮南亦未可輕也。人亦有言：「欲固東南者，必爭江漢；欲規中原者，必得淮泗。有江漢而無淮泗，國必弱；有淮泗而無江漢之上游，國必危。孫氏東不得廣陵，西不得合肥，故終吳之世，不能與魏人相遇於中原。東晉以彭城、壽陽爲重鎮，故桓溫、劉裕得以再問中原，繼東晉而起者，其時之盛衰，大約以淮南北之存亡爲斷。楊行密起於淮南，兼有江南北數十州，於羣雄中，最爲強盛。李氏失淮南，而國以弱，未幾而國以亡矣。明初規畫畿輔，跨江逾淮，幅員最廣。夫亦保江者不在江南，保淮者不在淮南之意乎！蓋彭城、邳、泗，北連青、齊，西道梁、宋，與中原形援相及，呼吸相聞，自古及今，要會之處也。聖人舉動，一日而周百世之防，一方而通天下之勢，其以此矣。至於江淮之間，五方之所聚也，百貨之所集也。田疇沃衍之利，山川藪澤之富，遠近不能及也。漢吳王濞以鑄山煮海，國用富饒，招致亡命，倡爲七國之禍。太史公曰：「夫吳東有海鹽之饒、章山之銅、三江五湖之利，江東一都會也。魏晉之際，戍守淮南，用劉馥、鄧艾之策，興陂堰，事耕屯，則轉輸不勞，而軍用饒給。吳人於江南，廢郡縣之吏，置典農、督農之官，則谷粟充溢，雖疆場多事，恆無飢乏之慮。六朝時，往往修其故轍。自古未有不事民生而可以立國者。況揚州富庶，常甲天下。自唐及五季，稱爲揚一益二。今魚鹽谷粟布帛絲絮之饒，商賈百工技藝之衆，及陂塘堤堰耕屯種植之宜，於古未有改也。用以聚糗糧，厚資儲，則奔走天下，不患無具矣。豈褊淺瘠弱僅固一隅者可以同日語哉？或者曰：「淮北風氣雜揉，類多頑梗。朱溫以碭山羣盜，而擅幹唐祚。劉福通之徒，皆以妖術惑衆，騷動天下。今其餘風或未殄也。夫聲教一新，則觀感自易，其然。豈其然乎？
