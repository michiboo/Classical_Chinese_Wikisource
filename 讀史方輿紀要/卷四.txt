
劉裕奮自草澤，克翦逆玄，北平廣固，南靖番禺，〈廣固、番禺，俱見晉青州、廣州注。〉
西定巴、蜀，又克長安，而晉祚以移。
然長安旋沒於夏，河南州郡復陷於魏，最後又失淮北及淮西地。
所有州凡二十二：〈宋初有州二十一，泰始七年始增置越州。沈約云：「宋有州二十二。」今從之。〉
揚，〈治建康。統郡十一：曰丹陽，曰會稽，曰吳郡，曰吳興，曰淮南，曰宣城，曰義興，曰東陽，曰臨海，曰永嘉，曰新安，俱晉舊郡也。孝建三年，分揚州之會稽、東陽、新安、永嘉、臨海五郡爲東揚州。大明三年又改揚州爲王畿，而東揚州直雲揚州。五年，割王畿之吳郡屬南徐州。廢帝罷王畿復爲揚州，而揚州還爲東揚州，吳郡亦復故。明年，省東揚州併入揚州。昇明三年，又改揚州刺史爲揚州牧雲。〉
南徐，〈治京口。統郡十六：曰南東海，治丹徒縣，今鎮江府治；曰南瑯邪，治臨沂縣，今應天府西北三十里有廢臨沂縣；曰晉陵，治晉陵縣，今常州府治是；曰南蘭陵，治蘭陵縣，今常州府西北六十里有廢蘭陵城；曰南東筦，治東筦縣；曰臨淮，治海西縣；曰淮陵，治司吾縣；曰南彭城，治呂縣；曰南清河，治清河縣；曰南高平，治金鄉縣；曰南平昌，治安丘縣；曰南濟陰，治城武縣；曰南濮陽，治廩丘縣；曰南泰山，治南城縣；曰南濟陽，治考城縣；曰南魯，治魯縣。皆晉南渡以來，僑置於丹陽、吳郡境。沈約曰「泰始四年割揚州之義興屬南徐州」雲。〉
徐，〈治彭城。泰始三年，淮北陷沒，僑治鐘離，泰豫初移治朐山，元徽初還治鐘離。統郡十二：曰彭城，曰下邳，曰蘭陵，曰東海，曰東筦，曰東安，曰瑯邪，曰沛郡，皆舊郡也；曰淮海，治甬城，在今宿遷縣東南百餘里；曰陽平，治館陶縣，郡縣皆僑置，或雲在今邳州境；曰濟陰，僑治睢陵縣，在今泗州盱眙縣西六十里；曰北濟陰，治成武縣，今兗州府屬縣。此十二郡也。沈約曰：「宋亡淮北，元徽初，分南兗、北豫州之境置徐州，仍治鐘離。」領郡三：曰鐘離，晉郡也，本屬南兗；曰馬頭，治虞縣，在今鳳陽府懷遠縣西南二十里，本屬豫州；曰新昌，治頓丘縣。今和州東有頓丘城，是時新置郡也。又泰始三年，分徐州置東徐州，治團城，旋降於魏。團城，即故東筦郡城也。鐘離，見晉淮南郡。朐山即故朐縣，今南直海州治，見前。〉
南兗，〈治廣陵。元嘉二十八年，移鎮盱眙。三十年併入南徐州，旋復置，還治廣陵。泰始六年南兗州移治淮陰，七年復故。統郡九：曰廣陵，曰海陵，曰山陽，曰盱眙，曰泰郡，曰鐘離，皆晉郡也。曰南沛，治蕭縣，在廣陵境內；曰北沛；曰臨江，未詳所理。沈約曰：「南兗初領郡九，後領十一。」南沛而外有新平郡，治江陽；北淮陽郡，治晉寧；北濟陰郡，治廣平；北下邳郡，治潼縣；東筦郡，治莒縣。皆失淮北後所僑置，而無北沛、臨江二郡。又鐘離郡，元徽初改屬南徐州，是十一郡也。〉
兗，〈初治滑臺。元嘉十三年移鎮鄒山，又寄治彭城，二十一年徙治須昌，後省兗州入徐、冀二州。三十年復置，治瑕丘。孝建初治湖陸。泰始初復治瑕丘。二年兗州降魏，五年僑置於淮陰。統郡六：曰泰山，曰高平，曰魯，曰東平，曰濟北，皆故郡也；曰陽平，沈約曰：「治館陶，元嘉中僑置於無鹽縣境，淮北既失，諸郡亦寄治淮南境內」雲。鄒山，見晉兗州治。須昌，見晉東平國治。瑕丘，今兗州府治。湖陸，在今南直沛縣北。俱見前。〉
南豫，〈初治歷陽，元嘉二十二年罷入豫州，尋復置，大明五年移治於湖。統郡十有九：曰歷陽，曰廬江，曰晉熙，曰弋陽，曰安豐，皆故郡也。曰南譙，治山桑縣，今無爲州巢縣東南二十里有南譙城；曰南汝陰，治汝陰縣，今廬州府治是；曰南梁，治睢陽縣，今壽州東北南梁城是；曰汝南，治平輿縣；曰新蔡，治新蔡縣；曰東郡，治項縣；曰南頓，治南頓縣；曰潁川，治邵陵縣；曰西汝陰，治汝陰縣；曰汝陽，治汝陽縣；曰陳留，治浚義縣；皆僑置於淮南境內。曰邊城左郡，領雩婁等縣，今壽州霍丘縣西南八十里有雩婁故城；曰光城左郡，治光城縣，今汝寧府光州光山縣是也；曰南城左郡，未詳所治。於湖，今太平府治也。〉
豫，〈治壽陽。《宋志》：「武帝開拓河南，綏定豫土，東晉義熙九年割揚州大江以西、大雷以北，悉屬豫州。豫之基址，自此而立。」永初二年分淮東爲南豫州，淮西爲豫州，亦曰西豫州，亦曰北豫州。元嘉二十二年以南豫州併入豫州。其後復分，或治壽陽，或治汝南。統郡十一：曰汝南，曰新蔡，曰譙，曰梁，曰陳，曰南頓，曰潁川，曰汝陽，曰汝陰，曰陳留，曰馬頭，皆故郡也。泰始三年，淮西之汝南、新蔡、汝陽、汝陰、陳郡、南頓、潁川七郡，皆沒於魏。元徽初，又以馬頭郡改屬徐州。大雷，今江南望江縣，見前。〉
江，〈治尋陽，昇明初移鎮湓口。統郡十：曰尋陽，曰豫章，曰鄱陽，曰臨川，曰廬陵，曰安成，曰南康，曰建安，曰晉安，皆舊郡也。曰南新蔡，治苞信，僑置於今湖廣黃梅縣。湓口，在今九江府城西。〉
青，〈初，北青州治東陽，南青州治廣陵。後省南青州，而北青州直曰青州。孝建二年移治歷城，大明八年還治東陽。泰始中失淮北，青州僑治鬱洲。舊統郡九：曰齊郡，曰濟南，曰樂安，曰高密，曰平昌，曰北海，曰東萊，曰長廣，皆故郡也。曰太原，治太原縣，今濟南府長清縣東北廢升城是。《五代志》：「武帝置樂安郡於千乘縣，即漢千乘郡治也。」泰始四年又分青州置東青州，治不其城，在今萊州府膠州即墨縣西南五十七里。又宋嘗置并州，亦寄治升城雲。東陽，見晉青州治。歷城，今濟南府治，見前。鬱洲，今南直海州東北十九里有鬱洲山。〉
冀，〈元嘉九年分青州立，治歷城，泰始二年陷於魏，與青州並寄治鬱洲。舊統郡九：曰廣川，曰平原，曰清河，曰樂陵，曰魏郡，曰河間，曰頓丘，曰高陽，曰勃海，大抵皆僑郡也。《五代志》：「武帝置廣川郡於武強，今濟南府長山縣是；置平原郡於梁鄒，今濟南府鄒平縣北故梁鄒城是；又置清河郡於盤陽，今濟南府淄川縣是。」又文帝僑置高陽郡於樂安境內，勃海郡於臨淄境內。孝武又嘗置幽州，亦僑治梁鄒雲。〉
司，〈初與并州俱治虎牢，景平初陷沒。元嘉二十八年司州僑治義陽。沈約曰：「元嘉末僑治汝南，大明中省。建始二年復置於義陽。」統郡四：曰義陽，曰隨陽，故郡也。曰安陸，治安陸縣，今德安府治是；曰南汝南，治平輿，郡縣皆僑置於義陽南境。〉
荊，〈治江陵。統郡十二：曰南郡，曰南平，曰天門，曰宜都，曰湘東，曰建平，皆故郡也。曰汶陽，治汶陽縣，在今荊州府夷陵州遠安縣西百里；曰南義陽，治厥西縣，在今隨州西北八十五里；曰新興，治定襄縣，今荊州府西北安興故城是；曰南河東，治聞喜縣，在今荊州府松滋縣界；曰永寧，治長寧縣，在今安陸府荊門州西南；曰武寧，治樂鄉縣，今荊門州北八十里有樂鄉故城。沈約曰：「孝建初天門改屬郢州，泰始三年復故。」〉
郢，〈治江夏，今武昌府治，孝建初，分荊、湘、江三州置。統郡六：曰江夏，曰竟陵，曰武陵，曰武昌，曰西陽，皆舊郡也。曰巴陵，即晉之建昌郡。沈約曰：「初分荊之江夏、竟陵、隨、武陵、天門，湘之巴陵、江之武昌、豫之西陽置，凡八郡，後隨屬司州，天門仍屬荊州。」〉
湘，〈治臨湘。晉置，後廢。永初三年又置，元嘉八年省。十七年復置，二十九年又省。孝建初復置，統郡十：曰長沙，曰衡陽，曰桂陽，曰零陵，曰營陽，曰湘東，曰邵陵。曰臨慶，即臨賀也；曰廣興，即始興也；曰始建，即始安也；俱泰豫中所改。沈約曰：「巴陵本屬湘州，後改屬郢。」臨湘，見前長沙郡治。〉
雍，〈治襄陽。統郡十七：曰襄陽，曰南陽，曰新野，曰順陽，曰義成，皆故郡也。曰京兆，治杜縣，今襄陽府西杜陵城是。曰始平，治武當縣，今均州也。曰扶風，治築陽縣，今襄陽府穀城縣東四里有築陽故城。曰南上洛，治上洛縣。沈約曰：「其地名臼口」，在今漢中府興安州洵陽縣界，或雲臼口當作「申」口，今縣有申口鎮。曰河南，治河南縣，今新野縣東北有河南城。曰廣平，治廣平縣，今新野縣西故朝陽縣是。曰馮翊，治鄀縣，今襄陽府宜城縣西南九十里有鄀縣城。曰南天水，治華陰縣，沈約曰「其地名巖洲」，在襄陽城外。曰華山，治華山縣，沈約曰「治大堤」，今宜城縣南漢南城是。曰北河南，治新蔡縣。沈約曰「地名宛中」；曰弘農，治邯鄲縣，沈約曰「地名五壟」；俱在南陽城外，皆僑置郡也。〉
梁，〈初治南城，即今漢中府褒城縣，元嘉十年還治南鄭。統郡二十。曰漢中，曰魏興，曰新城，曰上庸，曰晉壽，皆故郡也。曰新興，治吉陽縣，今鄖陽府上津縣西有故吉陽城；曰華陽，治華陽縣，沈約雲「寄治州下」；曰新巴，治新安縣，在今保寧府南部縣境，沈約曰「晉安帝分巴西郡置，曰北巴西」，即舊巴西郡也；曰北陰平，即故陰平郡；曰南陰平，亦治陰平縣，在今龍安府東百里；曰巴渠，治巴渠縣，今夔州府開縣東六十五里廢清水城是；曰懷安，治懷安縣，沈約曰「寄治州下」；曰宋熙，治興樂縣，或曰在今保寧府巴州界，沈約曰「郡去州七百里」；曰白水，治新巴縣。在今保寧府廣元縣界；曰南上洛，治上洛縣，在今興安州平利縣界；曰北上洛，治北上洛縣，亦在今興安州界；曰安康，治安康縣，今興安州漢陰縣也；曰南宕渠，治宕渠縣，在今四川渠縣東北，即蜀漢所置宕渠郡也；曰懷漢，治永豐縣，未詳所在；皆新郡及僑置郡也。〉
秦，〈與梁州同治南鄭，亦曰南秦州。元嘉二年以武都爲北秦州，授仇池楊玄。十九年克仇池，又置北秦州，旋沒於魏，而秦州如故。統郡十四：曰武都，治下辨縣。曰略陽，治略陽縣。曰安故，治桓陵縣。曰西京兆，治藍田縣；曰南太原，治平陶縣；曰南安，治䝠道縣；曰馮翊，治蓮勺縣；曰隴西，治襄武縣；曰始平，治始平縣；曰金城，治金城縣；曰安定，治朝那縣；曰天水，治河陽縣；曰西扶風，治郿縣；曰北扶風，治武功縣。自武都以下，大抵皆僑郡也，錯置於梁州境內。〉
益，〈治成都。統郡二十九：曰蜀郡，曰廣漢，曰巴西，曰梓潼，曰巴郡，曰江陽，曰越雋，曰汶山，曰犍爲，曰沈黎，皆舊郡也。曰遂寧，治巴興縣，今潼川州遂寧縣是；曰寧蜀，治廣漢縣，即今成都府雙流縣也；曰懷寧，領治平等縣；曰始康，領始康等縣，沈約雲「皆寄治成都」。曰南陰平，領陰平等縣，沈約曰「治萇楊」，在今漢州德陽縣西；西北陰平，亦領陰平等縣，或曰在今保寧府劍州西境；曰晉熙，治晉熙縣，亦在今德陽縣界，曰晉原，治江原縣，今成都府崇慶州也；曰宋寧，領欣平等縣，沈約曰「寄治成都」；曰安固，領略陽等縣，在成都東境，沈約曰「去州百三十里」，曰新城，治北五城縣，今潼川州中江縣東有故五城縣；曰南晉壽，領晉壽等縣，沈約曰「郡去州百二十里」；曰宋興，領南漢等縣，沈約曰「寄治成都」；曰南宕渠，領宕渠等縣，《起居注》「元嘉十六年自梁州度益州」，或雲僑置於宕渠南境；曰東江陽，治漢安縣，今瀘州江安縣是。曰南漢中，領南長樂等縣；曰武都，領武都等縣；曰南新巴，領新巴等縣；曰天水，領永興等縣；俱未詳所在，皆新置及僑郡也。又泰始五年，分荊州之巴東、建平，益州之巴西、梓潼郡，置三巴校尉，治白帝，時三峽蠻獠歲爲抄暴，故立府以鎮之。〉
寧，〈治建寧。統郡十五：曰建寧，曰晉寧，曰牂牁，曰夜郎，曰朱提，曰南廣，曰梁水，曰興古，曰永昌，曰西平，曰興寧，曰雲南，曰東河陽，曰西河，皆故郡也；曰平蠻，即故平夷郡。〉
廣，〈治南海。統郡十七：曰南海，曰晉康，曰新寧，曰永平，曰鬱林，曰新會，曰東官，曰義安，曰晉興，皆故郡也。曰宋康，治廣化縣，在今肇慶府陽江縣西北；曰綏建，治新招縣，在今肇慶府廣寧縣境；曰海昌，治寧化縣，在今廣州府新會縣界；曰宋熙，治平興縣；曰樂昌，治樂昌縣，未詳所在。〉
交，〈治龍編。統郡八：曰交阯，曰武平，曰新昌，曰九真，曰九德，曰日南，皆故郡也；曰義昌，曰宋平，皆新置。〉
越。〈治臨漳，今廉州府治是。沈約《志》「泰始七年增置越州。」統郡九：曰百梁，曰隴蘇，曰永寧，曰安昌，曰富昌，曰南流，曰臨漳，曰宋壽，皆新郡也；曰合浦，故郡也。沈約曰「合浦本屬交州，宋壽初亦屬交州，後改屬焉。」〉
郡二百六十八，〈又合越州所置新郡，計二百七十四。〉縣一千二百九十九。
蓋自晉成帝以來，州郡類多僑置，增損離合，不能悉詳。又南北戰爭，疆境屢易，大約宋之盛時，南鄭、襄陽、懸瓠、〈今汝寧府東南平輿故城，即懸瓠城也。〉彭城、〈泰始二年，彭城、懸瓠皆降於魏。〉歷城、〈泰始四年，歷城陷於魏。〉東陽，〈泰始四年，東陽亦陷於魏。自是遂以淮爲境。〉皆重鎮也。
蕭道成馮依城社，遂奸宋位。
是時既失淮北，〈淮北即宋泰始初所失。〉其後又失沔北及淮南。
舉其大略，有州二十三：青治朐山，〈今淮安府海州治，見前。〉冀治漣口，〈今淮安府安東縣。〉豫治壽春，〈永元二年，壽春陷於魏，移治歷陽。壽春、歷陽俱見前。〉北兗治淮陰，〈在今淮安府西，見前。〉北徐治鐘離，〈在今鳳陽府東，見前。〉巴治巴東，〈見漢郡。《齊志》：「建元二年，分荊、益二州置巴州，領巴東、建平、巴郡、治陵四郡，永明二年省。」又有北秦州，建武二年置授沮水氐酋楊馥之，非實土也。〉其餘悉因宋舊。郡三百九十五，〈《齊志》：「時置寧蠻府，屬雍州，別領西新安等二十四蠻郡，蓋皆緣沔諸蠻所居地。」〉縣千四百七十四。
而南鄭、樊城、〈在今襄陽府城北漢水北岸。〉襄陽、義陽、壽春、淮陽、〈在今江南泗州東北，見前。〉角城、〈角城，與淮陽相近，《宋志》謂之甬城。〉漣口、朐山，並稱重鎮焉。
蕭衍虎據襄陽，鷹擊建康，承齊之後，
有州二十三，郡三百五十，縣千二十有三。〈此天監十年州郡之制也。〉
淮、沔南北，得失不恆，大抵雍州、〈即襄陽。〉下溠戍，〈在襄陽府棗陽縣東南百餘里。〉夏口、〈在武昌府城西，見前。〉白茍堆今河南真陽縣東南有白茍城。}}硤石城、〈今鳳陽府壽州西北二十五里硤石山上。〉合州、〈即合肥。〉鐘離、淮陰、朐山常爲重鎮。
及侯景肆凶，建康傾陷，蕭繹爲謀不遠，茍安江陵。
是時，江北之地，殘於高齊，漢中、蜀川沒於西魏。
魏人南侵，江陵失守。
蕭詧雖承梁祀，所得者僅江陵三百里，又稱臣於魏，比諸附庸。
陳霸先奄有建康，拾梁餘緒，
稽其版圖，較前彌蹙。西不得蜀、漢，北不得淮、肥，雖曾克復淮南，未幾復失，始終以長江爲限。
有州四十二，〈陳因梁舊置州，無復前制。〉郡百有九，縣四百三十八。及隋軍來伐，狼尾灘、〈在荊州府夷陵州西陵三峽中。〉荊門、〈見前。〉安蜀城、〈在荊門城西南。〉公安、〈見晉胡奮克江安。〉巴陵、〈見吳重鎮巴丘。〉盡爲楊素所陷，韓擒虎渡採石，賀若弼渡京口，而陳以亡。
後魏起自北荒，
道武珪克并州，下常山，拔中山，盡取慕容燕河北地。
明元嗣時，漸有河南州鎮。
太武燾西克統萬，〈見前赫連勃勃據統萬。〉東平遼西，又西克姑臧，南臨瓜步。〈瓜步在南直六合縣東，見前。〉
獻文之世，長淮以北悉爲魏有。孝文都洛，復取南陽。
宣武恪時又得壽春，復取淮西，續收漢川，至於劍閣。
於是魏地北逾大磧，〈陰山以北曰大磧。〉西至流沙，〈流沙，見前呂光伐西域。〉東接高麗，南臨江、漢。迨其末也，有州百十有一，郡五百十有九，縣千三百五十有二。〈此據《魏書•地形志》。〉
迨胡後內亂，六鎮外撓，爾朱構禍，國分爲二，而魏亡矣。
高歡起自晉州，東有殷、冀，遂滅爾朱，劫魏遷鄴，覆其宗嗣。
於是河北自晉州東，河南自洛陽東，皆爲齊境。〈此專舉周、齊分界言之。齊天保中其地北界沙漠，東濱海。又梁侯景之亂，遣將略地，南至於江。〉有州九十七，郡百有六十《齊書》：「天保七年，以魏末州郡繁雜，省州三，郡一百五十三。」又《後周書》：「周滅齊得州五十，郡一百六十二。」時齊共有六十州，其淮南十州先沒於陳，今以《隋書》及《通典》爲據。〉縣三百六十五。而姚襄城、〈在平陽府吉州西五十二里，西臨黃河。〉洪洞、〈平陽府洪洞縣北六里有洪洞故城。〉晉州、武平關、〈關在今平陽府絳州西二十里。〉軹關、〈今懷慶府濟源縣西北有故關。〉柏崖、〈今懷慶府孟縣西三里有故城。〉河陽、〈今孟縣西南十三里故城是。〉虎牢、洛陽、北荊州、孔城防、〈今河南府城南八十里有孔城故址。〉汝北郡、〈今汝州西南有故城。〉魯城，〈在汝州魯山縣東北十七里。〉皆置兵以防周。高緯時，陳人取淮南地，〈陳將吳明徹等北伐，取淮南。〉周師拔河陰，〈今河南府孟津縣東平陰故城是。〉拔平陽，而齊遂亡。
宇文周起自高平，據有關、隴，魏主西奔，漸移其社。
於是河南自洛陽之西，河北自晉州之西，皆爲周境。〈先是東西戰爭，疆場靡定。大統十六年，宇文泰以高洋稱帝，大舉東伐，無功而還。於是東西分境，各自爲守矣。〉而玉壁、〈今平陽府絳州稷山縣西南十三里有故城。〉邵郡、〈今絳州垣曲縣是其治。〉齊子嶺、〈在懷慶府濟源縣西六十里。〉通洛防、〈在河南府新安縣東二里，即漢時函谷新關也。〉黃櫨三城、〈三城，曰黃櫨、曰同軌、曰永昌，俱在今河南府永寧縣東。〉土剗、〈在河南府盧氏縣東南四十五里，蓋古關之塞垣。〉三荊、〈大統三年西魏取三荊，常爲武守要地。三荊見前。〉三鵶鎮、〈侯景以魯陽入於西魏，因置鎮拒守。三鵶見前。〉皆置重兵以備齊。文帝泰既西並梁、益，南克江、漢，武帝邕又東並高齊，兼取陳淮南地，〈詳見前。〉有州二百十一，郡五百有八，縣一千一百二十四。
楊堅以內戚擅權，遂易周祚。
取梁〈隋開皇七年徵梁主琮入朝，遂廢之而取其地。〉並陳，天下爲一。
煬帝復平林邑，〈林邑，今廣西徼外占城國是。大業初，驩州道行軍總管劉方取其地，置蕩、農、沖三州。三年，改爲比景、海陰、林邑三郡。驩州在今安南境內。〉克吐谷渾。〈今西寧、河州等衛徼外是其地。大業四年吐谷渾爲鐵勒所破，宇文述復襲敗之，盡取其地。明年又親擊吐谷渾，入其國都。還至張掖，伊吾、高昌及西域二十七國來朝，並獻西域地，於是置西海、河源、鄯善、且末四郡。伊吾，今甘肅徼外哈密衛是。高昌，今西域火州是。《隋書》西海郡治伏俟城，在今西寧衛西三百餘里青海之西，即吐谷渾國都也。河源郡治赤水城，今西寧衛西南有故城。鄯善郡治故樓蘭城，今哈密衛東南有鄯善國，即漢之樓蘭也。且末郡治且末城，今曲先衛西有故且末國，亦漢西域屬國也，時並於吐谷渾，吐谷渾敗，伊吾吐屯設因以爲獻。〉有郡一百九十，〈開皇三年，悉罷諸郡爲州。大業二年分遣十使並省州縣，三年復改州爲郡。杜佑曰：「隋用漢制，置司隸刺史分部巡察，而不詳所統。」〉縣一千二百五十五。東西九千三百里，南北萬四千八百一十五里。東南皆至海，西至且末，北至五原。恃其盛強，用民無度，禍始於高麗，亂成於玄感。
於是羣雄競起，割土分疆。
稱魏者一，
稱夏者一，
稱秦者一，
稱涼者一，
稱梁者三，
稱定揚者一，
稱永樂者一，
稱楚者二，
稱吳者二，
稱許者一，
稱鄭者一，
稱燕者一，
稱漢東者一，
稱魯者一，
稱宋者一。
何氏曰：「天下久分裂而難合也，而秦、隋合之，然皆止於二世，何也？天下之業既定，而猶虐用其衆也。」
