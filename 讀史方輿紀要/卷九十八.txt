
汀州府，〈東至延平府五百二十里，東北至建寧府七百三十里，東南至漳州府六百三十里，南至廣東潮州府六百六十里，西至江西贛州府五百里，西北至江西石城縣百九十里，北至邵武府五百五十里，自府治至布政司九百七十五里，至京師五千二百二十六里。〉
長汀縣，〈附郭。晉新羅縣地，屬晉安郡。唐開元中於新羅故城東置長汀縣，爲州治。大曆中遷白石鄉。宋治平中遷衣錦鄉，即今治也。編戶五十一里。〉
寧化縣，〈府東北百八十里。西至江西石城縣九十里，西北至江西廣昌縣百九十里，北至邵武府建寧縣二百里。本建州沙縣地。唐開元二十四年開山峒置黃連縣，屬汀州。天寶元年改今名。編戶五十一里。〉
上杭縣，〈府南百九十里。東南至漳州府龍巖縣百五十里，南至永定縣百十五里，西南至廣東程鄉縣三百十里，西至武平縣百里。本龍巖縣地，唐大曆四年置上杭場，宋淳化五年升爲上杭縣，割長汀縣南境隸焉，屬汀州。今編戶四十五里。〉
武平縣，〈府西南二百十里。西至江西安遠縣百四十五里，南至廣東程鄉縣二百十里，西北至江西會昌縣二百十里。亦龍巖縣地，唐開元二十四年置南安、武平二鎮，隸長汀縣。五代時王閩併南安爲武平場。南唐屬劍州之沙縣。宋淳化五年升爲武平縣，析長汀縣西南境隸焉，屬汀州。紹興間築城，周二里有奇。端平間增修，元時城圮。明朝成化中復築土城，弘治中甃以磚石，周三里。編戶十九里。〉
清流縣，〈府東北二百十里。東北至歸化縣九十里，東南至連城縣百三十五里，西至寧化縣六十里。本長汀、寧化二縣地，宋元符初析置今縣，以寧化之清流驛爲縣治，屬汀州。紹定中廢，元復置。舊有子城，相傳宋紹興間因寇亂築，周一里有奇。後廢。元末邑人陳友定起義兵破羣賊，因山南之險，壘石爲城。明初復廢，惟南門城址猶存。今編戶五十六里。〉
連城縣，〈府東南百七十里。東北至延平府永安縣二百五十里。本長汀縣地。唐置蓮城堡於此。宋紹興三年析置蓮城縣，屬汀州。元至正六年以討平草賊羅天麟於此，因改蓮爲連，取去草之義雲。有城，宋紹興中築，後圮。端平中寇亂後復修，淳祐增葺。元末復燬。明正德四年築土城以禦寇，九年甃以磚瓦，十四年改營以磚石，周二里有奇。編戶三十三里。〉
歸化縣，〈府東北三百里。東北至延平府將樂縣百七十里，東南至延平府永安縣百五十里，西南至清流縣九十里，本清流縣之明溪鎮巡司，當將樂、沙縣、寧化三縣之交，成化六年以其地曠遠，民梗難治，乃析四縣地置今縣，即明溪巡司爲縣治。正德九年始築城，嘉靖三十九年以寇亂增修，周三里有奇。編戶四十五里。〉
永定縣，〈府東南三百里。北至上杭縣百十五里，西南至廣東大埔縣二百二十里。本永安縣地，僻居萬山中，往往恃險樂禍，正統、天順以來草寇時發。成化十四年渠魁鐘三嘯聚劫掠，事平，撫臣高明奏請立縣治於溪南田心，名曰永定。編戶十九里。〉
邵武府，〈東南至延平府二百五十里，南至汀州府五百五十里，西至江西建昌府三百六十里，北至江西廣信府四百十里，東北至建寧府二百八十里，自府治至布政司六百七十里，至京師四千八百三十里。〉
邵武縣，〈附郭。漢冶縣地，後漢末爲建安縣地，三國吳始於此置昭武鎮，永安三年升昭武縣，屬建安郡。晉太康初改曰邵武，避司馬昭諱也。太寧初改曰邵陽，劉宋初復曰邵武縣，仍屬建安郡。齊、梁因之。隋平陳，郡縣俱廢。開皇十二年復置邵武縣，屬撫州。唐武德七年改屬建州。五代晉天福初王閩又改爲昭武，開運二年屬於南唐，尋復曰邵武。宋爲邵武軍治。今編戶百七十一里。〉
光澤縣，〈府西北七十五里。西南至泰寧縣百六十里，西北至江西鉛山縣百八十里，西至江西新城縣百四十里。本邵武縣地，唐武德七年以縣北鄉地置陽寧鎮，五代周廣順初南唐改爲財演鎮，並屬建州。宋太平興國六年升爲光澤縣，屬邵武軍，元因之。縣無城。今編戶五十五里。〉
泰寧縣，〈府西南百四十里。西至建寧縣七十五里，東南至延平府將樂縣百二十里。晉綏成縣地，屬建安郡。唐初亦爲綏城縣地，後爲將樂縣地，乾符二年析置歸化鎮。南唐保大元年廢鎮爲場，中興元年升爲歸化縣，俱屬建州。宋太平興國五年改屬邵武軍，元祐初改今名。縣無城。今編戶五十一里。〉
建寧縣，〈府西南二百四十五里。南至汀州府寧化縣二百里，西至江西廣昌縣二百里，北至江西南豐縣百五十里。晉綏成縣地。唐垂拱中爲將樂縣及撫州臨川縣地。乾符二年置黃連鎮於此。五年鎮人陳巖以鎮兵禦黃巢，因表爲義寧軍。五代時南唐罷爲永安鎮，又改爲永安場。宋建隆元年南唐昇爲建寧縣，屬建州。太平興國五年改屬邵武軍。咸淳二年始城之。明弘治四年因舊址改拓，正德十二年復營繕，周四里有奇。編戶五十二里。〉
