
青州府，〈東至萊州府三百十六里，東南至海五百里，南至兗州府沂州四百四十六里，西南至兗州府四百二十里，西至濟南府三百二十里，東北至海百八十里，自府治至京師千里，至布政司見上。〉
益都縣，〈附郭。古臨淄地，漢置廣縣，屬北海郡。後漢屬樂安國。三國魏嘗置益都縣，屬齊國，晉省。劉宋改置益都縣，屬齊郡，後魏因之。隋爲北海郡治，自是州、郡皆治此。今編戶二百六十七里。〉
臨淄縣，〈府西北三十里。西至濟南府淄川縣九十里。古齊都也。齊獻公自薄姑徙臨淄，即此。漢置臨淄縣，爲齊郡治。後漢爲齊國治，又青州亦治此。晉、宋及後魏因之。後齊以齊郡治益都，臨菑廢入焉。隋開皇十六年復置臨淄縣，屬青州，唐、宋因之。元至元三年省入益都縣，十五年復置。今編戶六十一里。〉
博興縣，〈府西北百二十里。西北至高苑縣四十里。古薄姑地，漢爲博昌縣，屬千乘郡。後漢屬樂安國，晉及劉宋因之。後魏亦屬樂安郡，北齊改爲樂安縣。隋復曰博昌縣，屬青州，唐因之。五代唐諱昌，改曰博興。宋因之。元曰博興州，明初復爲縣。今編戶七十六里。〉
高苑縣，〈府西北百五十里。西至濟南府新城縣九十里。古苑牆地，漢置高宛縣，屬千乘郡。後漢屬樂安國。晉曰高苑，爲樂安國治。苑與宛通也。宋曰長樂縣，屬渤海郡，後魏因之。後齊改屬長樂郡。隋廢郡，屬齊州。開皇十八年改曰會城縣，大業初復曰高苑縣。唐武德四年縣屬鄒州，八年州廢，縣屬淄州。宋因之。景德三年以縣置宣化軍，熙寧三年軍廢，仍隸淄州。元屬益都路。今編戶三十一里。〉
樂安縣，〈府北九十里。西至博興縣三十里。漢置廣饒縣，屬齊郡。後漢屬齊國，晉、宋因之。後魏仍屬齊郡。隋移千乘縣治此，以廣饒縣省入，屬青州。唐武德二年於縣治置乘州，八年州廢，縣屬青州。宋因之，金改爲樂安縣。今編戶九十五里。〉
壽光縣，〈府東北七十里。東南至萊州府濰縣八十里。古斟灌氏地，漢置壽光縣，屬北海郡。王莽改置翼平連率於此。後漢初光武封更始子鯉爲侯邑，改屬樂安國。晉因之，宋初省。北齊復置，隋屬青州，唐初屬乘州，尋復屬青州。今編戶百三十二里。〉
昌樂縣，〈府東七十里。東至萊州府濰縣五十里。古營丘地，漢爲營陵縣地，北海郡治焉。後漢屬北海國。晉初屬城陽郡，太康初改屬東莞郡。劉宋屬高密郡，後魏屬平昌郡，後齊廢。隋開皇十六年改置營丘縣，屬濰州，大業三年屬北海郡。唐武德初仍屬濰州，八年廢入北海縣。宋乾德二年置安仁縣，尋改昌樂縣，屬濰州。金因之。元至元三年縣省。明初復置，屬青州府。今編戶九十八里。〉
臨朐縣，〈府東南四十五里。南至莒州二百五十里。本齊之駢邑，漢置臨朐縣，屬齊郡。朐音劬。武帝封菑川懿王子奴爲侯邑。後漢屬齊國。晉屬東筦郡。義熙五年劉裕伐南燕至東筦，慕容超先遣軍屯臨朐，聞晉兵入峴，自將步騎往就之。裕與燕軍戰於臨朐南，參軍胡藩曰：「燕悉兵出戰，臨朐城中留守必寡，願以奇兵從間道取其城，此韓信所以破趙也。」裕從之，潛師出燕兵後，襲攻臨朐，克之。超走城南，裕縱兵奮擊，超大敗。劉宋初縣省。隋開皇六年改置逢山縣，屬青州。大業初復曰臨朐，屬北海郡。唐仍屬青州。天復三年汴將朱友寧攻青州，青州帥王師範襲殺之。朱全忠自齊州兼行至臨朐，命將進攻益都。宋仍曰臨朐縣，屬青州。元省入益都縣，尋復置。今編戶百十里。〉
安丘縣，〈府東南百六十里。東南至諸城縣百二十里。古莒國之渠丘地，漢置安丘縣，屬北海郡。後漢曰安平縣，屬北海國。三國魏屬平昌郡。晉仍曰安丘縣，屬東莞郡，惠帝復置平昌郡於此。劉宋因之。後魏仍屬平昌郡，後齊郡縣俱廢。隋開皇十六年改置牟山縣，屬密州，大業初復改曰安丘，唐仍屬密州，乾元初改曰輔唐縣。五代梁開平二年，復曰安丘，唐又爲輔唐縣。石晉天福七年改曰膠西，避嫌名也。宋開寶四年復曰安丘縣，仍屬密州。明初改今屬。編戶百七十四里。〉
諸城縣，〈府東南二百八十里。東北至萊州府三百里，東至萊州府膠州百八十里。春秋時魯諸邑，漢置東武縣，爲琅邪郡，高帝封功臣郭蒙爲侯邑。後漢屬琅邪國，晉屬城陽國，劉宋屬平昌郡。後魏屬高密郡，永安二年置膠州，治東武縣，亦爲高密郡治。隋開皇初郡廢，五年改膠州爲密州，八年又改縣爲諸城縣。大業初又改州爲高密郡，縣仍爲郡治。唐初復爲密州治，天寶初亦曰高密郡，乾元初復故。宋因之，亦曰安化軍。金、元時皆爲密州治。明初省密州，縣改今屬。編戶百八十里。〉
蒙陰縣，〈府西南三百五十里。東至莒州六十里，南至沂州費縣百二十里。春秋時魯附庸顓臾國地。漢置蒙陰縣，屬泰山郡。後漢省。晉復置，屬琅邪國。後魏廢。東魏復置，高齊省入新泰縣。元中統二年以其地置新寨鎮，皇慶二年復改置蒙陰縣，屬莒州。明初改今屬。編戶五十里。〉
莒州，〈府南三百里。東北至萊州府膠州二百八十里，西南至兗州府沂州二百七十里，南至南直海州四百七十二里。〉
濰水出焉，亦曰濰山。〉
沂水縣，〈州西北九十里。西南至沂州百六十里。春秋時爲魯鄆邑地，漢置東莞縣，屬琅邪郡。後漢屬琅邪國。三國魏於此置東莞郡，晉因之。劉宋改屬東莞郡，後又兼置東徐州。後魏改爲南青州，而東莞郡如故。後齊改郡曰東安，後周又改州曰莒州。隋開皇初郡廢，而改縣曰東安，十六年又改曰沂水。大業初州廢，縣屬琅邪郡。唐武德五年置莒州於此，貞觀八年州廢，縣屬沂州。宋因之。今屬莒州。今編戶百四十三里。〉
日照縣，〈州東南百五十里。南至南直贛榆縣百六十里，北至諸城縣百七十里。漢爲海曲縣地，置鹽官於此，名曰日照。魏、晉以後俱爲莒縣地。金始置日照縣，屬莒州。今編戶八十三里。〉
