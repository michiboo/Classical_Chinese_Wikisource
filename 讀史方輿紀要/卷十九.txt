
《禹貢》：「淮、海惟揚州。」《周禮•職方》：「東南曰揚州。」〈應劭曰：「州界多水，水波揚也。又江南之氣燥勁，厥性輕揚。」〉春秋時爲吳地，其在天文，斗則吳之分野，亦兼魯、宋之疆。〈邳、泗以北故魯地，徐州則宋地也，在《禹貢》爲徐州之域。〉越滅吳，並其地。戰國時爲楚地。秦始皇兼天下，爲九江、鄣郡、會稽及泗水郡地。項羽都彭城，亦爲楚地。〈已上俔見首卷，後倣此。〉漢初爲吳、楚、淮南諸國之境。武帝置十三州，此爲揚州，而淮北則屬於徐州。後漢因之。三國魏跨有淮南，亦置揚州，〈治壽春。〉而江南爲吳地。〈已上見第二卷，後倣此。〉晉亦置揚州，〈初治壽春，平吳後治建鄴。〉渡江後揚州遂爲王畿。〈時僑置州郡，參錯其間。按晉及十六國並見第三卷。後倣此。〉劉宋僑置南徐、南兗、南豫諸州，〈南徐治京口，南兗治廣陵，南豫治歷陽。餘詳見劉宋州郡。後倣此。〉而揚州如故。〈元兇劭弒逆，分浙東五郡爲會州，省揚州，立司隸校尉。劭誅復故。孝建二年復分揚州浙東五郡置東揚州，大明三年更以揚州丹陽、淮南、宣城、吳郡、吳興、義興六郡爲王畿，而以東揚州爲揚州。大明八年子業立，仍以王畿爲揚州，揚州爲東揚州。〉蕭齊復增置豫州、青州、冀州及北兗、北徐諸州，〈豫治壽春，青、冀治朐山，北兗治淮陰，北徐治鐘離。〉梁初因之，其後分裂益多。陳初自江以北沒於高齊，後雖復取淮南，而不能有也。隋氏亦置十三州，然不詳所統。〈自劉宋以下俱見第四卷。後倣此。〉唐貞觀中，分天下爲十道，此爲江南及淮南道。開元中，又分江南爲東、西道。〈東道治蘇州，西道治洪州。〉唐末屬於楊行密，〈而吳郡屬於吳越。〉後爲李昪所據。〈唐末節鎮及十國分合，俱詳見第五、第六卷。後倣此。〉宋置淮南、江南及兩浙路，元豐改作，又分淮南、江南皆爲東西路。渡江以後，又分兩浙置浙西路。元置浙江行省於杭州，河南行省於汴梁，而江、淮南北地分屬焉。〈自宋至元，俱見第七、第八卷。後倣此。〉明初定鼎於金陵，遂爲都會，正統六年始爲陪都。爲直隸府者凡十有四，州四，屬州凡十三，縣凡九十有六，〈總爲里一萬三千七百四十三。夏秋二稅，大約五百九十九萬五千三十四石有奇。〉而衛所參列其中。今爲江南布政使司。
