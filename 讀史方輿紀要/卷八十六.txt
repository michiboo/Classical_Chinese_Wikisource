
建昌府，〈東至福建邵武府三百六十里，西南至贛州府七百五十里，西北至撫州府百四十里，東北至廣信府五百十里，自府治至布政司四百里，至京師五千四百八十五里。〉
南城縣，〈附郭。漢縣，以在豫章郡城之南而名。三國吳屬臨川郡。晉太康初曰新南城縣，大興中復舊。宋仍屬臨川郡，齊爲郡治，梁、陳皆屬臨川郡。隋屬撫州，唐因之。南唐末爲建武軍治。志云：宋平南唐，南城縣仍屬撫州，淳化二年始隸建昌軍。今編戶二百七十四里。〉
南豐縣，〈府南百二十里。南至福建建寧縣百五十里，東北至邵武府百六十里。漢南城縣地，三國吳太平二年析置南豐縣屬臨川郡。晉、宋以後因之。隋平陳併入南城縣。唐景雲二年復置，先天二年又廢。開元八年仍置南豐縣，屬撫州。宋屬建昌軍。元至元十九年升爲南豐州，直隸行省。明初復爲縣，又改今屬。編戶百十五里。〉
新城縣，〈府東南百十里。東至福建光澤縣百四十里，南至福建建寧縣百五十里。宋南城縣之黎灘鎮，紹興年析鎮置新城縣，屬建昌軍。舊無城，明正德年始營土垣，九年甃以磚石，十年爲雨潦所圮。嘉靖十四年以後修葺未備，十六年因舊址增築，三十九年重修。周五里有奇。編戶七十八里。〉
廣昌縣，〈府西南二百四十里。東至南豐縣百里，南至贛州府石城縣百五十里，西南至贛州府寧都縣百二十里。本南豐縣之南境，宋紹興年析置廣昌縣，仍屬建昌軍。舊有土城，宋端平中創築。元因之。明朝正德八年因故址增築，嘉靖以後修葺。周四里有奇。編戶二十四里。〉
瀘溪縣，〈府東北百六十里。北至廣信府貴溪縣百五十里，西至撫州府金溪縣百二十里。本南城縣地，宋元祐中置都巡寨。明初爲瀘溪巡司，萬曆六年析置瀘溪縣。九年築城並浚城濠，縣門以外皆田也。城周不及三里。編戶三十里。〉
撫州府，〈東北至饒州府四百二十里，東南至建昌府一百四十里，西南至吉安府五百二十里，西至臨江府三百里，西北至南昌府二百四十里，自府治至布政司見上，至京師五千四百八十五里。〉
崇仁縣，〈府西百二十里。北至南昌府豐城縣九十里，西南至樂安縣百三十里。本臨汝縣地，三國吳爲新建縣地，屬臨川郡。晉、宋、齊因之。梁爲巴山縣地，屬巴山郡，隋郡縣俱廢，改置崇仁縣於此，屬撫州。唐、宋因之。宋祥符間，有城，周不及一里，後廢，蓋縣治瞰溪，難施板築也。今編戶二百二十五里。〉
樂安縣，〈府西南二百四十里。西南至吉安府永豐縣百二十里，北至南昌府豐城縣百六十里，西北至臨江府新淦縣百五十里。本宋崇仁縣及永豐縣地，地名詹墟。紹興十年議者以崇仁疆土闊遠，山嶺重複，盜賊出沒不時，乃析置樂安縣，屬撫州，以樂安鄉爲名。《圖經》：「宋祥符中有城，周八裡有奇，後廢。明嘉靖四十一年營築，周三里有奇。」編戶二百三十二里。〉
東鄉縣，〈府東七十里。北至饒州府餘干縣百二十里，東北至饒州府安仁縣九十里，南至金谿縣九十里，西北至南昌府進賢縣百四十里。本臨川、金谿及進賢、餘干、安仁諸縣之遠鄙，明正德年平東鄉盜，明年析置今縣。築城環濠，尋甃城以磚石。十三年大水城壞，嘉靖二十二年增修，周不及四里。編戶百二十里。〉
