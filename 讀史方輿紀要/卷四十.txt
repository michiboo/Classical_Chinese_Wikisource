
太原府，〈東至北直趙州五百五十里，東南至遼州三百四十里，南至沁州三百十里，又西南至汾州府二百里，西至陝西吳堡縣界五百五十里，北至大同府朔州四百里，自府治至至京師一千二百里。〉
陽曲縣，〈附郭。本秦太原郡狼孟縣地，漢置陽曲縣，屬太原郡。魏、晉因之。後魏屬來安郡。隋郡廢，縣屬并州。開皇六年改曰陽直，十六年又改曰汾陽，大業末仍曰陽直。唐武德三年析置汾陽縣，以陽直縣併入。七年復改爲陽曲縣，仍屬并州。宋太平興國三年改置并州於榆次，七年，復徙治陽曲縣之唐明鎮。金天會中始移縣置郭下，元因之。今編戶八十三里。〉
太原縣，〈府西南四十五里。西至交城縣七十里。周叔虞始封地，春秋、戰國皆曰晉陽。秦置晉陽縣，爲太原郡治，漢、晉以後因之。唐徙縣治汾水東。宋初以縣爲平晉軍，尋罷軍爲平晉縣，後又徙治永利監，屬太原府。金因之。元屬太原路。明初復移縣於汾水西，洪武八年復爲太原縣。今編戶五十五里。〉
榆次縣，〈府東南六十里。東北至壽陽縣百二十里，南至太谷縣七十里。春秋時晉之塗水邑。塗音塗。漢置榆次縣，屬太原郡。後漢及晉因之。北魏太平真君中併入晉陽縣，尋復置。北齊省入中都縣。隋改中都曰榆次，尋復移治故城，屬并州。唐因之。宋太平興國中嘗爲并州治，後仍屬并州。今編戶七十里。〉
太谷縣，〈府東南百二十里。北至榆次縣七十里，西至祁縣五十里。本晉大夫陽處父邑，漢爲陽邑縣，屬太原郡。後漢及魏、晉因之。後魏太平真君九年省，尋復置。隋開皇十八年改曰太谷縣。唐武德三年置太州，六年州廢，以縣屬并州。今編戶八十三里。〉
祁縣，〈府南百五十里。東至太谷縣五十里，西南至汾州府介休縣九十里。春秋時晉大夫祁奚邑。《左傳》昭二十八年：「晉滅祁氏，分爲七縣，魏獻子以賈辛爲祁大夫。」是也。漢置祁縣，屬太原郡，後漢、魏、晉因之。後魏仍屬太原郡。高齊廢。隋復置，唐初屬太州，尋還屬并州。宋因之。金改屬晉州。元屬冀寧路。今編戶四十有五里。〉
徐溝縣，〈府南八十里。南至祁縣七十里。本清源縣之徐溝鎮，金大定二十九年析平晉、榆次、清源三縣地置今縣，屬太原府。編戶十九里。〉
清源縣，〈府西南八十里。東至徐溝縣五十里，北至太原縣四十里。春秋時晉之梗陽邑，漢爲榆次縣地，隋開皇十六年，始於梗陽故城置清源縣，大業初省入晉陽。唐初復置，宋因之。金嘗置晉州於此，尋還屬太原府。今編戶二十八里。〉
交城縣，〈府西南百二十里。西南至汾州府九十里。漢晉陽縣之西境，北齊置牧官於此，隋開皇十六年置交城縣，屬并州，以縣界有古交城而名。唐因之。宋置大通監，金廢監，縣仍屬太原府。編戶四十二里。〉
文水縣，〈府西南百六十里。西至永寧州二百四十里，南至汾州府介休縣八十里。春秋時晉平陵邑。漢爲大陵縣地，屬太原郡。後漢及晉因之。後魏置受陽縣，隋開皇十年改曰文水，以文谷水名也。唐武德三年改屬汾州，六年還屬并州，明年又屬汾州，貞觀初復故。天授初改爲武興縣，神龍初仍爲文水縣。編戶七十九里。〉
壽陽縣，〈府東百六十里。東至平定州百十里，東北至盂縣九十里。春秋時晉之馬首邑。漢爲榆次縣之東境，晉置壽陽縣，屬樂平郡，後廢。隋開皇十年改受陽爲文水，而於故受陽城置今縣，屬并州。唐武德三年改屬遼州，六年移受州治此。貞觀八年州廢，縣仍屬并州。宋因之。金興定二年改屬平定州，元仍屬太原路。編戶三十里。〉
盂縣，〈府東二百四十里。東至北直真定府二百里，東南至北直井陘縣百五十里，西北至代州五臺縣百二十里。春秋時仇猶國，後並於晉，魏獻子使盂丙爲盂大夫。哀四年齊國夏伐晉，取盂。戰國時爲趙之源仇城。漢置盂縣，屬太原郡。後漢及晉因之。後魏省入石艾縣。隋開皇十六年復分置原仇縣，屬遼州。大業初改曰盂縣，屬太原郡。唐武德三年，置受州於此，六年州移治壽陽，縣屬焉。貞觀八年仍屬并州。宋因之。金興定中升爲州，元因之。明洪武二年改州爲縣。編戶二十二里。〉
靜樂縣，〈府西北二百二十里。西南至嵐縣五十里。漢汾陽縣地，北齊置岢嵐縣，隋開皇十八年改曰汾源，又置嵐州於此。宋白曰：「後魏嘗置嵐州，隋因之。仁壽末嵐州刺史喬鐘葵以漢王諒舉兵并州，將兵赴諒。大業初州廢，四年改縣曰靜樂，又置樓煩郡治焉。」唐武德四年改置管州，五年又改爲北管州。八年州省，以縣屬嵐州。宋太平興國六年置靜樂軍，尋廢軍，徙憲州治此。熙寧四年州廢。元豐初復置，亦曰汾源郡。金仍改曰管州，元因之。明洪武二年省州入縣。今編戶三十里。〉
河曲縣，〈府西北四百八十里。西南渡河至陝西府谷縣百十里，南至保德州百里。唐嵐州宜芳縣地，北漢劉崇置雄勇鎮，宋太平興國七年改置火山軍，移治於鎮西三十里。治平四年又置火山縣，縣尋廢。金大定二十二年升爲火山州，尋又改爲隩州，貞元初置河曲縣，取河千里一曲之意。元初州、縣俱省入保德州。明初洪武二年仍置河曲縣，六年復廢，十四年又置。編戶七里。〉
平定州，〈府東二百八十里。東北至北直平山縣九十里，西至遼州二百二十里，北至代州三百三十里。〉
樂平縣，〈州東南六十里。南至遼州和順縣七十里，東南至北直順德府二百四十里。漢沾縣地，屬上黨郡，後漢因之。三國魏析置樂平縣，爲樂平郡治，晉及後魏俱屬樂平郡。隋開皇初郡廢，十六年於縣置遼州，大業初州廢，縣屬太原郡。唐武德五年復置遼州治此。尋徙州治遼山，以縣屬受州。州廢仍屬并州。宋乾德初伐北漢取之，升爲平晉軍，旋復故，改屬平定軍。金興定四年升爲臯州。元復故。今編戶十里。〉。
忻州，〈府北百六十里。東北至代州百七十里，東南至平定州二百七十里，西至岢嵐州三百四十里。〉
定襄縣，〈州東五十里。東北至代州五臺縣六十里。漢陽曲縣地，晉置晉昌縣，屬新興郡。後魏太平真君七年省入定襄縣。隋爲秀容縣地。唐武德四年分秀容縣地置定襄縣，屬忻州。宋熙寧五年省，元祐初復置。今編戶二十里。〉
代州，〈府東北三百五十里。東至蔚州三百六十里，東南至北直真定府四百五十里，西南至忻州百七十里，北至大同二百六十里。〉
五臺縣，〈州南百四十里。東南至盂縣百二十里。漢慮虒縣，屬太原郡。慮虒讀曰廬夷。後漢因之，晉廢。後魏復置，訛爲驢夷縣，屬永安郡。高齊改屬鴈門郡。隋大業初改曰五臺，因山以名也。唐屬代州，宋因之。金貞祐四年升爲臺州，元因之。明洪武二年復爲五臺縣，屬太原府，八年改屬代州。今編戶十五里。〉
繁峙縣，〈州東北七十里。西北至大同府應州百七十里。漢繁畤縣，屬鴈門郡，後漢及晉因之。後魏拓跋珪築宮於此，曰繁畤宮。東魏天平二年置繁畤郡，後周郡、縣俱廢。隋開皇十八年復置繁畤縣，屬代州，唐、宋因之。金貞祐三年升爲堅州。元因之。明洪武二年復爲繁峙縣，訛畤爲「峙」也，屬太原府。今編戶一十九里。〉
崞縣，〈州西南六十里。西南至忻州百四十里。漢崞縣地，屬鴈門郡。後漢末廢。晉復置，仍屬鴈門郡。後魏永興二年析置石城縣，屬秀容郡。東魏置廓州，北齊改爲北顯州，後周州廢。隋開皇十年改石城曰平寇，屬代州。大業初復曰崞縣，唐、宋因之。元曰崞州，明洪武二年改州爲縣，屬太原府，八年改今屬。編戶三十八里。〉
岢嵐州，〈府西二百八十里。南至永寧州二百五十里，西北至保德州二百里，東北至大同府朔州二百四十里。〉
嵐縣，〈州東南百四十里。東北至靜樂縣九十里，東南至文水縣百七十里。亦漢汾陽縣地。隋爲靜樂縣地，隋末置嵐城縣。唐武德四年置東會州治焉，又改縣爲宜芳縣。六年改置嵐州，天寶初曰樓煩郡，乾元初復故。宋仍曰嵐州。金因之，亦曰鎮西軍。元至元二年州、縣俱省入管州。五年復置嵐州，以宜芳縣省入。明洪武二年降爲縣，九年析置岢嵐州，以縣屬焉。編戶十里。〉
興縣，〈州西五十里。北至保德州百五十里，西南至陝西葭州六十六里。漢汾陽縣地。後齊置蔚汾縣，屬神武郡。隋廢郡，大業四年改縣曰臨泉，屬樓煩郡。唐武德四年又改縣曰臨津，屬東會州，尋屬嵐州。貞觀元年復改爲合河縣。宋因之。金末升爲興州，屬太原府。元仍舊。明洪武二年降爲縣，九年改今屬。編戶十二里。〉
保德州，〈府西北五百里。南至汾州府永寧州二百七十里，西南至陝西葭州二百二十里，東北至河曲縣百二十里。〉
