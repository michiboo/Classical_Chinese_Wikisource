
懷慶府，〈東至衛輝府二百七十里，東南至開封府鄭州一百五十里，西南至河南府百四十里，西至山西絳州五百二十里，西北至山西平陽府六百五十里，北至山西澤州一百二十里。自府治至京師亦一千八百里，至南京一千八百里，至布政司三百里。〉
河內縣，〈附郭。春秋時野王邑。漢爲野王縣，屬河內郡。晉河內郡治此。石趙嘗置野王郡，尋廢，復爲河內郡治。後魏因之。隋改縣爲河內。唐亦爲懷州治。舊編戶百十六里，今止六十三里。〉
濟源縣，〈在府城西七十里。北至山西陽城縣百十里，西至山西垣曲縣百七十里。周爲原地，後更名軹。東周爲畿內地。春秋屬晉。戰國屬魏。秦、漢皆爲軹縣地，屬河內郡。晉及後魏因之。隋開皇十六年析置濟源縣，屬懷州，以濟水發源，故名。唐初置西濟州，後省州，縣屬懷州，後屬洛州，又屬孟州。宋因之。元初改縣爲原州，尋復爲濟原縣，屬孟州。明初改今屬。縣城周五里有奇。編戶舊七十六里，今止二十一里。〉
修武縣，〈在府東北百二十里。東至衛輝府獲嘉縣五十里，北至山西陵川縣百四十里。商爲寧邑。周曰修武，秦因之。漢高祖封功臣魏爲寧侯，尋置修武縣，屬河內郡。晉屬汲郡。後魏因之。東魏置廣寧郡。後周郡廢。隋屬懷州。唐初改屬殷州。貞觀初，仍屬懷州。宋熙寧六年省。元初復舊。今縣城，明洪武初因舊址修築，景泰三年重修，周四里。編戶舊六十二里，今止十里。〉
武陟縣，〈在府東一百里。南至鄭州河陰縣五十里，北至修武縣三十五里，西南至河南府鞏縣六十里。漢山陽縣地，屬河內郡。隋開皇十六年析修武縣置武陟縣。大業初廢。唐初復置，兼置陟州，州旋廢，以縣屬殷州。貞觀初，改屬懷州，移州治此。宋因之。今縣城，明景泰中因舊址增築，天順間重修，周四里有奇。舊編戶七十四里，今止二十里。〉
孟縣，〈在府西南六十里。西南至河南府孟津縣四十里，北至山西澤州一百九十里。周武王會諸侯於孟津，是也。亦曰盟津。《左傳》隱十一年王以盟與鄭。後屬晉，爲河陽。戰國屬魏，爲垣雍地。漢爲河陽縣，屬河內郡。高祖封陳滑爲侯國。晉仍屬河內郡。後魏因之，後廢。隋開皇二十六年復置河陽縣，屬懷州。唐武德四年置盟州於此。八年州廢。顯慶二年改屬河南府。建中三年河陽三城節度使治焉。會昌三年置孟州，治河陽縣。宋仍曰孟州，亦置三城節度。金亦爲孟州。元屬懷慶路。明改州爲縣，以河陽縣省入。今縣，城周九里有奇，舊編戶三十一里，今止十五里。〉
溫縣，〈在府東南五十里，又東南至鄭州汜水縣二十五里，西至孟縣六十里。周畿內國。戰國時魏邑。漢爲溫縣，屬河內郡。晉及後魏因之。東魏屬武德郡。北齊廢。隋復置，屬懷州。唐武德四年置平州，尋復舊。顯慶中，改屬洛州。會昌中，又改屬孟州。宋以後因之。明初改今屬。縣城周五里有奇，舊編戶三十三里，今止十二里。〉
衛輝府，〈東至直隸開州二百三十里，南至開封府百七十里，西南至河南府二百六十里，西至懷慶府二百七十里，西北至山西澤州四百十里，北至彰德府一百九十里，東北至直隸大名府二百八十里。自府治至京師一千四百里，至南京一千五百里，至布政司見上。〉
汲縣，〈附郭。本殷牧野地。漢置汲縣，屬河內郡。魏屬朝歌。晉爲汲郡治。後魏興和中，爲義州治。北齊置伍城郡及伍城縣。後周郡廢，以伍城縣屬衛州。隋開皇六年改爲汲縣，仍屬衛州。唐初爲義州治。武德四年州廢，屬衛州。貞觀初，徙衛州治此。今府城周六里有奇，有東西北三門，編戶四十里。〉
胙城縣，〈府東三十五里。東北至直隸滑縣九十里，古胙伯國，周公支子封此。春秋時，爲南燕國。戰國屬魏。漢置南燕縣，屬東郡。東漢爲燕縣。晉省。石勒復置燕縣，兼置東燕郡。其後慕容德據之，改爲東燕縣。後魏因之，仍屬東郡。隋開皇十八年始曰胙城，屬滑州。唐、宋因之。金屬開封府，又改屬衛州。貞中，移衛州治此。元還治汲縣，以縣屬焉。今縣城周五里有奇，編戶三十五里。〉
新鄉縣，〈府西五十里，南至開封府陽武縣八十里。本漢河內郡之獲嘉、汲二縣地。隋開皇初，於古新樂城置新鄉縣，屬懷州。唐初屬義州，後尋屬殷州。貞觀初，屬衛州。宋因之。熙寧中，省入汲縣。元初，復置。今縣城周九里有奇，編戶五十里。〉
獲嘉縣，〈在府西北一百里。西南至懷慶府修武縣五十里。周之修武地。漢置獲嘉縣，屬河內郡。晉屬汲郡。後魏因之。後周置修武郡。隋開皇初，廢郡，屬懷州。十六年又置殷州於此。大業初，州廢，仍屬河內郡。隋末，王世充復置殷州。唐武德二年李厚德逐其殷州刺史，以城來降，仍置殷州。貞觀初，州廢，以縣屬懷州。宋因之。明初改今屬。縣城周三里有奇，編戶二十七里。〉
淇縣，〈府北五十里。北至彰德府湯陰縣六十里，東至直隸縣七十里。漢河內郡朝歌縣地。唐、宋時，衛縣之鹿臺鄉也。元初置淇州，又置臨淇縣爲州治，屬大名路。至元三年省臨淇縣，以淇州屬衛輝路。明初，改州爲縣。今縣城周三里有奇，編戶二十六里。〉
輝縣，〈府西六十里。北至彰德府林縣百七十里，西北至山西陵川縣九十里。本共伯國，春秋時屬衛，戰國時屬魏。漢置共縣，屬河內郡。高祖封旅罷師爲侯邑。晉屬汲郡。後魏因之。東魏改屬林慮郡。後齊廢。隋開皇六年復置共城縣，屬懷州。唐武德初，置共州。四年州廢，以縣屬殷州。貞觀初，屬衛州。宋因之。金大定中，徙衛州治此，以避河患。旋復舊，改縣曰河平，又改曰蘇門。貞中，又置輝州治焉。元省蘇門入州。明改州爲縣。今城周四里有奇，編戶五十二里。〉
彰德府，〈東至直隸大名府二百二十里，南至衛輝府一百九十里，西南至山西澤州三百二十里，西至山西潞安府三百里，北至直隸廣平府一百八十里。自府治至京師一千二百里，至南京一千七百里，至布政司三百六十里。〉
安陽縣，〈附郭。本紂之朝歌地。七國時，爲魏寧新中邑。徐廣曰：「寧，一作曼。秦昭襄王五十年王從張唐拔之，更名安陽。漢省入盪陰縣。昭帝嘗封上官桀爲侯邑。晉始置安陽縣，屬魏郡。後魏又併入鄴，後復置，屬汲郡。後周末，自故鄴城移相州治此，亦曰鄴縣。隋開皇十年復曰安陽。今編戶八十四里。〉
臨漳縣，〈在府東北九十里。東至直隸魏縣九十里，北至直隸成安縣八十里。漢魏郡鄴縣地。晉建興初諱鄴，改爲臨漳。時鄴已陷於劉聰，石趙仍稱鄴縣。東魏天平初，分置臨漳縣，屬魏郡。唐屬相州。今城周四里，編戶三十九里。〉
湯陰縣，〈在府南四十五里。南至衛輝府九十里。湯，讀曰盪。古里地也。戰國爲魏盪陰地。漢盪陰縣屬河內郡。晉屬魏郡。後魏因之。東魏省入鄴縣。隋開皇六年復置湯陰縣，屬衛州。大業末省。唐初，置湯源縣，仍屬衛州，尋改屬相州。貞觀初，復曰湯陰縣。宋宣和初，改屬州，旋復故。今城周六里有奇，編戶四十三里。〉
林縣，〈在府西百二十里。北至涉縣百五十里，西北至山西平順縣百十里，戰國時，爲韓之臨慮邑。慮，音廬。漢爲隆慮縣，屬河內郡。高帝六年封周灶爲侯國。後漢避殤帝諱，改林慮。三國魏屬朝歌郡。晉屬汲郡。後魏太平真君六年省入鄴縣。太和二十一年復置。永安初，又置林慮郡。北齊郡廢。後周復置郡。隋開皇三年罷郡。十六年置岩州。大業初，州罷，仍屬魏郡。唐武德初，復置岩州。五年罷，以縣隸相州。宋亦曰林慮縣。金爲林州。明洪武三年以林慮縣省入州，又降州爲縣。今城周三里有奇，編戶三十五里。〉
磁州，〈府北七十里。東至直隸廣平府邯鄲縣七十里，北至直隸順德府一百八十五里，西至山西潞安府二百六十里。〉
武安縣，〈州北百二十里。東北至直隸沙河縣九十五里，西至山西遼州三百里。漢置縣，屬魏郡。曹魏屬廣平郡。晉及後魏因之。東魏改屬魏尹。後周屬州。隋因之，大業初屬武安郡。唐初屬慈州，尋屬州。廣德初，還屬州。宋因之。元初省入邯鄲，尋復舊。今城周三里有奇，編戶三十五里。〉
涉縣，〈州西二百里。西至山西黎城縣八十里。漢置沙縣，屬魏郡。後漢因之，後因漳水溢，人民徒涉，因曰涉縣。建安九年曹操圍鄴，涉長梁岐以縣降。晉屬廣平郡。後魏天賜元年併入臨水縣。隋開皇十八年復於涉城置涉縣，屬潞州。唐初屬韓州。貞觀十七年改隸潞州。宋仍舊。金置崇州。元罷州，復爲涉縣，屬真定路。明初改今屬，城周四里有奇，編戶二十四里。〉
