
柳州府，〈東至平樂府四百五十里，西南至南寧府五百七十里，西至慶遠府二百三十里，北至貴州黎平府六百里，自府治至布政司四百里，至京師七千七百三十二里。〉
馬平縣，〈附郭。本漢潭中縣地，屬鬱林郡。吳屬桂林郡。梁析置馬平縣，並置馬平郡。隋郡廢，爲象州治。大業初州廢，縣屬始安郡。唐爲南昆州治，尋爲柳州治。宋因之。咸淳初州徙治柳城縣之龍江。元亦治柳城縣。明初復徙治馬平。今編戶七里。〉
洛容縣，〈府東北百三十里。東北至永寧州永福縣二百二十里，東至平樂府修仁縣百五十里。漢潭中縣地。唐貞觀中置洛容縣，屬柳州。宋因之。明時仍舊。城周不及二里，編戶五里。〉
柳城縣，〈府西北七十里。西南至慶遠府百六十里，西北至羅城縣百二十里。漢潭中縣地，梁置龍城縣，屬始安郡。隋開皇中屬貴州。唐武德四年置龍州於此。貞觀七年州廢，縣屬柳州。宋因之，景德三年改曰柳城縣，咸淳初徙州治此。元因之。明初還治馬平，縣屬焉。編戶十二里。〉
懷遠縣，〈府北三百十里。北至貴州永從縣二百里，東北至湖廣通道縣三百七十七里。本牂牁夜郎蠻地。宋初置羈縻懷安軍，慶曆中廢。至和中置王口砦，崇寧四年又於砦置懷遠軍，尋改平州，兼置懷遠縣爲附郭。政和初州縣俱廢，復爲王口砦。七年復置平州，宣和二年賜郡名曰懷遠。紹興四年州廢，又爲王口砦。十四年仍置懷遠縣，隸融州。元因之。明朝洪武十年縣廢，置三江鎮巡司。十四年復置縣，改今屬。編戶九里。〉
融縣，〈府西北二百五十里。東至桂林府永寧州二百八十里，東北至懷遠縣九十里。漢潭中縣地，蕭齊析置齊熙縣，爲齊熙郡治，梁兼置東寧州。隋平陳郡廢，開皇十八年改州爲融州，又改縣曰義熙。大業初州廢，縣屬始安郡。唐武德四年復置融州，六年改義熙曰融水縣。天寶初曰融水郡，乾元初復爲融州。宋因之，亦曰融水郡。大觀元年升爲帥府，黔南路治焉。三年府罷，賜軍額曰清遠軍節度，尋又升爲下都督府。元曰融州路，至元二十二年降爲州。明朝洪武初以州治融水縣省入，十年降州爲縣。編戶七十里。〉
來賓縣，〈府南七十里。南至賓州二百二十里。漢潭中縣地，後爲僚所據。唐乾封元年招致生僚，並置來賓縣，並置嚴州治焉。天寶初改爲循德郡，乾元元年復曰嚴州。宋初州廢，縣屬象州。元因之。明初改今屬。城周二里有奇，編戶九里。〉
象州，〈府東南百三十里。南至潯州府三百六十里，西南至賓州二百八十里，北至平樂府修仁縣百五十里。〉
武宣縣，〈州南百里。南至潯州府二百五十里。本桂林縣地，唐武德四年析置武仙縣，屬象州。宋因之。明初改爲武宣。編戶八里。〉
賓州，〈府南三百里。東北至象州二百八十里，西南至南寧府二百五十七里，西北至慶遠府二百二十里。〉
遷江縣，〈州西北百里。西北至慶遠府忻城縣七十里。本蠻地，唐大曆中置羈縻思岡州，屬邕州都督府。宋天禧中改爲遷江縣，屬賓州。嘉定三年始築縣城，元毀。明朝洪武二十五年始復營築，萬曆十三年增修。周不及四里。編戶二里。〉
上林縣，〈州西八十五里。西至思恩府一百五十里。漢領方縣地，唐武德四年析置上林縣，並置南方州治焉。貞觀八年改爲澄州，天寶初曰賀水郡，乾元初復爲澄州，皆治上林縣。宋開寶五年州廢，縣屬邕州，尋改今屬。縣舊無城，洪武三十一年立屯田千戶所始築土垣。景泰三年陷於賊，天順初改築土城，成化八年甃以磚，弘治以後屢經修築。城周一里有奇。編戶八里。〉
慶遠府，〈東至柳州府二百三十里，東南至柳州府賓州二百二十里，西南至利州界七百里，西北至貴州獨山州界二百七十里，自府治至布政司五百七十里，至京師七千九百里。〉
天河縣，〈府北九十里。西北至貴州獨山州界二百里，東北至柳州府羅城縣百里。唐武德中置天河縣，屬粵州，尋屬宜州。宋因之。大觀初改隸融州。靖康初復故。今編戶十八里。〉
河池州，〈府西二百十五里。西南至南丹州百四十里，西北至貴州獨山州二百里。〉
思恩縣，〈州東北七十里。東南至府城百五十里。本生蠻地，唐貞觀十二年開置思恩縣，屬環州。宋熙寧八年改隸賓州，大觀初又改屬宜州，尋復故。元屬慶遠路，明初因之。弘治中改今屬。縣無城，編戶二十二里。〉
荔波縣，〈州西北五十里。南至南丹州百八十里。本蠻地，宋置羈縻荔波州，元初因之，屬南丹安撫司，大德初廢。《一統志》云：「宋置荔波州，明初廢入思恩縣。」洪武十七年復置荔波縣，屬慶遠府。正統十二年改隸南丹州，弘治十七年改今屬。縣無城。編戶十二里。〉
南丹州，〈府西二百四十里。東南至那地州百八十里，西至貴州豐寧長官司二百里，北至貴州獨山州二百七十里。〉
東蘭州，〈府西南四百二十里。東北至那地州二百四十里，東南至思恩府二百四十里，西南至田州界百三十里，西至泗城州界二百里。〉
那地州，〈府西南二百四十里。西南至東蘭州二百四十里，南至思恩府百七十里，西至泗城州界三百里。〉
忻城縣，〈府南百四十里。東南至柳州府賓州百六十里，西南至那地州百里。本蠻地，唐貞觀中，開置芝州，治忻城縣。天寶初曰忻城郡。乾元初復曰芝州。宋爲羈縻地，慶曆三年廢芝州，以忻城縣隸宜州。元屬慶遠路，明初屬慶遠府。《土夷考》：「元置八仙屯千戶，授土官莫保。洪武初罷屯官，籍屯田兵爲民，莫氏遂徙居忻城界。正統以後傜、僮屢亂，知縣蘇寬不事事。僮老韋公泰等舉莫保玄孫敬誠爲土官，寬請於監司，奏授世襲知縣。一縣二令，權不相統，流官徒擁虛名，佩印蹴居府城。弘治中革流官獨任土官，莫氏世居其職。」編戶一里，秋米二百一十九石。〉
