

九江府，〈東至南直池州府五百五十里，東北至南直安慶府四百十里，東南至饒州府四百三十里，南至南康府百八十里，西至湖廣興國州二百里，至武昌府五百四十里，西北至湖廣蘄州二百四十里，自府治至布政司三百里，至京師四千六百里。〉
德化縣，〈附郭。漢豫章郡柴桑縣地，後漢及晉因之。永興初置尋陽郡，治柴桑，縣屬焉。永嘉以後爲柴桑縣地。梁析置汝南縣，仍屬尋陽郡。隋平陳改置尋陽縣，爲江州治。開皇十八年改曰彭蠡縣，大業三年又改湓城縣。唐武德四年復曰尋陽，皆爲州郡治。五代時南唐改曰德化縣，宋仍舊。今編戸十六里。〉
德安縣，〈府西南百五十里。東至南康府百二十里，西南至南昌府武寧縣百七十里，南至南康府建昌縣七十里。漢爲歷陵縣，屬豫章郡，後漢因之。晉屬鄱陽郡。宋元嘉初省。隋爲湓城縣地。唐爲尋陽縣地。貞元中置蒲塘場。五代楊吳順義七年升德安縣，屬尋陽郡。今編戸十八里。〉
瑞昌縣，〈府西九十里。北渡江至湖廣廣濟縣百四十里，西至湖廣興國州百二十里，南至德安縣八十里。漢柴桑縣地，三國吳曰赤烏鎮，仍屬柴桑，晉以後因之。隋爲湓城縣地，唐爲尋陽縣地，建中四年以尋陽縣西偏僻遠，立赤烏場，南唐昇元三年升爲瑞昌縣。舊無城，明正德八年始營土城，周僅二里。編戸十四里。〉
湖口縣，〈府東六十里。東至彭澤縣六十里，南至南康府都昌縣百四十里。漢彭澤縣之鄡陽鎮，劉宋時爲湖口戍，齊、梁至陳亦皆置戍於此。隋屬湓城縣。唐武德五年置湖口鎮，屬尋陽縣。南唐保大中升爲湖口縣，屬江州。宋、元因之。縣無城。編戸十七里。〉
彭澤縣，〈府東百二十里。東至江南建德縣九十里，東北至江南直東流縣百十里，西南至南康府都昌縣百六十里。漢豫章郡彭澤縣地，晉永嘉以後屬潯陽郡，梁屬太原郡。陳爲龍城縣，仍屬潯陽郡。隋屬江州，唐初屬浩州，尋還屬江州。宋因之。縣無城，編戸十七里。〉
饒州府，〈東至浙江開化縣界三百七十里，南至撫州府四百二十里，西至南康府三百里，西北至九江府四百三十里，北至南直建德縣百七十里，東北至南直徽州府六百里，自府治至布政司二百四十里，至京師五千二十五里。〉
鄱陽縣，〈附郭。春秋時楚番邑。《史記》：「楚昭王十二年吳取番，楚恐，去郢徙鄀。」秦爲番縣，吳芮爲番令，稱番君是也。漢爲鄱陽縣。高祖十一年追斬黥布於番陽，即此。後漢仍屬豫章郡，建安中孫權置鄱陽郡治焉。晉、宋屬鄱陽郡，齊仍爲郡治。隋、唐以後州郡皆治此。今編戸三百四十里。〉
餘干縣，〈府南百二十里。東至萬年縣六十里，東南至安仁縣百二十里，東北至浮梁縣二百六十里。春秋時爲越之西界，所謂干越也。漢爲餘汗縣，屬豫章郡。汗音干。後漢因之。三國吳屬鄱陽郡，晉因之。劉宋改汗爲干，齊、梁仍舊。隋平陳，縣屬饒州。唐、宋因之。元元貞初升爲餘干州。明初復爲縣。舊有城，唐元和中築，尋廢。明嘉靖四十一年復營築，隆慶初增修，萬曆八年又復葺治，城周三里。編戸二百六十里。〉
樂平縣，〈府東百二十里。東至南直婺源縣百九十里，東南至德興縣百十里，北至浮梁縣百二十里。漢餘汗縣地，後漢建安中孫氏析置樂安縣，仍屬豫章郡。尋以山越亂，使程普討樂安，平之。孫休永安中改屬鄱陽郡，晉因之。宋、齊仍舊，陳天嘉元年省。唐武德四年改置樂平縣，屬饒州。九年省，尋復置。宋仍屬饒州，元元貞初升爲樂平州，明初復降爲縣。今編戸二百七十三里。〉
浮梁縣，〈府東北百八十里。東南至南直婺源縣百五十五里，東北至南直休寧縣三百里，北至南直祁門縣百九十里，西北至南直建德縣二百八十里。漢鄱陽縣地，唐武德四年析置新平縣，屬饒州。八年省。開元四年復置，曰新昌縣，天寶初改今名，仍屬饒州。宋因之。元元貞初升爲州，明初復爲縣。今編戸百二十里。〉
德興縣，〈府東南二百四十里。東至浙江開化縣百四十里，東北至南直婺源縣百五十里，西北至浮梁縣百五十里。本樂平縣地，唐置德興場，五代晉天福三年南唐升爲縣，屬饒州。縣舊無城，嘉靖四十一年創築。今城周三里有奇。編戸八十三里。〉
安仁縣，〈府南二百十里。東至廣信府貴溪縣百里，西至撫州府百五十里，西南至撫州府東鄉縣九十里。漢餘汗縣地，晉析置晉興縣，屬鄱陽郡。永嘉七年改曰興安，尋廢。陳置安仁縣，隋開皇九年併入餘干。唐武德四年析置長城縣，屬饒州，八年仍省入餘干縣。宋開寶八年置安仁場於此，端拱初升爲縣，仍屬饒州。縣舊無城，明朝正德五年姚源寇起，因築土城，覆以石瓦，嘉靖四十一年以後屢經營葺。城周三里有奇。編戸九十七里。〉
萬年縣，〈府東南百二十里。東北至樂平縣八十里，南至安仁縣八十里，東南至廣信府貴溪縣百五十里，西南至南昌府進賢縣百八十里。本鄱陽、餘干、樂平三縣及貴溪之遠鄙，正德七年羣盜聚亂於此，討平之，因置今縣。築城，甃以磚石，周不及二里。編戸六十四里。〉
廣信府，〈東至浙江衢州府二百四十里，南至福建崇安縣二百四十里，東南至建寧府五百五十里，西南至建昌府五百十里，西北至饒州府五百三十里，北至南直婺源縣三百里，自府治至布政司六百三十里，至京師五千里。〉
上饒縣，〈附郭。漢豫章郡鄱陽縣地，孫吳析置上饒縣，屬鄱陽郡，以其地旁下饒州而名。晉省。劉宋復置，仍屬鄱陽郡。齊、梁因之，隋廢。唐武德四年復置，隸饒州，七年省入弋陽。乾元初復置，爲信州治。今編戸二百八里。〉
玉山縣，〈府東百里。東至浙江常山縣七十里，北至南直婺源縣二百二十里。漢鄱陽縣地，隋爲東陽郡信安縣地。唐初爲常山、須江及弋陽三縣地，證聖三年析置今縣，以縣有懷玉山而名。初屬衢州，乾元初改屬信州。宋因之。縣舊無城，明朝嘉靖四十年築城，周四里有奇。編戸五十七里。〉
弋陽縣，〈府西百二十里。東北至興安縣五十里，東南至鉛山縣百十里。漢豫章郡餘汗縣地，孫吳析置葛陽縣屬鄱陽郡，晉、宋以後因之。隋平陳，縣屬饒州。開皇十二年改曰弋陽縣，以縣治弋水之陽也。唐仍屬饒州，乾元初改屬信州，宋、元因之。縣舊無城，正德五年僅營城址，立四門。嘉靖四十年因舊址營築，城周三里有奇。編戸七十三里。〉
貴溪縣，〈府西百九十里。西至饒州府安仁縣百里，東至弋陽縣七十里，東北至饒州府德興縣二百四十里。漢餘汗縣地。隋爲餘干、弋陽二縣地。唐爲弋陽縣地，永泰元年置貴溪縣，以縣在須溪口而名，屬信州。宋因之。縣初無城，明正德三年姚源賊起，六年始營縣城，嘉靖以後屢經修築。周三里有奇。編戸二百十里。〉
鉛山縣，〈府西南八十里。東至福建崇安縣百三十里，西北至弋陽縣百十里。唐上饒、弋陽二縣地，南唐置鉛山場，尋升鉛山縣，屬信州。宋開寶八年平江南，以縣直隸京師，尋還屬信州。元元貞初升爲鉛山州，明初洪武二年復爲縣。九年始營縣城，環城爲濠，正德十四年以後，屢經修築。周四里有奇。編戸五十七里。〉
永豐縣，〈府東南四十五里。東北至浙江江山縣百里，東南至福建浦城縣百八十里。本上饒縣地，乾元初析置永豐縣，屬信州。元和中省。宋初爲永豐鎮，熙寧七年復升爲縣，仍屬信州。縣無城，明朝嘉靖四十一年創築，隆慶六年增修，周五里有奇。編戸六十九里。〉
興安縣，〈府西北八十五里。北至饒州府德興縣百二十里，西南至弋陽縣三十五里。本弋陽縣之橫峰鎮，明初置鴉巖寨巡司戍守其地。正德十三年窯民弗靖，巡撫孫燧請銓除通判一員，名曰「鎮寧公署」。嘉靖三十九年始置縣，割弋陽十三都、上饒十都共成之。其地兩山環匝，周圍十餘里，居民以陶冶爲業。編戸五十里。〉
