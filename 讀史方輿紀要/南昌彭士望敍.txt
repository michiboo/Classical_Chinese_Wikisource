
　　讀古今上下數千百年之書以自成一書，兼括數千百年之上，使數千百年下之人不能不讀，此其志豈文人經生之所能及者哉？而成是書者，則有數難：識難朗而精，資難敏而決，斷制嚴而難確，心胸闊而難細，此難之在己者也；其待資於外者，博攷難於書，明辯難於友，取給繁費難於財，遊涉方域難於遍，爲尤難焉。夫使其書爲懸解冥悟，綜核事理，殫一夫之精力，雖極窮困無聊時，猶或可以坐致。古之人有能之者矣。惟撰述方輿之書，則高山大川之寥闊，瀆壑丘陵之瑣細，古今名號之建置不一，崩築疏鑿之因創損益各異，或僑設而名存，或陵谷變遷而實沒，舟車之所不通，人力之所罕至，容竝有之。而是人則踽踽窮餓妻子之不惜，獨身閉一室之中，心周行大地九萬里之內外，別白真偽，如視掌中，手畫口宣，立爲判決，召東西南北海之人，質之而無疑，聚魁奇雄傑閎深敏異之士，辯之而不窮，據之而有用。此其人之資賦。蓋喬嶽翕河之所降生，使之續禹書之遺，以詔告於天下萬世，爲開闢之所僅見。望行年七十，得此一士，數常熟顧祖禹之爲《方輿紀要》是矣。祖禹之創是書也，年二十九，秉厥考之遺言，及先祖所爲之地誌、九邊之圖說，僻處宛溪，不交州府，間藉資於館穀；遊歷所至，惟有借書，隨即鈔纂，睹記所及，更獲新勝，即改竄增益之。雖十易草所不憚，經二十年，始成是書。自爲歷代州域形勢通論至天文分野，共百三十卷，可六千頁。祖禹嘗語望曰：「歷代之書，世遠言湮，難窮其蘊，惟覽者能自得其指歸。禹之爲是書也，以史爲主，以志證之；形勢爲主，以理通之；河渠溝洫，足備式遏，關隘尤重，則增入之。朝貢四夷諸蠻，嚴別內外，風土嗜好，則詳載之。山川設險，所以守國，遊觀詩賦，何與人事，則汰去之。」此書之立體者也。其採用之書，自《二十一史》地誌而下，凡百十種，具見於發凡。是其志之超邁，用力之專勤，而成書之浩博，亦既無復加矣。乃其意中絕不自矜喜，若身未嘗與其事，望故尤篤服祖禹之爲人。其膽似韓稚圭，而先幾旁矚，不敢置勝負於度外；智似李長源，而願學鄒、魯，不好神仙；德量似婁師德，含弘光大，唾面自乾，而人卒不能唾其面；清操似盧懷慎，吐納萬有，而不爲無口匏；寬靜似謝安石，絕意聲色，不事矯情；奇才博學似王景略，雖去桓溫，必不爲苻堅所用。祖禹之人如是。望蓋觀摩朝夕，陰察其人而得之。惟有其人，而後可用其書，有其書，而益知其人之用大。寧都魏禧已備言其書之用，望第述其書與人之本末如是。天下後世，當共見之矣。[1]

