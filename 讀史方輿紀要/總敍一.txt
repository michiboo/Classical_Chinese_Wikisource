
　　昔在神禹，克平洪水之災，作爲《禹貢》。孔子刪書，列於六經。其竝傳者又有《山海經》，其詞迂誕。太史公曰：「言山川者，斷自《禹貢》。」允矣。自禹以神聖平成天下，傳之子孫，其支庶列爲侯伯。其在《商頌》曰：「韋、顧既伐」說《詩》者曰「顧亦桀黨也」。嗚呼！桀之暴虐，天下皆知棄之。顧爲同姓國，葛藟相庇，宗社無隕，義也。湯欲傾夏，則不得不先剪顧，顧亡而夏隨之矣。然則顧非黨於桀也。後有棄其宗祀，獻符瑞於仇讐之庭者，是則顧之罪人也已。自湯伐顧，而顧遂微於商、周之世。及漢興，顧始得姓於江、淮之南，蓋少康封少子於會稽，以奉禹祀。至春秋時越子允常而始大，其子勾踐遂以其國霸，滅吳而有其地，通盟於上國。又數傳爲楚所滅，子孫竄處於江南，各保城邑，自爲君長。而海陽侯以滅秦誅項功，分符漢室，五傳侯絕。侯之子孫，皆以顧爲姓，保氏族於江南。及吳丞相雍以功名顯，累傳以降，皆有功德文章，載在史冊。至黃門侍郎野王，則以著述顯於梁陳之際，所著書數百卷，而《輿地誌》尤見重於世，至今學者猶宗師而俎豆之。由隋、唐以迄兩宋，子孫代有名人。而徵君原九，於宋端平元年由臨安避地梁谿，耕讀於宛谿之上，子孫奉遺命，歷元世皆隱居不仕。明成化中，徵侍郎允敬，始官於朝。曾孫光祿丞大棟，當嘉靖間，好談邊徼利病，躍馬游塞上，與大司馬靈寶許公論善，撰次《九邊圖說》，梓行於世。子奉訓大夫文耀，萬歷中以光祿大官正奉使九邊，還對，條奏甚悉，天子稱善。文耀生郡諸生龍章，早卒。龍章生柔謙，九歲而孤，好讀書，補邑弟子員，深慨科舉之學，不足裨益當世，慨然欲舉一朝之典故，討論成書。年及強仕，而遘流寇之變，遂遯入山，焚筆瘞硯，率子祖禹，躬耕於虞山之野。久之益窮困，憤懣無聊，得奇疾，將卒，呼小子命之曰：「吾家自兩漢以來，稱爲吳中文獻，先代所著述，小子可考而知也。士君子遭時不幸，無可表見於世，亦惟有掇拾遺言，網羅舊典，發舒志意，昭示來茲耳。嘗怪我明《一統志》，先達推爲善本，然於古今戰守攻取之要，類皆不詳，於山川條列，又復割裂失倫，源流不備。夫以一代之全力，聚諸名臣爲之討論，而所存僅僅若此，何怪今之學者，語以封疆形勢，惘惘莫知。一旦出而從政，舉關河天險委而去之，曾不若藩籬之限、門庭之阻哉！先光祿在世廟時傍徨京邑，岌岌乎有肩背之慮，圖論九邊，以風示謀國者。先奉訓當神廟中，四方無虞，以邊備漸弛，伏戎可慮，先事而憂，卒中忌諱，仕不獲振。先文學請纓有志，攬轡無年。及余之身，而四海陸沈，九州騰沸，僅獲保首領，具衣冠，以從祖父於地下耳。嗟乎！園陵宮闕，城郭山河，儼然在望，而十五國之幅員，三百年之圖籍，泯焉淪沒，文獻莫徵，能無悼歎乎？余死，汝其志之矣！」小子匍伏嗚咽而對曰：「小子雖不敏，敢放棄今日之所聞。」卒一年，而祖禹以疾廢。又三年，疾愈。不揣愚陋，思欲遠追《禹貢》、《職方》之紀，近考春秋歷代之文，旁及裨官野乘之說，參訂百家之志，續成昭代之書，垂之後世，俾覽者有所攷鏡。而貧賤憂慼，雜亂其中。上之不能涉江逾河，登五嶽，浮沅、湘，探禹穴，窮天下之形勢；次之不能訪求故老，參稽博識，因以盡知天下險易扼塞之處；下之不能備圖志，列史乘，不出戶而周知山川城郭里道之詳。惟是守殘抱缺，寤歎窮廬，吮筆含毫，消磨歲月，庶幾無負先人提命之意。若以語於著作之林，余小子夫何敢？[1]
