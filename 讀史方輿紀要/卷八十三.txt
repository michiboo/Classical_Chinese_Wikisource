
《禹貢》曰揚州，《周•職方》亦曰：「東南惟揚州。」春秋時，爲吳、楚之交，戰國時屬楚，其在天文斗分野也。秦並天下，屬九江郡。漢武置十三州，此亦爲揚州地。後漢因之。三國時爲吳地。晉初亦屬揚州，後割荊、揚二州地，增置江州，〈《宋志》：「惠帝元康元年，始置江州，領十郡，治豫章。成帝咸康六年移治尋陽。」《通釋》：「惠帝始置江州，傅縡爲刺史，治武昌。」是江州初置於武昌，其後或移豫章，又移尋陽也。〉宋以後因之。隋仍屬揚州，大業末爲蕭銑及林士弘所據。唐分十道，此屬江南道，開元中分置江南西道，〈治洪州，今境內州郡悉屬焉。〉唐末併於淮南，後屬於南唐。宋屬江南路，天聖中亦分爲江南西路。〈仍治洪州，紹興初嘗移治江州，尋復舊。〉。元置江西等處行中書省，〈至元十四年置，十五年移省於贛州，明年復還龍興。十七年併入福建行省，十九年復故。〉後陳友諒竊據其地，明初平之。明洪武九年置江西等處承宣布政使司，領府十三、屬州一、屬縣七十七，〈總爲裡九千九百五十六里有奇，夏秋二稅約二百六十一萬六千三百六十九石有奇。〉而衛所參列其間。今仍爲江西布政使司。
東通浙、閩，
南盡大庾，
西連荊楚，
北至大江。
其名山則有廬山，
懷玉。
其大川則有九江，
贛水，
鄱陽湖。
其重險則有大庾嶺，
湖口。
