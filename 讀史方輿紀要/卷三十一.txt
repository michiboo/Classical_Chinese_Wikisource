
濟南府，〈東至青州府三百二十里，南至兗州府三百三十四里，西南至兗州府濟寧州三百六十六里，西至東昌府三百里，北至北直景州四百五十里，自府治至京師八百里。〉
歷城縣，〈附郭。齊歷下邑。漢置歷城縣，屬濟南國，後屬濟南郡。或曰晉永嘉初自東平陵移郡治此，後因之。今編戶四十二里。〉
章丘縣，〈府東百十里。東北至鄒平縣六十里，東南至長山縣百里。春秋時齊高唐地，漢爲陽丘縣地，屬濟南郡，後漢省。高齊移高唐縣治此，隋開皇十六年改曰章丘。大業九年羣賊王薄等攻章丘，齊郡丞張須陀擊敗之。唐初縣屬譚州，貞觀初州廢，改屬齊州。宋因之，景德三年置清平軍。金軍廢，改屬濟南府。今編戶一百里。〉
鄒平縣，〈府東北百七十里。東至長山縣二十里。漢置鄒縣，屬濟南郡。後漢曰鄒平，晉復曰鄒縣，屬樂安國。後廢。北齊置平原縣，隋開皇十八年復曰鄒平，屬齊州。唐初屬譚州，尋置鄒州於此，領鄒平、長山二縣。貞觀初州廢，縣屬淄州。宋因之，改屬濟南路。今編戶五十七里。〉
淄川縣，〈府東二百三十里。東至青州府百十三里。漢般陽縣，屬濟南郡。後漢屬齊國，晉省。劉宋僑置清河郡及貝丘縣，後魏因之，曰東清河郡。北齊罷郡，以縣屬齊州。隋初因之，開皇十六年置淄州，十八年改貝丘縣曰淄川。大業初州廢，縣屬齊郡。唐初復置淄州，天寶初曰淄川郡，乾元初復故。宋因之。元曰淄萊路，尋改爲般陽路。明初曰般陽府。洪武九年改爲淄川州，以州治淄川縣省入，屬濟南府。十二年降爲縣。今編戶六十里。〉
長山縣，〈府東北二百里。東至青州府百三十五里。漢於陵縣地，屬濟南郡。後漢屬濟南國，晉廢。劉宋僑置廣川郡及武強縣於此，後魏因之。後齊又改廣川郡曰東平原郡，併東清河、平原二郡入焉。隋初郡廢，縣屬齊州。開皇十八年改縣曰長山。唐初屬鄒州，武德八年州廢，縣屬淄州。宋因之。元初改屬濟南路，尋復舊。明朝洪武十二年又改今屬。編戶六十三里。〉
新城縣，〈府東北二百二十里。東至青州府高苑縣九十里。本長山縣地，元析置新城縣，屬般陽路，明初改今屬。編戶四十二里。〉
齊河縣，〈府西五十里。西北至禹城縣七十里。本禹城縣之齊河鎮，金大定八年置縣，屬濟南府。元屬德州，明初改今屬。編戶二十七里。〉
齊東縣，〈府東北百八十里。本鄒平縣地，宋於縣之趙巖口置齊東鎮，金初劉豫置夾河巡司於此，元改鎮爲齊東縣，屬河間路。明初改今屬。編戶四十六里。〉
濟陽縣，〈府北九十里。東至齊東縣百里。本章丘縣之標竿鎮及臨邑縣地，金天會七年始析置濟陽縣，以在濟水北也，屬濟南府。元屬濟南路。今編戶四十五里。〉
禹城縣，〈府西北百里。西北至平原縣七十里。春秋時祝國。祝，黃帝後也。後爲齊之祝柯邑。柯與阿通。漢置祝阿縣，屬平原郡，高帝封功臣高色爲侯邑。後漢亦爲祝阿縣。晉改屬濟南郡，劉宋屬太原郡，後魏因之。隋屬齊州，唐仍舊。天寶初改曰禹城縣，以縣西有禹息城而名。宋仍屬齊州，元改屬曹州，明朝洪武二十年改今屬。編戶五十六里。〉
臨邑縣，〈府北百五十里。西至德州德平縣七十里。漢縣，屬東原郡。晉屬濟北國，。劉宋屬魏郡，後魏屬東魏郡。隋屬齊州，唐初屬譚州，貞觀初州廢，仍屬齊州。宋因之。元屬河間路，明初改今屬。編戶三十二里。〉
長清縣，〈府西南七十里。又西南至肥城縣九十里。漢盧縣地，屬泰山郡。後漢屬濟北國。晉因之。劉宋及後魏俱屬濟北郡。隋置長清縣，屬濟州，因界內清水爲名。唐天寶十三年改屬齊州。宋因之。元屬泰安州。明初改今屬。志云：郡所轄州縣俱土城，正德十一年惟縣城甃以石。今編戶四十四里。〉
肥城縣，〈府西南百六十里。東南至兗州府寧陽縣九十里。古肥子國，漢置肥成縣，屬泰山郡。後漢屬濟北國，尋省入盧縣。劉宋時濟北郡治於此。後魏復置肥城縣，孝昌三年置東濟北郡治焉。後齊郡廢。後周置肥城郡，隋郡廢，縣屬濟州。唐武德五年以縣屬東泰州，貞觀初州廢，縣省入博城。宋爲平陰縣地。金曰辛鎮寨。元至元十二年於寨置肥城縣，屬濟寧路。明初改今屬。編戶三十里。〉
青城縣，〈府東北二百二十里。西北至武定州九十里。本臨邑、寧津二縣地，唐曰青城鎮，宋因之，金曰青平鎮。元置青城縣，屬濟南路。中統中改屬陵州，至元初又改屬河間路。明初省入鄒平、齊東二縣，洪武十四年復置今縣，屬濟南府。編戶三十一里。〉
陵縣，〈府西北二百四十里。南至東昌府二百六十里。漢置安德縣，屬平原郡，晉、宋因之。後魏改屬樂宋郡，中興初分置安德郡治此。隋爲德州治，唐、宋因之。明初省安德縣，尋改陵縣治此，屬濟南府。今編戶三十二里。〉
泰安州，〈府南百八十里。南至兗州府百三十里，西至兗州府東平州百八十里，西南至兗州府濟寧州二百二十里，西北至東昌府三百七十里。〉
新泰縣，〈州東南百八十里。東南至青州府蒙陰縣百五十里。漢東平陽縣地，屬泰山郡，後漢省。晉泰始中改置新泰縣，仍屬泰山郡，後屬東安郡，劉宋因之。後魏屬東泰山郡，隋屬沂州。唐武德五年改屬莒州。貞觀八年仍屬沂州。宋因之。金改今屬。元省，尋復置。明朝因之。今編戶二十一里。〉
萊蕪縣，〈州東百二十里。東北至淄川縣百六十里。漢置萊蕪縣，屬泰山郡。應劭曰：「魯萊柞邑也。」《左傳》昭七年「季孫以桃易孟氏之成，其臣謝息辭以無山，與之萊柞」，蓋邑有二小山也。後漢亦爲萊蕪縣，晉因之，劉宋時省。後魏移置嬴縣於此，仍屬泰山郡。隋屬兗州。唐初屬東泰州，貞觀初省縣入博城。長安四年於廢嬴縣置萊蕪縣，屬兗州。元和十七年併入乾封縣，太和初復置。宋初仍屬兗州，尋置萊蕪監。金廢監，以縣屬泰安州，元因之。明初屬濟南府，洪武三年改今屬。編戶四十二里。〉
德州，〈府西北二百八十里。東至武定州二百二十里，南至東昌府三百里，西南至北直清河縣二百七十里，西至北直冀州二百三十里，北至北直景州七十里。〉
德平縣，〈州東百六十里。西至武定州六十里。漢置平昌縣，屬平原郡。後漢曰西平昌縣，晉、宋因之。後魏復曰平昌縣，又置東安郡於此。北齊郡廢。隋屬德州，唐因之，太和中改屬齊州，尋復舊。五代唐改曰德平，宋熙寧六年省入安德，元符初復置。今編戶三十里。〉
平原縣，〈州東南百二十里。又東南至濟南府百五十里。秦置平原縣，漢因之，爲平原郡治。魏、晉因之。劉宋仍屬平原郡。後魏以平原郡治聊城，分置東平原郡於此，又置東青州治焉。州旋廢。後周廢東平原郡。隋屬德州，唐因之。今編戶四十六里。〉
武定州，〈府東北二百四十里。東至海二百二十里，東南至青州府三百十里，西至德州二百二十里，北至北直滄州二百五十里。〉
陽信縣，〈州北四十里。東至濱州七十里。漢縣，屬勃海郡，文帝封典客揭爲侯邑。王莽時廢。後漢延光初復置，仍屬勃海郡。魏屬樂陵郡，晉、宋因之。後魏亦屬樂陵郡。隋置棣州於此。唐初亦爲棣州治，尋屬滄州。貞觀初縣廢，八年復置，十七年仍屬棣州。宋因之。編戶七十里。〉
海豐縣，〈州東北六十里。西至北直慶雲縣四十里。漢陽信縣地，隋置無棣縣，屬棣州。唐因之。宋治平中移置保順軍，仍曰無棣縣。元至元二年省入樂陵縣，尋以其地之半屬滄州，半屬棣州。明朝洪武八年改置海豐縣。今編戶四十三里。〉
樂陵縣，〈州西北九十里。西南至德平縣七十里。漢置樂陵縣，屬平原郡，郡都尉治焉。後漢因之。建安中曹操分置樂陵郡。魏黃初中改封曲陽王茂爲樂陵王是也。晉曰樂陵國，劉宋復爲郡，後魏因之。隋初郡廢，以樂陵縣屬棣州。唐初因之，尋改屬滄州。宋仍舊，明初改今屬。編戶五十六里。〉
商河縣，〈州西南九十里。西北至德平縣百里。漢置朸縣，屬平原郡，後漢省。隋開皇十六年置滳河縣，屬棣州。唐因之，貞觀初改屬德州，十七年復故。宋改曰商河，仍屬棣州。今編戶六十八里。〉
濱州，〈府東北三百五十里。東至海九十里，西南至武定州百里，西北至北直滄州百二十里。〉
利津縣，〈州東六十里。本渤海縣之永利鎮，金明昌三年置利津縣，屬濱州。今編戶四十里。〉
霑化縣，〈州西北六十里。西南至陽信縣五十里。本渤海縣之招安鎮，宋慶曆三年升爲招安縣，熙寧六年復省爲鎮。元豐二年〉復爲縣，屬濱州。金明昌六年改今縣。今編戶二十四里。}}
蒲臺縣，〈州南三十里。東南至青州府高苑縣四十里。漢溼沃縣地，隋開皇十六年置蒲臺縣，屬棣州。唐武德八年改屬淄州，貞觀十七年還屬棣州。五代周屬濱州，宋省。金復置，元初屬濱棣路，尋屬淄萊路。明初屬般陽府，尋改今屬。編戶五十九里。〉
