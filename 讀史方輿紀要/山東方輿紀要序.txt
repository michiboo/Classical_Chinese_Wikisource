
　　山東之於京師，犬牙相錯也。語其形勝，則不及雍、梁之險阻；語其封域，則不及荊、揚之曠衍。然而能爲京師患者，莫如山東。何者？積貯天下之大命也。漕渠中貫於山東，江、淮四百萬粟，皆取道焉。繇徐、沛北境，以接於滄、景之南，幾八百里，而南旺分南北之流，高下懸絕，於是相地置閘，隨時啓閉，以爲挽輸之助。脫有不逞之徒，乘間竊發，八百里中，丸泥可以塞也，蟻孔可爲災也。吾虞南北咽喉，忽焉中斷耳。或者曰漕舟必出於山東，故山東能爲京師患。若修元人海運之製，風帆頃刻，竟抵京師，則山東必無能爲害矣。曰：山東不濱海爲國乎？自濱州、霑利之間，取途勃海，竟指天津，不過五百餘里。繇登、萊而指旅順口，亦不過五百里。天津河漕、海運之道所輳集也。登、萊、旅順間，又海運之途所必經也。脫有狡獪之徒，憑依島嶼，遼、碣以南，滄、瀛以東，所在蠭起，海運其能以無阻乎？然則將奈何？曰：山東者，馭之得其道，則吾唇齒之助也。失其理，則肘腋之患也。吾嘗俯仰古今，而知能爲幽、燕患者，必於山東。周錫齊侯之履曰：「東至於海，西至於河，南至於穆陵，北至於無棣。」故山東之國，齊爲最強。桓公北伐山戎，刜令支，斬孤竹，皆在燕之東境。是時燕弱小。《傳》曰：「齊謀山戎，以其病燕也。」蓋齊之於燕，直卵而翼之矣。魯昭公七年，齊侯伐燕，盟於濡上。是時齊景公之世，燕人猶且納女歸賂於齊，誠畏之也。戰國時，齊、燕有不兩立之勢。子噲之亂，齊宣以五都之兵伐之，五旬而遂舉燕。燕昭王以樂毅爲將，合秦、趙、韓、魏之師，而後能雪恥於齊。既而田單復定齊地。燕武成王七年，田單伐燕，拔中陽，燕人不敢報也。是何也？齊之於燕也，壤相錯也，非有過都歷國之艱，涉山逾河之阻也。天下之勝，勢不在秦必在齊，在齊則必起而爭燕。起而爭燕，道博、濟，向滄、瀛，不出十日，戰於燕之城外矣。觀於元之末季，田豐、毛貴，不過烏合之徒，一旦竊據青、齊，遂能北趨河間，逾直沽，破薊州，略柳林，直逼元都。當此時，江、淮以南，元人不遑復問矣。太祖命將取元都，亦先下山東，會師於東昌、臨清之境，然後下德州，克長蘆，逾直沽，舟師步騎，夾河而向元都，元人不且宵遁哉。然則山東其形勢之會乎？是又不然。吾嘗慨夫齊之田氏，席霸國之餘業，不能於縱橫之日，發憤爲雄。及五國既滅，王賁東下，遂束手而臣虜於秦也。楚、漢之間，田儋、榮、橫，非無傑出之材，而皆奔亡不暇。漢高感東西秦之說，分王庶孽，授子肥以七十餘城，無能殄呂氏之禍也。張步、董憲，倔強於臨淄、東海，曾不足當光武之驅除。劉岱擅有全兗，乃竟敗沒於黃巾。曹操以兗州始事，而功集於許、鄴，則可謂卓卓者歟。至於曹嶷、段龕、辟閭渾之屬，類皆齷齪庸才，宜不足以自保。慕容德撫有廣固，亦再世而亡耳。宋人經營於碻磝、滑臺，究不足以固三齊。隋末徐圓朗盜有兗州，不旋踵而敗。唐之中葉，淄青叛命，藉河北、淮西相爲影響，及形援既弱，卒以滅宗。朱瑾、朱瑄、王全範，不能以鄆兗、淄青之甲，抗朱溫之鋒也。所以然者，豈不以山東之地，褊淺迫狹，雖西峙泰山，曾無重岡複嶺之限，東環大海，亦無奧穾險固之都，邢、趙扼其項，而淮、泗犄其足哉？是故郤至入而丘輿馬陘皆爲坦途；樂毅至而即墨、莒城危於累卵。韓信既破歷下以開基，耿弇復攻祝阿而發跡。南入穆陵，慕容遂爲俘囚。東逾汶上，益都之亡也忽諸。謂欲以一隅之守，當四面之師，吾知其必無幸矣。然則山東固不足慮乎？曰：唐末，王僊芝起於濮州，黃巢起於冤句，初不過聚饑寒轉死之民，爲縱橫竊掠之計，馴至流毒天下，卒傾唐祚，何爲其不足慮也？然則用山東者宜如何？曰：以自守則易弱以亡，以攻人則足以自強而集事。齊桓公南征北伐用霸諸侯。孝公以後齊僅爲自守之國。是以終春秋之世，累代聽命於晉，幾夷於魯、衛，斯不亦用齊之明效大驗耶！[1]

