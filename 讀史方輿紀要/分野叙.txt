
　　五行之質位於地，五行之氣麗於天。九州十二國位於地者也；二十八宿十二辰麗於天者也。氣與質之不相離也，猶影響也。《周禮》列保章之官，春秋時，分星之略徵之子產，而梓慎、裨竈之屬，亦往往以此驗郡國之休咎。後世司馬遷、班固、蔡邕、皇甫謐諸家，亦從而著其說。而史傳所紀，如高詡、申胤、崔浩、高允之徒，以迄近代之善言天文者，有所推驗，類皆不爽。而世儒則疑之，以爲稽其世次，則韓、趙、吳、越不並列於一時；考其區分，則交趾、九真未版圖於周季；按其方位，則降婁、析木不同符於土封；語其廣輪，則環海四夷何無與於分野。膠執毋乃過與！夫以十二辰之次，配以十二國，亦猶言天度者，寓以名而紀其數也。五行以相生爲用，相剋爲功，或配合以成能，或錯綜以盡變。達於其故，引而伸之，觸類而長之，分野無不可言也。余略爲差次所聞，以備方輿之闕。若其穿鑿附會，誕妄而不經，拘牽而失實者，槩無取焉。[1]

