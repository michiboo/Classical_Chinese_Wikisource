
夔州府，〈東至湖廣歸州三百三十里，南至湖廣施州衛五百里，西至重慶府忠州七百里，北至陝西平利縣八百四十里，自府治至布政司一千九百里，至京師六千九百八十里。〉
奉節縣，〈附郭。秦置魚復縣，屬巴郡。漢因之，江關都尉治焉。後漢亦曰魚復縣，章武元年先主改固陵郡爲巴東郡，治魚復是也。二年又改縣曰永安。晉太康初復曰魚復，宋、齊因之，皆爲巴東郡治，梁並置信州治此。西魏改縣曰人復，隋因之，亦爲信州治。唐初亦曰人復縣，夔州治焉。貞觀二十三年改曰奉節縣。宋因之。明洪武九年省縣入州，十四年復置。編戶四里。〉
巫山縣，〈府東百三十里。東至湖廣巴東縣百六十里，楚之巫郡也。秦昭襄王三十年蜀守張若取巫郡，尋改置巫縣，屬南郡。漢因之。後漢建安中先主改屬宜都郡。二十四年孫權分宜都、巫、秭歸爲固陵郡。章武元年先主遣吳班、馮習等破權將李異等於巫，進兵秭歸，尋敗還。孫休改置建平郡，治信陵。魏滅蜀亦置建平都尉，治巫。晉咸寧元年改都尉爲郡，仍治巫。宋、齊亦曰建平郡，隋廢郡改縣曰巫山。屬信州，大業初屬巴東郡。唐屬夔州，宋因之。今城周二里有奇。編戶三里。〉
大昌縣，〈府東北二百里。東北至湖廣竹山縣二百七十里。漢巫縣地，晉置泰昌縣，屬建平郡。宋、齊因之，後周以宇文泰諱改曰大昌，置永昌郡，尋廢。隋縣屬信州，唐屬夔州，宋端拱初改屬大寧監，元至元二十年併入大寧州。明洪武十四年復置今縣。城周不及二里，編戶二里。縣今省。〉
大寧縣，〈府東北三百二十里。北至湖廣竹谿縣三百五十里。本大昌縣地，宋開寶六年以縣之鹽井地置大寧監，元至元二十年升爲大寧州，明洪武九年降爲縣。城周二里有奇。編戶三里。縣今省。〉
雲陽縣，〈府西百七十里。西南至萬縣二百五十七里。漢朐躵縣地，屬巴郡。晉屬巴東郡，宋、齊因之。後周改爲雲安縣，隋屬信州，唐屬夔州。宋開寶六年置雲安軍治焉，宋末軍廢。元至元十五年復隸雲安軍，二十年升雲陽州，以雲安縣省入。明洪武七年改州爲縣。城周八里有奇。編戶九里。〉
萬縣，〈府西四百五十里。西南至忠州二百六十里，北至開縣二百三十二里。漢朐忍縣地，三國漢建興八年置南浦縣，屬巴東郡。沈約曰：「時益州牧閻宇表改羊渠立縣。」是南浦本名羊渠，蜀前此所置縣也。晉仍屬巴東郡，宋、齊因之，後周置安鄉郡治焉，尋改縣曰安鄉，郡曰萬川。隋開皇初郡廢，十八年改縣曰南浦，屬信州，大業初屬巴東郡。唐武德初仍屬信州，二年置南浦州，八年州廢，以南浦縣屬夔州，是年復立浦州，貞觀八年改爲萬州，天寶元年曰南浦郡，乾元初復故。宋因之，亦曰南浦郡。元至元二十年以南浦縣省入州，明洪武七年改州爲縣。今城周五里。編戶四里。〉
開縣，〈府西北四百七十里。西北至達州二百七十里，西南至梁山縣百五十三里。漢朐躵縣地。後漢建安末析置漢豐縣，三國漢屬巴東郡。晉廢，後復置，仍屬巴東郡，宋、齊因之。梁仍曰漢豐縣，西魏改曰永寧。隋開皇末又改縣曰盛山，大業初屬巴東郡，義寧二年析置萬州於此。唐武德初改爲開州，天寶初曰盛山郡，乾元初又爲開州，廣德元年又改縣曰開江縣。宋仍爲開州治，亦曰盛山郡。元省縣入州，前朝洪武六年改州爲縣。今城周二里。編戶七里。〉
梁山縣，〈府西六百里。東北至開縣百五十三里，西南至忠州墊江縣百六十里。漢朐忍縣地，西魏置梁山縣，屬萬川郡。隋屬信州，唐屬萬州。宋開寶二年置梁山軍，以縣屬焉。元祐初還屬萬州，尋復故。元至元二十年升爲梁山州，明洪武七年省州入梁山縣。今城周五里有奇。編戶十里。〉
新寧縣，〈府西北六百四十里。西至廣安州大竹縣二百二十里，北至達州百八十里。漢宕渠縣地，梁置新安縣並置新安郡，西魏郡縣俱改曰新寧。隋初郡廢，併縣入三岡縣。唐武德二年復置新寧縣，屬通州，大和三年改屬開州，明年還屬通州。宋屬達州，元因之。明洪武四年省入梁山縣，十四年復置縣，改今屬。城周二里有奇。編戶七里。縣今省。〉
建始縣，〈府南五百里。西南至湖廣施州衛二百十里。漢巫縣地，晉泰始初置建始縣，屬建平郡。太康初省，尋復置。劉宋初廢，齊、梁時復置。後周置業州及軍屯郡，隋開皇初郡廢，大業初州廢，縣屬清江郡。義寧二年復置業州。唐初因之，貞觀八年州廢，縣屬施州。宋、元因之，明初改今屬。城周三里有奇。編戶五里。〉
達州，〈府西北八百里。西至順慶府蓬州四百二十里，西北至保寧府巴州三百里，東北至陝西興安州一千一百里，北至陝西洋縣四百三十里。〉
東鄉縣，〈州東百二十里。漢宣漢縣地，劉宋屬巴渠郡，梁置東鄉縣，西魏置石州治此。後周廢州，置三巴郡。隋開皇初郡廢，縣屬通州。唐武德三年置南石州，八年州廢，仍屬通州。宋屬達州，元省。明正德九年復置。今縣城周二里有奇。編戶五里。〉
太平縣，〈州東北二百里。本東鄉縣地，正德十年割東鄉之太平里置縣。舊土城周二里有奇，今圮。編戶二里。〉
重慶府，〈東至夔州府一千一百里，南至遵義府六百九十里，西南至瀘州五百七十里，北至順慶府四百八十里，自府治至布政司九百五十里，至京師八千七百里。〉
巴縣，〈附郭。古巴子國都也。秦置江州縣，巴郡治焉。漢以後因之。齊梁間改曰巴縣，隋、唐以後因之，皆爲州郡治。今編戶九十二里。〉
江津縣，〈府南百八十里。西南至壁山縣八十里，南至綦江縣五十里。漢江州縣地，蕭齊自郡內移治僰溪口爲今治，西魏改曰江陽縣，置七門郡治焉。隋開皇初郡廢，縣屬渝州，十八年改縣曰江津。唐仍屬渝州，宋因之。今城周九里有奇。編戶三十八里。〉
壁山縣，〈府西南百八十里。西北至永川縣七十里。本巴縣地，唐至德二載析巴縣及江津、萬壽縣地置壁山縣，屬渝州。宋因之，元至元二十二年省入巴縣，明成化十九年復置。城不及四里。編戶十二里。縣今省。〉
永川縣，〈府西南二百十里。南至瀘州合江縣二百里。本壁山縣地，唐乾元二年分置永川縣，屬昌州。宋因之，元省入大足縣。明初復置，改今屬。城北爲石壘，南臨溪樹木柵，周五里有奇。編戶二十五里。〉
榮昌縣，〈府西南三百十里。西北至成都府內江縣百二十里，西南至敘州府隆昌縣百十里。本內江縣地，唐乾元二年析置昌元縣，並置昌州治此。大曆六年州廢，縣屬資州。十年復置昌州治此，光啓初州徙治大足，縣屬焉。宋仍屬昌州，元改爲昌寧縣，尋廢。明初復置，改曰榮昌。城周不及六里。編戶二十一里。〉
大足縣，〈府西二百八十里。東北至合州二百八十里，西至潼川州安岳縣百七十五里。本合州巴川縣地，唐乾元二年置大足縣，屬昌州，光啓初移昌州治此，宋因之。元廢州，並廢縣入合州，明初復置。今城周不及五里。編戶三十七里。縣今省。〉
安居縣，〈府西北二百里。東南至合州銅梁縣七十里，西至潼川州安岳縣九十里。漢資中縣地，後周置柔剛縣，並置安居郡治焉。隋開皇初郡廢，縣屬普州，十三年改曰安居縣，大業初屬資陽郡。唐武德二年仍屬普州，大曆二年改隸遂州，尋復故。宋仍屬普州，元廢入銅梁縣。明成化十七年析銅梁、遂寧二縣地復置今縣。城周不及四里。編戶十三里。縣今省。〉
綦江縣，〈府南二百里。北至江津縣五十里。本曰綦市，宋屬南平軍。元置綦江長官司，屬播州。明玉珍據蜀始置縣，明因之。縣舊爲土城，周不及三里。今圮。編戶四里。〉
南川縣，〈府東南三百十里。南至遵義府真安州百五十里。本漢江州縣及涪陵縣地，唐武德二年開南蠻置南州，治隆陽縣。三年改爲僰州，明年復爲南州。先天初改縣曰南川，天寶初又改州爲南川郡，乾元初復故。宋皇祐五年州廢，仍曰南川縣，屬恭州。熙寧七年改隸南平軍。八年廢入隆化縣，元豐中復置。元至元二十三年廢南平軍入南川縣，屬重慶路。明因之。舊有土城，今圮，樹木爲柵。編戶四里。〉
長壽縣，〈府東三百三十里。東南至涪州百十里。漢江州、枳二縣地，唐武德二年置樂溫縣，屬南潾州，九年改屬涪州。宋因之。元至元二十年省入涪州，明玉珍時改置長壽縣，仍屬涪州，明洪武六年改今屬。縣舊有土城，今圮。編戶二十七里。〉
黔江縣，〈府東八百三十里。東至湖廣施州衛二百六十里。漢臨江、涪陵二縣地，屬巴郡，晉以後爲黔陽縣地，屬武陵郡，宋、齊因之。隋開皇初置石城縣，屬庸州，大業初改屬巴東郡。唐武德初改屬黔州，天寶初改曰黔江縣。宋因之，仍屬黔州。元屬紹慶府，明初改今屬。縣舊有城，周不及二里。編戶二里。〉
合州，〈府北百五十里。東北至順慶府廣安州三百里，北至順慶府三百二十里，西北至潼川州遂寧縣三百三十里。〉
銅梁縣，〈州西南九十里。西至大足縣百里。本墊江縣地，唐長安三年析置銅梁縣，屬合州。今縣城周五里有奇。編戶四十一里。〉
定遠縣，〈州北百五十里。東北至廣安州岳池縣百三十里。宋石鏡縣地，名女箐平，開禧間嘗置和溪縣，尋廢。元至元四年置武勝軍，行和溪安撫司事，尋改爲定遠州，二十四年降爲縣，屬合州。明因之。今縣城周七里。編戶十四里。〉
忠州，〈府東六百四十里。東至夔州府萬縣二百六十里，南至涪州彭水縣五百九十里，西北至順慶府廣安州三百四十里。〉
酆都縣，〈州西二百里。西南至涪州百四十里，西至廣安州鄰水縣百八十里。漢巴郡枳縣地，和帝永元二年分置平都縣，三國漢併入臨江縣。隋義寧二年分臨江置豐都縣，屬臨州。唐屬忠州。乾寧二年荊南帥成汭與其將許存泝江略地，黔中帥王建肇棄黔州，收餘衆保豐都。汭將趙武自黔中數攻豐都；建肇不能守，降於王建。又後唐長興初孟知祥將朱偓侵涪州，武泰帥楊漢賓棄黔南奔忠州，偓追至豐都，還取涪州是也。宋初廢，紹興元年復置，仍屬忠州。元因之。明初改豐曰酆。今縣城周三里有奇。編戶四里。〉
墊江縣，〈州西北二百八十里。東北至夔州府梁山縣百六十里，西北至廣安州梁縣百二十里。漢臨江縣地，西魏分置墊江縣，屬容山郡。後周改爲魏安縣。隋開皇初郡廢，縣屬渠州，十八年復改縣曰墊江。唐武德初屬潾州，九年改屬臨州，尋屬忠州，宋因之。元至元中省入豐都縣。至正末明玉珍復置縣。明因之。今縣城周七里。編戶十二里。〉
涪州，〈府東三百四十里。東至忠州三百五十里，西北至順慶府廣安州渠縣二百七十里。〉
武隆縣，〈州東南百七十里。東至黔江縣二百三十里。漢涪陵、枳二縣地，屬巴郡。唐武德二年析置武龍縣，屬涪州。宋因之，宣和初改爲枳縣，紹興元年復故。元仍曰武龍，明初改龍爲隆，仍屬涪州。縣無城。編戶二里。縣今省。〉
彭水縣，〈州東南三百四十里。北至忠州五百九十里，東北至湖廣施州衛六百里。漢涪陵縣地，屬巴郡。晉屬涪陵郡，永嘉以後沒於蠻獠。後周武帝保定四年得其地，置羈縻奉州，尋改黔州。隋開皇十三年置彭水縣爲黔州治，大業初改州爲黔安郡。唐武德初復曰黔州，四年置都督府於此。十一年罷都督府，先天二年復爲都督府。天寶初曰黔中郡，兼督羈縻五十州。十五載又置黔中節度使，乾元初復爲黔州，都督府如故。大曆以後又改節度爲團練、觀察等使，元和三年復爲節度使。光啓三年曰武泰軍節度，天復三年王建移軍於涪州，黔州屬焉。宋仍曰黔州，亦曰黔中郡，武泰軍領羈縻州四十九。紹興以後領五十六州。紹定元年升爲紹慶府。元因之。皆治彭水縣。明初省府存縣，改屬涪州。縣無城。編戶八里。〉
