
襄陽府，〈東至德安府隨州三百五十里，東南至安陸府三百十里，南至荊州府四百七十里，西南至荊州府夷陵州五百七十里，西至鄖陽府四百十里，北至河南鄧州一百八十里，東北至河南南陽府二百五十里。自府治至布政司六百八十里，至南京三千七百里，至京師六千七百六十里。〉
襄陽縣，〈附郭。漢縣，屬南郡。後漢因之。初平二年劉表爲荊州刺史，徙州治襄陽。建安十三年劉琮以荊州降曹操，操輕兵濟漢，到襄陽，既而北還，留樂進守此，始置襄陽郡治焉。吳嘉禾三年陸遜等入沔口，攻襄陽，不克。晉仍爲郡治。咸和五年石趙將郭敬陷襄陽。七年陶侃使桓宣等拔之。建元初，庾翼鎮襄陽。明年，翼留子方之戍襄陽，還鎮夏口。太元三年秦苻丕等寇襄陽。明年，襄陽陷。七年荊州刺史桓沖使朱綽攻襄陽，掠五百餘戶而還。八年衝復攻襄陽，不克。九年竟陵太守趙統攻取之，自是僑置雍州於此。宋元嘉二十六年遂爲實土。歷齊、梁之世，雍州皆治襄陽。梁承聖末，西魏取之，改曰襄州，仍治此。周、隋以後，並爲州郡治。今編戶三十五里。〉
宜城縣，〈府東南百二十里。東南至安陸府百八十里。戰國時楚鄢縣。秦因之。漢惠帝三年改爲宜城縣，屬南郡。更始封王鳳爲宜城王。後漢仍屬南郡。初平二年劉表刺荊州時，寇賊梗塞，表單馬入宜城。建安三年曹操表先主爲鎮東將軍，封宜城亭侯是也。晉初，爲襄陽郡治，後仍屬襄陽郡。劉宋初，廢。大明初，僑置藍田縣，並置華山郡。齊因之。梁改曰率道縣。西魏屬宜城郡。隋屬襄州。唐武德四年屬若阝州。貞觀八年仍屬襄州。天寶七載，改曰宜城縣。宋仍屬襄州。今城周五里有奇，編戶十七里。〉
南漳縣，〈府西南一百二十里。西北至鄖陽府保康縣二百十里，北至城縣百三十里。漢南郡臨沮縣地。西魏置重陽縣，又置南襄陽郡治焉。後周置沮州，州尋廢，改縣曰思安。隋初，郡廢，縣屬襄州。十八年改縣曰南漳縣。大業末，王世充復置沮州。唐武德四年州廢，縣仍屬襄州。貞觀八年省入義清縣。開元十八年移荊山縣於南漳，故城復曰南漳縣。今城周三里，編戶十二里。〉
棗陽縣，〈府東北百三十五里。東南至德安府隨州百六十里。漢南陽郡蔡陽縣地。後漢析置襄鄉縣，後廢。晉亦爲蔡陽縣地。西魏置廣昌縣及廣昌郡，並徙昌州治焉。隋初，廢郡，而州如故。仁壽初，改縣曰棗陽，以棗陽村爲名。大業初，改州爲舂陵郡。唐武德三年復置昌州。五年州廢，以縣屬顯州。貞觀九年顯州廢，改屬唐州。明年，改屬隨州。宋仍爲棗陽縣。紹興中，升爲棗陽軍。元復爲棗陽縣，屬南陽府。至元十九年改屬襄陽路。今城周三里有奇，編戶四十五里。〉
光化縣，〈府西北百八十里。西至均州百八十里，東北至河南鄧州百六十里。春秋國地。秦漢爲陰、二縣。西魏置陰城縣，並置城郡。後周郡廢。隋屬襄州。唐武德四年置州。五年州廢，縣仍屬襄州。貞觀八年省入城縣，爲陰城鎮。宋乾德二年置乾德縣，又置光化軍治焉。熙寧五年軍廢，改縣爲光化縣。元初，復故。元廢軍，復改縣曰光化，初屬南陽府。至元十九年改屬襄陽路。今城周五里有奇，編戶三十七里。〉
均州，〈府西北三百九十里。東北至河南南陽府三百六十里，西北至鄖陽府一百二十里，西至陝西興安州七百里，北至河南淅川縣百六十里。〉
鄖陽府，〈東至襄陽府四百十里，南至荊州府歸州五百里，西南至四川夔州府六百里，西至陝西興安州五百二十里，東北至河南鄧州三百里。自府治至市政司一千二百里，至江南江寧府四千一百九十里，至京師七千二百五十里。〉
鄖縣，〈附郭。古鄖子國。漢爲鄖關，屬漢中郡長利縣地。建安末，蜀先主封申耽爲鄖鄉侯，即此。晉太康五年立鄖鄉縣，屬魏興郡。宋因之。齊爲齊興郡治。梁興州、西魏豐州皆治此。隋屬均州。大業初，屬淅陽郡。唐武德初，爲南豐州治，尋廢州改屬均州。貞觀初，又改屬析州，尋還屬均州。宋因之。景定以後，縣僑徙不一。元至元十四年復置鄖縣。明初，亦屬均州。成化中，始爲府治。編戶四十一里。〉
房縣，〈府西南二百十里。東南至荊州府夷陵州三百七十里，東北至襄陽府均州二百二十里，東至城縣二百七十里。秦爲房陵縣。漢因之，屬漢中郡。後漢亦爲房陵縣。先主置房陵郡於此。曹丕改置新城郡。晉、宋因之。齊爲南新城郡治。梁仍曰新城郡，兼置岐州。西魏改郡爲光遷國，縣亦曰光遷縣。後周國廢，改州曰遷州。隋因之。大業初，改州曰房州，尋曰房陵郡，而光遷縣不改。唐武德初，仍曰遷州。貞觀十年改置房州，又改縣爲房陵縣。天寶初，亦曰房陵郡。乾元初，復曰房州。五代因之。宋仍爲房州，亦曰房陵郡。雍熙三年升爲保康軍。元軍廢，仍曰房州，屬襄陽路。至正二年省房陵縣入州。明洪武八年改州爲縣，屬襄陽府。成化十二年改今屬。城周四里有奇，編戶十五里。〉
竹山縣，〈府西南三百八十里，東北至房縣百七十里。本周之庸國。秦爲上庸縣地。漢因之，屬漢中郡。後漢亦爲上庸縣。建安末，置上庸郡。魏、晉因之。宋、齊亦曰上庸郡，皆治上庸縣。梁析置安城縣。西魏改曰竹山，又置羅州於此。隋開皇十八年改曰房州。大業初，州廢，縣屬房陵郡。唐武德初，復置房州治此。貞觀十年州移治房陵，以竹山縣屬焉。宋、元因之。明洪武初省。十三年復置竹山縣，屬襄陽府。成化十二年改，今屬，城周五里，編戶四十九里。〉
竹溪縣，〈府西三百六十里。西至陝西平利縣二百五十里。成化十二年分竹山縣之尹店社置。土城周不及二里，編戶七里。〉
上津縣，〈府西北四百八十里。南至陝西白河縣百四十里，西至陝西陽縣二百十里，北至陝西山陽縣百五十里。漢商、錫二縣地。置北上洛郡。齊因之。梁始置上津縣，尋改置南洛州，兼置上津郡。西魏大統末，宇文泰遣將王雄分道出子午谷，拔上津，因改曰上州。隋初，州郡俱廢，縣屬商州。義寧二年復置上津郡。唐武德初，改爲上州。貞觀十年州廢，以縣屬商州。宋因之。宋末，廢入均州。洪武八年復置上津縣。十年省入鄖縣。三十年仍置上津縣，屬襄陽府。成化十二年改今屬。土城周二里有奇，編戶八里。縣今省。〉
鄖西縣，〈府西北二百九十里。西至上津縣百八十里，西北至陝西山陽縣二百四十里。成化十二年析鄖縣之武陽里、上津之津陽里置。土城周不及二里，編戶八里。〉
保康縣，〈府東南二百里。西南至歸州興山縣二百五十里，東至襄陽府城縣百里。本房縣地。弘治十一年析縣之宜陽等鄉置。今縣治潭頭坪，以宋嘗升房州爲保康軍，因以名縣。土城周三里，編戶十里。〉
