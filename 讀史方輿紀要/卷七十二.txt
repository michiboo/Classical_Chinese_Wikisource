
嘉定州，〈東至成都府內江縣三百六十里，東南至敘州府四百五十里，西至雅州二百三十里，北至眉州百七十里，自州治至布政司三百六十里，至京師九千八百四十五里。〉
峨眉縣，〈州西八十里。西北至洪雅縣八十里。漢南安縣地，後周爲峨眉縣地。隋開皇九年改峨眉曰青衣，十三年復置峨眉縣於此，屬嘉州，大業中屬眉山郡。唐仍屬嘉州，宋因之。今城周八里。編戶六里。〉
夾江縣，〈州西北八十里。東北至青神縣六十里。本龍遊、平羌二縣地，隋開皇三年析置夾江縣，屬嘉州，唐、宋因之。今城周五里有奇。編戶十五里。〉
洪雅縣，〈州西北百三十里。東北至眉州丹稜縣六十里。漢南安縣地，後周爲齊樂縣之洪雅鎮。隋開皇十三年改置縣，屬嘉州。唐武德初置犍州治此。貞觀初州廢，改屬眉州。開元七年復置義州於此，明年州廢，仍屬眉州。宋初因之，淳化四年改隸嘉州。元至元二十年廢入夾江縣。明成化十八年復置。今城周六里有奇。編戶三里。〉
犍爲縣，〈州南百里。東南至敘州府三百里。漢南安縣地，後周置武陽縣，隋初改名，屬戎州。唐初因之，上元初改屬嘉州，宋、元因之。今城周二里有奇。編戶八里。〉
榮縣，〈州東二百里。西北至成都府井研縣百五十里。漢南安縣地，隋大牢縣地，屬資州。唐武德初置榮州，治大牢。貞觀初析置旭川縣，永徽二年移州治焉。天寶初曰和義郡，乾元初復曰榮州，繼又增置威遠軍於城內。宋因之，亦曰和義郡，治平四年改旭川縣曰榮德。紹熙中又昇州爲紹熙府，以光宗潛邸也。端平以後廢徙不一。元亦曰榮州，以州治榮德縣省入。明初因之，洪武九年降州爲縣。今城周五里有奇。編戶七里。〉
威遠縣，〈州東三百里。東南至敘州府富順縣百三十里。亦漢南安縣地，隋開皇初置，屬資州。唐初改屬榮州，宋因之。元省，後復置。明洪武四年省入榮縣，九年復置，改今屬，城周二里有奇。編戶四里。縣今省。〉
瀘州，〈東北至重慶府五百七十里，南至永寧宣撫司三百四十里，西至敘州府三百五十里，北至重慶府合州五百五十里，西北至嘉定州六百五十里。自州治至布政司一千五百五十里，至京師九千二百里。〉
納谿縣，〈州西南四十里。西南至敘州府長寧縣二百二十里。本瀘川縣地，宋爲納谿堡，皇祐二年增置軍寨巡簡，紹定五年升爲納谿縣，屬瀘州。舊有土城，今廢。城址不及三里。編戶三里。〉
江安縣，〈州西南百二十里。西至敘州府南溪縣百二十里。漢江陽縣地，後漢置漢安縣，屬犍爲郡。晉屬江陽郡，劉宋爲東江陽郡治，齊、梁因之。隋開皇初仍曰漢安縣，屬瀘州，十八年改縣曰江安。唐仍屬瀘州，宋因之。今城周六里。編戶二十里。〉
合江縣，〈州東百二十里。東北至重慶府江津縣二百七十里。漢犍爲郡符縣地，後漢爲符節縣。晉仍曰符縣，屬江陽郡，縣尋廢。永和中改置安樂縣。宋、齊因之，梁時亦曰安樂戍。後周置合江縣，屬瀘州，隋因之。今城周不及二里。編戶七里。〉
雅州，〈東至嘉定州二百三十里，西南至黎州所二百四十里，西至天全六番招討司百里，北至邛州二百里，東北至眉州二百四十里，自州治至布政司四百五十里，至京師一萬一千二百里。〉
名山縣，〈州東北四十里。東至邛州蒲江縣百二十里。漢蜀郡青衣縣地，後漢爲漢嘉縣地，晉以後因之。西魏置蒙山縣，屬蒙山郡。隋初屬邛州，開皇十三年改始陽縣曰蒙山，因改縣曰名山，尋屬雅州。唐、宋、元因之。明洪武十年省入州，十三年復爲縣。土城周二里。編戶三里。〉
榮經縣，〈州西南百二十里。南至黎州所百三十里。本嚴道縣，後廢。唐武德三年改置榮經縣，屬雅州。宋因之。元末省入嚴道縣，設巡司焉。明洪武十三年復置今縣。土城周三里。編戶二里。〉
蘆山縣，〈州西北百里。東至名山縣九十里。本嚴道縣地，隋初置盧山鎮，仁壽末改爲盧山縣，屬雅州。唐、宋因之，元末省入嚴道，設巡檢司。明初復置今縣。縣土城周五里。編戶三里。〉
