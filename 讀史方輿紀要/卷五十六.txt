
褒城縣，〈府西北四十五里。北至鳳縣三百十里。古褒國，周幽王得褒姒於此。秦爲褒縣。漢曰褒中，以地在褒谷中也。魏、晉因之。晉義熙中，改爲苞中縣。宋省。後魏永平初，於此置褒中郡及縣。梁大同初，郡廢。隋初，曰褒內縣。開皇九年改爲褒城。義寧三年復曰褒中。唐貞觀三年又改爲褒城縣。今縣城周三里，編戶二里。〉
城固縣，〈府東七十里。東南至洋縣六十里。漢縣，屬漢中郡。後皆因之。唐初曰唐固。貞觀二年復曰城固。寶應初，奴剌党項寇城固，即此。今縣城周七里，編戶十里。〉
洋縣，〈府東南百二十里。北至西安府縣五百七十里，南至四川達州四百三十里。漢城固縣地。後魏延昌三年分置興勢縣，屬晉昌郡。西魏又置儻城郡。隋初郡廢，以縣屬洋州。大業初，州廢，縣屬漢川郡。唐初屬洋州。貞觀二十三年改爲興道縣。其後移洋州治此。光啓三年升爲武定軍節度。宋亦曰洋州。景四年改軍名曰武康。元仍爲洋州，以附郭興道縣省入。明初改爲洋縣。今城周七里，編戶十里。〉
鳳縣，〈府西北三百八十里。北至鳳翔府二百六十里，西至鞏昌府成縣二百七十里。漢武都郡之故道縣。東晉時，爲仇池氐所據。後魏置梁泉縣及固道郡於此，又置南岐州。西魏改郡曰歸真。後周廢郡，改州爲鳳州。隋大業初，改爲河池郡。唐復爲鳳州。天寶初，亦曰河池郡。乾元初，復爲鳳州。唐末，置感義軍，尋廢。朱梁貞明初，王建置武興軍。後唐長興三年軍廢。五代周顯德二年後蜀置威武軍。宋復曰鳳州。元以附郭梁泉縣省入。明初，改州爲縣。今城周四里有奇，編戶六里。〉
寧羌州，〈府西三百里。西至鞏昌府成縣二百五十里，西南至四川廣元縣二百里，東北至鳳縣六百里。〉
略陽縣，〈州東北三百十里。東南至府城二百十里，西至鞏昌府成縣二百十五里。漢武都郡沮縣地。三國漢置武興督於此。晉仍爲沮縣地。晉惠帝時，嘗爲楊茂搜所據。後魏太和中，置南梁州於此。尋改爲東益州，治武興郡，又僑置略陽縣。梁大同十二年得其地，置武興蕃王國。西魏改爲興州，兼置順政郡，而改縣爲漢曲縣。隋初，郡廢。開皇十八年改爲順政縣。大業初，又改興州爲順政郡。唐復曰興州。天寶初，亦曰順政郡。乾元初，又爲興州。宋因之。紹興十四年爲利州西路治所。紹熙五年罷。開禧三年吳曦叛，偽改興德府。曦誅，改曰沔州。慶元二年復爲利州西路治。嘉定三年又罷。十一年復置。端平三年兵亂，廢。元移州治鐸水縣，而改州治順政縣爲略陽縣，仍屬沔州。明初，改屬府。成化二十二年改今屬。縣城周四里，編戶四里。〉
興安州，〈府東南六百四十里。東至湖廣均州七百里，東南至湖廣鄖陽府五百二十里，南至四川夔州府九百五十四里，西南至夔州府達州一千一百里，北至西安府六百八十里，東北至商州六百二十里。〉
平利縣，〈州東南九十里。南至四川大寧縣六百里。本漢長利縣地，屬漢中郡。晉分立上廉縣，屬上庸郡。宋置吉陽縣，屬新興郡。齊、梁因之。西魏改爲吉安縣，兼置吉安郡。隋郡縣俱廢入西城。唐置平利縣，屬金州。宋初廢爲鎮，尋復置縣。元省。明初復置。縣城舊周六里，今四里有奇。編戶八里。〉
石泉縣，〈州西二百八十里。西至西鄉縣二百十里。本漢西城縣地。蕭齊置安樂縣，又置晉昌郡於此。梁改曰永樂縣。西魏改郡曰魏昌，又改縣爲石泉縣。後周廢郡，以縣屬西城郡。隋屬金州。唐因之。聖歷初，改爲武安縣。神龍初，復故。大歷初，省入漢陰。永貞二年復置。宋仍屬金州。元廢。明初復置。今縣城周三里，編戶八里。〉
洵陽縣，〈州東北百二十里。北至商州鎮安縣三百二十里。漢置旬陽縣，屬漢中郡。後漢省。晉太康四年復置，屬魏興郡。宋、齊因之。西魏始置陽郡，改旬爲。隋初，郡廢，屬金州。唐武德初，置州。七年州廢，仍屬金州。宋因之。元廢。明初復置。今縣城周三里有奇，編戶十七里。〉
漢陰縣，〈州西百五十里。漢置安陽縣，屬漢中郡。後漢因之。建安六年分漢中之安陽置漢寧郡，以張魯爲漢寧太守。郡尋廢。晉改縣曰安康縣，屬魏興郡。宋末，置安康郡於此。蕭齊因之。梁天監二年入於後魏，置東梁州治焉。後復入梁。大寶末，沒於西魏，置直州，又改安康爲寧都縣。隋初，廢安康郡。大業初，廢直州，復改寧都曰安康，屬西城郡。唐武德初，置西安州，尋亦改爲直州。貞觀中，州廢，以縣屬金州。至德初，改今名。宋因之。紹興初，徙治新店。元省。明初，復置。縣城周四里，編戶七里。〉
白河縣，〈州東三百七十里。東南至湖廣鄖陽府百二十里。本陽縣地。成化十二年析置，隸鄖陽府，尋改今屬。縣城周不及一里，編戶八里。〉
紫陽縣，〈州西南二百十五里。本漢陰縣地。正德七年置紫陽堡，明年升爲縣。城周四里，編戶五里。〉
