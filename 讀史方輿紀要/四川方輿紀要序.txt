
　　四川非坐守之地也。以四川而爭衡天下，上之足以王，次之足以霸，恃其險而坐守之，則必至於亡。昔者漢高嘗用之矣。漢高王巴、蜀，都南鄭，出陳倉，定三秦，戰於滎陽、成皋之間，而天下遂歸於漢。諸葛武侯亦用之矣。武侯之言曰：「王業不偏安也。」又曰：「雖不討賊，王業亦亡，唯坐而待亡，孰與伐之？」是以六出祁山而不遑安也。往者紛紜之際，桀黠者窺巴、蜀之險，則從而竊據之。當其始也，氣盛力強，智勇交奮，勃然有併吞四方之勢，故足以創起一隅。其後處堂自足，意計衰歇，妄思閉境息民，乃叩關而至者已在戶外矣。公孫述之有蜀也，完富實倍於羣雄。其下荊邯說之曰：「宜發國內精兵，令田戎據江陵，臨江南之會，倚巫山之固，築壘堅守，傳檄吳、楚，長沙以南，望風而靡；令延岑上漢中，定三輔，天水、隴西拱手自服。」假令述能出此，則漢高之業，可復見矣，而述不爲。嗚呼！如邯者，可謂明於用蜀者也，子陽井底蛙耳，安知天下大計？荊邯之言不用，而岑彭、吳漢之師，直指成都矣，此非坐守之前鑑哉？是故從來有取天下之略者，莫不切切於用蜀。秦欲兼諸侯則先並蜀，並蜀而秦益強富，厚輕諸侯。晉欲滅吳則先舉蜀，舉蜀而王濬樓舡自益州下矣。桓溫、劉裕有問中原之志，則先從事於蜀。苻堅有圖晉之心，則亦兼梁、益矣。宇文泰先取蜀，遂滅梁。隋人席巴、蜀之資，爲平陳之本，楊素以黃龍平乘出於永安，而沿江鎮戍，望風奔潰。唐平蕭銑，軍下信州。後唐莊宗滅梁之後，先吞蜀，未可謂非削平南服之雄心也。宋先滅蜀，然後並江南，收交、廣。南渡以後，趙鼎謂欲圖關中，當自蜀始。張浚慮金人據陝窺蜀，而東南不可保也，於是守蜀之謀甚備，終宋之世，恆視蜀之安危爲盛衰。劉整之叛降於蒙古也，獻計曰：「欲取江南宜先取蜀，取蜀而江南可平。」蓋蜀者，秦隴之肘腋也，吳楚之喉吭也，是誠攻取之先資也。自張華以蜀爲窮險極峻坐守之國，祖其說者，謂巴、蜀自守則有餘，用以攻人則必至於敗。嗚呼，是豈知蜀者哉？譙周以姜維數戰而咎之者，是未足以服姜維也。孔明有漢高之略，而無漢高之時。姜維有孔明之志，而無孔明之才。姜維用蜀而不能善用之者也，謂其不知戰可也，謂其不當戰則非也。維以殘弊之蜀，屢與魏人交逐於秦川，而魏人無如何也。及外有洮陽之敗，內畏黃皓之讒，解甲釋兵，屯田沓中，而敵師已壓其境，此亦足以明坐守之非策矣。且夫李勢恣睢於少城則亡，譙縱跼蹐於內水則亡，王衍宴衎於國中則亡，孟昶逸遊於境內則又亡，豈皆以數戰之故哉？然則蜀之爲蜀可知矣。席勢乘便，奮發有爲，此王者之資也。四方多故，礪兵秣馬，踦角於羣雄間，此霸者之規也。否則苟延歲月而已。未有強鄰壓境、大敵在前，而保其險塞，可幸無虞者也。是故出棧道以攻之而亡蜀者有之矣，出江道以攻之而亡蜀者有之矣，出一道以攻之而亡蜀者有之矣，出兩道以攻之而亡蜀者有之矣。司馬錯之於蜀侯，鐘會、鄧艾之於後主，尉遲迥之於蕭紀，郭崇韜之於王衍，王全斌之於孟昶，此以棧道亡蜀者也。岑彭、吳漢之於公孫述，桓溫之於李勢，朱齡石之於譙縱，湯和之於明昇，此以江道亡蜀者也。桓溫卒止萬人而疾戰於青衣之間，齡石軍分三水而捷出於彭模之上，苻堅使楊安偕諸將叩劍閣而下涪城，尉遲迥統偏師越二劍而逾涪水，郭從韜督諸軍渡桔柏而入鹿頭，此以一道亡蜀者也。來歙以銳師臨隴道，而岑彭以水軍指江關，鐘會以重兵攻劍閣，而鄧艾以奇兵下陰平，王全斌以步騎趨劍閣，而劉光進以舟師上夔峽，湯和將水軍擊瞿塘，而傅友德以間道越白水；此以分道亡蜀者也。且不惟縋兵陰平爲千古之創事也，王弘贄出白衛嶺而倒攻劍閣矣，康延澤從青韁店則夾擊劍閣矣，是劍閣不爲固矣。湯和伐木而出白鹽山，廖永忠舁舟而上黑葉渡，則瞿塘亦不能守矣。然則有不攻則已，攻則蜀未有不亡者也。其或有不亡者，劉敬宣之阻黃虎，以白帝之緘未發也；王足之釋涪城，以邢巒之言不用也；王弘贄之棄劍州，以石敬瑭之師不繼也。然而破軍殺將、舉國震恐，幸而不亡，以攻者不力耳。夫攻者不力而守者得全，豈必蜀之險而後能之哉？夫蜀之所以易亡者，何也？譬之禦盜者禦盜於垣牆之內，垣牆一壞，而舉家之人心膽墮地，何能復與敵戰哉？然則守劍閣者不以劍閣，守瞿塘者不以瞿塘可知也。夫劍閣、瞿塘三尺童子皆知其爲險也。知其爲險，則攻者必有之死而生之志，守者必有以逸待勞之情，用心一分，而成敗判焉。此魏武侯中流而喜、吳起所爲瞿然者也。然則欲蜀之不亡必以戰乎？曰：餘非謂恃戰以存蜀也。棄守以爲戰者不可謂善戰者也。故曰以戰爲守，守必固，以守爲戰，戰必強。戰守不相離也，如形影然。姜維不知守，所以不知戰也。使維識閫外得專之義，分遣一軍先絕陰平，以防未然，遵武侯之成法，固守諸圍，拒敵於險，而親率一軍出駱谷與敵相持於橫門、沈嶺之交，雖百會、艾亦何能爲哉！後之事戰而不事守者，蕭紀是也。紀悉甲以爭江陵，而空國以待魏師之入，地亡於西，身死於東，是戰而失其所以戰者也。夫戰而失其所以戰者，亦未或不亡也。或曰，蜀不可守，三代之時，蜀何以傳國至數百年乎？曰，是時勢之異也。三代之時，世敦人樸，爲帝王者，未有窮兵邀利之心也。苟其不侵不畔，斯置之矣。自秦滅蜀而富強益著，後之兼天下者，其能一日忘蜀哉？光武之並蜀也，獨在削平僭偽之後，蓋慮其地險力強，盡拔其黨，使之孤立，而後圖之。以天下之大，僅存一蜀，蜀其不能逃於釜中矣。明初平蜀，亦在掃清中原之後，蓋知其以一女子奉一弱主，僅保險阻之不暇，不能爲我上流患也，故遲之也。此又時勢之變，事同而情異者也。有運籌天下之志者，不能取鏡於漢高之偉略、武侯之成算，而曰蜀不足以攻人也，是豈智出古人上哉？吾見其不知量也。夫恃其險而坐守之，以至於亡，又豈惟蜀爲然哉？[1]

