
大同府，〈東至保安州五百里，南至太原府代州鴈門關二百九十里，西至大同右衛黃土山墩二百三十里，北至廢宣寧縣貓兒莊一百二十里。自府治至布政司六百七十里，至江南江寧府三千五百里，至京師九百里。〉
大同縣，〈附郭。漢平城地，屬鴈門郡，東漢末廢。後魏道武自雲中徙都此，初爲代尹治，遷洛後爲恆州治。高齊廢恆州置恆安鎮，尋復爲恆州。後周曰恆安鎮。隋屬雲內縣。唐武德六年置北恆州。是年劉武周餘黨苑君璋自馬邑退保恆安，州尋廢。貞觀元年來降，十四年自朔州北定襄城移雲州及定襄縣置於此。永淳初爲默啜所破，因移百姓於朔州，而州縣俱廢。開元二十年復置雲州，又改置雲中縣。遼析雲中置大同縣。元以雲中縣省入焉。今編戶二十六里。〉
定襄城府西北二十八里。或曰漢定襄郡城，非也。唐貞觀十四年，自朔州北定襄城移雲州及定襄縣置於隋之恆安鎮，此即貞觀時之定襄也。《括地誌》：朔州定襄縣本漢平城縣，謂此。○燕昌城，在府東北四十里。太元二十一年，慕容垂復伐魏，敗魏兵，拔平城，會疾發，頓平城西北三十里，築燕昌城而還。《水經注》：燕昌城在平城北四十里，俗謂之老公城。又東安陽城，在府東南，漢縣，屬代郡。或曰：趙主父封其長子章於代，號曰安陽君，即此也。東漢末，縣廢。晉義熙五年，魏主珪爲子清河王紹所弒，肥如侯賀護舉烽於安陽城北，賀闌部人皆赴之，即此。魏收《志》：永熙中，置高柳郡治安陽，蓋後魏時改置。
平齊城府西三十里。漢平城縣地。《魏書》：皇興三年，徙青州齊人於京師，置平齊郡及威寧、歸安二縣以處之。《隋志》：郡尋廢。後齊改曰太平縣，後周曰雲中縣，隋曰雲內縣。又齊置安陽、臨塞、威遠、臨陽等縣，屬北恆州，俱在境內，後周並廢。唐貞觀中爲定襄縣地，後又改置雲中縣，即今郡治。
宣寧城府西北八十里。《遼志》：唐會昌中，以西德店置德州。契丹開泰八年，復置，治宣德縣。縣亦唐會昌中置，漢桐過縣地，高齊紫阿鎮也。《金志》：遼德州昭聖軍治宣德縣，金州廢。大定八年，改縣曰宣寧，屬大同府。元因之。明初廢。又天成城，在府北百八十里。《遼志》云：魏道武嘗置廣牧縣於此，唐爲雲中縣地，遼析置天成縣，屬大同府。金因之，元省。即今天成衛也。○奉義城，在府東北。遼析雲中縣置，屬大同府。金省爲鎮，屬大同縣。
新平城府西南百里。晉建興元年，拓跋猗盧城盛樂爲北都，修故平城爲南都。更南百里，於[A212]水之陽黃瓜堆，築新平城，謂之南平城，晉人亦謂之小平城。元興二年，魏主珪如南平城，規度[A212]南，將建新邑。杜佑曰：北齊置朔州，在後魏故都西南之新城，即新平城也。後移於馬邑，即今朔州治。唐時亦謂新平城爲新城。武德三年，代州都督藺謨與突厥戰於新城，不利。五年，李大恩擊突厥於馬邑，頓兵新城，敗死。亦爲神武川之地。元和中，沙陀朱邪執宜自鹽州隨范希朝鎮河東，始保神武川之黃花堆。後李克用生於神武川之新城，即此也。景福二年，李克用北巡，將趨雲州，以幽州帥李匡威等侵雲州，乃潛入新城。遼爲應州地。宋宣和七年，遼主延禧走天德，又至應州新城東六十里，爲金將婁室所擒，即此。
高柳城府東南九十里。漢縣，屬代郡，西部都尉治此。後漢建武九年，吳漢等擊盧芳將賈覽於高柳，敗績。十五年，盧芳自匈奴入居高柳，騎都尉張堪擊破之。二十一年，馬援出高柳，擊烏桓。《志》爲代郡治。熹平五年，遣夏育出高柳，分道擊鮮卑，敗績。晉縣廢。太元十一年，魏叛將劉顯等奉故什翼犍少子窟咄逼魏主珪，屯高柳，珪求救於慕容垂，垂子麟與珪會兵擊窟咄，大破之。義熙九年，拓跋嗣如高柳川。十三年，復如高柳。後復置縣，永熙中置郡也。北齊郡縣俱廢。《水經注》：高柳故城，在平城東南。其旁重巒疊，霞舉雲標，連山隱隱，東出遼塞。杜佑曰：高柳在雲中縣境。
當城在府東南。闞駰《十三州記》：在代郡高柳東八十里，嘗桓都山作城，故曰當城。漢縣，屬代郡。高祖十一年，樊噲別將兵定代地，斬陳於當城，是也。後漢及晉因之，後廢。又且如城，在府東，漢縣，屬代郡，中部都尉治此。應劭曰：在當城西北四十里，後漢廢。晉義熙十一年，魏主嗣如沮洳城，即且如之訛也。胡氏謂城以下濕得名，誤矣。○白登城，府東北百十里，因故白登台而名。遼置長青縣，今改曰白登。宋嘉定四年，蒙古拔烏沙堡及烏月營，破白登城，遂攻西京，金將胡沙虎棄城遁。明洪武二年，李文忠出朔州，敗虜於白登。又遣將分道敗虜於三不剌川及順寧陽門，是也。縣尋廢。烏沙堡，見直隸之廢開平衛。陽門，見宣府鎮。
參合城在府東百里。漢縣，屬代郡。高帝十一年，故韓王信與胡騎入居參合，柴將軍與戰，屠參合，斬韓王信，即此。後漢末，縣省。晉元康中，拓跋祿官分其眾爲二部，一居代郡參合陂之北。咸康五年，什翼犍會諸大人於參合陂。太元二十年，後燕慕容垂遣其子寶擊魏，還至參合陂，營於陂東蟠羊山南水上。魏軍追至陂西登山，下臨燕軍，縱兵掩擊，燕軍大敗。二十一年，慕容垂復伐魏，至參合陂，見積骸如山，設祭弔之，死者父兄皆號慟，垂慚憤疾篤而還。《燕書》：垂過參合陂，乃進頓平城三十里。是也。義熙三年，魏主珪自濡源西如參合陂，乃還平城。六年，魏主嗣北擊柔然，引兵還參合陂。劉宋景平元年，魏主嗣北巡至參合陂，其後復置縣，仍屬代郡。東魏天平中，屬梁城郡，北齊省。《水經注》：可不踥水出鴈門、沃陽縣東南六十里山下，西北流注沃水，合流而東，徑參合縣南。縣西北有參合陂，亦曰參合陘，俗謂之蒼鶴陘。
盛樂城府西北三百餘里。漢置成樂縣，爲定襄郡治。後漢改屬雲中郡，後廢。鮮卑拓跋力微，始居其地。晉元康五年，拓跋祿官始分其國爲三部，一居上谷之北，濡源之西，自統之。一居代郡參合陂之北，使兄沙漠汗之子猗盿統之。一居定襄之盛樂故城，使猗盿弟猗盧統之。建興初，猗盧城盛樂，以爲北都。其後爲石虎所敗，部族東徙。至拓跋翳槐於咸康初，復城盛樂，在故城東南十里。弟什翼犍於咸康六年，始都雲中之盛樂宮。明年，築盛樂城於故城南八里，即漢之成樂縣地也。又《晉紀》：太元十一年，拓跋珪居定襄之盛樂，蓋前此遷逐於雲中、代郡間，未有定居也。亦曰雲中宮。《魏土地記》云：雲中宮在雲中故城東四十里。義熙九年，魏主嗣如雲中舊宮，蓋是時都平城，故謂盛樂爲雲中舊宮。魏主燾始光元年，柔然入雲中，攻拔盛樂宮，魏主擊卻之。尋置朔州，領盛樂、廣牧二郡。《司馬楚之傳》：世祖拜爲雲中鎮太守、朔州刺史。是也。正光五年，元或討破六韓拔陵，頓於朔州。是年，詔改懷朔鎮爲朔州，更命朔州曰雲州，亦謂之雲中，李崇爲破六韓拔陵所敗，自白道還雲中。既而復自雲中引兵還平城，曰：雲中者，白道之衝，賊之咽喉，若此地不全，則並肆危矣。乃請留費穆爲雲州刺史，既而北境皆沒，惟雲中一城獨存，久之乃棄城南奔。《魏土地記》：雲中城東八十里有成樂城，今雲中郡治，一名盧城。唐天寶元年，王忠嗣奏置振武軍，西去東受降城百餘里。大曆八年，徙單于都護府治振武軍城內。元和七年，李絳言：振武、天德左右，良田萬頃，請擇能員開置營田，可以省費足食。於是詔以韓重華爲振武軍營田等使，起代北，墾田三百頃，三歲大熟，因募人爲十五屯。屯制，每三十人耕百畝，就高爲堡，東起振武，西逾雲州，極於中受降城，出入河山之際，凡六百餘里，列柵二十，墾田二千八百餘頃，歲收粟四十萬餘石。既而請益開田五千頃，可以盡給振武、天德、靈武、鹽、夏五城之軍，議格不行。《唐史》：振武、天德良田，廣袤千里。是也。賈耽曰：振武城在朔州北三百五十里，本漢定襄郡成樂縣。《續通典》：振武軍，故盛樂城也，在唐朔州北二百八十里，與定襄故城對，其地據陰山之陽，黃河之北。五代梁貞明二年，契丹阿保機襲土谷渾，還至振武，盡俘其民而東。後置振武縣，屬豐州。金廢爲振武鎮。其北七十里有黑沙磧雲。
平地城府西北五百里。《元志》云：本名平地裊。至元二年，省入豐州，三年置平地縣，屬大同路。明初省。○武進城，在府西北塞外，漢縣，屬定襄郡，西部都尉治焉。光武封趙慮爲侯邑，尋復爲縣，屬雲中郡。熹平初廢。又沙陵城，在武進城西。漢縣，屬雲中郡，後漢末廢。《漢志注》：白渠水出武進塞外，西至沙陵入河，即此。
原陽城在府西北境。故趙邑也。《戰國策》：趙武靈王破原陽以爲騎邑，即此。漢爲原陽縣，屬雲中郡。後漢末廢。《水經注》：芒乾水出陰山，南經武皋縣，又南徑原陽故城西，是也。又武皋城，亦在府西北境，漢縣，屬定襄郡，中部都尉治此。後漢末廢。《漢志》註：武皋有荒乾水出塞外，西至沙陵入河，即《水經注》所云芒乾水也。○武要城，在府北。漢縣，屬定襄郡，東部都尉治此。後漢末廢。《志》云：武要西北即石漠矣，蓋極塞也。又陶陵城，亦在府北，漢縣，屬雲中郡，東部都尉治焉，後漢廢。
武泉城在府西。漢雲中郡屬縣也。漢初灌嬰擊反韓王信於馬邑，別降樓煩以北六縣，斬代左相，破胡騎於武泉北。又周勃擊破胡騎於此。景帝中六年，匈奴入鴈門至武泉，是也。後漢末廢。○北輿城，亦在府西境。漢縣，屬雲中郡，中部都尉治焉。後漢廢。酈道元曰：武泉水出武泉縣故城西南，又南流西屈徑北輿故城南，是也，其地俱在白道北。又府西北有武城城，漢縣，屬定襄郡，後漢廢。
淨州城府西北四百二十里。金大定中置，治天山縣。元因之，曰淨州路。明初廢。又砂井城，在府西北五百里，金人置砂井總管府，領砂井一縣。元曰砂井路，明初廢。今其地有砂井，外即界壕。○蘇武城，在府西北五百餘里，相傳漢蘇武使匈奴時居此。
東勝城府西五百里，遼所置東勝州也。《續通考》：遼太祖破振武軍，故勝州之民皆趨河東，勝州遂廢。石晉割代北獻遼，乃置東勝州，領榆林、河濱二縣。金初屬西夏，後復取之，並置武興軍，領東勝一縣。元又省東勝縣入州，明初改建東勝左右二衛，兵民皆耕牧河套中，寇益稀少。洪武二十六年，城東勝，永樂初，移入畿輔，其地遂墟。正統三年，邊將周諒言：東勝州廢城，西濱黃河，東接大同，南抵偏關，北連大山、榆楊等口，中有赤兒山，東西坦平，二百餘里。其外連亙官山，實賊寇出沒必經之地，若屯軍此城，則大同右衛、淨水坪、偏頭關、水泉堡四處營堡，皆在其內，可以不勞戍守。非惟可以捍蔽太原、大同，亦所以保障延安、綏德也。時不能用。成化中，虜酋竊入套中，邊事日亟。嘉靖間，陳講亦言東勝撤而偏關之備急。蓋東勝當全晉之西北，關係尤重矣。
桑乾城府東百五十里。漢縣，爲代郡治。後漢仍屬代郡。建安二十三年，曹操遣子彰擊代郡烏桓，彰乘勝逐北，至桑乾，去代二百里，即此。後廢。亦謂之桑乾川。晉太元初，苻秦分代地，自河以東屬劉庫仁，庫仁西擊庫狄部，徙其部落置之桑乾川。《魏土地記》：代城北九十里有桑乾城，城西渡桑乾水，去城十里有溫湯，療疾有驗。劉宋昇明二年，魏主弘如代湯泉。明年，復如代郡溫泉，是也。○梁城郡城，在府東，或曰即梁川也。魏主燾太平真君十年，將寇宋，大獵於梁川。天平二年，置梁城郡於其地，領參合、旋鴻二縣。《一統志》：今去朔州西二十里有梁郡城，後魏爾朱榮所築。未知所據。
懷朔城在府西北。後魏六鎮之一。魏收曰：朔州本漢五原郡。建和二年置鎮，後改爲懷朔。《水經注》曰：光祿城東北即懷朔鎮城，是也。今爲榆林鎮，故勝州也。後魏孝文帝太和十八年，如懷朔鎮，又如武川鎮，如撫宣鎮，復如柔玄鎮。胡氏以爲此六鎮自西徂東之次第。正始初，柔然侵魏之沃野及懷朔鎮，詔原懷出行北邊，懷還至恆、代，按視諸鎮左右要害可以築城置戍之處，欲東西爲九城，儲積糧伏，爲犬牙相救之勢，使遊騎之寇，終不敢攻城，亦不敢越城南出。從之。正光四年，沃野鎮民破六韓拔陵畔，其黨衛可孤圍武川鎮，遂攻懷朔鎮。孝昌中，改置朔州，並置大安郡。既而武川陷，懷朔亦潰。以朔州寄治并州界。魏收《志》大安郡領狄那、捍殊二縣，是也。後齊廢。今詳見故豐州。
武川城在府北塞外，魏六鎮之一也。《北史》：魏主燾破蠕蠕，列置降人於漠南，東至濡原，西暨五原陰山，竟三千里，分爲六鎮，曰武川、曰撫冥、曰懷朔、曰懷荒、曰柔玄、曰禦夷。孝文太和八年，高閭請依秦漢故事，於六鎮之北築長城。又云：計六鎮東西不過千里，一夫一月之功，可城三步之地，強弱相兼，不過用十萬人，一月可就。是六鎮皆在代都以北。胡氏謂以千里計之，六鎮相距各一百七十許里，是也。又十八年，魏主如武川鎮。景明四年，使源懷巡行北邊六鎮，恆、燕、朔三州。正光四年，沃野鎮民破六韓拔陵，叛，其黨衛可孤圍武川鎮，又攻懷朔鎮。六年，柔然阿瑰爲魏討破六韓拔陵，自武川西向沃野，屢破拔陵兵。杜佑曰：後魏六鎮並在馬邑、雲中、單于府界。其武川鎮在白道中漢水上。《隋書》：宇文述，代郡武川人，後或廢鎮爲縣也。《唐志》：魏武川鎮城，今名黑城，在天德軍北二百里。又云：光祿城東北有懷朔古城，俱未足據。天德軍見陝西榆林鎮，光祿城即光祿塞，亦見榆林。
柔玄城在府東北塞外於延水東。《水經注》：柔玄鎮在長川城東，城南小山於延水所出也。魏太和十八年，如柔玄鎮。孝昌初，柔玄鎮民杜洛周反於上谷，圍燕州鎮，蓋與上谷接境。胡氏曰：柔玄鎮城在漢且如縣西北塞外。○撫冥城，胡氏曰：當在武川，柔玄之間，魏六鎮之一也。宋元徽元年，柔然侵魏柔玄鎮，二部敕勒應之。魏太和十八年，如撫冥鎮，遂東至柔玄，是也。
懷荒城在府東北塞外，魏所置六鎮之一也。魏收《志》蔚州，即改懷荒，禦夷二鎮置。魏正光三年，遣元孚撫諭柔然阿那瑰於柔玄、懷荒二鎮間。胡氏曰：懷荒在柔玄之東，禦夷之西，是也。今禦夷鎮，見宣府鎮懷安衛。
馬城在府東北境。漢縣，屬代郡。東部都尉治此。東漢元初六年，鮮卑寇馬城塞，鄧遵等擊破之。又建光初，鮮卑其至犍寇居庸關，犯雲中，圍烏桓校尉徐常於馬城。陽嘉二年，鮮卑寇馬城。又魏明帝太和二年，鮮卑軻比能圍護烏桓校尉田豫於馬城，即此。《十三州志》：馬城在高柳東二百四十里。
延陵城在府東北，戰國時趙邑也。《史記·趙世家》：孝成王十八年，延陵鈞帥師從信平君廉頗助魏攻燕，即此。漢置延陵縣，屬代郡。後漢廢。《風俗記》：當城西北有延陵鄉故縣也。○頹當城，在塞北。漢初韓王信入匈奴，居此生子，因以爲名。
榆林城在府東北邊外。或云：唐時戍守處，謂之黑榆林。五代唐末，契丹嘗駐牧於此。明宣德間，亦嘗於此置榆林縣，正統時廢。俗呼爲榆林舊縣。《邊防考》：榆林城在陽和衛新平堡外三十里。又有大同山，離新平邊百五十里，又北百五十里爲白海子，俱部酋駐牧處。○祁連城，在漠南，唐貞觀四年，李靖破突厥於陰山，徙其羸弱數百帳於雲中，使阿史德爲之長，後爲阿史德時健部。二十二年內附，置祁連州，隸營州都督府。
雲中城府西北四百餘里，古雲中城也。《虞氏記》：趙武侯自五原河曲築長城，東至陰山。又於河西造一大城，其一箱崩不就，乃改卜陰山河曲而禱焉。晝見群鵠遊於雲中，乃即其處築城，因名。秦、漢雲中郡皆置於此。後漢末廢。孔穎達曰：雲中城在唐勝州榆林縣東北四十七里。晉太和二年，燕將慕容渥以幽州兵戍守雲中，代什翼犍攻走之。隋屬金河縣地。開皇三年置曰陽壽，又置榆關總管。五年，改置雲州總管。十八年，改縣曰金河。二十年，廢州，改屬大利縣。仁壽二年，復屬榆林郡。唐武德五年，突厥入鴈門寇并州，命雲州總管李子和趨雲中掩擊之。龍朔三年，置雲中都護府於此。麟德元年，改單于都護府，領金河一縣。今亦見陝西榆林鎮單于城。胡氏曰：金河，漢之雲中郡城也，在隋榆林郡城東北四十里，自朔州至單于府，凡三百五十七里。大曆八年，徙治振武城內，舊城遂廢。《唐志》：單于府金河縣，魏道武所都，秦漢雲中郡地，自單于府西北二百七十里。又有雲中守捉城，調露中，裴行儉破突厥置。又《志》云：烏咄谷二百七十里至古雲中城入塞。《圖》云：從平城西北行五百里至雲中，又西北五十里至五原，又西北行二百五十里至沃野鎮，又西北行二百五十里至高闕，又西北二百五十里至郎君戍，又直北三十里至燕然山，其說參錯不經，不足據也。又《冀州圖》云：雲中城周十六里，北去陰山八十里，南去漢長城百里。亦謬。
雲內州城府西北五百餘里。《遼志》云：本唐中受降城地，遼初置代北、雲、朔招討司，改雲內州，又爲開遠軍，治柔服縣。宋政和中，遼主延禧還走雲內，即此。金因之。元省縣入州。胡氏曰：雲內州原領柔服、雲川二縣。明初廢。《九邊輯略》云：宣德中，置豐州及雲內等縣，設官置戍。正統間，主帥宴樂於樓子寨，致寇突入邊內，於是玉林、雲川等衛內徙，而豐州、雲內之民遷於應、朔諸處雲。○雲川廢縣，亦在府西北。《金志》：本曷董館，後升爲裕民縣，尋廢。大定中復置，屬雲內州，又改爲雲川縣。元廢縣，設錄事巡司，尋廢。又有寧人廢縣，在故云內州東，遼置屬雲州，金廢爲寧人鎮，屬柔服縣。
長川城在府東北。《水經注》：柔玄鎮西有長川城，晉隆安三年，魏主珪北巡，分命拓跋遵從東道出長川，拓跋樂真從西道出牛川，珪自將大軍從中道出駁髯水，以襲高車，大獲而還。義熙二年，魏主珪從漠北還長川。《志》云：長川有白黑二漠，黑在東，白在西。胡氏曰：長川在御夷鎮西北，大漠之東。
黑沙城在府西北。唐永隆二年，曹懷舜擊突厥畔部於黑沙，敗還。永淳初，突厥餘黨阿史那骨篤祿等據黑沙城，寇并州及單于府北境，代州都督薛仁貴擊破之。○威寧城，在府北。金置新城鎮，屬撫州。承安二年，改爲威寧縣。元廢。今威寧海子是其地也。
靜邊城在府西北。《舊唐書》：在單于府東北。唐天寶三載，朔方節度使王忠嗣所置軍也。十四載，安祿山將高秀岩自大同軍寇振武，朔方節度使郭子儀擊敗之，乘勝拔靜邊軍。賊來攻，復大敗之，因進圍雲中，使別將拔馬邑，開東陘關。宋白曰：靜邊軍在雲州西百八十里。○定邊城，在府西百八十里。唐開元中，置軍於此。旁有石窯、白泊等戍，相去各四五十里。《志》云：雲州界內又有奉城軍，唐置。○振遠城，在府西北，舊《志》云：在單于府界，唐天寶七載，郭子儀爲振遠軍使，即此城也。
長城在府北。酈道元曰：白道嶺左右山上有垣若頹基焉，沿溪亙嶺，東西無極，疑趙武靈王所築也。《北史》云：魏主燾太平真君七年，築畿上塞圍，起上谷，西至河，廣縱千里。又宋白云：雲中北至長城三百里即蕃界。崔豹《古今注》謂秦築長城，土色皆紫，稱爲紫塞，是也。《一統志》：長城在府北十里。
○白登山府東七里。上有白登台。漢初冒頓縱騎三十萬圍高帝於白登七日，即此。酈道元曰：今平城東十七里有台，台南對岡阜，即白登山。晉隆安二年，拓跋珪如繁畤宮，畋於白登山。宋永初二年，魏主嗣發代都人築苑，東包白登，周三十餘里。元徽五年，魏主宏如白登。杜佑曰：魏主嗣於永興四年，立宣武廟於白登山。神瑞二年，又立廟於白登山西，今有東西二廟。又魏主宏太和四年，如白登山。十五年，詔白登山宣武廟唯遣有司行事，是也。○火山，在府東南。《水經注》：白登南有武周川，川東南有火山，山上有火井，南北六十七步，廣減丈許，源深不見底，火勢上升，若微雷發響，以草爨之，則煙騰火發，一名熒台。齊建元二年，魏主宏如白登山，又如火山，既而復自平城如火山，即此。
雷公山府西北十五里。後唐清泰末，雲州軍亂，謀應河東，節度使沙彥珣走西山，據雷公口，收兵入城討定之，即此。○紇真山，在府東北五十里。紇真，猶漢言千里。其山冬夏積雪，故諺云：紇真山頭凍死雀，何不飛去生處樂。又有神井歌曰：紇真山頭有神井，入地千尺絕骨冷。亦名紇千山。
武州山府西二十里，武州川水所經也。峪中有石窟寺，又有石窟寒泉。《水經注》：武周川水東南流，水側有石祗洹舍並諸窟室，比丘尼所居也。其水又東轉靈巖南，鑿石開山，因岩結構，蓋浮屠巨麗處，即石窟寺也。宋元徽三年，魏主宏如武州山。齊建元二年，魏主如方山，遂如武州山石窟寺。永明元年，魏主復如武州山石窟佛寺。二年，魏主復如武州山石窟寺。《魏土地記》平城宮西三十里有武周塞口，即此山也。
方山府北五十里。北魏主宏屢如方山，爲其母馮太后營壽陵。又於方山南起靈泉宮，引如渾水爲靈泉池，東西百步，南北二百步，是也。又北苑，亦在其地。《魏史》：太和元年，於苑中起永樂遊觀殿，穿神淵池。三年，如方山。四年，復如方山。五年，又如方山。馮太后樂其山川，曰：它日必葬我於此，不必山陵也。乃爲太后作壽陵。又建永固石室於山上，欲以爲廟。七年，魏主宏及馮太后如神淵池，遂如方山。八年，魏主如方山，遂如鴻池。胡氏曰：即旋鴻池也。是後屢如方山及靈泉池。十四年，西如方山，復如靈泉池。是年，葬馮太后於永固陵，其後又數謁永固陵。胡氏曰：方山在平城北如渾水上。《志》云：山頂有拓跋魏二陵及方山宮遺址。
栲栳山在府西北。景泰初，寇犯大同，鎮帥郭登帥兵餌之，行七十里，至水頭。諜云：東西賊窩賊營十二，自朔州掠回，登直前奮擊，追四十里，至栲栳山，盡奪所掠而還。又磨兒山，在府西平虜衛西北五十里，山形險峻，周環如磨，爲古今用武之地。天順中，石亨鎮大同，敗寇於此，又敗之於三山墩，是也。○大峨山，在府西北塞外。又有秦山，在白道北，隋築長城，以秦山爲塞內雲。
爾寒山在府北塞外。後魏主燾始光二年，五道伐柔然，一軍從東道出黑漠，一軍出白黑二漠間，魏主從中道，一軍出栗園，一軍從西道出爾寒山。諸軍至漠南。舍輜重，輕騎齎十五日糧，度漠擊之，柔然驚走，即此。○和兜山，在漠南。後魏主燾始光三年，自雲中西巡至五原，既而畋於陰山，東至和兜山。山蓋在陰山之東，長川之南。
柞山在府西北五百餘里。北魏主燾始光初，命長孫翰等伐柔然，自將屯柞山，亦曰柞嶺。是年，燾破夏統萬，引兵還至柞嶺，即此。神二年，燾西巡至柞山。晉元熙元年，魏主嗣畋於犢渚。李延壽曰：犢渚在柞山之西，臨河，是山在河東也。魏主太安三年，畋於松山。或曰：松山當作柞山。四年，復畋於松山，遂如河西。胡氏曰：其山在河之西岸。恐誤。
彈汗山在府東北。東漢桓帝時，鮮卑檀石槐立庭於彈汗山ヱ仇水上，去高柳北三百餘里。南抄緣邊，北拒丁零，東卻夫餘，西擊烏孫，盡據匈奴故地，東西萬四千餘里。是也。○蟠羊山，在參合陂東，後燕慕容寶喪師於此。又北魏主嗣泰常六年，北巡至蟠羊山，是也。
青山在府西北塞外。唐貞觀十五年，李世擊薛延陀，逾白道，追及之於青山，即此。明嘉靖初，中國叛人逃出邊者，升板築牆，蓋屋以居，彼地呼爲板升，有眾十餘萬，南至邊牆，北至青山，東至威寧海，西至黃河岸，南北四百里，東西千餘里，一望平川，無山坡溪澗之險，耕種市廛，花柳蔬圃，與中國無異，各土酋分統之。隆慶五年，俺答歸附，縛叛人趙全等來獻，板升之黨始衰。
晚霞山在府東北天城衛東南。山勢高聳，日落後，返照成霞，因名。又形似蓮花，一名蓮花山。又大同山，亦在府東北。《九邊考》：在新平堡北百五十里，又北百五十里爲白海子，俱土酋駐牧處。○七寶山，在府城北四百餘里，山下有城，金時所築，置戍於此。或謂之漢五原城，誤也。
意辛山在府北塞外。亦曰意親山。晉太元十年，代劉頭眷擊破柔然於意親山。十五年，拓跋珪會燕慕容麟於意辛山，擊賀蘭諸部，皆降於魏。宋元嘉中，魏主燾幸意辛山，破賀蘭諸部，還幸牛川。意辛山蓋在牛川之北。《北史》：意辛山，賀蘭部所居，逾陰山而北，即賀蘭部也。又《志》云：府西北五百餘里有官山，上有九十九泉，流爲黑河。又有石碌山，在故平地縣東四十里，山出石碌，因名。
七介山在府境。宋元嘉十六年，柔然聞魏主燾伐姑臧，乘虛深入，至善無七介山，平城大駭，遣軍拒卻之於吐頹山。《志》云：今府西南四十五里有七峰山，或以爲即七介山也。善無見前代州。車崙山，在府北塞外。崙，《北史》作輪。魏主太安三年，北巡至陰山，伐柔然，軍於車輪山。宋元徽三年，魏主宏如武州山，又如車輪山，是也。
箭谺山在府東北。宋宣和五年，遼將亡，其臣奚回離保據箭谺山稱奚帝，既而窺燕山，爲郭藥師所敗，其下殺之。或曰：山在直隸撫寧縣界，此名同而實非也。又焦山，在府東百八十里。宋太平興國七年，契丹主賢幸雲州焦山，得疾而卒。嘉靖三年，叛卒郭鑑等哨聚於此。
夾山在雲內州北六十里。宋宣和四年，金人襲遼主延禧於白水濼，遼主遁入夾山，即此。《一統志》：夾山在朔州北三百四十里，與黑山東西相連。黑山，今見陝西榆林衛。
東木根山在府北。《志》云：五原有木根山。此山在河東，故曰東木根山。晉太寧二年，代王賀傉以諸部未服，築城於東木根山而徙居之。魏主宏嘗言遠祖世居北荒，平文皇帝始都東木根山。平文，鬱律諡也，蓋鬱律亦都此雲。或訛爲勿根山。晉太元十四年，後燕慕容德等擊代叛部賀訥，追至勿根山，是也。
黃瓜堆在府西南百十里。或曰即古黃華山也。趙武靈王十九年，北至無窮，西至河，登黃華之山。《水經注》：桑乾水與武州水合而東南流，屈徑黃瓜堆南，又東南流經桑乾郡。北魏孝昌初，斛律金自雲州南出黃瓜堆，爲上谷賊杜洛周所敗。齊天保四年，柔然寇肆州，齊主洋自晉陽擊之，至恆州，大破柔然於黃瓜堆。唐武后垂拱三年，突厥叛部寇朔州，黑齒常之大破之於黃花堆，即黃瓜堆也。元和四年，沙陀朱邪執宜從河東帥范希朝徙於定襄川，始保神武川之黃花堆，修新城而居之。景福初，李克用北巡，至天寧軍，以幽州帥李匡威等襲雲州，乃遣將發兵於晉陽，而潛入新城，伏兵於神堆，擒吐谷渾邏騎三百。既而大軍至，乃入雲州，出擊李匡威、赫連鐸兵，皆敗去。神堆，亦即黃花堆新城，即後魏之新平城，在神堆東南。宋白曰：雲州西南至神堆柵九十里。
石子嶺在府西北。晉太元初，苻秦遣兵伐代，代將劉庫仁與秦兵戰於石子嶺，大敗。胡氏曰：嶺當在雲中、盛樂西南。《新唐書》：自夏州北度烏水，一百二十里，至可朱渾水。又百餘里至石子嶺。是也。又陵石，在盛樂故城東。《北史》：魏主東如陵石。或曰：陵石，地名，有山溪之阻，時置城邑於此。
達速嶺在府西北境。高齊天保五年，北巡至此，行視山川險要，將起長城。明年，遂發民築長城，自幽州西至恆州，是也。又牛皮嶺，在府東六十里。《唐志》：雲州有牛皮關，今關在嶺上。又《志》云：府西三十里有雙化嶺，盤踞凡百餘里。
黑沙磧在振武故城北，亦謂之鳴沙。唐元和八年，振武遣兵趨東受降城備回鶻，至鳴沙，兵亂而還，即黑沙磧矣。
石漠在塞北。自陰山而北，皆大漠也。其間有白漠、黑漠及石漠之分。白、黑二漠，以色爲名，石漠以地皆石磧而名。《北史》：石漠在漢定襄郡武要縣西北。晉義熙二年，魏主珪如豺山宮，遂至石漠。又魏主燾始光二年，大伐柔然，遣長孫翰等從東道出黑漠，長孫道生等出白、黑二漠間。白漠蓋在黑漠西也。亦謂之大磧。四年，魏主西伐統萬，命其將陸俟督諸軍屯大磧以備柔然，即此。又宋泰始中，魏主宏追柔然至石磧，即石漠矣。魏主宏太和十年，敕勒叛柔然，柔然伏名敦可汗自將討之，追奔至西漠，即大漠之西偏也。唐貞觀四年，李靖襲破突厥於定襄，突厥徙牙帳於磧口，既而靖破突厥於陰山，軍於磧口，漠南遂空。武后萬歲通天二年，突厥嘿啜建牙於黑沙，即黑漠矣。《志》云：大漠在陰山北，東極遼海，西盡居延。是也。
○黃河在廢東勝州西八里。自榆林北塞流經此，乃折而南，經朔州西界，入太原府河曲縣及保德州境，亦謂之西河，以在平城西南也。魏主燾神元年，如西河校獵，其津濟之處，有君子津，又有來違津，俱在東勝州境。酈道元曰：河水南入雲中楨陵縣西北，又南過赤城東，又南過定襄桐過縣西，河水於二縣間濟，有君子之名。又曰：君子津在雲中西南二百餘里，漢桓帝時有洛陽大賈卒於此。津長田子封以遺資悉歸其子，桓帝嘉之，因名其津爲君子津。晉太和三年，代王什翼犍擊劉衛辰，自君子津濟，時河冰未合，什翼犍命以葦ㄌ約流，俄而冰合，然猶未堅，乃散葦於其上，冰草相結，有如浮梁。代兵乘之以渡，衛辰不意兵猝至，遂遁走，什翼犍收其部落而還。太元初，苻秦伐代什翼犍，軍還，至君子津，會代亂，秦將李柔等勒兵趣雲中，遂定其地。元熙元年，魏主嗣西巡雲中，從君子津西渡河，大獵於薛林山。宋元嘉三年，魏主燾伐夏，行至君子津，會天暴寒冰合，遂濟河襲統萬，大掠而還。明年，遣執金吾桓貸造橋於君子津，尋發諸軍濟河，即此。其來違津，在君子津之南，魏主修永熙二年，高歡表請討宇文泰云：臣今勒兵自河東渡，又遣恆州刺史庫狄乾等將兵自來違津渡，或謂之朱違津。元至元初，命選善水者一人，沿黃河計水程達東勝，可通漕運，馳驛以聞雲。
桑乾河府南六十里。源出馬邑縣洪濤山。《水經注》：濕水出鴈門陰館縣東北，至代郡桑乾縣南，與桑乾水合，因總謂之桑乾水，即盧溝河上源也。晉建興初，代猗盧築新平城於[A212]北，後又築宮於[A212]南，謂之[A212]南宮。魏都代時，數臨幸焉。今詳見直隸大川。
如渾水府東北四十里。《志》云：出開山口，一名御河，其水兩源，合而爲一，歷府城東，又南流，與武州川合，注於桑乾河。又武州川水，在府南十五里，俗名合河，源出武州山西白羊山溪谷中，引爲石渠，流至府南，又東南注於如渾水。○兔毛河，在府西北三百里，出塞外駱駝山下，南流經右衛西，至東勝州，入黃河。又有滄頭河，在威遠衛城南，流合兔毛河。
金河在府西北。杜佑曰：金河上承紫河之水，南流入大河，是也。亦曰金川，北齊主洋天保五年，邀柔然於金川，柔然遠遁。隋大業三年，北巡，發榆林，歷雲中，溯金河，幸突厥啟民牙帳，即此。唐因置金河縣。《一統志》：金河在古雲內州東南百五十里。
紫河在府西北塞外。隋大業三年，發丁男百萬築長城，西距榆林，東至紫河，二旬而畢。唐貞觀十四年，遣突厥阿史那思摩建牙於此，亦曰紫乾河。唐天寶初，朔方節度使王忠嗣北討奚怒，皆戰於紫乾河，三遇三克，耀武漠北而還。《隋志》：定襄郡大利縣有陰山紫河。杜佑曰：勝州榆林縣有金河。紫河自馬邑郡善陽縣流入境，合金河，又南流，入於大河。
橫水在府西北。《唐史》：在金河北百四十餘里。永隆二年，曹懷舜等襲擊突厥叛部於黑沙城，不遇，還至橫水，爲突厥所敗，即此。○白渠水，亦在府西北。《水經注》：白渠出雲中塞外，西北徑成樂固北，又西徑魏雲中宮南，下流入於大河，今俱湮廢。
士盧河在府北塞外。魏主宏太和十六年，命拓跋頤等擊柔然，分兵三道，中道出黑山，東道出士盧河，西道趨侯延河，軍至大磧，大破柔然而還。侯延河，當在榆林塞外。○黑河，在府西北四百里。源出官山，西流入雲內州界，至東勝州，入於黃河。
諾真水府西北塞外。《唐志》：出古雲中城，西北行四百餘里至諾真水。貞觀十五年，薛延陀侵突厥於漠南，李世自赤柯濼追及之於青山，薛延陀走累日，乃至諾真水，世大敗之。○庫斛真水，在府北塞外。後魏別部侯莫陳居於此，世爲渠帥雲。
牛川在府北塞外。《班志》註：於延水出代郡且如塞外，牛川當相近。晉太元十一年，拓跋珪大會於牛川，即代王位。是年，以窟咄之亂，乞師於燕，自弩山至牛川，屯於延水，南出代谷，以會燕師。十六年，魏別部賀染幹與賀訥相攻，珪復與燕共討之，燕將蘭汗帥龍城之兵擊染幹，破之於牛都，即牛川矣。蓋土人牧放，於此聚會，因名爲都也。染幹在賀蘭部之東偏，故以龍城兵擊之。隆安三年，拓跋珪大獵於牛川之南。義熙六年，後魏長孫嵩討柔然，至漠北而還，柔然追圍之於牛川。十三年，魏主嗣大獵於牛川，登釜山。是牛川與釜山相近也。宋元嘉五年，魏主燾北巡，大畋於牛川，即此。釜山，今見直隸懷來衛。
長川在府東北，即《漢志》於延水也。《水經注》：於延水出塞外柔玄鎮西，長川城南小山，東南流，徑且如故城南，亦謂之修水，下流徑廣寧縣，注於桑乾河。廣寧，見直隸保安州。又野馬川，在府北塞外，明初，藍玉出山西，敗王保保於此，又敗之於土剌河。土剌河，見漠北。○賈家灣，在府東北。正德十一年，寇分道入大同，總兵潘浩與戰於賈家灣，敗績，遂犯宣鎮。
赤柯濼在府西北。積水處曰濼。唐貞觀十五年，李世擊薛延陀於漠南，其眾自赤柯濼北走，世自直道邀之，逾白道，追及於青山，又敗之於諾真水。○吐祿濼，在府西北塞外。宋宣和六年，夏人與金議和，粘沒喝承製割下寨以北、陰山以南乙室邪剌部吐祿濼西之地與之。下寨，或曰遼末置戍守處，在大河之北。
羊城濼在府東北境。宋宣和四年，金將斜乜等聞遼主在雲中，分兵出青嶺、瓢嶺，期會於羊城濼，共襲遼主，即此。青嶺，見直隸廢開平衛。○大水濼，在府北。宋嘉定四年，蒙古鐵木真侵擾雲中、九原，遂破大水濼以入，金遣將駐軍撫州以備之。撫州，見直隸廢開平衛。
白水濼在府北。宋宣和四年，金將斜乜等襲遼主於羊城濼，遼主聞金師出嶺西，遂趣白水濼。粘沒喝復以精兵襲之，遼主遁入夾山。五年，金人襲遼主於陰山，執其諸王妃主而還，遼主自應州率兵邀戰於白水濼，大敗，西走雲內州。
捺剌泊在府北。後唐長興三年，時趙德鈞守幽州，契丹入寇不得志，因徙居黑榆林南捺剌泊，寇雲、朔間。《五代史》：是年契丹自黑榆林捺剌泊至沒越泊，雲欲借漢水草，大同帥張敬達聚眾遏其衝要，契丹不敢南牧，是也。清泰末，石敬瑭因契丹近在雲、應間，遂資其兵以取中國雲。○沒越泊，在府西北。《一統志》：沒越濼、大鹽濼，俱在府西四百里，近古豐州界。
瓠蘆泊在府西北。唐顯慶中，曹懷舜擊突厥叛部，留老弱於瓠蘆泊，帥輕騎進至黑沙，無所見而還，是也。
奄遏下水海府西北二百里。水潮無常，納大氵岡、小氵岡、大匯、小匯四河及銀海水諸細流，合而入於黃河。威寧海子，在府北塞下，屬部駐牧處也。天順中，石彪鎮大同，請置城於威寧海，不果。成化十六年，王越襲敗寇酋於此。
鴻池亦曰旋鴻池，在府東。《水經注》：梁城郡旋鴻縣東山下水積成池，東西二里，南北四里。又魏主珪天興二年，穿鴻雁池於平城。魏主宏太和八年，如方山，又如鴻池，是也。又有魚池，亦在平城北，魏主嗣永興五年，穿魚池於平城北苑。魏主宏太和九年，如魚池，登青原岡，即此。
溫湯《水經注》：在桑乾城西十里，魏主燾太延五年，常爽置館於溫水之右，教授千百餘人，於是魏之儒風始振。又魏主和平末，侍中司徒陸麗治疾於代郡溫泉，是也。吐若奚泉，在懷朔鎮北無結山下。《北史》：魏主詡正光二年，柔然阿那瑰婆羅門相繼內附，高陽王雍等奏懷朔鎮北吐若奚泉原野平沃，請置阿那瑰於此，其婆羅門請置於西海郡，時阿那瑰自懷朔、婆羅門自涼州來降，各以附近地居之也。
○平城宮在府北門外，後魏故宮也。《水經注》：魏太極殿南對承賢門，門南即皇信堂。《魏紀》：太和元年，於太極東堂之東，起太和、安昌二殿，又於宮南起朱明、思賢二門，復起永樂遊觀於平城北苑。四年，起東明觀。七年，皇信堂成。十二年，起經武殿。十五年，始議政於皇信堂東室。又更定律令於東明觀。是年，謁馮太后於永固陵，設薦於太和廟，蓋是時置後主於太和殿中也。既又禫於太和廟，尋辭太和廟，奉神主遷於新廟。十六年，以安昌殿爲內寢，皇信堂爲中寢。又是年，朝饗群臣於太華殿，既而毀太華殿爲太極殿，徙居永樂宮。殿成，復還居之。十七年，大會公卿於經武殿，議南伐遷洛，以後日漸頹廢。今僅有二土台，東西對峙，蓋故闕門也。又城西門又有二土台，蓋遼金宮闕雲。
[A212]南宮在府西南七十里。晉建興元年，猗盧築新平城於[A212]北。後魏主珪天興六年，幸南平城，規度[A212]南面夏屋山、背黃瓜堆以建新邑。天賜三年，築[A212]南宮闕，引溝穿池，廣苑囿。又魏主嗣如[A212]南宮，遂如廣寧。廣寧，見保安州。或曰：即後魏所置廣寧郡也，今見朔州。○道壇，《魏史》：在平城東南[A212]水左，太武燾時寇謙之建。又作靜輪宮，在道壇東北。《水經注》：濕水南經平城東，水左有大道壇，孝文太和十五年，移道壇於桑乾之陰，改曰崇虛寺。
鹿苑在府南。《北史》：魏道武天興二年，起鹿苑於南台陰，北距長城，東包白登，屬之西山，廣輪數百里。又魏主嗣泰常二年，起白台於平城南，高二十餘丈。宋泰始七年，魏主建鹿野浮圖於苑中之西山，是也。栗園，在塞北，魏主燾始光二年，分道伐柔然，遣娥清出栗園，是也。栗園蓋與長川相近。
孤店關在府東北。成化十九年，王越出孤店關，至貓兒莊，襲於威寧海子，是也。○開山口，在府東北五十里。山口有谷，名開山谷。其西有大寺、小寺二口，又折而南，有黑峪、尖峪二口。《志》云：大、小二寺口，俱在府北二十里。東尖峪在府西南四十里，黑峪則在府西四十里。
石佛寺口府西三十里。《志》云：在左衛東百十里。又兔毛河口，在府西北二百里。《志》云：在右衛西北二十里。其西三十里又有小隘口。○陽和口，在府東北。《志》云：在陽和衛西北十五里，亦名前口。其東北二十里有將軍口，又東二十里曰陽和後口。
虎峪口在陽和衛東北二十里。又衛東北二十五里，有小白鷖峪口。又五里，有大白鷖峪口。又有威寧口，在衛西北七十里。○白陽口，亦在府東北，《志》云：在天成衛北二十里，亦曰白羊口。正德十一年，寇犯大同塞，突入白羊口，大掠而去，即此。又有榆林口，在衛西北三十里。其相近者曰磚磨口，又西北十里曰水磨口。
貓兒莊府北百二十里。正統十四年，乜先寇大同，至貓兒莊，偏將吳法戰死。既而乜先挾上皇出宣府塞，過貓兒莊、九十海子，歷蘇武廟、李陵碑，至黑松林，入乜先營，是也。又曹家莊，在府東北。嘉靖中，寇犯大同，鎮將周尚文敗之於此。又有李寨，在天成衛東，其東南有枳兒嶺。○水寺口，在衛西北。嘉靖三年，大同撫臣張文錦以鎮城孤弱，築水寺口五堡，遣卒戍之，卒叛附塞外。十八年，督臣毛伯溫，帥臣周尚文，相繼城之，即弘賜等五堡也。
紅寺兒堡府北五十里。正統元年築，周一里有奇。又高兒堡，在府西六十里，天順二年築，周三里有奇。又沙河堡，在府西北六十里，正統初築，周二里有奇。懷仁堡，在府西南八十里，永樂九年築，周不及二里。趙麻堡，在府南百十里，永樂九年築，周不及一里。又第三柞堡，在府西百二十里，洪武七年築，周不及一里。今有大同前衛戍守。
長安堡府東南五十里。府東百二十里又有諸泉堡。俱周不及二里。又漫流堡，在府東百四十里，周二里有奇。已上三堡俱大同後衛屯軍戍守。○鴉兒崖堡，在府西百二十里，永樂二十一年置。今屬朔州衛。
青坡道在府東北。《新唐書》：雲州雲中縣有陰山道、青坡道，皆出兵路也。《遼志》長青縣有青陂。梁元帝《橫吹曲》所云：朝跋青陂道梁。是矣。《名勝志》：青陂道在平城東南四十里。似誤。
通漠道在府南。唐貞觀三年，時陘嶺以北爲突厥頡利所據，詔李世出通漠道，李靖出定襄道，柴紹出金河道，靈州都督任城王道宗出大同道，幽州都督衛孝節出常安道，營州都督薛萬徹出暢武道。凡六總管進討突厥，皆受靖節制。四年，進屯惡陽嶺，夜襲頡利，頡利走保鐵山，復襲擊之，盡獲其眾，於是復定襄、恆安地，斥境至大漠。永隆二年，裴行儉討突厥叛部，時突厥妻子、輜重皆留金牙山，行儉至代州陘口，遣將一出石地道，一出通漠道掩取之，又追突厥於細沙平之。或曰：通漠等道有隨宜立名以別軍號者，非確有其地也。鐵山，見陝西榆林鎮。金牙山、細沙，俱在漠外。
白道在府北塞外。後魏雲中郡有白道嶺、白道川，自白道北出，爲懷朔鎮。又西北爲沃野鎮。自白道而南，爲武川鎮。又南即雲中城也。《水經注》：芒乾水出塞外，南徑陰山，又西南徑白道南，谷口有城，側帶長城，背山面澤，謂之白道。自城北出有高阪，謂之白道嶺，嶺上土穴出泉，所謂飲馬長城窟者也。芒乾水又南徑雲中城北，南達於河。《括地誌》：魏武川鎮北有白道谷，谷口有白道城。《北史》：魏正光五年，六鎮叛，李叔仁與破六韓拔陵戰於白道，敗績。六年，李崇討破六韓拔陵別將崔暹，與戰於白道，大敗。崇自白道走雲中，繼又自雲中引還平城，曰：雲中者，白道之衝。因以費穆爲雲州刺史。高齊天保六年，齊主洋自將擊柔然，至白道，留輜重，帥輕騎五千追柔然，及之於懷朔鎮，大破之，至沃野鎮，獲其酋長。又隋開皇三年，命楊爽等出朔州道討突厥，遇之於白道，擊敗之。五年，突厥沙缽略爲西突厥及契丹所敗困，請渡漠南，寄居白道川，隋主許之。十九年，高等擊突厥，追渡白道，逾秦山七百餘里而還。秦山，即陰山矣。唐貞觀四年，李世出雲中擊突厥，大破之於白道，既復追擊之，逾白道川，敗之於諾真水。又李靖自定襄引兵會世於白道，至陰山，破突厥部落。十五年，薛延陀度漠南，屯白道川，據善陽嶺，擊突厥可汗於定襄，可汗入長城，保朔州。白道蓋雲、朔之襟要矣。
總秦戍在府西北境。齊天保七年，自西河總秦戍築長城，東至於海。明年，又於長城內築重城，自庫洛枝東至塢紇戍，凡四百餘里。《北史》：齊前後所築長城，東西凡三千餘里，率十里一戍，其要害置州鎮，凡二十五所。○石輦鐸，在府西北塞外。宋宣和中，遼主延禧爲金人所敗，既失西京及沙漠以南，遂奔於訛莎烈之地，金阿骨打自將襲之，前鋒蒲家奴等追及遼主於石輦鐸，大敗之，又追至烏里質鐸，遼主遁去。
樂寧鎮在府西，隋置戍守處也。開皇十九年，突厥達頭寇恆安鎮，趙仲卿自樂寧鎮邀擊敗之。亦曰樂安，唐天復三年，河東雲州將王敬暉叛降劉仁恭，克用遣李嗣昭等討之，仁恭遣將赴救，嗣昭退保樂安。又伏遠鎮，在府西北，亦周隋時戍守處也。隋開皇十九年，突厥突利爲其都籃可汗敗於長城下，突利南走至邊，復謀北遁，長孫晟覺之，密遣使入伏遠鎮，速舉烽，突利以爲追至，遂馳入鎮，即此。
橫水柵在府北。唐會昌二年，河東奏回鶻烏介入雲、朔，剽掠橫水。胡氏曰：橫水，柵名也，時置戍以防回鶻。五代唐改橫水柵爲石門鎮，同光二年，黜李從珂戍石門鎮。《薛史》：莊宗時，吐谷渾白承福附唐，依北山北石門爲柵，賜額爲寧朔、奉化兩府，以都督爲節度使授之，其地即橫水柵也。北山，一作中山。
單于台杜佑曰：在雲州雲中縣西北百餘里，漢武元封元年，勒兵十八萬騎出長城北，登單于台。唐武后永昌初，使僧懷義討突厥，行至紫河，無所見，刻石單于台。《元和志》云：台在西受降城東北。又李陵台，《一統志》：在雲內州北，高二丈餘。《唐志》：雲中都護府有燕然山，山有李陵台。所謂燕然山，即陰山耳。○鬥雞台，在府城東。唐乾符五年，雲州兵亂，共迎蔚州刺史李克用於蔚州，克用帥眾趨雲州，至城下，屯於鬥雞台下。
金陵在盛樂故城西北。《志》云：後魏末，遷洛陽諸帝皆葬雲中之金陵。正光五年，魏主謂寇連恆、朔，逼近金陵，是也。
青塚在府西北塞外，相傳王昭君塚也。地多白草，此塚獨青，因名。宋宣和五年，金將斡離不等襲遼主於陰山，至青塚，遇泥濘不能進，乃以耶律大石爲鄉道，直趨遼主營，執其諸王妃主群臣，又追至掃里門而還。杜佑曰：唐金河縣有李陵台，王昭君墓。○蘇武廟，在廢雲內州北。正統末，乜先挾上皇至小黃河蘇武廟，即此。
雲中驛在府治東。又東南七十里有甕城口驛。俱洪武中置。
懷仁縣府南六十里。東南至應州八十里。唐雲中縣地。遼析置懷仁縣，因阿保機與晉王李克用會東城，取懷想仁人之義而名。《五代史》：梁開平初，晉王克用與契丹阿保機會於雲州東城，即此事也。金升爲雲州。元復爲懷仁縣，屬大同路。今城周三里有奇，編戶八里。
○清涼山縣西二十里，舊有磚塔及利國鐵冶。又錦屏山，在縣西南二十五里，舊有瓷窯及鐵冶。○金龍山，在縣西南三十五里，有泉，與馬邑金龍池脈相通，因名。又玉龍山，在城西北四十里，中有七峰，石洞、天橋，皆自然之勝。《志》云：即府西南七峰山之別名也。
三台嶺在縣北。《邊防考》：懷仁城周四里有奇，黃花嶺峙其前，三台嶺擁其後，又有鎮海盧峪，足以控禦雲。
○桑乾河在縣南。自馬邑縣流入境，其南即山陰縣界也。
海子縣東十五里，周三十里。其西北有泉，源不可測，居民資以灌溉。○灰泉，在縣東二十五里，又縣北四十里有神泉。
○偏嶺口縣西南五十里。其北又有大峪、小峪、蘆子、阿毛四口，並爲戍守要地。
西安堡縣東南四十里。地名疙疸頭，本西安鎮，接應州界，置驛於此。嘉靖四十年築堡，萬曆二年、二十八年增修，周二里有奇。堡地平漫，爲四通之道。嘉靖二十三年，寇由宣府膳房堡入犯應州、懷仁，此地被掠最甚，故設堡於此，以備不虞。屬井坪路管轄。
附見：
山西行都司在大同府城內。洪武初建，府境衛所屬焉。又有大同前、後二衛，俱在城內，亦洪武中建。《通志》：府西百四十里有白羊城，大同舊衛蓋治此。
大同左衛府西南百二十里。明初設，永樂七年、萬曆六年增修，城周十一里有奇。分邊十四里有奇，有黑龍王墩、水泉兒墩，爲最衝。邊外威寧海子，寇巢也。嘉靖三十七年，設備兵使者於此，分堡十四，分邊百二十四里，東起寧虜，西止鐵山堡，爲大同中路。
雲川衛舊治在府西二百餘里。正統中，併入大同左衛。
大同右衛府西二百里。明初置，永樂七年、萬曆三年增修，城周九里有奇。分邊三十二里有奇，內黑嘴子等口爲最衝。邊外大松樹、舊玉林一帶，即土酋駐牧。本城孤懸西北，向來寇騎突犯，輒當其衝。《九邊考》：右衛陟入寇境，南逼通川。嘉靖三十六年，俺酋攻圍右衛，分騎塞道，衛大困，故將尚表極力拒守，援至始解。
玉林衛舊治在府西北三百四十里。正統中，併入大同右衛。
陽和衛府東北百二十里。洪武三十一年置，城周九里有奇。南有關，累土爲之，內設陽和驛，軍民商賈輳集焉。萬曆三十年增修，又築連城於關西隅，屹爲雄鎮。分邊十九里，內杏園兒、神峪溝、天蓬溝，皆極衝，白沙灘次之。邊外二十餘里鵝溝等處即部酋駐牧處也。正統十四年，乜先入犯，邊帥朱晟與戰於陽和口，敗沒。正德十二年，敵入大同，上幸陽和，聞敵圍總兵王勳於應州，親援之，大戰，敵引而西，追至平虜、朔州而還。嘉靖九年，敵入犯，大掠陽和。二十六年，設備兵使者於此，轄衛四、堡七，分邊九十六里有奇，爲大同東路。本路隨地皆邊，向稱衝要。寇犯宣鎮之順聖諸處，天城、陽和，其首衝也。
高山衛府西三十里。宣德元年，置於陽和城內。天順六年分置，嘉靖十四年，改建今城。萬曆十年增修，周四里有奇。城密邇鎮城，與聚落城爲左右翼雲。○聚落城，在府東三十里，天順二年置。弘治十三年，增築。隆慶六年，修葺，周三里有奇。城當四達之衢，西北朅戲，而東南平易，寇一邇此，則馳突縱橫矣。故繕城設備，爲尤切焉。
天城衛府東北百八十里，東南至蔚州百五十里。洪武三十一年設，萬曆十三年增修，城周九里有奇。內有鎮虜衛及天城驛，分邊長六里，其永峪口、寺兒墩，爲極衝邊。外麻地溝等處，此即酋首駐牧。衛當東路最衝，嘉靖二十七年，敵大舉突犯，衛被患最劇。《志》曰：天城、陽和，相去六十里，中間有白羊口堡、鵓鴿峪堡，爲往來要地。
鎮虜衛在天城衛城內。宣德元年建。
平虜衛府西二百五十里。成化十七年置，萬曆二年增修，城周六里有奇，分邊一十九里有奇。本城北面高山，東西岡阜環繞，險與敵共，隨在皆衝，而大水口諸處尤甚。邊外汾水河一帶，即酋首駐牧。嘉靖中，岢嵐、應、朔之變，俱從此潰入。隆慶四年，俺答突犯城，乏薪、水，幾不克全。議者欲連城據山，削岡開渠，以爲苞桑之計。《邊防考》：平鹵城，備兵使者駐此，分堡四。邊牆東起威胡堡界，西止南沙河，長四十七里有奇，是爲大同西路。其地寒苦瘠薄，備弱戍寡，向來寇騎充斥，幾無寧歲雲。
威遠衛府西百八十里。明初建，正統三年、萬曆三年增修，城周五里有奇。分邊十五里有奇，內大羊坡、雙山兒、小羊坡爲最衝。邊外泥河兒，即部酋駐牧處。本城地勢平漫，寇入最易，弘治十三年、嘉靖四十三年、隆慶四年，皆由此突犯。《邊防考》：嘉靖三十九年，以雲西多故，分設威遠路，轄城堡五，分邊三十九里有奇，東抵右衛，西直平虜，雖稱輔車，然道途隔越，岡阜崎嶇，拒守不易。
許家莊堡府東南九十里。嘉靖三十九年，改民堡置戍守，萬曆二十九年增修，周三里有奇。堡當宣、大兩鎮之徑道，雖近腹裡，而地勢平曠，嘉靖間，嘗爲寇衝。
得勝堡府北五十里。嘉靖二十年置，萬曆二年增修，周三里有奇。《邊防考》：嘉靖十八年，設備兵使者駐弘賜堡，轄堡八，分邊起東路之靖虜堡，訖北路拒門堡，長九十六里零。二十三年，移駐於此，是爲大同北東路。蓋直北之極邊，而鎮城之外郛也。堡西即鎮羌堡，爲唇齒之勢。隆慶五年，馬市成，詔設市於威虜堡，俺酋以威虜無水，改市得勝堡，即此。
鎮羌堡在得勝堡西。嘉靖二十四年置，萬曆二年增修，周一里有奇。分邊長二十二里零，北有洞兒溝、野口等處爲最衝，邊外柳河、山海子等處，即酋首駐牧。《邊防考》：堡當邊塞首衝，嘉靖三十年，敵由此突犯。隆慶五年，設馬市於此，尤爲要地。
弘賜堡在得勝堡東二十里。嘉靖十八年置，萬曆二年增修，周四里有奇。分邊十九里零，內石燕莊溝、黑石頭溝、水泉溝，俱最衝。邊外牛心山，即酋首駐牧。嘉、隆間，屢爲寇衝，備禦最切。《明史》：嘉靖三十年，仇鸞啖敵開馬市，市成，寇大入邊。已復請市弘賜堡，拒之，寇遂縱侵掠。
鎮川堡在弘賜東二十里。嘉靖十八年置，萬曆十年增修，周二里有奇。分邊長二十里零，內魏家灣、黑石頭溝、鎮山店，俱最衝。邊外威寧海南北二岸等處，即酋首駐牧。堡地勢平衍，嘉、隆間，嘗爲敵衝雲。
鎮邊堡在得勝東七十里。本名鎮胡堡。嘉靖十八年，改民堡置戍守，萬曆十一年增修，周三里有奇。分邊長二十一里零，內白石崖、漢舊十墩，俱最衝。邊外海子東岸、狐山腰、大山一帶，俱酋首駐牧。堡東有採藥山，隆慶初，寇曾闖入至此。
拒牆堡在得勝西北四十里。嘉靖二十四年置，萬曆二年增修，周一里有奇。分邊十三里零，內蘆草溝、破口墩爲最衝，而鎮夷墩、鶯架嘴次之。邊外大蟲嶺諸處，即酋首駐牧。《邊防考》：堡城挺出邊外，衝要不下鎮羌，而孤危過之。嘉靖二十八年，寇犯拒牆堡，大同帥周尚文拒卻之。後數由此突犯，兼以土田確，仰食內地，每虞不給雲。
鎮河堡在得勝西南五十里。嘉靖十八年置，萬曆十四年增修，周二里有奇。堡與鎮虜距邊稍遠，爲拒牆、得勝之後援。○鎮虜堡，在鎮河東十里，嘉靖十八年築，萬曆十四年增修，周二里有奇。堡地勢平曠，惟恃拒牆爲外蔽雲。已上共八堡，俱屬北東路管轄。
守口堡在陽和衛西北十五里。嘉靖二十五年置，隆慶六年增修，周一里有奇。分邊十二里零，內尖山兒等溝爲極衝。邊外威寧海子、黃河套諸處，即酋首駐牧。堡爲陽和之肩背。隆慶初，寇從此入犯，全鎮告急。後設市場於此，防禦要地也。
靖虜堡在守口西二十里。嘉靖二十五年置，隆慶六年增修，周二里有奇。分邊十一里零，內碾兒溝、子濠溝諸處，爲最衝。邊外柳溝、大尖山諸處，即酋首駐牧。堡一望平川。隆慶初，虜由沙溝入犯。戒備不可不預也。
鎮門堡在守口東二十里。嘉靖二十五年築，隆慶六年增修，周一里有奇。分邊十三里零，內大、小鵓鴿峪極衝。邊外鵝溝諸處，爲部酋駐牧。嘉靖二十三年，俺答犯鐵里門、鵓鴿峪，宣大督臣翁萬達拒卻之。鐵里門蓋在天城衛南。又二十四年，寇由小鵓鴿峪突犯，幸聲援易及，得以無患。然中無井泉，與鎮口、鎮寧等堡，俱取資邊外。敵若絕流窒源，則坐困之道也。
鎮虜堡在陽和東北六十里。嘉靖二十五年築，隆慶六年增修，周一里有奇。分邊十三里零，內榆林、水磨等口極衝。邊外干沙溝諸處，即酋首駐牧。嘉靖間，寇嘗由此突犯天城一帶，備禦最切。
鎮寧堡在陽和東北八十里。嘉靖四十四年置。隆慶六年增築，周一里有奇。分邊十三里，內滅胡口、白羊口極衝。邊外野馬川、回回墓，皆酋首駐牧。嘉、隆間，寇由李隆溝不時入犯。又地皆沙磧，艱於井泉，若潛以地溝引之，庶無意外之虞。
雲陽堡在左衛西北二十里，當破胡南下之衝。嘉靖三十七年築，萬曆二十四年增修，周一里有奇。堡東蔽左衛，且爲白羊之羽翼。○牛心堡，在雲陽西北十五里。嘉靖三十七年築，隆慶六年增修，周六里有奇。堡當左、右二衛之中。北有黑龍王等山，重岡疊障，敵騎竊伏處也。
紅土堡在衛西北五十餘里。嘉靖三十七年築，萬曆二年增修，周一里有奇。堡西距右衛僅十五里，迤東則黃土、牛心、雲陽諸堡也。往者右衛被圍，去左衛僅七十餘里，聲援斷絕，故立各堡以備往來接濟雲。○黃土堡，在左衛西北四十三里。嘉靖三十七年築，萬曆十二年增修，周一里有奇。堡地勢平衍，賊騎易於蹂躪。已上十一堡與左、右、雲、玉四衛，俱屬大同中路管轄。
助馬堡府西北百里。嘉靖二十四年築，萬曆初增修，周二里有奇。分邊二十里零，內小懷遠等墩極衝。邊外涼城兒一帶，即酋首駐牧。堡設在極邊，東接拒門等堡，西連保安，所謂外五堡也。迤東地勢平易。又馬頭山迤西邊在山內，無險可恃。隆慶以後，置市於此，皆爲衝要。《邊防考》：嘉靖二十六年，應州參將移駐於此，轄堡九，分邊自北東路之拒牆堡，至中路之破胡堡，長七十七里，是爲大同北西路。所以增左衛之援，厚全鎮之防也。
保安堡在助馬西十餘里。嘉靖二十四年築，萬曆初增修，周一里有奇。分邊十四里零，內雙溝子、舊八墩子梁、五墩子梁，俱極衝。邊外界牌溝、九龍溝、玉林城一帶，俱酋首駐牧。堡設在衝邊，地勢平衍。倘一失守，高山左衛而南，俱無寧宇矣。
拒門堡在助馬堡東十餘里，嘉靖二十四年築，萬曆初增修，周一里有奇。分邊十五里零，內威寧海等處最衝。邊外水泉兒灘、周家嶺一帶，即酋首駐牧。又堡東有彌陀山，敵嘗困我兵於此。堡孤懸邊外，備禦尤切。○寧虜堡，在助馬堡西五十里，嘉靖二十一年築，萬曆初增修，周二里有奇。分邊十一里零，內喜鵲墩極衝。邊外土城及傅家嶺、氈帽山一帶，俱土酋駐牧。嘉靖中，虜不時入犯款塞。後設市場於此，亦衝要處也。
滅虜堡在助馬堡西二十餘里。嘉靖二十二年築，四十二年修，萬曆初增築，周二里有奇。分邊四里零，內守口墩極衝。邊外豐州、雲內一帶，俱部酋駐牧。堡外控保安諸堡，內蔽左衛、雲西，東與破虜聯接。但地勢平易，彼由助馬、保安而入，長驅之勢，不可不慮也。
威虜堡在助馬堡西四十里。嘉靖二十一年置，萬曆初增修，周二里有奇。分邊十一里零，內雙井、雙溝等處爲最衝。邊外東寺溝、花子山、齊頭山及禿墩一帶，俱土酋駐牧。嘉靖間，敵嘗由青圪塔入。堡地勢平曠，易於馳突，設在西南極邊，距左衛五十里，亦障蔽要地也。
破虜堡在助馬堡西南二十里。嘉靖二十二年築，萬曆初增修，周三里有奇。舊爲極衝，自增建五堡，稱爲腹裡。土田饒衍，宜於耕植。但地勢平曠，難於堵截。○雲西堡，在助馬堡西南五十里。嘉靖三十七年設，萬曆二十四年增修，周一里有奇。堡西連左衛，東接高山，實寇必經之地。雖近腹裡，亦要區也。
雲岡堡在助馬堡南四十里。《邊防考》：雲岡有新舊二堡。嘉靖中，以舊堡地形卑下，北面受敵，因築新堡於北崖，移官軍戍守。仍存舊堡，以便行旅。二堡俱土築，各周一里有奇。東通鎮城，西通左衛，爲雲西孔道。敵每由此突入，道路爲梗。新城既築，有險可據，且鎮城所需煤炭，俱仰給於此。有警，據險固守，可稱保障，已上九堡，俱屬大同北西路管轄。
迎恩堡在平虜衛西北四十里。嘉靖二十三年築，萬曆初增修，周一里有奇。分邊十里零，內鎮川墩最衝，老鸛嘴次之。邊外泥河兒一帶，即部酋首駐牧，往往由此入犯。嘉靖中，石州之禍，此爲難始。款塞後，設小市場於此，亦防禦要處也。
敗胡堡在平虜衛北四十里。嘉靖二十三年設，隆慶六年增修，周一里有奇。分邊八里零，內鎮川墩、泉兒溝最衝。邊外灰河一帶及長勝墩迤北，俱爲寇境。嘉靖中，由此入犯朔州一帶，爲衝險之地。○瓦窯口堡，在陽和衛東北九十里。嘉靖三十年築，隆慶六年增修，周一里有奇。分邊七里，內東煙墩極衝。嘉靖中，寇由宣府膳房堡入，由此堡出。《邊防考》：堡當新平孔道，稱咽喉地。有嵎谷門，可以設伏，倘新平疏虞，此猶可控扼也。
永嘉堡陽和衛東百五十里，嘉靖三十七年設，萬曆二年增修，周三里有奇。堡設在邊內，與宣鎮李信屯相犄角，地瘠人寡。嘉靖二十八年，寇由此入犯渾源、廣靈一帶。亦要地也。已上共七堡，與陽和、天成、高山、鎮虜四衛，俱屬大同東路管轄。○白登堡，《志》云：在陽和衛城南三十里，永樂九年築。又關頭堡，在衛北七十里，宜德間築。土城，俱周二里有奇。與□□□□淨水瓶堡，俱屬陽和□□路管轄。貓兒莊堡，在陽和衛□□□裡，□□□築，周二里有奇。
新平堡在陽和衛東北百餘里。嘉靖二十五年置，隆慶六年增修，周三里有奇。分邊十八里，內水泉兒溝、榆林縣川爲極衝。邊外小古城、榆林舊縣，俱部酋駐牧。堡建於山後，東接宣鎮西陽河，南接瓦窯口、天城衛。嘉、隆間，屢爲寇衝。歸款後，設市口於此，蓋要地也。《邊防考》：大同東路舊邊自鎮寧堡縮而南，與宣鎮李信屯相聯，不惟邊垣紆遠，且哨探難。及嘉靖二十五年，展拓而北，與宣鎮西陽河相接，境土益辟，部落遠徙，爲計甚便。因就東路分置新平路參將，轄堡四，分邊四十六里零。本路孤懸口外，備禦最切。邊外有榆林舊縣，距新平止數十里，遺址猶存，議者謂當恢復以壯肩背之勢。
平遠堡在新平東南四十里。嘉靖二十五年築，隆慶六年增修，周二里有奇。分邊十二里零，內大紅花林極衝。邊外紅花林、回回墓、頭二道、興河、小白海子，俱酋首駐牧。嘉靖中，寇由此入犯宣鎮柴溝諸處，蓋東路要地也。
保平堡在新平西二十里。嘉靖二十五年設，隆慶六年增修，周一里有奇。分邊七里零，內平胡墩極衝。邊外腰大山諸處，即酋首駐牧。堡建在山後，嘉靖三十七年，寇由此入犯，亦備禦要地。
樺門堡在新平東二十里。萬曆九年設，十九年增修，周不及一里。分邊九里零。邊外發放牌、插溝及舊榆林一帶，俱屬酋駐牧。堡設在山坪，寇犯瓦窯口，此其必經之地也。已上四堡，俱屬新平路管轄。○上畔莊堡，在天城衛西南二十里。又米辛關堡，在衛南二十里。方城堡，在衛南七十里。以上三堡，俱周一里有奇，與陽和北衛、貓兒莊堡皆屬天城衛屯軍戍守。又長勝堡，在天城衛北六十里，永樂元年築，周不及三里。
馬營河堡在右衛西北十餘里。萬曆元年土築，周不及一里。分邊五里零，內小水口最衝。邊外舊榆林城迤西一帶，即土酋駐牧。○破胡堡，在右衛東北三十里。嘉靖二十三年築，萬曆二年增修，周二里有奇。分邊十四里零，內平梁、鎮靜二處極衝。邊外大松樹山、豐州川、威寧海、雲川城一帶，皆酋首駐牧。又堡東有黑龍山，崇岩邃壑，易於藏伏。嘉靖中，寇往往由此竊犯。
殺胡堡在右衛西北四十里。嘉靖二十三年置，萬曆二年增修，周二里。分邊二十里零。堡逼近寇巢兔老河，直通塞外，川流平衍，便於長驅，往往由此入犯。其古道溝、新水口等處，俱極衝。邊外歸化城、昭君墓，即酋首駐牧。隆慶五年，設市場於此，爲往來之孔道。
殘胡堡在右衛北三十里。嘉靖二十三年築，隆慶六年增修，周一里有奇。分邊十五里零，內東鶯、圪塔、青陽林兒極衝，芹菜坡諸處次之。邊外沙城一帶及歸化城、昭君墓，俱酋首駐牧。嘉、隆間，嘗苦寇掠，此堡與破胡並爲右衛羽翼，田地沃饒，耕屯可恃雲。
馬堡在殘胡堡東。嘉靖二十五年設，萬曆初增修，周一里有奇。分邊十里零，內山前墩、二道溝、虎頭墩、駝山、雙溝子最衝，而山前墩尤甚。邊外接昭君墓、豐州川諸處。嘉、隆間，數罹寇患。
鐵山堡在右衛西七十里。嘉靖三十八年築，萬曆二年增修，周一里有奇。分邊十里零，內雙牆墩極衝，孔家、半坡、鶯黎稍次之。邊外小松山、長溝諸處，即酋首駐牧。嘉靖中，爲寇殘毀，後加修葺，遂以鐵山名之。北望右衛，南接雲石中路諸堡，亦衝要之地也。《志》云：右衛城南二十五里有新城堡，西南一十里有大柳樹堡，又西南五十里有蒼頭河堡，周俱不及一里。有屯軍戍守。又韓家馬營堡，在右衛北二十里。又王忠官屯堡，在衛南四十里，亦屬右衛戍守。
三屯堡在左衛北，隆慶三年土築，萬曆二年增修，周不及一里。分邊亦僅一里零。邊外土城一帶，即酋首駐牧。堡雖臨邊，而山險足恃，左衛之屏障也。
阻胡堡在平虜西北六十里。嘉靖二十三年築，隆慶六年增修，周一里有奇。分邊八里零，內寺懷墩極衝。邊外乾河溝即寇境。堡孤懸極塞，路當險要。嘉靖十九年，寇由此入犯石州一帶。三十二年，由此犯岢嵐一帶。所當力爲防禦，以西當偏老之衝，南扼雁代之險者也。已上三堡，俱大同西路管轄。
威胡堡在威遠衛西北六十里。嘉靖二十三年築，萬曆九年增修，周一里有奇。分邊十里零，內五穀煙、徐四嶺極衝。邊外響水河、大營盤一帶，即酋首駐牧。堡地當絕塞，向爲寇衝，備禦尤亟。
雲石堡在威遠西北四十里。舊堡在今堡東南。嘉靖三十八年築，山高無水，離邊尚遠，不便市場。萬曆十年，改築於王石匠河，即今堡也。周一里有奇。分邊十四里零，內鎮牆等墩極衝。邊外馬耳山、長溝一帶，即酋首駐牧。堡地勢平曠，又置市場於此，密邇市口，轉輸之資，藉於威遠。道路崎嶇，不無孤懸之慮。
威平堡在威遠西三十里。嘉靖四十五年築，萬曆初增修，周一里有奇。二十三年，又築土堡一座，與此相接。堡稍近腹裡，介威遠、平虜之間，亦應援所繫也。《志》云：威遠城西北六十里有淨水瓶堡，宣德間築，周一里有奇。○祁家河堡，在威遠東南五十里。嘉靖四十一年築，萬曆初增修，周二里。西藩威遠，東蔽左衛，爲往來接濟之處。已上四堡，俱屬威遠路管轄。
渾源州府東南百三十里。東至蔚州二百十里，東南至直隸定州五百里，西南至太原府代州二百七十里，西至應州百五十里。
戰國時趙地。秦屬鴈門郡。兩漢爲鴈門、代二郡地。晉時屬〔因之〕。後魏爲高柳郡地。隋屬鴈門郡。唐屬雲州。五代唐屬應州，遼因之。金貞祐二年，置渾源州治渾源縣。元至元四年，以州治渾源縣省入。明亦曰渾源州編戶十一里。今仍舊。
州恆岳聳峙，群峰迴環，控據深險，東偏之保障也。
○渾源廢縣今州治。本漢平舒縣地。唐末置渾源縣，以川爲名。後唐屬應州。金置州於此。元初當改縣曰恆陽。至元初，以縣併入州。今因之。州城周四里有奇。
班氏城在州西北。漢縣，屬代郡。後漢末廢，俗謂之去留城。《水經注》：如渾水南流，經班氏城東。即此。○犭示氏城，在州東。孟康曰：犭示氏，讀曰權精。漢縣，屬代郡，後漢末廢。《十三州志》：縣在高柳南百三十里，濕水經其北，俗謂之苦力干城。《通志》：州西四十里有古崞城。未知所據。
○恆山州南二十里，即北嶽也。《志》云：恆山之頂名天峰嶺，嶺下建北嶽觀，觀側有飛石窟，上建后土祠鎮之。觀前風如虎吼，名虎風口。距東南五十里，有夕陽岩，旁有潛龍泉，通玄谷岩。東面有碧峰嶂，東南有古老嶺，嶺下有白虎峰。其初入山之徑曰步雲路，行數里爲望仙嶺，東半崖有集仙洞，東北有紫芝峪。西南有石脂岡。又有玉華峰，北去州十里，峰巒高秀，形如削玉，此皆州境恆山之勝也。詳見直隸名山恆山。
龍山州西南四十五里。一名封龍山。夏時雨過，山氣上騰如龍，因名。其東北五里爲玉泉山，以山出泉如玉也。又有柏山，與龍山東麓相連，山高多柏，亦曰柏梯。宋朱弁《渾源城記》：南山層巒疊，林木深蔚，柏梯凌峙於其北，中有香爐峰，特起屹立，此柏梯之奇觀也。又有惠嶺，在柏山東北，秀麗可愛，亦曰秀麗峰。下有黑龍池。又東有五峰山，以五峰如削而名。《志》云：五峰山在州東，是也。○晝錦山，在州西北二十五里，其相連者曰馬鞍山。
翠屏山在州南四十里。《志》云：在恆山之南，以秀麗如屏而名。又州東南六十里有孫臏山，上有孫臏寨。山之西麓又有龐涓寨。相距數里，舊嘗聚兵守禦於此。後人訛以孫臏、龐涓爲名也。
○桑乾河在州北。自應州流入界，又東入廣靈縣境。
渾源川在州西北十里。源出州西南嘆土峪，分流至州東北，彙爲大澤。西流至城北五里之神溪，溪中有孤石，方一畝，高一丈，水經其下，曲折流，西北入於桑乾河。○崞川，在州東北二十里，流經州西南十五里，復西北，流經懷仁縣西安堡，入桑乾河。
氵寇水在州東南。《志》云：在恆山南七十里。發源州東南五十里槍峰嶺，經靈丘、廣昌二縣境，出倒馬關，入直隸唐縣界，謂之唐河。
○亂嶺關州東四十里，路通蔚州。洪武七年，置巡司戍守。又大寨頭關，在州東南百十里，東南連紫荊關。洪武九年，置蔡家峪巡司於此。
磁窯口州南十七里恆山右脅，路通靈丘縣。洪武九年，置巡司。其西八里有李峪口，西南十里又有大小凌雲二口，南通代州北樓口。嘉靖中，邊臣楊博言：州南磁窯諸口，驛馬、銀釵諸嶺，天設險阻，爲紫荊、倒馬外藩，是也。銀釵嶺見靈丘縣。○王家莊堡在州東五十里，本王家莊馬驛，嘉靖十九年築，堡周二里有奇。又東南與靈丘縣接界，山路崎嶇，亦控扼之所也。《志》云：王家莊驛在州南百二十里。又州城東南有盤鋪驛。
應州府南一百二十里。東至渾源州一百五十里，南至太原府代州一百八十里，西至朔州二百三十里。
戰國時趙地。秦屬鴈門郡，兩漢因之。晉時屬〔仍舊〕。後魏爲神武郡地。隋屬朔州。唐爲雲州地。五代唐置應州。天成初，又爲彰國軍。遼以後因之。明初仍爲應州，以州治金城縣省入編戶二十里，領縣一。今因之。
州南控鴈門，北接雲、朔，地勢平衍，易於馳突，守禦要區也。
○金城廢縣今州治。本名金鳳城，後唐明宗生於此，因置金城縣爲州治。或曰：舊城在今治東十里，李克用遷金城於天王村，即今治也。明初廢。《邊防考》：州城舊系土築，隆慶六年增修，周六里有奇。
沃陽廢縣在州西南。魏收《志》：天平二年置善無郡，領善無、沃陽二縣，後齊廢。○樓煩廢縣，在州西。或曰：漢縣蓋置於此，屬鴈門郡。《北魏本紀》：猗盧五年，取樓煩地，徙民於陘南，遂置牧苑。後魏主和平六年，如樓煩宮。蓋地近平城，往往遊獵於此。餘詳代縣。
[A10I]陶廢縣在州西。《漢志》：[A10I]陶，鴈門郡屬縣也。孟康曰：[A10I]，讀注。後漢仍屬鴈門，晉因之。後廢。《水經注》：夏屋水出夏屋山東溪，西北流入桑乾河，枝水又東流結爲南池，池北對[A10I]陶故城，故名。又東北注桑乾水。今夏屋山，見代州。
○龍首山州東北三十里，與雲中南山相接。又鴈門山，在州西南，與代州北山相接。兩山相望，故州以應名。○龍灣山，在州南四十里，亦名南山，上有龍池。稍南爲茹越口，接代州繁峙縣界。
黃花嶺州西北三十里，又南去山陰縣四十里，即黃瓜堆也。詳見大同縣。
○桑乾水在州北。自山陰縣流入境，又東入渾源州界。又大小石峪水，自州南山中流出，至州西舊城外，合入桑乾河。
○北婁口州東南四十里，今爲北樓口堡，屬代州繁峙縣。又黃沙口，在州東南六十里，北接牛槽峪，南通代州。《一統志》：北婁口東有黃沙、徐峪、康峪三口，其西則有牛槽、大石、小石三口，是也。
大石口州南三十里，亦與代州繁峙縣接界。宋雍熙三年，潘美與契丹戰，大敗於飛狐，楊業引兵護雲、應、寰、朔吏民內徙，時耶律斜軫已陷寰州，勢甚盛，業遇之，欲領兵出大石路，直入石碣谷以避其鋒。護軍王侁不可，欲從鴈門北川中而往。業不得已，遂自石硤路趨朔州，軍敗死之。石硤路，今崞縣石硤口是也。又小石口，在州西南三十五里，今爲小石口堡，亦屬繁峙縣界。
茹越口州南四十里。亦南接繁峙縣，其西接胡峪口。舊俱設巡司戍守，今改置茹越等堡，屬山西鎮。其間又有時峪、箭桿峪、明樞峪、狼峪、神堂峪、水峪、馬峪等一十三口。
安邊鎮在州東。舊《志》云：州有三岡、四鎮。三岡者，城東二十五里爲趙霸岡，城西二十里爲黃花岡，城南三十里爲護駕岡。四鎮者，城東二十里爲安邊鎮，城南四十里爲大羅鎮，城西十五里爲司馬鎮，城北四十里爲神武鎮。元人所稱三岡四鎮護金城者也。○安銀子驛，在州城西北。又有安銀子遞運所，今革。
山陰縣州西六十里。西北至馬邑縣百五十里。漢陰館縣地。唐爲馬邑縣地。遼置河陰縣，屬朔州，尋屬應州。金大定七年，改爲山陰縣。貞祐二年，又升爲忠州。元至元二年，廢入金城縣。尋復置山陰縣，屬應州。今城周四里有奇，編戶七里。
○山陰故城《通志》云：在縣西南十五里，亦名忠州城。《邊防考》：今縣城即故河陰城也。明永樂三年，築土城，周四里有奇。隆慶六年增修。縣境八嶺環拱，二河襟帶，然無險可恃，耕植頗艱。嘉靖間，寇由宣鎮大石樑入寇，又由鎮城西下，幾爲所陷。○黃昏城，在縣北，亦曰日沒城。《水經注》：黃昏城東有日中城，又東有早起城，亦曰食時城，在黃瓜阜北曲中。《志》云：懷仁縣南三十里有雞鳴城，即早起城也。俱後魏孝文所築。
○黃花山縣北四十里。即黃瓜堆也，亦曰黃花嶺。《水經注》：桑乾水東南徑黃瓜阜西，又屈徑其堆南。徐廣云：猗盧廢嫡子曰利孫於黃瓜堆者也。詳見大同縣。○復宿山，在縣南三十五里，亦名佛宿山。山下有何家泉。又龍門，山在縣南三十里，亦名隘門，上有禦射台，後魏文帝嘗較射於此。
○桑乾河在縣北。自馬邑縣流入縣界，與懷仁縣分境，又東入大同縣及應州界。○黃水河，在縣城西，出龍灣峪口，東北流，至應州西北八里，注於桑乾水。《志》云：縣南八里有西伯渠，嘉靖中開此，東注白泥河，而入於桑乾，以殺復宿山諸峪水漲之害。
○龍灣峪口在縣西南四十里，南通代州水峪口，其東有五人、盆子、沙家、赤石、四峪，俱南通代州吳峪口。其西有東寺、西寺、白樹、棘料、石門等峪，皆隘險處也，後俱塞。又有寬峪、水峪二口，嘉靖中，改置城堡，屬山西鎮代州東路戍守。○山陰驛，在縣城內西南，洪武中置。
附見：
安東中屯衛在州治東北。洪熙初，自朔州調置於此，轄左、右、中、前、後五千戶所，其中、前二所分守渾源州，後所守懷仁縣，左右二所俱附衛。○山陰守禦千戶所，在縣治東，宣德三年置。
朔州府西南二百八十里。南至太原府代州百四十里，西南至太原府岢嵐州二百二十里，西至大河二百五十里。
戰國時趙地《括地誌》：趙李牧滅襤，降林胡，今朔州地也。秦爲鴈門郡地。漢初屬韓國，尋屬定襄、鴈門二郡。後漢屬雲中、鴈門二郡。建安中，爲新興郡地《通典》：漢末匈奴侵邊，自定襄以西，盡雲中、鴈門之間遂空。建安中，魏武集荒郡之人立新興郡。晉懷帝時，劉琨表以鮮卑猗盧爲大單于，封代公，徙馬邑，即其地也。後魏遷洛後，置桑乾、神武二郡。東魏始改置朔州。後齊改桑乾曰廣寧，神武曰太平，並屬朔州《五代志》：後齊置朔州於馬邑城，亦謂之北朔州，控禦突厥，士卒強勇，爲齊重鎮。武平七年，周師克平陽，齊主攻圍不克，敗奔晉陽，欲向北朔州，是也。明年，周平齊，以齊降將封輔相爲北朔州總管，州將趙穆等拒之，而迎定州刺史高紹義，引兵南出，爲周所敗，奔突厥。後周郡廢。隋開皇初，置朔州總管府。大業初，府廢，改州爲代郡。尋又改爲馬邑郡。唐復置朔州。天寶初，改馬邑郡。乾元初，復故。天祐末，改置振武軍於此。遼改軍爲順義軍。宋宣和中，曰朔寧府。金仍爲朔州。元屬大同路胡三省曰：元朔州置順義節度，領鄯陽、窟谷二縣，而馬邑則仍置固州，蓋元初所置也。今《志》不載。窟谷，見前靜樂縣。明初以州治鄯陽縣省入編戶八里，領縣一。今仍舊。
州西距洪河，北臨廣漠，壯鴈門之藩衛，爲雲中之唇齒，屹然北峙，全晉之巨防也。
○鄯陽廢縣今州治。漢爲馬邑縣地，屬鴈門郡。郡地尋廢。後齊於此置招遠縣，爲廣安郡治。隋初，郡廢。大業初，改縣曰善陽，州郡皆治此。唐因之。遼改曰鄯陽，金、元仍舊。明初省。今州城，洪武三年因舊址改築，萬曆十五年增修，周六里有奇。
馬邑城《舊志》：在州東北，相傳秦時所築。漢初，韓王信自晉陽請治馬邑，既而爲匈奴所圍，遂以馬邑降胡。信平。復爲馬邑縣治。後漢永和五年，中郎將張耽等敗南匈奴於馬邑。晉移置於陘南，仍屬鴈門郡，後廢。後魏於故馬邑城置桑乾郡。東魏改廣寧郡，移朔州來治。後周郡廢，仍爲朔州治。隋初因之。開皇二年，突厥入寇，李充敗之於馬邑。大業初，州徙治善陽縣，馬邑併入焉。
寧遠城州西八十里。宋所置寧遠寨也。熙寧初，詔李宗詠往河東修寧遠寨，後沒於遼，置寧遠縣，屬朔州。金改屬武州，元省。○鎮威城，在州西南。宋置戍於此，與遼人分界處也。靖康元年，夏人取武州地，攻鎮威城，陷之，既而復爲金有。又寧邊城，在州西，《志》云：城西北至東勝州三百里，本名唐隆鎮，遼置寧邊州鎮西軍於此，不領縣。金增置寧邊縣爲州治。元省其地，半入武州，半入東勝雲。
神武城在州東南。後魏置神武郡於桑乾水上，領尖山、樹頹二縣。後齊改郡曰太平。後周郡廢。隋改尖山曰神武縣，屬朔州。唐廢入鄯陽縣。元和四年，沙陀朱邪執宜隨范希朝鎮河東，希朝處沙陀餘眾於定襄川，於是執宜始保神武川之黃花堆。卒，子赤心嗣。薛居正曰：神武川在應州境內。黃花堆見前。○樹頹城，在州南。《水經注》：樹頹水出沃陽縣東山下，西南流，右合誥升爰水，其水左合中陵川。後魏置樹頹縣，屬神武郡。齊廢樹頹。魏收《志》作殊頹。又桑乾城，在州東。《隋志》：後魏置桑乾郡。隋爲桑乾鎮。開皇中，郭衍在朔州築桑乾鎮，是也。大業十三年，劉武周據馬邑，鴈門太守陳孝意等討之，圍其桑乾鎮，爲武周所敗。
桐過城在州西。漢縣，屬定襄郡。過，音戈。後漢末廢。《冀州圖》：雲州西五十里即桐過城，誤。○楨陵城，在州西北。漢縣，屬雲中郡，西部都尉治焉。《漢志注》：縣西北有緣胡山，其西即大河所經也。又沙南城，在楨陵東南，亦漢縣，屬雲中郡，後漢末廢。
沙陵城在州西北。《志》云：在楨陵廢縣東。其相近又有咸陽廢縣。俱漢縣，屬雲中郡，後漢末省。○赤城，在州西北。《水經注》：河水自雲中楨陵縣南過赤城東，又南過定襄、桐過縣西，是也。泰常八年，築長城於長川之南，起自赤城，西至五原，延袤二千餘里，以備柔然。
駱城在州北。漢置駱縣，屬定襄郡，後漢末廢。俗謂之大洛城。晉義熙九年，北魏主嗣如定襄大洛城，即此。○蘭池城，在州西北。《續漢志》雲中郡沙南縣有蘭池城。順帝鴻嘉末，烏桓寇雲中，圍度遼將軍耿曄於蘭池城，即此。
秀容城在州北境。《括地誌》秀容在漢定襄郡界，後魏置秀容郡及縣於此。晉太元十九年，西燕慕容永爲慕容垂所攻，請救於拓跋珪，珪遣拓跋虔等帥騎東渡河，屯秀容以救之。隆安二年，拓跋珪以秀容川酋長爾朱羽健從攻晉陽中山有功，環其所居割地三百里以封之，是也。後立秀容護軍於汾水西北，因以此爲北秀容。今詳見嵐縣秀容城。
定襄城州北三百八十里。《括地誌》：漢置定襄郡於此，北魏之雲中郡也。城東四十里有後魏雲中宮。隋開皇五年，置雲州總管府於金河。十九年，改立突厥突利爲意利珍豆啟民可汗於朔州，築大利城以處之。二十年，徙雲州來治。大業初，改置定襄郡，治大利縣。唐初，復置雲州。武德二年，突厥入據定襄。貞觀三年，李靖襲破突厥於定襄，是也。十四年，雲州及定襄縣皆遷治於恆安鎮，此城遂廢。《唐紀》：貞觀十三年，復立突厥阿史那思摩爲可汗，使統其部眾。十五年，思摩始建牙於故定襄城，即此城也。亦謂之北定襄。宋祁曰：古定襄城，其地南大河，北白道，畜牧廣衍，爲龍荒最壤。
武州城州西百五十里，南去岢嵐州百十里。戰國時，趙之武州塞也。漢爲武州縣，屬鴈門郡。武帝元光二年，王恢誘匈奴入馬邑，匈奴遂入武州塞，未至馬邑百餘里，知漢有伏兵，還出塞。後漢末，縣廢。後訛爲武周。魏主燾破柔然，高車、敕勒諸部皆來降，其部落附塞下而居，自武州塞以西，謂之西部，以東謂之東部，依漠南而居者，謂之北部。崔浩曰：平城首西百里有武州城，蓋非漢之故城也。《續通考》：善陽縣有武周塞，遼於此置神武縣，蓋因後魏神武故城而名，屬朔州。重熙九年，置武州治焉。亦曰宣威軍，金人省縣入州，元因之，明初廢。其故城周五里有奇，鎮西衛分軍戍此，爲屯留堡。《志》云：武州有八館地，遼置館舍於此，因名。宋靖康初，夏人因遼人內侵，乘虛畫取河外武州等八館地，即此。
○翠峰山州西南七十里。東連石碣峪，北接馬げ山，南通寧武軍山口，西至陀羅台山，盤踞二百餘里。或謂之西山。晉太元十二年，後燕慕容楷等擊代叛帥劉顯於鴈門，顯奔馬邑西山，即此。
○燕京山在州南百二十里，即管涔山也，與太原府靜樂縣接界。《志》云：州西南百餘裡又有東靈山，在舊武州境。
族蠡山在州北境。隋開皇十九年，遣高等分道出朔州伐突厥，以趙仲卿爲前鋒，遇突厥於族蠡山，大破之；追至乞伏泊，復破之；追度白道嶺，逾秦山七百餘里而還。又大芹山，亦在州北塞外，隋開皇二十年，史萬歲出朔州道討突厥，至大芹山，與敵遇，馳擊破之，遂北入磧數百里而還。○閭門山，在州北境，唐會昌二年，回鶻烏介可汗部落潰散，將餘眾駐牙於大同軍北閭門山，即此。
折敷嶺在州西北塞外。北魏孝昌初，恆、朔叛亂，元深在朔州，使於謹招西部鐵勒酋長乜列河等詣深降，深欲引兵出折敷嶺迎之，即此。《通典》作折敦嶺。○惡陽嶺，在州北。唐貞觀四年，李靖討突厥，自馬邑進屯惡陽嶺，夜襲定襄，破之。胡氏曰：惡陽嶺在定襄古城南。又有善陽嶺，在白道川南。
陳家谷在州南。宋雍熙三年，楊業自應州石硤路趨朔州，與護軍王侁等期會於陳家谷口。既而業與契丹耶律斜軫戰敗，趨狼牙村。侁不得業，報登托邏台，望無所見，以爲契丹敗退，欲爭其功，領兵離谷口，緣交河西南而進。行二十里，聞業敗，即卻走。業轉戰至暮，至谷口之託邏台死焉。狼牙村，或曰即今州西南十八里之洪崖村。交河，一作灰河。陳家谷，亦南通忻、代二州之道也。○臘河谷，在州西北。唐武德七年，高滿政以馬邑來降，既而苑君璋復引突厥來寇，滿政破之於臘河谷。
○黃河在廢武州西北百五十里，與陝西榆林衛接境。
灰河州南三里，源出寧武軍山口，北流至洪崖村，伏流十五六里湧出，經城南，至馬邑縣入桑乾河。《水經注》：馬邑川會桑乾水而注濕水，即此河矣。○七里河，在州北七里，東南合灰河。又州西北之下峪有臘河，東南流入於桑乾河。
彌澤在州西南。晉太元十二年，拓跋珪會後燕慕容麟擊劉顯於馬邑南，追至彌澤，破之。又魏主宏太和九年，如彌澤，登牛頭山。胡氏曰：俱在馬邑南。
○安眾塞在州北。唐會昌三年，回鶻烏介可汗犯塞，振武節度使劉沔與天德將石雄出雲州，走馬邑，抵安眾塞，遇敵與戰，敗之。又保大柵，在州西北。唐會昌三年，回鶻將け沒思來降，賜姓名李思忠，屯保大柵，擊破回鶻烏介可汗兵，即此。○大狼水寨，在州西。宋景德元年，知府州折惟昌自火山軍入契丹朔州界，前鋒破大狼水寨，是也。
寧武軍口州南百二十里。即代州崞縣之寧武關也，亦南連靜樂縣界，有分水嶺。又神池口，在州城西南九十里。正統十三年，置巡司。其東南有土城塞。又州境有堡子巡司。《志》云：州北三十里有沙淨口，正統十四年置巡司，今革。○答剌海子口，在州西北塞外，明初武朔州巡警陳德敗寇於此。
深井戍在州西北，後魏孝昌二年，西部敕勒斛律洛陽反於桑乾西，爾朱榮擊破之於深井，是也。又萬壽戍，在州北塞外，隋大業四年，詔以突厥啟民可汗奉化，宜於萬壽戍置城造屋。或曰：萬壽戍即啟民牙帳，煬帝幸此，因名。○杞頭烽，在州西北，唐會昌二年，回鶻爲黠戛斯所敗，屯天德振武北境，河東節度使苻徹修杞頭烽舊戍以備之。《志》云：杞頭烽北臨大磧，東望雲、朔，西控振武，朔州之要地也。既而回鶻烏介可汗屯杞頭烽北尋犯烽南，突入大同川，轉鬥至雲州城門，大掠而去。《志》云：州治西北有城東驛。
馬邑縣州東北四十里。東南至太原府代州百里。本秦縣，屬鴈門郡。兩漢因之。隋爲善陽縣地。唐開元中，分置大同軍，復於軍城置馬邑縣。建中間，嘗爲朔州治。《新唐志》：朔州治善陽，馬隧移治馬邑。是也。五代梁開平四年，晉王存勗於此置興唐軍。天成初，改置寰州，領寰清一縣。遼復爲馬邑縣。金貞祐二年，改爲固州。元復舊。今城周三里有奇，編戶四里。
○大同軍城即今縣治，亦曰大同川。杜佑曰：調露中，突厥南侵，裴行儉所開置，南去代州三百里，似軍在今縣北也。又武后大足元年，改大同軍曰大武。開元四年，拔野固、回紇、同羅、、僕固五部來降，置於大武北。五年，復曰大同軍。司馬氏曰：開元五年，罷天兵大武等軍，以大同軍爲太原以北節度使，是大武自爲一軍，非即大同矣。會昌二年，回鶻烏介可汗過杞頭烽南，突入大同川，轉鬥至雲中城下，即今縣治也。《邊防考》：邑城洪武六年築，正統二年、隆慶六年增修。嘉靖十九年，寇嘗大舉入犯，亦要沖之地也。○廣武城，《志》云：在縣南八十里，蓋與代州接界，今廣武驛以此名。
洪濤山縣西北十五里。一名累頭山，[A212]水出焉，即桑乾河源矣。《班志》註：陰館縣有累頭山，治水所出。《隋志》曰：累頭山，在代州鴈門縣。蓋山與代州接境。《通志》：朔州東北五十里有契吳山，與洪濤山相連。又有雷山，在縣北十餘里。○紫荊山，在縣南五十里，高二十里，連亙數百里，極爲險要。
太和嶺縣東南六十里，即勾注之別名也。詳見名山勾注。○松子嶺，或雲在縣西南，唐武德七年，突厥圍馬邑，詔劉世讓自崞城進救，至松子嶺，不敢進而還。崞城，今代州崞縣。
○[A212]水在縣西。《志》云：桑乾水自靜樂縣之天池，伏流至洪濤山下，彙爲七源：曰上源，曰玉泉，曰二泉，曰司馬洪濤，曰金龍池，曰小盧，曰小浦，合爲一流，是爲桑乾河之源。由縣治西，東南流，入山陰懷仁縣界。晉咸康五年，代王什翼犍會諸大人於參合陂，議都[A212]源川。元熙元年，魏主嗣觀魚於[A212]水。宋景平元年，魏主嗣如馬邑觀[A212]源。其後太武燾亦嘗西如馬邑觀[A212]源。《漢志》謂之治水，《水經》謂之濕水。○金龍池，在縣西北，其相近者又有盧灣泉，俱流合於桑乾水。
○鴈門關縣東南七十里，與代州接界，詳見名山勾注。○佳吉寨，《志》云：在太和嶺北口西山上。又有楊六郎寨，在縣西五十里鴈門關北口東山上。其西五里即佳吉寨。
白楊門在縣北。明初，元兵圍大同，李文正出鴈門，趣馬邑，進至白楊門，敗其眾。大同圍解，遂進兵東勝州，至莽哥倉而還。莽哥倉，蓋在塞外。《志》云：縣城東南五十里鴈門關下有廣武驛。
附見：
朔州衛在州東。洪武十年置，轄左、右、中、前、後五千戶所。○馬邑守禦千戶所，在州治東北，宣德五年置。
井坪守禦千戶所州西北百餘里。《志》云：在府城西南二百六十里，成化二十二年築，隆慶六年增修，周四里有奇。萬曆四年，移朔州參將駐此，分轄井坪以下十城堡。邊牆東起西路界，西止丫角山，長三十一里零，內屏雁、代，東障朔、應，爲西路之險。《邊防考》：嘉靖五年，邊寇突犯，參將李瑾擊敗之，數年不敢窺雲中南界。隆慶元年，叛人趙全言於俺答曰：晉兵弱，石、隰間多肥羊良田可致也。彼藉宣、雲爲援，遠來疲，安能抗我？俺答乃分六萬騎四道入寇，一入井坪，一入朔州，一入老營，一入偏關，所向披靡，陷石州，攻汾州，分掠平陽、太原之境，三旬始卻。井坪實戍守之要也。
滅胡堡在井坪所北三十里。嘉靖三十三年築，萬曆初增修，周一里有奇。分邊十三里零，內王家莊、楊家大溝、觀音山，俱最衝。邊外寧邊河、照壁山、黑石等處，皆敵境也。隆慶中，設小市於此，雜夷錯伺。而本堡地形漫衍，土性浮脆，邊牆易圮，籌邊者每致慮焉。
暖會堡州西北七十里。永樂二年築，周不及一里。又□□□堡，在州北六十里，永樂□□年築，周不及一里。又黑龍堡在州東北六十里，姑□堡在州西九十里，旱井堡在州西北九十里，俱周一里有奇。又西駱駝堡，在州西北百里，周不及一里。以上六堡，俱朔州衛屯軍戍守。
將軍會堡在井坪所西北五十里。舊名白草坪，常被竊掠。萬曆九年，始建土城，二十四年改築，周一里有奇。分邊十七里零，內曹家お、白羊林、響石溝，俱極衝。邊外黑青山一帶，即土酋駐牧，堡據三城之衝邊，爲兩鎮之要地。
乃河堡井坪所西南五十里。嘉靖四十五年築，萬曆初增修，周一里有奇。西去老營堡四十里。嘉、隆間，寇由此入犯，掠石州、崞縣諸處，蓋老營之兵專保西界，而乃河爲東界，防禦少疏，彼得乘間而入，便爲山西全鎮之禍。堡蓋兩鎮利害所關也。已上三堡與朔、應州馬邑、山陰、懷仁及西安堡，俱屬大同中路，而分轄於井坪參將雲。○顧家店，在乃河堡東二十里，又東與平虜衛接界，亦往來策應之要地也。
蔚州府東南三百五十里。東北至直隸宣府鎮三百里，東至直隸易州二百二十里，東南至直隸定州三百五十里，南至直隸真定府四百二十里，西南至太原府代州三百六十里。
戰國時趙地，後又屬燕。秦屬代郡，漢、晉因之。後燕時郡廢晉太元十三年，慕容垂廢代郡，悉徙其民於龍城。後魏爲懷荒、禦夷二鎮地。永安中，置蔚州，後陷魏收《志》：寄治并州鄔縣界。東魏改置北靈丘郡。後周仍置蔚州治靈丘。隋初，郡廢州存。大業初，州廢屬上谷郡。唐初，復置蔚州治靈丘。《新志》：開元初，嘗移治安邊，乾元初復故。胡氏曰：唐永淳二年爲忠順軍節度。天寶初，曰安邊郡。乾元初，復故。遼曰忠順軍，又改武安軍。宋雍熙三年得其地，尋復沒於遼，仍稱蔚州忠順軍移治靈仙。金亦爲蔚州。元廢州，以其地屬弘州弘州，今直隸宣府鎮廢順聖西城是，在州西北九十里。尋復爲蔚州，屬宣德府。明洪武四年，改今屬，以州治靈仙縣省入編戶十六里，領縣三。今因之。
州山川險固，關隘深嚴，控燕、晉之要衝，爲邊陲之屏蔽。飛狐形勝，實甲天下。《邊防考》：州地氣豐暖，歲收恆裕，居民繁庶，商賈輳集，虜每屬意。又民屬大同，軍屬宣鎮，介兩邊之中，屹爲要區。
○靈仙廢縣今州治。漢代縣地，屬代郡，後漢末廢。隋末爲安邊縣。唐因之，屬蔚州。《新唐書》：開元十二年，置安邊縣，治橫野軍。至德二載，改爲興唐縣。五代梁改隆化縣。後唐復曰安邊縣。遼曰靈仙縣，蔚州治焉。金、元因之，明初省。州城，洪武七年築，高厚完固，賊號爲鐵城，周七里有奇。
代王城州東北二十里。《輿地廣記》：蔚州本古代國。趙襄子定代國，武靈王置代郡。又代北有礻詹礻監之戎，李牧滅之。秦始皇十九年，王翦滅趙。趙公子和率其宗奔代，自立爲代王。二十五年，王賁自燕還攻代，虜代王嘉。漢元年項羽徙封趙歇爲代王。歇遷趙，立陳餘爲代王。又漢高六年，立兄喜爲代王，此其故城。應劭曰：代，故代國也。漢代縣屬代郡，後漢代郡仍治代縣。後燕時廢。《志》云：代王城周二十九里，九門，遺址俱存。金波泉發源其北，夾城東南流，入於滋水。○ず瞀城，在州東北百里，漢縣，屬上谷郡。讀曰句無。師古曰：讀彀冒。後漢因之，晉廢。
天成軍城在州南。宋白曰：本名橫塞軍，初置在飛狐，後移蔚州。開元六年，張嘉貞移於古代郡代王城南，以爲九姓之援，又謂之橫野軍。《唐紀》：開元六年，移蔚州橫野軍於山北，屯營三萬，是也。杜佑曰：橫野軍在蔚州東北百四十里，去太原九百里。時蔚州治靈丘也。乾元二年，徙天成軍合之，而廢橫野軍。景福元年，李克用擊盧龍李匡威於雲州，匡威敗遁，克用追至天成軍而還。九姓，謂敕勒、拔野固等九姓，時皆內附。又有唐所置清塞軍，在天城軍西，本清塞定捉城，貞元十五年改置軍，五代時廢。或曰橫野軍，開元中，蓋徙於順聖西城之地。
定安城州東六十里。《遼志》云：漢東安陽縣地，屬代郡。遼置定安縣，屬蔚州。金貞祐二年，升爲定安州。元復爲縣。明初省。
○五台山州南三十里。山麓綿延，西南與代州五台縣相接，詳見名山五台。○馬頭山，《魏土地記》：代郡東南二十五里有馬頭山，即代王嘉入摩笄自殺處。《括地誌》：摩笄山，一名磨笄山，在飛狐縣界北百五十里。今見保安州。又九宮山，在州東南三十里。金章宗嘗避暑於此，因名。有九宮口，路通易州。又東南二十里有永寧山，亦金章宗遊獵處。
倒剌山州東七十里，以山岩層峻而名。一名雪山，又名太白山。《志》云：太白山在州東南三十里，上有奇石，形如馬頭，俗謂之馬山。其西五里又有三奇石，儼如三仙，因名靈仙山。五代唐以此名縣。○玉屏山，在州西北六十里。又西北二十里有襄山，兩山相接，又西即應州界也。又有人頭山，在州北百二十里，天成衛南三十里，以形似名。
橫谷在州西北。漢高十一年，樊噲破陳胡騎於橫谷，即此。《志》云：州東南六十里有鬆子嶺，又州西北百五十里有平頂嶺，路通大同、宣府。永樂十三年，置巡司於此。
○桑乾水在州西北。自廣靈縣流入境，又東北流入保安州界。○葫盧水，在州城北。其水上槽狹，下流闊，因名。其上流即廣靈之豐水也，下流注於桑乾河，或以此爲嘔夷河。
滋水在州西南三十里。其上流即廣靈縣之壺流河也，東流經此，地名南馬莊，有流水泉，金時民競爭利，鑄鐵板一片十竅，分流灌田，與滋水合，又東北注於葫盧河。○暖泉，在州西三十里。其水夏涼冬溫，資以灌溉。又西十里有飲馬泉，俱流注於滋水。
○隘門關州西南四十里。今名石門口。路通靈丘、廣昌二縣，宋置戍守於此，明初置巡司。其東有龜峪，路通廣昌縣。《志》云：九宮山有九宮口，洪武中置巡司。其東有永寧、松子二口，今俱塞。又平頂嶺在州西北百五十里，路通大同、宣府。永樂十三年置巡司，今革。○五叉山口，在州西北三十里五叉村，路通大同府。又神仙口，在州北五十里蘆子澗，路通保安左衛，皆蔚州衛官兵戍守。
鴛鴦口州東七十里，近壺流河，兩山相峙，狀如鴛鴦，路通保安右衛。永樂十三年，置巡司於此，今革。○興寧口，在州東北百二十里，路通宣府、大同。永樂十三年，置巡司。天順中，徙置於北口關，即興寧北口也。又美峪口，在州東百二十里，以山岩秀麗而名。路通保安州，直抵居庸關。永樂十三年，置巡司於此。十六年，徙置董家口，亦曰董家莊，即今保安州美峪所。
雙塞在州境。正統十四年，親征至大同，東還次雙塞，議從紫荊關入，既又轉從宣府，遂有土木之變。又長塞鎮，在州西南，唐戍守處也。○洗利機台，在州北境。嘉靖二十三年，寇突犯至此，爲烽堠之所。《志》云：州東北九十里有鴛鴦驛，西六十里有白樂站。又州治東南有蔚州馬驛。
廣靈縣州西六十里。西至渾源州百五十里。漢代郡延陵縣地，後漢廢。五代唐同光初，析興唐縣，置廣陵縣。遼因之。金曰廣靈，仍屬蔚州。今城周二里有奇，編戶九里。
○廣陵城即今縣治。遼曰廣陵。《邊防考》：縣城土築於洪武十六年，萬曆元年改築，縣居渾、蔚適中之地，有六楞山、火燒嶺諸處，礦徒之巢穴也。又縣東北七里有寡婦城，古戍婦所居。
○加斗山縣東南十五里。上有圮城，或以爲即留老寨也。昔人築此以避兵，亦名留老疃。洪武中，又築寨於此，周一里有奇，曰加鬥寨。○九層山，在縣北二十五里，山有九層，山崖出泉僅鬥許，可供百餘家，名一斗泉。又千夫山，在縣西北五里，俗名千福山。又縣東北三里有老山，其山皆石，百草環生，若點翠然，一名翠山。
林管山縣西南四十里。下有泉，名百家泉，流入壺流河，上有勒漢寨。相近爲臨灌山，石夾泉流，延袤數里，灌田甚眾。○平頂山，在縣北三十里，其頂方平。相近有巧八山，以一山居中，四圍七山相向而名。左側爲牛欄窩山，以周圍有天生石欄也。又北爲六楞山，險峻深阻，奸徒之藪。《志》云：六棱山在縣西七十里。
樺山縣東北三十五里。山多樺樹，上有三分寨，其相近者又有瓦房山，形如瓦屋，可居百人。又火燒嶺，在縣西北五十里。
○桑乾河在縣北。自渾源州流入界，又東入蔚州境。○豐水，在縣治東南。《志》云：源出縣西南二十里之天井山，伏流至城東南，平地有一山，山下亂泉湧出，東流爲葫盧河。
壺流川在縣西南，即滋水也。自靈丘縣流入境，經縣西南壺川山，下有神泉流注焉，因名。又縣西三十里有莎泉山，莎泉出焉，東流合於壺川，又東入蔚州境。
集興疃池在縣南五里。其水清湛不竭，又有小河，出城西南十五里直峪山下。又西南五里爲枕頭河，亦出直峪山崖谷間。其初出曰灑雨泉，引流數里，分灌民田。北注爲枕頭河。又有瑞泉，出縣西五十裏白羊山中，湍暴奔騰，聲如唾玉，流爲小河，並註於壺流川。○作疃池，在縣西十三里，東注於壺流川，今涸。
○林關口在縣西南四十里林管山下，路通靈丘縣。舊有巡司，後革。景泰初，徙平嶺關巡司於此。其東三十里有直峪口，又東十餘里有唐山口及樺澗嶺、火燒嶺二口，今俱塞。
焦山寨在縣東北十三里焦山村。洪武中，築寨。又瓦房寨，在縣東北三十里瓦房村，以瓦房山名也，周一里有奇。縣西二十里又有土嶺寨，周不及一里。俱洪武中築。
廣昌縣州南百五十里。東北至北直隸易州百七十里，東南至直隸唐縣百四十里。古飛狐口也。漢置廣昌縣，屬代郡。後漢屬中山國。曹魏封樂進爲侯邑。晉屬代郡，後廢。後周於五龍城復置廣昌縣。隋仁壽初，改曰飛狐縣，屬易州。唐初，寄治易州之遂城縣，遙屬蔚州。貞觀五年，復舊。遼仍爲飛狐縣，金、元因之。明初，復改廣昌縣。今城周三里有奇，編戶四里。
○飛狐城今縣治。相傳即古飛狐道，自隋至元，皆曰飛狐縣。明初始復爲廣昌縣。縣城洪武七年、嘉靖三十七年增修，爲蔚州南面之險。《通志》云：城東十五里有紂王城，相傳比干爲紂所築，中有比干廟。
○白石山縣東南二十里。山多白石，有白石谷口，路通直隸唐縣，過東即浮圖峪口矣。又黑石山，在縣北五十里，山多黑石，與白石口相對。○登梯山，在縣西南四十里，山路險峻，直上如梯，亦名登梯嶺。又《志》云：縣南三里有七山，以七峰相連而名，淶水出焉。又縣西南十里有香山，松柏鬱蔥。今縣治立有香山驛，以此名。
插箭嶺縣東南五十餘里。相傳宋將楊彥朗曾插箭其上，亦曰插箭峪。明嘉靖三十二年，部酋俺答犯大同，趨紫荊，攻插箭、浮圖等峪，即此。嶺南五十里曰柳角安口，通北直完縣、唐縣界。○鐵嶺，在縣東四十里。山石皆鐵色，因名。上有鐵山堡，或曰即廣昌嶺也。又有驛馬嶺，在縣西南五十里。
浮圖峪縣東四十里鐵嶺下，路出紫荊關。嘉靖中，俺答突犯，游擊陳鳳、朱玉率寧夏、固原兵來援，寇卻，追過浮圖峪，及之於三家村，敗走之，即此。《邊防考》：浮圖峪南二十餘里即插箭嶺，當紫荊、倒馬二關之衝，宜移紫荊參將於浮圖峪，遇警則營浮圖峪北之石門。移倒馬參將於插箭嶺，遇警則營嶺北之杜家莊，備禦庶爲嚴密雲。○雕窠崖，在縣西六十里，有洞產銅，舊設銅山冶，唐貞元中廢。又有飛狐洞，《志》云：在縣東南十里。
○淶河在縣東南。源出七山。《漢志》廣昌，有淶水出。《水經注》曰：拒馬水出淶山，即淶水也。相傳晉劉琨守此以拒石勒，因名拒馬河。東流經紫荊關，入直隸易州界。一雲金章宗嘗走馬飲水於此，亦名跑馬河。《漢志》註：淶水東南至容城入河，過郡三，行五百里。郡三，謂代、上谷、涿郡也。
徐河在縣東南。《水經注》：徐水出代郡廣昌縣東南大嶺下，東北流徑郎山，入北平縣界，即今直隸保定府徐河上源也。《秦紀》：始皇十六年，代地震，自樂徐以北至平陰。胡氏曰：樂徐當在徐水左右，平陰見下靈丘縣。○唐河，在縣南，即寇水也。自靈丘縣流入境，過倒馬關，入直隸唐縣界。
木井澗在縣東，一作木瓜。唐乾寧中，李克用討燕，劉仁恭遇戰於此。東南流入於淶水，或謂之交牙川。《水經注》：廣昌南有交牙城，以交牙川水而名。○小沼，在縣東南。宋雍熙二年，詔定州刺史田重進出飛狐伐契丹，重進至飛狐南，敗契丹，遣別將譚延美屯小沼，即此。又有淶源泉，在縣南半里，東流合拒馬河。
○紫荊關縣東北百里，東北至北直隸易州八十里。古名蒲陰陘，爲控扼要地。詳見北直重險。○倒馬關，在縣南七十里，東南至北直定州二百五十里。關之西十里曰岳嶺口，亦戍守處。《志》云：廣昌逼近紫荊、倒馬，重岡疊，巍然百雉，爲兩關之樞要，是也。亦詳北直重險。
寧淨口在縣東南三十里，接浮圖峪，路通易州五虎嶺。《志》云：寧淨口與浮圖峪口，景泰三年俱築堡置戍於此。○對節寨，在縣西南十里。縣西南四十里又有栲栳寨，西北二十里有窟{穴龍}寨，四十里有夾鞍寨。又縣東北十里有饅尖寨，又東十里有孟良寨。俱自遼、金以來爲戍守處。
黑石嶺堡縣北二十里。《志》云：即古飛狐峪也。正德二年，築堡於此。萬曆初增修，周不及一里。堡旁無村落，四面高山，東有團堡，西有槍頭嶺，皆盜賊聚劫之所。商賈轉輸，道必由此，戒備不可不豫。○香山驛，在縣治東南，東至直隸易州淶水縣塔崖驛八十里，至紫荊關五十里。縣南倒馬關有倒馬驛，至倒馬關南一里，一名□□。
靈丘縣州西南百五十里，西北至渾源州百里，西南至代州繁峙縣二百三十里。漢縣，屬代郡。相傳以趙武靈王葬此而名。後漢廢，後魏復置縣，爲靈丘郡治。後周兼置蔚州治焉。隋初，郡廢。開皇十九年，突厥都藍可汗擊敗別部突利於長城下，入蔚州，即此。大業初，州廢，縣屬鴈門郡。唐復置蔚州治焉。遼屬蔚州。金貞祐二年，升置成州。元復爲靈丘縣。今城周五里，編戶十里。
○靈丘故城縣東十里，故趙邑也。《史記·趙世家》：孝成王七年，以靈丘封楚相春申君。漢置縣，高帝十一年，樊噲斬陳於靈丘，即此。後魏移縣於今治。今城天順二年改築，周五里有奇。
平舒城在縣北。《史記·趙世家》：武靈王十九年，與燕易土，燕以平舒與趙。即此。漢置縣，屬代郡。後漢建武七年，封馬成爲侯邑。晉亦曰平舒縣，仍屬代郡。昇平初，匈奴單于賀賴頭帥其部落降燕，慕容雋處之代郡平舒城，是也。後魏天平中，僑置上谷郡，治平舒縣，北齊廢。《魏土地記》：古代城西九十里有平舒城。《括地誌》：平舒故城在靈丘縣北九十三里。○莎泉城，在縣東北。後魏置莎泉縣，屬北靈丘郡。魏主燾太延二年，遣將張黎發定州兵通莎泉道，即此後齊廢。
平邑城在縣西北。戰國趙獻侯十三年，城平邑，即此城也。漢置縣，屬代郡。王莽曰平湖。後漢初廢，永元八年復置。《十三州志》：平湖城在高柳南八十里，即平邑矣。又平陰城，在縣北，漢縣，屬代郡。《水經注》：道人縣有潭，淵而不流，俗謂之平湖。戰國趙王遷五年，代地震，自樂齊以北至平陰。平陰當在平湖之北也。又陽原城，在縣東北，漢縣，屬代郡。《水經注》：濕水東徑道人縣故城，又東徑陽原城，俗謂之北城。今順聖西城即其地也。○大昌城，在縣南，後周置大昌縣，屬靈丘郡，隋省入靈丘縣。《通志》：縣西二十里有蕭太后城，其南二里有楊六郎城，止一面，俗傳楊六郎與蕭後相拒處。
○隘門山縣東南二十里。《水經注》：氵寇水自縣南流入峽，謂之隘門，設隘於峽，以譏行旅。其南山高峰隱天，深溪埒谷。《輿地紀勝》：隘門山壁立直上，極險隘，後魏於此設義倉，宋設關防，以譏禁行旅。又三山，在縣東二十五里，有三峰聳峙。○惡道山，在縣東北二十里。山路崎嶇，峻險難行，因名。
高是山縣西北七十里。其東三十八里，有枚回嶺，與高是山山麓相接。《山海經》：高是之山，氵寇水出焉。《水經》作高氏山。又太白山，在縣南十里，極高險，道路崎嶇，迴繞十八盤，冬初積雪，春暮不消，因名。有鐘乳穴。一名太白巍山。
銀釵嶺縣東二十五里，接廣昌縣界，兩旁高山，卓峙如立釵然。○石銘陘，在縣西。《水經注》：氵寇水經高氏山東南流。山上有石銘題雲冀州北界，故世謂之石銘陘雲。
○氵寇水在縣南。自渾源州流入界，又東南入廣昌縣境。○滋水，在縣北，徑枚回嶺，懸流五丈，湍激之聲，震動山谷。
祁夷水在縣北。《漢志》註：平舒縣有祁夷水，北至桑乾入冶水，冶水即桑乾河也。《水經注》：祁夷水出平舒縣東，東北流經蘭亭南，又東北徑石門關北，舊道出中山故關也，其下流注於桑乾河。○黑龍河，《志》云：出縣西四十里黑龍谷，南流合於氵寇水。
○水南寨縣西南五十里。址高四里，氵寇河經其北，因名。縣北十五里有三墁寨，以頂有三墁而名。又順城寨，在縣西北百里，址高五里，峭壁如城。又縣東南六十里有牛欄寨，高五里。縣西北六十里又有觀音寨。○鎮邊堡，在縣北六十餘里。《邊防考》：地名柳溝，有屬部落駐牧，夏則移駐龍會，距縣三百餘里。
定西寨在縣西。五代唐所置。宋雍熙三年，賀令圖與契丹耶律斜軫戰於定西，敗績南奔，斜軫追及於五台，即此。○大勝甸，在縣東六十里。蒙古與金人戰，大敗金人於此，因名。《志》云：縣城東四十里秀嶺下有秀嶺驛，又東至廣昌縣四十五里。蓋境相接也。
附見：
蔚州衛在州治西。洪武七年建，隸山西行都司。宣德五年，改隸萬全都司，轄左、右、中、前、後、中中、中左、中右八所。○廣昌守禦千戶所，在縣治東北。洪武十三年建，隸山西行都司。宣德五年，改隸萬全都司。
桃花堡衛東九十里。嘉靖四十四年，以邊臣蘇祐言，改民堡，置戍於此。萬曆十二年增修，周不及一里。蔚州、保安相距百八十里，堡當其中路。隆慶六年，設倉置遞於此。其地平衍沃饒，正東與易州之馬水口、昌平之白羊口相對，可爲形援雲。
深井堡衛東北百二十里，又東北至宣鎮六十里。正德五年築，萬曆七年增修，周三里有奇。四山環繞，中獨ㄜ下，積水經年不涸，因名。嘉靖三十五年，寇嘗由此入犯保安州之殷家梁。蓋寇自西北而東南，堡適當其衝。所有南口寨、石壑子、羅家お等處，皆寇境也。○滹沱店堡，在深井西十里，本民堡。嘉靖四十五年，被寇，堡毀，尋修治之，置戍守於此，周不及一里。
連雲堡在衛東北。嘉靖十九年，寇大掠宣府，逾順聖川，至蔚州，堡塞盡破。總兵白爵御之於水泉兒，敗績，副總兵雲冒御之於連雲堡，又敗。堡蓋民堡也。水泉兒，一作水兒亭，又在其東北雲。
