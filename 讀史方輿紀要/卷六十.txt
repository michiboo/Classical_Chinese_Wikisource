
臨洮府，〈東至鞏昌府二百里，南至洮州衛三百十里，西至河州衛百八十里，北至莊浪衛四百五十里。自府治至京師四千六十里，至南京三千八百四十里，至布政司一千二百六十里。〉
狄道縣，〈附郭。漢置縣，爲隴西郡治。後漢因之。晉屬隴西郡，惠帝改置狄道郡治此。又嘗改縣爲降狄道，尋復舊。後魏屬武始郡。隋屬蘭州。唐因之。天寶三載，置狄道郡治此。寶應以後，廢於吐蕃。宋熙寧五年收復。六年仍置狄道縣，爲熙州治。九年省。元豐二年復置。今編戶二十五里。〉
渭源縣，〈府東百二十里。東至鞏昌府九十里。漢爲首陽縣，屬隴西郡。後漢因之。晉仍屬隴西郡。後魏亦曰首陽縣。西魏改渭源縣，仍屬隴西郡。隋屬渭州。唐因之。開元二年吐蕃將岔達延等寇臨洮，軍蘭州，至於渭原。臨洮，謂今洮州也。未幾，復寇渭源。至德後，遂陷於吐蕃。宋熙寧中，置渭源堡，屬熙州。金因之。元升爲縣。今城周二里，編戶四里。〉
蘭州，〈府北二百十里。東南至鞏昌府四百二十里，東北至靖遠衛三百五十里，西北至莊浪衛二百七十里，西南至河洲衛三百二十里。〉
河州，〈府西南百八十里。南至洮州衛三百十里，西至生番界七十里，西北至西寧衛二百五十里，東北至蘭州三百二十里。〉
洮州衛軍民指揮使司，〈東至岷州衛一百五十里，南至廢疊州生番界一百二十里，西至生番界九十里，北至河州三百十里。自衛治至京師四千二百二十里，至南京四千里，至布政司一千六百七十里。〉
岷州衛軍民指揮使司，〈東北至鞏昌府二百四十里，南至階州六百三十里，西至洮州衛百五十里，北至臨洮府百五十里。自衛治至布政司一千五百五十里，至江南江寧府四十里，至京師四千一百里。〉
