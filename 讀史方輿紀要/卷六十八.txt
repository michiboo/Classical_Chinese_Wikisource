
保寧府，〈東至夔州府達州五百六十里，南至順慶府三百里，西北至龍安府五百十里，西南至潼川州三百十五里，北至陝西沔縣六百三十里，東北至漢中府千里，自府治至布政司七百里，至京師一萬三百里。〉
閬中縣，〈附郭。秦縣。漢屬巴郡，以閬水紆曲繞縣三面而名。晉、宋以後皆爲巴西郡治。隋改縣曰閬內，唐復爲閬中縣，閬州治焉。宋、元因之。今編戶十里。〉
蒼溪縣，〈府北四十里，西北至劍州百八十里。秦閬中縣地，晉分置蒼溪縣，屬巴西郡，劉宋省。蕭齊改置漢昌縣，仍屬巴西郡，梁因之，隋開皇末復改曰蒼溪，屬隆州，唐屬閬州。今城周二里有奇，編戶六里。〉
南部縣，〈府南七十里。南至順慶府二百二十里，西至潼川州鹽亭縣二百七十里，東至蓬州儀隴縣百三十里。漢巴郡充國縣地，後漢末爲南充國縣地，晉屬巴西郡，宋、齊因之。梁天監二年置南部縣，以縣居郡南而名。西魏於縣置新安郡，後周郡廢。隋屬隆州，唐屬閬州，宋因之。明洪武十年併入閬中縣。十四年復置。今城周二里有奇。編戶九里。〉
廣元縣，〈府北三百五十里。西南至劍州百九十里，東北至陝西寧羌州二百里。秦葭萌縣地。漢屬廣漢郡，後漢因之。蜀漢曰漢壽縣，屬梓潼郡。晉太康初改曰晉壽縣，太元中又析置興安縣，屬晉壽郡，宋、齊因之。梁爲晉壽郡治，西魏因之。隋開皇初郡廢，十八年改縣曰綿谷，爲利州治，大業初改州爲義城郡。唐復爲利州，亦曰益昌郡。宋仍爲利州治，端平後以兵亂廢。寶祐初蒙古復置綿谷縣，爲利州治。至元十四年改爲廣元路，明洪武七年改爲廣元府，是年改府爲州，以州治綿谷縣省入，十四年又改州爲縣。城周九里。編戶三里。〉
昭化縣，〈府西北四百里。西北至陝西文縣三百四十里，西南至劍州百十里。漢葭萌縣地，劉宋置益昌縣，屬白水郡，齊、梁因之。劉昫曰：「後魏曰京兆縣，後周仍曰益昌，隋屬利州，唐因之。」五代唐同光三年得其地，改曰益光。宋初復曰益昌，開寶五年改曰昭化，仍屬利州。元屬廣元路，明洪武十四年改今屬。舊有石城，周三里有奇。今圮。編戶二里。〉
劍州，〈府西北三百二十里，南至潼川州三百六十里，西南至成都府綿州二百九十四里，西至龍安府二百九十里。〉
梓潼縣，〈州西南二百二十里。東至府城二百五十里，西南至綿州百三十里。漢縣，屬廣漢郡，後漢因之。志云：縣元鼎元年置，以倚梓林而枕潼水，因名。建安二十二年劉備分置梓潼郡，晉爲梓潼郡治。永嘉三年天水人訇琦等殺成太尉李離等，以梓潼降羅尚於巴郡。四年成將張寶復取梓潼。永和三年復歸晉，孝武移郡治涪城，以梓潼屬之。宋、齊皆屬梓潼郡，梁天監四年陷於後魏，尋復入梁。西魏改縣曰安壽，尋又置潼川郡。隋初郡廢，大業初改縣曰梓潼，屬普安郡。唐屬劍州，宋、元因之。今土城周三里有奇。編戶二里。〉
巴州，〈府東三百五十里。東至夔州府達州三百里，南至順慶府蓬州二百十里，北至陝西漢中府四百六十里。〉
通江縣，〈州東北百五十里。東南至達州百六十里，北至漢中府四百三十里。漢宕渠縣地，後漢爲漢昌縣地，梁爲始寧縣地。西魏分置渃水縣。隋復廢入始寧。唐武德八年復分置渃水縣，並置壁州治焉。天寶初改縣曰通江，又改州爲始寧郡。乾元初州復故。宋初因之。熙寧五年以壁州省入，縣改屬巴州。元省入曾口縣，至正四年復置。今城周不及四里。編戶六里。〉
南江縣，〈州北二百里。西北至廣元縣二百三十里。漢宕渠縣地，後漢漢昌縣地，梁難江縣地，尋立東巴州。後周改置集州，又置平桑郡。隋開皇初郡廢，大業初州廢，縣屬漢川郡。唐武德初仍置集州，天寶初改曰符陽郡，乾元初復故。宋仍曰集州，熙寧五年州廢，縣屬巴州。元至元二十年縣省。明初因之，正德九年改置今縣。城周二里有奇，編戶二里。〉
順慶府，〈東至重慶府忠州五百六十里，南至重慶府合州三百二十里，西至潼川州三百五十里，北至保寧府三百里。自府治至布政司六百里，至京師八千八百二十五里。〉
南充縣，〈附郭。漢巴郡充國縣地，後漢末，析置南充國縣，仍屬巴郡。晉屬巴西郡。宋曰南國縣，齊因之。隋改置南充縣於此，屬隆州。唐初於縣立果州，宋寶慶初爲順慶府治。今編戶十一里。〉
西充縣，〈府西七十五里。西至潼川州鹽亭縣百二十五里。漢充國縣地，晉析置西充國縣，屬巴西郡。宋、齊因之，梁置木蘭郡治焉。西魏廢郡，改縣曰晉城，屬宕渠郡。隋屬隆州，大業末廢。唐武德四年復置西充縣，屬果州。今城周七里。編戶八里。〉
蓬州，〈府東北百四十里。東至夔州府達州四百二十里，西北至保寧府二百里，北至保寧府巴州二百十里。〉
營山縣，〈州東南六十里。南至廣安州百四十里。漢宕渠縣地，梁相如縣地，唐武德四年析相如縣地置朗池縣，屬果州。寶應元年改屬蓬州，寶曆初省。開成二年復置。宋初因之，仍屬蓬州，大中祥符五年改曰營山。元因之。今城周二里有奇。編戶三里。〉
儀隴縣，〈州北百八十里。西至南部縣百三十里。漢閬中縣地，梁置儀隴縣，又置隆城郡。隋郡廢，以縣屬隆州。唐初因之，武德三年於縣置方州，八年州廢，還屬蓬州。劉昫曰：「州舊治金城山，開元二十三年徙治平溪。」是也。宋仍屬蓬州。今城周三里有奇，編戶七里。〉
廣安州，〈府東二百十里。東至重慶府忠州三百四十里，西南至重慶府合州三百里，北至蓬州二百里。〉
岳池縣，〈州西六十里。西南至合州定遠縣百三十里。本南充及相如二縣地，唐萬歲通天二年析置岳池縣，屬果州，宋屬廣安軍。今城周三里有奇。編戶十五里。縣今省。〉
渠縣，〈州北百二十里。西北至蓬州百二十里，東南至忠州墊江縣百二十里。漢巴郡宕渠縣地，後漢建安中先主嘗分置宕渠郡，尋省入巴西郡。晉仍屬巴西郡，後復置宕渠郡。宋曰南宕渠郡，齊因之，梁兼置渠州，並治宕渠縣。西魏析置流江縣，又置流江郡。隋開皇初郡廢，爲渠州治，大業初爲宕渠郡治。唐初復曰渠州，天寶初曰潾山郡，乾元初復爲渠州。宋因之，亦曰潾山郡。元仍曰渠州，明初以州治流江縣省入，又改州爲縣。城周四里有奇。編戶十一里。〉
鄰水縣，〈州東南百二十里。西南至合州二百里，東至忠州酆都縣百八十里。本宕渠縣地。梁置縣，並置鄰州治焉。後魏改置鄰山郡，隋開皇初郡廢，縣屬渠州，義寧元年改屬潾州。唐武德三年還屬渠州，寶曆初省入鄰山縣，後復置。宋因之。元至元二十年省入大竹縣。成化二年復置。城周七里，編戶十七里。〉
大竹縣，〈州東北百六十里。東至夔州府新寧縣二百二十里。漢宕渠縣地，唐久視元年析宕渠之東界置大竹縣，以地產大竹而名，屬蓬州。至德二載改屬潾山郡，寶曆元年省入潾山縣。五代時復置，宋景祐三年省入流江縣，紹興三年復置大竹縣。元仍屬渠州，明初改今屬。城周二里有奇。編戶十七里。〉
