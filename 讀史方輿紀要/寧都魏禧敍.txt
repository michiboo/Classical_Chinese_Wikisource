
　　《讀史方輿紀要》一百三十卷，常熟顧祖禹所撰述也。其書言山川險易，古今用兵戰守攻取之宜，興亡成敗得失之跡所可見，而景物遊覽之勝不録焉。歷代州域形勢凡九卷，南、北直隸十三省凡一百十四卷，山川源委凡六卷，天文分野一卷。職方廣輿諸書，襲訛踵謬，名實乖錯，悉據正史考訂折衷之。祖禹沉敏有大略，爲人奇貧而廉介，寬厚樸摯，不求名於時，與寧都魏禧爲兄弟交。禧既篤服其書，祖禹因請爲之敘。禧愀然而歎曰：有是哉！此數千百年所絶無而僅有之書也。惟禧學不足貫穿諸史，足跡不及天下五分之一，顧何足推明祖禹意，然竊嘗得舉其論之最偉且篤者，以示子弟。蓋其大者有二：一以爲天下之形勢，視乎建都。故邊與腹無定所，有在此爲要害而彼爲散地，此爲散地而彼爲要害者；一以爲有根本之地，有起事之地，立本者必審天下之勢，而起事者不擇地。嗚呼！古今豪傑，暴起草昧，往往迫而應天人之會，初未嘗遷地而謀形勝也。用其地之人，因其地之勢，以驅策天下，而天下無以難之，蓋其故可思矣。失其術，則據十二百二之雄而可以亡；得其術，則雖迫狹瘠弱，而無不可批郤導窽，以中天下之要。祖禹貫穿諸史，出以己所獨見，其深思遠識，有在於言語文字之外，非方輿可得紀者。嗚呼！非其人誰與知之，此則禧所欲爲祖禹敘，而不復辭讓者也。北平韓子孺時從余案上見此書，瞪目視余曰：「何哉？吾不敢他論。吾僑家雲南，出入黔、蜀間者二十餘年，頗能知其山川道里。顧先生閉戶宛溪，足不出吳會，而所論攻守奇正荒僻幽仄之地，一一如目見而足履之者，豈不異哉！」禧於是並識之。[1]

