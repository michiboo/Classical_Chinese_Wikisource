
《禹貢》梁州南徼地。殷、周時皆爲蠻夷所居。或曰即百濮之國也。〈《逸周書》：「獻令西南有產里、百濮。」產里或曰今之車里，百濮蓋以種分百國而名。〉其在天文，亦井、鬼之分野。漢武帝元封二年間西南夷滇王降，以其國置益州郡，屬益州部。後漢增置永昌郡，亦屬益州部。三國時爲蜀漢地，又分益州置交州。〈後主建興二年改益州郡爲建寧，又增置興古、雲南二郡。以南中闊遠，置庲降督於建寧總攝之，遙領交州刺史。今曲靖府廢味縣是其治也。〉晉泰始七年改置寧州，太康三年復省入益州，立南夷校尉以護之。大安二年復置寧州。〈自是郡縣增置益多。〉咸康四年分置安州，〈《晉春秋》：「太寧以後寧州沒於李蜀。咸康四年蜀李壽篡立，分牂牁、夜郎、朱提、越嶲置安州，既又分興古、永昌、朱提、雲南、越嶲、河陽六郡置漢州。明年寧州復爲晉有。」《晉、宋志》皆雲是年置安州，蓋即李壽所置而晉因之，故云。〉八年仍併入寧州。〈《晉志》：「是年以越嶲郡還屬益州。」〉宋、齊因之。梁大同中改置南寧諸州，承聖末沒於羣蠻。隋開皇十七年復開南中，仍置南寧州，領羈縻數十州，後又領於益州都督府。唐武德四年置姚州，〈管羈縻州三十二。〉貞觀六年於戎州置都督府，督南中一十七州，後因之。〈天寶元年戎州督羈縻三十六州，一百三十七縣，並荒梗，無戶口。〉自開元之季南詔漸強，〈《會要》：「開元二十六年冊南詔蒙歸義爲雲南王。歸義之先本哀牢夷也。其地居姚州之西，東南接交趾，西北接吐蕃。蠻語謂王曰詔。先有六詔，曰蒙舍、蒙越、越析、浪穹、漾備、越澹。兵力相埒，莫能相一。蒙舍最在南，謂之南詔。是時皮邏閣寢強大而五詔微弱，會有破洱河蠻之功，乃冊爲王，仍賜名歸義，於是以兵威脅服羣蠻，不從者滅之，遂擊破吐蕃，徙居大和城，天寶以後大爲邊患。」《南詔記》：「六詔者，一曰蒙舍詔，今蒙化府是；二曰浪穹詔，今浪穹縣是；後移今劍川州，改浪劍詔；三曰鄧瞼詔，今鄧川州是，亦作『邆賧詔』；四曰施浪詔，今浪穹縣蒙次和山之地是，亦作『浪施詔』；五曰摩些詔，今麗江府是，亦作『越析詔』；六曰蒙嶲詔，今四川建昌衛是。蒙舍最南，謂之南詔。五詔皆爲所併。」《滇記》雲「滇西六詔之外又有時旁詔、矣川羅識詔，謂之八詔。此外不稱詔者，北有浪稽蠻、羅哥谷蠻，東有些狄蠻、烏皮蠻，南有離東蠻、鍋銼蠻，西有摩些蠻，與南詔越析相姻婭，皆哀牢雜種九十九部之後也。諸蠻吞併而爲八，又併而爲六」雲。〉天寶九載遂有雲南之地，僭國號曰大蒙。〈《白虎通》：「戰國時楚莊蹻據滇，號爲莊氏。」漢元狩間莊氏後有嘗羌者與白厓王爭衡。武帝乃立白人仁果爲滇王，而蹻嗣絕。仁果傳十五代爲龍祐那當。蜀漢建興六年諸葛武侯南征，師次白厓，立爲酋長，賜姓張氏，遂世據雲南。或稱昆彌國，或稱白國，或稱建寧國。歷十七傳當唐貞觀世，張樂進求以蒙舍酋細農羅強，遂遜位焉。蒙氏者，烏蠻別種也。永徽四年細農羅遣使入朝。上元元年子羅炎晟立。太極元年子晟羅皮立，唐封爲臺登郡王。開元二十六年子皮羅閤立，以破洱河蠻功，乃賂劍南節度王昱求合六詔爲一。昱爲請於朝，許之。賜姓名蒙歸義，冊爲雲南王。自是益強。天寶八載子閤羅鳳立，始叛唐，取夷州三十二，進陷嶲州，稱臣吐蕃，僭國號曰大蒙。其地東至銅柱、鐵橋、蟠桃、王榆，東南至交趾，南至驃國木落山，西至大食，西北至吐蕃，北至神川，東北至黔、巫，回環萬里，西南夷中稱爲最強。〉貞元十年改國號曰南詔，〈閤羅鳳之子曰鳳迦異，未立而死，子異牟尋以大曆十四年立，貞元四年吐蕃冊爲日東王。五年復歸唐，十年請改國號南詔。《載記》「異牟尋初立，嘗改國號大理」雲。〉大中十三年改稱大禮。〈異牟尋之子曰尋閣勸。尋閣勸之子曰勸龍晟、勸利晟相繼立。勸利晟之子曰晟豐祐，太和三年復叛唐。大中十三年豐祐死，子祐隆立，僭稱帝，國號大禮。死，子隆舜立。隆舜爲其臣楊登所弒，子舜化真立。《唐書》：「乾符四年大禮酋龍卒，子法立，國號鶴柘，亦號大封人。」龍即祐隆也，一作「世隆」，一作「佑龍」。法即隆舜也。又南詔自尋閤勸以後，其君皆稱驃信，猶中國稱帝雲。〉光化四年國亂，改稱大長和。〈蒙氏自細農羅傳至舜化真，凡十四世，二百四十七年。其臣鄭買嗣奪化真位而滅其國，改國號大長和。卒，子旻嗣。旻卒，子龍亶嗣，爲其臣楊干貞所弒。鄭氏傳三世，二十八年而國滅。〉後唐天成三年國號大天興，明年稱大義寧，〈楊干貞殺鄭隆亶而推其黨趙善政立之，國號大天興。僅十月，干貞自取之，國號大義寧，於是段思平起兵討平之。趙氏、楊氏得國共九年。〉石晉天福二年屬於大理。宋初因之。〈《繹年運志》：「段氏之先爲武威郡白人，有名儉魏者，佐閤羅鳳有功，六傳至思平而有國，改號大理。十傳至段慶義，爲其臣楊義貞所弒，自稱廣安皇帝，凡四年。而段氏臣高昇太以東方兵討滅之，立廉義子壽輝。復廢之，而立其庶弟正明。五年正明避位爲僧，國人共奉昇太爲主，而段中絕。」〉自熙寧八年以後段氏衰，元祐元年高氏代立，號大中國。元符二年段氏復興，號後理國。〈高昇太既代段氏，將卒，囑其子太明求段氏後正諒立之，於是段氏復有雲南地。〉淳祐十二年〈爲蒙古憲宗蒙哥二年。〉蒙古忽必烈滅大理。〈自正諒至段興智凡七傳而國滅，前後凡二十二傳，歷三百五十年。段氏雖滅，元人復設大理路軍民總管府，以段氏子孫世守其職。〉元至元十三年立雲南等處行中書省。〈治中慶路。〉元亡，其梁王把匝剌瓦爾密及段明分據其地。洪武十五年討平之，〈段氏自段實暨段明有十一總管，與元氏共爲存亡。〉始置雲南等處承宣布政使司。今領府共二十二，內羈縻者十一；州共四十一，內羈縻者亦十一；縣三十，內羈縻者二；又羈縻宣慰司六，宣撫司四，安撫司二，長官司共二十四，〈總爲里六百二十有四，夏秋二稅大約十四萬五百八十九石有奇。〉而衛所諸司則參列其中。今仍爲雲南布政使司。
東接黔、蜀，
南控交趾，
西擁諸甸，
北距吐蕃。
其名山則有點蒼山，
高黎共山，
玉龍山。〈江雲露山、蒙樂山附見。〉
其大川則有金沙江，
瀾滄江，〈樣備江附見。〉
潞江，
滇池，
西洱河。
其重險則有石門。〈龍首、龍尾二關附見。〉
