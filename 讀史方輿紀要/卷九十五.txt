
《禹貢》揚州地，周爲七閩地，〈《周禮》：「七閩荒服，掌於職方。」註：「蠻種有七，故曰七閩。」賈疏：「祝融之裔，分據閩地而爲七。」〉春秋已後亦爲越地。天文牛、女分野。秦並天下，平百越，置閩中郡。漢高五年封無諸爲閩越王。〈都冶。孝惠三年分閩越地封搖爲東海王，即今浙江溫州府地。又建元六年封無諸孫丑爲閩繇王，復封餘善爲東越王，其實皆閩越地也。〉元鼎五年閩越亂，元封初平之，屬會稽南部都尉，〈《漢紀》：「武帝平閩越，以其地險阻，數反覆，終爲後世患，因遷其民於江、淮間，而虛其地。後復爲冶縣，屬會稽郡。」〉後漢因之。三國吳始置建安郡，晉又分置晉安郡，皆屬揚州。元康初改隸江州，宋、齊因之。梁普通六年改屬東揚州，〈時增置南安郡。〉陳永定初增置閩州。〈領郡三。天嘉六年復舊，光大初又置豐州。蓋梁、陳時州名滋多，非古制也。〉隋大業中亦屬揚州部。唐屬江南道，〈劉昫曰：「初屬嶺南道。」悞。今以《六典》爲據。〉開元中分隸江南東道。唐末王氏據有其地，及閩亡，入於南唐、吳越。宋爲福建路。元置福建等處行中書省，尋廢。〈《元志》：「至元十五年置行省於泉州，十八年遷福州，明年還治泉州，二十年又徙福州，二十二年併入江浙行省。」《三山續志》：「至元十五年置行省於福州，十六年罷。二十年復置，二十二年併入江西行省。二十三年復置，明年改行尚書省，二十八年仍併入江西。二十九年仍置行中書省。大德元年立福建平海行中書省，徙治泉州，圖琉球也。三年罷。」黃氏曰：「《三山續志》作於元致和間，必有所本也。」〉至正十六年復置，尋爲陳友定所據，明初平之，洪武九年置福建等處承宣布政使司。今領府八、直隸州一，屬縣五十七，〈總爲里三千七百九十七，夏秋二稅大約八十八萬三千七百一十五石有奇。〉而衛所參列其中。今亦爲福建布政使司。
東南皆據海，
西抵粵東，
北距嶺嶠。
其名山則有武夷，
梁山，
大姥。
其大川則有建江，
海。
其重險則有仙霞，
杉關。
