
真定府，〈東至河間府三百五十里，南至順德府二百八十里，西至山西太原府五百十里，西北至山西蔚州四百二十里，東北至保定府三百里。自府治至京師六百三十里，至南京二千二百里。〉
真定縣，〈附郭。戰國時之東垣邑也。漢曰真定縣。元鼎四年置真定國治焉。後漢屬常山國。晉爲常山郡治。後魏因之。後周恆州亦治焉。隋大業中，爲恆山郡治。唐初仍爲恆州治。載初元年改爲中山縣。神龍初，復曰真定。自是州郡常治此。今編戶十四里。〉
獲鹿縣，〈府西南五十里。西至井陘縣九十里，北至平山縣八十里。漢石邑縣地。隋開皇十六年分置鹿泉縣於此，屬井州。大業初省。唐初復置，屬恆州。武德四年仍屬井州。貞觀十七年州廢，還屬恆州。至德初，改爲獲鹿縣。宋開寶六年以石邑縣省入，屬真定府。金興定三年改爲鎮寧州。元初曰西寧州，尋復曰獲鹿縣，屬真定路。今城周四里有奇，編戶十二里。〉
元氏縣，〈府西南九十里，東至趙州四十里。戰國時，趙公子元之封邑。漢置縣，爲常山郡治。後漢因之。晉改屬趙國。後魏屬趙郡。北齊廢。隋開皇六年復置，仍屬趙州。唐因之。五代唐改屬真定府。今城周五里，編戶十七里。〉
靈壽縣，〈府西北六十里。西至平山縣五十里，東至定州行唐縣四十五里，東北至定州百二十里。戰國時中山國地。漢置靈壽縣，屬常山郡。後漢及晉因之。後魏仍屬常山郡。後周置蒲吾郡。隋初郡廢，縣屬恆州。義寧初，置燕州於此。唐初州廢，縣屬井州。貞觀中，還屬恆州。宋熙寧六年省入行唐縣。八年復置。今城周三里有奇，編戶十三里。〉
無極縣，〈府東八十里。北至定州九十里，東至祁州深澤縣四十里。漢毋極縣，屬中山國。後漢因之。晉省。後魏太和十二年復置，屬中山郡。北齊屬恆山郡。隋屬定州。唐初屬廉州，貞觀初仍屬定州。武后萬歲通天二年改毋爲無。景福二年置祁州治此。五代因之。宋景德初，祁州移治蒲陰縣，仍屬定州。明初改今屬。城周五里，有門三，編戶十三里。〉
阜平縣，〈府西北二百五十里。西至山西五臺縣百九十里，東至保定府唐縣百八十里。漢靈壽、南行唐二縣地。宋爲北寨。金曰北鎮。明昌四年置阜平縣，屬真定府。今城周二里，有門三，編戶十一里。〉
定州，〈府東北百三十里。東至河間府二百八里，南至趙州二百三十里，西北至山西蔚州三百五十里，東北至保定府百五十里。〉
安喜廢縣，〈今州治。漢曰盧奴縣，中山國治焉。酈道元曰：「盧奴城內西北隅，有水淵而不流，南北一百步，東西百餘步。水色正黑曰盧，不流曰奴。更始初，耿馳謁大司馬秀於盧奴。二年大司馬秀自下曲陽北擊中山，拔盧奴，移檄邊郡，共擊邯鄲。建武四年幸盧奴。晉亦爲中山國治。燕慕容垂都之，嘗改爲不連，尋復故。隆安初，拓跋攻後燕，如盧奴，復圍中山。後魏中山郡及恆州皆治此。《輿地誌》：「盧奴城北臨滱水，南面氵瓜河，杜預謂之管仲城。又有中山宮，慕容垂所置宮也。自後魏至高齊，皆因而爲別宮。《隋志》：「高齊置鮮虞郡於盧奴。尋廢，盧奴入安喜縣。開皇初，廢郡，改置鮮虞縣。大業初，爲博陵郡治，又廢安喜縣入焉。唐武德四年改曰安喜縣，爲定州治。五代梁乾化三年晉王存勗滅燕，還過定州，舍於關城，即安喜關城也。又後唐天成三年成德帥王都據州叛。遣王晏球等討之，拔其北關城，尋復得其西關城。晏球以定州城堅不可攻，乃增修西關城，以爲行府。明年始克之。五代以後，皆爲州郡治。明初省。《城邑考》：「州城，明初因舊址增築，爲門四。其製周旋盤折，掩伏環帶，四面各異。環城爲濠，闊十丈，深二丈。城周十六里有奇，有門四。〉
新樂縣，〈州西南五十里。又西南至府城七十里，東北至保定府唐縣一百有八里。漢新市縣地。隋開皇十六年置新樂縣，屬定州。唐、宋因之。今城周三里有奇，編戶十一里。〉
曲陽縣，〈州西六十里。西南至行唐縣三十二里，東至保定府唐縣六十里。戰國時趙邑。漢置上曲陽縣，屬恆山郡。後漢屬中山國。晉屬常山郡。後魏屬中山郡。北齊改爲曲陽縣。隋開皇六年改曰石邑。七年改爲恆陽，屬定州。唐因之。元和十五年復曰曲陽。宋仍屬定州。元初，置恆州於此，尋復故，又改隸保定路。明初，復改今屬。城周四里有奇，編戶二十五里。〉
冀州，〈府東南二百八十里。東至山東德州二百三十里，南至廣平府清河縣百三十里，西至趙州百六十里，東北至河間府二百三十里。〉
信都廢縣，〈今州治。漢置縣，爲信都國治。魏晉時又爲冀州治。石趙慕容燕皆置冀州於此。其後苻堅亦置焉。晉太元十年慕容垂自鄴以東，略地至信都，河北州郡，次第降附。二十一年拓跋取燕，河北州郡，惟信都猶爲燕守。後魏孝昌三年賊葛榮圍信都，經年乃陷。普泰初，高乾等襲據冀州，推高歡爲主，起兵討爾朱，立勃海太守元朗於信都城西。隋初，析置長樂縣。大業初，並信都入長樂，仍爲信都郡治。唐初，復改爲信都縣。武德六年移州治下博。貞觀初，還治信都。後皆因之。明洪武六年省。《城邑考》：「州城，漢時遺址。宋建隆二年增修，皆築土爲墉。明初因而不改。成化十八年滹沱河溢，城壞，尋修復之。弘治二年增築內城，皆土城也。嘉靖二十年以後，屢經修築。城周十二里有奇，有門三。〉
新河縣，〈州西六十里。西至趙州寧晉縣六十里，北至祁州束鹿縣百二十里。漢堂陽縣地。五代時爲南宮縣之新河鎮。宋皇四年升爲新河縣。六年復廢爲鎮。元初，復置新河縣，屬冀州。今城周四里有奇，編戶十二里。〉
武邑縣，〈州東北五十里。東南至河間府景州七十里，西北至深州六十里。漢縣，屬信都國。後漢因之。晉太康十年置武邑國。石趙亦置武邑郡。後魏初，郡仍治此。後移治武強，縣屬焉。北齊縣廢。隋開皇六年復置，屬冀州。唐、宋因之。今城周四里有奇，編戶二十三里。〉
晉州，〈府東九十里。東至深州百五十里，西南至趙州百十里，北至保定府祁州百里。〉
鼓城廢縣，〈今州治。春秋時爲鼓子國。鼓，白狄別種也。《左傳》昭十五年晉荀吳帥師伐鮮虞，圍鼓，克之。漢置下曲陽縣，屬鉅鹿郡，郡都尉治焉。顏師古曰：「常山有上曲陽，故此爲下。光武自薊南馳，兼行至下曲陽。既而自信都進攻下曲陽，降之。靈帝光和末，皇甫嵩破斬黃巾賊張寶於下曲陽。是也。晉屬趙國。後魏改爲曲陽縣，爲鉅鹿郡治。高齊縣廢。隋開皇十六年復置昔陽縣。十八年改曰鼓城，屬定州，尋屬趙郡。唐武德五年幽州總管李藝引兵擊劉黑闥，黑闥遣其弟十善拒戰於鼓城，即此。宋亦爲鼓城縣。元始爲晉州治。明初省。《城邑考》：「州城，元季故址，明景泰三年增修。弘治五年大水，城壞。八年以後，相繼修葺。今土城周三里有奇，有門三。〉
安平縣，〈州東北九十里。北至保定府博野縣六十里，西北至祁州六十里。漢縣，屬涿郡，郡都尉治焉。又高帝封鄂千秋爲侯邑。後漢屬安平國，桓帝置博陵郡治此。晉爲博陵國治。永和八年燕慕容恪屯安平，積糧治攻具，擊故趙將王午於魯口。是也。後魏亦爲博陵郡。高齊、後周因之。隋開皇初，郡廢，縣屬定州。十六年置深州治焉。大業初，州廢，縣還屬博陵郡。唐武德四年復置深州於此，尋移州治饒陽。貞觀十七年改屬定州。先天二年還屬深州。宋因之。元初，置南平州於此，尋復爲安平縣，屬晉州。今土城周六里有奇，編戶十四里。〉
饒陽縣，〈州東北百三十里。西北至保定府博野縣七十里，東至河間府獻縣九十里，東南至武強縣七十里。漢縣，屬涿郡。應劭曰：「在饒河之陽，因名。後漢屬安平國。晉屬博陵國。後魏屬博陵郡。隋屬瀛州。唐武德四年移深州治此。尋沒於劉黑闥，置饒州治焉。六年仍爲深州治。貞觀十七年州廢，縣屬瀛州。先天二年還屬深州。宋因之。元改屬晉州。今城周四里有奇，編戶十七里。〉
武強縣，〈州東百六十里。西南至深州六十里，東北至河間府獻縣亦六十里，南至武邑縣四十里。漢武隧縣地，後漢及晉因之。晉末，析置武強縣，屬武邑郡。後魏神瑞二年廢。太和十八年復置，尋爲武邑郡治。北齊廢郡，縣屬長樂郡。隋屬冀州。唐貞觀初，改屬深州。宋亦爲武邑縣。元初，置東武州。旋復故，仍屬深州。又改屬祁州。中統四年復改屬晉州。今城周四里，編戶十四里。〉
趙州，〈府南百二十里。東南至冀州百六十里，南至順德府百五十里，東北至晉州百十里。〉
平棘廢縣，〈今州治。漢縣，屬常山郡。後漢屬常山國。晉屬趙國。永安初，幽州都督王濬起兵討成都王穎，浚主簿祁弘敗穎將石超於平棘。永和五年石虎子遵篡立，其兄衝起兵幽州，討之。遵使石閔等逆戰於平棘，衝大敗，爲閔所獲。後魏移趙郡治平棘。隋開皇十六年始分趙州，以趙郡置欒州，仍治平棘。大業三年又自廣阿移趙州來治。自是遂爲州治。明初，省縣入州。杜佑曰：「漢平棘故城，在今縣南三里，亦謂之南平棘。《後漢書》：「光武自薊還中山，至於南平棘，羣臣請上尊號，不許處也。今城本名棘蒲，春秋時晉地。《左傳》哀元年師及齊師，衛孔圉，鮮虞人伐晉，取棘蒲。《史記》趙敬侯六年借兵於楚，伐魏，取棘蒲。又漢文帝三年濟北王興居反，遣棘蒲侯柴武擊之。應劭曰：「棘蒲，即平棘也。顏師古云：「《功臣表》有棘蒲侯陳武、平棘侯林摯，則棘蒲、平棘非一處矣。《十三州志》：「平棘本晉之棘蒲，戰國時改爲平棘。亦悞也。今州治內猶有棘蒲社。《城邑考》：「州城，明朝成化四年因舊城修築。弘治七年增修。周十三里有奇，門四。〉
柏鄉縣，〈州南七十里，南至順德府唐山縣三十五里。漢縣，屬鉅鹿郡。後漢廢。隋開皇十六年分高邑置柏鄉縣，屬欒州。大業初，屬趙郡。唐仍屬趙州。宋因之。熙寧五年省爲鎮。元初，復置。今城周五里有奇，編戶十里。〉
隆平縣，〈州東南百里。東至冀州百二十里，西北至柏鄉縣三十五里，東南至順德府鉅鹿縣六十里。漢廣阿縣，屬鉅鹿郡。後漢永平中省。後魏太和十三年復置廣阿縣，爲南鉅鹿郡治。尋改郡爲南趙。孝昌二年又置殷州於此。北齊改殷州曰趙州。隋開皇十六年郡廢，而州如故。仁壽初，改縣曰象城。大業初，復改爲大陸，又移置趙州於平棘，以縣屬焉。唐初，竇建德、劉黑闥皆置欒州於此。武德五年省州入趙州，復改縣爲像城。天寶初，又改爲昭慶縣，以縣有建初、啓運二陵也。宋開寶二年改爲隆平縣，仍屬趙州。熙寧六年省。元初，復舊。金元因之。前朝洪武初，省入柏鄉縣。十三年復置，仍屬趙州。今城周六里有奇，編戶十三里。〉
高邑縣，〈州西南五十里。東南至柏鄉縣三十五里，西北至元氏縣四十五里。本漢房子縣地。高齊移置高邑縣於此，屬趙州。隋以後因之。今城周四里有奇，編戶十里。〉
臨城縣，〈州西南九十里。北至元氏縣八十五里，東至柏鄉縣四十里，西南至順德府唐山縣三十五里。本漢房子縣地。唐天寶初，改置臨城縣，屬趙州。後因之。今土城周二里有奇，編戶十三里。〉
贊皇縣，〈州西九十里。北至井陘縣百六十里，東北至元氏縣三十里，西北至山西樂平縣百五十里。本漢房子縣地。隋開皇十六年析高邑置贊皇縣，因山爲名。初屬欒州，大業中屬趙郡。唐屬趙州。五代梁開平四年晉王存勗將兵救成德，自讚皇東下，遂入趙州。是也。宋熙寧五年省爲鎮。元初，復故。金屬沃州。元初併入高邑，尋復置，仍屬趙州。今城周四里，編戶十二里。〉
寧晉縣，〈州東四十里。北至晉州八十里，南至順德府鉅鹿縣九十里，東北至祁州束鹿縣百二十里。漢爲楊氏縣，屬鉅鹿郡。後漢因之。晉省入癭陶縣，屬鉅鹿國。後魏又析置癭遙縣，亦屬鉅鹿郡。隋復曰癭陶，屬趙州。唐天寶初，改爲寧晉縣，仍屬趙州。今城周六里，編戶十八里。〉
深州，〈府東二百五十里。東北至河間府二百里，南至冀州百三十里，西北至保定府祁州百七十里。〉
靜安廢縣，〈故州治。在今州南二十五里。漢下博縣，屬信都國。應劭曰：「泰山有博縣，故此言下。太子賢曰：「在博水之下也。後漢屬安平國。晉亦爲下博縣，仍屬安平國。後魏屬長樂郡。隋初居冀州，尋屬信都郡。唐初，屬冀州。貞觀初，割屬深州。十七年還屬冀州。先天二年復屬深州。五代周顯德中，移深州治此。尋以縣隸靜安軍，旋復舊。宋太平興國七年復隸靜安軍，而州治不改。雍熙二年軍廢，仍屬深州。三年縣廢。四年復置，改曰靜安。金、元皆爲州治。明初省。《城邑考》：「州舊城，永樂十年滹沱、漳水決溢，城壞，因徙治吳家莊。景泰初，始營城垣。成化、正德以後，相繼增修。嘉靖十一年易以磚石。周九里有奇，有門四。〉
衡水縣，〈州南五十里。東至冀州武邑縣五十里，東北至晉州武強縣七十里，西至晉州八十里。本漢下博縣地。隋開皇十六年分信都、武邑、下博三縣地，置衡水縣，屬冀州。以近衡漳水而名。大業初，屬信都郡。唐仍屬冀州。宋因之。元改屬深州。今城周五里有奇，編戶七里。〉
