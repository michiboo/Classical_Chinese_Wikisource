
桂林府，〈東北至湖廣永州府六百六十五里，東至湖廣道州五百五十里，東南至平樂府百九十里，西南至柳州府四百里，北至湖廣武岡州四百里，自府治至京師七千四百六十二里。〉
臨桂縣，〈附郭。漢始安縣，屬零陵郡。後漢因之。三國吳爲始安郡治，晉以後因之。梁爲桂州治，隋、唐仍舊。貞觀八年改縣曰臨桂。今編戶一百二十九里。〉
興安縣，〈府東北百三十里。東至全州百二十里。漢始安縣地，唐武德四年析置臨源縣。大曆三年峒寇萬重光誘桂林等縣構逆，獨臨源不應，因改名全義。五代晉開運三年湖南置溥州治此，又改縣曰德昌。周廣順初南漢仍曰全義縣。宋初州廢，太平興國三年避諱改今名。今編戶二十里。〉
靈川縣，〈府北五十二里。東至全州灌陽縣百四十里，西南至永寧州義寧縣九十里。本始安縣地。唐龍朔二年析置今縣，以靈渠水爲名。今編戶五十里。〉
陽朔縣，〈府南百四十里。東至平樂府八十里，西至永福縣七十里。本始安縣地，隋開皇十年析置陽朔縣，屬桂州。今編戶十三里。〉
全州，〈府東北二百五十里。東北至湖廣永州府二百五十里，西北至湖廣寶慶府三百七十里，南至平樂府三百三十里。〉
灌陽縣，〈州南九十里。東南至湖廣永寧縣百二十里，南至平樂府恭城縣百十里。漢零陵縣地，後漢建安中孫氏析置觀陽縣，以觀水爲名，仍屬零陵郡。晉以後因之。梁、陳間訛曰灌陽，隋開皇十年廢入湘源縣。大業末蕭銑復置，唐武德七年廢。上元二年荊南節度使呂諲復奏置，屬永州。五代晉天福中湖南改屬全州。今編戶八里。〉
永寧州，〈府西一百五十里。西南至柳州府二百五十里，北至湖廣寶慶府武岡州界二百三十里。〉
永福縣，〈州東南七十里。東北至府城百里，東至陽朔縣七十里，西南至柳州府洛容縣二百二十里。本始安縣地，唐武德四年析置永福縣，屬桂州。宋、元仍舊。明初亦屬桂林府，隆慶五年改今屬。編戶十二里。〉
義寧縣，〈州東百里。東南至府城八十里。唐靈川縣地。石晉天福八年湖南置義寧鎮，尋升爲縣，屬桂州，開運初改屬溥州。宋開寶五年廢。後復置，仍屬桂州。明朝因之，隆慶四年改今屬。編戶十三里。〉
平樂府，〈東至廣東連州六百二十里，東南至梧州府三百九十里，西北至桂林府百九十里，北至湖廣永州府六百三十九里，東北至湖廣道州三百五十里，自府治至布政司見上，至京師七千六百四十二里。〉
平樂縣，〈附郭。漢爲荔浦縣地，屬蒼梧郡。三國吳始置平樂縣，屬始安郡。晉以後因之。唐武德四年置樂州治焉。後爲昭州治。今編戶六里。〉
恭城縣，〈府東北百里。北至全州灌陽縣百十里。本平樂縣地，隋末蕭銑始析置恭城縣，唐因之，屬昭州。今編戶一里。〉
富川縣，〈府東北二百六十里。東至廣東連州二百五十五里，東北至湖廣江華縣百三十里，北至永明縣百四十里。漢置富川縣，屬蒼梧郡，後漢因之。三國吳屬臨賀郡，晉以後因之。隋初屬賀州。大業初州廢，改屬始安郡。唐武德四年仍屬賀州，天寶初改爲富水縣，尋復故。宋因之。明朝洪武九年改今屬。編戶二里。〉
賀縣，〈府東二百八十里。東至廣東連山縣百五十里，南至廣東開建縣百八十里，北至湖廣江華縣百六十里。漢臨賀縣，屬蒼梧郡，後漢因之。三國吳置臨賀郡治此，晉因之。宋初亦曰臨賀郡，明帝泰始二年改爲臨慶國。齊復爲臨賀郡，梁、陳因之。隋初改爲賀州，大業初州廢，縣屬始安郡，尋併入富川縣。唐初復置臨賀縣，爲賀州治，天寶初亦曰臨賀郡，乾元初仍曰賀州。宋因之，亦曰臨賀郡。元仍爲賀州，明初以臨賀縣省入州。洪武四年改州爲縣。編戶六里。〉
荔浦縣，〈府西七十五里。北至桂林府陽朔縣百二十里。漢縣，屬蒼梧郡。三國吳屬始安郡，晉以後因之。隋屬桂州。唐武德四年置荔州治焉。貞觀十三年州廢，縣仍屬桂州。宋因之。明弘治四年改今屬。編戶五里。〉
修仁縣，〈府西南八十五里。南至象州百五十里，西至柳州府洛容縣百五十里。漢荔浦縣地，吳析置建陵縣，屬蒼梧郡，晉因之。劉宋末改屬始建國，齊曰建陵左縣，仍屬始安郡。梁置建陵郡治焉。隋廢郡，縣屬桂州。唐初因之。貞觀初置晏州於此，十二年州廢，縣仍屬桂州。長慶三年改曰修仁縣。宋仍屬桂州，熙寧四年省入荔浦縣，元豐初復置。元因之。明初屬桂林府，弘治四年始改今屬。編戶二里。〉
昭平縣，〈府南二百二十里。南至梧州府百六十里，東北至賀縣二百五十里。漢臨賀縣地，梁置龍平縣，兼置靜州及梁壽諸郡於此。隋初州郡俱廢，縣屬桂州。唐武德四年復置靜州治焉，貞觀八年改爲富州，天寶初曰開江郡，乾元初復曰富州。宋開寶五年州廢，縣屬昭州。熙寧八年改屬梧州，元豐八年復故。宣和六年改縣曰昭平。淳熙六年仍曰龍平縣。元因之。明朝洪武十八年廢入平樂縣，萬曆四年復置今縣。編戶三里。〉
永安州，〈府西南百六十里。南至梧州府二百七十里，西南至潯州府四百里，西至象州百六十六里。〉
