
永平府，〈東至山海關一百八十里，南至海岸百六十里，西至順天府薊州三百里，北至桃林口六十里，東北至廢營州六百九十里。自府治至京師五百五十里，至南京三千一百五十里。〉
盧龍縣，〈附郭。古肥子國。漢置肥如縣，屬遼西郡。晉因之。後魏亦曰肥如縣，遼西郡及平州皆治此。高齊屬北平郡。隋省入新昌縣。開皇十八年改置盧龍縣，屬平州。大業初，爲北平郡治。唐初，又改爲肥如縣。武德二年平州自臨渝移治肥如，又改縣曰盧龍。自是皆爲州郡治。今編戶十五里。〉
遷安縣，〈府西北四十里。西至遵化州百七十里，西南至遵化州豐潤縣百四十里。漢令支縣地。遼太祖僑置安喜縣於故令支縣。金大定七年更名遷安縣。元至元二年省入盧龍縣。尋復置，屬永平路。今城周五里，有門四。編戶二十九里。〉
撫寧縣，〈府東八十里。南至昌黎縣四十里，東至遼東廣寧前屯衛百七十里。漢臨渝縣地。後漢省。遼置新安鎮於此。金大定末，改置撫寧縣。元至元初，省入昌黎縣。尋復置，屬永平路。今編戶十七里。〉
昌黎縣，〈府東南八十里。東北至撫寧縣四十里，西南至樂亭縣九十里。漢置交黎縣，屬遼西郡。後漢改曰昌黎，其地在今廢營州境。唐時在今縣界僑置柳城縣。五代梁末，契丹以定州俘戶置廣寧縣於故柳城縣，兼置營州鄰海軍。金皇統二年廢營州，以縣屬平州。大定二十九年改爲昌黎縣。元至元七年省。十二年復置，屬灤州。尋屬永平路。今城周四里，編戶二十六里。〉
灤州，〈府西南四十里。東至山海關百七十里，南至海百十里，西北至順天府薊州三百二十里。〉
義豐廢縣，〈今州治。漢夕陽縣地，屬右北平郡。晉及後魏因之。高齊省。隋爲盧龍縣地。唐爲石城縣地，屬平州。五代時，契丹於黃洛古城置義豐縣，灤州治焉。金元因之。明初廢。《郡縣志》：「黃洛故城，殷時諸侯國。古《史》：「武丁析孤竹之地，封功臣黃洛爲侯國。又《遼志》云：「黃洛水北出盧龍山，南流入濡水，城因以名。今州城，即遼故址也。明景泰二年以磚石，後相繼增修。周四里，有門四。〉
樂亭縣，〈州東南九十里。北至府城一百二十里，東北至昌黎縣九十里。唐馬城縣地。金大定末，置樂亭縣，屬灤州。元初置漠州治此。州尋廢，縣仍屬灤州。今縣城周三里，編戶二十七里。〉
延慶州，〈東至四海治一百二十里，南至居庸關五十里，西至保安州沙城界百里，北至雲州上谷百三十里。自州治至京師一百八十里，至南京二千九百三十里。〉
縉山廢縣，〈今州治。漢上谷郡居庸縣地。唐爲媯川縣地。唐末，析置縉山爲儒州治。契丹因之。金州廢，縣屬德興府。元至元三年省入懷來縣。五年復置，屬奉聖州。延三年改屬大都路，尋升縣爲龍慶州，仍屬大都路。明初，州廢。永樂中，復置今州。《城邑考》：「州城，景泰二年因故址修築，周四里有奇，萬歷七年復展修之。今周五里有奇。〉
永寧縣，〈州東三十里，本縉山縣地。明永樂十一年始置今縣。十五年築城置戍。宣德、嘉靖中，屢經修治，城周六里有奇，編戶五里。〉
保安州，〈東至延慶州坌道口百二十里，西南至山西蔚州二百里，西至蔚州界深井堡百四十里，北至宣府界泥河七十里。自州治至京師三百里，至南京二千七百七十里。〉
永興廢縣，〈州西南四十里。本漢之涿鹿縣地，屬上谷郡。後漢因之。晉屬廣寧郡，後廢。唐末，置永興縣，爲新州治。五代晉沒於契丹，新州仍治焉。金改曰德興縣。元復曰永興，爲保安州治。明初，州縣俱廢。永樂十二年置保安衛。十三年復置保安州，以縣併入。《城邑考》：「舊州城，永樂十三年修築。景泰二年改築新城於家站，移州及衛治焉，城周七里有奇。天順九年、嘉靖四十三年皆加修治。其舊城在南山下，嘉靖四十五年復修築，周四里有奇。設官駐守，謂之舊州城，與新城互爲唇齒。〉
