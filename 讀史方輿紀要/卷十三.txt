
河間府，〈東至海豐縣三百里，南至山東德州二百五十里，西南至真定府冀州二百三十里，西至真定府定州二百有八里，西北至保定府安州百二十里。自府治至京師四百十里，至南京二千一百四十里。〉
河間縣，〈附郭。漢州鄉縣地，屬涿郡。後漢爲武垣縣地，改屬河間國。高齊始置河間縣，爲河間郡治。隋爲瀛州治，唐以後因之。今編戶二十五里。〉
獻縣，〈府南六十里。東至滄州百三十里，西至晉州饒陽縣九十里。本漢樂成縣，高祖封功臣丁禮爲侯邑，後爲河間國治。後漢因之。曹魏曰樂城縣。晉因之，仍屬河間國。後魏屬河間郡。隋開皇十八年改爲廣城縣，屬瀛州。仁壽初，又改曰樂壽縣。唐初因之，永泰初改屬深州。宋屬河間府。金天會七年置壽州。天德三年又改爲獻州。元至元二年州廢，尋復爲獻州治。明初，省縣入州，又改州爲縣。城周六里，編戶二十四里。〉
肅寧縣，〈府西北五十里。西北至安州高陽縣六十里，南至晉州饒陽縣六十五里，東北至保定府雄縣百里。本河間縣地。宋雍熙三年置平虜寨。淳化初，改平城。景德二年又改爲肅寧城。金升爲縣，屬河間府。元至元二年廢爲鎮，尋復故。今城周六里有奇，編戶十三里。〉
青縣，〈府東一百五十里。西北至霸州大城縣八十里，東南至興濟縣四十里。唐幽州蘆臺軍地。乾寧中，改置乾寧軍。五代晉初，陷入契丹，置寧州於此。周顯德六年收復，置永安縣，屬滄州。宋太平興國七年復置乾寧軍及乾寧縣。大觀二年升爲清州。金貞元初，改縣爲會川，而州如故。元初，改州爲清寧府，尋復爲清州。明初以州治會川縣省入。洪武七年改清州爲青縣。城周五里，有門三。編戶六里。〉
興濟縣，〈府東百八十里。南至滄州八十里。宋清州範橋鎮地。大觀初，改置興濟縣。金初屬滄州。大定六年改屬清州。元省，尋復置，屬清州。明初改今屬。縣無城，編戶十里。縣今廢。〉
景州，〈府南百八十五里。東北至滄州百九十里，南至山東德州七十里，西南至真定府冀州百五十里，西北至深州百六十里。〉
廢縣，〈今州治。漢縣，屬信都國。顏師古曰：「，讀曰條。文帝時，周亞夫封條侯，即此也。後漢改屬勃海郡。晉及後魏因之。隋開皇五年改曰縣，屬冀州。大業初，屬信都郡。唐屬德州。永泰二年改屬冀州。劉昫曰：「故城在今縣南十二里，隋移今治。天三年義昌帥劉守文攻冀州，拔縣，進攻阜城。五代梁乾化二年侵鎮、冀，遣軍圍縣。既而梁主全忠復自將攻圍，爲晉將李存審等所敗。宋仍屬冀州。金改屬景州。元初，升縣爲元州。尋復故，自東光徙州治焉。明初省。今州城元時故址，天順以後屢經修築，周五里有奇。〉
滄州，〈府東百五十里。東北至永平府五百里，南至山東德州二百四十里，東南至山東武定州二百五十里。〉
南皮縣，〈州西南七十里。西南至東光縣五十五里，西至交河縣六十六里，東南至山東樂陵縣百二十里。漢縣，屬勃海郡。景帝封竇彭祖爲侯邑。闞る曰：「章武有北皮亭，故此曰南皮。後漢爲勃海郡治。魏、晉因之。後魏勃海郡亦治焉。隋初屬滄州，尋屬勃海郡。唐初屬景州。貞觀初屬滄州。宋因之。城周三里，今編戶九里。〉
鹽山縣，〈州東九十里。東至山東海豐縣百二十里，南至山東樂陵縣六十里。春秋時齊之無隸邑。漢置高成縣，屬勃海郡，郡都尉治焉。後漢曰高城縣。晉因之。後魏屬浮陽郡。隋開皇十八年改縣曰鹽山，屬隸州。大業中，屬勃海郡。唐武德四年置東鹽州於此。貞觀初，州廢，縣屬滄州。宋因之。《縣志》：「舊城在大角里，即舊城鎮。又曰：「舊城在今縣東北三十五里。明洪武九年移治香魚鎮，即今治。成化二年築土城，周九里。今土城周八里，編戶二十三里。〉
慶雲縣，〈州南百六十里。東至山東海豐縣四十里，南至山東陽信縣七十里。漢陽信縣地。隋開皇六年析置無隸縣，屬隸州。大業初，屬勃海郡。唐初屬滄州。貞觀初，省入陽信縣。八年復置，仍屬滄州。太和二年改屬隸州。尋復舊。周置保順軍於縣南二十里。宋治平中，徙治保順軍，仍屬滄州。金因之。元初，割無隸縣，半屬滄州，半屬隸州。其滄州無隸，至元二年併入樂陵，尋復舊置。明洪武八年以隸州無隸縣改置海豐縣。而滄州無隸縣，永樂初避禦諱改今名。城周七里，編戶十一里。〉
