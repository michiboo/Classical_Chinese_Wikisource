
雲南古蠻瘴之鄉，去中原最遠。有事天下者，勢不能先及於此。然而雲南之於天下，非無與於利害之數者也。其地曠遠，可畊可牧，魚鹽之饒，甲於南服。石桑之弓，出鶴慶、永寧二府境。黑水之矢，爨夷居黑水內，善造毒矢，著膚立死。今其種散居諸郡山谷間。玀、獠、爨、之人，率之以爭衡天下，無不可爲也。然累世而不一見者，何哉？或曰：雲南東出思、黔已數十驛，山川間阻，倉卒不能以自達故也。吾以爲雲南所以可爲者，不在黔而在蜀。亦不在蜀之東南，而在蜀之西北。元人取道瀘州，置驛於永寧、赤水之間，蓋用蜀之東南。明初取道貴州，置驛於普定、普安之間，則又棄蜀而專事黔矣。大都郵驛之設，以京師爲向背，而奪其徑易之路，示以畫一之途，亦制馭彊索者，所有事也。沿襲漸久，遂徇耳目而廢其心思。若謂雲南要害舍黔中無足計者，是亦不知變也已。明初規取雲南，太祖諭傅友德曰：「關索嶺路本非正道。正道又在西北。」此亦不專事黔中之一驗也。吾觀從古用兵，出沒恍惚，不可端倪者，無如蒙古忽必烈之滅大理也。自臨洮經行山谷二千餘里，自金沙江濟，降摩荻，入大理，分兵收鄯闡諸部，又入吐蕃，悉降其衆。夫從臨洮而抵金沙亦不過二千里，行軍於無人之地，更不事假道蜀中也。夫彼可以來，我何不可以往？設有人焉出麗江而北，招納諸番，結以信義，徑上洮、岷，直趣秦、隴，天下之視聽必且一易，以爲此師從天而降也。或者曰此上策也，然而未易言矣。請言其次者，則盍觀蒙氏之已事乎？蒙氏之初，以小夷倔強，並有六詔。吾計其時唐之天下尚無事也。而首發大難者乃在南詔。鮮于仲通、李宓喪二十萬之師，而南詔之勢遂成。太和三年，嘗陷戎、巂、邛三州，徑抵成都，寇東川，大掠而去，蜀中爲之虛耗。大中十三年寇播州，陷之。咸通四年寇西川，六年陷巂州，先是咸通二年寇巂州，是年又陷巂州。又咸通元年至五年，再陷安南，亂邕管。十四年寇黔中。十五年寇西川。明年逼成都。乾符初復寇西川。蓋當天寶之時，以迤咸通、乾符之季，中國疲於奔命者，後先歷見。論者謂唐之式微，繇宦官蠹其內，南詔擾其外也。夫南詔以一隅之地，而能爲中國患如此者，必取道會川而北徑走成都也。或者據韋齊休之說，以爲清溪關能引雲南之寇。宋棄巂州，而蜀遂無邊患。自此以後古道遂湮。此非通論矣。夫棄清溪關必先棄巂州，巂州今版圖內地也。明初大理總管段寶聞太祖開基，遣其叔段真從會川走金陵，奉表歸順，此出何道乎？今永寧、浪渠、北勝以東，姚安、武定以北，皆與蜀之鹽井、會川、東川接界。自諸葛武侯平南中以迄王建之破鄭旻，明玉珍之侵中慶，皆取道於會川之南，特未嘗規模前烈，赫然啓疆，以梁、益爲先務耳。故道豈盡榛蕪也？且臨洮可以創行而越金沙，建昌何不可循跡而問兩川乎？或又曰往時雲南所以爭蜀者，以蜀爲富饒耳。今時勢已異，兩川數千里間盪爲丘墟。得其地誰爲之耕，得其城誰爲之守。蜀所以不足問也。予曰：此又不然。蜀中幅員廣遠，山川修阻，亂寇之剪屠，大抵成都最甚。其竄徙窮僻，保聚山谷者，時亦不乏焉。誠廣爲招徠，厚其生殖，擇噤喉之地畫而守之。且耕且屯，嚴爲訓練，敵來攻我，勢未能旦夕下也。轉輸則長安以南道途險遠，出掠則村落鮮少清野無虞。此亦坐制敵人之策矣。且夔門尚有摻戈之士，鄖中亦多挺之夫，松潘、龍安之交，番族之戴，我豢養者不難揭竿起也。因利乘便，驅而用之。北震關中，東臨三峽，不患無策矣，豈將坐槁於寂寞之鄉哉？誠如是也，吾計黔、楚之間，雖有壓境之師見，我方縱橫四出，搗其不備也，勢必還而自救，則東道之患寬矣。或曰：子之坐籌，若有餘矣，惜未身閱其際也。方東道孔棘時，專力以圖之，猶懼不足。尚能從容北顧，爲多方誤敵之謀哉？予曰：此誤於不早圖也。昔祖逖以單弱之旅慷慨渡江，及屯雍丘，儼然重鎮。以劉曜、石勒之強，不能爲之難，使今有遠猷者出焉。統罷散之卒，入空虛之地，措置有方，應援益衆，安在不可奮然有爲，而逡循失據。望敵氣沮，使敵勢日張而吾境日蹙，以至於亡也。且也吾專拒敵於東，而敵果不能爲我患，是亦可也。我拒敵於東而敵忽乘吾之西，又將何以應之哉？俟敵之加我，而後分兵以應之，何如敵未加我，而先發以製敵，使敵不能測吾之虛實也。誠以數千里之地接壤吾之封內，又爲吾所恃以圖度中原之本也，乃竟同甌脫置之，不亦異哉？上策既未可行，中策又不知法，而局守於曲靖、普安之郊，此最下策也，太祖固言之矣。曰：關索嶺非雲南正路也。何其不三復乎此也？君子蓋觀於蒙氏之所以興，及段氏之所以亡者，而未嘗不爲之欷噓太息也。[1]

