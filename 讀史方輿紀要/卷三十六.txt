
萊州府，〈東北至登州府二百四十里，東南至海二百五十里，西南至青州府莒州四百五十里，西至青州府三百十六里，北至海九十里，自府治至布政司六百四十里，至京師千四百里。〉
掖縣，〈附郭。戰國時齊夜邑，襄王益封田單于夜邑萬戶。魯仲連謂田單「將軍有夜邑之奉」是也。漢置掖縣，東萊郡治焉。後漢移郡治黃縣，又封歐陽歙爲夜侯，即掖也。晉復爲郡治，劉宋又移郡治曲城縣，後魏以後州郡皆治此。今編戶八十二里。〉
平度州，〈府南百里。南至膠州百二十里，西南至青州府莒州三百四十里。〉
濰縣，〈州西百八十里。西南至青州府昌樂縣五十里。漢下密縣，屬膠東國。後漢初廢，安帝時復置，晉屬北海國。晉屬濟南邵，宋屬北海郡，後魏因之，尋爲北海郡治。後齊改郡曰高陽。隋開皇初郡廢，十六年於縣置濰州。大業初州廢，改下密縣曰北海，仍屬北海郡。唐初亦置濰州治此，武德八年州廢，以北海縣屬青州。宋建隆三年置北海軍，乾德二年升爲濰州，金因之。元屬益都路。明朝洪武初以州治北海縣省入，屬青州府。九年降州爲縣，屬萊州府，二十一年改今屬。編戶八十六里。〉
昌邑縣，〈州西北百三十里。西南至青州府壽光縣九十里。漢都昌縣地，屬北海郡。晉初屬齊國，尋廢。劉宋復置，仍屬北海郡，後魏因之。隋開皇中屬濰州，大業初仍屬北海郡。唐初亦屬濰州，武德六年廢。宋建隆三年改置昌邑縣，屬北海軍，尋屬濰州。金、元因之。明朝洪武九年改屬萊州府，二十一年改今屬。編戶九十四里。〉
膠州，〈府南二百二十里。東至海三十里，南至海九十里，西至青州府莒州二百八十里。〉
高密縣，〈州西北五十里。西南至青州府諸城縣百二十里。秦爲高密縣，屬齊郡。漢初屬齊國，文帝十六年分齊地置膠西國，宣帝本始初更爲高密國，皆治高密縣。後漢建武中封鄧禹爲侯邑，改屬北海國。晉屬城陽郡，惠帝復置高密郡。劉宋仍屬高密郡，後魏因之。隋屬密州，大業末廢。唐復置，仍屬密州，宋因之。元屬膠州。今編戶八十八里。〉
即墨縣，〈州東北百二十里。本齊邑，漢置即墨縣，北齊省。隋開皇十六年於不其故城東復置今縣，屬萊州。唐、宋因之。元改屬膠州。今編戶八十五里。〉
登州府，〈東至海七十里，西南至萊州府二百四十里，北至海三里，由海道東北至遼東旅順口五百里，自府治至布政司九百里，至京師千七百里。〉
蓬萊縣，〈附郭。漢黃縣地，武帝於此望海中蓬萊山，因築城以爲名。唐貞觀八年置蓬萊鎮，神龍三年升爲縣，登州治焉。今編戶六十六里。〉
黃縣，〈府西南六十里。西南至萊州府百八十里。漢縣，屬東萊郡。後漢爲郡治。晉仍屬東萊郡，劉宋因之。後魏屬東牟郡，尋爲郡治。後齊郡廢，縣屬長廣郡。隋屬萊州，開皇十六年改屬牟州，大業初還屬東萊郡。唐初亦屬牟州，貞觀初屬萊州，尋屬登州。今編戶五十里。〉
福山縣，〈府東南百四十里。東北至寧海州百里。漢腄縣地，唐、宋以來皆爲蓬萊縣地。金天會中僞齊劉豫析登州之兩水鎮置福山縣，仍屬登州。今編戶二十九里。〉
棲霞縣，〈府東南百五十里。西北至黃縣百二十里。漢腄縣地，唐爲蓬萊縣之楊疃鎮。宋因之，金天會中劉豫析置棲霞縣。今編戶四十二里。〉
招遠縣，〈府西南百五十里。西至萊州府百七十里。本掖縣地，唐爲掖縣之羅峰鎮，宋因之。金天會中劉豫置招遠縣，屬萊州。明洪武九年改今屬。編戶四十八里。〉
萊陽縣，〈府西南二百五十里。西北至平度州百二十里。漢昌陽縣地，屬東萊郡，後漢因之。晉初廢，元康八年復置，屬長廣郡。劉宋及後魏因之。高齊郡廢，縣屬東萊郡。隋屬萊州，唐因之。五代唐諱昌，改曰萊陽縣，仍屬萊州。明洪武九年改今屬。編戶百四十一里。〉
寧海州，〈府東二百二十里。北至海五十里。〉
文登縣，〈州東南百二十里。漢不夜縣地，屬東萊郡，後漢省入牟平縣。北齊天保七年析置文登縣，取山爲名，屬長廣郡。隋屬萊州。唐武德四年置登州治焉。貞觀初州廢，如意初復置登州，以縣屬焉。宋因之，金改屬寧海州。今編戶六十九里。〉
