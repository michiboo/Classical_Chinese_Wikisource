
　　天下不能有治而無亂也。繇亂而之治，則州域奠定，而形勢操於一人。繇治而之亂，則州域紛更，而形勢散於天下。蓋有都會焉，有藩服焉，有疆索焉，此州域也。而即一人之形勢也，封域不可恃為強，城郭不可恃為固，山谿不可恃為險。一夫荷戈，羣雄角逐，天下各有其形勢，而州域於是乎不可問矣。有大力者出焉，提衡握機，取天下之形勢，而獨決於指掌之中，於以芟除僭偽，削平禍亂，而形勢復定。嗚呼！自生民以來，亂則必歸於治也。其治也，必有所以致之者也。治則必趣於亂也。其亂也，亦必有所以致之者也。時代之因革，視乎州域；州域之乘除，關乎形勢。州域之建置有定，而形勢之變動無方。譬之奕焉，州域其畫方之道也，形勢其布子之法也；譬之治田者焉，州域其疆理之跡也，形勢其墾闢之宜也。布子同而勝負不同，則存乎奕者之心手而已矣。墾闢同而獲否不同，則存乎田者之材力而已矣。禹跡茫茫，其得失成敗之故，不越於此也。覽者盍亦知其大指焉。[1]
