
思南府，〈東至銅仁府界二百九十里，西至四川遵義府界四百里，南至石阡府界百四十里，北至四川彭水縣界六百五十里，東北至四川酉陽宣撫司界二百里，自府治至布政司八百六十里，至京師七千三百九十五里。〉
安化縣，〈附郭。隋務川縣地。志云：唐置思州，治務川縣，後沒於蠻。宋大觀初蕃部長田祐恭歸附，仍置思州。後廢置不一，元初置新軍萬戶府，尋改爲思州軍民安撫司，徙治龍泉坪。其地有龍泉，因置龍泉平長官司爲附郭。今石阡府龍泉縣是。後毀於火，移治清江。至元十八年仍還舊治。至正中田氏族屬相爭，分據其地以獻偽夏，始設思南道都元帥府，復徙今治。明初改爲宣慰司，治鎮遠州。二十二年還治水德江，永樂十一年始爲府治。弘治十四年始建土城。嘉靖二十八年甃以石。萬曆二十八年復分置安化縣於郭內。城周四里有奇。編戶二里。〉
永德江長官司，〈附郭。在府治東南。元置水特姜長官司，屬思州安撫司，土酋張坤元世守其地。明朝洪武初張乾福來歸，置司授之。二十二年改今名，爲宣慰司治。永樂十一年爲府治，十八年復以土人楊潮海爲副長官。今編戶一里。〉
蠻夷長官司，〈附郭。在府治西南。洪武十年增置，授土酋安輝世守，復以李斌副之，屬思南宣慰司。尋爲司治。今編戶一里。〉
婺川縣，〈府北二百四十里。隋開皇末置務川縣，屬庸州，大業初屬巴東郡。唐武德四年置務州治此，貞觀四年爲思州治，後廢。宋政和八年仍置務川縣爲思州治，宣和四年廢爲務川堡，隸黔州。紹興初復爲縣，思州治焉。元曰婺川縣，屬思州軍民安撫司。明初屬思南宣慰司，永樂十一年改今屬。城周二里有奇。編戶四里。〉
印江縣，〈府東三十里。唐開元四年開生獠地置思邛縣，屬思州，後廢。宋政和八年置邛水縣，屬思州。宣和中廢爲堡，隸黔州。紹興初復置縣，隸思州。元置思邛江等處長官司，屬思州軍民安撫司。後訛邛爲印。明初因之，授土酋張氏世守，隸思南宣慰司。永樂中屬思南府。弘治十八年長官張鶴齡罪廢，改置今縣。城周二里有奇。編戶四里。〉
朗溪蠻夷長官司。〈府東四十五里，北至沿河司二百六十里。唐貞觀八年置朗溪縣，屬巫州，今湖廣沅州也。後沒於蠻。元爲朗溪洞，洞人仡、僚據此。明朝洪武十年置今司，授土酋田榮。永樂四年又以土酋任鑑副之，屬思南宣慰司。十一年改屬烏羅府。正統四年府廢，復改今屬。編戶二里。〉
思州府，〈東至湖廣沅州界九十里，東南至湖廣天柱縣界二百五十里，南至黎平府界三百里，西至鎮遠府界百里，北至銅仁府界百二十里，東北至湖廣麻陽縣界二百八十里，自府治至布政司七百五十里，至京師七千七百二十里。〉
都坪峨異溪蠻夷長官司，〈附郭。元置臺蓬、若洞、住溪等處蠻夷軍民長官司，屬思州軍民安撫司。明朝洪武六年改置是司授土酋何夢霖。二十五年省入黃道溪長官司。永樂十一年復置，授土酋周斌與何氏，並世其職，爲府治。十三年營府城，後復展築。有門四，城周二里有奇，編戶四里。〉
都素蠻夷長官司，〈府西九十里。本蠻地，明初爲馬口砦，屬黃道司。永樂十一年始置是司。編戶二里。〉
施溪長官司，〈府北二百五十里，元置施溪漾頭等處長官司，屬順元等路軍民安撫司。明朝洪武五年遷置施溪長官司於平地砦，授土酋劉道忠，隸湖廣沅州衛，尋屬思州宣慰司。永樂十一年改今屬。編戶一里。〉
黃道溪長官司。〈府東北百三十里。元置黃道溪軍民長官司，屬思州安撫司。明朝洪武初仍置今司，授土酋劉貴，又以土酋黃文聰副之。二十五年遷治武陵坪，仍屬思州宣慰司。永樂十一年改今屬。編戶一里。〉
平溪衛。〈府東北三十里。西南至清浪衛七十里，東北至湖廣沅州百六十里。洪武二十二年建，隸湖廣都司。〉
鎮遠府，〈東至思州府界二百二十里，東南至湖廣靖州界四百二十里，南至黃平州湄潭縣界六十里，西至平越府興龍衛界二百二十里，西北至遵義府界百四十里，北至石阡府界百八十里，自府治至布政司四百三十里，至京師七千四百三十里。〉
施秉縣，〈府西南六十里。《通志》：「元至元二十年置施秉前江等處蠻夷軍民長官司，屬思州安撫司。」《元志》不載。明朝洪武五年置施秉蠻夷長官司，授土酋楊氏，屬思州宣慰司。永樂十年長官楊政麒從宣慰田琛之亂，官廢。正統九年改置今縣。編戶一里。〉
偏橋長官司。〈府西六十里。元至元二十年置偏橋中砦蠻夷軍民長官司，屬思州安撫司。明朝洪武五年改置今司，授土酋安德，屬鎮遠州。正統三年改屬府。編戶二里。〉
鎮遠衛，〈在府治西南鎮陽江西岸。洪武二十三年建，隸湖廣都司。領長官司一。〉
臻剖六洞橫坡等處長官司。〈衛西七十里。元置臻洞涪洞等處長官司，屬播州軍民安撫司，即此地。明初廢，洪武二十三年改建今司。〉
偏橋衛，〈府西六十里偏橋長官司南。西南至興隆衛六十里。洪武二十三年建衛，隸湖廣都司。〉
清浪衛，〈府東七十五里。洪武二十三年置，隸湖廣都司。〉
銅仁府，〈東至湖廣麻陽縣界百二十里，東南至湖廣沅州界八十里，南至思州府黃道溪長官司界七十里，西南至思州府都素長官司界二百里，西至思南府印江縣界二百里，北至四川邑梅長官司界二百二十里，東北至湖廣五砦長官司界六十里，自府治至布政司九百里，至京師七千八百里。〉
銅仁縣〈附郭。元置銅仁大小江等處蠻夷軍民長官司，隸思州安撫司。《一統志》：「初隸都雲定雲等處安撫司，後改隸思州也。明朝洪武五年改置銅仁長官司，授土酋李氏世守，隸思州宣慰司。永樂中建府治焉。萬曆二十五年以土司李永不職，改置今縣。」《城邑攷》：「府舊無城，景泰二年始築土城，嘉靖二十七年改甃以石。有門六，城周五里有奇。」編戶五里。〉
省溪長官司，〈府西百里。《一統志》：「元置省溪等處軍民長官司，隸都雲定雲安撫司。後改省溪壩場等處蠻夷長官司，隸思州軍民安撫司。明朝洪武五年改置是司，授土酋楊氏，又以戴氏副之，隸思州宣慰司。永樂十一年改今屬。」編戶一里。〉
提溪長官司，〈府西百四十里。《一統志》：「元置提溪等處軍民長官司，隸都雲定雲安撫司，後隸思州軍民安撫司。」《元志》不載。明朝洪武五年置今司，授土酋楊秀纂，後又以張秉仁副之，屬思州宣慰司，尋改今屬。編戶一里。〉
大萬山長官司，〈府南百里。元置大萬山蘇葛辦等處軍民長官司，隸思州安撫司。明朝洪武五年改置今司，授土酋楊政華，仍隸思州宣慰司。後改今屬。編戶一里。〉
烏羅長官司，〈府西二百里。宋爲烏羅洞，屬思州。祥興元年湖南制置使張烈良等起兵興崖山，軍敗奔思州烏羅，爲元軍所襲，皆戰死，元因置烏羅龍於等處長官司，屬思州安撫司。明朝洪武五年改置今司，授土酋楊世雄，屬思南宣慰司。永樂十一年置烏羅府治焉，又以冉興祖爲副長官司。正統四年府廢，改今屬。編戶四里。〉
石阡府，〈東至銅仁府界八十里，東南至思州府界三十里，南至鎮遠府界百七十里，西至平越府餘慶縣界百六十里，北至思南府界百二十里，自府治至布政司六百二十里，至京師七千七百六十里。〉
石阡長官司，〈附郭。元置石阡等處軍民長官司，屬思州安撫司。明朝洪武五年改置今司，授土酋楊正德，屬思南宣慰司。永樂十一年爲府治，十四年又以土酋安景文爲正長官，而楊氏副之。《城邑攷》：「府舊無城，正德五年始築土城，嘉靖初建三門。城周三里有奇。」〉
龍泉縣，〈府西百二十里。西南至四川綏陽縣百七十里。元初置大保龍泉長官司，尋改爲龍泉坪長官司，思州安撫司治於此。明仍爲長官司，屬思南宣撫司。永樂十一年改今屬，十七年以土酋安永和爲正長官。萬曆二十七年播酋楊應龍突犯龍泉，長官安民志戰死。播平改爲龍泉縣，以民志後世襲土縣丞。編戶二里。〉
