
兗州府，〈東至南直海州五百六十里，南至南直徐州三百六十里，西南至河南歸德府四百十七里，西北至東昌府三百八十里，東北至濟南府三百三十四里，自府治至京師千二百三十五里，至布政司見上。〉
嵫陽縣，〈附郭。本魯之負瑕邑，漢爲瑕丘縣，屬山陽郡，武帝封魯恭王子政爲侯邑。後漢亦爲瑕丘縣，晉省入南平陽縣，屬高平國。宋元嘉末置兗州，治瑕丘故城，後魏因之。隋開皇三年始復置瑕丘縣，仍爲兗州治。唐因之。宋大觀四年避宣聖諱改曰瑕縣，尋又改曰嵫陽，以山爲名。明初省入兗州，洪武十八年復置。編戶二十二里。〉
曲阜縣，〈府東三十里。南至鄒縣四十五里。古少皡之墟，周公封於此，魯所都也。秦爲薛郡治。漢置魯縣，高帝封功臣奚涓爲侯邑，高后初改爲魯國治。晉爲魯郡治，宋及後魏因之。後齊改屬任城郡。隋開皇三年廢郡，改縣曰汶陽，屬兗州。十六年又改曰曲阜縣。唐武德中省。貞觀八年復置，仍屬兗州。宋大中祥符五年改曰仙源縣，金復爲曲阜縣。今編戶十六里。〉
寧陽縣，〈府北五十里。西北至濟南府肥城縣九十里，東北至泰安州一百有五里。本魯之闡邑，漢置寧陽縣，屬泰山郡，武帝封魯恭王子恬爲侯邑。後漢屬東平國，晉省。後齊僑置平原縣於此，隋屬兗州，開皇十六年改縣曰龔丘。唐因之。宋大觀四年又改曰龔縣，仍屬兗州。金大定二十九年復曰寧陽縣，元至元二年省入嵫陽。大德初復置。今編戶二十六里。〉
鄒縣，〈府東南五十里。東南至滕縣九十里，西至濟寧州七十里。春秋時爲邾國，魯繆公改邾曰騶，因山爲名。漢置騶縣，屬魯國。晉曰鄒縣，屬魯郡。宋及後魏因之。隋屬兗州。唐仍舊。宋熙寧五年省。元豐七年復置，仍屬兗州。金屬滕州。元因之。明初改今屬。城周五里，編戶三十九里。〉
泗水縣，〈府東九十里。西南至鄒縣九十里，西北至泰安州百里。古卞明國。春秋時魯卞邑，漢置卞縣，屬魯國。晉屬魯郡，宋因之。後魏省入汶陽縣。隋開皇十八年改置泗水縣，屬兗州，唐、宋因之。元省入曲阜縣，尋復置。今編戶二十四里。〉
滕縣，〈府東南百四十里。南至南直徐州百九十里。古小邾國及滕國地，漢置蕃縣，屬魯國。蕃讀若翻。晉屬魯郡。元康中改屬彭城郡。宋因之。後魏孝昌二年置蕃郡治焉。梁大通二年將軍王弁侵魏徐州，蕃郡民續靈珍攻郡應梁，敗死是也。北齊郡廢。隋開皇十六年改置滕縣，屬徐州。唐、宋因之。金置滕陽軍，大定二十四年改滕州，治滕縣。元因之。明初州廢，縣屬濟寧府，洪武十八年改今屬。今編戶八十七里。〉
嶧縣，〈府東南二百六十里。東北至沂州百八十里，西南至南直邳州二百八十里，西至南直沛縣百五十里。春秋時鄫國，漢爲蘭陵、氶二縣地，屬東海郡，後漢因之。晉元康初置蘭陵郡，治氶城縣，劉宋及後魏因之。隋郡廢，開皇十六年置鄫州。大業初州廢，改氶縣爲蘭陵縣，屬彭城郡。唐初復置鄫州，又改蘭陵爲氶縣。貞觀初州廢，縣屬沂州。宋因之。金改屬邳州。又改氶縣爲蘭陵縣，興定中又置嶧州治焉。元初以州屬益都路，至元二年以縣省入州。明朝洪武二年改州爲縣，屬濟寧府，十八年改今屬。編戶三十六里。〉
金鄉縣，〈府西南百八十里。東北至濟寧州九十里，東南至南直豐縣百里。古緡國。春秋時宋邑。漢置東緡縣，屬山陽郡。後漢析置金鄉縣，以山爲名。晉屬高平國。劉宋因之。後魏亦曰金鄉縣，屬高平郡。隋屬曹州。唐武德四年置金州治焉。明年州廢，縣屬戴州，又徙州治此。貞觀十七年州廢，縣屬兗州。元和十三年武寧帥李愬討淄青叛帥李師道，克其金鄉是也。五代周改屬濟州，宋因之。元屬濟寧路，明朝洪武十八年改今屬。編戶三十三里。〉
魚臺縣，〈府南百七十里。東南至南直沛縣百十里。春秋時魯棠邑也。隱公觀魚於棠，即此。漢置方與縣，屬山陽郡。方與讀曰房預。後漢因之。晉屬高平國，劉宋及後魏因之。後齊廢。隋開皇十六年復置，屬徐州。唐初屬金州，尋屬戴州，貞觀中改屬兗州，寶應初改縣曰魚臺。五代唐屬單州，宋因之。元屬濟州，至元初省入金鄉，尋復置。明初屬徐州，又改屬濟寧府，洪武十八年改今屬。編戶二十七里。〉
單縣，〈府西南二百十里。東至南直豐縣九十里，南至河南夏邑縣七十里。魯單父邑，漢爲單父縣，屬山陽郡，郡都尉治焉。單父讀曰善甫。後漢初封劉茂爲侯邑，改屬濟陰郡。晉屬濟陽郡，後廢。劉宋改置離狐縣，兼置北濟陰郡治焉。魏收《志》：「郡宋大明中置，魏因之，治單父城。」是也。後齊郡縣俱廢。隋開皇六年更置單父縣，屬曹州。唐初屬戴州，貞觀十七年改屬宋州。光化中置單州於此，尋移置於碭山。後唐同光二年改置單州於此，宋因之，亦曰碭郡。金屬歸德府，元屬濟寧路。明朝洪武元年以州治單父縣省入，二年改州爲縣，屬濟寧府。十八年改今屬。編戶四十二里。〉
城武縣，〈府西南二百九十里。東南至單縣五十里，西至曹州定陶縣五十里。春秋時郜地，後屬宋。秦置成武縣，二世三年沛公將周勃攻東郡尉於成武。又曹參攻東郡尉軍，破之於成武南，即此。漢亦曰成武縣，屬山陽郡。後漢屬濟陰郡。晉屬濟陽郡。劉宋屬北濟陰郡，後魏因之。後齊置永昌郡。後周大象二年尉遲迥將檀讓屯成武，于仲文擊破之，遂拔成武。隋初郡罷，開皇十六年置戴州治焉。大業初州廢，縣屬濟陰郡。隋末復置，羣盜孟海公據曹、戴二州，爲竇建德所並。唐初亦屬戴州，貞觀中州廢，縣屬曹州。光啓初屬單州，尋屬輝州。五代唐屬單州，宋因之。元改屬曹州。明朝洪武四年屬濟寧府，尋改今屬，訛成曰「城」。編戶二十五里。〉
