
　　◇平陽府 東至潞安府三百九十里，東南至澤州四百十里，南至黃河二百六十五里，又渡河至河南之陝州一百二十里，西至黃河三百十里，又渡河西北至陝西延安府二百七十里，北至汾州府三百九十里，東北至沁州三百四十里。自府治至布政司五百九十里，至江南江寧府二千四百里，至京師一千八百里 。 
　　《禹貢》冀州地，即堯舜之都，所謂平陽也 《世紀》云：其地在平水之陽而名 。春秋屬晉。戰國屬魏。秦為河東郡地。兩漢因之。三國魏始置平陽郡。晉因之。永嘉三年，劉淵 字元海 僭號，建都於此。其後石趙慕容燕及苻、姚之徒，相繼有其地。後魏亦為平陽郡，兼置東雍州。太和中罷。孝昌中，改置唐州。建義元年，又改晉州 魏收《志》：真君四年，置東雍州。太和十八年罷。孝昌中置唐州，建義初改晉州，後又置總管府於此 。東魏、北齊皆為重鎮。後周亦曰晉州。隋初改平陽郡為平河郡 以陽與楊同音也 ，三年廢郡，而州如故。煬帝改州為臨汾郡。義寧二年，復曰平陽郡。唐武德元年，復曰晉州。天寶初，亦曰平陽郡。乾元初復故。五代梁置定昌軍節度 開平三年，分護國節度置，兼領絳、沁二州，尋又改為建寧軍 。後唐同光元年，曰建雄軍。宋仍為晉州 亦曰平陽郡建雄軍節度 。政和六年，升為平陽府。金因之 河東南路置於此 。元曰平陽路。大德九年，改為晉寧路。明初復曰平陽府，領州六、縣二十八。 
　　府東連上黨，西界黃河，南通汴、洛，北阻晉陽。宰孔所云景、霍以為城 景，太也，謂霍山 ，汾、河、涑、澮以為淵，而子犯所謂表里河山者也。戰國時，魏有其地。秦商鞅言於孝公曰：秦之與魏，譬若人有腹心之疾，非魏並秦，秦即並魏。何者？魏居嶺厄之西，都安邑，而獨擅山東之利。利則西侵秦，病則東收地。魏必東徙，然後秦據河山之固，東向以制諸侯矣。秦、漢以降，河東多事，平陽嘗為戰地。曹魏置郡於此，襟帶河、汾，翼蔽關、洛，推為雄勝。杜畿云：平陽枕山帶河，天下要地。是也。晉室之亂，劉淵竊據其地，縱橫肆掠，毒被中原。迄於五胡迭興，索頭繼起，平陽居必爭之會，未有免於鋒鏑者也。及周、齊相爭，平陽如射的。然齊盧叔虎嘗謂其主演曰：今宜立重鎮於平陽，與彼蒲州相對，深溝高壘，運糧積甲，彼閉關不出，則稍蠶食其河東地，使日窮蹙。彼若出兵，非十萬以上，不足為我敵也。其後周主邕伐齊，乃曰：前出河外 先是周主伐齊，出河陽，攻拔其南城，故云 ，直為拊背，未扼其喉，晉州本高歡所起之地，鎮攝要重，今先克之。鼓行而東，足以窮其巢穴矣。及晉州拔齊，遂不可復固。唐起義師，亦先入臨汾，及西指關中。柳宗元曰：晉之故封，太行倚之，首陽起之，黃河迤之，大陸靡之 大陸，在今直隸巨鹿縣境，蓋約言封域所屆也 。蓋地大力強，所以制關中之肘腋，臨河南之肩背者，常在平陽也。朱溫爭河中，先取晉、絳，克用遂不能與抗。劉知遠自河東定汴、洛，亦自晉、陝而東。及女真、蒙古之禍，平陽皆先受其毒，而後及於關、洛。夫平陽之形勝，顧可忽乎哉？ 
　　臨汾縣 附郭。古平陽也，相傳即堯所都。春秋為晉邑。昭二十八年，魏獻子分羊舌氏之田以為三縣，趙朝為平陽大夫，是也。其後韓貞子居此。漢為平陽縣，屬河東郡。高帝封功臣曹參為侯邑。昭帝時，度遼將軍范明友亦封平陽侯。後漢仍為平陽縣。曹魏置平陽郡治焉。晉因之。後魏為晉州治。隋改縣曰臨汾。大業三年，州廢，屬臨汾郡。義寧初，屬平陽郡。唐武德元年，郡廢，屬晉州。後因而不改。《城邑考》：今城，明初因舊城增築。景泰初增修，周十二里有奇，有門四。正德七年，築東郭新城，周六里有奇，凡三面為門六。今編戶一百五十二里 。 
　　○平陽城 府西南二十里，故堯都也。漢置縣。應劭曰：平陽在平河之陽而名。後漢亦為縣治。《水經注》：汾水自高梁邑，又南經白馬城，西經平陽郡治，又南經平陽縣故城東，又南與平水合。東自狐谷亭，又東徑平陽城南，又東入汾。平陽城，今在汾水西也。一名劉淵城。相傳淵築此城，自蒲子徙都之。或曰：永嘉三年，劉淵徙平陽，自謂堯後，而平陽城亦曰堯城，因都於此，改諸城門皆因洛陽門名。是淵所都即平陽城矣。《括地誌》：今晉州城因平陽城東南為之。《通典》又云：臨汾縣有古堯城。《郡志》云：劉淵城，今名金店。其地皆在今郡城西。意故城闊遠，劉淵城即平陽舊壤矣 。 
　　高梁城 《括地誌》：在臨汾東北三十七里，晉邑也。《春秋》：僖九年，晉亂，齊侯以諸侯之師伐晉，及高梁而還。又僖二十四年，晉文公刺公子圉於高梁。《竹書紀年》：晉出公二十年，晉荀瑤城高梁。漢高二十年，封酈食其子疥為高梁侯，邑於此。《水經注》：汾水自楊縣又西南過高梁邑西，故高梁氏之墟也。宇文周建德五年，齊主高圍平陽，周主邕自將救之，高阿那肱以周師大集，議堅壁勿戰，卻守高梁橋。既而兩軍合戰，齊主奔高梁橋，遂北走。橋蓋以故城名也。《郡志》：今其地名程王里，亦曰梁墟 。 
　　武遂城 在府南。戰國時韓邑。《史記》：楚懷王二十年，昭睢曰：秦破韓宜陽，而韓猶事秦者，以先王墓在平陽，而秦之武遂去之七十里也。《韓世家》：襄王六年，秦復與我武遂。九年，秦復取我武遂。十六年，秦與我河外及武遂。王六年，與秦武遂地二百里。又《秦紀》：武王四年，涉河城武遂。《年表》：昭王十一年，以武遂復歸韓。即此。○西平城，在府西北四十里。晉永嘉五年，劉聰據晉陽，以其子驥為征西將軍，筑西平城居之。建興元年，并州牧劉琨伐漢，遣監軍韓據德自西河而南，將攻西平，聰益軍守之。是也 。 
　　柴壁城 在府西南六十里汾水上，舊為戍守處。晉元興初，姚秦拔魏乾壁，魏主馳救，圍攻秦將姚平於柴壁，秦主興將兵救之，將據天渡運糧以饋平，魏博士李光曰：兵法高者為敵所棲，卑者為敵所囚，今秦皆犯之，宜及興未至，遣奇兵先據天渡、柴壁，可不戰取也。因築重圍以絕內外，遂克之。胡氏曰：柴壁在汾東，天渡蓋汾津之名，在汾水西岸，今太平縣子奇壘與此接界，或以為即柴壁雲。○白馬城，在府東北二十里。魏收《志》：晉州治白馬城，貞觀六年，移治平陽古城，即今治是也 。 
　　○姑射山 府西二十五里，有姑射、蓮花二洞，其南面支阜曰平山，平水出焉。其西北為分水嶺，西接蒲縣界，舊有關，今革。又石孔山，在府西三十五里，當姑射山前，九孔相通，深不可測 。 
　　漫天嶺 府東北五十里。與浮山縣東南之龍角山相接，山勢回遠，因名 。 
　　○汾水 在府城西二里。自汾州府南流，歷靈石、趙城、洪洞等縣流經此，又南入襄陵縣界。周威烈王時，韓康子都平陽，從智伯伐趙，決晉水灌晉陽。智伯曰：吾乃今知水可以亡人國也。魏桓子時韓康子履桓子之跗，以汾水可以灌平陽，絳水可以灌安邑也。舊《史》云：汾水可以灌安邑，絳水可以灌平陽，乃文誤耳。後漢建安七年，袁尚遣郭援入河東，與并州刺史高及南匈奴攻略城邑，曹操使鍾繇圍南單于於平陽，未拔，而郭援自河東馳至，眾懼。繇曰：援若度汾為營，及其未濟擊之，可大克也。援果徑前渡汾，濟未半，擊破之。晉元興元年，姚興引兵救柴壁，將據天渡，魏人為浮梁渡汾西，築圍拒之。興至，屯汾西，憑壑為壘，束柏材從汾上流縱之，欲以毀浮橋，魏人鈎取為薪蒸，興計無所出，柴壁遂陷。後周建德五年，周主攻齊晉州軍於汾曲。胡氏曰：汾曲在平陽南，今汾水上有西橋、加泉、吳村等渡，皆東去城二三里。余詳大川汾水 。 
　　平水 在府西南。源出平山，流至城西五里，匯為平湖。又南流至襄陵城北，東入於汾，居民皆引以溉田。一名晉水。○澇水，在府城北。源出浮山縣北烏嶺山，流入境，一名高河，或謂之長壽河，西流入汾。洪武十一年，知府徐鐸引入城為二池，以供民汲，曰永利池 。 
　　水 在府城東。源出浮山縣東南龍角山，西北流入境，合高梁水。又西北會澇水入汾。《唐志》：臨汾東北十里有高梁堰，武德中，引高梁水入百金泊以溉田。貞觀十三年，為水所敗。永徽二年，刺史李寬自城東二十五里夏柴堰引水溉田，令陶善鼎復治百金泊，亦引水溉田。乾封三年，堰壞，乃西引晉水。晉水即平水也。百金泊，在今城東南二十里。○夏池水，在府西南三十里，合流晉水入汾。又天井水，在府北五十里，南流入汾。《志》云：晉將曹穘襲擊劉曜將卜休於此 。 
　　○匈奴堡 舊《志》：在府西南七十里，匈奴種人嘗保聚於此，因名。姚秦時為戍守處。晉義熙十一年，并州胡叛秦入平陽，推匈奴曹宏為單于，攻秦將姚成都於匈奴堡，姚懿自蒲坂討擒之。十二年，姚懿以蒲坂叛，欲運匈奴堡谷以給鎮人，姚成都拒之，懿遣將攻成都，為成都所擒。十三年，劉豫伐秦，檀道濟等渡河攻蒲坂，遣別將攻匈奴堡，為成都所敗。今堙。又府東北舊有冷泉關，今亦堙廢 。 
　　狐谷亭 在府西南。《春秋》：僖十六年，狄侵晉，取狐廚、受鐸、涉汾及昆都，因晉敗也。杜預曰：平陽臨汾西北有狐谷亭，即晉之狐廚邑。預所謂臨汾，今絳州也。又府南有昆都聚，時晉惠公為秦所敗也。○堯祠，在城南五里。舊《志》云：在城東十里平原上，以堯嘗都此也。朱梁開平三年，晉兵攻晉州，大掠至堯祠而去，即此 。 
　　襄陵縣 府西南三十里。南至太平縣六十里，東至浮山縣百十五里，東南至翌城縣百里，至鄉寧縣百五十里。春秋時，晉大夫食邑也。漢置襄陵縣，屬河東郡。應劭曰：縣西北有晉襄公陵，因名。後漢因之。魏屬平陽郡。晉及後魏因之。高齊移禽昌縣治此，以襄陵併入。隋初郡廢，縣屬晉州。大業二年，復曰襄陵縣。唐因之，仍屬晉州。元和十四年，改隸絳州。太和初，復改為河中府。唐末復故。五代晉又改屬絳州，尋屬河中府。宋還屬晉州。今城周五里有奇，編戶七十二里 。 
　　○襄陵舊城 在縣東二十五里，縣本治此。應劭曰：襄陵在縣西北。師古曰：有晉襄公陵，因以名縣。《水經注》：汾水自平陽，又南經襄陵故城西。《括地誌》：襄陵故城在臨汾東南三十五里，是也。《晉•地道記》曰：晉武公自曲沃徙此。晉大興初，平陽亂，石勒西擊靳准，據襄陵北原。永和十二年，姚襄為桓溫所敗，自洛陽奔平陽，進據襄陵。太元十一年，苻丕自晉陽南屯平陽，與慕容永戰於襄陵，大敗。後魏主燾神初，擒赫連昌，析襄陵東北置禽昌縣，並置禽昌郡。真君二年，郡廢，縣屬平陽郡。後齊移治襄陵，因改襄陵曰禽昌。隋復為襄陵，皆治此。唐移治於汾水西，在今縣西南十里，地名宿水店。宋天聖初，徙治晉橋店，即今縣也。《一統志》：禽昌城在洪洞縣東南二十四里，或謂之白馬城。又有城，在縣東南二十里，其東面圮於水，餘三面尚存遺址，或曰即故襄陵城矣 。 
　　乾壁城 在縣東南，亦曰乾城。晉元興初，魏主與後秦有隙，命并州諸部積穀於平陽之乾壁以備秦，既而姚興遣軍攻乾壁，拔之。魏收《志》：禽昌縣有乾城，即乾壁矣 。 
　　○三磴山 在縣西南十五里，山長九十餘里。其形三層，山之北有龍斗峪。又焦石山，在縣南十五里，亦曰焦石嶺。○崇山，在縣東南四十里，一名臥龍山，頂有塔，俗名大尖山。山之西嶠，亦曰臥龍岡。東南接曲沃翼城，北接臨汾浮山，皆謂之分水嶺，南北連亙，長二十餘里 。 
　　○汾河 在城東。自臨汾縣流入境，又南入太平縣界。○晉水，在城北，即平水也。亦自臨汾縣流入界，引流為中渠、橫渠，又為李郭、高石二渠，分溉民田，下流東入於汾。又三交水，在縣東二十里，源出崇山，合諸溪水西流入汾 。 
　　灰泉 在縣北二里。又縣西南十五里有丹朱泉。又西南十里有娥、英二泉。俱引流溉田，下流注於汾河 。 
　　○太平關 在縣南三十五里。又南至太平縣二十五里。舊名故關鎮。《宋志》：縣有雕掌、豹尾二寨，今廢 。 
　　洪洞縣 在府北五十五里。東至岳陽縣五十五里，東南至浮山縣八十里，西至蒲縣百三十里，北至霍州八十里。春秋時楊國，晉滅之為楊邑。漢置楊縣，屬河東郡。魏屬平陽郡。晉因之。後魏改屬永安郡。隋屬晉州。煬帝時州廢，屬臨汾郡。義寧初，改為洪洞縣。唐因之。今城周六里有奇，編戶九十一里 。 
　　○楊城 在縣東南十八里，春秋時故國治此。伯僑自晉歸周，封於楊。晉滅楊，以賜羊舌。昭二十八年，羊舌氏滅，魏獻子使僚安為楊氏大夫。是也。《寰宇記》：楊城在范東村，一名危城，晉叔向所築。又高梁城，杜預云：楊城東南有高梁亭，在平陽縣西，即臨汾之高梁城矣。《後漢志》引《地道記》云：梁城去縣五十里，叔向是也 。 
　　洪洞城 在縣北六里。東魏、北齊置鎮於此。西魏大統三年，宇文泰軍於蒲坂，略定汾、絳。東魏行晉州事，封祖業棄城走，薛修義追至洪洞，說之還守，不從，修義遂還據晉州，拒卻魏師。姚勖《序行記》：周建德五年，從行討齊師，次洪洞，百雉相臨，四周重複，控險據要，城主張元靜率所部肉袒軍門請降。《北史》：周主邕攻拔晉州，宇文憲自雀鼠攻拔洪洞。是也。隋末，因改楊縣曰洪洞。唐大順初，遣張等伐河東，軍於晉州，李克用遣李存孝營趙城，薛志勤等營於洪洞，即今縣矣 。 
　　西河廢縣 在縣西南三十里。後魏孝昌三年，僑置西河郡，治永安縣。隋開皇初，郡廢，改縣曰西河，屬晉州。大業初，縣廢。唐武德中，復析洪洞，置西河縣，仍屬晉州。貞觀十七年，省入臨汾 。 
　　○九箕山 在縣東十五里。厥狀類箕，南向有九，一名上山。《志》云：縣北有玉峰山，自九箕而來，西臨汾水。又英山，在縣西南，其東南與姑射山相接。○婁山，在縣西三十里，北接趙城縣之羅定鎮。又縣城南有洪崖，高逾百尺，東西袤五十里，澗水出焉，流入於汾。又西南有寶崖，四壁孤絕，北俯汾河 。 
　　○汾河 在縣西二里。自趙城縣流入境，又南入臨汾縣界。《志》云：縣南有通利渠，又有眾利渠，皆導汾水至臨汾縣北，溉田各數千頃。○華池泉，在縣東十里。縣西二十里有普濟泉。又南有普潤泉。縣東南二十五里，又有深泉、寶泉。其相近者，又有雙泉及無底泉，俱引流溉田，而注於汾 。 
　　○普潤驛 在縣北。《志》云：正統十年建 。 
　　浮山縣 在府東九十里。北至岳陽縣四十里，東至澤州沁水縣百二十五里，南至翼城縣七十五里，西南至太平縣百三十里。本漢襄陵縣地。高齊省入禽昌，隋復置。唐武德二年，析置浮山縣，屬晉州。四年，改曰神山。宋因之。金大定七年，復曰浮山。興定四年，更名忠孝。元仍曰浮山。今城周四里有奇，編戶十七里 。 
　　○郭城 在縣南一十里，故戍守處也。魏收《志》：禽昌縣有郭城，其城三面險絕，惟東面平坦，即此。《志》云：浮山縣舊治郭城，五代唐自郭城移於今治，一名丹朱邑，中有丹朱飲馬泉雲 。 
　　○龍角山 在縣南三十五里。兩峰對峙，舊名羊角山，唐武德中改今名。其東南峰有珍珠洞，又有華池。山之南麓跨翼城縣界。○浮山，在縣西南六十里，相傳洪水時，此山隨水消長也，縣因以名。又縣東八里有南堯山，縣東北二十里有北堯山，山上皆有堯祠 。 
　　黑山 在縣北四十里。一名牛首山，又名烏嶺，澇水出焉。○秦王嶺，在縣東北四十里。舊《志》：唐太宗南破宋老生，從霍山潛行至此，以扼前鋒，後人因呼為秦王嶺 。 
　　○澇水 在縣北。源出烏嶺，亦名黑水。旁有小澗溝，合流而入臨汾縣界。又水，在縣東南十五里，源出龍角山西北，亦入臨汾縣界，下流俱注於汾水 。 
　　○平寧里 在縣東十里。東漢初，絕永安集河東，破青犢賊，報功於此，因名 。 
　　鬼門關 在縣東，出澤州之險道 。 
　　趙城縣 在府北九十里。東北至霍州五十里，西北至汾西縣九十里，東南至浮山縣百五里，東至岳陽縣七十里。周穆王封造父之地，即厲王所奔之處。春秋時，趙簡子居此。漢為彘縣地，屬河東郡。後漢陽嘉三年，更名永安，郡不改。後魏太武帝廢，宣帝復置。隋為霍邑縣地，義寧初，始析置趙城縣，屬霍山郡。唐武德元年，郡廢，屬呂州。貞觀十七年，改屬晉州。宋熙寧五年省，元豐三年復置。政和二年，升為慶祚軍。金復為趙城縣。元改屬霍州。明洪武三年，改今屬。城周五里有奇，編戶三十七里 。 
　　○故趙城 縣南三十五里。相傳造父始封此，即趙簡子之邑也。《志》云：今縣東北三里有趙簡子城，隋置縣於此。唐麟德初徙縣於今治。今故城遺址尚存 。 
　　○霍山 縣東北十五里。北跨霍州靈石縣界，東抵沁源縣界，古冀州之鎮也。今詳見名山霍山。○羅雲山，在縣西四十里。山高聳，嘗有雲氣舒布於其上，一名七佛峽 。 
　　○汾河 在縣西。自霍州流入界，又南入洪洞縣境 。 
　　霍渠 在縣東南四十里，即霍山之水也。唐貞元中，引流分二渠，名曰北霍、南霍。其北渠分三道，專溉趙城境內之田。南渠分五道，兼溉洪洞境內之田，凡九百有餘頃。下流注於汾水。又有大澤渠，在縣東北二十里，源亦出霍山。元中統四年，引渠灌田十餘頃，西入於汾，俗呼為清水渠 。 
　　太平縣 在府西南九十里。東至翼城縣百十里，東南至曲沃縣八十里，南至絳州五十五里，西北至鄉寧縣百六十里。漢臨汾縣，屬河東郡。後魏真君七年，析置泰平縣，屬平陽郡。後周諱泰，改曰太平。隋開皇三年，郡廢，屬晉州。十年，屬絳州。唐、宋因之。明洪武二年，改今屬。今城周三里有奇，編戶五十四里 。 
　　○太平城 在今縣北。《志》云：後魏置泰平縣，在今縣北二十五里太平關，今關亦名故鎮，以此也。隋嘗移治於關東北，唐初復還舊治。貞觀七年，移縣於敬德堡。堡即今縣矣 。 
　　臨汾城 在縣南二十五里。亦曰汾城。秦昭襄王五十年，發卒軍汾城旁，即此。漢置臨汾縣，屬河東郡。魏、晉屬平陽郡。後魏真君七年，併入太平縣。太和十一年，復置。後齊縣廢。隋改平陽曰臨汾，而故城遂墟。《括地誌》：臨汾故城，在絳州東北三十五里。蓋境相接也 。 
　　○汾陽山 縣南十里。以汾水經其南而名 。 
　　○汾水 縣東三十里。自襄陵縣流入境，又西南入絳州境。其渡口曰臨汾渡，縣境諸小水皆流匯焉。○雷鳴水，《志》云：有二，一出縣西北十五里之蔚村，一出縣西二十五里之西侯村，俱東流注於汾。又有源泉，在縣東北二十五里，潛流地中，而東南出，引渠溉田，下流入汾 。 
　　○子奇壘 在縣東三十里。子奇，後秦主姚興弟姚平之字也。興使與狄伯支等將步騎四萬伐魏，攻平陽，拔之，遂據柴壁。魏軍大至，絕汾水以斷糧援，平大敗，將麾下三十騎赴汾水而死。今此壘西臨汾水，壘側有柴村，亦曰柴庄，蓋即柴壁雲。○白波壘，在縣東南三十里。後漢末，黃巾餘黨郭大於汾西白波谷築壘寇太原，即此。今名永固村 。 
　　岳陽縣 在府東北九十里。東北至沁州沁源縣百九十里，西南至洪洞縣五十五里，西至趙城縣七十里，西北至霍州百十里。漢彘縣及上黨郡谷遠、猗氏三縣地。後魏建寧元年，置安澤縣，屬義寧郡。隋開皇十六年，屬沁州。大業二年，改曰岳陽縣。十二年，州廢，屬臨汾郡。義寧初，屬平陽郡。唐屬晉州。宋因之。元省，尋復置。今城周三里有奇，編戶十八里 。 
　　○冀氏城 在縣東南百二十里。漢猗氏縣，屬上黨郡。後魏建義元年，析禽昌、襄陵地，改置冀氏縣，兼置冀氏郡治焉。高齊郡廢。隋屬晉州。唐因之。會昌三年，劉稹以澤、潞畔，河中帥陳夷行以兵守翼城及冀氏，既又詔晉、絳行營帥石雄自冀氏取潞州，仍分兵屯翼城，以備侵軼，是也。宋仍曰冀氏縣。元至元三年，省入岳陽。明年，以冀氏當東西驛路之要，復置縣，以岳陽併入。尋復置岳陽，而冀氏縣廢。今名冀氏里。又有合陽城，在縣南，亦後魏末置，屬冀氏郡，高齊省入冀氏 。 
　　和川城 在縣東北十里。後魏建寧初，分禽昌地置義寧縣，屬義寧郡。隋初郡廢，縣改曰和川，屬沁州。大業初廢。義寧初，復分沁源縣置，屬沁州。唐因之。宋改屬晉州。熙寧五年，省入冀氏縣。元初，復置。金因之。元省入岳陽。今名和川里。《志》云：縣東北九十里有故唐城，相傳堯都故址 。 
　　○鳳凰山 在縣北五十里。頂有風洞，有泉二道，流出其中。一名露岩山。○刁黃嶺，在縣東百九十里。又東至潞安府長子縣五十里，嶺長二十里，高八里。今詳長子縣 。 
　　千畝原 縣東北九十里。《左傳》：桓二年，晉穆侯夫人生太子，命之曰仇，其弟以千畝之戰生，命之曰成師。蓋晉侯嘗破狄於是原也，今原下為沁水所經 。 
　　○沁水 在縣東百十里。自沁州沁源縣流入界。縣東南有藺水，出縣北八十里保豐村，南流合焉。又東南流入澤州，下流至河南武陟縣入大河。今詳大川沁水 。 
　　大澗水 在縣北。《志》云：澗水有二源，一出縣北安吉嶺，一出縣西北金堆里，俱西南流入洪洞縣界，引渠溉田，下流注於汾水。又縣南有赤壁水，西北流，合於澗水。一名通軍水。《志》云：赤壁水出趙城縣霍山南，西南流二十里，至縣西漏崖入地中，過南三十里，復出而合澗水。又縣東北二十五里有下冶泉，出西山石崖下，經下冶村，亦流合澗水入汾。洪武七年，引渠至城東溉田。○八十里川，在縣東百六十里，源出長子縣發鳩山，西南流入境，合於沁水。其川長八十里，因名 。 
　　○東池堡 縣南三十里，周一里，北面臨崖。《志》云：隋大業初，縣嘗移治於此。○赤壁，在縣西一里，亦曰赤壁城，亦壁水經其下。《志》云：晉大興初，劉曜自長安討靳准軍，至赤壁，即此。恐誤 。 
　　曲沃縣 在府南百二十里。東至翼城縣五十五里，西至絳州五十六里，南至絳縣六十里，西南至聞喜縣九十五里。晉新田之地。漢為河東郡絳縣地。後漢為絳邑縣。晉屬平陽郡。後魏太和十一年，改置曲沃縣，屬正平郡。周明帝移治樂昌城。隋開皇三年，郡廢，屬絳州。唐、宋因之。明洪武二年，改今屬。城周三里有奇，編戶六十八里 。 
　　○絳城 縣西南二里。一名新田城。《左傳》：成六年，晉人謀去故絳，徙居新田。是也。漢於南境置絳縣，此仍謂之絳城，俗又訛為王官城。後魏為曲沃縣地。《志》云：魏初置縣於絳山北，後周移治樂昌堡，在今縣南七里，亦曰樂昌城。隋又移治絳邑故城北，即今縣也。○桐鄉城，在縣西南四十五里，接聞喜縣界。漢武元鼎六年，將幸緱氏，至左邑桐鄉，聞南越破，因置聞喜縣。或曰：桐鄉城在今聞喜縣西南八里。《一統志》：今聞喜縣即故桐鄉城，皆誤也 。 
　　陘庭城 在縣東，與翼城縣接界。《左傳》：桓二年，翼哀侯侵陘庭之田，陘庭南鄙啟曲沃伐翼。三年，曲沃武公伐翼，次於陘庭，逐翼侯於汾、隰，獲之。杜預曰：汾隰，汾水之邊也，亦謂之熒庭。襄二十三年，齊侯伐晉，取朝歌，為二隊，入孟門，登太行，張武軍於熒庭，即陘庭矣。《史記•晉世家》：哀侯八年，侵陘庭，陘庭與曲沃武公謀。九年，伐晉於汾旁。賈逵曰：陘庭，翼南鄙之邑，亦謂之陘城。又《韓世家》：桓惠王九年，秦拔我陘城汾旁。張氏曰：陘城在汾水旁。似誤。蓋謂自陘城以至汾水旁地 。 
　　○喬山 在縣西北四十五里。山高五里，長二十餘里，接襄陵縣界，形勢陡峻。其西麓有夢感泉，齊主高緯圍平陽，恐周師猝至，於城南穿塹，自喬山屬於汾水。緯大出兵，陳於塹北。即此。○紫金山，在縣南十三里，產銅。山半有泉，下注懸崖，冬則凝而成冰，一名冰岩。山下又有龍底泉，《開山圖》謂之絳山 。 
　　蒙坑 在縣東北五十里，西與喬山相接。晉元興初，魏主圍柴壁，安同曰：汾東有蒙坑，東西三百餘里，蹊徑不通。姚興來，必從汾西直臨柴壁。如此，便聲勢相接，不如為浮梁渡汾西，築圍以拒之，虜無所施其智力矣。從之，大敗後秦主興於蒙坑之南。五代梁開平三年，晉將周德威將兵出陰地關，攻晉州，梁將楊師厚自絳州馳救，周德威以騎兵扼蒙坑之險，師厚擊破之，德威乃解圍去。周廣順元年，北漢主引契丹兵圍晉州，周將王峻自絳州馳救。晉州南有蒙坑，最險要，峻憂北漢兵據之，聞前鋒已渡，喜曰：吾事濟矣。北漢主聞峻至蒙坑，遁去。今喬山以北，自西而東，山蹊斜結，即蒙坑矣 。 
　　○汾水 在縣西三十五里。自太平縣南流經縣界，折而西入絳州境 。 
　　澮水 在縣南五里。《志》云：澮河源有二，一出翼城縣之烏嶺山，西流入縣境。一出絳縣東北大交鎮東，亦西北流入縣境，又西入絳州界，注於汾水。《左傳》：成六年，晉人謀遷新田，謂有汾、澮以流其惡者也。《史記•韓世家》：懿侯九年，魏敗我澮。或謂之少水。《左傳》：襄二十三年，齊侯伐晉，戍郫邵，封少水。蓋封屍為京觀於澮水之旁也。郫邵，見垣曲縣 。 
　　濟溪 在縣南七里。源出紫金山麓，澄澈細流，民引以溉園圃，北入澮河。又有合水，在縣北二十五里，出兩崖間，合而成流，因名，西流入汾縣南。又有金溝水，居民亦引流溉田，流入澮河。又新絳渠，在縣東北三十五里。唐永徽元年，縣令崔翳引古堆水溉田，凡百餘頃，今堙。○龍泉，在縣東北三十五里，一名溫泉，亦有灌溉之利 。 
　　○祁宮 在縣西南四十九里。《春秋》：昭八年，叔弓如晉，賀祁也。又晉作祁宮，而諸侯叛。杜預曰：宮在絳西四十里，臨汾水。《水經注》：汾水西徑祁宮北，有故梁截汾水中，凡三十柱，柱徑五尺，裁與水平，晉平公之故梁也。其宮背汾面澮，西則兩川之交會也。《竹書》：晉出公五年，澮絕於梁。即是處矣 。 
　　蒙城驛 縣西南四十里。又侯馬驛，在縣西南三十里。俱洪武八年建置 。 
　　翼城縣 府東南百三十里。東至澤州沁水縣百里，西南至絳州曲沃縣七十里，西至太平縣百五十五里，北至浮山縣七十五里。春秋時，晉之絳邑，後更曰翼。漢為絳縣地，屬河東郡。後魏太和十二年，置北絳縣。孝昌三年，兼置北絳郡治焉。隋開皇三年，郡廢，縣屬絳州。十八年，改曰翼城縣。義寧初，於縣置翼城郡。唐武德元年，改為澮州。二年，又為北澮州。四年州廢，仍屬絳州。天二年，改曰澮川縣。五代因之。宋復曰翼城。金興定四年，升為翼州，尋又升為翼安軍。元復曰翼城縣，屬絳州。明洪武二年，改今屬。今城周八里，編戶八十四里 。 
　　○故翼城 在縣東南十五里。晉故絳也，城方二里。《春秋》：隱五年，曲沃庄伯以鄭人、邢人伐翼。《詩譜》曰：穆侯遷都於絳，曾孫孝侯改絳為翼。庄二十六年，獻公使士城絳，以深其宮，自曲沃徙都之。即此。或以為唐城，誤也。後魏北絳縣置於此。隋、唐為翼城縣治。五代唐徙治於王逢寨，即今縣雲。又熒庭城，在縣東南七十五里，即春秋晉之陘庭也。今詳見曲沃縣 。 
　　皮牢城 在縣東北。《史記•魏世家》：惠王十年，伐趙取皮牢。又《秦紀》：昭王四十八年，王攻皮牢，拔之。今為牢寨村。《括地誌》：澮水側有皮牢城。是也。又有息城，《志》云：在縣西三張村，春秋時，鄭太子奔晉居此，亦曰壽城 。 
　　小鄉城 在縣西南，後魏末置小鄉縣，屬南絳郡。隋初縣屬絳州，又改為汾東縣。大業初省，義寧初復置，屬翼城郡。唐初屬澮川，尋屬絳州。武德九年，省入翼城縣 。 
　　○澮高山 在縣南十五里。《史記•魏世家》：武侯九年，翟敗我於澮。又惠王九年，我敗韓師、趙師於澮。《括地誌》云：澮高山也，在翼城縣。《紀勝》：山形如鳥翼，一名翱翔山，產銅及鐵，唐置錢坊二所於此。又有岩洞泉壑之勝。○羊角山，在縣東北三十里，即浮山縣之龍角山也。又縣西北十五里有覆釜山，俗呼小綿山，上有介子推廟 。 
　　烏嶺山 在縣東三十五里。又東北至澤州沁水縣四十里，山南北有長嶺，嶺之東西通道，有二嶺相對，曰東烏、西烏。唐會昌三年，晉絳行營帥石雄討劉稹於澤、潞，引兵逾烏嶺，破五寨，時劉稹亦遣將安全慶守之。李德裕曰：烏嶺距上黨百五十里。謂此山也。亦曰黑山。澮水出焉 。 
　　○澮水 在縣南。出東烏嶺，旁引溉田，西流經城南，而入曲沃縣界。《水經注》：澮水導源黑水谷，經翼城北，蓋謂故城也。又女家水，在縣東南。《水經注》：翼城東有女家水，出家谷中。《竹書紀年》：庄伯以曲沃叛伐翼，公子萬救翼，荀叔軫追之，至於家谷者也。其水西北流入於澮 。 
　　馬泊泉 在縣北二十五里。其北有臥馬山，泉出山下，因名。又有沙泉，在縣東南十二里，二泉皆有灌溉之利，居民賴之雲 。 
　　○龍化鎮 在縣東四十里。《志》云：鎮南連絳縣，北接浮山，為商旅輳集之所云 。 
　　汾西縣 在府西北百八十里。南至霍州五十里，西南至蒲縣百二十里，西至隰州百六十里，北至霍州靈石縣九十里。漢河東郡彘縣地。後漢改彘縣為永安縣。西魏嘗置臨汾縣，兼置汾西郡治焉。隋開皇三年，郡廢，縣屬晉州。十八年，改曰汾西，屬呂州。大業二年，屬臨汾郡。義寧初，屬霍山郡。唐武德元年，屬呂州。貞觀十七年，改屬晉州。宋因之。今城周四里，編戶十五里 。 
　　○新城廢縣 在縣西北。後周置，屬於汾西郡。隋開皇中，省入汾西縣。義寧初，復置。唐初屬於北溫州。貞觀初州廢，縣仍省入汾西。《一統志》：新城東南三十里有故溫泉城 。 
　　○青山 在縣西六十里。《寰宇記》：山南入趙城，西北至溫泉縣，長一百六十里。唐天寶六載，敕改為汾西山，亦姑射之連阜也，產鐵。溫泉廢縣，今見隰州。又有商山，在縣東南六十里 。 
　　○汾水 縣東三十五里。自靈石縣流入境，又東南入霍州界 。 
　　小潺澗 縣東北五里。其源曰白龍泉。又縣東十五里有轟轟澗，澗東南有潭，深不可測。澗中又有穴，龍噓氣出入，其聲如雷，因名，並東流注於汾水。又有泊池，在城東隅。元天曆中，開鑿其水，冬夏不涸，亦流入於汾 。 
　　○申村堡 《舊唐書》：隋末汾西縣陷於賊。武德初，權於今城南五十里申村堡置縣。貞觀十六年，移於今所。《郡志》云：唐開元後縣嘗徙治厚義村，宋復歸舊治。村亦在今縣南 。 
　　蒲縣 在府西百四十里。西北至隰州九十五里，西南至吉州百五十里，南至鄉寧縣百七十里。漢河東郡蒲子縣地。後魏僑置石城縣。後周大象元年，置蒲子縣，屬定陽郡。隋開皇五年，屬隰州。大業二年，改為蒲縣。唐武德二年，置昌州於此。貞觀初州廢，縣仍屬隰州。宋仍舊。元初廢入隰川縣，尋復故。明洪武二年，改今屬。城周三里有奇，編戶九里 。 
　　○蒲縣城 在今縣西南二里。隋大業初縣治此。《志》云：縣東北有故箕城，隋開皇初蒲縣治也。大業二年，移於新城。唐武德初，復移於城東，即今治矣。天復二年，河東將李嗣昭攻慈、隰，下之，屯於蒲縣。汴軍營於蒲南，別將氏叔琮分軍斷河東兵歸路，而攻其壘，破之。即此 。 
　　石城廢縣 在縣西六十里。後魏主燾置定陽縣，屬五城郡。太和二十一年，改曰石城，後周兼置石城郡。周末郡廢，又並縣入蒲縣。宋白曰：後周大象初，於廢石城置蒲子縣，隋移今治雲。○昌原廢縣，在縣西，唐武德初，置昌原縣，屬昌州。貞觀初，廢入蒲縣 。 
　　○翠屏山 在縣治西南一里。山勢聳秀，岩下有湧泉。又縣南一里有峨眉山。縣東五里有東神山。○孤山，在縣北三十里，一名黑兒嶺，相傳昔有劉黑兒居此嶺。沿五鹿山下，至縣東北界，長五十里 。 
　　○第一河 在縣城西。源出趙城縣之七佛峽，流經此，又西至大寧縣界，入於大河，以山溪眾水所宗，因名 。 
　　○張村岔 在縣東六十里。向設巡司戍所 。 
　　附見： 
　　平陽衛 在府治東。永樂元年建，轄左、右、中、前、後五千戶 。 
蒲州 府西南四百五十里。南至河南陝州二百三十五里，西南至陝西華州百五十里，西至陝西同州八十里 。 
　　古蒲坂，舜都也。春秋時屬魏。晉獻公滅魏，以封大夫畢萬，後遂為魏地 服虔曰：魏在晉之蒲坂 。秦屬河東郡，兩漢、魏、晉皆因之。後魏為河東郡治，兼置雍州。東魏初，改置秦州 魏收《志》：神初，置雍州。延和初，改秦州。太和中，州廢。天平初，復置秦州 。西魏因之。後周明帝改曰蒲州 建德末，於蒲州置營 ，河東郡皆如故。隋初郡廢，仍曰蒲州。大業三年，仍改為河東郡。唐武德元年，郡廢，復曰蒲州 武德二年，置總管府。九年，改為都督府，旋罷 。開元八年，置中都，昇州為河中府，旋罷，仍曰蒲州。天寶元年，曰河東郡。乾元元年，復曰蒲州。三年，仍置河中府 《唐書》：乾元二年，兼置耀德軍於河中城內，廣德二年廢 。上元初，又為中都 尋復改河中府為蒲州。元和三年，復曰河中府。又至德二載，置河中節度，治蒲州，兼領晉、絳、慈、隰、同、虢諸州，其後數有分合改易。光啟初，賜軍號曰護國。今詳見州域形勢 。五代時，仍曰河中府。宋因之 亦曰河東郡護國軍節度 。金曰蒲州。天德初，復曰河中府 《金志》：大定五年，置陝西元帥府於此 。元仍舊。明洪武二年，復曰蒲州，以州治河東縣省入 編戶八十七里 ，領縣五。今仍曰蒲州。 
　　州控據關河，山川要會。春秋時，為秦、晉爭衡之地。戰國時，魏不能保河東，三晉遂折而入於秦。漢以三河並屬司隸，為畿輔重地，自古天下有事，爭雄於河山之會者，未有不以河東為噤喉者也。曹操曰：河東，天下之要會。晉永興以後，劉淵據平陽，而蒲坂尚為晉守，關中得以息肩。及永嘉末，趙染以蒲坂降劉聰，而關中從此多故矣。晉亡關中，由於失蒲坂也。劉曜據關中，以蒲坂為重鎮。其後苻、姚之徒，皆以重兵戍守。赫連氏因之。拓跋魏爭關中，先奪其蒲坂，及赫連定復據長安，又急戍蒲坂以厄之，而夏不復振矣。孝昌末，楊侃曰：河東治在蒲坂，西逼河ぞ，其封疆多在郡東。是也。西魏大統三年，蒲坂來附，宇文泰遂進軍蒲坂，略定汾、絳 汾謂今吉州 。及東魏來爭，未嘗不藉蒲坂以挫其鋒。唐安史之亂，郭子儀以河東居兩京間，扼賊衝要，乃自洛交 今陝西州 渡河，趨河東，襲據其城 時賊將崔乾守河中，子儀自洛交渡河，河東司戶韓翻城應子儀，乾遁去 。大曆初，元載議建中都曰：河中之地，黃河北來，太華南倚，有羊腸、底柱之險，濁河、孟門之限，以に轅為襟帶 謂洛陽也 ，與關中為表里，建都於此，可以總水陸之形勢，壯關河之氣色。光和四年，朱全忠欲先取河中，以制河東，召諸將謂曰：我今斷長蛇之腰，諸將為我以一繩縛之。蓋有河中，則河東不能與長安相聯絡也。既而全忠遣軍自水渡河，出含山路 見聞喜縣 ，襲取晉、絳，以兵守之，扼河東援兵之路，克用不能進，河中遂陷。胡氏曰：由太原西南至汾州二百六十里，又南至晉州三百五十里，又南至絳州百二十五里。自絳州西南至河中，三百六十五里。援兵縱由捷徑得進，而晉、絳扼其沖，遮前險，守後要，進不得援河中，退不得歸太原矣。金人謀取關中，完顏訛可曰：河中背負關陝，南阻大河，此戰守要資也。蒙古之取關中也，石天應曰：河中自古用武之地，北連汾、晉，西渡同、華，起漕運以通饋餉，則關中可剋期而定。明初平關、陝，亦自河中濟河。河中為襟要之地，振古如茲也。 
　　○河東廢縣 今州治。秦蒲坂縣地，屬河東郡。兩漢以後因之。後魏移郡治於此。隋開皇三年，郡廢，屬蒲州。十六年，析置河東縣。大業初，為河東郡治。唐武德初，蒲州治桑泉縣。三年，還治河東。自是常為州郡治。五代漢乾初，河中帥李守貞與長安叛將趙思綰、鳳翔叛帥王景崇相連絡，郭威督諸軍擊守貞於河中。諸將欲急攻城，威曰：河中城臨大河，樓堞完固，未易輕也。不若且築長圍守之，使飛走路絕，我坐食轉輸，彼城中無食，公私困竭，父子且不相保，況烏合之眾乎？遂跨長壕，築連城，列隊伍而圍之。又循河設大鋪，連延數十里，更番步卒守之。遣水軍艤舟於岸，寇有潛往來者輒擒之。守貞於是大困，遂克之。即今城也。明初，省縣入州。今城周八里有奇 。 
　　蒲坂城 州東南五里。春秋時，秦、晉戰於河曲。杜預曰：即蒲坂矣。戰國時為魏地。《史記》：秦昭襄四年，取魏蒲坂。五年，魏朝臨晉，復與魏蒲坂。十七年，秦以垣易蒲坂皮氏。漢曰蒲反縣。應劭曰：故曰蒲，秦始皇東巡見長坂，故加反雲。反與坂同也。後漢曰蒲坂縣。建武十八年，上幸蒲坂，祠后土。晉永嘉五年，時南陽王模鎮關中，使牙門趙染戍蒲坂，染叛降於劉聰，聰遣染與劉曜等攻模於長安。建興初，劉聰遣劉曜屯蒲坂，以窺關中。咸和三年，石勒將石虎攻蒲坂，劉曜自將馳救，虎引卻。八年，後趙石生起兵長安討石虎，使其將郭權為前鋒出潼關，自將大軍軍蒲坂。姚秦時置並、冀二州於此。義熙十二年，姚懿以蒲坂叛，秦主泓遣姚紹擊平之。十三年，劉裕伐秦，檀道濟渡河攻秦并州刺史戶昭於蒲坂，泓使姚驢救之，蒲坂降於裕。十四年，置并州鎮焉，明年沒於赫連夏。後魏主燾始光三年，遣將奚斤襲夏蒲坂，取之，斤遂西入長安，自是為河東郡治。神初，夏主定復取長安，魏主命安頡軍蒲坂以拒之。太和二十一年，自龍門至蒲坂祀虞舜，遂至長安。永熙三年，宇文泰討侯莫、陳悅於秦州，高歡遣將韓軌據蒲坂以救之，不克。既而高歡自晉陽舉兵向洛，宇文泰遣別將趙貴自蒲坂趣并州。西魏大統三年，宇文泰取蒲坂。八年，高歡圍玉壁，宇文泰出軍蒲坂。十六年，高洋篡位，泰大舉伐之，自弘農濟河而北，會大雨，乃自蒲坂還。後周仍為河東郡治。隋開皇初，為蒲州治，尋析置河東縣。大業初，以蒲坂併入焉。《志》云：今州城外東南隅有虞都故城，與州城相連，周九里有奇。其相近有虞坂雲 。 
　　永樂城 在州東南百二十里。本蒲坂縣地。後周置永樂縣，為永樂郡治，尋省郡，後又省縣入芮州。唐初，復置永樂縣，屬芮州，尋改屬乾州。貞觀八年，改屬蒲州，尋還屬虢州。神龍初，復屬蒲州。宋因之。金廢為永樂鎮，屬河東縣。王應麟曰：畢萬始封魏，即河中之永樂雲。今有永樂渡，在大河北岸，路通河南鄉縣。洪武四年，置巡司，屬潼關衛 。 
　　涑水城 在州東北二十六里。《左傳》成十三年，晉侯使呂相絕秦，所謂伐我涑水者。又羈馬城，在州南三十六里。《左傳》：文十二年，秦伐晉，取羈馬。亦呂相所云剪我羈馬者也。《史記》：晉靈公六年，秦康公伐晉，取羈馬，晉侯怒，使趙盾、趙穿、缺擊秦，戰於河曲。是矣。今謂之涉丘 。 
　　中氵單城 在蒲津河中渚上。隋置，以守固河橋。橋西岸又有蒲津城。隋末，李淵自河東濟河，靳孝謨以蒲津、中氵單二城降。又西關城，或曰即蒲津城也。五代漢乾初，李守貞以河中叛，郭威等討之，白文珂克其西關城，別將常思柵於城南，威柵於城西。是也。余詳見重險蒲津 。 
　　○中條山 在州東南十五里，其山中狹，而延袤甚遠，因名。亦曰薄山，亦名雷首山。《春秋》宣二年，趙宣子田於首山，即此山也。山之北有數峰攢立，拱揖州城，中高旁下，俗因名為筆架山。《志》云：筆架山在縣南十五里。又南五里為八盤山。又十里為麻谷山，下有虞原，相傳段干木隱此。余詳名山雷首 。 
　　首陽山 在州東南三十里，與中條連麓，山有夷齊墓。《詩》：采苓采苓，首陽之巔。是也。或以此為雷首山。《十三州志》：首陽一名獨頭山，山有雷澤，即舜所漁處，其水南流入黃河。《開山圖》：首陽與太華本一山，當黃河中流，巨靈劈開為兩山，手足之跡猶存，蓋傳訛矣。或又謂之方山 。 
　　歷山 在州東南百里。相傳即舜所耕處。上有歷觀，漢成帝元延二年，幸河東，祠后土，因游龍門，登歷觀。是也。《郡國志》：河東有三輅山，北曰大輅，西曰小輅，東曰荀輅，三山各距城三十里，舜耕歷山，謂此地雲。又九峰山，在州東南百二十里，有九峰敘列，形勢秀拔 。 
　　風陵堆 在州南五十五里，相傳風后冢也。亦曰封陵。《史記》：魏襄王十六年，秦拔我蒲坂、陽晉、封陵。二十年，秦復與我河外及封陵以和。亦謂之封谷。《正義》：封陵在蒲阪河曲中。《索隱》云：《紀年》作封谷。《水經注》：函谷關直北隔河有層阜，巍然獨秀，孤峙河陽，世謂之風陵。戴延之所謂風堆也。《括地誌》：風陵在蒲坂、西南河曲之中。杜佑曰：風陵堆與潼關相對，亦曰風陵山，一名風陵津。曹操征韓遂，自潼關北渡，即其處也。後魏永熙末，魏主西入關，高歡克潼關而守之，使別將厙狄溫守封陵。又大統三年，高歡遣竇泰攻潼關，宇文泰潛軍襲之，自風陵渡至潼關，竇泰敗死。○峨眉原，在州東五里，自西而東，綿亙逶迤，跨臨晉猗氏之境 。 
　　○黃河 在州西門外。自榮河、臨晉縣流入境，經雷首山西，折而東入芮城縣界。杜預曰：黃河經蒲坂南，所謂河曲也。秦穆公五年，與晉戰於河曲。呂相絕秦，所謂入我河曲者也。宇文周保定初，鑿河渠於蒲州，蓋導河入渠，以資灌溉。《志》云：州城北有溥惠渠，又有永濟渠，築堰障之，謂之土龍堰。又有古護堰，在州北一里，古北灘之西，東趨灘角，西抵河岸，長四百餘步，用石築壘，以防黃河漲決，侵齧州城也。其相近者，又有連城、橫渠等堰，各長數十丈，以障御大河 。 
　　涑水 在州東十里，有孟盟橋。其上流即絳水也。自絳縣歷聞喜、夏縣、安邑、猗氏，至臨晉縣界，合姚暹渠而西出，流經此。又西南注於大河，俗名揚安澗。《水經注》：涑水經雷首山北，與蒲坂分山。是也。○溈水，在州南百里。《志》云：歷山下有二泉，名溈、，東西相距二里，南流為媯，北流為，異源同歸，西注於河，即堯降二女處。又有舜井，在州治東南二里，城中井脈皆咸，此水獨甘。有二井，南北相通，可束炬入，俗以為即《史記》所云穿孔旁出者。宋祥符四年，車駕臨觀，賜名廣孝泉 。 
　　谷口泉 在州東南十五里。即中條山之水谷口，有泉出焉。又有蒼龍谷泉，俱流入於大河。又有泓龍潭，在州東三十里中條山，北流五里，入臨晉縣之姚暹渠。《志》云：州東南一百二十里有玉洞泉，旁又有寒谷泉，俱發源中條山陽，引流溉田，注於大河 。 
　　○蒲津關 在州西門外，黃河西岸。今名大慶關，山陝間之喉吭也。亦曰蒲津渡。詳見前重險蒲津 。 
　　風陵關 在州南六十里，路通潼關。唐聖歷初，於風陵堆南津口置關，以譏行旅。《宋志》：蒲州河西縣有蒲津關，河東縣南有風陵關。是也。亦曰風陵津，亦曰風陵渡。洪武八年，置巡司於此，屬潼關衛 。 
　　合河故鎮 在州南五十里潭郭村。亦為合河鋪 。 
　　陶邑鄉 在州北三十里。《水經注》：蒲坂西北有陶城，舜陶於河濱，即此。《唐志》：河中有陶城府，蓋府兵所屯也。貞元二年，馬燧討李懷光於河中，軍寶鼎，敗懷光兵於陶城。今曰陶邑鄉。《志》云：州有陶城，又有雷澤，即舜所漁處，在首陽山下，南流入於河。○武壁，亦在州北。《志》云：自蒲州至榮河、河津、黃河岸側，凡八寨，曰汾陰、胡壁、趙村、薛戌、薛堡、連柏、西倉、禹門，俱元至正末築。以薛堡居中，可制諸營，移中軍於此，更名武壁，周圍千二百步，南臨絕澗，其北一門。今存遺址 。 
　　河東驛 在城南，舊在城北一里。洪武九年改建。又有河東驛運所，在城東，洪武十一年建置 。 
　　臨晉縣 在州東北九十里。東南至解州七十里，南至陝西陽縣八十里。春秋時晉桑泉地。漢為解縣地。後魏為北解縣地，屬河東郡。隋開皇十六年，置桑泉縣，屬蒲州。義寧初，蒲州移治此。唐還舊治，仍屬蒲州。天寶十三載，改曰臨晉。今城周三里有奇，編戶六十一里 。 
　　○解城 在縣東南十八里，即春秋時晉之解梁城。解，讀曰蟹。僖十五年，晉惠公許賂秦伯以河外列城五，內及解梁城。《戰國策》：赧王二十一年，秦敗魏師於解。即解梁也。漢置解縣，屬河東郡。後漢及晉因之。後魏為南解縣，西魏時改廢。《春秋》杜預注曰：解梁城，在漢解縣西。又北解城，在今縣西三十里，後魏太和十一年，置北解縣，屬河東郡，即此。後周廢。○桑泉城，在縣東北十三里，春秋時，晉故邑也。《左傳》：僖二十四年，晉公子重耳濟河入桑泉。杜預曰：桑泉城在解縣北二十里也。隋因以名縣。又有溫泉廢縣，唐武德三年，分桑泉地置，九年廢 。 
　　郇城 在縣東北十五里，文王庶子所封郇國。《詩》所謂郇伯勞之是也。後並於晉。僖二十四年，秦送重耳渡河，圍令狐，晉人軍於廬柳，咎犯與秦、晉大夫盟於郇。成六年：晉人謀居故絳，諸大夫皆曰，必居郇瑕氏者也。服虔曰：郇國在解縣東。酈道元曰：今解故城東北二十四里有郇城，在猗氏故城西北。杜預曰：解縣西北有郇城。《寰宇記》：城在今猗氏縣西南四里，似皆誤。○瑕城，在縣東南，京相曰：河東解縣西南五里有故瑕城。《春秋》：僖三十年，秦晉圍鄭，鄭燭之武謂秦穆所云許君焦、瑕，朝濟而夕設版者。又文十二年，秦侵晉，及瑕。十三年，晉使詹嘉處瑕，守桃林之塞。即此。焦，見河南陝州。桃林，見陝西重險潼關 。 
　　虞鄉城 在縣南六十里。漢解縣地，後魏分置虞鄉縣。唐武德初，改虞鄉為解縣，即今之解州。而於解縣西五十里別置虞鄉，即此城也。貞觀二十二年，省入解縣。天授二年，復置，屬蒲州。天四年，朱全忠圍河中，河中降。全忠自洛陽馳至虞鄉受其降。蓋虞鄉西至河中六十里而近也。宋仍為虞鄉縣。金因之。元省入臨晉。明因之。今復置虞鄉縣。○陽晉城，在縣西南。《括地誌》：虞鄉縣西二十五里有陽晉城，一名晉城。《史記•魏世家》：襄王十六年，秦拔我陽晉。又西北有高安城。《趙世家》：成侯四年，與秦戰於高安。《正義》云：高安在河東也。又智城亦在縣西。《括地誌》：虞鄉西北四十里有智城，智伯所居 。 
　　王官城 在縣南。《城冢記》云：在虞鄉南二里。《左傳》文三年，秦師涉河焚舟，取王官。成十三年，晉侯使呂相絕秦，所云俘我王官者。《水經注》：涑水西經王官城，城在南原上，人謂之王城。《志》云：王官谷以王官廢壘為名。即此城也。○東張城，在縣西，《括地誌》：虞鄉西北四十里有張楊故城，一名東張城。漢二年，曹參攻魏將軍孫軍於東張，大破之。《水經注》：涑水西南經張楊城東。魏收《志》北解縣有張楊城，是也 。 
　　○五老山 在縣西南五十里，與中條山相接。一名靈峰，峰岩洞壑泉澗之屬，參差環繞，以數十計，稱為名勝。又二嶷山，在縣東北三十里，有大嶷、小嶷，南北並列，亦曰三嶷山 。 
　　王官谷 在縣東南七十里。《志》云：山在中條山中，岩洞深邃，泉壑幽勝。旁有天柱、跨鶴諸峰，瀑布、貽溪諸水。山水之勝，甲於河東。唐末司空圖隱於此。○峨眉坡，在縣北五里，東連猗氏、聞喜縣，西抵黃河，即蒲州之峨眉原也 。 
　　○大河 在縣西。自榮河縣南流入境，又南入蒲州界。《志》云：縣西三十里有吳王渡，在河東岸，與陝西陽渡相對，即韓信渡河襲魏豹處。昔有吳、王二姓居此，因名。上有吳王寨，洪武四年，置巡司戍守於此 。 
　　涑水 在縣東南二十五里。自安邑、猗氏縣西流入縣境，又南而姚暹渠流合焉，併流而西入蒲州界。《唐志》：虞鄉北十五里有涑水渠，貞觀十七年，蒲州刺史薛萬徹所開，自聞喜引流入臨晉，以溉民田 。 
　　姚暹水 在縣東南。源出夏縣巫咸谷，流經安邑縣及解州，又西流入縣境，南去鹽池十里，本名永豐渠。隋大業中，都水監姚暹重開故渠，因曰姚暹渠，南匯於五姓湖。引流而西，出蒲州東十里孟盟橋入大河。遇山水漲溢，有橫決潰堤，侵入鹽池之患，因為姚暹堰以障之，今附詳大川鹽池 。 
　　五姓湖 在縣南三十五里。亦曰五姓灘。灘旁為五姓村，湖因以名，即涑水姚暹渠經流所鍾之地也。《水經注》：涑水經張楊城東，又西南屬於二陂，東陂世謂之晉興澤，東西二十五里，南北八里。西陂一名張澤，或謂之張楊池，東西二十里，南北四五里，西北去蒲坂十五里，五姓湖當即兩陂之餘流矣。《寰宇記》：張澤以唐張嘉貞與弟嘉居此而名，謬矣 。 
　　瀵泉 在縣西三十里。泉有五，陝西陽縣有四，此有其一，異出同源，故名曰瀵。大如車輪，常時沸涌。郭璞云：瀵泉在河東西，潛流相通，是也。今詳見陽縣 。 
　　○皂莢戍 在縣南，西魏大統中，高歡圍玉壁，宇文泰出軍蒲坂，至皂莢，聞歡退，渡汾追之，不及。胡氏曰：皂莢在蒲坂東也 。 
　　榮河縣 在州北百二十里。東北至河津縣九十里，西至陝西韓城縣三十里，東南至臨晉縣六十里。古綸地，夏後少康所邑也。戰國時為魏汾陰地。漢置汾陰縣，屬河東郡。後漢及魏、晉因之。晉亂，劉淵省汾陰入蒲坂縣，後魏時復置，兼置北鄉郡治焉。後周改為汾陰郡。隋初郡廢，縣屬蒲州。義寧元年，復置汾陰郡。唐初改屬泰州。貞觀十七年，還屬蒲州。開元十一年，獲寶鼎，因改縣曰寶鼎。宋祥符三年，又改為榮河縣，又置慶成軍。熙寧初軍廢。金貞三年，升為榮州。元仍曰榮河縣。今城周九里，編戶三十二里 。 
　　○汾陰城 縣北九里。戰國時魏邑也。《史記》：周顯王四十年，秦伐魏，取汾陰。漢置汾陰縣。高帝六年，封周勃為汾陰侯。《圖經》：城北去汾水三里西北隅有丘曰隹丘，上有后土祠。文帝十六年，以辛垣平言周鼎將出汾陰，乃治廟汾陰，南臨河，欲祠出周鼎。武帝元朔六年，獲寶鼎於汾陰，因改元曰元鼎。四年，始立后土祠於隹丘。宣帝神爵元年，幸汾陰萬歲宮。建武初，鄧禹自汾陰渡河入夏陽，是也。晉大興初，劉曜討靳准於平陽，使其將劉雅屯汾陰，隋遷縣於今治。唐開元十年，改曰寶鼎。《唐史》云：十一年，祭后土於汾陰。二十年，行幸北都，還至汾陰祠后土。皆因故名也。宋大中祥符三年，祠汾陰，有榮光溢河之瑞，因改寶鼎縣曰榮河。《括地誌》云：故汾陰城俗名殷湯城，以城北四十二里有湯陵雲 。 
　　○隹丘 縣北十里。亦曰隹上，亦曰魏隹。如淳曰：隹，音誰。隹者，河之東岸特堆崛起，長四五里，廣二里，高十餘丈，舊時汾陰縣亦在隹上。漢置后土祠，即在縣西，汾水經隹北而入於河也。漢元狩四年，得大鼎於魏隹后土祠旁，其後數幸河東祠后土。宣帝及元成時，亦數幸祠焉。唐開元十年，幸東都，既而將幸晉陽，因還長安。張說曰：汾陰隹上有漢家后土祠，宜因巡幸修之，為農祈谷。從之。明年祠后土。二十年，復祠焉。碑文有云：隹上祠者，本魏晉癸阝丘之舊，漢家后土之宮，汾水合河，梁山對麓。是也 。 
　　○黃河 在縣城西。自吉州及河津縣西南流入縣境，又南而汾水流入焉，復南流入臨晉縣境。《志》云：縣北九里后土祠前有汾陰渡，金人設此以通秦雍之路。今廢 。 
　　汾水 在縣北十二里。自絳州及河津縣流入境，至縣西注於河，縣當河、汾二水之交也。漢元光初，河東守番系言，漕從山東更底柱之險，敗亡甚多而煩費，宜穿渠引汾溉皮氏汾陰下，引河溉汾陰蒲阪下，度可得五千頃谷，從渭上與關中無異。而柱之險，可毋復漕。從之。既而河移徙，渠不利，乃復罷。宇文周建德中伐齊，將出河陽，諸將以河陽要衝，齊精兵所聚，汾曲戍小山平，不如進兵汾、潞，直掩晉陽。周主不聽，師果無功。既而以晉州為高歡所起地，鎮攝要重，謀取之。乃軍於汾曲，遣將攻平陽，克之。王氏曰：自榮河以西，皆汾曲也 。 
　　○萬歲宮 在汾陰故城內。城西北二里即后土祠也。漢武立祠，並置宮於此，時臨幸焉。又有大寧宮，在今城內東北隅，宋真宗祀汾陰，此其齋宮雲 。 
　　胡壁鎮 在縣東三十里。唐光化元年，陝虢王珙引汴兵攻河中，李克用遣李嗣昭救之，敗汴兵於胡壁鎮，汴兵走還。朱梁乾化二年，朱友弒全忠，朱友謙以河中附晉，友遣康懷貞等攻之，屯於河中城西，晉將李存審等救友謙，敗梁兵於胡壁，是也。《金志》萬泉有胡壁鎮，蓋與萬泉接界矣 。 
　　猗氏縣 在州東北百二十五里。南至解州六十里，東南至夏縣七十里，北至萬泉縣六十五里。古郇國地，後為晉令狐地。漢置猗氏縣，屬河東郡，因猗頓所居而名。後漢及魏、晉因之。後魏仍屬河東郡。西魏改曰桑泉。後周復舊。隋廢郡屬蒲州。唐因之。今城周七里有奇，編戶五十里 。 
　　○猗氏城 在縣南二十里。《孔叢子》：魯人猗頓適西河，大畜牛羊於猗氏之南。此即其所居也。漢置縣於此，高祖封功臣陳為侯邑。《水經注》：涑水經猗氏縣故城北縣南對澤，即猗頓故居。丁度曰：《左傳》所云郇瑕之地，沃饒而近鹽，即猗氏也。後猗頓居此，用鹽鹽起富，漢因以猗氏名縣。隋徙縣於今治。五代梁乾化三年，朱友遣將攻朱友謙於河中，晉王李存勖馳救，卻梁軍，頓於猗氏，即今縣也。今故城俗名王寮村 。 
　　令狐城 在縣西十五里，晉邑也。《左傳》：僖二十四年，晉文公濟河圍令狐。又文七年，晉敗秦於令狐，至於刳首。闞る曰：令狐即猗氏地，今其處猶名狐村。又縣北有廬柳城，秦送重耳入晉，圍令狐，晉軍廬柳，即是城也 。 
　　○涑水 在縣南六里，自安邑縣流入界，又西入臨晉縣境。○鹽池，在縣東南，接解州境。《志》云：池近猗氏故城南。杜預曰：猗氏有鹽池 。 
　　○神羌堡 在縣東北十五里峨嵋坡上。《志》云：鄧禹圍安邑，定河東，常駐師於此 。 
　　萬泉縣 在州東北百九十里。東至絳州稷山縣七十里，東南至安邑縣九十里，南至猗氏縣六十里，西至榮河縣七十里。漢汾陰縣地，屬河東郡。唐武德三年，置萬泉縣，初屬泰州，尋屬絳州。大順二年，改屬河中府。宋因之。金末，改屬榮州。元復故。今城周五里有奇，編戶三十七里 。 
　　○薛通城 即今縣治。《志》云：後魏主燾始光初，赫連勃勃東侵河外，汾陰人薛通率宗族十餘家於縣東八十里築城自固，因名薛通城。唐初置縣於此，以城東谷中有泉百餘區，因名曰萬泉 。 
　　○孤山 在縣西南十里。一名介山，以亭然孤峙，不接他山也。山之南麓，接猗氏縣界。《漢志》：汾陰縣有介山在南。《唐十道志》：河東道名山曰介山，其山高三十里，周七十里，漢武帝用事介山，即此。後周保定初，韋孝寬築城於玉壁以北，齊人至境上，會夜，孝寬使汾水以南傍介山、稷山諸村皆縱火，齊人以為軍營，收兵自固。版築遂集。所謂介山，亦即此山也。或又訛為綿山。西半隅有檻泉，南麓有雙泉。又有桃花洞，其東谷又有暖泉，流為東谷澗 。 
　　○東谷澗 在縣南，自孤山東谷中發源，北流八里，入於沙澗。又東北入稷山縣，注於汾水 。 
　　河津縣 在州東北二百十里。西北至吉州百八十里，南至萬泉縣六十五里，東北至太平縣一百五十里，西至陝西韓城縣五十里。古耿邑，殷王祖乙嘗都此，後為耿國。春秋時獻公滅之以賜趙夙，屬晉。秦置皮氏縣。兩漢屬河東郡。魏、晉屬平陽郡。後魏屬平陽，曰龍門縣，後又置龍門郡。隋初郡廢，屬蒲州。唐武德初，置泰州於汾陰縣，明年移治此。貞觀十七年，州廢，縣屬絳州。元和中，改屬河中府。宋因之。宣和初，改曰河津縣。金貞中，改屬榮州。元復舊。今城周三里有奇，編戶三十四里 。 
　　○龍門城 今縣治。戰國魏皮氏邑也。《括地誌》云：皮氏城在今龍門縣西一里。秦惠文君九年，渡河取汾陰、皮氏。梁襄王六年，秦取我汾陰、皮氏、焦。《竹書》：襄王十二年，秦公孫爰帥師伐我皮氏，翟章帥師救之。十三年，城皮氏。又梁哀王十二年，秦來伐我皮氏，未拔而解，後為皮氏縣。漢河東守番系請穿渠引汾水以溉皮氏，是也。後魏始改皮氏縣為龍門，蓋因山以名縣。陸澄曰：河東龍門城西對夏陽之龍門山，後魏置龍門鎮於此。孝昌三年，以薛修義為龍門鎮將。永熙末，高歡破潼關，屯華陰，龍門都督薛崇禮以城降歡，即是城也。隋大業十一年，李淵為山西河東撫慰大使，擊破賊帥毋端兒於龍門。十三年，淵起義師克絳郡，遂至龍門。唐武德二年，劉武周將宋金剛逼絳州，陷龍門。調露初，以突厥降部背叛，遣將屯龍門以備之。開元二年，置倉於此，曰龍門倉，城蓋濱河要口矣。宋因改曰河津。《通志》：元皇慶初，舊縣為河所圮，因移治西北一里。明景泰初，因元城修築雲 。 
　　萬春城 縣東北四十里。宇文周建德四年，韋孝寬陳伐齊三策，請於三鴉以北，萬春以南，廣事屯田，預為積貯，時蓋置鎮於此。自此南至河南魯山縣之三鴉鎮，皆與齊分界處也。唐武德五年，析龍門置萬春縣，屬泰州。貞觀十七年，省入龍門縣。○耿城，在縣南十二里，殷王祖乙所都。《書序》曰：祖乙圮於耿。《史記》：祖乙遷阝。司馬貞曰：阝，音耿，即耿也。周為耿國，晉獻公滅之，以賜大夫趙夙。《郡志》：縣東一里有耿鄉城。誤 。 
　　○龍門山 在縣西北三十里，即大禹所鑿處。河經其中，一名孟門。吳起曰：殷紂之國左孟門。是也。《水經注》：龍門上口，在北屈縣西，所謂孟門也。龍門下口，在皮氏縣西北，今與陝西韓城縣分界。山下有湧泉，其東麓有瓜谷，西麓有遮馬谷，皆導泉成渠，有灌溉之利，下流入黃河。山頂又有石洞，相傳文中子隱居處也。今詳見陝西名山龍門 。 
　　○黃河 在縣西十里，自吉州流入界，經龍門山下，有禹門渡，道出韓城。又南經縣西，曰黃河渡，亦與韓城分界，又南流入榮河縣界 。 
　　汾河 在縣東南三十里，自稷山縣流入界。《志》云：縣東南二十八里有黃村渡，縣南八里有修福渡，蓋皆汾河渡口也。又西南流入榮河縣界 。 
　　十石壚渠 在縣東南二十三里。唐貞觀二十三年，縣令長孫恕鑿，溉田良沃，畝收十石，因名。又縣西南三十一里有馬鞍塢渠，亦恕所鑿也。又縣北三十里有瓜谷山堰，唐貞觀十年所築，堰瓜谷水溉田，今皆廢 。 
　　○龍門關 在縣西北龍門山下，後周所置，唐因之。關下即禹門渡也。《志》云：縣北三十里有禹門渡巡司，洪武三年置。今亦見韓城縣 。 
　　岸頭亭 在縣南，古岸門也。《史記》：惠文王后十一年，敗韓於岸門，斬首十萬。《魏世家》：哀王五年，秦使樗里子伐取我曲沃，走犀首岸門。又漢武初，封衛青校尉張次公為岸頭侯。《表》作皮氏，司馬貞曰即岸門也 。 
　　冀亭 在縣東，古冀國也。《左傳》：僖二年，晉荀息曰，冀為不道。杜預曰：冀在皮氏縣東。又曰：季過冀野，見缺耨。今縣東十五里有如賓鄉，即其地也。《戰國策》：蘇代說燕王，秦下南陽、封、冀。王氏曰：封謂封陵，冀謂冀亭矣。○赤壁，在縣北，劉淵據平陽時置戍處也。晉太興初，靳准盡誅劉氏，劉曜聞亂，自長安赴之，軍於赤壁。《水經注》：皮氏縣西北有赤石川，蓋置壁壘於此，因名 。 
　　附見： 
　　蒲州守御千戶所 在州城東北。洪武二年建，初隸山東都司，後改屬直隸潼關衛雲 。 
解州 府西南三百四十里。南至河南陝州百五十里，西南至陝西華州二百四十里，西至蒲州百二十里 。 
　　春秋時晉地。戰國屬魏。秦為河東郡地。兩漢及魏、晉因之。後魏仍為河東郡地。隋、唐為蒲州地。五代漢乾初，始置解州。宋因之。金仍為解州 《金志》：初置解梁郡軍，尋罷為郟郡。貞三年，又升為寶昌軍。興定四年，徙治平陸 。元改屬平陽路。明初，以州治解縣省入 編戶三十一里 ，領縣五。今亦曰解州。 
　　州面石門而背鳴條，外控底柱之險，內擅鹽池之利，河東奧區也 《國賦考》：解鹽歲額凡四十二萬引，都轉鹽運使駐於河東 。《戰國策》：秦有安邑，則韓必無上黨、三晉之禍，蓋始於失河外，而成於亡安邑。 
　　○廢解縣 今州治，漢解縣地。後魏太和初，析置安定縣，屬河東郡。西魏改曰南解，又改曰綏化，尋曰虞鄉。隋因之，屬蒲州。唐武德元年，改為解縣，屬虞州。貞觀十七年省，二十二年復置，仍屬蒲州。五代漢為解州治。宋以後因之。明初省。今州城周九里有奇，門四 。 
　　臼城 在州西北。春秋時，晉大夫臼季邑，亦謂之臼衰。《左傳》：僖二十四年，晉文公入取臼衰。杜預曰：在解縣東南，蓋謂臨晉縣之舊解縣也，今屬州境 。 
　　○檀道山 在州南五里。與中條山相連，山嶺參天，左右壁立，間不容軌，謂之石門。凡百梯才可上，亦曰百梯山。東嶺出泉，澄氵亭為池，謂之天池，上有盎漿，俗名止渴泉。《山海經》：高前之山，其上有水，甚寒而清，謂之帝台漿。郭璞以為即檀道山所出泉也。有聖女崖，亦曰玉女溪。《志》云：檀道山路通河南竇津渡。竇津，即氵豆津也。見芮城縣及河南靈寶縣 。 
　　石錐山 在州西南五里，即中條之支峰也。或以為雷首山。《隋志》河東郡虞鄉縣有石錐山。魏主詡武泰初，蕭寶寅據關中以叛，正平民薛修義等攻圍蒲坂以應之。魏遣長孫稚等討寶寅，行至恆農，遣行台左丞楊侃分兵北渡，據石錐壁，侃因以計悉降修義之眾。即此山也 。 
　　白徑嶺 在州東南十五里。中條山之別嶺也，路通陝州太陽津渡。《志》云：由檀道山陡徑出自徑嶺，趨陝州，即石門百梯之險也。唐至德二載，郭子儀復河東，賊將崔乾走安邑，復自白徑嶺亡去。朱梁乾化三年，朱友謙以河中降晉，梁軍攻之，晉王存勖自將救之，遇梁軍於解縣，大破之，追至白徑嶺而還 。 
　　○黃河 在州南九十里。自芮城縣流入界，又東南入平陸縣界。河南岸則陝州靈寶縣境也 。 
　　鹽池 在州東三里，接安邑縣界。其鹽不勞人力，自然凝結，盛於夏秋，殺於冬春，國賦邊儲，所資甚大。又有女鹽城，亦曰六小池，亦曰硝池，在州西北十五里，池分為六，有鹹淡之異。今俱詳見大川鹽池 。 
　　濁澤 《括地誌》：出解縣東北平地，即涿水也。涿，音濁。《史記》：趙成侯六年，伐魏取涿澤。又《魏世家》：惠王初立，韓懿侯、趙成侯。合兵伐魏，戰於濁澤，魏氏大敗。是時，魏都安邑。徐廣以為河南之濁澤，誤也。今湮 。 
　　姚暹水 在州北十五里，即永豐渠也。自安邑縣流入，又西入臨晉縣界。《宋國史》：天聖五年，詔陝西漕臣修永豐渠，自後魏正始四年，都水校尉元清引中條山下平坑水為渠，西入黃河以運鹽，名曰永豐，周齊間廢。隋大業中，都水監姚暹浚渠，自郟郊西入解縣，民賴其利。唐末湮沒，鹽運大艱。至是殿直劉逵請開浚，自解州安邑至蒲州白家場，通舟運鹽。漕臣王博文以為便，遂浚之，公私果利。今仍曰姚暹渠。○熨斗陂，在州西二十里。《郡國志》：魏正始中，穿以繫船，今廢。形似熨斗，因名 。 
　　○長樂鎮 在州東北十里鹽池上，有巡司，洪武八年建。又紫泉監，在州南。《唐志》：乾元元年置監，有銅穴十三。後廢。○石門，《志》云：自州東南白陘嶺，逾中條山，通陝州道，山嶺參天，左右壁立，間不容軌，謂之石門 。 
　　安邑縣 在州東五十里。東至平陸縣百十里，東北至夏縣六十里，西北至猗氏縣六十里。故夏都也。春秋時屬晉。戰國為魏都，後入於秦，秦為安邑縣，河東郡治焉。兩漢及魏、晉因之。後魏太和十一年，分置南安邑縣，尋廢改縣為北安邑縣，又改郡為河北郡，縣屬焉。隋仍為安邑縣。開皇十六年，置虞州。大業初，州廢，縣屬河東郡。義寧初，復置安邑郡。唐武德初，改置虞州。貞觀十七年，州廢，縣屬蒲州。至德二載，改縣曰虞邑。乾元初，改隸陝州。大曆四年，復故名。元和三年，仍屬河中府。五代漢改屬解州。宋因之。今城周六里有奇，編戶九十五里 。 
　　○安邑故城 在縣西二里。皇甫謐云：夏禹都此。春秋時，魏絳徙安邑。又魏武侯二年，城安邑。《戰國策》：城渾，曰蒲坂、平陽，相去百里，秦人一夜襲之，安邑不知。《史記》：秦孝公八年，衛鞅將兵圍安邑，降之。《魏世家》：惠王三十一年，秦地東至河，安邑近秦，於是徙都大梁。《秦紀》：昭襄二十一年，左史錯攻魏，魏獻安邑。始置河東郡。後漢初平二年，關東諸軍討董卓，卓使牛輔分軍屯安邑。或謂之魏豹城。《志》云：城本魏文侯所築，漢初魏豹居此，遂以豹名城。南有韓信溝。又蒲州城北亦有魏豹城，相傳豹藏兵以拒韓信處 。 
　　司鹽城 縣西二十里。《括地誌》：故鹽氏城也。《秦紀》：昭襄王十一年，齊、韓、魏、趙、宋、中山，共攻秦，至鹽氏而還。漢有司鹽都尉治此，因名司鹽城。或曰：唐大曆中，於縣西南三十里置鹽治，因築城於此。今其地亦名路村，河東陝西都轉鹽運使署在焉。○興樂廢縣，在縣南。唐武德三年，析安邑縣置，屬泰州，貞觀初省。又蚩尤城，《志》云：在縣西南十八里。縣東南又有嶁室城，金將婁室陷河東時所築 。 
　　○中條山 在縣南三十里有石槽，泉出其中，曰青石泉，流徑縣東，引以溉田，下流注於涑水。又有銀谷，在山中。《隋志》：縣有銀冶。唐大曆中，亦嘗置冶於此。○玉鈎山，在縣東北二十里，其山東西連亙十里，狀如玉鈎，下有玉鈎泉 。 
　　鳴條岡 縣北三十里。《括地誌》：高涯原在安邑縣北，其南坂口即古鳴條陌岡之北，與夏縣接界。或雲舜所葬也。孟子曰：舜卒於鳴條。《尚書•大傳》：伊尹相湯伐桀，戰於鳴條，即此。又虞坂，《志》云：在縣南二十里，以舜嘗都此而名，俗名青石槽。○高侯原，在縣東十七里，晉咸和三年，石勒遣石虎攻蒲坂，劉曜馳救，虎引退，曜追及之於高侯原，大破之。杜佑曰：高侯原在聞喜縣北 。 
　　○涑水 在縣北，自夏縣流入界，即絳水下流也。《戰國策》：絳水可以灌安邑，是也。又西流入猗氏縣境。○華谷水，在縣西南四十里，自夏縣流經縣界，又西入蒲州界。或訛為葦谷水 。 
　　鹽池 在縣西南二十里，所謂安邑鹽池也，與解池為二。詳見前 。 
　　苦池 在縣東北二十里，姚暹渠自夏縣合眾渠之水，匯流於此，亦名苦池灘，又西入解州境。○龍池，在縣南二十里，與鹽池相近，一名黑龍潭。姚暹渠漲溢，往往自苦池灌注於此，池不能受，沖入鹽池。今為堰以防之，曰黑龍堰。今亦詳見鹽池。又淡泉，在縣西南十八里，鹽池之北，他水皆鹽，此泉獨淡，亦曰甘泉 。 
　　龍池宮 在縣南龍池上。唐開元八年置，尋廢。又昆吾亭，《志》云：在縣西南一里，昆吾即助桀拒湯，湯先伐之者。○聖惠鎮，在縣西南二十里鹽池上，有巡司，洪武四年置 。 
　　夏縣 在州東北百里。南至平陸縣九十里，北至聞喜縣五十五里。本漢安邑縣地。後魏太和十一年，改曰北安邑，置安邑郡。十八年，改河北郡。後周改為夏縣，仍置安邑郡。隋郡廢，尋屬虞州。大業初，屬河東郡。唐武德初，仍屬虞州。二年，縣民呂崇茂據縣叛，自稱魏王，裴寂討之，為所敗。貞觀十七年，屬絳州。大定元年，改屬陝州，尋還屬絳州。乾元三年，仍屬陝州。宋因之。金改屬解州。今城周五里有奇，編戶六十六里 。 
　　○夏城 縣西北十五里。相傳禹建都時築，一名禹王城。城內有青台，高百尺，或謂之塗山氏台。孔氏曰：夏縣東北十五里有安邑故城 。 
　　○巫咸山 在縣南五里。相傳殷巫咸隱此，亦曰巫咸頂，一名瑤台頂。下有谷，亦曰巫咸谷。《水經注》：鹽水流經巫咸山北。是也。○山，在縣西北七十里石村，即峨嵋坡高阜也 。 
　　柳谷 在縣北五里中條山中。唐貞觀十一年，幸柳谷，觀鹽池。又貞元中，陽城以學行著聞，隱居柳谷之北，是也 。 
　　○涑水 縣西四十里。自聞喜縣流入。《郡縣誌》：涑川在縣境，東西三十里，南北七里，即呂相絕秦所云伐我涑川者，又西南入安邑縣界 。 
　　姚暹渠 在城南。中條山北之水引流為渠。縣北十里有橫洛渠，縣東十里又有李綽渠，皆中條山谷之水所導流也。匯流而南，入於安邑之苦池灘。○青龍河，在縣北三十里。《志》云：以河流屈曲如盤龍而名，下流合於涑水 。 
　　涌金泉 在縣西南十五里，西入安邑之黑龍潭。相傳鹽池得此水始凝結。○皇川，《志》云：在縣東南五十里中條山內，相傳夏後避暑離宮之所 。 
　　○高顯戍 在縣北。後周建德五年，周主邕自長安救晉州，至高顯。胡氏曰：高顯與涑川相近 。 
　　聞喜縣 在州東北百二十里。北至絳州七十里，東至絳州絳縣亦七十里，西至猗氏縣一百十里，西北至稷山縣九十五里。春秋時，晉之曲沃地。秦改為左邑，屬河東郡。漢武帝經此，聞破南粵，因置聞喜縣，仍屬河東郡。後漢及魏、晉因之。後魏置南太平郡於此，後屬正平郡。隋初郡廢，縣屬絳州。唐因之。宋屬解州。今城周四里有奇，編戶六十六里。今屬絳州 。 
　　○左邑城 在縣東。春秋時之曲沃也。杜預曰：曲沃，晉別封成師之邑，在聞喜縣。是也。桓八年，曲沃滅翼。庄二十六年，獻公自曲沃徙都絳。二十八年，使太子申生居曲沃。亦謂之新城，又謂之下國。僖十年，狐突適下國，遇太子。又太子謂突曰：請七日見我於新城西偏，即曲沃也。又襄二十三年，齊納晉欒盈於曲沃。《戰國策》：周顯王四十六年，秦伐魏，取曲沃。又赧王元年，秦復伐魏，取曲沃而歸其入秦，謂之左邑。《水經注》：左邑，故曲沃，《詩》所謂從子於鵠者也。漢元鼎六年，分左邑縣地置聞喜縣。東漢罷左邑，移聞喜縣治焉。建安初，車駕還洛陽，自安邑幸聞喜。後周移縣治今絳州之柏壁。隋移治甘谷。《寰宇記》：今縣東二十里有甘谷口，甘泉出焉，即其地也。唐復移治桐鄉故城，五代時移今治 。 
　　周陽城 在縣東二十九里。漢文帝元年，封淮南王舅父趙兼為侯邑。又景帝三年，封田弟勝為周陽侯邑於此。《志》云：縣東北三十五里有避暑城，相傳晉獻公所築。○燕熙城，在縣北。晉太元十一年，西燕慕容忠引軍自臨晉而東，至聞喜，聞慕容垂已稱尊號，不敢進，築燕熙城居之。即此 。 
　　○湯山 在縣東南三十里。以上有成湯廟而名。山產銅，唐置銅冶於此。《寰宇記》：縣東南十八里有景山，即《山海經》所云南望鹽澤者。又縣東南九十里有小橫嶺，山接絳縣界。絳縣有大橫嶺，故此曰小也。山下有三泉，並出流為白石河，下流注於涑水。○華谷，在縣東，《水經》：涑水出聞喜縣東山黍葭谷。酈道元曰：涑水所出，俗謂之華谷，後周韋孝寬請築城於此，以防高齊處也。今見稷山縣 。 
　　○涑水 在縣南。《志》云：源出絳縣橫嶺山乾洞，伏流盤束地中而復出，西流經縣東，合甘泉引為四渠，曰東外、喬寺、觀底、蔡薛，溉田百有二十八頃，西流經夏縣界，下流入於黃河。《水經注》：涑水出縣東華谷，至周陽與洮水合。《左傳》：子產曰：台駘宣汾、洮。司馬彪曰：洮出聞喜，亦水之兼稱矣。後周建德四年，周主如河東涑川。明年，克晉州，留兵戍守，齊攻晉州急，命宇文憲屯涑川為聲援，蓋在縣界 。 
　　乾河 在縣東北。郭璞曰：縣有乾河口，但有故溝，無復水也。《水經注》：教水出垣縣北教山，世謂之乾澗，其水南歷鼓鍾川，分為二澗，一澗西北去百六十里，山岫回阻，才通馬步，即聞喜東北之乾河口也。《秦紀》：白起取韓安邑之東到乾河，即此 。 
　　董澤 在縣東北三十五里。《水經注》：董水西經董澤陂南，陂東西七里，南北三里。《春秋》：文六年，晉於董。又宣十二年，廚武子曰，董澤之蒲，可勝既乎。杜預曰：河東聞喜縣東北有董澤陂，陂中產楊柳，可以為箭也。一名董氏陂。又名豢龍池，即舜封董氏豢龍之所。其地出泉，名董泉，民引以溉田，流入涑水 。 
　　沙渠 在縣東南三十五里。《唐會要》：儀鳳二年，詔引中條山水於南陂下，西流經十六里，溉涑陰田，謂之沙渠，今堙。○冷泉，在縣東四十里。又有溫泉，一出縣東南胡村，一出官莊村，俱引渠溉田，流入涑水 。 
　　○含口 在縣東南。亦曰含山路。《水經注》：洮水源出聞喜縣青野山，世以為青襄山。其水東徑大嶺下，西流出山，謂之含口，又西合於涑水。唐大順初，張攻河東，為李克用所敗，走保晉州，復自含口遁去，逾王屋，從河陽渡河，還長安。天復中，朱全忠謀取河中，遣張存敬將兵自水渡河，出含山路，襲絳州，絳州出不意，遂降於全忠 。 
　　龍頭堡 在縣東北二十八里。《寰宇記》：後周正平郡及聞喜縣嘗理於此。○涑水驛，在縣城西。宋、元以來故驛。又留庄隘，在縣東南七十里中條山上，南通垣曲縣，北接絳縣。冷谷口，今亦見平陸縣 。 
　　平陸縣 在州東南九十里。南至河南陝州五百里，東北至絳州垣曲縣一百八十里，西北至解州百里。春秋時虞國地也。後為晉地。戰國時魏地。漢為大陽縣地，屬河東郡。後漢及魏、晉因之。後魏屬河北郡。後周天和二年，改置河北縣，並置河北郡治焉。隋開皇十五年，郡廢，縣屬蒲州。唐貞觀元年，改屬陝州。天寶初，因開漕瀆，得古刃，篆文曰平陸，遂改今名。宋因之。金改屬解州。今城周二里有奇，編戶六十六里 。 
　　○大陽城 在縣東五十里。漢置縣，應劭曰：吳山在其西。是也。以在大河之陽而名。光武初，鄧禹圍安邑，數月未下，更始將樊崇等渡大陽欲攻禹，禹逆擊於解南，斬之。興平二年，帝自陝渡河，至大陽，御牛車幸安邑。後魏屬河北郡，後周改縣為河北縣，移於今治。杜佑曰：大陽，春秋時北虢所都。似誤 。 
　　虞城 在縣東北四十五里。《史記》：武王封周章弟虞仲於周之北故夏墟，是為虞仲。司馬貞曰：夏都安邑，虞在其南，故曰夏墟。應劭曰：《漢志》大陽有吳山在西，上有虞城，周武王封泰伯後於此，為晉所滅。亦曰吳城。秦昭王五十二年，伐魏取吳城，即此。又有茅城，在縣東南茅津上，春秋時晉邑也，亦曰茅亭。○冥阝城，在縣東北二十里，春秋時虞國之冥阝邑也。《左傳》：僖二年，晉荀息曰，冀為不道，入自顛令，伐冥阝三門。杜預曰：前此冀伐虞至冥阝也。其城周四里有奇，亦謂之塞 。 
　　下陽城 在大陽故縣東北三十里。春秋時虢邑也。僖二年，虞師、晉師滅下陽。《梁傳》：虞、虢之塞邑，晉獻公假道於虞以伐虢，取其下陽以歸。賈逵曰：虞在晉南，虢在虞南也。元至正十六年，察罕帖木兒自陝州追汝陰賊至安邑，賊還，欲渡河而南，察罕扼之於下陽，赴水死者甚眾，賊乃遁去 。 
　　○底柱山 在縣東南五十里。亦曰三門山，亦曰底柱峰。《邑志》：底柱六峰皆在大河中流，最北有兩柱相對，距岸而立，所謂三門也。次於其南有孤峰特起，峰頂平闊，禹廟在焉，其西有立石數枚，圓如削成。複次其南有三峰，東曰金門，中曰三堆，西曰天柱。大河湍激於群峰間，南折而東出，兩崖夾水，壁立千仞，天下之奇觀也。與河南陝州接界，詳見河南名山底柱 。 
　　虞山 在縣東北五十里。亦曰吳山，以山有泰伯廟也。亦曰虞阪，即中條之支阜，《左傳》謂之顛令。《水經注》：顛令在傅岩東北十餘里，東西絕澗，於中築以成道，指南北之路，謂之令橋。橋之東北曰虞原，原上道東有虞城，其城北對長坂二十餘里，謂之虞阪，亦即傅說所築處矣。《戰國策》：楚客謂春申君曰，昔騏驥駕鹽車上吳阪，遷延負轅，而不能進。即此處也。魏孝昌末，正平民薛修義圍河東，薛鳳賢據安邑，以應蕭寶寅，詔遣宗正珍生討之，珍生守虞阪不敢進。即此。其坂自上及下，七山相重 。 
　　卑耳山 在縣東。齊語作辟耳。桓公懸車束馬，逾太行與辟耳之溪拘夏。《史記》：齊桓公曰，束馬懸車登太行，至卑耳山而還。《正義》：卑，音壁。《索隱》曰：卑耳山在河東大陽縣。韋昭曰：拘夏，辟耳山之溪也。○箕山，在縣東北九十里。山形如箕，因名。相傳堯時許由隱此。下有清澗，即由洗耳處。又覆釜山，亦在縣東北。《唐志》：縣有瑟瑟穴，有銀穴三十四，銅穴四十八，在覆釜、三錐、五岡、雲分等山。三錐山，見於垣曲縣界 。 
　　傅岩 縣東三十五里。即殷相傅說隱處，俗名聖人窟。其地亦曰隱賢社。孔安國曰：傅氏之岩，在虞、虢間，通道所經，有澗水壞道，常使胥靡刑人築護之。說賢而隱，代胥靡築以供食，故曰說築傅岩之野。《史記》亦作傅險。○間原，在縣西六十里，俗呼讓畔城。至今其田民無耕者，即虞芮質成於文王之田也。其原東西七里，南北十三里，西去今芮城亦六十里雲 。 
　　○黃河 在縣城南。自芮城縣而東，至是微折而南，至縣東南三十五里傅岩前。有茅津渡，亦曰大陽渡。又流經縣東五十里，經底柱峰，曰三門集津。又流經縣東南一百二十八里，曰白浪渡，皆黃河津濟處也。今茅津、白浪，皆有巡司戍守。又茅津，詳見陝西大陽津 。 
　　交澗水 在縣西北五里中條山。東西二溝，流與中澗合，俗名三汊澗，流注於河。○沙澗，在縣東三十里，出傅岩中，徑大陽故城，東流注於河。今沙澗、茅津渡，共設一巡守。今亦見聞喜縣 。 
　　○留庄隘 在縣東北中條山，中路通垣曲縣。○塢鄉，在縣西。後漢建安元年，帝駐安邑，諸將韓暹屯聞喜，胡才、楊奉屯塢鄉，即此 。 
　　張店鎮 在縣西北。唐乾寧四年，陝虢王珙攻河中王珂，李克用遣將李嗣昭救之，敗陝兵於猗氏，又敗之於張店鎮，遂解河中之圍。《金人對境圖》：張店，平陸所屬鎮也。○金雞堡，在縣南二里，有金雞岡。其頂高峻，前臨黃河，昔人因置堡於此，為戍守處 。 
　　芮城縣 在州西南九十里。南至河南靈寶縣四十里，北至臨晉縣百三十五里，東北至解州八十里。古芮國。春秋時魏國地，後屬晉。漢為河東郡河北縣。西魏置安戎縣。後周改曰芮城，又置永樂郡於此。隋省郡，縣屬蒲州。唐武德二年，置芮州。貞觀元年州廢，縣屬陝州。宋因之。金改屬解州。今城周三里有奇，編戶四十里 。 
　　○古芮城 縣西三十里。商時芮伯封此，與虞為鄰國，文王為西伯，虞芮質成，是也。周時芮為同姓國，其封地在今陝西同州。《春秋》：桓三年，芮伯萬為母所逐，出居於魏，謂即此城雲。今名鄭村 。 
　　河北城 在縣東北七里。一名魏城，故魏國城也。晉獻公滅之，以封其大夫畢萬。漢置河北縣。《漢志》註：河北縣，古魏國也。晉義熙十二年，秦姚懿屯陝津以拒劉裕，謀襲夏安、散谷以賜河北夷夏，事敗被執。魏、晉皆屬河東郡，姚秦置河北郡於此。後魏因之。後周改置河北郡於大陽，此城遂廢 。 
　　○首陽山 在縣北十五里，北與蒲州相接界。《郡國志》：薄山在縣城北十里，以其南北狹薄，謂之薄山，即中條之異名也。《封禪書》：自華以西，名山七，薄山其一也。《水經注》：薄山亦名襄山雲。詳見前名山雷首。○甘棗山，在縣東北二十里，亦中條山之支阜也 。 
　　○黃河 在縣南。又縣西亦距河，相去不過二十餘里，縣居河山之間，最為迫狹，亦謂之河曲。晉義熙十三年，劉裕伐秦，前鋒檀道濟等至潼關，薛帛據河曲來降，即此。舊《志》云：河水自蒲坂南至潼關，激而東流，蒲坂、潼關之間，謂之河曲也 。 
　　恭水 在縣北二十里。源出甘棗山，流入大河。○永樂澗，在縣西。《水經注》：澗水源出薄山，南經河北縣城西，又南注於河。後周永樂郡蓋因以名。今謂之蒲萄澗，在縣西二十里。又大安池，在縣南十五里，引以溉田，下流入河 。 
　　氵豆泉 在縣東北三十五里。出中條山，南入大河。一名氵豆澤，其入河處，謂之氵豆津，渡達河南靈寶縣。《郡志》云：氵豆津一名竇津，亦名陌底渡，在芮城縣東南四十里王村。洪武四年，置巡司於此。九年，移司於王村縣南七里。今詳靈寶縣竇津。○通澤泉，在縣東八里，流合縣西北十三里之地皇泉。又鹿跑泉，在縣東北八里，一名深靜泉，俱有灌溉之利 。 
　　○萬壽堡 縣西北八里。《志》云：周顯王時，芮民西接於秦，葺此堡以自守，廢址猶存。又太尉堡，在縣東南十五里。《志》云：劉世讓嘗屯兵於此，本名鳳凰堡，芮民呼世讓為太尉，因名 。 
　　襄邑堡 在縣東。晉義熙十三年，劉裕遣諸軍伐姚秦，進抵潼關，檀道濟、沈林子自陝北渡河，拔襄邑堡。《括地誌》：襄邑堡在河北縣 。 
絳州 在府南百五十里。東至澤州四百五十里，東南至河南河南府五百里，南至河南陝州二百五十里，西南至蒲州三百七十里，西至陝西同州四百十里，西北至吉州二百里 。 
　　春秋時為晉國。戰國屬魏。秦、漢屬河東郡。魏正始八年，分河東、汾北置，屬平陽郡。晉因之。後魏太武帝置東雍州及正平郡，孝文帝廢東雍州。東魏孝靜帝復置。高齊因之，皆為重鎮。後周亦曰正平郡，武成二年，改州為絳州。隋開皇初，郡廢，仍曰絳州。大業三年，改為絳郡。唐武德元年，復曰絳州。天寶元年，改曰絳郡。乾元元年，復故。宋因之 亦曰絳郡 。金仍為絳州，又置絳陽軍節度。興定二年，升為晉安府。元復曰絳州。明初以州治正平縣省入 編戶五十二里 ，領縣三。今仍曰絳州。 
　　州控帶關河，翼輔汾、晉，據河東之肘腋，為戰守之要區。馬燧拔此而懷光危 唐興元初，河東帥馬燧攻李懷光，拔絳州，分兵取聞喜、萬泉、虞鄉、猗氏、永樂，進逼河中 ，朱溫扼此而王珂陷 光化四年，朱溫先取晉、絳，以扼河東援兵之路，河中遂陷 ，五代周備此而河東卻 周廣順初，北漢合契丹兵攻晉州，周主遣王峻馳救，峻自陝州至絳，北漢乃引兵趨鄴 ，金人屯此而關中傾 宋建炎中，金人屯絳州，屢犯關內，次第陷沒 ，所系非淺矣。 
　　○正平廢縣 今州治。晉故絳地。漢為河東郡臨汾縣地。魏置正平郡。後周改置臨汾縣，亦為正平郡治。隋開皇三年，郡廢，屬絳州。十八年，改縣曰正平。大業三年，改屬絳郡治。唐、宋因之。明初省。今城周九里有奇，門二 。 
　　柏壁城 州西南二十里。其城高二丈五尺，周八里。後魏明帝元年，置柏壁鎮。太武帝置東雍州治於此。後周武帝置絳州，初亦治此。唐初劉武周及其將宋金剛陷並、澮等州，世民進討，自龍門渡河，屯柏壁，大破其別將於美良川。或曰：美良川在城東北。今柏壁鎮有秦王堡，亦以世民而名也 。 
　　長修城 在州西北二十一里。漢置長修縣，屬河東郡。高帝二年，封杜恬為侯國。後漢省。《水經注》：汾水經臨汾縣東，又屈從縣西南流，又西過長修縣南，又西與華水合。後周天和五年，韋孝寬慮齊人將圖汾北，請於華谷、長秋築城，以杜其患。宇文護不聽，汾北果為齊所據。長秋，長修之訛也，今名長秋鎮。近《志》作晉靈公城，謬矣。○陽壺城，在州西。《九域志》州有陽壺城。《史記》：周安王元年，秦伐魏，至陽狐城。或以為即此也 。 
　　○九原山 在州西北二十里。春秋時晉諸大夫葬此，趙文子與叔向觀於九原，是也。晉義熙十三年，劉裕伐秦，前鋒檀道濟等攻潼關，秦將姚紹據險拒守，遣兵屯九原，阻河為固，欲以絕道濟糧援，沈林子擊破之。亦謂之九京 。 
　　峨嵋山 在州南十里。《志》云：山迤邐連聞喜、夏、猗氏、臨晉、榮河諸縣界，西抵黃河，東抵曲沃西境。亦曰峨眉坡，亦曰峨眉原，即中條之坡阜也。○哺飢坂，在州北六里，即趙宣子食翳桑餓人處 。 
　　○汾水 在州南。東北自曲沃縣流入境，又西入稷山縣界。《水經注》：汾水南至臨汾縣東，又屈從縣南西流，謂之汾曲也。唐德宗時，州臣嘗鑿汾水灌田萬三千餘頃 。 
　　澮水 在州東南四十里。亦自曲沃流入境，至州南之王澤，合於汾水。《春秋》：晉平公、齊景公至澮上，即此。《括地誌》：王澤在州南七里。《史記》：智伯攻趙，趙襄子奔晉陽，原過後從，至於王澤。即其地也。○龍谷水，在州東北十八里。《春秋》：昭二十九年，龍見於絳郊，水因以名。又馬壁谷水，在州南。《宋國史》：熙寧八年，都水監程師孟言，正平縣南有馬壁谷水，臣向常勸民開渠溉田五百餘頃，是也。下流俱入汾水 。 
　　○鼓堆泉 在州北十五里。出九原山，其上有堆，如覆釜形，履之如鼓聲。水分二派：東曰清泉，西曰灰泉，引入州城，以注於汾水。《水經注》謂之古水，其堆亦曰古堆。唐初義師克臨汾，進次古堆，絳郡守陳叔達不下，高祖攻拔之。或謂之鼓山 。 
　　○武平關 州西二十里。北齊時屯兵於此以防周。《通典》：州南七里有故家雀關，亦周、齊時戍守處也。汾陽監，在州北，《唐•食貨志》：絳州有汾陽、銅源等錢監，天下<缶盧>九十九，絳州居其三十雲 。 
　　稷山縣 在州西五十五里。東北至太平縣百里，西至蒲州河津縣六十里，東南至解州聞喜縣九十五里。漢聞喜縣地。後魏置高涼縣，並置高涼郡。西魏屬龍門郡。隋開皇初，郡廢。十八年，改縣曰稷山，屬絳州。唐因之。光化初，改屬河中府。宋仍屬絳州。今城周五里有奇，編戶七十三里 。 
　　○玉壁城 在縣西南十三里。西魏大統四年，東道行台王思政以玉壁險要，請築城自恆農徙鎮之。宇文泰從之，因以思政為并州刺史，鎮玉壁。八年，高歡伐魏，入自汾、絳，連營四十里，思政守玉壁以斷其道，歡攻圍之。不能克。十二年，韋孝寬代思政鎮玉壁，高歡自鄴會兵於晉陽，至玉壁圍之。以挑西師不出，歡百計攻圍，晝夜不息，孝寬隨機拒守。歡用術士孤虛法聚攻其北。北，天險也。智力俱盡，卒不能拔。周保定初，置勛州於此，以旌孝寬之功。後又嘗移絳州治此。《通釋》：玉壁城周八里，四面並臨深谷，後周置勛州總管府，又改為絳州，隋初移於正平，此城遂廢 。 
　　華谷城 在縣西北二十里。《水經注》：涑水出聞喜縣黍葭谷，謂之華谷。又有華水，出華谷中，西流與汾合，後周天和五年，韋孝寬在勛州，請築華谷、長秋二城，以杜齊人爭汾北之路，不聽。既而齊將斛律光爭汾北，出晉州道，於汾北築華谷、龍門二城，與周人相持。此即斛律光所築者。建德五年，圍晉州，分遣宇文招自華谷攻齊汾北諸城，是也。今名華谷村 。 
　　龍門城 在縣北，即高齊斛律光所築以爭汾北者。《五代》：稷山縣有後魏龍門郡城，蓋縣本後魏龍門縣地也。○高涼城，在縣東南三十里，後魏太和中，分龍門縣置高涼縣，後又置高涼郡，領高梁、龍門二縣，西魏又改置龍門郡，高涼縣屬焉。隋遷縣治汾水北，改曰稷山縣。或作高梁，誤也。○廉城，在縣東北十里，相傳趙將廉頗戍守之地，今曰廉城村。又高歡城，在縣西五里，高歡攻圍玉壁時所築也。又縣西三里有稷王城，亦周齊時戍守處，以稷王廟而名 。 
　　○稷神山 在縣南五十里，隋因以名縣。杜預曰：聞喜西有稷亭。是也。《水經注》：山在汾水南四十里。山東西二十里，南北三十里，高十三里。山上有稷祠，下有稷亭。相傳后稷始播谷於此。《志》云：山之麓跨萬泉、安邑、聞喜、夏縣界 。 
　　摩雲山 在縣西。《唐史》：河中、絳州之間，有摩雲山，山絕高，民保聚其上，寇盜無能近。龍紀初，澤州帥李罕之攻拔之，時人謂之李摩雲。○清原，在縣西北二十里。《春秋》僖三十一年，晉於清原，作五軍以御狄。又宣十二年，赤狄伐晉，及清原也。又成十八年晉逆周子於京師而立之，大夫逆於清原。杜預曰：在聞喜縣北。《寰宇記》：安邑縣北五十里有清原也。《一統志》：縣有清源城，晉文公作五軍之所 。 
　　○汾水 在縣南十里，自絳州流入境。高歡圍玉壁，城中無水，汲於汾，歡使移汾，一夕而畢。蓋於上流決水移之，不使近城也。汾水又西入河津縣界。《志》云：今縣西南十二里有玉壁渡，元魏時於汾水北置關，後為渡。其南又有景村渡，後徙而西北，為李村渡夏秋以舟，冬為木橋以濟渡。○漉漉泉，出稷神山，北流入汾。又縣北三里有葫蘆泉，縣西有碧水泉，縣東北有白楊泉，皆引流溉田，注於汾水。 
　　○文侯鎮 在縣西北。高齊天保十年，斛律光擊斬周將曹回公，柏谷城主薛禹生棄城走，光遂取文侯鎮，立柵置戍而還。柏谷城，或雲亦在縣境，非河南郾師之柏谷城也 。 
　　絳縣 州東南百里。北至曲沃縣六十里，東北至翼城縣七十里，南至垣曲縣百五十里。春秋時晉新田之地。漢為絳縣，屬河東郡。高帝六年，封周勃為侯國。晉屬平陽郡。後魏置南絳縣，又置南絳郡治焉。後周廢郡，改縣為絳縣，尋置晉州。建德五年，州廢，仍置絳郡。隋初郡廢，縣屬絳州。唐初縣屬澮州，尋復屬絳州。今城周五里有奇，編戶四十里 。 
　　○車箱城 在縣東南十里。《志》云：晉侯處群公子之所，城東西形長如車箱而名。西魏大統五年，嘗修此城為戍守處，又僑置建州於此。十二年，高歡圍玉壁，別使侯景將兵趨齊子嶺，魏建州刺史楊標鎮車箱，恐其寇邵郡，帥騎御之。十六年，宇文泰伐齊，自弘農為橋濟河，至建州，即此城也。宋白曰：絳縣本理車箱城，隋移今治。齊子嶺見河南濟源縣。○曲陽城，在縣東南，魏地也。漢初曹參追擊魏豹於曲陽，即此。或曰：在曲沃之陽，故曰曲陽 。 
　　○太行山 縣東二十里。山甚高險，西北諸山，多其支委。或謂之南山，即元末察罕敗賊處。余詳見河南名山太行。○太陰山，在縣東南十里。崖壁峭絕，陽景不到，接連太行，勢極高峻。下有沸泉峽，懸流奔壑，一十餘丈，西北流，注於澮水 。 
　　絳山 縣西北二十五里。山出鐵，亦名紫金山。蓋與曲沃縣接界。《志》云：絳山西入聞喜縣，東距白馬山，絳水出其谷內。○橫山，在縣南四十里，東南跨垣曲縣界，一名大橫嶺。《志》云：涑水出嶺之乾洞，伏流盤束地中，至聞喜縣界，始出而西流雲 。 
　　ゾ山 縣東南八十五里。亦曰效山，又訛為罩山，即《山海經》所云教山，教水出焉者也。孔穎達云：乾河之源，出於此山之南，入垣曲縣界 。 
　　○絳水 在縣西南二十五里。《括地誌》：絳水一名白水，今名沸泉，源出絳山飛泉，奮涌注縣，積壑三十餘丈，望之極為奇觀，可接引以北灌平陽。胡氏曰：此正絳水利以灌平陽之說。然《括地誌》亦因舊文強為附會耳。《志》云：絳水西流，入聞喜縣，為涑水之上源 。 
　　澮河 在縣東北四十里，地名大交鎮，澮水別源出焉，西北流，會山溪諸水，至曲沃會於翼城縣之澮水 。 
　　垣曲縣 州東南二百三十里。西南至解州平陸縣百八十里，東至河南濟源縣百七十里，南至河南澠池縣一百二十里。漢河東郡垣縣地。後魏皇興四年，置白水縣，為邵郡治。後周兼置邵州，改縣曰亳城。隋開皇初，郡廢。大業初，州廢，改縣為垣縣，屬絳郡。義寧初，曰邵原郡。唐武德初，置邵州。貞觀初州廢，縣仍屬絳州。龍朔三年，改屬洛州，長安二年復故。貞元二年，又屬陝州。元和三年，還屬絳州。宋改為垣曲縣。今城周四里，編戶十九里 。 
　　○垣曲城 在縣西北二十里，故魏邑也。一名王垣。《史記》：魏武侯二年，城安邑王垣。又秦昭襄十五年，大梁造白起攻魏取垣，復與之。十八年，復取垣。漢置垣縣。後漢延平元年，垣山崩，即垣縣山也。徐廣曰：垣縣有王屋山，故曰王垣，亦曰武垣。曹參擊魏豹於曲陽，追至武垣，生得豹，遂取平陽。《博物記》：山在縣東，狀如垣，故縣亦有東垣之稱。建安十年，寇張白騎之眾攻東垣。晉太元十一年，苻丕與慕容永戰於襄陵，大敗，南奔東垣，即此。後魏改置白水縣，而故縣遂廢。或曰：魏白水縣，即故垣縣也。城東有白水，西南流合清水，故名為白水縣，邵郡、邵州，皆治焉。西魏大統四年，楊揀取邵郡，東魏城堡多附於魏，即此。《五代志》：後魏置建州於高都，西魏亦嘗僑置於邵郡。高都，澤州 。 
　　邵城 在縣東。亦曰郫邵。《博物記》：垣縣東九十里有郫邵之厄。《春秋》：文八年，晉賈季迎公子樂於陳，趙孟殺諸郫。即郫邵也。又襄二十二年，齊侯伐晉，取朝歌，入孟門，登太行，張武軍於熒庭戍郫邵。孔穎達曰：垣縣有召亭，是也。宋白曰：其地即周召分陝之所，今有邵原祠，在垣縣東六十里古棠樹下，魏邵郡蓋因以名。○亳城，在縣西北十五里，相傳湯克夏歸亳，嘗駐於此，因名。後周以此名縣。隋義寧初，復置亳城縣，屬邵原郡。唐武德初，屬邵州，五年省。又有葛城，在縣西南五里，相傳湯始征葛，即此。俗名葛伯寨，蓋傳訛也。或曰：《史記》趙成王十七年，與魏惠王遇葛孽，此即葛孽城 。 
　　陽胡城 在縣東南二十里。近大河。亦曰陽壺，即ゾ谷之北岸。春秋時謂之壺丘。襄元年，晉人以宋五大夫在彭城者，歸置之壺丘。杜預曰：河東之垣縣東南有壺丘亭也。亦曰陽壺。戰國周安王元年，秦伐魏，至陽壺。後魏時曰陽胡。《魏書•裴慶孫傳》：邵郡治陽胡城，去軹關二百餘里。魏主修永熙三年，與高歡有隙，將入關，使源子恭守陽胡，蓋以防歡之邀截。西魏以邵郡為重鎮，與高歡相持，亦即陽胡矣 。 
　　清廉城 縣西五十二里。後魏置縣，以清廉山為名。隋義寧初復置，屬邵原郡。唐武德初，屬邵州。貞觀初，省入垣縣。又蒲原廢縣在縣東，後周置，大業初省。唐武德二年，改置長泉縣，屬懷州，尋廢。○皋落城，在縣西北六十里。《水經注》：清水東流經皋落城，即《春秋》閔二年晉侯伐東山皋落氏處。世謂之倚亳城，蓋聲相近。今亦見前樂平縣皋落山 。 
　　○王屋山 在縣東北百里，接河南濟源縣及澤州陽城縣界。氵允水出焉。《志》云：縣東十里有濟源山，或以為濟水源出此山之陽也。今王屋山詳見濟源縣 。 
　　三錐山 在縣北六十里。三峰如錐，舊產銅。其相近者有鼓鐘山，或曰瞽冢山也，相傳瞽瞍葬處。又折腰山，在縣西北七十里，中低兩高，舊有銅礦，鑿久摧折，故名。又西北有清廉山，清水出焉。《水經注》：清水山，清廉山之西嶺，世亦謂之清營山，其水東南流，出峽，峽左右有城，蓋古關防雲。又西北有白馬山，與絳縣接界。○鋸齒山，在縣東北十五里，以山峰錯列而名。又諸馮山，在縣東北四十里。孟子云：舜生諸馮，蓋即此。又東北有馬頭山，白水出焉，流合於清水 。 
　　○黃河 縣南三十里。有濟民渡，南岸直河南新安縣北界。《志》云：河自平陸東流入縣界，又東南入河南濟源縣境。是也 。 
　　清水 在縣西三十里。源出清廉山，東南流，白水流合焉，又東南入於大河。《水經注》：白水徑垣縣故城北，又東南徑陽壺城東，又東南流注於河雲 。 
　　乾河 在縣東北。源出絳縣接界之ゾ山，西南流注於河，即鼓鍾川分流南出之水也。是水冬干夏流，亦曰乾澗。《史記》云：秦昭王十四年，涉河取安邑以東，至乾河，蓋在此。《唐史》：會昌四年，澤、潞降將高文瑞言官軍攻澤州，須過乾河立寨，自寨城連延築為夾城，環繞澤州。是也 。 
　　○箕關 在縣東北七十里。亦曰氵綦關。《水經注》：氵綦水出王屋西山氵綦溪，夾山東南流，經故城東，即氵綦關也。氵綦水西屈經關城南，又東流注於河。《後漢書》：建武元年，遣鄧禹入關，至箕關，擊河東都尉。二年，遣司空王梁北守箕關，擊赤眉別校，降之，即此 。 
　　鼓鍾鎮 在縣北六十里。亦曰鼓鍾城。《水經注》：教水出垣縣北教山，其水南歷鼓鐘上峽，飛流注壑，夾岸深高，南流歷鼓鍾川，川西南有冶宮，世謂之鼓鍾城。後周建德五年，攻晉州，分遣尹升守鼓鍾鎮，即是處矣。鼓鍾川水至馬頭山東，伏流重出，南入於河 。 
　　裴氏堡 在縣東南。晉永嘉末，居人裴氏築堡自守處也。後因置屯戍於此。永和九年，秦苻堅僑置幽州治焉。十一年，燕慕容雋遣慕容長卿入軹關，攻秦幽州刺史疆哲於裴氏堡，敗沒。《志》云：今縣有橫嶺，有巡司，設兵戍守 。 
　　霍州 府北百四十五里。東至沁州二百九十里，西至隰州二百五十里，北至汾州府二百二十里 。 
　　春秋時霍國，後為晉地。戰國屬趙。秦、漢屬河東郡。魏、晉屬平陽郡，後魏因之。建義初，置永安郡。隋開皇初，郡廢。十六年，置汾州。十八年，改為呂州。大業初，州廢，屬臨汾郡。義寧初，置霍山郡。唐初，復置呂州。貞觀十七年，州廢，縣屬晉州。宋因之。金仍屬平陽府。貞三年，置霍州，元因之。明初，以州治霍邑縣省入 編戶二十里 ，領縣一。 
　　州大岳鎮其東，汾水經其西，據山川之勝，為扼要之所，爭衡於太原、平陽間，未有不以州為孔道者也。 
　　○霍邑廢縣 今州治。《禹貢》岳陽地，周彘邑也。周厲王無道，周人逐之，出居於彘。《地誌》：武王封叔處於霍，即彘邑也。漢置彘縣，屬河東郡。後漢陽嘉三年，改為永安縣。魏、晉因之，屬平陽郡。後魏建義元年，置永安郡治焉。東西魏相持，東魏置永安戍於此。後周建德六年，克晉州，宇文憲自雀鼠谷攻拔洪洞、永安二城，是也。隋開皇中，為汾州治，尋為呂州治，又改縣為霍邑縣。大業初，州廢。十三年，李淵起義兵於太原，自西河進克霍邑，尋為霍山郡治。唐初亦為呂州治，州尋廢，而霍邑不改。金為霍州治，明初省。今城周九里有奇 。 
　　呂城 州西三里，故呂鄉，晉呂甥邑也。今有呂陂，在州西南十里，亦以呂甥名。隋因置呂州，亦曰呂州城。唐武德二年，世民破劉武周將尋相於呂州，即此。或謂之永安城，即故永安縣治。又彘城，杜預曰：在永安縣東北，即周厲王所居，今州城東北有厲王陵。○趙城，在州西南。周穆王封造父於趙城，即此，為趙氏之始。《水經注》：汾水歷唐城東，又南徑霍城東，又經趙城西，是也。又赫連城，在州西北四十里。《志》云：赫連勃勃所築。恐誤 。 
　　霍城 州西十六里，故霍國也。《左傳》：閔元年，晉獻公滅霍，趙夙為御，霍哀公奔齊，晉國大旱，卜之曰：霍泰山為祟，使趙夙召霍君奉祀，晉復禳焉，此其故居雲。又《魏世家》，悼子徙治霍，即此。○唐城，在州西，薛瓚曰：堯所都，東去彘十里。《水經注》：汾水過永安縣西，又東歷唐城東。又有陶城，《志》云：在州南三十里，今為陶唐谷 。 
　　○霍山 州東南三十里，南接趙城，北跨靈石，東抵沁源。其東峰最高者，即觀追也。今詳見名山霍山 。 
　　雞棲原 州東北三十里，霍山高平處也。周主邕克晉州，宇文憲進克永安，齊人焚橋守險，軍不得進，憲使宇文椿屯雞棲原，伐柏為庵以立營，齊主緯聞平陽陷，乃自晉陽分軍向千里徑，又分軍出汾水關，自帥大軍上雞棲原，周人引還，是也。又州南十里有鑾鈴原，相傳唐太宗過此，掛鑾鈴於樹，因名 。 
　　石鼻谷 州東三十五里。谷中出水，引至城南灌田，名石鼻渠。又義成谷，在州東南三十里，中出水，亦西流灌田，皆霍山旁谷也 。 
　　○汾水 在城西。自汾州府流經靈石縣，又南流入境，又南入趙城縣境。○霍水，在州東南。《志》云：水出霍太山，西流經趙城縣南，又西注於汾水，蓋即霍渠之上源矣 。 
　　彘水 州南一里。源出霍山，西南流，經城南入汾。又州東八里有古魚池，州東十里有章丘泉，州南十五里有方池水，東南十五里有圓泉水，東北三十五里有羅頭泉，俱引流溉田，下注於汾 。 
　　○賈胡堡 州東北五十里，在霍山蛤蟆嶺上。隋大業十三年，李淵起兵太原，至西河，入雀鼠谷，進軍賈胡堡，去霍邑五十里，是也。《括地誌》：靈石縣有賈胡堡，蓋舊在靈石縣境 。 
　　千里徑 州東十里。後魏平陽太守封子繪所開之徑也，為北出汾州，徑指太原之道。或謂之十里徑。亦詳見名山霍山。○霍山驛，在城東。又有霍山遞運所，俱明洪武中建置 。 
　　靈石縣 州北百里。東至沁州沁源縣百九十里，北至汾州府介休縣六十里，西北至汾州府孝義縣五十里。漢太原郡介休縣地。隋開皇十年，分置靈石縣，屬介州，以傍汾水開道得瑞石而名也。義寧初，屬霍山郡。唐初屬呂州，貞觀中，州罷，縣屬汾州。宋因之。元改屬霍州。今城周一里有奇，編戶十九里 。 
　　○靜岩山 縣東北二十里。《郡國志》：即太岳之異名也，下有五龍泉，亦謂之五龍山。○介山，在縣東三十里，春秋時，介子推隱此，因名。一名介美山，亦曰綿山，接沁水、介休二縣境。又尖陽山，在縣東南五十里，極峻險 。 
　　高壁嶺 在縣東南二十五里。亦名韓信嶺，最為險固，北與雀鼠谷接。後周建德五年，齊師敗於晉州，高阿那肱退守高壁，餘眾保洛女寨，周主邕向高壁，阿那肱遁走，宇文憲攻洛女寨，拔之。又隋仁壽末，漢王諒舉兵并州，楊素擊之，諒遣其將趙子開擁眾十萬，柵絕徑路，屯據高壁，布陳五十里。素令諸將以兵臨之，自引兵潛入霍山，緣崖谷而進，營於谷口，馳出子開之北，子開大敗。唐武德三年，世民追宋金剛將尋相及於呂州，乘勝逐北，一晝夜行二百餘里，戰數十合，至高壁嶺，是也。《志》云：嶺在霍州北八十里，有高壁鋪。又洛女寨，亦在縣南 。 
　　秦王嶺 在縣東南三十里。《志》云：縣西南三十里有宋老生寨，高四里，與秦王嶺相對，蓋老生所築，以拒唐兵之處。其地亦名魯班纏，山溪峻險，架木為梁，俗謂之纏，世傳魯班所修雲 。 
　　○汾水 在縣城北。自汾州府介休縣流入境，又西南流經汾西縣東，而入霍州境 。 
　　仁義河 在縣南四十里。源出沁源縣境，經尖陽山，民引渠以灌田，至仁義驛西南二十里，而入於汾。又谷水，在縣東北四十里，出棉山白口谷，居民引以溉田，流經城北入於汾，一名小水河 。 
　　○陰地關 縣西南百二十里，出汾、晉之間道也。唐大順元年，張建議討李克用，會諸道兵於晉州，出陰地關，游騎至汾州，為河東所敗。光化五年，朱全忠攻太原，遣其將侯言以慈、隰、晉、絳兵入自陰地，取汾州。既而克用遣將李嗣昭等出陰地關，取隰、慈等州。梁開平三年，晉將周德威等復出陰地關攻晉州。又貞明二年，梁、晉相持於魏博，梁將王檀請發河中、陝、同、華諸鎮兵襲晉陽，自陰地關入，奄至晉陽城下，晉人大懼，力戰，梁軍乃卻。石晉末，劉知遠稱帝於太原，引兵南下，自陰地關出晉絳。周廣順初，北漢主劉丞鈞屯陰地關，進攻晉州，既而北漢主複合契丹兵出陰地關攻晉州。顯德元年，詔王彥超等自陰地關入攻河東汾州。關蓋扼束要地矣。《通志》：陰地關在縣南二十里汾水西。恐誤 。 
　　南北關 在縣東八十里。《宋志》：縣有陽涼南關，陽涼北關。靖康末，女真將粘沒喝自太原分兵趨汴，平陽叛卒導入南北關。粘沒喝嘆曰：關險如此，而我乃得越，南朝可謂無人。遂取威勝軍，陷隆德府。既而姚古復隆德、威勝，扼南北關。又李綱遣范瓊屯此。《志》云：關與沁州、遼州、汾州，皆去太原五驛雲。又《唐志》縣有長寧關 。 
　　汾水關 在縣西南。《括地誌》：靈石縣有汾水關，後周主邕攻晉州，分遣宇文盛守汾水關，既克平陽，齊主緯自晉陽馳救，分軍出千里徑，及汾水關，盛拒卻之。既而周主自平陽進向晉陽，至汾水關，是也。○冷泉鎮，在縣北四十里，有冷泉北流入汾，鎮因以名。靈石口巡司置於此。《志》云：鎮有冷泉渡，臨汾河，其南三十里有下河門渡，相近又有南山小水渡 。 
吉州 府西二百七十里，東南至絳州三百里，西南至陝西韓城縣百七十里，西北至陝西延安府二百九十里，東北至隰州百六十里 。 
　　春秋時，晉之屈邑也。戰國屬魏。秦、漢屬河東郡。魏、晉屬平陽郡。後魏置定陽郡。東魏兼置南汾州 天平四年，南汾州降於西魏。高齊武平二年，復攻取之 。北齊曰西汾州。後周改為汾州。隋開皇初，郡廢。十六年，改為耿州。十八年，復為汾州。大業初改曰文城郡。唐武德初，又為汾州。五年，改為南汾州。八年，改為慈州。天寶初，曰文城郡。乾元初，復曰慈州。宋因之。熙寧五年州廢，改屬隰州。元初，改置吉鄉軍，尋復為慈州。金曰耿州，明昌初，改曰吉州。元以州治吉鄉縣省入。明初，仍曰吉州 編戶二十一里 ，領縣一。 
　　州控帶黃河，有龍門、孟門之險，為河東之巨防，關內之津要。 
　　○吉鄉廢縣 今州治。漢北屈縣地。後魏延興四年，置定陽縣，為定陽郡治。後周天和五年，楊敷守定陽，齊將段韶圍之，敷固守不下，韶急攻之，屠其外城。會韶病，謂高長恭曰：此城三面重澗，皆無走路，惟慮東南一道耳，賊必從此出，宜簡精兵而守之，此必成擒。長恭乃令壯士千餘人伏於東南澗口，城中糧盡，敷出走被擒，即此。隋初，郡廢。開皇十八年，改縣曰吉昌，為汾州治。唐為慈州治。五代唐避李國昌諱，改曰吉鄉。宋因之，元省。今州城周不及五里 。 
　　北屈廢縣 州東北二十一里。春秋時晉屈邑，即公子夷吾所居。《左傳》曰：晉有屈產之乘。又晉二五言於獻公曰：蒲與二屈，君之疆也。杜預曰：二屈當為北屈，漢置北屈縣。應劭曰：有南故加北，汲郡古文，翟章救鄭，次於南屈。後漢及魏晉仍為北屈縣。晉建興初，并州刺史劉琨與代公猗盧伐劉聰，琨進據藍谷，猗盧遣拓拔普根屯於北屈。昇平初，姚襄將圖關中，自北屈渡河，進屯杏城。《水經》：北屈西距河十里。魏收《志》：神元年，擒赫連昌，囚於北屈，置禽昌縣。或曰：後魏析置禽昌縣，北屈縣省入焉。孝文時，又析置定陽縣。杜佑曰：吉昌，漢北屈縣也。藍谷，見太原府太原縣。杏城，見陝西中都縣 。 
　　南汾城 在州南。東魏置南汾州於定陽，後周取之，改為汾州。高齊武平初，斛律光圍定陽，因築南汾城以逼之。《志》云：州西南十里有倚梯城，在龍門上口，壘石為之，東北高據峻岭，西南俯臨黃河，懸崖絕壁，百有餘丈，以其險絕，非梯莫上，因名。或以此即斛律光所築南汾城雲 。 
　　姚襄城 州西五十二里。襄為桓溫所敗，走平陽時所築，後人因名。城周五里，高二丈。杜佑曰：姚襄城西臨黃河，控帶龍門，實為險峻，為周、齊交爭之處。後周天和五年，宇文護使郭榮築城於姚襄城南，定陽城西。既而齊人取汾州，及姚襄城，惟郭榮所築城獨存。又耿城，在州南，相傳殷祖乙所都也，隋因置耿州。杜佑曰：隋耿州置於耿吉城，即此 。 
　　仵城廢縣 州北六十里。本北屈縣地。後魏置五城縣，兼置五城郡治焉。魏收《志》：五城縣初名曰京軍，太和二十一年，改名五城。隋初郡廢，改縣曰伍城，屬汾州。唐武德二年，改置仵城縣，屬昌州。貞觀初，縣廢，尋復置，改屬慈州。宋廢為仵城鎮。金興定五年，復置仵城縣，屬隰州。元廢。《志》云：州東北去蒲縣六十里。是也 。 
　　文城廢縣 在州西北五十里。本西魏所置，屬汾州。隋因之。唐屬慈州。《舊唐書》：顯慶三年，移縣治仵城縣東北文城村。天中，改曰屈邑。五代時，復曰文城。宋仍屬慈州，熙寧五年省為鎮。金因之，屬吉鄉縣 。 
　　○壺口山 在州西七十里。《禹貢》：既載壺口，是也。東魏初，高歡自壺口趨蒲津，擊宇文泰。隋末，李淵自龍門進軍壺口，河濱之民獻舟者以百數，即此處也。壺口之北，即孟門山。○孟門山，在州西七十里。《山海經》：孟門之山，上多金玉。《淮南子》：龍門未辟，呂梁未鑿，河出孟門之上，大禹疏通，謂之孟門，故《穆天子傳》曰：北登孟門九河之蹬。孟門，即龍門之上口也。此為黃河巨厄，夾岸崇深，奔浪懸流，傾崖觸石，誠天設之險。又南至龍門山，謂之下口雲 。 
　　掛甲山 州南二里，相傳尉遲恭從征，嘗掛甲於此而名。又風山，在州北十里，有穴如輪，風從中出。○明珠山，在州西九十里，東接鄉寧縣界 。 
　　○黃河 州西七十里。自隰州大寧縣流入境。《通釋》：河至文城縣孟門山，是為入龍門，至汾陰縣合河之上，是為出龍門，從古津要之所也。又清水河，在州北，流入大河。州南又有南澗水，亦西流入大河 。 
　　○採桑津 在州西南，大河津濟處也。《春秋》：僖八年，晉里克敗狄於採桑，《史記》謂之囓桑。《晉世家》：獻公二十五年，晉伐翟，以重耳故，翟亦擊晉於囓桑。《水經注》：河水又南為採桑津，又南徑北屈故城西 。 
　　烏仁關 州西七十里。下臨黃河，與陝西宜川縣接界。又平渡關，在州西北百二十里，西臨大河，路出陝西，亦為津濟要口，與烏仁關俱有巡司戍守 。 
　　牛心寨 在州北。宋嘉定十五年，吉州為蒙古所據，金人僑置吉州於牛心寨，蒙古將木華黎自隰州攻拔之。又青龍堡，在州東南，金末，蒙古將木華黎徇青龍堡，金平陽公胡天祚以平陽降木華黎，遂取金河中府。○慈烏戍，在州西。周、齊相爭時，置戍於此。《舊唐書》：武德八年，改南汾州為慈州，以近慈烏戍故也 。 
　　鄉寧縣 州東南六十里。東至襄陵縣百三十五里，西南至蒲州河津縣百三十里。東北至蒲縣百七十里。漢臨汾縣地，後魏分置太平縣。延興四年，又分太平縣置昌寧縣，後又置中陽郡於此。隋初郡廢，縣屬汾州。大業初，屬文城郡。唐仍屬慈州。五代唐諱昌，改曰鄉寧。元初省，尋復置。今城周四里有奇，編戶十六里 。 
　　○騏縣城 縣南六十里。漢縣，屬河東郡，武帝封駒幾為侯國，東漢省。○長寧城，在縣西四十里。或曰：後魏末置永寧縣，屬定陽郡，即此城也，後廢。今亦名西寧村。又縣西三里有泊城。《志》云：舊縣治此，後避水患移今治，因名 。 
　　呂鄉廢縣 在縣東南。後魏主燾置刑軍縣。太和二十一年，改曰平昌，屬五城郡。隋開皇初，改縣曰蒲川，屬隰州。大業初廢。義寧初，復置平昌縣。唐初因之。貞觀元年，改曰呂鄉縣，屬慈州。劉句曰：呂鄉以舊鎮為名，上元三年，移治故平昌城，漢臨汾縣地也。五代周顯德中，縣廢。《寰宇記》：呂鄉廢城，在鄉寧縣東南八里。《一統志》：在吉州東南百五十里，似誤 。 
　　○兩乳山 縣西南七十里。兩峰如乳，因名。亦曰兩乳嶺。五代唐清泰三年，張敬達討石敬瑭，兵敗困於晉安寨，詔遣耀州將潘環將蒲、同以西戍兵，由晉、絳兩乳嶺出慈、隰共救之，即此。晉安寨，見太原府太原縣。○尖山，在縣東南二十里，以山勢聳拔而名。《圖經》：縣東十五里有柏山，以山多柏也。又有林山，在縣西二十五里 。 
　　馬頭山 縣南六十里，其山峭峻如馬首然，漢騏縣置於其下。○豁都峪，在縣東百三十五里，每大雨，西山諸水會於此，下達襄陵、太平二縣境，溉田甚廣 。 
　　○黃河 縣西八十里，自吉州流入，又南入河津縣界。○鄂水，出縣東北五十里之宋家溝，引為四渠溉田，西南流，經縣南入於河 。 
　　○龍尾磧 縣西一百里。《志》云：名結水橋，路通陝西韓城縣。洪武二年，置巡司戍守 。 
隰州 府西北二百八十里，西南至吉州二百六十里，西渡河至陝西延安府百三十里，北至汾州府永寧州二百五十里，東北至汾州府二百七十里 。 
　　春秋時，晉之蒲城也。戰國時屬魏。秦及兩漢皆為河東郡地。魏、晉為平陽郡地。永嘉中，劉淵據此，置大昌郡。後魏廢郡為南汾州地。西魏於此置汾州及龍泉郡。後周因之。隋初，郡廢，開皇四年，改置西汾州。五年，改為隰州。大業初，復為龍泉郡。唐仍曰隰州。天寶初，曰大寧郡。乾元初，復故。宋因之。金曰南隰州。天德三年，復為隰州。元因之，屬平陽路。明洪武二年，以州治隰川縣省入 編戶三十一里 ，領縣二。今仍為隰州。 
　　州內阻山險，外控大河，東連汾、晉，西走關中，憑據高深，戰守之資也。 
　　○隰川廢縣 今州治。春秋時晉蒲邑，重耳奔蒲，即此也。《戰國策》：秦伐蒲，蒲人恐，請胡衍救蒲，衍說里子解去。《括地誌》：蒲邑故城，在隰川縣南，蒲水經其南，亦曰蒲陽。《史記•魏世家》：襄王七年，秦降我蒲陽。又景王五年，秦敗我蒲陽。《秦紀》：惠王十年，使公子華、張儀圍魏蒲，取之。《通釋》：蒲陽故城，在隰川縣北四十五里蒲水之北，即重耳所居，《括地誌》誤也。漢置蒲子縣，魏、晉因之。永嘉二年，劉淵取河東，自離石徙都蒲子，是也。後周改置長壽縣。隋開皇十八年，改曰隰川，為州治。後因之。明初省。今城周七里有奇，惟南、北、西三門 。 
　　溫泉城 在州北二百里，與汾州府孝義縣接界。本蒲子縣地。後魏末置新城縣，為南吐京郡治。後周廢郡，隋並廢縣。唐武德二年，置溫泉縣，並置北溫州治焉，兼領新城、高唐二縣。貞觀初、州廢，縣屬隰州，以新城、高唐二縣併入。宋仍為溫泉縣。金改屬汾州。元至元三年，省入隰川及孝義縣。今為溫泉鎮。又高唐城，在廢溫泉縣東南十五里，唐初所置縣也，尋廢。○常安城，在州北三十里，唐初置縣，屬昌州，貞觀初廢 。 
　　姚岳城 在州東北。周保定初，勛州刺史韋孝寬以離石以南生胡數為寇抄，而居齊境，不可誅討，欲築城於險要以拒之，使別將姚岳董其役，曰：計此城十日可畢。此距晉州四百里，敵軍至，我之城辨矣。果城之而還。後人因謂之姚岳城。○橫城，在州南三十五里。隋漢王諒起兵太原，遣其將吳子通屯兵築城，橫斷隰州之道，因名 。 
　　石阿城 州北百里。《史記》：趙成侯十一年，秦攻魏，趙救之，攻石阿。孔穎達曰：石阿在石、隰二州間。是也。《志》云：州北二里有龍泉城，後周龍泉郡蓋治於此。○城，《九域志》：在州東四十五里，神農嘗五於此。王象之曰：縣南高嶺有屈山，為煎煉絲礬之處。其城為城，俗訛以為神農嘗處雲 。 
　　○蒲子山 州東北五十里。相傳堯師伊蒲子隱處。漢以此山名縣。又妙樓山，在州北七十里，山有石岩高廣，內有石室，前有龍池泉，冬夏不竭 。 
　　龍泉山 《寰宇記》：在州北七十里，接石樓縣界，山下牧馬，多產名駒，因名。後周以此名郡。○五鹿山，在州東七十里。《志》云：山有五鹿大夫廟 。 
　　○蒲水 在州城西。源出汾州府石樓縣之石樓山，流經此，又南流入大寧縣界，合於昕川，而入黃河。○紫川，出州東山谷中，以岩石皆紫而名，西南流入大寧縣界，至馬斗關入黃河。又有黃櫨水，源出州東北黃櫨谷，西南流，合於紫川。又龍子湫，在州南十里，一名瀑布泉，出山谷間，西入大寧縣界之大昕川，常有龍見於此，因名 。 
　　○白壁寨 在州北。《宋志》溫泉縣有碌礬務一，及水頭、白壁、先鋒寨三。金俱廢 。 
　　大寧縣 州西南九十五里。東南至吉州九十里。西南至陝西宜川縣二百七十五里，北至永和縣百里，東至蒲縣九十里。漢北屈縣地。後魏為五城縣地。後周析置大寧縣，屬汾州。隋大業初，省入伍城縣。唐武德二年，復置大寧縣，又置中州治焉。貞觀初，州廢，縣屬隰州。宋因之。元廢，尋復置，仍屬隰州。今城周二里有奇，編戶十里 。 
　　○大義廢縣 在縣北。唐初，置大義縣，又於縣西北置白龍縣，俱屬中州。貞觀初，州廢，二縣俱省入大寧縣 。 
　　○翠微山 在縣南二里。《志》云：縣城南有城澗河，山在其南。又孔山，在縣西北三十里，山有孔相通，其東岩石上有聖水泉，流入昕川。○鎮關山，在縣西七十里，以西臨馬斗關而名。《志》云：縣東北二十五里有退過谷，其水亦流入昕川 。 
　　○黃河 縣西七十五里，馬斗關渡在焉，西接陝西延長縣界。《志》云：大河自永和縣南流經此，又南流入吉州境 。 
　　昕川 在縣東南。《志》云：昕川之水，自隰州來者曰蒲川，自吉州來者曰義亭川，自永和縣南流入境者曰麻束溝，自縣東支流來會者曰小道溝，合為昕川，西流入大河。○龍窠水，在縣西南六十里，自永和縣南流入隰州界，又西南流入縣境，合於昕川，注於大河。其水峻急，不通舟船 。 
　　○馬斗關 縣西七十五里。臨大河渡口，亦曰馬斗渡。唐置關於此，今有巡司 。 
　　浮圖鎮 在縣城北。高齊河清四年，置鎮於此，為戍守處，隋初，大寧縣治焉。大業初，縣廢，唐徙今治，鎮仍屬焉。○南北寨，在縣南、北，去城各一里。元末右丞時公權，院使李子厚置此戍守 。 
　　永和縣 州西百五十里，西至陝西延川縣百里。東北至汾州府石樓縣百二十里。本漢河東郡狐訁聶縣地。魏置永和縣。晉屬平陽郡，後魏廢。北齊於狐訁聶城置臨河縣及臨河郡。隋罷郡。開皇十八年，改縣曰永和，屬隰州。唐初，置永和州。貞觀初，州廢，縣仍隸隰州。宋因之。今城周三里有奇，編戶十里 。 
　　○狐訁聶城 縣西南三十五里。漢置縣，屬河東郡。後漢縣廢。曹魏置永和縣，在今縣西南九十里，後廢。高齊改置臨河縣於狐訁聶故城。隋仍舊治，復曰永和。唐武德二年，移縣治於仙芝谷西，即今治也。○樓山城，在縣南十里，後周置歸化縣。隋開皇十八年，改曰樓山。大業初廢。唐武德初，復置，屬東和州。貞觀初，廢入永和縣。又石羊城，在縣西南五十里，後魏太武置石羊軍於此，孝文時廢 。 
　　○樓山 在縣東南三十五里，亦曰北樓山。其在縣南四十八里者曰南樓山。兩山相對，其形如樓，樓山縣以此名。○雙山，在縣東南二十五里，以兩峰並秀而名 。 
　　仙芝谷 縣東北五里。唐遷縣治於仙芝谷西，即是谷也。又索陀谷，在縣東北三十五里，水流曰索陀川，西合仙芝谷水，入於大河 。 
　　○黃河 在縣西五十里。自永寧州石樓縣流入縣界，又南入永寧縣界。○索陀川，在縣東北三十五里，西流入仙芝河入黃河 。 
　　○永和關 縣西北六十五里。下臨黃河，路通陝西綏德州，有巡司戍守。亦見陝西延川縣。○興德關，在縣西六十里黃河岸上，亦為興德關渡。又鐵羅關，在縣西南七十里，亦黃河渡口也。亦曰鐵羅關渡，路出陝西宜川縣 。   
