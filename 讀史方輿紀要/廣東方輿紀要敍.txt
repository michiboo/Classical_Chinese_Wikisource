
　　廣東在南服最爲完固。地皆沃衍，耕耨以時，魚鹽之饒，市舶之利，資用易足也。誠於無事時修完險阻，積穀訓兵，有事則越橫浦以徇豫章，出湟谿以問南郡。東略七閩通揚、越之舟車，西極兩江用僮、傜之弓矢。且也放乎南海，風帆頃刻擊楫江津，揚舲淮渚，無不可爲也，豈坐老於重山巨浸間哉？或曰：廣東以守則有餘，以攻則不足也。昔者任囂謂尉佗曰：「南海僻遠，東西數千里，此亦一州主也，可以立國。」佗用其言而有國者數十年。五代時，劉巖承父兄之業，擅有嶺南，享國者亦且四世。此善守之明驗也。盧循、徐道覆自嶺南圖江東而敗，蕭勃自嶺南圖豫章而敗，歐陽紇未越嶺南而敗，王仲宣欲以嶺南復陳而敗。文天祥、張世傑欲以嶺南存宋而敗。此議戰而不議守之過矣。余曰：戰與守各以其時耳。當守而不知守，以一隅之地，而冀爭雄於天下，其至於覆亡也，宜也。當戰而不知戰，使數郡以外盡爲他人之幅員，而猶冀人之不爲我患，其可得乎？從來有事於一方者，必當審天下之大勢。不審天下之勢而漫應之，戰與守雖異，而其至於敗亡則一也。尉佗受任囂之命，即移檄告橫浦、陽山、湟溪關曰：「盜兵且至，急絕道聚兵自守。」夫劉、項相爭，中國擾亂，此可戰之時也。而佗乃聚兵自守者，佗新尉南海，衆心未一，欲先固根本而後從事於外耳。漢既定天下，急封吳芮以長沙，所以塞嶺南之口也，佗遂不敢與抗。及呂后亂政，佗始自尊爲帝，發兵攻長沙邊邑，敗數縣而去。呂后亡而佗兵亦罷矣，佗亦智矣哉！夫佗固未嚐一日而忘用兵也。觀其初行尉事，即擊並桂林、象郡，其後地益斥，東西且萬餘里，使當可乘之時，其遂無意於中國哉？劉巖據嶺南不能爲北出計者，以湖南扼其吭也。及湖南覆敗，此嶺南得志之時矣。乃僅西取昭、桂，北並郴、連，爲固圉計者，劉晟非遠略之主也。嗟夫盧循、徐道覆海上逋逃耳，一旦陷番禺，陷始興，晉力未能討也。及循犯長沙而北，道覆犯南康、廬陵、豫章而北，順流長驅，直指建康，建康幾殆。其終於無成者，以盧循畏葸，不盡用道覆之謀耳，非廣州之不足用也。唐末黃巢轉輾殘掠，竄入廣南，既而北還，擾荊湖，禍江、淮，殘汝、洛，陷長安，陵寢陸沉，乘輿播越，廣南非其厲階乎？蕭勃、歐陽紇本皆庸才，舉措周章，適以自斃。王仲宣內無根本之固，外無強大之援，倉卒舉事，旋以潰散。宋之末造，奔亡不給，假息無途，豈能與全盛之敵抗哉？夫時勢所在，得人以乘之，則起於草澤可以轉移六合也。時勢既去，則關河雖險，不遑保矣，何必嶺海之間能亡人國哉？且不聞陳霸先之初起乎？霸先之初，不過始興相耳。乘侯景之亂，起兵北伐，克平大憝，卒成帝業，惟其時也。否則牂牁、灕水、橫浦、桂陽並會番禺，而南越亡矣。拔昭、賀，克英、韶，進屯雙女山，而南漢亡矣。豈有力足以定中原，而獨置嶺南於度外者？明初王師至東莞，何真遂以迎降也。蓋嶺南當中原多故時，進不能以有爲，退猶可以自立。及紛紜既定，必難久存矣。善乎徐道覆之言曰：「本住嶺外，豈欲以此傳之子孫哉？」夫嶺外之不可以傳子孫也，道覆且能知之也。然則守誠不易言也。又吾聞嶺南之勢在於嶺北。徐道覆謂盧循：「劉裕若有將屯豫章，遣諸將率銳師過嶺，恐君不能當也。」高駢以黃巢在廣南，請遣兵於郴州守險，又分兵於循、潮邀遮，而身帥重兵於大庾嶺趨廣州。潘美伐南漢，先拔郴州，又拔道州，蓋所以奪其上游也。至於大海在南，上接三江，東西便利。劉裕方與盧循相持於豫章、潯陽間，水師已自海道襲番禺，傾其巢穴矣。唐咸通中，安南爲南詔所陷，諸道兵屯聚嶺南、江西、湖南饋運皆溯湘江、灕水而至，勞費艱阻。潤州人陳石者，請自福建運米泛海，不一月至廣州，軍食以足。近時島倭爲患，往往由浙閩海道闌入嶺南，故嶺南之海防頗密。夫吾以全軍下桂陽，略長沙，則當以奇兵出海道，越閩、浙，問江、淮矣。或又曰下桂陽何如出南康？夫以南康較桂陽更爲艱阻。出豫章而溯江、沱，何如越長沙而震漢、沔？相時而動，固有以矣。若夫假道桂州，浮湘而下，又踰嶺之西道也。或後或先，用奇用正，時哉時哉！又可得而隃度之哉？[1]

