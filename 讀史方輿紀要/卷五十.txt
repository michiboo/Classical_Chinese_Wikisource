
歸德府，〈東至江南徐州五百十里，南至江南亳州一百三十里，西至開封府三百五十里，西南至開封府陳州二百八十里，北至山東曹縣一百四十里，東北至山東兗州府四百十七里。自府治至京師一千二百三十里，至南京八百五十里，至布政司見上。〉
寧陵縣，〈在府城西六十里，又西至開封府杞縣一百里，北至睢州考城縣七十里。古葛國，後爲宋之寧邑。戰國時屬魏。漢曰寧陵，高帝封呂臣爲侯邑。元狩初，置縣，屬陳留郡。後漢屬梁國。晉因之。劉宋屬譙郡。後魏仍舊。北齊廢。隋開皇六年復置，屬宋州。唐因之。宋初屬拱州，後屬應天府。今城，明初築，周九里有奇，尋圮於水。成化二十二年改築，截去北城，周僅五里。編戶七里。〉
夏邑縣，〈府東百二十里，東至江南蕭縣百五十里，北至山東單縣七十里。戰國時下邑地。秦屬碭郡。漢置下邑縣，屬梁國。晉因之。劉宋兼置梁郡於此。後魏初，屬梁郡。孝昌二年於此置碭郡。隋屬亳州。開皇十六年改屬宋州。唐、宋因之。金曰下邑縣，仍屬宋州。元初，併入睢陽縣，尋復置，屬歸德府。明初，改下爲夏。今縣城周八里，編戶十四里。〉
永城縣，〈府東一百八十里。西北至江南碭山縣百二十里，東南至江南宿州百三十里，西南至江南亳州百十五里。春秋芒邑地。漢爲芒縣，屬沛郡。高祖初封而彡蹠爲侯邑。而彡，音而。後漢改芒曰臨睢，屬沛國。魏廢。晉爲譙郡鄲縣地。隋末，置永城縣，屬譙郡。唐屬亳州，宋因之。金興定五年升永城爲永州。元至元二年復降爲永城縣，改今屬。城周四里有奇，編戶二十四里。〉
虞城縣，〈府東北六十里。北至山東單縣六十里。古虞國，禹封商均於此。漢置虞縣，屬梁國。晉因之。後魏屬沛郡，改曰蕭縣。北齊省。隋開皇十六年置虞城縣，屬宋州。唐武德四年置東虞州，州旋廢，仍屬宋州。五代梁屬輝州。宋仍屬宋州。金廢。元復置，屬東平路，後屬濟寧路。明初改今屬。今城周四里有奇，編戶八里。〉
睢州，〈府西一百二十里。南至開封府陳州二百里，西北至開封府一百七十里，北至山東曹州一百七十里。〉
考城縣，〈州東北九十里，西南至開封府杞縣九十里，北至直隸東明縣百二十里，東至山東曹縣七十里。本周之戴國。《春秋》隱十年鄭取戴。《陳留風俗傳》曰：「秦置縣，漢改爲甾縣，屬梁國。東漢章帝改名考城，屬陳留郡。晉省。後魏改置考陽縣，屬北梁郡。北齊省入成安縣。隋開皇十六年復置考城縣，屬宋州。唐初，置東梁州，尋廢，以縣屬曹州。五代梁改曰戴邑，屬開封府。後唐復曰考城。宋因之。崇寧中，改屬拱州。大觀中，仍屬開封府。金復屬曹州，又改今屬。城周五里有奇，編戶十一里。〉
柘城縣，〈在州東南九十里。東北至寧陵縣七十里。古朱襄氏邑。春秋爲陳株野地。戰國時爲楚柘邑。《史記》：「陳涉攻楚柘、譙，皆下之。漢置柘縣，屬淮陽國，以邑有柘溝而名。後漢屬陳國。晉廢。隋開皇十六年復置，改曰柘城，屬宋州。唐貞觀初，省入熟、寧陵二縣。永淳初，復置，仍屬宋州。宋屬應天府。崇寧中，改屬拱州。金屬睢州。今縣城，明初〔築〕，周十二里。嘉靖二十一年水壞重築，周五里有奇。編戶九里。〉
汝寧府，〈東至江南潁州三百里，南至湖廣黃州府五百里，西至南陽府二百九十里，北至開封府許州二百六十里，東北至開封府陳州二百里。自府治至布政司四百六十里，至江南江寧府一千二百五十里，至京師二千三百里。〉
汝陽縣，〈附郭。漢爲上蔡縣，屬汝南郡。晉初因之。東晉徙汝南郡來治。宋、魏因之。隋改故汝陽爲殷水。大業初，遂改故上蔡爲汝陽，仍爲汝南郡治，即今縣也。自唐以後，皆爲郡治。編戶三十三里。〉
真陽縣，〈府南百二十里。南至信陽州羅山縣百十五里。漢置滇陽縣，屬汝南郡。高帝封欒說爲侯邑。東漢永平中，訛曰慎陽縣。滇、慎，俱讀真。晉仍曰慎陽。劉宋因之。後魏初，仍屬汝南郡。永安三年置郢州於此。天平四年罷州，置義陽郡，兼置淮川郡。後齊廢郡，又並縣入保城縣。隋開皇十一年廢保城縣。十六年復置真丘縣，屬蔡州。大業初，改曰真陽。唐屬豫州。載初元年改曰淮陽。神龍初，復故。宋仍屬蔡州。金改屬息州。元省入息州。明成化十六年復置今縣。城周四里有奇，編戶十五里。〉
上蔡縣，〈府北七十五里。西北至許州郾城縣百里。故蔡國。楚併其地，謂之上蔡。漢因置縣，屬汝南郡。應劭曰：「九江有下蔡，故此稱上。後漢安帝封鄧騭爲侯邑。晉仍屬汝南郡。宋爲汝南郡治。魏因之。隋大業初，復分置上蔡縣，屬汝南郡。唐仍屬蔡州。宋因之。今縣城周六里有奇，編戶三十六里。〉
新蔡縣，〈在府東百四十里，東北至陳州項城縣百二十里，東至南潁州七十里。古呂國。春秋時蔡平侯徙都此，故曰新蔡。漢置縣，屬汝南郡。光武封吳漢爲侯邑。曹魏分屬汝陰郡。晉惠帝分立新蔡郡。劉宋因之。後魏仍爲新蔡郡。東魏兼置蔡州。高齊州廢，改郡爲廣寧郡。隋初郡廢。開皇十六年置舒州及廣寧縣。仁壽初，改縣爲汝北縣。大業初，州廢，復曰新蔡縣。唐初仍置舒州於此。貞觀初，州廢，縣屬豫州，後屬蔡州。宋因之。金屬息州。元省入息州。明洪武四年復置，改今屬。縣城周三里有奇，編戶十二里。〉
西平縣，〈府西北百三十里。北至許州郾城縣六十里，西至裕州舞陽縣百里。古柏國。漢置西平縣，屬汝南郡。宣帝封於定國爲侯邑。更始時，立李通爲西平王。後漢建初中，置西平國，尋復故。建安八年曹操擊劉表，軍於西平。晉仍屬汝南郡。劉宋及後魏因之，後又置襄城郡於此。北齊改文城郡。隋初郡廢，以縣屬蔡州。大業初，縣廢。唐初復置。貞觀初，省入郾城。天授二年復置，屬蔡州。元和中，改隸溵州，尋復故。今縣城周五里有奇，編戶二十七里。〉
確山縣，〈府西南九十里。西至南陽府泌陽縣百八十里，南至信陽州百七十里。漢朗陵縣地，屬汝南郡。宋置安昌縣及初安郡，後廢。魏延興二年復置安昌縣及初安郡。孝昌中入梁，置陳州。東魏廢州。齊改置荊州，尋廢。周又改置威州，後亦廢。隋開皇初，廢初安郡。十年改安昌曰朗山縣，屬豫州。唐初，置許州。貞觀初，州廢，屬蔡州。宋因之。大中祥符五年改爲確山縣。明初，省入汝陽。洪武十四年復置。今城周六里有奇，編戶十二里。〉
遂平縣，〈府西九十里，南至確山縣九十里。春秋時房國。楚靈王遷房於荊。昭十三年平王復爲房國。漢爲吳房縣，屬汝南郡。晉因之。後魏改置遂寧縣，屬襄城郡。隋大業初，復改吳房縣，屬汝南郡。唐貞觀初，縣廢，尋復置，屬蔡州。元和中，改遂平縣，屬唐州。長慶初，還屬蔡州。宋金仍舊。元初省入汝陽。大德間復置，屬汝寧府。今城周九里有奇，編戶二十八里。〉
信陽州，〈府西南二百七十里，東至光州二百五十里，南至湖廣德安府二百五十一里，西至南陽府唐縣三百二十七里，西南至湖廣隨州二百四十四里。〉
羅山縣，〈州東百二十里。東南至湖廣麻城縣百九十里，東至光山縣百十里。漢置黽阝縣，屬江夏郡。晉因之，尋屬義陽郡。宋、齊因之。後魏亦曰黽阝縣。正始初，改屬齊安郡。高齊改置高安縣。隋開皇初，縣廢。十六年改置羅山縣，屬申州。唐武德四年置羅州於此。八年州廢，縣仍屬申州。宋開寶九年廢。雍熙二年復置，屬信陽軍。元屬信陽州。明洪武四年屬鳳陽府。七年改屬汝寧府。成化十六年改今屬。縣城周五里有奇，編戶二十一里。〉
光州，〈府東南二百七十里。東至江南壽州四百二十里，東南至江南六安州三百二十里，南至湖廣黃州府三百五十里，西南至湖廣德安府四百三十里，西至信陽州二百五十里，北至開封府陳州四百里。〉
光山縣，〈州西四十五里。南至湖廣麻城縣二百里。春秋弦國地。漢爲弋陽縣地。晉分置西陽縣。劉宋元嘉十五年以豫州蠻民立光城等縣。大明中，立光城左郡。梁兼置光州，尋沒於魏。天監十三年魏東豫州刺史田益宗諸子魯生等奔關南，招引梁兵，攻光城以南諸戍，魏將李世哲等擊破之。東魏亦爲光州及光城郡。隋開皇初，郡廢。十八年置光山縣。大業初，移弋陽郡治此。唐復改郡爲光州，徙治定城縣，以光山縣屬焉。宋太平興國中，改曰期思，尋復故，仍屬光州。今城周六里，編戶三十八里。〉
商城縣，〈州東南百九十里。東至江南霍丘縣百十里，南至湖廣羅田縣百六十里。漢期思縣地。劉宋置東苞信縣於此，以舊苞信縣爲西苞信縣。梁亦爲苞信縣，兼置建州及義成郡治焉。東魏爲南建州及平高等郡。高齊因之。隋初州郡俱廢，改置殷城縣，屬光州。唐初置義州於此。貞觀初，州廢，縣仍屬光州。宋建隆初，以宣祖諱，改曰商城縣，仍屬光州，尋省入固始縣。明成化十六年復置商城縣。今城周六里，編戶二十三里。〉
