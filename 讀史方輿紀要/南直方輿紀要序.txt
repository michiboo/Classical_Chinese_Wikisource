
　　以東南之形勢，而能與天下相權衡者，南直而已。春秋時，勾吳實雄長於東南，以兵威破楚、臣越、敗齊，又闕深溝於商、魯間，北屬之沂，西屬之濟，以會晉公午於黃池。當是時，微越之故，吳且霸天下。項羽率會稽子弟度江而西，一戰而斬李由，再戰而降章邯。夫山東豪傑，起而亡秦者，已半天下。乃鉅鹿之圍，諸侯救趙者，且十餘壁，卒莫敢縱兵。及羽渡河，戰士無不一當十，遂大破秦兵。當是時微楚兵，秦且復振。然則謂亡秦者非江東子弟之力不可也。或者曰明太祖以江南而奄有中原，爲千古創見之事。此實不然，從來建事功者，得失雖殊，成虧或異，而其能發憤以有爲則一也。楚南公之言曰：「楚雖三戶，亡秦必楚。」故西北與東南，恆有互爲屈伸之理，項羽、劉季，並起於東南，季成而羽敗，要皆力足以亡秦者也。桓溫用江、淮之甲，覆李勢於西川，震苻健於灞上，走姚襄於洛陽，逼慕容於枋頭，可雲赫然振拔矣。而驕蹇自用，功以不集。劉裕翦除桓玄，收復荊、楚，北平廣固，西定梁、益，乃經營河、洛，規取關中。以拓跋之強，濱河鎮戍，亦斂息而避其鋒，使不急成篡事，則保據河山未可知也。謂非能以東南有爲者乎？或者又謂吳、越之人大都剽輕而脆弱，然楚、漢用之而強。晉南渡以後，北府之兵常爲天下雄。祖逖自京口糾合驍健，擊楫渡江威行河、朔。劉牢之以北府兵摧洛澗，斬梁成，則苻秦奪氣。劉裕以烏合數百人奮起京口，直入金陵，而偽楚奔亡。則兵非不可用也。且夫曹操之用兵，武侯所謂彷彿孫吳者也。舳艫千里，南下荊、襄，目中固已無江東矣。赤壁之役，狼狽北還，而後知江東未可與爭。苻堅以百萬之衆，長驅而南，堅之心以爲我之力足以東滅燕，西並涼，北舉代，晉人殘敝之餘，不足以攖其鋒也。肥水一戰，風聲鶴唳皆爲晉兵，堅雖不亡於晉而已亡於伐晉之日矣。南北分疆，兩淮皆戰場也。往來角逐，見利則進，擇險而守，勝負之數，略相當矣。朱全忠之強橫，不能得志於楊行密。周世宗攻壽州，三年而後克之。宋於奔亡之餘，立國江沱，江中之戰、大儀之戰、順昌之戰、拓臯之戰，金人且惴惴焉。所憾者主昏於上，大奸在旁，視君父如仇讐，棄中原如脫屣耳。使能內任李綱，外任岳飛，而謂不能直抵燕、雲，吾不信也。然則謂東南不足以立國者，非也。晉之取吳也，用兵三十萬，而所出之道六；塗中、江西、武昌、夏口、江陵、巴蜀是也。隋之取陳也，用兵五十萬，而所出之道八；六合、襄陽、永安、江陵、蘄春、廬江、廣陵、東海是也。宋之取江南也，用兵十萬，而所出之道一；荊南。蒙古之取宋也，用兵十五萬，而所出之道二。淮南、襄陽。蓋吳與陳皆濱江設險，利在多其途以分其勢。南唐有吳越以撓其東南，而上流之勢復入於宋，一軍自荊南東下，而破竹之形成矣。元人用全力以取襄樊，宋之藩籬既已摧壞，但遣偏師挈淮南之援，而以重兵沿江直入，宋人已在掌握中矣。此時勢各殊之故也。或者曰江東之形勢係於楚、蜀，而兩淮猶次之。晉人先取蜀、漢，王璿巴東之軍十四日而抵三山矣。楊素出永安，陳沿江鎮戍盡爲所陷。唐初輔公祐之叛也，雖發四道兵擊之，江州、宣州、譙亳、淮泗也，而先登破敵，奪其險要，卒從江州而入。宋平江南，克其池州，徑向採石。伯顏入漢濟江，引軍而東，新郢以下，遂爾風靡。且六朝都建康，強藩巨鎮，往往自荊、襄、江、郢，構釁稱兵，爲建康禍。蓋上遊畸重之勢也。太祖初定金陵，陳友諒肆其凶狂，爭太平、犯龍江，禍且迫於肘腋。迨殪之於鄱陽，進規武昌，而東南之勢大定。夫然後措置兩淮，興師北伐，太祖誠明於緩急之勢哉！是何也？敵在淮南，而長江之險，吾與敵共；敵在上遊，而長江之險，乃制之於敵矣。雖然，淮南亦未可輕也。人亦有言：欲固東南者，必爭江、漢，欲規中原者，必得淮、泗。有江漢而無淮、泗國必弱；有淮、泗而無江、漢之上遊，國必危。孫氏東不得廣陵，西不得合肥，故終吳之世，不能與魏人相遇於中原。東晉以彭城、壽陽爲重鎮，故桓溫、劉裕得以再問中原，繼東晉而起者，其時之盛衰，大約以淮南北之存亡爲斷。楊行密起於淮南，兼有江南北數十州，於羣雄中最爲強盛。李氏失淮南而國以弱，未幾而國以亡矣。明初規畫畿輔，跨江逾淮，幅員最廣。夫亦保江者不在江南，保淮者不在淮南之意乎！蓋彭城、邳、泗，北連青、齊，西道梁、宋，與中原形援相及，呼吸相聞，自古及今，要會之處也。聖人舉動，一日而周百世之防，一方而通天下之勢，其以此矣。至於江、淮之間，五方之所聚也，百貨之所集也。田疇沃衍之利，山川藪澤之富，遠近不能及也。漢吳王濞以鑄山煮海，國用富饒，招致亡命，倡爲七國之禍。太史公曰：「夫吳東有海鹽之饒、章山之銅、三江五湖之利，江東一都會也。」魏、晉之際，戍守淮南，用劉馥、鄧艾之策，興陂堰，事耕屯，則轉輸不勞，而軍用饒給。吳人於江南廢郡縣之吏，置典農督農之官，則穀粟充溢，雖疆場多事，恆無饑乏之慮。六朝時，往往修其故轍。自古未有不事民生而可以立國者。況揚州富庶常甲天下。自唐及五季稱爲「揚一益二」。今魚鹽穀粟布帛絲絮之饒，商賈百工技藝之衆，及陂塘堤堰畊屯種植之宜，於古未有改也。用以聚糗糧，厚資儲，則奔走天下，不患無具矣。豈褊淺瘠弱僅固一隅者可以同日語哉？或者曰淮北風氣雜揉，類多頑梗。朱溫以碭山羣盜而擅干唐祚。劉福通之徒皆以妖術惑衆騷動天下。今其餘風或未殄也。夫聲教一新，則觀感自易，其然豈其然乎？[1]

