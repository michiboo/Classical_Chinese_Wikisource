
武昌府，〈東至江西九江府五百四十里，東南至江西南昌府一千里，西南至岳州府五百六十里，西至漢陽府隔江七里，東北至黃州府一百八十里，東北至黃州府蘄州四百九十里。自府治至江南江寧府一千七百十五里，至京師五千一百七十里。〉
江夏縣，〈附郭。在府治西。漢沙羨縣，屬江夏郡。羨，音夷。孫吳初，爲郡治，後屬武昌郡，尋省。晉太康初，復置，仍屬武昌郡。太元二年省入沙陽縣，尋改置汝南縣。劉宋以汝南爲江夏郡治。梁、陳因之。隋改置江夏縣，鄂州治焉。大業初，又爲江夏郡治。自是州郡皆治此。今編戶六十三里。〉
武昌縣，〈府東北百八十里。東南至大冶縣七十里，西北渡江至黃州府十里。春秋時楚封鄂王於此。秦爲鄂縣，屬南郡。漢屬江夏郡。武帝封長公主於鄂邑，是也。後漢仍屬江夏郡。三國吳改武昌縣，置武昌郡治焉。晉太康初，別立鄂縣，並隸武昌郡。劉宋以後因之。隋廢郡，又省鄂縣入武昌。唐亦爲武昌縣，屬鄂州。宋仍舊。南渡後，升爲武昌軍。後又更名壽昌軍。元改武昌縣。今縣未有城，編戶三十九里。〉
嘉魚縣，〈府東南二百八十里。西南至岳州府臨湘縣百八十里。漢沙羨縣地。晉爲沙陽縣地，梁又置沙州，州旋廢。隋以沙陽併入蒲圻縣，後於其地置鮎瀆鎮。唐因之。南唐改鎮爲場。保大中，始升爲嘉魚縣。其地有魚嶽山，取南有嘉魚之義雲。縣無城，編戶十二里。〉
蒲圻縣，〈府東南三百里。西至岳州府臨湘縣百七十里，東至咸寧縣百四十里。漢沙羨縣地。孫吳赤烏九年分武昌爲兩部，自武昌至蒲圻爲右部，始置蒲圻縣，以湖畔多蒲，故名也。晉屬長沙郡。劉宋元嘉中，改屬巴陵郡。孝建初，改屬江夏郡。梁屬上雋郡。隋屬鄂州。今縣城卑小，編戶三十里。〉
崇陽縣，〈府南四百二十五里。西至通城縣百二十里。漢長沙郡下雋縣地。蕭樑置上雋郡，陳置雋州。隋廢，以其地入蒲圻。唐天寶二年開山洞，置唐年縣。楊吳改曰崇陽，朱梁改曰臨夏，石晉改曰臨江，南唐復曰唐年。宋開寶八年仍爲崇陽縣。今因之。縣治有小石城，城周二里有奇，編戶十一里。〉
興國州，〈府東南三百八十里。東至江西九江府二百里，東南至江西南昌府五百七十里，西南至江西寧州三百里，北渡江至黃州府蘄州百里。〉
大冶縣，〈州西北百五十里。東渡江至蘄州九十里。隋武昌縣地，唐爲永興縣地，置大冶青山場院。南唐保大十三年升爲大冶縣，屬鄂州。宋屬興國軍。今縣無城，編戶二十九里。〉
漢陽府，〈東至武昌府隔江七里，西北至安陸府五百六十里，西南至安陸府沔陽州四百里，東北至黃州府一百八十三里，西北至德安府三百二十里。自府治至布政司見上，至南京一千七百二十里，至京師五千一百七十三里。〉
漢陽縣，〈附郭。本漢安陸縣地，屬江夏郡。東晉於臨嶂山下置沌陽縣，後廢。隋開皇十七年置漢津縣，屬復州。大業初，改曰漢陽，屬沔陽郡。唐初於此置沔州，後廢州，以縣屬鄂州。五代周爲漢陽軍治。元至元以後，皆爲府治。《城邑考》：「府城舊周六里，有八門。宋宣和三年水漲城壞，尋復修築。明洪武初，平楚，駕臨漢陽，築城保障，然城垣單薄。嘉靖三年始議增修，內外皆用磚石包砌。周僅四里有奇，門四：「東朝宗，南南紀，西鳳山，北朝元，朝元門旋塞。今編戶六里。〉
黃州府，〈東至江南安慶府八百三十里，東北至江南壽州五百八十四里，東南至江西九江府四百二十里，西南至武昌府一百八十里，西至德安府三百里，西北至河南信陽州五百六十里，北至汝寧府光州三百五十里。自府治至布政司見上，至江南江寧府一千五百五十里，至京師四千九百九十里。〉
黃岡縣，〈附郭。漢邾縣，屬江夏郡。後漢及三國吳因之。晉初，屬弋陽郡，尋屬西陽國。咸康三年豫州寄治於此。尋陷於石趙，縣廢。唐中和三年遷黃州治此，附郭縣亦移治，仍曰黃岡。今編戶八十六里。〉
麻城縣，〈府西北百八十里。北至河南光山縣二百里。漢邾縣地。梁置信安縣。隋開皇十八年改曰麻城，屬黃州。《志》云：「城本石勒將麻秋所築，因名。大業中，屬永安郡。唐武德三年於縣置亭州。八年州廢，仍屬黃州。元和三年省入黃岡縣，尋復置。宋因之。端平中，移治什子山。元復舊治。今城周不及二里，編戶一百二十里。〉
黃陂縣，〈府西二百四十里。南至漢陽府九十里，西北至德安府孝感縣百里。漢邾縣地。後漢末，劉表以地當江漢之口，懼吳侵軼，使黃祖於此築城鎮遏，因名黃城鎮。晉、宋因之。高齊於鎮置黃陂縣及南司州。後周改曰黃州。隋初因之。大業初，移州治黃岡，改曰永安郡，縣屬焉。唐武德三年置南司州。七年州廢，仍屬黃州。宋端平中，移治鄂州青山磯。元復舊治。今城周七里有奇，編戶四十六里。〉
黃安縣，〈府西一百二十里。東北至河南光山縣二百五十里。本黃岡、麻城、黃陂三縣地。嘉靖四十二年析置今縣，以地僻多盜也。縣治即麻城之新安姜家畈。萬歷初，增築縣城，周不及四里。編戶二十三里。〉
羅田縣，〈府東百四十里。東南至江南英山縣七十里，北至河南固始縣百九十里。漢蘄春縣縣地。梁置縣，又置義州及義城郡。隋初，州郡俱廢，縣屬蘄州。唐武德四年省入浠水縣。宋元八年升石橋鎮爲羅田縣。咸淳中廢。元復置。明初，改今屬。縣城周五里，編戶四十九里。〉
蘄州，〈府東二百十里。東至江南安慶府三百里，南渡江至武昌府興國州百里，北至江南霍丘縣五百里，東南至江西九江府二百四十里，西北至河南商城縣四百十五里。〉
廣濟縣，〈州東六十里。南渡江至江西瑞昌縣百四十里。漢蘄春縣地。唐武德四年析置永寧縣，屬蘄州。天寶初，改曰廣濟。宋因之。紹興初，廢爲鎮，尋復舊。嘉熙中，徙治大江中洲。元還故治。縣無城，今編戶五十三里。〉
