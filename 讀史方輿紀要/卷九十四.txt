
處州府，〈東北至台州府三百六十里，東南至溫州府三百六十里，南至福建建寧府五百二十六里，西北至衢州府三百六十里，北至金華府二百八十里，自府治至布政司七百三十里，至京師四千三十里。〉
麗水縣，〈附郭。本漢回浦縣地，後漢爲章安縣地，三國吳爲松陽縣地，屬臨海郡。晉因之。宋以後屬永嘉郡。隋析置括蒼縣，爲處州治，是後皆爲州郡治。唐大曆十四年改今名。今編戶一百十五里。〉
青田縣，〈府東南百五十里。東南至溫州府百二十里。本括蒼縣地，唐景雲二年析置青田縣，屬括州，後因之。縣無城，今編戶百四十六里。〉
縉雲縣，〈府東北九十里。東至台州府仙居縣百五十里，北至金華府永康縣八十里，東北至金華府東陽縣百六十五里。本括蒼縣及永康縣地，唐萬歲登封初析置今縣，屬處州。縣無城，今編戶一百九十里。〉
松陽縣，〈府西北百二十里。東北至宣平縣七十里，西至遂昌縣七十里，南至雲和縣八十里。本漢章安縣南鄉地，建安四年孫氏析置松陽縣，屬會稽郡。三國吳太平二年改屬臨海郡。晉初因之，大寧初分屬永嘉郡。宋、齊以後因之。隋屬處州。唐武德四年置松州，八年州廢，縣屬括州。五代梁開平三年吳越改爲長松縣，石晉天福四年又改白龍縣，宋咸平二年復曰松陽縣，仍屬處州。縣無城。今編戶一百六里。〉
遂昌縣，〈府西北百九十里。東至松陽縣七十里，東北至金華府湯溪縣百二十里，北至衢州府龍遊縣百里，西北至衢州府二百里。漢會稽郡大末縣地，吳赤烏二年分置平昌縣，屬東陽郡，晉太康元年改今名，宋、齊因之，隋屬處州。唐武德八年省入松陽縣，景雲二年復置。縣無城。今編戶七十四里。〉
龍泉縣，〈府西南二百四十里。東南至景寧縣二百四十里，南至慶元縣百四十里，西至福建浦城縣百八十里，西北至衢州府江山縣二百二十里，北至遂昌縣三百三十里。本松陽、遂昌二縣地，唐乾元二年析置今縣，治龍泉鄉，因名。宋宣和四年改曰劍川，紹興初復故。縣無城。今編戶百六十五里。〉
慶元縣，〈府西南三百七十里。北至龍泉縣百四十里，南至福建松溪縣九十里。本龍泉縣地，宋慶元三年析置慶元縣，治松源鄉，以紀年爲名，仍屬處州。明初省入龍泉縣，洪武十四年復置。縣舊無城，隆慶二年創築，周三里有奇。今編戶五十九里。〉
雲和縣，〈府西百十里。東南至景寧縣五十里，西南至龍泉縣百十里，北至松陽縣八十里。本麗水縣之浮雲、元和二鄉地，景泰三年析置今縣，兼二鄉之名以名焉。縣無城。編戶五十九里。〉
宣平縣，〈府北百二十里。東至縉雲縣百四十里，西南至松陽縣六十里，西北至遂昌縣百四十里，北至金華府武義縣百里。本麗水縣之宣慈鄉，明初置鮑村巡司於此。正統十二年鄉人葉宗留作亂。景泰三年事平，因析置今縣，改巡司爲縣治，以剿平宣寇爲名。縣無城。編戶六十里。〉
景寧縣，〈府南百四十里。西北至雲和縣五十里，東南至溫州府泰順縣二百十里。本青田縣之柔遠鄉，明初置沐溪巡司於此，景泰三年改置今縣。縣無城。編戶六十六里。〉
永嘉縣，〈附郭。漢回浦縣地，後漢爲章安縣地。永建四年析置永寧縣。劉昭曰：「永和三年所置也，仍屬會稽郡。三國吳太平二年屬臨海郡。晉初因之。太寧元年爲永嘉郡治。宋、齊以後因之。隋廢郡，改縣曰永嘉，屬處州。唐初爲嘉州治，州尋廢，屬括州。上元初始爲溫州治。今編戶二百八十里。〉
瑞安縣，〈府西六十里。南至平陽縣五十里，西至泰順縣二百四十里，西北至處州府青田縣三百五十里。本章安縣地，三國吳析置羅陽縣，寶鼎三年改曰安陽，晉太康初改曰安固，屬臨海郡，宋、齊以後因之，隋省入永嘉縣。唐武德八年復置安固縣，屬嘉州，尋屬括州，上元中析屬溫州，天復二年改今名。宋因之。元元貞初陞爲瑞安州，明朝洪武二年復爲縣。舊有城，相傳宋宣和中築，周不及二里。元至正二十四年方國珍增築，周五里有奇。明朝洪武三年、永樂十五年、嘉靖三十一年皆因舊址改拓，周六里有奇。今編戶百二十八里。〉
樂清縣，〈府東北百二十里。北至台州府太平縣百三十里，東北至台州府黃巖縣百八十里，西北至台州府仙居縣二百八十里。後漢永寧縣地，東晉寧康三年析置樂成縣，屬永嘉郡，宋以後因之，隋省。唐武德五年復置樂成縣，屬嘉州，七年廢入永嘉縣。載初元年復置，屬溫州。五代梁開平初吳越改今名。舊有城，相傳唐天寶三年築，周僅一里，後廢。明朝洪武六年議修築以備倭，不果，乃立柵引濠爲固。嘉靖三十一年始甃石爲城，而缺其一面。三十八年始增築，萬曆六年及三十一年皆修治。周四里有奇。編戶百六十八里。〉
平陽縣，〈府西南百二十里。西南至福建福寧州二百九十里，西北至瑞安縣五十里。晉太康四年析安固縣橫嶴船屯置始陽縣，屬臨海郡。尋曰橫陽，太寧初屬永嘉郡。宋以後因之，隋省。唐武德五年復分置橫陽縣，屬嘉州，貞觀初廢。大足初復置，屬溫州。五代梁乾化四年吳越改今名，宋因之。元元貞初升爲平陽州，明朝洪武二年後爲縣。舊有城，相傳晉太康中舊址，周僅一里，後廢。元至正中重築，明朝洪武七年增修，後常營治，周三里有奇。編戶二百四十一里。〉
泰順縣，〈府西南二百七十里。東至瑞安縣二百四十里，東南至平陽縣二百八十里，南至福建福安縣二百五十里，西南至福建壽寧縣二百二十里，北至處州府景寧縣二百十里。本瑞安、平陽二縣地，明朝景泰三年析置縣。嘉靖九年以礦寇竊發始築城，三十八年增修以禦倭，周三里有奇。編戶十八里。〉
