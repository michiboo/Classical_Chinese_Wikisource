
雲南府，〈東至曲靖府二百九十里，東南至澂江府百八十里，南至臨安府四百二十里，西南至楚雄府四百二十里，西北至武定府二百里，東北至尋甸州二百六十里，至京師一萬六百四十五里。〉
昆明縣，〈附郭。漢滇池縣地，隋爲昆州境，唐爲晉寧縣地，元初立二千戶所，後改置善州，領昆明、官渡二縣，州尋廢，又併官渡入焉。明朝因之。編戶二十七里。〉
富民縣，〈府西北九十里。東至嵩明州百七十里，西北至武定府淥勸州九十里。唐初爲昆州地，天寶以後沒於蠻。烏蠻酋些門些末始築馬舉龍城，號黎灢甸。元至元中立黎灢千戶所，尋改今名。今編戶三里。〉
宜良縣，〈府東南百五十里。東北至曲靖府陸涼州百三十里。陳、隋時蠻酋羅氏築城，號囉裒籠，夷謂城爲籠也。唐爲昆州地。元初立宜良匡城及大池千戶所，至元中改置宜良州，領大池、赤水二縣。後改州爲縣，並二縣入焉。今因之。編戶四里。〉
羅次縣，〈府西百四十里。東北至安寧州九十里。北至武定州百二十里。古壓磨呂村，烏蠻羅部農落居此。宋時大理高量成令高白連慶冶其地。元至元中置羅次州，隸中慶路，後改爲縣，屬安寧州。明𥘉因之，弘治十二年改屬府。縣無城。編戶三里。〉
晉寧州，〈府東南一百里。東南至澂江府一百里，南至臨安府三百五十里，西南至昆陽州九十里。〉
歸化縣，〈州東北二十里，東南至澂江府百二十里。本名安江城，有吳氏居此，因號大吳籠。後爲些莫徙蠻永偈所據。元初隸呈貢千戶所，至元中分大吳籠、安江、安淜之地置歸化縣。今編戶一里。〉
呈貢縣，〈州北六十里。舊有呈貢城，爲烏、白、些門、些莫徒、阿茶僰五種蠻所居。元初立呈貢千戶所，至元中改爲晟貢縣。明初改今名。編戶四里。〉
安寧州，〈府西北八十里。西至楚雄府三百一十五里，北至武定軍民府二百十里。〉
淥豐縣，〈州西百八十里。西至楚雄府廣通縣百三十里。古爲淥琫甸之白村，烏僰蠻居之。其地瘴熱，遷徙不常。大理時高智昇子義勝治其地。元初隸安寧千戶所，至元中置今縣，屬安寧州。今編戶三里。〉
昆陽州，〈府南百五十里。東至澂江府二百二十里，東南至臨安府二百八十里，西至楚雄府四百六十里。〉
三泊縣，〈州西北七十里。西北至淥豐縣一百六十里。舊爲僰、僚所居，大理時築那龍城於此，隸善闡府。元初隸巨橋萬戶府，至元中改置今縣，以溪爲名。縣無城。今編戶二里。〉
易門縣，〈州西百五十里。西南至楚雄府故𥔲嘉縣二百二十里。舊爲烏蠻酋仲磨繇男所居，地名市坪村。大理時高福世守此。元立洟門千戶所，隸巨橋萬戶府。至元中改置今縣。編戶三里。〉
嵩明州，〈府東北一百十里。東至曲靖府一百十里，西至武定軍民府二百五十里，北至尋甸州三百三十里。〉
曲靖軍民府，〈東至貴州普安州三百四十里，南至廣西府二百七十里，西北至尋甸州二百四十里，北至四川故烏撒軍民府三百十里，自府治至京師一萬三百五里，至布政司二百九十里。〉
南寧縣，〈附郭。漢味縣地，唐初置南寧州於此。有石城，後沒於蠻，因置石城郡。段氏時有烏蠻莫彌部據此。元初置千戶所，屬莫彌部萬戶，至元十三年升爲南寧州，二十二年改爲縣。今因之，編戶三里。。〉
亦佐縣，〈府東二百五十里。東北至貴州普安州百里，本漢牂柯郡之宛溫縣地，蜀漢以後屬興古郡。晉永和中桓溫改曰宛暖，宋、齊因之，梁末廢。唐爲盤州地，後沒於蠻，號夜苴部，訛曰亦佐。元至元間併入羅雄州，尋復置今縣。明初屬羅雄州，永樂初改今屬。縣丞龍氏世襲。今編戶二里。〉
霑益州，〈府東北二百十三里。東南至貴州普安州二百五十里，北至四川烏撒府界九十五里。〉
陸涼州，〈府南一百二十里。東南至羅平州百四十里，南至廣西府二百五十里，西南至澂江府二百六十里。〉
馬龍州，〈府西北七十里。西北至尋甸州一百二十里，西南至雲南府嵩明州一百四十里。〉
羅平州，〈府東南二百七十里。東北至貴州安順府三百七十里，南至廣西府二百十里，西至澂江府路南州一百二十里。〉
尋甸州，〈東至霑益州界九十二里，南至曲靖軍民府馬龍州六十里，西至武定府界一百五十里，北至四川故東川軍民府界一百十里，自府治至京師一萬五百二十里，至布政司二百六十里。〉
