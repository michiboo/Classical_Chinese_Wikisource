
古冀州。〈按州名蓋始於顓帝時。見卷首。〉舜分置十二州，此爲幽州。〈傳曰：「舜分冀東恆山之地爲并州，東北醫無閭之地爲幽州。」則北直爲幽、並二州地。杜氏《通典》：「舜分衛東爲并州，燕以北爲幽州。」是也。〉《禹貢》亦爲冀州。《周禮•職方》：「東北曰幽州。」。〈按應劭曰：「北方太陰，故以幽冥爲號。」又杜佑曰：「《山海經》幽州有幽都山，州蓋因以名。」今山列北荒矣。〉武王封召公奭於燕，此爲燕地。其在天文，尾、箕則燕分野，亦兼趙、魏之疆。〈真定、順德、廣平、河間，春秋時晉地，後屬趙。大名，春秋時衛地，後屬魏。考大名在《禹貢》亦爲兗州之域。衛、趙分野，今見河南、山西沿革。〉秦並天下，置漁陽、上谷、邯鄲、鉅鹿、右北平等郡見首卷。漢置十三州，此亦爲幽州及並、冀二州地。後漢因之。〈按後漢以幽州理薊，今順天府治也。冀州理鄗，今見趙州柏鄉縣。而并州則理晉陽，今山西太原縣。見二卷。〉晉亦爲幽、冀諸州，〈幽理涿，今涿州。冀理房子，今見趙州高邑縣。〉後爲石勒、慕容雋及苻堅所據。堅敗，屬慕容垂。其後入於後魏。〈晉及十六國，見三卷。〉魏末高齊據之，宇文周復滅齊而有其地。隋分十三部，此亦爲冀州，而不詳所統。〈後魏、南北朝州郡，俱見四卷。〉唐分十道，此爲河北道，天寶以後強藩往往竊據焉。五代時石晉割燕、平諸州入於契丹，周世宗復三關，於是與契丹以白溝河爲界。〈見保定府雄縣及順天府霸州境內。按唐至五代十國，俱見五卷、六卷。〉宋仍爲河北路，後又分河北爲東西路，〈慶歷中嘗分爲四路。今詳見《州域形勢》說，下倣此。〉最後建燕山路而宋以亡。金初亦分河北爲東西路，廢主亮定都於燕，因改置中都等路。蒙古初置燕京路，至元四年定都於此，改大都路，置中書省，統山東、西及河北之地。〈自宋至元，見七卷、八卷。〉前朝洪武九年置北平等處承宣布政使司，永樂元年建北京，〈稱爲行在。〉十八年始定都焉，改布政司爲直隸，〈洪熙初復稱行在。〉正統六年定爲京師，統府八、州二、屬州十七、縣一百一十六，〈總爲里三千一百有奇。夏秋二稅，大約六十萬一千一百五十二石有奇。〉而衛所參列其中。〈今仍建都於此，爲直隸。〉
東濱海，
