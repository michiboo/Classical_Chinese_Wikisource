
自肅宗以來，大盜內訌，夷蠻外擾，郊圻之間，釁孽屢作。及憲宗嗣位，強梗少弭。未幾，而河朔三鎮又復叛亂。
於是藩鎮參列，遍於內外，朝更暮改，乍合乍離。今略爲差次：曰邠寧，〈治邠州。初關內采訪使無專治，開元二十二年以朔方節度使兼領，天寶初又割京畿道之邠州屬焉。至德初改關內采訪使爲節度，治慶州，兼領京畿道之京兆、岐、同、金、商五府州。乾元二年，復分置邠、寧、涇、原、鄜、坊、丹、延、慶九州節度使，後又置鄜坊及涇原諸節度，而邠寧止領邠、寧、慶三州。大中三年兼領衍州，又移治寧州。九年還治邠州。中和四年賜號靜難軍。光啓以後，朱玫、王行瑜有其地，相繼作亂。其後屬於李茂貞。〉曰涇原，〈治涇州。乾元三年分邠寧節度置，領涇、原二州。大順二年，兼領渭、武二州，賜號彰義軍。天復初與渭北節度俱屬李茂貞。〉曰渭北，〈治坊州。乾元三年分邠寧置，建中初徙治鄜州，領鄜、坊、丹、延四州，亦曰鄜坊節度，中和三年賜號保大軍。○保塞節度治延州，中和三年置，兼領丹州，光化初改曰寧塞。尋亦屬於李茂貞。〉曰鳳翔，〈治鳳翔府。先是岐州郿縣東原有興平軍，至德二載置興平節度，領岐、隴、金、商四州，永泰初改置鳳翔節度，兼領隴州。建中四年又分隴州置奉義節度，既又省入鳳翔，大中三年兼領秦州，亦曰京西。光啓三年節度使李昌符作亂，李茂貞因代有其地。〉曰振武，〈治單於都護府。初振武軍屬朔方節度，乾元初分置振武節度，兼領鎮北及麟、勝二州，尋復屬朔方。大曆末，又分朔方置，兼領綏、銀、麟、勝及東、中二受降城。振武、鎮北等州軍，中和以後屬於河東。〉曰朔方，〈見前《方鎮考》。朔方初領單於都護及夏、鹽、綏、銀、豐、勝六州，定遠、豐安二軍，三受降等城，開元二十二年兼領關內道諸州，尋兼領邠州，其後分合不常。廣德初僕固懷恩以朔方叛，郭子儀收復，大曆末始分靈、鹽、夏、豐及西受降城、定遠、天德軍爲朔方管內。大中以後亦曰靈武節度。大順初止領靈、鹽二州，豐州以東皆爲河東所有。天祐末靈州牙將韓遜據朔方附於朱全忠。定遠城，在今寧夏衛東北六十里。豐安城，在今靈州所東北百八十里。餘見前。是時鎮北治天德軍，而分屬振武、朔方兩節度者，據舊城言之也。〉曰定難，〈治夏州。貞元三年分振武、朔方置夏州節度，領夏、綏、銀三州。十四年兼領宥州，十七年又兼領鹽州，曰鹽夏節度，十九年命鹽州得專奏事，遂不屬夏州。廣明二年，拓拔思恭有其地，賜號定難軍。○鹽州節度，貞元九年置。先是鹽州爲吐蕃所陷，靈武至鄜、坊皆被其患。八年復收其地，築城置帥，由是靈夏、河西獲安。十七年又爲吐蕃所陷，官軍收復，改屬夏州節度。十九年鹽州得專奏事，比於節鎮。元和二年仍屬朔方，曰朔方靈鹽節度。〉曰匡國，〈治同州。乾元初置，尋省。上元二年又爲同、華二州節度。興元初改號奉誠，兼領晉、慈、隰三州，尋復合於河中。乾寧二年復置匡國節度，尋降爲防禦使。四年復爲節度，天祐三年兼領華州。〉曰鎮國，〈治華州。上元初置，尋省。建中二年復置，其後廢置不一。中和四年韓建有其地，屢悖命。天復初並於朱全忠，天祐三年廢鎮國軍以隸匡國。○威勝節度，治奉天。《唐紀》：「建中四年幸奉天，增置京畿渭北、京畿渭南等節度使。興元初幸梁州，又置奉天行營節度使，尋復廢。中和初以奉天鎮使爲奉天等軍節度，合諸鎮兵討黃巢，巢平，復罷。」《方鎮考》「乾寧初置威勝軍，治乾州，蓋李茂貞所置」雲。〉此列於關內者也；曰宣武，〈治汴州。先是天寶十四載置河南道節度，領汴、宋、滑、陳、潁、亳、曹、濮、淄、徐、海、泗、沂十三州，乾元二年改置汴滑節度，治滑州，兼領濮、汴、曹、宋四州。寶應初復置河南節度，治汴。大曆初曰汴宋節度，領汴、宋、曹、濮、徐、兗、鄆、泗八州。十一年留後李靈曜拒命，淮西帥李忠臣等討平之，命忠臣遷治汴。十四年忠臣爲其下所逐，永平節度使李勉自滑州移治汴。建中二年分永平之宋、亳、潁別爲節度，治宋州，號宣武軍。四年汴州陷於李希烈。興元二年宣武節度劉洽討希烈，取汴州，因徙宣武治汴，有汴、宋、曹、亳、陳、潁，凡六州，大中初有汴、宋、亳、潁四州。中和四年爲朱全忠所有。〉曰永平，〈治滑州。上元二年置滑、衛、相、貝、魏、博節度。既而以相、衛諸州屬昭義，因改置滑博節度，初領滑、濮、曹、宋、陳、潁、亳七州，後數有改易。大曆七年賜號永平軍，十二年宋、泗二州隸焉。十三年汴、潁二州亦隸焉。遂移治汴州，領汴、宋、滑、亳、陳、潁、泗七州。建中二年分置宣武軍，又以泗州改隸淮南。四年汴州陷於李希烈，滑州亦叛附焉。興元初滑州復內屬，置汴滑節度。既而汴州爲宣武所得，因改曰鄭滑，領滑、鄭、濮三州。貞元初改號義成軍。光啓二年並於朱全忠，大順初又改曰宣義軍，爲全忠父朱誠諱也。〉曰平盧，〈即前淄青。《方鎮考》：「至德二載置北海節度，領青、密、登、萊四州，亦曰青密。乾元初兼領滑、濮二州，二年改領淄、沂、海，並青密四州爲七州。上元二年又改置淄、沂、滄、德、棣五州節度。既而侯希逸自平盧南保青州，明年改授青、淄、齊、沂、密、海六州節度。大曆十二年，李正己復兼有兗、鄆諸州，於是淄青、兗鄆遂俱有平盧之名。元和十四年討之，淄、青等十二州皆平，復析置平盧節度使，領青、淄、齊、登、萊，凡五州。中和二年，王敬武有其地，龍紀初子師範嗣。景福二年齊州爲天平所取。天祐二年並於朱全忠。」〉曰泰寧，〈治兗州。先是乾元二年置兗、鄆、齊三州節度。上元中齊州改隸青淄，而兗鄆增領徐州。大曆中爲李正己所並。淄青平，析置兗、海、沂、密四州觀察使，治沂州。明年改治兗州。乾符三年，賜兗海軍號曰泰寧。光啓二年朱瑾有其地。乾寧末並於朱全忠。〉曰天平，〈治鄆州。元和十四年分淄青置鄆、曹、濮三州節度，明年賜號天平軍。中和二年朱瑄有其地，景福初有鄆、齊、曹、棣四州，尋並於朱全忠。〉曰忠武，〈治陳州。先是乾元二年置陳、鄭、潁、亳四州節度，旋又改領陳、潁、亳、申，寶應初又曰陳鄭澤潞，貞元二年改置陳許節度，二十年賜號曰忠武。元和十三年平蔡，移治許，兼領陳、激、蔡三州。中和四年，叛將鹿晏弘竊據其地，光啓二年爲秦宗權所並。龍紀初忠武軍還治陳州，兼領許州，尋併於朱全忠。〉曰武寧，〈治徐州。建中初淄青將李洧以徐州歸國，明年置徐沂密觀察使，尋兼領海州，時沂、密、海三州猶屬淄青。貞元四年改置徐、泗、濠三州節度，十一年賜號曰武寧。長慶末改觀察使，尋復故。咸通三年，以徐州軍屢作亂，改爲徐州團練使，隸兗海節度。復以濠州歸淮南道，而於宿州置宿泗都團練觀察使。四年廢宿泗觀察使，復置觀察使，治徐州，以濠、泗、宿隸焉。九年龐勳作亂，十年平之。明年又割泗州屬淮南，尋復升爲感化節度，既而泗州亦來屬。中和初時溥據有其地，景福初並於朱全忠，復曰武寧。〉曰彰義，〈即前淮西。《方鎮考》：「至德初置淮西節度，領豫、鄭、許、光、申五州，乾元初改領蔡、許、汝三州，明年又改領申、光、壽、安、沔五州，大曆中又改領蔡、申、光、安、沔五州，尋移治汴州。十四年還蔡州，賜軍號曰淮寧。貞元二年領申、光、隨、蔡四州，明年隨州改屬山南東道，止領申、光、蔡三州。十四年又改號曰彰義，元和十二年吳元濟平，仍曰淮西。明年以蔡州屬陳許，申州屬鄂岳，光州屬淮南。廣明初忠武牙將秦宗權據蔡州，中和初置奉國防禦使授之，尋又升爲蔡州節度。三年黃巢東走攻蔡，宗權降巢，引兵四掠。北至衛、滑，西及關輔，東盡青、齊，南越江、淮，悉被殘破。光啓初稱帝，復陷東都，二年並許州，明年圍汴，敗還蔡，於是東都、河陽、許、汝、鄭、陜、虢諸州皆棄不守。尋復陷鄭州及許州，文德初並於朱全忠，亦曰奉國節度。」又淮南境內亦有奉國節度，天復二年楊行密僑置於壽州。〉曰陜虢，〈治陜州。至德二載置陜、虢、華三州節度，上元二年曰陜西節度，尋改爲觀察使。建中四年復曰陜虢節度，後或曰節度，或曰觀察。中和三年復升陜州爲節度使，亦曰陜虢。時王重盈有其地，光啓三年子珙代之，龍紀初賜軍號曰保義。光化初軍亂，爲朱全忠所並。○佑國節度，治河南府。先是建中四年置東都汝州節度使，討李希烈，尋廢。龍紀初復置佑國軍於東都，天祐初遷都洛陽，因徙佑國軍於長安。三年兼領金、商二州，而河南之佑國軍遂廢。〉此列於河南道者也；曰河陽，〈治河陽城。先是建中二年置懷、鄭、汝、陜四州及河陽三城節度，未幾割鄭州隸永平軍，以河陽三城、懷州爲河陽軍。元和九年以魏博歸順，徙河陽鎮汝州，爲河陽懷汝節度。十三年以蔡州既平，還鎮河陽。會昌三年置孟州於河陽城，而節度使移治懷州。四年澤潞平，又割澤州隸焉，還治孟州，既而仍領懷、孟二州。文德初屬於朱全忠。〉曰河中，〈治蒲州。至德二載置，領蒲、絳、慈、隰、晉、同、虢七州，乾元二年又改爲蒲、同、虢三州節度，尋復故。廣德二年郭子儀鎮河中，奏罷節度，尋復置。興元初李懷光以河中六州叛，既而同州內附，河東帥馬燧復取晉、慈、隰三州，因析置三州節度使，又進克絳州，逼河中。貞元初懷光平，其河中、同、絳遂別爲一節度。元和初仍合爲河中晉絳慈隰節度。長慶三年又分晉、慈二州爲保義節度。未幾復合。廣明初王重榮有其地，光啓初賜軍號曰護國軍，再傳至王珂，天復初爲朱全忠所並。〉曰昭義，〈治潞州。至德初置上黨節度使，領潞、澤、沁三州。寶應初兼領儀州，曰澤潞節度。上元二年薛嵩來降，因置昭義節度於相州，領邢、洺、貝、磁、衛等州。大曆十年，田承嗣盜據相、衛等州，於是澤潞兼領磁、邢二州，始兼有昭義之名。建中三年復領洺州。長慶初劉悟爲節度使，傳三世。會昌三年劉稹叛。四年討平之，以澤州隸河陽，尋復故。咸通以後，昭義軍屢作亂。中和二年鎮將孟方立自稱留後，遷治邢州，而表其將李敫銳爲潞州刺史。三年潞州爲李克用所取，尋又並有澤州。自是昭義遂分二鎮。大順初克用又並有邢、洺、磁三州，仍分立邢洺節度使。光化初邢、洺、磁三州爲朱全忠所取，亦曰保義軍。〉曰河東，〈治太原府。《方鎮表》：「河東初領太原府及石、嵐、汾、沁、代、忻、朔、蔚、雲十州。大中十三年分置大同節度，中和二年又分置雁門節度，四年李克用請以振武軍之麟州及大同軍所領諸州悉隸河東，光啓三年雁門軍亦並入焉。」大同節度，治雲州。先是會昌中置大同軍團練使於雲州，尋爲防禦使，仍屬河東節度。大中十三年分置大同節度使，領雲、朔、蔚三州，亦曰雲中節度，尋又改爲防禦使。咸通十年復爲大同節度，以授朱邪赤心，尋又爲防禦使。廣明初復改爲蔚朔節度，尋又爲大同防禦使。中和四年李克用請罷防禦使，以三州併入河東。時赫連鐸據守其地，大順二年克用始並有之。○代北節度，治代州。中和二年置雁門節度使，領代、忻二州，亦曰代北節度。光啓三年併入河東。〉此列於河東道者也；曰魏博，〈見前。《方鎮考》：「初，代宗以天雄軍號寵田承嗣。建中二年田悅叛，因削天雄之號，止稱魏博。大和三年析相、衛、澶三州別爲一鎮，既而復合。天祐初復賜號曰天雄。」〉曰成德，〈見前。《方鎮考》：「元和四年王士真死，其子承宗請獻德、棣二州，詔以二州爲保昌節度。承宗復據之，因詔諸道兵進討，不克。十三年復以二州歸朝。長慶初，王庭湊作亂，分置深冀節度，未幾，復併入成德。天祐三年改曰武順，亦爲朱全忠父諱也。」五代梁開平四年欲並其城，王鎔因請兵於晉，復改武順曰成德。〉曰幽州，〈見前范陽及盧龍。《方鎮考》：「開元初范陽節度止領幽、易、平、檀、媯、燕六州。二十年以幽州節度兼領河北采訪處置使，增領衛、相、洺、貝、冀、魏、深、趙、恆、定、邢、德、博、棣、營、鄭十六州及安東都護府。天保初析置平盧一鎮，又改領幽、薊、媯、檀、易、恆、定、滄、莫九州。安、史亂後，幽州改易不一。長慶初分瀛、莫二州別爲節度。朱克融作亂，復並於幽州。」〉曰義武，〈治定州。建中二年李惟岳以成德叛，其將張孝忠以易州來歸，尋授易定滄節度使。三年名其軍曰義武。既而滄州分置節度，義武止領易、定二州。傳二世。元和四年張茂昭入朝。其後乾符六年王處存有其地，景福中兼領祁州。三傳至王處直，五代梁龍德初假子王都作亂，並於河東。〉曰橫海，〈治滄州。貞元三年置以授程日華，兼領景州，傳四世。元和十三年，程權入朝，是年兼領德、棣二州，時成德節度王承宗以二州來歸也。長慶初省景州，明年復故。又分置德、棣二州節度，既而復合，以授李全略。全略卒，子同捷擅有其地。太和初以齊州來隸，時同捷猶拒命不受代，因詔諸道進討。二年析棣州隸淄青，三年罷橫海，更置齊德節度。既而同捷平，復爲齊德滄景節度，五年賜號義昌軍。咸通中領滄、德、景三州，乾寧五年爲幽州所並。〉此列於河北道者也；曰山南東，〈治襄州。初，天寶十五載置南陽節度，治鄧州，至德二載移治襄州，曰山南東道，領襄、鄧、隨、唐、安、均、房、金、商九州，寶應初割金、商、均、房四州，止領五州，後又兼領郢州，大曆中又改領襄、鄧、均、房、復、郢六州。建中二年梁崇義以六州拒命，淮西帥李希烈平之。貞元初析鄧州隸東都畿內，旋復故，三年仍領襄、郢、復、鄧、安、隨、唐七州。元和十年分置隨鄧唐節度，治鄧州，與襄復郢均房爲兩節度，時方討淮西也。淮蔡平，復故。中和四年爲秦宗權將趙德諲所據，文德初來歸，賜號忠義軍，傳二世，至匡凝。天祐二年爲朱全忠所並。明年復曰山南東道。○昭信節度，治金州。先是興元初尚可孤駐兵藍田討朱泚，置商州節度授之，尋罷。光啓二年升金商防禦爲節度。大順二年改爲昭信防禦使，兼領均州，光化初升爲昭信節度。天祐二年金州爲蜀所取，移治均州，兼領房州，賜號戎昭軍。三年併入忠義軍。〉曰山南西，〈治梁州。上元二年置，領梁、洋、集、壁、文、通、巴、興、鳳、利、開、渠、蓬十三州。興元初兼領閬、果、金三州，而文州別隸西川。其後分合不一。大順二年楊守亮拒命，尋爲李茂貞所並。天復二年又並於王建。○感義節度，治鳳州。光啓二年置，旋廢。文德初復置，尋改爲防禦，兼領興、利二州。乾寧四年更名昭武軍，改治利州。天復二年爲王建所取。○武定節度，治洋州。光啓三年置，領洋、果、階、扶四州，景福二年兼領閬、利二州，天復中屬於王建。又大順二年置龍劍節度，領龍、劍、利、閬四州，尋爲李茂貞所並，遂廢。〉曰荊南，〈治荊州。至德二載置，初領十州，尋分領荊、澧、朗、郢、復五州，上元二年兼領江南之潭、岳、郴、邵、永、道、連及黔中之涪州，凡十三州，尋還領五州，後又改領荊、歸、夔、峽、忠、萬、澧、朗八州。乾符以後，寇亂相繼，文德初成汭據荊南，復兼有黔中地。天復三年山南東道趙匡凝取荊南，天祐二年並於朱全忠。○武貞節度，治澧州。乾寧五年置，領澧、朗、漵三州。光化三年改曰武平，雷滿據其地，傳二世，子彥恭。朱梁開平二年爲楚所並。〉曰夔峽，〈治夔州。至德二載分荊南置，領夔、峽、涪、忠、萬五州，後復入於荊南。〉此列於山南道者也；曰隴右，〈見前。《方鎮考》：隴右統鄯、秦、河、渭、蘭、臨、武、洮、岷、廓、疊、宕十二州。廣德初爲吐蕃所陷，自是以鳳翔節度兼領。貞元四年又分置隴右節度使，寄治良原。十年以秦州刺史兼隴右經略使，治普潤。元和初賜名保義軍。大中四年復秦、成二州，置防禦使。既而吐蕃將尚延心以河、渭二州來降，咸通四年置天雄節度於秦州，兼領成、渭、河三州。景福二年屬於李茂貞。五代梁貞明初蜀取秦、成二州，亦置天雄軍治焉。胡氏曰：「魏博初號天雄，其後削之，秦州因有天雄之號。」良原，在今涇州靈臺縣西北九十里。普潤，在今鳳翔府麟遊縣西北二十里。宋祁曰：「貞元中隴右節度治秦州，即麟遊也。時清水以西皆屬吐蕃，或以爲天水之秦州，悞矣。」清水，即今秦州屬縣。〉曰河西，〈見前。《方鎮考》：「河西統涼、甘、肅、伊、西、瓜、沙七州，廣德初吐蕃陷涼州，大曆初河西軍鎮移治沙州，貞元中又爲吐蕃所陷。大中五年，吐蕃衰亂，沙州人張義潮結衆逐其州將，遂攝州事，奉表來降，授沙州防禦使。既而義潮發兵略定其旁瓜、伊、西、甘、肅、蘭、鄯、河、岷、廓十州，奉圖籍歸唐。於是盡復河、湟地，改置歸義節度使以授之。咸通四年，義潮又復涼州。〉曰北庭，〈見前。至德以後，吐蕃侵掠河、隴，安西、北庭皆爲唐守，貞元六年始陷於吐蕃。咸通七年張義潮奏，北庭回鶻僕固俊收西州及北庭諸城鎮。〉曰安西，〈見前。貞元三年陷於吐蕃。〉此列於隴右道者也；曰淮南，〈治揚州。至德初置，領揚、楚、滁、和、壽、廬、舒、蘄、黃、安、沔十一州，上元初改領揚、楚、滁、和、舒、廬、壽、濠八州，亦曰淮南東道。建中初泗州亦來屬，尋復舊。元和十二年平淮西，以光州來屬。咸通十一年又以泗州來屬，尋以泗州還感化軍。光啓以後，屬於楊行密。〉曰奉義，〈治安州。貞元十四年置安黃節度使，十九年賜號奉義軍，元和初省入鄂岳觀察使。〉此列於淮南道者也；曰鎮海，〈初治潤州，後治杭州。先是至德初置江南節度，領潤、宣諸州。乾元二年又改置浙江西節度，治昇州，領升、潤、宣、歙、饒、江、蘇、常、湖、杭十州。上元初又改曰江南東，領昇、潤、常、蘇、湖、杭、睦七州。大曆十四年改置浙東西觀察使，治潤州，建中二年復爲節度使，賜軍號曰鎮海。貞元三年始分浙江東西道爲三，浙西治潤州，浙東治越州，宣歙池治宣州，仍各置觀察使。而浙西亦曰鎮海。貞元二十一年復曰鎮海節度，統潤、蘇、常、湖、杭、睦六州。元和三年李綺以鎮海六州叛，旋爲其將張子良所殺。光化初錢鏐爲鎮海節度，因遷鎮海於杭州，其後淮南仍置鎮海軍於潤州。〉曰江西，〈治洪州。上元初置江南西節度，領洪、虔、江、吉、袁、信、撫七州，後改爲觀察使。咸通六年又改曰鎮南節度，尋又爲觀察使。時鐘傅據其地，傳二世，子匡時。五代梁開平末，並於淮南。〉曰義勝，〈治越州。乾元二年置浙江東節度，領越、睦、衢、婺、台、明、處、溫八州，大曆十四年併入浙東西觀察使。貞元二年復分置浙東觀察使。中和三年改曰義勝節度，劉漢宏據其地。光啓三年爲董昌所並，改曰威勝節度，領越、台、明、溫、處、衢、婺七州。乾寧二年，董昌以威勝軍叛，三年爲錢鏐所並，改曰鎮東軍。〉曰寧國，〈治宣州。上元初置宣歙饒節度。大曆初改爲宣歙觀察使。十三年併入浙東西。貞元三年復爲宣歙池觀察使，大順初升爲寧國節度，以授楊行密。〉曰威武，〈治福州。元和中置福建觀察使，領福、泉、汀、建、漳五州，乾寧三年升爲威武軍節度使。景福初爲王潮所據。〉曰武昌，〈治鄂州。元和初置鄂岳觀察使，十二年平淮西，以申州來屬。寶應初升爲武昌軍節度，太和中仍爲觀察使，領鄂、岳、蘄、黃、安、申、光七州，尋復曰武昌節度。光啓中杜洪據其地，天祐中爲淮南所並。〉曰欽化，〈治潭州。上元中置湖南觀察使，領潭、衡、永、邵、道、郴、連七州。中和三年升爲欽化軍節度，光啓二年更號武安，乾寧以後爲馬殷所據。〉曰黔中。〈治黔中。先是開元二十六年於黔中置五溪經略使。天寶十五載升爲節度使，領黔中諸州。大曆四年改爲辰、溪、巫、錦、業五州團練等使，尋復曰黔中觀察使。元和三年兼領涪州，尋復升爲節度，光啓三年改曰武泰節度，乾寧三年荊南成汭有其地，天復以後爲王建及馬殷所並。〉此列於江南道者也；曰劍南東，〈治梓州。至德初分置劍南東川節度，領梓、遂、綿、劍、龍、閬、普、陵、瀘、榮、渝合十二州，廣德二年復合爲一。大曆二年置東川觀察使於遂州，領遂、梓、劍、龍、綿、閬六州。明年升爲節度，尋復合爲一。永貞初復分爲二，又割資、簡、陵、昌、榮、瀘六州隸東川。既而資、簡二州還屬西川，領梓、遂、綿、劍、普、榮、合、渝、瀘九州。中和四年楊師立以東川叛，高仁厚討平之。光啓二年顧彥朗有其地，傳其弟彥暉，乾寧四年並於王建。五代梁乾化二年，王建改爲武德軍。○武信節度，治遂州。光化二年置，領遂、合、瀘、渝、昌五州，從王建之請也。〉曰劍南西，〈治成都。至德初分爲西川節度，領益、彭、蜀、漢、眉、嘉、邛、簡、資、茂、黎、雅以西諸州，後分合不一。元和初劉闢以西川叛，高崇文討平之。大順二年王建有其地。○威戎節度，治彭州。文德初田令孜假置，兼領文、龍、武、茂四州。乾寧初並於王建。○永平節度，治邛州。先是咸通九年置定邊節度，領邛、眉、蜀、雅、嘉、黎、嶲七州，十一年省入西川。文德初復置永平節度，領邛、蜀、黎、雅四州，以授王建。大順中建取西川，遂省入焉。〉此列於劍南道者也；曰嶺南，〈治廣州。天寶十五載以嶺南節度分領廣、韶、循、潮以西至振、瓊、儋、萬共二十二州，其後復悉領五管。咸通二年分爲嶺南東道，乾寧二年賜號清海軍。天復初劉隱有其地。〉曰嶺南西，〈治邕州。本邕管經略使。咸通初廢容管經略使入焉。二年改置嶺南西道節度使，四年又割桂管龔、象二州隸焉。五年復以容管爲經略使，而藤、巖二州隸於嶺南西道，又龔、象二州亦還隸於桂管。天復末亦曰建武軍，葉廣略有其地。五代梁貞明初爲劉巖所並。○寧遠節度，治容州。乾寧四年以容管諸州置，李克用將蓋寓遙領。其後都將董彥弼、朱全忠將朱友寧，皆遙領焉。唐末龐巨昭有其地。五代梁開平四年降於馬殷，尋爲劉巖所取。○靜江節度，治桂州。光化三年以桂管諸州置，劉士政有其地，五年爲馬殷所並。〉曰靜海，〈治交州。本安南經略使，乾元初改爲安南節度，領管內二十一州，尋復爲經略使。咸通初安南爲南詔所陷，七年收復，改爲靜海節度。其後曲裕有其地，傳三世，至曲承美，後唐長興初爲劉巖所滅。〉此列於嶺南道者也。
宋祁曰：「自大盜既滅，而武夫戰卒，以功起行陳列爲侯王者，皆除節度使，由是方鎮相望於內地，大者連州十餘，小者猶兼三四。始時爲朝廷患者號河朔三鎮，及其末，而國門以外，皆爲強敵矣。」〈范祖禹曰：「唐橫海節度使烏重胤奏，所領德、棣、景三州，各還刺史職事，在州兵並以刺史領之。其後河北諸鎮，惟橫海爲順命，由重胤處之得宜也。」〉
王氏曰：「至德迄元和，天下觀察者十，節度者二十有九，防禦者四，經略者三。〈唐貞元十四年賈耽《十道録》凡三十節度，十一觀察，與防禦經略以守捉稱使者凡五十。元和六年李吉甫上《郡縣圖》曰：「自京兆至隴右道凡四十七鎮。」此據王彥威之說。〉其後紛紜變更，無復常制。又有行營，〈如李嗣業爲四鎮北庭行營節度，軍懷州；僕固懷恩爲朔方節度，軍汾州之類。〉有兼領，〈如李抱玉兼澤潞、山南西道節度使，郭子儀兼朔方、河中節度使之類。〉於是名號移於軍戎，州郡不符條列，東西雜錯，涇、渭莫分，貞觀、開元之初意，存者無幾矣。」○尹氏曰：「弱唐者諸侯也。唐既弱矣，而久不亡者，諸侯維之也。唐之弱，以河北之強也；唐之亡，以河北之弱也。」
宣宗嗣位，僅復河、湟，
及黃巢肆凶，羣豪奮臂，而唐室益微，
自是四方擅命者南有吳、
浙，
荊，
湖，
閩，
廣，
西有岐，
蜀，
北有燕，
晉。
而朱溫據汴，遂成篡弒，僭號曰梁。
有州七十八。〈溫盡得河南境內諸州，亦兼有關內、河東、河北、山南之境，然鎮冀、易定兩鎮，仍各有其地。魏博既得而旋失，朔方、定難諸鎮，亦僅同羈屬。所云七十八州，非盡實有其地也。又舊志：梁貞明初改李茂貞所置耀州爲崇州，鼎州爲裕州，翟州爲禧州。而關內舊有威州、朔方又有警州。今裕州以下，皆不在七十八州之限。〉
晉發憤仇讐，既克燕孽，遂剪賊梁，改晉稱唐。
又西並鳳翔，南收巴蜀。及同光之變，兩川復失。
有州一百二十三。〈唐盡有河南、河北、河東、關內、隴右境內諸州，又兼有山南之境。《五代志》：「莊宗初起，並、代，取幽、滄，有州三十五。後又取梁魏、博等十有六州，合五十一州。已滅梁，岐王稱臣，得七州。同光破蜀，已而復失，惟得秦、鳳、階、成四州。而營、平二州已陷於契丹，其增置之州一，合爲一百二十三州。」今考同光已後，山南諸州尚未盡入於蜀，其僅有秦、鳳、階、成四州，蓋石晉時事也。又晉王天祐八年置府州，治府谷縣，今陜西葭州屬縣也。天成初又置寰州，治寰清縣，今爲朔方馬邑縣。三年置泰州，治清苑縣，今保定府是也。志所云一州，蓋專指寰州言之。又考同光二年瓜、沙入貢，命權知歸義留後曹義金爲刺史、節度使。長興初涼州亦來附。四年又置保順軍於洮州，兼領鄯州。又《宋志》云：「後唐於唐之義寧軍置義州，後周因之，宋改爲華州。今平涼府華亭縣也。」今志亦不之載。然則唐所有州，蓋不僅如志所稱而已。〉
石晉興戎，契丹助虐，燕、雲十六州遽淪異域，〈十六州，幽、薊、瀛、莫、涿、檀、順、新、媯、儒、武、雲、寰、應、朔、蔚也。《通釋》曰：「幽、薊、瀛、莫、涿、檀、平、順爲山前八州，新、媯、儒、武、雲、應、朔、蔚爲山後八州，平州先沒，寰州後置，故十六州有寰州而無平州。」〉
及契丹南牧，始終晉緒。
其未亡也，有州一百有九。〈晉有唐之故地，而十六州亡於契丹，取蜀之金州，又增置威州，治方渠縣，今慶陽府環縣是也。或曰即唐之威州，晉改置於此。〉
劉氏保有晉陽，遂成漢業，南入大梁，
有州一百有六。〈漢盡得晉之故地，惟秦、鳳、階、成四州先入於蜀。又乾祐初增置解州，治解縣，今屬平陽府。舊志：乾祐初以唐靜邊州爲靜州，隸定難節度。靜邊州，唐羈縻州，蓋置於銀州之境，在今陜西米脂縣北。〉
郭威守鄴，舉兵內向，代漢稱周。
都邑考：周因漢舊，仍都開封。〈顯德初又廢鄴都，止稱大名府。〉
世宗奮其雄略，震疊並、汾，於是西克階、成，南收江北，北奠三關。
有州一百十有八。〈周初並、汾、嵐、石、遼、沁、忻、代、麟、憲十州沒於北漢，世宗得蜀四州，南唐十四州，契丹二州。又置濟州，治鉅野縣，鉅野今屬山東濟寧州。又置濱州，治勃海縣，今屬山東濟南府。又置通州，治靜海縣，今屬南直揚州府。又置雄、霸二州。凡五州。顯德六年嘗取遼州，既而復入於北漢。又廢關內道之武、衍二州，河北道之景州，是爲一百十有八州也。〉
當是時，矯虔攘竊者凡七君，蓋自江以南二十一州爲南唐，
自劍以南〈劍，劍門也。見前。〉及山南西道四十六州爲蜀，
自湖南、北十州爲楚，
自浙東、西十三州爲吳越，
自嶺南、北四十七州爲南漢，
自太原以北十州爲北漢，
而荊、歸、峽三州爲南平。
