
《禹貢》曰揚州，《周・職方》亦曰東南惟揚州。〈詳見南直。〉春秋爲吳、越二國地，〈杜佑曰：「吳、越分界處，在嘉興之語兒溪。」〉後並于越。戰國時屬楚。〈周顯王四十六年，楚威王伐越破之，殺其王無疆，盡取浙江以北地。〉其後天文亦斗分野也。秦並天下，屬會稽郡。漢武置十三州，此亦爲揚州地。後漢因之。三國時爲吳地。晉亦屬揚州，宋孝建初，分浙江東爲東揚州，〈領會稽、東陽、新安、永嘉、臨海五郡。〉尋復入於揚州。〈《通典》：「孝武置東揚州，旋罷揚州，稱爲『王畿』。而東揚州直雲揚州，既而復故。」〉梁、陳時亦分置焉。隋大業初置十三州，此仍爲揚州地。後爲沈法興、李子通等所據。唐分十道，此爲江南道，開元中隸江南東道，五代時屬於吳越。宋初爲兩浙路，後分浙東、西爲兩路。〈熙寧中分合不一，南渡後始定爲二路，浙西治臨安，浙東治紹興。〉元置浙江等處行中書省。〈至元十三年亡宋，立兩浙都督府於杭州，二十一年自揚州遷江淮行省治此，改曰江浙行省。〉後爲方國珍、張士誠等所據。明初平之，洪武九年置江浙等處承宣布政使司，領府十一，屬州一，〈屬縣七十五總爲里一萬八百九十九，夏秋二稅大約二百五十二萬二千八百二十七石有奇。〉而衛所之設參列其間。今仍爲浙江布政使司。
東瀕海，
南極閩，
西接重山，
北限五湖。
其名山則有會稽，
天目，
四明，
天台，
括蒼，
金華。
其大川則有浙江，
浦陽江，
苕溪，
太湖，
運河，
海。
其重險則有仙霞，
獨松、
昱嶺。
