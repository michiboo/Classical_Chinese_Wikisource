
　　陝西據天下之上游，制天下之命者也。是故以陝西而發難，雖微必大，雖弱必強，雖不能爲天下雄，亦必浸淫橫決，釀成天下之大禍。往者商以六百祀之祚而亡於百里之岐周；戰國以八千里之趙、魏、齊、楚、韓、燕，而受命於千里之秦。此猶曰非一朝一夕之故也。若夫沛公起自徒步，入關而王漢中，乃遂收巴、蜀，定三秦，五年而成帝業。李唐入長安，舉秦、涼，遂執箠而笞鄭、夏矣。蓋陝西之在天下也，猶人之有頭項然。患在頭項，其勢必至於死，而或不死者，則必所患之非真患也。往者劉曜有關中，而敗亡於石勒。李茂貞、王行瑜有關中，而見役於朱溫。李思齊、張思道有關中，而國師一臨，皆爲臣虜。夫劉曜固非石勒敵也，麼麼如茂貞輩又豈知有天下之大略者哉？項羽率諸侯兵而入咸陽也，天下大勢已在掌握中，乃不用韓生之說，還都彭城，譬猶操戈而授人以柄。然猶慮關中之能爲天下患也，分王三降王欲以拒塞沛公。夫以三晉之強不足以當一秦，而三秦之弱，乃欲以當一漢，則羽之計亦左矣。劉裕之滅姚秦也，知王鎮惡之才而不用也。誠以鎮惡之才而資以關中之地，其勢必足以有爲。身爲篡弒之事，而授人以霸王之資，裕不若是愚也。故攜貳其權，隱授沈田子以殺鎮惡之計。鎮惡死，而關中束手而歸於赫連矣。裕固以爲寧失之赫連，不可以資鎮惡也。苻堅之用關中也，能亡燕而不能幷晉也。宇文邕之用關中也，能滅齊吞梁而不能幷陳也。隗囂用秦、隴，及身而敗。赫連勃勃用關中再世而敗。張軌據涼傳祚六十餘年。趙元昊據夏享國且二百餘載。夫以區區之地，而能垂久若此者，豈非以天下之勢，恆在西北，邊塞阻險，受敵一面，雖中才亦足以自保哉！隗囂既不能先敗河西，又不能早圖三輔，事機已失，乃欲倔強自雄，宜其不振也。赫連勃勃非無縱橫之才，而拓跋方強，涼、秦列峙，僅能拾取秦川，無暇越關、河而問苻、姚之舊轍矣。李唐一入長安，即幷仁杲，平李軌，而後東向以爭河、洛，亦懼秦涼之掣其後也。諸葛武侯有言：南方已定，事在中原。夫以關中之地，豈不十倍於巴、蜀？武侯之賢，豈不知得關、隴十倍於保巴、蜀？而必先定南方者，蓋定南方，然後可以固巴蜀；固巴、蜀，然後可以圖關中。武侯謹慎有餘，跋前疐後之舉，斷斷不敢出者也。夫重戰輕防，千古同戒。太宗之明，慮之必早矣。方苻秦之亡也，河西、隴右，割裂紛紜，慮無不帝制自爲者，而卒不能越河、隴尺寸。何哉？夫亦地醜德齊，各有戶牖之慮，連雞之羽，勢不能翱翔於雲霄之上耳。薛舉之東下高墌，志吞關中也，亦未嘗不以李軌爲患。唐畏薛舉之鋒，切切焉通好李軌以分薛舉之勢。使李軌能與薛舉戮力一心，雖太宗之英武，未必遂能得志於涇原也。是故，李茂貞、王行瑜並峙於邠、岐，而卒不能拒晉、汴之甲。李思齊、張思道連兵於鳳、慶而卒不能阻河中之師。豈惟勢分力弱、不足有爲，亦必貌爲比附、情實參差也。夫以一隅之地，而彼此稱雄，互相觀望，此猶三秦降王之已事，有大力者出焉，未有不供其漁獵者也。嗚呼！蒲洪、姚萇之時可以用關中矣，而其人非也；諸葛武侯之才，足以用關中矣，而其時非也；張浚之時可以用關中，浚之識亦知關中爲可用，而其才非也。然吾觀自古以來爲天下禍者，往往起於陝西。東漢當承平之際，而羌、胡構亂於西垂，故良將勁卒盡在河、隴間。迨其末也，封豕長蛇，憑陵宮闕，遂成板蕩之禍。馬超、韓遂挾羌、胡之士而東，以曹操之用兵，幾覆於潼關。幸而超、遂亦兩相攜貳，智計不立，卒以解散耳。終魏之世，關、隴有事必舉國以爭之。故以武侯、姜維之才智，而不獲一逞也。晉武帝既並天下，以關中勢在上游，爲作石函之製，非至親不使鎮焉。及元康之世，亂果始於關中。元魏之亂起於沃野、高平諸鎮而盛於蕭寶寅之徒，則亦關中爲厲階矣。女真入關中而宋室之中原遂不可復。蒙古入關中而金人之汴、蔡遂不可保。明初以北方爲慮，沿邊四鎮竭天下之力以供億之。及於輓季，獷夫悍卒奮臂而起，縱橫蔓衍，以致中原鼎沸，宗社淪胥。此何爲者也？嗚呼，當創興之日，勢大力強，即有桀黠之徒，亦且弭耳俯首以就我之驅除；迨凌遲之際，庸夫牧豎忽然思逞，初視爲疥癬之憂，而卒有滔天之禍。雖時會使然哉，亦地勢形便爲之也。然則陝西之爲陝西，固天下安危所係也，可不畏哉？[1]

