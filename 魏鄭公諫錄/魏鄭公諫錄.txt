唐王方慶撰。方慶名綝，以字行，其先自丹陽徙咸陽。武后時，官至鸞臺侍郎、同鳳閣鸞臺平章事。終於太子左庶子，封石泉縣公。謚曰「貞」。事跡具《新唐書》本傳。此書前題「尚書吏部郎中」，蓋高宗時所居官。本傳不載，史文脫略也。《傳》稱：「方慶博學練朝章，著書二百餘篇」，此乃所錄魏徵事跡。《唐書·藝文志》以為魏徵諫事，司馬光《通鑒書目》以為魏元成故事，標題互異。惟洪邁《容齋隨筆》作《魏鄭公諫錄》，與此相合。方慶在武后時，嘗以言悟主，召還廬陵。後建言不斥太子名，以示復位之漸，皆人所難能，蓋亦思以伉直自見者。故於徵諫爭之語，摭錄最詳。司馬光《通鑒》所記徵事，多以是書為依據。其未經采錄者，亦皆確實可信，足與正史相參證。元至順中，翟思忠又嘗作《續錄》二卷，世罕流傳。明蘇州彭年采《通鑒》、《唐書》補為一卷。今思忠所續錄二卷已於《永樂大典》內裒輯成編。年書寥寥數條，殊為贅設。今故刪年所補，不復附綴此書之末焉。
蓋聞主聖於上，臣忠於下，非聖無以納忠，非忠無以感聖。逖觀前載，罔弗由茲。太子太師鄭國文貞魏公，運屬昌期，時逢馭後，乃神乃武，亟虛襟以待諫，將之明之，遂竭誠而薦讜。事有必犯，知無不為，故能契葉雲龍，義均魚水，成百代之模楷，固一時之準的。茂躅宏規，已備於青史；片言餘論，或漏於緗圖。雖貞質自然，無假於飾，而高山仰止，有欲增峻。於是采聽人謠，參詳國典，撰成《諫錄》，凡為五卷，亦猶平仲《春秋》，不遺其實錄；宣尼《家語》，兼敘其對問。各為題目，列之如左。唐尚書吏部郎中瑯琊王綝撰。

