憶人莫至悲，至悲空自衰。
寄人莫剪衣，剪衣未必歸。
朝為雙蒂花，莫為四散飛。
花落還繞樹，遊子不顧期。
夭桃花清晨，遊女紅粉新。
夭桃花薄暮，遊女紅粉故。
樹有百年花，人無一定顏。
花送人老盡，人悲花自閑。
貧女鏡不明，寒花日少容。
暗蛩有虛織，短線無長縫。
浪水不可照，狂夫不可從。
浪水多散影，狂夫多異蹤。
持此一生薄，空成萬恨濃。
