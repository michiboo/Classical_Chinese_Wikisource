
今日霖雨霽，颯然高館涼。 
秋風吹二毛，烈士加慨慷。 
憶昔皇運初，眾賓俱龍驤。 
解巾佐幕府，脫劍升明堂。 
鬱鬱被慶雲，昭昭翼太陽。 
鯨魚縱大壑，鸑鷟鳴高岡。 
信矣草創時，泰階速賢良。 
一言頓遭逢，片善蒙恩光。 
我生屬聖明，感激竊自彊。 
崎嶇郡邑權，連騫翰墨場。 
天朝富英髦，多士如珪璋。 
盛才溢下位，蹇步徒猖狂。 
閉門對群書，几案在我旁。 
枕席相遠遊，聊欲浮滄浪。 
八月白露降，玄蟬號枯桑。 
艤舟臨清川，迢遞愁思長。 
我有同懷友，各在天一方。 
離披不相見，浩蕩隔兩鄉。 
平生霞外期，宿昔共行藏。 
豈無蓬萊樹，歲晏空蒼蒼。

