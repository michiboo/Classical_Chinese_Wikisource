
與子頗疇昔，常時仰英髦。
弟兄盡公器，詩賦凌風騷。
頃者遊上國，獨能光選曹。
香名冠二陸，精鑒逢山濤。
且副倚門望，莫辭趨府勞。
桃花照綵服，草色連青袍。
征馬臨素滻，離人傾濁醪。
華山微雨霽，祠上殘雲高。
而我倦棲屑，別君良鬱陶。
春風亦未已，旅思空滔滔。
拙分甘棄置，窮居長蓬蒿。
人生未鵾化，物議如鴻毛。
迢遞兩鄉別，殷勤一寶刀。

