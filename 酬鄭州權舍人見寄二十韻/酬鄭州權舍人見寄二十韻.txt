朱戶淩晨啟，碧梧含早涼。
人從桔柣至，書到漆沮傍。
抃會因佳句，情深取斷章。
愜心同笑語，入耳勝笙簧。
憶昔三條路，居鄰數仞牆。
學堂青玉案，彩服紫羅囊。
麟角看成就，龍駒見抑揚。
彀中飛一箭，雲際落雙鶬。
甸邑叨前列，天臺愧後行。
鯉庭傳事業，雞樹遂翱翔。
書殿連鳷鵲，神池接鳳凰。
追游蒙尚齒，惠好結中腸。
鎩翮方抬舉，危根易損傷。
一麾憐棄置，五字借恩光。
汝海崆峒秀，溱流芍藥芳。
風行能偃草，境靜不爭桑。
轉旆趨關右，頒條匝渭陽。
病吟猶有思，老醉已無狂。
塵滿鴻溝道，沙驚白狄鄉。
佇聞黃紙詔，促召紫微郎。
