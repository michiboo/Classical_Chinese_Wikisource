
【臨江仙】〔老旦上〕客夢悠悠雞喚醒。窗前尙有殘燈。〔生末上〕攬衣披枕自評論。今日飄零。何日安寧。
【朝元歌】騰騰曉行。露濕衣襟冷。徐徐晚行。月照遙天暝。秪爲功名遠離鄕背井。渡水登山驀嶺。帶月披星。車塵馬足不暫停。晴嵐障人形。西風吹鬢雲。〔合〕潮陽海城。到得後那時歡慶。
【前腔】幾處幽林曲徑。松杉列翠屛。囘首亂雲凝。禪關掩映。聽遠鐘三四聲。欽奉綸音。命遊宦。宿郵亭。遠離京城。盼陽關把往事空思省。水程共山程。長亭復短亭。
【前腔】危巓絕頂。飛流直下傾。嘆微名奔兢。身似浮萍。鷓鴣啼。不忍聽。野花開又馨。消遣羈旅情。到處草茵。題詠眼前無限景。牧笛隴頭鳴。漁舟江上橫。〔合前〕
【前腔】〔老旦〕八九處人家寂靜。柴門半掩扃。谿洞水泠泠。路遠離別興。自來不慣經。遙望酒旗新。買三杯。消渴脗。哀猿晚風輕。歸鴉夕照明。
