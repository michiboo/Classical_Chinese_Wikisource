
【遶地遊】〔老旦上〕桑楡暮景。將往事空思省。家貧窘。悶懷耿耿。共姜誓盟。慕貞潔甘守孤零。喜一子學問有成。
【風入松】〔生上〕靑霄萬里未鵬摶。淹我儒冠。布袍雖擬藍袍換。榮枯事皆由天斷。且自存心奉母。何須着意求官。
【黃鶯兒】半世守孤燈。鎭朝昏幾淚零。到今猶在淒涼景。寒門似冰。衰鬢似星。〔生〕母親爲何調淚。〔老旦〕爲只爲早年不幸鸞分影。〔合〕細評論。黃金滿籯。不如敎子一經。
【前腔】〔生〕父喪母勞形。論孩兒當報恩。奈何人事不相稱。〔老旦〕只怕你學未成。〔生〕非學未成。〔老旦〕只怕你己未能。〔生〕非己未能。爲只爲五行不順男兒命。〔合前〕
【簇御林】〔老旦〕親師範。近友朋。把詩書勤講明。聚螢鑿壁眞堪敬。他們都顯父母。揚名姓。〔合〕奮鵬程。名題雁塔。白屋顯公卿。
【前腔】〔生〕親年邁。家勢傾。恨腴甘。缺奉承。臥冰泣竹眞堪並。他們都感天地。登臺省。
【桂枝香】〔老旦〕年華衰邁。家私窮敗。要成就小兒姻親。全賴高賢擔帶。論才難佈擺。錢難揭債。物無借貸。〔拔釵介〕兒。自你父親去後之時。再無所遺。止有這荊釵。權把他爲財禮。只愁事不諧。
【前腔】〔生〕萱親寧耐。冰人休怪。小生呵。貧居陋室多年。惟苦志寒窗十載。倘時運到來。功名可待。姻親還在。母親。這荊釵又不是金銀造。如何做聘財。
【前腔】〔末〕安人容拜。秀才聽解。那貢元呵。不嫌你禮物輕微。偏喜愛熟油苦菜。但心無忌猜。物無妨礙。人無雜壞。方纔聘禮取過來一觀。〔生〕請觀。〔末〕昔日漢梁鴻聘孟光。荊釵遺下。豈不是達古之家。這荊釵雖不是金銀造。非是老夫面奉。管取門闌喜事諧。
