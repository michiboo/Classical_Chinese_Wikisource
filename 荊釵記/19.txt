
【賀聖朝】〔淨上〕幾年職掌朝綱。四時燮理陰陽。一人有慶壽無疆。兆民賴之安康。
【菊花新】〔生上〕十年身到鳳凰池。一舉成名天下知。脫白掛荷衣。功名遂少年豪氣。
【八聲甘州歌】窮酸魍魎。對我行輒敢數黑論黃。粧模作樣。惱得我氣滿胸膛。〔生〕平生頗讀書幾行。豈敢紊亂三綱並五常。〔末〕斟量。不如且順從何妨。
【前腔】〔淨〕端詳。這搊搜伎倆。怎做得潭潭相府東牀。出言挺撞。那些個謙讓溫良。〔生〕微名忝登龍虎榜。肯做棄舊憐新薄倖郞。望參詳。料烏鴉怎配鸞凰。
【解三酲】〔末〕狀元你且休閒講。這姻事果是無雙。當朝宰相爲岳丈。論門戶。正相當。〔生〕寒儒怎敢過望想。自古道糟糠妻不下堂。〔淨〕忒無狀。把花言巧語。一赸胡謊。
【前腔】〔末〕你千推萬阻。靡恃己長。只怕你舌劍脣鎗反受殃。〔生〕謾自相勞讓。停妻再娶誰承望。又何苦。恁相當。〔淨〕朝綱選法咱把掌。使不得禍到臨頭燒好香。不輕放。定改除遠方。休想還鄕。
〔淨弔〕這畜生無理。我招他爲壻。到有許多推故。堂候官。他除授那裏做官。〔末〕除授江西饒州僉判。〔淨〕第二名王士宏除授那裏。〔末〕他在廣東潮陽僉判。〔淨〕西江是魚米之地。廣東潮陽是煙瘴地面。有何難處。眉頭一蹙。計上心來。卻將第二名王士宏除授饒州僉判。將王十朋改調潮陽。絕他歸計。明日張榜示衆。〔末〕是好計。

