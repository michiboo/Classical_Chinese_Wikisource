
【探春令】〔外上〕人生最苦是別離。論貞潔他人怎如。
【一枝花】〔貼上〕書緘情慘切。煙水多重曡。〔旦丑上〕報道有書囘。故人如見也。
【漁家傲】〔旦〕莫不是明月蘆花沒處尋。〔外〕明月蘆花一片白。那裏去尋。〔旦〕莫不是舊日王魁。嫌遞萬金。〔外〕他也不是王魁。你也不是桂英。〔旦〕莫不是忘了半載同衾枕。〔外〕也不是。〔旦〕莫不是不曾之任。〔外〕怎麼不曾之任。〔旦〕爹爹。欲言不語情難審。那裏是全拋一片心。〔外〕咱語言說到舌尖聲還噤。若提起始末緣因。敎你愁悶怎禁。兒。此生休想同衾枕。要相逢除非是東海撈針。如今兀自不思省。不投下佳音囘訃音。
【梧桐樹】我爲你受跋踄。我爲你遭磨折。丈夫。我爲你投江。我爲你把殘生捨。今日怎知先傾逝。這樣淒涼。剗地裏和誰說。稟爹爹。可容奴家帶孝。〔外〕兒。在任穿些素縞罷。〔旦〕與我除下釵梳。盡把羅衣卸。持喪素服存貞潔。
【東甌令】〔外〕休嗟怨。免攧屑。分定恩情中道絕。夫妻本是同林鳥。限到各分別。生同衾枕死同穴。誰肯早拋撇。〔旦〕念妾得蒙提挈。只指望同諧歡悅。誰知道全家病滅。不由人不撲簌簌淚珠流血。
【金蓮子】〔貼〕休憂此生鸞鏡缺。常言道救人須救徹。〔丑〕聽覆取休得要哽咽。姐姐。待等三年孝滿。別贅豪傑。
【尾】〔旦〕再醮徒然費脣舌。共姜誓盟甘自悅。守寡從敎髻似雪。
