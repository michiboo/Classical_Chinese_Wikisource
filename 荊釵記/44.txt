
【杜韋娘】〔旦上〕朔風寒凜冽。雲布墅。捲飛雪。看萬木千林都凍折。小牕前梅花再綴。冰稍數點幽潔。淡月黃昏。暗地香淸絕。早先把陽和漏泄。又葭管灰飛地穴。
【麻婆子】〔丑上〕做奴做奴空惆悵。何時得嫁馬上郞。做奴做奴空勞攘。只落得曉夜忙。遇冬節。巧梳粧。身穿一套好衣裳。市人市人都誇奬。道我是個風流好養娘。
【海棠春】〔外貼上〕時序兩推遷。莫惜開芳宴。
【集賢賓】一陽氣轉春透徹。履長歡慶冬節。驗歲瞻雲人意切。聽殘漏曉臨臺榭。今年是別。黃雲讖爭書吉帖。〔合〕芳宴設。沈醉後。管絃聲咽。
【前腔】〔外〕日晷漸長人盡悅。繡紋弱線添些。待臘將舒堤柳葉。凍柔條未堪攀折。百官擺列。賀亞歲齊朝金闕。〔合前〕
【鶯啼序】〔貼〕光陰迅速如電掣。斷送了多少豪傑。遇良辰自宜調燮。且把閒悶拋撇。進履襪歡看婦儀。炷寶鼎對天答謝。〔合前〕
【前腔】〔丑〕道消長空嘆嗟。畫堂中且安享驕奢。看紛紛綠擁紅遮。綺羅香散沈麝。醉寒屛開元此日。曾遠貢喧傳朝野。〔合前〕
【琥珀貓兒墜】〔衆〕玉燭寶典。今古事差迭。遇景酣歌時暫歇。珠簾垂下且莫揭。〔合〕歡悅。那獸炭紅爐。焰焰頻爇。
【前腔】〔衆〕小寒天氣。莫把酒樽歇。醉看歌姬容豔冶。春容微暈酒黯頰。〔合前〕
【尾】玉山頽低日已斜。酒散歌闌呼侍妾。把錦紋烘熱。從敎醉夢賒。
