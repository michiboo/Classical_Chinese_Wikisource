
【滿庭芳】〔生上〕樂守淸貧。恭承嚴訓。十年燈火相親。胸藏星斗。筆陣掃千軍。如遇桃花浪煖。定還我一躍龍門。親年邁。且自溫衾扇枕。隨分度朝昏。
【水底魚】〔末上〕白屋書生。胸中醉六經。蛟騰鳳起。管登科。爲上卿。
【前腔】〔淨上〕白面兒郞。學疎才不廣。粗豪狂放。指銀瓶。索酒嘗。
【玉芙蓉】〔生〕書堂隱相儒。朝野開賢路。喜明年春闈已招科舉。窗前歲月莫虛度。燈下簡篇可卷舒。〔合〕時不遇。且藏諸韞匵。際會風雲。那時求價待沽諸。
【前腔】〔末〕懸頭及刺股。掛角幷投斧。歎先賢曾受許多勤苦。六經三史靡溫故。諸子四書可誦讀。〔合前〕
【前腔】〔淨〕家私雖富足。心性忒愚魯。向書齋剛學得者也之乎。無才學休想學干祿。有才的便能身掛綠。〔合前〕
