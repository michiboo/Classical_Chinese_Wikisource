
【菊花新】〔老旦上〕雲鬟衰鬢玉龍蟠。羞覩粧臺鏡裏鸞。〔生末〕日月似梭竄。嗟嗟人事暗中偸換。
【泣顏囘】〔老旦〕說起便心酸。抱屈溺水含寃。鴛鴦失伴。做了寡鵠孤鸞。〔淨〕聞說事端。便鐵心見說肝腸斷。仗良緣拔靈魂。使亡者早得超凡。
【前腔】〔生〕潛觀。慈母兩眉攢。他歡無半點。愁有千般。朝夕縈絆。敎人痛苦針鑽。〔淨〕河泊水官。那其間怎把人勾喚。致令得死別生離。如何會意悅心歡。
【賺】〔末〕擎捧雕盤。送出魂旛絹一端。更有些醮金三十貫。權收管。必須齋沐虔誠。休敎功果不圓滿。〔淨〕天怎瞞。小貧道謹辭台囘觀。
【撲燈蛾】〔老旦生〕薦亡雖已完。邀親豈宜緩。若請岳翁至。同臨觀中遊翫。也趁天時地暖。便起程休得盤桓。是則是夜長晝短。論朝行暮宿。休憚路漫漫。
【尾】生的報答心方穩。死的薦拔情頗寬。好事完成意始歡。
