
【三台令】〔外上〕夜來花蕊銀燈。曉起鵲聲翠屛。〔淨上〕何喜報門庭。頓敎人側耳頻聽。
【前腔】〔末上〕近別南粵郵亭。又入東甌郡城。水秀山明。覩風物喜不自勝。
【一封書】〔末〕壻百拜岳父前。自離膝下已數年。因奸相不見憐。改調潮陽路八千。今喜陞爲吉安守。遣僕相迎到任間。匆匆的奉寸箋。仗乞尊顏照不宣。
【下山虎】見鞍思馬。覩物傷情。觸起關心事。怎不淚零。如今我壻得沐聖朝寵榮。我女一身成畫餅。取我到吉城。値此寒冬。怎出外境。〔合〕天寒地冷。未可離鄕背井。且待春和款款行。
【亭前柳】〔淨〕老兒垂鬢已星星。弱體戰兢兢。況兼寒凜凜。那更冷淸淸。此行怎去登山嶺。
【下山虎】〔末〕義深恩厚。恨遶愁縈。久絕鱗鴻信。悶懷倍增。因此母子修書遣僕來請。料想恩官必待等。天氣最嚴凝。暮止朝行。我當奉承。〔合前〕
【亭前柳】〔淨〕老兒不去恐生嗔。欲去怕勞形。李成兒。你須先探試。臨事怎支撐。〔末〕小人只索從台命。〔合〕且過新年。待春暖共登程。
