
【懶畫眉】〔生上〕紫簫聲斷彩雲開。膩粉香朦玉鏡臺。燈前孤幌冷書齋。血衫難挽仙裾返。造化能移泰岳來。〔老旦上〕荊釵博你鳳頭釵。重義輕生脫繡鞋。一囘思想一囘哀。鳳釵還在人何在。我那兒。可陰祐你雙親到此來。〔外淨末上〕館甥位掌五侯臺。千里裁封遣使來。令人更喜復悲哀。哀吾弱息今何在。喜他母子恩情得再諧。
【哭相思】一自別來容鬢改。恨公衙失迎冠蓋。〔外〕生別重逢。死離難再。〔生〕罷愁思且加親愛。
【玉交枝】感你恩深如海。我一壞土塡得甚來。久銘肺腑時時戴。特此遠迎冠蓋。兒。快令人把綺席開。親家。洗塵莫怪輕相待。〔合〕細思想荊釵可哀。細思想荊釵可哀。
【前腔】〔外〕蒙承過愛竟忘哀。夫妻遠來。想當初在舍慚餔待。望尊親海涵寬貸。賢壻。你腰金忘勢眞大才。不比薄情人轉眼生驕態。〔合前〕
【前腔】〔淨〕自慚睚眥。望尊親休勞掛懷。一時我也出無奈。莫把我做人看待。人家晚母休學我忌猜。逼兒改嫁遭毒害。〔合前〕
【前腔】〔生〕慚予一介。荷深恩扶出草萊。微名五載忘親愛。豈知中路變禍災。當初指望白首諧。誰知靑歲遭殘害。
