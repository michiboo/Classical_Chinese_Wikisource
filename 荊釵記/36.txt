
【一枝花】〔旦上〕花落黃昏門半掩。明月滿空堦砌。嗟命薄。嘆時乖。華月在。人不見。好傷懷。
【園林好】想那日身投大江。蒙安撫恩德怎忘。勝似嫡親襁褓。如重遇父和娘。奴家燒此夜香呵。願他增福壽。永安康。
【川撥棹】親鞠養。我爹爹呵。擇良人求配鴛行。誰知道命合遭殃。命合遭殃。遞讒書逼奴險亡。蒙天眷。遇賢良。奴家燒此夜香呵。保祐他永安康。保祐他永安康。
【好姐姐】指望終身奉養。誰知道中途骯髒。存亡未審。使奴愁斷腸。心悽慘。奴家燒此夜香呵。願得親姑早會無災障。骨肉團圓樂最長。
【香柳娘】又重在洞房。重在洞房。將奴撇漾。奴家一身猶可。你不思父母恩德廣。奴家指望你還有相見之日。誰想你到先亡了。痛兒夫夭亡。痛兒夫夭亡。不得耀門牆。拋棄萱花堂上。奴家燒此夜香呵。願他魂歸故鄕。遣他魂歸故鄕。免得此身渺茫。早賜瑤池宴賞。
【尾】終宵魂夢空勞攘。若得相逢免悒怏。再爇明香答上蒼。
