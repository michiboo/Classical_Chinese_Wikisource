
【破陣子】〔旦上〕燈燦金花無寐。塵生錦瑟消魂。鳳管臺空。鸞箋信杳。孤幃不斷離情。巫山夢斷銀缸雨。繡閣香消玉鏡蒙。十朋。休怨懷想人。
【四朝元】雲程思奮。迢迢赴玉京。爲策名僊籍。獻賦金門。一旦成孤另。自驪駒唱斷。自驪駒唱斷。空憶草碧河梁。柳綠長亭。一騎天涯。正是百花風景。到此春將盡。嗏。寂寞度芳辰。鳳帳鴛衾。翠減蘭香冷。君行萬里程。妾懷萬般恨。別離太急。思思念念。是奴薄命。
【前腔】婦儀當盡。昏問寢興。聽譙樓更漏。紫陌雞聲。忙把衣衫整。要殷勤定省。要殷勤定省。自覷堂上姑嫜。萱草椿庭。白髮三親。也索一般恭敬。不敢辭勞頓。嗏。端不爲家貧。欲盡奴情。願采蘋蘩進。兒夫事遠征。親年當暮景。孝思力罄。行行步步。是奴常分。
【前腔】慵臨粧鏡。菱花暗鎻塵。自曲江人去。鳳折鸞分。羞覩孤飛影。漸脂憔粉悴。漸脂憔粉悴。說甚眉掃靑山。鬢挽烏雲。玉筯痕多。只爲荊釵情分。腸斷當年聘。嗏。欲照又還停。只見貌減容消。展轉添愁悶。團團寶鑑明。蕭蕭翠環冷。爲思結髮。絲絲縷縷萬千愁病。
【前腔】從離鄕郡。皇都覓利名。想龍門求變。豹文思炳。鳳閣圖衣錦。奈歸期未定。奈歸期未定。便做折桂蟾宮。賜宴瓊林。須念蘭房。有奴孤形獨影。莫向紅樓憑。嗏。獨坐暗傷神。雁杳魚沉。敎奴望斷衡湘信。長安紅杏深。家山白雲隱。早祈歸省。孜孜翕翕。舉家歡慶。
【尾聲】時光似箭如梭擲。勤把萱親奉侍。專等兒夫返故里。
