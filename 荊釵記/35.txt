
【一枝花】〔老旦上〕細雨霏霏時候。柳眉煙鎖常愁。〔生末上〕昨夜東風驀吹透。報道桃花逐水流。〔合〕新愁惹舊愁。
【新水令】〔生〕一從科第鳳鸞飛。被奸謀有書空寄。幸萱堂無禍危。痛蘭房受岑寂。捱不過凌逼。身沈在浪濤裏。
【步步嬌】〔老旦〕將往事今朝重提起。越惱得肝腸碎。淸明祭掃時。省卻愁煩。且自酬禮。須記得聖賢書。看酒。〔生〕兒女何勞母親遞酒。〔老旦〕道不與祭如不祭。
【折桂令】爇沈檀香噴金猊。昭吿靈魂聽剖因伊。自從俺宴罷瑤池。宮袍寵賜。相府勒贅。俺只爲撇不下糟糠舊妻。苦推辭桃杏新室。致受磨折。改調俺在潮陽。妻。因此上躭誤了恁的歸期。
【江兒水】〔老旦〕聽說罷衷腸事只爲伊。卻元來不從招贅生奸計。懊恨娘行忒薄倖。凌逼你好沒存濟。母子虔誠遙祭。望鑒微忱。早賜靈魂來至。
【雁兒落】〔生〕徒捧着淚盈盈一酒巵。空列着香馥馥八珍味。慕音容。不見你。訴衷曲。無囘對。俺這裏再拜自追思。重相會。是何時。搵不住雙垂淚。舒不開咱兩道眉。先室。俺只爲套書信的賊施計。賢妻。俺若是昧誠心。自有天鑒知。
【僥僥令】〔老旦〕這話分明訴與伊。須記得看書時。懊恨娘行忒薄劣。拋閃得兩分離在中路裏。兩分離在中路裏。
【收江南】〔生〕呀。早知道這般樣拆散呵。誰待要赴春闈。便做到腰金衣紫待何如。說來又恐外人知。端的是不如布衣。端的是不如布衣。俺只索要低聲啼哭自傷悲。
【園林好】〔老旦〕免愁煩囘辭奠儀。拜馮夷多加護持。早早向波心中脫離。惟願取免沈溺。惟願取免沈溺。
【沽美酒】〔生〕紙錢飄。蝴蝶飛。紙錢飄。蝴蝶飛。血淚染。杜鵑啼。覩物傷情越慘悽。靈魂恁自知。靈魂恁自知。俺不是負心的。負心的隨着燈滅。花謝有芳菲時節。月缺有團圓之夜。我呵。徒然間早起晚寐。想伊念伊。妻。要相逢除非是夢兒裏再成姻契。
【尾】昏昏默默歸何處。哽哽咽咽思念你。直上姮娥宮殿裏。
