
【謁金門】〔小外雜從上〕簡命分專邦甸。報國存心文獻。蒲鞭枉昭公椽。三載民無怨。
【轉山子】〔末扮學官上〕六經慚負管窺天。可信燈氈恁有緣。士子作章編。爭望登高選。
【水底魚】〔生上〕仰之彌高。鑽之彌堅。忽焉在後。瞻之忽在前。
【前腔】〔末上〕學問無邊。如人臨廣淵。意深趣遠。玄玄復又玄。
【前腔】〔淨上〕身似神僊。金銀積萬千。無心向學。終朝只愛眠。
【紅衲襖】〔外〕問古人君所以賢。古人臣所可言。聖王汲汲思爲善。爲善還當何者先。子輩燈窗已有年。所得經書學問淵。悉心爲我敷陳也。毋視庸常泛泛然。
【前腔】〔生〕對古明君在重賢。古良臣貢舉先。巫咸傅說初皆賤。伊尹曾耕莘上田。臯陶旣舉不仁遠。四皓出而漢祚安。恭承執事詢愚見。敢不諄諄露膽肝。
【前腔】〔末〕對古賢王在獵畋。古賢臣開墾先。孟軻十一言猶善。八口同耕井字田。庸言民乃國之本。故曰食爲民所天。躬承執事詢愚見。敢不精心進數言。
【前腔】〔淨〕對古剛明須積錢。臣奉行須聚斂。治財理賦稱劉晏。功數蕭何餽餉先。徵糧要他加二三。糧完時賞他一個錢。若今府庫充盈也。大敵聞之不敢言。
