
【戀芳春】〔旦上〕寶篆香消。繡窗日永。又還節近朱明。暗裏時更換。月老逼椿庭。惟願雙親福壽康寧。
【一江風】繡房中。裊裊香煙噴。翦翦輕風送。但晨昏問寢高堂。須把椿萱奉。忙梳早整容。忙梳早整容。惟勤針指功。怕牕外花影日移動。
【前腔】聽鵲鴉。噪得我心驚怕。有甚吉凶話。念奴家不出閨門。莫把情懷掛。依然繡幾朵花。依然繡幾朵花。天生怎比他。再繡出薔薇架。
【靑哥兒】〔丑上〕豪門議親。哥哥嫂嫂已許諧秦晉。未審玉蓮肯從順。且向繡房詢問。
【梁州序】他家私迭等。良田千頃。富豪聲振歐城。他又不曾婚聘。專浼我來求親。〔旦〕他恁的錢物昌盛。愧我家寒貌醜難廝稱。〔丑〕這段姻緣料想是前定。入境緣何不順情。休得要恁執性。
【前腔】〔旦〕他有雕鞍金凳。重裀列鼎。肯娶我裙布荊釵。我須房匳不整。反被那人相輕。〔丑〕雖是你房匳不整。他見你恭容自然相欽敬。〔旦〕嚴父將奴先已許書生。君子一言怎變更。實不敢奉尊命。
【前腔】〔丑〕你爹娘俱已應承。問姪女緣何不肯。恁推三阻四。莫不是行濁言淸。〔旦〕枉了將人凌併。便刎下頭來。斷然不依允。〔丑〕論我作伐。宅第盡聞名。十處說親九處成。誰學你假惺惺。
【前腔】〔旦〕做媒的。〔丑〕做媒的不是做賊的。〔旦〕做媒的個個誇能。也多有言不相應。信着你都被誤了終身。〔丑〕合窮合苦沒福分。丫頭強廝挺。令人怒憎。〔旦〕出語傷人。你好不三省。榮枯事總由命。
【尾】〔丑〕這段姻緣非廝逞。少什麼花紅送迎。〔旦〕誰想番成作畫餅。
