
【水底魚】〔生上〕天下賢良。赴選臨帝鄕。白衣卿相。暮登天子堂。
【前腔】〔末上〕爲功名紙半張。引得吾輩忙。人人都想。要登龍虎榜。
【前腔】〔淨上〕有等魍魎。本是田舍郞。妝模作樣。也來入試場。
【甘州歌】〔生〕自離故里。謾囘首家鄕極目何處。萱親年老。一喜又還一懼。晨昏幸託年少妻。深感岳丈相憐一處居。〔合〕蒙囑付。牢記取。敎我成名先寄數行書。休悒怏。莫嘆嗟。白衣換卻錦衣歸。
【前腔】〔末〕芳春景最奇。正可人不暖不寒天氣。千紅萬紫。開遍滿目芳菲。香車寶馬逐隊隨。不見來往遊人渾似蟻。〔合〕爭如我折桂枝。十年身到鳳凰池。身榮貴。囘故里。人人都道狀元歸。
【前腔】〔淨〕迤邐松篁逕裏。見野塘溶溶水沒沙嘴。鷗鳧往來。出沒又還驚飛。危橋跨澗人過稀。只見漠漠平沙接遠堤。〔合〕途中趣。眞是奇。綠楊枝上囀黃鸝。難禁受。聞子規。聲聲叫道不如歸。
【前腔】〔衆〕聞知皇都近矣。尙還隔幾重煙水。餐風宿水。豈憚路途迢遞。一心指望入試闈。恨不得脅生雙翅飛。〔合〕尋宿處。莫待遲。竹籬茅舍掩柴扉。天將暮。日墜西。漁翁江上釣魚歸。
【尾】問牧童。歸村市。香醪同飮典春衣。圖得今宵沈醉歸。
