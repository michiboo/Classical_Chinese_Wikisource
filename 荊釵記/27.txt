
【喜遷鶯】〔生上〕從別家鄕。期逼春闈。催赴科場。鵬程展翅。蟾宮折桂。幸喜名標金榜。旅邸憶念。孤鸞幽室。萱花高堂。魚雁杳。信音稀。使人日夜思想。
【雁魚錦】長安四月花正飛。見殘紅萬片皆愁淚。何苦被利祿成拋棄。如今把孤身旅泊天涯。意懸懸止不住思維。音書曾有囘。只怕他望帝都欲赴愁迢遞。望目斷故園。知他知也未。
【前腔】當時。痛別慈幃。論奉親行孝也縈懷不寐。年華有幾。總然是百歲如奔騎。論早晚須問起居。論寒暑須當護持。論供養。要甘肥。因赴舉。把蘋蘩饋託與我妻。知他看承處怎的。俺這裏對靑山。望白雲。鎭日瞻親舍。他那裏翹白首。看紅日。終朝憶帝畿。
【前腔】嗟吁。鳳別鸞離。怎如得儔鶯偶燕時相聚。悽楚寒牕。寂寞旅況。閃殺當時。甘効于飛。孤燈夜雨。溜聲不斷。卻把寸心滴碎。只爲那釵荊裙布妻難棄。總有紫閣香閨人怎迷。
【前腔】猛思。那日臨行際。蒙岳丈惜伊玉樹。兼愛我寒枝。念行囊空虛。欣然便週全助路資。召共居。感此義山恩海深難棄。細躊躇。甚日酬取。敎我怎生忘渠。但願得一家到此沾祿養。也顯得半子從今展孝私。
【前腔】論科舉。本圖看春風杏枝。玉馬驟香衢。豈知他陷我在瘴嶺煙區。愁只愁身歸鳳池。恨只恨釁生鴛侶。人不見。氣長吁。只爲蠅頭蝸角微名利。致使地北天南怨別離。
