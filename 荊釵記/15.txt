
【卜算子】〔外上〕從別女孩兒。心下常縈繫。昨日令人去請歸。彼此心歡喜。
【疎影】〔老旦上〕韶光荏苒。嘆桑楡暮景。貧困相兼。〔旦上〕半載憂愁。一家艱苦。未知何日囘甜。〔生上〕麄衣糲食心無歉。爲親老常懷悽慘。〔末上〕安人賢會。秀才儒雅。小姐貞潔。
【降黃龍】草舍茅簷。蓬蓽塵蒙。網羅風颭。尊親到此。但有無一一望親遮掩。〔老旦〕恩沾萬間週庇。悄似寒灰撥焰。使窮親歡生愁腹。喜生愁臉。
【前腔】〔旦〕安然。同效鶼鶼。爲取功名。反成拋閃。君今此行。又恐怕貪富別取房匳。〔生〕休言。我守忠信。自古道貧而無諂。肯貪榮忘恩失義。附熱趨炎。
【前腔】〔老旦〕淹淹。貧守齏鹽。常慮衣單。每憂食缺。今爲眷屬。尤恐將宅第門風辱玷。〔外〕休謙。旣成姻眷。又何故相棄相嫌。敢攀尊親寵臨。老夫過僭。
【前腔】〔生〕叨忝。母訓師嚴。三史諳通。九經博覽。今承召舉。到試闈定有朱衣頭點。〔旦〕春纖。捧觴低勸。好將心事拘拑。到京師閒花野草。愼勿沾染。
【黃龍袞】〔生〕休將別淚彈。休將別淚彈。且把愁眉展。背井離鄕。誰敢胡沾染。〔老旦〕路途迢遞。不無危險。纔日暮。問路程。尋宿店。
【前腔】〔生〕萱親免愁煩。萱親免愁煩。岳丈休憶念。〔老旦〕記取叮嚀。客邸當勤儉。〔外〕此行只願鰲頭高占。功名遂。姓字香。門楣顯。
【尾聲】〔生〕隨身不慮無琴劍。慮只慮行囊缺欠。〔外〕些少白金相助添。
【臨江僊】渡水登山須仔細。〔外〕朝行須聽曉雞啼。〔旦〕成名先寄好音囘。〔末〕藍袍將掛體。及第便囘歸。〔生〕重荷萱親勤訓誨。感蒙岳丈提攜。娘子。好生侍奉我親幃。李成。在家勤照顧。〔末〕及第便囘歸。〔旦扯生介〕半載夫妻成拆散。婆婆年老怎支持。成名思故里。切莫學王魁。〔生〕你不須多囑付。我及第便囘歸。
【園林好】深感得親家見憐。助白銀恩德萬千。更廣廈容留。貧賤得所。賜喜綿綿。蒙所庇。意拳拳。
【沈醉東風】〔外〕我孩兒三生有緣。與才郞忝爲姻眷。今日赴春闈。程途遙遠。助盤費尙憂輕鮮。〔旦〕婆當暮年。父當老年。只願我兒夫榮歸故苑。
【川撥棹】〔老旦〕他憑取才學上京赴選。又恐怕他功名緣分淺。〔末〕老安人且莫縈牽。那秀才文章燦然。管登科。作狀元。管登科。作狀元。
【紅繡鞋】〔老旦〕旦夕祝吿蒼天。週全。願他獨占魁選。榮顯。母妻封贈受皇宣。門楣顯。姓名傳。得魚後。怎忘筌。得魚後。怎忘筌。
【尾】從今且把眉舒展。遇良辰自宜消遣。骨肉永遠團圓。
