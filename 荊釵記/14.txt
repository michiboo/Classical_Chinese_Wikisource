
【掛眞兒】〔老旦上〕天付姻緣事諧矣。夫和婦如魚似水。〔生上〕貧處蝸居。羞婚燕爾。惟恐傍人談恥。〔旦上〕菽水承歡勝甘旨。親中饋未能週備。〔生〕慈母心歡。賢妻意美。深喜一家和氣。
【宜春令】恩東命。遣僕來上覆。近聞說官人赴都。解元出路。人去家空。必定添淒楚。意欲把西首房屋。待相邀安人居住。爲此特令男女到宅傳語。
【前腔】〔老旦〕蒙錯愛。爲眷屬。這恩德深銘肺腑。奈緣艱苦。迤邐不能勾參岳父。到如今又蒙相呼。頓敎娘心中猶豫。試問我孩兒媳婦。怎生區處。
【前腔】〔生〕因科舉。欲赴都。免不得拋妻棄母。千思百慮。母老妻嬌。卻敎誰爲主。旣岳翁惜寡憐孤。這分明連枝惜樹。且自隨機應變。愼勿推阻。
【前腔】〔旦〕夫出路。百事無。況家中前空後虛。晨昏朝暮。慮恐他人生疾妬。旣相招共處同居。暫幽棲蓽門蓬戶。未審婆婆夫主。意中何如。
【繡衣郞】〔老旦生旦弔場〕半生在陋巷幽棲。樂守淸貧苟度時。重蒙不棄。大廈千間相週庇。望孩兒異日榮貴。報岳翁今日恩義。〔合〕願從今奮前程萬里。願從今奮鵬程萬里。
【前腔】〔生〕自歷學十載書幃。黃卷靑燈不暫離。春闈催試。鏖戰功名在科場內。金鸞殿擬着荷衣。廣寒宮必攀僊桂。〔合前〕
【前腔】〔旦〕想蒼天不負男兒。一舉成名天下知。倘登高第。雁塔題名身榮貴。若能勾贈母封妻。也不枉了爭名奪利。〔合前〕
【前腔】〔老旦〕黃河尙有澄淸日。豈可人無得運時。皇都得意。那時好個風流壻。〔生〕我寒儒顯赫門楣。太岳翁傳揚名譽。〔合前〕
