
【高陽臺】〔外上〕兔走烏飛。星移物換。看看鬢髮皤然。嗣息無緣。幸生一女芳年。溫衣飽食堪過遣。賴祖宗遺下田園。喜一家老幼平安。謝天週全。
【臘梅花】〔淨上〕年華老大雙鬢皤。胭脂膩粉幸丟抹。市人都道我。道奴相像夜叉婆。
【前腔】〔丑上〕奴奴體兒多嬝娜。嫦娥也賽奴不過。市人都道我。道奴相像緊那羅。
【珍珠簾】〔旦上〕南極耿耿祥光燦。明星爛。慶老圃黃花娛晚。〔衆〕去了靑春不再返。且暫把身心遊翫。〔旦〕疎散。喜團圓歡會。慶生華誕。
【錦堂月】〔旦〕華髮斑斑。韶光荏苒。雙親幸喜平安。慶此良辰。人人對景歡顏。畫堂中寶篆香銷。玉盞內流霞光泛。〔合〕齊祝贊。願福如東海。壽比南山。
【前腔】〔丑〕筵間。繡幙圍環。奇珍擺列。渾如洞府仙寰。美食嘉殽。堪並鳳髓龍肝。簪翠竹同樂同歡。飮綠醑齊歌齊唱。〔合前〕
【前腔】〔淨〕堪歎。雪染雲鬟。霞綃杏臉。朱顏去不囘還。椿老萱衰。只恐雨僽風僝。但只願無損無傷。咱共你何憂何患。〔合前〕
【前腔】〔外〕幽閒。食可加餐。官無事擾。情懷並沒愁煩。人老花殘。於心尙有相關。待招贅百歲姻親。承繼我一脈根蔓。
【醉翁子】非慳。論治家千難萬難。休只管喫得甕盡杯乾。〔丑〕今番慶生席面。難做尋常一例看。〔合〕重換盞。直飮到月轉花梢。影上闌杆。
【前腔】〔外〕神僊。滿座間人閒事減。慶眉壽。樽前席上。正宜疎散。〔衆〕歡宴。樂人秪應。品竹彈絲敲象板。〔合前〕
【僥僥令】〔衆〕銀臺燒絳蠟。寶鼎噴沈檀。望乞蒼穹從人願。〔合〕骨肉永團圓。保歲寒。
【前腔】炎涼多反覆。日月易循環。但願歲歲年年人康健。〔合前〕
【尾】玉人彈唱聲聲謾。露春纖把錦箏低按。曲罷酒闌人散。
