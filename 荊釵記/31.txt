
【夜行船】〔生上〕一幅鸞箋飛報喜。垂白母料已知之。日漸過期。人何不至。心下轉添縈繫。
【前引】〔老旦〕死別生離辭故里。經歷盡萬種孤恓。〔末上〕昨過村莊。今入城市。深感老天垂庇。
【刮鼓令】從別後到京。慮萱親當暮景。幸喜得今朝重會。娘。又緣何愁悶縈。李成舅。莫不是我家荊。看承母親不志誠。〔末〕小姐且是盡心侍奉。〔生〕我的娘。分明說與恁兒聽。你媳婦呵。怎生不與共登程。
【前腔】〔老旦〕心中自三省。轉敎人愁悶增。你媳婦多災多病。況親家兩鬢星。家務事要支撐。敎他怎生離鄕背井。爲你饒州之任恐留停。兒。你岳丈先令人送我到京城。
【前腔】〔末〕當初待起程。〔生〕正要問你起程。小姐怎麼不來。〔末〕到臨期成畫餅。〔生〕母親。李成舅說甚麼畫餅。〔末背〕若說起投江一事。恐唬得恩官心戰驚。〔生〕李成舅。說甚麼驚字。〔末〕是有個經字。小姐呵。途路上少曾經。當不得許多高山峻嶺。餐風宿水怕勞形。〔生〕老安人也來了。他到來不得。〔末〕便是。小姐有些病體。老員外呵。因此上留住在家庭。
【前腔】〔生〕端詳那李成。語言中猶未明。娘。把就兒裏分明說破。免孩兒疑慮生。〔老旦背生〕呀。母親。因甚的變顏情。長吁短嘆珠淚零。〔老旦袖出孝頭髻介生〕袖兒裏脫下孝頭繩。莫不是恁兒媳婦喪幽冥。
【江兒水】〔老旦〕嚇得我心驚怖。身戰簌虛飄飄一似風中絮。爭知你先赴黃泉路。我孤身流落知何處。不念我年華衰暮。風燭不定。死也不着一所墳墓。
【前腔】〔生〕一紙書親附。我那妻。指望同臨任所。是何人寫套書中句。改調潮陽應知去。迎頭先做河泊婦。指望百年完聚。半載夫妻。也算做春風一度。
【前腔】〔末〕狀元休憂慮。且把情懷暫舒。夫妻聚散前生注。這離別只說離別苦。想姻緣不入姻緣簿。聽取一言伸覆。須信人生萬事莫逃天數。
