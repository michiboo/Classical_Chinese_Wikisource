
【風馬兒】〔老旦上〕柳拂征衣露未央。可憐年邁往他鄕。〔末〕謾自殷勤設奠。血淚灑長江。
【綿搭絮】尋縱覓跡到江邊。李成舅。可曾帶得香來。〔末〕小人不曾帶得。〔老旦〕我那兒。只一塊香沒福受用。〔苦〕只得撮土爲香。禮雖微表姑情意堅。望靈魂暫且聽言。指望松蘿相倚。誰想你抱石含寃。這也不要埋怨你丈夫。都是你的親娘把乘龍女壻嫌。
【憶多嬌】〔末〕愁哽咽。情慘切。萱堂苦逼中道絕。暮憶朝思難訴說。〔合〕喪溺江心。喪溺江心。永遠傳揚孝烈。
【綿搭絮】只爲家貧無倚。在他閭閻。是你的兒夫去經年。杳沒音信傳。是你的繼母呵。信讒言。鎭日熬煎。熬煎得你抱屈含寃。我那兒。撇得我無倚無依。你帶我的孝。纔是順理。今日呵。反披麻哭少年。
【憶多嬌】〔末〕心痛惜。情慘戚。將身赴江學抱石。可憐夫婦鸞鳳拆。〔合〕卽日登程。渺渺音容遠隔。
【風入松】〔老旦〕嘆連年貧苦未逢時。誰想一旦分離。我孩兒自別求科舉。怎知道妻房溺水。但說來又恐驚駭我兒。決不可與他知。〔末〕安人不必恁憂慮。且聽男女咨啓。只說狀元催逼起。先令我送安人來至。那其間方說就裏。決不要使驚疑。
【急三鎗】〔老旦〕痛易情難訴。痛易情難訴。常思憶。常憂慮。心戚戚。淚如珠。〔末〕且自登程去。且自登程去。休思憶。休憂慮。途路上。免嗟吁。
【風入松】〔老旦〕如何敎我免嗟吁。我這老景憑誰。年華老邁難移步。旦夕間有誰來溫顧。恨只恨他們繼母逼他嫁。死得最無辜。〔末〕果然死得最無辜。論貞潔眞無。姻緣契合從今古。拆散了夫妻皆天數。漫騰騰洛陽近也。今且喜到京都。
