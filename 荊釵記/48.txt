
【紫蘇丸】〔外上〕若認此荊釵。其中可宛轉。〔淨上〕安撫開華宴。相招意非淺。〔生上〕侯門宴請來。催赴跨靑驄。〔外〕蒙君不棄。蝸居門戶生光彩。
【一江風】見荊釵不由我不心驚駭。是我母親頭上曾插戴。這是那得來。敎我揵耳揉腮。欲問猶恐言相礙。心中展轉猜。元是我家舊聘財。天那。這是物在人何在。
【駐馬聽】〔生〕聽訴因依。昔日卑人貧困時。忽有良媒作伐。未結婚姻。愧乏財禮。荊釵遂把聘錢氏。〔外〕成親幾年。〔生〕結親後卽赴春闈裏。幸喜及第。〔外〕除授那裏。〔生〕除授饒州僉判叨蒙恩庇。
【前腔】〔生〕再聽因依。說起敎人珠淚垂。〔外〕中間必有緣故。〔生〕爲參万俟丞相。招贅不從。反生惡意。將吾拘繫。奏官裏。一時改調蠻煙地。〔外〕爲何改調。〔生〕要陷我身軀。同臨任所。五載不能僉贊。
【前腔】〔生〕曾寄書囘。深恨孫郞故換易。〔外〕你家須認得字跡。〔生〕奈我妻家不辨字跡差訛。語句眞異。岳翁妻母見差池。逼勒荊婦重招壻。〔外〕令正從否。〔生〕苦不遵依。將身投溺江心裏。
【前腔】曾薦亡妻。原籍視臨在宮觀裏。我在迴廊之下。見一佳人。與妻無二。敎人展轉痛傷悲。今朝又見荊釵記。覩物傷悲。人亡物在。空彈珠淚。
【前腔】〔外〕休皺雙眉。聽俺從頭說仔細。我在東甌發足。渡口登舟。一夢蹺蹊。〔生〕夢見甚的。〔外〕道五更一女來投水。急令稍水忙撈取。休得傷悲。夫妻再得諧連理。
【前腔】〔淨〕此事眞奇。節婦義夫人怎比。年兄。疾忙開宴。請出夫人。就此相會。天敎今日重完聚。金杯捧勸須當醉。〔生〕深感提攜。從今萬載傳名譽。
【哭相思】〔旦上〕妮子傳呼意甚美。尙未審凶和喜。〔外〕兒。王守公正是你丈夫。〔生旦〕每痛憶伊作幽冥鬼。不料重逢你。〔外〕快去府裏。請太夫人相見。〔老旦上〕公相相招會兒婦。焉敢躊躇。
【紅衫兒】〔老旦〕自那日投江隨潮去。痛苦傷悲。忽聞人報道身亡。轉敎人痛悲。若不遇公相相留。怎能勾夫妻重會。效啣環結草。當報恩義。
【大環着】〔外〕那一日江道。那一日江道。得夢蹊蹺。靈神對吾曾說道。見佳人果然聲韻高。投水江心早。稍公救撈。問眞情取覆言詞了。留爲義女。帶同臨任所福州道。〔合〕怎知今日夫妻母子。子母團圓。再得重相好。腰金衣紫還鄕。大家齊歡笑。百世永諧老。
【前腔】〔旦〕念奴家年少。念奴家年少。適侍英豪。在雙門長成身自嬌。守三從四德遵婦道。蘋蘩頗諳曉。母姑性驕。見孫郞富勢生圈套。家尊見高。就將奴與君成配了。〔合前〕
【前腔】〔老旦〕想當初窮暴。想當初窮暴。豈有今朝。蒼天果然不負了。幸孩兒喜得名譽高。門閭添榮耀。闔家旌表。感皇恩母子得寵招。加官賜爵。受天祿滿門福怎消。〔合前〕
【前腔】〔生〕歎椿庭喪早。歎椿庭喪早。母氏劬勞。想當年運乖時未遭。對靑燈簡編莫憚勞。萱親況年老。深蒙泰山。送荊釵豈嫌寒舍小。春闈應舉。助白金與我恩怎消。〔合前〕
【越恁好】〔生〕自上長安道。自上長安道。步蟾宮掛紫袍。爲不就万俟丞相寵招。不從贅配多嬌。〔合〕潮陽任所被改調。受千辛萬苦。因此上五年傷懷抱。
【前腔】〔旦〕詐書傳報。詐書傳報。苦逼奴嫁富豪。遂投江幸得錢安撫。急撈救。免隨潮。
【尾】移宮換羽雖非巧。倣古依今敎爾曹。奉勸諸君行孝道。
