
【破陣子】〔旦上〕翠黛深籠寶鏡。蛾眉懶畫春山。絲蘿雖喜依喬木。椿樹還憐老歲寒。偸將珠淚彈。
【玉交枝】〔旦〕音容不見。望冥中聽奴訴言。甫離懷抱娘恩斷。目應怎瞑黃泉。誰知繼母心太偏。逼奴改嫁相凌賤。我那親娘。孩兒今日出嫁。本待做一碗羹飯與你。料他決不相容。苦莫說羹飯。我要痛哭一場。〔合〕怕他們聞之見嫌。只得且呑聲。淚痕如線。
【前腔】不能光顯。嘆資裝十無一完。爹爹母親。荊釵裙布奴情願。只是我爹爹年老在堂。奴家去後。嘆無人膝下承顏。我的親娘。七歲拋離了你。受他折磨難盡言。孩兒倘有一些差處。非打卽駡。他全無骨肉親相眷。
【憶多嬌】你且開鏡匳。整翠鈿。休得界破殘裝玉筋懸。今日我做爹爹的骯髒了你。首飾全無眞可憐。〔合〕休得愁煩。喜嫁個讀書大賢。
【前腔】〔旦〕愁只愁你子嗣慳。爹老年。何忍敎兒離膝前。爹爹。你與母親不諧。孩兒去了。凡事忍耐些罷。莫惹閒非免掛牽。
【鬭黑麻】自古姻緣事非偶然。五百年來赤繩繫牽。兒今去。聽敎言。我的兒。你到王門做媳婦。勿慢勿驕。必欽必敬。孝順姑嫜。數問寒喧。〔合〕燈前淚漣。生離各一天。它有日歸寧。吾心始安。
【前腔】蒙敎養成人。恩同昊天。〔淨內應〕我又不是你親娘。說什麼昊天。〔旦〕我的娘。雖不是你親生。多蒙保全。兒別去。免憂煎。娘。你是個年老之人。休惹閒氣。倘爹爹有些不是處。忍耐些罷。努力加餐。望把愁顏變笑顏。〔合〕燈前淚漣。生離眞可憐。〔外〕我兒。他衣飾也無一件與你。哭他怎麼。〔旦〕裙布荊釵。奴身自便。
【臨江僊】〔旦〕百拜哀哀辭膝下。及門無母施鞶。未知何日返家園。出門銀燭闇。白日照魚軒。〔旦丑吹打下外弔場〕
【前腔】半壁孤燈相弔影。蕭蕭白髮盈顚。那堪弱息離身邊。叮嚀辭別去。情痛不成乾。
