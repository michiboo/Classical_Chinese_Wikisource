
【梧葉兒】〔旦上〕遭折挫。受禁持。不由人不淚垂。無由洗恨。無由遠恥。事臨危。拚死在黃泉作怨鬼。
【香羅帶】一從別了夫。朝思暮苦。寄來書道贅居丞相府。母親和姑媽逼勒奴也改嫁孫郞婦。奴豈肯再招夫。萱堂苦苦責打奴。只得拚死在黃泉路。免得把淸名來辱汚。
【胡搗練】傷風化。亂綱常。萱親逼嫁富家郞。若把身名辱汚了。不如一命喪長江。〔投江介丑上救旦下〕
【五供養】〔外上〕餐風宿水。海舟中多少憂危。終宵魂夢裏。似神迷。披衣強起。玉宇淸高如洗。江風緊。海潮囘。側聽隣岸曉雞啼。
【山歌】〔丑上〕夜行船裏撈救一枝花。五更轉說天淨紗。脫布衫跳下江兒水。一隻紅繡鞋。失落在浣溪沙。
【菊花新】〔貼旦上〕日上三竿猶未起。聞呼未審何因。
【糖多令】〔旦上〕無奈禍臨頭。今朝拚死休。如癡似醉任飄流。不想舟人撈救。我身出醜。臉慚羞。
【玉交枝】〔旦〕容奴伸訴。〔外〕你那裏住居。〔旦〕念妾在雙門住居。〔外〕姓甚名誰。〔旦〕玉蓮姓錢儒家女。〔外〕元來與我同姓。你曾嫁人麼。〔旦〕年時獲配鴛侶。〔外〕旣有丈夫。丈夫姓甚名誰。在家出外。〔旦〕王十朋是夫出應舉。〔外〕且住。王十朋是你丈夫。他得中了頭名狀元。有書囘來麼。〔旦〕數日前有傳尺素。〔外〕旣有書來。爲何投水。〔旦〕因此書骨肉間阻。因此書啣寃負屈。
【前腔】〔旦〕書中緣故。道休妻重婚在相府。〔外〕他是讀書人。豈肯違法度。我曉得了。莫不是朋黨嫉妒。〔旦〕萱親信聽讒詐書逼奴改嫁孫郞婦。〔外〕怎麼不從母命。〔旦〕論貞潔不更二夫。奴焉敢傷風敗俗。
【前腔】聽他言語。論貞潔他人怎比。思量我也難留你。左右叫舟子。不如送還伊父。〔旦〕若還送奴歸故里。不如早喪黃泉路。到顯得名傳萬古。儘敎他前婚後娶。
【前腔】〔外〕不須憂慮。且帶你同臨任所。修書遣人饒州去。管敎你夫婦重會。〔旦〕若還這般週濟奴。猶如久旱逢甘雨。便是妾重生父母。望公相與奴做主。
【黃鶯兒】〔旦〕公相望垂憐。感夫人意非淺。又蒙結拜爲姻眷。恩德萬千。何日報全。願公相早登八位三台顯。〔合〕淚漣漣。雙親遠別。重得遇椿萱。
【前腔】〔外〕不必淚漣漣。這相逢非偶然。同臨任所爲姻眷。聊附寸箋。饒州報傳。管敎你夫婦重相見。〔合〕免憂煎。夫妻有日。重得遇椿萱。
【前腔】〔貼〕天賜這姻緣。喜他們也姓錢。同臨任所作宛轉。明日動船。開洋過淺。願一陣好風。急去登福建。〔合前〕
【前腔】〔旦〕溺水自心酸。我婆婆苦萬千。堂前繼母心不善。兒夫去遠。家尊老年。何日得見王僉判。〔合前〕
