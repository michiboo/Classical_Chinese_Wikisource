
【夜遊朝】〔外雜從上〕錦袍銀綬掌春宮。輔佐承明一統。聖主求賢心重。網羅天下英雄。
【水底魚】〔生上〕天降皇恩。詔我衆書生。魚龍變化。直上九霄雲。
【前腔】〔末上〕慈親衰倦。弟兄無一人。無人奉養。時刻常掛心。
【前腔】〔淨上〕我是文人。聲名天下聞。若還高中。管取第一名。
【黃鶯兒】〔生〕魯史紀周正。〔外〕正名之實。何者爲先。〔生〕重明倫。先正名。先明王霸之分。尊王賤霸功難泯。〔外〕五霸桓文爲盛。事業如何。〔生〕齊桓公會諸侯於葵丘。次師召陵以伐楚。晉文公會諸侯踐土。天王狩於河陽。葵丘序盟。召陵誓兵。河陽踐土誠陵分。〔外〕春秋以賞罰爲事。無乃爲僭乎。〔生〕春秋天子之事也。故仲尼曰。罪我者其惟春秋乎。知我者其惟春秋乎。細推評。刑誅爵賞。誰識素王情。
【前腔】〔末〕五典與三墳。見重華。思放勳。〔外〕昔左史倚相能讀墳典丘索之書。子亦能是乎。〔末〕不敢。此分內事也。九丘八索吾能省。〔外〕旣然讀上古書。且說欲爲君盡君道。欲爲臣盡臣道。二者當法何人。〔末〕君人之道。至文武而盡。人臣之義。當以伊周爲法。文謨克勤。武烈繼明。商衡周鼎輝相映。〔外〕如或知汝。則何以哉。〔末〕有用我者。務引君當道而已。際風雲。鹽梅舟楫。一德務臣君。
【前腔】〔淨〕四聖首彌綸。道陰陽。說鬼神。〔外〕易主卜筮者說。可信麼。〔淨〕聖人作易。神以知來。知以藏往。是故知幽明之故。知來藏往昭無朕。天根杳冥。月窟渾淪。〔外〕何爲天根。何爲月窟。〔淨〕堯夫雲。乾遇巽時觀月窟。地逢雷處見天根。〔外〕夏商之時。易有何名。〔淨〕夏易首艮。是曰連山。商易首坤。是曰歸藏。皆無足傳者。連山雲斷歸藏隱。〔外〕此子年齒雖逾。學識頗到。〔淨〕不敢。我學生八八六十四卦。三百八十四爻。無不精曉。〔外笑〕可知你日親筆硯。〔淨〕惶恐。且休顰。韋編三絕。觀國利王賓。
【風檢才】〔衆上〕舉子讀書大賢。錦繡文章可觀。象簡羅袍恁作穿。宮花插帽簷偏。〔合〕頭名是王狀元。
