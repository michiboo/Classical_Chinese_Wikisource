
【小蓬萊】〔外上〕策馬登程去也。西風裏犖落艱辛。淡煙荒草。夕陽古渡。流水孤村。〔淨上〕滿目堪圖堪畫。那野景蕭蕭。冷浸黃昏。〔末上〕樵歌牧唱。牛眠草徑。犬吠柴門。
【八聲甘州】〔外〕春深離故家。嘆衰年倦體。奔走天涯。一鞭行色。遙指賸水淺霞。牆頭嫩柳籬畔花。見古樹枯藤棲暮鴉。嗟呀。遍長途觸目桑蔴。
【前腔】〔淨〕呀呀。幽禽聚遠沙。對彷彿禾黍。宛似蒹葭。江山如畫。無限野草閒花。旗亭小橋景最佳。見竹鎖溪邊三兩家。漁槎。弄新腔一笛堪誇。
【解三酲】〔外〕爲當初被人謊詐。把家書暗地套寫。致吾兒一命喪在黃泉下。受多少苦波查。今日幸得佳壻來迎也。又愁着逆旅淹留人事賒。〔合〕空嗟呀。自嘆命薄難苦怨他。
【前腔】〔末〕步徐徐水邊林下。路迢迢野田禾稼。景蕭蕭疎林暮靄斜陽掛。聞鼓吹。鬧鳴蛙。一經古道西風鞭瘦馬。謾囘首。盼想家山淚似麻。〔合前〕
