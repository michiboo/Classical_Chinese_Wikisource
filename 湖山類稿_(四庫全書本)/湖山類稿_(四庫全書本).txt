　　欽定四庫全書　　　　　集部四
　　湖山類稿　　　　　　　別集類三〈宋〉
　　提要
　　〈臣〉等謹案湖山類稿五巻水雲集一巻宋汪元量撰元量字大有號水雲錢塘人度宗時以善琴供奉掖庭宋亡隨三宮入燕乆之為黃冠南歸往來匡廬彭蠡間元陳泰所安遺集中尚有送錢塘琴士汪水雲詩泰延祐二年進士則元量亦云老夀矣其詩多慷慨悲歌有故宮離黍之感於宋末諸事皆可據以徴信故李鶴田湖山類稿䟦稱其記亡國之戚去國之苦間闗愁嘆之狀備見於詩㣲而顯隠而彰哀而不怨開元天寶之事記於草堂後人以詩史目之水雲之詩亦宋亡之詩史云云其品題頗當惟集中醉歌一篇記宋亡之事曰亂㸃連聲殺六更熒熒庭燎待天明侍臣已寫投䧏表臣妾僉名謝道清以本朝太后直斥其名殊為非體春秋責備賢者於元量不能無譏然元量以一供奉琴工不預士大夫之列而眷懐故主終始不渝宋季公卿實視之有愧其節槩亦不可及筆墨之間偶然失檢視無禮於君者其事固殊是又當取其大端恕其一眚者矣黃虞稷千頃堂書目載湖山類稿十三巻水雲詞三巻乆失流傳此本為劉辰翁所選祇五巻前脫四翻間存評語近時鮑廷博因復採宋遺民録補入辰翁元序合水雲集刻之以二本㕘互校訂詩多重複今亦姑仍原本焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸費墀

　　湖山類稿序
　　杭汪水雲以布衣攜琴渡易水上燕臺侍禁時為太皇王昭儀鼔琴奉巵酒又或至文丞相鋃鐺所為之作拘幽以下十操文山亦倚歌而和之昔者烏孫公主王昭君皆馬上自作曲鍾儀之縶南冠而操土音自作樂使人聴樂孰樂或謂作者之悲不如聴者之樂聴者之樂復不如旁觀者之悲也汪氏之琴天其使之娯清夜釋羈旅耶何其客之至此也琴本出於怨而怨者聴之亦樂謂其能雪其心之所謂也當其奏時如出乎人間落乎天上殆泊與淡相遭而卒歸於無有其亦有足樂耶歸江南入名山著黃冠據稿梧以終又起而出乎江湖邇者名人勝士以詩見其詩自奉使出疆三宮去國凡都人憂悲恨嘆無不有及過河所厯皇王帝伯之故都遺蹟凡可喜可詫可驚可痛哭而流涕者皆収拾於詩解其嚢南吟北嘯如賦史傳亦自有可喜余葢不忍觀之孰不游也以琴遇少琴能詩又少余欲盡其巻計之而不勝其壹鬱也則復使之進琴焉廬陵須溪劉辰翁㑹孟書













