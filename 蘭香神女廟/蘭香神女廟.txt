古春年年在，閒綠搖暖雲。
松香飛晩華，柳渚含日昏。
沙砌落紅滿，石泉生水芹。
幽篁畫新粉，蛾綠橫曉門。
弱蕙不勝露，山秀愁空春。
舞珮剪鸞翼，帳帶塗輕銀。
蘭桂吹濃香，菱藕長莘莘。
看雨逢瑤姬，乘船值江君。
吹簫飲酒醉，結綬金絲裙。
走天呵白鹿，逰水鞭錦鱗。
密髮虛鬟飛，膩頬凝花勻。
團鬢分蛛巢，穠眉籠小脣。
弄蝶和輕妍，風光怯腰身。
深幃金鴨冷，奩鏡幽鳳塵。
踏霧乘風歸，撼玉山上聞。

