
天子念黎庶，詔書換諸侯。 
仙郎授剖符，華省輟分憂。 
置酒會前殿，賜錢若山丘。 
天章降三光，聖澤該九州。 
吾兄鎮河朔，拜命宣皇猷。 
駟馬辭國門，一星東北流。 
夏雲照銀印，暑雨隨行輈。 
赤筆仍在篋，鑪香惹衣裘。 
此地鄰東溟，孤城弔滄洲。 
海風掣金戟，道吏呼鳴騶。 
郊原北連燕，剽劫風未休。 
魚鹽隘里巷，桑柘盈田疇。 
為郡豈淹旬，政成應未秋。 
易俗去猛虎，化人似馴鷗。 
蒼生已望君，黃霸寧久留。

