　　欽定四庫全書　　　　　集部八
　　明文衡　　　　　　　　總集類
　　提要
　　〈臣〉等謹案明文衡九十八巻明程敏政編敏政有宋遺民録巳著録是編首代言為詞臣奉勅撰擬之文次賦次騷次樂府次琴操次表箋次奏議次論次説次解次辨次原次箴次銘次頌次贊次七次策問次問對次書次記次序次題跋次雜著次傳次行狀次碑次神道碑次墓碣次墓誌次墓表次哀誄次祭文次字説為類凡三十有八悉從玉臺新詠之例題作者姓名惟方孝孺則書字蓋是時靖難文禁稍弛而尚未全解故存其文而隠其名也所録如呉訥文章辨體序題劉定之雜志之類皆非文體而袁忠徹瀛國公事實之類事既誣妄文尤鄙俚皆不免蕪雜之譏朱右攖寧生傳雜述醫案至以一篇占一巻亦乖體例然敏政本淹通賅博以文章名一時故鑒別持擇較明代他家選本終為有法又其時在北地信陽之前文格未變雖尚沿平衍之風而無七子末流摹擬詰屈之偽體稽明初之文者固終以是編為淵海矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　明文衡原序
　　文之來尚矣而後世詞華之習蠧之故近有為道學之談者曰必去而文然後可以入道夫文載道之噐也惟作者有精粗故論道有純駁使於其精純者取之粗駁者去之則文固不害於道矣而必以焚楮絶筆為道豈非惡稗而並剪其禾惡莠而並掩其苗者哉漢唐宋之文皆有編纂精粗相雜我朝汎掃積弊文軌大同作者繼繼有人而散出不紀無以成一代之言走因取諸大家之梓行者仍加博採得若干巻其間妄有所擇悉以前說為凖以類相次郁乎粲然可以備史氏之収録清廟之詠歌著述者之考證繕冩成帙以俟後人或曰朱子嘗譏文自文而道自道者其語甚力然則近世道學之談未易非也子之是舉無乃勞乎走曰不然考朱子之雲蓋為蘇氏之文駁故耳至於楚詞韓文注釋校訂不遺餘力則我先正固嘗以文為意矣必如子說則是釋家不立文字之教走豈敢以為是乎新安程敏政序
