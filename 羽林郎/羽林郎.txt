昔有霍家奴　　姓馮名子都
依倚將軍勢　　調笑酒家胡
胡姬年十五　　春日獨當壚
長裾連理帶　　廣袖合歡襦
頭上藍田玉　　耳後大秦珠
兩鬟何窈窕　　一世良所無
一鬟五百萬　　兩鬟千萬餘
不意金吾子　　娉婷過我廬
銀鞍何昱爚　　翠蓋空歭𣦠
就我求清酒　　絲繩提玉壺
就我求珍餚　　金盤膾鯉魚
貽我青銅鏡　　結我紅羅裾
不惜紅羅裂　　何論輕賤軀
男兒愛後婦　　女子重前夫
人生有新故　　貴賤不相踰
多謝金吾子　　私愛徒區區

