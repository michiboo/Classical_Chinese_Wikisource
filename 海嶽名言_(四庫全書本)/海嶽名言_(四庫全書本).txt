　　欽定四庫全書
　　海嶽名言
　　宋　米芾　撰
　　歴觀前賢論書徵引迂逺比況竒巧如龍跳天門虎臥鳳閣是何等語或遣辭求工去法逾逺無益學者故我所論要在入人不為溢辭
　　我書小字行書有如大字唯家藏真蹟跋尾間或有之不以與求書者心既貯之隨意落筆皆得自然備其古雅壯嵗未能立家人謂我書爲集古字蓋取諸長處總而成之既老始自成家人見之不知以何爲祖也江南吳𡷗登州王子韶大𨽻題榜古意盎然我兒尹仁大𨽻題榜與之等又幼兒尹知代我名書碑及手大字更無辨門下許侍郎尤愛其小楷雲每小簡可使令嗣書謂尹知也
　　老杜作薛稷慧普寺詩云鬱鬱三大字蛟龍岌相纒今有石本得視之乃是橫勒倒收筆鋒筆筆如蒸餅普字如人握兩拳伸臂而立醜怪難狀由是論之古無眞大字明矣
　　葛洪天台之觀飛白爲大字之冠古今第一歐陽詢道林之寺寒儉無精神栁公權國清寺大小不相稱費盡筋骨裴休率意寫牌乃有眞趣不䧟醜怪眞字甚易唯有體勢難謂不如畫筭勻其勢活也
　　字之八面唯尚眞楷見之大小各自有分智永有八面已少鍾法丁道護歐虞筆始勻古法亡矣栁公權師歐不及逺甚而爲醜怪惡札之祖自栁世始有俗書唐官告在世為褚陸徐嶠之體殊有不俗者開元已來縁明皇字體肥俗始有徐浩以合時君所好經生字亦自此肥開元已前古氣無復有矣
　　唐人以徐浩比僧䖍甚失當浩大小一倫猶吏楷也僧䖍蕭子雲傳鍾法與子敬無異大小各有分不一倫徐浩爲顔眞卿辟客書韻自張顚血脈來敎顔大字促令小小字展令大非古也
　　石刻不可學但自書使人刻之已非己書也故必須眞跡觀之乃得趣如顔眞卿每使家僮刻字故㑹主人意修改披撆致大失眞唯吉州廬山題名題訖而去後人刻之故皆得其眞無做作凡差乃知顔出於褚也又眞蹟皆無蠶頭鷰尾之筆與郭知運爭坐位帖有篆籀氣顔傑思也栁與歐爲醜怪惡札祖其弟公綽乃不俗於兄筋骨之說出於栁世人但以怒張爲筋骨不知不怒張自有筋骨焉
　　凡大字要如小字小字要如大字褚遂良小字如大字其後經生祖述間有造妙者大字如小字未之見也世人多寫大字時用力捉筆字愈無筋骨神氣作圎筆頭如蒸餅大可鄙笑耍湏如小字鋒勢備全都無刻意做作乃佳自古及今余不敏實淂之榜字固已滿世自有識者知之
　　石曼卿作佛號都無回轉摺之勢小字展令大大字促令小是顚敎顔眞卿論謬蓋字自有大小相稱且如寫太一之殿作四窠分豈可將一字肥滿一窠以對殿字乎蓋自有相稱大小不展促也余嘗書天慶之觀天之字皆四筆慶觀字多畫在下各隨其相稱寫之掛起氣勢自帶過皆如大小一般雖眞有飛動之勢也
　　書至𨽻興大篆古法大壞矣篆籕各隨字形大小故知百物之狀活動圎備各各自足𨽻乃始有展促之勢而三代法亡矣
　　歐虞褚栁顔皆一筆書也安排費工豈能垂世李邕脫子敬體乏纎濃徐浩晩年力過更無骨氣皆不如作官時婺州碑也董孝子不空皆晩年惡扎全無妍媚此自有識者知之沈傳師變格自有超世眞趣徐不及也御史蕭誠書太原題名唐人無出其右爲司馬係南嶽眞君觀碑極有鍾王趣餘皆不及矣
　　字要骨格肉須裹筋筋湏藏肉帖乃秀潤生布置穏不俗險不怪老不枯潤不肥變態貴形不貴苦苦生怒怒生怪貴形不貴作作入畫畫入俗皆字病也
　　少成若天性習慣如自然茲古語也我夢古衣冠人授以摺紙書書法自此差進寫與他人都不曉蔡元長見而驚曰法何太遽異耶此公亦與眼人章子厚以眞自名獨稱我行草欲我書如排⿱子然眞字湏有體勢乃佳爾
　　顔魯公行字可敎眞便入俗品
　　尹仁等古人書不知此學我書多小兒作草書大叚有意思
　　智永硯成臼乃能到右軍若穿透始到鍾索也可不勉之
　　一日不書便覺思澁想古人未嘗片時廢書也因思蘇之才恆公至洛帖字明意殊有工爲天下法書第一半山莊臺上多文公書今不知存否文公與楊凝式書人尠知之餘語其故公大賞其見鑒
　　金陵幙山樓𨽻榜乃闗蔚宗二十一年前書想六朝宮殿榜皆如是
　　薛稷書慧普寺老杜以爲蛟龍岌相纒今見其本乃如柰重兒握蒸餅勢信老杜不能書也
　　學書湏淂趣他好俱忘乃入妙別爲一好縈之便不工也
　　海岳以書學博士召對上問本朝以書名世者凡數人海岳各以其人對曰蔡京不得筆蔡卞得筆而乏逸韻蔡襄勒字沈遼排字黃庭堅描字蘇軾畫字上復問卿書如何對曰臣書刷字







　　海嶽名言
