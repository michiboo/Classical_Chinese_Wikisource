
出郭離言多，迴車始知遠。 
寂然層城暮，更念前山轉。 
總轡越成皋，浮舟背梁苑。 
朝朝勞延首，往住若在眼。 
落日孤雲還，邊愁迷楚關。 
如何漵花發，復對遊子顏。 
古寺杉栝裡，連檣洲渚間。 
煙生海西岸，雲見吳南山。 
驚風掃蘆荻，翻浪連天白。 
正是揚帆時，偏逢江上客。 
由來許佳句，況乃愜所適。 
嵯峨天姥峰，翠色春更碧。 
氣淒湖上雨，月淨剡中夕。 
釣艇或相逢，江蘺又堪摘。 
迢迢始寧墅，蕪沒謝公宅。 
朱槿列摧墉，蒼苔遍幽石。 
顧予任疏懶，期爾振羽翮。 
滄洲未可行，須售金門策。

