竹部竹山近，歲伐竹山竹。
伐竹歲亦深，深林隔深谷。
朝朝冰雪行，夜夜豺狼宿。
科首霜斷蓬，枯形燒餘木。
一束十餘莖，千錢百餘束。
得錢盈千百，得粟盈斗斛。
歸來不買食，父子分半菽。
持此欲何為，官家歲輸促。
我來荊門掾，寓食公堂肉。
豈惟遍妻孥，亦以及僮僕。
分爾有限資，飽我無端腹。
愧爾不復言，爾生何太蹙。
