成化六年，常熟梅裏周涇包眉村徐悌者，嘗為所親周熙假人白金六兩。熙無還，債主逼悌償，其妻又相怨詈，悌乘忿往縊熙家。道逢一老翁，手曳杖問悌何之？悌告其所由，翁曰：「何必自拚命？第隨我往，當為汝償之。」因與偕行。是日下午，周涇去梅裏且十五里，梅裏至常熟又三十六里，常熟抵楓橋一百十里，總一百六十餘里，迨瞬息而至。在途，悌告足乏，翁脫草履與穿，遂強健。迨翁行至夜，同宿土神廟，天未明，促悌行，悌告饑，即取地間草一如麥葉狀俾食，悌疑不食。少頃行至高山長林中，云：「汝少頃伺我於此，大家取物給汝。」悌危坐石上，日暮樵者回問所從來，悌告其故。樵曰：「日暮虎將至，不宜處此，況此中素無人家，惟張公洞耳。」悌因脫衣典路費而回，行三四日始達家，不勝罷困。悌家方與熙家作訟，見之即解。
無錫有巨室，某一子為糧長，一子入學為弟子員。遼陽李公初宰是邑，其糧長者偶呼不至，厥弟易服以應之，李能識其非，曰：「汝豈秀才而代糧長乎？」因出對云：「秀才糧長，打糧長，不打秀才。」即對云：「父母大人，敬大人，如敬父母。」一時應對敏捷，人皆稱之。
丁酉三月五日，與蕭漢文主事，周疑舫先生小酌。漢文云：「近見鬆江錢學士溥升天官侍郎，回忽詫云：『我平生感左璫之恩為不淺。』蓋嘗在翰林，即預教諸小奄，今懷璫是也，此舉實其力。」懷嘗於聖誕日被賜金二錠，奏云：「今某至此，皆師錢某之惠，留以轉奉。」溥考績至京，懷置宴以前金為壽，因跪曰： 「與師父置一酒杯。」溥曰：「留當與房下作首飾，常常頂戴。」太監一座聞之皆絕倒。
正統間京師童謠云：「雨帝雨帝，城隍土地。雨若再來，還我土地。」景泰本郕邸，雨帝與弟也。城隍郕王也，應天順復辟之讖也。
餘有親蔣廷貴第進士三甲，例除知縣，特告就北方之樂亭縣。同年劉以賢謂曰：「何不就南方？便道得省老親，亦人子幸事。」答曰：「進士除知縣，何面目見鄉里？」其父惟清，亟欲以京職為封榮地，聞子作縣，大失所望，遂致病心發狂。每見人但云：「尹天官說一年便升御史。」座客皆笑其癡。或曰其父雖癡，其子已先癡矣。
北人嘗云：「貓不過揚子江。」言貓過金山則不復捕鼠。厭者至金山，剪一紙貓投水中，則不忌。南人嘗云：「牛不過嘉興金牛橋，過者即死。」厭者牽之涉水而渡，則不忌。牛未嘗驗，貓則於韓克讚兄處。嘗汝寧帶回一貓過江，果不捕鼠。古書亦有云：「鴝鵒不渡濟，橘不渡淮。」於此事頗同。
成化己亥九月二十三日酉時分地震，自北而南有聲如雷。八月二十四日，天目、宜興、長興、紹興同一夕山崩，水漂屋廬人民畜獸不計數，及虎亦多死者。十月二十日夜，金犯南斗。因記之。
籠罩漆方用廣德好真桐油，人密陀僧，無名異，煎老。每熟油一兩，和入京山漆生者一兩，要絞十分淨漆在器物上，於日色中曬幹，須是四月至七月，日色方好，其餘不宜。要漆兩遭。初遭，略以沙葉輕打過使漆。
描錫方錫一兩，鐵杓中炒，熬成查，以個底下布襯，將錫渣帶熱傾入，用兩根木棍上下舂搗，自然成細沙。羅過細者，一面再炒，再搗之後，用十分好廣漆，生用隨意，描花樣在器皿上，將錫沙糝上，待十數日漆幹老，用一石子捱平，以水銀擦上，自然明亮。用水銀須是錫匠鍍床下錫屑，撞入水銀則死可用。不然，水銀活動，不能擦得牢。如作錫鄭重可見，成在作錫頭箸鋪裏，買他擦下細沙最好。
洗油蒸跡或衣上染汙，用好燒酒滾熱，輕擺之，自然去了。然後用白湯洗去酒氣。
治簇筋用桑樹向南枝三條，以刀輕刮去外面粗皮，用內麵青皮，以鐵錘錘爛，井花水調敷患處即好。
炒豬腸用荸薺，如藥飲片，切了曬幹為末。臨炒時，撒末子在內，不要蓋鍋，待熟傾白酒些少則脆美。
煮老雞鵝，凡殺過置在淨處，待其肉冷，然後燖毛，煮之易爛，如嫩者。治疝用蛇床子，加少麝香，煎湯薰洗，冷則易之。
茴香湯炒麵：一升芝麻，熟者減半，茴香花椒各六錢半炒，鹽三兩，[1234]細同拌白湯調用，千金不換。
造紅曲法：先取辣椒，不拘多少，曬幹為末貯之。次將糯米一斗釀成白酒，待自然漿來，漉去酒漿，止用糟，以大甕盛之。買好紅曲，簸去粗糠，[1234]為細末，同蓼末入糟內和勻紥起。凡曲米一升，蓼末六合，後用未熱過白粳米一石去粞，水浸五日。每日換水一遭，用木甑下，以蓼葉藉之，入米蒸熟，取放蘆席上，待稍涼方入前糟，拌勻再以蘆席覆之。過一宿，次早再入礱糠五斗和勻，攤於蘆席上，寸許厚，透風處涼幹，復收籮內，再用綠礬四兩泡沸湯三斗，候冷淋之。又將前曲照前攤之，候幹，放日色內，再曬幹為度。如不甚紅，再以綠礬湯如前澆一次則妙矣。
洗墨法：凡畫上涴墨，用廣膠熔成濃汁，以綿布醮之洗。一次將沸湯洗過，淨布再醮膠汁洗之，如此三四度則無跡矣。
江右聶大年先生教授杭時，有二僧爭住院子。先生招二僧飲之，贈以詩云：「蕭蕭落日下荒基，古殿淒涼白塔低。燕子不知身是客，秋風猶戀舊巢泥。」二僧慚愧而退。
成化丙戌，江右羅倫赴春闈，道經蘇州，為文謁範文正祠。是夕歸宿舟寓，夢文正遺之詩曰：「嬰帶橫腰重，宮花壓帽斜。勸君少飲酒，不久臥煙霞。」是歲，及第狀元，後因落語，故謝政歸隱。凡後江右士子之赴科者，必謁文正祠，文正卒無一語。
仙補方川：牛膝二斤，何首烏二斤，生熟地黃二斤，白芍藥一斤，蓮肉一斤，人參十兩，川芎半斤，香蛇一條，牛黃冰斤，黑豆些少，無灰酒十瓶，蜜一斤。
神仙造酒：方三月三日，采山桃花三兩三錢。五月五日，采馬蘭花五兩五錢。六月六日，采芝麻花六兩六錢。十二月八日取水，春分日作曲，杏仁一百個，白曲十斤，團如雞子，大紙裹，吊掛七七四十九日。客來，取前水一瓶，放曲一塊，紙封瓶口，逡巡之間已成酒矣。
崑山黃廷儀由賢良科任處州守，時葉宗劉（留）亂，黃乘機將巨室羅織采連之，掠其產，收其子女，奇貨而回，富雄於鄉。一日燕客，出金玉杯，所收子私指謂人曰：「某物某物皆我家掠來。」黃知，一夕捶死沉之湖中。黃卒無嗣，後死停柩在堂，火起其棟撓折，碎其柩，擊其屍為兩截，如腰斬狀。又有沈尊者，亦昆人，為教諭。其父從義在府治寫發，尊亦習刀筆，常以是在宦途挾製人。遇去官歸教，人為訟分財，嘗奏太倉武揮使，連獄累年，武為其苦。尊逃不結，後得獲卒庾死。其妻兄某素被其累，時亦在獄，見其死，紿訴所司曰：「尊平昔有詐，死術未可信。」所司令獄卒倒埋五日，一夜獄卒踢折其肋骨二支。人以謂二人之報，可與惡者為標準雲。
近世奸僧化緣者，以舊銅佛頭埋於土中，先以黃豆鋪在佛底，日以水沃之。豆被水濕漲，卻將佛頭從土中頂出，號召閭閻縱觀，哄眾布施。
蘇州一無賴子某專雕假印營生，一日以自己偽稱是提學，考退秀才。名字將父偽作解頭，齎執蘇州府，移文送寧國府充吏。不意撥於冷房，無錢可覓。三月後給假回，一往不去。本府究其所熟之人，但賣飯店安歇耳。到蘇追逮，無其人名字。後連賣飯者來認，追蘇州府，以其人監候，其人入監。其吏一日前因又假印事發在獄，恰正相遇，豈天不欲累賣飯者，天使然乎？可見作偽雖百計亦不能逃，天理信乎？人能巧於機謀，天道巧於報施。
呂忠、呂文者，常熟人，呂方伯淵之蒼頭也。方伯任雲南，二兒亦致富。嘗因財相仇，忠與其友丁仁厚，托謀文，許以白金百兩。仁遂邀文飲於他所，留連數日，閑來紿忠曰：「事畢矣。」因索所報。忠須驗，引至虞山下，有他殍遺二腿，指曰：「身首恐有識者，碎而棄之矣。」因得白金如數。明日文歸，忠往問仁退金，仁曰：「汝以金囑我何為？」忠無辭，金卒不還，仁亦卒不露於文。人皆重仁之智。
十九年大疫，常熟學前程某者，每日至午後即昏厥，至次日天明始穌。即備云：「我隨周神並各處土祇至人家散疫。」指云：「某家因子孝，其疫不及其家。行善亦減數，惡者多及之。」如此者迨二十日，後一一如其言。奚浦錢氏云：「死四十二人。」果然程某無恙。
常熟孟學官怡其弟某嘗一日出門，見已故周某者來，即入具衣冠，與之分坐對談。家人問其故，云：「周某奉本境土神高二官人請某管疫。」數竟暴卒。
胡燕巢嘗被雀奪，雀輒銜艾草葉致巢中，胡燕則不復來，豈艾性製燕耶？
造醋法：四五月間用糯米粽子三個，不去包，放在瓶內，瓶約盛五六碗者。入淡白灑，或二酒、酸酒在內，以紙紥定，七日開看，其味香而且酸。取出煎用，再入淡酒在內，如此陳陳相因。至十月，不用此法。十月間以糯穀穗紥如指大七把，蒸過入瓶內，加粗曲二兩，入淡酒在內，紥定放在灶灰內暖處，七日成醋，亦能相因。至三四月，不用此法。
蛙鳴聒人，以芝麻秸磨碎，順風撒去，則禁之。
道士召鶴於端午日，尋小鵓鳩養之。遇行法，則刺其血書符，鶴立至。
人家槐樹上生青蟲，食葉迨盡，於樹下大擂鼓，則其蟲盡自落於地。藏香須用大黃末糝人，則不散其氣。
凡青石不可以蘆束在上，築則石破。人家碑石不可蘆席覆蓋，經露則有席痕。
崑山人取昆石，初出土，有土色新紅，不愜觀。但於冷糞坑中浸，久之取出，水濯洗過，則同舊色。石上欲生苔蘚，以馬糞水調薄加土漿在內，塗於石上則生。
砂缸破，以針砂和鹽鹵膠牢，於陰處不動，一月則如舊，補石亦可。凡欲鐵器破折，以鋼砂夾鹽鹵罨之一晝，時其鐵則酥軟。
珠子，婦人不宜帶，與屍氣近。帶去吊喪，亦要爆壞。近鐵器並柏木為匣，藏珠皆損。
牝鹿凡於相尾之時，雖牡鹿數十，一時皆淫過。牝則渾身之肉消喪止皮，氣息而已，或倒於路旁。人若能扶去，以細草飼之，月餘其肉皆復。若即時殺食，則空有皮骨耳。
虎搏兔子，先於四圍撒尿，則兔不能出，以受其搏。獐子宿處四圍，自吐涎，留一門，虎從無涎處入搏，獐子跳去，虎多不能出。
東朝劉馬太監於西蕃買一黑驢以進，能日行千里，又善鬥虎。上取虎城一牝虎與鬥，一蹄而虎斃。又鬥一牝虎，三蹄而斃。後與獅鬥，被獅折其脊。劉馬伏地，大慟以惜。
種竹以河泥壅之，則其篾脆而不中用。
狗之肝如泥土色，臭味亦然。傳其警夜，人在土上走，則其肝動氣所感也。
治痢並水瀉：小粉八兩，炒焦色（如球子發泡好），乳香一兩，沒藥一兩，臨時用好醋調，粘油紙，攤膏藥封臍上即治。若癆病攤大者，貼背心亦治了。凡淨粉三兩，乳沒六錢為例。
十九年，宜興一人因無產有役，與其妻逃曆陽。遇行船，因問往去向。長年遂答曰：「我正往曆陽地方。」其人搭去。長年悅其妻，至曆陽誘其人曰：「我於此最多識熟，你妻可留船中，我與你去覓舍者。」長年同至山下，遂打死其人回船，紿其妻曰：「汝夫已落虎口矣。」妻哭，長年曰：「無苦，我自與汝成配。」 其妻疑曰：「虎豈能盡食吾夫？若得見遺肉一臠，亦願足，然後與爾為配。」長年不得已，領其妻往尋，不意一虎竟搏長年而去。其妻因哭曰：「此真有虎，吾夫真死矣。」路人聞之，詰其所由，妻以實告。路人云：「適從縣前，見有一人被船長打死，復活來，告豈汝夫耶？」其婦詣尋之，果其夫復活雲。
大麥上場，帶濕就以枷打則易落，幹則難落。砟糞箕環於樹上，砟下便熨彎。若停久則性硬多爆折。
成化十六七年之間，葑門黃天蕩邊一漁者，乘小舟夜出捕魚，見岸次一人喚渡，長丈餘，其漁疑而不答。其人曰：「汝去至某所當得一鯉重四斤半，若果然，汝當渡我。」其漁果得如其所雲。明夜，其人坐於岸次喚渡，云：「汝既有所得，何不渡我？」其漁曰：「當再有所驗與我。」其人曰：「汝去不多遠，當一網鯉九個。」亦果然。其人曰：「今須渡我。」漁曰：「汝必鬼物，吾不渡。」其人歎息而去，且口自云：「明夜且待鬆江人來，我自討替。」其漁遠候之，於夜果見一人蕩擄而來。漁問何處人？云：「鬆江。」即止之，謂其所以，鬆人不果行。明夜其漁復見其人訴曰：「我某處為商者，死於此水，我欲渡此往某土地廟求文移還鄉。汝既不渡我，又沮鬆人，何見害之深耶？」漁曰：「汝能助我為生，當渡汝。至廟為汝薦拔，送汝還鄉。」其人曰：「若然當有厚報。」其漁載入廟，其漁遂棄，漁寓廟中，詳茭如神，三四年間致富，後作薦送其人還鄉。
成化十二年，葑門楊枝塘田上費思義家，夏夜深，忽見一蓬頭小廝走入其門。其家遍尋，隱在灶下，問其名，但長目直視不答，打亦不應。及以火烙之，不出聲，投於水則浮遊上岸。其家以為怪，以簍裝之投於湖中，卒無所事。
景泰間及今，葑門外緣通鬆江居民，皆因鬆人泛鹵水至，各家遂製鍋煎鹽。凡一船鹵水，一人溺之，永煎不成鹽。鹽鍋中放肉煮之易酥，但翻動則徹骨俱咸不可食，一放再不動，則外咸內淡，如暴醃肉味。
十九年十二月二十七日，南京雪作，崑山王往彼，在金水河旁見大人跡，一步一丈三尺餘，其足跡恰長三尺。
吳江農家，雖高田砟稻必用竹簽，每簽稻五千，其穗下垂。蓋新砟稻捍尚有生氣，倒垂則其膏澤浸漬入米，每畝較不捍稻米多五升。吳江以北不然，過水則用簽。
陳啟東諭學寧德，嘗作詩述閩人常談云：「蠻音鴂舌語胡塗，雨落番將禍斷呼。誰信撻挑原是要，怎知詐講（吳人稱說，說也）卻雲誣。長公仔（音蹇於也）貶南瓜（即西瓜也）賣，李銼（屋也，猶言李家也）門書老酒沽。昨聽鄰家罵新婦，聲聲明白喚狸奴（其罵聲雲帽帽，即貓叫聲，如吳人云杜貨也）。」閩人自聞亦為絕倒。
威寧伯王公悅在大同，見邊事漸生，醞禍未測，情悰不懌。乃作詩云：「去來雲來歸去來，千金難買釣魚台。已知世事隻如此，借問古人安在哉！綠酒有情留客醉，黃花無主為誰開？忠君報國心如火，一夜秋風盡作灰。」時翰苑諸公和云：「那有伊周事業來，恥隨郭隗上金台。權謀術數何深也？局量規模真小哉！半世功名如過隙，一場富貴似花開。於今門下三千士，一半寒心一半灰。」傳聞於天下，以為王公誅心之鉞也。
成化十九年，山西代府一日失一宮人，半月復至。問其何往？云：「為神所攝去。」無何，日正午，舉城人皆聞戈甲聲。俄見雲端有神人，或從數十人者，或十人者，或騎馬，或乘異獸，自東西漸至代府，各神班坐殿上，從者休庭間，王率家屬伏拜於下。神索飯，飯畢，舉索王衣，各襲服之，復乘獸而去。內一神云： 「舉火正殿。」遂焚。舉府無遺，止所攝女一房巋然獨存。
牟都御史俸任山東時，嘗登泰山日觀峰，見秦碑上無刻，以人言為冒碑，意其中別有物，遂劂其下丈餘，碑體深不可拔，乃發其蓋，石又不動，益數百人，蓋始起。即時，山東黑氣彌布，白晝如夜，咫尺莫辨物，俸遂止。人皆云：「山東黑祥，殊不知禍始於此。」
王清，廣東參將，因黃肖養為寇，陷賊圍，被反接輿至城下，令招城中人，清呼舊麾下告云：「我不幸陷賊，失機以死，自分汝等食祿朝廷，當堅壁自守。勿以我故，或偽傳我言誘汝以降，當勿聽，以俟早晚天兵之至。我去即死，汝善為計。」賊怒其言，以刀亂砟死。有二語佩衣間云：「我因勢屈身甘死，留取丹心達汗青。」
江西信州鉛山銅井，其山出空青，井水碧色，以鉛錫入水，浸二晝夜則成黑錫，煎之則成銅。
浙藩左大參瓚，成化十七年朝京，出京時夢一人出對云：「參政布政為黎庶之福星。」左公問其人，答曰：「某蘇州賀恩前科解元也。」左隨對云：「解元會元鍾山靈之秀氣。」至蘇尋訪賀恩，一見其肖貌儼如夢中，因誌以伺後驗雲。
予嘗燕吳修撰元博宅，予與陳諭學起東同席，起東強予酒，予不勝杯酌。起東云：「如辭飲，須對一對句可準。」時賀恩其榮解元觀席，起東云：「恩作解元，禮合賀其榮也。」次座即陳進士策字嘉謨者，予應聲云：「策登進士，職當陳嘉謨焉。」為之鬨堂。
太祖高皇帝嘗問宋學士濂，某人如何，因稱其善至數四。上曰：「中豈無一不善者？」對曰：「有善則臣與交，而知之不善者，臣不與交，故不知其為人。」
範從文，文正公十二世孫之柔之的派，崑山人。洪武中拜監察御史，忤旨欲殺。上問：「汝非範文正之孫乎？『先憂後樂』是汝祖所言。」曰：「是。」上取帛五方，親書「先天下之憂而憂，後天下之樂而樂。」諭曰：「免汝五死。」後果五犯皆免。
