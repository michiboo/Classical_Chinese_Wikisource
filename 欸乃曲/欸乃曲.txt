
偶存名跡在人間，順俗與時未安閑。
來謁大官兼問政，扁舟卻入九疑山。
湘江二月春水平，滿月和風宜夜行。
唱橈欲過平陽戍，守吏相呼問姓名。
千里楓林煙雨深，無朝無暮有猨吟。
停橈靜聽曲中意，好是雲山韶濩音。
零陵郡北湘水東，浯溪形勝滿湘中。
溪口石顛堪自逸，誰能相伴作漁翁。
下瀧船似入深淵，上瀧船似欲昇天。
瀧南始到九疑郡，應絕高人乘興船。

