　　欽定四庫全書　　　　　子部十二
　　聞見後錄　　　　　　　小説家𩔖一雜事之屬提要
　　〈臣〉等謹案聞見後錄三十卷宋邵博撰博字公濟伯溫子也是編葢續其父書故曰後錄其中論復孟後諸條亦有與前録重出者然伯溫所記多朝廷大政可禆史傳是書兼及經義史論詩話又叅以神怪俳諧較前錄頗為瑣雜又伯溫書盛推二程博乃排程氏而宗蘇軾觀所記游酢謝良佐之事知康節沒後程氏之徒欲尊其師而抑邵故博有激以報之葢怙權者務爭利必先合力以攻異黨異黨既盡病利之不獨擅則同𩔖復相攻講學者務爭名亦先合力以攻異黨異黨既盡病名之不獨擅則同𩔖亦相攻固勢之必然不足怪也至其彚輯疑孟諸説至盈三卷證碧雲騢真出梅堯臣手記王子飛事稱佛法之靈記湯保衡事推道教之騐論晏殊薄塟之非詆趙鼎宗洛學之謬皆有乖邵子之家法他若以元稹詩作黃巢之𩔖引據亦頗疏畧惟其辯宣仁之誣載司馬光集外章疏之𩔖可資考証議通鑑削屈原之非駁王安石取馮道之謬辨伊川易𫝊非詆垂𬖄証紹興玉璽實非和璧論皆有見談詩亦多可採宋人説部完美者稀節取焉可耳乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸費墀




　　聞見後錄原序
　　先人蚤接昔之君子著其聞見於篇甚嚴博不肖外繼有得在前例為合間後出他記不避也或以司馬遷之書曰太史公猶其父談雲爾曷緒之篇下亦不失為遷也嗟夫筆四十年獲麟已絶矣續明年又明年孔丘卒非是但云聞見後錄雲紹興二十七年三月一日丙寅河南邵博序








