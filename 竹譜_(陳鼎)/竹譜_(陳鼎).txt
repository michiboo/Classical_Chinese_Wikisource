儕於植物之中，而超乎草木藤蘿之外者，聿惟竹，古人用以比君子焉。其為物也，雖在童稚，脩然有凌霄之姿，是以一歲卽與母齊，能屈能伸而不改其節。晉王子猷謂不可一日無此君，每到一處卽令種竹，則甚矣。竹之可貴也，顧其為類也繁，世人耳目囿於一方，少所見，遂不免多所怪，與之談異物，輒相與目笑之，不知天下之大何所不有，安得以一人之識，遂謂世無斯物耶。
今天子性愛修竹，御製竹賦一篇，矞矞皇皇，非臣下所能彷彿，蓋不獨愛其形，兼愛其德也。陳子定九所著竹譜，考其名目，約五六十種，無論今古，凡竹之異者悉載焉。子受而讀之，如數頃琅玕，森然在目，如渭川千畝，坐享侯封，使我得遇此君數輩，便當把臂入林矣。定九具文武才，竹亦具文武才，以之削簡，其文也，以之作箭，其武也，然則定九之譜斯竹也，其殆自為寫照也夫。歙縣張潮題。
產嶰谷中。作笛吹之，能回寒谷陽春。節長而葉大，青蔥如碧玉，擲地有金聲，然易碎，墜地無不破者。嗟乎，物之美者固易於摧折耶，今嶰谷久已絕種，安得復生千萬箇，作笛千萬枝，令知音者吹之，俾大地無日不陽春也。
江南北俱產，但種不多。歲兩產筍，夏則生母竹中，不欲蔽母竹涼風也。冬則產母竹外，恐寒風攻母竹也，土名孝順竹。嗟乎，物無情者也，有冬溫夏清之意，何以人而不如竹乎。
產荊州公安縣㓂萊公祠前，又呼為萊公竹。相傳㓂萊公謫雷州，卒歸葬西京，道出公安，邑人祭而哭之，插竹地上以掛楮幣，逾月，枯竹盡活，歲餘，筍成林。人以為忠貞之感，故名。
產渭川。每千竿必有一竿高出羣竹之上，迥然獨立，如雞羣鶴焉，以異於眾竹，故名君子。嗟乎，渭川千畝，竹不知其幾千萬竿也，然每千竿必有一君子。今天下大矣兆庶如林，竟無一君子，何哉，豈人而不如草木耶。悲夫，聖人吾不得而見之，得見君子者，斯可矣，對斯竹也，能無君子之思乎。筍甘香如桂馥。
產江浙。色如黃玉，節高而葉細，質最堅，筍甘。此竹植眾竹中，眾竹卽不茂，眾竹植此竹中，亦卽不活，有王侯獨尊之象焉。
產山東登州。堅勁可作杖。天台山中亦產，然堅勁不如登州，而青翠過之。湖廣岳州君山亦產，則皆柔軟而長者矣。此竹實多虛少。
產廣東儋州。節長三尺，不大過錢圍。葉亦長三尺，其色如雨過天青。
產海南厓州。竹梢如鳳尾，葉類鳳毛。故邱瓊山有月落斜穿金鳳毛之句。
產羅浮山。長十餘丈，每節長丈餘，大徑尺。有五色蝴蝶，大如箕，育子於葉。
亦產羅浮。竹小而葉大，有文如篆，若蟲蝕。然土人謂之竹葉符。
產廣西近腳趾地。幹色如玳瑁，明亮直透於內。筍味甘，籜亦斑斑可愛。
產將樂縣。土人搗以作紙，極潔，號曰玉版。筍味苦，不堪食。以其可作紙，故名太史。
閩粵俱有此竹。其形如展誥軸狀，又若手卷從兩頭卷合者，然背圓而面凹。大者可作筆桶，置之案頭，極文雅。
產山左登萊山、中華山，巴蜀亦有之。根狀龍頭，腹實，止通一線，堅勁可作杖。
產貴州貴築土司中。長三丈，下無枝葉，及頂方生枝葉，亭亭如葢。
吳下極多。此種筍最早，燕子來時卽生矣，味甘脆可餐。與護基竹𠇷相近，此二竹最易盛，每植一二株，三年成林。
產瓊州五指山中。高十餘丈，大如拱，土人鋸節作水桶及盛酒之用。其梢枝葉不散，狀如龍尾，故邱瓊山有兩餘倒拔蒼龍尾之句。
產臺灣雞浪山中。最長大，葉黃而乾赤。土人采以作屑為香，焚之臭如栢子。
兩竹並生，節節相對，無毫末參差。伐其一則其一必槁，土人呼為鴛鴦竹。廣西潯州山中最多。
產四川保寧郡萬山中。節高而皮軟，殺其青可作簟，暑月寢之無汗。故人呼簟為桃笙，以竹名也。
產川廣之交茅隆山中。青圓堅潔，風來相戛，聲如嗚玉。開紫花，結實如菽，卽鳳鳥以為餱糧者也。嗟乎，鳳鳥久不至矣，此竹結實何為。
產中州伊洛之間。幹扁而色青，筍亦甘香可啖。葉如柳葉，狀美人之睂，故以美人呼之。植之曲檻，月下風前，楚楚可愛，當秋宵春晝，焚香獨對，如擁十二金釵，呼之欲應。
產鄖陽竹山縣山中，房山山中亦有之。幹文如錦，陸離可愛。葉長尺許，可為笠。
相傳舜崩蒼梧，二妃追至，哭帝極哀，淚染於竹，故斑斑然如清淚痕也。有數種，最佳者其文如螺旋而色紫，不文處則碧如玉。永州最多，湖南諸郡俱有。又名瀟湘竹。
產歸州昭君故居。凡竹至秋冬雖不凋，然老葉必黃落，惟此竹之葉，如不生新卽不脫，故經年如是。嗟乎，豈與塞外塚草青青同一勁耶。
產貴州鎮遠山中。堅圓勁直，狀如陽羨牙竹，然曲之可為桮棬束縛，經歲縱之，挺然復直。嗟乎，此竹不當以綿稱，合以剛字之，斯可矣。
細如箭桿，堅勁而直，可為箭，蓋竹材之最良者也。貴州鎮遠山中頗多，雲南楚雄、麗江諸郡亦產，江右撫州靈谷產者更佳，附以利鏃，能洞甲。
產朝鮮國山中。其葉如龜腳，幹上之紋亦然。其色蒼黑而微綠。
產安南國三江府天琹山中。無葉，有枝如鹿角，色赤如珊瑚，至冬則色黑，立春又赤，苗人以之紀歲。
產占城國不勞山中。其幹九曲，枝亦然，葉叢生，亦九，備五色。
歌畢佗，真臘國竹也。長數丈，大如斗，葉長七尺，闊五尺，厚寸許。國人采葉作舟以涉水。
卽黃斑竹。產滇中蒙化府天耳山​​，故名。相傳郡城人凡有計度，言語雖甚秘，山中卽有人傳，以山有此竹故也。截一管附耳，可聞十里外蒼蠅聲。
本如芭蕉，下大上小，葉亦如之，色亦然。筍甘香可啖。出緬甸國，土人取其竹作釜，實米於中，煨之以火，竹焦而飯熟，清香可餐。其葉亦可作紙，苗人以之書僰文。
產廣西潯州府山中。其枝若素絲下垂，葉綴於巔，如魴魚吞餌，葢葉白而尾赤也。
產粵西平樂府華蓋山中，恭城、富川、永安、昭平處處有之。其小如筯，堅潔如象牙，作筯甚佳。
產粵東韶州府仁化縣。節長數尺，土人采以揉碎、漬軟，取絲為布，暑月可代絺綌，但不耐久。
產溫州。削為絲，柔如線，可織燈，故名。筍生三年始成竹，又名千日竹。
產江右吉安府白鷺州。皮潔如玉，而筍味甘香，亦如玉版。成竹青青可愛。
贛州南安兩郡萬山中俱產。內堅實不虛，可作戈戟，桿勁直有力，不撓不屈。
亦產江廣之間，閩服亦有。其斑處色如丹砂，質如黃玉，筍味辛，食之令人木強。
產漢陽桃花洞息夫人祠側。伐竹忌男子持斤，男子持斤伐之則竹寸寸裂，女子伐之則完。君子曰：竹之貞者也，宜以夫人呼之。 
產黃州府各屬俱有，而蘄州者為第一。有三絕之稱，色瑩者為簟，節疎者為笛，帶鬚者為杖。
產天全六番打尖罏地方。大如斗，一本而上分數幹，凡竹無㫄幹，惟此竹如樹。
產兩廣交趾地。其竹本大如斗，色如墨，葉亦然。與棕竹相類，但有大小之殊耳。可為盤、為軍持、為筆筒、為酒注、為茶甌、為刀劍握。
產長河篬筤谷及秦人三洞。其斑紫，其質白。可為笛，聲異凡竹。
產岳州華容、平江，澧州。其節處大如本，如麗人細腰狀。豈楚王宮中諸姬魂魄所化耶。鍛其青為蕈，臥之，奪夏月暑。
龍鬚竹產衡岳岣嶁峰。枝上生細絲如鬚，長七八尺，狀如龍髯下垂。
卽湘妃竹也。道州斑竹巖產者，勝於他產，斑處紋細如髮，作螺旋形。或曰：道州斑竹巖筍鬆脆甘香，逈出尋常。
產四川保寜郡巴州境。竹根大如甕，而本細如指。取其根作酒注，如兕觥然，飲之，有清芬氣。
產四川敘州烏蒙、黎州、睂州、雅州、卭州篬筤、卭筰諸山俱有。皆可為杖，以其堅潔也。
桃竹狀如桃，枝、幹、皮、葉皆類桃，但有節，中空。產潼川州江心蟠石者佳，可為杖。
黑斑竹其斑處如黑漆有光可鑑人。葉大如掌，色藍，質色微黃。遵義府碧雲峰中極多。
白斑竹斑處如羊脂素玉，其質則如丹砂。葉細類松針。產睂州息臺、崌崍諸山。
月月竹月一生筍，歲十二次，逢朔則筍生，晦日則籜脫盡而葉舒矣。產嘉定州。有堯階蓂莢之義。
刺竹枝、幹、葉俱有刺如荊棘然。產四川烏撒土司中。苗人取置倉廩及牀頭，鼠遭刺卽斃，故鼠聞其氣卽不敢來，又名鼠見畏，又名貓子竹。
苦竹閩、廣、黔、滇、楚、蜀諸山俱有之。質甚青蔥，而筍味苦，不可口，然土人煮去苦水，和肉炙之，可祛暑清火。蜀之永寜者最苦，竹梢露滴處百草不生，苦亦甚矣。其葉煎湯，治火症，與淡竹葉、竹瀝同功。
產四川平茶洞土司中。其斑處色綠，其質如墨，葉亦黑如漆，儼然文與可管夫人畫竹也。
閩中通省產，竹無他異也，惟是枝長於幹，下覆於地，不見本。取其本鍛為絲，可作器。
葉赤，質亦然，筍味甘香。瓊州頗多，東甌雁蕩山中者色如渥丹，每曉霞相射，紅映數里。
產湖廣柳州桂東縣萬王城中。萬王不知何代人，相傳曾寓此城，階砌尚存，㫄修竹數竿，至今鬰然，每早自仆掃其地而復立，故土人呼為萬王竹。
先贈公喜畫竹，聞先君言，皆屬友人攜去。余嚮藏弆一幀，在里中為祖龍所劫，今讀此帙，益深我手澤之感矣。心齋張潮。

