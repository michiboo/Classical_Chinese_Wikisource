
尹文子序
尹文子者蓋出於周之尹氏齊宣王時居稷下與
宋鈃彭蒙田駢同學於公孫龍公孫龍稱之著書
一篇多所彌綸莊子曰不累於物不苟於人不忮
於衆願天下之安寧以活於民命人我之養畢足
而止之以此白心見侮不辱此其道也而劉向亦
以其學本於黃老大較刑名家也近爲誣矣余黃
初末始到京師繆熈伯以此書見示意甚玩之而
多脫誤聊試條次撰定爲上下篇亦未能究其詳
也
　　　　　　　　　　　　山陽仲長氏撰定

