　　欽定四庫全書　　　　經部五
　　春秋辯義　　　　　　春秋類
　　提要
　　〈臣〉等謹案春秋辯義三十八卷明卓爾康撰爾康字去病仁和人萬厯壬子舉人嘗官浚儀縣教諭平生頗以匡濟自任著述甚多是書大旨分為六義曰經義曰傳義曰書義曰不書義曰時義曰地義持論皆平正其經文毎條之下大抵皆雜採前人成說排比詮次而間以已意折衷之毎公之末又各附以列國本末一篇取繋於盛衰興亡之大者別為類敘亦頗便省覽中間立義未當者如甲戌己丑陳侯鮑卒以為是甲戌年正月己丑史官偶倒其文不知古人紀歳自有閼逢攝提格等二十二名其甲至癸十日寅至丑十二辰古人但用以紀日而並不以紀歳又如五石六鷁謂外災何以書為其三恪且在中土不知晉之梁山崩宋衛陳鄭災豈皆三恪乎又天王狩於河陽謂晉欲率諸侯朝王恐有畔去者故使人言王狩以邀之其心甚盛無可訾議尤為有意翻新而致害於理此類皆不可為訓然其他可採者亦復不少如謂鄭人來渝平當依左氏訓更成其以為墮成不果成者文義皆誤又謂以成宋亂乃著諸侯之罪為春秋特筆其以成為平者悖教殊甚又解戎伐凡伯於楚丘謂一國言伐一邑亦言伐一家言伐一人亦言伐公羊以伐為大之乃不知侵伐之義強為之辭其說皆明白正大足破諸家拘文牽義之見於經旨固未嘗無所闡發也乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
