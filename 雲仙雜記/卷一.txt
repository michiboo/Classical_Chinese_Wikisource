
司空圖隱於中條山，芟松枝為筆管，人問之，曰：「幽人筆正當如是。」（《汗漫錄》）
白樂天燒丹於廬山草堂，作飛雲履，玄綾為質，四面以素絹作雲朵，染以四選香，振履則如煙霧。樂天著示山中道友曰：「吾足下生雲，計不久上升朱府矣。」（《樵人直說》）
孫登琴遇雨必有響，如刃物聲，竟因陰雨破作數截，有黑蛟踴去。（《金徽變化篇》）
元順本棋枰聲，與律呂相應。蓋用響玉為盤，非有異術也。（《棋天洞覽》）
楚王靈夔使人造紅白二墨為戲，及書寫衣服，黑衣用白書，白衣用紅書，自成一家。（《大唐龍髓記》）
崔奉國家一種李，肉厚而無核。識者曰：「天罰乖龍，必割其耳，耳血墮地，故生此李。」（《琴莊美事》）
元載飲食，冷物用磂黃椀，熱物用泛水甆器。器有三千事。（《樞要錄》）
蕭穎士少夢有人授紙百番，開之皆是繡花。又夢裁錦，因此文思大進。（《文筆襟喉》）
方鎔隱天門山，以㯶櫚葉拂書，號曰「無塵子」。月以酒脯祭之。（《高士春秋》）
穆宗每宮中花開，則以重頂帳蒙蔽欄檻，置惜春御史掌之，號曰「括香」。（《玉塵集》）
玄宗御案墨，曰「龍香劑」。一日，見墨上有小道士如蠅而行。上叱之，即呼萬歲曰：「臣即墨之精，黑松使者也。凡世人有文者，其墨上皆有龍賓十二。」上神之，乃以墨分賜掌文官。（《陶家缾餘事》）
李固言未第前，行古柳下，聞有彈指聲，固言問之，應曰：「吾柳神九烈君。已用柳汁染子衣矣，科第無疑。果得藍袍，當以棗餻祠我。」固言許之。未幾，狀元及第。（《三峰集》）
黃巢陷京城南，唐王氏有鏡，六鼻常生雲煙，照之，則左右前三方事皆見。王氏向京城照之，巢寇兵甲如在目前。上平都邑，以映日紗囊取入禁中。（《纂異記》）
杜子美十餘歲，夢人令采文於康水，覺而問人，此水在二十里外。乃往求之，見鵝冠童子告曰：「汝本文星典吏。天使汝下謫，為唐世文章海，九雲誥已降，可於豆壟下取。」甫依其言，果得一石，金字曰：「詩王本在陳芳國，九夜捫之麟篆熟。聲振扶桑享天福。」後因佩入蔥市，歸而飛火滿室。有聲曰：「邂逅穢吾，令汝文而不貴。」（《文覽》）
陳茂為尚書郎，每書信印記曰：「玄山典記」，又曰「玄山印」。搗朱礬，澆麝酒，閑則匣以鎮犀，養以透雲香，印書達數十里，香不斷。印刻，胭脂木為之。（《玄山記》）
房次律弟子金圖，十二歲時，次律徵問葛洪仙籙中事，以水玉（一雲玄珠）數珠，手節之，凡兩遍，近二百事，瑯瑯誦之不止，次律賞以轉枝梨。（《童子通神集》）
洛陽梨花時，人多攜酒其下，曰為梨花洗妝。或至買樹。（《唐餘錄》）
杜甫在蜀，日以七金，買黃兒米半籃，細子魚一串，籠桶衫柿油巾皆蜀人奉養之粗者。（《浣花旅地誌》）
玄針子得石斧銘，曰：天雷斧，速文步，敲石柱。子如其言。詩如蒸雲，千步千首。（《清異志》）
張寶凡衣服綵帛皆以所任官印印之，白黃物以墨，紅黑物以粉，常曰：「此印賢於掌庫奴遠矣。」文字亦然。人收寶文以有棠木印者為真。（《張寶純印錄》）
姑臧太守張憲使倡妓戴拂壺中錦仙裳，密粉淡妝，使侍閣下。奏書者，號傳芳妓；酌酒者，號龍津女；傳食者，號仙盤使；代書札者，號墨娥；按香者，號麝姬；掌詩藁者，號雙清子。諸倡曰鳳窠群女，又曰團雲隊曳雲仙，亦佳話雲。（《姑臧前後記》）
虢州別駕竇淝，以當歸為地仙圓，曰「使血海增光。」以棗木為杵臼，號「金剛骨」。（《三堂往事》）
房壽六月召客，坐糠竹簟，憑狐文幾，編香藤為俎，刳椰子為杯，搗蓮花製碧芳酒，調羊酪造含風鮓，皆涼物也。壽勸吳田以轆轤甕，田懼其深曰：「但見龍門溪水濯麴蘗腸耳！」（《叩頭錄》）
郭元振落梅妝閣，有婢數十人。客至，則拖鴛鴦𬅁裙衫，一曲終，則賞以糖雞卵，明其聲也。宴罷，散九和握香。（《敘聞錄》）
洛陽人家，正旦，造絲雞、葛燕粉荔枝；正月十五日，造火蛾兒，食玉梁餻，寒食，裝萬花輿，煮楊花粥；端午，朮羹、艾酒，以花絲樓閣插髩，贈遺辟瘟扇；乞巧，使蜘蛛結萬字造明星酒，裝同心膾；重九，迎涼，脯羊肝餅，佩癭木符；冬至，煎𩛿，綵珠，戴一陽巾；除夜，銅刀刻門，埋小兒硯，點水盆燈；臘日，造脂花餤。（《金門歲節》）
旃檀寺悟本詩春秋二會，斂牛乳為龍華飯供獻，結綵錢為幡蓋，設客以吳興臠團糟，授戒者施以般若錢。求男者解密珠璫。（《僧園逸錄》）
李白登華山落雁峰，曰：「此山最高，呼吸之氣想通天帝座矣。恨不攜謝眺驚人詩來，搔首問青天耳！」（《搔首集》）
樂天語人曰：「吾已脫去利名枷鎖，開清高門戶，但蓮龕子母丹，不知何時可成？」（《自慶傳》）
裴令臨終，告門人曰：「吾死無所繫，但午橋莊松雲嶺未成，軟碧池繡尾魚未長，《漢書》未終篇，為可恨爾！」（《晉公遺語》）
養筆，以磂黃酒舒其毫；養紙，以芙蓉粉借其色；養硯，以文綾蓋，貴乎隔塵；養墨，以豹皮囊，貴乎遠濕。逢溪子遵之。（《文房寶飾》）
史鳳，宣城妓也，待客以等差。甚異者，有迷香洞、神雞枕、鎖蓮燈；次則交紅被、傳香枕、八分羊；下列不相見，以閉門羹待之。使人致語曰：「請公夢中來。」馮垂客於鳳，罄囊，有銅錢三十萬，盡納，得至迷香洞。題九迷詩於照春屏而歸。（《常新錄》）
玄宗為太子時，愛妾號鸞兒，多從中貴董逍遙微行。以輕羅造梨花散蕊，裛以月麟香，號袖裏春。所至暗遺之。（《史諱錄》）
周光祿諸妓，掠髩用欝金油，傅面用龍消粉，染衣以沈香水。月終，人賞金鳳凰一隻。（《傳芳略記》）
朝真觀九星院，有三賢松三株，如古君子。梁閣老妓英奴，以麗水囊貯香遊之，不數日，松皆半枯。（《事略》）
李華燒三城絕品炭，以龍腦裹芋魁煨之。擊爐曰：「芋魁遭遇矣。」（《三賢典語》）
琴叟耕鳳嶺之田，以虎紋巾裹犁。推之曰：「勞吾躬耕，山神必以豐年相報。」已而果然。（《鳳翔退耕傳》）
李神遇以楓溪鐵造綰龍臺，為宴燈，花燈八層，間以三縫錦衤票，點紫菱，油燃鳳縷。（疑尚缺文。出《捃摭精華》）
吳興米，炊之甑香；白馬豆，食之齒醉。虢國夫人廚吏鄧連，以此米擣為透花𩝐，以豆洗皮作靈沙臛，以供翠鴛堂。（《品物類聚記》）
王施避巢𡨥入天台山，主人賀理以牛粥練帬。施謝曰：「公乃命司延我光景，當為掃露明軒，永為明公下吏。」（《芳賢傳》）
張曲江語人曰：「學者常想胸次吞雲夢澤，筆頭湧若耶溪；量既並包，文亦浩瀚。」（《徵文玉井》）
