宣帝時，西夷怛陁國貢八角玉升，夏以水澆之，則無暑；冬以火迫之，無寒。異事甚眾。（《逢夏記》）
則天初稱周，方具告天冊文。有吏人見大周字上有兩仙童，長二三寸，執刀剗削，斯須視之，失去周字。人知唐必復興。（《鳳池編》）
曲江春遊之家，以脂粉作紅餤，竿上成雙挑掛，夾雜畫帶，前引車馬。（《曲江春遊錄》）
倪芳飲後必有狂怪，恬然不恥。或以《毛詩》卷染油代燭，醉遊徹曉。（《醉仙圖記》）
清涼僧海豐苦行二十餘年，人見其眉睫間，常化佛千百，大如黍米，往來遊行，己不覺也。（《清涼僧海》）
終南及廬岳出好李花，兩市貴侯富民以千金買種，終廬有致富者。（《耕桑偶記》）
蕭餘上元夜於宣陽里酒盤下得一物，如人眼睛，其體類美石，光彩射人。餘夜遊市肆，閑置掌中，每行黑暗衢巷，隨身光明，三尺毫末可鑒。後因而飛出。（《影燈記》）
初造笙，每管中入荻根，細沙一豆許。遇吹時，飛沙於中，激揚聲愈清徹。近世樂工，未有知者。惜夫！（《辨音集》）
喬敷嗜魚而貧，日向漁人貸食。漁人送魚一斤，則以白堊標門記之。後日，償價，年律一終，白堊盈門。（《壠上書》）
九華小民浚池，得物狀類竹根。旁有一銘曰：「浮陽筍，太古孕；舉投醬缶，三年不盡。」民不識字，使人讀之，試以豆一斗造醬，投物其中，果三年不減。（時逢道士《青陽記》）
魏郡開成中大旱，遍禱山嶽，或言西沈陸先生道行精明，請之必驗。太守以下乃攜杏酒青羊，以備牲醪，告於山中。先生受禮訖，對太守呼吸數過，五指連拂之，爪甲間皆出雲煙之氣，惟中指氣象甚盛。先生曰：「郡中雨得足，諸縣皆獲八分，亦可小稔。」已而其說不誣。（《從容錄》）
南康有狂人周可大，見魚必置數十頭，食餘棄於几上，人謂「隨即臭腐」。可大以手摩之，皆為石魚。後年餘，友人訪之，見其紙裹石魚，煨以啖客，新香不異常魚。（《逍遙公南康記》）
西王母居龍月城，城中產黃中李。花開則三影，結實則九影，花實上皆有「黃中」二字，王母惜之，過於蟠桃。與紫陽真官博戲，則以一二百枚遞分勝負。（《集真記》）
宣武判官洪子昇，延嵩山鍊師在宅。值大雨，階庭彌滿。欲上堂戶，子昇有憂色。鍊師取懷中重黎盞酌水，不滿杯而庭砌隨已乾矣。（《宣武盛事》）
方山道人時元亨，鍊真厭世三十餘年，精唾涕淚俱惜之。七十髪不白，走如奔馬。宋先生曰：「吾以小術，令此子三日即死。」乃於酒中以羊豕腦一拌，啖之。元亨不覺也，飲罷便苦頭痛下痢。明日，便出如剝凈雞頭肉者二三升許。又明日，元亨果卒。（《河中記》）
長安孫逢年，日一醉，無虛席。妓妾曳綺羅者，二百餘人。晚年衰憊，齒皆蚛齲，空虛如樓閣，而舊好不衰。（《長安後記》）
王維居輞川，宅宇既廣，山林亦遠。而性好溫潔，地不容浮塵。日有十數掃飾者，使兩童專掌縛帚，而有時不給。（《洛都要記》）
益眼者，無如磁石，以為盆枕可老而不昬。寧王宮中多用之。（《豐寧傳》）
揚州太守閭丘惠，會僚友於轉沙亭，集境內漁戶，令曰：「所得魚多者，有金帛之賞。」有一漁人以肉物作塊，散懸於網上，取魚倍眾力。凡十網得魚三千六百，無甚小者，眾慚而退。太守詢之，曰：「魚喜鹿胎之香。適散懸者，乃此物也。下網召之，萬魚畢聚矣。」（《揚州事跡》）
東川降魔寺僧吉祥，魁梧多力，受飯五缽，日夜誦經。九函池中魚知其數，以名召之，皆出水面，使去即沒。（《蜀普錄》）
並、代人喜嗜麪，切以吳刀，淘以洛酒，漆斗貯之，擊鼓集老幼，自以多寡取之，至飽。（《河東備錄》）
衛濟川養六鶴，日以粥飲啖之，三年識字。濟川檢書，皆使鶴銜取之，無差。（《金城記》）
茅地經冬燒去枝梗，至春，取土中餘根，白如玉者，搗汁煎之，至甘。可為洗心糖。（《幽燕異記》）
青、齊間有一種桃花，盛開時，垂絲至二三尺。採之，練以松脂，遞相纏結，織成鞋履，寄往都下，人皆不辨何物。（《青州雜記》）
甘塘社有一水，方丈瑩潔，春夏不竭。旱則禱之，應時雨下。然牛馬豬羊飲之，肥澤；雞鴨鵝雁飲之，必死。鄉民緣可以救旱，號「秘密泉」。（《鄴郡名錄》）
胡陽白壇寺，幡剎日中有影，月中無影，不知何故。因號「怯夜幡」。（《金臺記》）
大禹治水功成，令江淮河海神曰：「魚鱉衰盛，隨世安危。」自此之後，年必小減，使其價遞增，以食晚末之民。應天意也。（《禹功記》）
凡書冊以竹漆為糊，逐葉微攤之，不惟可以久存字畫，兼紙不生毛，百年如新。此宮中法也。（《白氏金鎖》）
人之為文，語意疏慢者，真脫絲布。文士之病，莫大乎此。（《鍾嶸句眼》）
石裕方明造酒數斛，忽解衣入其中，恣沐浴而出，告子弟曰：「吾平生飲酒，恨毛髪未識其味。今日聊以設之，庶無厚薄。」（《酒中玄》）
翰林有龍口渠通內苑。大雨之後，必飄諸花蕊，經由而出，有百種香色，名不可盡，春月尤妙。（《金鑾密記》）
孔戣好術藝，延接方士，多所傳授。能口中現五色牙齒，彩色光絢，一瞬即改。（《止戈集》）
蕭瑀、陳叔達於龍昌寺看李花，相與論李有九標，謂：香、雅、細、淡、潔、密、宜月夜，宜綠髩，宜白酒。（闕5個字）（《承平舊纂》）
曹務光見趙州，以斗盆燒乳頭香十斤，曰：「財易得，佛難求。」（《舊相禪學錄》）
王侍中家，堂前有鼠從地出，其穴即生李樹，花實俱好。此鼠精李也。（《好事集》）
白浦民割豬肝，肝中有一紙，大如手，色如新，書云：「煙水蒼蒼，明年無糧。」次年巢寇起，州郡多荒。（《纂異記》）
常元載不飲，群僚百種強之，辭以鼻聞酒氣已醉。其中一人謂：「可用術治之。」即取針挑元載鼻尖，出一青蟲如小蛇，曰：「此酒魔也。聞酒即畏之，去此何患？」元載是日，已飲一斗，五日倍是。（《玄山記》）
洛陽振德坊皆貧民，例享糟糠之薄。賀知章目為「糠市」。（《從容錄》）
房璘至人家，凡閱四筵，摘其品物，互徵古事，一一切當。（《河中記》）
