
龍山康甫，慷慨不羈，每日置酒於門，邀留賓客。不住者，贈過門錢，日費酒者鶴嘴瓶二十。（《放懷集》）
有人收得虞永興與圓機書一紙，剪開字字賣之。礬鄉一字得麻一斗，鶴口一字得銅硯一枚，房村一字得芋千頭，隨人好之淺深。（《字錦》）
張麟一醉六日，嚙柱幾半。（《醉錄》）
蓮花巷王珊起宅，畢其門，刷以醇酒，更散香末，蓋禮神之至。（《宣武盛事》）
范溥題聽事梁，每字以木花蓮承之，歲旦一開。次日，復上之。（《河中記》）
韋陟廚中，飲食之香錯雜。人入其中，多飽飫而歸。語曰：「人慾不飯筋骨舒，夤緣須入郇公廚。」（《長安後記》）
陳宛盛其居止，廁上以朮湯盥手，槐板覆蔽糞穴，為都城第一。（《洛陽要記》）
樂天女金鑾，十歲忽書北山移文，示家人。樂天方買終南紫石，欲開文士傳，遂輟以勒之。（《豐寧傳》）
揚州太守圃中，有杏花數十畷。每至爛開，張大宴。一株令一倡倚其傍，立館曰：「爭春」。開元中，宴罷夜闌，人或雲「花有嘆聲」。（《揚州事跡》）
成都薛氏家，士風甚美。廚司以半瓠為杓，子孫就食，蝦羹肉臠一取之，飯再取之。（《蜀普錄》）
楊炎食蒲桃，曰：「汝若不澀，當以太原尹相授。」（《河東備錄》）
黎舉常云：欲令梅聘海棠、棖子臣櫻桃，及以芥嫁筍，但恨時不同耳！然牡丹、酴醾、楊梅、枇杷，幸為執友。（《金城記》）
幽燕思仙驛後有五樹檜，忽生藥圓，試摘服之，往往療疾有驗。（《幽燕記異》）
熊飜每會客，至酒半、階前旋殺羊，令眾客自割，隨所好者，綵綿繫之，記號畢，烝之，各自認取，以剛竹刀切食。一時盛行，號「過廳羊」。（《青州襍記》）
杜勝宅以軟漆纏桑枝，編為籬障。雨一過，黑光照四面，時通甫愛之，欲以銅官第取，不應。（《鄴郡名錄》）
飲酒者，嚼雞舌香則量廣。浸半天，回則不醉。（《酒中玄》）
能詩之士，雨泡滅則得意，香煙斷而成吟。（《白氏金鎖》）
渡江河者，朱書「禹」字佩之，免風濤，保安吉。（《禹功記》）
人能盡數天星，則遍知棋勢。（《止戈集》）
九仙殿銀井有梨二株，枝葉交結，宮中呼為雌雄樹。（《金鑾密記》）
作詩如繡花女令籠絡枝葉而已。無過不及乃善。（《鍾嶸句眼》）
衛玠盥面，用化玉膏及芹泥。故色愈明潤，終不枯槁。（《金臺錄》）
王維以黃磁斗貯蘭蕙，養以綺石，累年彌盛。（《汗漫錄》）
孫思邈以交加木造百齒梳，用之，養生要法也。（《樵人直說》）
向範待客，有漆花盤、科斗箸、魚尾匙。（《樞要錄》）
有人謁李賀，見其久而不言，唾地者三。俄而成文三篇。（《文筆襟喉》）
王徽之以菖蒲映竹，曰：「菖蒲止以九節為貴，而此君面目聳然，正當再拜此君。而此君亦安得而不受之耶！」（《高士春秋》）
有借界尺筆槽而破其槽者，白其主人曰：「韓直木如常，孤竹君無恙。但半面之交，忽然折節矣！」主人為之大笑。（《玉塵集》）
虞世南以犀如意爬癢。久之嘆曰：「妨吾聲律，半工夫矣。」（《瓶餘事》）
鄭源令婢萱草浣衣，萱草輒云：「郎君塵土太多，令人手皮俱脫。」（《三峰集》）
有僦馬生甚貧，遇人與虎毛紅管筆一枚，曰：「所須但呵筆即得之。然夫妻之外，令一人知，則殆矣！」時方盛行凝煙帳、風篁扇，皆呵而得之。一日晚，思兔頭羹，連呵遽得數盤。夫妻不能盡，以與鄰家。自是筆雖存，呵之無應矣。（《纂異記》）
白傅每一詩，輒洗其筆。（《文覽》）
孟浩然一日周旋竹間，喜色可掬。又見網師得魚，尤甚喜躍。友人問之，答云：「吾適得句，中有魚竹二物，不知竹有幾節、魚有幾鱗？疑致疏謬，今見二物，吾心乃釋然矣。」（《玄山記》）
姜澄十歲時，父若無紙，澄乃燒糠恊竹為之，以供父。澄小字洪兒，鄉人號「洪兒紙」。（《童子通神錄》）
倪若水藏書甚多，列架不足，疊窗安置，不見天日。子弟直日，看書偕書者，先投束修羊。（《唐餘錄》）
杜甫寓蜀，每蠶熟，即與兒躬行而乞，曰：「如或相憫，惠我一絲兩絲。」（《浣花旅地誌》）
王鯨逢賣蕨姥，黃衣破結，有饑色。憫之，乃以千錢買蕨，姥謝而去。及歸，烝於烏頭甑，盡成金釵。蓋姥非常人也。（《清異志》）
張寶嘗使子弟巡市，乞雞鴨卵殼，雞卵以煮藥，鴨卵以金絲縷海棠花，名鮫胎盞。醉後畏酒，時多用之。（《就印錄》）
鄴中老母村人織綾，必三交五結，號八梭綾。匹直米陸筐。（《摭拾精華》）
郭代公愛姬薛氏，貯食物以散風奩，收妝具以染花奩。（《品物類聚記》）
張說攜麗正文章謁友生，時正行宮中媚香，號「化樓臺」。友生焚以待說，說出文置香上，曰：「吾文享是香無忝。」（《徵文玉井》）
陶淵明得太守送酒，多以舂秫水雜投之。曰：「少延清歡數日。」（《淵明別傳》）
羅隱喜筆，工萇鳳，語之曰：「筆，文章貨也。吾以一物助子取高價。」即贈雁頭牋百幅。士夫聞之，懷金同價，或以綵羅大組換之。（《龍鬚志》）
戴顒見降龍道者，曰：「生死外人，願陳三拜，獻護經簾、青銅磬。」（《芳賢傳》）
何徵君隱吳郡，多遊臨華寺九金堂、飲鹿塘、靈寶院、涵星澗。（《高隱外書》）
郎詠隱西昌，採樵為業，或擔至都中，人買之，則曰：「我西昌逸士，酒中人也。今獻公所闕，公當惠我所好。」（《廬陵記》）
黃昇日享鹿肉三斤。自晨煮至日影下門西，則喜曰：「火候足矣。」如是四十年。（《安成記》）
盧記室多作脯臘，夏則委人，於十步內，扇上塗餳以撲蠅，脯以青紗障，隔塵土。時人呼為「獵蠅記室」。（《金溪記》）
宋宇種蔬三十品，時雨之後，按行園圃，曰：「天茁此徒助予鼎俎，家復何患！」（《豫章記》）
富揚庭蓄鴨萬隻。每飼以米五石，遺毛覆渚。（《桂林記》）
