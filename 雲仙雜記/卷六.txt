於授幼時，家以綠真珠勝為簾押，授讀書數真珠以記。日輒一遍。（《長安後記》）
夏侯鉞謁盧懷慎，坐終日，得竹粉湯一盞。（《洛都要紀》）
蜀中厚朴，若酒後采之，紫色蕩散，用輒無力。（《窮幽記》）
晉公午橋莊，有文杏百株，其處立碎錦坊。（《曹林異景》）
李觀作《百年歌》，王湜請其法。觀向湜彈指曰：「遺子爪甲清塵，庶幾文思有加。」（《詩源指訣》）
王積薪夢青龍吐《棋經》九部授己，其藝頓精。（《棋訣》）
蠶退之後多為乾臘，貨之。開元中春末，兩市多白眼蜂，如山，市人以此卜絲帛之豐歉。（《豐寧傳》）
李漢碎胡瑪瑙，盤盛送王莒曰：「安石榴」。莒見之，不疑。既食，乃覺。（《揚州事跡》）
彭幾嗜鴨臘，未曝前三日，置鎮石之下，時所共服。（《蜀音錄》）
申王謂豬既供飡，不宜處於穢處。乃以氊龕粟粥待之，取其毛刷凈，令巧工織壬癸席，滑而且涼。（《河東備錄》）
金城多美妓，賀蘭劍曰：「吾既臨人，私情難展。」遇宴飲則斂奪諸妓釵鈿，退以記意。（《金城記》）
禹導河之際，沈秘景符，以鎮五千之水患，後人賴焉。（《禹功記》）
柳宗元吟《春水如藍》詩，久之不成。乃取九腳床於池邊，沙上玩味終日，僅能成篇。（《白氏金鎖》）
謝靈運半日吟詩百篇，頓落十二齒。（《續鐘嶸句眼》）
處士富麟翁，從縣令芮通源遊蘭居寺，通源給以綠牝鞍。（《幽燕記異》）
龍道千卜室於積玉坊，編藤作鳳眼窗，支床用薜荔千年根，炊飯灑瀋水香，浸酒取山鳳髓。（《青州雜記》）
鄴中產巨栗，脫其殼，可以為杯。（《鄴郡名錄》）
朱泚眉分九聚，相者告以大貴。泚信之。（《金臺錄》）
虢國夫人就屋樑上懸鹿腸於半空，筵宴則使人從屋上注酒於腸中，結其端，欲飲則解開，注於杯中。號「洞天聖酒將軍」，又曰「洞天缾」。（《酒中玄》）
金鑾故例，翰林當直學士，春晚困，則日賜成象殿茶果。（《金鑾密記》）
長安冰雪至夏月，則價等金璧。白少傅詩名動於閭閻，每需冰雪，論筐取之，不復償價，日日如是。（《止戈集》）
桂林風俗，日日食蛙。有來中朝為御史者，朝士戲之曰：「汝之居非烏臺，乃蛙臺也。」御史答曰：「此非蛙，名圭蟲而已。然較圭蟲之奉養，豈不勝於黑面郎哉！」黑面郎謂豬也。朝士大赧而退。（《承平舊纂》）
丁繫自尚書郎參靈度禪師，棄官修道，日食脫粟二升，諸僧缽水一盂。夏月夜禪，雖飛蚊咂食，終不搖動。坐夏既滿，面為破爛。（《舊相禪學錄》）
段由夫攜琴就松風澗響之間，曰：「三者皆自然之聲，正合類聚。」羊曇節以金縷羊要之，曲終不去。（《金徽變化篇》）
王積薪每出遊，必攜圍棋短具，畫紙為局，與棋子並盛竹筒中，繫於車轅馬鬣間。道上雖遇匹夫，亦與對手。勝則徵餅餌牛酒，取飽而去。（《棋天洞覽》）
凡墨日用之一歲，磨減半寸者，萬金不換，然至難得。（《成老相墨經》）
覺林院志崇收茶三等。待客以驚雷莢，自奉以萱草帶，供佛以紫茸香。蓋最上以供佛，而最下以自奉也。客赴茶者，皆以油囊盛餘瀝以歸。（《蠻甌志》）
會昌以來，宰相朝則有笏架。入禁中，逐門傳送至殿前。朝罷，則置於架上。百寮則各有笏囊，親吏持之。（《常朝錄》）
徐峰善棋，段成式欲盡窮其術。峰曰：「子若以墨狻猊與我，當使子過我十倍。」（《大唐龍髓記》）
琴莊有溶溶軒，軒前皆池地也。度池得回筇磴上自在峰，藺先生日往峰上採蕨。蕨生九股，以釀醋異常。守臣取進之，封峰曰：「瞬碧侯。」（《琴莊美事》）
洛陽人有妓樂者，三月三日結錢為龍為簾，作錢龍宴。四圍則撒真珠，厚盈數寸，以斑螺令妓女酌之，仍各具數，得雙者為吉。妓乃作雙珠宴，以勞主人。又各令作餳緩帶，以一丸餳舒之，可長三尺者，賞金菱角；不能者，罰酒。（《妝樓記》）
王武子好馬，非馬不行。正旦則柳葉金障泥，上元則滿月韉，清明則剪水鞭，重午則籠嬌鞁；八月中秋則玉櫳揔絡頭。重陽則蟬兒𩍐，春秋社則塗金鞁，冬至則嘶風𩍐，除日則藥王鞍。每節日則餵馬以明紗豆、薔薇草。（《馬癖記》）
錢鏐鎮吳越，尊賢渴士，使名畫工二三十人在。㳂江號「鸞手校尉」。伺北方士子流移來者，咸寫貌以聞，擇清俊福厚者用之。胡岳方渡江，畫工以貌奏。鏐見之，嘆曰：「面有銀光，奇士也。」即時召見。（《方鎮編年》）
柳公權以隔風紗作龍城記。及入朝，名品號錦樣書以進。上方御剪刀麵、月兒羹，即命分賜。（《字錦》）
老子始生，其母名之曰「玄祿」。（《集真記》）
柳宗元得韓愈所寄詩，先以薔薇露盥手，薰玉蕤香，後發讀。曰：「大雅之文，正當如是。」（《好事集》）
開元中，長安物價大減。兩市賣二儀餅，一錢數對；胡桃灸，十錢一柈。（《豐年錄》）
李少微，子女頗多。每朝退，於亭榭散槐膠彈子數百枚，令諸小兒爭取之，以為戲笑。終日不倦，戲已，復收於篋。（《放懷集》）
酒席之上，九吐而不減其量者，為酒神。（《醉錄》）
王武子以九芒珠穿為紉索，編華架用之，每月洗以鯉魚涎。（《捃拾菁華》）
張燕公有石綠鏡臺，得自明川道士。玄宗聞其有異，取以精炭十車燒之，不變乃已。（《類聚記》）
全子棲每為文，則入自課庵，一文必三草。及十年之後，悟其淺近，必盡付於火。生平凡三焚文集。（《徵文玉井》）
陶淵明日用銅缽煮粥，為二食具。遇發火，則再拜曰：「非有是火，何以充腹？」（《淵明別傳》）
薛稷為筆封九錫，拜墨曹都統，黑水郡王兼毛州刺史。（《龍鬚志》）
稷又為墨封九錫，拜松燕督護、玄香太守兼亳州諸郡平章事。是日，墨吐異氣，結成樓臺狀。鄰里來觀，食久乃滅。（《纂異記》）
稷又為紙封九錫，拜楮國公、白州刺史、統領萬字軍界道中郎將。（《事略》）
稷又為硯封九錫，拜離石鄉侯、使持節即墨軍事長史兼鐵面尚書。（《鳳翔退耕傳》）
郭文在山間，有石榴楊梅等花為樵牧所傷殆甚，賣簪沽酒以澆花樹。人問之，曰：「為二子洗瘡止痛。」（《芳賢傳》）
