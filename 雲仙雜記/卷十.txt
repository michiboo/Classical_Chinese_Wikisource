樂工廉郊師於曹綱。綱曰：「教授人多矣，未有此性靈弟子也！」郊常池上彈《蕤賓調》，忽聞芰荷間有物跳躍出岸，乃方響一片，有知者識是「蕤賓鐵」也。指撥精妙，致律呂相應，物類相感耳！（《琵琶錄》）
姚崇牧荊州，受代日，闔境民泣撫馬首，截𩍐留鞭以表瞻戀。（《開元天寶遺事》）
都下名妓楚蓮者，國香無及。每出，則蜂蝶相隨，慕其香。（同上）
內庫有青酒杯，紋如亂絲，其薄如紙，以酒注之，溫溫然。有氣相次，如沸湯，名自暖杯。（同上）
龜茲國進一枕，色如瑪瑙。枕之，則十洲、三島、四海、五湖，盡入夢中。帝名為遊仙枕。（同上）
交趾國進犀一株，以金盤置於殿中，暖氣襲人，使者曰：「此辟寒犀也。」（同上）
太白山居士郭休，有運氣絕粒之術。以繩趾一鐵片子，鳥獸聞之，即集庭下，名曰「喚鐵」。（同上）
進士張彖，力學有大名。楊國忠用事，爭詣門。彖獨不往。曰：「爾輩謂楊公之勢可倚如太山耶！以吾所見，乃冰山也。皎日一照，則當誤人。」後登第為華陰尉，嘆曰：「丈夫有凌雲蓋世之志，拘於下位，若立身於矮屋中，使人擡頭不得。」遂拂衣長往。（同上）
學士許慎與親友宴花圃中，聚花鋪座，曰：「吾自有花裀，何消坐具？」（同上）
長安平康坊，妓女所居，新進士以紅牋名紙遊其中。時謂此坊為「風流藪澤」。（同上）
李太白少夢筆頭生花。後天才贍逸，名聞天下。（同上）
上賜國忠木芍藥，國忠以百寶為欄。（同上）
貴妃每宿酒初消，多苦肺熱。凌晨傍花枝，口吸花露潤肺。（同上）
貴妃素有肉體，苦熱肺渴。每日含一玉魚，藉其涼津沃肺。（同上）
虢國夫人有夜明枕。光照一室，不假燈燭。（同上）
李白與人談論，皆成句讀，如春葩麗藻，粲於齒牙。時號李白粲花之論。（同上）
嘉陵江上見二鶻擲卵，相上下以接之，蓋習其飛也，其胎教之意乎？又翅羽未成，躍出巢穴，往往墮崖而死。其天性俊勇，是亦躁進之類。（缺）
山雞自愛其色，終日映水，目眩則溺死。（缺）
皇甫湜稱愈文曰：「穿天心，出月脇。」（缺）
建人謂鬥茶為「茗戰」。（缺）
天子北征，曹奴之人觴天子於洋水之上，賜金鹿銀麕。今有地上得銀㹠金狗之類，皆古賂夷狄奇貨。（《穆天子傳》）
成帝謂合德為溫柔鄉曰：「吾老是鄉矣！不能效武帝求白雲鄉也。」樊嬺賀曰：「陛下真得仙者。」合德號為婕妤。（《趙後外傳》）
左慈明六甲，能役鬼神，坐致行廚。（《葛洪傳》）
老子西度關，關令尹喜知其非常人，從之問道。老子大驚，舌聃然，故號「老聃」。老子耳有三漏，手握十文，其僕徐甲，約日直百錢，自隨二百年，計欠七百二十萬錢。甲詣關，令索所欠。令問老子，對曰：「甲久應死，吾以太玄清生符救之，得至今日。」使甲張口向地，符出，丹書文字如新，甲立成一聚枯骨。令知老子神異，叩頭請命，復以符投骨上，甲乃復生。（缺）
韓志和有道術。憲宗時，獻一龍床，坐則鱗鬣爪角皆動。又於御前以蠅虎子數十，令分隊舞《梁州曲》，皆中音節。（《沈玢傳》）
東方朔遊房林之野，獲九色鳳雛。（《洞冥記》）
鍾火山有香草，武帝思李夫人，東方朔獻，帝懷之，即夢見。名懷夢草。（同上）
羽山之北，有鳥曰「青鸐」，聲如鐘磬。《世語》曰：「青鸐鳴時太平。」（《拾遺記》）
范蠡收四方難得之貨，或藏之井塹，謂之「寶井」。麗色溢於閨房，謂之「遊宮。」（同上）
光武皇后弟郭況家，工冶之聲不絕，人謂之「郭氏之室，不雨而雷」。東京謂況家為「瓊廚金穴」。（同上）
靈帝起裸遊館千間，渠水繞砌，蓮大如蓋，長一丈，其葉夜舒晝卷，名夜舒荷。宮人靚妝，解上衣，著內服，或共裸浴。西域貢茵墀香，煮湯，餘汁入渠，號流香渠。（同上）
曹曾積石為倉以藏書，名曹氏書倉。（缺）
有商人過清湖，見清湖君。君問所需，商曰：「但乞如願。」君許之，果得一婢，如願即其名也。商有所求，悉能致之。後因正旦，如願晚起，商人撻之，走入糞壤中不見。今人正旦以細繩繫綿人，投糞掃中，雲「乞如願」。（缺）
吳郡獻松江鱸魚，煬帝曰：「所謂金虀玉膾，東南佳味也。」（《南部煙花記》）
帝觀書處，窗戶玲瓏，相望金鋪玉觀，輝映溢目。號為閃電窗。（同上）
此為明隆慶葉氏菉竹堂刊本，凡十卷。四庫所收本合陳氏《書錄解題》《雲仙散錄》一卷，亦題唐金城馮贄撰。陳氏謂其記事造語，如出一手，頗疑馮贄及所蓄書皆子虛烏有。四庫提要引《墨莊漫錄》斷為王銍偽作，此稱雜記與陳氏所舉書名不同，南陵徐氏覆刻宋開禧本《雲仙散錄》，全書三百六十八條，除油、脣兩注條外，餘均見是本之前八卷，且條目序次亦悉相合，其前後移易者僅十二條，是可為二書相同之明證。至標題各異，續增七十九條，析為十卷，且變異書名二字，必後來覆刻者之所為，顧何以為此，則序例無存，不可知矣。《藝海珠塵》《龍威秘書》中均有是書，書名同而不分卷，然其編纂次第，首為是書之前五卷，次第十卷，又次第七八九卷，均有脫漏，而卷六則全佚，蓋其所祖皆殘闕錯亂，是本既出可等諸自鄶以下已。海鹽張元濟。
