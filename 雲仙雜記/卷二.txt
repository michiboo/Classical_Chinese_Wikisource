
淵明嘗聞田水聲，倚杖久聽。嘆曰：「秫稻已秀，翠色染人。時剖胸襟，一洗荊棘，此水過吾師丈人矣。」（《淵明別傳》）
郄詵射策第一，再拜其筆曰：「龍鬚友，使我至此。」後有貴人遺金龜並拔蕊石簪，咸與弟子，曰：「可市筆三百管。」退而藏之，貯以文錦，一千年後，猶當令子孫以名香禮之。（《龍鬚志》）
成芳隱麥林山，剝薴織布，為短襴寬袖之衣，著以酤酒，自稱隱士衫。（《梁福廬陵記》）
戴顒春攜雙柑斗酒，人問何之？曰：「往聽黃鸝聲。此俗耳針砭詩腸鼓吹，汝知之乎？」（《高隱外書》）
趙廷芝，安成人。嘗作半月履，乃裁千紋布為之。更托以精銀，縝以絳蠟。唐輔明過之，因奪取以貯酒，已乃自飲。廷芝問之，輔明笑曰：「公器皿太微，此履有滄海之積耳。」（《妙豐居士安成記》）
王鄰，隱西山，頂菱角巾。又嘗就人買菱，脫頂巾貯之。嘗未遇而嘆曰：「此巾名實相副矣。」（董慎《續豫章記》）
孫願夜行橫塘，見池中大魚，映月吸水，移時不去。池外數步，有一小坎，正涵北斗，有蝦蟆數十，共來飲啜。願異之。明日，汰池中，惟有一大鯉，身已五色，復來坎所訪求，蝦蟆得三足者數。（馮玉雲《金溪記》）
袁豐居宅後有六株梅，開時為鄰屋煙氣所爍，屋乃貧人所寄，豐即塗泥塞竈張幕蔽風。久之，拆去其屋，嘆曰：「煙姿玉骨，世外佳人，但恨無傾城笑耳！即使妓秋蟾出比之，乃雲可與比驅爭先。然脂粉之徒，正當在後。」（張洞林《桂林志》）
陸展郎中見楊梅，嘆曰：「此果恐是日精。然若無蜂兒采香，誰勝難和之味？」即以竹絲籃貯千枚，並茶花蜜送衡山道士。（常奉真《湘潭記》）
朱符謂火箸如兩儀，成變化不可缺一。本明大師在坐曰：「當以玉為之，貴能不熱。」（李明之《衡山記》）
程皓以鐵床熁肉，肥膏見火則油焰淋漓，皓戲言曰：羔羊揮淚矣。」又云：「我以三十萬錢償鐵匠，而得此奉養，豈不太過！」（方德遠《金陵記》）
饒子卿隱廬山康王谷，無瓦屋，代以茅茨。每年一易茅，謂之屋龍更衣。或時雨濕致漏，則以油幄承梁，坐於其下。初不愁嘆。（十三賢共註《廬山記》）
傅咸掌有臥蛇文，指甲上隱起花草如雕刻，是以文章過人。（逍遙公《南康記》）
凡門以栗木為關者，夜可以遠盜。（《從容錄》）
關文衍為散騎常侍，畫九華山圖於白綾半臂，號九華半臂。自雲「令吾此身常在雲泉之內。」（時逢《青陽記》）
郭汾陽每遷官，則面長二寸，額有光氣，事已乃復。（《隴王書》）
石崇砌上，就苔蘚刻成百花，飾以金玉，曰：「壺中之景，不過如是。」（《耕桑偶記》）
李龜年至岐王宅，聞琴聲曰：「此秦聲。」良久，又曰：「此楚聲。」主人入問之，則前彈者，隴西沈妍也。後彈者，揚州薛滿。二妓大服。乃贈之破紅綃、蟾酥麨。龜年自負，強取妍秦音琵琶捍撥而去。（《辨音集》）
正月十五夜，玄宗於常春殿張臨光宴。白鷺轉花，黃龍吐水，金鳧，銀燕，浮光洞，攢星閣，皆燈也。奏《月分光曲》，又撒閩江錦荔支千萬顆，令宮人爭拾，多者賞以紅圈帔、綠暈衫。（《影燈記》）
李白遊慈恩寺，寺僧用水松牌刷以吳膠粉，捧乞新詩。白為題訖，僧獻玄沙缽、綠英梅、檀香筆、格蘭縑𫋾、紫瓊霜。（《海墨微言》）
汝陽王璡，取雲夢石甃泛春渠以蓄酒。作金銀龜魚，浮沈其中，為酌酒具。自稱釀王兼麴部尚書。（《醉仙圖記》）
曲江貴家遊賞，則剪百花裝成獅子相送。遺獅子有小連環，欲送則以蜀錦流酥，牽之唱曰：「春光且莫去，留與醉人看。」（《曲江春宴錄》）
楊炎在中書後閣，糊窗用桃花紙，塗以冰油，取其明甚。（《鳳池編》）
李適之有酒器九品：蓬萊盞、海川螺、舞仙盞、瓠子巵、幔捲荷、金蕉葉、玉蟾兒、醉劉伶、東溟樣。蓬萊盞上有山，象三島，注酒以山沒為限。舞仙盞有關，捩酒滿則仙人出舞，瑞香球子落盞外。（《逢原記》）
寶雲溪有僧舍，盛冬若客至，則燃薪火，暖香一炷，滿室如春。人歸，更取餘燼。（《雲林異景志》）
猿啼之地，蕨乃多。有每啼一聲，遽生萬莖。（《窮幽記》）
進士不第者，親知供酒肉費，號買春錢。（《承平舊纂》）
孟浩然眉毫（一作毛）盡落；裴祐袖手，衣袖至穿；王維至，走入醋甕，皆苦吟者也。（《詩源指訣》）
取蛻龍牙一枚，手握之，臨局自然機變橫出，（《手參棋訣》）
蘇尚書八十猶參禪，大溈訪之，以手拍碎金面棋盤，尚書尋有悟解。（《舊相禪學錄》）
嵇康抱琴訪山濤，濤醉欲剖琴。康曰：「吾賣東陽舊業以得琴。乞尚書令河輪珮玉，截為徽貨，所衣玉簾中單買縮絲為囊，論其價，與武庫爭先。汝欲剖之，吾從死矣。」（《金徽變化篇》）
王勃圍棋，率下四子，成一首詩。勃猶詫之，向人曰：「吾材奪造化，雖一時之間，百用亦可。」（《棋天洞覽》）
墨紋如履皮，磨之有油暈者。一兩可染三萬筆。（成老伯《墨經》）
樂天方入關，劉禹錫正病酒。禹錫乃饋菊苗韲蘆菔鮓，換取樂天六班茶二囊以醒酒。（《蠻甌志》）
元稹為翰林承旨，朝退，行鐘廊時，初日映九英梅，隙光射稹，有氣勃勃然。百僚望之曰：「豈腸胃文章，映日可見乎！」（《常朝錄》）
盧杞與馮盛相遇於道，各攜一囊。杞發盛囊，有墨一枚，杞大笑。盛正色曰：「天峰煤和針魚腦，入金溪子手中，錄《離騷》古本，比公曰提綾文刺三百，為名利奴，顧當孰勝？」已而搜杞囊，果是三百刺。（《大唐龍髓記》）
藺先生，坐琴莊，食蘭香粥。有鳩至階上，先生以匙擲飼之，漸進至肩，遂盡此粥。後日，鳩以千百至，先生皆飼之。（《琴莊美事》）
梁緒梨花時，折花簪之，壓損帽簷，至頭不能舉。（《祥雲志》）
何充妓於後閣，以翡翠指環換刺繡筆。充知，嘆曰：「此物洞仙與吾，欲保長年之好。」乃令蒼頭急以蜻蜓幔贖之。（《妝樓記》）
哥舒翰有馬，曰赤將軍。翰愛之甚，常以朝章加其背。曰「過吾北林兒遠矣。此駿材也。」（《馬癖記》）
高展為並門判官。一日見砌間沫出，以手撮之，試塗一老吏面上，皺皮頓改，如少年色。展以謂必神藥，問承天道士，答曰：「此名地脂，食之不死。」展乃發甎，已無所睹。（《方鎮編年》）
以胡麻麨啖犬，則光黑而駿，使獵必大獲狐兔。又可得三十歲。（《好事集》）
雲陽段氏，值豐年則盡取金錢埋之，九里皆滿，曰：「有得意田，遂可棄無用金。」（《豐年錄》）
