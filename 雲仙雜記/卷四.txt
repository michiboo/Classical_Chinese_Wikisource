高郢夜課於豐亭，忽見一鱉在案上，視之石也。郢異其事，取千題散置楮中，禱祝，令石鱉銜之，以卜來事。既而，石鱉舉頭，乃是《沙洲獨鳥賦》題出，果然。其年首選。（《湘潭記》）
凌倚隱衡山，往來自負書劍，削竹為擔，裹以烏氈。倚既死，山僧取以供事。（《衡山記》）
茅山有野人，見一使者，異服牽一白羊，野人問居何地，曰：「偃蓋山」。隨至古松下而沒，松形果如偃蓋。意使者乃松樹精，羊乃茯苓耳。（《金陵記》）
中山僧表堅，面多瘢痕，偶溪中得石，如雞子。夜覺涼冷，信手磨麵，瘢痕盡滅。後讀《博異志》曰：「龍窠石磨瘡瘢大效。」（《廬山記》）
蘇蠙郎中，召客無魚。念曲江多有而禁釣，乃令掌吏用油幕偷數頭，適濟其事。（《承平舊纂》）
封少卿問禪於龍華厚參師，曰：「金雞抱卵時如何？」少卿歸而默坐三年，不能領解。至於發狂而死。（《禪學錄》）
白傅用胡松節支琴。（《金徽變化篇》）
李杓直與人棋而敗，乃竊數子嚥之。尋問，乃鼓局大怒。（《棋天洞覽》）
墨染紙，三年字不昏暗者為上。（《成老相墨經》）
陸鴻漸采越江茶，使小奴子看，焙奴失睡，茶燋爍。鴻漸怒以鐵繩縛奴投火中。（《蠻甌志》）
於琮班中，有時袖餅而食。或以遺同列。（《常朝記》）
許芝有妙墨八廚，巢賊亂，瘞於善和里第。事平，取之，墨已不見，惟石蓮匣存焉。（《大唐龍髓記》）
藺先生上隱亭望九里山，七日不能下，但食鵞烝二十段。（《琴莊美事》）
徐州張尚書，妓女多涉獵。人有借其書者，往往粉指痕並印於青編。（《妝樓記》）
校書郎李蟠，蓄馬甚多。出遊，則一里更二馬。借徣供應，可逮十家。（《馬癖記》）
魏博田承嗣，簽治文案如流水。吏人私相謂曰：「世罕有此旋風筆。」（《方鎮編年》）
毛傅好食鳩，人與己相得者，必以鳩贈之。一見李翺，贈十二籃。（《好事集》）
開成中，物價至微。村落買魚肉者，俗人買以胡絹半尺；士大夫買，以樂天詩一首兼與之。（《豐年編》）
杜甫每朋友至，引見妻子。韋侍御見而退，使其婦送夜飛蟬，以助妝飾。（《放懷集》）
虞世南書冠當時，人謂其有羲之鬼。（《字錦》）
張旭醉後唱《竹枝曲》，反復必至九回乃止。（《醉錄》）
王僧虔晚年惡白髮。一日對客，左右進銅鑷，僧虔曰：「卻老先生至矣，庶幾乎！」（《南康記》）
郭汾陽語子弟曰：「西陽庶寶方，小兒之司命，不可不讀。」（《從容錄》）
術士相牛僧孺，若青蠅拜賀，方能及第，公疑之。及登科訖，歸坐家庭，有青蠅作八行立，約數萬，折躬再三，良久乃去。（《青陽記》）
烏重胤葬先世，掘得石牌。有云：牛領岡前，紅簫隴下，葬用丙日，手板相亞。重胤依而用之。（《壟上書》）
白厚貧而圖婚，娶劉純材女。厚送烏璫十事，麩紙為書。純材大笑，答以象田珠十升、紫弱千餘頭。及使家僮撒燭、花盈路，厚閉門大慚。賓客走去。（《耕桑偶記》）
凡鼓以海駮（疑是鮫字）皮為之，泥以象骨，則雄而清。用雜皮，則濁而易散雲。（《辨音集》）
洛陽人家，上元以影燈多者為上。其相勝之辭，曰：「千影萬影。」又各家造芋郎君，食之宜男女。仍雲送雞肉酒，用六木缾貯之，於親知門前留地而去。（《影燈記》）
宣慈寺每求化人，先留食軟棗糕。柳尚書來，方食糕，袖疏欲出，尚書急解連帶、緋袍、鎖子、魚袋，施之。（《海墨微言》）
霍定與友生遊曲江，以千金募人竊貴侯亭榭中蘭花，插帽兼自持，住綺羅叢中賣之。士女爭買，拋擲金錢。又各以錐刺藕孔，中者，罰巨觥；不中者，得美饌。（《曲江春宴錄》）
蘇晉作曲室為飲所，名「酒窟」。又地上每一磚，鋪一甌酒，計甎約五萬枚。晉日率友朋次第飲之，取盡而已。（《醉仙圖記》）
段九章詩成無紙，就窗裁故紙，連綴用之。九章，字惠文。（《逢原記》）
午橋莊小兒坡，茂草盈里。晉公每使數群白羊散於坡上，曰：「芳草多情，賴此妝點也。」（《窮幽記》）
浮光多美鴨。太原少尹樊千里買百隻置後池，載數車浮萍入池，使為鴨作茵褥。（《雲林異景志》）
李紳為相，時俗尚輕綃，染蘸碧為婦人衣。紳自為小君裁剪。（《鳳池編》）
開成中，貴家以紫檀心、瑞龍腦為棋子。（《棋談》）
王筠好弄葫蘆，每吟詠，則注水於葫蘆，傾已復注，若擲之於地，則詩成矣。（《詩源指訣》）
錢芸士好讀《離騷》，手不暇揭，忘去肉味，半月如齋。（《姑臧記》）
楊恂遇花時，就花下取蕊，粘綴於婦人衣上，微用蜜蠟兼挼花浸酒，以快一時之意。（《三堂往事》）
郭元申家貧無食，春月，攜兒挑野蔬。一日有餘，三日不出。（《叩頭錄》）
辛洞好酒而無資，常攜榼登人門。每家取一盞投之，號為「簇酒」。（《敘聞錄》）
賈島常以歲除，取一年所得詩，祭以酒脯。曰：「勞吾精神，以是補之。」（《金門歲節》）
都下寺院，每歲用除碫磨。是日，作碫磨齋。（《僧園逸記》）
伊處士從眾人求尺寸之帛，聚而服之，名曰「斂衣」。（《搔首集》）
齊文宣帝凌虛宴，取香菌以供，品味廣。唐則出於石首銅官等處，銅釘菌分絲菌。（《自慶傳》）
唐世風俗，貴重葫蘆醬、桃花醋、照水油。（《晉公遺語》）
毛重教授於導江。春日主人宴之，賦散語曰：「蟣肝之奉何堪，龍首之攀可望！」主人曰：「吾勸以陸源鯖，賞以柳綿肝。」（《文房寶飾》）
