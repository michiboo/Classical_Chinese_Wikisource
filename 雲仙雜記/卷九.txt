李德裕奢侈，每食一杯羹，其費約錢三萬。雜珠玉寶貝雄黃硃砂，煎汁為之，過三煎，即棄其滓。《博異志》
明皇問富人王元寶家財多少，對曰：「請以一縑，繫陛下南山樹，南山樹盡，臣縑未窮。」《博異志》
《翰林盛事》云：王勃所至，請託為文，金帛豐積，人謂「心織筆耕」。《北里志》
有術士於腕間出彈子二丸，皆五色。叱令變化，即化雙燕飛騰，名燕奴。又令變，即化二小劍交擊，須臾，復為丸入腕中。《洞微志》
殷洪遠云：周旦腹中，有三斗爛腸。《金樓子》
始皇遣徐福入海，求金菜玉蔬，並一寸椹。
蟹曰無腸公子，龜曰先知君。
通天犀中，有白紋如絲者，置米其上以飼雞，雞見驚走，名「駭雞犀」。刻為魚形，持入水，水輒開。出《抱朴子》
雷曰天鼓，雷神曰雷公。《抱朴子》
山中寅日稱虞吏者，虎也；稱當路君者，狼也；稱東王父者，麋也；西王母者，鹿也；成陽公者，狐也；社君者，鼠也。《抱朴子》
鵲巢知風之所起，獺穴知水之高下；暉日知晏，陰諧知雨。暉日，鴆鳥也；陰諧，雌也。出《淮南子》
「暉日」，《淮南子》作「暉目」；「陰諧，雌也」，一本作「陰諧，鳩也」。——惡人谷珠樓哈哈兒
謝靈運美鬚，臨刑，施南海祗洹寺，為維摩詰鬚，寺中寶惜。中宗時，安樂公主五日鬥百草，遣人取之，仍剪棄其餘。《國史纂異》
錢鏐封吳越王，工役大興，士卒嗟怨。或夜書府門曰：「沒了期，沒了期！修城才了又開池。」鏐出見之，命吏書曰：「沒了期，沒了期！春衣才了又冬衣。」嗟怨頓息。《五代史補》
趙在禮在宋州，所為不法，百姓苦之。一日制下，移鎮永興，百姓相賀曰：「眼中拔卻釘矣！可不快哉！」在禮聞之，上表乞還鎮，朝廷許之。在禮每口率錢一千，號「拔釘錢」，遂獲百萬。同上
南唐時，有蒼頭持龍水圖來貨，或得之，將練為衣。忽釜中雲蒸起，見二龍騰躍，穿壁而去。
正觀中，太宗詔用麻紙寫敕詔。高宗以白紙多蟲蛀，尚書省頒下州縣，並用黃紙。
蘇秦之楚，三日乃得見王。辭行，王曰：「曾不少留。」對曰：「楚國食貴於玉，薪貴於桂，謁者難得見如鬼，王難得見如天帝。臣食玉炊桂，因鬼見帝。」王曰：「聞命矣。」《戰國策》
趙旦伐燕，蘇代為燕謂惠王曰：「臣過易水，蚌方出曝，而鷸啄其肉。蚌合而箝其啄，鷸曰：『今日不雨，明日不雨，即有死蚌。』蚌曰：『今日不出，明日不出，必有死鷸。』兩不相舍，漁者得而並之。」同上
魯人有獨處室者，鄰之𨤲婦亦獨處。夜暴風雨，𨤲婦室壞，趨而託焉。魯人閉戶曰：「男女不六十不閑居，今子幼，吾亦幼，是以不敢納。」婦曰：「何不學柳下惠，然嫗不逮門之女？」魯人曰：「下惠則可，吾固不可。吾將以吾之不可，學下惠之可。」𨤲婦，寡婦也。《孔子家語》
齊莊公出獵，有螳螂舉足，將搏其輪。御曰：「此蟲知進而不知退，不量力而輕就敵。」莊公曰：「以為人，必為天下勇士矣。」於是廻車而避之，而勇士歸之。同上
韓王元嘉，有一銅鶴樽，背上注酒，則一足倚。滿則正，不滿則傾側。《朝野簽載》
陳思王有鵲尾杓，柄長而直，置之酒樽。凡王欲勸飲者，呼之，則尾指其人。同上
唐楊烱，每呼朝士為麒麟楦。或問之，曰：「今假弄麒麟者，必修飾其形，覆之驢上，宛然異物。及去其皮，還是驢耳，無德而朱紫，何以異是？」同上
陸餘慶為洛州長史，善論事，而繆於決判。時嘲之曰：「說事即喙長三尺，判事則手重五斤。」同上
鳳閣侍郎杜景儉，文章知識並高遠，時號「鶴鳴雞樹」。《朝野簽載》
王及善才行庸猥，為內史，號「鳩集鳳池」。出《朝野簽載》
隋諸葛昂、高瓚，爭為豪侈。昂屈瓚，串長八尺，餅闊丈餘，餤粗如柱，酒行自作《金剛舞》以送之。瓚復屈昂，以車行酒，馬行肉，碓斬鱠，碾蒜虀，自唱《夜叉歌》以送之。《朝野簽載》
明光殿，金玉珠璣為簾箔，金戺玉階，晝夜光明，在桂宮中。《三輔黃圖》
長安風俗，元日以後，遞飲食相邀，號「傳座」。《南部新書》
山中有蔥，下必有銀；有薤，下必有金；有薑，下必有錮錫；山中有玉者，木旁枝下垂，謂之「寶苗」。
新羅人泛海，漂墮鬼國。鬼執之曰：「汝能與我築糠三尺乎？汝欲鼻長一丈乎？」其人請築，久不成。乃為鬼拔其鼻如象。《酉陽雜俎》
玄宗嘗令左右提翻綽入池水中，復出，曰：「向見屈原笑臣：『爾遭逢聖明，何亦至此。』」（同上）
夷陵江或浮大木，蔽塞水面，土人謂之「龍巢翻」。《北夢瑣言》
明宗不豫，馮道入問，因指果實曰：「如食桃不康，他日見李思戒。」《北夢瑣言》
李克用入魏博，覘之，城上有旗幟來往。晉王曰：「劉鄩一步一計。」更令審探，果縛蒭為人，縛旗於上，以驢負之，循城而行。鄩軍遁已二日矣。（同上）
張延賞判度支，有獄頗冤濫。公召吏嚴戒，旬日須了。明日案上有小帖子曰：「錢三萬貫，乞不問此獄。」公怒，更促之。明日帖子云：「五萬貫。」公亦怒，明日復見帖子曰：「錢十萬貫」。遂止不問。所親問之，公曰：「錢至十萬，通神矣。無不可為之事，吾懼及禍，不得不止也。」《幽閑鼓吹》
代宗時，范陽貢馬，額高九寸，真虬龍也。身被五花紋，號「九花虬」。後以賜郭子儀。《杜陽雜編》
開元初，罽賓國王貢上清珠，光照一室，有仙人、玉女、雲鶴搖動其中。有水旱兵革之災，虔視無不應驗。（同上）
宋世祖謂劉德願曰：「卿哭貴妃，悲者當厚賞。」德願應聲慟哭，撫膺擗踴，涕泗交流。上甚悅，故用豫州刺史以賞之。上又令醫術人羊志哭貴妃，志亦嗚咽極悲。他日有問志者曰：「卿那得此副急淚？」志曰：「我爾日自哭亡妾耳。」《通鑒》
荊南舊有五花館，待賓之上地也。故眩上成納詩曰：「不是上台憐姓字，五花賓館敢從容。」《南部新書》
會稽人張然，滯役經年不歸。婦與奴私通，然養一狗，名曰「烏龍」。後然歸，奴懼事覺，欲謀殺然，狗注睛視奴，奴方興手，烏龍盪奴。奴失刀仗，然取刀殺奴。《續搜神記》
山陰公主淫恣，悅褚彥回，以白帝。帝召彥回，西上閣宿十日。公主夜就之，備見逼迫。彥回整身而立，從夕至曉，略不移志。公主謂曰：「君鬚髯如戟，何無丈夫意？」彥回曰：「回雖不敏，何敢首為亂階？」（《通鑒》）
李勣入見，上問之曰：「朕欲立武昭儀為後，褚遂良固執，以為不可。遂良既顧命大臣，事當且已乎？」對曰：「此陛下家事，何必更問外人？」上意遂決。許敬宗宣言於朝曰：「田舍翁多收十斛麥，尚欲易婦，況天子立後，何豫諸人事，而妄生議乎！」（同上）
後所通宮奴燕赤鳳者，雄捷能超樓閣，兼通昭儀。十月五日，宮中故事，上靈女廟，吹塤擊鼓，連臂踏歌《赤鳳凰來》曲。後曰：「赤鳳凰，為誰來？」昭儀曰：「赤鳳為姊來，寧為他人乎？」後怒，以杯擲昭儀裙曰：「鼠子能噬人乎？」昭儀曰：「穿其裙，見其私，足矣！安在噬人乎？」帝微聞其事，以問昭儀。昭儀曰：「以漢家火德，故以帝為赤鳳。」帝信之，大悅。（《趙後外傳》）
