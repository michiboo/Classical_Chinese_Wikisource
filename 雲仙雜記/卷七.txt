元微之、白樂天，兩不相下。一日同詠李花，微之先成，曰：「葦綃開萬朵。」樂天乃服。綃練也，葦白而綃輕。（《高隱外書》）
郭天民巧思橫生，能摺書簡，反覆如柏葉狀。鄉人謂之「仙人柏葉書。」（《安成記》）
張元厚家庖百品，日日不變。有蔡機缸二千，盛貯皆滿。（梁福《廬陵記》）
侯道昌因雨，置龜頭硯於檐下承溜以滌之。俄而滴破硯，硯中出白影珠十顆。有患目者，煮珠水洗之，皆愈。（馮正雲《金谿記》）
陳蕃待客，拌飯以鹿脯；芼羹以牛脯。未嘗別為異饌。（董慎《續豫章記》）
桂人好食蝦蟆，仍重乾菌為糝。赴食者至，以餘俎包歸，遺兒女，雖汙衫不恥。（張洞林《桂林志》）
鵝管山霜可染紫，白庶潭露能染紅，為天下冠。恨人無知者。（常奉真《湘潭記》）
小兒發初生，為小髻十數。其父母為兒女相勝之辭曰：「蒲桃髻十穗勝五穗。」（李明之《衡山記》）
富人賈三折，夜以方囊盛金錢於腰間。微行市中，買酒，呼秦聲女置宴。（方德遠《金陵記》）
廬山遠法師命盡之日，山中峰澗寺落皆見千眼仙人，成隊執幡幢香花赴東林寺，法師死乃止。（十三賢共注《廬山記》）
吳興山中有一樹，類竹而有實，似莢狀。鄉人見之，以問陸澄。澄曰：「名洛如花，郡有文士則生。」（張寶《就印錄》）
揚州蘇隱，夜臥，聞被下有數人齊念《阿房宮賦》，聲緊而小。急開被，視之無他物。惟得虱十餘，其大如豆，殺之即止。（《清異志》）
蜀人二月好以豉雜黃牛肉為甲乙膏。非尊親厚知不得而預，其家小兒三年一享。（《浣花旅地誌》）
寶曆中，酉陽人見釣魚師有魚，腦貫黃文，愛而買歸。食至脊上，出金釵一隻，長六寸。（《唐餘錄》）
房琯少時，曾至洲渚上，團沙捏成睡嵇康，甚有標態，見者多愛之。（《童子通神錄》）
強村有水方寸許，人慾取之，唱《浪淘沙》一曲，即得一杯。味大甘冷，村人因名曰「樂音泉」。（《玄山記》）
杜甫子宗武，以詩示阮兵曹。兵曹答以石斧一具，隨使並詩還之。宗武曰：「斧，父斤也。兵曹使我呈父加斤削也。」俄而阮聞之，曰：「誤矣！欲子斫斷其手。此手若存，天下詩名又在杜家矣！」（《文覽》）
司馬伯殊買得鴨卵一枚，非常珍重。夜猶未食，夢曰：「此卵乃徐龍幼子，清水郎君也。不殺將富」。殊乃放之。（《三峰集》）
徐鳳儀有一杖，直如筆管。其後每年生一節，二十年每年縮一節，三月，則杖之四面青、赤、白、黑，各開一花。不知何木也。（《陶家缾餘事》）
成都朱善存家，世寶一劍，每生神芝，則天下晏清。如安史、黃巢之亂，劍皆吐黑煙，屬天下不差毫釐。（《玉麈集》）
宗測春遊山谷，見奇花異草，則係於帶上，歸而圖其形狀，名聚芳圖百花帶。人多效之。（《高士春秋》）
伍貫卿居沅陵，家有李花一株。月夜，奴婢遙見花作數團，如飛仙狀上天去。花上露水倏然作雨數千點，花則亡矣。（《樞要錄》）
江揔為文次至吟詠，得意則起藁於窗上，不堪示則投置溷中，久而文遂工矣。（《文筆襟喉》）
陳永陽王宿酲未解，則為蜜浸烏梅，每啖不下二十枚，清醒乃已。（《樵人直說》）
小兒瘡痂，以榕粉日傅之，則易瘥而無痕。（《汗漫錄》）
無棣有灰山，山南有石竅，其中二麥無數，取之不竭。（《三賢典略》）
吐突承璀嗜蛤蜊，炙以鐵絲床，數澆鹿角漿，然後食。（《傳芳略記》）
穆宗以玄綃白書、素紗墨書為衣服，賜承幸宮人，皆淫鄙之詞。時號「諢衣」。至廣明中，猶有存者。（《史諱錄》）
西門季玄造二色酒，白酒中有黑花，斟於器中，花亦不散。其中有肝石故也。崔道旅以金、銀、銅錢來酤，曰：「以我三樣錢，買君二色酒，欲辭得乎？」（《常新錄》）
裴晉公於藍田得一大筍，破之有三四眼睛，而香美過甚。乃與曾序分食之。（《晉公遺語》）
治紙之昬而不染墨者，用雨點螺磨紙，左右三千下，其病去矣。（《文房寶飾》）
沈休文多病，六月猶綿帽溫爐，食薑椒飯，不爾，則委頓。（《自慶集》）
路巖幼病，有人稱善醫禳之術，巖用之不效。嘆曰：「此盲郭璞也。」（《搔首集》）
傳法寺凈眼僧，能用藥煮烏頭！施人治百疾，皆驗。又以穢跡呪治痁破，鐵城偈除鬼祟，發無不捷。（《僧園逸錄》）
重午日，午時有雨，則急斫一竿竹，竹節中必有神水。瀝取和獺肝為圓，治心腹塊聚等病。（《金門歲節》）
憲宗采鳳李花，釀換骨醪。晉國公平淮西回，黃帊金瓶賜二斗。（《敘聞錄》）
李輔國大畏薯藥，或人因以示之，必眼中火出，毛髪皆瀝血，因致大病。（《叩頭錄》）
三堂使宅有鉤仙池，一種蓮子，一歲再結實子十隻，其花時香兼桃、梅、萸、菊。郡人傳分香蓮，不論錢。（《三堂往事》）
趙綸妻死，遺雪竹搔頭於階下。不數日，化為楊梅花朵如撒，時人異之。（《姑臧前後記》）
卞子京遇棋仙，束帶拜金鑄紫堂，仙仍坐於席上，勝克之利，萬不失一。（《手參棋訣》）
張籍取杜甫詩一帙，焚取灰燼，副以膏蜜頻飲之，曰：「令吾肝腸從此改易。」（《詩源指訣》）
白氏履道里宅有池水，可泛舟。樂天每命賓客，繞舡以百十油囊，懸酒炙瀋水中，隨舡而行。一物盡，則左右又進之。藏盤筵於水底也。（《窮幽記》）
霍仙鳴別墅在龍門，一室之中，開七井，皆以雕鏤木盤覆之。夏月，坐其上，七井生涼，不知暑氣。（《雲林異景志》）
