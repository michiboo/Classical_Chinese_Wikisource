
樓觀開朱門，樹木連房廊。 
中有學仙人，少年休穀糧。 
高冠如芙蓉，霞月披衣裳。 
六時朝上清，佩玉紛鏘鏘。 
自言天老書，秘覆雲錦囊。 
百年度一人，妄泄有災殃。 
每佔有仙相，然後傳此方。 
先生坐中堂，弟子跪四廂。 
金刀截身髮，結誓焚靈香。 
弟子得其訣，清齋入空房。 
守神保元氣，動息隨天罡。 
爐燒丹砂盡，晝夜侯火光。 
藥成既服食，計日乘鸞凰。 
虛空無靈應，終歲安所望。 
勤勞不能成，疑慮積心腸。 
虛羸生疾疹，壽命多夭傷。 
身歿懼人見，夜埋山谷傍。 
求道慕靈異，不如守尋常。 
先王知其非，戒之在國章。

