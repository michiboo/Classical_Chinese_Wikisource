
靈山石磬生海西，海濤平處與山齊。
長眉老僧同佛力，呪使鮫人往求得。
珠穴沈成綠浪痕，天衣拂盡蒼苔色。
星漢徘徊山有風，禪翁靜扣月明中。
羣仙下雲龍出水，鸞鶴交飛半空裏。
山精木魅不可聽，落葉秋砧一時起。
花宮杳杳響泠泠，無數沙門昏夢醒。
古廊燈下見行道，疎林池邊聞誦經。
徒壯洪鐘祕高閣，萬金費盡工雕鑿。
豈如全質掛青松，數葉殘雲一片峯。
吾師寶之壽中國，願同劫石無終極。

