　　欽定四庫全書　　　　　　子部七
　　宅經　　　　　　　　　　術數類三〈相宅相墓之屬〉提要
　　〈臣〉等謹案宅經二卷舊本題曰黃帝撰案漢志形法家有宮宅地形二十卷則相宅之書較相墓為古然隋志有宅吉凶論三卷相宅圖八卷舊唐志有五姓宅經二卷皆不雲出黃帝是書蓋依託也考書中稱黃帝二宅經及淮南子李淳風呂才等宅經二十有九種則作書之時本不偽稱黃帝特方技之流欲神其説詭題黃帝作耳其法分二十四路考尋休咎以八卦之位向乾坎艮震及辰為陽巽離坤兌及戌為隂陽以亥為首巳為尾隂以巳為首亥為尾而主於隂陽相得頗有義理文辭亦皆雅馴宋史藝文志五行類有相宅經一巻疑即此書在術數之中猶最為近古者矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀












