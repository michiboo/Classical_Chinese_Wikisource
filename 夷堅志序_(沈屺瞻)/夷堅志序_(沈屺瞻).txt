　　耳目之聞見有限，而書冊之記載無窮，《山海》搜奇，《齊諧》志怪，非不索隱鈎元，窮極幼眇，然欲其事不涉荒唐，而其文足資採覽者，則莫若《夷堅》一書。是書也，或謂夷姓堅名，實創此志，宋番陽洪邁，特踵而增之。或謂洪氏所自作，而借《夷堅》以名其書。皆不具論。第觀其書，滉瀁恣縱，瓌奇絕特，可喜可愕，可信可徵，有足擴耳目聞見之所不及，而供學士文人之搜尋摭拾者，又寧可與稗官野乘同日語哉！余嘗購得善本，欲以付剞劂，未之逮也。而周君有同志焉，晨窗午夜，讎勘矻矻不倦，訂疑刊誤，釐然秩然。視原刻之魚魯雜糅，荒穢彌目，不啻撥雲見青，理解冰釋，斯豈非洪氏之功臣，而藝林之快舉也哉！書成示余，余曰：「祖先雖先我著鞭，余固樂賭是書之成也。」因為攝其大凡，述其勤敏，以公當世之同好雲。乾隆戊戌六月中澣，仁和沈屺瞻序。
