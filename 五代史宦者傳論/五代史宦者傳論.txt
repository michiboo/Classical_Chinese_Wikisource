　　自古宦者亂人之國，其源深於女禍。女，色而已；宦者之害，非一端也。葢其用事也，近而習；其為心也，專而忍；能以小善中人之意，小信固人之心，使人主必信而親之。待其已信，然後懼以禍福而把持之。雖有忠臣碩士，列於朝廷，而人主以為去己疎遠，不若起居飲食，前後左右之親，為可恃也。故前後左右者日益親，則忠臣碩士日益疎，而人主之勢日益孤。勢孤則懼禍之心日益切，而把持者日益牢。安危出其喜怒，禍患伏於帷闥，則嚮之所謂可恃者，乃所以為患也。患已深而覺之，欲與疎遠之臣，圖左右之親近，緩之則養禍而益深，急之則挾人主以為質。雖有聖智，不能與謀。謀之而不可為，為之而不可成，至其甚，則俱傷而兩敗。故其大者亡國，其次亡身，而使姦豪得藉以為資而起，至抉其種類，盡殺以快天下之心而後已。此前史所載，宦者之禍常如此者，非一世也。夫為人主者，非欲養禍於內，而疎忠臣碩士於外，葢其漸積而勢使之然也。夫女色之惑，不幸而不悟，則禍斯及矣。使其一悟，捽而去之可也。宦者之為禍，雖欲悔悟，而勢有不得而去也。唐昭宗之事是已。故曰：「深於女禍」者，謂此也。可不戒哉！




