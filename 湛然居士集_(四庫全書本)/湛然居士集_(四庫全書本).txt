　　欽定四庫全書　　　　　集部五
　　湛然居士集　　　　　　別集類四〈元〉
　　提要
　　〈臣〉等謹案湛然居士集十四巻元耶律楚材撰楚材字晉卿遼東丹王八世孫金尚書右丞履之子從太祖平定四方太宗時官至中書令至順元年追封廣寧王謚文正事跡具元史夲傳耶律或作移刺蓋譯語之訛焦竑經籍志以為兩人非也是集所載詩為多惟第八巻第十三巻十四巻稍以書序碑記錯雜其中編次殊無體例疑傳冩者亂之史稱其旁通天文地理術數及二氏醫卜之説宜其多有發揮而文止於斯不敵詩之三四意者尚有佚遺歟然十四巻之數與諸家著録皆符或經國之暇惟以吟詠寄意未嘗留意於文筆也王士禎池北偶談摘録其贈李郡王筆寄平陽閑老和陳秀玉韻贈富察元帥河中游西園壬午元日諸詩以為頗有風味而稱其集多禪悅之語考僧行秀所作集序稱楚材年二十七受顯訣於萬松盡棄宿學其躭玩佛經蓋亦出於素習平水王鄰則曰按元裕之中州集載右相文獻公詩又稱趙閒閒為吾道主盟李屛山為中州豪傑知晉卿學問淵源有自來矣故旁通詣極而要以儒者為歸云云今觀其詩語皆夲色惟意所如不以研錬為工雖時時出入內典而大㫖必歸於風教鄰之所云殆為能得其真矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

