破窯賦
作者:呂蒙正
天有不測風雲，人有旦夕禍福。蜈蚣百足，行不及蛇；雄雞兩翼，飛不過鴨。馬有千里之程，無騎不能自往；人有沖天之志，非運不能自通。蓋聞：人生在世，富貴不能淫，貧賤不能移。文章蓋世，孔子困厄於陳邦；武略超群，太公釣於渭水。顏淵命短，殊非凶惡之徒；盜蹠年長，豈是善良之輩。堯帝明聖，卻生不肖之兒；瞽叟愚頑，反生大孝之子。張良原是布衣，蕭何稱謂縣吏。晏子身無五尺，封為齊國宰相；孔明居臥草廬，能作蜀漢軍師。楚王雖雄，難免烏江自刎；漢王雖弱，竟有萬里江山。李廣有射虎之威，到老無封；馮唐有乘龍之才，一生不遇。韓信未遇之時，無一日三餐，及至運行，腰懸三尺玉印，一旦時衰，死於陰人之手。
有先貧而後富，有老壯而少衰。滿腹文章，白髮竟然不中；才疏學淺，少年及第登科。深院宮娥，運退反為妓妾；風流妓女，時來配作夫人。青春美女，卻招愚蠢之夫；俊秀郎君，反配粗醜之婦。蛟龍未遇，潛水於魚鱉之間；君子失時，拱手於小人之下。衣服雖破，常存儀禮之容；面帶懮愁，每抱懷安之量。時遭不遇，只宜安貧守份；心若不欺，必然揚眉吐氣。初貧君子，天然骨骼生成；乍富小人，不脫貧寒肌體。 
天不得時，日月無光；地不得時，草木不生；水不得時，風浪不平；人不得時，利運不通。註福註祿，命裡已安排定，富貴誰不欲？人若不依根基八字，豈能為卿為相？
吾昔寓居洛陽，朝求僧餐，暮宿破窯，思衣不可遮其體，思食不可濟其饑，上人憎，下人厭，人道我賤，非我不棄也。今居朝堂，官至極品，位置三公，身雖鞠躬於一人之下，而列職於千萬人之上，有撻百僚之杖，有斬鄙吝之劍，思衣而有羅錦千箱，思食而有珍饈百味，出則壯士執鞭，入則佳人捧觴，上人寵，下人擁。人道我貴，非我之能也，此乃時也！運也！命也！ 
嗟呼！人生在世，富貴不可盡用，貧賤不可自欺，聽由天地循環，周而復始焉。

