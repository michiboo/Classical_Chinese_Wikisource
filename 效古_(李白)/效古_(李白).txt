
朝入天苑中，謁帝蓬萊宮。
青山映輦道，碧樹搖蒼空。
謬題金閨籍，得與銀臺通。
待詔奉明主，抽毫頌清風。
歸時落日晚，躞蹀浮雲驄。
人馬本無意，飛馳自豪雄。
入門紫鴛鴦，金井雙梧桐。
清歌弦古曲，美酒沽新豐。
快意且爲樂，列筵坐羣公。
光景不可留，生世如轉蓬。
早達勝晚遇，羞比垂釣翁。
自古有秀色，西施與東鄰。
蛾眉不可妬，況乃效其矉。
所以尹婕妤，羞見邢夫人。
低頭不出氣，塞默少精神。
寄語無鹽子，如君何足珍。

