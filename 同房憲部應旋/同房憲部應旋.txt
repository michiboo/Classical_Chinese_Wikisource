
衡山法王子，慧見息諸苦。
落髮自南州，燕居在西土。
養正不因晦，得中寧患旅。
曠然長虛閒，即理寄行補。
四句了自性，一音亦非取。
橘柚故園枝，隨人植庭戶。
我地少安住，念天時啓處。
憲卿文昌歸，愉悅來晤語。
車騎踐香草，僕人沐花雨。
長風散繁雲，萬里靜天宇。
起滅信易覺，清真知有所。
逍遙高殿陰，六月無炎暑。
微言發新偈，粲粲如懸圃。
直心視惠光，在此大法鼓。

