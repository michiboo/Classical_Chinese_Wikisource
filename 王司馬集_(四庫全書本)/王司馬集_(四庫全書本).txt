　　欽定四庫全書　　　　　集部二
　　王司馬集　　　　　　　別集類一〈唐〉
　　提要
　　〈臣〉等謹案王司馬集八巻唐王建撰建字仲和潁州人大厯十年進士太和中為陜州司馬據文獻通考建集本十巻此本為
　　國朝胡介祉所校刋凡古體二巻近體六巻蓋後人所合併前有介祉序謂虞山毛氏曽有刋本行世校對亦未盡善至宮詞自宋南渡後逸去其七好事者妄為補之如淚盡羅巾白樂天詩也鴛鴦瓦上花蘂夫人詩也寳帳平明王少伯詩也日晚長秋與日映西陵樂府銅爵臺詩也銀燭秋光泠畫屏與閒吹玉殿昭華管皆杜牧之詩也獨楊升菴集中別載七首雲得之古本今録於後云云介祉所論蓋本之胡仔苕溪漁隠叢話其考証皆精確惟楊慎之言多不足據石鼓文尚能偽造何有於王建宮詞介祉遽從而增入未免輕信之失至於傷近而不見乃玉臺新詠舊題此本訛為傷近者不見江南三臺名見樂府詩集及才調集此本訛為江南臺亦未免小有所失不能全譏毛本但取以相較猶為此善於彼耳乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　王司馬集題詞
　　王司馬建字仲初潁州人登大歴十年進士與中官王樞宻名守澄者善司馬自恃才髙每多非刺一日酒中以漢桓靈信任中官起黨錮興廢之事為譏樞宻深恨之曰爾所作宮詞百首天下傳誦禁庭深邃何從而得也司馬無以對樞宻將劾之司馬乃作詩贈雲先朝行坐鎮相隨今上春宮見小時脫下御衣先賜着進來龍馬每教騎長承宻㫖歸家少獨奏邊機出殿遲自是姓同親向説九重爭得外人知樞宻見詩恐其波及己事乃寢後官陜州司馬所為樂府與張籍齊名而宮詞尤為人傳誦其全集世多鈔本相沿既久亥豕愈多虞山毛氏曾有刋本行世校對亦未盡善至宮詞自宋南渡後逸去其七好事者妄為補之如淚盡羅巾白樂天詩也鴛鴦瓦上花蘂夫人詩也寳帳平明王少伯詩也日晚長秋與日映西陵樂府銅雀臺詩也銀燭秋光冷畫屏與閒吹玉殿昭華管皆杜牧之詩也獨楊升菴集中別載七首雲出之古本今録於巻後以俟博雅君子論定雲谷園主人茨邨胡介祉













