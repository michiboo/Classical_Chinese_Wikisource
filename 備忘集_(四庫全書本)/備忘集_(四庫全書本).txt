　　欽定四庫全書　　　　　集部六
　　備忘集　　　　　　　　別集類五〈明〉
　　提要
　　〈臣〉等謹案備忘集十巻明海瑞撰瑞有元祐黨人碑考已者録明史藝文志載海瑞文集七巻
　　國朝廣東鹽運使故城賈棠與邱濬集合刻者止六巻是編載瑞所行條式申叅之文校為全備乃康熈中瑞六代孫廷芳重編原跋雲共一十二巻分為十冊今考此本冊數與跋相合然每冊止一巻實止十巻較原跋尚闕二巻未喻其故也瑞生平學問以剛為主故自號剛峯其入都㑹試時即上平黎疏為戶部主事時上治安疏戅直無隱觸世宗怒下詔獄然世宗復閲其疏亦感動太息至擬之於比干後廵撫應天銳意興革裁抑豪強惟以利民除害為事而矯枉過直或不免一偏如集中畢戰問井地論力以井田為可行謂天下治安必由於此蓋但觀明代隠匿兼併之𡚁激為此説而不自知其不可通然其孤忠介節實人所難能故平日雖不以文名而所作勁氣直達偘偘而談有凜然不可犯之槩當明季士風頽苶之際切墨引繩振煩醒瞶亦救時之藥石滌穢解結非大黃芒硝不能取效未可以其峻利疑也集中疏後為序序後為申文為論論後復為序序後為書書後又為序其他雜見錯出不勝指數蓋廷芳編録時隨其所得綴輯為巻故不以門類為次今以其無闗考核姑仍其舊録之雲乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
