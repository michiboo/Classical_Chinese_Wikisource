無上黃籙大齋立成儀卷之二十二
三洞法師沖靖先生留用光傳太上執法仙士蔣叔輿修
科儀門
〈先華夏贊，引高功詣祖師道前，及從章靈官前，上香灑凈訖〉
法師啟白，請聖醮獻
次入戶咒
四明功曹，通真使者。上元生炁，入〈臣〉身中。令所奏章，關達上聞。
華夏，旋香一周
次上御案香
各禮師，存念如法
右以章置簡上，兩手捧，當心，正立，曲身，存思本師，位西立。〈心禮三〉耳次存東方諸君丈人，〈心禮三拜〉次存南方道德天尊，〈心禮三拜〉次存西方三師，〈心禮三拜〉次存北方太上老君，〈心禮三拜〉次存左日右月，去面各九寸，七星在頭上。青炁從肝中出，布滿一室，清光過乎日月。次存唐將軍從左腎中出，立左。葛將軍從右腎中出，立右。周將軍從心中出，立前。兵士各三千萬眾，悉朱衣赫然。次存五德將軍〈乃五神也〉列位四方。次存天騶甲卒，臍間出。天丁力士，額間出。狼吏虎賁，兩眉間出。剛風騎置吏，兩膝間出。收炁食炁吏，鼻間出。次存傳章玉童玉女，各立左右。直使功曹，朱衣黑幘，正立前畢。然後行科。〈神仙之道，恍惚之間，斯須則至。存念不宜久時，饌常起有在心，一念一起，則瞭然矣。〉
次衛靈咒
鳴法鼓二十四通
發爐
太上玄元五靈老君，當召功曹使者、左右龍虎君、捧香使者、三炁正神，急上關啟三天玄元太上道君。〈臣〉今正爾燒香，奉為齋主〈某〉伏為〈正薦亡親某乙　普薦在會眾魂〉等，取〈某〉日，修建無上黃籙大齋，用資超度。謹依科格，前期拜奏天官〈某〉章〈若干〉通，上詣〈某〉宮曹治〈某〉宮。願得八方正真生炁，來降〈臣〉身中，令〈臣〉所啟，速達逕御至真無極大道玉皇尊帝〈御前〉。
各稱法位
具章奏法位〈臣〉姓〈某〉謹上啟虛無自然元始天尊、無極大道太上道君、太上老君、高上玉皇、十方已得道大聖眾、天尊至真、大帝天帝、玄中大法師、三天大法師、正一靜應真君、正一女師真人、正一嗣師系師真人、三元唐葛周真君、三天門下諸司真宰、上章曹治通進仙僚、天官〈某〉章中靈官典者、法籙治職仙靈將吏、〈某〉歲德尊神、三界內外應感威靈。〈臣〉胎肉微生，泥塵賤品，繆因宿慶，忝冒法階，佩服符圖，遵行教法。普令一切，咸入法門。凡有歸投，理宜關告。今弟子〈某〉義形報薦，志切修崇。願建齋功，廣資冥福。乞按科格，拜奏章書。祈慧力之普加，俾幽途之開泰。〈臣〉濫充祭酒，職在宣謄。謹為請命三天，投誠眾聖。仰希感格，俯賜鑒觀。俾天澤下臨，章書上御。請祈遂志，幽顯蒙恩。永恢正一之風，普被大慈之化。〈臣〉無任誠惶誠恐，稽首再拜。謹啟以聞。
次詣三清御位，上香降聖，酌獻法事如儀〈三清御座前，每位各香一爐。太清前烈火豐香，不可使香煙中絕。此留沖靖之旨也〉
次叩齒二十四通，長跪出官〈眾官皆長跪〉
謹出〈臣〉身中五體真官功曹吏出，上仙上靈直使、正一功曹、治病功曹官各二人出，左右官使者、陰陽神決吏、科車赤符吏、驛馬上章吏官各二人出。出者，嚴裝顯服，冠帶垂纓，整其威儀。直使功曹，戴通天之冠。皂執單衣。正一功曹，冠朱陽之幘，絳章單衣，腰帶龍頭之劍，操持謁簿。使者，弁玄陰之幘，冠九德之冠，五色綬命單衣，腰帶虎符，齎執玉版。直使功曹住立四方，正一功曹住立中央，治病功曹營衛〈臣〉身。左官使者建節在前，右官使者持幢在後。陽神決吏立左，陰神決吏立右。狼吏、虎賁、察奸、鈎騎、三官僕射、天騶甲卒、天丁力士、治正執正吏、收炁食炁吏、收神食神吏、收鬼食鬼吏、收毒食毒吏、收邪食邪吏、收精食精吏、收溫食溫吏、誅符破廟吏、剛風騎置吏、飛龍騎吏等官，各二人出，並皆羅列，住立〈臣〉前後左右，咸受〈臣〉口中詞語，分別〈臣〉所奏上天官〈某〉章，關啟里中真官、注炁監察、考召里邑君、左右都平君、四面方位諸君將吏，天師所布下道上二玄三元、四始十二時辰皇天大帝、甲子諸官君、丙子仁君、五七赤陽君、二十五官君、考召諸君將吏等。〈臣〉所受〈某〉治男官女官二十四官、男炁女炁二十四炁、男職女職二十四職、治中左右陰陽二十四炁、建節監功大將軍，高下治中真炁、前部效功、後部效煞、驛亭令、驛亭丞，四部監章從事、按章從事、呈章從事、錄章從事、通章從事、禦章從事、定章從事、較章從事、齎章從事、五百印章從事，東九夷、南八蠻、西六戎、北五狄、中央三秦、玄元始三萬六千餘神，山川溪谷、社稷將吏。同誠上啟太清玄元無上三天無極大道太上老君，太上丈人天帝君，天帝丈人九老仙都君，九炁丈人、百千萬重道炁、千二百官君，太清金闕七寶玉陛下、天師女師、嗣師系師君夫人，大道門下，上官典者，幹佐小吏，奉行文書事。〈臣〉以肉質，觸事暗昧，職當申謄。咸宣師命，救濟民物。今時謹有〈某〉拜奏〈某〉章，在〈臣〉素案之上、函蘊之中。〈臣〉伏地宣章如法，功曹使者，對共料理，特蒙逕御，謹開玉函，伏讀章文。
次上手爐香，以龍頭書刀啟章函，
叩齒三通，祝曰
四明功曹，開函小吏。手執書刀，開發函軌。章文上奏，開通道理。亡者生天，存者蒙庇。急急如律令。
次從函中出章，於香上度過，叩齒三通，祝曰
五色之煙，衝章上天。五色之炁，衝章達帝。下官故炁，不得妄干。急急如律令。
次法師以章付侍經，侍經跪受章書，同侍香呈金魚置右，玉鴈置左。次宣章法師望天門再拜，長跪，至請官處，皆再拜，存伏如儀。宣章畢，置案上，以書刀鎮左，筆鎮右。〈法師再拜，歸位慰章如儀。〉次法師以章置御案香上熏之。次叩齒二通，遣章。
謹遣〈臣〉身中五體真官，官一小吏，十二書佐，冠帶垂纓，磨硯點筆。為〈臣〉及時操〈臣〉謹為〈某〉拜上天官〈某〉章，上詣〈某〉宮曹治。〈臣〉愚謬忝叅治籙，耳目閉塞，檢校不聰。所上章文，恐有錯誤。行列不端，文字不整。脫漏顛倒，音句不屬。將前作後，以左為右。事任陰陽神決吏、傳言書佐、習事小吏，隨章進對，龍頭書刀，尋文削治，長毫利筆，依儀證定。無令上官典者，有所遣卻，閉炁昇章，逕御太上老君御前左吏、歷關右吏，歷啟諸官君。歷第以次，分別關啟。當令〈臣〉所請者下，所召者到，所濟者度，所奏者達。若有下官故炁，邀截〈臣〉章文，不使上達者，錄付所在近獄，依律治罪，以明天憲。〈臣〉伏在案左，恭待聖恩報應。
封章入函
侍經捧章，監齋押之。威儀華夏讚，引至焚燎所。
侍經讀章，疏關
焚章頌
法師伏地，呈進如儀候。興舉送聖頌，長跪納官。
〈臣〉上章事訖，所出〈臣〉身中功曹使者，一切靈官君吏，各從〈臣〉眾妙之門而入，在左還左，在右還右。直使功曹，主領檢押，復於宮室，無令差互。後召又到，一如故事。〈叩齒三通，咽液三過〉
復爐
香官使者，左右龍虎君，侍香諸靈官，當令〈臣〉奏章之所，自然生金液丹碧芝英。百靈眾真，交會在此，香火爐前。當願弟子〈某〉合家受福，幽顯蒙恩。十方仙童玉女，侍衛香煙，傳奏〈臣〉所言，並所上章文，徑御至真無極大道玉皇尊帝〈御前。〉
出堂頌
天師前，禮謝
雲輿
送師
向來
念善
〈古儀不載。唐先生有之，今隨有焉。若師古之士，當從晉唐舊法〉
先嚴潔排辦，香燈茶酒果醮獻之具，一一如法供養
次敕水凈穢，華夏升壇
入戶咒
繞醮筵，行香一周，道眾依序立班
各禮師，存念如法
衛靈咒
鳴法鼓二十四通
無上三天玄元始三炁太上老君，召出〈臣〉等身中，三五功曹、左右官使者、左右捧香、驛龍騎吏、侍香金童、傳言散花玉女、五帝直符直日香官，各三十六人出。出者嚴裝，關啟此間土地里域、真官正神。〈臣〉今正爾燒香，奉為〈某〉開建無上黃籙大齋，行道事竟，謹設清醮，一座〈幾〉分位。仰謝洪恩，願得太上十方正真生炁，降流〈臣〉等身中。令〈臣〉所啟，速達逕御太上無極大道至真玉皇上帝〈御前。〉
次長跪出官〈叩齒，咽液如法。納官同〉
謹出〈臣〉身中，五體真官功曹吏，出上三天、執法開化、陰陽功曹，度道消災、散禍解厄君吏，各一十二人出。〈臣〉等身中治職君吏，〈某〉治中建節監功大將軍，前部效功、後部效殺、驛庭令、驛庭丞、四部監功謁者，上仙上靈、直使功曹、左右官使者，陰陽神決吏、科車赤符吏、剛風騎置吏、驛馬上章吏、飛龍騎吏等官，各二人出。出者，嚴裝顯服，冠帶垂纓，整其威儀。功曹，弁朱陽之幘，冠通天之冠，衣皂紈單衣，腰帶龍頭之劍，捧持謁簿。使者，弁玄陰之幘，冠九德之冠，衣絳章單衣，腰帶虎符，齎執玉版。直使功曹，住立四方。正一功曹，住立中央。治病功曹，營衛〈臣〉身。左官使者，建節在前。右官使者，持幢在後。陽神決吏立左，陰神決吏立右。上部功曹住立上方，中部功曹住立身中。促氣功曹，催促十方。上部使者，遠望上天。中部使者，遠瞻八方。都官使者，繞帀〈臣〉身。狼吏虎賁、察奸鈎騎、都官僕射、天騶甲卒、天丁力士，治正執正吏、收神食神吏、收鬼食鬼吏、收炁食炁吏、收毒食毒吏、收精食精吏、收邪食邪吏、誅符破廟吏、剛風騎置吏、驛馬上章吏、飛龍騎吏等，並皆屯駐〈臣〉左右前後，受〈臣〉詞語，分別關啟。此間土地里域、真官監察、考召左右都平君，天師所布下二十八治、三十六靖廬、七十二福地、三百六十名山、崑崙等上宮洞天海嶽、三元四始、二十四炁、十二司神，太歲太陰、甲子諸官君、玄元始炁三萬六千神，在時受命章中，從事束夷、南蠻、西戎、北狄、中央三秦、五老神君，山川溪谷、靈官將吏。同誠上啟太上無極大道元始天尊，太上大道君，太上老君，太上丈人無上玄老君，十方無極大道道德眾聖天尊，至真大帝天帝，三十六部尊經，玄中大法師天師君，靈寶眾真、三界威靈。〈臣〉等夙命因緣，叨傳教法。告盟之日，約以行持。誓願蕆揚真風，廣化一切。今為弟子〈某〉虔遵科簡，修奉寶齋。已散瑤壇，載陳清醮。仰酬洪造，用表丹衷。伏乞功曹使者、飛龍騎吏，為〈臣〉傳奏，速令上達。所冀三清大帝、十極高真，普錫洪慈，分輝降鑒。流恩下土，施澤窮泉。福被存亡，慶均家國。〈臣〉誠惶誠恐，稽首頓首，激切之至。謹啟以聞。
各稱法位
具法位，奉行黃籙言功大醮法事。〈臣某〉與臨壇眾官等，謹同誠上啟虛無自然元始天尊、無極大道太上大道君、太上老君、高上玉皇、十方已得道大聖眾、至真諸君丈人、三十二天帝君、玉虛上帝、玉帝大帝、東華南極西靈北真玄都玉京金闕七寶瓊臺紫微上宮靈寶至真明皇道君、玄中大法師天師君、上相上宰、四司五帝、三界官屬一切真靈。〈臣〉謹為弟子〈某〉，恭修無上黃籙大齋。功圓事竟，謹涓吉夕。虔備醮修，延降諸天聖真、靈寶官屬、三界職司、一切主宰。願垂降駕，鑒察丹衷。〈臣〉等無任瞻天望聖，激切屏營之至，謹稽首再拜奏請。
次降聖　上香　進茶　獻酒
法事遶醮筵行香一周，至洞案前立
舉長吟法事
各稱法位
具法位〈臣某〉與弟子〈某〉臨壇官眾等，謹重誠上啟三清上聖、十極高真、天地靈仙、日月星宿、四司五帝、嶽瀆真官、靈寶仙曹、三界官屬、醮筵感降一切真靈。〈臣〉等夙承餘慶，得際真風。叨佩靈文，稟修玄教。功輕塵露，過重丘山。誠宜束身，以自收檢。而法許開度，佐國立功。凡有皈投，理難抑絕。死奉詞旨，敢不上聞。
宣詞
按如詞旨，備極精誠。齋主〈某〉虔奉道真，齎持法信。依按科簡，恭設皇壇。修無上之齋，竭事天之實。叩頭十極，歸仰三光。懺積罪於神經，謝宿愆於嶽瀆。隨方鎮綵，至潔至嚴。列位香燈，無虧無絕。青詞朱表，上達玄都。玉篆金書，下頒幽壤。諒齋功之成就，祈善願以周圓。幽顯均休，存亡獲慶。今者法事已悉，仙範既終。真馭返於上玄，法流分於下界。經收寶軸，道還玉京。卸梵炁之牌，倒碧蓮之纂。共惟三界，一切真靈，侍經威神，直壇將吏。爰從啟告，逮至散壇。依按典儀，九時朝奏。監臨翊衛，通達往來。勞役具官，驅馳將吏。敬陳醮禮，恭謝靈恩。伏願蹔駐雲軿，少留寶馭。享玆清潔，察此精誠。賜景福於家門，降祺祥於眷屬。幽冥開泰，生死荷恩。〈臣〉等無任虔切之至，謹稽首再拜，上香，酒伸亞獻。
次法事遶醮筵行香一周，至洞案前序立
舉長吟法事
具位〈臣某〉與弟子〈某〉等，謹重誠上啟太上三尊，十方眾聖，三界官屬，一切真靈。〈臣〉聞，大道無為，神功不測。生成天地，孕育萬靈。惠濟幽明，利霑品物。凡伸祈告，必獲感通。今弟子〈某〉宿植良緣，歸依正教。荷恩深厚，展敬虧違。寶齋已散於良宵，清醮再陳於吉夕。答天地生成之德，謝真靈衛護之恩。洗積世之愆尤，解百生之冤結。遷升往逝，保佑親姻。伏乞上聖垂慈，至真錫祐。三官注善，五帝記名。功德克周，善緣成就。福流無極，利及有情。先願宗祧先聖，社稷尊靈，長保丕圖，克昌厥後。皇帝天基惟永，睿筭無疆。四夷咸賓，五兵銷偃。陰陽葉序，風雨應時。歲有豐登，物無疵癘。次願弟子〈某〉等，億曾萬祖，苦爽幽魂，俱承妙善之功，咸獲超生之路。死魂受鍊，永拋有漏之緣；真性長存，頓悟無為之果。次乞〈臣〉等己身眷屬，舉族姻親。體合元和，神融妙道。金真玉瑩，增福祉於隆昌；鏡朗塵清，延壽齡於綿遠。災隨霧散，善逐雲臻。動植飛沉，寰中象外，俱霑巨福，咸沐玄恩。然願享祀神祇，此間土地，同承齋力，進品仙階。鎮宅寧家，安人護物。三途五苦、六道四生、兵死陣亡、沉魂滯魄，各蒙道力，溥受殊勳，速離幽關，早超真界。仰希真應，克副所祈。稽首虔恭，酒陳終獻。醮壇禮狀，恭對敷宣。
次奏獻車輦，錢馬
宣功德都疏
法事遶醮筵行香一周，至洞案前
序立
〈臣〉謹重誠上啟至真大聖，無極高尊，三界真靈，一切官屬。〈臣〉等祇奉仙科，慶成道典。禮既周於三獻，善斯降於百祥。所願從心，所求遂志。功霑水陸，善及存亡。一切有情，悉蒙玄澤。尚慮〈臣〉等學法未備，進止犯科。弟子〈某〉薦獻乖儀，修營有缺。願垂原赦，普降洪恩。塵世凡微，不敢稽滯。仰瞻真馭，已在雲霄。升車之恩，不違祈請。〈臣〉等下情，無任攀戀望恩之至。謹稽首再拜，奉送。
回軿頌
長跪，納官
臣奏啟事畢，向者所出功曹使者，並還臣身中。從眾妙門而入，在左還左，在右還右。直使功曹，主領檢押。各復本位，無令差互。須召又到，一如故事。
復爐
香官使者，左右龍虎君，侍香諸靈官，當令設醮之所，自然生金液丹碧芝英。百靈眾真，交會在此，香火爐前。當令存亡受福，家國霑恩，十方金童玉女，待衛香煙。傳臣向來所啟之誠，逕御太上無極大道至真玉皇上帝〈御前〉。
吟焚詞頌，至燎所
回向，念善
唱設醮事畢，眾官復位
