無上黃籙大齋立成儀卷之十五
三洞法師沖靖先生留用光傳授
太上執法仙士蔣叔輿編次
趙彥衛《雲麓漫抄》云：景祐元年四月，仁宗謂宰臣曰：近年以來，陰陽不順，卦氣乖舛。此必應天之道，有未合於天心，而違於人意者。宜推明咎證之本。臣僚上言，早歲陳彭年等，定中外醮儀，聖祖天尊在北極之上。伏緣北極大帝，總領萬物，主宰中極。聖祖司命真君，因薦尊號，驟居紫微帝君之上。既定位非順，自茲天下郡縣，多致災傷。伏望重行詳定。禮院詳定，當院與道眾，參詳天下道觀。聖祖每遇醮設，於聖祖殿供獻。聖祖天尊及六位仙官，即與眾真，各無相妨，仍別用青詞奏告。如無聖祖殿處，即別設醮位，為便從之後。道士欲得聖祖雜於其間，以重其教復合之。自渡江，朝廷作醮，亦從其說。叔輿竊謂，本朝及唐之祀聖祖，猶其祀感生帝也。感生帝，出於諸儒。聖祖，出於方士。其為附會則一爾。感生帝，即五天帝之一也。有天下者，以其膺五德之運而王天下，其祖感〈某〉帝之德而生，故於四時迎氣時祭之外，別為壇位而特祀之。聖祖，即諸天帝真之一也。唐以李姓出於老子，故祖老子。本朝以趙姓出於黃帝，故祖黃帝。遂加尊號，築景靈宮而事之。州郡天慶觀，率立聖祖殿。其禮至嚴。景祐禮院，詳定天下道觀，每遇醮設，獨於聖祖殿供獻，不與眾真參列，所以尊其祖之所自出也。州縣官僚，為國為民，祈請禳襘，遇有醮設，或可邀迎，已失於僭。臣庶之家，不宜僭及。
有酬酢曰獻，無酬酢曰醮。醮者，用酒於位，敬以成禮也。延真降靈，而以醮名，其古用酒於位之禮歟。自漢天師流傳醮法，以福羣有。今見於道藏者，其目尤繁。杜廣成先生刪定黃籙散壇醮儀，以為牲栓血食謂之祭，蔬果精珍謂之醮。醮者，祭之別名也。河圖經品、三洞之中，凡有四十二等，咸以太上為主，次以北斗為宗。苟能禮物精豐，心誠丹罄，何善不降，何患不除。然名位雖不同，而儀矩則相類。解穢、禮師、衛靈咒之後，即繼以發爐降神，一獻上香，讀詞再獻，奏錢焚詞，三獻送神復爐。其位寡，故其禮專；其儀簡，故其誠備。鋪度設坐，茶果酒饌，隨力豐儉。多者一百二十杯盤，次或七十二，或六十四，或四十二，或三十六，或二十四。按科戒雲，凡設醮，所須飲食餅果，一如齋法。若須市買，皆不得爭論高下，及屍產竊盜之物。燈當用清凈香油，不得用非義之財，及濁雜葷穢之物。其務實而不務文也，明矣。未聞揭立牌位、普醮三界、混合天神地祇為一壇者也。普醮之設，其起於順天興國，延壽去邪，續命應物，壇範之訛乎。張清都黃籙儀，無謝恩醮。杜廣成儀，始有之，亦以修齋召命神靈，管衛壇場，宣通關告，往來勞役，所以言功，設此醮筵，用行酬賞。然亦止於壇外，鋪席青巾絳坐，羅列果饌之屬。三寶元師，用香茶人參伏苓湯等。三官五帝將吏，用茶酒杯盞，隨盤為數。九祖土地日直皆用銀錢。依位作狀，醮訖焚之。其降真醮位，始則以玉京玄都紫微上宮、十方大聖眾、至真諸君丈人，飛仙上真玉童玉女為一節。次則天地靈仙、諸天大聖、日月帝君、真人神仙玉童玉女。次北極勾陳天皇大帝、北斗七元、南斗六星、三台五星、二十八宿、周天分度、星中神真兵馬騎乘。次五方五帝君、五帝真人、玉童玉女兵馬騎乘。次三官三元、三宮九府、一百二十曹、五嶽真神、洞天治化河海永帝、十二河源仙君、九宮真人、九天司命、五嶽丈人、九天使者、儲副正職、佐命大神、天地神仙兵馬騎乘。次三洞四輔侍經真官、仙公仙伯仙卿大夫、九天御史、玄師天師、嗣師系師、上古三師、經籍度師三寶官屬。次靈寶官屬、領仙監齋直待真官、侍香將吏、玉童玉女、六甲官將、六旬玉女、社稷將吏一切靈司。次則身甲三五功曹使者、金童玉女、直符香官、執法開化陰陽功曹、消災散禍解厄君吏等。次身中所佩二十四治建節監功大將軍、四部監功謁者仙靈直使、正一治病促氣三部功曹等。次陰陽神次吏、科車赤符、罡風騎置、驛馬上章、飛龍天仙、飛仙騎吏、上部中部、都官使者、狼吏虎賁、察奸鈎騎、都官僕射、天丁力士、天騶甲卒等。收食氣神鬼邪精諸天騎吏、誅符破廟騎吏等。次弟子元辰、大小行年、本命星辰、驛馬將吏等。醮筵所降，聖真之目，總十有三項。而土地里域真官，則降之於西席。所列之杯盤有限，而所降之真靈無窮。亦以皇天后土，享於克誠，不以其物故也。蔡致虛黃籙齋醮儀，設位雖三百六十，而聖目合者甚多。自御位用專狀外，餘悉以類相從，止作都疏獻送，意似有見於此。路時中黃籙大齋儀範，正筵一百二十，而冥官四十位在外。每位一請一獻，其禮備矣。然謂憑此為足以感格神靈則未可。蓋道集虛者也。吾心苟虛，即與道合。齋戒沐浴，巵酒可獻千真。若徒泥於色相之間，終有拘孿不通之處。文為日盛，古意寖失。今時所請醮位，又多有不與齋法相關者。日數既逼，修寫不精。法師無緣過目，悉舉而委之。筆史之手，寧免錯亂，靈誤誠敬，果安在哉。刪除繁文，旋復古法。要在哲匠，能弘之耳。田先生齋儀雲，設醮，古儀不載。唐先生〈若山〉有之。若師古之士，當從晉唐舊法。然謝恩設醮，留沖靖固常因之矣。今不敢廢，具式如後。
〈內格式合換，勿並注。在醮筵聖位卷內，見聖真班次門。〉
奉醮具官位〈臣〉姓〈某〉
先為，〈正普〉薦〈亡親某乙　在會亡過〉等魂，崇建無上黃籙大齋。〈某〉月〈某〉日已行滿散。謹取〈某〉月〈某〉日夜，祇設清醮三百六十分位。仰謝洪恩，合預具狀奏請者。
右〈臣〉謹昧死具狀，奏〈某〉位尊帝〈陛下〉。恭望道慈，允今奏請事理。於至日夜，俯降恩光，鑒臨御座。冒犯天威，〈臣〉無任誠惶誠恐，激切屏營之至。謹具狀，上奏以聞。謹奏。
年　月　日奉醮具官位〈臣〉姓〈某〉狀奏
可漏
某帝尊〈陛下〉　奉醮具官位〈臣〉姓〈某〉謹封
方函
謹謹上詣三天門下上清天樞院請進
奉醮具法位〈臣〉姓〈某〉謹重封
奉醮具官位〈臣〉姓〈某〉
先為〈同第一狀，至仰謝洪恩，〉合預具狀奏請者。
右謹具狀上奏，伏望天慈，於〈某〉日夜，俯降恩光，鑒臨御座。冒犯天威，〈臣〉無任惶懼，激切屏營之至。謹具狀奏聞。謹狀。
年　月　日奉醮具官位〈臣〉姓〈某〉狀奏
奉醮具官位姓〈某〉
先為〈同第一等狀，至仰謝洪恩，〉合預具狀申請者。
右謹具狀申聞，伏望聖慈，於至日夜，降臨醮座。干犯聖威，〈某〉下情無任惶懼之至。謹狀。
年　月　日奉醮具官位姓〈某〉狀
奉醮具官位姓〈某〉
先為〈同第一狀，至仰謝洪恩，〉合預具狀上請者。
右謹具狀申聞，伏望神慈，於至日夜，降臨醮座。謹狀。
年　月　日奉醮具官位姓〈某〉狀
靈寶大法司
本司今月〈某〉日發奏狀十函，重封印全。為〈某〉人〈正普〉薦〈亡親某乙　在會眾魂，〉祟建無上黃籙大齋。〈某〉月〈某〉日已行滿散，謹取〈某〉月〈某〉日夜，祗設清醮三百六十分位，仰謝洪恩，合頂錄狀，奏請須至，開具申聞者。
玉清上帝元始天尊〈陛下〉
上清大帝靈寶天尊〈陛下〉
太清大帝道德天尊〈陛下〉
昊天至尊玉皇上帝〈陛下〉
勾陳星宮天皇大帝〈陛下〉
紫微中宮北極大帝〈陛下〉
東極宮中大慈仁者尋聲太乙救苦天尊〈御前〉
太微南極長生大帝〈御前〉
十方救苦天尊〈御前〉
后土皇地祇〈殿下〉
右謹具狀，申三天門下上清天樞院。伏乞徑為，通奏施行。謹具狀申聞，伏候昭報。謹狀。
年　月　日具法位姓〈某〉狀
發請狀關子
靈寶大法司
當司先為黃籙大齋主〈某〉人，〈正普〉薦〈某乙亡魂　在會眾魂〉，崇建無上黃籙大齋。今月〈某〉日已行滿散，今取〈某〉月〈某〉日夜，祗設清醮，三百六十分位，上謝洪恩。今發奏請狀一十函，申狀〈幾〉函，重封印全，上詣三天門下、上清天樞院，請進須至關發者。
右關〈某〉日當直功曹使者，請疾速齎管，前去分明，請進雲程，不得稽滯時刻。有所邀阻，攝赴近獄，依律施行。故關。
年　月　日　時關
靈寶大法司
當司先為〈同日直關，至上謝洪恩，〉合預錄狀，請諸天帝尊、三界真仙，係醮主宰、一切威靈。除已各具專狀外，開具下項，欲仗神威，須至關發者。
一奏請狀，三十四通，上詣
〈某〉尊帝御前〈逐一開列〉，已上逐處請進。
一申請狀，二百五十四通，上詣
〈某〉聖位聖前〈逐一開列〉，已上逐處申上。
一上請狀，六十二通，上詣
〈某〉神位〈逐一開列〉，已上逐處投下。
右關〈某〉年年直功曹使者，〈某〉月月直功曹使者，〈某〉日日直功曹使者，〈某〉時時直功曹使者，上界直符使者，中界直符使者，下界直符使者。請疾速齎管前去，各照界分，徧詣闕庭等處。通進申上，所冀聖真降鑒，醮事周圓。無或稽違，有干玄律。故關。
年　月　日關
〈共三道〉
維〈某〉年太歲〈某〉甲〈某〉月〈某〉朔〈某〉日〈某〉甲〈某〉路〈某〉鄉貫居，具官位姓〈某〉，謹罄〈哀丹〉誠，上干天聽。〈同齋詞，至投龍進簡。正薦，再自仰仗道慈起，至福佑見存。普薦，再自所資功德起，至福佑見存〉以今功圓事竟，解散齋壇。謹取〈某〉月〈某〉日夜，祗設清醮，三百六十分位，上謝洪恩。〈臣〉誠惶誠恐，稽首頓首，再拜上奏，
玉清聖境虛天自然元始天尊
上清真境太上道君靈寶天尊
太清仙境太上老君道德天尊〈陛下〉
〈臣〉伏以〈詞並同前詞式結〉謹詞。
太上開天執符御曆含真體道昊天玉皇上帝〈陛下〉
勾陳星宮天皇大帝
紫微中天北極大帝
太微南極長生大帝〈御前〉
東極宮中大慈仁者太乙救苦天尊
十方救苦天尊〈御前〉
承天效法厚德光大后土皇地祇〈殿下〉
內封及方函式〈見詞疏門〉
〈不裹青詞，別作一函發〉
靈寶大法司
本司今月〈某〉日，奉為黃籙大齋主〈某〉人〈正薦亡親某乙　普薦在會亡魂，〉崇建無上黃籙大齋大齋，已行滿散。今月〈某〉日夜，祗設清醮三百六十分位，上謝洪恩。所有進拜青詞五通，除已恭對太上御前宣讀訖，合行繳發前去，須至申聞者。
右謹具申三天門下省，伏乞引進，徑為通奏施行，謹具申聞。謹狀。
年　月　日具高功法位姓〈某〉狀
可漏方函〈見詞疏門〉
申狀狀式〈見正奏門〉
靈寶大法司
當司今月〈某〉日，伏為黃籙大齋主〈某〉人，滿散無上黃籙大齋，祗設清醮三百六十分位，上謝洪恩。所有進拜青詞五函，及功德疏一函，各已恭對太上御前宣讀訖，並繳進狀二函，並重封印全，須至關發者。
右關〈某〉日當直功曹使者〈云云。同齋詞關式。如散醮夜深，關兩日功曹，發式具六卷詞疏門。〉
〈換易間，注在醮筵聖位卷內。〉
奉醮具位〈臣〉姓〈某〉
恭備
龍車一乘
右謹隨狀上進，恭望天慈，俯賜昭鑒。冒犯天威，〈臣〉誠惶誠恐，稽首頓首，謹具上進以聞。謹進。
年　月　日奉醮，具位〈臣〉姓〈某〉狀進
可漏
某帝尊〈陛下〉　奉醮具位〈臣〉姓〈某〉狀進謹封
方函
進獻狀一函上詣三天門下〈請進〉
具高功法位〈臣〉姓〈某〉謹重封
地祇用鳳輦，稱宸慈、聖威。
方函
后土皇地祇〈闕下〉
奉醮具位〈臣〉姓〈某〉
恭備
龍車一乘。
右謹隨狀，上進以聞。冒犯聖威，〈臣〉誠惶誠恐，稽首頓首，謹具狀奏聞。謹狀。
年　月　日奉醮具位〈臣〉姓〈某〉狀
可漏〈同前式，後同〉
奉醮具位姓〈某〉
恭備
太上昇玄消災護命妙經、金錢一分、從馬一疋。
右謹隨狀上獻，伏惟聖慈，俯賜昭鑒，謹具狀申聞。謹狀。
年　月　日奉醮具位姓〈某〉狀
奉醮具位姓〈某〉
謹備太上昇玄消災護命妙經〈冥官獻救苦經〉、金錢一分、從馬一疋。
右謹隨狀上獻，伏惟神慈，俯垂鑒納。謹狀。
年　月　日奉醮具法位姓〈某〉狀
靈寶大法司
本司今月〈某〉日發進獻狀九函，各封印全。為〈某人〉滿散黃籙大齋，修設謝恩清醮三百六十分位，進獻龍車事，須至申聞者。
右謹具狀，申三天門下省，伏乞徑為通進施行，謹具申聞。謹狀。
年　月　日具高功法位姓〈某〉狀
方函
可漏〈同前式〉
靈寶大法司
當司今月〈某〉日，奉為黃籙大齋主〈某〉，滿散無上黃籙大齋，修設謝恩清醮。所有進獻車輦等，除已各具專狀外，須至關發者。
一進獻狀九函，申狀一函，各重封印全，龍車九乘，上詣三天門下〈請進〉。
一進獻狀一函，重封印全，鳳輦一乘，上詣后土皇地祇殿下〈請進〉。
右關〈某〉日當直功曹使者，請疾速齎管前去，隨從車輦，徑詣逐處闕庭請進。不得墜違，有干玄律。故關。
年　月　日關
靈寶大法司
當司奉為〈同前關，至謝恩清醮三百六十分位，〉所有貢獻三界聖真、係醮主宰，龍車金錢從馬。除已各具專狀外，須至關發者。
一進獻狀〈若干〉函，龍車〈幾〉乘，
上詣〈某〉帝御前〈逐項開列聖位。〉
一進獻狀〈若干〉函，金錢〈若干〉分，從馬〈若干〉疋，上詣〈某〉聖位聖前〈逐項開列〉
一上獻狀〈若干〉函，銀錢〈若干〉分，從馬〈若干〉疋，上詣〈某〉神位〈逐項開列。〉
右關上界直符使者、中界直符使者、下界直符使者，請各齎管，分詣闕庭等處進獻，毋令差互，及有墜違。故關。
年　月　日　時關
維大唐會昌五年，歲次乙丑，十月乙亥朔十四日戊子，仁聖文武章天成功神德明道大孝皇帝臣某謹稽首再拜，虔誠上啟至真無極大道元始天尊、太上大道玉晨君、大聖祖高上大道金闕元元天皇大帝、太上老君、玉清大有天寶君、上清元妙靈寶君、太清太極神寶君、三寶尊神、三寶丈人、元都紫微九天太帝君、東華南極西靈北真四天君、三十六天帝、三十二天君、十方靈寶至極天尊、五老上帝、三景君、道德眾聖三元君、太帝天帝天師君、元洞至極明皇道君、三十六部尊經元中大法師、三光眾聖、八景靈君、三十六地嶽瀆正神、河海川澤名洞靈山諸化福地得道神仙、三界應感一切真靈：臣聞萬化之初，總之者妙道；群靈之表，冠之者至真。剖判元黃，裁成品彙，幽明既辨，主宰有倫。九皇司牧以無為，八帝統臨而有度。洎乎清源斯壅，元澤不流，舜禹違揖讓之風，湯武起干戈之役，禮樂隳於大樸，俎豆矜其小成，玉帛徒美於爭馳，世道亦悲於交喪，斯所謂時君忘本，至理莫追。悠悠含生，眇然何怙？是知凝旒負扆，非道無以寧；至理垂裳，非德無以立。我國家元元錫祐，仙李標華，承德明興聖之基，紹高祖太宗之業，庭除六合，簷廡九圍，扇之以薰和，沐之以渥澤，致之以聲教，正之以《詩》《書》。惠露洽於幽陰，百神咸秩；仁照周於萌櫱，大樂同和。越二百年，一臻於道。顧惟涼德，祗嗣洪圖，思宏清淨之規，以布寰瀛之福。冥心丹簡，屬想元經，披太上九天之文，得元洞生神之旨，將膺寶籙，首備齋壇。錦幣華繒，金龍白璧，普萬天而展禮，極三境而告虔。所期蠁咸通，昭彰會祉。鶼林鰈水，咸歸仁壽之鄉；海外域中，一變華胥之俗。豈使燕昭台上，獨寧三素之雲；漢武殿前，嘗降九靈之駕。蓋保綏於億兆，非企慕於騫騰，列聖眾真，鑒茲衝懇。謹遣道士東嶽先生修九天寶齋三日四夜，稽首以聞。謹詞。
