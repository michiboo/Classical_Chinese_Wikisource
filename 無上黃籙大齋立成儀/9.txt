無上黃籙大齋立成儀卷之九
三洞法師沖靖先生留用光傳授
太上執法仙士蔣叔輿編次
〈共五通〉
啟告玄穹解穢章
太上三五〈某〉籙弟子係天師〈某〉治〈某〉炁〈云云〉萬章奏〈臣某〉誠惶誠恐稽首頓首再拜上言。〈臣〉謹按玄科，今據〈入齋意，至福佑見存〉，〈臣〉據詞難抑，已於〈某〉月〈某〉日預告，先颺寶旛，上聞齋意。今按下元黃籙簡文靈仙品格，建立靈壇，崇修齋法，恭依次第，宣演真科，進拜天官濟度諸章，頒行元始符命、金籙白簡、救苦真符，太上敕赦生天寶籙，玉清拔幽魂、破地獄真符，青宮九龍符命，神虎玉劄。赦拔〈亡故某乙　在會係薦〉等魂，及十方九幽、囚徒苦爽，出離長夜，祗受齋功。謹取〈某〉月〈某〉日開啟齋壇，召攝亡魂，赴壇受度。〈某〉日清旦為始，正齋行道，三日九朝。〈某〉日夜普設清凈，無礙斛食，夜供鍊度，六道四生，孤魂滯魂。〈某〉日夜水火變鍊，係薦亡魂，傳授九真妙戒，告行元始符命、金籙白簡、長生靈符，給籙破券，保舉超昇。事畢，拜表言功，解壇滿散。〈某〉日夜祗設三界高真清醮，三百六十分位，仰答洪恩，投龍進簡。外齎鎮信錢米、命素紋繒、香油柴炭、鹽豉筆墨、法用物儀。投〈臣〉乞為進拜天官，拔贖濟度諸章。仰祈道力，俯拔亡魂如〈普薦大會內，有生身受度者，改作俯濟存亡。臣〉切慮建設壇場之所，灰劫之前，四面方隅，一切厭穢。往來人物，隱顯葷辛。濁氣混凝，氛埃閉塞。昏霾六合，障翳八紘。不能降格飆畢，駐停真馭。恐妨開濟，拯度幽明。匪仗道慈，莫遂清肅。〈臣〉今章奏，先祈上通宸極，旁及邇遐。敷露懇誠，導迎慧澤。掃除氛穢，蕩滌邪妖。〈臣〉以凡愚，未盡教法。念〈臣〉叨奉真宗，夙叅治籙。名濫充於祭酒，職敢廢於關謄。既奉皈投，理難抑塞。謹為伏地拜章一通，上聞三天。伏惟太上無極大道，太上師尊上官典者，垂慈省理。〈臣〉謹為上請五方五帝、解諸厭穢君各一人，官將各一百二十人，下洗浣肉人，解諸厭穢。玉女使者官將一百二十人，齎真精之水、五和之香，盥洗靈壇。及製造無礙斛筵，所供齋食，燈燭香花，井竈內外，立遣清凈。千厭萬穢，應時消散。上請仙花玉女一千二百人，九鳳破穢籙中，收穢大將軍，滅穢大將軍，運穢大將軍，除穢大將軍，各一人，官將各一百二十人，與五方五龍主水使者，各持真精之水，洗浣黃籙齋壇，並齋主〈某〉一家，內外長幼，臨壇執事，祗奉法流，往來人物，有諸厭穢，一切解散。使各人心神，內養體力，外和注念，精通舒誠，感格齋功成就，庶事無魔。全仗洪恩，普資清凈。謹上請靈寶十戒、威儀九真妙戒、元始符命、金籙白簡、長生靈符、救苦真符，太上生天敕赦寶籙，玉清拔幽魂、破地獄真符，東極青宮，九龍符命，神虎玉劄，玄都蛟龍驛吏、金龍驛吏、九龍符命使者、三元龍虎騎吏、神虎追攝官君，鍊度諸司聖眾，靈寶官屬等，一合下降，宣通召命，監衛齋壇，昇擢所薦，咸開滯爽。使懺謝必聞，啟傳無間。眾真俯鑒，列聖還臨，幽顯霑恩，含靈蒙福，所請天官騎吏，靈寶官屬，一切聖眾，俟於散壇，拜表言功，各乞遷賞，以為效信。恩惟太上，分別求哀。〈臣〉愚謹因二官直使、正一功曹、左右官使者、陰陽神央吏、科車赤符吏、剛風騎置吏、驛馬上章吏、飛龍騎吏等官，各二人出。又因甲申日直神扈文長從官十六人，符吏天光二人。〈直神從官符吏，隨日辰易，舉此為例〉操〈臣〉謹為黃籙大齋主，〈普薦改雲，黃籙大齋都會首某乙，同在會官寮庶士等，後同〉拜上天官，啟告玄穹，解蕩厭穢寶章一函，上詣太上虛無丈人官都司曹治北辰宮。〈曹治隨日換，舉此為例〉伏須告報，〈臣某〉誠惶誠恐，稽首頓首，再拜以聞。
空三行
〈臣某屬〉　〈某宮焚修〉
空三行
〈太清玄元無上三天無極大道太上老君太上丈人天〉
帝君天帝丈人九老仙都君九炁丈人百千萬重道炁
千二百官君太清金闕寶玉陛下
空三行
〈年號歲次某甲子某月某朔某日甲子某時某於某處黃籙齋壇拜上〉
空三行
可漏〈用全紙一幅為之〉
〈太清玄元無上三天〉●●〈大道太清金闕寶玉陛下〉
〈具章奏章法位臣姓某上奏謹封〉
內方函
〈謹謹上詣太上虛無丈人宮都司曹治北辰宮〉
〈具章奏法位臣姓某謹重封〉
外方函
謹謹上詣三天門下〈請進〉
具章奏法位〈臣〉姓〈某〉謹重封
右按正一書章律，寫章不隔日，填太清不隔時。章中，太清聖位科雲，臨時細書，長三寸六分，或五寸，朱表後。聖位科雲，臨時法師，自書二寸四分內取盡，恐難措寫，止臨時細書作一行為佳。張萬福天師科，亦載之矣。若能依科楷書尤妙，又陛下二字，雖雲細注，然玉陛下辭意，本是一義，不可分拆。獨細書陛下兩字，頗似未穩。且五鍊生屍經黃繒章法及張杜二儀，亦不說細注下兩字。以理推之，作一行細書，恐可通行，亦留沖靖之意也。
酆都赦罪章
具章奏法位〈臣某〉，誠惶誠恐，稽首頓首，再拜上言。〈臣〉謹按玄科，今據〈同啟告玄穹章，至投龍進簡，〉除已備奏諸天帝尊，申三界真司，牒合屬去處。外齎鎮信，法用物儀，投〈臣〉乞為進拜天官，拔贖濟度諸章，俯拔亡魂，出離幽夜。伏念〈臣〉夙奉真宗，獲叅治籙。名濫充於祭酒，職敢廢於關謄。謹開具係薦亡魂姓名，隨章進呈，普及六道四生、孤魂滯魄，願承恩命，出離冥途，受領齋功，超昇凈界。〈臣〉尚慮亡故某乙　在會係薦等魂，及建齋弟子家，億曾萬祖，囚徒苦魂。累劫以來，有諸愆業，拘留報對，未脫幽冥。非憑赦罪之章，難出重陰之境。全依道力，曲賜生成。〈臣〉謹為上請太清降真、召靈符吏、降真召靈童子各一人，特為〈亡故某乙〉　〈在會係薦〉等魂，恭請太極真符，告下東極青宮、長樂天內、大慈仁者、尋聲赴感太乙救苦天尊，乞降威神慧光，普照十方世界。北陰酆都九幽諸獄、天牢水獄考掠冥司、一切諸獄，承玆慧光，照耀應時，普得開解，鐵城摧毀，柳鎖解脫。赦宥〈亡故某乙〉　〈在會係薦〉等魂，及囚徒苦爽。咸睹光明，出離幽暗。仰賴天尊上聖，依黃籙簡文靈仙品格，召十方飛天神王救苦真人、救苦童子、青玄玉女遍下幽獄。灑甘露之寶漿，降慈悲之法雨。威神感應，慧力靈通。所指所到，炎火息焰，冰雪生春。刀化玉樹，劍變騫林。銅柱鐵牀，成寶座之具；鑊湯爐炭，為清涼之燈。鐵丸金汁，無熱惱之威；鋸解屠割，摧鋒芒之利。銅蛇鐵狗，永斷惡緣。獄卒牛頭，俱發善念。魔王束首，掾吏歸誠。曹屬除罪籍之名，司案焚業緣之字。冤讎和睦，債訟消平。至於四生六道，普離凡塵。甲介昆蟲，俱獲生化。擔砂負石之眾，漣汲溟波之魂。驅雷役電之魄，天圓轉匝之神。運風掃山之鬼，穿地引水之龍。斷地逮役，度上南宮。永離五苦，遠抑三途。即使〈亡故某乙　在會係薦〉等魂，及弟子〈某〉家，祖玄靈識，佩服天儀，冠帶朱紱。飆乘碧落，羽駕太清。緣運不絕法應，更生侯王之門，修行眾善。超神仙果，達快樂鄉。俱如〈臣〉言，不違懇欵。恩惟太上，分別求哀。〈臣〉愚謹因〈同前章，只易直神〉操〈臣〉謹為黃籙大齋主〈某〉，拜上天官酆都開業道赦罪寶章一函，上詣太上〈某〉宮曹治。〈並同前章式。〉
玉曆〈照帳狀姓名，寫朱書帳狀，見正奏門〉
今開具係薦亡魂姓名，下項〈普薦，改作今開具在會係薦亡魂姓名。下項。〉
正薦
〈某〉人〈只寫姓名〉
附薦
〈某〉人〈逐一開列姓名〉
今月　日具高功法位〈臣〉姓〈某〉具
右玉曆，若是普薦，不立正薦、附薦項目，便將亡人姓名，從頭具去，量所度亡魂多少及紙高低，為則一行，可寫數名。要得磊落見單數，寫須做格。寫令真楷，行列端正，衷在章書圓封外，入第二方函內，發去。
開通道路章
具章奏法位〈臣某〉誠惶誠恐，稽首頓首，再拜上言。〈臣〉謹按玄科，今據〈同啟告玄穹章，至投龍進簡〉除已備奏諸天帝尊，申三界真司，牒合屬去處。外齎鎮信，法用物儀。投〈臣〉乞為進拜天官，拔贖濟度諸章，以祈昇濟。切念〈臣〉幼慕玄風，早叅治籙。名濫充於祭酒，職敢廢於申謄。除已具按典儀，崇修齋法，〈臣〉尚慮幽關杳邈，冥路迢遙。水陸不通，方隅隔絕。〈亡故某乙　在會係薦〉等魂，及十方九幽、囚徒苦爽，須資赦罪之章，期出重陰之境。非憑道力，莫闢關津。克詣齋壇，普受開度。謹為拜章一通，上聞三天，開清氛穢，道啟黃雲。四闢六通，無有障礙。上請太上直符使者、三界直符使者，各一人，齎持太上符籙、太清符命，告下三宮九府、百二十曹、五帝考官主吏，北陰酆都內外宮洞、五嶽九幽、四方三十六獄、大鐵圍山無間地獄、泉曲河源、三元水府、五道都府、九州社令、十方道主者，丘丞墓伯、河伯河侯、蒿里丈人、上下二千石官、九壘二皇君、地下土府神官、洞天幽治、考校曹局、泰山主職，諸曹地獄、山林孟長，廟社神祇、溟泠大神。〈某〉甲子太歲尊神、天下城隍社令、當處土地正神、善惡二部長吏、一百二十位官府神祇、七十二禁忌神將、天牢地獄、冥關幽治、長夜泉扃、一切主者，敬聽太上符命，開關啟路，毀鎖張門，釋放〈亡故某乙　在會係薦〉等魂，及六道四生，孤魂滯魄，悉詣玄壇，叅朝三寶。傳符授戒，聽法聞經，領諸善果，使幽途無險阻之程，冥關開逍遙之徑。功圓果滿，進品仙階。違滯之者，冥曹降職。恩惟太上眾真，分別求哀。〈臣〉愚謹因〈同前章，只易直神，〉操〈臣〉謹為黃籙大齋主〈某乙〉拜上天官，開通道路寶章一通。上詣太上〈某〉宮曹治。〈同前章式〉
鍊度沐浴章
具章奏法位〈臣某〉誠惶誠恐，稽首頓首，再拜上言。〈臣〉謹按玄科，〈今據同啟告玄穹寶章，至投龍進簡，〉外齎鎮信，法用物儀。投〈臣〉乞為進拜天官，拔贖濟度諸恭祈道力，俯拔亡魂。切念〈臣〉幼慕玄風，早叅治籙。名濫充於祭酒，職敢廢於關謄。尚慮〈亡故某乙　在會係薦〉等魂，及六道四生、孤魂滯魄，宿纏業垢，墮落惡源。未盥沐於身形，難叅朝於壇陛。克諧鍊度，各遂超升。仰仗道慈，俯垂開濟。〈臣〉謹為上請五方五靈童子各五人，解穢官君將吏各一百二十人，浣濯夫人，黃華玉女各一人。應時下降，請取黃華神水、鍊屍素漿、雲腴玉醴、甘露金津，灌注香湯之中，沐浴上件亡魂，無邊苦爽。蕩除陰翳，洗滌塵勞。絕表裹冤債之根，凈內外熱惱之垢。即令五方童子，上請東方青靈始老真炁，哺飴以九炁之青津；南方丹靈真老真炁，哺飴以三炁之丹華；西方皓靈皇老真炁，哺飴以七炁之素漿；北方五靈玄老真炁，哺飴以五炁之玄泉；中央元靈元老真炁，哺飴以一炁之黃華。即使所薦靈魂，承哺飴之恩，安鎮魂魄，自生五臟。又請金剛百鍊，千和玉液，太白流光，元皇散液，解除鬱結，去蕩滓穢，灌鍊身心，智慧洞明。又請天醫神吏，尚藥靈官治病。三五功曹太醫博士、主者砭石小吏、敷藥靈官，請取太上五色神藥，布散亡魂臟腑之中。救療生前榮衛之病，針砭心腹積滯，摩按氣血瘇瘡。斷筋傷骨者，續形返生；零落肢體者，易質復故。生肌長肉，一一完全。骨體康強，神魂磊落。憂惱消釋，飢渴滅除。結節開通，胞元散滯。形神端正，相貌莊嚴。又請天元真水真火、南昌上宮主鍊、九華真人、九光童子、火陵靈童、東井玉女、鍊度大神、五府真宰、受鍊司主宰、鍊度神將官吏，迴骸起死，反形度生。應干真眾，各持法器，下降玄壇。奉為亡故〈某乙〉，並赦罪章中，備奏所薦男女等魂，普及六道四生、孤魂滯魄，豐加冶鍊。令逐玄微，承玆殊貺，上度仙鄉。恩惟太上，分別求哀。〈臣〉愚謹因〈同前章，只換直神，〉操〈臣〉謹為亡故〈某乙〉等，拜上天官沐浴鍊度寶章一函，上詣太上〈某〉官曹治。〈同前章式〉
昇度亡靈章〈係於黃籙第三日落景，於齋醮壇，拜上〉
具章奏法位〈臣某〉誠惶誠恐，稽首頓首，再拜上言。〈臣〉謹按玄科，今據〈同啟告玄穹寶章，至投龍進簡，〉外齎法信。投〈臣〉乞為進拜天官濟度諸章，仰祈道力，俯拔亡靈。切念〈臣〉幼慕玄風，早叅治籙。名濫充於祭酒，職敢廢於關謄。除已勵率法流，依科修奉，九時懺謝，三日告盟。建齋弟子〈某乙〉，志竭誠殫，儀陳事畢。詞旨徧聞於界，恩光普被於重泉。所薦亡魂，蒙原愆業。道將還於金闕，經宜入於琅函。澤被存亡，功加一切。謹為上請南昌上官司命君、司錄君、延壽君、益筭君、度厄君、上生君各一人，昇度所薦亡故某乙靈魂，及酆都章中，備去係薦男女等魂，普及六道四生、孤魂滯魄，上生南宮，定筭玉簡，注名金文。又為上請司馬大神、監生大神、衛房靈姥、洞陽童子，鍊度亡過〈某乙〉及係薦等魂，一切孤滯等眾。入流火神庭之內，黃華寶池之中。蕩形易質，返骸更生。隨朱宮品格，託化人天，重立玄功，徑登道果。恩惟太上，分別求哀。〈臣〉謹因〈同前寶章，只換直神，〉操〈臣〉謹為亡過〈某乙〉等，拜上天官昇度寶章一函，上詣太上〈某〉宮曹治。〈餘同前章式〉
從章疏
〈某〉布政使司〈某〉府〈某〉縣〈某〉處居，黃籙大齋主姓〈某〉，伏為〈正薦亡親某乙　普薦在會眾魂〉崇修無上黃籙大齋。今辰進拜天官寶章，欲憑真造，即為進呈。謹備太上洞玄靈寶昇玄消災護命妙經三十六卷，金錢三十六分，從馬三十六疋。
右謹隨疏獻上，三元唐葛周真君、三天門下引進真君、三天門下呈章從事、錄章從事、通章從事、齎章從事、校章從事、禦章從事、刺章從事、印章從事、直使功曹、正一功曹、左右官使者、除陽神決吏、科車赤符吏、剛風騎置吏、驛馬上章吏、飛龍騎吏、二緋衣使者、小吏十二書佐、金光童子、直日直時從官符吏、〈某〉章中諸位靈官典者，一切聖眾〈聖前〉。狀惟聖慈，俯賜昭鑒。〈某〉下情無任激切之至。謹疏。
歲次〈某〉甲子年月　日具位姓〈某〉疏
可漏
某章中諸位從官靈官典者一切聖眾聖前
具齋主位〈某〉疏獻謹封
章關
泰玄都省
今奉為修建黃籙大齋主〈某〉人〈正薦某乙　普薦眾魂，〉崇建無上黃籙大齋。今來進拜天官〈某〉章，已恭對太上御前宣讀，訖用方函，上下封印。全須至關發者
右關呈章、錄章、通章、定章、齎章、校章、禦章、刺章、印章從事，二官直使，正一功曹，左右官使者，陰陽神央吏、科車赤符吏、剛風騎置吏、驛馬上章吏、飛龍騎吏，諸位靈官、使者童子，章中千乘萬騎，一切聖眾，准此同加，嚴衛齎捧。徑詣三天門下，依文請進。所過剛風，浩炁等神，不得遏截。事須遵稟，毋輒滯違。故關。
歲次〈某〉甲子年月　日　時關，
具法位〈某〉押。
三天大聖、都天大法天師、正一靜應真君張。
