無上黃籙大齋立成儀卷之二十一
唐成先生杜光庭集太上執法仙士蔣叔輿修
科儀門
夫修黃籙、靈寶諸齋，每日三時，行道轉經。晝夜六時，為弟子關奏誦念，以祈福祉。其行道消息移時，仍別升壇，轉經讚道，宣行法事，一如金籙簡文。登壇上座，誦經威儀如式。風雨不常，及別有法事，即行道與轉經，相續可矣。陞壇轉經，法師冠元始之冠，黃裙，紫褐五色靈霞之帔，是名法服。眾官如常服。
先眾官具威儀，迎法師，詣玄師前，立班，法師上香
次唱道讚
次華夏讚引，升壇如式
次法師升天門，上御案香，念上香咒
次法師、都講各上本位香
次唱三皈依
至心歸依，十方道寶。當願眾生，起心回向，一切信禮。
至心歸依，十方經寶。當願眾生，心開悟解，受持念誦。
至心歸依，十方師寶。當願眾生，普上法橋，無有障礙。
次唱，道場眾等執簡當心，平坐如法
次唱讚詠，如法
次唱宿命讚
宿命有信然，弱喪謂之無。皆由眼前見，過目即言悠。大賢明道教，撡戚憫頑夫。依依念子苦，勤勤令我憂。
次都講啟經
雲篆太虛，浩劫之初。乍遐乍邇，或沉或浮。五方徘徊，一丈之餘。天真皇人，按筆乃書，以演洞章，次書靈符。元始下降，真文誕敷。昭昭其有，冥冥其無。沉痾能自痊塵，勞溺可浮幽冥。將有賴由，是升仙都。以今奉為齋主〈某〉，開建無上黃籙大齋〈正薦亡親某乙　普薦在會眾魂，〉超昇福境。謹集見前，清眾升壇，看誦太上洞玄靈寶無量度人上品妙經〈度人上品萬道之宗。修奉大齋所宜轉誦。三日正齋，要終十迴，法十迴之數。如更能別誦生神章諸經尤妙也。〉回獻三寶上帝，十極高真，地水職司，冥關主宰，三界官屬、應感真靈。資薦亡靈〈某〉等魂，普及九幽囚徒罪爽，超離苦趣，各證生方。伏願飛天下觀，上帝遙唱。靈音一轉，九幽之地獄停閑；隱韻十迴，五道之沉魂息對。恩流亡歿，澤被見存。普及含靈，同臻道果。為上因緣，稱念大聖元始天尊，太上道君，太上老君，太上靈寶天尊，尋聲救苦天尊，九幽拔罪天尊，朱陵度命天尊，法橋大度天尊，十方救苦天尊，上清左玄真人，上清右玄真人，玄中大法師，不可思議功德。
次唱，靜念如法
各思，身坐青黃白三色雲氣之中，左青龍，右白虎，前朱雀，後玄武。日月五星，照映左右。侍經仙官，羅列壇內。已有圓光，如日之象。都畢，咽液三過，叩齒三通。密念開經玄蘊咒。
凡轉靈寶眾經，皆當依此存思經文。行持不同者，別依本法。
寂寂至無宗，虛峙劫仞阿。豁落洞玄文，誰測此幽遐。一入大乘路，就計年劫多。不生亦不滅，欲生因蓮花。超凌三界途，慈心解世羅。真人無上德，世世為仙家。
次吟啟經頌
稽首虛皇天尊前
次唱，請轉法輪〈轉度人經，如儀至密咒處，依文行持〉
各目想，三十二天，九色雲氣交沓之中，有宮殿樓觀。天帝衣天色衣冕服，一一分明。即存神，自太皇天為始，先叩齒一通，心拜一過訖。次第二太明天，三十二過，畢即閉目靜思。三丹田出玄元，始青黃白三色雲氣如絲，漸漸離身，雲氣濃厚，先交絡一身，次纏映坐所，及几案經席，無不周遍。蓊鬱旋繞一壇，然後出外，圍布一方，良久冥合天地。次存青龍出肝立左，白虎出肺立右，朱雀出心立前，玄武出腎立後，獅子出脾下丹田，十二隻列於左右，白鶴自泥丸出，九隻圍列四向，方寸眉後，六合宮中，有日月出自二目，去面九寸，光照壇內，洞徹煥明，方始密咒。〈心密言之，勿令耳聞。〉
無上玄元太上道君，召出〈臣〉身中三五功曹、左右官使者、侍香金童、傳言玉女、五帝直符直日香官，各三十二人，關啟所言。〈臣〉等，奉為具官〈某，正薦亡親某乙　普薦在會亡魂〉修建無上黃籙大齋。以今陞壇轉經，用資超度。願所啟上徹，逕御無上三十二天元始上帝至尊〈幾前。〉
畢，鼻引東方八天青炁，八過入肝；南方八天赤炁，八過入心；西方八天白炁，八過入肺；北方八天玄炁，八過入腎。然後誦經。誦經畢，次吟解座贊
為諸來生，作善因緣。如蒙開悟，仰荷玄恩。
贊畢，眾官起立，都講嘆經。
詳夫三洞寶經，乃萬天勝範。結飛玄之炁，成雲篆之章。義冠無生，文垂永劫。故天地得之以分判，日月因之以運行，鬼神敬之以變通，人倫奉之以開度。是以詠之者，則形陟絳霄；聞之者，則神生碧落。莫不人天仰賴，生死依憑。為羣品之津梁，作眾真之戶牖。巍巍大範，讚嘆莫窮。今弟子某開建黃籙大齋，九時行道，六上轉經。願仗真乘，超凌亡爽。上資家國，下祐見存。爾者開函演奧，即響徹三天；執卷吟玄，乃聲聞五億。當願侍香金媛，結香字於天中；典經玉郎，進經文於簡上。即使愆消昔劫，福降今辰。存亡荷開泰之恩，動植悅生成之德。以玆勝善，徧悉裝嚴。三途罷楚毒之勞，九夜絕酸辛之苦。洎乎，悠悠庶品，蠢蠢含生，俱乘六度之舟，並達三清之岸。
次唱三聞經
聞經己後，當願羣生，萬罪蕩除，善芽增長。
聞經已後，當願羣生，深入法門，歸依信受。
聞經已後，當願羣生，永斷執迷，常修至道。
法師叩齒三通，咽液三過，存三素元君在金華宮，如嬰兒之狀。
次旋行
誦太上智慧經讚
太上玄虛宗，弘道尊其經。俯仰以得仙，歷劫無數齡。巍巍太真德，寂寂因無生。霄景結空構，乘虛自然征。日月為炳灼，安和樂未央。
學仙絕華念，念念相因積。去來亂我神，神躁靡不歷。滅念停虛閑，蕭蕭入空寂。請經若饑渴，持志如金石。保子飛玄路，五靈度符籍。
濟我六度行，故能解三羅。清齋禮太素，吐納養雲芽。逍遙金闕內，玉京為余家。自然生七寶，人人坐蓮花，仰嚼玄都柰，俯酣空洞瓜。容顏曜十日，奚計年劫多。法鼓會天仙，鳴鍾徵大魔。
靈風扇香花，燦爛開繁衿。太真撫雲璈，眾仙彈靈琴。雅歌三天上，散慧玉華林。七祖昇福堂，由此步玄音。前世德未足，斯書邈難尋。信道情不盡，圖飛乃反沉。太上無為道，弘之在兆心。
學道由丹信，奉師如至親。挹景偶清虛，孳孳隨日新。眾人未得度，終不度我身。大願有重報，玄德必信然。陰惡罪至深，對來若轉輪。
學道亦甚苦，晨夜建福田。種德猶植樹，積簣而成山。子能耽玄尚，飄爾昇青天。修是無為道，當與善結緣。太上至隱書，名曰智慧篇。拔苦由大才，超俗以得仙。靈姿世所恃，曄若淵中蓮。
人行各有本，皆由宿世功。立德務及時，發願莫不從。善惡俱待對，倚伏理難窮。賢士奉法言，道亦在嘿忘。解是大智慧，上為太極公。寶蓋連玉輿，命駕御九龍。金華擎洞經，捧香悉仙童。嘯歌徹玄都，鳴玉扣瑤鍾。
竦身凌太清，超景逸紫霄。保無持法綱，遊玄極逍遙。萬劫猶昨夜，千春如晨朝。巍峨蔭雲華，手攀寶林條。香煙自然生，玄階興扶搖。靈旛順風散，繁想應時銷。滅智弘大混，無為為清謠。
次吟學仙頌，出堂至玄師前，回向
太極左仙公曰：真頌八篇，皆太上太極真人之辭。眾仙所耽誦，不宣洩於下世。祕藏金闕玉房之內，宜傳至人，修靈寶齋也。不可示浮華之徒，謹之哉，謹之哉。
太極真人曰：侍經仙童玉女，聞此禮經讚詠之音，皆懽悅而祐兆身也。是大經，悉當用此讚而禮拜矣。若冥心誦經者，亦詠之乃上仙之辭，修真之妙旨也。〈出《靈寶玄都玉京南經》。〉
天尊曰：經者，吾遺教導引愚迷，能發眾生無量道意。意從悟起，因悟成真。眾聖修行，皆登道果。故元始以一炁生化三炁，分為三天。一曰始炁，為清微天號，玉清境天寶君所化。吾以龍漢之初，號無形天尊，於此天中出洞真寶經十二部，以教天中九聖、或號萬天玄師、無上法王，經九萬九千九百九十九億歲。二曰元炁，為禹餘天號，上清境靈寶君所化。吾以延康之初，號無名天尊，於此天中，出洞玄寶經十二部，以教天中九真，或號三界醫王、太上真尊，經八萬八千八百八十八億萬歲。三曰玄炁，為大赤天號，太清境神寶君所化。吾以赤明之初，號梵形天尊，亦稱觀世真人，出洞神寶經十二部，以教天中九仙，或號十方導師、至極天尊，經七萬七千七百七十七億萬歲。開皇改號，吾號虛皇，理元陽中，敷揚三洞，下化人間，號太上道君，經六萬六千六百六十六億萬歲。逮至上皇，吾總號元始，理紫微宮中，廣布經戒，救度羣生。三洞經寶，凡三十六部，亦曰三乘洞真寶經，謂之大乘。洞玄靈寶經，謂之中乘。洞神寶經，謂之小乘。結飛玄之炁，自然成章，玉字金書，龍章鳳篆。大方一丈八角，垂芒教化諸天。流通世界，始終歷劫，常轉法輪。或實或權，有廣有略。因機取悟，隨世修行。雖天地運終，而三洞不滅。開度羣品，導引人天。三界十方，俱受利益。其後每劫之初，洞真下化。人懷道德，共處無為。悉奉至真，長生得道。次則洞玄下化，人物漸漓。朴散澆浮，失道叛德。末則洞神下化，人物轉更澆浮，不奉正真，年命短促。自是之後，人心破壞，三洞不行，智慧日興，人鬼交雜，運度促急，不滿百年，念念無常，死生不絕。吾故重出，宣行三洞，布化人間。隨代機緣，敷弘經教。或大或小，順物所宜。故元始本文，未盡下教。其三清上境、四梵天中，真聖修行具足。山川洞府、海嶽仙宮，雖有所修，亦不具足。〈謂隨方所修之經，三洞不得備足也〉故命老子，託化人間，救度眾生，演出科戒。或夷或夏，或聖或凡。周遍十方，悉令開度。三洞妙法，散在人間。勸誘男女，使勤修習。凡夫積罪，業累沉迷。於道無緣，不能信奉。唯從偽法，諸雜邪神。徒竭身心，終歸地獄。其信行三洞，悉入福堂。或白日升舉，屍解遁形。隱跡洞宮，遊行世界。長生變號，永劫長存。練氣易形，轉神入道。人莫能識，無量無邊。吾過去後，魔教轉興。天下同遵，人民夭折。兵戈水火，疾病死傷。國破家亡，朝夕相繼。竭其府庫，以奉妖邪。偽亂日興，澆訛時扇。饑寒苦惱，父子流移。天下愚迷，永無悟矣。吾念爾輩，積劫沉淪。說是要言，以示聾瞽。然三洞妙法，法有一種。一者真法，二者化法。真法者，離諸虛妄，永劫長存。化法者，文字流通，隨時變滅。化法之中，凡有五種：一者，結飛玄之炁，雲篆成章，離合自然，變見不測，在三清上境，常住鎮經，億劫長存，聖真持護；二者，靈書一丈八角，煥明在三界十方、諸天五億，隨劫升降，應感流轉；三者，諸天宮殿樓閣、臺房門戶之間，書題詠誦，制伏人物，出入修行；四者，花文葉字，玉札瓊編，方丈蓬萊，閬風玄圃，乍隱乍顯，隨劫存亡，教習神仙，伏諸魔鬼；五者，紙墨縑素，竹木漆書，散在人間，流傳誦詠，劫初即下，劫末還升，保國安人，開度羣品。經者，元始之言，教化眾生。使識根源本始，宿命因緣。罪福報對，善惡吉凶，生化門戶，方便所由。改惡從善，保安性命，長生無為，歸之於道，永劫軌模。保之者，福降。修之者，神仙矣。〈出《業報因緣經》。〉
太上道君謂三天法師曰：天尊教戒，三洞妙文，天書玉字，靈篆龍章，雖復無邊，總括條疏，唯十二事。部類分別，隨根不同。一者自然本文，二者神符，三者寶訣，四者靈圖，五者譜籙，六者戒律，七者威儀，八者方法，九者術數，十者記傳，十一者讚誦，十二者章表。自然本文，天書八會，鳳篆龍章，是為天地萬物之本，開化人神，成立諸法，主召九天神仙上帝，校定圖籙，調正璇璣，攝制酆都，降伏魔鬼，敕命水帝，召龍上雲，天地劫期，聖真名諱，所治城臺，眾真境界，廣宣分別，種種降差，服御元精，化形之法。神符者，雲篆之文，神真之信，召攝眾魔，威制神鬼，總元御運，保命流年。寶訣者，天真上聖，述釋天書八會之字，以為正音，開示大道。靈圖者，眾聖化跡，應見無方，圖寫變通，令總悟解。譜籙者，眾聖記述，仙真名諱，宗本冑胤，神宮位緒。戒律者，條制勑約，防非檢過，詮量罪福，分別重輕。威儀者，具示齋戒，進退楷模，俯仰節度，軌式容止。方法者，眾聖著述，丹藥祕要，神草靈芝，柔金水玉，修養之道。術數者，明辯思神，存真念道，心齋坐忘，遊空飛步，餐吸六炁，導引三光，鍊質化形，仙度之法。記傳者，是諸眾聖，載述學業，得道成真，通玄入妙，修因方所，證果時節。讚詠者，眾真大聖，功飾法言，稱揚正道，令總信樂，發起回向，生尊重心。章表者，師資傳授，妙寶奇文，登壇告盟，啟誓傳度，悔謝請福，關告之辭。此十二辭，紞統眾法。一切意趣，無不備周。化引三乘，入一乘道〈出《本際經》〉。
洞真寶經十二部〈凡二十三萬三百八十卷〉
太上部第一　妙林部第二
太清部第三　徹視部第四
上清部第五　開元部第六
元陽部第七　妙真部第八
開山部第九　十仙部第十
玉林部第十一　黃老部第十二
洞玄寶經十二部〈凡八十萬四千卷〉
靈和部第一　靈寶部第二
通神部第三　無量部第四
集仙部第五　內祕部第六
真志部第七　集善部第八
鍊精部第九　生屍部第十
官圖部第十一　鍊摩部第十二
洞神寶經十二部〈凡八十四萬二千卷〉
太真部第一　至德部第二
黃庭部第三　鍊氣部第四
道德部第五　元神部第六
大劫部第七　內簡部第八
神咒部第九　三皇部第十
按摩部第十一　小劫部第十二
右三洞三十六部，共一百七十八萬六千三百八十卷。
玄中大經〈上三皇〉　太素經〈中三皇〉
開元經〈中三皇〉　金闕祕經〈下三皇〉
攝提本經〈稷三皇〉　元陽經〈伏羲〉
元精經〈神農〉　安神經〈祝融〉
道德經〈黃帝〉　微言經〈顓帝〉
天元經〈天老〉　黃庭經〈帝嚳〉
玄德經〈帝堯〉　政事離合經〈帝堯〉
德戒經〈夏禹〉　長生經〈般湯〉
赤精經〈文王〉　虛元經〈武王〉
八天隱文經昭王　出塞經〈以下六經並尹喜受〉
西昇經　元陽經
道德經　內解經
九室經　衛生經〈南榮〉
六甲經〈宗王〉　鬼林經〈始皇〉
太平經〈干吉〉　王訣九千篇〈以下四品，張天師受〉
符圖七千章　神咒四十首
科律教戒一千二百卷
新科一百二十卷〈冠謙之〉
右諸經，並老君授
三一經〈黃帝〉　龍蹻經〈黃帝〉
右二經天真皇人授
上清經四十六卷〈漢武帝〉
右西王母授
上清經三十二卷〈魏夫人〉
右王君授
上清經七卷〈仙人李順興〉
右三真人授
上清經四卷〈仙人〉
右三茅真君授
靈寶經十六卷〈葛仙翁〉
右三真人授
靈寶經十四卷〈抱朴子〉
右太極真人授
道德章句二卷〈漢武帝〉
右河上公授
粵自三古已降，迄於巨唐。寶軸靈文，或隱或見。出於史策，或著在別。傳至宋朝，簡寂先生，校讎之際，述珠囊經目，萬八千卷。其後江表干戈，秦中兵革，真經祕策，流散者多。後周武帝，立通玄觀，收集眾經，猶及萬卷。洎隋火版蕩，唐土龍興，翦掃氛妖，底定寰宇。至開元之歲，經訣方興。玄宗著瓊綱經目，凡七千三百卷。復有玉諱別目，記傳疏論，相兼九千餘卷。尋至二胡，猾夏正教。凌遲兩京，祕藏多遇焚燒。上元年中，所收經籙六千餘卷，至大曆年申甫先生，海內搜訪，京師繕寫，又及七千卷。長慶之後，咸通之間，兩街所寫，纔五千三百卷。近屬巨寇凌犯，大駕南巡，兩都煙煤，六合榛棘，真宮道宇，所在凋零。玉笈琅函，十無三二。余屬玆艱會，漂寓成都，扈蹕還京，淹留未幾，再為搜訪，備涉艱難。新舊經誥，僅三千卷，未獲編次。又屬省方所得之經，尋亦亡墜。重遊三蜀，更欲搜訪。累阻兵鋒，未就前志。時大順二年辛亥八月初三日庚辰，成都玉局化閱省科教聊紀雲爾。杜光庭述。
