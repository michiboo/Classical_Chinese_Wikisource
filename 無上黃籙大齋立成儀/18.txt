無上黃籙大齋立成儀卷之十八
上清三洞法師李景祈立定
三洞法師坤靖先生留用光傳授
太上執法仙士蔣叔輿重修
〈修齋日數既畢，或用其夜子時，或用明日清旦，眾官相率詣元師前立班。〉
次舉唱道讚
次華夏贊，引法師叅募昇壇，念入戶咒
次從地戶，昇天門，上十方香
次上御案香咒
次都講唱，各禮師存念如法
次宣五方衛靈咒
次都講唱，鳴法鼓二十四通
次三捻香咒
次發爐
無上三天玄元始三炁太上老君，召出〈臣〉等身中三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官，各三十六人出。出者嚴裝，關啟〈某〉處土地里域真官正神。〈臣〉今正爾燒香，奉為具官〈某〉修建無上黃籙大齋，三日三夜。九時行道，事竟言功。願得太上十方正真生氣，降流〈臣〉等身中，令〈臣〉所啟，速達逕御太上無極大道至真玉皇上帝〈御前。各三禮。〉
次法師與弟子，上十方香
次都講唱，各稱法位
具位，奉行黃籙大齋言功法事。〈臣某〉等，今故燒香，願以是功德，上為天子王侯、土地官長、經籍度師、山林巖棲學真道士、同學之人，弟子〈某〉所薦亡靈，九祖父母，存亡兩代，眷屬親緣，內外姻族，天下人民，飛行蠢動，一切眾生。今故捻香，皈身皈神皈命，太上十方靈寶自然至真無上大道。特乞赦除，前世今世，生死所行，宿對重過。得免離三惡之道、十苦八難九厄之中。身得道真，飛行虛空。白日升天，侍衛道君。逍遙無上金闕、七寶自然宮殿，永與道合。所啟玄感，應聲上御，至真無極道前。
次都講唱，禮十方
至心皈命東方無極太上靈寶天尊〈一拜，餘九方同。〉
次都講唱，各皈命懺悔〈法師長跪懺〉
〈臣〉眾等，至心皈身，無極大道天尊。懺悔齋主〈某〉臣眾等，及一切眾生，前世今世，身形所犯。四肢舉措，動違戒律。不依經典，身業大罪。無量無邊，並乞蕩除。皆願齋主〈某〉臣眾等及一切眾生，身入至仙，與道合真。稽首禮謝，無上十方正真三寶。〈一拜〉
〈臣〉眾等，至心皈神，無極大道天尊。懺悔齋主〈某〉臣眾等，及一切眾生，前世今世，心業所犯。志念不專，情浮意遑。馳騁不息，心業大罪。無量無邊，並乞蕩除。皆願齋主〈某〉臣眾等及一切眾生，神合真寂，洞入自然。稽首禮謝，無上十方正真三寶。〈一拜〉
臣眾等，至心皈命，無極大道天尊。懺悔齋主〈某〉臣眾等，及一切眾生，前世今世，口業所犯。善惡反論，綺言飾非。華詞惑眾，口業大罪。無量無邊，並乞蕩除。皆願齋主〈某〉臣眾等及一切眾生，性命合道，玄會無為。稽首禮謝，無上十方正真三寶。〈一拜〉
次都講唱
臣眾等，至心皈命，太上三尊、十方眾聖。禮經如法。
次吟三啟頌三首
次都講唱，三禮
次旋行，收五方真文，隨方讀文畢，令弟子執真文於香上熏之，叩齒十二通，咒之〈玉訣雲，凡所祈禳，不先叩齒而咒者，為外魔所干，關啟無感矣〉
無上至真，大聖高尊。布化運氣，三十二天。八會九光，自然成文。安鎮天地，保制劫年。元始符命，普告三元。下敕九地，上關諸天。中告海嶽，名山大川。今日上告，萬神咸聞。弟子某乙，修齋行道。拔度幽魂，三官九署。削滅罪根，永度三塗。五苦之源，世世受福。記名丹篇，神生天堂。鍊化自然，生死開度。億劫長存，九天告命，風火驛傳。眾和三聲，〈出《靈寶內音玉訣》。〉
咒畢，置香案上〈拜表後，隨表焚之。散灰青煙之中〉
次都講，鳴法鼓二十四通〈高功叩齒，瞑目，咽液，存九炁光華之法〉
次都講，重稱法位〈李景祈三禮後大謝，方拜表。並宗張清都儀，非古法也〉
具法位，奉行黃籙大齋言功拜表法事。〈臣某〉等，謹重誠上啟太上無極大道元始天尊、太上大道君、太上老君、無上玄老十方靈寶天尊、已得道大聖眾、至真諸君丈人、三十六部尊經、玄中大法師天師君、上相上宰、四司五帝、三界官屬一切真靈。〈臣〉等無極之劫，因緣至今。遭遇大法，真經下世。繆荷非分，奉受寶文。未能超絕世表，匿景幽林。長齋苦思，以求高蹈，而浮沈世路，混同魔俗。身口犯違，愆過積沓。常恐考至，負媿幽明。夙夜戰兢，形魂罔措。誠知罪穢非念真之人。然受法之日，約當罄竭愚欵，表效丹誠。廣宣慈風，讚揚妙化。普令一切，咸入法門。凡有皈投，輒當謄奏。今奉詞旨，敢不上聞。
宣詞
按如詞言，在可矜憫。〈臣〉等輒相攜率，依黃籙簡文、威儀舊典，於〈某〉處靈壇之上，設玄科之式，法天象地。以〈某〉所齎金龍繒綵，安鎮十方。本命之信，證質丹誠。沐浴五體，洗心靜念。以今月〈某〉日〈某〉時為始，奉修黃籙拔度大齋，塗炭稽顙，燒香轉經，然燈續明，昭一耀諸天。三日三夜，九時行道。拔度亡靈〈某〉及弟子〈某〉家九祖父母，億劫種親。幽魂苦爽，宿對罪根。訖〈某〉日亥時，功成事畢。澤被存亡，恩霑家國。酬功行賞，遍及靈司。〈臣〉等身中，所佩內外真官、君將吏兵，及所請靈寶官屬、監齋衛真、天仙地仙飛仙、真人神人、日月星宿、九宮五帝、三河四海、五嶽四瀆、兵馬騎乘、諸天監齋直事、侍香金童、散花玉女、五帝直符直日香官、傳言奏事飛龍騎吏，一切官屬，法籙治職、官君將吏、四方監察、土地真官、三界神祇，往來傳奏，監臨衛護，宣通召命，營衛齋事，並有功勞。謹為拜黃繒朱表一通，上詣太上三天曹，解壇遷職，復諸天位，重明功德。表在〈臣〉玉案之上，請省表文。
次宣表〈取表於香上，熏之，即讀法位起，再拜訖，復長跪。和聲正氣，讀至弟子名，皆令再拜。至臣誠惶誠恐處起再拜。又至年月日某處拜上，又再拜〉
展表玉案上，以書刀鎮聖號之左，朱筆鎮右畢。高功三捻香，叩齒三通，長跪，遣表敕曰
謹遣〈臣〉等身中，五體真官，官一小吏，十二書佐，重敕功曹使者、飛龍騎吏，嚴裝顯服，冠帶垂纓，磨硯點筆，簪劍理籙。為〈臣〉及時操黃素朱表一通，上詣三天曹，隨時進對。若有謬誤，文字脫漏，言詞倒錯，不相次比者，傳言書佐習事小吏，操龍頭書刀、長毫利筆，隨誤正定。無令上官典者，有所遣卻。閉口炁升，逕上三天無極大道太上御前，謹勿稽停。左君歷關，右吏次啟，諸官君歷第以次分別。當令所請者下，所召者到，所濟者度，所宣者通，所遷者達，所願者應，所求者得。若有下官故炁，邀截臣表文，不使上達者，收赴所在近獄，依律治罪，以明天憲。〈臣〉退伏案前，伏待報應。
次收表入函，華夏引表下壇
次法師向天門伏地存神，呈進如儀
次焚表於天門，法師起，舉焚詞頌
次都講唱，長跪內官如法
法師三上香，叩齒十二通，納官
〈臣〉奏表事竟，建齋之始，所出身中功曹使者、一切真官、仙君吏兵，並還〈臣〉等身中。從眾妙門而入，在左還左，在右還右，直使功曹，主領檢押，還復本位，無令差互。須召又到，一如故事。〈叩齒三通，咽液三過，存三五上章官吏各復身中，再拜。〉
次都講唱，長跪還戒如法〈法師面西，眾官面東〉
〈臣〉等學法未備，俯仰之格，進止犯科，不合儀式。恐為四司所紏，五帝所執。千愆萬過，乞從赦賞。哀原未悟，不見罪罰。〈臣〉等建齋之始，奉請智慧上品十戒，法事既竟，謁還天宮。謹上啟聞，伏祈昭宥。〈臣〉等誠惶誠恐，稽首頓首，再拜。
次還戒頌三禮，〈出《三洞科儀》〉
天尊大慈悲，說戒度眾生。威德被幽顯，果報感神靈。諸天來稽首，魔王自來形。過去超八難，見在保千齡。齋福行當息，相共送虔誠。流梵逸雲唱，飛香雜煙馨。瓊鳳乘丹輦，金龍駕綠軿。生死皆快樂，家國悉安寧。
次宣山簡〈叩齒九通，長跪和雅讀文〉
宣山簡畢，眾官再拜。令弟子執簡攜香煙上。高功面東，叩齒九通，咒曰〈眾官同聲咒曰：〉
玄上開明，元始監真。上帝五老，赤書丹文。天地本始，總領三元。攝炁召會，催促舉仙。高上符命，普告十天。日月星宿，五嶽靈仙。天上地下，溟泠大神。監生主錄，南上三門。關領玉簡，勒名丹編。削落罪書，上補帝臣。〈某乙〉皈憑至道，修齋立功。拔贖九祖，一切苦魂。行道事竟，謹依靈山。請投玉簡，乞削罪名。皆蒙解脫，無有冤親。去離三惡，魂升九天。生死開度，萬劫常存。今日上告，萬神咸聞。請以龍簡，關盟真官。乞如所告，金龍驛傳。
次宣水簡〈如山簡之儀〉
宣水簡畢，高功面東咒曰：
玄始五老，上帝高尊。十方至真，太華靈仙。赤文告命，無幽不聞。上御九天，請下玉文。日月五星，北斗七元。中告五嶽，四方靈山。下告河海，十二泉源。九府水帝，溟泠大神。今日上告，萬願開陳。修齋行道，普為存亡。請贖七祖，宿對罪根。謹投玉簡，乞得上聞。記名水府，過去升天。生死開度，萬神咸聞。請以龍簡，告盟水帝。賜如所陳，金龍驛傳。
次宣土簡〈如山簡之儀〉
宣土簡畢，高功面東咒曰：
天地開張，九炁分靈。三元同符，十方朗清。五老上帝，開真領生。丹書赤文，元始上精。普告天下，九土皇靈。今日上告，萬仙定生。修齋行道，普為存亡。我願我仙，請投玉名。土府太皇，勒除罪形。奏簡上宮，列簿華青。早得飛騰，天地同靈。九祖種親，腐骸更榮。魂升南宮，受化仙庭。今日告命，萬神咸聽。請以金鈕，表明至情。請如所告，金龍驛呈。
右三簡咒〈出《靈寶赤書玉訣》〉
次吟投龍簡頌
次都講唱，眾官納職〈各於三寶前，禮三拜，長跪授簡，高功又三拜，退畢〉
次復爐
香官使者，左右龍虎君，侍香諸靈官，當令解散黃籙齋壇之所，自然生金液丹碧芝英。百靈眾真，交會在此，香火爐前。令弟子存亡受福，家國霑恩，十方仙童玉女，侍衛香煙，傳〈臣〉向來所啟，逕御太上無極大道至真玉皇上帝〈御前。各三禮。〉
次法師上香，面東立，辭三寶〈此杜廣成儀〉
時留已過，日影漸虧。香遍虛無，鴻鍾息響。道還金闕，經入玉函。稽首皈依。〈和〉無上道寶。〈一拜〉
香隨風散，聲入泰清。名掛金牌，題書玉簡。仙童上記，玉女進文。稽首皈依。〈和〉無上經寶。〈一拜〉
道場圓滿，法席周圓。一切眾生，登無為岸。稽首皈依。〈和〉無上師寶。〈一拜〉
願諸眾生，諸惡莫作，眾善奉行。常生中土，不墮邊方。六道蒙恩，酆都罷對。遍禮十方。〈和〉得道真仙，一切聖眾。〈一拜〉
次旋行，詠三塗五苦頌，下榜〈出《消魔寶真安志智慧本願大戒經》〉
次吟解壇頌
次吟學仙頌，旋行出壇出《太極敷齋戒威儀經》
次出戶咒
次詣五帝、三師、監齋、三官、天師幕、玄師幕〈謝辭〉
次華夏引，高功歸室
次眾官禮法師，三拜長跪，謝曰：
〈某〉等叨佩下風，預瞻法事。雖遵科戒，多有違愆，願垂恕亮。〈三拜〉
弟子率男女大小，詣師，九禮三伏，謝曰
〈某〉等千生慶會，蒙師開度。齋功成就，生死荷恩。不勝忝切，自初迄終。觸物短闕，願垂開宥。〈又三拜，受福。〉
