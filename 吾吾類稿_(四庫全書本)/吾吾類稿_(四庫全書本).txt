　　欽定四庫全書　　　　　　集部五
　　提要　　　　　　　　　　別集類四〈元〉
　　吾吾類稿三巻
　　〈臣〉等謹案吾吾類稿三巻元呉臯撰臯元史無傳志乗亦失載其姓名獨永樂大典各韻中頗採録其詩文題作呉舜舉吾吾類稿又別收胡居敬等原序三篇畧具行履知其為臨川人乃宋丞相呉潛諸孫早逰呉澂之門嘗官臨江路儒學教授元亡後抗志不出遯跡以終而不著其名惟王圻續文獻通考載有呉臯吾吾類稿之目而集中祝文亦有臯忝逰宦語知臯為其名舜舉乃其字也臯工於韻語所作大都以朴澹為主不渉元末佻巧纎靡之習詩中紀年多有庚寅壬辰及癸卯甲辰等嵗名時正值至正之季盜賊縱橫目擊艱危每深憂憤如和劉聞廷擬古十章反覆於國歩將傾籓維弛節而繼之以堂堂尋陽守重義知所本云云特表李黼之忠烈以激厲當時其志有可憫者雖其骨格未堅尚不能抗行古作者而纒綿悱惻要不失變雅之遺意焉集佚已久顧嗣立元詩選蒐羅最廣亦闕而不載今從永樂大典裒輯共得詩一百二十餘首𨤲為三巻其雜文十餘首亦附於後備考核焉乾隆四十六年九月恭
　　校上
　　總纂官〈臣〉紀昀〈臣〉陸錫熊〈臣〉孫士毅總　校　官　〈臣〉　陸　費　墀





　　原敘
　　強圉作噩之祀余還江右抵臨江假寓天寧寺寺宻邇郡庠因與教授吾吾吳先生舜舉游先生嘗語余曰郡承大亂之後民皆習武事厭儒行誦絶響教無所敷吾甚恥之既而時異事殊先生屛居閭里闢一室績學藝文惟以奉親訓子為務勢利紛華之習眎之漠如也郡洊罹兵變干戈相承學宮荒閴袁筠之境遺民逸士聞先生名每延置其家奉贄請益雖武夫悍將多遣子弟就學焉四方搢紳大夫求詩若文戶屨恆滿平居無事操觚染翰著述不厭境與意會必形之吟詠學者多傳誦之遭時多囏竟齎志以沒惜哉先生歿十餘年其子均彚次遺稿屬為敘余嘗見先生文集篇帙甚富今所存僅若此蓋掇拾於喪亂之餘不能全也先生之文典實古雅從容於法度之中其為詩沖澹和平發乎性情之正世之工乎侈靡浮麗以流連光景嘲弄風月者不可並論也先生世家臨川履齋丞相之諸孫也蚤游吳文正公之門獲聞聖賢之學故處乎叔世卓然不易所守使得位而見諸用其事業必有可觀也詞章云乎哉均字仲權好學而文能守其家學雲渝陽胡居敬敘餘留郡城獲觀吳舜舉吾吾先生詩尤妙於五言如竹林清飈頓蘇煩鬱如蘭皋秋露夐殊塵境因歎曰詩形於音音生於心心有所契音乃中節先生之詩中節之音也而余未能知之憶余弱冠時與先生同處豫章郡庠為弟子員余之學未知方志有不定因謂人皆然固余之媿也後三十年先生為臨江郡博士遂屢見之以急遽流離未暇考徳問業知先生未盡又可媿也後又二十餘年而先生歿矣而始獲盡觀其詩文皆亹亹古人乃大媿焉以五十年之交友而知之未能盡何也其失原於自怠而闇於知人也嗚呼白首巖扄舊交零謝欲求如先生者與之上論風雅而下評近作其可得耶先生之子均以先集見示凡先生行事前進士胡君居敬敘之詳矣余書此於後姑以見慕之之至而媿之之深也梁寅敘
　　詩權輿於康衢之謡賡載之歌而大備於成周之風雅頌後世雖有作者不可及已邵康節雲自從刪後更無詩非無詩也無古人之詩也非無古人之詩也無古人之性情也五言起於李陵蘇武七言起於漢武柏梁詩之為體非古也絺章繪句嘲風詠月詩之為教非古也夫以古人之詩如彼而今人之詩如此謂之無詩果無詩哉其間有能以今人之詩體而寫古人之性情則詩之為教猶有存者然文章與時髙下漢魏之詩猶近於古下至六朝則綺麗之習勝而漢魏雄渾之氣亡矣迨夫聲入於律而絶句八句排律之作則號為近體而拘拘於對偶嫓青配白爭以纎巧新竒為尚去古益逺然時之所趨其可少乎臨川吳舜舉先生蚤知學詩而能上追三百篇之義作為五七言古近二體諸詩皆本乎性情關乎世教非汎汎而作者前嘗為臨江郡博士其淑諸人者多矣亂離以來舊稿散失其子均收輯遺篇於亂定之餘僅得若干首臨江稅課司大使京兆趙君師嘗見而説之遂率郡中士友命工刻梓以永其傳以余與先生相知之深徵序其端余不敢辭張美和敘












