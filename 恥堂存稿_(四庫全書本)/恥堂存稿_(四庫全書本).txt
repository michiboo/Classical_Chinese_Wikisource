　　欽定四庫全書　　　　　集部四
　　提要
　　恥堂存稿八巻　　　　別集類三〈宋〉
　　〈臣〉等謹案恥堂存稿宋髙斯得撰斯得字不妄卭州蒲江人紹定二年進士李心傳辟為史館檢閲遷秘閣校勘累官端眀殿學士簽書樞宻院事兼參知政事為留夢炎所搆罷官予祠宋亡隱居苕霅間而卒事蹟具宋史本傳斯得父稼端平間知沔州與元兵戰歿斯得能以忠孝世其家其立朝謇諤盡言惟以培養國脈搏擊奸邪為急務理宗至稱為硬漢本傳載所論奏凡十餘事多當時切要之圖今集中所存奏䟽僅及十篇與本傳相較已不能無所遺脫然其於宋末廢弛欺蔽之象痛切敷陳皆凜然足以為戒其書事諸萹㨿所親歴紀録真確尤足以禆宋史之缺佚至其生平遭遇始沮於史嵩之中厄於賈似道晚擠於留夢炎不得大行其志舉凡憫時憂國之念一槩寄之於歌詩雖其抒冩胸臆間傷率易用韻亦時欠檢㸃而感懐紀事要自有激昻沈鬰之觀如西湖競渡三麗人行諸首俱可補姦臣傳之所遺雷異雞禍諸萹亦可増五行志之所未備徵宋末故事者得是集而參考之其洵足稱詩史矣案本傳載斯得所著有恥堂文集行世眀葉盛菉竹堂書目亦有恥堂集七冊而皆不言卷數其後遂亡佚不傳蔵書家罕有著録厲鶚撰宋詩紀事採摭極博亦無斯得之名今從永樂大典各韻中掇拾排次釐為文五巻詩三巻用存其槩而仍以元龔璛原序冠之於前至樂語三首體近俳優殊非正格今以原集所有姑附録巻末而於刋本則並從刪削焉乾隆四十二年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













　　原序
　　宋季權臣柄政類惡直醜正故其賢人君子不得安於朝廷之上放棄江湖之間若恥堂髙公尤為時所媢嫉而天下後世以其人不用為恨者也公鶴山先生魏文靖公外兄之子早年試㑹闈奉大對受告君指要於叔父終其身㒺敢墜淳祐間繇學省以論時政詆斥嵩之既而憸腐相仍取敗者益甚屢以祕監召不起竭思誠辭根極事機寤寐矢之未嘗䘏其私晚與廟議殛似道以快人神之憤更以不容去位而亦無可為者矣遯跡霅川飢不復療時則藩翰如劉伯宣夾谷士常求一識面惟耉成人知訓至今人兩賢之公之仲子純彥韓孺甫居吳中與予同里巷者二十年竊獲闚所著述易詩皆有説諸史有抄杜佑通典有増損若孝廟實録則嘗秉筆太史氏卒就遺編以自靖獻者也韓孺沒二子㓜徃之錢塘聞其客授以養母不墜家傳去年以書來曰吾祖存藁尚論之士儀圖之若詩篇奏䟽已刋摹若干巻子實知吾家世盍敘其梗槩焉予拜受而敬贊曰廩廩乎屈原之離憂懇懇乎劉向之先見不幸而無一不驗矣先生之志亦足悲夫先生蜀人也坡公當熈豐變法時顯譏深刺犯難而不顧亦獨何心在當時君相猶或感悟耳迨崇觀後倡為豐亨豫大之説雷同一聲豈無君子豈能忘其君進而諫之孰其從退而諷切孰其聼哉沿今以遡古王者之跡熄而詩亡詩亡而春秋作要不過使人無以致其忠君愛國之心於是家國天下隨之耳嗚呼昔吾先正其言眀清即其所傳有闗於人心世道之故人能不興起於是乎蓋名山之藏次第出矣龔璛序




