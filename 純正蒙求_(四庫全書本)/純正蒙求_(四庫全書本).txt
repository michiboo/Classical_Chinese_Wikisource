　　欽定四庫全書　　　　　子部十一
　　純正𫎇求　　　　　　　類書類
　　提要
　　臣等謹案純正𫎇求三卷元胡炳文撰炳文有周易本義通釋諸書已著錄𫎇求自李瀚以下仿其體者數家大抵襍採經𫝊事實排比鋪陳以為童𫎇記誦之助故敘次頗鮮倫理炳文是書則集古嘉言善行各以四字屬對成文而自註其出處於下所載皆有益於幼學之事以視餖飣割裂僅供口耳者其啓迪較為切近上卷敘立教明倫之事中卷敘立身行己之事下卷敘待人接物之事畧以白鹿洞規為準每卷一百二十句總為三百六十句卷中又各有子目每一目多者一二十句少者不過四句中間以拘於對偶格於聲韻故漏落甚多不足以盡事物之理又如黃香暖席宜入父子之倫而反入幼學見趣條下陳子髙讓田宜入長幼之倫而反入處宗族條下其分𨽻亦未能悉允然童子入塾之初正取其淺近而易曉此書詞雖弇陋不及朱子小學之詳備而循諷可知足資感發其於端本正始之道不可雲無所裨也乾隆四十五年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　純正𫎇求原序
　　易之𫎇曰𫎇以養正聖功也伊川釋之曰養正於𫎇學之至善者也蓋物莫美於𫎇𫎇莫貴於養養莫大於正曰𫎇亨未有𫎇而不亨者也曰童𫎇之吉未有童𫎇而不吉者也𫎇者童之初樂子之無知樂其𫎇也樂子之無家樂童𫎇也童則有知矣有知則求所以養之矣養也者不揠苗助長者也養而正者不以稂莠害嘉穀者也瀆則不告所謂憤悱啓發者養也利貞所謂非禮勿視聽言動者養之正也養而正𫎇其聖矣乎雲峰胡君以純正名其養𫎇之書㑹為三條倣鹿洞之規釐為三百六十句象歲功之成旁搜博採綱舉目張非茍然者矣予識胡君金眀而玉粹行懿而文華於繇之利貞彖之養正固已允蹈之則扵初之發𫎇上之擊𫎇何齟齬之有是書也有益於人心之書也豈直四言韻語而已哉予竊怪近世童子能言者其父母師長多授以長恨歌琵琶行之類徒取其便於佔畢耳不知淫辭詖行入耳著心如腥穢羶惡之物沈著汙膩於腸胃間使夫人自壯至老顛倒汩沒於飲食牝牡之區而不之悟蓋所以啓之誨之者久矣不正之書其禍於人心也孰大焉吾故曰胡君此書有益於人心之書也時維丙戌孟夏十有八日廬山文天佑書於星源客舍
　　古者聖人教人設司徒典樂之官王宮國都家塾術序莫不有學人生八歳入小學教之以灑掃應對進退之節禮樂射御書數之文其為教至詳也禮經所載況已闕遺至後世則大謬方當佩觿之年父師所以教之者不過對偶聲律之習所以期之者不過科舉利達之事下種不嘉受胎不正己在斯時拱把之不養安得桐梓之可愛萌櫱之不獲安得牛山之不濯濯耶無怪乎學術日陋人才日卑風俗日不古也𫎇求之書先儒為之者凡數家矣吾邑雲峰胡君又集古今嘉言善行為一篇名曰純正𫎇求彷彿文公小學書之遺意雖其綱不出眀倫立身接物三者而蒐葺之力勤矣所以為養𫎇作聖之功宏矣余閲之累日曰粵若稽古至三萬言不若作此編記道傍碑不失一字不若誦此編世之劬於著書者多矣未若此書有益於世教雲同邑吳遯齋序












