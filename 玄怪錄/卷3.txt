　　開元十八年正月望夕，帝謂葉仙師曰：「四方之盛，陳於此夕，師知何處極麗？」對曰：「燈燭華麗，百戲陳設，士女爭妍，粉黛相染，天下無逾於廣陵矣。」帝曰：「何術可使吾一觀之？」師曰：「侍御皆可，何獨陛下乎？」俄而虹橋起於殿前，板閣架虛，闌楯若畫。師奏：「橋成，請行，但無回顧而已。」於是帝步而上之，太真及侍臣高力士、黃旙綽、樂官數十人從行，步步漸高，若造雲中。
　　俄頃之間，已到廣陵矣。月色如晝，街陌繩直，寺觀陳設之盛，燈火之光，照灼臺殿。士女華麗，若行化焉，而皆仰望曰：「仙人現於五色雲中。」乃蹈舞而拜，闐溢里巷。帝大悅焉，乃曰：「此真廣陵也？」師曰：「請敕樂官奏《霓裳羽衣》一曲，後可驗矣。」於是作樂雲中，瞻聽之人，紛紜相蹈。曲終，帝意將回，有頃之間，已到闕矣。帝極喜。
　　人或謂仙師幻術造微，暫炫耳目。久之未決。後數旬，廣陵奏云：「正月十五日三更，有仙人乘彩雲自西來，臨孝感寺道場上，高數十丈。久之，又奏《霓裳羽衣》一曲，曲終西去。官僚士女，無不具瞻。斯蓋陛下孝誠感通，玄德昭著，名應仙籙，道冠帝圖。不然，何以初元朝禮之晨而慶雲現，小臣賤修之地而仙樂陳。則垂衣裳者徒聞帝德，歌《南風》者纔洽人心，豈與盛朝同日而語哉！」上覽表，大悅，方信師之不妄也。
　　陳朱崖太守袁洪兒，小名誇郎，年二十，生來性好書，樂靜，別處一院，頗能玄言。嘗野見翠翠鳥，命羅得之。袁甚好玩，清夜月明，徹燭長吟：「露濕寒塘草，月映清淮流。」忽失翠鳥所在，見一雙鬟婢子立在其左，曰：「袁郎此篇甚為佳妙，然未知我二十七郎封郎能押劇韻，人為三言四言句詩，一句開口，一句合詠。春詩曰：『花落也，蛺蝶舞，人何多疾，吁足憂苦。』如劇韻押法之者，有一二百首，不能盡記得。」誇郎甚異之，曰：「汝是誰家青衣，乃得至此？且汝封郎，吾可屈致之乎？」婢子曰：「某王家二十七娘子從嫁，本名翡翠，偶因化身遊行，使為袁郎子羅得。封郎去此不遠，但具主人之禮，少頃封郎即至。」誇郎乃命酒具茶器，未移時，翡翠至，曰：「封郎在門外。」出見一少年，可二十餘，言辭溫雅，風流爽邁。揖讓登席，討論子史，自哺竟夕，賓主相得。誇郎曰：「足下高居，當垂見喻。」封郎曰：「平仲來日當有蔬饌奉邀，然非僕本居，贅於瑯琊耳。」再三慇懃而別。
　　及明日辰後，有小童前拜曰：「封郎使歸兒送書，令從二郎引路。」啟書讀曰：「佳辰氣茂，思得良會，駐足層臺，企俟光儀，唯足下但東馳耳。」誇郎即策馬從之。
　　可行十里，忽見泉石縈徹，異花駢植，賓館宏敞，窮極瑰寶。門懸青綃幕，下宛一尺餘，皆爇獸炭。誇郎與封郎相見，方顧異之，平仲回叱一小童曰：「捧筆奴，早令汝煎火浣幕，何故客至猶未畢！」但令去火，而幕色尤鮮。坐未幾，又有四人出宅，皆風雅士也。封生曰：「主人王二兄、三兄、四兄、六郎子，其名曰准、曰推、曰惟、曰淮。誇郎相見坐訖，即有六青衣，皆有殊色，悉衣珠翠，捧方丈盤至，珍羞萬品，中有珍異，無不殫盡。王淮曰：「有少家樂，請此奉娛。」即有女娃十餘人並出，別有胡優，咬指翹足，一時拜員外，資次即為給舍。淮指二妓曰：「石崇妾仙娥娘也，名稱亞於綠珠。」於是絲竹並作，鏗鏘清亮。
　　日晚，王氏昆弟醉寢，封生謂誇郎曰：「此亦足為富貴，然丈人為太守，當不以此盛。」誇郎曰：「不以鄙賤，百倍行采，不審何以致之？」封生曰：「君誠能結同心，僕便請為行人。拙室有姨，美淑善音，請袁君思之。」誇郎曰：「但恐龍門下難為魚耳。」封生因入白王氏尊長，即出曰：「允矣！明日吉，便為迎日。」誇郎大悅，許之。
　　明日，王氏昆弟方陳設於堂下，茵榻帷帳，赫然炫目。及誇郎入，簾下有女郎曰：「袁郎行動趨蹌，猶似把書入學時。」又老青衣過，誇郎拜謝訖，目之，即又笑曰：「禽霏▉無乳久矣，袁郎何用目之！」
　　將暮，儐來皆至，有青衣持箋催妝詩，誇郎下筆賦詩曰：
　　　「好花本自有春暉，不偶紅妝亂玉姿。
　　　　若用何郎面上粉，任將多少借光儀。」
其餘吉禮，無不畢備。篇詠甚多，而不悉記得。唯憶得詠花扇詩曰：
　　　「圓扇畫方新，金花照錦茵。
　　　　那言燈下見，更值月中人。」
誇郎妻殊麗絕國，舉止閑雅，小名曰從從，正名攜。第二十七儀質亦得類娣娣，辯捷善戲謔，贈袁郎詩曰：
　　　「人家女美大須愁，往往醜郎門外求。
　　　　昨日金剛腳下見，今朝何得此間遊？」
及後，班坐桐陰，封平仲鼓琴，顧謂誇郎曰：「姨夫豈無一言相贈？」誇郎即賦詩曰：
　　　「寶匣開玉琴，高梧追煩暑。
　　　　商弦一以發，白雲飄然舉。
　　　　何必蒼梧東，激琴懷怨浦。」
　　誇郎日恣餘嗛，遂無歸思。忽覺妻皆慘，又飾行裝。誇郎問封生，封生曰：「丈人晉侍中王濟也，久為陰道交州牧，近改并州刺史。若足下以賢尊在此，不能俱往，則當從此有終天之別。」其妻嗚咽流涕曰：「君本自殊途，不期與會，致今日之別，亦封郎二兄之過。」遂聞外人呼聲，走出，回顧已蒼然不復見一物。太守求不得已近一年。及至數月，猶惝恍，往往奔至前所，別無所見，復涕泣而退，終歲乃如故。
　　前進士張左，嘗為叔父言：
　　少年南次鄠杜，郊行，見有老父乘青驢，四足白，腰背鹿革囊，顏甚悅懌，旨趣非凡。叟自斜徑合路，左甚異之，試問所從來，叟但笑而不答。至於再三，叟忽怒叱曰：「年少子，乃敢相逼！吾豈盜賊椎埋者耶？何必問所從來！」左遜謝曰：「嚮慕先生高躅，願從事左右耳，何賜深責？」叟曰：「吾無術教子，但壽永者。子當嗤我潦倒，欲噱吾釋志耳？」遂鞭乘促走，左亦撲馬趨，俱至逆旅。
　　叟枕鹿囊，寢未熟，左方疲倦，取酒將飲，就請曰：「簞醪期先生共之。」叟跳起曰：「此正吾所好，何子解吾意！」飲訖，左覘其色悅，徐請曰：「小生寡昧，願先生賜言以廣聞見，然非所敢望。」叟曰：「吾所見梁、陳、隋、唐耳，賢愚治亂，國史已具。然請以身所錄者語子。
　　「吾宇文周時居岐，扶風人也，姓申名宗，慕齊神武，因改為歡。十八，從燕公于謹征梁元帝於荊州，陷大將軍。旋夢青衣二人謂余曰：『呂走天年，人向主壽。』既覺，吾乃詣占夢者於江陵市。占夢者謂余曰：『呂走，迴字也。人向主，住字也。豈子住乃壽也。』時留兵於江陵，吾遂陳情於校尉托跋烈，許之。
　　「因卻詣占夢者曰：『住即合矣，壽有術乎？』占者曰：『汝生前梓潼薛君曹也，好服木蕊散，多尋異書，日誦黃老一百紙，徙居鶴鳴山下，草堂三間，戶外駢植花竹，泉石縈繞。』
　　「八月十五日，長嘯獨飲，因酒酣暢，大言曰：『薛君曹疏澹若此，何無異人降止？』忽覺兩耳中有車馬聲，因頹然思寢，纔至席，遂有小車，朱輪青蓋，駕赤犢出耳中，各高二三寸，亦不知出耳之難。車有二童，綠幘青帔，亦長二三寸，憑軾呼御者，踏輪扶下，而謂君曹曰：『吾自兜玄國來，向聞長嘯月下，韻甚清激，私心奉慕，願接清論。』君曹大駭曰：『君適出吾耳，何謂兜玄國來？』二童子曰：『兜玄國在吾耳中，君耳安能處我？』君曹曰：『君長二三寸，豈復耳有國土！倘若有之，國人當盡焦螟耳。』二童曰：『胡為其然！吾國與汝國無異，不信，盍從吾遊。或能便留，則君無生死苦矣。』一童因傾耳示君曹。
　　「君曹覘之，乃別有天地，花卉繁茂，甍棟連接，清泉翠竹，縈繞香甸。因捫耳投之，已至一都會，城池樓堞，窮極瑰麗。君曹彷徨，未知所之，顧見向之二童已在側，謂君曹曰：『此國大小與君國，既至此，盍從吾謁蒙玄真伯。』蒙玄真伯居大殿，牆垣階陛，盡飾以金碧，垂翡翠簾帷。中間獨坐真伯，身衣雲霞日月衣，冠通天冠，垂旒皆與身等。玉童四人，立侍左右，一執白拂，一執犀如意。二人既入，皆拱手拜伏，不敢仰視。有高冠長鬣絳紗衣人，宣青紙制曰：『肇分大素，國既百億，爾淪下土，賤卑萬品，聿臻於此，實由冥合。況爾清乃躬誠，葉於真宰，大官厚爵，俾宜享之。可為主籙大夫。』君曹拜舞出門，即有黃帔三四人，引至一曹署。其中文薄，多所不識，每月亦無請受。但意有所念，左右必先知，當便供給。
　　「因暇登樓遠望，忽有歸思，賦詩曰：『風軟景和麗，異花馥林塘。登高一悵望，信美非吾鄉。』因以詩示二童子。童子怒曰：「吾以君質性沖寂，引至吾國，鄙俗餘態果乃未去，卿有何自憶耶！」遂疾逐君曹，如陷落地，仰視乃自童子耳中落，已在舊居處，隨視童子亦不見。因問諸鄰人，鄰人云：「失君曹已七八年矣。」君曹在彼如數月。未幾而君曹卒，遂生於申家，即今身也。
　　「占者又云：『吾前生乃出耳中童子。以汝前生好道，以得到兜玄國。然俗想未盡，不可長生。然汝由此壽千歲矣。吾授汝符，即歸。』因吐朱絹尺餘，令吞之。占者遂復童子形而滅。自是不復有疾，周行天下名山，迨茲向二百餘歲。然吾所見異事甚多，並記鹿革中。」
　　因啟囊，出二軸書甚大，字頗細。左不能讀，請叟自宣，略述十餘事，其半昭然可紀。此卷八事，無非叟之所說。其夕將明，左略寢，及覺，已失叟。
　　後數日，有人於炭谷湫見之，叟曰：「為我致意於張君。」左遽尋之，已復不見。時貞元中。
　　唐中書令蕭至忠，景雲元年為晉州刺史，將以臘日畋遊，大事罝羅。
　　先一日，有薪者樵於霍山，暴瘧不能歸，因止巖穴之中，呻吟不寐。夜將艾，似聞悉窣有人聲。初以為盜賊將至，則匍匐於林木中。時山月甚明，有一人身長丈餘，鼻有三角，體被豹鞟，目閃閃如電，向谷長嘯。俄有虎、兕、鹿、豕、狐、兔、雉、雁駢匝百許步。長人即唱言曰：「余玄冥使者，奉北帝之命，明日臘日，蕭使君當順時畋臘。爾等若干合箭死，若干合槍死，若干合網死，若干合棒死，若干合狗死，若干合鷹死。」言訖，群獸皆俯伏戰懼，若請命者。有老虎洎老麋皆屈膝向長人言曰：「以某等之命，死實以分。然蕭公仁者，非意欲害物，以行時令耳，若有少故則止。使者豈無術救某等乎？」使者曰：「非余欲殺汝輩，但以帝命宣示汝等刑名，即余使乎之事畢矣。自此任爾自為計。然余聞東谷嚴四善謀，爾等可就彼祈求。」群獸皆輪轉歡叫。使者即東行，群獸翼從。時薪者疾亦少間，隨往覘之。
　　既至東谷，有茅堂數間，黃冠一人，架懸虎皮，身正熟寢。驚起，見使者曰：「闊別既久，每多思望。今日至此，得非配群生臘日刑名乎？」使者曰：「正如高明所問。然彼皆求生於四兄，四兄當為謀之。」老虎、老麋即屈膝哀請。黃冠曰：「蕭使君每役人，必恤其饑寒。若祈滕六降雪、巽二起風，即不復遊獵矣。余昨得滕六書，知已喪偶。又聞索泉家第五娘子為歌姬，以妒忌黜。若汝求得美女納之，則雪立降矣。又巽二好飲，汝若求得醇醪以賂之，則風立生矣。」有二狐自稱：「多媚，能取之。河東縣尉崔知之第三妹，美淑嬌豔。絳州盧司戶善釀醪，妻產，必有美酒。」言訖而去。諸獸皆有歡聲。黃冠乃謂使者曰：「憶含質在仙都，豈意千年為獸身，悒悒不得志。聊為《述懷》一章。」乃吟曰：
　　　「昔為仙子今為虎，流落陰崖足風雨。
　　　　更將斑毳被余身，千載空山萬般苦。
　　然含質譴謫已滿，唯有十一日即歸紫府矣。久居於此，將別不無恨恨。因題數行於壁，使後人知僕曾居於此矣。」乃書北壁曰：
　　「下玄八千億甲子，丹飛先生嚴含質，謫下中天被斑革，六十萬甲子血食澗飲，廁猿狖，下濁界，景雲元紀昇太一。」
　　時薪者素曉書誦，因密記得之。少頃，老狐負美女至，纔及笄歲，紅袂拭目，殘妝嬌媚。又有一狐負美酒二瓶，香氣酷烈。嚴四兄即以美女洎美酒瓶，各內一囊中，以朱書二符，取水噀之，二符即飛去。
　　薪者懼且為所見，即尋路卻回。未明，風雪暴至，竟日乃罷，而蕭使君不復獵矣。
　　漢中從事李汭言：
　　天寶中有士人崔姓者，尉於巴蜀，纔至成都而卒。時連帥章仇兼瓊哀其妻少而無投止，因與青城山下置一別墅。又以其色美，欲聘納之，計無所出，謂其夫人曰：「貴為諸侯妻，何不盛為盤筵，邀召女客，五百里內，盡可迎致。」夫人甚悅。兼瓊因命衙官遍報五百里內女郎，即日會成都，意欲因會便留亡尉妻，不謂已為族舅盧生納之矣。盧舅密知兼瓊意，令尉妻辭疾不行。兼瓊大怒，促左右百騎往收捕。
　　盧舅時方食，兵騎繞宅亦合，盧談笑自若，殊不介懷。食訖，謂尉妻曰：「兼瓊之意可知矣，夫人不可不行。少頃即當送素色衣服來，便可服之而往。」言訖，乘驢出門，兵騎前攬不得，徐徐而去，追不及矣。俄使一小童捧箱，內有故青裙、白衫子，綠帔子、緋羅縠綃素，皆非世人之所有。尉妻服之至成都，諸女郎皆先期而至，兼瓊覘於帷下。及尉妻入，光彩繞身，美色旁射，不可正視，坐皆懾氣，不覺起拜。食歸，三日而卒，紅壞立盡。
　　兼瓊大駭，具狀錄奏聞。帝問張果，果云：「知之，不敢言。請問青城王老。」帝即召兼瓊求訪王老進之。
　　兼瓊搜索青城山前後，並無此人。惟草市藥肆云：「常有二人日來買山藥，稱王老所使。」二人至，兼瓊即令衙官隨訪。
　　入山數里，至一草堂，王老皤然鬢髮，隱几危坐。衙官隨入，遂宣詔，兼致兼瓊意。王老曰：「此必多言小子張果也。」因與兼瓊剋期至京師，令先發表，不肯乘傳，兼瓊從之。使纔至銀臺，王老亦到。帝召問，張果猶在席側，見王老，惶恐再拜。王老叱果曰：「小子何不言之！又遣遠取吾來。」果言：「小仙不敢，專俟仙伯言耳。」因奏曰：「盧二舅即太元夫人庫子，因假下遊，以亡尉妻微有仙骨，故納為媵。無何，盜太元夫人衣服與著，已受謫至重，為鬱單天子矣。亡尉妻以衣太元夫人衣服，墮無間獄矣。」奏訖，苦不願留，帝放還，出後不知所在。
　　廣漢守南纘，嘗為人言：
　　至德中有調選得同州督郵者，姓崔，忘名字，輕騎赴任。出春明門，見一青袍人乘馬出，亦不知其姓字，因相揖偕行。徐問何官，青袍人云：「新授同州督郵。」崔云：「某新授此官，君豈不錯誤乎？」青袍人笑而不答。又相與行，悉雲赴任。去同州數十里，於斜路中，有官吏拜迎。青袍人謂崔君曰：「君為陽道錄事，某為陰道錄事。路從此別，豈不相送耶？」崔生異之，即與連轡入斜路，遂至一城郭，街衢局署，亦甚壯麗。
　　青袍人至廳，與崔生同坐受謁，伍伯通胥徒僧道等訖，次通辭訟獄囚，崔之妻與焉。崔生大驚，謂青袍人曰：「不知拙室何得至此？」青袍人即避大案後，令崔生自與妻言。妻云：「被追至此，已是數日，君宜哀請錄事耳。」崔生即祈求青袍人，青袍人因令胥吏促放崔生妻令回。
　　崔生試問妻犯何罪至此，青袍人曰：「君寄家同州，應同州亡人，皆在此廳勘過。蓋君管陽道，某管陰道。」
　　崔生淹留半日，即請卻回。青袍人令胥吏拜送，曰：「雖陰陽有殊，然具是同州也，可不拜送督郵哉！」青袍人亦偕餞送，再三勤款，揮袂，又令斜路口而去。
　　崔生至同州，問妻子，妻子云：「病七八日，冥然無知，神不識生，愈纔得一日。」崔生計之，恰放回日也。妻不記陰道見崔生時，崔生言之，妻始悟如夢，亦不審記也。
　　隋開皇初，廣都孝廉侯遹入城，至劍門外，忽見四黃石，皆大如斗。遹愛之，收藏於籠，負之以驢。因歇鞍取看，皆化為金。遹至城貨之，得錢百萬，市美妾十餘人，大開第宅，近甸良田別墅，貨買甚多。
　　後乘春景出遊，盡載妓妾隨從，下車陳設酒肴。忽有一老翁，負大笈至，廁下坐。遹怒詬之，命蒼頭扶出。叟不動亦不嗔恚，但引滿杯啖炙而笑云：「吾此來求君償債耳。君昔將我金去，不憶記乎？」盡取遹妓妾十餘人，投之於笈，亦不覺笈中之窄，負之而趨，走若飛鳥。遹令蒼頭馳馬逐之，斯須已失所在。
　　自後，遹家日貧，卻復昔日生計。十餘年，卻歸蜀，到劍門，又見前者老翁，攜所將妓妾遊行，儐從極多，見遹皆大笑。問之，不言；逼之，又失所在。訪劍門前後，並無此人，竟不能測也。
　　有巴邛人，不知姓名，家有橘園。因霜後，諸橘盡收，餘有兩大橘，如三斗盎。巴人異之，即令攀橘下，輕重亦如常橘。剖開，每橘有二老叟，鬢眉皤然，肌體紅潤，皆相對象戲，身長尺餘，談笑自若，剖開後亦不驚怖，但相與決賭。
　　決賭訖，一叟曰：「君輸我海上龍王第七女髲髮十兩、智瓊額黃十二枝、紫絹帔一副、絳臺山霞寶散二庾、瀛洲玉塵九斛、阿母療髓凝酒四鍾、阿母女態盈娘子躋虛龍縞襪八緉，後日於王先生青城草堂還我耳。」
　　又有一叟曰：「王先生許來，竟待不得，橘中之樂，不減商山，但不得深根固蒂，為愚人摘下耳。」
　　又一叟曰：「僕饑矣，須龍根脯食之。」即於袖中抽出一草根，方圓徑寸，形狀宛轉如龍，毫釐罔不周悉，因削食之，隨削隨滿。
　　食訖，以水噀之，化為一龍，四叟共乘之，足下泄泄雲起。須臾，風雨晦冥，不知所在。
　　巴人相傳云：「百五十年來如此，似在陳隋之間，但不知的年號耳。」
　　貞元中，華州雲臺觀有劉法師者，煉氣絕粒，迨二十年。每三元設齋，則見一人衣逢掖而面黧瘦，來居末座，齋畢而去。如此者十餘年，而衣服顏色不改。法師異而問之，對曰：「余姓張名公弼，住蓮花峰東隅。」法師意此處無人之境，請同往。公弼怡然許之，曰：「此中甚樂，師能便往，亦當無悶。」
　　法師遂隨公弼，行三二十里，援蘿攀葛，纔有鳥道，經過崖谷險絕，雖猿狖不能過也，而公弼履之若夷途，法師從行亦無難。遂至一石壁，削成，高直千餘仞，下臨無底之谷，一徑闊數寸，法師與公弼側足而立。公弼乃以指扣石壁，中有人問曰：「為誰？」曰：「某。」遂劃然開一門，門中有天地日月。公弼將入，法師隨入，其人乃怒，謂公弼：「何引外人來？」其人因闔門，則又成石壁矣。公弼曰：「此非他，乃雲臺劉法師也，余故交，故請來此，何見拒之深也？」又開門，內公弼及法師。公弼曰：「法師此來甚饑，君可豐食遣之。」其人遂問法師：「便能住否？」法師請以後期。其人遂取一盂水，以肘後青囊中一刀圭粉糝之，以飲法師。味甚甘香，飲畢而饑渴之想頓除矣。
　　公弼曰：「余昨雲山中甚樂，君盍為戲，令法師觀之。」其人乃以水噀東谷中，乃有蒼龍白象各一，對舞，舞甚妙；威鳳彩鸞各一，對歌，歌甚清。頃之，公弼送法師回。師卻顧，惟見青崖丹壑，向之歌舞，一無所見矣。及去觀將近，公弼乃辭。
　　法師至觀，處置事畢，卻尋公弼，則步步險阻，杳不可階，痛恨前者不住，號天叫地，遂成腰疾。公弼更不復至矣。
　　昭應縣尉薛公幹為僧孺叔父言也。
　　安康伶人刁俊朝妻巴嫗，項癭者，初微若雞卵，漸巨如三四升缻盎。積五年，大如數斛之囊，重不能行。其中有琴瑟笙磬塤篪之響。細而聽之，若合音律，泠泠可樂。積數年，癭外生穴如針芒者，不知幾億。每天欲雨，則穴中吹白煙，霏霏如絲縷，漸高布散，結為屯雲，雨則立降。其家少長懼之，咸請遠送巖穴。
　　俊朝戀戀不能已，因謂妻曰：「吾迫以眾議，將不能庇伉儷。送汝於無人之境，如何？」妻曰：「此疾誠可憎惡，送之亦死，拆之亦死。君當為我決拆之，看有何物。」俊朝即磨淬白刃，揮挑將及妻前，癭中軒然有聲，遂四分披裂，有一猱跳走騰踏而去。即以帛絮裹之。雖癭疾頓愈，而冥然大漸矣。
　　明日，有黃冠扣門曰：「吾昨日癭中猱也。本是老獼猴精，解致風雨。無何與漢江鬼愁潭老蛟還往，常與覘船舫，船舫將至，俾他覆之，以求舟中餱糧，且養孫息。昨者天誅蛟，搜索黨與，故借夫人蝤蠐之領，亡匿性命。雖分不相干，然為累亦甚矣。今於鳳凰山神處求得少許靈膏，請君塗之，幸希立愈。」俊朝如其言塗之，隨手瘡合。俊朝因留黃冠，烹雞設食。食訖，貰酒欲飲，黃冠因囀喉高歌，又為絲匏瓊玉之音，罔不鏗鏘可愛。既而辭去，莫知所詣。時大定中也。
　　後魏尚書令古弼族子元之，少養於弼，因飲酒而卒。弼憐之特甚，三日殮畢，追思，欲與再別。因命斲棺，開已卻生矣。元之云：
　　當昏醉時，忽然如夢。有人沃冷水於體，仰視，乃見一神人，衣冠絳裳蜺帔，儀貌甚偉。顧元之曰：「吾乃古說也，是汝遠祖。適欲至和神國中，無人擔囊侍從，因來取汝。」即令負一大囊，可重一鈞。又與一竹杖，長丈二餘。令元之乘騎隨後，飛舉甚速，常在半天。
　　西南行，不知里數，山河逾遠，欻然下地，已至和神國。其國無大山，高者不過數十丈，皆積碧珉。石際生青彩簵篠，異花珍果，軟草香媚，好禽嘲。山頂皆平正如砥，清泉迸下者三二百道。原野無凡樹，悉生百果及相思、石榴之輩。每果樹花卉俱發，實色鮮紅，映翠葉於香叢之下，紛錯滿樹，四時不敢。唯一歲一度暗換花實，更生新嫩，人不知覺。田疇盡長大瓠，瓠中實以五穀，甘香珍美，非中國稻粱可比，人得足食，不假耕種。原隰滋茂，蕕穢不生。一年一度，樹木枝幹間悉生五色絲纊，人得隨色收取，任意絍織，異錦纖羅，不假蠶杼。四時之氣，常熙熙和淑，如中國二三月。無蚊、虻、蟆、蟻、蝨、蜂、蠍、蛇、虺、守宮、娛蚣、蛛蠓之蟲，又無梟、鴟、鴉、鷂、鴝、鵒、蝙蝠之屬，及無虎、狼、豺、豹、狐狸、驀駮之獸，又無貓、鼠、豬、犬擾害之類。其人長短妍蚩皆等，無有嗜慾愛憎之者。人生二男二女，為鄰則世世為婚姻。笄年而嫁，二十而娶，人壽一百二十。中無夭折、疾病、瘖聾、跛躄之患。百歲已下，皆自記憶；百歲已外，不知其壽幾何。壽盡則欻然失其所在，雖親族子孫皆忘其人，故常無憂慼。每日午時一餐，中間唯食酒漿果實耳。餐亦不知所化，不置溷所。人無私積囷倉，餘糧棲畝，要者取之。無灌園鬻蔬，野菜皆足人食。十畝有一酒泉，味甘而香。國人日相攜遊覽歌詠，陶陶然，暮夜而散，未嘗昏醉。人人有婢僕，皆自然謹慎，知人所要，不煩促使。隨意屋室，靡不壯麗。其國六畜唯有馬，馴極而駿，不用芻秣，自食野草，不近積聚。人要乘則乘，乘訖而卻放。亦無主守。其國千官皆足，而仕官不自知身之在仕，雜於下人，以無職事操斷也。雖有君主，而君不自知為君，雜於千官，以無職事昇貶故也。又無迅雷風雨，其風常微輕如煦，襲萬物不至於搖落；其雨十日一降，降必以夜，津潤條暢，不至地有淹流。一國之人，皆自相親，有如戚屬，人各相惠多與，無市易商販之事，以不求利故也。
　　古說既至其國，顧謂元之曰：「此和神國也。雖非神仙，風俗不惡。汝回，當為世人說之。吾既至此，回既別求人負囊，不用汝矣。」因以酒令元之飲，飲滿數巡，不覺沉醉。既而復醒，身已活矣。
　　自是元之疏逸人事，都忘宦情，遊行山水，自號知和子，後竟不知其所終也。
　　黃門侍郎盧公煥，為明州刺史，屬邑象山縣溪谷迥無人處，有盜發墓者云：
　　初見車轍中有花磚，因揭之，知是古塚墓。乃結十人於縣投狀，請路旁居止。縣尹允之。遂種麻，令外人無所見，即悉力發掘，入其隧路，漸至壙中，有三石門，皆以鐵封之。
　　其盜先能誦咒，因齋戒禁之。翌日，兩門開，每門中各有銅人銅馬數百，持執干戈，其制精巧。盜又齋戒三日，中門一扇開，有黃衣人出，傳語曰：「漢征南將軍劉〈（忘名。）〉使來相聞。某生有征伐大勛，及死，敕令護葬及鑄銅人馬等，以象存日儀衛。奉計來此，必要財貨，所居之室，實無他物，且官葬不瘞貨寶，何必苦以神咒相侵？若更不見已，嘗不免兩損。」言訖卻入，門復合如初。
　　盜又誦咒數日不已，門開，一青衣又出傳語。盜弗允說，兩扇欻闢，大水漂蕩，盜皆溺死。一盜解泅而出，自縛詣官，具說本末。
　　黃門令覆視其墓，其中門內有一石床，骸枕之類，水漂已半垂於下。因卻為封兩門，窒其隧路矣。
　　饒州刺史齊推女，適湖州參軍韋會。長慶三年，韋以妻方娠，將赴調也，送歸鄱陽，遂登上國。
　　十一月，妻方誕之夕，齊氏忽見一人長丈餘，金甲仗鉞，怒曰：「我梁朝陳將軍也，久居此室。汝是何人，敢此穢觸！」舉鉞將殺之。齊氏叫乞曰：「俗限有限，不知將軍在此。比來承教，乞容移去。」將軍曰：「不栘當死。」左右悉聞齊氏哀訴之聲，驚起來視，即齊氏汗流洽背，精神恍然，遶而問之，徐言所見。及明，侍婢白於使君，請居他室。使君素正直，執無鬼之論，不聽。至其夜三更，將軍又到，大怒曰：「前者不知，理當相恕，知而不避，豈可復容！」跳來將用鉞。齊氏哀乞曰：「使君性強，不從所請。我一女子，敢拒神明。容至天明，不待命而移去。此更不移，甘於萬死。」將軍者拗怒而去。未曙，令侍婢灑掃他室，移榻其中。方將輦運，使君公退，問其故，侍者以告，使君大怒，杖之數十，曰：「產蓐虛羸，正氣不足，妖由之與，企足遽信。」女泣以請，終亦不許。入夜，自寢其前，以身為援，堂中添人加燭以安之。夜分聞齊氏驚痛之聲，開門入視，則頭破死矣。使君哀恨之極，倍百常情，以為引刀自殘不足以謝其女，乃殯於異室，遣健步者報韋會。
　　韋以文籍小差為天官所黜，異道來復，凶訃不逢。去饒州百餘里，忽見一室，有女人映門，儀容行步酷似齊氏，乃援其僕而指之曰：「汝見彼人乎？何以似吾妻也？」僕曰：「夫人刺史愛女，何以行此，乃人有相類耳。」韋審觀之，愈是，躍馬而近焉。其人乃入門，斜掩其扇。又意其他人也，乃不下馬，過，迴而視之。
　　齊氏自門出，呼曰：「韋君忍不相顧？」遽下馬視之，乃其妻也，驚問其故，其雲陳將軍之事，因泣曰：「妾誠愚陋，幸奉巾櫛，言詞情禮，未嘗獲罪於君子。方欲竭節閨門，終於白首，而枉為狂鬼所殺。自檢命籍，當有二十八年。今有一事，可以自救，君能相哀乎？」悲恨之深，言不盡意。韋曰：「夫妻之情，事均一體，鶼鶼翼墜，比目半無，單然此身，更將何往？苟有歧路，湯火能入。但生死異路，幽晦難知。如可竭誠，願聞其計。」
　　齊曰：「此村東數里，有草堂中田先生者，領村童教授。此人奇怪，不可遽言。君能去馬步行，及門趨謁，若拜上官然，垂泣訴冤。彼必大怒，乃至詬罵，屈辱捶擊，拖拽穢唾。必盡數受之，事窮然後見哀，即妾必還矣。先生之貌，固不稱焉。晦冥之事，幸無忽也。」於是同行，韋牽馬授之，齊氏哭曰：「今妾此身，故非舊日，君雖乘馬，亦難相及。事甚迫切，君無推辭。」韋鞭馬隨之，往往不及。
　　行數里，遙見道北草堂，齊氏指曰：「先生居也。救心誠堅，萬苦莫退。渠有凌辱，妾必得還。無忽忿容，遂令永隔。勉之，從此辭其。」揮涕而去。數步間，忽不見。
　　韋收淚詣草堂，未到數百步，去馬公服，使僕人執謁前引，到堂前，學徒曰：「先生轉食未歸。」韋端笏以候。良久，一人戴破帽、曳木屐而來，形狀醜穢之極，問其門人，曰：「先生也。」命僕呈謁，韋趨走迎拜，先生答拜曰：「某村翁，求食於牧豎，官人何忽如此，甚令人驚。」韋拱訴曰：「妻齊氏，享年未半，枉為梁朝陳將軍所殺，伏乞放歸，終其殘祿。因扣地哭拜。
　　先生曰：「某乃村野鄙愚，門人相競，尚不能斷，況冥晦間事乎！官人莫風狂否？火急須去，勿恣妖言！」不顧而入。韋隨入，拜於床前曰：「實訴深冤，幸垂哀宥。」先生顧其徒曰：「此人風疾，來此相喧，眾可拽出。又復入，汝共唾之。」村童數十，競來唾面，其穢可知。韋亦不敢拭，唾歇然後拜，言誠懇切。先生曰：「吾聞風狂之人，打亦不痛，諸生為吾擊之，無折支敗面耳。」村童復來群擊，痛不可堪。韋執笏拱立，任其揮擊。擊罷，又前哀乞，又敕其徒推倒，把腳拽出，放而復入者三。
　　先生謂其徒曰：「此人乃實知吾有術，故此相訪。汝今歸，吾當救之耳。」眾童既散，謂韋曰：「官人真有心大夫也，為妻之冤，甘心屈辱，感君誠懇，試為檢尋。」因命入房，房中鋪一淨席，席上有案，置香一爐，爐前又鋪席。坐定，令韋跪於案前。
　　俄見黃衫人引向北行數百里，入城郭，鄽里鬧喧，一如會府。又如北，有小城，城中樓殿，峨若皇居，衛士執兵立坐者各數百人，及門，門吏通曰：「前湖州參軍韋某。」乘通而入，直北正殿九間，堂中一間卷簾設床案，有紫衣人南面坐者。韋入，向坐而拜，起視之，乃田先生也。韋復訴冤，左右曰：「近西通狀。」韋乃趨近西廊，又有授筆硯者，執為訴詞。韋問：「當衙者何官？」曰：「王也。」
　　吏收狀上殿，王判曰：「追陳將軍，仍檢狀過。」判狀出，瞬息間，通曰：「提陳將軍。仍檢狀過，如齊氏言。」
　　王責曰：「何故枉殺平人？」將軍曰：「自居此室已數百歲，而齊氏擅穢，再宥不移，忿而殺之，罪當萬死。」王判曰：「明晦異路，理不相干。久幽之鬼，橫占人室，不相自省，仍殺無辜，可決一百，配流東海之南。」案吏過狀曰：「齊氏祿命，實有二十八年。」王命呼阿齊問：「陽祿未盡，理合卻回，今將放歸，意欲願否？」齊氏曰：「誠願卻回。」
　　王判曰：「付案勒回。」案吏咨曰：「齊氏宅舍破壞，迴無所歸。」王曰：「差人修補。」吏曰：「事事皆隳，修補不及。」王曰：「必須放歸。」出門商量狀過，頃復入，曰：「唯有放生魂去，此外無計。」王曰：「魂與生人，事有何異？」曰：「所以有異者，唯年滿當死之日，病篤而無屍耳。其他並同。」王召韋曰：「生魂只有此異。」韋拜請之，遂令齊氏同歸，各拜而出。
　　黃杉人復引南行，既出其城，若行崖谷，足跌而墜，開目即復跪在案前，先生者亦據案而坐。先生曰：「此事甚秘，非君誠懇，不可致也。然賢夫人未葬，尚瘞舊房，宜飛書葬之，到即無苦也。慎勿言於郡下，微露於人，將不利於使君爾。賢閤只在門前，便可同去。」韋拜謝而出，其妻已在馬前矣。此時卻為生人，不復輕健。韋擲其衣馱，令妻乘馬，自跨衛從之，且飛書於郡，請葬其柩。
　　使君始聞韋之將到也，設館，施繐帳以待之。及得書，驚駭殊不信，然強葬之，而命其子以肩輿迓焉。見之，益閟，多方以問，不言其實。
　　其夏，醉韋以酒，追問之，不覺具述，使君聞而惡焉。俄而得疾，數月而卒。韋潛使人覘田先生，亦不知所在矣。齊氏飲食生育，無異於常，但肩輿之夫不覺其有人也。
　　余聞之已久，或未深信。太和二年秋，富平尉宋堅塵，因坐中言及奇事，客有鄜王府參軍張奇者，即韋之外弟，具言斯事，無差舊聞，且曰：「齊嫂見在，自歸後已往拜之，精神容飾，殊勝舊日。」冥吏之理於幽晦也，豈虛語哉！
　　元和中，饒州刺史齊推女，適隴西李某。李舉進士，妻方娠，留至州宅。至臨月，遷至後東閣中。其夕，女夢丈夫，衣冠甚偉，瞋目按劍叱之日：「此屋豈是汝腥穢之所乎！亟移去。不然，且及禍。」明日告推，推素剛烈，曰：「吾忝土地主，是何妖孽能侵耶！」數日，女誕育，忽見所夢者，即其床帳亂毆之。有頃，耳目鼻皆流血而卒。父母傷痛女冤橫，追悔不及，遣遽告其夫，俟至而歸葬於李族，遂於郡之西北十數里官道權瘞之。
　　李生在京師下第將歸，聞喪而往。比至饒州，妻卒已半年矣。李亦粗知其死不得其終，悼恨既深，思為冥雪。
　　至近郭，日晚，忽於曠野見一女，形狀服飾，似非村婦，李即心動，駐馬諦視之，乃映草樹而沒。李下馬就之，至則真其妻也。相見悲泣，妻曰：「且無涕泣，幸可復生。俟君之來，亦已久矣。大人剛正，不信鬼神，身是婦女，不能自訴。今日相見，事機校遲。」李曰：「為之奈何？」女曰：「從此直西五里鄱亭村，有一老人姓田，方教授村兒，此九華洞中仙官也，人莫之知。君能至心往來，或異諧遂。」
　　李乃徑訪田先生，見之，乃膝行而前，再拜稱曰：「下界凡賤，敢謁大仙。」時老人方與村童授經，見李，驚避曰：「衰朽窮骨，旦暮溘然，郎君安有此說？」李再拜，扣頭不已，老人益難之。自日宴至於夜分，終不敢就坐，拱立於前。老人俛首良久曰：「足下誠懇如是，吾亦何所隱焉。」李生即頓首流涕，具雲妻枉狀。
　　老人曰：「否知之久矣，但不蛋申訴，今屋宅已敗，理之不及。吾向拒公，蓋未有計耳。然試為足下作一處置。」乃起從北出，可行百步餘，止於桑林，長嘯。倏忽見一大府署，殿宇環合，儀衛森然，擬於王者。田先生衣紫帔，據案而坐，左右解官等列待。俄傳教呼地界。須臾，十數部各擁百餘騎，前後奔馳而至。其帥皆長丈餘，眉目魁岸，羅列於門屏之外，整衣冠，意緒蒼惶，相問今有何事。
　　須臾，謁者通地界廬山神、江瀆神、彭蠡神等皆趣入。田先生問曰：「比者此州刺史女，因產為暴鬼所殺，事甚冤濫，爾等知否？」皆俯伏應曰：「然。」又問：「何故不為申理？」又皆對曰：「獄訟須有其主。此不見人訴，無以發摘。」又問：「知賊姓名否？」有一人對曰：「是西漢鄱縣王吳芮。今刺史宅，是芮昔時所居。至今猶恃雄豪，侵佔土地，往往肆其暴虐，人無奈何。」田先生曰：「即追來！」
　　俄頃，縛吳芮至。先生詰之，不伏。乃命追阿齊。良久，見李妻與吳芮庭辯。食頃，吳芮理屈，乃曰：「當是產後虛弱，見某驚佈自絕，非故殺。」田先生曰：「殺人以梃與刃，有以異乎？」遂令執送天曹，回謂：「速檢李氏壽命幾何？」
　　頃之，吏云：「本算更合壽三十二年，生四男三女。」先生謂群官曰：「李氏壽算長，若不再生，議無厭伏。公等所見何如？」有一老吏前啟曰：「東晉鄴下有一人橫死，正與此事相當。前使葛真君，斷以具魂作本身，卻歸生路。飲食言語，嗜欲追遊，一切無異。但至壽終，不見形質耳。」田先生曰：「何謂具魂？」文曰：「生人三魂七魄，死則散離，本無所依。今收合為一體，以續絃膠塗之。大王當街發遣放回，則與本身同矣。」
　　田先生曰：「善。」即顧謂李妻曰：「作此處置，可乎？」李妻曰：「幸甚！」俄見一吏，別領七八女人來，與李妻一類，即推而合之。有一人持一器藥，狀似稀鍚，即於李妻身塗之。李氏妻如空中墜地，初甚迷悶。
　　天明，盡失夜來所見，唯田先生及李氏夫妻三人共在桑林中。田先生顧謂李生曰：「相為極力，且喜事成，便可領歸。見其親族，但言再生，慎無他說。吾亦從此逝矣。」
　　李遂同歸至州，一家驚疑，不為之信。久之，乃知實生人也。自爾生子數人。其親表之中，頗有知者，云：「他無所異，但舉止輕便，異於常人耳。」
　　吳全素，蘇州人，舉孝廉，五上不第。元和十二年，寓居長安永興里。十二月十三日夜，既臥，見二人白衣執簡，若貢院引牌來召者。全素曰：「禮闈引試，分甲有期，何煩夜引？」使者固邀。不得已而下床隨行，不覺過子城。出開遠門二百步，正北行，有路闊二尺已來，此外盡目深泥。見丈夫、婦人、捽之者、拽倒者、枷杻者、鎖身者、連裾者、僧者、道者、囊盛其頭者、面縛者、散驅行者，數百輩皆行泥中，獨全素行平路。
　　約數里，入城郭，見官府，同列者千餘人，軍吏佩刀者分部其人，率五十人為一引，引過，全素在第三引中。其正衙有大殿，當中設床幾，一人衣緋而坐，左右立吏數十人。衙吏點名，便判付司獄者、付磑獄者、付礦獄者、付湯獄者、付火獄者、付案者。聞其付獄者，方悟身死。見四十九人皆點付訖，獨全素在，因問其人曰：「當衙者何官？」曰：「判官也。」遂訴曰：「全素恭履儒道，年祿未終，不合死。」判官曰：「冥司案牘，一一分明。據籍帖追，豈合妄訴！」全素曰：「審知年命未盡，今請對驗命籍。」乃命取吳郡戶籍到。檢得吳全素，元和十三年明經出身，其後三年衣食，亦無官祿。
　　判官曰：「人世三年，纔同瞬息，且無榮祿，何必卻回！既去即來，徒煩案牘。」全素曰：「辭親五載，得歸即榮，何況成名尚餘三載？伏乞哀察。」判官曰：「任歸。」仍誡引者曰：「此人命薄，宜令速去。稍以延遲，即突明矣。」引者受命，即與同行。出門外，羨而泣者不可勝紀。
　　既出其城，不復見泥矣。復至開遠門，二吏謂全素曰：「君命甚薄，突明即歸不得，見判官之命乎？我皆貧，各惠錢五十萬，即無慮矣。」全素曰：「遠客又貧，如何可致？」吏曰：「從母之夫，居宣陽為戶部吏者，甚富，一言可致也。」既同詣其家。二吏不肯上階，全素入告。其家方食煎餅，全素至燈前，拱曰：「阿姨萬福。」不應，又曰：「姨夫安和。」又不應。乃以手籠燈，滿堂皆暗。姨夫曰：「何不拋少物？夜食香物，鬼神便合惱人。」全素既憾其不應，又目為鬼神，意頗忿之。青衣有執食者，其面正當，因以力掌之，應手而倒。家人競來拔髮噴水，呼喚良久方悟。
　　全素既言情不得，下階問二吏。吏曰：「固然，君未還生，非鬼而何？鬼語而人不聞，籠燈行掌，誠足以駭之。」曰：「然則何以言事？」曰：「以吾唾塗人大門，一家睡；塗人中門，門內人睡；塗堂門，滿堂人睡。可以手承吾唾而塗之。」全素掬手，二吏交唾。逡巡掬手以塗堂門。纔畢，滿堂欠伸，促去食器，遂入寢。二吏曰：「君入，去床三尺立言之。慎勿近床，以手搖動，則魘不悟矣。」全素依其言言之。其姨驚起，泣謂夫曰：「全素晚來歸宿，何忽致死？今者見夢求錢，言有所遺，如何？」其夫曰：「憂念外甥，偶為熱夢，何足遽信！」又寢，又夢，驚起而泣。求紙於櫃，適有二百幅，乃令遽剪焚之，火絕，則千緡宛在地矣。二吏曰：「錢數多，某固不能勝。而君之力，生人之力也，可以盡舉。請負以致寄之。」全素初以為難，試以兩手上承，自肩挑之，巍巍然極高，其實甚輕。乃引行寄介公廟，主人者紫衣腰金，敕吏受之。
　　寄畢，二吏曰：「君之還生必矣。且思便歸，為亦有所見耶？今欲取一人送之受生，能略觀否？」全素曰：「固所願也。」乃相引入西市絹行南盡人家，燈火熒煌，嗚嗚而泣，數僧當門讀經，香煙滿戶。二吏不敢近，乃從堂後簷上，計當寢床，又抽瓦折椽，開一大穴。穴中下視，一老人氣息奄然，相向而泣者周其床。一吏出懷中繩，大如指，長二丈餘，令全素安坐執之，一頭垂於穴中，誡全素曰：「吾尋取彼人，人來，當掣繩。」遂出繩下之，而以右手捽老人，左手掣繩，全素遽掣出之，拽於堂前，以繩囚縛。
　　二吏更荷而出，相顧曰：「何處有屠案最大？」其一曰：「布政坊十字街南王家案最大。」乃相與往焉。既到，投老人於案上，脫衣纏身，更上推撲。老人曰苦，其聲感人。全素曰：「有罪當刑，此亦非法；若無罪責，何以苦之？」二吏曰：「訝君之問何遲也？凡人有善功清德，合昇天堂者，仙樂彩雲、霓旌鶴駕來迎也，某何以見之？若有重罪及穢惡，合墮地獄者，牛頭奇鬼鐵叉枷杻來取，某又何以見之？此老人無昇天之福，又無入地獄之罪，雖能修身，未離塵俗，但潔其身，淨無瑕穢。既捨此身，只合更受男子之身。當其上計之時，其母已孕，此命既盡，彼命合生。今若不團撲，令彼婦人何以能產？」又盡力揉撲，實覺漸小，須臾，其形纔如拳大，百骸九竅，莫不依然。
　　於是依依提行，逾子城大勝業坊西南下東回第二曲北壁，入第一家，其家復有燈火熒煌，言語切切，沙門二人當窗讀《八陽經》。因此不敢逼僧，直上階，見堂門斜掩，一吏執老人投於堂中，纔似到床，新子已啼矣。
　　一吏曰：「事畢矣，送君去。」又偕入永興里旅舍。到寢房，房內尚黑，略無所見。二吏隨自後，乃推全素，大呼曰：「吳全素！」若失足而墜，既蘇，頭眩苦，良久方定。而衙鼓方動。姨夫者自宣陽走馬來，則已蘇矣。其僕不知覺也。乘肩輿憩於宣陽，數日復故，再由子城入勝業生男之家，歷歷在眼。
　　自以明經中第，不足為榮，思速侍親。卜得行日，或頭眩不果去，或驢來腳損，或雨雪連日，或親故往來，因循之問，遂逼試日。入場而過，不復以舊日之望為意。俄而成名，笑別長安而去。
　　乃知命當有成，棄之不可；時苟未會，躁亦何為？舉此端，足可以誡其知進而不知退者。
　　杜陵韋元方外兄裴璞，任邠州新平縣尉，元和五年卒於官。
　　長慶初，元方下第，將客於隴右。出開遠門數十里抵偏店，將憩，逢武吏躍馬而來，騎從數十，而貌似璞。見元方若識，而急下馬避之，入茶坊，垂簾於小室中，其徒禦散坐簾外。元方疑之，亦造其邸。
　　及褰簾入見，實裴璞也，驚喜拜之，曰：「兄去人間，復效武職，何從吏之赳赳焉？」裴曰：「吾為陰官，職轄武士，故武飾耳。」元方曰：「何官？」「隴右三川掠剩使耳。」曰：「何為典耶？」曰：「吾職司人剩財而掠之。」韋曰：「何謂剩財？」裴曰：「人之轉貨求丐也，命當即▉，忽遇物之箱（編按：疑「箱」為衍字。）稀，或主人深顧所得，乃逾數外之財，即謂之剩，故掠之焉。」曰：「安知其剩而掠之？」裴曰：「生人一飲一啄，無非前定，況財實乎？陰司所籍，其獲有限。獲而逾籍，陰吏狀來，乃掠之也。」韋曰：「所謂掠者，奪之於囊耶？竊之於懷耶？」裴曰：「非也。當數而得，一一有成，數外之財，為吾所運。或令虛耗，或潔橫事，或買賣不及常價，殊不關身爾。始吾之生也，常謂商勤得財，農勤得穀，士勤得祿，只歎其不勤而不得也。夫覆舟之商，旱歲之農，屢空之士，豈不勤乎？而今乃知勤者德之基，學者善之本。德之為善，乃理身之道耳，亦未足以邀財而求祿也。子之逢吾，亦是前定，合得白金二斤，過此遺子，又當復掠，故不厚矣。子之是行也，岐甚厚而邠甚薄，於涇殊無所得，諸鎮平平耳。人生有命，時不參差，以道靜觀，無復違撓，勉之哉！璞以公事，頃入城中，陰冥數限，不可逾越。」遂以白金二斤授之，揖而上馬。
　　元方固請曰：「闊別多年，忽此集會，款言未幾，又隔晦明，何遽如此？」璞曰：「本司廨署，置在汧隴，阻吐蕃，將來慮其侵軼，當與陰道京尹，共議會盟。雖非遠圖，聊亦紓患，亦粗安之計也。戎馬已駕，來期不遙，事非早謀，不可為備。且去！且去！」上馬數里，遂不復見。其所遺，乃真白金也。悵然而西，所歷之獲，無差其說。
　　彼樂天知命者，蓋知事皆前定矣。俄而蕃渾騷動，朝廷知之，又慮其叛，思援臣以為謀，宰相蒞盟，相國崔公不欲臨境，遂為城下之盟，卒如其說也。
　　開元中，道士葉靜能講於明州奉化縣興唐觀。自升座也，有老父白衣而髯者，每先來而後去，必遲遲然，若有意欲言而未能者。講將罷去，愈更淹留。聽徒畢去，師乃召問。泣拜而言，自稱鱗位，曰：「有意求哀，不敢自陳，既蒙下問，敢不盡其誠懇？位實非人，乃實藏之守龍也。職在觀南小海中，千秋無失，乃獲稍遷，苟或失之，即受炎沙之罰。今九百餘年矣，胡僧所禁且三十春，其僧虔心，有大咒力，今憂午日午時，其術即成，來喝水乾，寶無所隱。弟子當死，不敢望榮遷，然千載之炎海，誠不可忍。惟仙師哀之，必免斯難，不敢忘德。」師許之，乃泣謝而去。
　　師恐遺忘，乃大書其柱曰：「午日午時救龍。」其日赴食於邑人，既回方憩，門人忽讀其柱曰：「午日午時救龍。今方欲午，吾師正憩，豈忘之乎？」將入，師已聞，遽問曰：「今何時？」對曰：「頃刻未午耳。」
　　仙師遂使青衣門人執墨符，奔往海。一里餘，見黑雲慘空，毒風四起，有婆羅門仗劍，乘黑雲，持咒於海上連喝，海水尋減半矣。青衣使亦隨聲墮焉。又使黃衣門人執朱符奔馬以往，去海一百餘步，又喝，尋墮，海水十涸七八矣。有白龍跳躍淺波中，喘喘焉。又使朱衣使執黃符以往，僧又喝之，連喝不墮。及岸，則海水纔一二尺，白龍者奮鬣張口於沙中。朱衣使投符於海，隨手水復。
　　婆羅門撫劍而歎曰：「三十年精勤，一旦術盡，何道士之多能哉！」拗怒而去。既空海恬然，波停風息，前墮二使，亦漸能起，相與偕歸，具白於師。未畢，老父者已到，泣拜曰：「向者幾死於胡術，非仙師之力，不能免矣。位也，懼不克報，然終天依附，願出門人，可指使也。若承師命，雖秦越地阻，江山路殊，一念召之，即立左右矣。」自是朝夕定省，若門人焉。
　　師以其觀在原上，不可穿井，童稚汲水，必於十里之外，闔觀患之。他日，師謂髯父曰：「吾居此多日，憐其汲遠，思繞觀有泉以濟之，子可致乎？」曰：「泉水之流，天界所有，非力可致。然師能見活，又脫千年之苦，豈可辭乎！夫非可致而致之，界神將拒，俟戰勝然後可。令諸人皆他徙。其日晦明三復，然後歸，庶幾有從命▉▉之功。」合觀從之。
　　過期而還，則石甃繞觀，清流潺潺，既周而南，入於海，黃冠賴焉。乃題渠曰「仙師渠」。師所以妙術廣大天下，蓋龍之所助焉。
（殘文）
　　許元長者，江陵術士焉，客淮南。御史陸俊之從事廣陵也，有賢妻，待之情分倍愈於常。俄而妻亡，俊之傷悼，情又過之。每至春風動處，秋月明時，眾樂聲悲，征鴻韻咽，或展轉忘寐，思苦畏歎，或佇立無憀，心傷永日。如此者，逾年矣，全失壯容，驟或雪鬢。
　　他日，元長來，陸生知有奇術，試以漢武帝李夫人之事誘之。元長曰：「此甚易耳。」曰：「然則能為我致亡妻之神乎？」曰：「彼所致者，但致其魂，瞥見而已。元長又異焉。」陸曰：「然則子能致者何？」曰：「可致其身若生人，有以從容盡平生之意。」陸喜極拜曰：「先生誠能致之，顧某骨肉，手足無所措矣。」曰：「亡夫人周身之衣，亦彷彿能記乎？」曰：「然。」
　　於是擇癸丑日，艮宮直音，空其室，陳設焚香之外，悉無外物。乃備美食，夜分，使陸生公服以俟焉。老青衣一人侍立。元長曰：「夫人之來，非元長在此不可。元長若去，夫人隱矣。侍御夫人久喪，枕席單然，魂⋯⋯」（原書以下缺文）。
　　莊宅使巡官王國良，下吏之兇暴者也，憑恃宦官，常以凌辱人為事。李復言再從妹夫武全益，罷獻陵臺令，假城中之宅在其所管。武氏貧，往往納傭違約束，即言詞慘穢，不可和解。賓客到者，莫不先以國良告之，慮其謗及，畏如毒蛇。
　　元和十二年冬，復言館於武氏，國良五日一來，其言愈穢，未嘗不掩耳而走。忽不來二十日，俄聞緩和之聲，遣人問之，徐曰：「國良也。」一家畏其悉辭，出而析之，乃訝其羸瘠。
　　曰：「國良前者奉辭，遂染重病，臥七日而死，死亦七日而蘇。冥官以無禮見撻，杖瘡見在。久不得來。」
　　復言呼坐，請言其實。國良曰：「疾勢既困，忽有壯士數人，揎拳露肘，就床拽起，以布囊籠頭，拽行不知里數，亦不知到城郭，忽去其頭囊，乃官府門也，署曰『太山府君院』。喘亦未定，捽入廳前，一人緋衣當衙坐，謂案吏曰：「此人罪重，合沉地獄，一日未盡，亦不可追。可速檢過。』其人走入西廊，逡巡曰：「國良從今日已後，有命十年。』判官令拽出放歸，既出門，復怒曰：『拽來！此人言語慘穢，抵忤平人。若不痛懲，無以為誡。』遂拗坐決杖二十，拽起，不蘇者久之。判官又賜廳前池水一杯，曰：『飲之不忘，為吾轉語世間人，慎其口過。口之招非，動掛網羅，一言以失，駟馬不追。』國良匍匐來歸，數宿方到，入門蹶倒，從此忽悟。家人泣伺將殮，問其時日，身冷已七日矣，唯心頭似暖，不忍即殮。今起五六日矣，瘡痛猶在。」
　　袒而視之，滿背黯黑，若將潰爛然，四際微紫，欲從外散，且曰：「自小兇頑，不識善惡，言詞狂誖，罪責積多，從此見戒，不敢復怒矣。凡若有錢，幸副期約，勿使獲罪於上也。」乃去。
　　自是每到，必若仁者。明年九月，忽聞其死。計其得杖，從滿十月，豈非陰司之事十年為月乎？
