杜巫尚書年少未達時，曾於長白山遇道士貽丹一丸，即令服訖，不欲食，容色悅懌，輕健無疾。後任商州刺史，自以既登太守，班位已崇而不食，恐驚於眾，於是欲去其丹，遇客無不問其法。
歲餘，有道士至，甚年少。巫詢之，道士教以食豬肉仍吃血。巫從之食吃，道士命挲羅。須臾，巫吐痰涎至多，有一塊物如栗。道士取之。甚堅固。道士剖之，若新膠之未乾者，丹在中。道士取以洗之，置於手中，其色綠瑩。巫曰：「將來，吾自收之，暮年服也。」道士不與，曰：「長白吾師曰：『杜巫悔服吾丹，今願出之。汝可教之，收藥歸也。』今我奉師之命，欲去其神物。今既去矣，而又擬留至耄年。縱收得，亦不能用也。自宜息心。」遂吞之而去。
巫後五十餘年，罄產燒藥，竟不成。
開元時，有崔尚者，著《無鬼論》，詞甚有理。既成，將進之，忽有道士詣門，求見其論。讀竟，謂尚曰：「詞理甚工。然天地之間，若雲無鬼，此謬矣。」尚謂「何以言之？」道士曰：「我則鬼也，豈可謂無？君若進本，當為諸鬼神所殺，不若焚之。」因爾不見，竟失其本。
乾元中，有鄭望者自都入京。夜投野狐泉店宿，未至五六里而昏黑。忽於道側見人家。試問門者，雲是王將軍，與其亡父有舊。望甚喜，乃通名參承。將軍出，與望相見，敘悲泣，人事備之。因爾留宿，為設饌飲。中夜酒酣，令呼蘧蒢三娘唱歌送酒。少間，三娘至，容色甚麗，尤工唱《阿鵲鹽》。及曉別去，將軍夫人傳語，令買錦褲及頭髻花紅朱粉等。
後數月，東歸過，送所求物，將軍相見歡洽，留宿如初。望問何以不見蘧蒢三娘。將軍云：「已隨其夫還京。」以明日辭去。出門不復見宅，但餘丘隴。望憮然，卻回。至野狐泉，問居人，曰是王將軍塚。塚邊，伶人至店，其妻暴疾亡，以葦席裹屍，葬將軍墳側，故呼曰蘧蒢三娘雲。旬日前，伶官亦移其屍歸葬長安訖。
大歷九年春，中書侍郎平章事元載，早入朝。有獻文章者，命左右收之。此人若欲載讀，載云：「候至中書，當為看。」人言：「若不能讀，請自誦一首。」誦畢不見，方知非人耳。詩曰：
　　城東城西舊居處，城裡飛花亂如絮。
　　海燕銜泥欲下來，屋裡無人卻飛去。
載後竟破家，妻子被殺雲。
建州刺史魏朋，辭滿後，客居南昌。素無詩思，後遇病，迷惑失心，如有人相引接。忽索筆抄詩言：
孤墳臨清江，每睹白日晚。
松影搖長風，蟾光落岩甸。
故鄉千里餘，親戚罕相見。
望望空雲山，哀哀淚如霰。
恨為泉臺客，復此異鄉縣。
願言敦疇昔，勿以棄疵賤。
詩意如其亡妻以贈朋也。後十餘日，朋卒。
汝南岑順字孝伯，少好學有文，老大尤精武略。旅於陝州，貧無第宅。其外族呂氏有山宅，將廢之，順請居焉。人有勸者，順曰：「天命有常，何所懼耳！」卒居之。
後歲餘，順常獨坐書閣下，雖家人莫得入。夜中聞鼓鼙之聲，不知所來。及出戶，則無聞，而獨喜，自負之，以為石勒之祥也。祝之曰：「此必陰兵助我，若然，當示我以富貴期。」數夕後，夢一人被甲冑前報曰：「金象將軍使我語岑君，軍城夜警，有喧諍者，蒙君見嘉，敢不敬命。君甚有厚祿，幸自愛也。既負壯志，能猥顧小國乎？今敵國犯壘，側席委賢，欽味芳聲，願執旌鉞。」順謝曰：「將軍天質英明，師真以律，猥煩德音，屈顧疵賤。然犬馬之志，惟欲用之。」使者復命。順忽然而寤，恍若自失，坐而思夢之徵。
俄然鼓角四起，聲愈振厲。順整巾下床，再拜祝之。須臾，戶牖風生，帷簾飛揚，燈下忽有數百鐵騎，飛馳左右，悉高數寸，而被堅執銳，星散遍地。倏閃之間，雲陣四合。順驚駭，定神氣以觀之。須臾，有卒齎書云：「將軍傳檄。」順受之，云：
地連獯虜，戎馬不息，向數十年。將老兵窮，姿霜臥甲，天設勁敵，勢不可止。明公養素畜德，進業及時，屢承嘉音，願托神契。然明公陽官，固當享大祿於聖世，今小國安敢望之。緣天那國北山賊合從，剋日會戰，事圖子夜，否滅未期，良用惶駭。
順謝之，室中益燭，坐觀其變。夜半後，鼓角四發。先是東面壁下有鼠穴，化為城門，壘敵崔嵬，三奏金革，四門出兵，連旗萬計，風馳雲走，兩皆列陣。其東壁下是天那軍，西壁下金象軍。部後各定，軍師進曰：
天馬斜飛度三止，上將橫行繫四方。
輜車直入無迴翔，六甲次第不乖行。
王曰：「善。」於是鼓之，兩軍俱有一馬，斜去三尺，止。又鼓之，各有一步卒，橫行一尺。又鼓之，車進。如是鼓漸急而各出，物包矢石亂交。須臾之間，天那軍大敗奔潰，殺傷塗地。王單馬南馳，數百人投西南隅，僅而免焉。先是西南有藥臼，王棲臼中，化為城堡。金象軍大振，收其甲卒，輿屍橫地。順俯伏觀之，於時一騎至禁，頒曰：「陰陽有厝，得之者昌。亭亭天威，風驅連激，一陣而勝，明公以為何如？」順曰：「將軍英貫白日，乘天用時，竊窺神化靈文，不勝慶快。」如是數日會戰，勝敗不常。王神貌偉然，雄姿罕儔。宴饌珍筵，與順致寶貝明珠珠璣無限。順遂榮於其中，所欲皆備焉。後遂與親朋稍絕，閑間不出。
家人異之，莫究其由。而順顏色憔悴，為鬼氣所中。親戚共意有異，詰之不言。因飲以醇醪，醉而究，泄之。其親入潛備鍬鍤，因順如廁而隔之。荷鍤亂作，以掘室內八、九尺，忽坎陷，是古墓也。墓有磚堂，其盟器悉多，甲冑數百，前有金床戲局，列馬滿枰，皆金銅成形，其干戈之事備矣。乃悟軍師之詞，乃象戲行馬之勢也。既而焚之，遂平其地。多得寶貝，皆墓內所畜者。順閱之，恍然而醒，乃大吐。自此充悅，宅亦不復凶矣。時寶應元年也。
太常協律韋生，有兄甚凶，自雲平生無懼憚耳。聞有凶宅，必往獨宿之。其弟話於同官。同官有試之者，且聞延康東北角有馬鎮西宅，常多怪物，因領送其宅，具與酒肉，夜則皆去，獨留之於大池之西孤亭中宿。韋生以飲酒且熱，袒衣而寢。
夜半方寤，乃見一小兒，長可尺餘，身短腳長，其色頗黑，自池中而出，冉冉前來，循階而上，以至生前。生不為之動，乃言曰：「臥者惡物，直又顧我耶？」乃繞床而行。須臾，生回枕仰臥，乃覺其物上床。生亦不動。逡巡，覺有兩個小腳緣於生腳上，冷如冰鐵，上徹於心，行步甚遲。
生不動，候其漸行。上及於肚，生乃遽以手摸之，則一古鐵鼎子，已欠一腳矣。遂以衣帶繫之於床腳。明旦，眾看之，具白其事。乃以杵碎其鼎，染染有血色。
自是人皆信韋生之凶而能絕宅之妖也。
太原節度馬侍中燧小將蘇履霜者，頃事前節度使鮑防，從行營日，並將伐回紇。時防臨陣，指一旗劉明遠，以不進鋒，命履霜斬之。履霜受命，然數日明遠遽進，得脫喪元之禍。後十餘年卒。履霜亦遊於冥間，見明遠，乃謂履霜曰：「曩日蒙君以生成之故，無因酬德，今日當展素願。」遂指一路，路多榛棘，云：「但趨此途，必遇舍利王。王平生會為侍中之部將也，見而訴之，必獲免。」告之命去，履霜遂行一二十里間，果逢舍利王弋獵。
舍利素識履霜，驚問曰：「何因至此？」答曰：「為冥司所召。」乃曰：「公不合來，宜速反！」遂命判官王鳳翔，令早放回，兼附信耳。謂履霜曰：「為余告侍中，自此二年，當罷節，一年之內，先須去入赴朝廷。郎君早棄人世，慎勿泄之。」鳳翔檢籍放歸。至一關門，逢平生飲酒之友數人，謂履霜曰：「公獨行歸，余曹企慕所不及也。」
生五六日，遂造鳳翔。鳳翔逆已知之，問云：「舍利何詞？」曰：「有之，不令告他人也。」鳳翔曰：「余亦知之，汝且歸，余侯隙當白侍中。」旬日，遂與履霜白之。侍中召履霜訊之，履霜亦具所見。鳳翔陳告，後所驗一如履霜所言，蓋鳳翔生自司冥局，隱而莫有知之者，因履霜還生而泄也。
景生者，河中猗氏人也，素精於經籍，授冑子數十人。歲暮將歸，途中偶逢故相呂諲，以舊相識，遂以後乘載之而去。群冑子乃散，報景生之家。而景生到家，身已卒訖，數日乃蘇，云：「冥中見黃門侍郎嚴武、朔方節度張或然。」
景生善《周易》，早歲兼與呂相講授，未終秩，遇呂相薨，乃命景生，請終餘秩。時嚴、張俱為左右臺郎，顧呂而怒曰：「景生未合來，固非冥間之所勾留，奈何私慾而有所害？」共請放回。呂遂然之。張尚書乃引景生，囑：「兩男，一名曾子，一名夫子，閏正月三日當起比（編按：似為「北」字之誤。）屋，妨曾子新婦，為報止之。令速罷，當脫大禍。」及景蘇數日，而後報其家，屋已立，其妻已亡矣。又說：「曾子當終刺史，夫子亦為刺史，而不正拜。」後果如其言。
崔紹者，博陵王玄暐曾孫。其大父武，嘗從事於桂林。其父直，元和初亦從事於南海，常假郡符於端州。直處官清苦，不蓄羨財，給家之外，悉拯親故。在郡歲餘，因得風疾，退臥客舍，伏枕累年。居素貧，無何，寢疾復久，身謝之日，家徒索然。繇是眷屬輩不克北歸。紹遂孜孜履善，不墮素業。南越會府，有攝官承乏之利，濟淪落羈滯衣冠。紹迫於凍餒，常屈至於此。
賈繼宗，外表兄夏侯氏之子，則紹之子婿，因緣還往，頗熟其家。大和六年，賈繼宗自瓊州招討使改換康州牧，因舉請紹為掾屬。康之附郭縣曰端谿，端谿假尉隴西李彧，則前大理評事景休之猶子。紹與彧錫類之情，素頗友洽。崔李之居，復隅落相近。
彧之家畜一女貓，常往來紹家捕鼠。南土風俗，惡他舍之貓產子其家，以為大不祥。彧之貓產二子於紹家，紹甚惡之，因命家童縶三貓於筐篋，加之以石，復以繩固筐口，投之於江。
是後不累月，紹丁所出滎陽鄭氏之喪，解職，居且苦貧。孤孀數輩，饘粥之費，晨暮不充。遂薄遊羊城之郡，丐於親故。
大和八年五月八日，發康州官舍，歷抵海隅諸郡。至其年九月十六日，達雷州。紹家常事一字天王，已兩世矣。雷州舍於客館中，其月二十四日，忽得熱疾，一夕遂重，二日遂殛。將殛之際，忽見二人焉，一人衣黃，一人衣皂，手執文帖云：「奉王命追公。」紹初拒之云：「平生履善，不省為惡。今有何事，被此追呼？」二使人大怒曰：「公殺無辜三人，冤家上訴，奉天符下降，今按劾。公方當與冤家對命，奈何猶敢稱屈，違拒王命！」遂展帖示。紹見文字分明，但不許細讀耳。紹頗畏讋，不知所裁。
頃刻間，見一神人來，二使者俯伏禮敬。神謂紹曰：「爾識我否？」紹曰：「不識。」神曰：「我一字天王也，常為爾家供養久矣，每思以報之。今知爾有難，故來相救。」紹拜伏求救。天王曰：「爾但共我行，必無憂患。」王遂行，紹次之，二使者押紹之後。
通衢廣陌，杳不可知際。行五十許里，天王問紹：「爾莫困否？」紹對曰：「亦不甚困，猶可支持三二十里。」天王曰：「欲到矣。」
逡巡，遙見一城門，牆高數十仞，門樓甚大，有二神守之。其神見天王，側立敬懼。更行五里，又見一城門，四神守之。其神見天王之禮，亦如第一門。又行三里許，復有一城門，其門關閉。天王謂紹曰：「爾且立於此，待我先入。」天王遂乘空而過。食頃，聞搖鎖之聲，城門洞開。見十神人，天王亦在其間，神人色甚憂懼。
更行一里，又見一城門，有八街，街極廣闊，街兩邊有雜樹，不識其名目。有神人甚多，不知數，皆羅立於樹下。八街之中，有一街最大。街西而行，又有一城門，門兩邊各有數十間樓，並垂簾。街衢人物頗眾，車轝合雜，朱紫嬪紛。亦有乘馬者，亦有乘驢者，一似人間模樣。此門無神看守。更一門，盡是高樓，不記間數，珠簾翠幕，眩惑人目。樓上悉是婦人，更無丈夫，衣服鮮明，裝飾新異，窮極奢麗，非人寰所睹。其門有朱旗、銀泥畫旗，旗數甚多，亦有著紫人數百。
天王立紹於門外，便自入去。使者遂領紹到一廳，使者先領見王判官。既至廳前，見王判官著綠，降階相見，情禮甚厚，而答紹拜，兼通寒暄，問第行，延昇階與坐，命煎茶。良久，顧紹曰：「公尚未生。」紹初不曉其言，心甚疑懼。判官云：「陰司諱死，所以喚死為生。」催茶，茶到，判官云：「勿喫，此非人間茶。」逡巡，有著黃人提一瓶茶來，云：「此是陽官茶，紹可喫矣。」紹喫三椀訖。
判官則領紹見大王，手中把一紙文書，亦不通入。大王正對一字天王坐，天王向大王云：「祇為此人來。」大王曰：「有冤家上訴，手雖不殺，口中處分，今殺於江中。」天王令喚崔紹冤家，有紫衣十餘人，齊唱喏走出。
頃刻間，有一人著紫襴衫，執牙芴，下有一紙狀，領一婦人來，兼領二子，皆人身而貓首。婦人著慘裙黃杉子，一女子亦然，一男子亦然，著皂衫。三冤家號泣不已，稱崔紹非理相害。天王向紹言：「速開口與功德。」紹忙懼之中，都忘人間經佛名目，唯記得《佛頂尊勝經》，遂發願各與寫經一卷。言訖，便不見婦人等。
大王及一字天王遂令紹昇階與坐，紹拜謝大王，王答拜。紹謙讓曰：「凡夫小生，冤家陳訴，罪當不赦，敢望生迴。大王尊重如是，答拜紹，實所不安。」大王曰：「公事已畢，即還生路。存歿殊途，固不合受拜。」大王問紹：「公是誰家子弟？」紹具以房族答之。大王曰：「此若然者，與公是親家，總是人間馬僕射。」紹即起申敘，馬僕射猶子磻夫，則紹之妹夫。大王問磻夫安在，紹曰：「闊別已久，知家寄杭州。」大王又曰：「莫怪，此來奉天符令勘。今則卻還人道。」便迴顧王判官云：「崔子停止何處？」判官曰：「便在某廳中安置。」天王云：「甚好。」
紹復咨啟大王：「大王在生，名德至重，官位極崇，則合卻歸人天為貴人身，何得在陰司職？」大王笑曰：「此官職至不易得。先是杜司徒任此職，總濫蒙司徒知愛，舉以自代，所以得處此位，豈容易致哉！」紹復問曰：「司徒替何人？」曰：「替李若初。若初性嚴寡恕，所以上帝不遣久處此，杜公替之。」紹又曰：「無因得一至此，更欲咨問大王，紹聞冥司有世人生籍。紹不才，兼本抱疾，不敢望人間官職，然顧有親故，願一知之，不知可否？」曰：「他人則不可得見，緣與公是親情，特為致之。」大王顧謂王判官曰：「從許一見之，切須誡約，不得令漏泄。漏泄之，則終身喑啞。」又曰：「不知紹先父在此，復以受生？」大王曰：「見在此充職。」紹涕泣曰：「願一拜覲，不知可否？」王曰：「亡歿多年，不得相見。」
紹起辭大王，其一字天王送紹到王判官廳中，鋪陳贍給，一似人間。判官遂引紹到一瓦廊下，廊下又有一樓，便引紹入門。滿壁悉是金牓銀牓，備列人間貴人姓名。將相二色，名列金牓。將相以下，悉列銀牓。更有長鐵牓，列州縣府僚屬姓名。所見三牓之人，悉是在世人。若謝世者，則隨所落籍。王判官謂紹曰：「見之則可，慎勿向世間就牓上人官職。已在位者，猶可言之。未當位者，不可漏泄，當犯大王向來之誡。世人能行好心，必受善報。其陰司誅責惡心人頗甚。」
紹在王判官廳中停止三日，旦暮嚴，打警鼓數百面，唯不吹角而已。紹問判官曰：「冥司諸事，一切盡似人間，惟空鼓而無角，不知何謂？」判官曰：「夫角聲者，象龍吟也。龍者，金精也。金精者，陽之精已。陰府者，至陰之司。所以至陰之所，不欲聞至陽之聲。」紹又問判官曰：「聞陰司有地獄，不知何在？」判官曰：「地獄名目不少，去此不遠，罪人隨業輕重而入之。」又問：「此處城地人物，何盛如是？」判官曰：「此王城也，何得怪盛。」紹又問：「王城之人如海，豈得俱無罪乎，而不入地獄耶？」判官曰：「得處王城者，是業輕之人，不合入地獄。候有生關，則隨分高下，各得受生。」
又康州流人宋州院官田洪評事，流到州二年，與紹鄰居。紹、洪復累世通舊，情愛頗洽。紹發康州之日，評事猶甚康寧。去後半月，染疾而卒。紹未迴，都不知之。及追到冥司，已見田生在彼。田崔相見，彼此涕泣。田謂紹曰：「洪別公後來，未經旬日，身已謝世矣。不知公何事，忽然到此？」紹曰：「被大王追勘少事，事亦尋了，即得放迴。」洪曰：「有少情事，切敢奉託。洪本無子，養外孫鄭氏之子為兒，已喚致得。年六十，方自有一子。今被冥司責以奪他人之嗣，以異姓承家，既自有子，又不令外孫歸本族，見為此事被勘劾頗甚。今公卻迴，望為洪百計致一書與洪兒子，速令鄭氏子歸本宗。又與洪傳語康州賈使君，洪垂盡之年，竄逐遠地，主人情厚，每事相依。及身歿之後，又發遣小兒北歸，使道體歸葬本土，眷屬免滯荒陬。雖仁者用心，固合如是。在洪淺劣，何以當之。但荷恩於重泉，恨無力報。」言訖，二人慟哭而別。
居三日，王判官曰：「歸可矣，不可久處於此。」一字天王與紹欲迴，大王出送，天王行李頗盛，道引騎從，闐塞街衢。天王乘一小山自行。大王處分與紹馬騎，盡諸城門。大王下馬拜別天王，天王坐山不下，然從紹相別。紹跪拜，大王亦還拜訖，大王便迴。紹與天王自歸。
行至半路，見四人皆人身而魚首，著慘綠杉，把笏，衫上微有血污，臨一峻坑立，泣拜請紹曰：「性命危急，欲墜此坑，非公不能相活。」紹曰：「僕何力以救公？」四人曰：「公但許諾則得。」紹曰：「灼然得。」四人拜謝，又云：「性命已蒙君放訖，更欲啟難發之口，有無厭之求，公莫怪否？」紹曰：「但力及者，盡力而應之。」曰：「四人共就公乞一部《金光明經》，則得度脫罪身矣。」紹復許，言畢，四人皆不見。
卻迴至雷州客館，見本身偃臥於床，以被蒙覆手足。天王曰：「此則公身也，但徐徐入之，莫懼。」如天王言，入本身便活。及蘇，問家人輩，死已七日矣，唯心及口鼻微暖。
蘇後一日許，猶依稀見天王在眼前。又見階前有一木盆，盆中以水養四鯉魚。紹問此是何魚，家人曰：「本買充廚膳，以郎君疾殛，不及修理。」紹曰：「得非臨坑四人乎？」遂命投之於陂池中，兼發願與寫《金光明經》一部。
洺州刺史盧頊表姨常畜一猧子，名花子，每加念焉。一旦而失，為人所斃。後數月，盧氏忽亡。冥間見判官姓李，乃謂曰：「夫人天命將盡，有人切論，當得重生一十二年。」拜謝而出。
行長衢中，逢大宅。有麗人，侍婢十餘人，將遊門屏，使人呼夫人入，謂曰：「夫人相識耶？」曰：「不省也。」麗人曰：「某即花子也。平生蒙不以獸畜之賤，常加育養。某今為李判官別室。昨所囑夫人者，即某也。冥司不廣其請，只加一紀。某潛以改十二年為二十，以報存育之恩。有頃李至，伏願白之本名，無為夫人之號，懇將力祈。」李逡巡而至，至別坐語笑。麗人首以圖乙改年白李。李將讓之。對曰：「妾平生受恩，以此申報，萬不獲一，料必無難之。」李欣然謂曰：「事則匪易。」感言請之切，遂許之。臨將別，謂夫人曰：「請收余骸，為瘞埋之。骸在履信坊街之北牆委糞之中。」夫人既蘇，驗而果在。遂以子禮葬之。後申謝於夢寐之間。後二十年，夫人乃亡也。
裴仲元家鄠北，因逐兔入大塚，有狐憑棺讀書。仲元搏之不中，取書以歸，字不可認識。
忽有胡秀才請見，曰行周，乃憑棺讀書者。裴曰：「何書也？」曰：「《通天經》，非人間所習。足下誠無所用，願奉百金贖之。」裴不應。又曰：「千鎰。」又不應。客怒，拂衣而起。
裴內兄韋端士，已死，忽逢之，曰：「聞逐兔得書，吾識其字。」乃出示之。韋云：「為胡秀才取爾。」遂失不見。裴亦尋卒。
