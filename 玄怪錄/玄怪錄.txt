《幽怪錄》 唐牛僧孺撰。僧孺事蹟具《新唐書》本傳。《唐書·藝文志》作《玄怪錄》。朱國楨《湧幢小品》曰：「牛僧孺撰《玄怪錄》，楊用修改爲《幽怪錄》，因世廟時重『玄』字，用修不敢不避，其實一書，非刻之誤也。」然《宋史·藝文志》載李德裕《幽怪錄》十四卷，則此名爲複矣。《唐志》作十卷，今止一卷，殆鈔合而成，非其舊本。晁公武《讀書志》云：「僧孺爲宰相，有聞於世，而著此等書，《周秦行紀》之謗，蓋有以致之也。」末附唐李復言《續錄》一卷，考《唐志》及《閣館書目》皆作五卷，《通考》則作十卷，雲分仙術、感應二門，今僅殘篇數頁，竝不成卷矣；然志怪之書，無關風教，其完否亦不必深考也。
