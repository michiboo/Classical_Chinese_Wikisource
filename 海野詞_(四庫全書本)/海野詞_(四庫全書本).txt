　　欽定四庫全書　　　　集部十
　　提要
　　海野詞　　　　　　　詞曲類一〈詞集之屬臣〉等謹案海野詞一卷宋曽覿撰覿字純甫號海野老農汴人紹興中以閤門祇𠉀為建王內知客孝宗初除權知閤門事淳熙中除開府儀同三司加少保醴泉觀使事蹟具宋史佞倖傳馬端臨經籍考載覿海野詞一巻與此本合覿頗有文藻孝宗潛邸嘗與觴詠唱酬巻首水龍吟後闋有雲攜手西園宴罷下瑤臺醉魂初醒即紀承寵游宴之事故用飛蓋西園故實以後嘗侍宴應制如阮郎歸賦燕栁梢青賦栁諸詞亦皆其時所作覿又嘗見東都之盛故奉使過京作金人捧露盤邯鄲道上作憶秦娥重到臨安作感皇恩等曲黃昇花菴詞選謂其語多感慨悽然有黍離之悲雖與龍大淵朋比作姦為清流所不齒而衡其才華實屬可觀過而存之亦選唐詩者不遺崔湜宗楚客例也
　　審齋詞　　　　　　　詞曲類一〈詞集之屬臣〉等謹案審齋詞一巻宋王千秋撰千秋字錫老審齋其號也東平人陳振孫書録解題載審齋詞一巻而不詳其始末據巻內有夀韓南澗生日及席上贈梁次張二詞南澗名元吉隆興間為吏部尚書次張名安世淳熙中為桂林轉運使是千秋為孝宗時人矣惟安世詩稱千秋為金陵耆舊與陳振孫所稱為東平人不合或流寓於金陵耶毛晉跋稱其詞多酬賀之作然生日嘏詞南宋人集中皆有何獨刻責於千秋況其體本花間而出入於東坡門徑風格秀拔要自不雜俚音南渡後亦卓然為一作手黃昇中興詞選不見採録或偶未見其本耳晉跋遽以絶少綺艷評之亦殊未允集中如憶秦娥清平樂好事近虞美人㸃綘唇以及詠花諸作短歌微吟興復不淺何必屯田樂章始為情語也乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　欽定四庫全書
　　海野詞
　　宋　曾覿　撰
　　水龍吟
　　楚天千里無雲露華洗出秋容淨銀蟾臺榭玉壺天地參差桂影鴛瓦寒生畫簷光射碧梧金井聽韶華半夜江梅三弄風嫋嫋良宵永　㩦手西園宴罷下瑤臺醉魂初醒吹簫仙子驂鸞歸路一襟清興鳷鵲樓髙建章門逈星河耿耿看滄江潮上丹楓葉落浸闗山冷
　　念奴嬌
　　霽天湛碧正新涼風露氷壺清徹河漢無聲囗囗囗湧出銀蟾孤絶岩桂香飄井梧影轉冷浸宮袍潔西廂往事一簾幽夢淒切　腸斷楚峽雲歸樽前無緒只有愁如髪此夕姮娥應也恨冷落瓊樓金闕禁漏迢迢邊鴻杳杳宻意憑誰説闌干星漢落梅三弄初闋
　　又〈席上賦林檎花〉
　　羣花漸老向曉來㣲雨芳心初拆拂掠嬌紅香旖旎渾欲不勝春色淡月梨花新晴繁杏裝㸃成標格風光都在半開深院人寂　剛要買斷東風裊欒枝低映舞茵歌席記得當時曾共賞玉人纎手輕摘醉裏妖嬈醒時風韻比並堪端的誰知顦顇對花空恁思憶
　　又〈賞芍藥〉
　　人生行樂算一春歡賞都來㡬日綠暗紅稀春已去贏得星星頭白醉裏狂歌花前起舞𢬵罰金盃百淋漓宮錦忍辜妖豔姿色　須信殿得韶光秪愁花謝又作經年別嫰紫嬌紅還解語應為主人留客月落烏啼酒闌燭暗離緒傷呉越竹西歌吹不堪老去重憶
　　又〈餘年十八寓符離臨行作此詞〉
　　媚容素態比羣花贏了風流顔色昵枕低幃銷受得囗囗輕憐深惜怎望如今瓶沉簮折驀地成疎隔囗囗夕雨甚時重見蹤跡　門外暫泊蘭舟一行霜樹囗一重山碧淚眼相看爭忍望天際孤村寒驛汴水無情催人東去去也添愁寂鱗鴻方便為人傳箇消息
　　瑞鶴仙〈賞雪〉
　　陡寒生翠幕凍雲垂繽紛飛雪初落縈風度池閣嫋餘妍時趂舞腰纎弱江天漠漠認殘梅吹散畫角正貂裘乍怯黃昏院宇入簷飄泊　依約銀河迢逓種玉羣仙共驂鸞鶴東君未覺先春綻萬花蕚向樽前已喜豐年呈瑞人間何事最樂擁笙歌繡閤低帷縱歡細酌
　　傾盃樂〈仙㠯　席上賞雪〉
　　錦帳寒添畫簷雀噪凍雲布野望空際瑤峰㣲吐瓊花初綻江山如畫裁氷剪水裝鴛瓦杳旗亭路依稀管臺榭倚小樓佳興一行珠簾不下　隨縷板歌聲閒暇傍翠袖雲鬟憐豔冶似佯醉不耐嬌羞濃歡旋學風雅向暝色雙鸞舞罷紅獸㬉春生金斚但殢飲香霧捲壺天不夜
　　木蘭花慢〈長樂臺晚望偶成〉
　　正枝頭茘子晚紅皺裊薫風對碧瓦迷雲青山似浪返照浮空髙臺稱吟晀處繁華清勝兩兩無窮𬖄捲榕隂暮合萬家香靄溟濛　年光冉冉逐飛鴻嘆跡雲蹤漸暑退蘭房涼生象簟知與誰同臨鸞晚粧初罷怨清宵好夢不相逢看即天涯秋也恨隨一葉梧桐
　　水調歌頭〈書懐〉
　　溪山多勝事詩酒辦清游主人為我增葺臺榭足凝眸髣髴玉壺天地隱見瀛洲風月千首傲王侯誰與共登晀公子氣橫秋　記當年曾共醉庾公樓一盃此際重話前事逐東流多謝兼金清唱更擬重陽佳節挼菊任扶頭但願身長健浮世𢬵悠悠
　　又
　　圖畫上麟閣莫使鬢先秋壯年豪氣無奈黯黯陣雲浮常記青油幕下一矢聊城飛去談笑靖邊頭勛業出無意非為快恩讎　巻龍韜隨鳯詔與時謀朱旛皂蓋南下聊試海山州邂逅故人相見俯仰浮生今古螻蟻共王侯萬事偶然耳風月恣嬉遊
　　又〈和南劎薛倅〉
　　長樂富山水杖屨足追遊故人千里西望雙劎黯迴眸多謝扁舟椉興慰我天涯覉思何必羨封侯莫雨疎簾捲爽氣颯如秋　送征鴻浮大白倚危樓參橫月落耿耿河漢近人流堪嘆人生離合後日征鞍西去別語卻從頭老矣江邊路清興漫悠悠
　　醉蓬萊〈侍宴徳夀宮應制賦假山〉
　　向逍遙物外造化工夫做成幽致杳靄壺天映滿空蒼翠聳秀峰巒媚春花木對玉階金砌方丈瀛洲非煙非霧恍移平地　況值良辰宴遊時候日永風和莫春天氣金母⻱臺傍碧桃隂裏地久天長父堯子舜燦綺羅佳㑹一部仙韶九重鸞仗年年同醉
　　滿庭芳〈賞牡丹〉
　　冶態輕盈香風搖蕩畫欄淑景初長彩霞深處明豔奪昭陽試問沉香舊事應勸我莫負韶光多情是低徊顧影雲幕淡㣲涼　人間春更好一枝斜挿猶記疎狂到如今潘鬢暗㸃呉霜樂事直須年少何妨𢬵一醉千觴醺醺醉壺天向晚春思正悠揚
　　燕山亭〈中秋諸王席上作〉
　　河漢風清庭戸夜涼皓月澄秋時𠉀氷鑑乍開跨海飛來光掩滿天星斗四捲珠簾漸移影寳階鴛甃還又看嵗嵗嬋娟向人依舊　朱邸髙宴簮纓正歌吹瑤臺舞翻宮袖銀管競酧棣蕚相輝風流古來誰有玉笛橫空更聽徹霓裳三奏難偶𢬵醉倒參橫曉漏
　　又〈楊亷訪生日〉
　　玉立明光才業冠倫漢厯方承休運江左奏功塞壘宣威紫綬㡬埀金印嵗晚歸來望丹極新清氛䘲忠憤著撓節朋儔便成嘉遯　千載雲海茫茫記舉目新亭壯懐難盡蝴蝶夢驚化鶴飛還榮華等閒一瞬七十樽前算疇昔都無可恨休問長占取朱顔緑鬢
　　沁園春〈初冬夜坐聞淮上㨗音次韻〉
　　更漏迢迢乍寒天氣畫燭對床正井梧飄砌邊鴻度月故人何處水逺山長老去功名年來情緒寛盡寒衣銷舊香除非是仗蠻牋象管時伴吟窗　詞章莫話行藏且喜見㨗書來帝鄉看鋭師雲合妖氛電埽隋堤宮柳依舊成行夢遶他年青門紫陌對酒花前歌正當空成恨奈潘郎兩鬢新㸃呉霜
　　喜遷鶯〈福唐平蕩海寇宴犒將士席上作〉
　　七閩形勝鎮南紀㑹府山川交映簫鼔喧天綺羅盈市不負四時風景共喜太平無事豈料潢池不逞殄羣醜看一鼔雷奔滄溟波靜　指縱詩書帥曾到鳯池宻勿陪㡬政蹔淹籌幃催分戰艦總出智謀先定想見㨗書初上盡道臣賢主聖正圖舊聽重宣丹詔歸調金鼎
　　金人捧露盤〈庚寅嵗春奉使過京師感懷作〉
　　記神京繁華地舊遊蹤正御溝春水溶溶平康巷陌繡鞍金勒躍青驄解衣沽酒醉管柳緑花紅　到如今餘霜鬢嗟前事夢魂中但寒煙滿目飛蓬雕欄玉砌空餘三十六離宮塞笳驚起莫天雁寂寞東風
　　傳言玉女
　　鳯闕龍樓清夜月華初照萬㸃星毬䕶花梢寒峭華胥夢裏老去歡情終少花愁醉悶總消除了　紫陌嬉遊不似少年懐抱珠簾十里聽笙簫聲杳幽期宻約暗想淺顰輕笑良時莫負玉山頻倒
　　好事近〈仰賡聖製〉
　　搖颺杏花風遲日淡隂雙闕絲管緩隨檀板看舞腰迴雪　龍舟閒艤畫橋邊須趂好花折頻勸御盃宜滿正清歌初闋
　　又〈嚴陵柳守席上〉
　　一夢別長安山路雨斜風細行到子陵灘畔謝主人深意　多情低唱下樑塵𢬵十分沈醉去也為伊消瘦悄不禁思憶
　　又
　　霽雪好風光恰是相逢時節酒量不禁頻勸便醉倒人側　嚴城更漏夜猒猒應有斷腸客莫問落梅三弄喜一枝曾折
　　柳梢青〈侍宴禁中賀張知閤應製作〉
　　梅粉輕勻和風布㬉芳徑無塵鳯閣凌虛龍池澄碧芳意鱗鱗　清時酒聖花神對內苑風光又新一部仙韶九重鸞仗天上長春
　　又〈臨安春㑹泛舟湖中胡帥索詞因賦〉
　　花柳爭春湖山競秀恰近清明綺席從容蘭舟搖曵穩泛波平　君恩許宴簮纓宻座深杯多故情一部清音兩行紅粉醉入嚴城
　　又〈山林堂席上以主人之意解嘲〉
　　品雅風流端端正正堪人憐惜因甚新來眉兒不展愁情如織　倡條冶葉無情猶為他千思萬憶據恁當初真心實意如何虧得
　　春光好〈侍宴苑中賞杏花〉
　　臙脂膩粉光輕正新晴枝上閙紅無處著近清明　仙娥進酒多情向花下相勸盈盈不惜十分傾玉斚惜凋零
　　又〈感舊〉
　　心下事不思量自難忘花底夢迴春漠漠恨偏長　閒日多少韶光雕闌靜芳草池塘風急落紅留不住又斜陽
　　又
　　槐隂宻蔗漿寒荔枝丹珍重主人憐客意薦雕盤　多情翠袖憑欄晚粧罷誰與同歡簾捲玉鈎風細細歛眉山
　　減字木蘭花〈席上賞宴賜牡丹之作〉
　　一聲杜宇滿地落紅愁不語國色春嬌不逐風前柳絮飄　珠𬖄休捲愛惜龍香藏粉豔勝友俱來同醉君恩倒玉盃
　　㸃絳唇〈慶即席上〉
　　璧月香風萬家𬖄幕煙如晝閙蛾雪柳人似梅花瘦行樂清時莫惜笙歌奏更闌後滿斟金斗且醉厭厭酒
　　又
　　細雨斜風上元燈火還空過下𬖄孤坐老去知因果風月詞情冷落教誰和今忘我靜中看破萬事空花墮
　　浣溪沙〈春韶次韻張池州賞杏聽琵琶〉
　　豔杏紅芳透粉肌沉香亭宴太真妃新晴庭館燕來遲試抺麼粧半掩滿斟緑醑袖交飛九重天上捧金
　　巵
　　又〈鄭相席上贈舞者〉
　　元是昭陽宮裏人驚鴻宛轉掌中身只疑飛過洞庭雲按徹涼州蓮步𦂳好花風裊一枝新畫堂香㬉不勝
　　春
　　又
　　綺陌尋芳惜少年長楸走馬著金鞭玉樓春醉杏花前顦顇如今誰作伴別離還近養花天碧雲凝處憶嬋
　　娟
　　又
　　一扇熏風入座涼輕雲㣲雨弄晴光緑團梅子未成黃漸近日長愁悶處更堪羇旅送歸艎亂山重疊水茫
　　茫
　　釵頭鳯〈向誤作清商怨〉
　　華燈閙銀蟾照萬家羅幕香風透金樽側花顔色醉裏人人向人情極惜惜惜　春寒峭腰肢小鬢雲斜嚲蛾兒裊清宵寂香閨隔好夢難尋雨蹤雲跡憶憶憶
　　訴𠂻情〈夜直殿廬晚雪因作　花菴作宮怨〉
　　建章宮殿晚生寒飛雪㸃朱䦨舞腰緩隨檀板輕絮殢春閒　愁思亂酒腸慳漏將殘玉人今夜滴粉搓酥應歛眉山
　　又〈趙徳夫還延平因語舊遊作此以贈之〉
　　半鈎珠箔小揚州春色在重樓曾醉玳筵歌舞楚夢苦難留　情脈脈恨悠悠㡬時休大都人世㑹少離多總是閒愁
　　又
　　晚粧初試蕋珠宮隨步異香濃檀槽緩垂鸞帶纎指撚春蔥　鶯語巧上林中正嬌慵暫教花下𬖄影㣲開多謝東風
　　又〈史丞相宴曲水席上作〉
　　蘭亭曲水擅風流移宴向清秋黃花未應顦顇盞面尚堪浮　圍豔質發歌喉細相酧明年此㑹主人還是在鳯池頭
　　轉調踏莎行
　　翠幄成隂誰家簾幙綺羅香擁處觥籌錯清和將近春寒更薄髙歌看簌簌梁塵落　好景良辰人生行樂金盃無奈是苦相虐殘紅飛盡裊垂楊輕弱來年斷不負鶯花約
　　眼兒媚〈閨思〉
　　花近清明晚風寒錦幄獸香殘醺醺醉裏囪囪相見重聽哀彈　春情入指鶯聲碎危柱不勝十分得意一塲輕夢淡月欄杆
　　又
　　重勸離觴淚相看寂寞上征鞍臨行欲話風流心事萬緒千端　春光漫漫人千里歸夢遶長安不堪向晚孤城吹角囘首闗山
　　蝶戀花〈惜春〉
　　翠箔垂雲香噴霧年少疎狂載酒尋芳路多少惜花春意緒勸人金盞歌金縷　桃杏飄零風景暮只有閒愁不逐流年去舊事而今誰共語畫樓空指行雲處
　　又〈三月上已應制〉
　　御柳風柔春正㬉紫殿朱樓赫奕祥光逺十二玉龍迎鳯輦香騰錦繡聞管　扇卻雙鸞開寳宴緑遶紅圍宣勸金巵滿萬嵗千秋留寵眷此身欲備昭陽燕
　　隔浦蓮〈詠白蓮〉
　　涼秋湖上過雨作意囘商素暗緑翻輕葢蕭然姑射儔侶粧臉宜淡佇紅衣妬步襪凌波去　異香度天教占斷風汀月浦煙渚纎塵不到夢遶玉壺清處多少芳心待怨訴無語飛來一片鷗鷺
　　浪淘沙〈觀潮作〉
　　一線海門來雪噴雲開崑山移玉下瑤臺捲地西風吹不斷直到蓬萊　羯鼓譟春雷鼉舞蛟囘歌樓鼔吹夕陽催今古清愁流不盡都一罇罍
　　驀山溪〈坤寧殿得㫖次韻賦照水梅花〉
　　催花小雨輕把香塵灑𬖄捲水亭風梅影轉夕陽初下靚粧窺鑑鴛甃湛清漪浮暗麝剪芳瓊消得連城價玉樓十二寒怯銖衣掛曾是緑華仙眷餘情新詞如畫花隨人聖須信世無雙騰鳯吹駐鑾轝堪與瑤池亞
　　又〈暮秋賞梨花〉
　　凋紅減翠正是清秋杪深院嫋香風看梨花一枝開早瓏璁映面依約認嬌顰天淡淡月溶溶春意知多少清明池館芳信年年好更向五侯家把江梅風光占了休教寂寞辜負向人心檀板響寳盃傾潘鬢從他老
　　感皇恩〈重到臨安〉
　　依舊惜春心花枝常好只恐樽前被花笑少年青鬢耐得㡬番重到舊歡重記省如天杳　綺陌青門斜陽芳草今古銷沉送人老帝城春事又是等閒來了亂紅隨過雨鶯聲悄
　　阮郎歸〈上苑初夏侍宴池上雙飛新燕掠水而去得㫖賦之〉
　　柳隂庭館占風光呢喃清晝長碧波新漲小池塘雙雙蹴水忙　萍散漫絮飄颺輕盈體態狂為憐流去落紅香銜將歸畫梁
　　鷓鴣天〈選徳殿賞燈先宴梅堂侍兩官沾醉口占〉
　　龍馭親迎玉輦來江梅枝上雪成堆東風上苑春光到更放金蓮匝地開　騰鳯吹進瑤盃兩宮交勸正歡諧父慈子孝從今數凖擬開筵一萬迴
　　又〈奉和伯可郎中席上見贈〉
　　桃李飄零春已深可憐輕負惜花心樽前賴有紅千疊窗外休驚緑滿林　燈灼灼醉沉沉笙歌叢裏酒頻斟留歡且莫囪囪去悵望春歸何處尋
　　又〈了堂浄惠師示予寒食感懐二闋因次其韻〉
　　陌上春泥向曉乾花間幽鳥舞姍姍年華不管人將老門外東風依舊寒　投簮易息機難鹿門歸路不曾闗羨君早覺無生法識破南柯一夢閒
　　又
　　故鄉寒食醉𨠑顔鞦韆綵索斕斑如今頭上灰三斗贏得疎慵到處閒　鐘已動漏將殘浮生猶恨別離難鑊湯轉作清涼地只在人心𨚗様看
　　定風波〈應制聽琵琶作〉
　　捍撥金泥雅製新紫檀槽映小腰身婭奼雛鶯相對語欣覩上林花底㬉生春　颯颯胡沙飛指下休訝一般竒絶稱精神向道曲終多少意須記昭陽殿裏舊承恩
　　又〈賞牡丹席上走筆〉
　　上苑穠芳初雨晴香風嫋嫋泛軒楹猶記洛陽開小宴嬌麵粉光依約認傾城　流落江南重此㑹相對金蕉蘸甲十分傾怕見人間春更好向道如今老去尚多情
　　又〈題續宅江樓〉
　　極目秋光夕照開潮頭初自海門來杳杳江天橫一線如練疾驅千騎鼓聲催　傑檻翠飛爭徙倚囗囗一行新雁去仍迴翠袖半空歌笑迥低映十分沉醉勸金盃
　　又
　　天語丁寧對未央少攄素志向荊襄烜赫家聲今不墜英偉風姿颯爽紫髯郎　別酒一盃君莫阻囗囗燭前粉豔儼成行領畧大堤花好處無緒也應囘首水雲鄉
　　南鄉子〈文叔開樽席上作○花菴作別意〉
　　霜月晚雲收蕭瑟西風滿院秋雅㑹難期嗟易散遲留把酒聽歌且勸酬　萬事𢬵悠悠只有情親意未休後夜扁舟煙浪裏囘頭葉葉丹楓總是愁
　　憶秦娥
　　晴空碧呉山染就丹青色丹青色西風搖落可堪淒惻世情冷煗君應識鬢邊各自侵尋白侵尋白江南江
　　北幾時歸得
　　又
　　西風節碧雲捲盡秋宵月秋宵月闗河千里照人離別樽前俱是天涯客𨚗堪三載遙相憶遙相憶年光依
　　舊漸成華髪
　　又〈賞雪席上〉
　　莫雲蹙小亭帶雪斟醽醁斟醽醁一聲羌管落梅蔌蔌舞衣旋趂霓裳曲倚闌相對人如玉人如玉錦屏羅
　　幌看成不足
　　又
　　正飛雪園林一様梨花白梨花白畫堂𬖄捲㬉生春色嵇康轉軸聲幽噎新來多病嬌無力嬌無力淺紅轉
　　黛自然標格
　　又〈邯鄲道上望叢臺有感〉
　　風蕭瑟邯鄲古道傷行客傷行客繁華一瞬不堪思憶叢臺歌舞無消息金樽玉管空陳跡空陳跡連天草
　　樹莫雲凝碧
　　鵲橋仙〈同舍郎載酒見過醉後作〉
　　菊花小摘西風斜照簾影輕籠暝色玉樽側倒莫辭空滿座賓朋囗弁側　鄉邦萬里北來年少㡬箇如今在得扶頭一任且留連歎人世光隂半百
　　清平樂
　　松姿不老獨立蓬萊杪風捲流蘇香霧曉又是江梅開了　丹青早畫麒麟貂蟬自屬王門聞道碧桃花綻一枝枝祝千春
　　長相思
　　清夜長泛玉觴照座江梅花正芳風傳細細香　圍豔粧留醉鄉一曲清歌聲遶梁樽前人斷腸
　　虞美人〈中秋前兩夜作〉
　　芙蓉池畔都開遍又是西風晚霽天碧浄暝雲收漸看一輪氷魄冷懸秋　閩山層疊迷歸路把酒寛愁緒舊歡新恨幾淒涼暗想瀛洲何處夢悠揚
　　採桑子〈清明〉
　　清明池館晴還雨緑漲溶溶花裏遊蜂㝛粉棲香錦繡中　玉簫聲斷人何處依舊春風萬㸃愁紅亂逐煙波總向東
　　朝中措〈趙知閤生日〉
　　畫堂𬖄捲獸香濃花上雪玲瓏平地十洲三島蟠桃已試春紅　清朝舊徳仙姿難老主眷方隆爛醉笙歌叢裏年年先占春風
　　又〈山父賞牡丹酒半作〉
　　畫堂欄檻占韶光端不負年芳依倚東風向曉數行濃淡仙粧　停盃醉折多情多恨冶豔真香只恐去為雲雨夢魂時惱襄王
　　又
　　金沙架上日璁瓏濃緑襯輕紅花下兩行紅袖直疑春在壺中　如今尚覺惜花愛酒依舊情濃無限少年心緒從教醉倒東風
　　又
　　休論社燕與秋鴻時節太囪囪海上一番㣲雨朱門濃緑隂中　主人情厚金盃滿泛且共從容莫問鶯花俱老今朝猶是春風
　　又
　　西湖南北舊遊空誰料一樽同囘首四年間事渾如飛絮濛濛　林花謝了明年春到依舊芳容惟有朱顔緑鬢暗隨流水常東
　　又〈席上贈南釰翟守〉
　　雙溪樓上憑欄時㶑灩泛金巵醉倒閙花深處歌聲遏住雲飛　風流太守鸞臺家世玉鑑丰姿行奉紫泥褒詔要看擊浪天池
　　又〈維揚感懐〉
　　雕車南陌碾香塵一夢尚如新囘首舊遊何在柳煙花霧迷春　如今霜鬢愁停短棹懶傍清樽二十四橋風月尋思只有消魂
　　又〈同前代御帶作〉
　　功名雖未壓英游一種舊風流人世百年須到如今七十春秋　當時帷幄貂璫貴重譽藹朋儔贏得樽前沉醉浮華付去悠悠
　　南柯子〈元夜書事〉
　　璧月窺紅粉金蓮映綵山東風絲管滿長安移下十洲三島在人間　兩兩人初散厭厭夜向闌倦粧殘醉⿰輕寒手撚玉梅無緒倚欄杆
　　又〈次韻南釰趙倅〉
　　粉黛娉婷豔芝蘭笑語香延平春色鬭芬芳不管清宵更漏聽霓裳　燭暗人方醉盃傳意更長可堪羇客九迴腸蕭瑟一簷風雨過橫塘
　　又〈將出行陸丈知府置酒出姬侍酒半索詞〉
　　緑䕃侵簷淨紅榴照眼明主人開宴出傾城正是雨餘天氣暑風清　別酒慇勤意危要妙聲年年相見豈無情後日莫雲囘首奈椉行
　　又〈浩然與予同生己丑嵗月日時皆同秋日見席上出新詞且命小姬歌以俼觴次韻奉酬〉
　　共稟隂陽數誰知造化工安閒百計總輸公掩映芙蓉花徑郡城東　風月三秋興樽罍一笑同新詞佳麗見情通更喚雪兒低唱慰衰容
　　玉樓春〈雪中無酒清坐寒冷承觀使太尉與賓客酧唱謹和〉
　　江天暝色傷心目凍鵲爭投林下竹四垂雲幕一襟寒片片飛花輕鏤玉　美人試按新翻曲㸃破舞帬春草緑融樽側倒也思量清坐有人寒起粟
　　江神子〈贈章䆳道〉
　　故人情分轉綢繆小窗幽話離愁海闊天遙鴻雁兩悠悠今日相逢誰較健應怪我鬢先秋　功名淅米在刀頭壯心休弊貂裘何事留歡不竟漾扁舟桃李春風將近也如後㑹醉青樓
　　莎行〈和材甫聽彈琵琶作〉
　　鳯翼雙雙金泥細細四斜抱攏纎指紫檀香㬉轉春雷嘈嘈切切聲相繼　弱柳腰肢輕雲情思曲中多少風流事紅牙拍碎少年心可憐辜負樽前意
　　生查子
　　溫柔鄉內人翠㣲閤中女顔笑洛陽花肌瑩荊山玉東君深有情解與花為主移傍楚峰居容易為雲雨
　　青玉案
　　蒲葵佳節初經雨正欄檻薰風度滿泛香蒲斟醁醑故人情厚豔歌嬌舞總是留賓處　榴花照眼江天莫醉裏春情蕩輕絮豈止捲簾通一顧今宵酒醒一襟風露夢指髙唐去
　　又
　　椉鸞影裏氷輪度秋空淨南樓莫嫋嫋天風吹玉兔今宵只在舊時圓處往事難重數　天涯㡬見新霜露怎得朱顔舊如故對酒臨風慵作賦藍橋煙浪故人千里夢也無由做
　　菩薩鬘〈次韻龍深甫春日即事〉
　　杏花寒食佳期近一𬖄煙雨琹書潤砌下水潺潺玉笙吹莫寒　陽臺雲易散往事尋思嬾花底醉相扶當時人在無
　　又
　　雲煙漠漠秋容老茅簷映水人家好林葉未凋疎逺山橫有無　平生耕釣事若箇安身是勸君早歸來碧香新瓮開
　　西江月〈元夕醉中走筆〉
　　煥爛蓮燈髙下參差梅影橫斜憑欄一目盡天涯雪月交輝清夜　莫惜柔荑勸酒從教醉臉紅霞爛銀宮闕對仙家一段風光如畫
　　又
　　桂苑旋生涼思銀河左界秋髙纎塵不動湛清霄皓月照人偏好　詩為情多卻減酒因愁裏難銷一聲羌管夢魂勞可惜風光虛老
　　又
　　醉伴三千珠履如登十二瓊樓壺天澄爽露華秋灧灧金波釃酒　羅扇不隨恩在佳時須要人酬麒麟閣畫為誰留只見浮生白首
　　繡帶兒〈客路見梅〉
　　瀟灑隴頭春取次一枝新還是東風來也猶作未歸人㣲月淡煙村謾佇立惆悵黃昏暮寒香細疎英㡬㸃
　　儘耐銷魂
　　卜算子〈湖州塼牆呉氏女失身於上山張氏作妾〉
　　數盡萬般花不比梅花韻雪壓風欺恁地寒剗地清香噴　半醉折歸來挿向烏雲鬢不是愁人悶帶花花帶愁人悶
　　柳梢青〈詠海棠〉
　　雨過風㣲溫泉浴倦妃子粧遲翠袖牽雲朱唇得酒臉暈臙脂　年年海燕新歸怎奈向黃昏恁時倚遍瓊干燒殘銀燭花又爭知
　　又〈春祺錫宴〉
　　囗杏堂前清深窗外宛似蓬瀛珠翠分行笙歌爭奏音䪨清新　玉皇金母情親勸醁醑更酬嗣君地久天長花朝月夕天上長春
　　又
　　小宴清秋霎時見了雨散雲收柳絮輕柔梅花閒澹宮院風流　空教夢遶青樓待説箇相思又休無奈情何不來眼底常在心頭
　　醉落魄
　　情深恨切憶伊誚沒些休歇百般做處百廝愜管是前生曾負你寃業　臨岐不忍囪囪別兩行珠淚流紅頰闗山漸逺音書絶一箇心腸兩處對風月
　　鵲橋仙
　　嬌波媚靨樽前席上只是尋常梳裹溫柔伶俐總天然沒半搯教人看破　從來可恁癡迷著相百計消除不過煙花不是不曾經放不下唯他一箇
　　清平樂
　　豔苞初拆偏借東君力上苑梨花風露溼新染臙脂顔色　玉人小立簾櫳輕勻媚臉粧紅斜插一枝雲鬢看誰𠟇□春風
　　訴𠂻情
　　閒窗靜院漏聲長金鴨冷殘香㡬番夢囘枕上飛絮恨悠揚　身在此意伊行㬠思量不言不語㡬許閒情月上囘廊
　　浣溪沙〈櫻桃〉
　　榖雨郊園喜弄晴滿林璀璨綴繁星筠籃新採絳珠傾樊素扇邊歌未發葛洪爐內藥初成金盤乳酪齒流
　　氷
　　壺中天慢〈此進御月詞也上皇大喜曰從來月詞不曾用金甌事可謂新竒賜金束帶紫畨羅水晶盌上亦賜寳盞至一㪅五㸃還宮是夜西興亦聞天樂焉〉
　　素飇漾碧看天衢穩送一輪明月翠水瀛壺人不到比似世間秋別玉手瑤笙一時同色小按霓裳疊天津橋上有人偷記新闋　當日誰幻銀橋阿瞞兒戲一笑成痴絶肯信羣仙髙晏處移下水晶宮闕雲海塵清山河影滿桂泠吹香雪何勞玉斧金甌千古無缺















　　海野詞
　　欽定四庫全書
　　審齋詞
　　宋　王千秋　撰
　　賀新郎〈石城弔古〉
　　弔古城頭去正髙秋霜晴木落路通洲渚欲問紫髯分鼎事只有荒祠煙樹巫覡去乆無簫鼓霸業荒涼遺堞墜但蒼崖日閲征帆渡興與廢幾今古　夕陽細草空凝竚試追思當時子敬用心良誤要約劉郎銅雀醉底事遽爭荊楚遂但見蜀吳烽舉致使五官伸腳睡喚諸兒畫取長陵土遺此恨欲誰語
　　沁園春〈晁以道侍郎生日〉
　　荳蔲嬌春煙花羞暖物華漸嘉也不須鶯怨桃封絳蕚不須蜂恨蘭鬱金芽料是東君都將和氣分付清豐詩禮家充閭慶有青氊事業丹鳳才華　乗槎早上雲霞侍祠甘泉瞻羽車試笑憑熊軾嘉禾合穗進思魚鑰菡蓞駢花蕭冦勲名龔黃模様入拜行趨堤上沙今宵裏且觥船滿棹醉㡌欹斜
　　風流子
　　夜乆燭花暗仙翁醉豐頰縷紅霞正三行鈿袖一聲金縷捲茵停舞側火分茶笑盈盈濺湯溫翠盌折印啟緗紗玉筍緩揺雲頭初起竹龍停戰雨腳㣲斜　清風生兩腋塵埃盡留白雪長黃芽解使芝眉長秀潘髩休華想竹宮異日袞衣寒夜小團分賜新樣金花還記玉麟春色曽在仙家
　　醉蓬萊〈送湯〉
　　正歌塵驚夜鬬乳回甘暫醒還醉再煮銀瓶試長松風味玉手磨香鏤檀舞在夀星光裏翠袖㣲揎氷甆對捧神仙標致　記得拈時吉祥曽許一飲須教百年千嵗況有隂功在遍江東桃李紫府春長鳳池天近㸔提攜雲耳積善堂前年年笑語玉簮珠履
　　西江月
　　心事幾多白髪客情無數青山㢘纎細雨褪餘寒正是花期酒限　一自缾簮信杳空留鈿帶香殘我今多病寄江干痩似東陽也慣
　　又
　　老去頻驚節物亂來依舊江山清明雨過杏花寒紅紫芳菲何限　春病無人消遣芳心有酒摧殘此情拍手問闌干為甚多愁我慣
　　南歌子〈夀廣文〉
　　鵲起驚紅雨潮生漲碧瀾水晶城館月方圓誰喚騎鯨仙伯下三山　筆勢翔鸞媚詞鋒射斗寒向來文價重賢闗便令披風支月紫薇間
　　虞美人〈寄李公定〉
　　流蘇斗帳泥金額我亦花前客謫仙標韻勝瓊枝一詠一觴常是得隨　自從風借雲帆便冷落青樓宴石橋風月也應猜過盡中秋不見晚歸來
　　念奴嬌〈荷葉浦雪中作〉
　　扁舟東下正嵗華將晚江湖清絶萬㸃寒鴉髙下舞凝cq=1035住一天雲葉映篠漁村衡茅酒舎淅瀝鳴飛雪壯懷興感悔將釵鳳輕別　遙望傑閣層樓明眸穠艷許把同心結東畎西傾渾未定終恐前盟虛設爇獸爐溫分霞酒滿此夕歡應狎多情言語又還知共誰説
　　青玉案〈送人赴黃岡令〉
　　雪堂不逺臨臯路悵仙伯騎鯨去燕麥桃花更幾度橫橋雖在種松無有誰是闗心處　解鞍君到冬雖暮傳語無忘曬簑句起手栽花花定許藝香披翠灌紅疏緑趁取清明雨
　　水調歌頭
　　遲日江山好老去倦遨逰好天良夜自恨無地可銷憂豈意綺窻朱戸深鎻雙雙玉樹桃扇避風流未暇泛滄海直欲老溫柔　解檀槽敲玉釧泛清謳畫樓十二梁塵驚墜綵雲留座上騎鯨仙友笑我胸中磊塊取酒為澆愁一舉千觴盡來日判扶頭
　　減字木蘭花
　　隂簷雪在小雨㢘纎寒又㬠莫上危樓樓迥空低鴈更愁　一杯濁酒萬事世間無不有待早歸田欲買田無使鬼錢
　　風流子
　　同雲垂六幕啼烏靜風御玉妃寒漸聲入釣簔色侵書幌似花如絮結陣成團倦逰客一畨詩思苦無算酒腸寛黃竹調悲綺衾人馬豈堪梅蘂索笑巡簷　一杯知誰勸空搔首還是憶舊青氊問素娥早晚光射江干待醉披鶴氅髙吟氷柱剡溪何妨乗興空還只恐櫓聲咿軋棲鳥難安
　　憶秦娥
　　雲破碧作霜天氣西風急西風急一行征鴈數聲橫笛挑燈試問今何夕柔腸底事愁如織愁如織紫苔庭
　　院悄無人跡
　　又
　　雲葉舞寒林淺淡圍煙雨圍煙雨三三兩兩鴈投沙渚征帆暫落知何所短蓬靜聴舟人語舟人語夜寒如
　　許客能眠否
　　清平樂
　　吹花何處桃葉江頭路碧錦障泥衝暮雨一霎峭寒如許　歸來索酒澆春潮紅秋水増明卻是不禁春惱偎人低度歌聲
　　賀新郎
　　短艇橫煙渚夢驚回淒涼尚記緑簔鳴雨拍塞愁懷人不解只有黃鸝能語復擬待乗槎重去無奈東君剛留客張碧油緩按香紅舞生怕我頓遐舉　故溪冉冉春光度想晚來楊花雲際白蘋無數竹裏樵青應是怪目斷鳴榔去路料為我羞煩鱗羽好趁小蠻針線在按綸巾歸喚松江渡重繋纜醉眠處
　　好事近〈和李清宇〉
　　六幕凍雲凝誰翦玉花為雪寒入竹窻茅舎聴琴聲絶　從他拂面去尋梅香吐是時節歸晚楚天不夜抺牆腰橫月
　　又
　　明日發驪駒共起為傳杯緑十嵗女兒嬌小倚琵琶翻曲　絶憐啄木欲飛時絃響顫鳴玉雖是未知離恨亦晴峰㣲蹙
　　虞美人
　　琵琶畔春風面曽向尊前見彩雲初散燕空樓蕭寺相逄各認兩眉愁　舊時曲譜曽翻否好在曹綱手老來心緒怯麼出塞移船莫遣到愁邉
　　水調歌頭〈九日〉
　　壯日遇重九躍馬縱歡遊如今何事多感雙髩不禁秋目斷五陵臺路無復臨髙千騎鼓吹簇輕裘霜露下南國淮漢繞神州　釣松鱸斟郢酒聴吳謳壯心鑠盡今夕重見紫茱羞月落笳鳴沙磧烽盡人耕榆塞此志恐悠悠擬欲墮清淚生怕菊花愁
　　菩薩蠻〈荼䕷〉
　　流鶯不許青春住催得春歸花亦去何物慰儂懷荼䕷最後開　青衫氷雪面細雨斜橋見莫浪送香來等閑蜂蝶猜
　　驀山溪〈海棠〉
　　清明池館側臥簾初卷還是海棠開睡未足餘酲滿面低頭不語渾似怨東風心始吐又驚飛交現垂楊眼少陵情淺花草題評徧賦得惡因縁沒一字聊通繾綣黃昏時𠉀凝竚怯春寒籠翠袖減豐肌脈脈情何限
　　漁家傲〈簡張徳共〉
　　黃栗留鳴春已暮西園無著清隂處昨日驟寒風又雨花良苦信縁吹落誰家去　病起日長無意緒等閒還與春相負魏紫姚黃無恙否栽培取開時我欲聴金縷
　　念奴嬌〈水仙〉
　　開花借水信天姿髙勝都無俗格玉隴娟娟黃㸃小〈道書玉女鼻端有黃㸃〉依約西湖清魄緑帶垂腰碧簮篸髻索句撩元白西清㣲笑為渠模寫香色　常記月底風前水沈肌骨痩不禁憐惜生怕因循紛委地仙去難尋蹤跡縹檻〈闕〉　彤幃宻䕶不肯輕拋釋等差休問未容梅〈闕〉懸〈闕〉
　　生查子
　　枝垂雲碧長心展鵝黃嫩無力倚闌時掃盡漫山杏玲瓏影結隂藴藉香成陣誰為祝東風更莫催花信
　　又
　　花飛錦繡香茗碾槍旗嫩是處緑連雲又摘斑斑杏愁來苦酒腸老去閑花陣燕子不知人尚説行雲信
　　又
　　鶯聲恰恰嬌草色纎纎嫩詩髩已驚霜鏡葉慵拈杏因何積恨山著底攻愁陣春事到荼䕷還是無音信
　　又
　　睡起髻雲鬆枕印香腮嫩愁思到眉尖齒軟嘗新杏都無魚鴈書又過鶯花陣寛盡縷金衣説與伊爭信
　　又
　　春江波面渾春岸蘆芽嫩不見木蘭舟羞帶駢枝杏輕綃搵淚痕急雨衝花陣暗禱紫姑神覓箇巴陵信
　　又
　　雄姿畫麒麟朽骨分螻蟻爭似及生前常為鶯花醉雲山靜有情天地寛無際且放兩眉開萬事非人意
　　又
　　功名竹上魚富貴槐根蟻三萬六千塲排日扶頭醉髙懷隘世間壯氣橫天際常是惜春殘不㑹東君意
　　解佩令〈木犀〉
　　花兒不大葉兒不美只一叚風流標致淡淡梳粧已賽過騷人蘭芷古龍涎怎敢氣　開時無奈風斜雨細壞得來零零碎碎著意收拾安頓在膽瓶兒裏且圖敎〈平聲〉夢魂旖旎
　　清平樂
　　喚雲且住莫作龍池舞五月人間須好雨為掃無邉煩暑　畦秧針緑重生壺天表裏俱清林外桔橰閒掛省渠多少心情
　　憶秦娥
　　闌干側當時我亦凝香客凝香客而今老大髩蒼頭白揚州夢覺渾無跡舊逰英俊今南北今南北斷鴻沈
　　鯉更無消息
　　西江月
　　夢幻影泡有限風花雪月無涯莫分粗俗與精華日醉石間松下　菜盡鄰家解與杯空稚子能賖通幽即步儘橫斜不問墩猶姓謝
　　臨江仙
　　者也之乎真太錯甘心吞棘吞蓬有無俱盡見真空爐錐難自薦闗捩只心通　野鶴孤雲元自在剛論隠豹㝠鴻此身今在幻人宮要將驢佛我分付馬牛風
　　浣溪沙
　　殢玉偎香倚翠屏當年嘗喚在凝春豈知雲雨散逡巡不止恨伊唯準擬也先傷我太因循而今頭過總休
　　論
　　又
　　親染柔毛劈彩牋自憐探〈平聲〉得惡因縁一尊重許笑憑肩　往事已同花屢褪新歡聞似月常圓休休休更苦縈牽
　　瑞鶴仙
　　征鴻翻塞影悵悲秋人老渾無佳興鳴蛩問酒病更堆積愁腸摧殘詩髩起尋芳徑菊羞人依叢半隠又豈知虛度重陽浪濶渺無歸恨　無定登髙人逺戲馬臺前閒怨歌誰聴香肩醉憑鎮常是笑得醒到如今何在西風凝竚冠也無人為正㸔他門對揷茱茰恨長怨永
　　又〈韓南澗生日〉
　　紅消梅雨潤正榴花照眼荷香成陣爐薰炷芳燼記於門今日長庚占慶文摛艷錦笑班楊用字未穩果青雲快上黃屝地〈闕〉譽髙英俊　名盛都期持槖卻借乘軺布宣寛政除書已進歸寵異侍嚴近且金船滿酌雲翹低祝〈闕〉比椿齡更永任月斜未放笙歌翠桐轉影
　　滿江紅〈和諸公賞心亭待月〉
　　樓壓層城斜陽斂帆收南浦最好是長江澄練逺山新雨〈闕〉　留連邀皓月一堂髙敞袪隆暑問從來佳賞有誰同應難數　舟橫渡車闐路催酒進麾燈去放姮娥照座不須簾阻已見天清無屏翳更須潮上喧闐技㸔波光撩亂上檣竿龍蛇舞
　　感皇恩
　　天氣過燒燈初閒人倦曉色曈曨繡簾捲聚星歌扇一簇雪香瓊軟夀杯爭安把從他滿　低低笑祝年齡遐逺息駕無由遂公願東風吹喜又做眉黃一㸃便參鵷鷺入常朝殿
　　青玉案
　　鳴鼉欲引魚龍戲先自作長江儡頭管一聲天外起羣仙俱上有人殊麗認得分明是　欲相問勞來無計但隔爐煙屢凝睇擲我胸前方寸紙擁翹欲去顰蛾還住不盡徘徊意
　　醉落魄
　　驚鷗撲蓛蕭蕭臥聴鳴幽屋窻明怪得雞啼速牆角爛〈平聲〉斑一半露松緑　歌樓管竹誰翻曲丹屑氷面噴餘馥遺珠滿地無人掬歸著紅靴踏碎一街玉
　　桃源憶故人
　　移燈背月穿金縷合色鞋兒初做卻被阿誰將去鸚鵡能言語　朝來半作凌波步可惜孤鸞侶若念玉纎辛苦早與成雙取
　　水調歌頭〈趙可大生日〉
　　披錦泛江客橫槊賦詩人氣吞宇宙當擁千騎靜邊塵何事折腰執版乆在泛蓮幕府深覺負平生踉蹡衆人底欲語復吞聲　慶垂弧期賜杖酒深傾願君大耐碧眸丹頰百千齡用即經綸天下不用歸謀三徑一笑友淵明出處兩俱得斥鷃亦鵾鵬
　　鷓鴣天〈圓子〉
　　翠杓銀鍋饗夜逰萬燈初上月當樓溶溶琥珀流匙滑璨璨蠙珠著面浮　香入手煖生甌依然京國舊風流翠娥且放杯行緩甘味雖濃欲少留
　　又〈蒸蠒〉
　　比屋燒燈作好春先須歌舞賽蠺神便將簇上如霜樣來餉尊前似玉人　絲饀細粉肌勻從他犀筯破花紋慇懃又作梅羮送酒力消除笑語新
　　浣溪沙〈焦油〉
　　買市宣和預賞時流蘓垂蓋寳燈圍小鐺烹玉鼔聲隨金彈玲瓏今夕是鼇山縹緲昔逰非馬行遺老想沾
　　衣
　　又〈科斗〉
　　燈火闌珊欲曉時夜逰人倦總思歸更須氷蛹替挼絲玉篆古文光燦爛花垂零露影參差月寒煙淡最相
　　宜
　　好事近〈夀黃仲符〉
　　人物又無雙餘事錦機閒織著就兩都新賦笑一生聨輯來年秋色起鵬程一舉上晴碧須洗玉荷為夀助穿
　　楊飛的
　　喜遷鸎
　　春前臘尾問誰㑹開解幽人心裏映竹精神凌風標致姑射昔聞今是試粧競㸔吹面寄驛勝傳緘紙逈瀟灑更香來林表枝橫溪底　誰為停徵騎評蕙品蘭俱恐非同里天意深憐花神偏巧特為翦氷裁水擬喚緑衣來舞只許蒼官相倚醉眠穏儘參橫月落留連行李〈事見栁子厚龍城録〉
　　又
　　玉龍垂尾望闕角岧嶤如侵雲裏明璧榱題白銀階陛平日世間無是靜乆聲鳴檻竹夜半色侵窻紙最奇處盡巧粧枝上低飛簷底　當為呼㳺騎嗾犬擎蒼腰箭隨隣里藉草烹鮮枯枝煎茗㸃化玉花為水未挹瑤臺風露且借璚林棲倚銀海待斜披鶴氅騎鯨尋李
　　滿庭芳〈二色梅〉
　　蘂小雕瓊花明鎔蠟天教一旦俱芳豐臞雖異皆熨水沈香應笑紛紅墮紫初未識調粉塗黃憑肩處金鈿玉珥不數夀陽粧　思量誰比似酥裁筍指蜜翦蜂房又何須酣酒重暖瑤觴且放側堆金縷驪山冷來浴溫湯誰題品青枝緑蕚俱未許升堂
　　訴衷情〈登雨花臺〉
　　二分濃緑一分紅春事若為窮醉袖罥香霑粉公挽我我扶公　欹短㡌吐長虹擬凌風布金堆裏疊翠屏中雲月輕籠
　　臨江仙
　　栁巷鶯啼春未曉畫堂環珮珊珊薰爐烘煖鷓鴣斑夀杯須斗酌舞袖正弓彎　未説珥貂橫玊事勲名且勒燕然歸來方卜五湖閒年年花月夜沈醉綺羅間
　　浣溪沙〈白紵衫子〉
　　疊雪裁霜越紵勻美人親翦稱腰身暑天寜數越羅春兩臂輕籠燕玉膩一胸斜露塞酥溫不教香汗濕歌
　　塵
　　西江月〈小鹿鳴〉
　　四俊鄉書薦鶚一䕫曹府登賢明年春晚栁如煙㸔取臚傳金殿　冊府牙籖晝閲詞垣紫誥宵傳青樓買酒定無縁且放金杯瀲灔
　　虞美人〈和姚伯和〉
　　風花南北知何據常是將春負海棠開盡野棠開疋馬﨑嶇還入亂山來　尊前人物勝前度誰記桃花句老來情事不禁濃玉珮行雲切莫易丁東
　　又〈代簡督伯和借戰國策〉
　　要津去去無由據已分平生負擬將懷抱向誰開萬水千山聊為借書來　𤣥都晝永閑難度欲正書中句黃琮丹璧已磨濃發篋煩君早送過橋東
　　謁金門〈次李聖予月中韻〉
　　春漠漠閒盡綺窻雲幙悔不車輪生四角卻成縁分薄想畫鴉兒方學小蹙恨人無託不道月明誰共酌這
　　般情味惡
　　又〈諸公要予出郊〉
　　春漠漠何處養花張幙佩冷香殘天一角忍㸔羅袖薄兩兩鴛鴦難學六六錦鱗空託趂有餘妍須細酌東
　　風情性惡
　　㸃綘唇〈劉公寳生日〉
　　玉立霞升縱談劉尹髙支許待為霖雨小駐紅蓮府鶴健松堅鴻寳初非誤𤣥都路桃花栽取來㸔千千度
　　又〈春日〉
　　何處春來試煩君向垂楊㸔萬條輕線已借鵝黃染弄日揺風按舞知誰見陽闗逺一杯休勸且放脩眉展
　　又
　　何處春來試煩君向梅梢㸔夀陽粧面漏泄春何限冷蘂疎枝似恨春猶淺收羌管莫驚香散留副〈闕〉和願
　　又
　　何處春來試煩君向釵頭㸔舞翻飛燕已拂春風面白玉圓鈿酌酒殷勤勸深深願願君長健嵗與春相見
　　又
　　何處春來試煩君向盤中㸔韭黃猶短玉指呵寒翦犀筯調勻更為雙雙卷情何限怕寒須暖先酌黃金盞
　　水調歌頭〈席上呈梁次張〉
　　筆力捲鯨海人物冠麟臺嚮來朱邸千字不省有驚雷人似曲江風韻剛要重來持節不道玉堂開草詔坐扛鼎𤨏屑掃尊罍　金錯落貂掩映玉崔嵬㸔公談笑長河千里靜氛埃散馬晝閒榆塞辮髪春趍瑤陛都出濟川才老子尚頑健東閣亦時來
　　瑞鶴仙〈張四益生日〉
　　夷吾在江左罄氊裘俱讋笑清邉𤨏遺民冀巾裹箇規模欲繼外人誰可一花兩果晚占熊材能更夥試頒春便有驩謡聲接月鞍煙柂　馺娑已傳丹詔催上文石論炙輠槖弓笴九域措安妥待緇衣重詠履封光繼緑野從教晝鎻問黒頭當日三公可能似我
　　滿江紅
　　水滿方塘三日雨曉來方足闌干外錦䙀初脫新篁森玉沃葉未乾鳩婦去餘花時墜蜂兒逐認去年乳燕又雙雙飛華屋　紅豆恨歸誰促青鸞夢驚難續想多情猶記碧牋新曲白髪欺人雖已老短襟搵黛存餘馥且如今一笑總休論杯行速
　　西江月
　　璀璨雕籠灑筆聮翩薦鶚飛書翻階紅藥試粧梳管取不言溫樹　容我一杯為夀㸔君九萬鵬圖髻鬟人小串璣珠嵗嵗緑窻朱戸




　　審齋詞
　　審齋詞原䟦
　　東平王千秋字錫老嘗見自製啟聮雲少日羈孤百口星分於異縣長年憂患一身蓬轉於四方其遭逄槩可想已樂府凡六十餘調多酬賀篇絶少綺艶之態衡山縣令梁文恭讀而贈詩云審齋先生世稀有曾是金陵一耆舊萬卷胸中星鬥文百篇筆下龍蛇走淵源更擅麟史長碑版肯居鱷文後倚馬常摧鏖戰塲脫腕難供掃愁帚中州文獻儒一門異縣萍蓬家百口恨極黃楊厄閏年閒卻玉堂揮翰手夜光乾沒世稱屈逺枳卑棲價低售漂揺何地著此翁忘憂夜醉長沙酒豈無厚祿故人來為辨草堂留野叟嗟余亦是可憐人慚愧阿戎驚白首一燈續得審齋光多少達人為裔胄睠予憔悴五峰下頻寄篇來復相夀年來事事淋過灰尚有詩情閴情竇有時信筆不自置憶起居家呂窠臼審齋樂府似花間何必老夫疥篇右集中席上呈梁次張水調歌頭一闋其互相溢美可謂無言不讐矣古虞毛晉識
