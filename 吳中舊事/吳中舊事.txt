
吳中山水清嘉，衣冠所聚，今其子孫往往淪落而無聞，其遺風餘俗，邈不可考。故因暇日，參記舊聞凡一百餘事，庶資郡乘之萬一云爾。
李育，字仲蒙，吳人馮當世榜第四人登第。能為詩，性高簡，故宮不甚顯，亦少知之者。與大父晁公善（按大父上疑有脫字），尤愛其詩。先君嘗得其親書《飛騎橋》一篇於晁公，字畫亦清麗，以為珍玩。詩云：「魏人野戰如鷹揚，吳人水戰如龍驤。氣吞魏王惟吳王，建旗敢到新城傍。霸主心當萬夫敵，麾下蒼皇無羽<羽戈>。塗窮事變接短兵，生死之間不容息。馬奔津橋橋半徹，洶洶有聲如地裂。蛟怒橫飛秋水空，鶚驚徑度秋雲缺。奮迅金羈汗沾臆，濟主艱難天惜力。艱難始是扶主時，平日土君須愛惜。」
蔣侍郎堂，家藏《楊文公與王魏公》一帖。用半幅紙，有摺痕。記其略云：「昨夜有進士蔣堂，攜所作文來，極可喜，不敢不布聞，謹封拜呈。」後有蘇子瞻跋，云：「夜得一士，旦而告人，察其情若喜而不寐者。」蔣不知何從得之，在其孫彝處。
程光祿師孟，吳下人。樂《易》，純質，喜為詩，效白樂天而尤簡直，至老不改吳語，與王荊公有場屋之舊，荊公頗喜之，晚相遇猶如布衣時。自江州致仕歸吳（按：《宋史》師孟致仕在知青州之後，此雲江州，恐誤）。適荊公在蔣山，留數日，時已年七十餘。荊公戲之曰：「公尚欲仕乎？」曰：「猶可，更作一郡。」荊公大笑，知其無隱情也。
蘇子美云：「吳中渚茶野醞，足以銷憂；蓴鱸稻蟹，足以適口。又多高僧隱君子、佛廟勝絕，家有園林，珍花奇石，曲池高台，魚鳥留連，不覺日暮，遂終此不去。」
諸詢，字永叔，隱君子也，鄉人罕識之。章丞相、程光祿，尤與之厚善。
林德祖慮云：「余家自伯父皇考洎諸父奉王大母來居於蘇，著籍此州者五十年矣。今帶城橋儒學坊，為吾家榜也。橫山之寶華，華山之博士塢，吾家三世之所葬也。」華山有智顯寺，宋紹聖四年，知樞密院事林希請為功德寺，遂加「慈顏」之額，林氏墓在寺後。穹窿寺，有米元章題草書壁，高宗嘗欲取去，有狀免不曾移徙（按盧熊《蘇州府志》云：寺舊有米芾大書詩兩壁，今毀不存矣。又《吳郡志》載吳中讖語曰：穹窿石移，狀元來歸。淳熙初，山中大石，一夕自東徙西。吳縣黃由遂狀元及第云云。此段文不連屬，疑有說誤）。
林樞密，家在寶華山下，故書手澤，多為人所得。余家藏其手書《左傳訓練》二帙，末有題字云：「姑蘇林子中借錄，於家藏。辛卯仲秋中浣，歲大水，霖雨不止（按，此下疑有脫文）。
紹興中，有於古塚得故外黃令高君碑。隸書殘缺，乃東漢高彪。《漢書》傳云：「彪，吳郡無錫人，後遷內黃令，帝剌同僚臨送，祖於上東門。彪到官，有德政。上書薦縣人申屠蟠等，卒於官。」史以外黃為內黃，誤矣。當以墓碑為正，稿簡贅筆（按，《宋詩紀事》：章淵作槁簡贅筆，原本訛槁簡為橋蘭，今改正）。《隸釋》云：「紹興中，吳郡取土於郭外而得之，今碑在郡齋。」章伯深淵言，吳中風俗，上元夜，鐃鼓歌吹喧街市，謂之「旱劃船」。
龍溪曾文彥和會稽賀鑄方回，二家書最多，其子獻之朝，各命以官。皆經彥和方回手校，二家並居郡中。今西山羊腸嶺，有彥和之父墓碑。
范文正公長子監簿純佑，自幼警悟，明敏過人，公所料事必先知之，善能出神。公在西邊，凡虜情機事皆豫遙知，蓋出神至虜廷而得之，故公每制勝料敵如神者，監簿之力也。一日，因出神為人所驚，自此神觀不足，未幾而亡，時甚少也。張子賢聞之公之族子閆彥和云。
平江，自朱勔用事，花木之奇異者，盡移供禁御，下至墟墓間珍木，亦遭發鑿，山林所餘，惟合抱成圍，或擁腫樗散者，乃保天年。建炎己酉冬，至庚戌春，宣撫使周望留姑蘇，諸將之兵斧斤日往樵斫，俱盡棟樑之材，析而為薪，莫敢如何，諸山皆童矣，亦草木一時之厄耶！
宣和間，朱勔應奉進為節度使。子汝賢慶陽軍承宣使，汝功靜江軍承宣使，汝文閤門宣讚舍人，弟績閤門宣讚舍人，汝<羽戈>朝奉大夫、直龍圖閣，汝舟明州觀察使，汝明榮州刺史，孫絺、繹、約、絢、緯、綬（按原本綬作緩，今改正）並閣門宣讚舍人，綽、紳並閣門祗候。一時軒裳之盛，未之有也。靖康初，籍其家，悉追奪，竄嶺表。
宣和癸巳春，勔採石太湖黿山，得一石長四丈有奇。廣得其半，玲瓏嵌空，竅穴千百，非雕刻所能成也。並郡宅後池光亭台上，有白公檜，世傳白樂天手植也。創造二大舟，費八千緡以獻。時常潤間河渠淺淤，重載不前，乃先繪圖以聞宸翰，賜石名「神運昭功，敷慶萬年之峰。」是秋，方至京師，詔置於艮嶽。
建炎庚戌二月二十五日，金兵陷平江府，兩浙宣撫使周望，移兵退保崑山縣，泊舟馬鞍山下湖邊，吏方用印，忽有風旋轉入舟，印與文移，盡捲入水，相視駭愕。使水工探之不獲，望懼北兵之來襲也，欲急走屯通惠鎮，為失印所撓，留吏求之。吏禱於馬鞍山神曰「靜濟侯」者曰：「苟不獲，將得罪，必焚廟而行。」縣宰亦懼，乃作堰捍水，以蹋車涸之，畚插如雲，鑿數尺，始得之，已淪亡泥中矣（《墨莊漫錄》）。
《新唐書》載：「張籍，和州烏江人。」而張泊作《張司業詩序》云：「籍，蘇州吳郡人。」二者無可考證。今烏江縣有張司業宅，則疑傳載為是。余因以詩集考之，有《贈陸暢》詩云：「共蹋長安街裏塵，吳州獨作未歸身。胥門舊宅今誰住（按：原本吳州，作吳門。誰住，作誰在。今從本集改正），君過西塘與問人。」由是可知，籍，吳人無疑矣，抑亦嘗寓烏江耶？
府署之南，名吳會（黃外反）坊，按《後漢·蔡邕傳》，「亡命江海，遠跡吳會。」（音與會計之會同。）註：引會稽高遷亭竹掾為笛事。又，諸葛孔明說荊州形勢曰：「東連吳會。」王羲之為會稽內史時，朝廷賦役繁重，吳會尤甚。石崇論伐吳之功曰：「吳會僭逆。」指言孫氏，則吳會當是吳郡，與會稽猶言吳越也，蓋不獨謂姑蘇。今坊名「吳會」，未知何據而，然《前漢·吳王濞傳》：「上患吳會輕悍」，即吳郡，會稽也。
吳郡多謂人為呆子，《唐韻》云：「呆，小犬癡不解事者。」
慶曆間，安定胡先生在吳學，蘇子美被誣，退居滄浪亭，太常博士陳虞卿，壯歲致仕而歸，吳人稱三賢人。胡先生以教子美以文，虞卿以行，名重天下。
程若筠，吳中道士，善畫，嘗召至京師。
秀峰寺西二十里，至三洋，有福林寺。寺門石幢，刻唐咸通年。又云，上當慶忌尼寺。蓋寺舊名云，字已漫滅。
吳農忌五月甲申、乙酉雨，則大小麥不收。諺云：「甲申猶自可，乙酉怕殺人。」
范致能有《會散夜步》詩云：「忘卻下樓扶我誰，接罹顛倒酒沾衣。貪看雪樣滿街月，不上籃輿步砌歸。」步砌，吳語也。
「雕簷綺戶，倚晴空如畫，曾是吳王舊台榭。自浣紗人去後，落日平蕪，行雲斷，幾見花開花謝。淒涼欄幹外，一簇江山，多少圖王共爭霸。莫閑愁，金杯瀲灩，對酒當歌。歡娛地，夢中興亡休話，漸倚遍，西風晚潮生；明月裏，鷺鶿背人飛下。」餘每登姑蘇台，讀潘庭堅《柱間洞仙歌》，輒徘徊不忍去。元統三年冬，郡守濟南張侯新，修北台，易去舊柱，遂不復存。庭堅，淳祐中嘗為浙西茶鹽司幕幹官。鄧道樞，字應叔，綿州人。端平甲午，隨魏文靖公舟下瞿塘峽，越五年抵吳（案：此下疑有脫文）。
僧妙應者，俗姓童，鄉人呼為童和尚。妙於刻石，居隆興寺，嘗模廬山王翰須菩提像刻寺中，其碑陰，作天台五百尊者，筆法奇古。又於虎邱，作石觀音像，亦佳。淳熙中人。
五柳堂者，胡公稷言所作也。其宅乃陸魯望故址，所謂臨頓里是也。
楊懿儒（按：《吳郡志》儒，作孺），字彝父，其先浦城人。與方子通同時，號吳中二老。
楊友夔，字舜韶，有文行。許彥周云：「舜韶，長僕十餘歲，向同在姑蘇時，盜發孫堅墓。楊作詩云：『闔閭城南荒古丘，昔誰葬者孫豫州。久無行客為下馬，時有牧童來放牛。』嗚呼！舜韶今亡矣。他詩皆工，必可傳世也。」
孫實，字若虛，郡人。少負俊聲，特好滑稽，談笑有味，壯遊鄉校，同舍多出田裡富家，以孫之貧，不甚加禮。而一牛姓者，尤所侮玩，因作《牛秀才賦》嘲之。中有云：「腰帶頭垂，尚有田單之火；襆頭角上，猶聞寧戚之歌。」賦成，聞者絕倒。是時，樂圃先生朱長文為州學教授，命其父訓飭之。遂發憤，適京師入太學，登第而歸，仕至朝奉大夫、知光州卒。
丁晉公，自光州歸葬華山，所居在大郎橋。堂宇甚古，有層閣數間臨其後。諸孫德隅善篆，亦工於四六。鄭宣徽戩，字天休，居皋橋，葬橫山。
林概，字叔平，本長樂人，徙居吳中。有子六人，曰：希，字子中；旦，字次中；邵，字才中；穎，字傳中，相繼俱登科級。二早卒，希為知樞密院事，諡文節；旦為殿中侍御史；邵為顯謨閣學士，諡正肅；穎為光祿卿。希之子虛，中詞科；旦之子攄，亦登第，有文行；邵之子攄，賜出身，為中書侍郎。近世儒門之盛，必推林氏云。
王仲言聞之陳齊之云：「林叔平，仁宗朝老儒也。其子希、旦、邵、穎俱擅克家之業。叔平沒時，有二子尚在繈褓未名，既長，兩兄乃析其名，示不忘父訓。曰希、曰旦、曰邵、曰穎，後皆為聞人，號衣冠名族。」
葉少蘊云：「今言平江府為吳下。《灌嬰傳》云：『渡江破吳郡長吳下』。吳郡，蓋平江也。下，概言之：猶稷言稷下，敖倉言敖下雲爾。」
潘勺，字叔治，登第，為吳興都椽，後絕意祿仕，遍遊天下佳山水，有雁蕩百詠，自號「癸甲先生」。或問其故。曰：「終始之義也。」後，果以癸日卒，甲日殮。
葉少蘊又云：「吾鄉有老儒方惟深者，字子通。能詩，嘗為王荊公所知，用意精苦，所居陋巷，終日閉門，遇有詩思，即又閉其室，步行其中，引手瞑目，若與人語，或空中搏拿跳躍，故里人戲之為方捉鬼。子通嘗徑造一園亭，不遇主人，自盤礴終日。因題詩壁間云：『何年兀突亭前石，昔日何人種松柏。乘興閑來就榻眠，一枕清風君莫惜。城西今古陽山色，地中誰有千年宅。來往何必見主人，主人自是亭中客。』其灑落如此。釋仲殊，一日訪子通，留詩云：多年不見玉川翁，今日相逢小樹東。依舊清源無長物，只餘松檜養秋風。』可見其清簡矣。」
陳長方，字齊之，其先長樂人。父侁，字復之，娶林大卿旦之女。大雲翁慮之妹。與陳瑩中交甚契，瑩中謫廉州，侁以書賀之，至千餘言，由此得罪。又嘗從遊定夫，深得治氣養心、行已接物之要，故其子亦為道學之士。齊之因外家居於步裏，終日閉戶，研究經史，號「唯室先生。」有《步裏客談》、《漢唐論》行於世。其弟少方，字同之，亦端慧不群，號二陳。
章氏，本建安人，郇公之裔。後徙居於吳者有二族。子厚丞相，家州南，質夫樞密，家州北，兩第屹然，輪奐相望，為一州之甲，吳人號「南北章」以別之。
吳郡城北五六里，有一大塚，在官塘之西。相傳為唐陸宣公墓，故其地名陸墓，水名陸塘。淳熙間，有於墓傍得遺刻，與所傳合，郡人周虎、張震發皆紀其事。或者謂，公雖郡人，生於嘉興，自貶忠州別駕，薨於忠州，其喪不曾還。吳嘉興寶華寺，乃公故宅。按：《忠州圖經》「陸宣公墓，在玉虛觀南三十步，豈嘗槁葬於此。」又謂「公已歸葬，而忠州特設虛塚爾。」
郡治之東，有和今坊，今名槐樹巷。或以為楊和王存中所居而然。非也，按《圖經》，在唐季已有此名。紹興初，楊始籍為園，垂三十年，楊方進封和國，雖事偶合，亦先兆也。
史發運宅，在帶城橋。淳熙初，宅成，計其費，一百五十萬緡，僅一傳，不能保，僦直十萬緡，久不售，後為丁季卿以一萬五千緡得之。紹定末，丁又不能保。趙汝櫄來，為浙西提刑宮，占為百萬倉和糴場。故老說，發運初歸時，舳艫相銜，凡舟自葑門直接至其宅前。用發運司按紙粘窗，煮粘麵六七石，自後僅易目前耳（按：此句語意未明，似有脫文）。萬卷堂環列書四十二廚，寫本居多，始則論斤買為故紙，其後，勢家每廚止得一十千，席捲而去。
范雩，字伯達，在太學，嘗試禹、稷、顏回同道論，學官見之，以為奇作，置之魁選，遂馳譽京師，學者至今以為模範。入館，除秘書郎。成象、成大即其子也。
郭氏，本郡中小民。所謂林酒仙者，每至其家，必解衣以醉之。酒仙遷化前數日，語郭氏曰：「疇昔，荷相接之勤，以藥一杯為報。」郭氏以味惡頗難之，力強之，飲三呷而止。酒仙自舉而盡，遂授以殊砂圓方曰：「惜乎！富及三世爾。」郭氏竟售此藥，四方爭求買之。自此，家大富，三世之後，絕無有欲之者。
張震發，字元龍，郡人。嘉定七年，袁省（按：盧熊《蘇州府志》作袁甫）榜進士（按：此條疑有脫文）。
孫仲益守郡日，戶口已四十三萬（按：仲益，孫覿之字。考《吳郡志》引《規普明寺記》云：「宣和間，戶至四十三萬。中更蕩離，幾於十室九空。」則此係追述之語，非即覿守郡日實數也。此條殊為舛誤，且其語未畢，亦似有脫文）。
徐稚山侍郎有妹，能詩，大不類婦人、女子所為。其詩，衝澹蕭然出俗，自成一家。
姚濟，字子齊，郡人。淳熙二年進士。張季安。陳少皋，字舜卿（按：此條疑有脫文）。
朱衝微時，以常賣為業，後其家稍溫，易為藥肆，生理日益進。以行不檢，兩受徒刑。既擁多資，遂交結權要，然亦能以濟人為心。每春夏之交，即出錢、米、藥物，募醫官數人巡門問貧者之疾，從而周之。又多買弊衣，擇市嫗之善縫紉者，製衲衣數百，當大寒雪，盡以給凍者。其子勔，因賂中貴人以花石得幸，時時進奉不絕，謂之「花石綱。」凡林、園、亭、館，以至墳墓間，所有一花一木之奇怪者，悉用黃紙封識，不問其家，徑取之，浙人畏之如虎。 「花石綱」經從之地，巡尉護送，遇橋梁則徹以過舟，雖以數千緡為之者，亦毀之不恤。初江淮發運司於真、揚、楚、泗有轉搬倉，綱運兵各處地方不相交越。勔既進花石，遂撥新裝運船，充御前綱以載之，而以舊者載糧運，直達京師，轉搬倉遂廢，糧運由此不繼，禁衛至於乏食，朝廷亦不之間也。勔之寵日盛，父子俱建節鉞，即居第創雙節堂，又畫徽宗御容置之一殿中，監司、郡守必就此朝朔望。勔嘗豫內宴，徽宗親握其臂與語，勔遂以黃帛纏之，與人揖不舉此臂。弟侄數人，皆結姻帝族，寅緣得至顯官者甚眾。勔有園極廣，植牡丹數千本，花時，以繒彩為莫帟覆其上，每花飾金為牌，樓其名，如是者里許。園夫畦子，藝精種植，及能壘石為山者，朝釋負擔，而暮紆金紫，如是者不可數計。園中有水閣，作九曲路以入，春時縱婦女遊賞，有迷其道者，衝設酒食邀之，或遺以簪珥之屬，人皆惡其醜行。一日，勔敗，檢估其家（按：原來家，誤作官，今改正）資，有黃髮勾者，素與勔不協，既被旨，黎明造其室，家人婦女盡驅之出，雖閭巷小民之家，無敢容納。不數日，已墟其園，所謂牡丹者，皆折以為薪，每一花牌，估直三錢。勔誅，又竄其家於海島，前日之受誥身者盡褫之。當時有謔詞譏之。
朱勔之葬其父，盛飾一女奴、一僮以殉之，僮、奴不知其死也，忻忻然從而入壙。靖康末大饑，郡人怨毒入骨，劫其壙而碎其骨。初入壙門，見骸骨二具，猶誌之曰：「此僮奴也。」
秦檜妻之弟王奐，字顯道。紹興初，知府事，峻於聚斂，酷於用刑，然其規為亦有可取者。兵火之餘，故墟瓦礫山積，乃錄入城小舟（按：原本作《錄入小城》，誤，今從《盧志》改正），出必載瓦礫以培塘，人以為便，石之破碎者，積而焚之，以泥官舍，不賦於民而用有餘。覺報寺，其私家祠也。黃堂前熔錢鑄大士像而人不敢言，每刺鹿血熱酒中飲之，以求補益。未幾，疽發於脅而死。
葉少蘊言，吳人俚語「若等人易得久，瞋人易得醜。」雖鄙，亦甚有理。
徐敦立言：往歲，吳中多詩僧，其名往往見於前輩文集中。餘渡江之初，猶見有規者，頗以詩知名。其為人，性坦率，其徒謂之規方外，時年七十餘矣。談論蕭散可嘉，臨終前數日，有詩曰：「讀書已覺眉棱重，就枕方欣骨節和。睡去不知天早晚，西窗殘日已無多。」葉左丞大愛之。
潘兌，字說之，吳人。事徽宗為侍從，宣和初，奉祠居里中。時郡民朱勔以幸進，寵眷無比，父衝殂，勔護喪歸葬，鄉閭傾城出迓，而潘獨不往。潘之先塋，適有山林，形勢近衝新阡，勔欲得之，乃修敬於潘，潘杜門不納，勔恃恩自恣，遣人諷之，且席以薰天之勢，潘一切拒之。勔歸京師，果訴於上，御筆奪之。已而，又怵御史誣之以罪，而褫潘之職。雖抑之於一時，而吳人至今稱之。
龔敦頤，字養正，和州人。兵部侍郎原之曾孫，居於郡中，有史學，念元祐諸臣以及建中靖國上書等人，多表表立名節。經崇寧禁錮，靖康流離，子孫不能盡存。平生施為，漫不可考，慨然屬意求訪遺闕，遂成《列傳譜述》一百卷，凡名在兩籍三百九人（按：原本，人誤作十，今改正），而書於編者三百五人，其不可詳者四人而已。淳熙七年，周益公必大，修國史薦之，得旨給劄繕寫以進。後七年，洪景盧以翰林學士領史事，復薦之，得上州文學。
郟僑，字喬年，元豐中人，幼學警悟（按：此下疑有脫文）。
章季思，其先池州人，中徙浦城，後因高祖葬吳，遂為郡人焉。祖、父皆隱約不仕，季思嘗問學於朱文公。隱居白屋，出入徒步，人稱之曰「聘君」，貴之也。平生足跡未嘗越州境，而四方之人無不知有章季思。士大夫過吳，以不見為歉，其為人慕尚如此。作詩至多，遇紙即書，書成人人取去，以此為樂，終身不厭，年七十八以疾終於家。將卒時，其正寢，梁折壞有聲，人皆異之。郡人胡淳從季思學，歲時致醪醴、薪米，其卒也，又代二子書世出內壙中，淳字以初。
姑蘇李璋，敏於戲調，偶赴鄰人小集，主人者雖富而素鄙，會次，適李坐其傍，既進食，璋視主人之前，煎鮭魚特大於眾客。璋即請主人曰：「璋與主人，俱蘇人也。每見人書蘇字，不同其魚，不知合在右邊是合在左邊是。」主人：「古人作字，不拘一體，移易從便也。」璋即引手取主人之魚，示眾曰：「領主人指揮」今日左邊之魚亦合從便，權移過右邊如何？」一坐輟飯而笑。有一故相遠派在姑蘇，嘗題遊處壁曰：「大丞相再從侄某嘗遊。」璋題其傍曰：「混元皇帝三十七代孫，李璋繼至。」
吳俗好花，與洛中不異，其地土亦宜花，古稱長洲茂苑，以苑目之，蓋有由矣。吳中花木不可殫述，而獨牡丹、芍藥為好尚之最，而牡丹尤貴重焉。舊寓居諸王皆種花，往往零替，花亦如之，盛者唯藍叔成提刑家最好，事有花三千株，號「萬花堂」。嘗移得洛中名品數種，如玉碗白、景雲紅、瑞雲紅、勝雲紅、玉間金之類，多以遊宦不能愛護，輒死。今惟勝雲紅在。其次，林得之知府家，有花千株，胡長文給事、成居仁太尉、吳謙之待制家，種花亦不下林氏。史志道發運家，亦有五百株。如畢推官希文、韋承務俊心之屬，多則數百株，少亦不下一二百株，習以成風矣。至穀雨為花開之候，置酒招賓就壇，多以小青蓋或青幕覆之，以障風日。父老猶能言者，不問親疏，謂之看花局，今之風俗不如舊，然大概賞花，則為賓客之集矣。
方臘之起，郡中令保甲巡護，雖士流亦不免。范無外率府學諸生，冠帶夜行，用大燈籠，書一絕句於上曰：「自古輕儒孰若秦，山河社稷付他人。而今重士如周室，忍使書生作夜巡。」太守聞之，亟為罷去。盛章作守，頗嫚士，範因元夕府會，作《寶鼎現詞》投之，極蒙嘉獎，遺以酒五百尊，其詞至今傳播。
袁鼇，字可久，崑山人。紹興十二年進士，有《文齋雅記》。子宗仁，中詞科。
甫裏白蓮花寺，乃陸魯望故宅之所，後有祠堂貌像，蓋當時物。咸淳間，有盛氏醉遊寺中，因仆其像於水中，則滿腹皆其平生詩文親稿也。寺僧訟於郡，時郡守倪普深怒之，遂徙坐而更塑其像，雖足少雪天隨之辱，而無復昔時之腹稿矣。
黃子由尚書夫人，胡元功尚書之女也。俊敏強記，經史諸書略能成誦，善筆劄，時作詩文亦可觀，於琴、奕、寫竹等藝尤精，自號「惠齋居士。」時人比之李易安雲。
範文穆公成大，晚歲卜築於郡之盤門外十里，蓋因闔廬所築越來溪之故基，隨地勢高下而為亭榭，所植多名花，而梅尤盛，則築農圃堂，對楞伽山，臨石湖，所謂姑蘇前後台。相距亦止半里耳。孝宗嘗御書「石湖」二大字以賜之。公作上樑文，所謂「吳波萬頃，偶維風雨之舟；越戍千年（按：原本戍誤作戊，千誤作午，今改正），因作湖山之觀」者是也。又有北山堂、幹岩觀、天鏡閣、壽櫟堂。他亭宇尚多，一時勝士賦詠，無不極鋪張之美。乾道壬辰三月上已，周益公必大以春官去國過公，招飲圃中，夜分留題璧間云：「吳台越壘，距盤門才十里，而陸沉荒煙野草者千七百年，紫薇舍人始創別墅，登臨之，勝甲於東南，豈鴟夷子成功於此，扁舟去之，天絕景，須苗裔之賢者，然後享其樂耶。」公為之擊節，而前後所題盡廢焉。
黃端冕家，有白鹿岩。梅溪《鹿苑台銘記》云：維定武（按：歷代帝王紀元，無定武午號，惟吳大帝建元黃武。定字，或是黃宇之訛）六年八月日銘。大晉永和七年，歲在辛亥，三月十九日，平原內史陸機再建立（按：陸機，乃西晉人，不及永和。此條蓋出偽記）。華陽真逸書字畫，蓋王逸少書，端冕以為視此刻，則《瘞鶴銘》為右軍書無疑矣。端冕，名纓，其先建安人，居光福山中，父榮直秘閣。端冕，宣和末，屢上書言事，李丞相綱為行營使，嘗居幕府，遭亂還鄉。紹興初，有文名。其後有名簡字元易者，博學強記，善談吐，能為詩樂府。所著有《東浦集》。雲墅談雋，端冕之弟，黃司理緯字師文，善醫，有奇中。喻子才，其妹之夫也。
晁補之云：近見蘇子美墨跡一卷，皆自書其所作詩。行草爛然，龍蛇飛動，其中有《獨酌詩》云：「一酌澆腸俗慮奔，鸚微鵬大豈堪論。楚靈當日能知此，肯入滄江作旅魂。」卷尾題云：「慶曆乙酉十月，書於姑蘇驛。」今考其詩，蓋是被罪之明年，居滄浪亭時所書。其詩語放曠如此，或謂流落幽憂以終。非也。
清源莊季裕云：建炎三年寓長洲縣彭華鄉高景山北白馬澗張氏舍時，山上設烽火，日舉以報平安。留月餘，即過浙東，臨行書一絕於壁間云：「昔年領牒佐邊侯，愁望長安向戊樓。今日衰顏來澤國，又看烽火照長洲。」是冬，金人犯杭越，明年春，由乎江以歸。白馬澗，去城十八里，有宅百餘區，盡被焚毀，獨留餘所居於壁邊題「耿先生到此不燒」七字。
畢良史，字少董，一字伯瑞，東平人，丞相文簡公五世孫。風度凝遠，少遊京師，四舉禮部不中，出入貴人之間，遭亂南渡，僑寓興國軍，江西漕蔣璨，喜其鑒辨博洽，資給令赴行在，遂以博古說動諸內侍，內侍皆喜之。上方搜古器書畫之屬，恨未有能辨其真偽者，得良史甚悅，月給餐錢五十千。仍令內侍延請為門客，又得束修百餘幹，而食客滿門，隨有輒盡，用族人恩澤補上州文學。紹興中，為東京留守屬官，推知東明縣。東京再陷，即罷從事，留北境三年，著《春秋正辭》、《論語探古》。有宋城哲夫、李師微，願良執經師之，宋執一卷書背立，且讀且止，李執一卷書，向其師若有問者。而良史坐一榻上，後有二女奴，各有所執，而阿冬者坐其間，良史之季子也。女奴之髽者，曰孫壽；冠者曰馬惠真。好事者寫為《翻經圖》。陷北境時，嘗褐衣走間道，即以蠟書上之泗上，繼好剌隨蕭誼以歸。歸日進所著書，改秩升朝，後以直敷文閣，知盱眙軍以卒。子希文、希旦，至今子孫多居吳中云。
潘夢旂，字天錫，郡人。慶元二年，鄒應龍榜進士及第，所著有《漢兵編》。
程泳之沂，伊川先生之孫，知崑山縣，秩滿。其弟巨為府監倉，乃攜其家就居焉。王陔，字希武，參知政事之子，有第宅在崑山。
紹興三年癸丑八月五日，長洲縣地震，自西北方來，樹林皆搖蕩。父老云：「元祐九年九月二十一日，嘗如此。」又紹興十三年癸亥三月十五日清明，大雪盈尺。
郡人潘擇可，崇寧五年，以舍法貢入京，未至，夜夢衣褐挽車三十兩，其弟端夫衣緣隨其後。政和三年擇可以上舍釋褐，後三十年，端夫始就恩科。乃悟挽車三十者，三十載也。
孫價，字元善，居郡中。其子紹遠，字稽仲，提舉福建常平；紹祖，字文仲。
錢俁，字維大，郡人。趙逵榜進士及第，嘗任著作郎、將作少監。
李益，字彥中，郡人。嘉王（按：（宋史）：「徽宗重和元年策進士，有司以嘉王楷第一。帝不欲楷先多士，遂以王昂為榜首。」則此應作王昂）榜上捨出身。
魏志，字幾道，郡人，紹興四年進士。盧彥仁，龍圖閣直學士秉之孫。
姑蘇雍熙寺，每月夜向半，常有婦人往來廊廡間歌小詞，且笑且歎，聞者就之，輒不見。其詞云：「滿目江山憶舊遊，汀州花草弄春柔。長亭艤住木蘭舟，好夢易隨流水去。芳心空逐曉雲愁，行人莫上望京樓。」好事者錄藏之。士子慕容岩卿見之，驚曰：「此餘亡妻所為，外人無知者，君何得之？」客告之故，岩卿悲歎曰：「此寺蓋其旅櫬所在也。」（《竹坡詩話》）
魏鑄，紹興間人，善書。學虞世南《孔廟記》，太和宮碑是其跡。
麋師旦，字周卿，吳人。紹興戊辰登科，紹熙庚戌為江東轉運主管，官蜀，相士楊生謂：「於相法，當有肉峰生頂上，愈壯則愈顯。」後果有肉隆然。癸丑歲，為嘉禾守，楊復訪之，則峰益高。麋嘗曆御史主簿、秘書郎，春秋幾七十年矣，穎才至左司郎中，卒於乙卯（《夷堅志》）。
吳仁傑，字斗南，其先洛陽人，居吳中。父信，舉進士，官至國子學錄。弟仁輔，子樗。陸知微，吳人，靖康中，為開封尉氏丞。
林璞，字伯振；琰，字玉圭。乾道五年同登進士第。琰善篆。王曉，字浚明。何蓑衣、呆道僧二事，見《夷堅辛志》（按：此條疑有脫誤）。
淳熙己未歲，夏秋之交，天久不雨，所在苦旱，吳郡醮祭，逾月不效，通判趙師瑀怒見於色。適有寓客林通判光祖，自少奉道，得法於路真官，有起龍致雨符，其應如響。趙具詞瀝懇於林，林為飛牘奏三境，上言檄告水府，令其子永壽偕趙客陳擇齎往林屋洞投之，洞蓋太湖龍窟。土民云：欲雨時，則洞口出雲如憤鎦雨，人涉巨浸抵靈佑觀，集道流具香幾詣洞焚檄竟，褰裳以入，其前嘉木一本童童，若幢云。
郡城北數里，有古石幢。唐徐浩書，太守陳師錫徙置府第。鄉入夜過河上者，多見鬼物，乃相與請於州，復置舊處，其怪遂絕。
至和中，樂安公守姑蘇日，虎丘崖下，水湧出竹簡數十小片，皆朱書，有孝建年號，蓋宋武時紀年也。蔣穎叔自記於手稿，其孫世昌錄收之。
和靖尹先生去經筵，寓虎丘之西庵，榜曰「三畏齋。」嘉定初，丁焴晦父通守吳郡，乃建祠堂於其後。
范文正公典鄉郡，首建學，聘安定胡先生條立學規，講堂照壁，猶是當時故物。元統二年，劉漢臣者為教授，乃折以造其女奩具。未幾失火，獨焚其廬，而文正公之祠，巋然無恙。
樂備，字功成，本淮海人，寓居崑山。以文學名於時，登紹興二十四年進士第，仕至軍器監簿。
顏度，字魯子，兗國公五十三世孫。由唐魯公之兄子（按：《萬姓統譜》「顏魯公兄子顛，為常熟令。」原本作魯公之子，誤，今改正），仕常熟，遂為吳人，舉進士，以文章、政事名一時，仕至工部侍郎。孝宗嘗謂度每出一言，不動如山。弟<廣忽>，字叔修；子叔平，字景晏；從子叔玠，字景圭；叔瑜，字粹中；叔剛，字某，皆居高第。叔並，字景容；叔璵，字器之，特奏名。其子孫皆居在真慶坊。
顏直之，字方叔，世為郡之長洲人。生而端厚，穎悟異常，好讀書，靡不涉獵，以弓矢應格差監省倉，即丐祠養親，主管建昌軍仙都觀，自號「樂閑居士」，作退靜齋，媻娑其間，幅巾危坐，焚香撫琴，意泊如也。平生好施與，尤樂以藥石濟疾苦，賴以全活者甚眾。備物致用，率以智創，輒出人意表。工小篆，得《詛楚文》筆意，嘗與參政樓公鑰書攻愧齋榜，愧字采之齊侯鎛。樓公意以為與己合，賦詩美之。所著有《集古篆韻》二十卷。《瘍醫方論》、《外科會海》、《瘍醫本草》等書。公氣豐碩，善攝生，不邇聲色，而年止五十一，以嘉定十五年五月甲寅卒，墓在吳縣至德鄉雅宜山。子汝霖、汝礪、汝勳。汝勳，字元老，有清行，少傅趙師貢以郊恩奏得官，主溫州永嘉簿、江陰軍錄參、兩浙轉運司帳管，改官主管文字、知和州含山縣、監左藏西庫，辟淮東安撫司機宜文字通判滁、常二州、慶元府，俱不赴，奉祠雲台觀，官至朝散大夫，至元二十八年八月四日卒，年八十七。
