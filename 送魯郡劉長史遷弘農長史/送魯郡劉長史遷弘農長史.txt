
魯國一杯水，難容橫海鱗。
仲尼且不敬，況乃尋常人。
白玉換斗粟，黃金買尺薪。
閉門木葉下，始覺秋非春。
聞君向西遷，地即鼎湖鄰。
寶鏡匣蒼蘚，丹經埋素塵。
軒後上天時，攀龍遺小臣。
及此留惠愛，庶幾風化淳。
魯縞如白煙，五縑不成束。
臨行贈貧交，一尺重山嶽。
相國齊晏子，贈行不及言。
託陰當樹李，忘憂當樹萱。
他日見張祿，綈袍懷舊恩。

