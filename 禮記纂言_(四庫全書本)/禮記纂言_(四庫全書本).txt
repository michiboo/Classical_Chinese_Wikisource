　　欽定四庫全書　　　　經部四
　　禮記纂言　　　　　　禮類三〈禮記之屬〉
　　提要
　　〈臣〉等謹案禮記纂言三十六卷元吳澄撰澄有易纂言已著録案危素作澄年譜載至順三年澄年八十四留撫州郡學禮記纂言成而虞集行狀則稱成於至順四年即澄卒之歳其言頗不相合然要為澄晚年手定之本也其書毎一卷為一篇大㫖以戴記經文龎雜疑多錯簡故每一篇中其文皆以類相從俾上下意義聨屬貫通而識其章句於左其三十六篇次第亦悉以類相從凡通禮九篇喪禮十一篇祭禮四篇通論十一篇各為標目如通禮首曲禮則以少儀玉藻等篇附之皆非小戴之舊他如大學中庸依程朱別為一書投壺奔喪歸於儀禮冠儀等六篇別輯為儀禮傳亦並與古不同虞集稱其始終先後最為精宻先王之遺制聖賢之格言其僅存可考者既表而存之各有所附而其糾紛固泥於専門名家之手者一旦各有條理無復餘藴其推重甚至考漢書藝文志禮記本一百三十一篇戴徳刪為八十五戴聖刪為四十九與易書詩春秋經聖人手定者固殊然舊唐書元行沖傳載行沖上類禮義疏張説駁奏曰今之禮記歴代傳習著為經教不可刋削魏孫炎始改舊本先儒所非竟不行用貞觀中魏徵因孫炎所修更加整比兼為之注其書竟亦不行今行沖等改徴所注勒成一家然與先儒第乖章句隔絶若欲行用竊恐未可云云則古人屢經修緝迄不能變漢儒舊本唐以前儒風淳實不搖惑於新説此亦一徵澄復改併舊文儼然刪述恐亦不免僭聖之譏以其排比貫串頗有倫次所解亦時有𤼵明較諸王栢刪詩尚為有間故録存之而附論其失如右乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　禮記纂言原序
　　小戴記三十六篇澄所序次漢興得先儒所記禮書二百餘篇大戴氏刪合為八十五小戴氏又損益為四十三曲禮檀弓雜記分上下馬氏增以月令明堂位樂記鄭氏從而為之注緫四十九篇精粗雜記靡所不有秦火之餘區區掇拾所存什一於千百雖不能以皆醇然先王之遺制聖賢之格言往往賴之而存第其諸篇出於先儒著作之全書者無幾多是記者旁搜博採勦取殘篇斷簡㑹稡成書無復銓次讀者每病其雜亂而無章唐魏鄭公為是作類禮二十篇不知其書果何如也而不可得見朱子嘗與東萊先生呂氏商訂三禮篇次欲取戴記中有關於儀禮者附之經其不係於儀禮者仍別為記呂氏既不及答而朱子亦不及為幸其大綱存於文集猶可攷也晚年編校儀禮經傳則其條例與前所商訂又不同矣其間所附戴記數篇或削本篇之文而補以他篇之文今則不敢故止就其本篇之中科分櫛剔以類相從俾其上下章文義聨屬章之大㫖標識於左庶讀者開卷瞭然若其篇第則大學中庸程子朱子既表章之論語孟子並而為四書固不容復厠之禮篇而投壺奔喪實為禮之正經亦不可以雜之於記其冠義昏義鄉飲酒義射義燕聘義六篇正釋儀禮別輯為傳以附經後矣此外猶三十六篇曰通禮九曲禮內則少儀玉藻通記小大儀文而深衣附焉月令王制専記國家制度而文王世子明堂位附焉曰喪禮者十有一喪大記雜記喪服小記服問檀弓曾子問六篇既喪而大傳閒傳問喪三年問喪服四制五篇則喪之義也曰祭禮者四祭法一篇既祭而郊特牲祭義祭統三篇則祭之義也曰通論者十有二禮運禮器經解一類哀公問仲尼燕居孔子閒居一類坊記表記緇衣一類儒行自為一類學記樂記其文雅馴非諸篇比則以為是書之終嗚呼由漢以來此書千有餘歳矣而其顛倒糾紛至朱子欲為之是正而未及竟豈無所望於後之人與用敢竊取其意修而成之篇章文句秩然有倫先後始終頗為精審將來學禮之君子於此考信或者其有取乎非但戴氏之忠臣而已也













　　禮記纂言原序
　　禮者理也理也者性也性也者命也維天之命於穆不已而其在於人也謂之性其粲然而條理也謂之禮其純然而粹善也謂之仁其截然而裁製也謂之義其昭然而明覺也謂之知其渾然於其性也則理一而已矣故仁也者禮之體也義也者禮之宜也知也者禮之通也經禮三百曲禮三千無一而非仁也無一而非性也天敘天秩聖人何心焉蓋無一而非命也故克己復禮則謂之仁窮理則盡性以至於命盡性則動容周還中禮矣後之言禮者吾惑焉紛紜器數之爭而牽制形名之末窮年矻矻弊精於祝史之糟粕而忘其所謂經綸天下之大經立天下之大本者禮雲禮雲玉帛云乎而人之不仁也其如禮何哉故老莊之徒外禮以言性而謂禮為道徳之衰仁義之失旣已墮於空虛漭蕩而世儒之説復外性以求禮遂謂禮止於器制度數之間而議擬倣像於影響形跡以為天下之禮盡在是矣故凡先王之禮煙蒙灰散而卒以煨燼於天下要亦未可專委罪於秦火者僭不自度嘗欲取禮記之所載揭其大經大本而疏附其條理節目庶㡬器道本末之一致又懼徳之弗任而時亦有所未及也間嘗為之說曰禮之於節文也猶規矩之於方圎也非方圎無以見規矩之用非節文則亦無從而睹所謂禮矣然方圎者規矩之所出而不可遂以方圎為規矩故執規矩以為方圎則方圎不可勝用舍規矩以為方圎而遂以方圎為之規矩則規矩之用息矣故規矩者無一定之方圎而方圎者有一定之規矩此學禮之要盛徳者之所以動容周還而中也宋儒朱仲晦氏慨禮說之蕪亂嘗欲考次而刪正之以儀禮為之經禮記為之傳而其志竟亦弗就其後吳幼清氏因而為之纂言亦不數數於朱説而於先後重輕之間固已多所發明二子之見其規條指畫則旣出於漢儒矣其所謂觀其會通以行其典禮之原則尚恨吾生之晚而未及與聞之也雖然後聖而有作也則無所容言矣後聖而未有作也則如纂言者固學禮者之箕裘筌蹄也而可以少之乎姻友胡汝登忠信而好禮其為寧國也將以是而施之刻纂言以敷其說而屬序於予予將進汝登之道而推之於其本也故為序之若此雲正徳庚辰冬至後學餘姚王守仁序










