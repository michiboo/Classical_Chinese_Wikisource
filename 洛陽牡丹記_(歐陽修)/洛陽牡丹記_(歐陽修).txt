《洛陽牡丹記》一卷，宋歐陽修撰。修有《詩本義》，已著錄，是記凡三篇。一曰花品，敘所列凡二十四種。二曰花釋名，述花名之所自來。三曰風俗記，首略敘遊宴及貢花，餘皆接植栽灌之事。文格古雅有法，蔡襄嘗書而刻之於家，以拓本遺修。修自為跋，已編入《文忠全集》，此其單行之本也。周必大作《歐集考異》，稱當時士大夫家有修《牡丹譜印》本，始列花品，敘及名品，與此卷前兩篇頗同。其後則曰敘事、宮禁、貴家、寺觀、府署、元白詩、譏鄙、吳蜀、詩集、記異、雜記、本朝、雙頭花、進花、丁晉公續花譜，凡十六門，萬餘言。後有梅堯臣跋。其妄尤甚，蓋出假託云云。據此，是宋時尚別有一本。《宋史·藝文志》以《牡丹譜》著錄而不稱《牡丹記》，蓋已誤承其訛矣。
牡丹出丹州、延州，東出青州，南亦出越州。而出洛陽者，今為天下第一。洛陽所謂丹州花、延州紅、青州紅者，皆彼土之尤傑者，然來洛陽，才得備眾花之一種，列第不出三已下，不能獨立與洛花敵。而越之花以遠罕識不見齒，然雖越人亦不敢自譽以與洛陽爭高下。是洛陽者，果天下之第一也。洛陽亦有黃芍藥、緋桃、瑞蓮、千葉李、紅郁李之類，皆不減它出者，而洛陽人不甚惜，謂之果子花，曰某花某花，至牡丹則不名，直曰花。其意謂天下真花獨牡丹，其名之著不假曰牡丹而可知也。其愛重之如此。說者多言洛陽於三河間，古善地，昔周公以尺寸考日出沒，測知寒暑風雨乖與順於此，此蓋天地之中，草木之華得中氣之和者多，故獨與它方異。予甚以為不然。夫洛陽於週所有之土四方入貢道裡均，乃九州之中，在天地崑崙磅礴之間，未必中也。又況天地之和氣，宜遍被四方上下，不宜限其中以自私。夫中與和者，有常之氣。其推於物也，亦宜為常之形。物之常者不甚美，亦不甚惡，及元氣之病也，美惡鬲並而不相和入，故物有極美與極惡者，皆得於氣之偏也。花之種其美與夫癭木癰腫之鐘其惡，醜好雖異，而得分氣之偏病，則均。洛陽城圓數十里，而諸縣之花莫及城中者，出其境則不可植焉。豈又偏氣之美者，獨聚此數十里之地乎？此又天地之大不可考也。已凡物不常有而為害乎人者曰災，不常有而徒可怪駭不為害者曰妖，語曰：天反時為災，地反物為妖，此亦草木之妖，而萬物之一怪也。然比夫癭木癰腫者竊獨鍾其美，而見幸於人焉。余在洛陽，四見春。天聖九年三月，始至洛。其至也晚，見其晚者。明年，會與友人梅聖俞遊嵩山少室、緱氏嶺、石唐山紫雲洞，既還，不及見。又明年，有悼亡之戚，不暇見。又明年，以留守推官歲滿，解去，只見其早者。是未嘗見其極盛時，然目之所矚，已不勝其麗焉。余居府中時，嘗謁錢思公於雙桂樓下，見一小屏立坐後，細書字滿其上。思公指之曰：「欲作花品，此是牡丹名，凡九十餘鐘」。余時不暇讀之。然余所經見而今人多稱者，才三十許種。不知思公何從而得之多也。計其餘，雖有名而不著，未必佳也。故今所錄，但取其特著者而次第之。
牡丹之名，或以氏，或以州，或以地，或以色，或旌其所異者而誌之。姚黃、牛黃、左花、魏花，以姓著；青州、丹州、延州紅，以州著，細葉、粗葉壽安潛溪緋以地著；一捻紅、鶴翎紅、硃砂紅、玉板白、多葉紫、甘草黃以色著；獻來紅、添色紅、九蕊真珠、鹿胎花、倒暈檀心，蓮花萼、一百五、葉底紫皆志其異者。姚黃者，千葉黃花，出於民姚氏家。此花之出，於今未十年。姚氏居白司馬坡，其地屬河陽。然花不傳河陽，傳洛陽。洛陽亦不甚多，一歲不過數朵。牛黃亦千葉，出於民牛氏家，比姚黃差小。真宗祀汾陽，還過洛陽，留宴淑景亭，牛氏獻此花，名遂著。甘草黃，單葉，色如甘草。洛人善別花，見其樹知為某花雲。獨姚黃易識，其葉嚼之不腥。魏家花者，千葉肉紅花，出於魏相仁溥家。姓樵者於壽安山中見之，斫以賣魏氏。魏氏池館甚大，傳者雲此花實出時，人有欲閱者，人稅十數錢，乃得登舟渡池至花所，魏氏日收十數緡。其後破亡，鬻其園。今普明寺後林池，及其地。寺僧耕之，以植桑麥。花傳民家甚多。人有數其葉者，雲至七百葉。錢思公曰：「人謂牡丹花王，今姚黃真可為王，而魏花乃後也。」鞓紅者，單葉深紅花，出青州，亦曰青州紅。故張僕射齊賢，有第西京賢相坊，自青州以駝馱其種，遂傳洛中。其色類腰帶鞓，故謂之鞓紅。獻來紅者，大多葉淺，紅花。張僕射罷相居洛陽，人有獻此花者，因曰獻來紅。添色紅者，多葉，花始開而白，經日漸紅，至其落乃類深紅。此造化之尤巧者。鶴翎紅者，多葉花，其末白而本肉紅如鴻鵠羽色。細葉、粗葉壽安者，皆千葉，，出壽安縣錦屏山中。細葉者尤佳。倒暈檀心者，多葉紅花。凡花近萼色深，至其末漸淺。此花自外深色，近萼反淺自而深，檀點其心，此尤可愛。一捻紅者，多葉淺紅化，葉杪深紅一點，如人以手指捻之。九蕊真珠紅者，千葉紅花，葉上有一白點如珠，而葉密，蹙其蕊為九叢。一百五者，多葉白花。洛花以穀雨為開候，而此花常至一百五日，開最先。丹州、延州花，皆千葉，紅花，不知其至洛之因。蓮花萼者，多葉紅花，青趺三重如蓮花萼。左花者千葉紫花葉密而齊如截，亦謂之平頭紫。硃砂紅者，多葉紅花，不知其所出。有民門氏子者，善接花以為生，買地於崇德寺前治花圃，有此花。洛陽豪家尚未有，故其名未甚著。花葉甚鮮，向日視之如猩血。葉底紫者，千葉紫花，其色如墨，亦謂之墨紫。花在叢中旁必生一大枝，引葉覆其上，其開也比它花可延十日之久。噫！造物者亦惜之耶？此花之出，比它花最遠。傳雲唐末有中官，為觀軍容使者，花出其家，亦謂之軍容紫。歲久失意其姓氏矣。玉板白者，單葉白花，葉細長如拍板，其色如玉而深，檀心，洛陽人家亦少有。余嘗從思公至福嚴院見之，問寺僧而得其名。其後未嘗見也。潛溪弼者，千葉緋花，出於潛溪寺。寺在龍門山後，本唐相李藩別墅。今寺中已無此花，而人家或有之。本是紫花，忽於叢中時出緋者，不過一二朵。明年移在他枝，洛人謂之轉枝花。故其接頭尤難得。鹿胎花者，多葉紫花，有白點如鹿胎之紋，故蘇相禹珪宅今有之。多葉紫不知其所出。初姚黃末出時，牛黃為第一，牛黃未出時；魏花為第一；魏花未出時，左花為第一。左花之前唯有蘇家紅、賀家紅、林家紅之類，皆單葉花，當時為第一。自多葉、千葉花出後，此花黜矣。今人不復種也。牡丹初不載文字，唯以藥載《本草》，然於花中不為高第。大抵丹延已西及褒斜道中尤多，與荊棘無異，土人皆取以為薪。自唐則天已後，洛陽牡丹始盛。然未聞有以名著者。如沈、宋、元、白之流，皆善詠花草，計有若今之異者，彼必形於篇詠，而寂無傳焉。唯劉夢得有詠魚朝恩宅牡丹詩，但云「一叢千萬朵」而已，亦不去其美且異也。謝靈運言永嘉竹間水際多牡丹，今越花不及洛陽甚遠，是洛花自古未有若今之盛也。
洛陽之俗，大抵好花，春時城中無貴賤皆插花，雖負擔者亦然。花開時，士庶競為遊遨。往往於古寺廢宅有池台處，為市井張幄幕，笙歌之聲相聞。最盛於月陂堤、張家園、棠棣坊長壽寺東街與郭令宅。至花落乃罷。洛陽至東京六驛，舊不進花。自今徐州李相迪為留守時，始進御。歲遣衙校一員，乘驛馬，一日一夕至京師。所進不過姚黃，魏花三數朵。以菜葉實竹籠子，藉覆之使馬上不動搖，以蠟封花蒂，乃數日不落。大抵洛人家家有花，而少大樹者，蓋其不接則不佳。春初時，洛人於壽安山中斫小栽子賣，城中謂之山篦子。人家治地為畦塍種之，至秋乃接。接花工尤著者謂之門園子。豪家無不邀之。姚黃一接頭直錢五千。秋時立契買之。至春見花乃歸其直。洛人甚惜此花，不欲傳，有權貴求其接頭者，或以湯中蘸殺與之。魏花初出時接頭亦錢五千，今尚直一千。接時須用社後重陽前，過此不堪矣。花之木去地五七寸許截之，乃接，以泥封裹，用軟土壅之，以葉作庵子罩之，不令見風曰。惟南向留一小戶，以達氣。至春，乃去其覆。此接花之法也。 〈用瓦亦可〉種花必擇善地，盡去舊土，以細工用白斂末一斤和之。蓋牡丹根甜，多引蟲食，白斂能殺蟲。此種花之法也。澆花亦自有時，或用日未出，或日西時。九月旬日一澆，十月十一日三日二日一澆，正月隔日一澆，二月一日一澆。此澆花之法。一本發數朵者，擇其小者去之，只留一二朵，謂之打剝，懼分其脈也。花才落，便剪其枝，勿令結子，懼其易老也。春初既去蒻庵，便以棘數枝置花叢上。棘氣暖，可以辟霜，不損花芽。他大樹亦然。此養花之法也。花開漸小於舊者，蓋有蠹蟲損之，必尋其穴，以硫磺簪之其旁，又有小穴如針孔，乃蟲所藏處，花工謂之氣窗，以大針點硫磺末針之，蟲乃死。蟲死花復盛。此醫花之法也。烏賊魚骨以針花樹，入其膚，花輒死，此花之忌也。

