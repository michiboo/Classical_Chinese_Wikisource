《黃庭內景玉經》者，一名《太上琴心文》，〈琴，和也。誦之可以和六府，寧心神，使人得仙也。〉一名《大帝金書》，〈扶桑大帝君宮中盡誦此經。以金簡刻書之，故曰金書。〉一名《東華玉篇》。〈華者，東方諸宮名也，東海青童君所居。其中玉女仙人皆誦味之。刻玉書之，故為玉篇也。〉。當清齋九十日，誦之萬過，使調和三魂，制煉七魄，除去三屍，安和六府，五藏生華，色反嬰孩，百病不能傷，災害不得干。萬過既畢，自然洞觀鬼神，內視腸胃，得見五藏。其時當有黃庭真人、東華玉女教子之神仙焉。此文不死之道也，子有仙相，得吾此書也。此文羅列一形之神室處，胎神之所在耳。恆誦詠之者，則神室明正，胎真安寧，靈液流通，百關調暢，血髓充道，腸胃虛盈，五藏結華，耳目聰明，白發還黑，朽齒更生。所以卻邪疴之紛若者，謂我已得魂精六緯之姓名也，形充神寧而曰欲死不可得也，故曰內景黃庭為不死之道。受者齋九日，或七日，或三日，然後受之。授者為師，受者奉焉。結盟立誓，期以勿泄。古者盟用玄雲之錦九十尺，金簡鳳文之羅四十尺，金鈕九雙，以代割髮歃血不泄之約。此物是神鄉之奇帛，非赤縣之所有也。今錦可用白絹，羅可用青布，鈕可用金錄，亦足以誓信九天，制告三官矣。皆奉有經之師，散之寒棲，違盟負誓，七祖受考於湯谷河源，身為考鬼於風刀也。〈湯谷，中山王口訣也。〉一人受書，得傳九人，審視形氣，必慈仁忠信耽玄注真者，不毀真正，敬樂神仙，乃可示耳。非其才是為漏泄，謹量可授亦誠難也。又先求感應，推訊虛靈者乃佳也。審可傳者，亦將夢以告悟，臨時之宜亦玄解於心矣。宣洩之科既重，傳之者良為嶮㠊，有黃庭內經之子寧不慎密之哉!〈《虛真人口訣》：夫內景黃庭經者，扶桑大帝君之金書，煉真之秘言也。〉
讀《黃庭內景經》者，常在別室，燒香潔盛，乃執之也。諸有此經辟百邪。若入山林及空暗之地，心中震怖者，正心向北讀內經一過，即神靜意平，如與千人同旅而止。能讀之萬過，自見五藏腸胃，及天下鬼神役使在己。若因病者，心存讀之，垂死亦愈。大都忌食六畜、魚臊、五辛、殗污之事，若脫履之者，沐浴盥漱，燒香於左右，讀經一過，百疴除也。〈右小君言，暮臥先讀《黃庭經》一過乃眠，使人魂魄自製練，得三四過乃佳也。〉
夫萬法以人為主，人則以心為宗，無主則法不生，無心則身不立。心法多門，取用非一；有無二體，隨事應機。故有凡聖淺深、愚智真假，莫匪心神辯識，運用之所由也。但天下之道，殊塗而同歸，百慮而一致。從麤入妙，權實則有二階。脗跡符真，是非同乎一見。有《黃庭內景經》者，東華之所秘也，誠學仙之要妙，羽化之根本。余襞習未周，而觀想粗得，裁靈萬品，模擬一形。義有四宗，會明七字；指事象諭，內外兩言。絀聰隳體之餘，任噓從呬之暇，舐筆磨墨，輒貽原筮。
上清紫霞虛皇前，
三清之境，有太清、上清、玉清，此三清之中，一切大聖之所居也。按《玉緯經》云：上清者，虛皇大道君之所治也。即大道之域，包羅三清。又常朝儀西南方，有太靈虛皇天尊，即元始之本號也。道君欲明作七言之所，始乎紫霞之宮也，亦名紫瓊宮、亦曰紫晨之宮。 
太上大道玉晨君，
太上之尊也，按《本行經》雲，有元始五老之君號也。玉晨君，即皇老之一號也。 
閒居蕊珠作七言，
《秘要經》云：仙宮中有寥陽之殿，蕊珠之闕，翠雲之房，道君在中而說經，人身備有之也。 
散化五形變萬神，
謂隳支體，黜聰明，離形去智，同於大通，先本後跡，故假神以托用也。夫神者，隨感而應者也，故有其數，豈直萬乎?
是為黃庭曰內篇。
因中而得名也。 
琴心三疊舞胎仙，
琴，和也。疊，積也。存三丹田，使和積如一，則胎仙可致也。胎仙，胎息之仙也，猶胎在腹中有氣而無息。 
九氣映明出霄間，
三田之中，有九氣炳煥，無不燭也。《大洞經》云：三丹田及三元、三洞房，合為九宮，宮中有天皇九魄變為九氣，化為九神也。 
神蓋童子生紫煙；
觀照存思，假目為事。下文云：眉號華蓋覆明珠。華蓋即神蓋，謂眉也。明珠，目童子也。紫煙，目精妙之氣。 
是曰《玉書》可精研，
文因跡始，專則能通。 
詠之萬遍升三天，
精備神充，名上三清。 
千災以消百病痊，
精神具則災病自消。
不憚虎狼之兇殘，
無殘傷也。 
亦以卻老年永延。
此一章都說黃庭之道也。
　 
上有魂靈下關元，
上魂，天分也；下關，地分也。魂靈無形，關元有質，人法天地形象。 
左為少陽右太陰，
左東右西，卯生酉殺。 
後有密戶前生門。
前南後北。密戶，後二竅。言隱密也。生門前七竅，言藉以生也。為九竅。 
出日入月呼吸存，
日月者，陰陽之精也。左出右入，身為陰陽之氣，法象天地之氣。出為呼氣，入有吸氣，呼吸之間，心當存之。 
元氣所合列宿分，
元氣一也，使心與道合，存日月星辰，靈光照耀，羅列一身，分明與天合。 
紫煙上下三素雲，
紫煙，目精之氣也。存見三丹田，上、中、下俱有白氣，流通一體。又云：目光有紫、青、綠三色，為三素雲。仙經云：雲林夫人咒曰："日月童三雲兩目真君精"，故也。 
灌溉五華植靈根，
素雲之氣，在口為玉液，存咽之以灌五華者，五臟之英華。靈根，命根。植，生之也。 
七液洞流沖盧間。　 
七竅之液，上下洞流，上沖下回，盧頜之間、明堂之中。 
回紫抱黃入丹田，
內象喻也。脾氣黃，目氣紫，七液周流，抱黃回紫，出入呼吸，俱入丹田。丹田有三所，靈命之根也。按《大洞經》云：眉間入三分為雙丹田，入骨際三分為台闕。左青房，右紫戶，二神居之。眉間卻入一寸為明堂，左明童君，右明女君，中明鏡神君；眉間卻入二寸為洞房，左無英君，右白元君，中黃老君，眉間卻入三寸為丹田，亦名泥丸宮。左有上元赤子君，右有帝卿君；又卻入四寸為流珠宮，有流珠真君居之；又卻入五寸為玉帝宮，玉清真母居之；又當明堂上一寸為天庭宮，上清真女居之；又洞房直上一寸為極真宮，太極帝君居之；又丹田直上一寸為丹玄宮，有中黃太乙君居之；又流珠直上二寸為太黃宮，太上君居之。男為雄一，女為雌一，男女並可修之。 
幽室內明照陽門。
幽隱之室，內自思存，心目明鑒了如如。日月神者，無方之謂也。心神無方，存之則有。遺之則亡。 

口為玉池太和宮，
口中液水為玉津，一名醴泉，亦名玉漿，貯水為池也。百節調柔，五臟和適，皆以口為宮主也。一本有作太和宮，於文韻不便也。《大洞經》云：心存胃口，有一女子，嬰兒形，無衣服，正立胃管，張口承注魂液，仰吸五氣，當即藏滿口中，內外津液，滿口咽之，遣直入玄女口中。五過畢，叩齒三通，微咒曰：玉清高上，九天九靈，化為神女，下入胃清。金和玉映，心閑神明，服食日精，金華充盈。 
漱咽靈液災不干，
靈液真氣，邪不干正。
體生光華氣香蘭，
不食五穀，體無滓穢。
卻滅百邪玉煉顏。
肌膚若冰雪，綽約若處子。 
審能修之登廣寒，
廣寒，北方仙宮之名。冬至之日，月伏廣寒之宮。其時育養月魂於廣寒之地，天人采精華之彩，以辯日月之光。 
晝夜不寐乃成真，
勤修靜定，則為真人。
雷鳴電激神泯泯。
調神理氣，精魄恬愉，雖震雷而不驚懾。又曰：雷鳴電激為叩齒。叩齒存思，乃是神用，不得言泯泯也。
黃庭內人服錦衣，
黃庭內人謂道母，黃庭真人謂道父，身備有之，錦衣具五色也。即謂五臟之真氣也，三庭之中備有之故也。 
紫華飛裙雲氣羅，
《十方經》云：高上玉皇衣文明飛雲之裙，即神仙之服也。 
丹青綠條翠靈柯，
五色雜氣，共生枝條仙衣之所。
七蕤玉籥閉兩扉，
外象喻也。七竅開闔，以喻關籥，用之以道，不妄閉也。蕤，籥之飾也，存神必閉目，曰閉兩扉。 
重掩金關密樞機，
金取堅剛也。老子經云：善閉無關鍵而不可開，言養生善守，精神不妄泄。 
玄泉幽闕高崔嵬。
玄泉者，口中之液也。一曰玉漿，一名玉液，一名玉泉，兩目間為闕庭，兩腎間為幽闕，如門之左右，象巍中然為道，腎在其內，故曰幽闕也。據腎在五臟之下而雲高者，形伏存神則在丹田之上，故曰高也。 
三田之中精氣微，
內指事也。丹田之中，神氣變化，感應從心，非有非無，不可為也。象粗入妙，必基有條，故以氣則用心為主。因象至靜至微，不可以數求之。《道機經》云：天有三光，日月星；人有三寶，三丹田。丹田中氣，左青、右黃、上白、下黑也。 
嬌女窈窕翳霄暉，
《真誥》云：嬌女，耳神名也。言耳聽朗徹，明掩玄暉。 
重堂煥煥明八威，
重堂，喉嚨名也。一曰重樓，亦名重環。《本經》云：絳宮重樓十二級。絳宮，心也。喉嚨在心上，故曰重堂。喉嚨者，津液之路也。流通上下，滋榮一體，煥明八方，八卦之神曰八威也。 
天庭地關列斧斤，
兩眉間為天庭，紫微夫人咒曰：開通天庭，使我長生。列斧斤，言勇壯也。 
靈臺盤固永不衰。
心為靈臺，言有神靈居之；靜則守一，動則存神；神具體安，不衰竭也。
中池內神服赤珠，
膽為中池，舌為華池，小腹為玉池，亦三池之名。膽部章曰：龍旗橫天擲火鈴。赤珠，言火鈴也。 
丹錦雲袍帶虎符，
丹錦雲袍，心肺之色也。在膽上，故曰雲袍虎符也。《九真經》云：黃老君之服，玄龍神虎符，帶流金之鈴，並道君之服也。 
橫津三寸靈所居，
內指事也。臍在胞上，故曰橫津。臍下三寸為丹田，真人赤子所居也。 
隱芝翳鬱自相扶。　 
謂男女之形體也，隱鬱交合，自然之道。按《內外神芝記》訣云：五臟之液為芝，即隱芝也，又名內芝。 

天中之岳精謹修，
天中之岳為鼻也，一名天臺。《消魔經》云：鼻欲數按其左右，令氣平也。所謂灌溉中嶽，名書帝錄也。 
靈宅既清玉帝遊，
面為靈宅，一名天宅，以眉目口之所居，故為宅。修之精通，則神遊矣。《大洞經》云：面為尺宅，又或雲赤澤。 
通利道路無終休，
《太素丹景經》云：一面之上，常欲兩手摩拭之，高下隨形不休息，則通利耳目鼻口之氣脈。 
眉號華蓋覆明珠，　 
明珠，目也。 
九幽日月洞虛無，
《五神行事》云：眉上之入一寸為玉堂、紫闕，左日右月。又《玉歷經》云：太清上有五色華蓋九重，人身亦有，當存目童如日月明也。 
宅中有真常衣丹，
真龍心神，即赤誠童子也。亦名真一，亦名赤子，亦名子丹，亦名真人。存見之，常在目前，與心應而象心氣色也。 
審能見之無疾患。
元陽子曰：常存心神，則無病也。 
赤珠靈裙華蒨粲，　 
心神之服色，外喻也。 
舌下玄膺生死岸，
內指事也。玄膺者，通津液之岸也。《本經》云：玄膺氣管受精府。 
出青入玄二氣煥，
謂吐納陰陽二氣，煥然著明也。 
子若遇之昇天漢。
人能善遇吐納之理，即成天仙。
至道不煩訣存真，
專之則至。 
泥丸百節皆有神。
神者，妙萬物而為言。因象立名則如下說。
髮神蒼華字太元，
白與黑謂之蒼，最居首上，故曰：太元。 
腦神精根字泥丸，　 
丹田之宮，黃庭之舍，洞房之主，陰陽之根，泥丸，腦之象也。 
眼神明上字英玄，
目喻日月，在首上之，故曰明上。英玄，童子精色也，內指事也。 
鼻神玉壟字靈堅，
玉壟之骨，象玉也。神氣通天，出入不竭，故曰靈堅。 
耳神空閒字幽田，
空閒幽靜，聽物則審，神之所居，故曰田也。 
舌神通命字正倫，
咽液以舌，性命得正其五味，各有倫理。 
齒神崿鋒字羅千，
牙齒堅利，如劍崿刀鋒，摧羅衆物而食之者也。 
一面之神宗泥丸。
腦神丹田，百神之主。 
泥丸九真皆有房，
《大洞經》云：三元隱化則成三宮，三三如九，故有三丹田。又有三洞房，合上三元，為九宮，中有九真神，三九二十七，神氣相和，人當存之，亦謂九皇、九魄，變成九氣，化為九神，各居一洞房也。 
方圓一寸處此中，
房有一寸，故腦有瓣也。
同服紫衣飛羅裳。
九真之服，皆象氣色，飛，猶輕也。 
但思一部壽無窮，
存思九真，不死之道。
非各別住俱腦中，
丹田之中，眾神所居。 
列位次坐向外方，
神繞丹田而外其面，以扞不祥。《八素經》云：真有九品，向外列位，則當上真上向，高真南向，太真東向，神真西向，玄真北向，仙真東北向，天真東南向，虛真西南向，至真西北向。夫真者，不視而明，不聽而聽，不言而正，不行而從也。 
所存在心自相當。
心存玄真，內外相應。
心神丹元字守靈，
內象喻也。心為臟腑之元，南方火之色，棲神之宅也。故曰守靈。 
肺神皓華字虛成，
棲為心之華蓋，皓白也。西方金之色，肺色白，其質輕虛，故曰虛成也。 
肝神龍煙字含明，
肝位木行，東方青龍之色也，於髒主目。日出東方，故曰含明也。 
翳鬱道煙主濁清，
翳鬱木象，得火而煙生，得陽而氣清；清即目明，濁即目暗。 
腎神玄冥字育嬰，
腎屬水，故曰玄冥。腎精為子。故曰育嬰。 
脾神常在字魂停，
脾中央土位也，故曰常在。即黃庭之宮也。脾磨即食消，神力象壯，故曰魂停也。 
膽神龍曜字威明。
膽色青光，故曰龍曜；主於勇悍，故曰威明。外取東方青龍雷震之象。 
六腑五臟神體精，
資保一身，廢一不可，故曰神體精。心、肝、脾、肺、腎為五臟，胃、大腸、小腸、膀胱、三焦、膽為六腑。所言腑者，猶府邑之府，取受物之義，故曰府也。髒者，各具一質，而共藏於身，故為髒也。言三焦者多矣，而未的其真，蓋心肝腑三髒之上，而系管之中為三焦。《中黃經》云：心肝肺三焦，當指其所也。又據五方之色，脾為五臟之主。而今其以心為主，何也？答曰：心居五臟中，其質虛受，是神識之體，運用之源，故偏方而得其主，動用而獲其神，不可以象數言，不可以物悉取，皆自然之理也。 
皆在心內運天經，
以五臟六腑各有所司，皆法象同天地，順陰陽，自然應攝之道，故曰運天經也。 
晝夜存之自長生。
依此五神服色，思存不舍，不死之道。仙經存五臟之氣，變為五色雲，當頂上覆陰一身，日居於前，月居於後，左青龍，右白虎，前朱雀，後玄武，即去邪長生之道也。 

肺部之宮似華蓋，
金宮也，肺在五臟之上，曰：葉如蓋也。 
下有童子坐玉闕，
童子名皓華。肺形如蓋，故以下言之。玉闕者，腎中白氣與上肺連之也。 
七元之子主調氣，
元陽子曰：七元之君，負甲持符，辟除凶邪而布氣七竅，主耳目聰明。七元七竅之外，元氣也。 
外應中嶽鼻齊位，
中嶽者，鼻也。又為齊，齊為崑崙。鼻為七竅之門戶，位猶主也。 
素錦衣裳黃雲帶，
素，肺膜之色也。黃膜蔓延羅緒，有象雲氣也。 
喘息呼吸體不快，
有時而然。
急存白元和六氣，
白元君主肺宮也。《大洞經》云：白元君居洞房之右是也。 
神仙久視無災害。
邪不幹正。
用之不已形不滯。
常存此道，形氣榮華，至誠修煉之所及也。 

心部之宮蓮含華，
火宮也。心臟之質，象蓮花之未開也。 
下有童子丹元家。
心神丹元字守靈。神在心內，而雲下者，據華蓋而雲之也。 
主適寒熱榮衛和，
寒熱，陰陽靜燥之義也。人常和適，以榮衛其身。《老子》云：燥盛寒，靜勝熱，清靜以為天下正。 
丹錦飛裳披玉羅。
象心臟之色也。有肺之白氣，象玉羅。
金鈴朱帶坐婆裟。
金鈴，內蕊之象也。朱帶，血脈之象也。坐婆裟者，言神之安靜也。《九真經》云：黃老君帯流金之鈴，仙服也。 
調血理命身不枯。
心安體和，則無病夭。 
外應口舌吐五華，
心主口舌，吐納五臟之津，辯識五行之味，故言外應。 
臨絕呼之亦登蘇。
有病厄當存丹元童子朱衣赤冠，以救護之也。
久久行之飛太霞。
常修此道，能獲飛仙。
肝部之宮翠重裏，
木宮也。肝色蒼翠，大小相重之象也。 
下有青童神公子，
肝，東方木位，主青，故曰青童。左位為公子，公子一名含明，上有華蓋，故曰下。 
主諸關鏡聰明始。
於時主春，青陽之本始於竅。主目，五行之關鏡也，故曰聰明之始。
青錦披裳佩玉鈴，
青錦，肝之色。玉鈴，白脈垂象也。《升玄經》云：三天五帝皆帶大玉之佩。《素雲經》云：靈耀君衣青錦丹裳，皆神仙之服也。 
和制魂魄津液平，
內指事也。東春和煦，萬物生成。 
外應眼目日月精，
肝位屬眼，象日月明。
百疴所鐘存無英，
左為無英，肝神在左，故存之。有本為無英。無英者，物生之象也。
同用七日自充盈。
五臟兼存，故言同用。凡七日為一竟者，一遊也。 
垂絕念神死複生，
存念青衣童子形。如上說。
攝魂還魄永無傾。
《太微靈書》云：每月三日、十三日、二十三日夕，三魂棄身遊外。攝之者，常仰眠、去枕、伸足、交手心上，瞑目閉氣三息，叩齒三通畢，存心中有赤氣，如雞子從內出於咽中，赤氣轉大，覆身，變成火，以燒身，使匝，覺體少熱，呼三魂名曰"爽靈、胎光、幽精"。即微咒曰："太微玄宮，中黃始青，內煉三魂，胎光安寧，神寶玉室，與我俱生。不得妄動，鑒者太靈。若欲飛行，唯詣上清；若有饑渴，得飲玄水玉精。"又每月朔望晦光魄盛總交通，存思精煉反還之法。當此，乃仰眠伸足，掌心掩兩耳，令指根繞於項上，閉息七遍，叩齒七通；心存鼻端白氣，如小豆大，須臾漸大，冠身上下九重氣，忽變成兩青龍，在兩目中，白虎在兩鼻孔中，朱雀在心上，蒼龜在左足下，螣蛇在右足下，兩玉女著錦衣，手把火光當兩耳門。畢，咽液七過，呼七魄名"屍狗、伏矢、雀陰、天賊、毒穢、臭肺"。即咒曰：素氣九還，制魂邪奸，天狩守門，嬌女執關，煉魄和柔，與我相安。不得妄動，看察形源，若有饑渴，聽飲月黃日丹。
腎部之宮玄關圓，
水宮也，玄關圓者，腎之形狀也。玄，水色，內象喻也。 
中有童子冥上玄，
腎為下玄，其神玄冥，字育嬰。心為上玄，幽遠，氣與腎連，故言冥上玄。 
主諸六府九液源，
九液交連，百脈流通，廢一不可。五臟六腑，乃九竅之津液也。 
外應兩耳百液津。
腎宮主耳，氣衰則聾。陰陽和合，則百脈津液流通也。 
蒼錦雲衣舞龍蟠，
蒼錦，腎色之象也。雲衣，腎膜之象也。龍蟠，腎脈之象也。《九真經》云：道君常服青錦之衣，蒼華之裙也。 
上致明霞日月煙，
腎氣充足，耳目聰明，陰陽不衰。外象諭也。
百病千災急當存，
元陽子曰：寒暑相生，男女相成，腎中二神，裳衣華清。左男戴日，右女戴月，存想見之，永無患故也。 
兩部水王對生門，
腎藏雙對，故曰兩部。腎宮水旺，則化為赤子，故曰對生門。 
使人長生升九天。
赤子化為真人，而升九天。九天常謂九氣青天，其氣主生也。
脾部之宮屬戊己，
土宮也，戊己中央辰。 
中有明童黃裳裏，
明童謂魂停，黃裳土之色。 
消穀散氣攝牙齒，
脾為五臟之樞也。脾磨食消，生氣，乃至齒為羅千，故攝牙齒。 
是為太倉兩明童，
太倉，脾府。此明童謂脾神，名混康也。 
坐在金台城九重，
注念存思，神狀常然。 
方圓一寸命門中，
即黃庭之中丹田之所也。 
主調百穀五味香，
口中滋味，脾磨食之所致。 
辟卻虛羸無病傷，
內指事也。 
外應尺宅氣色芳，
尺宅，面也。饑飽虛羸，形於面色也。 
光華所生以表明。
是以知虛實也。 
黃錦玉衣帶虎章，
脾主中黃，謂黃庭真人。服錦衣也。《玉清隱書》云：太上道君，佩神虎玉章也。 
注念三老子輕翔，
三老者，謂元老、玄老君也。念脾中真人，自然變化。子謂受黃庭之學也。 
長生高仙遠死殃。
莊子曰：方生方死，方死方生；方可方不可，方不可方可。以此而談，其理均也。故長生者不死，寂滅者不生。不死不生，則真長生；不生不死，則真寂滅，何死殃之所及也？

膽部之宮六府精，
六腑已解於上。《太平經》云：積清成精，故膽為六腑之精也。 
中有童子耀威明，
經云：膽神龍耀，字威明，勇悍之義也。 
雷電八震揚玉旌，
八方雷震，謂膽有威怒之象也。玉旌則氣之貌。 
龍旗橫天擲火鈴，
膽色青。龍旗，威戰之具也。火鈴者，膽邊內珠之象也。怒則奮揚，故言擲也。 
主諸氣力攝虎兵，
膽力主於悍難故攝虎兵。 
外應眼瞳鼻柱間，
內指事也。心之喜怒應於眉端也。 
腦發相扶亦俱鮮，
人之震怒，發必沖冠。 
九色錦衣綠華裙，
青錦，東方九氣之色。綠華裙者，膽膜之象。 
佩金帶玉龍虎文，
膽神威明之服飾也。 
能存威明乘慶雲。
內象喻也。思存膽神不倦，則仙道也。 
役使萬靈朝三元。
三元，道君名，處三清上，諸天神仙並朝宗也。 

脾長一尺掩太倉，
太倉，胃也。《中黃經》云：胃為太倉。元陽子曰：脾正橫在胃之上也。 
中部老君冶明堂，
脾，黃庭之宮也。黃者老君之所治。上應明堂。明堂眉間入一寸是也。 
厥字靈源名混康，
脾磨食消，內外相應。大腸為胃之子，混元陽受納之，安康也。 
治人百病消穀糧，
胃宮榮華，則無病傷。
黃衣紫帶龍虎章，
脾居胃上，故曰黃衣也。紫帶龍章，胃絡之象也。 
長精益命賴君王。
太倉混康，為君為王。
三呼我名神自通，
存思脾胃之神，則心靈洞鑒之。
三老同坐各有朋，
上元老君居上黃庭宮，與泥丸君、倉華君、青城君及明堂中君臣、洞房中父母及天庭真人等，共為朋也。又中元老君居中黃庭宮，與赤城童子、丹田君、皓華君、含明英玄君、丹元真人等，共為朋也。又下元老君居下黃庭宮，與太乙君、魂停君、靈元君、太倉君、丹田真人等，共為朋也。常存三老和百神流通，部位營衛，無有差失也。 
或精或胎別執方，
按《玉歷經》云：下丹田者，元命之根本，精神之所藏，五氣之元，在臍下三寸，附著脊，號為赤子府。男子以藏精，女子以藏胎，主和合赤子，陰陽之門戶也。其丹田中氣，左青右黃，上白下黑也。 
桃核合延生華芒，
太乙君名字也。處中，使神氣盈美也。 
男女徊九有桃康，
丹田下神名桃康，主人之精、胎，能回通三田，成九神之氣。 
道父道母對相望，
陰陽兩半成一，故對相望。 
師父師母丹玄鄉，
道與宗師，陰陽之主也。丹玄鄉為存丹田之法。 
可用存思登虛空。
學仙之道。
殊途一會歸要終，
合三以為一，散一以為三，此道之要也。《玄妙內篇》云：兆欲長生，三一當明也。 
閉塞三關握固停。
經云：口為天關，生神機。手為人關，把盛衰。足為地關，生命扉。又臍下三寸為關元，亦曰三關，主固精護氣，不妄施泄也。 
含漱金醴吞玉英，
金醴玉英，口中之津。《大洞經》云：服玄根之法，心存胃口，有一女子，嬰兒形，無衣服，正立胃管，張口承注魂液，仰吸五氣，當漱灌口內外，津液滿口吞之，遣入玄女口中，五過。畢，叩齒五通，咽液七過也。 
遂至不饑三蟲亡，
《洞神訣》云：上蟲白而青，中蟲白而黃，下蟲白而黑。人死則三蟲出為屍鬼，各化為物，與形為央，擊之衝破也。其餘諸蟲，皆隨人而亡。故學仙者清謹，備五清之氣，然後服藥物以去三蟲。又云：上屍名彭琚，使人好滋味，嗜欲癡滯。中屍名彭質，使人貪寶，好喜怒。下屍彭矯，使人愛好衣服，耽淫女色。是以名三蟲也。 
心意常和致欣昌，
道通無礙。
五嶽之雲氣彭亨。
五臟之氣為五嶽之雲。彭亨，流通無壅之稱也。 
保灌玉盧以自償，
玉盧，鼻廬也。言三蟲既亡，真氣和合，出入玄牝，綿綿不絕，故曰自償。 
五形完堅無災殃。
五體與五臟之形也。存練道成，虛室生白，五臟堅完，自然災病不生，神氣自應。
上睹三元如連珠，
三元為三光之元，日、月、星也，非指上、中、下之三元也。 
落落明景照九隅，
三光在上，而下燭九隅、九方也。言常存日月，洞照一身也。 
五靈夜燭煥八區，
五靈謂五星也。炳煥羅列一身，常能存之，則與天地同休也。 
子存內皇與我遊，
大道無心，有感即應。 
身披鳳衣銜虎符，
仙官之服御者。 
一至不久升虛無。
一者，無二之稱也。學道專一，與虛同體，則神仙可致也，《莊子》云：人能知一萬事畢。 
方寸之中念深藏，
方寸之中為下關，關在臍下三寸，方圓一寸，以藏精。 
不方不圓閉牖窗，
方靜圓動，不動不靜，但當杜塞，不妄泄也。 
三神還精老方壯。
還精神於三田，則久壽延年矣。 
魂魄內守不爭競，
魂陽魄陰，各得其一。故《易》曰：一陰一陽之謂道。 
神生腹中銜玉璫，
內守不泄，神生銜璫，腹中內明，口吐珠玉。按《五神行事訣》云：兩眉間直入上三寸，為玉璫紫關。 
靈注幽闕那得喪，
存神守一，無橫夭也。
琳條萬尋可蔭仗，
外象諭也。琳條,玉樹。萬尋，高遠象。身形同真,則神明之所庇蔭者也。
三魂自寧帝書命。
真道既成，名書帝錄。
靈台鬱藹望黃野，
靈臺，心也。謂心專一存見黃庭。黃庭，即黃野也。
三寸異室有上下，
三丹田，上中下，三處各異，每室方圓一寸也，故云三寸。今人猶謂心為方寸，即其所也。 
間關營衛高玄受，
三田之間，各有間關營衛，分部至高至玄。心當受以存念之也。
洞房紫極靈門戶。
《大洞經》云：兩眉間入三分為雙丹田，入骨際三分為台關，正深七分左有心房，右有紫戶；卻入一寸為明堂宮，左有明童真君，右有明女真君；卻入二寸為洞房，左有無英君，右有白元君，中有黃老君；卻入三寸為丹田宮，亦名泥丸宮，有上元赤子居之，右有帝卿君；卻入四寸為流珠宮，有流珠真神居之；卻入五寸為玉帝宮，有玉清真母居之；又當明堂上一寸為天庭宮，有上清真女居之；洞房上一寸為極真宮，有太極帝妃居之；丹田上一寸為玄丹宮，有中皇太一真君居之；流珠上一寸為太皇宮，有太上真君居之。故曰靈門戶也。 
是昔太上告我者，
我者，扶桑大帝自謂也。言我道成，承昔道君授以黃庭之時也。言此道不遠，止在丹田，故即言是昔也。 
左神公子發神語，
據《大洞經》云：左有無英。此雲公子，亦互言耳。發神語者，用心專一，則神教之以道也。 
右有白元併立處，
左右為學道者之持。 
明堂金匱玉房間，
皆上元之宮，釋如上說也。 
上清真人當吾前，
上元部神，想在天庭之際。 
黃裳子丹氣頻煩，
謂中元童子，處於赤城，頻頻氣盛，不衰竭也。 
借問何在兩眉端？
明堂之前。 
內俠日月列宿陳，
《五辰行事訣》云：太上真人招五辰洞房南極元君傳授，每夜半坐臥，心存西方太白星在兩眉間，上直入於一寸玉璫金闕，左日右月；又次存北方辰星，在帝鄉玄宮，玄宮在發際五分直入一寸也；又次存東方歲星，在洞闕朱台，在目後直入一寸是也；又次存南方熒惑星，在玉門華房，在目眥際五分，直入五分是也；又次存中央鎮星，在金室長谷，在人中直入二分是也；並存之如綴懸於上。畢，叩齒三通，咽液五過，微咒曰："高元紫闕，中有五神，寶耀發輝，放光沖門。精氣頓生，化為老人，首巾素容，綠帔絳裙，右帶流鈴，左佩虎符，手把天罡，散輝飛辰，足躡華蓋，吐芒煉身。三景保守，令我得真。養魂制魄，乘飆飛仙。"其事內象法也。 
七曜九元冠生門。
七曜，七星。即人之七竅。九元，九辰。即人之九竅。廢一不可，故曰冠生門也。
三關之中精氣深，
謂關元之中，男子藏精之所也。又據下文，口手足為三關。又元陽子以明堂、洞房、丹田為三關，並皆可以文義取之而存也。 
九微之內幽且陰，
《大洞經》云：三元隱化則成三官，是名太清、太素、太和。三三如九，故有三丹田。又名三洞房，合上三元，為九宮。宮中精微，故曰:九微，言幽玄而不可見也。 
口為天關精神機，
言發於情，猶樞機也。 
手為人關把盛衰，
縱擒由己。
足為地關生命扉。
言運用己身而生也。 

若得三宮存玄丹，
三丹田宮。故曰三宮。玄丹，丹元也。存思在心，故偏指一所也。 
太一流珠安崑崙，
太一流珠，謂目晴。《洞神經》曰：頭為三台君，為崑崙，指上丹田也。又云：臍為太一君，亦為崑崙，指上丹田也。言心存三丹田，神皎然在於目前。本經云："子欲不死修崑崙"是也。 
重中樓閣十二環，
謂喉嚨十二環相重，在心上。心為絳宮，有象樓閣也。
自高自下皆真人。
高下三田，十二樓閣，皆有真人。釋如上說。 
玉堂絳宇盡玄宮，
絳宮明堂，上下相應，皆宮室也。
璇璣玉衡色蘭玕，
喉骨環圓轉動之象。蘭玕，其色也，
瞻望童子坐盤恆，
存見赤城童子、子丹真人。坐，言其神安靜也。
問誰家子在我身？
言己有之。
此人何去入泥丸？
與上元諸神上下相應。經云：腦為泥丸宮。
千千百百自相連，
神本出於一，一生二，二生三，三生萬物，變化不離其身心也。 
一一十十似重山。
存見萬物，重疊安坐。山象坐之形也。
雲儀玉華俠耳門，
雲儀玉華，鬢髮之號。言耳居其間。《大洞經》曰：發神名蒼華。凡言華者，猶草木之華者也。 
赤帝黃老與我魂，
赤帝，南方帝君也。黃老君，中央君也。魂為陽神，魄為陰神，陰陽相應，故言與魂。《太微靈書》云：人有三魂，一曰胎光，二曰爽靈，三曰幽精。常呼念其名，則三魂常不離其身。 
三真扶胥共房津，
魂與赤帝、黃老為三真，言相應扶胥，同津共氣。
五斗煥明是七元，
五斗，五星北斗。《洞房訣》云：存七元辰者，或眠起、初臥、食畢後，咒曰：五星開通，六合紫房，回元隱道，豁落七辰。生魂者玄父，變一成神；生魄者玄母、化二成身。攝吾筋骨者公子，為吾精氣者白元。長生久視，飛仙十天。 
日月飛行六合間，
天地內為六合，存念身中，日月星辰，森羅萬象，如一天之間瞭然也。 
帝鄉天中地戶端，
眉上髮際五分，直入一寸為帝鄉。又明堂上一寸為天庭，即天中。又鼻為上部之地戶，心存日月星辰等諸神，常在其端，謂鼻之上，髮際之下也。 
面部魂神皆相存。
內外心神，自相應也。
呼吸元氣以求仙，
采飛根玄暉，吞五芽，挹九霞，服食、胎息之道，謂天地、陰陽、四時、五行之氣。 
仙公公子似在前，
此洞房訣也。洞房宮左為無英，一名公子。仙公直指黃庭學者，黃庭仙公，能行洞房之訣，而存其公子，故言在前也。 
朱鳥吐縮白石源，
朱鳥，舌象。白石，齒象。吐縮，導津液。調陰陽之氣，流行不絕，故曰源也。 
結精育胞化生身，
本己之所以從來也。 
留胎止精可長生。
《真誥》曰：上清真人口訣："夫學道之人，安心養神，服食治病，使腦宮填滿，玄精不傾，然後可以存形神。服霞呼吸二景，若數行交接漏泄，施者則氣穢神亡，精靈枯竭，隨佩玄挺、玉籙、金書、太極者，將何解於能生乎？"昔在先師，常心戒斯事云："學生之人，一接則傾一年之藥勢，二接則傾二年之藥勢，已往則不傾之藥都亡於身。"是以真仙常慎於此，蓋以為生生之大忌於此者也。 
三氣右回九道明，
三氣為三丹田之氣也。右回，言周流順緒，謂和陰陽則四關九竅通流明朗而無疾也。 
正一舍華乃充盈，
含正守一，神氣華榮，故能充滿六合，乘物而能變之也。 
遙望一心如羅星，
存見赤誠，子居在城中，如星之映羅縠也。 
金室之下不可傾，
謂心居肺下主金，其色白，故金室常能存之，長生不死。 
延我白首反孩嬰。
內指事，謂童顏不死。
瓊室之中八素集，
謂上元清真瓊室，體骨之象也。 
泥丸夫人當中立，
經云：洞房中有父母，母則夫人，亦名道母。泥丸、洞房，上已解釋。 
長谷玄鄉繞郊邑，
長穀，鼻也。玄鄉，腎也。郊邑，為五臟六腑也。言鼻中氣出入，下為腎運，周繞臟腑，居赤城，存想內郭外郊，故為象喻也。 
六龍散飛難分別。
言六腑之氣，微妙玄通難分別，而存想之。 
長生至慎房中急，
氣亡液漏，髓枯精竭，益以涓滴，而泄以尾閭，不可不慎也。 
何為死作令神泣？
房中不慎，傷精失明，故神泣也。 
忽之禍鄉三靈歿，
禍鄉，死地也。三靈，三魂也。謂胎光、爽靈、幽精亡沒。 
但當吸氣錄子精，
呼吸吐納，閉房止精。 
寸田尺宅可治生，
謂三丹田之宅，各方一寸，故曰寸田。依存丹田之法以理生也。經云：寸田尺宅。彼尺宅謂是面也。 
若當決海百瀆傾，
謂房中淫泄，不知閉止。 
葉去樹枯失青青，
象人死無生氣。 
氣之液漏非己形。
仙經云：閉房煉液，不遠唾，不多言是也。 
專閉禦景乃長寧，
專閉情慾，存日月光。老子云：善閉無關關鍵而不可開。又《上清素文靈書》，有采氣根之法，當以日徹出，東向，叩齒九通，陰咒曰："日魂珠景，照韜綠映，回霞赤童，玄炎飆象。"呼此十六字畢，瞑目握固，存五色流霞，來接一身，於是日光流霞俱入口中，名曰飛華。玉胞，水母也。尚日吞霞四十五咽，又咽液九過。 
保我泥丸三奇靈，
泥丸，上丹田也。《大洞經》云：三光隱化則成三官。一曰太清之中三君也，二曰三丹田神，三曰符籍之神，故曰三奇靈也。 
恬淡閉視內自明，
謂存思丹田之法，一如上說。 
物物不干泰而平，
行道真正，邪物不干。
愨矣匪事老複丁，
猛獸不據，玃鳥不摶，老者返壯，少者皆強，愨矣必然。 
思詠玉書入上清。
精研內景，必獲仙道。
常念三房相通達，
三房，謂明堂、洞房、丹田之房也，與流珠、五帝、天庭、極真、玄丹、泥丸、太皇等諸宮，左右上下皆相通也。 
洞視得見無內外，
有想三三如九，合九為一，明徹天上，無有內外。 
存漱五芽不饑渴，
《靈寶》有服禦五芽之法，五芽者，五行之生氣，以配五臟元精。經云：常以立春之日雞鳴時，入室東向，九拜，平坐，叩齒九通，想東方安寶華林青靈始老君，九千萬人下降室內，鬱鬱如雲之覆己形，從口中入，直下肝腑。咒曰："九氣青天，元始上精，皇老尊神，衣服羽青，設禦天宮，煥明歲星，散輝流芳，淘溉我形，食咽朝霞，服飲木精，固養青芽，保慎於零，肝腑充溢，玉芝自生。延年潤色，顏返孩嬰，五氣混合，天地長並。"畢，引青氣九咽，便服《東方赤書玉文》十二字也。 
神華執巾六丁謁，
神華者，《玉歷經》云：太陰玄光玉女，道之母也。衣五色朱衣，脾藏之上，黃雲華蓋之下。六丁者，謂六丁陰神玉女也。老君《六甲符圖》云：六丁，各有神。丁卯神，司馬卿玉女足月之；丁丑神，趙子王玉女順氣；丁亥神，張文通玉女普漂之；丁酉神，蔣文公玉女得喜；丁未神，石叔通玉女寄防據；丁己神，崔巨卿玉女聞心之。言服采飛根者，漱黃芽之道成，則役使六丁神，故也。 
急守精室勿妄泄，
精室謂三丹田上下資連而不絕。制之在於心，心即中丹田也。緩急之所由，真妄之根本也。 
閉而寶之可長活。
積精之所致也。 
起自形中初不闊，
謂心使氣，微妙無形。
三宮近在易隱括。
謂三丹田真官近在人身，隱括精氣，常以心為君主者也。
虛無寂寂空中素，
外指事也。素，有二說。 
使形如是不當污，
使形輕靜，如懸縑素於空中也。又雲身中空素，使如器之漆素，虛靜當然。污，謂有其事也。 
九室正虛神明舍，
九室謂頭中九宮室及人之九竅。使上宮榮華，九竅真正，則眾神之所止舍也。《洞神經》云：天有九星，兩星隱，故稱九天；地有九宮，故稱九地；人有九竅，故稱九生。言人所由而生之也。 
存思百念視節度，
存念身中百神呼吸上下，一如科法。文云：千千百百似重山，皆神象。 
六府修治勿令故，
按《洞神經》云：六腑者，謂肺為玉堂宮，尚書府。心為絳宮，元陽府。肝為清冷宮，蘭台府。膽為紫微宮，無極府。腎為幽昌宮，太和府。脾為中黃宮，太素府。異於常六府也。 
行自翱翔入天路。
謂升仙羽化也。
治生之道了不煩，
無為清簡，約己守正。 
但修洞玄與玉篇。
《洞玄》謂《洞玄靈寶》，《玉篇》真文乃《黃庭》也。
兼行形中八景神，
《玉篇經》云：五藏有八卦天神，宿沖太一，使者王八節，一為九宮八卦，外有十二樓，樓為喉管也。臍中為太一君，主人之命。一名太淵，一名崑崙，一名太極，主身中萬三千精光。 
二十四真出自然，
天有二十四真氣，人身亦有之，又三丹田之所，三八二十四真人，皆自然之道氣。 
高拱無為魂魄安，
行忘坐忘，離形去智。 
清靜神見與我言，
能清能靜，則心神自見，機覽無外，與己言之，即謂黃庭真人也。 
安在紫房幃幙間，
紫房幃幙，一名絳宮，赤城中童子所安之處。存思心神，其狀如此也。 
立坐室外三五玄，
謂八景乃二十四真神，榮衛人身，則三田五臟真氣調柔，無其災病。 
燒香接手玉華前，
玉華則華蓋之前也，謂眉間天庭也。一曰神之宗元，真人之窟宅，，當從文而存之。 
共入太室璿璣門，
據《洞房真經》云：天有太室、玉房、雲庭，雲庭中央黃老君之所居也。玉房一名紫房，一名絳宮，通名黃堂，有華蓋，東西宮洞通。左右黃庭之內，人身俱有之，如上文說璿璣中樞名也。
高研恬淡道之園，
研精恬淡，真氣來遊。 
內神密眄盡睹真，
入靜思存，百神森然。
真人在己莫問鄰，
《玉台經》云：老子者天之魂，自然之君，常侍道君在左右。人身俱有之。 
何處遠索求因緣？
經云：大道泛兮其可左右。言之不遠。 

隱景藏形與世殊，
學仙之士，含光藏輝，滅其跡，匿其端， 
含氣養精口如朱，
肌膚若冰雪，綽約若處子。 
帶執性命守虛無，
虛靜恬淡，寂寞無為。
名入上清死錄除，
得補真人，則象玄名，
三神之樂由隱居，
理身無為則神樂，理國無事則人安。三神，三丹田之神是也。
倏欻遊遨無遺憂，
倏欻，疾發也。下文云：駕欻接生妄東蒙。或雲"倏欻龍名無遺憂"。謂懸解之也。
羽服一整八風驅，
八風，八方風也。先驅，掃路也。羽服，仙服也。按上清寶文，仙人五色羽衣，太乙真人衣九色。雲飛、之羽章皆神仙之服，故名也。 
控駕三素乘晨霞，
外指事。三雲九霞乃神仙之所。
金輦正位從玉輿，
《元籙經》云：上清九天玄神，八聖驂駕，九鳳龍車，九天玉輿、金輦，皆仙人之服器。
何不登山誦我書？
書則黃庭言也。 
鬱鬱窈窈真人墟，
山中幽邃。 
入山何難故躊躇，
情志不決。
人間紛紛臭如帑。
疾穢人間，不足戀。帑（tang1，金帛）至臭也。

五行相推返歸一，
五行謂金木水火土。相推者，金生水，水生木，木生火，火生土，土生金，周而復始。互相剋法：火克金，金克木，木克土，土克水，水克火，周而復始。相推者，道也。返歸一，一者一水數也。五行之道，萬物之宗。老子云：道生一，一生二，二生三，三生萬物；及《易》有太極，是生兩儀。太極一也，兩儀天地。天地生萬物，萬物又返而歸一。一者無之稱也，成物所成，故曰返歸一也。
三五合氣九九節，
《妙真經》云：三者，在天為日月星；在地為珠玉金，名曰三寶；在人身為耳口鼻，名為三生。天地人為三才，而各懷之。五者，帝精也。故云三五合。三三為九也。夫三五所懷，順眾類也。和調萬物，治化陰陽，覆載天地，光明四海，風雨雷電，春夏秋冬，寒暑溫涼，清濁之氣，諸生之物，不得三五合，不立也。故曰天道不遠，三五複返。三五者，天地之樞蒂，六合之要會，九宮之氣節，九九八十一為一章耳。 
可用隱地回八術，
九宮中有隱遁變化之術。太上八氣奔宸隱書是曰八術。又太極八蘊之術：太極中有三君，一曰太上皇君，二曰天皇君，三曰黃老君。三元之氣，混成之精，出入上清太虛之宮，隱遁無形，故能長生之道也。 
伏牛幽闕羅品列，
伏牛，腎之象也。腎為幽闕。《中黃經》云：左腎為玄妙君，右腎為玄元君。羅列品位，思則見也。 
三明出於生死際，
天三明，日月星；地三明，文章華；人三明，耳鼻口，是生死之際也。 
洞房靈象鬥日月，
存三元於洞房。洞房、明堂，已釋於上。 
父曰泥丸母雌一，
明堂中有君臣，洞房中有夫婦，丹田中有父母。泥丸腦神名。老子經云：知其雄，守其雌。雌無為一也。 
三光煥照入子室。
明白四達。
能存玄真萬事畢，
莊子曰：人能守一萬事畢。 
一身精神不可失。
常存念之，不舍須臾。 

高奔日月吾上道，
吾，道君也。上清紫文吞日月氣法，一名赤丹金精，石景水母。《玉胞經》云：其法：常以日出東向，叩齒九通，心微祝日中日魂五帝名字，咒曰："日魂朱景，照韜綠映，回霞赤童，玄炎飆象。"呼此十六字畢，瞑目握固，存五色流霞，俱入口中。又《上清靈書》，有吞月精法：月出西向，叩齒十通，心微祝月中五魂五夫人名字，咒曰："月魄藹蕭，芬豔翳寥，婉虛靈蘭，郁華結翹，淳金精熒，炅容台標。"咒此二十四字畢，握固瞑目，存月中五色精光，俱入口中；又月光中黃氣，大如目瞳，名曰飛黃。月華，玉胞之精也。能修此道，則奔入日月。神仙！ 
鬱儀結璘善相保，
鬱儀，奔日之仙。結璘，奔月之仙。同聲相應，同氣相求，故二仙來相保持也。 
乃見玉清虛無老，
升三清之上，與道合同也。 
可以回顏填血腦，
魂魄返嬰，得成真人。 
口銜靈芒攜五皇，
口吐五色靈氣，光芝四照，與五黃老君周遊六合。 
腰帶虎籙佩金璫，
仙人之服也。《九真經》云：中央黃老君，腰佩玄龍神虎符，帶流金之鈴，執紫麾之節。錄，符也。 
駕欻接生宴東蒙。
欻倏言乘風忽發而往也。東海仙境之山，接生之方，長與生氣相接連，欻然而遊其處也。 

玄元上一魂魄煉，
寶一以煉神，神煉以合一。 
一之為物叵卒見，
一者無稱也，心恬淡以得之，而不可見。 
須得至真乃顧眄，
守真志滿，一自歸己。 
至忌死氣諸穢賤，
凡飛丹、煉藥、服氣、吞霞等事，皆忌見伏屍殗穢之氣，此謂生處之共患也。然則道沖虛，本無淨穢，家獲真正，則淨穢有殊；殊而不齊，則是非起於內，生死見於外；故清靜者生之徒，濁穢者死之徒，故養生之所忌。 
六神合集虛中宴，
六甲、六丁、六府等諸神，皆在身中。虛空則宴然安。 
結珠固精養神根，
結珠謂咽液，先後相交如珠，固精不妄泄。神根，形軀也。夫神之於身，猶國之有君，君之有人。人以君為命，君以人為本，互相資藉，以為生之，而調養之也。 
玉𥫽金龠常完堅，
老子云：善閉無關鍵而不可開。龠，鎖也。𥫽或為匙也。 
閉口屈舌食胎津，
屈舌通津液，食津而胎仙，故曰胎津。 
使我遂煉獲飛仙。
積功勤誠之所致也。
仙人道士非有神，
修學以積精，治氣以為真。 
積精累氣以為真。
固精守氣，積煉成真，修學以得之。 
黃童妙音難可聞，
黃童，謂黃庭真人也。一名赤城童子。妙音，謂黃庭道之妙音也。 
玉書絳簡赤丹文，
《黃庭經》，一名《大帝金書》，一名《東華玉篇》。 
字曰真人巾金巾，
真人則黃童也。金色白在西方，主肺，色白，在心，故曰巾。《九真經》云：東方青帝有之，衣青玉錦衣，帔蒼華飛裙，建符芝丹冠，巾金巾。元陽子曰：真人憑午，倨子，履卯，戴酉。酉者金。 
負甲持符開七門，
老子《六甲三部符》云：甲子神名王文卿，甲戌神名展子江，甲申神名扈文長，甲午神名衛上卿，甲辰神名孟非卿，甲寅神名明文章。存六神之名者，則七竅開通，故無有疾病。 
火兵符圖備靈關，
赤童斬邪籙，皆使役三五火兵，又衛靈神咒曰："南方丹天，三氣流光，熒星轉燭，洞照太陽。上有赤精，開明靈童，總禦火兵，備事三宮。"即火兵三五家事也。符者，八素六神，陰陽玉胎，煉仙陰精，飛景黃華，石景內化，洞神藍乾等諸符也。圖者，六甲玉女通靈圖，太一真人圖，東井沐浴圖，老子內視圖，西升八史圖，九變、含景、赤界等諸圖，可以備守虛關。關即三關、四關等，人身中俱有之。 
前昂後卑高下陳，
列位之形象也。 
執劍百丈舞錦幡，
神兵幡劍之形狀也。 
十絕槃空扇紛紜，
空中作氣，煒曄揮霍。 
火鈴冠霄墜落煙，
金精火鈴，冠徹霄漢，都伍隊陣。狀如落煙屯雲之勢。 
安在黃闕兩眉間，
存思火兵氣狀，俱在天庭。天庭一名黃闕，兩眉間是也。 
此非枝葉實是根。
學仙之本。
紫清上皇大道君，
亦名玉宸宮。 
太玄太和俠侍端，
太玄，太和，真仙之台號也。 
化生萬物使我仙，
道氣之功致也。 
飛升十天駕玉輪，
乘欻而往。 
晝夜七日思勿眠，
至誠至感。 
子能修之可長存。
延年，神仙之道。 
積功成煉非自然，
學以致其道也。 
是由精誠亦守一。
守一如初，成道有餘。 
內守堅固真之真，
從等卻也。 
虛中恬淡自致神。
神以虛受故也。 

百穀之實土地精，
土實曰谷，陰之類也。 
五味外美邪魔腥；
非清虛之真氣。 
臭亂神明胎氣零，
胎氣謂無味之味，自然之正氣也。服氣，有胎息之正法度。靈猶失也。 
那從返老得還嬰？
發白返黑，齒落更生。此一句應在"自致神"之下，起此之不類也。 
三魂忽忽魄縻傾，
忽忽不恬淡，縻傾朽敗也。 
何不食氣太和精？
進服煉之道。 
故能不死入黃寧。
黃甯，黃庭之道成也。 

 心典一體五臟王，
神以虛受，心為棲神之宅，故為之王。 
動靜念之道德行，
念，謂念丹元童子也。夫念為有，忘為無。念則易心而後語，忘則灰心而全神。故道德行也。 
清潔善氣自明光，
常念之故。 
坐起吾俱共棟樑，
神以身為屋宅，故云共棟樑。吾，丹元童子也。 
晝日曜景暮閉藏，
莊子曰"其覺也魂開，其寐也魂交"之閉也。 
通利華精調陰陽。
謂心神用舍與目相應。華精，目精也。心開則目開，晝陽而暮陰，故云：調陰陽也。 

 經歷六合隱卯酉，
舉心之用舍，陰陽之所由也。晝為經歷，夜為隱藏。六合，天地上下四方。卯酉為朝暮，幽隱屬之也。 
兩腎之神主延壽。
腎神玄冥育嬰，所屬北方，主暮夜。人能精心則主長壽。河上公曰：腎藏精也。 
轉降適斗藏初九，
九，陽數也。斗，北辰也。主降陽，謂陽氣下，與陰合。《易》曰：乾吉在元首藏之也。 
知雄守雌可無老，
守雌則藏九之文也。 
知白見黑見坐守。
老子經曰：知其白，守其黑；知其雄，守其雌。次藏九文也。
肝氣鬱勃清且長，
肝位東方木，主春，生氣之本也。清長，氣色象也。 
羅列六府生三光，
存想生氣，遍照五臟六腑，如日月星辰光曜明初也。 
心精意專內不傾，
能知一也。雨潤萬物，玉漿乃潤百體也。 
玄液雲行去臭香，
真氣周流，則無災病。 
治蕩齒發煉五方，
雲行雨施，無所不通，故曰五方-五藏也。 
取津玄膺大明堂，
咽液之道，必自玄膺下入喉嚨。喉嚨一名重樓。重樓之下為明堂，明堂之下為洞房，洞房之下為丹田，此中部也。 
下溉喉嚨神明通，
身命以津氣為主者。 
坐侍華蓋遊貴京。
華蓋，肺也。肝在肺之下。貴京，丹田也。 
飄颻三清席清涼，
三帝，三丹田之道君也，亦名真人。言肝氣者，氣飄搖周流三丹田之所也。肝氣為目精，故席清涼也。 
五色雲氣紛青蔥，
肝氣與五臟相雜者為雲。 
閉日內盼自相望，
常存念之，五臟自見。 
使諸心神還自崇。
赤城童子為心臟真人，合契同府，共相尊敬。 
七玄英華開命門，
七竅流通，無留滯也。 
通利天道存玄根，
身為根本。 
百二十年猶可還，
當急修行，時不可失也。 
過此守道誠甚難！
去死近也。 
唯待九轉八瓊丹，
九轉神丹，白日升天。《抱樸子九丹論》云：老覽養生之書，鳩集久視方，曾所披涉篇千計矣，莫不以還丹金液為大要焉。又《黃帝九鼎神丹經》云：帝服之而升仙，與天地同畢。乘雲駕龍，出入太清。八瓊，丹砂、雄黃、空青、硫黃、雲母、戎鹽、隱石、雌黃是也。 
要複精思存七元，
雖服神丹，兼為黃庭之道。七元者，謂七星及七竅之真神。又五帝元君及白元、無英君變為七元道君，《洞房訣》云：存七元者，其咒曰：回元隱道，豁落七辰。七辰，七元也。 
日月之華救老殘，
左目主日，右目主月，目主肝。死東方木行也。木位春，春為生氣，故云救老殘。 
肝氣周流終無端。
莊子曰：脂窮為薪而火傳，生得納養而命藏焉。 

肺之為氣三焦起，
《中黃經》云：肺首為三焦。肺之為氣，謂氣漱。氣漱起自三焦。說三焦者，多未明其實，倒以為三髒之上系管為三焦。焦者，熱也。言心、肝、肺頭熱之義矣。 
視聽幽冥候童子，
童子，心神，赤城中者。元陽子曰：窺離天下存童子。童子，目瞳也。謂人慾知死生，以手指拄眥，有光則生，無光則死也。候其目光。 
調理五華精發齒，
五華，五臟之氣。仙經曰：發欲數櫛，齒欲數叩。 
三十六咽玉池裏，
口為玉池，亦曰華池。咽液入丹田，所謂灌溉靈根也。 
開通百脈血液始，
身中血液以口為本始也。 
顏色生光金玉澤，
百脈開通。 
齒堅發黑不知白，
返老還嬰。 
存此真神勿落落，
專神不惰。 
當憶紫官有坐席，
紫宮謂肺宮也。坐席，神之所安。《中黃經》云：肺首為三焦，玄龍君之所居。 
眾神合會轉相索。
眾神相聚，豈有邪精？ 

隱藏羽蓋看天舍，
此明脾宮之事。脾宮為丹田黃庭，中央戊己土行也。仰觀肝肺，如蓋之舍者也。是故脾之所也。 
朝拜太易樂相呼，
眾神次於脾宮神，敬太上神仙。喜樂相召也，謂魂與眾仙合會也。《靈素經》云：太上神仙有太易君、太虛君、皓素君，群仙宗道遊樂之也。 
明神八威正辟邪，
八靈神有明德正法而去邪，保守脾宮也。八威，八靈神也。《真誥》曰：北帝殺鬼。咒曰：七政八靈，太上皓凶，長顧巨獸，手把帝鐘，素梟三乘，嚴駕夔龍。此守衛之法，滅邪去凶者也，宜誦之。 
脾神還歸是胃家，
脾為胃用，故神歸之脾。神名常在，字魂停。脾磨食消，胃家之事也。《中黃經》曰：胃為太倉。太倉，脾臟也。 
耽養靈根不復枯，
修黃庭神，愛養性命，不復枯朽。脾為黃庭，人命之根本也。專心養之延年，神仙也。 
閉塞命門保玉都，
身為玉都，閉丹田命門，保精也。元陽子曰：命門者下丹田，精氣出入神之處也。身為玉都，神聚其所，由都邑也。 
萬神方胙壽有餘，
眾靈降福，能延玩也。胙，報也。萬神以養見報，故壽有餘也。 
是謂脾建在中官。
脾主中宮土德位也。 
五臟六腑神明主，
黃中以脾為主者也。 
上合天門入明堂，
存五臟六腑之氣，上合天門。天門在兩眉間，即天庭也。眉間入一寸為明堂也。 
守雌存雄頂三光，
老子經云：知其雄，守其雌。雌，牝，柔弱也。三光謂日月星也。 
外方內圓神在中，
外方內圓，明堂之象。脾神與真一居中也。 
通利血脈五臟豐，
神恬心清。
骨青筋赤髓如霜。
百骸九竅，悉皆真正。 
脾救七竅去不祥，
脾通胃氣，以應外竅。禦邪辟惡，脾磨食消，耳聰目明。 
日月列佈設陰陰，
氣分佈兩眉，左陽右陰。日陽主男，月陰主女也。 
兩神相會化玉漿，
陰陽和會生精，化其男女。陰陽自然之津液也。 
淡然無味天人糧。
神能合會，嘗味無味。 
子丹進饌餚正黃，
童子用黃氣為食而養之。饌，氣也。子丹，真人也，丹田之真氣。脾為中黃，脾磨食也。 
乃曰琅膏及玉霜，
津液，精氣之色象也。 
太上隱環太素瓊，
喉嚨曰重樓，名太上隱環，中有八瓊素液也。涵八素瓊液，絳宮重樓十二環也。中有八素致津。 
溉益八液腎受精，
能滋八液入腎為玉精，咽液流下入腎宮，化於玉精。
伏於太陰見我形，
腎為太陰，陽伏其間，是胎之形也。太陰洞房，謂觀瓊液之形象。 
揚風三玄出始青，
腎屬三冬，色玄陰。極則生春發陽，出青氣。揚風，感化也。陰陽二氣與腎氣為三，三生萬物微妙，故曰三玄出始。青，言萬物生色青。《太平經》云：積清成青也。 
恍惚之間至清靈，
三玄性生，其氣微妙，不可以形質求之，乃於恍惚之間，得至清虛之境。陰陽之氣至微妙。 
坐於飆台見赤生，
游於飆台之上，見赤子真人也。謂和暢之氣，化為赤子。赤子，真人。飆台，神仙之游集所也。 
逸域熙真養華榮，
傲戲飆台，是為逸域仰真，聖怡英華，物外真氣，是自然養生也。 
內盼沉默煉五形，
希睹真聖，還視內觀，修煉形體，神氣長存。 
三氣徘徊得神明，
內盼煉形，三田氣行，得與神靈相通三丹田之氣也。 
隱龍遁芝雲琅英，
肝膽為隱龍，竅脈為內芝，脾氣化眾液，並為玉英也。仙經曰：肝膽為青龍，故曰遁芝。雲琅英者，脾氣之津液也。 
可以充饑使萬靈，
芝英能使不饑，驅使眾靈服氣，道成，役使鬼神。 
上蓋玄玄下虎章。
服煉道成，天降神虎玉章也，神仙之服禦也。《元籙經》云：仙人有玄羽之蓋，神虎之章。 

沐浴盛潔棄肥薰，
盛字，古淨字。肥，魚、肉。薰，五辛。 
入室東向誦玉篇，
大帝在東故也。 
約得萬遍義自鮮，
不出身中。 
散髮無欲以長存，
《仙經》：服九霞必先散髮。又胎息法：仰臥散髮，令枕高二寸五分，屈兩手大母指，握固，閉目，閉目，申兩臂，去身五寸，乃漱滿口中津液，咽之滿三，徐徐微以鼻內氣，氣入五六息則吐之。一呼一吸為一息。至十吐氣可少頻申，訖，復為之。滿四九為一竟矣。尋觀文意，此散髮非專此道也，蓋散髮，無為自得之意，無外情慾而已。 
五味皆至正氣還，
合五為一，自然之道。 
夷心寂悶匆煩冤，
悶，靜也，寂然清靜。《道經》曰：其政悶悶，其民淳淳。 
過數已畢體神精，
專精所致。 
黃華玉女告子情，
丹田陰神，與己言也。 
真人既至使六丁，
真人，指學者身也，至，謂精至也。六丁，如上說者也。 
即授隱芝大洞經。
隱芝，謂隱者也。以仙人喻芝英。
十讀四拜朝太上，
《玉精真訣》云：《東華玉篇》者，必十讀四拜，《玉篇》，謂此文也。 
先謁太帝後北向，
太帝在東，七元居北故也。
黃庭內經玉書暢，
仙道成矣。
授者曰師受者盟，
斯文可重，故以為盟。
雲錦鳳羅金鈕纏，
信誓之物。
以代割發肌膚全，
契誠不假，出血斷髮。
攜手登山歃液丹，
受行黃庭道者，必重盟而後傳。
金書王景乃可宣。
信洽方授。
傳得審授若三官，
三官者，天、地、水也。 
勿令七祖受冥患，
傳非其人，殃及先世。患，讀為還也。
太上微妙致神仙，
可尊可貴。 
不死之道此真文。
一心敬重，奉而行之。

