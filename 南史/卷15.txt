列傳第五
劉穆之，字道和，小字道人，東莞莒人也，世居京口。初為琅邪府主簿，嘗夢與宋武帝泛海遇大風，驚俯視船下，見二白龍挾船。既而至一山，山峰聳秀，意甚悅。
及武帝克京城，從何無忌求府主簿，無忌進穆之。帝曰：「吾亦識之。」即馳召焉。時穆之聞京城有叫聲，晨出陌頭，屬與信會，直視不言者久之，反室壞布裳為褲往見帝，帝謂曰：「我始舉大義，須一軍吏甚急，誰堪其選？」穆之曰：「無見踰者。」帝笑曰：「卿能自屈，吾事濟矣。」即於坐受署。從平建鄴，諸大處分，皆倉卒立定，並穆之所建，遂動見諮詢。穆之亦竭節盡誠，無所遺隱。
時晉綱寬弛，威禁不行，盛族豪家，負勢陵縱；重以司馬元顯政令違舛，桓玄科條繁密。穆之斟酌時宜，隨方矯正，不盈旬日，風俗頓改。
遷尚書祠部郎，復為府主簿、記室、錄事參軍，領堂邑太守。以平桓玄功，封西華縣五等子。及揚州刺史王謐薨，帝次應入輔。劉毅等不欲帝入，議以中領軍謝混為揚州，或欲令帝於丹徒領州，以內事付僕射孟昶。遣尚書右丞皮沈以二議諮帝。沈先與穆之言，穆之偽如廁，即密疏白帝，言沈語不可從。帝既見沈，且令出外，呼穆之問焉。穆之曰：「公今日豈得居謙，遂為守蕃將邪？劉、孟諸公俱起布衣，共立大義，事乃一時相推，非宿定臣主分也。力敵勢均，終相吞咀。揚州根本所系，不可假人。前授王謐，事出權道，今若復他授，便應受制於人。一失權柄，無由可得。公功高勳重，不可直置疑畏，便可入朝共盡同異。公至京邑，彼必不敢越公更授餘人。」帝從其言，由是入輔。
從廣固還拒盧循，常居幕中畫策。劉毅等疾之，每從容言其權重，帝愈信仗之。穆之外所聞見，大小必白，雖閭里言謔，皆一二以聞。帝每得人間委密消息以示聰明，皆由穆之。又愛賓遊，坐客恆滿，布林目以為視聽，故朝野同異，穆之莫不必知。雖親昵短長，皆陳奏無隱。人或譏之，穆之曰：「我蒙公恩，義無隱諱，此張遼所以告關羽欲叛也。」
帝舉止施為，穆之皆下節度，帝書素拙，穆之曰：「此雖小事，然宣佈四遠，願公小復留意。」帝既不能留意，又稟分有在，穆之乃曰：「公但縱筆為大字，一字徑尺無嫌。大既足有所包，其勢亦美。」帝從之，一紙不過六七字便滿。
穆之凡所薦達，不納不止。常云：「我雖不及荀令君之舉善，然不舉不善。」穆之與朱齡石並便尺牘，嘗於武帝坐與齡石並答書，自旦至日中，穆之得百函，齡石得八十函，而穆之應對無廢。
遷中軍、太尉司馬，加丹陽尹。帝西討劉毅，以諸葛長人監留府，疑其難獨任，留穆之輔之。加建威將軍，置佐吏，配給實力。長人果有異謀，而猶豫不能發，屏人謂穆之曰：「悠悠之言，雲太尉與我不平，何以至此？」穆之曰：「公泝流遠伐，以老母弱子委節下，若一豪不盡，豈容若此。」長人意乃小安，穆之亦厚為之備。長人謂所親曰：「貧賤常思富貴，富貴必踐危機。今日思為丹徒布衣，不可得也。」帝還，長人伏誅。進前將軍。
帝西伐司馬休之，中軍將軍道憐知留任，而事無大小，一決穆之。遷尚書右僕射，領選，將軍、尹如故。帝北伐，留世子為中軍將軍、監太尉留府。轉穆之左僕射、領監軍中軍二府
軍司，將軍、尹、領選如故，甲仗五十人入殿，入居東穆之內總朝政，外供軍旅，決斷如流，事無壅滯。賓客輻湊，求訴百端，內外諮稟，盈階滿室。目覽詞訟，手答箋書，耳行聽受，口並酬應，不相參涉，皆悉贍舉。又言談賞笑，彌日亙時，未嘗倦苦。裁有閒暇，手自寫書，尋覽篇章，校定墳籍。性奢豪，食必方丈，旦輒為十人饌，未嘗獨餐。每至食時，客止十人以還，帳下依常下食，以此為常。嘗白帝曰：「穆之家本貧賤，贍生多闕，叨忝以來，雖每存約損，而朝夕所須，微為過豐，此外無一豪負公。」
義熙十三年卒。帝在長安，本欲頓駕關中，經略趙、魏，聞問驚慟，哀惋者數日。以根本虛，乃馳還彭城。以司馬徐羨之代管留台，而朝廷大事常決於穆之者，並悉北諮。穆之前軍府文武二萬人，以三千配羨之建威府，餘悉配世子中軍府。追贈穆之開府儀同三司。帝又表天子曰：「臣聞崇賢旌善，王教所先，念功簡勞，義深追遠。故司勳執策，在勤必記，德之休明，沒而彌著。故尚書左僕射、前將軍臣穆之，爰自布衣，協佐義始，內竭謀猷，外勤庶政，密勿軍國，心力俱盡。及登庸朝右，尹司京畿，敷贊百揆，翼新大猷。頃戎車遠役，居中作捍，撫寧之勳，實洽朝野，識量局致，棟幹之器也。方宣贊盛化，緝隆聖世，忠績未究，遠邇悼心。皇恩褒述，班同三事，榮哀既備，寵靈已泰。臣伏思尋，自義熙草創，艱患未弭，外虞既殷，內難亦薦，時屯世故，靡有寧歲。臣以寡乏，負荷國重，實賴穆之匡翼之益。豈唯讜言嘉謀，溢於人聽，若乃忠規密謨，潛慮帷幕，造膝詭辭，莫見其際。事隔於皇朝，功隱於視聽者，不可勝紀。所以陳力一紀，遂克有成，出征入輔，幸不辱命。微夫人之左右，未有寧濟其事者矣。履謙居寡，守之彌固，每議及封爵，輒深自抑絕。所以勳高當年，而茅土弗及，撫事永念，胡寧可昧。謂宜加贈正司，追甄土宇。俾忠貞之烈，不泯於身後，大賚所及，永旌於善人。臣契闊屯夷，旋觀終始，金蘭之分，義深情感，是以獻其乃懷，布之朝聽。」於是重贈侍中、司徒，封南昌縣侯。
及帝受禪，每歎憶之，曰：「穆之不死，當助我理天下。可謂'人之雲亡，邦國殄瘁。'」光祿大夫范泰對曰：「聖主在上，英彥滿朝，穆之雖功著艱難，未容便關興毀。」帝笑曰：「卿不聞驥騄乎，貴日致千里耳。」帝後復曰：「穆之死，人輕易我。」其見思如此。以佐命元勳，追封南康郡公，諡曰文宣。
穆之少時，家貧誕節，嗜酒食，不修拘檢。好往妻兄家乞食，多見辱，不以為恥。其妻江嗣女，甚明識，每禁不令往江氏。後有慶會，屬令勿來。穆之猶往，食畢求檳榔。江氏兄弟戲之曰：「檳榔消食，君乃常饑，何忽須此？」妻復截發市餚饌，為其兄弟以餉穆之，自此不對穆之梳沐。及穆之為丹陽尹，將召妻兄弟，妻泣而稽顙以致謝。穆之曰：「本不匿怨，無所致憂。」及至醉飽，穆之乃令廚人以金柈貯檳榔一斛以進之。元嘉二十五年，車駕幸江甯，經穆之墓，詔致祭墓所。
長子慮之嗣，卒。子邕嗣。先是郡縣為封國者，內史、相並於國主稱臣，去任便止。孝建中始革此制為下官致敬。河東王歆之嘗為南康相，素輕邕。後歆之與邕俱豫元會並坐，邕嗜酒，謂歆之曰：「卿昔見臣，今能見勸一杯酒不？」歆之因斅孫皓歌答曰：「昔為汝作臣，今與汝比肩，既不勸汝酒，亦不願汝年。」邕性嗜食瘡痂，以為味似鰒魚。嘗詣孟靈休，靈休先患灸瘡，痂落在床，邕取食之。靈休大驚，痂未落者，悉褫取飴邕。邕去，靈休與何勖書曰：「劉邕向顧見噉，遂舉體流血。」南康國吏二百許人，不問有罪無罪，遞與鞭，瘡痂常以給膳。
邕卒，子肜嗣，坐刀斫妻奪爵，以弟彪紹。齊建元初，降封南康縣侯、虎賁中郎將。坐廟墓不修，削爵為羽林監。又坐與亡弟母楊別居，楊死不殯葬，崇聖寺尼慧首剃頭為尼，以五百錢為買棺，以泥洹輿送葬，為有司奏，事寢不出。
穆之中子式之字延叔，為宣城、淮南二郡太守，犯贓貨，揚州刺史王弘遣從事檢校之。式之召從事謂曰：「還白使君，劉式之於國粗有微分，偷數百萬錢何有，況不偷邪。」從事還白弘，由此得停。從征關洛有功，封德陽縣五等侯。卒，諡曰恭。
子瑀字茂琳，始興王浚為南徐州，以瑀為別駕。瑀性陵物護前，時浚征北府行參軍吳郡顧邁輕薄有才能，浚待之厚。瑀乃折節事邁，邁以瑀與之款盡，浚所言密事，悉以語瑀。瑀與邁共進射堂下，忽顧左右索單衣幘，邁問其故，瑀曰：「公以家人待卿，言無不盡，卿外宣洩。我是公吏，何得不啟白之。」浚大怒，啟文帝徙邁廣州。
瑀性使氣尚人，後為御史中丞，甚得志。彈蕭惠開云：「非才非望，非勳非德。」彈王僧達云：「蔭藉高華，人品冗末。」朝士莫不畏其筆端。
轉右衛將軍。年位本在何偃前，孝武初，偃為吏部尚書，瑀圖侍中不得。與偃同從郊祀，時偃乘車在前，瑀策駟居後，相去數十步，瑀蹋馬及之，謂偃曰：「君轡何疾？」偃曰：「牛駿馭精，所以疾耳。」偃曰：「君馬何遲？」曰：「騏驥羅於羈絆，所以居後」。偃曰：「何不著鞭使致千里？」答曰：「一蹙自造青雲，何至與駑馬爭路。」然甚不得意，謂所親曰：「人仕宦，不出當入，不入當出，安能長居戶限上？」因求益州。及行，甚不得意，至江陵，與顏竣書曰：「朱修之三世叛兵，一日居荊州，青油幕下，作謝宣明面目見向，使齋帥以長刀引吾下席，於吾何有，政恐匈奴輕漢耳。」坐奪人妻為妾免官。
後為吳興太守，侍中何偃嘗案之云：「參伍時望。」瑀大怒曰：「我於時望何參伍之有。」遂與偃絕。族叔秀之為丹陽，瑀又與親故書曰：「吾家黑面阿秀遂居劉安眾處，朝廷不為多士。」其年疽發背，何偃亦發背癕。瑀疾已篤，聞偃亡，歡躍叫呼，於是亦卒。諡曰剛。
祥字顯征，式之孫也。父敳，太宰從事中郎。祥少好文學，性韻剛疏，輕言肆行，不避高下。齊建元中，為正員郎。司徒褚彥回入朝，以腰扇鄣日，祥從側過，曰：「作如此舉止，羞面見人，扇障何益。」彥回曰：「寒士不遜。」祥曰：「不能殺袁、劉，安得免寒士。」
永明初，撰宋書，譏斥禪代，尚書令王儉密以啟聞，上銜而不問。為臨川王驃騎從事中郎。祥兄整為廣州，卒官，祥就整妻求還資，事聞朝廷。又於朝士多所貶忽。王奐為尚書僕射，祥與奐子融同載，行至中堂，見路人驅驢，祥曰：「驢，汝好為之，如汝人才，皆已令僕。」著連珠十五首，以寄其懷。其譏議者云：「希世之寶，違時必賤，偉俗之器，無聖則淪。是以明玉黜於楚岫，章甫窮於越人。」有以祥連珠啟上，上令御史中丞任遐奏其過惡，付廷尉。上別遣敕祥曰：「我當原卿性命，令卿萬里思愆。卿若能改革，當令卿得還。」乃徙廣州。不得意，終日縱酒，少時卒。
秀之字道寶，穆之從父兄子也。祖爽，山陰令。父仲道，餘姚令。秀之少孤貧，十歲時與諸兒戲前渚，忽有大蛇來，勢甚猛，莫不顛沛驚呼，秀之獨不動，眾並異之。東海何承天雅相知器，以女妻之。兄欽之為朱齡石右軍參軍，隨齡石敗沒，秀之哀戚不歡宴者十年。
宋景平二年，除駙馬都尉。元嘉中，再為建康令，政績有聲。孝武鎮襄陽，以為撫軍錄事參軍、襄陽令。襄陽有六門堰，良田數千頃，堰久決壞，公私廢業。孝武遣秀之修復，雍部由是大豐。
後除西戎校尉、梁南秦二州刺史，加都督。漢川饑饉，秀之躬自儉約。先是漢川悉以絹為貨，秀之限令用錢，百姓利之。二十七年，大舉北侵，遣輔國將軍楊文德、巴西梓潼二郡太守劉弘宗受秀之節度，震盪汧隴。
元兇弒逆，秀之即日起兵，求赴襄陽，司空南譙王義宣不許。事甯，遷益州刺史，折留奉祿二百八十萬付梁州鎮庫，此外蕭然。梁、益豐富，前後刺史莫不大營聚畜，多者致萬金。所攜賓僚並都下貧子，出為郡縣，皆以苟得自資。秀之為政整肅，遠近悅焉。
南譙王義宣據荊州為逆，遣徵兵於秀之，秀之斬其使。以起義功，封康樂縣侯，徙丹陽尹。先是秀之從叔穆之為丹陽，與子弟聽事上宴，聽事柱有一穿，穆之謂子弟及秀之，汝等試以栗遙擲柱，入穿者後必得此郡。唯秀之獨入焉，其言遂驗。時賒買百姓物不還錢，秀之以為非宜，陳之甚切。雖納其言，竟不用。
遷尚書右僕射。時定製令，疑人殺長吏科，議者謂會赦宜以徙論。秀之以為「律文雖不顯人殺官長之旨，若遇赦但止徙論，便與悠悠殺人曾無一異。人敬官長比之父母，行害之身雖遇赦，謂宜長付尚方，窮其天命，家口補兵」。從之。
後為甯蠻校尉、雍州刺史，加都督。將徵為左僕射，會卒。贈司空，諡忠成公。
秀之野率無風采，而心力堅正。上以其蒞官清潔，家無餘財，賜錢二十萬，布三百疋。傳封至孫，齊受禪，國除。
徐羨之字宗文，東海郯人也。祖甯，尚書吏部郎。父祚之，上虞令。羨之為桓修撫軍中兵參軍，與宋武帝同府，深相親結。武帝北伐，稍遷太尉左司馬，掌留任，副貳劉穆之。
帝議北伐，朝士多諫，唯羨之默然。或問何獨不言，羨之曰：「今二方已平，拓地萬里，唯有小羌未定。公寢食不安，何可輕豫其議。」
穆之卒，帝欲用王弘代之。謝晦曰：「休元輕易，不若徐羨之。」乃以羨之為丹陽尹，總知留任，甲仗二十人出入，加尚書僕射。
義熙十四年，軍人朱興妻周生子道扶，年三歲，先得癇病。周因其病，發掘地生埋之，為道扶姑雙女所告，周棄市。羨之議曰：「自然之愛，豺狼猶仁，周之凶忍，宜加顯戮。臣以為法律之外，尚弘通理，母之即刑，由子明法。為子之道，焉有自容之地。愚謂可特申之遐裔。」從之。
及武帝即位，封南昌縣公，位司空、錄尚書事、揚州刺史。羨之起自布衣，又無術學，直以局度，一旦居廊廟，朝野推服，咸謂有宰臣之望。沈密寡言，不以憂喜見色。頗工弈棋，觀戲常若未解，當世倍以此推之。傅亮、蔡廓嘗言徐公曉萬事，安異同。嘗與傅亮、謝晦宴聚，亮、晦才學辯博，羨之風度詳整，時然後言。鄭鮮之歎曰：「觀徐、傅言論，不復以學問為長。」武帝不豫，加班劍三十人。宮車晏駕，與中書令傅亮、領軍將軍謝晦、鎮北將軍檀道濟同被顧命。少帝詔羨之、亮率眾官內月一決獄。
帝後失德，羨之等將謀廢立，而廬陵王義真多過，不任四海。乃先廢義真，然後廢帝。時謝晦為領軍，以府舍內屋敗應修理，悉移家人出宅，聚將士於府內。檀道濟以先朝舊將，威服殿省，且有兵眾，召入朝告之謀。既廢帝，侍中程道惠勸立皇子義恭，羨之不許。及文帝即位，改封南平郡公，固讓加封。有司奏車駕依舊臨華林園聽訟，詔如先二公權訊。
元嘉二年，羨之與傅亮歸政，三奏乃見許。羨之仍遜位，退還私第。兄子佩之及程道惠、吳興太守王韶之等，並謂非宜，敦勸甚苦。復奉詔攝任。
三年正月，帝以羨之、亮、晦旬月間再肆酖毒，下詔暴其罪，誅之。爾日，詔召羨之至西明門外，時謝晦弟皭為黃門郎正直，報亮云：「殿中有異處分。」亮馳報羨之，羨之乘內人問訊車出郭，步走至新林，入陶灶中自縊而死，年六十三。羨之初不應召，上遣領軍到彥之、右衛將軍王華追討。及死，野人以告，載屍付廷尉。
初，羨之年少時，嘗有一人來謂曰：「我是汝祖。」羨之拜。此人曰：「汝有貴相而有大厄，宜以錢二十八文埋宅四角，可以免災。過此可位極人臣。」後羨之隨親之縣，住在縣內。嘗暫出，而賊自後破縣，縣內人無免者，雞犬亦盡，唯羨之在外獲全。又隨從兄履之為臨海樂安縣，嘗行經山中，見黑龍長丈餘，頭有角，前兩足皆具，無後足，曳尾而行。及拜司空，守關將入，彗星辰見危南。又當拜時，雙鸛集太極殿東鴟尾鳴喚，竟以凶終。
羨之兄欽之位秘書監。欽之子佩之輕薄好利，武帝以其姻戚，累加寵任，為丹陽尹。景平初，以羨之知權，頗豫政事，與王韶之、程道惠、中書舍人邢安泰、潘盛為黨。時謝晦久病連灸，不堪見客，佩之等疑其託疾有異圖，與韶之、道惠同載詣傅亮，稱羨之意，欲令作詔誅之。亮曰：「己等三人同受顧命，豈可自相殘戮。」佩之等乃止。羨之既誅，文帝特宥佩之，免官而已。其冬佩之謀反事發被誅。
佩之弟逵之尚武帝長女會稽宣公主，為彭城、沛二郡太守。武帝諸子並幼，以逵之姻戚，將大任之，欲先令立功。及討司馬休之，使統軍為前鋒，待克當即授荊州，於陣見害。追贈中書侍郎。子湛之。
湛之字孝源，幼孤，為武帝所愛。常與江夏王義恭寢食不離帝側。永初三年，詔以公主一門嫡長，且湛之致節之胤，封枝江縣侯。數歲與弟淳之共車行，牛奔車壞，左右人馳來赴之。湛之先令取弟，眾咸歎其幼而有識。及長頗涉文義，善自位待，事祖母及母以孝聞。
元嘉中，以為黃門侍郎。祖母年老，辭以朝直不拜。後拜秘書監。會稽公主身居長嫡，為文帝所禮，家事大小必諮而後行。西征謝晦，使公主留止台內，總攝六宮，每有不得意，輒號哭，上甚憚之。
初，武帝微時，貧陋過甚，嘗自往新洲伐荻，有納布衣襖等，皆是敬皇后手自作。武帝既貴，以此衣付公主曰：「後世若有驕奢不節者，可以此衣示之。」湛之為大將軍彭城王義康所愛，與劉湛等頗相附。及得罪，事連湛之。文帝大怒，將致大辟。湛之憂懼無計，以告公主。公主即日入宮，及見文帝，因號哭下床，不復施臣妾之禮。以錦囊盛武帝納衣，擲地以示上曰：「汝家本賤貧，此是我母為汝父作此納衣。今日有一頓飽食，便欲殘害我兒子。」上亦號哭，湛之由此得全。
再遷太子詹事，尋加侍中。湛之善尺牘，音辭流暢；貴戚豪強，產業甚厚，室宇園池，貴游莫及，伎樂之妙，冠絕一時。門生千餘，皆三吳富人子，姿質端美，衣服鮮麗。每出入行游，塗巷盈滿。泥雨日，悉以後車載之。文帝每嫌其侈縱。時安成公何勖，無忌之子，臨汝公孟靈休，昶之子也，並名奢豪，與湛之以餚膳器服車馬相尚，都下為之語曰：「安成食，臨汝飾。」湛之美兼何、孟。勖官至侍中，追諡荒公。靈休善彈棋，官至秘書監。
湛之後遷丹陽尹，加散騎常侍，以公主憂不拜。過葬，復授前職。二十二年，范曄等謀反，湛之始與之同，後發其事，所陳多不盡，為曄等款辭所連。有司以湛之關豫逆黨，事起積歲，末乃歸聞，多有蔽匿，請免官削爵，付廷尉。上不許。湛之詣闕上疏請罪，以為「初通其謀，為誘引之辭，曄等並見怨咎，規相禍陷。又昔義康南出之始，敕臣入相伴慰，殷懃異意，頗形言旨。遺臣利刃，期以際會。臣苦相諫譬，深加拒塞，以為怨憤所至，不足為虞，便以關啟，懼成虛妄。非為納受，曲相蔽匿。又令申情范曄，釋中間之憾，致懷蕭思話，恨婚意未申。謂此僥倖，亦不宣達。陛下敦惜天倫，彰於四海，蕃禁優簡，親理咸通。又昔蒙眷顧，不容自絕，音翰信命，時相往來。或言少意多，旨深文淺，辭色之間，往往難測。臣顧惟心無邪悖，故不稍以自嫌，慺慺丹實，具如此啟。臣雖駑下，情匪木石，豈不知醜點難嬰，伏劍為易，而靦然視息，忍此餘生，實非苟吝微命，假延漏刻。誠以負戾灰滅，貽恥方來，貪及視息，少自披訴。乞蒙隳放，伏待鈇鑕。」上優詔不許。
二十四年，服闋，轉中書令、太子詹事，出為南兗州刺史。善政俱肅，威惠並行。廣陵舊有高樓，湛之更修整之，南望鍾山。城北有陂澤，水物豐盛，湛之更起風亭、月觀，吹台、琴室，果竹繁茂，花藥成行。招集文士，盡遊玩之適。時有沙門釋惠休善屬文，湛之與之甚厚。孝武命使還俗。本姓湯，位至揚州從事史。
二十六年，湛之入為丹陽尹、領太子詹事。二十七年，魏太武帝至瓜步，湛之與皇太子分守石頭。二十八年，魯爽兄弟率部曲來奔，爽等軌子也，湛之以為廟算特所獎納，不敢苟申私怨，乞屏田裡。不許。
轉尚書僕射，領護軍將軍。時尚書令何尚之以湛之國戚，任遇隆重，欲以朝政推之。湛之以令事無不總，又以事歸尚之。互相推委，御史中丞袁淑奏並免官。詔乃使湛之與尚之並受辭訴。尚之雖為令，而以朝事悉歸湛之。
初，劉湛伏誅，殷景仁卒，文帝任沈演之、庾仲文、范曄等，後又有江湛、何瑀之。自曄誅，仲文免，演之、瑀之並卒，至是江湛為吏部尚書，與湛之並居權要，世謂之江、徐。上每疾，湛之輒侍醫藥。
二凶巫蠱事發，上欲廢劭，賜浚死，而孝武無寵，故累出外藩，不得停都下。南平王鑠、建平王宏並被愛，而鑠妃即湛妹，湛勸上立之，征鑠自壽陽入朝。至又失旨，欲立宏，嫌其非次，議久不決。與湛之議，或連日累夕。每夜，使湛之自執燭繞壁檢行，慮有竊聽者。劭入弒之旦，其夕上與湛之屏人語，至曉猶未滅燭。湛之驚起趣北戶，未及開，見害，時年四十四。孝武即位，追贈司空，諡曰忠烈公。子聿之為元兇所殺。聿之子孝嗣。
孝嗣字始昌。父被害，孝嗣在孕，母年少，欲更行，不願有子，自床投地者無算，又以擣衣杵舂其腰，並服墮胎藥，胎更堅。及生，故小字遺奴。
幼而挺立。八歲襲爵枝江縣公，見宋孝武，升階流涕，迄於就席。帝甚愛之，尚康樂公主，拜駙馬都尉。泰始中，以登殿不著韎，為書侍御史蔡准所奏，罰金二兩。
孝嗣姑適東莞劉舍，舍兄藏為尚書左丞，孝嗣往詣之。藏退謂舍曰：「徐郎是令僕人，三十餘可知，汝宜善自結。」升明中，為齊高帝驃騎從事中郎，帶南彭城太守，轉太尉諮議參軍。齊建元初，累遷長兼侍中。善趨步，閑容止，與太宰褚彥回相埒。尚書令王儉謂人曰：「徐孝嗣將來必為宰相。」轉御史中丞。武帝問儉曰：「誰可繼卿？」儉曰：「臣東都之日，其在徐孝嗣乎。」
出為吳興太守，儉贈孝嗣四言詩曰：「方軌叔茂，追清彥輔，柔亦不茹，剛亦不吐。」時人以比蔡子尼之行狀也。在郡有能名。
王儉亡，上征孝嗣為五兵尚書。其年，敕撰江左以來儀典，令諮受孝嗣。明年，遷太子詹事。從武帝幸方山。上曰：「朕經始此山之南，復為離宮，應有邁靈丘。」靈丘山湖，新林苑也。孝嗣答曰：「繞黃山，款牛首，乃盛漢之事。今江南未廣，願陛下少更留神。」上乃止。竟陵王子良甚善之。曆吏部尚書，右軍將軍，領太子左衛率，台閣事多以委之。
武帝崩，遺詔以為尚書右僕射。隆昌元年，為丹陽尹。明帝謀廢鬱林，遣左右莫智明以告孝嗣，孝嗣奉旨無所厘替，即還家草太后令。明帝入殿，孝嗣戎服隨後。鬱林既死，明帝須太后令，孝嗣於袖出而奏之，帝大悅。時議悉誅高、武子孫，孝嗣堅保持之，故得無恙。以廢立功，封枝江縣侯，甲仗五十人入殿。轉左僕射。明帝即位，進爵為公，給班劍二十人，加兵百人。舊拜三公乃臨軒，至是，帝特詔與陳顯達、王晏並臨軒拜授。時王晏為令，人情物望不及孝嗣，晏誅，轉尚書令。孝嗣愛好文學，器量弘雅，不以權勢自居，故見容明帝之世。
初在率府，晝臥齋北壁下，夢兩童子遽云：「移公床。」孝嗣驚起，聞壁有聲，行數步而壁崩壓床。建武四年，即本號開府儀同三司，讓不受。
時連年魏軍動，國用虛乏，孝嗣表立屯田。帝已寢疾，兵事未已，竟不行。及崩，受遺托，重申開府之命，加中書監。永元初輔政，自尚書下省出住宮城南宅，不得還家。帝失德，孝嗣不敢諫；及江祏誅，內懷憂恐，然未嘗表色。始安王遙光反，眾懷惶惑，見孝嗣入宮乃安，然群小用事，不能制也。
時孝嗣以帝終亂天常，與沈文季俱在南掖門，欲要文季以門為應，四五目之，文季輒亂以他語，孝嗣乃止。進位司空，固讓。求解丹陽尹，不許。孝嗣文人，不顯同異，名位雖大，故得未及禍。虎賁中郎將許准有膽力，陳說事機，勸行廢立。孝嗣遲疑，謂必無用干戈理，須少主出遊，閉城門，召百僚集議廢之。雖有此懷，終不能決。群小亦稍憎孝嗣，勸帝除之。其冬，孝嗣入華林省，遣茹法珍賜藥，孝嗣容色不異，謂沈昭略曰：「始安事，吾欲以門應之，賢叔若同，無今日之恨。」少能飲酒，飲藥至鬥余方卒，乃下詔言誅之。於時凡被殺者，皆取其蟬冕，剝其衣服。眾情素敬孝嗣，得無所侵。
長子演，尚齊武帝女武康公主，位太子中庶子，第三子況，尚明帝女山陰公主，並拜駙馬都尉，俱見殺。
孝嗣之誅，眾人懼，無敢至者，唯會稽魏溫仁奔赴，以私財營喪事，當時稱之。
初，孝嗣復故封，使故吏吳興丘叡筮之，當傳幾世。叡曰：「怨不終尊身。」孝嗣容色甚惡，徐曰：「緣有此慮，故令卿決之。」
中興元年，和帝贈孝嗣太尉。二年，改葬宣德太后，詔增班劍四十人，加羽葆、鼓吹，諡曰文忠，改封餘幹縣公。
子緄，仕梁，位侍中，太常，信武將軍，諡頃子。
緄子君蒨字懷簡，幼聰朗好學，尤長丁部書，問無不對。善弦歌，為梁湘東王鎮西諮議參軍。頗好聲色，侍妾數十，皆佩金翠，曳羅綺，服玩悉以金銀。飲酒數升便醉，而閉門盡日酣歌。每遇歡謔，則飲至鬥。有時載伎肆意遊行，荊楚山川，靡不畢踐。朋從游好，莫得見之。時襄陽魚弘亦以豪侈稱，於是府中謠曰：「北路魚，南路徐。」然其服翫次於弘也。
君蒨辯於辭令，湘東王嘗出軍，有人將婦從者。王曰：「才愧李陵，未能先誅女子，將非孫武，遂欲驅戰婦人。」君蒨應聲曰：「項籍壯士，猶有虞兮之愛，紀信成功，亦資姬人之力。」君蒨文冠一府，特有輕豔之才，新聲巧變，人多諷習，竟卒於官。
傅亮字季友，北地靈州人，晉司隸校尉咸之玄孫也。父瑗以學業知名，位至安成太守。瑗與郗超善，超常造瑗，見二子迪及亮。亮年四五歲，超令人解衣使持去，初無吝色。超謂瑗曰：「卿小兒才名位宦當遠踰於兄，然保家終在大者。」迪字長猷，宋初終五兵尚書，贈太常。
亮博涉經史，尤善文辭。義熙中，累遷中書黃門侍郎，直西省。宋武帝以其久直之勤勞，欲以為東陽郡。先以語迪，大喜告亮，亮不答，即馳見武帝，陳不樂出。帝笑曰：「謂卿須祿耳，能如此，甚協所望也。」以為太尉從事中郎，掌記室。宋國初建，除侍中，領世子中庶子，加中書令。從還壽陽，武帝有受禪意，而難於發言，乃集朝臣宴飲，從容曰：「桓玄暴篡，鼎命已移，我首唱大義，興復皇室，今年時衰暮，欲歸老京師，」群臣唯盛稱功德，莫曉此意。亮悟旨，日晚宮門已閉，叩扉請見曰：「臣暫宜還都。」帝知意，無復他言，直云：「須幾人自送？」亮曰：「須數十人。」於是奉辭。及出，夜見長星竟天，拊髀曰：「我常不信天文，今始驗矣。」亮至都，即征帝入輔。
永初元年，加太子詹事，封建城縣公，入直中書省，專典詔命。以亮任總國權，聽於省見客。神獸門外，每旦車常數百兩。武帝登庸之始，文筆皆是參軍滕演，北征廣固，悉委長史王誕，自此之後至於受命，表策文誥，皆亮辭也。演字彥將，南陽西鄂人，位至秘書監。
二年，加亮尚書僕射。及帝不豫，與徐羨之、謝晦並受顧命，給班劍二十人。少帝即位，進中書監、尚書令，領護軍將軍。
少帝廢，亮奉迎文帝，立行台於江陵城南，題曰大司馬門，率行台百僚詣門拜表，威儀甚盛。文帝將下，引見亮，哭泣哀動左右。既而問義真及少帝薨廢本末，悲號嗚咽，侍側者莫能仰視，亮流汗沾背不能答。於是布腹心於到彥之、王華等。及至都，徐羨之問帝可方誰？亮曰：「晉文、景以上人。」羨之曰：「必能明我赤心。」亮曰：「不然。」
及文帝即位，加左光祿大夫、開府儀同三司。司空府文武即為左光祿府，進爵始興郡公，固讓進封。
元嘉三年，帝將誅亮，先呼入見，省內密有報之者。亮辭以嫂病暫還，遣信報徐羨之，因乘車出郭門，騎馬奔兄迪墓。屯騎校尉郭泓收之。初至廣莫門，上亦使以詔謂曰：「以公江陵之誠，當使諸子無恙。」亮讀詔訖曰：「亮受先帝布衣之眷，遂蒙顧托。黜昏立明，社稷之計。欲加之罪，其無辭乎。」於是伏誅，妻子流建安。
亮之方貴，兄迪每深誡焉，而不能從。及見世路屯險，著論名曰演慎。及少帝失德，內懷憂懼。直宿禁中，睹夜蛾赴燭，作感物賦以寄意。初奉大駕，道路賦詩三首，其一篇有悔懼之辭。自知傾覆，求退無由，又作辛有、穆生、董仲道贊，稱其見微之美雲。
隆字伯祚，亮族兄也。曾祖晞，司徒屬。父祖並早卒。隆少孤貧，有學行。義熙初，年四十，為孟昶建威參軍，累遷尚書左丞。以族弟亮為僕射，緦服不得相臨，徙太子率更令。
元嘉初，為御史中丞，甚得司直之體，轉司徒左長史。會稽剡縣人黃初妻趙打殺息載妻王遇赦，王有父母及男稱女葉，依法徙趙二千里外。隆議曰：「禮律之興，本之自然。求之情理，非從天墮，非從地出。父子至親，分形同氣，稱之於載，即載之於趙。雖言三世，為體猶一。稱雖創鉅痛深，固無讎祖之義。向使石厚之子，日磾之孫，砥鋒挺鍔，不與二祖同戴天日，則石碏、秺侯何得流名百代。舊令言殺人父母，徙之二千里外，不施父子孫祖明矣。趙當避王期功千里外耳。令亦云凡流徙者，同籍親近欲相隨者聽之。此又大通情體，因親以教愛也。趙既流移，載為人子，何得不從？載從而稱不行，豈名教所許？如此，稱、趙竟不可分。趙雖內愧終身，稱沈痛沒齒，孫祖之義，自不得以永絕，事理然也。」從之。
出為義興太守，有能名。拜左戶尚書，坐正直受節假，對人未至委出，白衣領職。尋轉太常，文帝以新撰禮論付隆，使更下意。隆表上五十二事。
後致仕，拜光祿大夫，歸老於家。手不釋卷，博學多通，特精三禮。年八十三卒。
檀道濟，高平金鄉人也，世居京口。少孤，居喪備禮，奉兄姊以和謹稱。宋武帝建義，道濟與兄韶祗等從平京城，俱參武帝建武將軍事。累遷太尉參軍，封作唐縣男。
義熙十二年，武帝北伐，道濟為前鋒，所至望風降服。徑進洛陽，議者謂所獲俘囚，應悉戮以為京觀。道濟曰：「伐罪吊人，正在今日。」皆釋而遣之。於是中原感悅，歸者甚眾。長安平，以為琅邪內史。
武帝受命，以佐命功，改封永修縣公，位丹陽尹、護軍將軍。武帝不豫，給班劍二十人。出為鎮北將軍、南兗州刺史。徐羨之等謀廢立，諷道濟入朝，告以將廢廬陵王義真，道濟屢陳不可，竟不納。將廢帝夜，道濟入領軍府就謝晦宿，晦悚息不得眠。道濟寢便睡熟，晦以此服之。
文帝即位，給鼓吹一部，進封武陵郡公。固辭進封。道濟素與王弘善，時被遇方深，道濟彌相結附，每構羨之等，弘亦雅仗之。上將誅徐羨之等，召道濟欲使西討。王華曰：「不可。」上曰：「道濟從人者也，曩非創謀，撫而使之，必將無慮。」道濟至之明日，上誅羨之、亮。既而使道濟與中領軍到彥之前驅西伐，上問策於道濟。對曰：「臣昔與謝晦同從北征，入關十策，晦有其九。才略明練，殆難與敵；然未嘗孤軍決勝，戎事恐非其長。臣悉晦智，晦悉臣勇。今奉王命外討，必未陣而禽。」時晦本謂道濟與羨之同誅，忽聞來上，遂不戰自潰。事平，遷征南大將軍、開府儀同三司、江州刺史。
元嘉八年，到彥之侵魏，已平河南，復失之。道濟都督征討諸軍事，北略地，轉戰至濟上，魏軍盛，遂克滑台。道濟時與魏軍三十餘戰多捷，軍至曆城，以資運竭乃還。時人降魏者具說糧食已罄，於是士卒憂懼，莫有固志。道濟夜唱籌量沙，以所余少米散其上。及旦，魏軍謂資糧有餘，故不復追，以降者妄，斬以徇。
時道濟兵寡弱，軍中大懼。道濟乃命軍士悉甲，身白服乘輿，徐出周邊。魏軍懼有伏，不敢逼，乃歸。道濟雖不克定河南，全軍而反，雄名大振。魏甚憚之，圖之以禳鬼。還進位司空，鎮尋陽。
道濟立功前朝，威名甚重，左右腹心並經百戰，諸子又有才氣，朝廷疑畏之。時人或目之曰：「安知非司馬仲達也。」
文帝寢疾累年，屢經危殆，領軍劉湛貪執朝政，慮道濟為異說，又彭城王義康亦慮宮車晏駕，道濟不復可制。十二年，上疾篤，會魏軍南伐，召道濟入朝。其妻向氏曰：「夫高世之勳，道家所忌，今無事相召，禍其至矣。」及至，上已間。十三年春，將遣還鎮，下渚未發，有似鷦鳥集船悲鳴。會上疾動，義康矯詔召入祖道，收付廷尉，及其子給事黃門侍郎植、司徒從事中郎粲、太子舍人混、征北主簿承伯、秘書郎中尊等八人並誅。時人歌曰：「可憐白浮鳩，枉殺檀江州。」道濟死日，建鄴地震白毛生。又誅司空參軍薛肜、高進之，並道濟心腹也。
道濟見收，憤怒氣盛，目光如炬，俄爾間引飲一斛。乃脫幘投地，曰：「乃壞汝萬里長城。」魏人聞之，皆曰：「道濟已死，吳子輩不足復憚」。自是頻歲南伐，有飲馬長江之志。
文帝問殷景仁曰：「誰可繼道濟？」答曰：「道濟以累有戰功，故致威名，余但未任耳。」帝曰：「不然，昔李廣在朝，匈奴不敢南望，後繼者復有幾人？」二十七年，魏軍至瓜步，文帝登石頭城望，甚有憂色。歎曰：「若道濟在，豈至此！」
韶字令孫，以平桓玄功封巴丘縣侯。從征廣固，率所領先登，位琅邪內史。從討盧循，以功更封宜陽縣侯，拜江州刺史，以罪免。
韶嗜酒貪橫，所蒞無政績，上嘉其合門從義，道濟又有大功，故特見寵授。卒。子臻字系宗，位員外郎，臻子珪。
珪字伯玉，位沅南令。元徽中，王僧虔為吏部尚書，以珪為征北板行參軍。珪訴僧虔求祿不得，與僧虔書曰：「僕一門雖謝文通，乃忝武達。群從姑叔，三媾帝姻，而令子侄餓死，遂不荷潤。蟬腹龜腸，為日已久。饑彪能嚇，人遽與肉，餓驎不噬，誰為落毛。雖復孤微，百世國士，姻媾位宦，亦不後物。尚書同堂姊為江夏王妃，檀珪同堂姑為南譙王妃；尚書伯為江州，檀珪祖亦為江州。僕於尚書人地本懸，至於婚宦皆不殊絕。今通塞雖異，猶忝氣類，尚書何事為爾見苦。」僧虔報書曰：「吾與足下素無怨憾，何以相苦？直是意有左右耳。」乃用為安成郡丞。
祗字恭叔，與兄韶弟道濟俱參義舉，封西昌縣侯，歷位廣陵相。義熙十年，亡命司馬國璠兄弟自北徐州界潛得過淮，因天陰闇，夜率百許人緣廣陵城入，叫喚直上聽事。祗被射傷股，語左右曰：「賊乘暗得入，欲掩我不備，但打五鼓懼之，曉必走矣。」賊聞鼓鳴，直謂為曉，乃奔散，追殺百餘人。
宋國初建，為領軍。祗性矜豪，樂在外放恣，不願內職，不得志，發疾不自療，其年卒於廣陵。諡曰威侯。傳嗣至齊受禪，國除。
論曰：自晉網不綱，主威莫樹，亂基王室，毒被江左。宋武一朝創業，事屬橫流，改易紊章，歸於平道。以建武、永平之風，變太元、隆安之俗，此蓋文宣公之為乎。其配饗清廟，豈徒然也？若夫怙才驕物，公旦其猶病諸，而以劉祥居之，斯亡亦為幸焉。秀之行己有道，可謂位無虛授。當徐、傅二公跪承顧托，若使死而可再，固當赴蹈為期。及至處權定機，當震主之地，甫欲攘抑後禍，禦蔽身災，使桐宮有卒迫之痛，淮王非中霧之疾，若以社稷為存亡，則義異於此。湛之、孝嗣臨機不決，既以敗國，且以殞身，「反受其亂」，斯其效也。道濟始因錄用，故得忘瑕，晚困大名，以至顛覆。韶、祗克傳胤嗣，其木雁之間乎。」
