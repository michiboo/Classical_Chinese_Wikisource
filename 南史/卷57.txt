列傳第四十七
秦末有沈逞，徵丞相不就。漢初，逞曾孫保封竹邑侯。保子遵自本國遷居九江之壽春，官至齊王太傅，封敷德侯。遵生驃騎將軍達，達生尚書令幹，幹生南陽太守弘，弘生河內太守勖，勖生御史中丞奮，奮生將作大匠恪，恪生尚書關內侯謙，謙生濟陽太守靖，靖生戎。戎字威卿，仕為州從事，說降劇賊尹良，漢光武嘉其功，封為海昏縣侯，辭不受，因避地徙居會稽烏程縣之餘不鄉，遂家焉。順帝永建元年，分會稽為吳郡，復為吳郡人。靈帝初平五年，分烏程、餘杭為永安縣，吳孫皓寶鼎二年，分吳郡為吳興郡。晉太康三年，改永安為武康縣，復為吳興武康人焉。雖邦邑屢改，而築室不遷。
戎子酆字聖通，位零陵太守，致黃龍芝草之瑞。第二子仲高，安平相，少子景河間相，演之、慶之、曇慶、懷文其後也。仲高子鸞字建光，少有高名，州舉茂才，公府辟州別駕從事史。時廣陵太守陸稠，鸞之舅也，以義烈政績顯名漢朝，復以女妻鸞，早卒。又直字伯平，州舉茂才，亦有清名，卒。子瑜、儀俱少有至行。瑜十歲、儀九歲而父亡，居喪毀瘁，過於成人。外祖會稽盛孝章，漢末名士也，深加憂傷，每撫慰之，曰：「汝並黃中英爽，終成奇器，何遽逾制自取殄滅邪。」三年禮畢，殆至滅性，故兄弟並以孝著。瑜早卒。儀字仲則，篤學有雅才，以儒素自業。時海內大亂，兵革並起，經術廢弛，士少全行。而儀淳深隱默，守道不移，風操貞整，不妄交納，唯與族子仲山、叔山及吳郡陸公紀友善。州郡禮請，二府交辟，公車徵，並不屈，以壽終。子曼字元禪，左中郎、新都都尉、定陽侯，才志顯於吳朝。子矯字仲桓，以節氣立名，仕為立武校尉、偏將軍。孫皓時，有將帥之稱。吳平，為鬱林、長沙二郡太守，不就。太康末卒。子陵字景高，晉元帝之為鎮東將軍，命參軍事。子延字思長，潁川太守，始居縣東鄉之博陸里餘烏村。延子賀字子寧，桓沖南中郎參軍。
賀子警字世明，惇篤有行業，學通左氏春秋，家產累千金。後將軍謝安命為參軍，甚相敬重。警內足於財，為東南豪士，無進仕意，謝病歸。安固留不止，乃謂曰：「沈參軍，卿有獨善之志，不亦高乎。」警曰：「使君以道禦物，前所以懷德而至，既無用佐時，故遂飲啄之願爾。」還家積載，以素業自娛。前將軍王恭鎮京口，與警有舊好，復引為參軍。手書殷勤，苦相招致，不得已而應之。尋復謝去。
子穆夫字彥和，少好學，通左氏春秋。王恭命為前將軍主簿，謂警曰：「足下既執不拔之志，高臥東南，故屈賢子共事，非吏職嬰之也。」
初，錢唐人杜炅字子恭，通靈有道術，東土豪家及都下貴望並事之為弟子，執在三之敬。警累世事道，亦敬事子恭。子恭死，門徒孫泰、泰弟子恩傳其業，警復事之。隆安三年，恩於會稽作亂，自稱征東將軍，三吳皆回應。穆夫在會稽，恩以為餘姚令。及恩為劉牢之所破，穆夫見害。先是穆夫宗人沈預與穆夫父警不協，至是告警及穆夫弟仲夫、任夫、預夫、佩夫，並遇害。唯穆夫子深子、雲子、田子、林子、虔子獲全。田子、林子知名。
田子字敬光，從武帝克京城，進平建鄴，參鎮軍事，封營道縣五等侯。帝北伐廣固，田子領偏師與龍驤將軍孟龍符為前鋒。龍符戰沒，田子力戰破之。及盧循逼都，帝遣田子與建威將軍孫季高海道襲破廣州，還除太尉參軍、淮陵內史，賜爵都鄉侯。義熙八年，從討劉毅。十一年，從討司馬休之，除振武將軍、扶風太守。十二年，武帝北伐，田子與順陽太守傅弘之各領別軍，從武關入，屯據青泥。姚泓將自禦大軍，慮田子襲其後，欲先平田子，然後傾國東出。乃率步騎數萬，奄至青泥。田子本為疑兵，所領裁數百，欲擊之。傅弘之曰：「彼眾我寡，難可與敵。」田子曰：「師貴用奇，不必在眾。」弘猶固執，田子曰：「眾寡相傾，勢不兩立，若使賊圍既固，人情喪沮，事便去矣。及其未整，薄之必克，所謂先人有奪人之志也。」便獨率所領，鼓譟而進。賊合圍數重，田子乃棄糧毀舍，躬勒士卒，前後奮擊，賊眾一時潰散，所殺萬餘人，得泓偽乘輿服御。武帝表言其狀。長安既平，武帝燕於文昌殿，舉酒賜田子曰：「咸陽之平，卿之功也，即以咸陽相賞。」即授咸陽、始平二郡太守。
大軍既還，桂陽公義真留鎮長安，以田子為安西中兵參軍、龍驤將軍、始平太守。時赫連勃勃來寇，田子與安西司馬王鎮惡俱出北地禦之。初，武帝將還，田子及傅弘之等並以鎮惡家在關中，不可保信，屢言之。帝曰：「今留卿文武將士、精兵萬人，彼若欲為不善，政足自滅耳。勿復多言。」及俱出北地，論者謂鎮惡欲盡殺諸南人，以數十人送義真南還，因據關中反叛。田子乃於弘之營內請鎮惡計事，使宗人敬仁於坐殺之，率左右數十人自歸義真。長史王修收殺田子於長安稿倉門外，是歲十四年正月十五日也。武帝表天子以田子卒發狂易，不深罪也。
林子字敬士，少有大度，年數歲，隨王父在京口，王恭見而奇之，曰：「此兒王子師之流也。」嘗與眾人共見遺寶，咸爭趨之，林子直去不顧。年十三，遇家禍，既門陷祅黨，兄弟並應從誅，而沈預家甚強富，志相陷滅，林子兄弟沈伏山澤，無所投厝。會孫恩屢出會稽，武帝致討，林子乃自歸陳情，率老弱歸罪請命，因流涕哽咽，三軍為之感動。帝甚奇之，乃載以別船，遂盡室移京口，帝分宅給焉。
林子博覽眾書，留心文義，從克京城，進平都邑。時年十八，身長七尺五寸。沈預慮林子為害，常被甲持戈，至是林子與兄田子還東報讎。五月夏節日至，預政大集會，子弟盈堂。林子兄弟挺身直入，斬預首，男女無論長幼悉屠之，以預首祭父祖墓。及帝為揚州，辟為從事，領建熙令，封資中縣五等侯。從伐慕容超，平盧循，並著軍功。後從征劉毅，參太尉軍事。復從討司馬休之。武帝每征討，林子輒推鋒居前。時賊黨郭亮之招集蠻、晉，屯據武陵，武陵太守王鎮惡出奔。林子率軍討之，斬亮之於七里澗而納鎮惡。武陵既平，復討魯軌於石城，軌棄眾走襄陽，復追躡之。襄陽既定，權留守江陵。
武帝伐姚泓，復參征西軍事，加建武將軍，統軍為前鋒，從汴入河。偽并州刺史、河東太守尹昭據蒲阪，林子於陝城與冠軍檀道濟同攻蒲阪，龍驤王鎮惡攻潼關。姚泓聞大軍至，遣偽東平公姚紹爭據潼關。林子謂道濟曰：「潼關天岨，所謂形勝之地。鎮惡孤軍，勢危力屈，若使姚紹據之，則難圖也。及其未至，當並力爭之。若潼關事捷，尹昭可不戰而服。」道濟從之。及至，紹舉關右之眾，設重圍，圍林子及道濟、鎮惡等。道濟議欲度河避其鋒，或欲棄捐輜重還赴武帝。林子按劍曰：「下官今日之事，自為將軍辦之。然二三君子或同業艱難，或荷恩罔極，以此退撓，亦何以見相公旗鼓邪。」塞井焚舍，示無全志。率麾下數百人，犯其西北。紹眾小靡，乘其亂而薄之，紹乃大潰，俘虜以千數，悉獲紹器械資實。時諸將破賊皆多其首級，而林子獻捷書至，每以實聞。武帝問其故，林子曰：「夫王者之師，本有徵無戰，豈可復增張虜獲，以示誇誕。昔魏尚以盈級受罰，此亦後乘之良轍也。」武帝曰：「乃所望於卿也。」
初，紹退走，還保定城，留偽武衛將軍姚鸞精兵守嶮，林子銜枚夜襲，即屠其城，劓鸞而坑其眾。紹復遣撫軍將軍姚贊將兵屯河上，林子連破之。紹又遣長史姚伯子等屯據九泉，憑河固險，以絕糧援。武帝復遣林子累戰大破之，即斬伯子，所俘獲悉以還紹，使知王師之弘。紹志節沈勇，林子每戰輒勝，白武帝曰：「姚紹氣蓋關右而力以勢屈，但恐凶命先盡，不得以釁齊斧爾。」尋紹疽發背死。武帝以林子之驗，乃賜書嘉美之。於是贊統後軍復襲林子，林子禦之，連戰皆捷。
帝至閿鄉，姚泓掃境內兵屯嶢柳。時田子自武關北入，屯軍藍田，泓自率大眾攻之。帝慮眾寡不敵，遣林子步自秦嶺以相接援。比至，泓已破走。田子欲窮追，進取長安，林子止之曰：「往取長安，如指掌爾。復克賊城，便為獨平一國，不賞之功也。」田子乃止。
林子威震關中，豪右望風請附。帝以林子、田子綏略有方，頻賜書褒美，並令深慰納之。長安既平，姚氏十餘萬口西奔隴上，林子追討至寡婦水，轉鬥至槐里。大軍東歸，林子領水軍於石門以為聲援。還至彭城，帝令林子差次勳勤，隨才授用。
文帝出鎮荊州，議以林子及謝晦為蕃佐。帝曰：「吾不可頓無二人，林子行則晦不宜出。」乃以林子為西中郎中兵參軍，領新興太守。林子以行役久，士有歸心，乃深陳事宜。並言：「聖王所以戒慎祗肅，非以崇威立武，實乃經國長甿。宜廣建蕃屏，崇嚴宿衛。」武帝深相酬納。俄而謝翼謀反，帝歎曰：「林子之見，何其明也。」
文帝進號鎮西，隨府轉，加建威將軍、河東太守。時武帝以方隅未靜，復欲親戎，林子固諫。帝答曰：「吾輒當不復自行。」帝踐阼，以佐命功，封漢壽縣伯，固讓不許。永初三年卒，追贈征虜將軍。元嘉二十五年，諡曰懷。少子璞嗣。
璞字道真，童孺時神意閑審。文帝召見，奇璞應對，謂林子曰：「此非常兒也。」初除南平王左常侍，文帝引見，謂之曰：「吾昔以弱年出蕃，卿家以親要見輔，今日之授，意在不薄。王家之事，一以相委。勿以國官乖清塗為罔罔也。」元嘉十七年，始興王浚為揚州刺史，寵愛殊異，以為主簿。時順陽范曄為長史行州事，曄性頗疏，文帝謂璞曰：「范曄性疏，必多不同，卿腹心所寄，當密以在意。彼行事，其實卿也。」璞以任遇既深，所懷輒以密啟，每至施行，必從中出。曄政謂聖明留察，故深更恭慎，而莫見其際也。在職八年，神州大寧，人無謗黷，璞有力焉。二十二年，范曄坐事誅，時浚雖曰親覽，州事一以付璞。浚年既長，璞固求辭事。以璞為浚始興國大農，累遷淮南太守。
三十年，元兇弒立，璞以奉迎之晚見殺。有子曰約，其制自序大略如此。
約十三而遭家難，潛竄，會赦乃免。既而流寓孤貧，篤志好學，晝夜不釋卷。母恐其以勞生疾，常遣減油滅火。而晝之所讀，夜輒誦之，遂博通群籍，善屬文。濟陽蔡興宗聞其才而善之，及為郢州，引為安西外兵參軍，兼記室。興宗常謂其諸子曰：「沈記室人倫師表，宜善師之。」及為荊州，又為征西記室，帶厥西令。
齊初為征虜記室，帶襄陽令，所奉主即齊文惠太子。太子入居東宮，為步兵校尉，管書記，直永壽省，校四部圖書。時東宮多士，約特被親遇，每旦入見，景斜方出。時王侯到宮或不得進，約每以為言。太子曰：「吾生平懶起，是卿所悉，得卿談論，然後忘寢。卿欲我夙興，可恆早入。」遷太子家令。後為司徒右長史、黃門侍郎。時竟陵王招士，約與蘭陵蕭琛、琅邪王融、陳郡謝朓、南鄉范雲、樂安任昉等皆遊焉。當世號為得人。
隆昌元年，除吏部郎，出為東陽太守。齊明帝即位，徵為五兵尚書，遷國子祭酒。明帝崩，政歸塚宰，尚書令徐孝嗣使約撰定遺詔。永元中，復為司徒左長史，進號征虜將軍、南清河太守。
初，梁武在西邸，與約遊舊。建康城平，引為驃騎司馬。時帝勳業既就，天人允屬。約嘗扣其端，帝默然而不應。佗日又進曰：「今與古異，不可以淳風期萬物。士大夫攀龍附鳳者，皆望有尺寸之功，以保其福祿。今童兒牧豎悉知齊祚之終，且天文人事表革運之徵，永元以來，尤為彰著。讖云：『行中水，作天子』。此又歷然在記。天心不可違，人情不可失。」帝曰：「吾方思之。」約曰：「公初起兵樊、沔，此時應思。今日王業已就，何所復思。昔武王伐紂，始入人便曰吾君。武王不違人意，亦無所思。公自至京邑，已移氣序，比於周武，遲速不同。若不早定大業，稽天人之望，脫一人立異，便損威德。且人非金石，時事難保，豈可以建安之封，遺之子孫。若天子還都，公卿在位，則君臣分定，無復異圖。君明於上，臣忠於下，豈復有人方更同公作賊。」帝然之。約出，召范雲告之，雲對略同約旨。帝曰：「智者乃爾暗同，卿明早將休文更來。」雲出語約，約曰：「卿必待我。」雲許諾。而約先期入，帝令草其事。約乃出懷中詔書並諸選置，帝初無所改。俄而雲自外來，至殿門不得入，徘徊壽光合外，但云：「咄咄」。約出，雲問曰：「何以見處？」約舉手向左，雲笑曰：「不乖所望。」有頃，帝召雲謂曰：「生平與沈休文群居，不覺有異人處，今日才智縱橫，可謂明識。」雲曰：「公今知約，不異約今知公。」帝曰：「我起兵於今三年矣，功臣諸將實有其勞，然成帝業者乃卿二人也。」
梁臺建，為散騎常侍、吏部尚書，兼右僕射。及受禪，為尚書僕射，封建昌縣侯。又拜約母謝為建昌國太夫人。奉策之日，吏部尚書范雲等二十餘人咸來致拜，朝野以為榮。俄遷左僕射。天監二年，遭母憂，輿駕親出臨吊，以約年衰，不宜致毀，遣中書舍人斷客節哭。起為鎮軍將軍、丹陽尹，置佐史。服闋，遷侍中、右光祿大夫，領太子詹事，奏尚書八條事。遷尚書令，累表陳讓，改授左僕射，領中書令。尋遷尚書令，領太子少傅。九年，轉左光祿大夫。
初，約久處端揆，有志臺司，論者咸謂為宜。而帝終不用，乃求外出，又不見許。與徐勉素善，遂以書陳情於勉，言己老病，「百日數旬，革帶常應移孔；以手握臂，率計月小半分」。欲謝事，求歸老之秩。勉為言於帝，請三司之儀，弗許，但加鼓吹而已。
約性不飲酒，少嗜欲，雖時遇隆重，而居處儉素。立宅東田，矚望郊阜，常為郊居賦以序其事。尋加特進，遷中軍將軍、丹陽尹，侍中、特進如故。十二年卒官，年七十三，諡曰隱。約左目重瞳子，腰有紫志，聰明過人，好墳籍，聚書至二萬卷，都下無比。少孤貧，約幹宗黨得米數百斛，為宗人所侮，覆米而去。及貴不以為憾，用為郡部傳。嘗侍宴，有妓婢師是齊文惠宮人，帝問識座中客不？曰：「唯識沈家令。」約伏地流涕，帝亦悲焉，為之罷酒。約曆仕三代，該悉舊章，博物洽聞，當世取則。謝玄暉善為詩，任彥升工於筆，約兼而有之，然不能過也。自負高才，昧於榮利，乘時射勢，頗累清談。及居端揆，稍弘止足，每進一官，輒殷勤請退，而終不能去，論者方之山濤。用事十餘年，未常有所薦達，政之得失，唯唯而已。
初，武帝有憾於張稷，及卒，因與約言之。約曰：「左僕射出作邊州刺史，已往之事，何足復論。」帝以為約昏家相為，怒約曰：「卿言如此，是忠臣邪！」乃輦歸內殿。約懼，不覺帝起，猶坐如初。及還，未至床，憑空頓於戶下，因病。夢齊和帝劍斷其舌，召巫視之，巫言如夢。乃呼道士奏赤章於天，稱禪代之事，不由己出。先此，約嘗侍宴，會豫州獻栗，徑寸半。帝奇之，問栗事多少，與約各疏所憶，少帝三事。約出謂人曰：「此公護前，不讓即羞死。」帝以其言不遜，欲抵其罪，徐勉固諫乃止。及疾，上遣主書黃穆之專知省視，穆之夕還，增損不即啟聞，懼罪，竊以赤章事因上省醫徐奘以聞，又積前失。帝大怒，中使譴責者數焉，約懼遂卒。有司諡曰：「文」，帝曰：「懷情不盡曰隱」，故改為隱。
約少時常以晉氏一代竟無全書，年二十許，便有撰述之意。宋泰始初，征西將軍蔡興宗為啟，明帝有敕許焉。自此踰二十年，所撰之書方就，凡一百餘卷。條流雖舉，而采綴未周。永明初遇盜，失第五帙。又齊建元四年被敕撰國史，永明二年又兼著作郎，撰次起居注。五年春又被敕撰宋書，六年二月畢功，表上之。其所撰國史為《齊紀》二十卷。天監中，又撰《梁武紀》十四卷，又撰《邇言》十卷，《諡例》十卷，《文章志》三十卷，《文集》一百卷，皆行於世。又撰《四聲譜》，以為「在昔詞人累千載而不悟，而獨得胸衿，窮其妙旨」。自謂入神之作。武帝雅不好焉，嘗問周舍曰：「何謂四聲？」舍曰：「『天子聖哲』是也。」然帝竟不甚遵用約也。
子旋，字士規，襲爵，位司徒右長史，太子僕。以母憂去官，因蔬食辟穀，服除，猶絕粳粱。終於南康內史，諡曰恭。集注邇言，行於世。旋弟趨字孝鯉，亦知名，位黃門郎。旋卒，子寔嗣。寔弟眾。
眾字仲師，好學，頗有文詞。仕梁為太子舍人。時梁武帝制千文詩，眾為之註解。與陳郡謝景同時召見於文德殿，帝令眾為竹賦。賦成奏之，手敕答曰：「卿文體翩翩，可謂無忝爾祖。」
累遷太子中舍人，兼散騎常侍，聘魏，還為驃騎廬陵王諮議參軍。侯景之亂，表求還吳興召募故義部曲以討賊，梁武許之。及景圍臺城，眾率宗族及義附五千餘人入援都，軍容甚整，景深憚之。梁武於城內遙授太子右衛率。臺城陷，眾乃降景。景平，元帝以為司徒左長史。魏克江陵，見虜，尋亦逃歸。
陳武帝受命，位中書令。帝以眾州裏知名，甚敬重之，賞賜超於時輩。性吝嗇，財帛億計，無所分遺。自奉甚薄，每朝會中，衣裳破裂，或躬提冠履。永定二年，兼起部尚書，監起太極殿。恆服布袍芒屩，以麻繩為帶，又囊麥飯鉡以噉之，朝士咸共誚其所為。眾性狷急，因忿恨，遂曆詆公卿，非毀朝廷。武帝大怒，以眾素有令望，不欲顯誅，因其休假還武康，遂於吳中賜死。
范雲字彥龍，南鄉舞陰人，晉平北將軍汪六世孫也。祖璩之，宋中書侍郎。雲六歲就其姑夫袁叔明讀毛詩，日誦九紙。陳郡殷琰名知人，候叔明見之，曰：「公輔才也」。
雲性機警，有識具，善屬文，下筆輒成，時人每疑其宿構。父抗為郢府參軍，雲隨在郢。時吳興沈約、新野庾杲之與抗同府，見而友之。
起家郢州西曹書佐，轉法曹行參軍。俄而沈攸之舉兵圍郢城，抗時為府長流，入城固守，留家屬居外。雲為軍人所得，攸之召與語，聲色甚厲。雲容貌不變，徐自陳說。攸之笑曰：「卿定可兒，且出就舍。」明旦又召雲令送書入城內，餉武陵王酒一石，犢一頭；餉長史柳世隆鱠魚二十頭，皆去其首。城內或欲誅雲，雲曰：「老母弱弟，懸命沈氏。若其違命，禍必及親。今日就戮，甘心如薺。」世隆素與雲善，乃免之。
後除員外散騎郎。齊建元初，竟陵王子良為會稽太守，雲為府主簿。王未之知。後克日登秦望山，乃命雲。雲以山上有秦始皇刻石，此文三句一韻，人多作兩句讀之，並不得韻；又皆大篆，人多不識，乃夜取史記讀之令上口。明日登山，子良令賓僚讀之，皆茫然不識。末問雲，雲曰：「下官嘗讀史記，見此刻石文。」乃進讀之如流。子良大悅，因以為上賓。自是寵冠府朝。王為丹陽尹，復為主簿，深相親任。時進見齊高帝，會有獻白烏，帝問此何瑞，雲位卑最後答，曰：「臣聞王者敬宗廟則白烏至。」時謁廟始畢，帝曰：「卿言是也。感應之理，一至此乎。」
子良為南徐州、南兗州，雲並隨府遷，每陳朝政得失於子良。尋除尚書殿中郎。子良為雲求祿，齊武帝曰：「聞范雲諂事汝，政當流之。」子良對曰：「雲之事臣，動相箴諫，諫書存者百有餘紙。」帝索視之，言皆切至，咨嗟良久，曰：「不意范雲乃爾，方令弼汝。」
子良為司徒，又補記室。時巴東王子響在荊州，殺上佐，都下匈匈，人多異志。而豫章王嶷鎮東府，多還私邸，動移旬日。子良築第西郊，遊戲而已。而梁武帝時為南郡王文學，與雲俱為子良所禮。梁武勸子良還石頭，並言大司馬宜還東府，子良不納。梁武以告雲。時廷尉平王植為齊武帝所狎，雲謂植曰：「西夏不靜，人情甚惡，大司馬詎得久還私第？司徒亦宜鎮石頭。卿入既數，言之差易。」植因求雲作啟自呈之。俄而二王各鎮一城。
文惠太子嘗幸東田觀獲稻，雲時從。文惠顧雲曰：「此刈甚快。」雲曰：「三時之務，亦甚勤勞，願殿下知稼穡之艱難，無徇一朝之宴逸也。」文惠改容謝之。及出，侍中蕭緬先不相識，就車握雲手曰：「不謂今日復見讜言。」
永明十年使魏，魏使李彪宣命，至雲所，甚見稱美。彪為設甘蔗、黃甘、粽，隨盡復益。彪笑謂曰：「范散騎小復儉之，一盡不可復得。」使還，再遷零陵內史。初，零陵舊政，公田奉米之外，別雜調四千石。及雲至郡，止其半，百姓悅之。深為齊明帝所知，還除正員郎。
時高、武王侯並懼大禍，雲因帝召次曰：「昔太宰文宣王語臣，言嘗夢在一高山上，上有一深坑，見文惠太子先墜，次武帝，次文宣。望見僕射在室坐御床，備王者羽儀，不知此是何夢，卿慎勿向人道。」明帝流涕曰：「文宣此惠亦難負。」於是處昭胄兄弟異於余宗室。
雲之幸於子良，江祏求雲女婚姻，酒酣，巾箱中取翦刀與雲，曰：「且以為娉。」雲笑受之。至是祏貴，雲又因酣曰：「昔與將軍俱為黃鵠，今將軍化為鳳皇，荊布之室，理隔華盛。」因出翦刀還之，祏亦更姻他族。及祏敗，妻子流離，每相經理。
又為始興內史，舊郡界得亡奴婢，悉付作；部曲即貨去，買銀輸官。雲乃先聽百姓志之，若百日無主，依判送臺。又郡相承後堂有雜工作，雲悉省還役，並為帝所賞。郡多豪猾大姓，二千石有不善者，輒共殺害，不則逐之。邊帶蠻俚，尤多盜賊，前內史皆以兵刃自衛。雲入境，撫以恩德，罷亭候，商賈露宿，郡中稱為神明。
遷廣州刺史、平越中郎將。至任，遣使祭孝子南海羅威唐頌、蒼梧丁密頓琦等墓。時江祏姨弟徐藝為曲江令，祏深以托雲。有譚儼者，縣之豪族，藝鞭之，儼以為恥，至都訴雲，雲坐徵還下獄，會赦免。
初，梁武為司徒祭酒，與雲俱在竟陵王西邸，情好歡甚。永明末，梁武與兄懿卜居東郊之外，雲亦築室相依。梁武每至雲所，其妻常聞蹕聲。又嘗與梁武同宿顧暠之舍，暠之妻方產，有鬼在外曰：「此中有王有相。」雲起曰：「王當仰屬，相以見歸。」因是盡心推事。及帝起兵，將至都，雲雖無官，自以與帝素款，慮為昏主所疑，將求入城，先以車迎太原孫伯翳謀之。伯翳曰：「今天文顯於上，災變應於下，蕭征東以濟世雄武，挾天子而令諸侯，天時人事，寧俟多說。」雲曰：「此政會吾心，今羽翮未備，不得不就籠檻，希足下善聽之。」及入城，除國子博士，未拜，而東昏遇弒。侍中張稷使雲銜命至石頭，梁武恩待如舊，遂參贊謨謀，毗佐大業。仍拜黃門侍郎，與沈約同心翊贊。俄遷大司馬諮議參軍，領錄事。
梁臺建，遷侍中。武帝時納齊東昏余妃，頗妨政事，雲嘗以為言，未之納。後與王茂同入臥內，雲又諫，王茂因起拜曰：「范雲言是，公必以天下為念，無宜留惜。」帝默然。雲便疏令以余氏賚茂，帝賢其意而許之。明日，賜雲、茂錢各百萬。及帝受禪，柴燎南郊，雲以侍中參乘。禮畢，帝升輦謂雲曰：「朕之今日，所謂懍乎若朽索之馭六馬。」雲對曰：「亦願陛下日慎一日。」帝善其言，即日遷散騎常侍、吏部尚書。以佐命功，封霄城縣侯。
雲以舊恩，超居佐命，盡誠翊亮，知無不為。帝亦推心仗之，所奏多允。雲本大武帝十三歲，嘗侍宴，帝謂臨川王宏、鄱陽王恢曰：「我與范尚書少親善，申四海之敬。今為天下主，此禮既革，汝宜代我呼范為兄。」二王下席拜，與雲同車還尚書下省，時人榮之。帝嘗與雲言及舊事，云：「朕司州還，在三橋宅，門生王道牽衣雲，『聞外述圖讖雲，齊祚不久，別應有王者。官應取富貴』。朕齋中坐讀書，內感其言而外跡不得無怪，欲呼人縛之，道叩頭求哀，乃不復敢言。今道為羽林監、文德主帥，知管鑰。」雲曰：「此乃天意令道發耳。」帝又云：「布衣時，嘗夢拜兩舊妾為六宮，有天下，此嫗已卒，所拜非復其人，恆以為恨。」
其年，雲以本官領太子中庶子。二年，遷尚書右僕射，猶領吏部。頃之，坐違詔用人，免吏部，猶為右僕射。
雲性篤睦，事寡嫂盡禮，家事必先諮而後行。好節尚奇，專趨人之急。少與領軍長史王畡善，雲起宅新成，移家始畢，畡亡於官舍，屍無所歸，雲以東廂給之。移屍自門入，躬自營唅，招復如禮，時人以為難。及居選官，任寄隆重，書牘盈案，賓客滿門，雲應答如流，無所壅滯，官曹文墨，發擿若神，時人咸服其明贍。性頗激厲，少威重，有所是非，形於造次，士或以此少之。初，雲為郡號廉潔，及貴重，頗通饋遺；然家無蓄積，隨散之親友。
武帝九錫之出，雲忽中疾，居二日半，召醫徐文伯視之。文伯曰：「緩之一月乃復，欲速即時愈，政恐二年不復可救。」雲曰：「朝聞夕死，而況二年。」文伯乃下火而壯焉，重衣以覆之。有頃，汗流於背即起。二年果卒。帝為流涕，即日輿駕臨殯，詔贈侍中、衛將軍，禮官請諡曰宣，敕賜諡曰文。有集三十卷。子孝才嗣。
孫伯翳，太原人，晉秘書監盛之玄孫。曾祖放，晉國子博士、長沙太守。父康，起部郎，貧常映雪讀書，清介，交遊不雜。伯翳位終驃騎鄱陽王參軍事。
雲從父兄縝。縝字子真。父蒙，奉朝請，早卒。縝少孤貧，事母孝謹。年未弱冠，從沛國劉瓛學，瓛甚奇之，親為之冠。在瓛門下積年，恆芒屩布衣，徒行於路。瓛門下多車馬貴遊，縝在其間，聊無恥愧。及長，博通經術，尤精三禮。性質直，好危言高論，不為士友所安。唯與外弟蕭琛善，琛名曰口辯，每服縝簡詣。年二十九，髮白皤然，乃作《傷暮詩》、《白髮詠》以自嗟。
仕齊位尚書殿中郎。永明中，與魏氏和親，簡才學之士以為行人，縝及從弟雲、蕭琛、琅邪顏幼明、河東裴昭明相繼將命，皆著名鄰國。
時竟陵王子良盛招賓客，縝亦預焉。嘗侍子良，子良精信釋教，而縝盛稱無佛。子良問曰：「君不信因果，何得富貴貧賤？」縝答曰：「人生如樹花同發，隨風而墮，自有拂簾幌墜於茵席之上，自有關籬牆落於糞溷之中。墜茵席者，殿下是也；落糞溷者，下官是也。貴賤雖復殊途，因果竟在何處。」子良不能屈，然深怪之。退論其理，著神滅論。以為：「神即形也，形即神也，形存則神存，形謝則神滅。形者神之質，神者形之用。是則形稱其質，神言其用，形之與神，不得相異。神之於質，猶利之於刀，形之於用，猶刀之於利。利之名非刀也，刀之名非利也，然而舍利無刀，舍刀無利。未聞刀沒而利存，豈容形亡而神在。」此論出，朝野喧嘩。子良集僧難之而不能屈。太原王琰乃著論譏縝曰：「嗚呼范子！曾不知其先祖神靈所在。」欲杜縝後對。縝又對曰：「嗚呼王子！知其祖先神靈所在，而不能殺身以從之。」其險詣皆此類也。子良使王融謂之曰：「神滅既自非理，而卿堅執之，恐傷名教。以卿之大美，何患不至中書郎，而故乖刺為此，可便毀棄之。」縝大笑曰：「使范縝賣論取官，已至令僕矣，何但中書郎邪。」
後為宜都太守。性不信神鬼，時夷陵有伍相廟、唐漢三神廟、胡裏神廟，縝乃下教斷不祠。後以母憂去職。居於南州。梁武至，縝墨縗來迎。武帝與縝有西邸之舊，見之甚悅。及建康城平，以縝為晉安太守，在郡清約，資公祿而已。遷尚書左丞，及還，雖親戚無所遺，唯餉前尚書令王亮。縝在齊時，與亮同臺為郎，舊相友愛。至是亮擯棄在家，縝自以首迎武帝，志在權軸，而所懷未滿，亦怏怏，故私相親結，以矯於時。竟坐亮徙廣州。在南累年，追為中書郎，國子博士，卒。文集十五卷。
子胥字長才，傳父業，位國子博士，有口辯。大同中，常兼主客郎，應接北使，卒於鄱陽內史。
論曰：齊德將謝，昏虐君臨，喋喋黔黎，命懸晷刻。梁武撫茲歸運，嘯召風雲。范雲恩結龍潛，沈約情深惟舊，並以茲文義，首居帷幄，追蹤亂傑，各其時之遇也。而約以高才博洽，名亞董、遷，末跡為躓，亦鳳德之衰乎。縝婞直之節，著於終始，其以王亮為尤，亦不足非也。
