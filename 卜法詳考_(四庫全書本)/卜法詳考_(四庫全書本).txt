　　欽定四庫全書　　　　　子部七
　　卜法詳考　　　　　　　術數類四〈占卜之屬〉提要
　　〈臣〉等謹按卜法詳考八卷
　　國朝胡煦撰煦有周易函書約註已著録考古者大事多用卜故尚書言龜者居多漢書藝文志載龜書五十二卷夏龜二十六卷南龜書二十八卷巨龜三十六卷雜龜十六卷則漢時其書猶多漢文帝大橫之兆即其繇詞禇少孫補龜䇿𫝊所述即其占法也隋書經籍志僅載⻱經一卷註晉掌卜大夫史蘇撰又⻱卜五兆動搖訣一卷不註姓名則漢志所録已亡矣舊唐書經籍志絶不載及⻱卜新唐書藝文志乃載孫思邈⻱經一卷又五兆算經一卷⻱卜五兆動搖經訣一卷已多於前宋史藝文志又頓増史蘇以下十九部其為輾轉依託可以槩見今其書亦率不傳傳於世者惟元陸森玉靈聚義最著然其書蕪雜殊乏雅馴煦集此篇首列周禮尚書之文本經訓也次列史記⻱策傳以其猶近古也次列古龜經〈按此經不著名氏蓋亦出自後人非史蘇孫思邈書也〉次列全賜三圖次列楊時喬龜卜辨次列龜繇詞皆叅考以古義也次列玉靈秘本次列古法彚選皆近代術士之所傳旁稽以盡其變也葢古占法之傳於今與今占法之不悖於理者大畧已具於此雖非周官太卜之舊然較之卜肆鄙俚之本則具有條理其駁唐李華明季本楊時喬卜用生⻱之説亦極為明析存此一家亦可以見古人鑽灼之梗槩也舊附所纂周易函書中考其所言與解易之書究為不類今別著録於術數家焉乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














　　卜法詳考原序
　　聖人之用蓍⻱用其靈也靈非蓍⻱所能有也是五行之端倪隂陽之呈露太極之大用也太極者元化之宰至虛極靈善應而不以言說藏之淵淵而不知其極也出之浩浩而未見其窮也充諸兩間形為萬物莫之盈莫之歉也故天地者大化之靈府也資元以生何物不載此靈府聖人其靈之特異者耳飛潛動植則靈之分佈者也其自無而有也是此靈之出也是開舒布散而顯諸仁也其自有而化也是此靈之入也是收斂翕聚而藏諸用也聖人居其所居應其所應則靈隠而敦化之本偕天以貞用則靈顯而位育之理與化同運是與靈俱靈而渾一不分者也謂動物靈而植物不靈生物靈而死物不靈者非也無有靈蠢動植無有精粗巨細而不毓靈於大化之元宰取靈於不竭之府藏者也據人而論物宜不靈於人乃皮狐之與狐狸且有前知捷若影響者矣然猶具能知之性也以生人之知而求知於無靈之死⻱不靈之腐草何居乎為所資之靈固大化之分給而茲其反也有靈以攝之而使之反則反者載靈以入安謂死之而死腐之而腐乎夫人之耳聰目明足行手握心知意識亦極靈妙矣上通浩𣺌下徹窮泉前極往古後盡來藏天下之萬有而不見其盈應天下之萬變而莫窮其始隆諸㕘賛而莫窮其際皆一靈之運量而已逮於生子而其靈復然逮於生孫而其靈復然即由孫子而至於無窮亦莫不有然則一靈之𣲖衍如此其無盡也乃由此而上遡之其父母之靈與我不殊也其祖宗之靈與父母不殊也由祖宗而遡諸無始之始諒必有資靈以分給者矣則靈府不匱之藏也夫萬物之靈何勿取給於靈府一源之水何有清濁一元之化何有靈蠢則不得謂植物之無靈矣或曰形不靈而神靈氣不靈而性靈其生也神與形具其死也神與形離安得以枯朽之骨比靈於運動之宰曰非也謂神與形異此猶有對峙之見存也對峙之見存則靈蠢之說異夫萬物靡不資靈於靈府靈府者性命形氣之大聚資生之大始也旣同資靈於靈府矣一範之模此圓而彼方乎一源之水此清而彼濁乎一本之靈謂此靈而彼蠢乎夫逺祖之骨可以福至逺之孫靈乎不靈乎故夫形氣皆至靈之聚也且夫自古及今其形氣之資生蓋不知幾千萬年矣藉形氣而非靈則天地間不皆形氣之充牣乎乃卒未見夫形氣之塞也則一靈之攝而反也是旣開而復合旣聚而復散旣闢而復翕之義也故遺神之氣皆靈氣遺性之形皆靈形也或以朽株枯骨為聖人假之以通神明之具非也夫朽株亦靈也不待寄靈於朽株也枯骨亦靈也不待寄靈於枯骨也蓋聖人之有取於蓍⻱是精㣲之寓妙道之存也第其靈妙幽潛𠖇漠之中不有以啟其機發其秘則蚩蚩之氓將不知有神明故曰幾者動之㣲也何物不具此靈幾何物不有此動靜彼蓍與⻱特聖人實指之以顯神明之用耳夫蓍之較然無偽猶尚若此之顯且著也則夫資始之元所各正而保合者含靈秘妙宜不啻百千萬倍於茲當益愈較然其顯且著矣故聖人之立教也和順於道徳而理於義窮理盡性以至於命君子之奉若而省脩也如臨深淵如履薄冰雍正六年八月中秋後二日光山胡煦滄曉氏自序










