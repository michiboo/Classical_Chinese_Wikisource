唐再受命，能事備於開元。乃十有三年，告成於岱。翠華之往也，則北巡濟河；玉大之旋也，則南指陳宋。故行宮禦路，次夫任城焉。陽門橋者，跨泗之別流，當魯之要術。初隨時以既濟，因大駕而改功。觀其壅川為池，因地設險，削金堰於馳道，甃石門以飛橋。夾以朱欄，揭以華表，炳若星漢，拖如虹。蓋乘輿乃以陽朝禦六龍，翊萬騎，聲明紀律，文物比象，回睿覽於洲渚，駐天蹕於川梁。先時望君之來也，則金繩以界之，鐵鎖以扃之；厥後榮君之顧也，則浚池以廣之，築館以旌之。經始茲宇，惠而不費。當儲峙之末，有芻粟之餘；散之則人獲壹錢，鳩之則動以千計，請為亭館，以壯橋池。故鄉老白於吏，邑吏謀於府，因人之欲，得事之宜。鼛鼓不勝，工力徒競，鬱為層構，在水之陽。壓鮮原以迥出，流古墉而卻倚。危櫩巘巘，反宇峨峨，勢搖煙潭，岌若飛動。南軒虛明以晃朗，北室懿氵鼻而清泠。自堂租亭，邐迤幽徑，上覆藤筱，前臨芰荷，憑高佇目，萬象皆見。夫河南之勝有三，橋亭得其一。梁園有梁王之跡，圃田有僕射之陂。平池曲榭，美則美矣，豈與夫島嶼開合，林嶂蔽虧，旁薄大荒，吐納霞景？畫橋南度，像清洛之規；虛館（闕一字）臨，葉滄洲之趣。有是夫！有是夫！任風姓之國也，謠俗古遠，其太昊氏之遺人。富而教之，合於《魯頌》，當太平無事，而朝野多歡。不然，此池何以得花縣之名？吾僚何以得仙舟之目？不其（闕一字）而。時則有若邑大夫滎陽鄭公延華，信昭盈缶，道契虛舟，禮樂之行，仁德歸厚。丞范陽盧貴、主簿平昌孟景、尉琅琊王子言、尉河東裴迥，皆士林英華，學府金碧，能勤在公之節，無廢會友之文。嚐授簡於方，以為之記，會方有公車之召，請俟於異時。金鄉尉潁川韓，邠卿舍於裴氏，言於眾曰：「遊子之讓斯文，以諸公在此。諸公之意也，子何辭焉？」 因命秉燭，俾方操翰，夜而成記，翌日遂行。開元廿六年秋七月旬有四日雲。
