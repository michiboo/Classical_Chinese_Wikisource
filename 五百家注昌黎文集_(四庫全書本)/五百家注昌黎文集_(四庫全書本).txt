　　御製題宋版韓昌黎文集
　　載道惟文語不磨齊昌黎者更伊何唐家制度傳垂露宋氏槧鉛存擘窠真是起衰空八代弗慙濟弱息千波言宜長短因氣盛玩味多年受益多












　　御製讀韓愈對禹問
　　韓愈為對禹問所云堯舜之利民大禹之利民深亦既理暢辭明足為千古定論矣其論孟子所謂與賢與子乃雲求其説而不得從而為之辭余以為愈於此亦不免有求其説而不得從而為之辭者矣夫
　　天何言㢤與賢與子何以命之是宜觀泰誓所云天視自我民視
　　天聽自我民聽民之所與即
　　天之所與是以人君祈
　　天永命莫先於愛民得民心則為賢而與之失民心則為否而奪之可不慎乎可不懼乎或曰三代以下率與子而不與賢是誠
　　天意乎是皆得民心而應與之者乎曰利民之大與深韓愈固言之詳矣茲不贅論三代以下其嬗代不一氏是非不與子而與賢乎雖其中亦有奸雄攘竊如曹𢮥司馬懿之倫不可為之賢然必其繼世之子之不可與者也若繼世之子上能䋲其祖下能得其民
　　天必不以與他人也是語也人或不敢言而余因讀韓文闡義為辭其意正重乎此有守噐之責者可不熟讀是文而知慎知懼乎儲貳金鑑之書已成因命續録於篇向所著讀公羊傳等六篇皆有繫於
　　天命人心嫡庶賢否之要並著續録焉










　　御製讀韓昌黎雜説
　　昌黎雜説凡四首餘姑弗論其第二篇論善醫善計者之察脈理審紀綱而歸要於憂其所可恃懼其所可矜所以告後世以憂盛危明三致意焉予向選文醇固已申論其義而題之殿壁矣〈養心殿東暖閣書此二語為聨〉獨所云不恃天下之安危而察紀綱之理亂二語所謂盡美而有未盡善昌黎蓋未之深思也夫人之生死固不闗肥瘠而闗乎脈天下之安危豈得謂不闗紀綱之理亂㢤自古及今未有紀綱理而天下不安者亦未有紀綱亂而天下不危者安危紀綱理亂呼吸相通豈若皮膚之肥瘠不闗脈之病否所可同日而語者乎至若周過其歴秦不及期秦之傾固因紀綱亡而周雖未傾王若綴旒亦尚何紀綱之可存而謂彼時天下不危得乎昌黎之意蓋猶以封建為韙不知今古異宜漢明封建或致危唐宋不封建亦茍安蓋紀綱在人主一心一念敬即紀綱理一念怠即紀綱亂天下之安危於是乎繫而豈繫衆建諸侯之云乎昌黎所謂知其一未知其二予故敘而論之














　　御題五百家注昌黎文集
　　子厚退之昔並傳論文可擬以詩詮韓如杜也柳如李此則聖而彼則仙注五百家孰窺奧〈名為五百家注其實姓名可考者僅一百四十八家餘二百三十家逸其姓氏合計亦不能足數而所採用之注更不能適及又柳宗元集亦有五百家注所載姓名更少於此耳〉垂千萬代獨鉤元學焉有志知難到難到猶然勵勉旃
　　五百家注昌黎集實宋槧之佳者柳子厚集雖亦五百家注版式行款標題並同而紙色墨香遜韓集逺甚且正集二十二巻以下至末皆闕又改目錄終以彌縫之更非完善第柳集注刋本今鮮存者亦覺片羽可珍惟當居韓之次耳附識題韓集詩之末並書柳集巻端




　　欽定四庫全書　　　　　集部二
　　五百家注昌黎文集　　　別集類一〈唐〉
　　提要
　　〈臣〉等謹案五百家注昌黎文集四十巻宋魏仲舉編仲舉建安人書前題慶元六年刻於家塾實當時坊本也首列評論詁訓音釋諸儒名氏一篇自唐燕山劉氏迄潁人王氏共一百四十八家又附以新添集注五十家補注五十家廣注五十家釋事二十家補音二十家協音十家正誤二十家考異十家統計祇三百六十八家不足五百之數而所云新添諸家皆不著名氏大抵虛搆其目務以炫博非實有其書即所列一百四十八家如皇甫湜孟郊張籍等皆同時倡和之人劉昫宋祁范祖禹等亦僅撰述唐史均未嘗詮釋文集乃引其片語即列為一家亦殊牽合蓋與所刋五百家注栁集均書肆之習氣然其間如洪興祖朱子程敦厚朱廷玉樊汝霖蔣璨任淵孫汝聴韓醇劉崧祝充張敦頤嚴有翼方崧卿李樗鄭耕老陳汝義劉安世謝無逸李朴周行已蔡夢弼髙元之陸九淵陸九齡郭忠孝郭雍程至道許開周必大史深大等有考證音訓者凡數十家原書世多失傳猶賴此以獲見一二亦不可謂非仲舉之功也朱彛尊稱此書向有宋槧本在長洲文氏後歸李日華家正集之外尚有外集十巻別集一巻附論語筆解十巻此本止四十巻而外集別集不與焉蓋流傳既久又有所缺佚矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

　　五百家注昌黎文集評論詁訓音釋諸儒名氏
　　唐燕山劉氏〈名昫撰舊書傳〉
　　蔣氏〈名係撰舊書賛〉
　　天水趙氏〈名徳編集韓文號文録有序〉
　　隴西李氏〈名漢字南紀編集並序〉
　　李氏〈名翺字習之撰韓行狀祭文與公以文字往來見集〉
　　安定皇甫氏〈名湜字持正撰韓神道碑祭文與公以文字徃來見集〉
　　張氏〈名籍字文昌撰韓祭詩與公以文字徃來見集〉
　　孟氏〈名郊字東野與公唱和詩章見集〉
　　元氏〈名積字㣲之與公徃來文字見集〉
　　白氏〈名居易字樂天與公唱和詩章見集〉
　　令狐陶氏〈名澄校定韓桞文集〉
　　宋河南宋氏〈名祁字文京撰新史本傳餘議論見文集〉
　　廬陵歐陽氏〈名脩字永叔撰新史紀志表並校韓文書集後餘議論見文集〉
　　徂徠石氏〈名介字守道議論見唐鑑及辨謗文〉
　　陽翟孫氏〈名甫字之翰議論見唐論㫁〉
　　成都范氏〈名祖禹字淳甫議論見唐鑑〉
　　橘林石氏〈名𢘅字敏若議論見唐史發揮或以發揮為鄭少㣲作〉
　　建安王氏〈名崇字次山撰唐書訓辨十巻及注唐文八巻〉
　　謝氏〈名參字任伯校正韓桞文〉
　　趙氏〈名明誠字徳父著金石録〉
　　董氏〈名昭字彥逺跋韓桞文集〉
　　蜀人蘓氏〈名校正韓桞文集〉
　　宰相李氏〈名昉集文苑英華〉
　　姚氏〈名字寳臣集唐文粹〉
　　竇氏〈名玶撰唐書音辨〉
　　洓水司馬氏〈名光字君實議論見資治通鑑考異及文集等書〉
　　伊川程氏〈名頥字正叔議論見文集〉
　　河東桞氏〈名開字仲塗撰韓雙鳥詩全觧並後序餘議論見文集〉
　　河南尹氏〈名洙字師魯議論見文集〉
　　河南穆氏〈名脩字伯長校定韓文〉
　　臨川晏氏〈名殊字同叔校定韓文〉
　　呂氏〈名夏卿校正韓文並作後序〉
　　金陵王氏〈名安石字介甫議論見文集〉
　　眉山蘇氏〈名洵字明允議論見老泉文〉
　　眉山蘇氏〈名軾字子瞻撰韓公潮州廟記並議論見東坡文集〉
　　眉山蘇氏〈名轍字子由議論見潁濱文集〉
　　蘇氏〈名過字叔黨議論見斜川文集〉
　　南豐曾氏〈名鞏字子固議論見文集〉
　　曾氏〈名肇字子開議論見文集〉
　　淇水李氏〈名清臣字邦直議論見文集〉
　　莆陽鄭氏〈名厚字叔友議論見文集〉
　　汲郡呂氏〈名大防讎正韓文並撰年譜〉
　　豫章黃氏〈名庭堅字魯直議論見文集〉
　　宛邱張氏〈名耒字文潛議論見文集〉
　　淮海秦氏〈名觀字少㳺議論見文集〉
　　後山陳氏〈名師道字無已一字履常議論見文集〉
　　濟北晁氏〈名補之字無咎議論見文集及楚詞諸序〉
　　濟南李氏〈名龯字方叔議論見文集〉
　　眉山唐氏〈名庚字子西議論見魯國文集〉
　　臨漢魏氏〈名㤗字道輔注〉
　　祖氏〈名無擇字擇之韓公袁州廟記〉
　　陳氏〈名長方字齊之議論見語録〉
　　鄒氏〈名浩字志完議論〉
　　謝氏〈名諤字昌國議論〉
　　石氏〈名大任字安世議論〉
　　尹氏〈名焞字彥明議論〉
　　孔氏〈名武仲字常父議論〉
　　扶風馬氏〈名存字子才議論見文集〉
　　蜀郡鄭氏〈名少㣲字明舉議論見文集〉
　　朱氏〈議論見秀水閒居録〉
　　張氏〈名舜民字芸叟議論見畫墁集〉
　　王氏〈名得臣議論見塵史〉
　　張氏〈名俞字少愚議論〉
　　沈氏〈名括字存中議論見筆談〉
　　東來呂氏〈名本中字居仁議論〉
　　苕溪胡氏〈名存議論見漁隠叢話〉
　　曾氏〈議論見筆墨間録〉
　　周氏〈名少隠議論見楚辭贅説〉
　　洪氏〈名芻字駒父議論見詩話及文集〉
　　丹陽洪氏〈名興祖字慶善撰韓文年譜辨證〉
　　廣漢張氏〈名栻字敬夫議論見南軒文集〉
　　新安朱氏〈名熹字元晦議論見韓文考異晦菴文集〉
　　廣漢張氏〈名震字真父議論〉
　　東萊呂氏〈名祖謙字伯恭議論見文集〉
　　永嘉陳氏〈名傅良字君舉議論見文集〉
　　廬陵楊氏〈名萬里字廷秀議論見文集〉
　　梅溪王氏〈名十朋字龜齡議論見文集〉
　　三山林氏〈名之竒字少穎議論見漢唐龜鑑〉
　　眉山程氏〈名敦厚字子山著韓桞意釋餘議論見金華文集〉
　　臨邛宋氏〈名逺孫字仲山議論見語録文集〉
　　橫浦張氏〈名九成字子韶議論見漢唐鱠及唐史摘實〉
　　厯陽張氏〈名孝祥字安國議論見文集〉
　　屏山劉氏〈名子翬字彥中議論見奧論文集〉
　　永嘉葉氏〈名適字正則議論見唐鈔〉
　　眉山朱氏〈廷玉撰羅池廟碑全觧〉
　　西山邵氏〈名博字公濟議論見文集〉
　　觀堂劉氏〈名望之字夷權議論見文集〉
　　晁氏〈名公武字子正議論見文集〉
　　眉山劉氏〈名觀字中逺議論〉
　　眉山李氏〈名燾字仁甫議論〉
　　資中李氏〈名石字知㡬議論見方舟集〉
　　眉山劉氏〈名貞字子有議論見橫舟集〉
　　洪川姜氏〈名如晦字彌明議論見月溪集〉
　　導江王氏〈名咨字夢得議論見雪齋集〉
　　李氏〈名繁字清叔議論〉
　　上舍陸氏〈名唐老字子壽議論〉
　　上舍黃氏〈名唐字邕父議論〉
　　三山鄭氏〈名鑑字自明議論見進巻〉
　　蔣氏〈名璨字宣卿議論並觧〉
　　三江任氏〈名淵字子淵議論並觧〉
　　東蜀樊氏〈名汝霖字澤之著韓文公志及譜註〉
　　眉山孫氏〈名汝聴字良臣全觧〉
　　臨邛韓氏〈名醇字仲韶全觧〉
　　眉山劉氏〈名崧字公輔全觧〉
　　文溪祝氏〈名充字廷賔全觧〉
　　新安張氏〈名敦頥撰音辯並後序〉
　　龜山楊氏〈名時字中立有語録行千世〉
　　丹陽葛氏〈名立方字常之撰韻語陽秋〉
　　海濵馬氏〈名永卿有語録〉
　　建安嚴氏〈名有翼字沖甫著韓文切證〉
　　莆陽方氏〈名崧卿著韓文舉正〉
　　武夷呉氏〈名棫字朝老撰恊音古韻〉
　　莆陽顧氏〈名伯邶著詩協音〉
　　閩南鄭氏〈名樵字渙仲著毛詩協韻〉
　　三山李氏〈名樗字適仲校正昌黎集〉
　　莆陽鄭氏〈名耕老字谷叔校正昌黎集〉
　　簡齊陳氏〈名汝義字去非校正昌黎集〉
　　元城劉氏〈名安世字器之校正昌黎集〉
　　致堂胡氏〈名寅字明仲著讀史管見〉
　　安定胡氏〈名安國字康侯校正昌黎集〉
　　上蔡謝氏〈名良佐字顯道〉
　　梓溪陳氏〈名元裕字德寛〉
　　永嘉陳氏〈名鵬飛字少南〉
　　呉氏〈名縝著唐書紏繆〉
　　呉氏〈名曾字虎臣著唐書紏繆〉
　　謝氏〈名元逸校正昌黎集〉
　　盱江李氏〈名朴字先之校正昌黎集〉
　　永嘉周氏〈名行已字恭叔校正昌黎集〉
　　建安蔡氏〈名夢弼字傳卿纂註昌黎集〉
　　句章髙氏〈名元之子端叔校正昌黎集〉
　　象山陸氏〈名九淵校證昌黎集〉
　　陸氏〈名九齡校證昌黎集〉
　　蔡氏〈名寛夫有詩話集〉
　　濓溪周氏〈名惇頥字茂叔校證昌黎集〉
　　橫渠張氏〈名載字子厚校證昌黎集〉
　　兼山郭氏〈名忠孝字立之校證昌黎集〉
　　白雲郭氏〈名雍字子和校證韓文〉
　　雲谷蔡氏〈名元定字季通評註昌黎文〉
　　程氏〈名至道著昌黎年譜〉
　　龍圖劉氏〈名煜重次昌黎外集〉
　　霅川沈氏〈名瀛字子壽議論見竹齋集〉
　　孫氏〈名𫝊字伯野跋韓桞文集〉
　　南徐許氏〈名開字仲啟校正昌黎集〉
　　丞相周氏〈名必大註昌黎集〉
　　鄮山史氏〈名彌大字方叔校證昌黎集〉
　　建安魏氏〈名掞之字元履校正韓桞文集〉
　　縉繧潘氏〈名緯著桞文音辯〉
　　潁人王氏〈名銍字性之著韓㑹傳〉
　　新添集註五十家
　　新添補註五十家
　　新添廣註五十家
　　新添釋事二十家
　　新添補音二十家
　　新添協音十家
　　新添正誤二十家
　　新添考異十家
　　新添皆逸姓氏
　　總計五百餘家
