　　欽定四庫全書　　　　　　集部十
　　十五家詞　　　　　　　　詞曲類二〈詞選之屬〉提要
　　〈臣〉等謹案十五家詞三十七巻
　　國朝孫黙編黙字無言休寧人是編所輯國朝詞共十五家吳偉業梅村詞二巻梁清標棠村詞三巻宋琬二鄉亭詞二巻曹爾堪南溪詞二巻王士祿炊聞詞二巻尤侗百末詞二巻陳世祥合影詞二巻黃永溪南詞二巻陸求可月湄詞四巻鄒祗謨麗農詞二巻彭孫遹延露詞三巻王士禎衍波詞二巻董以寧蓉渡詞三巻陳維崧烏絲詞四巻董俞玉鳬詞二巻各家以小調中調長調為次載其本集原序於前並錄其同時人評㸃案王士禎居易錄曰新安孫布衣黙居廣陵貧而好客四方名士至者必徒歩訪之嘗告予欲渡江
　　往海鹽詢以有底急則雲欲訪彭十羨門索其新詞與予及鄒程村作合刻為三家耳陳其年維崧贈以詩曰秦七黃九自佳耳此事何與卿饑寒指此也云云葢其初刻在康熙
　　甲辰為鄒祗謨彭孫遹王士禎三家即居易錄所云至丁未續以曹爾堪王士祿尤侗三家是為六家戊申又續以陳世祥陳維崧董以寧董俞四家此十五家之本定於丁已凡閲十四年始彚成之雖標榜聲氣尚沿明末積習而一時倚聲佳製實略備於此存之可以見
　　國初諸人文采風流之盛至其每篇之末必附以評語有類選刻時文殊為惡道今並刪除不使穢亂簡牘焉乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　十五家詞原序
　　余始集三家詞又廣以六家寓內既傳誦矣因更蒐羅若波斯之購寳貪獲有加得兩陳子兩董子詞合而刻之四君子夙有才名名非以詞也而才之餘寄於詞是非詩之餘而才之餘也比之於味初集則禁臠也既則五侯鯖也今乃大庖既盈百牢具獻也鐘鼓爰陳歌舞肆列饗以樂之味有同嗜不必指而品之曰某山珍也某海錯也然煎熬燔炙而進之使嘉賓飫焉則余其易牙也夫笑而質諸嗜異味者康𤋮戊申十月宜興陳維崧其年題識
　　黃岳山人生平無他嗜好見人詩文詞工者輒廢百事求之藏之什襲或繕資鋟諸梨棗家人寒
　　饑勿問也初刻三家詞一曰麗農一曰延露一曰衍波繼刻三家一曰南溪一曰炊聞一曰百末流布江淮間山人謀廣其傳彚成六家授之雞林
　　屬序於予予自委棄來雖未専攻亦嘗游泳
　　於此道最喜唐溫庭筠韋莊牛嶠歐陽炯南
　　唐李後主宋桞永晏殊周邦彥蘇軾秦觀李清
　　照辛棄疾劉過陸游諸家之詞雖風格不同機
　　杼各妙謂作者不可不㕘互其體今讀六家詞
　　驚艷有若溫韋蒨麗有若牛歐雋逸有若二
　　李風流韞藉有若周栁秦晏奔放雄傑有若蘇
　　辛劉陸擅花間草堂尊前花菴之衆美當並唐宋諸家傳之千禩豈止與近代才人登孤蓺苑哉新安朱夫子曰詩者人心之感物而形於言之餘也後人復以詞為詩之餘六家且以詩文名則此詞者又其形於詩文之餘也六家謂誰南溪則檇李曹顧菴也百末則長洲尤悔菴也麗農則毘陵鄒程村也延露則海鹽彭羨門也炊聞衍波則新城二王西樵阮亭也山人謂誰休寧桴葊孫黙也康熙丁未花朝大蓬道者孫金礪介夫氏漫題於廣陵客舍
　　士君子所以顯當時垂後世者得志則文章見用於上施之朝廷復三代之典冊不得志則綜述六經諸子百家發為譔著以傳於無窮未聞僅以綺麗靡曼之音爭竒於單詞隻字如所傳之詩餘者也詩餘自李太白偶為之溫韋諸人繼述之宋人推廣之前此無有也至於元風氣日衰遂流為曲夫聲音之道上自雅頌以至漢魏六朝唐人樂府諸篇皆所以被管絃奏朝廟者也若宋之詞下矣元之曲愈下矣大雅之士思起而振之古樂旣已失傳世俗沿習之曲荒穢雜亂不能遽革求其稍為近古不悖於聲音之道者於詩餘其有取乎白岳孫子無言家貧好學凡海內能文者莫不與孫子游偶以餘閒為詩餘之選初集三家繼廣六家四方傳之矣今復彚二陳二董之詞為四家合前集以行屬余為序因取四家之詞而讀之又取前六家之詞而共讀之反復歌吟凡五六日大抵皆工於言情者也抑善於寫怨者也始讀之而喜再讀之而嘆以數公之才使其得志行道賡和於清廟明堂之上力追雅頌無難也乃或以小故坐廢或猶困抑未伸其一二馳驟於功名者尚在閒曹未獲大用是今之編詞於斯者皆有其具而未得行其道者之為之也不可惜哉然數公之詩歌古文乆為天下所傳誦有以知其言之必用而即此一藝之精已足合乎聲音振乎流俗聞聲相感者好色而不流於淫怨誹而不傷於亂雖與樂府並傳可也然則孫子搜輯之功又可沒乎哉康熈戊申中秋石帆山人汪懋麟蛟門氏題於見山樓
　　詞學至今日可謂盛矣顧理與體有不能不深講者夫詞而謂之詩餘則猶未離乎詩而非下等於優伶之雜曲也感舊思離追歡贈別懐古憂時昔人皆一一寓之於詞而今人顧習山谷之空語倣屯田之靡音滿紙淫哇總乖正始此其理未辨而傷於世道人心者一也溫李厥倡風格周辛各極才情頓挫淋漓原同樂府纒綿婉惻何殊國風而摭拾浮華讀之了無生氣強塡澁語按之幾欲晝眠此其體未明而有戾於花間草堂之遺法者一也今者婁東棠村諸公首建旌旄而齊魯吳越秦楚之間名流挺出相與播芳風而恢古烈猗與盛哉顧人各一編咸矜秘帳流通都市裒集為艱黃山孫子無言以窮巷布衣留心雅事每有佳製務極搜羅如飢渴之於飲食甚至舟車裹糧糗不憚冒犯霜露跋渉山川以求之故此十五家之詞皆其浮家汎宅殫力疲思而後得之者予乆憩維揚之蕭樓無言時相過從每出同人詞稿互相商畧一語之妙必共嗟稱一字之譌必相較訂故其十五家詞之成也謬以相屬為題數言以行之顧今日域中作者林立十五家之外寧無㟁然傑異堪樹詞場之赤幟者而無言曰吾方以鳴始也十五家倡之於前自此而數十家而百家茲不其先聲也與而無言之於詞學之理與體也信可謂勞苦而功髙者矣時康熈丁已六月六日南陽鄧漢儀孝威撰

