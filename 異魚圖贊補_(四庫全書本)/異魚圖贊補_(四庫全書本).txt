　　欽定四庫全書　　　　　子部九
　　異魚圖贊補　　　　　　譜録類三〈草木禽魚之屬〉提要
　　〈臣〉等謹案異魚圖贊補三卷閏集一卷
　　國朝胡世安撰世安有大易則通已著録是書乃其未第時所作以楊慎異魚圖贊尚多所闕漏因摭其遺脫作為此編凡魚類補一百五十四種為贊五十七首海錯類補三十八種為贊二十八首又閏集一卷魚三十餘種冠以摩竭海多非常之魚亦各為之贊而其子璞及其門人雷琯等共加箋釋閏集所載與目録多不相應前後舛互贊文亦徃徃闕佚疑當日修改未竟之本也慎之作贊雖屬文人㳺戲之筆而源出郭璞要自古雋可觀世安續加仿傚其徵據典博亦不失為馴雅與慎書相輔以行於水族品目亦畧備矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












