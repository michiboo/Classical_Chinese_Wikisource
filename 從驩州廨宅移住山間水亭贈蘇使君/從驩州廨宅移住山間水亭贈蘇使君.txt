
遇坎即乘流，西南到火洲。
鬼門應苦夜，瘴浦不宜秋。
歲貸胸穿老，朝飛鼻飲頭。
死生離骨肉，榮辱間朋遊。
棄置一身在，平生萬事休。
鷹鸇遭誤逐，豺虎怯真投。
憶昨京華子，傷今邊地囚。
願陪鸚鵡樂，希並鷓鴣留。
日月渝鄉思，煙花換客愁。
幸逢蘇伯玉，回借水亭幽。
山柏張青蓋，江蕉卷綠油。
乘閑無火宅，因放有漁舟。
適越心當是，居夷跡可求。
古來堯禪舜，何必罪驩兜。

