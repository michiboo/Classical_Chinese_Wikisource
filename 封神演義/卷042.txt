　　詩曰：
　　　　劫數相逢亦異常，諸天神部涉疆場。任他奇術俱遭敗，那怕仙凡盡帶傷。
　　　　周室興隆時共泰，成湯喪亂日偕亡。黃花山下收強將，總向岐山土內藏。
　　話說三將齊來發怒，辛環急上前忙止曰：「兄弟們不得妄為，快下馬來參謁。此是朝歌聞太師老爺。」三將聽說「聞太師」，滾鞍下馬，拜伏在地，口稱：「太師！久慕大名，未得親覿尊顏；今幸天緣，大駕過此，末將等有失迎迓，致多冒瀆，正謂誤犯，望太師老爺恕罪，末將等不勝慶幸。」眾將請太師上山。聞太師聽說亦喜，隨同眾將上山。眾將請太師上坐，復行參謁。太師亦自溫慰；因問四將：「尊姓？何名？今日幸逢，老夫亦與有榮焉。」鄧忠曰：「此黃花山；俺弟兄四人，結義多年，末將姓鄧，名忠；次名辛環；三名張節；四名陶榮。只因諸侯荒亂，暫借居此山，權且為安身之地，其實皆非末將等本心。」聞太師聽罷，「你等肯隨吾征伐西岐，候有功之日，俱是朝廷臣子。何苦為此綠林之事，埋沒英雄，辜負生平本事。」辛環曰：「如太師不棄，忠等願隨鞭鐙。」聞太師曰：「列位既肯出力王室，正是國家有慶。你們可將山上嘍囉計有多少？」辛環答曰：「有一萬有餘。」聞太師曰：「可曉諭眾人：願隨征者，去；不願隨征者，寧釋還家，仍給賞財物，也是他跟隨你們一場。」辛環領命，傳與眾人，有願去的，有不願去的，俱將歷年所積給與諸人，眾人無不悅服。除不去的，尚餘七千多人馬。糧草計有三萬。俱打點停當。燒了牛皮寶帳。聞太師即日起兵，又得四將，不覺大喜。把人馬過了黃花山，逕往前進，浩造湯蕩，甚是軍威雄猛。有詩為證：
　　　　烈烈旗旛飛殺氣，紛紛戰馬似龍蛟。西岐豪傑如雲集，太師親征若浪拋。
話言聞太師人馬正行，忽抬頭見一石碣，上書三字，名曰：「絕龍嶺」。太師在墨麒麟上，默默無言，半晌不語，鄧忠見聞太師勒騎不行，面上有驚恐之色。鄧忠問曰：「太師為何停騎不語？」聞太師曰：「吾當時悟道，在碧遊宮拜金靈聖母為師之時，學藝五十年。吾師命我下山佐成湯，臨行問師曰：『弟子歸著如何？』吾師道：『你一生逢不得「絕」字。』今日行兵，恰恰見此石碣，上書『絕』字，心上遲疑，故此不快。」鄧忠等四將笑曰：「太師差矣！大丈夫豈可以一字定終身禍福？況且『吉人天相』，只以太師之才德，豈有不克西岐之理。從古云：『不疑何卜？』」太師亦不笑不語。眾將催人馬速行。刀鎗似水，甲士如雲，一路無詞。哨馬報入中軍：「啟太師：人馬至西岐南門，請令定奪。」太師傳令：「安營。」一聲砲響，三軍吶一聲喊，安下營，結下大寨。怎見得，有讚為證：
　　　　營安南北，陣擺東西。營安南北分龍虎，陣擺東西按木金。圍子手平添殺氣；虎狼威長起征雲。拐子馬齊齊整整；寶纛旛捲起威風。陣前小校披金甲；傳鎗兒郎掛錦裙。先行官如同猛虎；佐軍官惡似彪熊。定營砲天崩地裂；催陣鼓一似雷鳴。白日裏出入有法，到晚間轉箭支更。只因太師安營寨，鴉鳥不敢望空行。
　　不說聞太師安營西岐。只見報馬報進相府，報：「聞太師調三十萬人馬，在南門安營。」子牙曰：「當時吾在朝歌，不曾會聞太師；今日領兵到此，看他紀法何如。」隨帶諸將上城，眾門下相隨，同到城敵樓上，觀看聞太師行營；果然好人馬！怎見得，有讚為證：
　　　　滿空殺氣，一川鐵馬兵戈；片片征雲，五色旌旗縹緲。千枝畫戟，豹尾描金五彩旛；萬口鋼刀，誅龍斬虎青銅劍。密密鉞斧，旛旗大小水晶盤；對對長鎗，盞口粗細銀畫桿。幽幽畫角，猶如東海老龍吟；燦燦銀盔，滾滾冰霜如雪練。錦衣繡襖，簇擁走馬先行；玉帶征夫，侍聽中軍元帥。鞭抓將士盡英雄，打陣兒郎兇似虎。不亞軒轅黃帝破蚩尤，一座兵山從地起。
話說子牙觀看良久，歎曰：「聞太師平日有將才，今觀如此整練，人言尚未盡其所學。」隨下城入府，同大小門下眾將，商議退兵之策。有黃飛虎在側曰：「丞相不必憂慮，況且魔家四將不過如此，正所謂國王洪福大，巨惡自然消散。」子牙曰：「雖是如此，民不安生，軍逢惡戰，將累鞍馬，俱不是寧泰之象。」正議間，報：「聞太師差官下書。」子牙傳令：「令來。」不一時，開城，放一員大將至相府，將書呈上。子牙拆書觀看，上云：
　　　　「成湯太師兼征西天保大元帥聞仲，書奉丞相姜子牙麾下：蓋聞王臣作叛，大逆於天。今天王在上，赫赫威靈。茲爾西土，敢行不道，不尊國法。自立為王，有傷國體。復納叛逆，明欺憲典。天子累興問罪之師，不為俯首伏辜，尚敢大肆猖獗，拒敵天吏，殺軍覆將，輒敢號令張威，王法何在！雖食肉寢皮，不足以盡厥罪；縱移爾宗祀，削爾疆土，猶不足以償其失。今奉詔下征，你等若惜一城之生靈，速至轅門授首，候歸期以正國典；如若拒抗，真火焰崑岡，俱為虀粉，噬臍何及？戰書到日，速為自裁。不宣。」
子牙看書畢。子牙曰：「來將何名？」鄧忠答曰：「末將鄧忠。」子牙曰：「鄧將軍回營，多拜上聞太師，原書批回，三日後會兵城下。」鄧忠領命出城，進營回復了聞太師，將子牙回話說了一遍。不覺就是三日。只聽成湯營中砲響，喊殺之聲振天。子牙傳令：「把五方隊伍調遣出城。」聞太師正在轅門，只見西岐南門開處，一聲砲響，有四桿青旛招展，旛下四員戰將按震宮方位：
　　　　青袍青馬盡穿青，步將層層列馬兵，手挽攩牌人似虎，短劍長鎗若鐵城。
二聲砲響，四桿紅旛招展，旛腳下四員戰將，按離宮方位：
　　　　紅袍紅馬絳紅纓，收陣銅鑼帶角鳴，將士雄赳跨戰騎，窩弓火砲列行營。
三聲砲響，四桿素白旛招展，旛腳下有四員戰將，按兌宮方位：
　　　　白袍白馬爛銀盔，寶劍昆吾耀日輝，火焰鎗同金裝鐧，大刀猶似白龍飛。
四聲砲響，四桿皂蓋旛招展，旛腳下四員戰將，按坎宮方位：
　　　　黑人黑馬皂羅袍，斬將飛翎箭更豪，斧有宣花酸棗搠，虎頭鎗配雁翎刀。
五聲砲響，四桿杏黃旛招展，旛腳下四員戰將，據戊己宮方位：
　　　　金盔金甲杏黃旛，將坐中央守一元，殺氣騰騰籠戰騎，沖鋒銳卒候轅門。
話說聞太師看見子牙把五方隊伍調出，兩邊大小將官一對對整整齊齊：哪吒登風火輪，手提火尖鎗，對著楊戩、金吒、木吒、韓毒龍、薛惡虎、黃天化、武吉等侍衛兩傍。寶纛旗下，子牙騎四不相，右手下有武成王黃飛虎坐五色神牛而出。只見聞太師在龍鳳旛下，左右有鄧、辛、張、陶四將。太師面如淡金，五柳長髯，飄揚腦後，手提金鞭。怎見得聞太師威武：
　　　　九雲冠金霞繚繞，絳綃衣鶴舞雲飛，陰陽絛結束，朝履應玄機。
坐下麒麟如墨染，金鞭擺動光輝。拜上通天教下，三除五遁施為。胸中包羅天地，運籌萬斛珠璣。丹心貫乎白日，忠貞萬載名題。龍鳳旛下列旌旗，太師行兵自異。
話說子牙催騎向前，欠背打躬，口稱：「太師，卑職姜尚不能全禮。」聞太師曰：「姜丞相，聞你乃崑崙名士，為何不諳事體，何也？」子牙答曰：「尚忝玉虛門下，周旋道德，何敢違背天常。上遵王命，下順軍民，奉法守公，一循於道。敬誠緝熙，克勤天戒，分別賢愚，佐守本土，不放虐民亂政。稚子無欺，民安物阜，萬姓歡娛，有何不諳事體之處？」聞太師曰：「你只知巧於立言，不知自己有過。今天王在上，你不尊君命，自立武王。──欺君之罪，孰大於此！收納叛臣黃飛虎，明知欺君，安心拒敵。──叛君之罪，孰大於此！及至問罪之師一至，不行認罪，擅行拒敵，殺戮軍士命官。──大逆之罪，孰加於此！今吾自至此，猶恃己能，不行降服，猶自與兵拒敵，巧言飾非，真可令人痛恨！」子牙笑而答曰：「太師差矣！自立武王，固是吾國未行奏請；然子襲父蔭，何為不可。況天下諸侯盡反成湯，也是欺君不成！只是人君先自滅綱紀，不足為萬姓之主，因此皆背叛不臣，此其過豈盡在臣也。收武成王，正是『君不正，臣投外國』亦是禮之當然。今為人君，尚不自反，乃厚於責臣，不亦羞乎！若論殺朝廷命官士卒，是自到此取死討辱，尚等並不曾領一軍一卒，或助諸侯，或伐關隘。太師名振八方，今又到此，未免先有輕舉妄動之意，在尚怎敢抗拒。不若依尚愚意：老太師請暫回鸞轡，各守疆界，還是好顏相看；若太師務任一己之私，逆天行事，然兵家勝負，未可知也。還請太師三思，毋損威重。」聞太師被此數語說得麵皮通紅；又見黃飛虎在寶纛之下，乃大叫曰：「逆臣黃某，出來見我。」飛虎覿面難回，只得向前欠身曰：「末將自別太師，不覺數載；今日又會，不才冤屈庶可伸明。」聞太師喝曰：「滿朝富貴，盡在黃門，一旦負君，造反助惡，殺害命官，逆惡貫盈，還來強辯！」命：「那一員將官先把反臣拿了！」左哨上鄧忠大叫曰：「末將願往。」走馬搖斧，來取黃飛虎。飛虎縱五色神牛，手中鎗赴面交還。張節使鎗也來助鄧忠。周營內有大將南宮适敵住。陶榮使鐧，飛馬前來助戰。這壁廂武吉撥馬搖鎗，抵往陶榮。兩陣上六員戰將，三對交鋒，來來往往，沖沖撞撞，翻騰上下交加。只殺得天愁地暗，日月無光。辛環見三將不能取勝，把脅下肉翅一夾，飛起半空，手持鎚鑽，望子牙打來。時有黃天化催開玉麒麟，兩柄銀鎚，抵住辛環。周營眾將見成湯營裏飛起一人來，虎頭冠，面如紅棗，尖嘴獠牙，猙獰惡狀，惟黃天化戰住辛環。聞太師見黃天化坐玉麒麟，知是道德之士，急催開墨麒麟，使兩條金鞭，沖殺過來，忙取子牙。子牙忙催動四不相，急架相迎。二獸交加，竟生雲霧。這是聞太師頭一場西岐大戰，怎見得，讚曰：
　　　　兩下裏排門對伍，軍政司擂鼓鳴鑼。前後軍安排賭鬥，左右將准備相持。一等等有牙有爪，一等等能走能飛。狻猊、獬豸、獅子、麒麟、懽彪、怪獸、猛虎、蛟龍。狻猊鬥，狂風蕩蕩；獬豸鬥，日色輝輝；獅子鬥，寒風凜凜；麒麟鬥，冷氣森森；懽彪鬥，來往攛跳；怪獸鬥，遍地煙雲；蛟龍鬥，彩雲布合，猛虎鬥，捲起狂風。大戰一場怎肯休，英雄惡戰逞雄赳。若煩解的蟲王恨，除是南山老比丘。
且說聞太師鞭法甚利，且有風雷之聲，久慣興師，四方響應，子牙如何敵得住，甚難招架。被聞太師舉起雄鞭，飛在空中，──此鞭原是兩條蛟龍化成，雙鞭按陰陽，分二氣。那鞭在空中打將下來，正中子牙肩臂，翻鞍落騎。聞太師方欲來取首級，彼時哪吒登風火輪，搖鎗大叫：「勿要傷吾師叔！」照聞太師面上一鎗，太師急架鎗時，早被辛甲將子牙救回。聞太師與哪吒戰三五回合，又舉鞭打哪吒，哪吒不曾防備，也被一鞭打下輪來。早有金吒躍步趕來，將寶劍架住金鞭，欲救哪吒。太師大怒，連發雙鞭，雌雄不定，或起或落，連打金、木二吒，又打韓毒龍。幸有楊戩在側，看見聞太師好鞭，只打得落花流水，纔把銀合馬飛走出陣，使鎗便刺。聞太師見楊戩相貌非俗，心下自忖：「西岐有這些奇人，安得不反！」便把鞭來迎戰。數合之內，祭起雙鞭，正打中楊戩頂門上，只打得火星迸出，全然不理，一若平常。太師大驚，駭然歎曰：「此等異人，真乃道德之士！」不說聞太師讚歎，且說陶榮戰武吉，見諸將未分勝負，忙把聚風旛取出，連搖數搖，霎時間飛砂走石，播土揚塵，天昏地暗。怎見得好風，只打得眾軍如風捲殘雲，丟旗棄鼓，將士盡盔歪甲斜，莫辨東西；敗下陣來。有讚為證：
　　　　霎時間天昏地暗，一會兒霧起雲迷。初起時塵砂蕩蕩，次後來捲石翻磚。黑風影裏，三軍亂竄；慘霧之中，戰將心忙。會武的刀鎗亂法，能文的顛倒慌張。聞太師金鞭龍擺尾；鄧忠闊斧似車輪；辛環肉翅世間稀；張節鎗傳天下少；陶榮奇異聚風旗。這纔是雷部神祇施猛烈；西岐眾將各逃生。棄鼓丟鑼拋滿地，屍橫馬倒不堪題。為國亡身遭劍劈，盡忠捨命定逢傷。聞太師西岐得勝，四天君掌鼓回營。
話說聞太師掌得勝鼓回營，昇了帳，眾將來賀：「太師頭陣之初，挫動西岐鋒銳，破此城只在指日矣。」
　　且說子牙收兵敗進城，入府，眾將上殿見子牙。子牙曰：「今日著傷諸將：李氏三人、韓毒龍等，盡被聞太師打了。」有楊戩在側，曰：「丞相且歇息一二日，再與他會戰，定勝聞仲。若得勝之時，乘機劫營，先挫其鋒，後面勢如破竹，聞仲可擒矣。」子牙曰：「善。」只至第三日，西岐砲響，眾將出城，安排廝殺。報馬報入營來。聞太師見報入營，隨即出陣。左右四將分開，太師至陣前。子牙曰：「今日與太師定決一雌雄。」各不答話，二獸相交，鞭劍併舉。子牙左有楊戩，右有哪吒，敵住太師。鄧忠走馬前來助戰；有黃飛虎前來截住廝殺。張、陶二將來助；有武吉、南宮适敵住廝殺。辛環飛來；有黃天化阻住。聞太師酣戰之際，又把雌雄鞭起在空中。子牙打神鞭也飛將起來。──打神鞭乃玉虛宮元始所賜，此鞭有三七二十一節，一節上有四道符印，打八部正神。──聞太師鞭往下打，子牙鞭往上迎，鞭打鞭，把聞太師雌鞭一打兩斷，落在塵埃。聞太師大叫一聲：「好姜尚！今把吾寶貝傷其性命，吾與你勢不兩立！」子牙復祭打神鞭起去。聞太師難逃這一鞭之禍，一聲響，把聞太師打下騎來。幸有門下吉立、余慶催馬急救，太師借土遁去了。子牙與眾將大殺一陣，方收兵進西岐城，入相府。只見楊戩進曰：「今日劫營之事，定是大勝。」子牙曰：「善。眾將暫退，午後聽令。」正是：
　　　　挖下戰坑擒虎豹，滿天張網等蛟龍。
且說聞太師敗兵進營，陞帳坐下；四將參謁。聞太師曰：「自來征伐，未嘗有敗。今被姜尚打斷吾雌鞭，想吾師秘授蛟龍金鞭，今日已絕，有何面目再見吾師也！」四將曰：「勝負軍家常事。」且說子牙掌鼓聚將上殿。子牙令黃飛虎、飛彪、黃明等沖聞太師左營；令南宮适、辛甲、辛免、四賢沖右營；令哪吒、黃天化為頭對，沖大轅門；木吒、金吒、韓毒龍、薛惡虎為二對，龍鬚虎、武吉保子牙作三對。令楊戩：「你去燒聞太師行糧；老將軍黃滾守城垣。」調遣已定。且說聞太師敗兵進營，坐於帳下，鬱鬱不樂。忽然見殺氣罩於中軍帳，太師焚香，將金錢一卜，早知其意。笑曰：「今劫吾營，非為奇計。」忙傳令：「鄧忠、張節在左營敵周將；辛環、陶榮在右營戰周將；吉立、余慶守行糧；老夫守中營，自然無虞也。」聞太師安排迎敵。卻說子牙把眾將發落已畢，只等砲響，各人行事。當日將人馬暗暗出城，四面八方，俱有號記，燈籠高挑，各按方位。時至初更，一聲砲響，三軍吶一聲喊，大轅門哪吒、黃天化先殺進來；左營黃家父子，右營乃四賢眾將，齊沖進來。這一陣不知勝敗如何，且聽下回分解。
