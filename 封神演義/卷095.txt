　　詩曰：
　　　　紂王無道類窮奇，十罪傳聞萬世知。敲骨剖胎黎庶慘，蠆盆炮烙鬼神悲。
　　　　西風夜吼啼玄鳥，暮雨朝垂泣子規。無限傷心題往事，至今青史不容私。
　　話說子牙命左右將殷破敗屍首抬出營去，於高阜處以禮安葬畢，令眾將攻城。只見紂王在殿上與眾文武議事，忽午門官來啟奏：「殷破敗因言觸忤姜尚被害，請旨定奪。」紂王大驚。傍有殷破敗之子哭而奏曰：「『兩國相爭，不斬來使。』豈有擅殺天使，欺逆之罪，莫此為甚！臣願捨死以報君父之仇。」紂王慰之曰：「卿雖忠藎可嘉，須要小心用事。」殷成秀點人馬出城，殺至周營搦戰。子牙在營中，正議攻城，只見報馬報入城中：「有將討戰。」子牙問：「誰去見陣走一遭？」有東伯侯出班曰：「末將願往。」子牙許之。姜文煥調本部人馬，出了轅門，見是殷成秀，姜文煥乃曰：「來者乃是殷成秀？你父不諳時務，鼓唇搖舌，觸忤姜元帥，吾故誅之。你今又來取死也！」殷成秀大怒，罵曰：「大膽匹夫！兩國相爭，不斬來使。』吾父奉天子之命，通兩國之好，反遭你這匹夫所害。殺父之仇，不共戴天，定拿你碎屍萬段，以泄此恨！」罵罷，縱馬舞刀，飛來直取。姜文煥手中刀劈面交還。二馬相交，雙刀併舉。有讚為證，讚曰：
　　　　二將交鋒勢莫當，征雲片片起霞光。這一箇生心要保真命主；那一箇立志還從俠烈王。這一箇刀來恍似三冬雪；那一箇利刃猶如九陌霜。這一箇丹心碧血扶周主；那一箇赤膽忠肝助紂王。自來惡戰皆如此，怎似將軍萬古揚。
話說二將大戰三十餘合，姜文煥乃東方有名之士，殷成秀豈是文煥敵手，早被文煥一刀揮於馬下。可憐父子俱盡忠於國！姜文煥下馬，將殷成秀首級梟回營來，見子牙備言前事。子牙大喜。且說報馬報入午門，至殿前奏曰：「殷成秀被姜文煥梟了首級，號令轅門，請旨定奪。」紂王聞言，驚魂不定，忙問左右：「事已急矣，如之奈何？」左右又報：「周兵四門攻打，各架雲梯、火砲，圍城甚急，十分難支，望陛下早定守城之策！」紂王未及開言，傍有魯仁傑出班奏曰：「臣親自上城，設法防守，保護城池，且救燃眉，再作商議。」紂王許之。魯仁傑出朝，上城守禦。不表。且說子牙見守城有法，一時難下，隨鳴金收兵回營。子牙與眾將商議曰：「魯仁傑乃忠烈之士，盡心守城，急切難下，況京師城郭堅固，若以力攻，徒費心力，當以計取可也。」眾門人齊曰：「我等各遁進城，裏應外合，一舉成功，又何必與他較勝負於城下耶？」子牙曰：「不然。今眾人進城，未免有殺傷之苦，百姓豈堪遭此屠戮；況都城百姓，近在輦轂之下，被紂王殘虐獨甚，慘毒備嘗；今再加之殺戮，非所以救民，實所以害民也。」眾門人曰：「元帥之見甚是。」子牙曰：「今百姓被紂王敲骨剖胎，廣施土木，負累百姓，痛入骨髓，恨不能食其肉而寢其皮，不若先寫一告示射入城中，曉諭眾人，使百姓自相離析，人心離亂，不日其城可得矣。」眾將曰：「元帥之言乃萬全之策。」子牙援筆作稿。後人有詩單道子牙妙計，詩曰：
　　　　告示傳宣免甲戈，軍民日夜受煎磨。若非妙計離心旅，安得軍民唱凱歌。
話說子牙作稿，命中軍官寫了告示數十章，四面射入城中，或射於城上，或射於房屋之上，或射於途路之中。軍民人等拾得此告示，打開觀看，只見告示上寫得甚是明白。怎見得，只見書上寫道：
　　　　「掃蕩成湯天保大元帥示諭朝歌萬民知悉：天愛下民，篤生聖主，為民父母，所以保毓乾元，統禦萬國。豈意紂王荒淫不道，苦虐生靈，不修郊社，絕滅綱紀，殺忠拒諫，炮烙蠆盆，淫刑慘惡，人神共怒。孰意紂王稔惡不悛，慘毒性成，敲骨剖胎，取童子腎命，言之痛心切骨！民命何辜，遭此荼毒！今某奉天討罪，大會諸侯，伐此獨夫，解萬民之倒懸，救群生之性命。況我周武王仁德素著，薄海通知；本欲進兵攻城，念爾等萬姓久困水火之中，望拯如渴，恐一時城破，玉石俱焚，甚非我等弔民伐罪之意。爾等宜當體此，速獻都城，庶免殺戮之虞，早解塗炭之苦。爾等當速議施行，毋貽後悔。特示。」
話說眾軍民父老人等看罷，議曰：「周主仁德著于海內，姜元帥弔伐，誠為至公。吾等遭昏君凌虐，深入骨髓，若不獻城，是逆民也。」滿城哄然，真是民變難治。合城軍民人等俱要如此。直等至三更時分，一聲喊起，朝歌城四門大開，父老軍民人等齊出，大呼曰：「吾等俱係軍民百姓，願獻朝歌，迎迓真主！」喊聲動地。且說子牙在寢帳中靜坐，忽聞外面雲板響，子牙忙令人探問，左右回報曰：「軍民人等已獻朝歌，請元帥定奪。」子牙大喜，忙傳令眾將：「各門止許進兵五萬，其餘俱在城外駐劄，不可入城攪擾。如入城者，不可妄行殺戮，擅取民間物用；違者定按軍法梟首！」子牙令人馬夜進朝歌，俱按轡而行，各按方位，立於東、南、西、北，雖然殺聲大振，百姓安堵如故。子牙將兵馬屯在午門，諸侯俱各依次序紮寨。
　　話說紂王在宮內，正與妲己飲宴，忽聽得一片殺聲振天，紂王大驚，忙問宮官曰：「是那裏喊殺之聲？真驚破朕心也！」少時，宮官報人宮中：「啟陛下：朝歌軍民人等已獻了城池，天下諸侯之兵俱扎在午門。」紂王忙整衣出殿，聚文武共議大事。紂王曰：「不意軍民人等如此背逆，竟將朝歌獻了，如之奈何？」魯仁傑等齊曰：「都城已破，兵臨禁地，其實難支。若不背城決一死戰，雌雄尚在未定；不然，徒束手待斃，無用也。」紂王曰：「卿言正合朕意。」紂王分付整點御林人馬。不表。且言子牙在中軍聚眾諸侯商議曰：「今大兵進城，須當與紂王會兵一戰，早定大事。列位賢侯併大小眾將，汝其勗哉。」眾諸侯齊聲曰：「敢不竭股肱之力，以誅無道昏君耶！但憑元帥所委，雖死不辭。」子牙傳令：「眾將依次而出，不可紊亂；違者，按軍法從事。」只見周營砲響，喊聲大振，金鼓齊鳴，如地覆天翻之勢。紂王在九間殿聽得如此，忙問侍臣，只見午門官啟奏：「天下諸侯請陛下答話。」紂王聽罷，忙傳旨意，自己結束甲冑，命排儀仗，率御林軍，魯仁傑為保駕，雷鵾、雷鵬為左右翼，紂王上逍遙馬，拎金背刀，日月龍鳳旗開，鏘鏘戈戰，整頓鑾駕，排出午門。只見周營內一聲砲響，排展兩杆大紅旗，一對對排成隧伍，循序而出，甚是整齊。紂王見子牙排五方隊伍，甚是森嚴，兵戈整肅，左右分列，大小諸侯何止千數。又見門人、眾將，一對對侍立兩傍，威風凜凜，氣宇軒昂。左右又列有二十四對穿大紅的軍政官，雁翅排開。正中央大紅傘下，纔是姜子牙，乘四不相而出。怎見得，有讚姜元帥一詞，讚曰：
　　　　四八悟道，修身煉性。仙道難成，人間福慶。奉旨下山，輔相國政。窘迫八年，安於義命。收怪有功，仕紂為令。妲己獻讒，棄官習靜。渭水持竿，磻溪隱性。八十時來，飛熊入夢。龍虎欣逢，西岐兆聖。先為相父，託孤事定。紂惡日盈，周德隆盛。三十六路，紛紛相競。九三拜將，金臺盟正。捧轂推輪，古今難並。會合諸侯，天人相應。東進五關，吉凶互訂。三死七災，緣期果證。夜進朝歌，君臣賭勝。滅紂成周，武功永詠。正是：六韜留下成王業，妙算玄機不可窮。出將入相千秋業，伐罪弔民萬古功。運籌幃幄欺風后，燮理陰陽壓老彭。亙古軍師為第一，聲名直並泰山隆。
話說紂王見子牙皓首蒼顏，全裝甲冑，手執寶劍，十分豐彩；又見東伯侯姜文煥、南伯侯鄂順、北伯侯崇應鸞，當中乃武王姬發，四總督諸侯，俱張紅羅傘，齊齊整整，立在子牙後面。子牙見紂王戴沖天鳳翅盔，赭黃鎖子甲，甚是勇猛。有讚紂王一詞，讚曰：
　　　　沖大盔盤龍交結，獸吞頭鎖子連環。滾龍袍猩猩血染，藍鞓帶緊束腰間。打將鞭懸如鐵塔，斬將劍光吐霞斑。坐下馬如同獬豸，金背刀閃灼心寒。會諸侯旗開拱手，逢眾將力戰多般。論膂力托梁換柱，講辯難舌戰群談。自古為君多孟浪，可憐總賴化兇頑。
話說子牙見紂王，忙欠身言曰：「陛下，老臣姜尚甲冑在身，不能全禮。」紂王曰：「爾是姜尚麼？」姜子牙答曰：「然也。」紂王曰：「爾曾為朕臣，為何逃避西岐，縱惡反叛，累辱王師。今又會天下諸侯，犯朕關隘，恃兇逞強，不遵國法，大逆不道，孰甚於此。又擅殺天使，罪在不赦！今朕親臨陣前，尚不倒戈悔過，猶自抗拒不理，情殊可恨！朕今日不殺你這賊臣，誓不回兵！」子牙答曰：「陛下居天子之尊，諸侯守拒四方，萬姓供其力役，錦衣玉食，貢山航海，何莫非陛下之所有也。古云：『率土之濱，莫非王臣。』誰敢與陛下抗禮哉。今陛下不敬上天，肆行不道，殘虐百姓，殺戮大臣，惟婦言是用，淫酗沉湎，臣下化之，朋家作仇，陛下無君道久矣。其諸侯、臣民，又安得以君道待陛下也？陛下之惡，貫盈宇宙，天愁民怨，天下叛之。吾今奉天明命，行天之罰，陛下幸毋以臣叛君自居也。」紂王曰：「朕有何罪，稱為大惡？」子牙曰：「天下諸侯，靜聽吾道紂王大惡素表著於天下者。……」眾諸侯聽得，齊王前，聽子牙道紂王十大罪。子牙曰：
　　　　「陛下身為天子，繼天立極，亶聰明，作元後，元後作民父母；今陛下沉湎酒色，弗敬上天，謂宗廟不足祀，社稷不足守，動曰：『我有民，有命。』遠君子，親小人，敗倫喪德，極古今未有之惡，罪之一也。
　　　　皇后為萬國母儀，未聞有失德；陛下乃聽信妲己之讒言，斷恩絕愛，剜剔其目，炮烙其手，致皇后死於非命，廢元配而妄立妖妃，縱淫敗度，大壞彝倫。罪之二也。
　　　　太子為國之儲貳，承祧宗社，乃萬民所仰望者也；輕信讒言，命晁雷、晁田封賜尚方，立刻賜死；輕棄國本，不顧嗣胤，忘祖絕宗，得罪宗社。罪之三也。
　　　　黃耇大臣，乃國之枝幹；陛下乃播棄荼毒之，炮烙殺戮之，囚奴幽辱之，如杜元銑、梅伯、商容、膠鬲、微子、箕子、比干是也。諸君子不過去君之非，引君於道，而遭此慘毒，廢股肱而昵此罪人，君臣之道絕矣。罪之四也。
　　　　信者人之大本，又為天子號召四方者也，不得以一字增損；今陛下聽妲己之陰謀，宵小之奸計，誑詐諸侯入朝，將東伯侯姜桓楚、南伯侯鄂崇禹，不分皂白，一碎醢其屍，一身首異處，失信於天下諸侯，四維不張。罪之五也。
　　　　法者非一己之私，刑者乃持平之用，未有過用之者也；今陛下悉聽妲己慘惡之言，造炮烙，阻忠諫之口，設蠆盆，吞宮人之肉，冤魂啼號於白晝，毒焰障蔽於青天，天地傷心，人神共憤。罪之六也。
　　　　天地之生財有數，豈得妄用奢靡，窮財之力，擁為己有，竭民之生？今陛下惟污池臺榭是崇，酒池肉林是用，殘宮人之命，造鹿臺廣施土木，積天下之財，窮民物之力，又縱崇侯虎剝削貧民，有錢者三丁免抽，無錢者獨丁赴役，民生日促，偷薄成風，皆陛下貪剝有以倡之，罪之七也。
　　　　廉恥者乃風頑懲鈍之防，況人君為萬民之主者；今陛下信妲己狐媚之言，誆賈氏上摘星樓，君欺臣妻，致貞婦死節，西宮黃貴妃直諫，反遭摔下摘星樓，死於非命，三綱已絕，廉恥全無。罪之八也。
　　　　舉措乃人君之大體，豈得妄自施張；今陛下以玩賞之娛，殘虐生命，斮朝涉者之脛，驗民生之老少，刳剔孕婦之胎，試反背之陰陽，民庶何辜，遭此荼毒！罪之九也。
　　　　人君之宴樂有常，未聞流連忘反。今陛下夤夜暗納妖婦喜媚，共妲己在鹿臺日夜宣淫，酗酒肆樂，信妲己以童男，割炙腎命，以作羹湯，絕萬姓之嗣脈，殘忍慘毒，極今古之冤，罪之十也。
臣雖能言之，陛下決不肯悔過遷善，肆行荼毒，累軍民於萬死，暴白骨於青天，獨不思臣民生斯世者，竟遭陛下無辜之殺戮耶！今臣尚特奉天之明命，襄周王發恭行天之罰，陛下毋得以臣逆君而少之也。」紂王聽姜子牙暴其十罪，只氣得目瞪口呆。只見八百諸侯聽罷，齊吶一聲喊：「願誅此無道昏君！」眾人方欲上前，有東伯侯姜文煥大呼曰：「殷受不得回馬！吾來也！」紂王見一員大將，金甲、紅袍，白馬、大刀，怎見得，有讚為證，讚曰：
　　　　頂上盔，朱纓燦；龜背甲，金光爛。大紅袍上繡團龍，護心寶鏡光華現。腰間寶帶扣絲蠻，鞍傍箭插如雲雁。打將鞭，吳鉤劍，殺人如草心無間。馬上橫擔斬將刀，坐下龍駒追紫電。銅心鐵膽東伯侯，保周滅紂姜文煥。
話說東伯侯走馬至軍前，大呼曰：「吾父王姜桓楚被你醢屍，吾姐姐姜后被你剜目烙手，俱死於非命。今日借武王仁義之師，仗姜元帥之力，誅此無道，以泄我無窮之恨！」只見南伯侯青鬃馬沖出，厲聲大叫：「無道昏君！殺父之仇，不共戴天，姜皇兄，留功與我鄂順！」馬至軍前，叱曰：「你行無道，吾父王未曾犯罪，無故而誅大臣，情理難容也！」把手中鎗一幌，劈胸就刺。紂王手中刀劈面交還。姜文煥手中刀使開，沖殺過來。二侯與紂王大戰在午門。怎見得，有詩為證，詩曰：
　　　　龍虎相爭起戰場，三軍擂鼓列刀鎗。紅旗招展如赤焰，素帶飄颻似雪霜。紂王江山風燭短，周家福祚海天長。從今一戰雌雄定，留得聲名萬古揚。
北伯侯崇應鸞見東、南二侯大戰紂王，也把馬催開，來助二侯。紂王又見來了一路諸侯，抖擻神威，力戰三路諸侯，一口刀抵住他三般兵器，只殺得天昏地暗，旭日無光。武王在逍遙馬上歎曰：「只因天子無道，致使天下諸侯會集於此，不分君臣，互相爭戰，冠履倒置，成何體統！真是天翻地覆之時！」忙將逍遙馬催上前，與子牙曰：「三侯還該善化天子，如何與天子抗禮，甚無君臣體面。」子牙曰：「方纔大王聽老臣言紂王十罪，乃獲罪於天地人神者，天下之人，皆可討之，此正是奉天命而滅無道，老臣豈敢有違天命耶！」武王曰：「當今雖是失政，吾等莫非臣子，豈有君臣相對敵之理？元帥可解此危。」子牙曰：「大王既有此意，傳令命軍士擂鼓。」子牙傳令：「擂鼓！」天下諸侯聽的鼓響，左右有三十五騎紛紛殺出，把紂王圍在垓心。不知紂王性命如何，且聽下回分解。
