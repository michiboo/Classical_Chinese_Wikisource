　　詩曰：
　　　　忠良去國運將灰，水旱頻仍萬姓災。賢聖太師旋斗柄，奸讒妖孽喪鹽梅。
　　　　三關漫道能留轡，四徑紛紜唱草萊。空把追兵迷白日，彼蒼定數莫相猜。
　　話說聞太師驅兵追趕，出西門，一路上旗旛招展，鏜鼓齊鳴，喊聲大作。不表。
　　且說黃家父子、兄弟過了孟津，渡了黃河，行至澠池縣。──縣中鎮守主將張奎。黃飛虎知張奎利害，不敢穿城而走，從城外過了澠池，逕往臨潼關來。家將徐徐行至白鶯林，只聽得後面喊聲大作，滾滾塵起。飛虎回頭一看，卻是聞太師的旗號，隨後趕來，飛虎俯鞍歎曰：「聞太師兵來，如何抵敵！吾等束手待斃而已。」飛虎見三子天祥──年方七歲，坐在馬上。飛虎暗暗嗟歎：「此子幼稚無知，你得何罪，也逢此難。」家將來報：「啟千歲：左邊有一枝人馬到了。」飛虎看時，乃青龍關張桂芳人馬。又報：「佳夢關魔家四將從右邊來了。」又見正中間臨潼關總兵官張鳳兵來。黃飛虎見四面人馬俱來，自思不能逃脫，長吁一聲，氣沖霄漢。
　　且說青峰山紫陽洞清虛道德真君因神仙犯了殺戒，玉虛宮止講，待子牙封過神方上崑崙，因此閑遊五嶽。一日往臨潼關過，被武成王怨氣沖開真人足下祥光。真人撥開雲彩，往下一觀，──元來是武成王有難，貧道不行護救，誰來拔濟！真人命黃巾力士：「將吾混元旛遮下，把黃家父子移到僻淨山中去；待貧道退了朝歌人馬，打發他出關。」黃巾力士領法旨，用混元旛一罩，將黃家父子盡移往深山去了，蹤跡全無。且說聞太師大兵趕至中途，前哨報：「青龍關總兵官張桂芳聽令。」太師傳將令：「來。」桂芳行至軍前，欠身躬候。太師問曰：「黃飛虎反出朝歌，此必由此關隘，你可曾見否？」桂芳答曰：「末將不曾見。」太師曰：「速回，謹防關隘，不得遲誤。」桂芳得令，去訖。又報：「佳夢關魔家四將聽令。」太師命：「令來。」四天王步行至軍前，口稱：「太師，甲冑在身，不能全禮。」太師道：「黃飛虎曾往佳夢關來否？」四將答曰：「不曾見。」太師傳令：「速回佳夢關守禦，協同捉賊。」四將得令，去訖。又報：「臨潼關守將張鳳聽令。」太師命：「令來。」至騎前行禮。太師曰：「老將軍，叛賊黃飛虎曾往關上來否？」張鳳欠身答曰：「不曾見。」聞太師令回兵，用心防守。張鳳得令，去訖。且說太師坐在騎上暗思：「俱道飛虎既出西門，過孟津，為何不見？三處人馬撞來，俱言不曾見。異哉！異哉！也罷，待吾將人馬扎住在此，看他往那裏去？」且說清虛道德真君在空中看聞太師住兵不動，真君曰：「若不把聞仲兵退回去，黃飛虎怎的出得五關？」真人隨將葫蘆蓋去了，倒出神砂一捏，望東南上一灑，──法去先天一氣，爐中鍊就玄功。少時間，聞太師軍政官來報：「啟太師！武成王領家將倒殺往朝歌去了。」太師聞報，傳令：「回兵。」慌忙趕殺，逕奔澠池。一路上果見前邊一夥人，簇擁飛走。太師催動三軍，趕過了孟津。按下不表。
　　且說真君在雲裏命黃巾力士把混元旛移出大道，黃家父子兄弟在馬上如醉方醒，如夢方覺，個個馬上揉眉擦眼。定睛看時，四路人馬去得影跡無蹤。黃明歎曰：「吉人自有天相。」飛虎忙問眾弟兄：方纔人馬俱不知往那裏去了，乘此時速行，過臨潼關方好。」眾將聽令」，速速策馬前行。來至臨潼關，見一枝人馬扎住團營，阻住去路。黃飛虎令軍輛暫停，正要上前打聽，只聽得砲聲響處，吶喊搖旗，飛虎坐在五色神牛上，只見總兵張鳳全粧甲冑，八紮九吞。怎見得：
　　　鳳翅盔，黃金重；柳葉甲掛紅袍控。束腰八寶紫金廂，絨繩雙叩梅花鏡。打將鋼鞭如豹尾，百鍊鎚起寒雲迸。斬將刀舉似秋霜，馬走臨崖當取勝。大紅旛上樹威名，「坐鎮臨潼將張鳳。」
話說張鳳聽報，黃飛虎領眾已至關前。張鳳上馬，來至軍前，大呼曰：「黃飛虎出來答話！」武成王乘神牛至營前，欠身，口稱：「老叔：小侄乃是難臣，不能全禮。」張鳳曰：「黃飛虎，你的父與我一拜之交，你乃紂王之股肱，況是國戚，為何造反，辱沒祖宗。今汝父任總帥大權，汝居王位。豈為一婦人而負君德。今日反叛，如鼠投陷穽，無有昇騰，即老拙聞知，亦慚愧無地，真是可惜！聽我老拙之言，早下坐騎受縛，解送朝歌，百官有本，當殿與你分個清濁，辨其罪戾；庶幾紂王姑念國戚，將往日功勞，贖今日之罪，保全一家生命。如迷而不悟，悔之晚矣！」黃飛虎告曰：「老叔在上，小姪為人，老叔盡知。紂王不荒淫酒色，聽奸退賢，顛倒朝政，人民思亂久矣。況君欺臣妻，逆禮悖倫，殺妻滅義。我兵平東海，立大功二百餘場。定天下，安社稷，瀝膽披肝；治諸侯，練士卒，神勞形瘁，有所不恤。天下太平，不念功臣，反行不道，而欲使臣下傾心難矣。望老叔開天地之心，發慈悲之德，放小姪出關，投其明主。久後結草啣環，補報不遲。不識尊叔意下何如？」張鳳大怒：「好逆賊！敢出此污衊之言，欺吾老邁！」手起一刀砍來。黃飛虎將手中鎗架住，「老叔息怒。我與老叔皆是一樣臣子，倘老叔被屈，必定也投他處，總是一般。從來有言：『君不正，臣投外國。』禮之當然。老叔何苦認真，不行方便。」張鳳大喝曰：「好反賊！焉敢巧舌！」又一刀劈來。飛虎大怒，縱騎挺鎗。牛馬相交，刀鎗並舉。戰三十回合，張鳳力怯，撥馬便走。飛虎逞勢趕來。張鳳聞腦後鈴響，料飛虎趕來，鳥翅環掛下刀，揭開戰袍，取百鍊鎚，紫絨繩理得停當，發手打來。怎見得好鎚：
　　　　圓的好：冰盤大，碗口小。神見愁，鬼見怕；傷人心，碎人腦。斷筋骨，真稀少。順手輕持百鍊鎚，暗帶隨身人不曉。大將逢著命難逃，著重人亡併馬倒。
話說張鳳回馬一鎚打來，黃飛虎見鎚將近，用寶劍望上一掠，將繩截為兩斷，收了張鳳百鍊鎚。張鳳敗進帥府，黃飛虎也不追趕，命家將將車輛圍遶營中，就草茵而坐，與眾弟兄商議出關之策。
　　且說張鳳敗進關，坐在殿上，自思：「黃飛虎勇貫三軍，吾老邁安能取勝。倘然走了，吾又得罪於天子。」叫：「蕭銀在那裏？」蕭銀上殿，見張鳳曰：「末將聽令。」張鳳曰：「黃飛虎力敵萬夫，又收我百鍊鎚，似不可以力敵。你可黃昏時候，傳長箭手三千，至二更時分，領至大營，聽梆子響，一齊發箭，射死反賊；將首級獻上朝歌請功，方保無虞。」蕭銀領令出府，乃自忖曰：「黃將軍昔在都城，我在他麾下，荷蒙提攜，獎薦陞用將職，未曾以不肖相看，今點臨潼副將。我豈敢忘恩，忍令恩主一門反遭橫禍，我心安忍！」蕭銀隨改粧束，暗出行營，黑地潛行，來至黃飛虎營前問曰：「可有人麼？」巡營軍曰：「你是何人？」蕭銀答曰：「我原是老爺門下蕭銀，特來報機密重情。」巡營軍急進營報知，飛虎命：「速令進見。」蕭銀黑地參見，下拜曰：「末將乃舊門下蕭銀，蒙老爺點發臨潼關；今日張鳳密令末將二更時，帶領攢箭手，射死老爺滿門，將首級獻上朝歌請功。末將自思：豈肯欺心，有傷天道！故此改粧，先來報知。」飛虎聽畢，大驚曰：「多感將軍盛德！不然黃門老少死於非命矣。實係再生之恩，何時能報。為今之計，事屬燃眉，將軍何以救我？」蕭銀曰：「大王速上馬，領車輛殺出臨潼關，末將開關等候。事不宜遲，恐機泄有誤。」飛虎等急忙上騎，各持兵器，喊聲殺來，勢如猛虎。時方初更，未及二鼓，士卒皆未有備。蕭銀開了栓鎖，黃家眾將一擁殺出關門去了。且說張鳳正坐廳上，忽報：「黃家眾將闖關殺出去了！」張鳳厲聲叫苦曰：「是我錯用了人！蕭銀乃黃飛虎舊將，今日串同黃飛虎斬關落鎖而去，情殊可恨！」張鳳急上馬提刀來趕飛虎。不防蕭銀乘馬隱在關傍，聽得馬鈴響處，料是張鳳來趕！不期果然。張鳳走馬方出關門，蕭銀一戟刺張鳳於馬下。有詩為證，詩曰：
　　　　凜凜英才漢，堂堂忠義隆，只因飛虎皮，聽令發千弓。
　　　　知恩行大義，落鎖放雕籠。戟刺張鳳死，輔佐出臨潼。
話說蕭銀殺了張鳳，走馬趕來，大叫：「黃老爺慢行！末將蕭銀已刺死了張鳳，大王前途保重！末將如今將臨潼扎板下了，命兵卒將士壅塞，恐有追兵趕來，再去了土板，可以羈滯時候，及至來時，大王去之已遠。此一別又不知何日再睹尊顏！」飛虎稱謝曰：「今日之恩，不知甚日能報！」彼此各分路而別。──後來蕭銀要會在「十絕陣內」。此是後話。不表。
　　且說黃飛虎離了臨潼，八十餘里，行至潼關。潼關守將陳桐有探馬報到：「黃飛虎同家將至關，扎住了行營。」陳桐笑曰：「黃飛虎，你指望成湯王位坐守千年，一般也有今日！」傳令：「將人馬排開，鹿角阻住咽喉。」陳桐全身披掛，結束整齊，打點擒拿飛虎。且說黃飛虎扎住行營，問：「守關主將何人？」周紀曰：「乃是陳桐。」黃飛虎半晌不言，長吁曰：「昔陳桐在我麾下，有事犯吾軍令，該梟首級，眾將告免，後來准立功代罪；今調任在此，與吾有隙，必報昔日之恨，如何處治？……」正沉思間，只聽外邊吶喊之聲甚急。飛虎上了神牛，提鎗至營前。只見陳桐耀武揚威，用戟指曰：「黃將軍請了！你昔享王爵，今日為何私自出關？吾奉太師將令，久候多時。乞早早下馬，解返朝歌，免生他說。」飛虎曰：「陳將軍差矣！盈虛消息，乃世間長情，昔日你在吾麾下，我並無他心，待如手足；後來犯罪，是你自取，吾亦聽眾人而免你之罪，立功自贖，我亦不為無恩。今當面辱吾，莫非報昔日之恨耶？快放馬來，你三合贏得我，便下馬受縛。」言罷，搖鎗直取。陳桐將畫戟相迎，二騎相交，雙兵共舉，一場大戰。則殺的──讚曰：
　　　　四下陰雲慘慘，八方殺氣騰騰，長鎗閃得亮如銀，畫戟搖擺動。鎗挑前心兩脅，戟刺眼
　　　　角眉叢。咬牙切齒麵皮紅，地府天關搖動。
　　話說二將撥馬，往來沖突，二十回合。陳桐非飛虎敵手，料不能勝，掩一戟撥馬就走。飛虎怒氣沖空，大喝一聲：「決拿此賊以泄吾恨！」望前趕來。陳桐聞腦後鸞鈴響處，料是飛虎趕來，掛下畫戟，取火龍標拿在手中，──此標乃異人秘授，出手煙生，百中百發，一標打來，飛虎叫聲：「不好！」躲不及，一標從脅下打來。可憐：萬丈神光從此滅，將軍撞下戰駒來。詩曰：
　　　　標發飛煙焰，光華似異珍，逢將穿心過，中馬倒埃塵。
　　　　安邦無價寶，治國正乾坤。今日傷飛虎，萬死落沉淪。
黃飛虎被火龍標打下五色神牛，黃明、周紀見主將落騎，催馬向前，大喝曰：「勿傷吾主，待吾來也！」兩騎馬、兩柄斧飛來直取，陳桐將畫戟急架相還。飛彪將飛虎救回時，已是死了。二將戰陳桐，恨不得將陳桐碎萬段。陳桐掩一戟就走。二將為飛虎報讎，催馬趕來。陳桐又發標打來，把周紀一標，將頸子打通，落馬。陳桐勒回馬欲取首級，早被黃明馬到，力戰陳桐。陳桐見已勝二人，便回軍掌鼓進營去了。
　　且說飛彪把飛虎屍骸救回。三子見父死大哭。黃明將周紀也停在荒郊草地。眾家將無不傷感。眾將見死了二人，心下無謀，前無所往，退無所歸，羊觸藩籬，進退兩離。正在慌亂之間。不表。
　　話說青峰山紫陽洞清虛道德真君正在碧雲床運元神，忽心下一驚，道人袖裏捏指一算，早知黃飛虎有厄，道人忙命白雲童兒：「請你師兄來。」白雲童兒即時請出一位道童，生的身高九尺，面似羊脂，眼光暴露，虎形豹走；頭挽抓髻，腰束麻絛，腳登草履，至雲榻前下拜，口稱：「師父，喚弟子那壁使用？」真君曰：「你父親有難，你可下山走一遭。」黃天化答曰：「師父，弟子父親是誰？」真君曰：「你父乃武成王黃飛虎是也；今在潼關，被火龍標打死，著你下山，一則救父；二則你子父相逢，久後仕周，共扶王業。」天化聽罷問曰：「弟子因何到此？」真君曰：「那一年，我往崑崙山來，腳踏祥雲，被你頂上殺氣沖入雲霄，阻我雲路。我看時，你纔三歲。見你相貌清奇，後有大貴，故此帶你上山；今已十三載了。你父親今日有難，該我救他。我故教你前去。」真君先把花籃兒與天化拏了，又將一口劍付與，分付：「速去救父。」天化方欲問故，真君曰：「若會陳桐，須得……如此如此，方可保你父出潼關。不許你同往西岐，可速回來，終有日相會。」天化領師父嚴命，叩頭下山。出了紫陽洞，捏了一撮土，望空中一撒，借土遁往潼關來；迅速如風。父子相逢，潼關大戰。不知後事如何？且聽下回分解。
