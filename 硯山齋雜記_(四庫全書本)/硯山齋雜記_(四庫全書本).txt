　　欽定四庫全書　　　　　　子部十
　　硯山齋雜記　　　　　　　雜家類四〈雜品之屬〉提要
　　〈臣〉等謹案硯山齋雜記四卷不著撰人名氏研山為孫承澤齋名或疑即為承澤作然所引查慎行敬業堂詩王士禎居易録等書皆在承澤以後則必不出承澤手考承澤之孫烱有硯山齋珍玩集覽此書或亦烱所撰歟首論六書而附以璽印及刋板告身表文之屬次研説墨譜而附以眼鏡次為銅器考窰器考皆頗足以資考證葢承澤雖人不足道而於書畫古器則好事賞鑑兩擅其長其所收藏至今為世所重烱承其遺緒耳濡目染具有淵源其所論著一一能詳究始末細別纎微亦足備考索矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













