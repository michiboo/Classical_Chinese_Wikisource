
微月生西海，幽陽始代昇。
圓光正東滿，陰魂已朝凝。
太極生天地，三元更廢興。
至精諒斯在，三五誰能徵。

蘭若生春夏，芊蔚何青青。
幽獨空林色，朱蕤冒紫莖。
遲遲白日晚，嫋嫋秋風生。
歲華盡搖落，芳意竟何成。

蒼蒼丁零塞，今古緬荒途。
亭堠何摧兀，暴骨無全軀。
黃沙幕南起，白日隱西隅。
漢甲三十萬，曾以事匈奴。
但見沙場死，誰憐塞上孤。

樂羊爲魏將，食子殉軍功。
骨肉且相薄，他人安得忠。
吾聞中山相，乃屬放麑翁。
孤獸猶不忍，況以奉君終。

市人矜巧智，於道若童蒙。
傾奪相夸侈，不知身所終。
曷見玄真子，觀世玉壺中。
窅然遺天地，乘化入無窮。

吾觀龍變化，乃知至陽精。
石林何冥密，幽洞無留行。
古之得仙道，信與元化幷。
玄感非象識，誰能測沈冥。
世人拘目見，酣酒笑丹經。
崑崙有瑤樹，安得采其英。

白日每不歸，青陽時暮矣。
茫茫吾何思，林臥觀無始。
衆芳委時晦，鶗鴂鳴悲耳。
鴻荒古已頹，誰識巢居子。

吾觀崑崙化，日月淪洞冥。
精魄相交會，天壤以羅生。
仲尼推太極，老聃貴窈冥。
西方金仙子，崇義乃無明。
空色皆寂滅，緣業定何成。
名教信紛藉，死生俱未停。

聖人秘元命，懼世亂其真。
如何嵩公輩，詼譎誤時人。
先天誠爲美，階亂禍誰因。
長城備胡寇，嬴禍發其親。
赤精既迷漢，子年何救秦。
去去桃李花，多言死如麻。

深居觀元化，悱然爭朵頤。
讒說相啖食，利害紛㘈㘈。
便便夸毘子，榮耀更相持。
務光讓天下，商賈競刀錐。
已矣行采芝，萬世同一時。

吾愛鬼谷子，青谿無垢氛。
囊括經世道，遺身在白雲。
七雄方龍鬬，天下久無君。
浮榮不足貴，遵養晦時文。
舒可彌宇宙，卷之不盈分。
豈徒山木壽，空與麋鹿羣。

呦呦南山鹿，罹罟以媒和。
招搖青桂樹，幽蠹亦成科。
世情甘近習，榮耀紛如何。
怨憎未相復，親愛生禍羅。
瑤臺傾巧笑，玉杯殞雙蛾。
誰見枯城櫱，青青成斧柯。

林居病時久，水木澹孤清。
閑臥觀物化，悠悠念無生。
青春始萌達，朱火已滿盈。
徂落方自此，感歎何時平。

臨岐泣世道，天命良悠悠。
昔日殷王子，玉馬遂朝周。
寶鼎淪伊穀，瑤臺成古丘。
西山傷遺老，東陵有故侯。

貴人難得意，賞愛在須臾。
莫以心如玉，探他明月珠。
昔稱夭桃子，今爲舂市徒。
鴟鴞悲東國，麋鹿泣姑蘇。
誰見鴟夷子，扁舟去五湖。

聖人去已久，公道緬良難。
蚩蚩夸毘子，堯禹以爲謾。
驕榮貴工巧，勢利迭相干。
燕王尊樂毅，分國願同歡。
魯連讓齊爵，遺組去邯鄲。
伊人信往矣，感激爲誰歎。

幽居觀天運，悠悠念羣生。
終古代興沒，豪聖莫能爭。
三季淪周赧，七雄滅秦嬴。
復聞赤精子，提劒入咸京。
炎光既無象，晉虜復縱橫。
堯禹道已昧，昏虐勢方行。
豈無當世雄，天道與胡兵。
咄咄安可言，時醉而未醒。
仲尼溺東魯，伯陽遁西溟。
大運自古來，旅人胡歎哉。

逶迤勢已久，骨鯁道斯窮。
豈無感激者，時俗頹此風。
灌園何其鄙，皎皎於陵中。
世道不相容，嗟嗟張長公。

聖人不利己，憂濟在元元。
黃屋非堯意，瑤臺安可論。
吾聞西方化，清淨道彌敦。
奈何窮金玉，雕刻以爲尊。
雲構山林盡，瑤圖珠翠煩。
鬼工尚未可，人力安能存。
夸愚適增累，矜智道逾昏。

玄天幽且默，羣議曷嗤嗤。
聖人教猶在，世運久陵夷。
一繩將何繫？憂醉不能持。
去去行采芝，勿爲塵所欺。

蜻蛉遊天地，與世本無患。
飛飛未能止，黃雀來相干。
穰侯富秦寵，金石比交歡。
出入咸陽裏，諸侯莫敢言。
寧知山東客，激怒秦王肝。
布衣取丞相，千載爲辛酸。

微霜知歲晏，斧柯始青青。
況乃金天夕，浩露沾羣英。
登山望宇宙，白日已西暝。
雲海方蕩潏，孤鱗安得寧。

翡翠巢南海，雄雌珠樹林。
何知美人意，驕愛比黃金。
殺身炎州裏，委羽玉堂陰。
旖旎光首飾，葳蕤爛錦衾。
豈不在遐遠，虞羅忽見尋。
多材信爲累，歎息此珍禽。

挈瓶者誰子，姣服當青春。
三五明月滿，盈盈不自珍。
高堂委金玉，微縷懸千鈞。
如何負公鼎，被敓笑時人。

玄蟬號白露，茲歲已蹉跎。
羣物從大化，孤英將奈何？
瑤臺有青鳥，遠食玉山禾。
崑崙見玄鳳，豈復虞雲羅。

荒哉穆天子，好與白雲期。
宮女多怨曠，層城閉蛾眉。
日耽瑤池樂，豈傷桃李時。
青苔空萎絕，白髮生羅帷。

朝發宜都渚，浩然思故鄉。
故鄉不可見，路隔巫山陽。
巫山綵雲沒，高丘正微茫。
佇立望已久，涕落沾衣裳。
豈茲越鄉感，憶昔楚襄王。
朝雲無處所，荊國亦淪亡。

昔日章華宴，荊王樂荒淫。
霓旌翠羽蓋，射兕雲夢林。
朅來高唐觀，悵望雲陽岑。
雄圖今何在？黃雀空哀吟。

丁亥歲雲暮，西山事甲兵。
贏糧匝邛道，荷戟爭羗城。
嚴冬陰風勁，窮岫泄雲生。
昏噎無晝夜，羽檄復相驚。
拳跼競萬仞，崩危走九冥。
籍籍峰壑裏，哀哀冰雪行。
聖人御宇宙，聞道泰階平。
肉食謀何失，藜藿緬縱橫。

可憐瑤臺樹，灼灼佳人姿。
碧華映朱實，攀折青春時。
豈不盛光寵，榮君白玉墀。
但恨紅芳歇，凋傷感所思。

朅來豪遊子，勢利禍之門。
如何蘭膏歎，感激自生冤。
衆趨明所避，時棄道猶存。
雲淵既已失，羅網與誰論。
箕山有高節，湘水有清源。
唯應白鷗鳥，可爲洗心言。

索居猶幾日，炎夏忽然衰。
陽彩皆陰翳，親友盡暌違。
登山望不見，涕泣久漣洏。
宿夢感顏色，若與白雲期。
馬上驕豪子，驅逐正蚩蚩。
蜀山與楚水，攜手在何時？

金鼎合神丹，世人將見欺。
飛飛騎羊子，胡乃在峨眉。
變化固幽類，芳菲能幾時。
疲痾苦淪世，憂痗日侵淄。
眷然顧幽褐，白雲空涕洟。

朔風吹海樹，蕭條邊已秋。
亭上誰家子，哀哀明月樓。
自言幽燕客，結髮事遠遊。
赤丸殺公吏，白刃報私讎。
避讎至海上，被役此邊州。
故鄉三千里，遼水復悠悠。
每憤胡兵入，常爲漢國羞。
何知七十戰，白首未封侯。

本爲貴公子，平生實愛才。
感時思報國，拔劒起蒿萊。
西馳丁零塞，北上單于臺。
登山見千里，懷古心悠哉。
誰言未忘禍，磨滅成塵埃。

浩然坐何慕，吾蜀有峨眉。
念與楚狂子，悠悠白雲期。
時哉悲不會，涕泣久漣洏。
夢登綏山穴，南采巫山芝。
探元觀羣化，遺世從雲螭。
婉變時永矣，感悟不見之。

朝入雲中郡，北望單于臺。
胡秦何密邇，沙朔氣雄哉。
藉藉天驕子，猖狂已復來。
塞垣無名將，亭堠空崔嵬。
咄嗟吾何歎，邊人塗草萊。

仲尼探元化，幽鴻順陽和。
大運自盈縮，春秋遞來過。
盲飆忽號怒，萬物相紛劘。
溟海皆震蕩，孤鳳其如何。

