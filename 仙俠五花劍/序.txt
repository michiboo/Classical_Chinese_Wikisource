　　歙縣周忠鋆病鴛
遊戲人間小謫仙，幾回滄海變桑田，倉皇南渡渾如昨，何必春秋定記年？
　　飛仙劍俠事茫茫，我輩從來有熱腸，敢說豐城饒寶氣，霎時銀海眩奇光。
　　筆花飛處劍花飛，豪氣如虹信手揮，蓄得滿腔憂國淚，為傷時局屢沾衣。
　　無劍原難斬佞臣，此情何日慰騷人，揮毫雪涕從容寫，橫掃陰霾大地春。
　　傷心南宋舊衣冠，留到如今哭也難，忍淚含悲說何處，偏安安忍問長安？
　　稗史奇觀太認真，盡堪持贈有心人，文章報國知何許，搦管還慚草莽臣。
　　時事原難判五花，梁鴻應竄海之涯，孫登忽地發良嘯，不怕山靈齒冷耶。
　　秋水凝霜不礙寒，願教留取斬樓蘭，世間巨眼知多少，漫作尋常筆墨看。
鴛湖問業女弟子黃鞠貞
讀罷奇書詢大觀，筆花飛舞劍光寒，闢邪別有風霜旨，敢作尋常說部看。
　　凜凜霜鋒三尺持，干霄正氣想當時，是真是假何須問，兒女英雄信有之。
　　世事嶔崎鬱不平，誰將肝膽向人傾，兒家亦有鬚眉志，癡欲求仙叩玉清。
　　熱腸一片托毫端，劍氣森森照膽寒，盡許借書消塊壘，豪情寫與後人看。
繄夫鳧舄朝飛，御清風而千里；麟鋏夜吼，墮黑氣之一團。積火自燒，隨煙氣上下；中矢不退，逐電光往來。拉舄驚猿壁，七跡而橫蹋；蹁躚似鳥垣，十重而偷逾。凡茲名托列仙，雄誇游俠，事多怪誕，語究荒唐。是知絕世文章，《春秋傳》原非信史；空中樓閣，《山海經》半是讕言。好事為之，由來久矣。
　　僕友劍癡，閉戶滬濱，枕流海上。胸羅星宿，身到嫏嬛，下筆成文，聲協金石，拔劍斲地，氣薄雲霄。閒嘗放眼古今，遊心竹素。謂：「夫傳奇述異，盡多充棟之書；說鬼搜神，不乏覆瓿之料。然朝報或嫌斷爛野語，又病荒蕪。若非博士買驢。文深義晦，即是賤工畫虎，貌合神離。求其得意直書，愜心貴富，鉛華洗盡，花樣翻新。燃溫犀以燭幽，鑄禹鼎以象物。神仙任俠兩傳，合成兒女英雄，雙管齊下，而又老嫗都解。如吟香山之詩，瘧鬼可驅，似讀孔璋之檄者，古人未作，後世無聞焉。」用是磨礪詞鋒，指麾筆陳，匠心默運，生面獨開，撰《仙俠五花劍》一書爾。其排雲而出，人下九天，入水不濡，身經百鍊，熔金成液。耀匣裡之芙蓉，切玉如泥；斬人間之荊棘，無遠弗屆。則飛廉莫能追，靡堅不摧；則夏育失其勇，雪來丹之。憤黑卵不得瓦全，抉詢美之危素娥，依然璧返。能使奸雄膽落，義士眉伸，誠藝苑之別裁，稗官之傑構也。至若精神團結，字挾風霜，藻彩紛披，語有根柢。曹將軍繪馬，骨肉停勻，孫武子論蛇，頭尾呼應。猶為餘事，無俟贅言。
　　嗟乎！紅羊劫急，白馬盟新；強暴跳樑，桀黠構扇，弱肉爭食，公道何存。言者頰鳴，聞之眥裂。痛中原之板蕩，借箸誰籌；制南越之猖狂，請纓無路。人情洶洶，天意夢夢。蘭成無取樂之方，屈子有《離騷》之作，則欲消磨歲月，開拓心胸，代梁父之吟，下東坡之酒，舍是編其奚屬哉！辛丑七月下浣古滃洲狎鷗子序於海上語新樓
