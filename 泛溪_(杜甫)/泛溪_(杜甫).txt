

落景下高堂，進舟泛回溪。
誰謂築居小，未盡喬木西。
遠郊信荒僻，秋色有餘淒。
練練峰上雪，纖纖雲表霓。
童戲左右岸，罟弋畢提攜。
翻倒荷芰亂，指揮徑路迷。
得魚已割鱗，采藕不洗泥。
人情逐鮮美，物賤事已睽。
吾村靄暝姿，異舍雞亦棲。
蕭條欲何適，出處無可齊。
衣上見新月，霜中登故畦。
濁醪自初熟，東城多鼓鼙。

