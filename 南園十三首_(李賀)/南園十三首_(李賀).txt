花枝草蔓眼中開，小白長紅越女腮。
可憐日暮嫣香落，嫁與春風不用媒。

宮北田塍曉氣酣，黃桑飲露窣宮簾。
長腰健婦偷攀折，將餧吳王八蠒蠶。

竹裏繰絲挑網車，青蟬獨噪日光斜。
桃膠迎夏香琥珀，自課越傭能種瓜。

三十未有二十餘，白日長飢小甲蔬。
橋頭長老相哀念，因遺戎韜一卷書。

男兒何不帶吳鉤，收取關山五十州。
請君暫上淩煙閣，若箇書生萬戶侯。

尋章摘句老雕蟲，曉月當簾掛玉弓。
不見年年遼海上，文章何處哭秋風。

長卿牢落悲空舍，曼倩詼諧取自容。
見買若耶溪水劍，明朝歸去事猨公。

春水初生乳燕飛，黃蜂小尾撲花歸。
牕含遠色通書幌，魚擁香鉤近石磯。

泉沙耎臥鴛鴦暖，曲岸迴篙舴艋遲。
瀉酒木欄椒葉蓋，病容扶起種菱絲。

邊讓今朝憶蔡邕，無心裁曲臥春風。
舍南有竹堪書字，老去溪頭作釣翁。

長巒谷口倚嵇家，白晝千峰老翠華。
自履藤鞋收石蜜，手牽苔絮長蒓花。

松溪黑水新龍卵，桂洞生硝舊馬牙。
誰遣虞卿裁道帔，輕綃一疋染朝霞。

小樹開朝逕，長茸溼夜煙。
桞花驚雪浦，麥雨漲溪田。
古剎疎鐘度，遙嵐破月懸。
沙頭敲石火，燒竹照漁船。
