孝景帝生長沙定王發。武帝世，諸侯得分封子弟，以泠道縣舂陵封發中子買爲舂陵節侯。買生鬱林太守外，外生鉅鹿都尉回，回生南頓令欽，欽生光武皇帝。元帝時，節侯之孫孝侯以南方卑溼，請徙南陽。於是以蔡陽白水鄉爲舂陵侯封邑，而與從昆弟鉅鹿君及宗親俱徙焉。湖陽人樊重女曰歸都，自爲童兒，不正容不出於房。南頓君聘焉，生齊武王縯、魯哀王仲、世祖、〔胡陽〕、新野、寧平公主。
世祖諱秀，字文叔。初，南頓君爲濟陽令，而世祖生，夜有赤光，室中皆明。使卜者筮之，曰：「貴不可言！」是歲，嘉禾生，縣界大熟，因名曰秀。爲人隆準，日角，大口，美鬚眉，長七尺三寸。樂施愛人，勤於稼穡。嘗之長安，受《尚書》，大義略舉。兄縯，字伯昇，慷慨有大節。王莽篡漢，劉氏抑廢，常有興復之志，不事產業，傾身以結豪傑，豪傑以此歸之。
新野人鄧晨，字偉卿，家富於財。晨少受《易》，好節義。世祖與之善，以姊妻之，是爲新野公主。世祖與晨遊宛，穰人蔡少公，道術之士也，言：「劉秀當爲天子。」或曰：「是國師公劉子駿也。」世祖笑曰：「何知非僕耶？」坐者皆笑。當是時，莽行一切之法，犯罪輒斬之，名曰「不順時令」。晨謂世祖曰：「王莽暴虐，盛夏斬人，此天亡之時，宛下言儻能應也。」世祖笑而不應。
宛人李通，字次元。父守爲王莽宗卿師。守身長八尺，容貌絶異，治家與子孫如官府。少事劉歆，好星曆讖記之言，雲︰「漢當復興，李氏爲輔。」私竊議之，非一朝也。通嘗爲吏，有能名。見王莽政令凌遲，挾父守所言，又居家富佚，爲閭里豪，自免歸。從弟軼，亦好事者，謂通曰：「今四方兵起，王氏且亡，劉氏當興。南陽宗室，獨有劉伯昇兄弟汎愛衆，可以謀大事。」通甚然之。世祖常避吏於宛，通遣軼候世祖。初，通同母弟申屠臣善爲醫術，以其難使也，縯殺之，故世祖不欲見軼。軼輒來不止，世祖乃彊見之。軼徐達通意，殊不以申屠臣爲恨，世祖不得已，乃許之往。時通病臥室內，世祖與通兄鯈、弟寵及軼語。鯈等喜悅，竝言天下兵起、王莽亡敗之狀。世祖初以士君子道相慕，故往答之。及聞其語，大驚，不敢應，起入室候通，通握手極歡。移日，復言及兵起及讖文，世祖微難通曰：「即如是，當如宗卿師何？」通曰：「已自有度。」世祖深知通意，遂相結。
初，琅邪呂母之子爲縣長所殺，呂母家產數百金，志欲報怨，乃治酒，多買刀兵，少年隨其所乏而與之。如此數歲，財產單盡，少年相與償母。母涕泣曰：「所以相待，非治產求利也，欲以爲子報怨耳！諸君寧能相哀也？」少年壯之，又素被恩，皆許諾。聚衆數百人，母自號將軍，攻縣長及掾吏。既而解掾吏曰：「諸卿無罪，唯欲報長耳。」諸吏叩頭爲長請，母曰：「吾子犯小罪，不當死，長殺之。殺人當死，又何請乎？」母遂手殺之，以其首祭子墓。自是莒人樊崇、東〔莞〕（宛）人逄安、東海人徐宣、謝祿並爲盜賊，一歲間，衆各數萬人。王莽沐陽侯田況大破之，遂殘州郡，所過抄掠百姓。
初，崇等以困窮爲賊，無攻城略地之心。結聚浸盛，乃相與爲約殺人號令。最尊者稱三老，其次從事、卒〔史〕（吏）。王莽遣平均公廉丹、太師王匡東擊之。軍至定陶，莽詔丹曰：「倉廩盡矣，府庫空矣，可以怒矣，可以戰矣。」丹惶恐，夜召掾馮衍，以書示之。衍因說丹曰：「張良以五世相韓，椎秦始皇於博浪之中，勇冠乎賁、育，名高乎泰山。將軍之先，爲漢信臣。新室之興，英俊不附。今海內潰亂，百姓塗炭，民之思漢，甚於詩人之思邵公也，愛其甘棠，況其子孫？民所歌舞，天必從之。方今爲將軍計，莫若先據大郡，鎮撫吏士，百里之內，牛酒日賜，納雄傑之士，詢忠智之謀，興社稷之計，除萬民之害，則福流於無窮，勳著於不朽。與其軍覆於中原，身分於草野，功敗名滅，恥及先祖者哉？聖人轉禍而爲福，智士因敗而爲功，願明公深計，而無與俗同。」丹不能從。進及睢陽，復說丹曰：「蓋聞明者見於無形，智者慮於未萌，況其昭哲者乎！凡患生於所忽，禍發於細微，敗不可悔，時不可失。公孫鞅曰：『有高人之行，負非於世；有獨見之慮，見疑於人。』故信庸庸之論，破金石之策，襲當世之操，失高明之德。夫決者智之君也，疑者事之役也。時不重至，公勿再計。」丹不聽。衍，奉世曾孫也。
崇等欲戰，恐其衆與莽兵亂，乃皆朱眉，以相識別，由是號曰赤眉。赤眉別校董憲等衆數萬人，在梁郡。匡、丹攻拔無鹽，莽遣中郎將奉璽書勞匡、丹，進爵爲公。王匡〔欲〕（故）進擊憲，廉丹以爲新拔城，罷勞，當且休士養威。匡不聽，引兵獨進，丹隨之，合戰成昌，兵敗，匡走。丹使吏持其印韍、符節付匡曰：「小兒可走，吾不可！」遂止，戰死。校尉汝雲、王隆等二十餘人別鬬，聞之皆曰： 「廉公已死，吾誰爲生！」馳奔賊，皆戰死。莽傷之，下書曰：「惟公多擁選士精兵，衆郡駿馬、倉穀、帑藏，皆得自調，忽於詔策，離其威節，騎馬呵譟，爲狂刃所害，嗚呼哀哉！賜謚曰果公。」
國將褒章謂莽曰：「皇祖考黃帝之時，中黃直爲將，破殺蚩尤。今臣居中黃直之位，願平山東。」莽遣章馳東，與太師匡並力。又遣大將軍陽浚守敖倉，司徒王尋將十餘萬屯雒陽，填南宮，大司馬董忠養士習射中軍北壘，大司空王邑兼三公之職。司徒尋初發長安，宿霸殺廄，亡其黃鉞。尋士房揚素狂直，廼哭曰：「此《經》所謂『喪其齊斧』者也。」自劾去。莽擊殺揚。
四方盜賊往往數萬人，攻城邑，殺二千石以下。太師王匡等戰，數不利。莽知天下潰畔，事窮計迫，迺議遣風俗大夫司國憲等分行天下，除井田、奴婢、山澤、六筦之禁，即位以來詔令不便於民者，皆收還之。待見未發，會世祖與通定謀議，期以材官都試騎士日，欲劫前隊大夫甄阜及屬正梁丘陽，因以號令大衆。乃使世祖與軼歸舂陵，舉兵以相應。遣從兄子季之長安，以事報父李守。季於道病死，守密知之，欲亡歸。素與邑人黃顯相善，時顯爲中郎將，聞之，謂守曰：「今關門禁嚴，君狀貌非凡，將以此安之？不如詣闕自歸。事既未然，脫可免禍。」守從其計，即上書歸死，章未及報，留闕下。會事發覺，通得亡走。莽聞之，乃繫守於獄，而黃顯爲請曰：「守聞子無狀，不敢逃亡，守義自信，歸命宮闕。臣顯願質守俱東，曉說其子。如遂悖逆，令守北向刎首，以謝大恩。」莽然其書。會前隊復上通起兵之狀，莽怒，欲殺守，顯爭之，遂並被誅，及守家在長安者盡殺之。南陽亦誅通兄弟門宗六十四人，皆焚屍宛市。
時劉縯召諸豪傑計議曰：「王莽暴虐，百姓分崩，今枯旱連年，兵革竝起，此亦天亡之時，復高祖之業，定萬世之秋也。」衆皆然之。於是分遣親客，使鄧晨起新野，世祖與李通、李軼起於宛。伯昇自發舂陵子弟。諸家子弟恐懼，皆亡逃自匿，曰：「伯昇殺我！」及見世祖絳衣大冠，皆驚曰：「謹厚者亦復爲之！」乃稍自安。凡得子弟七八千人，部署賓客，自稱「柱天都部」。
使宗室劉嘉往誘新市、平林兵與其帥王鳳、陳牧等，合軍而進，西擊長聚。世祖初乘牛，殺新野尉，乃得馬。進屠唐子鄉，殺湖陽尉。軍中分財物不均，衆恚恨，欲反攻諸劉。世祖歛宗人所得物，悉與之，衆乃悅。進拔棘陽，與莽前隊大夫甄阜、屬正梁丘賜戰於小長安，漢軍大敗，還保棘陽。阜、賜乘勝留輜重藍鄉，引兵南渡。伯昇饗士設盟，潛師夜襲藍鄉，盡獲其輜重。
十一月，有星孛於張，東南行五日不見。孛星者，惡氣所生，或謂之彗星。張爲周分。其後世祖都洛陽，除穢布新之象。
更始元年正月，斬阜、賜，死者萬餘人。嚴尤、陳茂聞阜、賜死，馳欲據宛。伯昇乃焚積聚，破釜甑，與茂戰於育陽，大破之，斬首二千餘級。尤、茂走汝南，漢兵遂圍宛。伯昇自號柱天將軍，聖公稱更始將軍。王莽惡之，購伯昇五萬戶，黃金十萬斤，使長安中諸宮署及天下鄉亭皆畫伯昇像，使旦起射之。
自阜、賜死後，降者十餘萬，無所統一。諸將請立君。南陽英雄及王常皆投歸伯昇，然漢兵以新市、平林爲本，其將帥起草野，苟樂放縱，無爲國之略，皆憚伯昇而狎聖公。
二月辛巳，朱鮪等於濟水上設壇場，立聖公爲天子，議示諸將。伯昇曰：「諸公妄尊宗室，甚厚無益，然愚竊有所難。聞赤眉起青、徐，衆數十萬，其中必有諸劉，若南陽有所立，此必將內爭。王莽未滅而宗室相攻，是疑天下而自損權，非所以破莽之道也。且首兵唱號，鮮有能遂，陳涉、項羽是也。舂陵去宛纔三百里，功德未有所施，遽自尊立，爲天〔下〕（子）準的，後人將得承吾弊，非計之善者也。爲將軍計，不如且稱王，王勢亦足以斬諸將。今赤眉所立者賢，相率而往從之，必不奪吾爵位；如無所立，破莽降赤眉，然後舉尊號，亦未晚也。」諸將多曰：「善！可且爲更始王。」將軍張斤拔劍擊地，曰：「疑事無功，今日之議，不得有二！」乃立聖公。聖公素懦弱，流汗不敢言。以次拜諸將，劉良爲國三老，王匡爲定國上公，王鳳爲成國上公，朱鮪爲大司馬，劉縯爲大司徒，陳牧爲大司空，世祖爲太常卿，餘皆九卿、將軍，改元爲更始元年。於是豪傑失望。
劉稷擊魯陽，聞更始立，怒曰：「本宗室謀討王莽復社稷者，伯昇兄弟也，更始何爲者！」不肯詣宛，更始、大臣不悅。世祖惡之，謂伯昇曰：「事欲不善。」伯昇笑曰：「恆如是耳。」李軼初與世祖善，後諂新貴而疏世祖。世祖誡伯昇曰：「此人不可親也。」伯昇不從。平林兵圍新野，不能下，其宰潘臨登城曰：「願得劉公一信。」伯昇降之。伯昇威名日盛，更始君臣內不自安。頃時，詔示縯七尺寶劒，申屠建隨獻玉玦示。樊宏曰：「昔鴻門之會，范曾舉玦示項羽，指在高祖，建得無不善乎？」而縯不應。及世祖將至潁川，復深誡伯昇。
三月，世祖與諸將略地潁川，父城人馮異、內鄉人銚期、潁陽人王霸、襄城人傅俊、棘陽人馬成皆從世祖。
異字公孫，通《左氏春秋》，好《孫子兵法》，爲郡功曹，監五縣事，與父城令苗萌共守。異出行屬縣，爲漢兵所得。異曰：「老母在城中，且一夫之用，不足爲彊，願據五城以効功。」世祖善之。異歸謂萌曰：「觀諸將皆壯士屈起，如劉將軍，非庸人也，可以歸身，死生同命。」萌曰：「願從公計。」
期字次況，身長八尺二寸，容貌壯異。父卒，期行喪三年，鄉里義之。世祖聞其氣勇有志義，召爲掾。
霸字元伯，家世獄官。霸爲獄吏，不樂文法，慷慨有大志，其父奇之，使學於長安。數年歸，會世祖過潁陽，以賓客見世祖曰：「聞將軍興義兵，誅篡逆，竊不自量，貪慕威德，願充行伍，故敢求見。」世祖曰：「今天下散亂，兵革竝興，得士者昌，失士者亡。夢想賢士，共成功業，豈有二哉！」霸父謂霸曰：「吾老矣，不任軍旅，汝往，勉之！」
俊字子衛，成字君遷，以縣吏。亭長從。
夏五月，王莽遣大司徒王尋、大司空王邑將四十萬兵，號百萬衆，至潁川，嚴尤、陳茂復與二公遇。莽之遣二公也，欲盛威武，以震山東，至賫猛獸車甲攻戰之具，輜重千里。世祖與下江、新市、平林兵數萬人，擊之於陽關。二公〔兵盛，漢〕兵反走，世祖入昆陽，諸將惶怖，各欲歸保所得城。世祖曰：「昆陽即破，一日之間，諸將亦滅，不同力救之，反欲歸守妻子財物耶？」諸將怒曰：「劉將軍何以敢如此！」世祖乃笑而去，唯王常然世祖之計。會候還，言︰「大兵來，長數百里，不見頭尾，頗至城北矣！」諸將乃遽更請劉將軍計之，世祖復爲陳相救之勢。諸將素輕世祖，及迫急，世祖爲畫成敗，皆從所言。時漢兵在城中者八九千人，世祖留王鳳、王常守昆陽，夜與宗佻、李軼、鄧晨十三騎出城。
時二公至城下者且十萬人，世祖幾不得出。嚴尤說王邑曰：「昆陽城小而堅，今稱尊號者在宛，然進大兵向宛，彼必奔走。宛下兵敗，昆陽自服。」邑不聽。遂環昆陽作營，圍之數重，雲車十餘丈，旗幟蔽野，金鼓之聲聞數十里，或爲地窟，或作衝車，弩射城中如雨，城中負戶以汲。二公自以功在刻漏，校尉、司馬請托郡縣，取受賄賂，不以軍事爲憂。有流星墮營中，正晝有雲氣若壞山，直於營而墮，不及地尺而滅，吏士皆壓仆。
世祖既至定陵，晨，悉發諸營精兵救昆陽。諸將戀輜重，欲留兵守之，世祖曰：「今同心併力，以破二公，珍寶萬倍，大功可成；如爲所敗，身首無餘，何財物之有！」諸將聞二公兵盛，皆震懼。世祖爲陳天命歷數，說其意，請爲前行。諸將不得已，皆從世祖。世祖將步騎千餘人居諸將前，二公遣步騎千餘人來合戰，斬首數十級。諸將喜曰：「劉將軍平生見小敵怯，今見大敵勇，甚可怪！」世祖復進，諸將乘之，斬首數百級。連戰輒勝，諸將益奮。
棘陽人岑彭，字君然，以郡吏共嚴說守宛城，伯昇攻之數月，城中相食。是月，岑彭、嚴說舉城降。諸將欲誅之，伯昇曰：「彭爲郡吏，執心堅守，是其節也。舉大事當表義士，不如封之，以勸後人。」更始乃封彭爲歸德侯。更始入都太守府，封宗室諸將皆爲列侯者百餘人。
宛城之拔，昆陽未知也。世祖爲書與城中，言宛下，兵復至昆陽」，墜其書。二公得書，恐。六月己卯，世祖選精兵三千，從城西水上奔二公陣，二公兵走北，殺司徒王尋。而昆陽城中兵亦鼓譟而出，中外竝擊。會大風雷雨，滍水盛，二公大衆遂潰，奔走赴水溺死以數萬，滍水爲之不流。王邑、嚴尤、陳茂輕騎逃去，漢軍獲其輜重車甲，連月不盡，或焚燒其餘。
於是劉稷詣宛，李軼等共譖之。更始乃陳兵收稷，伯昇固爭之，遂並殺伯昇。以光祿勳劉賜爲大司徒。時世祖在父城，乃詣宛謝之，不伐昆陽之功。更始以是慙，拜世祖爲破虜大將軍，封武信侯。
秋八月，故鍾武侯劉望據汝南，自立爲定漢王，嚴尤、陳茂皆歸之。
王莽遣太師王匡、國將褒章守洛陽，以距更始。更始遣西屏將軍申屠建、司直李松攻武關，定國上公王匡攻洛陽。三輔震動，長安中兵起，共攻莽。
九月丙子，東海公孫賓就斬莽首。會申屠建、李松至，傳莽首及璽綬詣宛。更始視之，曰：「莽不如是，當與霍光等。」更始韓夫人言云：「不如此者，帝當那得之？」
是月，王匡亦拔洛陽，執太師公王匡、國將褒章至宛，斬之。
冬十月，劉望自立爲天子，嚴尤爲大司馬，陳茂爲丞相。更始使劉信擊之，望兄子回殺望降。嚴尤、陳茂走朗陵，爲故吏所殺。
更始欲北之洛陽，以世祖爲司隸校尉。初，三輔官府吏東迎者見更始諸將數十輩，皆冠幘而衣婦人衣，大爲長安所笑，智者或亡入邊郡。及司隸官屬至，衣冠制度皆如舊儀。父老舊吏見之，莫不垂涕悲喜，曰：「何幸今日又見漢官威儀！」
更始至洛陽，遣使降樊崇等。樊崇等與渠帥二十餘人至洛陽降，皆封爲列侯。其留者相率叛之，崇等即皆亡去，復領其衆，分爲二隊︰崇自開封出南陽，徐宣、謝祿等從陽翟擊河南。
是時豪傑竝起，〔李憲起〕廬江，張步起琅邪，劉芳起安定，董憲起東海，秦豐起黎丘，其餘赤眉、銅馬、青犢、高湖、董達等，衆各數萬，旬月之間，天下皆遍。
隗囂字季孟，天水成紀人。少爲郡吏，著名涼州。季父崔，豪俠能得衆情，聞莽兵敗昆陽，更始立於宛，謀起兵以應漢。囂止之曰：「兵，凶事也，宗族何辜！」崔不從，收兵得數千人，攻莽鎮夷大尹李育，殺之。既而推囂爲主，不得已，乃聘平陵人方望爲軍帥。望說囂曰：「今欲承天順民，輔漢而〔起，今〕立者乃在南陽。莽尚據長安，言爲漢，無所受命，何以見信於衆乎？宜急立漢高廟，稱臣奉祠，所謂『神道設教』，求助民神者也。且禮有損益，質文無常，茅茨土階，致其肅（也）敬。雖未備物，神明其捨諸！」囂從其言，遂立漢祖宗廟。祀畢，相與盟曰：「凡我同盟，允承天道，興輔劉宗，或懷姦慮，神明殛之！」囂乃勒兵十萬，將攻安定。安定太守王向，莽從弟譚之子，威行郡中，屬縣未敢叛。囂喻向以天命，向不從。囂復爲言「重頓兵血刃，傷害吏士」，終不聽。乃進兵，虜向，以徇百姓，然後行戮，安定悉降。而長安中亦起兵誅莽。囂遂分遣諸將徇隴西、武都、金城、武威、張掖、酒泉、燉煌，皆下之。
公孫述字子陽，茂陵人。成帝時，爲清水長，兼治五縣，姦不得發，郡中謂有神。王莽時，守導江卒正，復有能名。更始之立，南陽人宗成自稱將軍，收兵漢中，衆數萬人，遂至成都。是時導江治臨邛，述召縣中豪傑，謂之曰：「天下同苦新室，思劉氏矣，故聞漢將軍至，馳迎道路。今百姓無辜，父子俘獲，室家燒燔，此寇賊，非義兵也。吾欲執郡自守，以待真主。諸公併力者即留，不欲者即去。」豪傑皆叩頭，願效死。乃發城中兵千餘人，述使人詐稱漢使者自東方來，拜受印綬，因號曰輔漢將軍、兼益州牧。北至成都，衆數千人，遂攻宗成，大破之，盡有益州。
李憲，潁川人。王莽時，（於）廬江賊起，衆至十餘萬。莽以憲爲偏將軍，連年擊平之。莽敗，憲據郡守，自稱淮南王。
張步，琅邪人。漢兵起，步亦聚衆千餘人，擊攻傍縣數十城。
劉芳，安定三水人，本姓盧。王莽末，天下咸思漢，芳由是詐自稱武帝後，變姓名爲劉文伯。及莽敗，芳與三川屬國羌、胡起兵北邊。
董憲字僑卿，東海朐人。父爲人所殺，憲聚客報寃，衆稍多，遂攻屬縣。
秦豐，南郡黎〔丘〕鄉人。少時受律令，爲縣吏。漢兵起，與同鄉蔡張、趙京等起兵，衆數千人，攻宜城、襄陽諸縣，下之，自稱黎丘王。
更始封劉永爲梁王。永，故梁王子也，王莽時廢爲家人。更始立，詣洛陽，故得封。
更始將使大將平河北，劉賜〔言〕諸宗室無可使者，獨有世祖也。朱鮪等以爲不可，而左丞相曹競父子用事，馮異勸世祖厚結焉，由是以世祖爲大司馬，遣平河北。於是馮異、銚期、堅鐔、祭遵、臧宮、王霸皆以爲掾吏，從至河北。賓客多去者，世祖謂霸曰：「潁川從我者皆已亡矣，疾風知勁草，爾其勉之！」
堅鐔字子汲，襄城人也，以縣吏從世祖。
祭遵字弟孫，潁陽人。家富給，而遵惡衣服，不自修飾，又好經學。母死，負土成墳，以孝謹聞。常爲亭長所侵辱，遵結客殺亭長，縣中稱其儒而有勇也。世祖破二公於昆陽，還潁陽，遵以縣吏數進見。上愛其姿容，謂遵曰：「欲從我乎？」曰：「願從。」因署門下吏。
臧宮字君翁，郟人。爲縣亭長，率賓客入下江兵中。昆陽之戰，諸將稱其勇。世祖察宮勤力少言，獨親納之。
初，伯昇之遇害，世祖不敢制服，飲食笑言語如平常。馮異見世祖獨居，不御酒肉，被席有涕泣處，異獨寬解世祖。世祖曰：「卿勿妄言，何有是乎？」異因曰：「天下同苦王氏，思漢家。今下江諸將縱橫姿意，所至虜掠財物，略人婦女，百姓已復失望，無所戴矣。今公專命方面，廣施恩德。有桀、紂之亂，乃見湯、武之功。民之饑渴，易爲飲食時也。宜急分遣官屬，理寃結，施恩惠。」於是乃遣異與銚期乘傳撫循百姓，所至二千石、長吏、三老皆具食，宥囚徒，除苛政，反漢官，申舊章。吏民大喜，牛酒盈路，皆辭而不受。
南陽新野人鄧禹，字仲華。少以德行稱。嘗遊學長安，見世祖，知非常人也。更始立，人多薦舉禹，不肯從。聞世祖平河北，乃杖策追之，及世祖於鄴。世祖見禹甚喜，謂禹曰：「欲仕乎？」曰：「不願。」世祖曰：「即如是，欲何爲？」對曰：「使明公威德加於海內，禹得效其尺寸之功，垂名竹素，此其願也。」世祖留禹宿，禹因進說曰：「古人有言，聖人不得違時，時亦不可失也。歷觀往古聖明之興，因時立功，二科而已，天事與人事也。今以天事觀之，更始既立，而〔災〕變方興；人事觀之，帝王大業，非凡夫所任。更始既是庸才，而其輔佐無有忠良明智，深謀遠慮，欲尊主安民者也。以古人度觀之，今敗可見也。公推誠接士，緫覽英雄，天下之人皆樂爲驅馳，公之德，衆所歸也。初戰昆陽，破王莽四十萬衆，天下聞之，莫不震靡，公之武，衆所服也。軍政齊肅，少長有禮，賞善如不及，討惡如慮遙，公之文，衆所安也。聰明神武，所謂天下聖人也。民之歸治，如水趨海。以公之威德，應民之望，收天下英雄而分授之。河內被山帶河，足以爲固，其土地富貴，殷之舊都，公之有此，猶高祖之有關中也。進兵定冀州，北取幽、並胡馬之用，東舉青、徐，引負海之利。三州既集，南面以號令天下，天下不足定也。」上笑曰：「且相隨北去。」因敕左右，號禹曰鄧將軍。
鉅鹿宋子人耿純，字伯山，說李軼曰：「將軍以龍虎之姿，〔遭〕風雲之時，奮迅而起。期月之間，兄弟富貴，德信不聞於士民，功勞未施於百姓，而寵祿暴興，此智者之所忌也。兢兢自危，猶懼不終，而況沛然自足，可以成功者乎？」軼奇之，乃授純節，令安集趙、魏。是時世祖在邯鄲，純見世祖長者，官屬齊肅，遂求自納焉。
南陽宛人朱祐，字仲先，世祖之舊也。伯昇之起，以祐爲護軍。伯昇敗，祐常獨怨望，世祖每短絶之。祐自洛陽將之河北，劉嘉問祐曰：「子將何之？」祐曰：「將之長安。」嘉素奇世祖，知祐有舊，謂祐曰：「子與劉公善，胡不北乎？嘉有勞苦吏，欲託之劉公。」祐曰：「若是，願與之俱。」乃給其車馬，使賈復、陳俊與祐俱北，及世祖於栢人。世祖復以祐爲護軍，常居中，親幸。祐從容問世祖曰：「更始政亂，公有日角之相，天之所命也。」世祖怒，將收之，乃不敢言。
賈復字君文，南陽冠軍人。初事舞陰李生，李生奇之，謂門人曰：「賈生容貌志氣如此，而勤於學，將相之器也。」嘗爲縣吏，迎鹽河東，會盜賊起，同輩十餘人皆棄鹽去，復獨送至縣，縣中稱其信。及漢兵起，復聚衆數百人於羽山，既而將其兵屬劉嘉，爲校尉。復見更始綱紀日替，令嘉遠爲之慮，乃說嘉曰：「臣聞圖堯、舜之事而不能至者，湯、武是也；圖湯、武之事而不能至者，桓、文是也；圖桓、文之事而不能至者，六國是也；圖六國之事而不能至者，亡六國是也。今漢氏中興，大王以親戚爲輔，天下未定而安所保，所保得無不可保乎？」嘉曰：「公言大，非吾任也。大司馬劉公在河北，可往投之。」去見上，上復奇之。又鄧禹亦稱有將帥才，於是署復爲都督，解左驂以賜之。
陳俊字子昭，南陽西鄂人也。少學長安，歸爲郡吏。漢兵起，爲劉嘉長史。既遇世祖，調補曲陽長，謂世祖曰：「欲與君爲左右，小縣長何足以留之？」俊即解印綬去。世祖以俊爲彊弩將軍，將中堅士。俊教習進退，皆應旗鼓，臨敵奮擊，所向皆破。世祖曰：「諸將皆如此，復何憂哉？」
王昌字郎，邯鄲人。初，聞赤眉大衆將至，百姓騷動。郎明星曆，以爲河北有天子氣，素與趙繆王子林善，豪俠於趙，欲因此起兵。初，王莽時或稱成帝子子輿，爲莽殺之。郎於是詐稱子輿以誑動林等。林等亦欲以爲亂，乃與趙國大豪李育、張參先宣言赤眉將至，立劉子輿以動衆心，遂率車騎數百，晨入邯鄲，止王宮。十二月壬辰，郎自立爲天子，外遣將帥徇幽、冀，曰：「朕孝成皇帝子子輿者也，遭趙氏之禍。王莽篡弒，賴知命者將護朕躬，解形河濱，削跡趙、魏。王莽竊位，護罪於天，天命祐漢，故使東郡太守翟義、嚴鄉侯劉信擁兵征討，出入胡、漢。普天率土，知朕隱在人間。今也南嶽諸劉爲朕先驅，朕觀天文，乃興於斯。而聖公未知，故且持帝號。今已詔聖公及翟太守驟與功臣詣行在所。荊州刺史、太守皆聖公、翟義所置，彊者負力，弱者疑惑，頓兵傷士，元元喪氣，朕甚悼焉！故遣使者頒下詔書。」是時百姓思漢，言翟義不死，故郎稱之，從民望也。於是自趙國已東，至於遼左，皆從風而靡矣。
茂陵人耿弇，字伯昭。父況，王莽時爲朔調連率。更始立，諸將略地者前後非一，弇乃辭況至京師，因獻貢以自固，弇時年二十一矣。至宋子，會王郎反，從吏孫倉、衛苞勸弇降邯鄲，弇按劒叱之曰：「所以涉難至長安者，欲以輔劉氏也。今我至京師，陳上谷、漁陽兵馬之用，還出太原、代郡，反覆數十日，歸發突騎以奔烏合之衆，如摧枯折腐耳。觀公等族滅不久。」孫倉、衛苞不從，皆亡去。弇聞世祖在盧奴，乃北謁之。世祖署弇門下吏，弇因護軍朱祐求歸發兵，世祖壯之。弇亦書與況，盛陳世祖度略，宜速來相見。況乃馳至昌平，遣小子舒獻馬焉。
