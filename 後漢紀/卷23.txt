建寧元年春正月己亥，上徵至。大將軍竇武持節迎於夏門亭，庚子，即皇帝位。以太尉陳蕃為太傅，（以）〔與大〕將軍竇武（為）〔及〕司徒胡廣錄尚書事。詔曰：「太傅陳蕃輔弼先帝，出納為允，謇諤之節，宣於本朝。朕初踐祚，親授策命，忠篤之性，老而彌純。其封蕃為高陽侯。」固讓不受，章十餘上，乃許。三月辛丑，葬孝桓皇帝於宣陵。庚午，大赦天下。賜男子爵，孝悌、力田帛，各有差。夏四月甲午，追尊祖解瀆亭侯淑為孝元皇帝，考嗣侯萇為孝仁皇帝，妃董姬為慎園貴人。戊辰，以長樂衛尉王暢為司空。五月丁未朔，日有蝕之。六月癸巳，錄定策功封竇武、曹節等十一人為列侯。八月，司空王暢以災異策罷，宗正劉寵為司空。暢字叔茂，太尉龔之子也。初，暢為南陽太守，設禁令，明賞罰。太守下車之後而故犯法者，發屋伐樹，塞井（移）〔夷〕灶，豪強戰栗，晏開早閉，功曹張敞諫曰：「蓋聞諸經典，殷湯開三面之網，而四方歸仁，武王除炮烙之刑，而天下鹹服。高祖創業，約法三章；孝文寬刑，號稱太宗。若夫卓茂、文嗡之徒，皆去嚴刻，務崇溫和。夫明哲之君，網漏吞舟之魚，然後三光明於上，民物和於下。愚謂舜舉皋陶，不仁者遠；隨會為政，晉盜奔秦。治民在德，不在於刑。」暢於是崇寬慎刑，旌賢表德。暢以郡俗奢富，欲約己以矯之，乃衣大布，坐羊皮車，廄馬羸弊而不改之。同郡劉表時年十七，從暢受學。進諫曰：「蓋聞奢不僭上，儉不逼下，守道行禮，貴處可否之間。清不暴鱗，濁不汙泥，蘧伯玉恥獨為君子。府君不希孔聖之明訓，而慕夷、齊之末操，無乃皎然自貴於世？」暢答曰：「昔公儀休在魯，拔園葵，去織婦；孫叔敖相楚，其子披裘刈薪。夫以約失之者鮮矣。聞伯夷之風者，貪夫廉，懦夫有立誌。雖以不德，敢慕高風，且以矯俗也。」太後新攝政，政之巨細多委陳蕃、竇武，同心戮力，以獎王室，徵用天下名士參政事，於是天下英雋知其風指，莫不人人延頸（相）〔想〕望太平。其後中常侍曹節與上乳母趙嬈求諂於太後，太後信之。數出詔命有所封拜，蕃、武每諫不許。會有日蝕之變，藩謂武曰：「昔蕭望之為石顯所殺，李、杜禍及妻子。有一石顯，望之尚為之死，況數十人邪？趙夫人旦夕亂政，其患最甚。蕃以餘年，請為將軍除之，因災之變以除佞臣，誰曰不可？」武亦謀之，深納蕃言。乃言之於太後曰：「故事，內官但典門戶，給事左右而已。今乃參政事，貴顯朝廷，父子兄弟並在列位。天下匈匈，多以為患，今可悉除之。」太後曰：「此皆天所生，漢元以來世世用事，國之舊典，何可廢也？但誅其惡耳。」武性詳重，疑而未決。是時太白犯上，將星又入太微。侍中劉瑜素善天文，與蕃書曰：「星辰錯亂，不利大臣，前所謀者事，宜速斷之。」蕃、武得書將發，於是以朱為司隸校尉，劉祐為河南尹。武奏收中常侍曹節、長樂食監王甫等，使侍中劉瑜內其奏，謀頗泄漏。節等乃竊發瑜奏，且知其事，節曰：「前先帝宮人嫁，武父子載取之，各且十餘人，此大罪也。身自不正，何以正人？」中黃門朱（）〔瑀〕曰：「其中放縱者罪當誅耳，我曹何罪？」乃與等輩十餘人結誅武等，是夜矯詔以王甫為黃門令，持節誅尚書令尹勳，因共脅太後取璽綬。九月辛亥，節請帝禦前殿，召公卿百官易拜司隸校尉、河南尹，遣中謁者分守南、北宮。節稱詔收大將軍竇武。武不受詔，與子紹將北宮二千人屯洛陽都亭。太傅陳蕃聞起兵，將官屬諸生八十餘人到承明門，使者不內，曰：「公未被詔召，何得勒兵入宮？」蕃曰：「趙鞅專兵向宮，以逐君側之惡，春秋義之。」有使者出開門，蕃到尚書門，正色曰：「大將軍竇武，忠以衛國，黃門常侍無道，欲誣忠良邪？」黃門王甫曰：「先帝新棄天下，山陵未成，武有何功？兄弟父子並封三侯。又設樂飲，多取掖庭宮人，旬日之間，資財巨萬。大臣若此，是為道邪？公為宰輔，苟相阿黨，複何求賊？」使劍士收蕃，蕃聲逾厲，辭氣不（橈）〔撓〕，遂送蕃北寺獄。節又稱詔，以少府周（靜）〔靖〕行車騎〔將〕軍，與匈奴中郎將張奐、王甫持節共以討武等，與武陳兵於闕下。（甫）〔武〕令其軍曰：「黃門常侍反逆無道，何盡隨之反乎？先降有重賞。」中宮執勢久，士皆畏之。於是免武兵，數十人者各為部歸於甫軍。自旦至食時，兵降且盡。武自殺，紹等走，靖等皆斬。紹弟機、親族賓客悉誅之。蕃亦被害。妻子徙日南，皇太後遷於雲台。於是自公卿以下嚐為蕃、武所舉，皆免官禁錮。蕃字仲舉，汝南平輿人。初，袁閎為郡功曹，舉蕃以自代，曰：「陳蕃有匡弼之才，不可久屈，宜以禮致之。」於是為郡功曹，舉賢良方正，皆不就。桓帝初，招延俊乂，徵拜為議郎，起署為尚書，稍遷九卿。初，為豫章太守，獨設一榻以候徐孺子，餘人不得而接，其高簡亮正，皆此類也。丙辰，司徒胡廣為太傅，錄尚書事，司空劉寵為司徒。寵字祖榮，東萊牟平人。初，為會稽太守，正身率下，郡中大治，徵入為將作大匠。山陰縣有數老父，年各八十餘，居若邪山下，去郡十里，聞寵當遷，相率共往送寵，人齎百錢。寵見老父曰：「何乃自苦來邪？」對曰：「山穀鄙老，生未嚐到郡縣。他時吏發不去，民間或狗吠竟夕，民不得安。自明府下車以來，吏稀至，民間狗不夜吠。老值聖化，今聞當見棄，故自力來送。」寵曰：「吾何能及公耶？甚勤苦父老！」為選一大錢受之。故會稽號為「取一錢」，其清如此。薄衣服，弊車馬。其與人交恂恂然，在朝廷正色，不可幹以私。閉門靜居，不接賓客，教誨子孫而已。故進不見惡，退無謗言。封曹節十八人為列侯，討陳、竇之功也。十月甲辰晦，日有蝕之。鮮卑犯幽州，殺略吏民，自此已後，無歲不犯塞。陳、實之誅，海內冤之。曹節善招禮名賢以衛其罪，乃言於帝，就拜薑肱為犍為太守，韋著為東海相。招書迫切，肱浮海遁逃，卒不屈去。著不得已，遂解巾臨郡，為政任威刑。妻子放恣，為受罰家所告。（輪）〔論〕輸左校。刑（音）〔竟〕歸鄉裏，為奸人所殺。
二年春正月丁丑，大赦天下。迎慎（國）〔園〕董貴人幸南宮嘉德殿。二月己巳，尊董貴人為孝（文）〔仁〕皇後，後置永〔樂〕宮如匽貴人之禮。貴人河間人，配解瀆侯萇，生帝。後兄子重為五官中郎將。夏四月壬辰，青它見禦座殿軒。癸巳，大風折木。詔群臣各上封事，靡有所諱。議郎謝弼上疏曰：「蓋聞它者，女子之祥也。皇太後幽隔空宮，愁感天心所致（於）〔也〕。皇太後定策帷幄，援立陛下，雖父兄不軌，非皇太後之罪。陛下當以其誅滅之故，特加慰釋之念；而反隔絕，靡有朝問之禮，大虧孝道，不可以示四方。昔周襄王不能事母，夷狄交侵，天命去之，遂陵遲不複興。禮：為人後者為之子。今以孝桓皇帝為父，豈得不以皇太後為母哉？援神契曰：『天子行孝，四夷和平。』方今邊境斥候，兵革鋒起，非孝無以濟之。願陛下上以堯、舜為法，下以襄王為戒，無令皇後憂愁於北宮。一旦有霧露之疾，陛下當何面目以見天下乎？」又匈奴中郎將張奐上書曰：「臣聞風為號令動物通氣。木者火之本，相須乃明。它者，屈伸隱顯似龍，順至為休徵，逆來為災殃。故大將軍竇武忠肅恭儉，有援立之功；太傅陳蕃敦方抗直，夙夜匪懈。一旦被誅，天下驚怛，海內嘿嘿，莫不哀心。昔周公既薨，成王葬不具禮，天乃大風，偃木折樹。成王發書感悟，備禮改葬，天乃立反風，其木樹盡起。今宜改葬蕃、武，（選）〔還〕其家屬，諸被禁錮，一宜蠲除。則災變可消，昇平可致也。」 天子雖知奐言是，然迫於節等，不得從之。中官惡謝弼，出為〔廣〕陵府丞，郡縣承旨，以他罪死獄中。張奐字然明，燉煌酒泉人。少與安定皇甫規俱顯當世，而奐又與規善。初，奐為梁冀所辟，冀被誅，奐廢錮。眾人莫敢為言，唯規數薦奐。由是為武威太守、度遼將軍，幽、並清淨，吏民歌之。徵拜大司農，賜錢二十萬，除家一人為郎。奐讓不受，願（徒）〔徙〕戶華陰。舊製邊民不得內徙，唯奐因功得聽，故奐始為弘農人。建寧初，奐新至未除，會陳、竇之事，中（賞）〔常〕侍曹節等承製使奐率五營士圍武。武自殺，蕃下獄死，義士以此非奐。然素立清節，當可否之間，雖〔強〕禦不敢奪也。後以黨事免官，禁錮河東，太守董卓慕其名，使兄遣奐縑百匹，奐不受，知卓有奸凶之心，遂與絕。至於朋友之饋，雖車馬不辭也。時被黨錮者多不守靜，或徙或死，唯奐杜門不出，養徒著書矣。六月，司徒劉寵為太尉。九月，江夏、丹陽蠻夷反。李膺等以赦獲免，而黨人之名書在王府，詔書每下，輒伸黨人之禁。陳、竇當朝後，親而用之，皆勤王政而盡心力，拔忠賢而疾邪佞。陳、竇已誅，中官逾專威勢，既息陳、竇之黨，又懼善人謀己，乃諷有司奏諸鉤黨者請下州郡考治。時上年十四，問節等曰：「何以為鉤黨？」對曰：「鉤黨者，即黨人也。」上曰：「黨人何用為而誅之邪？」對曰：「皆相舉群輩，欲為不軌。」上曰：「黨人而為不軌，不軌欲如何？」對曰：「欲圖社稷。」上乃可其奏。於是故司空王暢、太常趙典、大司空劉祐、長樂少府李膺、太僕杜密、尚書荀緄、朱、魏朗，侍中劉淑、劉瑜、左中郎將丁栩、潁川太守巴肅、沛相荀昱、議郎劉儒、故掾范滂皆下獄誅，皆民望也。其餘死者百餘人，天下聞之莫不垂泣。【袁宏曰：夫稱至治者，非貴其無亂，貴萬物得所而不失其情也。言善教者，非貴其無害也，貴性理不傷，性命鹹遂也。故治之興所以道通，群心在乎萬物之生也。古之聖人知其如此，故作為名教，平章天下。天下既寧，萬物之生全也。保生遂性，久而安之，故名教之益，萬物之情大也。當其治隆，則資教以全生；及其不足，則立身以重教。然則教也者，存亡之所由也。夫道衰則教虧，倖免同乎苟生；教重則道存，滅身不為徒死，所以固名教也。汙隆者，世時之盛衰也。所以亂而治理，不盡世弊，而教道不絕者，任教之人存也。夫稱誠而動，以理為心，此情存乎名教者也。內不忘己以為身，此利名教者也。情〔存〕於名教者少，故道深於千載。利名教者眾，故道顯於當年。蓋濃薄之誠異，而遠近之義殊也。統體而觀，斯利名教之所取也。】鄉人謂李膺曰：「可逃之乎？」膺歎曰：「事不辭難，罪不逃刑，臣之節也。吾年已七十，禍自己招，複何避乎？」詔書至汝南，督郵吳道悲泣不忍出，縣中不知所為。范滂聞之曰：「督郵何泣哉？此必為吾也。」徑詣縣獄。縣令郭揖見滂曰：「天下大矣，子何為在此？」滂曰：「何敢彰罪於君，使禍及老母。」滂與母訣曰：「滂承順教訓，不能保全其身，得下奉亡君於九泉，亦其願也。」母曰：「爾得李、杜齊名，吾複何恨！」三君、八雋之死，郭泰私為之慟曰：「『人之雲亡，邦國殄瘁。』漢室滅矣，未知瞻烏爰止於誰之屋？」泰字林（完）〔宗〕，太原介休人。少孤養母，年二十，為縣小吏，喟然歎曰：「大丈夫焉能處斗筲之役？」乃言於母，欲就師問。母對之曰：「無資奈何？」林宗曰：「無用資為。」遂辭母而行，至成皋屈伯彥精廬，並日而食，衣不蓋形，人不堪其憂，林宗不改其樂。三年之後，藝兼遊、夏。同邑宋仲字雋，有高才，諷書日萬言，與相友善，閑居逍遙。泰謂仲曰：「蓋昔之君子會友輔仁，夫周而不比，群而不黨，皆始於將順，終於匡救，濟俗變教，隆化之道也。」於是仰慕仲尼，俯則孟軻，周流華夏，采（褚）〔諸〕幽滯。泰始中，至京師，陳留人符融見而歎曰：「高雅奇偉，達見清理，行不苟合，言不誇毗，此異士也。」言之於河南尹李膺，與相見曰：「吾見士多矣，未有如郭林宗者也。其聰識通朗，高雅密博。今之華夏鮮見其儔。」友而親之。陳留人韓卓，有知人之鑒，融見（原）〔卓〕，以己言告之。卓曰：「此太原士也。」他日，又以泰言告之，卓曰：「四海內士也，吾將見之。」於是驟見泰，謂融曰：「此子神氣衝和，言合規矩，高才妙識，罕見其倫。」陳留蒲亭亭長仇香年已長矣，泰見香在而言之，明日起朝之，曰：「君，泰之師，非泰之友。」陳留茅容，年四十矣，親耕隴畝，避雨樹下，眾人悉踐蹲，容獨厘膝危坐。泰奇其異，請問舍所在，因寄宿。容明旦殺雞作食，泰謂之為己也。容分半食母，餘半（度）〔庋〕置，自與泰素餐。泰曰：「卿賢哉遠矣！郭泰猶減三牲之具以供賓旅，而卿如此，乃我友也。」起對之揖，勸令學問，卒成盛德。嚐止陳國文孝，童子魏昭求入其房供給灑掃，泰曰：「年少當精義書，曷為（來）〔求〕近我乎？」昭曰：「蓋聞經師易遇，人師難遭，故欲以素絲之質附近朱藍耳。」泰美其言，聽與共止。嚐不佳，夜後命昭作粥，粥成進泰，泰一嗬之曰：「為長者作粥，不加意敬，使不可食。」以杯擲地。昭更為粥重進，泰複嗬之。如此者三，昭姿無變容，顏色殊悅。泰曰：「吾始見子之麵，而今而後，知卿心耳。」遂友而善之。鉅鹿孟敏字叔達，客居太原，未有知名。叔達曾至市買甑，荷擔墮地，徑去不顧。時適遇林宗，林宗異而問之：「甑破可惜，何以不顧？」叔達曰：「甑既已破，視之無益。」林宗以為有分決，與之言，知其德性，謂必為善士，勸使讀書，遊學十年，知名當世。其宗人犯法，恐至大辟，父老令至縣請之。叔達曰：「犯法當死，不應死自活。此明理也，何請之有？」父老董敦之曰：「儻其死者，此大事也，奈何以宜適而不受邪？」叔達不得已，乃行見楊氏令，不言而退。令曰：「孟徵君高雅絕世，雖其不言，吾為原之矣。」初，汝南袁閎盛名蓋世，泰見之不宿而退；汝南黃憲邦邑有聲，天下未重，泰見之，數日乃去。薛恭祖曰：「聞足下見袁奉高車不停軌，鑾不輟軛；從黃叔度乃彌日信宿，非其望也。」林宗答曰：「奉高之器，譬諸泛濫，雖清易挹。叔度汪汪如萬頃之波，澄之而不清，橈之而不濁，其器深廣，難測量也，雖住稽留，不亦可乎！」由是憲名重於海內。初，泰嚐止陳留學宮，學生左原犯事斥逐，泰具酒食勞原於路側，謂之曰：「昔顏涿聚甫之大盜，段幹木晉國之大駔，卒為齊之忠臣，魏之名賢。且蘧伯玉、顏子淵猶有過，誰能無乎！慎勿恨之，責躬而已。」或曰：「何為禮慰小人？」泰曰：「諸君黜人，不託以藜蒸，無有掩惡含垢之義。『人而不仁，疾之已甚，亂也』。吾懼其致害，故訓之。」後原結客謀構己者，至期曰：「林宗在此，負其前言。」於是去。後事發露，眾人鹹自以蒙更生之賜於泰。泰謂濟陰黃元艾曰：「卿高才絕人，足為偉器。然年過四十，名聲著矣。於此際當自匡持，不然將失之矣。」元艾笑曰：「但恐才力不然，至此年矣。若如所敕，敢自克保，庶不有累也。」林宗曰：「吾言方驗，卿其慎之。」元艾聲聞遂隆，後見司徒袁隗，隗歎其英異，曰：「若索女婿，如此善矣。」有人以隗言告元艾，又自生意謂之曰：「袁公有女，得無欲嫁與卿乎？」元艾婦夏侯氏有三〔子〕，便遣歸家，將黜之，更索隗女也。夏侯氏父母曰：「婦人見去，當分釵斷帶，請還之。」遂還。元艾為主人請親屬及賓客二十餘人，夏侯氏便於座中攘臂大呼，數元艾隱慝穢惡十五事，曰：「吾早欲棄卿去，而情所未忍耳，今反黜我！」遂越席而去。元艾諸事悉發露，由此之故廢棄當世。其弘明善惡，皆此類也。後遭母憂，喪過於哀。徐孺子荷擔來吊，以生萏一束頓廬前，既唁而退。或問：「此誰也？」林宗曰：「南州高士徐孺子者，其人諸生，吾不堪其喻也。」鉅鹿孫威直來吊，既而介休賈子序亦來吊，林宗受之。威直不辭而去，門人告之。林宗遣人追之，曰：「何去之疾也？」威直曰：「君，天下名士，門無雜賓，而受惡人之（喭）〔唁〕，誠失其所望，是以去耳」。林宗曰：「宜先相問，何以便去邪？鄉裏賈子序者，實有匈險之行，為國人所棄。聞我遭喪，而洗心來吊，此亦未被大道之訓，而有修善之誌也，吾故受之。若其遂變化者，棄損物更為貴用；如其不然，不保其往也。且仲尼不逆互鄉，奈何使我拒子序也？」子序聞之，更自革修，終成善人。其善誘皆此類也。其所提拔在無聞之中，若陳元龍、何伯求，終成秀異者六十餘人；其所臨官，若陳仲弓、夏子治者十餘人，皆名德也。石雲考從容謂宋子俊曰：「吾與子不及郭生，譬諸由、賜不敢望回也。今卿言稱宋、郭，此河西之人疑卜商於夫子者也，若遇曾參之詰，何辭以對乎？」子俊曰：「魯人謂仲尼東家丘，蕩蕩體大，民不能名，子所明也。陳子禽以子貢賢於仲尼，淺見之言，故然有定邪？吾嚐與杜周甫論林宗之德也，清高明雅，英達環瑋，學問淵深，妙有俊才。然其愷悌玄澹，格量高俊，含弘博恕，忠粹篤誠，非今之人，三代士也，漢元以來未見其匹也。周甫深以為然。此乃宋仲之師表也，子何言哉？」於是勸林宗仕，泰曰：「不然也，吾夜觀乾象，晝察人事，天下所廢，不可支也。方今卦在明夷，爻直勿用之象，潛居利貞之秋也。猶恐滄海橫流，吾其魚也。吾將岩棲歸神，咀嚼元氣，以修伯陽、彭祖之術，為優哉遊哉，聊以卒歲者。」遂辭王公之命，闔門教授。
泰身長八尺，儀貌魁岸，善談論，聲音如鍾，宵行幽闇必正其衣服。家有書五千卷，率多圖緯星曆之事。與其等類行，晨則在前，暮則在後。所曆亭傳不處正堂，恆止逆旅之下，先加糞除而後處焉。及宿止，冬讓溫厚，夏讓清涼，如鄉裏或有爾者父母諺曰：「欲作郭林宗邪？」仇季字香智，陳留考城人，行至純嘿，鄉黨無知者。年四十，召為縣吏，以科選為蒲亭長，勸耕桑，合嫁娶。農事畢，令子弟群居，同學喪不辦者，躬自助之；其孤寡貧窮，令宗人相贍之；其剽輕無業者，宗人亦處業之，不從科者罰之。以穀代公賦，多少有次，行之期月，裏無盜竊。香初到亭，民有陳元者，獨與母居，供養有違，母詣香告元不孝。香驚曰：「籲，是何謂乎？近日過舍，廬落整頓，耕芸以時。此非惡人，但教化未至。且婦人守寡養孤，上欲激貞名於當世，中欲不負於黃泉，下欲育遺嗣而繼宗也。此三節者，婦人之妙行也。母既若斯華發矣，奈何以〔一〕旦之忿棄曆年之勤乎？且母養人孤遺，不能成濟，若死者有知，百歲之後，當何以見亡者？」母涕泣而起。香留為具食，囑曰：「歸勿複言，吾方為教之。」既而之田裏，於眾中厲言曰：「此裏當有孝子，陳元今何在？」眾指曰：「是也。」香起揖之孝行，慰勉之，謂眾曰：「此孝義裏當見異，以陳元故，後諸鄉。」數日，齎酒禮到元家，上堂與相對，視其食飲之具，有異於他日，遂複陳孝行以誘其心，如是者數焉。元卒為孝子，鄉邑所稱，縣表其閭，丞掾致禮。是時河內令王奐政尚嚴猛，聞盾以德化民，署香主簿，請與相見。謂之曰：「聞在蒲亭，陳元不罰而化之，得無鷹鸇之誌邪？」香曰：「以鷹鸇不若鸞凰，故不為也。」奐謝遣曰：「枳棘之林非鸞所集，百里非大賢之路。」州郡並請，皆辭。以疾宴居，必正衣服。妻子有過，免冠自責，妻子庭謝思過。香冠，妻子乃敢升堂，終不加喜怒聲色。妻子事之，若事嚴君焉。黃憲字椒度，汝南慎暢人，父為牛醫。憲識度淵深，時人莫得而測。年十四，潁川荀季和見而歎曰： 「足下吾之師也。」汝南周子居常曰：「吾旬月之間不見黃叔度，則鄙吝之心生矣。」時汝南戴叔鸞者，高邁之士也，當時意氣人所推服，然每見憲，未嚐不悵然自失。母問之曰：「汝何為不樂，複從牛醫兒所來邪？」叔鸞跪曰：「良每自以才能不減叔度，至於麵料其人，瞻之在前，忽焉在後，可為良之師也。」舉孝廉，無就之意，其僚輩皆瞻望於憲，以為準的，於是俱到京師，稱病而歸也。陳寔字仲弓，潁川許人。少為縣吏，常給廝役。時縣吏鄧邵每出候賓，見寔執書立誦，邵嘉之，即解錄遣使詣太學。
寔推純誠，不厲名行，然羅居老少皆親而敬之。鄉閭訟者輒求正於寔，寔以理喻曲直，退無怨者。皆曰：「寧為刑罰所及，不為陳君所非。」寔嚐為郡功曹。中常侍侯覽屬非其人，太守高倫出教教之，寔固請不可。太守曰：「侯常侍不可違，君勿言。」寔乃封教入見，必不得已，寔請自舉之，不足以損明德，退而署文學掾。於是鄉裏鹹以寔為失舉。寔晏然自若。倫去郡，故人送於傳舍，乃具言其狀：「善稱君，惡稱己，陳君之謂也。」由是眾談鹹服焉。辟黃瓊府，除聞喜、太丘長，其政不嚴而治，百姓愛敬之。長子紀，字阮方；小子淑，字季方，皆以儒業德禮稱。紀子群，名重魏、晉，文帝嚐問群：「卿何如父祖？」群對曰：「臣祖寔不言而治，臣父紀言而行之，至於臣群有其言而必行。」是歲，爵號乳母趙嬈為平氏君。
三年春，河內婦食夫，河南人夫食婦。冬，濟南盜賊群起。冬十月，大鴻臚喬玄為司空。
四年春正月甲子，帝加元服，大赦天下。二月癸卯，地震，河水清。三月辛酉朔，日有蝕之。太尉劉寵、司空喬玄以災異策罷。夏四月，河東地裂十二處，各長十餘裏。秋七月癸丑，立皇後宋氏。宋隱之從孫也，以選掖庭，立為皇後。父豐為執金吾，封不期侯。冬十月戊午，上率群臣朝皇太後於雲台。初，太後有援立之功，竇氏雖誅，上心知之，故率群臣俱朝焉。黃門令董萌因上意數為太後〔訴〕怨，上深納之，供給致養每過於（別）〔前〕。於是曹節、王甫共疾萌，以親附竇後，謗訕永樂〔宮〕，萌下獄死。
五年春正月，車駕上原陵，諸侯王、公（王）〔主〕、及外戚家婦女、郡國計吏、匈收單於、西域三十六國侍子皆會焉，如會殿之儀禮。樂闋，百官受賜爵，計吏以次向殿前，上先帝禦座，具言俗善惡民所疾苦。司徒椽蔡邕慨然歎曰：「聞古不墓祭，而上陵之禮如此其備也，察其本意，乃知孝明皇帝至孝惻隱，不易奪也。」或曰：「本意雲何？」對曰：「西京之時，其禮不可得而聞也。光武世始葬於此，明帝嗣位逾年，群臣朝正，感先帝不複見此禮，乃率公卿百僚就陵而朝焉。蓋事亡如事存之意也，與先帝有瓜葛之親，男女畢會，郡計吏各向神坐而言，庶幾先帝魂神聞聽之也。今者日月久遠，非其時人，但見其禮，不知其哀，煩而不省者，先帝孝思之心者也。」
（僖）〔熹〕平元年春三月壬戌，太傅胡廣薨，贈安鄉侯印綬，諡曰文侯。廣字伯始，南郡華容人。初為郡吏，在散輩中。太守法雄有子曰真，善知人，言於父雄曰：「南郡掾吏，其民略可知。今當舉孝廉，為國選士，不可不擇，寧有其人乎？」雄曰：「未有所擬也。」真求與掾相見，獨奇廣。廣時年二十六，雄舉廣為孝廉，至京師，廣為天下第一。旬月拜尚書郎，稍遷九卿公輔。屢登三事，元老在位，國家多難，廢立邪正之間，以厚重自居，不能有所明。然年逾八十，繼母在堂，朝夕定省，子道不虧，傍無幾杖，言不稱老，居喪盡禮。及廣薨，故吏自公卿大夫數百人，皆縗絰殯泣，自漢興以來未嚐有也。廣所臨治無秕政，世為之諺曰：「天下中庸有胡公。」此時公輔者或樹私恩，為子孫計，其後累世致公卿，而廣子孫無過二千石者。夏四月甲午，青蛇見禦座，詔問群臣，靡有所諱。光祿（卿）〔勳〕楊賜上書曰：「臣聞休徵則五福應，咎徵則六極至。夫善不妄來，災不空發，必應行而至。王者心有所惟，意有所想，未形顏色，則五星推移，陰陽乖動。以此觀之，知天之與人相去不遐。蛇者，於洪範鱗蟲之象，思心不逮之所致也。不逮之效，時則有龍蛇之孽。詩雲： 『惟虺惟蛇，女子之祥。』春秋書鄭昭公時兩蛇鬥於南門之外，其後昭公殆以女敗。昔周王承文王之盛，一朝晏（超）〔起〕，夫人不鳴璜，宮門不擊柝，關雎之人，見機而作。夫女謁行則讒夫昌，讒夫昌則苞苴通，殷湯以此自誡，即濟於旱亢之災。唯陛下思乾剛之道，別內外之宜，崇帝乙之製，受元吉之祉，抑皇後之權，割豔妻之愛，則蛇變可消，禎祥立應。殷戊、宋景，其事甚明。」上深納之。五月己未，大赦天下。常侍張樂、太僕侯覽專權驕恣，詔收印綬，覽自殺，阿黨者皆免。六月癸巳，皇太後竇氏崩，載衣車城南市舍。將殯，曹節、王甫欲用貴人禮。上曰：「太後親立朕身，統承大業。詩雲：『無言不讎，無德不報。』胡可用貴人禮？」於是發喪成服。將葬，節、（孝）〔甫〕以竇氏之誅，不用太後禮，以馮貴人祔桓帝。公卿莫敢諫，河南尹李鹹執藥上書曰：「臣聞禹、湯聞惡是用無過，傑、紂聞善以亡其國。中常侍曹節、張諫、王甫等因寵乘勢，賊害忠良，讒潛故大將軍竇武、太傅陳蕃，虛遭無形之，被以滔天之罪。陛下不複省覽，猥發雷霆之怒，海內賢愚莫不痛心。武以歿矣，無可柰何！皇太後親與孝桓皇帝共奉宗廟，母養蒸庶，係於天心，仁風豐霈，四海所宗。禮，為人後者為人之子。陛下仰繼元帝，豈得不以太後為母？存既未蒙顧複之報，歿又不聞諒闇之哀。太後未崩，武先坐誅，存亡各異，事不相逮。而恚武不已，欲貶太後，非崇有虞之孝，昭蒸蒸之仁，八方聞之，莫不泣血。昔秦始皇後不謹，陷幸郎吏，始皇暴怒，幽閉母後，感茅焦之言，立駕迎母，置酒作樂，供養如初。夫以秦後之惡，始皇之悖，尚納茅焦之語，不失母子之恩，豈況太後不以罪沒；陛下之過，有重始皇。臣謹冒昧陳誠，左手齎章，右手執藥，詣闕自聞。唯陛下揆茅焦之諫，弘始皇之寤，複母子之恩，崇皇太後園陵之禮，上釋皇乾震動之怒，下解黎庶酸楚之情也。如遂不省，臣當飲鴆自裁，下覲先帝，具陳得失，終不為刀鋸所裁。」章省，上感其言，使公卿更議，詔中常侍趙忠監臨議者。時眾官數百人，各相顧望，無敢下議。廷尉陳球曰：「皇太後以舊姓盛德選入椒房，宜配桓帝，是無所疑。」忠笑曰：「廷尉宜便下筆。」球遂下議曰：「皇太後在椒房有聰明母儀之德，遭天不造，援立聖明，承繼宗廟，功烈至重。先帝晏駕，而遇大獄，遷居空宮，不幸早世，家雖獲罪，非太後意。今若別葬，誠失天下之望。且馮貴人塚墓為賊所掘，骸骨發露，與賊並屍，魂靈染汙，不宜配至尊。」忠省球議，作色曰：「陳廷尉此議甚健！」欲以蚩球，球曰：「陳、竇既冤，皇太後無辜被幽，臣常痛之。今日言之，退而受罪，乃臣宿昔之願也。」諸公卿皆從球議。奏禦，節、甫複言曰：「竇氏罪深，無以為比。」上曰：「雖犯惡逆，後有大德於朕。」節、甫於是不複言。七月甲寅，葬桓恩竇皇後。冬十月丁亥，勃海王悝自殺。初，悝有罪，貶為（奭）〔廮〕陶王，悝因黃門王甫求複其國，賂以租錢五十萬。恆帝不豫，詔複悝為勃海王。甫以為己功，趣責於悝，悝知帝意也，不與甫錢。由是甫謀悝大逆不道，諷司隸校尉（潁）〔段熲〕奏治其獄，悝遂自殺。（乃）〔十一月，會稽人許生〕自稱「越王」，攻破郡縣。
二年春二月，大赦天下。夏四月，司隸校尉（潁）〔段熲〕為太尉。秋七月，光祿勳楊賜為司空。
三年春二月己巳，大赦天下。太尉段熲以久疾策免，河南尹李鹹為太尉。夏四月，立河間王子虎為濟南王，奉孝仁皇帝祀。冬十二月癸酉，日有蝕之。司空楊賜以疾策免。
