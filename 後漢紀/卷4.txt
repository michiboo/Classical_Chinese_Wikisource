二年春正月甲子朔，日月蝕之。《本志》曰：「日者陽精，人君之象也。君道虧，故日爲之蝕。諸侯順從則爲王者，諸侯專權則疑在日。於是在危十度，齊之分野，張步未賓之應也。」
封諸有功者二十人。更封鄧禹爲梁侯，吳漢爲廣平侯，各食四縣。諸將各言所欲封，唯景丹辭櫟陽，丁綝請鄉亭。上謂丹曰：「關東數縣，不當櫟陽萬戶。富貴不歸故鄉，如衣錦夜行。」丹謝而受之。或謂丁綝曰：「人皆求縣，子何取鄉邪？」綝曰：「昔孫叔敖受封，必求墝埆之地。今綝能薄功淺，豈可遇厚哉！」
壬辰，立宗廟社稷於洛陽。
漁陽太守彭寵、涿郡太守張豐反。
銅馬餘人，上率諸將追之。師及於薊，彭寵郊迎謁見，意頗不滿。上知寵不說，以問幽州牧朱浮。浮曰：「前吳漢北發兵時，上遺寵以所服劒，又手書慰納，用爲北面主人。寵望上至當迎問握手，特異於衆也。今誠失望。」上曰：「何等子而望獨異乎？」浮因曰：「王莽爲宰衡時，甄豐旦夕論議於前，常言『夜半客，甄長伯』。及莽即位後，豐見疎不說，父子誅死。」上大笑曰：「不及於此！」
是時朱浮爲牧，年少，昭厲治跡，辟州郡名士，招王莽時故吏二千石，皆置幕府，欲收禮賢之名。多發漁陽倉穀，給其貧民。寵以爲天下未平，軍旅並發，不宜多置官屬，費耗倉穀，頗不從其令。浮性隘急，發於睚眥，因峻文法，以司察寵。寵亦自伐其功，以爲羣臣莫能及。吳漢、王梁爲三公，寵所遣也。寵曰：「如此，我當爲王。今但若是，陛下忘我邪？」
是時北州殘破，漁陽獨完，有鹽鐵之積。寵多買金寶，浮數奏之。上輒漏泄，令寵聞，以脅恐之。
是春，遣使徵寵，寵上書願與朱浮俱徵。又與吳漢、王梁、蓋延書，自陳無罪，爲朱浮所侵。上不許，而漢等亦不敢報書。寵既自疑，其妻勸寵曰：「天下未定，四方各自爲雄。漁陽大郡，兵馬最精，何故爲人所奏而棄此去？」寵與所親人議，皆勸寵反。上遣寵從弟子後、蘭卿喻寵，寵因留之，遂發兵反，攻朱浮，分兵擊旁郡。上谷太守耿況遣子舒將突騎救浮，寵兵乃退。
上遣游擊將軍鄧隆軍於潞，浮軍雍奴，相去百餘里，遣吏奏狀，曰：「旦暮破寵矣。」上大恐曰：「處營非也，軍必敗，比汝歸可知也。」寵遣萬餘人〔出〕（長）潞西與〔隆〕（險）相距，而使精騎二千從潞南濟河襲隆營，大敗之。浮遠，不能救，引兵而卻。吏還說上語，皆以爲神也。
真定王劉楊謀反，使耿純持節收楊。純既受命，若使州郡者，至真定，止傳舍。楊稱疾不肯來，與純書，欲令純往。純報曰：「奉使見王侯牧，不得先往，宜自彊來。」時楊弟林邑侯讓、從兄紺皆擁兵萬餘人，楊自見兵彊而純意安靜，即從官屬詣傳舍，兄弟將輕兵在門外。楊入見純，接以禮敬，因延請其兄弟，皆至，純閉門悉誅之，勒兵而出。真定振怖，無敢動者。
純還京師，自請曰：「臣本吏家子孫，幸遭大漢復興，聖帝受命，位至列將，爵爲通侯。天下略定，臣無所用志，願試治一郡，盡力以自効。」上笑曰：「卿復欲治人自著邪？」乃拜純爲東郡太守。詔純將兵擊泰山、濟南、平原數郡，皆平之。居東郡數年，抑彊扶弱，令行禁止。後坐殺長吏免，以列侯奉朝請。嘗從上東征過東郡，百姓老小數千人隨車駕啼泣曰：「願得耿君！」上謂公卿曰：「純年少，被甲冑爲軍吏耳，治郡何能見思若是？」百官咸嗟歎之。
更始諸將多據南陽，聞更始死，世祖起河北，皆勒兵爲亂。上會諸將，以檄叩地曰：「郾最彊，宛次之，誰當擊郾者？」賈復率然對曰：「臣請擊郾。」上笑曰：「執金吾擊郾，吾復何憂？大司馬當擊宛。」於是賈復擊郾，吳漢擊南陽，皆平之。
漢縱兵掠新野，破虜將軍鄧奉，新野人也，怒漢暴己邑，勒兵反襲漢，敗之。
三月乙酉，大赦天下。詔曰：「惟酷吏殘賊，用刑深刻，獄多寬人，朕甚愍之。孔子不云乎？『刑罸不中，則民無所措手足。』其與諸中二千石、諸大夫議省刑罰。」
更始之敗，劉永以兵略地，北至河，南及陳、汝，以周建爲將軍，蘇茂爲大司馬，遣使拜張步爲齊王，董〔憲〕（宮）爲〔海西〕（西海）王。
夏四月，蓋延、王霸等擊劉永，永守城不出。晝收其麥，夜襲其城，永大驚，引兵走，延逆擊，大破之。永棄其軍，輕騎將母妻奔虞。虞人反，殺其母妻，永與麾下數十人奔譙。蘇茂、周建將三萬人攻延於〔沛〕（浦）西，延逆擊，大破之。茂保廣樂，永保〔湖〕（胡）陵。世祖使太中大夫戴兢使兗州，東昬人執以詣永。兢駡永曰：「若非國家敵也，猶今死耳！」永怒殺兢。
甲午，封叔父良爲廣陽王，兄子章爲太原王，章弟興爲魯王，故定陶王劉祉爲城陽王，姊黃爲湖陽君。
良嘗爲蕭令，坐法免。世祖、齊武王少孤，良撫循甚篤。及漢兵起，世祖以告良，良大怒，不聽。既而不得已，良從更始入關，甚見尊寵。更始敗，良乃歸世祖。章、興皆伯昇之子，既封爲王，世祖以其少貴，欲以吏事就其名，乃使章守平陰令，興守緱氏令。頃之，章遷梁郡太守，興遷弘農太守。興求賢好善，郡中翕然，朝廷每有異議，必乘驛問興。祉字巨伯，世祖族兄也，爲人謙遜，爲宗族所敬。更始敗，祉間行詣世祖。是時宗室唯祉先至，上大悅，賞賜車服甚厚。
五月，宛王劉賜將更始三子詣闕，皆封爲列侯。封故元氏王劉歙爲泗水王，歙子終爲淄川王，故宛王劉賜爲順侯，劉順爲成〔武〕侯，周後姬當爲周承休公，李通爲固始侯。
歙字經世，世祖族父也。歙從兄稷有功於齊武王，歙子終又與上少相善，漢兵之尅新野，終之力也。上曰：「使歙父子並王者，所以顯報之也。」賜字子琴，順字平仲，皆世祖族兄也。更始敗，賜親至武關迎更始妻子，將詣洛陽。上以賜得爲臣之道，每嘉歎之。順與上同里，少相親厚。更始死，順東歸世祖。順素謹厚，以其事更始不失節，尤重之。
初，更始使宛王劉賜、鄧王王常、西平王李通俱之國，鎮撫南方。通娶世祖妹，即寧平公主也。世祖即位，徵通爲光祿勳。上每征四方，嘗留通守京師，撫百姓，治宮室。
六月戊戌，立皇后郭氏，皇子彊爲皇太子，大赦天下，增卿、謁者秩各一等。
郭氏，真定人也。父昌孝謹，真定恭王以女妻昌。昌早終，其妻號爲郭主，好禮節儉，雖以王女之富，手常執作。有女曰聖通，男曰況。世祖自信都還，納聖通，有寵，生皇子彊。以況爲城門校尉、緜蔓侯。雖皇后弟，賓客輻湊，而小心謹慎，謙恭愈篤。追贈昌爲安陽思侯。上數幸況第，賞賜甚厚，京師號況〔家〕爲「金穴」。
鄧禹遣兵上林中，率諸將謁高廟，收十二帝神主送洛陽，埽除園陵，爲置吏卒。復就穀雲陽。
漢中王劉嘉、來歙詣禹降。
嘉字孝孫，世祖族兄。少孤，爲世祖父南頓君所養，遇之如子。與齊武王俱學長安，而與世祖尤相親。嘉之王漢中，都南鄭，衆數十萬。南陽人延岑起兵武當，衆數萬人，轉攻漢中，圍南鄭。嘉戰敗，餘衆走谷口。赤眉使廖湛將十餘萬兵擊嘉，嘉大敗之，斬廖湛，遂至雲陽。上素與嘉善，常開引之，來歙又勸嘉歸世祖，乃詣禹降。以嘉爲千乘太守，封順陽侯，嘉子廧爲黃李侯。
來歙字君叔，南陽新野人。父沖，哀帝時爲諫大夫，娶世祖姑，生歙。歙有才略，多通，慷慨有大志，兄弟五人，而世祖獨親愛之。漢兵起，王莽使人捕諸劉親屬，得歙繫之，賓客共篡出歙。更始立，以歙爲吏，數正諫，不用，謝病去。歙女弟爲劉嘉妻，遣人迎歙，因南就之。時或勸嘉未可降，宜觀天下形勢。歙爲陳成敗，深曉喻之，嘉乃從焉。上見歙，大悅，拜歙爲太中大夫。
秋，睢陽反，劉永復入睢陽，吳漢、蓋延帥諸將圍之。
九月，赤眉復入長安，鄧禹連戰，輒爲赤眉所敗。三輔饑，民人相食，諸有部曲者皆堅壁清野，赤眉虜掠少所得。上復詔鄧禹，令「勒兵堅守，慎無與窮寇交鋒。老賊疲弊，必當束手事吾也。以飽待饑，以逸擊勞，折捶而笞之耳。」自馮愔殺宗歆後，禹威益損，又乏糧食，歸附者離散，上乃遣使徵禹。
馮異西征，上敕異曰：「三輔遭王莽、更始之亂，又遇赤眉、延岑之弊，兵家縱橫，百姓塗炭。將軍今奉辭討諸不軌，兵家降者，遣其渠帥，皆詣京師；散其小民，令就農桑；壞其營壁，無使復聚。征伐非在遠戰掠地，多得城邑，要在平定安集之耳。吾諸將非不健鬬，然多好虜掠，爲小民害。卿本能檢吏〔士〕（民），勉自修整，無爲郡縣所苦！」於是異據華陰，以待赤眉。
冬，太中大夫伏隆使青、徐，張步降，因除令、長，多所懷服。上嘉歎隆功，比之酈生。步求爲齊王，隆曰：「高祖與天下約，非劉氏不得王。」步乃殺隆，受劉永封焉。隆字文伯，大司徒湛之子，以節操聞。上聞其死，爲之流涕。
十二月戊子，詔曰：「維列侯爲王莽所廢，先祖魂神無所依歸，朕甚閔之。列侯身廢者國如故，身死若子孫見在，令繼其先焉。」
河內太守寇恂坐繫治上書者免。會潁川不靜，復以恂爲潁川太守，郡中悉平，封恂爲雍奴侯。是時賈復兵在汝南，其部將殺人，恂戮之。復怒曰：「吾與寇恂並立而爲其所陷，大丈夫豈有侵辱而不決之者乎？今與相見，欲手劒擊之。」恂謀好避之，終崇曰：「請以劒從，有變足以相當。」恂曰：「不然。昔藺相如不畏秦王而屈於廉頗者，爲國也。區區之趙尚有此義士，吾安可以忘之乎！」 乃敕縣盛供具，執金吾軍入界者，一人皆二人待之。恂既迎復，道稱病而還，復欲追擊恂，而吏士皆醉，復遂去。上徵恂，恂至引入，時復在前，欲起。上曰：「天下未定，兩虎安得私鬬？」詔令並坐，極歡，遂共車出，結友而去。更拜恂爲汝南太守。郡中無事，乃修鄉校，聘能爲《左氏春秋》者，親與學焉。
是歲，鄧王王常將妻子詣洛陽。世祖曰：「每念往時艱難，何日忘之。莫往莫來，豈違平生之言哉？」常頓首曰：「臣蒙天命，遭值陛下，始遇宜秋，後會昆陽，幸賴威靈，輒成斷金。雖踈賤遼遠，不敢自疑。伏願陛下聖王，知臣本心。」上會百官，指常曰：「此人率勵諸將，輔翼漢家，心如金石，真漢忠臣也。」拜常爲漢忠將軍，封山桑侯。
大司空王梁免。初，梁與諸將擊檀鄉，詔令兵事一屬大司馬吳漢，而梁獨發野王兵。上以梁不奉詔，詔梁留在所縣，梁以便宜進兵。上大怒，遣尚書宋廣持節收斬梁。廣檻車執梁詣京師，既至，赦之，以爲中郎將。
赤眉去長安，東掠郡縣。
三月春正月，立親廟於洛陽。即日拜馮異征西大將軍。
鄧禹既被徵，與車騎將軍鄧弘還。至華陰，欲進兵擊赤眉。馮異曰：「赤眉衆多，可以恩信傾，難用兵力破也。上令諸將屯澠池要其東，異相連綴擊其西，上自待其會，可一舉取之，萬全之計也。」禹、弘自以西征，又被徵當還，欲一戰決之。遂戰移日，禹軍大敗。馮異將兵救之，不勝，棄軍走，與麾下數人歸營。復收散卒堅壁。會赤眉饑困，乃謀擊之，大破之，降者八萬餘人，十餘萬東走宜陽。璽書勞異曰：「垂翅回谿，奮翼澠池；失之東隅，收之桑榆。」
是時延岑據藍田，兵力最彊，上嘗璽書慰之。其餘豪傑往往屯聚，多者萬人，少者數千人，轉相攻擊。百姓飢餓，黃金一斤〔易〕五〔升〕（斗）穀數。異數轉鬬，而屯上林中，道路不通，委輪未至，軍士皆以果實爲糧。延岑率豪傑攻異，異擊，大破之。岑連戰不利，支黨皆叛，遂自武關走南陽。豪傑以異破赤眉，走延岑，皆遣使請降。異威震關中。乃修園陵，建官府，理枉直，禁盜賊，數年之間，上林成都。
是月，陝人蘇況反，殺弘農太守。上夜召景丹，以檄示之曰： 「弘農太守無任，爲賊所害，今聞赤眉從西方來，恐蘇況舉郡以迎之。弘農迫近京師，今將軍雖疾病，但臥而鎮之耳。」即拜丹爲弘農太守，將其所領西至郡。十餘日，丹薨。
閏月己亥，上幸宜陽，令司馬在前，中〔軍〕（書）次之，驍騎元戎分陣左右。赤眉震怖，遣劉恭請降，盆子與徐宣等二十餘人肉袒奉所得更始璽綬，積兵甲宜陽，西與熊耳山等。世祖陳兵臨洛水中，盆子、徐宣以次列於前。世祖曰：「卿等得無悔降邪？」宣曰：「臣等出長安東門，君臣議計，歸命聖德。百姓可與樂成，難與圖始，故不告衆耳。今日得降，猶去虎口而歸慈母，誠歡誠喜，無所恨也。」世祖曰：「卿所謂鐵中錚錚錚，庸中佼佼者也。」乃皆赦之，與妻子居洛陽，各賜宅一區，田二頃。其後樊崇謀反，誅。楊〔音〕（歆）在長安時，遇廣陽王良有恩，賜爵關內侯，與徐宣俱歸鄉里，以壽終。式侯恭爲更始報殺謝祿，自繫獄，上赦之。世祖憐盆子，賞賜甚厚，以爲趙王郎中。病失明，賜滎陽官地，以爲列肆，使食其稅。
鄧禹至宜陽，上大司徒、梁侯印綬。有詔還梁侯印綬，以爲右將軍。
彭寵圍薊，耿況遣兵救之，使人招況，況輒斬其使。
二月己未，告祠高廟，受傳國璽，賜天下長子爲父後者爵，人二級。
中軍將軍杜茂爲驃騎大將軍。茂字諸公，南陽冠軍人，隨世祖征伐，數有戰功。
三月，尚書伏湛爲司徒。
湛字惠公，琅邪東武人，王莽時爲繡衣執法，遷後隊正。更始立，爲平原太守。遭倉卒，世莫不驚擾，而湛獨晏然，教授如故。謂妻子曰：「一穀不升，國君徹膳；今人皆饑，奈何獨飽？」乃以俸祿分賑鄉里，來客者百餘家。時郡中不安，湛移書屬縣「不得相侵凌。天生蒸民，爲立君，非久亂也。且養老育幼，以待真主」。門下督素有氣力，欲起兵，湛曰：「孔子誅少正卯，爲其惑衆也。」即誅督以示百姓。於是吏民信嚮，遠近獨完，湛之力也。
吳漢圍廣樂，周建將十餘萬人救之，漢逆戰不利，墮馬傷膝，建等遂得入城。諸將謂漢曰：「大敵在前而公臥，衆懼矣。」乃裹瘡而起，椎牛饗士，曰：「賊兵雖多，乃劫掠群盜耳。勝不相讓，敗不相救，非有仗節死義同心者也。封侯之秋，諸將勉之！」吏士聞之，莫不激怒。明日，賊兵大出，圍營數重，漢乃被甲仗戟曰：「聞雷鼓聲，皆大呼俱進，後至者斬！」遂鼓而進之，賊兵大破，廣樂降。蘇茂、周建走〔湖〕（胡）陵，復圍睢陽。
是時秦豐據黎丘，延岑據武鄉，董訢據堵鄉，鄧奉據新野，荊楚尤亂，上方圖之。以岑彭爲征南大將軍，與耿弇、賈復、朱祐、王常等並力征討。先圍董訢，鄧奉將萬人救訢。訢、奉兵甚精，諸將連戰不利，奉乘勝生執朱祐。上聞之，大怒。
夏四月，上自南征。至葉，訢、奉將兵遮道，不得前。上謂岑彭曰：「此將軍之任也。」彭乃奮擊，破之。董訢、鄧奉走育陽，因朱祐請降。上以奉舊功臣，意欲赦之。耿弇曰：「奉背恩反逆，暴師連年。陛下既至，親在行陣，兵敗乃降。不誅奉，無以懲惡。」於是誅奉。上以朱祐見獲，厚加賞賜，使復其位。
耿弇破延岑，岑亡入蜀。
五月乙卯晦，日月蝕之。大赦天下。
劉永將慶吾斬永降，封吾爲列侯。蘇茂、周建立永子紆爲梁王，保垂惠。
冬十二月，上幸舂陵，祠園廟，大置酒，與舂陵父老故人爲樂。
遣岑彭、傅俊、臧宮擊秦豐。秦豐拒漢軍於鄧，彭等數月不得進。上數以讓，彭乃令軍中曰：「明旦軍會和成。」陰逸囚。豐聞之，悉引軍西邀彭。彭乃直襲黎丘，黎丘震駭，豐遽歸救之。彭逆擊，大破之，遂圍黎丘。乃封彭爲舞陰侯。
初，汝南人田戎起兵南郡，衆數萬人，屯夷陵，謀將降漢。戎妻兄辛臣，反覆人也，乃圖彭寵、張步、董憲、劉永、李憲、公孫述、隗囂、劉芳所得郡國，雲︰「洛陽所得地如掌耳，且案兵觀形勢，何遽降哉？」戎曰：「吾衆不如秦豐，豐猶爲征南所圍，而況吾乎？降決矣︰」乃順江入沔，將降岑彭，使辛臣與長史留守。臣盜戎珍寶及善馬，從陸道晨夜詣彭曰：「謹說戎降。」戎在後方到，因從彭營與戎書曰：「岑將軍已奏我封五千戶侯，虛心相待，願急來，無拘前圖。」戎令臣留守而先至封侯，既以疑之矣。又長史檄至，知臣盜寶物善馬，猶是益猜，復反。彭擊戎，破之，還屯夷陵。
隗囂遣使詣闕，上甚悅，素聞其聲，虛心相待，每報答之，常手書稱字。
是歲，彭寵自立爲燕王，李憲自稱天子。
四年春正月甲申，大赦天下。耿況、耿舒取軍都，彭寵之邑也。於是更封況爲隃〔麋〕（靡）侯，舒爲牟平侯。
祭遵、耿弇擊張豐，豐功曹執豐降。初，豐好方士，方士言豐當作天子，囊盛石〔繫〕（撃）豐肘云：「石中當出玉璽。」豐信之，故反。豐臨當誅，遵掾爲破其石，豐乃歎曰：「死亡所恨。」
上使耿弇拒彭寵，弇上疏曰：「大兵未會，臣不能獨進。且臣家屬皆在上谷，京師無骨肉之親，願得還洛陽。」上報曰：「將軍出身爲國，功效尤著，何嫌何疑而求徵乎？其勉思方略，以成功業。」耿況聞弇求徵，乃遣少子國入侍，上以爲黃門侍郎。
初，上訪博通之士於司空宋弘，弘薦沛國人桓譚，以爲才學博聞，幾及劉向、揚雄，召拜議郎、給事中。上令譚鼓琴，奏其繁聲，乃得侍宴。弘聞之大恨，伺譚出時，正朝服，坐府上，遣召譚。譚到，不與席，讓之曰：「吾所以薦子者，欲令輔國以道德也，而今數進鄭聲，亂《雅》、《頌》，非中正者也。能自改耶？不然，正罪法。」譚頓首辭謝，良久，乃遣之。後召群臣會樂，上使譚〔鼓琴，譚〕見弘，失其度。上怪而問之。弘乃離席，（上）免冠謝曰：「譚，臣所薦達，不能以忠導主，而令朝廷悅鄭聲，臣前召以責之，臣之罪也。」上謝弘，使譚反其服，後遂不復令給事中。
是時天下草創，政治未立，譚既見退，上疏言時宜，曰：「國之廢興，在於政事；政事得失，在於輔佐。輔佐賢明，則俊士充朝，而治合世務；輔佐不明，則論失時宜，而舉多過事。秉國之君，俱欲興化建善，而治殊事異者，所謂賢者異也。蓋善政者視俗而施教，察失而爲防，威德更興，文武迭用，然後政調於時，而躁民可定也。昔董仲舒言︰『治國譬若張琴焉，小不調者可因而就和也；及至大差謬，則解而更張之。』夫更張難行，而拂衆者亡，是故賈誼以才逐，晁錯以智死。雖有殊能而莫敢談，懼於前事也。且設法禁者，非能盡天下之姦，又皆合衆人之所欲，大抵取便國利事，則可矣。」書奏，不省。
是時天子方篤於讖，而譚雅不善之。又以功賞薄，故令天下不時定。復上疏曰：「臣前獻策，未有詔報，不勝憤懣，復言其過。蓋天道性命，聖人難言也，自子貢等不得而聞，況後世淺儒能通之乎？！或收古之圖書，增益造飾，稱孔子並爲讖記，以誑誤人主，可不抑遠之哉！臣聞安平則尊道術之士，有難則貴介冑之臣。今聖朝以興復祖統，爲民臣主，而四方尚有未盡降歸者，此權謀未得也。臣譚伏觀陛下之用人，其說士則無異略奇謀若酈生、隨何者，將帥則無勇智習兵若韓信、吳起者。其降下，無大恩重賞以誘其後，至或虜奪財物，使各生狐疑，連歲月而不解。古人有言：『皆知取之〔為〕（而）取，莫知與之〔為〕（而）取。』陛下若能輕爵祿，與士大夫共之，而勿愛惜，則何招而不至，何說而不釋，何向而不開，何征而不剋！如此則能以狹爲廣，以遲爲速，亡者復得矣。」由此上逾不悅。

譚字君山，有雋才，博覽無所不見，不爲章句訓詁，皆通其大義。數從劉歆、揚雄稽疑論議，至其有所得，歆、雄不能間也。好音樂鼓琴，性簡易，不修廉隅，頗以此失名譽。嘗疾俗儒高談弘論，不切時務，由此見排擯。哀、平間，位不過郎，然王侯貴人皆願與之交。王莽居攝篡弒之間，天下諸儒莫不競褒稱德美，作符命以求容媚，譚獨嘿然無言，官止樂大夫。袁宏曰：桓譚以踈賤之質，屢幹人主之情，不亦難乎！嘗試言之，夫天下之所難，難於幹人主之心。一曰性有逆順，二曰慮有異同，三曰情有好惡，四曰事有隱顯，五曰用有屈伸，六曰謀有內外，七曰智有長短，八曰意有興廢。夫順之則喜，逆之則怒；同之則欣，異之則駭；好之則親，惡之則踈；過之欲隱，善之欲顯；屈者多恥，伸者多怒；語伏在內，志散在外；所長必矜，所短必𠫤；愛之欲興，憎之欲廢：此皆人君非必天下之正也。人臣所以幹人君者，必天下之正也。然而八者之間，禍福不同，可不察也。夫一人行之，萬人議之，雖人君之所資，亦人君之所惡也。百姓有心，一人制之，雖百姓之所賴，亦百姓之所畏。而幹人君之所惡，求其必入，天下所難也。縱不致患，於其胸中，固未能帖然也。故有道之君，知所處之地，萬物之所不敢幹也。故柔情虛己，布其腹心，引而盡之，常恐不至，而況抑而劾之，使其自絶哉！自三代已前，君臣穆然，唱和無間，故可以觀矣。五霸、秦、漢，其道參差，君臣之際，使人瞿然。有志之士，所以苦心斟酌，量時君之所能，迎其悅情，不干其心者，將以集事成功，大庇生民也。雖可以濟一時之務，去夫高尚之道，豈不遠哉！夏四月，吳漢擊五校賊，追之至東郡、平原，又破之。
鬲縣五姓反，逐其守長。諸將曰：「朝擊鬲，暮可拔也。」漢怒曰：「敢至鬲下者斬！使鬲反者，守長罪。」移檄告郡，〔使〕（牧）收守長，欲斬之。諸將皆竊言︰「不擊五姓，反欲斬守長乎？」漢乃使人謂五姓曰：「守長無狀，復取五姓財物，與寇掠無異，今已收〔繫〕（擊）斬之矣。」五姓大喜，相率而降。諸將曰：「不戰下人之城，非衆所及也。」
嘗有寇夜攻，漢軍中驚擾，漢堅臥不動。軍中聞漢不動，皆還按部。漢乃選精兵夜擊，大破之。
是時泰山豪傑與張步連兵，漢言於上曰：「非陳俊莫能安泰山也。」於是以俊爲泰山太守，行大將軍事。步聞之，遣兵迎俊於嬴下，俊擊，大破之。因攻下諸縣，遂定泰山。
五月，上幸盧奴。初，上征彭寵，過盧奴而還。諸將問吳漢曰：「敵未破而上還，何也？」漢曰：「陛下曉兵，還必不虛。」上告諸將曰：「狡賊出魏郡，在人後，故還也。」
六月，上幸譙。
王霸、馬武攻垂惠，蘇茂將兵救之。馬武與戰不利，從霸求救。霸閉營不出，軍吏爭之。霸曰：「賊兵精銳，其衆又多，吾吏士心恐，而武軍挫退，此敗道也。今堅閉，示不相救，武軍困急，其戰自倍。賊衆疲勞，吾以精兵乘其弊，乃可剋也。」賊果大出，合戰良久，霸出精騎擊其後，賊皆破走。茂復求戰，吏士皆曰：「賊前已破，今易擊也。」霸曰：「不然。蘇茂遠來相救，糧食不足，以久留故挑戰，冀得一切之勝耳。今閉營休士，而勝可全，所謂不戰而詘人兵，善之善者也。」遂閉門堅守，勞賜吏士。城中數出挑霸，霸不動，茂果引兵去。
秋八月，上幸壽春。
馬武、劉隆圍李憲於舒。
彭寵圍薊，朱浮不能守，單馬奔京師。尚書令侯霸奏浮構成寵罪，敗亂幽州，不能伏節死難，與寵相拒，罪當誅。上赦之。
冬十月，上幸宛。
朱祐、耿植圍秦豐。
岑彭、傅俊擊田戎於夷陵。戎破走，入蜀。彭遣積弩將軍傅俊至江南，偏將軍房兗至交州，班行詔書，陳國家威德。於是交州牧鄧讓、蒼梧太守杜穆、交趾太守錫光，更始所用也，皆上書貢獻，江南郡縣亦信使通焉。
十二月，上幸黎丘。詔秦豐，豐出惡言。朱祐等急攻之，豐將妻子降，祐轞車送洛陽。大司馬吳漢劾祐曰：「秦豐狡猾，連年固守。陛下親踰山川，遠至黎丘，開日月之信，而豐悖逆，天下所聞，當伏誅滅，以謝百姓。祐不即斬截以示四方，而廢詔命，聽受豐降，無將帥之任，大不敬。」上誅豐，不罪祐。
是冬，馬援爲隗囂使來。
援字文淵，茂陵人。長兄況，最知名，爲河南太守，封窮虜侯。〔次〕（況）兄余，中壘校尉，封致符子。次兄員，增山連率，皆二千石，封侯。援少有大志，諸兄奇之。年十餘歲，平陵朱勃與援同年，能說《韓詩》，援纔能書，退有慚色。況謂援曰：「小器速成，朱勃智能盡於今日矣。後成人知謀，衆事皆從汝稟受，勿畏也。」援以況欲獎勵己，內以爲不然焉。援受《齊詩》數年，意不能守章句，乃辭況，欲至邊郡畜牧。況曰：「汝大才，當晚成。良工不示人以璞，且從所好。」治裝未辦，會況卒，援行喪期年，常不離墓。時朱勃以試守渭城宰，援獨言︰「朱勃終當何時稟仰我！」頃之，或薦援有大略，由是爲郡督郵，送罪人司命府，援皆縱遣之，因亡命北地，以畜牧爲事。援父嘗爲牧帥令，兄員爲護〔苑〕（宛）〔使〕（吏）者，故人賓客多從之。轉安定、天水、隴西數郡，豪傑望風而至，賓客自環嘗數十人。援田畜日廣，羊五六千頭，馬數百羣，穀萬斛。乃歎曰：「凡殖財者，貴以施也，不則守錢奴耳。」乃散以賑昆弟舊故，乃還至長安。
王莽末，盜賊起，求雄傑之士，援與。原涉為潁川太守，援為漢中太守。適至官，王莽敗，員亦亡去增山，俱之梁州。會隗囂用援爲綏德將軍。
而公孫述稱帝於蜀，囂意未知所附，乃遣援南視。述素與援舊，以到當握手相迎也，乃盛陳陛戟見援，語言未悉，延援就客館。述備威儀，會百官，爲援立舊交之位。述罄折而入，鸞旗旄騎，警蹕〔就〕車，盛器服，賓客甚盛，欲留援。援曰：「天下雌雄未定，公孫不吐哺走迎國士，與圖成敗，乃修飾邊幅，如偶人形。此何足久留乎？」數月，辭去，還謂囂曰：「子陽若井底蛙，妄自尊耳！不如專意東方。」
於是遣援與拒蜀侯國遊先俱奉章詣京師。初到，召詣尚書。有頃，中黃門一人引入。時在宣德殿，援拜，上大笑曰：「卿遨遊二帝間，見卿大慚。」援頓首辭謝，因曰：「當今之世，不但君擇臣，臣亦擇君。臣與公孫述同縣，少有娛。臣前至蜀，陛戟乃見臣。臣援異方來，陛下何以知臣非刺客姦人，而簡易若是？」上復大笑曰：「卿非刺客，顧說客耳。」援對曰：「天下傾覆，盜賊自立名姓者不可勝數。今得見陛下，寥廓大度，同符高祖，乃知帝王自有真也。」上壯之，使從征伐，每召見讌語，夜至天明。援才略兼人，又好縱橫之畫，故未得官，待詔而已。
上遣太中大夫來歙持節送援、國遊先。至長安，怨家殺遊先。其弟爲囂雲旗將軍，來歙恐其怨恨，即與援俱還長安。
