春正月癸酉，大赦天下。青、兗、豫、徐、冀、並六州民饑。三月癸酉，日有蝕之。詔公卿舉賢良方正、能直言極諫者各一人。夏四月，太傅張禹為安鄉侯，太尉徐防為龍節侯，司空尹勤為傅亭侯，車騎將軍鄧騭為上蔡侯，城門校尉悝為（業）〔葉〕侯，虎賁中郎將弘為西平侯，黃門郎闓為西華侯，食邑各萬戶。騭奉節親迎，增封三千戶。騭逃避使者，詣闕上疏固辭，乃許。五月戊寅，熒惑逆行守心。本誌以為後周章謀廢帝之應也。立壽光侯（並）〔普〕為北海王。甲戌，長樂衛尉魯恭為司徒。是時詔書令得案驗薄罪，恭上疏諫曰：「詔書憂萬（人）〔民〕，而郡國（記）〔托〕言勞來貧民，多為煩擾，逮證一人有疑罪，（近）〔延〕及良人數十人，上逆時氣，妨廢農功。案易消息：四月乾卦用事，經曰『乾以美利利天下』，又曰『時乘六龍以禦天』；五月垢卦用事，經曰『後以施命誥四方』。君以夏至之日止四方行者，助陰氣也，況於逮召考掠擾百姓哉！月令『孟夏斷薄刑』，謂正罪不欲令久係，不謂可考正罪法也。故出輕係，明不欲拘之也。月令，周世所造，而所據皆夏之時也，所變者唯正朔、衣裳、犧牲、徽號、器械而已，不可變易者也。易曰：『潛龍勿用。』言十一月、十二月也。又曰：『馴致其道，至堅冰也。』言五月微陰起，至十一月堅冰至也。十一月，中孚曰：『君子以議獄緩死。』可令疑罪皆詳議其法。大辟之罪，極盡冬月乃斷其獄。其立春在十二月中者，勿以報囚。」詔從之。爵太後鄧氏母〔為〕新野君。西羌叛，車騎將軍鄧騭率師擊之。是時水雨屢降，災虐並生，百姓饑饉，盜賊群起，於是策免太尉防、司空勤，太傅禹稱疾告退。丙戌，〔詔〕死罪以下及亡命贖罪，各有差。庚寅，太傅張禹為太尉，太常周章為司空。十月，倭國遣使奉獻。初，上立非大臣意也，司空周章謀誅鄧騭兄弟，廢太後及上，立平原王為帝，事發覺。十一月丁亥，司空周章有罪自殺，潁川太守張敏為司空。十二月，郡國十八地震。李固曰：「地者陰也，法當安靜。今乃越陰之職，專陽之政，故應以震動，太後攝政之應也。」〔遣〕騎都尉王（仁）〔弘〕將兵迎（悝）〔慬〕，將吏還入塞，遂棄西（城）〔域〕，都護任尚抵罪。
春，京師旱，太後親幸洛陽獄省罪囚係。夏四月甲寅，濮陽（阿）城中失火，燒殺三千餘人。冬十一月，車騎將軍鄧騭與羌戰平襄，羌詐降，既而複叛，侵掠邊郡，吏民死者無數，並、涼遂虛。十二月，徵車騎將軍鄧騭還京師，遣使者迎拜騭為大將軍，詔大鴻臚親迎，中常侍郊勞，以乘馬、束帛。於是悝為執金吾，弘為屯騎校尉，闓為（捕）〔步〕兵校尉、郎中。潁川杜根與同署郎共諫太後不宜久攝政，太後怒，以絹囊盛根於殿撲殺之，其諫者皆以被撲（矣）〔死〕。根先知，召司撲者陰共為意，乃使執撲者不加力。既畢，皆載出城外，根以撲輕得免，逃竄宜城山中為酒家傭。積十年餘，酒家知其賢，常厚遇之。及鄧太後崩，天子知根等忠，普告天下，使錄其子孫。根乃自出，公車徵，轉遷至濟陰太守，以德讓為政，移風易俗。是歲，郡國十地震。
春正月庚子，皇帝加元服。大赦天下。賜公卿已下天下男子爵，各有差。騎都尉任仁將兵討涼州。三月，京都饑，人相食。癸巳，司徒魯恭以災異策罷。恭再為宰相，掾屬至卿大夫者數十人。恭門下耆生或望恭為之論議，恭曰：「學之不講，是吾憂也，不有鄉舉乎？」終無所言。學者受業，必躬核問難，道成然後謝遣之。學者曰：「魯公謝與議論，不可虛得也。」謙退不伐有善，終不自顯，是以在位不以亮直稱。自為三公，常稱病不視事，上輒遣小黃門問疾，喻令強起者數矣。至是遂稱疾篤，賜錢二十萬，年八十餘，終於家。賜至厚，以兩子為郎。弟丕，字叔陵，以篤學質直稱，仕至侍中、三老。章帝初，對策曰：「政莫先於從民之所欲，除民之所惡，先教後刑，先近後遠。君為陽，臣為陰；君子為陽，小人為陰；京師為陽，諸夏為陰；男為陽，女為陰；樂和為陽，憂苦為陰。各得其所則和調，精誠之所發，無不感浹。吏多不良，在於賤德而貴功，欲速莫能修長久之道。古者貢士，得其人者有慶，不得其人者有讓，是以舉者務力行。選舉不實，咎在刺史、二千石。書曰：『天工，人其代之。』觀人之道，幼則觀其孝順而好學，長則觀其慈愛而能教。設難以觀其謀，煩事以觀其治。窮則觀其所守，達則觀其所施。此所以核之也。民多貧困者急，急則致寒，寒則萬物多不成，去本就末，奢所致也。製度明則民用足，刑罰不中則於名不正。正名之道所以明上下之稱，班爵號之製，定卿大夫之位也。獄訟不息，在爭奪之心不絕。法者，民之儀表也，法正則民愨。吏民凋弊所從久矣，不求其本，浸以益甚。吏政多欲速。又州官秩卑而任重，競為小功，以求進取，生凋弊之俗。救弊莫若忠，故孔子曰：『孝慈則忠。』治奸詭之道，必明慎刑罰。孔子曰：『導之以禮樂，而民和睦，〔悅〕以犯難，民忘其死。』死且忘之，況使為禮義乎！」丕後為青州刺史，遷拜趙相，門徒數百人，吏民愛之。趙王嚐欲避疾，便時止於學（官）〔宮〕，丕不聽。王上書自言。詔下丕，丕上言曰：「禮，諸侯薨於（露）〔路〕寢，大夫卒於適室，死生有命，本無偏旁可避者。學宮傳先王之禮樂，教化之處，不宜妨塞之。」詔書從之。丕每論難，稱曰：「經者傳先師之言，非從己出，不可相讓；相讓則道不明，若規矩權衡之不可枉也。難者必明其據，說者務（力）〔立〕其義，浮華無用之言不陳於前，故精不勞而道術逾彰也。」夏四月丙寅，大鴻臚夏勤為司徒。以用度不足，令吏人入錢穀為關內侯。以上林、廣城苑可墾辟者與貧民。五月丙申，立樂安侯子延平為清河王。六月，烏桓寇代郡。秋七月，太後有疾，左右請禱，以人為代。太後聞之怒，即敕掖庭令「何故有此不祥之言？自今已後祀，但謝過而已，不得複有此言」。冬十月，南單於擅叛，行車騎將軍、大司馬何熙將兵征擅，擅降。十二月辛酉，郡國九地震。有星孛於天苑。
春二月，匈奴寇常山。於時西北有事，民饑，國用不足，大將軍鄧騭欲棄涼州，專務北邊，曰：「譬家人衣壞，取一以相補，猶有所完。若不如此，將兩無所保。」公卿皆以為然。郎中虞詡說太尉張禹曰：「若大將軍之策，不可者三。」禹曰：「奈何？」詡曰：「先帝開土辟境，而今棄之，此不可一也。棄涼州即以三輔為塞，園陵單外，此不可二也。諺曰：『關西出將，關東出相。』烈士武臣出涼州，土風壯猛，便習兵事。今羌、胡所以不過三輔為腹心之害者，以涼州在其後也。涼州士民所以推鋒執銳，蒙矢石於行陣，不避危亡，父死於前，子戰於後，無反顧之心者，為臣屬於漢也。今推而捐之，割而棄之，庶人安土，不肯遷徙，必引領而怨曰：『中國棄我於夷狄。』雖赴義從善之人，不能無怨恨，卒然起謀以圖不軌，因天下之饑弊，乘海內之虛弱，豪傑相聚，量才（五）〔立〕帥，驅氐、羌以為前鋒，席捲而東，雖賁、育為卒，太公為將，猶不能當。如此則函穀以西園陵舊京非複漢有，此不可三也。議者喻以補衣猶有所完，詡恐疽食浸淫而無限極也。」禹曰：「意不及此，微君大計幾敗。然則計將安出？」詡曰：「所憂與明公異。恐涼州一旦有囂、述之變，宜且羅其雄傑，收其冠帶，引其牧守子弟於朝，令諸府各闢數人，外以勸其勤，內以散其謀。計之長者。」從之。俄而詡遷朝歌長。時朝歌多盜賊，連年不解，親舊皆勞吊之，曰：「得朝歌，（何）〔可〕哀也。」詡笑曰：「難者不避，易者〔不〕必從，臣之節也。不遇盤根錯節，無以別堅利。此乃吾立功之秋，怪吾子以此相勞也。」詡謁河內太守馬棱，棱曰：「君儒者，當謀謨廟堂，乃在朝歌，甚為君憂之上。」詡曰：「此賊犬羊相聚，以求溫飽耳，明府（未）〔無〕以為憂。」棱曰：「何以言之？」對曰：「賊去敖倉不過百里，不知取以為糧，青、冀流人前後連屬，不知略以為眾，出入河山，守阮塞，此為斷天下之右臂。今則不然，此無大計之效也。」於是詡悉罷戍兵而設方略，即時皆平。乙亥，詔曰：「自建初元年徙邊者各歸本郡，沒入為官奴婢者免為庶人。」三月，西羌寇漢中。戊子，杜陵園火。夏四月丁丑，大赦天下。新野君有疾，太後與上親幸其第，宿止連日，太尉張禹、司徒夏勤、司空張敏固諫，乃還。甲戌，新野君薨，太後製齊縗、上緦麻。贈送之禮，一依東海恭王，司空持節護喪事，騭等皆棄官行服。服除，有司奏騭等複輔政，固請乃止，非朝廷大議（未掌）〔不聞〕。元初中，悝、弘、闓並卒，未大斂，天子並封爵，太後輒不許。太後、上製服新野君，贈賵甚厚，使九卿護喪事。悝子廣宗襲爵為（業）〔葉〕侯，弘子廣德為西平侯，封京子寶為安陽侯，騭子鳳為侍中。初，都護任尚致鳳馬，及尚坐事，檻車徵，鳳懼其及己，私屬中郎馬融宜在台閣。事發覺，鳳先自首，騭乃髡妻及鳳，上疏謝罪。新野君薨後，太後（崩）〔諒闇〕，上見白首者未嚐不流涕，宗族耆老皆加親禮，讀書至「孝子事親喪親之禮」，常廢書噓欷。太後久執朝政，從〔子〕樂安侯康內懼盛滿，數上書諫，宜崇公室，挹損私權，言甚切至。太後怒，康乃託病不朝，太後使家舊〔婢〕往問之。初，外給使以宮中婢年長者為中（夫）〔大〕人，因自以通，康曰：「汝非我家婢也，何自謂中（夫）〔大〕人？」婢聞之怒，因言託病不遜，遂免康官，遣歸國，絕康屬籍。
春正月庚辰朔，日有蝕之。本誌以為：正旦，王者聽朝之日也。是時太後攝政，天子守虛位，不得行其號令，蓋陽不克之象也。乙巳，太尉張禹以災異策罷。閏月戊戌，詔〔三公卿士〕舉賢良方正、能直言極諫之士各一人，及至孝與眾卓異者。冬，謁者劉珍上言曰：「竊見永平初虎賁中郎將梁鬆言皇太後宜入廟與陛下交獻，以彰至孝之心。孝明皇帝務遵經典，使公卿博士議，時太傅鄧禹奏宜如鬆言，光烈皇後於是入廟。惟皇太後聖德通靈，與神合契，宜入宗廟，如光烈皇後故事，率禮複古，垂示萬代。」事下公卿，僉曰宜如珍言。
春正月甲寅，皇太後初親祭於宗廟，與皇帝交獻，大臣命婦相禮儀。夏四月乙亥，司空張敏以久病策罷，太常劉愷為司空。五月丙寅，群吏複秩賜爵有差。丁卯，封鄧禹、馮異等（後）九人〔後〕為列侯。六月辛巳，大赦天下。丙申，河東水變色，皆赤如血。本誌以為鄧太後攝政之應也。
春，郡國十八地震。夏四月丙申晦，日有蝕之。
春正月甲子，賜天下男子爵，各有差；鰥、寡、篤癃、不能自存者粟，人三斛；貞婦人帛一匹。三月己卯，日南地坼，長一百餘裏。夏四月丁酉，大赦天下。詔三公、卿士舉敦厚質直各一人。九月辛未，大司農司馬苞為太尉。冬十月（戌十）〔戊子〕朔，日有蝕之。是歲，郡國十五地震。高句麗王宮數寇幽部。是歲，宮死，玄菟太守姚光上言，欲因其喪，發遼東、樂浪三郡兵出擊之。議者以為可許，尚書陳忠曰：「前者宮傑惡，光不能討。今自死，宜遣使者吊問，因責讓宮時所犯，告以赦令，不加誅責，取其後善。」從之，句麗由是服焉。
春，以郡國被災，賑粟貧民。自上即位，至於是年，頻有水旱之災，百姓饑饉，每歲遣使者開倉廩，賑饑民。三月癸亥，京都大風拔樹。夏四月丙午，立皇後閻氏。河南榮陽人，暢之女也。暢有五男二女：長男顯，及術、景、曜、昆；長女迎，次姬，即後也。以選入掖庭為貴人，有寵，立為皇後。暢為長水校尉。太尉司馬苞薨。秋七月，西羌犯境，右扶風〔仲光〕（太守種暠）、（南）安〔定〕太守杜（佐）〔恢〕擊之，皆被害。九月壬午晦，日有蝕之。冬十月，〔中〕郎將任尚將兵屯三輔，懷令虞詡說尚曰：「使君奉國威靈，討捕叛羌，兵出已久而未有伏誅者，三州屯兵二十萬，民棄農桑，戶無聊生，於此上聞，誠竊危之。」尚曰：「憂惶久矣，不知所出，」詡曰：「兵法：弱不攻強，走不（遂）〔逐〕飛，自然之勢也。今虜皆騎，馬尤良，一日之間行數百里，來如風雨，去如絕弦，以步追之，勢不相及，故所以曠日而無功也。為君計者，莫如罷諸郡兵，令二十人共市一馬，民出數千錢得免介冑，去行伍。以萬騎之眾逐數千之虜，追尾掩截，其道自窮。便民利事，大功必立。」尚從之，大破羌戎，餘種悉降。上問何從發此計，尚表之受於懷令，虞詡由是知名。詡有將帥之任，乃遷武都太守。羌數千人於陳倉、殽穀欲遮道擊詡，詡乃宣言上書請兵，兵至（及）〔乃〕發。虜聞之，將謂實然，乃晨夜進道。時冬月多雪，使騾驢居首，人隨其後，日行百五六十里。敕吏士人作兩灶，日增之。或問曰：「孫臏減灶而君增之。兵法日行三十里而戒不虞，今日且二百里。何也？」詡曰：「虜多吾少，勢不相敵，緩行即為虜所及，故兼道取疾，若舌之避齒耳。虜見吾灶多，謂（群）〔郡〕兵來迎，追吾必遲。孫臏見弱，吾欲見強，勢固不同也。」詡既到郡，兵不滿三千人，虜眾萬餘人攻赤亭。詡便出戰，敕曰：「吾言強弩發。」於是小弩先發，虜以為弩力極，不能至，即皆解（施）〔弛〕。乃使強弩射之，發無不中。虜前行潰，乘勝追之，殺百餘人。詡謂掾吏曰： 「何如？」皆謝曰：「所不及。」明日，令從東郭門出，北郭門入，貿易衣服，四轉無已。虜不知其數，謀將退。詡乃分數百兵險要處設伏，虜果引去，迎擊，大破之。於是羌畏伏，武都遂安。詡乃占相地勢，築營壁百八十所，招還流民三千餘戶，郡以富實。冬十一月庚申，郡國十一地震。十二月庚戌，司空劉愷為司徒，光祿勳袁敞為司空。
春二月，郡國十地震。夏四月壬寅，封皇後父閻暢為北宜春侯。冬十一月丙戌，初聽大臣行三年喪。郡國九地震。
春二月乙巳，日有蝕之，九江太守以聞。乙卯，大赦天下。壬戌，武庫火。夏四月戊申，司空袁敞薨。（微）〔敞〕字昇平。少有節操，及在朝廷，廉潔無私。坐子與尚書郎張俊交通，漏泄省中語，策罷。敞不阿權勢，失鄧氏旨，遂自殺，朝廷隱之。敞死，葬以公禮，複位其子。五月丁丑，太常李鹹為司空。
秋七月丙子，詔有司由舊令，崇節儉，嫁娶送終不得奢侈。八月，鮮卑寇代郡。是歲，郡國十四地震。
春正月乙巳。京都、郡國三十二地震，水泉湧出，壞城郭宇舍，壓殺人。三月庚戌，初祀六宗於國北，儀比太社。夏五月，京師旱。七月，鮮卑入塞。冬十二月戊子朔，日有蝕之。郡國八地震。是歲，北單於與車師後部王攻燉煌長史索班，殺之，遂略有北道。（逐）〔鄯善逼急，求救敦煌〕太守曹宗。宗請兵擊匈奴，報索班之恥，因複〔欲〕取西域。〔軍〕司（空司）〔馬班〕勇議曰：「愚以為邊境者中國之唇齒，唇亡則齒寒，其理然也。先帝命將征伐，曠引年歲，然後西域內屬，邊境獲安。宗不度當時之宜，自見有喪敗之負，欲舉兵荒外以要功名，是為始禍唱兵，其患難量也。今府藏未充，而當遠出師，師無後繼，是示弱於遠夷，暴短於海內，臣愚以為不可許。燉煌郡舊有營兵三百人，今宜複置之。西域長史屯（蘭）樓蘭（樓），西當焉耆、龜茲，是則周遊一處而所製者多也。」公卿皆從勇議。勇習邊事，有籌策，於是以勇為西域長史。頃之，勇發鄯善、車師前部王兵擊後部王，大破之。捕得後部王、匈奴使者，將至索班所沒處斬之，傳首洛陽。
夏四月丙寅，立皇子保為皇太子。大赦天下。賜公卿已下金帛；天下男子爵，各有差；鰥、寡、孤、獨、癃篤不能自存者人粟三斛；貞婦人帛一匹。己巳，立濟北王子萇為樂城王，立河間王子翼為平原王。萇驕淫失度，冀州刺史舉奏萇罪至不道。尚書侍郎（岑）〔冷〕宏議，以為〔自〕非聖人，不能無過，故王侯世子生，為立賢師傅以訓導之，所以目不見〔惡〕，耳不聞非，能保其社稷，高明令終。萇少長蕃國，內無過庭之訓，外無師傅之道，血氣方剛，卒受榮爵，（機）〔幾〕微生過，遂陷不義。臣聞周官議親，憃愚見赦。萇不殺無辜，以譴訶為非，無赫赫大惡，可裁削奪損其租賦，令得改過自新，革心向道。詔貶萇為臨湖侯。【袁宏曰：昔王侯身能衣而宰設服，足能行而相者導進，口能言而行人稱辭。閑之有禮，輔之有物。少而習之，長而不改。和睦之性；與教而淳；淫僻之心，無由得生。若縱而任之，不為師保，恣其嗜欲，而莫之禁禦。性氣既成，不可變易；情意流蕩，不可收複。故動之凶德而國殄身亡也。】〔六月，羌寇張掖。〕秋七月乙丑，日有蝕之，酒泉太守以聞。（六月，羌寇張掖），十一月，司徒劉愷（固）〔因〕疾策罷，太常楊震為司徒。
