春正月辛亥，大赦天下。侍中周毖、城門校尉伍瓊說董卓曰：「夫廢立事大，非常人所及。袁紹不達大體，恐懼出奔，非有他志也。今購之急，勢必為變。袁氏樹恩四世，門生故吏遍於天下，若收豪傑以聚徒眾，英雄因之而起，山東非公之有也。不如赦之，拜一郡守，則紹喜於免罪，必無患矣。」卓以為然，乃以紹為渤海太守。癸丑，卓殺弘農王。卓使郎中令（王）〔李〕儒進耽於王曰：「服藥可以辟惡。」王曰：「我無疾，是欲殺我爾！」不肯，強之。於是王與唐姬及宮人飲（藥）〔讌別〕，王自歌曰：「天道易兮運何艱！棄萬乘兮退守藩。逆臣見迫兮命不延，逝將去汝兮往幽玄！」唐姬起舞，歌曰：「皇天崩兮后土頹，身為帝王兮命夭摧。死生異路兮從此乖，悼我煢獨兮心中哀！」因泣下，坐者皆悲。王謂唐姬曰：「卿故王者妃，勢不為吏民妻，〔行〕矣。自愛，從此與卿辭！」遂飲藥而死。帝聞之，降坐盡哀。是時冀州刺史韓馥、豫州刺史孔伷、兗州刺史劉岱、陳留太守張邈、渤海太守袁紹、東海太守喬瑁、山陽太守袁遺、河南太守王匡、濟北相鮑信、後將軍袁術、議郎曹操等並興義兵，將以誅卓，眾各數萬人，推紹為盟主。紹自號車騎將軍，操行奮武將軍。長沙太守孫堅亦起兵誅卓，比至南陽，眾數萬人。卓以堅為破虜將軍，冀其和弭。堅討卓逾壯，進屯陽隊。卓大怒，遣胡軫、呂布擊堅，戰於建平，堅大破之。卓以山東兵盛，欲徙都關中，召公卿議曰：「高祖都關中十一世。後漢中興，東都洛陽，從光武至今復十二世。案石苞室讖，宜復還都長安。」百官無敢應者。司徒楊彪曰：「遷都改制，天下大事，皆當因民之心，隨時之宜。昔盤庚五遷，殷民胥怨，故作三篇以曉諭之。往者王莽篡逆，變亂五常。更始、赤眉之變，焚燒長安，殘害百姓，民人流亡，百無一存。光武受命，更都洛陽，此其宜也。方今建立聖主，光隆漢祚，而無故捐宗廟宮殿，棄先帝園陵，百姓驚愕，不解此意，必糜沸蟻聚，以致擾亂。石苞室讖妖邪之書，豈可信用？」卓作色曰：「楊公欲沮國家計邪？關東黃巾作亂，所在賊起，長安崤、函險固，國之重防。又隴右取材木，功夫不難，杜陵南山下有孝武帝故陶作磚處，一朝一夕可辦，宮室官府盍何足言！百姓小人何足與議！若有前卻，以我大兵驅之，豈得自在？」百寮皆失色。太尉黃琬曰： 「此大事，楊公語得無可思乎？」司空荀爽曰：「相國豈樂遷都邪？今山東兵起，非可一日禁也。而關西尚靜，故當遷之，以圖秦、漢之勢也。堅爭不止，禍必有所歸，吾不為也。」卓使有司奏免二公。
二月丁亥，太尉黃琬、司徒楊彪策罷。初，卓用伍瓊、周毖之議，選天下名士，馥等既出，皆舉兵圖卓，卓以瓊、毖賣己，心怒之。及議西遷，瓊、毖固諫，卓大怒曰：「君言當拔用善士，卓從二君計，不敢違天下心，諸君到官，舉兵相圖，卓何相負？」遂斬瓊、毖。彪、琬恐懼，詣卓謝曰：「因小人戀舊，非欲沮國事也，請以不及為受罪。」卓不勝當時之忿，既殺瓊、毖，旋亦悔之，故表彪、琬為光祿大夫。卓以河南尹朱儁為太僕，以為己副。儁不肯受，因進曰：「國不宜遷，必孤天下望，成山東之釁，臣不見其可也。」有司曰：「召見君受拜而君拒之，不問徙事而君陳之，何也？」儁曰：「副相國至重，非臣所堪；遷都非計，臣之所急也。辭所不堪，進其所急，臣之宜也。」有司曰：「遷都之事，初無此計也，就有未露，何所受聞？」 儁曰：「相國董卓具為臣說。」有司不能屈，於是朝之大臣及尚書郎華歆等皆稱焉。由是止不副卓，卓愈恨之。懼必為卓所陷，乃奔荊州。光祿勳趙謙為太僕，王允為司徒，守尚書令。丁亥，天子遷都長安。卓留屯洛陽，盡焚宮室，徙民長安。壬辰，白虹貫日。
三月己巳，車駕至長安，遭赤眉之亂，宮室焚盡，唯有高廟、京兆府舍，遂就都焉。戊午，卓殺太傅袁隗及其三子。是時袁紹屯河內，陳留太守張邈、兗州刺史劉岱、東郡太守喬瑁、山陽太守袁遺屯酸棗，後將軍袁術屯南陽。（豫）〔冀〕州刺史韓馥大會酸棗，將盟，諸州郡更相推讓，莫有肯先（當）〔者〕。廣陵功曹臧洪升壇操血曰：「漢室不幸，王綱失統，賊臣董卓，乘釁縱害，禍加至尊，虐流百姓。大懼淪喪社稷，翦覆四海。兗州刺史劉岱、豫州刺史孔伷、陳留太守張邈、東郡太守喬瑁、廣陵太守超等，糾合義兵，並赴國難。凡我同盟，齊心戮力，以致臣節，殞首喪元，必無二致。有渝此盟，俾墜其命，無克遺育。皇天后土，祖宗明靈，實皆監之。」洪辭氣慷慨，涕泣橫下，聞其言者，雖卒伍廝養莫不激揚。卓兵強，紹等莫敢先進。曹操曰：「舉義兵，誅暴亂，今眾已合，諸君何疑〔而〕後？使董卓聞山東兵起，倚王室之尊，據二周之險，東向以臨天下，雖以無道行之，猶足以為患。今焚燒宮室，劫遷天子，海內震動，不知所歸，此天亡之時也，一戰而天下定矣，不可失也。」其引軍西戰於滎陽，操兵大敗。是時青州刺史焦和亦起兵討卓，（務）〔和〕及諸將西行，不為民人保鄣。始濟河，黃巾已入其境，青州殷實軍（革）〔強〕，和望寇奔北，未嘗接風塵，交旗鼓也。好卜筮，信鬼神。入見其人，清談幹霄；出觀其政，賞罰（靖）〔潰〕亂。州遂蕭條，悉為丘墟。頃之，和病卒，袁紹使臧洪領青州，撫和民眾，盜賊奔走。紹歎其能，徙為東郡太守。
夏四月，以大司馬劉虞為太傅。尚書令王允奏曰：「太史王立說孝經六隱事，令朝廷行之，消卻災邪，有益聖躬。」詔曰：「聞王者當修德爾，不聞孔子製孝經有此而卻邪者也。」允固奏請曰：「立學深厚，此聖人秘奧，行之無損。」帝乃從之。常以良日，王允與王立入為帝誦孝經一章，以（文）〔丈〕二竹簞畫九宮其上，隨日時而出入焉。及允被害，乃不復行也。【袁宏曰：神實聰明正直，依人而行者也。王者崇德，殷薦以為饗天地，可謂至矣。若夫六隱之事，非聖人之道也，匹夫且猶不可，而況帝王之命乎！】
五月，司空荀爽薨。爽字慈明，朗陵令淑之子也。年十二，太尉杜喬師焉，舉孝廉、賢良。黨事禁錮，隱於海上，又南匿漢濱。黨事解，辟命交至，有道、博士徵，皆不就。獻帝初，董卓薦爽為平原相，未到官，徵為光祿勳，至府三日，遷司空。當是之時，忠正者慷慨，而懷道者深嘿。爽既解禍於董卓之朝，又旬日之間位極人臣，君子以此譏之。初，爽兄弟八人號曰「八龍」，爽最有儒雅稱。兄子彧，名重於世。
六月辛未，光祿大夫種弗為司空。卓發洛陽諸陵及大臣塚墓，壞洛陽城中鍾虡，鑄以為錢，皆不成文；更鑄五銖錢，文章（城）〔輪〕郭不可把持，於是貨輕而物貴，穀一斛至數百萬。遼東太守公孫度自號為平州牧，立漢世祖廟。單于羌渠既為國人所殺，其子（孫）於扶羅應立，國人立須卜為單于，於扶羅詣闕訟。會靈帝崩，王室亂，於扶羅將數千騎與白波賊寇冀州界，百姓皆高壁清野，抄掠少有所得，欲歸國，國人不受，遂止河東。
春正月辛丑，大赦天下。韓馥、袁紹自稱大將軍，遣使推大司馬劉虞為帝，不聽；復勸虞承製封拜，又不聽，然猶與紹連結。
二月丁丑，相國董卓為太師。
夏四月，卓西入關。卓使東中郎將董越屯澠池，寧輯將軍段猥屯華陰，中郎將牛輔屯安邑，其餘中郎〔將〕、校尉布在諸縣，不可勝紀，以禦山東。卓將至，公卿以下迎之，皆謁拜下，卓不為禮。卓謂御史中丞皇甫嵩曰：「可以服未？」嵩曰：「安知明公乃至於是？」卓曰：「鴻鵠固有遠志，但燕雀自不知爾。」嵩曰：「昔與公俱為鴻鵠，但今日復變為鳳皇爾。」卓乃大笑曰：「卿早服，何得不拜？」卓既為太師，復欲稱尚父，以問左中郎將蔡邕。邕曰：「昔武王受命，太公為太師，輔佐周室以伐無道，是以天下尊之，稱為尚父。今之功德誠為巍巍，宜須關東悉定，車駕西還，為後議之。」卓乃止。於是卓乘金華青蓋車，時人號「竿摩車」，言逼上也。卓弟旻為左將軍，兄子璜為中軍校尉，宗族內外並列朝廷，呼召三臺，尚書以下皆詣卓府啟事，然後得行。築郿塢城，與長安城等，積穀為三十年儲。云事成，雄據天下；不成，守此足以畢老，嘗行郿塢，公卿已下祖道於橫門外。誘北〔地〕降者三百餘人於坐中，先披其舌，或斬其手，或鑿其眼，未死偃轉杯桉之間。會者戰栗失匕箸，卓飲食自若。初，卓（飲）〔忌恨〕衛尉張溫，乃使人誣溫與袁術通謀，笞殺之。刑罰殘酷，愛憎相害，冤死者數千人，百姓嗷嗷，道路歎息。孫堅自陽人入洛陽，修復諸陵，引軍還魯陽。卓謂長史劉艾曰：「關東諸將數敗矣，無能為也。唯孫堅小敢，諸將軍慎之。堅昔西征，其計策略與人同，無故從諸袁兒，終亦死爾。」艾曰：「堅用兵不如李傕、郭圮〔汜〕，堅前（舉）〔與〕羌戰於美陽，殆死，無能為。」卓曰：「堅時將烏合兵，且戰有利鈍。卿今論關東大勢爾，亦終無所至。但殺二袁兒，則天下自服矣。」建武初，立宗廟於洛陽。元帝之於光武，父之屬也。故光武上繼元帝。又立親廟於洛陽，祭祀而已，不加名號。光武崩，以中興之主更為起廟，上尊號曰世祖廟。以元帝於光武為彌，故雖非宗，不毀也，後遂為常。明帝遺詔無起寢廟，藏主於世祖廟更衣。更衣者，帝王入廟之便殿也。孝章不敢違命，以更衣（有）〔宜〕小，別上尊號曰顯宗。章帝崩，遺詔如先帝故事，和帝上尊號曰肅宗。後帝遵承，皆藏主於世祖廟，積多無別，是後顯宗但為陵寢之號。和帝崩，上尊號曰穆宗。殤帝崩，鄧太后以尚嬰孩，不列於廟，就陵寢祭之而已。安帝殺大臣，廢太子，及崩，無上祖宗之奏，以建武以來無毀者，遂因陵號恭宗。順帝崩，上尊號曰孝宗。衝、質帝皆年少，早崩，依殤帝故事。桓帝崩，上尊號曰威宗。靈帝崩而天下亂，故未議祖宗之事。於是有司奏議宗廟迭毀，左中郎將蔡邕議曰：「漢承秦滅學之後，宗廟之制，不用周禮。每帝即（位）〔世〕，輒立一廟，不止於七昭穆，不定宗廟迭毀。孝元皇帝時丞相匡衡、御史大夫貢禹始建斯議，罷絀典禮。孝文帝、孝武帝、孝宣帝皆功德茂盛，為宗不毀。初，孝（昭）〔宣〕尊崇孝武，廟稱世宗。中正大臣夏侯勝猶執異議，不應為宗。至孝（宣）〔成〕皇帝，議猶不定，太僕王舜、中壘校尉劉歆據經傳義處不可毀，上從其議。古人據正重慎，不敢私其君父，如此其至者也。後遭王莽之亂，光武皇帝受命中興，廟稱世祖。孝明皇帝政參文、宣，廟稱顯宗。孝章皇帝至孝蒸蒸，仁恩博大，廟稱肅宗。比方前世，得禮之宜。自此已下，政事多釁，權（稱）〔移〕臣下，嗣帝殷勤，各欲尊崇至親。而臣下懦弱，莫敢執正夏侯之議，故遂僭濫，無有防限。今聖朝遵復古禮，以求厥中，誠合事宜。孝元皇帝世在第八，〔光〕武皇帝世在第九，故元帝為考廟，尊而奉之。孝明因循，亦不敢毀元帝。今於廟九世，非宗親盡宜毀，比惠、昭、成、哀、平帝，五年而再殷祭。孝安、孝桓、孝昭、孝和、孝靈在穆，四時常陳。孝和以下，穆宗、恭宗、威宗之號，皆宜省去，以遵先典，殊異祖宗不可參並之義。」從之。【袁宏曰：光武之係元帝，可謂正矣。夫君臣父子，名教之本也。然則名教之作，何為者也？蓋準天地之性，求之自然之理，擬議以制其名，因循以弘其教，辯物成器，以通天下之務者也。是以高下莫尚於天地，故貴賤擬斯以辯物；尊卑莫大於父子，故君臣象茲以成器。天地無窮之道，父子不易之體。夫以無窮之天地，不易之父子，故尊卑永固而不逾，名教大定而不亂，置之六合，充塞宇宙，自（今）〔古〕及（古）〔今〕，其名不去者也。未有違（失）〔夫〕天地之性而可以序定人倫，（矣）〔失〕乎自然之理而可以彰明治體者也。末學庸淺，不達名教之本，牽於事用以惑自然之性，見君臣同於父子，謂兄弟可以相傳為體，謂友（於）〔於〕齊於昭穆，違（自然）〔天地〕之本，滅自然之性，豈不哀哉！夫天地靈長，不能無否泰之變；父子自然，不能無夭絕之異。故父子相承，至順之至也；兄弟相及，變異之極也。變則求之於正，異則本之於順。故雖經百世而高卑之位（張）〔常〕崇，涉變通而昭穆之序不亂。由斯而觀，則君臣父子之道焉可忘哉！】董卓問司徒王允曰：「欲得快司隸校尉，誰可者？」允曰：「唯有蓋京兆耳。」卓曰：「此人明智有餘，然則不可假以雄職也。」乃以勳為越騎校尉。卓又畏其司戎，復出為潁川太守。頃之，徵還京都。公卿見卓皆拜謁，勳獨長揖，與卓爭論，旁人皆失色，而勳意氣自若。初，河南尹朱儁數為卓陳軍事，卓曰：「我為將百戰百勝，卿勿妄說，且汙我刀鋸。」勳曰：「昔武丁之明，猶求箴諫，明公猶未及武丁也。」卓謝曰：「戲之爾。」勳強直，而內懼於卓，不得意，疽發背卒，時年五十一。遺令慚無以報先帝，（易）〔勿〕受賻贈。卓心雖憾勳，然外示寬厚，表賜東園秘器，送之如禮。勳字元固，燉煌廣至人。舉孝廉，為漢陽長史。素與武都蘇正和有隙，及正和為州從事，劾武威太守倚權貴恣行貪橫，涼州刺史梁鵠懼其貴戚，欲殺正和以自解，以訪勳。或勸勳曰：「因此報仇。」勳曰：「不可。謀事殺良，非忠也；乘危，非仁也。忠仁棄之，人將不食我餘。」乃諫鵠曰：「夫緤食鷹鸇，欲其鷙也，鷙而烹之，何用哉？」鵠從其言。正和喜而求見勳，勳曰：「吾為梁使君謀，不為蘇正和也。」怨之如初。黃巾之起，故武威太守黃儁被徵，失期。鵠欲奏誅儁，勳為言得免。儁以黃金二千斤與勳，勳謂儁曰：「吾以子罪在八議，故為子言。吾豈賣評哉！」終辭不受。涼州刺史左昌，因軍法斷盜數千萬，勳諫不聽，乃怒勳，使屯河陽，欲因軍法罪之。而勳數有戰功，詔書勞勉焉。邊章之反，圍昌逼急，昌以檄召勳。勳初與從事辛曾、孔常俱屯河陽，曾、常疑，不肯應檄。勳怒曰：「昔莊賈后期，穰苴奮鉞。今之從事，豈重於監軍哉！」常懼，乃從勳。至冀，親責數章等，責以背叛之罪。皆曰：「左使君若早從君言，以兵臨我，得自分明。今我罪已重，不可復降也。」皆泣涕而去。會叛羌圍護羌校尉夏育於畜官，勳與州郡並兵救育，至孤磐，為羌所破。勳被三創，前陣多死，勳使人書木表曰：「使國家屍我於此。」羌滇吾素為勳所厚，乃以兵扞眾曰：「蓋長史清賢，汝曹殺之者為負天」。勳仰罵曰：「死反虜，汝何知？促殺我！」眾相視而驚。滇吾以馬與勳，勳曰：「我欲死，不去也。」眾曰：「金城購君羊萬頭，馬千匹，欲與君為一。」勳咄咄曰：「我死不知也。」羌遂囚勳，勳辭氣不撓，羌不敢害，送還郡。於是以勳為漢陽太守，民饑相食，勳調穀廩之。諸富室或匿不肯出，勳曰：「吾知罪矣。」乃自出家穀以率之。郡中聞之，不督而送冀倉者二千餘斛，賴勳之得存者千餘人。
六月丙戌，京師地震。卓問蔡邕，邕對曰：「地震陰盛，大臣逾製之所致也。公乘青蓋車，遠近以為非宜。」卓從之，乘金華皂蓋車。
秋七月，司空種弗以地震策免。癸卯，光祿勳淳于嘉為司空。董卓既入關，袁紹還軍延津，使潁川荀諶說冀州刺史韓馥曰：「公孫瓚乘勝來南，而諸郡應之。袁車騎引軍東向，此其意不可知。竊為將軍危之。」馥曰：「為之奈何？」諶曰：「公孫瓚提燕、代之卒，其鋒不可當。袁氏一時之傑，必不為將軍下。夫冀州，天下之重資也，若兩雄並力，兵交於城下，危亡可立而待也。夫袁氏，將軍之舊也，且已同盟。當今為將軍計者，莫若舉州以讓袁氏，袁氏得冀州，則瓚不與之爭，必厚德將軍。冀州入於親友，是將軍有讓賢之名，而身安於泰山也。願將軍勿疑。」馥素恇怯，因然其計。馥長史耿武、別駕閔純、洽中李曆、騎都尉沮授諫曰：「冀州雖鄙，帶甲百萬，穀支十年。袁紹孤客窮軍，仰我鼻息，譬如嬰兒在股掌之上，絕其哺乳，立可餓殺。奈何欲以冀州與之？」馥曰：「吾袁氏故吏，且才不如本初。度德而讓，古人所貴，諸君獨何病焉？」乃遣子送印綬以讓紹。紹既有冀州，辟授為別駕從事。紹謂授曰：「今賊臣作變，朝廷遷移。孤曆世受寵，欲竭命致死，以復漢室。然桓公非夷吾不能成霸，越王非范蠡無以存國。今欲與君戮力同心，共安社稷。」授進曰：「將軍弱冠登朝，播名海內。值廢立之際，則忠義憤發。卓雖凶暴，弗能加兵。昔相如叱秦，晏嬰哭莊，方之將軍，曷足以喻？單騎出奔，則卓懷怖懼，濟河而北，則渤海稽首，擁一郡之卒，撮冀州之眾，威震河朔，名重天下。雖黃巾散亂，黑山跋扈，舉軍東向，則青州可定；還討黑山，則張燕可滅；回師北首，則劉虞必喪；震脅戎狄，則匈奴順從。橫大河之北，合四州之地，收英雄之用，擁百萬之眾，迎大駕於長安，復宗廟於洛邑，號令天下，以討未服。以此爭鋒，誰敢禦之！比及數年，此功不難。」紹喜曰：「此孤之本心也。」即表授為奮武將軍，使監護諸將。袁紹以曹操為東郡太守。初，潁川人荀彧，字文若，舉孝廉，為亢父令。見天下將亂，棄官歸家，謂父老曰：「潁川四戰之地，天下今有變，常為兵衝。密雖有固，適可避小寇，不足以捍大難，宜亟去鄉里。」人多懷土，不能從也。韓馥遣騎迎焉。會袁紹襲冀州，待彧以上賓之禮。彧弟諶，及同郡辛評、郭圖，皆為紹任。彧知紹不能有成也，遂去紹歸曹操。操見彧悅曰：「吾子房也。」以為司馬。時董卓兵強，山東震恐，彧說操曰：「董卓暴虐已甚，必以亂終，無能為也。」操善之。丙寅，太尉趙謙久病策罷。辛酉，太常馬日磾為太尉。公孫瓚以劉備為平原相。
十二月，錄從入關者功，封侯賜爵各有差。司徒王允為溫侯，食邑五千戶，固讓不受。尚書僕射士孫瑞說允曰：「天子裂土班爵，所以庸勳也。與董太師並位俱封，而獨勵高節，愚竊不安也。」允納其言，乃受二千戶。是歲，長沙武陵人有死者經月復活。占曰：「至陰為陽，下民為上，將有自微賤而起者也。」
