八年冬十一月丙子，上臨辟雍，詔天下死罪贖各有差。壬寅，日有蝕之。詔群臣上封事，言得失。是時，北單於外求和親，而數為邊害。上使越騎司馬鄭眾使匈奴，單於欲令眾拜，眾不為之屈。單於圍守眾，欲脅服之。眾拔刃以自誓，單於恐，乃止，乃發使隨眾〔還〕，漢議複使眾，眾疏諫曰：「臣伏料北單於所欲致漢使者，欲以離南單於，令西域諸國耳。故汲汲於致漢使，使既到，偃蹇自若。臣愚以為於今宜且勿答。南單於本來歸義者，望呼韓邪之助，故歸心不二。烏桓慕化，並力保蕃。今聞北單於不屈，漢複通使不止，恐南單於必懷疑，而烏桓亦有二心。單於久居漢地，具知形勢，萬分離析，規為邊害，其憂不輕。今幸有（渡）〔度〕遼之眾，楊威北垂，雖勿答，不敢為害。」上不從，而卒遣眾。眾又上言：「臣前使匈奴，與單於不和，而今複往，恐其必取勝於臣。臣誠不忍持大漢節信對旃裘跪拜，令以益匈奴之名，損大漢之強。」詔不聽。眾既西，道路間連續上書，固爭。上大怒，追還，係廷尉獄，會赦歸家。其後帝見匈奴使來者，問眾使時與單於爭禮狀，皆言匈奴中傳以為眾壯勇，往時蘇武不能過也。上乃複召眾為軍司馬，稍遷大司農。
九年夏四月，詔以公田賜貧民各有差，長吏居職三年尤異者，與計偕。封皇子恭為靈壽王，黨為重喜王。
十年春二月，廣陵王荊有罪，自殺。荊，上母弟也，性急刻，喜文法，初封山陽王。世祖崩，荊與東海王強書，勸強起兵。強恐懼，封上其書。天子秘其事，徙荊為廣陵王。荊（為）〔謂〕相工曰：「吾貌類先帝。先帝三十得天下，我今亦三十，可起兵未？」相者告吏，荊自係獄。上複不忍考訊，詔曰：「荊數年之間，大罪二矣。其赦荊罪，不得臣其吏民。」荊猶不悛，使巫祝詛上。上使長水校尉樊鯈、任隗雜治荊獄，奏荊大惡當誅。上怒曰：「諸卿以我弟，故敢請誅之，即我子，卿等豈敢邪！」儵曰：「天下，高皇帝之天下，非陛下之天下也。春秋之義，『君親無將，將而誅之』。是以周公誅弟，季友鴆兄。臣等以荊屬托母弟，陛下留心，故複請之耳。如令陛下子，臣等專誅之矣。」荊自殺，上憐傷之，諡曰思王。封荊子元壽為廣陵侯，食荊故國，不得臣吏民。儵字長魚，樊宏之子也。建武中，諸王爭招致賓客，好事者皆與之周旋，更遣人請儵，儵精義於學，一無所應。及捕諸王客，儵不在其中，世祖以是器之。永平初，與公卿雜定郊祀禮儀及五經異義，立朝居正，多所匡諫，上亦敬重焉。儵弟鮪為其子賞求楚王英女敬鄉公主，儵止之，曰：「建武時，吾家並蒙榮寵，一宗五侯。時特進一言，男可以尚主，女可以配王，但以臣子不當有外心，不宜與藩國婚姻，貴盛為宗族患，故不為也。今爾有一子，柰何棄於楚乎？」鮪不從，遂與楚婚。是時儵卒，諡曰哀侯。儵病患（因）〔困〕，猶不忘忠，悉條政不便於民者，未及言而薨。上遣小黃門張音問何遺言，音奏焉。上為之流涕。以儵兩子郴、梵〔為郎。梵〕謹於言行，為郎二十餘年，未嚐被奏劾。初，儵與郎承宮友善，薦之於朝，拜博士，遷左右中郎將，數納忠言，守正不希苟容，朝臣憚其節，名聞於匈奴。單於遣使來貢，求見官。詔敕宮自整頓，宮對曰：「夷狄眩名，非識實也。聞臣虛稱，故欲見臣。臣醜陋〔貌〕寢，見臣必生輕賤臣，不如選長大有威容者示之。」時以大鴻臚魏應示之。夏（曰）〔四〕月戊子，大赦天下。閏月甲午，行幸南陽，祠章陵，祭於舊宅，作雅樂，奏鹿鳴，天子親禦塤篪以娛嘉賓。
十一年春正月，沛王、楚王、濟南王、東平王、淮陽王、中山王、郎邪王、東海王來朝。
十二年春正月，置永昌郡。夏五月丙辰，賜天下男子爵，人二級；三老、孝悌、力田人三級；鰥、寡、孤、獨、不能自存者粟，人二斛。上以天下無事，俗頗奢靡，乃詔有司（甲）〔申〕舊章，整車服。乙亥，司空伏恭以老病罷，大司農牟融為司空。是時天子勤於萬機，公卿數朝會，輒延坐論政事。融明經術，善論議，朝廷皆服其能，天子數嗟歎，以為良宰相。融字子（夏）〔優〕，北海安丘人也。少以名德稱，舉茂才，為豐令，治有異跡。司徒範逡薦融忠正公方，經行純備，宜在本朝，並上其治狀。由是徵入為司隸校尉，多所舉正，百僚敬憚之。數年，擢遷大鴻臚、大司農。
十三年春二月，上耕於藉田，賜觀者食。有一諸生，蒙首而言曰：「善哉，太公之遇文王也！」上使人報之曰：「生非太公，予亦非文王。」夏四月辛巳，幸榮陽，巡河渠，作水門，遂至太行，幸上黨。冬十月甲辰晦，日有蝕之。詔有司陳便宜，靡有所諱。刺史、太守詳理冤獄，（有）〔存〕┰鰥寡，勉思所蒞焉。十二月，楚王英謀反。初，郭後生東海恭王強、沛獻王輔、濟南王安康、阜陵質王延、中山簡王焉；陰後生明帝、東平獻王蒼、臨淮王衡、廣陵思王荊、琅邪孝王京；許姬生生楚王英，號楚太後，世祖無寵。英最小，自帝為太子時，英獨歸附上，上特親愛之，數加賞賜。英好遊俠，交通賓客，晚節喜黃、老，修浮屠祠。八年，上臨辟雍，禮畢，詔天下死罪得以縑贖。英遣郎中令詣彭城，曰：「臣托在藩蔽，無以率先天下，過惡素積，喜聞大恩，謹上黃縑二十五匹、白紈五匹，以贖其愆。」 楚相以聞。詔曰：「楚王誦黃、老之微言，尚浮屠之仁祠，絜（齊）〔齋〕三月，與神為誓，有何嫌懼而贖其罪？」因還其贖。男子燕廣告英與顏忠、王平等造圖書，謀反。有司奏英大逆不道，請誅。上以至親不忍，徙丹陽涇縣，〔賜〕湯沐邑五百戶。英男子為公侯王者食邑如故，楚太後留楚。宮婢才人鼓吹從英者無限，皆乘輜耕，帶持兵弩，行道射獵，極意歡娛。遣大鴻臚持節護送英丹陽。浮屠者，佛也。西域天竺有佛道焉。佛者，漢言覺，將悟群生也。其教以修善慈心為主，不殺生，專務清淨。其精者號為沙門。沙門者，漢言息（心）〔也〕，蓋息意去欲而歸於無為也。又以為人死精神不滅，隨複受形，生時所行善惡皆有報應。故所貴行善修道，以鏈精神而不已，以至無（為）〔生〕而得為佛也。佛身長一丈六尺，黃金〔色〕，項中佩日月光，變化無方，無所不入，故能化通萬物而大濟群生。初，帝夢見金人長大，項有日月光，以問群臣。或曰：「西方有神，其名曰佛。其形長大。〔陛下所夢，得無是乎〕？」（而）〔於是遣使天竺〕問其道術，遂於中國而圖其形像焉。有經數千萬，以虛無為宗，苞羅精粗，無所不統，善為宏闊勝大之言。所求在一體之內，而所明在視聽之外。世俗之人以為虛誕，然歸於玄微，深遠難得而測。故王公大人觀死生報應之際，莫不矍然自失。是歲，匈奴頻犯塞，中郎耿秉上書曰：「中國虛費，邊陲不寧，其患專在匈奴，以戰去戰可也。故君不可以怒而興師，將不可以慍而合戰，鼓之以仁義，為國之寶矣。天子內有圖匈奴誌，陰納秉言，乃召入見，使具陳其狀。上善其言，以為可任將帥，拜謁者僕射。每公卿論邊事，秉輒預其議。頃之，太僕祭彤、虎賁中郎將馬庚、顯親侯竇固、下博侯劉張、好畤侯耿忠等俱見，議兵事。秉以為孝武時始事匈奴，匈奴援引弓之類，並左衽之屬，故不可得而製也。漢既得河西四郡、及居延、朔方，徙民以充之，根據未堅，匈奴猶出為寇。其後羌、胡分離，四郡堅固，居延、朔方不可傾拔，虜遂失其肥饒畜兵之地，惟有西域俄複內屬，呼韓邪單於請款塞，是故其勢易乘也。今有南單於，形勢相似；然西域尚未內屬，北虜未有作。臣愚以為當先擊白山，得伊吾，破車師，通使烏孫諸國，以斷其右臂，未可先擊匈奴也。伊吾亦有匈奴南呼衍一部，破此複為折其左角。觀往者漢兵出，匈奴輒為亂。五單於爭來，必不以五將出之故也。今可先擊白山，以觀其變，擊匈奴未晚也。」上善秉言。議者或以為今兵出白山，匈奴必並兵相助，又當分其東以離眾，與秉計異。上更然之。
十四年夏四月，故楚王英自殺，以諸侯禮葬之。上遣中黃門視英妻子，慰勞楚太後，悉釋諸與英謀者，而封燕廣為折奸侯。初，英獄起，內及京師諸侯，外連州郡豪傑，坐死及徙者以千數，而係獄者尚數千人。顏忠、王平辭及隧鄉侯耿建、朗陵侯臧信、灌澤侯劉鯉、曲成侯竇建，禦史（寒）〔寋〕朗治其獄，奏建等未嚐與忠相見，詰驗無實，為平所枉，疑下無辜者眾。上曰：「建等未嚐見平、忠，何故引之？」朗曰：「所犯不道，冀引建等以自明。」上曰：「若四侯無事，何不出之而輕係邪？」朗曰：「考之無事，恐海內發其奸者，故未奏之。」上怒曰：「吏持兩端，巧為其辭，將下捶之。」朗曰：「願一言而死。」上曰：「誰共作章？」朗曰：「臣獨作之。」上曰：「何以不與三府議？」朗曰：「臣自知當族滅，不敢多汙良善。」上曰：「何故族滅？」朗曰：「臣考事一年，不能窮盡奸狀，（不）〔反〕為罪人訟，自知無狀，雖族滅不恨。夫陷人死地複無憂責，是以考一連十，考十連百。公卿每朝，陛下問得失，皆言天下之惡，禍及九族，陛下大恩，裁止於身，天下幸甚。歸舍皆仰屋竊歎，雖口不言，指揮可知，皆謂多冤獄，莫敢言者。今建等無驗，而陛下殺之，誠願留神省察，得其情實，使刑者不怨，死者不恨。故臣冒死懇言，誠不敢為私。」上深納朗言，自幸洛陽寺，出者千餘人，天下即大雨。是時楚獄係者數千人，天子盛怒，吏治之急，自誣死者甚眾。於是有司舉能治劇者，以袁安為楚郡太守。安之郡，不入府舍，遙至獄所，案驗無實者，條上出之。府丞據吏皆叩頭爭之，曰「不可」。安曰：「如有不合，太守當坐之，不以相及也。」遂別具奏。會帝感悟，即報許，得出四百餘家。頃之，徵入為河南尹，召入見，上問以考楚事，名簿甚備，安具奏對，無所遺失，上以為能也。問安本自何為官，對曰：「臣本諸生。」上曰：「以尹故吏也，何意諸生邪！」安為河南尹十年，號為嚴明，然未嚐加罪鞫人。常稱曰：「凡士學問，上慾望宰相，下則牧守。錮人於聖代，尹所不為也。」其下聞之，皆自激厲，名重朝廷。安字邵公，汝南（宛）〔汝陽〕人。嚴重有威，州裏敬之。為縣功曹，奉檄〔詣〕從事，從事因安致書於令。安曰：「公事邪，則有郵驛。今因功曹，是有私也。」辭不肯受，從事瞿然而止。舉孝廉，為郎、謁者、陰平長、任城令，所在吏民畏而愛之。夏五月，封故廣陵王荊子六人為列侯。詔曰：「執金吾魴侍衛曆年，數進忠言，其還爵土，封為楊邑侯。」封竇融孫嘉為安豐侯。
十五年春二月庚子，令天下亡命贖，各有差。行幸彭城，止楚王館，悲慟，左右百官淒然。三月，行幸琅邪，及魯，祠孔子及七十二弟子。幸東平、定陶，祠定陶恭王。夏四月，封皇子暢為汝南王、建為千乘王、羨為陳留王、衍為下邳王、丙為常山王、長為濟陰王，徙重喜王黨為樂（城）〔成〕王。賜天下男子爵，人三級，民酺五日。上使越騎校尉桓鬱、郎中張酺授太子經。二人朝夕侍講，勸以經學。是時太子家頗為奢侈，酺每正諫，甚見嚴憚。會平陽公主薨，太子同生也，哀戚過禮。酺以為太子舉措宜動合禮度，因是上疏曰：「臣伏見皇太子仁厚寬明，發言高遠，卓然絕異，非人所能及也。今平陽公主薨，悲哀發中，形體骨立，恩愛惻隱，世希似是（見）。臣愚淺不識大體，以為宜選名儒高行，以充師傅，問訊起居之日，太傅時賜宴，所以宣德音，以成聖德也。侍中丁鴻仁而有讓，達於從政，謁者費惲資性敦篤，遵令法度，如並侍左右，必能發起微意，增廣徽猷者也。」乙巳，大赦天下。冬十一月乙卯，太白入於月。其占曰：「大將戮死，不出三年人主崩。」本誌稱：「昔庖犧氏之王天下，仰則觀象於天，俯則觀法於地。然則天地設位而星辰運度備矣。易曰：『天垂象，聖人則之。』星官之書，始自黃帝。至高陽氏，使南正重司天，北正黎司地。唐、虞之時，則（伏犧氏）〔羲和〕掌焉。夏有昆吾，殷有巫鹹，周有史佚，皆職典，預睹成敗，以佐時政者也。秦燔詩、書，愚百姓，六經典籍殘為灰燼，星官之書全而不毀。漢興，同馬談父子以世家重黎氏之後，著天官書，班固序漢書，又有天文誌。」（乙巳大赦天下）匈奴寇河西。
十六年春，天子遂前議，遣奉車都尉竇固、駙馬都尉耿秉、太僕祭彤、渡遼將軍吳常各將萬騎擊匈奴，出敦煌〔昆〕侖塞，擊南呼衍王，出塞千五百里，到蒲類海，破白山，走呼衍王，斬首（十）〔千〕餘級。秉出張掖居延塞，擊匈林王，到沐樓山，度（莫）〔漠〕六百里餘，絕無水草，得生口辭雲：「匈林王轉北逐水草。」秉欲將輕騎追之，都尉秦彭止之而還。彤嚐與南單於左賢王信出朔方高闕塞擊溫禹犢王於涿邪山，出塞九百餘裏，見小山，為信所誤，雲是涿邪（王）山，無所得而還。是時秉（燭）〔獨〕有功，吳（嚐）〔常〕抵罪，彤下獄免。彤性剛嚴，行道不與信機得，故為信所誤。彤自恨無功，出獄數日，歐血死。敕其子曰： 「吾奉使不稱，微功不立，身死慚恨，義不可以受賞賜。汝等齎兵馬詣邊，乞效死前行，以副吾心。」其子逢上疏陳彤遺言，上方任彤，聞之，嗟歎者良久。子參從擊車師有功，遷遼東太守。烏丸、鮮卑追思彤不已，每朝京師，輒過拜彤塚，仰天號泣。彤字次孫，潁陽人。少孤，值更始之際，天下大亂，盜賊縱橫，野無煙火。而彤常在墓側，盡其哀心。賊每過，見其號泣不畏死亡，皆不犯也。後隨從兄遵從世祖，世祖以彤為黃門郎，常宿衛左右。及遵薨無子，追傷之，以彤為偃師長，令附近遵墓，四時祀之。遷襄賁令，皆有名跡。詔書勉勵，增秩一等，賜縑百匹。及在遼東，著績北邊。彤氣勇過人，開弓三百斤。多恩信，善權略，士卒爭為效力。永平初，胡夷內附，野無風塵，乃悉罷邊兵，而徵彤為太僕卿。彤在遼東十餘年，無十金之資，天（下）〔子〕知其清。拜日，賜錢百萬，馬三匹，衣被刀劍，下至居家器物，無不備焉。每見，上輒嗟歎，以為可屬以重任。嚐謂左右曰：「太僕，吾之禦侮者也。」竇固之破白山，遣從事郭恂、假司馬班超使西域。超到鄯善，鄯善王廣事超禮敬甚備，一旦忽疏。超謂官屬曰：「寧覺廣禮意益不如前日乎？」官屬曰：「胡人不能久，變無他故。」超曰：「明者觀於未萌，況兆已見。此必有北虜使來，故令其疑耳。」乃召侍胡逆問曰：「匈奴使到日，何故不白？」侍胡怖恐，曰：「到已三日，去此三十里。」超使閉侍胡，悉會所將吏士三十六人，大飲之。酒酣，超激怒之曰：「卿曹與我俱在絕域，欲成大功，以求富貴。今虜使到才數日，而廣禮意即廢；如令鄯善收吾屬送匈奴，骸骨棄捐為豺狼食。為之柰何？」 官屬鹹曰：「今既在危亡之地，死生從司馬。」超複曰：「丈夫不入虎穴，不得虎子。寧我圖人，不為人所圖。當今之計，獨有夜圍虜使，放火攻之，使不知我多少，震驚，可盡彌也。滅此虜，則鄯善破膽，功成事立矣。不然盡為所擒，悔將何及？」皆曰：「當與從事議之。」超怒曰：「從事文墨吏，聞此必恐而謀泄，謀泄為鄯善所吞，死而無益，非壯士也！」眾曰：「善。」超夜將吏士奔之，令十人持鼓，餘皆兵弩，乃順風縱火，擊鼓大呼。虜驚走，超手殺三人，吏士斬首數十級，餘悉燒死。明日，具告恂，恂大驚；又內恐超獨擅其功。超曰：「本與掾俱受任，此一家事，掾雖不行，超何心獨擅之？大小當共其禍福。」恂喜。超乃召鄯善王廣示以虜使首，舉國怖栗。超告以漢家威德，自今已後，勿複與北虜通。廣叩頭，樂屬漢，無二心。超還入塞，奉虜使首詣固，固具上超前後功。詔以超為司馬，賜布二百匹。遣超使於窴國，欲增益其吏士，超自請願但將所從三十六人。超曰：「於窴大國，且遠。今欲出萬死立尺寸之功，雖將數百人往，無益於強。如有不虞，多益為累耳。」遂出塞。是時於窴王廣德新破〔莎〕車（師），生得其王，匈奴遣節使監護其國。超至於窴。於窴俗信巫，疑事輒巫決之。超到數日，廣德以匈收使在其國，禮意不備，未有定心。會巫言：「神怒，何故向漢？」屬匈奴者言漢使有馬，急取以祠神，神怒乃解。廣德遣國相私來比白超，願請馬以祠神。超曰：「馬可得，令巫自來受之。」有頃，巫到，超叱吏執之，遂斷巫頭，收私來比鞭笞數百，遣持巫頭往責讓廣德。廣德聞超前於鄯善誅虜使，納其貢，恐怖，遂舉兵攻殺匈奴使五十餘人，降超。超重賜王以鎮撫之，因留於窴竟冬。先是龜茲王建為匈奴所立，倚其威，（功）〔攻〕破疏勒，殺其王忠，誅貴臣，因立左侯兜題（所）〔以〕為疏勒〔王〕。超令廣德發專驛自到疏勒，去兜題所治盤（囊）〔橐〕城九十里，遣吏陳憲等往降之。敕兜題本非疏勒種人，如不降，便劫之。憲既見兜題，無降意，又輕其單弱無備。憲遂前劫縛兜題，左右皆驚走，留二人守之。憲馳白超，超即往，悉召疏勒掾吏，告以龜茲為匈奴擊疏勒，盡殺汝貴人而立兜題。兜題非汝本種，今漢使來，欲立故王種，為汝（降）〔除〕害，無得恐怖。眾皆喜，超亦求索故王近屬得兄榆勒立之，更名忠，國中大悅。超問忠及官屬；「當殺兜題邪？生遣之邪？」鹹曰「當殺之」。超曰：「殺之無益於事，當令龜茲知漢威德。」遂解遣之。疏勒由是與龜茲結怨，專心向漢。（起）〔超〕守盤（彙）〔橐〕城，忠據疏勒城。超字仲升，彪之少子也。俶儻不修小節，而內行甚謹，家貧，嚐傭寫書，投筆而歎曰：「丈夫當為傅介子、限博望立功絕域以取封侯耳，安能久執刀筆乎？」坐者笑之，〔超〕曰（超）：「小子安知壯士之誌哉！」行遇相者，謂超曰：「君布衣諸生耳，而相法當封侯萬里之外。」超問其故，相者曰：「君燕頷虎頸，飛而食肉，以此知之。」秋七月，淮（南）〔陽〕王延謀反，徙為阜陵王，食二縣。九月丁卯，令〔死〕罪（死）囚徒非大逆無道，減死一等，徙（戎）〔戍〕邊。北海王睦薨，諡曰敬王。睦少好學，世祖器之。上為太子時，數侍會，入則談論接席，出則遊觀同輿，甚見親禮。是時法網尚疏，諸國得通賓客，睦不遠千里交結知識，宿德名儒莫不造其門，睦虛己折節，以禮接之，由是名聲藉甚。自為王後，法禁益峻，睦乃謝絕賓客，放心音樂。歲終遣使朝京師，睦召使者問曰：「朝廷設問寡人，大夫何辭以對？」使者曰：「大王忠孝慈仁，敬賢樂士。臣雖螻蟻，敢不實對。」王曰：「籲，危我哉！是乃孤幼時進趨之行也。大夫其對以孤（寵）〔襲〕爵以來，誌意衰墮，聲色是娛，犬馬是好。」使者受命而行。其抑絕名跡，深識機微如此。睦父靖王興薨，悉推財產與諸弟，雖車服珍寶皆不以介意，有要，然〔後〕隨〔以〕金帛贖之。能屬文，善史書，作春秋指義、終始論及賦頌數十篇。病臨困，帝以驛馬詔睦為草書尺牘十首。
十七年秋八月丙寅，詔宥武威、張掖、酒泉、燉煌囚係（交）〔右〕趾以下。冬十月，竇固、耿秉將萬餘騎（師）擊車師，王請降。於是固奏置西域都護、戊己校尉。陳穆為都護，耿恭為戊己校尉，關寵為戊己校尉。恭屯金蒲城，寵屯折中城，相去千餘裏。恭乃移檄烏孫大昆彌，（宜）〔宣〕喻威德，皆遣使獻馬，求入侍天子。恭字伯宗，況之孫。性慷慨，多大略，好將帥之事。
十八年春二月，詔固等罷兵還京師。三月，北匈奴左鹿蠡王將二萬騎，率焉蓍、龜茲來〔攻〕車師，王安得死。焉蓍、龜茲殺都護陳穆、副校尉郭恂，遂攻金蒲城。耿恭令軍士皆持滿勿得發，告匈奴曰：「漢家神箭所中，創中皆沸。」於是乃發弩，皆應弦而倒，虜中矢者創中沸。大驚曰：「漢神可畏。」遂皆遁去。恭以疏勒傍有水，去王忠所據近，引兵居之。匈奴後來攻恭，恭募先登士四十人出城，奔斬首數十級。匈奴乃相與議曰：「前疏勒王守此城，攻不能下，絕其澗水即降」。因絕澗水，吏士無飲，窮困至柞馬糞汁飲之。恭於是城中穿井十五丈，不得水，吏士失色，恭歎曰：「昔蘇武困於北海，猶能奮節；況恭擁兵近道，而不蒙祐哉！聞貳師將軍拔佩刀以刺山，而飛泉湧出；令漢神明，豈有當窮者乎！」乃整衣服向井再拜，為吏士禱水，身自率士挽籠。有頃，飛泉湧出，大得水，吏士驚喜，皆稱萬歲。於是將水以示虜，虜兵大驚而去。丁亥，令天下亡命者贖罪，各有（荖）〔差〕。夏四月，賜天下男子爵，人三級；鰥、寡、孤、獨、不能自存者粟，人三斛。秋八月壬子，帝崩於東宮。遺詔不起寢廟，藏主於世祖廟更衣台。是日太子即皇帝位，年十八。壬戌，葬孝明皇帝於顯節陵。冬十月乙未，大赦天下。賜男子爵，人二級；其為人父後者及三老、孝悌、力田，人三級；鰥、寡、孤、獨、貧不能自存者粟，人三斛。以衛尉趙喜為太傅，司空牟融為太尉，錄尚書事。戊戌，蜀郡太守第五倫為司空。倫字伯魚，京兆長陵人。其先齊諸田，徙充園陵，宗族多，故以次第為氏。倫好黃、老，以孝行稱。王莽末，天下兵起，宗族及閭裏聞倫勇而有義，爭往附之。倫相率厲堅壘壁，銅馬、赤眉數十輩皆不能下。時米石萬錢，人相食，倫獨收養孤子、外孫，分糧共食，死生相守，鄉裏以此賢之。太守鮮于褒見而異之，署倫為吏。後襃坐事徵，把倫臂曰：「恨相知晚。」會蓋延為京兆尹，事多犯法，倫數諫爭，不合，遂沈滯曹吏。頃之，鮮于襃左遷為高唐令。倫去吏，荷擔往候襃，襃引倫升堂，屬其妻子。複歸縣為嗇夫。倫以久官不達，乃將家屬客河東，變易姓字，自稱王伯春，常載鹽往來太原、上黨，每所止客舍，輒為掃除而去。道上號曰道士。久之，鮮于襃為謁者，從車駕至長安。時閻興為京兆尹，襃言倫於興，興聘求倫，倫複出為郡吏。倫每讀詔書，常歎曰：「（皆）〔此真〕聖主也，當何由得一見也。」等輩笑之曰：「說將尚不下，安能動萬乘邪？」倫曰：「未遇知己，道不同故耳。」舉孝廉，除郎中，補淮南王醫工長，隨王朝京師，官屬得會見問，世祖因問政事，倫具言治道所宜，世祖大悅。明日複召，至日夕，世祖謂倫曰：「聞卿為吏榜婦公，不過從兄飯，寧有之邪？」倫對曰：「臣三娶妻皆無父。臣遭饑饉，米一石萬錢，不敢妄過人飯。」世祖曰：「為市掾，人有遺卿母一個餅者，卿從外來見之，奪母探口中餅出，信有之乎？」倫曰：「實無此。眾人以臣愚蔽，故為生此語。」有詔拜倫為扶夷長，〔未〕至（苑）〔縣〕，遷會稽太守，為政清淨不煩，化行於民。性節儉，雖為二千石，常衣布襦，自斬馬草，妻子自炊。會稽俗信淫祀，皆以牛羊請禱。是以財盡於鬼神，產盡於祭祀。或家貧不能以時禱祀，至諱言牛不敢食其肉，發病且死先為牛鳴，其畏懼如此。倫乃禁絕之，掾吏皆請諫不可。倫曰：「夫建功立事在於為政，為政當信經義。經言淫祀無福，非其鬼而祭之，諂也。今鬼神而祭之，有知，不妄飲食於民間；使其無知，又何能禍人？」遂移書屬縣，曉喻百姓，民不得有出門之祀，〔違〕者案論之。有屠牛輒行罰。民初恐怖，頗搖動不安，倫敕之逾急，後遂斷絕，百姓遂以安業。永平中，坐事徵，百姓老小闐府門，皆攀車啼呼。朝發，至日中，才行五里。倫乃止亭舍，密乘船去。吏民上書守闕千餘人。是時上方案梁鬆事，多為訟冤者。上患之，有詔公車諸為梁氏及會稽太守書，皆勿受。倫免歸田裏，躬耕以自給。起家守宕渠令，遷蜀郡太守。蜀地肥饒，民多富實，掾吏官屬皆鮮車肥馬。倫欲革化之，乃舉貧而有誌者，多至九卿、郡守，名為知人。上新即位，倫以遠郡入為三司，舉清能也。初，耿恭被圍，明帝怒甚，將遣兵救之，師未出而帝崩。匈奴聞中國有喪，遂複圍之。糧盡，乃煮弩筋食之。恭與士卒同厲以恩義，皆無二心。匈奴遣使謂恭曰：「空於城中餓死，為何不早降？降者封為白屋侯，妻以子女。」恭手劍殺其使。相拒數月，（使）〔吏〕士消盡。戊己校尉關寵上書求救，事下公卿。司空第（伍）〔五〕倫以為不可救。司（空）〔徒〕鮑昱以為：「使人於死亡之地，有急如棄之，外示弱戎夷，內傷死難之臣。此際若不救之，後或邊上有警，陛下如何使人也？又戊己校尉才十數人，匈奴圍之，數十日不下，是其弱效。兵家先名後實，可令燉煌、酒泉太守各將精騎，多其幡幟，倍道兼行以赴其急。匈奴疲睏之兵必走。」〔帝然之。乃遣〕征西將軍耿秉屯酒泉，發燉煌、酒泉兵擊車師。甲辰晦，日有蝕之。天子避正殿，不聽事。詔曰：「朕以眇年，奉承宗祖，不能聿修洪業，以致災眚。思惟厥咎，在予一人。又群司百僚其勉修所職，各言其封事，靡有所諱。」是歲，兗、豫、徐州民被水旱災害，令勿收田租，以見穀廩賜貧民焉。
