二年春正月，公到薊。王郎購公十萬戶，薊中驚恐，言郎使者方至，太守已下皆出城迎。公見官屬議，耿弇曰：「今兵從南方來，不可南行。上谷太守耿況，〔即弇父也〕，漁陽太守彭寵，公邑人也，發此兩〔郡〕（都）控弦彊弩萬騎，所向無前，邯鄲不足平也。」公曰：「卿言善！」時公官屬盡南方人，莫有欲北者，皆曰：「死南首，奈何北行？」公指弇曰：「是我北道主人。」公駕出，官屬不盡相及。弇與公相失，道路擾攘，皆欲擊公，銚期奮戟在前，嗔目叱之。至城門，已閉矣，攻之得出。兼晨夜，蒙霜雪，所過城邑不敢入，或絶日不食。至饒陽蕪萋亭，馮異進豆粥，公曰：「得公孫豆粥，飢寒俱解。」公將出，或曰：「閉之。」亭長曰：「天下詎可知，何閉長者爲！」遂南行。
至呼沱河，導吏還言河水流澌，無船，不可渡。官屬皆失色。公遣王霸視之，信然。霸恐驚衆，〔雖〕不可渡，且前依水爲阻，即言︰「冰堅可渡。」。士衆大喜。比至，冰合可涉。既渡，公謂霸曰：「安吾衆令渡者，卿力也。」霸曰：「此明公至德，神靈之祐，雖武王渡河白魚之應，無以加也。」公曰：「王霸權時以安衆，是天瑞也。爲善不賞，無以勸後。」以霸爲軍正，賜爵關內侯。
於是未知所之，有老公在道旁，曰：「信都爲長安守，去此八十里。」乃至信都。太守任光、都尉李忠聞世祖至，開門出迎。世祖見光，喜曰：「伯卿，兵少不足用，如何？」光曰：「可發奔命攻旁縣，不降者掠之。兵貪財物，可大致也。」以光爲左大將軍，封武成侯。忠爲右大將軍，封武固侯。
光字伯卿，南陽宛人。好黃、老言，爲人純厚，鄉里愛之。（知）漢兵至宛，或見光衣服鮮明，欲殺之。解衣未已，會安城侯劉賜適至，見光容貌長者，救全之。因率黨與從賜，爲偏將軍，與世祖共破二公於昆陽。後更始拜光爲信都太守。
李忠字仲卿，東萊人。以好禮稱。王莽時爲信都都尉。更始立，以忠郡中爲所敬信，即拜忠爲都尉，兼璽書勞勉焉。王郎起，光與忠發兵固守。廷掾有持郎檄詣府者，光斬之，以令百姓。
邳彤字偉君，信都人。王莽時，分鉅鹿爲和成郡，以彤爲郡卒正。公之平河北，彤舉城降，復以彤爲太守。是時郡縣得王郎檄，皆望風嚮應，唯信都、和成二郡不降。彤聞公來失衆，使五官掾張萬將精騎二千詣公所。彤與公會信都，議者或言可因信都兵自送入關。彤庭對曰：「議者之言皆非也。何者？吏民思漢久矣，故更始之立，天下嚮應，當此之時，一夫大呼，無不捐城遁逃，虜伏請降。自上古已來，用兵之盛，未有如此者也。邯鄲劉鬍子等假此威勢，惑亂吏民，詐以卜者王郎爲成帝子，擁而立之，其衆烏合，無有根本之固。明公奮二郡之兵，揚嚮應之威，以攻則何城不剋，以戰則何軍不服？今釋此而西歸，非徒亡失河北，又驚動三輔，其隳損威重，安可量也？明公審無征伐之計，則雖信都之衆，難可合也。何者？明公西，則邯鄲、和成民不肯捐棄親戚而千里送公，其離散逃亡，誠可必見。」以彤爲後大將軍。
世祖使宗廣守信都，李忠、邳彤征伐。
耿純率宗族二百餘人，老者載棺而隨之，及賓客二千人，並衣襦迎公於貫。鉅鹿人劉植亦率賓客數十人，開城門迎。公大悅，以純爲前將軍，植爲驍騎將軍。耿〔純〕（況）攻〔下曲陽〕，皆下之。衆益盛，乃渡呼沱，攻中山，所過郡縣，望風影附。耿純使從弟訢歸燒宗室廬舍。公以問純，純曰：「竊見明公單車臨河北，非有府藏之畜、重賞甘餌以聚人者也，接下以至誠，待之以恩德，是以士衆旁來，思樂僵仆。今邯鄲自立，北州疑惑，純雖舉宗歸命，老弱充行，猶恐宗人賓客卒有異心，無以自固，燔燒廬舍，絶其反顧之望。」公善之。
更始將相皆山東人也，咸勸更始都洛陽。丞相長史鄭興說更始曰：「陛下起自荊楚，無施於民，舉號南陽，而雄傑已誅王莽，開門而迎者，何也？苦王氏、思高祖之舊德也。今不久撫之，臣恐百姓心動，盜賊復起。議者欲平赤眉而後入關，是不守其本而爭其末也，恐國家之守轉在函谷，雖臥洛陽，得安枕邪？」更始曰：「朕西，決矣！」乃以興爲梁州刺史。
二月，更始西至長安。自王莽之敗，西宮燔燒，東宮、府、市里、太倉、武庫皆如故。更始居於東宮，郎吏以次侍，更始媿不能視。諸將後至者，更始勞之曰：「掠得幾返？」左右大驚。
李松、趙萌說更始宜立諸功臣爲王，以報其功。朱鮪以爲高祖之約，非劉氏不得王。更始乃先封宗室劉祉爲定陶王，劉賜爲宛王，劉慶爲燕王，劉歙爲元氏王，劉嘉爲漢中王。後遂立王匡爲比陽王，王鳳爲宜城王，朱鮪爲膠東王，張邛爲淮陽王，王常爲鄧王，廖湛爲殷王，申屠建爲平氏王，胡殷爲隨王，李通爲西平王，李軼爲武陰王，成丹爲襄邑王，陳茂爲陰平王，宋佻爲潁陰王。以李松爲丞相，趙萌爲大司馬，隗囂爲御史大夫。
即拜張步爲輔漢大將軍，步弟弘爲衛將軍，藍玄武將軍，壽高密太守。步乃分兵略地，盡得琅邪、泰山、城陽、東萊、高密、膠東、北海、齊郡、濟南。拜董憲爲臨淮太守。憲還東海，攻利城。拜劉芳為騎都尉，使鎮撫安定以西。
更始以趙萌女爲夫人，有寵，委政於萌。更始日在後宮，與婦女飲酒。諸將欲言事，更始醉不能見，請者數來，不得已，令侍中於帷中與語。諸將又識非更始聲，皆怨曰：「天下未可知，欲見不得！」而韓夫人尤嗜酒，手自滴酒，謂常侍曰：「帝方對我樂飲，間時多，正用飲時即事來爲！」起，抵書按破之。議郎有諫者，言。萌放縱，縣官但用趙氏家語署耳」。更始怒，拔劒斫議郎。時御史大夫隗囂在旁，起謂左右曰：「無漏泄省中事。」萌嘗以私事扶侍中下斬之，侍中呼曰：「陛下救我！」更始言︰「大司馬哀縱之。」萌曰：「臣不奉詔！」遂斬之。如此者數。李軼等擅命於外，所置牧守交錯州郡，不知所從，彊者爲右。王匡、張卬之屬橫暴長安，三輔苦之。又所署官爵多羣小，長安爲之語曰：「竈下養，中郎將。爛羊胃，騎都尉。」由是四方不信，豪傑離心。
博士李淑諫曰：「方今賊臣始誅，王化未行，百官有司宜得其人。陛下本因下江、平林之勢，假以成業，斯亦臨時之宜。事定之後，宜釐改制度，更延英俊，以匡王國。今者公卿尚書，皆戎陣亭長凡庸之隸，而當輔佐之任，望其有益，猶緣木求魚，終無所獲。海內望此，知漢祚未興。臣非有憎疾以求進也，但爲陛下惜此舉措。願陛下更選英彥，以充廊廟，永隆周文濟濟之盛。」更始怒，收淑繫之詔獄歷年，至更始之敗乃免。
初，隗囂被徵，將行，方望止之曰：「更始未可保，且觀百姓所歸。」囂不聽。以書謝囂曰：「足下將建伊、呂之業，任存亡之權，大事草創，雄傑未集。以望異域之人，疵瑕未曝於衆，可且依託，亦有所宗。望知大指，順風不讓，幸賴將軍尊賢廣謀，動有功，發中權，基業已定，英傑雲集，思爲羽翮比肩是也。望久以羈旅，抱空資託賓客之上，誠自媿也。假望懷介然之節，潔去就之分，又不貳其志矣。何則？范蠡收績於姑蘇，狐犯謝罪於始入。夫以二子之勤，從君二十餘年，蠡苞七術之機，犯爲舅氏之親，然至際會，猶釋罪削跡，請命乞身，蓋亦宜也。望聞烏氏有龍池之山，微徑南通，與漢相連，其旁有奇人，聊及閒暇，廣求其真，願將軍勉之而已。」囂固留，望遂去。
囂詣長安，更始以囂爲右將軍，季父崔爲白虎將軍，義爲左將軍。既而崔、義謀叛西歸，囂懼並誅，即求見而告其謀，二人誅死。更始以囂爲忠，故以爲御史大夫。
方望既去隗囂，遂說安陵人弓林曰：「更始必敗，劉氏真人當受命。劉嬰本當嗣孝平帝，王莽以嬰爲孺子，依託周公以奪其位，以爲安定公，今在民間，此當是也。」林等信之，於長安求得嬰，將至臨涇，聚黨數千人，立嬰爲天子，望爲丞相，林爲大司馬。更始遣李松、蘇茂等擊，皆斬之。
公之擊趙國，引兵入鉅鹿，降廣阿。
更始初立，遣使徇諸國，曰：「先降者復爵位。」上谷太守耿況出迎使者，上印綬，使者無還意。功曹寇恂勒兵入，請印綬，使者曰：「天王使者，功曹欲脅之邪？」恂曰：「非敢脅使君，竊傷計之不詳也。今天下初定，國信未宣，使君立節銜命，以臨四方，郡國莫不延頸傾耳，望風歸命。今至上谷而隳，阻向化之心，生離叛之隙，何以復令他郡乎？且耿況在上谷，久爲吏民所親，今易之，得賢則造次未安，不賢則爲亂。爲使君計，莫若復況以安上谷，外以宣恩信。」使者不應，恂因顧叱左右以使者教召況。況至，恂前取印綬帶況，使者不得已，承詔授之，況遂拜受而出。恂字子翼，上谷昌平人也，家世爲郡縣之著姓。恂好學，爲郡功曹，耿況甚重之。
時王郎使上谷發兵，恂與門下掾閔業議：「邯鄲拔起，不可信。王莽末時，所難伯昇。今聞大司馬伯昇親弟，尊賢下士，所至見說，可歸附也。」況曰：「邯鄲兵彊，不能獨距，如何？」對曰：「今據大郡，悉舉其衆，控弦萬騎，可以詳擇去就。恂請東約漁陽太守與合爲一，邯鄲不足圖也。」耿弇之與公相失也，間行歸上谷，會適至，勸況發兵，乃遣寇恂至漁陽說太守彭寵。
初，吳漢說寵曰：「漁陽、上谷突騎，天下所聞也，君何不率勉上谷共遣精銳，以詣劉公，並力擊邯鄲，此一時之功也。」護軍蓋延、狐奴令王梁亦勸寵，寵欲從之，其官屬不聽。漢知寵不得自專，乃辭，去城外，思所以調其衆者。時道多饑民，見一諸生，漢使人召之，乃問所聞見。此生具說劉公所過爲郡縣所稱，言邯鄲劉子輿非劉氏也。漢乃獨爲檄發漁陽兵，使此生奉檄詣寵，寵官屬皆疑。會恂至，寵遂發兵，以漢行長史事，與都尉嚴宣、護軍蓋延、王梁等將步騎三千人共攻薊，誅王郎大將趙閎等。所過攻下郡邑，誅其將帥。
將及廣阿，聞城中車騎甚衆，漢乃勒兵問曰：「此何兵？」曰：「大司馬公也。」時王郎亦遣大司馬略地，漢復問曰：「大司馬爲何公也？」對曰：「劉公也。」漢聞之喜，即進兵城下。
初，聞二郡兵且至，或雲王郎來，甚憂之。及聞外有大兵，公親乘城勒兵，傳問之，漢等答曰：「上谷兵爲劉公。」諸部莫不喜躍。「耿弇得所歸附矣？」耿弇拜於城下，具言發兵狀，公廼悉召入，笑曰：「邯鄲將帥數言我發漁陽、上谷兵，吾聊應一言『我亦發之』，何意二郡良爲吾來！方與士大夫共此功名耳。」乃皆以爲偏將軍，加況、寵大將軍，封列侯。
吳漢爲人質厚少文，造次不能以辭自達，然沈勇有智略。鄧禹及諸將多知之，數相薦舉，乃得召見，遂見親信，常居門下。
更始遣尚書令謝躬率六將軍討王郎，不能下。王郎遣將攻信都，信都大姓馬寵等開城內之，收太守宗廣及武固侯李忠母、妻，而令親屬招呼忠。時寵弟從忠爲校尉，忠即時召見，責數以背恩反城，因格殺之。諸將皆驚曰：「家屬在人手中，殺其弟何猛也？」忠曰：「若縱賊不誅，則二心也。」公聞而美之，謂忠曰：「今吾兵已成矣，將軍可歸救老母妻子，宜自募吏民能得家屬者，賜錢千萬，來從我取。」忠曰：「蒙明公大恩，思得效命，誠不敢內顧宗親。」
郎所置信都王捕繫後大將軍邳彤父、弟及妻子，使爲手書呼彤曰：「降者封爵，不降族滅。」彤涕泣報曰：「事君者不得顧家。彤親屬所以至今得安於信都者，劉公之恩也。公方爭國事，彤不得復念私也。」公乃使左大將軍任光將兵救信都，光兵於道散，降王郎，無功而還。會更始所遣將攻拔信都，敗走王郎兵，忠、彤家屬悉全。公因使忠行太守事，還歸信都，誅郡中反者數百人。
公東擊鉅鹿，未下。耿純說公曰：「守鉅鹿，士衆疲弊，雖屠其城，邯鄲存。不如以精銳擊邯鄲。若王郎已誅，鉅鹿不戰自服矣。」公從之。
夏四月，攻邯鄲。王郎使杜威持節詣軍。威曰： 「實成帝遺體子也。」公曰：「設使成帝復生，天下亦不可得也，況詐子輿者乎？」威固請降，求萬戶侯，公曰：「一戶不可，顧得全身耳！」威曰：「邯鄲雖鄙，並力城守，尚曠日月，終不君臣俱降，但欲全身也！」乃辭去。
少傅李立反，開城門。五月甲辰，破邯鄲，誅王郎。公得文書謗毀公者，皆燒之，曰：「令反側子自安也。」
更始遣使封公爲蕭王，令罷兵，將有功者詣行在所，遣幽州牧苗曾之部。
王幸溫明殿，耿弇請間，曰：「吏士死傷者多，願歸上谷益兵。」王曰：「王郎已破，河北略平，國家今都長安，天下大定，復用兵何爲？」弇曰：「王郎雖破，天下兵革乃始耳。今使者來，欲罷兵，不聽也。銅馬、赤眉之屬數千萬人，所向無前，聖公不能辦也，敗必不久。」王曰：「卿勿妄言，我告斬卿！」弇曰：「大王哀厚弇如父子，故敢披赤心。」王曰：「我戲卿耳，何以言之？」弇曰：「百姓患苦王莽，復思劉氏，聞漢兵起，莫不歡喜從風，如去虎口，得歸慈母，倒戟橫矢，不足以喻。更始未都長安時，百姓未具責也。今都長安，即位宮室，成以爲天子，而大臣專權，貴戚縱橫。夫政令不出城，諸將虜掠，甚於賊盜，百姓愁怨，天下失望，是以知必敗也。明公首事南陽，破昆陽下百萬衆。今復定河北，以義征伐，表善懲惡，躬自尅薄，發號嚮應，望風而至。天下至重，公可自取，無令他姓得之。」王曰：「卿得無爲人道之？」弇曰：「此重事，不敢爲人道。」
於是王謂鄧禹曰：「吾欲取幽州突騎，誰可使者？」禹曰：「吳漢文能柔未附，武足斷大事，可用也。」乃以漢爲大將軍，持節與耿弇發幽州十郡兵。幽州牧苗曾不肯調。漢將二十騎至無終，曾以漢無備，出迎漢。漢麾騎收曾，即誅之，遂取其軍，威振北州。漢將兵詣王所，諸將望見漢還，兵馬甚盛，皆曰：「此欲自將之，何肯與人？」及漢至，上公簿，請所付，諸將各多請之。王曰：「屬者恐其不與人，今所請又何多也？」諸將由是服焉。
秋，王擊銅馬於清陽，破之。又擊高明、董連，大破之，衆十餘萬悉降，皆封其渠帥。諸將未能信賊，賊示二其心。王敕降賊各勒兵，王將輕騎入其營，渠帥曰：「王推赤心置人腹中，安得不投死！」由是遂安，悉以賊配諸將營。
更始柱功侯李寶、益州刺史張忠徇益州，公孫述使弟將兵要之緜竹，大破寶、忠，由是威振益州。功曹李熊說述曰：「方今四海震盪，匹夫橫議。將軍割據千里，地十湯、武，奮發威德，以投天隙，王霸之業成矣。宜改名〔號〕，以鎮百姓。」述以爲然，乃自立爲蜀王。遣將軍侯丹守白水關，任滿據扞關。蜀地肥饒，民彊兵實，遠方多歸之。邛人長貴殺王莽越嶲太守，自立爲邛穀王，稱臣於述。塞外君長皆貢述。
更始武陰王李軼據洛陽，尚書謝躬據鄴，各十餘萬，王患焉，將取河內以迫之。謂鄧禹曰：「卿言吾之有河內，猶高祖之有關中。關中人非蕭何，誰能（之）使一方晏然，高祖無西顧之憂者矣！吳漢之能，卿之舉矣，復爲吾舉蕭何。」禹曰：「寇恂才兼文武，有御衆才，非恂莫可安河內也。」
王至河內，太守韓歆謀將城守。〔脩〕（備）武人衛文多奇計，馮異素知之。異言於王，使衛文說歆，令降，岑彭亦勸歆，遂從之。王以歆不即降，置之鼓下，將斬之。彭在城內，使人召彭。初，彭賴伯昇獲免，因以兵屬。伯昇被害，更爲朱鮪校尉。後爲潁川太守，將之官，道不通，乃將麾下數百人從邑人韓歆於河內。彭見王曰：「赤眉入關，更始危殆，四方蠭起，羣雄競逐。竊聞大王開拓河北，此誠皇天祐漢，士民之福也。彭賴司徒公得全濟，今復遇大王，誠願出身自效，以報恩施。」王深納之。因言歆南陽人，可以爲用。乃赦之。
於是以馮異爲孟津將軍，寇恂爲河內太守。王謂恂曰：「河內富實，帶河爲固，北通上黨，南迫洛陽，吾將因是以濟。高祖留蕭何守關中，吾〔今〕（令）委卿以河內。」恂乃伐淇園竹以爲兵矢，收其租賦以給軍糧，養馬二千匹以供軍用。
劉隆字元伯，王之宗人。更始初，爲偏將軍，預於昆陽之戰。更始入關，請迎妻子。至洛陽，聞王在河北，隆單身歸王，王以爲騎都尉，使與馮異守洛陽。李軼聞隆歸王，乃盡殺隆妻子。
河北既定，遣吳漢、岑彭擊謝躬。〔躬〕時拒五校於隆慮，令大將軍劉慶守鄴城。漢說魏郡太守陳康曰：「上智處危以求安，中智因危以爲功，下愚安危以自亡。危亡之至，在人所由，不可不察。今京都敗亂，四方雲擾，劉公所向輒平之，公所見也。謝尚書不量力，內與蕭王違戾，外失河北之心，公所知也。公據孤危之城，堅守自安，以待滅亡。義無所立，節無所成，不若開門內軍，轉禍爲福，免下愚之危，收中智之功，此計之至者也。」於是陳康乃收劉慶及躬妻子，開門內漢軍。躬聞漢等至，將輕騎歸，不知漢已得其城，與數百騎夜至鄴。時漢在城外，彭在城中，開門內躬，脅將詣傳斬之。
初，更始遣躬將馬武等六將軍與世祖俱定河北。及王郎平，躬與世祖復俱（共）在邯鄲中，〔分〕（不）居城內。躬所領諸將多放縱，爲百姓所苦，躬不能整；又數與王違戾，常欲襲之，以爲兵彊故止。然躬勤於吏事，每至所在，理寃結，決詞訟，王常稱之曰：「謝尚書真吏也。」躬由此不自疑。躬妻子嘗誡之曰：「終爲劉公所制焉！」
馬武字子張，南陽湖陽人。少時避怨綠林中，起隨擊甄阜、二公兵，故王常親引之。邯鄲既平，王登臺從容謂武曰： 「吾得漁陽、上谷突騎，欲令將軍主之，何如？」武讓不敢當，然歸心於王。武既降，置之帳下，每饗諸將，武斟酌於前，自以新屬也，甚卑恭，不敢與南陽時等，王善之。
冬十二月，赤眉西入關，更始定國上公王匡、襄邑王成丹、抗威王劉均據河東，丞相李松、大司馬朱鮪據弘農拒之。王度長安必危，方憂山東，關西未有所屬，乃以鄧禹爲前將軍，中分軍西入關，以韓歆爲軍帥，李文、程憲、李春爲祭酒，馮愔爲積弩將軍，樊崇爲驍騎將軍，宗歆爲大將軍，鄧尋爲建武將軍，耿訢爲赤眉將軍，左於爲軍師〔將軍〕，戎士二萬。王送鄧禹於野王。
王反而獵於道，見二人者即禽。王曰：「禽何向？」二人舉手西指曰：「此中多虎，臣每即禽，虎亦即臣，大王勿往也。」王曰：「苟有備，虎何患？」二人曰：「何大王之謬也！昔湯即桀於鳴條，而大城於亳，其備非不深也，武王即紂而殺之。故即人者，人亦即之，雖有重備，豈能自守乎？」王不自得，顧謂左右曰：「此隱者也。」將用之，乃不辭而俱去。
