建武元年春正月，鄧禹攻安邑。
王匡、成丹、劉均等合兵十餘萬共擊禹，禹與戰不利，驍騎將軍樊崇臨陣死。會日暮，兵疲，韓歆及諸將見戰敗而敵盛，皆諫禹，欲夜去，禹不聽。明旦癸〔亥〕（丑），匡等以六甲窮日，不出。禹得益治兵，敕軍中曰：「匡等雖出，無妄動！」令至營下乃擊。匡等悉至，禹鼓而竝進，大破之，斬劉均、河東太守楊寶，遂定河東。禹承制拜軍祭酒李文爲太守，悉更置令鎮撫之。
王擊銅馬於元氏，使耿弇、吳漢將精兵在前，大破之，追至慎水北。漢兵乘勝薄之，賊皆殊〔死〕戰，漢軍大壞。王親揮刃以禦賊，未交鋒，耿弇射之，賊不得前。岸高不得上，王自投馬下。值突騎王豐，豐以馬授王，王撫豐肩曰：「幾爲賊所突。」馬武在後，戰甚用力，故賊不得進。軍士奔散者先保范陽，或言「王已沒矣」，軍中恐懼，不知所爲。吳漢曰：「王兄子在南陽，何憂！」有頃，王至，衆乃復振。夜，賊引去，（王）退入漁陽，破之。吳漢別追至右北平，斬首三千餘級。
更始遣廩丘王田立、大司馬朱鮪、白虎公陳僑將三十萬衆，助李軼守洛陽。馮異與李軼書曰：「愚聞明鏡所以照形，往事所以知今也。昔微子去殷而入周，項伯叛楚而歸漢，周勃迎代王而黜少帝，霍光尊孝宣而廢昌邑。彼皆畏天知命，重祖宗而憂萬民，覩存亡之符效，見廢興之必然，故能成功於一時，垂業於萬世。今長安壞亂，赤眉在郊，王侯構難，大臣分離，朝無紀綱，而四方分崩，異姓竝起，此劉氏之憂也。故蕭王跋涉霜雪，躬當矢石，經營河北。英俊雲集，百姓歸往，豳、岐見慕，不足爲喻。今馬子張皆復親幸爵位如此，謝躬違戾伏辜如彼，又明效也。季文誠能覺悟，亟斷大計，論功古人，轉禍爲福，在此時矣。如猛將長驅，嚴兵圍城，雖有悔恨，亦無及已矣。」初，軼譖害伯昇，欲降而不自安，冀王開納之。乃報異書曰：「軼本與蕭王首謀造漢，約結死生，邂逅中道別離。今軼守洛陽，將軍鎮孟津，俱據機軸，千載一會，思成斷金。唯有深達蕭王，冀得進愚策，以得佐國安人。」異奏軼書，王報異曰：「季文多詐，人不能得其要領。令移其書告守、尉當警備者。」衆以軼擁大衆，據名都，欲有降意，怪上露之也。軼書既布，失鮪得其書，使人殺軼，雒陽大衆乖離，多出降者。
蕭王之北，朱鮪使蘇茂將三萬人渡河襲溫，鮪自將數萬人攻平陰。寇恂乃發屬縣兵，令與恂會溫。軍吏皆諫曰：「洛陽兵渡河，前後不絶，宜待衆兵畢至，乃可擊之。」恂曰：「溫者郡之藩蔽，如失溫，郡不可得守也。」遂馳赴之。明旦，陳兵未合，而馮異適至。恂乃令士卒乘城鼓譟，曰：「公兵至！」茂陣動，因奔擊，大破之。茂兵自投河，死者過半，斬其副將賈彊，遂乘勝渡河，環洛陽城，乃還。自是洛陽震恐，城門晝閉。初，傳聞朱鮪破河內，有頃，恂檄至，上大喜曰：「吾知寇子翼可任也。」
三月，李松與赤眉戰於蓩鄉，松大敗。
李熊說公孫述曰：「山東饑饉，人民相食，百姓塗炭，城邑丘墟。今蜀土豐沃，稼穡嘗熟，果實所生，不穀而飽。女工之業，覆衣天下。陸有器械之用，水浮轉漕之便。北據漢中，杜褒、斜之險；東守巴郡，拒扞關之口。地方數千里，戰士百萬。見利則出兵而略地，無利則堅守而力農。東浮漢水以闚秦地，南順江流以震荊、揚。所謂用天因地，成功之資也。今君王之聲聞於天下，號位不定，志士狐疑，宜即大位，使遠人有知。」述然其言。有龍出府殿中，夜有光，述以爲符瑞。
夏四月，公孫述自立爲天子。

廣漢人李業，字巨遊，嘗爲郎。王莽居攝，謝病去，不應辟召，隱跡山谷。述素聞業名，欲以爲博士，因辭病不起。述羞不致業，乃遣大鴻臚尹融奉詔持鴆，曰：「業起則授大位，不起則賜鴆。」融喻業曰：「今天下三分，孰非孰是，何爲區區身投不測之泉！朝廷慕名德，於子厚矣。宜上奉知己，下爲妻子計之，身名俱全，不亦優乎！今阻疑衆心，凶禍立加，非計之得者也。」業乃歎曰：「危邦不入，亂邦不居，蓋爲此也。君子見危授命，何可誘以高位哉？」融見持心彌堅，復曰：「宜呼室家計之。」業曰：「丈夫內斷於心久矣，何妻子之爲乎？」遂仰鴆而死。袁宏曰：夫名者，心志之標牓也。故行著一家，一家稱焉；德播一鄉，一鄉舉焉。故博愛之謂仁，辨惑之謂智，犯難之謂勇。因實立名，未有殊其本者也。太上遵理以修實，理著而名流；其次破名以爲己，故立名而物懟；最下託名以勝物，故名盛而害深。故君子之人，洗心行道，唯恐德之不修，義之不高。崇善非以求名，而名彰於外；去惡非以邀譽，而譽宣於外。夫然，故名盛而人莫之害，譽高而世莫之爭。末世陵遲，大路巇險。雖持誡行己，不求聞達，而讒勝道消，民怨其上。懼令名之格物，或伐賢以示威；假仁義以濟欲，或禮賢以自重。於是有顛沛而不得其死，屈辱而不獲其所，此又賢人君子所宜深識遠鑒、退藏於密者也。《易》曰「無咎無譽」，衰世之道也。若夫潔己而不汙其操，守善而不遷其業，存亡若一，滅身不悔者，此亦貞操之士也。嗚呼！大道之行，萬物與聖賢竝通，及其衰也，君子不得其死，哀哉！更始諸將懼赤眉至，申屠建等、御史大夫隗囂共勸更始讓帝位，更始不應。建等謀劫更始，未行其計。侍中劉能卿知其謀，告之。更始召申屠建，斬之。張邛、廖湛、胡殷於是自爲王，勒兵燒宮門。隗囂將賓客奔天水。更始與三王戰宮中，不勝，將妻子、車騎百餘人東至新豐，從大司馬趙萌。萌以爲王匡、陳牧、成丹皆與三王有謀，可收斬之。更始乃召陳牧、成丹，即斬之。王匡不應召，因並將牧、丹兵歸長安，從三王於太子宮。趙萌、李松亦將其衆從更始於太倉中。
五月，蕭王自漁陽過范陽，命收葬士卒死者。至中山，羣臣上尊號曰：「大王初征昆陽則王莽敗亡，後伏邯鄲則北州平定，此豈人力哉！三分天下而有其二，跨州據土，帶甲百萬。武功論之，無所與爭；文德論之，無所與讓。宜正號位，爲社稷計。」王不聽。諸將固請，王曰：「寇賊未平，四面受敵，何遽欲正位號乎？諸將出。」耿純進曰：「天下士大夫捐親戚，棄土壤，從大王於矢石之間者，其計固望攀龍鱗，附鳳翼，以成其志耳。今功業已定，天時人事已可知矣。而大王留時逆衆，不正位號，純恐士大夫望絶計窮，則有去歸之思，無從大王也。」王感其言，使馮異問以羣臣之議。異至曰：「三王背叛，更始敗亡，天下無主，宗廟之憂，在於大王。宜從衆議，上以安社稷，下以濟百姓。」王曰：「我昨夢乘赤龍上天，覺悟，心中悸動，此何祥也？」異再拜賀曰：「此天帝命發於精神，心中悸動，大王重慎之至也。」會諸生彊華自長安奉《赤伏符》詣鄗，羣臣復請曰：「受命之符，人應爲大。今萬里合信，周之白魚，焉足〔比〕（此）乎！符瑞昭晢，宜答天神，以光上帝。」
六月己未，即皇帝位於鄗，改年爲建武元年，大赦天下，改鄗爲高邑。
袁宏曰：夫天生蒸民而樹之君，所以司牧羣黎而爲謀主。故權其所重而明之，則帝王之略也；因其所弘而申之，則風化之本也。夫以天下之大，羣生之衆，舉一賢而加於民上，豈以資其私寵，養其厚大！將開物成務，正其性命，經綸會通，濟其所欲。故立君之道，有仁有義。夫崇長推仁，自然之理也；好治惡亂，萬物之心也。推仁則道足者宜君，惡亂則兼濟者必王。故上古之世，民心純樸，唯賢是授，揖讓而治，此蓋本乎天理，君以德建者也。夫愛敬忠信，出乎情性者也。故因其愛敬，則親疎尊卑之義彰焉；因其忠信，而存本懷舊之節著焉。有尊有親，則名器崇矣；有本有舊，則風教固矣。是以中古之世，繼體相承，服膺名教，而仁心不二。此又因於物性，君以義立者也。然則立君之道，唯德與義，一民之心，莫大於斯。先王所以維持天下，同民之極，陳之千載，不易之道。昔周、秦之末，四海鼎沸，義心絶於姬氏，干戈加於嬴族，天下無君，六合無主，將求一時之傑，以成撥亂之功，必推百姓所與，以執萬乘之柄。雖名如義帝，彊若西楚，焉得擬議斯事乎？由是觀之，則高祖之有天下，以德而建矣。逮於成、哀之間，國嗣三絶，王莽乘權，竊有神器。然繼體之政，未爲失民，劉氏德澤，實繫物心。故立其寢廟，百姓覩而懷舊；正其衣冠，父老見而垂泣。其感德存念如此之深也。如彼王郎、盧芳，臧獲之儔耳，一假名號，百姓爲之雲集，而況劉氏之胄乎？於斯時也，君以義立。然則更始之起，乘義而動，號令稟乎一人，爵命班乎天下。及定咸陽而臨四海，清舊宮而饗宗廟，成爲君矣。世祖經略，受節而出，奉辭征伐，臣道足矣。然則三王作亂，勤王之師不至；長安猶存，建武之號已立，雖南面而有天下，以爲道未盡也。初，赤眉二道入關，至弘農，復大合，分其衆萬人爲一營。軍中嘗有齊巫，祠城陽景王。巫言︰「景王大怒！當爲縣官則可，何故爲盜賊？」有〔笑〕（巫）者輒病。方望弟陽怨更始殺其兄，乃說樊崇等曰：「更始荒亂，政令不行。將軍擁百萬之衆，西向帝城，而無稱號，且爲羣賊，不可以久。不如挾宗室以行誅伐，不敢不服。」崇等然之，又迫於巫言，乃求景王後，得七十餘人，唯盆子最親。
是月，赤眉立盆子爲天子。盆子年十五，被髮徒跣，見衆人拜，恐怖欲啼。崇等自相署置。崇本先起，有勇力方略，自徐宣等皆宗之，然不能書。徐宣，故獄吏，通《易經》。於是推宣爲丞相，崇爲御史大夫。
盆子者，故式侯萌子，王莽時廢爲家人。〔赤眉〕（更始）過式，略盆子與二兄恭、茂，俱在軍中。〔崇等〕（更始）之詣洛陽，恭隨見南宮。恭前頓首曰：「故式侯世子，大漢復興，聖主在堂，不勝歡喜，願上壽。」有詔引上殿稱壽，曰：「九族既睦，平章百姓。」更始悅之，即封爲式侯。恭通《尚書》，以明經數幸言事，擢爲侍中，從更始入關。茂與盆子留赤眉中，嘗爲劉俠卿牧牛。盆子既立，猶朝夕拜俠卿，俠卿爲之跪。後祠景王於郭北，使盆子乘鮮車大馬，草中牧兒皆隨車觀，曰：「盆子在是中。」至祠所，盆子拜，崇等皆爲之拜。祠罷，復歸俠卿所。時欲出從牧兒戲，俠卿怒止，崇等亦不復候視也。
秋七月辛未，前將軍鄧禹爲大司徒，封酇侯。野王令王梁爲大司空，封武彊侯。初，《赤伏符》曰：「王良主衛作玄武。」上以野王，衛徙也；玄武，水神也；大司空，水土之官也，乃以梁爲大司空。又以讖言，以平狄將軍孫臧行大司馬事。衆大不悅，僉曰：「吳漢、景丹應爲大司馬。」上曰：「景將軍舊將，是其人也。然吳將軍有建策之謀，又誅苗曾，收謝躬，其功大。」於是以吳漢爲大司馬，封舞陽侯。景丹爲驃騎大將軍。
袁宏曰：夫天地之性，非一物也；致物之方，非一道也。是以聖人仰觀俯察，而備其法象，所以開物成務，以通天下之志。故其神道焉，有人道焉。微顯闡幽，遠而必著，聰明正直，遂知來物，神之所爲也。智以周變，仁以博施，理財正辭，禁民爲非，人之所爲也。故將有疑事，或言乎遠，必神而明之，以一物心。此應變適會，用之神道者也。辯物設位，官方授能，三五以盡其性，黜陟以昭其功。此經綸治體，用之人道者也。故求之神物，則蓍策存焉；取之人事，則考試陳焉。是〔故〕善爲治者，必體物宜，參而用之，所以作而無過，各得其方矣。若夫讖記不經之言，奇怪妄異之事，非聖人之道。世祖中興，王道草昧，格天之功，實賴台輔。不徇選賢而信讖記之言，拔王梁於司空，委孫臧於上將，失其方矣。苟失其方，則任非其人，所以衆心不悅，民有疑聽，豈不宜乎？梁實負罪不暇，臧亦無所聞焉。《易》曰：「鼎折足，覆公餗。」此之謂也。上璽書勞鄧禹曰：「將軍與朕謀謨帷幄，決勝千里。孔子曰：『自吾有回，門人益親。』平定山西，功效尤著，爾作司空，敬敷五教。」禹遂渡汾陰，入夏陽。更始中郎將公乘歙將十萬衆拒禹於衙，禹擊破之。時赤眉入關，三輔擾亂，民無所歸。聞禹至衙，軍兵整齊，百姓喜悅，相隨迎禹，降者日以千數，號百萬衆。禹時年二十四，所止住儀節，白首耆老及諸將在軍下，莫不飽滿，名震關西。
八月壬子，初祠社稷於懷。
是時上新即位，軍食不足，寇恂轉運不絶，百官賴焉，以爲奉上。上數璽書勞恂。茂陵人董崇說恂曰：「上新即位，四方未定，而以此時據大郡，內得人民，外破蘇茂，威震遠近，此讒人所因怨禍之時也。昔蕭何守關中，悟鮑生之言，而高祖悅。今君所將，皆宗族兄弟也，無乃以前人爲鏡戒哉？宜從功遂身退之計。」恂然其言，稱病不親事，自請從上征。上曰：「河內未可離也。」固請，不聽。恂乃遣兄子寇張、姊子谷崇願爲前鋒。上悅，以爲偏將軍。
廩丘王田立降。趙萌、李松攻三王，三王敗走，更始徙居長信宮。三王降赤眉，別兵出戰。李松拒之，赤眉生得松。時松弟汎爲城門校尉，赤眉使人誘汎曰：「開城，活汝兄。」汎遂開城門。
九月，赤眉入長安，更始出渭濱。式侯恭以盆子之立，自繫有司。赤眉入，吏民奔，式侯從獄中出，三械。見定陶王劉祉，解其械，言︰「帝在渭濱。」遂相隨見更始於舟中。弘農太守公乘歙謂京兆尹解惲曰：「送帝入弘農，我自保之。」惲曰：「長安已敗，吏民不可信。」右輔都尉嚴本恐失更始，爲赤眉所誅，即曰：「高陵有精兵，可往。」時虎牙將軍劉順、定陶王劉祉、尚書任延君、侍中劉恭步將更始至高陵，嚴本將軍兵城守，外如宿衛，內實圍之。
上聞更始失城守，未知所在，詔︰「封更始爲淮陽王；敢有害及妻子者，罪大逆；其送詣吏者，封列侯。」
赤眉〔下書〕曰：「更始降者，以爲長沙王。過二十日者，不受。」更始知嚴本所守，恐其（自）〔日〕盡，即遣劉恭請降。赤眉遣大司徒謝祿受之。〔坐〕更始於庭下，議殺之。式侯與謝祿共請，不聽，逐更始去。式侯舉刃欲自刎，崇等共止之，乃捨更始，封爲畏威侯。式侯復守崇求本約，竟封更始爲長沙王。常依謝祿，式侯擁護之，頗得與故人賓客相見。故人有欲盜更始去者，事發，皆繫獄。於是祿閉更始，自是式侯不得見也。
赤眉諸將日會爭功，各言所欲封，拔劒斫柱。稍得王莽時中黃門數十人，皆曉故事，頗得差整，數日輒復亂。初，三輔畏赤眉兵殭，又見更始降，諸縣營長皆遣使奉獻，絡繹道路。赤眉兵輒遮殺取其物，吏民由是皆城守。上書封拜者不關盆子。盆子日夜號泣，詣黃門中共臥起，登諸臺榭，諸黃門皆哀憐之。
式侯知赤眉必敗，自恐兄弟俱死，即勸盆子歸璽綬，教習爲辭讓語。後崇等大會，式侯先於衆中跪言：「諸君共立恭弟爲君，德誠深厚。立且一年，散亂益甚，誠不足以相成，恐死而無益，願得兄弟退爲庶人，宜更求賢聖。今有君而更求，恐賢人不出，不如空其位，而博選賢聖，唯諸君省察！」崇等謝曰：「皆某等罪也。」盆子因下牀解璽綬，叩頭曰：「今設爲縣官，而爲盜賊如故，流聞四方，莫不怨恨，不復信向。此皆立非其人之所致也。願乞骸骨以避賢，兄弟備行伍。必欲殺盆子以塞事者，無所離死，誠冀諸君相哀之耳！」因涕泣歔欷，崇等及郎吏數百人無不感慟。崇等下座頓首曰：「無狀，負陛下，請自今已後相檢敕，不敢放縱。」因共扶盆子，帶以璽綬。盆子號泣不得自在。崇等既罷，各閉門不出鹵掠。三輔聞之翕然，百姓爭入長安中，市里且滿。後二十餘日，赤眉貪其財物，因大放兵虜掠，因縱火燒宮室。
三王謂謝祿曰：「三輔營家多欲得更始者，一朝失之，必合兵攻赤眉，不如殺之也。」於是謝祿使兵殺更始，式侯夜往葬之。
諸將勸鄧禹取長安，禹曰：「璽書每至，輒曰︰『無與窮寇爭鋒。』今吾衆雖多，能戰者少，前無可仰之積，後無轉運之饒。赤眉新拔長安，財富日盛，鋒銳不可當也。盜賊羣居，無終日計，財貨雖多，變故萬端，非能堅守長安也。上郡、北地饒穀多畜，吾且休兵北道，就糧養士，觀其弊，乃可圖也。」於是引軍北行，所至郡縣皆降。頃之，積弩將軍馮愔與車騎將軍宗歆在〔栒〕（愔）邑爭權，愔殺歆，與禹相攻。上聞之，遣尚書宋廣持節喻降馮愔及更始諸將王匡、胡殷、〔成丹〕等。廣至安邑，盡誅之。
隗囂之奔天水，復聚其衆，自稱西州大將軍。長安既壞，士人多奔隴西，囂虛己接之。以谷恭、范逡爲師友，趙秉、鄭興爲祭酒，申屠剛、杜林爲治書，王遵、周宗、楊廣、王元爲將帥。
於是竇融始據河西。融字周公，右扶風平陵人也。融家貧，少時爲驃騎將軍王舜令史，汎愛好交遊。女弟爲大司空王邑小婦。出入貴戚，結交豪傑，以任俠爲名。然事母兄，養弱弟，內行修整。漢兵起，融從王邑敗昆陽。漢兵得新豐，邑薦融可任用，莽拜融爲波水將軍，賜金千斤，引兵新豐。會三輔內潰，融降大司馬趙萌。萌以融爲校尉，絶重之，薦融於更始，拜爲鉅鹿太守。融見更始立，東方擾攘。融祖父爲張掖太守，從祖父爲護羌校尉，從弟又嘗爲武威太守，累世在河西，知其土俗，融心樂之，獨謂兄弟曰：「天下安危未可知，河西人民殷實，帶河爲固，張掖屬國精兵萬騎，欲求爲之，且以避世，一旦有緩急，杜絶河津，足以自守，此真遺種處也。」兄弟皆勸之。融乃辭讓鉅鹿，求張掖屬國都尉，萌爲言，竟得之。融大喜，遂將家屬而西，撫養吏民，結雄傑，懷集羌、胡，河西翕然而治。
是時酒泉太守梁統、金城太守庫鈞、張掖都尉史苞、酒泉都尉竺曾、敦煌都尉辛彤皆州郡英俊，與融有舊。更始欲敗，融與統等議，皆以爲「天下擾亂，未知所統。河西斗絶在羌、胡中，不同心並力則，不能自守；權均力齊，又不相率，當推一人爲將軍，共全五郡，觀世變動。」皆曰︰「善。」以梁統爲太守，先共推之。統固辭曰：「昔陳嬰不受王者，以有老母。今統內親老，又德能鮮薄，不足以當督師也。」統字仲寧，安定烏氏人。少治《春秋》，好法律。更始時爲中郎將，安集涼州，因爲酒泉太守。竇融典兵馬，又家世爲河西二千石，吏民所向，即共推融行河西五郡大將軍事。
是時武威太守馬期、張掖太守任仲二人孤立無黨，融等議定移書告喻之，即時解印綬避位。於是梁統爲武威太守，史苞爲張掖太守，竺曾爲酒泉太守，辛彤爲敦煌太守。融居屬國，領都尉如故，置從事監察，而太守各治其郡，尊賢養士，務欲得吏民心，修騎射，明烽燧。羌、胡犯塞，融躬自擊之，諸郡相應，莫不富殖。
初，更始遣將軍鮑永撫河東，北及并州。永好文德，雖爲將帥，常儒服從事。素重杜陵人馮衍，以爲謀主，同心戮力，以奉更始。上使諫議大夫儲伯持節徵永，時或傳更始猶存，永奪伯節，執而梏之。遣使至長安，知更始審被害，乃哭泣盡哀，罷兵，與衍幅巾詣上。上問永衆所在，永離席曰：「臣事更始，不能令全，豈可以衆獲貴？故悉罷之。」上不悅。
時魯郡多盜賊，以永爲魯郡太守，降者數千人。唯彭豐、虞休各將千人稱將軍，不肯降。永數以恩禮曉喻之，猶不移。孔子闕里荊棘自除，從講堂至里門外。永異之，召府丞、魯令告曰：「方今世道艱難，而闕里無故荊棘自除，意者豈非夫子欲令太守行饗禮而誅姦惡邪？」乃求民好學者修學校之禮，召豐等觀禮。豐等持牛酒，因謀欲害永。永覺之，手刃殺豐等，擒破黨與，封關內侯。
於是馮衍未得官，永謂之曰：「昔高祖賞季布之罪，誅丁公之功。今遭明主，亦何憂哉？」衍曰：「人有挑其鄰之妻者，挑其長者，長者駡之，挑其少者，少者報之。俄而其夫死而娶其長者。或謂之曰：『非駡汝邪？』曰：『在人之所即欲駡我，在我之所即欲其駡人。』夫天命難知，人道易守，守道之臣，何患死乎？」頃之，衍爲曲陽令，誅劇賊郭勝等，降五千餘人。論功當封，以讒不行。
甲申，以故密令卓茂爲太傅，封褒德侯。茂字子康，南陽人。溫而寬雅，恭而有禮。其行己處物，在於可否之間，不求備於人。鄉黨老少，雖行不逮，茂皆受而容之。常有認茂馬者，茂問亡馬幾時，曰：「有日月矣。」茂解馬與之，曰：「若非公馬，幸即歸我。」後馬主得馬，詣門謝之。
茂以德行舉爲侍郎，給事黃門，遷爲密令。其治視民如子，舉善而教，口無惡言。民常有言亭長受米肉者，茂問之曰： 「亭長從汝求子乎？汝有事囑之受取乎？將平居以恩意遺之乎？」民曰：「往遺之而受。」茂曰：「遺之而受，何故言邪？」民曰：「聞君賢明，使民不畏吏，吏不敢取，民不敢與。」茂曰：「汝爲敝民矣！凡人所以貴於禽獸者，以其仁愛相敬也。鄰伍長老歲時致禮，人道如此，乃能勸愛。即不如是，側目相視，怨憎忿怒所由生也。吏固不當乘威力彊請求耳，誠能禁備盜賊，制禦彊暴，使不相侵，民有事爭訟，爲正曲直，此大功也。歲時修禮敬，往相見之，不亦善乎！」民曰：「苟如是，律何故禁之？」茂曰：「律設大法，禮順人情。今我以禮教汝，汝必無所怨；以律治汝，汝無所措手足。一門之內，小者可論，大者可殺也。且歸念之！」民曰：「誠如君言也。」茂教民製法，皆此類也。
初，茂到官，吏民皆笑之，鄰縣及府官以爲下治，河南太守爲置守令。茂治自若，數年，教化大行，路不拾遺。天下嘗蝗，河南二十縣皆傷蝗，獨不入密境。是時王莽爲安漢公，置大司農六部丞，勸課農桑。茂遷京部丞，吏民老小皆啼泣道路。王莽居攝，茂以病免，常爲郡門下掾，不肯爲職吏。更始立，以茂爲侍中，從至長安，知更始政亂，以老乞骸，至是年七十餘矣。
袁宏曰：夫帝王之道，莫大於舉賢；舉賢之義，各有其方。夫班爵以功，試歷而進，經常之道也。若大德奇才，可以光昭王道，弘濟生民，雖在泥塗，超之可也。傅巗磻溪之濱，頃居宰相之任，自古之道也。卓公之德，既已洽於民聽，光武此舉，所以宜爲君也。吳漢率耿弇等十將軍圍朱鮪於洛陽，數月不下。世祖以岑彭常隸於鮪也，使彭說之。鮪在城上，彭在城下，相勞如平生。彭因說鮪曰：「赤眉已得長安，更始爲三王所反，今公爲誰守乎？陛下受命，平定燕、趙，盡有幽、冀之地，百姓歸心，賢俊雲集，誅討羣賊，所向破滅。今北方清靜，振大兵來攻洛陽，正使公有連城之守，猶不足當，今保一城，欲何望乎？」鮪曰：「大司徒被害時，鮪與其謀，誠自知罪深，故不敢降。」世祖曰：「夫建大事者，不思小怨。今降，官爵可保，況誅罰乎？河水在此，吾不食言！」彭以告鮪。辛卯，鮪降，以爲平狄將軍，扶溝侯。
冬十月癸丑，上都洛陽宮。
十一月，蘇茂降。既而奔劉永，永以爲淮陽王。
十二月，赤眉去長安，西略郡縣。
