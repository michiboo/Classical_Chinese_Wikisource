春二月，執金吾伏完為輔國將軍，開府如三公。是時董承、張陽欲天子還洛陽，楊奉、李樂不欲。尚書上官洪言還洛之議，李樂輔洪。由是諸將錯亂，更相疑貳。董承奔野王，韓暹屯聞喜，胡才、楊奉之塢（卿）鄉，欲攻韓暹。上使人喻止之。夏五月丙寅，遣使至楊奉、李樂、韓暹營，求送至洛陽，奉等從詔。六月乙未，車駕幸聞喜。楊奉、胡才悔令乘輿去，乃與李樂議，欲還大駕，詐言當遊澠池東，以避匈奴。上不從。庚子，車駕從北道出，傍山而東，無匈奴寇。李樂愧其言，懼而辭還。是時糧食乏盡，張陽自野王迎乘輿，賑給百官。丙辰，行至洛陽，幸故常侍趙忠宅。張陽治繕宮殿。丁丑，大赦天下。是月，孫策入會稽，太守王朗與策戰，敗績。八月辛丑，天子入南宮陽安殿。陽以為為己功，故因以名。陽謂諸將曰：「天子當與天下共之，幸有公卿大臣。陽當捍外難，何事京都？」 遂還野王。楊奉亦屯梁。癸卯，張陽為大司馬，楊奉為車騎將軍，韓暹為大將軍，領司隸校尉，皆假節鉞。是以州郡各擁兵自為，莫有至者。百官窮困，朝不及夕，尚書已下，自出采樵，或餓死牆壁間，為吏兵所殺。暹等各矜其功，任意恣睢，幹亂政事。於是曹操議欲迎乘輿，或曰：「山東未定，韓暹、楊奉親與天子還京，北連張陽，未可卒製。」司馬荀彧勸之曰：「昔高祖東征，為義帝縞素，而天下歸心。自天子播越，將軍首唱義兵，徒以山東擾亂，未能遠赴關右，然猶分遣將帥，蒙險通使。雖禦難於外，乃心無不在王室，是將軍匡天下之素誌也。今車駕旋軫，義士有存本之思，百姓懷感舊之哀。誠因此時奉主上以從民望，大義也；秉至公以服雄傑，大略也；扶弘義以致英儁，大德也。天下雖有逆節，必不能為累，明矣。韓暹、楊奉，其敢為害！若不時定，四方生心，後雖慮之，無能及也。」操從之。辛卯，操詣關貢獻，廩公卿以下。操陳韓暹、張陽之罪。暹怖，單騎奔走。上以暹、陽有翼駕還洛之功，一切勿罪。於是誅羽林郎侯折、尚書馮碩、侍中台崇，討有罪也。封衛將軍董承、輔國將軍伏完、侍中丁衝、種輯、尚書僕射鍾繇、尚書郭浦、御史中丞董芬、彭城相劉艾、左馮翊韓斌、東郡太守楊眾、議郎羅邵、伏德、趙蕤為列侯，賞有功也。追贈射聲校尉沮儁為弘農太守，旌死節也。符節令董昭說曹操曰：「將軍興義兵以誅暴亂，朝天子，輔翼王室，此五霸之功也。已下諸將人人殊異，未必服從，今留匡弼，事勢不便，唯有移車駕幸許耳。然朝廷播越，新還舊都，遠近企望，冀一獲安，今復徙車駕，不厭眾心。夫行非常之事，乃有非常之功，願將車策其多者。」操曰：「此孤之本誌也。」遂言幸許之計，上從之。庚申，車駕東，楊奉自梁欲要車駕不及。己巳，車駕到許，幸曹營。甲戌，鎮東將軍曹操為大將軍，更封武平侯。操固讓，不許。太尉楊彪、司空張喜以疾遜位。冬十月戊辰，右將軍袁紹為太尉。紹恥班在操下，不肯受，操乃辭大將軍。丙戌，以操為司空，領車騎將軍。辛卯，曹操征楊奉於梁，奉奔袁術。呂布襲徐州，劉備奔曹操。初，陳郡人袁渙為劉備茂才，避地江、淮之間，為呂布所拘。布令渙作書罵辱備，渙曰：「不可。」再三強之，不許。布大怒，以兵脅之曰：「為之則生，不為則死。」渙顏色不變，笑而應曰：「渙聞唯德可以辱人，不聞以罵。使彼固君子也，且不恥將軍之言；彼誠小人也，將復將軍之意，則辱在此不在於彼。且渙他日之事劉備，猶今日之事將軍也。如一旦去此，復罵辱將軍，可乎？」布慚而止。渙字曜卿，司徒滂之子也。渙少與弟徽俱以德行稱。是時漢室衰微，天下將亂，渙與徽閑居，從容謀安身避亂之地。渙慨然歎曰：「漢室陵遲，亂無日矣。苟天下不靖，逃將安之？若天將喪道，民以義存，唯強而有禮，可以庇身乎！」徽曰：「古人有言：『知機其神乎！』見機而作，君子所以元吉也。天理盛衰，漢其已矣。夫有大功必有大事，此又君子之所深識，退藏於密者也。且兵革之興，外患眾矣，徽將遠蹈山海以求免乎！天下淆亂，各行其所誌。」徽避地至交州，渙展轉劉備、袁術、呂布之間，晚乃遇曹公。渙說操曰：「夫兵者兇器也，不得已而用之。鼓之以道德，征之以仁義，兼撫其民，而除其害。夫然，故可與之死，可與之生。自大亂以來，十數年矣，民之欲安甚於倒懸，然而暴亂未息者何也？豈政失其道歟！復聞明君善於救世，亂則濟之以義，偽則鎮之以樸，世異事變，治國不同，不可不察也。夫制度損益，此古今之不必同者也，若夫惠愛天下而反之於正，雖以武平禍亂，而濟之以德，誠百王不易之道也。公明哲超世，古之所以得其民者，公既（動）勤之矣；今所以失其民者，公既戒之矣，海內賴公得免於危亡之禍。然而民未知義，唯公所訓之，則天下幸甚！」操重渙言，以為軍諮祭酒。換常謂人曰： 「夫居兵亂之間，非吾所長，每讓不敢處也。」張濟自關中走南陽，為飛矢所中死，從子繡領其眾，屯宛。天子既免曹陽，賈詡去李傕托於段煨，頃之，復歸張繡。
春正月，曹操征張繡，繡降。其季父濟妻，國色也，操以為妾。繡由是謀叛，襲操七軍，大敗之，殺其二子。自曹操之迎乘輿也，袁紹內懷不服。紹既兼河朔，天下畏其強。操方東憂呂布，南距張繡。及繡敗操軍，紹益自驕，而與操書悖慢。操大怒，動止容變於常，眾皆以為失利於繡故也。僕射鍾繇以問尚書令荀彧，彧曰：「公以明哲，必不追咎往事也，殆有他慮乎？」遂見操以問焉。操以紹書示之，且曰：「今將征不義而力不敵，如何？」彧對曰：「古之成敗，誠有其材，雖弱必強；苟非其人，其強易弱。劉、項之事，足以觀矣。今與公爭天下者唯袁紹，紹貌外寬內忌，任人而疑其心；公明達不拘，唯材所宜，不問疏賤，此度勝也。韶遲重少決，失在後機；公能斷大事，應變有方，此謀勝也。紹禦軍寬緩，法令不一，士卒雖眾，而實難用；公法令嚴明，賞罰必行，士卒雖寡，皆爭致死，此武勝也。紹憑世資，從容飾智，收名譽，故士之寡能好聞者歸之；公以至仁待士，又推誠心，不為虛美，行己謙恭儉約，而與有功者無吝，故忠正殺身之士咸願為用，此德勝也。夫此四勝仗義征伐，誰敢不從？紹以四失背忠自專，強何能為？」操悅。秋七月，即拜太尉袁紹為大將軍。於是馬日磾喪還京師，將欲加禮。少府孔融議曰：「日磾以上公之尊，乘旄節之使，銜命直指，寧輯東夏，而曲媚賊臣，為所牽率，章表署用，輒使首名，附下罔上，奸以事君。昔國佐當晉軍而不撓，宜僚臨白刃而正色。王室大臣，不得見脅為辭。鄭人討幽公之亂，斫子家之棺。聖人哀矜，未忍追治，不宜加禮。」冬十月，謁者僕射裴茂督三輔諸軍，討李傕也。
春正月，破傕，斬之，夷三族。郭汜為其將伍習所殺。李樂病死。胡才為怨家所殺。張陽為其將眭固所殺。馬騰、韓遂涼州自相攻擊。五月，韓暹、楊奉死。秋七月，曹操征張繡，破之。荀彧說曹操曰：「不先取呂布，河北未易圖也。」操曰：「若袁紹侵擾關中、西羌，南誘蜀、漢，是我獨以兗州抗天下五分之一也。為之奈何？」彧曰：「關中將帥以十數，莫能久相一。唯韓遂、馬騰最強，彼見山東之敗，必各擁眾自保全。若撫以恩德，使連和，相持雖不能久，要公定山東，足以不動。鍾繇可屬以西事，公無憂也。」操從之。九月，曹操征呂布。是歲，袁（紹）術自立為天子。術與楊彪婚親也，操忌彪忠正，收彪付獄，將殺之。孔融聞之，不及朝服，往見操曰：「楊彪累世清德，四葉重光。周書父子兄弟罪不相及，況袁氏之罪乎？易稱『積善餘慶』，但欺人耳。」操曰：「國家之意也。」融曰：「假使成王欲殺召公，則周公可得言不知耶？今天下纓緌縉紳之士，所以仰瞻明公者，以輔相漢室，舉直措枉，致之雍熙也。今橫殺無辜，則海內觀聽，誰不解體！孔融魯國之男子，明日便當拂衣而去，不復朝也。」操意解，乃免彪。彪睹漢祚將微，自以累世公輔，恥事異姓，遂稱疾不行。徵鄭玄為大司農，不至。玄字康成，北海高密人也。為嗇夫，隱恤孤苦，閭里安之。家貧，雖得休假，常詣校官誦經。太守杜密異之，為除吏錄，使得極學。玄之右扶風，事南郡太守馬融。融門徒甚盛，弟子以相次受，至三年不得見。玄講習彌篤，晝夜不倦。融見奇之，引與相見，自篇籍之奧，無不精研。歎曰：「詩、書、禮、樂，皆以東矣。」會黨事起，而玄教授不輟，弟子數百人。中平初，悉解禁固，玄已六十餘矣，始為王公所命，一無所就者。玄身長八尺，秀眉朗目，造次顛沛，非禮不動。黃巾賊數萬人經玄廬，皆為之拜，高密一縣不被抄掠。袁紹嘗遇玄而不禮也，。趙融聞之曰：「賢人者，君子之望也。不禮賢，是失君子之望。夫有為之君，不失萬民之歡心，況於君子乎！失君子之望，難乎有為也。」
春，曹操獲呂布，斬之。二月，司空曹操讓位於太僕趙岐，不聽。三月，衛將軍孫策為車騎將軍。封操三千戶，討呂布之功也，固讓不受。三月，袁紹討公孫瓚。六月，拜孫策為會稽太守、討逆將軍，封吳陽侯。初，彭城人張昭避亂淮南，策賓禮之。及策東略，遂為之謀主。聞袁術僭號，昭為策書諫術曰：「昔者董卓無道，陵虐王室，禍加太后，暴及弘農，天子播越，宗廟焚毀，是以豪傑發憤，赫然俱起。元惡既斃，幼主東顧，乃使王人奉命，宣明朝恩，偃武修文，與之更始。而河北異謀，黑山不順，劉表僭亂於南，公孫叛逆於北，劉繇阻兵，劉備爭盟，是以未獲承命，囊弓戢戈也。當謂使君與國同規，舍是不卹，完然有自取之志，懼非海內企望之意。昔湯伐傑，稱『有夏多罪』；武王伐紂，曰『殷有重罰』。此二王者，雖有聖德，假使時無失道之過，何由逼而奪之也。今主上豈有惡於天下，徒以幼小脅於僭臣，異於湯、武之時也。又聞幼主明智聰敏，有夙成之德，天下雖未被恩，咸以歸心焉。若輔而興之，旦、奭之美，率土之所望也。使君五世相承，為漢宰輔，榮寵之盛，莫與為比，宜效忠守節，以報漢室。世人多惑圖緯之言，妄牽非類之文，苟以悅主為美，不顧成敗之計，今古所慎也。忠言逆耳，駁議致憎，苟有益於尊明，則無所敢辭。」術始自以為有淮南之眾，料策之必與己合，及得其書，遂愁沮發疾。袁紹自破公孫瓚，貢禦希慢，私使主簿耿苞密白曰：「赤德運衰，曆數將改，宜順天意，以應民望。」紹以苞白事諮於軍府，議者咸以苞為妖妄，宜誅。紹殺苞以悅眾，然遂有逆謀。於是紹將南出師以攻曹操，沮授、田豐諫曰：「師出曆年，百姓疲弊，倉庫無積，賦役方殷，此國之深憂也。宜遣使獻捷天子，務農逸民。若不得通，乃表曹操隔我王路，然後進屯黎陽，漸營河南，益作船肪，繕治器械，分遣精騎，抄掠邊鄙，令彼不得安，我處其逸。三年之內，事可坐定也。」審配、郭圖曰：「兵書之法，十圍五攻，敵則能戰。今以明公之神武，跨河朔之人眾，以伐曹氏，譬若覆手。今不時取，後難圖也。」授曰：「蓋救亂誅暴，謂之義兵；恃眾憑強，謂之驕兵。兵義無敵，驕者先滅。曹氏迎天子，建宮許都。今興師南向，於義則違。且廟勝之策，不在強弱。曹氏法令既行，士卒精煉，非公孫瓚坐而受圍者也。今棄萬安之術，而興無名之兵，竊為公危之。」圖曰：「武王伐紂，不為不義，況曹氏而雲無稱！且公師武臣勇，將士憤怒，人思自騁，而不及時早定大業，慮之失者。夫『天與不取，反受其咎』。此越之所以霸、吳之所以亡也。監軍之計，而非見時知機之變。」紹從之。圖等因是譖授曰：「授監統內外，威震三軍，若其浸盛，何以製之！夫臣與主同者昌，主與臣同者亡，黃石之所忌也。且禦眾於外，不宜知內。」紹疑焉。乃分監軍為三都督，使授及郭圖、淳於瓊各典一軍，遂南。冬十一月，張繡、賈詡降曹操。十二月甲辰，司隸校尉鍾繇持節鎮撫關中。庚辰，曹操率師拒袁紹於官渡。孔融謂荀彧曰：「紹地廣兵強，田豐、許攸智計之士也，為之謀；審配、逢紀盡忠之臣也，任其事；顏良、文醜勇冠三軍，統其兵，殆難克乎？」彧曰：「紹兵雖強而法不整，田豐剛而犯上，許攸貪而不治。審配專而無謀，逢紀果而自用，此二人留知後事者，若攸家犯其法，必不能從也，攸必為變。顏良、文醜一夫之勇耳，可一戰而擒也。」袁術欲北至青州，曹操使劉備要擊之。會術病死，操悔遣備，追之不及，備遂據下邳。
春正月壬午，車騎將軍董承、偏將軍王服謀殺曹操，發覺，伏誅。初，承與劉備同謀，未發而備出，謂服曰：「郭汜有數百兵，壞李傕數萬人，但足下與吾同不耳？昔呂不韋之門須子楚而後高，今吾與子猶是也。」服惶恐不敢當，然兵又少，承曰：「興事訖，得曹公成，兵不足邪？」服曰：「今京師豈有所任者乎？」承曰：「長水校尉種輯、議郎吳碩是吾腹心辦事者。」輯、碩皆被誅。曹操攻劉備，備奔袁紹。二月，遣沮授、郭圖、淳於瓊、顏良等攻劉延於白馬，紹引兵至黎陽。沮授臨發，會其宗族，散資財以與之，曰：「夫勢存則威無不行，勢亡則不保一身。哀哉！」其弟宗曰：「曹公士馬不敵，兄何懼焉？」授曰：「以曹兗州之明略，又挾天子為資，我雖克伯珪，眾實疲弊，而將校主銳，軍之破敗，在此舉矣。揚雄有言曰：『六國蚩蚩，為（羸）〔嬴〕弱姬。』今之謂矣！」夏四月，曹操救劉延，大戰，斬顏良。秋七月辛巳，立皇子馮為（河）〔南〕陽王。壬午，南陽王薨。八月，袁紹將濟河，沮授諫曰：「勝負變化，不可不詳。今宜留屯延津，分兵官渡，若克獲，還迎不晚。設其有難，眾不可還。」（詔）〔紹〕不從。授臨濟歎曰：「上盈其志，下務其功，悠悠黃河，吾其反乎！」遂以疾辭，紹恨之。乃省其所部，並屬郭圖。遂軍官渡，紹眾盛，操軍大懼，與荀彧書，議欲還許以引紹。彧報曰：「紹聚官渡，欲與決勝負，公以至弱當至強，若不製，必為所乘，是天下之大機也。且紹布衣之雄，能聚人而不能用也。以公神武明哲，而奉以大順，何向而不濟？今軍食雖少，未若楚、漢在滎陽、成皋間也。是時劉、項莫肯先退，先退者勢屈也。公以十分居一之眾，畫地而守之，扼其喉而不能進，已半年矣。情見勢竭，必將有變，此用奇之時，不可失也。」操從之。劉備去袁紹，南奔汝南。九月庚子朔，日有蝕之。詔公卿各上封事，靡有所諱。袁、曹相持於官渡，孫策欲襲許迎乘輿，部署未發，為許貢客所害。先，吳郡太守許貢為策所殺，其小子與客謀，報曰：「孫策勇銳，若多殺人於道，策必自出，則可擒也。」客從之，乃殺人於江邊。策聞之怒，單騎自出，客刺傷之。將死，謂張昭曰：「中國亂，以吳、越之眾，三江之固，足可觀成敗，公等善輔吾弟。」呼權佩以印綬曰：「舉江東之眾，決機於兩陣之間，與天下爭衡，卿不如我。任賢使能，各盡其力，以保江東，我不如卿。」初，策在吳，與張昭論曰：「今四海未定，當以武平之耳。」吳人陸績年少，在坐末，大聲言曰：「昔管夷吾相齊桓公，九合諸侯，一匡天下，不用兵車。孔子曰：『遠人不服，則修文德以來之。』今諸君不務道德懷取之術，而唯尚武，績雖童蒙，竊所未安也。」昭等異焉。績容貌雄壯，博學多識，星曆算數，無不該覽。及權統事，辟奏曹掾，以直道見憚。出為鬱林太守，加偏將軍。績意在儒雅，非其志也，雖在軍旅，著述不廢，作渾天圖，注易，釋玄，皆傳於世。預自知亡日，乃為辭曰：「有漢誌人，吳郡陸績。幼敦詩書，長玩禮、易。受命南征，遘疾逼厄。遭命不永，嗚呼悲隔！」又曰：「從今已去六十年之外，車同軌，書同文，恨不及見也。」十一月甲子，曹操與袁紹戰於官渡，紹師大潰。沮授為操軍人所執，授大呼曰：「授不降也，為所執耳。」操與之有舊，逆謂之曰：「分野殊異，遂用阻絕，不圖今日乃相擒也。」授對曰：「冀州失策，以取奔北。授智力俱困，宜其見擒。」操曰：「本初無謀，不（相）用〔君〕計。今喪亂過紀，國家未定，當相與圖之。」授曰：「叔父、母、弟懸命袁氏，若蒙公靈，速死為福。」公歎曰：「孤早相得，天下不足慮也。」遂舍而厚遇之。頃之，謀歸袁氏，操殺之。
春三月，曹操以袁紹新敗，欲悉軍以征劉表，以問尚書令荀彧。彧曰：「今紹之敗，其眾離心，宜因而遂定，而欲遠背兗、豫，南軍江、漢。夫困獸猶鬥，況在紹乎？若紹收其餘燼，承虛以出，則公之事去矣。」四月，曹操將兵於河上。八月辛卯，侍中郗慮、尚書令荀彧、司隸鍾繇侍講於內。冬十一月，曹操征劉備，〔備〕奔劉表，屯新野。
七年夏五月庚戌，袁紹發病死。初，紹有三子：譚、熙、尚。譚長而惠，尚少而美。紹妻愛尚，數稱其才。紹以奇其貌，欲以為後，乃出譚為青州刺史。沮授諫曰：「世稱一兔走衢，萬人逐之，一人獲之，貪者悉止，分定故也。且年均以賢，德均則卜，古之制也。願上推先代成敗之誠，下思逐兔分定之義。」紹曰： 「孤欲令三子各據一州，以觀其能。」授出曰：「禍其始此矣。」及紹未命而死，其別駕審配、護軍逢紀宿以驕侈為譚所疾，於是紀外順紹妻，內慮私害，乃矯（詔）〔紹〕遺命，奉尚為嗣。譚至，不得立，自稱車騎將軍，由是有隙。譚軍黎陽。九月，曹操征譚、尚。越雋男子化為婦人，周群曰：「將有易代之事者。」
八年春，操破譚、尚。秋七月，曹操上言：「守尚書令荀彧自在臣營，參同計畫，周旋征伐，每皆克捷，奇策密謀，悉皆共決。及彧在台，常思書往來，大小同策，詩美腹心，傳貴廟勝，勳業之定，彧之功也。而臣前後獨荷異寵，心所不安。彧與臣事通功並，宜進封賞，以勸後進者。」於是封彧為萬歲亭侯。八月，曹操征劉表，軍次西平。譚、尚爭冀州。九月，公卿迎氣北郊，始用八佾。冬十月。曹操至黎陽。
夏四月，操拔邯鄲。秋八月，曹操破鄴，袁尚、熙奔匈奴。辛巳，封蕭何後為安眾侯。九月，太中大夫孔融上書曰：「臣聞先分九圻，以遠及近，春秋內諸夏而外夷狄。詩云：『封畿千里，惟民所止。』故曰天子之居必以眾大言之。周室既衰，六國力征授賂，割裂諸夏，鎬京之制，商邑之度，曆載彌（人）〔久〕，遂以闇昧。秦兼天下，政不遵舊，革剗五等，掃滅侯甸，築城萬里，濱海立門，欲以六合為一區，五服為（羌）〔一家〕，關衛不要，遂使陳、項作難，家庭臨海，擊柝不救。聖漢因循，未之匡改，猶依古法，潁川、南陽、陳留、上黨、三河近郡不封爵諸侯。臣愚以為千里國內，可略從周官六鄉六遂之文，分（取）〔比〕北郡，皆令屬司隸校尉，（正）以〔正〕王賦，以崇帝室，投自近以寬遠，繇華貢獻，外薄四海，揆文奮武，各有典書。」帝從之。戊辰，以司空曹操領冀州牧。或說操曰：「宜復古制，置九州，則所製者廣大，天下服矣。」操將從之，荀（或）〔彧〕言於操曰：「冀州求公領牧，以要民心，甚善。至於分改九州，竊有疑焉。若是冀州，當取河東、馮翊、扶風、西河、並、幽之地，所奪者眾。前日公破袁尚，擒審配，海內震駭，人人自恐不保其土地，守其兵眾也。今便分屬冀州，將皆動心；且人多（悅）〔說〕關右將（皆）〔士〕以（動心）〔閉關〕之計。今〔聞〕此必以為次第見奪，一旦生變，有守善者轉相脅為非，則袁尚得寬其死，而袁譚懷貳，劉表遂有江、漢之間，天下未易圖也。願公引兵先定河北，然後修復舊京，南臨荊州，責王貢之不入。則天下咸知其意，人人自安。天下大定，乃議古制。」操曰：「微足下，失之者多矣！」遂寢九州之議。十月，有星孛於東井。分涼州四郡為梁州。
春正月，曹操攻袁譚於南皮，大破斬之。丁丑，增封操萬三千戶，平幽、冀之功也。八月，侍中荀悅撰政治得失，名曰申（監）〔鑒〕。既成而奏之曰：「夫道之本，仁義而已。五典以經之，群籍以緯之，詠之歌之，弦之舞之，前監既明，後復申之。致治之術，先屏四患，乃崇五政。一曰偽，二曰私，三曰放，四曰奢。偽亂俗，私壞法，放越軌，奢敗製。四者不除，則政末由行矣。其致也，俗亂則道荒，雖天下不得保其性也；法壞則世傾，雖人主不得守其度也；軌越則禮亡，雖聖人不得全其行矣；製敗則欲肆，雖四表不得充其求矣。是謂四患。修農桑以養其生，審好惡以正其俗，置文教以章其化，立武備以秉其威，製賞罰以統其法。是謂五政。民（之）不畏死，不可懼以罪。人不樂生，不可勸以善。雖使契布五教，咎繇作士，政不行矣。故在上者，先豐民財以定其志，帝耕籍田，後桑蠶宮，國無遊民，野無荒業，財賈不用，力不妄加，以周民事。是謂養生。君子之所以動天地，感神明，正萬物而成至治者，必乎（真）〔鎮〕定而已。故在上者審定好惡，〔好惡〕既（安）〔定〕乎功罪，毀譽亦終於準驗。聽言責事，舉名察實，無或作詐偽淫巧以蕩眾心。故事無不核，物無不（功）〔切〕，善無不顯，惡無不彰，俗無奸詐，民無淫風。百姓上下睹利害之存乎己也，故肅敬其心，內不回惑，外無異望，則民誌平矣。是謂正俗。君子以情用，小人以刑用。榮辱者，賞罰之精華也。故禮教榮辱以加君子，化其情也；桎梏以加小人，化其刑也。君子不犯辱，況於刑乎！小人不（忘）〔忌〕刑，況於辱乎！若〔其〕在（具）中人之倫，則禮刑兼焉。教化之廢，推中人而墮於小人之域；教（行）〔化〕之行，引中人而納於君子之塗。是謂章化。小人之情，緩則驕，驕則怠，怠則怨，怨則叛，危則謀亂，安則思欲，非威強無以懲之。故在上者，必有武備，以戒不虞，以遏寇虐。安居則寄之內政，有事則用之軍旅。是謂秉威。賞罰，政之柄也。賞（以）〔明〕罰審，信順令行；賞以勸善，罰以懲惡。人主不妄賞，非徒愛其財也；賞妄行，則善不勸矣。不妄罰，非徒矜其人也；罰妄行，則惡不懲矣。賞不勸謂之止善，罰不懲謂之縱惡。在上者能不止下為善，不縱下為惡，則國法立矣。是謂統法。四患既蠲，五政既立。行之以誠，守之以固，簡而不怠，疏而不失。無為為之，使自施之；無事事之，使自安之。不肅而成，不嚴而治，垂拱揖讓，而海內平矣。古者天子諸侯有事，必告於廟。（廟）〔朝〕有二史，左史記言，右史記事。事為春秋，言為尚書。君舉必記，善惡成敗，無不存焉。下及士庶，苟有茂異，咸在載籍。或有欲顯而不得，欲隱而名彰。得失一朝，榮辱千載。善人勸焉，淫人懼焉。可備史官，掌其典常。」上覽而善焉。悅字仲豫，潁川人也。少有才理，兼綜儒史。是時曹公專政，天子端拱而已。上既好文章，頗有才意，以漢書為繁，使悅刪取其要，為漢紀三十篇。冬十一月，并州刺史高幹反。
十一年〔春〕正月，有星孛於北斗。占曰：「人主易位。」曹操征高幹，斬之。己丑，增封操，並前三萬戶，食柘城、陽夏四縣，比鄧禹、吳漢故事。秋七月，武威太守張猛殺涼州刺史商邯
