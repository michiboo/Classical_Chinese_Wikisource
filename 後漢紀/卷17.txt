建光元年春正月，高麗寇玄菟。二月辛亥，大赦天下。三月辛巳，皇太后鄧氏崩，癸未，大斂。封大將軍騭為上蔡侯。丙子，葬和熹鄧後。初，上少號聰明，故太后立之。後有不可意，上乳母王聖知之，見太后久不歸政，恐有廢置意。中常侍黃門郎李閏為上伺候，及後崩，因言鄧悝兄弟嘗從尚書鄧防取廢帝故事，謀欲立平原王為帝。五月庚申，有司奏故金吾悝、屯騎校尉弘、步兵校尉闓大逆無道，宜追奪爵土，以明褒貶。遂免悝子廣宗、弘子廣德等爵，宗族皆免歸本郡。以騭不豫謀，徙封沙羅侯，行道為郡縣所逼，騭與鳳自殺。廣宗、騭從弟遵、約皆自殺。唯廣德母與閻後同產，故得免。以樂安侯康賢而有行，徵為太僕卿。初，河間孝王子蠡吾侯翼與諸王子朝京師，鄧太后善翼之為人也，封翼為平原王，因留京師。及太后崩，上以翼謀圖不軌，竊闚神器，乃貶翼復蠡吾侯。封中常侍李閏、江京為列侯，賞發鄧氏之謀也。大司（徒）〔農〕朱寵，騭之所舉，乃肉袒輿櫬上疏曰：「和熹皇后聖善之德為漢文母。兄弟忠孝，同心憂國，宗廟有主，王室是賴。功成身退，讓國遜位，曆世外戚，無與為比。當享積善之祐，宜象謙約之報。橫以宮人單辭，事不可信。騭等父母群從，不以壽終，屍喪流離，逆天（威）〔感〕人。宜皆還葬，寵其遺孤，以答亡魂。」安帝初，天災疫，百姓饑饉，死者相望，盜賊群起，四夷反叛。騭等崇節儉，罷力役，推賢進能，盡心王室，故天下賴以復安。乃被誅責，其事闇昧，眾庶多稱其冤。上既聞之，又感寵之言，乃切韶州郡還騭等喪，葬（以）〔於〕舊（瑩）〔塋〕，使使祠以中牢。諸從兄弟歸京師。【袁宏曰：夫吉凶由人，而存亡有地，擇地而處，君子所以無咎也。長木之標，其勢必顛，勢極故也。勢極則受患，故無全物焉。然則貴盛之極，傾覆之所由也，外戚則尤甚焉。得之不以至公，宰割之日久也。夫人君之勢非不高且極也，置君於無過之地，萬人莫之計；人臣則不然，比肩而立，相與一體也。操大權於天下，萬物之所惡也，周公且猶狼狽，而況其餘乎！夫憑寵作威以取傾覆，理用等矣。若乃推心向善，而不免闇昧之誅，所處之地危也。死而不異二者自處之道，然未達擇地之方。昔楚人三世殺其君，將立王子搜，搜逃之丹穴，楚人承以玉輿，熏之以薪，乃出。故曰王子搜非惡為王，惡其為已患也。然則外戚之患也，非徒一己燋爛，而歷代貴寵未有（不）患其為患，豈不哀哉！】戊申，有司奏尊清河王為孝德皇帝，左姬為孝德皇后，宋貴人為敬隱皇后。左姬，犍為武陽人。父坐事，姬與姊妹俱入掖庭，和帝特詔分宮人賜諸王，以姬為清河孝王。姬有令色，王絕重之，生孝安帝。於是天子始親萬機，尚書陳忠以為首政之初，宜徵天下隱逸。乃詔公車以玄纁，征南陽馮良、汝南周騭，皆稱疾不至。良字君卿，少為縣吏，從尉迎督郵，良恥廝役，因毀其車馬，壞其衣冠，絕跡遠遁。妻子見敗車壞衣，皆以猛獸所食，遂發喪製服。良至犍為，從師受業，十餘年還鄉里。雖處幽闇，必自整頓，非禮不動，鄉里以為師，舉賢良方正敦樸皆不行。亦字彥祖，敦詩、書，非法不言，所與交遊者不過數四人，室家相待如賓客，化行鄉黨。舉孝廉、茂才，公車再徵，皆不就。上新聽政，開諫諍路。尚書陳忠以直言為名，而人主不能容，乃上書通廣帝意。曰：「臣聞人君廣山藪之大，納切直之言；忠臣盡蹇蹇之節，不畏逆耳之誅。是以高祖舍周昌桀、紂之譬，孝文嘉袁盎人豕之喻，世宗納東方朔宣室之正，孝元容薛廣德自刎之諫。陛下崇寬厚之德，推宋景之誠，引咎責躬，諮訪群吏。言事者新蒙采錄，顯列二台，必承風而靡，爭效切直。如有管闚愚見，妄陳得失；雖苦口逆耳，不得事實，宜優遊寬容，以遵四帝之緒也。」秋七月己亥，大赦天下。八月甲子，故司徒劉愷為太尉。九月戊子，上幸衛尉馮石（上）〔府，賜〕寶劍玉玦。冬十二月丙申，乃還宮。己丑，郡國三十五地震，壞城郭，壓殺人。本誌以為安帝不明宮人與王聖專權之應也。鮮卑寇玄菟。庚子，絕大臣行三年喪。尚書陳忠上疏曰：「昔先王孝治天下，始於愛親，終於哀戚。上自天子，至於庶人，尊卑貴賤，其義一也。夫人生三年，乃免父母之懷，先聖緣情著其節制，故曰『臣有大喪，君三年不呼其門』。周室陵遲，禮制衰廢，蓼莪之人作詩自傷曰：『瓶之罄矣，惟罍之恥。』言己不得終竟子道者，亦上之恥也。高祖受命，蕭何創製，大臣有寧告之科，合於致憂之義。建武初，撥亂之世，國政草創，人倫未厚，鮮循三年之喪，以報顧復之恩。禮義之廢，實由於此。然仁道無遠，弘之即是。故籍田之（科）〔耕，〕起於太宗；孝廉之貢，發於孝武；郊祀之禮，定於元、成；三雍之序，備於永平，大臣送終，於今乃章。聖功美業，於是乎在。（盂）〔孟〕子有言：『老以及老，幼以及幼，天下可運於掌。』臣願陛下登高北望，以甘陵之思，揆臣子之心，則海內群生，各得其所。」上不從。【袁宏曰：古之帝王所以篤化美俗，率民為善者也，因其自然而不奪其情，民猶有不及，而況毀禮止哀，滅其天（生）〔性〕乎！】冬十月，羌寇張掖、武威。十二月，高句麗圍玄菟。
延光元年春，夫餘王遣兵助玄菟，使貢獻。三月丙午，大赦天下。賜天下男子爵，各有差；鰥、寡、孤、獨、篤癃、不能自存者粟，人三斛；貞婦人帛三匹。夏四月，京師地震。癸巳，司空陳褒以災異免。於是猶有風雷之變，有司復以追咎三公。尚書僕射陳忠上書曰：「臣聞『君使臣以禮，臣事君以忠』。故天子三公入則參議政事，出則司察群後。然王者虛己待以殊禮，在輿為軾，在坐為起。漢典舊事，丞相所總，靡有不聽。今之三公，有古之名而無其實，選舉誅賞，一由尚書。尚書之任重於三公，淩夷已來，其漸久矣。近以地震策免司空，今言者復欲切讓三公以解天意。臣愚闇，竊信宋景克己之誠。孝成皇帝時，妖星守心，納賁麗之說，令丞相方進自裁，卒不蒙其福。以此況之，是非之分，（其）〔具〕可詳見。今尚書奏事，有所請造，及決天下罪法，不依故事者，宜使左右責求其意，割而勿聽。上順古典之義，下防威福之專，置方圓於規矩，審輕重於權衡，誠國家之典，萬（國）〔世〕之法也。」忠意在襃崇大臣，待下以禮。九卿疾病，使者臨問，加賜錢帛，皆忠之議也。遷尚書令、司隸校尉。初，忠父太尉寵守正不事諸鄧，故忠不得志於其門。及鄧氏被誅，眾庶多冤之，而忠數上書陷（城）〔成〕其惡，奏劾司農朱寵；太子之廢，諸名臣來曆等守闕固爭，忠又劾奏，當世以此譏忠。五月庚戌，宗正劉授為司空。秋七月癸卯，京師地震。庚申，高句麗王乞降。八月，羌寇涼州。戊子，陽陵寢殿火，本誌曰：「棄法律，逐大臣，殺太子，以妾為妻，則火不炎上，謂火失其性而為災也。今發於先陵，此天子將變象也。若曰不當廢太子以自翦，如火不當害先陵之寢也。」辛卯，黃龍見九真。九月戊申，郡國二十七地震。冬十月，鮮卑寇雁門、定襄。十一月，鮮卑攻九原。
二年春正月，燉煌太守張璫上書陳邊事曰：「臣在京師，亦以為西域宜棄。今親踐其土地，乃知棄西域則河西不能自存。謹陳西域三策：今北虜呼衍王等展轉蒲類（奏）〔秦〕海左右，可發張掖、酒泉屬國之吏士、義從合三千五百人集崑崙塞，先擊呼衍王，絕其根本，因發鄯善兵五千人脅車師後部，此上計也。若不能出兵，可置軍司馬，將士五百人，四郡供其穀食，出據柳中，此中計也。如亦不能，則棄交河城，（放）〔收〕鄯善等悉使入塞，此下計也。」尚書陳忠上疏曰： 「臣聞八蠻之寇，莫甚北虜。漢興，高祖窘平城之圍，太宗屈供奉之恥。故孝武憤怒，深惟久長之計，命遣虎臣，浮河絕漠，窮其虜庭。當斯之時，黔首隕於狼望之北（山），中國弊於廬山之壑，府庫殫竭，杼軸空虛，筭至車船，貲及六畜。夫豈不懷，慮有故也。遂規酒泉、燉煌四郡，以隔（兩）〔南〕羌，開三十六國，妻以公主，以斷其右臂。是以單于孤特，竄遁遠藏。至於宣、元遂（被）〔備〕蕃臣，關徼不閉，羽檄不行。由此察之，戎、狄可以威服，難以化洽。西域內附日久，區區東望叩關者數矣，此其不樂匈奴慕漢之效也。今北虜已破車師，勢必南攻鄯善，棄而不救，則諸國從矣。若然，則北虜財賄益增，（贍）〔膽〕勢益殖，威臨南羌，與之交連。如此，河西四郡危逼，不得不救，則百倍之役興，不貲之費發矣。今議者但念西域絕遠，恤之煩費，（有）〔不〕見先世苦心勤（精）〔勞〕之意。方今邊郡守禦之具不精，內郡武衛之備不修，燉煌孤（隅）〔危〕，遠來告急，復不（轉）〔輔〕助，（出）〔內〕無慰勞民吏，外無威示百蠻。（辟穀）蹙〔國減〕土，經有明戒。臣以為燉煌宜置校尉，案舊增四郡屯兵，以西撫三十六國。建屯益兵，宣揚雷風，冀以折衝萬里，震怖匈奴。」於是從之。夏四月戊子，爵乳母王聖為野王君，聖女婿劉瑰為朝陽侯。司（空）〔徒〕楊震詣闕上書曰：「臣聞高祖與群後約，非功臣不得封。攻城野戰，棄身沙漠，降服百蠻不羈之虜，然後得受茅土。故經制父死子繼，兄亡弟及，所以別親疏，殊適庶，尊國體，重繼嗣、防淫篡，絕奸謀，百王不易之道。天子（不）專封封有功，諸侯（不）專爵爵有德。今瑰無他功德，但以配阿母女，既忝位侍中，一時之間，超至封侯，〔不〕稽（之）舊制，不合經義，行人喧嘩，百寮不安。臣誠知言與罪俱，辭與辜會，忝當台翰之任，故不敢不盡言之。」上不從。又為阿母起第舍，震復上疏曰：「臣聞古者三年耕有一年之儲，九年耕有三年之儲，故堯之遭洪水，民無菜色。傳曰：『國無三年之儲，非其國也。』故豐年知禮，凶年減除。臣伏念災害發起，彌以滋甚，百姓空虛，不能自贍。重以羌虜抄掠，〔三〕邊雲擾，戰鬥之役至今未息，兵甲軍糧恆不足給，殆非社稷安寧之街。伏見興起津城內內第舍，雕繕之飾窮極巧妙，使者將作，轉相逼促。盛夏土王，攻山採石，百姓布野，農民廢業。臣聞『上之所取，財盡則怨，力盡則叛。』怨叛之民，不可復使。故曰：『百姓不足，君孰與足？』」上不從。冬十月辛未，太尉愷久病罷，司徒楊震為太尉。是時京都、郡國三十七地震。
三年春二月丙寅，上與太子行幸泰山，復濟陽今年田租。戊子，鳳凰集濟陽，賜見者帛二十匹，鳳凰所過亭部無出今年租。賜天下男子爵二級。壬辰，祠五帝於汶上明堂。戊戌，祠孔子於闕里，及七十二弟子。遂幸東平、魏郡、河內。壬戌，太尉楊震策免。初，河內人趙騰詣闕上書陳得失，收考治，詔下獄。震隱其狂直，上疏曰：「臣聞堯、舜之朝設直諫之鼓，誹謗之木，蓋欲辟廣四門，開直言之路，（轉）〔博〕采負薪，盡賢愚之情也。乞全騰性命，以納萏蕘之言。」不從，騰竟死於都市。中常侍樊豐等由是共稱譖震：「騰死之後，深用怨懟。」乃策免，收震印綬，遣歸本郡。到洛陽沈亭，震顧諸子，謂門生曰：「人非金石，死者士之常。吾蒙恩居上司，疾奸臣樊豐之狡猾而不〔能〕誅，惡孽女王聖之傾亂而不能禁，知帑藏虛竭賞賜不節而不能實，何面目見日月！身死之日，但雜木為棺，勿漆，布單衣，才足蓋形，勿歸塚次，勿設祭祀。」遂仰鴆而死。震字伯起，弘農華陰人也。博學無所不究，數十年不應州郡之命，眾人謂晚暮，而震誌業愈篤。年過五十，乃應州郡之命。大將軍鄧騭聞而辟之，以為賢。舉茂才，累遷荊州刺史、東萊太守。當之郡，道經昌邑，故〔所舉〕茂才王密為昌邑令，謁見，至夜懷金十斤遣震。震曰：「故人知君，君不知故人也？」密曰：「暮夜無知者。」震曰：「君知，我知，天知，地知。何故無知？」密慚愧而出。震言行不愧於心，皆此類也。子孫常蔬食步行，故舊長者或諫，令為開產業。震曰：「使後世稱曰清吏子孫，以此遺之，不亦貴乎！」及為公卿，敦古守樸，推其誠心，每言事，不為文辭，意在（臣）〔匡〕主（疾）〔絕〕奸而已。子秉，以義正知名。【袁宏曰：夫生而樂存，天之性也；困而思通，物之勢也；愛而效忠，情之用也。故生苟宜存，則四體之重不可輕也；困必宜通，則天下之欲不可去也；愛必宜用，則北面之節不可廢也。此三塗者，其於趣舍之分，則有同異之辨矣；統體而觀，亦各天人之理也。是以君子行己業（心）〔必〕所託焉，古之道術有〔在〕於此者。（夷）明〔夷〕隱〔遁〕，困而不恥，箕子之心也，璩甯聞其風而悅之；舍否之通，利見大人，微子之趣也，叔孫通聞其風而行之；諫以弼君，死而不貳，比於之志也，楊震聞其風而守之。此數賢者，雖行其所聞，殉托不同，皆終始之道，而不由愧於心者也。是以聖人知天理之區別，即物性之所託，混眾流以弘通，不有滯於一方，然後品類不失其所，而天下各遂其生矣。然君子之動，非謀於眾也，求之天地之中，款之胸懷之內。苟當其心，雖殺身糜軀，未為難也；苟非其志，雖舉世非之而不沮也。】夏四月戊辰，光祿勳馮石為太尉。五月，南單于左屍逐、燒當郡部扶渠當等反。秋八月辛巳，大鴻臚耿珍為大將軍。戊子，麒麟一、白虎二同見陽翟。九月丁酉，廢皇太子保為濟陰王。太子嘗有疾，避於野王君王聖第，太子乳母王男、廚監邴古與中常侍江京、樊豐及聖、永等爭言相是非，遂誣譖男等，皆幽死獄，父母妻子（徒）〔徙〕日南。太子思戀男等，數為歎息。聖、永懼有後患，乃與京、豐共譖（構）〔搆〕太子。是時閻後寵盛，京、豐媚於閻顯等，信之，遂與後共助毀太子。上召大將軍、公卿議太子應廢，（白）大將軍耿珍等（事）〔曰：「是〕不宜奉嫡嗣。」太常桓焉、太僕來（曆）〔曆〕、廷尉張皓曰：「邴古等所議謀，太子不知。經說年未十五，過惡不在身。太子少，宜選忠良師友，輔以禮義。廢置重事，此誠聖（恩）〔思〕所宜詳審。」上使中常侍奉詔脅諸大臣，大臣皆失色。來曆獨固爭之，上乃免曆官，削爵土。是日太子廢。於是光祿勳祝諷、中郎將閭丘弘、符節令張敬、太中大夫第五頡、中散大夫曹成、諫議大夫李泰、羽林右監孔顯、治書侍御史龍調、衛尉丞樂闈、城門司馬徐崇、開封人鄭安世等守闕上書，訴太子之冤。癸巳，令天下死罪減一等，徙邊戍；亡命贖罪者，各有差。辛亥，黃龍見（曆）〔曆〕城。庚申晦，日有蝕之。冬十月壬午，鳳皇見新豐。本誌曰：「皇之不極，是謂不建，時則有龍蛇之孽。」又曰：「視之不明，是謂不哲，時〔則〕有羽蟲之孽。鳳皇者，陽明之應也。故非明王，則隱而不見。凡五色大鳥似鳳凰者，多為羽蟲之孽。是時上信讒，免楊震，廢太子，不哲之異也。」丁亥，行〔幸〕長安，祠陵廟。十二月乙未，黃龍見琅邪。是歲京師、郡〔國〕二十二地震。
四年春正月壬午，黃龍二、麒麟一見濮陽。三月戊午朔，日有蝕之。庚申，上幸宛，當詞章陵，覺體不安。乙丑，疾篤，自宛還。徵濟北、河間王子年十四已下、七歲已上詣京師。進號皇后母北宜春夫人為滎陽君。丁卯，帝崩於葉，不發喪。庚午，還宮。辛未，乃發喪。皇后與兄閻顯謀以所徵濟北王子北鄉侯懿為帝嗣，以閻顯為車騎將軍。乙酉，北鄉侯即皇帝位，太后臨朝。夏四月丁酉，太尉馮石為太傅，司徒劉喜為太尉，參錄尚書事，故司空李郃為司徒。有司奏大將軍耿珍、中常侍樊豐、野王君王聖女永下獄誅。己酉，葬孝安〔皇〕帝於恭陵。六月乙巳，大赦天下。冬十月丙午，蜀郡、越巂山崩，殺四百餘人。辛亥，北鄉侯薨。車騎將軍閻顯、中常侍江京等謀曰：「前不用濟北王，今立之，後必怨人。」乃言於太后，徵濟北王、河間王子，將以為嗣。初，太子之廢，居於德陽殿西鍾下，中常侍黃門孫程、王成、王國等常懷憤懣，謀欲立之，以告中常侍侯生、李閏，殺中常侍江京、陳達、劉安於省門之外，王成以劍脅李閏曰：「太子之廢，天下咸怨。今北鄉早薨，安帝無嗣。太子（保）〔聰〕明，天將啟之，從我乎？」閏許諾。成乃與閏列尚書將僕射以下到西鍾下立濟陰王為皇帝。時年十一，升雲台，召百官。顯聞帝立，懼不知所為，小黃門樊登曰：「何不發兵擊之？」顯以太后詔〔召〕越騎校尉馮詩、虎賁中郎將閻景將兵屯平朔門。登引詩等入省，顯謂詩曰：「濟陰王立，非皇太后意，璽綬在此。苟盡力效功，封侯可得。」太后使授詩等曰：「能得濟陰王者封萬戶侯，李閏者五千戶侯。」〔詩〕等皆許諾。卒被召，所將吏士少，顯使詩與登迎吏士於左掖門外。詩因歸營，知事將敗，乃格殺登。閻景歸衛府，收兵將欲作亂。是時尚書郭鎮勒兵詣闕，遇景於公車門。鎮下車詔景，景以刃斫鎮，鎮抽劍斬景。戊午，使御史詣崇德殿，收顯等親族下獄誅，妻子徙日南。初，上之廢，閻後豫焉。議郎陳禪議以為太后與上無母子之恩，當廢。群臣咸以為宜。司徒掾周舉說司徒李咸曰：「昔瞽瞍常欲殺舜，舜事之逾謹。鄭武薑謀殺莊公，（奏）〔秦〕始皇與母隔絕，感考叔、茅焦之言，修復子道。斯皆前世之跡，書傳之所美也。今諸閻新誅，太后〔在〕前宮，恐悲生疾。如從禪（讓）〔議〕，若有變異，後世歸咎明公，不刊之事也。」以聞，上從之。丁卯，以王禮葬北鄉侯。辛巳，封孫程、王國等十九人為列侯，司空劉授以阿附惡逆免。十二月，詔曰：「朕以不德，纂承洪緒，今陰陽不和，疾疫為害，思聞忠正以匡不逮，其令三公、卿士舉賢良方正、能直言極諫之士各一人。」楊震門下人訟震之冤，天子（加）〔嘉〕震之忠，除二子為郎，賜錢二十萬。以禮改葬之日，有大鳥，翼廣一丈三尺，集於柩前，低頭淚出，眾人莫（能）〔不〕驚（者）〔睹〕，葬畢，飛而衝天。甲申，少府陶敦為司空。
