（元嘉）〔永憙〕元年春正月戊戌，帝崩於玉堂。是時徐、揚州盜賊起，太后畏懼，欲徵諸國王侯到乃發喪。太尉李固曰：「帝雖幼弱，乃天下之君也。今日崩亡，百神感動，豈有臣子反共掩匿不舉哀邪？昔始皇崩於沙丘，胡亥、趙高隱而不發，詐定璽書以賜扶蘇，斂裹屍載鮑魚二千餘里。近安帝崩於葉，阿母王聖、耿珍、閻顯等遂倍濟陰，更議平原，載屍驅馳，還宮乃發。北鄉侯薨，閻後兄弟及江京等亦共隱秘，卒有孫程手刃之變。三主崩沒，臣子掩蓋，日不移晷，旋受大禍。此天下之至忌，不可之至甚者也。「太后從之，即暮發喪。時清河王（蒜）〔蒜〕年二十餘，最有名德，大臣歸心。」固意欲立，謂冀曰：「今當立帝，宜擇長年明德，付以政事。願將軍審詳大計，陳平、周勃之引代王，霍光、安世之立宣帝，可以為法。」初，章帝生千乘貞王伉，伉生樂安夷王胡，胡生嗣王鴻，鴻生建平侯續。梁冀欲立幼主而專其權，與太后定策禁中。丙寅，詔曰：「先帝早棄天下，胤嗣幼衝，何悟倉卒，仍遭不造。惟太后定之，考人神之誠，唯建平侯續幼而岐嶷，師傅不煩，年已八歲，克昌化之，形於體貌。春秋之義，為人後者為之子，其以續為孝順皇帝嗣。」使（帝）〔冀〕持節迎續於都亭，是日即皇帝位，太后臨朝。於是（蒜）〔蒜〕罷歸國，太尉固言於太后曰：「今東面有事，役費方興，新有（獻）〔憲〕陵之役，百姓疲矣。大行皇帝尚幼，可於憲陵塋中造陵，依康陵之制，三分減一，以舒人力。」從之。太后以頻遭大憂，政之大小，悉委塚宰，是以固得盡心，多所匡正。數與梁冀違忤，由是疏之。己未，葬孝衝帝於懷陵。二月乙酉，大赦天下。賜男子爵，各有差；鰥、寡、孤、獨、癃、貧不能自存者粟，人三斛；貞婦帛，人二匹。三月，揚州盜賊馬勉自稱皇帝，伏誅。夏五月丙辰，太后詔曰：「孝殤皇帝雖不永祚，即位逾年，君臣禮成。孝安皇帝承襲統業，而前世命恭陵為康陵之上。追覽前代位第之宜，先後相逾。昔定公追順〔祀〕禮，春秋善之。其令恭陵次康陵，憲陵次恭陵。」八月，鮮卑寇代郡，殺掠民吏。秋九月，庚戌，太傅趙（岐）〔峻〕薨。冬十二月，九江盜賊華蓋自稱黑帝，伏誅。
本初元年春正月，詔曰：「昔堯命四子，以欽天道，洪範九疇，休咎有象。夫瑞以和降，異以逆感，休徵應天，前聖所重。頃州郡輕慢，競逞殘暴，陷人（無）〔於〕罪。民罹其害，惡氣傷和，以致災（青）〔眚〕。書曰：『明德慎罰。』方春東作，育養敬始。其敕有司，罪非殊死，且勿案驗，以崇在寬。」三月庚申，詔曰：「九江、廣陵二郡俱罹寇害，殘夷最甚。民失農業，生者饑乏，死者委棄。昔之為政，一物不得其所，若己（有）〔為〕之。今我元元，嬰此饑饉。方春賑貸掩骼之時，其調比郡見穀出廩，大小口各有差，收葬骸骨，悉心經營，以稱朕意。」夏四月，令將軍以下至六百石遣子詣太學試受業，滿歲課試，以高第五人補郎，次第五人太子舍人。六月丁巳，大赦天下。賜天下（異）〔男〕子爵，各有差；鰥、寡、孤、獨、貧不能自存者粟，人三斛；貞婦帛，人三匹。閏月甲申，帝崩於玉堂。初，帝雖幼，知梁冀專權，頗以為言，冀懼後不免，因行鴆毒。帝暴不預，太尉固入問疾，帝曰：「食煮餅，今腹中悶，得水尚可活。」冀曰：「吐利，不可飲水。」語未絕而崩。固號哭，欲推醫，冀不聽。固復欲立清河王（蒜）〔蒜〕，與大鴻臚杜喬言之於朝，眾皆同焉。初，章帝生河間王開，開生蠡吾侯翼，翼生誌，梁冀以女弟配誌，徵至京師。會帝崩，冀欲立志，逼於李固之議，至日暮而不定。中常侍曹騰聞之，恐，夜見大將軍冀曰：「將軍累世攝政，賓客縱橫，多有過差。清河王嚴明，若即位，將軍受禍不久矣。若立蠡吾侯，則富貴可保。」冀因言太后，定策禁中，先策免太尉李固。【袁宏曰：若李固者，幾古之善人也。將立昏闇，先廢李固。李固若存，則明必建，而天下弗違也。嘗試言之曰：夫稱善人者，不必無一惡；言惡人者，不必無一善。故惡（惡）極有時而（然）善，惡不絕善，中人皆是也。善不絕惡，故善人務去其惡；惡不絕善，故惡人猶貴於善。夫然，故惡理常賤，而善理常貴。今所以為君子者，以其乘善理也，苟善理常貴，則君子之道存也。夫善殊積者物逾重，義殊多者世逾貴。善義之積一人之身耳，非有萬物之助而天下莫敢違，豈非道存故也。古之帝王恐年命不長，懼季世之陵遲，故辨方設位，明其輕重，選群臣之善以為社稷之寄，蓋取其道存能為天下正。嗚呼，善人之益，豈不大哉！】於是司（空）〔徒〕胡廣為太尉，司空趙誡為司徒，太僕袁（陽）〔湯〕為司空。太后詔曰：「孝質皇帝胤嗣不遂，奄忽夭昏。社稷之重，考宗室之賢，莫若蠡吾侯誌，年巳十五，嘉姿卓茂，又近為孝順皇帝嗣。」庚寅，大將軍持節迎於廈門亭，是日即皇帝位。太后臨朝。太尉胡廣錄尚書事。封帝弟名為都鄉侯，悝為蠡吾侯。秋九月，尊河間孝王曰孝穆皇（帝），趙姬曰孝穆皇后，蠡吾先帝侯曰孝崇皇，匽姬曰孝崇博園貴人。是歲，梁冀第池中船無故自覆，冀以問掾朱穆。穆對曰：「易稱：『利涉大川，乘木舟虛。』災異記曰：『利涉大川，濟渡萬民也。』舟船所以濟渡萬民，不絕遊戲。船覆者，天誡將軍以為有德宰相當濟渡萬民於難，不可長念樂身務遊戲而已。」及帝即位，太后臨朝，穆素善推災異，欲輔道冀，以扶王室，乃奏記於冀曰：「宜專心公門，廣〔求賢〕能，斥逐邪惡。明年丁亥之歲，刑德合於乾位，易稱龍戰之會，其文曰：『龍戰於野，其道窮也。』謂陽將勝，而陰道負也。今年九月，天氣鬱冒，五位四候連失正氣，此互相明也。天地大驗，善道屬陽，惡道屬陰，若修正守陽，〔摧〕折陰類，則福從之矣。穆每事不逮，所好唯學，傳行師言，時有可試。願將軍少察〔愚〕言，申納諸家，而親其忠正，絕其姑息。夫人君不可不學，當以天地順道漸（清）〔漬〕其心。宜為皇帝選置師傅及侍講者，得小心忠篤敦禮之士，將軍與之俱入，參觀講授，師賢法古，此猶倚南山而坐平原也，誰能傾之！」穆意欲言宦官，恐冀漏泄之，（狀）〔然〕不能已，復附以密記曰：「今年夏月（運）〔暈〕房星，明年又有小厄。當急誅奸臣為天下所怨毒者，以塞天咎。議郎、大夫之位，本以試儒術高行之士，今多非其人。九卿之中，（又）〔有〕非任者。」穆又薦名士種暠、欒巴等。而其後劉文等謀反事起，有黃龍見沛國，於是冀以穆「龍戰」之言為然，乃請暠為從事中郎，薦巴為議郎，舉穆高第，為侍御史。穆自以冀故吏，數奏記諫曰：「今宦官俱用，（螽）水〔螽〕為害。而京師之費十倍於前，河內一郡嘗調縑素綺縠才八萬餘匹，今乃十五萬匹。官無見錢，皆出於民，民多流亡，皆虛張戶口，戶口既少，而無貲者多，當復割剝，公賦重斂。二千石長吏遇民如虜，或賣用田宅，或絕命捶楚，大小無聊，朝不保暮。又有浮遊之人稱矯賈販，不良長吏望為驅使，令家人詐乘其勢。此類交錯不可分別，輒以託名尊府，結怨取譏。昔秦之末，不恤四方，近親市人，數如此故，以（其）〔為〕安穩，一旦瓦解，陳、項並起，至於土崩。近永和之末，人有離心，興徒發使，不復應命，懷糧廩兵，雲當向雜，幸賴順烈皇后初政清淨，乃獲安寧。今民心事勢，復更戚戚，困於永和，撫安之急，誠在大將軍。先易二千石長吏非其人者，（減）廬第園池之作，距絕州郡貢獻，內以明己，外以解人之厄。今日行之，則今日從矣。」冀既貪放，而復納賂遺承事國家左右宦者，與之通為奸利，任其子弟賓客以為刺史、二千石。穆又奏記曰：「大將軍內有貴親之固，外有功業之重，誠不可復枉道散財以事左右近臣。宦者（還）〔選〕舉刑賞，有幹典制，輒率公卿詣朝堂按其罪咎，則改節從訓，猶影響也。今反越津逾序，以大事小，以明事闇，從其過言，隨其失行。天下之事受其枉戾，傷損財物，壞亂綱紀，左右近官，並以私情干擾，天下雖大，而民無所容足也。〔餘〕尚可忍，官位之事，尤不可〔私〕，毒害流布，日夜廣遠。願大將軍省廢他事，十刻之間，考案古今官民之極，度數作趣，較然可見之。如不早悟，舟中之人，皆敵國也。若以穆輕愚，不信其言，可呼所親識古今者，請徵核其實，不可（一日）〔不〕誡，懼有後恨。」冀終不悟，報書云：「如此，仆亦無一可也？」其言雖切，然不甚罪也。初，大將軍商獻美人於順帝。美人姓友字通期，順帝以歸商，商不敢留而出嫁之，冀即遣客盜通期還。會商薨，冀行服於城西廬，常與之居。冀妻孫壽伺冀出，即多從倉頭，篡通期歸，治掠之，因言當上書告之。冀大恐，頓首請之於壽母，壽亦不得已而止之，遂幽閉通期。冀復私召往來，生子伯玉，匿不敢出。壽知之，使其子河南尹徹滅友氏家。冀恐壽害伯玉，常置復壁中，至年十五，冀被誅乃出。孫壽甚美而善（萬）〔為〕妖惑，性鉗忌，能制禦冀，冀不敢違。冀愛監奴秦（官）〔宮〕，官至太倉令，得出入壽所，每往來屏禦者而私語，遂與（官）〔宮〕通，威振百寮，刺史、二千石皆謁辭之。冀用壽言，多斥奪諸梁在位者，外以為謙讓。唯孫氏宗親相冒名為侍中、中郎、校尉、守、長吏者十餘人，皆貪叨凶淫，使私客籍屬縣豪富大家，披以誹謗之罪，閉獄掠笞，使出錢自贖，不滿意者至於死（徒）〔徙〕，哀號之聲滿天下。四方調發貢獻，半入冀家，先輸上第，而乘輿乃（問）〔用〕其次。又競上禮奉贄及吏民齎貨求官請罪者，道路相望。多遣賓客車騎出塞，交通外國，致汗血馬奇珍異物。因行道路，發取（妓）〔伎〕女禦者，而所使人又乘勢橫暴，略人妻妾，弄人婦女，毆撾吏卒，與盜賊無異。冀於洛陽城門內起甲第，而壽於對街起宅，競與冀相高。作陰陽殿，連閣通房，魚池釣台。樑柱門戶，銅遝紵漆，青瑣丹墀，刻鏤為青龍白虎，畫以丹青雲氣。又采土築山，十里九阪，以象二殽，窮極工匠之巧。積（玉）金〔玉〕明珠充仞其中，起家（盧）〔廬〕，周環亦如之。又多規苑囿，西到弘農，東至滎陽，南及魯陽，北徑河渠，周旋千里。諸有山藪丘荒，皆樹旗，大題雲「民不得犯」。又起苑於南城西，繚繞數十里，大興樓觀，發屬縣卒徒繕治，數年乃成。移檄發生兔，刻其毛以為識，犯者罪至死。又發鷹犬於邊郡，部民護送，驅羊傳廚其食，募人求名馬至數千匹。西域嘗有賈客來，不知禁，誤殺一兔，轉相告言，死者十餘人。（而災）〔又妒〕害〔諸梁〕長者及諸弟，不欲令與己同。其不疑及蒙私遣人出獵上黨，冀聞，追捕其（追）〔賓〕客，一時殺三十餘人，無生還者。冀又起別第於城西以納奸亡命者寘其中，或取良民以為奴婢，名曰「自賣民」，至千人，因負勢放縱，道市莫敢（聞）〔問〕者。冀與壽共乘輦，張羽蓋，飾以金銀，遊戲第中。賓客詣門不得通，請謝門者，門者累千金。十月，冀與壽及諸子相隨遊獵諸苑中，縱（作）酒〔作〕倡樂。
