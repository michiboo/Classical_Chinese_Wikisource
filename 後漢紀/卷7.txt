十三年春正月戊子，詔曰：「往年勑郡國勿因計吏有所進獻，今故未止，非徒勞役道途所過未免煩費，已勑太官勿復受。其遠方食物乘輿口實可以薦宗廟者，即如舊制。」時有獻善馬日行千里，寶劍直百金。馬以駕鼓車，劍以賜騎士。上雅性不喜聽音樂，手不持珠玉，征伐常乘革車，用事而已。及公孫述平，傳送鼓師葆車，然後乘輿器服漸備物焉。二月，馬武軍下曲陽以備胡寇。丁亥，太原王章爲齊公，魯王興爲魯公。五月，殷紹嘉公爲宋公，周承休公爲衛公。徙鄧禹爲高密侯，食四縣。上以禹功大，封弟寬爲明親侯。禹以特進奉朝請。袁宏曰：古之明君，必降己虛求以近輔佐之臣，所以寄通羣方，和睦天人。古之賢臣，必擇木棲集以佐高世之主。主務宣明，不以道勝而不招；臣務對敭，不以時艱而不進。及其相遇，若合符契，功高而尊禮其人，師喪而不咎其敗，此三代君臣所以上下休嘉，比德天地。末世推移，其道不純，務已尚功，舋自外入，君臣之契，多不全矣。唯燕然和樂，終始如一，風塗擬議，古之流矣。高祖之興，蕭公之力也，且蹔亡若失左右手。及天下已定，無所用之，賴鮑生之說以濟其身，狼顧塗跣，卒入囹圄。子房玄算，高祖之蓍龜也。始者相得，非子房不謀也。海內既安，杜門不出，假託神仙，僅乃獲免。光武之在河北，未知身首安寄也。鄧生杖策，深陳天人之會，舉才任使，開拓帝王之略。當此之時，臣主歡然，以千載俄頃也。洎關中一敗，終身不得列於三公，俯首頓足，與夫列侯齊伍。嗚呼！彼諸君子，皆嘗乘雲龍之會，當帝者之心，鞠躬謹密，猶有若斯之難，而況以勢相從不以義合者乎！山桑侯王常、東光侯耿純薨。是時有上書言，宜令司隸校尉督察三公。司徒掾蒼梧陳元上疏曰：「臣聞師臣者帝，賓臣者王。故武王以太公爲師，齊桓公以管夷吾爲仲父，古之道也。近魏文侯友田子，諸侯不敢入其境。高皇帝令相國奏事不拜，入殿不趨，所以寵大臣也。及新室王莽遭漢中衰，獨操國柄，以偷天下，足己自喻。不信羣臣，奪公輔之任，損宰相之威，然不能禁天下之謀，身爲世戮。故人君患在自驕，不患驕臣；失在自任，不在任人。方今四方未集，百姓未一，觀聽者注耳目之時也。陛下宜修文武之典，襲祖宗之德，屈節待賢，以示將來，不宜有司察公輔之名也。」上善其言。南陽太守杜詩上書曰：「臣聞唐、虞以股肱康，而文王以多士寧。是故《詩》稱『濟濟』，《書》曰『良哉』！臣詩竊見故大司徒伏湛自行束修，無所毀玷，篤信好爲，守死善道，經爲人師，行爲儀表。在平原，吏民畏愛，遭世反覆，城郭不傾，秉節持重，不可推移。陛下深見臧否，顯以宰相，微過斥退，久而不用。湛德足以左右王室，名足以昭示遠人。前者選擇諸侯以爲公卿，所以砥礪藩屏，勸進忠信。湛宜任宰相輔佐之官。」夏，詔徵。湛既到，即入見，賞賜浸渥，將用之，暴病薨。賜秘器，上親弔祠。伏氏世以經學清約相承，東州號曰伏不鬬，由家風化導然也。湛兄子恭，明帝時爲司空。大司徒侯霸薨，上傷惜之，親自臨弔。詔曰：「惟霸積善之德久而益彰，清潔之操白首彌厲。漢之舊制，丞相拜日，封爲列侯。頃以軍旅暴露，功臣未受國邑，緣忠臣之心，不欲先饗其寵，故未爵命。其追爵諡霸，使襲其後。」於是封霸爲則鄉侯，諡曰哀侯。臨淮吏民聞霸薨，莫不隕涕，共爲立祠，四時祭之。
十四年春正月，匈奴遣使來獻，中郎將劉襄使匈奴。夏四月辛巳，封孔子後孔志爲褒城侯。越嶲人任貴遣使降。九月，莎車王賢、鄯善王安遣使奉獻。濟南太守王梁薨。初，梁爲河南尹，穿渠引穀水以注洛陽城下，渠成而不流。有司奏劾梁，梁慚懼，上書乞骸骨。上乃徙梁爲濟南相，更封阜城侯。
十五年春二月，大司馬吳漢將馬武等徙鴈門、代郡、上谷民遷中山以避胡寇。於是馬武殺軍吏，詔命武將妻子就侯國。武自歸京師，天子削武五百戶，更封爲楊虛侯。武好酒，敢直言，時醉在上前，面折同列，言其短長，無所迴避。上恣聽之。上嘗與功臣宴飲，歷問曰：「諸君不遭際會，與朕相遇，能何爲乎？」鄧禹對曰：「臣嘗學問，可郡文學。」上笑曰：「言何謙也！卿鄧氏子，志行修整，可掾功曹。」各以次對，至武，曰：「臣以武勇顯，可爲守尉督盜賊。」帝笑曰：「且不爲盜賊，自致亭長，斯可矣。」 袁宏曰：夫壽夭窮達，有生之分也；得失悲欣，萬物之情也。故推分而觀帝王之與布衣，竹柏之與朝菌，焉足言哉！以情而談，一顧之與蹔毀，傾蓋之與脫驂，猶尚可爲歡戚，而況大斯哉！夫能與造化推移，而不以哀樂爲心者，達節之人也。自斯已還，屬於方域，得之不能不欣，喪之不能不戚。故原得失之大，而天下所必同者，莫尚於通塞乎！然才高者宜通，而懷寶以之陸沈；德薄者必卑，而鄙夫以之竊位。是則通塞可得而遇，否泰難得而期也。君子或因風雲之勢，以建山嶽之功，乘日月之末光，以成一匱之業。雖著功美於當年，猶欣一遇於千載。若夫版築漁釣，織箔鼓刀，韞櫝胸懷與之朽爛者，焉可數哉！至如樂毅之遇於燕昭，屈原之事於楚懷，白起之用於秦王，范增之奉於項籍，雖終同顛沛，猶一申其志，誠未足以語夫通塞者乎！白首抱關，轉死溝壑者，何殊間哉！夫以鄧生之才，參擬王佐之略，損翮弭鱗，棲遲刀筆之間，豈以爲謙，勢誠然也！及其遇雲雨，騰龍津，豈猶吳漢之疇能就成天之構，馬武之徒亦與鸞鳳參飛。由此觀之，向之所謂通塞者，豈不然乎！初，有司請封皇子，天子弗許也。固請連年，乃從之。四月戊申，封皇子輔爲右翊公，英爲楚公，陽爲東海公，康爲濟南公，蒼爲東平公，延爲淮陽公，荊爲山陽公，衡爲臨淮公，焉馬左翊公，京爲琅邪公。是日，天子思李通之功，乃封通少子雄爲邵陵侯。袁宏曰：《書》稱「協和萬邦」，《易》曰「萬國咸寧」。然則諸侯之治建於上古，未有知其所始者也。嘗試言之曰：夫百人聚，不亂則散，以一人爲主，則斯治矣。有主則治，無主則亂。故分而主之，則諸侯之勢成矣；總而君之，則王者之權定矣。然分而主之，必經綸而後寧；總而君之，必統體而後安。然則經綸之方，在乎設官分職，因萬物之所能；統體之道，在乎至公無私，與天下均其欲。故帝王之作，必建萬國而樹親賢，置百司而班羣才。所以不私諸己，共饗天下，分其力任，以濟民事。《周禮》：天子之田方千里，公之田方五百里，侯伯子男降殺之，謂之五等。雖富有天下，綜理不過王畿；臨饗一國，政刑不出封域。故衆務簡而才有餘，所任輕而事不滯。諸侯朝聘，所以述職納賦，盡其禮敬也；天子巡狩，所以觀察風教，知其善惡也。功德著於民者加地進律，其有不善者則明九伐之制。是以世祿承襲之徒，保其富厚而無苟且之慮；修績述官之疇，務善其禮不爲進取之計。故信義著而道化成，名器固而風俗淳，推之百世，可久之道也。爰自唐、虞，至於三代，文質相因，損益有物，諸侯之制存而不革，長世育民，所由遠矣。及王略不震，諸侯違度，官失其序，民移其業。然而衆國扶持，大小相制，雖彊毅之國不能擅一時之勢，豪傑之士無所騁嘯咤之心。昔周室微弱，政教陵遲，桓、文翼戴，二國是賴。憂勤王室，則諸侯慕而率從；振而驕之，則九國叛而不至。楚恃江、漢，秦據崤、函，心希九鼎，志存神器。然畏迫宗姬，忌憚齊、晉，歷載八百，然後降爲庶人，豈非列國扶疏，根深難拔已然之效哉？戰國之時，志在兼併，伐國而貪其民，得邑而置其私，而郡縣之勢萌矣。秦有天下，覽周之弊，毀廢五等，因而用之。傾天下之珍以奉一身之欲，舉四海之務以關一人之聽，故財有餘而天下分，怨不理而四海叛。高祖既帝，鑒秦之失，分裂膏腴，封殖子弟，至於將相功臣，租稅而已。郡縣之官，即而弗改。夫畫土分民止於親戚，班爵施勞不逮功賢，猶賴宗室之固以折諸呂之難，況萬國親賢兼樹者哉！文帝時，賈誼言曰：「夫欲天下之安，莫若衆建諸侯而少其力。使海內之勢若身之使臂，臂之使指，則諸國之君，莫有異心，輻湊並進，而歸命天子矣。」文帝不從，卒有吳、楚之變。忿而懲之，大懼諸侯，推恩以分其國，因事以削其邑，枝葉既落，本根從焉。遂使王莽假託恩道，揖讓稱帝，豈不易哉！光武中興，振而復之，奄有天下，不失舊物，而建封略，一遵前制，諸侯禁網，日月增密。末世衰微，遂以卑弱，宗室懼於罪敗，同姓挫於庶民，一夫攘臂，故以能亂天下矣。由此觀之，五等之治，歷載彌長，君臣世及，莫有遷去。雖元首不康，諸侯不爲失政；一國不治，天下不爲之亂。故時有革代之變，而無土崩之勢。郡縣之立，禍亂實多。君無常君之民，尊卑迭而無別，去來似於過客。人務一時之功，家有苟且之計。機務充於王府，權重並於京師。一人休明，則王政略班海內；元首昏闇，則匹夫擬議神器。是以閨闥不淨，四海爲之鼎沸；天網一，六合爲之窮兵。夫安危之勢著於古今，歷代之君莫能創改。而欲天下不亂，其可得乎？嗚呼，帝王之道可不鑒歟！癸丑，追尊兄縯曰齊武公，仲曰魯哀公。盧芳自匈奴入高柳。左馮翊蓋延薨。是時天下墾田多不實，百姓嗟怨。諸郡各使吏奏事，帝見陳留吏其牘下疏云：「潁川、弘農可問，河南、南陽不可問。」詰吏，吏誑言於長壽街上得之。東海公陽在幄後，因言曰：「吏受郡勑，欲以墾田民相比方耳。」詔難曰：「即如此，何故言河南、南陽不可問？」對曰：「河南帝城多近臣，南陽帝鄉多近親，故田宅不可問。」乃詰吏，吏具服如陽言。由是帝彌重陽也。
十六年春二月，交阯女子徵側、徵貳反，九真、日南、合浦竝爲盜賊。三月辛丑，日有蝕之。冬十月，盧芳降，封芳爲代王。是時天下刺史、太守以墾田不實下獄死者十餘人，於是南郡太守劉隆亦繫獄，上以隆功臣也，免爲庶人。上從容問虎賁中郎將馬援曰：「吾甚恨前殺牧守多也。」援曰：「死得罪，何多之有？但死者既往，不可復生。」上大笑，其順時不忤，皆此類也。援長七尺五寸，疏眉美鬚，博通多聞，閑於進對，善說前言往事。與上言舊時三輔長者、閭里豪傑，皇太子諸王聽之無倦。上知援智有餘，甚見親重。
十七年春二月乙未晦，日有蝕之。夏四月，上幸滎陽、潁川、章陵。六月癸巳，臨淮公衡薨。秋七月，廬江費登等反，虎賁中郎將馬援平之。冬十月辛巳，皇后郭氏廢，立皇后陰氏。初，郭后寵衰，數懷怨恚。上東門候郅惲上書曰：「臣聞夫婦之間，父不能得之於子，君不能得之於臣，況臣欲得之於君乎？是臣所不敢也。雖然，願陛下念其不可，勿亂大倫，使天下有議社稷者。」上善之，曰：「惲恕己而量主，知我必不可以所私而輕天下者也」。陰後，南陽新野人。更始元年，世祖納後於宛。方北之洛陽，令後歸新野，止宛。宛中少黨諸陰、鄧鄉里豪，居能自讓。建武初，迎後於淯陽，爲貴人。上以後性寬仁，欲立之。後輒退讓，自陳不足以當大位。時郭后以生太子彊，故遂立郭后。及後生東海王陽，而寵益盛。後性慈仁，十歲喪父，語及之，未嘗不流涕。上常言「希見親，不在已數十年」，語及之，輒涕者。追爵諡後父隆爲宣恩侯。以兄識爲侍中，封元庶侯；識弟興爲期門僕射；興弟就襲父爵，更封新陽侯。識字次伯，齊武王時以率宗人、賓客爲偏裨矣。及隨世祖征伐，數有戰功，將益其邑，識辭曰：「天下初定，將帥有功者衆，臣幸託屬掖庭，賞賜豐衍，如復加爵邑，此親戚受賞，國人計功也，不可以示天下。」 上甚美之。興字君陵，筋力過人。其從出入，常操小蓋鄣翳風雨，泥塗狹隘躬自履涉，上所幸止必先入清宮。居則博觀《五經》，訪問政事，尊賢下士，廣求得失，獻善替否，薦達後進，好施接人，門無游俠。與張宗等不相好，知其有用，猶稱其所長而達之。張汜之徒與興厚善，以爲華而少實，但私之以財，終不爲言，是以世稱其忠。起第宅，采椽麤朴，足避風雨。常稱豐屋之戒，若不修德，雖有崇台廣廈，猶傳舍也。上嘗封興，置印綬於前，興固讓曰：「未有先登陷陣之功，而一家數人受爵、土，令天下觖望，臣誠不願。臣蒙陛下、中宮恩澤至厚，可謂富貴已極，不可復加。」上見其讓切，不奪其志。皇后問故，興曰：「後不讀書記邪？『亢龍有悔』，多見不知量。外戚家苦不知謙退，嫁女欲得因力配尊貴，娶婦求公主，愚心實不安也。富貴有極，當知足，驕奢益爲觀聽所譏。」後悅其言，不爲宗親求位以干王政。就剛強不順理，頗以貴勢傲物。扶風人井丹，高抗之士也。諸王、貴人更請丹，莫能致。就自以爲能致丹，詭諸王錢二萬，使人通丹，致之。丹不得已，乃詣，就爲丹設麥飯蔬食，丹推去之，曰：「以君侯爲能供美食，故相過耳，何謂如此？」就更爲置盛饌。及就起，左右進輦。丹笑曰：「聞桀乘人車，此其是邪？」坐中皆失色，莫之敢應。就即爲去輦，談論盡日，乃去。以其名高，就等無敢失意者，丹亦終身不仕。明帝初，就爲少府，子豐尚酈邑公主。公主驕妒，豐亦狷狹，遂殺公主。豐誅死，就自殺，家屬歸本郡。郭后既廢，太子太傅張湛稱疾引退，爲太中大夫。上欲以湛爲大司徒，湛至朝堂，坐遺小便，自稱疾篤，遂不用，卒於家。湛字子孝，右扶風平陵人。舉動必以禮，雖幽室閑處，不易其度，閨門之內，若嚴君焉。三輔歸之，以爲儀表。成、哀間爲二千石，王莽時歷守尉，建武初爲左馮翊，修禮教，明好惡，政化大行。嘗告歸平陵，望縣門而下車，主簿進曰：「明府位尊德重，不宜自輕。」湛曰：「《禮》，下公門，式路馬。孔子於鄉黨，恂恂如也。父母之國，所宜盡禮。」湛被徵，當還馮翊，曰：「舊令尹之政，必以告新令尹。」湛曰：「君以德進，湛以罪退。」逡巡而去。湛常乘白馬，上每有異政，輒言「白馬生且復諫矣。」壬午，徙右翊公輔爲中山王，諸國公皆爲王。是歲，鳳皇五集潁川郡，衆鳥竝從，行列蓋地數頃，留止七十日。
十八年春二月，蜀郡史歆反，巴郡宕渠楊偉、徐客等各起兵以應歆。大司馬吳漢、臧宮擊之。壬午，上幸長安，祠園陵。夏四月，伏波將軍馬援、扶樂侯劉隆、樓船將軍殷志、平樂侯韓宇擊交阯。至合浦，殷志病死。援當浮海入交阯。船少，不足渡，乃問山行者。遂浮海隨山開道千餘里，自西至浪泊，擊徵貳等，降者數千人。韓宇後病死，援並將其衆追徵貳等，至禁溪，連破之。貳等各將數百人走。戊申，上幸河內。五月，代王芳復入匈奴。六月壬戌，赦益州殊死已下亡命者。秋，史歆等平，吳漢徙偉、客等二百餘戶於長沙。冬十月庚辰，上幸南郡，還祠章陵。辛丑，追諡外祖父樊重爲壽張敬侯。重字君雲，家世溫厚，三世不分財。重居家有法，子孫進見如吏。其治家，僮僕無遊手，身自隱親，故能殖其財，田至三百頃，資至巨萬。其興功造作，爲無窮之規。欲治器物，則先種梓漆，人皆笑之，然卒得其用。居家擬於邦君。外孫何氏兄弟爭財，重恥之，以田二頃解其訟，由是縣邑敬其德讓。重八十餘而終。不索假貸者可百餘萬，臨困，悉削文書，下告兒子。債家聞之，皆爭往償之，諸子不受也。中子密字靡卿，初與齊武王共起義兵，湖陽收繫妻子，將殺之，湖陽令曰：「樊重父子有禮行於鄉里，正有大罪，且當在後，何可殺耶？」宗家亦有繫者，多被害，唯密妻子得免。後隨世祖征伐，數有勤勞，封壽張侯。密謙恭畏慎，不汲汲於官位，父子內相勑戒以「富貴盈溢，未有能終者。吾非不嘉榮勢也，天道惡盈而好謙，畏天道耳。前世貴戚可明戒也，保身全命，雲不樂哉！」每當朝會，輒俯伏，須漏盡。雖令不朝，恐有謬誤，猶晨詣闕下。上以是尤重之。時見得失，乃獻便宜，輒自手書削藁。公卿朝見訪政事，終不敢對。疾病，上自臨視，垂涕問所欲，密自陳：「身無功，食大國，誠恐子孫不能保全大恩，令臣魂神慚負黃泉，願還壽張，食小鄉亭。」上悲傷其言，後復封密小子茂爲平望侯。臨薨，勑諸子薄葬，靜掃閉戶，物不得所下，與夫人同塚異藏，各自一延道。以死生各異，棺柩一藏，不當復見，如有腐敗，傷孝子心。朝廷善之，諡曰恭侯。初，兵革起而皇妣薨，宗人樊巨公獨親殯斂。世祖即位，擢爲中大夫。固始侯李通薨，諡曰恭侯，賜甚盛，上及皇後親弔送葬。
十九年春正月，卷人傅鎮反。臧宮擊之。東海王陽曰：「賊相迫劫反耳，其中必有欲悔者。今圍之急，不如小緩之，令得亡逃。亡逃，亭長足以取之。」從之，賊果破走。馬援斬徵貳等。二月，封援爲新息侯，設牛酒勞軍士，因撫觴而言曰：「吾從弟少遊哀吾慷慨多大志，曰：『人生一世，但求衣食，仕官不過郡掾吏，守墳墓，護妻子，鄉里稱善人，斯可矣，安用餘爲？』當吾在浪泊西時，下潦上霧，毒氣浮蒸，仰視飛鳶跕跕墮水中，憶少遊語，何可得也？今賴諸士大夫之力，而吾先受其賜，所以喜且愧也。」坐者聞之，莫不歎息之。袁宏曰：少遊之言有心哉！人之性分，靜躁不同，或安卑素，守隱約，顧視榮名，忽若脫履。彼二塗者，終之以道，亦各一家之趣也。然功業難就，而卑素易從，而古今之士，莫不自託於功務，而莫肯於閑逸者，將自負其才，顧衆而動乎！然則榮名功業，非爲不善也。千載一遇，處智之地難也。若夫安素守隱，其於人間之懼，故以易而無累矣。然苟非夷塗，外物難必，螻蟻且能爲害，而況萬物乎！故久處貧賤，誠有志者之所恥也。歸終而言，取保家之主乎！詔援復擊九真，自無功至居風，斬首三千餘級，徙其渠帥數百家於零陵。援所過，令治城郭，修溉灌，申舊制，明約束，是後駱越常奉馬將軍故事。自郭氏廢後，太子彊不自安。郅惲勸之曰：「久處疑位，上違孝道，下近危殆。昔高宗賢君，吉甫令臣，及有纖芥，放逐孝子。《春秋》之義，母以子貴，太子宜引愆退身。」彊遂因左右陳誠，願備藩輔，世祖遲迴者久之，乃許焉。十月戊申，皇太子彊封東海王，食東海、魯國二郡，租賦之稅，車服之飾，加於諸王。彊上書讓東海，又因太子口陳至誠，上不許，以彊章示公卿而嘉歎之。袁宏曰：夫建太子以爲儲貳，所以重宗統，一民心也。非有大惡於天下，不可移也。世祖中興，後漢之業宜遵統一之道，以爲後嗣之法。今太子之德未虧於外，內寵既多，嫡子遷位，可謂失矣。然東海歸藩，謙恭之心彌亮；明帝承統，友於之情愈篤。雖長幼易位，興廢不同，父子兄弟，至性無間。夫以三代之道處之，亦何以過乎！惲字君章，汝南西平人，志氣高抗，不慕當世。王莽末，民不堪命，惲西至長安，上書諫莽曰：「臣聞智者順以成德，愚者逆以取害，神器有命，正不可虛獲。上天垂戒，欲以陛下就臣位。陛下宜順天命，轉禍爲福；如不早圖，是不免於竊位也。天爲陛下嚴父，臣爲陛下孝子。父教不可廢，子諫不可難，惟陛下留神。」莽大怒，即下詔獄，劾惲大逆。猶以惲據正義，難即害之，使黃門近臣脅導惲，令爲病狂恍惚，不自知所言。惲終不轉曰：「所言皆天文聖意，非狂人所能造。」遂繫經冬，會赦得免，因南遊蒼梧。建武初，自蒼梧還鄉里，縣令卑身崇禮以爲門下掾，惲感其意，遂爲之屈。惲友人董子張父及叔父爲人所害。子張病困，惲往候子張。子張絶良久，氣復還，視惲歔欷。惲曰：「吾知子不悲天命長短，而痛心二父讎不復也。」子張臥，目擊惲。惲即起，將客追仇人，取其頭以示子張。子張悲喜，氣便絶。惲即詣令自首。令應之遲，惲曰：「爲交報仇，吏之私也。奉法不阿，君之義也。虧君生身，非節也。」趨出詣獄。令跣追之，拔刀自向曰：「子不出，吾以死明之。」惲隨令出。久之，爲郡功曹。汝南舊事：冬饗，百里內縣皆持牛酒到府讌飲。時太守歐陽歙饗禮訖，教曰：「西部督郵繇延，天資忠貞，稟性公方，典部折衡，推破姦雄。《書》曰：『安民則惠，黎民懷之。』蓋舉善以教，則不能者勸。今與衆儒共論延功，顯之於朝。太守敬嘉厥休，牛酒以養德。」主簿讀教，戶曹引延受賜。惲前跪曰：「司正舉觥，以君之罪，告謝於天。明府有言而誤，不可掩覆。按延質性貪邪，所在荒亂，虐而不治，冤慝竝作，百姓怨之。而明府以惡爲善，股肱莫爭，此既無君，又復無臣，君臣俱喪，孰舉有罪？君雖顛危，臣子扶持，不至於亡。惲敢再拜奉觥。」歙甚慚。門下掾鄭次都曰：「君明臣直，功曹言切，明府之德也，可無受觥哉？」太守曰：「實歙罪也。」敬舉觥，惲乃免冠曰：「昔虞舜輔堯，四罪咸服，讒言弗行，故能作股肱，帝用有歌。惲不忠，孔壬是昭，績言象龍，豺獸從政，既誹謗而又露言，罪莫重焉。請收惲、延，以明好惡。」歙曰：「是吾過也。」遂不宴而罷。惲歸府，因稱病。延亦退。次都素清高，與惲厚，招惲去，曰：「道不同不相爲謀，自古而然。子直心，誠三代之道。繇延雖去，必復還。吾不忍見子有不容君之危，盍去乎！」惲曰：「孟軻以彊其君所不能爲忠也，量君之所不能爲賊也。惲業彊之矣。障君於朝而不死職以求直，罪也。延退，惲又去，不可。」次都遂去，隱於弋陽山中。居數月，延果復召，惲即去，從次都止，漁釣甚娛，留數十日。惲喟然歎曰：「天生俊士以爲民，無乃違命而亂倫乎？鳥獸不可與同羣，子從我爲伊尹乎？將爲巢、許而辭堯也？」次都曰：「吾足矣。幸得全軀種類，還奉墳墓，盡其學問，道雖不行，施之有政，是亦爲政也。吾年耄矣，安得從子？子勉正命，勿勞神以害生。」各別去。惲客於江夏，郡舉孝廉爲郎，遷上東城門候。世祖嘗夜出，還，詔開門入，惲不內。上令從門舉火射帝面，惲對曰：「火明遼遠。」遂距不開。明日，惲諫曰：「昔文王不敢盤游于田，以萬民惟正。陛下既游獵山林，夜以繼晝，其如社稷宗廟何？暴虎馮河，可爲至戒，小臣所竊憂也。」由是上重之，令授太子《詩》，常講殿中。後爲梁令、長沙太守，崇教化，表異行。上使執金吾陰識護太子家，博士桓榮授太子經。二人者皆專心輔導，勸以德義，太子亦虛納焉。秋九月壬申，上幸南陽。冬十二月，越嶲太守任貴反，武威將軍劉尚平之。
二十年，夏六月，徙中山王輔爲沛王。秋，馬援自交趾還，位班九卿，賞賜甚厚。援將至京師，故舊迎之。平陵人孟冀，計謀之士也。以援自遠而還，勞而賀之。援曰：「我望卿有奇也，但復與衆人同語邪？武帝時，伏波將軍路博德開七郡，封符離侯，數百戶。今我但平亂郡爾，猥封近縣且三千戶。國家追録我和汧、隴間功，我自視功薄賞厚。人當功厚賞薄，於後乃長。先生欲何用相濟？」冀曰：「愚不及是。」援曰：「今尚有匈奴、烏桓擾北邊，我欲自請擊匈奴。男兒要欲死於邊野，以馬革裹屍還葬矣，反臥牀上於兒女子手中死邪？」冀曰：「諒爲烈士，當如此矣。」會匈奴入右北平，詔以事示，援遂自請擊北邊。十月，上幸東海、沛國，省五原郡，徙其吏民於河東。十二月，伏波將軍馬援出襄國。上以援勤勞，賜縑千疋。援謂黃門竇固、太僕梁松曰：「凡人富貴，當使可復賤也。如公等貴欲不可賤，居高益堅，願思吾言。」有識聞援言，無不歎息。大司馬吳漢薨，諡曰忠侯，葬如霍光故事。漢性彊力，每從征伐，上未安，漢不敢息。軍有利鈍，諸將或失其度，漢常自厲吏士益治兵器。上時令人視之，曰：「吳公方修戰攻具。」上嘗曰：「吳公如此，隱若一敵國矣。」及在朝廷，唯公天下。嘗旱，公卿請雨不得，漢乃悉出其僮僕，一時免之。漢又嘗出征，妻子在後買田安業。漢還，讓妻子曰：「軍帥在外，吏士不足，何多買田宅乎？」遂盡以分付昆弟外家。其忠自天性，故能常任職，以功名終。是時上欲以衛尉陰興爲大司馬，興叩頭曰：「臣不敢惜身，誠恐虧損聖德。」辭讓至切，上以此聽之。乃以扶樂侯劉隆爲驃騎將軍，行大司馬事。
二十一年秋八月，馬援以三千騎出高柳，失道，還。匈奴、鮮卑寇遼東，太守祭彤率吏士擊之，斬首二千餘級。遂窮追出塞，復斬首千餘級，收其兵器，得馬數千疋。由是匈奴、鮮卑震服，不敢闚塞。彤乃思所以離間二寇，以分其勢。招呼鮮卑示以財利，鮮卑後不𣢾塞，彤之計也。冬十月，匈奴入上谷、中山，殺掠吏民。西域鄯善王安、莎車王賢等十六國遣使奉獻，咸願請都護。上以中國初定，未遑外事，厚加賞賜遣之。大司空竇融以疾策罷，歲餘，行衛尉事。融數稱疾，乞骸骨，賜錢帛，太官致珍奇。弟顯親侯友薨。上愍融年衰，遣中常侍即其臥內彊進酒食。是時，郡國皆大水，百姓饑饉，光祿勳杜林上疏曰：「臣聞先王之道，明聖用而治同也。其見惡，如農夫之務去草焉。芟夷蘊崇之，勿使能殖，防其漸也。狼子野心，奔馬善驚，成王深知其患，故以殷民六族分伯禽，七族分康叔，懷姓九族分唐叔，檢其姦軌。又遷其餘衆於成周，所以挫其彊禦之力，黜其驕恣之心。及漢初興，上稽舊章，同符在昔，徙齊諸田，楚昭、屈、景，燕、趙、韓、魏之後，以削弱六國彊宗。故邑里無見利之家，山澤無兼併之民，萬里一統，海內賴安。其後輒因衰麤之痛，脅以送終之義，故遂相率而陪園陵，無反顧之心。追觀往政，皆神道設教，彊幹百世之要也。是以永享康寧之福，而無怵惕之憂，繼嗣承業，恭己而治，蓋此之助也。今被災之民輕薄無重者，可徙於饒穀之郡，所以清散其凶，全其性命也。昔魯隱有賢行，將致國於桓，猶留連貪位，不能早退。況草創豪帥本無業徒，因攘擾之時，擅有山川之利。雖遇災，然其狃泰之意，儌幸之望，蔓延無足，不可不察也。」上察林才堪任宰相，會司空缺，乃以林爲司空。林自爲九卿至三公，輒每上封事，及與朝廷之議，常依經附古，不苟隨於衆，爲任職相。上亦雅善之。雖在公卿，講授不倦，學者朝夕滿堂，士以慕之。初，林薦杜陵人申屠剛，抗直之士，嘗慕史魚、汲黯之爲人，避亂西州，每諫爭隗囂，義形於色。上以剛爲侍御史，遷尚書，謇謇多直言，無所屈撓。是時隴、蜀未平，上嘗欲近出，剛諫，上不聽。剛以頭軔乘輿，車輪不得前，乃止。剛數犯嚴顏，由是出爲陰平令，徵爲大中大夫，以病去，終於家。
