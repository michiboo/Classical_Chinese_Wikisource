春正月丁丑，大赦天下。牛輔遣李傕、郭汜、張（倕）〔濟〕、賈詡出兵（繫）〔擊〕關東，先向孫堅。堅移屯梁東，大為傕等所破。堅率千騎潰圍而去，復相合戰於陽人，大破傕軍。傕遂掠至陳留，潁川荀彧鄉人多被殺掠。帝思東歸，使侍中劉和出關詣其父太傅劉虞，令將兵來迎，道經南陽，袁術利虞為援，質劉和不遣，許以兵至俱西。命劉和為書與虞，虞得書，遣數千騎詣俯。公孫瓚知術有異志，不欲遣，乃止虞，虞不從。瓚懼術聞而怨之，亦遣其從弟越將千騎詣術以自結，陰教術執和奪其兵，由是虞、瓚有隙。初，五原人呂布便弓馬，膂力過人，既殺丁原，董卓信愛之，誓為父子。卓自以遇人無禮，恐人謀己，行止常以布自衛。卓性剛褊，忿不思難，嘗以小失意拔手戟擲布，布捷避之，為卓致謝，卓意亦解，由是陰怨卓。卓嘗使布守中閤，布與卓侍婢私通，恐事發覺，心自不安。司徒王允以布州裏壯徢，厚接納之。布詣允，陳卓幾見殺狀。允與僕士孫瑞密謀誅卓，是以告布，使為內應。布曰：「柰如父子何？」允曰：「君自姓呂，本非骨肉，今憂死不暇，何謂父子？」遂許之。
夏四月，辛巳，帝有疾，既瘳，大會群臣於未央殿。卓置衛自其營至於掖門，士孫瑞使騎都尉李肅將呂布親兵十人偽著衛士服於掖門。卓將出，馬敗不進，卓怪之，欲還。布勸之，遂行。入門，衛士以戟刺之。卓衣內有鎧，不入，傷臂，墜車，大呼曰：「呂布何在？」對曰：「在此。」布曰： 「有詔。」趣兵斬之。卓罵曰：「庸狗敢如是邪？」遂斬之。卓母子皆誅之，屍於市。司徒王允使人然火卓腹上，臭乃埋之。卓字仲潁，隴西臨洮人。少好任俠，嘗遊羌中，盡與諸帥相結。後歸耕於野，而豪帥有來從之者，卓與俱還，殺耕牛相與宴樂。諸豪帥感其意，歸相斂得雜畜千餘頭以贈之卓。桓帝末，以六郡良家子為羽林郎，有才武膂力，雙帶兩，左右馳射，稍以軍功遂至大將軍。卓之死，蔡邕在允坐，聞卓死，有歎惜之音。允責邕曰：「國之大賊，弒主殘臣，天地所不覆，人臣所同疾。君為王臣，世受國恩，國主危難，曾不倒戈。卓受大誅，而更嗟歎，禮之所去，刑之所取。」使吏收付廷尉治罪。邕謝允曰：「雖不忠，猶識大義，古今安危，耳所厭聞，口所常說，豈當以背國而向卓也？狂瞽之言，謬出患入，所謂邕也。願黔首為刑，以繼漢史。」公卿惜邕才，咸共諫允。允曰：「昔武帝不殺司馬遷，使作謗書，流於後世。方今國祚中微，戎馬在郊，不可令佞臣執筆在幼主左右，後令吾徒受謗議。」遂殺邕。邕字伯喈，陳留圉人也。博學有雋才，善屬文，解音聲伎藝並術數之事，無不精綜。初辟司徒府吏，遷郎中，著作東觀，以直言被刑。初，太尉董卓見邕，甚重之。舉高第，補御史，又轉治書御史、尚書。三月之間，周歷三臺。左中郎將，封高陽侯。於是以呂布為奮武將軍，假節開府，如三公。初，黃門郎荀攸與議郎鄭泰、何顒、侍中種輯謀曰：「董卓無道，甚於桀、紂，天下怨之，雖資強兵，實一匹夫耳。今直刺殺之，以謝百姓，然後據殽、函，挾王命以號令天下，桓、文之舉也。」事垂就而發覺，收顒、攸繫獄。顒憂懼自殺，攸言笑飲食自若。會卓死，得免，棄官歸鄉里。兗州刺史劉岱為黃巾所殺，東郡（刺史）〔太守〕曹操為兗州牧，（繫）〔擊〕黃巾，破之，降者三十餘萬人。
五月丁未，大赦天下。征西將軍皇甫嵩為車騎將軍。董卓既死，牛輔為其麾下所殺。李傕等還，以輔死，眾無所倚仗，欲各散歸。既無赦書，而聞長安中欲盡誅涼州人，憂恐不知所為。賈詡曰：「聞長安中議欲盡殺涼州人，而諸君棄眾單行，即一亭長能束君矣。不如率眾而西，所在收兵以攻長安，為董公報仇。幸而事濟，奉國家以正天下；若不濟，走未晚也。」眾以為然。遂將其眾而西，所在收兵，攻至長安，眾十餘萬。卓故部將樊稠等合兵圍長安。劉表與袁紹連和，袁術怒，召孫堅攻表，戰於新野。表退，屯襄陽，堅悉眾圍之。表將黃祖自江夏來救表，堅逆擊破祖，乘勝將輕騎追之，為祖伏兵所殺。堅子策、權，皆隨袁術。
六月戊午，長安城陷，呂布與戰，不勝，將數百騎奔冀州。傕等入城內，殺太常種弗、太僕魯猷、大鴻臚周奐、城門校尉崔烈、越騎校尉王順，死者數十人。司徒王允挾乘輿上宣平城門，允謂傕等曰：「臣無作威作福，而乃放兵縱橫，欲何為乎？」傕曰：「董卓忠於陛下，而無辜為呂布所殺。欲為卓報布，不敢為逆爾，請事竟詣廷尉受罪。」己末，大赦天下。拜李傕為揚武將軍，郭汜為揚烈將軍，樊稠等皆為中郎將。甲子，李傕殺故太尉黃琬、司徒王允及其妻子，眾庶為之流涕，莫敢收允。故吏京兆趙戩葬允。上以允為忠，封其孫異為安樂侯。允字子師，太原祁人。容儀雅重，非禮不動。郭林宗稱允曰：「宰相才也。」與之友善，仕為郡主簿。太守劉偉受宦者趙津請托，召中都路拂為五官掾。允以拂狡猾不良，封還偉教，至於四五，坐鞭杖敷十，終不屈撓。拂由是廢棄，而允名震遠近。拂富於財，賓客數百，深怨允，常欲害之。允從者不過數人，每與拂遇，允常坐車中，按劍叱之，拂輒不敢當。辟司徒府，稍遷豫州刺史。黃巾賊別黨起於豫州，允擊，大破之。於是賊中得中常侍張讓書，允具以聞靈帝。帝深切責讓，讓辭謝，僅而得免。讓由是怨允，譖之於靈帝，詔徵允治罪。道遇赦，還官。後百餘日，復見徵。太尉楊賜與允書曰：「若以張讓事，百日再徵，宜深思之。」允故吏流涕進藥，允棄而不飲。會大將軍何進請允，得減死一等。遂變名姓，隱遁山藪。後何進表允為從事中郎，遷河南尹、太僕。及在公輔，值國家禍亂，允外相彌縫，內謀王室，甚有大臣之度，自天子及國中皆倚允，卓亦雅信焉。卓既死，與士孫瑞議赦卓部曲，既而疑曰：「部曲從其主耳。今若名之惡逆而赦之，恐適使深自疑，非所以安之也。」乃止。或說允曰：「卓部曲素憚袁氏而畏關東，若一旦解兵開關，必人人自危。不如使皇甫嵩領其眾，因使屯陝以安之，徐與關東通謀，以觀其變。」允曰：「不然。關東舉義兵者，皆吾徒也。今若距險屯守陝，雖安涼州人，而疑關東之心也。」呂布將奔，謂允曰：「公可去矣。」允曰：「安國家，吾之上願也。若其不獲，則殺身以奉朝廷。幼主恃我而已，臨險難苟免，吾不為也。努力謝關東諸公，當以國家為念。」黃琬字子琰，太尉瓊之孫也。為五宮中郎將，所選舉皆貧約守志者。諸權富郎共疾之，構琬以為黨，遂免官禁錮，幾將二十年。司空楊賜深敬重之，上書薦琬有撥亂之才，由是徵拜議郎，權為青州刺史，遷侍中尚書。中平末，涼州叛，大將軍出征，軍調不足，富殖之徒多以財為官者，或起家為州郡。琬由是奏太尉樊棱、司徒許相皆竊位懷祿，苟進無恥，終無匡救之益，必有覆公折足之患，宜皆罷遣以清治路。軍費雖急，禮義廉恥，國之大本也，苟非其選，飛隼在墉，為國生事，此猶負石救溺，不可不察。頃之，遷右扶風，歷九卿，徵為豫州牧。值黃巾陸梁，民物凋弊，延納豪俊，整勒戎馬，征討群賊，威聲甚震。是時上遣下軍校尉鮑鴻征葛陂賊，鴻因軍徵發，欲盜官物，贓過千萬。琬乃紏奏其奸，論鴻如法。琬既名臣，又與王允同謀，故及於難。傕兵之入長安，太常種弗曰：「為國大臣，不能禁暴禦悔，使白刃向宮，去將安之！」遂戰而死。弗字潁伯，司徒暠之子也。弗子邵為使者，嘗迕於卓，左遷涼州刺史。徵為九卿，辭曰： 「我昔盡忠於國，為邪臣所妒，父以身徇國，為賊所害。夫為臣子不能除殘去逆，何面目復見明主哉！」三輔之臣聞之，莫不感慟焉。
初，南陽何顒、河內鄭泰好為奇畫。顒逮郭林宗與之遊學，及黨事起，顒以被禁錮，乃變姓名，亡匿汝南，所至皆結豪傑，名顯荊、豫之間。靈帝末，君子多遇禍難，顒歲中率常再三私入洛陽，為人解釋患難。泰知天下將亂，陰交結豪傑，家富於財，有田四百頃，而食常不足，名聞山東。王室西遷，泰以尚書郎從入關，是時京師饑乏，士人各各不得保其命，而泰日與賓客高會作倡樂，仰泰全濟者甚眾。長安既亂，南奔袁術，術以泰為揚州刺史，未至而卒。丙子，前將軍趙謙為司徒。尚書令朱雋之出奔也，與孫堅俱入洛陽，既而屯於中牟。李傕等既破長安，懼山東之圖己，而畏雋之名。傕用賈詡計，使人徵雋。軍吏皆不欲應，雋曰：「以君召臣，義不俟駕，況天子詔乎！且傕、汜小豎，樊稠庸兒，無他遠略，又勢均力敵，內難必作。吾乘其弊，事可圖也。」遂就徵，為太僕。
秋七月，李傕使樊稠至郿葬董卓，大風暴雨，流水入墓，漂其棺槨。庚子，太尉馬日磾為太傅錄尚書事。
八月辛未，車騎將軍皇甫嵩為太尉。使太傅馬日磾、太僕趙岐持節鎮關東。初，孫堅殺南陽太守張諮，袁術得據其郡，南陽戶口數百萬，而術奢淫肆欲，徵發無度，百姓苦之。既而與紹有隙，又與劉表不平，引軍入陳留，曹操、袁紹會擊術，大破之。術將餘眾奔九江，殺揚州刺史陳溫，領其州。李傕等欲術為援，因令日磾即拜術為左將軍，封陽翟侯，假節。日磾、趙岐俱在壽春。岐守志不撓，術憚之。日磾頗有求於術，術侵侮之，從日磾借節視之，因奪不還。日磾欲去，術又不遣，病其所守不及趙岐，嘔血而死。
九月，揚武將軍李傕為車騎將軍，封池陽侯，領司隸校尉，假節；郭汜為後將軍，封郿陽侯；樊稠為右將軍，封萬年侯。傕、汜、稠擅朝政。張濟為驃騎將軍，平陽侯，屯弘農。初，董卓入關，說韓遂、馬騰共圖山東。遂、騰見天下方亂，亦欲起兵倚卓。卓死，傕、汜攻破京師，遂、騰將兵救天子。是月，遂屯郿，騰屯鄠。司徒趙謙以久病罷。甲申，司空淳于嘉為司徒，光祿大夫楊彪為司空，錄尚書事。
冬十月，荊州刺史劉表遣使貢獻，以表為荊州牧。初，弘農王唐姬者，故會稽太守唐瑁女也。王薨，人慾嫁之，不從。及關中破，為李傕所略，不敢自說也。傕欲妻之，唐姬不聽。尚書賈詡聞之，以為宜加爵號，於是迎置於園，拜為弘農王妃。李傕舉博士，李儒為侍中。詔曰：「儒前為弘農王郎中令，迫殺我兄，誠宜加罪。辭曰董卓所為，非儒本意，不可罰無辜也。」丁卯，日有重暈。太尉皇甫嵩以災異策免。光祿大夫周忠為太尉，錄尚〔書〕事。嵩字義真，規之兄子也。善用兵，為將，飲食舍止，必先將士然後至己，乃安焉。兵曹有所受賂者，嵩曰：「公素廉，必用乏也。」出錢賜之，吏慚即自殺。董卓之入，徵嵩為城門校尉，嵩長史梁衍說嵩曰：「漢室微弱，宦豎亂朝，卓既誅之，不能盡忠奉主，而廢立縱意。今徵將軍，禍大則憂危，禍小則困辱。卓在洛陽，天子來西，以將軍之眾奉迎天子，發命海內，袁氏逼其東，將軍逼其西，則成禽矣。」嵩不從，遂就徵。有司承旨，奏嵩下吏，將殺之。嵩子堅壽與卓素善，詣卓請嵩，卓免之。【華嶠曰：臣父袁每言臣祖歆〔雲〕當（畤）〔時〕人以皇甫嵩為不伐，故汝、豫之戰，歸功於朱儁；張角之捷，本之於盧植。蓋功名者，士之所宜重。誠能不爭，天下莫之與爭，則怨禍不深矣。】
春正月甲寅朔，日有蝕之。未晡八刻，太史令王立奏曰：「日晷過度，無有變色。」於是朝臣皆賀。帝密令尚書候焉，未晡一刻而蝕。尚書賈詡奏： 「立司候不明，疑悞上下。太尉周忠職所典掌，請皆治罪。」詔曰：「天道幽遠，事驗難明，且災異應政而至，雖探道知微，焉能不失！而欲歸咎史官，益重朕之不德。」不從。於是避正殿，寢兵，不聽事。
五月丁卯，大赦天下。徐州刺史陶謙遣使奉貢，以謙為徐州牧。癸酉，無雲而雷。
六月，華山崩。東海王子琬、琅邪王弟邈詣闕貢獻，以琬為平原相，邈為九江太守，皆封列侯。太尉周忠以災異罷。太僕朱儁為太尉，錄尚書事。己酉，以平原相劉備為豫州牧。是時新遷都，宮人多無衣服，
秋七月，帝欲發太府繒以作之。李傕不欲，曰：「宮中有衣，胡為復作邪？」尚書郎吳碩素諂於傕，乃言曰：「關東未（賓）〔平〕，用度不足，近幸衣服，乃陵轢同寮。」尚書梁紹劾奏碩「以瓦器奉職天臺，不思先公而務私家，背奧媚灶，苟謟大臣。昔孔子誅少正卯以顯刑戮。碩宜放肆，以懲奸偽，若久舍不黜，必縱其邪惑，傷害忠正，為患不細。」帝以碩，傕所愛，寢其奏。是時，帝使侍御史裴茂之詔獄，原輕繫者二百餘人，其中有善士為傕所枉者。傕表之曰：「茂之擅出囚徒，疑有奸故，宜置於理。」詔曰：「災異數降，陰雨為害。使者銜命，宣布恩澤，原解輕微，庶合天心，欲解冤結，而復罪之乎？一切勿問。」七月甲午，試耆儒三十餘人，上第賜郎中，次太子舍人，下第者罷。詔曰：「孔子歎『學之不講』，不講則所識日忘矣。今（者）〔耆〕儒年（餘）〔逾〕六十，離本土，家餉不到，當展四體以糊口腹。幼童始學，老委農野，朕甚湣焉。其不在第者，為太子舍人。」
冬十月，太學行禮，車駕幸宣平城門臨觀之，賜博士以下各有差。辛丑，京師地震。有星孛於天市。占曰：「民將（徙）〔從〕，天子移都。」其後上東遷之應也。司空楊彪以地震策罷。丙午，太常趙溫為司空，錄尚書事。初，公孫瓚與劉虞有隙，虞懼其變，遣兵襲之。戒行人曰：「無傷餘人，殺一伯珪而已。」瓚放火燒虞營，虞兵悉還救火。虞懼奔居庸，欲召烏桓、鮮卑以自救。瓚引兵圍之，生執虞而歸。是時朝廷遣使者殷訓增虞封邑，督六州事；以瓚為前將軍，封易侯。瓚誣虞欲稱尊號，脅訓誅之。於是虞故吏漁陽鮮于輔率其州人及三郡烏桓、鮮卑與瓚所置漁陽太守鄒丹戰於蒯北，大破之，斬丹。既而持其眾奉王命，帝嘉焉。袁紹又遣其將麴義及虞子合（繫）〔擊〕瓚。瓚敗，遂走還易。先有童謠曰：「燕南垂，趙北際，中央不合大如礪，唯有此中可避世。」瓚以為易當之，乃築京固守，積粟三百萬斛。瓚曰：「昔謂天下事可指麾而定，今日視之，非我所決。不如（伏）〔休〕兵力田，食盡此穀，足知天下事矣。」初，劉虞歎曰：「賊臣作亂，朝廷播蕩，四方俄然，莫有固誌。吾為宗室遺老，不得自同於眾，今欲奉使展效臣節，安得不辱之士乎？」眾咸曰：「田疇其人也。」疇字子泰，右北平無終人也。好讀書，善擊劍，時年二十二。虞乃備禮請與相見，大悅之，遂署為從事。與車騎，將行，疇曰：「今道路險遠，寇虜縱橫，稱官奉使，為眾所指。今願以私行，期於得通而已。」虞從之。疇乃選（多）〔年〕少勇壯募從二十騎，虞自出祖而遣之。疇出塞外，傍北山直馳趣朔〔方〕，循（問經）〔間徑〕遂至長安致命，詔拜騎都尉。疇以天（下）〔子〕方蒙塵，不可荷佩榮寵，固辭不受，朝廷甚義。三府並辟，皆不就，得報馳還。未至，虞已為公孫瓚所殺。疇至，謁祭虞墓，陳發章表，哭泣而去。（瑣）〔瓚〕聞之，大怒，購求獲疇，謂曰：「汝何故自哭劉虞墓，而不送章報我乎？」疇曰：「漢報所言，於將軍未美，恐非所樂聞，故不進也。且將軍方舉大事，以求所欲，既滅無罪之君，又讎守義之臣。誠能行此，則燕、〔趙〕之士將蹈東海而死，豈且思從將軍者乎？」瓚壯其對，釋而不誅，拘之軍下，禁其故人莫得與之通。或說瓚曰：「田疇義士，君不能禮，而拘囚之，恐失眾心。」瓚乃遣疇。疇北歸，率舉宗族他附，從者亦數百人，掃地而盟曰：「君〔仇〕不報，吾不可以立世。」遂入徐無山，營深險平曠而居，躬耕以養父母，百姓歸之，數年間〔至〕五千餘家。疇謂其父老曰：「諸君不以疇不肖，遠來相就，眾成都邑而莫相統一，恐非久安之道，願推擇賢良長者以為之主。」皆曰：「善。」僉共推疇。疇曰：「今來在此苟存而已，將圖大事，復（恐）〔仇〕雪恥。竊恐未得其志，而輕薄之徒自相侵侮，偷快一時，無深計遠慮。疇有愚計，與〔諸〕君行之可乎？」皆曰：「可。」乃為約束相殺傷（把）〔犯〕盜爭訟之法，法重至死，其次抵罪二十餘條；又制為婚姻嫁娶之禮，興學校講授之業，班行其眾，眾皆便之。道不拾遺，北邊翕然，服其威信。烏桓、鮮卑並各遣屬通好，疇悉撫納，令不得為寇。袁紹數遣使命，又即授將軍印綬，皆距而不當之。
十二月辛丑，司空趙溫以地震罷。乙巳，衛尉張喜為司空，錄尚書事。分漢陽郡為永陽郡。是歲，袁術使孫策略地江東，軍及曲阿。揚州刺史劉繇敗績，將奔會稽。許邵曰：「會稽富，策之所貪，且窮在海（陽）〔隅〕，不可往也。不如豫章，西接荊州，北連豫（章）〔壤〕，若收合吏民，（遺）〔遣使〕貢獻焉，與曹兗州相聞。雖有袁公路隔在其間，其人豺狼，不能久也。足下受王命，孟德、景升必相救濟。」繇從之。邵字子將，汝南平輿人也。少讀書，雅好三史，善與人論臧否之談，所題目皆如其言，世稱郭、（詩）〔許〕之鑒焉。廣陵徐球為汝南太守，請邵為功曹。球亦名士，解褐事之。同郡陳仲舉，名重當時，鄉里後進莫不造謁，邵獨不詣。蕃謂人曰：「長幼之序不可廢也，許君欲廢之乎？」邵曰：「陳侯崖岸高峻，百穀莫得而往。」遂不造焉。嘗至潁川，不詣陳仲弓。或問其故，邵曰： 「此君之道廣，廣則不周，故不行也。」同郡袁（季）〔本〕初，公族豪俠，賓客輻輳，去濮陽令歸，從車甚盛，將入郡界，歎曰：「吾輿服，豈可令許子將見之乎？」謝遣賓客，以單車歸家。邵之見憚，皆此類也。司空楊彪辟不就，舉方正，公車徵，不行。或勸邵，邵曰：「方今小人道長，王室將亂，吾欲避地淮海，以全老幼。」及天下亂，邵至廣陵，徐州刺史陶謙禮之甚厚。邵曰：「陶恭祖外好聲名，內非其真。今徐州穀貴，小人在側，方厭賓客。待吾雖厚，其勢必薄。」乃渡江投劉繇。其後謙捕諸寓士，陳留史堅元、陳郡相仲華逃竄江湖，皆名士也。邵與劉繇俱行，終於豫章焉。
春正月辛酉，大赦天下。甲子，帝加元服。
二月戊寅，有司奏立長秋。詔曰：「皇妣宅兆未卜，三年之戚，禮不言吉。朕雖不能終身思慕，其何忍言後宮之選乎？」於是太尉朱儁、司徒淳于嘉、司空張喜奏曰：「春秋之義，『母以子貴』。宜改葬皇妣，追上尊號，（曰）〔如〕穆宗、恭宗故事。」甲申，改葬皇妣王氏，號曰靈懷皇后。后，邯鄲人，祖苞，治尚書，為五官中郎。父章，襲苞業，居貧不仕，有子二人：男〔曰〕斌，女曰榮，榮則后也。后以選入掖庭為貴人，有寵妊身，怖畏何后，服藥欲除胎，胎安不動，又夢負日而行，遂生帝。何后惡之，鴆殺（靈）后。〔靈〕帝大怒，欲廢何后，諸黃門請，僅而得止。靈帝憫上早孤，追思王后，乃作令儀頌。初，上詔求斌，斌將妻子詣長安，賜第宅田業，遷執金吾，封都亭侯。丁亥，車駕耕於藉田。是時李傕等專亂，馬騰等私求不獲。騰怒，以益州牧劉焉宗室大臣，遣使招引，欲共誅傕等。焉遣子範將兵就騰。（岐）〔涼〕州刺史種邵，太常拂之子，拂為（𠐶）〔傕〕所害。中郎將杜稟與賈詡有隙，並與騰合，報其讎隙。於是傕、騰攜貳，上遣使者和之，不從。（轉）〔韓〕遂率眾來欲和傕、騰，既而復與騰合。壬申，騰、遂勒兵屯平樂觀，將圖長安。傕使樊稠、郭汜及兄子李利擊騰、遂，破之，邵、範等皆死。遂西走，稠追之。遂謂稠曰：「天地反覆未可知，本所爭者非私怨，王家事耳。與足下州裏，雖小有違，要當大同，欲相與善語，而不意後不可。」復乃交馬，共語良久，別去。庚申，赦騰。
夏四月，以馬騰為安狄將軍，遂為安（降）〔羌〕將軍。徐州牧陶謙、（比）〔北〕海相孔融謀迎天子還洛陽，會曹操襲（曹）〔徐〕州而止。陳留太守張邈反，呂布為兗州牧，郡縣皆應之，唯（甄）〔鄄〕城、范（陽）、陳阿三縣不從。邈使人告荀彧曰：「呂布將軍來助曹使君（繫）〔擊〕陶謙，宜給其食。」眾皆疑，彧知邈為亂，即勒兵設備。時操軍攻謙，留守少，而布督將大吏多與邈謀。其夜（或）〔彧〕誅謀叛者數十人，眾乃定。豫州刺史郭貢率眾數萬人來至城下，（彧）〔或〕言與呂市同謀，眾甚懼。貢求見彧，彧將往，或曰：「君一州鎮也，往必危，不可。」彧曰：「貢、邈分非素結，今來速，計必未定，及其未定說之，縱不為用，可使中立。若先疑之，彼將怒而成計。」貢見彧無懼意，謂甄城未易攻也，遂引兵去。操引軍還攻呂布。
五月，即拜揚武將軍郭汜為後將軍，更封美陽侯；安集將軍樊稠為右將軍，開府如三公。
六月丙子，分河西四郡為雍州。丁丑，京師地震。戊寅，又震。乙酉晦，日有蝕之。避正殿，寢兵，不聽事五日。
秋七月壬子，太尉朱儁以災異策罷。戊午，太常楊彪為太尉，錄尚書事。甲子，即拜鎮南將軍楊定為安西將軍，開府如三公。自四月不雨，至於七月，詔使侍御史侯汶洗囚徒，原輕繫。上避正殿。於是穀貴，大豆一斛至二十萬，長安中人相食，餓死甚眾。帝遣侍御史侯汶出太倉米豆為貧人作糜，米豆各半，大小各有差。餓死者甚眾。帝疑廩賦不實，敕侍中劉艾取米豆各五升燒火於御前作糜，得二盆。於是艾出問尚書： 「米豆五升得糜二盆，而民委頓何也？朕甚湣之。民不能自濟，故部使者出米豆，冀有益焉。御史不加隱卹，乃如是乎？」尚書以下詣省閤謝。奏收侯汶考治實，詔曰：「未忍致於理，杖五十。」亟遣上親所廩人名，於是悉得全濟。
八月，馮翊羌寇屬縣，後將軍郭汜、右將軍樊稠等率眾破之，斬首數萬級。
九月，曹操還鄄城，呂布屯山陽。
冬十二月，司徒淳于嘉久病罷，衛尉趙溫為司徒，錄尚書事。
