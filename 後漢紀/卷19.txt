四年春三月乙亥，京師地震。初，上之立，閹官之力也，由是寵之，始專政事，爭執權勢。中常侍張達等乃讒中常侍曹騰、孟賁與將軍商，召諸王子請收之，上曰：「將軍父子我所親，必是共嫉之耳。」乃誅達等，辭及在位大臣。商上表曰：「春秋之義，功在元帥，罪在首惡，賞不僭溢，刑不淫濫，五帝三王所以致康乂也。竊聞考故中常侍張達等，語多所〔牽〕及大臣。大獄一起，無辜者眾，非所以達和氣，平政化也。宜早決竟，以息逮捕之煩。」上從之。二月，以商少子虎賁中郎將不疑為步兵校尉，商上書曰：「不疑童孺，猥處成人之位，是以寢不安席，食不甘味。昔者晏平仲辭鄁殿以守其富，公儀休不愛魚食以定其位。臣雖不才，亦願固福祿於聖世，故敢布腹心，觸罪歸誠。」上許之。以不疑為侍中、奉車都尉。商疾邊吏失和，使羌戎不靜。并州刺史來機、涼州刺史劉康當之官，商親喻之曰：「戎狄荒服，蠻夷要服，言其荒忽無常。統領之道，亦無常法，臨事製（官）〔宜〕，略依其俗。二君皆表素疾惡，欲分明白黑，孔子曰：『人而不仁，疾之已甚，亂也。』況戎狄乎！宜防其大惡，忍其小過。」機、康不從，羌戎擾動，機、康皆坐事徵。夏四月戊午，賜天下男子爵，各有差；鰥、寡、篤癃、不能自存者人粟五斛；貞婦帛，人三匹，九十已上人二匹。是時良二千石初有任峻、蘇章，後有陳琦、吳祐、第五訪之徒，海內稱之。峻字叔高，渤海樁蓚人也。為劇令。洛陽自王奐之後，連詔三公特選，皆不稱職。峻以公能召拜，選文武吏，各盡其用，發剔奸盜不得旋踵，民間皆畏之，斷獄歲不過數十人。其威禁猛於王奐，而文理政教不如也。後為太山太守。蘇章字孺（父）〔文〕，京兆茂陵人也。為冀州刺史，勤┰百姓，摧破豪俠，坐免歸養，高於鄉裏。時天下不治，民多悲苦，論者日夜稱章，朝廷遂不能複用之。陳琦字公魯，陳留人也。為徐州刺史，時有盜賊，與吏士同寒苦，爭為用。後遷琅邪相，天大旱，用功曹伏禹之言，條前相所賊殺無辜，齋戒設壇而祭之。數日，天下大雨。第五訪，字仲謀，京兆人也。初為新都令，恩化大行，二年之間，鄰縣歸之，戶口十倍。遷張掖太守，民饑，米石數千，訪開倉廩賑之，不待上詔。謂掾吏曰：「民命在溝壑，太守權以救之。」由此一郡得全。朝廷降璽書嘉之。既而從輕騎循行田畝，勸民耕農，其年穀石百錢。後為南陽太守，護羌、烏桓校尉，邊境伏其威信。
五年春二月戊申，京師地震。夏四月，南單於寇河西，天子（聞）〔開〕以恩信。喻而降之。單於脫帽，辟帳謝罪。中郎將陳龜以單於無足可效，迫切令自殺，龜下獄。五月己丑晦，日有蝕之。秋七月，羌寇金城及三輔，將遣西師，謀元（師）〔帥〕，僉曰：「（講）〔護〕羌校尉馬賢。」大將軍梁商曰：「賢本西方斗筲之子，雖有割雞之效，然齒以老矣，不如太中大夫宋漢。」 不從。丁丑，赦死罪以下及亡命贖罪各有差。八月，以弘農太守賢為征西將軍，稽久不進。馬融知其將敗，上疏乞自效曰：「今雜種諸羌轉相鈔盜，宜及其未並，亟遣深入，破其支黨，而馬賢等處處留滯。羌胡百里望塵，千里聽聲。飲酒高會，不以為慮，坐食穀米，未聞所擊，臣竊惑之。夫事不複校而可收名獲實，斯乃征討者之私便，非國家之公利也。臣聽輿人之頌雲：『賢欲目前受降，使嘩聲東聞，且懼士卒，將不堪命，有高克潰叛之變也。』臣又聞吳起為將，暑不張蓋，寒不披裘，戎事不邇女器。今賢野次垂幕，珍餚雜遝，兒子侍妾，事與古反。臣兄弟受恩，誠私憤悒，鉛錫之（刃）〔刀〕，以效一割之用。臣願請兵五千，才加部隊之號，庶自率勵，與之齊勇。昔毛遂願處囊中，趙之廝養欲〔說〕燕，初為眾笑，後效其功。臣托儒者，不便武職，猥陳此言，訪之群司，知當受虛誕之辜。唯加裁省。」不聽。融字季長，援兄子嚴之子也。兄續，博覽古今，同郡班固著漢書，（篇）〔缺〕其七表及天文誌，有錄無書，續盡踵而成之。融少篤學，多所通覽，大將軍鄧騭聞其才學，召為舍人，非其好也，避地至涼州。會羌戎擾攘，邊穀踴貴，困厄甚，乃歎曰： 「古人有言：『左手據天下圖，右手刎其喉，愚夫不為也。』何則？生貴於天下。今以咫尺之恥而喪千金之軀，非老、莊之意也。」乃還應騭。轉為中郎，校書東觀十餘年，窮覽典籍，稍遷尚書、南郡太守，坐事髡徙朔方，遇赦還，為議郎。融美才貌，解音聲，學不師受，皆為之訓詁。弟子自遠方來受業者常千餘人。融外戚家，雖好儒術，而服飾甚麗，坐絳紗帳，侍婢數十，聲妓不乏於前，弟子以次相授，鮮有睹其麵者。十一月，遣匈奴中郎將〔張耽〕將兵討南匈奴叛者，斬首二千餘級，叛者乞降。是時朝政多僻，競崇侈靡，侍中張衡上書曰：「臣伏惟陛下宣哲克明，繼體承天，中遭傾覆之變，以應潛龍之德。及乘雲高濟，盤桓天位，誠所謂將隆大任，必先倥傯之也。親履艱難，猶知物情。故能一貫萬機，無所疑惑。宜獲神隻之應，受黎庶之譽。而陰陽未知，災眚屢見。天道幽遠，成敗易睹，近世鄭、蔡、江、樊、周廣、王聖皆為效矣。恭儉畏忌，必蒙（社）〔福〕祉；奢淫謟慢，鮮不夷戮。前事不忘，後事之師也。夫情勝其性，流遁忘返，豈惟不肖，中才皆然。苟非大賢，不能思義，故過結罪成。向使能瞻前顧後，援鏡自戒，則何陷於凶患乎！貴寵之臣，眾所屬仰，其有僭尤，上下知之。襃美誡惡，有心皆同，故怨讟溢乎四海，神明降其禍孽。頃年雨常不足，思求所失，則洪範所謂『僭恆陽若』也。懼群臣奢泰，昏迷典式，自下逼上，用速咎徵。又前年京都地震土裂，土裂者威分，地震者民擾也。君以靜唱，臣以動和，威自上出，不趣於下，禮之正也。竊懼君有厭倦，製不專己，恩不忍割，與眾共威。威不可分，德不可共。洪範曰：『臣有作福作威玉食，其害於而家，凶於而國。』天監孔明，雖疏不失。災異示人，前後數矣，未見所革，以複往悔。自非聖人，不能無過。願陛下思惟所見，稽古率舊，勿令刑德大柄，不由天斷。懲忿窒慾，事依禮製。禮製修〔則〕奢僭息；事合宜則無凶咎。然後神聖允塞，災沴不至矣。」衡雅〔以圖緯虛妄，非聖人之法，乃上疏曰：「臣聞聖人明審律曆以定吉凶，重之以卜筮雜之以九宮，經天驗道，本盡於此。或觀星辰逆順，寒燠所由，或察龜策之占，巫覡之言，其所因者，非一術也。立言於前，有徵於後，故智者貴焉，謂之讖書。若夏侯勝、睦孟之徒，以道術立名，其所述著，無讖一言。〕劉向父子領校秘書，閱定九流，複無讖書。讖書出於哀、平之際，皆虛偽之徒以矯世取容，不可信也。」衡乃上書，（其）〔具〕陳讖不可用。衡字平子，南陽鄂人也。和帝世為尚書郎。是時承平日久，天下奢泰，自王公至於庶人莫不逾製，故衡作二京賦諷焉。衡精微有文思，善於天文陰陽之數，由是遷太史令。衡作地動儀，以銅為器，圓徑八尺，形似酒樽，合蓋充降，飾以山龜烏獸。樽中有都柱，旁行八道，施關發機，外有八方兆龍，首銜銅（九）〔丸〕，蟾蜍承之，其牙機巧製，皆隱樽中，張訖覆之以蓋，周密無際，若一體焉。地動搖樽，所從來龍機發則吐（九）〔丸〕，蟾蜍張口受之，（九）〔丸〕聲振揚，（同）〔伺〕者覺知，即省龍機，其餘七首不發，則知地震所起從來也，合契若神。自此之後，地動史官注記，記所從方起來，觀之者莫不服其奇。又作渾天儀。衡深歎揚雄太玄經，謂崔瑗曰：「觀太玄經，知子雲殆盡陰陽之數也。非特記傳之屬，實與五經相擬，漢得天下二百歲之書也。所以作者之數，必顯一世常然之符也。太玄四百歲其興乎！竭己之精思以揆其義，更使人難論陰陽之事。」久之出為河間相。衡所著述皆傳於世。九月，太尉王龔以疾罷。初，龔患宦官之亂，上疏言其罪，宜罷（遺）〔遣〕逐之。宦官乃使客作飛章，欲陷龔以罪，詔太尉龔亟自實。從事中郎李固說大將軍梁商曰：「王公束脩勵節而受讒佞之患。夫三公尊重，舊典：不有大罪，不至輕問也。王公沈靜內明，若有他變，朝廷獲害忠良之名。語曰：『善人在患，（飯）〔饑〕不及餐。』宜救其艱。」商從之，由是得免。龔字伯宗，山陽高平人。安帝時為司隸校尉，京邑肅然，有高（明）〔名〕於天下。初，龔夫人卒，龔與諸子並扶杖行服。是時山陽太守薛勤喪妻不哭，將殯，臨之曰：「幸不為天，複何恨哉！」議者兩譏焉。
六年春正月丙子，征西將軍馬賢討羌，到射姑山回。三月庚午，司空郭虔久病策罷。丙午，太僕趙誡為司空。秋八月丙午，大將軍梁商薨。初，商會於洛水，請從事中郎周舉，舉稱疾不行。商親昵皆會焉。倡樂既畢，終以薤露之歌，坐中皆流涕。舉聞而歎曰：「此所謂哀樂失時，非其所也。懼將有禍。」俄商疾困，移歸舊第，敕冀、不疑曰：「吾以無德，受恩深厚。生〔無〕補益朝廷，死必耗費帑藏，衣（食）〔衾〕（飲）〔飯〕含玉（神）珠〔神〕物，無益朽骨，但增塵埃，我生平所不願。雖有聖人（神）〔之〕製，亦有權時之宜。方今邊境未寧，盜賊未息，朝廷用度常（若）〔苦〕不足。氣絕之後，便斂以時服，殯已便關，關（必）〔畢〕便葬。上無損於國，下從我本意。孝子善述人之誌，忠臣每事依先公，必從吾言。使魂神有知，無恨於黃泉。」冀、不疑欲奉行，朝廷不聽，車駕親臨，諡曰忠候。以河南尹冀為〔大〕將軍，不疑為河南尹。九月，羌寇武威。辛亥晦，日有蝕之。冬十一月，行車騎將軍、執金吾張喬兵屯三輔。
漢安元年春正月癸巳，大赦天下。二月丙辰，詔大將軍、公卿舉賢良方正、探賾索隱者各一人。夏六月，以匈奴立義王兜樓儲為南單於，立於京師，公卿備位，使大鴻臚授印綬，引上殿，賞賜閼氏以下各有差。初，商病篤，上親臨幸，問以遺言。商對曰：「人之將死，其言也善。臣從事中郎將周舉，清高忠正，可重任也。」由是上拜舉諫議大夫。及是之時，連有變異，上思商言，召舉於顯親殿問之。舉對曰：「陛下初即位，遵修舊典，遠近肅然。頃年以來，稍違於前，朝多寵幸，祿不原德。府藏空匱，有瓦解之心。觀天察人，方古準今，誠可危懼。書曰『僭恆陽若』。夫僭差無度，則言不從而下不治；陽無以製，則上擾下竭。宜密嚴敕州郡，察強豪大奸，以時擒討。」於是下不循法，盜賊並起，殺長吏二千石，橫行州郡，不能禁，歸罪刺史、二千石。上乃召舉與群議遣八使。秋八月，遣光祿大夫張綱、侍中杜喬等八人持節循行天下，表賢良，顯忠勤，貪汙有罪者雖刺史輒收以聞。喬等奉命而行，唯綱獨埋車輪於都亭不動，曰：「豺狼當路，安問狐狸！」遂上書曰： 「大將軍梁冀、河南尹不疑蒙外戚之援，荷過厚之恩，以萏蕘之姿，居阿保之任，不能敷揚五教，翼讚日月，而專為封豕長它，肆其貪饕，甘心貨賄，縱恣無厭，多結諂諛，以害忠良。誠天威所不赦，大辟所宜加也。謹條其無君之心一十五事於左，皆忠臣之所切齒也。」書奏，京都振竦。時皇後內寵方盛，冀兄弟權重於主，諸梁姻族冠冕盈朝，上雖信綱言，然卒不罪冀。侍中杜喬奏免陳留太守梁讓、濟陽太守汜宮、濟北太守崔瑗贓罪狼籍，梁氏親黨也。薦泰山太守李固在郡忠能，徵固為將作大匠。固亦方直不撓，好推賢士，上疏曰：「臣聞氣之清者為精，人之清者為賢。治身者以積精為寶，治國者以積賢為道。昔秦欲謀楚，遣使觀寶，楚王乃列其賢臣以為國寶，秦使懼之，遂為寢兵。魏文侯師子夏，友田子方，軾殷幹木之閭，群俊競至，名過齊桓，斯誠積賢之符（效）〔效〕也。陛下撥亂龍飛，初登大位，聘南陽樊英，徵江夏黃瓊、廣漢楊厚、會稽賀純，策書嗟歎，待以優位。是以岩穴幽人，肥遁之士，莫不彈冠振衣，樂為時用，四海歡然，歸服聖德。自頃以來，漸更陵遲，諸侍中皆膏粱之餘，勢家子弟，無宿德名儒可顧問者。愚以為瓊等久處郎署，已且十年，誠恨陛下隆崇於始而棄之於末也。光祿大夫周舉、侍中杜喬深沈正直，當世名臣，宜登常伯，豫聞國政者也。」天子納焉。大將軍梁冀怨張綱之奏己也，會廣陵賊張嬰殺刺史、二千石，冀以綱為廣陵太守，若不為嬰所殺，則欲以法繩之。前太守往，輒多請兵；及綱受拜，詔問：「當須兵幾何？」對曰：「無用兵為。」遂單車之官，徑詣嬰壘門。嬰大驚，劇走閉壘。綱又於門外罷遣吏兵，獨留所親者十餘人，以書喻其長老素為嬰所信者，請與相見，問以本變，因示以詔恩，使還嬰。嬰見綱推誠，即出見綱，綱延置上坐，問所疾苦。禮畢，乃喻之曰：「前後二千石多非其人，杜塞國恩，肆其私求，鄉郡遠天子，不能朝問之也，故民相聚以避害也。二千石信有罪矣，為之者又非義也。忠臣不虧君以求榮，孝子不損父以求富。天子仁聖，欲文德以來之，故使太守來，思以爵祿相榮，不願以刑罰也。今誠轉禍為福，若聞義不服，天子赫然發怒，大兵雲合，豈不危乎？今不料強弱，非明也；棄福取禍，非智也；去順效逆，非忠也；身絕無嗣，非孝也；背正從邪，非直也；見義不為，非勇也。六者禍福之機也，宜深計其利害。」嬰聞泣曰：「荒裔愚臣，不能自通王室，數為二千石所枉，不堪困苦，故遂相聚偷生，若魚遊釜中，知其不久，可且以喘息須臾耳。明府仁及草木，乃嬰等更生之澤也。愚戇自陷不義，實恐投兵之日，不免孥戮也。」綱曰：「豈其然乎！要之以天地，誓之以日月，方當相顯以爵位，何禍戮之有？」嬰曰：「苟赦其罪，得全首領，以就農畝，則抱戴沒齒，爵位非望也！」嬰雖為大賊，起於狂暴，自分必及禍，得綱言，曠若開明，乃辭還營。明日遂將所部萬餘人與妻子麵縛謁綱，鋼悉釋縛慰納，單車將嬰入營，置酒為樂。大會月餘，撫循以意，莫不委心。謂嬰曰：「卿諸人積年為害，一旦解散，方垂蕩然，當〔條〕名上（條），必受封賞。」嬰曰：「乞歸故業，不願複以穢名汙明時也。」綱以其至誠，乃各從其意，親悉為安處居宅，子弟欲為吏者聽之，不欲不強。為吏則隨才任職，為民則勸以農桑，四業並興，南州晏然。論綱功當封，為冀所遏絕，故不侯。天子美其功，徵用之，疾病卒官，時年四十六，朝廷甚惜。嬰等三百餘人皆衰杖送喪，〔哀〕同考妣。封中常侍鞏順為列侯。冬十月辛未，太尉桓焉、司徒劉壽以災異罷。十一月，司隸校尉趙峻為太尉，大司農胡廣為司徒。十二月，封故征西將軍馬賢孫承光為列侯，以賢死王事也。
二年冬十月辛丑，令郡國、中都官死罪係囚犯大逆以下出縑贖罪。禁吏民無沽酒。十二月辛丑，死罪不能入贖者遣詣臨羌居〔作〕二歲。匈奴中郎將馬寔有功於邊，詔書褒獎，賜錢十萬。寔字伯騫，扶風茂陵人也。晝誦經書，夜習弓兵，希慕名流，交結豪傑，荷擔徒走不遠千里。山陽王暢知名當時，寔慕其名，故往之。暢欲觀其舉措，不即見，敕門曰：「行經日未旋。」寔留住彌日，而故雲「未還」。寔謂從者曰：「夫孝子事親，行不逾日，而至今不歸，非孝子也。」暢聞之，即引俱入，知其異士也。既入見其母，結好而退。寔臨退，執暢手曰：「太上立德，其次立功。幸俱生盛明之世，當垂名千載，不可徒存天壤之間。各遇當仁之功，勿相忘也。」歸舉孝廉，補尚書郎。西羌之難，王暢薦寔於執事，由是為匈奴中郎將。
建康元年春，尚書僕射黃瓊上疏曰：「臣聞古之帝王，莫不敬恭神明，劬勞農事，必躬郊廟之禮，親籍田之勸，所以率先群萌，勉勸農功。昔宣王不籍千畝，虢公以為大譏。伏惟陛下遵稽古之鴻業，體虔肅以應天，順時奉元，懷柔百神。雖詩詠成湯，書美文王，誠不能加。今廟祀適訖，而祈穀方至，恐左右忠孝，不欲屢勞聖躬，以為親耕可廢。臣聞先王製典，籍田有日，司徒鹹戒，司空除壇，所以迎氣東郊，以應時風。伏願陛下率群後冕旒三推，則和澤滂流，蒼生有賴。」上從之。夏四月辛巳，立皇子炳為皇太子。大赦天下。賜男子爵各有差。上使中常侍高梵迎太子，不齎詔書，直詣承光宮，以車載太子出。太子太傅杜喬不能止，不知所為。御史種暠適至，橫劍當車曰：「太子國之儲副，（巨）〔民〕命所係。常侍來無詔書，何得將太子去，安知常侍非奸邪？今日之事，有死而已。」梵不敢爭，遣詣尚書，得報乃聽。太子既至，上嘉暠持重，稱善者良久。秋八月，徐、揚州盜賊群起，遣御史中丞馮放督州郡兵討之。庚午，帝崩於玉堂，遺詔無起寢廟，衣皆以故，珠玉玩好皆不得下。是日太子即皇帝位，年二歲。太後臨朝，以太尉趙峻錄尚書事。九月丙午，葬孝順皇帝於憲陵。尚書欒巴坐諫作陵不欲壞民塚下獄，免為庶人。（丙午）京師地震，詔公卿、特進、校尉舉賢良方正、能直言極諫者各一人。皇甫規對策曰：「陛下聖德欽明，聞災責躬，諮嗟群寮，招延敢諫。臣得踐天庭，承大問，此誠臣寫憤畢命之期也。臣伏見孝順皇帝初勤王事，綱紀四方，天下欣然，幾以獲治。自後中常侍、小黃門（兄）〔凡〕數十人，同氣相求，如市賈焉，競思作變，導上以非。因緣嬖倖，受賂賣爵，分贓解罪，以攘天威。公卿以下至於佐吏，交私其門，終無紀極。頑凶子弟布列州郡，並為豺狼，暴虐群生。天下擾擾，從亂如歸，至令風壞俗敗，招災致寇。今宜庭問百寮，常侍以下尤無狀者，亟便絀遣。與眾共之，披掃其黨，蕩滌其賄，以答天誡。大雅曰：『敬天之怒，無敢戲豫。』此之謂也。大將軍、河南尹處周、邵之任，為社稷之鎮，加與王室舊有姻族，今日立號，雖尊可也。而天下區區，願其霈然增修謙節，省去遊虞不急之費，減廬第無益之飾，近儒術，考論經書，輔佐日月，宜有至（效）〔效〕。夫（朝）〔君〕者舟也，民者水也，朝之群臣乘舟人也，大將軍兄弟操楫者也。雖曰眾也，在所欲之，苟能卒誌畢力，守遵常軌，以度元元，所謂福也。或乃怠弛中流，而捐棹放楫，將淪波濤，歸咎受愆，可不慎乎！臣生長邊遠，希步紫（微）〔庭〕，怖懾失守，言不盡心。」梁冀忿其間己，（第）〔以〕規對下第，拜郎中，託疾免歸。冬十一月，九江盜賊徐鳳稱上將軍，殺略吏民。己酉，令郡國死罪係囚減死一等，徙邊戍。於是殤帝廟次在順帝下，鴻臚周舉議曰：「春秋：魯閔公無子，庶兄僖公代立，躋僖公於閔公上。孔子譏之，經書曰：『（大）〔有〕事於太廟，躋僖公。』傳曰：『逆祀也。』至定公正而下之。孔子是之。經曰：『從祀先公。』為萬代法也。殤帝在先，於親為父，順帝在後，於親為子，先後之義不可改，昭穆之序不可亂。」上不從。舉字宣光，汝南汝陽人也。聰敏多識，善屬文，學者為之頌曰：「五經縱橫周宣光。」初辟司徒椽，稍遷〔並〕州刺史。尚書令左雄薦舉為尚書。俄而雄為司隸，詔書選武猛任將帥者，選故冀州刺史馮直。直卒坐罪減死，又無武猛驗，舉劾奏雄。（之）〔後〕複為尚書令。雄謂舉曰：「詔書使我選武猛，不使選清高。」舉曰：「詔書選武猛，不使君選貪汙也。」雄曰：「進君適所以自伐也。」舉曰：「昔趙宣子任韓厥為司馬，厥以軍法戮宣子仆。宣子謂大夫曰：『可賀我矣。選厥也任其事。』今君不以舉之不才誤升諸朝，不敢阿君以為君羞，不寤君之與宣子殊也。」雄謝而服之。舉公亮不撓，皆此類也。
