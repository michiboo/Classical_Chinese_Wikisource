（嘉）〔熹〕平四年春三月，五經文字刻石立於太學之前。夏五月丁卯，大赦天下。延陵園災。冬十月，改平準為中準，使中官為之令，列為內署，令丞悉用中官。初，虞大家以選入掖庭，生沖帝；陳夫人生質帝。沖帝早崩，政在梁氏，故未有諡號。議郎畢隆上疏曰：「孝沖皇帝母虞大家，質帝母陳夫人皆誕育聖明，而未有諡號，今當以母氏序列。於外戚雖在薨歿，猶宜爵贈，況二母見存而無寵榮者乎！即違『母以子貴』之義，又不可示以後世。」上感其言，以虞大家為貴人，陳夫人為孝王妃，使中常侍持節告憲、懷二陵。大鴻臚袁隗為司徒。
五年夏四月癸丑，大赦天下。五月，太尉李咸久病罷，光祿〔勳〕劉寬為太尉。閏月，永昌太守曹鸞下獄誅。初，鸞上書訟黨人曰：「夫黨人者，或耆年淵德，或衣冠英賢，皆宜股肱王室，左右大猷者也，而久被禁錮，辱在泥塗。謀反大逆尚蒙赦宥，黨人何罪，獨不開恕乎？所以災異屢見，水旱薦臻，皆由於斯。宜加沛然，以副天心。」有司奏，檻車徵鸞棄市。鸞年九十，本郡閔其〔無〕辜。於是申黨人之例，父兄子弟、門生故吏皆免官禁錮。冬十月，司徒袁隗久病策罷。隗字次陽，累世三公，貴傾當時。兄弟逢及隗並喜人事，外結英俊，內附宦官。中常侍袁朗，隗之宗人，用事於中，以逢、隗家世宰相，推而崇之以為援。故袁氏寵貴當世，富侈過度，自漢公族未之有也。逢兄子紹，好士著名，賓客輻輳，紹折節下之，（所）〔不〕擇賢愚。逢子術，亦任俠好士，故天下好事之人爭赴其門，輜軿柴車常有千兩，寵臣中官皆患之。十二月丙戌，光祿大夫楊賜為司徒。是時拜爵過差，遊觀無度。賜歎曰：「吾世受國恩，又備宰相，安得拱默哉？」復上疏曰：「臣聞天生蒸民，不能自牧，故立君長使司牧之。是以文王日夜不食，以立雍熙之化。頃聞拜爵過多，每被尚書劾，非眾所歸，或不知何人。昔堯用舜，猶尚先試考績，以成厥功。今之所用無他名德，旬月之間，累遷高位；守道之徒，曆載不轉。勞逸無別，善惡同流。又聞微行數出諸苑囿，觀鷹犬之勞，極般遊之樂，政事日隳，大化陵遲，忘乾乾不息，忽屢省之欽哉。陛下不顧二祖之勤止，追慕五宗之高蹤，殆非所謂光昭之美，而欲以望太平，是由曲表而求直影，卻行而求（反）〔及〕前人。惟陛下絕慢遊之戲，念官人之重，割超越之恩，慎貫魚之次，以慰遐邇憤怨之望。臣受恩偏厚特，忝師傅之任，不敢自同凡臣，括囊解咎。謹自手書。皂囊密上。」
六年春正月辛丑，大赦天下。二月，武庫東垣自壞。夏，鮮卑寇邊，烏丸校尉夏育上言：「鮮卑仍犯塞，百性怨苦。自春以來三十餘（人）發，請幽州諸郡兵出塞討之。」時故護羌校尉田晏以他事論刑，因中常侍王甫求為將。甫建議當出軍與育並力，詔書遂用晏為鮮卑中郎將，與匈奴中郎將臧旻、南單于三道並出。時大臣多以為不便，議郎蔡邕議曰：「周有獫狁之役，漢有瀚海之事，征罰四夷，所由來尚矣。然而時有同異，勢有可否，不可一也。天設山河，秦築長城，漢起塞垣，所以分別內外，異殊俗也。其外則分之夷狄，其內則任之良吏。後嗣遵業，順奉所守，苟無慼國之幾，豈與蟲蟻之虜校往來之所傷哉！乃欲度塞出攻，雖破之不可彌盡，而本朝必為之旰食。昔淮南王安諫伐越曰：『天子之兵有徵無戰，言其莫敢校也。如使蒙死僥幸，以逆執事，廝養之卒有不備而歸者，雖得越王之首，猶為大漢羞之。』而育欲以齊民易醜虜，射乾沒以要功，就如其言猶已危矣，況其得失不可知也。昔朱（提）〔崖〕郡反，孝元皇帝納賈捐之言，割而棄之。夫恤民救急，雖成郡列縣，猶尚棄之，況鄣塞之外，未嘗為民居者乎？臣愚以為宜止出攻之計，今諸郡修垣屯守衝要，以堅牢不動為務。若乃守邊之術，李牧發其策，嚴尤申其要，遣業猶在，文章具存。循二子之策，守先帝之規，臣曰可矣。」育，下邳淮浦人。以忠直稱，所曆皆有名跡。八月，鮮卑中郎將田晏、匈收中郎將臧旻、護烏（九）〔丸〕校尉夏育各將步卒萬餘人擊鮮卑，三軍敗績，士馬死者萬數，冬十月癸丑朔，日有蝕之，趙相以聞。京師地震。十一月，太尉劉寬、司空陳球以災異罷。十二月，太常孟鬱為太尉，太僕陳耽為司空，司徒楊賜以辟黨人免。
光和元年春二月辛亥朔，日有蝕之。己未，京師地震。初置鴻都門生，本頗以經學相招，後諸能為尺牘詞賦及工書鳥篆者至數千人，或出典州郡，入為尚書侍中，封賜侯爵。三月癸丑，光祿勳袁滂為司徒。辛未，大赦。夏四月丙辰，京師地震。侍中寺雌雞一身皆成雄，惟頭冠未變。五月壬午，無何白衣人入德陽門，（入）自稱梁伯夏，又復曰：「伯夏教我上殿為天子。」中黃門桓覽收之，遂亡失不見。蔡邕以為（類）〔貌〕之不恭，則有雞禍。頭為元首，人君之象，今雞一身已變未至於頭，而上知之，是將有事而不遂之象。又云：「成帝時男子王襃衣絳衣入宮，上殿曰：『天帝令我居此。』後王莽篡位。今（與）此〔與〕成帝相似而被服不同，又未入雲龍門，以往方今，將有王氏之謀，其事不成。」其後張角作亂，尋被誅滅。是月太尉孟鬱、司空陳耽以災異罷，太常（袁）〔來〕豔為司空。六月丁丑，溫明殿庭中有黑氣長十餘丈，形貌似龍，詔問光祿楊賜、議郎蔡邕曰：「祥異禍福吉凶所在，以賜博學碩儒，故密詔問，宜極其意，靡有所隱。」賜仰歎曰： 「臣每讀張禹傳，何嘗不憤恚乎？吾以微學充先師之末，累世見寵，尚當上疏陳情，況今猥見訪問乎？」乃手書對曰：「臣聞經傳所載，或得神以興，或得神以亡。國家休明，則降鑒其德；邪辟昏亂，則示其禍。今嘉德殿所見黑氣，考之經傳，應虹妖邪之氣，不正之象也。春秋讖曰：『天投虹，天下怨，海內亂。』加四百之期，亦復垂至。易曰：『天垂象，見吉凶，聖人則之。』疑妾媵之中有因愛放縱，左右嬖人共專國朝，欺罔日月。又鴻都門下，招會群小，旬月之間並各拔擢，縉紳之徒委伏獻畝，冠履倒易，陵谷代處，從小人之邪意，順無知之私慾。殆哉之危，莫過於今。幸賴皇天垂象譴告。周書曰：『天子見怪則脩德。』唯陛下慎經典之誡，圖變復之道，斥遠佞巧之臣，速徵鶴鳴之士，內親張仲，外任山甫，抑止槃遊，留思庶政。冀天還威，眾變可彌。老臣受師傅之任，數蒙寵異之恩，豈敢愛惜垂沒之年，而不盡其慺慺之心哉！」邕對曰：「天於大漢，殷勤不已，故屢出祆變譴責，欲令人君感悟。災眚之發，不於它所，遠則門垣，近在寺署，其為監戒，可謂切至。虹墮，雌雞化，皆婦人奸政之所致也。自踐祚已來，中宮無他逸寵，而乳母趙嬈，貴重赫赫，生則貲富侔於帑藏，死則丘墓逾於園陵。續為永樂門吏霍玉，依阻城社，大為奸猾，侮惑之罪，晚乃發露。虹集庭，雌雞變化，豈不為此？今者道路所言，復雲有程大人者，宜深以趙、霍為戒。近者不治，無以正遠。長水校尉趙玄、屯騎校尉蓋延，其貴已足，其富已甚。當以見私之故，早自引身，以解易傳『小人在位』之咎。廷尉郭僖，敦龐純厚，國之老成；光祿大夫橋玄，聰逢方直，有山甫之姿；故太尉劉寵，忠實守正，剛直不曲：宜為謀主，數見訪問。宰臣大臣，君之四體，不宜復聽納小吏，雕琢大臣。願陛下忍而絕之，思惟萬機，以答天望。朝廷既自約厲，左右亦宜從化，天道惡滿，鬼神好謙。但臣愚戇，感激忘身，觸冒忌諱，手書具對。夫君臣不密，上有漏言之禍。願寢臣表，庶使臣筆所及者得佐陛下盡忠。」書奏，趙玄、程黃聞之，共譖邕下獄，當棄市。中常侍呂強湣邕無罪，從上請邕，減死罪一等，徙朔方，遇赦還本郡。秋八月，有星孛於天市。冬十月，太尉張顥、司空來豔久病罷，太常陳球為太尉，射聲校尉袁逢為司空。十一月，皇后宋氏廢。後無寵，宮人幸姬眾共譖，誣後以咒咀，上遂收後璽綬。後以憂死，父母兄弟皆被誅。諸常侍小黃門憐宋氏無辜，乃共葬後及父母兄弟於皋門亭宋氏舊塋也。丙子晦，日有蝕之。太尉陳球以災異罷。十二月丁巳，光祿大夫橋玄為太尉。是歲，馬生人。京房易傳曰：「上亡太子，諸侯相伐，厥妖馬生人。」
二年春二月丁巳，司徒袁滂以災異罷，大鴻臚劉邵為司徒。滂字公熙，閎之孫也。純素寡慾，終不言人之短。當權寵之盛，或以同異致禍，滂獨中立於朝，故愛憎不及焉。乙丑，太尉橋玄、司空袁逢久病罷，太中大夫段熲為太尉，太常張濟為司空。橋玄字公祖，梁國睢陽人。初為梁州刺史，值梁州大饑，玄開倉以廩之。主者以舊典宜先表聞，玄曰：「民以死矣，廩訖乃上奏。」詔書以玄有汲黯憂民之心，復不得以為常。玄有才明，長於知人。初見魏武帝於凡庸之中，玄甚異之，謂曰：「今天下將亂，非命世之才不能定也。定天下者，其在君乎！」夏四月丙戌，日有蝕之。辛巳，太尉段熲有罪，下獄誅。初，黃門令王甫、大長秋曹節專權任勢，熲阿附庸等。尚書令陽球撫髀歎曰：「使球為司隸，此等何得爾！」俄而球為司隸，既拜，明日詣闕謝恩，會甫沐下舍，球因奏曰：「中常侍冠軍將軍王甫奉職多邪奸以事上，其所彈紏，皆曰睚眥。勃海之誅，宋後之廢，甫之罪也。太尉段熲以征伐微功，位極人臣，不能竭忠報國，而謟佞幸，宜並誅戮，以示海內。」 於是收熲、甫下獄，球親考之。甫子萌先為司隸，遷永樂少府，亦並見收。萌謂球曰：「父子今當伏誅，亦以先後之義少假借老父。」球罵萌曰：「若以權勢為官，無忠等者，司隸何雲以先後之義乎？」萌曰：「若臨於坑相濟，憂汝獨不見隨吾後死邪？」於是球操捶杖之，甫、萌皆前死杖下。球敕都官從事曰：「先舉權貴大猾，乃議其餘耳。公卿豪右若袁氏兒輩，從事自辨之，何須校尉邪？」於是權門股慄，京師肅然。球既誅甫，後欲收曹節，節等不敢出沐。會順帝虞貴人葬，百寮會葬，還入夏城門，曹節見謁於道旁，球大罵曰：「賊臣曹節。」節收淚於車中曰：「我自相食肉，何宜使犬舐其汁乎？」語諸常侍且便入省，勿過裏舍也。節入譖球酷暴益甚，不為百姓所安，上乃徙球為衛尉。球叩頭自陳曰：「臣無清高之行，橫蒙犬鷹之任。前誅常侍王甫、太尉段熲，皆狐狸小醜，未足以宣示天下。今鴟梟翔於園林，豺狼噬於圉藪，臣誠恥之，願追詔書。」叩頭殿下。上嗬曰：「衛尉拒詔邪！」至於再三，乃受。丁酉，大赦天下。秋七月，使匈奴中郎將張修擅收斬單于呼演，更立右賢王羌深為單于，修抵罪。冬十月，永樂少府陳球下獄死。初，球與司徒劉邵書曰：公出自宗室，據台鼎之位，天下所望。今曹節等放縱為天下害，而久令在左右，賢兄侍中常為節所害。可表徙尚書令陽球為司隸，以次收節等誅之。政出聖主，天下太平，可翹足而待。陽球小妻程黃女，黃宮中用事，所謂程大人也。節等頗聞知，乃重賂黃，且迫脅之，惶怖告節等以球謀，因與節讒邵於上曰：「邵等常與陳、竇交通，又受取狼籍。步兵校尉劉納、永樂少府陳球交通，並通謀議。」上大怒，策郡、陳球、陽球、劉納皆下獄死。陽球字方正，漁陽泉州人，有勇氣。郡吏嘗辱球母，球合年少數十人，殺吏，滅其家，由是知名。九江山賊起，劫刺史。球以太尉掾為九江太守，設方略，即時摧破，誅鋤豪強，郡中累足，遷甘陵相。時天下旱，司空張顥奏郡守長吏嚴酷貪汙者皆罷免之，球以嚴酷徵。詔書以九江時功拜議郎，遷將作大匠、尚書令。十一月，太常楊賜為司徒。
三年春正月癸丑，大赦天下。夏，虎見平樂觀下，又見憲陵。上詔問司徒楊賜，賜對曰：「虎者金行，參代之精，狼戾之獸也。今在位率多奢暴貪殘酷虐乎！」中郎將張均上言曰：「虎見憲陵，又見平樂觀下，隸皆訛言也。洪範之論，言之不從，則毛蟲之孽。虎者，西方之獸，為禽剛猛強梁之物也，居而穴處，不可睹見。今於先帝園陵為害，又言見於城下，皆在位者仁恩不著，有苛克殺之意乎！此乃大兵劇賊之徵，不可不防也。」秋七月，大長秋曹節為車騎將軍。九月辛酉，日有蝕之。詔群臣上封事，靡有所諱。郎中審忠上書曰：「臣聞治國之要得賢則安，失賢則危。故舜有五臣天下治；湯舉伊尹，不仁者遠。故太傅蕃、尚書令尹勳知中官奸亂，考其黨與。華容侯朱瑀知事覺露，禍及其身，乃與造逆謀，迫脅陛下，聚會群臣，因共割裂城社以相賞。父子兄弟被蒙尊榮，素所親厚布在州郡，皮剝小民，甚於狼虎。多畜財貨，繕治殿舍，車馬服飾，擬於大家。群公卿士杜口吞聲，州郡承風順指。故蟲蝗為之生，夷狄為之起。天意憤盈積十餘年矣，故頻年日有蝕之於上，地震於下，所以譴戒人主，欲令覺悟。今瑀等並在左右，陛下春秋富盛，懼惑佞謟，以作不軌。願陛下留漏刻之聽以省臣表，掃滅醜類，以答天怒。」章寢。有星孛於狼、（狐）〔弧〕，初作靈泉、（單）〔畢〕圭苑。司徒楊賜上書曰：「臣聞使者並出，規度城南民田，欲以為苑者。昔先王制囿，裁足取牲以備三驅，薪采芻牧者往焉。故詩曰：『王在靈囿，麀鹿攸伏。』傳曰：『吾王不遊，吾何以休。』皆被其德政，而樂何為如此。（是）〔至〕六國之際，取獸者有罪，傷槐者被誅。孟軻謂梁惠王極陳其事。先帝之制，左開洪池，右作上林，不儉不泰，（禮）以合〔禮〕中。今猥規都城之側，以畜禽獸之物，非所保養民庶赤子之義。築郎不時，春秋有譏；盤於遊田，周公作戒。（具）〔其〕城外之苑以有五六，足用逞情意，順四節，何必變革舊制，以罷民力。楚興章華，郢人乖叛；秦作阿房，黎憤怨。宜思夏後卑室之意，太宗露台之費，慰此下民勞止之歌。」上欲止，侍中任芝、樂鬆等曰：「昔宣王囿五十里，民以為大；文王百里，民以為小。今造二苑與百姓共之，不妨於政，民蒙其澤」。上遂從之，閏月，司徒楊賜久病罷。冬十月，太常陳耽為司徒。十一月，立皇后何氏。南陽（苑）〔宛〕人，以良家子選入掖庭，有寵，自貴人為皇后。父真早卒，異母兄進為河南尹，誰弟苗越騎校尉。十二月，車騎將軍曹節罷。
四年春，初置騄驥廄丞，領受郡國調馬，而豪右辜搉，馬一匹至二百萬。夏四月庚午，大赦天下。司徒陳耽不堪其任，罷。太常袁隗為司徒。六月，追爵諡皇后父何真為車騎將軍、舞陽宣懷侯。秋七月，五色鳥見於新城，眾鳥隨之，民謂之鳳皇。九月庚寅朔，日有蝕之。冬十月，太尉許鬱〔坐〕辟召錯謬罷，太常楊賜為太尉。車駕幸廣城。是歲，於後宮與人為列肆販（買）〔賣〕，使相偷盜，爭著進賢冠。又於西園駕四驢，上躬自操轡馳驅，周旋以為歡樂。於是公卿貴戚轉相放效，至乘輜軿以為騎從，（牙）〔互〕相請奪，驢價與馬齊。本誌曰：「行天者莫如龍，行地者莫如馬。詩云：『四牡騤騤，載是常服。』驢乃服重致遠，野人之所用，非帝王君子之所宜。驂服遲鈍之畜，而今貴之，天意若曰：『國且大亂，賢愚倒植，執政者皆如驢也。』」
五年春正月辛未，大赦天下。二月，大疫。三月，詔三公以謠言舉刺史、二千石貪汙濁穢為蠹害者。夏，旱。五月庚申，永樂宮署災。秋七月，星孛於太微。
六年春三月辛未，大赦天下。夏，爵號皇后母為舞陽君。秋，金城河水溢出二十餘里。
中平元年春正月，鉅鹿人張角謀反。初，角弟（良）〔梁〕、弟寶自稱大醫，事善道，疾病者輒跪拜首過，病者頗愈，轉相誑耀。十餘年間，弟子數十萬人，周遍天下，置三十六坊，各有所主，期三月五日起兵，同時俱發。角弟子濟陰人唐客上書告角，天子遣使者捕角，角等知事已露，因晨夜敕諸坊促令起兵。二月，角等皆舉兵，往往屯聚數十百輩，大者萬餘人，小者六七千人。州郡倉卒失據，二千石、長吏皆棄城遁走，京師振動。角黨皆著黃巾，故天下號曰黃巾賊。初，司徒楊賜、衛尉劉寬、司空張濟、御史劉陶並陳角反謀，宜時捕討以絕亂原，上不從。及角作亂，天子思陶言，封為中陵侯。陶字子奇，潁川潁陰人。沈勇有大謀，不修威儀，不拘小節。與人交，誌好不同，雖富貴不顧也；所行齊趣，雖貧賤必尊貴之。疾惡太甚，以此見憎。辟司徒府，遷尚書、侍中，以數直諫，為權臣所惡，徙為京兆尹。上素重陶才，徵為諫議大夫。諸中官讒陶與張角通情，上遂疑之，收陶考黃門北寺。中官諷考，楚毒極至。陶對使者曰：「朝廷前封臣，云何不恆其德，反用佞邪之譜？臣恨不與伊、呂同儔，而與三人同輩。今上殺忠謇之臣，下有憔悴之民，亦在不久。然後悔於冤，臣將復何逮？」不食而死。三月戊申，河南尹何進為大將軍，帥師次於都亭，自函谷、伊闕、太穀、轘轅、盟津皆置都尉，備張角也。於是考諸與角連及官省左右，死者數千人。上內憂黃巾，問掖庭令呂強何以靜寇。對曰：「誅左右奸猾者；中常侍丁肅、徐演、李延、趙裕、郭耽，朝廷五人號為忠清，誠可任用；赦黨人，簡選舉，何憂於賊？」上納其言。壬子，大赦黨人，皆除之。強字漢盛，河南成皋人。忠貞奉公，不與佞幸同。是時權邪怙寵，政以賄成，郡國貢獻，皆先愧賂然後得行，左右群臣好上私禮。強諫曰：「陛下物出天下，然而所輸之府輒有導行之財，皆出於民。今發十而貢一，費多而獻少，無為使奸吏用巧，私門致富也。又阿媚之臣，好獻其私，容謟姑息進入。其所奉獻，皆禦府所有，無為使從諫之臣，得自媟黷也。舊選舉委任三府，尚書受奏禦而已，各受試用，責以成功。功無可察，以事付尚書，尚書乃覆案虛實，行其罪罰。於是三公每有所選，參議掾屬諮其行狀，度其器能，然猶有〔溺〕職廢官，荒穢不治。今但任尚書，或有詔用，三公得免選舉之負，尚書又無考課之勤。陛下虛自勞苦，有廢亂之負，無所責也。」書奏，上以示中常侍夏惲、趙忠。忠、惲曰：「此言是也。然強自負清潔，常怏怏有外心。」及赦黨人，中官疾之。於是諸常侍人人求退忠、惲，共構會強，雲「與黨人謀，數讀霍光傳。強兄弟所在亦皆貪穢」。上聞強讀霍光傳，意不悅，使中黃門持兵召強。強聞上召，怒曰：「吾死，亂兵起矣。大丈夫欲書忠國史，無為復對獄吏也。」遂自殺。詔公卿百官出馬弩各有差。中郎將盧植、左中郎將皇甫嵩、右中郎將朱儁各持節征黃巾。護軍司馬傅燮討賊形勢，燮上書諫曰：「臣聞天下之禍，所由於外，皆興於內。是故虞舜升朝，先除四凶，然後用十六相。明惡人不去，則善人無由進。張角起於趙、魏，黃巾亂於六州。此皆釁發蕭牆，而禍延四海。臣受戎任，奉辭伐罪，始到潁川，戰無不克。黃巾雖遏，其釁由內作耳。陛下仁德寬容，多所不忍，中官弄權，忠臣之憂愈深耳。何者？夫邪正之在國，猶冰炭不可同器而並存也。彼知正人之功顯，而危亡之兆見，皆將巧詞飾說，共長虛偽。孝子疑於屢至，市虎惑於三人。陛下不詳察之，臣恐白起復賜死於杜郵，而盡節效命之臣無所陳其忠矣。唯陛下察虞舜四罪之舉，使讒佞受放殛之罰，萬國知邪臣之為誅首，忠正時得竭其誠，則善人思進，奸凶不討而自滅矣。臣聞忠臣之事君，猶孝子之事父。子之事父，焉得不盡情以言？使臣伏鈇鉞之戮，陛下少用其言，國之福也。」書奏，中常侍趙忠見而怨焉。夏四月，太尉楊賜以寇賊罷，太僕鄧盛為太尉。司空張濟久病免，大司農張溫為司空。初賣官，自關內侯以下至虎賁、羽林入錢各有差。皇甫嵩、朱儁連戰失利，遣騎都尉曹操將兵助嵩等。五月乙卯，黃巾馬元義等於京都謀反，皆伏誅。皇甫嵩、朱儁擊黃巾波才於潁川，大破之，斬首數萬級。詔行車騎將軍，封都鄉侯，儁西鄉侯。於是傅燮功多應封，為趙忠所譖，上識燮，不罪之，然不得封。左中郎將盧植征張角不克，徵詣廷尉，減死罪一等。中郎將董卓代植，既受命，累破黃巾。角等保廣宗，植圍塹修梯，垂當拔之。上遣小黃門左豐觀賊形勢。或勸植以賂送豐，植不從。豐言於上曰：「廣宗賊易破耳！盧中郎固壘息軍，以待天誅。」上怒，植遂抵罪。六月，中郎將張均上書曰：「張角所以能興兵作亂，萬民樂附之者，原皆由十常侍多放，父子兄弟婚親賓客典據州郡，辜榷財利，侵冤百姓。百姓之冤無告訴，因起從角學道，謀議不軌，相聚為賊。今悉斬十常侍，懸其頭於南郊以謝天下，即兵自消，可一戰而克也。」上以章示十常侍，皆免冠頓首，乞自致雒陽獄，家財助軍糧，子弟為前鋒。上曰：「此則直狂子也。十常侍內有一人不善者耳。」天子使御史考諸為角道者，御史奏均學黃巾道，收均，死獄中。秋八月，皇甫嵩擊黃巾卜己於東郡，大破之，斬首萬餘級。中郎將董卓征張角不克，徵詣廷尉，減死罪一等，以皇甫嵩代之。朱儁攻黃巾埸弘於南陽，自六月至八月不拔，有司奏徵儁司空張溫議曰：「昔秦用白起，燕信樂毅，亦曠曆年載，乃能克敵。儁潁川有效，引師南指，方略已設。臨軍易將，兵家所忌，可以少假日月，責其功效上。」上從之，詔切儁。儁懼誅，乃急擊弘，大破斬之，封儁上虞侯。賊復以韓忠為帥，眾號十萬，據宛拒雋。儁兵力不敵，然欲急攻，乃先結壘起土山以臨之。因偽修攻具，耀兵於西南；儁身自被甲，將精卒乘其東北，遂得入城。忠乞降，議郎蔡邕、司馬張超皆欲聽之。儁曰：「兵有形同而勢異者。昔秦、項之際，民無定主，故有賞以勸來者；今海內一統，惟黃巾造寇，降之無可勸，罰之足以懲惡。今若受之，更開逆意，利則進戰，鈍則降服，縱敵長寇，非良計也。」因勒兵攻之，連戰不克。儁登土山望之，顧謂邕曰：「吾知之矣。今外圍周固，內營逼急，忠故乞降，降又不受，所以死戰也。萬人同心，猶不可當，況十萬人乎，其害多矣！不如徹圍解弛，勢當自出，出則意散，必易破之。」即解圍入城，忠果自出。儁因自擊之，大破斬忠，乘勝逐北，斬首萬餘級。即拜儁為車騎將軍，封餞唐侯，徵入為光祿大夫。冬十月，皇甫嵩攻張角弟（良）〔梁〕於廣宗，大破之，斬首數萬級。角先病死，破棺戮屍。拜嵩為車騎將軍，封槐里侯。嵩既破黃巾，威振天下，故信都令漢陽閻忠說嵩曰：「夫難得而易失者，時也；時至而不旋踵者，機也。故聖人常順時而動，智者必見機而發。今將軍遭難得之時，蹈之而不發，將何以權大名乎？」嵩曰：「何謂也？」忠曰：「天道無親，百姓與能。故有高人之功者，不受庸主之賞。今將軍受鈇鉞於暮春，收成功於末秋。兵動若神，謀不再計，攻堅易於折枯，摧敵甚於湯雪，旬月之間，神兵電掃，封（戶）〔屍〕刻石，南面以報，威振本朝，聲馳海外，是以群雄回首，百姓企踵，雖湯、武之舉，未有高將軍者也。身立高人之功，乃北面以事庸主，何以圖安也？」嵩曰：「夙夜在公，心不忘忠，何故不安？」忠曰：「不然。昔韓信不忍一餐之遇，棄三分之利，拒蒯通之說，忽鼎峙之勢，利劍揣其喉，乃歎息而悔何以見烹於女子也！今主勢弱於劉、項，將軍權重於淮陰，指麾足以震風雨，叱吒足以興雷電。赫然奮發，因危抵頹，崇恩以綏前附，振武以臨後伏，徵冀方之士，勒七州之眾，羽檄先馳於前，大軍向振於後，蹈流漳河，飲馬盟津，誅中官之罪，除群怨之積。如此則無交兵，守無堅城，不招必影從，雖童兒可使奮空拳以致力，女子可使褰裳以用命，況厲熊罷之卒，因迅風之勢哉！功業已就，天下已順，乃請呼上帝，喻以大命，混齊六合，南面稱製，移神器於將興，推亡漢於已墜，實神機之至會，風發之良時。夫既朽不雕，衰世難佐。將軍雖欲委忠於難佐之朝，雕朽敗之木，猶逆阪走丸，必不可得也。方今權官群居，同惡如市，上不自由，政出左右，庸主之下難以久居，不賞之功讒人側目，如不早圖，後悔無及。」嵩懼曰：「黃巾小孽，非秦、項之敵也，新結易散，非我功策之能。民未忘主，而子欲逆求之，是虛造不冀之功，以速朝夕之禍，非移祚之時也。孰與委忠本朝，雖有多讒，不過放廢，猶有令名，死且不朽。逆節之論，吾所不敢也。」忠知計不用，乃佯狂為巫。十一月，嵩又進兵擊張寶於下曲陽，斬之。於是黃巾悉破，其餘州所誅，一郡數千人。十二月，金城人邊章、韓遂反。
