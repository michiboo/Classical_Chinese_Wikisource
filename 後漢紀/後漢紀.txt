《後漢紀》三十卷，〈安徽巡撫採進本 。〉晉袁宏撰。宏字彥伯，陽夏人。太元初官至東陽太守。事跡具《晉書‧文苑傳》。是書前有宏自序，稱嘗讀《後漢書》，煩穢雜亂，聊以暇日，撰集為《後漢紀》。其所綴會《漢紀》、〈案此《漢紀》蓋指荀悅之書涉及東漢初事者，非張璠書也。〉《謝承書》、《司馬彪書》、《華嶠書》、《謝沈書》、《漢山陽公記》、《漢靈獻起居注》、《漢名臣奏》，旁及諸部耆舊先賢傳，凡數百卷。前史闕略，多不次序，錯繆同異，誰使正之？經營八年，疲而不能定，頗有傳者。始見張璠所撰書，其言漢末之事差詳，故復探而益之」云云。蓋大致以《漢紀》為準也。案《隋志》載璠書三十卷，今已散佚，惟《三國志》注及《後漢書》注間引數條。今取與此書互勘，璠《紀》所有，此書往往不載，其載者亦多所點竄，互有詳略。如璠《紀》稱「盧芳安定人，屬國夷數十畔在參䜌，芳從之，詐姓劉氏」。此書則作「劉芳，安定三川人，本姓盧氏。王莽末，天下咸思漢，芳由是詐稱武帝後，變姓名為劉文伯。及莽敗，芳與三川屬國羌胡起兵北邊」。以及朱穆論梁冀池中舟覆，吳祐諫父寫書事，皆較璠《紀》為詳。璠《紀》稱明德馬皇后不喜出遊，未嘗臨御窗牖；此書則作性不喜出入遊觀。璠《紀》稱楊秉嘗曰「我有三不惑：酒、色、財也」。此書刪下一句。又如序王龔與薛勤喪妻事，璠《紀》先敘龔而追敘勤，此書則先敘勤而後敘龔。敘呂布兵敗、勸王允同逃事，璠《紀》敘在長安陷時。此書追敘於後，亦頗有所移置。而核其文義，皆此書為長。其體例雖仿荀悅《書》，而悅書因班固舊文翦裁聯絡；此書則抉擇去取，自出鑒裁，抑又難於悅矣。劉知幾《史通‧正史篇》稱︰「世言漢中興史者，惟袁、范二家。」以配蔚宗，要非溢美也。

