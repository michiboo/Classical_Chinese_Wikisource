七年春正月丙申，詔天下繫囚非殊死者，一切勿治。
是時海內新安，民得休息，皆樂吏職，而勸農桑，風俗和同，人自修飾。上惟王莽僞薄之化，思有以改其弊，於是黜虛華，進淳樸，聽言觀行，明試以功，名實不相冒，而能否彰矣。又念前世園陵太盛，王侯吏人轉相倣競，乃下詔曰：「世俗不以厚〔葬〕（薄）爲鄙陋，富者過奢，貧者殫財，刑法不能禁，禮義不能止，倉卒以來，乃知其咎。布告天下，令知忠臣孝子薄葬送終之義。」

癸亥晦，日有蝕之。詔曰：「陰陽錯謬，日月薄蝕。百姓有過，在予一人，其赦天下。公卿百寮，各上封事，無有所諱。舉賢良方正各一人。」於是馮衍上書陳事：「一曰顯文德，二曰褒武烈，三曰修舊功，四曰招俊傑，五曰明好惡，六曰簡法令，七曰差祿秩，八曰撫邊境。」書奏，上將召見之，後以讒不得入。袁宏曰：夫讒之爲害，天下之患也。闇主則理固然矣。賢君而讒言不絶者，豈不哀哉！夫人君之情，不能不形於外。夫好惡是非之情形於外，則愛憎毀譽之變應於事矣。故因其所好而進之，因其所惡而退之，因其所是而美之，因其所非而疾之。惡而於無嫌之地，而人主不必悟者，讒人之所資也。夫讒人之心，非專在傷物，處之不以忠信，其言多害也。何以知其然？夫欲合主之情，必務求其所欲。所惡者一人，所害者萬物，故其毀傷，不亦衆乎？若夫聲色喜怒之際，虛實利害之間，以微售其言，焉可數哉！是以古之明君，知視聽之所屬，不能不關於物也；知一己之明，不能不滯於情也。求忠信之人而置之左右，故好惡是非之情未嘗宣於外，而愛憎毀譽之言無由而至矣。〔三〕（二）月癸亥晦，日有蝕之。是時宰相多以功舉，官人率由舊恩，天子勤吏治，俗頗苛刻，因是變也。
太中大夫鄭興上疏曰：「臣聞『國無政，不用善，則取謫於日月之災，故政不可不慎也。其道務三而已：一曰擇人，二曰因民，三曰從時』，此應變之要也。昔在帝堯，洪水滔天，帝求俾乂，嶽曰：『鯀哉。』帝知鯀不可，然猶屈己之是，從嶽之非，重違衆也。昔齊桓公避亂於莒，鮑叔從焉。既反國，鮑叔舉管仲，桓公從之，遂立九合之功。晉文公奔翟，從者五人，既得晉國，將謀元帥，趙衰以郄縠爲閱禮樂，敦《詩》、《書》，使將中軍，而五子下之，故能伏彊楚於城濮，納天子於王城。今袞職有闕，朝論輒議功臣，功臣用則鮑、趙之舉息矣。願陛下上師陶唐，下覽齊、晉，以成屈己從衆之德，以濟羣臣舉善之美。臣聞上竭聰明，則下懼其罪。故日者，君象也；月者，臣象也。君威亢急，則臣道迫促。願陛下留神寬恕，以崇柔克之德。」不從。
興字少贛，河南開封人。嘗從劉歆學講議，歆美其才，學者皆師之。興既之涼州，坐事免。會赤眉作亂，東道不通，興乃歸隗囂。囂貳於漢，興每匡諫，言辭懇至。囂雖內不能悅，而外相崇禮。興求歸葬父母，囂不聽，而徙舍益祿。興見囂曰：「昔嘗同僚，故歸骸骨，非敢爲用也，求爲先人遺類耳。幸蒙覆載，得自保全，今乞骸骨，而徙舍益祿。興聞事親之道，生事之以禮，死葬之以禮，祭之以禮，奉以周旋，不敢失墜。今爲父母乞身，得益祿而止，是以父母爲請也，無禮甚矣。將軍焉用之！」囂曰：「幸甚。」乃爲辦裝，使與妻子俱。
上聞興歸，徵爲太中大夫。光祿勳杜林上書薦興曰：「執義堅固，敦於《詩》、《書》，好古博物，見疑不惑，宜侍帷幄，以益萬分。」於是敬異焉。每朝有大議，輒訪問興。上嘗以郊祀事問曰：「欲以讖決之，何如？」興對曰：「臣不爲讖。」上怒曰：「卿不言讖，非之邪？」興曰：「臣於書有所未學，而無敢非。」上乃解曰：「言不當若是邪！」興數言事，文辭溫雅，然以不合旨，又不善讖，故不得親用。
有子曰衆，以才學知名。其後皇太子及山陽王因虎賁將梁松束帛聘衆，衆謂松曰：「太子儲君，無外交之義。漢有舊制，蕃王不得私通賓客。」遂辭不受。松曰：「長者意不可逆也。」衆曰：「犯禁得罪，不如守正而死。」太子及王聞之，嘉而不彊。及梁氏敗，賓客多坐之，衆不染於辭。
夏五月，前將軍李通爲大司空。

秋，隗囂遣步騎三萬侵三輔，耿弇遣數百騎與戰，爲囂所破。囂將分兵取栒邑。馮異聞之，馳據其城。諸將皆曰：「虜兵乘勝，不可爭鋒。」異曰：「若虜得栒邑，則三輔動矣。攻者不足，守者有餘。今先據栒邑，以逸待勞，非所謂爭鋒也。」遂馳入栒邑，閉城，偃旗鼓。囂將不知，直來攻城。異擊鼓建旗，成列而出。囂軍亂遁，異大破之，追奔數十里，於是北地諸豪帥相率而降。諸將多有言功者，異獨默然。上璽書勞異曰：「栒邑孤危，亡在旦夕，諸將狐疑，莫有先發。將軍獨決奇算，摧敵殄寇，功如丘山，猶若不足。雖孟反後入，無以過也。今遣太中大夫賫醫藥殯殮之具，以賜吏士。其死傷者，大司馬已下親弔問之，以崇謙讓。」於是三軍之士莫不感悅。袁宏曰：謙尊而光，於是信矣。馮異能讓，三軍賴之。善乎王之言謙也！楊朱有言：「行賢而去自賢之心，無所往而不美。」因斯以談，聖莫盛於唐、虞，賢莫高於顏回。《虞書》數德，以克讓爲首；仲尼稱顏回之仁，以不伐爲先。郄至矜善，兵在其頸；處父上人，終喪其族。然則克讓不伐者，聖賢之上美；矜善上人者，小人之惡行也。《司馬法》曰：「苟不伐則無求，無求則不爭，不爭則不相掩。」由此言之，民之所以和，下之所以順，功之所以成，名之所以立者，皆好乎能讓而不自賢矣。夫人君者，必量材任以授官，參善惡以毀譽，課功過以賞罰者也。士苟自賢，必貴其身，雖官當才，斯賤之矣。苟矜其功，必蒙其過，雖賞當事，斯薄之矣。苟伐其善，必忘其惡，雖譽當名，斯少之矣。於是怨責之情必存於心，希望之氣必形於色，此矜伐之士、自賢之人所以爲薄，而先王甚惡之者也。君子則不然。勞而不伐，施而不德；致恭以存其德，下人以隱其功；處不避汙，官不辭卑；惟懼不任，唯患不能。故力有餘而智不屈，身遠咎悔而行成名立也。且天道害盈而鬼神福謙。凡有血氣，必有爭心。功之高者，自伐之責起焉。故宋公三命，考父傴僂；晉帥有功，士燮後歸；孟側殿軍，策馬而入；三卿謀寇，冉有不對。其所以降身匿跡，如此之甚也何？誠知民惡其上，衆不可蓋也。夫逆旅之妾，惡者自以爲惡，主忘其惡而貴焉；美者自以爲美，主忘其美而賤焉。夫色之美惡定於妾之面，美惡之情變於主之心，況君子之人有善不敢識，有過不敢忘者乎！其爲美亦以弘矣。故楊子之言足師，逆旅之妾足誡也。八年春正月，來歙自陽城將二千人斬山開道，徑至略陽，襲囂將金梁等，殺之，因保其城。上聞之，喜甚。左右怪上數破大敵，今得小城，何足以喜？上以「略陽囂之所阻，腹心已壞，則制其支體」。先是吳漢諸將在長安者兵雖盛，以梁屯守，不得上隴。及梁死，歙據略陽，乃爭馳赴之。上以爲「囂失所恃矣，亡其要城，勢必悉以精銳來攻。曠日久圍而城不拔，士卒頓弊，乃可乘危而進」。皆追漢等還。囂果自將數萬人攻略陽，激水灌城，晝夜攻歙。歙率勵吏士，同心固守，數月不拔，囂衆疲弊。
夏閏四月，上西征至漆。議者以爲車駕不宜入險，且遣諸將觀虛實。議未定，會馬援夜至，勸上曰：「囂衆瓦解，兵進必破。」以米爲山谷，於上前指衆軍所入處。上笑曰：「虜在吾目中矣。」車駕遂進。
竇融與五郡太守將步騎數萬、輜重五千兩，與上會第一。上置酒引見融等，待以殊禮。囂衆大潰，城邑皆降。囂將妻子保西州，吳漢、岑彭引兵追守之。囂將王元入蜀。上嘉融功，以四縣封融爲安豐侯，融弟友爲顯親侯。於是以次封竺曾爲助義侯，梁統爲歸義侯，史苞爲褒義侯，厙均爲輔義侯，辛彤爲扶義侯，既而皆遣還西。融兄弟並受爵位，久專方面，懼不自安，數上書求代，上不許。
蜀人聞隗囂敗，百姓震動。成都郭外有秦時舊倉，王莽以來常空。公孫述乃詐使人言︰「下倉出穀，積如山陵。」百姓空市鄽往觀之。述乃會百官問曰：「下倉竟出穀乎？」對曰：「無有。」述曰：「言隗王敗，亦復如此矣。」欲以此安衆心者也。
蜀人荊邯說述曰：「兵者，帝王之大器，古今所不能廢也。昔秦失其政，豪傑並起，漢祖無前人之遺跡，立錐之地，起於行陣之間，身自奮擊，與項羽戰，大小百餘，軍破身困者數矣，然猶不止。故軍敗復合，創愈復往。何則？前死成功愈於就滅亡也。隗囂遭遇運會，割有雍州，兵彊士附，威加山東。時漢更始復失天下，衆心引領，四方瓦解。囂不及此時以爭天命，而退欲爲西伯之事，尊師章句，賓友處士，偃武息兵，卑辭事漢，喟然自以爲文王復生也。今漢帝釋西顧之憂，專精東伐，四分天下而有其三，則西州豪俊咸居心於山東，間使相聞。至於五分而有其四，則舉兵伐之，遂以屠潰，是則然矣。若天水已平，漢九分天下而有其八。陛下以梁州之地，內奉萬乘，外給三軍，百姓愁困，不堪上命，將有王氏自潰之變。臣之愚計，以爲宜與漢和親。不者，當及天下之望未絶，豪傑尚可驅動，急以時悉發國內精兵，令田戎據江陵，臨江南之會，築壁堅守，傳檄吳、楚，則長沙以南必隨風而靡。令延岑出漢中，定三輔，天水、隴西拱手自得。如此，海內震搖，冀有大利也。」述欲從其言，蜀人及述兄弟以爲不可，述遂止。延岑等數請兵，願立功，終疑而不聽，由是皆怨，唯公孫氏任政。
述性酷急，數誅殺，察於小事，如治清水而已。少爲郎，習漢家制度，出入法駕，鸞旗旄騎，置陳陛戟，輦出房闥。又立其兩子爲王，食犍爲、廣漢各數縣。或諫曰：「成敗未可知，戎士暴露，而王愛子，示無大志。」述不勝情，卒皆王之。
潁川盜賊起，京都騷動。
秋八月，上還洛陽。謂執金吾寇恂曰：「卿着威信於潁川，獨卿能平之。從九卿復爲二千石，以憂國可也。」恂對曰：「潁川聞陛下西征，以爲隴、蜀未定，故狂狡乘間，相詿誤耳。如陛下升輿南面，臣願執銳在前，賊必惶恐歸死。」即日車駕南轅至潁川，盜賊悉降。百姓遮道曰：「願從陛下復借寇君一年。」上乃留恂潁川，撫吏民，受餘降。
冬十一月，公孫述將救囂，乘高卒至。漢兵未及陣，囂得逃出，入冀。漢軍食盡，吳漢、岑彭燒輜重，歸長安。天水諸縣復反爲囂。
十二月，高句麗王遣使奉貢。
東郡、濟陰盜賊起，大司空李通、橫野將軍王常率舟師擊之。上以耿純威信著於衛地，即拜純爲太中大夫，與兵會於東郡。東郡聞純入界，盜賊九千餘人降，兵不戰而還。璽書復以純爲東郡太守。
九年春正月，征虜將軍祭遵薨。遵忠藎廉潔，毀己財爲國，賞賜皆以賑吏士，身寢布被，妻子惡衣食，上以是重焉。雖在軍旅，其所進禮，皆儒術之士，讌會遊處，必雅歌投壺。遵喪至河南，詔遣百官詣喪所，上乃素服臨之，望城舉音，哀動左右。既還，復幸城門，過其車騎，涕泣不能已。詔河南尹護喪事，大司農給其費。喪禮成，復臨，祠以太牢，如孝宣帝臨霍光故事。贈以將軍侯印綬，謚曰威侯，賜朱輪容車，介士〔道〕（遵）引。既葬，車駕復親臨墳墓，問其室家。上歎曰：「安得憂國奉公之臣如祭征虜者乎？」衛尉銚期進曰：「陛下念祭遵不已，羣臣皆內懷慚懼。」遵之見思若此。
是春，隗囂病死。囂將皆降，唯高峻不下。峻嘗降漢，已復歸囂，故懼誅不降，立囂小子純。
初，王莽末，天水童謠曰：「出吳門，望緹雲。見一蹇人，言欲上天。令可上，地安得民？」囂少病蹇，吳門者，即冀郭門也。
來歙說上曰：「隗囂雖死，西州未平。公孫述以隴西、天水爲蕃蔽，故得延其軀命。如二郡既平，則述計窮矣。昔趙以賈人爲將，高祖懸以重賞。今隴右新破，百姓饑饉，可以利動時也。宜益資軍實，以誘未附。今誠知國用不足，民勞於內，然天下未定，不得休息。」上從之。於是糧穀器物不絶於道。
冬，來歙、馮異入天水，破述將王匡、田弇，諸縣悉降。
自王莽末，西羌寇隴西、金城，入塞內。隗囂不能討，因撫集以爲彊。歙奏言非馬援莫能定，乃以援爲隴西太守。援至，擊先零，大破之，降者萬餘人。援上疏曰：「〔允〕（亢）吾以西，數十里一城，城皆完堅。舊制置塞，因山阻海，其蹊徑輒有候尉，故虜不得妄動。即棄允吾以西，北爲殖養虜根，內自迫促，宜及兵威，疾往除之。金城諸縣，皆田地肥美，溉灌流通，自有本民，易還充實，誠不宜有所斷棄。若二郡平定，流民還本業，不復爲國家憂。」於是詔竇融悉還金城客民三千餘戶。援爲置長吏，繕治城郭，起塢候，勸耕田，郡〔中〕（未）樂業，羌虜悉降。
援以郡新復，務開寬信，舉大體而已。賓客故人滿門下。諸曹時白事，輒曰： 「此丞掾之任，何足相煩。若大姓侵小民，黠羌不從令，此乃太守事耳。」旁縣嘗有報怨者，吏民驚言羌反，百姓奔城郭。狄道長請閉城門，發兵。援時方與賓客飲，大笑曰：「羌虜何敢復犯我。曉狄道長令歸寺，良怖急者，各牀下伏。」後稍定，郡中乃服。
三月，封楚王子般爲菑丘侯。頃之，徙封抒秋侯。上幸沛，詔問郡中諸侯有事行者。太守言般至行爲諸侯師，天子嘉之，恩禮甚厚。
吳漢、王霸諸將征劉芳於高柳。匈奴救芳，漢兵不利，引軍還。璽書以霸爲上谷太守。
十年夏，征西大將軍馮異攻洛門，未下，薨，謚曰節侯。
異謙退不伐，每軍行止舍，諸將爭功，異嘗屏處大樹下，軍中號爲「大樹將軍」。上嘗分諸營吏士，問曰：「屬誰營邪？」皆曰：「願屬大樹將軍。」上以此重之。非合戰受敵，異嘗處衆營後，與諸將相逢，引車避之。士卒不得爭功，進止皆有旗幟，號爲嚴整。子彰嗣。上追思異功，封小子訢爲祈鄉侯。
秋八月己卯，幸長安，祠高祖廟。
上將討高峻，寇恂諫曰：「車駕止長安，隴西足以震懼。且去關東不遠，此從容一處而制四方。今士馬勞倦，遠履險阻，非萬乘之固也。前年潁川之役，可以爲戒。」上不從，進及汧。
高峻不降。上謂恂曰：「公前止吾，今爲吾行矣。」恂至第一，峻遣軍師皇甫文詣恂，辭禮不屈。恂怒，將斬之。諸將曰：「高峻兵精，今欲降之，而斬其使，不可。」恂遂斬之，遣其副歸。峻即日開城與隗純等降。諸將皆賀，因曰：「敢問殺其軍師，何以反降？」恂曰：「皇甫文，峻之腹心，所取也。今來觀望，其意不屈，是不欲降。殺之，峻亡其半，以是動心，故知其必降。」諸將皆曰：「非所及也。」峻與諸隗徙關東。頃之，隗純將數十騎亡入匈奴，追斬之。
吳漢、王霸擊劉芳，芳將胡騎會平城下，連戰，大破之。是時芳與匈奴連兵，烏丸數爲寇盜，緣邊愁苦。霸乃築塢候，起亭鄣，自代郡至平城三百餘里。霸數上書言邊事，宜與匈奴和親。又言委輸可從溫水，以省陸轉之勞。後皆施行。霸愛士卒，死者解衣以斂之，傷者輟食以哺之。在上谷二十餘年，與匈奴數十百戰，士卒皆爭爲効力。
是歲，執金吾寇恂、衛尉銚期薨。

恂居九卿位，饗大國租，皆以施朋友，賑給故人。常曰：「吾所以自至於此者，士大夫之力也，可不共乎！」恂學行並修，名重朝廷，議者稱其有宰相器。會恂早薨，莫不痛惜。謚曰威侯。恂兄弟及兄子、姊子以軍功侯者八人。恂數言閔業之忠，上以爲關內侯，官至遼西太守。袁宏曰：夫世之所患，患時之無才也；雖有其才，患主之不知也；主既知之，患任之不盡也。彼三患者，古今之同，而御世之所難也。觀寇恂之才，足居內外之任，雖蹔撫河內，再綏潁川，未足展其所能也。及在汝南，延儒生，受《左氏》，何其閑也！晚節從容，不得預於治體。夫以世祖之明，如寇生之智能，猶不得自盡於時，況庸主乎！期爲將，嘗先登陷陣，手自斬獲。軍每不利，賴期得振者甚數。爲人重信義，雖破邑降城，未嘗虜掠。在朝見不善，必犯主之顏。上嘗與期門近出，期頓首車前曰：「臣聞古今之戒，變生不意，臣誠不願陛下微行數出。」天子爲之迴輿。期疾病，其母問嗣者。期曰：「受國重恩，常懷慙負。若死有知，何以報國，何議嗣乎？」上親自臨禭，謚曰忠侯。
十一年春三月己酉，上幸南陽，過章陵，祠園廟。
初，公孫述遣大司徒任滿、翼江王田戎將數萬人據荊門，浮橋橫江，以絶水道，營壘跨山，以塞陸路。上遣吳漢、岑彭、臧宮將六萬兵擊荊門。詔岑彭曰：「大司馬習用騎兵，不曉水戰，荊門之事，一由征南而已。」
閏月，吳漢、岑彭率師攻之。時大東風，吹船逆流，直衝浮橋，因放火燒之。風怒火盛，短兵接戰，蜀兵驚怖。大軍遂順風並進，所擊無前。〔斬〕任滿，溺死者數千人。田戎退保江州。岑彭遂長驅入江關，令兵無得鹵掠，所過不受牛酒，見耆老陳漢恩德。百姓無不欣悅，開門請降。吳漢、臧宮自後而進。
六月，來歙、蓋延入武都，攻述將王元，破之，乘勝遂進。蜀人震恐，遣刺客刺歙。刀未出，歙召蓋延。延至見歙，涕泣不能仰視。歙叱延曰：「虎牙何以敢爾！今使者中刺客，無以報國，故呼巨卿，欲相屬以軍事，而反效兒女子啼泣乎！刀雖在身，不能勒兵斬卿邪！」延拭淚，具受所敕。辭畢，抽刀而卒。
上聞之，悼痛無已，贈中郎將印綬，謚曰節侯。喪還洛陽，車駕臨弔送葬，哀慟㱆欷，所褒顯賞賜甚厚。長子褒嗣。上嘉歙忠節，封歙弟由爲宜西侯。歙爲人信厚，言行不相違。雖銜命數年，出以喻囂，然往來之言，皆可復也。
上之臨喪，趙王良與張邯相逢城門中。道迫狹，敕邯旋，車傾。良怒，召門候岑遵困辱之。司隸校尉鮑永奏良大不敬。良尊重莫貳，上雖不從，而羣臣嚴憚焉。永辟平陵人鮑恢爲都官從事。恢亦抗直，不避彊禦。詔曰：「貴戚且斂手，以避二鮑。」其見重如此。
永字君長，上黨屯留人。父宣，守正不虧，爲王莽所誅。莽欲滅其子孫，上黨都尉路平承旨，欲害永。太守苟諫嘉宣忠節，置永府中，護全之。永數爲諫陳安漢室、禽姦臣之策。諫戒永曰：「機事不密則害生，禍倚人門。」會諫喪，路平復收永弟升。會新太守趙興至，歎曰：「我受漢茅土，不能致身立節，鮑宣之死，豈可害其子邪！」敕縣出升，復召永爲功曹。時有稱侍中止傳舍者，興欲出謁，永以爲非真，不宜。興遂駕往，永當州門，拔佩刀截鞅，興爲還車。數日，詔書下捕之，果矯稱使者，由是知名。
自魯郡太守爲司隸，行縣至霸陵，過更始冢，引車將下，從事諫止之。永曰：「北面事人，〔何〕忍不過其墓！雖以獲罪司隸不避也。」遂下車，盡哀。至右扶風，上苟諫冢。上曰：「奉使如此，可乎？」太中大夫張湛對曰：「仁者，百行之宗；忠者，禮義之主。仁不遺舊，忠不忘君，行之高者也。」上悅。
初，雲陽人宣秉字巨卿，爲御史中丞，遷司隸校尉。務舉大體，闊略微細，其政嚴而不苛，百僚亦敬憚之。上幸其府，見秉布被瓦器，食則魚飡，歎曰：「雖楚之二龔，不能過也。」即賜幃帳器物，拜爲司徒司直。俸祿皆以分九族，家無擔石之儲。
東海王良字仲子，亦爲司徒司直，行大司徒事。居貧守約，妻子不之官。司徒掾鮑恢嘗以事至蘭陵，過良家，見一婦人負柴而入，不知是良妻也。恢謂曰：「我司徒掾也，將歸京師，夫人得無有書乎？」婦人曰：「苦掾，無書。」既而問焉，乃良之妻也。恢歎息而去。故良之清貧聞於天下。良謝病歸。天子備禮徵，不得已載病至京師。道過友人。友人闔門不內，曰： 「不有忠言奇謨以取大位，是無其德也，曷爲往來屑屑不憚煩邪？」謝而不見。良遂稱病篤而歸，終身不起。
冬，岑彭以江州城固而糧多，留馮俊守之。彭引軍從涪江擊平曲。述遣汝寧王延岑、大司空公孫恢、將軍王元距廣漢，大司徒侯丹距黃石。彭令臧宮擊岑等，自泝都江擊侯丹，破之。時岑等盛兵沆水，〔宮〕（官）兵財千餘人，降附者四五萬口，軍食不足。蜀民各堅壁觀形勢。宮欲還，恐爲虜所制。會謁者將數百兵詣岑彭，宮乃矯製取謁者兵，踈行陣而多旗鼓。蜀人聞漢兵卒至，登山望之，旌旗滿谷，呼聲動山，莫不震懼。宮因其懼，縱兵大破之，斬公孫恢，死者萬餘人，王元降。即遂乘勝而前，所至皆降。岑彭既破侯丹，晨夜兼行二千餘里，徑赴武陽，別遣精騎馳廣都，去成都數十里，所至皆奔散。述大驚，以杖擊地曰：「是何神也！」
彭所營地名彭亡，彭惡之，欲徙，會日暮。其夜，蜀遣刺客刺彭，彭死。彭首破荊門，長驅武陽，將兵齊整，爲巴、蜀所稱，百姓思之，爲立廟武陽。謚曰壯侯。上思彭功，封其庶子淮爲穀陽侯。
上爲書喻公孫述，示以成敗。述得書歎息，以示光祿勳張隆。隆勸述降，述曰：「廢興命也。豈有降天子哉！」左右莫敢言。
岑彭之死，吳漢將精兵二萬自夷陵出犍爲。
十二年春，吳漢到南安，擊述弟永於魚涪津，破之，遂降武陽。
初，漢入犍爲界，諸縣多城守。詔令漢直到廣都，據其心腹，諸城自下。漢意難之。既進兵廣都，諸城皆降。又詔漢曰：「廣都去成都五十里，述若來攻，待其困弊而攻之，勿與爭鋒。述若不來，轉營逼之，彼必堅壁。」漢以連戰輒勝，便進兵，去成都十里。漢自將步騎二萬餘人水北作營，遣副將劉尚將萬餘人於南爲營，相去二十餘里。上聞之，大驚，讓漢曰：「如述出兵連綴副營，副營破，即公營亦破矣，恐公不能還自天上也。幸尚無他者，急還廣都。」
三月癸酉，詔曰：「巴、蜀民爲人所掠者，免爲庶人。」
夏六月，黃龍見於河東。
秋七月，馮駿破江州，殺田戎。
九月，述遣司徒謝豐、執金吾袁吉將十餘萬人攻吳漢，分兵守劉尚。漢力戰不利，漢謂諸將曰：「吾與諸軍逾越險阻，轉戰千里。今深入敵地，在其城下，勝則成功，敗則無餘，成敗在一舉矣。前夾江爲營，戰數不利。今欲徙水北營合於水南，同心一力，人自爲戰，何有不克哉！」饗士秣馬，潛軍夜合水南營。述不知，乃分兵距水北營，自將攻水南營。漢迎擊，大破之，斬謝豐、袁吉。會臧宮至，兵馬甚盛，遂進軍城下。述自將數萬人出戰，吳漢縱銳士奔之，刺述，洞胸。輿至營，以兵屬延岑，其夜述死。明旦，岑舉城降。吳漢悉滅公孫氏，並誅延岑。漢燔燒百姓，縱兵大掠。上聞之，詔讓吳漢、劉尚曰：「城中老母嬰兒，口以萬數，兵火大縱，可爲酸痛，甚違古人弔民之義！公等戴天履地，何忍行此邪？」
初，漢軍糧盡，具舟將退，謂蜀郡太守張堪曰：「禍將至矣。軍有七日糧而轉運不至，必爲虜擒，不如退也。」堪乃止漢，使毀軍以挑述，述果出戰，遂以破述。成都既平，堪先入其城，府藏珍寶，皆有簿券，秋毫無所取，慰撫吏民，蜀人喜悅。後遷漁陽太守。匈奴嘗以萬騎入漁陽，堪以數千騎擊破之，威震北邊，漁陽大治。
堪字君遊，南陽宛人。明帝時問蜀郡計掾樊顯曰：「前後太守誰最賢？」顯曰：「漁陽太守張堪仁足以惠下，威足以擒姦。前公孫述破時，珍寶山積，捲握之物，足富十世，而堪獨乘折轅車，布被囊而已。」上聞顯言，歎息良久。方徵堪，會病卒，天子悼惜之。
大司空李通以疾罷。通以布衣唱謀，有佐命之功，又尚寧平公主，甚見親重。通性謙恭，常欲避權勢，自爲宰相，謝病不視事，連年乞骸骨，上輒優喻之，以三公歸第養疾。通後固請罷相、以特進侯奉朝請，常與高密、膠東侯參議大事。車駕每幸南陽，遣使使祠通父守冢。
竇融與五郡太守還京師，官屬賓客轉轂千餘兩。融至，上涼州牧、張掖屬國都尉、安豐侯印綬，上遣使還侯印綬。引見，就諸侯位，賞賜恩寵傾京師。以梁統爲太中大夫。數月，拜竇融爲冀州牧，俄拜大司空。融以非國家舊臣，而爵位與吳公竝，每朝會進見，辭禮甚恭，上愈親厚之。融久不自安，數辭讓爵位，因侍中金遷口達至誠。又上疏曰：「臣融年五十三。有子年十五，質性頑鈍。臣朝夕教以經藝，不得令見天文、讖記。誠欲令肅恭畏事，恂恂修道，不願其才能，何況乃當傳以連城王侯故國哉？」每請間求見，上輒不許。融嘗罷朝，逡巡席後。上知融欲讓，使左右扶出之。他日將會，先詔融曰：「曩者知公欲讓，今相見，宜論他事，勿復言。」其殷勤若此。
梁統在朝，數言便宜。上書陳法令輕重，宜遵舊典，曰：「臣聞人君之道，仁義爲主，仁者愛人，義者治理。愛人故爲之除殘，治理則爲之去亂。是以五帝有流殛之誅，三王有大辟之刑。所以經世教民，除殘去亂也。故孔子曰： 『理財正辭，禁民爲非曰義。』高帝受命，奄有天下，製法定律，傳之後世，不易之科也。文帝寬柔，省去肉刑，他皆率由舊章，幾致刑措。武帝因資財富，多出兵命將，征伐遠方，軍沒民疲，豪傑犯禁，故增其二科，懲不盡節。宣帝聰明，親覽萬機，臣下奉憲，不失繩墨。元帝法令，少所改更，而天下稱治。至於成帝繼體，哀、平即位日淺，丞相嘉等猥以數年之間，虧除先帝舊律百有餘事，咸不厭人心，尤妨政事。伏見陛下權時撥亂，博施濟民，功逾文、武，德侔高皇，而反循季世末節，襲秉衰微之軌，非所以還初反本，據元更始也。願陛下擇其善者而從之，其不善者而改之，定不易之典，垂無窮之制，天下幸甚。」
事下公卿，光祿勳杜林諫曰：「夫人情挫辱，則節義之心損；刑網繁密，則苟免之行生。聖帝明王知其如此，故深識遠慮，動居其厚。故湯去三面之網，《易》著三驅之義，所以德刑參用，而示民有恥。漢德寬厚，民無二心，軍士左袒，樂爲劉氏，多恩之所致也。至其後世，不能以德，而勤於法。故有吹毛求疵，詆欺無限，桃李之饋，集以成事。於是家無全行，國無廉夫，上下相循，法不能止，而仁義之風替矣。陛下覽得失之要，深知其原，故破觚爲圓，建斲爲樸，法簡易遵，網疏易從，海內頌政，不勝其喜。宜如舊制。」上從林議。

統徙封陵鄉侯，出爲九江太守，治甚有跡，吏民畏愛之。統有子九人，而松最知名。次竦，弱冠能教授，善屬文。袁宏曰：自古在昔，有治之始，聖人順人心以濟亂，因去亂以立法。故濟亂所以爲安，而兆衆仰其德；立法所以成治，而民氓悅其理。是以有法有理，以通乎樂治之心，而順人物之情者。豈法逆人心而可使衆兆仰德，治與法違而可使民氓悅服哉？由是言之，資大順以臨民，上古之道也；通分理以統物，不易之數也。降逮中世，政繁民弊。牧之者忘簡易之可以致治，御之者忽逆順之所以爲理。遂隳先王之大務，營一時之私議。於是乎變詐攻奪之事興，而巧僞姦吏之俗長矣。陵遲至於戰國，商鞅設連坐之令以治秦，韓非論捐灰之禁以教國，而修之者不足以濟一時，持之者不能以經易世。何則？彼誠任一切之權利，而不通分理之至數也。故論法治之大體，必以聖人爲準格；聖人之所務，必以大道通其法。考之上世則如彼，論之末世則如此。然則非理分而可以成治者，未之聞也。若乃變詐攻奪之事興，而飾智謀權冊以勝之；巧僞姦利之俗長，而設禁網陷穽以餌之；患時世之莫從，懸財賞行罰以驅之；毒爲下之訐逆，厚威網殺伐以服之。斯所謂勢〔利〕（力）苟合之末事，焉可論之以治哉！先王則不然。匡其變奪則去其所爭，救其巧僞則塞其淫情。人心安樂，乃濟其難以悅之，又何不從之有焉？人情惡侵，則正其分以齊之，又何訐逆之有焉？推此以治，則雖愚悖凶戾者，其於身也，猶知法治，所以使之得所而安其性者也。故或犯治逆順，亂倫反性者，皆衆之所疾而法之所以加，是警一人而千萬人悅，則法理之分得也。夫然，則上下安和，天下悅服，又何論於法，逆於理，理與法違哉？