
濤來勢轉雄，獵獵駕長風。
雷震雲霓裏，山飛霜雪中。
激流起平地，吹澇上侵空。
翕闢乾坤異，盈虛日月同。
艅艎從陸起，洲浦隔阡通。
跳沫噴巖翠，翻波帶景紅。
怒湍初抵北，卻浪復歸東。
寂聽堪增勇，晴看自發蒙。
伍生傳或謬，枚叟說難窮。
來信應無已，申威亦匪躬。
衝騰如決勝，迴合似相攻。
委質任平視，誰能涯始終。

