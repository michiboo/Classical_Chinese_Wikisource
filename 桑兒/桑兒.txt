　　揚州市上有一種惡少年，青衣巨辮，貌赳赳，名日桑兒。東市斫，西市剢，詐取鄉人財為生活，官法不能逞，亦不畏。大肆商賈憚之，三節皆有規例。或以破頭巾，或以破草屨，遣人送肆中，見即給錢如左券。
　　有熊姓名毅者，亦桑兒，尤兇悍，好博，益困頓。歲暮，風雪滿城，饑甚，意步長街，尋鄉愚中弱者而魚肉之。至小東門古巷口擁鼻行，突有一物礙足，滑澾幾傾跌。抬得審顧，乃布袱，中裹朱提十餘兩。袱膩垢幾滿，且補綴，知非富兒物。窮漢暴得財，大喜，既而自思生平惡籍何德能獲財，抑神明戲我耶？再審視，翹邊細紋，零星小錠，為銀無疑。又思此若富兒物，取之猶嫌少、嫌遲，若窮人有急難要需，一旦傾墮，則性命終矣。思再三，毛髮森豎，乃懷金忍凍坐候之。少時，一人若公役狀，蒙袂輯屨，貿貿然來，掩涕折腰，若尋物狀。轉至巷口，驚視熊，熊若不知，起隨之行。夫已氏前之，熊後之，跬步不離。怒氣叱熊，熊不語，惟冷笑。須臾，若人大哭曰：「吾其死乎，負床頭人矣！」熊緩詢之，曰：「告爾亦何裨益？」曰：「子試言之。」曰：「吾佟姓，充甘泉催租隸，欠官賦，敲撲比限，家無長物，頃掃數比尤急，某告貸無門，不得已賣妻於塔院前賣酒王翁。翁猶不允，求再三，始受而給身價銀十五兩。正攜赴公庭，經巷口小遺，竟失落，覓無跡。行將就獄畢命矣，尚復何言？」熊曰：「爾袱何狀，爾銀若干件，記憶乎？」佟言之不誣，乃慨然探懷與之曰：「是此非耶？」佟驚喜，伏地叩有聲。復拉之縣門曰：「爾曷納之，吾與爾言。」佟曰：「諾。」心疑熊將索謝，然亦己所願也。少頃，復出，顧銀尚餘二兩，擬酬之。
　　熊挈之急向塔院行，見佟之妻已愁眉淚睫，為主人當壚滌器若婢妾。佟顧曰：「是耶？」曰：「然。」遂趨入，視主人正會計。遽呼曰：「來與爾言。」王見熊大驚，曰：「若何為？」曰：「爾曾私買人口乎？」王懾嚅曰：「我鬚髮如此，尚買妾媵乎？渠哀之不得已，始受之耳。」熊笑曰：「翁誤矣，此我之妻也。渠與我鄰且契好，渠比賦急，求我，我思慷慨義俠無如翁，明言之恐翁吝，故遣渠攜拙荊來，非賣於翁，實賺翁行仁義耳。拙荊粗醜，不足奉巾櫛，盍早遣珠還。不然一宵臥，明即不能辨清白。翁視我鐵丈夫，豈能戴綠頭巾者？」翁大怒，嘩且辨。熊亦怒曰：「花花世界，奪人妻耶！」翁呼曰：「蕩蕩乾坤，誑人財耶！」熊以頭觸酒爐，血被面，翁猶不少屈。熊遽掀案上石硯擲擊翁，幾碎其顱，幸少偏，然而酒甕破矣。鄰佑環視，皆笑翁老邁，不應買少婦。又勸翁：「何必與若較，渠慣受笞，臀上棒痕皴瘃厚，即鳴官，公門中無空手出入者，渠尚有分文去耶？」翁曰：「將若何？」鄰曰：「不如還妻於若。」翁曰：「女既珠還，銀亦當劍返也。」熊曰：「好男子無賴債之理，與爾券，煩眾署押。」鄰笑曰：「休矣！或爾遇橫財、得窖藏，不然，持券向海龍王索逋耶？」翁知不敵，太息曰：「嘻！八十歲老娘倒繃孩兒，無怪昨宵夢不祥，竟果然。速攜爾妻去，無誤乃公事。」熊遂左挈佟妻，右挈佟，向鄰略申謝，即笑顧兩口曰：「歸去來。」親送至佟所居，呼四鄰老幼男婦，告其顛末，且囑曰：「吾雖貧，實不忍視佟某慘別。今渠已破鏡重圓，即煩諸君好看顧，若渠再賣若妻，吾雖無賴，頭顱血不能白流也。」眾曰：「諾。敢不如命。」佟亦對夭誓，妻更泣且叩，不能仰。眾義之，欲留以飲膳。熊笑曰：「某豈以顱血圖哺吸耶？」佟以所餘之銀酬其德，曰：「我若愛爾財，子命休矣！」長笑搖手去，行如飛。
　　漸遠，自思腹尚餒，天又暮，奈何？姑妄行，或遇故人博一粥。行至三義閣畔，經大家花園後一帶牡蠣牆，梅花枝透出牆外，凍鵒歸林宿，其聲啁啾。又見新月上，其色昏黃。見一少年，短身軀，神志不定，逡巡牆下，若有窺伺。熊思此樑上君子耶？曷徐覘其異。忽牆內女子喚狸奴聲，少年學貓啼。又低問曰：「來乎？」少年悄應之曰：「來。」旋擲一包裹出，頃又擲二三。少年堆包裹，倚牆若梯階，倏一好女子貌姣媚，登牆踏包裹，少年扶之下，然後一一負於背，攜女子向南行。熊至是始恍然，知為大家婢僕潛亡者。急隨後大呼曰：「小子向何處去？」少年驚，舍女欲遁。熊又呼曰：「留下包裹逃生去！」果盡委之地。熊亦不窮追，遂攜婢踵門而告其主。主大駭曰：「爾能若是耶？何德而能代捕亡？」曰：「小人日於閥閱前攫人財，公僅呼叱，從未以半刺送公庭。日在覆載中，既寓目，敢忘大德耶？」言已崩角籲恩。問何需？曰：「求公恕婢子，若泥中人因此杖下斃，是小人冤𧕏也。」家主曰：「清白門不欲揚中冓醜，爾無婦，曷即攜去？」熊急辭曰：「小人無片瓦錐立，自顧不暇，更何力養妻子？」主曰：「南河下迎北三椽小衡茅，本佃人居，現以人去，屬爾居之。至包裹三四，已去之財，不欲復返，諒必黃白物，多寡憑爾福命，亦攜去作小貿易何如？」熊辭之，不獲，頓首謝。
　　主人遣僕持鑰送之往，笑曰：「便易爾，亦天緣也。若由此做好人，或反是一段佳話。」遂去。視其屋甚雅潔，几榻鐺臼略備。明日邀鄰家媼及佟妻代摒擋，草草成花燭。
　　熊雖桑兒中魁首，而貌甚清臒，年僅而立，婢甚喜之。視槖中皆細軟，質珠翠釵釧，得五百餘金。遂於臨河開酒肆，自著犢鼻褌，妻當壚，頗獲利，稍稍置田廬，時以佳果珍味進妻之舊主。昔日同儕時來擾，舊主左袒之，無恙。明年生一子，名天賜，甚聰穎，有膂力。佟後除役作貿易，亦得利，生女名意兒，甚慧麗。感熊恩，以意兒許其子。天賜，壯入行伍，隨楊將軍西征有功，官松桃協。熊夫妻年六十，覃恩封一品，更貤封外家。出則安輿弩馬，鮮服姣童，人爭呼之曰「熊老封翁」，猶背其子偷以金錢恤市上桑兒。
　　懊儂氏曰：損名喪節如桑兒熊君，可謂千夫所指，無疾將死者矣。而乃一念轉移，如響斯應。與人妻者，天亦與以妻。與人金者，天亦與以金，且與以佳麗多金之妻。卒之令子成名，翁猶矍鑠，一時列門之左右者，方且吮舐之不暇，敢道其所由來乎？噫！紅絲繫足之權，固不在月老也。

