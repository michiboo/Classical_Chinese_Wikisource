
生理無不盡，念君在中年。
遊道雖未深，舉世莫能賢。
筮仕苦貧賤，爲客少田園。
膏腴不可求，乃在許西偏。
四鄰盡桑柘，咫尺開牆垣。
內艱未及虞，形影隨化遷。
茅茨俯苫蓋，雙殯兩楹間。
時聞孤女號，逈出陌與阡。
慈烏亂飛鳴，猛獸亦以跧。
故人王夫子，靜念無生篇。
哀樂久已絕，聞之將泫然。
太陽蔽空虛，雨雪浮蒼山。
迢遰親靈櫬，顧予悲絕絃。
處順與安時，及此乃空言。

