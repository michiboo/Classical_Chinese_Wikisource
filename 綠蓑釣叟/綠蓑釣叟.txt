　　下阿村之西，天長界，村之東，高郵界也。天長南山有王十一者，與邑之呂道南，髫齡交，長尤莫逆。呂本富，王素窶，賴呂時周恤之。呂時年五十，遭鼓盆戚。王來唁，見呂子欣郎貌純謹，雖在縗絰中，淚雨面而氣宇頗佳，願以己女蕙娘適欣郎為婦。呂固早審蕙娘柔婉，工操作烹飪，時正以中饋慮，聞之破涕笑，即浼戚屬為冰，締絲蘿焉。
　　明年呂病且篤，醫藥罔效。忽一夕，扶病乘藍輿，呼健兒舁木箱二，篝燈走至王所。寒暄慰藉已，即屏人涕泣告之曰：「僕與君雷陳也。」頃又以藐孤託：「我子即君子矣，君即不憐吾子，能不愛爾女乎？吾旦暮人耳，子甫冠，物力艱難所不識，即與陶猗業，當隨手罄，且吾族多虎狼班，擁資遭不測。今攜來白鏹五千兩，預儲君處，俟吾子成立，當陸續與之。乞君毋遽泄。」言已，啟木箱示之，則燦燦者皆朱提充牣如其數。王矢心自明不負故人託，遂收藏焉。
　　時蕙娘已十六歲，潛於屏曲，聞翁語甚悉，心喜翁之老謀深算也。是日為古花朝，王即以廳事左廂為呂安榻，命女出拜翁，翁甚喜，杯酒盤桓，強盡一爵。明日回，病更劇，延四五日遂逝。王來唁，大哭，為東床摒擋一切皆貼妥。欣郎苫塊涕泣，罔知所措。心疑翁固善居積者，當扃之犢中，潛覘之，惟衣履書籍而已。大驚，告王，王集僮僕族戚同搜之，僅於床頭藤篋中得數百金，莫不疑駭。或疑其有窖藏也，問欣郎，郎茫然。遂以半畢葬事，以半為郎供饘粥。一時僕人皆星散，族戚鹹冷眼。
　　居三年，欣郎亦憔悴甚矣，鬻宅西小圃得五百金，浼冰人請於王，願於花朝後二日行親迎禮。王有難色夜：「欣郎茸闒，吾女於歸，能吸風為活耶？」冰以鬻圃告，始允其請。王於斯時，已漸漸殉田畝，起廈屋，入則廝養，出則車馬，類大家矣。且田有秋，賈有獲，貌揚揚自負。蕙娘入門，性藹貌柔，伉儷殷渥。而欣郎金漸耗，始猶貨几榻，久更鬻衣裘，告貸無門，一貧如洗，時對蕙娘泣。蕙娘曰：「郎無已，其走貸於吾父乎？吾父向得翁資助，人所知也，當不汝靳。」欣郎懷慚試為之，果得十餘千文歸。旋又不支，再試之，得數千。再試之，得數百。再試為之，則丈人大吒曰：「豎子，吾豈若量錢斗耶？吾夫婦行就木，賴此數貫錢了暮年，爾夫婦不自謀生活，吾豈能填爾無底壑哉？」欣郎慟哭歸，僵臥聽飢腸雷轉而已。時蕙娘正望槁砧攜錢回市米，睹此狀，問而知其詳，猶疑老父以謀生朂婿耳，曰：「郎再去，當不汝吝。」即憤然曰：「卿父本不欠我逋負，安能屢索無厭耶？」女癡立久之曰：「飢究不能忍，妾歸謀於父，或得小潤澤，未可定也。」女歸寧，泣告於王曰：「婿無能，惟老父憐之。」王對女言，與對婿相彷彿，且刺刺作斷絕語曰：「吾非不愛女，若呂家兒餓斃，拼養女以終其身。」女唏噓曰：「若婿斃，女亦義不獨生。」曰：「癡妮子，家中少爾噉飯處耶？」女低告曰：「父心誠苦矣，奈目前燃眉待撲，奈何？」曰：「兒究奈何耶？」曰：「昔之五千金，兒亦未敢泄，否則早向父討去，不知又花銷奚似耳。」王大詫曰：「何處有五千金，曷不用之？」曰：「父忘卻耶？昔我翁易簀前數日，親至我家，以木箱二付父存儲之，以救婿飢。父忘卻，兒固未忘。」王大吆喝曰：「妮子亂道哉，爾翁物故，僅留床頭數百金，眾所目睹。安得有如許在我處耶？論父子情，當飯汝，若索債，父所不懼。」即麾之速出。
　　女大哭，告於母，母病甚，亦惟有嗟歎了之，終不知其究竟。王又大嚄曰：「即如爾言，券安在？」女至是始悉父之狡賴負故人矣，忍枵腹，盛氣出門。歸始以實情告郎，郎憤激浼訟師作詞控於宰。宰得王賂，置不理。再控，質於庭。問何據？以女言對，呼女至，女宛轉泣訴當日寄銀狀，宰終以無券不能憑，命逐出。欣郎大呼曰：「為民上者固懵懵者耶？世有其子而忍誣其父者？民不敢控也！」宰惡其憨，呼批頰。郎大罵，遂笞其臀而逐之。由是夫婦益困，貨所居，棲茅棚，三餐常不給。
　　會歲祲，夫婦乃挈一兒一女逃荒於甓湖之濱，四圍煙綠，進止無門，時相對泣，兒女皆啼，乃私議曷對面投繯死，當為厲鬼，殺負心人。解帶系路旁枯樹，已伸頸就死，忽蕭蕭蘆葦中，有綠蓑釣叟刺船出，古貌蒼顏，持竿投餌，舵尾一僮一婢，亦明靚動人，嘔啞弄槳，方出淺港，叟驀見男女將雉經，乃大呼曰：「癡男女，有何不了而尋此短見？」急命僮婢速解救，臥地少頃遂蘇，哀哭曰：「某固不願生者！」叟擲竿，親來慰問，即藉綠莎坐與絮語。欣郎約略訴冤苦，叟掀髯大笑曰：「是亦值得一死耶？」即以舟載夫婦兒女同歸村。村在綠柳陰中，竹籬茅舍，阡陌交通，室內彝鼎圖書，佈置安好。命僮婢食以魚羹香稻飯，至是始獲一大飽。逾數日，欣郎跼蹐告愧，叟呼而語之曰：「爾尚能受撲責耶？」曰：「身已辱矣，又何恤焉？」曰：「此事老夫即能了當。」指僮婢曰：「若輩亦頗可了之，但恐駭俗。今設一策，使若自投供，以快神人何如？」曰：「願如翁教。」即袖出一詞授之曰：「郵之邑宰邵陽公，能吏也。惟性剛愎，好上人，爾若能如是如是，即拘負心人至，雙手還原物矣。」乃授以計。使附便舟抵郵城，鶉衣百結，同詣宰署，坐階下。候宰升座決獄，欣郎乃夫婦作反目狀，始唧噥，繼叫號，爭競不相下。胥役禁之，猶喧呶不已。宰怒，呼執而跪，叱之，即大言曰：「民乃隔省人，非鄰省之大父母所能轄也。」公愈怒，簽下命笞臀。又呼曰：「公笞我，如民有冤，抑能為民伸耶？」曰：「到處官治到處民，能笞汝即能直汝。」郎乃俯而受杖，杖畢，袖出詞一紙，慟哭哀訴，聲振堂皇。宰閱而憐之，命寄居廡下，給飲食。潛於幕府議謂：鄰邦無罪民，若何拘至？時幕賓某亦智士也，搔首再四曰：「得之矣。」午夜出盜囚於獄，潛教之曰：「明日官訊汝，汝攀天長南山王某為窩贓家，即活汝於法。」盜曰：「諾。」明日訊盜如幕府言，即飛符遣幹捕過甓社湖，天長宰以事關盜情，不敢袒，縶王付捕，置木籠中。舁歸，即投之獄中。王於此時，已魂魄飛越，自思生平從不與綠林交涉，而羈攣緣繼，低頭仰獄吏之尊。吏呵之曰：「王十一，富豪也，乃為盜媒耶？鬼使之耳！若鏗吝，當敲爾狗脛股。」王懼，作書使家人以青蚨遍賂之，耗數百金。翌日，宰升堂鞠之，王大呼曰：「民無罪。」宰笑曰：「吾亦知爾無罪。」呼盜質之，時欣郎夫婦已潛伏於宰之座後矣。少頃，盜至，垢面蓬頭，白睛睒閃，類鬼物。見王大笑曰：「王君無恙耶？」王云：「我與爾從不相識。」盜乃大罵曰：「負心奴，一作財東，即忘故人。爾門巷奚似，屋宇奚似，屋內什物又奚似，且某年古花朝日，既夕，我以木箱二，貯白金五千兩付爾，爾奈何忘之？」王曰：「噫，是何言與？若金乃我女阿家翁留以遺吾婿者，豈爾物耶？」宰即拍案問王曰：「爾婿爾女安往？」曰：「若不肖已雙雙物故矣。」宰乃呼欣郎夫婦出，與之對質，而仍系盜於獄。王又閃供，批頰墮牙，始吐其實。即勒令繳母銀如數，完子銀如數，臨釋仍與以杖三百。
　　欣郎領銀，拜謝將歸。公叱之曰：「若能自立耶？」曰：「能。」曰：「能即在此小負販，吾調護爾。」曰：「感甚。」曰：「究誰為爾謀，曷明告我？」欣郎以綠蓑釣叟對。宰遣人蹤跡之，至則煙水茫茫，伊人已遠。後欣郎居郵，漸起家成富室。而王則棒瘡潰爛，餘資供藥餌，貧如婿之當日，為里人所不齒雲。
　　　　懊儂氏曰：綠蓑把釣，隱者事也，而辭意又近乎俠，乃為人捉刀，又何其俗哉？或者睥睨冠裳，視同兒戲，卒使宰官動色，趙璧復完，譬之強鱗貪餌而上竿也，若王十一者，叟視之，直鱉不若矣，笭箵中恐不容此物。

