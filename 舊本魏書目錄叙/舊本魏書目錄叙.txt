《魏書》，十二紀、九十二列傳、十志，凡一百一十四篇，舊分為一百三十卷，北齊尚書右僕射魏收撰。
初，魏史官鄧淵、崔浩、高允皆作編年書，遺落時事，三不存一。太和中，李彪、崔光始分紀、傳、表、志之目。宣武時，邢巒撰《高祖起居注》，崔鴻、王遵業補續，下逮明帝。其後，溫子昇作《莊帝紀》三卷，濟陰王暉業撰《辨宗室錄》三十卷。魏末山偉以代人諂附元天穆、尒朱世隆，與綦雋更主國書，二十餘年，事跡蕩然，萬不記一。
北齊文宣天保二年，詔魏收修魏史。博訪百家譜狀，搜采遺軼，包舉一代始終，頗為詳悉。收所取史官，本欲才不逮己，故房延祐、辛元植、眭仲讓、〈［校註：原作「睦仲」，據《北齊書》改。說見北齊書卷三十七、卷四十五校記。〕〉刁柔、裴昂之、高孝幹皆不工纂述，其三十五例、二十五序、九十四論、前後二表、一啟，咸出於收。五年，表上之。悉焚崔、李舊書。收黨齊毀魏，襃貶肆情，時論以為不平。文宣命收於尚書省與諸家子孫訴訟者百餘人評論。收始亦辯答，後不能抗。范陽盧斐、頓丘李庶、太原王松年，並坐謗史，受鞭配甲坊，有致死者。眾口沸騰，號為「穢史」。時僕射楊愔、高德正用事，收皆為其家作傳，二人深黨助之，抑塞訴辭，不復重論，亦未頒行。孝昭皇建中，命收更加審覈。收請寫二本，一送並省，一付鄴下，欲傳錄者，聽之。羣臣競攻其失。武成復敕收更易刊正。收既以魏史招眾怨咎，齊亡之歲，盜發其冢，棄骨於外。
隋文帝以收書不實，平繪中興書敍事不倫，命魏澹、顏之推、辛德源更撰《魏書》九十二卷，以西魏為正，東魏為偽，義例簡要，大矯收、繪之失，文帝善之。煬帝以澹《書》猶未盡善，更敕楊素及潘徽、褚亮、歐陽詢別修《魏書》。未成而素卒。唐高祖武德五年，語侍中陳叔達等十七人分撰後魏、北齊、周、隋、梁、陳六代史，歷年不成。太宗初，從祕書奏，罷修《魏書》，止撰《五代史》。高宗時，魏澹孫同州刺史克己續十志十五卷，魏之本系附焉。《唐書·藝文志》又有張大素《後魏書》一百卷、裴安時《元魏書》三十卷，今皆不傳。稱魏史者，惟以魏收書為主焉。
孔子稱「質勝文則野，文勝質則史」。三代文章，莫盛於周。東周、秦、漢雖戰爭喪亂，前古遺風餘烈，流而未絕。賢君忠臣蹈道之徒，功業行誼，彰灼顯布。高才秀士，詞章論議，諫諍辯說，嘉謀奇策，皆可以驚聽動俗，為後世軌範。而左丘明、司馬遷、班固，以良史之才，博學善敍事，不虛美隱惡，故傳之簡牘，千餘年而不磨滅。東漢、魏、晉，去聖人稍遠，史官才益淺薄。永興失政，戎狄亂華，先王之澤掃地盡矣。
拓跋氏乘後燕之衰，蠶食並、冀，暴師喋血三十餘年，而中國略定。其始也，公卿方鎮皆故部落酋大，雖參用趙魏舊族，往往以猜忌夷滅。爵而無祿，故吏多貪墨；刑法峻急，故人相殘賊；不貴禮義，故士無風節；貨賂大行，故俗尚傾奪。遷洛之後，稍用夏禮。宣武柔弱，孝明沖幼，政刑弛緩，風俗媮惡，上下相蒙，紀綱大壞。母后亂於內，羣盜撓其外，禍始於六鎮，釁成於尒朱，國分為二而亡矣。雖享國百餘年，典章制度，內外風俗，大抵與劉、石、慕容、苻、姚略同。道武、太武暴戾甚於聰、虎，孝文之強，不及苻堅。其文章儒學之流，既無足紀述，謀臣辯士將帥功名，又不可希望前世。而修史者言詞質俚，取捨失衷，其文不直，其事不核，終篇累卷，皆官爵州郡名號，雜以冗委瑣曲之事，覽之厭而遺忘，學者陋而不習，故數百年間，其書亡逸不完者，無慮三十卷。今各疏於逐篇之末。然上繼魏、晉，下傳周、齊、隋、唐，百六十年廢興大略，不可闕也。
