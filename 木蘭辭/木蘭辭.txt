作者不明，為中國自南北朝時代開始流傳的一首敘事詩，訴說女英雄木蘭代父從軍的傳奇故事。
《古詩賞析·十一》引《名勝志》載：「木蘭村在湖廣黃州府治北六十里，其上有木蘭將軍場。『木蘭』者，朱氏女，詐為男子，代父西征。」

唧唧復唧唧，木蘭當戶織。
不聞機杼聲，惟聞女嘆息。
問女何所思？問女何所憶？
女亦無所思，女亦無所憶。
昨夜見軍帖，可汗大點兵。
軍書十二卷，卷卷有爺名。
阿爺無大兒，木蘭無長兄。
願為市鞍馬，從此替爺征。

東市買駿馬，西市買鞍韉。
南市買轡頭，北市買長鞭。
朝辭爺孃去，暮宿黃河邊。
不聞爺孃喚女聲，但聞黃河流水鳴濺濺。
旦辭黃河去，暮至黑山頭。
不聞爺孃喚女聲，但聞燕山胡騎聲啾啾。

萬里赴戎機，關山度若飛。
朔氣傳金柝，寒光照鐵衣。
將軍百戰死，壯士十年歸。

歸來見天子，天子坐明堂。
策勳十二轉，賞賜百千強。
可汗問所欲，「木蘭不用尚書郎。[1]
願借明駝千里足[2]，送兒還故鄉。」

爺孃聞女來，出郭相扶將。
阿姊聞妹來，當戶理紅妝。
小弟聞姊來，磨刀霍霍向豬羊。
開我東閣門，坐我西間床。
脫我戰時袍，著我舊時裳。
當窗理雲鬢，對鏡貼花黃。
出門看伙伴，伙伴皆驚惶：
「同行十二年，不知木蘭是女郎」。

雄兔腳撲朔，雌兔眼迷離。
兩兔傍地走，安能辨我是雄雌？


【唐】韋元甫
木蘭抱杼嗟，借問復爲誰。
欲聞所戚戚，感激彊其顏。
老父隸兵籍，氣力日衰耗。
豈足萬里行，有子復尚少。
胡沙沒馬足，朔風裂人膚。
老父舊羸病，何以彊自扶。
木蘭代父去，秣馬備戎行。
易卻紈綺裳，洗卻鉛粉妝。
馳馬赴軍幕，慷慨攜干將。
朝屯雪山下，暮宿青海傍。
夜襲燕支虜，更攜于闐羌。
將軍得勝歸，士卒還故鄉。
父母見木蘭，喜極成悲傷。
木蘭能承父母顏，卻卸巾韝理絲簧。
昔爲烈士雄，今爲嬌子容。
親戚持酒賀父母，始知生女與男同。
門前舊軍都，十年共崎嶇。
本結弟兄交，死戰誓不渝。
今者見木蘭，言聲雖是顏貌殊。
驚愕不敢前，歎息徒嘻吁。
世有臣子心，能如木蘭節。
忠孝兩不渝，千古之名焉可滅。


