
王客者失其名及鄉里，常攜筇挈籃引一斑犬往來邛僰間，以採藥為事。多止於荒廟廢寺中，雖雪霜風雨亦無所避。優遊市肆，人或問修養之道，即默而不對。好事者多飲之以酒。積數年，形貌服飾未嘗更易。天禧戊午歲春，自言遊青城山迴。時臨邛宰師仲冉頗好道藝，思見其人，即令召之與語。且曰：「飲酒否？」對曰：「某有少藥，君能服之。某亦飲酒。」師侯受藥，各飲數杯。款話移時云：「吾儕野人，心近雲鶴。久居城市，頗思歸鄉，誠有奉託。」辭出，往故驛路去。師侯餌藥，漸覺輕安。專令人訪之。至四月二十七日，獨攜杖負笈往臨溪路一里間，有寺曰國寧。遂於寺門下坐，行人問之，曰：「日將暮矣，於此久坐何為？」答曰：「我有師在此。」至暝，忽暴卒於門下。鄉耆聞官，權瘞於道左。至六月，師侯聞之，曰：「曩所言久別家山，頗思歸鄉，斯之謂乎？」遣吏趙秀往彼焚之，發其屍，顏貌如生，手足皆軟，若熟寐焉。頃之，身下清泉湧出，浮屍而起，遂就沐浴之，鄉村聚觀，或以衣服斂之，兼及設酒饌而祭者，師侯曰：「吾聞仙人不死，脫有死者乃屍解也。此人真解化乎，身雖委蛻，神未遐逝」自輟俸以瘞之，且旌異人也。前所言「有師在此」，其是之謂乎？休復嘗讀《登真隱訣》，謂仙道有昇天躡雲者，遊行五嶽者，服餌不死者，屍解而仙者，忽有蹔遊太陰，自有太一守屍，三魂營骨，七魄衛肉，胎靈錄氣。雖以鐵石牢固藏閉，終至煉形數滿，當自擘石飛空而仙者。夫得道之士，入火不爍，入水不濡，躡空如履實，觸實如蹈虛，雖九地之厚，巨海之廣，八極之遠，萬方之大，應倏而至，何所拘滯耶？所以然者，形與道合，道無不在，毫芒之細，萬物之眾，道皆有之，今備錄者，與王客張本也。
崔尊師名無斁。王氏據蜀由江吳而來，託以聾聵，誠有道之士也。每觀人書字而知其休咎，能察隱伏逃亡，山藏地秘，生期死限，千里之外骨肉安否，未嘗遺策。時朝賢士庶奉之如神明。龍興觀道士唐洞卿令童子以器盛蘿蔔送杜天師光庭。值崔在院門坐，遂乞射覆。崔令童子於地上劃一箇字，童子劃一「此」字。崔曰：「蘿蔔爾。」童子送迴，拾一片損梳置於器中，再乞射覆，崔曰：「劃字於地童。」子指前來「此」字。崔曰：「梳爾。」洞卿怪童子來遲，童子具以崔射覆為對。洞卿久知崔有道，令童子握空拳再指「此」字。崔曰：「空拳爾。」洞卿親詣崔曰：「一字而射覆者三，皆不同。非有道詎能及此。」崔曰：「皆是童子先言，非老夫能知爾。『此』字象蘿蔔，亦象梳，亦象空拳，何有道邪？「崔相字託意指事皆如此類。王先主自天復甲子歲封蜀王伯盛之後，展拓子城西南，收玉局化，起五鳳樓，門五門。雉堞巍峨，飾以金碧，窮極瑰麗，輝煥通衢。署曰：「得賢樓為當代之盛。玉局化尊像。並遷就龍興觀。以其基址立殿宇，廣庫藏。」時杜天師詣崔曰：「今主上遷移仙化，其有證應乎？」崔歎息良久，言曰：「皇嗣作難爾。」甲戌歲，果偽皇太子元膺叛，尋伏誅。後杜天師謂崔曰：「有道之士，先識未然。」崔曰：「動局子亂，必然之事。何有道先識者哉？」杜天師曰：「此化畢竟若何？」崔曰：「局必須復，非王氏不可也。」先主殂，少主嗣位。明年再起仙化以為王氏復局之驗也。聖宋大中祥符甲寅歲，知州諫大夫淩公策奏乞移王先主祠，取其材植以修此化，土木極備，樓殿壯麗。工木未畢，或於玉局洞中出五色雲。觀者千餘人，移時而散。尋畫圖呈進，降詔獎諭。即崔所言王氏復局之事，證應何其遠哉。休復嘗讀《仙傳拾遺》云：二十四化各有一大洞，或深廣千里、五百里。其中有日月飛精，謂之伏辰之根，下照洞中，與人間無異。有仙王、仙官卿相輔佐，如世之職司。凡得道之人，積功遷神返生者，皆居其中，以為民庶。每年三元八節，諸天上真下降洞中，以觀其理善惡。人世生死興廢、水旱風雨，皆預關於洞府。及龍神祠廟、血食之司，皆洞府之統攝也。二十四化之外有青城、峨眉、益登、慈母、繁陽、嶓蒙等洞，又不在十大洞天並三十六洞天之數。洞府之仙曹亦如人間之州郡爾。夫天之所有誰能廢之？違天必有大咎，子亂之禍能無及此乎！
范處士名德昭蜀人也。不知所修之道，著《通宗論》、《契真刊謬論》、《金液還丹論》。偽蜀主頻召入內，問道稱旨，頗優禮之。處士談論多及物情，以鑒戒為先。蜀人每中元節多生五穀，俗謂之盆草，盛以供佛。初生時介意禁觸，謂嘗有雷護之。既中元節後即棄之糞壤。處士太息曰：「豈知聖人則天之明，生其六氣，因地之性，用其五行，斫木為耜，揉木為耒，耒耨之利，以教天下播種五穀，以育於人。而不知天地生育之恩，輕棄五穀，如是宜乎神明不祐而云獲禍。悲夫！
李處士名諶，學識精博。嘗講五經，善誘，誨人問無所隱。四十餘年以束修自給。每講《春秋》嘗云：「孔聖見周德下衰，諸侯強盛，雖有典禮而不能舉，雖有賞罰而莫得行，孔子因是筆削魯史，上遵周公之制，下明將來之法，以褒貶而代賞罰，俾夫善人知勸而淫人知懼也。左丘明魯國史官，受經於孔子，恐七十弟子各生異端，失其大旨，遂以諸國簡牘博採眾記而作傳焉。其傳忽先經以始事，忽後經以終義，忽依經以辯理，忽錯經以合異，廣記備言，以成一家之通體爾。」杜征南不思孔子修經與《詩》、《書》、《周易》為等列；丘明之傳當與司馬遷、班固為等列，豈合將經之年與傳之年相附，參而貫之？將令學者素無資稟，縱意自裁，但務聲律，罔知古道。將周孔之聖賢，班馬之文章皆不由茲製作，靡得而達焉。然皇王帝霸之道，興亡理亂之體，其可聞乎？遂引證當時。以《左傳》文為《春秋》者數人，今不具錄。休復屢見失其旨歸如處士之言者。倘能使春秋自為經，左氏自為傳，則不迷於後生者矣。
偽蜀子城西南隅有道士，開卜肆，言人之生平休咎皆如目睹。偽蜀廣政中，進士蘇協、杜希言同往訪之。道士謂蘇曰：「秀才明年必成名。」蘇未甚信之。道士曰：「成固定矣，兼生貴子。」時內饋方孕，逼期因是，積以為驗。顧杜曰：「秀才成何太晚耶。」杜不樂以為妄誕，慍而退。明年春蘇於制誥賈舍人下及第，杜果無成。蘇過杏園燕生一子，即易簡也，至禮部侍郎、參知政事。杜方悟道士之言，遂再謁之，問名第，「雖云晚成，未審祿始何年，秩終何地？」道士曰：「秀才勉旃必成大名。然其事稍異不能言之。」杜生請之，曰：「君成事之日在蘇先輩新長之子座下。」杜曰：「若保斯言，欲辭福祿得乎？」道士曰：「從此以往，未之或知也。」其年蘇授彭州司法參軍改陸州軍事推官。聖朝伐蜀，赴闕累任外官。其子果以狀元及第。端拱二年，由翰林學士知舉。杜始得成都解南宮奏名登第，授常州軍事推官。不祿。時子弟僑遊京師見杜，云鄉知唯吾友一人。見某老成，遂言老成之始末，故得書之。然「死生有命，富貴在天」何道士見之遠也。
偽蜀舉人張洸字海上，雍熙丙戌歲往嘉州謁平羌令。船次平羌溉下夜泊，忽夢二人容貌端儼，白衣華煥。於洸前俯伏求救。洸覺。惟聞船棧下跳躑之聲不已。視之乃二鯉魚焉。洸性躁急，不能容物，怒此魚撓其寢，遂扶棧取魚，棄於江中。既而就寢，復夢二白衣持大蒜數頭懇謝而去。遲明方悟，向夢者魚也。至於平羌因以夢告平羌令。令曰：「君之夢祥符也。放魚所感蒜者筭也。當延君筭爾。」洸至晚年著《後隱書》三卷，亦紀夢魚之事，享壽七十八而卒。
陵陽至道觀主費禹珪字天錫，文學優贍，時輩所稱。偽蜀嘗應進士舉名絢。或夢衣錦在井中。覺後自喜曰：「及第衣錦遊鄉井爾。」他日因與知軍事推官蘇協論，「名第皆由陰注，凡舉人將歷科場多有異夢。」禹珪因言前夢。蘇曰：「非佳夢爾。衣錦井中是文章未顯之兆。」費不悅。來春果下第。歸鄉因告蘇曰：「人生百年，有如風燭，止可怡神養志，詩酒寄情，更不能為屑屑之儒，誠有雲棲之志矣。」蘇曰：「世祿暫榮，浮生如寄，唯登真履道可後天為期也。某有豎子，雖愚請教授之。」即參政侍郎也。洎明年，聖朝伐蜀，蘇上京歷任，至太平興國年中，授開封府司錄參軍，不祿。休復嘗讀醫書云：人藏氣，陰多則夢數，陽壯則夢稀，有夢亦不復記之。夫瞽者無夢，愚者少夢，故騶皂百夕無一夢。乃知夢者，習也。又不獨至人者哉。頃有一士人能原夢，遂撰一夢，請占之，災祥皆驗。他日告云：「吾實無夢，向者夢，吾撰也。聊以試君，皆驗，何也？」原夢者曰：「意形於言，災祥隨之。何況夢筆夢松者乎。」則知夢者不可以一事推之爾。
馮山人名懷古字德淳，遂寧人也，有人倫之鑒，善辯山水地理。太平興國中於青城山三蹊路牛心山前看花，山後因卜居立三間大閣，偃息於中。居常所論皆丹石之旨。以吐納導引為事，博採方訣，歌頌圖、記丹經，道書無不研考。每遇往來者，有服餌者，有入室求仙者，有得雜藝者，有能製服諸丹石者，復有誇誕自譽壽過數百歲者，有常與神仙往還者，欲傳之者，以方書為要授之者，以金帛為情盡皆親近承事之，雖伎藝無取，皆以禮接之。咸平中，成都一豪家葬父，遍訪能地理者選山卜穴。凡數歲方得之。因令馮看之。馮曰：「陵迴阜轉，山高隴長，水出分明，甚奇絕也。」主人云：「自葬之後，家財耗散，人口淪亡，何奇絕也如是耶？」山人曰：「頗要言之。凡萬物中人最為靈，受命於天，與物且異，而有貴賤，各得其位，如鳥有巢棲，獸有穴處，故無互相奪者也。此山是葬公侯之地，豈常人可處，所以亡者不得安，存者不得寧。」《易》曰：「負且乘致寇至，小人而乘君子之器。」其是之謂乎？
李四郎名玄字廷儀。其先波斯國人，隨僖宗入蜀授率府率。兄珣有詩名，預賓貢焉。玄舉止溫雅，頗有節行，以鬻香藥為業，善弈棋，好攝養，以金丹延駐為務。暮年以爐鼎之費家無餘財，唯道書藥囊而已。嘗得耳珠先生與青城南六郎書一紙，論淮南三煉秋石之法。每焚香熏之。有一桃核杯，圍可寸餘，紋彩燦然，真蟠桃之實爾。至晚年末而服之。雍熙元年春，遊青城山，於六時岩下溪水中得一塊石如雁卵，色黑，溫潤，嘗與同道者玩之。一日誤墜於地碎為數片，其中空焉，可容一合許物。四畔皆雕刻龍鳳雲草之形，文理纖妙，皆甚奇異，殆非人工。或曰此神仙所玩之物矣。
