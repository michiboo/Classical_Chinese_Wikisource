
大中祥符辛亥春，知益州樞密直學士任公中正張筵賞花於大慈精舍。時有州民王氏獻一合歡牡丹。任公即圖之。時士庶觀者闐咽竟日。且西蜀自李唐之後，未有此花，凡圖畫者唯名洛州花。考諸舊說，謂之「木芍藥」。牡丹之號蓋出於天寶初。按《酉陽雜俎》云：「隋朝文士集中，無牡丹歌詩。又隋朝《種植法》七十卷，亦無牡丹者。」至偽蜀王氏，自京洛及梁洋間移植，廣開池沼，創立臺榭，奇異花木，怪石修竹，無所不有。署其苑曰「宣華」。其公相勳臣竟起第宅，窮極奢麗。時元舅徐延瓊新創一宅，雕峻奢壯，花木畢有，唯無牡丹。或聞秦州董城村僧院有紅牡丹一樹，遂賂金帛令取之。掘土方丈，盛以木匣，歷三千里至蜀，植於新宅。〈（花開日，少主臨幸，歎其屋宇華麗，壯侔宮苑，遂命筆書「孟」字於柱上。俗謂「孟」為不堪明年。後唐吊伐，孟知祥自太原馳赴蜀，即知其先兆矣乎？）〉偽通王宗裕亦於北門清遠江東創一亭臺榭池。塘駢植花竹，泉石縈繞，流杯九曲，為當時之甲也。唯牡丹花初開一朵，王與諸親屬攜妓樂張宴賞其初開者。花已為一女妓所折，王怒欲誅之，其妻諫曰：「此妓善琵琶，可令於堦前執樂就賞。」王怒稍解。其難得也如此，至孟氏於「宣華苑」廣加栽植，名之曰牡丹花。外有麗春，與黎州所有者小不同爾。
愚友人左侍禁辛貽顯為容、宜、廉、白等州巡檢，因寄一孔雀雛。西南相去萬里，蜀人固未嘗睹之。誠可愛也。書云：「所屬郡邑，山中多孔雀焉。雌者尾短無金翠，雄者尾大而綠，光翠奪目。孔雀自愛其尾，欲棲息必先擇致尾之地。南人捕者先施網罟，須俟甚雨。尾霑而重，不能高翔。初為所擒，則雀欲展其翅，恐傷其尾，至死尚愛護之。土人有活取其尾者，持刃於叢篁幽處，藏蔽其身，伺其過則急斷其尾。若不急斷，迴首一顧，即金彩無復光翠。故生者為貴也。為婦人首飾及扇拂之類，或生擒，獲者餉饋如京洛間鵝雁。以充口腹，其味亦如之。南海有一士人，嘗養一隻。僕夫告云：『蛇盤孔雀，且恐毒死。』士人急令救之。其僕迴，但笑而已。士人怒之，其僕告曰：『蛇與孔雀偶有得其卵者，使雞抱伏即成。其名曰都護。初年生綠毛；二年生尾，生小火眼；三年生大火眼，其尾乃成矣。孔雀每至晴明軒翥，其尾自迴，顧視之，謂之朝尾。須以一間房前開窗牖，面向明方東西照映。向裏橫一木架，令棲息。其性愛向明，不在地止泊。飼之以米穀豆麥，勿令闕水，與養雞無異。』每至秋夏，令僕夫於田野中拾螽斯、蟋蟀、活蟲，餵飼之。凡欲餧飼，引於廳事上，令慣見賓客。又盛夏，或患眼痛，可以鵝翎筒子灌少生油，以新汲水洗之。如眼不開，則擘口餤之小魚蝦。不爾餓損。及切蒻少許餤之，貴其涼冷，如食有餘則愈切。不可與鹹酸物食，食則減精神，昬暗毛色。馴養頗久，見婦女童豎糸采衣綬帶必逐而啄之。或芳時媚景聞絲竹歌吹之聲，必舒張翅尾，眄睞而舞，若有意焉。」
滕處士昌祐字勝華，攻書畫。今大聖慈寺文殊閣、普賢閣天花瑞像額，處士筆跡也。畫花竹鳥獸體物像形，功妙格品具名畫錄。處士所居州東北隅竹樹交陰，景象幽寂，有園圃池亭，遍蒔花菓。凡壅培種植皆有方法。及以藥苗為蔬，藥粉為饌，年八十五書畫未嘗輟焉。廳壁懸一大粉板，題園中花草品格名目者百餘件。亦有遠方怪草奇花，蓋欲資其畫藝爾。園中有一杮樹，夏中團坐十餘人，敷張如蓋，無暑氣。云杮有七絕，頗宜種之。一有壽，二多陰，三無禽窠，四無蟲蠹，五有嘉實，六本固，七霜葉紅而堪玩。有一盆池，云初埋大盆，致細土拌，細切生蔥、酒糟各少許，深二尺餘，以水漬之後，春初掘取。藕根粗者，和顛三節已上四五莖，無令傷損。埋入深泥，令近盆底，纔及春分，葉生，當年有花。夫藕有四美；根為菜，花為玩，實為果，葉為杓。具此四美，池沼亭檻之前為瑞草萍蘋，藻荇不得與侔也。園中有慈竹藂生，根不離母，故名之慈也。有釣絲竹，以其弱杪低而垂至地也。有絲竹，葉細而青，莖瘦而紫，亦謂之墨竹。有對青，竹身黃色有一脈青，節節相對，故謂之對青也。有苦竹，葉穠多陰，筍高之時，粉香籜翠。有桂竹，扶疏藂茂。瀟灑亭臺無出此數君也。俗以五月十三日種竹，多遭烈日曬乾。園中竹以八月社前後。是月天色多陰，土潤。竹以此月行根也。凡欲移竹，先掘地坑，令寬大，以水調細土作稀泥，即掘竹，四面鑿斷大根科，連根以繩錮定。舁時，勿令動著根，間土舁入坑，致泥漿中，令泥漿周匝遍滿，乃東西搖之，復南北搖之，令泥漿入至間，便以細土覆之，勿令土壅過竹本根也。若竹稍長者，芟去顛⒓，纏竹架之，恐風搖動即死。每窠相去二尺餘，不須實劚，只以一腳踏之。來年生筍速也。宜於園東北軟土上種之。竹性多西南行根。不用頻澆水，水多則肥死。園中有梨名車轂，圍一尺，摘時先以布囊盛之，落地即碎。有金桃深黃，剖之至核，紅翠如金，味美，為桃之最也。有林檎，色如玉，向陽處有朱點如纈顆。有重四兩者。其栽果法以冬至後立春前斫。美果直枝，須有鶴膝大如母指者，長可二尺已來，劄於芋魁中，掘土令寬，調泥漿，細切生蔥一升許，攪於泥中，將芋塊致泥中，以細土覆之，勿令堅實，即當年有花，來年結實。絕勝種核接果樹法。凡欲接果先得野樹，子酸澀不美者，如臂已上皆堪接也，然後尋美果，枝選隔年，有鶴膝向陽者。枝長不過二尺，過則難活。至時，剪下，便劄於蘿蔔中，欲不泄其氣也。冬至後十日，立春前十日，其野樹皮潤，萌芽未發，是其時也。將野樹以鋸截，令去地五七寸，中心劈破，深二寸許，取美枝或一枝或兩枝，斜{卑刂}，勿傷青皮，插於野樹罅中，外與野樹皮相齊等、緊密，用牛糞泥封之，與筍籜苞裹其接處，以麻紉纏定，上更以黃土泥塔頭裹之，勿使雨水透入，或有野樹旁生芽葉，即取去之。若依此法則當年有花必矣。休復嘗依其教而樹樹，皆成。則不喻其野樹子實酸澀，鶴膝枝甜美。接酸澀樹上為酸澀之氣所推，又焉得遂於甜美耶？樹之元氣反不能推，小枝而與之俱酸澀，何也？所謂本不勝末，而物性難解歟？今之人但蔭其枝葉，食其美實，而不求其酸澀所推耶！
靈池縣洛帶村民郝二者不記名。嘗說某祖父以醫卜為業。其四遠村邑請召會無少暇畫。一孫真人從以赤虎懸於縣市卜肆中已數歲，因及耄年，每日顒坐瞪目觀畫虎，終日無倦。自茲見畫虎則不樂。孫兒輩將豆麥入城貨賣，收市鹽酪，如不協其意，則怒而詬罵，以至杖撻之。若見畫虎，則都忘前事。人有召其醫療，至彼家，見有畫虎，即為之精志。親戚往還，亦只以畫虎圖幛為餉遺之物。如是不數年間，村舍廳廚寢室懸掛畫虎皆遍。鄉黨皆以畫虎所惑。有老兄見其耽好，怪而責之曰：「汝好此物，何謂乎？」答云：「常患心緒煩亂，見之則稍間焉。」因是，說：「府城有藥肆養一活虎，曾見之乎？」曰：「未也。」因拜告其兄，求偕至郡。既見後，頓忘寢食。旬餘，方誘得歸。自茲，一月入城看虎再三矣。經年唯好食肉，以熟肉不快其意，則啖生肉。凡一食，或豬頭，或豬膊，食之如梨棗焉。如是，兒孫輩皆恐怯。每入城看活虎，孫兒相尋，見則以杖擊迴。至孟蜀先主建偽號之明年，或一日夜分，開莊門出去，杳無蹤跡。有行人說夜來一虎，跳入羊馬城內，城門為之不開。半日，得軍人上城射殺，分而食之。其祖父不歸，絕無耗音，則化為虎者是也。遂訪諸得虎肉食者，獲虎骨數塊將歸葬之。
偽蜀末，利州路有二客負販雜貨往葭萌市鬻之。山程巇嶮，竹樹荒涼，時雨初霽，日將暮。去市十五里餘，藂林高樹上有人云：「虎過溪來，行人迴避。」二客惶忙選得一樹，高枝葉蔽人形處登之。逡巡有二虎迭來攫躍。或作人聲曰：「人在樹上。」一虎曰：「我須上樹取之。」虎欲相及，二客悸慄，以拄杖摏之。虎呌曰：「刺著我眼。」遂下樹號呼而逸。至曙，行人稍集，遂下樹赴葭萌。市征之所有一婦，報云：「任攔頭，夜來醉歸，刺損雙眼，不來檢稅。」二客相顧私語。眾怪而問之，因說夜來以拄杖摏損虎眼，是斯人偽為虎而劫路耶？眾言比處近有二虎且暴，四遠村莊犬彘駒犢殆將食盡。市人遂相率持杖往攔頭家驗之。纔及中路，遇一虎，虎畏人多，惶怖奔逃，越山哮吼而去。眾至任攔頭家，窺其籬隙之內，但見攔頭裸形而坐，兩目流血，呻吟不已。眾乃叱之，以杖擊笆籬。其攔頭驚，忙踉蹌曳一尾突門而出，目無所見，撞落深坑，吼怒攫，為眾人棒及大石斃之。遂舁入市，向先見之虎即攔頭妻也。休復見史傳人化為猿、為魚、為鱉、為龜、為蛇、為虎之類，多不可以智詰之矣。
武都人姓徐失其名，以商賈為業。開寶初往巴蓬興販，其路危狹，猿徑鳥道，人煙杜絕，猛獸群行，村皆於細路中設檻穽以捕之，為常矣。時徐至一村安泊，中夜報云：「機發」。村人炬火照之，見一老僧困憊在穽中，自陳曰：「夜來入村教化，迴誤落檻中。望諸檀越慈悲解救。」村輩共湣，開檻而出之。躍跳數步，成一巨虎，奮迅騰躑，而逝斯音也。以人言誘喻村得脫其難，亦智矣。
永康軍太平興國中虎暴失蹤，誤入市。市人千餘叫譟逐之。虎為人逼弭耳，矚目而坐，或一怒則跳身咆哮。市人皆顛沛。長吏追善捕獵者。李吹口失其名，眾云李吹口至矣，虎聞忙然竄入市屋下匿身。李遂以戟刺之，仍以短刃刺虎心，前取血升餘，飲之。休復雍熙二年成都遇李，因問：「向來飲虎血何也？」李云：「飲其血以壯吾志也。」又云：「虎有威，如乙字，長三寸許，在脅兩傍皮下。取得佩之，臨官而能威眾，無官，佩之無憎疾者。凡虎視只以一目放光，一目看物。獵人捕得，記其頭藉之處，須至月黑，掘之尺餘，方得如石子色琥珀狀，此是虎目精魄，淪入地而成。「琥珀」之稱因此，主療小兒驚癇之疾。凡虎鬚，拔得者將劄蚛牙，無復疼痛。凡虎傷者，人衣服器杖乃至巾鞋皆摺疊置於地上，裸而復僵。蓋虎能役使所殺者人魂也。凡為虎傷死及溺水死者，魂曰倀鬼。凡月暈虎必交也。凡虎食狗必醉。狗，虎之酒也。凡虎不傷醉人頭。有一村夫入市醉歸，臨崖而睡，有虎來嗅之，虎鬚偶入醉者鼻中，醉者大噴啑，其聲且震，虎驚躍落崖而斃。此事皆聞李吹口者。
