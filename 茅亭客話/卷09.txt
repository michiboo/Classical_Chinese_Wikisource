
醫人張世寧先為僧，名法暈，師事綿州雲山院僧曉樞者郴人也。禪觀之暇頗好燒煉。太平興國初，令法暈及行者柴漢榮、張保緒往昌明縣竇船山採藥。入山百餘里，巖谷重深，松竹蓊翳。尋流霞山，路至一村，曰「張野人家」。老父及嫗皆八十餘。既見法暈等，語之曰：「前有天倉洞，某為孩孺時有二客去遊，言洞中見自然餚饌皆可食之。汝可去遊，唯路徑危峻，常宜勉力。」法暈遂挈火負糧入洞。初甚隘嶮，後漸高廣，迤邐昏黑，因執炬而行。或上或下凡十餘里漸明。與人世無異。嵌竇石室，廣客百人，其下坦平，兩畔石壁鍾乳流溢，垂下長三四尺，時聞鳴籟音韻，石床茶灶相連，就之略憩，或覺餒，思酸饀食，面前尋有一雙酸饀。悚惕驚異而食之。保緒，亦思蒸餅，亦如前有之，遂食一枚藏一枚。柴漢榮思蜜，亦如前得食之。後皆忘饑渴，漸覺身體輕利，登陟無困憊。又行三四里，阻一大江，江傍履跡果核如有人行過之處。對岸有石牆，遙望雲霞隱映，甍棟樓閣，棕楠花果，景象幽奇如宮觀狀。微聞鐘磬之韻。水急苔滑不敢過，乃稽首曰：「下土微賤，形骸滓穢，竊入洞府，仰窺靈跡，是塵劫因緣，不敢久住。」卻尋舊徑而迴，既出得洞。先藏者蒸餅化為石，甚重，擊之如銅聲。休復嘗見道書云：「大凡靈山洞府，若非道書標記者不可造次遊歷。有龍蛇之洞多腥穢，鬼神之洞門高闊，若神仙之洞隘狹，仍須有水隔礙，凡人不可妄造之爾。」
蜀有蠶市，每年正月至三月，州城及屬縣循環一十五處。耆舊相傳，古蠶藂氏為蜀主民，無定居，隨蠶藂所在致市居。此之遺風也。又蠶將興以為名也。因是貨蠶農之具及花木果草藥什物。有鬻龍骨叟，與孫兒輩將龍骨齒角頭脊之類凡數擔至，暮貨之亦盡。因問所得之處，云：「某住靈池縣分棟山。山去府城七十餘里，北連秦隴，南接資瀘，山阜岡岫之間，磎洞土穴之內，有能興雲雨之處，即有龍蛻骨焉齒。角頭足皆有五色者，有白如綿者，有年深朽腐者，大十數丈，小三五丈，掘而得之甚多。」龍之蛻骨與蟬蛻無異。又聞龍有五苦，謂生時、眠時、淫時、怒時、蛻骨時也。每年秋夏中，一兩度，愚遙見分棟山上陰雲勃起，其間一物白色拖尾，及夭蟜入雲，如曳練，長七八十尺。時濯錦江橋上千人縱觀。食頃方奮而沒。旋有暴雨滂沱，雷震數聲，倐忽開霽，得不為蛻骨者龍乎？因蠶市有王仲璋得一蛇蛻，長五六尺，腹甲下有四尺如雀之爪。胡本立得一龜，小如錢，綠色，背有金線界，成八卦象。鄭伯廣得一小瓢子，如壘，兩皂莢子堅實重厚無有及者。休復亦曾得芝本兩層，抱石而生。每蠶市，好事者淩晨而往。或有遇神仙者，或有遇靈藥者，或有遇奇物者。耆艾相傳青城山仙人隱士多因蠶市接救人爾。
開寶初，錦江橋側有周處士者，鬻十香丸。以白器貯水浸小石子百顆餘，各有紋縷如飛禽走獸，花草雲鳳，僧道之形者，人常聚睹歎賞。之中有一石如腎形。烏潤，每將磨金，次色者益紫。以此為異。玉工見之云：「非試金石乃黑玉爾。」後有道士見云：「非黑玉，是寶也。若欲驗之，以常石對秤，此石重加數倍，以水銀塗其上，如傅粉焉。若以大火烹之成紫磨金。君當富矣。」周曰：「安敢火烹。非惡富也，恐喪吾寶。」後經賊亂不知石之所之。休復因見道門仙人《照寶經》云：「凡有金之處，旁熏樹木皆悉黃色。若要辨之，其石烏潤以水銀，揩之，自然粘著石上。以秤秤，有金者重於常石數倍。若敲磕及磓擊，終不能碎。須以大火烹煆得真金矣。其金號曰『寶金』。將煉為金液，還丹服之，羽化。非世之常金也。」昔道士所言得於此經乎？
茂州近威戎軍有僧繇閣。山路巇嶮人煙杜絕。高岡之下有龕豁如堂，奧石壁上有畫觀音像一軀及當時畫功德主少長五人。其石壁年深，隨勢剝落，雖風雨飄潤形狀愈明，歲月經久而不昬晦。不知其畫何得入石，亦不知僧繇何以至此也。
新都縣四像院僧有臥像一軀，蓋生於石。手足頭面、衣紋纖介，青黃色，隱起，狀若雕刻，豈知胚混偶然成形乎？
華陽邑村民段九者常入山野中採枸杞根莖貨之有年矣。因於紫山腳下見枸杞一株甚大，遂劚之。根本怪異，不類常者。長尺餘，四莖如四足，兩莖如頭尾，若一獸形。持歸村舍，家狗吠之不已民。至夜，四隅村落群狗聚而吠之，終夕不輟，不堪其喧也。遲明，妻怒，將充朝爨，群狗乃不復吠矣。休復見道書云：「枸杞、茯苓、人參、薯藥、術等形有異者，餌之皆獲上壽。或除嗜欲，嗇神抱和，則必有真靈降顧接引為地仙爾。
淳化癸巳歲冬十月，青城山民往趙公山採薪。遇數苗薯藥頗大於常者。村人度其下必大有薯藥，遂與妻子同掘之，深三尺餘，但見根鬚抱一大瓷合，遂揭開視之。有一大赤蛇如爛錦盤結合內。村人悸慄，以鋤觸之，蛇乃翻然化一雉飛入溪水中。合內唯餘一隻石簪。村人持歸山舍。其夜一室如晝。村人轉懼此物異常，送與莊主。明年值順賊作亂，不知此簪所存。
陵州籍縣鹿水溪村民康化者，雍熙乙酉歲秋，有牧童晚歸，值雨，見溪中有大蛇引小蛇蟠蜿屈曲於泥中。自大至小曳泥上岸，入一穴內。至末者，曳泥窒其穴口，並無蹤由。其童驚駭目瞪，口禁不能言。至前春啟蟄時方稍語得。父母問其不語之由，方說溪中所見之物矣。
青城縣漁者李克明釣歸。傾其魚於竹器中，有一魚化為石，長四寸許，鱗鬛燦然若活。漁人婦見而愛之，將與豎子為戲。其豎子將石魚於碗水中，或搖鬛振鱗浮泳而活。漁者驚異，取出置土甖中。因是鄰里求觀者眾。在水則活，離水則為石，率以為常。時巡轄柏舍人虛舟取此魚看，敲之，中斷，致於水中，不復活矣。
趙十九名處琪，陷銀花衘鐙為業。淳化中，收得一鐵鏡，頗有異常。時有畢先生者，名藏用字隱之，年九十餘，然不知所修之道。嘗飲酒少食，自言本天台山道士，入川儒服三十餘年，備歷蜀中名山勝景。一日與處琪齎鐵鏡，訪愚茅亭玩之。其鏡可重一斤以來，徑七八寸，鼻大而圓，繞鼻有四象八卦，外有大篆二十四字，背面皆碧色。每至望夜光明愈於別夜。畢先生於景德中攜至闕下，值上封泰山。因從，觀大禮，得召見稱旨。遂與披掛賜紫服，號通真大師，封香令於青城山焚修，御詩送行。到川日，訪愚茅亭，問其鐵鏡已在貴人之處矣。
玉壘山人景煥有文藝，善畫龍，涉獵經史，撰《野人閒話》、《牧豎閒談》，住川城北隅，數畞園蔬，家族數口，豐儉得中。山人情性溫雅，守道儉素，未嘗與人有毫髮之競。對人無老少必先稱名。雍熙年初，有富家王仲璋者，求山人畫龍。初甚愛重。後有人云：「景山人畫格品低於孫位黃筌。」遂將染為皂。山人聞之曰：「何不速言？」酬以好絹，恭謝而退。嘗使小僕挈帽隨行。遇雨，尋僕不見，冒雨而歸。妻問：「何不戴帽？衣服濡濕。」山人云：「亢陽祈雨，不許人戴帽。」其妻使婢送金釵還鄰家，婢中路遺之，泣告山人。因他處假金釵令還鄰人。山人嘗於婢僕輩知其乏困饑寒，誠謂君子不虐幼賤。山人園圃中養二斑鵝。婢夜見鵝糞中有光明，往告之。山人令以水淘之，獲麩金二兩餘。吁！誰謂天蓋高？何懲惡勸善如反掌耶！
章子朋者善書勒大字，妙放小弩彈丸，發無不中。常自衒其能，至道丙申歲，往嘉州書僧院額。自州乘船，所至處彈獲飛禽供同船人食。至青神縣，維舟，見二鴛鴦，因發彈斃雄者，將歸烹之，其雌者隨至其船，見雄者在鍋，不顧沸湯，投其中，伸頸鼓翼長呌數聲而卒。子朋戲曰：「人之為偶者如此蹈湯赴火相隨如是。」以為笑樂。《左傳》謂：「忍人者」，其章子朋之謂乎！
新繁縣李氏失其名，家養蠶甚多。將成，值桑大貴，遂不終飼而埋之。鬻其桑葉，大獲其利。將買肉麪歸家，造饅頭食之。擘開，每顆中有一蠶。自此災癘俱興，人口淪喪。夫蠶者靈蟲，衣被天下，愚氓坑蠶獲利，有此徵報爾。
後唐大同三年，魏王統軍克蜀。孟先主尚莊宗妹福慶長公主自太原節度馳赴西川。至明宗晏駕，宗室喪亂，朝士奔竄。有新羅僧攜莊宗諸子為僧，入蜀投孟主，即福慶長公主猶子也。因為起院，以莊宗萬壽節為名額，蜀人號為太子太師。暨聖朝吊伐，入，見闕庭有小師宗瑩，酷好為詩，其師自京歸，檢校其院，隳殘迨盡。宗瑩與院主元亮設謀，聞於時政，以其師後唐宗裔，不合住川，由是為所奏，發遣赴闕，大師憂恚，卒於劍門。元亮與大師同日暴亡。宗瑩因順賊入城，焚燒院宇，寄食諸寺中。風恙，二三年間，患瘡疥狼狽。終亦自縊而死。鳴呼！不畏於天，不孝於師，能無及此乎！
