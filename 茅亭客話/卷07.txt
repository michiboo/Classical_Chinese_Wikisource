
咸平庚子歲正元日，神衛卒殺主將，竊據益郡。四月，天軍來討。至城下，賊拒天軍，驅脅老幼以乘城。天軍堙以環城，晝夜攻擊。城內死傷且甚。其賊求取供須器用、錢帛、珠金，民不聊生。九月二十日，大軍入城。賊眾宵遁。主帥念其城中民庶備歷艱危，慮玉石俱焚，遂使招誘出城安撫之。初，城內百姓為賊據城，皆攜挈老幼出城投村墅。逃避者十六七焉。有出城卻被軍賊搜捉，縲繫入城，誅戮者；有役於城上，犯其暴法者；有窮於輸給，遭其毒酷者；有脅而不從，為其殺害及受檟楚者；有痛心疾首，憂憤悶成疾而死者；有與賊為伍，獻謀附勢，扼喉撞心，取其賄賂者；有終日逃避，以至城陷竟不睹賊鋒者。夫如是者，命非天耶？天非命耶？前進士張及有《哀亡友楊錫辭》；前進士彭乘有《郝逢傳》今具其事跡及錄其辭傳。非止楊錫、郝逢而已，庶後之人覽之，得無傷歎。叛君殘民之事若是哉！
《哀亡友辭序》云：亡友楊錫字孝隆，誠至之士也。昔與趙郡李畋、蜀郡任玠、南陽張逵洎及結文學友，咸治經義於樂安先生，悉潛心於六教，然後觀史傳，遍百家之說，探奧索微取其貫於道者，既積中而發外，遂下筆著文。其譔論考賢士節夫之動靜，明古今沿習之廢置，紀績義之大小，辨適用之邪正。不虛美，不隱惡，庶達乎心志之所冀也。日執是道以出身入仕。俾其抱策書而不愧怍，持言行以符會同。十五年未始一日而忘此也。亡友居吾群中尤為靜退者，蓋不徒為進以希名苟譽，速售其身。誠俟乎！鄉賢里能拜書獻於春官氏，不幸去歲盜賊竊據城邑。亡友即日憂懣成疾，莫能遠遁。及復避地於西山，不得亡友言別。每念跡雖離而心同，室在遠而人邇。意其與終合而成前志也。至王師討平凶鬼，我雖歸正，友則憤極而死矣。蒙嗣始孺又且夭矣。嗚呼！亡友業已著而未伸，命何艱而至此。身既沒而嗣亡，地仍僻而知寡。彼蒼何司？使輔善疾惡者罹戾若是之甚耶？願表其懿行，錄其遺文，同三友入關，示儒林豪傑，必推而知之，少贖永恨。今姑為辭，舒交情之悲爾。曰：予取來之得朋兮，接群居之及義。不殞穫於少賤兮，恥喧呶於聲利。炳舊史之遠目兮，飫六經之正味。議班紀之九流兮，廣劉書之七志。既積中之發外兮，幸入官以蒞事。將結綬之彈冠兮，匪君翔之於墜。何賊卒之妖興兮，據藩服之城壘。君豈適遠之無所兮，奈病來之難起。我徂西山兮，不與子別。或出處兮，其心曷異。凶鬼之長然，誠會合之密邇。洎王師之討平兮，聞吾友之已矣。燕雀啁啾兮，遼鶴幽病。豺狼噬咬兮，騶虞憤死。嗟慶緒之不續兮，復嗣子之隨躓。徒呼天之雲亡，故使其秀疾而神駃。志願表其文行兮，示廣場之豪士。冀知子之若然兮，俾德之無愧。今空抑哀以摛辭兮，報亡友之終始。
郝逢字致堯，成都人。幼好學，攻詩，性柔而惰。或謂其性懦，非能立事。常欲求鄉薦，未克。屬盜起於境，資產略盡，迫寒餒而無憂歎。咸平中蜀掌兵者失律，兵亂為賊，盜殺守臣而據郡。自春徂秋，驅老幼以守城。或獻謀於賊，令盡索郡中書生，署職，俾立效。凡得數十輩，列兵而脅，曰不從者即此誅戮，仍及其族。皆震懾而從。逢前紿賊帥曰：「公所索儒士。某非儒，豈可徼祿？不能從命。」詞氣剛憤，不可屈撓。賊怒，令引去。臨刃復召者三，詞皆如初。曾解於賊，檟楚而釋之。既獲免，遂匿於家。天兵至，逆黨殲夷。或聞於郡守，將上其事而中止。逢亦不復言。居貧自若。噫！當是時有位者尚或苟命，而逢一士爾，能致命賊所，不陷非義。彼固祿衒勢，私於身以媚時，得無愧乎！逢貧處，晦跡混於俗而人不甚知。噫！人名存誠豈易知乎？逢居州里，皆以為怯懦。洎亂而能爾，始明其所履焉。是時無他慮也。去就而已。去為順，就為逆，去難而就易。能為其所難志以守正，是亦幾乎智勇也！夫忠烈節義何時無之，然晦於無聞在遇不遇爾。使越石父不遇晏子，則一拘囚爾；聶政非其姊，則無名暴夫爾。其遇，千鈞之重；不遇，鴻毛之微。然不可欲其遇而始為也，謂不遇而不為也。蘭生深林，不以無人而不芳。君子不以困窮而改節。苟有善，雖不我知，斯善矣。豈止蒙其慶乎？苟不善，雖不我知，斯惡矣。豈止罹其殃乎？易曰：井渫不食，為我心惻。王明並受其福。又曰：何校滅耳，凶。其是之謂乎？若逢所履，雖曰未聞，吾必謂之聞矣。故為聲其實亦得有所勸焉。
偽蜀進士陳熙載字季和，文學之外，書畫之尤者皆閱而識之。郡中好事之家所寶藏者多經其目，真偽無所逃焉。受均賊署配連州。歲餘，或有鄉人西來，因寓書云：某在家日，於某處埋一鐵投壺瓶，實以銅錢。書若到家，可使令掘之。既而書至，遂於所言處掘得一鐵投壺瓶。其中唯見一龜，纔容壺腹之內，無能出之。翌日取看，即不見龜，但空壺而已。夫物之所化，史傳尤多，不可以智達也。
庚子歲益部軍賊據城。大軍在北門外劚起洞子。近城攻擊矢石如雨。中壩街有王嫗，年七十餘，孫兒十四五歲，為賊驅之守城。嫗日自送食飲。忽一日賊集諸妓樂於瓦屋禪院門。嫗倚樹坐看，一賊直來嫗前，背身箕踞。嫗叱之不去。仍惡詈之，其人如不聞。嫗忿然退身。須臾城外一炮飛空而落，傍擊此賊，頭碎於地。如無此賊則嫗正中之也。城陷日唯殘嫗一身。今九十餘，既老且病，凍餒切骨，織草屨自給。常告人云：「城閉之日，若遭炮石擊殺，不見今日貧苦。何不幸若此耶？」夫「死生有命」子夏言，人不爾逾也。凡人貴賤貧富，遭逢禍福，有幸與不幸。顏子少亡，子曰「不幸短命」之稱為不幸，則知長命焉幸也。鬻屨嫗貧而壽，歎為不幸。惜哉。
庚子歲，天兵討益部。賊突圍，宵遁。主帥湣城中民，使招誘出城，大軍方入搜捕。及平定後，盡令歸家。南市渠中有一盲女，年七八歲，呌云：「父耶？母耶？兄耶？嫂耶？何處去？不供給我飲食也。」其盲女為饑渴所逼，不知無家，但怨呼父母兄嫂，旦夕不輟。有一鄰婦云：「此孫氏女，三歲因患麩豆入眼，父母憐其聰慧，常教念佛書，鞠養甚厚。父死於輸給不迨，母死於憂憤，嫂因供給役夫中流矢而斃，兄城陷而不知存亡，更無親戚。」觀者痛心灑涕。經旬，或遇鄰婦，問盲女存亡。鄰婦云：「盲女不接他人飲食，但悲號呼其親。水飲不入口，蘇而復絕，七日而卒。因憫而拾餘燼者材而焚之。於盲女衣中獲白金一兩，遂鬻之，以供僧畫像焉。」嗚呼！城陷日似此者多矣。獨書盲女者，言雖鄙，意有激焉。夫家富財饒則禮義興矣，財苟不足則禮義俱廢，蓋人之常情也。當是時也，民家財物罄空，窘迫尤甚，豈謂獨鄰婦獨能拾餘燼之材，焚燒盲女，復於女衣中獲金不為己用，與盲女供僧畫像。奇哉！鄰婦能於困窮窘迫之際存誠如是，故特書之。且今之見利忘義者不為斯鄰婦之罪人乎？
於生名玄字玄之，成都人也。庚子歲遇賊據城，謂愚曰：「某家資圖籍皆不顧，所寶唯一刀爾。」開房令愚視之。於昏黑處見光芒丈餘，細辨之乃刀也。因問所得之處，云：「某故父於偽蜀制誥賈舍人下及第。是年冬遊青城，迴至溫江縣，泛舟而歸，見百花潭側漁人釣獲鯉魚一雙，長尺餘。買之歸家，時當寒沍煖酒炙魚且禦凝冽，食魚棄骨。侍婢云：『一魚骨黑，乃鐵也。』使匠辨之，真鐵爾。遂煉成此刀。今遭厄難，陷在賊中，城破之日，刀與人孰存？此刀先喪，吾亦喪矣。吾若先喪，不知刀歸誰氏。此刀非常宜見賞。他日為吾善誌之。」於生於賊中憂憤而卒，城陷日，家遭焚，掠其刀，果不知存亡。因敘其言以記之。
