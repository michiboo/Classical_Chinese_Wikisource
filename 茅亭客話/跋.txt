
《茅亭客話》雖多紀西蜀之事，然其間聖朝龍興士兆天人報應之理，合若符契，驗如影響。至於高賢雅士，逸夫野人稀闊之事，升沉之跡，皆採摭當時之實，可以為後世欽慕儆戒者昭昭然，足使覽者益夫耳聞目見之廣，識乎遷善遠罪之方，則是集之作也，豈徒好奇尚怪，事詞藻之靡麗，以資世俗談噱之柄而已哉！蓋亦有旨意矣。此集自先祖太傅藏於書笥，僅五十餘載，而世草得其聞也。余因募工鏤板，庶幾以廣其傳。尚冀將來好古博雅君子，幸無以我為誚焉。
時鉅宋元祐癸酉歲季夏中浣日西平清真子石京序
《茅亭客話》十卷，為吾家休復所著。毛氏《津逮》嘗刻之舊本，世不多有。客歲友人顧千里遊杭州歸，為余言有宋刻《茅亭客話》，係殳姓物，索值五十金，且其書不輕示人也。余亦以一笑置之。今年千里既不為杭州之遊，余亦未與問及是書。至秋初，忽以是書來畀，易白金十八兩去。卷端鈐有顧澗賓藏書印，知千里已藏之久矣。古書散落在他處，苟非有識者以為收羅，幾何不消歸何有乎？蓋是書之在杭州，千里為余言之，而余不能得。余雖不能得而千里仍為余得之者，千里之用心亦勤，余之獲福亦惰。其書之為人播弄耶？抑人之為書播弄耶？吾幾不得而知之。裝成之日，略述得書原委以見吾之愚於書孰甚焉。
癸亥中秋日黃丕烈記
宋槧本《茅亭客話》十卷，見《讀書敏求記》，尋亦散佚。故汲古閣槧本後序已失，不復存矣。今歲秋，士禮居，主人始得一南宋槧本，字書端方，墨香馣馥。目錄後有題識一行云：「太廟前尹家書籍鋪刊行。」清真子後序亦巋然獨存。蓋即也是翁所見本也。余以應照曠閣主人之命，因為錄出。其中是正處不下百餘，古書勝處如是如是。東坡云：「近世人輕以意改書，遂使古書日就訛舛，深可忿疾。」余讀是言，為之三歎。辜月四日朖仙邵恩多記。
