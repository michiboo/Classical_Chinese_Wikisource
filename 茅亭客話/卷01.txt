
聖朝乾德二年，歲在甲子，興師伐蜀。明年春，蜀主出降。二月除兵部侍郎參知政事呂公〈（餘慶）〉知軍府事，以偽皇太子策勳府為理所。先是蜀主每歲除日，諸宮門各給桃符一對，俾題「元亨利正」四字。時偽太子善書劄，選本宮策勳府桃符，親自題曰「天垂餘慶，地接長春」八字，以為詞翰之美也。至是，呂公名餘慶，太祖皇帝誕聖節號長春，「天垂」、「地接」先兆皎然。國之興替固前定矣。
偽蜀廣政末，成都人唐季明父失其名，因破一木，中有紫紋，隸書「太平」兩字。時欲進蜀主以為嘉瑞。有識者解云：「不應此時，須至破了方見太平爾。」果自聖朝吊伐之後，頻頒曠蕩之恩，寬宥傷殘之俗，後仍改「太平興國」之號，即知識者之言諒有證矣。
聖宋戊申歲，帝奉元符禮行泰嶽。是時雨露之恩遍加率土，應天下悉賜大酺。其年冬十月，知州樞密直學士任公中正，於衙南樓前盛張妓樂雜戲，以宴耆老，遵詔旨也。大酺之盛，蜀氏雖眉龐齒齯，未曾見之，可謂榮觀爾。歡呼之聲傾動方隅，皆稱往歲兩陷盜賊，墮於塗炭，豈知今日遇文明主，作太平民，得觀茲盛世矣。是歲冬十二月，甘露降於大聖慈寺、甘露寺、淨眾寺、金繩院、龍興觀、青羊宮及衙廨內道院，凡八處。竹柏之上，自承天節日至二十日，逐夜聯綿不止，葉無大小，悉皆周遍。士庶扶老攜幼奔馳於路，以盤盂承接嘗，飲之甘如飴蜜。又里儒證瑞應圖曰：夫甘露之降，王者尊賢尚齒，則竹柏受之。聖人作為，道之休明，德動乾坤而感者，謂之瑞。其是之謂乎？
大中祥符六年，綿州彰明縣崇仙觀柏柱上有木紋，如畫天尊狀，毛髮、眉目、衣服、履舄、纖縷悉備。知州比部外郎劉公〈（宗言）〉遂繪事奏聞。奉聖旨，令津置赴闕，送玉清昭應宮。其觀主賜紫及茶絹等物。今川民皆圖畫供養之。
聖朝未克蜀前，劍利之間虎暴尤甚。白衛嶺石筒磎，虎名「披鬃子」，地號「稅人場」。綿、漢間白楊林，虎名「裂蹄子」。商旅聚徒而行，屢有遭搏噬者。嘉州牛頸山有子母虎。陵州鐵爐山有青豹子。彭、蜀近山鎮縣暴獸成群，農家不敢放牧及出門，採樵行旅共苦之。又有群盜諸州縣結聚。各有百人至二百人，官軍掩捕則與格鬥。勝則禦敵官軍，敗則奔入林藪。雖有捕盜之吏莫能擒獲。僅四十餘年民無安業。聖朝克復後，歲貢綱運使命商旅晝夜相繼、廬舍駢接。犬豕縱橫、虎豹群盜悉皆屏跡，得非繫國朝之盛衰，時政之能否乎？
開寶五年壬申歲秋八月初，成都大雨，岷江暴漲。永康軍大堰將壞，水入府江。知軍薛舍人〈（文寶）〉與百姓憂惶。但見驚波怒濤聲如雷吼，高十丈已來。中流有一巨材隨駭浪而下，近而觀之，乃一大蛇爾。舉頭橫身截於堰上。至其夜，聞堰上呼噪之聲，列炬縱橫，雖大風暴雨火影不滅。平旦廣濟王李公祠內旗幟皆濡濕。堰上唯見一面沙堤，堰水入新津江口。時嘉、眉州漂溺至甚，而府江不溢。初李冰自秦時代張若為蜀守，實有道之士也。蜀困水難至於臼灶生蛙，人罹墊溺且久矣。公以道法役使鬼神，擒捕水怪，因是壅止泛浪，鑿山離堆，辟沫水於南北為二江，灌溉彭、漢、蜀之三郡，沃田億萬。頃仍作三石人以誓江水，曰：「俾後萬祀，水之盈縮，竭不至足，盛不沒肩。」又作石犀五所，以厭水物。於是蜀為陸海，無水潦之虞。萬井富實，功德不泯，至今賴之。咸云：「理水之功可與禹偕也。」不有是績，民其魚乎？每臨江滸，皆立祠宇焉。
綿州羅江縣羅貴山有羅貴洞。昔羅真人名貴修道上昇之所也。其洞凡有水旱疾癘禱之靈無不應。太平興國五年庚辰歲中秋，彩霧輕煙，月光如晝，香風瑞氣瀰漫山谷。四遠村民登層巒而望之。唯聞音樂環珮之聲。遲明但見車轍之跡去洞十里餘，闊一丈以來，碾土深三四寸，其轍跡隨山勢高下直至洞門。迤邐狹小，即不知神仙乘車出洞耶？音樂之聲晝夜不絕。遂聞諸州縣。時殿前承旨兵馬監押知縣事陳〈（覃）〉、縣尉鄒〈（崇讓）〉尋詣仙洞，觀茲轍跡樂聲，以事奏聞。詔大白九井山虎耳先生李洞賓齎香於洞前，設醮禮察視之，由以祈靈貺。虎耳先生大名府有道之士，時呼為李八百。云已八百歲，如五十許，童顏鬒髮，行速言徐。每駐足，士民聚觀者如堵。先生即於懷袖中探取銅錢二三文撒之，則稍得人退。因是每十步二十步取錢一撒。至暮，懷袖之中錢無缺焉。翌日與諸官入洞，行十里已來，唯聞異香襲人，樂聲隱隱，人吏各持香燭，屏息捫藤，足履嵌嵓，魂竦汗瀝。先生步無差跌，神氣自若，出洞之時，衣履之上無泥滓霑汙之跡。
遂州小溪縣石城鎮仙女埡村民程翁名君友，家數口墾耕力作常於鄉里傭力。織草履自給。人質鄙樸而性慈仁。行見禽獸常下道迴避，不欲驚之。寡訥少與人交言。年六十許，凡見山人道士聚，得傭負之直，以接奉之。凡有行李者即與之負擔，無遠近。或遺其錢即不顧而迴。如此率以為常。開寶九年春，往雲頂山寺，遇一道士古貌神俊，布衣粗幘，引一黑狗。見君友云：「願與我攜拄杖藥囊到青城山，當倍酬爾。」直君友忻然隨之。入一小徑，初則田疇荒梗，漸見花木與常所歷者路稍異。行三四里，又見怪石夾道皆生細竹桃花，飛泉鳴籟響亮山谷，望中有觀宇依山臨水，松桂清寂，薄霧輕煙披拂左右。黑狗前奔，道士昇廳。君友致藥囊拄杖於堦上。道士曰：「爾有仙表得至於此。」開囊取瓢傾丹一粒令吞之。曰：「若有饑渴，則可嚼柏葉柏實些些。」君友懇祈願住仙齋以效廝役。道士曰：「爾且歸家，別止一室，精思妙道。吾至九月八日當來迎爾。」君友拜謝未終，黑狗起吠，因出門避之。向來所遇如失，寂無影響，若夢寐中。逡巡見一負薪者，問之云是青城山洞天觀路。君友歸家無饑渴之念，遂別止一室，不顧家事。嘗焚柏子柏葉，靜坐無所營為。不飲不食，時嚼柏實三五顆而已。門外有一柏樹下有一大盤石，常織草屨及偃息於上。至九月七日夜，山谷月皎風清，君友於居前後如有所待。達旦，雲霞相映，有如五色。君友仰觀躡空，祥風忽生，彩霧鬱起。妻孥悲號，遂越巨壑層巒，涕泗追望，極目而沒。鄉里皆見聞。時知州右補闕李公準、通判張公蔚以為妖訛，囚繫君友妻男於獄，遣吏民於遠近尋其蹤。由時村耆鄉里不堪其擾，眾焚香告曰：「君若得道，卻乞下降，勿使鄉人濫獲其罪。」忽一日君友在州衙門請見。通判張公怒而詈之曰：「若仙當往矣。豈得復還？顯是妖也。」將加責辱令拘之。君友但俯首默坐，唯不飲食。吏人有私問之曰：「何以得免。」對曰：「新主將立，何患乎不免。」言辭安詳，人皆不諭。至十二月初，值太宗皇帝登極遇赦。至是方悟新主之驗也。君友歸家入諸舊室。有真仙時降輝光，燭空升床，連榻笑語。通宵妻男聽之皆不可曉。至太平興國元年三月三日於柏樹下石上復騰空冉冉而去。妻男望之，已在霄漢，唯聞音樂及香風終日不止。本州以事奏聞，恩賜其妻男粟帛。時鞫獄吏張漢璆睹其事跡，因是棄妻子遊歷名山，至今尚在。
雍道者名法志東川飛烏縣元和鄉人也。人雖鄙樸而性慕清虛。常供養一石老君及誦《天蓬咒》、《枕中經》。因夢一道士云：「雍法志，吾於汝處求錢三千貫文。」法志辭貧。道士取石像前棕帚云：「但有患者，將此帚掃之即愈。」言訖而覺。因是鄉里有患者將帚掃之，應手立愈。里人相傳，求醫者填委。時郡城西南青羊宮即老君降生之所。咸平中兵火蕩焚，唯降生元陽二臺存焉。遺址荒圮，鞠為茂草。己酉歲，知州密直學士任公請重興舊址。其殿東每夜聞鐘聲，不知所因。鑿池獲一銅鐘，扣之響三十餘里。士庶遊觀經春及夏。法志於宮門見一小兒傴僂而行，以棕帚掃之，正腰而去。聚觀者架肩接踵，禮法志為神仙。時起宮工匠輩有腰腳手臂痛者掃之皆愈。因是四遠傳云：「雍道者，掃盲者能視，跛者能履。」患者雲集。有齎金守門經旬未獲掃者。所得錢帛並送修造。所逾百日，因悅一婦人潛出，不歸。患人稍稍不集。至是年冬再來掃病，無應，自慚而遁。因詰其修造掌籍者，錢僅三千餘貫，正符夢中之數爾。
