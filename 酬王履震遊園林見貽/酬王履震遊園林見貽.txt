
宅生惟海縣，素業守郊園。 
中覽霸王說，上徼明主恩。 
一行罷蘭徑，數載歷金門。 
既負潘生拙，俄從周任言。 
逶迤戀軒陛，蕭散反丘樊。 
舊逕稀人跡，前池耗水痕。 
併看芳樹老，唯覺敝廬存。 
自我棲幽谷，逢君翳覆盆。 
孟軻應有命，賈誼得無冤。 
江上行傷遠，林間偶避喧。 
地偏人事絕，時霽鳥聲繁。 
獨善心俱閉，窮居道共尊。 
樂因南澗藻，憂豈北堂萱。 
幽意加投漆，新詩重贈軒。 
平生徇知己，窮達與君論。

