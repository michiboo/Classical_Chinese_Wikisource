　　欽定四庫全書　　　　　子部五
　　神農本草經疏　　　　　醫家類
　　提要
　　〈臣〉等謹案神農本草經疏三十卷明繆希雍撰希雍字仲淳常熟人王紹徽㸃將録中有其名以配水滸傳之神醫安道全以精於脈理故也是編分本草為十部首玉石次草次木次人次獸次禽次蟲魚次果次米穀次菜皆以神農本經為主而發明之附以名家主治藥味禁忌次序悉依宋大觀中證類本草部分混雜者為之移正首為序例二卷論三十餘首備列七方十劑及古人用藥之要自序雲據經以疏義縁義以致用㕘互以盡其長簡悞以防其失是也喻昌嘗言古今本草止述藥性之功能惟繆氏兼述藥性之過劣不知草木之性正取其偏以適人之用其過劣又何必言然藥類繁多性味互異與其失於臨時不若愼於其始希雍特為分析俾人知藥之利亦知藥之害用意良苦雖徵引該洽不如李時珍之綱目而簡便易從要亦未可輕議耳乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　神農本草經疏原序
　　神農本草經者古三墳之一也其成於黃帝之世乎觀其嘗藥別味對病主治施之百世無可踰越其為開天大聖憫生民疾苦於飲食衣服之外復設鍼石藥物用拯夭札俾得盡其天年是已原夫藥之生也氣稟乎天味成乎地性在其間氣為陽味為隂五味四氣各歸其類斯親上親下之義也既述之以本性又制之以君臣合之以佐使以成其攻邪已疾之能遂使無情之用同諸有識自非生而神靈㝠契萬物者其孰能與於斯乎去古滋逺民性滋漓心識麤浮莫能研精殫思深入𤣥要而不察乎即象即理物物昭然弭疾延年功力自著正以三墳之書言大道也言其然而不言其所以然言亦象也予因據經以疏義緣義以致用叅互以盡其長簡誤以防其失而復詳列病忌藥忌以別其微條析諸藥應病分門以究其用刋定七方十劑以定其法闡發五藏苦欲補瀉以暢其神著論三十餘首以通古今之變始悉一經之趣命之曰神農本草經疏讀之者宜因疏以通經因經以契往俾炎黃之旨晦而復明藥物之生利而罔害乃余述疏意也餘生也晚親年已衰得於稟者固薄故少善病長嗜方技僻躭藥妙顧念自昔仙人道士靡不悉由藥道以濟羣生加之友生協贊後先不一馴屆耳順良友凋喪百念灰冷惟茲一事尚用嬰懷手所論著裒然成帙倘典則可師幽隱可顯試用於世有廣來學固所願也不敢必也采真同好其相證諸繆希雍序







　　凡例
　　一本經為三墳之書後増入名醫別録有朱字墨字之分總言藥之主治從未有發其所以然者茲疏直接神聖立言之㫖故總題之曰神農本草經疏
　　一藥物治療本經別録業已備悉間有未盡者參之以各名家主治故小字附列於經文之下或即於疏內敘述俾採用易稽
　　一藥類一千二百餘種品類浩繁今簡治療之必不可缺暨近地所産得於覩記者備為具疏餘非必用之藥及罕識難致者存而不論
　　一種類隨土異形甚且稱名未覈矧近來市肆飾偽似真若令誤服遺害非淺故詳辨種類以正其訛
　　一畏忌制使物性自然非可以意求者俱照本經列之條下至其製用之宜古法具在茲復採入俾得遵守
　　一證類本草所載諸方俱録入主治叅互有未當於用者已為刪去其外諸書所録良方甚多必詳紀述以便採取
　　一簡誤以防誤用之失故有證同而藥不宜同者每條後詳書其害至於性淳功良有益無損一藥止堪治一病者悉不復著
　　一目録次序悉從證類本草有部分混襍如木部之藿香菜部之假蘇今為移正
　　一本文悉遵證類善本但是書流傳已久字畫謬訛頗多茲逐條參訂有一二意義難通者稍為釐正如傷作瘍動作痛之類
　　一證類本草第三十卷俱載有名未用之藥今有常用之物而本經未載有拾遺載之而未詳者茲列為三十卷補遺
　　一本文頂行立欵其附入之條有正文者仍從頂行原係附入者低字加圏以別正文
　　一續序例下卷俱係病藥忌宜今總列應忌諸藥於前以見必不可輕用
　　先生殫一生精力發千古神聖之奧以利萬世門人李季虬氏幾經叅録悉以付新安吳康虞氏刻之金陵未竟而遺焉流傳於知交者西吳朱氏集而刻之不及其半然且序次弗倫考覈未審也先生以醫為司命一字有訛遺禍無極遂命澄先檢其存稿若干卷按部選類彚得全帙細復檢閱以為定本凡續序例二卷藥四百九十味用識年月書此凡例雲峕天啟五年嵗在乙丑六月十有一日松陵通家子顧澄先謹識






