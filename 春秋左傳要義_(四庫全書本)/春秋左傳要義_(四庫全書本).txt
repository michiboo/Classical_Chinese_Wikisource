　　欽定四庫全書　　　　經部五
　　春秋左傳要義　　　　春秋類
　　提要
　　〈臣〉等謹案春秋左傳要義三十一卷宋魏了翁撰亦所輯九經要義之一也其書節録註疏之文每條之前各為標題而系以先後次第與諸經要義體例並同考了翁序李明復春秋集義雲余嘗覽諸儒之傳至本朝先正謂此為經世之大法傳心之要典余懼益深乃裒萃以附於經尚慮觀書未廣擇理未精故未敢輕出李君乃先得我心而為是書云云是了翁亦嘗裒輯衆説以註春秋其書未就而其所取於註疏者則尚見於是編凡疏中日月名氏之曲説煩重瑣屑者多刋除不録而名物度數之間則削繁舉要本末燦然葢左氏之書詳於典制三代之文章禮樂猶可以考見其大凡其逺勝公榖實在於此了翁所輯亦可謂得其要領矣原本六十卷朱𢑴尊經義考註曰未見此本僅存三十一卷末有萬厯戊申中秋後三日龍池山樵彭年手跋一篇稱當時鏤帙不全後世無原本可傳甘泉先生有此書三十一卷藏之懐古閣中出以相示因識數言於後雲則亦難覯之本矣然甘泉為湛若水之號若水登𢎞治乙丑進士至萬歴戊申凡一百四年不應尚在彭年與文徴明為姻家王世貞序其詩集稱年死之後家人鬻其遺稿則年死在世貞前萬歴末亦不復存且九經要義皆刪節註疏而跋稱其訂定精宻為先儒所未論及尤不相合疑殘本偶存姦黠書賈偽為此跋而未核其年月也乾隆四十六年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














