天尊告左玄真人曰： 
夫欲修道，先能捨事，外事都絕，無與忤心，然後安坐，內觀心起。若覺一念起，須除滅，務令安靜。 
其次，雖非的有貪著，浮遊亂想，亦盡滅除。晝夜勤行，須臾不替。唯滅動心，不滅照心；但凝空心，不凝住心，不依一法而心常住。 
然則凡心躁競。其次，初學息心甚難，或息不得，蹔停還失。去留交戰，百體流行。久久精思，方乃調熟。勿以蹔收不得，遂廢千生之業。少得靜已，則於行立坐臥之時，涉事之處，諠鬧之所，皆作意安；有事無事，常若無心；處靜處諠，其志惟一。
若束心太急，又則成病，氣發狂顛，是其候也。心若不動，又須放任，寬急得所。自恆調適，制而不著，放而不動，處喧無惡，涉事無惱者，此是真定。不以涉事無惱，故求多事；不以處喧無惡，強來就諠。以無事為真宅，有事為應跡。
若水鏡之為鑒，則隨物而現形。善巧方便，唯能入定。慧發遲速，則不由人。勿令定中急急求慧，急則傷性，傷則無慧。若定不求慧而慧自生，此名真慧。慧而不用，實智若愚。益資定慧，雙美無極。
若定中念想，多感眾邪，妖精百魅，隨心應見。所見天尊、諸仙、真人，是其祥也。唯令定心之上，豁然無覆；定心之下，曠然無基。舊業日銷，新業不造。無所罣礙，迥脫塵籠。行而久之，自然得道。 
夫得道之人，凡有七候；一者，心得定易，覺諸塵漏；二者，宿疾普銷，身心輕爽；三者，填補夭損，還年復命；四者，延數萬歲，名曰仙人；五者，鍊形為氣，名曰真人；六者，鍊氣成神，名曰神人；七者，鍊神合道，名曰至人。
其於鑒力，隨候益明。得至道成，慧乃圓備。若乃久學定心，身無一候，促齡穢質，色謝方空。自雲慧覺，又稱成道者，求道之理，實所未然。而說頌曰： 
智起生於境，火發生於緣
各是真種性，承流失道源
起心欲息知，心起知更煩
了知性本空，知則眾妙門

