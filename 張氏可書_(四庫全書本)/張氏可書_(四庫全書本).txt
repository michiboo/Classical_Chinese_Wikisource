　　欽定四庫全書　　　　　子部十二
　　提要
　　張氏可書一卷　　　　小說家𩔖一〈雜事之屬臣〉等謹案張氏可書一卷宋史藝文志陳振孫書錄解題晁公武讀書志皆不著錄文淵閣書目載有一冊亦不詳撰人名氏惟愛日齋叢抄引其中司馬光文彥博論僧換道流一事稱為張知甫可書知甫不知何許人今考書中所紀有僕頃在京師因幹出南薫門事又有見海賈鬻龍涎香扵明節皇后閣事是在宣和之初嘗官汴京中間復有紹興丁巳戊午紀年及劉豫僣號中原事則入南渡後二十餘年矣蓋其人生扵北宋末年猶及見汴梁全盛之日故都遺事目擊頗詳迨其晩嵗追述為書不無滄桑今昔之感故扵徽宗時朝廷故實紀錄尤多往往意存鑑戒其餘瑣聞佚事為他説家所不載者亦多有益談資雖詼諧神怪之説雜厠其間不免失扵冗雜而按其本㫖實亦孟元老東京夢華錄之流未嘗不可存備攷覈也其書元目已佚今據永樂大典各韻內者採掇裒輯共得五十條謹編為一卷以存其槩雲乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　欽定四庫全書
　　張氏可書
　　司馬溫公在政府每過潞公第時潞公有門僧乞換道流因緩頰言之溫公愕然曰吾輩國之大臣一言一行四方風俗所繫此僧既不能終於釋豈能終於道來即誅之僧聞而遁
　　章惇方柄任用都提舉汴河堤岸司賈種民議起汴橋二樓又依橋作石岸以錫鐵灌其縫宋用臣過之大笑而去種民疑之謁用臣訪以致笑之端用臣雲石岸固竒絶但上濶下狹甕爾種民始悟懇以更製用臣曰請作海馬雲氣以濶其下卒如其言而成
　　潁昌府陽翟縣有富民孟三郎元祐間至洛中飲水山澗見一婦人甚麗孟往追之則失所在因窮極幽逺得牡丹一品紅色灑金其葉千疊遂移至洛陽文潞公愛之目曰澗仙紅
　　王初寮安中自翰林學士承㫖遷右丞值元宵從宴宣德門徽宗命以五門端闕為題令賦詩安中即席應制曰斗城雲接始青天汴水浮春放洛川繒巘千峯連璧月珠簾十里晃燈蓮五門端闕初元夕萬厯宣和第二年盛世親逢叨四近頒觴連日綴羣賢上嘉之移宴景龍門上自調黃芽羮以賜
　　米元章作吏部郎中徽宗召至便殿令書屏風四扇後數日遣中使押賜銀十八笏元章對中使言曰且去奏知知臣莫若君臣自知甚明如此者再四中使歸奏上大笑蓋十八笏九百兩也
　　米元章有潔癖屋宇噐具時時滌之以銀為斗置長柄俾奴僕執以灌手呼為水斗居常巾帽少有塵則浣之乃加於頂客去必濯其坐榻
　　宣和天駟中有一馬名烏䕶蘭艱於銜勒徽宗毎乗以幸金明池賜名龍驥將軍
　　宣和間置教樂所行幸局採石所應奉司皆以執政內侍主之至靖康初道君降詔悉罷
　　宣和末都城起建園囿有擷芳園檀欒館鹿寨山荘錦荘筠荘窮極奢侈為一時之壯觀〈案原本凡園館等皆以韻分載凡六條今併〉
　　宣和預賞毎擲金錢於樓上以為戲笑有獻口號雲十不羨者皆譏切之言即捕之而不獲
　　宣和間睦州布衣朱夢説上書極言當時之失有三太入仕之源太濁不急之務太繁宦寺之職太盛
　　宣和末博州富人冶張家田內忽雨血數頃其腥氣不可近後金人至博盡驅市民殺於彼
　　明逹皇后乃紫虛元君明節皇后乃九華安妃稱大劉小劉〈案宋史徽宗劉貴妃冊贈為後諡明節時林靈素以技進目為九華玉真安妃明逹皇后亦劉姓冊贈賜諡而史不載紫虛元君之號然林靈素之妄自道君以下皆為荒誕之稱此必亦林靈素語而史文遺之也〉
　　僕見一海賈鬻真龍涎香二錢雲三十萬緡可售鬻時明節皇后許酬以二十萬緡不售遂命開封府騐其真贗吏問何以為別賈曰浮於水則魚集熏衣則香不竭果如所言
　　徽宗幸迎祥池見欄檻間醜石顧問內侍楊戩曰何處得之戩雲價錢三百萬是戩買來伶人焦德進曰猶自似戩也上大笑
　　徽宗幸端門觀燈御西樓下視蔡魯公幕次以金橘戲彈至數百丸
　　童貫以燕山功遂封同安郡王有改晉公平淮西詩以譏曰長樂坡頭十萬戈碧油幢下一婆婆今朝始覺為奴貴夜聽元戎報也囉〈案宋史貫封廣陽郡王通鑑綱目亦同此雲同安疑有訛誤〉太史楊欽時見靖康改元即宻語人曰後十二箇月康王立蓋靖字是從十二月立又有康字也後如其言宗澤知其術數之精薦之於朝遂在塗而卒
　　道君既遜位乗輕輿出東水門自稅舟得一草籠囬腳糧船與舟人約價登舟見賣蒸餅者於篋中取金錢十文市一枚以食少頃童貫蔡攸等數人者單騎俱至道君曰卿等尚來相逐何耶攸等奏雲臣等受陛下重恩死亦不離陛下道君因上岸側一寺寺僧披衣以迎輒居主位問官員是現任是罷任道君曰皆罷任又問莫別有子弟在城中作官否道君曰有子二十七人長子乃今皇帝僧慚惶之餘道君遂出則侍衞等已至即東下
　　道君遜位東幸梁師成以扁舟出淮李彥為相都人慾擊之馳入西府已失一履時人語曰太傅扁舟東下丞相隻履西歸
　　金人用兵所至毎以敲棒擊人腦而斃紹興間有伶人作雜戲雲要勝彼金人須是我中國一件件相敵乃可如金國有尼瑪哈我國有韓少保金國有柳葉槍我國有鳯凰弓金國有鑿子箭我國有鏁子甲金國有敲棒我國有天靈蓋人皆笑之
　　范致虛帥北京值靖康之變飛檄邊帥出關勤王時謡曰草青青水淥淥屈曲蛇兒破敵國蓋謂範字也亷正臣為司農卿至炭塲見監官擁爐遂責曰監臨自盜如何其監官答曰此炭乃俸錢所置即非盜取監炭塲官不許用炭不知監倉官許喫飯否正臣無以為對皆以為名言
　　李鼎為陽翟令聽訟明敏士民稱之有瞽姥訴婦不孝議者二三鼎即善詞勉之俾各飲茶而去婦即啜之姥捫於地而婦不顧遂正其婦罪又尉司誣一童子盜隣田草童子方十餘嵗所盜草重鼎疑而釋之令童負草以歸竟莫能舉遂正捕者之罪
　　劉平叔為浙江安撫大使乞與石惲改秩添差鎮江倅未有成命間石投曾公袞書題雲南徐貳石惲公袞戲以北固三曾紆答之皆謂名對公袞行第三故也劉平叔在京口幕客獻趙昌牡丹圖乃孟蜀宮中物也平叔怒曰速持去我平生不愛牡丹況是單葉時人無不為笑
　　燕瑛罷廣漕還朝載沉水香數十艦以遺宦寺遂尹應天府時人謂之香燕大尹
　　李宗伯為司農卿居第之側有豐濟廣盈二倉毎出按則止此二處取其近也又詞狀申陳之𩔖必判司呈時為之歌曰大卿做事輕文字送司呈毎日去巡倉豐濟與廣盈後坐此罷
　　張鼎為太常博士用雞肋為雞肘時人譏曰雞肘博士河中府治有古莎㕔茂甚府醖因名碧莎天祿
　　浙人以白露節前後早晩得雨見秋成之厚薄如雨在白露前一日得稻一分前十日得十分白露後得之則無及矣
　　王綯建炎初為御史中丞時四方多事而緘黙不言又以老病艱於乗騎毎跨款段坐一退毛舊狨出入臺中號退毛中丞
　　建炎初潁昌府陽翟縣主簿馮善時乃一謬儒不曉仕宦因有所轄文史犯罪遂於縣借杖而偶無大杖命以小杖決三四十下雲用兩杖折一大杖聞者莫不笑之蘇庠𨼆居後湖紹興中累詔不出僮僕見使者沓至輒相語曰官中來勾我秀才須要正身
　　紹興間盜賊充斥毎招致必以厚爵又行朝士子多鬻酒醋為生故諺雲要富守定行在賣酒醋若要官殺人放火受招安
　　紹興丁已江東太平州有囘祿之患燔燒殆盡死於火者數千人越數日池之銅陵夜聞車馬人足之聲或啼或笑自空而下盤礴於邑市人於門隙竊窺之有聞索薑醋者有與泣訴囘祿之苦者久之冉冉從西北而去張紘為令詳覩其事
　　紹興戊午季冬十二月日欲暮天作風雨聲自西南起久之如磨響至一更盡方止庚申辛酉嵗皆然
　　劉豫僣號中原不喜浮屠僧徒莫不惶恐忽西天三藏來豫異待之僧徒私自喜曰必能與我輩主張教門既引見三藏拜於庭賛者止曰僧不拜三藏答曰既見真佛豈可不拜豫大喜賜與甚厚
　　張紘長於數頗於日者事體洞曉之嘗雲術人相見必互録所至州縣處士宦家之命以相易庶易為應號曰參又看命必先談其不好處使人駭動謂之揷卻復以好語許之謂之牢籠
　　胡紡能以符水濟人宜興有一士人逺官忽一日其妻為祟所憑家人詢其所以輒雲某乃官人任內打拷致死故來求功德追薦其家遂作書問逺宦之士報雲無之胡聞其事取書示祟祟但舉號三聲慚惶而退
　　路時中字可當京師人也行正一籙能致已焚之詞役使神呼吸雨風駭人耳目又以炊餅布氣令圓其紅如丹砂謂之三光丹
　　住持常州報恩寺僧普堅嘗語余曰世間萬事前定非力可致及其處於窮通何必休戚因言無錫大姓戴念二郎政和間在邑中最為貲雄起大第極於侈麗同村野老夢神告曰戴念二郎與李謨秀才起宅野老以吿戴即紀於壁後不十年李謨登科選為壻又十年宅成而戴氏俱絶遂歸於謨
　　陸海天慶觀有一羽客年七十二毎臨醮宣科先祝曰臣今老矣七十有餘無齒可叩以唇代之
　　丹陽妙明真人呉元淨居常州橫山命其弟襄尋一大楓木有三癭令取其二夢老人植杖而來責襄曰吾三子汝遽殺其二何也襄惶懼答以真人之命老人曰非真人吾不赦汝以杖擊其鼻曰可出血一升來旦鼻衂及一升而止
　　南恩州州衙後㕔有雖太守亦避之夜則二丈夫相擊不已又婦人間出不可居忽一日妙明真人呉元淨過之視㕔側有三小廟指令開撅其下即有二丈夫二婦人二女子屍堅如石二女子一執菊花様杯一執白璧遂令致之野外焚之乃絶
　　天寳山有三道人採藥忽得瘞錢而日已晚三人者議先取一二千沽酒市脯待旦而發遂令一道人往二人潛謀俟沽酒歸殺之庶只作兩分沽酒者又有心置毒酒食中誅二道人而獨取之既攜酒食示二人二人忽舉斧殺之投於絶澗二人喜而酌以倉遂中毒藥而俱死此得之於張道人
　　京師一富人質得金𢃄一條常常繫之毎送迎賓客輒止中門而返必曰腰𢃄有礙不敢出門且告不罪也張芸叟居長安白雲寺作霸王別虞姬虞姬答霸王二歌題於僧舍壁間僕因過録之後自關中囘則壁已頺矣霸王別虞姬曰垓下將軍夜枕戈半夜忽然聞楚歌詞酸調苦不可聽㧞山力盡將如何將軍夜起帳前舞八千兒郎淚如雨臨行馬上復何言虞兮虞兮奈何汝虞姬答曰妾何道妾何道將軍不要為人患坑卻降兵二十萬懐王子孫皆被誅天地神人共成怨妾何道妾何道將軍莫如敬賢能將軍一心疑范增當時信范增話將軍早已安天下天下安定在一人將軍左右多奸臣受卻漢王金四萬賣卻君身與妾身妾何道妾何道將軍不肯聽將軍莫把漢王輕漢王聰明有大度天下英豪同駕馭將軍唯恃㧞山力即此悲歌猶不悟將軍不悟兮無如何將軍雖悟兮爭奈何賤妾須為君死將軍努力渡江波
　　僕頃在京師因幹出南薰門見一村夫醉墜䕶龍濠池水亟拯之則已斃其背上有一物極類荷葉𦂳覆之以劔方可取有百餘口咀其背肉已盡竟不識是何物也廣州一海船附𢃄一人慾到明州一老兵同在船上將發廣州遇風飄至一山下兩人上岸行三四里見二長人荷鋤各長三丈餘兩人前往問路二長人倚鋤相視而笑久之遂以手拈兩人在掌中戲玩兩人惶恐再拜皆笑語不可曉一長人以手拾兩人置山穴中用一大石塞口而去少頃攜一大瓢貯酒來二長人對酌兩人於竇中覘之惟深惶懼二長人酒盡欲醉一長人起取塞石拈一人出兩手捉兩腳劈作兩片各餌其一遂醉臥老兵匿石穴中伺其睡奔出竄伏田野中望見有海舶過哀鳴求救船上以小舟濟之得至明州
