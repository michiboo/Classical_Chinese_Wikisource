
《史記》一百三十卷，〈內府刊本。〉漢司馬遷撰，褚少孫補。遷事蹟具《漢書》本傳。少孫，據張守節《正義》引張晏之說，以爲潁川人，元成閒博士。又引《褚顗家傳》，以爲梁相褚大弟之孫，宣帝時爲博士，寓居沛，事大儒王式，故號先生。二說不同。然宣帝末距成帝初不過十七八年，其相去亦未遠也。案︰遷《自序》，凡十二本紀、十表、八書、三十世家、七十列傳，共爲百三十篇。《漢書》本傳稱其十篇闕，有錄無書。張晏注以爲遷歿之後，亡《景帝紀》、《武帝紀》、《禮書》、《樂書》、《兵書》、《漢興以來將相年表》、《日者列傳》、《三王世家》、《龜策列傳》、《傳靳列傳》。劉知幾《史通》則以爲十篇未成，有錄而已，駁張晏之說爲非。今考《日者》、《龜策》二傳並有「太史公曰」，又有「褚先生曰」，是爲補綴殘稾之明證，當以知幾爲是也。然《漢志‧春秋家》載《史記》百三十篇，不雲有闕。蓋是時官本已以少孫所續，合爲一編。觀其《日者》、《龜策》二傳並有「臣爲郞時」云云，是必嘗經奏進，故有是稱。其「褚先生曰」字殆後人追題，以爲別識歟。周密《齊東野語》摘《司馬相如傳贊》中有「揚雄以爲《靡麗之賦》，勸百而諷一」之語，又摘《公孫宏傳》中有「平帝元始中，詔賜宏子孫爵」語，焦竑《筆乘》摘《賈誼傳》中有「賈嘉最好學，至孝昭時列爲九卿」語，皆非遷所及見。王懋竑《白田雜著》亦謂《史記》止紀年而無歲名，今《十二諸侯年表》上列一行載庚申、甲子等字，乃後人所增，則非惟有所散佚，且兼有所竄易。年祀縣邈，今亦不得而考矣。然字句竄亂，或不能無，至其全書，則仍遷原本。焦竑《筆乘》據《張湯傳贊》如淳註以爲續之者有馮商、孟柳。又據後《漢書‧楊經傳》，以爲嘗刪遷書爲十餘萬言，指今《史記》非本書，則非其實也。其書自晉唐以來，傳本無大同異。惟唐開元二十三年。敕升《史記‧老子列傳》於《伯夷列傳》上。錢曾《讀書敏求記》雲尚有宋刻，今未之見。南宋廣漢張材又嘗刊去褚少孫所續，趙山甫復病其不全，取少孫書別刊附入，今亦均未見其本。世所通行，惟此本耳。至爲孫奭孟子疏所引《史記》「西子金錢事」，今本無之。蓋宋人詐託古書，非今本之脫漏。又《學海類編》中載僞洪遵《史記真本凡例》一卷，於原書臆爲刊削，稱即遷藏在名山之舊槀。其事與梁鄱陽王《漢書》真本相類，益荒誕不足爲據矣。註其書者，今惟裴駰、司馬貞、張守節三家尚存。其初各爲部帙，北宋始合爲一編。明代國子監刊版頗有刊除點竄。南監本至以司馬貞所補《三皇本紀》冠《五帝本紀》之上，殊失舊觀。然彙合羣說，檢尋校易，故今錄合倂之本，以便觀覽。仍別錄三家之書，以存其完本焉。
