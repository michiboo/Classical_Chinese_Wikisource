
我隨秋風來，瑤草恐衰歇。
中途寡名山，安得弄雲月。
渡江如昨日，黃葉向人飛。
敬亭愜素尚，弭櫂流清輝。
冰谷明且秀，陵巒抱江城。
粲粲吳與史，衣冠耀天京。
水國饒英奇，潛光臥幽草。
會公真名僧，所在即爲寶。
開堂振白拂，高論橫青雲。
雪山掃粉壁，墨客多新文。
爲余話幽棲，且述陵陽美。
天開白龍潭，月映清秋水。
黃山望石柱，突兀誰開張。
黃鶴久不來，子安在蒼茫。
東南焉可窮，山鳥飛絕處。
稠疊千萬峰，相連入雲去。
聞此期振策，歸來空閉關。
相思如明月，可望不可攀。
何當移白足，早晚凌蒼山。
且寄一書札，令予解愁顏。

