吾聞上帝心，降命明且仁。
臣稹苟有罪，胡不災我身。
胡為旱一州，禍此千萬人。
一旱猶可忍，其旱亦已頻。
臘雪不滿地，膏雨不降春。
惻惻詔書下，半減麥與緡。
半租豈不薄，尚竭力與筋。
竭力不敢憚，慚戴天子恩。
累累婦拜姑，吶吶翁語孫。
禾黍日夜長，足得盈我囷。
還填折粟稅，酬償貰麥鄰。
苟無公私責，飲水不為貧。
歡言未盈口，旱氣已再振。
六月天不雨，秋孟亦既旬。
區區昧陋積，禱祝非不勤。
日馳衰白顏，再拜泥甲鱗。
歸來重思忖，願告諸邑君。
以彼天道遠，豈如人事親。
團團囹圄中，無乃冤不申。
擾擾食廩內，無乃奸有因。
軋軋輸送車，無乃使不倫。
遙遙負擔卒，無乃役不均。
今年無大麥，計與珠玉濱。
村胥與裏吏，無乃求取繁。
符下斂錢急，值官因酒嗔。
誅求與撻罰，無乃不逡巡。
生小下裏住，不曾州縣門。
訴詞千萬恨，無乃不得聞。
強豪富酒肉，窮獨無芻薪。
俱由案牘吏，無乃移禍屯。
官分市井戶，迭配水陸珍。
未蒙所償直，無乃不敢言。
有一於此事，安可尤蒼旻。
借使漏刑憲，得不虞鬼神。
自顧頑滯牧，坐貽災沴臻。
上羞朝廷寄，下愧閭裏民。
豈無神明宰，為我同苦辛。
共布慈惠語，慰此衢客塵。
