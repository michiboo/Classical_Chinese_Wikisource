　　欽定四庫全書　　　　　集部六
　　頤庵文選　　　　　　　別集類五〈明〉
　　提要
　　〈臣〉等謹案頤庵文選二巻明胡儼撰儼字若思南昌人洪武末以舉人授華亭教諭永樂初擢翰林檢討與解縉等同直內閣遷國子祭酒洪熙元年加太子賔客致仕家居二十年而卒事蹟具明史本傳儼學問該博於象緯占𠉀律算醫卜之術無不通曉其在朝稱館閣宿儒朝廷大著作多出其手修明太祖實録永樂大典皆為總裁官而以議論戇直為同僚所不容故久於國學未能悉究其用其詩頗近宋江西一派詞㫖髙邁寄託深逺與三楊之和平安雅者氣象稍殊文章則得法於熊釗釗學於虞集師授相承淵源極正故其氣格蒼老可以追蹤作者為明初之一家焉明史藝文志載頤庵集本三十巻此集詩文各止一巻乃後人選本非其全帙然嘗鼎一臠亦足以知其槩矣乾隆四十五年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀










　　頤庵文選原序
　　登崇山則知喬木之衆也既而入巴蜀登岷峨見梓檀焉小者合拱大者千尺枝幹層雲根蟠巨壑經千萬歲而風霜不能凋斤斧不能加者則知其材矣其於人也亦然見歐陽公以為幸也及見曾南豐蘇子則又知其人焉今士之於世也可以立身可以行道而不棄於當世者有如歐蘇南豐者乎其文章之作有比於三子者乎抱貫道之器而馳騁乎廟堂之上游泳乎六經之中規矩乎政治繩墨乎綱常醖釀成太平之業其道將以傳乎萬世之下者非老於文學曷能行其道哉是書者豫章頤庵先生國子祭酒胡公之文集也觀先生之文則知先生之德之行之才之志出於人也尚矣葢文可以觀人可以取士故聖王之所以得人未有不由於斯自漢唐以下得其文之優者獨稱韓栁二人而繼之以歐曾蘇三君子而已文豈易言哉今先生之文其辭雍容而其氣洋溢藹然蔚然之意見乎言義之表故其文幽深混涵人莫可測仰而視之若匡廬華嶽巋然有層巒疊嶂莫能躋其分寸俯而察之若彭蠡洞庭浩乎洋洋莫能得其蠡測臆而思之若空明之灝瀚味而咀之若𤣥酒之與太羮其髙處若躡層霄挽牛斗於星河之上其妙處若郢人之斵堊凜乎其不可犯而又得之其妍麗也若桃源春曉霞舒霧捲旭日初旦也其抑揚也若天駟脫覊振鬛一鳴而萬馬皆喑其壯也若橫㮶西風揮戈指日其清也若老鶴之巢松孤猿之呌月其幽深思逺者若幽蘭之發乎深谷但聞其芬馥而莫測其所從來非有眼力者曷能識也是知文章之於得人也難矣先生始以文學魁鄉貢三任黌宮之職再擢縣令以寄百里之命遂入翰林以掌絲綸出納帝命於明堂之上再拜春坊為青宮諭徳輔贊皇儲未幾舉天下文章道德之士取才德之優者獨先生一人耳以繼宣聖之道為國子祭酒師範天下可謂貴矣榮矣如是者幾四十年先生以老疾辭祿告歸天子不忍其去國再拜太子賔客歸豫章之城南卜築以居可謂介爾眉夀錫爾景福以老此生士之於世行於仕途而得榮歸故里者雖古之明哲鮮能及矣其莆田方伯靜者好學之士也嘗得先生之文稿焉一日予以文學自論伯靜乃出是書而獻之其間文理皆出人言意之外或一篇之中一句之內有得性理之奧者有出於神竒之妙者不覺心與妙融且驚且愕未嘗不為之掩巻興嘆嘅然自釋便覺胸中有所自得若述志感寓歸休之賦別墅之文聼雪之記大有過於人矣其楚詞也如謁文丞相祠及石鼓毀璧秋風等篇皆深得騷體其意趣髙古而人所形容不至者而皆得之矣又若友竹友桐之序皆能摹寫造化而得物之性情可謂盡其神矣豈庸腐可得而想像哉至於詩詞樂府之作如述古雜詠之詩大能感發人之情興又可嘅也其碑銘墓誌也如溫忠武公廟碑之作皆能昭述前烈以繼後世萬古一日也若是者實文章之歐冶可以陶鑄後學嘗謂文章乃天下之公器其髙下淺深葢有不可揜者矣故君子欲成人之美者豈無一言以述之乎是謂桴布鼓於雷門擊瓦缶於宣室誠可愧耳宣德壬子正月十六日涵虛子臞仙書
　　文運之興與世運相表裏士之生於其時者亦必通經博古積學制行得以昌其辭藴和順於中英華□煜煥乎其不可掩也南昌胡若思篤學好古於經史百家之言靡不研究發而為文積以成編予得其書而讀之其氣英邁其辭雄偉其所本一歸之義理之淵㣲彛倫之雅正無委靡不振之習有浩博宏廣之容其所以養之於中不淺而深也明矣文章之行世其來已逺唐韓子拯其弊而振起之至宋歐陽子與蘇曾王諸君子一時文章之盛何可及也近代作者南北不乏其人葢亦有會通振揚乎唐宋之聲華者矣五六十年間予得承事先輩就而論之尤嚴於敘事之簡當書法之公正厭牽聨而蹇滯也重斷制而明切也且曰長江大河平鋪漫流髙山深澗泉出激冽無往而非文也執筆者想像而求之有跡者可知無跡者難會也若思乘國家之興運宦遊之隙博究書籍之奧名物度數之故註箋訓詁之繁厚積而薄發之年方富力益彊其必將鳴乎國家一代之盛而追蹤乎古之作者因題其集之端信其有傳於世也洪武甲戌三月七日郡人熊釗序
　　國子祭酒兼翰林侍講豫章胡公若思彚其文凡若干巻屬予為敘予疎陋寡昧無窮理精義之功乏閎深博特之見何足以敘公之文哉故久無以應命而公固屬之有不得辭竊惟文者言之成章而可誦之謂也古之立言君子修辭以著其德業故曰有德者必有言然徒能言而不本於道德之實是亦藝焉而已故曰有言者不必有德周子曰文所以載道也輪轅飾而人弗庸徒飾也況虛車乎葢嘗求之六經之文平易簡淡而理致㣲密大而無所不包小而無所不備故斯道之所寓者亙千萬世而不息也若夫戰國先秦之文務為險僻竒怪艱深詭異捭闔縱橫以趨時好言非不美而支離畔道矣今公之文沉實不肆溫厚雅贍有疎宕之氣鑿鑿乎欲追古立言之為葢其履師儒之位表率學者必以明經講道為務而不為虛言要其歸一本於道德而已矣使天下後世佩誦而矜式之不如是不足以傳逺此公之文有不可以己者如此予幸與公同朝嘗同典內製儤直之暇輒相與論文公恆自言得作文法於熊釗先生釗得之虞文靖公間指示其説於予綱領節目粲然有條誠未之前聞葢其傳之有自宜其所造之異匪㝷常馳騁偉麗蹈襲陳言以逐時好之比此予知公之文而以是為之敘讀公之文者可以自見有不待於予言也永樂十四年歲次丙申六月壬戌文淵閣大學士兼左春坊大學士奉政大夫廬陵胡廣敘
　　文章之見用於時而為世所貴重者夫豈偶然哉學問之富才氣之充養之深而積之厚發而為文純雅髙古既足以見重於世而又以遭逢盛明膺際遇之隆其所學得以見之於事為而其製作之美得以施之於朝廷於是其文益為可貴重而人有不能及矣然而世之君子每不能然者葢或有得於文章而不遭其時或遭其時而文章不足以發之此其所以有不能至也若予友國子祭酒兼翰林侍講豫章胡公其所謂遭逢盛明膺際遇之隆而其文章足以發之而為人貴重者歟公自少穎發讀書為文思若湧泉鄉之先達長老多折輩行與交舉進士於鄉歴敎華亭長垣餘干三縣學皆有師法以薦擢知桐城縣有能名今上初即大位復以薦升朝入翰林由檢討轉侍讀未幾為左春坊諭德遂拜國子祭酒自始仕至於今凡三十年而居於朝者十有五年矣承聖上之知遇沐寵眷之優隆討論述作薦被顧問其才識器度益明而達而其文章純深雅奧可與古作者並也觀其鋪張至治之美以黼黻乎國家之盛雄偉光大富贍不窮卓乎其不可及也天下之人仰而望之惟恐其或後至求所以光昭其先德發揮其事功又無不造而請焉而公應酬之者常若取諸其左右而不以為難嗚呼此非其學問之有素養之深而積之厚何以至是哉古之君子以文名家者自漢唐宋元以迄於今其人可指而數也其見稱於後世者皆以豪傑不世出之才而其文足以經緯乎當世故雖歴世久而不可磨泯茍一有不至則不能以行之逺此古今之所以為難者也惟公以豪傑竒偉之資負學問才識之長窮性命之理察道德之歸以上究夫聖賢之閫奧後進之士聞言而心服是可見其學之得其本者矣宜其文章之盛美為世所貴重足以傳之後世而無疑也公自念其年既老乃以平生所著命門人編集之為若干巻以予相知之深俾為之序予不可辭故輒為序公之出處而論次之永樂十四年秋七月翰林侍講兼左春坊左中允廬陵鄒緝序
　　文非深於道不行道非深於經不明古之聖人以道為體故出言為經而經者載道以植敎也周衰聖人之敎不行文學之士各離經立説以為髙漢興文辭如司馬子長相如班孟堅之徒雖其雄材谹議馳騁變化往往不當於經當是時獨董仲舒治經術其言庶幾發明聖人之道至唐韓退之宋歐陽永叔曾子固力於文詞能反求諸經概得聖人之㫖遂為學者所宗周子二程子以及朱子篤志聖人之道沈潛六經超然有得於千載之上故見諸其文精粹醇深皆有以羽翼夫經而文莫盛於斯矣元之時以其經學發為文詞源本深厚論議髙明者葢有虞伯生焉於戲繇漢以來文之傳於今者多矣而求其不盭於經㫖不畔於聖人之道卓然能樹立以名家者不數人而已文不尤難矣哉豫章胡若思先生自其童冠從鄉先生得吾郡王與耕經學之傳又從而得虞公之傳益自肆力浚而深之擴而大之葢於諸書無所不讀而必本於經於學無所不通而必主於聖賢之道嘗施其政敎於百里之邦矣已而入禁林典詞命侍講讀遂兼諭德輔導儲君又拜大司成為國子及四方來學之師先生智識有餘材猷宏逺而凡存諸心見諸言行者皆在於仁義至為文章嚴於榘矱而雍容溫裕詞潔義正於經㫖必融會衆説而推明之弗極弗已序記銘傳之類雖時應人之求未嘗茍有稱説非其篤於經之道而不愧乎古君子之文者乎若夫見諸詞賦體物縁情端厚而㣲婉有古人之意者葢自袁伯長虞伯生而後復見於先生焉周禮以六詩敎國子而興道諷誦言語皆成均之敎也先生又奚讓哉先生有文集若干巻翰林諸公序之詳矣不鄙謂余相知又屬序焉故特本其所學之正言之亦使學於先生者皆將如先生之正其學也永樂十七年春正月十三日戊午翰林學士奉議大夫兼左春坊左諭德廬陵楊士竒序



　　頤庵文選原序
　　頤庵文選原序
　　按六書故曰儒者講六藝之文明先王之道經緯天地之理也詩六藝之一也詩言乎志有諸中而形諸外則知其人矣故詩所以道性情該物理敘風化者志之所發也孔子刪詩以明教化是使異端邪說不得以害正道其功大矣後濂洛諸儒而又發明其理以開萬世至中至正之道而學者得其宗焉如唐韓子為浮屠文暢送行之序栁子首倡其事以告韓子韓子乃為文以告之曰有以儒名而墨行者正為栁子言也有以墨名而儒行者為文暢言也其間未嘗有一字為送行之説葢以聖人之道正之耳其㫖微矣近世儒者有作浮屠詩文碑記張皇詖誕之說以諂其徒以隆其事以為博學以隳名教孔子所以尊吾道而斥異端者安在乎宋太宗所謂孔門之罪人宜矣今是詩五百三十餘篇皆得詩人之體而其言無一字為浮屠之說得儒者之正孟子曰我知言吾故於是詩喜而有取焉使後之作者不流於淫辭詖説則亦可以思無邪矣故為之序宣德壬子正月十九日涵虛子臞仙書
　　國子祭酒豫章胡公以所著頤庵詩集若干巻示洪俾為之序洪因作而言曰詩三百篇盛矣五言之作出於蘇李唐山夫人之歌則駸駸乎雅頌之遺意至於建安悲壯而激烈君子不能無世變之感及乎齊梁而侈靡極矣唐詩倡於陳子昻遂有李杜韓栁之盛若宋諸大儒其精深造詣葢亦可以求其本焉元起於朔漠文制疏畧至元天厯之間若趙文敏公虞文靖公範文白公揭文安公亦各鳴一時之盛及其衰也學者以粗豪為壯以尖新為竒語言纎薄音律惉懘葢自晚唐皆然末世文弊固其勢之然也聖明混一四海肇復先王之制興禮立學以風厲學者至於今五十餘年之間政教之隆並乎三代年穀豐稔民物滋植四夷賔服瑞應薦至麒麟騶虞嘉禾芝草之祥日獻月進聖天子方舉唐虞巡狩之典以宣省風俗懷柔百神施恩惠於萬國公卿大夫文學之士莫不各奮所長揄揚盛德鋪張洪休洋洋乎雅頌之音盈於朝廷而達於天下當是時公以儒學德行由翰林侍讀春坊諭德為大司成師表四方之士而文章卓然名於一時葢其所作必欲追蹤古人事核而喻切辭醇而㫖逺渢渢乎舂容正大之音可以無媿於古而公則欿然自視若不足也嗚乎堯舜之盛尚書載之商周之興詩人頌焉文章有闗於世道尚矣洪與公同遊禁林十有餘年朝夕承公之誨至論古之作者未嘗不慨然於斯惜乎以洪之昬陋而莫能進也姑序諸巻端俾觀公之詩者有以發焉永樂十四年丙申八月翰林侍講錢唐王洪序




　　頤庵文選原序
