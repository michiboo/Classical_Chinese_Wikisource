　　欽定四庫全書　　　　　集部二
　　絳守居園池記　　　　　別集類一〈唐〉
　　提要
　　〈臣〉等謹案絳守居園池記一巻唐樊宗師撰元趙仁舉吳師道許謙三家所注也宗師始末具韓愈所作墓誌中是文乃長慶三年宗師官絳州刺史即守居搆園池自為之記文僻澀不可句讀董逌廣川書跋稱嘗至絳州得其舊碑剔刮劘洗見其後有宗師自釋然僅畧註亭榭諸名其文仍不盡可解故好竒者多為之註據李肇國史補唐時有王晟劉忱二家注今並不傳故趙仁舉補為此注皇祐癸丑吳師道以為疎漏為補二十二處正六十處延祐庚申許謙仍以為未盡又補正四十一條且謂宗師本記守居之園池舊注兼守居言故多誤至順三年師道得謙之本又重加刋定復為之跋稱校此文二十年屢經竄易亦未得為定稿葢其字句皆不師古不可以訓詁考證不過據其文義推測鈎貫以求通文僅七百七十七字而衆説紛紜終無定論固其宜也以其相傳既久如古器銘識雖不可音釋而不得不謂之舊物賞鑑家亦存而不棄耳謙稱宗師之文傳者僅此篇今考宗師別有越王樓詩序載計有功唐詩紀事中其僻澀與此文相類謙葢偶未及檢
　　國朝仁和孫之騄始合二篇而註之題曰樊紹述集註今別著於録雲乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



　　欽定四庫全書
　　絳守居園池記　　　　唐　樊宗師　撰
　　元　趙仁舉　註
　　吳師道許謙補正
　　絳即東雍為守理所稟參實沈分氣蓄兩河潤有陶唐冀遺風餘思晉韓魏之相剝剖世説總〈闕〉其土田士人令無磽雜擾宜得地形勝㵼水施法豈新田又蕞猥不可居州地或自有興廢人因得附為奢儉將為守説致平理與益侈心耗物害時與自將失敦窮華終披夷不可知陴⿰孤顛跒倔𤣥武踞守居割有北自甲辛苞大池橫硤旁潭中癸次木腔瀑三丈餘涎玉沫珠子午梁貫亭曰徊漣虹蜺雄雌穹鞠覷蜃礙佷島坻淹淹萎萎莎靡縵蘿薔翠蔓紅刺相拂綴南連軒井陣中踴曰香承守寢晬思西南有門曰虎豹左畫虎搏立萬力千氣底發彘匿地努肩腦口牙怏抗雹火雷風黒山震將合右胡人鬅黃㠾纍珠丹碧錦襖身刀囊鞾撾縚白豹𤣥斑飫距掌胛意相得東南有亭曰新前含曰槐有槐屓䕶䨴欝䕃後頥渠決決縁池西直南折廡赴可宴可衙又東鶱渠曰望月又東騫窮角池研雲曰栢有栢蒼官青士擁列與槐朋友巉隂洽色北俯渠憧憧來刮級廻西巽㬂間黃原玦天汾水鈎帶白言謁行旦艮閒逺㟵青縈近樓臺井閭㸃畫察可四時合竒士觀雲風霜露雨雪所為發生収歛賦歌詩正東曰蒼塘蹲瀕西漭望瑤飜碧㶑光文切鏤梨壑撓撓收窮正北曰風隄乗攜左右北廻股努墆捩蹴墉衘渠歆池南楯楹景怪爥蛟龍鈎牽寳⻱靈蠯文文章章隂欱墊㰹煙潰靄褧桃李蘭蕙神君仙人衣裳雅冶可㑹脫赤熱西北曰鼇䖶原開咍儲虗明茫茫嵬眼澒耳可大客旅鐘鼓樂提鷳挈鷺倡池豪渠憎乖憐圍正西曰白濵薈深梨素女雪舞百佾水翠披㬑㬑千幅迎西引東土長崖挾橫埓日卯酉樵途塢徑幽委蟲鳥聲無人風日燈火之晝夜漏刻詭姽絢化大小亭餖池渠間走池隄上亭後前陴乗墉如連山羣峯擁地髙下如原隰隄谿壑水引古自源卅里鑿髙槽絶竇墉為池溝沼渠瀑潨潺終出汩汩街巷畦町阡陌間入汾巨樹木資土悍水沮宗族盛茂旁䕃逺映錦繡交果枝香畹麗絶他郡考其臺亭沼池之増蓋豪王才侯襲以竒意相勝至今過客尚徃徃有指可創起處余退常吁後其能無果有不補建者池由於煬反者雅文安發土築臺為拒誅幾附於汙宮水本於正平軌病井滷生物瘠引古沃澣人便㡬附於河渠嗚呼為附於河渠則可為附於汙宮其可書以薦後君子長慶三年五月十七日






　　欽定四庫全書
　　絳守居園池記　　　　　唐　樊宗師　撰
　　元　趙仁舉　註
　　吳師道許謙補正
　　絳即東雍〈雍去聲〉
　　按春秋時為故絳寰宇記至後魏始改為東雍州
　　為守理所〈守去聲〉
　　為太守治所
　　補曰唐諱治字故云理
　　稟參實沉分〈參所金切沉或作沈分去聲〉
　　左傳髙辛氏有二子伯曰閼伯季曰實沉堯遷閼伯於商丘主辰遷實沉於大夏主參大夏今晉陽縣是
　　氣蓄兩河潤〈蓄或作畜〉
　　酈道元水經注澮出絳縣西入汾漢書汾水出太原汾陽縣北山至汾隂入河説文汾出太原晉陽山西入河言東雍蓄此兩河之潤澤
　　正曰氣蓄風氣含蓄也
　　補曰左傳韓獻子曰新田有汾澮以流其惡
　　有陶唐冀遺風餘思〈思去聲〉
　　尚書注堯都平陽為冀州
　　正曰堯初為唐侯後為天子都陶在冀州書惟彼陶唐有此冀方詩唐風蟋蟀序風俗憂深思逺乃有堯之遺風焉
　　晉韓魏之相剝剖
　　史記三家分晉韓魏分平陽安邑趙分晉陽故云晉
　　世説總〈闕〉其土田士人
　　俗説總括其土田之經界及士民之名數
　　正曰不必以俗代世
　　補曰碑總下㓕一字義不可知其字漫黒唐諱世為代諱民為人此諱民而不諱世不知何謂
　　令無磽雜擾〈磽口交切〉
　　磽瘠薄也令土田無磽士與民不得雜擾
　　宜
　　皆得其宜
　　正曰句非宜屬下文
　　得地形勝㵼水施灋〈㵼洗野四夜二反灋或作法〉既得地之形勝所以能㵼水施法後有鑿髙槽絶竇墉是也
　　豈新田又蕞猥不可居〈蕞才外反〉
　　左傳晉近新田今絳縣是言新田非復小鄙不可居也
　　州地或自有興廢
　　言此絳州之地或自有興廢之時州字或屬上句正曰州屬上句不可通中讀則可
　　人因得附為奢儉
　　將為守説致平理與〈説或作悅與平聲下同〉
　　漢宣帝雲庶民所以無嘆息愁恨之聲者政平訟理
　　益侈心耗物害時與
　　増其淫侈之心耗蠧其物仍韓魏之剝剖以害時與二句不定之辭
　　自將失敦窮華〈敦或作𥋆〉
　　若為太守者失敦厚窮奢華
　　終披夷不可知
　　果若失敦窮華終披分其家夷㓕其身不可測正曰喜致平治侈耗害時言奢也失喪其敦厚窮陋其華麗言儉也因上文興廢奢儉而雲終披散夷㓕往事不可知已
　　陴⿰孤顛〈⿰或作緬〉
　　陴城上僻倪也⿰險峻也言絳城女墻峻險孤髙僻倪音睥睨⿰疑陑
　　跒倔〈跒苦下切倔渠勿切〉
　　廣韻不向前貎言絳城形勢如此
　　正曰跒跁行貎也倔屈強也言陴之狀孤髙顛䟦跒跁屈強若行不前也注句非
　　𤣥武踞
　　本名𤣥武宋時諱𤣥故曰眞武俗説此州不利太守故眞武廟厭之至今北城謂之𤣥武岡
　　守居割有北
　　割太守之居北地
　　正曰地之北形為𤣥武之踞守居割其地若如注説則踞作據矣曲禮前朱雀後𤣥武地理家有𤣥武之説
　　自甲辛苞大池〈烏𢎞切〉
　　正東西北包池大而深也
　　正曰甲東辛西中包含大池也苞包通
　　橫硤旁
　　説文橫闌木也硤石以木石甃其池
　　潭中癸次
　　潭中北地
　　補曰中陟仲切
　　木腔瀑三丈餘〈瀑㦯作暴〉
　　腔説文內空也言木中空出水髙三丈
　　補曰腔取江切
　　涎玉沫珠
　　涎垂如玉沫濺如珠
　　子午梁貫亭曰徊漣
　　子北地午南地為二橋貫徊漣亭北者謂之通仙橋南者謂之采蓮橋
　　正曰為梁貫南北二名中有亭曰徊漣按咸平中孫沖序雲亭池渠堤故處多徙移諸亭異於樊文且多皆非當時所名今通仙采蓮又孫序所無疑亦後來名之者
　　虹蜺雄雌
　　爾雅雄曰虹雌曰蜺言二橋如虹蜺然
　　穹鞠覷蜃〈鞠居六切蜃時忍切穹鞠或作窮鞫〉
　　穹鞠曲脊貎言水中見橋影如虹蜺曲脊而俯覷如蜃氣象樓臺狀
　　正曰注不必言影
　　礙佷島坻〈佷胡懇切坁音池〉
　　礙止也佷鬭也説文水中有山可依止曰島水渚曰坻言二橋如虹蜺鬭於島坁之上
　　正曰廣韻佷戾行難也但言止而不進之意
　　淹淹委委〈委平聲〉
　　淹淹漬也委委美也狀水橋之景
　　莎靡縵〈縵莫半切靡或作蘼〉
　　莎草名縵説文繒無文也言莎之色美
　　蘿薔翠蔓紅刺相拂綴〈薔或作蕃〉
　　言藤蘿之翠蔓薔㣲之紅刺相亂連遶
　　正曰説文蘿莪蒿屬爾雅唐䝉兎絲兎絲女蘿陸佃雲在木為女蘿在草為兎絲今文與薔並言非類當是止言薔薔有翠蔓故云蘿薔也
　　南連軒井
　　言池南連香亭之北軒軒下有井
　　正曰其南接連有軒有井處
　　陣中踴曰香〈踴或作湧〉
　　香亭名也言薔花陣中踴出此亭
　　承守寢晬思〈晬雖遂切〉
　　寢臥也言香亭當守寢居可靜穆思慮也
　　西南有門曰虎豹
　　左畫虎右畫豹故曰虎豹
　　左畫虎搏立〈畫或作書搏補各切〉
　　左以寅主東方故東垣畫虎若有所撃搏而起立
　　萬力千氣
　　言虎氣力之多
　　底發〈底音止〉
　　底致也發奮怒也底音止
　　正曰底典禮切下也趙本誤作㡳故以致釋之此言虎豹之氣力從下而發也當連上作一句
　　彘匿地
　　彘豕也虎起搏立彘匿在下也
　　努肩腦口牙怏抗〈怏或作快〉
　　説文怏不服也努肩腦向前露口牙以抗拒而不服
　　雹火雷風黒山震將合
　　此形容虎與彘鬬氣也
　　右胡人鬅
　　鬅鬙髪亂貌
　　黃㠾纍珠〈㠾於元切纍力追切或作累〉
　　説文㠾幡也幡上綴繫珠纍垂也
　　丹碧錦襖
　　言胡人著二色錦衣
　　正曰丹赤碧深青色襖袍也
　　身刀囊鞾撾縚〈撾或作檛〉
　　撾𤓰頭環尾柄尺餘言胡人身有刀脂皮作鞾似囊縚土刀切與絛同
　　正曰言鞾皮似刀嚢文縚以繫撾
　　白豹𤣥斑
　　釋虎豹記雲豹主西方故誌西壁言豹白質黒章在胡人旁
　　飫距
　　言豹自以舌䑛其距飫飽也
　　掌胛〈胛或作脾〉
　　言胡人以掌撫豹胛
　　意相得
　　言豹與胡人兩意相得
　　正曰自飫距下作一句
　　東南有亭曰新〈新或作薪〉
　　虎豹門之東南有亭名
　　前含曰槐〈含音頷〉
　　言新亭門口又有一亭名曰槐
　　有槐屓䕶〈屓或作屭虗計切〉
　　屓用力也有槐若施力䕶槐亭
　　正曰屓屬下文
　　䨴欝䕃後頥
　　摰虞槐賦曰豐融霮䨴蓊欝扶踈言若黒雲氣䕃亭之後簷也
　　補曰頥頷也簷下垂若頥頷也後頥與前含字相顧
　　渠決決縁池西直南折廡赴〈緣或作緑〉
　　決決流行貎廡堂下廊也言渠水縁大池西來到南折囬赴廊內去
　　補曰似韓子水㶁㶁循除鳴句
　　可宴可衙
　　言此處可以宴集又可決事
　　又東騫渠曰望月
　　騫疑鶱音軒説文飛過貎西京賦鳯鶱翥於甍標言堂東過渠有亭曰望月今為四望亭
　　正曰正是鶱字趙本誤此形容亭勢如鳥鶱飛也楚辭鶱翥楊脩書飛鶱杜甫孤鶱柳用此字不一東鶱渠是承上文之渠言之注言堂東過渠非
　　補曰碑缺渠字
　　又東鶱窮角池
　　言又過池之東南角
　　正曰又東鶱者承上望月言之窮角池者極角之池當下至柏字句
　　研雲曰柏
　　研磨也有亭名曰柏言亭之髙故曰磨雲
　　有柏蒼官青士〈或作蒼青官士〉
　　蒼官松也青士竹也言亭邊有柏有松有竹也正曰有柏句
　　補曰蒼官青士指松竹據注云爾不知樊意政如此否後來王介甫之用蒼官楊廷秀之用青士皆出於此也
　　擁列與槐朋友
　　言松竹柏序立而相親與槐為朋友
　　正曰列字屬上句
　　巉隂洽色〈巉鋤銜切〉
　　言槐柏隂髙而松竹之色相和合也
　　正曰隂色不必分屬
　　北俯渠
　　北向俯視池渠
　　正曰北俯下至西字是一句
　　憧憧來〈憧尺容切〉
　　憧憧説文不定也
　　刮級廽西〈刮古滑切級居立切廽或作面〉
　　言近新槐二亭之陴轉西而去
　　補曰刮摩切也學漢書刮席字
　　正曰刮柏亭之階級非新槐二亭也渠以西來歴南東北而復西故以廽言也
　　巽㬂間
　　言園池之東南辰巳之間㬂疑隅
　　正曰字書有禺日在巳曰禺中
　　黃原玦天
　　黃原絳南原也其土赤色故曰黃原白虎通雲佩如環而有缺處曰玦言南原盤廽掩映見天如玦正曰黃原斷處如玦見天也
　　汾水鈎帶
　　言園池內東南頋見汾水遶絳若鈎帶然
　　白言謁
　　言此處可以白事告言請謁也
　　行旦艮閒
　　言平旦日初出時閒行於園池內望東北艮地正曰當以白言謁行句旦艮閒連下文東北寅艮地以旦言寅如上言巽㬂
　　逺㟵青縈〈㟵或作岡崗〉
　　逺則有岡青翠縈繞
　　近樓臺井閭㸃畫察〈畫或作畫〉
　　近則樓臺井邑㸃畫之間皆可察見
　　補曰按字書有畫無𦘕畫界也胡界切者兼訓繪俗書作畫上文有畫虎字
　　可四時合竒士
　　觀雲風霜露雨雪
　　所為發生收歛賦歌詩〈為如字或作去聲〉
　　正曰自可字下至此一句士歛字中讀意自見
　　正東曰蒼塘
　　亭名也以其近水池之蒼碧故曰蒼塘
　　蹲瀕西漭望〈蹲在昆切或作遵〉
　　漭大水貎言池邊蹲踞西望
　　瑤飜碧㶑
　　言水之色
　　光文切鏤
　　言水之光文似雕刻然
　　補曰碑缺光字
　　梨壑撓撓收竆〈壑或作深撓奴巧切〉
　　撓撓亂也
　　正曰壑坑也谷也言樹深而趨下撓撓亂動収歛以至於盡也
　　正北曰風堤
　　守居正北有堤堤有風亭故曰風堤
　　正曰風亭名下文可㑹脫赤熱可見堤屬下句
　　乗擕左右
　　言堤髙峻頋左右可以乗擕一説登此堤必用左右扶䇿則可上
　　正曰隄之勢如乘如攜在亭左右
　　北廽股努
　　股脾股也言隄上北去徃來兩股甚施力也
　　正曰堤形勢如股之努也
　　墆捩蹴墉〈墆徒計切捩力訃切或作披蹴子六切〉墆捩廣韻隠蔽也蹴蹋也
　　正曰捩關捩也言隠翳其關捩若蹴蹋城墉承股努而言
　　銜渠歆池
　　銜含也歆饗也形容隄勢包渠若銜含池水若歆饗也
　　南楯楹
　　正曰南欄楯楹柱指風亭也
　　景怪爥〈爥或作孎〉
　　爥與燭同言楯楹雕刻形采竒怪皆池中照見正曰景象光怪相照燭下有蛟龍⻱蠯文章故爾
　　蛟龍鈎牽
　　寳⻱靈蠯〈蠯薄猛切或音睥牌〉
　　蠯説文蚌屬長為蠯圓為蠣
　　文文章章
　　言照見似蛟龍⻱蠯之文章也
　　正曰注照見似三字誤自南楯楹以下言臨池之景蛟龍⻱蠯言池中之物注以楯楹雕刻言故咸言似下句誤同
　　隂欱墊㰹〈欱呼合切㰹呼南切〉
　　隂闇也欱啜也墊下也㰹貪欲也言似蛟龍之屬或聞啜者有之或下貪戱者有之
　　正曰欱歠㰹笑貌也隂墊言水中欱㰹言蛟龍⻱蠯之狀
　　煙潰靄褧桃李蘭蕙〈褧或作聚〉
　　褧説文檾也枲草也麻屬詩云衣錦褧衣言桃李蘭蕙加之以煙靄似錦上著禪縠衣也
　　補曰潰散也
　　神君僊人衣裳雅冶
　　詩註上曰衣下曰裳又言煙靄在桃李蘭蕙之上似神君仙人衣裳閑雅艶冶也
　　可㑹脫赤熱
　　遇夏可脫去赤日暑氣
　　西北曰鼇
　　亦亭名也其基址如鼇背隆髙故名
　　䖶原
　　廣韻豕掘地曰蝝言守居西北有原形勢如此正曰䖶音灰趙誤作蝝蝝音縁蝗子也字見春秋鼇䖶亭名原字屬下句鼇䖶或曰原也此文甲辛以下言近巽㬂以下言逺其言近者曰甲辛曰子午曰西南曰東南而不言東北西北其言逺者曰巽㬂曰南曰旦艮東北曰正東曰正北曰西北曰正西而不言正南西南豈亦但據所見乎
　　開咍儲〈咍呼來切〉
　　咍𥬇也見楚辭儲積也言䖶原之上開懐可笑散積愁或是言原之形勢如開口咍笑散儲也
　　正曰咍儲與隄乗攜左右句同
　　虛明茫茫
　　言原上空明廣大也碑缺上一茫字
　　嵬眼澒耳
　　嵬山貌澒大水聲聳動見聞也
　　可大客旅鐘鼓樂
　　可大㑹客旅大作鐘鼓之樂
　　提鷴挈鷺
　　二亭名也言原勢髙峻可以提挈卑飛之鷴鷺也故以名亭
　　正曰文凡亭名上必有曰字二亭説非
　　倡池豪渠〈倡或作𠋯偪〉
　　正曰倡趙本作𠋯字誤倡有二音蚩良切者訓樂尺亮切者訓導又發歌也今按倡豪與提挈皆對文並類豪亦作譹今省文言倡歌呼譹於池渠之間
　　憎乖憐圍
　　正曰憎乖散憐圍合
　　正西曰白濱
　　亭名也近水故曰白濵
　　薈深〈薈烏外切〉
　　薈説文草多貌草多而深也
　　補曰碑缺深字
　　梨
　　言有梨園
　　正曰當連下文而作讀梨指木言
　　素女雪舞百佾
　　佾舞列也言梨花之白似百行素女雪中舞也
　　水翠披
　　此説稻田也水澆稻畦翠色分披也
　　䁨䁨千幅〈䁨虗郭切〉
　　䁨䁨驚視貌言稻畦若絹帛之幅千也
　　迎西引東土長崖〈一作迎引西東〉
　　州城西有長崖自西來至城下
　　挾橫埒〈埒音劣〉
　　挾攜也橫埒卑垣也土崖西來俯視橫埓似有攜挈意
　　日夘酉〈日或作自〉
　　日出沒時
　　樵途塢徑幽委〈塢或作隖〉
　　言樵途村徑皆深闇委曲也
　　補曰黃魯直送王郎詩全用此句又贈王化善詩云鳥聲無人兮我友來即
　　䖝鳥聲無人〈䖝鳥或作蟲鳴〉
　　風日燈火之
　　有風日燈火之時
　　正曰風日為燈火也此句妙
　　補曰巽禺間以下與正北曰以下文勢似相對巽禺白言謁行句上無可字且艮間四時合竒士句上有可字正東蒼塘首言蹲望末言水與梨終之而不言可以何為正北㑹脫赤熱西北大客旅鐘鼓樂句上俱有可字正西首言梨與水而末言土厓塢徑幽委故亦不言可以何為
　　畫夜漏刻詭姽絢化〈姽魚毀切〉
　　詭譎詐姽閑美也絢文采貌晝夜屬上句言風日之晝或燈火之夜漏刻之間美惡怪異變化萬狀正曰屬上句説非
　　大小亭餖池渠間
　　餖飣餖貯食也言大小亭如貯置於池渠之間補曰以下又再總言之
　　走池隄上亭後前〈走去聲〉
　　陴乗墉
　　墉城也言女墻在城上
　　如連山羣峯擁
　　正曰連上句讀意自見
　　地髙下
　　如原隰隄谿壑
　　正曰原髙隰下言地髙下如原隰之堤障谿壑
　　水引古
　　按圖經鼓堆水言園池之水引自鼓堆
　　補曰鼓古音同可通
　　自源卅里
　　言鼓堆在絳西北三十里卅説文三十並也
　　鑿髙
　　有髙處水不得過則鑿之
　　槽絶
　　有絶處以槽閣之
　　竇墉
　　竇竇穴也言鼓水穴城而入
　　為池溝沼渠瀑潨潺終出〈為或作其潨音叢〉
　　潨水㑹也潺水聲也
　　正曰當以渠字句謂引水既為池溝沼渠猶有餘瀑流聚潺潺終而溢出
　　汩汩街巷畦町阡陌間〈巷或作衖汩於筆切〉
　　汩汩疾流貌
　　正曰言餘水之多
　　入汾
　　正曰連上是一句間字讀
　　巨樹木
　　正曰下至沮字句木中讀
　　資土悍
　　水沮〈沮將豫切又子餘切或作祖〉
　　詩國風彼汾沮洳沮漸濕也
　　正曰資訓助也取也頼也稟也給也言樹木資土之悍水之沮故大也
　　宗族盛茂
　　宗族言衆木也
　　補曰碑作茂盛通
　　旁䕃逺映
　　吳都賦宗生髙岡族茂幽阜擢本千尋垂䕃萬畆
　　錦繡交果枝香
　　言樹木若錦繡相交加而香也
　　正曰果字句謂果色不一
　　畹麗〈一本麗下又多一麗字〉
　　畹田畆言稻田之美麗一説畹疑婉通上下作一句正曰楚辭滋蘭九畹枝香畹麗承錦綉交果而言謂畹畝之華麗也
　　絶他郡
　　考其臺亭沼池之増
　　蓋豪王才侯襲以竒意相勝
　　襲重也
　　至今過客尚往往有指可創起處
　　余退常吁
　　後其能無
　　正曰後至者字一句
　　果有不
　　補建者
　　正曰其能無疑辭果有不決辭連用六字文竒
　　池由於煬
　　言園池脩建始於隋煬帝時
　　正曰此言池之所始注非當下至拒字句池字安字中讀
　　反者雅文安
　　雅薛雅也絳人文安者姓裴聞喜人曽應漢王諒反因據此城隋史雅為粹字葢書之誤
　　發土築臺為拒
　　發土築臺以拒王師
　　誅
　　雅文安既誅或屬上句
　　㡬附於汙宮
　　禮記殺其人壊其室洿其宮而瀦焉明不欲人復處之説文瀦水所停
　　水本於正平軌
　　言正平縣令梁軐始引鼓水入城
　　補曰按孫沖序雲隋開皇三年內軍將軍梁軌為臨汾令十八年改臨汾為正平軌字世謩材令也軌趙作軐字書軐父⿰切軌矩鮪切釋者槩謂車轊頭音異義同
　　正曰連下至便句水軌三字中讀
　　病井滷生物
　　憂井水鹹生物不豐茂
　　補曰瘦也唐志太原井苦不可飲李勣引晉水以甘民食皆地近斥鹵故
　　引古
　　所以引鼓水
　　沃澣人便
　　人以為便
　　幾附於河渠
　　縁絳人為便㡬附於河渠之書
　　嗚呼
　　為附於河渠則可
　　為附於汙宮其可
　　補曰其可字用左傳襄二十六年子産語
　　書以薦後君子
　　薦進也
　　長慶三年五月十七日
　　唐穆宗年號也
　　補曰觀記中所書景物皆深春至中夏時也豈紹述特詳於所己見者乎趙本末有記字據結語雲書以薦後君子則已具記意碑本長慶以下別作行無記字是亦變體也
　　絳守居園池記前代註解者數家趙仁舉出近時宜益詳且精余視之尤疎陋因為是正數十條並補其缺遺者著於右方按紹述文甚多鮮有傳是篇獨為好事者蓄示詭異折儇淺以資笑甚矣人情之好竒也當有唐元和長慶間昌黎公以文雄一世從之㳺者若李翺之純皇甫湜之健張籍之麗郊島之寒瘦巨細無不有而號稱險怪竒澁者詩則盧仝文則紹述惟韓子足以兼之故月蝕詩效盧銘樊墓用其體若將約其橫驁屬其殘斷而矯其甚者韓子之竒竒之正也二子之竒竒之偏也文章貴不用意溢於正而竒出焉葢非能竒之為竒而不能不竒之為竒也是作也其出於自然邪其有意為之邪識者其知之矣然昌黎盛推紹述謂其詞必已出至不煩繩削而自合文從字順則其他文殆不盡若此矣或曰子譏時人好竒復從而辨釋之不㡬同浴而笑裸裎乎曰非也周誥殷盤有奧義缺文焉是誠不可以意通也而此之飾夷以艱襲照以幽易常以異徐而察之可見矣彼觧者疲精竭力而猶惑焉則樊子豈非過人者哉皇慶二年嵗在癸丑九月二十九夜呉師道書

　　絳守居園池記
　　補注
　　絳守居園池記〈記守居之園池非記守居也舊注兼守居言故多誤〉
　　絳即東雍為守理所〈絳春秋為晉都秦屬河東郡後魏置東雍州後周改絳州此言絳之為州就東雍舊治之地為治所〉世説總其土田士人令無磽雜擾宜得地形勝〈令善也世至令一句世之言者此地既善故宜擇其形勝處以為園池〉將為二句〈言地興而人附奢〉自將二句〈言地廢而人附儉以守絳故因以為戒文以二將字對言興廢〉陴陑孤顛跒倔〈此言城之最髙葢北城也〉𤣥武踞守居〈守居踞城之北在孤顛下〉割有北自甲辛〈割守居北之半以為園〉潭中癸次〈葢池在園北而少偏於東〉木腔瀑〈葢激渠水入也〉徊漣〈橋上之亭〉虹蜺雄雌穹鞫覷蜃礙佷島坻〈雄曰虹色盛者喻橋雌曰蜺色闇者喻橋影橋與影相合中空而圓如蜃狀島坻喻亭影亭影倒侵髙厚而上者若島低小而立者若坻〉香〈園最南之亭也葢池之南莎草蘿薔蔓連至其南則香亭〉承守寢〈香亭前承守寢居之後〉虎豹〈入園之門也東西與香亭並〉胛〈音甲背胛也〉前含曰槐〈槐亭名漣上著亭字下曰香則䝉之其次敘門故新上復著亭字槐以下凡曰某者則亭也皆䝉之為臨於槐故以槐名亭此記敘園池景物自正北之池始次言池上之橋及亭遂言橋正南之亭次及入園之門於是循而東由東南至東北次正北次西北至西而終自西南之門循東為新亭又東為槐亭是為新亭之前也〉可宴可衙〈亭之大亦可以宴亦可以聴政謂可衙而又先言宴則非㕔可知〉又東騫窮角池研雲曰栢〈東偏臨反渠有望月之亭直望月之北至於東北園之窮池之角而渠自東折北之地建亭曰栢下蒼官即栢也與槐亭文勢同若栢非亭名則下有栢字為贅〉刮級〈非亭則無級〉巽㬂間黃原玦天汾水鈎帶〈汾水自絳州東北而南下經絳州則折而西絳正在四折之間故園之巽㬂有黃原如玦而倚天汾水過於其外折而如鈎縈而如帶〉白言謁行旦〈記中四隅則據園而言東北西則據池而言園之東南正當守居之左葢絳依山而城故白言謁者旦於原上徃來也以園則在巽以城言則在寅甲間也〉艮間逺㟵青縈近〈逺岡之青者縈紆而來近於城之艮故可俯瞰洞見城市〉蒼塘〈池正東之亭名下三句皆言西望池水逺且文梨則池西白濱測之梨也收窮者極西北也〉風隄〈正北池隄上亭名〉乘攜左右〈北隄上築基特髙起為亭乘於上若隄挈左右然〉北廽股努墆捩蹴墉銜渠歆池〈隄上就築髙為風堤之基其基北出直抵北城如股銜渠謂此股跨渠上而渠流於其下葢北城之內即渠渠之南即隄隄之南即池銜渠歆池指隄之南北也南楯楹以下言池煙潰以下言亭兩傍之景〉可㑹脫赤熱〈風隄之亭面背皆水兩旁花木隂翳可㑹賔避暑氣〉原開咍儲〈北城園西北之原也於原上開懐咍笑以散儲蓄之思〉白賓〈亭名與蒼塘風隄皆因池取義亭側多梨即蒼塘所望者池之東樹栢竹故亭名蒼塘池之西樹梨故亭曰白賔〉水翠披〈以下皆言城外之景葢白賔之亭髙可見田崖〉日卯酉〈此下專言長崖自日卯至酉常幽隂惟風動林木而日射之則僅若燈火之照也〉晝夜漏刻詭姽絢化〈以下總言園池景〉大小亭餖池渠間〈大小亭十徊漣池中之亭也曰香曰新曰槐曰望月曰栢臨渠之亭也曰蒼塘曰風隄曰白濱臨池之亭也鼇䖶原上之亭也故曰餖池渠間〉走池隄上亭後前〈言逰行之人〉陴乘墉如連山羣峯擁〈一句〉地髙下如原隰隄谿壑〈園中之地髙平者如原下濕者如隰擁者如隄流者如谿深者如壑〉鑿髙槽絶〈此言城外引水〉竇墉為池溝沼渠瀑〈一句此言引水入城〉汩汩街巷畦町阡陌間入汾〈汩音骨引古水自西北原之南鑿城以入則南流折而東又折而北又折而西環園畢則自西北原之東穴城而出渠之別流則循行街巷之間上文所謂溝沼是也既而復合於渠而出焉街巷此水流於城中者也畦町阡陌此水流於城外將入汾者也葢又經城北流東而入汾〉池〈此敘池之始因雅文安發土築臺後人因以其坎為池〉水〈此敘渠之始下有河渠字故易渠為水於文之終乃敘池渠之本始因以為戒亦文之一大竒也記園池而終於池渠葢渠池即園之境故也〉
　　韓子誌樊紹述墓謂紹述有所著書總六十巻雜文總三百十一篇詩七百十九首今皆亡矣近世謂紹述文之存者僅一巻亦未之見也惟絳守居園池記獨傳艱深險怪殆不可讀豈紹述之文盡若是而此篇以㧞乎萃而能乆邪以獨竒而為志怪者所寳反得乆邪往年余得是文而讀之強為之句而多所未觧及觀吳居正傳補正趙氏注釋始得究其名義然徐而誦之意若猶有異者因重句之而疏其説於右方將復正於呉君焉愚嘗謂六籍之下盡文章之妙正無過於孟子竒無過於荘周周雖外於聖人而其學則自有所本汪洋自恣之辭皆以明道是豈徒尚竒倔而已㢤紹述之辭深已探其本或未也雖然亦豈易至哉其間有精到之語皆蕩滌塵滓採掇菁華可但以險怪目之乎文章之法固不在是但取其怪以資笑談亦過矣延祐庚申四月十日金華許謙書㤗定丁卯予在宣城得趙氏注園池記刋本大徳中知晉州日翰林徐公琰閻公復所為序引者讀之與向所見抄本多異凡予所欲補正者徃徃増改而猶恨其有未盡也因以其本復加刋定篇中諸亭名元注未之考向畧考見其端而許君按據文勢辨正條理悉以圏抺著之皆與今改注合竊伏精鑒俾存而弗削焉吁自予始校此文逮今二十年參之見聞屢經竄易計今尚未得為定藁也區區者猶若是況乎聖經賢傳之奧而欲以一見了之不亦舛乎併書以自儆至順三年嵗次壬申十一月二十二日呉師道識












　　絳守居園池記補注
　　附録
　　孫沖序畧有曰樊宗師為皇唐名士不知當時負此文走人門下有誰與詳解而知之也宗師與韓退之親且相推善觀退之之文大不如此退之有答陳商書其意甚病商之所為文不與世相上下又不知退之終使宗師之文如是唐室承齊梁陳隋餘𡚁其文章最㣲弱韓愈獨與籍湜李翺輩更迭文體髙出秦漢當時謂之無用之文韓愈死其道彌光後來有學韓愈氏為文者往往失其㫖嘗有人以文投陳堯佐陳得之竟月不能讀即召之俾篇篇口説然後識其句讀陳以書謝且戱曰子之道半在文半在身以為其人在則其文行蓋謂既成之而須口説之也咸平六年七月沖奉詔為絳州通判月餘觀園池記其石甚卑小文字多摧缺因熟讀及逰覽園池考其亭臺池塘渠竇花木堤原川河井閭墻墉門戶凡為宗師筆記處所者與舊多徙移然厯厯可見猶視其文未能過半太子中舍耿君説知是州將一年嘗念園池記既厯年歳惜其文字缺落因摩石別刋之以傳其文中舍世為儒家故弟起居郎直昭文館望博古有文章愛急救民病竭力吏道因滯水便連漕運數道咸平六年四月死事於河北是以中舍為聞喜人有名於世故拂拭樊刺史所為記俾不墜沒亦大好事者也沖通治晉州時嘗知晉守何公亮書論樊宗師所為文章何以書答沖剖析尤見為文之深㫖其二書今亦刋之記後景徳元年九月五日
　　李肇國史補退之稱樊宗師為文不剽襲觀絳守居園池記誠然亦太竒澁矣本朝王晟劉忱皆為之註解如瑤翻碧瀲嵬眼澒耳等語皆前人所未道也閔康侯曰董彥逺至絳州得碑記剔刮劘洗見紹述於後自釋云云可知異世子雲懼其難遇不得不先落註腳也宗師又有綿州越王樓詩序〈唐藝文志載樊宗師集二百九十一巻惜不傳此序見唐詩紀事文亦竒古〉
　　歐陽文忠公雲絳守居園池記或雲宗師自書嗚呼元和之際文章之盛極矣其怪竒至於如此公又有詩云異哉樊子怪可吁心欲獨出無古初窮荒捜幽入無有一語詰曲百盤紆孰雲已出不剽襲句斷欲學盤庚書文言爾雅不訓詁幾欲舌譯以象胥云云詩凡百八十餘字
　　梅聖俞寄題絳守園池詩黒石鐫辭澀如棘今昔往來人不識酸晴欲抉無聲形既不可讀不可聽云云詩凡百四十餘字






　　綘守居園池記附録
