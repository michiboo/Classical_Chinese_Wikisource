零桂佳山水，榮陽舊自同。
經途看不暇，遇境說難窮。
疊嶂青時合，澄湘漫處空。
舟移明鏡裡，路入畫屛中。
巖壑千家接，松蘿一徑通。
漁煙生縹緲，犬吠隔籠䓤。
戲鳥留餘翠，幽花恡晩紅。
光翻沙瀬日，香散橘園風。
信美非吾土，分憂屬賤躬。
守愚資地僻，䘏隱望年豐。
且保心能靜，那求政必工。
課終如免戾，歸飬洛城東。

