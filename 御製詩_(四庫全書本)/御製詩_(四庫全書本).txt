　　欽定四庫全書
　　御製初集詩小序
　　向敘樂善堂集雲夙昔典學所心得不忍棄置後雖有作或出詞臣之手真贗各半且亦不欲與文人學士爭長故十數年來臣工以編次詩文集為請者概弗許然幾務之暇無他可娛徃徃作為詩古文賦文賦不數十篇詩則托興寄情朝吟夕諷其間天時農事之宜涖朝將祀之典以及時廵所至山川名勝風土淳漓罔不形諸詠歌紀其梗槩積至今以數千百首計矣而較晴量雨憫農疾苦之作為多觀其詩可以知憂勞而驗今昔使閱歳逾時或致殘缺失次其不忍棄置較先為甚因取丙辰以迄丁卯所作略加編定都為四十四巻古今體計四千一百五十首有奇命翰林中字畫端楷者分巻抄錄裝為一集不付剞劂猶初志也時乾隆己巳夏六月望日


　　欽定四庫全書　　　　　集部七
　　御製詩集總目　　　　　　別集類六　〈國朝〉初集四十四巻
　　二集九十巻
　　三集一百巻
　　〈臣〉等謹案
　　御製詩集二百六十巻皆合古今體詩編年為次已刻者凡三集自乾隆元年丙辰至乾隆十二年丁夘計詩四千一百五十餘首編為初集四十四巻目錄四巻自乾隆十三年戊辰至乾隆二十四年已夘計詩八千四百七十餘首編為二集九十四巻目録六巻並大學士蔣溥所校刋自乾隆二十五年庚辰至乾隆三十六年辛夘計詩一萬一千六百二十餘首編為三集一百巻目録十二巻則大學士于敏中所校刋也統合二萬四千二百四十餘首壬辰以後未剞劂宣布者尚不知其數焉自今以往億萬斯年更不知其數焉自古吟詠之富未有過於我
　　皇上者葢
　　撫臨六幕
　　宰制萬幾勤民蒞政之餘
　　紫殿
　　凝神別無嗜好惟以
　　觀書染翰悅性怡情是以
　　聖學通微
　　睿思契妙
　　天機所到造化生心如雲霞之麗天變化不窮而形容意態無一相複如江河之紀地流行不息而波瀾湍折無一相同如二氣之育物生化不已而耳目口鼻無一相類故從心所欲動合自然
　　染翰擘牋頃刻輒數十首侍臣授簡吮墨沉思前韻未賡
　　新題已作
　　丹毫宣示日以為常三十六年之中巻帙如是之浩博職是故也若夫有舉必書可以注
　　起居隨事寓教可以觀政事
　　聖人之徳
　　聖人之功與
　　聖人之心無不可伏讀而見之尤獨探尼山刪定之㫖非雕章繪句者所知矣考帝王有集始於漢武帝然止二巻魏晉至唐御撰詩文惟唐髙宗大帝集多至八十六巻今所存者亦大抵皆纂組之詞其於
　　聖製固猶培塿之望華嵩至王應麟玉海載宋太宗御集三百巻真宗御集亦三百巻仁宗御集一百巻觀其目録皆湊合雜纂書籍以充巻帙其數既已不確又惟真宗集稱鏤板然宋人書目皆不著録是未宣布也太宗仁宗集則並藏於禁中不以示人宋人詩話説部所稱述者太宗詩僅傳二首真宗詩僅傳七首仁宗詩僅傳二首亦不甚工豈如
　　御製諸集開雕摹印昭布寰瀛文采煥於星漢苞𣹢富於山海為有目所共睹也哉乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






　　太子少保尚書〈臣〉蔣溥謹
　　奏為恭刻
　　聖製以光文治事乾隆十四年二月發出
　　御製詩四十四巻自丙辰至丁卯一紀所作四千有
　　奇
　　命翰林諸臣中字畫端楷者分巻抄錄仍藏之內殿不令付梓
　　特製序文於巻首蓋
　　聖徳謙沖不欲與文人學士爭長意至深逺也〈臣〉伏
　　念
　　皇上御極以來
　　宸章炳耀
　　睿藻輝煌羣臣請鐫刻者數矣概未許行今海宇中外共聞
　　御製詩初集之成莫不喁喁以手加額僉謂我後敬
　　天法
　　祖勤民之心精㣲廣運幸
　　皇極敷言可以是訓是行如子弟之思承誥誡於父兄如昆蟲草木之冀䝉化育於天地非僅曰溫柔敦厚之教為風雅之極則也況夫乾坤之光日月之容凡有識知莫不瞻就在
　　聖徳謙尊而彌光而天下之望昭回者愈切萬物之
　　快先覩者愈殷〈臣〉日侍
　　內廷親見我
　　皇上萬幾餘暇發為篇章陶鑄典謨扢揚雅頌縱合天下之文人學士精騖心㳺有不能臻斯境於萬一者蓋由
　　皇上以濬哲之姿加健行之學見理至精涵養至熟是以興集毫端意超物表化工在手萬象從心所謂觀乎人文以化成天下者實治道之同符也〈臣〉輙不揣愚陋敬謹校錄擇吉鳩材夀諸剞劂告成恭
　　進伏祈
　　聖鑒〈臣〉不勝踴躍歡忭之至謹
　　奏











