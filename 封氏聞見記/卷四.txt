尊號
秦、漢以來，天子但稱皇帝，無別徽號。則天垂拱四年，得瑞石於洛水，文曰：「聖母臨人，永昌帝業。」號其石為「寶圖」。於是羣臣上尊號，請稱「聖母神皇」；後（一作後。）稍加「慈氏越古天冊金輪聖神」等號。
中宗踐祚，號「應天神龍」。玄宗即位，號「開元神武」；後稍加為「開元天地天寶聖文神武應道」。肅宗號「光天文武」。代宗號「寶應元聖文武」。今上號「聖神文武」。
則天以女主臨朝，茍順臣子一時之請，受尊崇之號，自後因為故事。「允文允武，乃聖乃神」，皇王盛稱，莫或踰此。既以為祖父之稱，又以為子孫之號，雖顛之倒之，時有變易，曷曾離此。數代之後，將無所迴避。
興元初，主上超然覺悟，乃下詔去其徽號，直稱皇帝，合於古矣。近歲百僚復請加尊號，上守謙沖，竟不之許。
昔光武皇帝詔羣臣上書不得言「聖」。孔子曰：「若聖與仁，則吾豈敢。」其謙沖之意，大矣哉！
運次
自古帝王五運之次，凡有二說：鄒衍則以五行相勝為義，劉向則以五行相生為義。漢、魏共遵劉說。
國家承隋氏火運，故為土德。衣服尚黃，旗幟尚赤，常服赭赤也。赭黃，黃色之多赤者，或謂之柘木染，義無所取。高宗時，王勃著《大唐千年曆》：「國家土運，當承漢氏火德。上自曹魏，下至隋室，南北兩朝，咸非一統，不得承五運之次。」勃言迂闊，未為當時所許。
天寶中，昇平既久，上書言事者多為詭異，以希進用。有崔昌襲勃舊說，遂以上聞，玄宗納焉。下詔以唐承漢，自隋以前歷代帝王皆屏黜之，更以周、漢為二王。（一作主。）後是歲，禮部試天下造秀，作《土德惟新賦》，則其事也。及楊國忠秉政，自以隋氏之宗，乃追貶崔昌並當時議者，而復酅、介二公焉。
降誕
近代風俗，人子在膝下，每生日有酒食之會。孤露之後，不宜復以此日為歡會。
梁元帝少時，每以誕載之辰，輒設齋講經。洎阮脩容歿後，此事亦絕。
太宗曾以降誕日謂長孫無忌曰：「今日是朕生日。俗雲『生日可喜樂』，以吾之情，翻感思！」因泣下。
中宗常以降誕宴侍臣貴戚於內庭，與學士聯句《柏梁體》詩。然則國朝以來，此日皆有宴會。
玄宗開元十七年，丞相張說遂奏以八月五日降誕日為千秋節，百寮有獻承露囊者。是日，皇帝御樓張樂，傾城縱觀，天下士庶，皆為賞樂。其後又改為天長節。肅宗因前事，以降誕日為天平地成節。代宗雖不為節，猶受諸方進獻。
今上即位，詔公卿議。吏部尚書顏真卿奏：「準《禮經》及歷代帝王，無降誕日，惟開元中始之；又復推本意以為節者，喜聖壽無疆之慶，天下咸賀，放號節曰『千秋』，萬歲之後，尚存此日以為節假，恐乖本意。」於是勅停之。
金雞
國有大赦，則命衛尉樹金雞於闕下，武庫令掌其事。雞以黃金為首，建之於高橦之上，宣赦畢則除之。凡建金雞，則先置鼓於宮城門之左，視大理及府縣徒囚至，則槌其鼓。按，金雞，魏、晉已前無聞焉。或雲始自後魏，亦云起自呂光。《隋書·百官誌》云：「北齊尚書省有三公曹，赦則掌建金雞。」蓋自隋朝廢此官而衛尉掌之。北齊每有赦宥，則於閶闔門前樹金雞，三日而止。萬人競就金雞柱下取少土，云：「佩之日利。（一作「又雲日利」，「日」一作「官」。」）數日間遂成坑，所司亦不禁約。
武成帝即位，大赦天下，其日設金雞。宋孝王不識其義，問於光祿大夫司馬膺之曰：「赦建金雞，其義何也？」答曰：「按《海中星占》，『天雞星動，必當其赦』，由是赦以雞為候。」
其後河間王孝琬為尚書令，先是有謠言：「河南種穀河北生，白楊樹頭金雞鳴。」祖孝徽與和士開譖孝琬曰：「河南河北，河間也；金雞，言孝琬為天子建金雞也。」齊王信之，而殺孝琬。
則天封嵩嶽，大赦，改元萬歲登封。壇南有大槲樹，樹杪置金雞，因名樹為金雞樹。
露布
露布，捷書之別名也。諸軍破賊，則以帛書建諸竿上，兵部謂之「露布」。蓋自漢以來有其名。所以名「露布」者，謂不封檢，露而宣布，欲四方速知；亦謂之「露版」，《魏武奏事》雲「有警急，輒露版插羽」是也。
宋時沈璞（一作沈羨之。）為盱眙太守，與臧質固拒魏軍，軍退，質謂璞城主，使自上露版。後魏韓顯宗大破齊軍，不作露布，高宗怪而問之，答曰：「頃聞諸將獲賊二三、驢馬數匹，皆為露布，臣每哂之。近雖仰憑威靈，得摧醜虜；斬擒不多，脫復高曳長縑，虛張功捷，尤而效之，其罪彌大。（一作「甚」。）所以斂毫卷帛，解上而已。」然則露布、露版，古今通名也。
隋文帝時，詔太常卿牛弘撰《宣露布儀》。開皇九年平陳，元帥晉王以驛上露布，兵部請依新禮。集百官及四方客使於朝堂，內史令稱有詔，在位者皆拜，宣露布訖，舞蹈（一作「蹈舞」。）者三，又拜。郡縣皆同。自後因循至今不改。
近代諸露布，大抵皆張皇國威，廣談帝德，動逾數千字，其能體要不煩者，鮮雲。
匭使
則天垂拱元年，初置匭。匭之制，為方函，四面各以方色。東曰延恩匭，懷材抱器，希於聞達者投之。南曰招諫匭，匡政補過，裨於政理者投之。西曰申寃匭，懷寃受屈，無辜受刑者投之。北曰通玄匭，進獻賦頌，涉於玄象者投之。置匭使一人，判官一人，諫議大夫或拾遺補闕充其使。專知受狀，每名進入，以待處分。餘付中書及理匭使，使常以御史中丞或侍御史或「御史」下有「中」字。為之。初置匭有四門，其制稍大，難於往來。後遂小其制度，同為一匭，依方色辯之。
漢時，趙廣漢為潁川太守，設缿筩，言事者投書其中，匭亦缿筩之流也。梁武常詔於謗木、肺石旁，各置一函，橫議者投謗木函，求達者投肺石函，則今之匭也。
初，則天欲通知天下之事，有魚保宗者，頗機巧，上書請置匭，以受四方之書，則天悅而從之。徐敬業於廣業陵作逆，保宗曾與敬業造刀車之屬，至是為人所發，伏誅。保宗父承曄，自御史中丞坐貶義州司馬。
天寶中，玄宗以「匭」字聲似「鬼」，改匭使為獻納使。乾元初，復其舊名。
定諡
太常博士掌諡，職事三品以上薨者，故吏錄行狀，申尚書省考功校勘，下太常博士擬議訖，申省，省司議定，然後聞奏。
昔周公文王之子，諡曰「文公」，茍有令德，不嫌同諡。諡二字者，一字為質，一字為文；或文或質，蓋出當時禮官之意，非定例也。自漢、魏以來，雖道德之重，先無爵者不加諡。晉代王遵上疏，稱「武官有爵必諡，甚失制度之本」。自是公卿無爵皆諡。
太宗朝，鄭公魏徵，玄宗朝，梁公姚崇、燕公張說、廣平公宋璟、郇公韋安石，皆諡為「文貞」二字。人臣美諡，無以加也，非德望尤重，不受此諡。有唐以來，五人同諡，亦無嫌也。
代宗朝，吏部尚書韋陟薨，太常博士程皓諡曰「忠孝」。刑部尚書顏真卿駮之曰：「出處事殊，忠孝不並。已為孝子，不得為忠臣；已為忠臣，不得為孝子。故求忠於孝，豈先親而後君；移孝於忠，則出身而事主。所以叱一本作「比」，誤。馭而進，不憚危險，故王尊為忠臣；思全而歸，恐有毀傷，故王陽為孝子。則知晝之與夜，本不相隨；春之與秋，豈宜同日。且以為尚書志業高遠，羽儀前朝，百行之中，能事甚眾。議行稱諡，固多美名，何必忠孝兩施，然後表德。歷考前史，恐無此事。敢率愚見，請更商量。」皓執前議曰：「天地之性人為貴，人之行莫先於孝。孝於家則忠於國，愛於父則敬於君。脫愛敬齊焉，則忠孝一矣。立君臣，定上下，不可以廢忠；事父母，承祭祀，不可以虧孝。忠孝之道，人倫大經。孔子曰：『以孝事君則忠。』又曰：『夫孝，始於事親，中於事君，終於立身。』此聖人之教也。至於忠孝不並，有為而言。將由親在於家，君危於國；奉親則孰當問主，赴君一本作「國」。則無能養親。恩義相迫，事或難兼。故徐庶指心，翻然辭蜀；陵母刎頸，卒令歸漢。各求所誌，蓋取諸隨。至若奉慈親，當聖代，出事主，入事親，忠孝兩全，誰曰不可？豈以不仕為孝，舍親為忠哉！況「忠孝侯」之傳鵲印，唐堯之代，即有此官。伏念美名，請依前諡。」有司不能駮。
明堂
垂拱四年，則天於東都造明堂，為宗祀之所，高三百尺。又於明堂之側造天堂，以侔佛像。大風摧倒，重營之。火災延及，明堂並盡。無何，又勅於其所復造明堂，侔於舊制。所鑄九州鼎，置於明堂之下。當中豫州鼎，高一丈八尺，受一千八百石。其餘各依方面，並高一丈四尺，受一千二百石，都用銅五十六萬七百一十二斤。
開元中，改明堂為聽政殿，頗毀徹，而宏規不改。頂上金火珠，迥出空外，望之赫然。省司試舉人，作《明堂火珠詩》，進士崔曙詩最清拔，其詩曰：「正位開重屋，陵空大火珠。夜來雙月滿，曙後一星孤。天淨光微滅，煙生望若無。還知聖明代，國寶在神都。」史賊入洛陽，登明堂，仰觀棟宇，謂其徒曰：「大好舍屋。」又指諸鼎曰：「煮物料處亦大近。」洎殘孽奔走，明堂與慈閣俱見焚燒。
武監
開元十九年，置先師太公廟。春秋二仲上戊日釋奠，用張良配享。牲用太牢，軒懸之樂，八佾之舞。出師將發日，皆引辭。
京兆功曹盧若虛，錄太公之後：姜氏、呂氏、尚氏、齊氏、高氏、盧氏、柴氏、慶氏、國氏、紀氏、紹氏、檀氏、賀氏、指氏、掌氏、厲氏、牽氏、晏氏、望氏、獻氏、易氏、章氏、謝氏、丁氏、申氏、營氏、浦氏、萊氏、許氏、蓋氏、雍門氏、東郭氏、子雅氏、子尾氏、子襄氏、子淵氏、子功氏、公旗氏、公牛氏、盧蒲氏、祭公氏、閭公氏、仲長氏、章仇氏等四十八姓，刻石為記；禮部員外郎崔宗之制銘，立於廟門。
天寶中，太學生張絅上書：「請於太公廟置武監，與國子監相對，教習冑子。春秋釋奠於先師太公，一如國學文宣王廟。」書寢不報。
漳瀆
開元中，拾遺孟匡朝上書：「以江、淮、河、[一本「河、淮」。]濟，各能獨達於海，故受『四瀆』之名。按，《尚書註》云：『漳水橫流入河。』今之此水，與古有異，發源潞州，東赴滄海。有踰淮、濟，合著『瀆』名。請以漳水為一瀆，並前為五。以淮水配西嶽，漳水配北嶽，濟水配中嶽。庶隨正方，各得其宜。陰陽克和，風雨時若。」奏上，不許。
