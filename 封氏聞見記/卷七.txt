視物遠近缺
海潮
余少居淮海，日夕觀潮。大抵每日兩潮，晝夜各一。假如月出潮以平明，二日三日漸晚，至月半，則月初早潮飜為夜潮，夜湖飜為早潮矣。如是漸轉，至月半之早潮，復為夜潮；月半之夜潮，復為早潮。凡一月旋轉一帀，周而復始。雖月有大小，魄有盈虧，而潮常應之，無毫釐之失。月，陰精也；水，陰氣也，潛相感致體於盈縮也。
北方白虹
大曆末，北方有白虹夜見，東西屬地。凡虹見，皆當日之衝。朝見則在西，常與日相近，不差分毫。今此虹見之時，日在癸，則虹見當在丙。常時虹影穹崇，舉目而望；今虹在北，又可平視，知日在北方，去茲遠矣。略計此當在斗極之北；斗極，天中也，故北方可得而見。而日更在虹之北，又甚遼闊，故北方不得而見之。
西風則雨
關東西風則晴，東風則雨；關西西風則雨，東風則晴，皆以為常候。夫九州之地，洛陽為土中，風雨之所交也。今關西西風則雨，關東東風則雨，是風氣各自其方而來，交於土中。陽之專氣為雹，陰之專氣為霰，陰陽和則雨成。
松柏西向缺
蜀無兔鴿
蜀土舊無兔鴿。隋開皇中，荀秀鎮益州，命左右賫兔鴿而往。今蜀中鴿尚稀，而兔已眾。戴祚《西征記》云：「開封縣東二佛寺，余至此見鴿大小如鳩，戲時兩兩相對。」祚，江東人，晉末從劉裕西征姚泓，至開封縣始識鴿，則江東舊亦無鴿。梁武帝時，侯景圍臺城，軍士熏鼠捕鴿而食，數月之後，殿屋鼠鴿皆盡。然則江東之有鴿，亦當自北賫往耳。
《周禮》稱「橘踰淮北而為枳，鸜鵒不踰濟，貉踰汶則死，地氣然也」。故《春秋》書「鸜鵒來巢」。然則禽獸草木，中土所無，異方而來者眾矣。漢代張騫自西域得石榴、苜蓿之種，今海內遍有之。太宗朝，遠方咸貢珍異草木。今有馬乳蒲萄，一房長二尺餘，葉一作萬。護國所獻也。娑羅樹一名菩提，葉似白楊，摩伽陀那國所獻也。黃桃一名金桃，大如鵝卵，康國所獻也。波稜菜，葉似紅藍，實如蒺藜，泥婆羅國所獻也。又有醏菜似慎火，苦菜似苣胡，芹、渾地蔥之屬，並自西域而來，色類甚眾。異方禽獸，象出南越，駞出北胡，今皆育於中國，然不如本土之宜也。
月桂子
垂拱四年三月，月桂子降於臺州臨海縣界，十餘日乃止。司馬蓋詵、安撫使狄仁傑以聞，編之史策。
月中雲有蟾蜍、玉兔並桂樹，相傳如此，自昔未有親見之者。曆家之說，「月行有南北道」，假令此月上當臺州之分，則他年月桂豈獨無子，何至此月方始降也？且月行一月一周天，三百六十五度四度之一，一本有「分」字。則行一日當曆十二度有餘。一度為二千九百三十二里，十日之間，月行遂遠，桂子何得常留此處？又月徑千里，周回三千里，桂子若下，瀰漫三千里內，亦不當專在臺州咫尺之地。日月麗天，各有限域，豈澒洞無底而有桂子漏乎？桂子得下，蟾兔之類何能不落？況天與地相去極遠，桂子小物，從空而下，飛楊縈轉，無所不之，蕞爾臺州，何為獨有？
或者臺嶺與嶺南地接，山多桂樹，桂子多因風而至。有若從天而來，時人不加詳考，謂之「月桂」。郭景純云：「桂樹葉似杞，大白葉而不著子。」據此，則桂樹無子，臺州所見其他物乎？宋之問臺州作詩云：「桂子月中下，天香雲外飄。」文士尚奇，非事實也。
石鼓
鄴西鼓山東北有石鼓，俗傳「石鼓鳴則兵起」。左思《魏都賦》云：「神鉦迢遞於高巒，靈響特驚於四表。」案，《說文》：「鉦，似鈴，小者為鐃。」《周禮》：「以金鐃止鼓。」然則鉦、鼓雖同類，鉦乃以金為之，直謂石鼓為「神鉦」，失其義矣。
高齊時，石鼓鳴，未幾而齊滅；隋季又鳴，無何，海內崩亂；近天寶末，石鼓復鳴，俄而幽、燕俶擾。記傳臨海、零陵、南康、建平、天水諸處皆有石鼓，其說多同。晉武帝時，吳郡臨平湖岸崩，出一石鼓，扣之不鳴，張華云：「取蜀郡桐木作魚形，擊之則鳴。」於是聲聞數十里。後十六國疊據三百餘年，攻戰不息，是石鼓之鳴，咸非吉徵也。
弦歌驛缺
高唐館
濠州西有高塘館，附近淮水。御史閻敬愛宿此館，題詩曰：「借問襄王安在哉？山川此地勝陽臺。今朝寓宿高塘館，神女何曾入夢來？」軺軒又云：「『軺軒』已下是《高僧館》。」來往，莫不吟諷，以為警絕。有李和風者至此，又題詩曰：「高唐不是這高塘，淮畔荊南各異方，若向此中求薦枕，參差笑煞楚襄王。」讀者方解。
溫湯
海內溫湯甚眾，有新豐驪山湯、藍田石門湯、岐州鳳泉湯、同州北山湯、河南陸渾湯、汝州廣成湯、兗州乾封湯、邢州沙河湯。此等諸湯，皆知名之湯也，並能愈疾。
驪山湯甫邇京邑，帝王時所遊幸。玄宗於驪山置華清宮，每年十月車駕自京而出，至春乃還。百官羽衛並諸方朝集，商賈繁會，里閭闐咽焉。山上起朝元閣，上常登眺，命羣臣賦詩，正字劉飛詩最清拔，特蒙激賞。右相李林甫怒飛不先呈己，出為一尉，竟不入而卒，士子冤之。喪亂以來，湯所館殿，鞠為茂草。
《博物志》云：「水源有石琉黃，其泉則溫。」天下山泉，由土石滋潤蓄而成泉耳。如琉黃煎鑠，久久理當焦竭。湯之處皆不出琉黃，有琉黃之所不聞有湯，事可明矣。
