《封氏聞見記》十卷，唐封演撰。演里貫未詳。考封氏自西晉、北魏以來，世為渤海蓚人，然《唐書·宰相世系表》中無演名，疑其疏屬也。書中石經一條，稱天寶中為太學生。貢舉一條，記其登第時張繟有千佛名經之戲，然不雲登第在何年。佛圖澄碑一條，記大歷中行縣至內邱，則嘗刺邢州。卷首結銜題朝散大夫，檢校尚書吏部郎中，兼御史中丞。而尊號一條，記貞元間事，則德宗時終於是官也。是書唐、宋藝文志、《通志》、《通考》皆作五卷、《書錄解題》作二卷，殆輾轉傳抄，互有分合。此本十卷，末有元至正辛丑夏庭芝跋，又有明吳岫、朱良育、孫允伽、陸貽典四跋。良育跋雲，自六卷至十卷，友人唐子畏見借所抄，近又於柳大中借鈔前五卷。第七卷中全局俱欠，只存末後一紙耳。今考目錄所列凡一百一條，第一卷僅二條，不盈兩紙，亦似不完。第三卷銓曹一條，闕其末。而風憲一條全佚，不止闕第七卷。第七卷中視物遠近一條，海潮一條，北方白虹一條，西風則雨一條，松柏西向一條，皆全佚。蜀無兔鴿一條，佚其前半。月桂子一條，僅完其下。石鼓一條，弦歌驛一條，又闕。高唐館一條亦不完。其上下溫湯一條又闕其末，而目錄此條之下註增字，亦非僅存末一頁者，中間又頗多闕字。允伽跋稱，借秦酉巖本重校，意其與朱本小異歟。然稱朱跋從秦本錄出，則又不可解，疑久無刊本，遞相繕寫，又非復朱氏之舊矣。唐人小說，多涉荒怪，此書獨語必徵實。前六卷多陳掌故，七、八兩卷多記古跡及雜論，均足以資考證。末二卷則全載當時士大夫軼事，嘉言善行居多，惟末附諧語數條而已。其中音韻一條，記唐韻部分為陸法言之舊，其同用、獨用則許敬宗所定，為諸書之所未言。文字一條，論隸書不始程邈，援《水經註》為證。明楊慎矜為獨見者，乃演之所已言。又顏真卿《韻海鏡源》世無傳本，此書詳記其體例，知元陰時夫《韻府群玉》實源於此。而後人不察，有稱真卿取句首字不取句末字者，其說為杜撰欺人。並知《永樂大典》列篆隸諸體於字下，乃從此書竊取其式，而諱所自來。月中桂一條，記桂子月中落一聯為宋之問臺州詩，足證計有功《唐詩紀事》駱賓王為僧之妄。他如論金雞、露布、鹵簿、官銜、石誌、碑碣、羊虎、拔河諸條，亦皆原委詳明。唐人說部，自顏師古匡謬正俗、李匡乂《資暇集》、李涪《刊誤》之外，固罕其比偶矣。

