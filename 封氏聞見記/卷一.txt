本自黃帝，至老君祖述其言，故稱為『黃老之學』。戰國時，圉寇、蒙莊之徒著書，咸以黃、老為宗師。圉寇《天瑞篇》引黃帝之書曰：『穀神不死，是為玄牝；玄牝之門，是為天地根。綿綿若存，用之不勤。』此章黃帝之言而存，五千之內，則老氏所著，書同出已明矣。
其後學道、學儒、學墨，諸家分門，各為一教。漢武帝進用儒術，黃、老由是見廢。後漢桓帝夢見老子，詔陳相孔壽立廟於苦縣，刻石為銘。今亳州真源縣，即古楚苦縣賴鄉也，漢時屬陳國。郭緣生《述征記》云：『老子廟中有九井，汲一井，八井皆動。』即其地也。
國朝以李氏出自老君，極崇道教。高祖武德三年，晉州人吉善行於羊角山見白衣老父，呼善行謂曰：『為吾語唐天子：「吾是老君，即汝祖也。今年無賊，天下太平。」』高祖即遣使致祭，立廟於其地。遂改浮山縣為神山縣，拜善行為朝散大夫。
高宗乾封元年，還自岱嶽，過真源，詣老君廟，追尊為玄元皇帝。
玄宗開元二十一年，親註老子《道德經》，令學者習之。二十九年，兩京及諸州各置玄元皇帝廟，京師號玄元宮，諸州號紫極宮。尋改西京玄元宮為太清宮，東京玄元宮為太微宮，皆置學生。
王臣源採《莊子˙庚桑楚篇》義，補葺分為九篇，雲其先人於山中得古本，奏上之。敕士學士詳議，疑不實，竟不施行。今《亢桑子》三卷，是也。
（缺一行。）□□□□□□□□□□□□□復以諸生多不精勵，遂廢州縣學，京師惟留國子生七十二人。煬帝即位，復興教誘。國朝以來，州縣皆有博士，縣則州補，州則吏曹授焉。然博士無吏職，惟主教授，多以醇儒處之。衣冠俊人，恥居此任。
玄宗時，兩京國學有明經進士，州縣之學，絕無舉人，於是敕停鄉貢，一切令補學生，然後得舉。無何，中原有事，乃復為鄉貢，州縣博士、學士，惟二仲釋奠行禮而已。
今上登極，思弘教本，吏部尚書顏真卿奏請改諸州博士為文學，品秩在參軍之上，其中下州學一事已上，並同上州，每令與司功參軍同試貢舉，並四季同巡縣點檢學生，課其事業。博士之為文學，自此始也。
流俗婦人多於孔廟祈子，殊為褻慢，有露形登夫子之榻者。後魏孝文詔：『孔子廟不聽婦人沓雜，祈非望之福。』然則聾俗所為，有自來矣。
