剛正
狄仁傑為度支員外郎，車駕將幸汾陽宮，仁傑奉使先脩官頓。並州長史李玄沖以道出妒女祠，俗稱有盛衣服車馬過，必致雷風之異，欲別開路。仁傑謂曰：「天子行幸，千乘萬騎，風伯清塵，雨師灑道，何妒女之敢害而欲避之！」玄沖遂止，果無他變。上聞之，嘆曰：「可謂真丈夫也！」後為冬官侍郎，充江南安撫使。吳、楚風俗，歲時尚淫祀，祠廟凡一千七百餘所，仁傑並令焚之。有項羽神號為楚王廟，所禱至多，為吳人所憚。仁傑先致檄書，責其喪失江東八千子弟，而妄受牲牢之薦，然後焚除。
淳信
陸少保，字元方，曾於東都賣一小宅，家人將受直矣。買者求見，元方告其人曰：「此宅子甚好，但無出水處。」買者聞之，遽辭不買。子姪以為言，元方曰：「汝太奇，豈可為錢而誑箇人！」
端慤
宋璟為廣府都督，玄宗思之，使內侍楊思勗馳馬往追。璟拜恩就馬，在路竟不與思勗交一言。思勗以將軍貴倖殿庭，因訴於玄宗。上嗟嘆良久，即拜刑部尚書。
貞介
中書侍郎張鎬為河南節度，鎮陳留。後兼統江、淮諸道，將圖進取。時中官絡繹出鎬境，鎬起自布素，一二年而登宰相，正身特立，不肯茍媚，閹宦去來，以常禮接之。由是大為羣閹所嫉，稱其無經略才。徵入，改為荊州長史。未幾，又除洪府長史、江西觀察使。
謇諤
相里造為禮部郎中，時宦官魚朝恩用事，薰灼內外。朝恩稱詔集百僚有所評議，恃恩陵轢，傍若無人，宰相元載以下，唯唯而已。造挺然眾中，抗言酬對，往復數四，略無降屈之色。朝恩不悅而去，朝廷壯之。
抗直
崔祐甫為中書舍人，時宰相常袞當國，百寮仰止。祐甫每見執政論事，未嘗降屈。舍人岑參初掌綸誥，屢稱疾不入，宿直承旨，人情所憚，諸人雖咄咄有辭而不能發。崔獨見諮，以「舍人職在樞密，不宜讓事於人。岑舍人稱疾既久，多有離局」。袞曰：「此子羸疾日久，諸賢豈不能容之？」崔曰：「相公若知岑久抱疾，本不當遷授。今既居此地，安可以疾辭王事乎！」袞默然，無以奪之也，由是心銜之。及今上在諒闇中，袞矯制除崔為河南少尹，星夜電發。今上覺其事，遽追還之，拜中書侍郎平章事，而袞謫於嶺外。
忠鯁
李惇為淄、青節度判官，其使尚衡弟頗干政，惇（一本有「惇」字。）屢言之。衡曰：「兄弟孤遺相長，不忍失意。」惇曰：「君憐愛，祇合訓之以道，何可使其縱姿也！」
衡家又好祈禱，車輿出入，人吏頗以為弊。惇又進諫，衡不能用。他日，衡對諸客別有所問。惇曰：「惇前後頗獻愚直，大夫不能（一本無「能」字。）用，今又何問！」衡作色曰：「李十五好為詆訐！」惇曰：「忠言，大夫謂之詆訐，久住何益，請從此辭。」再拜趨出，命駕而去。衡怒甚，不使追之。時人皆謂惇有古人風。
誠節
權臯為范陽節度掌書記，祿山男慶和承恩尚主。臯在京親禮會畢歸本道，知祿山有異謀，出路託疾詐死。家人載喪以歸封丘，僅達而關東鼎沸。臯微服變姓名至臨淮，於驛家傭賃，欲數知北方動靜故也，尋過江。上（一本作「二」。）京復，肅宗發詔褒美，拜起居郎，辭疾不起。臯以崎嶇喪亂，脫身虎口，遂無宦情，在江外七年卒。
任使
李太尉光弼鎮徐方，北扼賊衝，兼總諸道兵馬，征討之務，則自處置。倉儲府庫，軍州（一本改「軍中」。）差補，一切並委判官張傪。傪明練庶務，操割發遣，應接如流，綽有餘地。諸將欲見太尉論事，太尉輒令與張傪判官商量。將校見之，禮數如見太尉無異。由是上下清肅，東方晏然。天下皆謂太尉之能任人。
禮遣
張延賞為河南尹，官人有過，未嘗屈辱。其所犯既頻，灼然不可容者，但謝遣之而已。先自下拜，立與之辭，即令郡官祖送。由是士子敬憚，各自脩飭，而河南大理。
遷善
田神功自平盧兵馬使授淄、青節度，舊判官皆偏裨時部曲，神功平受其拜。及此前使判官劉位已下數人，並留在位，神功待之亦無降禮。
後因圍宋州，見李太尉與勅使打毬，聞判官張傪至，太尉與之盡禮答拜。神功大驚，歸幕呼劉位，問之曰：「太尉今日見張郎中，與之答拜，是何禮也？」位曰：「判官是幕賓，使主無受拜之禮。」神功曰：「神功比來受判官拜，大是罪過，公何不早說？」遂令屈請諸判官，謝之曰：「神功武將，起自行伍，不知朝廷禮數。比來錯受判官等拜，判官又不言，成神功之過。今還判官拜。」遂一一拜之，諸判官避而不敢當。遠近聞之，莫不稱其弘量。
惠化
閻伯璵為袁州，時征役繁重，袁州先已殘破，伯璵專以惠化招撫，逃亡皆復，鄰境慕德，繈負而來。數年之間，漁商闐湊，州境大理。及移撫州，闔州思戀，百姓相率而隨之。伯璵未行，或已有先發。伯璵於所在江津見舟船，問之，皆云：「從袁州來，隨使君往撫州。」前後相繼，津吏不能止。其見愛如此。到職一年，撫州復如袁州之盛。代宗聞之，徵拜戶部侍郎，未至而卒。
推讓
高利自濠州改為楚州，時江、淮米貴，職田每年得粳米直數千貫。準（一本作「准」。）例替人五月五日以前到者，得職田。利慾以讓前人，發濠州，所在故為淹泊。候過限數日，然後到州。士子稱焉。
奇政
李封為延陵令，吏人有罪，不加杖罰，但令裹碧頭巾以辱之。隨所犯輕重，以日數為等級，日滿乃釋。吳人著此服，出入州鄉，以為大恥，皆相勸勵，無敢僭違。賦稅常先諸縣，既去官，竟不捶一人。
掩惡
檢校刑部郎中程皓，性周慎，不談人短。每於儕類中見人有所訾毀，未曾應對。候其言畢，徐為分雪之曰：「此皆眾人妄傳，其實不爾。」更說其人美事。曾於廣坐被人酗罵，席上愕然。皓徐起避之曰：「彼人醉耳，何可與言。」其雅量（一本作「重」。）如此。
解紛
熊曜為臨清尉，以幹蠱聞。平原太守宋渾被人告，（一本「告」字在「論」字下。）經採訪使論，使司差官領告事人就郡按之。行至臨清，曜欲解其事，乃令曹官請假，而權判司法。及告事人至，置之縣獄。曜就加撫慰，供其酒饌。夜深屏人與語，告以情事，欲令逃匿。其人初致前卻，見曜有必取之色，慮不免，遂許之。曜令獄卒與脫鎖，厚資給送出城，並獄卒亦令逃竄。天明，吏白失囚，曜馳赴郡，具陳「權判司法，邂逅失囚」。太守李憕不之罪也；為申採訪。奉帖牒，但令切加捕訪而已。既失告者，渾竟得無事。
陵壓
嚴安之、崔譚俱為赤尉，力行猛政。譚恐安之名出己右，（一本云：「譚力行猛政，恐安之名出己右。」）每事欲先之。安之使伍伯執大杖引前，譚則益麄其杖。安之越麄，譚亦轉麄之。如此至杖大如椽，力不能舉。安之遂令執小杖，譚亦益細其杖。安之越細，譚亦轉細之。如此至杖大如筯，不能用。安之患其壓己，遂都去其杖，使伍伯空手而行，譚果不能學。
除蠹
崔立（一作「丘」。）為雒縣，有豪族陳氏為縣錄事，家業殷富，子弟復多。蜀、漢風俗，縣官初臨，豪家必先饋餉，令丞以下，皆與之平交。初至，陳氏欲循故事，立逆呵之，絲毫不入，錄事心有悵惋。至衙日，恃其豪盛，謂立必不敢損己，禮數甚倨，立叱伍伯曳之。初猶負氣，下杖良久，乃稱乞命。羣官爭使人來救，立並不聽。杖之既困，立料其必死，命曳去之，出門少頃而卒，一縣驚駭。陳氏子弟親屬數十人，相率號哭，闐塞堦屏。立使鎖閉衙門，一一收錄，取其子弟盡杖殺之，其疏者皆決驅出。因自詣郡，具言「陳氏豪暴日久，謹已除之。討其資產，足充當縣一年租稅」。太守素知其事，以申採訪，雲「立不畏豪強，（一本雲「不長豪強」。）為人除害」。使司大見褒賞，奏立強幹，特請立充採訪判官，拜監察御史。
