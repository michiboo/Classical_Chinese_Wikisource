貢舉
國初，明經取通兩經，先帖本，乃按章疏試墨策十道；秀才試方略策三道；進士試時務策五道。考功員外職當考試。其後舉人憚於方略之科，為秀才者殆絕，而多趨明經、進士。
貞觀二十年，王師旦為員外郎，冀州進士張昌齡、王公瑾並文詞俊楚，聲振京邑。師旦考其文策為下等，舉朝不知所以。及奏等第，太宗怪無昌齡等名，問師旦。師旦曰：「此輩誠有詞華，然其體輕薄，文章浮豔，必不成令器。臣擢之，恐後生倣效，有變陛下風俗。」上深然之。後昌齡為長安尉，坐贓罪解官，而王公瑾亦無所成。
高宗時，講士特難其選。龍朔中，勅右史董思恭與考功員外郎權原崇同試貢舉。思恭吳士，輕脫，洩進士問目，三司推，贓汚狼藉；後於西堂朝次告變，免死，除名，流梧州。開耀元年，員外郎劉思立以進士惟試時務策，恐傷膚淺，請加試雜文兩道，並帖小經。
玄宗時，士子殷盛，每歲進士到省者，常不減千餘人。在館諸生更相造詣，互結朋黨，以相漁奪，號之為「棚」，推聲望者為棚頭。權門貴戚，無不走也，以此熒惑主司視聽。其不第者，率多喧訟，考功不能禦。開元二十四年冬，遂移貢舉屬於禮部，侍郎姚奕，頗振綱紀焉。其後明經停墨策，試口義，（一作「議」。）並時務策三道。進士改帖大經，加《論語》。自是舉司帖經，多有聱牙孤絕倒拔築註之目，文士多於經不精，有白首舉場者，故進士以帖經為大厄。天寶初，達奚珣、李巖相次知貢舉，進士文名高而帖落者，時或試詩放過，謂之「贖帖」。十一年，楊國忠初知選事，進士孫季卿曾謁國忠，言「禮部帖經之弊大，舉人有實才者，帖經既落，不得試文；若先試雜文，然後帖經，則無餘才矣」。國忠然之。無何，有勅，進士先試帖經，仍前後開一行。是歲，收入有倍常歲。
又，舊例：試雜文者，一詩一賦，或兼試訟論，而題目多為隱僻。策問五道，舊例：三道為時務策，一道為方略，一道為徵事。近者，方略之中或有異同，大抵非精博通贍之才，難以應乎茲選矣。故當代以進士登料為登龍門，解褐多拜清緊，十數年間，擬跡廟堂。輕薄者語曰：「及第進士，俯視中黃郎；落第進士，揖蒲華長馬。」又云：「進士初擢第，頭上七尺焰光。」好事者紀其姓名，自神龍以來迄於茲日，名曰《進士登科記》，亦所以昭示前良，發起後進也。余初擢第，太學諸人共書余姓名於舊紀末。進士張繟，漢陽王柬之曾孫也，時初落第，兩手捧《登科記》頂戴之，曰：「此《千佛名經》也。」其企羨如此。
李右相在廟堂，進士王如泚者，妻翁以伎術供奉玄宗，欲與改官，拜謝而請曰：「臣女壻王如泚，見應進士舉，伏望聖恩回換，與一及第。」上許之，付禮部宜與及第。侍郎李暐以詔詣執政，右相曰：「如泚文章堪及第否？」暐曰：「與亦得，不與亦得。」右相曰：「若爾，未可與之。明經進士，國家取才之地。若聖恩優異，差可與官；今以及第與之，將何以觀材？」林甫即自聞奏取旨。如泚賓朋讌賀，車馬盈門，忽中書下牒禮部：「王如泚可依例考試。」聞者愕然失錯矣。
寶應二年，楊綰為禮部侍郎，奏舉人不先德行，率多浮薄，請依鄉舉裏選。於是詔天下舉秀才孝廉，而考試章條漸加繁密，至於升進德行，未之能也。其後應此科者益少，遂罷之，復為明經進士。
制科
國朝於常舉取人之外，又有制科、搜揚拔擢，名目甚眾。則天廣收才彥，起家或拜中書舍人、員外郎，次拾遺、補闕。玄宗御極，特加精選，下無滯才；然制舉出身，名望雖高，猶居進士之下。
宦途之士，自進士而歷清貴，有八儁者：一曰進士出身、制策不入。二曰校書、正字不入。三曰畿尉不入。四曰監察御史、殿中丞不入。五曰拾遺、補闕不入。六曰員外郎、郎中不入。七曰中書舍人、給事中不入。八曰中書侍郎、中書令不入。言此八者尤為儁捷，直登宰相，不要歷餘官也。
同寮遷拜，或以此更相譏弄。御史張瓌兄弟八人，其七人皆進士出身，一人制科擢第。親故集會，兄弟連榻，令制科者別坐，謂之「雜色」，以為笑樂。
舊舉人應及第，開檢無籍者，不得與第。陳章甫制策登科，吏部牓放，章甫上書：「昨見牓云：『戶部報無籍記者。』昔傅說無姓，殷後置於鹽梅之地；屠羊隱名，楚王延以三旌之位，未聞徵籍也。范睢改姓易名為張祿先生，秦用之以霸；張良為韓報仇，變姓名而遊下邳，漢祖用之為相，則知籍者所以計租賦耳。本防羣小，不約賢路。若人有大才，不可以籍棄之；茍無其德，雖籍何為！今員外吹毛求瑕，務在駮放，則小人也卻尋歸路，策藜杖、著草衣，田園蕓蕪，鋤犁尚在。」所司不能奪，特諮執政收之，天下稱美焉。
常舉外復有通五經、一史，及進獻文章，並上著述之輩，或付本司，或付中書考試，亦同制舉。
開元中，有唐頻上《啟典》一百三十卷，穆元休上《洪範外傳》十卷，李鎮上《註史記》一百三十卷、《史記義林》二十卷，辛之諤上《敘訓》兩卷，卜長福上《續文選》三十卷，馮中庸上《政事錄》十卷，裴傑上《史漢異議》，高嶠上《註後漢書》九十五卷。如此者，並量事授官，或霑賞賚，亦一時之美。
銓曹
貞觀中，天下豐饒，士子皆樂鄉土，不窺仕進，至於官員不充，省符追人赴京參選，遠州皆率衣糧以相資送，然猶辭訴求免。選人至省，便拜職官，考滿即授牒請處分。吏部候人數滿百或二百即引試，量書判註擬，乃無被放者。故吏曹四時提衡，略無休暇。貞觀十九年，中書令馬周檢校吏部尚書，始奏選人取所由文一作「文由」。解，十月一日赴省，三月三十日畢。先是，侍郎唐皎銓引選人，問其穩便，對曰：「家在蜀。」乃註吳；有言「親老在江南」，即唱隴右；有一信都人，心希河朔恩，紿曰：「願得淮、淝。」即註漳、滏間一尉。由是大為選人作法，取之往往有情願者。
高宗龍朔之後，以不堪任職者眾，遂出長牓放之冬集，俗謂之「長名」。弘道中，魏克己為侍郎，放牓遂出得留者名，街路喧譁，甚為冬集人授接，坐此出為同州刺史。同時鄧元挺，素無藻鑑，又患消渴，選人作《鄧渴詩》，牓之南院，亦被貶為壽州。
則天如意元年，李誌遠掌選，有姓方、姓王者並被放。私與令史相知，減其點畫，「方」改為「丁」，「王」改為「士」，擬授官後即加增文字。誌遠一見便覺曰：「今年銓覆數萬人，總知姓字，何處有『丁』、『士』乎？此必方、王也。」令史並承伏。久視中，侍郎顧琮性公直，時多權倖，公行屬托，琮不堪其弊。常因官齋見壁畫，指謂同位曰：「此亦至苦，何不畫天官掌選乎？」陸元方常任天官侍郎，臨終曰：「吾年當壽，但以領選之日傷苦心神。」言訖而歿。
中宗景龍末，崔湜、鄭愔同執銓管，數外倍留人。及註擬不盡，即用三考二百日闕。通夏不了，又用兩考二百日闕。其或未能處置，即且給公驗，謂之「比冬」。選人得官，有二年不能上者。有一人素遠得留，乃註校書郎。選司綱維紊壞，皆以有崔、鄭為口實。愔坐贓貶江州員外司馬。盧藏用承鄭氏之後，尚有七百餘人未授官，一切奏至冬處分，大遭怨讟。
開元初，宋璟為尚書，李乂、盧從願為侍郎，大革前弊，據闕留人，紀綱復振。時選人王翰頗攻篇什，一作「賦」。而跡浮偽，乃竊定海內文士百有餘人，分作九等。高自標置，與張說、李邕並居第一，自餘皆被排斥。陵晨於吏部東街張之，甚於長名。觀者萬計，莫不切齒。從願潛察獲，欲奏處刑憲，為勢門保持，乃止。
姜晦自兵部侍郎拜吏部，從前銓中廊宇，布棘以防內外，猶不免交通。晦至，盡去之，大開門，示無所禁。初屬置者，晦輒知之，占論莫不首伏。初，朝廷以晦革銓司舊制，頗憂之；既而銓綜流品，皆得其敘，而美聲洋溢。
十四年，玄宗在東都，勅吏部置十銓，以禮部尚書蘇頲、刑部尚書韋抗、工部尚書盧從願、右散騎常侍徐堅，御史中丞宇文融，朝集使蒲州刺史崔琳、魏州刺史崔沔、鄭州刺史賈曾、懷州刺史王丘、荊府長史韋虛心同掌選，分為十銓。吏部窄狹，乃權寄諸廳引註；選人喧繁，滿於省闥。明年，銓註復歸之吏部，承前所司註擬，皆約官資，升降之時，難於允愜。侍郎裴光庭始奏立條例，謂之循資格，自後皆率為標準。
舊良醞署丞、門下典儀、太樂署丞，皆流外之任。國初，東臯子王績始為良醞丞。太宗朝，李義府始為典儀。中宗時，余從叔希顏始為太樂丞。三官從此並為清流所處。開元中，河東薛據自恃才名，於吏部參選，請授萬年縣錄事。吏曹不敢註，以諮執政，將許之矣。諸流外共見宰相，訴云：「醞署丞等三官，皆流外之職，已被士人奪卻。惟有赤縣錄事是某等清要，今又被進士欲奪，則某等一色之人，無措手足矣。」於是遂罷。
選曹每年皆先立版牓，懸之南院。選人所通文書，皆依版樣。一字有違，即被駮落，至有三十年不得官者。楊國忠為尚書，創為押例，選深者先授官；有文狀闕失，許續通，不令駮放。淹滯之流，翕然歸美。其五品已上及清要官，吏部不註，送名中書門下者，各量資次臨時勅除。歷任有淺深，官資有高下，故授任者或稱檢校，或稱兼、試、知、攝、內供奉之類，名目非一。自頃諸以下闕。
風憲
御史主彈奏不法，肅清內外。唐興，宰輔多自憲司登鈞軸，故謂御史為宰相。杜鴻漸拜授之日，朝野欽羨。監察御史振舉百司綱紀，名曰「入品宰相」。
高宗朝，王本立、余衎始為御史裏行，則天更置內供奉及員外試。御史有臺使、裏使，皆未正名也。其裏行員外試者，俗名為「合口椒」，言最有毒；監察為「開口椒」，言稍毒散；殿中為「蘿蔔」，亦謂「生薑」，言雖辛辣而不能為患；侍御史謂之「掐毒」，言如蜂蠆去其芒刺也。御史多以清苦介直獲進，居常敝服羸馬，至於殿庭。
開元末，宰相以御史權重，遂制：彈奏者先諮中丞、大夫，皆通許，又於中書門下通狀，先白然後得奏。自是御史不得特奏，威權大減。
天寶中，宰相任人，不專清白，朝為清介，暮易其守，順情希旨，綱維稍紊。御史羅希奭猜毒，吉溫頗苛細，時稱「羅鉗」、「吉網」，望風氣懾。
開元已前，諸節制並無憲官，自張守珪為幽州節度，加御史大夫，幕府始帶憲官，由是方面威權益重。遊宦之士，至以朝廷為閒地，謂幕府為要津，遷騰倏忽，坐致郎省，彈劾之職，遂不復舉。
