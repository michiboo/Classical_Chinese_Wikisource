　　欽定四庫全書　　　　　集部八
　　河汾諸老詩集　　　　　總集類
　　提要
　　〈臣〉等謹案河汾諸老詩集八巻元房祺編祺平陽人據髙昻霄跋稱祺為大同路儒學教授而祺作後序自稱橫汾隱者豈罷官後乃編斯集耶所編凡麻革張宇陳賡陳颺房皥段克己段成己曹之謙八人之詩人各一巻皆金之遺老從元好問游者曹之謙本大同人以流寓河汾遂營邱墓故總以河汾諸老題焉祺後序稱好問有專集行世故不録其詩然段氏兄弟亦自有二妙集乃其孫輔所編蓋二妙集出於泰定中祺為此集時尚未輯成故其詩仍得録入也其書成於大徳間皇慶癸丑髙昻霄為鋟板明𢎞治十一年御史沁水李叔淵復授開封同知謝景星刋行河南按察司副使車璽為之序今舊刋皆佚此本為毛晉汲古閣所刋稱以林古度周浩若及智林寺僧所抄三本互校乃成完書然祺後序稱古律詩二百一首皥皡郝先生序於前今郝序已佚而詩止一百七十七首則尚非全本矣然諸老以金源遺逸抗節林泉均有淵明義熙之志人品既髙故文章亦超然拔俗吉光片羽彌足寳貴又何論其完闕乎乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　河汾諸老詩集序
　　金源氏自興定以後與元日尋干戈士生其間形之聲詩類多感慨悲歌之語亦其時之使然也若太原元遺山值金亡不仕為河汾倡正學麻貽溪張石泉房白雲陳子京子颺段克己成己曹兊齋諸老與遺山游從宦寓中一時雅合以詩鳴河汾大徳間房公祺編集成帙今所傳者是也遺山之文為一代宗工別有集行於世房公獨取諸老當金元混擾困鬱之中其詞藻風標如層峯盪波金堅玉瑩絶無突梯脂韋之習纎靡弛弱之句河汾之士真足尚哉侍御沁水李公叔淵企仰鄉賢出是集以畀開封同知謝侯景星刋行將以正士氣嚴禮防以興起嵩洛之士㒺俾河汾諸老専其美也天下之士聞之誦之寧不惕然有所感耶𢎞治十一年秋八月吉旦中憲大夫河南按察司副使濩澤車璽識

