荊有泥濘水，在荊之邑郛。
郛前水在後，謂之為後湖。
環湖十餘裏，歲積潢與汙。
臭腐魚鱉死，不植菰與蒲。
鄭公理三載，其理用喣愉。
歲稔民四至，隘廛亦隘衢。
公乃署其地，為民先矢謨。
人人儻自為，我亦不庀徒。
下裏得聞之，各各相俞俞。
提攜翁及孫，捧戴婦與姑。
壯者負礫石，老亦捽茅芻。
斤磨片片雪，椎隱連連珠。
朝餐布庭落，夜宿完戶樞。
鄰里近相告，新戚遠相呼。
鬻者自為鬻，酤者自為酤。
雞犬豐中市，人民岐下都。
百年廢滯所，一旦奧浩區。
我實司水土，得為官事無。
人言賤事貴，貴直不貴諛。
此實公所小，安用歌袴襦。
答雲潭及廣，以至鄂與吳。
萬里盡澤國，居人皆墊濡。
富者不容蓋，貧者不庇軀。
得不歌此事，以我為楷模。
