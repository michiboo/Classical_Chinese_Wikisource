　　欽定四庫全書　　　　　經部二
　　尚書疑義　　　　　　　書類
　　提要
　　〈臣〉等謹案尚書疑義六卷明馬明衡撰明衡字子萃莆田人正徳丁丑進士官至監察御史事跡附見明史朱淛傳是編成於嘉靖壬寅前有自序雲凡於所明而無疑者從蔡氏其有所疑於心而不敢苟從者輙録為篇書中如六宗從祭法輯五瑞謂是朝覲之常非為更新立異治梁及岐謂為蔡傳勝孔氏洪範日月之行取沈括之説於金縢頗有疑辭皆能叅酌衆説不主一家非有心與蔡氏立異者惟三江必欲連震澤而於所其無逸之所字亦不從蔡傳則未免意見之偏又往往䦨入時事亦稍失解經體例葢不免醇駁互存然明人經解冗濫居多明衡是編尚能研究於古義固不以瑕掩瑜也史稱閩中學者率以蔡清為宗至明衡獨受業於王守仁閩中有王氏學自明衡始考明衡當嘉靖三年世宗尊所生而薄所後於興國太后誕節詔命婦入賀於慈夀皇太后誕辰乃詔免朝時盈庭附和新局而明衡惓惓故君與朱淛力爭皆構禍幾殆坐是終身廢棄可謂不愧於經術更不必以門戶之見論是書之醇疵矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　尚書疑義原序
　　尚書載二帝三王之績歴世自唐虞訖於成周上下千有餘年聖人不可作矣由今可以見其行事之實者獨頼是書焉耳先儒謂書以道政事夫書言政事固矣要其至而言之豈道政事而已哉古者聖人窮而在下則以其道立言訓後世如吾夫子之所述是也逹而在上則以其道立政淑當時如二帝三王是也立政者其常也立言者其變也故二帝三王之書皆聖人逹而在上見於行事之實與孔孟之言一揆古今斯道之貞元㑹焉然世有升降之不同事亦推移之遂異同一其任也而趨舍判焉同一其聖也而作用殊焉兼之記載或淆沿習失真故自後世觀聖人之事必得聖人之心不得聖人之心而徒於跡焉求之是猶盲者觀天地日月風雷之變不惑而失常者未之有也夫事者𫝑之所趨而至焉者也心者理之所極而安焉者也𫝑之所趨而至則有萬其無窮理之所極而安則至一而不變由其不變以逹其無窮然後可以得聖人之心觀聖人之事而聖人之道始克有於我矣自漢以來孔安國始為之傳唐頴逹復疏其義用意雖勤其於大道概未有聞宋蔡氏仲黙承文公之訓義理大有發明嘉惠學者甚溥然以愚之懵也從而求之謂其悉可以得聖人之心而逹聖人之道則不敢以自詭也故凡於所明而無疑者從蔡氏其所有疑於心而不敢苟從者輙録為篇以求是正凡若干言嗚呼聖人之行事非細故也萬古至大之公案余何人哉謂足以辨之顧先儒或未有論者余特發其疑以引其端將來君子其無以為妄與僭而不之正則余今日之心誠為幸矣嘉靖壬寅十有一月朔後學馬明衡敬題



