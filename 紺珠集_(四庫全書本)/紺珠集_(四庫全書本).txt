　　欽定四庫全書　　　　　子部十
　　紺珠集　　　　　　　　雜家類五〈雜纂之屬〉提要
　　〈臣〉等謹案紺珠集十三卷不著撰人姓名案晁公武郡齋讀書志亦載有此書十三卷稱為朱勝非編百家小説而成以舊説張燕公有紺珠見之則能記事不忘故以為名其所言體例卷數皆與今本相合則此書當為勝非所撰然書首有紹興丁巳灌陽令王宗哲序稱紺珠之集不知起自何代建陽詹寺丞出鎮臨汀命之校勘將鏤板以廣其傳云云考丁巳為紹興七年而宋史勝非以紹興二年入相尋罷去五年復起知湖州引疾歸廢居八年而卒是宗哲作序時勝非方以故相里居若此書果出其手不應刋校之人俱不能詳知姓氏於情理殊為可疑或公武所紀有悞未可知也其書皆抄撮説部摘録數語條分件繫以供獺祭之用體例頗與曽慥類説相近惟類説引書至二百六十一種而此書所引祗一百三十七種視慥書僅得其半然其去取亦頗有同異未可偏廢且其所見書尚多古本亦有足與世所行本互相叅討者如方言奕偞容也一條今本注曰奕偞皆輕麗之貎而此書則註雲奕奕偞偞又今本私䇿纎䓲穉抄小也一條此書引作私纎穉抄策小也證之下文策字本次在抄字下則此書所引為長蓋雖徴據叢雜而旁見側出其足資考證者亦多固未可槩以襞積譏之矣乾隆四十三年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

　　紺珠集原序
　　紺珠之集不知起自何代試嘗仰觀乎天文俯察乎地理凡可以備致用者雜出於諸子百家之說支分派別原始要終粲然靡所不載誠有益於後學然珠之為物生於洲而崖不枯固寳之矣是珠也其色紺然異乎夜光之類惟取其文焜燿而已凡人之思慮有為物所蔽而昏昧者取其珠而玩之則瞭然心悟渙然氷釋固足以開聰明備記遺忘豈小補哉學者於此能勤而熟覽之亦若提珠在手厯厯無忘其所能雖相去千百嵗之乆可以坐見其創述之本末則囊括倫類蓋無餘藴矣以是而名其帙不亦宜乎建陽詹公寺丞出鎮臨汀僕幸登其門一日出示茲集俾之校勘訛舛將命工鏤板以廣其傳僕因得以詳究焉増益其所未能所得多矣揚子不云乎侍君子晦斯光窒斯通其是之謂歟紹興丁巳灌陽令王宗哲序
