上一篇　回目錄　下一篇
元年春，王正月。公何以不言即位？《春秋》君弒，子不言即位。君弒則子何以不言即位？隱之也。孰隱？隱子也。
三月，夫人孫於齊。孫者何？孫猶孫也。內諱奔謂之孫。夫人固在齊矣，其言孫於齊何？念母也。正月以存君，念母以首事。夫人何以不稱姜氏？貶。曷為貶？與弒公也。其與弒公奈何？夫人譖公於齊侯，公曰：「同非吾子，齊侯之子也。」齊侯怒，與之飲酒。於其出焉，使公子彭生送之。於其乘焉，搚干而殺之。念母者，所善也，則曷為於其念母焉貶？不與念母也。
夏，單伯逆王姬。單伯者何？吾大夫之命乎天子者也。何以不稱使？天子召而使之也。逆之者何？使我主之也。曷為使我主之？天子嫁女乎諸侯，必使諸侯同姓者主之。諸侯嫁女於大夫，必使大夫同姓者主之。
築王姬之館於外。何以書？譏。何譏爾？築之，禮也；於外，非禮也。於外何以非禮？築於外，非禮也。其築之何以禮？主王姬者必為之改築。主王姬者曷為必為之改築？於路寢則不可，小寢則嫌，群公子之舍則以卑矣，其道必為之改築者也。
冬，十月乙亥，陳侯林卒。王使榮叔來錫桓公命。錫者何？賜也。命者何？加我服也。其言桓公何？追命也。
王姬歸於齊。何以書？我主之也。
齊師遷紀、郱、鄑、郚。遷之者何？取之也。取之則曷為不言取之也？為襄公諱也。外取邑不書，此何以書？大之也。何大爾？自是始滅也。
二年春，王二月，葬陳莊公。
夏，公子慶父帥師伐於余丘。於余丘者何？邾婁之邑也。曷為不系乎邾婁？國之也。曷為國之？君存焉爾。
秋，七月，齊王姬卒。外夫人不卒，此何以卒？錄焉爾。曷為錄焉爾？我主之也。
冬，十有二月，夫人姜氏會齊侯於郜。乙酉，宋公馮卒。
三年春，王正月，溺會齊師伐衛。溺者何？吾大夫之未命者也。
夏，四月，葬宋莊公。
葬桓王。此未有言崩者，何以書葬？蓋改葬也。
秋，紀季以酅入於齊。紀季者何？紀侯之弟也。何以不名？賢也。何賢乎紀季？服罪也。其服罪奈何？魯子曰：「請後五廟以存姑姊妹。」
冬，公次於郎。其言公次於郎何？刺欲救紀而後不能也。
四年春，王二月，夫人姜氏饗齊侯於祝丘。三月，紀伯姬卒。
夏，齊侯、陳侯、鄭伯遇於垂。
紀侯大去其國。大去者何？滅也。孰滅之？齊滅之。曷為不言齊滅之？為襄公諱也。《春秋》為賢諱。何賢乎襄公？復讎也。何讎爾？遠祖也。哀公亨乎周，紀侯譖之。以襄公之為於此焉者，事祖禰之心盡矣。盡者何？襄公將復讎乎紀，卜之曰：「師喪分焉。寡人死之，不為不吉也。」遠祖者，幾世乎？九世矣。九世猶可以復讎乎？雖百世可也。家亦可乎？曰：不可。國何以可？國君一體也；先君之恥猶今君之恥也，今君之恥猶先君之恥也。國君何以為一體？國君以國為體，諸侯世，故國君為一體也。今紀無罪，此非怒與？曰：非也。古者有明天子，則紀侯必誅，必無紀者。紀侯之不誅，至今有紀者，猶無明天子也。古者諸侯必有會聚之事、相朝聘之道，號辭必稱先君以相接，然則齊、紀無說焉，不可以並立乎天下。故將去紀侯者，不得不去紀也。有明天子，則襄公得為若行乎？曰：不得也。不得則襄公曷為為之？上無天子，下無方伯，緣恩疾者可也。
六月乙丑，齊侯葬紀伯姬。外夫人不書葬，此何以書？隱之也。何隱爾？其國亡矣，徒葬於齊爾。此復讎也，曷為葬之？滅其可滅，葬其可葬。此其為可葬奈何？復讎者非將殺之，逐之也。以為雖遇紀侯之殯，亦將葬之也。
秋，七月。
冬，公及齊人狩於郜。公曷為與微者狩？齊侯也。齊侯則其稱人何？諱與讎狩也。前此者有事矣，後此者有事矣，則曷為讀於此焉譏？於讎者將壹譏而已，故擇其重者而譏焉，莫重乎其與讎狩也。於讎者則曷為將壹譏而已？讎者無時，焉可與通；通則為大譏，不可勝譏，故將壹譏而已，其餘從同。
五年春，王正月。
夏，夫人姜氏如齊師。
秋，倪黎來來朝。倪者何？小邾婁也。小邾婁則曷為謂之倪？未能以其名通也。黎來者何？名也。其名何？微國也。
冬，公會齊人、宋人、陳人、蔡人，伐衛。此伐衛何？納朔也。曷為不言納衛侯朔？辟王也。
六年春，王三月，王人子突救衛。王人者何？微者也。子突者何？貴也。貴則其稱人何？系諸人也。曷為系諸人？王人耳。
夏，六月，衛侯朔入於衛。衛侯朔何以名？絕。曷為絕之？犯命也。其言入何？篡辭也。
秋，公至自伐衛。曷為或言致會？或言致伐？得意致會，不得意致伐。衛侯朔入於衛，何以致伐？不敢勝天子也。
螟。
冬，齊人來歸衛寶。此衛寶也，則齊人曷為來歸之？衛人歸之也。衛人歸之，則其稱齊人何？讓乎我也。其讓乎我奈何？齊侯曰：「此非寡人之力，魯侯之力也。」
七年春，夫人姜氏會齊侯於防。
夏，四月，辛卯夜，恆星不見，夜中星霣如雨。恆星者何？列星也。列星不見，則何以知？夜之中星反也。如雨者何？如雨者非雨也。非雨則曷為謂之如雨？不修《春秋》曰：「雨星不及地尺而復。」君子修之曰：「星霣如雨。」何以書？記異也。
秋，大水。無麥、苗。無苗，則曷為先言無麥，而後言無苗？一災不書，待無麥，然後書無苗。何以書？記災也。
冬，夫人姜氏會齊侯於穀。
八年春，王正月，師次於郎，以俟陳人、蔡人。次不言俟，此其言俟何？托不得已也。
甲午，祠兵。祠兵者何？出曰祠兵，入曰振旅，其禮一也，皆習戰也。何言乎祠兵？為久也。曷為為久？吾將以甲午之日，然後祠兵於是。
夏，師及齊師圍成，成降於齊師。成者何？盛也。盛則曷為謂之成？諱滅同姓也。曷為不言降吾師？辟之也。
秋，師還。還者何？善辭也。此滅同姓何善爾？病之也，曰：師病矣！曷為病之？非師之罪也！
冬，十有一月癸未，齊無知弒其君諸兒。
九年春，齊人殺無知。公及齊大夫盟於暨。公曷為與大夫盟？齊無君也。然則何以不名？其諱與大夫盟也，使若眾然。
夏，公伐齊納糾。納者何？入辭也。其言伐之何？伐而言納者，猶不能納也。糾者何？公子糾也。何以不稱公子？君前臣名也。
齊小白入於齊。曷為以國氏？當國也。其言入何？篡辭也。
秋，七月丁酉，葬齊襄公。
八月庚申，及齊師戰於乾時，我師敗績。內不言敗，此其言敗何？伐敗也。曷為伐敗？復讎也。此復讎乎大國，曷為使微者？公也。公則曷為不言公？不與公復讎也。曷為不與公復讎？復讎者在下也。
九月，齊人取子糾殺之。其言取之何？內辭也；脅我，使我殺之也。其稱子糾何？貴也。其貴奈何？宜為君者也。
冬，浚洙。洙者何？水也。浚之者何？深之也。曷為深之？畏齊也。曷為畏齊也？辭殺子糾也。
十年春，王正月，公敗齊師於長勺。
二月，公侵宋。曷為或言侵？或言伐？粗者曰侵，精者曰伐。戰不言伐，圍不言戰，入不言圍，滅不言入--書其重者也。
三月，宋人遷宿。遷之者何？不通也，以地遷之也。子沈子曰：「不通者，蓋因而臣之也。」
夏，六月，齊師、宋師次於郎，公敗宋師於乘丘。其言次於郎何？伐也。伐則其言次何？齊與伐而不與戰，故言伐也。我能敗之，故言次也。
秋，九月，荊敗蔡師於莘，以蔡侯獻舞歸。荊者何？州名也。州不若國，國不若氏，氏不若人，人不若名，名不若字，字不若子。蔡侯獻舞何以名？絕。曷為絕之？獲也。曷為不言其獲？不與夷狄之獲中國也。
冬，十月，齊師滅譚，譚子奔莒。何以不言出？國以滅矣，無所出也。
十有一年春，王正月。
夏，五月戊寅，公敗宋師於鄑。
秋，宋大水。何以書？記災也。外災不書，此何以書？及我也。
冬，王姬歸於齊。何以書？過我也。
十有二年春，王三月，紀叔姬歸於酅。其言歸於酅何？隱之也。何隱爾？其國亡矣，徒歸於叔爾也。
夏，四月。
秋，八月甲午，宋萬弒其君接及其大夫仇牧。及者何？累也。弒君多矣，舍此無累者乎？孔父、荀息皆累也。舍孔父、荀息，無累者乎？曰：有。有則此何以書？賢也。何賢乎仇牧？仇牧可謂不畏強禦矣！其不畏強禦奈何？萬嘗與莊公戰，獲乎莊公；莊公歸，散舍諸宮中，數月，然後歸之。歸反為大夫於宋。與閔公博，婦人皆在側。萬曰：「甚矣，魯侯之淑，魯侯之美也！天下諸侯宜為君者，唯魯侯爾！」閔公矜此婦人，妒其言，顧曰：「此虜也！爾虜焉故，魯侯之美惡乎至？」萬怒，搏閔公，絕其脰。仇牧聞君弒，趨而至，遇之於門，手劍而叱之。萬辟殺仇牧，碎其首，齒著乎門闔。仇牧可謂不畏強禦矣！
冬，十月，宋萬出奔陳。
十有三年春，齊侯、宋人、陳人、蔡人、邾婁人會於北杏。
夏，六月，齊人滅遂。
秋，七月。
冬，公會齊侯，盟於柯。何以不日？易也。其易奈何？桓之盟不日，其會不致，信之也。其不日何以始乎此？莊公將會乎桓，曹子進曰：「君之意何如？」莊公曰：「寡人之生，則不若死矣！」曹子曰：「然則君請當其君，臣請當其臣。」莊公曰：「諾。」於是會乎桓。莊公升壇，曹子手劍而從之。管子進曰：「君何求乎？」曹子曰：「城壞壓竟，君不圖與？」管子曰：「然則君將何求？」曹子曰：「願請汶陽之田。」管子顧曰：「君許諾。」桓公曰：「諾。」曹子請盟，桓公下與之盟。已盟，曹子摽劍而去之。要盟可犯，而桓公不欺；曹子可讎，而桓公不怨。桓公之信著乎天下，自柯之盟始焉。
十有四年春，齊人、陳人、曹人伐宋。
夏，單伯會伐宋。其言會伐宋何？後會也。
秋，七月，荊入蔡。
冬，單伯會齊侯、宋公、衛侯、鄭伯於鄄。
十有五年春，齊侯、宋公、陳侯、衛侯、鄭伯會於鄄。
夏，夫人姜氏如齊。
秋，宋人、齊人、邾婁人伐兒。鄭人侵宋。
冬，十月。
十有六年春，王正月。
夏，宋人、齊人、衛人伐鄭。
荊伐鄭。
冬，十有二月，公會齊侯、宋公、陳侯、衛侯、鄭伯、許男、曹伯、滑伯、滕子，同盟於幽。同盟者何？同欲也。
邾婁子克卒。
十有七年春，齊人執鄭瞻。鄭瞻者何？鄭之微者也。此鄭之微者，何言乎齊人執之？書甚佞也。
夏，齊人瀸於遂。瀸者何？瀸，積也，眾殺戍者也。
秋，鄭瞻自齊逃來。何以書？書甚佞也。曰：佞人來矣！佞人來矣！
冬，多糜。何以書？記異也。
十有八年春，王三月，日有食之。
夏，公追戎於濟西。此未有言伐者，其言追何？大其為中國追也。此未有伐中國者，則其言為中國追何？大其未至而豫禦之也。其言於濟西何？大之也。
秋，有蜮。何以書？記異也。
冬，十月。
十有九年春，王正月。
夏，四月。
秋，公子結媵陳人之婦於鄄，遂及齊侯、宋公盟。媵者何？諸侯娶一國，則貳國往媵之，以侄娣從。侄者何？兄之子也。娣者何？弟也。諸侯壹聘九女，諸侯不再娶。媵不書，此何以書？為其有遂事書。大夫無遂事，此其言遂何？聘禮：大夫受命不受辭，出竟有可以安社稷、利國家者，則專之可也。
夫人姜氏如莒。
冬，齊人、宋人、陳人伐我西鄙。
二十年春，王二月，夫人姜氏如莒。
夏，齊大災。大災者何？大瘠也。大瘠者何？癘也。何以書？記災也。外災不書，此何以書？及我也。
秋，七月。
冬，齊人伐戎。
二十有一年春，王正月。
夏，五月辛酉，鄭伯突卒。
秋，七月戊戌，夫人姜氏薨。
冬，十有二月，葬鄭厲公。
二十有二年春，王正月，肆大省。肆者何？跌也。大省者何？災省也。肆大省，何以書？譏。何譏爾？譏始忌省也。
癸丑，葬我小君文姜。文姜者何？莊公之母也。
陳人殺其公子禦寇。
夏，五月。
秋，七月丙申，及齊高傒盟於防。齊高傒者何？貴大夫也。曷為就吾微者而盟？公也。公則曷為不言公？諱與大夫盟也。
冬，公如齊納幣。納幣不書，此何以書？譏。何譏爾？親納幣，非禮也。
二十有三年春，公至自齊。桓之盟不日，其會不致，信之也；此之桓國何以致？危之也。何危爾？公一陳佗也。
蔡叔來聘。
夏，公如齊觀社。何以書？譏。何譏爾？諸侯越竟觀社，非禮也。
公至自齊。
荊人來聘。荊何以稱人？始能聘也。
公及齊侯遇於穀。蕭叔朝公。其言朝公何？公在外也。
秋，丹桓宮楹。何以書？譏。何譏爾？丹桓宮楹，非禮也。
冬，十有一月，曹伯射姑卒。
十有二月甲寅，公會齊侯盟於扈。桓之盟不日，此何以日？危之也。何危爾？我貳也。魯子曰：「我貳者，非彼然，我然也。」
二十有四年春，王三月，刻桓宮桷。何以書？譏。何譏爾？刻桓宮桷，非禮也。
葬曹莊公。
夏，公如齊逆女。何以書？親迎禮也。
秋，公至自齊。八月丁丑，夫人姜氏入。其言入何？難也。其言日何？難也。其難奈何？夫人不僂不可使入；與公有所約，然後入。
戊寅，大夫、宗婦覿用幣。宗婦者何？大夫之妻也。覿者何？見也。用者何？用者不宜用也；見用幣，非禮也。然則曷用？棗、栗云乎！腶、修云乎！
大水。
冬，戎侵曹，曹羈出奔陳。曹羈者何？曹大夫也。曹無大夫，此何以書？賢也。何賢乎曹羈？戎將侵曹，曹羈諫曰：「戎眾以無義，君請勿自敵也。」曹伯曰：「不可。」三諫，不從，遂去之，故君子以為得君臣之義也。
赤歸於曹郭公。赤者何？曹無赤者，蓋郭公也。郭公者何？失地之君也。
二十有五年春，陳侯使女叔來聘。
夏，五月癸丑，衛侯朔卒。
六月辛未朔，日有食之，鼓、用牲於社。食之則曷為鼓、用牲於社？求乎陰之道也，以朱絲營社，或曰脅之，或曰闇之，恐人犯之，故營之。
伯姬歸於杞。
秋，大水，鼓、用牲於社於門。其言於社於門何？於社，禮也；於門，非禮也。
冬，公子友如陳。
二十有六年春，公伐戎。
夏，公至自伐戎。
曹殺其大夫。何以不名？眾也。曷為眾殺之？不死於曹君者也。君死乎位曰滅，曷為不言其滅？為曹羈諱也。此蓋戰也，何以不言戰？為曹羈諱也。
秋，公會宋人、齊人伐徐。
冬，十有二月癸亥朔，日有食之。
二十有七年春，公會齊伯姬於洮。
夏，六月，公會齊侯、宋公、陳侯、鄭伯，同盟於幽。
秋，公子友如陳，葬原仲。原仲者何？陳大夫也。大夫不書葬，此何以書？通乎季子之私行也。何通乎季子之私行？辟內難也。君子辟內難而不辟外難。內難者何？公子慶父、公子牙、公子友皆莊公之母弟也。公子慶父、公子牙通乎夫人以脅公，季子起而治之，則不得與於國政，坐而視之則親親。因不忍見也，故於是復請至於陳，而葬原仲也。
冬，杞伯姬來。其言來何？直來曰來，大歸曰來歸。
莒慶來逆叔姬。莒慶者何？莒大夫也。莒無大夫，此何以書？譏。何譏爾？大夫越竟逆女，非禮也。
杞伯來朝。
公會齊侯於城濮。
二十有八年春，王三月甲寅，齊人伐衛，衛人及齊人戰，衛人敗績。伐不日，此何以日？至之日也。戰不言伐，此其言伐何？至之日也。《春秋》伐者為客，伐者為主，故使衛主之也。曷為使衛主之？衛未有罪爾。敗者稱師，衛何以不稱師？未得乎師也。
夏，四月丁未，邾婁子瑣卒。
秋，荊伐鄭，公會齊人、宋人、邾婁人救鄭。
冬，築微。大無麥、禾。既見無麥、禾矣，曷為先言築微，而後言無麥、禾？諱以兇年造邑也。
臧孫辰告糴於齊。告糴者何？請糴也。何以不稱使？以為臧孫辰之私行也。曷為以為臧孫辰之私行？君子之為國也，必有三年之委；一年不熟，告糴，譏也。
二十有九年春，新延廄。新延廄者何？修舊也。修舊不書，此何以書？譏。何譏爾？兇年不修。
夏，鄭人侵許。
秋，有蜚。何以書？記異也。
冬，十有二月，紀叔姬卒。
城諸及防。
三十年春，王正月。
夏，師次於成。
秋，七月，齊人降鄣。鄣者何？紀之遺邑也。降之者何？取之也。取之則曷為不言取之？為桓公諱也。外取邑不書，此何以書？盡也。
八月癸亥，葬紀叔姬。外夫人不書葬，此何以書？隱之也。何隱爾？其國亡矣，徒葬乎叔爾。
九月庚午朔，日有食之，鼓、用牲於社。
冬，公及齊侯遇於魯濟。
齊人伐山戎。此齊侯也，其稱人何？貶。曷為貶？子司馬子曰：「蓋以操之為已蹙以矣！」此蓋戰也，何以不言戰？《春秋》敵者言戰，桓公之與戎狄，驅之爾。
三十有一年春，築臺於郎。何以書？譏。何譏爾？臨民之所漱浣也。
夏，四月，薛伯卒。
築臺於薛。何以書？譏。何譏爾？遠也。
六月，齊侯來獻戎捷。齊，大國也，曷為親來獻戎捷？威我也。其威我奈何？旗獲而過我也。
秋，築臺於秦。何以書？譏。何譏爾？臨國也。
冬，不雨。何以書？記異也。
三十有二年春，城小穀。
夏，宋公、齊侯遇於梁丘。
秋，七月癸巳，公子牙卒。何以不稱弟？殺也。殺則曷為不言刺？為季子諱殺也。曷為為季子諱殺？季子之遏惡也，不以為國獄，緣季子之心而為之諱。季子之遏惡奈何？莊公並將死，以病召季子，季子至而授之以國政，曰：「寡人即不起此病，吾將焉致乎魯國？」季子曰：「般也存，君何憂焉？」公曰：「庸得若是乎？牙謂我曰：『魯一生一及，君已知之矣。』慶父也存。」季子曰：「夫何敢？是將為亂乎！夫何敢！」俄而，牙弒械成。季子和藥而飲之，曰：「公子從吾言而飲此，則必可以無為天下戮笑，必有後乎魯國。不從吾言而不飲此，則必為天下戮笑，必無後乎魯國。」於是從其言而飲之，飲之無傫氏，至乎王堤而死。公子牙今將爾，辭曷為與親弒者同？君親無將，將而誅焉。然則善之與？曰：然。殺世子母弟，直稱君者，甚之也。季子殺母兄，何善爾？誅不得辟兄，君臣之義也。然則曷為不直誅，而酖之？行諸乎兄，隱而逃之，使托若以疾死然，親親之道也。
八月癸亥，公薨於路寢。路寢者何？正寢也。
冬，十月乙未，子般卒。子卒雲子卒，此其稱子般卒何？君存稱世子，君薨稱子某，既葬稱子，逾年稱公。子般卒，何以不書葬？未逾年之君也。有子則廟，廟則書葬；無子不廟，不廟則不書葬。
公子慶父如齊。狄伐邢。
上一篇　回目錄　下一篇

