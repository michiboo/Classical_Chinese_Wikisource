上一篇　回目錄　下一篇
元年春，王正月，公即位。繼弒君不言即位，此其言即位何？如其意也。
三月，公會鄭伯於垂。鄭伯以璧假許田。其言以璧假之何？易之也。易之則其言假之何？為恭也。曷為為恭？有天子存，則諸侯不得專地也。許田者何？魯朝宿之邑也。諸侯時朝乎天子，天子之郊，諸侯皆有朝宿之邑焉。此魯朝宿之邑也，則曷為謂之許田？諱取周田也。諱取周田則曷為謂之許田？系之許也。曷為系之許？近許也。此邑也，其稱田何？田多邑少稱田，邑多田少稱邑。
夏，四月丁未，公及鄭伯盟于越。
秋，大水。何以書？記災也。
冬，十月。
二年春，王正月戊申，宋督弒其君與夷及其大夫孔父。及者何？累也。弒君多矣，舍此無累者乎？曰：有，仇牧，荀息，皆累也。舍仇牧、荀息，無累者乎？曰：有。有則此何以書？賢也。何賢乎孔父？孔父可謂義形於色矣。其義形於色奈何？督將弒殤公，孔父生而存，則殤公不可得而弒也，故於是先攻孔父之家。殤公知孔父死，己必死，趨而救之，皆死焉。孔父正色而立於朝，則人莫敢過而致難於其君者，孔父可謂義形於色矣。
滕子來朝。三月，公會齊侯、陳侯、鄭伯於稷，以成宋亂。內大惡諱，此其目言之何？遠也。所見異辭，所聞異辭，所傳聞異辭。隱亦遠矣，曷為為隱諱？隱賢而桓賤也。
夏，四月，取郜大鼎於宋。此取之宋，其謂之郜鼎何？器從名，地從主人。器何以從名？地何以從主人？器之與人，非有即爾。宋始以不義取之，故謂之郜鼎；至乎地之與人則不然，俄而可以為其有矣。然則為取可以為其有乎？曰：否。何者？若楚王之妻媦，無時焉可也。
戊申，納於太廟。何以書？譏。何譏爾？遂亂受賂，納於太廟，非禮也。
秋，七月，紀侯來朝。蔡侯、鄭伯會於鄧。離不言會，此其言會何？蓋鄧與會爾。
九月，入杞。公及戎盟於唐。
冬，公至自唐。
三年春，正月，公會齊侯於嬴。
夏，齊侯、衛侯胥命於蒲。胥命者何？相命也。何言乎相命？近正也。此其為近正奈何？古者不盟，結言而退。
六月，公會紀侯於盛。
秋，七月壬辰朔，日有食之，既。既者何？盡也。
公子翬如齊逆女。九月，齊侯送姜氏於讙。何以書？譏。何譏爾？諸侯越竟送女，非禮也。此入國矣，何以不稱夫人？自我言齊，父母之於子，雖為鄰國夫人，猶曰吾姜氏。
公會齊侯於讙，夫人姜氏至自齊。翬何以不致？得見乎公矣。
冬，齊侯使其弟年來聘。有年。有年，何以書？以喜書也。大有年，何以書？亦以喜書也。此其曰有年何？僅有年也。彼其曰大有年何？大豐年也。僅有年亦足以當喜乎？恃有年也。
四年春，正月，公狩於郎。狩者何？田狩也，春曰苗，秋曰搜，冬曰狩。常事不書，此何以書？譏。何譏爾？遠也。諸侯曷為必田狩？一曰乾豆，二曰賓客，三曰充君之庖。
夏，天王使宰渠伯糾來聘。宰渠伯糾者何？天子之大夫也。其稱宰渠伯糾何？下大夫也。
五年春，正月甲戌、己丑，陳侯鮑卒。曷為以二日卒之？怴也。甲戌之日亡、己丑之日死而得，君子疑焉，故以二日卒之也。
夏，齊侯、鄭伯如紀。外相如不書，此何以書？離不言會。
天王使仍叔之子來聘。仍叔之子者何？天子之大夫也。其稱仍叔之子何？譏。何譏爾？譏父老子代從政也。
葬陳桓公。
城祝丘。
秋，蔡人、衛人、陳人從王伐鄭。其言從王伐鄭何？從王正也。
大雩。大雩者何？旱祭也。然則何以不言旱？言雩則旱見；言旱則雩不見。何以書？記災也。
螽。何以書？記災也。
冬，州公如曹。外相如不書，此何以書？過我也。
六年春，正月，寔來。寔來者何？猶曰是人來也。孰謂？謂州公也。曷為謂之寔來？慢之也。曷為慢之？化我也。
夏，四月，公會紀侯於成。
秋，八月壬午，大閱。大閱者何？簡車徒也。何以書？蓋以罕書也。
蔡人殺陳佗。陳佗者何？陳君也。陳君則曷為謂之陳佗？絕也。曷為絕之？賤也。其賤奈何？外淫也。惡乎淫？淫於蔡，蔡人殺之。
九月丁卯，子同生。子同生者孰謂？謂莊公也。何言乎子同生？喜有正也。未有言喜有正者，此其言喜有正何？久無正也。子公羊子曰：「其諸以病桓與？」
冬，紀侯來朝。
七年春，二月己亥，焚咸丘。焚之者何？樵之也。樵之者何？以火攻也。何言乎以火攻？疾始以火攻也。咸丘者何？邾婁之邑也。曷為不系乎邾婁？國之也。曷為國之？君存焉爾。
夏，穀伯綏來朝。鄧侯吾離來朝。皆何以名？失地之君也。其稱侯朝何？貴者無後，待之以初也。
八年春，正月己卯，烝。烝者何？冬祭也。春曰祠，夏曰礿，秋曰嘗，冬曰烝。常事不書，此何以書？譏。何譏爾？譏亟也。亟則黷，黷則不敬。君子之祭也，敬而不黷。疏則怠，怠則忘。士不及茲四者，則冬不裘，夏不葛。
天王使家父來聘。
夏，五月丁丑，烝。何以書？譏亟也。
秋，伐邾婁。
冬，十月，雨雪。何以書？記異也。何異爾？不時也。
祭公來，遂逆王后於紀。祭公者何？天子之三公也。何以不稱使？婚禮不稱主人。遂者何？生事也。大夫無遂事，此其言遂何？成使乎我也。其成使乎我奈何？使我為媒可，則因用是往逆矣。女在其國稱女，此其稱王后何？王者無外，其辭成矣。
九年春，紀季姜歸於京師。其辭成矣，則其稱紀季姜何？自我言，紀父母之於子，雖為天王后，猶曰吾季姜。京師者何？天子之居也。京者何？大也。師者何？眾也。天子之居，必以眾大之辭言之。
夏，四月。
秋，七月。
冬，曹伯使其世子射姑來朝。諸侯來曰朝。此世子也，其言朝何？《春秋》有譏父老子代從政者，則未知其在齊與？曹與？
十年春，王正月庚申，曹伯終生卒。
夏，五月，葬曹桓公。
秋，公會衛侯於桃丘，弗遇。會者何？期辭也。其言弗遇何？公不見要也。
冬，十有二月丙午，齊侯、衛侯、鄭伯來戰於郎。郎者何？吾近邑也。吾近邑則其言來戰於郎何？近也。惡乎近？近乎圍也。此偏戰也，何以不言師敗績？內不言戰，言戰乃敗矣。
十有一年春，正月，齊人、衛人、鄭人盟於惡曹。
夏，五月癸未，鄭伯寤生卒。
秋，七月，葬鄭莊公。九月，宋人執鄭祭仲。祭仲者何？鄭相也。何以不名？賢也。何賢乎祭仲？以為知權也。其為知權奈何？古者鄭國處於留。先鄭伯有善於鄶公者，通乎夫人，以取其國而遷鄭焉，而野留。莊公死已葬，祭仲將往省於留，塗出於宋，宋人執之，謂之曰：「為我出忽而立突。」祭仲不從其言，則君必死、國必亡；從其言，則君可以生易死，國可以存易亡。少遼緩之，則突可故出，而忽可故反，是不可得則病，然後有鄭國。古人之有權者，祭仲之權是也。權者何？權者反於經，然後有善者也。權之所設，舍死亡無所設。行權有道，自貶損以行權，不害人以行權。殺人以自生，亡人以自存，君子不為也。
突歸於鄭。突何以名？挈乎祭仲也。其言歸何？順祭仲也。
鄭忽出奔衛。忽何以名？《春秋》伯、子、男一也，辭無所貶。
柔會宋公、陳侯、蔡叔盟於折。柔者何？吾大夫之未命者也。
公會宋公於夫童。
冬，十有二月，公會宋公於闞。
十有二年春，正月。
夏，六月壬寅，公會紀侯、莒子，盟於毆蛇。
秋，七月丁亥，公會宋公、燕人，盟於穀丘。
八月，壬辰，陳侯躍卒。公會宋公於郯。
冬，十有一月，公會宋公於龜。丙戌，公會鄭伯，盟於武父。
丙戌，衛侯晉卒。
十有二月，及鄭師伐宋。丁未，戰於宋。戰不言伐，此其言伐何？辟嫌也。惡乎嫌？嫌與鄭人戰也。此偏戰也，何以不言師敗績？內不言戰，言戰乃敗矣！
十有三年春，二月，公會紀侯、鄭伯。己巳，及齊侯、宋公、衛侯、燕人戰，齊師、宋師、衛師、燕師敗績。曷為後日？恃外也。其恃外奈何？得紀侯、鄭伯，然後能為日也。內不言戰，此其言戰何？從外也。曷為從外？恃外故從外也。何以不地？近也。惡乎近？近乎圍。郎亦近矣，郎何以地？郎猶可以地也。
三月，葬衛宣公。
夏，大水。
秋，七月。
冬，十月。
十有四年春，正月，公會鄭伯於曹。
無冰。何以書？記異也。
夏，五。鄭伯使其弟語來盟。夏五者何？無聞焉爾。
秋，八月壬申，御廩災。御廩者何？粢盛委之所藏也。御廩災，何以書？記災也。
乙亥，嘗。常事不書，此何以書？譏。何譏爾？譏嘗也。曰：猶嘗乎！御廩災，不如勿嘗而已矣！
冬，十有二月丁巳，齊侯祿父卒。
宋人以齊人、衛人、蔡人、陳人伐鄭。以者何？行其意也。
十有五年春，二月，天王使家父來求車。何以書？譏。何譏爾？王者無求；求車，非禮也。
三月乙未，天王崩。
夏，四月己巳，葬齊僖公。
五月，鄭伯突出奔蔡。突何以名？奪正也。
鄭世子忽復歸於鄭。其稱世子何？復正也。曷為或言歸？或言復歸？復歸者，出惡，歸無惡；復入者，出無惡，入有惡。入者，出入惡。歸者，出入無惡。
許叔入於許。公會齊侯於鄗。邾婁人、牟人、葛人來朝。皆何以稱人？夷狄之也。
秋，九月，鄭伯突入於櫟。櫟者何？鄭之邑。曷為不言入於鄭？末言爾。曷為末言爾？祭仲亡矣。然則曷為不言忽之出奔？言忽為君之微也。祭仲存則存矣，祭仲亡則亡矣！
冬，十有一月，公會齊侯、宋公、衛侯、陳侯於侈，伐鄭。
十有六年春，正月，公會宋公、蔡侯、衛侯於曹。
夏，四月，公會宋公、衛侯、陳侯、蔡侯伐鄭。
秋，七月，公至自伐鄭。
冬，城向。十有一月，衛侯朔出奔齊。衛侯朔何以名？絕。曷為絕之？得罪於天子也。其得罪於天子奈何？見使守衛朔，而不能使衛小眾，越在岱陰齊。屬負茲舍，不即罪爾。
十有七年春，正月丙辰，公會齊侯、紀侯盟於黃。
二月丙午，公及邾婁儀父盟於趡。
五月丙午，及齊師戰於奚。
六月丁丑，蔡侯封人卒。
秋，八月，蔡季自陳歸於蔡。癸巳，葬蔡桓侯。及宋人、衛人伐邾婁。
冬，十月朔，日有食之。
十有八年春，王正月，公會齊侯於濼。公與夫人姜氏遂如齊。公何以不言及夫人？夫人外也。夫人外者何？內辭也，其實夫人外公也。
夏，四月丙子，公薨於齊。丁酉，公之喪至自齊。
秋，七月。
冬，十有二月己丑，葬我君桓公。賊未討，何以書葬？讎在外也。讎在外則何以書葬？君子辭也。
上一篇　回目錄　下一篇

