上一篇　回目錄　下一篇
元年春，王正月。公何以不言即位？繼弒君不言即位。孰繼？繼子般也。孰弒子般？慶父也。殺公子牙，今將爾，季子不免。慶父弒君，何以不誅？將而不免遏惡也。既而不可及，因獄有所歸，不探其情而誅焉，親親之道也。惡乎歸獄？歸獄僕人鄧扈樂。曷為歸獄僕人鄧扈樂？莊公存之時，樂曾淫於宮中，子般執而鞭之。莊公死，慶父謂樂曰：「般之辱爾，國人莫不知，盍弒之矣？」使弒子般，然後誅鄧扈樂而歸獄焉，季子至而不變也。
齊人救邢。夏，六月辛酉，葬我君莊公。
秋，八月，公及齊侯盟於洛姑。季子來歸。其稱季子何？賢也。其言來歸何？喜之也。
冬，齊仲孫來。齊仲孫者何？公子慶父也。公子慶父，則曷為謂之齊仲孫？系之齊也。曷為系之齊？外之也。曷為外之？春秋為尊者諱，為親者諱，為賢者諱。子女子曰：「以『春秋』為《春秋》，齊無仲孫，其諸吾仲孫與？」
二年春，王正月，齊人遷陽。
夏，五月乙酉，吉禘於莊公。其言吉何？言吉者，未可以吉也。曷為未可以吉？未三年也。三年矣，曷為謂之未三年？三年之喪，實以二十五月。其言於莊公何？未可以稱宮廟也。曷為未可以稱宮廟？在三年之中矣。吉禘於莊公，何以書？譏。何譏爾？譏始不三年也。
秋，八月辛丑，公薨。公薨何以不地？隱之也。何隱爾？弒也。孰弒之？慶父也。殺公子牙，今將爾，季子不免。慶父弒二君，何以不誅？將而不免，遏惡也；既而不可及，緩追逸賊，親親之道也。
九月，夫人姜氏孫於邾婁。
公子慶父出奔莒。
冬，齊高子來盟。高子者何？齊大夫也。何以不稱使？我無君也。然則何以不名？喜之也。何喜爾？正我也。其正我奈何？莊公死，子般弒，閔公弒，比三君死，曠年無君。設以齊取魯，曾不興師，徒以言而已矣。桓公使高子將南陽之甲，立僖公而城魯，或曰自鹿門至於爭門者是也，或曰自爭門至於吏門者是也。魯人至今以為美談，曰：「猶望高子也。」
十有二月，狄入衛。鄭棄其師。鄭棄其師者何？惡其將也。鄭伯惡高克，使之將逐而不納，棄師之道也。
上一篇　回目錄　下一篇

