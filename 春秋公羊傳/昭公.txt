上一篇　回目錄　下一篇
元年春，王正月，公即位。
叔孫豹會晉趙武、楚公子圍、齊國酌、宋向戌、衛石惡、陳公子招、蔡公孫歸生、鄭軒虎、許人、曹人於漷。此陳侯之弟招也，何以不稱弟？貶。曷為貶？為殺世子偃師貶，曰陳侯之弟招殺陳世子偃師。大夫相殺稱人，此其稱名氏以殺何？言將自是弒君也。今將爾，詞曷為與親弒者同？君親無將，將而必誅焉。然則曷為不於其弒焉貶？以親者弒，然後其罪惡甚，《春秋》不待貶絕而罪惡見者，不貶絕以見罪惡也。貶絕然然罪惡見者，貶絕以見罪惡也。今招之罪已重矣，曷為復貶乎此？著招之有罪也。何著乎招之有罪？言楚之託乎討招以滅陳也。
三月，取運。運者何？內之邑也。其言取之何？不聽也。
夏，秦伯之弟鍼出奔晉。秦無大夫，此何以書？仕諸晉也。曷為仕諸晉？有千乘之國，而不能容其母弟，故君子謂之出奔也。
六月丁巳，邾婁子華卒。
晉荀吳帥師敗狄於大原。此大鹵也，曷為謂之大原？地物從中國，邑人名從主人。原者何？上平曰原，下平曰隰。
秋，莒去疾自齊入於莒。莒展出奔吳。叔弓帥師疆運田。疆運田者何？與莒為竟也。與莒為竟，則曷為帥師而往？畏莒也。
葬邾婁悼公。
冬，十有一月己酉，楚子卷卒。
楚公子比出奔晉。
二年春，晉侯使韓起來聘。
夏，叔弓如晉。
秋，鄭殺其大夫公孫黑。
冬，公如晉，至河乃復。其言至河乃復何？不敢進也。
季孫宿如晉。
三年春，王正月丁未，滕子泉卒。
夏，叔弓如滕。
五月，葬滕成公。
秋，小邾婁子來朝。
八月，大雩。
冬，大雨雹。
北燕伯款出奔齊。
四年春，王正月，大雨雪。
夏，楚子、蔡侯、陳侯、鄭伯、許男、徐子、滕子、頓子、鬍子、沈子、小邾婁子、宋世子佐、淮夷會於申。
楚人執徐子。
秋，七月，楚子、蔡侯、陳侯、許男、頓子、鬍子、沈子、淮夷伐吳，執齊慶封，殺之。此伐吳也，其言執齊慶封何？為齊誅也。其為齊誅奈何？慶封走之吳，吳封之於防。然則曷為不言伐防？不與諸侯專封也。慶封之罪何？脅齊君而亂齊國也。遂滅厲。
九月，取鄫。
其言取之何？滅之也。滅之則其言取之何？內大惡，諱也。
冬，十有二月乙卯，叔孫豹卒。
五年春，王正月，舍中軍。舍中軍者何？復古也。然則曷為不言三卿？五亦有中，三亦有中。
楚殺其大夫屈申。
公如晉。
夏，莒牟夷以牟婁及防茲來奔。莒牟夷者何？莒大夫也。莒無大夫，此何以書？重地也。其言及防茲來奔何？不以私邑累公邑也。
秋，七月，公至自晉。
戊辰，叔弓帥師敗莒師於濆泉。濆泉者何？直泉也。直泉者何？湧泉也。
秦伯卒。何以不名？秦者夷也，匿嫡之名也。其名何？嫡得之也。
冬，楚子、蔡侯、陳侯、許男、頓子、沈子、徐人、越人伐吳。
六年春，王正月，杞伯益姑卒。
葬秦景公。
夏，季孫宿如晉。
葬杞文公。
宋華合比出奔衛。
秋，九月，大雩。
楚薳頗帥師伐吳。
冬，叔弓如楚。
齊侯伐北燕。
七年春，王正月，暨齊平。
三月，公如楚。
叔孫舍如齊蒞盟。
夏，四月甲辰朔，日有食之。
秋，八月戊辰，衛侯惡卒。
九月，公至自楚。
冬，十有一月癸未，季孫宿卒。
十有二月癸亥，葬衛襄公。
八年春，陳侯之弟招殺陳世子偃師。
夏，四月辛丑，陳侯溺卒。
叔弓如晉。
楚人執陳行人於徵師殺之。
陳公子留出奔鄭。
秋，搜於紅。搜者何？簡車徒也。何以書？蓋以罕書也。
陳人殺其大夫公子過。
大雩。
冬，十月壬午，楚師滅陳，執陳公子招，放之于越，殺陳孔瑗。
葬陳哀公。
九年春，叔弓會楚子於陳。
許遷於夷。
夏，四月，陳火。陳已滅矣，其言陳火何？存陳也，曰存陳悕矣！曷為存陳？滅人之國，執人之罪人，殺人之賊，葬人之君，若是則陳存悕矣！
秋，仲孫貜如齊。
冬，築郎囿。
十年春，王正月。
夏，晉欒施來奔。
秋，七月，季孫隱如、叔弓、仲孫貜帥師伐莒。
戊子，晉侯彪卒。
九月，叔孫舍如晉。
葬晉平公。
十有二月甲子，宋公戍卒。
十有一年春，王正月，叔弓如宋。
葬宋平公。
夏，四月丁巳，楚子虔誘蔡侯般，殺之於申。楚子虔何以名？絕也。曷為絕之？為其誘封也。此討賊也，雖誘之則曷為絕之？懷惡而討不義，君子不予也。
楚公子棄疾帥師圍蔡。
五月甲申，夫人歸氏薨。
大搜於比蒲。大搜者何？簡車徒也。何以書？蓋以罕書也。
仲孫貜會邾婁子，盟於侵羊。
秋，季孫隱如會晉韓起、齊國酌、宋華亥、衛北宮佗、鄭軒虎、曹人、杞人於屈銀。
九月，己亥，葬我小君齊歸。齊歸者何？昭公之母也。
冬，十有一月丁酉，楚師滅蔡，執蔡世子有以歸，用之。此未逾年之君也，其稱世子何？不君靈公，不成其子也。不君靈公，則曷為不成其子？誅君之子不立，非怒也，無繼也。惡乎用之？用之防也。其用之防奈何？蓋以築防也。
十有二年春，齊高偃師師納北燕伯於陽。伯於陽者何？公子陽生也。子曰：「我乃知之矣。」在側者曰：「子茍知之，何以不革？」曰：「如爾所不知何？《春秋》之信史也，其序則齊桓、晉文，其會則主會者為之也，其詞則丘有罪焉耳！」
三月壬申，鄭伯嘉卒。
夏，宋公使華定來聘。
公如晉，至河乃復。
五月，葬鄭簡公。
楚殺其大夫成然。
秋，七月。
冬，十月，公子整出奔齊。
楚子伐徐。
晉伐鮮虞。
十有三年春，叔弓帥師圍費。
夏，四月，楚公子比自晉歸於楚，弒其君虔於乾溪。此弒其君，其言歸何？歸無惡於弒立也。歸無惡於弒立者何？靈王為無道，作乾溪之臺，三年不成，楚公子棄疾脅比而立之。然後令於乾溪之役曰：「比已立矣，後歸者不得復其田裡。」眾罷而去之，靈王經而死。楚公子棄疾弒公子比，比已立矣，其稱公子何？其意不當也。其意不當，則曷為加弒焉爾？比之義宜乎效死不立。大夫相殺稱人，此其稱名氏以弒何？言將自是為君也。
秋，公會劉子、晉侯、齊侯、宋公、衛侯、鄭伯、曹伯、莒子、邾婁子、滕子、薛伯、杞伯、小邾婁子於平丘。八月甲戌，同盟於平丘；公不與盟，晉人執季孫隱如以歸。公至自會。公不與盟者何？公不見與盟也。公不見與盟，大夫執，何以致會？不恥也。曷為不恥？諸侯遂亂，反陳、蔡，君子不恥不與焉！
蔡侯廬歸於蔡。陳侯吳歸於陳。此皆滅國也，其言歸何？不與諸侯專封也。
冬，十月，葬蔡靈公。
公如晉，至河乃復。
吳滅州來。
十有四年春，隱如至自晉。
三月，曹伯滕卒。
夏，四月。
秋，葬曹武公。
八月，莒子去疾卒。
冬，莒殺其公子意恢。
十有五年春，王正月，吳子夷昧卒。
二月癸酉，有事於武宮。
龠入，叔弓卒，去樂卒事。其言去樂卒事何？禮也。君有事於廟，聞大夫之喪，去樂，卒事。大夫聞君之喪，攝主而往。大夫聞大夫之喪，屍事畢而往。
夏，蔡昭吳奔鄭。
六月丁巳朔，日有食之。
秋，晉荀吳帥師伐鮮虞。
冬，公如晉。
十有六年春，齊侯伐徐。
楚子誘戎曼子，殺之。楚子何以不名？夷狄相誘，君子不疾也。曷為不疾？若不疾，乃疾之也。
夏，公至自晉。
秋，八月己亥，晉侯夷卒。
九月，大雩。
季孫隱如如晉。
冬，十月，葬晉昭公。
十有七年春，小邾婁子來朝。
夏，六月甲戌朔，日有食之。
秋，郯子來朝。
八月，晉荀吳帥師滅賁渾戎。
冬，有星孛於大辰。孛者何？彗星也。其言於大辰何？在大辰也。大辰者何？大火也。大火為大辰，伐為大辰，北辰亦為大辰。何以書？記異也。
楚人及吳戰於長岸。詐戰不言戰，此其言戰何？敵也。
十有八年春，王三月，曹伯須卒。
夏，五月，壬午，宋、衛、陳、鄭災。何以書？記異也。何異爾？異其同日而俱災也。外異不書，此何以書？為天下記異也。
六月，邾婁人入鄅。
秋，葬曹平公。
冬，許遷於白羽。
十有九年春，宋公伐邾婁。
夏，五月戊辰，許世子止弒其君買。
己卯，地震。
秋，齊高發帥師伐莒。
冬，葬許悼公。賊未討，何以書葬？不成於弒也。曷為不成於弒？止進藥而藥殺也。止進藥而藥殺，則曷為加弒焉爾？譏子道之不盡也。其譏子道之不盡奈何？曰：樂正子春之視疾也。復加一飯則脫然愈，復損一飯則脫然愈；復加一衣則脫然愈，復損一衣則脫然愈。止進藥而藥殺，是以君子加弒焉爾，曰「許世子止弒其君買」，是君子之聽止也；「葬許悼公」，是君子之赦止也。赦止者，免止之罪辭也。
二十年春，王正月。
夏，曹公孫會自鄸出奔宋。奔未有言自者，此其言自何？畔也。畔則曷為不言其畔？為公子喜時之後諱也。《春秋》為賢者諱。何賢乎公子喜時？讓國也。其讓國奈何？曹伯廬卒於師，則未知公子喜時從與？公子負芻從與？或為主於國？或為主於師？公子喜時見公子負芻之當主也，逡巡而退。賢公子喜時，則曷為為會諱？君子之善善也長，惡惡也短，惡惡止其身，善善及子孫。賢者子孫，故君子為之諱也。
秋，盜殺衛侯之兄輒。母兄稱兄，兄何以不立？有疾也。何疾爾？惡疾也。
冬，十月，宋華亥、向甯、華定出奔陳。
十有一月辛卯，蔡侯廬卒。
二十有一年春，王三月，葬蔡平公。
夏，晉侯使士鞅來聘。
宋華亥、向甯、華定自陳入於宋南里以畔。宋南里者何？若曰：因諸者然。
秋，七月壬午朔，日有食之。
八月乙亥，叔痤卒。
冬，蔡侯朱出奔楚。
公如晉，至河乃復。
二十有二年春，齊侯伐莒。
宋華亥、向甯、華定自宋南里出奔楚。
大搜於昌奸。
夏，四月乙丑，天王崩。
六月，叔鞅如京師。
葬景王。
王室亂。何言乎王室亂？言不及外也。
劉子、單子以王猛居於皇。其稱王猛何？當國也。
秋，劉子、單子以王猛入於王城。王城者何？西周也。其言入何？篡辭也。
冬，十月，王子猛卒。此未逾年之君也，其稱王子猛卒何？不與當也。不與當者，不與當父死子繼、兄死弟及之辭也。
十有二月癸酉朔，日有食之。
二十有三年春，王正月，叔孫舍如晉。
癸丑，叔鞅卒。
晉人執我行人叔孫舍。
晉人圍郊。郊者何？天子之邑也。曷為不繫於周？不與伐天子也。
夏，六月，蔡侯東國卒於楚。
秋，七月，莒子庚輿來奔。
戊辰，吳敗頓、胡、沈、蔡、陳、許之師於雞父。鬍子髡、沈子楹滅，獲陳夏嚙。此偏戰也，曷為以詐戰之辭言之？不與夷狄之主中國也。然則曷為不使中國主之？中國亦新夷狄也。其言滅獲何？別君臣也，君死於位曰滅，生得曰獲，大夫生死皆曰獲。不與夷狄之主中國，則其言獲陳夏嚙何？吳少進也。
天王居於狄泉。此未三年，其稱天王何？著有天子也。
尹氏立王子朝。
八月乙未，地震。
冬，公如晉，至河，公有疾，乃復。（傳）何言乎公有疾乃復？殺恥也。
二十有四年春，王二月丙戌，仲孫貜卒。
叔孫舍至自晉。
夏，五月乙未朔，日有食之。
秋，八月，大雩。
丁酉，杞伯郁厘卒。
冬，吳滅巢。
葬杞平公。
二十有五年春，叔孫舍如宋。
夏，叔倪會晉趙鞅、宋樂世心、衛北宮喜、鄭游吉、曹人、邾婁人、滕人、薛人、小邾婁人於黃父。
有鸛鵒來巢。何以書？記異也。何異爾？非中國之禽也，宜穴又巢也。
秋，七月上辛，大雩。季辛，又雩。又雩者何？又雩者非雩也，聚眾以逐季氏也。
九月己亥，公孫於齊，次於楊州。
齊侯唁公於野井。唁公者何？昭公將弒季氏，告子家駒曰：「季氏為無道，僭於公室久矣，吾欲弒之，何如？」子家駒曰：「諸侯僭於天子，大夫僭於諸侯久矣！」昭公曰：「吾何僭矣哉？」子家駒曰：「設兩觀，乘大路，朱干，玉戚，以舞《大夏》，八佾以舞《大武》，此皆天子之禮也。且夫牛馬維婁，委己者也，而柔焉。季氏得民眾久矣，君無多辱焉！」昭公不從其言，終弒之而敗焉。走之齊，齊侯唁公於野井，曰：「奈何君去魯國之社稷？」昭公曰：「喪人不佞，失守魯國之社稷，執事以羞。」再拜顙，慶子家駒曰：「慶子免君於大難矣。」子家駒曰：「臣不佞，陷君於大難，君不忍加之以鈇鑕，賜之以死。」再拜顙。高子執簞食與四脡脯，國子執壺漿，曰：「吾寡君聞君在外，餕饔未就，敢致糗於從者。」昭公曰：「君不忘吾先君，延及喪人，錫之以大禮。」再拜稽首，以衽受。高子曰：「有夫不祥，君無所辱大禮。」昭公蓋祭而不嘗。景公曰：「寡人有不腆先君之服，未之敢服；有不腆先君之器，未之敢用，敢以請。」昭公曰：「喪人不佞，失守魯國之社稷，執事以羞，敢辱大禮？敢辭。」景公曰：「寡人有不腆先君之服，未之敢服；有不腆先君之器，未之敢用，敢固以請。」昭公曰：「以吾宗廟之在魯地，有先君之服，未之能以服；有先君之器，未之能以出，敢固辭。」景公曰：「寡人有不腆先君之服，未之敢服；有不腆先君之器，未之敢用，請以饗乎從者。」昭公曰：「喪人其何稱？」景公曰：「孰君而無稱？」昭公於是噭然而哭，諸大夫皆哭。既哭以人為菑，以幦為席，以鞍為，以遇禮相見。孔子曰：「其禮與！其辭足觀矣！」
冬，十月戊辰，叔孫舍卒。
十有一月己亥，宋公佐卒於曲棘。曲棘者何？宋之邑也。諸侯卒其封內不地，此何以地？憂內也。
十有二月，齊侯取運。外取邑不書？此何以書？為公取之也。
二十有六年春，王正月，葬宋元公。
三月，公至自齊，居於運。
夏，公圍成。
秋，公會齊侯、莒子、邾婁子，杞伯盟於剸陵。公至自會，居於運。
九月庚申，楚子居卒。
冬，十月，天王入於成周。成周者何？東周也。其言入何？不嫌也。
尹氏、召伯、毛伯以王子朝奔楚。
二十有七年春，公如齊。公至自齊，居於運。
夏，四月，吳弒其君僚。
楚殺其大夫郤宛。
秋，晉士鞅、宋樂祁犁、衛北宮喜、曹人、邾婁人、滕人會於扈。
冬，十月，曹伯午卒。
邾婁快來奔。邾婁快者何？邾婁之大夫也。邾婁無大夫，此何以書？以近書也。
公如齊，公至自齊，居於運。
二十有八年春，王三月，葬曹悼公。
公如晉，次於乾侯。
夏，四月丙戌，鄭伯甯卒。六月，葬鄭定公。
秋，七月癸巳，滕子甯卒。
冬，葬滕悼公。
二十有九年春，公至自乾侯，居於運。
齊侯使高張來唁公。
公如晉，次於乾侯。
夏，四月庚子，叔倪卒。
秋，七月。
冬，十月，運潰。邑不言潰，此其言潰何？郛之也。曷為郛之？君存焉爾。
三十年春，王正月，公在乾侯。
夏，六月庚辰，晉侯去疾卒。
秋，八月，葬晉頃公。
冬，十有二月，吳滅徐，徐子章禹奔楚。
三十有一年春，王正月，公在乾侯。
季孫隱如會晉荀櫟於適歷。
夏，四月丁巳，薛伯穀卒。
晉侯使荀櫟唁公於乾侯。
秋，葬薛獻公。
冬，黑弓以濫來奔。文何以無邾婁？通濫也。曷為通濫？賢者子孫宜有地也。賢者孰謂？謂叔術也。何賢乎叔術？讓國也。其讓國奈何？當邾婁顏之時，邾婁女有為魯夫人者，則未知其為武公與？懿公與？孝公幼，顏淫九公子於宮中，因以納賊，則未知其為魯公子與？邾婁公子與？臧氏之母，養公者也。君幼則宜有養者，大夫之妾，士之妻，則未知臧氏之母者曷為者也？養公者必以其子入養。臧氏之母聞有賊，以其子易公，抱公以逃。賊至，湊公寢而弒之。臣有鮑廣父與梁買子者，聞有賊，趨而至。臧氏之母曰：「公不死也，在是，吾以吾子易公矣。」於是負孝公之周訴天子，天子為之誅顏而立叔術，反孝公於魯。顏夫人者，嫗盈女也，國色也，其言曰：「有能為我殺殺顏者，吾為其妻。」叔術為之殺殺顏者，而以為妻，有子焉，謂之盱。夏父者，其所為有於顏者也。盱幼而皆愛之，食必坐二子於其側而食之，有珍怪之食，盱必先取足焉。夏父曰：「以來，人未足而盱有餘。」叔術覺焉，曰：「嘻！此誠爾國也夫！」起而致國於夏父，夏父受而中分之，叔術曰：「不可！」三分之，叔術曰：「不可！」四分之，叔術曰：「不可！」五分之，然後受之。公扈子者，邾婁之父兄也，習乎邾婁之故，其言曰：「惡有言人之國賢若此者乎！」誅顏之時，天子死，叔術起而致國於夏父。當此之時，邾婁人常被兵於周，曰：「何故死吾天子？」通濫則文何以無邾婁？天下未有濫也。天下未有濫，則其言以濫來奔何？叔術者，賢大夫也，絕之則為叔術不欲絕，不絕則世大夫也。大夫之義不得世，故於是推而通之也。
十有二月辛亥朔，日有食之。
三十有二年春，王正月，公在乾侯。
取闞。闞者何？邾婁之邑也。曷為不系乎邾婁？諱亟也。
夏，吳伐越。
秋，七月。
冬，仲孫何忌會晉韓不信、齊高張、宋仲幾、衛世叔申、鄭國參、曹人、莒人、邾婁人、薛人、杞人、小邾婁人城成周。
十有二月，己未，公薨於乾侯。
上一篇　回目錄　下一篇

