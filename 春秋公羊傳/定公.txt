上一篇　回目錄　下一篇
元年春王。定何以無正月？正月者，正即位也。定無正月者，即位後也。即位何以後？昭公在外，得入不得入，未可知也。曷為未可知？在季氏也。定、哀多微辭，主人習其讀而問其傳，則未知己之有罪焉爾。
三月，晉人執宋仲幾於京師。仲幾之罪何？不哀城也。其言於京師何？伯討也。伯討則其稱人何？貶。曷為貶？不與大王專執也。曷為不與？實與而文不與。文曷為不與？大夫之義，不得專執也。
夏，六月癸亥，公之喪至自乾侯。戊辰，公即位。癸亥公之喪至自乾侯，則曷為以戊辰之日然後即位？正棺於兩楹之間，然後即位。子沈子曰：「定君乎國，然後即位。」即位不日，此何以日？錄乎內也。
秋，七月癸巳，葬我君昭公。
九月，大雩。
立煬宮。煬宮者何？煬公之宮也。立者何？立者不宜立也。立煬宮，非禮也。
冬，十月，隕霜殺菽。何以書？記異也。此災菽也，曷為以異書？異大乎災也。
二年春，王正月。
夏，五月壬辰，雉門及兩觀災。其言雉門及兩觀災何？兩觀微也。然則曷為不言雉門災及兩觀？主災者兩觀也。時災者兩觀，則曷為後言之？不以微及大也。何以書？記災也。
秋，楚人伐吳。
冬，十月，新作雉門及兩觀。其言新作之何？修大也。修舊不書，此何以書？譏。何譏爾？不務乎公室也。
三年春，王正月，公如晉，至河乃復。三月辛卯，邾婁子穿卒。
夏，四月。
秋，葬邾婁莊公。
冬，仲孫何忌及邾婁子盟於枝。
四年春，王二月癸巳，陳侯吳卒。
三月，公會劉子、晉侯、宋公、蔡侯、衛侯、陳子、鄭伯、許男、曹伯、莒子、邾婁子、頓子、鬍子、滕子、薛伯、杞伯、小邾婁子、齊國夏於召陵，侵楚。
夏，四月庚辰，蔡公孫歸姓帥師滅沈，以沈子嘉歸，殺之。
五月，公及諸侯盟於浩油；杞伯戊卒於會。
六月，葬陳惠公。
許遷於容城。
秋，七月，公至自會。
劉卷卒。劉卷者何？天子之大夫也。外大夫不卒，此何以卒？我主之也。
葬杞悼公。
楚人圍蔡。
晉士鞅、衛孔圄帥師伐鮮虞。
葬劉文公。外大夫不書葬，此何以書葬？錄我主也。
冬，十有一月庚午，蔡侯以吳子及楚人戰於伯莒，楚師敗績。吳何以稱子？夷狄也而憂中國。其憂中國奈何？伍子胥父誅乎楚，挾弓而去楚，以干闔廬。闔廬曰：「士之甚！勇之甚！將為之興師而復讎於楚。」伍子胥復曰：「諸侯不為匹夫興師，且臣聞之：事君猶事父也。虧君之義，復父之讎，臣不為也。」於是止。蔡昭公朝乎楚，有美裘焉，囊瓦求之，昭公不與，為是拘昭公於南郢，數年然後歸之。於其歸焉，用事乎河，曰：「天下諸侯茍有能伐楚者，寡人請為之前列。」楚人聞之怒。為是興師，使囊瓦將而伐蔡。蔡請救於吳，伍子胥復曰：「蔡非有罪也，楚人為無道，君如有憂中國之心，則若時可矣。」於是興師而救蔡。曰：事君猶事父也，此其為可以復讎奈何？曰：父不受誅，子復讎可也；父受誅，子復讎，推刃之道也。復讎不徐害，朋友相衛，而不相迿，古之道也。
楚囊瓦出奔鄭。
庚辰，吳入楚。吳何以不稱子？反夷狄也。其反夷狄奈何？君舍於君室，大夫舍於大夫室，蓋妻楚王之母也。
五年春，王正月辛亥朔，日有食之。
夏，歸粟於蔡。孰歸之？諸侯歸之。曷為不言諸侯歸之？離至不可得而序，故言我也。
於越入吳。於越者何？越者何？於越者，未能以其名通也。越者，能以其名通也。
六月丙申，季孫隱如卒。
秋，七月壬子，叔孫不敢卒。
冬，晉士鞅帥師圍鮮虞。
六年春，王正月癸亥，鄭游遬帥師滅許，以許男斯歸。
二月，公侵鄭。
公至自侵鄭。
夏，季孫斯、仲孫何忌如晉。
秋，晉人執宋行人樂祁犁。
冬，城中城。
季孫斯、仲孫忌帥師圍運。此仲孫何忌也，曷為謂之仲孫忌？譏二名。二名，非禮也。
七年春，王正月。
夏，四月。
秋，齊侯、鄭伯盟於鹹。
齊人執衛行人北宮結，以侵衛。
齊侯、衛侯盟於沙澤。
大雩。
齊國夏帥師伐我西鄙。
九月，大雩。
冬，十月。
八年春，王正月，公侵齊。公至自侵齊。
二月，公侵齊。三月，公至自侵齊。
曹伯露卒。
夏，齊國夏帥師伐我西鄙。
公會晉師於瓦，公至自瓦。
秋，七月戊辰，陳侯柳卒。
晉趙鞅帥師侵鄭，遂侵衛。
葬曹靖公。
九月，葬陳懷公。
季孫斯、仲孫何忌帥師侵衛。
冬，衛侯、鄭伯盟於曲濮。
從祀先公。從祀者何？順祀也。文公逆祀，去者三人；定公順祀，叛者五人。
盜竊寶玉、大弓。盜者孰謂？謂陽虎也。陽虎者，曷為者也？季氏之宰也。季氏之宰則微者也，惡乎得國寶而竊之？陽虎專季氏，季氏專魯國，陽虎拘季孫，孟氏與叔孫氏迭而食之。睋而鋟其板，曰：「某月某日，將殺我於蒲圃，力能救我則於是。」至乎日若時而出。臨南者，陽虎之出也，御之。於其乘焉，季孫謂臨南曰：「以季氏之世世有子，子可以不免我死乎？」臨南曰：「有力不足，臣何敢不勉。」陽越者，陽虎之從弟也，為右。諸陽之從者，車數十乘，至於孟衢，臨南投策而墜之，陽越下取策，臨南駷馬，而由乎孟氏，陽虎從而射之，矢著於莊門。然而甲起於琴如。弒不成，卻反舍於郊，皆說然息。或曰：「弒千乘之主，而不克舍此，可乎？」陽虎曰：「夫孺子得國而已，如丈夫何？」睋而曰：「彼哉！彼哉！趣駕。」既駕，公斂處父帥師而至，慬然後得免，自是走之晉。寶者何？璋判白，弓繡質，龜青純。
九年春，王正月。
夏，四月戊申，鄭伯囆卒。
得寶玉、大弓。何以書？國寶也，喪之書，得之書。
六月，葬鄭獻公。
秋，齊侯、衛侯次於五氏。
秦伯卒。
冬，葬秦哀公。
十年春，王三月，及齊平。
夏，公會齊侯於頰穀。公至自頰穀。
晉趙鞅帥師圍衛。
齊人來歸運、讙、龜陰田。齊人曷為來歸運、讙、龜陰田？孔子行乎季孫，三月不違，齊人為是來歸之。
叔孫州仇、仲孫何忌帥師圍郈。
秋，叔孫州仇、仲孫何忌帥師圍費。
宋樂世心出奔曹。宋公子池出奔陳。
冬，齊侯、衛侯、鄭游遬會於鞍。
叔孫州仇如齊。
齊公之弟辰暨宋仲佗、石彄出奔陳。
十有一年春，宋公之弟辰及仲佗、石彄、公子池，自陳入於蕭，以叛。
夏，四月。
秋，宋樂世心自曹入於蕭。
冬，及鄭平。
叔還如鄭蒞盟。
十有二年春，薛伯定卒。
夏，葬薛襄公。
叔孫州仇帥師墮郈。
衛公孟彄帥師伐曹。
季孫斯、仲孫何忌帥師墮費。曷為帥師墮郈？帥師墮費？孔子行乎季孫，三月不違，曰：「家不藏甲，邑無百雉之城。」於是帥師墮郈，帥師墮費。雉者何？五板而堵，五堵而雉，百雉而城。
秋，大雩。
冬，十月癸亥，公會晉侯，盟於黃。
十有一月丙寅朔，日有食之。公至自黃。
十有二月，公圍成，公至自圍成。
十有三年春，齊侯、衛侯次於垂瑕。
夏，築蛇淵囿。
大搜於比蒲。
衛公孟彄帥師伐曹。
秋，晉趙鞅入於晉陽，以叛。
冬，晉荀寅及士吉射入於朝歌，以叛。
晉趙鞅歸於晉。此叛也，其言歸何？以地正國也。其以地正國奈何？晉趙鞅取晉陽之甲以逐荀寅與士吉射。荀寅與士吉射者，曷為者也？君側之惡人也。此逐君側之惡人，曷為以叛言之？無君命也。（經十三·八）薛弒其君比。
十有四年春，衛公叔戍來奔。
晉趙陽出奔宋。
二月辛巳，楚公子結、陳公子佗人帥師滅頓，以頓子牄歸。
夏，衛北宮結來奔。
五月，於越敗吳於醉李。
吳子光卒。
公會齊侯、衛侯于堅。公至自會。
秋，齊侯、宋公會於洮。
天王使石尚來歸脤。石尚者何？天子之士也。脤者何？俎實也。腥曰脤，熟曰燔。
衛世子蒯瞶出奔宋。
衛公孟彄出奔鄭。
宋公之弟辰自蕭來奔。
大搜於比蒲。
邾婁子來會公。
城莒父及霄。
十有五年春，王正月，邾婁子來朝。
鼷鼠食郊牛，牛死，改卜牛。曷為不言其所食？漫也。
二月，辛丑，楚子滅胡，以鬍子豹歸。
夏，五月辛亥，郊。曷為以夏五月郊？三卜之運也。
壬申，公薨於高寢。
鄭軒達帥師伐宋。
齊侯、衛侯次於籧篨。
邾婁子來奔喪。其言來奔喪何？奔喪，非禮也。
秋，七月壬申，姒氏卒。姒氏者何？哀公之母也。何以不稱夫人？哀未君也。
八月庚辰朔，日有食之。
九月，滕子來會葬。
丁巳，葬我君定公，雨不克葬；戊午，日下昃，乃克葬。辛巳，葬定姒。定姒何以書葬？未逾年之君也，有子則廟，廟則書葬。
冬，城漆。
上一篇　回目錄　下一篇

