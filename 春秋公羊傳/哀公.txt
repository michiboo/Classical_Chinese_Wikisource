上一篇　回目錄
元年春，王正月，公即位。
楚子、陳侯、隨侯、許男圍蔡。
鼷鼠食郊牛，改卜牛。
夏，四月辛巳，郊。
秋，齊侯、衛侯伐晉。
冬，仲孫何忌帥師伐邾婁。
二年春，王二月，季孫斯、叔孫州仇、仲孫何忌帥師伐邾婁，取漷東田及沂西田。癸巳，叔孫州仇、仲孫何忌及邾婁子盟於句繹。
夏，四月丙子，衛侯元卒。
滕子來朝。
晉趙鞅帥師納衛世子蒯瞶於戚。戚者何？衛之邑也。曷為不言入於衛？父有子，子不得有父也。
秋，八月甲戌，晉趙鞅帥師及鄭軒達帥師戰於栗，鄭師敗績。
冬，十月，葬衛靈公。
十有一月，蔡遷於州來。
蔡殺其大夫公子駟。
三年春，齊國夏、衛石曼姑帥師圍戚。齊國夏曷為與衛石曼姑帥師圍戚？伯討也。此其為伯討奈何？曼姑受命乎靈公而立輒，以曼姑之義為固，可以距之也。輒者曷為者也？蒯瞶之子也。然則曷為不立蒯瞶而立輒？蒯瞶為無道，靈公逐蒯瞶而立輒。然則輒之義可以立乎？曰：可。其可奈何？不以父命辭王父命，以王父命辭父命，是父之行乎子也；不以家事辭王事，以王事辭家事，是上之行乎下也。
夏，四月甲午，地震。
五月辛卯，桓宮、僖宮災。此皆毀廟也，其言災何？復立也。曷為不言其復立？《春秋》見者不復見也。何以不言及？敵也。何以書？記災也。
季孫斯、叔孫州仇帥師城開陽。
宋樂髡帥師伐曹。
秋，七月丙子，季孫斯卒。
蔡人放其大夫公孫獵於吳。
冬，十月癸卯，秦伯卒。
叔孫州仇、仲孫何忌帥師圍邾婁。
四年春，王三月庚戌，盜殺蔡侯申。弒君賤者窮諸人，此其稱盜以弒何？賤乎賤者也。賤乎賤者孰謂？謂罪人也。
蔡公孫辰出奔吳。
葬秦惠公。
宋人執小邾婁子。
夏，蔡殺其大夫公孫歸姓、公孫霍。
晉人執戎曼子赤歸於楚。赤者何？戎曼子之名也。其言歸於楚何？子北宮子曰：「辟伯晉而京師楚也。」
城西郛。
六月辛丑，蒲社災。蒲社者何？亡國之社也。社者封也，其言災何？亡國之社蓋掩之，掩其上而柴其下。蒲社災，何以書？記災也。
秋，八月甲寅，滕子結卒。
冬，十有二月，葬蔡昭公。
葬滕頃公。
五年春，城比。
夏，齊侯伐宋。
晉趙鞅帥師伐衛。
秋，九月癸酉，齊侯處臼卒。
冬，叔還如齊。
閏月，葬齊景公。閏不書，此何以書？喪以閏數也。喪曷為以閏數？喪數略也。
六年春，城邾婁葭。
晉趙鞅帥師伐鮮虞。
吳伐陳。
夏，齊國夏及高張來奔。
叔還會吳於柤。
秋，七月庚寅，楚子軫卒。
齊陽生入於齊。
齊陳乞弒其君舍。弒而立者，不以當國之辭言之，此其以當國之辭言之何？為諼也。此其為諼奈何？景公謂陳乞曰：「吾欲立舍，何如？」陳乞曰：「所樂乎為君者，欲立之則立之，不欲立則不立。君如欲立之，則臣請立之。」陽生謂陳乞曰：「吾聞子蓋將不欲立我也。」陳乞曰：「夫千乘之主，將廢正而立不正，必殺正者。吾不立子者，所以生子者也。走矣！」與之玉節而走之。景公死而舍立。陳乞使人迎陽生於諸其家。除景公之喪，諸大夫皆在朝，陳乞曰：「常之母有魚菽之祭，願諸大夫之化我也。」諸大夫皆曰：「諾。」於是皆之陳乞之家坐。陳乞曰：「吾有所為甲，請以示焉。」諸大夫皆曰：「諾。」於是使力士舉巨囊而至於中溜，諸大夫見之，皆色然而駭，開之則闖然公子陽生也。陳乞曰：「此君也已！」諸大夫不得已皆逡巡北面，再拜稽首而君之爾，自是往弒舍。
冬，仲孫何忌帥師伐邾婁。
宋向巢帥師伐曹。
七年春，宋皇瑗帥師侵鄭。
晉魏曼多帥師侵衛。
夏，公會吳於鄫。
秋，公伐邾婁。
八月己酉，入邾婁，以邾婁子益來。入不言伐，此其言伐何？內辭也，若使他人然。邾婁子益何以名？絕。曷為絕之？獲也。曷為不言其獲？內大惡，諱也。
宋人圍曹。
冬，鄭駟弘帥師救曹。
八年春，王正月，宋公入曹，以曹伯陽歸。曹伯陽何以名？絕之。曷為絕之？滅也。曷為不言其滅？諱同姓之滅也。何諱乎同姓之滅？力能救之而不救也。
吳伐我。
夏，齊人取讙及僤。外取邑不書，此何以書？所以賂齊也。曷為賂齊？為以邾婁子益來也。
歸邾婁子益於邾婁。
秋，七月。
冬，十有二月癸亥，杞伯過卒。
齊人歸讙及僤。
九年春，王二月，葬杞僖公。
宋皇瑗帥師取鄭師於雍丘。其言取之何？易也。其易奈何？詐之也。
夏，楚人伐陳。
秋，宋公伐鄭。
冬，十月。
十年春，王二月，邾婁子益來奔。
公會吳伐齊。
三月戊戌，齊侯陽生卒。
夏，宋人伐鄭。
晉趙鞅帥師侵齊。
五月，公至自伐齊。
葬齊悼公。
衛公孟彄自齊歸於衛。
薛伯寅卒。
秋，葬薛惠公。
冬，楚公子結帥師伐陳。
吳救陳。
十有一年春，齊國書帥師伐我。
夏，陳袁頗出奔鄭。
五月，公會吳伐齊；甲戌，齊國書帥師及吳戰於艾陵，齊師敗績，獲齊國書。
秋，七月辛酉，滕子虞母卒。
冬，十有一月，葬滕隱公。
衛世叔齊出奔宋。
十有二年春，用田賦。何以書？譏。何譏爾？譏始用田賦也。
夏，五月甲辰，孟子卒。孟子者何？昭公之夫人也。其稱孟子何？諱娶同姓，蓋吳女也。
公會吳於橐皋。
秋，公會衛侯、宋皇瑗於運。
宋向巢帥師伐鄭。
冬，十有二月，螽。何以書？記異也。何異爾？不時也。
十有三年春，鄭軒達帥師取宋於嵒。其言取之何？易也。其易奈何？詐反也。
夏，許男戌卒。
公會晉侯及吳子於黃池。吳何以稱子？吳主會也。吳主會則曷為先言晉侯？不與夷狄之主中國也。其言及吳子何？會兩伯之辭也。不與夷狄之主中國，則曷為以會兩伯之辭言之？重吳也。曷為重吳？吳在是則天下諸侯莫敢不至也。
楚公子申帥師伐陳。
於越入吳。
秋，公至自會。
晉魏多帥師侵衛。此晉魏曼多也，曷為謂之晉魏多？譏二名，二名非禮也。
葬許元公。
九月，螽。
冬，十有一月，有星孛於東方。孛者何？彗星也。其言於東方何？見於旦也。何以書？記異也。
盜殺陳夏彄夫。
十有二月，螽。
十有四年春，西狩獲麟。何以書？記異也。何異爾？非中國之獸也。然則孰狩之？薪采者也。薪采者則微者也，曷為以狩言之？大之也。曷為大之？為獲麟大之也。曷為獲麟大之？麟者仁獸也。有王者則至，無王者則不至。有以告者曰：「有麇而角者。」孔子曰：「孰為來哉！孰為來哉！」反袂拭面，涕沾袍。顏淵死，子曰：「噫！天喪予。」子路死，子曰：「噫！天祝予。」西狩獲麟，孔子曰：「吾道窮矣！」《春秋》何以始乎隱？祖之所逮聞也。所見異辭，所聞異辭，所傳聞異辭。何以終乎哀十四年？曰：備矣！君子曷為為《春秋》？撥亂世，反諸正，莫近諸《春秋》。則未知其為是與？其諸君子樂道堯舜之道與？末不亦樂乎堯舜之知君子也？制《春秋》之義以俟後聖，以君子之為，亦有樂乎此也。
上一篇　回目錄

