貧富喜雪晴，出門意皆饒。
鏡海見纖悉，冰天步飄颻。
一一仙子行，家家塵聲銷。
小兒擊玉指，大耋歌聖朝。
睿氣流不盡，瑞仙何夐寥。
始知望幸色，終疑異禮招。
市井亦清潔，閭閻聳岧嶢。
蒼生願東顧，翠華仍西遙。
天念豈薄厚，宸衷多憂焦。
憂焦致太平，以茲時比堯。
古耳有未通，新詞有潛韶。
甘為酒伶擯，坐恥歌女嬌。
選音不易言，裁正逢今朝。
今朝前古文，律異同一調。
願於堯管中，奏盡鬱抑謠。
