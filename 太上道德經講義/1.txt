太上道德經講義
金蓮正宗  龍門法派
第七代  龍淵子  宋常星  註解
道。可道。非常道。
名。可名。非常名。
無名天地之始。
有名萬物之母。
故常無欲以觀其妙
常有欲以觀其徼。
此兩者。同出而異名。同謂之玄。
玄之又玄。眾玅之門。
天下皆知美之為美。斯惡已。皆知善之為善。斯不善已。
故有無相生。
難易相成。
長短相形。
高下相傾。
音聲相和。
前後相隨。
是以聖人處無為之事。行不言之教。
萬物作焉而不辭。
生而不有。
為而不恃。
功成而弗居。
夫惟弗居。是以不去。
不尚賢。使民不爭。
不貴難得之貨。使民不為盜。
不見可欲。使心不亂。
是以聖人之治。虛其心。
實其腹。
弱其志。
強其骨。
常使民無知無欲。使夫知者不敢為也。為無為。則無不治。
道沖而用之。或不盈。
淵兮似萬物之宗。
挫其銳。
解其紛。
和其光。
同其塵。
湛兮似若存。吾不知誰之子。象帝之先。
天地不仁。以萬物為芻狗。
聖人不仁。以百姓為芻狗。
天地之間。其猶橐籥乎。
虛而不屈。動而愈出。
多言數窮。不如守中。
穀神不死。
是謂玄牝。
玄牝之門。是謂天地根。
綿綿若存。用之不勤。
天長地久。天地所以能長且久者。以其不自生。故能長生。
是以聖人後其身而身先。外其身而身存。
非以其無私耶。故能成其私。
上善若水。水善利萬物而不爭。
處眾人之所惡。故幾於道。
居善地。
心善淵。
與善仁。
言善信。
政善治。
事善能。
動善時。
夫唯不爭。故無尤。
持而盈之。不如其已。
揣而銳之。不可常保。
金玉滿堂。莫之能守。
富貴而驕。自遺其咎。
功成名遂。身退。天之道。
載營魄抱一。能無離乎。
專氣致柔。能嬰兒乎。
滌除玄覽。能無疵乎
愛民治國。能無為乎。
天門開闔。能為雌乎。
明白四達。能無知乎。
生之畜之。生而不有。
為而不恃。長而不宰。
是謂玄德。
三十輻。共一轂。當其無。有車之用。
蜒埴以為器。當其無有器之用。
鑿戶牖以為室。當其無有室之用。
故有之以為利。無之以為用。
五色令人目盲。
五音令人耳聾。
五味令人口爽。
馳騁田獵。令人心發狂。
難得之貨。令人行妨。
是以聖人為腹不為目。故去彼取此。
寵辱若驚。貴大患若身。
何謂寵辱若驚。寵為上。辱為下。得之若驚。失之若驚。是謂寵辱若驚。
何謂貴大患若身。吾所以有大患者。為吾有身。及吾無身。吾有何患。
故貴以身為天下者。可以寄天下。愛以身為天下者。可以托天下。
視之不見。名曰夷。
聽之不聞。名曰希。
搏之不得。名曰微。
此三者。不可致詰。故混而為一。
其上不皦。其下不昧。
繩繩兮不可名。復歸於無物。
是謂無狀之狀。無象之象。是謂恍惚。迎之不見其首。隨之不見其後。
執古之道。以御今之有。能知古始是謂道紀。
古之善為士者。微妙玄通。深不可識。
微妙玄通。深不可識夫惟不可識。故強為之容。
豫兮若冬涉川。
猶兮若畏四鄰。
儼兮其若容。
渙兮若冰之將釋。
敦兮其若朴。
曠兮其若谷。
渾兮其若濁。
孰能濁以止。靜之徐清。孰能安以久。動之徐生。
保此道者。不欲盈。夫唯不盈。故能敝不新成。
致虛極。守靜篤。萬物並作。吾以觀其復。
夫物芸芸。各歸其根。歸根曰靜。靜曰覆命。
覆命曰常。
知常曰明。
不知常。妄作凶。
知常容。
容乃公。
公乃王。
王乃天。
天乃道。
道乃久。
沒身不殆。
太上下知有之。
其次親而譽之。
其次畏之。其次侮之。
故信不足。焉有不信。
猶兮其貴言。
功成事遂。百姓皆謂我自然。
大道廢。有仁義。智慧出。有大偽。
六親不和有孝慈。
國家昏亂有忠臣。
絕聖棄智。民利百倍。
絕仁棄義。民復孝慈。
絕巧棄利。盜賊無有。
此三者。以為文不足。
故令有所屬。
見素抱樸。少私寡慾。
絕學無憂。
唯之於阿。相去幾何。善之於惡。相去若何。
人之所畏。不可不畏。
荒兮其未央哉。
眾人熙熙。如享太牢。如春登台。
我獨泊兮其未兆。如嬰兒之未孩。乖乖兮若無所歸。
眾人皆有餘。而我獨若遺。
我愚人之心也哉。純純兮。
眾人昭昭。我獨若昏。眾人察察。我獨悶悶。
忽兮其若海。漂兮若無所止。
眾人皆有以。而我獨頑且鄙。
我獨異於人。而貴食母。
孔德之容。惟道是從。
道之為物。惟恍惟惚。惚兮恍兮。其中有象。恍兮惚兮。其中有物。
杳兮兮。其中有精。其精甚真。其中有信。自古及今。其名不去。以閱眾甫。
吾何以知眾甫之然哉。以此。
曲則全。枉則直。窪則盈。敝則新。少則得。多則惑。
是以聖人抱一為天下式。
不自見故明。不自是故彰。不自伐故有功。不自矜故長。夫惟不爭。故天下莫能與之爭。
古之所謂曲則全者。豈虛言哉。誠全而歸之。
希言自然。
飄風不終朝。驟雨不終日。
孰為此者。天地。天地尚不能久。而況於人乎。
故從事於道者。道者同於道。德者同於德。失者同於失。
同於道者。道亦樂得之。同於德者。德亦樂得之。同於失者。失亦樂得之。
信不足焉。有不信焉。
跂者不立。跨者不行。
自見者不明。
自是者不彰。
自伐者無功。
自矜者不長。
其於道也。曰餘食贅行。物或惡之。故有道者不處。
有物混成。先天地生。
寂兮廖兮。獨立而不改。周行而不殆。可以為天下母。
吾不知其名。字之曰道。強為之名曰大。大曰逝。逝曰遠。遠曰返。
故道大。天大。地大。王亦大。域中有四大。而王居其一焉。
人法地。地法天。天法道。道法自然。
重為輕根。
靜為躁君。
是以君子終日行。不離輜重。
雖有榮觀。燕處超然。
奈何萬乘之主。而以身輕天下。
輕則失臣。躁則失君。
善行無轍跡。
善言無瑕謫。
善計不用籌策。
善閉無關楗而不可開。
善結無繩約而不可解。
是以聖人常善救人。故無棄人。常善救物。故無棄物。是謂襲明。
故善人者。不善人之師。
不善人者。善人之資。
不貴其師。不愛其資。雖智大迷。是謂要妙。
知其雄。守其雌。為天下溪。為天下溪。常德不離。復歸於嬰兒。
知其白。守其黑。為天下式。為天下式。常德不忒。復歸於無極。
知其榮。守其辱。為天下谷。為天下谷。常德乃足。復歸於朴。
朴散則為器。聖人用之。則為官長。故大制不割。
將欲取天下而為之。吾見其不得已。
天下神器。不可為也。為者敗之。執者失之。
故物或行或隨。或呴或吹。或強或羸。或載或隳。
是以聖人去甚。去奢。去泰。
以道佐人主者。不以兵強天下。其事好還。
師之所處。荊棘生焉。大兵之後。必有凶年。
故善者果而已。不敢以取強。果而勿矜。果而勿伐。果而勿驕。果而不得已。是果而勿強。
物壯則老。是謂不道。不道早已。
夫佳兵者。不詳之器。
物或惡之。故有道者不處。
君子居則貴左。用兵則貴右。
兵者不祥之器。非君子之器。不得已而用之。恬淡為上。
勝而不美。而美之者。是樂殺人。夫樂殺人者。不可得志於天下。
吉事尚左。凶事尚右。偏將軍處左。上將軍處右。言以喪禮處之。
殺人眾多。以悲哀泣之。戰勝則以喪禮處之。
道常無名。朴雖小。天下不敢臣。
侯王若能守。萬物將自賓。天地相合。以降甘露。人莫之令而自均。
始制有名。名亦既有。夫亦將知止。知止所以不殆。譬道之在天下。猶川谷之於江海。
知人者智。
自知者明。
勝人者有力。自勝者強。
知足者富。
強行者有志。
不失其所者久。
死而不亡者壽。
大道泛兮。其可左右。
萬物恃之以生而不辭。
功成不名有。
愛養萬物。而不為主。
常無欲。可名於小。萬物歸之而不為主。可名於大。
是以聖人終不為大。故能成其大。
執大象。天下往。往而不害。安平泰。
樂與餌。過客止。
道之出口。淡乎其無味。
視之不足見。
人能自見其性。則能見道矣。孰謂不可見乎。
聽之不足聞。
用之不可既。
將欲噏之。必固張之。
將欲弱之。必固強之。
將欲廢之。必固興之。
將欲奪之。必固與之。
是謂微明。
柔勝剛。弱勝強。
魚不可脫於淵。
國之利器。不可以示人。
道常無為而無不為。
侯王若能守。萬物將自化。
化而欲作。吾將鎮之以無名之朴。
無名之朴。亦將不欲。不欲以靜。天下將自正。
上德不德。是以有德。
下德不失德。是以無德。
上德無為。而無以為。下德為之。而有以為。
上仁為之。而無以為。
上義為之。而有以為。
上禮為之。而莫之應。則攘臂而仍之。
故失道而後德。失德而後仁。失仁而後義。失義而後禮。
夫禮者。忠信之薄。而亂之首也。
前識者。道之華。而愚之始也。
是以大丈夫處其厚。不居其薄。處其實。不居其華。
故去彼取此。
昔之得一者。
天得一以清。地得一以寧。
神得一以靈。
谷得一以盈。
萬物得一以生。
侯王得一。以為天下貞。
其致之一也。
天無以清。將恐裂。地無以寧。將恐發。神無以靈。將恐歇。谷無以盈。將恐竭。萬物無以生。將恐滅。侯王無以貞。而貴高將恐蹶。
故貴以賤為本。高以下為基。是以侯王自稱孤寡不榖。此其以賤為本耶。非乎。
故致數輿無輿。不欲碌碌如玉。落落如石。
反者道之動。
弱者道之用。
天下萬物生於有。
有生於無。
