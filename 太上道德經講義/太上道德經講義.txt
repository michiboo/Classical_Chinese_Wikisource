
道祖寶誥 志心皈命禮
隨方設教。歷劫度人。為皇者師。帝者師。王者師。假名易號。立天之道。地之道。人之道。隱聖顯凡。總千二百之官君。包萬億重之梵炁。化行今古。着道德凡五千言。主握陰陽。命雷霆用九五數。
大悲大願大聖大慈太上老君道德天尊。
伏惟大道，玄理幽深，神妙感通，覺世度人，超萬有而獨尊，歷曠刧而不壞，先天地而不見其始，後天地不而見其終，夫：道由心得，經以印證。朕皇考順治元年，奠定神州，偃武修文，六年開科選賢，殿試三甲，山西舉人宋龍淵，欽選探花。該員在京供職三十餘年，勷贊中樞，公正體國。康熙十八年，致仕還鄉，專修清靜無為之道。又歷二十多載，內功圓滿，特註《道德經》講義一書，茲由其子宋家廉:〈現供職太常寺少卿〉進呈御覽。朕久欲效黃帝故事，訪道崆峒，今得此項講義，崆峒之言，悉在是矣。爰《道德經》，自歷朝以來，註釋是經者。無慮數十百家，雖眾說悉加於剖析，而羣言莫克於折衷，朕素欽前國史舘總裁，都察院都御史，兼經筵講官，侍讀學士元老故臣宋龍淵所註《道德經》講義，其言洞徹祕義昭融，見之者如仰日月於中天，悟之者如探寶珠於滄海，因此特命鋟梓，用廣流傳，凡宗室皇冑，暨文武臣工均皆勅讀，果能誠修習獲最勝福田，永臻快樂，勅書為序。以示將來。

康熙四十二年十月初八日　　　　　　　　　　題於御書房
《太上道德經》，豈易言哉，雖玄門之精奧，其實修齊治平之理悉備焉，與吾儒之成己成物相表裡者也。道本無言，非言莫喻，理炳日星，世人罔覺，所以老氏不得已，而闡發五千言，言言見諦，使人開卷有益，因言識心，不致偏奇邪見，流於異端。但言曲而理微，人性有頓漸，未易盡識其妙。山西名士 宋龍淵 先生，沈潛於道，念有餘年，專心致志，開示後學，分章逐句。無不詮解，可謂致詳且盡。此經八十一章之內，間有與五經四子之書相發明者，於大易之旨，尤多吻合。嘗讀功成名遂身退一語，竊歎古今來賢士大夫，往往建不世之勲，迨其後卒鮮令終，緣知進而不知退也。唯西漢留侯，願謝人間事，從赤松子遊，差堪語此。余既善誦老子之言，而喜讀宋子之註，實獲我心也，不揣固陋，而為之序。時
康熙四十二年冬十一月　　　　　九門軍都楊桐題於介山草堂
卷上 觀妙章第一至反覆章第四十
卷下 聞道章第四十一至不積章第八十一

