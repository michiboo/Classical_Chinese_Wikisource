
天上去西征，雲中護北平。
生擒白馬將，連破黑鵰城。
忽見芻靈苦，徒聞竹使榮。
空留左氏傳，誰繼卜商名。
返葬金符守，同歸石窌妻。
卷衣悲畫翟，持翣待鳴雞。
容衞都人慘，山川駟馬嘶。
猶聞隴上客，相對哭征西。
塗芻去國門，祕器出東園。
太守留金印，夫人罷錦軒。
旌旗轉衰木，簫鼓上寒原。
墳樹應西靡，長思魏闕恩。

