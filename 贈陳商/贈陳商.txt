長安有男兒，二十心已朽。
楞伽堆案前，楚辭繫肘後。
人生有窮拙，日暮聊飲酒。
秪今道巳塞，何必須白首。
淒淒陳述聖，披褐鉏俎豆。
學為堯舜文，時人責衰偶。
柴門車轍凍，日下榆影瘦。
黃昏訪我來，苦節青陽皺。
太華五千仭，劈地抽森秀。
旁古無寸尋，一上戞牛斗。
公卿縱不憐，寧能鎖吾口？
李生師太華，大坐看白晝。
逢霜作樸樕，得氣為春柳。
禮節乃相去，顦顇如芻狗。
風雪直齋壇，墨組貫銅綬。
臣妾氣態間，唯欲承箕帚。
天眼何時開？古劍庸一吼。

