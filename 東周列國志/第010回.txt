
話說陳桓公之庶子名躍，係蔡姬所出，蔡侯封人之甥也。因陳蔡之兵，一同伐鄭，陳國是大夫伯爰諸為將，蔡國是蔡侯之弟蔡季為將。蔡季向伯爰諸私問陳事。伯爰諸曰：「新君佗雖然篡立，然人心不服，又性好田獵，每每微服從禽於郊外，不恤國政。將來國中必然有變。」蔡季曰：「何不討其罪而戮之？」伯爰諸曰：「心非不欲，恨力不逮耳！」及周王兵敗，三國之師各回本國。蔡季將伯爰諸所言，奏聞蔡侯。蔡侯曰：「太子免既死，次當吾甥即位。佗乃篡弒之賊，豈容久竊富貴耶？」蔡季奏曰：「佗好獵，俟其出，可襲而弒也。」蔡侯以為然。乃密遣蔡季率兵車百乘，待於界口，只等逆佗出獵，便往襲之。蔡季遣諜打探，回報：「陳君三日前出獵，見屯界口。」蔡季曰：「吾計成矣。」乃將車馬分為十隊，都扮作獵人模樣，一路打圍前去。正遇陳君隊中射倒一鹿，蔡季馳車奪之。陳君怒，輕身來擒蔡季。季回車便走，陳君招引車徒趕來。只聽得金鑼一聲響喨，十隊獵人，一齊上前，將陳君拿住。蔡季大叫道：「吾非別人，乃蔡侯親弟蔡季是也。因汝國逆佗弒君，奉吾兄之命，來此討賊。止誅一人，餘俱不問。」眾人俱拜伏於地，蔡季一一撫慰。言：「故君之子躍，是我蔡侯外甥，今扶立為君，何如？」眾人齊聲答曰：「如此甚合公心，某等情願前導。」蔡季將逆佗即時梟首，懸頭於車上，長驅入陳。在先跟隨陳君出獵的一班人眾，為之開路，表明蔡人討賊立君之意。於是市井不驚，百姓歡呼載道。蔡季至陳，命以逆佗之首，祭於陳桓公之廟，擁立公子躍為君，是為厲公。此周桓王十四年之事也。公子佗篡位，纔一年零六個月，為此須臾富貴，甘受萬載惡名，豈不愚哉！有詩為證：
　　　　弒君指望千年貴，淫獵誰知一旦誅！若是凶人無顯戮，亂臣賊子定紛如。
陳自公子躍即位，與蔡甚睦，數年無事。這段話繳過不提。
　　且說南方之國曰楚，羋姓，子爵。出自顓頊帝孫重黎，為高辛氏火正之官，能光融天下，命曰祝融。重黎死，其弟吳回嗣為祝融。生子陸終，娶鬼方國君之女，得孕懷十一年。開左脅，生下三子，又開右脅，復生下三子。長曰樊，己姓，封於衛墟，為夏伯，湯伐桀滅之。次曰參胡，董姓，封於韓墟，周時為胡國，後滅於楚。三曰彭祖，彭姓，封於韓墟，為商伯，商末始亡。四曰會人，妐姓，封於鄭墟。五曰安，曹姓，封於邾墟。六曰季連。羋姓，乃季連之苗裔。有名鬻熊者，博學有道，周文王武王俱師之。後世以熊為氏。成王時，舉文武勤勞之後，得鬻熊之曾孫熊繹，封於荊蠻，胙以子男之田，都於丹陽。五傳至熊渠，甚得江漢間民和，僭號稱王。周厲王暴虐，熊渠畏其侵伐，去王號不敢稱。又八傳至於熊儀，是為若敖。又再傳至熊眴，是為蚡冒。蚡冒卒，其弟熊通，弒蚡冒之子而自立。熊通強暴好戰，有僭號稱王之志；見諸侯戴周，朝聘不絕，以此猶懷觀望。及周桓王兵敗於鄭，熊通益無忌憚，僭謀遂決。令尹鬥伯比進曰：「楚去王號已久，今欲復稱，恐駭觀聽。必先以威力制服諸侯方可。」熊通曰：「其道如何？」伯比對曰：「漢東之國，惟隨為大。君姑以兵臨隨，而遣使求成焉。隨服，則漢淮諸國，無不順矣。」熊通從之，乃親率大軍，屯於瑕。遣大夫薳章，求成於隨。隨有一賢臣，名曰季梁，又有一諛臣，名曰少師。隨侯喜諛而疏賢，所以少師有寵。及楚使至隨，隨侯召二臣問之。季梁奏曰：「楚強隨弱，今來求成，其心不可測也。姑外為應承，而內修備禦，方保無虞。」少師曰：「臣請奉成約，往探楚軍。」隨侯乃使少師至瑕，與楚結盟。鬥伯比聞少師將至，奏熊通曰：「臣聞少師乃淺近之徒，以諛得寵。今奉使來此探吾虛實，宜藏其壯銳，以老弱示之。彼將輕我，其氣必驕。驕必怠，然後我可以得志。」大夫熊率比曰：「季梁在彼，何益於事？」伯比曰：「非為今日，吾以圖其後也。」熊通從其計。少師入楚營，左右瞻視，見戈甲朽敝，人或老或弱，不堪戰鬥，遂有矜高之色。謂熊通曰：「吾兩國各守疆宇，不識上國之求成何意？」熊通謬應曰：「敝邑連年荒歉，百姓疲羸。誠恐小國合黨為梗，故欲與上國約為兄弟，為唇齒之援耳。」少師對曰：「漢東小國，皆敝邑號令所及，君不必慮也。」熊通遂與少師結盟。少師行後，熊通傳令班師。少師還見隨侯，述楚軍羸弱之狀：「幸而得盟，即刻班師，其懼我甚矣！願假臣偏師追襲之，縱不能悉俘以歸，亦可掠取其半，使楚今後不敢正眼視隨。」隨侯以為然。方欲起師，季梁聞之，趨入諫曰：「不可！不可！楚自若敖蚡冒以來，世修其政，馮陵江漢，積有歲年。熊通弒姪而自立，兇暴更甚。無故請成，包藏禍心。今以老弱示我，蓋誘我耳。若追之，必墮其計。」隨侯卜之，不吉，遂不追楚師。熊通聞季梁諫止追兵，復召鬥伯比問計。伯比獻策曰：「請合諸侯於沈鹿。若隨人來會，服從必矣。如其不至，則以叛盟伐之。」熊通遂遣使遍告漢東諸國，以孟夏之朔，於沈鹿取齊。
　　至期，巴、庸、濮、鄧、鄾、絞、羅、鄖、貳、軫、申、江諸國畢集，惟黃，隨二國不至。楚仔，使薳章責黃。黃子遣使告罪。又使屈瑕責隨，隨侯不服。熊通乃率師伐隨，軍於漢淮二水之間。隨侯集群臣問拒楚之策。季梁進曰：「楚初合諸侯，以兵臨我，其鋒方銳，未可輕敵。不如卑辭以請成。楚苟聽我，復修舊好足矣。其或不聽，曲在於楚。楚欺我之辭卑，士有怠心。我見楚之拒請，士有怒氣。我怒彼怠，庶可一戰，以圖僥幸乎？」少師從旁攘臂言曰：「爾何怯之甚也！楚人遠來，乃自送死耳！若不速戰，恐楚人復如前番遁逃，豈不可惜。」隨侯惑其言，乃以少師為戎右，以季梁為御，親自出師楚，布陣於青林山之下。季梁升車以望楚師，謂隨侯曰：「楚兵分左右二軍。楚俗以左為上，其君必在左，君之所在，精兵聚焉。請專攻其右軍，若右敗，則左亦喪氣矣。」少師曰：「避楚君而不攻，寧不貽笑於楚人乎？」隨侯從其言，先攻楚左軍。楚開陣以納隨師。隨侯殺入陣中，楚四面伏兵皆起，人人勇猛，個個精強。少師與楚將鬥丹交鋒，不十合，被鬥丹斬於車下。季梁保著隨侯死戰，楚兵不退。隨侯棄了戎車，微服混於小軍之中；季梁殺條血路，方脫重圍。點視軍卒，十分不存三四。隨侯謂季梁曰：「孤不聽汝言，以至於此！」問：「少師何在？」有軍人見其被殺，奏知隨侯，隨侯嘆息不已。季梁曰：「此誤國之人，君何惜焉？為今之計，作速請成為上。」隨侯曰：「孤今以國聽子。」季梁乃入楚軍求成。熊通大怒曰：「汝主叛盟拒會，以兵相抗。今兵敗求成，非誠心也。」季梁面不改色，從容進曰：「昔者奸臣少師，恃寵貪功，強寡君於行陣，實非出寡君之意。今少師已死，寡君自知其罪，遣下臣稽首於麾下。君若赦宥，當倡率漢東君長，朝夕在庭，永為南服。惟君裁之！」鬥伯比曰：「天意不欲亡隨，故去其諛佞。隨未可滅也。不若許成，使倡率漢東君長，頌楚功績於周，因假位號，以鎮服蠻夷，於楚無不利焉。」熊通曰：「善。」乃使薳章私謂季梁曰：「寡君奄有江漢，欲假位號，以鎮服蠻夷。若徼惠上國，率群蠻以請於周室，幸而得請，寡君之榮，實惟上國之賜。寡君戢兵以待命。」季梁歸言於隨侯，隨侯不敢不從。乃自以漢東諸侯之意，頌楚功績，請王室以王號假楚，彈壓蠻夷。桓王不許。熊通聞之，怒曰：「吾先人熊鬻，有輔導二王之勞，僅封微國，遠在荊山。今地闢民眾，蠻夷莫不臣服，而王不加位，是無賞也，鄭人射王肩，而王不能討，是無罰也。無賞無罰，何以為王！且王號，我先君熊渠之所自稱也。孤亦光復舊號，安用周為？」遂即中軍自立為楚武王，與隨人結盟而去。漢東諸國，各遣使稱賀。桓王雖怒楚，無如之何。自此周室愈弱，而楚益無厭。熊通卒，傳子熊貲，遷都於郢。役屬群蠻，駸駸乎有侵犯中國之勢。後來若非召陵之師，城濮之戰，則其勢不可遏矣。
　　話分兩頭。再說鄭莊公自勝王師，深嘉公子元之功，大城櫟邑，使之居守，比於附庸。諸大夫各有封賞；惟祝聃之功不錄。祝聃自言於莊公。公曰：「射王而錄其功，人將議我。」祝聃忿恨，疽發於背而死。莊公私給其家，命厚葬之。
　　周桓王十九年夏，莊公有疾，召祭足至牀頭，謂曰：「寡人有子十一人。自世子忽之外，子突、子亹、子儀，皆有貴徵。子突才智福祿，似又出三子之上。三子皆非令終之相也。寡人意欲傳位於突，何如？」祭足曰：「鄧曼，元妃也。子忽嫡長，久居儲位，且屢建大功，國人信從。廢嫡立庶，臣不敢奉命！」莊公曰：「突志非安於下位者，若立忽，惟有出突於外家耳。」祭足曰：「知子莫如父，惟君命之。」莊公歎曰：「鄭國自此多事矣！」乃使公子突出居於宋。五月，莊公薨。世子忽即位，是為昭公。使諸大夫分聘各國，祭足聘宋，因便察子突之變。
　　卻說公子突之母，乃宋雍氏之女，名曰雍姞。雍氏宗族，多仕於宋，宋莊公甚寵任之。公子突被出在宋，思念其母雍姞，與雍氏商議歸鄭之策。雍氏告於宋公，宋公許為之計。適祭足行聘至宋，宋公喜曰：「子突之歸，只在祭仲身上也。」乃使南宮長萬伏甲士於朝，以待祭足入朝。致聘行禮畢，甲士趨出，將祭足拘執。祭足大呼：「外臣何罪？」宋公曰：「姑至軍府言之。」是日，祭足被囚於軍府，甲士周圍把守，水洩不通。祭足疑懼，坐不安席。至晚，太宰華督攜酒親至軍府，與祭足壓驚。祭足曰：「寡君使足修好上國，未有開罪，不知何以觸怒？將寡君之禮，或有所缺，抑使臣之不職乎？」華督曰：「皆非也。公子突之出於雍，誰不知之。今子突竄伏在宋，寡君憫焉！且子忽柔懦，不堪為君。吾子若能行廢立之事，寡君願與吾子世修姻好。惟吾子圖之！」祭足曰：「寡君之立，先君所命也。以臣廢君，諸侯將討吾罪矣。」華督曰：「雍姞有寵於鄭先君，母寵子貴，不亦可乎？且弒逆之事，何國蔑有？惟力是視，誰加罪焉！」因附祭足之耳曰：「吾寡君之立，亦有廢而後興。子必行之，寡君當任其無咎。」祭足皺眉不答。華督又曰：「子必不從，寡君將命南宮長萬為將，發車六百乘，納公子突於鄭。出軍之日，斬吾子以殉於軍，吾見子止於今日矣！」祭足大懼，只得應諾。華督復要之立誓。祭足曰：「所不立公子突者，神明殛之！」史官有詩譏祭足云：
　　　　丈夫寵辱不能驚，國相如何受脅陵！若是忠臣拼一死，宋人未必敢相輕。
華督連夜還報宋公，說：「祭足已聽命了。」
　　次日，宋公使人召公子突至於密室，謂曰：「寡人與雍氏有言，許歸吾子。今鄭國告立新君，有密書及寡人曰：『必殺之，願割三城為謝。』寡人不忍，故私告子。」公子突拜曰：「突不幸，越在上國。突之死生，已屬於君。若以君之靈，使得重見先人之宗廟，惟君所命，豈惟三城！」宋公曰：「寡人囚祭仲於軍府，正惟公子之故。此大事非仲不成，寡人將盟之。」乃並召祭足使與子突相見，亦召雍氏，將廢忽立突之事說明。三人歃血定盟，宋公自為司盟，太宰華督蒞事。宋公使子突立下誓約，三城之外，定要白璧百雙，黃金萬鎰，每歲輸穀三萬鍾，以為酬謝之禮。祭足書名為證。公子突急於得國，無不應承。宋公又要公子突將國政盡委祭足，突亦允之。又聞祭足有女，使許配雍氏之子雍糾，就教帶雍糾歸國成親，仕以大夫之職。祭足亦不敢不從。
　　公子突與雍糾皆微服，詐為商賈，駕車跟隨祭足，以九月朔日至鄭，藏於祭足之家。祭足偽稱有疾，不能趨朝。諸大夫俱至祭府問安。祭足伏死士百人於壁衣之中，請諸大夫至內室相見。諸大夫見祭足面色充盈，衣冠齊整，大驚曰：「相君無恙，何不入朝？」祭足曰：「足非身病，乃國病也。先君寵愛子突，囑諸宋公，今宋將遣南宮長萬為將，率車六百乘，輔突代鄭。鄭國未寧，何以當之？」諸大夫面面相覷，不敢置對。祭足曰：「今日欲解宋兵，惟有廢立可免耳。公子突見在，諸君從否，願一言而決！」高渠彌因世子忽諫止上卿之位，素與子忽有隙，挺身撫劍而言曰：「相君此言，社稷之福。吾等願見新君！」眾人聞高渠彌之言，疑與祭足有約，又窺見壁衣有人，各懷悚懼，齊聲唯唯。祭足乃呼公子突至，納之上坐。祭足與高渠彌先下拜。諸大夫沒奈何，只得同拜伏於地。祭足預先寫就連名表章，使人上之，言：「宋人以重兵納突，臣等不能事君矣。」又自作密啟，啟中言：「主君之立，實非先君之意，乃臣足主之。今宋囚臣而納突，要臣以盟，臣恐身死無益於君，已口許之。今兵將及郊，群臣畏宋之強，協謀往迎。主公不若從權，暫時避位，容臣乘間再圖迎復。」末寫一誓云：「違此言者，有如日！」鄭昭公接了表文及密啟，自知孤立無助，與媯妃泣別，出奔衛國去了。
　　九月己亥日，祭足奉公子突即位，是為厲公。大小政事，皆決於祭足。以女妻雍糾，謂之雍姬。言於厲公，官雍糾以大夫之職。雍氏原是厲公外家，厲公在宋時，與雍氏親密往來，所以厲公寵信雍糾，亞於祭足。自厲公即位，國人俱已安服。惟公子亹、公子儀二人，心懷不平。又恐厲公加害，是月，公子亹奔蔡，公子儀奔陳。宋公聞子突定位，遣人致書來賀。因此一番使命，挑起兩國干戈。且聽下回分解。
