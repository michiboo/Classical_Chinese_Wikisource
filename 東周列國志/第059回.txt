
　　話說楚中軍元帥公子側平日好飲，一飲百觚不止，一醉竟日不醒。楚共王知其有此毛病，每出軍，必戒使絕飲。今日晉楚相持，有大事在身，涓滴不入於口。是日，楚王中箭回寨，含羞帶怒。公子側進曰：「兩軍各已疲勞，明日且暫休息一日，容臣從容熟計，務要與主公雪此大恥。」公子側辭回中軍，坐至半夜，計未得就。有小豎名穀陽，乃公子側貼身寵用的。見主帥愁思勞苦，客中藏有三重美酒，煖一甌以進。公子側嗅之，愕然曰：「酒乎？」穀陽知主人慾飲，而畏左右傳說，乃詭言曰：「非酒，乃椒湯耳。」公子側會其意，一吸而盡，覺甘香快嗓，妙不可言！問：「椒湯還有否？」穀陽曰：「還有。」穀陽只說椒湯，只顧滿斟獻上。公子側枯腸久渴，口中只叫：「好椒湯！豎子愛我！」斟來便吞，正不知飲了多少，頹然大醉，倒於坐席之上。楚王聞晉令雞鳴出戰，且魯衛之兵又到，急遣內侍往召公子側來，共商應敵之策。誰知公子側沉沉冥冥，已入醉鄉，呼之不應，扶之不起。但聞得一陣酒臭，知是害酒，回復楚王。楚王一連遣人十來次催併。公子側越催得急，越睡得熟。小豎穀陽泣曰：「我本愛元帥而送酒，誰知反以害之！楚王知道，連我性命難保，不如逃之。」時楚王見司馬不到，沒奈何，只得召令尹嬰齊計議。嬰齊原與公子側不合，乃奏曰：「臣逆知晉兵勢盛，不可必勝，故初議不欲救鄭，此來都出司馬主張。今司馬貪杯誤事，臣亦無計可施。不如乘夜悄悄班師，可免挫敗之辱。」楚王曰：「雖然如此，司馬醉在中軍，必為晉軍所獲，辱國非小。」乃召養繇基曰：「仗汝神箭，可擁護司馬回國也。」當下暗傳號令，拔寨都起，鄭成公親帥兵護送出境，只留養繇基斷後。繇基思想道：「等待司馬酒醒，不知何時？」即命左右便將公子側扶起，用革帶縛於車上，叱令逐隊前行，自己率弓弩手三百人，緩緩而退。
　　黎明，晉軍開營索戰，直逼楚營，見是空幕，方知楚軍已遁去矣。欒書欲追之，士燮力言不可。諜者報：「鄭國各處嚴兵固守。」欒書度鄭不可得，乃唱凱而還。魯衛之兵，亦散歸本國。
　　卻說公子側行五十里之程，方纔酒醒。覺得身子繃急，大叫：「誰人縛我？」左右曰：「司馬酒醉，養將軍恐乘車不穩，所以如此。」乃急將革帶解去。公子側雙眼尚然朦朧，問道：「如今車馬往那裏走？」左右曰：「是回去的路。」又問：「如何便回？」左右曰：「夜來楚王連召司馬數次，司馬醉不能起。楚王恐晉軍來戰，無人抵敵，已班師矣。」公子側大哭曰：「豎子害殺我也！」急喚穀陽，已逃去不知所之矣。楚共王行二百里，不見動靜，方纔放心。恐公子側懼罪自盡，乃遣使傳命曰：「先大夫子玉之敗，我先君不在軍中﹔今日之戰，罪在寡人，無與司馬之事。」嬰齊恐公子側不死，別遣使謂公子側曰：「先大夫子玉之敗，司馬所知也。縱吾王不忍加誅，司馬何面目復臨楚軍之上乎？」公子側嘆曰：「令尹以大義見責，側其敢貪生乎？」乃自縊而死。楚王嘆息不已。此周簡王十一年事。髯仙有詩言酒之誤事。詩云：
　　　　眇目君王資老謀，英雄誰想困糟邱？豎兒愛我翻成害，謾說能消萬事愁。
　　話分兩頭。卻說晉厲公勝楚回朝，自以為天下無敵，驕侈愈甚。士燮逆料晉國必亂，鬱鬱成疾，不肯醫治，使太祝祈神，只求早死。未幾卒，子范匄嗣。時胥童巧佞便給，最得寵幸，厲公欲用為卿，奈卿無缺。胥童奏曰：「今三郤並執兵權，族大勢重，舉動自專，將來必有不軌之事，不如除之。若除郤氏之族，則位署多虛，但憑主公擇愛而立之，誰敢不從？」厲公曰：「郤氏反狀未明，誅之恐群臣不服。」胥童又奏曰：「鄢陵之戰，郤至已圍鄭君，兩下並車，私語多時，遂解圍放鄭君去了。其間必先有通楚事情。只須問楚公子熊茷，便知其實。」厲公即命胥童往召熊茷。胥童謂熊茷曰：「公子欲歸楚乎？」茷對曰：「思歸之甚，恨不能耳！」胥童曰：「汝能依我一事，當送汝歸。」熊茷曰：「惟命。」胥童遂附耳言：「若見晉侯，問起郤至之事，必須如此恁般登答。﹍﹍」熊茷應允。胥童遂引至內朝來見。晉厲公屏去左右，問：「郤至曾與楚私通否？汝當實言，我放汝回國。」熊茷曰：「恕臣無罪，臣方敢言。」厲公曰：「正要你說實話，何罪之有？」熊茷曰：「郤氏與吾國子重，二人素相交善，屢有書信相通，言：『君侯不信大臣，淫樂無度，百姓胥怨，非吾主也。人心更思襄公，襄公有孫名周，見在京師。他日南北交兵，幸而師敗，吾當奉孫周以事楚。』獨此事臣素知之，他未聞也。」（按晉襄公之庶長子名談，自趙盾立靈公，談避居於周，在單襄公門下。後談生下一子，因是在周所生，故名曰周。當時靈公被弒，人心思慕文公，故迎立公子黑臀。黑臀傳驩，驩傳州蒲。至是，州蒲淫縱無子，人心復思慕襄公。故胥童教熊茷使引孫周，以搖動厲公之意。）熊茷言之未已，胥童接口曰：「怪得前日鄢陵之戰，郤犨與嬰齊對陣，不發一矢，其交通之情可見矣。郤至明縱鄭君，又何疑焉？主公若不信，何不遣郤至往周告捷，使人窺之，若果有私謀，必與孫周私下相會。」厲公曰：「此計甚當。」遂遣郤至獻楚捷於周。胥童陰使人告孫周曰：「晉國之政，半在郤氏，今溫季來王都獻捷，何不見之？他日公孫復還故國，也有個相知。」孫周以為然。郤至至周，公事已畢，孫周遂至公館相拜。未免詳叩本國之事，郤至一一告之，談論半日而別。厲公使人探聽回來，傳說如此。熊茷所言，果然是實。遂有除郤氏之意，尚未發也。
　　一日，厲公與婦人飲酒，索鹿肉為饌甚急。使寺人孟張往市取鹿，市中適當缺乏。郤至自郊外載一鹿於車上，從市中而過。孟張並不分說，奪之以去。郤至大怒，彎弓搭箭，將孟張射死，復取其鹿。厲公聞之，怒曰：「季子太欺余也！」遂召胥童夷羊五等一班嬖人共議，欲殺郤至。胥童曰：「殺郤至，則郤錡郤犨必叛，不如並除之。」夷羊五曰：「公私甲士，約可八百人，以君命夜帥以往，乘其無備，可必勝也。」長魚矯曰：「三郤家甲，倍於公宮，鬥而不勝，累及君矣。方今郤至兼司寇之職，郤犨又兼士師，不如詐為獄訟，覷便刺之，汝等引兵接應可也。」厲公曰：「妙哉！我使力士清沸魋助汝。」長魚矯打聽三郤是日在講武堂議事，乃與清沸魋各以雞血塗面，若爭鬥相殺者，各帶利刀，扭結到講武堂來，告訴曲直。郤犨不知是計，下坐問之。清沸魋假作稟話，捱到近身，抽刃刺犨，中其腰，撲地便倒。郤錡急拔佩刀來砍沸魋，卻是長魚矯接住，兩個在堂下戰將起來。郤至捉空趨出，升車而逃。沸魋把郤犨再砍一刀，眼見得不活了，便來夾攻郤錡。錡雖是武將，爭奈沸魋有千觔力氣的人，長魚矯且是年少手活，一個人怎戰得他兩個人過，亦被沸魋擉倒。長魚矯見走了郤至，道：「不好了！我追趕他去。」也是三郤合當同日並命，正走之間，遇著胥童夷羊五引著八百甲士來到，口中齊叫：「晉侯有旨，只拿謀反郤氏，不得放走了！」郤至見不是頭，回車轉來，劈面撞見長魚矯，一躍上車。郤至早已心慌，不及措手，被長魚矯亂砍，便割了頭。清沸魋把郤錡郤犨都割了頭，血淋淋的三顆首級，提入朝門。有詩為證：
　　　　無道君昏臣不良，紛紛嬖倖擅朝堂﹔一朝過聽讒人語，演武堂前起戰場。
　　卻說上軍副將荀偃，聞本帥郤錡在演武堂遇賊，還不知何人。即時駕車入朝，欲奏聞討賊。中軍元帥欒書，不約而同，亦至朝門，正遇胥童引兵到來。書偃不覺大怒，喝曰：「我只道何人為亂，原來是你鼠輩！禁地威嚴，甲士誰敢近前？還不散去！」胥童也不答話，即呼於眾曰：「欒書荀偃，與三郤同謀反叛，甲士與我一齊拿下，重重有賞！」甲士奮勇上前，圍裹了書偃二人，直擁至朝堂之上。厲公聞長魚矯等幹事回來，即時御殿。看見甲士紛紛，倒喫了一驚，問胥童曰：「罪人已誅，眾軍如何不散？」胥童奏曰：「拿得叛黨書偃，請主公裁決！」厲公曰：「此事與書偃無與。」長魚矯跪至晉侯膝前，密奏曰：「欒郤同功一體之人，荀偃又是郤錡部將。三郤被誅，欒荀二氏必不自安，不久將有為郤氏復仇之事。主公今日不殺二人，朝中不得太平。」厲公曰：「一朝而殺三卿，又波及他族，寡人不忍也！」乃恕書偃無罪，還復原職。書偃謝恩回家。長魚矯嘆曰：「君不忍二人，二人將忍於君矣！」即時逃奔西戎去了。
　　厲公重賞甲士，將三郤屍首，號令朝門，三日，方聽放葬。其郤氏之族，在朝為官者，姑免死罪，盡罷歸田。以胥童為上軍元帥，代郤錡之位，以夷羊五為新軍元帥，代郤犨之位，以清沸魋為新軍副將，代郤至之位。楚公子熊茷釋放回國。胥童既在卿列，欒書荀偃羞與同事，每每稱病不出。胥童恃晉侯之寵，不以為意。
　　一日，厲公同胥童出遊於嬖臣匠麗氏之家。家在太陰山之南，離絳城二十餘里，三宿不歸。荀偃私謂欒書曰：「君之無道，子所知也。吾等稱疾不朝，目下雖得苟安，他日胥童等見疑，復誣我等以怨望之名，恐三郤之禍，終不能免，不可不慮。」欒書曰：「然則何如？」荀偃曰：「大臣之道，社稷為重，君為輕。今百萬之眾，在子掌握，若行不測之事，別立賢君，誰敢不從？」欒書曰：「事可必濟乎？」荀偃曰：「龍之在淵，沒人不可窺也，及其離淵就陸，童子得而制之。君遊於匠麗氏，三宿不返，此亦離淵之龍矣，尚何疑哉？」欒書嘆曰：「吾世代忠於晉家，今日為社稷存亡，出此不得已之計，後世必議我為弒逆，我亦不能辭矣！」乃商議忽稱病癒，欲見晉侯議事。預使牙將程滑，將甲士三百人，伏於太陰山之左右。二人到匠麗氏謁見厲公，奏言：「主公棄政出遊，三日不歸，臣民失望，臣等特來迎駕還朝。」厲公被強不過，只得起駕。胥童前導，書偃後隨。行至太陰山下，一聲砲響，伏兵齊起。程滑先將胥童砍死。厲公大驚，從車上倒跌下來。書偃吩咐甲士將厲公拿住。屯兵於太陰山下，囚厲公於軍中。欒書曰：「范韓二氏，將來恐有異言，宜假君命以召之。」荀偃曰：「善。」乃使飛車二乘，分召士匄韓厥二將。使者至士匄之家，士匄問：「主公召我何事？」使者不能答。匄曰：「事可疑矣。」即遣心腹左右，打聽韓厥行否。韓厥先以病辭。匄曰：「智者所見略同也。」欒書見匄厥俱不至，問荀偃：「此事如何？」偃曰：「子已騎虎背，尚欲下耶？」欒書點頭會意。是夜，命程滑獻酖酒於厲公，公飲之而薨。即於軍中殯殮，葬於翼城東門之外。士匄韓厥驟聞君薨，一齊出城奔喪，亦不問君死之故。
　　葬事既畢，欒書集諸大夫共議立君。荀偃曰：「三郤之死，胥童謗謂欲扶立孫周，此乃讖也。靈公死於桃園，而襄遂絕後，天意有在，當往迎之。」群臣皆喜。欒書乃遣荀罃如京師，迎孫周為君。周是時十四歲矣，生得聰穎絕人，志略出眾。見荀罃來迎，問其備細，即日辭了單襄公，同荀罃歸晉。行至地名清原，欒書、荀偃、士匄、韓厥一班卿大夫，齊集迎接。孫周開言曰：「寡人羈旅他邦，且不指望還鄉，豈望為君乎？但所貴為君者，以命令所自出也。若以名奉之，而不遵其令，不如無君矣。卿等肯用寡人之命，只在今日，如其不然，聽卿等更事他人。孤不能擁空名於上，為州蒲之續也。」欒書等俱戰慄再拜曰：「群臣願得賢君而事，敢不從命！」既退，欒書謂諸臣曰：「新君非舊比也，當以小心事之。」
　　孫周進了絳城，朝於太廟，嗣晉侯之位，是為悼公。即位之次日，即面責夷羊五清沸魋等逢君於惡之罪，命左右推出朝門斬之，其族俱逐出境外。又將厲公之死，坐罪程滑，磔之於市。嚇得欒書終夜不寐。次日，即告老致政，薦韓厥以自代。未幾，驚憂成疾而卒。悼公素聞韓厥之賢，拜為中軍元帥，以代欒書之位。
　　韓厥託言謝恩，私奏於悼公曰：「臣等皆賴先世之功，得侍君左右。然先世之功，無有大於趙氏者。衰佐文公，盾佐襄公，俱能輸忠竭悃，取威定伯。不幸靈公失政，寵信奸臣屠岸賈，謀殺趙盾，出奔僅免。靈公遭兵變，被弒於桃園。景公嗣立，復寵屠岸賈。岸賈欺趙盾已死，假稱趙氏弒逆，追治其罪，滅絕趙宗，臣民憤怨，至今不平。天幸趙氏有遺孤趙武尚在，主公今日賞功罰罪，大修晉政，既已正夷羊五等之罰，豈可不追錄趙氏之功乎？」悼公曰：「此事寡人亦聞先人言之，今趙氏何在？」韓厥對曰：「當時岸賈索趙氏孤兒甚急，趙之門客曰公孫杵臼程嬰，杵臼假抱遣孤，甘就誅戮，以脫趙武﹔程嬰將武藏匿於盂山，今十五年矣。」悼公曰：「卿可為寡人召之。」韓厥奏曰：「岸賈尚在朝中，主公必須秘密其事。」悼公曰：「寡人知之矣。」韓厥辭出宮門，親自駕車，往迎趙武於盂山。程嬰為御，當初從故絳城而出，今日從新絳城而入，城郭俱非，感傷不已。韓厥引趙武入內宮，朝見悼公。悼公匿於宮中，詐稱有疾。明日，韓厥率百官入宮問安，屠岸賈亦在。悼公曰：「卿等知寡人之疾乎？只為功勞簿上有一件事不明，以此心中不快耳！」諸大夫叩首問曰：「不知功勞簿上，那一件不明？」悼公曰：「趙衰、趙盾，兩世立功於國家，安忍絕其宗祀？」眾人齊聲應曰：「趙氏滅族，已在十五年前，今主公雖追念其功，無人可立。」悼公即呼趙武出來，遍拜諸將。諸將曰：「此位小郎君何人？」韓厥曰：「此所謂孤兒趙武也。向所誅趙孤，乃門客程嬰之子耳。」屠岸賈此時魂不附體，如癡醉一般，拜伏於地上，不能措一詞。悼公曰：「此事皆岸賈所為，今日不族岸賈，何以慰趙氏冤魂於地下？」叱左右：「將岸賈綁出斬首！」即命韓厥同趙武，領兵圍屠岸賈之宅，無少長皆殺之。趙武請岸賈之首，祭於趙朔之墓。國人無不稱快。潛淵詠史詩曰：
　　　　岸賈當時滅趙氏，今朝趙氏滅屠家﹔只爭十五年前後，怨怨仇仇報不差！
　　晉悼公既誅岸賈，即召趙武於朝堂，加冠，拜為司寇，以代岸賈之職。以前田祿，悉給還之。又聞程嬰之義，欲用為軍正。嬰曰：「始吾不死者，以趙氏孤未立也。今已復官報仇矣，豈可自貪富貴，令公孫杵臼獨死？吾將往報杵臼於地下！」遂自刎而亡。趙武撫其屍痛哭，請於晉侯，殯殮從厚，與公孫杵臼同葬於雲中山，謂之「二義」塚。趙武服齊衰三年，以報其德。有詩為證：
　　　　陰谷深藏十五年，褲中兒報祖宗冤﹔程嬰杵臼稱雙義，一死何須問後先？
　　再說悼公既立趙武，遂召趙勝於宋，復以邯鄲界之。又大正群臣之位，賢者尊之，能者使之。錄前功，赦小罪，百官濟濟，各稱其職。且說幾個有名的官員：韓厥為中軍元帥，士匄副之﹔荀罃為上軍元帥，荀偃副之﹔欒黶為下軍元帥，士魴副之﹔趙武為新軍元帥，魏相副之﹔祁奚為中軍尉，羊舌職副之﹔魏絳為中軍司馬﹔張老為候奄﹔韓無忌掌公族大夫﹔士渥濁為太傅﹔賈辛為司空﹔欒糾為親軍戎御﹔荀賓為車右將軍﹔程鄭為贊僕﹔鐸遏寇為輿尉﹔籍偃為輿司馬。百官既具，大修國政：蠲逋薄斂，濟乏省役，振廢起滯，恤鰥惠寡，百姓大悅。宋魯諸國聞之，莫不來朝。惟有鄭成公因楚王為他射損其目，感切於心，不肯事晉。
　　楚共王聞厲公被弒，喜形於色，正思為復仇之舉。又聞新君嗣位，賞善罰惡，用賢圖治，朝廷清肅，內外歸心，伯業將復興，不覺喜變為愁。即召群臣商議，要去擾亂中原，使晉不能成伯。令尹嬰齊束手無策。公子壬夫進曰：「中國惟宋爵尊國大，況其國介於晉吳之間，今欲擾亂晉伯，必自宋始。今宋大夫魚石、向為人、鱗朱、向帶、魚府五人，與右師華元相惡，見今出奔在楚。若資以兵力，用之伐宋，取得宋邑，即以封之，此以敵攻敵之計。晉若不救，則失諸侯矣﹔若救宋，必攻魚石，我坐而觀其成敗，亦一策也。」共王乃用其謀。即命壬夫為大將，用魚石等為嚮導，統大軍伐宋。不知勝負如何，且看下回分解。
