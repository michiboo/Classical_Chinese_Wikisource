

　　話說屈完再至齊軍，請面見齊侯言事。管仲曰：「楚使復來，請盟必矣。君其禮之。」屈完見齊桓公再拜。桓公答禮，問其來意。屈完曰：「寡君以不貢之故，致干君討，寡君已知罪矣。君若肯退師一舍，寡君敢不惟命是聽！」桓公曰：「大夫能輔爾君以修舊職，俾寡人有辭於天子，又何求焉？」屈完稱謝而去。歸報楚王，言：「齊侯已許臣退師矣，臣亦許以入貢，君不可失信也。」少頃，諜報：「八路軍馬，拔寨俱起。」成王再使探實，回言：「退三十里，在召陵駐紮。」楚王曰：「齊師之退，必畏我也。」欲悔入貢之事。子文曰：「彼八國之君，尚不失信於匹夫，君可使匹夫食言於國君乎？」楚王嘿然。乃命屈完賷金帛八車，再往召陵犒八路之師，復備菁茅一車，在齊軍前呈樣過了，然後具表，如周進貢。
　　卻說許穆公喪至本國，世子業嗣位，主喪，是為僖公。感桓公之德，遣大夫百佗，率師會於召陵。桓公聞屈完再到，吩咐諸侯：「將各國車徒，分為七隊，分列七方。齊國之兵，屯於南方，以當楚衝。俟齊軍中鼓起，七路一齊鳴鼓，器械盔甲，務要十分整齊，以強中國之威勢。」屈完既入，見齊侯陳上犒軍之物。桓公命分派八軍。其菁茅驗過，仍令屈完收管，自行進貢。桓公曰：「大夫亦曾觀我中國之兵乎？」屈完曰：「完僻居南服，未及睹中國之盛，願借一觀。」桓公與屈完同登戎輅，望見各國之兵，各占一方，聯絡數十里不絕。齊軍中一聲鼓起，七路鼓聲相應，正如雷霆震擊，駭地驚天。桓公喜形於色，謂屈完曰：「寡人有此兵眾，以戰，何患不勝？以攻，何患不克？」屈完對曰：「君所以主盟中夏者，為天子宣布德意，撫恤黎元也。君若以德綏諸侯，誰敢不服？若恃眾逞力，楚國雖褊小，有方城為城，漢水為池，池深城峻，雖有百萬之眾，正未知所用耳！」桓公面有慚色，謂屈完曰：「大夫誠楚之良也！寡人願與汝國修先君之好如何？」屈完對曰：「君惠徼福於敝邑之社稷，辱收寡君於同盟，寡君其敢自外？請與君定盟可乎？」桓公曰：「可。」是晚留屈完宿於營中，設宴款待。
　　次日，立壇於召陵，桓公執牛耳為主盟，管仲為司盟。屈完稱楚君之命，同立載書：「自今以後，世通盟好。」桓公先歃，七國與屈完以次受歃。禮畢，屈完再拜致謝。管仲私與屈完言，請放聃伯還鄭。屈完亦代蔡侯謝罪。兩下各許諾。管仲下令班師。途中鮑叔牙問於管仲曰：「楚之罪，僭號為大。吾子以包茅為辭，吾所未解。」管仲對曰：「楚僭號已三世矣，我是以擯之，同於蠻夷。倘責其革號，楚肯俛首而聽我乎？若其不聽，勢必交兵，兵端一開，彼此報復，其禍非數年不解，南北從此騷然矣。吾以包茅為辭，使彼易於共命。苟有服罪之名，亦足以誇耀諸侯，還報天子，不愈於兵連禍結，無已時乎？」鮑叔牙嗟嘆不已。胡曾先生有詩曰：
　　　　楚王南海目無周，仲父當年善運籌。不用寸兵成款約，千秋伯業誦齊侯。
又髯翁有詩譏桓仲苟且結局，無害於楚，所以齊兵退後，楚兵犯侵中原如故，桓仲不能再興伐楚之師矣。詩云。
　　　　南望躊躇數十年，遠交近合各紛然。大聲罪狀謀方壯，直革淫名局始全。昭廟孤魂終負痛，江黃義舉但貽愆。不知一歃成何事，依舊中原戰血鮮！
　　陳大夫轅濤塗聞班師之令，與鄭大夫申侯商議曰：「師若取道於陳鄭，糧食衣屨，所費不貲，國必甚病。不若東循海道而歸，使徐莒承供給之勞，吾二國可以少安。」申侯曰：「善，子試言之。」濤塗言於桓公曰：「君北伐戎，南伐楚，若以諸侯之眾，觀兵於東夷，東方諸侯，畏君之威，敢不奉朝請乎？」桓公曰：「大夫之言是也。」少頃，申侯請見，桓公召入。申侯進曰：「臣聞『師不踰時』，懼勞民也。今自春徂夏，霜露風雨，師力疲疾。若取道於陳鄭，糧食衣屨，取之猶外府也。若出於東方，倘東夷梗路，恐不堪戰，將若之何？濤塗自恤其國，非善計也。君其察之！」桓公曰：「微大夫之言，幾誤吾事！」乃命執濤塗於軍，使鄭伯以虎牢之地，賞申侯之功。因使申侯大其城邑，為南北藩蔽。鄭伯雖然從命，自此心中有不樂之意。陳侯遣使納賂，再三請罪，桓公乃赦濤塗。諸侯各歸本國。桓公以管仲功高，乃奪大夫伯氏之駢邑三百戶，以益其封焉。
　　楚王見諸侯兵退，不欲貢茅。屈完曰：「不可以失信於齊！且楚惟絕周，故使齊得私之以為重。若假此以自通於周，則我與齊共之矣。」楚王曰：「奈二王何：」屈完曰：「不序爵，但稱遠臣某可也。」楚王從之。即使屈完為使，賷菁茅十車，加以金帛，貢獻天子。周惠王大喜曰：「楚不共職久矣。今效順如此，殆先王之靈乎？」乃告於文武之廟，因以胙賜楚。謂屈完曰：「鎮爾南方，毋侵中國！」屈完再拜稽首而退。屈完方去後，齊桓公遣隰朋隨至，以服楚告。惠王待隰朋有加禮。隰朋因請見世子，惠王便有不樂之色。乃使次子帶與世子鄭，一同出見。隰朋微窺惠王神色，似有倉皇無主之意。隰朋自周歸，謂桓公曰：「周將亂矣！」桓公曰：「何故？」隰朋曰：「周王長子名鄭，先皇后姜氏所生，已正位東宮矣。姜後薨，次妃陳媯有寵，立為繼後，有子名帶。帶善於趨奉，周王愛之，呼為太叔。遂欲廢世子而立帶。臣觀其神色倉皇，必然此事在心故也。恐《小弁》之事，復見於今日！君為盟主，不可不圖。」桓公乃召管仲謀之。管仲對曰：「臣有一計，可以定周。」桓公曰：「仲父計將安出？」管仲對曰：「世子危疑，其黨孤也。君今具表周王，言：『諸侯願見世子，請世子出會諸侯。』世子一出，君臣之分已定，王雖欲廢立，亦難行矣。」桓公曰：「善。」乃傳檄諸侯，以明年夏月會於首止。再遣隰朋如周，言：「諸侯願見世子，以申尊王之情。」周惠王本不欲子鄭出會，因齊勢強大，且名正言順，難以辭之，只得許諾。隰朋歸報。
　　至次年春，桓公遣陳敬仲先至首止，築官以待世子駕臨。夏五月，齊、宋、魯、陳、衛、鄭、許、曹八國諸侯，並集首止。世子鄭亦至，停駕於行宮。桓公率諸侯起居，子鄭再三謙讓，欲以賓主之禮相見。桓公曰：「小白等忝在藩室，見世子如見王也，敢不稽首！」子鄭謝曰：「諸君且休矣。」是夜，子鄭使人邀桓公至於行宮，訴以太叔帶謀欲奪位之事。桓公曰：「小白當與諸臣立盟，共戴世子，世子勿憂也！」子鄭感謝不已，遂留於行宮。諸侯亦不敢歸國，各就館舍，輪番進獻酒食，及犒勞輿從之屬。子鄭恐久勞諸國，便欲辭歸京師。桓公曰：「所以願與世子留連者，欲使天王知吾等愛戴世子，不忍相舍之意，所以杜其邪謀也。方今夏月大暑，稍俟秋涼，當送駕還朝耳。」遂預擇盟期，用秋八月之吉。
　　卻說周惠王見世子鄭久不還轅，知是齊侯推戴，心中不悅。更兼惠後與叔帶朝夕在傍，將言語浸潤惠王。太宰周公孔來見，謂之曰：「齊侯名雖伐楚，其實不能有加於楚。今楚人貢獻效順，大非昔比，未見楚之不如齊也。齊又率諸侯擁留世子，不知何意，將置朕於何地！朕欲煩太宰通一密信於鄭伯，使鄭伯棄齊從楚，因為孤致意楚君，努力事周，無負朕意！」宰孔奏曰：「楚之效順，亦齊力也。王奈何棄久暱之伯舅，而就乍附之蠻夷乎？」惠王曰：「鄭伯不離，諸侯不散，能保齊之無異謀乎？朕志決矣，太宰無辭。」宰孔不敢復言。惠王乃為璽書一通，封函甚固，密授宰孔。宰孔不知書中何語，只得使人星夜達於鄭伯。鄭文公啟函讀之，言：「子鄭違背父命，植黨樹私，不堪為嗣。朕意在次子帶也。叔父若能舍齊從楚，共輔少子，朕願委國以聽！」鄭伯喜曰：「吾先公武莊，世為王卿士，領袖諸侯，不意中絕，夷於小國。厲公又有納王之勞，未蒙召用。今王命獨臨於我，政將及焉，諸大夫可以賀我矣。」大夫孔叔諫曰：「齊以我故，勤兵於楚。今乃反齊事楚，是悖德也。況翼戴世子，天下大義，君不可以獨異。」鄭伯曰：「從霸何如從王？且王意不在世子，孤何愛焉！」孔叔曰：「周之主祀，惟嫡與長。幽王之愛伯服，桓王之愛子克，莊王之愛子頹，皆君所知也。人心不附，身死無成。君不惟大義是從，而乃蹈五大夫之覆轍乎？後必悔之！」大夫申侯曰：「天子所命，誰敢違之？若從齊盟，是棄王命也。我去，諸侯必疑，疑則必散，盟未必成。且世子有外黨，太叔亦有內黨，二子成敗，事未可知。不如且歸，以觀其變。」鄭文公乃從申侯之言，託言國中有事，不辭而行。
　　齊桓公聞鄭伯逃去，大怒，便欲奉世子以討鄭。管仲進曰：「鄭與周接壤，此必周有人誘之。一人去留，不足以阻大計。且盟期已及，俟成盟而後圖之。」桓公曰：「善。」於是即首止舊壇，歃血為盟。齊、宋、魯、陳、衛、許、曹，共是七國諸侯。世子鄭臨之，不與歃，示諸侯不敢與世子敵也。盟詞曰：「凡我同盟，共翼王儲，匡靖王室。有背盟者，神明殛之！」事畢，世子鄭降階揖謝曰：「諸君以先王之靈，不忘周室，暱就寡人，自文武以下，咸嘉賴之！況寡人其敢忘諸君之賜？」諸侯皆降拜稽首。次日，世子鄭欲歸，各國各具車徒護送。齊桓公同衛侯親自送出衛境，世子鄭垂淚而別。史官有詩讚云：
　　　　君王溺愛冢嗣危，鄭伯甘將大義違。首止一盟儲位定，綱常賴此免凌夷。
鄭文公聞諸侯會盟，且將討鄭，遂不敢從楚。
　　卻說楚成王聞鄭不與首止之盟，喜曰：「吾得鄭矣！」遂遣使通於申侯，欲與鄭修好。原來申侯先曾仕楚，有口才，貪而善媚，楚文王甚寵信之。及文王臨終之時，恐後人不能容他，贈以白璧，使投奔他國避禍。申侯奔鄭，事厲公於櫟，厲公復寵信如在楚時。及厲公復國，遂為大夫。楚臣俱與申侯有舊，所以今日打通這個關節，要申侯從中慫恿，背齊事楚。申侯密言於鄭伯，言：「非楚不能敵齊，況王命乎？不然，齊楚二國，皆將仇鄭，鄭不支矣。」鄭文公惑其言，乃陰遣申侯輸款於楚。周惠王二十六年，齊桓公率同盟諸侯伐鄭，圍新密。時申侯尚在楚，言於楚成王曰：「鄭所以願歸宇下者，正謂惟楚足以抗齊也。王不救鄭，臣無辭以復命矣。」楚王謀於群臣。令尹子文進曰：「召陵之役，許穆公卒於軍中，齊所憐也。許事齊最勤，王若加兵於許，諸侯必救，則鄭圍自解矣。」楚王從之，乃親將伐許，亦圍許城。諸侯聞許被圍，果去鄭而救許，楚師遂退。申侯歸鄭，自以為有全鄭之功，揚揚得意，滿望加封。鄭伯以虎牢之役，謂申侯已過分，不加爵賞。申侯口中不免有怨望之言。明年春，齊桓公復率師伐鄭。陳大夫轅濤塗，自伐楚歸時，與申侯有隙，乃為書致孔叔曰：
　　　　申侯前以國媚齊，獨擅虎牢之賞。今又以國媚楚，使子之君，負德背義，自召干戈，禍及民社。必殺申侯，齊兵可不戰而罷。
　　孔叔以書呈於鄭文公。鄭伯為前日不聽孔叔之言，逃歸不盟，以致齊兵兩次至鄭，心懷愧悔，亦歸咎於申侯。乃召申侯責之曰：「汝言惟楚能抗齊。今齊兵屢至，楚救安在？」申侯方欲措辯，鄭伯喝教武士推出斬之。函其首，使孔叔獻於齊軍曰：「寡君昔者誤聽申侯之言，不終君好。今謹行誅，使下臣請罪於幕下，惟君侯赦宥之！」齊侯素知孔叔之賢，乃許鄭平。遂會諸侯於寧母。鄭文公終以王命為疑，不敢公然赴會，使其世子華代行，至寧母聽命。
　　子華與弟子臧，皆嫡夫人所出。夫人初有寵，故立華為世子。後復立兩夫人，皆有子。嫡夫人寵漸衰，未幾病死。又有南燕姞氏之女，為媵於鄭宮，向未進御。一夕，夢一偉丈夫，手持蘭草謂女曰：「餘為伯儵，乃爾祖也。今以國香贈爾為子，以昌爾國。」遂以蘭授之。及覺，滿室皆香，且言其夢。同伴嘲之曰：「當生貴子。」是日，鄭文公入宮，見此女而悅之。左右皆相顧而笑。文公問其故，乃以夢對。文公曰：「此佳兆也，寡人為汝成之。」遂命採蘭蕊佩之，曰：「以此為符。」夜召幸之，有娠，生子名之曰蘭。此女亦漸有寵，謂之燕姞。世子華見其父多寵，恐他日有廢立之事。乃私謀之於叔詹。叔詹曰：「得失有命，子亦行孝而已。」又謀之於孔叔，孔叔亦勸之以盡孝。子華不悅而去。子臧性好奇詭，聚鷸羽以為冠，師叔曰：「此非禮之服，願公子勿服。」子臧惡其直言，訴於其兄。故子華與叔詹、孔叔、師叔三大夫，心中俱有芥蒂。
　　至是，鄭伯使子華代行赴會，子華慮齊侯見怪，不願往。叔詹促之使速行。子華心中益恨，思為自全之術。既見齊桓公，請屏去左右，然後言曰：「鄭國之政，皆聽於洩氏、孔氏、子人氏三族。逃盟之役，三族者實主之。若以君侯之靈，除此三臣，我願以鄭附齊，比於附庸。」桓公曰：「諾。」遂以子華之謀，告於管仲。管仲連聲曰：「不可，不可！諸侯所以服齊者，禮與信也。子奸父命，不可謂禮。以好來而謀亂其國，不可謂信。且臣聞此三族，皆賢大夫，鄭人稱為『三良』。所貴盟主，順人心也。違人自逞，災禍必及。以臣觀之，子華且將不免，君其勿許。」桓公乃謂子華曰：「世子所言，誠國家大事。俟子之君至，當與計之。」子華麵皮發赤，汗流浹背，遂辭歸鄭。管仲惡子華之奸，故洩其語於鄭人。先有人報知鄭伯。比及子華復命，詭言：「齊侯深怪君不親行，不肯許成，不如從楚。」鄭伯大喝曰：「逆子幾賣吾國，尚敢謬說耶？」叱左右將子華囚禁於幽室之中。子華穴牆謀遁，鄭伯殺之，果如管仲所料。公子臧奔宋，鄭伯使人追殺之於途中。鄭伯感齊不聽子華之德，再遣孔叔如齊致謝，並乞受盟。胡曾先生詠史詩曰：
　　　　鄭用「三良」似屋楹，一朝楹撤屋難撐。子華奸命思專國，身死徒留不孝名。
此周惠王二十二年事也。
　　是冬，周惠王疾篤。王世子鄭恐惠後有變，先遣下士王子虎告難於齊。未幾，惠王崩。子鄭與周公孔召伯廖商議，且不發喪，星夜遣人密報於王子虎。王子虎言於齊侯，乃大合諸侯於洮。鄭文公亦親來受盟。同歃者，齊、宋、魯、衛、陳、鄭、曹、許，共八國諸侯，各各修表，遣其大夫如周。那幾位大夫：齊大夫隰朋，宋大夫華秀老，魯大夫公孫敖，衛大夫寧速，陳大夫轅選，鄭大夫子人師，曹大夫公子戊，許大夫百佗。八國大夫連轂而至，羽儀甚盛，假以問安為名，集於王城之外。王子虎先驅報信，王世子鄭使召伯廖問勞，然後發喪。諸大夫固請謁見新王，周召二公奉子鄭主喪，諸大夫假便宜，稱君命以弔。遂公請王世子嗣位，百官朝賀，是為襄王。惠後與叔帶暗暗叫苦，不敢復萌異志矣。襄王乃以明年改元，傳諭各國。
　　襄王元年，春祭畢。命宰周公孔賜胙於齊，以彰翼戴之功。齊桓公先期聞信，復大合諸侯於葵邱。時齊桓公在路上，偶與管仲論及周事。管仲曰：「周室嫡庶不分，幾至禍亂。今君儲位尚虛，亦宜早建，以杜後患。」桓公曰：「寡人六子，皆庶出也，以長則無虧，以賢則昭。長衛姬事寡人最久，寡人已許之立無虧矣。易牙豎貂二人，亦屢屢言之。寡人愛昭之賢，意尚未決。今決之於仲父。」管仲知易牙豎貂二人奸佞，且素得寵於長衛姬，恐無虧異日為君，內外合黨，必亂國政。公子昭，鄭姬所出，鄭方受盟，假此又可結好。乃對曰：「欲嗣伯業，非賢不可。君既知昭之賢，立之可也。」桓公曰：「恐無虧挾長來爭，奈何！」管仲曰：「周王之位，待君而定。今番會盟，君試擇諸侯中之最賢者，以昭托之，又何患焉？」桓公點首。比至葵邱，諸侯畢集，宰周公孔亦到，各就館舍。時宋桓公御說薨，世子茲父，讓國於公子目夷，目夷不受，茲父即位，是為襄公。襄公遵盟主之命，雖在新喪，不敢不至，乃墨衰赴會。管仲謂桓公曰：「宋子有讓國之美，可謂賢矣！且墨衰赴會，其事齊甚恭。儲貳之事，可以托之。」桓公從其言，即命管仲私詣宋襄公館舍，致齊侯之意。襄公親自來見齊侯。齊侯握其手，諄諄以公子昭囑之：「異日仗君主持，使主社稷。」襄公愧謝不敢當，然心感齊侯相托之意，已心許之矣。
　　至會日，衣冠濟濟，環珮鏘鏘。諸侯先讓天使升壇，然後以次而升。壇上設有天王虛位，諸侯北面拜稽，如朝覲之儀，然後各就位次。宰周公孔捧胙東向而立，傳新王之命曰：「天子有事於文武，使孔賜位舅胙。」齊侯將下階拜受。宰孔止之曰：「天子有後命：以伯舅耋老，加勞，賜一級，無下拜。」桓公欲從之，管仲從旁進曰：「君雖謙，臣不可以不敬。」桓公乃對曰：「天威不違顏咫尺，小白敢貪王命，而廢臣職乎？」疾趨下階，再拜稽首，然後登堂受胙。諸侯皆服齊之有禮。桓公因諸侯未散，復申盟好，頌周《五禁》曰：「毋壅泉，毋遏糴，毋易樹子，毋以妾為妻，毋以婦人與國事。」誓曰：「凡我同盟，言歸於好。」但以載書，加於牲上，使人宣讀，不復殺牲歃血，諸侯無不信服。髯翁有詩云：
　　　　紛紛疑叛說春秋，攘楚尊周握勝籌。不是桓公功業盛，誰能不歃信諸侯？
　　盟事已畢，桓公忽謂宰孔曰：「寡人聞三代有封禪之事，其典何如？可得聞乎？」宰孔曰：「古者封泰山，禪梁父。封泰山者，築土為壇，金泥玉簡以祭天，報天之功。天處高，故崇其土以象高也。禪梁父者，掃地而祭，以象地之卑。以蒲為車，葅稭為藉，祭而掩之，所以報地。三代受命而興，獲祐於天地，故隆此美報也。」桓公曰：「夏都於安邑，商都於毫，周都於豐鎬。泰山樑父，去都城甚遠，猶且封之禪之。今二山在寡人之封內，寡人慾徼寵天王，舉此曠典，諸君以為何如？」宰孔視桓公足高氣揚，似有矜高之色，乃應曰：「君以為可，誰敢曰不可！」桓公曰：「俟明日更與諸君議之。」諸侯皆散。
　　宰孔私詣管仲曰：「夫封禪之事，非諸侯所宜言也。仲父不能發一言諫止乎？」管仲曰：「吾君好勝，可以隱奪，難以正格也。夷吾今且言之矣。」乃夜造桓公之前，問曰：「君欲封禪，信乎？」桓公曰：「何為不信？」管仲曰：「古者封禪，自無懷氏至於周成王，可考者七十二家，皆以受命，然後得封。」桓公艴然曰：「寡人南伐楚，至於召陵；北伐山戎，刜令支，斬孤竹；西涉流沙，至於太行；諸侯莫余違也。寡人兵車之會三，衣裳之會六，九合諸侯，一匡天下，雖三代受命，何以過於此？封泰山，禪梁父，以示子孫，不亦可乎？」管仲曰：「古之受命者，先有禎祥示徵，然後備物而封，其典甚隆備也。鄗上之嘉黍，北里之嘉禾，所以為盛。江淮之間，一茅三脊，謂之『靈茅』，王者受命則生焉，所以為藉。東海致比目之魚，西海致比翼之鳥，祥瑞之物，有不召而致者，十有五焉。以書史冊，為子孫榮。今鳳凰麒麟不來，而鴟鴞數至；嘉禾不生，而蓬蒿繁植；如此而欲行封禪，恐列國有識者必歸笑於君矣！」桓公嘿然。明日，遂不言封禪之事。
　　桓公既歸，自謂功高無比，益治宮室，務為壯麗。凡乘輿服御之制，比於王者，國人頗議其僭。管仲乃於府中築臺三層，號為「三歸之臺」。言民人歸，諸侯歸，四夷歸也。又樹塞門，以蔽內外。設反坫，以待列國之使臣。鮑叔牙疑其事，問曰：「君奢亦奢，君僭亦僭，毋乃不可乎？」管仲曰：「夫人主不惜勤勞，以成功業，亦圖一日之快意為樂耳。若以禮繩之，彼將苦而生怠。吾之所以為此，亦聊為吾君分謗也。」鮑叔口雖唯唯，心中不以為然。
　　話分兩頭。卻說周太宰孔自葵邱辭歸，於中途遇見晉獻公亦來赴會。宰孔曰：「會已撤矣。」獻公頓足恨曰：「敝邑遼遠，不及觀衣裳之盛，何無緣也？」宰孔曰：「君不必恨。今者齊侯自恃功高，有驕人之意。夫月滿則虧，水滿則溢，齊之虧且溢，可立而待，不會亦何傷乎？」獻公乃回轅西向。於路得疾，回至晉國而薨，晉乃大亂。欲知晉亂始末，且看下回分解。
