
　　話說晉兵追齊侯，行四百五十里，至一地，名袁婁，安營下寨，打點攻城。齊頃公心慌，集諸臣問計。國佐進曰：「臣請以紀侯之甗及玉磬，行賂於晉，而請與晉平﹔魯衛二國，則以侵地還之。」頃公曰：「如卿所言，寡人之情已盡矣。再若不從，惟有戰耳！」國佐領命，捧著紀甗玉磬二物，逕造晉軍。先見韓厥，致齊侯之意。韓厥曰：「魯衛以齊之侵削無已，故寡君憐而拯之﹔寡君則何仇於齊乎？」國佐答曰：「佐願言於寡君，返魯衛之侵地如何？」韓厥曰：「有中軍主帥在，厥不敢專。」韓厥引國佐來見郤克，克盛怒以待之，國佐辭氣俱恭。郤克曰：「汝國亡在旦夕，尚以巧言緩我耶？倘真心請平，只依我兩件事。」國佐曰：「敢問何事？」郤克曰：「一來，要蕭君同叔之女為質於晉﹔二來，必使齊封內壟畝盡改為東西行。萬一齊異日背盟，殺汝質，伐汝國，車馬從西至東，可直達也。」國佐勃然發怒曰：「元帥差矣！蕭君之女非他，乃寡君之母，以齊晉匹敵言之，猶晉君之母也。那有國母為質人國的道理？至於壟畝縱橫，皆順其地勢之自然，若惟晉改易，與失國何異？元帥以此相難，想不允和議了。」郤克曰：「便不允汝和，汝奈我何？」國佐曰：「元帥勿欺齊太甚也！齊雖褊小，其賦千乘﹔諸臣私賦，不下數百。今偶一挫衂，未及大虧。元帥必不允從，請收合殘兵，與元帥決戰於城下！一戰不勝，尚可再戰，再戰不勝，尚可三戰，若三戰俱敗，舉齊國皆晉所有，何必質母東畝為哉？佐從此辭矣！」委甗磬於地，朝上一揖，昂然出營去了。
　　季孫行父與孫良夫在幕後聞其言，出謂郤克曰：「齊恨我深矣，必將致死於我。兵無常勝，不如從之。」郤克曰：「齊使已去，奈何？」行父曰：「可追而還也。」乃使良馬駕車，追及十里之外，強拉國佐，復轉至晉營。郤克使與季孫行父孫良夫相見，乃曰：「克恐不勝其事，以獲罪於寡君，故不敢輕諾。今魯衛大夫合辭以請，克不能違也，克聽子矣。」國佐曰：「元帥已俯從敝邑之請，願同盟為信。齊認朝晉，且反魯衛之侵地。晉認退師，秋毫無犯。各立誓書。」郤克命取牲血共歃，訂盟而別。釋放逢丑父復歸於齊。齊頃公進逢丑父為上卿。晉、魯、衛、曹之師，皆歸本國。宋儒論此盟，謂郤克恃勝而驕，出令不恭，致觸國佐之怒，雖取成而還，殊不足以服齊人之心也。
　　晉師歸獻齊捷，景公嘉戰鞍之功，郤克等皆益地。復作新上中下三軍：以韓厥為新軍元帥，趙括佐之﹔鞏朔為新上軍元帥，韓穿佐之﹔荀騅為新下軍元帥，趙旃佐之，爵皆為卿。自是晉有六軍，復興伯業。司寇屠岸賈見趙氏復盛，忌之益深。日夜搜趙氏之短，譖於景公。又厚結欒郤二家，以為己援。此事且擱過一邊，表白在後。
　　齊頃公恥其兵敗，弔死問喪，恤民修政，志欲報仇。晉君臣恐齊侵伐，復失伯業，乃託言齊國恭順可嘉，使各國仍還其所侵之地。自此諸侯以晉無信義，漸漸離心。此是後話。
　　且說陳夏姬嫁連尹襄老，未及一年，襄老從軍於邲，夏姬遂與其子黑要烝淫。及襄老戰死，黑要戀夏姬之色，不往求屍，國人頗有議論。夏姬以為恥，欲借迎屍之名，謀歸鄭國。申公屈巫遂賂其左右，使傳語於夏姬曰：「申公相慕甚切，若夫人朝歸鄭國，申公晚即來聘矣。」又使人謂鄭襄公曰：「姬欲歸宗國，盍往迎之？」鄭襄公果然遣使來迎夏姬。楚莊王問於諸大夫曰：「鄭人迎夏姬何意？」屈巫獨對曰：「姬欲收葬襄老之屍，鄭人任其事，以為可得，故使姬往迎之耳。」莊王曰：「屍在晉，鄭安從得之？」屈巫對曰：「荀罃者，荀首之愛子也。罃為楚囚，首念其子甚切。今首新佐中軍，而與鄭大夫皇戍素相交厚，其必借鄭皇戍居間，使講解於楚，而以王子及襄老之屍，交易荀罃。鄭君以邲之戰，懼晉行討，亦將藉此以獻媚於晉，此真情無疑矣。」話猶未畢，夏姬入朝辭楚王，奏聞歸鄭之故。言下淚珠如雨，曰：「若不得屍，妾誓不反楚！」楚莊王憐而許之。夏姬方行，屈巫遂致書於鄭襄公，求聘夏姬為內子。襄公不知莊王及公子嬰齊欲娶前因，以屈巫方重用於楚，欲結為姻親，乃受其聘幣，楚人無知之者。屈巫復使人至晉，通信於荀首，教他將二屍易荀罃於楚，以實其言。荀首致書皇戍，求為居間說合。莊王欲得其子公子穀臣之屍，乃歸荀罃於晉，晉亦以二屍畀楚。楚人信屈巫之言為實，不疑其有他故也。及晉師伐齊，齊頃公請救於楚，值楚新喪，未即發兵。後聞齊師大敗，國佐已及晉盟，楚共王曰：「齊之從晉，為楚失救之故，非齊志也。寡人當為齊伐衛魯，以雪鞍恥。誰能為寡人達此意於齊侯者？」申公屈巫應聲曰：「微臣願往！」共王曰：「卿此去經由鄭國，就便約鄭師以冬十月之望，在衛境取齊，即以此期告於齊侯可也。」屈巫領命歸家，託言往新邑收賦，先將家屬及財帛，裝載十餘車，陸續出城。自己乘軺車在後，星馳往鄭，致楚王師期之命。遂與夏姬在館舍成親，二人之樂可知矣！有詩為證：
　　　　佳人原是老妖精，到處偷情舊有名﹔採戰一雙今作配，這迴鏖戰定輸贏。
夏姬枕畔謂屈巫曰：「此事曾稟知楚王否？」屈巫將莊王及公子嬰齊欲娶之事，訴說一遍：「下官為了夫人，費下許多心機，今日得諧魚水，生平願足！下官不敢回楚，明日與夫人別尋安身之處，偕老百年，豈不穩便？」夏姬曰：「原來如此。夫君既不回楚，那使齊之命，如何消繳？」屈巫曰：「我不往齊國去了。方今與楚抗衡，莫如晉國，我與汝適晉可也。」次早，修下表章一通，付與從人，寄復楚王，遂與夏姬同奔晉國。
　　晉景公方以兵敗於楚為恥，聞屈巫之來，喜曰：「此天以此人賜我也！」即日拜為大夫，賜邢地為之采邑。屈巫乃去屈姓以巫為氏，名臣，至今人稱為申公巫臣。巫臣自此安居於晉。楚共王接得巫臣來表，拆而讀之，略云：
　　　　蒙鄭君以夏姬室臣，臣不肖，遂不能辭。恐君王見罪，暫寓晉國。使齊之事，望君王別遣良臣。死罪！死罪！
共王見表大怒，召公子嬰齊公子側使觀之。公子側對曰：「楚晉世仇，今巫臣適晉，是反叛也，不可不討。」公子嬰齊復曰：「黑要烝母，是亦有罪，宜並討之。」共王從其言，乃使公子嬰齊領兵抄沒巫臣之族，使公子側領兵擒黑要而斬之。兩族家財，盡為二將分得享用。巫臣聞其家族被誅，乃遺書於二將，略云：
　　　　爾以貪讒事君，多殺不辜，余必使爾等疲於道路以死！
嬰齊等祕其書，不使聞於楚王。巫臣為晉畫策，請通好於吳國，因以車戰之法，教導吳人。留其子狐庸仕於吳為行人，使通晉吳之信，往來不絕。自此吳勢日強，兵力日盛，盡奪取楚東方之屬國。壽夢遂僭爵為王。楚邊境被其侵伐，無寧歲矣。後巫臣死，狐庸復屈姓，遂留仕吳，吳用為相國，任以國政。
　　冬十月，楚王拜公子嬰齊為大將，同鄭師伐衛，殘破其郊。因移師侵魯，屯於楊橋之地。仲孫蔑請賂之。乃括國中良匠及織女針女各百人，獻於楚軍，請盟而退。晉亦遣使邀魯侯同伐鄭國，魯成公復從之。周定王二十年，鄭襄公堅薨，世子費嗣位，是為悼公。因與許國爭田界，許君訴於楚，楚共王為許君理直，使人責鄭。鄭悼公怒，乃棄楚從晉。是年，郤克以箭傷失於調養，左臂遂損，乃告老﹔旋卒。欒書代為中軍元帥。明年，楚公子嬰齊帥師伐鄭，欒書救之。
　　時晉景公以齊鄭俱服，頗有矜慢之心，寵用屠岸賈，游獵飲酒，復如靈公之日。趙同趙括與其兄趙嬰齊不睦，誣以淫亂之事，逐之奔齊，景公不能禁止。時梁山無故自崩，壅塞河流，三日不通。景公使太史卜之。屠岸賈行賂於太史，使以「刑罰不中」為言。景公曰：「寡人未常過用刑罰，何為不中？」屠岸賈奏曰：「所謂刑罰不中者，失入失出，皆不中也。趙盾弒靈公於桃園，載在史冊，此不赦之罪，成公不加誅戮，且以國政任之。廷及於今，逆臣子孫，布滿朝中，何以懲戒後人乎？且臣聞趙朔、原、屏等，自恃宗族眾盛，將謀叛逆。樓嬰欲行諫沮，被逐出奔。欒郤二家，畏趙氏之勢，隱忍不言。梁山之崩，天意欲主公聲靈公之冤，正趙氏之罪耳。」景公自戰邲時，已惡同括專橫，遂惑其言。問於韓厥，厥對曰：「桃園之事，與趙盾何與？況趙氏自成季以來，世有大勳於晉。主公奈何聽細人之言，而疑功臣之後乎？」景公意未釋然。復問於欒書郤錡。二人先受岸賈之囑，含糊其詞，不肯替趙氏分辨。景公遂信岸賈之言，以為實然。乃書趙盾之罪於版，付岸賈曰：「汝好處分，勿驚國人！」
　　韓厥知岸賈之謀，夜往下宮，報知趙朔，使預先逃遁。朔曰：「吾父抗先君之誅，遂受惡名。今岸賈奉有君命，必欲見殺，朔何敢避？但吾妻見有身孕，已在臨月，倘生女不必說了，天幸生男，尚可延趙氏之祀。此一點骨血，望將軍委曲保全，朔雖死猶生矣。」韓厥泣曰：「厥受知於宣孟，以有今日，恩同父子。今日自愧力薄，不能斷賊之頭！所命之事，敢不力任？但賊臣蓄憤已久，一時發難，玉石俱焚，厥有力亦無用處。及今未發，何不將公主潛送公宮，脫此大難？後日公子長大，庶有報仇之日也。」朔曰：「謹受教！」二人灑淚而別。
　　趙朔私與莊姬約：「生女當名曰文，若生男當名曰武，文人無用，武可報仇。」獨與門客程嬰言之。莊姬從後門上溫車，程嬰護送，逕入宮中，投其母成夫人去了。夫妻分別之苦，自不必說。
　　比及天明，岸賈自率甲士，圍了下宮。將景公所書罪版，懸於大門，聲言：「奉命討逆。」遂將趙朔、趙同、趙括、趙旃各家老幼男女，盡行誅戮。旃子趙勝，時在邯鄲，獨免﹔後聞變，出奔於宋。當時殺得屍橫堂戶，血浸庭階。簡點人數，單單不見莊姬。岸賈曰：「公主不打緊，但聞懷妊將產，萬一生男，留下逆種，必生後患。」有人報說：「夜半有溫車入宮。」岸賈曰：「此必莊姬也。」即時來奏晉侯，言：「逆臣一門，俱已誅絕，只有公主走入宮中。伏乞主裁！」景公曰：「吾姑乃母夫人所愛，不可問也。」岸賈又奏曰：「公主懷妊將產，萬一生男，留下逆種，異日長大，必然報仇，復有桃園之事，主公不可不慮！」景公曰：「生男則除之。」岸賈乃日夜使人探伺莊姬生產消息。數日後，莊姬果然生下一男。成夫人吩咐宮中，假說生女。屠岸賈不信，欲使家中乳媼入宮驗之。莊姬情慌，與其母成夫人商議，推說所生女已死。此時景公耽於淫樂，國事全託於岸賈，恣其所為。岸賈亦疑所生非女，且未死，乃親率女僕，遍索宮中。莊姬乃將孤兒置於褲中，對天祝告曰：「天若滅絕趙宗，兒當啼﹔若趙氏還有一脈之延，兒則無聲。」及女僕牽出莊姬，搜其宮，一無所見，褲中絕不聞啼號之聲。岸賈當時雖然出宮去了，心中到底狐疑。或言：「孤兒已寄出宮門去了。」岸賈遂懸賞於門：「有人首告孤兒真信，與之千金﹔知情不言，與窩藏反賊一例，全家處斬。」又吩咐宮門上出入盤詰。
　　卻說趙盾有兩個心腹門客，一個是公孫杵臼，一個是程嬰。先前聞屠岸賈圍了下宮，公孫杵臼約程嬰同赴其難。嬰曰：「彼假託君命，佈詞討賊，我等與之俱死，何益於趙氏？」杵臼曰：「明知無益。但恩主有難，不敢逃死耳！」嬰曰：「姬氏有孕，若男也，吾與爾共奉之﹔不幸生女，死猶未晚。」及聞莊姬生女，杵臼泣曰：「天果絕趙乎！」程嬰曰：「未可信也，吾當察之。」乃厚賂宮人，使通信於莊姬。莊姬知程嬰忠義，密書一「武」字遞出。程嬰私喜曰：「公主果生男矣！」及岸賈搜索宮中不得，程嬰謂杵臼曰：「趙氏孤在宮中，索之不得，此天幸也！但可瞞過一時耳。後日事洩，屠賊又將搜索。必須用計，偷出宮門，藏於遠地，方保無虞。」杵臼沉吟了半日，問嬰曰：「立孤與死難，二者孰難？」嬰曰：「死易耳，立孤難也。」杵臼曰：「子任其難，我任其易，何如？」嬰曰：「計將安出？」杵臼曰：「誠得他人嬰兒詐稱趙孤，吾抱往首陽山中，汝當出首，說孤兒藏處。屠賊得偽孤，則真孤可免矣。」程嬰曰：「嬰兒易得也。必須竊得真孤出宮，方可保全。」杵臼曰：「諸將中惟韓厥受趙氏恩最深，可以竊孤之事託之。」程嬰曰：「吾新生一兒，與孤兒誕期相近，可以代之。然子既有藏孤之罪，必當並誅，子先我而死，我心何忍？」因泣下不止。杵臼怒曰：「此大事，亦美事，何以泣為？」嬰乃收淚而去。夜半，抱其子付於杵臼之手。即往見韓厥，先以「武」字示之，然後言及杵臼之謀。韓厥曰：「姬氏方有疾，命我求醫。汝若哄得屠賊親往首陽山，吾自有出孤之計。」程嬰乃揚言於眾曰：「屠司寇欲得趙孤乎，曷為索之宮中？」屠氏門客聞之，問曰：「汝知趙氏孤所在乎？」嬰曰：「果與我千金，當告汝。」門客引見岸賈，岸賈叩其姓氏。對曰：「程氏名嬰，與公孫杵臼同事趙氏。公主生下孤兒，即遣婦人抱出宮門，託吾兩人藏匿。嬰恐日後事露，有人出首，彼獲千金之賞，我受全家之戮，是以告之。」岸賈曰：「孤在何處？」嬰曰：「請屏左右，乃敢言。」岸賈即命左右退避。嬰告曰：「在首陽山深處，急往可得，不久當奔秦國矣。然須大夫自往。他人多與趙氏有舊，勿輕托也。」岸賈曰：「汝但隨吾往，實則重賞，虛則死罪。」嬰曰：「吾亦自山中來此，腹餒甚，幸賜一飯。」岸賈與之酒食。嬰食畢，又催岸賈速行。岸賈自率家甲三千，使程嬰前導，徑往首陽山。紆回數里，路極幽僻，見臨溪有草莊數間，柴門雙掩。嬰指曰：「此即杵臼孤兒處也。」嬰先叩門，杵臼出迎，見甲士甚眾，為倉皇走匿之狀。嬰喝曰：「汝勿走，司寇已知孤兒在此，親自來取，速速獻出可也。」言未畢，甲士縛杵臼來見岸賈。岸賈問：「孤兒何在？」杵臼賴曰：「無有。」岸賈命搜其家，見壁室有鎖甚固。甲士去鎖，入其室，室頗暗。彷彿竹床之上，聞有小兒驚啼之聲。抱之以出，錦繃繡褓，儼如貴家兒。杵臼一見，即欲奪之，被縛不得前。乃大罵曰：「小人哉，程嬰也！昔下宮之難，我約汝同死，汝說：『公主有孕，若死，誰作保孤之人！』今公主將孤兒付我二人，匿於此山，汝與我同謀做事﹔卻又貪了千金之賞，私行出首。我死不足惜，何以報趙宣孟之恩乎？」千小人，萬小人，罵一個不住。程嬰羞慙滿面，謂岸賈曰：「何不殺之？」岸賈喝令：「將公孫杵臼斬首！」自取孤兒擲之於地，一聲啼哭，化為肉餅，哀哉！髯翁有詩雲：
　　　　一線宮中趙氏危，寧將血胤代孤兒。屠奸縱有彌天網，誰料公孫已售欺？
　　屠岸賈起身往首陽山擒捉孤兒，城中那一處不傳遍，也有替屠家歡喜的，也有替趙家嘆息的，那宮門盤詰，就怠慢了。韓厥卻教心腹門客，假作草澤醫人，入宮看病，將程嬰所傳「武」字，粘於藥囊之上。莊姬看見，已會其意。診脈已畢，講幾句胎前產後的套語。莊姬見左右宮人，俱是心腹，即以孤兒裹置藥囊之中。那孩子啼哭起來，莊姬手撫藥囊祝曰：「趙武，趙武！我一門百口冤讎，在你一點血泡身上，出宮之時，切莫啼哭！」吩咐已畢，孤兒啼聲頓止，走出宮門，亦無人盤問。韓厥得了孤兒，如獲至寶，藏於深室，使乳婦育之，雖家人亦無知其事者。
　　屠岸賈回府，將千金賞賜程嬰。程嬰辭不願賞。岸賈曰：「汝原為邀賞出首，如何又辭？」程嬰曰：「小人為趙氏門客已久，今殺孤兒以自脫，已屬非義，況敢利多金乎？倘念小人微勞，願以此金收葬趙氏一門之屍，亦表小人門下之情於萬一也。」岸賈大喜曰：「子真信義之士也！趙氏遺屍，聽汝收取不禁。即以此金為汝營葬之資。」程嬰乃拜而受之。盡收各家骸骨，棺木盛殮，分別葬於趙盾墓側。事畢，復往謝岸賈。岸賈欲留用之，嬰流涕言曰：「小人一時貪生怕死，作此不義之事，無面目復見晉人，從此將餬口遠方矣。」程嬰辭了岸賈，往見韓厥。厥將乳婦及孤兒交付程嬰。嬰撫為己子，攜之潛入盂山藏匿。後人因名其山日藏山，以藏孤得名也。
　　後三年，晉景公游於新田，見其土沃水甘，因遷其國，謂之新絳。以故都為故絳。百官朝賀，景公設宴於內宮，款待群臣。日色過晡，左右將治燭。忽然怪風一陣，捲入堂中，寒氣逼人，在座者無不驚顫。須臾，風過，景公獨見一蓬頭大鬼，身長丈餘，披發及地，自戶外而入，攘臂大罵曰：「天乎！我子孫何罪，而汝殺之？我已訴聞於上帝，來取汝命！」言畢，將銅錘來打景公。景公大叫：「群臣救我！」拔佩劍欲斬其鬼，誤劈自己之指。群臣不知為何，慌忙搶劍。景公口吐鮮血，悶倒在地，不省人事。未知性命如何，且看下回分解。
