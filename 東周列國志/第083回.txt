
　　話說衛莊公蒯瞶因府藏寶貨俱被出公輒取去，謀於渾良夫。良夫曰：「太了疾與亡君，皆君之子，君何不以擇嗣召之？亡君若歸，器可得也。」有小豎聞其語，私告於太子疾。疾使壯士數人，載豭從己，乘間劫莊公，使歃血立誓，勿召亡君，且必殺渾良夫。莊公曰：「勿召輒易耳。業與良夫有盟在前，免其三死，奈何？」太子疾曰：「請俟四罪，然後殺之。」莊公許諾。未幾，莊公新造虎幕，召諸大夫落成。渾良夫紫衣狐裘而至，袒裘，不釋劍而食。太子疾使力士牽良夫以退。良夫曰：「臣何罪？」太子疾數之曰：「臣見君有常服，侍食必釋劍。爾紫衣，一罪也﹔狐裘，二罪也﹔不釋劍，三罪也。」良夫呼曰：「有盟免三死！」疾曰：「亡君以子拒父，大逆不孝，汝欲召之，非四罪乎？」良夫不能答，俯首受刑。他日，莊公夢厲鬼被髮北面而譟曰：「余為渾良夫，叫天無辜！」莊公覺，使卜大夫胥彌赦占之，曰：「不害也。」既辭出，謂人曰：「冤鬼為厲，身死國危，兆已見矣。」遂逃奔宋。蒯瞶立二年，晉怒其不朝，上卿趙鞅帥師伐衛。衛人逐莊公，莊公奔戎國，戎人殺之，並殺太子疾。國人立公子般師。齊陳恆帥師救衛，執般師立公子起。衛大夫石圃逐起，復迎出公輒為君。輒既復國，逐石圃。諸大夫不睦於輒，逐輒奔越。國人立公子默，是為悼公。自是衛臣服於晉，國益微弱，依趙氏。此段話擱過不提。
　　再說白公勝自歸楚國，每念鄭人殺父之仇，思以報之。只為伍子胥是白公勝的恩人，子胥前已赦鄭，況鄭服事昭王，不敢失禮，故勝含忍不言。及昭王已薨，令尹子西，司馬子期，奉越女之子章即位，是為惠王。白公勝自以故太子之後，冀子西召己，同秉楚政。子西竟不召，又不加祿，心懷怏怏。及聞子胥已死，曰：「報鄭此其時矣！」使人請於子西曰：「鄭人肆毒於先太子，令尹所知也。父仇不報，無以為人，令尹倘哀先太子之無辜，發一旅以聲鄭罪，勝願為前驅，死無所恨！」子西辭曰：「新王方立，楚國未定，子姑待我。」白公勝乃託言備吳，使心腹家臣石乞，築城練兵，盛為戰具。復請於子西，願以私卒為先鋒，伐鄭。子西許之。尚未出師，晉趙鞅以兵伐鄭，鄭請救於楚。子西帥師救鄭，晉兵乃退，子西與鄭定盟班師。白公怒曰：「不伐鄭而救鄭，令尹欺我甚矣！當先殺令尹，然後伐鄭。」召其宗人白善於澧陽。善曰：「從子而亂其國，則不忠於君﹔背子而發其私，則不仁於族。」遂棄祿，築圃灌園終其身。楚人因名其圃曰：「白善將軍藥圃。」白公聞白善不來，怒曰：「我無白善，遂不能殺令尹耶？」即召石乞議曰：「令尹與司馬各用五百人，足以當之否？」石乞曰：「未足也。市南有勇士熊宜僚者，若得此人，可當五百人之用。」白公乃同石乞造於市南，見熊宜僚。宜僚大驚曰：「王孫貴人，奈何屈身至此？」白公曰：「某有事，欲與子謀之。」遂告以殺子西之事。宜僚搖首曰：「令尹有功於國，而無仇於僚，僚不敢奉命。」白公怒，拔劍指其喉曰：「不從，先殺汝！」宜僚面不改色，從容對曰：「殺一宜僚，如去螻蟻，何以怒為？」白公乃投劍於地，嘆曰：「子真勇士，吾聊試子耳！」即以車載回，禮為上賓，飲食必共，出入必俱。宜僚感其恩，遂以身許白公。及吳王夫差會黃池時，楚國畏吳之強，戒飭邊人，使修儆備。白公勝託言吳兵將謀襲楚，乃反以兵襲吳邊境，頗有所掠。遂張大其功，只說：「大敗吳師，得其鎧仗兵器若干，欲親至楚庭獻捷，以張國威。」子西不知其計，許之。白公悉出自己甲兵，裝作鹵獲百餘乘，親率壯士千人，押解入朝獻功。惠王登殿受捷，子西子期侍立於旁。白公勝參見已畢，惠王見階下立著兩籌好漢，全身披掛，問：「是何人？」勝答曰：「此乃臣部下將士石乞熊宜僚，伐吳有功者。」遂以手招二人。二人舉步，方欲升階，子期喝曰：「吾王御殿，邊臣只許在下叩頭，不得升階！」石乞熊宜僚那肯聽從，大踏步登階。子期使侍衛阻之。熊宜僚用手一拉，侍衛東倒西歪，二人逕入殿中。石乞拔劍來砍子西，熊宜僚拔劍來砍子期。白公大喝：「眾人何不齊上！」壯士千人，齊執兵器，蜂擁而登。白公幫住惠王，不許轉動。石乞生縛子西，百官皆驚散。子期素有勇力，遂拔殿戟，與宜僚交戰。宜僚棄劍，前奪子期之戟。子期拾劍，以劈宜僚，中其左肩。宜僚亦刺中子期之腹。二人兀自相持不捨，攪做一團，死於殿庭。子西謂勝曰：「汝餬口吳邦，我念骨肉之親，召汝還國，封為公爵，何負於汝而反耶？」勝曰：「鄭殺吾父，汝與鄭講和，汝即鄭也。吾為父報仇，豈顧私恩哉？」子西嘆曰：「悔不聽沈諸梁之言也！」白公勝手劍斬子西之頭，陳其屍於朝。石乞曰：「不弒王，事終不濟。」勝曰：「孺子者何罪？廢之可也。」乃拘惠王於高府，欲立王子啟為王。啟固辭，遂殺之。石乞又勸勝自立。勝曰：「縣公尚眾，當悉召之。」乃屯兵於太廟。大夫管修率家甲往攻白公，戰三日，修眾敗被殺。圉公陽乘間使人掘高府之牆為小穴，夜潛入，負惠王以出，匿於昭夫人之宮。
　　葉公沈諸梁聞變，悉起葉眾，星夜至楚。及郊，百姓遮道迎之。見葉公未曾甲冑，訝曰：「公胡不冑？國人望公之來，如赤子之望父母，萬一盜賊之矢，傷害於公，民何望焉？」葉公乃披掛戴冑而進。將近都城，又遇一群百姓，前來迎接，見葉公戴冑，又訝曰：「公胡冑？國人望公之來，如凶年之望穀米，若得見公之面，猶死而得生也，雖老稚，誰不為公致死力者！奈何掩蔽其面，使人懷疑，無所用力乎？」葉公乃解冑而進。葉公知民心附己，乃建大旆於車。箴尹固因白公之召，欲率私屬入城，既見大旗上「葉」字，遂從葉公守城。兵民望見葉公來到，大開城門，以納其眾。葉公率國人攻白公勝於太廟。石乞兵敗，扶勝登車，逃往龍山。欲適他國，未定。葉公引兵追至，勝自縊而死，石乞埋屍於山後。葉公兵至，生擒石乞，問：「白公何在？」對曰：「已自盡矣！」又問：「屍在何處？」石乞堅不肯言。葉公命取鼎鑊，揚火沸湯，置於乞前，謂曰：「再不言，當烹汝！」石乞自解其衣，笑曰：「事成貴為上卿，事不成則就烹，此乃理之當然也。吾豈肯賣死骨以自免乎？」遂跳入鑊中，須臾糜爛。勝屍竟不知所在。石乞雖所從不正，亦好漢也！葉公迎惠王復位。時陳國乘楚亂，以兵侵楚。葉公請於惠王，帥師伐陳，滅之。以子西之子寧嗣為令尹，子期之子寬嗣為司馬，自己告老歸葉。自此楚國危而復安。（此周敬王四十二年事也。）
　　是年，越王句踐探聽得吳王自越兵退後，荒於酒色，不理朝政，況連歲凶荒，民心愁怨，乃復悉起境內士卒，大舉伐吳。方出郊，於路上見一大鼃，目睜腹漲，似有怒氣，句踐肅然，憑軾而起。左右問曰：「君何敬？」句踐曰：「吾見怒鼃如欲鬥之士，是以敬之。」軍中皆曰：「吾王敬及怒鼃，吾等受數年教訓，豈反不如鼃乎？」於是交相勸勉，以必死為志。國人各送其子弟於郊境之上，皆泣涕訣別，相語曰：「此行不滅吳，不復相見！」句踐復詔於軍曰：「父子俱在軍中者，父歸﹔兄弟俱在軍中者，兄歸﹔有父母無昆弟者，歸養﹔有疾病不能勝兵者，以告，給醫藥糜粥。」軍中感越王愛才之德，歡聲如雷。行及江口，斬有罪者，以申軍法，軍心肅然。吳王夫差聞越兵再至，亦悉起士卒，迎敵於江上。越兵屯於江南，吳兵屯於江北。越王將大軍分為左右二陣，范蠡率右軍，文種率左軍。君子之卒六千人，從越王為中陣。明日，將戰於江中。乃於黃昏左側，令左軍銜枚，遡江而上五里，以待吳兵，戒以夜半鳴鼓而進。復令右軍銜枚，踰江十里，只等左軍接戰，右軍上前夾攻，各用大鼓，務使鼓聲震聞遠近。吳兵至夜半，忽聞鼓聲震天，知是越軍來襲，倉皇舉火，尚未看得明白，遠遠的鼓聲又起，兩軍相應，合圍攏來。夫差大驚，急傳令分軍迎戰。不期越王潛引私卒六千，金鼓不鳴，於黑暗中，逕沖吳中軍。此時天色尚未明，但覺前後左右中央，盡是越軍，吳兵不能抵當，大敗而走。句踐率三軍緊緊追之，及於笠澤。復戰，吳師又敗。一連三戰三北，名將王子姑曹胥門巢等俱死。夫差連夜遁回，閉門自守。句踐從橫山進兵，即今越來溪是也。築一城於胥門之外，謂之越城，欲以困吳。越王圍吳多時，吳人大困。伯嚭託疾不出。夫差乃使王孫駱肉袒膝行而前，請成於越王，曰：「孤臣夫差，異日得罪於會稽，夫差不敢逆命，得與君王結成以歸。今君王舉兵而誅孤臣，孤臣意者，亦望君王如會稽之赦罪！」句踐不忍其言，意欲許之。范蠡曰：「君王早朝晏罷，謀之二十年，奈何垂成而棄之？」遂不准其行成。吳使往返七次，種蠡堅執不肯。遂鳴鼓攻城，吳人不能復戰。種蠡商議欲毀胥門而入。其夜望見吳南城上有伍子胥頭，巨若車輪，目若耀電，鬚髮四張，光射十里。越將士無不畏懼，暫且屯兵。至夜半，暴風從南門而起，疾雨如注，雷轟電掣，飛石揚沙，疾於弓弩。越兵遭者，不死即傷，船索俱解，不能連屬。范蠡文種情急，乃肉袒冒雨，遙望南門，稽顙謝罪。良久，風息雨止，種蠡坐而假寐，以待天明。夢見子胥乘白馬素車而至，衣冠甚偉，儼如生時。開言曰：「吾前知越兵必至，故求置吾頭於東門，以觀汝之入吳。吳王置吾頭於南門，吾忠心未絕，不忍汝從吾頭下而入，故為風雨，以退汝軍。然越之有吳，此乃天定，吾安能止哉？汝如欲入，更從東門，我當為汝開道，貫城以通汝路。」二人所夢皆同，乃告於越王，使士卒開渠，自南而東。將及蛇匠二門之間，忽然太湖水發，自胥門洶湧而來，波濤衝擊，竟將羅城蕩開一大穴，有鱄䱐無數，隨濤而入。范蠡曰：「此子胥為我開道也！」遂驅兵入城。其後因穴為門，名曰鱄䱐門，因水多葑草，又名葑門。其水名葑溪。此乃子胥顯靈古跡也。
　　夫差聞越兵入城，伯嚭已降，遂同王孫駱及其三子，奔於陽山。晝馳夜走，腹餒口飢，目視昏眩，左右挼得生稻，剝之以進。吳王嚼之，伏地掬飲溝中之水，問左右曰：「所食者，何物也？」左右對曰：「生稻。」夫差曰：「此公孫聖所言，『不得火食走章皇』也。」王孫駱曰：「飽食而去！前有深谷，可以暫避。」夫差曰：「妖夢已准，死在旦夕，暫避何為？」乃止於陽山，謂王孫駱曰：「吾前戮公孫聖，投於此山之巔，不知尚有靈響否？」駱曰：「王試呼之。」夫差乃大呼曰：「公孫聖！」山中亦應曰：「公孫聖。」三呼而三應。夫差心中恐懼，乃遷於干隧。句踐率千人追至，圍之數重。夫差作書，繫於矢上，射入越軍。軍人拾取呈上，種蠡二人同啟，視其詞曰：「吾聞『狡兔死而良犬烹。』敵國如滅，謀臣必亡，大夫何不存吳一線，以自為餘地？」文種亦作書繫矢而答之曰：「吳有大過者六：戮忠臣伍子胥，大過一也﹔以直言殺公孫聖，大過二也﹔太宰讒佞，而聽用之，大過三也﹔齊晉無罪，數伐其國，大過四也﹔吳越同壤而侵伐，大過五也﹔越親戕吳之前王，不知報仇，而縱敵貽患，大過六也。有此六大過，欲免於亡，得乎？昔天以越賜吳，吳不肯受。今天以吳賜越，越其敢違天之命！」夫差得書，讀至第六款大過，垂淚曰：「寡人不誅句踐，忘先王之仇，為不孝之子，此天之所以棄吳也！」王孫駱曰：「臣請再見越王而哀懇之。」夫差曰：「寡人不願復國，若許為附庸，世世事越，固所願矣。」駱至越軍，種蠡拒之不得入。句踐望見吳使者泣涕而去，意頗憐之，使人謂吳王曰：「寡人念君昔日之情，請置君於甬東，給夫婦五百家，以終王之世。」夫差含淚而對曰：「君王幸赦吳，吳亦君之外府也。若覆社稷，廢宗廟，而以五百家為？臣，孤老矣，不能從編氓之列，孤有死耳！」越使者去，夫差猶未肯自裁。句踐謂種蠡曰：「二子何不執而誅之？」種蠡對曰：「人臣不敢加誅於君，願主公自命之！天誅當行，不可久稽。」句踐乃仗「步光」之劍，立於軍前，使人告吳王曰：「世無萬歲之君，總之一死，何必使吾師加刃於王耶？」夫差乃太息數聲，四顧而望，泣曰：「吾殺忠臣子胥公孫聖，今自殺晚矣！」謂左右曰：「使死者有知，無面目見子胥公孫聖於地下，必重羅三幅，以掩吾面！」言罷，拔佩劍自刎。王孫駱解衣以覆吳王之屍，即以組帶自縊於傍。句踐命以侯禮葬於陽山，使軍士每人負土一虆，須臾，遂成大冢。流其三子於龍尾山，後人名其里為吳山里。詩人張羽有詩嘆曰：
　　　　荒臺獨上故城西，輦路淒涼草木悲。廢墓已無金虎臥，壞牆時有夜烏啼﹔採香徑斷來麋鹿，響屧廊空變黍離﹔欲弔伍員何處所？淡煙斜月不堪題！
楊誠齋《蘇臺弔古》詩云：
　　　　插天四塔雲中出，隔水諸峰雪後新，道是遠瞻三百里，如何不見六千人？
胡曾先生詠史詩云：
　　　　吳王恃霸逞雄才，貪向姑蘇醉綠醅，不覺錢塘江上月，一宵西送越兵來。
元人薩都刺詩云：
　　　　閶門揚柳自春風，水殿幽花泣露紅，飛絮年年滿城郭，行人不見館娃宮。
唐人陸龜蒙詠西施云：
　　　　半夜娃宮作戰場，血腥猶雜宴時香﹔西施不及燒殘蠟，猶為君王泣數行。
　　再說越王入姑蘇城，據吳王之宮，百官稱賀。伯嚭亦在其列，恃其舊日周旋之恩，面有德色。句踐謂曰：「子，吳太宰也，寡人敢相屈乎？汝君在陽山，何不從之？」伯嚭慚而退。句踐使力士執而殺之，滅其家，曰：「吾以報子胥之忠也！」句踐撫定吳民，乃以兵北渡江淮，與齊、晉、宋、魯諸侯，會於舒州，使人致貢於周。時周敬王已崩，太子名仁嗣位，是為元王。元王使人賜句踐袞冕、圭璧、彤弓、弧矢，命為東方之伯。句踐受命，諸侯悉遣人致賀。其時楚滅陳國，懼越兵威，亦遣使修聘。句踐割淮上之地以與楚，割泗水之東，地方百里以與魯，以吳所侵宋地歸宋。諸侯悅服，尊越為霸。越王還吳國，遣人築賀臺於會稽，以蓋昔日被棲之恥。置酒吳宮文臺之上，與群臣為樂，命樂工作《伐吳》之曲，樂師引琴而鼓之。其詞曰：
　　　　吾王神武蓄兵威，欲誅無道當何時？大夫種蠡前致詞：吳殺忠臣伍子胥，今不伐吳又何須？良臣集謀迎天禧，一戰開疆千里餘。恢恢功業勒常彝，賞無所吝罰不違。君臣同樂酒盈巵。
臺上群臣大悅而笑，惟句踐面無喜色。范蠡私嘆曰：「越王不欲功歸臣下，疑忌之端已見矣！」次日，入辭越王曰：「臣聞『主辱臣死。』向者，大王辱於會稽，臣所以不死者，欲隱忍成越之功也。今吳已滅矣，大王倘免臣會稽之誅，願乞骸骨，老於江湖。」越王惻然，泣下沾衣，言曰：「寡人賴子之力，以有今日，方思圖報，奈何棄寡人而去乎？留則與子共國，去則妻子為戮！」蠡曰：「臣則宜死，妻子何罪？死生惟王，臣不顧矣。」是夜，乘扁舟出齊女門，涉三江，入五湖。至今齊門外有地名蠡口，即范蠡涉三江之道也。次日，越王使人召范蠡，蠡已行矣。越王愀然變色，謂文種曰：「蠡可追乎？」文種曰：「蠡有鬼神不測之機，不可追也。」種既出，有人持書一封投之。種啟視，乃范蠡親筆。其書曰：
　　　　子不記吳王之言乎？「狡兔死，走狗烹﹔敵國破，謀臣亡。」越王為人，長頸鳥喙，忍辱妒功﹔可與共患難，不可與共安樂。子今不去，禍必不免！
文種看罷，欲召送書之人，已不知何往矣。種怏怏不樂，然猶未深信其言，嘆曰：「少伯何慮之過乎？」過數日，句踐班師回越，攜西施以歸。越夫人潛使人引出，負以大石，沉於江中，曰：「此亡國之物，留之何為？」後人不知其事，訛傳范蠡載入五湖，遂有「載去西施豈無意？恐留傾國誤君王」之句。按范蠡扁舟獨往，妻子且棄之，況吳宮寵妃，何敢私載乎？又有言范蠡恐越王復迷其色，乃以計沉之於江，此亦謬也。羅隱有詩辨西施之冤云：
　　　　家國興亡自有時，時人何苦咎西施！西施若解亡吳國，越國亡來又是誰？
　　再說越王念范蠡之功，收其妻子，封以百里之地，復使良工鑄金，象范蠡之形，置之座側，如蠡之生也。
　　卻說范蠡自五湖入海，忽一日，使人取妻子去，遂入齊。改名曰鴟夷子皮，仕齊為上卿。未幾，棄官隱於陶山，畜五牝，生息獲利千金，自號曰陶朱公。後人所傳《致富奇書》，雲是陶朱公之遺術也。其後吳人祀范蠡於吳江，與晉張翰，唐陸龜蒙為「三高祠」。宋人劉寅有詩云：
　　　　人謂吳癡信不虛，建崇越相果何如？千年亡國無窮恨，只合江邊祀子胥。
句踐不行滅吳之賞，無尺土寸地分授，與舊臣疏遠，相見益稀。計倪佯狂辭職，曳庸等亦多告老，文種心念范蠡之言，稱疾不朝。越王左右有不悅文種者，譖於王曰：「種自以功大賞薄，心懷怨望，故不朝耳。」越王素知文種之才能，以為滅吳之後，無所用之，恐其一旦為亂，無人可制，欲除之，又無其名。其時魯哀公與季、孟、仲三家有隙，欲借越兵伐魯，以除去三家，乃借朝越為名，來至越國。句踐心虞文種，故不為發兵，哀公遂死於越。
　　再說越王忽一日往視文種之疾，種為病狀，強迎王入。王乃解劍而坐，謂曰：「寡人聞之：『志士不憂其身之死，而憂其道之不行。』子有七術，寡人行其三，而吳已破滅，尚有四術，安所用之？」種對曰：「臣不知所用也。」越王曰：「願以四術，為我謀吳之前人於地下可乎？」言畢，即升輿而去。遺下佩劍於座。種取視之，劍匣有「屬鏤」二字，即夫差賜子胥自剄之劍也。種仰天嘆曰：「古人云『大德不報。』吾不聽范少伯之言，乃為越王所戮，豈非愚哉！」復自笑曰：「百世而下，論者必以吾配子胥，亦復何恨！」遂伏劍而死。越王知種死，乃大喜，葬種於臥龍山，後人因名其山曰種山。葬一年，海水大發，穿山脅，冢忽崩裂，有人見子胥同文種前後逐浪而去。今錢塘江上，海潮重疊，前為子胥，後乃文種也。髯翁有《文種贊》曰：
　　　　忠哉文種，治國之傑！三術亡吳，一身殉越。不共蠡行，寧同胥滅，千載生氣，海潮疊疊。
句踐在位二十七年而薨，周元王之七年也。其後子孫，世稱為霸。
　　話分兩頭。卻說晉國六卿，自范中行二氏滅後，止存智、趙、魏、韓四卿。智氏荀氏因與范氏同出於荀，欲別其族，乃循智罃之舊，改稱智氏，時智瑤為政，號為智伯。四家聞田氏弒君專國，諸侯莫討，於是私自立議，各擇便據地，以為封邑。晉出公之邑，反少於四卿，無可奈何。就中單表趙簡子名鞅，有子數人，長子名伯魯，其最幼者，名無恤，乃賤婢所生。有善相人者，姓姑布，名子卿，至於晉，鞅召諸子使相之。子卿曰：「無為將軍者。」鞅嘆曰：「趙氏其滅矣！」子卿曰：「吾來時遇一少年在途，相從者皆君府中人，此得非君之子耶？」鞅曰：「此吾幼子無恤，所出甚賤，豈足道哉？」子卿曰：「天之所廢，雖貴必賤﹔天之所興，雖賤必貴。此子骨相，似異諸公子，吾未得詳視也。君可召之。」鞅使人召無恤至。子卿望見，遽起拱立曰：「此真將軍矣！」鞅笑而不答。他日悉召諸子，叩其學問，無恤有問必答，條理分明，鞅始知其賢。乃廢伯魯而立無恤為適子。一日，智伯怒鄭之不朝，欲同趙鞅伐鄭。鞅偶患疾，使無恤代將以往。智伯以酒灌無恤，無恤不能飲。智伯醉而怒，以酒斝投無恤之面，面傷出血。趙氏將士俱怒，欲攻智伯。無恤曰：「此小恥，吾姑忍之。」智伯班師回晉，反言無恤之過，欲鞅廢之。鞅不從。無恤自此與智伯有隙。趙鞅病篤，謂無恤曰：「異日晉國有難，惟晉陽可恃，汝可識之。」言畢遂卒。無恤代立，是為趙襄子。（此乃周貞定王十一年之事。）時晉出公憤四卿之專，密使人乞兵於齊魯，請伐四卿。齊田氏，魯三家，反以其謀告於智伯。智伯大怒，同韓康子虎、魏桓子駒、趙襄子無恤，合四家之眾，反伐出公。出公出奔於齊。智伯立昭公之曾孫驕為晉君，是為哀公。自此晉之大權，盡歸於智伯瑤。瑤遂有代晉之志，召集家臣商議。畢竟智伯成敗如何，且看下回分解。
