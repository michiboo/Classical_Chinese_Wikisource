
　　話說齊景公見晉不能伐楚，人心星散，代興之謀俞急，乃糾合衛鄭，自稱盟主。魯昭公前為季孫意如所逐，景公謀納之。意如固拒不從，昭公改而求晉。晉荀躒得意如賄賂，亦不果納。昭公客死。意如遂廢太子衍及其母弟務人，而援立庶子宋為君，是為定公。因季氏與荀躒通賄，遂事晉而不事齊。齊侯大怒，用世臣國夏為將，屢侵魯境，魯不能報。未幾，季孫意如卒，子斯立，是為季康子。說起季、孟、叔三家，自昭公在國之日，已三分魯國，各用家臣為政，魯君不復有公臣。於是家臣又竊三大夫之權，展轉恣肆，凌鑠其主。今日季孫斯、孟孫無忌、叔孫州仇，雖然三家鼎立，邑宰各據其城，以為己物，三家號令不行，無可奈何。季氏之宗邑日費，其宰公山不狃﹔孟氏之宗邑曰成，其宰公斂陽﹔叔氏之宗邑曰郈，其宰公若藐。這三處城垣，皆三家自家增築，極其堅厚，與曲阜都城一般。那三個邑宰中，惟公山不狃尤為強橫。更有家臣一人，姓陽名虎，字貨，生得鴛肩巨顙，身長九尺有餘，勇力過人，智謀百出，季斯起初任為腹心，使為家宰，後漸專季氏之家政，擅作威福。季氏反為所制，無可奈何。季氏內為陪臣所制，外受齊國侵凌，束手無策。時又有少正卯者，為人博聞強記，巧辯能言，通國號為「聞人」，三家倚之為重。卯面是背非，陰陽其說，見三家則稱頌其佐君匡國之功，見陽虎等又託為強公室抑私家之說，使之挾魯侯以令三家，挑得上下如水火，而人皆悅其辨給，莫悟其奸。內中單說孟孫無忌，乃是仲孫玃之子，仲孫蔑之孫。玃在位之日，慕魯國孔仲尼之名，使其子從之學禮。
　　那孔仲尼名丘，其父叔梁紇嘗為鄒邑大夫，即偪陽手托懸門之勇士也。紇娶於魯之施氏，多女而無子。其妾生一子曰孟皮，病足成廢人。乃求婚於顏氏。顏氏有五女，俱未聘，疑紇年老，謂諸女曰：「誰願適鄒大夫者？」諸女莫對。最幼女曰徵在，出應曰：「女子之義，在家從父，惟父所命，何問焉？」顏氏奇其語，即以徵在許婚。既歸紇，夫婦憂無子，共禱於尼山之谷。徵在升山時，草木之葉皆上起，及禱畢而下，草木之葉皆下垂。是夜，徵在夢黑帝見召，囑曰：「汝有聖子，若產，必於『空桑』之中。」覺而有孕。一日，恍惚若夢，見五老人列於庭，自稱「五星之精」，狎一獸，似小牛而獨角，文如龍鱗，向徵在而伏。口吐玉尺，上有文曰：「水精之子，繼衰周而素王。」徵在心知其異，以繡紱繫其角而去。告於叔梁紇，紇曰：「此獸必麒麟也。」及產期，徵在問：「地有名『空桑』者乎？」叔梁紇曰：「南山有空竇，竇有石門而無水，俗名亦呼空桑。」徵在曰：「吾將往產於此。」紇問其故，徵在乃述前夢。遂攜臥具於空竇中。其夜，有二蒼龍自天而下，守於山之左右，又有二神女擎香露於空中，以沐徵在，良久乃去。徵在遂產孔子。石門中忽有清泉流出，自然溫暖，浴畢，泉即涸。今曲阜縣南二十八里，俗呼女陵山，即空桑也。孔子生有異相，牛脣虎掌，鴛肩龜脊，海口輔喉，頂門狀如反宇。父紇曰：「此兒秉尼山之靈。」因名曰丘，字仲尼。仲尼生未幾而紇卒，育於徵在。既長，身長九尺六寸，人呼為「長人」。有聖德，好學不倦。周遊列國，弟子滿天下，國君無不敬慕其名，而為權貴當事所忌，竟無能用之者。是時適在魯國，無忌言於季斯曰：「欲定內外之變，非用孔子不可。」季斯召孔子，與語竟日，如在江海中，莫窺其際。季斯起更衣，忽有費邑人至，報曰：「穿井者得土缶，內有羊一隻，不知何物？」斯欲試孔子之學，囑使勿言，既入座，謂孔子曰：「或穿井於土中得狗，此何物也？」孔子曰：「以某言之，此必羊也，非狗也。」斯驚問其故。孔子曰：「某聞山之怪曰夔魍魎，水之怪曰龍罔象，土之怪曰羵羊。今得之穿井，是在土中，其為羊必矣。」斯曰：「何以謂之羵羊？」孔子曰：「非雌非雄，徒有其形。」斯乃召費人問之，果不成雌雄者。於是大驚曰：「仲尼之學，果不可及！」乃用為中都宰。此事傳聞至楚，楚昭王使人致幣於孔子，詢以渡江所得之物。孔子答使者曰：「是名萍實，可剖而食也。」使者曰：「夫子何以知之？」孔子曰：「某曾問津於楚，聞小兒謠曰：『楚王渡江得萍實，大如斗，赤如日，剖而嘗之甜如蜜。』是以知之。」使者曰：「可常得乎？」孔子曰：「萍者，浮泛不根之物，乃結而成實，雖千百年不易得也。此乃散而復聚，衰而復興之兆，可為楚王賀矣。」使者歸告昭王，昭王嘆服不已。孔子在中都大治，四方皆遣入觀其政教，以為法則。魯定公知其賢，召為司空。
　　周敬王十九年，陽虎欲亂魯而專其政，知叔孫輒無寵於叔孫氏，而與費邑宰公山不狃相厚，乃與二人商議。欲以計先殺季孫，然後並除仲叔，以公山不狃代斯之位，以叔孫輒代州仇之位，已代孟孫無忌之位。虎慕孔子之賢，欲招致門下，以為己助。使人諷之來見，孔子不從。乃以蒸豚饋之，孔子曰：「虎誘我往謝而見我也。」令弟子伺虎出外，投刺於門而歸，虎竟不能屈。孔子密言於無忌曰：「虎必為亂，亂必始於季氏，子預為之備，乃可免也。」無忌偽為築室於南門之外，立柵聚材，選牧圉之壯勇者三百人為傭，名曰興工，實以備亂。又語成宰公斂陽，使繕甲待命，倘有報至，星夜前來赴援。是年秋八月，魯將行禘祭。虎請以禘之明日，享季孫於薄圃。無忌聞之曰：「虎享季孫，事可疑矣。」乃使人馳告公斂陽，約定日中率甲由東門至南門，一路觀變。至享期，陽虎親至季氏之門，請季斯登車。陽虎在前為導，虎之從弟陽越在後，左右皆陽氏之黨。惟御車者林楚，世為季氏門下之客，季斯心疑有變，私語林楚曰：「汝能以吾車適孟氏乎？」林楚點頭會意。行至大衢，林楚遽輓轡南向，以鞭策連擊其馬，馬怒而馳。陽越望見，大呼：「收轡！」林楚不應，復加鞭，馬行益急。陽越怒，彎弓射楚，不中，亦鞭其馬，心急鞭墜，越拾鞭，季氏之車已去遠矣。季斯出南門，逕入孟氏之室，閉其柵，號曰：「孟孫救我！」無忌使三百壯士，挾弓矢伏於柵門以待。須臾，陽越至，率其徒攻柵。三百人從柵內發矢，中者輒倒，陽越身中數箭而死。
　　且說陽貨行及東門，回顧不見了季孫，乃轉轅復循舊路，至大衢，問路人曰：「見相國車否？」路人曰：「馬驚，已出南門矣。」語未畢，陽越之敗卒亦到，方知越已射死，季孫已避入孟氏新宮。虎大怒，驅其眾急往公宮，劫定公以出朝。遇叔孫州仇於途，並劫之。盡發公宮之甲與叔孫氏家眾，共攻孟氏於南門。無忌率三百人力拒之。陽虎命以火焚柵，季斯大懼。無忌使視日方中，曰：「成兵且至，不足慮也。」言未畢，只見東角上一員猛將，領兵呼哨而至，大叫：「勿犯吾主！公斂陽在此！」陽虎大怒，便奮長戈，迎住公斂陽廝殺。二將各施逞本事，戰五十餘合，陽虎精神愈增，公斂陽漸漸力怯。叔孫州仇遽從後呼曰：「虎敗矣！」即率其家眾，前擁定公西走，公徒亦從之。無忌引壯士開柵殺出，季氏之家臣苫越，亦帥甲而至。陽虎孤寡無助，倒戈而走，入讙陽關據之。三家合兵以攻關，虎力不能支，命放火焚萊門。魯師避火卻退，虎冒火而出，遂奔齊國。見景公，以所據讙陽之田獻之，欲借兵伐魯。大夫鮑國進曰：「魯方用孔某，不可敵也。不如執陽虎而歸其田，以媚孔某。」景公從之。乃囚虎於西鄙。虎以酒醉守者，乘輜車逃奔宋國，宋使居於匡。陽虎虐用匡人，匡人慾殺之。復奔晉國，仕於趙鞅為臣。不在話下。宋儒論陽虎以陪臣而謀賊其家主，固為大逆，然季氏放逐其君，專執魯政，家臣從旁竊視，已非一日，今日效其所為，乃天理報施之常，不足怪也。有詩云：
　　　　當時季氏凌孤主，今日家臣叛主君﹔自作忠奸還自受，前車音響後車聞。
又有言：魯自惠公之世，僭用天子禮樂，其後三桓之家，舞八佾，歌雍徹，大夫目無諸侯，故家臣亦目無大夫，悖逆相仍，其來遠矣。詩云：
　　　　九成干戚舞團團，借問何人啟僭端？要使國中無叛逆，重將禮樂問《周官》。
　　齊景公失了陽虎，又恐魯人怪其納叛，乃使人致書魯定公，說明陽虎奔宋之故，就約魯侯於齊魯界上夾谷山前，為乘車之會，以通兩國之好，永息干戈。定公得書，即召三家商議。仲孫無忌曰：「齊人多詐，主公不可輕往。」季孫斯曰：「齊屢次加兵於我，今欲修好，奈何拒之？」定公曰：「寡人若去，何人保駕？」無忌曰：「非臣師孔某不可。」定公即召孔子，以相禮之事屬之。乘車已具，定公將行，孔子奏曰：「臣聞『有文事者，必有武備。』文武之事，不可相離。古者，諸侯出疆，必具官以從。宋襄公會盂之事可鑒也。請具左右司馬，以防不虞。」定公從其言，乃使大夫申句須為右司馬，樂頎為左司馬，各率兵車五百乘，遠遠從行。又命大夫茲無還率兵車三百乘，離會所十里下寨。既至夾谷，齊景公先在，設立壇位，為土階三層，制度簡略。齊侯幕於壇之右，魯侯幕於壇之左。孔子聞齊國兵衛甚盛，亦命申句須樂頎緊緊相隨。時齊大夫黎彌以善謀稱，自梁邱據死後，景公特寵信之。是夜，黎彌叩幕請見。景公召入，問：「卿有何事，昏夜來此？」黎彌奏曰：「齊魯為仇，非一日矣。止為孔某賢聖，用事於魯，恐其他日害齊，故為今日之會耳。臣觀孔某為人，知禮而無勇，不習戰伐之事。明日主公會禮畢後，請奏四方之樂，以娛魯君，乃使萊夷三百人假做樂工，鼓譟而前，覷便拿住魯侯，並執孔某。臣約會車乘，從壇下殺散魯眾，那時魯國君臣之命，懸於吾手，憑主公如何處分，豈不勝於用兵侵伐耶？」景公曰：「此事可否，當與相國謀之。」黎彌曰：「相國素與孔某有交，若通彼得知，其事必不行矣。臣請獨任！」景公曰：「寡人聽卿，卿須仔細！」黎彌自去暗約萊兵行事去了。
　　次早，兩君集於壇下，揖讓而登。齊是晏嬰為相，魯是孔子為相。兩相一揖之後，各從其主，登壇交拜。敘太公周公之好，交致玉帛酬獻之禮，既畢，景公曰：「寡人有四方之樂，願與君共觀之。」遂傳令先使萊人上前，奏其本土之樂。於是壇下鼓聲大振，萊夷三百人，雜執旍旄、羽袚、矛戟、劍楯，蜂擁而至，口中呼哨之聲，相和不絕。歷階之半，定公色變。孔子全無懼意，趨立於景公之前，舉袂而言曰：「吾兩君為好會，本行中國之禮，安用夷狄之樂？請命有司去之。」晏子不知黎彌之計，亦奏景公曰：「孔某所言，乃正禮也。」景公大慙，急麾萊夷使退。黎彌伏於壇下，只等萊夷動手，一齊發作﹔見齊侯打發下來，心中甚慍，乃召本國優人，吩咐：「筵席中間召汝奏樂，要歌《敝笱》之詩，任情戲謔，若得魯君臣或笑或怒，我這裏有重賞。」原來那詩乃文姜淫亂故事，欲以羞辱魯國。黎彌升階奏於齊侯曰：「請奏宮中之樂，為兩君壽。」景公曰：「宮中之樂，非夷樂也，可速奏之。」黎彌傳齊侯之命，倡優侏儒二十餘人，異服塗面，裝女扮男，分為二隊，擁至魯侯面前，跳的跳，舞的舞，口中齊歌的都是淫詞，且歌且笑。孔子按劍張目，覷定景公奏曰：「匹夫戲諸侯者，罪當死！請齊司馬行法！」景公不應。優人戲笑如故。孔子曰：「兩國既已通好，如兄弟然，魯國之司馬，即齊之司馬也。」乃舉袖向下麾之，大呼：「申句須樂頎何在？」二將飛馳上壇，於男女二隊中，各執領班一人，當下斬首，餘人驚走不迭。景公心中駭然。魯定公隨即起身。黎彌初意還想於壇下邀截魯侯，一來見孔子有此手段，二來見申樂二將英雄，三來打探得十里之外，即有魯軍屯札，遂縮頸而退。會散，景公歸幕，召黎彌責之曰：「孔某相其君，所行者皆是古人之道，汝偏使寡人入夷狄之俗。寡人本欲修好，今反成仇矣。」黎彌惶恐謝罪，不敢對一語。晏子進曰：「臣聞『小人知其過，謝之以文﹔君子知其過，謝之以質。』今魯有汶陽之田三處，其一曰讙，乃陽虎所獻不義之物﹔其二曰鄆，乃昔年所取以寓魯昭公者﹔其三曰龜陰，乃先君頃公時仗晉力索之於魯者。那三處皆魯故物，當先君桓公之日，曹沫登壇劫盟，單取此田，田不歸魯，魯志不甘，主公乘此機以三田謝過，魯君臣必喜，而齊魯之交固矣。」景公大悅，即遣晏子致三田於魯。（此周敬王二十四年事也。）史臣有詩云：
　　　　紛然鼓譟起萊戈，無奈壇前片語何？知禮之人偏有勇，三田買得兩君和。
又詩單讚齊景公能虛心謝過，所以為賢君，幾於復霸。詩云：
　　　　盟壇失計聽黎彌，臣諫君從兩得之﹔不惜三田稱謝過，顯名千古播華夷。
這汶陽田原是昔時魯僖公賜與季友者，今日名雖歸魯，實歸季氏。以此季斯心感孔子，特築城於龜陰，名曰謝城，以旌孔子之功﹔言於定公，升孔子為大司寇之職。
　　時齊之南境，忽來一大鳥，約長三尺，黑身白頸，長喙獨足，鼓雙翼舞於田間，野人逐之不得，飛騰望北而去。季斯聞有此怪，以問孔子。孔子曰：「此鳥名曰『商羊』，生於北海之濱。天降大雨，商羊起舞，所見之地，必有淫雨為災。齊魯接壤，不可不預為之備。」季斯預戒汶上百姓，修堤蓋屋。不三日，果然天降大雨，汶水泛溢，魯民有備無患。其事傳布齊邦，景公益以孔子為神。自是孔子博學之名，傳播天下，人皆呼為「聖人」矣。有詩為證：
　　　　五典三墳漫究詳，誰知萍實辨商羊？多能將聖由天縱，嬴得芳名四海揚。
　　季斯訪人才於孔子之門，孔子薦仲由冉求可使從政，季氏俱用為家臣。忽一日，季斯問於孔子曰：「陽虎雖去，不狃復興，何以制之？」孔子曰：「欲制之，先明禮制。古者臣無藏甲，大夫無百雉之城，故邑宰無所憑以為亂。子何不墮其城，撤其武備？上下相安，可以永久。」季斯以為然，轉告於孟叔二氏。孟孫無忌曰：「苟利家國，吾豈恤其私哉？」時少正卯忌孔子師徒用事，欲敗其功，使叔孫輒密地送信於公山不狃。不狃欲據城以叛。知孔子素為魯人所敬重，亦思藉助，乃厚致禮幣，遺以書曰：
　　　　魯自三桓擅政，君弱臣強，人心積憤。不狃雖為季宰，實慕公義，願以費歸公為公臣，輔公以鋤強暴，俾魯國復見周公之舊。夫子倘見許，願移駕過費，面決其事。不腆路犒，伏惟不鄙。
孔子謂定公曰：「不狃若叛，未免勞兵。臣願輕身一往，說其回心改過，何如？」定公曰：「國家多事，全賴夫子主持，豈可去寡人左右耶？」孔子遂卻其書幣。不狃見孔子不往，遂約會成宰公斂陽，郈宰公若藐，同時起兵為逆。陽與藐俱不從。卻說郈邑馬正侯犯，勇力善射，為郈人所畏服，素有不臣之志。遂使圉人刺藐殺之，自立為郈宰，發郈眾登城為拒命之計。
　　州仇聞郈叛，往告無忌。無忌曰：「吾助子一臂，當共滅此叛奴。」於是孟叔二家，連兵往討，遂圍郈城。侯犯悉力拒戰，攻者多死，不能取勝。無忌教州仇求援於齊。時叔氏家臣駟赤在郈城中，偽附侯犯，侯犯親信之。赤謂犯曰：「叔氏遣使如齊乞師矣。齊魯合兵，不可當也。子何不以郈降齊？齊外雖親魯，內實忌之。得郈可以偪魯，齊必大喜，而倍以他地酬子。總之得地，而可去危以就安，又何不利之有？」侯犯曰：「此計甚善！」即遣人乞降於齊，以郈邑獻之。齊景公召晏嬰問曰：「叔孫氏乞兵伐郈，侯犯又以郈來降，寡人將何適從？」晏子對曰：「方與魯講好，豈可受其叛臣之獻乎？」助叔孫氏為是。景公笑曰：「郈乃叔孫私邑，於魯侯無與。況叔孫氏君臣自相魚肉，魯之不幸，實齊之幸也。寡人有計在此，當兩許其使以誤之。」乃使司馬穰苴屯兵於界上，以觀其變。若侯犯能禦叔孫，更分兵據郈，迎侯犯歸於齊國﹔若叔孫勝了侯犯，便說助攻郈城，臨時便宜行事。此是齊景公的奸雄處。
　　卻說駟赤見侯犯遣使往齊去了，復謂犯曰：「齊新與魯侯為會，助魯助郈，未可定也。宜多置兵甲於門，萬一事變不測，可以自衛。」侯犯乃一勇之夫，信為好語，遂選精甲利兵，留於門下。駟赤將羽書射於城外，魯兵拾得，獻於州仇。州仇發書看之，書中言：「臣赤已安排逆犯十有七八，不日城中當有內變，主君不須掛念。」州仇大喜，報知無忌，嚴兵以待。數日後，侯犯使者自齊回，言：「齊侯已許下矣，願以他邑相償。」駟赤入賀侯犯而出，使人宣言於眾曰：「侯氏將遷郈民以附齊，使者回言齊師將至。奈何！」一時人情洶洶，多有造駟赤處問信者。赤曰：「吾亦聞之，齊新與魯好，不便得地，將遷爾戶口，以實聊攝之虛耳。」自古道：「安土重遷。」說了離鄉背井，那一個不怕的？眾人聽說，互相傳語，各有怨心。忽一夜，駟赤探知侯犯飲酒方酣，遂命心腹數十人，遶城大呼曰：「齊師已至城外矣！吾等速治行李，三日內便要起身。」因繼以哭。郈眾大驚，俱集於侯氏之門，此時老弱惟有涕泣，那壯者無不咬牙切齒，憤恨侯犯。忽見門內藏甲甚多，正適其用，大家搶得穿著起來，各執兵器，發聲喊，將侯犯家四面圍住。連守城之兵都反了侯氏，與眾助興了。駟赤亟入告侯犯曰：「郈眾不願附齊，滿城俱變。子更有甲兵否？吾請率而攻之。」犯曰：「甲兵俱被眾掠取矣。今日之事，免禍為上。」駟赤曰：「吾捨命送子。」遂出謂眾曰：「汝等讓一路，容侯氏出奔，侯氏出，齊師亦不至矣。」眾人依言，放開一路。駟赤當先，侯犯在後，家屬尚有百餘人，車十餘乘，駟赤直送出東門。因引魯兵入於郈城，安撫百姓。無忌請追侯犯，駟赤曰：「臣已許之免禍矣。」乃縱之不追。遂墮郈城三尺。即用駟赤為郈宰。侯犯奔齊師，穰苴知魯師已定郈，乃班師還齊。州仇無忌亦回魯國。公山不狃初聞侯犯據郈以叛，叔仲二家往討，喜曰：「季氏孤矣！乘虛襲魯，國可得也。」遂盡驅費眾，殺至曲阜，叔孫輒為內應，開門納之。定公急召孔子問計。孔子曰：「公徒弱，不足用也。臣請御君以往季氏。」遂驅車至季氏之宮，宮內有高臺，堅固可守，定公居之。少頃，司馬中句須樂頎俱至。孔子命季斯盡出其家甲，以授司馬，使伏於臺之左右，而使公徒列於臺前。公山不狃同叔孫輒商議曰：「我等此舉，以扶公室抑私家為名，不奉魯侯為主，季氏不可克也。」乃齊叩公宮，索定公不得。盤桓許久，知已往季氏，遂移兵來攻。與公徒戰，公徒皆散走。忽然左右大譟，申句須樂頎二將，領著精甲殺至。孔子扶定公立於臺上，謂費人曰：「吾君在此，汝等豈不知順逆之理？速速解甲，既往不咎！」費人知孔子是個聖人，誰敢不聽，俱舍兵拜伏臺下。公山不狃叔孫輒勢窮，遂出奔吳國去了。
　　叔孫州仇回魯，言及郈都已墮。季斯亦命墮了費城，復其初制。無忌亦欲墮成都，成宰公斂陽問計於少正卯，卯曰：「郈費因叛而墮，若並墮成，何以別子於叛臣乎？汝但云：『成乃魯國北門之守，若墮成，齊師侵我北鄙，何以禦之？』堅持其說，雖拒命不為叛也。」陽從其計，使其徒穿甲而登城，謝叔孫氏曰：「吾非為叔孫氏守，為魯社稷守也。恐齊兵旦暮猝至，無守禦之具，願捐此性命，與城俱碎，不敢動一磚一土！」孔子笑曰：「陽不辨此語，必『聞人』教之耳。」季斯嘉孔子定費之功，自知不及萬分之一，使攝行相事，每事諮謀而行。孔子有所陳說，少正卯輒變亂其詞，聽者多為所惑。孔子密奏於定公曰：「魯之不振，由忠佞不分，刑賞不立也。夫護嘉苗者，必去莠草。願君勿事姑息，請出太廟中斧鉞，陳於兩觀之下。」定公曰：「善。」明日，使群臣參議成城不墮利害，但聽孔子裁決。眾人或言當墮，或言不當墮。少正卯欲迎合孔子之意，獻墮成六便。何謂六便？一，君無二尊，二，歸重都城形勢﹔三，抑私門﹔四，使跋扈家臣無所憑藉﹔五，平三家之心﹔六，使鄰國聞魯國興革當理，知所敬重。孔子奏曰：「卯誤矣！成已作孤立之勢，何能為哉？況公斂陽忠於公室，豈跋扈之比？卯辯言亂政，離間君臣，按法當誅！」群臣皆曰：「卯乃魯聞人，言或不當，罪不及死。」孔子復奏曰：「卯言偽而辯，行僻而堅，徒有虛名惑眾，不誅之無以為政。臣職在司寇，請正斧鉞之典。」遂命力士縛卯於兩觀之下，斬之。群臣莫不變色，三家心中亦俱凜然。史臣有詩云：
　　　　養高華士太公誅，孔子偏將少正除﹔不是聖人開正眼，世間盡讀兩人書。
自少正卯誅後，孔子之意始得發舒，定公與三家皆虛心以聽之。孔子乃立綱陳紀，教以禮義，養其廉恥，故民不擾而事治。三月之後，風俗大變。市中鬻羔豚者，不飾虛價﹔男女行路，分別左右，不亂﹔遇路有失物，恥非己有，無肯拾取者。四方之客，一入魯境，皆有常供，不至缺乏，賓至如歸。國人歌之曰：「袞衣章甫，來適我所﹔章甫袞衣，慰我無私。」此歌詩傳至齊國，齊景公大驚曰：「吾國必為魯所並矣！」不知景公如何計較，且看下回分解。
