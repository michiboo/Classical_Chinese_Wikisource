

　　卻說管夷吾字仲，生得相貌魁梧，精神俊爽，博通墳典，淹貫古今，有經天緯地之才，濟世匡時之略。與鮑叔牙同賈，至分金時，夷吾多取一倍。鮑叔之從人心懷不平，鮑叔曰：「仲非貪此區區之金，因家貧不給，我自願讓之耳。」又曾領兵隨征，每至戰陣，輒居後隊，及還兵之日，又為先驅。多有笑其怯者。鮑叔曰：「仲有老母在堂，留身奉養，豈真怯鬥耶？」又數與鮑叔計事，往往相左。鮑叔曰：「人固有遇不遇，使仲遇其時，定當百不失一矣。」夷吾聞之，嘆曰：「生我者父母，知我者鮑叔哉！」遂結為生死之交。
　　值襄公諸兒即位，長子曰糾，魯女所生，次子小白，莒女所生，雖皆庶出，俱已成立，欲為立傅以輔導之。管夷吾謂鮑叔牙曰：「君生二子，異日為嗣，非糾即白。吾與爾各傅一人。若嗣立之日，互相薦舉。」叔牙然其言。於是管夷吾同召忽為公子糾之傅；叔牙為公子小白之傅。襄公欲迎文姜至禚相會。叔牙謂小白曰：「君以淫聞，為國人笑，及今止之，猶可掩飾。更相往來，如水決隄，將成泛溢，子必進諫。」小白果入諫襄公曰：「魯侯之死，嘖有煩言。男女嫌疑，不可不避。」襄公怒曰：「孺子何得多言！」以屨蹴之。小白趨而出。鮑叔曰：「吾聞之：『有奇淫者，必有奇禍』。吾當與子適他國，以俟後圖。」小白問：「當適何國？」鮑叔曰：「大國喜怒不常，不如適莒。莒小而近齊，小則不敢慢我，近則旦暮可歸。」小白曰：「善。」乃奔莒國。襄公聞之，亦不追還。及公孫無知篡位，來召管夷吾。夷吾曰：「此輩兵已在頸，尚欲累人耶？」遂與召忽共計，以魯為子糾之母家，乃奉糾奔魯。魯莊公居之於生竇，月給廩餼。
　　魯莊公十二年春二月，齊公孫無知元年，百官賀旦，俱集朝房，見連管二人公然壓班，人人皆有怨憤之意。雍廩知眾心不附，佯言曰：「有客自魯來，傳言『公子糾將以魯師伐齊。』諸君聞之否？」諸大夫皆曰：「不聞。」雍遂不復言。既朝退，諸大夫互相約會，俱到雍廩家，叩問公子糾伐齊之信。雍廩曰：「諸君謂此事如何？」東郭牙曰：「先君雖無道，其子何罪？吾等日望其來也。」諸大夫有泣下者。雍廩曰：「廩之屈膝，寧無人心？正欲委曲以圖事耳。諸君若能相助，共除弒逆之賊，復立先君子，豈非義舉？」東郭牙問計，雍廩曰：「高敬仲，國之世臣，素有才望，為人信服。連管二賊，得其片言獎借，重於千鈞，恨不能耳。誠使敬仲置酒，以招二賊，必欣然往赴。吾偽以子糾兵信，面啟公孫，彼愚而無勇，俟其相就，卒然刺之，誰為救者？然後舉火為號，闔門而誅二賊，易如反掌。」東郭牙曰：「敬仲雖疾惡如仇，然為國自貶，當不靳也。吾力能必之。」遂以雍廩之謀，告於高傒，高傒許諾。即命東郭牙往連管二家致意。俱如期而至。高傒執觶言曰：「先君行多失德，老夫日虞國之喪亡。今幸大夫援立新君，老夫亦獲守家廟。向因老病，不與朝班，今幸賤體稍康，特治一酌，以報私恩，兼以子孫為託。」連稱與管至父謙讓不已。高傒命將重門緊閉：「今日飲酒，不盡歡不已。」預戒閽人：「勿通外信，直待城中舉火，方來傳報。」
　　卻說雍廩懷匕首直叩宮門，見了無知，奏言：「公子糾率領魯兵，旦晚將至，幸早圖應敵之計。」無知問：「國舅何在？」雍廩曰：「國舅與管大夫郊飲未回。百官俱集朝中，專候主公議事。」無知信之。方出朝堂，尚未坐定，諸大夫一擁而前，雍廩自後刺之，血流公座，登時氣絕。計無知為君，纔一月餘耳。哀哉！連夫人聞變，自縊於宮中。史官詩云：
　　　　只因無寵間襄公，誰料無知寵不終。一月夫人三尺帛，何如寂寞守空宮？
　　當時雍廩教人於朝外放起一股狼煙，煙透九霄。高傒正欲款客，忽聞門外傳板，報說：「外廂舉火。」高傒即便起身，往內而走。連稱管至父出其不意，卻待要問其緣故。廡下預伏壯士，突然殺出，將二人砍為數段。雖有從人，身無寸鐵，一時畢命。雍廩與諸大夫，陸續俱到高府，公同商議，將二人心肝剖出，祭奠襄公。一面遣人於姑棼離宮，取出襄公之屍，重新殯殮。一面遣人於魯國迎公子糾為君。
　　魯莊公聞之，大喜，便欲為公子糾起兵。施伯諫曰：「齊魯互為強弱。齊之無君，魯之利也。請勿動，以觀其變。」莊公躊躇未決。時夫人文姜因襄公被弒，自祝邱歸於魯國，日夜勸其子興兵伐齊，討無知之罪，為其兄報仇。及聞無知受戮，齊使來迎公子糾為君，不勝之喜。主定納糾，催促莊公起程。莊公為母命所迫，遂不聽施伯之言，親率兵車三百乘，用曹沫為大將，秦子梁子為左右，護送公子糾入齊。管夷吾謂魯侯曰：「公子小白在莒，莒地比魯為近，倘彼先入，主客分矣。乞假臣良馬，先往邀之。」魯侯曰：「甲卒幾何？」夷吾曰：「三十乘足矣。」
　　卻說公子小白聞國亂無君，與鮑叔牙計議，向莒子借得兵車百乘，護送還齊。這裏管夷吾引兵晝夜奔馳，行至即墨，聞莒兵已過，從後追之。又行三十餘里，正遇莒兵停車造飯。管夷吾見小白端坐車中，上前鞠躬曰：「公子別來無恙，今將何往？」小白曰：「欲奔父喪耳。」管夷吾曰：「糾居長，分應主喪；公子幸少留，無自勞苦。」鮑叔牙曰：「仲且退，各為其主，不必多言！」夷吾見莒兵睜眉怒目，有爭鬥之色，誠恐眾寡不敵，乃佯諾而退。驀地彎弓搭箭，覷定小白，颼的射來。小白大喊一聲，口吐鮮血，倒於車上。鮑叔牙急忙來救，從人盡叫道：「不好了！」一齊啼哭起來。管夷吾率領那三十乘，加鞭飛跑去了。夷吾在路嘆曰：「子糾有福，合為君也！」還報魯侯，酌酒與子糾稱慶。此時放心落意，一路邑長獻餼進饌，遂緩緩而行。誰知這一箭，只射中小白的帶鉤。小白知夷吾妙手，恐他又射，一時急智，嚼破舌尖，噴血詐倒，連鮑叔牙都瞞過了。鮑叔牙曰：「夷吾雖去，恐其又來，此行不可遲也。」乃使小白變服，載以溫車，從小路疾馳。將近臨淄，鮑叔牙單車先入城中，遍謁諸大夫，盛稱公子小白之賢。諸大夫曰：「子糾將至，何以處之？」鮑叔牙曰：「齊連弒二君，非賢者不能定亂。況迎子糾而小白先至，天也！魯君納糾，其望報不淺。昔宋立子突，索賂無厭，兵連數年。吾國多難之餘，能堪魯之徵求乎？」諸大夫曰：「然則何以謝魯侯？」叔牙曰：「吾已有君，彼自退矣。」大夫隰朋東郭牙齊聲曰：「叔言是也。」於是迎小白入城即位，是為桓公。髯翁有詩單詠射鉤之事。詩曰：
　　　　魯公歡喜莒人愁，誰道區區中帶鉤？但看一時權變處，便知有智合諸侯。
鮑叔牙曰：「魯兵未至，宜預止之。」乃遣仲孫湫往迎魯莊公，告以有君。莊公知小白未死，大怒曰：「立子以長，孺子安得為君？孤不能空以三軍退也。」仲孫湫回報。齊桓公曰：「魯兵不退，奈何？」鮑叔牙曰：「以兵拒之。」乃使王子成父將右軍，寧越副之；東郭牙將左軍，仲孫湫副之；鮑叔牙奉桓公親將中軍，雍廩為先鋒。兵車共五百乘。分撥已定，東郭牙請曰：「魯君慮吾有備，必不長驅。乾時水草方便，此駐兵之處也。若設伏以待，乘其不備，破之必矣！」鮑叔牙曰：「善。」使寧越仲孫湫各率本部，分路埋伏。使王子成父東郭牙從他路抄出魯兵之後。雍廩挑戰誘敵。
　　卻說魯莊公同子糾行至乾時，管夷吾進曰：「小白初立，人心未定，宜速乘之，必有內變。」莊公曰：「如仲之言，小白已射死久矣。」遂出令於乾時安營。魯侯營於前，子糾營於後，相去二十里，次早諜報：「齊兵已到，先鋒雍廩索戰。」魯莊公曰：「先破齊師，城中自然寒膽也。」遂引秦子梁子駕戎車而前，呼雍廩親數之曰：「汝首謀誅賊，求君於我。今又改圖，信義安在？」挽弓欲射雍廩。雍廩佯作羞慚，抱頭鼠竄。莊公命曹沫逐之。雍廩轉轅來戰，不幾合又走。曹沫不舍，奮生平之勇，挺著畫戟趕來，卻被鮑叔牙大兵圍住。曹沫深入重圍，左衝右突，身中兩箭，死戰方脫。
　　卻說魯將秦子梁子恐曹沫有失，正待接應。忽聞左右炮聲齊震，寧越仲孫湫兩路伏兵齊起，鮑叔牙率領中軍，如牆而進。三面受敵，魯兵不能抵當，漸漸奔散。鮑叔牙傳令：「有能獲魯侯者，賞以萬家之邑。」使軍中大聲傳呼。秦子急取魯侯繡字黃旗，偃之於地。梁子復取旗建於自車之上，秦子問其故，梁子曰：「吾將以誤齊也。」魯莊公見事急，跳下戎車，別乘軺車，微服而逃。秦子緊緊跟定，殺出重圍。寧越望見繡旗，伏於下道，認是魯君，麾兵圍之數重。梁子免冑以面示曰：「吾魯將也，吾君已去遠矣。」鮑叔牙知齊軍已全勝，鳴金收軍。仲孫湫獻戎輅。寧越獻梁子，齊侯命斬於軍前。齊侯因王子成父東郭牙兩路兵尚無下落，留寧越仲孫湫屯於乾時。大軍奏凱先回。
　　再說管夷吾等管轄輜重，在於後營，聞前營戰敗，教召忽同公子糾守營，悉起兵車自來接應。正遇魯莊公，合兵一處。曹沫亦收拾殘車敗卒奔回。計點之時，十停折去其七，夷吾曰：「軍氣已喪，不可留矣！」乃連夜拔營而起。行不二日，忽見兵車當路，乃是王子成父東郭牙抄出魯兵之後。曹沫挺戟大呼曰：「主公速行，吾死於此！」顧秦子曰：「汝當助吾。」秦子便接住王子成父廝殺。曹沫便接住東郭牙廝殺。管夷吾保著魯莊公，召忽保著公子糾，奪路而行。有紅袍小將追魯侯至急，魯莊公一箭，正中其額。又有一白袍者追來，莊公亦射殺之。齊兵稍卻。管仲教把輜重甲兵乘馬之類，連路委棄，恣齊兵搶掠，方纔得脫。曹沫左膊，復中一刀，尚刺殺齊軍無數，潰圍而出。秦子戰死於陣。史官論魯莊公乾時之敗，實為自取。有詩嘆云：
　　　　子糾本是仇人胤，何必勤兵往納之？若念深仇天不戴，助糾不若助無知。
魯莊公等脫離虎口，如漏網之魚，急急奔走。隰朋東郭牙從後趕來，直追過汶水，將魯境內汶陽之田，盡侵奪之，設守而去。魯人不敢爭較，齊兵大勝而歸。
　　齊侯小白早朝，百官稱賀。鮑叔牙進曰：「子糾在魯，有管夷吾召忽為輔，魯又助之，心腹之疾尚在，未可賀也。」齊侯小白曰：「為之奈何？」鮑叔牙曰：「乾時一戰，魯君臣膽寒矣！臣當統三軍之眾，壓魯境上，請討子糾，魯必懼而從也。」齊侯曰：「寡人請舉國以聽子。」鮑叔牙乃簡閱車馬，率領大軍，直至汶陽，清理疆界。遣公孫隰朋，致書於魯侯曰：
　　　　外臣鮑叔牙，百拜魯賢侯殿下：家無二主，國無二君。寡君已奉宗廟，公子糾欲行爭奪，非不二之誼也。寡君以兄弟之親，不忍加戮，願假手於上國。管仲、召忽，寡君之仇，諸受而戮於太廟。
隰朋臨行，鮑叔牙囑之曰：「管夷吾天下奇才，吾言於君，將召而用之，必令無死。」隰朋曰：「倘魯欲殺之如何？」鮑叔曰：「但提起射鉤之事，魯必信矣。」隰朋唯唯而去。魯侯得書，即召施伯。不知如何計議，再聽下回分解。
