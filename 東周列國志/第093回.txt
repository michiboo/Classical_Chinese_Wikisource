
　　話說趙武靈王身長八尺八寸，龍顏鳥噣，廣鬢虯髯，面黑有光，胸開三尺，氣雄萬夫，志吞四海。即位五年，娶韓女為夫人，生子曰章，立為太子。至十六年，因夢美人鼓琴，心慕其貌，次日，向群臣言之。大夫胡廣自言其女孟姚，善於琴。武靈王召見於大陵之臺，容貌宛如夢中所見，因使鼓琴，大悅之，納於宮中，謂之吳娃，生子曰何。及韓後薨，竟立吳娃為後，廢太子章，而立何為太子。武靈王自念趙國北邊於燕，東邊於胡，西邊於林胡樓煩，與趙為鄰，而秦止一河之隔，居四戰之地，恐日就微弱。乃身自胡服，革帶皮靴，使民皆效胡俗，窄袖左衽，以便騎射。國中無貴賤，莫不胡服者。廢車乘馬，日逐射獵，兵以益強。武靈王親自帥師略地，至於常山，西極雲中，北盡雁門，拓地數百里。遂有吞秦之志，欲取路雲中，自九原而南，竟襲咸陽。以諸將不可專任，不若使其子治國事，而出其身經略四方。乃使群臣大朝於東官，傳位於太子何，是為惠王。武靈王自號曰主父。（主父者，猶後世稱太上皇也。）使肥義為相國，李兌為太傅，公子成為司馬。封長子章以安陽之地，號安陽君，使田不禮為之相。（此周赧王十七年事也。）主父欲窺秦之山川形勢，及觀秦王之為人，乃詐稱趙國使者趙招，賷國書來告立君於秦國。攜工數人，一路圖其地形﹔竟入咸陽，來謁秦王。昭襄王問曰：「汝王年齒幾何？」對曰：「尚壯。」又問曰：「既在壯年，何以傳位於子？」對曰：「寡君以嗣位之人，多不諳事，欲及其身，使嫻習之。寡君雖為『主父』，然國事未嘗不主裁也。」昭襄王曰：「汝國亦畏秦乎？」對曰：「寡君不畏秦，不胡服習騎射矣。今馳馬控弦之士，十倍昔年，以此待秦，或者可終徼盟好。」昭襄王見其應對鑿鑿，甚相敬重。使者辭出就館。昭襄王睡至中夜，忽思趙使者形貌魁梧軒偉，不似人臣之相，事有可疑，展轉不寐。天明，傳旨宣趙招相見。其從人答曰：「使人患病，不能入朝，請緩之。」過三日，使者尚不出。昭襄王怒，遣吏迫之。吏直入舍中，不見使者，止獲從人，自稱真趙招，乃解到昭襄王面前。王問：「汝既是真趙招，使者的係何人？」對曰：「實吾王主父也。主父欲睹大王威容，故詐稱使者而來，今已出咸陽三日矣。特命臣招待罪於此。」昭襄王大驚，頓足曰：「主父大欺吾也！」即使涇陽君同白起領精兵三千，星夜追之。至函谷關，守關將士言：「趙國使者，於三日前已出關矣。」涇陽君等回復秦王，秦王心跳不寧者數日，乃以禮遣趙招還國。髯翁有詩云：
　　　　分明猛虎踞咸陽，誰敢潛窺函谷關？不道龍顏趙主父，竟從堂上認秦王。
　　次年，主父復出巡雲中，自代而西，收兵於樓煩。築城於靈壽，以鎮中山，名趙王城。吳娃亦於肥鄉築城，號夫人城。是時趙之強，甲於三晉。其年，楚懷王自秦來奔，惠王與群臣計議，恐觸秦怒，且主父遠在代地，不敢自專，遂閉關不納。懷王計窮，欲南奔大梁。秦兵追及之，復與涇陽君俱至咸陽。懷王憤甚，嘔血斗餘，遂發病，未幾而薨。秦乃歸其喪於楚。楚人憐懷王為秦所欺，客死於外，百姓往迎喪者，無不痛哭，如悲親戚。諸侯咸惡秦之無道，復為「合從」以擯秦。
　　楚大夫屈原痛懷王之死，繇子蘭靳尚誤之，今日二人，仍舊用事，君臣貪於苟安，絕無報秦之志，乃屢屢進諫，勸頃襄王進賢遠佞，選將練兵，以圖雪懷王之恥。子蘭悟其意，使靳尚言於頃襄王曰：「原自以同姓不得重用，心懷怨望，且每向人言大王忘秦仇為不孝，子蘭等不主張伐秦為不忠。」頃襄王大怒，削屈原之職，放歸田裡。原有姊名嬃，已遠嫁，聞原被放，乃歸家，訪原於夔之故宅。見原被髮垢面，形容枯槁，行吟於江畔，乃喻之曰：「楚王不聽子言，子之心已盡矣！憂思何益？幸有田畝，何不力耕自食，以終餘年乎？」原重違姊意，乃秉耒而耕，里人哀原之忠者，皆為助力。月餘，姊去，原嘆曰：「楚事至此，吾不忍見宗室之亡滅！」忽一日，晨起，抱石自投汨羅江而死。其日乃五月五日。里人聞原自溺，爭掉小舟，出江拯救，已無及矣。乃為角黍投於江中以祭之，繫以彩線，恐為蛟龍所攖食也。又龍舟競渡之戲，亦因拯救屈原而起，至今自楚至吳，相沿成俗。屈原所耕之田，獲米如白玉，因號曰：「玉米田」。里人私為原立祠，名其鄉曰姊歸鄉。今荊州府有歸州，亦因姊歸得名也。至宋元豐中，封原為清烈公，兼為其姊立廟，號姊歸廟，後復加封原為忠烈王。髯翁有過《忠烈王廟詩》云：
　　　　峨峨廟貌立江傍，香火爭趨忠烈王﹔佞骨不知何處朽，龍舟歲歲弔滄浪。
　　再說趙主父出巡雲中，回至邯鄲，論功行賞，賜通國百姓酒餔五日。是日，群臣畢集稱賀。主父使惠王聽朝，自己設便坐於傍，觀其行禮。見何年幼，服兗冕南面為王，長子章魁然丈夫，反北面拜舞於下，兄屈於弟，意甚憐之。朝既散，主父見公子勝在側，私謂曰：「汝見安陽君乎？雖隨班拜舞，似有不甘之色。吾分趙地為二，使章為代王，與趙相並，汝以為何如？」趙勝對曰：「王昔日已誤矣！今君臣之分已定，復生事端，恐有爭變！」主父曰：「事權在我，又何慮哉？」主父回宮，夫人吳娃見其色變，問曰：「今日朝中有何事？」主父曰：「吾見故太子章，以兄朝弟，於理不順，欲立為代王，勝又言其不便，吾是以躊躇而未決也。」吳娃曰：「昔晉穆侯生二子，長日仇，弟曰成師，穆侯薨，子仇嗣立，都於翼，封其弟成師於曲沃，其後曲沃益強，遂盡滅仇之子孫，併吞翼國。此主父所知也。成師為弟，尚能戕兄，況以兄而臨弟，以長而臨少乎？吾母子且為魚肉矣！」主父惑其言，遂止。有侍人舊曾服事故太子章於東宮者，聞知主父商議之事，乃私告於章。章與田不禮計之。不禮曰：「主父分王二子，出自公心，特為婦人所阻耳。王年幼，不諳事，誠乘間以計圖之，主父亦無如何也。」章曰：「此事惟君留意，富貴共之！」太傅李兌與肥義相善，密告曰：「安陽君強壯而驕，其黨甚眾，且有怨望之心。田不禮剛狠自用，知進而不知退。二人為黨，行險僥倖，其事不遠。子任重而勢尊，禍必先及，何不稱病，傳政於公子成，可以自免。」肥義曰：「主父以王屬義，尊為相國，謂義可託安危也。今未見禍形，而先自避，不為荀息所笑乎？」李兌嘆曰：「子今為忠臣，不得復為智士矣。」因泣下，久之，別去。肥義思李兌之言，夜不能寐，食不下咽，展轉躊躇，未得良策，乃謂近侍高信曰：「今後若有召吾王者，必先告我。」高信曰：「諾。」
　　忽一日，主父與王同遊於沙邱，安陽君章亦從行。那沙邱有臺，乃商紂王所築。有離宮二所，主父與王各居一宮，相去五六里，安陽君之館適當其中。田不禮謂安陽君曰：「王出遊在外，其兵眾不甚集。若假以主父之命召王，王必至。吾伏兵於中途，要而殺之，因奉主父以撫其眾，誰敢違者！」章曰：「此計甚妙！」即遣心腹內侍，偽為主父使者，夜召惠王曰：「主父卒然病發，欲見王面，幸速往！」高信即走告相國肥義，義曰：「王素無病，事可疑也。」乃入謂王曰：「義當以身先之，俟無他故，王乃可行。」又謂高信曰：「緊閉宮門，慎勿輕啟。」肥義與數騎隨使者先行，至中途，伏兵誤以為王，群起盡殺之。田不禮舉火驗視，乃肥義也。田不禮大驚曰：「事已變矣！及其機未露，宜悉眾乘夜襲王，幸或可勝。」於是奉安陽君以攻王。高信因肥義吩咐，已預作準備。田不禮攻王宮不能入。至天明，高信使從軍乘屋發矢，賊多傷死者。矢盡，乃飛瓦下擲之。田不禮命取巨石繫於木，以撞宮門，譁聲如雷。惠王正在危急，只聽得宮外喊聲大舉，兩隊軍馬殺來，賊兵大敗，紛紛而散。原來是公子成李兌在國中商議，恐安陽君乘機為亂，各率一枝軍前來接應，正遇著賊圍王宮，解救了此難。安陽君兵敗，謂田不禮曰：「今當如何？」不禮曰：「急走主父處涕泣哀求，主父必然相庇，吾當力拒追兵。」章從其言，乃單騎奔主父宮中，主父果然開門匿之，殊無難色。田不禮驅殘兵再與成兌交戰，眾寡不敵，不禮被兌斬之。兌度安陽君無處託身，必然往投主父，乃引兵前圍主父之宮。打開宮門，李兌仗劍當先開路，公子成在後，入見主父，叩頭曰：「安陽君反叛，法所不宥，願主父出之。」主父曰：「彼未嘗至吾宮中，二卿可他覓也。」兌成再四告稟，主父並不統口。李兌曰：「事已至此，當搜簡一番，即不得賊，謝罪未晚。」公子成曰：「君言是也。」乃呼集親兵數百人，遍搜宮中，於複壁中得安陽君，牽之以出。李兌遽拔劍擊斷其頭。公子成曰：「何急也？」兌曰：「若遇主父，萬一見奪，抗之則非臣禮，從之則為失賊，不如殺之。」公子成乃服。李兌提安陽君之首，自宮內出，聞主父泣聲，復謂公子成曰：「主父開宮納章，心已憐之矣！吾等以章故，圍主父之宮，搜章而殺之，無乃傷主父之心？事平之後，主父以圍宮加罪，吾輩族滅矣！王年幼不足與計，吾等當自決也。」乃吩咐軍士：「不許解圍。」使人詐傳惠王之令曰：「在宮人等，先出者免罪﹔後出者即係賊黨，夷其族！」從宮及內侍等，聞王令，爭先出宮，單單剩得主父一人。主父呼人，無一應者，欲出，則門已下鑰矣。一連圍了數日，主父在宮中餓甚，無從取食。庭中樹有雀巢，乃探其卵生啖之，月餘餓死。髯仙有詩嘆曰：
　　　　胡服行邊靖虜塵，雄心直欲並西秦﹔吳娃一脈能胎禍，夢里琴聲解誤人。
　　主父既死，外人未知。李兌等尚不敢入，直待三月有餘，方纔啟鑰入視，主父屍身已枯癟矣。公子成奉惠王往沙邱宮，視殮發喪，葬於代地。今靈邱縣，以葬武靈王得名也。惠王回國，以公子成為相國，李兌為司寇。未幾，公子成卒，惠王以公子勝曾阻主父分王之謀，乃用為相國，封以平原，號為平原君。
　　平原君亦好士，有孟嘗君之風。既貴，益招致賓客，坐食者常數千人。平原君之府第，有畫樓，置美人於上。其樓俯臨民家，民家之主人有躄疾，曉起蹣跚而出汲，美人於樓上望見，大笑。少頃，躄者造平原君之門，請見。公子勝揖而進之。躄者曰：「聞君之喜士，士所以不遠千里集於君之門者，以君貴士而賤色也。臣不幸有罷癃之病，不良於行，君之後宮，乃臨而笑臣。臣不甘受婦人之辱，願得笑臣者之頭！」勝笑應曰：「諾。」躄者去。平原君笑曰：「愚哉此豎也！以一笑之故，遂欲殺吾美人乎？」平原君門下有個常規：主客者，每月一進客籍，稽客之多少，料算錢穀出入之數。前此客有增無減，至是日漸引去，歲餘客減半。公子勝怪之，乃鳴鐘大會諸客，問曰：「勝所以待諸君者，未嘗敢失禮，乃紛紛引去，何也？」客中一人前對曰：「君不殺笑躄之美人，眾皆咈然，以君愛色而賤士，所以去耳。臣等不日亦將辭矣！」平原君大驚，引罪曰：「此勝之過也！」即解佩劍，令左右斬樓上美人之頭，自造躄者之門，長跽請罪。躄者乃喜。於是門下皆稱頌平原君之賢，賓客復聚如初。時人為三字語云：
　　　　食我飽，衣我溫，息其館，遊其門。齊孟嘗，趙平原，佳公子，賢主人。
　　時秦昭襄王聞平原君斬美人謝躄之事，一日，與向壽述之，嗟嘆其賢。向壽曰：「尚不及齊孟嘗君之甚也！」秦王曰：「孟嘗君如何？」向壽曰：「孟嘗君自其父田嬰存日，即使主家政，接待賓客。賓客歸之如雲，諸侯咸敬慕之，請於田嬰以為世子。及嗣為薛公，賓客益盛，衣食與己無二，供給繁費，為之破產。士從齊來者，人人以為孟嘗君親己，無有間言。今平原容美人笑躄而不誅，直待賓客離心，乃斬頭以謝，不亦晚乎？」秦王曰：「寡人安得一見孟嘗君，與之同事哉？」向壽曰：「王如欲見孟嘗君，何不召之？」秦王曰：「彼齊相國也，召之安肯來乎？」向壽曰：「王誠以親子弟為質於齊，以請孟嘗君，齊信秦，不敢不遣。王得孟嘗君，即以為相，齊亦必相王之親子弟。秦齊互相，其交必合，然後共謀諸侯不難矣。」秦王曰：「善！」乃以涇陽君悝為質於齊：「願易孟嘗君來秦，使寡人一見其面，以慰飢渴之想。」賓客聞秦召，皆勸孟嘗君必行。時蘇代適為燕使於齊，謂孟嘗君曰：「今代從外來，見土偶人與木偶人相與語，木偶人謂土偶人曰：『天方雨，子必敗矣！奈何！』土偶人笑曰：『我生於土，敗則仍還於土耳。子遭雨漂流，吾不知其所底也！』秦，虎狼之國，楚懷王猶不返，況君乎？若留君不遣，臣不知君之所終矣。」孟嘗君乃辭秦不欲行。匡章言於湣王曰：「秦之效質而求見孟嘗君，欲親齊也。孟嘗君不往，失秦懽矣！雖然，留秦之質，猶為不信秦也。王不如以禮歸涇陽君於秦，而使孟嘗君聘秦，以答秦之禮。如是，則秦王必聽信孟嘗君，而厚於齊。」湣王以為然。謂涇陽君曰：「寡人行將遣相國文，行聘於上國，以候秦王之顏色，豈敢煩貴人為質？」即備車乘送涇陽君還秦，而使孟嘗君行聘於秦。
　　孟嘗君同賓客千餘人，車騎百餘乘，西入咸陽，謁見秦王。秦王降階迎之，握手為歡，道平生相慕之意。孟嘗君有白狐裘，毛深二寸，其白如雪，價值千金，天下無雙。以此為私禮，獻於秦王。秦王服此裘入宮，誇於所幸燕姬。燕姬曰：「此裘亦常有，何以足貴？」秦王曰：「狐非數千歲色不白。今之白裘，皆取狐腋下一片，補綴而成。此乃純白之皮，所以貴重，真無價之珍也。齊乃山東大國，故有此珍服耳。」時天氣尚煖，秦王解裘付主藏吏，吩咐珍藏，以俟進御。擇日將立孟嘗君為丞相。樗里疾忌孟嘗君見用，恐奪其相權，乃使其客公孫奭說秦王曰：「田文，齊族也，今相秦，必先齊而後秦。夫以孟嘗君之賢，其籌事無不中，又加以賓客之眾，而借秦權以陰為齊謀，秦其危矣！」秦王以其言問於樗里疾。疾對曰：「奭言是也。」秦王曰：「然則遣之乎？」疾對曰：「孟嘗君居秦月餘，其賓客千人，盡已得秦鉅細之事，若遣之歸齊，終為秦害，不如殺之。」秦王惑其言，命幽孟嘗君於館舍。涇陽君在齊時，孟嘗君待之甚厚，日具飲食，臨行，復餽以寶器數事，涇陽君甚德之。至是，聞秦王之謀，私見孟嘗君言其事。孟嘗君懼而問計。涇陽君曰：「王計尚未決也。宮中有燕姬者，最得王心，所言必從。君攜有重器，吾為君進於燕姬，求其一言，放君還國，則禍可免矣。」孟嘗君以白璧二雙，託涇陽君獻於燕姬求解。燕姬曰：「妾甚愛白狐裘，聞山東大國有之，若有此裘，妾不惜一言，不願得璧也。」涇陽君回報孟嘗君。孟嘗君曰：「只有一裘，已獻秦王，何可復得？」遍問賓客：「有能復得白狐裘者否？」眾皆束手莫對。最下坐有一客，自言：「臣能得之。」孟嘗君曰：「子有何計得裘？」客曰：「臣能為狗盜。」孟嘗君笑而遣之。客是夜裝束如狗，從竇中潛入秦宮庫藏，為狗吠聲。主藏吏以為守狗，不疑。客伺吏睡熟，取身邊所藏鑰匙，逗開藏櫃，果得白狐裘，遂盜之以出，獻於孟嘗君。孟嘗君使涇陽君轉獻燕姬，燕姬大悅。值與王夜飲方懽，遂進言曰：「妾聞齊有孟嘗君，天下之大賢也！孟嘗君方為齊相，不欲來秦，秦請而致之，不用則已矣，乃欲加誅？夫請人國之相，而無故誅之，又有戮賢之名，妾恐天下賢士，將裹足而避秦也！」秦王曰：「善。」明日御殿，即命具車馬，給驛券，放孟嘗君還齊。孟嘗君曰：「吾僥倖燕姬之一言，得脫虎口，萬一秦王中悔，吾命休矣。」客有善為偽券者，為孟嘗君易券中名姓，星馳而去。至函谷關，夜方半，關門下鑰已久。孟嘗君慮追者或至，急欲出關。關開閉，俱有常期，人定即閉，雞鳴始開。孟嘗君與賓客咸擁聚關內，心甚惶迫。忽聞雞鳴聲自客隊中出。孟嘗君怪而視之，乃下客一人，能效雞聲者。於是群雞盡鳴。關吏以為天且曉，即起驗券開關。孟嘗君之眾，復星馳而去。謂二客曰：「吾之得脫虎口，乃狗盜雞鳴之力也！」眾賓客自愧無功，從此不敢怠慢下坐之客。髯翁有讚曰：
　　　　明珠彈雀，不如泥丸﹔白璧療飢，不如壺餐。狗吠裘得，雞鳴關啟﹔雖為聖賢，不如彼鄙。細流納海，累塵成岡﹔用人惟器，匆陋孟嘗。
樗里疾聞孟嘗君得放歸國，即趨入朝，見昭襄王曰：「王即不殺田文，亦宜留以為質，奈何遣之？」秦王大悔，即使人馳急傳追孟嘗君，至函谷關，索出客籍閱之，無齊使田文姓名。使者曰：「得無從間道，尚未至乎？」候半日，杳無影響。乃言孟嘗君狀貌及賓客車馬之數。關吏曰：「若然，則今早出關者是矣。」使者曰：「還可追否？」關吏曰：「其馳如飛，今已去百里之遠，不可追也。」使者乃還報秦王。王嘆曰：「孟嘗君有鬼神不測之機，果天下賢士也！」後秦王索狐白裘於主藏吏不得，及見燕姬服之，因叩其故，知其為孟嘗君之客所盜，復嘆曰：「孟嘗君門下，如通都之市，無物不有。吾秦國未有其比！」竟以裘賜燕姬，不罪主藏吏。不知孟嘗君歸國如何，且看下回分解。
