
　　話說伍員屯兵於隨國之南鄙，使人致書於隨侯，書中大約言：「周之子孫，在漢川者，被楚吞噬殆盡。今天祐吳國，問罪於楚君。若出楚珍，與吳為好，漢陽之田，盡歸於君，寡君與君世為兄弟，同事周室。」隨侯看畢，集群臣計議。楚臣子期，面貌與昭王相似，言於隨侯曰：「事急矣！我偽為王而以我出獻，王乃可免也。」隨侯使太史卜其吉凶，大史獻繇曰：
　　　　平必陂，往必復。故勿棄，新勿欲。西鄰為虎，東鄰為肉。
隨侯曰：「楚故而吳新，鬼神示我矣。」乃使人辭伍員曰：「敝邑依楚為國，世有盟誓。楚君若下辱，不敢不納。然今已他徙矣，惟將軍察之！」伍員以囊瓦在鄭，疑昭王亦奔鄭，且鄭人殺太子建，仇亦未報，遂移兵伐鄭，圍其郊。時鄭賢臣游吉新卒，鄭定公大懼，歸咎囊瓦，瓦自殺。鄭伯獻瓦屍於吳軍，說明楚王實未至鄭。吳師猶不肯退，必欲滅鄭，以報太子之仇。諸大夫請背城一戰，以決存亡。鄭伯曰：「鄭之士馬孰若楚？楚且破，況於鄭乎？」乃出令於國中曰：「有能退吳軍者，寡人願與分國而治。」懸令三日。時鄂渚漁丈人之子，因避兵亦逃在鄭城之中，聞吳國用伍員為主將，乃求見鄭君，自言：「能退吳軍。」鄭定公曰：「卿退吳兵，用車徒幾何？」對曰：「臣不用一寸之兵，一斗之糧，只要與臣一橈，行歌道中，吳兵便退。」鄭伯不信，然一時無策，只得使左右以一橈授之：「果能退吳，不吝上賞。」漁丈人之子，縋城而下，直入吳軍，於營前叩橈而歌曰：
　　　　蘆中人！蘆中人！腰間寶劍七星文，不記渡江時，麥飯鮑魚羹？
軍士拘之，來見伍員。其人歌「蘆中人」如故。員下席驚問曰：「足下是何人？」舉橈而對曰：「將軍不見吾手中所操乎？吾乃鄂渚漁丈人之子也。」員惻然曰：「汝父因吾而死，正思報恩，恨無其路。今日幸得相遇，汝歌而見我，意何所須？」對曰：「別無所須也。鄭國懼將軍兵威，令於國中：『有能退吳軍者，與之分國而治。』臣念先人與將軍有倉卒之遇，今欲從將軍乞赦鄭國。」員乃仰天歎曰：「嗟乎！員得有今日，皆漁丈人所賜，上天蒼蒼，豈敢忘也！」即日下令解圍而去。漁丈人之子回報鄭伯。鄭伯大喜，乃以百里之地封之，國人稱之曰：「漁大夫」。至今溱洧之間，有丈人村，即所封地也。髯翁有詩云：
　　　　密語蘆洲隔死生，橈歌強似楚歌聲﹔三軍既散分茅土，不負當時江上情。
伍員既解鄭國之圍，還軍楚境，各路分截守把，大軍營於麋地，遣人四出招降楚屬，兼訪求昭王甚急。
　　卻說申包胥自郢都破後，逃避在夷陵石鼻山中，聞子胥掘墓鞭屍，復求楚王，乃遣人致書於子胥，其略曰：
　　　　子故平王之臣，北面事之，今乃僇辱其屍，雖雲報仇，不已甚乎？物極必反，子宜速歸。不然，胥當踐「復楚」之約！
伍員得書，沉吟半晌，乃謂來使曰：「某因軍務倥傯，不能答書，借汝之口，為我致謝申君：忠孝不能兩全，吾日暮途遠，故倒行而逆施耳！」使者回報包胥，包胥曰：「子胥之滅楚必矣。吾不可坐而待之。」想起楚平王夫人，乃秦哀公之女，楚昭王乃秦之甥，要解楚難，除是求秦。乃晝夜西馳，足踵俱開，步步流血，裂裳而裹之。奔至雍州，來見秦哀公曰：「吳貪如封豕，毒如長蛇，久欲薦食諸侯，兵自楚始。寡君失守社稷，逃於草莽之間，特命下臣，告急於上國，乞君念甥舅之情，代為興兵解厄。」秦哀公曰：「秦僻在西陲，兵微將寡，自保不暇，安能為人？」包胥曰：「楚秦連界，楚遭兵而秦不救，吳若滅楚，次將及秦，君之存楚，亦以固秦也。若秦遂有楚國，不猶愈於吳乎？倘能撫而存之，不絕其祀，情願世世北面事秦。」秦哀公意猶未決，曰：「大夫姑就館驛安下，容孤與群臣商議。」包胥對曰：「寡君越在草莽，未得安居，下臣何敢就館自便乎？」時秦哀公沉湎於酒，不恤國事。包胥請命愈急，哀公終不肯發兵。於是，包胥不脫衣冠，立於秦庭之中，晝夜號哭，不絕其聲。如此七日七夜，水漿一勺不入其口。哀公聞之，大驚曰：「楚臣之急其君，一至是乎？楚有賢臣如此，吳猶欲滅之﹔寡人無此賢臣，吳豈能相容哉？」為之流涕，賦《無衣》之詩以旌之。詩曰：
　　　　豈曰無衣？與子同袍。王於興師，與子同仇。
包胥頓首稱謝，然後始進壺飱。秦哀公命大將子蒲子虎帥車五百乘，從包胥救楚。包胥曰：「吾君在隨望救，不啻如大旱之望雨。胥當先往一程，報知寡君。元帥從商穀而東，五日可至襄陽，折而南，即荊門。而胥以楚之餘眾，自石樑山南來，計不出二月，亦可相會。吳恃其勝，必不為備，軍士在外，日久思歸，若破其一軍，自然瓦解。」子蒲曰：「吾未知路徑，必須楚兵為導，大夫不可失期。」
　　包胥辭了秦帥，星夜至隨，來見昭王，言：「臣請得秦兵，已出境矣。」昭王大喜，謂隨侯曰：「卜人所言：『西鄰為虎，東鄰為肉。』秦在楚之西，而吳在其東，斯言果驗矣。」時薳延宋木等，亦收拾餘兵，從王於隨。子西子期並起隨眾，一齊進發。秦師屯於襄陽，以待楚師。包胥引子西子期等與秦帥相見。楚兵先行，秦兵在後，遇夫概之師於沂水，子蒲謂包胥曰：「子率楚師先與吳戰，吾當自後會之。」包胥便與夫概交鋒。夫概恃勇，看包胥有如無物。約鬥十餘合，未分勝敗。子蒲子虎驅兵大進。夫概望見旗號有秦字，大驚曰：「西兵何得至此？」急急收軍，已折大半。子西子期等乘勝追逐五十里方止。夫概奔回郢都，來見吳王，盛稱秦兵勢銳，不可抵當。闔閭有懼色。孫武進曰：「兵，兇器，可暫用而不可久也。且楚土地尚廣，人心未肯服吳，臣前請王立羋勝以撫楚，正虞今日之變耳。為今之計，不如遣使與秦通好，許復楚君﹔割楚之西鄙，以益吳疆，君亦不為無利也。若久戀楚宮，與之相持，楚人憤而力，吳人驕而惰，加以虎狼之秦，臣未保其萬全。」伍員知楚王必不可得，亦以武言為然。闔閭將從之。伯嚭進曰：「吾兵自離東吳，一路破竹而下，五戰拔郢，遂夷楚社。今一遇秦兵，即便班師，何前勇而後怯耶？願給臣兵一萬，必使秦兵片甲不回。如若不勝，甘當軍令！」闔閭壯其言，許之。孫武與伍員力止不可變兵，伯嚭不從。引兵出城，兩軍相遇於軍祥，排成陣勢。伯嚭望見楚軍行列不整，便教鳴鼓，馳車突入，正遇子西，大罵：「汝萬死之餘，尚望寒灰再熱耶？」子西亦罵：「背國叛夫！今日何顏相見？」伯嚭大怒，挺戟直取子西，子西亦揮戈相迎。戰不數合，子西詐敗而走。伯嚭追之，未及二里，左邊沈諸梁一軍殺來，右邊薳延一軍殺來，秦將子蒲子虎引生力軍，從中直貫吳陣。三路兵將吳兵截為三處，伯嚭左衝右突，不能得脫。卻得伍員兵到，大殺一陣，救出伯嚭。一萬軍馬，所存不上二千人。伯嚭自囚，入見吳王待罪。孫武謂伍員曰：「伯嚭為人，矜功自任，久後必為吳國之患，不如乘此兵敗，以軍令斬之。」伍員曰：「彼雖有喪師之罪，然前功不小，況敵在目前，不可斬一大將。」遂奏吳王赦其罪。秦兵直逼郢都，闔閭命夫概同公子山守城，自引大軍屯於紀南城，伍員伯嚭分屯磨城驢城，以為犄角之勢，與秦兵相持。又遣使徵兵於唐蔡。楚將子西謂子蒲曰：「吳以郢為巢穴，故堅壁相持，若唐蔡更助之，不可敵矣！不若乘間加兵於唐，唐破，則蔡人必懼而自守，吾乃得專力於吳。」子蒲然其計。於是子蒲同子期分兵一支，襲破唐城，殺唐成公，滅其國。蔡哀公懼，不敢出兵助吳。
　　卻說夫概自恃有破楚之首功，因沂水一敗，吳王遂使協守郢都，心中鬱鬱不樂。及聞吳王與秦相持不決，忽然心動，想道：「吳國之制，兄終弟及，我應嗣位。今王立子波為太子，我不得立矣！乘此大兵出征，國內空虛，私自歸國，稱王奪位，豈不勝於久後相爭乎？」乃引本部軍馬，偷出郢都東門，渡漢而歸。詐稱：「闔閭兵敗於秦，不知所往，我當次立。」遂自稱吳王，使其子扶臧悉眾據淮水，以遏吳王之歸路。吳世子波，與專毅聞變，登城守禦，不納夫概。夫概乃遣使由三江通越，說其進兵，夾攻吳國，事成割五城為謝。
　　再說闔閭聞秦兵滅唐，大驚，方欲召諸將計議戰守之事。忽公子山報到，言：「夫概不知何故，引本部兵私回吳國去了。」伍員曰：「夫概此行，其反必矣。」闔閭曰：「將若之何？」伍員曰：「夫概一勇之夫，不足為慮。所慮者，越人或聞變而動耳。王宜速歸，先靖內亂。」闔閭於是留孫武子胥退守郢都，自與伯嚭以舟師順流而下。既渡漢水，得太子波告急信，言：「夫概造反稱王，又結連越兵入寇，吳都危在旦夕。」闔閭大驚曰：「不出子胥所料也。」遂遣使往郢都，取回孫武伍員之兵。一面星夜馳歸，沿江傳諭將士：「去夫概來歸者，復其本位﹔後到者誅。」淮上之兵，皆倒戈來歸。扶臧奔回谷陽。夫概欲驅民授甲。百姓聞吳王尚在，俱走匿。夫概乃獨率本部出戰。闔閭問曰：「我以手足相託，何故反叛？」夫概對曰：「汝弒王僚，非反叛耶？」闔閭怒，教伯嚭：「為我擒賊！」戰不數合，闔閭麾大軍直進。夫概雖勇，爭奈眾寡不敵，大敗而走。扶臧具舟於江，以渡夫概，逃奔宋國去了。闔閭撫定居民，回至吳都，太子波迎接入城，打點拒越之策。
　　卻說孫武得吳王班師之詔，正與伍員商議，忽報：「楚軍中有人送書到。」伍員命取書看之，乃申包胥所遣也。書略云：
　　　　子君臣據郢三時，而不能定楚，天意不欲亡楚，亦可知矣。子能踐「覆楚」之言，吾亦欲酬「復楚」之志。朋友之義，相成而不相傷。子不竭吳之威，吾亦不盡秦之力。
伍員以書示孫武曰：「夫吳以數萬之眾，長驅入楚，焚其宗廟，墮其社稷，鞭死者之屍，處生者之室，自古人臣報仇，未有如此之快者。且秦兵雖敗我餘軍，於我未有大損也。《兵法》：『見可而進，知難則退。』幸楚未知吾急，可以退矣。」孫武曰：「空退為楚所笑，子何不以羋勝為請？」伍員曰：「善。」乃復書曰：
　　　　平王逐無罪之子，殺無罪之臣，某實不勝其憤，以至於此。昔齊桓公存邢立衛，秦穆公三置晉君，不貪其土，傳誦至今。某雖不才，竊聞茲義。今太子建之子勝，餬口於吳，未有寸土。楚若能歸勝，使奉故太子之祀，某敢不退避，以成吾子之志。
申包胥得書，言於子西。子西曰：「封故太子之後，正吾意也。」即遣使迎羋勝於吳。沈諸梁諫曰：「太子已廢，勝為仇人，奈何養仇以害國乎？」子西曰：「勝匹夫耳！何傷？」竟以楚王之命召之，許封大邑。楚使既發，孫武與伍員遂班師而還。凡楚之府庫寶玉，滿載以歸，又遷楚境戶口萬家，以實吳空虛之地。伍員使孫武從水路先行，自己從陸路打從歷陽山經過，欲求東皋公報之，其廬舍俱不存矣。再遣使於龍洞山問皇甫訥，亦無蹤跡。伍員嘆曰：「真高土也！」就其地再拜而去。至昭關，已無楚兵把守，員命毀其關。復過溧陽瀨水之上，乃嘆曰：「吾嘗饑困於此，向一女子乞食，女子以盎漿及飯飼我，遂投水而亡。吾曾留題石上，未知在否？」使左右發土，其石字宛然不磨。欲以千金報之，未知其家，乃命投金於瀨水中曰：「女子如有知，明吾不相負也！」行不一里，路傍一老嫗，視兵過而哭泣。軍士欲執之，問曰：「嫗何哭之悲也？」嫗曰：「吾有女守居三十年不嫁，往年浣紗於瀨，遇一窮途君子，而輒飯之，恐事洩，自投瀨水。聞所飯者，乃楚亡臣伍君也。今伍君兵勝而歸，不得其報，自傷虛死，是以悲耳。」軍士乃謂嫗曰：「吾主將正伍君也。欲報汝千金，不知其家，已投金於水中，盍往取之？」嫗遂取金而歸。至今名其水為投金瀨。髯仙有詩云：
　　　　投金瀨下水澌澌，猶憶亡臣報德時﹔三十年來無匹偶，芳名已共子胥垂。
越子允常聞孫武等兵回吳國，知武善於用兵，料難取勝，亦班師而回，曰：「越與吳敵也。」遂自稱為越王。不在話下。
　　闔閭論破楚之功，以孫武為首。孫武不願居官，固請還山。王使伍員留之。武私謂員曰：「子知天道乎？暑往則寒來，春還則秋至。王恃其強盛，四境無虞，驕樂必生。夫功成不退，將有後患。吾非徒自全，並欲全子。」員不謂然。武遂飄然而去。贈以金帛數車，俱沿路散於百姓之貧者。後不知其所終。史臣有讚云：
　　　　孫子之才，彰於伍員﹔法行二嬪，威振三軍。御眾如一，料敵若神﹔大伸於楚，小挫於秦。智非偏拙，謀不盡行﹔不受爵祿，知亡知存。身出道顯，身去名成﹔書十三篇，兵家所尊。
闔閭乃立伍員為相國，亦倣齊仲父楚子文之意，呼為子胥而不名。伯嚭為太宰，同預國政。更名閶門曰破楚門。復壘石於南界，留門使兵守之，以拒越人，號曰石門關。越大夫范蠡亦築城於浙江之口，以拒吳，號曰固陵，言其可固守也。（此周敬王十五年事。）
　　話分兩頭。再說子西與子期重入郢城，一面收葬平王骸骨，將宗廟社稷，重新草創，一面遣申包胥以舟師迎昭王於隨。昭王遂與隨君定盟，誓無侵伐。隨君親送昭王登舟，方纔回轉。昭王行至大江之中，憑欄四望，想起來日之苦，今日重渡此江，中流自在，心中甚喜。忽見水面一物，如斗之大，其色正紅，使水手打撈得之，遍問群臣，皆莫能識。乃拔佩刀砍開，內有饟似瓜，試嘗之，甘美異常。乃遍賜左右曰：「此無名之果，可識之，以俟博物之士也。」不一日，行至雲中，昭王嘆曰：「此寡人遇盜之處，不可以不識。」乃泊舟江岸，使鬥辛督人夫築一小城於雲夢之間，以便行旅投宿。今雲夢縣有地名楚王城，即其故址。子西子期等離郢都五十里，迎接昭王。君臣交相慰勞。既至郢城，見城外白骨如麻，城中宮闕，半已殘毀，不覺淒然淚下。遂入宮來見其母伯嬴，子母相向而泣。昭王曰：「國家不幸，遭此大變，至於廟社凌夷，陵墓受辱，此恨何時可雪？」伯嬴曰：「今日復位，宜先明賞罰，然後撫恤百姓，徐俟氣力完足，以圖恢復可也。」昭王再拜受教。是日不敢居寢，宿於齋宮。次日，祭告宗廟社稷，省視墳墓，然後升殿，百官稱賀。昭王曰：「寡人任用匪人，幾至亡國，若非卿等，焉能重見天日。失國者，寡人之罪﹔復國者，卿等之功也。」諸大夫皆稽首謝不敢。昭王先宴勞秦將，厚犒其師，遣之歸國。然後論功行賞，拜子西為令尹，子期為左尹。以申包胥乞師功大，欲拜為右尹。申包胥曰：「臣之乞師於秦，為君也，非為身也。君既返國，臣志遂矣，敢因以為利乎？」固辭不受。昭王強之，包胥乃挈其妻子而逃。妻曰：「子勞形疲神，以乞秦師，而定楚國，賞其分也。又何逃乎？」包胥曰：「吾始為朋友之義，不洩子胥之謀，使子胥破楚，吾之罪也。以罪而冒功，吾實恥之！」遂逃入深山，終身不出。昭王使人求之不得，乃旌表其閭曰：「忠臣之門」。以王孫繇於為右尹，曰：「雲中代寡人受戈，不敢忘也。」其他沈諸梁、鍾建、宋木、鬥辛、鬥巢、薳延等，俱進爵加邑。亦召鬥懷欲賞。子西曰：「鬥懷欲行弒逆之事，罪之為當，況可賞乎？」昭王曰：「彼欲為父報仇，乃孝子也。能為孝子，何難為忠臣？」亦使為大夫。藍尹亹求見昭王，王思成臼不肯同載之恨，將執而誅之，使人謂曰：「爾棄寡人於道路，今敢復來，何也？」藍尹亹對曰：「囊瓦惟棄德樹怨，是以敗於柏舉。王奈何效之？夫成臼之舟，孰若郢都之宮之安？臣之棄王於成臼，以儆王也！今日之來，欲觀大王之悔悟與否？王不省失國之非，而記臣不載之罪，臣死不足惜，所惜者楚宗社耳。」子西奏曰：「亹之言直，王宜赦之，以無忘前敗。」昭王乃許亹入見，使復為大夫如故。群臣見昭王度量寬洪，莫不大悅。昭王夫人自以失身闔閭，羞見其夫，自縊而死。時越方與吳搆難，聞楚王復國，遣使來賀，因進其宗女於王，王立為繼室。越姬甚有賢德，為王所敬禮。王念季羋相從患難，欲擇良婿嫁之。季羋曰：「女子之義，不近男人。鍾建常負我矣，是即我夫也。敢他適乎？」昭王乃以季羋嫁鍾建，使建為司樂大夫。又思故相孫叔敖之靈，使人立祠於雲中祭之。子西以郢都殘破，且吳人久居，熟其路徑，復擇鄀地築城建宮，立宗廟社稷，遷都居之，名曰新郢。昭王置酒新宮，與群臣大會，飲酒方酣，樂師扈子恐昭王安今之樂，忘昔之苦，復蹈平王故轍，乃抱琴於王前奏曰：「臣有《窮衄》之曲，願為大王鼓之。」昭王曰：「寡人願聞。」扈子援琴而鼓，聲甚淒怨。其詞曰：
　　　　王耶王耶何乖劣？不顧宗廟聽讒孽！任用無忌多所殺，誅夷忠孝大綱絕。二子東奔適吳越，吳王哀痛助忉怛﹔垂涕舉兵將西伐，子胥、伯嚭、孫武決。五戰破郢王奔發，留兵縱騎虜荊闕﹔先王骸骨遭發掘，鞭辱腐屍恥難雪！幾危宗廟社稷滅，君王逃死多跋涉﹔卿士悽愴民泣血，吳軍雖去怖不歇。願王更事撫忠節，勿為讒口能謗褻！
昭王深知琴曲之情，垂涕不已。扈子收琴下階，昭王遂罷宴。自此早朝晏罷，勤於國政，省刑薄斂，養士訓武，修復關隘，嚴兵固守。羋勝既歸，楚昭王封為白公勝，築城名白公城，遂以白為氏，聚其本族而居。夫概聞楚王不念舊怨，自宋來奔。王知其勇，封之堂谿，號為堂谿氏。子西以禍起唐蔡，唐已滅而蔡尚存，乃請伐蔡報仇。昭王曰：「國事粗定，寡人尚未敢勞民也。」按《春秋傳》楚昭王十年出奔，十一年返國，直至二十年，方纔用兵滅頓，擄頓子牂，二十一年滅胡，擄鬍子豹，報其從晉侵楚之仇，二十二年圍蔡，問其從吳入郢之罪，蔡昭侯請降，遷其國於江汝之間。中間休息民力近十年，所以師輒有功，楚國復興，終符「湛盧」之祥，「萍實」之瑞也。要知後事，且看下回分解。
