
話說顏恩欲見信陵君不得，賓客不肯為通，正無奈何。適博徒毛公和賣漿薛公來訪公子，顏恩知為信陵君上客，泣訴其事。二公曰：「君第戒車，我二人當力勸之。」顏恩曰：「全仗，全仗！」二公入見信陵君曰：「聞公子車駕將返宗邦，吾二人特來奉送。」信陵君曰：「那有此事？」二公曰：「秦兵圍魏甚急，公子不聞乎？」信陵君曰：「聞之。但無忌辭魏十年，今已為趙人，不敢與聞魏事矣。」二公齊聲曰：「公子，是何言也！公子所以重於趙，名聞於諸侯者，徒以有魏也。即公子之能養士，致天下賓客者，亦藉魏力也。今秦攻魏日急，而公子不恤；設使秦一旦破大梁，夷先王之宗廟，公子縱不念其家，獨不念祖宗之血食乎？公子復何面目寄食於趙也？」言未畢，信陵君蹴然起立，面發汗，謝曰：「先生責無忌甚正！無忌幾為天下罪人矣。」即日命賓客束裝，自入朝往辭趙王。趙王不捨信陵君歸去，持其臂而泣曰：「寡人自失平原，倚公子如長城，一朝棄寡人而去，寡人誰與共社稷耶？」信陵君曰：「無忌不忍先王宗廟見夷於秦，不得不歸。倘邀君之福，社稷不泯，尚有相見之日。」趙王曰：「公子向以魏師存趙，今公子歸赴國難，寡人敢不悉賦以從！」乃以上將軍印，授公子，使將軍龐煖為副，起趙軍十萬助之。信陵君既將趙軍，先使顏恩歸魏報信，然後分遣賓客，致書於各國求救。燕、韓、楚三國，俱素重信陵之人品，聞其為將，莫不喜歡，悉遣大將引兵至魏，聽其節制。燕將將渠，韓將公孫嬰，楚將景陽，惟齊國不肯發兵。
　　卻說魏王正在危急，得顏恩報說：「信陵君兼將燕、趙、韓、楚之師，前來救魏。」魏王如渴時得漿，火中得水，喜不可言。使衛慶悉起國中之師，出應公子。時蒙驁圍郟州，王齕圍華州，信陵君曰：「秦聞吾為將，必急攻。郟華東西相距五百餘里，吾以兵綴蒙驁之兵於郟，而率奇兵赴華。若王齕兵敗，則蒙驁亦不能自固矣。」眾將皆曰：「然。」乃使衛慶以魏師合楚師，築為連壘，以拒蒙驁。虛插信陵君旗號，堅壁勿戰。而身帥趙師十萬，與燕韓之兵，星馳華州。信陵君集諸將計議曰：「少華山東連太華，西臨渭河，秦以舟師運糧，俱泊渭水，而少華木多荊，可以伏兵。若以一軍往渭劫糧，王齕必悉兵來救，吾伏兵於少華，邀而擊之，無不勝矣。」即命趙將龐煖，引一支軍往渭河，劫其糧艘。使韓將公孫嬰，燕將將渠，各引一支軍，聲言接應劫糧之兵，只在少華山左右伺候，共擊秦軍。信陵君親率精兵三萬，伏於少華山下。龐煖引軍先發，早有伏路秦兵，報入王齕營中，言：「魏信陵君為將，遣兵逕往渭口。」王齕大驚曰：「信陵善於用兵，今救華，不接戰，而劫渭口之糧，是欲絕我根本也！吾當親往救之。」遂傳令：「留兵一半圍城，餘者悉隨吾救渭。」將近少華山，山中閃出一隊大軍，打著「燕相國將渠」旗號。王齕傳令列成陣勢，便接住將渠交鋒。戰不數合，又是一隊大軍到來，打著「韓大將公孫嬰」旗號，王齕急分兵迎敵。軍士報道：「渭河糧船，被趙將龐煖所劫。」王齕道：「事已如此，且只顧廝殺，若殺退燕趙二軍，又作計較。」三國之兵，攪做一團，自午至酉，尚未鳴金。信陵君度秦兵已疲，引伏兵一齊殺出，大叫：「信陵君親自領兵在此！秦將早早來降，免污刀斧！」王齕雖是個慣戰之將，到此沒有三頭六臂，如何支持得來？況秦兵素聞信陵君威名，到此心膽俱裂，人人惜命，個個奔逃。王齕大敗，折兵五萬有餘，又盡喪其糧船，只得引殘兵敗將，向路南而遁，進臨潼關去訖。信陵君引得勝之兵，仍分三隊，來救郟州。
　　卻說蒙驁諜探信陵君兵往華州，乃將老弱立營，虛建「大將蒙」旗幟，與魏楚二軍相持；盡驅精銳，銜枚疾走，望華州一路迎來，指望與王齕合兵。誰知信陵君已破走了王齕，恰好在華陰界上相遇。信陵君親冒矢石，當先衝敵。左有公孫嬰，右有將渠，兩下大殺一陣。蒙驁折兵萬餘，鳴金收軍。當下札住大寨，整頓軍馬，打點再決死敵。這邊魏將衛慶，楚將景陽，探知蒙驁不在軍中，攻破秦營老弱，解了郟州之圍，也望華陰一路追襲而來。正遇蒙驁列陣將戰，兩下夾攻，蒙驁雖勇，怎當得五路軍馬，腹背受敵，又大折一陣，急急望西退走。信陵君率諸軍，直追至函谷關下，五國札下五個大營，在關前揚威耀武。如此月餘，秦兵緊閉關門，不敢出應。信陵君方纔班師。各國之兵，亦皆散回本國。史臣論此事，以為信陵君之功，皆毛公薛公之功也！有詩云：
　　　　兵馬臨城孰解圍？合從全仗信陵歸。當時勸駕誰人力？卻是埋名兩布衣。
　　魏安釐王聞信陵君大破秦軍，奏凱而回，不勝之喜，出城三十里迎接。兄弟別了十年，今日相逢，悲喜交集，乃並駕回朝。論功行賞，拜為上相，益封五城，國中大小政事，皆決於信陵君。赦朱亥擅殺晉鄙之罪，用為偏將。此時信陵君之威名，震動天下，各國皆具厚幣，求信陵君兵法。信陵君將賓客平日所進之書，纂括為二十一篇，陣圖七卷，名曰《魏公子兵法》。
　　卻說蒙驁與王齕領著敗兵，合做一處，來見秦莊襄王，奏曰：「魏公子無忌，『合從』五國，兵多將廣，所以臣等不能取勝。損兵折將，罪該萬死！」秦王曰：「卿等屢立戰功，開疆拓土，今日之敗，乃是眾寡不敵，非卿等之罪也。」剛成君蔡澤進曰：「諸國所以『合從』者，徒以公子無忌之故。今王遣一使修好於魏，且請無忌至秦面會，俟其入關，即執而殺之，永絕後患，豈不美哉！」秦王用其謀，遣使至魏修好，並請信陵君。馮驩曰：「孟嘗平原，皆為秦所羈，幸而得免，公子不可復蹈其轍。」信陵君亦不願行，言於魏王，使朱亥為使，奉璧一雙以謝秦。秦王見信陵君不至，其計不行，心中大怒。蒙驁密奏秦王曰：「魏使者朱亥，即鎚擊晉鄙之人也。此魏之勇士，宜留為秦用。」秦王欲封朱亥官職，朱亥堅辭不受。秦王益怒。令左右引朱亥置虎圈中。圈有斑斕大虎，見人來即欲前攫。朱亥大喝一聲：「畜生何敢無禮！」迸開雙睛，如兩個血盞，目眥盡裂，迸血濺虎。虎蹲伏股慄，良久不敢動。左右乃復引出。秦王嘆曰：「烏獲任鄙，不是過矣！若放之歸魏，是與信陵君添翼也。」愈欲迫降之。亥不從。命拘於驛舍，絕其飲食。朱亥曰：「吾受信陵君知遇，當以死報之！」乃以頭觸屋柱，柱折而頭不破。於是以手自探其喉，絕咽而死，真義士哉！
　　秦王既殺朱亥，復謀於群臣曰：「朱亥雖死，信陵君用事如故，寡人意欲離間其君臣，諸卿有何良策？」剛成君蔡澤進曰：「昔信陵君竊符救趙，得罪魏王，魏王棄之於趙，不許相見。後因秦兵圍急，不得已而召之。雖然糾連四國，得成大功，然信陵君有震主之嫌，魏王豈無疑忌之意？信陵君鎚殺晉鄙，鄙死，宗族賓客，懷恨必深。大王若捐金萬斤，密遣細作至魏，訪求晉鄙之黨，奉以多金，使之布散流言，言：『諸侯畏信陵君之威，皆欲奉之為魏王，信陵君不日將行篡奪之事。』如此，則魏王必疏無忌而奪其權。信陵君不用事，天下諸侯，亦皆解體。吾因而用兵，無足為吾難矣。」秦王曰：「卿計甚善！然魏既敗吾軍，其太子增猶質吾國，寡人慾囚而殺之，以洩吾恨，何如？」蔡澤對曰：「殺一太子，彼復立一太子，何損於魏？不若借太子使為反間於魏。」秦王大悟，待太子增加厚。一面遣細作持萬金往魏國行事；一面使其賓客皆與太子增往來相善，因而密告太子曰：「信陵君在外十年，交結諸侯，諸侯之將相，莫不敬且憚之，今為魏大將，諸侯兵皆屬焉，天下但知有信陵君，不知有魏王也。雖吾秦國，亦畏信陵君之威，欲立為王，與之連和。信陵君若立，必使秦殺太子，以絕民望。即不然，太子亦將終老於秦矣。奈何！」太子增涕泣求計。客曰：「秦方欲與魏通和，太子何不致一書於魏王，使其請太子歸國？」太子增曰：「雖請之，秦安肯釋我而歸耶？」客曰：「秦王之欲奉信陵，非其本意，特畏之耳。若太子願以國事秦，固秦之願也，何患請而不從哉？」太子增乃為密書，書中備言諸侯歸心信陵，秦亦欲擁立為王等語，後乃敘己求歸之意，將書付客，託以密緻魏王。於是秦王乃修書二封，一封致魏王歸朱亥之喪，託言病死；一封奉賀信陵君，另有金幣等物。
　　卻說魏王因晉鄙賓客布散流言，固已心疑。及秦使捧國書來，欲與魏息兵修好，叩其來意，都是敬慕信陵之語，又接得太子增家信，心中愈加疑惑。使者再將書幣，送信陵府中，故意洩漏其語，使魏王聞之。卻說信陵君聞秦使講和，謂賓客曰：「秦非有兵戎之事，何求於魏？此必有計！」言未畢，閽人報秦使者在門，言：「秦王亦有書奉賀。」信陵君曰：「人臣義無私交，秦王之書幣，無忌不敢受。」使者再三致秦王之意，信陵君亦再三卻之。恰好魏王遣使來到，要取秦王書來看。信陵君曰：「魏王既知有書，若說吾不受，必不肯信。」遂命駕車將秦王書幣，原封不動，送上魏王，言：「臣已再三辭之，不敢啟封。今蒙王取覽，只得呈上，但憑裁處！」魏王曰：「書中必有情節，不啟不明。」乃發書觀之，略曰：
　　　　公子威名，播於天下，天下侯王，莫不傾心於公子者。指日當正位南面，為諸侯領袖；但不知魏王讓位當在何日？引領望之！不腆之賦，預布賀忱，惟公子勿罪！
魏王覽畢，付與信陵君觀看。信陵君奏曰：「秦人多詐，此書乃離間我君臣，臣所以不受者，正慮書中不知何語，恐墮其術中耳。」魏王曰：「公子既無此心，便可於寡人面前，作書復之。」即命左右取紙筆，付信陵君作回書。略云：
　　　　無忌受寡君不世之恩，糜首莫酬，南面之語，非所以訓人臣也。蒙君辱貺，昧死以辭！
書付秦使，並金幣帶回。魏王亦遣使謝秦，並言：「寡君年老，欲請太子增回國。」秦王許之。太子增既回魏，復言信陵不可專任。信陵君雖則於心無愧，度王心中芥蔕，終未釋然，遂託病不朝，將相印兵符，俱繳還魏王，與賓客為長夜之飲，多近婦女，日夜為樂，惟恐不及。史臣有詩云：
　　　　俠氣凌今古，威名動鬼神；一身全趙魏，百戰卻嬴秦。鎮國同堅礎，危詞似吠狺；英雄無用處，酒色了殘春。
　　再說秦莊襄王在位三年，得疾，丞相呂不韋入問疾。因使內侍以緘書密緻王后，追述往日之誓。後舊情未斷，遂召不韋與之私通。不韋以醫藥進王，王病一月而薨。不韋扶太子政即位，此時年僅一十三歲。尊莊襄後為太后，封其母弟成嶠為長安君，國事皆決於不韋，比於太公，號為尚父。不韋父死，四方諸侯賓客，弔者如市，車馬填塞道路，視秦王之喪，愈加眾盛。正是「權傾中外，威振諸侯」。不在話下。
　　秦王政元年，呂不韋知信陵君退廢，始復議用兵。使大將蒙驁，同張唐伐趙，攻下晉陽。三年，再遣蒙驁同王齕攻韓，韓使公孫嬰拒之。王齕曰：「吾一敗於趙，再拜於魏，蒙秦王赦而不誅，此行當以死報！」遂帥其私屬千人，直犯韓營，齕力戰而死。韓兵亂，蒙驁乘之，大敗韓師，殺公孫嬰，取韓十二城以歸。自信陵君廢，而趙魏之好亦絕。趙孝成王使廉頗伐魏，圍繁陽，未克，而孝成王薨。太子偃嗣立，是為悼襄王。時廉頗已克繁陽，乘勝進取。而大夫郭開，素以諂佞為廉頗所嫉，常因侍宴面叱之。郭開銜怨在心，譖於悼襄王，言：「廉頗已老，不任事，伐魏久而無功。」乃使武襄君樂乘，往代廉頗。廉頗怒曰：「吾自事惠文王為將，於今四十餘年，未有挫失，樂乘何人，而能代我？」遂勒兵攻乘，乘懼走歸國。廉頗遂奔魏，魏王雖尊為客將，疑而不用。廉頗由是遂居大梁。
　　秦王政四年，十月，蝗蟲從東方來，蔽天，禾嫁不收，疫病大作。呂不韋與賓客議令百姓納粟千石，拜爵一級。後世納粟之例，自此而起。是年，魏信陵君傷於酒色，得疾而亡。馮驩哭泣過哀，亦死，賓客自剄從死者百餘人。足見信陵君之能得士矣！明年，魏安釐王亦薨，太子增嗣立，是為景湣王。秦知魏新喪君，又信陵君已死，思報敗績之讎，遣大將蒙驁攻魏，拔酸棗等二十城，置東郡。未幾，又拔朝歌，又攻下濮陽。衛元君乃魏王之婿，東走野王，阻山而居。景湣王嘆曰：「使信陵君尚在，當不令秦兵縱橫至此也！」於是遣使與趙通好。趙悼襄王亦患秦侵伐無已，方欲使人往糾列國，重尋信陵平原二君「合從」之約。忽邊吏報道：「今有燕國，拜劇辛為大將，領兵十萬，來犯北界。」那劇辛原是趙人，先在趙時，原與龐煖有交。後來龐煖仕趙，劇辛投奔燕昭王，昭王用為薊郡守。及燕王喜被趙將廉頗圍困都城，賴將渠講和而罷，深以為恥。將渠相燕，原出於趙人所命，非燕王之意，雖則助信陵君戰秦有功，到底君臣之間，未能十分相信。將渠為相歲餘，即託病歸其印綬。燕王乃召劇辛於薊，用為相國，共圖報趙之事，奈心憚廉頗，不敢動撣。今日廉頗奔魏，龐煖為將，劇辛意頗輕之，乃迎合燕王之意，奏曰：「龐煖庸才，非廉頗之比。況秦兵已拔晉陽，趙人疲敝，乘釁攻之，栗腹之恥可雪也。」燕王大悅曰：「寡人正有此意，相國能為寡人一行乎？」劇辛曰：「臣熟知地利，若蒙見委，定當生擒龐煖，獻於大王之前。」燕王大悅，遂使劇辛將兵十萬伐趙。趙王聞報，即召龐煖計議。煖曰：「劇辛自恃宿將，必有輕敵之心。今李牧見守代郡，使引軍南行，從慶都一路來，以斷其後，臣以一軍迎戰，彼腹背受敵，可成擒矣。」趙王從計而行。
　　卻說劇辛渡易水，取路中山，直犯常山地界，兵勢甚銳。龐煖帥大軍屯於東垣，深溝高壘，以待其來。劇辛曰：「我軍深入，若彼堅壁不戰，成功無日矣。」問帳下：「誰敢挑戰？」驍將栗元，乃栗腹之子，欲報父讎，欣然願往。劇辛曰：「更得一人幫助方可。」末將武陽靖請行。劇辛給銳卒萬人，使犯趙師。龐煖使樂乘樂閒，張兩翼以待，而親率軍迎戰。兩下交鋒，約二十餘合，一聲砲響，兩翼並進，俱用強弓勁弩，亂射燕軍。武陽靖中箭而亡。栗元不能抵當，回車便走。龐煖同二將從後掩殺，一萬銳卒，折去三千有餘。劇辛大怒，急催大軍親自接應。龐煖已自還營去了。劇辛攻壘不能入，乃使人下書，約明日於陣前，單車相見。龐煖允之，兩下各自准備。至次日，彼此列成陣勢，吩咐：「不許施放冷箭。」龐煖先乘單車立於陣前，請劇將軍會面。劇辛亦乘單車而出。龐煖在車中欠身曰：「且喜將軍齒髮無恙。」劇辛曰：「憶昔別君去趙，不覺距今已四十餘年，某已衰老，君亦蒼顏。人生如白駒過隙，信然也。」龐煖曰：「將軍向以昭王禮士，棄趙奔燕，一時豪傑景附，如雲之從龍，風之從虎。今金臺草沒，無終墓木已拱，蘇代鄒衍，相繼去世，昌國君亦歸吾國，燕之氣運，亦可知矣！老將軍年踰六十，孤立於衰王之庭，猶貪戀兵權，持兇器而行危事，欲何為乎？」劇辛曰：「某受燕王三世厚恩，粉骨難報，趁吾餘年，欲為國家雪栗腹之恥！」龐煖曰：「栗腹無故攻吾鄗邑，自取喪敗，此乃燕之犯趙，非趙之犯燕也。」兩下在軍前反覆酬答，龐煖忽大呼曰：「有人得劇辛之首者，賞三百金！」劇辛曰：「足下何輕吾太甚？吾豈不能取君之首耶？」龐煖曰：「君命在身，各盡其力可耳！」劇辛大怒，把令旗一麾，栗元便引軍殺出。這裏樂乘樂閒，雙車接戰，燕軍漸失便宜。劇辛驅軍大進，龐煖亦以大軍迎之。兩下混殺一場，燕軍比趙損折更多，天晚各鳴金收兵。劇辛回營，悶悶不悅。欲待回軍，又在燕王面前誇了大口；欲待不回，又難取勝，正自躊躇。忽有守營軍士報道：「趙國遣人下書，見在轅門之外，未敢擅投。」劇辛命取書到，其書再三緘封甚固。發而觀之，略曰：
　　　　代州守李牧，引軍襲督亢，截君之後。君宜速歸，不然無及。某以昔日交情，不敢不告！
劇辛曰：「龐煖欲搖動我軍心耳！縱使李牧兵至，吾何懼哉！」命以書還其使人，來日再決死敵。趙使者已去，栗元進曰：「龐煖之言，不可不信。萬一李牧果引軍襲吾之後，腹背受敵，何以處之？」劇辛笑曰：「吾亦慮及於此。適纔所言，穩住軍心；汝今密傳軍令，虛札營寨，連夜撤回，吾親自斷後，以拒追兵。」栗元領計去了。誰知龐煖探聽燕營虛設，同樂乘樂閒，分三路追來。劇辛且戰且走，行至龍泉河，探子報道：「前面旌旗塞路，聞說是代郡軍馬。」劇辛大驚曰：「龐煖果不欺我！」遂不敢北進，引兵東行，欲取阜城，一路奔往遼陽。龐煖追及，大戰於胡盧河。劇辛兵敗，嘆曰：「吾何面目為趙囚乎？」自刎而亡。此燕王喜十三年，秦王政之五年也。髯翁有詩嘆云：
　　　　金臺應聘氣昂昂，共翼昭王復舊疆；昌國功名今在否？獨將白首送沙場！
栗元被樂閒擒而斬之。獲首二萬餘，餘俱奔潰，或降，趙兵大勝。龐煖約會李牧，一齊征進，取武遂方城之地。燕王親詣將渠之門，求其為使，伏罪乞和。龐煖看將渠面情，班師奏凱而回。李牧仍守代郡去訖。趙悼襄王郊迎龐煖，勞之曰：「將軍武勇若此，廉藺猶在趙也！」龐煖曰：「燕人已服，宜及此時『合從』列國，並力圖秦，方保無虞。」不知「合從」事如何，且看下回分解。
