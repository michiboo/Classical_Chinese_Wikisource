

　　話說楚成王假飾乘車赴會，跟隨人眾，俱是壯丁，內穿暗甲，身帶暗器，都是成得臣鬥勃選練來的，好不勇猛！又遣蒍呂臣鬥般二將統領大軍，隨後而進，准備大大廝殺。宋襄公全然不知，墮其圈套。正是：「沒心人遇有心人，要脫身時難脫身」了！楚王拿住了襄公，眾甲士將公館中所備獻享犒勞之儀，及倉中積粟，擄掠一空。隨行車乘，皆為楚有。陳、蔡、鄭、許、曹五位諸侯，人人悚懼，誰敢上前說個方便！楚成王邀眾諸侯至於館寓，面數宋襄公六罪，曰：「汝伐齊之喪，擅行廢置，一罪也；滕子赴會稍遲，輒加縶辱，二罪也；用人代牲，以祭淫鬼，三罪也；曹缺地主之儀，其事甚小，汝乃恃強圍之，四罪也；以亡國之餘，不能度德量力，天象示戒，猶思圖伯，五罪也；求諸侯於寡人，而妄自尊大，全無遜讓之禮，六罪也。天奪其魄，單車赴會，寡人今日統甲車千乘，戰將千員，踏碎睢陽城，為齊鄫各國報仇！諸君但少駐車駕，看寡人取宋而回，更與諸君痛飲十日方散。」眾諸侯莫不唯唯。襄公頓口無言，似木雕泥塑一般，只多著兩行珠淚。須臾，楚國大兵俱集，號曰千乘，實五百乘。楚成王賞勞了軍士，拔寨都起，帶了宋襄公，殺向睢陽城來。列國諸侯，奉楚王之命，俱屯盂地，無敢歸者。史官有詩譏宋襄之失。詩云：
　　　　無端媚楚反遭殃，引得睢陽做戰場。昔日齊桓曾九合，何嘗容楚近封疆？
　　卻說公子目夷自盂地盟壇逃回本國，向司馬公孫固說知宋公被劫一事：「楚兵旦暮且到，速速調兵，登陴把守。」公孫固曰：「國不可一日無君，公子須暫攝君位，然後號令賞罰，人心始肅。」目夷附公孫固之耳曰：「楚人執我君以伐我，有挾而求也。必須如此如此，楚人必放吾君歸國。」固曰：「此言甚當。」乃向群臣言：「吾君未必能歸矣！我等宜推戴公子目夷，以主國事。」群臣知目夷之賢，無不欣然。公子目夷告於太廟，南面攝政。三軍用命，鈴柝嚴明，睢陽各路城門，把守得鐵桶相似。方纔安排停當，楚王大軍已到，立住營寨。使將軍鬥勃向前打話，言：「爾君已被我拘執在此，生殺在我手。早早獻土納降，保全汝君性命！」公孫固在城樓答曰：「賴社稷神靈，國人已立新君矣。生殺任你，欲降不可得也！」鬥勃曰：「汝君見在，安得復立一君乎？」公孫固曰：「立君以主社稷也，社稷無主，安得不立新君？」鬥勃曰：「某等願送汝君歸國，何以相酬？」公孫固曰：「故君被執，已辱社稷，雖歸亦不得為君矣。歸與不歸，惟楚所命。若要決戰，我城中甲車未曾損折，情願決一死敵！」鬥勃見公孫固答語硬掙，回報楚王。楚王大怒，喝教攻城。城上矢石如雨，楚兵多有損傷。連攻三日，乾折便宜，不能取勝。楚王曰：「彼國既不用宋君，殺之何如？」成得臣對曰：「王以殺鄫子為宋罪，今殺宋公，是效尤也。殺宋公猶殺匹夫耳，不能得宋，而徒取怨，不如釋之。」楚王曰：「攻宋不下，又釋其君，何以為名？」得臣對曰：「臣有計矣。今不與盂之會者，惟齊魯二國。齊與我已兩次通好，且不必較。魯禮義之邦，一向輔齊定伯，目中無楚。若以宋之俘獲獻魯，請魯君於亳都相會，魯見宋俘，必恐懼而來。魯宋是葵邱同盟之人，況魯侯甚賢，必然為宋求情，我因以為魯君之德。是我一舉而兼得宋魯也。」楚王鼓掌大笑曰：「子玉真有見識！」乃退兵屯於亳都，用宜申為使，將鹵獲數車，如曲阜獻捷。其書云：
　　　　宋公傲慢無禮，寡人已幽之於亳。不敢擅功，謹獻捷於上國，望君辱臨，同決其獄！
魯僖公覽書大驚，正是「兔死狐悲，物傷其類。」明知楚使獻捷，詞意誇張，是恐嚇之意。但魯弱楚強，若不往會，恐其移師來伐，悔無及矣！乃厚待宜申，先發回書，馳報楚王，言：「魯侯如命，即日赴會。」魯僖公隨後發駕，大夫仲遂從行。來至亳都，仲遂因宜申先容，用私禮先見了成得臣，囑其於楚王前，每事方便。得臣引魯僖公與楚成王相見，各致敬慕之意。其時，陳、蔡、鄭、許、曹五位諸侯，俱自盂地來會，和魯僖公共是六位，聚於一處商議。鄭文公開言，欲尊楚王為盟主，諸侯囁嚅未應。魯僖公奮然曰：「盟主須仁義布聞，人心悅服。今楚王恃兵車之眾，襲執上公，有威無德，人心疑懼。吾等與宋，俱有同盟之誼，若坐視不救，惟知奉楚，恐被天下豪傑恥笑。楚若能釋宋公之囚，終此盟好，寡人敢不惟命是聽！」眾諸侯皆曰：「魯侯之言甚善！」仲遂將這話私告於成得臣，得臣轉聞於楚王。楚王曰：「諸侯以盟主之義責寡人，寡人其可違乎？」乃於亳郊，更築盟壇，期以十二月癸丑日，歃血要神，同赦宋罪。
　　約會已定。先一日，將宋公釋放，與眾諸侯相見。宋襄公且羞且憤，滿肚不樂，卻又不得不向諸侯稱謝。至日，鄭文公拉眾諸侯，敦請楚成王登壇主盟。成王執牛耳，宋魯以下，次第受歃。襄公敢怒而不敢言。事畢，諸侯各散。宋襄公訛聞公子目夷已即君位，將奔衛以避之。公子目夷遣使已到，致詞曰：「臣所以攝位者，為君守也。國固君之國，何為不入？」須臾，法駕齊備，迎襄公以歸，目夷退就臣列。胡曾先生論襄公之釋，全虧公子目夷定計，神閒氣定，全不以舊君為意；若手忙腳亂，求歸襄公，楚益視為奇貨，豈肯輕放。有詩贊云：
　　　　金注何如瓦注奇？新君能解舊君圍。為君守位仍推位，千古賢名誦目夷。
又有詩說六位諸侯，公然媚楚求寬，明明把中國操縱之權，授之於楚，楚目中尚有中國乎？詩云：
　　　　從來兔死自狐悲，被劫何人劫是誰？用夏媚夷全不恥，還誇釋宋得便宜。
　　宋襄公志欲求伯，被楚人捉弄一場，反受大辱，怨恨之情，痛入骨髓，但恨力不能報。又怪鄭伯倡議，尊楚王為盟主，不勝其憤，正要與鄭國作對。時周襄王之十四年春三月，鄭文公如楚行朝禮，宋襄公聞之大怒，遂起傾國之兵，親討鄭罪，使上卿公子目夷輔世子王臣居守。目夷諫曰：「楚鄭方睦，宋若伐鄭，楚必救之。此行恐不能取勝，不如修德待時為上。」大司馬公孫固亦諫。襄公怒曰：「司馬不願行，寡人將獨往！」固不敢復言，遂出師伐鄭。襄公自將中軍，公孫固為副，大夫樂僕伊、華秀老、公子蕩、向訾守等皆從行。諜人報知鄭文公。文公大驚，急遣人告急於楚。楚成王曰：「鄭事我如父，宜亟救之。」成得臣進曰：「救鄭不如伐宋。」楚成王曰：「何故？」得臣對曰：「宋公被執，國人已破膽矣。今復不自量，以大兵伐鄭，其國必虛，乘虛而擣之，其國必懼，此不待戰而知勝負者也。若宋還而自救，彼亦勞矣。以逸制勞，安往而不得志耶？」楚王以為然。即命得臣為大將，鬥勃副之，興兵伐宋。宋襄公正與鄭相持，得了楚兵之信，兼程而歸，列營於泓水之南以拒楚。成得臣使人下戰書。公孫固謂襄公曰：「楚師之來，為救鄭也。吾以釋鄭謝楚，楚必歸。不可與戰。」襄公曰：「昔齊桓公興兵伐楚，今楚來伐而不與戰，何以繼桓公之業乎？」公孫固又曰：「臣聞『一姓不再興』。天之棄商久矣，君欲興之，得乎？且吾之甲不如楚堅，兵不如楚利，人不如楚強。宋人畏楚如畏蛇蠍，君何恃以勝楚？」襄公曰：「楚兵甲有餘，仁義不足。寡人兵甲不足，仁義有餘。昔武王虎賁三千，而勝殷億萬之眾，惟仁義也。以有道之君，而避無道之臣，寡人雖生不如死矣。」乃批戰書之尾，約以十一月朔日，交戰於泓陽。命建大旗一面於輅車，旗上寫「仁義」二字。公孫固暗暗叫苦，私謂樂僕伊曰：「戰主殺而言仁義，吾不知君之仁義何在也？天奪君魄矣，竊為危之！吾等必戒慎其事，毋致喪國足矣。」至期，公孫固未雞鳴而起，請於襄公，嚴陣以待。
　　且說楚將成得臣屯兵於泓水之北，鬥勃請：「五鼓濟師，防宋人先布陣以扼我。」得臣笑曰：「宋公專務迂闊，全不知兵。吾早濟早戰，晚濟晚戰，何所懼哉？」天明，甲乘始陸續渡水。公孫固請於襄公曰：「楚兵天明始渡，其意甚輕。我今乘其半渡，突前擊之，是吾以全軍而制楚之半也。若令皆濟，楚眾我寡，恐不敵，奈何？」襄公指大旗曰：「汝見『仁義』二字否？寡人堂堂之陣，豈有半濟而擊之理？」公孫固又暗暗叫苦。須臾，楚兵盡濟。成得臣服瓊弁，結玉纓，繡袍軟甲，腰掛彫弓，手執長鞭，指揮軍士，東西布陣，氣宇昂昂，旁若無人。公孫固又請於襄公曰：「楚方布陣，尚未成列，急鼓之必亂。」襄公唾其面曰：「咄！汝貪一擊之利，不顧萬世之仁義耶？寡人堂堂之陣，豈有未成列而鼓之之理？」公孫固又暗暗叫苦。楚兵陣勢已成，人強馬壯，漫山遍野，宋兵皆有懼色。襄公使軍中發鼓，楚軍中亦發鼓。襄公自挺長戈，帶著公子蕩向訾守二將，及門官之眾，催車直沖楚陣。得臣見來勢兇猛，暗傳號令，開了陣門，只放襄公一隊車騎進來。公孫固隨後趕上護駕，襄公已殺入陣內去了。只見一員上將擋住陣門，口口聲聲叫道：「有本事的快來決戰！」那員將乃鬥勃也。公孫固大怒，挺戟直刺鬥勃，勃即舉刀相迎。兩下交戰，未及二十合，宋將樂僕伊引軍來到，鬥勃微有著忙之意。恰好陣中又沖出一員上將蔿氏呂臣，接住樂僕伊廝殺。公孫固乘忙，覷個方便，撥開刀頭，馳入楚軍。鬥勃提刀來趕，宋將華秀老又到，牽住鬥勃，兩對兒在陣前廝殺。公孫固在楚陣中，左沖右突，良久，望見東北角上甲士如林，圍裹甚緊，疾驅赴之。正遇宋將向訾守，流血被面，急呼曰：「司馬可速來救主！」公孫固隨著訾守，殺入重圍，只見門官之眾，一個個身帶重傷，兀自與楚軍死戰不退。原來襄公待下人極有恩，所以門官皆盡死力。楚軍見公孫固英勇，稍稍退卻。公孫固上前看時，公子蕩要害被傷，臥於車下，「仁義」大旗，已被楚軍奪去了。襄公身被數創，右股中箭，射斷膝筋，不能起立。公子蕩見公孫固到來，張目曰：「司馬好扶主公，吾死於此矣！」言訖而絕。公孫固感傷不已。扶襄公於自己車上，以身蔽之，奮勇殺出。向訾守為後殿，門官等一路擁衛，且戰且走。比及脫離楚陣，門官之眾，無一存者。宋之甲車，十喪八九。樂僕伊華秀老見宋公已離虎穴，各自逃回。成得臣乘勝追之，宋軍大敗。輜重器械，委棄殆盡。公孫固同襄公連夜奔回。宋兵死者甚眾，其父母妻子，皆相訕於朝外，怨襄公不聽司馬之言，以致於敗。襄公聞之，嘆曰：「君子不重傷，不擒二毛。寡人將以仁義行師，豈效此乘危扼險之舉哉？」舉國無不譏笑。後人相傳，以為宋襄公行仁義，失眾而亡，正指戰泓之事。髯翁有詩嘆云：
　　　　不恤滕鄫恤楚兵，寧甘傷股博虛名。宋襄若可稱仁義，盜跖文王兩不明。
　　楚兵大獲全勝，復渡泓水，奏凱而還。方出宋界，哨馬報「楚王親率大軍接應，見屯柯澤。」得臣即於柯澤謁見楚王獻捷。楚成王曰：「明日鄭君將率其夫人，至此勞軍，當大陳俘馘以誇示之。」原來鄭文公的夫人羋氏，正是楚成王之妹，是為文羋，以兄妹之親，駕了輜軿，隨鄭文公至於柯澤，相會楚王。楚王示以俘獲之盛。鄭文公夫婦稱賀，大出金帛，犒賞三軍。鄭文公敦請楚王來日赴宴。次早，鄭文公親自出郭，邀楚王進城。設享於太廟之中，行九獻禮，比於天子。食品數百，外加籩豆六器，宴享之侈，列國所未有也。文羋所生二女，曰伯羋叔羋，未嫁在室。文羋又率之以甥禮見舅，楚王大喜。鄭文公同妻女更番進壽，自午至戌，吃得楚王酩酊大醉。楚王謂文羋曰：「寡人領情過厚，已踰量矣！妹與二甥，送我一程何如？」文羋曰：「如命。」鄭文公送楚王出城，先別。文羋及二女，與楚王並駕而行，直至軍營。原來楚王看上了二甥美貌，是夜拉入寢室，遂成枕席之歡。文羋徬徨於帳中，一夜不寐，然畏楚王之威，不敢出聲。（以舅納甥，真禽獸也！）次日，楚王將軍獲之半，贈於文羋，載其二女以歸，納之後宮。鄭大夫叔詹嘆曰：「楚王其不得令終乎？享以成禮，禮而無別，是不終也。」
　　且不說楚宋之事。再表晉公子重耳，自周襄王八年適齊，至襄王十四年，前後留齊共七年了。遭桓公之變，諸子爭立，國內大亂，及至孝公嗣位，又反先人之所為，附楚仇宋，紛紛多事，諸侯多與齊不睦，趙衰等私議曰：「吾等適齊，謂伯主之力，可藉以圖復也。今嗣君失業，諸侯皆叛，此其不能為公子謀，亦明矣。不如更適他國，別作良圖。」乃相與見公子，欲言其事。公子重耳溺愛齊姜，朝夕歡宴，不問外事。眾豪傑伺候十日，尚不能見。魏犨怒曰：「吾等以公子有為，故不憚勞苦，執鞭從遊。今留齊七載，偷安惰志，日月如流，吾等十日不能一見，安能成其大事哉？」狐偃曰：「此非聚談之處，諸君都隨我來。」乃共出東門外里許，其地名曰桑陰。一望都是老桑，綠蔭重重，日色不至。趙衰等九位豪傑，打一圈兒席地而坐。趙衰曰：「子犯計將安出？」狐偃曰：「公子之行，在我而已。我等商議停妥，預備行裝，一等公子出來，只說邀他郊外打獵，出了齊城，大家齊必劫他上路便了。但不知此行，得力在於何國？」趙衰曰：「宋方圖伯，且其君好名之人，盍往投之。如不得志，更適秦楚，必有遇焉。」狐偃曰：「吾與公孫司馬有舊，且看如何？」眾人商議許久方散。只道幽僻之處，無人知覺，卻不道「若要不聞，除非莫說，若要不知，除非莫作。」其時姜氏的婢妾十餘人，正在樹上採桑餵蠶，見眾人環坐議事，停手而聽之，盡得其語，回宮時，如此恁般，都述於姜氏知道。姜氏喝道：「那有此話，不得亂道！」乃命蠶妾十餘人，幽之一室，至夜半盡殺之，以滅其口。蹴公子重耳起，告之曰：「從者將以公子更適他國，有蠶妾聞其謀，吾恐洩漏其機，或有阻當，今已除卻矣。公子宜早定行計。」重耳曰：「人生安樂，誰知其他。吾將老此，誓不他往。」姜氏曰：「自公子出亡以來，晉國未有寧歲。夷吾無道，兵敗身辱，國人不悅，鄰國不親，此天所以待公子也。公子此行，必得晉國，萬勿遲疑！」重耳迷戀姜氏，猶弗肯。次早，趙衰、狐偃、臼季、魏犨四人，立宮門之外，傳語：「請公子郊外射獵！」重耳尚高臥未起，使宮人報曰：「公子偶有微恙，尚未梳櫛，不能往也。」齊姜聞言，急使人單召狐偃入宮。姜氏屏去左右，問其來意。狐偃曰：「公子向在翟國，無日不馳車驟馬，伐狐擊兔。今在齊，久不出獵，恐其四肢懶惰，故來相請，別無他意。」姜氏微笑曰：「此番出獵，非宋即秦楚耶？」狐偃大驚曰：「一獵安得如此之遠？」姜氏曰：「汝等欲劫公子逃歸，吾已盡知，不得諱也。吾夜來亦曾苦勸公子，奈彼執意不從。今晚吾當設宴，灌醉公子，汝等以車夜載出城，事必諧矣。」狐偃頓首曰：「夫人割房闈之愛，以成公子之名，賢德千古罕有！」狐偃辭出，與趙衰等說知其事。凡車馬人眾鞭刀糗糒之類，收拾一一完備，趙衰狐毛等先押往郊外停泊。只留狐偃、魏犨、顛頡三人，將小車二乘，伏於宮門左右，專等姜氏送信，即便行事。正是：「要為天下奇男子，須歷人間萬里程。」
　　是晚，姜氏置酒宮中，與公子把盞。重耳曰：「此酒為何而設？」姜氏曰：「知公子有四方之志，特具一杯餞行耳。」重耳曰：「人生如白駒過隙，苟可適志，何必他求？」姜氏曰：「縱欲懷安，非丈夫之事也。從者乃忠謀，子必從之！」重耳勃然變色，擱杯不飲。姜氏曰：「子真不欲行乎？抑誑妾也？」重耳曰：「吾不行。誰誑汝！」姜氏帶笑言曰：「行者，公子之志，不行者，公子之情。此酒為餞公子，今且以留公子矣。願與公子盡歡可乎？」重耳大喜，夫婦交酢，更使侍女歌舞進觴。重耳已不勝飲，再四強之，不覺酪酊大醉，倒於席上。姜氏覆之以衾，使人召狐偃。狐偃知公子已醉，急引魏犨顛頡二人入宮，和衾連席，抬出宮中。先用重褥襯貼，安頓車上停當。狐偃拜辭姜氏，姜氏不覺淚流。有詞為證：
　　　　公子貪歡樂，佳人慕遠行；要成鴻鵠志，生割鳳鸞情。
　　狐偃等催趲小車二乘，趕黃昏離了齊城，與趙衰等合做一處，連夜驅馳。約行五六十里，但聞得雞聲四起，東方微白。重耳方纔在車兒上翻身，喚宮人取水解渴。時狐偃執轡在傍，對曰：「要水須待天明。」重耳自覺搖動不安，曰：「可扶我下牀。」狐偃曰：「非牀也，車也。」重耳張目曰：「汝為誰？」對曰：「狐偃。」重耳心下恍然，知為偃等所算。推衾而起，大罵子犯：「汝等如何不通知我，將我出城，意欲何為？」狐偃曰：「將以晉國奉公子也。」重耳曰：「未得晉，先失齊，吾不願行！」狐偃誑曰：「離齊已百里矣。齊侯知公子之逃，必發兵來追，不可復也。」重耳勃然發怒，見魏犨執戈侍衛，乃奪其戈以刺狐偃。不知生死如何，且看下回分解。
