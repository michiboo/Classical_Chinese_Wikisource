
　　卻說趙惠文王寵用一個內侍，姓繆名賢，官拜宦者令，頗干預政事。忽一日，有外客以白璧來求售，繆賢愛其玉色光潤無瑕，以五百金得之，以示玉工。玉工大驚曰：「此真和氏之璧也！楚相昭陽因宴會偶失此璧，疑張儀偷盜，捶之幾死，張儀以此入秦。後昭陽懸千金之賞，購求此璧，盜者不敢出獻，竟不可得。今日無意中落於君手，此乃無價之寶，須什襲珍藏，不可輕示於人也。」繆賢曰：「雖然，良玉何以遂為無價？」玉工曰：「此玉置暗處，自然有光，能卻塵埃，辟邪魅，名曰『夜光之璧』。若置之座間，冬月則煖，可以代爐，夏月則涼，百步之內，蠅蚋不入。有此數般奇異，他玉不及，所以為至寶。」繆賢試之，果然。乃製為寶櫝，藏於內笥。早有人報知趙王，言：「繆中侍得和氏璧。」趙王問繆賢取之，賢愛璧不即獻。趙王怒，因出獵之便，突入賢家，搜其室，得寶櫝，收之以去。繆賢恐趙王治罪誅之，欲出走。其舍人藺相如牽衣問曰：「君今何往？」賢曰：「吾將奔燕。」相如曰：「君何以受知於燕王，而輕身往投也？」繆賢曰：「吾昔年嘗從大王與燕王相會於境上，燕王私握吾手曰：『願與君結交。』以此相知，故欲往。」相如諫曰：「君誤矣！夫趙強而燕弱，而君得寵於趙王，故燕王欲與君結交。非厚君也，因君以厚於趙王也。今君得罪於王，亡命走燕，燕畏趙王之討，必將束縛君以媚於趙王，君其危矣。」繆賢曰：「然則如何？」相如曰：「君無他大罪，惟不早獻璧耳！若肉袒負斧鑕，叩首請罪，王必赦君。」繆賢從其計，趙王果赦賢不誅。賢重相如之智，以為上客。
　　再說玉工偶至秦國，秦昭襄王使之治玉，玉工因言及和氏之璧，今歸於趙。秦王問：「此璧有甚好處？」玉工如前誇獎。秦王想慕之甚，思欲一見其璧。時昭襄王之母舅魏冉為丞相，進曰：「王欲見和璧，何不以酉陽十五城易之？」秦王訝曰：「十五城，寡人所惜也，奈何易一璧哉？」魏冉曰：「趙之畏秦久矣！大王若以城易璧，趙不敢不以璧來，來則留之。是易城者名也，得璧者實也。王何患失城乎？」秦王大喜，即為書致趙王，命客卿胡傷為使。書略曰：
　　　　寡人慕和氏璧有日矣，未得一見。聞君王得之，寡人不敢輕請，願以酉陽十五城奉酬。惟君王許之。
趙王得書，召大臣廉頗等商議。欲予秦，恐其見欺，璧去城不可得﹔欲勿予，又恐觸秦之怒。諸大臣或言不宜與，或言宜與，紛紛不決。李克曰：「遣一智勇之士，懷璧以往﹔得城則授璧於秦，不得城仍以璧歸趙，方為兩全。」趙王目視廉頗，頗俛首不語。宦者令繆賢進曰：「臣有舍人姓藺名相如，此人勇士，且有智謀。若求使秦，無過此人。」趙王即命繆賢召藺相如至，相如拜謁已畢，趙王問曰：「秦王請以十五城易寡人之璧，先生以為可許否？」相如曰：「秦強趙弱，不可不許。」趙王曰：「倘璧去城不可得，如何？」相如對曰：「秦以十五城易璧，價厚矣。如是趙不許璧，其曲在趙。趙不待入城而即獻璧，禮恭矣。如是而秦不予城，其曲在秦。」趙王曰：「寡人慾求一人使秦，保護此璧。先生能為寡人一行乎？」相如曰：「大王必無其人，臣願奉璧以往。若城入於趙，臣當以璧留秦﹔不然，臣請完璧歸趙。」趙王大喜，即拜相如為大夫，以璧授之。相如奉璧西入咸陽。
　　秦昭襄王聞璧至，大喜，坐章臺之上，大集群臣，宣相如入見。相如留下寶櫝，只用錦袱包裹，兩手捧定，再拜奉上秦王。秦王展開錦袱觀看，但見純白無瑕，寶光閃爍，雕鏤之處，天成無跡，真希世之珍矣。秦王飽看了一回，嘖嘖嘆息。因付左右群臣遞相傳示，群臣看畢，皆羅拜稱「萬歲！」秦王命內侍重將錦袱包裹，傳與後宮美人玩之，良久送出，仍歸秦王案上。藺相如從旁伺候，良久，並不見說起償城之話。相如心生一計，乃前奏曰：「此璧有微瑕，臣請為大王指之。」秦王命左右以璧傳與相如。相如得璧在手，連退數步，靠在殿柱之上，睜開雙目，怒氣勃不可遏，謂秦王曰：「和氏之璧，天下之至寶也。大王欲得璧，發書至趙，寡君悉召群臣計議，群臣皆曰：『秦自負其強，以空言求璧，恐璧往，城不可得，不如勿許。』臣以為：『布衣之交，尚不相欺，況萬乘之君乎？奈何以不肖之心待人，而得罪於大王？』於是寡君乃齋戒五日，然後使臣奉璧拜送於庭，敬之至也。今大王見臣，禮節甚倨，坐而受璧，左右傳觀，復使後宮美人玩弄，褻瀆殊甚。以此知大王無償城之意矣，臣所以復取璧也。大王必欲迫臣，臣頭今與璧俱碎於柱，寧死不使秦得璧！」於是持其璧睨柱，欲以擊柱。秦王惜璧，恐其碎之，乃謝曰：「大夫無然，寡人豈敢失信於趙？」即召有司取地圖來，秦王指示，從某處至某處，共十五城予趙。相如心中暗想：「此乃秦王欲誑取璧，非真情。」乃謂秦王曰：「寡君不敢愛希世之寶，以得罪於大王，故臨遣臣時，齋戒五日，遍召群臣，拜而遣之。今大王亦宜齋戒五日，陳設車輅文物，具左右威儀，臣乃敢上璧。」秦王曰：「諾。」乃命齋戒五日，送相如於公館安歇。相如抱璧至館，又想道：「我曾在趙王面前誇口：『秦若不償城，願完璧歸趙。』今秦王雖然齋戒，倘得璧之後，仍不償城，何面目回見趙王？」乃命從者穿粗褐衣，裝作貧人模樣，將布袋纏璧於腰，從徑路竊走。附奏於趙王曰：「臣恐秦欺趙，無意償城，謹遣從者歸璧大王。臣待罪於秦，死不辱命！」趙王曰：「相如果不負所言矣。」
　　再說秦王假說齋戒，實未必然，過五日。升殿陳設禮物，令諸侯使者皆會，共觀受璧，欲以誇示列國。使贊禮引趙國使臣上殿。藺相如從容徐步而入。謁見已畢，秦王見相如手中無璧，問曰：「寡人已齋戒五日，敬受和璧，今使者不持璧來，何故？」相如奏曰：「秦自穆公以來，共二十餘君，皆以詐術用事。遠則子欺鄭，孟明欺晉，近則商鞅欺魏，張儀欺楚，往事歷歷，從無信義。臣今者惟恐見欺於王，以負寡君，已令從者懷璧從間道還趙矣。臣當死罪！」秦王怒曰：「使者謂寡人不敬，故寡人齋戒受璧。使者以璧歸趙，是明欺寡人也！」叱左右前縛相如。相如面不改色，奏曰：「大王請息怒，臣有一言。今日之勢，秦強趙弱，但有秦負趙之事，決無趙負秦之理。大王真欲得璧，先割十五城予趙，隨一介之使，同臣往趙取璧，趙豈敢得城而留璧，負不信之名，以得罪於大王哉？臣自知欺大王之罪，罪當萬死，臣已寄奏寡君，不望生還矣。請就鼎鑊之烹，令諸侯皆知秦以欲璧之故，而誅趙使，曲直有所在矣。」秦王與群臣面面相覷，不能吐一語。諸侯使者旁觀，皆為相如危懼。左右欲牽相如去，秦王喝住，謂群臣曰：「即殺相如，璧未可得，徒負不義之名，絕秦趙之好。」乃厚待相如，禮而歸之。髯翁讀史至此，論秦人攻城取邑，列國無可奈何，一璧何足為重？相如之意，只恐被秦王欺趙得璧，便小覷了趙國，將來難以立國，倘索地索貢，不可復拒，故於此顯個力量，使秦王知趙國之有人也。
　　藺相如既歸，趙王以為賢，拜上大夫。其後秦竟不予趙城，趙亦不與秦璧。秦王心中終不釋然於趙，復遣使約趙王於西河外澠池之地，共為好會。趙王曰：「秦以會欺楚懷王，錮之咸陽，至今楚人傷心未已。今又來約寡人為會，得無以懷王相待乎？」廉頗與藺相如計議曰：「王若不行，示秦以弱。」乃共奏曰：「臣相如願保駕前往。臣頗願輔太子居守。」趙王喜曰：「相如且能完璧，況寡人乎？」平原君趙勝奏曰：「昔宋襄公以乘車赴會，為楚所劫。魯君與齊會於夾谷，具左右司馬以從。今保駕雖有相如，請精選銳卒五千扈從，以防不虞。再用大軍，離三十里屯札，方保萬全。」趙王曰：「五千銳卒，何人為將？」趙勝對曰：「臣所知田部吏李牧（實為趙奢[1]）者，真將才也。」趙王曰：「何以見之？」趙勝對曰：「李牧為田部吏，取租稅，臣家過期不納，牧以法治之，殺臣司事者九人。臣怒責之，牧謂臣曰：『國之所恃者，法也。今縱君家而不奉公，則法削，法削則國弱，而諸侯加兵，趙且不保其國，君安得保其家乎？以君之貴，奉公如法，法立而國強，長保富貴，豈不善耶？』此其識慮非常，臣是以知其可將也。」趙王即用李牧為中軍大夫，使率精兵五千扈從同行。平原君以大軍繼之。廉頗送至境上，謂趙王曰：「王入虎狼之秦，其事誠不測！今與王約：度往來道路，與夫會遇之禮畢，為期不過三十日耳。若過期不歸，臣請如楚國故事，立太子為王，以絕秦人之望。」趙王許諾。遂至澠池，秦王亦到，各歸館驛。
　　至期，兩王以禮相見，置酒為歡。飲至半酣，秦王曰：「寡人竊聞趙王善於音樂，寡人有寶瑟在此，請趙王奏之。」趙王面赤，然不敢辭。秦侍者將寶瑟進於趙王之前，趙王為奏《湘靈》一曲，秦王稱善不已。鼓畢，秦王曰：「寡人聞趙之始祖烈侯好音，君王真得家傳矣。」乃顧左右召御史，使載其事。秦御史秉筆取簡，書曰：「某年月日，秦王與趙王會於澠池，令趙王鼓瑟。」藺相如前進曰：「趙王聞秦王善於秦聲，臣謹奉盆缶，請秦王擊之，以相娛樂。」秦王怒，色變不應。相如即取盛酒瓦器，跪請於秦王之前，秦王不肯擊。相如曰：「大王恃秦之強乎？今五步之內，相如得以頸血濺大王矣！」左右曰：「相如無禮！」欲前執之。相如張目叱之，鬚髮皆張，左右大駭，不覺倒退數步。秦王意不悅，然心憚相如，勉強擊缶一聲。相如方起，召趙御史亦書於簡曰：「某年月日，趙王與秦王會於澠池，令秦王擊缶。」秦諸臣意不平，當筵而立，請於趙王曰：「今日趙王惠顧，請王割十五城為秦王壽！」相如亦請於秦王曰：「禮尚往來，趙既進十五城於秦，秦不可不報。亦願以秦之咸陽為趙王壽！」秦王曰：「吾兩君為好，諸君不必多言。」乃命左右，更進酒獻酬，假意盡歡而罷。秦客卿胡傷﹍﹍等密勸拘留趙王及藺相如，秦王曰：「諜者言：『趙設備甚密。』萬一其事不濟，為天下笑。」乃益敬重趙王，約為兄弟，永不侵伐。使太子安國君之子，名異人者，為質於趙。群臣皆曰：「約好足矣，何必送質？」秦王笑曰：「趙方強，未可圖也。不送質，則趙不相信。趙信我，其好方堅，我乃得專事於韓矣。」群臣乃服。
　　趙王辭秦王而歸，恰三十日。趙王曰：「寡人得藺相如，身安於泰山，國重於九鼎。相如功最大，群臣莫及。」乃拜為上相，班在廉頗之右。廉頗怒曰：「吾有攻城野戰之大功，相如徒以口舌微勞，位居吾上。且彼乃宦者舍人，出身微賤，吾豈甘為之下乎？今見相如，必擊殺之！」相如聞廉頗之言，每遇公朝，託病不往，不肯與頗相會。舍人俱以相如為怯，竊議之。偶一日，藺相如出外，廉頗亦出，相如望見廉頗前導，忙使御者引車避匿傍巷中去，俟廉頗車過方出。舍人等益忿，相約同見相如，諫曰：「臣等拋井裡，棄親戚，來君之門下者，以君為一時之丈夫，故相慕悅而從之。今君與廉將軍同列，班況在右，廉君口出惡言，君不能報，避之於朝，又避之於市，何畏之甚也？臣等竊為君羞之！請辭去！」相如固止之曰：「吾所以避廉將軍者有故，諸君自不察耳！」舍人等曰：「臣等淺近無知，乞君明言其故。」相如曰：「諸君視廉將軍孰若秦王？」諸舍人皆曰：「不若也。」相如曰：「夫以秦王之威，天下莫敢抗，而相如廷叱之，辱其群臣。相如雖駑，獨畏一廉將軍哉？顧吾念之，強秦所以不敢加兵於趙者，徒以吾兩人在也。今兩虎共鬥，勢不俱生，秦人聞之，必乘間而侵趙。吾所以強顏引避者，國計為重，而私讎為輕也。」舍人等乃嘆服。未幾，藺氏之舍人，與廉氏之客，一日在酒肆中，不期而遇，兩下爭坐。藺氏舍人曰：「吾主君以國家之故，讓廉將軍﹔吾等亦宜體主君之意，讓廉氏客。」於是廉氏益驕。河東人虞卿遊趙，聞藺氏舍人述相如之語，乃說趙王曰：「王今日之重臣，非藺相如廉頗乎？」王曰：「然。」虞卿曰：「臣聞前代之臣，師師濟濟，同寅協恭，以治其國。今大王所恃重臣二人，而使自相水火，非社稷之福也。夫藺氏愈益讓，而廉氏不能諒其情。廉氏愈益驕，而藺氏不敢折其氣。在朝則有事不共議，為將則有急不相恤，臣竊為大王憂之！臣請合廉藺之交，以為大王輔。」趙王曰：「善。」虞卿往見廉頗，先頌其功，廉頗大喜。虞卿曰：「論功則無如將軍矣。論量則還推藺君。」廉頗勃然曰：「彼懦夫以口舌取功名，何量之有哉？」虞卿曰：「藺君非懦士也，其所見者大。」因述相如對舍人之言，且曰：「將軍不欲託身於趙則已，若欲託身於趙，而兩大臣一讓一爭，恐盛名之歸，不在將軍也。」廉頗大慚曰：「微先生之言，吾不聞過。吾不及藺君遠矣。」因使虞卿先道意於相如，頗肉袒負荊，自造於藺氏之門，謝曰：「鄙人志量淺狹，不知相國能寬容至此，死不足贖罪矣！」因長跪庭中。相如趨出引起曰：「吾二人比肩事主，為社稷臣，將軍能見諒，已幸甚，何煩謝為。」廉頗曰：「鄙性麤暴，蒙君見容，慚愧無地！」因相持泣下。相如亦泣。廉頗曰：「從今願結為生死之交，雖刎頸不變！」頗先下拜，相如答拜。因置酒筵款待，極歡而罷。後世稱刎頸之交，正謂此也。無名子有詩云：
　　　　引車趨避量誠洪，肉袒將軍志亦雄﹔今日紛紛競門戶，誰將國計置胸中！
趙王賜虞卿黃金百鎰，拜為上卿。
　　是時，秦大將軍白起擊破楚軍，收郢都。置南郡。楚頃襄王敗走，東保於陳。大將魏冉復攻取黔中，置黔中郡，楚益衰削。乃使太傅黃歇，侍太子熊完，入質於秦以求和。白起等復攻魏，至於大梁。梁遣大將暴鳶迎戰，敗績，斬首四萬，魏獻三城以和。秦封白起為武安君。未幾，客卿胡傷復攻魏，敗魏將芒卯，取南陽，置南陽郡。秦王以賜魏冉，號為穰侯。復遣胡傷帥師二十萬伐韓，圍閼與。韓釐王遣使求救於趙。趙惠文王聚集群臣商議：「韓可救與否？」藺相如、廉頗、樂乘皆言：「閼與道險且狹，救之不便。」平原君趙勝曰：「韓魏唇齒相蔽，不救則還戈即向趙矣！」趙奢嘿然無言。趙王獨問之，奢對曰：「道險且狹，譬如兩鼠鬥於穴中，將勇者勝。」趙王乃選軍五萬，使奢帥之救韓。出邯鄲東門三十里，傳令立壁壘下寨。安插已定，又出令曰：「有言及軍事者斬！」閉營高臥，軍中寂然。秦軍鼓譟勒兵，聲如震霆，閼與城中，屋瓦皆為振動。軍吏一人來報，秦兵如此恁般﹍﹍。趙奢以為犯令，立斬之以狥。留二十八日不行，日使人增壘濬溝，為自固計。秦將胡傷，聞有趙兵來救，不見其來，再使諜人探聽，報云：「趙果有救兵，乃大將趙奢也。出邯鄲城三十里，即立壘下寨不進。」胡傷未信，更使親近左右，直入趙軍，謂趙奢曰：「秦攻閼與，旦暮且下矣，將軍能戰，即速來！」趙奢曰：「寡君以鄰邦告急，遣某為備，某何敢與秦戰乎？」因具酒食厚款之，使周視壁壘。秦使者還報胡傷，胡傷大喜曰：「趙兵去國纔三十里，而堅壁不進，乃增壘自固，已無戰情，閼與必為吾有矣。」遂不為禦趙之備，一意攻韓。趙奢既遣秦使，約三日，度其可至秦軍，遂出令選騎兵善射慣戰者萬人為前鋒，大軍在後，銜枚卷甲，晝夜兼行。二日一夜及韓境，去閼與城十五里，復立軍壘。胡傷大怒，留兵一半圍城，悉起老營之眾，前來迎敵。趙營軍士許歷書一簡，上為「請諫」二字，跪於營前。趙奢異之，命刊去前令，召人曰：「汝欲何言？」許歷曰：「秦人不意趙師卒至，此其來氣盛。元帥必厚集其陣，以防沖突，不然必敗。」趙奢曰：「諾。」即傳令列陣以待。許歷又曰：「《兵法》：『得地利者勝。』閼與形勢，惟北山最高，而秦將不知據守，此留以待元帥也，宜速據之。」趙奢又曰：「諾。」即命許歷引軍萬人，屯據北山嶺上，凡秦兵行動，一望而知。胡傷兵到，便來爭山。山勢崎嶇，秦兵膽大的，有幾個上前，都被趙軍飛石擊傷。胡傷咆哮大怒，指揮軍將四下尋路。忽聞鼓聲大振，趙奢引軍殺到，胡傷命分軍拒敵。趙奢將射手萬人，分為二隊，左右各五千人，向秦軍亂射。許歷驅萬人，從山頂上趁勢殺下，喊聲如雷，前後夾攻。殺得秦軍如天崩地裂，沒處躲閃，大敗而奔。胡傷馬蹶墜下，幾為趙兵所獲，卻遇兵尉斯離引軍剛到，抵死救出。趙奢追至五十里，秦軍屯札不住，只得望西逃奔，遂解閼與之圍。韓釐王親自勞軍，致書稱謝趙王。趙王封奢為馬服君，位與藺相如廉頗相並。趙奢薦許歷之才，以為國尉。
　　趙奢子趙括，自少喜談兵法，家傳《六韜》《三略》之書，一覽而盡﹔嘗與父奢論兵，指天畫地，目中無人，雖奢亦不能難也。其母喜曰：「有子如此，可謂將門出將矣！」奢蹴然不悅曰：「括不可為將。趙不用括，乃社稷之福耳！」母曰：「括盡讀父書，其談兵自以為天下莫及，子曰『不可為將。』何故？」奢曰：「括自謂天下莫及，此其所以不可為將也。夫兵者，死地，戰戰兢兢，博諮於眾，猶懼有遺慮﹔而括易言之！若得兵權，必果於自用，忠謀善策，無繇而入，其敗必矣。」母以奢之語告括，括曰：「父年老而怯，宜有是言也！」後二歲，趙奢病篤，謂括曰：「兵凶戰危，古人所戒。汝父為將數年，今日方免敗衂之辱，死亦瞑目。汝非將才，切不可妄居其位，自壞家門！」又囑括母曰：「異日若趙王召括為將，汝必述吾遺命辭之。喪師辱國，非細事也！」言訖而終。趙王念奢之功，以括嗣馬服君之職。未知後事如何，且看下回分解。
