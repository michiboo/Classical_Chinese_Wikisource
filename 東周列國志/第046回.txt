
　　話說翟主白部胡被殺，有逃命的敗軍，報知其弟白暾。白暾涕泣曰：「俺說『晉有天助，不可伐之。』吾兄不聽，今果遭難也！」欲將先軫屍首，與晉打換部胡之屍，遣人到晉軍打話。且說郤缺提了白部胡首級，同諸將到中軍獻功，不見了元帥。有守營軍士說道：「元帥單車出營去了，但吩咐『緊閉寨門』。不知何往？」先且居心疑，偶於案上見表章一道，取而觀之，云：
　　　　臣中軍大夫先軫奏言：臣自知無禮於君。君不加誅討，而復用之，幸而戰勝，賞賚將及矣。臣歸而不受賞，是有功而不賞也；若歸而受賞，是無禮而亦可論功也。有功不賞，何以勸功？無禮論功，何以懲罪？功罪紊亂，何以為國？臣將馳入翟軍，假手翟人，以代君之討。臣子且居有將略，足以代臣。臣軫臨死昌昧！
且居曰：「吾父馳翟師死矣！」放聲大哭。便欲乘車闖入翟軍，查看其父下落。此時郤缺、欒盾、狐鞫居、狐射姑等，畢集營中，死勸方住。眾人商議：「必先使人打聽元帥生死，方可進兵。」忽報：「翟主之弟白暾，差人打話。」召而問之，乃是彼此換屍之事。且居知死信真實，又復痛哭了一場。約定：「明日軍前，各抬亡靈，彼此交換。」翟使回復去後，先且居曰：「戎狄多詐，來日不可不備。」乃商議令郤缺欒盾仍舊張兩翼於左右，但有交戰之事，便來夾攻。二狐同守中軍。
　　次日，兩邊結陣相持，先且居素服登車，獨出陣前，迎接父屍。白暾畏先軫之靈，拔去箭翎，將香水浴淨，自脫錦袍包裹，裝載車上，如生人一般，推出陣前，付先且居收領。晉軍中亦將白部胡首級，交割還翟。翟送還的，是香噴噴一具全屍；晉送去的，只是血淋淋一顆首級。白暾心懷不忍，便叫道：「你晉家好欺負人！如何不把全屍還我？」先且居使人應曰：「若要取全屍，你自去大谷中亂屍內尋認！」白暾大怒，手執開山大斧，指揮翟騎沖殺過來。這裏用軘車結陣，如牆一般，連沖突數次，皆不能入。引得白暾躑躅咆哮，有氣莫吐。忽然晉軍中鼓聲驟起，陣門開處，一員大將，橫戟而出，乃狐射姑也。白暾便與交鋒。戰不多合，左有郤缺，右有欒盾，兩翼軍士圍裹將來。白暾見晉兵眾盛，急忙撥轉馬頭，晉軍從後掩殺。翟兵死者，不計其數。狐射姑認定白暾，緊緊追趕。白暾恐沖動本營，拍馬從刺斜裏跑去。射姑不捨，隨著馬尾趕來。白暾回首一看，帶轉馬頭，問曰：「將軍面善，莫非賈季乎？」射姑答曰：「然也。」白暾曰：「將軍別來無恙？將軍父子，俱住吾國十二年，相待不薄，今日留情，異日豈無相見？我乃白部之弟白暾是也。」狐射姑見提起舊話，心中不忍，便答道：「我放汝一條生路，汝速速回軍，無得淹久於此。」言畢回車，至於大營。晉兵已自得勝，便拿不著白暾，眾俱無話。是夜白暾潛師回翟，白部胡無子，白暾為之發喪，遂嗣位為君。此是後話。
　　且說晉師凱旋而歸，參見晉襄公，呈上先軫的遺表。襄公憐軫之死，親殮其屍。只見兩目復開，勃勃有生氣。襄公撫其屍曰：「將軍死於國事，英靈不泯，遺表所言，足見忠愛，寡人不敢忘也！」乃即柩前，拜先且居為中軍元帥，以代父職，其目遂瞑。後人於箕城立廟祀之。襄公嘉郤缺殺白部胡之功，仍以冀為之食邑，謂曰：「爾能蓋父之愆，故還爾父之封也。」又謂胥臣曰：「舉郤缺者，吾子之功。微子，寡人何由任缺？」乃以先茅之縣賞之。諸將見襄公賞當其功，無不悅服。
　　時許蔡二國，因晉文公之變，復受盟於楚。晉襄公拜陽處父為大將，帥師伐許，因而侵蔡。楚成王命鬥勃同成大心，帥師救之。行及泜水，隔岸望見晉軍，遂逼泜水下寨。晉軍營於泜水之北，兩軍只隔得一層水面，擊柝之聲，彼此相聞。晉軍為楚師所拒，不能前進。如此相持，約有兩月。看看歲終，晉軍糧食將盡，陽處父意欲退軍。既恐為楚所乘，又嫌於避楚，為人所笑。乃使人渡泜水，直入楚軍，傳語鬥勃曰：「諺雲『來者不懼，懼者不來。』將軍若欲與吾戰，吾當退去一舍之地，讓將軍濟水而陣，決一死敵；如將軍不肯濟，將軍可退一舍之地，讓我渡河南岸，以請戰期。若不進不退，勞師費財，何益於事？處父今駕馬於車，以候將軍之命，惟速裁決！」鬥勃忿然曰：「晉欺我不敢渡河耶？」便欲渡河索戰。成大心急止曰：「晉人無信，其言退舍，殆誘我耳。若乘我半濟而擊之，我進退俱無據矣。不如姑退，以讓晉涉。我為主，晉為客，不亦可乎？」鬥勃悟曰：「孫伯之言是也！」乃傳令軍中，退三十里下寨，讓晉濟水。使人回復陽處父。處父使改其詞，宣言於眾，只說：「楚將鬥勃，畏晉不敢涉水，已遁去矣。」軍中一時傳遍。處父曰：「楚師已遁，我何濟為？歲暮天寒，且歸休息，以俟再舉可也。」遂班師還晉。鬥勃退舍二日，不見晉師動靜，使人偵之，已去遠矣。亦下令班師而回。
　　卻說楚成王之長子，名曰商臣，先時欲立為太子，問於鬥勃。勃對曰：「楚國之嗣，利於少，不利於長，歷世皆然。且商臣之相，蠭目豺聲，其性殘忍，今日愛而立之，異日復惡而黜之，其為亂必矣。」成王不聽，竟立為嗣，使潘崇傅之。商臣聞鬥勃不欲立己，心懷怨恨。及鬥勃救蔡，不戰而歸，商臣譖於成王曰：「子上受陽處父之賂，故避之以為晉名。」成王信其言，遂不許鬥勃相見，使人賜之以劍。鬥勃不能自明，以劍刎喉而死。成大心自詣成王之前，叩頭涕泣，備述退師之故，如此恁般：「並無受賂之事，若以退為罪，罪宜坐臣。」成王曰：「卿不必引咎，孤亦悔之矣！」自此成王有疑太子商臣之意。後又愛少子職，遂欲廢商臣而立職，誠恐商臣謀亂，思尋其過失而誅之。宮人頗聞其語，傳播於外。商臣猶豫未信，以告於太傅潘崇。崇曰：「吾有一計，可察其說之真假。」商臣問：「計將安出？」潘崇曰：「王妹羋氏，嫁於江國，近以歸寧來楚，久住宮中，必知其事。江羋性最躁急，太子誠為設享，故加怠慢，以激其怒，怒中之言，必有洩漏。」商臣從其謀，乃具享以待江羋。羋氏來至東宮，商臣迎拜甚恭，三獻之後，漸漸疏慢，中饋但使庖人供饌，自不起身，又故意與行酒侍兒，竊竊私語，羋氏兩次問話，俱失應答。羋氏大怒，拍案而起，罵曰：「役夫不肖如此，宜王之欲殺汝而立職也！」商臣假意謝罪，羋氏不顧，竟上車而去，罵聲猶不絕口。
　　商臣連夜告於潘崇，因叩以自免之策。潘崇曰：「子能北面而事職乎？」商臣曰：「吾不能以長事少也。」潘崇曰：「若不能屈首事人，盍適他國？」商臣曰：「無因也，祇取辱焉。」潘崇曰：「舍此二者，別無策矣！」商臣固請不已，潘崇曰：「有一策，甚便捷，但恐汝不忍耳！」商臣曰：「死生之際，有何不忍？」潘崇附耳曰：「除非行大事，乃可轉禍為福。」商臣曰：「此事吾能之！」乃部署宮甲，至夜半，託言宮中有變，遂圍王宮。潘崇仗劍，同力士數人入宮，徑造成王之前。左右皆驚散。成王問曰：「卿來何事？」潘崇答曰：「王在位四十七年矣，成功者退，今國人思得新王，請傳位於太子！」成王惶遽答曰：「孤即當讓位，但不知能相活否？」潘崇曰：「一君死，一君立，國豈有二君耶？何王之老而不達也？」成王曰：「孤方命庖人治熊掌，俟其熟而食之，雖死不恨！」潘崇厲聲曰：「熊掌難熟，王欲延時刻，以待外救乎？請王自便，勿俟臣動手！」言畢，解束帶投於王前。成王仰天呼曰：「好鬥勃！好鬥勃！孤不聽忠言，自取其禍，復何言哉！」遂以帶自挽其頸，潘崇命左右拽之，須臾氣絕。江羋曰：「殺吾兄者，我也！」亦自縊而死。時周襄王二十六年，冬十月之丁未日也。髯翁論此事，謂成王以弟弒兄，其子商臣，遂以子弒父，天理報應，昭昭不爽。有詩嘆曰：
　　　　楚君昔日弒熊囏，今日商臣報叔冤。天遣潘崇為逆傅，痴心猶想食熊蹯。
　　商臣既弒其父，遂以暴疾訃於諸侯，自立為王，是為穆王。加潘崇之爵為太師，使掌環列之尹，復以為太子之室賜之。令尹鬥般等，皆知成王被弒，無人敢言。商公鬥宜申聞成王之變，託言奔喪，因來郢都，與大夫仲歸謀弒穆王。事露，穆王使司馬鬥越椒擒宜申仲歸殺之。巫者范矞似言：「楚成王與子玉子西三人，俱不得其死。」至是，其言果驗矣！鬥越椒覬令尹之位，乃說穆王曰：「子揚常向人言：『父子世秉楚政，受先王莫大之恩，愧不能成先王之志。』其意欲扶公子職為君。子上之來，子揚實召之。今子上伏誅，子揚意不自安，恐有他謀，不可不備。」穆王疑之，乃召鬥般使殺公子職，鬥般辭以不能。穆王怒曰：「汝欲成先王之志耶？」自舉銅鎚擊殺之。公子職欲奔晉，鬥越椒追殺之於郊外。穆王拜成大心為令尹。未幾，大心亦卒。遂遷鬥越椒為令尹，蒍賈為司馬。後穆王復念子文治楚之功，錄鬥克黃為箴尹。克黃字子儀，乃鬥般之子，子文之孫也。
　　晉襄公聞楚成王之死，問於趙盾曰：「天其遂厭楚乎？」趙盾對曰：「楚君雖橫，猶可以禮義化誨。商臣不愛其父，況其他乎？臣恐諸侯之禍，方未艾耳！」不幾年，穆王遣兵四出，先滅江，次滅六，滅蓼，又用兵陳鄭，中原多事，果如趙盾之言。此是後話。
　　卻說周襄王二十七年，春二月，秦孟明視請於穆公，欲興師伐晉，以報崤山之敗。穆公壯其志，許之。孟明遂同西乞白乙，率車四百乘伐晉。晉襄公慮秦有報怨之舉，每日使人遠探，一得此信，笑曰：「秦之拜賜者至矣！」遂拜先且居為大將，趙衰為副，狐鞫居為車右，迎秦師於境上。大軍將發之際，狼曋自請以私屬效勞，先且居許之。時孟明等尚未出境。先且居曰：「與其俟秦至而戰，不如伐秦。」遂西行至於彭衙，方與秦兵相遇，兩邊各排成陣勢。狼曋請於先且居曰：「昔先元帥以曋為無勇，罷黜不用，今日曋請自試，非敢求錄功，但以雪前之恥耳。」言畢，遂與其友鮮伯等百餘人，直犯秦陣，所向披靡，殺死秦兵無算。鮮伯為白乙所殺。先且居登車，望見秦陣已亂，遂驅大軍掩殺前去。孟明等不能當，大敗而走。先且居救出狼曋，曋遍體皆傷，嘔血斗餘，踰日而亡。晉兵凱歌還朝。且居奏於襄公曰：「今日之勝，狼曋之力，與臣無與也。」與襄公命以上大夫之禮，葬狼曋於西郭，使群臣皆送其葬。此是襄公激勵人才的好處。史臣有詩誇狼曋之勇云：
　　　　壯哉狼車右，斬囚如割雞！被黜不妄怒，輕身犯敵威。一死表生平，秦師因以摧。重泉若有知，先軫應低眉。
　　卻說孟明兵敗回秦，自分必死，誰知穆公一意引咎，全無嗔怪之意，依舊使人郊迎慰勞，任以國政如初。孟明自愧不勝。乃增修國政，盡出家財，以卹陣亡之家。每日操演軍士，勉以忠義，期來年大舉伐晉。是冬，晉襄公復命先且居，糾合宋大夫公子成、陳大夫轅選、鄭大夫公子歸生，率師伐秦，取江及彭衙二邑而還。戲曰：「吾以報拜賜之役也。」昔郭偃卜繇，有「一擊三傷」之語，至是三敗秦師，其言果驗。孟明不請師禦晉，秦人皆以為怯。惟穆公深信之，謂群臣曰：「孟明必能報晉，但時未至耳。」至明年夏五月，孟明補卒蒐乘，訓練已精，請穆公自往督戰：「若今次不能雪恥，誓不生還！」穆公曰：「寡人凡三見敗於晉矣。若再無功，寡人亦無面目返國也。」乃選車五百乘，擇日興師。凡軍士從行者，皆厚贈其家，三軍踴躍，皆願效死。兵由蒲津關而出。既渡黃河，孟明出令，使盡焚其舟。穆公怪而問曰：「元帥焚舟，何意也？」孟明視奏曰：「『兵以氣勝。』吾屢挫之後，氣已衰矣。幸而勝，何患不濟？吾之焚舟，示三軍之必死，有進無退，所以作其氣也。」穆公曰：「善。」孟明自為先鋒，長驅直入，破王官城，取之。諜報至絳州，晉襄公大集群臣，商議出兵拒敵。趙衰曰：「秦怒已甚，此番起傾國之兵，將致死於我。且其君親行，不可當也，不如避之。使稍逞其志，可以息兩國之爭。」先且居亦曰：「困獸猶能鬥，況大國乎？秦君恥敗，而三帥俱好勇，其志不勝不已。兵連禍結，未有已時，子餘之言是也。」襄公乃傳諭四境堅守，毋與秦戰。繇余謂穆公曰：「晉懼我矣！君可乘此兵威，收崤山死士之骨，可以蓋昔之恥。」穆公從之。遂引兵渡黃河上岸，自茅津濟師，屯於東崤，晉兵無一人一騎敢相迎者。穆公命軍士於墮馬崖、絕命巖、落魂澗等處，收檢屍骨，用草為襯，埋藏於山谷僻坳之處。宰牛殺馬，大陳祭享。穆公素服，親自瀝酒，放聲大哭。孟明諸將伏地不能起，哀動三軍，無不墮淚。髯仙有詩云：
　　　　曾嗔二老哭吾師，今日如何自哭之？莫道封屍豪舉事，崤山雖險本無屍。
江及彭衙二邑百姓，聞穆公伐晉得勝，哄然相聚，逐去晉之守將，還復歸秦。秦穆公奏凱班師，以孟明為亞卿，與二相同秉國政。西乞白乙，俱加封賞。改蒲津關為大慶關，以志軍功。
　　卻說西戎主赤班，初時見秦兵屢敗，欺秦之弱，欲倡率諸戎叛秦。及伐晉回來，穆公遂欲移師伐戎。繇余請傳檄戎中，徵其朝貢，若其不至，然後攻之。赤班打聽孟明得勝，正懷憂懼；一見檄文，遂率西方二十餘國，納地請朝，尊穆公為西戎伯主。史臣論秦事，以為「千軍易得，一將難求。」穆公信孟明之賢，能始終任用，所以卒成伯業。
　　是時秦之威名，直達京師，周襄王謂尹武公曰：「秦晉匹也，其先世皆有功於王室。昔重耳主盟中夏，朕冊命為侯伯。今秦伯任好，強盛不亞於晉，朕亦欲冊之如晉。卿以為何如？」尹武公曰：「秦自伯西戎，未若晉之能勤王也。今秦晉方惡，而晉侯驩能繼父業，若冊命秦，則失晉歡矣。不若遣使頒賜以賀秦，則秦知感，而晉亦無怨。」襄王從之。要知後事如何，再看下回分解。
