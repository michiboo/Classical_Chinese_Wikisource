

　　話說管仲於病中，囑桓公斥遠易牙、豎刁、開方三人，薦隰朋為政。左右有聞其言者，以告易牙。易牙見鮑叔牙謂曰：「仲父之相，叔所薦也。今仲病，君往問之，乃言叔不可以為政，而薦隰朋，吾意甚不平焉。」鮑叔牙笑曰：「是乃牙之所以薦仲也。仲忠於為國，不私其友。夫使牙為司寇，驅逐佞人，則有餘矣。若使當國為政，即爾等何所容身乎？」易牙大慚而退。踰一日，桓公復往視仲，仲已不能言。鮑叔牙隰朋莫不垂淚。是夜，仲卒。桓公哭之慟，曰：「哀哉，仲父！是天折吾臂也！」使上卿高虎董其喪，殯葬從厚。生前采邑，悉與其子，令世為大夫。易牙謂大夫伯氏曰：「昔君奪子駢邑三百，以賞仲之功。今仲父已亡，子何不言於君，而取還其邑？吾當從旁助子。」伯氏泣曰：「吾惟無功，是以失邑。仲雖死，仲之功尚在也。吾何面目求邑於君乎？」易牙嘆曰：「仲死猶能使伯氏心服，吾儕真小人矣！」
　　且說桓公念管仲遺言，乃使公孫隰朋為政。未一月，隰朋病卒。桓公曰：「仲父其聖人乎？何以知朋之用於吾不久也？」於是使鮑叔牙代朋之位。牙固辭，桓公曰：「今舉朝無過於卿者，卿欲讓之何人？」牙對曰：「臣之好善惡惡，君所知也。君必用臣，請遠易牙、豎刁、開方，乃敢奉命。」桓公曰：「仲父固言之矣，寡人敢不從子！」即日罷斥三人，不許入朝相見。鮑叔牙乃受事。時有淮夷侵犯杞國，杞人告急於齊。齊桓公合宋、魯、陳、衛、鄭、許、曹七國之君，親往救杞，遷其都於緣陵。諸侯尚從齊之令，以能用鮑叔，不改管仲之政故也。
　　話分兩頭。卻說晉自惠公即位，連歲麥禾不熟，至五年，復大荒。倉廩空虛，民間絕食，惠公欲乞糴於他邦。思想惟秦毗鄰地近，且婚姻之國，但先前負約未償，不便開言。郤芮進曰：「吾非負秦約也，特告緩其期耳。若乞糴而秦不與，秦先絕我，我乃負之有名矣。」惠公曰：「卿言是也。」乃使大夫慶鄭，持寶玉如秦告糴。穆公集群臣計議：「晉許五城不與，今因饑乞糴，當與之否？」蹇叔百里奚同聲對曰：「天災流行，何國無之，救災恤鄰，理之常也。順理而行，天必福我。」穆公曰：「吾之施於晉已重矣。」公孫枝對曰：「若重施而獲報，何損於秦？其或不報，曲在彼矣。民憎其上，孰與我敵？君必與之。」丕豹思念之仇，攘臂言曰：「晉侯無道，天降之災。乘其饑而伐之，可以滅晉。此機不可失！」繇余曰：「『仁者不乘危以邀利，智者不僥倖以成功。』與之為當。」穆公曰：「負我者，晉君也。饑者，晉民也。吾不忍以君故，遷禍於民。」於是運粟數萬斛於渭水，直達河、汾、雍、絳之間，舳艫相接，命曰：「泛舟之役」，以救晉之饑。晉人無不感悅。史官有詩稱穆公之善云：
　　　　晉君無道致天災，雍絳紛紛送粟來。誰肯將恩施怨者？穆公德量果奇哉！
　　明年冬，秦國年荒，晉反大熟。穆公謂蹇叔百里奚曰：「寡人今日乃思二卿之言也，豐凶互有。若寡人去冬遏晉之糴，今日歲饑，亦難乞於晉矣。」丕豹曰：「晉君貪而無信，雖乞之，必不與。」穆公不以為然。乃使冷至亦賷寶玉，如晉告糴。惠公將發河西之粟，以應秦命。郤芮進曰：「君與秦粟，亦將與秦地乎？」惠公曰：「寡人但與粟耳，豈與地哉？」芮曰：「君之與粟為何？」惠公曰：「亦報其『泛舟之役』也。」芮曰：「如以泛舟為秦德，則昔年納君，其德更大。君舍其大而報其小，何哉？」慶鄭曰：「臣去歲奉命乞糴於秦，秦君一諾無辭，其意甚美。今乃閉糴不與，秦怨我矣！」呂飴甥曰：「秦與晉粟，非好晉也，為求地也。不與粟而秦怨，與粟而不與地，秦亦怨，均之怨也，何為與之？」慶鄭曰：「幸人之災，不仁。背人之施，不義。不義不仁，何以守國？」韓簡曰：「鄭之言是也。使去歲秦閉我糴，君意何如？」虢射曰：「去歲天饑晉以授秦，秦弗知取，而貸我粟，是甚愚也！今歲天饑秦以授晉，晉奈何逆天而不取？以臣愚意，不如約會梁伯，乘機伐秦，共分其地，是為上策。」惠公從虢射之言。乃辭冷至曰：「敝邑連歲饑饉，百姓流離，今冬稍稔，流亡者漸歸故里，僅能自給，不足以相濟也。」冷至曰：「寡君念婚姻之誼，不責地，不閉糴，固曰：『同患相恤也。』寡君濟君之急，而不得報於君，下臣難以復命。」呂飴甥郤芮大喝曰：「汝前與丕鄭父合謀，以重幣誘我，幸天破奸謀，不墮汝計。今番又來饒舌！可歸語汝君，要食晉粟，除非用兵來取！」冷至含憤而退。慶鄭出朝，謂太史郭偃曰：「晉侯背德怒鄰，禍立至矣。」郭偃曰：「今秋沙鹿山崩，草木俱偃。夫山川國之主也，晉將有亡國之禍，其在此乎？」史臣有詩譏晉惠公云：
　　　　泛舟遠道賑饑窮，偏遇秦饑意不同。自古負恩人不少，無如晉惠負秦公。
　　冷至回復秦君，言：「晉不與秦粟，反欲糾合梁伯，共興伐秦之師。」穆公大怒曰：「人之無道，乃至出於意料若此！寡人將先破梁，而後伐晉。」百里奚曰：「梁伯好土功，國之曠地，皆築城建室，而無民以實之，百姓胥怨，此其不能用眾助晉明矣。晉君雖無道，而呂郤俱疆力自任，若起絳州之眾，必然震驚西鄙。《兵法》云：『先發制人。』今以君之賢，諸大夫之用命，往聲晉侯負德之罪，勝可必也。因以餘威，乘梁之敝，如振槁葉耳！」穆公然之。乃大起三軍，留蹇叔繇余輔太子罃守國，孟明視引兵巡邊，彈壓諸戎。穆公同百里奚親將中軍，西乞術白乙丙保駕。公孫枝將右軍，公子縶將左軍，共車四百乘，浩浩蕩蕩，殺奔晉國來。
　　晉之西鄙，告急於惠公。惠公問於群臣曰：「秦無故興兵犯界，何以禦之？」慶鄭進曰：「秦兵為主上背德之故，是以來討，何謂無故？依臣愚見，只宜引罪請和，割五城以全信，免動干戈。」惠公大怒曰：「以堂堂千乘之國，而割地求和，寡人何面目為君哉？」喝令：「先斬慶鄭，然後發兵迎敵！」虢射曰：「未出兵，先斬將，於軍不利。姑赦令從征，將功折罪。」惠公准奏。當日大閱車馬，選六百乘。命郤步揚、家僕徒、慶鄭、蛾晰分將左右，己與虢射居中軍調度，屠岸夷為先鋒。離絳州望西進發。晉侯所駕之馬，名曰「小駟」，乃鄭國所獻。其馬身材小巧，毛鬣潤澤，步驟安穩，惠公平昔甚愛之。慶鄭又諫曰：「古者出征大事，必乘本國出產之馬。其馬生在本土，解人心意，安其教訓，服習道路，故遇戰隨人所使，無不如志。今君臨大敵，而乘異產之馬，恐不利也。」惠公叱曰：「此吾慣乘，汝勿多言！」
　　卻說秦兵已渡河東，三戰三勝，守將皆奔竄。長驅而進，直至韓原下寨。晉惠公聞秦軍至韓，乃蹙額曰：「寇已深矣，奈何？」慶鄭曰：「君自招之，又何問焉？」惠公曰：「鄭無禮，可退！」晉兵離韓原十里下寨，使韓簡往探秦兵多少。簡回報曰：「秦師雖少於我，然其鬥氣十倍於我。」惠公曰：「何故？」簡對曰：「君始以秦近而奔梁，繼以秦援而得國，又以秦賑而免饑，三受秦施而無一報。君臣積憤，是以來伐，三軍皆有責負之心，其氣銳甚，豈止十倍而已！」惠公慍曰：「此乃慶鄭之語，定伯亦為此言乎？寡人當與秦決一死敵！」遂命韓簡往秦軍請戰曰：「寡人有甲車六百乘，足以待君。君若退師，寡人之願：若其不退，寡人即欲避君，其奈此三軍之士何！」穆公笑曰：「孺子何驕也？」乃使公孫枝代對曰：「君欲國，寡人納之。君欲粟，寡人給之。今君欲戰，寡人敢拒命乎？」韓簡退曰：「秦理直，吾不知死所矣！」晉惠公使郭偃卜車右，諸人莫吉，惟慶鄭為可。惠公曰：「鄭黨於秦，豈可任哉？」乃改用家僕徒為車右，而使郤步揚御車，逆秦師於韓原。百里奚登壘，望見晉師甚眾，謂穆公曰：「晉侯將致死於我，君其勿戰。」穆公指天曰：「晉負我已甚，若無天道則已，天而有知，吾必勝之！」乃於龍門山下，整列以待。須臾，晉兵亦布陣畢，兩陣對圓，中軍各鳴鼓進兵。屠岸夷恃勇，手握渾鐵槍一條，何止百斤之重，先撞入對陣，逢人便刺，秦軍披靡。正遇白乙丙，兩下交戰，約莫五十餘合，殺得性起，各跳下車來，互相扭結。屠岸夷曰：「我與你拼個死活，要人幫助的，不為好漢！」白乙丙曰：「正要獨手擒拿你，方是英雄！」吩咐眾人：「都莫來！」兩個拳搥腳踢，直扭入陣後去了。晉惠公見屠岸夷陷陣，急叫韓簡梁繇靡，引軍沖其左，自引家僕徒等沖其右，約於中軍取齊。穆公見晉分兵兩路沖來，亦分作兩路迎敵。且說惠公之車，正遇見公孫枝，惠公遂使家僕徒接戰。那公孫枝有萬夫不當之勇，家僕徒如何鬥得過？惠公教步揚：「用心執轡，寡人親自助戰。」公孫枝橫戟大喝曰：「會戰者一齊上來！」只這一聲喝，如霹靂震天，把個國舅虢射嚇得伏於車中，不敢出氣。那小駟未經戰陣，亦被驚嚇，不繇御人做主，向前亂跑，遂陷於泥濘之中。步揚用力鞭打，奈馬小力微，拔腳不起。正在危急，恰好慶鄭之車，從前而過。惠公呼曰：「鄭速救我！」慶鄭曰：「虢射何在？乃呼鄭耶？」惠公又呼曰：「鄭速將車來載寡人！」鄭曰：「君穩乘小駟，臣當報他人來救也！」遂催轅轉左而去。步揚欲往覓他車，爭奈秦兵圍裹將來，不能得出。再說韓簡一軍沖入，恰遇著秦穆公中軍，遂與秦將西乞術交戰，三十餘合，未分勝敗。蛾晰引軍又到，兩下夾攻，西乞術不能當，被韓簡一戟刺於車下。梁繇靡大叫：「敗將無用之物，可協力擒捉秦君！」韓簡不顧西乞術，驅率晉兵，逕奔戎輅，來捉穆公。穆公嘆曰：「我今日反為晉俘，天道何在？」纔嘆一聲，只見正西角上，一隊勇士約三百餘人，高叫：「勿傷吾恩主！」穆公抬頭看之，見那三百餘人，一個個蓬首袒肩，腳穿草履，步行如飛，手中皆執大砍刀，腰懸弓箭，如混世魔王手下鬼兵一般。腳蹤到處，將晉兵亂砍。韓簡與梁繇靡慌忙迎敵。又見一人飛車從北而至，乃慶鄭也。高叫：「勿得戀戰，主公已被秦兵困於龍門山泥濘之中，可速往救駕！」韓簡等無心廝殺，撇了那一夥壯士，逕奔龍門山來救晉侯。誰知晉惠公已被公孫枝所獲，並家僕徒、虢射、步揚等，一齊就縛，已歸大寨去了。韓簡頓足曰：「獲秦君猶可相抵，慶鄭誤我矣！」梁繇靡曰：「君已在此，我輩何歸？」遂與韓簡各棄兵仗，來投秦寨，與惠公做一處。再說那壯士三百餘人，救了秦穆公，又救了西乞術。秦兵乘勝掩殺，晉兵大潰。龍門山下屍積如山，六百乘得脫者，十分中之二三耳。慶鄭聞晉君見擒，遂偷出秦軍，遇蛾晰被傷在地，扶之登車，同回晉國。髯翁有詩，詠韓原大戰之事。詩曰：
　　　　龍門山下嘆輿屍，只為昏君不報施。善惡兩家分勝敗，明明天道豈無知！
　　卻說秦穆公還於大寨，謂百里奚曰：「不聽井伯之言，幾為晉笑。」那壯士三百餘人，一齊到營前叩首。穆公問曰：「汝等何人，乃肯為寡人出死力耶？」壯士對曰：「君不記昔年亡善馬乎？吾等皆食馬肉之人也。」原來穆公曾出獵於梁山，夜失良馬數匹，使吏求之。尋至岐山之下，有野人三百餘，群聚而食馬肉。吏不敢驚之，趨報穆公：「速遣兵往捕，可盡得。」穆公嘆曰：「馬已死矣，又因而戮人，百姓將謂寡人貴畜而賤人也。」乃索軍中美酒數十甕，使人賷往岐下，宣君命而賜之曰：「寡君有言：『食良馬肉，不飲酒傷人。』今以美酒賜汝。」野人叩頭謝恩，分飲其酒，齊嘆曰：「盜馬不罪，更慮我等之傷，而賜以美酒，君之恩大矣。何以報之！」至是，聞穆公伐晉，三百餘人，皆捨命趨至韓原，前來助戰。恰遇穆公被圍，一齊奮勇救出。真個是：
　　　　種瓜得瓜，種豆得豆。施薄報薄，施厚報厚。有施無報，何異禽獸！
穆公仰天嘆曰：「野人且有報德之義，晉侯獨何人哉？」乃問眾人中：「有願仕者，寡人能爵祿之。」壯士齊聲應曰：「吾儕野人，但報恩主一時之惠，不願仕也！」穆公各贈金帛，野人不受而去。穆公嘆息不已，後人有詩云：
　　　　韓原山下兩交鋒，晉甲重重困穆公。當日若誅牧馬士，今朝焉得出樊籠？
穆公點視將校不缺，單不見白乙丙一人。使軍士遍處搜尋，聞土窟中有哼聲，趨往視之，乃是白乙丙與屠岸夷相持滾入窟中，各各力盡氣絕，尚扭定不放手。軍士將兩下拆開，抬放兩個車上，載回本寨。穆公問白乙丙，已不能言。有人看見他兩人拼命之事，向前奏知如此如此。穆公嘆曰：「兩人皆好漢也！」問左右：「有識晉將姓名者乎？」公子縶就車中觀看，奏曰：「此乃勇士屠岸夷也。臣前弔晉二公子，夷亦奉本國大臣之命來迎，相遇於旅次，是以識之。」穆公曰：「此人可留為秦用乎？」公子縶曰：「弒卓子，殺里克，皆出其手。今日正當順天行誅。」穆公乃下令將屠岸夷斬首。親解錦袍，以覆白乙丙，命百里奚先以溫車載回秦國就醫。丙服藥，吐血數斗，半年之後，方纔平復。此是後話。
　　再說穆公大獲全勝，拔寨都起，使人謂晉侯曰：「君不欲避寡人，寡人今亦不能避君，願至敝邑而請罪焉！」惠公俛首無言。穆公使公孫枝率車百乘，押送晉君至秦。虢射、韓簡、梁繇靡、家徒僕、郤步揚、郭偃、郤乞等，皆披髮垢面，草行露宿相隨，如奔喪之狀。穆公復使人弔諸大夫，且慰之曰：「爾君臣謂要食晉粟，用兵來取。寡人之留爾君，聊以致晉之粟耳，敢為已甚乎？二三子何患無君？勿過戚也！」韓簡等再拜稽首曰：「君憐寡君之愚，及於寬政，不為已甚，皇天后土，實聞君語。臣等敢不拜賜！」秦兵回至雍州界上，穆公集群臣議曰：「寡人受上帝之命，以平晉亂，而立夷吾。今晉君背寡人之德，即得罪於上帝也。寡人慾用晉君，郊祀上帝，以答天貺，何如？」公子縶曰：「君言甚當。」公孫枝進曰：「不可。晉大國也，吾俘虜其民，已取怨矣。又殺其君，以益其忿，晉之報秦，將甚於秦之報晉也！」公子縶曰：「臣意非徒殺晉君已也，且將以公子重耳代之。殺無道而立有道，晉人德我不暇，又何怨焉？」公孫枝曰：「公子重耳，仁人也。父子兄弟，相去一間耳。重耳不肯以父喪為利，其肯以弟死為利乎？若重耳不入，別立他人，與夷吾何擇？如其肯入，必且為弟而仇秦。君廢前德於夷吾，而樹新仇於重耳，臣竊以為不可。」穆公曰：「然則逐之乎？囚之乎？抑復之乎？三者孰利？」公孫枝對曰：「囚之，一匹夫耳！於秦何益？逐之，必有謀納者。不如復之。」穆公曰：「不喪功乎？」枝對曰：「臣意亦非徒復之已也。必使歸吾河西五城之地，又使其世子圉留質於吾國，然後許成焉。如是，則晉君終身不敢惡秦，且異日父死子繼，吾又以為德於圉。晉世世戴秦，利孰大乎？」穆公曰：「子桑之算，及於數世矣！」乃安置惠公於靈臺山之離宮，以千人守之。
　　穆公發遣晉侯，方欲起程。忽見一班內侍，皆服衰絰而至。穆公意謂有夫人之變，方欲問之。那內侍口述夫人之命，曰：「上天降災，使秦晉兩君，棄好即戎。晉君之獲，亦婢子之羞也。若晉君朝入，則婢子朝死，夕入，則婢子夕死！今特使內侍以喪服迎君之師。若赦晉侯，猶赦婢子，惟君裁之！」穆公大驚，問：「夫人在宮作何狀？」內侍奏曰：「夫人自聞晉君見獲，便攜太子服喪服，徒步出宮，至於後園崇臺之上，立草舍而居。臺下俱積薪數十層，送饔飱者履薪上下。吩咐：『只待晉君入城，便自殺於臺上。縱火焚吾屍，以表兄弟之情也。』」穆公嘆曰：「子桑勸我，勿殺晉君。不然，幾喪夫人之命矣！」於是使內侍去其衰絰，以報穆姬曰：「寡人不日歸晉侯也。」穆姬方纔回宮。內侍跪而問曰：「晉侯見利忘義，背吾君之約，又負君夫人之託，今日乃自取囚辱，夫人何為哀痛如此？」穆姬曰：「吾聞『仁者雖怨不忘親，雖怒不棄禮。』若晉侯遂死於秦，吾亦與有罪矣！」內侍無不誦君夫人之賢德。畢竟晉侯如何回國，且看下回分解。
