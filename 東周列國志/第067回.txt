
　　話說周靈王長子名晉，字子喬，聰明天縱，好吹笙，作鳳凰鳴。立為太子。年十七，偶遊伊洛，歸而死。靈王甚痛之。有人報道：「太子於緱嶺上，跨白鶴吹笙，寄語土人曰：『好謝天子，吾從浮丘公住嵩山，甚樂也！不必懷念。』」（浮丘公，古仙人也。）靈王使人發其冢，惟空棺耳，乃知其仙去矣。至靈王二十七年，夢太子晉控鶴來迎，既覺，猶聞笙聲在戶外。靈王曰：「兒來迎我，我當去矣。」遺命傳位次子貴，無疾而崩。貴即位，是為景王。是年，楚康王亦薨。令尹屈建與群臣共議，立其母弟麇為王。未幾，屈建亦卒，公子圍代為令尹。此事敘明，且擱過一邊。
　　再說齊相國慶封，既專國政，益荒淫自縱。一日，飲於盧蒲嫳之家，盧蒲嫳使其妻出而獻酒，封見而悅之，遂與之通。因以國政交付於其子慶舍，遷其妻妾財幣於盧蒲嫳之家，封與嫳妻同宿，嫳亦與封之妻妾相通，兩不禁忌。有時兩家妻小，合做一處，飲酒歡謔，醉後囉唣，左右皆掩口，封與嫳不以為意。嫳請召其兄盧蒲癸於魯，慶封從之。癸既歸齊，封使事其子慶舍。舍膂力兼人，癸亦有勇，且善諛，故慶舍愛之，以其女慶姜妻癸，翁婿相稱，寵信彌篤。癸一心只要報莊公之仇，無同心者，乃因射獵，極口誇王何之勇。慶舍問：「王何今在何處？」癸曰：「在莒國。」慶舍使召之。王何歸齊，慶舍亦愛之。自崔慶造亂之後，恐人暗算，每出入，必使親近壯士執戈，先後防衛，遂以為例。慶舍因寵信盧蒲癸王何，即用二人執戈，餘人不敢近前。
　　舊規：公家供卿大夫每日之膳，例用雙雞。時景公性愛食雞跖，一食數千，公卿家效之，皆以雞為食中之上品。雞價騰貴，御廚以舊額不能供應，往慶氏請益。盧蒲嫳欲揚慶氏之短，勸慶舍勿益，謂御廚曰：「供膳任爾，何必雞也？」御廚乃以鶩代之。僕輩疑鶩非膳品，又竊食其肉。是日，大夫高蠆字子尾，欒灶字子雅，侍食於景公。見食品無雞，但鶩骨耳，大怒曰：「慶氏為政，刻減公膳，而慢我至此！」不食而出。高蠆欲往責慶封，欒灶勸止之。早有人告知慶封，慶封謂盧蒲嫳曰：「子尾子雅怒我矣！將若之何？」盧蒲嫳曰：「怒則殺之，何懼焉！」盧蒲嫳告其兄癸。癸與王何謀曰：「高欒二家，與慶氏有隙，可藉助也。」何乃夜見高蠆，詭言慶氏謀功高欒二家。高蠆大怒曰：「慶封實與崔杼同弒莊公。今崔氏已滅，惟慶氏在，吾等當為先君報仇。」王何曰：「此何之志也！大夫謀其外，何與盧蒲氏謀其內，事蔑不濟矣。」高蠆陰與欒灶商議，伺間而發。陳無宇、鮑國、晏嬰等，無不知之，但惡慶氏之專橫，莫肯言者。盧蒲癸與王何卜功慶氏，卜者獻繇詞曰：
　　　　虎離穴，彪見血。
癸以龜兆問於慶舍曰：「有欲功仇家者，卜得其兆，請問吉凶？」慶舍視兆曰：「必克。虎與彪，父子也﹔離而見血，何不克焉？所仇者何人？」癸曰：「鄉里之平人耳。」慶舍更不疑惑。秋八月，慶封率其族人慶嗣慶遺，往東萊田獵，亦使陳無宇同往。無宇別其父須無，須無謂曰：「慶氏禍將及矣！同行恐與其難，何不辭之？」無宇對曰：「辭則生疑，故不敢。若詭以他故召我，可圖歸也。」遂從慶封出獵。去訖，盧蒲癸喜曰：「卜人所謂『虎離穴』者，此其驗矣。」將乘嘗祭舉事。陳須無知之，恐其子與於慶封之難，詐稱其妻有病，使人召無宇歸家。無宇求慶封卜之，暗中禱告，卻通陳慶氏吉凶。慶封曰：「此乃『滅身』之卦。下克其上，卑克其尊，恐老夫人之病，未得痊也。」無宇捧龜，涕泣不止，慶封憐之，乃遣歸。慶嗣見無宇登車，問：「何往？」曰：「母病不得不歸。」言畢而馳。慶嗣謂慶封曰：「無宇言母病，殆詐也。國中恐有他變，夫子當速歸！」慶封曰：「吾兒在彼何慮？」無宇既濟河，乃發梁鑿舟，以絕慶封之歸路，封不知也。
　　時八月初旬將盡矣。盧蒲癸部署家甲，匆匆有戰鬥之色，其妻慶姜謂癸曰：「子有事而不謀於我，必不捷矣！」癸笑曰：「汝婦人也，安能為我謀哉？」慶姜曰：「子不聞有智婦人勝於男子乎？武王有亂臣十人，邑姜與焉。何為不可謀也？」癸曰：「昔鄭大夫雍糾，以鄭君之密謀，洩於其妻雍姬，卒致身死君逐，為世大戒。吾甚懼之！」慶姜曰：「婦人以夫為天，夫唱則婦隨之，況重以君命乎？雍姬惑於母言，以害其夫，此閨閫之蝥賊，何足道哉？」癸曰：「假如汝居雍姬之地，當若何？」慶姜曰：「能謀則共之，即不能，亦不敢洩。」癸曰：「今齊侯苦慶氏之專，與欒高二大夫謀逐汝族，吾是以備之。汝勿洩也。」慶姜曰：「相國方出獵，時可乘矣。」癸曰：「欲俟嘗祭之日。」慶姜曰：「夫子剛愎自任，耽於酒色，怠於公事，無以激之，或不出，奈何？妾請往止其行，彼之出乃決矣。」癸曰：「吾以性命託子，子勿效雍姬也。」慶姜往告慶舍曰：「聞子雅子尾將以嘗祭之隙，行不利於夫子，夫子不可出也！」慶舍怒曰：「二子者，譬如禽獸，吾寢處之！誰敢為難？即有之，吾亦何懼！」慶姜歸報盧蒲癸，預作準備。
　　至期，齊景公行嘗祭於太廟，諸大夫皆從，慶舍蒞事，慶繩主獻爵，慶氏以家甲環守廟宮。盧蒲癸王何執寢戈，立於慶舍之左右，寸步不離。陳鮑二家，有圉人善為優戲，故意使在魚里街上搬演。慶氏有馬，驚而逸走，軍士逐而得之，乃盡縶其馬，解甲釋兵，共往觀優。欒、高、陳、鮑四族家丁，俱集於廟門之外，盧蒲癸託言小便，出外約會停當，密圍太廟。癸復入，立於慶舍之後，倒持其戟，以示高蠆。蠆會意，使從人以闥擊門扉三聲，甲士蜂擁而入。慶舍驚起，尚未離坐，盧蒲癸從背後刺之，刃入於脅﹔王何以戈擊其左肩，肩折。慶舍目視王何曰：「為亂者乃汝曹乎？」以右手取俎壺投王何，何立死。盧蒲癸呼甲士先擒慶繩殺之。慶舍傷重，負痛不能忍，隻手抱廟柱搖撼之，廟脊俱為震動，大叫一聲而絕。景公見光景利害，大驚欲走避。晏嬰密奏曰：「群臣為君故，欲誅慶氏以安社稷，無他慮也。」景公方纔心定，脫了祭服，登車，入於內宮。盧蒲癸為首，同四姓之甲，盡滅慶氏之黨。各姓分守城門，以拒慶封，防守嚴密，水洩不通。
　　卻說慶封田獵而回，至於中途，遇慶舍逃出家丁，前來告亂。慶封聞其子被殺，大怒，遂還攻西門。城中守禦嚴緊，不能攻克，卒徒漸漸逃散。慶封懼，遂出奔魯國。齊景公使人讓魯，不當收留作叛之臣。魯人將執慶封以畀齊人，慶封聞而懼，復奔吳國。吳王夷昧，以朱方居之，厚其祿入，視齊加富，使伺察楚國動靜。魯大夫子服何聞之，謂叔孫豹曰：「慶封又富於吳，殆天福淫人乎？」叔孫豹曰：「『善人富，謂之賞﹔淫人富，謂之殃。』慶氏之殃至矣，又何福焉。」慶封既奔，於是高蠆欒肹為政，乃宣崔慶之罪於國中，陳慶舍之屍於朝以殉。求崔杼之柩不得，懸賞購之：有能知柩處來獻者，賜以崔氏之拱璧。崔之圉人貪其璧，遂出首。於是發崔氏祖墓，得其柩斵之，見二屍，景公欲並陳之。晏嬰曰：「戮及婦人，非禮也。」乃獨陳崔杼之屍於市，國人聚觀，猶能識認，曰：「此真崔子矣！」諸大夫分崔慶之邑，以慶封家財，俱在盧蒲嫳之室，責嫳以淫亂之罪，放之於北燕，盧蒲癸亦從之，二氏家財，悉為眾人所有。惟陳無宇一無所取。慶氏之莊，有木材百餘車，眾議納之陳氏。無宇悉以施之國人，由是國人咸頌陳氏之德。此周景王初年事也。其明年，欒肹卒，子欒施嗣為大夫，與高蠆同執國政。高蠆忌高厚之子高止，以二高並立為嫌，乃逐高止。止亦奔北燕。止之子高豎，據盧邑以叛。景公使大夫閭邱嬰帥師圍盧。高豎曰：「吾非叛，懼高氏之不祀也。」閭邱嬰許為高氏立後，高堅遂出奔晉國。閭邱嬰復命於景公。景公乃立高酀以守高傒之祀。高蠆怒曰：「本遣閭邱欲除高氏，去一人，立一人，何擇焉。」乃譖殺閭邱嬰。諸公子子山、子商。子周等，皆為不平，紛紛譏議。高蠆怒，以他事悉逐之，國中側目。未幾，高蠆卒，子高彊嗣為大夫。高彊年幼，未立為卿，大權悉歸於欒施矣。此段話且擱過一邊。
　　是時晉楚通和，列國安息。鄭大夫良霄字伯有，乃公子去疾之孫，公孫輒之子，時為上卿執政。性汰侈，嗜酒，每飲輒通宵。飲時惡見他人，惡聞他事，乃窟地為室，置飲具及鐘鼓於中，為長夜之飲，家臣來朝者，皆不得見。日中乘醉入朝，言於鄭簡公，欲遣公孫黑往楚修聘。公孫黑方與公孫楚爭娶徐吾犯之妹，不欲遠行，來見良霄求免。閽人辭曰：「主公已進窟室，不敢報也。」公孫黑大怒，遂悉起家甲，乘夜同印段圍其第，縱火焚之。良霄已醉，眾人扶之上車，奔雍梁。良霄方醒，聞公孫黑攻己，大怒。居數日，家臣漸次俱到，述國中之事，言：「各族結盟，以拒良氏，惟國氏罕氏不與盟。」霄喜曰：「二氏助我矣！」乃還攻鄭之北門。公孫黑使其姪駟帶，同印段率勇士拒之。以霄戰敗，逃於屠羊之肆，為兵眾所殺，家臣盡死。公孫僑聞良霄死，亟趨雍梁，撫良霄之屍而哭之曰：「兄弟相攻，天乎，何不幸也！」盡斂家臣之屍，與良霄同葬於鬥城之村。公孫黑怒曰：「子產乃黨良氏耶？」欲攻之。上卿罕虎止之曰：「子產加禮於死者，況生者乎？禮，國之幹也，殺有禮不祥！」黑乃不攻。鄭簡公使罕虎為政，罕虎曰：「臣不如子產。」乃使公孫僑為政。時周景王之三年也。公孫僑既執鄭政，乃使都鄙有章，上下有服，田有封洫，廬井有伍，尚忠儉，抑泰侈。公孫黑亂政，數其罪而殺之。又鑄《刑書》以威民，立鄉校以聞過。國人乃歌詩曰：
　　　　我有子弟，子產誨之。我有田疇，子產殖之。子產而死，誰其嗣之？
　　一日，鄭人出北門，恍惚間遇見良霄，身穿介冑，提戈而行﹔曰：「帶與段害我，我必殺之！」其人歸述於他人，遂患病。於是國中風吹草動，便以為良霄來矣！男女皆奔走若狂，如避戈矛。未幾駟帶病卒。又數日，印段亦死。國人大懼，晝夜不寧。公孫僑言於鄭君，以良霄之子良止為大夫，主良氏之祀，並立公子嘉之子公孫洩，於是國中訛言頓息。行人游吉字子羽，問於僑曰：「立後而訛言頓息，是何故也？」僑曰：「凡凶人惡死，其魂魄不散，皆能為厲。若有所歸依，則不復然矣。吾立祀為之歸也。」游吉曰：「若然，立良氏可矣，何以並立公孫洩？豈慮子孔亦為厲乎？」僑曰：「良霄有罪，不應立後，若因為厲而立之，國人皆惑於鬼神之說，不可以為訓。吾託言於存七穆之絕祀，良孔二氏並立，所以除民之惑也。」游吉乃嘆服。
　　再說周景王二年，蔡景公為其世子般娶楚女羋氏為室。景公私通於羋氏。世子般怒曰：「父不父，則子不子矣！」乃偽為出獵，與心腹內侍數人，潛伏於內室。景公只道其子不在，遂入東宮，逕造羋氏之室。世子般率內侍突出，砍殺景公，以暴疾訃於諸侯，遂自立為君﹔是為靈公。史臣論般以子弒父，千古大變！然景公淫於子婦，自取悖逆，亦不能無罪也。有詩嘆云：
　　　　新臺醜行污青史，蔡景如何復蹈之？逆刃忽從宮內起，因思急子可憐兒！
蔡世子般雖以暴疾訃於諸侯，然弒逆之跡，終不能掩。自本國傳揚出來，各國誰不曉得。但是時盟主偷惰，不能行誅討之法耳！
　　其年秋，宋宮中夜失火，夫人乃魯女伯姬也。左右見火至，稟夫人避火。伯姬曰：「婦人之義，傅母不在，宵不下堂。火勢雖迫，豈可廢義？」比及傅母來時，伯姬已焚死矣。國人皆為嘆息。時晉平公以宋有合成之功，憐其被火，乃大合諸侯於澶淵，各出財幣以助宋。宋儒胡安定論此事，以為不討蔡世子弒父之罪，而謀恤宋災，輕重失其等矣。此平公所以失霸也。
　　周景王四年，晉楚以宋之盟，故將復會於虢。時楚公子圍代屈建為令尹。圍乃共王之庶子，年齒最長，為人桀驁不恭，恥居人下，恃其才器，陰畜不臣之志，欺熊麇微弱，事多專決。忌大夫薳掩之忠直，誣以謀叛，殺之而併其室。交結大夫薳罷伍舉為腹心，日謀篡逆。嘗因出田郊外，擅用楚王旌旗，行至芋邑，芋尹申無宇數其僭分，收其旌旗於庫，圍稍戢。至是，將赴虢之會，圍請先行聘於鄭，欲娶豐氏之女。臨行，謂楚王熊麇曰：「楚已稱王位，在諸侯之上。凡使臣乞得用諸侯之禮，庶使列國知楚之尊。」熊麇許之。公子圍遂僭用國君之儀，衣服器用，擬於侯伯，用二人執戈前導。將及鄭郊，郊人疑為楚王，驚報國中。鄭君臣俱大駭，星夜葡匐出迎，及相見，乃公子圍也。公孫僑惡之，恐其一入國中，或生他變，乃使行人游吉辭以城中舍館頹壞，未及修葺，乃館於城外。公子圍使伍舉入城，議婚豐氏，鄭伯許之。既行聘，筐篚甚盛。臨聚時，公子圍忽萌襲鄭之意，欲借迎女為名，盛飾車乘，乘機行事。公孫僑曰：「圍之心不可測，必去眾而後可。」游吉曰：「吉請再往辭之。」於是游吉往見公子圍曰：「聞令尹將用眾迎，敝邑褊小，不足以容從者，請除地於城外，以聽迎婦之命。」公子圍曰：「君辱貺寡大夫圍，賜以豐氏之婚，若迎於野外，何以成禮？」游吉曰：「禮，軍容不入國，況婚姻乎？令尹若必用眾，以壯觀瞻，請去兵備。」伍舉密言於圍曰：「鄭人知備我矣，不如去兵。」乃使士卒悉棄弓矢，垂櫜而入。迎豐氏於館舍，遂赴會所。晉趙武及宋、魯、齊、衛、陳、蔡、鄭、許各國大夫，俱已先在。公子圍使人言於晉曰：「楚晉有盟在前，今此番尋好，不必再立誓書，重復歃血。但將盟宋舊約，表白一番，令諸君勿忘足矣。」祁午謂趙武曰：「圍之此言，恐晉爭先也。前番讓楚先晉，今番晉合先楚，若讀舊書，楚常先矣。子以為何如？」趙武曰：「圍之在會，緝蒲為王宮，威儀與楚王無二。其志不惟外亢，將有內謀，不如姑且聽之，以驕其志。」祁午曰：「雖然，前番子木衷甲赴會，幸而不發，今圍更有甚焉，吾子宜為之備。」趙武曰：「所以尋好者，尋弭兵之約也。武知有守信而已，不知其他。」既登壇，公子圍請讀舊書，加於牲上。趙武唯唯。既畢事，公子圍遽歸。諸大夫皆知圍之將為楚君也。史臣有詩云：
　　　　任教貴倨稱公子，何事威儀效楚王？列國盡知成跋扈，郟敖燕雀尚怡堂。
趙武心中，終以讀舊書先楚為恥，恐人議論，將守信之語，向各國大夫再三分剖，說了又說。及還過鄭，魯大夫叔孫豹同行，武復言之。豹曰：「相君謂弭兵之約，可終守乎？」武曰：「吾等偷食，朝夕圖安，何暇問久遠？」豹退謂鄭大夫罕虎曰：「趙孟將死矣！其語偷，不為遠計，且年未五十，而諄諄焉如八九十歲老人，其能久乎？」未幾，趙武卒，韓起代之為政。不在話下。
　　再說楚公子圍歸國，值熊麇抱病在宮。圍入宮問疾，託言有密事啟奏，遣開嬪侍，解冠纓加熊麇之頸，須臾而死。麇有二子，曰幕，曰平夏，聞變，挺劍來殺公子圍，勇力不敵，俱為圍所殺。麇弟右尹熊比字子干，宮廄尹熊黑肱字子晳，聞楚王父子被殺，懼禍，比出奔晉，黑肱出奔鄭。公子圍赴於諸侯曰：「寡君麇不祿即世，寡大夫圍應為後。」伍舉更其辭曰：「共王之子圍為長。」圍於是嗣即王位，改名熊虔，是為靈王。以薳罷為令尹，鄭丹為右尹，伍舉為左尹，鬥成然為郊尹。太宰伯州犁有公事在郟，楚王慮其不服，使人殺之。因葬楚王麇於郟，謂之郟敖。以薳啟疆代為太宰。立長子祿為世子。靈王既得志，愈加驕恣，有獨霸中原之意。使伍舉求諸侯於晉﹔又以豐氏女族微，不堪為夫人，並求婚於晉侯。晉平公新喪趙武，懼楚之強，不敢違抗，一一聽之。
　　周景王六年，為楚靈王之二年，冬十二月，鄭簡公許悼公如楚，楚靈王留之，以待伍舉之報。伍舉還楚復命，言：「晉侯二事俱諾。」靈王大悅，遣使大徵會於諸侯，約以明年春三月為會於申。鄭簡公請先往申地，迎待諸侯。靈王許之。至次年之春，諸國赴會者，接踵不絕。惟魯衛託故不至，宋遣大夫向戍代行。其他蔡、陳、徐、滕、頓、胡、沈、小邾等國君，俱親身赴會。楚靈王大率兵車，來至申地，諸侯俱來相見。右尹伍舉進曰：「臣聞欲圖霸者，必先得諸侯﹔欲得諸侯者，必先慎禮。今吾王始求諸侯於晉，宋向戍，鄭公孫僑，皆大夫之良，號為知禮者，不可不慎也。」靈王曰：「古者合諸侯之禮何如？」伍舉曰：「夏啟有鈞臺之享，商湯有景毫之命，周武有孟津之誓，成王有岐陽之蒐，康王有酆宮之朝，穆王有塗山之會，齊桓公有召陵之師，晉文公有踐土之盟，此六王二公所以合諸侯者，莫不有禮，惟君所擇。」靈王曰：「寡人慾霸諸侯，當用齊桓公召陵之禮，但不知其禮如何？」伍舉對曰：「夫六王二公之禮，臣聞其名，實未之習也。以所聞齊桓公伐楚，退師召陵，楚使先大夫屈完如齊師，桓公大陳八國車乘，以眾強誇示屈完，然後合諸侯與屈完盟會。今諸侯新服，吾王亦惟示以眾強之勢，使其怖畏，然後徵會討貳，不敢不從矣。」靈王曰：「寡人慾用兵諸侯，效桓公伐楚之事，誰當先者？」伍舉對曰：「齊慶封弒其君，逃於吳國，吳不討其罪，又加寵焉，處以朱方之地，聚族而居，富於其舊，齊人憤怨。夫吳，我之仇也。若用兵伐吳，以誅慶封為名，則一舉而兩得矣。」靈王曰：「善。」於是盛陳車乘，以恐脅諸侯，即申地為會盟。以徐君是吳姬所出，疑其附吳，繫之三日。徐子願為伐吳嚮導，乃釋之。使大夫屈申，率諸侯之師伐吳，圍朱方，執齊慶封，盡滅其族。屈申聞吳人有備，遂班師，以慶封獻功。靈王欲戮慶封，以狥於諸侯。伍舉諫曰：「臣聞『無瑕者，可以戮人。』若戮慶封，恐其反脣而稽也。」靈王不聽，乃負慶封以斧鉞，綁示軍前，以刀按其頸，迫使自言其罪曰：「各國大夫聽者：無或如齊慶封弒其君，弱其孤，以盟其大夫。」慶封遂大聲叫曰：「各國大夫聽者：無或如楚共王之庶子圍，弒其君兄之子麇而代之，以盟諸侯。」觀者皆掩口而笑。靈王大慙，使速殺之。胡曾先生詠史詩云：
　　　　亂賊還將亂賊誅，雖然勢屈肯心輸﹔楚虔空自誇天討，不及莊王戮夏舒。
靈王自申歸楚，怪屈申從朱方班師，不肯深入，疑其有貳心於吳，殺之。以屈生代為大夫。薳罷如晉，迎夫人姬氏以歸，薳罷遂為令尹。
　　是年冬，吳王夷昧帥師伐楚，入棘、櫟、麻，以報朱方之役。楚靈王大怒，復起諸侯之師伐吳。越君允常恨吳侵掠，亦使大夫常壽過帥師來會。楚將薳啟疆為先鋒，引舟師先至鵲岸，為吳人所敗。楚靈王自引大兵，至於羅汭。吳王夷昧，使其宗弟蹶繇犒師。靈王怒而執之，將殺其血，以釁軍鼓。先使人問曰：「汝來時曾卜吉凶否？」蹶繇對曰：「卜之甚吉！」使者曰：「君王將取汝血以釁軍鼓，何吉之有？」蹶繇對曰：「吳所卜，乃社稷之事，豈為一人吉凶哉？寡君之遣繇犒師，蓋以察王怒之疾徐，而為守禦之緩急。君若驩焉，好迎使臣，使敝邑忘於儆備，亡無日矣。若以使臣釁鼓，敝邑知君之震怒，而修其武備，於以禦楚有餘矣。吉孰大焉！」靈王曰：「此賢士也！」乃赦之歸。楚兵至吳界，吳設守甚嚴，不能攻入而還。靈王乃嘆曰：「向乃枉殺屈申矣！」靈王既歸，恥其無功，乃大興土木，欲以物力制度，誇示諸侯。築一宮名曰章華，廣袤四十里，中築高臺，以望四方，臺高三十仞，曰章華臺，亦名三休臺。（以其高峻，凡登臺必三次休息，始陟其顛也。）其中宮室亭榭，極其壯麗，環以民居。凡有罪而逃亡者，皆召使歸國，以實其宮。宮成，遣使徵召四方諸侯，同來落成。不知諸侯幾位到來，且看下回分解。
