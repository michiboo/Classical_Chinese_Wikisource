

　　話說山戎乃北戎之一種，國於令支，亦曰離支。其西為燕，其東南為齊魯。令支界於三國之間，恃其地險兵強，不臣不貢，屢犯中國。先時曾侵齊界，為鄭公子忽所敗。至是聞齊侯圖伯，遂統戎兵萬騎，侵擾燕國，欲絕其通齊之路。燕莊公抵敵不住，遣人走間道告急於齊。齊桓公問於管仲，管仲對曰：「方今為患，南有楚，北有戎，西有狄。此皆中國之憂，盟主之責也。即戎不病燕，猶思膺之。況燕人被師，又求救乎？」桓公乃率師救燕，師過濟水，魯莊公迎之於魯濟。桓公告以伐戎之事。魯侯曰：「君剪豺狼，以靖北方，敝邑均受其賜，豈惟燕人？寡人願索敝賦以從。」桓公曰：「北方險遠之地，寡人不敢勞君玉趾。若遂有功，君之靈也。不然，而借兵於君未晚。」魯侯曰：「敬諾。」桓公別了魯侯，望西北進發。
　　卻說令支子名密盧，蹂躪燕境，已及二月，擄掠子女，不可勝計。聞齊師大至，解圍而去。桓公兵至薊門關，燕莊公出迎，謝齊侯遠救之勞。管仲曰：「山戎得志而去，未經挫折，我兵若退，戎兵必然又來。不如乘此伐之，以除一方之患可也。」桓公曰：「善。」燕莊公請率本國之兵為前隊。桓公曰：「燕方經兵困，何忍復令衝鋒？君姑將後軍，為寡人聲勢足矣。」燕莊公曰：「此去東八十里，國名無終，雖戎種，不附山戎，可以招致，使為嚮導。」桓公乃大出金帛，遣公孫隰朋召之。無終子即遣大將虎兒斑，率領騎兵二千，前來助戰。桓公復厚賞之，使為前隊。約行將二百里，桓公見山路逼險，問於燕伯。燕伯曰：「此地名葵茲，乃北戎出入之要路也。」桓公與管仲商議，將輜重資糧，分其一半，屯聚於葵茲。令士卒伐木築土為關，留鮑叔牙把守，委以轉運之事。休兵三日，汰下疲病，只用精壯，兼程而進。
　　卻說令支子密盧聞齊兵來伐，召其將速買計議。速買曰：「彼兵遠來疲睏，乘其安營未定，突然沖之，可獲全勝。」密盧與之三千騎。速買傳下號令，四散埋伏於山谷之中，只等齊兵到來行事。虎兒斑前隊先到，速買只引百餘騎迎敵。虎兒斑奮勇，手持長柄鐵瓜鎚，望速買當頭便打。速買大叫：「且慢來！」亦挺大桿刀相迎。略鬥數合，速買詐敗，引入林中，一聲呼哨，山谷皆應，把虎兒斑之兵，截為二段。虎兒斑死戰，馬復被傷，束手待縛。恰遇齊侯大軍已到，王子成父大逞神威，殺散速買之兵，將虎兒斑救出。速買大敗而去。虎兒斑先領戎兵，多有損折，來見桓公，面有愧色。桓公曰：「勝負常事，將軍勿以為意。」乃以名馬賜之。虎兒斑感謝不已。大軍東進三十里，地名伏龍山，桓公和燕莊公結寨於山上。王子成父賓須無立二營於山下。皆以大車聯絡為城，巡警甚嚴。次日，令支子密盧親自帶領速買，引著騎兵萬餘，前來挑戰。一連沖突數次，皆被車城隔住，不能得入。延至午後，管仲在山頭望見戎兵漸漸稀少，皆下馬臥地，口中謾罵。管仲撫虎兒斑之背曰：「將軍今日可雪恥也！」虎兒斑應諾。車城開處，虎兒斑引本國人馬飛奔殺出。隰朋曰：「恐戎兵有計。」管仲曰：「吾已料之矣！」即命王子成父率一軍出左，賓須無率一軍出右，兩路接應，專殺伏兵。原來山戎慣用埋伏之計，見齊兵堅壁不動，乃伏兵於谷中，故意下馬謾罵，以誘齊兵。虎兒斑馬頭到處，戎兵皆棄馬而奔。虎兒斑正欲追趕，聞大寨鳴金，即時勒馬而回。密盧見虎兒斑不來追趕，一聲呼哨，招引谷中人馬，指望悉力來攻。卻被王子成父和賓須無兩路兵到，殺得七零八落，戎兵又大敗而回，乾折了許多馬匹。速買獻計曰：「齊欲進兵，必由黃臺山谷口而入。吾將木石擂斷，外面多掘坑塹，以重兵守之，雖有百萬之眾，不能飛越也。伏龍山二十餘里皆無水泉，必仰汲於濡水。若將濡流壩斷，彼軍中乏水飲，必亂，亂則必潰。吾因潰而乘之，無有不勝。一面再遣人求救於孤竹國，借兵助戰，此萬全之策也。」密盧大喜，依計而行。
　　卻說管仲見戎兵退後，一連三日不見動靜，心下懷疑。使諜者探聽。回言：「黃臺山大路已斷塞了！」管仲乃召虎兒斑問曰：「尚有別徑可入否？」虎兒斑曰：「此去黃臺山不過十五里，便可以直擣其國。若要尋別徑，須從西南打大寬轉，由芝麻嶺抄出青山口，復轉東數里，方是令支巢穴。但山高路險，車馬不便轉動耳。」正商議間，牙將連摯稟道：「戎主斷吾汲道，軍中乏水，如何？」虎兒斑曰：「芝麻嶺一派都是山路，非數日不到。若無水攜載，亦自難往。」桓公傳令，教軍士鑿山取水，先得水者重賞。公孫隰朋進曰：「臣聞蟻穴居知水，當視蟻蛭處掘之。」軍士各處搜尋，並無蟻蛭，又來稟復。隰朋曰：「蟻冬則就暖，居山之陽，夏則就涼，居山之陰。今冬月，必於山之陽，不可亂掘。」軍士如其言，果於山腰掘得水泉，其味清洌。桓公曰：「隰朋可謂聖矣！」因號其泉曰聖泉，伏龍山改為龍泉山。軍中得水，歡呼相慶。密盧打聽得齊軍未嘗乏水，大駭曰：「中國豈有神助耶？」速買曰：「齊兵雖然有水，然涉遠而來，糧必不繼。吾堅守不戰，彼糧盡自然退矣。」密盧從之。管仲使賓須無假託轉回葵茲取糧，卻用虎兒斑領路，引一軍取芝麻嶺進發，以六日為期。卻教牙將連摯，日往黃臺山挑戰，以綴密盧之兵，使之不疑。如此六日，戎兵並不接戰。管仲曰：「以日計之，賓將軍西路將達矣。彼既不戰，我不可以坐守。」乃使士卒各負一囊，實土其中，先使人駕空車二百乘前探，遇塹坑處，即以土囊填滿。大軍直至谷口，發聲喊，齊將木石搬運而進。密盧自以為無患，日與速買飲酒為樂。忽聞齊軍殺入，連忙跨馬迎敵。未及交鋒，戎兵報：「西路又有敵軍殺到！」速買知小路有失，無心戀戰，保著密盧望東南而走。賓須無追趕數里，見山路崎嶇，戎人馳馬如飛，不及而還。馬匹器仗，牛羊帳幕之類，遺棄無算，俱為齊有。奪還燕國子女，不可勝計。令支國人，從未見此兵威，無不簞食壺漿，迎降於馬首。桓公一一撫慰，吩咐不許殺戮降夷一人。戎人大悅。桓公召降戎問曰：「汝主此去，當投何國？」降戎曰：「我國與孤竹為鄰，素相親睦，近亦曾遣人乞師未到，此行必投孤竹也。」桓公問孤竹強弱並路之遠近。降戎曰：「孤竹乃東南大國，自商朝便有城郭。從此去約百餘里，有溪名曰卑耳。過溪便是孤竹界內。但山路險峻難行耳。」桓公曰：「孤竹黨山戎為暴，既在密邇，宜前討之。」適鮑叔牙遣牙將高黑運乾糒五十車到，桓公即留高黑軍前聽用。於降戎中挑選精壯千人，付虎兒斑帳下，以補前損折之數。休兵三日，然後起程。
　　再說密盧等行至孤竹，見其主答里呵，哭倒在地，備言：「齊兵恃強，侵奪我國，意欲乞兵報仇。」答里呵曰：「俺這裏正欲起兵相助，因有小恙，遲這幾日，不意你吃了大虧。此處有卑耳之溪，深不可渡。俺這裏將竹筏盡行拘回港中，齊兵插翅亦飛不過。俟他退兵之後，俺和你領兵殺去，恢復你的疆土，豈不穩便？」大將黃花元帥曰：「恐彼造筏而渡，宜以兵守溪口，晝夜巡行，方保無事。」答里呵曰：「彼若造筏，吾豈不知？」遂不聽黃花之言。
　　再說齊桓公大軍起程，行不十里，望見頑山連路，怪石嵯峨，草木蒙茸，竹箐塞路。有詩為證：
　　　　盤盤曲曲接青雲，怪石嵯岈路不分。任是胡兒須下馬，還愁石窟有山君。
管仲教取硫黃焰硝引火之物，撒入草樹之間，放起火來。咇咇剝剝，燒得一片聲響。真個草木無根，狐兔絕影，火光透天，五日夜不絕。火熄之後，命鑿山開道，以便進車。諸將稟稱：「山高且險，車行費力。」管仲曰：「戎馬便於驅馳，惟車可以制之。」乃製上山下山之歌，使軍人歌之。《上山歌》曰：
　　　　山嵬嵬兮路盤盤，木濯濯兮頑石如欄。雲薄薄兮日生寒，我驅車兮上巉岏。鳳伯為馭兮俞兒操竿，如飛鳥兮生羽翰，跋彼山巔兮不為難。
《下山歌》曰：
　　　　上山難兮下山易，輪如環兮蹄如墜。聲轔轔兮人吐氣，歷幾盤兮頃刻而平地。擣彼戎廬兮消烽燧，勒勳孤竹兮億萬世。
人夫唱起歌來，你唱我和，輪轉如飛。桓公與管仲隰朋等，登卑耳之巔，觀其上下之勢。桓公嘆曰：「寡人今日知人力可以歌取也。」管仲對曰：「臣昔在檻車之時，恐魯人見追，亦作歌以教軍夫，樂而忘倦，遂有兼程之功。」桓公曰：「其故何也？」對曰：「凡人勞其形者疲其神，悅其神者忘其形。」桓公曰：「仲父通達人情，一至於此！」於是催趲車徒，一齊進發。行過了幾處山頭，又上一嶺，只見前面大小車輛，俱壅塞不進。軍士稟稱：「兩邊天生石壁，中間一徑，止容單騎，不通車輛。」桓公面有懼色，謂管仲曰：「此處倘有伏兵，吾必敗矣！」正在躊躇，忽見山凹裏走出一件東西來。桓公睜眼看之，似人非人，似獸非獸，約長一尺有餘；朱衣玄冠，赤著兩腳，向桓公面前再三拱揖，如相迓之狀。然後以右手摳衣，竟向石壁中間疾馳而去。桓公大驚，問管仲曰：「卿有所見乎？」管仲曰：「臣無所見。」桓公述其形狀。管仲曰：「此正臣所製歌詞中『俞兒』者是也。」桓公曰：「俞兒若何？」管仲曰：「臣聞北方有登山之神，名曰『俞兒』，有霸王之主則出見。君之所見，其殆是乎？拱揖相迓者，欲君往伐也。摳衣者，示前有水也。右手者，水右必深，教君以向左也。」髯翁有詩論管仲識「俞兒」之事。詩云：
　　　　《春秋》典籍數而知，仲父何從識「俞兒」？豈有異人傳異事，張華《博物》總堪疑。
管仲又曰：「既有水阻，幸石壁可守。且屯軍山上，使人探明水勢，然後進兵。」探水者去之良久，回報：「下山不五里，即卑耳溪，溪水大而且深，雖冬不竭。原有竹筏以渡，今被戎主拘收矣。右去水愈深，不啻丈餘。若從左而行，約去三里，水面雖闊而淺，涉之沒不及膝。」桓公撫掌曰：「俞兒之兆驗矣！」燕莊公曰：「卑耳溪不聞有淺處可涉，此殆神助君侯成功也！」桓公曰：「此去孤竹城，有路多少？」燕莊公曰：「過溪東去，先團子山，次馬鞭山，又次雙子山，三山連絡，約三十里。（此乃商朝孤竹三君之墓。）過了三山，更二十五里，便是無棣城，即孤竹國君之都也。」虎兒斑請率本部兵先涉。管仲曰：「兵行一處，萬一遇敵，進退兩難，須分兩路而行。」乃令軍人伐竹，以藤貫之，頃刻之間，成筏數百。留下車輛，以為載筏，軍士牽之。下了山頭，將軍馬分為兩隊，王子成父同高黑引著一軍，從右乘筏而渡為正兵，公子開方豎貂，隨著齊桓公親自接應；賓須無同虎兒斑引著一軍，從左涉水而渡為奇兵，管仲同連摯隨著燕莊公接應。俱於團子山下取齊。
　　卻說答里呵在無棣城中，不知齊兵去來消息。差小番到溪中打聽，見滿溪俱是竹筏，兵馬紛紛而渡，慌忙報知城中。答里呵大驚，即令黃花元帥率兵五千拒敵。密盧曰：「俺在此無功，願引速買為前部。」黃花元帥曰：「屢敗之人，難與同事！」跨馬逕行。答里呵謂密盧曰：「西北團子山，乃東來要路，相煩賢君臣把守，就便接應；俺這裏隨後也到。」密盧口雖應諾，卻怪黃花元帥輕薄了他，心中頗有不悅之意。卻說黃花元帥兵未到溪口，便遇了高黑前隊。兩下接住廝殺。高黑戰黃花不過，卻待要走。王子成父已到，黃花撇了高黑，便與王子成父廝殺。大戰五十餘合，不分勝負。後面齊侯大軍俱到，公子開方在右，豎貂在左，一齊捲上。黃花元帥心慌，棄軍而走。五千人馬，被齊兵掩殺大半，餘者盡降。黃花單騎奔逃，將近團子山，見兵馬如林，都打著齊、燕、無終三國旗號，乃是賓須無等涉水而渡，先據了團子山了。黃花不敢過山，棄了馬匹，扮作樵採之人，從小路爬山得脫。齊桓公大勝，進兵至團子山，與左路軍馬做一處列營，再議征進。
　　卻說密盧引軍剛到馬鞭山，前哨報道：「團子山已被齊兵所占。」只得就馬鞭山屯札。黃花元帥逃命至馬鞭山，認做自家軍馬，投入營中，卻是密盧。密盧曰：「元帥屢勝之將，何以單身至此？」黃花羞慚無極。索酒食不得，與以炒麥一升。又索馬騎，與之漏蹄。黃花大恨，回至無棣城，見答里呵，請兵報仇。答里呵曰：「吾不聽元帥之言，以至如此！」黃花曰：「齊侯所恨，在於令支。今日之計，惟有斬密盧君臣之首，獻於齊君，與之講和，可不戰而退。」答里呵曰：「密盧窮而歸我，何忍賣之？」宰相兀律古進曰：「臣有一計，可以反敗為功。」答里呵問：「何計？」兀律古曰：「國之北有地名曰旱海，又謂之迷谷，乃砂磧之地，一望無水草。從來國人死者，棄之於此，白骨相望，白晝常見鬼。又時時發冷風，風過處，人馬俱不能存立，中人毛髮輒死。又風沙颳起，咫尺不辨。若誤入迷谷，谷路紆曲難認，急不能出，兼有毒蛇猛獸之患。誠得一人詐降，誘至彼地，不須廝殺，管取死亡八九。吾等整頓軍馬，坐待其敝，豈非妙計？」答里呵曰：「齊兵安肯至彼乎？」兀律古曰：「主公同宮眷暫伏陽山，令城中百姓，俱往山谷避兵，空其城市。然後使降人告於齊侯，只說：『吾主逃往砂磧借兵。』彼必來追趕，墮吾計矣。」黃花元帥欣然願往。更與騎兵千人，依計而行。黃花元帥在路思想：「不斬密盧之首，齊侯如何肯信？若使成功，主公亦必不加罪。」遂至馬鞭山來見密盧。卻說密盧正與齊兵相持未決，且喜黃花救兵來到，欣然出迎。黃花出其不意，即於馬上斬密盧之首。速買大怒，綽刀上馬來鬥黃花。兩家軍兵，各助其主，自相擊鬥，互有殺傷。速買料不能勝，單刀獨馬，逕奔虎兒斑營中投降。虎兒斑不信，叱軍士縛而斬之。可憐令支國君臣，只因侵擾中原，一朝俱死於非命，豈不哀哉！史官有詩云：
　　　　山有黃臺水有濡，周圍百里令支居。燕山鹵獲今何在？國滅身亡可嘆吁！
　　黃花元帥並有密盧之眾，直奔齊軍，獻上密盧首級。備言：「國主傾國逃去砂磧，與外國借兵報仇。臣勸之投降不聽。今自斬密盧之首，投於帳下，乞收為小卒。情願率本部兵馬為嚮導，追趕國主，以效微勞。」桓公見了密盧首級，不由不信。即用黃花為前部，引大軍進發，直抵無棣，果是個空城，益信其言為不謬。誠恐答里呵去遠，止留燕莊公兵一支守城，其餘盡發，連夜追襲。黃花請先行探路，桓公使高黑同之，大軍繼後。已到砂磧，桓公催軍速進。行了許久，不見黃花消息。看看天晚，但見白茫茫一片平沙，黑黯黯千重慘霧，冷淒淒數群啼鬼，亂颯颯幾陣悲風。寒氣逼人，毛骨俱悚，狂飆刮地，人馬俱驚，軍馬多有中惡而倒者。時桓公與管仲並馬而行。仲謂桓公曰：「臣久聞北方有旱海，是極厲害之處，恐此是也，不可前行。」桓公急教傳令收軍，前後隊已自相失。帶來火種，遇風即滅，吹之不燃。管仲保著桓公，帶轉馬頭急走。隨行軍士，各各敲金擊鼓，一來以屏陰氣，二來使各隊聞聲來集。只見天昏地慘，東西南北，茫然不辨。不知走了多少路，且喜風息霧散，空中現出半輪新月。眾將聞金鼓之聲，追隨而至，屯紮一處。挨至天曉，計點眾將不缺，止不見隰朋一人。其軍馬七斷八續，損折無數。幸而隆冬閉蟄，毒蛇不出，軍聲喧鬧，猛獸潛藏，不然，真個不死帶傷，所存無幾矣。管仲見山谷險惡，絕無人行，急教尋路出去。奈東沖西撞，盤盤曲曲，全無出路，桓公心下早已著忙。管仲進曰：「臣聞老馬識途，無終與山戎連界，其馬多從漠北而來，可使虎兒斑擇老馬數頭，觀其所往而隨之，宜可得路也。」桓公依其言，取老馬數匹，縱之先行，委委曲曲，遂出谷口。髯翁有詩云：
　　　　蟻能知水馬知途，異類能將危困扶。堪笑淺夫多自用，誰能舍己聽忠謨？
　　再說黃花元帥引齊將高黑先行，逕走陽山一路。高黑不見後隊大軍來到，教黃花暫住，等候一齊進發。黃花只顧催趲。高黑心疑，勒馬不行，被黃花執之，來見孤竹主答里呵。黃花瞞過殺密盧之事，只說：「密盧在馬鞭山兵敗被殺，臣用詐降之計，已誘齊侯大軍，陷於旱海。又擒得齊將高黑在此，聽憑發落。」答里呵謂高黑曰：「汝若投降，吾當重用。」高黑睜目大罵曰：「吾世受齊恩，安肯臣汝犬羊哉？」又罵黃花：「汝誘吾至此，我一身死不足惜，吾主兵到，汝君臣國亡身死，只在早晚，教你悔之無及！」黃花大怒，拔劍親斬其首。真忠臣也！答里呵再整軍容，來奪無棣城。燕莊公因兵少城空，不能固守，令人四面放火。乘亂殺出，直退回團子山下寨。
　　再說齊桓公大軍出了迷谷，行不十里，遇見一枝軍馬，使人探之，乃公孫隰朋也。於是合兵一處，逕奔無棣城來。一路看見百姓扶老攜幼，紛紛行走。管仲使人問之，答曰：「孤竹主逐去燕兵，已回城中，吾等向避山谷，今亦歸井裡耳。」管仲曰：「吾有計破之矣！」乃使虎兒斑選心腹軍士數人，假扮做城中百姓，隨著眾人，混入城中，只待夜半舉火為應。虎兒斑依計去後，管仲使豎貂攻打南門，連摯攻打西門，公子開方攻打東門，只留北門與他做走路。卻教王子成父和隰朋分作兩路，埋伏於北門之外，只等答里呵出城，截住擒殺。管仲與齊桓公離城十里下寨。時答里呵方救滅城中之火，招回百姓復業。一面使黃花整頓兵馬，以備廝殺。是夜黃昏時候，忽聞炮聲四舉，報言：「齊兵已到，將城門圍住。」黃花不意齊兵即至，大喫一驚，驅率軍民，登城守望。延至半夜，城中四五路火起，黃花使人搜索放火之人。虎兒斑率十餘人，逕至南門，將城門砍開，放豎貂軍馬入來。黃花知事不濟，扶答里呵上馬，覓路奔走，聞北路無兵，乃開北門而去。行不二里，但見火把縱橫，鼓聲震地，王子成父和隰朋兩路軍馬殺來。開方、豎貂、虎兒斑得了城池，亦各統兵追襲。黃花元帥死戰良久，力盡被殺。答里呵為王子成父所獲。兀律古死於亂兵之中。至天明，迎接桓公入城。桓公數答里呵助惡之罪，親斬其首，懸之北門，以警戎夷，安撫百姓。戎人言高黑不屈被殺之事，桓公十分嘆息，即命錄其忠節，待回國再議恤典。
　　燕莊公聞齊侯兵勝入城，亦自團子山飛馬來會。稱賀已畢，桓公曰：「寡人赴君之急，跋涉千里，幸而成功。令支孤竹，一朝殄滅，闢地五百里，然寡人非能越國而有之也，請以益君之封。」燕莊公曰：「寡人藉君之靈，得保宗社足矣，敢望益地？惟君建置之。」桓公曰：「北陲僻遠，若更立夷種，必然復叛，君其勿辭。東道已通，勉脩先召公之業，貢獻於周，長為北藩，寡人與有榮施矣。」燕伯乃不敢辭。桓公即無棣城大賞三軍，以無終國有助戰之功，命以小泉山下之田畀之。虎兒斑拜謝先歸。桓公休兵五日而行，再渡卑耳之溪，於石壁取下車輛，整頓停當，緩緩而行。見令支一路荒煙餘燼，不覺慘然謂燕伯曰：「戎主無道，殃及草木，不可不戒！」鮑叔牙自葵茲關來迎，桓公曰：「餉饋不乏，皆大夫之功也。」又吩咐燕伯設戍葵茲關，遂將齊兵撤回。燕伯送桓公出境，戀戀不舍，不覺送入齊界，去燕界五十餘里。桓公曰：「自古諸侯相送，不出境外。寡人不可無禮於燕君。」乃割地至所送之處畀燕，以為謝過之意。燕伯苦辭不允，只得受地而還。在其地築城，名曰燕留，言留齊侯之德於燕也。燕自此西北增地五百里，東增地五十餘里，始為北方大國。諸侯因桓公救燕，又不貪其地，莫不畏齊之威，感齊之德。史官有詩云：
　　　　千里提兵治犬羊，要將職貢達周王。休言黷武非良策，尊攘須知定一匡。
　　桓公還至魯濟，魯莊公迎勞於水次，設饗稱賀。桓公以莊公親厚，特分二戎鹵獲之半以贈魯。莊公知管仲有采邑，名曰小穀，在魯界首，乃發丁夫代為築城，以悅管仲之意。時魯莊公三十二年，周惠王之十五年也。是年秋八月，魯莊公薨，魯國大亂。欲知魯事如何，且看下回分解。
