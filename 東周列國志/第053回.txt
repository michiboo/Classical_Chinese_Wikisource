
　　卻說陳靈公與孔寧儀行父二大夫，俱穿了夏姬所贈褻衣，在朝堂上戲謔。大夫泄冶聞之，乃整襟端笏，復身趨入朝門。孔儀二人，素憚泄冶正直，今日不宣自至，必有規諫，遂先辭靈公而出。靈公抽身欲起御座，泄冶騰步上前，牽住其衣，跪而奏曰：「臣聞『君臣主敬，男女主別。』今主公無《周南》之化，使國中有失節之婦；而又君臣宣淫，互相標榜，朝堂之上，穢語難聞，廉恥盡喪，體統俱失。君臣之敬，男女之別，淪滅已極！夫不敬則慢，不別則亂，慢而且亂，亡國之道也。君必改之！」靈公自覺汗顏，以袖掩面曰：「卿勿多言，寡人行且悔之矣！」泄冶辭出朝門，孔儀二人尚在門外打探，見泄冶怒氣沖沖出來，閃入人叢中避之。泄冶早已看見，將二人喚出，責之曰：「君有善，臣宜宣之，君有不善，臣宜掩之。今子自為不善，以誘其君，而復宣揚其事，使士民公然見聞，何以為訓？寧不羞耶？」二人不能措對，唯唯謝教。泄冶去了，孔儀二人，求見靈公，述泄冶責備其君之語：「主公自今更勿為株林之遊矣！」靈公曰：「卿二人還往否？」孔儀二人對曰：「彼以臣諫君，與臣等無與。臣等可往，君不可往。」靈公奮然曰：「寡人寧得罪於泄冶，安肯捨此樂地乎？」孔儀二人復奏曰：「主公若再往，恐難當泄冶絮聒，如何？」靈公曰：「二卿有何策，能止泄冶勿言？」孔寧曰：「若要泄冶勿言，除非使他開口不得。」靈公笑曰：「彼自有口，寡人安能禁之使不開乎？」儀行父曰：「寧之言，臣能知之。夫人死則口閉，主公何不傳旨，殺了泄冶，則終身之樂無窮矣！」靈公曰：「寡人不能也。」孔寧曰：「臣使人刺之何如？」靈公點首曰：「由卿自為。」二人辭出朝門，做一處商議。將重賄買出刺客，伏於要路，候泄冶入朝，突起殺之。國人皆認為陳侯所使，不知為孔儀二人之謀也。史臣有讚云：
　　　　陳喪明德，君臣宣淫；纓紳衵服，大廷株林。壯哉泄冶，獨矢直音！身死名高，龍血比心。
自泄冶死後，君臣益無忌憚，三人不時同往株林，一二次還是私偷，以後習以為常，公然不避。國人作《株林》之詩以譏之。詩曰：
　　　　胡為乎株林？從夏南！匪適株林；從夏南！
徵舒字子南，詩人忠厚，故不曰夏姬，而曰夏南，言從南而來也。
　　陳侯本是個沒傝的人，孔儀二人，一味奉承幫襯，不顧廉恥，更兼夏姬善於調停，打成和局，弄做了一婦三夫，同歡同樂，不以為怪。徵舒漸漸長大知事，見其母之所為，心如刀刺，只是干礙陳侯，無可奈何。每聞陳侯欲到株林，往往託故避出，落得眼中清淨。那一班淫樂的男女，亦以徵舒不在為方便。光陰似箭，徵舒年一十八歲，生得長軀偉幹，多力善射。靈公欲悅夏姬之意，使嗣父職為司馬，執掌兵權。徵舒謝恩畢，回株林拜見其母夏姬。夏姬曰：「此陳侯恩典，汝當恪供乃職，為國分憂，不必以家事分念。」徵舒辭了母親，入朝理事。
　　忽一日，陳靈公與孔儀二人，復遊株林，宿於夏氏。徵舒因感嗣爵之恩，特地回家設享，款待靈公。夏姬因其子在坐，不敢出陪。酒酣之後，君臣復相嘲謔，手舞足蹈。徵舒厭惡其狀，退入屏後，潛聽其言。靈公謂儀行父曰：「徵舒軀幹魁偉，有些像你，莫不是你生的？」儀行父笑曰：「徵舒兩目炯炯，極像主公，還是主公所生。」孔寧從旁插嘴曰：「主公與儀大夫年紀小，生他不出，他的爹極多，是個雜種，便是夏夫人自家也記不起了！」三人拍掌大笑。徵舒不聽猶可，聽見之時，不覺羞惡之心，勃然難遏。正是：「怒從心上起，惡向膽邊生。」暗將夏姬鎖於內室，卻從便門溜出，吩咐隨行軍眾：「把府第團團圍住，不許走了陳侯及孔儀二人。」軍眾得令，發一聲喊，圍了夏府。徵舒戎妝披掛，手執利刃，引著得力家丁數人，從大門殺進。口中大叫：「快拿淫賊！」陳靈公口中還在那裡不三不四，耍笑弄酒。卻是孔寧聽見了，說道：「主公不好了！徵舒此席，不是好意。如今引兵殺來，要拿淫賊。快跑罷！」儀行父曰：「前門圍斷，須走後門。」三人常在夏家穿房入戶，路道都是識熟的。陳侯還指望跑入內室，求救於夏姬，見中門鎖斷，慌上加慌，急向後園奔走。徵舒隨後趕來。陳侯記得東邊馬廄，有短牆可越，遂望馬廄而奔。徵舒叫道：「昏君休走！」攀起弓來，颼的一箭，卻射不中。陳侯奔入馬廄，意欲藏躲，卻被群馬驚嘶起來，即忙退身而出。徵舒剛剛趕近，又復一箭，正中當心。可憐陳侯平國，做了一十五年諸侯，今日死於馬廄之下！孔寧儀行父先見陳侯向東走，知徵舒必然追趕，遂望西邊奔入射圃。徵舒果然只趕陳侯。孔儀二人遂從狗竇中鑽出，不到家中，赤身奔入楚國去了。
　　徵舒既射殺了陳侯，擁兵入城，只說陳侯酒後暴疾身亡，遺命立世子午為君，是為成公。成公心恨徵舒，力不能制，隱忍不言。徵舒亦懼諸侯之討，乃強逼陳侯往朝於晉，以結其好。
　　再說楚國使臣，奉命約陳侯赴盟辰陵，未到陳國，聞亂而返。恰好孔寧儀行父二人逃到，見了莊王，瞞過君臣淫亂之情，只說：「夏徵舒造反，弒了陳侯平國。」與使臣之言相合。莊王遂集群臣商議。卻說楚國一位公族大夫，屈氏名巫，字子靈，乃屈蕩之子。此人儀容秀美，文武全材，只有一件毛病，貪淫好色，專講彭祖房中之術。數年前，曾出使陳國，遇夏姬出遊，窺見其貌，且聞其善於採煉，卻老還少，心甚慕之。乃聞徵舒弒逆，欲藉此端，擄取夏姬，力勸莊王興師伐陳。令尹孫叔敖亦言：「陳罪宜討。」莊王之意遂決。時周定王九年，陳成公午之元年也。楚莊王先傳一檄，至於陳國，檄上寫道：
　　　　楚王示爾：少西氏弒其君，神人共憤。爾國不能討，寡人將為爾討之。罪有專歸，其餘臣民，靜聽無擾！
陳國見了檄文，人人歸咎徵舒，巴不能勾假手於楚，遂不為禦敵之計。
　　楚莊王親引三軍，帶領公子嬰齊、公子側、屈巫一班大將，雲卷風馳，直造陳都，如入無人之境，所至安慰居民，秋毫無犯。夏徵舒知人心怨己，潛奔株林。時陳成公尚在晉國未歸。大夫轅頗，與諸臣商議：「楚王為我討罪，誅止徵舒。不如執徵舒獻於楚軍，遣使求和，保全社稷，此為上策。」群臣皆以為然。轅頗乃命其子僑如，統兵往株林，擒拿徵舒。僑如未行，楚兵已至城下。陳國久無政令，況陳侯不在國，百姓做主，開門迎楚。楚莊王整隊而入。諸將將轅頗等擁至莊王而前，莊王問：「徵舒何在？」轅頗對曰：「在株林。」莊王問曰：「誰非臣子，如何容此逆賊，不加誅討？」轅頗對曰：「非不欲討，力不加也。」莊王即命轅頗為嚮導，自引大軍，往株林進發，卻留公子嬰齊一軍，屯紮城中。再說徵舒正欲收拾家財，奉了母親夏姬，逃奔鄭國。只爭一刻，楚兵圍住株林，將徵舒拿住。莊王命囚於後車，問：「何以不見夏姬？」使將士搜其家，於園中得之。荷華逃去，不知所適。夏姬向莊王再拜言曰：「不幸國亂家亡，賤妾婦人，命懸大王之手。倘賜矜宥，願充婢役！」夏姬顏色妍麗，語復詳雅，莊王一見，心志迷惑，謂諸將曰：「楚國後宮雖多，如夏姬者絕少，寡人意欲納之，以備妃嬪，諸卿以為何如？」屈巫諫曰：「不可，不可！吾主用兵於陳，討其罪也。若納夏姬，是貪其色也。討罪為義，貪色為淫。以義始而以淫終，伯主舉動，不當如此。」莊王曰：「子靈之言甚正，寡人不敢納矣。只是此婦世間尤物，若再經寡人之眼，必然不能自制。」叫軍士鑿開後垣，縱其所之。時將軍公子側在旁，亦貪夏姬美貌，見莊王已不收用，跪而請曰：「臣中年無妻，乞我王賜臣為室。」屈巫又奏曰：「吾王不可許也。」公子側怒曰：「子靈不容我娶夏姬，是何緣故？」屈巫曰：「此婦乃天地間不祥之物，據吾所知者言之：殀子蠻，殺御叔，弒陳侯，戳夏南，出孔儀，喪陳國，不祥莫大焉！天下多美婦人，何必取此淫物，以貽後悔？」莊王曰：「如子靈所言，寡人亦畏之矣！」公子側曰：「既如此，我亦不娶了。只是一件，你說主公娶不得，我亦娶不得，難道你娶了不成？」屈巫連聲曰：「不敢，不敢！」莊王曰：「物無所主，人必爭之。聞連尹襄老，近日喪偶，賜為繼室可也。」時襄老引兵從征，在於後隊。莊王召至，以夏姬賜之，夫婦謝恩而出。公子側倒也罷了。只是屈巫諫止莊王，打斷公子側，本欲留與自家；見莊王賜與襄老，暗暗叫道：「可惜，可惜！」又暗想道：「這個老兒，如何當得起那婦人？少不得一年半載，仍做寡婦，到其間再作區處。」這是屈巫意中之事，口裏卻不曾說出．莊王居株林一宿，仍至陳國；公子嬰齊迎接入城。莊王傳令將徵舒囚出栗門，車裂以殉，如齊襄公處高渠彌之刑。史臣有詩云：
　　　　陳主荒淫雖自取，徵舒弒逆亦違條；莊王弔伐如時雨，泗上諸侯望羽旄。
　　莊王號令徵舒已畢，將陳國版圖查明，滅陳以為楚縣。拜公子嬰齊為陳公，使守其地。陳大夫轅頗等，悉帶回郢都。南方屬國，聞楚王滅陳而歸，俱來朝賀，各處縣公，自不必說。獨有大夫申叔時，使齊未歸。其時齊惠公薨，世子無野即位，是為頃公。齊楚一向交好，故莊王遣申叔時，往行弔舊賀新之禮。（這一差還在未伐陳以前。及莊王歸楚三日之後，申叔方纔回轉，復命而退，並無慶賀之言。）莊王使內侍傳語責之曰：「夏徵舒無道，弒其君，寡人討其罪而戮之，版圖收於國中，義聲聞於天下。諸侯縣公，無不稱賀，汝獨無一言，豈以寡人討陳之舉為非耶？」申叔時隨使者求見楚王，請面畢其辭；莊王許之。申叔時曰：「王聞『蹊田奪牛』之說乎？」莊王曰：「未聞也。」申叔時曰：「今有人牽牛取徑於他人之田者，踐其禾稼，田主怒奪其牛。此獄若在王前，何以斷之？」莊王曰：「牽牛踐田，所傷未多也。奪其牛，太甚矣！寡人若斷此獄，薄責牽牛者，而還其牛。子以為當否？」申叔時曰：「王何明於斷獄，而昧於斷陳也？夫徵舒有罪，止於弒君，未至亡國也；王討其罪足矣。又取其國，此與牽牛何異？又何賀乎？」莊王頓足曰：「善哉此言！寡人未之聞也！」申叔時曰：「王既以臣言為善，何不效反牛之事？」莊王立召陳大夫轅頗，問：「陳君何在？」頗答曰：「嚮往晉國，今不知何在。」言訖，不覺淚下。莊王慘然曰：「吾當復封汝國，汝可迎陳君而立之。世世附楚，勿依違南北，有負寡人之德。」又召孔寧儀行父吩咐：「放汝歸國，共輔陳君！」轅頗明知孔儀二人是個禍根，不敢在楚王面前說明，只是含糊一同拜謝而行。將出楚境，正遇陳侯午自晉而歸，聞其國已滅，亦欲如楚，面見楚王。轅頗乃述楚王之美意，君臣並駕至陳。守將公子嬰齊，已接得楚王之命，召還本國，遂將版圖交割還陳，自歸楚國去了。此乃楚莊王第一件好處。髯翁有詩云：
　　　　縣陳誰料復封陳？跖舜還從一念新；南楚義聲馳四海，須知賢主賴賢臣。
　　孔寧歸國，未一月，白日見夏徵舒來索命，因得狂疾，自赴池中而死。死之後，儀行父夢見陳靈公孔寧與徵舒三人，來拘他到帝廷對獄，夢中大驚，自此亦得暴疾卒。（此乃淫人之報也！）
　　再說公子嬰齊既返楚國，入見莊王，猶自稱陳公嬰齊。莊王曰：「寡人已復陳國矣，當別圖所以償卿也。」嬰齊遂請申呂之田，莊王將許之。屈巫奏曰：「此北方之賦，國家所恃以禦晉寇者，不可以充賞。」莊王乃止。及申叔時告老，莊王封屈巫為申公，屈巫並不推辭。嬰齊由是與屈巫有隙，周定王十年，楚莊王之十七年也。
　　莊王以陳雖南附，鄭猶從晉，未肯服楚，乃與諸大夫計議。令尹孫叔敖曰：「我伐鄭，晉救必至，非大軍不可。」莊王曰：「寡人意正如此。」乃悉起三軍兩廣之眾，浩浩蕩蕩，殺奔滎陽而來，連尹襄老為前部。臨發時，健將唐狡請曰：「鄭小國，不足煩大軍，狡願自率部下百人，前行一日，為三軍開路。」襄老壯其志，許之。唐狡所至力戰，當者輒敗，兵不留行，每夕掃除營地，以待大軍。莊王率諸將直抵鄭郊，未曾有一兵之阻，一日之稽。莊王怪其神速，謂襄老曰：「不意卿老而益壯，勇於前進如此！」襄老對曰：「非臣之力，乃副將唐狡力戰所致也。」莊王即召唐狡，欲厚賞之。唐狡對曰：「臣受君王之賜已厚，今日聊以報效，敢復叨賞乎？」莊王訝曰：「寡人未嘗識卿，何處受寡人之賜？」唐狡對曰：「絕纓會上，牽美人之袂者，即臣也。蒙君王不殺之恩，故捨命相報。」莊王嘆息曰：「嗟乎！使寡人當時明燭治罪，安得此人之死力哉？」命軍正紀其首功，俟平鄭之後，將重用之。唐狡謂人曰：「吾得死罪於君，君隱而不誅，是以報之。然既已明言，不敢以罪人徼後日之賞。」即夜遁去，不知所往。莊王聞之，嘆曰：「真烈士矣！」大軍攻破郊關，直抵城下。莊王傳令，四面築長圍攻之，凡十有七日，晝夜不息。鄭襄公恃晉之救，不即行成。軍士死傷者甚眾。城東北角崩陷數十丈，楚兵將登，莊王聞城內哭聲震地，心中不忍，麾軍退十里。公子嬰齊進曰：「城陷正可乘勢，何以退師？」莊王曰：「鄭知吾威，未知吾德，姑退以示德。視其從違，以為進退可也。」鄭襄公聞楚師退，疑晉救已至，乃驅百姓修築城垣，男女皆上城巡守。莊王知鄭無乞降之意，復進兵圍之。鄭堅守三月，力不能支。楚將樂伯率眾自皇門先登，劈開城門。莊王下令，不許虜掠，三軍肅然。行至逵路，鄭襄公肉袒牽羊，以迎楚師，辭曰：「孤不德，不能服事大國，使君王懷怒，以降師於敝邑，孤知罪矣！存亡死生，一惟君王命。若惠顧先人之好，不遽剪滅，延其宗祀，使得比於附庸，君王之惠也！」公子嬰齊進曰：「鄭力窮而降，赦之復叛，不如滅之。」莊王曰：「申公若在，又將以蹊田奪牛見誚矣！」即麾軍退三十里。鄭襄公親至楚軍，謝罪請盟，留其弟公子去疾為質。
　　莊王班師北行，次於郔，諜報：「晉國拜荀林父為大將，先穀為副，出車六百乘，前來救鄭，已過黃河。」莊王問於諸將曰：「晉師將至，歸乎？抑戰乎？」令尹孫叔敖對曰：「鄭之未成，戰晉宜也；已得鄭矣，又尋仇於晉，焉用之？不如全師而歸，萬無一失。」嬖人伍參奏曰：「令尹之言非也。鄭謂我力不及，是以從晉；若晉來而避之，真我不及矣。且晉知鄭之從楚，必以兵臨鄭，晉以救來，我亦以救往，不亦可乎？」孫叔敖曰：「昔歲入陳，今歲入鄭，楚兵已勞敝矣。若戰而不捷，雖食參之肉，豈足贖罪？」伍參曰：「若戰而捷，令尹為無謀矣；如其不捷，參之肉將為晉軍所食，何能及楚人之口？」莊王乃遍問諸將，各授以筆，使書其掌，主戰者寫「戰」字，主退者寫「退」字，諸將寫訖，莊王使開掌驗之。惟中軍元帥虞邱，及連尹襄老、裨將蔡鳩居彭名四人，掌中寫「退」字，其他公子嬰齊、公子側、公子穀臣、屈蕩、潘黨、樂伯、養繇基、許伯、熊負羈、許偃……等二十餘人，俱「戰」字。莊王曰：「虞邱老臣之見，與令尹合，言『退』者是矣。」乃傳令南轅反旆，來日飲馬於河而歸。
　　伍參夜求見莊王曰：「君王何畏於晉，而棄鄭以畀之也？」莊王曰：「寡人未嘗棄鄭也。」伍參曰：「楚兵頓鄭城下九十日，而僅得鄭成。今晉來而楚去，使晉得以救鄭為功而收鄭，楚自此不復有鄭矣，非棄鄭而何？」莊王曰：「令尹言戰晉未必捷，是以去之。」伍參曰：「臣已料之審矣。荀林父新將中軍，威信未孚於眾。其佐先穀，先軫之孫，先且居之子，恃其世勳，且剛愎不仁，非用命之將也。欒趙之輩，皆累世名將，各行其意，號令不一。晉師雖多，敗之易耳。且王以一國之主，而避晉之諸臣，將遺笑於天下，況能有鄭乎？」莊王愕然曰：「寡人雖不能軍，何至出晉諸臣之下？寡人從子戰矣！」即夜使人告令尹孫叔敖，將乘轅一齊改為北嚮，進至管城，以待晉師。不知勝負如何，且看下回分解。
