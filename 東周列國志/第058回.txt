
　　話說晉景公被蓬頭大鬼所擊，口吐鮮血，悶倒在地。內侍扶入內寢，良久方醒。群臣皆不樂而散。景公遂病不能起。左右或言：「桑門大巫，能白日見鬼，盍往召之？」桑門大巫奉晉侯之召，甫入寢門，便言：「有鬼！」景公問：「鬼狀何如？」大巫對曰：「蓬頭披髮，身長丈餘，以手拍胸，其色甚怒。」景公曰：「巫言與寡人所見正合，言寡人枉殺其子孫，不知此何鬼也？」大巫曰：「先世有功之臣，其子孫被禍最慘者是也。」景公愕然曰：「得非趙氏之祖乎？」屠岸賈在旁，即奏曰：「巫者乃趙盾門客，故借端為趙氏訟冤，吾君不可聽信。」景公嘿然良久，又問曰：「鬼可禳否？」大巫曰：「怒甚，禳之無益。」景公曰：「然則寡人大限何如？」大巫曰：「小人冒死直言，恐君之病，不能嘗新麥也。」屠岸賈曰：「麥熟只在月內，君雖病，精神猶旺，何至如此？若主公得嘗新麥，汝當死罪！」不繇景公發落，叱之使出。大巫去後，景公病癒深，晉國醫生入視，不識其症，不敢下藥。
　　大夫魏錡之子魏相言於眾曰：「吾聞秦有名醫二人，高和高緩，得傳授於扁鵲，能達陰陽之理，善攻內外之症，見為秦國太醫。欲治主公之病，非此人不可。盍往請之？」眾曰：「秦乃吾之仇國，豈肯遣良醫以救吾君哉？」魏相又曰：「恤患分災，鄰國之美事。某雖不才，願掉三寸之舌，必得名醫來晉。」眾曰：「如此，則舉朝皆拜子之賜矣！」
　　魏相即日束裝，馳軺車星夜往秦。秦桓公問其來意。魏相奏曰：「寡君不幸而沾狂病，聞上國有良醫和緩，有起死回生之術，臣特來敦請，以救寡君。」桓公曰：「晉國無理，屢敗我兵，吾國雖有良醫，豈救汝君哉？」魏相正色曰：「明公之言差矣！夫秦晉比鄰之國，故我獻公與爾穆公，結婚定好，世世相親。爾穆公始納惠公，復有韓原之來戰﹔繼納文公，又有汜南之背盟。不終其好，皆爾為之。文公即世，穆公又過聽孟明，欺我襄公之幼弱，師出崤山，襲我屬國，自取敗衂。我獲三帥，赦而不誅，旋違誓言，奪我王官。靈康之世，我一侵崇，爾即伐晉。及我景公問罪於齊，明公又遣杜回興救齊之師。敗不知懲，勝不知止，棄好尋仇，莫不由秦。明公試思：晉犯秦乎？秦犯晉乎？今寡君有負茲之憂，欲借針砭於高鄰，諸臣皆曰：『秦絕我甚，必不許。』臣曰：『不然。秦君屢舉不當，安知不悔於厥心？此行也，將假國手以修先君之舊好。』明公若不許，則諸臣之料秦者中矣！夫鄰有恤患之誼，而明公廢之﹔醫有活人之心，而明公背之。竊為明公不取也。」秦桓公見魏相言辭慷慨，分剖詳明，不覺起敬曰：「大夫以正見責寡人，敢不聽教！」即詔太醫高緩往晉。魏相謝恩，遂與高緩同出雍州，星夜望新絳而來。有詩為證：
　　　　婚媾於今作寇讎，幸災樂禍是良謀。若非魏相瀾翻舌，安得名醫到絳州？
　　時晉景公病甚危篤，日夜望秦醫不至。忽夢有二豎子，從己鼻中跳出，一豎曰：「秦高緩乃當世之名醫，彼若至，用藥，我等必然被傷，何以避之？」又一豎子曰：「若躲在肓之上，膏之下，彼能奈我何哉？」須臾，景公大叫心膈間疼痛，坐臥不安。少頃，魏相引高緩至，入宮診脈畢，緩曰：「此病不可為矣！」景公曰：「何故？」緩對曰：「此病居肓之上，膏之下，既不可以灸攻，又不可以針達﹔即使用藥之力，亦不能及。此殆天命也。」景公嘆曰：「所言正合吾夢，真良醫矣！」厚其餞送之禮，遣歸秦國。
　　時有小內侍江忠，伏侍景公辛苦，早間不覺失睡。夢見背負景公，飛騰於天上，醒來與左右言之。值屠岸賈入宮問疾，聞其夢，賀景公曰：「天者陽明，病者陰暗﹔飛騰天上，離暗就明，君之疾必漸平矣。」晉侯是日，亦自覺胸膈稍寬，聞言甚喜。忽報：「甸人來獻新麥。」景公欲嘗之，命饔人取其半，舂而屑之為粥。屠岸賈恨桑門大巫言趙氏之冤，乃奏曰：「前巫者言主公不能嘗新麥，今其言不驗矣，可召而示之。」景公從其言，召桑門大巫入宮，使岸賈責之曰：「新麥在此，猶患不能嘗乎？」巫者曰：「尚未可知。」景公色變。岸賈曰：「小臣咒詛，當斬！」即命左右牽去。大巫嘆曰：「吾因明於小術，以自禍其身，豈不悲哉！」左右獻大巫之首，恰好饔人將麥粥來獻，時日已中矣。景公方欲取嘗，忽然腹脹欲泄，喚江忠：「負我登廁。」纔放下廁，一陣心疼，立腳不住，墜入廁中。江忠顧不得污穢，抱他起來，氣已絕矣。（到底不曾嘗新麥，屈殺了桑門大巫，皆屠岸賈之過也！）上卿欒書，率百官奉世子州蒲舉哀即位，是為厲公。眾議江忠曾夢負公登天，後負公以出於廁，正應其夢，遂用江忠為殉葬焉。（當時若不言其夢，無此禍矣。口舌害身，不可不慎也！）因晉景公為厲鬼擊死，晉人多有言趙門冤枉之事者，只為欒郤二家，都與屠岸賈交通相善，只有一個韓厥，孤掌難鳴，是以不敢為趙氏伸冤。
　　時宋共公遣上卿華元，行弔於晉，兼賀新君。因與欒書商議，欲合晉楚之成，免得南北交爭，生民塗炭。欒書曰：「楚未可信也。」華元曰：「元善於子重，可以任之。」欒書乃使其幼子欒鍼，同華元至楚，先與公子嬰齊相見。嬰齊見欒鍼年青貌偉，問於華元，知是中軍元帥之子，欲試其才，問曰：「上國用兵之法何如？」鍼對曰：「整。」又問：「更有何長？」鍼答曰：「暇。」嬰齊曰：「人亂我整，人忙我暇，何戰不勝？二字可謂簡而盡矣！」由此倍加敬重。遂引見楚王，定議兩國通和，守境安民，動干戈者，鬼神殛之！遂訂期為盟。晉士燮，楚公子罷，共歃血於宋國西門之外。
　　楚司馬公子側，自以不曾與議，大怒曰：「南北之不相通久矣！子重欲擅合成之功，吾必敗之。」探知巫臣糾合吳子壽夢，與晉、魯、齊、宋、衛、鄭各國大夫會於鐘離，公子側遂說楚王曰：「晉吳通好，必有謀楚之情。宋鄭俱從，楚之宇下一空矣。」共王曰：「孤欲伐鄭，奈西門之盟何？」公子側曰：「宋鄭受盟於楚，非一日矣，惟不顧盟，是以附晉。今日之事，惟利則進，何以盟為？」共王乃命公子側帥師伐鄭，鄭復背晉從楚。此周簡王十年事也。
　　晉厲公大怒，集諸大夫計議伐鄭。時欒書雖則為政，而三郤擅權。那三郤：乃郤錡、郤犨、郤至。錡為上軍元帥，犨為上軍副將，至為新軍副將，犨子郤毅，至弟郤乞，並為大夫用事。伯宗為人，正直敢言，屢向厲公言：「郤氏族大勢盛，宜分別賢愚，稍抑其權，以保全功臣之後。」厲公不聽。三郤恨伯宗入骨，遂譖伯宗謗毀朝政。厲公信之，反殺伯宗。其子伯州犁奔楚，楚用為太宰，與之謀晉。厲公素性驕侈，兼好內外嬖倖甚多。外嬖胥童、夷羊五、長魚矯、匠麗氏等一班少年，皆拜為大夫。內嬖美姬愛婢，不計其數。日事淫樂，好諛惡直，政事不修，群臣解體。士燮見朝政日非，不欲伐鄭。郤至曰：「不伐鄭，何以求諸侯？」欒書曰：「今日失鄭，魯宋亦將離心，溫季之言是也。」楚降將苗賁皇亦勸伐鄭，厲公從其言，獨留荀罃居守，遂親率大將欒書、士燮、郤錡、荀偃、韓厥、郤至、魏錡、欒鍼等，出車六百乘，浩浩蕩蕩，殺奔鄭國。一面使郤犨往魯衛各國，請兵助戰。
　　鄭成公聞晉兵勢大，欲謀出降。大夫姚鉤耳曰：「鄭地褊小，間於兩大，只宜擇一強者而事之，豈可朝楚暮晉，而歲歲受兵乎？」鄭成公曰：「然則何如？」鉤耳曰：「依臣之見，莫如求救於楚。楚至，吾與之夾攻，大破晉兵，可保數年之安也。」成公遂遣鉤耳往楚求救。楚共王終以西門之盟為嫌，不欲起兵，問於令尹嬰齊。嬰齊對曰：「我實無信，以致晉師，又庇鄭而與之爭，勤民以逞，勝不可必，不如待之。」公子側進曰：「鄭人不忍背楚，是以告急。前不救齊，今又不救鄭，是絕歸附者之望也。臣雖不才，願提一旅，保駕前往，務要再奏『掬指』之功。」共王大悅，乃拜司馬公子側為中軍元帥，令尹公子嬰齊為左軍，右尹公子壬夫將右軍。自統親軍兩廣之眾，望北進發，來救鄭國。日行百里，其疾如風，早有哨馬報入晉軍。士燮私謂欒書曰：「君幼不知國事，吾偽為畏楚而避之，以儆君心，使知戒懼，猶可少安。」欒書曰：「畏避之名，書不敢居也。」士燮退而嘆曰：「此行得敗為幸，萬一戰勝，外寧必有內憂，吾甚懼之！」
　　時楚兵已過鄢陵，晉兵不能前進，留屯彭祖岡，兩下各安營下寨。來日，是六月甲午大盡之日，名為晦日。晦不行兵，晉軍不做准備。五鼓漏盡，天色猶未大明，忽然寨外喊聲大振。守營軍士忙忙來報：「楚軍直逼本營，排下陣勢。」欒書大驚曰：「彼既壓我軍而陣，我軍不能成列，交兵恐致不利。且堅守營壘，待從容設計以破之。」諸將紛紛議論，有言選銳突陣者，有言移兵退後者。時士燮之子名，年纔一十六歲，聞眾議不決，乃突入中軍，稟於欒書曰：「元帥患無戰地乎？此易事也。」欒書曰：「子有何計？」士曰：「傳令牢把營門，軍士於寨內暗暗將灶土盡皆削平，井用木板掩蓋，不過半個時辰，結陣有餘地矣。既成列於軍中，決開營壘，以為戰道，楚其奈我何哉？」欒書曰：「井灶乃軍中急務，平灶塞井，何以為食？」曰：「先命各軍預備乾糧淨水，足支一二日，俟布陣已定，分撥老弱於營後另作井灶就之。」士燮本不欲戰，見其子進計，大怒，罵曰：「兵之勝負，關係天命。汝童子有何知識，敢在此搖脣鼓舌？」遂拔戈逐之。眾將把士燮抱住，士方能走脫。欒書笑曰：「此童子之智，勝於范孟也。」乃從士之計，令各寨多造乾糧，然後平灶掩井，擺列陣勢，准備來日交兵。胡曾詠史詩云：
　　　　軍中列陣本奇謀，士燮抽戈若寇讎﹔豈是心機遜童子，老成憂國有深籌。
　　卻說楚共王直逼晉營而陣，自謂出其不意，軍中必然擾亂。卻寂然不見動靜，乃問於太宰伯州犁曰：「晉兵堅壘不動，子晉人也，必知其情。」州犁曰：「請王登轈車而望之。」楚王登轈車，使州犁立於其側。王問曰：「晉兵馳騁，或左或右者何也？」州犁對曰：「召軍吏也。」王曰：「今又群聚於中軍矣。」州犁曰：「合而為謀也。」又望曰：「忽然張幕何故？」州犁曰：「虔告於先君也。」又望曰：「今又撤幕矣。」對曰：「將發軍令也。」又望曰：「軍中為何暄嘩，飛塵不止？」對曰：「彼因不得成列，將塞井平灶，為戰地耳。」又望曰：「車皆駕馬矣，將士升車矣。」對曰：「將結陣也。」又望曰：「升車者何以復下？」對曰：「將戰而禱神也。」又望曰：「中軍勢似甚盛，其君在乎？」對曰：「欒范之族，挾公而陣，不可輕敵也。」楚王盡知晉國之情，乃戒諭軍中，打點來日交鋒之事。楚之降將苗賁皇亦侍於晉侯之側，獻策曰：「自令尹孫叔之死，軍政無常。兩廣精兵，久不選換，老不堪戰者多矣。且左右二帥，不相和睦。此一戰楚可敗也。」髯翁有詩云：
　　　　楚用州犁本晉良，晉人用楚是賁皇﹔人才難得須珍重，莫把謀臣借外邦。
　　是日，兩軍各堅壘相持，未戰。楚將潘黨於營後試射紅心，連中三矢，眾將鬨然讚美。適值養繇基至，眾將曰：「神箭手來矣！」潘黨怒曰：「我的箭何為不如養叔？」養繇基曰：「汝但能射中紅心，未足為奇﹔我之箭能百步穿楊！」眾將問曰：「何為百步穿楊？」繇基曰：「曾有人將顏色認記楊樹一葉，我於百步外射之，正穿此葉中心，故曰百步穿楊。」眾將曰：「此間亦有楊樹，可試射否？」繇基曰：「何為不可。」眾將大喜曰：「今日乃得觀養叔神箭也！」乃取墨塗記楊枝一葉，使繇基於百步外射之，其箭不見落下。眾將往察之，箭為楊枝掛住，其鏃正貫於葉心。潘黨曰：「一箭偶中耳！若依我說，將三葉次第記認，你次第射中，方見高手。」繇基曰：「恐未必能，且試為之。」潘黨於楊樹上高低不等，塗記了三葉，寫個「一」「二」「三」字。養繇基也認過了，退於百步之外，將三矢也記個「一」「二」「三」的號數，以次發之，依次而中，不差毫釐。眾將皆拱手曰：「養叔真神人也！」潘黨雖然暗暗稱奇，終不免自家要顯所長，乃謂繇基曰：「養叔之射，可謂巧矣！然殺人還以力勝，吾之射能貫數層堅甲，亦當為諸君試之。」眾將皆曰：「願觀。」潘黨教隨行組甲之士，脫下甲來，疊至五層。眾將曰：「足矣。」潘黨命更迭二層，共是七層。眾將想道：「七層甲，差不多有一尺厚，如何射得過？」潘黨教把那七層堅甲，繃於射鵠之上。也立在百步之外，挽起黑彫弓，拈著狼牙箭，左手如托泰山，右手如抱嬰兒，覷得端端正正，盡力發去。撲的一聲，叫道：「著了！」只見箭上，不見箭落，眾人上前看時，齊聲喝采起來道：「好箭，好箭！」原來弓勁力深，這枝箭直透過七層堅甲，如釘釘物，穿的堅牢，搖也搖不動。潘黨面有德色，叫軍士將層甲連箭取下，欲以遍誇營中。養繇基且教「莫動！吾亦試射一箭，未知何如？」眾將曰：「也要看養叔神力。」繇基拈弓在手，欲射復止。眾將曰：「養叔如何不射？」繇基曰：「只依樣穿札，未為希罕，我有個送箭之法。」說罷，搭上箭，颼的射去，叫聲：「正好！」這枝箭不上不下，不左不右，恰恰的將潘黨那一枝箭，兜底送出布鵠那邊去了。繇基這枝箭，依舊穿於層甲孔內。眾將看時，無不吐舌。潘黨方纔心服，嘆曰：「養叔妙手，吾不及也！」史傳上載楚王獵於荊山，山上有通臂猿，善能接矢。楚兵圍之數重，王命左右發矢，俱為猿所接。乃召養繇基。猿聞繇基之名，即便啼號。及繇基到，一發而中猿心。其為春秋第一射手，名不虛傳矣。潛淵有詩云：
　　　　落烏貫蝨名無偶，百步穿楊更罕有﹔穿札將軍未足奇，強中更有強中手。
眾將曰：「晉楚相持，吾王正在用人之際，兩位將軍，有此神箭，當奏聞吾王，美玉不可韞櫝而藏。」乃命軍士將箭穿層甲，抬到楚共王面前，養繇基和潘黨一同過去。眾將將兩人先後賭射之事，細細稟知楚王：「我國有神箭如此，何愁晉兵百萬？」楚王大怒曰：「將以謀勝，奈何以一箭僥倖耶？爾自恃如此，異日必以藝死！」盡收繇基之箭，不許復射。養繇基羞慙而退。
　　次日五鼓，兩軍中各鳴鼓進兵。晉上軍元帥郤錡攻楚左軍，與公子嬰齊對敵。下軍元帥韓厥攻楚右軍，與公子壬夫對敵。欒書士燮各帥本部車馬，中軍護駕，與楚共王和公子側對敵。這邊晉厲公是郤毅為御，欒鍼為車右將軍，郤至等引新軍，為後隊接應。那邊楚共王出陣。上午本該乘右廣，那右廣卻是養繇基為將，共王怪繇基恃射誇嘴，不用右廣，反乘了左廣。卻是彭名為御，屈蕩為車右將車。鄭成公引本國車馬為後隊接應。
　　卻說厲公頭帶沖天鳳翅盔，身披蟠龍紅錦戰袍，腰懸寶劍，手提方天大戟，乘著金葉包裹的戎輅。右有欒書，左有士燮，展開軍門，殺奔楚陣來。誰知陣前卻有一窩泥淖，黎明時候，未曾看得仔細，郤毅御車勇猛，剛剛把晉侯車輪陷於淖中，馬不能走。楚共王之子熊茷，他少年好勇，領著前隊，望見晉侯車陷，驅車飛趕過來。那邊欒鍼忙跳下車，立於泥淖之中，盡平生氣力，雙手將兩輪扶起，車浮馬動，一步步掙出泥淖來。那邊熊茷將次趕到。這里欒書的軍馬亦到，大喝：「小將不得無禮！」熊茷見旗上有「中軍元帥」字，知是大軍，吃了一驚，回車便走，被欒書追上，活捉過來。楚軍見熊茷有失，一齊來救。卻得士燮引兵殺出，後隊郤至等俱到，楚兵恐墮埋伏，收兵回營。晉兵亦不追趕，各自歸寨。哨馬探聽楚左軍持重，晉上軍不曾交戰，下軍戰二十餘合，互有殺傷。勝負未分，約定來日再戰。欒書將熊茷獻功，晉侯欲斬之。苗賁皇進曰：「楚王聞其子被擒，明日必來親自出戰，可囚熊茷於軍前，往來誘之。」晉侯曰：「善。」一夜安息無話。
　　黎明，欒書命開營索戰，大將魏錡告書曰：「吾夜來夢見天上一輪明月，遂彎弓射之，正中月心，射出月中一股金光，直瀉下來。慌忙退步，不覺失腳，陷於營前泥淖之內，猛然驚覺。此何兆也？」欒書詳之曰：「周之同姓為日，異姓為月。射月而中，必楚君矣。然泥淖乃泉壤之中，退入於泥，亦非吉兆。將軍必慎之！」魏錡曰：「苟能破楚，雖死何恨！」欒書遂許魏錡打陣。楚將工尹襄出頭。戰不數合，晉兵推出囚車，在陣上往來。楚共王見其子熊茷被囚於陣，急得心生煙火，忙叫彭名鞭馬上前，來搶囚車。魏錡望見，撇了尹襄，逕追楚王，架起一枝箭，颼的射去，正中楚王的左眼。潘黨力戰，保得楚王迴車。楚王負痛拔箭，其瞳子隨鏃而出，擲於地下。有小卒拾而獻曰：「此龍睛，不可輕棄。」楚王乃納於箭袋之中。晉兵見魏錡得利，一齊殺上。公子側引兵抵死拒敵，救脫了楚共王。郤至圍住了鄭成公，賴御者將大旌藏於弓衣之內，成公亦走脫。時楚王怒甚，急喚神箭將軍養繇基速來救駕。養繇基聞喚，慌忙馳到，身邊並無一箭。楚王乃抽二矢付之曰：「射寡人乃綠袍虯髯者，將軍為寡人報仇。將軍絕藝，想不費多矢也。」繇基領箭，飛車趕入晉陣，正撞見綠袍虯髯者，知是魏錡。大罵：「匹夫有何本事，輒敢射傷吾主？」魏錡方欲答話，繇基發箭已到，正射中魏錡項下，伏於弓衣而死。欒書引軍奪回其屍。繇基餘下一矢，繳還楚王，奏曰：「仗大王威靈，已射殺綠袍虯髯將矣！」共王大喜，自解錦袍賜之，並賜狼牙箭百枝。軍中稱為「養一箭」，言不消第二箭也。有詩為證：
　　　　鞭馬飛車虎下山，晉兵一見膽生寒﹔萬人叢里誅名將，一矢成功奏凱還。
　　卻說晉兵追逐楚兵至緊，養繇基抽矢控弦，立於陣前，追者輒射殺之，晉兵乃不敢逼。楚將嬰齊壬夫聞楚王中箭，各來接應，混戰一場，晉兵方退。欒鍼望見令尹旗號，知是公子嬰齊之軍，請於晉侯曰：「臣前奉使於楚，楚令尹子重問晉國用兵之法，臣以『整暇』二字對。今混戰未見其整，各退未見其暇。臣願使行人持飲獻之，以踐昔日之言。」晉侯曰：「善。」欒鍼乃使行人執酒榼，造於嬰齊之軍，曰：「寡君乏人，命鍼持矛車右，故不得親犒從者，使某代進一觴。」嬰齊悟昔日「整暇」之言，乃嘆曰：「小將軍可謂記事矣！」受其榼，對使飲之，謂使者曰：「來日陣前，當面謝也。」行人歸述其語。欒鍼曰：「楚君中矢，其師尚未肯退，奈何？」苗賁皇曰：「蒐閱車乘，補益士卒，秣馬厲兵，修陣固列，雞鳴飽食，決一死戰，何畏乎楚？」時郤犨欒黶從魯衛請兵回轉，言二國各起兵來助，已在二十里遠近。楚諜探知，報聞楚王。楚王大驚曰：「晉兵已眾，魯衛又來，如之奈何？」即使左右召中軍元帥公子側商議。不知後事如何，且看下回分解。
