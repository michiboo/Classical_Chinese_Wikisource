
　　
話說大梁人范睢字叔，有談天說地之能，安邦定國之志。欲求事魏王，因家貧，不能自通。乃先投於中大夫須賈門下，用為舍人。當初，齊湣王無道，樂毅糾合四國，一同伐齊，魏亦遣兵助燕。及田單破燕復齊，齊襄王法章即位，魏王恐其報復，同相國魏齊計議，使須賈至齊修好。賈使范睢從行。齊襄王問於須賈曰：「昔我先王，與魏同兵伐宋，聲氣相投。及燕人殘滅齊國，魏實與焉。寡人念先王之仇，切齒腐心！今又以虛言來誘寡人，魏反覆無常，使寡人何以為信？」須賈不能對。范睢從旁代答曰：「大王之言差矣！先寡君之從於伐宋，以奉命也。本約三分宋國，上國背約，盡收其地，反加侵虐。是齊之失信於敝邑也！諸侯畏齊之驕暴無厭，於是暱就燕人，濟西之戰，五國同仇，豈獨敝邑？然敝邑不為已甚，不敢從燕於臨淄，是敝邑之有禮於齊也。今大王英武蓋世，報仇雪恥，光啟前人之緒。寡君以為桓威之烈，必當再振，可以上蓋湣王之愆，垂休無窮，故遣下臣賈來修舊好。大王但知責人，不知自反，恐湣王之覆轍，又見於今矣。」齊襄王愕然起謝曰：「是寡人之過也！」即問須賈：「此位何人？」須賈曰：「臣之舍人范睢也。」齊王顧盼良久，乃送須賈於公館，厚共廩餼。使人陰說范睢曰：「寡君慕先生人才，欲留先生於齊，當以客卿相處，萬望勿棄！」范睢辭曰：「臣與使者同出，而不與同入，不信無義，何以為人？」齊王益愛重之，復使人賜范睢黃金十斤及牛酒。睢固辭不受。使者再四致齊王之命，堅不肯去。睢不得已，乃受牛酒而還其金。使者嘆息而去。早有人報知須賈，須賈召范睢問曰：「齊使者為何而來？」范睢曰：「齊王以黃金十斤及牛酒賜臣，臣不敢受。再四相強，臣止留其牛酒。」須賈曰：「所以賜子者何故？」范睢曰：「臣不知。或者以臣在大夫之左右，故敬大夫以及臣耳。」須賈曰：「賜不及使者而獨及子，必子與齊有私也。」范睢曰：「齊王先曾遣使，欲留臣為客卿，臣峻拒之。臣以信義自矢，豈敢有私哉？」須賈疑心益甚。使事既畢，須賈同范睢還魏，賈遂言於魏齊曰：「齊王欲留舍人范睢為客卿，又賜以黃金牛酒，疑以國中陰事告齊，故有此賜也。」魏齊大怒，乃會賓客，使人擒范睢，即席訊之。睢至，伏於階下。魏齊厲聲問曰：「汝以陰事告齊乎？」范睢曰：「怎敢？」魏齊曰：「汝若無私於齊，齊王安用留汝？」睢曰：「留果有之，睢不從也。」魏齊曰：「然則黃金牛酒之賜，子何受之？」睢曰：「使者十分相強，睢恐拂齊王之意，勉受牛酒。其黃金十斤，實不曾收。」魏齊咆哮大喝曰：「賣國賊！還要多言！即牛酒之賜，亦豈無因？」呼獄卒縛之，決脊一百，使招承通齊之語。范睢曰：「臣實無私，有何可招？」魏齊益怒曰：「為我笞殺此奴，勿留禍種！」獄卒鞭笞亂下，將牙齒打折。睢血流被面，痛極難忍，號呼稱冤。賓客見相國盛怒之下，莫敢勸止。魏齊教左右一面用巨觥行酒，一面教獄卒加力，自辰至未，打得范睢遍體皆傷，血肉委地，咶喇一響，脅骨亦斷，睢大叫失聲，悶絕而死。
　　　　可憐信義忠良士，翻作溝渠枉死人！傳語上官須仔細，莫將屈棒打平民。
潛淵居士又有詩云：
　　　　張儀何曾盜楚璧？范叔何曾賣齊國？疑心盛氣總難平，多少英雄受冤屈！
左右報曰：「范睢氣絕矣。」魏齊親自下視，見范睢斷脅折齒，身無完膚，直挺挺在血泊中不動。齊指罵曰：「賣國賊死得好！好教後人看樣！」命獄卒以葦薄卷其屍，置之坑廁間，使賓客便溺其上，勿容他為乾淨之鬼。看看天晚，范睢命不該絕，死而復蘇，從葦薄中張目偷看，只有一卒在旁看守。范睢微嘆一聲。守卒聞之，慌忙來看。范睢謂曰：「吾傷重至此，雖暫醒，決無生理。汝能使我死於家中，以便殯殮，家有黃金數兩，盡以相謝。」守卒貪其利，謂曰：「汝乃作死狀，吾當入稟。」時魏齊與賓客皆大醉，守卒稟曰：「廁間死人腥臭甚，合當發出。」賓客皆曰：「范睢雖然有罪，相國處之亦已足矣。」魏齊曰：「可出之於郊外，使野鳶飽其餘肉也。」言罷，賓客皆散，魏齊亦回內宅。守卒捱至黃昏人靜，乃私負范睢至其家。睢妻小相見，痛苦自不必說。范睢命取黃金相謝，又御下葦薄，付與守卒，使棄野外，以掩人之目。守卒去後，妻小將血肉收拾乾淨，縛裹傷處，以酒食進之。范睢徐謂其妻曰：「魏齊恨我甚，雖知吾死，尚有疑心。我之出廁，乘其醉耳。明日復求吾屍不得，必及吾家，吾不得生矣。吾有八拜兄弟鄭安平，在西門之陋巷，汝可乘夜送我至彼，不可洩漏。俟月餘，吾創愈當逃命於四方也。我去後，家中可發哀，如吾死一般，以絕其疑。」其妻依言，使僕人先往報知鄭安平。鄭安平即時至睢家看視，與其家人同攜負以去。
　　次日，魏齊果然疑心范睢，恐其復甦，使人視其屍所在。守卒回報：「棄野外無人之處，今惟葦薄在，想為犬豕銜去矣。」魏齊復使人瞷其家，舉哀帶孝，方始坦然。再說范睢在鄭安平家，敷藥將息，漸漸平復。安平乃與睢共匿於具茨山。范睢更姓名曰張祿，山中人無知其為范睢者。過半歲，秦謁者王稽奉昭襄王之命，出使魏國，居於公館。鄭安平詐為驛卒，伏侍王稽，應對敏捷，王稽愛之。因私問曰：「汝知國有賢人，未出仕者乎？」安平曰：「賢人何容易言也！向有一范睢者，其人智謀之士，相國箠之至死。」言未畢，王稽嘆曰：「惜哉！此人不到我秦國，不得展其大才！」安平曰：「今臣里中有張祿先生，其才智不亞於范睢，君欲見其人否？」王稽曰：「既有此人，何不請來相會？」安平曰：「其人有仇家在國中，不敢晝行。若無此仇，久已仕魏，不待今日矣。」王稽曰：「夜至不妨，吾當候之。」鄭安平乃使張祿亦扮做驛卒模樣，以深夜至公館來謁。王稽略叩以天下大勢。范睢指陳了了，如在目前。王稽喜曰：「吾知先生非常人，能與我西遊於秦否？」范睢曰：「臣祿有仇於魏，不能安居，若能挈行，實乃至願。」王稽屈指曰：「度吾使事畢，更須五日。先生至期，可待我於三亭岡無人之處，當相載也。」過五日，王稽辭別魏王，群臣俱餞送於郊外，事畢俱別。王稽驅車至三亭岡上，忽見林中二人趨出，乃張祿鄭安平也。王稽大喜，如獲奇珍，與張祿同車共載。一路飲食安息，必與相共，談論投機，甚相親愛。不一日，已入秦界。至湖關，望見對面塵頭起處，一群車騎自西而來。范睢問曰：「來者誰人？」王稽認得前驅，曰：「此丞相穰侯，東行郡邑耳。」原來穰侯名魏冉，乃是宣太后之弟。宣太后羋氏，楚女，乃昭襄王之母。昭襄王即位時，年幼未冠，宣太后臨朝決政，用其弟魏冉為丞相，封穰侯。次弟羋戎，亦封華陽君，並專國用事。後昭襄王年長，心畏太后，乃封其弟公子悝為涇陽君，公子市為高陵君，欲以分羋氏之權。國中謂之「四貴」，然總不及丞相之尊也。丞相每歲時，代其王周行郡國，巡察官吏，省視城池，較閱車馬，撫循百姓，此是舊規。今日穰侯東巡，前導威儀，王稽如何不認得。范睢曰：「吾聞穰侯專秦權，妒賢嫉能，惡納諸侯賓客。恐其見辱，我且匿車箱中以避之。」須臾，穰侯至，王稽下車迎謁。穰侯亦下車相見，勞之曰：「謁君國事勞苦！」遂共立於車前，各敘寒溫。穰侯曰：「關東近有何事？」王稽鞠躬對曰：「無有。」穰侯目視車中曰：「謁君得無與諸侯賓客俱來乎？此輩仗口舌遊說人國，取富貴，全無實用！」王稽又對曰：「不敢。」穰侯既別去，范睢從車箱中出，便欲下車趨走。王稽曰：「丞相已去，先生可同載矣。」范睢曰：「臣潛窺穰侯之貌，眼多白而視邪，其人性疑而見事遲。向者目視車中，固已疑之。一時未即搜索，不久必悔，悔必復來，不若避之為安耳。」遂呼鄭安平同走。王稽車仗在後，約行十里之程，背後馬鈴聲響，果有二十騎從東如飛而來，趕著王稽車仗，言：「吾等奉丞相之命，恐大夫帶有遊客，故遣復行查看，大夫勿怪。」因遍索車中，並無外國之人，方纔轉身。王稽嘆曰：「張先生真智士，吾不及也！」乃命催車前進，再行五六里，遇著了張祿鄭安平二人，邀使登車，一同竟入咸陽。髯翁有詩詠范睢去魏之事云：
　　　　料事前知妙若神，一時智術少儔倫；信陵空養三千客，卻放高賢遁入秦！
　　王稽朝見秦昭襄王，復命已畢，因進曰：「魏有張祿先生，智謀出眾，天下奇才也。與臣言秦國之勢，危於累卵，彼有策能安之，然非面對不可。臣故載與俱來。」秦王曰：「諸侯客好為大言，往往如此。姑使就客舍。」乃館於下舍，以需召問。踰年不召，忽一日，范睢出行市上，見穰侯方徵兵出征，范睢私問曰：「丞相徵兵出征，將伐何國？」有一老者對曰：「欲伐齊綱壽也。」范睢曰：「齊兵曾犯境乎？」老者曰：「未曾。」范睢曰：「秦與齊東西懸絕，中間隔有韓魏，且齊不犯秦，秦奈何涉遠而伐之？」老者引范睢至僻處，言曰：「伐齊非秦王之意。因陶山在丞相封邑中，而綱壽近於陶，故丞相欲使武安君為將，伐而取之，以自廣其封耳。」范睢回舍，遂上書於秦王。略曰：
　　　　羈旅臣張祿，死罪，死罪！奏聞秦王殿下：臣聞「明主立政，有功者賞，有能者官，勞大者祿厚，才高者爵尊。」故無能者不敢濫職，而有能者亦不得遺棄。今臣待命於下舍，一年於茲矣。如以臣為有用，願借寸陰之暇，悉臣之說。如以臣為無用，留臣何為？夫言之在臣，聽之在君，臣言而不當，請伏斧鑕之誅未晚。毋以輕臣故，並輕舉臣之人也。
秦王已忘張祿，及見其書，即使人以傳車召至離宮相見。秦王猶未至。范睢先到，望見秦王車騎方來，佯為不知，故意趨入永巷。宦者前行逐之，曰：「王來。」范睢謬言曰：「秦獨有太后穰侯耳，安得有王！」前行不顧。正爭嚷間，秦王隨後至，問宦者：「何為與客爭論？」宦者述范睢之語。秦王亦不怒，遂迎之入於內宮，待以上客之禮。范睢遜讓。秦王屏去左右，長跪而請曰：「先生何以幸教寡人？」范睢曰：「唯唯。」少頃，秦王又跪請如前。范睢又曰：「唯唯。」如此三次。秦王曰：「先生卒不幸教寡人，豈以寡人為不足語耶？」范睢對曰：「非敢然也。昔者呂尚釣於渭濱，及遇文王，一言而拜為尚父，卒用其謀，滅商而有天下。箕子比干，身為貴戚，盡言極諫，商紂不聽，或奴或誅，商遂以亡。此無他，信與不信之異也。呂尚雖疏，而見信於文王，故王業歸於周，而尚亦享有侯封，傳之世世。箕子比干雖親，而不見信於紂，故身不免死辱，而無救於國。今臣羈旅之臣，居至疏之地，而所欲言者，皆興亡大計，或關係人骨肉之間。不深言，則無救於秦；欲深言，則箕子比干之禍隨於後，所以王三問而不敢答者，未卜王心之信不信何如耳？」秦王復跪請曰：「先生，是何言也！寡人慕先生大才，故屏去左右，專意聽教。事凡可言者，上及太后，下及大臣，願先生盡言無隱。」秦王這句話，因是進永巷時，聞宦者述范睢之言，「秦止有太后穰侯，不聞有王」之語，心下疑惑，實落的要請教一番。這邊范睢猶恐初見之時，萬一語不投機，便絕了後來進言之路，況且左右竊聽者多，恐其傳說，禍且不測，故且將外邊事情，略說一番，以為引火之煤。乃對曰：「大王以盡言命臣，臣之願也！」遂下拜，秦王亦答拜。然後就坐開言曰：「秦地之險，天下莫及，其甲兵之強，天下亦莫敵。然兼併之謀不就，伯王之業不成，豈非秦之大臣，計有所失乎？」秦王側席問曰：「請言失計何在？」范睢曰：「臣聞穰侯將越韓魏而攻齊，其計左矣。齊去秦甚遠，有韓魏以間之。王少出師，則不足以害齊，若多出師，則先為秦害。昔魏越趙而伐中山，即克其地，旋為趙有。何者，以中山近趙而遠魏也。今伐齊而不克，為秦大辱。即伐齊而克，徒以資韓魏，於秦何利焉？為大王計，莫此遠交而近攻。遠交以離人之歡，近攻以廣我之地。自近而遠，如蠶食葉，天下不難盡矣。」秦王又曰：「遠交近攻之道何如？」范睢曰：「遠交莫如齊楚，近攻莫如韓魏，既得韓魏，齊楚能獨存乎？」秦王鼓掌稱善，即拜范睢為客卿，號為張卿。用其計東伐韓魏，止白起伐齊之師不行。魏冉與白起一相一將，用事日久，見張祿驟然得寵，俱有不悅之意。惟秦王深信之，寵遇日隆，每每中夜獨召計事，無說不行。范睢知秦王之心已固，請間，盡屏左右，進說曰：「臣蒙大王過聽，引與共事，臣雖粉骨碎身，無以為酬。雖然，臣有安秦之計，尚未敢盡效於王也。」秦王跪問曰：「寡人以國托於先生，先生有安秦之計，不以此時辱教，尚何待乎？」范睢曰：「臣前居山東時，聞齊但有孟嘗君，不聞有齊王；聞秦但有太后、穰侯、華陽君、高陵君、涇陽君，不聞有秦王。夫制國之謂王，生殺予奪，他人不敢擅專。今太后恃國母之尊，擅行不顧者四十餘年。穰侯獨相秦國，華陽輔之，涇陽高陵，各立門戶，生殺自由，私家之富，十倍於公。大王拱手而享其空名，不亦危乎？昔崔杼擅齊，卒弒莊公；李兌擅趙，終戕主父。今穰侯內仗太后之勢，外竊大王之威，用兵則諸侯震恐，解甲則列國感恩，廣置耳目，布王左右，臣見王之獨立於朝，非一日矣。恐千秋萬歲而後，有秦國者，非王之子孫也！」秦王聞之，不覺毛骨悚然，再拜謝曰：「先生所教，乃肺腑至言，寡人恨聞之不早。」遂於次日，收穰侯魏冉相印，使就國。穰侯取牛車於有司，徙其家財，千有餘乘，奇珍異寶，皆秦內庫所未有者。明日，秦王復逐華陽、高陵、涇陽三君於關外，安置太后於深宮，不許與聞政事。遂以范睢為丞相，封以應城，號為應侯。秦人皆謂張祿為丞相，無人知為范睢。惟鄭安平知之，睢戒以勿洩，安平亦不敢言。時秦昭襄王之四十一年，周赧王之四十九年也。
　　是時，魏昭王已薨，子安釐王即位，聞知秦王新用張祿丞相之謀，欲伐魏國，急集群臣計議。信陵君無忌曰：「秦兵不加魏者數年矣。今無故興師，明欺我不能相持也。宜嚴兵固圉以待之。」相國魏齊曰：「不然。秦強魏弱，戰必無幸。聞丞相張祿，乃魏人也，豈無香火之情哉？倘遣使賷厚幣，先通張相，後謁秦王，許以納質講和，可保萬全。」安釐王初即位，未經戰伐，乃用魏齊之策，使中大夫須賈出使於秦。須賈奉命，竟至咸陽，下於館驛。范睢知之，喜曰：「須賈至此，乃吾報仇之日矣。」遂換去鮮衣，粧作寒酸落魄之狀，潛出府門，來到館驛，徐步而入，謁見須賈。須賈一見，大驚曰：「范叔固無恙乎？吾以汝被魏相打死，何以得命在此？」范睢曰：「彼時將吾屍首擲於郊外，次早方甦，適遇有賈客過此，聞呻吟聲，憐而救之。苟延一命，不敢回家，因間關來至秦國。不期復見大夫之面於此。」須賈曰：「范叔豈欲遊說於秦乎？」睢曰：「某昔日得罪魏國，亡命來此，得生為幸，尚敢開口言事耶？」須賈曰：「范叔在秦，何以為生？」睢曰：「為傭餬口耳。」須賈不覺動了哀憐之意，留之同坐，索酒食賜之。時值冬天，范睢衣敝，有戰慄之狀。須賈嘆曰：「范叔一寒如此哉！」命取一綈袍與穿。范睢曰：「大夫之衣，某何敢當？」須賈曰：「故人何必過謙！」范睢穿袍，再四稱謝。因問：「大夫來此何事？」須賈曰：「今秦相張君方用事，吾欲通之，恨無其人。孺子在秦久，豈有相識，能為我先容於張君者哉？」范睢曰：「某之主人翁與丞相善，臣嘗隨主人翁至於相府。丞相好談論，反覆之間，主人不給，某每助之一言。丞相以某有口辯，時賜酒食，得親近。君若欲謁張君，某當同往。」須賈曰：「既如此，煩為訂期。」范睢曰：「丞相事忙，今日適暇，何不即去？」須賈曰：「吾乘大車駕駟馬而來，今馬損足，車軸折，未能即行。」范睢曰：「吾主人翁有之，可假也。」范睢歸府，取大車駟馬至館驛前，報須賈曰：「車馬已備，某請為君御。」須賈欣然登車，范睢執轡。街市之人，望見丞相御車而來，咸拱立兩旁，亦或走避。須賈以為敬己，殊不知其為范睢也。既至府前，范睢曰：「大夫少待於此，某當先入，為大夫通之。若丞相見許，便可入謁。」范睢逕進府門去了。須賈下車，立於門外，候之良久，只聞府中鳴鼓之聲，門上喧傳：「丞相升堂。」屬吏舍人，奔走不絕，並不見范睢消息。須賈因問守門者曰：「向有吾故人范叔，入通相君，久而不出，子能為我召之乎？」守門者曰：「君所言范叔，何時進府？」須賈曰：「適間為我御車者是也。」門下人曰：「御車者乃丞相張君，彼私到驛中訪友，故微服而出。何得言范叔乎？」須賈聞言，如夢中忽聞霹靂，心坎中突突亂跳，曰：「吾為范睢所欺，死期至矣！」常言道：「醜媳婦少不得見公婆。」只得脫袍解帶，免冠徒跣，跪於門外，託門下人入報，但言：「魏國罪人須賈在外領死！」良久，門內傳丞相召入。須賈愈加惶悚，俛首膝行，從耳門而進，直至階前，連連叩首，口稱「死罪！」范睢威風凜凜，坐於堂上，問曰：「汝知罪麼？」須賈俯伏應曰：「知罪！」范睢曰：「汝罪有幾？」須賈曰：「擢賈之髮，以數賈之罪，尚猶未足！」范睢曰：「汝罪有三：吾先人邱墓在魏，吾所以不願仕齊，汝乃以吾有私於齊，妄言於魏齊之前，致觸其怒，汝罪一也；當魏齊發怒，加以笞辱，至於折齒斷脅，汝略不諫止，汝罪二也；及我昏憒，已棄廁中，汝復率賓客而溺我。昔仲尼不為已甚，汝何太忍乎？汝罪三也。今日至此，本該斷頭瀝血，以酬前恨。汝所以得不死者，以綈袍戀戀，尚有故人之情，故苟全汝命，汝宜知感。」須賈叩頭稱謝不已。范睢麾之使去，須賈匍匐而出。於是秦人始知張祿丞相，乃魏人范睢，假託來秦。
　　次日，范睢入見秦王，言：「魏國恐懼，遣使乞和，不須用兵，此皆大王威德所致。」秦王大喜。范睢又奏曰：「臣有欺君之罪，求大王憐恕，方纔敢言。」秦王曰：「卿有何欺？寡人不罪。」范睢奏曰：「臣實非張祿，乃魏人范睢也。自少孤貧，事魏中大夫須賈為舍人。從賈使齊，齊王私餽臣金，臣堅卻不受，須賈謗於相國魏齊，將臣捶擊至死。幸而復甦，改名張祿，逃奔入秦，蒙大王拔之上位。今須賈奉使而來，臣真姓名已露，便當仍舊，伏望吾王憐恕！」秦王曰：「寡人不知卿之受冤如此。今須賈既到，便可斬首，以快卿之憤。」范睢奏曰：「須賈為公事而來，自古兩國交兵，不斬來使，況求和乎？臣豈敢以私怨而傷公義！且忍心殺臣者，魏齊；不全關須賈之事。」秦王曰：「卿先公後私，可謂大忠矣。魏齊之仇，寡人當為卿報之。來使從卿發落。」范睢謝恩而退。秦王准了魏國之和。須賈入辭范睢，睢曰：「故人至此，不可無一飯之敬。」使舍人留須賈於門中，吩咐大排筵席。須賈暗暗謝天道：「慚愧，慚愧！難得丞相寬洪大量，如此相待，忒過禮了！」范睢退堂。須賈獨坐門房中，有軍牢守著，不敢轉動，自辰至午，漸漸腹中空虛，須賈想道：「我前日在館驛中，見成飲食相待。今番答席，故人之情，何必過禮？」少頃，堂上陳設已完。只見府中發出一單，遍邀各國使臣，及本府有名賓容。須賈心中想道：「此是請來陪我的了。但不知何國何人？少停坐次亦要斟酌，不好一概僭妄。」須賈方在躊躇，只見各國使人及賓客紛紛而到，逕上堂階。管席者傳板報道：「客齊！」范睢出堂相見，敘禮已畢，送盞定位；兩廡下鼓樂交作，竟不呼召須賈。須賈那時又飢又渴，又苦又愁，又羞又惱，胸中煩懣，不可形容。三杯之後，范睢開言：「還有一個故人在此，適纔倒忘了。」眾客齊起身道：「丞相既有貴相知，某等禮合伺候。」范睢曰：「雖則故人，不敢與諸公同席。」乃命設一小坐於堂下，喚魏客到，使兩黥徒夾之以坐。席上不設酒食，但置炒熟料豆，兩黥徒手捧而餵之，如餵馬一般。眾客甚不過意，問曰：「丞相何恨之深也？」范睢將舊事訴說一遍。眾客曰：「如此亦難怪丞相發怒。」須賈雖然受辱，不敢違抗，只得將料豆充飢，食畢，還要叩謝。范睢瞋目數之曰：「秦王雖然許和，但魏齊之仇，不可不報。留汝蟻命，歸告魏王，速斬魏齊頭送來，將我家眷，送入秦邦，兩國通好；不然，我親自引兵來屠大梁，那時悔之晚矣。」唬得須賈魂不附體，喏喏連聲而出。不知魏國可曾斬魏齊頭來獻，且看下回分解。
