
　　話說中軍元帥先軫，已備知秦國襲鄭之謀，遂來見襄公曰：「秦違蹇叔百里奚之諫，千里襲人。此卜偃所謂『有鼠西來，越我垣牆』者也。急擊之，不可失！」欒枝進曰：「秦有大惠於先君，未報其德，而伐其師，如先君何？」先軫曰：「此正所以繼先君之志也，先君之喪，同盟方弔恤之不暇，秦不加哀憫，而兵越吾境，以伐我同姓之國，秦之無禮甚先！先君亦必含恨於九泉，又何德之足報？且兩國有約，彼此同兵，圍鄭之役，背我而去，秦之交情，亦可知矣。彼不顧信，我豈顧德？」欒枝又曰：「秦未犯吾境，擊之毋乃太過？」先軫曰：「秦之樹吾先君於晉，非好晉也，以自輔也。君之伯諸侯，秦雖面從，心實忌之。今乘喪用兵，明欺我之不能庇鄭也，我兵不出，真不能矣！襲鄭不已，勢將襲晉，諺云：『一日縱敵，數世貽殃。』若不擊秦，何以自立？」趙衰曰：「秦雖可擊，但吾主苫塊之中，遽興兵革，恐非居喪之禮。」先軫曰：「禮，人子居喪，寢處苫塊，以盡孝也。翦強敵以安社稷，孝孰大焉？諸卿若雲不可，臣請獨往！」胥臣等皆贊成其謀。先軫遂請襄公墨縗治兵。襄公曰：「元帥料秦兵何時當返？從何路行？」先軫屈指算之曰：「臣料秦兵，必不能克鄭。遠行無繼，勢不可久，總計往返之期，四月有餘，初夏必過澠池。澠池乃秦晉之界，其西有崤山兩座，自東崤至於西崤，相去三十五里，此乃秦歸必由之路。其地樹木叢雜，山石崚嶒，有數處車不可行，必當解驂下走。若伏兵於此處，出其不意，可使秦之兵將，盡為俘虜。」襄公曰：「但憑元帥調度。」先軫乃使其子先且居，同屠擊引兵五千，伏於崤山之左；使胥臣之子胥嬰，同狐鞫居引兵五千，伏於崤山之右；候秦兵到日，左右夾攻。使狐偃之子狐射姑同韓子輿，引兵五千，伏於西崤山，預先砍伐樹木，塞其歸路。使梁繇靡之子梁弘同萊駒，引兵五千，伏於東崤山，只等秦兵盡過，以兵追之。先軫同趙衰、欒枝、胥臣、陽處父、先蔑一班宿將，跟隨晉襄公，離崤山二十里下寨，各分隊伍，准備四下接應。正是：「整頓窩弓射猛虎，安排香餌釣鰲魚。」
　　再說秦兵於春二月中，滅了滑國，擄其輜重，滿載而歸。只為襲鄭無功，指望以此贖罪。時夏四月初旬，行及澠池，白乙丙言於孟明曰：「此去從澠池而西，正是崤山險峻之路，吾父諄諄叮囑謹慎，主帥不可輕忽。」孟明曰：「吾驅馳千里，尚然不懼，況過了崤山，便是秦境，家鄉密邇，緩急可恃，又何慮哉？」西乞術曰：「主帥雖然虎威，然慎之無失。恐晉有埋伏，卒然而起，何以禦之？」孟明曰：「將軍畏晉如此，吾當先行，如有伏兵，吾自當之！」乃遣驍將褒蠻子，打著元帥百里旗號，前往開路。孟明做第二隊，西乞第三隊，白乙第四隊，相離不過一二里之程。卻說褒蠻子慣使著八十斤重的一枘方天畫戟，掄動如飛，自謂天下無敵。驅車過了澠池，望西路進發。行至東崤山，忽然山凹裏鼓聲大震，飛出一隊車馬，車上立著一員大將，當先攔路，問：「汝是秦將孟明否？吾等候多時矣。」褒蠻子曰：「來將可通姓名。」那將答曰：「吾乃晉國大將萊駒是也！」蠻子曰：「教汝國欒枝魏犨來到，還鬥上幾合戲耍，汝乃無名小卒，何敢攔吾歸路？快快閃開，讓我過去。若遲慢時，怕你捱不得我一戟！」萊駒大怒，挺長戈劈胸刺去，蠻子輕輕撥開，就勢一戟刺來，萊駒急閃，那戟來勢太重，就刺在那車衡之上。蠻子將戟一絞，把衡木折做兩段。萊駒見其神勇，不覺贊嘆一聲道：「好孟明，名不虛傳！」蠻子呵呵大笑曰：「我乃孟明元帥部下牙將褒蠻子便是！我元帥豈肯與汝鼠輩交鋒耶？汝速速躲避，我元帥隨後兵到，汝無噍類矣！」萊駒嚇得魂不附體，想道：「牙將且如此英雄，不知孟明還是如何？」遂高聲叫曰：「我放汝過去，不可傷害吾軍！」遂將車馬約在一邊，讓褒蠻子前隊過去。蠻子即差軍士傳報主帥孟明，言：「有些小晉軍埋伏，已被吾殺退，可速上前合兵一處，過了崤山，便沒事了。」孟明得報大喜，遂催趲西乞白乙兩軍，一同進發。且說萊駒引兵來見梁弘，盛述褒蠻子之勇。梁弘笑曰：「雖有鯨蛟，已入鐵網，安能施其變化哉？吾等按兵勿動，俟其盡過，從後驅之，可獲全勝。」
　　再說孟明等三帥，進了東崤，約行數里，地名上天梯、墮馬崖、絕命巖、落魂澗、鬼愁窟、斷雲峪，一路都是有名的險處，車馬不能通行。前哨褒蠻子，已自去得遠了。孟明曰：「蠻子已去，料無埋伏矣。」吩咐軍將，解了轡索，卸了甲冑，或牽馬而行，或扶車而過，一步兩跌，備極艱難，七斷八續，全無行伍。有人問道：「秦兵當日出行，也從崤山過去的，不見許多艱阻。今番回轉，如何說得恁般？」這有個緣故。當初秦兵出行之日，乘著一股銳氣，且沒有晉兵攔阻，輕車快馬，緩步徐行，任意經過，不覺其若。今日往來千里，人馬俱疲睏了，又擄掠得滑國許多子女金帛，行裝重滯，況且遇過晉兵一次，雖然硬過，還怕前面有伏，心下慌忙，倍加艱阻，自然之理也。孟明等過了上天梯第一層險隘，正行之間，隱隱聞鼓角之聲，後隊有人報道：「晉兵從後追至矣！」孟明曰：「我既難行，他亦不易，但愁前阻，何怕後追？吩咐各軍，速速前進便了！」教白乙前行：「我當親自斷後，以禦追兵。」又驀過了墮馬崖。將近絕命巖了，眾人發起喊來，報道：「前面有亂木塞路，人馬俱不能通，如何是好？」孟明想：「這亂木從何而來？莫非前面果有埋伏？」乃親自上前來看，但見巖旁有一碑，鐫上五字道：「文王避雨處。」碑旁豎立紅旗一面，旗竿約長三丈有餘，旗上有一「晉」字。旗下都是縱橫亂木。孟明曰：「此是疑兵之計也。事已至此，便有埋伏，只索上前。」遂傳令教軍士先將旗竿放倒，然後搬開柴木，以便跋涉。誰知這面晉字紅旗，乃是伏軍的記號。他伏於巖谷僻處，望見旗倒，便知秦兵已到，一齊發作。秦軍方纔搬運柴木，只聞前面鼓聲如雷，遠遠望見旌旗閃爍，正不知多少軍馬。白乙丙且教安排器械，為沖突之計。只見山巖高處，立著一位將軍，姓狐名射姑，字賈季，大叫道：「汝家先鋒褒蠻子，已被縛在此了。來將早早投降，免遭屠戮！」原來褒蠻子恃勇前進，墮於陷坑之中，被晉軍將撓鉤搭起，綁縛上囚車了。白乙丙大驚，使人報知西乞術與主將孟明，商議並力奪路。孟明看這條路徑，只有尺許之闊，一邊是危峰峻石，一邊臨著萬丈深溪，便是落魂澗了，雖有千軍萬馬，無處展施。心生一計，傳令：「此非交鋒之地。教大軍一齊退轉東崤寬展處，決一死戰，再作區處。」白乙丙奉了將令，將軍馬退回。一路聞金鼓之聲，不絕於耳。纔退至墮馬崖，只見東路旌旗，連接不斷，卻是大將梁弘同副將萊駒，引著五千人馬，從後一步步襲來。秦軍過不得墮馬崖，只得又轉。此時好像螞蟻在熱盤之上，東旋西轉，沒有個定處。孟明教軍士從左右兩旁，爬山越溪，尋個出路。只見左邊山頭上金鼓亂鳴，左有一枝軍占住，叫道：「大將先且居在北，孟明早早投降！」右邊隔溪一聲砲響，山谷俱應，又豎起大將胥嬰的旗號。孟明此時，如萬箭攢心，沒擺佈一頭處。軍士每分頭亂竄，爬山越溪，都被晉兵斬獲。孟明大怒，同西乞白乙二將，仍殺到墮馬崖來。那柴木上都摻有硫黃燄硝引火之物，被韓子輿放起火來，燒得「燄騰騰煙漲迷天，紅赫赫火星撒地。」後面梁弘軍馬已到，逼得孟明等三帥叫苦不迭。左右前後，都是晉兵布滿，孟明謂白乙丙曰：「汝父真神算也！今日困於絕地，我死必矣！你二人變服，各自逃生。萬一天幸，有一人得回秦國，奏知吾主，興兵報仇，九泉之下，亦得吐氣！」西乞術白乙丙哭曰：「吾等生則同生，死則同死，縱使得脫，何面目獨歸故國？……」言之未已，手下軍兵，看看散盡，委棄車仗器械，連路堆積。孟明等三帥，無計可施，聚於巖下，坐以待縛。晉兵四下圍裹將來，如饅頭一般，把秦家兵將，做個餤子，一個個束手受擒。殺得血污溪流，屍橫山徑，匹馬隻輪，一些不曾走漏。髯翁有詩云：
　　　　千里雄心一旦灰，西崤無復隻輪回；休誇晉帥多奇計，蹇叔先曾墮淚來。
　　先且居諸將會集於東崤之下，將三帥及褒蠻子，上了囚車。俘獲軍士及車馬，並滑國擄掠來許多子女玉帛，盡數解到晉襄公大營，襄公墨縗受俘，軍中歡呼動地。襄公問了三帥姓名，又名：「褒蠻子何人也？」梁弘曰：「此人雖則牙將，有兼人之勇，萊駒曾失利一陣，若非落於陷坑，亦難制縛。」襄公駭然曰：「既如此驍勇，留之恐有他變！」喚萊駒上前：「汝前日戰輸與他，今日在寡人面前，可斬其頭以洩恨。」萊駒領命，將褒蠻子縛於庭柱，手握大刀，方欲砍去。那蠻子大呼曰：「汝是我手下敗將，安敢犯吾？」這一聲，就如半空中起個霹靂一般，屋宇俱震動。蠻子就呼聲中，將兩臂一撐，麻索俱斷。萊駒吃一大驚，不覺手顫，墮刀於地。蠻子便來搶這把大刀。有個小校，名曰狼曋，從旁觀見，先搶刀在手，將蠻子一刀劈倒，再復一刀，將頭割下，獻於晉侯之前。襄公大喜曰：「萊駒之勇，不及一小校也！」乃黜退萊駒不用，立狼曋為車右之職。狼曋謝恩而出，自謂受知於君，不往元帥先軫處拜謝。先軫心中，頗有不悅之意。
　　次日，襄公同諸將奏凱而歸，因殯在曲沃，且回曲沃。欲俟還絳之後，將秦帥孟明等三人獻俘於太廟，然後施刑。先以敗秦之功，告於殯宮，遂治窀穸之事。襄公墨縗視葬，以表戰功。母夫人嬴氏，因會葬亦在曲沃，已知三帥被擒之信，故意問襄公曰：「聞我兵得勝，孟明等俱被囚執，此社稷之福也。但不知已曾誅戮否？」襄公曰：「尚未。」文嬴曰：「秦晉世為婚姻，相與甚歡。孟明等貪功起釁，妄動干戈，使兩國恩變為怨。吾量秦君，必深恨此三人。我國殺之無益，不如縱之還秦，使其君自加誅戮，以釋二國之怨，豈不美哉？」襄公曰：「三帥用事於秦，獲而縱之，恐貽晉患。」文嬴曰：「『兵敗者死』，國有常刑。楚兵一敗，得臣伏誅。豈秦國獨無軍法乎？況當時晉惠公被執於秦，秦君且禮而歸之，秦之有禮於我如此。區區敗將，必欲自我行戮，顯見我國無情也。」襄公初時不肯，聞說到放還惠公之事，悚然動心。即時詔有司釋三帥之囚，縱歸秦國。孟明等得脫囚繫，更不入謝，抱頭鼠竄而逃。先軫方在家用飯，聞晉侯已赦三帥，吐哺入見，怒氣沖沖，問襄公：「秦囚何在？」襄公曰：「母夫人請放歸即刑，寡人已從之矣。」先軫勃然唾襄公之面曰：「咄！孺子不知事如此！武夫千辛萬苦，方獲此囚，乃壞於婦人之片言耶？放虎歸山，異日悔之晚矣！」襄公方才醒悟，拭面而謝，曰：「寡人之過也！」遂問班部中：「誰人敢追秦囚者？」陽處父願往。先軫曰：「將軍用心，若追得，便是第一功也。」陽處父駕起追風馬，掄起斬將刀，出了曲沃西門，來追孟明。史臣有詩讚襄公能容先軫，所以能嗣伯業。詩曰：
　　　　婦人輕喪武夫功，先軫當時怒氣沖，拭面容言無慍意，方知嗣伯屬襄公。
　　卻說孟明等三人，得脫大難，路上相議曰：「我等若得渡河，便是再生，不然，猶恐晉君追悔，如之奈何？」比到河下，並無一個船隻，嘆曰：「天絕我矣！」嘆聲未絕，見一漁翁，蕩著小艇，從西而來，口中唱歌曰：
　　　　囚猿離檻兮，囚鳥出籠。有人遇我兮，反敗為功。
孟明異其言，呼曰：「漁翁渡我！」漁翁曰：「我渡秦人，不渡晉人！」孟明曰：「吾等正是秦人，可速渡我！」漁翁曰：「子非崤中失事之人耶？」孟明應曰：「然。」漁翁曰：「吾奉公孫將軍將令，特艤舟在此相候，已非一日矣。此舟小，不堪重載，前行半里之程有大舟，將軍可以速往。」說罷，那漁翁反棹而西，飛也似去了。三帥循河而西，未及半里，果有大船數隻泊於河中，離岸有半箭之地，那漁舟已自在彼招呼。孟明和西乞白乙跣足下船，未及撐開，東岸上早有一位將官，乘車而至，乃大將陽處父也。大叫：「秦將且住！」孟明等各各吃驚。須臾之間，陽處父停車河岸，見孟明已在舟中，心生一計，解自家所乘左驂之馬，假託襄公之命，賜與孟明：「寡君恐將軍不給於乘，使處父將此良馬，追贈將軍，聊表相敬之意。伏乞將軍俯納！」陽處父本意要哄孟明上岸相見，收馬拜謝，乘機縛之。那孟明漏網之魚，「脫卻金鉤去，回頭再不來」，心上也防這一著，如何再肯登岸。乃立於船頭之上，遙望陽處父，稽首拜謝曰：「蒙君不殺之恩，為惠已多，豈敢復受良馬之賜？此行寡君若不加戮，三年之後，當親到上國，拜君之賜耳！」陽處父再欲開口，只見舟師水手運槳下篙，船已蕩入中流去了。陽處父惘然如有所失，悶悶而回，以孟明之言，奏聞於襄公。先軫忿然進曰：「彼雲『三年之後，拜君之賜』者，蓋將伐晉報仇也。不如乘其新敗喪氣之日，先往伐之，以杜其謀。」襄公以為然，遂商議伐秦之事。
　　話分兩頭。再說秦穆公聞三帥為晉所獲，又悶又怒，寢食俱廢。過了數日，又聞三帥已釋放還歸，喜形於色。左右皆曰：「孟明等喪師辱國，其罪當誅。昔楚殺得臣以警三軍，君亦當行此法也。」穆公曰：「孤自不聽蹇叔百里奚之言，以累及三帥，罪在於孤，不在他人。」乃素服迎之於郊，哭而唁之，復用三帥主兵，愈加禮待。百里奚嘆曰：「吾父子復得相會，已出望外矣！」遂告老致政。穆公乃以繇余公孫枝為左右庶長，代蹇叔百里奚之位。此話且擱過一邊。
　　再說晉襄公正議伐秦，忽邊吏馳報：「今有翟主白部胡，引兵犯界，已過箕城。望乞發兵防禦！」襄公大驚曰：「翟晉無隙，如何相犯？」先軫曰：「先君文公，出亡在翟，翟君以二隗妻我君臣，一住十二年，禮遇甚厚。及先君返國，翟君又遣人拜賀，送二隗還晉。先君之世，從無一介束帛，以及於翟。翟君念先君之好，隱忍不言。今其子白部胡嗣位，自恃其勇，故乘喪來伐耳。」襄公曰：「先君勤勞王事，未暇報及私恩。今翟君伐我之喪，是我仇也，子載為寡人創之。」先軫再拜辭曰：「臣忿秦帥之歸，一時怒激，唾君之面，無禮甚矣！臣聞『兵事尚整，惟禮可以整民。』無禮之人，不堪為帥。願主公罷臣之職，別擇良將！」襄公曰：「卿為國發憤，乃忠心所激，寡人豈不諒之？今禦翟之舉，非卿不可，卿其勿辭！」先軫不得已，領命而出，嘆曰：「我本欲死於秦，誰知卻死於翟也！」聞者亦莫會其意。襄公自回絳都去了。
　　單說先軫升了中軍帳，點集諸軍，問眾將：「誰肯為前部先鋒者？」一人昂然而出曰：「某願往。」先軫視之，乃新拜右車將軍狼曋也。先軫因他不來謁謝，已有不悅之意，今番自請衝鋒，愈加不喜。遂罵曰：「爾新進小卒，偶斬一囚，遂獲重用。今大敵在境，汝全無退讓之意，豈藐我帳下無一良將耶？」狼曋曰：「小將願為國家出力，元帥何故見阻？」先軫曰：「眼前亦不少出力之人，汝有何謀勇，輒敢掩諸將之上？」遂叱去不用。以狐鞫居有崤山夾戰之功，用以代之。狼曋垂首嘆氣，恨恨而出。遇其友人鮮伯於途，問曰：「聞元帥選將禦敵，子安能在此閒行？」狼曋曰：「我自請衝鋒，本為國家出力，誰知反觸了先軫那廝之怒。他道我有何謀勇，不該掩諸將之上，已將我罷職不用矣！」鮮伯大怒曰：「先軫妒賢嫉能，我與你共起家丁，刺殺那廝，以出胸中不平之氣，便死也落得爽快！」狼曋曰：「不可，不可！大丈夫死必有名。死而不義，非勇也。我以勇受知於君，得為戎右。先軫以為無勇而黜之。若死於不義，則我今日之被黜，乃黜一不義之人，反使嫉妒者得藉其口矣。子姑待之。」鮮伯嘆曰：「子之高見，吾不及也！」遂與狼曋邯同歸。不在話下。後人有詩議先軫黜狼曋之非。詩曰：
　　　　提戈斬將勇如賁，車右超升屬主恩。效力何辜遭黜逐？從來忠勇有冤吞！
　　再說先軫用其子先且居為先鋒，欒盾郤缺為左右隊，狐射姑狐鞫居為合後，發車四百乘，出絳都北門，望箕城進發。兩軍相遇，各安營停當。先軫喚集諸將授計曰：「箕城有地名曰大谷，谷中寬衍，正乃車戰之地。其旁多樹木，可以伏兵。欒郤二將，可分兵左右埋伏。待且居與翟交戰，佯敗，引至谷中，伏兵齊起，翟主可擒也！二狐引兵接應，以防翟兵馳救。」諸將如計而行。先軫將大營移後十餘里安紮。
　　次早，兩下結陣，翟主白部胡親自索戰。先且居略戰數合，引車而退。白部胡引著百餘騎，奮勇來追。被先且居誘入大谷，左右伏兵俱起。白部胡施逞精神，左一沖，右一突，胡騎百餘，看看折盡。晉兵亦多損傷。良久，白部胡殺出重圍，眾莫能禦。將至谷口，遇著一員大將，刺斜裏颼的一箭，正中白部胡面門，翻身落馬，軍士上前擒之。射箭者，乃新拜下軍大夫郤缺也。箭透腦後，白部胡登時身死。郤缺認得是翟主，割下首級獻功。時先軫在中營，聞知白部胡被獲，舉首向天連聲曰：「晉侯有福！晉侯有福！」遂索紙筆，寫表章一道，置於案上。不通諸將得知，竟與營中心腹數人，乘單車馳入翟陣。
　　卻說白部胡之弟白暾，尚不知其兄之死，正欲引兵上前接應。忽見有單車馳到，認是誘敵之兵，白暾急提刀出迎。先軫橫戈於肩，瞪目大喝一聲，目眥盡裂，血流及面。白暾大驚，倒退數十步，見其無繼，傳令弓箭手圍而射之。先軫奮起神威，往來馳驟，手殺頭目三人，兵士二十餘人，身上並無點傷。（原來這些弓箭手，懼怕先軫之勇，先自手軟，箭發的沒力了。又且先軫身被重鎧，如何射得入去？）先軫見射不能傷，自嘆曰：「吾不殺敵，無以明吾勇；既知吾勇矣，多殺何為？吾將就死於此！」乃自解其甲以受箭。箭集如蝟，身死而屍不僵仆。白暾欲斷其首，見其怒目揚鬚，不異生時，心中大懼。有軍士認得的，言：「此乃晉中軍元帥先軫。」白暾乃率眾羅拜，嘆曰：「真神人也！」祝曰：「神許我歸翟供養乎？則仆！」屍僵立如故。乃改祝曰：「神莫非欲還晉國否？我當送回」。祝畢，屍遂仆於車上。要知如何送回晉國，且看下回分解。
