
　　話說箕遺正在叔虎家中，只等黃淵到來，夜半時候，一齊發作。卻被范鞅領兵圍住府第，外面家丁，不敢聚集，遠遠觀望，亦多有散去者。叔虎乘梯向牆外問曰：「小將軍引兵至此，何故？」范鞅曰：「汝平日黨於欒盈，今又謀斬關出應，罪同叛逆，吾奉晉侯之命，特來取汝。」叔虎曰：「我並無此事，是何人所說？」范鞅即呼章鏗上前，使證之。叔虎力大，扳起一塊牆石，望章鏗當頭打去，打個正著，把頂門都打開了。范鞅大怒，教軍士放火攻門。叔虎慌急了，向箕遺說：「我等寧可死裏逃生，不可坐以待縛。」遂提戟當先，箕遺仗劍在後，發聲喊，冒火殺出。范鞅在火光中，認得二人，教軍士一齊放箭。此時火勢熏灼，已難躲避，怎當得箭如飛蝗，二人縱有沖天本事，亦無用處，雙雙被箭射倒。軍士將撓鉤搭出，已自半死，綁縛車中。救滅了火。只聽得車聲[車郭][車郭][車磊][車磊]，火炬燭天而至，乃是中軍副將荀吳，率本部兵前來接應。中途正遇黃淵，亦被擒獲。范荀合兵一處，將叔虎、箕遺、黃淵，解到中軍元帥范匄處。范匄曰：「欒黨尚多，只擒此三人，尚未除患，當悉拘之！」乃復分路搜捕。絳州城中，鬧了一夜。直至天明，范鞅拘到智起、籍偃、州賓等，荀吳拘到中行喜辛俞，及叔虎之兄羊舌赤，弟羊舌肹，都囚於朝門之外，俟候晉平公出朝，啟奏定奪。
　　單說羊舌赤字伯華，羊舌肹字叔向，與叔虎雖同是羊舌職之子，叔虎是庶母所生。當初叔虎之母，原是羊舌夫人房中之婢，甚是美色，其夫欲之，夫人不遣侍寢。時伯華叔向俱已年長，諫其母勿妒。夫人笑曰：「吾豈妒婦哉！吾聞有甚美者，必有甚惡。深山大澤，實生龍蛇。恐其生龍蛇，為汝等之禍，是以不遣耳。」叔向等順父之意，固請於母，乃遣之。一宿而有孕，生叔虎。及長成，美如其母，而勇力過人。欒盈自幼與之同臥起，相愛宛如夫婦。他是欒黨中第一個相厚的，所以兄弟並行囚禁。
　　大夫樂王鮒字叔魚，其時方嬖倖於平公。平日慕羊舌赤肹兄弟之賢，意欲納交而不得。至是，聞二人被囚，特到朝門，正遇羊舌肹，揖而慰之曰：「子勿憂，吾見主公，必當力為子請。」羊舌肹嘿然不應。樂王鮒有慙色。羊舌赤聞之，責其弟曰：「吾兄弟畢命於此，羊舌氏絕矣！樂大夫有寵於君，言無不從，倘借其片語，天幸赦宥，不絕先人之宗，汝奈何不應，以失要人之意。」羊舌肹笑曰：「死生命也。若天意降祐，必由祁老大夫，叔魚何能為哉？」羊舌赤曰：「以叔魚之朝夕君側，汝曰：『不能』，以祁老大夫之致政閑居，而汝曰：『必由之』。吾不知其解也！」羊舌肹曰：「叔魚行媚者也，君可亦可，君否亦否。祁老大夫外舉不避仇，內舉不避親，豈獨遺羊舌氏乎？」
　　少頃，晉平公臨朝，范匄以所獲欒黨姓名奏聞。平公亦疑羊舌氏兄弟三人皆在其數，問於樂王鮒曰：「叔虎之謀，赤與肹實與聞否？」樂王鮒心愧叔向，乃應曰：「至親莫如兄弟，豈有不知？」平公乃下諸人於獄，使司寇議罪。時祁奚已告老，退居於祁。其子祁午與羊舌赤同僚相善，星夜使人報信於父，求其以書達范匄，為赤求寬。奚聞信大驚曰：「赤與肹皆晉國賢臣，有此奇冤，我當親往救之。」乃乘車連夜入都，未及與祁午相會，便叩門來見范匄。匄曰：「大夫老矣，冒風露而降之，必有所諭。」祁奚曰：「老夫為晉社稷存亡而來，非為別事。」范匄大驚，問曰：「不知何事關系社稷，有煩老大夫如此用心？」祁奚曰：「賢人，社稷之衛也。羊舌職有勞於晉室，其子赤肹，能嗣其美。一庶子不肖，遂聚而殲之，豈不可惜！昔郤芮為逆，郤缺升朝。父子之罪，不相及也，況兄弟乎？子以私怨，多殺無辜，使玉石俱焚，晉之社稷危矣。」范匄蹴然離席曰：「老大夫所言甚當。但君怒未解，匄與老大夫同詣君所言之。」於是並車入朝，求見平公，奏言：「赤肹與叔虎，賢不肖不同，必不與聞欒氏之事。且羊舌之勞，不可廢也。」平公大悟，宣赦，赦出赤肹二人，使復原職。智起、中行喜、籍偃、州賓、辛俞皆斥為庶人。惟叔虎與箕遺黃淵處斬。赤肹二人蒙赦，入朝謝恩，事畢，羊舌赤謂其弟曰：「當往祁老大夫處一謝。」肹曰：「彼為社稷，非為我也，何謝焉？」竟登車歸第。羊舌赤心中不安，自往祁午處請見祁奚。午曰：「老父見過晉君，即時回祁去矣，未嘗少留須臾也。」羊舌赤歎曰：「彼固施不望報者，吾自愧不及肹之高見也！」髯翁有詩云：
　　　　尺寸微勞亦望酬，拜恩私室豈知羞，必如奚肹纔公道，笑殺紛紛貨賂求。
州賓復與欒祁往來，范匄聞之，使力士刺殺州賓於家。
　　卻說守曲沃大夫胥午，昔年曾為欒書門客。欒盈行過曲沃，胥午迎款，極其慇懃。欒盈言及城著，胥午許以曲沃之徒助之。留連三日，欒樂等報信已至，言：「陽畢領兵將到。」督戎曰：「晉兵若至，便與交戰，未必便輸與他。」州綽邢蒯曰：「專為此事，恐恩主手下乏人，吾二人特來相助。」欒盈曰：「吾未嘗得罪於君，特為怨家所陷耳。若與拒戰，彼有辭矣。不如逃之，以俟君之見察。」胥午亦言拒戰之不可。即時收拾車乘，盈與午灑淚而別，出奔於楚。比及陽畢兵到著邑，邑人言：「盈未曾到此，在曲沃已出奔了。」陽畢班師而歸，一路宣布欒氏之罪。百姓皆知欒氏功臣，且欒盈為人，好施愛士，無不嘆惜其冤者。范匄言於平公，嚴禁欒氏故臣不許從欒盈，從者必死！家臣辛俞初聞欒盈在楚，乃收拾家財數車出城，欲往從之。被守門吏盤住，執辛俞以獻於平公。平公曰：「寡人有禁，汝何犯之？」辛俞再拜言曰：「臣愚甚，不知君所以禁從欒氏者，誠何說也？」平公曰：「從欒氏者無君，是以禁之。」辛俞曰：「誠禁無君，則臣知免於死矣。臣聞之：『三世仕其家則君之，再世則主之。事君以死，事主以勤。』臣自祖若父，以無大援於國，世隸於欒氏，食其祿，今三世矣。欒氏固臣之君也。臣惟不敢無君，是以欲從欒氏，又何禁乎？且盈雖得罪，君逐之而不誅，得無念其先世犬馬之勞，賜以生全乎？今羈旅他方，器用不具，衣食不給，或一朝填於溝壑，君之仁德，無乃不終？臣之此去，盡臣之義，成君之仁，且使國人聞之曰：『君雖危難，不可棄也。』於以禁無君者，大矣。」平公悅其言曰：「子姑留事寡人，寡人將以欒氏之祿祿子。」辛俞曰：「臣固言之矣：『欒氏，臣之君也。』舍一君又事一君，其何以禁無君者？必欲見留，臣請死！」平公曰：「子往矣！寡人姑聽子，以遂子之志。」辛俞再拜稽首，仍領了數車輜重，昂然出降州城而去。史臣有詩稱辛俞之忠。詩曰：
　　　　翻雲覆雨世情輕，霜雪方知松柏榮。三世為臣當效死，肯將晉主換欒盈？
　　卻說欒盈棲楚境上數月，欲往郢都見楚王，忽轉念曰：「吾祖父宣力國家，與楚世仇，倘不相容，奈何？」欲改適齊，而資斧空乏，卻得辛俞驅輜重來到，得濟其用。遂修整車從，望齊國進發。此周靈王二十一年事也。
　　再說齊莊公為人，好勇喜勝，不屑居人之下，雖然受命澶淵，終以平陰之敗為恥。嘗欲廣求勇力之士，自為一隊，親率之以橫行天下。由是於卿大夫士之外，別立「勇爵」，祿比大夫，必須力舉千斤，射穿七札者，方與其選。先得殖綽郭最，次又得賈舉、邴師、公孫傲、封具、鐸甫、襄尹、僂堙等，共是九人。莊公日日召至宮中，相與馳射擊刺，以為笑樂。一日，莊公視朝，近臣報道：「今有晉大夫欒盈被逐，來奔齊國。」莊公喜曰：「寡人正思報晉之怨，今其世臣來奔，寡人之志遂矣。」欲遣人往迎之。大夫晏嬰出奏曰：「不可，不可！小所以事大者，信也。吾新與晉盟，今乃納其逐臣，倘晉人來責，何以對之？」莊公大笑曰：「卿言差矣！齊晉匹敵，豈分小大？昔之受盟，聊以紓一時之急耳。寡人豈終事晉，如魯、衛、曹、邾者耶？」遂不聽晏嬰之言，使人迎欒盈入朝。盈謁見，稽首哭訴其見逐之繇。莊公曰：「卿勿憂，寡人助卿一臂，必使卿復還晉國。」欒盈再拜稱謝。莊公賜以大館，設宴相款。州綽邢蒯侍於欒盈之傍，莊公見其身大貌偉，問其姓名，二人以實告。莊公曰：「向日平陰之役，擒我殖綽郭最者非爾耶？」綽蒯叩首謝罪。莊公曰：「寡人慕爾久矣！」命賜酒食。因謂盈曰：「寡人有求於卿，卿不可辭。」盈對曰：「苟可以應君命者，即髮膚無所愛。」莊公曰：「寡人無他求，欲暫乞二勇士為伴耳。」欒盈不敢拒，只得應允，怏怏登車，嘆曰：「幸彼未見督戎，不然，亦為所奪矣！」
　　莊公得州綽邢蒯，列於「勇爵」之未，二人心中不服。一日，與殖綽郭最同侍於莊公之側，二人假意佯驚，指綽最曰：「此吾國之囚，何得在此？」郭最應曰：「吾等昔為奄狗所誤，須不比你跟人逃竄也。」州綽怒曰：「汝乃我口中之虱，尚敢跳動耶？」殖綽亦怒曰：「汝今日在我國中，也是我盤中之肉矣。」邢蒯曰：「既然汝等不能相容，即當復歸吾主。」郭最曰：「堂堂齊國，難道少了你兩人不成！」四人語硬面赤，各以手撫佩劍，漸有相併之意。莊公用好言勸解，取酒勞之。謂州綽邢蒯曰：「寡人固知二卿不屑居齊人之下也。」乃更「勇爵」之名為「龍」「虎」二爵，分為左右。右班「龍爵」，州綽邢蒯為首，又選得齊人盧蒲癸王何，使列其下。左班「虎爵」，則以殖綽郭最為首，賈舉等七人，依舊次序。眾人與其列者，皆以為榮，惟州、邢、殖、郭四人，到底心下各不和順。時崔杼慶封以援立莊公之功，位皆上卿，同執國政。莊公常造其第，飲酒作樂，或時舞劍射棚，無復君臣之隔。
　　單說崔杼之前妻，生下二子，曰成，曰疆，數歲而妻死。再娶東郭氏，乃是東郭偃之妹，先嫁與棠公為妻，謂之棠姜。生一子，名曰棠無咎。那棠姜有美色，崔杼因往弔棠公之喪，窺見姿容，央東郭偃說合，娶為繼室。亦生一子，曰明。崔杼因寵愛繼室，遂用東郭偃棠無咎為家臣，以幼子崔明託之。謂棠姜曰：「俟明長成，當立為適子。」此一段話，且擱過一邊。
　　且說齊莊公一日飲於崔杼之室，崔杼使棠姜奉酒，莊公悅其色，乃厚賂東郭偃，使之通意，乘間與之私合。來往多遍，崔杼漸漸知覺，盤問棠姜。棠姜曰：「誠有之。彼挾國君之勢以臨我，非一婦人所敢拒也。」杼曰：「然則汝何不言？」棠姜曰：「妾自知有罪，不敢言耳。」崔杼嘿然久之，曰：「此事與汝無干。」自此有謀弒莊公之意。
　　周靈王二十二年，吳王諸樊求婚於晉，晉平公以女嫁之。齊莊公謀於崔杼曰：「寡人許納欒盈，未得其便。聞曲沃守臣乃欒盈之厚交，今欲以送媵為名，順便納欒盈於曲沃，使之襲晉。此事如何？」崔杼銜恨齊侯，私心計較，正欲齊侯結怨於晉，待晉侯以兵來討，然後委罪於君，弒之以為媚晉之計。今日莊公謀納欒盈，正中其計。乃對曰：「曲沃人雖為欒氏，恐未能害晉。主公必然親率一軍，為之後繼。若盈自曲沃而入，主公揚言伐衛，由濮陽自南而北，兩路夾攻，晉必不支。」莊公深以為然。以其謀告於欒盈，欒盈甚喜。家臣辛俞諫曰：「俞之從主，以盡忠也﹔亦願主之忠於晉君也！」盈曰：「晉君不以我為臣，奈何？」辛俞曰：「昔紂囚文王於羑里，文王三分天下，以服事殷。晉君不念欒氏之勳，黜逐吾主，餬口於外，誰不憐之？一為不忠，何所容於天地之間耶？」欒盈不聽。辛俞泣曰：「吾主此行，必不免！俞當以死相送！」乃拔佩刀自刎而死。史臣有讚云：
　　　　盈出則從，盈叛則死，公不背君，私不背主。卓哉辛俞，晉之義士！
　　齊莊公遂以宗女姜氏為媵，遣大夫析歸父送之於晉。多用溫車，載欒盈及其宗族，欲送至曲沃。州綽邢蒯請從。莊公恐其歸晉，乃使殖綽郭最代之，囑曰：「事欒將軍，猶事寡人也。」行過曲沃，盈等遂易服入城。夜叩大夫胥午之門，午驚異，啟門而出，見欒盈，大驚曰：「小恩主安得到此？」盈曰：「願得密室言之。」午乃迎盈入於深室之中。盈執胥午之手，欲言不言，不覺淚下。午曰：「小恩主有事，且共商議，不須悲泣。」盈乃收淚告曰：「吾為范趙諸大夫所陷，宗祀不守。今齊侯憐其非罪，致我於此，齊兵且踵至矣。子若能興曲沃之甲，相與襲絳，齊兵攻其外，我等攻其內，絳可入也。然後取諸家之仇我者而甘心焉，因奉晉侯以和於齊。欒氏復興，在此一舉！」午曰：「晉勢方強，范、趙、智、荀諸家又睦，恐不能僥倖，徒以自賊，奈何？」盈曰：「吾有力士督戎一人，可當一軍﹔且殖綽郭最，齊國之雄﹔欒樂欒魴，強力善射﹔晉雖強，不足懼也。昔我佐魏絳於下軍，其孫舒每有請託，我無不周旋，彼感吾意，每思圖報，若更得魏氏為內助，此事可八九矣。萬一舉事不成，雖死無恨！」午曰：「俟來日探人心何如，乃可行也。」盈等遂藏於深室。
　　至次日，胥午託言夢共太子，祭於其祠，以餕餘饗其官屬，伏欒盈於壁後。三觴樂作，胥午命止之，曰：「共太子之冤，吾等忍聞樂乎？」眾皆嗟嘆。胥午曰：「臣子，一例也。今欒氏世有大功，同朝譖而逐之，亦何異共太子乎？」眾皆曰：「此事通國皆不平，不知孺子猶能返國否？」胥午曰：「假如孺子今日在此，汝等何以處之？」眾皆曰：「若得孺子為主，願為盡力，雖死無悔！」坐中多有泣下者。胥午曰：「諸君勿悲，欒孺子見在此。」欒盈從屏後趨出，向眾人便拜，眾人俱拜。盈乃自述還晉之意：「若得重到絳州城中，死亦瞑目！」眾人俱踴躍願從。是日暢飲而散。
　　次日，欒盈寫密信一封，託曲沃賈人，送至絳州魏舒處。舒亦以范趙所行太過，得此密信，即寫回書，言：「某裹甲以待，只等曲沃兵到，即便相迎。」欒盈大喜。胥午搜括曲沃之甲，共二百二十乘，欒盈率之。欒之族人能戰者皆從，老弱俱留曲沃。督戎為先鋒，殖綽欒樂在右，郭最欒魴在左，黃昏起行，來襲絳都。自曲沃至絳，止隔六十餘里，一夜便到。壞郭而入，直抵南門，絳人猶然不知，正是「疾雷不及掩耳」，剛剛掩上城門，守禦一無所設，不消一個時辰，被督戎攻破，招引欒兵入城，如入無人之境。時范匄在家，朝饔方徹，忽然樂王鮒喘吁而至，報言：「欒氏已入南門。」范匄大驚，急呼其子范鞅斂甲拒敵。樂王鮒曰：「事急矣！奉主公走固宮，猶可堅守。」固宮者，晉文公為呂郤焚宮之難，乃於公宮之東隅，別築此宮，以備不測，廣寬十里有餘，內有宮室臺觀，積粟甚多，輪選國中壯甲三千人守之，外掘溝塹，牆高數仞，極其堅固，故曰固宮。范匄憂國中有內應。鮒曰：「諸大夫皆欒怨家，可慮惟魏氏耳。若速以君命召之，猶可得也。」范匄以為然。乃使范鞅以君命召魏舒，一面催促僕人駕車。樂王鮒又曰：「事不可知，宜晦其跡。」時平公有外家之喪，范匄與樂王鮒，俱衷甲加墨縗，以絰蒙其首，詐為婦人，直入宮中，奏知平公，即御公以入於固宮。
卻說魏舒家在城北隅，范鞅乘軺車疾驅而往，但見車徒已列門外，舒戎裝在車，南向將往迎欒盈矣。范鞅下車，急趨而進曰：「欒氏為逆，主公已在固宮，鞅之父與諸大臣，皆聚於君所，使鞅來迎吾子。」魏舒未及答語，范鞅踴身一跳，早已登車，右手把劍，左手牽魏舒之帶，唬得魏舒不敢做聲。范鞅喝令：「速行！」輿人請問：「何往？」范鞅厲聲曰：「東行往固宮！」於是車徒轉向東行，逕到固宮。未知後事何如，再看下回分解。
