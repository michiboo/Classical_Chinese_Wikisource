
話說荊軻平日，常與人論劍術，少所許可，惟心服榆次人蓋聶，自以為不及，與之深結為友。至是，軻受燕太子丹厚恩，欲西入秦劫秦王，使人訪求蓋聶，欲邀請至燕，與之商議。因蓋聶游蹤未定，一時不能勾來到。太子丹知荊軻是個豪傑，旦暮敬事，不敢催促。忽邊人報道：「秦王遣大將王翦，北略地至燕南界。代王嘉遣使相約，一同發兵，共守上谷以拒秦。」太子丹大懼，言於荊軻曰：「秦兵旦暮渡易水，足下雖欲為燕計，豈有及哉？」荊軻曰：「臣思之熟矣！此行倘無以取信於秦王，未可得近也。夫樊將軍得罪於秦，秦王購其首，黃金千斤，封邑萬家。而督亢膏腴之地，秦人所欲。誠得樊將軍之首，與督亢之地圖，奉獻秦王，彼必喜而見臣，臣乃得有以報太子。」丹曰：「樊將軍窮困來歸，何忍殺之？若督亢地圖，所不敢惜！」荊軻知太子丹不忍，乃私見樊於期曰：「將軍得禍於秦，可謂深矣。父母宗族，皆為戮歿，今聞購將軍之首，金千斤，邑萬家，將軍將何以雪其恨乎？」樊於期仰天太息，流涕而言曰：「某每一念及秦政，痛徹心髓！願與之俱死，恨未有其地耳。」荊軻曰：「今有一言，可以解燕國之患，報將軍之仇者，將軍肯聽之乎？」於期亟問曰：「計將安出？」荊軻躊躇不語。於期曰：「荊卿何以不言？」軻曰：「計誠有之，但難於出口。」於期曰：「苟報秦仇，雖粉骨碎身，某所不恤，又何出口之難乎？」荊軻曰：「某之愚計，欲前刺秦王，而恐其不得近也。誠得將軍之首，以獻於秦，秦王必喜而見臣，臣左手把其袖，右手斫其胸，則將軍之仇報，而燕亦得免於滅亡之患矣。將軍以為何如？」樊於期卸衣偏袒，奮臂頓足，大呼曰：「此臣之日夜切齒腐心而恨其無策者也，今乃得聞明教。」即拔佩劍刎其喉，喉絕而頸未斷，荊軻復以劍斷之。有詩為證：
　　　　聞說奇謀喜欲狂，幽魂先已赴咸陽；荊卿若遂屠龍計，不枉將軍劍下亡。
荊軻使人飛報太子曰：「已得樊將軍首矣！」太子丹聞報，馳車至，伏屍而哭極哀，命厚葬其身，而以其首置木函中。荊軻曰：「太子曾覓利匕首乎？」太子丹曰：「有趙人徐夫人匕首，長一尺八寸，甚利，丹以百金得之，使工人染以毒藥，曾以試人，若出血沾絲縷，無不立死。裝以待荊卿久矣！未知荊卿行期何日？」荊軻曰：「臣有所善客蓋聶未至，欲俟之以為副。」太子丹曰：「足下之客，如海中之萍，未可定也。丹之門下，有勇士數人，惟秦舞陽為最，或可以副行乎？」荊軻見太子十分急切，乃嘆曰：「今提一匕首，入不測之強秦，此往而不返者也。臣所以遲遲，欲俟吾客，本圖萬全。太子既不能待，請行矣。」於是太子丹草就國書，只說獻督亢之地並樊將軍之首，俱付荊軻。以千金為軻治裝。秦舞陽為副使，同行。臨發之日，太子丹與相厚賓客知其事者，俱白衣素冠，送至易水之上，設宴餞行。高漸離聞荊軻入秦，亦持豚肩斗酒而至，荊軻使與太子丹相見，丹命入席同坐。酒行數巡，高漸離擊築，荊軻和而歌，為變徵之聲。歌曰：
　　　　風蕭蕭兮易水寒，壯士一去兮不復還！
聲甚哀慘，賓客及隨從之人，無不涕泣，有如臨喪。荊軻仰面呵氣，直沖霄漢，化成白虹一道，貫於日中，見者驚異。軻復慷慨為羽聲，歌曰：
　　　　探虎穴兮入蛟宮，仰天噓氣兮成白虹！
其聲激烈雄壯，眾莫不瞋目奮勵，有如臨敵。於是太子丹復引巵酒，跪進於軻。軻一吸而盡，牽舞陽之臂，騰躍上車，催鞭疾馳，竟不反顧。太子丹登高阜以望之，不見而止，淒然如有所失，帶淚而返。晉處士陶靖節有詩曰：
　　　　燕丹善養士，志在報強嬴。招集百夫良，歲暮得荊卿。君子死知己，提劍出燕京；素驥鳴廣陌，慷慨送我行。雄髮指危冠，猛氣衝長纓。飲餞易水上，四座列群英；左席擊悲築，右席唱高聲。蕭蕭哀風逝，淡淡寒波生，商音更流涕，羽奏壯士驚。心知去不歸，且有後世名。
　　荊軻既至咸陽，知中庶子蒙嘉有寵於秦王，先以千金賂之，求為先容。蒙嘉入奏秦王曰：「燕王怖大王之威，不敢舉兵，以逆軍吏，願舉國為內臣，比於諸侯之列，給貢職如郡縣，以奉守先人之宗廟。恐懼不敢自陳，謹斬樊於期之首，及獻燕督亢之地圖，燕王親自函封，拜送使者於庭。今上卿荊軻，見在館驛候旨，惟大王命之。」秦王聞樊於斯已誅，大喜，乃朝服，設九賓之禮，召使者至咸陽宮相見。荊軻藏匕首於袖，捧樊於期頭函，秦舞陽捧督亢輿地圖匣，相隨而進。將次升階，秦舞陽面白如死人，似有振恐之狀。侍臣曰：「使者色變為何？」荊軻回顧舞陽而笑，上前叩首謝曰：「一介秦舞陽，乃北番蠻夷之鄙人，生平未嘗見天子，故不勝振慴悚息，易其常度。願大王寬宥其罪，使得畢使於前。」秦王傳旨，止許正使一人上殿。左右叱舞陽下階。秦王命取頭函驗之，果是樊於期之首，問荊軻：「何不早殺逆臣來獻？」荊軻奏曰：「樊於期得罪天子，竄伏北漠，寡君懸千金之賞，購求得之，欲生致於大王；誠恐中途有變，故斷其首，冀以稍紓大王之怒。」荊軻辭語從容，顏色愈和，秦王不疑。時秦舞陽捧地圖匣，俯首跪於階下。秦王謂荊軻曰：「取舞陽所持地圖來，與寡人觀之！」荊軻從舞陽手中，取過圖函，親自呈上。秦王展圖，方欲觀看。荊軻匕首已露，不能掩藏，當下未免著忙。左手把秦王之袖，右手執匕首刺其胸，未及身，秦王大驚，奮身而起，袖絕。因那時五月初旬天氣，所穿羅縠單衣，故易裂也。王座旁設有屏風，長八尺，秦王超而過之，屏風仆地。荊軻持匕首在後緊追。秦王不能脫身，繞柱而走。原來秦法，群臣侍殿上者，不許持尺寸之兵，諸郎中宿衛之官，執兵戈者，皆陳列於殿下，非奉宣召，不敢擅自入殿。今倉卒變起，不暇呼喚。群臣皆以手共搏軻。軻勇甚，近者輒仆。有侍醫夏無且，亦以藥囊擊軻，軻奮臂一揮，藥囊俱碎。雖然荊軻勇甚，群臣沒奈他何，卻也虧著要打發眾人，所以秦王東奔西走，不曾被荊軻拿住。秦王所佩寶劍，名「鹿盧」，長八尺，欲拔劍擊軻，劍長，靶不能脫。有小內侍趙高急喚曰：「大王何不背劍而拔之？」秦王悟，依其言，把劍推在背後，前邊便短，容易拔出。秦王勇力，不弱於荊軻，匕首尺餘，止可近刺，劍長八尺，可以遠擊，秦王得劍在手，其膽便壯，遂直前來砍荊軻，斷其左股。荊軻撲身倒於左邊銅柱之旁，不能起立，乃舉匕首以擲秦王。秦王閃開，那匕首在秦王耳邊過去，直刺入右邊銅柱之中，火光迸出。秦王復以劍擊軻，軻以手接劍，三指俱落，連被八創。荊軻倚柱而笑，向秦王箕踞罵曰：「幸哉汝也！吾欲效曹沬故事，以生劫汝，反諸侯侵地，不意事之不就，被汝倖免，豈非天乎！然汝恃強力，吞併諸侯，享國亦豈長久耶？」左右爭上前攢殺之。秦舞陽在殿下，知荊軻動手，也要向前，卻被郎中等眾人擊殺。此秦王政二十年事也。可惜荊軻受了燕太子丹多時供養，特地入秦，一事無成，不惟自害其身，又枉害了田光、樊於期、秦舞陽三人性命，斷送燕丹父子，豈非劍術之不精乎？髯翁有詩云：
　　　　獨提匕首入秦都，神勇其如劍術疏！壯士不還謀不就，樊君應與覓頭顱。
秦王心戰目眩，呆坐半日，神色方纔稍定。往視荊軻，軻雙目圓睜，宛如生人，怒氣勃勃。秦王懼，命取荊軻秦舞陽之屍，及樊於期之首，同焚於市中，燕國從者皆梟首，分懸國門。遂起駕還內宮。宮中后妃聞變，俱前來問安，因置酒壓驚稱賀。有一胡姬，乃趙王宮人，秦王破趙，選入宮，善琴有寵，列在妃位。秦王使鼓琴解悶。胡姬援琴而奏之，其聲曰：
　　　　羅縠單衣兮可裂而絕，八尺屏風兮可超而越，鹿盧之劍兮可負而拔，嗤彼凶狡兮身亡國滅！
秦王愛其敏捷，賜繒綺一篋，是夜盡歡，因宿於胡姬之宮。後來胡姬生子，即胡亥也，是為二世皇帝。此是後話。次早，秦王視朝，論功行賞，首推夏無且，以黃金二百鎰賜之，曰：「無且愛我，以藥囊投荊軻也。」次喚小內侍趙高曰：「『背劍而拔之』，賴汝教我。」亦賜黃金百鎰。群臣中手搏荊軻者，視有傷輕重加賞。殿下郎中人等，擊殺秦舞陽者，亦俱有賜。蒙嘉誤為荊軻先容，凌遲處死，滅其家。蒙驁先已病死，其子蒙武，見為裨將，以不知情，特赦之。秦王怒氣未息，乃益發兵，使王賁將之，助其父王翦攻燕。
　　燕太子丹不勝其憤，悉眾迎戰於易水之西。燕兵大敗，夏扶宋意皆戰死。丹奔薊城，鞠武被殺，王翦合兵圍之，十月城破。燕王喜謂太子丹曰：「今日破國亡家，盡由於汝！」丹對曰：「韓趙之滅，豈亦丹罪耶？今城中精兵，尚有二萬，遼東負山阻河，猶足固守，父王宜速往！」燕王喜不得已，登車開東門而出。太子丹盡驅其精兵，親自斷後，護送燕王東行，退保遼東，都平壤。王翦攻下薊城，告捷於咸陽。王翦積勞成病，一面上表告老。秦王曰：「太子丹之仇，寡人不能忘，然王翦誠老矣。」使將軍李信代領其眾，以追燕王父子。召王翦歸，賜予甚厚。翦謝病，老於頻陽。燕王聞李信兵至，遣使求救於代王嘉。嘉乃報燕王書，略曰：
　　　　秦所以急攻燕者，以怨太子丹故也。王能殺丹以謝於秦，秦怒必解，燕之社稷，幸得血食。
燕王喜猶豫未忍，太子丹懼誅，乃與其賓客，自匿於桃花島。李信屯兵首山，使人持書數太子丹之罪。燕王喜大懼，佯召太子丹計事，以酒灌醉，縊殺之，然後斷其首。燕王喜哭之慟。時夏五月，忽然天降大雪，平地深二尺五寸，寒凜如嚴冬，人謂太子丹怨氣所致也。燕王將太子丹之首，函送李信軍中，為書謝罪。李信馳奏秦王，且言：「五月大雪，軍人苦寒多病，求暫許班師。」秦王謀於尉繚，尉繚奏曰：「燕棲於遼，趙棲於代，譬之遊魂，不久自散。今日之計，宜先下魏，次及荊楚，二國既定，燕代可不勞而下。」秦王曰：「善。」乃詔李信收兵回國。再命王賁為大將，引軍十萬，出函谷關攻魏。
　　時魏景湣王已薨，太子假立三年矣。自秦攻燕時，魏王假增築大梁之城，內外俱浚深溝，預修守備。使人結好齊王，說以利害，言：「魏與齊乃唇齒之國，唇亡則齒寒。魏亡，則禍必及於齊，願同心協力，互相救援。」齊自君王后薨，其弟後勝，為相國用事，多受秦黃金，力言「秦必不負齊，今若與魏『合從』，必觸秦怒。」齊王建惑其言，遂辭魏使。王賁連戰皆勝，進圍大梁。值天道多雨，王賁乘油幙車，訪求水勢，知黃河在城之西北，而汴河從滎陽發源來，亦經由城西而過，乃命軍士於西北開渠，引二河之水，築隄壅其下流。軍士冒雨興工，王賁親自持蓋催督。及渠成，雨一連十日不止，水勢浩大，賁命決隄通溝，內外溝俱泛溢。城被浸三日，頹壞者數處，秦兵遂乘之而入。魏王假方與群臣議書降表，為王賁所虜，上囚車，與宮屬俱送至咸陽，假中途病死。王賁盡取魏地，為三川郡。並收野王地，廢衛君角為庶人。按魏自晉獻公之世，畢萬受封，萬生芒季，芒季生武子犨，犨佐晉文公成霸，犨復四傳至桓子侈，滅范氏、中行氏、智氏，侈生文侯斯，與韓趙三分晉國，凡七傳而至王假，國滅，共有國二百年。史臣贊云：
　　　　畢公之苗，因國為姓，胤裔繁昌，世戴忠正。文始建侯，武益強盛；惠王好戰，大梁不競。信陵養士，神氣稍振。景湣式微，再傳而隕。
　　時秦王政二十二年事也。是年，秦王用尉繚之策，復謀伐楚，問於李信曰：「將軍度伐楚之役，用幾何人而足？」李信對曰：「不過用二十萬人。」復召老將王翦問之。翦對曰：「信以二十萬人攻楚，必敗。以臣愚見，非六十萬人不可。」秦王私念曰：「老人固宜怯，不如李將軍壯勇。」遂罷王翦不用。命李信為大將，蒙武副之，率兵二十萬伐楚。李信攻平輿，蒙武攻寢邱。信年少驍勇，一鼓攻下平輿城，於是引兵而西，攻下申城，遣人持書，約蒙武會於城父，欲合兵以搗邾城。
　　話分兩頭。卻說楚自李園殺春申君黃歇，立幽王捍，捍即黃歇與李氏所生之子也。幽王立十年而薨，無子。其時李園亦卒。群臣乃立宗人公子猶，是為哀王。哀王立二月，而其庶兄負芻，襲殺哀王，遂自立為王。負芻在位三年，聞秦兵深入楚地，乃拜項燕為大將，率兵二十餘萬，水陸並進。探知李信兵出申城，自率大軍迎於西陵，使副將屈定，設七伏於魯臺山諸處。李信恃勇前進，遇項燕，兩下交鋒，戰酣之際，七路伏兵俱起，李信不能抵敵，大敗而走。項燕逐之，凡三日三夜不息，殺都尉七人，軍士死者無算。李信率殘兵退保冥阨，項燕復攻破之。李信棄城而遁。項燕追及平輿，盡復故地。蒙武末至城父，聞李信兵敗，亦退入趙界，遣使告急。秦王大怒，盡削李信官邑，親自命駕造頻陽，來見王翦，問曰：「將軍策李信以二十萬人攻楚必敗，今果辱秦軍矣。將軍雖病，能為寡人強起，將兵一行乎？」王翦再拜謝曰：「老臣罷病悖亂，心力俱衰，惟大王更擇賢將而任之。」秦王曰：「此行非將軍不可，將軍幸勿卻！」王翦對曰：「大王必不得已而用臣，非六十萬人不可。」秦王曰：「寡人聞：『古者大國三軍，次國二軍，小國一軍，軍不盡行，未嘗缺乏。』五霸威加諸侯，其制國不過千乘，以一乘七十五人計之，從未及十萬之額。今將軍必用六十萬，古所未有也。」王翦對曰：「古者約日而陣，旨陣而戰，步伐俱有常法，致武而不重傷，聲罪而不兼地，雖干戈之中，寓禮讓之意。故帝王用兵，從不用眾。齊恆公作內政，勝兵不過三萬人，猶且更番而用。今列國兵爭，以強凌弱，以眾暴寡，逢人則殺，遇地則攻，報級動曰數萬，圍城動經數年，是以農夫皆操戈刃，童稚亦登冊籍，勢所必至，雖欲用少而不可得。況楚國地盡東南，號令一出，百萬之眾可具，臣謂六十萬，尚恐不相當，豈復能減於此哉？」秦王嘆曰：「非將軍老於兵，不能透徹至此，寡人聽將軍矣！」遂以後車載王翦入朝，即日拜為大將，以六十萬授之，仍用蒙武為副。臨行，秦王親至壩上設餞。王翦引巵，為秦王壽曰：「大王飲此，臣有所請。」秦王一飲而盡，問曰：「將軍何言？」王翦出一簡於袖中，所開寫咸陽美田宅數處，求秦王：「批給臣家。」秦王曰：「將軍若成功而回，寡人方與將軍共富貴，何憂於貧？」王翦曰：「臣老矣，大王雖以封侯勞臣，譬如風中之燭，光耀幾時？不如及臣目中，多給美田宅，為子孫業，世世受大王之恩耳。」秦王大笑，許之。即至函谷關，復遣使者求園池數處。蒙武曰：「老將軍之請乞，不太多乎？」王翦密告曰：「秦王性強厲而多疑，今以精甲六十萬畀我，是空國而託我也。我多請田宅園池，為子孫業，所以安秦王之心耳。」蒙武曰：「老將軍高見，吾所不及。」不知王翦伐楚如何，且看下回分解。
