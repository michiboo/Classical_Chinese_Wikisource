

　　話說晉文公在王城，誅了呂省郤芮，向秦穆公再拜稱謝。因以親迎夫人之禮，請逆懷嬴歸國。穆公曰：「弱女已失身子圉，恐不敢辱君之宗廟，得備嬪嬙之數足矣。」文公曰：「秦晉世好，非此不足以主宗祀。舅其勿辭！且重耳之出，國人莫知，今以大婚為名，不亦美乎？」穆公大喜，乃邀文公復至雍都，盛飾輜軿，以懷嬴等五人歸之。又親送其女，至於河上，以精兵三千護送，謂之「紀綱之僕」。（今人稱管家為紀綱，蓋始於此。）文公同懷嬴等濟河，趙衰諸臣，早備法駕於河口，迎接夫婦升車。百官扈從，旌旗蔽日，鼓樂喧天，好不鬧熱！昔時宮中夜遁，如入土之龜，縮頭縮尾；今番河上榮歸，如出岡之鳳，雙宿雙飛。正所謂「彼一時，此一時」也。文公至絳，國人無不額手稱慶。百官朝賀，自不必說。遂立懷嬴為夫人。
　　當初晉獻公嫁女伯姬之時，使郭偃卜卦，其繇云：「世作甥舅，三定我君。」伯姬為秦穆公夫人，穆公女懷嬴，又為晉文公夫人，豈不是「世作甥舅？」穆公先送夷吾歸國，又送重耳歸國，今日文公避難而出，又虧穆公誘誅呂郤，重整山河，豈不是「三定我君」？又穆公曾夢寶夫人，引之遊於天闕，謁見上帝，遙聞殿上呼穆公之名曰：「任好聽旨，汝平晉亂！」如是者再。穆公先平里克之亂，復平呂郤之亂，一筮一夢，無不應驗。詩云：
　　　　萬物榮枯皆有定，浮生碌碌空奔忙；笑彼愚人不安命，強覓冬雷和夏霜。
　　文公追恨呂郤二人，欲盡誅其黨。趙衰諫曰：「惠懷以嚴刻失人心，君宜更之以寬。」文公從其言，乃頒行大赦。呂郤之黨甚眾，雖見赦文，猶不自安，訛言日起，文公心以為憂。忽一日侵晨，小吏頭須叩宮門求見。文公方解髮而沐，聞之怒曰：「此人竊吾庫藏，致寡人行資缺乏，乞食曹衛。今日尚何見為？」閽人如命辭之。頭須曰：「主公得無方沐乎？」閽者驚曰：「汝何以知之？」頭須曰：「夫沐者，俯首曲躬，其心必覆；心覆則出言顛倒，宜我之求見而不得也。且主公能容勃鞮，得免呂郤之難；今獨不能容頭須耶？頭須此來，有安晉國之策。君必拒之，頭須從此逃矣。」閽人遽以其言告於文公，文公曰：「是吾過也！」亟索冠帶裝束，召頭須入見。頭須叩頭請罪訖，然後言曰：「主公知呂郤之黨幾何？」文公蹙眉而言曰：「眾甚。」頭須奏曰：「此輩自知罪重，雖奉赦猶在懷疑，主公當思所以安之。」文公曰：「安之何策？」頭須奏曰：「臣竊主公之財，使主公饑餓。臣之獲罪，國人盡知。若主公出遊而用臣為御，使舉國之人，聞且見之，皆知主公之不念舊惡，而群疑盡釋矣。」文公曰：「善。」乃託言巡城，用頭須為御。呂郤之黨見之，皆私語曰：「頭須竊君之藏，今且仍舊錄用，況他人乎？」自是訛言頓息。文公仍用頭須掌庫藏之事。因有恁般容人之量，所以能安定晉國。
　　文公先為公子時，已娶過二妻。初娶徐嬴早卒。再娶偪姞，生一子一女，子名驩，女曰伯姬。逼姞亦薨於蒲城。文公出亡時，子女俱幼，棄之於蒲，亦是頭須收留，寄養於蒲民遂氏之家，歲給粟帛無缺。一日，乘間言於文公。文公大驚曰：「寡人以為死於兵刃久矣，今猶在乎？何不早言？」頭須奏曰：「臣聞『母以子貴，子以母貴。』君周遊列國，所至送女，生育已繁。公子雖在，未卜君意何如？是以不敢遽白耳。」文公曰：「汝如不言，寡人幾負不慈之名！」即命頭須往蒲，厚賜遂氏，迎其子女以歸，使懷嬴母之。遂立驩為太子，以伯姬賜與趙衰為妻，謂之趙姬。
　　翟君聞晉侯嗣位，遣使稱賀，送季隗歸晉。文公問季隗之年，對曰：「別來八載，今三十有二矣。」文公戲曰：「猶幸不及二十五年也。」齊孝公亦遣使送姜氏於晉，晉侯謝其玉成之美。姜氏曰：「妾非不貪夫婦之樂，所以勸駕者，正為今日耳。」文公將齊翟二姬平昔賢德，述於懷嬴。懷嬴稱讚不已，固請讓夫人之位於二姬。於是更定宮中之位，立齊女為夫人，翟女次之，懷嬴又次之。趙姬聞季隗之歸，亦勸其夫趙衰，迎接叔隗母子。衰辭曰：「蒙主公賜婚，不敢復念翟女也！」趙姬曰：「此世俗薄德之語，非妾所願聞也。妾雖貴，然叔隗先配，且有子矣，豈可憐新而棄舊乎？」趙衰口雖唯唯，意猶未決。趙姬乃入宮奏於文公曰：「妾夫不迎叔隗，欲以不賢之名遺妾，望父侯作主！」文公乃使人至翟，迎叔隗母子以歸。趙姬以內子之位讓翟女，趙衰又不可。趙姬曰：「彼長而妾幼，彼先而妾後，長幼先後之序，不可亂也。且聞子盾，齒已長矣，而又有才，自當立為嫡子。妾居偏房，理所當然。若必不從，妾惟有退居宮中耳！」衰不得已，以姬言奏於文公。文公曰：「吾女能推讓如此，雖周太姙莫能過也！」遂宣叔隗母子入朝，立叔隗為內子，立盾為嫡子。叔隗亦固辭，文公喻以趙姬之意，乃拜受謝恩而出。盾時年十七歲，生得氣宇軒昂，舉動有則，通詩書，精射御，趙衰甚愛之。後趙姬生三子，曰同，曰括，曰嬰，其才皆不及盾。此是後話。史官敘趙姬之賢德，讚云：
　　　　陰性好閉，不嫉則妒，惑夫逞驕，篡嫡敢怒。褒進申絀，服懽臼怖，理顯勢窮，誤人自誤。貴而自賤，高而自卑，同括下盾，隗壓於姬。謙謙令德，君子所師，文公之女，成季之妻。
　　再說晉文公欲行復國之賞，乃大會群臣，分為三等：以從亡為首功，送款者次之，迎降者又次之。三等之中，又各別其勞之輕重，而上下其賞。第一等從亡中，以趙衰狐偃為最；其他狐毛、胥臣、魏犨、狐射姑、先軫、顛頡，以次而敘。第二等送款者，以欒枝郤溱為最，其他士會、舟之僑、孫伯糾、祁滿等，以次而敘。第三等迎降者，郤步揚、韓簡為最；其他梁繇靡，家僕徒、郤乞、先蔑、屠擊等，以次而敘。無采地者賜地，有采地者益封。別以白璧五雙賜狐偃曰：「向者投璧於河，以此為報。」又念狐突冤死，立廟於晉陽之馬鞍山，後人因名其山曰狐突山。又出詔令於國門：「倘有遺下功勞未敘者，許其自言。」小臣壺叔進曰：「臣自蒲城相從主公，奔走四方，足踵俱裂。居則侍寢食，出則戒車馬，未嘗頃刻離左右也。今主公行從亡之賞，而不及於臣，意者臣有罪乎？」文公曰：「汝來前，寡人為汝明之。夫導我以仁義，使我肺俯開通者，此受上賞；輔我以謀議，使我不辱諸侯者，此受次賞；冒矢石，犯鋒鏑，以身衛寡人者，此復受次賞。故上賞賞德，其次賞才，又其次賞功。若夫奔走之勞，匹夫之力，又在其次。三賞之後，行且及汝矣。」壺叔愧服而退。文公乃大出金帛，遍賞輿儓僕隸之輩，受賞者無不感悅。惟魏犨顛頡二人，自恃才勇，見趙衰狐偃都是文臣，以辭令為事，其賞卻在己上，心中不悅，口內稍有怨言。文公念其功勞，全不計較。
　　又有介子推，原是從亡人數，他為人狷介無比，因濟河之時，見狐偃有居功之語，心懷鄙薄，恥居其列，自隨班朝賀一次以後，託病居家，甘守清貧，躬自織屨，以侍奉其老母。晉侯大會群臣，論功行賞，不見子推，偶爾忘懷，竟置不問了。鄰人解張，見子推無賞，心懷不平；又見國門之上，懸有詔令：「倘有遺下功勞未敘，許其自言。」特地叩子推之門，報此消息。子推笑而不答。老母在廚下聞之，謂子推曰：「汝效勞十九年，且曾割股救君，勞苦不小。今日何不自言？亦可冀數鍾之粟米，共朝夕之饔飱，豈不勝於織屨乎？」子推對曰：「獻公之子九人，惟主公最賢。惠懷不德，天奪其助，以國屬於主公。諸臣不知天意，爭據其功，吾方恥之！吾寧終身織屨，不敢貪天之功以為己力也！」老母曰：「汝雖不求祿，亦宜入朝一見，庶不沒汝割股之勞。」子推曰：「孩兒既無求於君，何以見為？」老母曰：「汝能為廉士，吾豈不能為廉士之母？吾母子當隱於深山，毋溷於市井中也。」子推大喜曰：「孩兒素愛綿上，高山深谷，今當歸此。」乃負其母奔綿上，結廬於深谷之中，草衣木食，將終其身焉。鄰舍無知其去跡者。惟解張知之，乃作書夜懸於朝門。文公設朝，近臣收得此書，獻於文公。文公讀之，其詞曰：
　　　　有龍矯矯，悲失其所；數蛇從之，周流天下。龍飢乏食，一蛇割股；龍返於淵，安其壤土。數蛇入穴，皆有寧宇；一蛇無穴，號於中野！
　　文公覽畢，大驚曰：「此介子推之怨詞也！昔寡人過衛乏食，子推割股以進。今寡人大賞功臣，而獨遺子推，寡人之過何辭？」即使人往召子推，子推已不在矣。文公拘其鄰舍，詰問子推去處：「有能言者，寡人並官之。」解張進曰：「此書亦非子推之書，乃小人所代也。子推恥於求賞，負其母隱於綿上深谷之中。小人恐其功勞泯沒，是以懸書代為白之。」文公曰：「若非汝懸書，寡人幾忘子推之功矣！」遂拜解張為下大夫，即日駕車，用解張為前導，親往綿山，訪求子推。只見峰巒疊疊，草樹萋萋，流水潺潺，行雲片片，林鳥群噪，山谷應聲，竟不得子推蹤跡。正是：「只在此山中，雲深不知處。」左右拘得農夫數人到來，文公親自問之。農夫曰：「數日前，曾有人見一漢子，負一老嫗，息於此山之足，汲水飲之，復負之登山而去。今則不知所之也。」文公命停車於山下，使人遍訪，數日不得。文公面有慍色，謂解張曰：「子推何恨寡人之深耶？吾聞子推甚孝，若舉火焚林，必當負其母而出矣。」魏犨進曰：「從亡之日，眾人皆有功勞，豈獨子推哉？今子推隱身以要君，逗遛車駕，虛費時日。待其避火而出，臣當羞之！」乃使軍士於山前山後，周圍放火，火烈風猛，延燒數里，三日方息。子推終不肯出，子母相抱，死於枯柳之下。軍士尋得其駭骨。文公見之，為之流涕。命葬於綿山之下，立祠祀之。環山一境之田，皆作祠田，使農夫掌其歲祀。「改綿山曰介山，以志寡人之過！」後世於綿上立縣，謂之介休，言介子推休息於此也。焚林之日，乃三月五日清明之候。國人思慕子推，以其死於火，不忍舉火，為之冷食一月。後漸減至三日。至今太原、上黨、西河、雁門各處、每歲冬至後一百五日，預作乾糒，以冷水食之，謂之「禁火」，亦曰「禁煙」。因以清明前一日為寒食節，遇節，家家插柳於門，以招子推之魂，或設野祭，焚紙錢，皆為子推也。胡曾有詩云：
　　　　羈絏從游十九年，天涯奔走備顛連；食君刳股心何赤？辭祿焚軀志甚堅！綿上煙高標氣節，介山祠壯表忠賢。只今禁火悲寒食，勝卻年年掛紙錢。
　　文公既定君臣之賞，大修國政，舉善任能，省刑薄歛，通商禮賓，拯寡救乏，國中大治。周襄王使太宰周公孔，及內使叔興，賜文公以侯伯之命。文公待之有加禮。叔興歸見襄王，言：「晉侯必伯諸侯，不可不善也。」襄王自此疏齊而親晉，不在話下。
　　是時鄭文公臣服於楚，不通中國，恃強凌弱，怪滑伯事衛不事鄭，乃興師伐之。滑伯懼而請成。鄭師方退，滑仍舊事衛，不肯服鄭。鄭文公大怒，命公子士洩為將，堵俞彌副之，再起大軍伐滑。衛文公與周方睦，訴鄭於周。周襄王使大夫游孫伯伯服至鄭，為滑求解。未至，鄭文公聞之，怒曰：「鄭衛一體也，王何厚於衛，而薄於鄭耶？」命拘游孫伯伯服於境上，俟破滑凱旋，方可釋之。孫伯被拘，其左右奔回，訴知周襄王。襄王罵曰：「鄭捷欺朕太甚，朕必報之！」問群臣：「誰能為朕問罪於鄭者？」大夫頹叔桃子二人進曰：「鄭自先王兵敗，益無忌憚。今又挾荊蠻為重，虐執王臣。若興兵問罪，難保必勝。以臣之愚，必借兵於翟，方可伸威。」大夫富辰連聲曰：「不可，不可！古人云：『疏不間親。』鄭雖無道，乃子友之後，於天子兄弟也。武公著東遷之勞，厲公平子頹之亂，其德均不可忘。翟乃戎狄豺狼，非我同類。用異類而蔑同姓，修小怨而置大德，臣見其害，未見其利也。」頹叔桃子曰：「昔武王伐商，九夷俱來助戰，何必同姓？東山之徵，實因管蔡。鄭之橫逆，猶管蔡也。翟之事周，未嘗失禮。以順誅逆，不亦可乎？」襄王曰：「二卿之言是也。」乃使頹叔桃子如翟，諭以伐鄭之事。翟君欣然奉命，假以出獵為名，突入鄭地，攻破櫟城，以兵戍之。遣使同二大夫告捷於周。周襄王曰：「翟有功於朕，朕今中宮新喪，欲以翟為婚姻何如？」頹叔桃子曰：「臣聞翟人之歌曰：『前叔隗，後叔隗，如珠比玉生光輝。』言翟有二女，皆名叔隗，並有殊色。前叔隗乃咎如國之女，已嫁晉侯。後叔隗乃翟君所生，今尚未聘，王可求之。」襄王大喜，復命頹叔桃子往翟求婚。翟人送叔隗至周，襄王欲立為繼後。富辰又諫曰：「王以翟為有功，勞之可也。今以天子之尊，下配夷女。翟恃其功，加以姻親，必有窺伺之患矣。」襄王不聽，遂以叔隗主中宮之政。
　　說起那叔隗，雖有韶顏，素無閨德。在本國專好馳馬射箭，翟君每出獵，必自請隨行，日與將士每馳逐原野，全無拘束。今日嫁與周王，居於深宮，如籠中之鳥，檻內之獸，甚不自在。一日，請於襄王曰：「妾幼習射獵，吾父未嘗禁也。今鬱鬱宮中，四肢懈倦，將有痿痺之疾。王何不舉大狩，使妾觀之？」襄王寵愛方新，言無不從。遂命太史擇日，大集車徒，較獵於北邙山。有司張幕於山腰，襄王與隗後坐而觀之。襄王欲悅隗後之意，出令曰：「日中為期，得三十禽者，賞軘車三乘，得二十禽者，賞以䡴車二乘，得十禽者，賞以轈車一乘，不踰十禽者，無賞。」一時王子王孫及大小將士，擊狐伐兔，無不各逞其能，以邀厚賞。打圍良久，太史奏「日已中矣。」襄王傳令撤回，諸將各獻所獲之禽，或一十，或二十，惟有一位貴人，所獻逾三十之外。那貴人生得儀容俊偉，一表人物，乃襄王之庶弟，名曰帶，國人皆稱曰太叔，爵封甘公。因先年奪嫡不遂，又召戎師以伐周，事敗出奔齊國，後來惠後再三在襄王面前辯解求恕，大夫富辰，亦勸襄王兄弟修好，襄王不得已，召而復之。今日在打圍中，施逞精神，拔了個頭籌。襄王大喜，即賜軘車如數。其餘計獲多少，各有賜賚。隗後坐於王側，見甘公帶才貌不凡，射藝出眾，誇獎不迭。問之襄王，知是金枝玉葉，十分心愛。遂言於襄王曰：「天色尚早，妾意欲自打一圍，以健筋骨，幸吾王降旨！」襄王本意欲取悅隗後，怎好不准其奏，即命將士重整圍場。隗後解下繡袍，（原來袍內，預穿就窄袖短衫。）罩上異樣黃金鎖子輕細之甲。腰繫五綵純絲繡帶。用玄色輕綃六尺，周圍抹額，籠蔽鳳笄，以防塵土。腰懸箭箙，手執朱弓。妝束得好不齊整！有詩為證：
　　　　花般綽約玉般肌，幻出戎裝態更奇；仕女班中誇武藝，將軍隊裏擅嬌姿。
隗後這回裝束，別是一般丰采，喜得襄王微微含笑。左右駕戎輅以待。隗後曰：「車行不如騎迅。妾隨行諸婢，凡翟國來的，俱慣馳馬。請於王前試之。」襄王命多選良馬，鞴勒停當。侍婢陪騎者，約有數人。隗後方欲跨馬，襄王曰：「且慢。」遂問同姓諸卿中：「誰人善騎？保護王后下場。」甘公帶奏曰：「臣當效勞。」這一差，正暗合了隗後之意。侍婢簇擁隗後，做一隊兒騎馬先行。甘公帶隨後跨著名駒趕上，不離左右。隗後要在太叔面前，施逞精神。太叔亦要在隗後面前，誇張手段。未試弓箭，且試跑馬。隗後將馬連鞭幾下，那馬騰空一般去了。太叔亦躍馬而前。轉過山腰，剛剛兩騎馬，討個並頭。隗後將絲韁勒住，誇獎甘公曰：「久慕王子大才，今始見之！」太叔馬上欠身曰：「臣乃學騎耳，不及王后萬分之一！」隗後曰：「太叔明早可到太后宮中問安，妾有話講。」言猶未畢，侍女數騎俱到，隗後以目送情，甘公輕輕點頭，各勒馬而回。恰好山坡下，趕出一群麋鹿來，太叔左射麋，右射鹿，俱中之。隗後亦射中一鹿。眾人喝采一番。隗後復跑馬至於山腰，襄王出幕相迎曰：「王后辛苦！」隗後以所射之鹿，拜獻襄王。太叔亦以一麋一鹿呈獻。襄王大悅。眾將及軍士，又馳射一番，方纔撤圍。御庖將野味，烹調以進，襄王頒賜群臣，歡飲而散。
　　次日，甘公帶入朝謝賜，遂至惠後宮中問安。其時隗後已先在矣。隗後預將賄賂，買囑隨行宮侍，遂與太叔眉來眼去，兩下意會，託言起身，遂私合於側室之中。男貪女愛，極其眷戀之情，臨別兩不相舍。隗後囑咐大叔：「不時入宮相會。」大叔曰：「恐王見疑。」隗後曰：「妾自能周旋，不必慮也！」惠後宮人，頗知其事，只因太叔是太后的愛子，況且事體重大，不敢多口。惠後心上，亦自覺著，反吩咐宮人：「閒話少說。」隗後的宮侍，已自遍受賞賜，做了一路，為之耳目。太叔連宵達旦，潛住宮中，只瞞得襄王一人。史官有詩嘆曰：
　　　　太叔無兄何有嫂？襄王愛弟不防妻。一朝射獵成私約，始悔中宮女是夷！
又有詩譏襄王不該召太叔回來，自惹其禍。詩云：
　　　　明知篡逆性難悛，便不行誅也絕親。引虎入門誰不噬？襄王真是夢中人！
大凡做好事的心，一日小一日；做歹事的膽，一日大一日，甘公帶與隗後私通，走得路熟，做得事慣，漸漸不避耳目，不顧利害，自然敗露出來。那隗後少年貪慾，襄王雖則寵愛，五旬之人，到底年力不相當了，不時在別寢休息。太叔用些賄，使些勢，那把守宮門的，無過是內侍之輩，都想道：「太叔是太后的愛子，周王一旦晏駕，就是太叔為王了，落得他些賞賜，管他甚帳？」以此不分早晚，出入自如。
　　卻說宮婢中有個小東，頗有幾分顏色，善於音律。太叔一夕歡宴之際，使小東吹玉簫，太叔歌而和之。是夕開懷暢飲，醉後不覺狂蕩，便按住小東求歡。小東懼怕隗後，解衣脫身，太叔大怒，拔劍趕逐，欲尋小東殺之。小東竟奔襄王別寢，叩門哭訴，說太叔如此恁般：「如今見在宮中。」襄王大怒，取了牀頭寶劍，趨至中宮，要殺太叔。畢竟性命如何，且看下回分解。
