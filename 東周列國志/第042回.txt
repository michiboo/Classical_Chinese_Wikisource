

　　話說周襄王二十年，下勞晉文公於踐土，事畢歸周，諸侯亦各辭回本國。衛成公疑歂犬之言，遣人密地打探，見元咺奉叔武入盟，名列載書，不暇致詳，即時回報衛侯。衛侯大怒曰：「叔武果自立矣！」大罵：「元縠背君之賊！自己貪圖富貴，扶立新君，卻又使兒子來窺吾動靜。吾豈容汝父子乎？」元角方欲置辯，衛侯拔劍一揮，頭已墜地。冤哉！元角從人，慌忙逃回，報知其父咺。縠曰：「子之生死，命也！君雖負咺，咺豈可負太叔乎？」司馬瞞謂元咺曰：「君既疑子，子亦當避嫌。何不辭位而去，以明子之心耶？」咺嘆曰：「咺若辭位，誰與太叔共守此國者？夫殺子，私怨也，守國，大事也，以私怨而廢大事，非人臣所以報國之義也。」乃言於叔武，使奉書晉侯，求其復成公之位。此乃是元咺的好處。這事暫且擱過一邊。
　　再說晉文公受了冊命而回，虎賁弓矢，擺列前後，另是一番氣象。入國之日，一路百姓，扶老攜幼，爭睹威儀，簞食壺漿，共迎師旅。嘆聲嘖嘖，都誇「吾主英雄！」喜色欣欣，盡道「晉家興旺。」正是：
　　　　捍艱復纘文侯緒，攘楚重修桓伯勳；十九年前流落客，一朝聲價上青雲。
晉文公臨朝受賀，論功行賞，以狐偃為首功，先軫次之。諸將請曰：「城濮之役，設奇破楚，皆先軫之功，今反以狐偃為首，何也？」文公曰：「城濮之役，軫曰：『必戰楚，毋失敵。』偃曰：『必避楚，毋失信。』夫勝敵者，一時之功也；全信者，萬世之利也。奈何以一時之功，而加萬世之利乎？是以先之。」諸將無不悅服。狐偃又奏：「先臣荀息，死於奚齊卓子之難，忠節可嘉。宜錄其後，以勵臣節。」文公准奏，遂召荀息之子荀林父為大夫。舟之僑正在家中守著妻子，聞晉侯將到，趕至半路相迎。文公命囚之後車。行賞已畢，使司馬趙衰議罪，當誅。舟之僑自陳妻病求寬，文公曰：「事君者不顧其身，況妻子乎？」喝命斬首示眾。文公此番出軍，第一次斬了顛頡，第二次斬了祁瞞，今日第三次，又斬了舟之僑。這三個都是有名的宿將，違令必誅，全不輕宥。所以三軍畏服，諸將用命。正所謂：「賞罰不明，百事不成；賞罰若明，四方可行。」此文公所以能伯諸侯也。文公與先軫等商議，欲增軍額，以強其國，又不敢上同天子之六軍，乃假名添作「三行」。以荀林父為中行大夫，先蔑屠擊為左右行大夫。前後三軍三行，分明是六軍，但避其名而已。以此兵多將廣，天下莫比其強。
　　一日，文公坐朝，正與狐偃等議曹衛之事，近臣奏：「衛國有書到。」文公曰：「此必叔武為兄求寬也。」啟而觀之，書曰：
　　　　君侯不泯衛之社稷，許復故君，舉國臣民，咸引領以望高義。惟君侯早圖之！
陳穆公亦有使命至晉，代衛鄭致悔罪自新之意。文公乃各發回書，聽其復歸故國，諭郤步揚不必領兵邀阻。叔武得晉侯寬釋之信，急發車騎如陳，往迎衛侯。陳穆公亦遣人勸駕。公子歂犬謂成公曰：「太叔為君已久，國人歸附，鄰國同盟，此番來迎，不可輕信。」衛侯曰：「寡人亦慮之。」乃遣寧俞先到楚丘，探其實信。寧俞祇得奉命而行。至衛，正值叔武在朝中議政。寧俞入朝，望見叔武設座於殿堂之東，西向而坐。一見寧俞，降坐而迎，敘禮甚恭。寧俞佯問曰：「太叔攝位而不御正，何以示觀瞻耶？」叔武曰：「此正位吾兄所御，吾雖側其傍，尚慄慄不自安，敢居正乎？」寧俞曰：「俞今日方見太叔之心矣。」叔武曰：「吾思兄念切，朝暮懸懸，望大夫早勸君兄還朝，以慰我心也。」俞遂與訂期，約以六月辛未吉日入城。寧俞出朝，採聽人言，但聞得百宮之眾，紛紛議論，言：「故君若復入，未免分別居行二項，行者有功，居者有罪，如何是好？」寧俞曰：「我奉故君來此傳諭爾眾：『不論行居，有功無罪。』如或不信，當歃血立誓。」眾皆曰：「若能共盟，更有何疑！」俞遂對天設誓曰：「行者衛主，居者守國，若內若外，各宣其力。君臣和協，共保社稷，倘有相欺，明神是殛！」眾皆欣然而散，曰：「寧子不欺吾也。」叔武又遣大夫長牂，專守國門，吩咐：「如有南來人到，不拘早晚，立刻放入。」
　　卻說寧俞回復衛侯，言：「叔武真心奉迎，並無歹意。」衛侯也自信得過了。怎奈歂犬讒毀在前，恐臨時不合，反獲欺謗之罪，又說衛侯曰：「太叔與寧大夫定約，焉知不預作準備，以加害於君？君不如先期而往，出其不意，可必入也。」衛侯從其言，即時發駕。歂犬請為前驅，除宮備難，衛侯許之。寧俞奏曰：「臣已與國人訂期矣。君若先期而往，國人必疑。」歂犬大喝曰：「俞不欲吾君速入，是何主意？」寧俞乃不敢復諫，祇得奏言：「君駕若即發，臣請先行一程，以曉諭臣民，而安上下之心。」衛侯曰：「卿為國人言之，寡人不過欲早見臣民一面，並無他故。」寧俞去後，歂犬曰：「寧之先行，事可疑也。君行不宜遲矣！」衛侯催促御人，並力而馳。
　　再說寧俞先到國門，長牂詢知是衛侯之使，即時放入。寧俞曰：「君即至矣。」長牂曰：「前約辛未，今尚戊辰，何速也？子先入城報信，吾當奉迎。」寧纔轉身時，歂犬前驅已至，言：「衛侯祇在後面。」長牂急整車從，迎將上去。歂犬先入城去了。時叔武方親督輿隸，掃除宮室，就便在庭中沐髮。聞寧俞報言：「君至。」且驚且喜，倉卒之間，正欲問先期之故，忽聞前驅車馬之聲，認是衛侯已到，心中喜極，髮尚未乾，等不得挽髻，急將一手握髮，疾趨而出，正撞了歂犬。歂犬恐留下叔武，恐其兄弟相逢，敘出前因，遠遠望見叔武到來，遂彎弓搭箭，颼的發去，射個正好。叔武被箭中心窩，望後便倒。寧俞急忙上前扶救，已無及矣。哀哉！元咺聞叔武被殺，吃了一驚，大罵：「無道昏君！枉殺無辜，天理豈能容汝？吾當投訴晉侯，看你坐位可穩？」痛哭了一場，急忙逃奔晉國去了。髯翁有詩云：
　　　　堅心守國為君兄，弓矢無情害有情。不是衛侯多忌忮，前驅安敢擅加兵？
　　卻說成公至城下，見長牂來迎，叩其來意。長牂述叔武吩咐之語，早來早入，晚來晚入。衛侯嘆曰：「吾弟果無他意也！」比及入城，只見寧俞帶淚而來，言：「叔武喜主公之至，不等沐完，握髮出迎，誰知枉被前驅所殺，使臣失信於國人，臣該萬死！」衛侯面有慚色，答曰：「寡人已知夷叔之冤矣！卿勿復言。」趨車入朝，百官尚未知覺，一路迎謁，先後不齊。寧俞引衛侯視叔武之屍，兩目睜開如生。衛侯枕其頭於膝上，不覺失聲大哭，以手撫之曰：「夷叔，夷叔！我因爾歸，爾為我死！哀哉痛哉！」祇見屍目閃爍有光，漸漸而瞑。寧俞曰：「不殺前驅，何以謝太叔之靈？」衛侯即命拘之。時歂犬謀欲逃遁，被寧俞遣人擒至。歂犬曰：「臣殺太叔，亦為君也！」衛侯大怒曰：「汝謗毀吾弟，擅殺無辜，今又歸罪於寡人。」命左右將歂犬斬首號令。吩咐以君禮厚葬叔武。國人初時，聞叔武被殺，議論哄然，及聞誅歂犬，葬叔武，群心始定。
　　話分兩頭。再說衛大夫元咺，逃奔晉國，見了晉文公，伏地大哭，訴說衛侯疑忌叔武，故遣前驅射殺之事。說了又哭，哭了又說。說得晉文公發惱起來，把幾句好話，安慰了元咺，留在館驛。因大集群君臣問曰：「寡人賴諸卿之力，一戰勝楚。踐土之會，天子下勞，諸侯景從。伯業之盛，竊比齊桓。奈秦人不赴約，許人不會朝，鄭雖受盟，尚懷疑貳之心，衛方復國，擅殺受盟之弟。若不再申約誓，嚴行誅討，諸侯雖合必離，諸卿計將安出？」先軫進曰：「徵會討貳，伯主之職。臣請厲兵秣馬，以待君命。」狐偃曰：「不然。伯主所以行乎諸侯者，莫不挾天子之威。今天子下勞，而君之覲禮未修，我實有缺，何以服人？為君計，莫若以朝王為名，號召諸侯，視其不至者，以天子之命臨之。朝王，大禮也。討慢王之罪，大名也。行大禮而舉大名，又大業也。君其圖之！」趙衰曰：「子犯之言甚善。然以臣愚見，恐入朝之舉，未必遂也。」文公曰：「何為不遂？」趙衰曰：「朝覲之禮，不行久矣。以晉之強，五合六聚，以臨京師，所過之地，誰不震驚？臣懼天子之疑君而謝君也。謝而不受，君之威褻矣。莫若致王於溫，而率諸侯以見之。君臣無猜，其便一也。諸侯不勞，其便二也。溫有叔帶之新宮，不煩造作，其便三也。」文公曰：「王可致乎？」趙衰曰：「王喜於親晉，而樂於受朝，何為不可？臣請為君使於周，而商入朝之事，度天子之計，亦必出此。」文公大悅，乃命趙衰如周，謁見周襄王，稽首再拜，奏言：「寡君重耳，感天王下勞錫命之恩，欲率諸侯至京師，修朝覲之禮，伏乞聖鑒！」襄王嘿然。命趙衰就使館安歇。即召王子虎計議，言：「晉侯擁眾入朝，其心不測，何以辭之？」子虎對曰：「臣請面見晉使而探其意，可辭則辭。」子虎辭了襄王，到館驛見了趙衰，敘起入朝之事。子虎曰：「晉侯倡率諸姬，尊獎天子，舉累朝廢墜之曠典，誠王室之大幸也！但列國鱗集，行李充塞，車徒眾盛，士民目未經見，妄加猜度，訛言易起，或相譏訕，反負晉侯一片忠愛之意，不如已之。」趙衰曰：「寡君思見天子，實出至誠。下臣行日，已傳檄各國，相會於溫邑取齊。若廢而不舉，是以王事為戲也。下臣不敢復命。」子虎曰：「然則奈何？」趙衰曰：「下臣有策於此，但不敢言耳。」子虎曰：「子餘有何良策？敢不如命！」趙衰曰：「古者，天子有時巡之典，省方觀民。況溫亦畿內故地也。天子若以巡狩為名，駕臨河陽，寡君因率諸侯以展覲。上不失王室尊嚴之體，下不負寡君忠敬之誠。未知可否？」子虎曰：「子餘之策，誠為兩便。虎即當轉達天子。」子虎入朝，述其語於襄王。襄王大喜。約於冬十月之吉，駕幸河陽。趙衰回復晉侯。晉文公以朝王之舉，播告諸侯，俱約冬十月朔，於溫地取齊。
　　至期，齊昭公潘，宋成公王臣，魯僖公申，蔡莊公甲午，秦穆公任好，鄭文公捷，陸續俱到。秦穆公言：「前此踐土之會，因憚路遠後期，是以不果。今番願從諸侯之後。」晉文公稱謝。時陳穆公款新卒，子共公朔新立，畏晉之威，墨衰而至。邾莒小國，無不畢集。衛侯鄭自知有罪，意不欲往。寧俞諫曰：「若不往，是益罪也，晉討必至矣。」成公乃行。寧俞與鍼莊子士榮，三人相從。比至溫邑，文公不許相見，以兵守之。惟許人終於負固，不奉晉命。總計晉、齊、宋、魯、蔡、秦、鄭、陳、邾、莒，共是十國，先於溫地敘會。不一日，周襄王駕到，晉文公率眾諸侯迎至新宮駐蹕。上前起居，再拜稽首。次日五鼓，十路諸侯，冠裳佩玉，整整齊齊，舞蹈揚塵，鏘鏘濟濟。方物有貢，各伸地主之儀；就位惟恭，爭睹天顏之喜。這一朝，比踐土更加嚴肅。有詩為證：
　　　　衣冠濟濟集河陽，爭睹雲車降上方。虎拜朝天鳴素節，龍顏垂地沐恩光。酆宮勝事空前代，郟鄏虛名慨下堂。雖則致王非正典，託言巡狩亦何妨？
　　朝禮既畢，晉文公將衛叔武冤情，訴於襄王，遂請王子虎同決其獄。襄王許之。文公邀子虎至於公館，賓主敘坐。使人以王命呼衛侯。衛侯囚服而至。衛大夫元咺亦到。子虎曰：「君臣不便對理，可以代之。」乃停衛侯於廡下。寧俞侍衛侯之側，寸步不離。鍼莊子代衛侯，與元咺對理；士榮攝治獄之官，質正其事。元咺口如懸河，將衛侯自出奔襄牛起首，如何囑咐太叔守國，以後如何先殺元角，次殺太叔，備細鋪敘出來。鍼莊子曰：「此皆歂犬讒譖之言，以致衛君誤聽，不全繇衛君之事。」元咺曰：「歂犬初與咺言，要擁立太叔。咺若從之，君豈得復入？只為咺仰體太叔愛兄之心，所以拒歂犬之請，不意彼反肆離間。衛君若無猜忌太叔之意，歂犬之譖，何由而入？咺遣兒子角，往從吾君，正是自明心跡，本是一團美意，乃無辜被殺。就他殺吾子角之心，便是殺太叔之心了。」士榮折之曰：「汝挾殺子之怨，非為太叔也。」元咺曰：「咺常言：『殺子私怨，守國大事。』咺雖不肖，不敢以私怨而廢大事。當日太叔作書致晉，求復其兄，此書稿出於咺手。若咺挾怨，豈肯如此？只道吾君一時之誤，還指望他悔心之萌，不意又累太叔受此大枉。」士榮又曰：「太叔無篡位之情，吾君亦已諒之。誤遭歂犬之手，非出君意。」元咺曰：「君既知太叔無篡位之情，從前歂犬所言，都是虛謬，便當加罪；如何又聽他先期而行？比及入國，又用為前驅，明明是假手歂犬，難言不知。」鍼莊子低首不出一語。士榮又折之曰：「太叔雖受枉殺，然太叔臣也，衛侯君也。古來人臣，被君枉殺者，不可勝計。況衛侯已誅歂犬，又於太叔加禮厚葬，賞罰分明，尚有何罪？」元咺曰：「昔者桀枉殺關龍逢，湯放之。紂枉殺比干，武王伐之。湯與武王，並為桀紂之臣子，目擊忠良受枉，遂興義旅，誅其君而弔其民。況太叔同氣，又有守國之功，非龍逢比干之比。衛不過侯封，上制於天王，下制於方伯，又非桀紂貴為天子，富有四海之比。安得雲無罪乎？」士榮語塞，又轉口曰：「衛君固然不是，汝為其臣，既然忠心為君，如何君一入國，汝便出奔？不朝不賀，是何道理？」元咺曰：「咺奉太叔守國，實出君命；君且不能容太叔，能容咺乎？咺之逃，非貪生怕死，實欲為太叔伸不白之冤耳！」
　　晉文公在座，謂子虎曰：「觀士榮元咺往復數端，種種皆是元咺的理長。衛鄭乃天子之臣，不敢擅決，可先將衛臣行刑。」喝教左右：「凡相從衛君者，盡加誅戮。」子虎曰：「吾聞寧俞，衛之賢大夫，其調停於兄弟君臣之間，大費苦心，無如衛君不聽何？且此獄與寧俞無干，不可累之。士榮攝為士師，斷獄不明，合當首坐。鍼莊子不發一言，自知理曲，可從末減。惟君侯鑒裁！」文公依其言，乃將士榮斬首，鍼莊子刖足，寧俞姑赦不問。衛侯上了檻車，文公同子虎帶了衛侯，來見襄王，備陳衛家君臣兩造獄詞：「如此冤情，若不誅衛鄭，天理不容，人心不服。乞命司寇行刑，以彰天罰！」襄王曰：「叔父之斷獄明矣；雖然，不可以訓。朕聞：『《周官》設兩造以訊平民，惟君臣無獄，父子無獄。』若臣與君訟，是無上下也。又加勝焉，為臣而誅君，為逆已甚！朕恐其無以彰罰，而適以教逆也。朕亦何私於衛哉？」文公惶恐謝曰：「重耳見不及此。既天王不加誅，當檻送京師，以聽裁決。」文公仍帶衛侯，回至公館，使軍士看守如初。一面打發元咺歸衛，聽其別立賢君，以代衛鄭之位。元咺至衛，與群臣計議，詭言：「衛侯已定大辟，今奉王命，選立賢君。」群臣共舉一人，乃是叔武之弟名適，字子瑕，為人仁厚。元咺曰：「立此人，正合『兄終弟及』之禮。」乃奉公子瑕即位。元咺相之。司馬瞞、孫炎、周歂、冶廑一班文武相助。衛國粗定。畢竟衛事如何結束，且看下回分解。
