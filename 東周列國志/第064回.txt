
　　卻說范匄雖遣其子范鞅往迎魏舒，未知逆順如何，心中委決不下。親自登城而望，見一簇車徒，自西北方疾驅而至，其子與魏舒同在一車之上，喜曰：「欒氏孤矣！」即開宮門納之。魏舒與范匄相見，兀自顏色不定。匄執其手曰：「外人不諒，頗言將軍有私於欒氏，匄固知將軍之不然也。若能共滅欒氏者，當以曲沃相勞。」舒此時已落范氏牢籠之內，只得唯唯惟命，遂同謁平公，共商議應敵之計。須臾，趙武、荀吳、智朔、韓無忌、韓起、祁午、羊舌赤、羊舌肹、張孟趯諸臣，陸續而至，皆帶有車徒，軍勢益盛。固宮止有前後兩門，俱有重關。范匄使趙荀兩家之軍，協守南關二重，韓無忌兄弟，協守北關二重，祁午諸人，周圍巡儆。匄與鞅父子，不離平公左右。
　　欒盈已入絳城，不見魏舒來迎，心內懷疑。乃屯於市口，使人哨探，回報：「晉侯已往固宮，百官皆從，魏氏亦去矣。」欒盈大怒曰：「舒欺我，若相見，當手刃之！」即撫督戎之背曰：「用心往攻固宮，富貴與子共也！」督戎曰：「戎願分兵一半，獨攻南關，恩主率諸將攻北關，且看誰人先入？」此時殖綽郭最，雖則與盈同事，然州綽邢蒯卻是欒盈帶往齊國去的，齊侯作興了他，綽最每受其奚落，俗語云：「怪樹怪丫叉」，綽最與州邢二將有些心病，原原本本，未免遷怒到欒盈身上。況欒盈口口聲聲只誇督戎之勇，並無俯仰綽最之意，綽最怎肯把熱氣去呵他冷麵，也有坐觀成敗的意思，不肯十分出力。欒盈所靠，只是督戎一人。當下督戎手提雙戟，乘車逕往固宮，要取南關。在關外閱看形勢，一馳一驟，威風凜凜，殺氣騰騰，分明似一位黑煞神下降。晉軍素聞其勇名，見之無不膽落。趙武嘖嘖嘆羨不已。武部下有兩員驍將，叫做解雍解肅，兄弟二人，皆使長槍，軍中有名。聞主將嘆羨，心中不伏曰：「督戎雖勇，非有三頭六臂，某弟兄不揣，欲引一枝兵下關，定要活捉那廝獻功！」趙武曰：「汝須仔細，不可輕敵。」二將裝束齊整，飛車出關，隔塹大叫：「來將是督將軍否？可惜你如此英勇，卻跟隨叛臣。早早歸順，猶可反禍為福。」督戎聞叫大怒，喝教軍士填塹而渡。軍士方負土運石，督戎性急，將雙戟按地，儘力一躍，早跳過塹北。二解倒吃了一驚，挺槍來戰督戎。督戎舞戟相迎，全無懼怯。解雍的駕馬，早被督戎一戟打去，折了背脊，車不能動。連解肅的駕馬，嘶鳴起來，也不行走。二解欺他單身，跳下車來步戰。督戎兩枝大戟，一左一右，使得呼呼的響。解肅一槍刺來，督戎一戟拉去﹔戟勢去重，磅的一聲，那枝槍鵞7為兩段。解肅撇了槍桿便走。解雍也著了忙，手中遲慢，被督戎一戟刺倒。便去追趕解肅。解肅善走，逕奔北關，縋城而上。督戎趕不著，退轉來要結果解雍，已被軍將救入關去了。督戎氣忿忿的，獨自挺戟而立，叫道：「有本事的，多著幾個出來，一總廝殺，省得費了工夫！」關上無人敢應。督戎守了一會，仍回本營，吩咐軍士，打點明日攻關。是夜解雍傷重而死，趙武痛惜不已。解肅曰：「明日小將再決一戰，誓報兄仇，雖死不恨！」荀吳曰：「我部下有老將牟登，他有二子，牟剛牟勁，但有千斤之力，見在晉侯麾下侍衛。今夜使牟登喚來，明日同解將軍出戰，三人戰一個，難道又輸與他？」趙武曰：「如此甚好！」荀吳自去吩咐牟登去了。
　　次早，牟剛牟勁俱到。趙武看之，果然身材魁偉，氣象猙獰，慰勞了一番，命解肅一同下關。那邊督戎，早把坑塹填平，直逼關下搦戰。這裏三員猛將，開關而出。督戎大叫：「不怕死的都來！」三將並不打話，一枝長槍，兩柄大刀，一齊都奔督戎。督戎全無懼怯。殺得性起，跳下車來，將雙戟飛舞，儘著氣力，落戟去處，便有千鈞之重。牟勁車軸，被督戎打折，只得也跳下車來，著了督戎一戟，打得稀爛。牟剛大怒，拼命上前，怎奈戟風如箭，沒處進步。老將牟登，喝叫「且歇！」關上鳴起金來。牟登親自出關，接應牟剛解肅進去。督戎教軍士攻關，關上矢石如雨，軍士多有傷損，惟督戎不動分毫，真勇將也。趙武與荀吳連敗二陣，遣人告急於范匄。范匄曰：「一督戎勝他不得，安能平欒氏乎？」是夜秉燭而坐，悶悶不已。有一隸人侍側，叩首而問曰：「元帥心懷鬱鬱，莫非憂督戎否？」范匄視其人，姓斐名豹，原是屠岸賈手下饒將斐成之子，因坐屠黨，沒官為奴，在中軍服役。范匄奇其言，問曰：「爾若有計除得督戎，當有重賞。」斐豹曰：「小人名在丹書，枉有沖天之志，無處討個出身。元帥若於丹書上除去豹名，小人當殺督戎，以報厚德。」范匄曰：「爾若殺了督戎，吾當請於晉侯，將丹書盡行焚棄，收爾為中軍牙將。」斐豹曰：「元帥不可失信。」范匄曰：「若失信，有如紅日！但不知用車徒多少？」斐豹曰：「督戎向在絳城，與小人相識，時常角力賭勝。其人恃勇性躁，專好獨鬥，若以車徒往，不能勝也。小人情願單身下關，自有擒督戎之計。」范匄曰：「汝莫非去而不返？」斐豹曰：「小人有老母，今年七十八歲，又有幼子嬌妻，豈肯罪上加罪，作此不忠不孝之事？如有此等，亦如紅日！」范匄大喜，勞以酒食，賞兕甲一副。
　　次日，斐豹穿甲於內，外加練袍，札縛停當。頭帶韋弁，足穿麻屨，腰藏利刃，手中提一銅鎚，重五十二斤，來辭范匄曰：「小人此去，殺得督戎，奏凱而回。不然，亦死於督戎之手，決不兩存。」范匄曰：「我當親往，看汝用力。」即時命駕車，使斐豹驂乘，同至南關。趙武荀吳接見，訴以督戎如此英雄，連折二將。范匄曰：「今日斐豹單身赴敵，只看晉侯福分。」言猶未已，關下督戎大呼搦戰。斐豹在關上呼曰：「督君還認得斐大否？」（豹行大，故自稱斐大，乃昔年彼此所呼也。）督戎曰：「斐大，汝今還敢來賭一死生麼？」斐豹曰：「他人怕你，我斐豹不怕你！你把兵車退後，我與你兩人，只在地下賭鬥，雙手對雙手，兵器對兵器，不是你死我活，就是我死你活，也落得個英名傳後。」督戎曰：「此論正合吾意。」遂將軍士約退。這裏關門開處，單單放一個斐豹出來。兩個就在關下交戰，約二十餘合，未分勝敗。斐豹詐言道：「我一時內急，可暫住手。」督戎那裏肯放。斐豹先瞧見西邊空處，有一帶短牆，捉個空隙就走。督戎隨後趕來，大喝：「走向那裏去？」范匄等在關上，看見督戎往追斐豹，慌捏一把汗。誰知斐豹卻是用計，奔近短牆，撲的跳將進去。督戎見斐豹進牆去了，亦踰牆而入。只道斐豹在前面，卻不知斐豹隱身在一棵大樹之下，專等督戎進牆，出其不意，提起五十二斤的銅鎚，自後擊之，正中其腦。腦漿迸裂，撲地便倒，兀自把右腳飛起，將斐豹胸前兕甲碾去一片。斐豹急拔出腰間利刃，剁下首級，復跳牆而出。關上望見斐豹手中提有血淋淋的人頭，已知得勝，大開關門。解肅牟剛引兵殺出，欒軍大敗，一半殺了，一半投降，逃去者十無一二。范匄仰天瀝酒曰：「此晉侯之福也！」即酌酒親賜斐豹，就帶他往見晉侯。晉侯賞以兵車一乘，注功績第一。潛淵先生有詩云：
　　　　督戎神力世間無，敵手誰知出隸夫？始信用人須破格，笑他肉食似雕瓠！
　　再說欒盈引大隊車馬，攻打北關，連接督戎捷報，盈謂其下曰：「吾若有兩督戎，何患固宮不破耶？」殖綽踐郭最之足，郭最以目答之，各低頭不語。惟有欒樂欒魴，思欲建功，不避矢石。韓無忌韓起，因前關屢敗，不敢輕出，只是嚴守。到第三日，欒盈得敗軍之報，言：「督戎被殺，全軍俱沒。」嚇得手足無措，方請殖綽郭最商議。綽最笑曰：「督戎且失利，況我曹乎？」欒盈垂淚不已。欒樂曰：「我等死生，決於今夜，當令將士畢聚北門，於三更之後，悉登轈車，放火燒關，或可入也。」欒盈從其計。晉侯喜督戎之死，置酒慶賀，韓無忌韓起俱來獻觴上壽，飲至二更方散。纔回北關，點視方畢，忽然車聲轟起，欒氏軍馬大集，轈車高與關齊，火箭飛蝗般射來，延燒關門。火勢兇猛，關內軍士，存札不牢，欒樂當先，欒魴繼之，乘勢遂占了外關。韓無忌等退守內關，遣人飛報中軍求救。范匄命魏舒往南關，替回荀吳一枝軍馬，往北關幫助二韓。遂同晉侯登臺北望，見欒兵屯於外關，寂然無聲，范匄曰：「此必有計。」傳令內關用心防禦。守至黃昏，欒兵復登轈車，仍用火器攻門。這裏預備下皮帳，帳用牛皮為之，以水浸透，撐開遮蔽，火不能入。亂了一夜，兩下暫息。范匄曰：「賊已逼近，儻久而不退，齊復乘之，國必殆矣。」遂命其子范鞅，率斐豹引一枝軍，從南關轉至北門，從外而攻，刻定時辰，約會二韓守關，荀吳率牟剛引一枝兵，從內關殺出外關，腹背夾攻，教他兩下不能相顧。使趙武魏舒，移兵屯於關外，以防南逸。調度已畢，奉晉侯登臺觀戰。范鞅臨行，請於匄曰：「鞅年少望輕，願假以中軍旗鼓。」匄許之。鞅仗劍登車，建施而行。方出南關，謂其下曰：「今日之戰，有進無退！若兵敗，吾先自剄，必不令諸君獨死！」眾皆踴躍。
　　卻說荀吳奉范匄將令，使將士飽食結束，專等時候。只見欒兵紛紛擾擾，俱退出外關，心知外兵已到，一聲鼓響，關門大開，牟剛在前，荀吳在後，甲士步卒，一齊殺出。欒盈亦慮晉軍內外夾攻，使欒魴用鐵葉車，塞外門之口，分兵守之。荀吳之兵，不能出外。范鞅兵到，欒氏見大旆，驚曰：「元帥親至乎？」使人察之，回報曰：「小將軍范鞅也。」樂曰：「不足慮矣！」乃張弓挾矢，立於車中，顧左右曰：「多帶繩索，射倒者則牽之。」馳入晉軍，左射右射，發無不中。其弟欒榮同在車中，謂曰：「矢可惜也！多射無名。」樂乃不射。少頃，望見一車遠遠而來，車中一將，韋弁練袍，形容古怪。欒榮指曰：「此人名斐豹，即殺我督將軍者，可以射之。」欒樂曰：「俟近百步，汝當為我喝采！」言未畢，又一車從旁經過，欒樂認得車中乃是小將軍范鞅，想道：「若射得范鞅，卻不勝如斐豹？」乃驅車逐范鞅而射之。欒樂之箭，從來百發百中，偏是這一箭射個落空。范鞅回顧，見是欒樂，大罵：「反賊！死在頭上，尚敢射我？」欒樂便教回車退走。他不是怕懼范鞅，因射他不著，欲回車誘他趕來，覷得親切，好端的放箭。誰知殖綽郭最亦在軍中，忌欒樂善射，惟恐其成功，一見他退走，遂大呼曰：「欒樂敗矣！」御人聞呼，又錯認別枝兵敗了，舉頭四望，轡亂馬逸。路上有大槐根，車輪誤觸之而覆，把欒樂跌將出來。恰恰的斐豹趕到，用長戟鉤之，斷其手肘。可憐欒樂是欒族第一個戰將，今日死於槐根之側，豈非天哉！髯翁有詩云：
　　　　猿臂將軍射不空，偏教一矢誤英雄。老天已絕欒家祀，肯許軍中建大功？
欒榮先跳下車，不敢來救欒樂，急逃而免。殖綽郭最難回齊國，郭最奔秦，殖綽奔衛。欒盈聞欒樂之死，放聲大哭，軍士無不哀涕。欒魴守不住門口，收兵保護欒盈，望南而奔。荀吳與范鞅合兵，從後追來，盈魴同曲沃之眾，抵死拒敵，大殺一場，晉兵纔退。盈魴亦身帶重傷，行至南門，又遇魏舒引兵攔住。欒盈垂淚告曰：「魏伯獨不憶下軍共事之日乎？盈知必死，然不應死於魏伯之手也！」魏舒意中不忍，使車徒分列左右，讓欒盈一路。欒盈欒魴引著殘兵，急急奔回曲沃去了。須臾，趙武軍到，問魏舒曰：「欒孺子已過，何不追之？」魏舒曰：「彼如釜中之魚，甕中之鱉，自有庖人動手。舒念先人僚誼，誠不忍操刀也！」趙武心中惻然，亦不行追趕。范匄聞欒盈已去，知魏舒做人情，置之不言。乃謂范鞅曰：「從盈者，皆曲沃之甲，此去必還曲沃。彼爪牙已盡，汝率一軍圍之，不憂不下也。」荀吳亦願同往，范匄許之。二將帥車三百乘，圍欒盈於曲沃。范匄奉晉平公復回公宮，取丹書焚之，因斐豹得脫隸籍者二十餘家。范匄遂收斐豹為牙將。
　　話分兩頭。卻說齊莊公自打發欒盈轉身，便大選車徒，以王孫揮為大將，申鮮虞副之，州綽邢蒯為先鋒，晏氂為合後，賈舉邴師等隨身扈駕，擇吉出師。先侵衛地，衛人儆守，不敢出戰。齊兵也不攻城，遂望帝邱而北，直犯晉界，圍朝歌，三日取之。莊公登朝陽山犒軍。遂分軍為二隊：王孫揮同諸將為前隊，從左取路孟門隘﹔莊公自率「龍」「虎」二爵為後隊，從右取路共山﹔俱於太行山取齊。一路殺掠，自不必說。邢蒯露宿共山之下，為毒蛇所螫，腹腫而死。莊公甚惜之。不一日，兩軍俱至太行，莊公登山以望二絳，正議襲絳之事。聞欒盈敗走曲沃，晉侯悉起大軍將至，莊公曰：「吾志不遂矣！」遂觀兵於少水而還。守邯鄲大夫趙勝，起本邑之兵追之。莊公只道大軍來到，前隊又已先發，倉皇奔走，只留晏氂斷後。氂兵敗，被趙勝斬之。
　　范鞅荀吳，圍曲沃月餘。盈等屢戰不勝，城中死者過半，力盡不能守，城遂破。胥午伏劍而死。欒盈欒榮俱被執。盈曰：「吾悔不用辛俞之言，乃至於此！」荀吳欲囚欒盈，解至絳城。范鞅曰：「主公優柔不斷，萬一乞哀而免之，是縱仇也。」乃夜使人縊殺之，並殺欒榮，盡誅滅欒氏之族。惟欒魴縋城而遁，出奔宋國去了。鞅等班師回奏，平公命以欒氏之事，播告於諸侯。諸侯多遣人來稱賀。史臣有贊云：
　　　　賓傅桓叔，枝佐文君，傳盾及書，世為國楨。黶一汰侈，遂墜厥勳﹔盈雖好土，適殞其身。保家有道，以誡子孫。
於是范匄告老，趙武代之為政。不在話下。
　　再說齊莊公以伐晉未竟其功，雄心不死，還至齊境，不肯入，曰：「平陰之役，莒人慾自其鄉襲齊，此仇亦不可不報也！」乃留屯於境上，大蒐車乘。州綽賈舉等，各賜堅車五乘，名為「五乘之賓」。賈舉稱臨淄人華周杞梁之勇，莊公即使人召之。周梁二人來見，莊公賜以一車，使之同乘，隨軍立功。華周退而不食，謂杞梁曰：「君之立『五乘之賓』，以勇故也。君之召我二人，亦以勇故也。彼一人而五乘，我二人而一乘，此非用我，乃辱我耳！盍辭之他往乎？」杞梁曰：「梁家有老母，當稟命而行之。」杞梁歸告其母。母曰：「汝生而無義，死而無名，雖在『五乘之賓』，人孰不笑汝！汝勉之，君命不可逃也。」梁以母之語述於華周。華周曰：「婦人不忘君命，吾敢忘乎？」遂與杞梁共車，侍於莊公。莊公休兵數日，傳令留王孫揮統大軍屯紮境上，單用「五乘之賓」及選銳三千，銜枚臥鼓，往襲莒國。華周杞梁自請為前隊。莊公問曰：「汝用甲乘幾何？」華周杞梁曰：「臣等二人，隻身謁君，亦願隻身前往。君所賜一車，已足吾乘矣。」莊公欲試其勇，笑而許之。華周杞梁約更番為御，臨行曰：「更得一人為戎右，可當一隊矣。」有小卒挺身出曰：「小人願隨二位將軍一行，不知肯提挈否？」華周曰：「汝何姓名？」小卒對曰：「某乃本國人隰侯重也。慕二位將軍之義勇，是以樂從。」三人遂同一乘，建一旗一鼓，風馳而去。先到莒郊，露宿一夜。次早，莒黎比公知齊師將到，親率甲士三百人巡郊，遇華周杞梁之車，方欲盤問。周梁瞋目大呼曰：「我二人，乃齊將也，誰敢與我決鬥？」黎比公吃了一驚，察其單車無繼，使甲士重重圍之。周梁謂隰侯重曰：「汝為我擊鼓勿休！」乃各挺長戟，跳下車來，左右沖突，遇者輒死，三百甲士，被殺傷了一半。黎比公曰：「寡人已知二將軍之勇矣！不須死戰，願分莒國與將軍共之！」周梁同聲對曰：「去國歸敵，非忠也﹔受命而棄之，非信也。深入多殺者，為將之事，若莒國之利，非臣所知！」言畢，奮戟復戰。黎比公不能當，大敗而走。齊莊公大隊已到，聞知二將獨戰得勝，使人召之還，曰：「寡人已知二將軍之勇矣！不必更戰，願分齊國，與將軍共之！」周梁同聲對曰：「君立『五乘之賓』，而吾不與焉，是少吾勇也。又以利啖我，是污吾行也。深入多殺者，為將之事，若齊國之利，非臣所知！」乃揖去使者，棄車步行，直逼且於門。黎比公令人於狹道掘溝灸炭，炭火騰焰，不能進步。隰侯重曰：「吾聞古之士，能立名於後世者，惟捐生也。吾能使子踰溝。」乃仗楯自伏於炭上，令二子乘之而進。華周杞梁既踰溝，回顧隰侯重，已焦灼矣。乃向之而號。杞梁收淚，華周哭猶未止。杞梁曰：「汝畏死耶？何哭之久也？」華周曰：「我豈怕死者哉？此人之勇，與我同也，乃能先我而死，是以哀之！」黎比公見二將已越火溝，急召善射者百人，伏於門之左右，俟其近，即攢射之。華周梁直前奪門，百矢俱發，二將冒矢突戰，復殺二十七人。守城軍士，環立城上，皆注矢下射。杞梁重傷先死。華周身中數十箭，力盡被執。氣猶未絕，黎比公載歸城中。有詩為證：
　　　　爭羨赳赳五乘賓，形如熊虎力千鈞。誰知陷陣捐軀者，卻是單車殉義人！
　　卻說齊莊公得使者回信，知周梁有必死之心，遂引大隊前進。至且於門，聞三人俱已戰死，大怒，便欲攻城。黎比公遣使至齊軍中謝曰：「寡君徒見單車，不知為大國所遣，是以誤犯。且大國死者三人，敝邑被殺者已百餘人矣。彼自求死，非敝邑敢於加兵也。寡君畏君之威，特命下臣百拜謝罪，願歲歲朝齊，不敢有貳。」莊公怒氣方盛，不准行成。黎比公復遣使相求，欲送還華周，並歸杞梁之屍，且以金帛犒軍。莊公猶未許。忽傳王孫揮有急報至，言：「晉侯與宋、魯、衛、鄭各國之君，會於夷儀，謀伐齊國。請主公作速班師。」莊公得此急信，乃許莒成。莒黎比公大出金帛為獻，以溫車載華周，以輦載杞梁之屍，送歸齊軍。惟隰侯重屍在炭中，已化為灰燼，不能收拾。莊公即日班師，命將杞梁殯於齊郊之外。莊公方入郊，適遇杞梁之妻孟姜，來迎夫屍。莊公停車，使人弔之。孟姜對使者再拜曰：「梁若有罪，敢辱君弔？若其無罪，猶有先人之敝廬在。郊非弔所，下妾敢辭！」莊公大慙曰：「寡人之過也！」乃為位於杞梁之家而弔焉。孟姜奉夫棺，將窆於城外。乃露宿三日，撫棺大慟，涕淚俱盡，繼之以血。齊城忽然崩陷數尺，（由哀慟迫切，精誠之所感也。）後世傳秦人范杞梁差築長城而死，其妻孟姜女送寒衣至城下，聞夫死痛哭，城為之崩。蓋即齊將杞梁之事，而誤傳之耳。華周歸齊，傷重，未幾亦死。其妻哀慟，倍於常人。按《孟子》稱：「華周杞梁之妻，善哭其夫而變國俗。」正謂此也。史臣有詩云：
　　　　忠勇千秋想杞梁，頹城悲慟亦非常。至今齊國成風俗，嫠婦哀哀學孟姜。
按此乃周靈王二十二年之事。是年大水，穀水與洛水鬥，黃河俱泛濫，平地水深尺餘。晉侯伐齊之議遂中止。
　　卻說齊右卿崔杼惡莊公之淫亂，巴不得晉師來伐，欲行大事，已與左卿慶封商議事成之日，平分齊國，及聞水阻，心中鬱鬱。莊公有近侍賈豎，嘗以小事，受鞭一百，崔杼知其銜怨，乃以重賂結之，凡莊公一動一息，俱令相報。畢竟崔杼做出甚事來，再看下回分解。
