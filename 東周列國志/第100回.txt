
話說呂不韋同著王孫異人，辭了秦王，竟至咸陽。先有人報知太子安國君。安國君謂華陽夫人曰：「吾兒至矣！」夫人並坐中堂以待之。不韋謂異人曰：「華陽夫人乃楚女，殿下既為之子，須用楚服入見，以表依戀之意。」異人從之。當下改換衣裝，來至東宮，先拜安國君，次拜夫人。泣涕而言曰：「不肖男久隔親顏，不能侍養，望二親恕兒不孝之罪！」夫人見異人頭頂南冠，足穿豹舄，短袍革帶，駭而問曰：「兒在邯鄲，安得效楚人裝束？」異人拜稟曰：「不孝男日夜思想慈母，故特製楚服，以表憶念。」夫人大喜曰：「妾，楚人也，當自子之！」安國君曰：「吾兒可改名曰子楚。」異人拜謝。安國君問子楚：「何以得歸？」子楚將趙王先欲加害，乃賴得呂不韋破家行賄之事，細述一遍。安國君即召不韋勞之曰：「非先生，險失我賢孝之兒矣。今將東宮俸田二百頃，及第宅一所，黃金五十鎰，權作安歇之資。待父王回國，加官贈秩。」不韋謝恩而出。子楚就在華陽夫人宮中居住。不在話下。
　　再說公孫乾直至天明酒醒，左右來報：「秦王孫一家不知去向！」使人去問呂不韋，回報：「不韋亦不在矣。」公孫乾大驚曰：「不韋言三日內起身，安得夜半即行乎？」隨往南門詰問。守將答曰：「不韋家屬出城已久，此乃奉大夫之命也。」公孫乾曰：「可有王孫異人否？」守將曰：「但見呂氏父子，及僕從數人，並無王孫在內。」公孫乾跌足嘆曰：「僕從之內，必有王孫，吾乃墮賈人之計矣！」乃上表趙王，言：「臣乾監押不謹，致質子異人逃去，臣罪無所辭！」遂伏劍自刎而亡。髯翁有詩嘆曰：
　　　　監守晨昏要萬全，只貪酒食與金錢；醉鄉回後王孫去，一劍須知悔九泉。
　　秦王自王孫逃回秦國，攻趙益急。趙君再遣使求魏進兵。客將軍新垣衍獻策曰：「秦所以急圍趙者有故。前此與齊湣王爭強為帝，已而復歸帝不稱，今湣王已死，齊益弱，惟秦獨雄，而未正帝號，其心不慊，今日用兵侵伐不休，其意欲求為帝耳。誠令趙發使尊秦為帝，秦必喜而罷兵，是以虛名而免實禍也。」魏王本心憚於救趙，深以其謀為然。即遣新垣衍隨使者至邯鄲，以此言奏知趙王。趙王與群臣議其可否。眾議紛紛未決，平原君方寸已亂，亦漫無主裁。時有齊人魯仲連者，年十二歲時，曾屈辯士田巴，時人號為「千里駒」。田巴曰：「此飛兔也，豈止千里駒而已！」及年長，不屑仕宦，專好遠遊，為人排難解紛。其時適在趙國圍城之中，聞魏使請尊秦為帝，勃然不悅，乃求見平原君曰：「路人言君將謀帝秦，有之乎？」平原君曰：「勝乃傷弓之鳥，魄已奪矣，何敢言事。此魏王使將軍新垣衍來趙言之耳！」魯仲連曰：「君乃天下賢公子，乃委命於梁客耶？今新垣衍將軍何在？吾當為君責而歸之！」平原君因言於新垣衍。衍雖素聞魯仲連先生之名，然知其舌辯，恐亂其議，辭不願見。平原君強之，遂邀魯仲連俱至公館，與衍相見。衍舉眼觀看仲連，神清骨爽，飄飄乎有神仙之度，不覺肅然起敬，謂曰：「吾觀先生之玉貌，非有求於平原君者也，奈何久居此圍城之中，而不去耶？」魯仲連曰：「連無求於平原君，竊有請於將軍也。」衍曰：「先生何請乎？」仲連曰：「請助趙而勿帝秦。」衍曰：「先生何以助趙？」仲連曰：「吾將使魏與燕助之，若齊楚固已助之矣。」衍笑曰：「燕則吾不知，若魏，則吾乃大梁人也，先生又烏能使吾助趙乎？」仲連曰：「魏未睹秦稱帝之害也。若睹其害，則助趙必矣！」衍曰：「秦稱帝，其害如何？」仲連曰：「秦乃棄禮義而上首功之國也。恃強挾詐，屠戮生靈，彼並為諸侯，而猶若此，倘肆然稱帝，益濟其虐。連寧蹈東海而死，不忍為之民也！而魏乃甘為之下乎？」衍曰：「魏豈甘為之下哉？譬如僕者，十人而從一人，寧智力不若主人哉？誠畏之耳！」仲連曰：「魏自視若僕耶？吾將使秦王烹醢魏王矣！」衍咈然曰：「先生又惡能使秦王烹醢魏王乎？」仲連曰：「昔者九侯、鄂侯、文王，紂之三公也。九侯有女而美，獻之於紂。女不好淫，觸怒紂，紂殺女而醢九侯。鄂侯諫之，並烹鄂侯。文王聞之竊嘆，紂復拘之於羑里，幾不免於死。豈三公之智力不如紂耶？天子之行於諸侯，固如是也。秦肆然稱帝，必責魏入朝。一旦行九侯鄂侯之誅，誰能禁之？」新垣衍沉思未答，仲連又曰：「不特如此。秦肆然稱帝，又必將變易諸侯之大臣，奪其所憎，而樹其所愛。又將使其子女讒妾為諸侯之室，魏王安能晏然而已乎？即將軍又何以保其爵祿乎？」新垣衍乃蹶然而起，再拜謝曰：「先生真天下士也！衍請出復吾君，不敢再言帝秦矣。」秦王聞魏使者來議帝秦事，甚喜，緩其攻以待之。及聞帝議不成，魏使已去，嘆曰：「此圍城中有人，不可輕視！」乃退屯於汾水，戒王齕用心准備。
　　再說新垣衍去後，平原君又使人至鄴下求救於晉鄙，鄙以王命為辭。平原君乃為書讓信陵君無忌曰：「勝所以自附為婚姻者，以公子高義，能急人之困耳！今邯鄲旦暮降秦，而魏救不前，豈勝平生所以相託之意乎？令姊憂城破，日夜悲泣。公子縱不念勝，獨不念姊耶？」信陵君得書，數請魏王求敕晉鄙進兵。魏王曰：「趙自不肯帝秦，乃仗他人力卻秦耶？」終不許。信陵君又使賓客辯士，百般巧說，魏王只是不從。信陵君曰：「吾義不可以負平原君。吾寧獨赴趙，與之俱死！」乃具車騎百餘乘，遍約賓客，欲直犯秦軍，以徇平原君之難，賓客願從者千餘人。行過夷門，與侯生辭別。侯生曰：「公子勉之！臣年老不能從行，勿怪，勿怪！」信陵君屢目侯生，侯生並無他語。信陵君快快而去。約行十餘里，心中自念：「吾所以待侯生者，自謂盡禮。今吾往奔秦軍，行就死地，而侯生無一言半辭為我謀，又不阻我之行，甚可怪也！」乃約住賓客，獨引車還見侯生。賓客皆曰：「此半死之人，明知無用，公子何必往見！」信陵君不聽。
　　卻說侯生立在門外，望見信陵君車騎，笑曰：「嬴固策公子之必返矣。」信陵君曰：「何故？」侯生曰：「公子遇嬴厚，公子入不測之地，而臣不送，必恨臣，是以知公子必返。」信陵君乃再拜曰：「始無忌自疑有所失於先生，致蒙見棄，是以還請其故耳。」侯生曰：「公子養客數十年，不聞客出一奇計，而徒與公子犯強秦之鋒，如以肉投餓虎，何益之有？」信陵君曰：「無忌亦知無益，但與平原君交厚，義不獨生。先生何以策之？」侯生曰：「公子且入坐，容老臣徐計。」乃屏去從人，私叩曰：「聞如姬得幸於王，信乎？」信陵君曰：「然。」侯生曰：「嬴又聞如姬之父，昔年為人所殺，如姬言於王，欲報父仇，求其人，三年不得，公子使客斬其仇頭，以獻如姬。此事果否？」信陵君曰：「果有此事。」侯生曰：「如姬感公子之德，願為公子死，非一日矣。今晉鄙之兵符，在王臥內，惟如姬力能竊之。公子誠一開口，請於如姬，如姬必從。公子得此符，奪晉鄙軍，以救趙而卻秦，此五霸之功也。」信陵君如夢初覺，再拜稱謝。乃使賓客先待於郊外，而獨身迴車至家，使所善內侍顏恩，以竊符之事，私乞於如姬。如姬曰：「公子有命，雖使妾蹈湯火，亦何辭乎？」是夜，魏王飲酒酣臥，如姬即盜虎符授顏恩，轉致信陵君之手。信陵君既得符，復往辭侯生。侯生曰：「『將在外，君命有所不受。』公子即合符，而晉鄙不信，或從便宜，復請於魏王，事不諧矣。臣之客朱亥，此天下力士，公子可與俱行。晉鄙見從甚善，若不聽，即令朱亥擊殺之。」信陵君不覺泣下。侯生曰：「公子有畏耶？」信陵君曰：「晉鄙老將無罪，倘不從，便當擊殺，吾是以悲，無他畏也。」於是與侯生同詣朱亥家，言其故。朱亥笑曰：「臣乃市屠小人，蒙公子數下顧，所以不報者，謂小禮無所用。今公子有急，正亥效命之日也。」侯生曰：「臣義當從行，以年老不能遠涉，請以魂送公子！」即自剄於車前。信陵君十分悲悼，乃厚給其家，使為殯殮，自己不敢留滯，遂同朱亥登車望北而去。髯仙有詩云：
　　　　魏王畏敵誠非勇，公子捐生亦可嗤！食客三千無一用，侯生奇計仗如姬。
　　卻說魏王於臥室中失了兵符，過了三日之後，方纔知覺，心中好不驚怪。盤問如姬，只推不知。乃遍搜宮內，全無下落。卻教顏恩將宮娥內侍，凡直內寢者，逐一拷打。顏恩心中了了，只得假意推問，又亂了一日。魏王忽然想著公子無忌，屢次苦苦勸我敕晉鄙進兵，他手下賓客，雞鳴狗盜者甚多，必然是他所為。使人召信陵君，回報：「四五日前，已與賓客千餘，車百乘出城，傳聞救趙去矣。」魏王大怒，使將軍衛慶，率軍三千，星夜往追信陵去訖。
　　再說邯鄲城中盼望救兵，無一至者，百姓力竭，紛紛有出降之議，趙王患之。有傳舍吏子李同，說平原君曰：「百姓日乘城為守，而君安享富貴，誰肯為君盡力乎？君誠能令夫人以下，編於行伍之間，分功而作，家中所有財帛，盡散以給將士，將士在危苦之鄉，易於感恩，拒秦必甚力。」平原君從其計。募得敢死之士三千人，使李同領之，縋城而出，乘夜斫營，殺秦兵千餘人。王齕大驚，亦退三十里下寨。城中人心稍定。李同身帶重傷，回城而死。平原君哭之慟，命厚葬之。
　　再說信陵君無忌行至鄴下，見晉鄙曰：「大王以將軍久暴露於外，遣無忌特來代勞。」因使朱亥捧虎符與晉鄙驗之。晉鄙接符在手，心下躊躇，想道：「魏王以十萬之眾託我，我雖固陋，未有敗衂之罪，今魏王無尺寸之書，而公子徒手捧符，前來代將，此事豈可輕信？」乃謂信陵君曰：「公子暫請消停幾日，待某把軍伍造成冊籍，明白交付何如？」信陵君曰：「邯鄲勢在垂危，當星夜赴救，豈得復停時刻？」晉鄙曰：「實不相瞞，此軍機大事，某還要再行奏請，方敢交軍。」說猶未畢，朱亥厲聲喝曰：「元帥不奉王命，便是反叛了！」晉鄙方問得一句：「汝是何人？」只見朱亥袖中出鐵鎚，重四十斤，向晉鄙當頭一擊，腦漿迸裂，登時氣絕。信陵君握符謂諸將曰：「魏王有命，使某代晉鄙將軍救趙，晉鄙不奉命，今已誅死。三軍安心聽令，不得妄動！」營中肅然。比及衛慶追至鄴下，信陵君已殺晉鄙，將其軍矣。衛慶料信陵君救趙之志已決，便欲辭去。信陵君曰：「君已至此，看我破秦之後，可還報吾王也。」衛慶只得先打密報，回復魏王，遂留軍中。信陵君大犒三軍，復下令曰：「父子俱在軍中者，父歸；兄弟俱在軍中者，兄歸；獨子無兄弟者，歸養；有疾病者，留就醫藥。」是時告歸者約十分之二，得精兵八萬人，整齊步伍，申明軍法。信陵君率賓客，身為士卒先，進擊秦營。王齕不意魏兵卒至，倉卒拒戰。魏兵賈勇而前，平原君亦開城接應，大戰一場。王齕折兵一半，奔汾水大營。秦王傳令解圍而去。鄭安平以二萬人別營於東門，為魏兵所遏，不能歸，嘆曰：「吾原是魏人！」乃投降於魏。春申君聞秦師已解，亦班師而歸。韓王乘機復取上黨。此秦昭襄王之五十年，周赧王五十八年之事也。
　　趙王親攜牛酒勞軍，向信陵君再拜曰：「趙國亡而復存，皆公子之力，自古賢人，未有如公子者也。」平原君負弩矢，為信陵君前驅。信陵君頗有自功之色。朱亥進曰：「人有德於公子，公子不可忘，公子有德於人，公子不可不忘也。公子矯王命，奪晉鄙軍以救趙，於趙雖有功，而於魏未為無罪，公子乃自以為功乎？」信陵君大慚曰：「無忌謹受教！」比入邯鄲城，趙王親掃除宮室，以迎信陵君，執主人之禮甚恭。揖信陵君就西階，信陵君謙讓不敢當客，踽踽然細步循東階而上。趙王獻觴為壽，頒公子存趙之功。信陵君跼蹐遜謝曰：「無忌有罪於魏，無功於趙。」宴畢歸館，趙王謂平原君曰：「寡人慾以五城封魏公子，見公子謹讓之至，寡人自愧，遂不能出諸口。請以鄗為公子湯沐之邑，煩為致之。」平原君致趙王之命，信陵君辭之再四，方纔敢受。信陵君自以得罪魏王，不敢歸國，將兵符付將軍衛慶，督兵回魏，而身留趙國。其賓客之留魏者，亦棄魏奔趙，依信陵君。趙王又欲封魯仲連以大邑，仲連固辭，贈以千金，亦不受，曰：「與其富貴而詘於人，寧貧賤而得自由也。」信陵君與平原君共留之。仲連不從，飄然而去，直高士矣！史臣有贊云：
　　　　卓哉魯連，品高千載！不帝強秦，寧蹈東海。排難辭榮，逍遙自在；視彼儀秦，相去十倍！
　　時趙有處士毛公者，隱於博徒；有薛公者，隱於賣漿之家。信陵君素聞其賢名，使朱亥傳命訪之，二人匿不肯見。忽一日，信陵君蹤跡二人，知毛公在薛公之家，不用車馬，單使朱亥一人跟隨，微服徒步，假作買漿之人，直造其所，與二人相見。二人方據罏共飲，信陵君遂直入，自通姓名，敘向來傾慕之意。二人走避不及，只得相見，四人同席而飲，盡歡方散。自此以後，信陵君時時與毛薛二公同遊。平原君聞之，謂其夫人曰：「向者吾聞令弟天下豪傑，公子中無與為比。今乃日逐從博徒賣漿者出遊，交非其類，恐損名譽！」夫人見信陵君述平原君之言。信陵君曰：「吾向以為平原君賢者，故寧負魏王，奪兵來救。今平原所與賓客，徒尚豪舉，不求賢士也。無忌在國時，常聞趙有毛公薛公，恨不得與之同遊。今日為之執鞭，尚恐其不屑於我，平原君乃以為羞，何雲好士乎？平原君非賢者，吾不可留！」即日命賓客束裝，欲適他國。平原君聞信陵君束裝，大驚，謂夫人曰：「勝未敢失禮於令弟，為何陡然棄我而去？夫人知其故乎？」夫人曰：「吾弟以君非賢，故不願留耳。」因述信陵君之語。平原君掩面嘆曰：「趙有二賢人，信陵君且知之，而吾不知，吾不及信陵君遠矣！以彼形此，勝乃不得比於人類」。乃躬造館舍，免冠頓首，謝其失言之罪。信陵君然後復留於趙。平原君門下士聞知其事，去而投信陵君者大半。四方賓客來遊趙者，咸歸信陵，不復聞平原君矣。髯翁有詩云：
　　　　賣漿縱博豈嫌貧，公子豪華肯辱身。可笑平原無遠識，卻將富貴壓賢人！
　　再說魏王接得衛慶密報，言：「公子無忌果竊兵符，擊殺晉鄙，代領其眾，前行救趙，並留臣於軍中，不遣歸國。」魏王怒甚，便欲收信陵君家屬，又欲盡誅其賓客之在國者。如姬乃跪而請曰：「此非公子之罪，乃賤妾之罪，妾當萬死！」魏王咆哮大怒，問曰：「竊符者乃汝乎？」如姬曰：「妾父為人所殺，大王為一國之主，不能為妾報仇，而公子能報之。妾感公子深恩，恨無地自效！今見公子以念姊之故，日夜哀泣，賤妾不忍，故擅竊虎符，使發晉鄙之軍，以成其志。妾聞：『同室相鬥者，被髮纓冠而往救之。』趙與魏猶同室也。大王忘昔日之義，而公子赴同室之急，倘幸而卻秦全趙，大王威名揚於遠近，義聲騰於四海，妾雖碎屍萬段，亦何所恨乎？若收信陵君家屬，誅其賓客，信陵兵敗，甘服其罪，倘其得勝，將何以處之？」魏王沉吟半晌，怒氣稍定，問曰：「汝雖竊符，必有傳送之人。」如姬曰：「遞送者，顏恩也。」魏王命左右縛顏恩至，問曰：「汝何敢送兵符於信陵？」恩曰：「奴婢不曾曉得什麼兵符。」如姬目視顏恩曰：「向日我著你送花勝與信陵夫人，這盒內就是兵符了。」顏恩會意，乃大哭曰：「夫人吩咐，奴婢焉敢有違？那時只說送花勝去，盒子重重封固，奴婢豈知就裏？今日屈死奴婢也！」如姬亦泣曰：「妾有罪自當，勿累他人。」魏王喝教將顏恩放綁，下於獄中，如姬貶入冷宮，一面使人探聽信陵君勝負消息，再行定奪。約過了二月有餘，衛慶班師回朝，將兵符繳上，奏道：「信陵君大敗秦軍，不敢還國，已留身趙都，多多拜上大王：『改日領罪！』」魏王問交兵之狀，衛慶備細述了一遍，群臣皆羅拜稱賀，呼「萬歲！」魏王大喜，即使左右召如姬於冷宮，出顏恩於獄，俱恕其罪。如姬參見謝恩畢，奏曰：「救趙成功，使秦國畏大王之威，趙王懷大王之德，皆信陵君之功也。信陵君乃國之長城，家之宗器，豈可棄之於外邦？乞大王遣使召回本國，一以全『親親』之情，一以表『賢賢』之義。」魏王曰：「彼免罪足矣，何得雲功乎？」但吩咐：「信陵君名下應得邑俸，仍舊送去本府家眷支用，不准迎歸。」自是魏趙俱太平無話。
　　再說秦昭襄王兵敗歸國，太子安國君率王孫子楚出迎於郊，齊奏呂不韋之賢。秦王封為客卿，食邑千戶。秦王聞鄭安平降魏，大怒，族滅其家。鄭安平乃是丞相應侯范睢所薦，秦法凡薦人不效者，與所薦之人同罪，鄭安平降敵，既已族誅，范睢亦該連坐了；於是范睢席藁待罪。不知性命如何，且看下回分解。
