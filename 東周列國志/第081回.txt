
　　話說越王句踐欲訪求境內美女，獻於吳王，文種獻計曰：「願得王之近豎百人，雜以善相人者，使挾其術，遍遊國中，得有色者，而記其人地，於中選擇，何患無人？」句踐從其計。半年之中，開報美女，何止二十餘人。句踐更使人覆視，得尤美者二人，因圖其形以進。那二人是誰？西施，鄭旦。那西施乃薴蘿山下採薪者之女。其山有東西二村，多施姓者，女在西村，故以西施別之。鄭旦亦在西村，與施女毗鄰，臨江而居，每日相與浣紗於江，紅顏花貌，交相映發，不啻如並蒂之芙蓉也。句踐命范蠡各以百金聘之。服以綺羅之衣，乘以重帷之車，國人慕美人之名，爭欲識認，都出郊外迎候，道路為之壅塞。范蠡乃停西施鄭旦於別館，傳諭：「欲見美人者，先輸金錢一文。」設櫃收錢，頃刻而滿。美人登朱樓，憑欄而立，自下望之，飄飄乎天仙之步虛矣。美人留郊外三日，所得金錢無算，悉輦於府庫，以充國用。句踐親送美人別居土城，使老樂師教之歌舞，學習容步，俟其藝成，然後敢進吳邦。（時周敬王三十一年，句踐在位之七年也。）
　　先一年，齊景公杵臼薨，幼子荼嗣立。是年楚昭王軫薨，世子章嗣立。其時楚方多故，而晉政復衰，齊自晏嬰之死，魯因孔子之去，國俱不振，獨吳國之強，甲於天下。夫差恃其兵力，有薦食山東之志，諸侯無不畏之。就中單說齊景公，夫人燕姬，有子而夭，諸公子庶出者，凡六人，陽生最長，荼最幼。荼之母鬻姒賤而有寵，景公因母及子，愛荼特甚，號為安孺子。景公在位五十七年，年已七十餘歲，不肯立世子，欲待安孺子長成，而後立之。何期一病不起，乃屬世臣國夏高張，使輔荼為君。大夫陳乞，素與公子陽生相結，恐陽生見誅，勸使出避。陽生遂與其子壬及家臣闞止，同奔魯國。景公果使國高二氏逐群公子，遷於萊邑。景公薨，安孺子荼既立，國夏高張左右秉政。陳乞陽為承順，中實忌之。遂於諸大夫面前，詭言：「高國有謀，欲去舊時諸臣，改用安孺子之黨。」諸大夫信之，皆就陳乞求計。陳乞因與鮑牧倡首，率諸大夫家眾，共攻高國，殺高張，國夏出奔莒國。於是鮑牧為右相，陳乞為左相，立國書高無平以繼二氏之祀。安孺子年纔數歲，言動隨人，不能自立。陳乞有心要援立公子陽生，陰使人召之於魯。陽生夜至齊郊，留闞止與其子壬於郊外，自己單身入城，藏於陳乞家中。陳乞假稱祀先，請諸大夫至家，共享祭餘。諸大夫皆至。鮑牧別飲於他所，最後方到。陳乞候眾人坐定，乃告曰：「吾新得精甲，請共觀之。」眾皆曰：「願觀。」於是力士負巨囊自內門出，至於堂前。陳乞手自啟囊，只見一個人，從囊中伸頭出來，視之，乃公子陽生也。眾人大驚。陳乞扶陽生出，南向立，謂諸大夫曰：「『立子以長』，古今通典。安孺子年幼，不堪為君，今奉鮑相國之命，請改事長公子。」鮑牧睜目言曰：「吾本無此謀，何得相誣？欺我醉耶？」陽生向鮑牧揖曰：「廢興之事，何國無之？惟義所在。大夫度義可否，何問謀之有無？」陳乞不待言終，強拉鮑牧下拜。諸大夫不得已，皆北面稽首。陳乞同諸大夫歃血定盟。車乘已具，齊奉陽生升車入朝，御殿即往，是為悼公。即日遷安孺子於宮外，殺之。悼公疑鮑牧不欲立己，訪於陳乞。乞亦忌牧位在己上，遂陰譖牧與群公子有交，不誅牧，國終不靖。於是悼公復誅鮑牧，立鮑息，以存鮑叔牙之祀。陳乞獨相齊國。國人見悼公誅殺無辜，頗有怨言。
　　再說悼公有妹，嫁與邾子益為夫人。益傲慢無禮，與魯不睦。魯上卿季孫斯言於哀公，引兵伐邾，破其國，執邾子益，囚於負瑕。齊悼公大怒曰：「魯執邾君，是欺齊也。」遂遣使乞師於吳，約同伐魯。夫差喜曰：「吾欲試兵山東，今有名矣！」遂許齊出師。魯哀公大懼，即釋放邾子益復歸其國，使人謝齊。齊悼公使大夫公孟綽辭於吳王，言：「魯已服罪，不敢勞大王之軍旅。」夫差怒曰：「吳師行止，一憑齊命，吳豈齊之屬國耶？寡人當視至齊國，請問前後二命之故。」叱公孟綽使退。魯聞吳王怒齊，遂使人送款與吳，反約吳王同伐齊國。夫差欣然即日起師，同魯伐齊，圍其南鄙。齊舉國驚惶，皆以悼公無端召寇，怨言益甚。時陳乞已卒，子陳恆秉政，乘國人不順，謂鮑息曰：「子盍行大事，外解吳怨，而內以報家門之仇？」息辭以不能。恆曰：「吾為子行之。」乃因悼公閱師，進鴆酒，毒殺悼公，以疾訃於吳軍曰：「上國膺受天命，寡君得罪，遂遘暴疾，上天代大王行誅，幸賜矜恤，勿隕社稷，願世世服事上國。」夫差乃班師而退，魯師亦歸。國人皆知悼公死於非命，因畏愛陳氏，無敢言者。陳恆立悼公之子壬，是為簡公。簡公欲分陳氏之權，乃以陳恆為右相，闞止為左相。昔人論齊禍皆啟於景公。詩曰：
　　　　從來溺愛智逾昏，繼統如何亂弟昆？莫怨強臣與強寇，分明自己鑿凶門。
　　時越王教習美女三年，技態盡善，飾以珠幌，坐以寶車，所過街衢，香風聞於遠近，又以美婢旋波、移光﹍﹍等六人為侍女，使相國范蠡進之吳國。夫差自齊回吳，范蠡入見，再拜稽首曰：「東海賤臣句踐，感大王之恩，不能親率妻妾，伏侍左右，遍搜境內，得善歌舞者二人，使陪臣納之王宮，以供灑掃之役。」夫差望見，以為神仙之下降也，魂魄俱醉。子胥諫曰：「臣聞『夏亡以妹喜，殷亡以妲己，周亡以褎姒。』夫美女者，亡國之物，王不可受！」夫差曰：「好色，人之同心。句踐得此美女不自用，而進於寡人，此乃盡忠於吳之證也。相國勿疑。」遂受之。二女皆絕色，夫差並寵愛之，而妖豔善媚，更推西施為首。於是西施獨奪歌舞之魁，居姑蘇之臺，擅專房之寵，出入儀制，擬於妃後。鄭旦居吳宮，妒西施之寵，鬱鬱不得志，經年而死。夫差哀之，葬於黃茅山，立祠祀之。此是後話。且說夫差寵幸西施，令王孫雄特建館娃宮於靈巖之上，銅溝玉檻，飾以珠玉，為美人遊息之所。建「響屧廊」，（何為響屧？屧乃鞋名，鑿空廊下之地，將大甕鋪平，覆以厚板，令西施與宮人步屧繞之，錚錚有聲，故名響屧。）今靈巖寺圓照塔前小斜廊，即其址也。高啟《館娃宮》詩云：
　　　　館娃宮中館娃閣，畫棟侵雲峰頂開﹔猶恨當時高未極，不能望見越兵來！
王禹偁有《響屧廊》詩云：
　　　　廊壞空留響屧名，為因西子繞廊行﹔可憐伍相終屍諫，誰記當時曳履聲！
山上有翫花池，翫月池。又有井，名吳王井，井泉清碧，西施或照泉而妝，夫差立於旁，親為理髮。又有洞名西施洞，夫差與西施同坐於此。洞外石有小陷，今俗名西施跡。又嘗與西施鳴琴於山巔，今有琴臺。又令人種香於香山，使西施與美人泛舟採香。今靈巖山南望，一水直如矢，俗名箭涇，即採香涇故處。又有採蓮涇，在郡城東南，吳王與西施採蓮處。又於城中開鑿大濠，自南直北，作錦帆以遊，號錦帆涇。高啟詩云：
　　　　吳王在日百花開，畫船載樂洲邊來﹔吳王去後百花落，歌吹無聞洲寂寞。花開花落年年春，前後看花應幾人？但見枝枝映流水，不知片片墮行塵。年年風雨荒臺畔，日暮黃鸝腸欲斷﹔豈惟世少看花人，從來此地無花看。
又城南有長洲苑，為遊獵之所。又有魚城養魚，鴨城畜鴨，雞陂畜雞，酒城造酒。又嘗與西施避暑於西洞庭之南灣，灣可十餘里，三面皆山，獨南面如門闕。吳王曰：「此地可以消夏。」因名消夏灣。張羽又有《蘇臺歌》云：
　　　　館娃宮中百花開，西施曉上姑蘇臺。霞裙翠袂當空舉，身輕似展凌風羽。遙望三江水一杯，兩點微茫洞庭樹。轉面凝眸未肯回，要見君王射麋處。城頭落日欲棲鴉，下階戲折棠梨花﹔隔岸行人莫倚盼，干將莫邪光粲粲。
夫差自得西施，以姑蘇臺為家，四時隨意出遊，絃管相逐，流連忘返。惟太宰嚭王孫雄常侍左右，子胥求見，往往辭之。
　　越王句踐聞吳王寵幸西施，日事遊樂，復與文種謀之。文種對曰：「臣聞『國以民為本，民以食為天。』今歲年穀歉收，粟米將貴，君可請貸於吳，以救民飢。天若棄吳，必許我貸。」句踐即命文種以重幣賄伯嚭，使引見吳王。吳王召見於姑蘇臺之宮，文種再拜請曰：「越國洿下，水旱不調，年穀不登，人民飢困。願從大王乞太倉之穀萬石，以救目前之餒，明年穀熟，即當奉償。」夫差曰：「越王臣服於吳，越民之飢，即吳民之飢也，吾何愛積穀，不以救之？」時子胥聞越使至，亦隨至蘇臺，得見吳王，及聞許其請穀，復諫曰：「不可，不可！今日之勢，非吳有越，即越有吳。吾觀越王之遣使者，非真飢困而乞糴也，將以空吳之粟也。與之不加親，不與未成仇，王不如辭之。」吳王曰：「句踐囚於吾國，卻行馬前，諸侯莫不聞知。今吾復其社稷，恩若再生，貢獻不絕，豈復有背叛之虞乎？」子胥曰：「吾聞越王早朝晏罷，恤民養士，志在報吳，大王又輸粟以助之，臣恐麋鹿將遊於姑蘇之臺矣。」吳王曰：「句踐業已稱臣，烏有臣而伐君者？」子胥曰：「湯伐桀，武王伐紂，非臣伐君乎？」伯嚭從旁叱之曰：「相國出言太甚，吾王豈桀紂之比耶？」因奏曰：「臣聞葵邱之盟，遏糴有禁，為恤鄰也。況越，吾貢獻之所自出乎？明歲穀熟，責其如數相償，無損於吳，而有德於越，何憚而不為也？」夫差乃與越粟萬石，謂文種曰：「寡人逆群臣之議，而輸粟於越，年豐必償，不可失信！」文種再拜稽首曰：「大王哀越而救其飢餒，敢不如約。」文種領穀萬石，歸越，越王大喜，群臣皆呼「萬歲！」句踐即以粟頒賜國中之貧民，百姓無不頌德。
　　次年，越國大熟，越王問於文種曰：「寡人不償吳粟，則失信﹔若償之，則損越而利吳矣。奈何？」文種對曰：「宜擇精粟，蒸而與之，彼愛吾粟，而用以布種，吾計乃得矣。」越王用其計，以熟穀還吳，如其斗斛之數。吳王嘆曰：「越王真信人也！」又見其穀粗大異常，謂伯嚭曰：「越地肥沃，其種甚嘉，可散與吾民植之。」於是國中皆用越之粟種。不復發生，吳民大飢，夫差猶認以為地土不同，不知粟種之蒸熟也。文種之計亦毒矣！（此周敬王三十六年事也。）越王聞吳國飢困，便欲興兵伐吳。文種諫曰：「時未至也，其忠臣尚在。」越王又問於范蠡，蠡對曰：「時不遠矣！願王益習戰以待之。」越王曰：「攻戰之具，尚未備乎？」蠡對曰：「善戰者，必有精卒，精卒必有兼人之技，大者劍戟，小者弓弩，非得明師教習，不得盡善。臣訪得南林有處女，精於劍戟﹔又有楚人陳音，善於弓矢，王其聘之。」越王分遣二使，持重幣往聘處女及陳音。
　　單說處女不知名姓，生於深林之中，長於無人之野，不由師傅，自然工於擊刺。使者至南林，致越王之命，處女即隨使北行。至山陰道中，遇一白鬚老翁，立於車前，問曰：「來者莫非南林處女乎？有何劍術，敢受越王之聘？願請試之！」處女曰：「妾不敢自隱，惟公指教！」老翁即挽林內之竹，如摘腐草，欲以刺處女。竹折，末墮於地，處女即接取竹末，以刺老翁。老翁忽飛上樹，化為白猿，長嘯一聲而去。使者異之。處女見越王，越王賜坐，問以擊刺之道。處女曰：「內實精神，外示安佚，見之如好婦，奪之似猛虎。布形候氣，與神俱往，捷若騰兔，追形還影，縱橫往來，目不及瞬。得吾道者，一人當百，百人當萬。大王不信，願得試之。」越王命勇士百人，攢戟以刺處女。處女連接其戟而投之。越王乃服。使教習軍士，軍士受其教者三千人。歲餘，處女辭歸南林，越王再使人請之，已不在矣。或曰：「天欲興越亡吳，故遣神女下授劍術，以助越也。」
　　再說楚人陳音，以殺人避仇於越。蠡見其射必命中，言於越王，聘為射師。王問音曰：「請聞弓弩何所而始？」陳音對曰：「臣聞弩生於弓，弓生於彈，彈生於古之孝子。古者人民朴實，飢食鳥獸，渴飲霧露，死則裹以白茅，投於中野。有孝子不忍見其父母為禽獸所食，故作彈以守之。時為之歌曰：『斷木續竹，飛土逐肉。』至神農皇帝興，弦木為弧，剡木為矢，以立威於四方。有弧父者，生於楚之荊山，生不見父母，自為兒時，習用弓矢，所射無脫。以其道傳於羿，羿傳於逢蒙，逢蒙傳於琴氏。琴氏以為諸侯相伐，弓矢不能制服，乃橫弓著臂，施機設樞，加之以力，其名曰弩。琴氏傳之楚三侯，楚由是世世以桃弓棘矢，備禦鄰國。臣之前人，受其道於楚，五世於茲矣。弩之所向，鳥不及飛，獸不及走。惟王試之！」越王亦遣士三千，使音教習於北郊之外。音授以連弩之法，三矢連續而去，人不能防。三月盡其巧。陳音病死，越王厚葬之，名其山曰陳音山。此是後話。髯仙詩云：
　　　　擊劍彎弓總為吳，臥薪嘗膽淚幾枯﹔蘇臺歌舞方如沸，遑問鄰邦事有無。
　　子胥聞越王習武之事，乃求見夫差，流涕而言曰：「大王信越之臣順，今越用范蠡，日夜訓練士卒，劍戟弓矢之藝，無不精良。一旦乘吾間而入，吾國禍不支矣。王如不信，何不使人察之？」夫差果使人探聽越國，備知處女陳音之事，回報夫差。夫差謂伯嚭曰：「越已服矣，復治兵欲何為乎？」嚭對曰：「越蒙大王賜地，非兵莫守。夫治兵，乃守國之常事，王何疑焉？」夫差終不釋然，遂有興兵伐越之意。
　　話分兩頭。再說齊國陳氏，世得民心，久懷擅國之志。及陳恆嗣位，逆謀愈急，憚高國之黨尚眾，思盡去之。乃奏於簡公曰：「魯鄰國而共吳伐齊，此仇不可忘也。」簡公信其言。恆因薦國書為大將，高無平宗樓副之，大夫公孫夏、公孫揮、閭丘明等皆從。悉車千乘，陳恆親送其師。屯於汶水之上，誓欲滅魯方還。時孔子在魯，刪述《詩》《書》。一日，門人琴牢字子張，自齊至魯，來見其師。孔子問及齊事，知齊兵在境上，大驚曰：「魯乃父母之國，今被兵，不可不救！」因問群弟子：「誰能為某出使於齊，以止伐魯之兵者？」子張子石俱願往，孔子不許。子貢離席而問曰：「賜可以去乎？」孔子曰：「可矣。」子貢即日辭行，至汶上，求見陳恆。恆知子貢乃孔門高弟，此來必有遊說之語，乃預作色以待之。子貢坦然而入，旁若無人。恆迎入相見，坐定，問曰：「先生此來，為魯作說客耶？」子貢曰：「賜之來，為齊非為魯也。夫魯，難伐之國，相國何為伐之？」陳恆曰：「魯何難伐也？」子貢曰：「其城薄以卑，其池狹以淺，其君弱，大臣無能，士不習戰，故曰『難伐』。為相國計，不如伐吳。吳城高而池廣，兵甲精利，又有良將為守，此易攻耳。」恆勃然曰：「子所言難易，顛倒不情，恆所不解。」子貢曰：「請屏左右，為相國解之。」恆乃屏去從人，前席請教。子貢曰：「賜聞『憂在外者攻其弱，憂在內者攻其強。』賜竊窺相國之勢，非能與諸大臣共事者也。今破弱魯以為諸大臣之功，而相國無與焉，諸大臣之勢日盛，而相國危矣！若移師於吳，大臣外困於強敵，而相國專制齊國，豈非計之最便乎？」陳恆色頓解，欣然問曰：「先生之言，徹恆肺腑。然兵已在汶上，若移而向吳，人將疑我，奈何？」子貢曰：「但按兵勿動，賜請南見吳王，使救魯而伐齊，如是而戰吳，不患無詞。」陳恆大悅，乃謂國書曰：「吾聞吳將伐齊，吾兵姑駐此，未可輕動，打探吳人動靜，須先敗吳兵，然後伐魯。」國書領諾，陳恆遂歸齊國。
　　再說子貢星夜行至東吳，來見吳王夫差，說曰：「吳魯連兵伐齊，齊恨入骨髓。今其兵已在汶上，將以伐魯，其次必及吳。大王何不伐齊以救魯？夫敗萬乘之齊，而收千乘之魯，威加強晉，吳遂霸矣。」夫差曰：「前者齊許世世服事吳國，寡人以此班師。今朝聘不至，寡人正欲往問其罪。但聞越君勤政訓武，有謀吳之心，寡人慾先伐越國，然後及齊未晚。」子貢曰：「不可！越弱而齊強，伐越之利小，而縱齊之患大。夫畏弱越而避強齊，非勇也﹔逐小利而忘大患，非智也﹔智勇俱失，何以爭霸？大王必慮越國，臣請為大王東見越王，使親櫜鞬以從下吏何如？」夫差大悅曰：「誠如此，孤之願也。」子貢辭了吳王，東行至越。越王句踐聞子貢將至，使候人預為除道，郊迎三十里，館之上舍，鞠躬而問曰：「敝邑僻處東海，何煩高賢遠辱？」子貢曰：「特來弔君！」句踐再拜稽首曰：「孤聞『禍與福為鄰。』先生下弔，孤之福矣，請聞其說。」子貢曰：「臣今者見吳王，說以救魯而伐齊，吳王疑越謀之，其意欲先加誅於越。夫無報人之志，而使人疑之者，拙也﹔有報人之志，而使人知之者，危也。」句踐愕然長跪曰：「先生何以救我？」子貢曰：「吳王驕而好佞，宰嚭專而善讒，君以重器悅其心，以卑辭盡其禮，親率一軍，從於伐齊，彼戰而不勝，吳自此削矣﹔若戰而勝，必侈然有霸諸侯之心，將以兵臨強晉，如此，則吳國有間，而越可乘也。」句踐再拜曰：「先生之來，實出天賜。如起死人而肉白骨，孤敢不奉教！」乃贈子貢以黃金百鎰，寶劍一口，良馬二匹。子貢固辭不受。還見吳王，報曰：「越王感大王生全之德，聞大王有疑，意甚悚懼，旦暮遣使來謝矣。」夫差使子貢就館，留五日，越果遣文種至吳，叩首於吳王之前曰：「東海賤臣句踐，蒙大王不殺之恩，得奉宗祀，雖肝腦塗地，未能為報！今聞大王興大義，誅強救弱，故使下臣種，貢上前王所藏精甲二十領，『屈盧』之矛，『步光』之劍，以賀軍吏。句踐請問師期，將悉四境之內，選士三千人，以從下吏。句踐願披堅執銳，親受矢石，死無所懼。」夫差大悅，乃召子貢謂曰：「句踐果信義人也。欲率選士三千，以從伐齊之役，先生以為可否？」子貢曰：「不可。夫用人之眾，又役及其君，亦太過矣。不如許其師而辭其君。」夫差從之。子貢辭吳，復北往晉國，見晉定公，說曰：「臣聞『無遠慮者，必有近憂。』今吳之戰齊有日矣。戰而勝，必與晉爭伯，君宜修兵休卒以待之。」晉侯曰：「謹受教。」比及子貢反魯，齊兵已為吳所敗矣。不知吳如何敗齊，再看下回分解。
