
　　話說士會同壽餘濟了黃河，望東而行。未及里許，只見一位年少將軍，引著一隊軍馬來迎，在車上欠身曰：「隨季別來無恙？」士會近前視之，那將軍姓趙名朔，乃趙相國盾之子也。三人下車相見。士會問其來意，朔曰：「吾奉父命，前來接應吾子還朝，後面復有大軍至矣。」當下一聲砲響，車如水，馬如龍，簇擁士會同壽餘入晉去了。秦康公使人隔河瞭望，回報康公，大怒，便欲濟河伐晉。前哨又報：「探得河東復有大軍到來，大將乃是荀林父郤缺二人。」西乞術曰：「晉既有大軍接應，必不容我濟河，不如歸也。」乃班師。荀林父等見秦軍已去，亦還晉國。士會去秦三載，今日復進絳城，不勝感慨。入見靈公，肉袒謝罪。靈公曰：「卿無罪也。」使列於六卿之間。趙盾嘉魏壽餘之勞，言於靈公，賜車十乘。秦康公使人送士會之妻孥於晉，曰：「吾不負黃河之誓也！」士會感康公之義，致書稱謝，且勸以息兵養民，各保四境。康公從之。自此秦晉不交兵者數十年。
　　周頃王六年，崩，太子班即位，是為匡王。即晉靈公之八年也。時楚穆王薨，世子旅嗣位，是為莊王。趙盾以楚新有喪，乘此機會，思復先世盟主之業，乃大合諸侯於新城。宋昭公杵臼、魯文公興、陳靈公平國、衛成公鄭、鄭穆公蘭、許昭公錫我，並至會所。宋、陳、鄭三國之君，各訴前日從楚之情，出於不得已。趙盾亦各各撫慰，諸侯始復附於晉。惟蔡侯附楚如故，不肯赴會。趙盾使郤缺引軍伐之，蔡人求和，乃還。
　　齊昭公潘，本欲赴會，適患病，未及盟期，昭公遂薨。太子舍即位。其母乃魯女子叔姬，謂之昭姬。昭姬雖為昭公夫人，不甚得寵。世子舍才望庸常，亦不為國人所敬重。公子商人，齊桓公之妾密姬所生，素有篡位之志，賴昭公待之甚厚，此念中沮，欲候昭公死後，方舉大事。昭公末年，召公子元於衛，任以國政。商人忌公子元之賢，意欲結納人心，乃盡出其家財，周卹貧民，如有不給，借貸以繼之，百姓無不感激。又多聚死士在家，朝夕訓練，出入跟隨。及世子舍即位，適彗星出於北斗，商人使人占之。曰：「宋、齊、晉三國之君，皆將死亂。」商人曰：「亂齊者，非我而誰？」命死士即於喪幕中，刺殺世子舍。商人以公子元年長，乃偽言曰：「舍無人君之威，不可居大位，吾此舉為兄故也。」公子元大驚曰：「吾知爾之求為君也久矣，何乃累我？我能事爾，爾不能事我也。但爾為君以後，得容我為齊國匹夫，以壽終足矣！」商人即位，是為懿公。子元心惡商人之所為，閉門託病，終身入朝。此乃是公子元的好處。
　　且說昭姬痛其子死於非命，日夜悲啼。懿公惡之，乃囚於別室，節其飲食。昭姬陰賂宮人，使通信於魯。魯文公畏齊之強，命大夫東門遂如周，告於匡王，欲借天子恩寵，以求釋昭姬之囚。匡王命單伯往齊，謂懿公曰：「既殺其子，焉用其母，何不縱之還魯，以明齊之寬德？」懿公諱弒舍之事，聞「殺子」之語，面頰發赤，嘿然無語。單伯退就客館。懿公遷昭姬於他宮，使人誘單伯曰：「寡君於國母未之敢慢。況承天子降諭，敢不承順？吾子何不謁見國母，使知天子眷顧宗國之意？」單伯只道是好話，遂駕車隨使者入宮謁見昭姬。昭姬垂涕，略訴苦情，單伯尚未及答，不虞懿公在外掩至，大罵曰：「單伯如何擅入吾宮，私會國母，欲行苟且之事耶？寡人將訟之天子！」遂並單伯拘禁，與昭姬各囚於一室。恨魯人以王命壓之，興兵伐魯。論者謂懿公弒幼主，囚國母，拘天使，虐鄰國，窮凶極惡，天理豈能容乎？但當時高國世臣，濟濟在朝，何不奉子元以聲商人之罪，而乃縱其凶惡，絕無一言？時事至此，可嘆矣！有詩云：
　　　　欲圖大位欺孤主，先散家財買細民；堪恨朝中綬若若，也隨市井媚兇人！
魯使上卿季孫行父如晉告急。晉趙盾奉靈公合宋、衛、蔡、陳、鄭、曹、許共八國諸侯，聚於扈地，商議伐齊。齊懿公納賂於晉，且釋單伯還周，昭姬還魯，諸侯遂散歸本國。魯聞晉不果伐齊，亦使公子遂納賂於齊以求和。不在話下。
　　卻說宋襄公夫人王姬，乃周襄王之女兄，宋成公王臣之母，昭公杵臼之祖母也。昭公自為世子時，與公子卬、公孫孔叔、公孫鐘離三人，以田獵遊戲相善；既即位，惟三人之言是聽，不任六卿，不朝祖母，疏遠公族，怠棄民事，日以從田為樂。司馬樂豫知宋國必亂，以其官讓於公子卬。司城公孫壽亦慮禍及，告老致政，昭公即用其子蕩意諸，嗣為司城之官。襄夫人王姬老而好淫，昭公有庶弟公子鮑，美艷勝於婦人，襄夫人心愛之，醉以酒，因逼與之通，許以扶立為君。遂欲廢昭公而立公子鮑。昭公畏穆襄之族太盛，與公子卬等謀逐之。王姬陰告於二族，遂作亂，圍公子卬公孫鐘離二人於朝門而殺之。司城蕩意諸懼而奔魯。公子鮑素能敬事六卿，至是，同在國諸卿，與二族講和，不究擅殺之事。召蕩意諸於魯，復其位。
　　公子鮑聞齊公子商人，以厚施買眾心，得篡齊位，乃效其所為，亦散家財，以周給貧民。昭公七年，宋國歲飢，公子鮑盡出其倉稟之粟，以濟貧者。又敬老尊賢，凡國中年七十以上，月致粟帛，加以飲食珍味，使人慰問安否。其有一才一藝之人，皆收致門下，厚糈管待。公卿大夫之門，月有饋送。宗族無親疏，凡有吉凶之費，傾囊助之。昭公八年，宋復大飢，公子鮑倉廩已竭，襄夫人盡出宮中之藏以助之施，舉國無不頌公子鮑之仁。宋國之人，不論親疏貴賤，人人願得公子鮑為君。公子鮑知國人助己，密告於襄夫人，謀弒昭公。襄夫人曰：「聞杵臼將獵於孟諸之藪，乘其駕出，我使公子須閉門，子帥國人以攻之，無不克矣。」鮑依其言。
　　司城蕩意諸，頗有賢名，公子鮑素敬禮之。至是，聞襄夫人之謀，以告昭公曰：「君不可出獵，若出獵，恐不能返。」昭公曰：「彼若為逆，雖在國中，其能免乎？」乃使右師華元，左師公孫友居守。遂盡載府庫之寶，與其左右，以冬十一月望孟諸進發。纔出城，襄夫人召華元公孫友留之宮中，而使公子須閉門。公子鮑使司馬華耦號於軍中曰：「襄夫人有命：『今日扶立公子鮑為君。』吾等除了無道昏君，共戴有道之主，眾議以為何如？」軍士皆踴躍曰：「願從命！」國人亦無不樂從。華耦率眾出城，追趕昭公。昭公行至半途聞變，蕩意諸勸昭公出奔他國，以圖後舉。昭公曰：「上自祖母，下及國人，無不與寡人為仇，諸侯誰納我者？與其死於他國，寧死於故鄉耳！」乃下令停車治餐，使從田者皆飽食。食畢，昭公謂左右曰：「罪在寡人一身，與汝等何與？汝等相從數年，無以為贈，今國中寶玉，俱在於此，分賜汝等，各自逃生，毋與寡人同死也！」左右皆哀泣曰：「請君前行，倘有追兵，我等願拼死一戰。」昭公曰：「徒殺身，無益也。寡人死於此，汝等勿戀寡人！」少頃，華耦之兵已至，將昭公圍住，口傳襄夫人之命：「單誅無道昏君，不關眾人之事。」昭公急麾左右，奔散者大半，惟蕩意諸仗劍立於昭公之側。華耦再傳襄夫人之命，獨召意諸。意諸嘆曰：「為人臣而避其難，雖生不如死！」華耦乃操戈直逼昭公，蕩意諸以身蔽之，挺劍格鬥。眾軍民齊上，先殺意諸，後殺昭公，左右不去者，盡遭屠戮。傷哉！史臣有詩云：
　　　　昔年華督弒殤公，華耦今朝又助凶。賊子亂臣原有種，薔薇桃李不相同。
華耦引軍回報襄夫人。右師華元，左師公孫友等合班啟奏：「公子鮑仁厚得民，宜嗣大位。」遂擁公子鮑為君，是為文公。華耦朝賀畢，回家患心疼暴卒。文公嘉蕩意諸之忠，用其弟蕩虺為司馬，以代華耦。母弟公子須為司城，以補蕩意諸之缺。
　　趙盾聞宋有弒君之亂，乃命荀林父為將，合衛、陳、鄭之師伐宋。宋右師華元至晉軍，備陳國人願戴公子鮑之情，且歛金帛數車，為犒軍之禮，求與晉和。荀林父欲受之。鄭穆公曰：「我等鳴鐘擊鼓，以從將軍於宋，討無君也。若許其和，亂賊將得志矣。」荀林父曰：「齊宋一體也，吾已寬齊，安得獨誅宋乎？且國人所願，因而定之，不亦可乎？」遂與宋華元盟，定文公之位而還。鄭穆公退而言曰：「晉惟賂是貪，有名無實，不能復伯諸侯矣。楚王新立，將有事於征伐，不如棄晉從楚，可以自安。」乃遣人通款於楚，晉亦無如之何也！髯仙有詩云：
　　　　仗義除殘是伯圖，興師翻把亂臣扶。商人無恙鮑安位，笑殺中原少丈夫！
再說齊懿公商人，賦性貪橫，自其父桓公在位時，曾與大夫邴原，爭田邑之界，桓公使管仲斷其曲直，管仲以商人理曲，將田斷歸邴氏，商人一向銜恨於心。及是弒舍而自立，乃盡奪邴氏之田，又恨管仲黨於邴氏，亦削其封邑之半。管氏之族懼罪，逃奔楚國，子孫遂仕於楚。懿公猶恨邴原不已，時邴原已死，知其墓在東郊，因出獵過其墓所，使軍士掘墓，出其屍，斷其足，邴原之子邴歜隨侍左右，懿公問曰：「爾父罪合斷足否？卿得無怨寡人乎？」歜應曰：「臣父生免刑誅，已出望外，況此朽骨，臣何敢怨？」懿公大悅曰：「卿可謂幹蠱之子矣！」乃以所奪之田還之。邴歜請掩其父，懿公許之。復購求國中美色，淫樂惟日不足，有人譽大夫閻職之妻甚美，因元旦出令，凡大夫內子俱令朝於中宮。閻職之妻，亦在其內，懿公見而悅之，因留宮中，不遣之歸，謂閻職曰：「中宮愛爾妻為伴，可別娶也。」閻職敢怒而不敢言。
　　齊西南門有地名申池，池水清潔可浴，池旁竹木甚茂。時夏五月，懿公欲往申池避暑，乃命邴歜御車，閻職驂乘。右師華元私諫曰：「君刖邴歜之父，納閻職之妻，此二人者，安知不銜怨於君？而君乃親近之。齊臣中未嘗缺員，何必此二人也？」懿公曰：「二子未嘗敢怨寡人也，卿勿疑。」乃駕車遊於申池，飲酒甚樂。懿公醉甚，苦熱，命取繡榻，置竹林密處，臥而乘涼。邴歜與閻職浴於申池之中，邴歜恨懿公甚深，每欲弒之，以報父仇，未得同事之人，知閻職有奪妻之怨，欲與商量，而難於啟口，因在池中同浴，心生一計，故意以折竹擊閻職之頭。職怒曰：「奈何欺我？」邴歜帶笑言曰：「奪汝之妻，尚然不怒，一擊何傷，乃不能忍耶？」閻職曰：「失妻雖吾之恥，然視刖父之屍，輕重何如？子忍於父，而責我不能忍於妻，何其昧也！」邴歜曰：「我有心腹之言，正欲語子，一向隱忍不言，惟恐子已忘前恥，吾雖言之，無益於事耳。」閻職曰：「人各有心，何日忘之，但恨力不及也。」邴歜曰：「今凶人醉臥竹中，從遊者惟吾二人，此天遣我以報復之機，時不可失！」閻職曰：「子能行大事，吾當相助。」二人拭體穿衣，相與入竹林中，看時，懿公正在熟睡，鼻息如雷，內侍守於左右。邴歜曰：「主公酒醒，必覓湯水，汝輩可預備以待。」內侍往備湯水。閻職執懿公之手，邴歜扼其喉，以佩劍刎之，頭墜於地。二人扶其屍，藏於竹林之深處，棄其頭於池中。（懿公在位纔四年耳。）內侍取水至，邴歜謂之曰：「商人弒君而立，齊先君使我行誅。公子元賢孝，可立為君也。」左右等唯唯，不敢出一言。邴歜與閻職駕車入城，復置酒痛飲，歡呼相慶。早有人報知上卿高傾國歸父，高傾曰：「盍討其罪而戮之，以戒後人？」國歸父曰：「弒君之人，吾不能討，而人討之，又何罪焉？」邴閻二人飲畢，命以大車裝其家資，以駢車載其妻子，行出南門，家人勸使速馳，邴歜曰：「商人無道，國人方幸其死，吾何懼哉？」徐徐而行，俱往楚國去訖。高傾與國歸父聚集群臣商議，請公子元為君，是為惠公。髯翁有詩云：
　　　　仇人豈可與同遊？密邇仇人仇報仇。不是逆臣無遠計，天教二憾逞凶謀。
　　話分兩頭。卻說魯文公名興，乃僖公嫡夫人聲姜之子，於周襄王二十六年嗣位。文公娶齊昭公女姜氏為夫人，生二子，曰惡，曰視。其嬖妾秦女敬嬴，亦生二子，曰倭，曰叔肹。四子中惟倭年長。而惡乃嫡夫人所生，故文公立惡為世子。時魯國任用三桓為政。孟孫氏曰公孫敖，生子曰穀，曰難。叔孫氏曰公孫茲，生子曰叔仲彭生，曰叔孫得臣。文公以彭生為世子太傅。季孫氏曰季無佚，乃季友之子，無佚生行父，即季文子也。魯莊公有庶子曰公子遂，亦曰仲遂，住居東門，亦曰東門遂，自僖公之世，已與三桓一同用事。論起輩數，公孫敖與仲遂為再從兄弟，季孫行父又是下一輩了。因公孫敖得罪於仲遂，客死於外，故孟孫氏失權，反是仲孫氏、叔孫氏、季孫氏三家為政。
　　且說公孫敖如何得罪。敖娶莒女戴己為內子，即穀之母；其娣聲己，即難之母也。戴己病卒，敖性淫，復往聘己氏之女。莒人辭曰：「聲己尚在，當為繼室。」敖曰：「吾弟仲遂未娶，即與遂納聘可也。」莒人許之。魯文公七年，公孫敖奉君命如莒修聘，因順便為仲遂逆女。及鄢陵，敖登城而望，見己氏色甚美，是夜竟就己氏同宿，自娶歸家。仲遂見奪其妻，大怒，訴於文公，請以兵攻之。叔仲彭生諫曰：「不可。臣聞之：『兵在內為亂，在外為寇。』幸而無寇，可啟亂乎？」文公乃召公孫敖，使退還己氏於莒，以釋仲遂之憾。敖與遂兄弟講和如故。敖一心思念己氏，至次年，奉命如周，奔襄王之喪，不至京師，竟攜弔幣，私往莒國，與己氏夫婦相聚。魯文公亦不追究，立其子穀主孟氏之祀。其後敖忽思故國，使人言於穀，穀轉請於其叔仲遂。遂曰：「汝父若欲歸，必依我三件事，乃可。無入朝，無與國政，無攜帶己氏。」穀使人回復公孫敖。敖急於求歸，欣然許之。敖歸魯三年，果然閉戶不出。忽一日，盡取家中寶貨金帛，復往莒國。孟孫穀想念其父，踰年病死。其子仲孫蔑尚幼，乃立孟孫難為卿。未幾，己氏卒，公孫敖復思歸魯，悉以家財納於文公，並及仲遂，使其子難為父請命。文公許之，遂復歸。至齊，病不能行，死於堂阜。孟孫難固請歸其喪於魯。難乃罪人之後，又權主宗祀，以待仲蔑之長，所以不甚與事。季孫行父讓仲遂與彭生得臣是叔父行，每事不敢自專。而彭生仁厚，居師傅之任。得臣屢掌兵權，所以仲遂得臣二人，尤當權用事。敬嬴恃文公之寵，恨其子不得為嗣，乃以重賂交結仲遂，因以其子倭託之，曰：「異日倭得為君，魯國當與子共之。」仲遂感其相託之意，有心要推戴公子倭。念：「叔仲彭生，乃是世子惡之傅，必不肯同謀。而叔孫得臣，性貪賄賂，可以利動。」時時以敬嬴所賜分贈之，曰：「此嬴氏夫人命我贈子者。」又使公子倭時時詣得臣之門，謙恭請教，故得臣亦心向之。
　　周匡王四年，魯文公十有八年也。是年春，文公薨，世子惡主喪即位。各國皆遣使弔問。時齊惠公元，新即大位，欲反商人之暴政，特地遣人至魯，會文公之葬。仲遂謂叔孫得臣曰：「齊魯世好也。桓僖二公，歡若兄弟。孝公結怨，延及商人，遂為仇敵。今公子元新立，我國未曾致賀，而彼先遺人會葬，此修好之美意，不可不往謝之。乘此機會，結齊為援，以立公子倭，此一策也。」叔孫得臣曰：「子去，我當同行。」畢竟二人如齊，商量出甚事來，且看下回分解。
