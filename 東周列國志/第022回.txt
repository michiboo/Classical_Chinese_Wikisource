

　　話說公子慶父字仲，魯莊公之庶兄，其同母弟名牙字叔，則莊公之庶弟。莊公之同母弟曰公子友，因手掌中生成一「友」字文，遂以為名，字季，謂之季友。雖則兄弟三人同為大夫，一來嫡庶之分，二來惟季友最賢，所以莊公獨親信季友。莊公即位之三年，曾遊郎臺，於臺上窺見黨氏之女孟任，容色殊麗，使內侍召之。孟任不從。莊公曰：「苟從我，當立汝為夫人也。」孟任請立盟誓莊公許之。孟任遂割臂血誓神，與莊公同宿於臺上，遂載回宮。歲餘生下一子，名般。莊公欲立孟任為夫人，請命於母文姜。文姜不許。必欲其子與母家聯姻，遂定下襄公始生之女為婚，只因姜氏年幼，直待二十歲上，方纔娶歸。所以孟任雖未立為夫人，那二十餘年，卻也權主六宮之政。比及姜氏入魯為夫人，孟任已病廢不能起。未幾卒，以妾禮葬之。姜氏久而無子。其娣叔姜從嫁，生一子曰啟。先有妾風氏，乃須句子之女，生一子名申。風氏將申託於季友，謀立為嗣。季友曰：「子般年長。」乃止。姜氏雖為夫人，莊公念是殺父仇家，外雖禮貌，心中不甚寵愛。公子慶父生得魁偉軒昂，姜氏看上了他，陰使內侍往來通語，遂與慶父私通，情好甚密。因與叔牙為一黨，相約異日共扶慶父為君，叔牙為相。髯翁有詩云：
　　　　淫風鄭衛只尋常，更有齊風不可當。堪笑魯邦偏締好，文姜之後有哀姜。
　　莊公三十一年，一冬無雨，欲行雩祭祈禱。先一日，演樂於大夫梁氏之庭。梁氏有女色甚美，公子般悅之，陰與往來，亦有約為夫人之誓。是日，梁女梯牆而觀演樂。圉人犖在牆外窺見梁女姿色，立於牆下，故作歌以挑之。歌曰：
　　　　桃之夭夭兮，凌冬而益芳。中心如結兮，不能踰牆。願同翼羽兮，化為鴛鴦。
公子般亦在梁氏觀雩，聞歌聲出看。見圉人犖大怒，命左右擒下，鞭之三百，血流滿地。犖再三哀求，乃釋之。公子般訴之於莊公，莊公曰：「犖無禮，便當殺之，不可鞭也。犖之勇捷，天下無比，鞭之，必懷恨於汝矣。」原來圉人犖有名絕力，曾登稷門城樓，飛身而下，及地，復踴身一躍，遂手攀樓屋之角，以手撼之，樓俱震動。莊公勸殺犖，亦畏其勇故也。子般曰：「彼匹夫耳，何慮焉？」圉人犖果恨子般，遂投慶父門下。
　　次年秋，莊公疾篤，心疑慶父。故意先召叔牙，問以身後之事。叔牙果盛稱慶父之才：「若主魯國，社稷有賴。況一生一及，魯之常也。」莊公不應。叔牙出，復召季友問之。季友對曰：「君與孟任有盟矣。既降其母，可復廢其子乎？」莊公曰：「叔牙勸寡人立慶父何如？」季友曰：「慶父殘忍無親，非人君之器。叔牙私於其兄，不可聽之。臣當以死奉般。」莊公點首，遂不能言。季友出宮，急命內侍傳莊公口語，使叔牙待於大夫鍼季之家，即有君命來到。叔牙果往鍼氏。季友乃封鴆酒一瓶，使鍼季毒死叔牙。復手書致牙曰：「君有命，賜公子死。公子飲此而死，子孫世不失其位。不然，族且滅矣！」叔牙猶不肯服，鍼季執耳灌之。須臾，九竅流血而死。史官有詩論鴆牙之事。曰：
　　　　周公誅管安周室，季友酖牙靖魯邦。為國滅親真大義，六朝底事忍相戕。
是夕，莊公薨。季友奉公子般主喪，諭國人以明年改元。各國遣弔。自不必說。
　　至冬十月，子般念外家黨氏之恩，聞外祖黨臣病死，往臨其喪。慶父密召圉人犖謂曰：「汝不記鞭背之恨乎？夫蛟龍離水，匹夫可制。汝何不報之於黨氏？吾為汝主。」犖曰：「苟公子相助，敢不如命！」乃懷利刃，夤夜奔黨大夫家。時已三更，踰牆而入，伏於舍外。至天明時，小內侍啟門取水，圉人犖突入寢室。子般方下牀穿履，驚問曰：「汝何至此？」犖曰：「來報去年鞭背之恨耳！」子般急取牀頭劍劈之，傷額破腦。犖左手格劍，右手握刃刺般，中脅而死。內待驚報黨氏。黨氏家眾操兵齊來攻犖，犖因腦破不能戰，被眾人亂斫為泥。季友聞子般之變，知是慶父所為，恐及於禍，乃出奔陳國以避難。慶父佯為不知，歸罪於圉人犖，滅其家，以解說於國人。夫人姜氏欲遂立慶父。慶父曰：「二公子猶在，不盡殺絕，未可代也。」姜氏曰：「當立申乎？」慶父曰：「申年長難制，不如立啟。」乃為子般發喪，假訃告為名，親至齊國，告以子般之變，納賄於豎貂，立子啟為君。時年八歲，是為閔公。閔公乃叔姜之子，叔姜是夫人姜氏之娣也。閔公為齊桓公外甥。閔公內畏哀姜，外畏慶父，欲借外家為重。故使人訂齊桓公，會於落姑之地。閔公牽桓公之衣，密訴以慶父內亂之事，垂淚不止。桓公曰：「今者魯大夫誰最賢？」閔公曰：「惟季友最賢，今避難於陳國。」桓公曰：「何不召而復之？」閔公曰：「恐慶父見疑。」桓公曰：「但出寡人之意，誰敢違者？」乃使人以桓公之命，召季友於陳。閔公次於郎地，候季友至郎，並載歸國，立季友為相。託言齊侯所命，不敢不從。時周惠王之六年，魯閔公之元年也。是冬，齊侯復恐魯之君臣不安其位，使大夫仲孫湫來候問，且窺慶父之動靜。閔公見了仲孫湫，流涕不能成語。後見公子申，與之談論魯事，甚有條理。仲孫曰：「此治國之器也！」囑季友善視之。因勸季友早除慶父，季友伸一掌示之。仲孫已悟孤掌難鳴之意，曰：「湫當言於吾君，倘有緩急，不敢坐視。」慶父以重賂來見仲孫。仲孫曰：「苟公子能忠於社稷，寡君亦受其賜，豈惟湫乎？」固辭不受。慶父悚懼而退。仲孫辭閔公歸，謂桓公曰：「不去慶父，魯難未已也！」桓公曰：「寡人以兵去之，何如？」仲孫曰：「慶父兇惡未彰，討之無名。臣觀其志，不安於為下，必復有變。乘其變而誅之，此霸王之業也。」桓公曰：「善。」閔公二年，慶父謀篡益急，只為閔公是齊侯外甥，又且季友忠心相輔，不敢輕動。忽一日，閽人報：「大夫卜齮相訪。」慶父迎進書房，見卜齮怒氣勃勃，問其來意。卜齮訴曰：「我有田與太傅慎不害田莊相近，被慎不害用強奪去。我去告訴主公，主公偏護師傅，反勸我讓他。以此不甘，特來投公子，求於主公前一言。」慶父屏去從人，謂卜齮曰：「主公年幼無知，雖言不聽。子若能行大事，我為子殺慎不害何如？」卜齮曰：「季友在，懼不免。」慶父曰：「主公有童心，嘗夜出武闈，遊行街市。子伏人於武闈，候其出而刺之，但云盜賊，誰能知者。吾以國母之命，代立為君，逐季友如反掌耳。」卜齮許諾。乃求勇士，得秋亞，授以利匕首，使伏武闈。閔公果夜出，秋亞突起，刺殺閔公。左右驚呼，擒住秋亞。卜齮領家甲至奪去。慶父殺慎不害於家。季友聞變，夜叩公子申之門，蹴之起，告以慶父之亂，兩人同奔邾國避難。髯翁有詩云：
　　　　子般遭弒閔公戕，操刃當時誰主張？魯亂盡由宮閫起，娶妻何必定齊姜！
　　卻說國人素服季友，聞魯侯被殺，相國出奔，舉國若狂，皆怨卜齮而恨慶父。是日國中罷市，一聚千人，先圍卜齮之家，滿門遭戮。將攻慶父，聚者益眾。慶父知人心不附，欲謀出奔。想起齊侯曾藉莒力以復國，齊莒有恩，可因莒以自解於齊。況文姜原有莒醫一脈交情，今夫人姜氏，即文姜之姪女，有此因緣，凡事可託。遂微服扮作商人，載了貨賂滿車，出奔莒國。夫人姜氏聞慶父奔莒，安身不牢，亦想至莒國躲避。左右曰：「夫人以仲故，得罪國人，今復聚一國，誰能容之？季友在邾，眾所與也，夫人不如適邾，以乞憐於季。」乃奔邾國，求見季友。季友拒之弗見。季友聞慶父姜氏俱出，遂將公子申歸魯，一面使人告難於齊。齊桓公謂仲孫湫曰：「今魯國無君，取之如何？」仲孫湫曰：「魯，秉禮之國，雖遭弒亂，一時之變，人心未忘周公，不可取也。況公子申明習國事，季友有戡亂之才，必能安集眾庶，不如因而守之。」桓公曰：「諾。」乃命上卿高傒，率南陽甲士三千人，吩咐高傒，相機而動：「公子申果堪主社稷，即當扶立為君，以脩鄰好；不然，便可併兼其地。」高傒領命而行。來至魯國，恰好公子申季友亦到。高傒見公子申相貌端莊，議論條理，心中十分敬重。遂與季友定計，擁立公子申為君，是為僖公。使甲士幫助魯人，築鹿門之城，以防邾莒之變。季友使公子奚斯，隨高傒至齊，謝齊侯定國之功。一面使人如莒，要假手莒人以戮慶父，啖以重賂。
　　卻說慶父奔莒之時，載有魯國寶器，因莒醫以獻於莒子，莒子納之。至是復貪魯重賂，使人謂慶父曰：「莒國褊小，懼以公子為兵端，請公子改適他國。」慶父猶未行，莒子下令逐之。慶父思豎貂曾受賂相好，乃自邾如齊。齊疆吏素知慶父之惡，不敢擅納，乃寓居於汶水之上。恰好公子奚斯謝齊事畢，還至汶水，與慶父相見，欲載之歸國。慶父曰：「季友必不見容。子魚能為我代言，乞念先君一脈，願留性命，長為匹夫，死且不朽！」奚斯至魯復命，遂致慶父之言。僖公欲許之。季友曰：「使弒君者不誅，何以戒後？」因私謂奚斯曰：「慶父若自裁，尚可為立後，不絕世祀也。」奚斯領命，再往汶上，欲告慶父，而難於啟齒，乃於門外號啕大哭。慶父聞其聲，知是奚斯，乃嘆曰：「子魚不入見而哭甚哀，吾不免矣！」乃解帶自縊於樹而死。奚斯乃入而殮之，還報僖公，僖公嘆息不已。忽報：「莒子遣其弟嬴拿，領兵臨境。聞慶父已死。特索謝賂。」季友曰：「莒人未嘗擒送慶父，安得居功？」乃自請率師迎敵。僖公解所佩寶刀相贈，謂曰：「此刀名曰『孟勞』，長不滿尺，鋒利無比，叔父寶之。」季友懸於腰胯之間，謝恩而出。行至酈地，莒公子嬴拏列陣以待。季友曰：「魯新立君，國事未定，若戰而不勝，人心動搖矣。莒拿貪而無謀，吾當以計取之。」乃出陣前，請嬴拿面話。因謂之曰：「我二人不相悅，士卒何罪？聞公子多力善搏，友請各釋器械，與公子徒手賭一雌雄，何如？」嬴拏曰：「甚善！」兩下約退軍士，就於戰場放對。一來一往，各無破綻。約鬥五十餘合，季友之子行父，時年八歲，友甚愛之，俱至軍中，時在旁觀鬥，見父親不能取勝，連呼「『孟勞』何在？」季友忽然醒悟，故意賣個破綻，讓嬴拏趕入一步。季友略一轉身，於腰間拔出「孟勞」。回手一揮，連眉帶額，削去天靈蓋半邊。刃無血痕，真寶刀也！莒軍見主將劈倒，不待交鋒，各自逃命。季友全勝，唱凱還朝。
　　僖公親自迎之於郊，立為上相，賜費邑為之采地。季友奏曰：「臣與慶父叔牙並是桓公之孫，臣以社稷之故，酖叔牙，縊慶父，大義滅親，誠非得已。今二子俱絕後，而臣獨叨榮爵，受大邑，臣何顏見桓公於地下？」僖公曰：「二子造逆，封之得無非典？」季友曰：「二子有逆心，無逆形，且其死非有刀鋸之戮也。宜並建之，以明親親之誼。」僖公從之。乃以公孫敖繼慶父之後，是為孟孫氏。慶父字仲，後人以字為氏，本曰仲孫，因諱慶父之惡，改為孟也。孟孫氏食采於成。以公孫茲繼叔牙之後，是為叔孫氏，食采於郈。季友食采於費，加封以汶陽之田，是為季孫氏。於是季、孟、叔三家，鼎足而立，並執魯政，謂之「三桓」。是日魯南門無故自崩。識者以為高而忽傾，異日必有凌替之禍，兆已見矣。史官有詩云：
　　　　手文徵異已褒功，孟叔如何亦並封？亂世天心偏助逆，三家宗裔是桓公。
　　話說齊桓公知姜氏在邾，謂管仲曰：「魯桓閔二公不得令終，皆以我姜之故。若不行討，魯人必以為戒，姻好絕矣。」管仲曰：「女子既嫁從夫，得罪夫家，非外家所得討也。君欲討之，宜隱其事。」桓公曰：「善。」乃使豎貂往邾，送姜氏歸魯。姜氏行至夷，宿館舍，豎貂告姜氏曰：「夫人與弒二君，齊魯莫不聞之，夫人即歸，何面目見太廟乎？不如自裁，猶可自蓋也。」姜氏聞之，閉門哭泣，至半夜寂然。豎貂啟門視之，已自縊死矣。豎貂告夷宰，使治殯事，飛報僖公。僖公迎其喪以歸，葬之成禮。曰：「母子之情，不可絕也。」謚之曰哀，故曰哀姜。後八年，僖公以莊公無配，仍祔哀姜於太廟。此乃過厚之處。
　　卻說齊桓公自救燕定魯以後，威名愈振，諸侯悅服。桓公益信任管仲，專事飲獵為樂。一日，獵於大澤之陂，豎貂為御，車馳馬驟，較射方懽。桓公忽然停目而視，半晌無言，若有懼容。豎貂問曰：「君瞪目何所視也？」桓公曰：「寡人適見一鬼物，其狀甚怪而可畏，良久忽滅，殆不祥乎！」豎貂曰：「鬼陰物，安敢晝見？」桓公曰：「先君田姑棼而見大豕，是亦晝也。汝為我亟召仲父。」豎貂曰：「仲父非聖人，烏能悉知鬼神之事？」桓公曰：「仲父能識『俞兒』，何謂非聖？」豎貂曰：「君前者先言俞兒之狀，仲父因逢君之意，飾美說以勸君之行也。君今但言見鬼，勿洩其狀，如仲父言與君合，則仲父信聖不欺矣。」桓公曰：「諾。」乃趨駕歸，心懷疑懼，是夜遂大病如瘧。明日，管仲與諸大夫問疾。桓公召管仲，與之言見鬼：「寡人心中畏惡，不能出口，仲父試道其狀。」管仲不能答，曰：「容臣詢之。」豎貂在旁笑曰：「臣固知仲父之不能言也。」桓公病益增，管仲憂之，懸書於門：「如有能言公所見之鬼者，當贈以封邑三分之一。」有一人，荷笠懸鶉而來，求見管仲。管仲揖而進之。其人曰：「君有恙乎？」管仲曰：「然。」其人曰：「君病見鬼乎？」管仲又曰：「然。」其人曰：「君見鬼於大澤之中乎？」管仲曰：「子能言鬼之狀否？吾當與子共家。」其人曰：「請見君而言之。」管仲見桓公於寢室。桓公方累重裀而坐，使兩婦人摩背，兩婦人搥足，豎貂捧湯，立而候飲。管仲曰：「君之病，有能言者，臣已與之俱來，君可召之。」桓公召入，見其荷笠懸鶉，心殊不喜。遽問曰：「仲父言識鬼者乃汝乎？」對曰：「公則自傷耳，鬼安能傷公？」桓公曰：「然則有鬼否？」對曰：「有之。水有『罔象』，邱有『峷』，山有『夔』，野有『彷徨』，澤有『委蛇』。」桓公曰：「汝試言『委蛇』之狀。」對曰：「夫『委蛇』者，其大如轂，其長如轅，紫衣而朱冠。其為物也，惡聞轟車之聲，聞則捧其首而立。此不輕見，見之者必霸天下。」桓公囅然而笑，不覺起立曰：「此正寡人之所見也！」於是頓覺精神開爽，不知病之何往矣。桓公曰：「子何名？」對曰：「臣名皇子，齊西鄙之農夫也。」桓公曰：「子可留仕寡人。」遂欲爵為大夫。皇子固辭曰：「公尊王室，攘四夷，安中國，撫百姓，使臣常為治世之民，不妨農務足矣。不願居官。」桓公曰：「高士也！」賜之粟帛，命有司復其家。復重賞管仲。豎貂曰：「仲父不能言，而皇子言之，仲父安得受賞乎？」桓公曰：「寡人聞之，『任獨者暗，任眾者明』。微仲父，寡人固不得聞皇子之言也。」豎貂乃服。
　　時周惠王十七年。狄人侵犯邢邦，又移兵伐衛。衛懿公使人如齊告急。諸大夫請救之，桓公曰：「伐戎之役，瘡痍未息。且俟來春，合諸侯往救可也。」其冬，衛大夫寧速至齊，言：「狄已破衛，殺衛懿公。今欲迎公子燬為君。」齊侯大驚曰：「不早救衛，孤罪無辭矣。」不知狄如何破衛，且看下回分解。
