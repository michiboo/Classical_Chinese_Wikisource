
　　話說仲孫遂同叔孫得臣二人如齊拜賀新君，且謝會葬之情。行禮已畢，齊惠公賜宴，因問及魯國新君：「何以名惡？世間嘉名頗多，何遍用此不美之字？」仲遂對曰：「先寡君初生此子，使太史占之，言：『當惡死，不得享國。』故先寡君名之曰惡，欲以厭之。然此子非先寡君所愛也。所愛者長子名倭，為人賢孝，能敬禮大臣，國人皆思奉之為君，但壓於嫡耳。」惠公曰：「古來亦有『立子以長』之義，況所愛乎？」叔孫得臣曰：「魯國故事，立子以嫡，無嫡方立長。先寡君狃於常禮，置倭而立惡，國人皆不順焉。上國若有意為魯改立賢君，願結婚姻之好，專事上國，歲時朝聘，不敢有闕。」惠公大悅曰：「大夫能主持於內，寡人惟命是從，豈敢有違？」仲遂叔孫得臣請歃血立誓，因設婚約。惠公許之。遂等既返，謂季孫行父曰：「方今晉業已替，齊將復強，彼欲以嫡女室公子倭，此厚援不可失也。」行父曰：「嗣君，齊侯之甥也。齊侯有女，何不室嗣君，而乃歸之公子乎？」仲遂曰：「齊侯聞公子倭之賢，立心與倭交懽，願為甥舅。若夫人姜氏，乃昭公之女，桓公諸子，相攻如仇敵，故四世皆以弟代兄，彼不有其兄，何有於甥？」行父嘿然，歸而嘆曰：「東門氏將有他志矣！」（仲遂家住東門，故呼為東門氏。）行父密告於叔仲彭生。彭生曰：「大位已定，誰敢貳心耶？」殊不以為意。
　　仲遂與敬嬴私自定計，伏勇士於廄中，使圉人偽報：「馬生駒甚良！」敬嬴使公子倭同惡與視往廄看駒毛色。勇士突起，以木棍擊惡殺之，並殺視。仲遂曰：「太傅彭生尚在，此人不除，事猶未了。」乃使內侍假傳嗣君有命，召仲叔彭生入宮。彭生將行，其家臣公冉務人，素知仲遂結交宮禁之事，疑其有詐，止之曰：「太傅勿入，入必死。」彭生曰：「有君命，雖死，其可逃乎？」公冉務人曰：「果君命，則太傅不死矣。若非君命而死，死之何名？」彭生不聽。務人牽其袂而泣。彭生絕袂登車，逕造宮中，問嗣君何在？內侍詭對曰：「內廄馬生駒，在彼閱之。」即引彭生往廄所。勇士復攢擊殺之，埋其屍於馬糞之中。敬嬴使人告姜氏曰：「君與公子視，被劣馬騠齧，俱死矣。」姜氏大哭，往廄視之，則二屍俱已移出於宮門之外。季孫行父聞惡視之死，心知仲逐所為，不敢明言，私謂仲遂曰：「子作事太毒，吾不忍聞也。」仲遂曰：「此嬴氏夫人所為，與某無與。」行父曰：「晉若來討，何以待之？」仲遂曰：「齊宋往事，已可知矣。彼弒其長君，尚不成討；今二孺子死，又何討焉？」行父撫嗣君之屍，哭之不覺失聲。仲遂曰：「大臣當議大事，乃效兒女子悲啼何益！」行父乃收淚。叔孫得臣亦至，問其兄彭生何在？仲遂辭以不知。得臣笑曰：「吾兄死為忠臣，是其志也，何必諱哉？」仲遂乃私告以屍處，且曰：「今日之事，立君為急。公子倭賢而且長，宜嗣大位。」百官莫不唯唯。乃奉公子倭為君，是為宣公。百官朝賀。胡曾先生詠史詩云：
　　　　外權內寵私謀合，無罪嗣君一旦休；可笑模稜季文子，三思不復有良謀。
得臣掘馬糞，出彭生之屍而殯之。不在話下。
　　再說嫡夫人姜氏，聞二子俱被殺，仲遂扶公子倭為君，搥胸大哭，絕而復甦者幾次。仲遂又獻媚於宣公，引「母以子貴」之文，尊敬嬴為夫人，百官致賀。姜夫人不安於宮，日夜啼哭，命左右收拾車仗，為歸齊之計。仲遂偽使人留之曰：「新君雖非夫人所出，然夫人嫡母也，孝養自當不缺。奈何向外家寄活乎？」姜氏罵曰：「賊遂！我母子何負於汝，而行此慘毒之事？今乃以虛言留我！鬼神有知，決不汝宥也！」姜氏不與敬嬴相見，一逕出了宮門，登車而去。經過大市通衢，放聲大哭，叫曰：「天乎，天乎！二孺子何罪？婢子又何罪？賊遂蔑理喪心，殺嫡立庶！婢子今與國人永辭，不復再至魯國矣！」路人聞者，莫不哀之，多有泣下者。是日，魯國為之罷市。因稱姜氏為哀姜，又以出歸於齊，謂之出姜。出姜至齊，與昭公夫人母子相見，各訴其子之冤，抱頭而哭。齊惠公惡聞哭聲，另築室以遷其母子。出姜竟終於齊。
　　卻說魯宣公同母之弟叔肹，為人忠直，見其兄藉仲遂之力，殺弟自立，意甚非之，不往朝賀。宣公使人召之，欲加重用。肹堅辭不往。有友人問其故，肹曰：「吾非惡富貴，但見吾兄，即思吾弟，是以不忍耳！」友人曰：「子既不義其兄，盍適他國乎？」肹曰：「兄未嘗絕我，我何敢於絕兄乎？」適宣公使有司候問，且以粟帛贈之，肹對使者拜辭曰：「肹幸不至凍餓，不敢費公帑。」使者再三致命，肹曰：「俟有缺乏，當來乞取，今決不敢受也。」友人曰：「子不受爵祿，亦足以明志矣。家無餘財，稍領饋遺，以給朝夕饔飱之資，未為傷廉。並卻之，不已甚乎？」肹笑而不答。友人嘆息而去。使者不敢留，回復宣公。宣公曰：「吾弟素貧，不知何以為生？」使人夜伺其所為，方挑燈織屨，俟明早賣之，以治朝餐。宣公嘆曰：「此子欲學伯夷叔齊，採首陽之薇耶？吾當成其志可也。」肹至宣公末年方卒。終其身未嘗受其兄一寸之絲，一粒之粟，亦終其身未嘗言兄之過。史臣有贊云：
　　　　賢者叔肹，感時泣血。織屨自贍，於公不屑。頑民恥周，採薇甘絕。惟叔嗣音，入而不涅。一乳同枝，兄頑弟潔。形彼東門，言之污舌！
魯人高叔肹之義，稱頌不置。成公初年，用其子公孫嬰齊為大夫。於是叔孫氏之外，另有叔氏。叔老、叔弓、叔輒、叔鞅、叔詣，皆其後也。此是後話，擱過一邊。
　　再說周匡王五年，為宣公元年。正旦，朝賀方畢，仲遂啟奏：「君內主尚虛，臣前與齊侯，原有婚媾之約，事不容緩。」宣公曰：「誰為寡人使齊者？」仲遂對曰：「約出自臣，臣願獨往。」乃使仲遂如齊，請婚納幣。遂於正月至齊，二月迎夫人姜氏以歸，因密奏宣公曰：「齊雖為甥舅，將來好惡，未可測也。況國有大故者，必列會盟，方成諸侯。臣曾與齊侯歃血為盟，約以歲時朝聘，不敢有闕。蓋預以定位囑之。君必無恤重賂，請齊為會。若彼受賂而許會，因恭謹以事之，則兩國相親，有唇齒之固，君位安於泰山矣。」宣公然其言，隨遣季孫行父往齊謝婚，致詞曰：
　　　　寡君賴君之靈寵，備守宗廟，恐恐焉懼不得列於諸侯，以為君羞。君若惠顧寡君，賜以會好，所有不腆濟西之田，晉文公所以貺先君者，願效贄於上國，惟君辱收之！
齊惠公大悅，乃約魯君以夏五月，會於平州之地。
　　　至期，魯宣公先往，齊侯繼至，先敘甥舅之情，再行兩君相見之禮。仲遂捧濟西土田之籍以進，齊侯並不推辭。事畢，宣公辭齊侯回魯。仲遂曰：「吾今日始安枕而臥矣。」自此，魯或朝或聘，君臣如齊，殆無虛日，無令不從，無役不共。至齊惠公晚年，感魯侯承順之意，仍以濟西田還之。此是後話。
　　話分兩頭。卻說楚莊王旅即位三年，不出號令，日事田獵。及在宮中，惟日夜與婦人飲酒為樂。懸令於朝門曰：「有敢諫者，死無赦！」大夫申無畏入謁，莊王右抱鄭姬，左抱蔡女，踞坐於鐘鼓之間，問曰：「大夫之來，欲飲酒乎？聞樂乎？抑有所欲言也？」申無畏曰：「臣非飲酒聽樂也。適臣行於郊，有以隱語進臣者，臣不能解，願聞之於大王。」莊王曰：「噫！是何隱語，而大夫不能解。盍為寡人言之！」申無畏曰：「有大鳥，身被五色，止於楚之高阜三年矣。不見其飛，不聞其鳴，不知此何鳥也？」莊王知其諷己，笑曰：「寡人知之矣！是非凡鳥也。三年不飛，飛必沖天。三年不鳴，鳴必驚人。子其俟之。」申無再拜而通。居數日，莊王淫樂如故。大夫蘇從請間見莊王，至而大哭。莊王曰：「蘇子何哀之甚也？」蘇從對曰：「臣哭夫身死而楚國之將亡也！」莊王曰：「子何為而死？楚國又何為而亡乎？」蘇從曰：「臣欲進諫於王，王不聽，必殺臣。臣死而楚國更無諫者。恣王之意，以墮楚政，楚之亡可立而待矣。」莊王勃然變色曰：「寡人有令：『敢諫者死。』明知諫之必死，而又欲入犯寡人，不亦愚乎？」蘇從曰：「臣之愚，不及王之愚之甚也！」莊王益怒曰：「寡人胡以愚甚？」蘇從曰：「大王居萬乘之尊，享千里之稅，士馬精強，諸侯畏服，四時貢獻，不絕於庭，此萬世之利也。今荒於酒色，溺於音樂，不理朝政，不親賢才，大國攻於外，小國叛於內，樂在目前，患在日後。夫以一時之樂，而棄萬世之利，非甚愚而何？臣之愚，不過殺身。然大王殺臣，後世將呼臣為忠臣，與龍逢比干並肩，臣不愚也。君之愚，乃至求為匹夫而不可得。臣言畢於此矣。請借大王之佩劍，臣當刎頸王前，以信大王之令！」莊王幡然起立曰：「大夫休矣！大夫之言，忠言也，寡人聽子。」乃絕鐘鼓之懸，屏鄭姬，疏蔡女，立樊姬為夫人，使主宮政。曰：「寡人好獵，樊姬諫我不從，遂不食鳥獸之肉，此吾賢內助也。」任蒍賈、潘尪、屈蕩，以分令尹鬥越椒之權。早朝宴罷，發號施令。令鄭公子歸生伐宋，戰於大棘，獲宋右師華元。命蒍賈救鄭，與晉師戰於北林，獲晉將解揚以歸，踰年放還。自是楚勢日強，莊王遂侈然有爭伯中原之志。
　　卻說晉上卿趙盾，因楚日強橫，欲結好於秦以拒楚。趙穿獻謀曰：「秦有屬國曰崇，附秦最久，誠得偏師以侵崇國，秦必來救，因與講和，如此，則我占上風矣。」趙盾從之。乃言於靈公，出車三百乘，遣趙穿為將，侵崇。趙朔曰：「秦晉之仇深矣。又侵其屬國，秦必益怒，焉肯與我議和？」趙盾曰：「吾已許之矣。」朔復言於韓厥，厥微微冷笑，附朔耳言曰：「尊公此舉，欲樹穿以固趙宗，非為和秦也。」趙朔嘿然而退。秦聞晉侵崇，竟不來救，興兵伐晉，圍焦。趙穿還兵救焦，秦師始退。穿自此始與兵政。臾駢病卒，穿遂代之。
　　是時晉靈公年長，荒淫暴虐，厚斂於民，廣興土木，好為遊戲。寵任一位大夫，名屠岸賈。（乃屠擊之子，屠岸夷之孫。）岸賈阿諛取悅，言無不納。命岸賈於絳州城內，起一座花園，遍求奇花異草，種植其中。惟桃花最盛，春間開放，爛如錦繡，名曰桃園。園中築起三層高臺，中間建起一座絳霄樓，畫棟雕梁，丹楹刻桷，四圍朱欄曲檻，憑欄四望，市井俱在目前。靈公覽而樂之，不時登臨，或張弓彈鳥，與岸賈賭賽飲酒取樂。一日，召優人呈百戲於臺上，園外百姓聚觀，靈公謂岸賈曰：「彈鳥何如彈人？寡人與卿試之。中目者為勝；中肩臂者免；不中者以大斗罰之。」靈公彈右，岸賈彈左。臺上高叫一聲：「看彈！」弓如月滿，彈似流星，人叢中一人彈去了半隻耳朵，一個彈中了左胛。嚇得眾百性每亂驚亂逃，亂嚷亂擠，齊叫道：「彈又來了！」靈公大怒，索性教左右會放彈的，一齊都放。那彈如雨點一般飛去，百姓躲避不迭，也有破頭的，傷額的，彈出眼烏珠的，打落門牙的，啼哭號呼之聲，耳不忍聞。又有喚爹的，叫娘的，抱頭鼠竄的，推擠跌倒的，倉忙奔避之狀，目不忍見。靈公在臺望見，投弓於地，呵呵大笑，謂岸賈曰：「寡人登臺，遊玩數遍，無如今日之樂也！」自此百姓每望見臺上有人，便不敢在桃園前行走。市中為之諺云：
　　　　莫看臺，飛丸來。出門笑且忻，歸家哭且哀！
又有周人所進猛犬，名曰靈獒，身高三尺，色如紅炭，能解人意。左右有過，靈公即呼獒使噬之。獒起立嚙其顙，不死不已。有一奴，專飼此犬，每日啖以羊肉數斤，犬亦聽其指使。其人名獒奴，使食中大夫之俸。靈公廢了外朝，命諸大夫皆朝於內寢。每視朝或出遊，則獒奴以細鍊牽犬，侍於左右，見者無不悚然。其時列國離心，萬民嗟怨，趙盾等屢屢進諫，勸靈公禮賢遠佞，勤政親民，靈公如瑱充耳，全然不聽，反有疑忌之意。
　　忽一日，靈公朝罷，諸大夫皆散，惟趙盾與士會，尚在寢門，商議國家之事，互相怨嘆。只見有二內侍抬一竹籠，自閨而出。趙盾曰：「宮中安有竹籠出外？此必有故。」遙呼：「來，來！」內侍只低頭不應。盾問曰：「竹籠中所置何物？」內侍曰：「爾相國也，欲看時可自來看，我不敢言。」盾心中愈疑，邀士會同往察之，但見人手一隻，微露籠外。二位大夫拉住竹籠細看，乃支解過的一個死人。趙盾大驚，問其來歷，內侍還不肯說。盾曰：「汝再不言，吾先斬汝矣！」內侍方纔告訴道：「此人乃宰夫也。主公命煮熊蹯，急欲下酒，催促數次，宰夫只得獻上。主公嘗之，嫌其未熟，以銅斗擊殺之，又砍為數段，命我等棄於野外。立限時刻回報，遲則獲罪矣。」趙盾乃放內侍依舊扛抬而去。盾謂士會曰：「主上無道，視人命如草菅。國家危亡，只在旦夕。我與子同往苦諫一番，何如？」士會曰：「我二人諫而不從，更無繼者。會請先入諫，若不聽，子當繼之。」時靈公尚在中堂，士會直入。靈公望見，知其必有諫諍之言，乃迎而謂曰：「大夫勿言，寡人已知過矣，今當改之！」士會稽首對曰：「人誰無過，過而能改，社稷之福也！臣等不勝欣幸！」言畢而退，述於趙盾。盾曰：「主公若果悔過，旦晚必有施行。」
　　至次日，靈公免朝，命駕車往桃園遊玩。趙盾曰：「主公如此舉動，豈像改過之人？吾今日不得不言矣！」乃先往桃園門外，候靈公至，上前參謁。靈公訝曰：「寡人未嘗召卿，卿何以至此？」趙盾稽首再拜，口稱：「死罪！微臣有言啟奏，望主公寬容採納！臣聞：『有道之君，以樂樂人，無道之君，以樂樂身。』夫宮室嬖倖，田獵遊樂，一身之樂止此矣，未有以殺人為樂者。今主公縱犬噬人，放彈打人，又以小過支解膳夫，此有道之君所不為也，而主公為之。人命至重，濫殺如此，百姓內叛，諸侯外離，桀紂滅亡之禍，將及君身！臣今日不言，更無人言矣。臣不忍坐視君國之危亡，故敢直言無隱。乞主公回輦入朝，改革前非，毋荒遊，毋嗜殺。使晉國危而復安，臣雖死不恨！」靈公大慚，以袖掩面曰：「卿且退，容寡人只今日遊玩，下次當依卿言。」趙盾身蔽園門，不放靈公進去。屠岸賈在旁言曰：「相國進諫，雖是好意，然車駕既已至此，豈可空回，被人恥笑？相國暫請方便。如有政事，俟主公明日早朝，於朝堂議之，何如？」靈公接口曰：「明日早朝，當召卿也。」趙盾不得已，將身閃開，放靈公進園，瞋目視岸賈曰：「亡國敗家，皆由此輩！」恨恨不已。
　　岸賈侍靈公遊戲。正在歡笑之際，岸賈忽然嘆曰：「此樂不可再矣！」靈公問曰：「大夫何發此嘆？」岸賈曰：「趙相國明早必然又來聒絮，豈容主公復出耶？」靈公忿然作色曰：「自古臣制於君，不聞君制於臣。此老在，甚不便於寡人，何計可以除之？」岸賈曰：「臣有客鉏麑者，家貧，臣常周給之，感臣之惠，願效死力。若使行刺於相國，主公任意行樂，又何患哉？」靈公曰：「此事若成，卿功非小！」是夜，岸賈密召鉏麑，賜以酒食，告以：「趙盾專權欺主，今奉晉侯之命，使汝往刺。汝可伏於趙相國之門，俟其五鼓赴朝刺殺，不可誤事。」鉏麑領命而行，扎縛停當，帶了雪花般匕首，潛伏趙府左右。聞譙鼓已交五更，便踅到趙府門首，見重門洞開，乘車已駕於門外，望見堂上燈光影影。鉏麑乘間踅進中門，躲在暗處，仔細觀看。堂上有一位官員，朝衣朝冠，垂紳正笏，端然而坐。此位官員，正是相國趙盾，因欲趨朝，天色尚早，坐以待旦。鉏麑大驚，退出門外，嘆曰：「不忘恭敬，民之主也！賊殺民主，則為不忠，受君命而棄之，則為不信，不忠不信，何以立於天地之間哉？」乃呼於門曰：「我，鉏麑也，寧違君命，不忍殺忠臣，我今自殺！恐有後來者，相國謹防之！」言罷，望著門前一株大槐，一頭觸去，腦漿迸裂而死。史臣有贊云：
　　　　壯哉鉏麑，刺客之魁！聞義能徙，視死如歸。報屠存趙，身滅名垂，槐陰所在，生氣依依！
此時驚動了守門人役，將鉏麑如此恁般，報知趙盾。盾之車右提彌明曰：「相國今日不可入朝，恐有他變。」趙盾曰：「主公許我早朝，我若不往，是無禮也。死生有命，吾何慮哉？」吩咐家人，暫將鉏麑淺埋於槐樹之側。趙盾登車入朝，隨班行禮。靈公見趙盾不死，問屠岸賈以鉏麑之事。岸賈答曰：「鉏麑去而不返，有人說道觸槐而死，不知何故？」靈公曰：「此計不成，奈何？」岸賈奏曰：「臣尚有一計，可殺趙盾，萬無一失。」靈公曰：「卿有何計？」岸賈曰：「主公來日，召趙盾飲於宮中，先伏甲士於後壁。俟三爵之後，主公可向趙盾索佩劍觀看，盾必捧劍呈上。臣從旁喝破：『趙盾拔劍於君前，欲行不軌，左右可救駕！』甲士齊出，縛而斬之。外人皆謂趙盾自取誅戮，主公可免殺大臣之名，此計如何？」靈公曰：「妙哉，妙哉！可依計而行。」
　　明日，復視朝，靈公謂趙盾曰：「寡人賴吾子直言，以得親於群臣。敬治薄享，以勞吾子。」遂命屠岸賈引入宮中。車右提彌明從之，將升階，岸賈曰：「君宴相國，餘人不得登堂。」彌明乃立於堂下。趙盾再拜，就坐於靈公之右，屠岸賈侍於君左。庖人獻饌，酒三巡，靈公謂趙盾曰：「寡人聞吾子所佩之劍，蓋利劍也，幸解下與寡人觀之。」趙盾不知是計，方欲解劍。提彌明在堂下望見，大呼曰：「臣侍君宴，禮不過三爵，何為酒後拔劍於君前耶？」趙盾悟，遂起立。彌明怒氣勃勃，直趨上堂，扶盾而下。岸賈呼獒奴縱靈獒，令逐紫袍者。獒疾走如飛，追及盾於宮門之內。彌明力舉千鈞，雙手搏獒，折其頸，獒死。靈公怒甚，出壁中伏甲以攻盾，彌明以身蔽盾，教盾急走。彌明留身獨戰，寡不敵眾，遍體被傷，力盡而死。史臣贊云：
　　　　君有獒，臣亦有獒；君之獒，不如臣之獒。君之獒，能害人；臣之獒，克保身。嗚呼二獒！吾誰與親？
話說趙盾虧彌明與甲士格鬥，脫身先走。忽有一人狂追及盾，盾懼甚。其人曰：「相國無畏，我來相救，非相害也。」盾問曰：「汝何人？」對曰：「相國不記翳桑之餓人乎？則我靈輒便是。」（原來五年之前，趙盾曾往九原山打獵而回，休於翳桑之下，見有一男子臥地，盾疑為刺客，使人執之。其人餓不能起，問其姓名，曰：「靈輒也。遊學於衛三年，今日始歸，囊空無所得食，已餓三日矣。」盾憐之，與之飯及脯，輒出一小筐，先藏其半而後食。盾問曰：「汝藏其半何意？」輒對曰：「家有老母，住於西門，小人出外日久，未知母存亡何如？今近不數里，倘幸而母存，願以大人之饌，充老母之腹。」盾嘆曰：「此孝子也！」使盡食其餘，別取簞食與肉，置囊中授之。靈輒拜謝而去。今絳州有哺飢坂，因此得名。後靈輒應募為公徒，適在甲士之數，念趙盾昔日之恩，特地上前相救。）時從人聞變，俱已逃散，靈輒背負趙盾，趨出朝門。眾甲士殺了提彌明，合力來追。恰好趙朔悉起家丁，駕車來迎，扶盾登車。盾急召靈輒欲共載，輒已逃去矣。甲士見趙府人眾，不敢追逐。趙盾謂朔曰：「吾不得復顧家矣！此去或翟或秦，尋一託身之處可也。」於是父子同出西門，望西路而進。不知趙宣子出奔何處，再看下回分解。
