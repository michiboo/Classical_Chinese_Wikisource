

　　話說周襄王聞宮人小東之語，心頭一時火起，急取牀頭寶劍，趨至中宮，來殺太叔。纔行數步，忽然轉念：「太叔乃太后所愛，我若殺之，外人不知其罪，必以我為不孝矣。況太叔武藝高強，倘然不遜，挺劍相持，反為不美。不如暫時隱忍，俟明日詢有實跡，將隗後貶退，諒太叔亦無顏復留，必然出奔外境，豈不穩便？」嘆了一口氣，擲劍於地，復回寢宮，使隨身內侍，打探太叔消息。回報：「太叔知小東來訴我王，已脫身出宮去矣。」襄王曰：「宮門出入，如何不稟命於朕？亦朕之疏於防範也！」次早，襄王命拘中宮侍妾審問。初時抵賴，喚出小東面證，遂不能隱，將前後醜情，一一招出。襄王將隗後貶入冷宮，封鎖其門，穴牆以通飲食。太叔帶自知有罪，逃奔翟國去了。惠太后驚成心疾，自此抱病不起。
　　卻說頹叔桃子，聞隗後被貶，大驚曰：「當初請兵伐鄭，是我二人；請婚隗氏，又是我二人。今忽然被斥，翟君必然見怪。太叔今出奔在翟，定有一番假話，哄動翟君。倘然翟兵到來問罪，我等何以自解？」即日乘輕車疾馳，趕上太叔，做一路商量：「若見翟君，須是如此如此。」不一日，行到翟國，太叔停駕於郊外。頹叔桃子先入城見了翟君，告訴道：「當初我等原為太叔請婚，周王聞知美色，乃自取之，立為正宮。只為往太后處問安，與太叔相遇，偶然太叔敘起前因，說話良久，被宮人言語誣謗，周王輕信，不念貴國伐鄭之勞，遂將王后貶入冷宮，太叔逐出境外。忘親背德，無義無恩，乞假一旅之師，殺入王城，扶立太叔為王，救出王后，仍為國母，誠貴國之義舉也。」翟君信其言，問：「太叔何在？」頹叔桃子曰：「現在郊外候命。」翟君遂迎太叔入城。太叔請以甥舅之禮相見，翟君大喜。遂撥步騎五千，使大將赤丁同頹叔桃子，奉太叔以伐周。
　　周襄王聞翟兵臨境，遣大夫譚伯為使，至翟軍中，諭以太叔內亂之罪。赤丁殺之，驅兵直逼王城之下。襄王大怒，乃拜卿士原伯貫為將，毛衛副之，率車三百乘，出城禦敵。伯貫知翟兵勇猛，將軘車聯絡為營，如堅城一般，赤丁衝突數次，俱不能入。連日搦戰，亦不出應。赤丁憤甚，乃定下計策，於翠雲山搭起高臺，上建天子旌旗，使軍士假扮太叔，在臺上飲宴歌舞為樂，卻教頹叔桃子各領一千騎兵，伏於山之左右，只等周兵到時，臺上放砲為號，一齊攏殺將來。又教親兒赤風子引騎兵五百，直逼其營辱罵，以激其怒。若彼開營出戰，佯輸詐敗，引他走翠雲山一路，便算功勞。赤丁與太叔引大隊在後准備接應。分撥停當。
　　卻說赤風子引五百騎兵搦戰，原伯貫登壘望之，欺其寡少，便欲出戰。毛衛諫曰：「翟人詭詐多端，只宜持重。俟其懈怠，方可擊也。」挨至午牌時分，翟軍皆下馬坐地，口中大罵：「周王無道之君，用這般無能之將，降又不降，戰又不戰，待要何如？」亦有臥地而罵者。原伯貫忍耐不住，喝教開營。營門開處，湧出車乘百餘，車上立著一員大將，金盔繡襖，手執大桿刀，乃原伯貫也。赤風子忙叫：「孩兒們快上馬！」自挺鐵搠來迎戰，不上十合，撥馬往西而走。軍士多有上馬不及者，周軍亂搶馬匹，全無行列。赤風子回馬，又戰數合，漸漸引至翠雲山相近。赤風子委棄馬匹器械殆盡，引數騎奔山後去了。原伯貫抬頭一望，見山上飛龍赤旗飄颭，繡傘之下，蓋著太叔，大吹大擂飲酒。原伯貫曰：「此賊命合盡於吾手！」乃揀平坦處驅車欲上。山上檑木砲石打將下來，原伯正沒計較。忽聞山坳中連珠砲響，左有頹叔，右有桃子，兩路鐵騎，如狂風驟雨，圍裹將來。原伯心知中計，急教回車，來路上已被翟軍砍下亂木，縱橫道路，車不能行。原伯喝令步卒開路，軍士都心慌膽落，不戰而潰。原伯無計可施，卸下繡袍，欲雜於眾中逃命。有小軍叫曰：「將軍到這裏來！」頹叔聽得叫聲，疑為原伯，指揮翟騎追之，擒獲二十餘人，原伯果在其內。比及赤丁大軍到時，已大獲全勝，車馬器械，悉為所俘。有逃脫的軍士，回營報知毛衛。毛衛只教堅守，一面遣人馳奏周王，求其添兵助將。不在話下。頹叔將原伯貫綁縛獻功於太叔。太叔命囚之於營。頹叔曰：「今伯貫被擒，毛衛必然喪膽。若夜半往劫其營，以火攻之，衛可擒也。」太叔以為然，言於赤丁。赤丁用其策，暗傳號令。是夜三鼓之後，赤丁自引步軍千餘，俱用利斧，劈開索鏈，劫入大營，就各車上，將蘆葦放起火來。頃刻延燒，遍營中火球亂滾，軍士大亂。頹叔桃子各引精騎，乘勢殺入，銳不可當。毛衛急乘小車，從營後而遁。正遇著步卒一隊，為首乃是太叔帶，大喝：「毛衛哪裏走？」毛衛著忙，被太叔一鎗刺於車下。翟軍大獲全勝，遂圍王城。
　　周襄王聞二將被擒，謂富辰曰：「早不從卿言，致有此禍。」富辰曰：「翟勢甚狂，吾王暫爾出巡，諸侯必有倡議納王者。」周公孔奏曰：「王師雖敗，若悉起百官家屬，尚可背城一戰。奈何輕棄社稷，委命於諸侯乎？」召公過奏曰：「言戰者，乃危計也。以臣愚見，此禍皆本於叔隗，吾王先正其誅，然後堅守以待諸侯之救，可以萬全。」襄王嘆曰：「朕之不明，自取其禍！今太后病危，朕暫當避位，以慰其意。若人心不忘朕，聽諸侯自圖之可也。」因謂周召二公曰：「太叔此來，為隗後耳。若取隗氏，必懼國人之謗，不敢居於王城。二卿為朕繕兵固守，以待朕之歸可也。」周召二公頓首受命。襄王問於富辰曰：「周之接壤，惟鄭、衛、陳三國，朕將安適？」富辰對曰：「陳衛弱，不如適鄭。」襄王曰：「朕曾用翟伐鄭，鄭得無怨乎？」富辰曰：「臣之勸王適鄭者，正為此也。鄭之先世，有功於周，其嗣必不忘。王以翟伐鄭，鄭心不平，固日夜望翟之背周，以自明其順也。今王適鄭，彼必喜於奉迎，又何怨焉？」襄王意乃決。富辰又請曰：「王犯翟鋒而出，恐翟人悉眾與王為難，奈何？臣願率家屬與翟決戰，王乘機出避可也。」乃盡召子弟親黨，約數百人，勉以忠義，開門直犯翟營，牽住翟兵。襄王同簡師父左鄢父等十餘人，出城望鄭國而去。富辰與赤丁大戰，所殺傷翟兵甚眾，辰亦身被重傷，遇頹叔桃子，慰之曰：「子之忠諫，天下所知也，今日可以無死。」富辰曰：「昔吾屢諫王，王不聽，以及此。若我不死戰，王必以我為懟矣。」復力戰多時，力盡而死。子弟親黨，同死者三百餘人。史官有詩讚曰：
　　　　用夷凌夏豈良謀？納女宣淫禍自求。驟諫不從仍死戰，富辰忠義播《春秋》。
富辰死後，翟人方知襄王已出王城。時城門復閉，太叔命釋原伯貫之囚，使於門外呼之。周召二公立於城樓之上，謂太叔曰：「本欲開門奉迎，恐翟兵入城剽掠，是以不敢。」太叔請於赤丁，求其屯兵城外，當出府庫之藏為犒，赤丁許之。太叔遂入王城，先至冷宮，放出隗後，然後往謁惠太后。太后見了太叔，喜之不勝，一笑而絕。太叔且不治喪，先與隗後宮中聚闊。欲尋小東殺之，小東懼罪，先已投井自盡矣。嗚呼哀哉！
　　次日，太叔假傳太后遺命，自立為王，以叔隗為王后，臨朝受賀。發府藏大犒翟軍，然後為太后發喪。國人為之歌曰：
　　　　莫喪母，且娶婦，婦得嫂，臣娶後。為不慚，言可醜！誰其逐之？我與爾左右！
太叔聞國人之歌，自知眾論不服，恐生他變。乃與隗氏移駐於溫，大治宮室，日夜取樂。王城內國事，悉委周召二公料理，名雖為王，實未嘗與臣民相接也。原伯貫逃往原城去了。此段話且擱過不提。
　　且說周襄王避出王城，雖然望鄭國而行，心中未知鄭意好歹。行至氾地，其地多竹而無公館，一名竹川。襄王詢士人，知入鄭界，即命停車，借宿於農民封氏草堂之內。封氏問：「官居何職？」襄王言曰：「我周天子也。為國中有難，避而到此。」封氏大驚，叩頭謝罪曰：「吾家二郎，夜來夢紅日照於草堂。果有貴人下降。」即命二郎殺雞為黍。襄王問：「二郎何人？」對曰：「民之後母弟也。與民同居於此，共爂同耕，以奉養後母。」襄王嘆曰：「汝農家兄弟，如此和睦，朕貴為天子，反受母弟之害，朕不如此農民多矣！」因淒然淚下。大夫左鄢父進曰：「周公大聖，尚有骨肉之變。吾主不必自傷，作速告難於諸侯，料諸侯必不坐視。」襄王乃親作書稿，使人分告齊、宋、陳、鄭、衛諸國。略曰：
　　　　不穀不德，得罪於母之寵子弟帶，越在鄭地汜。敢告。
簡師父奏曰：「今日諸侯有志圖伯者，惟秦與晉。秦有蹇叔、百里奚、公孫枝諸賢為政，晉有趙衰、狐偃、胥臣諸賢為政，必能勸其君以勤王之義，他國非所望也。」襄王乃命簡師父告於晉；使左鄢父告於秦。且說鄭文公聞襄王居氾，笑曰：「天子今日方知翟之不如鄭也。」即日使工師往氾地創立廬舍，親往起居，省視器具，一切供應，不敢菲薄。襄王見鄭文公頗有慚色。魯宋諸國，亦遣使問安，各有餽獻。惟衛文公不至。魯大夫臧孫辰字文仲，聞之嘆曰：「衛侯將死矣！諸侯之有王，猶木之有本，水之有源也。木無本必枯，水無源必竭，不死何為？」時襄王十八年之冬十月也。至明年春，衛文公薨。世子鄭立，是為成公。果應臧文仲之言。此是後話。
　　再說簡師父奉命告晉。晉文公詢於狐偃，偃對曰：「昔齊桓之能合諸侯，惟尊王也。況晉數易其君，民以為常，不知有君臣之大義。君盍納王而討太叔之罪，使民知君之不可貳乎？繼文侯輔周之勳，光武公啟晉之烈，皆在於此。若晉不納，秦必納之，則伯業獨歸於秦矣。」文公使太史郭偃卜之。偃曰：「大吉！此黃帝戰於坂泉之兆。」文公曰：「寡人何敢當此！」偃對曰：「周室雖衰，天命未改。今之王，古之帝也，其克叔帶必矣。」文公曰：「更為我筮之。」得《乾》下《離》上《大有》之卦，第三爻動，變為《兌》下《離》上《睽》卦。偃斷之曰：「《大有》之九三云：『公用享於天子。』戰克而王享，吉莫大焉！《乾》為天，《離》為日。日麗於天，昭明之象。《乾》變而《兌》，《兌》為《澤》，《澤》在下，以當《離》日之炤。是天子之恩光炤臨晉國，又何疑焉？」文公大悅，乃大閱車徒，分左右二軍，使趙衰將左軍，魏犨佐之；卻溱將右軍，顛頡佐之。文公引狐偃欒枝等，左右策應。臨發時，河東守臣報稱：「秦伯親統大兵勤王，已在河上，不日渡河矣。」孤偃進曰：「秦公志在勤王，所以頓兵河上者，為東道之不通故也。如草中之戎，麗土之狄，皆車馬必由之路，秦素未與通，恐其不順，是以懷疑不進。君誠行賂於二夷，諭以假道勤王之意，二夷必聽。更使人謝秦君，言晉師已發，秦必退矣。」文公然其言。一面使狐偃之子狐射姑，齎金帛之類，行賂於戎狄，一面使胥臣往河上辭秦。胥臣謁見穆公，致晉侯之命曰：「天子蒙塵在外，君之憂，即寡君之憂也。寡君已掃境內興師，代君之勞，已有成算，毋敢煩大軍遠涉。」穆公曰：「寡人恐晉君新立，軍師未集，是以奔走在此，以禦天子之難。既晉君克舉大義，寡人當靜聽捷音。」蹇叔百里奚皆曰：「晉侯欲專大義，以服諸侯，恐主公分其功業，故遣人止我之師。不如乘勢而下，共迎天子，豈不美哉？」穆公曰：「寡人非不知勤王美事，但東道未通，恐戎狄為梗。晉初為政，無大功何以定國，不如讓之。」乃遣公子縶隨左鄢父至氾，問勞襄王。穆公班師而回。
　　卻說胥臣以秦君退師回報，晉兵遂進屯陽樊，守臣蒼葛出郊外勞軍。文公使右軍將軍郤溱等圍溫，左軍將軍趙衰等迎襄王於氾。襄王以夏四月丁巳日復至王城，周召二公迎之入朝。不在話下。溫人聞周王復位，乃群聚攻頹叔桃子，殺之，大開城門以納晉師。太叔帶忙攜隗後登車，欲奪門出走翟國。守門軍士，閉門不容其去。太叔仗劍砍倒數人。卻得魏犨追到，大喝：「逆賊走那裏去？」太叔曰：「汝放孤出城，異日厚報。」魏犨曰：「問天子肯放你時，魏犨就做人情。」太叔大怒，挺劍刺來，被魏犨躍上其車，一刀斬之。軍士擒隗氏來見。犨曰：「此淫婦，留他何用！」命眾軍亂箭攢射。可憐如花夷女，與太叔帶半載歡娛，今日死於萬箭之下。胡曾先生詠史詩云：
　　　　逐兄盜嫂據南陽，半載歡娛並罹殃。淫逆倘然無速報，世間不復有綱常。
魏犨帶二屍以報郤溱，溱曰：「何不檻送天子，明正其戮？」魏犨曰：「天子避殺弟之名，假手於晉，不如速誅之為快也！」郤溱嘆息不已，乃埋二屍於神農澗之側。一面安撫溫民，一面使人報捷於陽樊。
　　晉文公聞太叔和隗氏俱已伏誅，乃命駕親至王城，朝見襄王奏捷。襄王設醴酒以饗之，復大出金帛相贈。文公再拜謝曰：「臣重耳不敢受賜。但死後得用隧葬，臣沐恩於地下無窮矣。」襄王曰：「先王制禮，以限隔上下，止有此生死之文，朕不敢以私勞而亂大典。叔父大功，朕不敢忘！」乃割畿內溫、原、陽樊、攢茅四邑，以益其封。文公謝恩而退。百姓攜老扶幼，填塞街市，爭來識認晉侯，嘆曰：「齊桓公今復出也！」晉文公下令兩路俱班師。大軍屯於太行山之南，使魏犨定陽樊之田，顛額定攢茅之田，欒枝定溫之田，晉侯親率趙衰定原之田。為何定原之田，文公親往？那原乃周卿士原伯貫之封邑，原伯貫兵敗無功，襄王奪其邑以與晉，伯貫見在原城，恐其不服，所以必須親往。顛頡至攢茅，欒枝至溫，守臣俱攜酒食出迎。
　　卻說魏犨至陽樊，守臣蒼葛謂其下曰：「周棄岐豐，餘地幾何！而晉復受四邑耶？我與晉同是王臣，豈可服之。」遂率百姓持械登城。魏犨大怒，引兵圍之，大叫：「早早降順，萬事俱休！若打破城池，盡皆屠戮！」蒼葛在城上答曰：「吾聞『德以柔中國，刑以威四夷。』今此乃王畿之地，畿內百姓，非王之宗族，即王之親戚。晉亦周之臣子，忍以兵威相劫耶？」魏犨感其言，遺人馳報文公。文公致書於蒼葛，略曰：
　　　　四邑之地，乃天子之賜，寡人不敢違命。將軍若念天子之姻親，率以歸國，亦惟將軍之命是聽。
因諭魏犨緩其攻，聽陽民遷徙。蒼葛得書，命城中百姓：「願歸周者去，願從晉者留。」百姓願去者大半，蒼葛盡率之，遷於軹村。魏犨定其疆界而還。
　　再說文公同趙衰略地至原。原伯貫紿其下曰：「晉兵圍陽樊，盡屠其民矣！」原人恐懼，共誓死守，晉兵圍之。趙衰曰：「民所以不服晉者，不信故也。君示之以信，將不攻而下矣。」文公曰：「示信若何？」趙衰對曰：「請下令，軍士各持三日之糧，若三日攻原不下，即當解圍而去。」文公依其言。到第三日，軍吏告稟：「軍中只有今日之糧了！」文公不答。是日夜半，有原民縋城而下，言：「城中已探知陽樊之民，未嘗遭戮，相約於明晚獻門。」文公曰：「寡人原約攻城以三日為期，三日不下，解圍去之。今滿三日矣，寡人明早退師。爾百姓自盡守城之事，不必又懷二念。」軍吏請曰：「原民約明晚獻門，主公何不暫留一日，拔一城而歸？即使糧盡，陽樊去此不遠，可馳取也。」文公曰：「信，國之寶也，民之所憑也。三日之令，誰不聞之？若復留一日，是失信矣！得原而失信，民尚何憑於寡人？」黎明，即解原圍。原民相顧曰：「晉侯寧失城，不失信，此有道之君！」乃爭建降旗於城樓，縋城以追文公之軍者，紛紛不絕。原伯貫不能禁止，只得開城出降。髯仙有詩云：
　　　　口血猶含起戰戈，誰將片語作山河？去原畢竟原來服，譎詐何如信義多？
晉軍行三十里，原民追至，原伯貫降書亦到。文公命扎住車馬，以單車直入原城，百姓鼓舞稱慶。原伯貫來見，文公待以王朝卿士之禮，遷其家於河北。文公擇四邑之守曰：「昔子餘以壺飱從寡人於衛，忍飢不食，此信土也。寡人以信得原，還以信守之。」使趙衰為原大夫，兼領陽樊。又謂郤溱曰：「子不私其族，首同欒氏通款於寡人，寡人不敢忘。」乃以郤溱為溫大夫，兼守攢茅。各留兵二千戌其地而還。後人論文公納王示義，伐原示信，乃圖伯之首事也。畢竟何時稱伯，且看下回分解。
