

　　周惠王十年，徐戎俱已臣服於齊。鄭文公見齊勢愈大，恐其侵伐，遣使請盟。乃復會宋、魯、陳、鄭四國之君，同盟於幽，天下莫不歸心於齊。齊桓公歸國，大設宴以勞群臣。酒至半酣，鮑叔牙執巵至桓公之前，滿斟為壽。桓公曰：「樂哉，今日之飲！」鮑叔牙曰：「臣聞『明主賢臣，雖樂不忘其憂。』臣願君毋忘出奔，管仲毋忘檻囚，甯戚毋忘飯牛車下之日。」桓公遽起離席再拜曰：「寡人與諸大夫，皆能毋忘，此齊國社稷無窮之福也！」是日極歡而散。
　　忽一日，報：「周王遣召伯廖來到。」桓公迎接入館。召伯廖宣惠王之命，賜齊候為方伯，修太公之職，得專征伐。因言：「衛朔援立子頹，助逆犯順，朕懷之十年，迄今天討未彰。煩伯舅為朕圖之。」惠王十一年，齊桓公親率車徒伐衛。時衛惠公朔先薨，子赤立，已三年矣，是為懿公。懿公不問來由，率兵接戰，大敗而歸。桓公乃直抵城下，宣揚王命，數其罪狀。懿公曰：「然則先君之過，與寡人無與也。」乃使其長子開方，輦金帛五車，納於齊軍，求其講和免罪。桓公曰：「先王之制，罪不及子孫。苟遵王命，寡人何多求於衛耶？」公子開方見齊國強盛，願仕於齊。齊侯曰：「子乃衛侯長子，論次序當為國儲。奈何舍南面之尊，而北面於寡人乎？」開方對曰：「明公乃天下之賢侯，倘得執鞭侍左右，榮幸已甚，豈不勝於為君？」桓公以開方為愛己，拜為大夫，寵之與豎貂易牙等。齊人謂之「三貴」。開方復言衛侯少女之美，（衛惠公先曾以女媵齊，此其妹也。）桓公遣使納幣，求之為妾。衛懿公不敢辭卻，即送衛姬至齊，齊侯納之。因以長衛姬，少衛姬別之，姊妹俱有寵。髯翁有詩云：
　　　　衛侯罪案重如山，奉命如何取賂還？漫說尊王申大義，到來功利在心間。
　　話分兩頭。卻說晉國姬姓，侯爵。自周成王時，剪桐葉為珪，封其弟叔虞於此。傳九世至穆侯。穆侯生二子，長曰仇，次曰成師。穆侯薨，子仇立，是為文侯。文侯薨，子昭侯立。畏其叔父桓叔之強，乃割曲沃以封之，謂之曲沃伯；改晉號曰翼，謂之二晉。昭侯立七年，大夫潘父弒之，而納曲沃伯。翼人不受，殺潘父而立昭侯之弟平，是為孝侯。孝侯之八年，桓叔薨，子鱓立，是為曲沃莊伯。孝侯立十五年，莊伯伐翼，孝侯逆戰大敗，為莊伯所殺。翼人立其弟郄，是為鄂侯。鄂侯立二年，率兵伐曲沃，戰敗，出奔隨國。子光嗣位，是為哀侯。哀侯之二年，莊伯薨，子稱代立，是為曲沃武公。哀侯九年，武公率其將韓萬梁宏伐翼，哀侯逆戰被殺。周桓王命卿士虢公林父立其弟緡，是為小子侯。小子侯立四年，武公復誘而殺之，遂並其國，定都於絳，仍號曰晉。悉取晉庫藏寶器，輦入於周，獻於釐王。釐王貪其賂，遂命稱代以一軍為晉侯。稱代凡立三十九年，薨，子佹諸立，是為晉獻公。
　　獻公忌桓莊之族，慮其為患。大夫士蒍獻計散其黨，因誘而盡殺之。獻公嘉其功，命為大司空。因使大城絳邑，規模極其壯麗，比於大國之都。先獻公為世子時，娶賈姬為妃，久而無子。又娶犬戎主之姪女曰狐姬，生子曰重耳，小戎允姓之女，生子曰夷吾。當武公晚年，求妾於齊，齊桓公以宗女歸之，是為齊姜。時武公已老，不能御女。齊姜年少而美，獻公悅而烝之，與生一子，私寄養於申氏，因名申生。獻公即位之年，賈姬已薨，遂立齊姜為夫人。時重耳已二十一歲矣，夷吾年亦長於申生。因申生是夫人之子，論嫡庶不論長幼，乃立申生為世子。以大夫杜原款為太傅，大夫里克為少傅，相與輔導世子。齊姜又生一女而卒。獻公復納賈姬之娣曰賈君，亦無子。因以齊姜所生之女，使賈君育之。獻公十五年，興兵伐驪戎。驪戎乃請和，納其二女於獻公，長曰驪姬，次曰少姬。那驪姬生得貌比息媯，妖同妲已，智計千條，詭詐百出。在獻公前，小忠小信，貢媚取憐。又時常參與政事，十言九中。所以獻公寵愛無二，一飲一食，必與之俱。踰年，驪姬生一子，名曰奚齊。又踰年，少姬亦生一子，名曰卓子。獻公既心惑驪姬，又喜其有子，遂忘齊姜一段恩情，欲立驪姬為夫人。使太卜郭偃，以龜卜之。郭偃獻兆，其繇曰：
　　　　專之渝，攘公之羭。一薰一蕕，十年尚有臭！
獻公曰：「何謂也。」郭偃曰：「渝者，變也。意所專尚，心亦變亂，故曰『專之渝』。攘，奪也。羭，美也。心變則美惡倒置，故曰『攘公之羭』。草之香者曰薰，臭者日蕕。香不勝臭，穢氣久而未消，故曰『十年尚有臭』也。」獻公一心溺愛驪姬，不信其言，更命史蘇筮之。得《觀卦》之六二，爻詞曰：「闚觀利女貞。」獻公曰：「居內觀外，女子之正。吉孰大焉？」卜偃曰：「開闢以來，先有象，後有數。龜，象也。筮，尊也。從筮不如從龜。」史蘇曰：「禮無二嫡，諸侯不再娶，所謂觀也。繼稱夫人，何以為正？不正，何利之有？以《易》言之，亦未見吉。」獻公曰：「若卜筮有定，盡鬼謀矣。」竟不聽史蘇卜偃之言。擇日告廟，立驪姬為夫人，少姬封為次妃。史蘇私謂大夫里克曰：「晉國將亡，奈何？」里克大驚，問曰：「亡晉者何人？」史蘇曰：「其驪戎乎？」里克不解其說。史蘇曰：「昔夏桀伐有施，有施人以女妹喜歸之。桀寵妹喜，遂以亡夏。殷辛伐有蘇，有蘇氏以女妲己歸之。紂寵妲己，遂以亡殷。周幽王伐有褒，有褒人以女褒姒歸之。幽王寵褒姒，西周遂亡。今晉伐驪戎而獲其女，又加寵焉，不亡得乎？」適太卜郭偃亦至，里克述史蘇之言。郭偃曰：「晉亂而已，亡則未也。昔唐叔之封，卜曰：『尹正諸夏，再造王國。』晉業方大，何亡之患？」里克曰：「若亂當在何時？」郭偃曰：「善惡之報，不出十年。十者；數之盈也。」里克識其言於簡。
　　再說獻公愛驪姬，欲立其子奚齊為嗣。一日，與驪姬言之。驪姬心中甚欲。只因申生已立做世子，無故更變，恐群臣不服，必然諫沮。又且重耳夷吾，與申生相與友愛，三公子俱在左右，若說而不行，反被提防，豈不誤事。乃跪而對曰：「太子之立，諸侯莫不聞。且賢而無罪，君必以妾母子之故，欲行廢立，妾寧自殺！」獻公以為真心，遂置不言。獻公有嬖倖大夫二人：曰梁五東關五，並與獻公察聽外事，挾寵弄權，晉人謂之「二五」。又有優人名施者，少年美姿，伶俐多智，能言快語，獻公尤嬖之，出入宮禁，不知防範。驪姬遂與施私通，情好甚密。因告以心腹之事，謀離間三公子，徐為奪嗣之計。優施為之畫策：「必須以封疆為名，使三公子遠遠出鎮，然後可居中行事。然此事又必須外臣開口，方見忠謀。今『二五』用事，夫人誠以金幣結之，俾彼相與進言，則主公無不聽矣。」驪姬乃出金帛付優施，使分送「二五」。優施先見梁五曰：「君夫人願交懽於大夫，使施致不腆之敬。」梁五大驚曰：「君夫人何須於我？必有囑也。子不言，吾必不受。」優施乃盡以驪姬之謀告之。梁五曰：「必得東關為助乃可。」施曰：「夫人亦有饋，如大夫也。」於是同詣東關五之門，三人做一處商議停當。
　　次日，梁五進言於獻公曰：「曲沃始封之地，先君宗廟之所在也。蒲與屈，地近戎狄，邊疆之要地也。此三邑者，不可無人以主之。宗邑無主，則民無畏威之心；邊疆無主，則戎狄有窺伺之意。若使太子主曲沃，重耳夷吾，分主蒲屈，君居中制馭，此磐石之安矣。」獻公曰：「世子出外可乎？」東關五曰：「太子，君之貳也。曲沃，國之貳也。非太子其誰居之？」獻公曰：「曲沃則然矣。蒲屈乃荒野之地，如何可守？」東關五又曰：「不城則為荒野，城之即為都邑。」二人又齊聲贊美曰：「一朝而增二都，內可屏蔽封內，而外可開拓疆宇，晉自此益大矣！」獻公信其言，使世子申生居曲沃，以主宗邑，太傅杜原款從行。使重耳居蒲，夷吾居屈，以主邊疆。狐毛從重耳於蒲，呂飴甥從夷吾於屈。又使趙夙為太子城曲沃，比舊益加高廣，謂之新城。使士蒍監築蒲屈二城。士蒍聚薪築土，草草完事。或言：「恐不堅固。」士蒍笑曰：「數年之後，此為仇敵，何以固為？」因賦詩曰：
　　　　狐裘尨茸，一國三公，吾誰適從？
狐裘，貴者之服。尨茸，亂貌。言貴者之多，喻嫡庶長幼無分別也。士蒍預知驪姬必有奪嫡之謀，故為此語。申生與二公子，俱遠居晉鄙。惟奚齊卓子，在君左右。驪姬益獻媚取寵，以蠱獻公之心。髯翁有詩云：
　　　　女色從來是禍根，驪姬寵愛獻公昏。空勞畚築疆場遠，不道干戈伏禁門。
　　時獻公新作二軍，自將上軍。使世子申生將下軍，率領大夫趙夙畢萬攻狄、霍、魏三國，滅之。以狄賜趙夙，魏賜畢萬為采邑。太子功益高，驪姬忌之益甚，而謀愈深且毒矣。此事擱過一邊。
　　卻說楚熊囏熊惲兄弟，雖同是文夫人所生，熊惲才智勝於其兄，為文夫人所愛，國人亦推服之。熊囏既嗣位，心忌其弟，每欲因事誅之，以絕後患。左右多有為熊惲周旋者，是以因循不決。熊囏怠於政事，專好遊獵，在位三年，無所施設。熊惲嫌隙己成，私畜死士，乘其兄出獵，襲而殺之，以病薨告於文夫人。文夫人雖則心疑，不欲明白其事，遂使諸大夫擁立熊惲為君，是為成王。以熊囏未嘗治國，不成為君，號為「堵敖」，不以王禮葬之。任其叔王子善為令尹，即子元也。子元自其兄文王之死，便有篡立之意。兼慕其嫂息媯，天下絕色，欲與私通。況熊囏熊惲二子，年齒俱幼，自恃尊行，全不在眼，只畏大夫鬥伯比正直無私，且多才智，故此不敢縱肆。至是，周惠王十一年，鬥伯比病卒。子元意無忌憚，遂於王宮之旁，大築館舍，每日歌舞奏樂，欲以蠱惑文夫人之意。文夫人聞之，問侍人曰：「宮外樂舞之聲何來？」侍人曰：「此令尹之新館也。」文夫人曰：「先君舞矛，以習武事，以征諸侯，是以朝貢不絕於庭。今楚兵不至中國者十年矣。令尹不圖雪恥，而樂舞於未亡人之側，不亦異乎？」侍人述其言於子元。子元曰：「婦人尚不忘中原，我反忘之；不伐鄭，非丈夫也。」遂發兵車六百乘，自為中軍，鬥御疆鬥梧建大旆為前隊，王孫游王孫嘉為後隊。浩浩蕩蕩，殺奔鄭國而來。鄭文公聞楚師大至，急召百官商議。堵叔曰：「楚兵眾盛，未可敵也，不如請成。」師叔曰：「吾新與齊盟，齊必來救，且宜堅壁以待之。」世子華，年少方剛，請背城一戰。叔詹曰：「三人之言，吾取師叔。然以臣愚見，楚兵不久自退。」鄭文公曰：「令尹自將，安肯退乎？」叔詹曰：「自楚加兵人國，未有用六百乘者。公子元操必勝之心，欲以媚息夫人耳。夫求勝者，亦必畏敗。楚兵若來，臣自有計退之。」正商議間，諜報「楚師斬桔柣關而進，已破外郭，入純門，將及逵市。」堵叔曰：「楚兵偪矣，如行成不可，且奔桐邱以避之。」叔詹曰：「無懼也！」乃使甲士埋伏於城內，大開城門，街市百姓來往如常，並無懼色。鬥御疆等前隊先到，見如此模樣，城上絕無動靜，心中疑惑；謂鬥梧曰：「鄭閒暇如此，必有詭計，哄吾入城。不可輕進，且待令尹來議之。」遂離城五里，扎住營寨。須臾子元大兵已到，鬥御疆等稟知城中如此。子元親自登高阜處以望鄭城。忽見旌旗整肅，甲士林立。看了一回，嘆曰：「鄭有『三良』在，其謀叵測！萬一失利，何面目見文夫人乎？更探聽虛實，方可攻城也。」次日，後隊王孫游遣人來報說：「諜探得齊侯國宋魯二國諸侯，親率大軍，前來救鄭。鬥將軍等不敢前進，特候軍令，準備迎敵。」子元大驚，謂諸將曰：「諸侯若截吾去路，吾腹背受敵，必致損折。吾侵鄭及於逵市，可謂全勝矣。」乃暗傳號令，人銜枚，馬摘鈴，是夜拔寨都起。猶恐鄭兵追趕，命勿撤軍幕，仍建大旆，以疑鄭人。大軍潛出鄭界，乃始鳴鐘擊鼓。唱凱歌而還。先遣報文夫人曰：「令尹全勝而回矣！」夫人謝曰：「令尹若能殲敵成功，宜宣示國人，以彰明罰，告諸太廟，以慰先王之靈。未亡人何與焉？」子元大慚。楚王熊惲，聞子元不戰而還，自是有不悅之意。
　　卻說鄭叔詹親督軍士巡城，徹夜不睡。至曉，望見楚幕，指曰：「此空營也，楚師遁矣。」眾猶未信，問：「何以知之？」叔詹曰：「幕乃大將所居，鳴鉦設儆，軍聲震動。今見群鳥棲噪於上，故知其為空幕也。吾度諸侯救兵必至，楚先聞信，是以遁耳！」未幾，諜報：「諸侯救兵果到，未及鄭境，聞楚師已去，各散回本國去了。」眾始服叔詹之智。鄭遣使致謝齊侯救援之勞。自此感服齊國，不敢懷貳。
　　再說楚子元自伐鄭無功，內不自安，篡謀益急。欲先通文夫人，然後行事。適文夫人有小恙，子元假稱問安，來至王宮。遂移臥具寢處宮中，三日不出。家甲數百，環列宮外。大夫鬥廉聞之，闖入宮門，直至臥榻。見子元方對鏡整鬢，讓之曰：「此豈人臣櫛沐之所耶？令尹宜速退！」子元曰：「此吾家宮室，與射師何與？」鬥廉曰：「王侯之貴，弟兄不得通屬。令尹雖介弟，亦人臣也。人臣過闕則下，過廟則趨，咳唾其地，猶為不敬，況寢處乎？且寡夫人密邇於此，男女別嫌，令尹豈未聞耶？」子元大怒曰：「楚國之政，在吾掌握，汝何敢多言！」命左右梏其手，拘於廡下，不放出宮。文夫人使侍人告急於鬥伯比之子鬥穀於菟，使其入宮靖難。鬥穀於菟密奏楚王，約會鬥梧鬥御疆及其子鬥班，半夜率甲以圍王宮，將家甲亂砍，眾俱驚散。子元方擁宮人醉寢，夢中驚起，仗劍而出。恰遇鬥班，亦仗劍而入。子元喝曰：「作亂乃孺子耶！」鬥班曰：「我非作亂，特來誅亂者耳。」兩下就在宮中爭戰。不數合，鬥御疆鬥梧齊到。子元度不能勝，奪門欲走，被鬥班一劍砍下頭來。鬥穀於菟將鬥廉開梏放出，一齊至文夫人寢室之外，稽首問安而退。次早，楚成王熊惲御殿，百官朝見已畢，楚王命滅子元之家，榜其罪狀於通衢。髯翁論公子元欲蠱文夫人之事，有詩曰：
　　　　堪嗟色膽大於身，不論尊兮不論親。莫怪狂且輕動念，楚夫人是息夫人。
　　卻說鬥穀於菟之祖曰鬥若敖，娶鄖子之女，生鬥伯比。若敖卒，伯比尚幼，隨母居於鄖國，往來宮中，鄖夫人愛之如子。鄖夫人有女與伯比為表兄妹之親，自小宮中作伴遊耍，長亦不禁，遂成私情。鄖女有孕，鄖夫人方纔知覺，乃禁絕伯比，不許入宮。使其女詐稱有病，屏居一室。及誕期已滿，產下一子，鄖夫人潛使侍人用衣服包裹，將出宮外，棄於夢澤之中。意欲瞞過鄖子，且不欲揚其女之醜名也。伯比羞慚，與其母歸於楚國去訖。其時鄖子適往夢澤田獵，見澤中有猛虎蹲踞，使左右放箭，箭從旁落，一矢不中，其虎全不動撣。鄖子心疑，使人至澤察之。回報：「虎方抱一嬰兒，餵之以乳，見人亦不畏避。」鄖子曰：「是神物，不可驚之。」獵畢而歸，謂夫人曰：「適至夢澤，見一奇事。」夫人問曰：「何事？」鄖子遂將猛虎乳兒之事，述了一遍。夫人曰：「夫君不知，此兒乃妾所棄也！」鄖子駭然曰：「夫人安得此兒而棄之？」夫人曰：「夫君勿罪。此兒實吾女與鬥甥所生。妾恐污吾女之名，故命侍者棄於夢澤。妾聞姜嫄履巨人跡而生子，棄之冰上，飛鳥以翼覆之，姜嫄以為神，收養成人，名之曰棄，官為后稷，遂為周代之祖。此兒既有虎乳之異，必是大貴人也。」鄖子從之，使人收回，命其女撫養。踰年，送其女於楚，與鬥伯比成親。楚人鄉談，呼乳曰「穀」，呼虎曰「於菟」。取乳虎為義，名其子曰穀於菟，表字子文。今雲夢縣有於菟鄉，即子文生處也。穀於菟既長，有安民治國之才，經文緯武之略。父伯比，仕楚為大夫。伯比死，穀於菟嗣為大夫。及子元之死，令尹官缺。楚王欲用鬥廉，鬥廉辭曰：「方今與楚為敵者，齊也。齊用管仲甯戚，國富兵強。臣才非管寧之流明矣。王欲改紀楚政，與中原抗衡，非鬥穀於菟不可。」百官齊聲保奏：「必須此人，方稱其職。」楚王准奏，遂拜鬥穀於菟為令尹。楚王曰：「齊用管仲，號為仲父。今穀於菟尊顯於楚，亦當宇之。」乃呼為子文而不名。周惠王之十三年也。子文既為令尹，倡言曰：「國家之禍，皆由君弱臣強所致。凡百官采邑，皆以半納還公家。」子文先於鬥氏行之，諸人不敢不從。又以郢城南極湘潭，北據漢江，形勝之地，自丹陽徙都之，號曰郢都。治兵訓武，進賢任能。以公族屈完為賢，使為大夫，族人鬥章才而有智，使與諸鬥同治軍旅。以其子鬥班為申公。楚國大治。
　　齊桓公聞楚王任賢圖治，恐其爭勝中原，欲起諸侯之兵伐楚。問管仲，管仲對曰：「楚稱王南海，地大兵強，周天子不能制。今又任子文為政，四境安堵，非可以兵威得志也。且君新得諸侯，非有存亡興滅之德，深入人心，恐諸侯之兵，不為我用。今當益廣威德，待時而動，方保萬全。」桓公曰：「自我先君報九世之讎，剪滅紀國，奄有其地。鄣為紀附庸，至今未服，寡人慾並滅之，何如？」管仲曰：「鄣雖小國，其先乃太公之支孫，為齊同姓。滅同姓，非義也。君可命王子成父率大軍巡視紀城，示以欲伐之狀。鄣必畏而來降。是無滅親之名，而有得地之實矣。」桓公用其策，鄣君果畏懼求降。桓公曰：「仲父之謀，百不失一！」君臣正計議國事，忽近臣來報：「燕國被山戎用兵侵伐，特遣人求救。」管仲曰：「君欲伐楚，必先定戎。戎患既熄，乃可專事於南方矣。」畢竟桓公如何服戎，且聽下回分解。
