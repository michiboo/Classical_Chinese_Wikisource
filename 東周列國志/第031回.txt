

　　話說晉惠公囚於靈臺山，只道穆姬見怪，全不知衰絰逆君之事。遂謂韓簡曰：「昔先君與秦議婚時，史蘇已有『西鄰責言，不利婚媾』之占。若從其言，必無今日之事矣。」簡對曰：「先君之敗德，豈在婚秦哉？且秦不念婚姻，君何以得入？入而又伐，以好成仇，秦必不然，君其察之。」惠公嘿然。未幾，穆公使公孫枝至靈臺山問侯晉侯，許以復歸。公孫枝曰：「敝邑群臣，無不欲甘心於君者。寡君獨以君夫人登臺請死之故，不敢傷婚姻之好。前約河外五城，可速交割，再使太子圉為質，君可歸矣。」惠公方纔曉得穆姬用情，愧慚無地。即遣大夫郤乞歸晉，吩咐呂省以割地質子之事。省特至王城，會秦穆公，將五城地圖，及錢穀戶口之數獻之，情願納質歸君。穆公問：「太子如何不到？」省對曰：「國中不和，故太子暫留敝邑。俟寡君入境之日，太子即出境矣。」穆公曰：「晉國為何不和？」省對曰：「君子自知其罪，惟思感秦之德。小人不知其罪，但欲報秦之仇。以此不和也。」穆公曰：「汝國猶望君之歸乎？」省對曰：「君子以為必歸，便欲送太子以和秦。小人以為必不歸，堅欲立太子以拒秦。然以臣愚見，執吾君可以立威，舍吾君又可以見德，德威兼濟，此伯主之所以行乎諸侯也。傷君子之心，而激小人之怒，於秦何益？棄前功而墜伯業，料君之必不然矣。」穆公笑曰：「寡人意與飴甥正合！」命孟明往定五城之界，設官分守。遷晉侯於郊外之公館，以賓禮待之。饋以七牢，遣公孫枝引兵同呂省護送晉侯歸國。（凡牛羊豕各一，謂之一牢，七牢，禮之厚者。此乃穆公修好之意也。）
　　惠公自九月戰敗，囚於秦，至十一月纔得釋。與難諸臣，一同歸國，惟虢射病死於秦，不得歸。蛾晰聞惠公將入，謂慶鄭曰：「子以救君誤韓簡，君是以被獲。今君歸，子必不免，盍奔他國以避之？」慶鄭曰：「軍法：『兵敗當死，將為虜當死。』況誤君而貽以大辱，又罪之甚者？君若不還，吾亦將率其家屬以死於秦。況君歸矣，乃令失刑乎？吾之留此，將使君行法於我，以快君之心；使人臣知有罪之無所逃也。又何避焉？」蛾晰嘆息而去。惠公將至絳，太子圉率領狐突、郤芮、慶鄭、蛾晰、司馬說、寺人勃鞮等，出郊迎接。惠公在車中望見慶鄭，怒從心起，使家僕徒召之來前，問曰：「鄭何敢來見寡人？」慶鄭對曰：「君始從臣言，報秦之施，必不伐。繼從臣言，與秦講和，必不戰。三從臣言，不乘『小駟』，必不敗。臣之忠於君也至矣！何為不見？」惠公曰：「汝今尚有何言？」慶鄭對曰：「臣有死罪三：有忠言而不能使君必聽，罪之一也。卜車右吉，而不能使君必用，罪之二也。以救君召二三子，而不能使君必不為人擒，罪之三也。臣請受刑，以明臣罪。」惠公不能答，使梁繇靡代數其罪。梁繇靡曰：「鄭所言，皆非死法也。鄭有死罪三，汝不自知乎？君在泥濘之中，急而呼汝，汝不顧，一宜死。我幾獲秦君，汝以救君誤之，二宜死。二三子俱受執縛，汝不力戰，不面傷，全身逃歸，三宜死。」慶鄭曰：「三軍之士皆在此，聽鄭一言：『有人能坐以待刑，而不能力戰面傷者乎？』」蛾晰諫曰：「鄭死不避刑，可謂勇矣！君可赦之，使報韓原之仇。」梁繇靡曰：「戰已敗矣，又用罪人以報其仇，天下不笑晉為無人乎？」家僕徒亦諫曰：「鄭有忠言三，可以贖死。與其殺之以行君之法，不若赦之以成君之仁。」梁繇靡又曰：「國所以強，惟法行也。失刑亂法，誰復知懼！不誅鄭，今後再不能用兵矣！」惠公顧司馬說，使速行刑。慶鄭引頸受戮。髯仙有詩嘆惠公器量之淺，不能容一慶鄭也。詩曰：
　　　　閉糴誰教負泛舟？反容奸佞殺忠謀。惠公褊急無君德，只合靈臺永作囚！
梁繇靡當時圍住秦穆公，自謂必獲，卻被慶鄭呼云：「急救主公！」遂棄之而去。以此深恨慶鄭，必欲誅之。誅鄭之時，天昏地慘，日色無光，諸大夫中多有流涕者。蛾晰請其屍葬之，曰：「吾以報載我之恩也！」惠公既歸國，遂使世子圉隨公孫枝入秦為質。因請屠岸夷之屍，葬以上大夫之禮，命其子嗣為中大夫。
　　惠公一日謂郤芮曰：「寡人在秦三月，所憂者惟重耳，恐其乘變求入，今日纔放心也。」郤芮曰：「重耳在外，終是心腹之疾。必除了此人，方絕後患。」惠公問：「何人能為寡人殺重耳者？寡人不吝重賞。」郤芮曰：「寺人勃鞮，向年伐蒲，曾斬重耳之衣袂，常恐重耳入國，或治其罪。君欲殺重耳，除非此人可用。」惠公召勃鞮，密告以殺重耳之事。勃鞮對曰：「重耳在翟十二年矣。翟人伐咎如，獲其二女，曰叔隗，季隗，皆有美色。以季隗妻重耳，而以叔隗妻趙衰，各生有子，君臣安於室家之樂，無復虞我之意。臣今往伐，翟人必助重耳興兵拒戰，勝負未卜。願得力士數人，微行至翟，乘其出遊，刺而殺之。」惠公曰：「此計大妙！」遂與勃鞮黃金百鎰，使購求力士，自去行事：「限汝三日內，便要起身。事畢之日，當加重用。」自古道：「若要不知，除非莫為。若要不聞，除非莫言。」惠公所託，雖是勃鞮一人，內侍中多有聞其謀者。狐突聞勃鞮揮金如土，購求力士，心懷疑惑，密地裏訪問其故。那狐突是老國舅，那個內侍不相熟？不免把這密謀，來洩漏於狐突之耳。狐突大驚，即時密寫一信，遣人星夜往翟，報與公子重耳知道。
　　卻說重耳是日，正與翟君獵於渭水之濱。忽有一人冒圍而入，求見狐氏兄弟，說：「有老國舅家書在此。」狐毛狐偃曰：「吾父素不通外信，今有家書，心然國中有事。」即召其人至前。那人呈上書信，叩了一頭，轉身就走。毛偃心疑。啟函讀之，書中云：「主公謀刺公子，已遣寺人勃鞮，限三日內起身。汝兄弟稟知公子，速往他國，無得久延取禍。」二狐大驚，將書稟知重耳。重耳曰：「吾妻子皆在此，此吾家矣。欲去將何之？」狐偃曰：「吾之適此，非以營家，將以圖國也；以力不能適遠，故暫休足於此。今為日已久，宜徙大國。勃鞮之來，殆天遣之以促公子之行乎？」重耳曰：「即行，適何國為可？」狐偃曰：「齊侯雖耄，伯業尚存，收恤諸侯，錄用賢士。今管仲隰朋新亡，國無賢佐，公子若至齊，齊侯必然加禮。倘晉有變，又可借齊之力，以圖復也。」重耳以為然。乃罷獵歸，告其妻季隗曰：「晉君將使人行刺於我，恐遭毒手，將遠適大國，結連秦楚，為復國之計。子宜盡心撫育二子，待我二十五年不至，方可別嫁他人。」季隗泣曰：「男子志在四方，非妾敢留。然妾今二十五歲矣，再過二十五年，妾當老死，尚嫁人乎？妾自當待子，子勿慮也！」趙衰亦囑咐叔隗，不必盡述。次早，重耳命壺叔整頓車乘，守藏小吏頭須收拾金帛。正吩咐間，只見狐毛狐偃倉皇而至，言：「父親老國舅見勃鞮受命次日，即便起身，誠恐公子未行，難以隄防，不及寫書，又遣能行快走之人，星夜趕至，催促公子速速逃避，勿淹時刻！」重耳聞信，大驚曰：「鞮來何速也？」不及裝束，遂與二狐徒步出於城外。壺叔見公子已行，止備犢車一乘，追上與公子乘坐。趙衰臼季諸人，陸續趕上，不及乘車，都是步行。重耳問：「頭須如何不來？」有人說：「頭須席捲藏中所有逃去，不知所向了。」重耳已失窠巢，又沒盤費，此時情緒，好不愁悶！事已如此，不得不行。正是忙忙似喪家之犬，急急如漏網之魚。公子出城半日，翟君始知，欲贈資裝，已無及矣。有詩為證：
　　　　流落夷邦十二年，困龍伏蟄未升天。豆箕何事相煎急？道路於今又播遷。
　　卻說惠公原限寺人勃鞮三日內起身，往翟幹事，如何次日便行？那勃鞮原是個寺人，專以獻勤取寵為事。前番獻公差他伐蒲，失了公子重耳，僅割取衣袂而回，料想重耳必然銜恨。今番又奉惠公之差，若能夠殺卻重耳，不惟與惠公立功，兼可除自己之患。故此糾合力士數人，先期疾走，正要公子不知防備，好去結果他性命。誰知老國舅兩番送信，漏洩其情，比及勃鞮到翟，訪問公子消息，公子已不在了。崔君亦為公子面上，吩咐關津，凡過往之人，加意盤詰，十分嚴緊。勃鞮在晉國，還是個近侍的宦者，今日為殺重耳而來，做了奸人刺客之流，若被盤詰，如何答應？因此過不得翟國，只得怏怏而回，復命於惠公。惠公沒法，只得暫時擱起。
　　再說公子重耳一心要往齊邦，卻先要經繇衛國，這是「登高必自卑，行遠必自邇」。重耳離了翟境，一路窮苦之狀，自不必說。數日，至於衛界，關吏叩其來歷。趙衰曰：「吾主乃晉公子重耳，避難在外，今欲往齊，假道於上國耳。」吏開關延入，飛報衛侯。上卿寧速，請迎之入城。衛文公曰：「寡人立國楚丘，並不曾借晉人半臂之力。衛晉雖為同姓，未通盟好。況出亡之人，何關輕重？若迎之，必當設宴贈賄，費多少事，不如逐之。」乃吩咐守門閽者，不許放晉公子入城。重耳乃從城外而行。魏犨顛頡進曰：「衛燬無禮，公子宜臨城責之。」趙衰曰：「蛟龍失勢，比於蚯蚓。公子且宜含忍，無徒責禮於他人也。」犨頡曰：「既彼不盡主人之禮，剽掠村落，以助朝夕，彼亦難怪我矣。」重耳曰：「剽掠者謂之盜。吾寧忍餓，豈可行盜賊之事乎？」是日，公子君臣，尚未早餐，忍飢而行。看看過午，到一處地名五鹿，見一夥田夫，同飯於隴上。重耳令狐偃問之求食。田夫問：「客從何來？」偃曰：「吾乃晉客，車上者乃吾主也。遠行無糧，願求一餐！」田夫笑曰：「堂堂男子，不能自資，而問吾求食耶？吾等乃村農，飽食方能荷鋤，焉有餘食及於他人？」偃曰：「縱不得食，乞賜一食器！」田夫乃戲以土塊與之曰：「此土可為器也！」魏犨大罵：「村夫焉敢辱吾！」奪其食器，擲而碎之。重耳亦大怒，將加鞭撲。偃急止之曰：「得飯易，得土難，土地，國之基也。天假手野人，以土地授公子，此乃得國之兆，又何怒焉？公子可降拜受之。」重耳果依其言，下車拜受。田夫不解其意，乃群聚而笑曰：「此誠癡人耳！」後人有詩曰：
　　　　土地應為國本基，皇天假手慰艱危。高明子犯窺先兆，田野愚民反笑癡。
　　再行約十餘里，從者飢不能行，乃休於樹下。重耳飢困，枕狐毛之膝而臥。狐毛曰：「子餘尚攜有壺餐，其行在後，可俟之。」魏犨曰：「雖有壺餐，不夠子餘一人之食，料無存矣。」眾人爭採蕨薇煮食，重耳不能下咽。忽見介子推捧肉湯一盂以進，重耳食之而美。食畢，問：「此處何從得肉？」介子推曰：「臣之股肉也。臣聞『孝子殺身以事其親，忠臣殺身以事其君。』今公子乏食，臣故割股以飽公子之腹。」重耳垂淚曰：「亡人累子甚矣！將何以報？」子推曰：「但願公子早歸晉國，以成臣等股肱之義。臣豈望報哉！」髯仙有詩贊云：
　　　　孝子重歸全，虧體謂親辱。嗟嗟介子推，割股充君腹。委質稱股肱，腹心同禍福。豈不念親遺？忠孝難兼局！彼哉私身家，何以食君祿？
良久，趙衰始至。眾人問其行遲之故，衰曰：「被棘刺損足脛，故不能前。乃出竹笥中中壺餐，以獻於重耳。重耳曰：「子餘不苦飢耶？何不自食？」衰對曰：「臣雖飢，豈敢背君而自食耶？」狐毛戲魏犨曰：「此漿若落子手，在腹中且化矣。」魏犨慚而退。重耳即以壺漿賜趙衰，衰汲水調之，遍食從者。重耳嘆服。重耳君臣一路覓食，半飢半飽，至於齊國。
　　齊桓公素聞重耳賢名，一知公子進關，即遣使往郊，迎入公館，設宴款待。席間問：「公子帶有內眷否？」重耳對曰：「亡人一身不能自衛，安能攜家乎？」桓公曰：「寡人獨處一宵，如度一年。公子絀在行旅，而無人以侍巾櫛，寡人為公子憂之！」於是擇宗女中之美者，納於重耳。贈馬二十乘，自是從行之眾，皆有車馬。桓公又使廩人致粟，庖人致肉，日以為常。重耳大悅，嘆曰：「向聞齊侯好賢禮士，今始信之！其成伯，不亦宜乎？」其時周襄王之八年，乃齊桓公之四十二年也。
　　桓公自從前歲委政鮑叔牙，一依管仲遺言，將豎刁、雍巫、開方三人逐去。食不甘味，夜不酣寢，口無謔語，面無笑容。長衛姬進曰：「君逐豎刁諸人，而國不加治。容顏日悴，意者左右使令，不能體君之心。何不召之？」桓公曰：「寡人亦思念此三人，但已逐之，而又召之，恐拂鮑叔牙之意也。」長衛姬曰：「鮑叔牙左右，豈無給使令者？君老矣，奈何自苦如此！君但以調味，先召易牙，則開方豎刁可不煩招而致也。」桓公從其言，乃召雍巫和五味。鮑叔牙諫曰：「君豈忘仲父遺言乎？奈何召之？」桓公曰：「此三人有益於寡人，而無害於國。仲父之言，無乃太過！」遂不聽叔牙之言，並召開方豎刁。三人同時皆令復職，給事左右。鮑叔牙憤鬱發病而死，齊事從此大壞矣。後來畢竟如何，且看下回分解。
