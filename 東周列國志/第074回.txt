
　　話說費無極心忌伯郤宛，與鄢將師商量出一個計策來，詐謂囊瓦曰：「子惡欲設享相延，託某探相國之意，未審相國肯降重否？」囊瓦曰：「彼若見招，豈有不赴之理？」無極又謂郤宛曰：「令尹向吾言，欲飲酒於吾子之家，未知子肯為治具否？託吾相探。」郤宛不知是計，應曰：「某位居下僚，蒙令尹枉駕，誠為榮幸！明日當備草酌奉候，煩大夫致意。」無極曰：「子享令尹，以何物致敬？」郤宛曰：「未知令尹所好何在？」無極曰：「令尹最好者，堅甲利兵也。所以欲飲酒於公家者，以吳之俘獲，半歸於子，故欲借觀耳。子盡出所有，吾為子擇之。」郤宛果然將楚平王所賜，及家藏兵甲，盡出以示無極。無極取其堅利者，各五十件，曰：「足矣。子帷而寘諸門，令尹來必問，問則出以示之。令尹必愛而玩之，因以獻焉。若他物，非所好也。」郤宛信以為然，遂設帷於門之左，將甲兵置於帷中。盛陳餚核，託費無極往邀囊瓦。囊瓦將行，無極曰：「人心不可測也。吾為子先往，探其設享之狀，然後隨行。」無極去少頃，踉蹌而來，喘吁未定，謂囊瓦曰：「某幾誤相國。子惡今日相請，非懷好意，將不利於相國也。適見帷兵甲於門，相國誤往，必遭其毒！」囊瓦曰：「子惡素與我無隙，何至如此？」無極曰：「彼恃王之寵，欲代子為令尹耳。且吾聞子惡陰通吳國，救潛之役，諸將欲遂伐吳國，子惡私得吳人之賂，以為乘亂不義，遂強左司馬班師而回。夫吳乘我喪，我乘吳亂，正好相報，奈何去之！非得吳賂，焉肯違眾輕退？子惡若得志，楚國危矣。」囊瓦意猶未信，更使左右往視，回報：「門幕中果伏有甲兵。」囊瓦大怒，即使人請鄢將師至，訴以郤宛欲謀害之事。將師曰：「郤宛與陽令終、陽完、陽佗，晉陳三族合黨，欲專楚政，非一日矣。」囊瓦曰：「異國匹夫，乃敢作亂，吾當手刃之！」遂奏聞楚王，令鄢將師率兵甲以攻伯氏。伯郤宛知為無極所賣，自刎而死。其子伯嚭，懼禍逃出郊外去了。囊瓦命焚伯氏之居，國人莫肯應者。瓦益怒，出令曰：「不焚伯氏，與之同罪！」眾人盡知郤宛是個賢臣，誰肯焚燒其宅，被囊瓦逼迫不過，各取禾藁一把在手，投於伯氏門外而走。瓦乃親率家眾，將前後門圍住，放起大火。可憐左尹府第一區，登時化為灰燼，連郤宛之屍，亦燒毀無存。盡滅伯氏之族。復拘陽令終、陽完、陽佗、晉陳，誣以通吳謀叛，皆殺之，國中無不稱冤者。忽一日，囊瓦於月夜登樓，聞市上歌聲，朗然可辨。瓦聽之，其歌云：
　　　　莫學郤大夫，忠而見誅，身既死，骨無餘。楚國無君，惟費與鄢，令尹木偶，為人作繭。天若有知，報應立顯。
瓦急使左右察其人不得。但見市廛家家祀神，香火相接，問：「神何姓名？」答曰：「即楚忠臣伯郤宛也。無罪枉殺，冀其上訴於天耳。」左右還報囊瓦。瓦乃訪之朝中，公子申等皆言：「郤宛無通吳之事。」瓦心中頗悔。沈尹戍聞郊外賽神者，皆咒詛令尹，乃來見囊瓦曰：「國人胥怨矣！相國獨不聞乎？夫費無極，楚之讒人也，與鄢將師共為蒙蔽。去朝吳，出蔡侯朱，教先王為滅倫之事，致太子建身死外國，冤殺伍奢父子，今又殺左尹，波及陽晉二家，百姓怨此二人，入於骨髓。皆雲相國縱其為惡，怨詈咒詛，遍於國中。夫殺人以掩謗，仁者猶不為，況殺人以興謗乎？子為令尹，而縱讒慝以失民心，他日楚國有事，寇盜興於外，國人叛於內，相國其危哉！與其信讒以自危，孰若除讒以自安耶？」囊瓦瞿然下席，曰：「是瓦之罪也。願司馬助吾一臂，誅此二賊！」沈尹戍曰：「此社稷之福，敢不從命！」沈尹戍即使人揚言於國中曰：「殺左尹者，皆費鄢二人所為，令尹已覺其奸。今往討之，國人願從者皆來！」言猶未畢，百姓爭執兵先驅。囊瓦乃收費無極鄢將師數其罪，梟之於市。國人不待令尹之命，將火焚兩家之宅，盡滅其黨，於是謗詛方息。史臣有詩云：
　　　　不焚伯氏焚鄢費，公論公心在國人。令尹早同司馬計，讒言何至害忠臣！
又有一詩，言鄢費二人一生害人，還以自害，讒口作惡，亦何益哉？詩云：
　　　　順風放火去燒人，忽地風回燒自身﹔毒計奸謀渾似此，惡人幾個不遭屯！
　　再說吳王闔閭元年，乃周敬王之六年也。闔閭訪國政於伍員，曰：「寡人慾強國圖霸，如何而可？」伍員頓首垂淚而對曰：「臣，楚國之亡虜也，父兄含冤，骸骨不葬，魂不血食，蒙垢受辱，來歸命於大王，幸不加戮，何敢與聞吳國之政？」闔閭曰：「非夫子，寡人不免屈於人下。今幸蒙一言之教，得有今日，方且託國於子，何故中道忽生退志？豈以寡人為不足耶？」伍員對曰：「臣非以大王為不足也。臣聞『疏不間親，遠不間近。』臣豈敢以羈旅之身，居吳國謀臣之上乎？況臣大讎未報，方寸搖搖，自不知謀，安能謀國？」闔閭曰：「吳國謀臣，無出子右者，子勿辭。俟國事稍定，寡人為子報仇，惟子所命！」伍員曰：「王所謀者，何也？」闔閭曰：「吾國僻在東南，險阻卑濕，又有海潮之患，倉庫不設，田疇不墾，國無守禦，民無固志，無以威示鄰國，為之奈何？」伍員對曰：「臣聞治民之道，在安居而理。夫霸王之業，從近制遠。必先立城郭，設守備，實倉廩，治兵革，使內有可守，而外可以應敵。」闔閭曰：「善。寡人委命於子，子為寡人圖之。」伍員乃相土形之高卑，嘗水味之鹹淡，乃於姑蘇山東北三十里，得善地，造築大城，周迴四十七里，陸門八，象天八風，水門八，法地八聰。那八門：
　　　　南曰盤門蛇門，北曰齊門平門，東曰婁門匠門，西曰閶門胥門。
盤門者，以水之盤曲也﹔蛇門者，以在巳方，生肖屬蛇也﹔齊門者，以齊國在其北也﹔平門者，水陸地相稱也﹔婁門者，婁江之水所聚也﹔匠門者，聚匠作於此也﹔閶門者，通閶闔之氣也﹔胥門者，向姑胥山也。越在東南，正在巳方，故蛇門之上，刻有木蛇，其首向內，示越之臣服於吳也。南向復築小城，周圍十里，南北西俱有門，惟東不開門，欲以絕越之光明也。吳地在東為辰方，生肖屬龍，故小城南門上為兩鯢，以象龍角。城郭既成，迎闔閭自梅里徙都於此。城中前朝後市，左祖右社，倉廩府庫，無所不備。大選民卒，教以戰陣射御之法。別築一城於鳳凰山之南，以備越寇，名南武城。
　　闔閭以「魚腸」為不祥之物，函封不用。築冶城於牛首山，鑄劍數千，號曰「扁諸」。又訪得吳人干將，與歐冶子同師，使居匠門，別鑄利劍。干將乃採五山之鐵精，六合之金英，候天伺地，妙選時日，天地下降，百神臨觀，聚炭如邱，使童男童女三百人，裝炭鼓橐。如是三月，而金鐵之精不銷，干將不知其故。其妻莫邪謂曰：「夫神物之化，須人氣而後成。今子作劍三月不就，得無待人而成乎？」干將曰：「昔吾師為冶不化，夫妻俱入爐中，然後成物。至今即山作冶，必麻絰草衣祭爐，然後敢發。今吾鑄劍不成，亦若是耶？」莫邪曰：「師能爍身以成神器，吾何難效之？」於是莫邪沐浴斷髮剪爪，立於爐傍，使男女復鼓橐，炭火方烈，莫邪自投於爐。頃刻銷鑠，金鐵俱液，遂瀉成二劍。先成者為陽，即名「干將」﹔後成者為陰，即名「莫邪」。陽作龜文，陰作漫理。干將匿其陽，止以「莫邪」獻於吳王。王試之石，應手而開。今虎邱「試劍石」是也。王賞之百金。其後吳王知干將匿劍，使人往取，如不得劍，即當殺之。干將取劍出觀，其劍自匣中躍出，化為青龍，干將乘之，升天而去，疑已作劍仙矣。使者還報，吳王嘆息，自此益寶「莫邪」。「莫邪」留吳，不知下落。直至六百餘年之後，晉朝張華丞相，見牛斗之間有紫氣，聞雷煥妙達象緯，召而問之。煥曰：「此寶劍之精，在豫章豐城。」華即補煥為豐城令。煥既到縣，掘獄屋基，得一石函，長踰六尺，廣三尺，開視之，內有雙劍。以南昌西山之土拭之，光芒豔發。以一劍送華，留一劍自佩之。華報曰：「詳觀劍文，乃『干將』也。尚有『莫邪』，何為不至？雖然，神物終當合耳。」其後煥同華佩劍過延平津，劍忽躍出入水，急使人入水求之，惟見兩龍張鬣相向，五色炳耀，使人恐懼而退。以後二劍更不出現，想神物終歸天上矣。今豐城縣有劍池，池前石函，土瘞其半，俗呼石門，即雷煥得劍處。此乃「干將」「莫邪」之結末也。後人有《寶劍銘》云：
　　　　五山之精，六氣之英﹔鍊為神器，電燁霜凝。虹蔚波映，龍藻龜文﹔斷金切玉，威動三軍。
　　話說吳王闔閭既寶「莫邪」，復募人能作金鉤者，賞以百金。國人多有作鉤來獻者。有鉤師貪王之重賞，將二子殺之，取其血以釁金，遂成二鉤，獻於吳王。越數日，其人詣宮門求賞。吳王曰：「為鉤者眾，爾獨求賞，爾之鉤何以異於人乎？」鉤師曰：「臣利王之賞，殺二子以成鉤，豈他人可比哉？」王命取鉤，左右曰：「已混入眾鉤之中，形製相似，不能辨識。」鉤師曰：「臣請觀之。」左右悉取眾鉤，置於鉤師之前，鉤師亦不能辨。乃向鉤呼二子之名曰：「吳鴻，扈稽！我在於此，何不顯靈於王前也？」叫聲未絕，兩鉤忽飛出，貼於鉤師之胸。吳王大驚曰：「爾言果不謬矣！」乃以百金賞之。遂與「莫邪」俱佩服於身。
　　其時楚伯嚭出奔在外，聞伍員已顯用於吳，乃奔吳，先謁伍員。員與之相對而泣，遂引見闔閭。闔閭問曰：「寡人僻處東海，子不遠千里，遠辱下土，將何以教寡人乎？」嚭曰：「臣之祖父，效力於楚再世矣。臣父無罪，橫被焚戮。臣亡命四方，未有所屬。今聞大王高義，收伍子胥於窮厄，故不遠千里，束身歸命。惟大王死生之！」闔閭惻然，使為大夫，與伍員同議國事。吳大夫被離私問於伍員曰：「子何見而信嚭乎？」員曰：「吾之怨正與嚭同，諺云：『同疾相憐，固憂相救。』驚翔之鳥，相隨而集﹔瀨下之水，因復俱流。子何怪焉？」被離曰：「子見其外，未見其內也。吾觀嚭之為人，鷹視虎步，其性貪佞，專功而擅殺，不可親近。若重用之，必為子累。」伍員不以為然，遂與伯嚭俱事吳王。後人論被離既識伍員之賢，又識伯嚭之佞，真神相也。員不信其言，豈非天哉！有詩云：
　　　　能知忠勇辨奸回，神相如離亦異哉！若使子胥能預策，豈容糜鹿到蘇臺？
　　話分兩頭。再說公子慶忌逃奔於艾城，招納死士，結連鄰國，欲待時乘隙，伐吳報讎。闔閭聞其謀，謂伍員曰：「昔專諸之事，寡人全得子力。今慶忌有謀吳之心，飲食不甘味，坐不安席，子更為寡人圖之。」伍員對曰：「臣不忠無行，與大王圖王僚於私室之中，今復圖其子，恐非皇天之意。」闔閭曰：「昔武王誅紂，復殺武庚，周人不以為非。皇天所廢，順天而行。慶忌若存，王僚未死，寡人與子成敗共之，寧可以小不忍而釀大患？寡人更得一專諸，事可了矣。子訪求謀勇之士，已非一日，亦有其人否乎？」伍員曰：「難言也。臣所厚有一細人，似可與謀者。」闔閭曰：「慶忌力敵萬人，豈細人所能謀哉？」員對曰：「是雖細人，實有萬人之勇。」闔閭曰：「其人為誰？子何以知其勇？試為寡人言之。」伍員遂將勇士姓名出處備細說來。正是：
　　　　說時華岳山搖動，話到長江水逆流。只為子胥能舉薦，要離姓字播春秋。
伍員曰：「其人姓要名離，吳人也。臣昔曾見其折辱壯士椒邱訢，是以知其勇。」闔閭曰：「折辱之事如何？」員對曰：「椒邱訢者，東海上人也。有友人仕於吳而死，訢至吳奔其喪。車過淮津，欲飲馬於津。津吏曰：『水中有神，見馬即出取之，君勿飲也。』訢曰：『壯士在此，何神敢幹我哉！』乃使從者解驂，飲於津水，馬果嘶而入水。津吏曰：『神取馬去矣！』椒邱訢大怒，袒裼持劍入水，求神決戰。神興濤鼓浪，終不能害。三日三夜，椒邱訢從水中出，一目為神所傷，遂眇。至吳行弔，坐於喪席，訢恃其與水神決戰之勇，以氣凌人，輕傲於士大夫，言詞不遜。時要離與訢對坐，忽然有不平之色，謂訢曰：『子見士大夫而有傲色，得無以勇士自居耶？吾聞勇士之鬥也，與日戰不移表，與鬼神戰不旋踵，與人戰不違聲，寧死不受其辱。今子與神鬥於水，失馬不能追，又受眇目之羞，形殘名辱，不與並命，而猶戀戀於餘生，此天地間最無用之物。且不當以面目見人，況傲士乎！』椒邱訢被詈，頓口無言，含愧出席而去。要離至晚還舍，誡其妻曰：『我辱勇士椒邱訢於大家之喪，恨怨鬱積，今夜必來殺我，以報其恥。吾當僵臥室中，以待其來，懼勿閉門。』妻知要離之勇，從其言。椒邱訢果於夜半挾利刃，逕造要離之舍，見門扉不掩，堂戶大開，直趨其室。見一人垂手放髮，臨窗僵臥，觀之，乃要離也。見訢來，直挺不動，亦無懼意。訢以劍承要離之頸，數之曰：『汝有當死者三，汝知之乎？』離曰：『不知。』訢曰：『汝辱我於大家之喪，一死也﹔歸不關閉，二死也﹔見我而不起避，三死也。汝自求死，勿以我為怨！』要離曰：『我無三死之過，爾有三不肖之愧，爾知之乎？』訢曰：『不知。』要離曰：『吾辱爾於千人之眾，爾不敢酬一言，一不肖也﹔入門不咳，登堂無聲，有掩襲之心，二不肖也﹔以劍承吾之頸，尚敢大言，三不肖也。爾有三不肖，而反責我，不可鄙哉？』椒邱訢乃收劍嘆曰：『吾之勇，自計世人莫有及者，離乃加吾之上，真乃天下勇士。吾若殺之，豈不貽笑於人？然不能殺汝，亦難以勇稱於世矣！』乃投劍於地，以頭觸牖而死。方其在喪席之時，臣亦與坐，故知其詳。豈非有萬人之勇乎？」闔閭曰：「子為我召之。」伍員乃往見要離曰：「吳王聞吾子高義，願一見顏色。」離驚曰：「吾乃吳下小民，有何德能，敢奉吳王之詔？」伍員再申言吳王願見之意。要離乃隨伍員入謁。
　　闔閭初聞伍員誇要離之勇，意必魁偉非常，及見離，身材僅五尺餘，腰圍一束，形容醜陋，大失所望，心中不悅。問曰：「子胥稱勇士要離，乃子乎？」離曰：「臣細小無力，迎風則伏，負風則僵，何勇之有。然大王有所遣，不敢不盡其力。」闔閭嘿然不應。伍員已知其意，奏曰：「夫良馬不在形之高大，所貴者力能任重，足能致遠而已。要離形貌雖陋，其智術非常，非此人不能成事，王勿失之！」闔閭乃延入後宮賜坐。要離進曰：「大王意中所患，得非亡王之公子乎？臣能殺之。」闔閭笑曰：「慶忌骨騰肉飛，走踰奔馬，矯捷如神，萬夫莫當，子恐非其敵也！」要離曰：「善殺人者，在智不在力。臣能近慶忌，刺之，如割雞耳。」闔閭曰：「慶忌明智之人，招納四方亡命，豈肯輕信國中之客，而近子哉？」要離曰：「慶忌招納亡命，將以害吳。臣詐以負罪出奔，願王戮臣妻子，斷臣右手。慶忌必信臣而近之矣。如是而後可圖也。」闔閭愀然不樂曰：「子無罪，吾何忍加此慘禍於子哉？」要離曰：「臣聞『安妻子之樂，不盡事君之義，非忠也﹔懷室家之愛，不能除君之患，非義也。』臣得以忠義成名，雖舉家就死，其甘如飴矣！」伍員從旁進曰：「要離為國忘家，為主忘身，真千古之豪傑！但於功成之後，旌表其妻孥，不沒其績，使其揚名後世足矣。」闔閭許之。次日，伍員同要離入朝，員薦要離為將，請兵伐楚。闔閭罵曰：「寡人觀要離之力，不及一小兒，何能勝伐楚之任哉！況寡人國事麤定，豈堪用兵？」要離進曰：「不仁哉王也！子胥為王定吳國，王乃不為子胥報仇乎？」闔閭大怒曰：「此國家大事，豈野人所知？奈何當朝責辱寡人！」叱力士執要離斷其右臂，囚於獄中，遣人收其妻子。伍員嘆息而出。群臣皆不知其繇。過數日，伍員密諭獄吏寬要離之禁，要離乘間逃出。闔閭遂戮其妻子，焚棄於市。宋儒論此事，以為殺一不辜而得天下，仁人不肯為之。今乃無故戮人妻子，以求售其詐謀，闔閭之殘忍極矣！而要離與王無生平之恩，特以貪勇俠之名，殘身害家，亦豈得為良士哉？有詩云：
　　　　祇求成事報吾君，妻子無辜枉殺身。莫向他邦誇勇烈，忍心害理是吳人！
　　要離奔出吳境，一路上逢人訴冤，訪得慶忌在衛，遂至衛國求見。慶忌疑其詐，不納。要離乃脫衣示之。慶忌見其右臂果斷，方信為實，乃問曰：「吳王既殺汝妻子，刑汝之軀，今來見我何為？」離曰：「臣聞吳王弒公子之父，而奪大位，今公子連結諸侯，將有復仇之舉，故臣以殘命相投。臣能知吳國之情，誠以公子之勇，用臣為嚮導，吳可入也。大王報父仇，臣亦少雪妻子之恨！」慶忌猶未深信。未幾，有心腹人從吳中探事者歸報，要離妻子果焚棄於市上，慶忌遂坦然不疑。問要離曰：「吾聞吳王任子胥伯嚭為謀主，練兵選將，國中大治。吾兵微力薄，焉能洩胸中之氣乎？」離曰：「伯嚭乃無謀之徒，何足為慮？吳臣止一子胥，智勇足備，今亦與吳王有隙矣。」慶忌曰：「子胥乃吳王之恩人，君臣相得，何雲有隙？」要離曰：「公子但知其一，未知其二。子胥所以盡心於闔閭者，欲借兵伐楚，報其父兄之仇。今平王已死，費無極亦亡，闔閭得位，安於富貴，不思與子胥復仇，臣為子胥進言，致觸王怒，加臣慘戮，子胥之心怨吳王亦明矣。臣之幸脫囚繫，亦賴子胥周全之力。子胥囑臣曰：『此去必見公子，觀其志向何如，若肯為伍氏報仇，願為公子內應，以贖窟室同謀之罪。』公子不乘此時發兵向吳，待其君臣復合，臣與公子之仇，俱無再報之日矣！」言罷大哭，以頭擬柱，欲自觸死。慶忌急止之曰：「吾聽子！吾聽子！」遂與要離同歸艾城，任為腹心，使之訓練士卒，修治舟艦。三月之後，順流而下，欲襲吳國。慶忌與要離同舟，行至中流，後船不相接屬。要離曰：「公子可親坐船頭，戒飭舟人。」慶忌來至船頭坐定，要離隻手執短矛侍立。忽然江中起一陣怪風，要離轉身立於上風，借風勢以矛刺慶忌，透入心窩，穿出背外。慶忌倒提要離，溺其頭於水中，如此三次，乃抱要離置於膝上，顧而笑曰：「天下有如此勇士哉？乃敢加刃於我！」左右持戈戟欲攢刺之，慶忌搖手曰：「此天下之勇士也。豈可一日之間，殺天下勇士二人哉！」乃誡左右：「勿殺要離，可縱之還吳，以旌其忠。」言畢，推要離於膝下，自以手抽矛，血流如注而死。不知要離性命如何，且看下回分解。
