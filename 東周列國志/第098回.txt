
　　
話說須賈得命，連夜奔回大梁，來見魏王，述范睢吩咐之語。那送家眷是小事，要斬相國之頭，干礙體面，難於啟齒。魏王躊躇未決。魏齊聞知此信，棄了相印，連夜逃往趙國，依平原君趙勝去了。魏王乃大飾車馬，將黃金百鎰，采帛千端，送范睢家眷至咸陽。又告明：「魏齊聞風先遁，今在平原君府中，不干魏國之事。」范睢乃奏聞秦王。秦王曰：「趙與秦一向結好，澠池會上，結為兄弟，又將王孫異人為質於趙，欲以固其好也。前秦兵伐韓，圍閼與，趙遣李牧（實為趙奢[1]）救韓，大敗秦兵，寡人向未問罪。今又擅納丞相之仇人，丞相之仇，即寡人之仇，寡人決意伐趙，一則報閼與之恨，二者索取魏齊。」乃親帥師二十萬，命王翦為大將，伐趙，拔三城。是時趙惠文王方薨，太子丹立，是為孝成王。孝成王年少，惠文太后用事，聞秦兵深入，甚懼。時藺相如病篤告老，虞卿代為相國。使大將廉頗帥師禦敵，相持不決。虞卿言於惠文太后曰：「事急矣！臣請奉長安君為質於齊以求救。」太后許之。原來惠文王之太后，乃齊湣王之女。其年齊襄王新薨，太子建即位，年亦少，君王后太史氏用事。兩太后姑嫂之親，親情和睦，長安君又是惠文太后最愛之少子，往質於齊，君王后如何不動心？於是即命田單為大將，發兵十萬，前來救趙。秦將王翦言於秦王曰：「趙多良將，又有平原君之賢，未易攻也。況齊救將至，不如全師而歸。」秦王曰：「不得魏齊，寡人何面見應侯乎？」乃遣使謂平原君曰：「秦之伐趙，為取魏齊耳！若能獻出魏齊，即當退兵。」平原君對曰：「魏齊不在臣家，大王無誤聽人言也。」使者三往，平原君終不肯認。秦王心中悶悶不悅。欲待進兵，又恐齊趙合兵，勝負難料；欲待班師，魏齊如何可得？再四躊躇，生出一個計策來。乃為書謝趙王，略曰：
　　　　寡人與君，兄弟也。寡人誤聞道路之言，魏齊在平原君所，是以興兵索之。不然，豈敢輕涉趙境？所取三城，謹還歸於趙。寡人願復前好，往來無間。
趙王亦遣使答書，謝其退兵還城之意。田單聞秦師已退，亦歸齊去訖。秦王回至函谷關，復遣人以一緘致平原君趙勝。勝拆書看之，略曰：
　　　　寡人聞君之高義，願與君為布衣之交。君幸過寡人，寡人願與君為十日之飲。
平原君將書來見趙王。趙王集群臣計議，相國虞卿進曰：「秦，虎狼之國也。昔孟嘗君入秦，幾乎不返。況彼方疑魏齊在趙，平原君不可往！」廉頗曰：「昔藺相如懷和氏璧單身入秦，尚能完歸趙國，秦不欺趙。若不往，反起其疑。」趙王曰：「寡人亦以此為秦王美意，不可違也。」遂命趙勝同秦使西入咸陽。秦王一見，歡若平生，日日設宴相待。盤桓數日，秦王因極歡之際，舉巵向趙勝曰：「寡人有請於君，君若見諾，乞飲此酌。」勝曰：「大王命勝，何敢不從！」因引巵盡之。秦王曰：「昔周文王得呂尚以為太公，齊桓公得管夷吾以為仲父。今范君亦寡人之太公仲父也！范君之仇魏齊，託在君家，君可使人歸取其頭，以畢范君之恨，即寡人受君之賜！」趙勝曰：「臣聞之：『貴而為友者，為賤時也；富而為友者，為貧時也。』夫魏齊，臣之友也。即使真在臣所，臣亦不忍出之，況不在乎？」秦王變色曰：「君必不出魏齊，寡人不放君出關！」趙勝曰：「關之出與不出，事在大王。且王以飲相召，而以威劫之，天下知曲直之所在矣。」秦王知平原君不肯負魏齊，遂與之俱至咸陽，留於館舍。使人遺趙王書，略曰：
　　　　王之弟平原君在秦，范君之仇魏齊在平原君之家，魏齊頭旦至，平原君夕返。不然，寡人且舉兵臨趙，親討魏齊，又不出平原君於關，惟王諒之！
趙王得書大恐，謂群臣曰：「寡人豈為他國之亡臣，易吾國之鎮公子？」乃發兵圍平原君家，索取魏齊。平原君賓客多與魏齊有交，乘夜縱之逃出，往投相國虞卿。虞卿曰：「趙王畏秦，甚於豺虎，此不可以言語爭也。不如仍走大梁，信陵君招賢納士，天下亡命者皆歸之，又且平原君之厚交，必然相庇。雖然，君罪人不可獨行，吾當與君同往！」即解相印，為書以謝趙王，與魏齊共變服為賤者，逃出趙國。既至大梁，虞卿乃伏魏齊於郊外，慰之曰：「信陵君慷慨丈夫，我往投之，必立刻相迎，不令君久待也。」虞卿徒步至信陵君之門，以刺通。主客者入報，信陵君方解髮就沐，見刺，大驚曰：「此趙之相國，安得無故至此？」使主客者辭以主人方沐，暫請入坐，因叩其來魏之意。虞卿情急，只得將魏齊得罪於秦始末，及自家捐棄相印，相隨投奔之意，大略告訴一番。主客者復入言之。信陵君心中畏秦，不欲納魏齊，又念虞卿千里相投一段意思，不好直拒，事在兩難，猶豫不決。虞卿聞信陵君有難色，不即出見，大怒而去。信陵君問於賓客曰：「虞卿之為人何如？」時侯生在旁，大笑曰：「何公子之暗於事也？虞卿以三寸舌取趙王相印，封萬戶侯，及魏齊窮困而投虞卿，虞卿不愛爵祿之重，解綬相隨，天下如此人有幾？公子猶未定其賢否耶？」信陵君大慚，急挽髮加冠，使輿人駕車疾驅郊外追之。
　　再說魏齊懸懸而望，待之良久，不見消息，想曰：「虞卿言信陵君慨慷丈夫，一聞必立刻相迎。今久而不至，事不成矣！」少頃，只見虞卿含淚而至曰：「信陵君非丈夫也，乃畏秦而卻我。吾當與君問道入楚。」魏齊曰：「吾以一時不察，得罪於范叔，一累平原君，再累吾子，又欲子間關跋涉，乞殘喘於不可知之楚，我安用生為？」即引佩劍自刎。虞卿急前奪之，喉已斷矣。虞卿正在悲傷，信陵君車騎隨到。虞卿望見，遂趨避他所，不與相見。信陵君見魏齊屍首，撫而哭之曰：「無忌之過也！」時趙王不得魏齊，又走了相國虞卿，知兩人相隨而去，非韓即魏，遣飛騎四出追捕。使者至魏郊，方知魏齊自刎。即奏知魏王，欲請其頭，以贖平原君歸國。信陵君方命殯殮魏齊屍首，意猶不忍。使者曰：「平原君與君一體也。平原之愛魏齊，與君又一心也。魏齊若在，臣何敢言？今惜已死，無知之骨，而使平原君長為秦虜，君其安乎？」信陵君不得己，乃取其首，用匣盛之，交封趙使，而葬其屍於郊外。髯翁有詩詠魏齊云：
　　　　無端辱士聽須賈，只合捐生謝范睢；殘喘累人還自累，咸陽函首恨教遲！
虞卿既棄相印，感慨世情，遂不復遊宦，隱於白雲山中，著書自娛，譏刺時事，名曰《虞氏春秋》。髯翁亦有詩云：
　　　　不是窮愁肯著書，千秋高尚記虞兮，可憐有用文章手，相印輕拋徇魏齊！
趙王將魏齊之首，星夜送至咸陽，秦王以賜范睢。范睢命漆其頭為溺器，曰：「汝使賓客醉而溺我，今令汝九泉之下，常含我溺也。」秦王以禮送平原君還趙，趙用為相國，以代虞卿之位。范睢又言於秦王曰：「臣布衣下賤，幸受知於大王，備位卿相，又為臣報切齒之仇，此莫大之恩也。但臣非鄭安平，不能延命於魏，非王稽，不能獲進於秦，願大王貶臣爵秩，加此二臣，以畢臣報德之心，臣死無所恨！」秦王曰：「丞相不言，寡人幾忘之！」即用王稽為河東守，鄭安平為偏將軍。於是專用范睢之謀，先攻韓魏，遣使約好於齊楚。范睢謂秦王曰：「吾聞齊之君王后賢而有智，當往試之。」乃命使者以玉連環獻於君王后曰：「齊國有人能解此環者，寡人願拜下風！」君王后命取金鎚在手，即時擊斷其環，謂使者曰：「傳語秦王，老婦已解此環訖矣。」使者還報。范睢曰：「君王后果女中之傑，不可犯也。」於是與齊結盟，各無侵害，齊國賴以安息。
　　單說楚太子熊完為質於秦，秦留之十六年不遣。適秦使者約好於楚，楚使者朱英，與俱至咸陽報聘。朱英因述楚王病勢已成，恐遂不起。太傅黃歇言於熊完曰：「王病篤而太子留於秦，萬一不諱，太子不在榻前，諸公子必有代立者，楚國非太子有矣。臣請為太子謁應侯而請之。」太子曰：「善。」黃歇遂造相府說范睢曰：「相君知楚王之病乎？」范睢曰：「使者曾言之。」黃歇曰：「楚太子久於秦，其與秦將相無不交親者，倘楚王薨而太子得立，其事秦必謹。相君誠以此時歸之於楚，太子之感相君無窮也！若留之不遣，楚更立他公子，則太子在秦，不過咸陽一布衣耳。況楚人懲於太子之不返，異日必不復委質事秦。夫留一布衣，而絕萬乘之好，臣竊以為非計也。」范睢首肯曰：「君言是也。」即以黃歇之言，告於秦王，秦王曰：「可令太子傅黃歇先歸問疾﹔病果篤，然後來迎太子。」黃歇聞太子不得同歸，私與太子計議曰：「秦王留太子不遣，欲如懷王故事，乘急以求割地也。楚幸而來迎，則中秦之計；不迎，則太子終為秦虜矣。」太子跪請曰：「太傅計將若何？」黃歇曰：「以臣愚見，不如微服而逃。今楚使者報聘將歸，此機不可失也！臣請獨留，以死當之。」太子泣曰：「事若成，楚國當與太傅共之。」黃歇私見朱英，與之通謀，朱英許之。太子熊完乃微服為御者，與楚使者朱英執轡，竟出函谷關，無人知覺。黃歇守旅舍，秦王遣歸問疾。黃歇曰：「太子適患病，無人守視，俟病稍愈，臣即當辭朝矣。」過半月，度太子已出關久，乃求見秦王，叩首謝罪曰：「臣歇恐楚王一旦不諱，太子不得立，無以事君，已擅遣之，今出關矣。歇本欺君之罪，請伏斧鑕！」秦王大怒曰：「楚人乃多詐如此！」叱左右囚黃歇，將殺之。丞相范睢諫曰：「殺黃歇不能復還太子，而徒絕楚歡，不如嘉其忠而歸之。楚王死，太子必嗣位，太子嗣位，歇必為相，楚君臣俱感秦德，其事秦必矣。」秦王以為然，乃厚賜黃歇，遣之歸楚。史臣有詩云：
　　　　更衣執轡去如飛，險作咸陽一布衣；不是春申有先見，懷王餘涕又重揮。
　　歇歸三月，而楚頃襄王薨，太子熊完立，是為考烈王。進太傅黃歇為相國，以淮北地十二縣封春申君。黃歇曰：「淮北地邊齊，請置為郡，以便城守。臣願遠封江東。」考烈王乃改封黃歇於故吳之地。歇修闔閭故城，以為都邑；濬河於城內，四縱五橫，以通太湖之水；改破楚門為昌門。時孟嘗君雖死，而趙有平原君，魏有信陵君，方以養士相尚。黃歇慕之，亦招致賓客，食客常數千人。平原君趙勝常遣使至春申君家，春申君館之於上舍。趙使者欲誇示楚人，用玳瑁為簪，以珠玉飾刀劍之室。及見春申君客三千餘人，其上客皆以明珠為履，趙使大慚。春申君用賓客之謀，北兼鄒魯之地，用賢士荀卿為蘭陵令，修舉政法，練習兵士，楚國復強。
　　話分兩頭。再說秦昭襄王已結齊楚，乃使大將王齕帥師伐韓，從渭水運糧，東入河洛，以給軍餉。拔野王城，上黨往來路絕。上黨守臣馮亭，與其吏民議曰：「秦據野王，則上黨非韓有矣。與其降秦，不如降趙。秦怒趙得地，必移兵於趙，趙受兵，必親韓，韓趙同患，可以禦秦。」乃遣使持書並上黨地圖，獻於趙孝成王。時孝成王之四年，周赧王之五十三年也。趙王夜臥得一夢，夢衣偏裻之衣，有龍自天而下，王乘之，龍即飛去，未至於天而墜，見兩旁有金山玉山二座，光輝奪目。王覺，召大夫趙禹，以夢告之。趙禹對曰：「偏衣者，合也；乘龍上天，升騰之象﹔墜地者，得地也；金玉成山者，貨財充溢也。大王目下必有廣地增財之慶，此夢大吉。」趙王喜，復召筮史敢占之。敢對曰：「偏衣者，殘也；乘龍上天，不至而墜者，事多中變，有名無實也；金玉成山，可觀而不可用也。此夢不吉，王其慎之！」趙王心惑趙禹之言，不以筮史為然。後三日，上黨太守馮亭使者至趙。趙王發書觀之，略曰：
　　　　秦攻韓急，上黨將入於秦矣！其吏民不願附秦，而願附趙，臣不敢違吏民之欲，謹將所轄十七城，再拜獻之於大王。惟大王辱收之！
趙王大喜曰：「禹所言廣地增財之慶，今日驗矣！」平陽君趙豹諫曰：「臣聞無故之利，謂之禍殃，王勿受也。」趙王曰：「人畏秦而懷趙，是以來歸，何謂無故？」趙豹對曰：「秦蠶食韓地，拔野王，絕上黨之道，不令相通，自以為掌握中物，坐而得之，一旦為趙所有，秦豈能甘心哉？秦力其耕，而趙收其穫，此臣所謂『無故之利』也。且馮亭所以不入地於秦，而入之於趙者，將嫁禍於趙，以舒韓之困也。王何不察耶？」趙王不以為然，再召平原君趙勝決之。勝對曰：「發百萬之眾，而攻人國，踰年歷歲，未得一城。今不費寸兵斗糧，得十七城，此莫大之利，不可失也。」趙王曰：「君此言，正合寡人之意。」乃使平原君率兵五萬，往上黨受地，封馮亭以三萬戶，號華陵君，仍為守。其縣令十七人，各封以三千戶，皆世襲稱侯。馮亭閉門而泣，不與平原君相見。平原君固請之，亭曰：「吾有三不義，不可以見使者。為主守地不能死，一不義也；不由主命，擅以地入趙，二不義也；賣主地以得富貴，三不義也。」平原君嘆曰：「此忠臣也！」候其門，三日不去。馮亭感其意，乃出見，猶垂涕不止；願交割地面，別選良守。平原君再三撫慰曰：「君之心事，勝已知之，君不為守，無以慰吏民之望。」馮亭乃領守如故，竟不受封。平原君將別，馮亭謂曰：「上黨所以歸趙者，以力不能獨抗秦也。望公子奏聞趙王，大發士卒，急遣名將，為禦秦計。」平原君回報趙王。趙王置酒賀得地，徐議發兵，未決，秦大將王齕進兵圍上黨。馮亭堅守兩月，趙援兵猶未至，乃率其吏民奔趙。時趙王拜廉頗為上將，率兵二十萬來援上黨。行至長平關，遇馮亭，方知上黨已失，秦兵日近。乃就金門山下，列營築壘，東西各數十，如列星之狀，別分兵一萬，使馮亭守光狼城，又分兵二萬，使都尉蓋負蓋同分領之，守東西二鄣城，又使裨將趙茄遠探秦兵。
　　卻說趙茄領軍五千，哨探出長平關外，約二十里，正遇秦將司馬梗，亦行探來到。趙茄欺司馬梗兵少，直前搏戰。正在交鋒，秦第二哨張唐兵又到。趙茄心慌手慢，被司馬梗一刀斬之，亂殺趙兵。廉頗聞前哨有失，傳諭各壘用心把守，勿與秦戰；且使軍士掘地深數丈以注水，軍中都不解其意。王齕大軍已到，距金門山十里下寨。先分軍攻二鄣城，蓋負蓋同出戰皆敗沒。王齕乘勝攻光狼城，司馬梗奮勇先登，大軍繼之。馮亭復敗走，奔金門山大營，廉頗納之。秦兵又來攻壘，廉頗傳令：「出戰者，雖勝亦斬！」王齕攻之不入，乃移營逼之，去趙營僅五里，挑戰幾次，趙兵終不出。王齕曰：「廉頗老將，其行軍持重，未可動也。」偏將王陵獻計曰：「金門山下有流澗，名曰楊谷，秦趙之軍，共取汲於此澗。趙壘在澗水之南，而秦壘踞其西，水勢自西而流於東南，若絕斷此澗，使水不東流，趙人無汲，不過數日軍必亂，亂而擊之，無不勝矣。」王齕以為然，使軍士將澗水築斷。至今楊谷名為絕水，為此也。誰知廉頗預掘深坎，注水有餘，日用不乏。秦趙相持四個月，王齕不得一戰，無可奈何。遣使入告於秦王，秦王召應侯范睢計議，范睢曰：「廉頗更事久，知秦軍強，不輕戰，彼以秦兵道遠，不能持久，欲以老我而乘其隙。若此人不去，趙終未可入也。」秦王曰：「卿有何計，可以去廉頗乎？」范睢屏左右言曰：「要去廉頗，須用『反間之計』，如此恁般，非費千金不可。」秦王大喜，即以千金付范睢，乃使其心腹門客，從間道入邯鄲，用千金賄賂趙王左右，布散流言曰：「趙將惟馬服君最良，聞其子趙括勇過其父，若使為將，誠不可當！廉頗老而怯，屢戰俱敗，失亡趙卒三四萬，今為秦兵所逼，不日將出降矣。」趙王先聞趙茄等被殺，連失三城，使人往長平催頗出戰。廉頗主「堅壁」之謀，不肯出戰，趙王已疑其怯，及聞左右反間之言，信以為實，遂召趙括問曰：「卿能為我擊秦軍乎？」括對曰：「秦若使武安君為將，尚費臣籌畫；如王齕不足道矣。」趙王曰：「何以言之？」趙括曰：「武安君數將秦軍，先敗韓魏於伊闕，斬首二十四萬；再攻魏，取大小六十一城；又南攻楚，拔鄢郢，定巫黔；又復攻魏，走芒卯，斬首十三萬；又攻韓，拔五城，斬首五萬；又斬趙將賈偃，沉其卒二萬人於河；戰必勝，攻必取，其威名素著，軍士望風而慄，臣若與對壘，勝負居半，故尚費籌畫。如王齕新為秦將，乘廉頗之怯，故敢於深入；若遇臣，如秋葉之遇風，不足當迅掃也。」趙王大悅，即拜趙括為上將，賜黃金彩帛，使持節往代廉頗，復益勁軍二十萬。括閱軍畢，車載金帛，歸見其母。母曰：「汝父臨終遺命，戒汝勿為趙將，汝今日何不辭之？」括曰：「非不欲辭，奈朝中無如括者！」母乃上書諫曰：「括徒讀父書，不知通變，非將才，願王勿遣！」趙王召其母至，親叩其說。母對曰：「括父奢為將，所得賞賜，盡以與軍吏；受命之日，即宿於軍中，不問及家事，與士卒同甘苦；每事必博諮於眾，不敢自專。今括一旦為將，東鄉而朝，軍吏無敢仰視；所賜金帛，悉歸私家。為將豈宜如此？括父臨終，嘗戒妾曰：『括若為將，必敗趙兵！』妾謹識其言，願王別選良將，切不可用括！」趙王曰：「寡人意已決矣。」母曰：「王即不聽妾言，倘兵敗，妾一家請無連坐。」趙王許之。趙括遂引軍出邯鄲，望長平進發。
　　再說范睢所遣門客，猶在邯鄲，備細打聽，盡知趙括向趙王所說之語，趙王已拜為大將，擇日起程，遂連夜奔回咸陽報信。秦王與范睢計議曰：「非武安君不能了此事也！」乃更遣白起為上將，王錡齕副之，傳令軍中秘密其事：「有人洩漏武安君為將者斬！再說趙括至長平關，廉頗驗過符節，即將軍籍交付趙括。獨引親軍百餘人，回邯鄲去訖。趙括將廉頗約束，盡行更改，軍壘合併成大營。時馮亭在軍中，固諫不聽。括又以自己所帶將士，易去舊將。嚴諭：「秦兵若來，各要奮勇爭先。如遇得勝，便行追逐，務使秦軍一騎不返！」白起既入秦軍，聞趙括更易廉頗之令，先使卒三千人出營挑戰。趙括輒出萬人來迎，秦軍大敗奔回。白起登壁上望趙軍，謂王齕曰：「吾知所以勝之矣！」趙括勝了一陣，不禁手舞足蹈，使人至秦營下戰書。白起使王齕批：「來日決戰。」因退軍十里，復營於王齕舊屯之處。趙括喜曰：「秦兵畏我矣！」乃椎牛饗士，傳令：「來日大戰，定要生擒王齕，與諸侯做個笑話！」白起安營已定，大集諸將聽令。使將軍王賁王陵率萬人列陣，與趙括更迭交戰，只要輸不要贏，引得趙兵來攻秦壁，便算一功。再喚大將司馬錯司馬梗二人，各引兵一萬五千，從間道繞出趙軍之後，絕其糧道。又遣大將胡傷引兵二萬，屯於左近，只等趙人開壁出逐秦軍，即便殺出，要將趙軍截為二段。又遣大將蒙驁王翦各率輕騎五千，伺候接應。白起與王齕堅守老營。正是：「安排地網天羅計，待捉龍爭虎鬥人。」
　　再說趙括吩咐軍中，四鼓造飯，五鼓結束，平明列陣前進。行不五里，遇見秦兵，兩陣對圓，趙括使先鋒傅豹出馬。秦將王賁接戰，約三十餘合，王賁敗走，傅豹追之。趙括復遣王容率軍幫助。又遇秦將王陵，略戰數合，王陵又敗。趙括見趙兵連勝，自率大軍來追。馮亭又諫曰：「秦人多詐，其敗不可信也。元帥勿追！」趙括不聽，追奔十餘里，及於秦壁。王賁王陵繞營而走，秦壁不開。趙括傳令一齊攻打，連打數日，秦軍堅守不可入。趙括使人催取後軍，移營齊進。只見趙將蘇射飛騎而來，報曰：「後營被秦將胡傷引兵沖出遏住，不得前來！」趙括大怒曰：「胡傷如此無禮，吾當親往！」使人探聽秦軍行動，回報道：「西路軍馬不絕，東路無人。」趙括麾軍從東路而轉。行不上二三里，大將蒙驁一軍從刺斜裏殺出，大叫：「趙括你中了我武安君之計，還不投降！」趙括大怒，挺戟欲戰蒙驁；偏將王容出曰：「不勞元帥，容某建功。」王容便接住蒙驁交鋒。王翦一軍又至，趙兵折傷頗眾。趙括料難取勝，鳴金收軍，就便擇水草處安營。馮亭又諫曰：「軍氣用銳，今我兵雖失利，苟能力戰，尚可脫歸本營，並力拒敵。若在此安營，腹背受困，將來不可復出！」趙括又不聽。使軍士築成長壘，堅壁自守；一面飛奏趙王求援，一面催取後隊糧餉。誰知運糧之路，又被司馬錯司馬梗引兵塞斷。白起大軍遮其前，胡傷蒙驁等大軍截其後，秦軍每日傳武安君將令，招趙括投降。趙括此時方知白起真在軍中，唬得心膽俱裂。
　　再說秦王得武安君捷報，知趙括兵困長平，親命駕來至河內，盡發民家壯丁，凡年十五以上，皆令從軍，分路掠取趙人糧草，遏絕救兵。趙括被秦軍圍困，凡四十六日，軍中無糧，士卒自相殺食，趙括不能禁止。乃將軍將分為四隊：傅豹一隊向東，蘇射一隊向西，馮亭一隊向南，王容一隊向北。吩咐四隊，一齊鳴鼓，奪路殺出，如一路打通，趙括便招引三路齊走。誰知武安君白起，又預選射手，環趙壘埋伏，凡遇趙壘中出來者，不拘兵將便射。四隊軍馬，沖突三四次，俱被射回。又過一月，趙括不勝其憤，精選上等銳卒五千人，俱穿重鎧，乘坐駿馬；趙括握戟當先，膊豹王容緊幫在後，冒圍突出。王翦蒙驁二將齊上，趙括大戰數合，不能透圍。復身欲歸長壘，馬蹶墜地，中箭而亡。趙軍大亂，傅豹王容俱死。蘇射引馮亭共走，馮亭曰：「吾三諫不從，今至於此，天也！又何逃乎？」乃自刎而亡。蘇射奔脫，往胡地去訖。白起豎起招降旗，趙軍皆棄兵解甲，投拜呼「萬歲！」白起使人揭趙括之首，往趙營招撫。營中軍士尚二十餘萬，聞主帥被殺，無人敢出拒戰，亦皆願降。甲冑器械，堆積如山，營中輜重，悉為秦有。白起與王齕計議曰：「前秦已拔野王，上黨在掌握中，其吏民不樂為秦，而願歸趙。今趙卒先後降者，總合來將近四十萬之眾，倘一旦有變，何以防之？」乃將降卒分為十營，使十將以統之，配以秦軍二十萬，各賜以牛酒，聲言：「明日武安君將汰選趙軍，凡上等精銳能戰者，給以器械，帶回秦國，隨征聽用；其老弱不堪，或力怯者，俱發回趙。」趙軍大喜。是夜，武安君密傳一令於十將：「起更時分，但是秦兵，都要用白布一片裹首。凡首無白布者，即係趙人，當盡殺之。」秦兵奉令，一齊發作。降卒不曾准備，又無器械，束手受戮。其逃出營門者，又有蒙驁王翦等引軍巡邏，獲住便砍。四十萬軍，一夜俱盡。血流淙淙有聲，楊谷之水，皆變為丹，至今號為丹水。武安君收趙卒頭顱，聚於秦壘之間，謂之頭顱山。因以為臺，其臺崔嵬傑起，亦號白起臺。臺下即楊谷也。後來大唐玄宗皇帝巡幸至此，淒然長嘆，命三藏高僧，設水陸七晝夜，超度坑卒亡魂，因名其谷曰省冤谷。此是後話，史臣有詩云：
　　　　高臺百尺盡頭顱，何止區區萬骨枯！矢石無情緣鬥勝，可憐降卒有何辜？

通計長平之戰，前後斬首虜共四十五萬人，連王齕先前投下降卒，並皆誅戮。止存年少者二百四十人未殺，放歸邯鄲，使宣揚秦國之威。不知趙國存亡何如，且看下回分解。