
　　話說孫臏行至魏國，即寓於龐涓府中。臏謝涓舉薦之恩，涓有德色。臏又述鬼谷先生改賓為臏之事，涓驚曰：「臏非佳語，何以改易？」臏曰：「先生之命，不敢違也！」次日，同入朝中，謁見惠王，惠王降階迎接，其禮甚恭。臏再拜奏曰：「臣乃村野匹夫，過蒙大王聘禮，不勝慚愧！」惠王曰：「墨子盛稱先生獨得孫武祕傳。寡人望先生之來，如渴思飲，今蒙降重，大慰平生！」遂問龐涓曰：「寡人慾封孫先生為副軍師之職，與卿同掌兵權，卿意如何？」龐涓對曰：「臣與孫臏，同牕結義，臏乃臣之兄也，豈可以兄為副？不旁權拜客卿，候有功績，臣當讓爵，甘居其下。」惠王准奏，即拜臏為客卿，賜第一區，亞於龐涓。（客卿者，半為賓客，不以臣禮加之，外示優崇，不欲分兵權於臏也。）自此孫龐頻相往來。龐涓想道：「孫子既有秘授，未見吐露，必須用意探之。」遂設席請酒，酒中因談及兵機。孫子對答如流。及孫子問及龐涓數節，涓不知所出，乃佯問曰：「此非孫武子《兵法》所載乎？」臏全不疑慮，對曰：「然也。」涓曰：「愚弟昔日亦蒙先生傳授，自不用心，遂至遺忘。今日借觀，不敢忘報。」臏曰：「此書經先生註解詳明，與原本不同，先生止付看三日，便即取去，亦無錄本。」涓曰：「吾兄還記得否？」臏曰：「依稀尚存記憶。」涓心中巴不得便求傳授，只是一時難以驟逼。
　　過數日，惠王欲試孫臏之能，乃閱武於教場，使孫龐二人，各演陣法。龐涓布的陣法，孫臏一見，即能分說此為某陣，用某法破之。孫臏排成一陣，龐涓茫然不識，私問於孫臏。臏曰：「此即『顛倒八門陣』也。」涓曰：「有變乎？」臏曰：「攻之則變為『長蛇陣』矣。」龐涓探了孫臏說話，先報惠王曰：「孫子所布，乃『顛倒八門陣』，可變『長蛇』。」已而，惠王問於孫臏，所對相同。惠王以龐涓之才，不弱於孫臏，心中愈喜。只有龐涓回府，思想：「孫子之才，大勝於吾，若不除之，異日必為欺壓。」心生一計，於相會中間，私叩孫子曰：「吾兄宗族俱在齊邦，今兄已仕魏國，何不遣人迎至此間，同享富貴？」孫臏垂淚言曰：「子雖與吾同學，未悉吾家門之事也。吾四歲喪母，九歲喪父，育於叔父孫喬身畔。叔父仕於齊康公為大夫。及田太公遷康公於海上，盡逐其故臣，多所誅戮，吾宗族離散，叔與從兄孫平孫卓，挈吾避難奔周，因遇荒歲，復將吾傭於周北門之外，父子不知所往。吾後來年長，聞鄰人言鬼谷先生道高，而心慕之，是以單身往學。又復數年，家鄉杳無音信，豈有宗族可問哉！」龐涓復問曰：「然則兄長亦還憶故鄉墳墓否？」臏曰：「人非草木，能忘本原？先生於吾臨行，亦言：『功名終在故土。』今已作魏臣，此話不須提起矣。」龐涓探了口氣，佯應曰：「兄長之言甚當，大丈夫隨地立功，何必故鄉也？」
　　約過半年，孫臏所言，都已忘懷了。一日，朝罷方回，忽有漢子似山東人語音，問人曰：「此位是孫客卿否？」臏隨喚入府，叩其來歷。那人曰：「小子姓丁名乙，臨淄人氏，在周客販，令兄有書託某送到鬼谷，聞貴人已得仕魏邦，迂路來此。」說罷，將書呈上。孫臏接書在手，拆而觀之，略云：
　　　　愚兄平卓字達賢弟賓北覽：吾自家門不幸，宗族蕩散，不覺已三年矣。向在宋國為人耕牧，汝叔一病即世，異鄉零落，苦不可言。今幸吾王盡釋前嫌，招還故里，正欲奉迎吾弟，重立家門。聞吾弟就學鬼谷，良玉受琢，定成偉器。茲因某客之便，作書報聞。幸早為歸計，兄弟復得相見！
孫臏得書，認以為真，不覺大哭。丁乙曰：「承賢兄吩咐，勸貴人早早還鄉，骨肉相聚。」孫臏曰：「吾已仕於魏，此事不可造次。」乃款待丁乙酒飯，付以回書。前面亦敘思鄉之語，後云：「弟已仕魏，未可便歸，俟稍有建立，然後徐為首邱之計。」送丁乙黃金一錠為路費。丁乙接了回書，當下辭去。誰知來人不是什麼丁乙，乃是龐涓手下心腹徐甲也。龐涓套出孫臏來歷姓名，遂偽作孫平孫卓手書，教徐甲假稱齊商丁乙，投見孫子。孫子兄弟自少分別，連手跡都不分明，遂認以為真了。龐涓誆得回書，遂仿其筆跡，改後數句云：「弟今身仕魏國，心懸故土，不日當圖歸計。倘齊王不棄微長，自當盡力。」於是入朝私見惠王，屏去左右，將偽書呈上，言：「孫臏果有背魏向齊之心，近日私通齊使，取有回書，臣遣人邀截於郊外，搜得在此。」惠王看畢曰：「孫臏心懸故土，豈以寡人未能重用，不盡其才耶？」涓對曰：「臏祖孫武子為吳王大將，後來仍舊歸齊。父母之邦，誰能忘情？大王雖重用臏，臏心已戀齊，必不能為魏盡力。且臏才不下於臣，若齊用為將，必然與魏爭雄，此大王異日之患也。不如殺之。」惠王曰：「孫臏應召而來，今罪狀未明，遽然殺之，恐天下議寡人之輕士也。」涓對曰：「大王之言甚善。臣當勸諭孫臏，倘肯留魏國，大王重加官爵，若其不然，大王發到微臣處議罪，微臣自有區處。」龐涓辭了惠王，往見孫子，問曰：「聞兄已得千金家報，有之乎？」臏是忠直之人，全不疑慮，遂應曰：「果然。」因備述書中要他還鄉之意。龐涓曰：「弟兄久別思歸，人之至情，兄長何不於魏王前暫給一二月之假，歸省墳墓，然後再來？」臏曰：「恐主公見疑，不允所請。」涓曰：「兄試請之，弟當從旁力贊。」臏曰：「全仗賢弟玉成。」是夜，龐涓又入見惠工，奏曰：「臣奉大王之命，往諭孫臏，臏意必不願留，且有怨望之語。若目下有表章請假，主公便發其私通齊使之罪。」惠王點頭。次日，孫臏果然進上一通表章，乞假月餘，還齊省墓。惠王見表大怒，批表尾云：「孫臏私通齊使，今又告歸，顯有背魏之心，有負寡人委任之意。可削其官秩，發軍師府問罪。」軍政司奉旨，將孫臏拿到軍師府來見龐涓，涓一見佯驚曰：「兄長何為至此！」軍政司宣惠王之命。龐涓領旨訖，問臏曰：「吾兄受此奇冤，愚弟當於王前力保。」言罷，命輿人駕車，來見惠王，奏曰：「孫臏雖有私通齊使之罪，然罪不至死。以臣愚見，不若刖而黥之，使為廢人，終身不能退歸故土。既全其命，又無後患，豈不兩全？微臣不敢自專，特來請旨！」惠王曰：「卿處分最善。」龐涓辭回本府，謂孫臏曰：「魏王十分惱怒，欲加兄極刑，愚弟再三保奏，恭喜得全性命。但須刖足黥面，此乃魏國法度，非愚弟不盡力也。」孫臏嘆曰：「吾師雲『雖有殘害，不為大凶。』今得保首領，此乃賢弟之力，不敢忘報！」龐涓遂喚刀斧手，將孫臏綁住，剔去雙膝蓋骨。臏大叫一聲，昏絕倒地，半晌方甦。又用針刺面，成「私通外國」四字，以墨塗之。龐涓假意啼哭，以刀瘡藥敷臏之膝，用帛纏裹，使人擡至書館，好言撫慰，好食將息。約過月餘，孫臏瘡口已合，只是膝蓋既去，兩腿無力，不能行動，只好盤足而坐。髯翁有詩云：
　　　　易名臏字禍先知，何待龐涓用計時？堪笑孫君太忠直，尚因全命感恩私。
孫臏已成廢人，終日受龐涓三餐供養，甚不過意。龐涓乃求臏傳示鬼谷子註解孫武兵書，臏慨然應允。涓給以木簡，要他繕寫。臏寫未及十分之一，有蒼頭名喚誠兒，龐涓使伏侍孫臏，誠兒見孫子無辜受枉，反有憐憫之意。忽龐涓召誠兒至前，問孫臏繕寫日得幾何？誠兒曰：「孫將軍為兩足不便，長眠短坐，每日只寫得二三策。」龐涓怒曰：「如此遲慢，何日寫完？汝可與我上緊催促。」誠兒退問涓近侍曰：「軍師央孫君繕寫，何必如此催迫？」近侍曰：「汝有所不知。軍師與孫君，外雖相恤，內實相忌，所以全其性命，單為欲得兵書耳。繕寫一完，便當絕其飲食。汝切不可洩漏！」誠兒聞知此信，密告孫子。孫子大驚：「原來龐涓如此無義，豈可傳以《兵法》？」又想：「若不繕寫，他必然發怒，吾命旦夕休矣！」左思右想，欲求自脫之計。忽然想著：「鬼谷先生臨行時，付我錦囊一個，囑雲『到至急時，方可開看。』今其時矣！」遂將錦囊啟視，乃黃絹一幅，中間寫著「詐瘋魔」三字。臏曰：「原來如此。」當日晚餐方設，臏正欲舉筋，忽然昏憒，作嘔吐之狀，良久發怒，張目大叫曰：「汝何以毒藥害我？」將瓶甌悉拉於地，取寫過木簡，向火焚燒，撲身倒地，口中含糊罵詈不絕。誠兒不知是詐，慌忙奔告龐涓。涓次日親自來看，臏痰涎滿面，伏地呵呵大笑，忽然大哭。龐涓問曰：「兄長為何而笑？為何而哭？」臏曰：「吾笑者笑魏王欲害我命，吾有十萬天兵相助，能奈我何？吾哭者哭魏邦沒有孫臏，無人作大將也！」說罷，復睜目視涓，磕頭不已。口中叫：「鬼谷先生，乞救我孫臏一命！」龐涓曰：「我是龐某，休得錯認了！」臏牽住龐涓之袍，不肯放手，亂叫：「先生救命！」龐涓命左右扯脫，私問誠兒曰：「孫子病症是幾時發的？」誠兒曰：「是夜來發的。」涓上車而去，心中疑惑不已。恐其佯狂，欲試其真偽，命左右拖入豬圈中，糞穢狼藉，臏被髮覆面，倒身而臥。再使人送酒食與之，詐雲　：「吾小人哀憐先生被刖，聊表敬意，元帥不知也。」孫子已知是龐涓之計，怒目猙獰，罵曰：「汝又來毒我耶？」將酒食傾翻地下。使者乃拾狗矢及泥塊以進，臏取而啖之。於是還報龐涓，涓曰：「此真中狂疾，不足為慮矣。」自此縱放孫臏，任其出入。臏或朝出晚歸，仍臥豬圈之內，或出而不返，混宿市井之間。或談笑自若，或悲號不已。市人認得是孫客卿，憐其病廢，多以飲食遺之。臏或食或不食，狂言誕語，不絕於口，無有知其為假瘋魔者。龐涓卻吩咐地方，每日侵晨，具報孫臏所在，尚不能置之度外也。髯翁有詩嘆云：
　　　　紛紛七國鬥干戈，俊傑乘時歸網羅﹔堪恨奸臣懷嫉忌，致令良友詐瘋魔。
　　時墨翟雲遊至齊，客於田忌之家，其弟子禽滑從魏而至，墨翟問：「孫臏在魏得意何如？」禽滑親將孫子被刖之事，述於墨翟。翟嘆曰：「吾本欲薦臏，反害之矣！」乃將孫臏之才，及龐涓妒忌之事，轉述於田忌。田忌言於威王曰：「國有賢臣，而令見辱於異國，大不可也！」威王曰：「寡人發兵以迎孫子如何？」田忌曰：「龐涓不容臏仕於本國，肯容仕於齊國乎？欲迎孫子，須是如此恁般，﹍﹍密載以歸，可保萬全。」威王用其謀，即令客卿淳于髡，假以進茶為名，至魏欲見孫子。淳于髡領旨，押了茶車，捧了國書，竟至魏國。禽滑裝做從者隨行。到魏都見了魏惠王，致齊侯之命。惠王大喜，送淳于髡於館驛。禽滑見臏發狂，不與交言，半夜私往候之。臏背靠井欄而坐，見禽滑張目不語。滑垂涕曰：「孫卿困至此乎？吾乃墨子之弟子禽滑也。吾師言孫卿之冤於齊王，齊王甚相傾慕，淳于公此來，非為貢茶，實欲載孫卿入齊，為卿報刖足之仇耳！」孫臏淚流如雨，良久言曰：「某已分死於溝渠，不期今日有此機會，但龐涓疑慮太甚，恐不便挈帶，如何？」禽滑曰：「吾已定下計策，孫卿不須過慮，俟有行期，即當相迎。」約定只在此處相會，萬勿移動。次日，魏王款待淳于髡，知其善辯之士，厚贈金帛。髡辭了魏王欲行，龐涓復置酒長亭餞行。禽滑先於是夜將溫車藏了孫臏，卻將孫臏衣服，與廝養王義穿著，披頭散髮，以泥土塗面，裝作孫臏模樣。地方已經具報，龐涓以此不疑。淳于髡既出長亭，與龐涓歡飲而別。先使禽滑驅車速行，親自押後。過數日，王義亦脫身而來。地方但見骯髒衣服，撒做一地，已不見孫臏矣。即時報知龐涓，涓疑其投井而死。使人打撈屍首不得，連連挨訪，並無影響。反恐魏王見責，戒左右只將孫臏溺死申報，亦不疑其投齊也。
　　再說淳于髡載孫臏離了魏境，方與沐浴。既入臨淄，田忌親迎於十里之外。言於威王，使乘蒲車入朝。威王叩以兵法，即欲拜官。孫臏辭曰：「臣未有寸功，不敢受爵。龐涓若聞臣用於齊，又起妒嫉之端，不若姑隱其事，俟有用臣之處，然後效力何如？」威王從之，乃使居田忌之家，忌尊為上客。臏欲偕禽滑往謝墨翟，他師弟二人，已不別而行了。臏嘆息不已。再使人訪孫平孫卓信息，杳然無聞，方知龐涓之詐。齊威王暇時，常與宗族諸公子馳射賭勝為樂。田忌馬力不及，屢次失金。一日，田忌引孫臏同至射圃觀射。臏見馬力不甚相遠，而田忌三棚皆負，乃私謂忌曰：「君明日復射，臣能令君必勝。」田忌曰：「先生果能使某必勝，某當請於王，以千金決賭。」臏曰：「君但請之。」田忌請於威王曰：「臣之馳射屢負矣。來日願傾家財，一決輸贏，每棚以千金為采。」威王笑而從之。是日，諸公子皆盛飾車馬，齊至場圃，百姓聚觀者數千人。田忌問孫子曰：「先生必勝之術安在？千金一棚，不可戲也！」孫臏曰：「齊之良馬，聚於王廄，而君欲與次第角勝，難矣。然臣能以術得之。夫三棚有上中下之別。誠以君之下駟，當彼上駟，而取君之上駟，與彼中駟角，取君之中駟，與彼下駟角﹔君雖一敗，必有二勝。」田忌曰：「妙哉！」乃以金鞍錦韉，飾其下等之馬，偽為上駟，先與威王賭第一棚。馬足相去甚遠，田忌復失千金。威王大笑，田忌曰：「尚有二棚，臣若全輸，笑臣未晚。」及二棚三棚，田忌之馬果皆勝，多得采物千金。田忌奏曰：「今日之勝，非臣馬之力，乃孫子所教也。」因述其故。威王嘆曰：「即此小事，已見孫先生之智矣！」由是益加敬重，賞賜無算。不在話下。
　　再說魏惠王既廢孫臏，責成龐涓恢復中山之事。龐涓奏曰：「中山遠於魏而近於趙，與其遠爭，不如近割。臣請為君直擣邯鄲，以報中山之恨。」惠王許之。龐涓遂出車五百乘伐趙，圍邯鄲。邯鄲守臣羋選，連戰俱敗，上表趙成侯。成侯使人以中山賂齊求救。齊威王已知孫子之能，拜為大將。臏辭曰：「臣刑餘之人，而使主兵，顯齊國別無人才，為敵所笑。請以田忌為將。」威王乃用田忌為將，孫臏為軍師，常居輜車之中，陰為畫策，不顯其名。田忌欲引兵救邯鄲，臏止之曰：「趙將非龐涓之敵，比我至邯鄲，其城已下矣。不如駐兵於中道，揚言欲伐襄陵，龐涓必還，還而擊之，無不勝也。」忌用其謀。時邯鄲候救不至，羋選以城降涓，涓遣人報捷於魏王。正欲進兵，忽聞齊遣田忌乘虛來襲襄陵。龐涓驚曰：「襄陵有失，安邑震動，吾當還救根本。」乃班師。離桂陵二十里，便遇齊兵。原來孫臏早已打聽魏兵到來，預作準備，先使牙將袁達，引三千人截路搦戰。龐涓族子龐蔥前隊先到，迎住廝殺。約戰二十餘合，袁達詐敗而走。龐蔥恐有計策，不敢追趕，卻來稟知龐涓。涓叱曰：「諒偏將尚不能擒取，安能擒田忌乎？」即引大軍追之。將及桂陵，只見前面齊兵排成陣勢，龐涓乘車觀看，正是孫臏初到魏國時擺的「顛倒八門陣。」龐涓心疑，想道：「那田忌如何也曉此陣法？莫非孫臏已歸齊國乎？」當下亦布隊成列。只見齊軍中閃出大將田旗號，推出一輛戎車，田忌全裝披掛，手執畫戟，立於車中。田嬰挺戈，立於車右。田忌口呼：「魏將能事者，上前打話。」龐涓親自出車，謂田忌曰：「齊魏一向和好，魏趙有怨，何與齊事？將軍棄好尋仇，實為失計！」田忌曰：「趙以中山之地獻於吾主，吾主命吾帥師救之。若魏亦割數郡之地，付於吾手，吾當即退。」龐涓大怒曰：「汝有何本事，敢與某對陣？」田忌曰：「你既有本事，能識我陣否？」龐涓曰：「此乃『顛倒八門陣』，吾受之鬼谷子，汝何處竊取一二，反來問我？我國中三歲孩童，皆能識之！」田忌曰：「汝既能識，敢打此陣否？」龐涓心下躊躇，若說不打，喪了志氣，遂厲聲應曰：「既能識，如何不能打！」龐涓吩咐龐英、龐蔥、龐茅曰：「記得孫臏曾講此陣，略知攻打之法。但此陣能變長蛇，擊首則尾應，擊尾則首應，擊中則首尾皆應，攻者輒為所困。我今去打此陣，汝三人各領一軍，只看此陣一變，三隊齊進，使首尾不能相顧，則陣可破矣。」龐涓吩咐已畢，自帥選鋒五千人，上前打陣。纔人陣中，只見八方旗色，紛紛轉換，認不出那一門是休、生、傷、杜、景、死、驚、開了。東沖西撞，戈甲如林，並無出路。只聞得金鼓亂鳴，四下吶喊，喼的旗上，俱有軍師「孫」字。龐涓大駭曰：「刖夫果在齊國，吾墮其計矣！」正在危急，卻得龐英龐蔥兩路兵殺進，單單救出龐涓，那五千選鋒，不剩一人。問龐茅時，已被田嬰所殺，共損軍二萬餘人。龐涓甚是傷感。原來八封陣本按八方，連中央戊己，共是九隊車馬，其形正方。比及龐涓入來打陣，抽去首尾二軍為二角，以遏外救，止留七隊車馬，變為圓陣，以此龐涓迷惑。後來唐朝衛國公李靖，因此作六花陣，即從此圓陣布出。有詩為證：
　　　　八陣中藏不測機，傳來鬼谷少人知，龐涓只曉長蛇勢，那識方圓變化奇？
按今堂邑縣東南有地名古戰場，乃昔日孫龐交兵之處也。
　　卻說龐涓知孫臏在軍中，心中懼怕，與龐英龐蔥商議，棄營而遁，連夜回魏國去了。田忌與孫臏探知空營，奏凱回齊。（此周顯王十七年之事。）魏惠王以龐涓有取邯鄲之功，雖然桂陵喪敗，將功准罪。齊威王遂寵任田忌孫臏，專以兵權委之。騶忌恐其將來代己為相，密與門客公孫閱商量，欲要奪田忌孫臏之寵。恰好龐涓使人以千金行賂於騶忌之門，要得退去孫臏。騶忌正中其懷，乃使公孫閱假作田忌家人，持十金，於五鼓叩卜者之門，曰：「我奉田忌將軍之差，欲求占卦。」卦成，卜者問：「何用？」閱曰：「我將軍，田氏之宗也，兵權在握，威震鄰國。今欲謀大事，煩為斷其吉凶。」卜者大驚曰：「此悖逆之事，吾不敢與聞！」公孫閱囑曰：「先生即不肯斷，幸勿洩！」公孫閱方纔出門，騶忌差人已至，將卜者拿住，說他替叛臣田忌占卦。卜者曰：「雖有人來小店，實不曾占。」騶忌遂入朝，以田忌所占之語，告於威王，即引卜者為證。威王果疑，每日使人伺田忌之舉動。田忌聞其故，遂託病辭了兵政，以釋齊王之疑。孫臏亦謝去軍師之職。明年，齊威王薨，子辟疆即位，是為宣王。宣王素知田忌之冤，與孫臏之能，俱召復故位。
　　再說龐涓初時，聞齊國退了田忌孫臏不用，大喜曰：「吾今日乃可橫行天下也！」是時韓昭侯滅鄭國而都之，趙相國公仲侈如韓稱賀，因請同起兵伐魏，約以滅魏之日，同分魏地。昭侯應允，回言：「偶值荒饉，俟來年當從兵進討。」龐涓訪知此信，言於惠王曰：「聞韓謀助趙攻魏，今乘其未合，宜先伐韓，以沮其謀。」惠王許之。使太子申為上將軍，龐涓為大將，起傾國之兵，向韓國進發。不知勝負如何，且看下回分解。
