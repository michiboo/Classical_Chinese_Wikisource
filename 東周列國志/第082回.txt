
　　話說周敬王三十六年春，越王句踐使大夫諸稽郢帥兵三千，助吳攻齊。吳王夫差遂徵九郡之兵，大舉伐齊。預遣人建別館於句曲，遍植秋梧，號曰梧宮。使西施移居避暑，俟勝齊回日，即於梧宮過夏方歸。吳兵將發，子胥又諫曰：「越在，我心腹之病也﹔若齊，特疥癩耳。今王興十萬之師，行糧千里，以爭疥癩之患，而忘大毒之在腹心，臣恐齊未必勝，而越禍已至也。」夫差怒曰：「孤發兵有期，老賊故出不祥之語，阻撓大計，當得何罪？」意欲殺之。伯嚭密奏曰：「此前王之老臣，不可加誅。王不若遣之往齊約戰，假手齊人。」夫差曰：「太宰之計甚善。」乃為書數齊伐魯慢吳之罪，命子胥往見齊君，冀其激怒而殺子胥也。子胥料吳必亡，乃私攜其子伍封同行，至臨淄，致吳王之命。齊簡公大怒，欲殺子胥，鮑息諫曰：「子胥乃吳之忠臣，屢諫不入，已成水火。今遣來齊，欲齊殺之，以自免其謗。宜縱之使歸，令其忠佞自相攻擊，而夫差受其惡名矣。」簡公乃厚待子胥，報以戰期，定於春末。子胥原與鮑牧相識，故鮑息諫齊侯勿殺子胥也。鮑息私叩吳事，子胥垂淚不言，但引其子伍封，使拜鮑息為兄，寄居於鮑氏，今後只稱王孫封，勿用伍姓。鮑息嘆曰：「子胥將以諫死，故預謀存祀於齊耳。」不說子胥父子分離之苦。
　　再說吳王夫差，擇日於西門出軍，過姑蘇臺午膳，膳畢，忽然睡去，得其異夢。既覺，心中恍惚，乃召伯嚭告曰：「寡人晝寢片時，所夢甚多。夢入章明宮，見兩釜炊而不熟﹔又有黑犬二隻，一嗥南，一嗥北﹔又有鋼鍬二把，插於宮牆之上﹔又流水湯湯，流於殿堂﹔後房非鼓非鐘，聲若鍛工﹔前園別無他植，橫生梧桐。太宰為寡人占其吉凶！」伯嚭稽首稱賀曰：「美哉！大王之夢，應在興師伐齊矣。臣聞：章明者，破敵成功，聲朗朗也﹔兩釜炊而不熟者，大王德盛，氣有餘也﹔兩犬嗥南嗥北者，四夷賓服，朝諸侯也﹔兩鍬插宮牆者，農工盡力，田夫耕也﹔流水入殿堂者，鄰國貢獻，財貨充也﹔後房聲若鍛工者，宮女悅樂，聲相諧也﹔前園橫生梧桐者，桐作琴瑟，音調和也。大王此行，美不可言。」夫差雖喜其諛，而心中終未快然。復告於王孫駱，駱對曰：「臣愚昧，不能通微。城西陽山，有一異士，喚做公孫聖，此人多見博聞，大王心上狐疑，何不召而決之？」夫差曰：「子即為我召來。」駱承命，馳車往迎公孫聖。聖聞其故，伏地涕泣。其妻從旁笑曰：「子性太鄙，希見人主，卒聞宣召，涕淚如雨。」聖仰天長嘆曰：「悲哉！非汝所知。吾曾自推壽數，盡於今日。今將與汝永別，是以悲耳。」駱催促登車，遂相與馳至姑蘇之臺。夫差召而見之，告以所夢之詳。公孫聖曰：「臣知言而必死，然雖死不敢不言。怪哉！大王之夢，應在興師伐齊也。臣聞：章者，戰不勝，走章皇也﹔明者，去昭昭，就冥冥也。兩釜炊而不熟者，大王敗走，不火食也。黑犬嗥南嗥北者，黑為陰類，走陰方也。兩鍬插宮牆者，越兵入吳，掘社稷也。流水入殿堂者，波濤漂沒，後宮空也。後房聲若鍛工者，宮女為俘，長嘆息也。前園橫生梧桐者，桐作冥器，待殉葬也。願大王罷伐齊之師，更遣太宰嚭解冠肉袒，稽首謝罪於句踐，則國可安而身可保矣。」伯嚭從旁奏曰：「草野匹夫，妖言肆毀，合加誅戮！」公孫聖睜目大罵曰：「太宰居高官，食重祿，不思盡忠報主，專事諂諛，他日越兵滅吳，太宰獨能保其首領乎？」夫差大怒曰：「野人無識，一味亂言，不誅，必然惑眾！」顧力士石番：「可取鐵鎚擊殺此賊！」聖乃仰天大呼曰：「皇天，皇天！知我之冤。忠而獲罪，身死無辜，死後不願葬埋，願撇我在陽山之下，後作影響，以報大王也。」夫差已擊殺聖，使人投其屍於陽山之下，數之曰：「豺狼食汝肉，野火澆汝骨，風揚汝骸，形銷影滅，何能為聲響哉！」伯嚭捧觴趨進曰：「賀大王，妖孽已滅，願進一觴，兵便可發矣。」史臣有詩云：
　　　　妖夢先機已兆凶，驕君尚戀伐齊功﹔吳庭多少文和武，誰似公孫肯盡忠！
夫差自將中軍，太宰嚭為副，胥門巢將上軍，王子姑曹將下軍，興師十萬，同越兵三千，浩浩蕩蕩，望山東一路進發。先遣人約會魯哀公合兵攻齊。子胥於中途復命，稱病先歸，不肯從師。
　　卻說齊將國書，屯兵汶上，聞吳魯連兵來伐，聚集諸將商議迎敵。忽報：「陳相國遣其弟陳逆來到。」國書同諸將迎入中軍，叩問：「子行此來何意？」陳逆曰：「吳兵長驅，已過嬴博，國家安危，在於呼吸。相國恐諸君不肯用力，遣小將至此督戰。今日之事，有進無退，有死無生，軍中只許鳴鼓，不許鳴金。」諸將皆曰：「吾等誓決一死敵！」國書傳令，拔寨都起，往迎吳軍。至於艾陵，吳將胥門巢上軍先到。國書問：「誰人敢衝頭陣？」公孫揮欣然願往，率領本部車馬，疾驅而出。胥門巢急忙迎敵，兩下交鋒，約三十餘合，不分勝敗。國書一股銳氣，按納不住，自引中軍夾攻。軍中鼓聲如雷，胥門巢不能支，大敗而走。國書勝了一陣，意氣愈壯，令軍士臨陣，各帶長繩一條，曰：「吳俗斷髮，當以繩貫其首。」一軍若狂，以為吳兵旦暮可掃也。胥門巢引敗兵來見吳王，吳王大怒，欲斬巢以狥。巢奏曰：「臣初至不知虛實，是以偶挫﹔若再戰不勝，甘伏軍法！」伯嚭亦力為勸解。夫差叱退，以大將展如代領其軍。適魯將叔孫州仇引兵來會，夫差賜以劍甲各一具，使為嚮導，離艾陵五里下寨。國書使人下戰書，吳王批下：「來日決戰」。次早，兩下各排陣勢，夫差命叔孫州仇打第一陣，展如打第二陣，王子姑曹打第三陣。使胥門巢率越兵三千，往來誘敵。自與伯嚭引大軍屯於高阜，相機救援。留越將諸稽郢於身旁觀戰。
　　卻說齊軍列陣方完，陳逆令諸將各具含玉，曰：「死即入殮！」公孫夏公孫揮使軍中皆歌送葬之詞，誓曰：「生還者，不為烈丈夫也！」國書曰：「諸君以必死自勵，何患不勝乎？」兩陣對圓，胥門巢先來搦戰。國書謂公孫揮曰：「此汝手中敗將，可便擒之。」公孫揮奮戟而出，胥門巢便走，叔孫州仇引兵接住公孫揮廝殺。胥門巢復身又來，國書恐其夾攻，再使公孫夏出車。胥門巢又走，公孫夏追之，吳陣上大將展如，引兵便接住公孫夏廝殺。胥門巢又回車幫戰，惱得齊將高無平宗樓性起，一齊出陣，王子姑曹挺身獨戰二將，全無懼怯。兩軍各自奮力，殺傷相抵。國書見吳兵不退，親自執枹鳴鼓，悉起大軍，前來助戰。吳王在高阜處看得親切，見齊兵十分奮勇，吳兵漸漸失了便宜，乃命伯嚭引兵一萬，先去接應。國書見吳兵又至，正欲分軍迎敵，忽聞金聲大震，鉦鐸皆鳴。齊人只道吳兵欲退，不防吳王夫差自引精兵三萬，分為三股，反以鳴金為號，從刺斜裏直衝齊陣，將齊兵隔絕三處。展如姑曹等，聞吳王親自臨陣，勇氣百倍，殺得齊軍七零八落。展如就陣上擒了公孫夏，胥門巢刺殺公孫揮於車中，夫差親射宗樓，中之。閭邱明謂國書曰：「齊兵將盡矣！元帥可微服遁去，再作道理。」國書嘆曰：「吾以十萬強兵，敗於吳人之手，何面目還朝？」乃解甲沖入吳軍，為亂軍所殺。閭邱明伏於草中，亦被魯將州仇搜獲。夫差大勝齊師，諸將獻功，共斬上將國書公孫揮二人，生擒公孫夏閭邱明二人，即斬首訖，只單走了高無平陳逆二人，其他擒斬不計其數，革車八百乘，盡為吳所有，無得免者。夫差謂諸稽郢曰：「子觀吳兵強勇，視越何如？」郢稽首曰：「吳兵之強，天下莫當，何論弱越！」夫差大悅，重賞越兵，使諸稽郢先回報捷。齊簡公大驚，與陳恆闞止商議，遣使大貢金幣，謝罪請和。夫差主張齊魯復修兄弟之好，各無侵害，二國俱聽命受盟。夫差乃歌凱而回。史臣有詩曰：
　　　　艾陵白骨壘如山，盡道吳王奏凱還。壯氣一時吞宇宙！隱憂誰想伏吳關？
　　夫差回至句曲新宮，見西施謂曰：「寡人使美人居此者，取相見之速耳。」西施拜賀且謝。時值新秋，桐陰正茂，諒風吹至，夫差與西施登臺飲酒甚樂。至夜深，忽聞有眾小兒和歌之聲，夫差聽之。歌曰：
　　　　桐葉冷，吳王醒未醒？梧葉秋，吳王愁更愁！
夫差惡之，使人拘群兒至宮，問：「此歌誰人所教？」群兒曰：「有一緋衣童子，不知何來，教我為歌，今不知何往矣。」夫差怒曰：「寡人天之所生，神之所使，有何愁哉？」欲誅眾小兒。西施力勸乃止。伯嚭進曰：「春至而萬物喜，秋至而萬物悲，此天道也。大王悲喜與天同道，何所慮乎？」夫差乃悅。在梧宮三日，即起駕還吳。吳王升殿，百官迎賀。子胥亦到，獨無一言。夫差乃讓之曰：「子諫寡人不當伐齊，今得勝而回，子獨無功，寧不自羞？」子胥攘臂大怒，釋劍而對曰：「天之將亡人國，先逢其小喜，而後授之以大憂。勝齊不過小喜也，臣恐大憂之即至也。」夫差慍曰：「久不見相國，耳邊頗覺清淨，今又來絮聒耶？」乃掩耳瞑目，坐於殿上。頃間，忽睜眼直視久之，大叫：「怪事！」群臣問曰：「王何所見？」夫差曰：「吾見四人相背而倚，須臾四分而走，又見殿下兩人相對，北向人殺南向人。諸卿曾見之否？」群臣皆曰：「不見。」子胥奏曰：「四人相背而走，四方離散之象也。北向人殺南向人，為下賊上，臣弒君。王不知儆省，必有身弒國亡之禍。」夫差怒曰：「汝言太不祥，孤所惡聞！」伯嚭曰：「四方離散，奔走吳庭﹔吳國霸王，將有代周之事，此亦下賊其上，臣犯其君也。」夫差曰：「太宰之言，足啟心胸。相國耄矣，有不足採。」過數日，越王句踐率群臣親至吳邦來朝，並賀戰勝﹔吳庭諸臣，俱有饋賂。伯嚭曰：「此奔走吳庭之應也。」吳王置酒於文臺之上，越王侍坐，諸大夫皆侍立於側。夫差曰：「寡人聞之：『君不忘有功之臣，父不沒有力之子。』今太宰嚭為寡人治兵有功，吾將賞為上卿﹔越王孝事寡人，始終不倦，吾將再增其國，以酬助伐之功﹔於眾大夫之意如何？」群臣皆曰：「大王賞功酬勞，此霸王之事也。」於是子胥伏地涕泣曰：「嗚呼哀哉！忠臣掩口，讒夫在側，邪說諛辭，以曲為直。養亂畜奸，將滅吳國，廟社為墟，殿生荊棘。」夫差大怒曰：「老賊多詐，為吳妖孽，乃欲專權擅威，傾覆吾國，寡人以前王之故，不忍加誅，今退自謀，無勞再見！」子胥曰：「老臣若不忠不信，不得為前王之臣。譬如龍逢逢桀，比干逢紂，臣雖見誅，君亦隨滅，臣與王永辭，不復見矣。」遂趨出。吳王怒猶未息。伯嚭曰：「臣聞子胥使齊，以其子託於齊臣鮑氏，有叛吳之心，王其察之！」夫差乃使人賜子胥以「屬鏤」之劍。子胥接劍在手，嘆曰：「王欲吾自裁也！」乃徒跣下階，立於中庭，仰天大呼曰：「天乎，天乎！昔先王不欲立汝，賴吾力爭，汝得嗣位。吾為汝破楚敗越，威加諸侯。今汝不用吾言，反賜我死！我今日死，明日越兵至，掘汝社稷矣。」乃謂家人曰：「吾死後，可抉吾之目，懸於東門，以觀越兵之入吳也！」言訖，自刎其喉而絕。使者取劍還報，述其臨終之囑。夫差往視其屍，數之曰：「胥，汝一死之後，尚何知哉？」乃自斷其頭，置於盤門城樓之上﹔取其屍，盛以鴟夷之器，使人載去，投於江中，謂曰：「日月炙汝骨，魚鱉食汝肉，汝骨變形灰，復何所見！」屍入江中，隨流揚波，依潮來往，蕩激崩岸。土人懼，乃私撈取，埋之於吳山。後世因改稱胥山，今山有子胥廟。隴西居士有古風一篇云：
　　　　將軍自幼稱英武，磊落雄才越千古﹔一旦蒙讒殺父兄，襄流誓濟吞荊楚。貫弓亡命欲何之？滎陽睢水空棲遲﹔昭關鎖鑰愁無翼，鬢毛一夜成霜絲。浣女沉溪漁丈死，簫聲吹入吳人耳﹔魚腸作合定君臣，復為強兵進孫子。五戰長驅據楚宮，君王含淚逃雲中﹔掘墓鞭屍吐宿恨，精誠貫日生長虹。英雄再振匡吳業，夫椒一戰棲強越﹔釜中魚鱉宰夫手，縱虎歸山還自嚙。姑蘇臺上西施笑，讒臣稱賀忠臣弔﹔可憐兩世輔吳功，到頭翻把屬鏤報！鴟夷激起錢塘潮，朝朝暮暮如呼號﹔吳越興衰成往事，忠魂千古恨難消！
　　夫差既殺子胥，乃進伯嚭為相國。欲增越之封地，句踐固辭乃止。於是句踐歸越，謀吳益急。夫差全不在念，章益驕恣。乃發卒數萬，築邗城，穿溝，東北通射陽湖，西北使江淮水合，北達於沂，西達於濟。太子友知吳王復欲與中國會盟，欲切諫，恐觸怒，思以諷諫感悟其父。清旦懷丸持彈，從後園而來，衣履俱濕，吳王怪而問之。友對曰：「孩兒適遊後園，聞秋蟬鳴於高樹，往而觀之，望見秋蟬趨風長鳴，自謂得所，不知螳螂超枝緣條，曳腰聳距，欲搏蟬而食之﹔螳螂一心只對秋蟬，不知黃雀徘徊綠陰，欲啄螳螂﹔黃雀一心只對螳螂，不知孩兒挾彈持弓，欲彈黃雀﹔孩兒一心只對黃雀，又不知旁有空坎，失足墮陷﹔以此衣履俱沾濕，為父王所笑。」吳王曰：「汝但貪前利，不顧後患，天下之愚，莫甚於此。」友對曰：「天下之愚，更有甚者。魯承周公之後，有孔子之教，不犯鄰國，齊無故謀伐之，以為遂有魯矣，不知吳悉境內之士，暴師千里而攻之。吳國大敗齊師，以為遂有齊矣，不知越王將選死士，出三江之口，入五湖之中，屠我吳國，滅我吳宮。天下之愚，莫甚於此！」吳王怒曰：「此伍員之唾餘，久已厭聞，汝復拾之，以撓我大計耶？再多言，非吾子也！」太子友悚然辭出。夫差乃使太子友同王子地，王孫彌庸守國，親帥國中精兵，由邗溝北上，會魯哀公於橐皋，會衛出公於發陽，遂約諸侯，大會於黃池，欲與晉爭盟主之位。
　　越王句踐聞吳王已出境，乃與范蠡計議，發習流二千人，俊士四萬，君子六千人，從海道通江以襲吳。前隊疇無餘先及吳郊，王孫彌庸出戰，不數合，王子地引兵夾攻，疇無餘馬蹶被擒。次日，句踐大軍齊到。太子友欲堅守，王孫彌庸曰：「越人畏吳之心尚在，且遠來疲敝，再勝之，必走。即不勝，守猶未晚。」太子友惑其言，乃使彌庸出師迎敵，友繼其後。句踐親立於行陣，督兵交戰。陣方合，范蠡泄庸兩翼呼噪而至，勢如風雨。吳兵精勇慣戰者，俱隨吳王出征，其國中皆未教之卒，那越國是數年訓練就的精兵，弓弩劍戟，十分勁利，又范蠡泄庸俱是宿將，怎能抵當，吳兵大敗。王孫彌庸為泄庸所殺。太子友陷於越軍，衝突不出，身中數箭，恐被執辱，自刎而亡。越兵直造城下，王子地把城門牢閉，率民夫上城把守，一面使人往吳王處告急。句踐乃留水軍屯於太湖，陸營屯於胥閶之間，使范蠡焚姑蘇之臺，火彌月不息，其餘皇大舟，悉徙於湖中。吳兵不敢復出。
　　再說吳王夫差與魯衛二君，同至黃池，使人請晉定公赴會，晉定公不敢不至。夫差使王孫駱與晉上卿趙鞅議載書名次之先後。趙鞅曰：「晉世主夏盟，又何讓焉？」王孫駱曰：「晉祖叔虞，乃成王之弟，吳祖太伯，乃武王之伯祖，尊卑隔絕數輩。況晉雖主盟，會宋會虢，已出楚下，今乃欲踞吳之上乎？」於是彼此爭論，連日不決。忽王子地密報至，言：「越兵入吳，殺太子，焚姑蘇臺，見今圍城，勢甚危急。」夫差大驚。伯嚭拔劍砍殺使者，夫差問曰：「爾殺使人何意？」伯嚭曰：「事之虛實，尚未可知，留使者洩漏其語，齊晉將乘危生事，大王安得晏然而歸乎？」夫差曰：「爾言是也。然吳晉爭長未定，又有此報，孤將不會而歸乎？抑會而先晉乎？」王孫駱進曰：「二者俱不可。不會而歸，人將窺我之急，若會而先晉，我之行止，將聽命於晉﹔必求主會，方保無虞。」夫差曰：「欲主會，計將安出？」王孫駱密奏曰：「事在危急，請王鳴鼓挑戰，以奪晉人之氣。」夫差曰：「善。」是夜出令，中夜士皆飽食秣馬，銜枚疾驅，去晉軍纔一里，結為方陳。百人為一行，一行建一大旗，百二十行為一面。中軍皆白輿，白旗，白甲，白羽之矰，望之如白茅吐秀，吳王親自仗鉞，秉素旌，中陣而立。左軍面左，亦百二十行。皆赤輿，赤旗，丹甲，朱羽之矰，一望若火，太宰嚭主之。右軍面右，亦百二十行。皆黑輿，黑旗，玄甲，烏羽之矰，一望如墨，王孫駱主之。帶甲之士，共三萬六千人。黎明陣定，吳王親執枹鳴鼓，軍中萬鼓皆鳴，鐘聲鐸聲，丁寧錞於，一時齊扣。三軍譁吟，響震天地。晉軍大駭，不知其故，乃使大夫董褐至吳軍請命。夫差親對曰：「周王有旨，命寡人主盟中夏，以縫諸姬之闕。今晉君逆命爭長，遷延不決，寡人恐煩使者往來，親聽命於藩籬之外，從與不從，決於此日！」董褐還報晉侯，魯衛二君皆在坐。董褐私謂趙鞅曰：「臣觀吳王口強而色慘，中心似有大憂，或者越人入其國都乎？若不許其先，必逞其毒於我﹔然而不可徒讓也，必使之去王號以為名。」趙鞅言於晉侯，使董褐再入吳軍，致晉侯之命曰：「君以王命宣布於諸侯，寡君敢不敬奉！然上國以伯肇封，而號曰吳王，謂周室何？君若去王號而稱公，惟君所命。」夫差以其言為正，乃歛兵就幕，與諸侯相見，稱吳公，先歃。晉侯次之，魯衛以次受歃。會畢，即班師從江淮水路而回。於途中連得告急之報，軍士已知家國被襲，心膽俱碎，又且遠行疲敝，皆無鬥志。吳王猶率眾與越相持，吳軍大敗。夫差懼，謂伯嚭曰：「子言越必不叛，故聽子而歸越王。今日之事，子當為我請成於越。不然，子胥『屬鏤』之劍猶在，當以屬子！」伯嚭乃造越軍，稽首於越王，求赦吳罪，其犒軍之禮，悉如越之昔日。范蠡曰：「吳尚未可滅也，姑許成，以為太宰之惠。吳自今亦不振矣。」句踐乃許吳成，班師而歸。（此周敬王三十八年事也。）
　　明年，魯哀公狩於大野，叔孫氏家臣鉏商獲一獸，麕身牛尾，其角有肉，怪而殺之，以問孔子。孔子觀之曰：「此麟也！」視其角，赤紱猶在，識其為顏母昔日所繫，嘆曰：「吾道其終窮矣！」使弟子取而埋之。今鉅野故城東十里有土臺，廣輪四十餘步，俗呼為獲麟堆，即麟葬處。孔子援琴作歌曰：
　　　　明王作兮麟鳳遊，今非其時欲何求？麟兮麟兮我心憂！
於是取《魯史》，自魯隱公元年，至哀公獲麟之歲，其二百四十二年之事，筆削而成《春秋》，與《易》、《詩》、《書》、《禮》、《樂》，號為「六經」。是年，齊右相陳恆知吳為越所破，外無強敵，內無強家，單單只礙一闞止，乃使其族人陳逆陳豹等，攻殺闞止，齊簡公出奔，陳恆追而弒之，盡滅闞氏之黨。立簡公弟驁，是為平公。陳恆獨相。孔子聞齊變，齋三日，沐浴而朝哀公，請兵伐齊，討陳恆弒君之罪。哀公使告三家，孔子曰：「臣知有魯君，不知有三家。」陳恆亦懼諸侯之討，乃悉歸魯衛之侵地，北結好於晉之四卿，南行聘於吳越。復修陳桓子之政，散財輸粟，以贍貧乏，國人悅服。乃漸除鮑、晏、高、國諸家，及公族子姓，而割國之大半，為己封邑。又選國中女子，長七尺以上者，納於後房，不下百人，縱其賓客出入不禁，生男子七十餘人，欲以自強其宗。齊都邑大夫宰，莫非陳氏。此是後話。
　　再說衛世子蒯瞶在戚，其子出公輒率國人拒之，大夫高柴諫不聽。蒯瞶之姊，嫁於大夫孔圉，生子曰孔悝，嗣為大夫，事出公，執衛政。孔氏小臣曰渾良夫，身長而貌美，孔圉卒，良夫通於孔姬。孔姬使渾良夫往戚，問候其弟蒯瞶。蒯瞶握其手言曰：「子能使我入國為君，使子服冕乘軒，三死無與。」渾良夫歸，言於也姬。孔姬使良夫以婦人之服，往迎蒯瞶。昏夜，良夫與蒯瞶同為婦裝，勇士石乞孟黶為御，乘溫車，詭稱婢妾，溷入城中，匿於孔姬之室。孔姬曰：「國家之事，皆在吾兒掌握，今飲於公宮，俟其歸，當以威劫之，事乃有濟耳。」使石乞、孟黶、渾良夫皆被甲懷劍以俟，伏蒯瞶於臺上。須臾，孔悝自朝帶醉而回，孔姬召而問曰：「父母之族，孰為至親？」悝曰：「父則伯叔，母則舅氏而已。」孔姬曰：「汝既知舅氏為母至親，何故不納吾弟？」孔悝曰：「廢子立孫，此先君遺命，悝不敢違也。」遂起身如廁。孔姬使石乞孟黶候於廁外，俟悝出廁，左右幫定，曰：「太子相召。」不由分說，擁之上臺，來見蒯瞶。孔姬已先在側，喝曰：「太子在此，孔悝如何不拜！」悝只得下拜。孔姬曰：「汝今日肯從舅氏否？」悝曰：「惟命。」孔姬乃殺豭，使蒯瞶與悝歃血定盟。孔姬留石乞孟黶守悝於臺上，而以悝命召聚家甲，使渾良夫帥之襲公宮。出公輒醉而欲寢，聞亂，使左右往召孔悝。左右曰：「為亂者，正孔悝也！」輒大驚，即時取寶器，駕輕車，出奔魯國。群臣不願附蒯瞶者，皆四散逃竄。仲子路為孔悝家臣，時在城外，聞孔悝被劫，將入城來救。遇大夫高柴自城中出，曰：「門已閉矣！政不在子，不必與其難也。」子路曰：「由已食孔氏這祿，敢坐視乎？」遂疾趨及門，門果閉矣。守門者公孫敢謂子路曰：「君已出奔，子何入為？」子路曰：「吾惡夫食人之祿，而避其難者，是以來也。」適有人自內而出，子路乘門開，遂入城，逕至臺下，大呼曰：「仲由在此，孔大夫可下臺矣！」孔悝不敢應。子路欲取火焚臺。蒯瞶懼，使石乞孟黶二人持戈下臺，來敵子路。子路仗劍來迎。怎奈乞黶雙戟並舉，攢刺子路，又砍斷其冠纓。子路身負重傷，將死，曰：「禮，君子死不免冠。」乃整結其冠纓而死。孔悝奉蒯瞶即位，是為莊公。立次子疾為太子，以渾良夫為卿。時孔子在衛，聞蒯瞶之亂，謂眾弟子曰：「柴也其歸乎！由也其死乎！」弟子問其故，孔子曰：「高柴知大義，必能自全﹔由好勇輕生，昧於取裁，其死必矣。」說猶未了，高柴果然奔歸，師弟相見，且悲且喜。衛之使者接踵而至，見孔子曰：「寡君新立，敬慕夫子，敢獻奇味。」孔子再拜而受，啟視則肉醢。孔子遽命覆之。謂使者曰：「得非吾弟子仲由之肉乎？」使者驚曰：「然也。夫子何以知之？」孔子曰：「非此，衛君必不以見頒也。」遂命弟子埋其醢，痛哭曰：「某嘗恐由不得其死，今果然矣！」使者辭去。未幾，孔子遂得疾不起，年七十有三歲。（時周敬王四十一年，夏四月己丑也。）史臣有贊云：
　　　　尼丘誕聖，闕里生德﹔七十升堂，四方取則。行誅兩觀，攝相夾谷﹔嘆風遽衰，泣麟何促。九流仰鏡，萬古欽躅！
弟子營葬於北阜之曲，冢大一頃，鳥雀不敢棲止其樹。累朝封大成至聖文宣王。今改為大成至聖先師，天下俱立文廟，春秋二祭，子孫世襲為衍聖公不絕。不在話下。
　　再說衛莊公蒯瞶疑孔悝為出公輒之黨，醉以酒而逐之，孔悝奔宋。莊公為府藏俱空，召渾良夫計議：「用何計策，可復得寶器？」渾良夫密奏曰：「亡君亦君之子也，何不召之？」不知莊公曾召出公否，且看下回分解。
