
　　話說智伯名瑤，乃智武子躒之孫，智宣子徐吾之子。徐吾欲建嗣，謀於族人智果曰：「吾欲立瑤何如？」智果曰：「不如宵也。」徐吾曰：「宵才智皆遜於瑤，不如立瑤。」智果曰：「瑤有五長過人，惟一短耳。美鬚長大過人，善射御過人，多技藝過人，強毅果敢過人，智巧便給過人，然而貪殘不仁，是其一短。以五長凌人，而濟之以不仁，誰能容之？若果立瑤，智宗必滅！」徐吾不以為然。竟立瑤為適子。智果嘆曰：「吾不別族，懼其隨波而溺也！」乃私謁太史，求改氏譜，自稱輔氏。及徐吾卒，瑤嗣位，獨專晉政。內有智開智國等肺腑之親，外有絺疵豫讓等忠謀之士，權尊勢重，遂有代晉之志，召諸臣密議其事。謀士絺疵進曰：「四卿位均力敵，一家先發，三家拒之。今欲謀晉室，先削三家之勢。」智伯曰：「削之何道？」絺疵曰：「今越國方盛，晉失主盟，主公託言興兵，與越爭霸，假傳晉侯之命，令韓、趙、魏三家各獻地百里，率其賦以為軍資。三家若從命割地，我坐而增三百里之封，智氏益強，而三家日削矣。有不從者，矯晉侯之命，率大軍先除滅之。此『食果去皮』之法也。」智伯曰：「此計甚妙！但三家先從那家割起？」絺疵曰：「智氏睦於韓魏，而與趙有隙，宜先韓次魏，韓魏既從，趙不能獨異也。」智伯即遣智開至韓虎府中，虎延入中堂，叩其來意。智開曰：「吾兄奉晉侯之命，治兵伐越，令三卿各割采地百里，入於公家，取其賦以充公用。吾兄命某致意，願乞地界回復。」韓虎曰：「子且暫回，某來日即當報命。」智開去，韓康子虎召集群下謀曰：「智瑤欲挾晉侯以弱三家，故請割地為名。吾欲興兵先除此賊，卿等以為何如？」謀士段規曰：「智伯貪而無厭，假君命以削吾地，若用兵，是抗君也，彼將藉以罪我，不如與之。彼得吾地，必又求之於趙魏。趙魏不從，必相攻擊，吾得安坐而觀其勝負。」韓虎然之。次日，令段規畫出地界百里之圖，親自進於智伯。智伯大喜，設宴於藍臺之上，以款韓虎。飲酒中間，智伯命左右取畫一軸，置於几上，同虎觀之，乃魯卞莊子刺三虎之圖。上有題贊云：
　　　　三虎啖羊，勢在必爭。其鬥可俟，其倦可乘。一舉兼收，卞莊之能！
智伯戲謂韓虎曰：「某嘗稽諸史冊，列國中與足下同名者，齊有高虎，鄭有罕虎，今與足下而三矣。」時段規侍側，進曰：「禮，不呼名，懼觸諱也。君之戲吾主，毋乃甚乎？」段規生得身材矮小，立於智伯之旁，纔及乳下。智伯以手拍其頂曰：「小兒何知，亦來饒舌！三虎所啖之餘，得非汝耶？」言畢，拍手大笑。段規不敢對，以目視韓虎。韓佯醉，閉目應曰：「智伯之言是也。」即時辭去。智國聞之，諫曰：「主公戲其君而侮其臣，韓氏之恨必深，若不備之，禍且至矣。」智伯瞋目大言曰：「我不禍人足矣，誰敢興禍於我？」智國曰：「蚋蟻蜂蠆，猶能害人，況君相乎？主公不備，異日悔之何及！」智伯曰：「吾將效卞莊子一舉刺三虎，蚋蟻蜂蠆，我何患哉！」智國嘆息而出。史臣有詩云：
　　　　智伯分明井底蛙，眼中不復置王家﹔宗英空進興亡計，避害誰如輔果嘉？
　　次日，智伯再遣智開求地於魏桓子駒，駒欲拒之。謀臣任章曰：「求地而與之，失地者必懼，得地者必驕，驕則輕敵，懼則相親，以相親之眾，待輕敵之人，智氏之亡可待矣。」魏駒曰：「善。」亦以萬家之邑獻之。智伯乃遣其兄智宵，求蔡皋狼之地於趙氏。趙襄子無䘏，銜其舊恨，怒曰：「土地乃先世所傳，安敢棄之？韓魏有地自予，吾不能媚人也！」智宵回報，智伯大怒，盡出智氏之甲，使人邀韓魏二家，共攻趙氏，約以滅趙氏之日，三分其地。韓虎魏駒一來懼智伯之強，二來貪趙氏之地，各引一軍，從智伯征進。智伯自將中軍，韓軍在右，魏軍在左，殺奔趙府中，欲擒趙無䘏。趙氏謀臣張孟談預知兵到，奔告無䘏曰：「寡不敵眾，主公速宜逃難！」無䘏曰：「逃在何處方好？」張孟談曰：「莫如晉陽。昔董安於曾築公宮於城內，又經尹鐸經理一番，百姓受尹鐸數十年寬恤之恩，必能效死。先君臨終有言：『異日國家有變，必往晉陽。』主公宜速行，不可遲疑。」無䘏即率家臣張孟談高赫等，望晉陽疾走。智伯勒二家之兵，以追無䘏。
　　卻說無䘏有家臣原過，行遲落後，於中途遇一神人，半雲半霧，惟見上截金冠錦袍，面貌亦不甚分明，以青竹二節授之，囑曰：「為我致趙無䘏。」原過追上無䘏，告以所見，以竹管呈之。無䘏親剖其竹，竹中有朱書二行：「告趙無䘏，余霍山之神也。奉上帝命，三月丙戌，使汝滅智氏。」無䘏令秘其事。行至晉陽，晉陽百姓感尹鐸仁德，攜老扶幼，迎接入城，駐札公宮。無䘏見百姓親附，又見晉陽城堞高固，倉廩充實，心中稍安。即時曉諭百姓，登城守望。點閱軍器，戈戟鈍敝，箭不滿千，愀然不樂，謂張孟談曰：「守城之器，莫利於弓矢，今箭不過數百，不夠分給，奈何？」孟談曰：「吾聞董安於之治晉陽也，公宮之牆垣，皆以荻蒿楛楚，聚而築之。主公何不發其牆垣，以驗虛實？」無䘏使人發其牆垣，果然都是箭簳之料。無䘏曰：「箭已足矣，奈無金以鑄兵器何？」孟談曰：「聞董安於建宮之時，堂室皆練精銅為柱，卸而用之，鑄兵有餘也。」無䘏再發其柱，純是練過的精銅。即使冶工碎柱，鑄為劍戟刀槍，無不精利，人情益安。無䘏嘆曰：「甚哉，治國之需賢臣也！得董安於而器用備，得尹鐸而民心歸，天祚趙氏，其未艾乎？」
　　再說智、韓、魏三家兵到，分作三大營，連絡而居，把晉陽圍得鐵桶相似。晉陽百姓，情願出戰者甚眾，齊赴公宮請令。無䘏召張孟談商之。孟談曰：「彼眾我寡，戰未必勝，不如深溝高壘，堅閉不出，以待其變。韓魏無仇於趙，特為智伯所迫耳。兩家割地，亦非心願，雖同兵而實不同心，不出數月，必有自相疑猜之事，安能久乎？」無䘏納其言，親自撫諭百姓，示以協力固守之意。軍民互相勸勉，雖婦女童稚，亦皆欣然願效死力。有敵兵近城，輒以強弩射之，三家圍困歲餘，不能取勝。智伯乘小車周行城外，嘆曰：「此城堅如鐵甕，安可破哉？」正懷悶間，行至一山，見山下泉流萬道，滾滾望東而逝。拘土人問之，答曰：「此山名曰龍山，山腹有巨石如甕，故又名懸甕山。晉水東流，與汾水合，此山乃發源之處也。」智伯曰：「離城幾何里？」土人曰：「自此至城西門，可十里之遙。」智伯登山以望晉水，復遶城東北，相度了一回，忽然省悟曰：「吾得破城之策矣！」即時回寨，請韓魏二家商議，欲引水灌城。韓虎曰：「晉水東流，安能決之使西乎？」智伯曰：「吾非引晉水也。晉水發源於龍山，其流如注，若於山北高阜處，掘成大渠，預為蓄水之地，然後將晉水上流壩斷，使水不歸於晉川，勢必盡注新渠。方今春雨將降，山水必大發，俟水至之日，決隄灌城，城中之人，皆為魚鱉矣。」韓魏齊聲贊曰：「此計妙哉！」智伯曰：「今日便須派定路數，各司其事。韓公守把東路，魏公守把南路，須早夜用心，以防奔突。某將大營移屯龍山，兼守西北二路，專督開渠築隄之事。」韓魏領命辭去。智伯傳下號令，多備鍬鍤，鑿渠於晉水之北。次將各處泉流下瀉之道，盡皆壩斷。復於渠之左右，築起高隄，凡山㘭洩水之處，都有隄壩。那泉源泛溢，奔激無歸，只得望北而走，盡注新渠。卻將鐵枋閘板，漸次增添，截住水口，其水便有留而無去，有增而無減了。今晉水北流一支，名智伯渠，即當日所鑿也。一月之後，果然春雨大降，山水驟漲，渠高頓與隄平。智伯使人決開北面，其水從北溢出，竟灌入晉陽城來。有詩為證：
　　　　向聞洪水汨山陵，復見壅泉灌晉城。能令陽侯添膽大，便教神禹也心驚。
　　時城中雖被圍困，百姓向來富庶，不苦凍餒。況城基築得十分堅厚，雖經水浸，並無剝損。過數日，水勢愈高，漸漸灌入城中，房屋不是倒塌，便是淹沒，百姓無地可棲，無灶可爨，皆構巢而居，懸釜而炊。公宮雖有高臺，無䘏不敢安居，與張孟談不時乘竹筏，周視城垣。但見城外水聲淙淙，一望江湖，有排山倒峽之勢，再加四五尺，便冒過城頭了。無䘏心下暗暗驚恐。且喜守城軍民，晝夜巡警，未嘗疏怠，百姓皆以死自誓，更無二心。無䘏嘆曰：「今日方知尹鐸之功矣！」乃私謂張孟談曰：「民心雖未變，而水勢不退，倘山水再漲，闔城俱為魚鱉，將若之何？霍山神其欺我乎？」孟談曰：「韓魏獻地，未必甘心，今日從兵，迫於勢耳。臣請今夜潛出城外，說韓魏之君，反攻智伯，方脫此患。」無䘏曰：「兵圍水困，雖插翅亦不能飛出也。」孟談曰：「臣自有計，吾主不必憂慮，主公但令諸將多造船筏，利兵器，倘徼天之幸，臣說得行，智伯之頭，指日可取矣。」無䘏許之。
　　孟談知韓康子屯兵於東門，乃假扮智伯軍士，於昏夜縋城而出，逕奔韓家大寨，只說「智元帥有機密事，差某面稟。」韓虎正坐帳中，使人召入。其時軍中嚴急，凡進見之人，俱搜簡乾淨，方纔放進。張孟談既與軍士一般打扮，身邊又無夾帶，並不疑心。孟談既見韓虎，乞屏左右。虎命從人閃開，叩其所以。孟談曰：「某非軍士，實乃趙氏之臣張孟談也。吾主被圍日久，亡在旦夕，恐一旦身死家滅，無由布其腹心，故特遣臣假作軍士，潛夜至此，求見將軍，有言相告。將車容臣進言，臣敢開口，如不然，臣請死於將軍之前。」韓虎曰：「汝有話但說，有理則從。」孟談曰：「昔日六卿和睦，同執晉政，自范氏中行氏不得眾心，自取覆滅，今存者，惟智、韓、魏、趙四家耳。智伯無故欲奪趙氏蔡皋狼之地，吾主念先世之遺，不忍遽割，未有得罪於智伯也。智伯自恃其強，糾合韓魏，欲攻滅趙氏，趙氏亡，則禍必次及於韓魏矣。」韓虎沉吟未答。孟談又曰：「今日韓魏所以從智伯而攻趙者，指望城下之日，三分趙氏之地耳。夫韓魏不嘗割萬家之邑，以獻智伯乎？世傳疆宇，彼尚垂涎而奪之，未聞韓魏敢出一語相抗也，況他人之地哉？趙氏滅，則智氏益強。韓魏能引今日之勞，與之爭厚薄乎？即使今日三分趙地，能保智氏異日之不復請乎？將軍請細思之！」韓虎曰：「子之意欲如何？」孟談曰：「依臣愚見，莫若與吾主私和，反攻智伯，均之得地，而智氏之地多倍於趙，且以除異日之患，三君同心，世為唇齒，豈不美哉？」韓虎曰：「子言亦似有理，俟吾與魏家計議。子且去，三日後來取回復。」孟談曰：「臣萬死一生，此來非同容易，軍中耳目，難保不洩，願留麾下三日，以待尊命。」韓虎使人密召段規，告以孟談所言。段規受智伯之侮，懷恨未忘，遂深贊孟談之謀。韓虎使孟談與段規相見，段規留孟談同幕而居，二人深相結納。次日，段規奉韓虎之命，親往魏桓子營中，密告以趙氏有人到軍中講話，如此恁般﹍﹍：「吾主不敢擅便，請將軍裁決！」魏駒曰：「狂賊悖嫚，吾亦恨之！但恐縛虎不成，反為所噬耳。」段規曰：「智伯不能相容，勢所必然，與其悔於後日，不如斷於今日。趙氏將亡，韓魏存之，其德我必深，不猶愈於與凶人共事乎？」魏駒曰：「此事當熟思而行，不可造次。」段規辭去。
　　到第二日，智伯親自行水，遂治酒於懸甕山，邀請韓魏二將軍，同視水勢。飲酒中間，智伯喜形於色，遙指著晉陽城，謂韓魏曰：「城不沒者，僅三版矣！吾今日始知水之可以亡人國也。晉國之盛，表裏山河，汾、澮、晉、絳，皆號巨川，以吾觀之，水不足恃，適足速亡耳。」魏駒私以肘撐韓虎，韓虎躡魏駒之足，二人相視，皆有懼色。須臾席散，辭別而去。絺疵謂智伯曰：「韓魏二家必反矣！」智伯曰：「子何以知之？」絺疵曰：「臣未察其言，已觀其色。主公與二家約，滅趙之日，三分其地，今趙城旦暮必破，二家無得地之喜，而有慮患之色，是以知其必反也。」智伯曰：「吾與二氏方歡然同事，彼何慮焉？」絺疵曰：「主公言水不足恃，適速其亡。夫晉水可以灌晉陽，汾水可以灌安邑，絳水可以灌平陽。主公言及晉陽之水，二君安得不慮乎？」至第三日，韓虎魏駒亦移酒於智伯營中，答其昨日之情。智伯舉觴未飲，謂韓魏曰：「瑤素負直性，能吐不能茹。昨有人言，二位將軍有中變之意，不知果否？」韓虎魏駒齊聲答曰：「元帥信乎？」智伯曰：「吾若信之，豈肯面詢於將軍哉？」韓虎曰：「聞趙氏大出金帛，欲離間吾三人，此必讒臣受趙氏之私，使元帥疑我二家，因而懈於攻圍，庶幾脫禍耳。」魏駒亦曰：「此言甚當。不然，城破在邇，誰不願剖分其土地，乃舍此目前必獲之利，而蹈不可測之禍乎？」智伯笑曰：「吾亦知二位必無此心，乃絺疵之過慮也。」韓虎曰：「元帥今日雖然不信，恐早晚復有言者，使吾兩人忠心無以自明，寧不墮讒臣之計乎？」智伯以酒酹地曰：「今後彼此相猜，有如此酒！」虎駒拱手稱謝。是日飲酒倍歡，將晚而散。絺疵隨後入見智伯曰：「主公奈何以臣之言，洩於二君耶？」智伯曰：「汝又何以知之？」絺疵曰：「適臣遇二君於轅門，二君端目視臣，已而疾走。彼謂臣已知其情，有懼臣之心，故遑遽如此。」智伯笑曰：「吾與二子酹酒為誓，各不相猜，子勿妄言，自傷和氣。」絺疵退而嘆曰：「智氏之命不長矣！」乃詐言暴得寒疾，求醫治療，遂逃奔秦國去訖。髯翁有詩詠絺疵云：
　　　　韓魏離心已見端，絺疵遠識詎能滿？一朝託疾飄然去，明月清風到處安。
　　再說韓虎魏駒從智伯營中歸去，路上二君定計，與張孟談歃血訂約：「期於明日夜半，決堤洩水，你家只看水退為信，便引城內軍士，殺將出來，共擒智伯。」孟談領命入城，報知無䘏。無䘏大喜，暗暗傳令，結束停當，等待接應。至期，韓虎魏駒暗地使人襲殺守隄軍士，於西面掘開水口，水從西決，反灌入智伯之寨。軍中驚亂，一片聲喊起，智伯從睡夢中驚醒起來，水已及於臥榻，衣被俱濕。還認道巡視疏虞，偶然隄漏，急喚左右快去救水塞隄。須臾，水勢益大，卻得智國豫讓率領水軍，駕筏相迎，扶入舟中。回視本營，波濤滾滾，營疊俱陷，軍糧器械，飄蕩一空。營中軍士，盡從水中浮沉掙命。智伯正在悽慘，忽聞鼓聲大震，韓魏兩家之兵，各乘小舟，趁著水勢殺來，將智家軍亂砍，口中只叫：「拿智瑤來獻者重賞！」智伯嘆曰：「吾不信絺疵之言，果中其詐！」豫讓曰：「事已急矣！主公可從山後逃匿，奔入秦邦請兵。臣當以死拒敵。」智伯從其言，遂與智國掉小舟轉出山背。誰知趙襄子也料智伯逃奔秦國，卻遣張孟談從韓魏二家追逐智軍，自引一隊，伏於龍山之後，湊巧相遇。無䘏親縛智伯，數其罪斬之。智國投水溺死。豫讓鼓勵殘兵，奮勇迎戰，爭奈寡不敵眾，手下漸漸解散。及聞智伯已擒，遂變服逃往石室山中。智氏一軍盡沒。無䘏查是日，正三月丙戌日也。天神所賜竹書，其言驗矣。三家收兵在於一處，將各路壩閘，盡行拆毀，水復東行，歸於晉川，晉陽城中之水，方纔退盡。無䘏安撫居民已畢，謂韓魏曰：「某賴二公之力，保全殘城，實出望外。然智伯雖死，其族尚存，斬草留根，終為後患。」韓魏曰：「當盡滅其宗，以洩吾等之恨！」無䘏即同韓魏回至絳州，誣智氏以叛逆之罪，圍其家，無男女少長，盡行屠戮，宗族俱盡。惟智果已出姓為輔氏，得免於難，到此方知果之先見矣。韓魏所獻地，各自收回。又將智氏食邑，三分均分，無一民尺土，入於公家。（此周貞定王十六年事也。）
　　無䘏論晉陽之功，左右皆推張孟談為首，無䘏獨以高赫為第一。孟談曰：「高赫在圍城之中，不聞畫一策，效一勞，而乃居首功，受上賞，臣竊不解。」無䘏曰：「吾在厄困中，眾俱慌錯，惟高赫舉動敬謹，不失君臣之禮。夫功在一時，禮垂萬世，受上賞，不亦宜乎？」孟談愧服。無䘏感山神之靈，為之立祠於霍山，使原過世守其祀。又憾智伯不已，漆其頭顱為溲便之器。豫讓在石室山中，聞知其事，涕泣曰：「『士為知己者死。』吾受智氏厚恩，今國亡族滅，辱及遺骸，吾偷生於世，何以為人？」乃更姓名，詐為囚徒服役者，挾利匕首，潛入趙氏內廁之中，欲候無䘏如廁，乘間刺之。無䘏到廁，忽然心動，使左右搜廁中，牽豫讓出見無䘏。無䘏乃問曰：「子身藏利器，欲行刺於吾耶？」豫讓正色答曰：「吾智氏亡臣，欲為智伯報仇耳！」左右曰：「此人叛逆宜誅！」無䘏止之曰：「智伯身死無後，而豫讓欲為之報仇，真義士也！殺義士者不祥。」令放豫讓還家。臨去，復召問曰：「吾今縱子，能釋前仇否？」豫讓曰：「釋臣者，主之私恩﹔報仇者，臣之大義。」左右曰：「此人無禮，縱之必為後患。」無䘏曰：「吾已許之，可失信乎？今後但謹避之可耳。」即日歸治晉陽，以避豫讓之禍。
　　卻說豫讓回至家中，終日思報君仇，未能就計。其妻勸其再仕韓魏，以求富貴。豫讓怒，拂衣而出。思欲再入晉陽，恐其識認不便，乃削鬚去眉，漆其身為癩子之狀，乞丐於市中。妻往市跟尋，聞呼乞聲，驚曰：「此吾夫之聲也！」趨視，見豫讓，曰：「其聲似而其人非。」遂捨去。豫讓嫌其聲音尚在，復吞炭變為啞喉，再乞於市。妻雖聞聲，亦不復訝。有友人素知豫讓之志，見乞者行動，心疑為讓，潛呼其名，果是也。乃邀至家中進飲食，謂曰：「子報仇之志決矣！然未得報之術也。以子之才，若詐投趙氏，必得重用。此時乘隙行事，唾手而得，何苦毀形滅性，以求濟其事乎？」豫讓謝曰：「吾既臣趙氏，而復行刺，是貳心也。今吾漆身吞炭，為智伯報仇，正欲使人臣懷貳心者，聞吾風而知愧耳！請與子訣，勿復相見。」遂奔晉陽城來，行乞如故，更無人識之者。趙無䘏在晉陽觀智伯新渠，已成之業，不可復廢，乃使人建橋於渠上，以便來往，名曰赤橋。赤乃火色，火能剋水，因晉水之患，故以赤橋厭之。橋既成，無䘏駕車出觀。豫讓預知無䘏觀橋，復懷利刃，詐為死人，伏於橋梁之下。無䘏之車，將近赤橋，其馬忽悲嘶卻步。御者連鞭數策，亦不前進。張孟談進曰：「臣聞『良驥不陷其主。』今此馬不渡赤橋，必有奸人藏伏，不可不察。」無䘏停車，命左右搜簡。回報：「橋下並無奸細，只有一死人僵臥。」無䘏曰：「新築橋梁，安得便有死屍？必豫讓也。」命曳出視之，形容雖變，無䘏尚能識認。罵曰：「吾前已曲法赦子，今又來謀刺，皇天豈佑汝哉！」命牽去斬之。豫讓呼天而號，淚與血下。左右曰：「子畏死耶？」讓曰：「某非畏死，痛某死之後，別無報仇之人耳！」無䘏召回問曰：「子先事范氏，范氏為智伯所滅，子忍恥偷生，反事智伯，不為范氏報仇。今智伯之死，子獨報之甚切，何也？」豫讓曰：「夫君臣以義合。君待臣如手足，則臣待君如腹心﹔君待臣如犬馬，則臣待君如路人。某向事范氏，止以眾人相待，吾亦以眾人報之。及事智伯，蒙其解衣推食，以國士相待，吾當以國士報之。豈可一例而觀耶？」無䘏曰：「子心如鐵石不轉，吾不復赦子矣！」遂解佩劍，責令自裁。豫讓曰：「臣聞『忠臣不憂身之死，明主不掩人之義。』蒙君赦宥，於臣已足。今日臣豈望再活？但兩計不成，憤無所洩。請君脫衣與臣擊之，以寓報仇之意，臣死亦瞑目矣！」無䘏憐其志，脫下錦袍，使左右遞與豫讓。讓掣劍在手，怒目視袍，如對無䘏之狀，三躍而三砍之，曰：「吾今可以報智伯於地下矣。」遂伏劍而死。至今此橋尚存，後人改名為豫讓橋。無䘏見豫讓自刎，心甚悲之，即命收葬其屍。軍士提起錦袍，呈與無䘏。無䘏視所砍之處，皆有鮮血點污。此乃精誠之所感也。無䘏心中驚駭，自是染病。不知性命何如，且看下回分解。
