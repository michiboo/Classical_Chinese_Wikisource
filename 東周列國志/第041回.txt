

　　話說楚將鬥越椒與小將軍成大心，不去追趕祁瞞，竟殺入中軍，越椒見大將旗迎風蕩颺，一箭射將下來。晉軍不見了帥旗，即時大亂。卻得荀林父先蔑兩路接應兵到，荀林父接住鬥越椒廝殺，先蔑便接住成大心廝殺。成得臣麾軍大進，攘臂大呼曰：「今日若容晉軍一個生還，誓不回軍！」正在施設，先軫郤溱兵到，兩下混戰多時。欒枝、胥臣、狐毛、狐偃一齊都到，如銅牆鐵壁，圍裹將來。得臣方知左右二軍已潰，無心戀戰，急急傳令鳴金收軍。怎當得晉兵眾盛，把楚家兵將，分做十來處圍住。小將軍成大心一枝畫戟，神出鬼沒，率領宗兵六百人，無不一以當百，保護其父得臣，拼命殺出重圍。不見了鬥越椒，復翻身殺入。那鬥越椒，乃是子文之從弟，生得狀如熊虎，聲若豺狼，有萬夫不當之勇，精於射藝，矢無虛發。在晉軍中左沖右突，正尋覓成家父子。恰好成大心遇見，說：「元帥有了，將軍可快行！」兩個遂合做一處，各奮神威，復救出許多楚軍，潰圍而出。
　　晉文公在有莘山上，觀見晉兵得勝，忙使人教先軫傳諭各軍：「但逐楚兵出了宋衛之境足矣。不必多事擒殺，以傷兩國之情，負了楚王施惠之意。」先軫遂約住諸軍，不行追趕。祁瞞違令出戰，囚於後軍，伺候發落。胡曾先生有詩云：
　　　　避兵三舍為酬恩，又誡窮追免楚軍；兩敵交鋒尚如此，平居負義是何人？
陳、蔡、鄭、許四國，損兵折將，各自逃生，回本國去了。單說成得臣同成大心鬥越椒出了重圍，急投大寨。前哨報：「寨中已豎起齊秦兩家旗號了！」原來國歸父小子憖二將殺散楚兵，據了大寨，輜重糧草，盡歸其手。得臣不敢經過，只得倒轉從有莘山後，沿睢水一路而行。鬥宜申鬥勃各引殘兵來會。行至空桑地面，忽然連珠砲響，一軍當路，旗上寫「大將魏」字。魏犨先在楚國，獨制貘獸，楚人無不服其神勇，今日路當險處，遇此勁敵，那殘兵又都是個傷弓之鳥，誰人不喪膽消魂！早已望風而潰了。鬥越椒大怒，叫小將軍保護元帥，奮起精神，獨力拒戰。鬥宜申鬥勃也只得勉強相幫。魏犨力戰三將，水泄不漏。正在相持，忽見北來一人，飛馬而至，大叫：「將軍罷戰，先元帥奉主公之命：『放楚將生還本國，以報出亡時款待之德。』」魏犨方纔住手，教軍士分開兩下，大喝：「饒你去！」得臣等奔走不迭，回至連谷，點檢殘軍，中軍雖有損折，尚十存六七；其申息之師，分屬左右二軍者，所存十無一二。哀哉！古人有弔戰場詩云：
　　　　勝敗兵家不可常，英雄幾個老沙場？禽奔獸駭投坑穽，肉顫筋飛飽劍鋩；鬼火熒熒魂宿草，悲風颯颯骨侵霜。勸君莫羨封侯事，一將功成萬命亡！
得臣大慟曰：「本圖為楚國揚萬里之威，不意中晉人詭謀，貪功敗績，罪復何辭？」乃與鬥宜申鬥勃俱自囚於連谷，使其子大心部領殘軍，去見楚王，自請受誅。時楚成王尚在申城，見成大心至，大怒曰：「汝父有言在前：『不勝甘當軍令。』今又何言？」大心叩頭曰：「臣父自知其罪，便欲自殺，臣實止之；欲使就君之戳，以申國法也。」楚王曰：「楚國之法，兵敗者死。諸將速宜自裁，毋污吾斧鑕！」大心見楚王無憐赦之意，號泣而出，回復得臣。得臣嘆曰：「縱楚王赦我，我亦何面目見申息之父老乎？」乃北向再拜，拔佩劍自刎而死。
　　卻說蒍賈在家，問其父蒍呂臣曰：「聞令尹兵敗，信乎？」呂臣曰：「信。」蒍賈曰：「王何以處之？」蒍呂臣曰：「子玉與諸將請死，王聽之矣。」蒍賈曰：「子玉剛愎而驕，不可獨任；然其人強毅不屈，使得智謀之士，以為之輔，可使立功。今雖兵敗，他日能報晉仇者，必子玉也。父親何不諫而留之？」呂臣曰：「王怒甚，恐言之無益。」蒍賈曰：「父親不記范巫矞似之言乎？」呂臣曰：「汝試言之。」蒍賈曰：「矞似善相人，主上為公子時，矞似曾言：『主上與子玉子西三人，日後皆不得其死。』主上切記其言，即位之日，即賜子玉子西免死牌各一面，欲使矞似之言不驗也。主上怒中，偶忘之耳。父親若言及此，主上必留二臣無疑矣。」呂臣即時往見楚王，奏曰：「子玉罪雖當死，然吾王曾有免死牌在彼，可以赦之。」楚王愕然曰：「豈非范巫矞似之故耶？微子言，寡人幾忘之矣！」乃使大夫潘尪同成大心乘急傳宣楚王命：「敗將一概免死！」比及到連谷時，得臣先死半日矣。左師將軍鬥宜申懸梁自縊，因身軀重大，懸帛斷絕，恰好免死命至，留下性命。鬥勃原要收殮子玉子西之屍，方纔自盡，故此亦不曾死。單死了個成得臣，豈非命乎？潛淵居士有詩弔之云：
　　　　楚國昂藏一丈夫，氣吞全晉挾雄圖；一朝失足身軀喪，始信堅強是死徒。
　　成大心殯殮父屍。鬥宜申、鬥勃、鬥越椒等，隨潘尪到申城謁楚王，伏地拜謝不殺之恩。楚王知得臣自殺，懊悔不已。還駕郢都，升蒍呂臣為令尹；貶鬥宜申為商邑尹，謂之商公；鬥勃出守襄城。楚王轉憐得臣之死，拜其子成大心成嘉俱為大夫。令尹子文致政居家，聞得臣兵敗，嘆曰：「不出蒍賈所料！吾之識見，反不如童子，寧不自羞！」嘔血數升，伏牀不起。召其子鬥般囑曰：「吾死在旦夕。惟有一言囑汝：汝叔越椒，自初生之日，已有熊虎之狀，豺狼之聲，此滅族之相也。吾比時曾勸汝祖勿育之，汝祖不聽。吾觀蒍呂臣不壽，勃與宜申，皆非善終之相，楚國為政，非汝則越椒。越椒傲狠好殺，若為政，必有非理之望，鬥氏之祖宗其不祀乎？吾死後，椒若為政，汝必逃之，無與其禍也。」般再拜受命。子文遂卒。未幾，蒍呂臣亦死。成王追念子文之功，使鬥般嗣為令尹，越椒為司馬，蒍賈為工正。不在話下。
　　卻說晉文公既敗楚師，移屯於楚大寨。寨中所遺糧草甚廣，各軍資之以食，戲曰：「此楚人館穀我也。」齊秦及諸將等，皆北面稱賀。文公謝不受，面有憂色。諸將曰：「君勝敵而憂，何也？」文公曰：「子玉非甘出人下者，勝不可恃，能勿懼乎？」國歸父小子憖等辭歸，文公以軍獲之半遺之，二國奏凱而還。宋公孫固亦歸本國，宋公自遣使拜謝齊秦。不在話下。
　　先軫囚祁瞞至文公之前，奏其違命辱師之罪。文公曰：「若非上下二軍先勝，楚兵尚可制乎？」命司馬趙衰定其罪，斬祁瞞以徇於軍，號令曰：「今後有違元帥之令者，視此！」軍中益加悚懼。大軍留有莘三日，然後下令班師。行至南河，哨馬稟復：「河下船隻，尚未齊備。」文公使召舟之僑。僑亦不在。原來舟之僑是虢國降將，事晉已久，滿望重用立功，卻差他南河拘集船隻，心中不平。恰好接得家報，其妻在家病重，僑料晉楚相持，必然日久，未必便能班師，因此暫且回國看視。不想夏四月戊辰，師至城濮，己巳交戰，便大敗楚師，休兵三日，至癸酉大軍遂還，前後不過六日，晉侯便至河下，遂誤了濟河之事。文公大怒，欲令軍士四下搜捕民船。先軫曰：「南河百姓，聞吾敗楚，誰不震恐？若使搜捕，必然逃匿。不若出令以厚賞募之。」文公曰：「善。」纔懸賞軍門，百姓爭艤船應募，頃刻舟集如蟻，大軍遂渡了黃河。文公謂趙衰曰：「曹衛之恥已雪矣，惟鄭仇未報，奈何？」趙衰對曰：「君旋師過鄭，不患鄭之不來也。」文公從之。
　　行不數日，遙見一隊車馬，簇擁著一位貴人，從東而來。前隊欒枝迎住，問：「來者何人？」答曰：「吾乃周天子之卿士王子虎也。聞晉侯伐楚得勝，少安中國，故天子親駕鑾輿，來犒三軍，先令虎來報知。」欒枝即引子虎來見文公。文公問於群下曰：「今天子下勞寡人，道路之間，如何行禮？」趙衰曰：「此去衡雍不遠，有地名踐土，其地寬平，連夜建造王宮於此，然後主公引列國諸侯迎駕，以行朝禮，庶不失君臣之義也。」文公遂與王子虎訂期，約以五月之吉，於踐土候周王駕臨。子虎辭去。大軍望衡雍而進。途中又見車馬一隊，有一使臣來迎，乃是鄭大夫子人九。奉鄭伯之命，恐晉兵來討其罪，特遣行成。晉文公怒曰：「鄭聞楚敗而懼，非出本心，寡人俟覲王之後，當親率師徒，至於城下。」趙衰進曰：「自我出師以來，逐衛君，執曹伯，敗楚師，兵威已大震矣。又求多於鄭，奈勞師何？君心許之。若鄭堅心來歸，赦之可也；如其復貳，姑休息數月，討之未晚。」文公乃許鄭成。大軍至衡雍下寨。一面使狐毛狐偃帥本部兵，往踐土築造王宮；一面使欒枝入鄭城，與鄭伯為盟。鄭伯親至衡雍，致餼謝罪。文公復與歃血訂好。話間，因誇美子玉之英勇。鄭伯曰：「已自殺於連谷矣。」文公嘆息久之。鄭伯既退，文公私謂諸臣曰：「吾今日不喜得鄭，喜楚之失子玉也。子玉死，餘人不足慮，諸卿可高枕而臥矣！」髯翁有詩云：
　　　　得臣雖是莽男兒，勝負將來未可知；盡說楚兵今再敗，可憐連谷有輿屍！
卻說狐毛狐偃築王宮於踐土，照依明堂之制。怎見得？有《明堂賦》為證：
　　　　赫赫明堂，居國之陽。嵬峨特立，鎮壓殊方。所以施一人之政令，朝萬國之侯王。面室有三，總數惟九。間太廟於正位，處太室於中霤；啟閉乎三十六戶，羅列乎七十二牖。左個右個，為季孟之交分；上圓下方，法天地之奇偶。及夫諸位散設，三公最崇。當中階而列位，與群臣而不同。諸侯東階之東，西面而北上；諸伯西階之西，東面而相向；諸子應門之東而鵠立，諸男應門之西而鶴望。戎夷金木之戶外，蠻狄水火而位配。九采外屏之右以成列，四塞外屏之左而遙對。朱干玉戚，森聳以相參；龍旗豹韜，抑揚而相錯。肅肅沉沉，巒崇壑深。煙收而卿士齊列，日出而天顏始臨。戴冕旒以當軒，見八紘之稽顙；負斧扆而南面，知萬國之歸心。
王宮左右，又別建館舍數處，晝夜並工，月餘而畢。傳檄諸侯：「俱要五月朔日，踐土取齊。」是時，宋成公王臣，齊昭公潘，俱係舊好；鄭文公捷，是新附之國；率先來赴。他如魯僖公申，與楚通好；陳穆公款，蔡莊公甲午，與楚連兵，（都是楚黨。）至是懼罪，亦來赴會。邾莒小國，自不必說。惟許僖公業，事楚最久，不願從晉。秦穆公任好，雖與晉合，從未與中國會盟，遲疑不至。衛成公鄭，出在襄牛；曹共公襄，見拘五鹿；晉侯曾許以復國，尚未明赦，亦不與會。
　　單說衛成公聞晉將合諸侯，謂寧俞曰：「徵會不及於衛，晉怒尚未息也。寡人不可留矣！」寧俞對曰：「君徒出奔，誰納君者！不如讓位於叔武，使元咺奉之，以乞盟於踐土，君若為遜避而出。天如祚衛，武獲與盟，武之有國，猶君有之。況武素孝友，豈忍代立？必當為復君之計矣。」衛侯心雖不願，到此地位，無可奈何，使孫炎以君命致國於叔武，如寧俞之言。孫炎領命，往楚丘去了。衛侯又問於寧俞曰：「寡人今欲出奔，何國而可？」俞躊躇未答。衛侯又曰：「適楚何如？」俞對曰：「楚雖婚姻，實晉仇也，且前已告絕，不可復往，不如適陳。陳將事晉，又可藉為通晉之地也。」衛侯曰：「不然，告絕非寡人意，楚必諒之。晉楚將來，事未可定。使武事晉，而我託於楚，兩途觀望，不亦可乎？」衛侯遂適楚，楚邊人追而詈之；乃改適陳，始服寧俞之先見矣。孫炎見叔武，致衛侯之命。武曰：「吾之守國，攝也，敢受讓乎？」即同元咺赴會。使孫炎回復衛侯，言：「見晉之時，必當為兄乞憐求復也。」元咺曰：「君性多猜忌，吾不遣親子弟相從，何以取信？」乃使其子元角，伴孫炎以往，名雖問候，實則留質之意。公子歂犬私謂元咺曰：「君之不復，亦可知矣。子何不以讓國之事，明告國人，擁立夷叔而相之？晉人必喜。子挾晉之重以臨衛，是子與武共衛也。」元咺曰：「叔武不敢無兄，吾敢無君乎？此行且請復吾君矣。」歂犬語塞而退。恐衛侯一旦復國，元咺洩其言，未免得罪，乃私往陳國，密報衛侯，反說：「元咺已立叔武為君，謀會晉以定其位。」衛成公惑其言，以問孫炎。孫炎對曰：「臣不知也。元角見在君所，其父有謀，角必與聞，君何不問之？」衛侯復問於元角，角言並無是事。寧俞亦言曰：「咺若不忠於君，肯遣子出侍乎？君勿疑也。」公子歂犬私見衛侯曰：「咺之設謀拒君，非一日矣。其遣子，非忠於君也，將以窺君之動靜，而為之備也。若使乞憐於晉，以求復吾君，必辭會而不敢與，如公然與會，則為君信矣。君其察之。」衛侯果陰使人往踐土，伺察叔武元咺之事。胡曾先生有詩云：
　　　　弟友臣忠無間然，何堪歂犬肆讒言？從來富貴生猜忌，忠孝常含萬古冤。
　　卻說周襄王以夏五月丁未日，駕幸踐土。晉侯率諸侯，預於三十里外迎接，駐蹕王宮。襄王御殿，諸侯謁拜稽首。起居禮畢，晉文公獻所獲楚俘於王，（被甲之馬凡百乘，步卒千人，器械衣甲十餘車。）襄王大悅，親勞之曰：「自伯舅齊侯即世之後，荊楚復強，憑陵中夏，得叔父仗義翦伐，以尊王室，自文武以下，皆賴叔父之休，豈惟朕躬？」晉侯再拜稽首曰：「臣重耳幸殲楚寇，皆仗天子之靈，臣何功焉？」
　　次日，襄王設醴酒以享晉侯。使上卿尹武公，內史叔興，策命晉侯為方伯。賜大輅之服，服鷘冕；戎輅之服，服韋弁；彤弓一，彤矢百，玈弓十，玈矢千，秬鬯一卣，虎賁之士三百人。宣命曰：「俾爾晉侯，得專征伐，以糾王慝。」晉侯遜謝再三，然後敢受。遂以王命布告於諸侯。襄王復命王子虎，冊封晉侯為盟主，合諸侯修盟會之政。晉侯於王宮之側，設下盟壇，諸侯先至王宮行覲禮，然後各趨會所。王子虎監臨其事。晉侯先登，執牛耳，諸侯以次而登。元咺已引叔武謁過晉侯了。是日，叔武攝衛君之位，附於載書之末。子虎讀誓詞曰：「凡茲同盟，皆獎王室，毋相害也。有背盟者，明神殛之，殃及子孫，隕命絕祀！」諸侯齊聲曰：「王命修睦，敢不敬承！」各各歃血為信。潛淵讀史詩云：
　　　　晉國君臣建大猷，取威定伯服諸侯。揚旌城濮觀俘馘，連袂王宮覲冕旒。更羨今朝盟踐土，謾誇當日會葵邱。桓公末路留遺恨，重耳能將此志酬。
盟事既畢，晉侯欲以叔武見襄王，立為衛君，以代成公。叔武涕泣辭曰：「昔寧母之會，鄭子華以子奸父，齊桓公拒之。今君方繼桓公之業，乃令武以弟奸兄乎？君侯若嘉惠於武，賜之矜憐，乞復臣兄鄭之位。臣兄鄭事君侯，不敢不盡！」元咺亦叩頭哀請，晉侯方纔首肯。不知衛侯何時復國，再看下回分解。
