

　　卻說齊襄公見祭足來聘，欣然接之。正欲報聘，忽聞高渠彌弒了昭公，援立子亹，心中大怒，便有興兵誅討之意。因魯侯夫婦將至齊國，且將鄭事擱起，親至濼水迎候。
　　卻說魯夫人文姜，見齊使來迎，心下亦想念其兄，欲借歸寧之名，與桓公同行。桓公溺愛其妻，不敢不從。大夫申繻諫曰：「『女有室，男有家』，古之制也。禮無相瀆，瀆則有亂。女子出嫁，父母若在，每歲一歸寧。今夫人父母俱亡，無以妹寧兄之理。魯以秉禮為國，豈可行此非禮之事？」桓公已許文姜，遂不從申繻之諫。夫婦同行，車至濼水，齊襄公早先在矣。慇懃相接，各敘寒溫。一同發駕，來到臨淄，魯侯致周王之命，將婚事議定。齊候十分感激，先設大享，款待魯侯夫婦。然後迎文姜至於宮中，只說與舊日宮嬪相會。誰知襄公預造下密室，另治私宴，與文姜敘情。飲酒中間，四目相視，你貪我愛，不顧天倫，遂成苟且之事。兩下迷戀不捨，遂留宿宮中，日上三竿，尚相抱未起。撇卻魯桓公在外，冷冷清清。魯侯心中疑慮，遣人至宮門細訪。回報：「齊侯未娶正妃，止有偏宮連氏。乃大夫連稱之從妹，向來失寵，齊侯不與相處。姜夫人自入齊宮，只是兄妹敘情，並無他宮嬪相聚。」魯侯情知不做好事，恨不得一步跨進齊宮，觀其動靜。恰好人報：「國母出宮來了。」魯侯盛氣以待。便問姜氏曰：「夜來宮中共誰飲酒？」答曰：「同連妃。」又問：「幾時散席？」答：「久別話長，直到粉牆月上，可半夜矣。」又問：「你兄曾來陪飲否？」答曰：「我兄不曾來。」魯侯笑而問曰：「難道兄妹之情，不來相陪？」姜氏曰：「飲至中間，曾來相勸一杯，即時便去。」魯侯曰：「你席散如何不出宮？」姜氏曰：「夜深不便。」魯侯又問曰：「你在何處安置？」姜氏曰：「君侯差矣！何必盤問至此？宮中許多空房，豈少下榻之處？妾自在西宮過宿，即昔年守閨之所也。」魯侯曰：「你今日如何起得恁遲？」姜氏曰：「夜來飲酒勞倦，今早梳妝，不覺過時。」魯侯又問曰：「宿處誰人相伴？」姜氏曰：「宮娥耳。」魯侯又曰：「你兄在何處睡？」姜氏不覺面赤曰：「為妹的怎管哥哥睡處？言之可笑！」魯侯曰：「只怕為哥的，倒要管妹子睡處！」姜氏曰：「是何言也？」魯侯曰：「自古男女有別。你留宿宮中，兄妹同宿，寡人已盡知之，休得瞞隱！」姜氏口中雖是含糊抵賴，啼啼哭哭，心中卻也十分慚愧。魯桓公身在齊國，無可奈何，心中雖然忿恨，卻不好發作出來，正是「敢怒而不敢言」。即遣人告辭齊侯，且待歸國，再作區處。
　　卻說齊襄公自知做下不是。姜氏出宮之時，難以放心，便密遣心腹力士石之紛如跟隨，打聽魯侯夫婦相見有何說話。石之紛如回復：「魯侯與夫人角口，如此如此。」襄公大驚曰：「亦料魯侯久後必知，何其早也？」少頃，見魯使來辭。明知事洩之故，乃固請於牛山一遊，便作餞行。使人連逼幾次，魯侯只得命駕出郊。文姜自留邸舍，悶悶不悅。
　　卻說齊襄公一來捨不得文姜回去，二來懼魯侯懷恨成仇，一不做，二不休，吩咐公子彭生待席散之後，送魯侯回邸，要在車中結果魯侯性命。彭生記起戰紀時一箭之恨，欣然領命。是日牛山大宴，盛陳歌舞，襄公意倍殷勤。魯侯只低頭無語。襄公教諸大夫輪流把盞，又教宮娥內侍，捧樽跪勸。魯侯心中憤鬱，也要借杯澆悶，不覺酩酊大醉，別時不能成禮。襄公使公子彭生抱之上車。彭生遂與魯侯同載。離國門約有二里，彭生見魯侯熟睡，挺臂以拉其脅。彭生力大，其臂如鐵，魯侯被拉脅折，大叫一聲，血流滿車而死。彭生謂眾人曰：「魯侯醉後中惡，速馳入城，報知主公。」眾人雖覺蹊蹺，誰敢多言！史臣有詩云：
　　　　男女嫌微最要明，夫妻越境太胡行！當時若聽申繻諫，何至車中六尺橫？
　　齊襄公聞魯侯暴薨，佯啼假哭，即命厚殮入棺，使人報魯迎喪。魯之從人回國，備言車中被弒之由。大夫申繻曰：「國不可一日無君。且扶世子同主張喪事，候喪車到日，行即位禮。」公子慶父字孟，乃桓公之庶長子，攘臂言曰：「齊侯亂倫無禮，禍及君父。願假我戎車三百乘，伐齊聲罪！」大夫申繻惑其言，私以問謀士施伯曰：「可伐齊否？」施伯曰：「此暖昧之事，不可聞於鄰國。況魯弱齊強，伐未可必勝，反彰其醜。不如含忍，姑請究車中之故，使齊殺公子彭生，以解說於列國，齊必聽從。」申繻告於慶父，遂使施伯草成國書之稿，（世子居喪不言，乃用大夫出名。）遣人如齊，致書迎喪。齊襄公啟書看之。書曰：
　　　　外臣申繻等，拜上齊侯殿下：寡君奉天子之命，不敢寧居，來議大婚。今出而不入，道路紛紛皆以車中之變為言。無所歸咎，恥辱播於諸侯，請以彭生正罪。
襄公覽畢，即遣人召彭生入朝。彭生自謂有功，昂然而入。襄公當魯使之面罵曰：「寡人以魯侯過酒，命爾扶持上車。何不小心伏侍，使其暴薨？爾罪難辭！」喝令左右縛之，斬於市曹。彭生大呼曰：「淫其妹而殺其夫，皆出汝無道昏君所為，今日又委罪於我！死而有知，必為妖孽，以取爾命！」襄公遽自掩其耳，左右皆笑。襄公一面遣人往周王處謝婚，並訂娶期。一面遣人送魯侯喪車回國，文姜仍留齊不歸。
　　魯大夫申繻率世子同迎柩至郊，即於柩前行禮成喪，然後嗣位，是為莊公。申繻、顓孫生、公子溺、公子偃、曹沫一班文武，重整朝綱。庶兄公子慶父、庶弟公子牙、嫡弟季友俱參國政。申繻薦施伯之才，亦拜上士之職。以明年改元，實周莊王之四年也。
　　魯莊公集群臣商議，為齊迎婚之事。施伯曰：「國有三恥，君知之乎？」莊公曰：「何謂三恥？」施伯曰：「先君雖已成服，惡名在口，一恥也；君夫人留齊未歸，引人議論，二恥也；齊為仇國，況君在衰絰之中，乃為主婚，辭之則逆王命，不辭則貽笑於人，三恥也。」魯莊公蹴然曰：「此三恥何以免之？」施伯曰：「欲人勿惡，必先自美；欲人勿疑，必先自信。先君之立，未膺王命。若乘主婚之機，請命於周，以榮名被之九泉，則一恥免矣。君夫人在齊，宜以禮迎之，以成主公之孝，則二恥免矣。惟主婚一事，最難兩全；然亦有策。」莊公曰：「其策何如？」施伯曰：「可將王姬館舍，築於郊外，使上大夫迎而送之，君以喪辭。上不逆天王之命，下不拂大國之情，中不失居喪之禮，如此則三恥亦免矣。」莊公曰：「申繻言汝『智過於腹』。果然！」遂一一依策而行。
　　卻說魯使大夫顓孫生至周，請迎王姬；因請以黻冕圭璧，為先君泉下之榮。周莊王許之，擇人使魯，錫桓公命。周公黑肩願行，莊王不許，別遣大夫榮叔。原來莊王之弟王子克，有寵於先王，周公黑肩曾受臨終之託。莊王疑黑肩有外心，恐其私交外國，樹成王子克之黨，所以不用。黑肩知莊王疑己，夜詣王子克家，商議欲乘嫁王姬之日，聚眾作亂，弒莊王而立子克。大夫辛伯聞其謀，以告莊王。乃殺黑肩，而逐子克。子克奔燕。此事表過不提。
　　且說魯顓孫生送王姬至齊；就奉魯侯之命，迎接夫人姜氏。齊襄公十分難捨，礙於公論，只得放回。臨行之際，把袂留連，千聲珍重：「相見有日！」各各灑淚而別。姜氏一者貪歡戀愛，不捨齊侯，二者背理賊倫，羞回故里，行一步，懶一步。車至禚地，見行館整潔，嘆曰：「此地不魯不齊，正吾家也。」吩咐從人，回復魯侯：「未亡人性貪閒適，不樂還宮。要吾回歸，除非死後。」魯侯知其無顏歸國，乃為築館於祝邱，迎姜氏居之。姜氏遂往來於兩地。魯侯饋問，四時不絕。後來史官議論，以為魯莊公之於文姜，論情則生身之母，論義則殺父之仇。若文姜歸魯，反是難處之事，只合徘徊兩地，乃所以全魯侯之孝也。髯翁詩曰：
　　　　弒夫無面返東蒙，禚地徘徊齊魯中。若使靦顏歸故國，親仇兩字怎融通？
　　話分兩頭。再說齊襄公拉殺魯桓公，國人沸沸揚揚，盡說：「齊侯無道，幹此淫殘蔑理之事。」襄公心中暗愧，急使人迎王姬至齊成婚，國人議猶未息；欲行一二義舉，以服眾心。想：「鄭弒其君，衛逐其君，兩件都是大題目。但衛公子黔牟，是周王之婿；方娶王姬，未可便與黔牟作對。不若先討鄭罪，諸侯必然畏服。」又恐起兵伐鄭，勝負未卜。乃佯遣人致書子亹，約於首止，相會為盟。子亹大喜曰：「齊侯下交，吾國安如泰山矣！」欲使高渠彌祭足同往；祭足稱疾不行。原繁私問於祭足曰：「新君欲結好齊侯，君宜輔之，何以不往？」祭足曰：「齊侯勇悍殘忍，嗣守大國，侈然有圖伯之心。況先君昭公有功於齊，齊所念也。夫大國難測，以大結小，必有奸謀。此行也，君臣其為戮乎？」原繁曰：「君言果信，鄭國誰屬？」祭足曰：「必子儀也。是有君人之相，先君莊公曾言之矣。」原繁曰：「人言君多智，吾姑以此試之。」至期，齊襄公遣王子成父管至父二將，各率死士百餘，環侍左右，力士石之紛如緊隨於後。高渠彌引著子亹同登盟壇，與齊侯敘禮已畢。嬖臣孟陽手捧血盂，跪而請歃。襄公目視之，孟陽遽起。襄公執子亹手問曰：「先君昭公，因甚而殂？」子亹變色，驚顫不能出詞。高渠彌代答曰：「先君因病而殂，何煩君問？」襄公曰：「聞蒸祭遇賊，非關病也。」高渠彌遮掩不過，只得對曰：「原有寒疾，復受賊驚，是以暴亡耳。」襄公曰：「君行必有警備，此賊從何而來？」高渠彌對曰：「嫡庶爭立，已非一日，各有私黨，乘機竊發，誰能防之？」襄公又曰：「曾獲得賊人否？」高渠彌曰：「至今尚在緝訪？未有蹤跡。」襄公大怒曰：「賊在眼前，何煩緝訪？汝受國家爵位，乃以私怨弒君。到寡人面前，還敢以言語支吾！寡人今日為汝先君報仇！」叫力士：「快與我下手！」高渠彌不敢分辯。石之紛如先將高渠彌綁縛。子亹叩首乞哀曰：「此事與孤無干，皆高渠彌所為也。乞恕一命！」襄公曰：「既知高渠彌所為，何不討之？汝今日自往地下分辯。」把手一招，王子成父與管至父引著死士百餘，一齊上前，將子亹亂砍，死於非命。隨行人眾，見齊人勢大，誰敢動手，一時盡皆逃散。襄公謂高渠彌曰：「汝君已了，汝猶望活乎？」高渠彌對曰：「自知罪重，只求賜死！」襄公曰：「只與你一刀，便宜了你！」乃帶至國中，命車裂於南門。（車裂者，將罪人頭與四肢，縛於五輛車轅之上，各自分向，各駕一牛，然後以鞭打牛，牛走車行，其人肢體裂而為五。俗言：「五牛分屍」。此乃極重之刑。襄公欲以義舉聞於諸侯，故意用此極刑，張大其事也。）高渠彌已死，襄公命將其首，號令南門，榜曰：「逆臣視此！」一面使人收拾子亹屍首，藳葬於東郭之外。一面遣使告於鄭曰：「賊臣逆子，周有常刑。汝國高渠彌主謀弒君，擅立庶孽，寡君痛鄭先君之不弔，已為鄭討而戮之矣。願改立新君，以邀舊好。」原繁聞之，歎曰：「祭仲之智，吾不及也！」諸大夫共議立君，叔詹曰：「故君在櫟，何不迎之？」祭足曰：「出亡之君，不可再辱宗廟。不如立公子儀。」原繁亦贊成之。於是迎公子儀於陳，以嗣君位，祭足為上大夫，叔詹為中大夫，原繁為下大夫。子儀既即位，乃委國於祭足，恤民修備，遣使修聘於齊陳諸國。又受命於楚，許以年年納貢，永為屬國。厲公無間可乘，自此鄭國稍安。不知後事如何，且看下回分解。

