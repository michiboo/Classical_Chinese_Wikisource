
　　話說公子歸生字子家，公子宋字子公，二人皆鄭國貴戚之卿也。鄭靈公夷元年，公子宋與歸生相約早起，將入見靈公。公子宋之食指，忽然翕翕自動。（何謂食指？第一指曰拇指，第三指曰中指，第四指曰無名指，第五指曰小指。惟第二指，大凡取食必用著他，故曰食指。）公子宋將食指跳動之狀，與歸生觀看。歸生異之。公子宋曰：「無他。我每常若跳動，是日必嘗異味。前使晉食石花魚，後使楚一食天鵝，一食合歡橘，指皆預動，無次不驗。不知今日嘗何味耶？」將入朝門，內侍傳命，喚宰夫甚急。公子宋問之曰：「汝喚宰夫何事？」內侍曰：「有鄭客從漢江來，得一大黿，重二百餘斤，獻於主公，主公受而賞之。今縛於堂下，使我召宰夫割烹，欲以享諸大夫也。」公子宋曰：「異味在此，吾食指豈虛動耶？」既入朝，見堂柱縛黿甚大，二人相視而笑，謁見之際，餘笑尚在。靈公問曰：「卿二人今日何得有喜容？」公子歸生對曰：「宋與臣入朝時，其食指忽動，言『每常如此，必得異味而嘗之。』今見堂下有巨黿，度主公烹食，必將波及諸臣，食指有驗，所以笑耳！」靈公戲之曰：「驗與不驗，權尚在寡人也！」二人既退，歸生謂宋曰：「異味雖有，倘君不召子，如何？」宋曰：「既享眾，能獨遺我乎？」至日晡，內侍果遍召諸大夫。公子宋欣然而入，見歸生笑曰：「吾固知君之不得不召我也。」已而，諸臣畢集，靈公命布席敘坐，謂曰：「黿乃水族佳味，寡人不敢獨享，願諸卿共之。」諸臣合詞謝曰：「主公一食不忘，臣等何以為報！」坐定，宰夫告黿味已調，乃先獻靈公，公嘗而美之。命人賜黿羹一鼎，象箸一雙，自下席派起，至於上席。恰到第一第二席，止剩得一鼎，宰夫稟道：「羹已盡矣，只有一鼎，請命賜與何人？」靈公曰：「賜子家。」宰夫將羹致歸生之前。靈公大笑曰：「寡人命遍賜諸卿，而偏缺子公，是子公數不當食黿也！食指何嘗驗耶？」原來靈公故意吩咐庖人，缺此一鼎，欲使宋之食指不驗，以為笑端。卻不知公子宋已在歸生面前說了滿話，今日百官俱得賜食，己獨不與，羞變成怒，逕趨至靈公面前，以指探其鼎，取黿肉一塊啖之，曰：「臣已得嘗矣！食指何嘗不驗也？」言畢，直趨而出。靈公亦怒，投箸曰：「宋不遜，乃欺寡人！豈以鄭無尺寸之刃，不能斬其頭耶？」歸生等俱下席俯伏曰：「宋恃肺腑之愛，欲均沾君惠，聊以為戲。何敢行無禮於君乎？願君恕之！」靈公恨恨不已，君臣皆不樂而散。歸生即趨至公子宋之家，告以君怒之意：「明日可入朝謝罪。」公子宋曰：「吾聞『慢人者，人亦慢之。』君先慢我，乃不自責而責我耶？」歸生曰：「雖然如此，君臣之間，不可不謝。」
　　　次日，二人一同入朝。公子宋隨班行禮，全無觳觫伏罪之語。倒是歸生心上不安，奏曰：「宋懼主公責其染指之失，特來告罪。戰兢不能措辭，望主公寬容之！」靈公曰：「寡人恐得罪子公，子公豈懼寡人耶？」拂衣而起。公子宋出朝，邀歸生至家，密語曰：「主公怒我甚矣！恐見誅，不如先作難，事成可以免死。」歸生掩耳曰：「六畜歲久，猶不忍殺之。況一國之君，敢輕言弒逆乎？」公子宋曰：「吾戲言，子勿洩也。」歸生辭去。公子宋探知歸生與靈公之弟公子去疾相厚，數有往來，乃揚言於朝曰：「子家與子良早夜相聚，不知所謀何事，恐不利於社稷也。」歸生急牽宋之臂，至於靜處，謂曰：「是何言與？」公子宋曰：「子不與我協謀，吾必使子先我一日而死！」歸生素性懦弱，不能決斷，聞宋之言，大懼曰：「汝意欲何如？」公子宋曰：「主上無道之端，已見於分黿。若行大事，吾與子共扶子良為君，以親暱於晉，鄭國可保數年之安矣。」歸生想了一回，徐答曰：「任子所為，吾不汝洩也。」公子宋乃陰聚家眾，乘靈公秋祭齋宿，用重賂結其左右，夜半潛入齋宮，以土囊壓靈公而殺之，託言「中魘暴死」。歸生知其事而不敢言。（按孔子作《春秋》，書：「鄭公子歸生弒其君夷。」釋公子宋而罪歸生，以其身為執政，懼譖從逆，所謂「任重者，責亦重」也。聖人書法，垂戒人臣，可不畏哉！）
　　次日，歸生與公子宋共議，欲奉公子去疾為君。去疾大驚，辭曰：「先君尚有八子，若立賢，則去疾無德可稱，若立長，則有公子堅在。去疾有死，不敢越也。」於是逆公子堅即位，是為襄公。總計穆公共有子十三人：靈公夷被弒，襄公堅嗣立，以下尚有十一子，曰公子去疾字子良，曰公子喜字子罕，曰公子騑字子駟，曰公子發子國，曰公子嘉字子孔，曰公子偃字子游，曰公子舒字子印，又有公子豐，公子羽，公子然，公子志。襄公忌諸弟黨盛，恐他日生變，私與公子去疾商議，欲獨留去疾，而盡逐其諸弟。去疾曰：「先君夢蘭而生，卜曰：『是必昌姬氏之宗。』夫兄弟為公族，譬如枝葉盛茂，本是以榮，若剪枝去葉，本根俱露，枯槁可立而待矣。君能容之，固所願也。若不能容，吾將同行，豈忍獨留於此，異日何面目見先君於地下乎？」襄公感悟。乃拜其弟十一人皆為大夫，並知鄭政。公子宋遣使求成於晉，以求安其國。此周定王二年事也。
　　明年，為鄭襄公元年，楚莊王使公子嬰齊為將，率師伐鄭，問曰：「何故弒君？」晉使荀林父救之，楚遂移兵伐陳。鄭襄公從晉成公盟於黑壤。
　　周定王三年，晉上卿趙盾卒。郤缺代為中軍元帥，聞陳與楚平，乃言於成公，使荀林父從成公率宋、衛、鄭、曹四國伐陳。晉成公於中途病薨，乃班師。立世子孺為君，是為景公。是年，楚莊王親統大軍，復伐鄭師於柳棼。晉郤缺率師救之，襲敗楚師。鄭人皆喜，公子去疾，獨有憂色。襄公怪而問之。去疾對曰：「晉之敗楚，偶也。楚將洩怒於鄭，晉可長恃乎？行見楚兵之在郊矣！」明年，楚莊王復伐鄭，屯兵於穎水之北。適公子歸生病卒，公子去疾，追治嘗黿之事，弒公子宋，暴其屍於朝，斲子家之棺，而逐其族，遣使謝楚王曰：「寡人有逆臣歸生與宋，今俱伏誅。寡君願因陳侯而受歃於上國。」莊王許之。遂欲合陳鄭同盟於辰陵之地，遣使約會陳侯。使者自陳還，言：「陳侯為大夫夏徵舒所弒，國內大亂。」有詩為證：
　　　　周室東遷世亂離，紛紛篡弒歲無虛；妖星入斗徵三國，又報陳侯遇夏舒。
　　話說陳靈公諱平國，乃陳共公朔之子，在周頃王六年嗣位。為人輕佻惰慢，絕無威儀，且又耽於酒色，逐於遊戲，國家政務，全然不理。寵著兩位大夫，一個姓孔名寧，一個姓儀名行父，都是酒色隊裏打鑼鼓的。一君二臣，志同氣合，語言戲褻，各無顧忌。其時朝中有個賢臣，姓泄名冶，是個忠良正直之輩，遇事敢言，陳侯君臣，甚畏憚之。又有個大夫夏御叔，其父公子少西，乃是陳定公之子，少西字子夏，故御叔以夏為字，又曰少西氏，世為陳國司馬之宮，食采於株林。御叔娶鄭穆公之女為妻，謂之夏姬。那夏姬生得蛾眉鳳眼，杏臉桃腮，有驪姬息媯之容貌，兼妲己文姜之妖淫。見者無不消魂喪魄，顛之倒之。更有一樁奇事，十五歲時，夢見一偉丈夫，星冠羽服，自稱上界天仙，與之交合，教以吸精導氣之法。與人交接，曲盡其歡，就中採陽補陰，卻老還少，名為「素女採戰之術」。在國未嫁，先與鄭靈公庶兄公子蠻兄妹私通，不勾三年，子蠻殀死。後嫁於夏御叔為內子，生下一男，名曰徵舒。徵舒字子南，年十二歲上，御叔病亡。夏姬因有外交，留徵舒於城內，從師習學，自家退居株林。孔寧儀行父，向與御叔同朝相善，曾窺見夏姬之色，各有窺誘之意。夏姬有侍女荷華，伶俐風騷，慣與主母做腳攬主顧。孔寧一日與徵舒射獵郊外，因送徵舒至於株林，留宿其家。孔寧費一片心機，先勾搭上了荷華，贈以簪珥，求薦於主母，遂得入馬，竊穿其錦襠以出，誇示於儀行父。行父慕之，亦以厚幣交結荷華，求其通款。夏姬平日窺見儀行父，身材長大，鼻準豐隆，也有其心。遂遣荷華約他私會。儀行父廣求助戰奇藥，以媚夏姬，夏姬愛之，倍於孔寧。儀行父謂夏姬曰：「孔大夫有錦襠之賜，今既蒙垂盼，亦欲乞一物為表記，以見均愛。」夏姬笑曰：「錦襠彼自竊去，非妾所贈也。」因附耳曰：「雖在同床，豈無厚薄？」乃自解所穿碧羅襦為贈。儀行父大悅。自此行父往來甚密，孔寧不免稍疏矣。有古詩為證：
　　　　鄭風何其淫？桓武化已渺。士女競私奔，里巷失昏曉。仲子牆欲踰，子充性偏狡。東門憶茹藘，野外生蔓草。搴裳望匪遙，駕車去何杳？青衿縈我心，瓊琚破人老。風雨雞鳴時，相會密以巧。揚水流束薪，讒言莫相攪！習氣多感人，安能自美好？
儀行父為孔寧將錦襠驕了他，今得了碧羅襦，亦誇示於孔寧。孔寧私叩荷華，知夏姬與儀行父相密，心懷妒忌，無計拆他，想出一條計策來：（那陳侯性貪淫樂，久聞夏姬美色，屢次言之，相慕頗切，恨不到手。）「不如引他一同入馬，陳侯必然感我。況陳侯有個暗疾，醫書上名曰：『狐臭』，亦名『腋氣』，夏姬定不喜歡。我去做個貼身幫閒，落得捉空調情，討些便宜。少不得儀大夫稀疏一二分，出了我這點撚酸的惡氣。好計，好計！」遂獨見靈公，閒話間，說及夏姬之美，天下絕無！靈公曰：「寡人亦久聞其名，但年齒已及四旬，恐三月桃花，未免改色矣！」孔寧曰：「夏姬熟曉房中之術，容顏轉嫩，常如十七八歲好女子模樣。且交接之妙，大異尋常，主公一試，自當魂消也。」靈公不覺慾火上炎，面頰發赤，向孔寧曰：「卿何策使寡人與夏姬一會？寡人誓不相負！」孔寧奏曰：「夏氏一向居株林，其地竹木繁盛，可以遊玩。主分明早，只說要幸株林，夏氏必然設享相迎。夏姬有婢，名曰荷華，頗知情事，臣當以主公之意達之，萬無不諧之理。」靈公笑曰：「此事全仗愛卿作成。」
　　次日傳旨駕車，微服出遊株林，只教大夫孔寧相隨。孔寧先送信於夏姬，教他治具相候。又露其意於荷華，使之轉達。那邊夏姬，也是個不怕事的主顧，凡事預備停當。靈公一心貪著夏姬，把遊幸當個名色，正是：「竊玉偷香真有意，觀山玩水本無心。」略蹬一時，就轉到夏家。夏姬具禮服出迎，入於廳坐，拜謁致詞曰：「妾男徵舒，出就外傅，不知主公駕臨，有失迎接。」其聲如新鶯巧囀，嚦嚦可聽。靈公視其貌，真天人也！六宮妃嬪，罕有其匹。靈公曰：「寡人偶爾閒遊，輕造尊府，幸勿驚訝。」夏姬斂衽對曰：「主公玉趾下臨，敝廬增色。賤妾備有蔬酒，未敢獻上。」靈公曰：「既費庖廚，不須禮席，聞尊府園亭幽雅，願入觀之，主人盛饌，就彼相擾可也。」夏姬對曰：「自亡夫即世，荒圃久廢掃除，恐慢大駕，賤妾預先告罪！」夏姬應對有序，靈公心中愈加愛重，命夏姬：「換去禮服，引寡人園中一遊。」夏姬卸下禮服，露出一身淡妝，如月下梨花，雪中梅蕊，別是一般雅致。夏姬前導，至於後園。雖然地段不寬，卻有喬松秀柏，奇石名葩，池沼一方，花亭幾座。中間高軒一區，朱欄繡幕，甚是開爽，此乃宴客之所。左右俱有廂房。軒後曲房數層，迴廊周折，直通內寢。園中立有馬廄，乃是養馬去處。園西空地一片，留為射圃。靈公觀看了一回，軒中筵席已具，夏姬執盞定席。靈公賜坐於旁，夏姬謙讓不敢。靈公曰：「主人豈可不坐？」乃命孔寧坐右，夏姬坐左：「今日略去君臣之分，圖個盡歡。」飲酒中間，靈公目不轉睛，夏姬亦流波送盼。靈公酒興帶了癡情，又有孔大夫從旁打和事鼓，酒落快腸，不覺其多。日落西山，左右進燭，洗盞更酌，靈公大醉，倒於席上，鼾鼾睡去。孔寧私謂夏姬曰：「主公久慕容色，今日此來，立心與你求歡，不可違拗。」夏姬微笑不答。孔寧便宜行事，出外安頓隨駕人眾，就便宿歇。夏姬整備錦衾繡枕，假意送入軒中，自己香湯沐浴，以備召幸，止留荷華侍駕。少頃，靈公睡醒，張目問：「是何人？」荷華跪而應曰：「賤婢乃荷華也。奉主母之命，伏侍千歲爺爺。」因取酸梅醒酒湯以進。靈公曰：「此湯何人所造？」荷華答曰：「婢所煎也。」靈公曰：「汝能造梅湯，能為寡人作媒乎？」荷華佯為不知，對曰：「賤婢雖不慣為媒，亦頗知效奔走，但不知千歲爺屬意何人？」靈公曰：「寡人為汝主母，神魂俱亂矣！汝能成就吾事，當厚賜汝。」荷華對曰：「主母殘體，恐不足當貴人，倘蒙不棄，賤婢即當引入。」靈公大喜，即命荷華掌燈引導，曲曲彎彎，直入內室。夏姬明燈獨坐，如有所待。忽聞腳步之聲，方欲啟問，靈公已入戶內。荷華便將銀燈攜出，靈公更不攀話，擁夏姬入帷，解衣共寢。肌膚柔膩，著體欲融，歡會之時，宛如處女。靈公怪而問之。夏姬對曰：「妾有內視之法，雖產子之後，不過三日，充實如故。」靈公嘆曰：「寡人雖遇天上神仙，亦只如此矣！」論起靈公淫具，本不及孔儀二大夫，況帶有暗疾，沒討好處。因他是一國之君，婦人家未免帶三分勢利，不敢嗔嫌，枕席上虛意奉承，靈公遂以為不世之奇遇矣。睡至雞鳴，夏姬促靈公起身，靈公曰：「寡人得交愛卿，回視六官，有如糞土。但不知愛卿心下有分毫及寡人否？」夏姬疑靈公已知孔儀二人往來之事，乃對曰：「賤妾實不相欺，自喪先夫，不能自制，未免失身他人。今既獲侍君侯，從茲當永謝外交，敢復有二心，以取罪戾！」靈公欣然曰：「愛卿平日所交，試為寡人悉數之，不必隱諱。」夏姬對曰：「孔儀二大夫，因撫遺孤，遂及於亂，他實未有也。」靈公笑曰：「怪道孔寧說卿交接之妙，大異尋常，若非親試，何以知之？」夏姬對曰：「賊妾得罪在先，望乞寬宥！」靈公曰：「孔寧有薦賢之美，寡人方懷感激，卿其勿疑。但願與卿常常相見，此情不絕，其任卿所為，不汝禁也。」夏姬對曰：「主公能源源而來，何難常常而見乎？」須臾，靈公起身，夏姬抽自己貼體汗衫，與靈公穿上，曰：「主公見此衫，如見賤妾矣！」荷華取燈，由舊路送歸軒下。天明後，廳事上已備早膳，孔寧率從人駕車伺候。夏姬請靈公登堂，起居問安，庖人進饌。眾人俱有酒食犒勞。食畢，孔寧為靈公御車回朝。百官知陳侯野宿，是日俱集朝門伺候。靈公傳令：「免朝」，逕入宮門去了。儀行父扯住孔寧，盤問主公夜來宿處。孔寧不能諱，只得直言。儀行父知是孔寧所薦，頓足曰：「如此好人情，如何讓你獨做？」孔寧曰：「主公十分得意，第二次你做人情便了。」二人大笑而散。
　　次日，靈公早朝，禮畢，百官俱散，召孔寧至前，謝其薦舉夏姬之事。又召儀行父問曰：「如此樂事，何不早奏寡人？你二人卻占先頭，是何道理？」孔寧儀行父齊曰：「臣等並無此事。」靈公曰：「是美人親口所言，卿等不必諱矣。」孔寧對曰：「譬如君有味，臣先嘗之；父有味，子先嘗之。若嘗而不美，不敢進於君也。」靈公笑曰：「不然。譬如熊掌，就讓寡人先嘗也不妨。」孔儀二人俱笑。靈公又曰：「汝二人雖曾入馬，他偏有表記送我。」乃扯襯衣示之曰：「此乃美人所贈，你二人可有麼？」孔寧曰：「臣亦有之。」靈公曰：「贈卿何物？」孔寧撩衣，見其錦襠，曰：「此姬所贈。不但臣有，行父亦有之。」靈公問行父：「卿又是何物？」行父解開碧羅襦，與靈公觀看。靈公大笑曰：「我等三人，隨身俱有質證，異日同往株林，可作連床大會矣！」一君二臣，正在朝堂戲謔。把這話傳出朝門，惱了一位正直之臣，咬牙切齒，大叫道：「朝廷法紀之地，卻如此胡亂，陳國之亡，屈指可待矣！」遂整衣端簡，復身闖入朝門進諫。不知那位官員是誰，再看下回分解。
