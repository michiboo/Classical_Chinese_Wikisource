

　　卻說王姬至齊，與襄公成婚。那王姬生性貞靜幽閒，言動不苟。襄公是個狂淫之輩，不甚相得。王姬在宮數月，備聞襄公淫妹之事，默然自嘆：「似此蔑倫悖理，禽獸不如。吾不幸錯嫁匪人，是吾命也！」鬱鬱成疾，不及一年遂卒。
　　襄公自王姬之死，益無忌憚。心下思想文姜，偽以狩獵為名，不時往禚。遣人往祝邱，密迎文姜到禚，晝夜淫樂。恐魯莊公發怒，欲以兵威脅之。乃親率重兵襲紀，取其郱、鄑、郚三邑之地。兵移酅城，使人告紀侯：「速寫降書，免至滅絕。」紀侯嘆曰：「齊吾世仇。吾不能屈膝仇人之庭，以求苟活也！」乃使夫人伯姬作書，遣人往魯求救。齊襄公出令曰：「有救紀者，寡人先移兵伐之！」魯莊公遣使如鄭，約他同力救紀。鄭伯子儀，因厲公在櫟，謀襲鄭國，不敢出師，使人來辭。魯侯孤掌難鳴，行至滑地，懼齊兵威，留宿三日而返。紀侯聞魯兵退回，度不能守，將城池妻子，交付其弟嬴季，拜別宗廟，大哭一場，半夜開門而出，不知所終。
　　嬴季謂諸大臣曰：「死國與存祀，二者孰重？」諸大夫皆曰：「存祀為重。」嬴季曰：「苟能存紀宗廟，吾何惜自屈？」即寫降書，願為齊外臣，守酅宗廟。齊侯許之。嬴季遂將紀國土地戶口之數，盡納於齊，叩首乞哀。齊襄公收其版籍，於紀廟之旁，割三十戶以供紀祭祀，號嬴季為廟主。紀伯姬驚悸而卒。襄公命葬以夫人之禮，以媚於魯。伯姬之娣叔姬，乃昔日從嫁者，襄公欲送之歸魯。叔姬曰：「婦人之義，既嫁從夫。生為嬴氏婦，死為嬴氏鬼，舍此安歸乎？」襄公乃聽其居酅守節。後數年而卒。史官贊云：
　　　　世衰俗敝，淫風相襲。齊公亂妹，新臺娶媳。禽行獸心，倫亡紀佚。小邦妾媵，矢節從一。寧守故廟，不歸宗國。卓哉叔姬，《柏舟》同式！
按齊襄公滅紀之歲，乃周莊王七年也。
　　是年楚武王熊通，以隨侯不朝，復興兵伐隨，未至而薨。令尹鬥祈，莫敖屈重，祕不發喪。出奇兵從間道直逼隨城。隨懼行成。屈重偽以王命，入盟隨侯。大軍既濟漢水，然後發喪。子熊貲即位，是為文王。此事不提。
　　再說齊襄公滅紀凱旋，文姜於路迎接其兄，至於祝邱，盛為燕享。用兩君相見之禮，彼此酬酢，大犒齊軍。又與襄公同至禚地，留連歡宿。襄公乃使文姜作書，召魯莊公來禚地相會。莊公恐違母命，遂至禚謁見文姜。文姜使莊公以甥舅之禮，見齊襄公，且謝葬紀伯姬之事。莊公亦不能拒，勉強從之。襄公大喜，亦具享禮款待莊公。時襄公新生一女，文姜以莊公內主尚虛，令其訂約為婚。莊公曰：「彼女尚血胞，非吾配也。」文姜怒曰：「汝欲疏母族耶？」襄公亦以長幼懸隔為嫌。文姜曰：「待二十年而嫁，亦未晚也。」襄公懼失文姜之意，莊公亦不敢違母命，兩下只得依允。甥舅之親，復加甥舅，情愈親密。二君並車馳獵於禚地之野，莊公矢不虛發，九射九中。襄公稱贊不已。野人竊指魯莊公戲曰：「此吾君假子也！」莊公怒，使左右蹤跡其人殺之。襄公亦不嗔怪。史臣論莊公有母無父，忘親事仇。作詩誚云：
　　　　車中飲恨已多年，甘與仇讎共戴天。莫怪野人呼假子，已同假父作姻緣！
　　文姜自魯齊同狩之後，益無忌憚，不時與齊襄公聚於一處。或於防，或於穀，或時直至齊都，公然留宿宮中，儼如夫婦。國人作《載驅》之詩，以刺文姜。詩云：
　　　　載驅薄薄，簟茀朱鞹。魯道有蕩，齊子發夕。汶水滔滔，行人儦儦。魯道有蕩，齊子遊遨。
薄薄者，疾驅之貌。簟，席；所以鋪車。茀，車後戶。朱鞹者，以朱漆獸皮。皆車飾也。齊子指文姜。言文姜乘此車而至齊。儦儦，眾貌；言其僕從之多也。又有《敝笱》之詩，以刺莊公。詩云：
　　　　敝笱在梁，其魚魴鰥。齊子歸止，其從如雲。敝笱在梁，其魚魴鱮。齊子歸止，其從如水。
笱者，取魚之器；言敝壞之罟，不能制大魚，以喻魯莊公不能防閑文姜，任其僕從出入無禁也。
　　且說齊襄公自禚回國，衛侯朔迎賀滅紀之功，再請伐衛之期。襄公曰：「今王姬已卒，此舉無礙。但非連合諸侯，不為公舉。君少待之。」衛侯稱謝。過數日，襄公遣使約會宋、魯、陳、蔡四國之君，一同伐衛，共納惠公。其檄云：
　　　　天禍衛國，生逆臣洩職，擅行廢立。致衛君越在敝邑，於今七年。孤坐不安席。以疆場多事，不即誅討。今幸少閒，悉索敝賦，願從諸君之後，左右衛君，以誅衛之不當立者！
　　時周莊王八年之冬也。
　　齊襄公出車五百乘，同衛侯朔先至衛境。四國之君，各引兵來會。那四路諸侯：宋閔公捷，魯莊公同，陳宣公杵臼，蔡哀侯獻舞。衛侯聞五國兵至，與公子洩公子職商議，遣大夫寧跪告急於周。莊王問群臣：「誰能為我救衛者？」周公忌父，西虢公伯皆曰：「王室自伐鄭損威以後，號令不行。今齊侯諸兒，不念王姬一脈之親，鳩合四國，以納君為名，名順兵強，不可敵也。」左班中最下一人挺身出曰：「二公之言差矣！四國但只強耳，安得言名順乎？」眾人視之，乃下士子突也。周公曰：「諸侯失國，諸侯納之，何為不順？」子突曰：「黔牟之立，已稟王命。既立黔牟，必廢子朔。二公不以王命為順，而以納諸侯為順，誠突所不解也！」虢公曰：「兵戎大事，量力而行。王室不振，已非一日。伐鄭之役，先王親在軍中，尚中祝聃之矢。至今兩世，未能問罪。況四國之力，十倍於鄭。孤軍赴援，如以卵抵石，徒自褻威，何益於事？」子突曰：「天下之事，理勝力為常，力勝理為變。王命所在，理所萃也。一時之強弱在力，千古之勝負在理。若蔑理而可以得志，無一人起而問之，千古是非，從此顛倒，天下不復有王矣！諸公亦何面目號為王朝卿士乎？」虢公不能答。周公曰：「倘今日興救衛之師，汝能任其事否？」子突曰：「九伐之法，司馬掌之。突位微才劣，誠非其任。必無人肯往，突不敢愛死，願代司馬一行。」周又曰：「汝救衛能保必勝乎？」子突曰：「突今日出師，已據勝理。若以文、武、宣、平之靈，仗義執言，四國悔罪，王室之福。非突敢必也。」大夫富辰曰：「突言甚壯，可令一往，亦使天下知王室有人。」周王從之。乃先遣寧跪歸報衛國，王師隨後起行。
　　卻說周虢二公，忌子突之成功，僅給戎車二百乘。子突並不推諉，告於太廟而行。時五國之師，已至衛城下，攻圍甚急。公子洩公子職晝夜巡守，懸望王朝大兵解圍。誰知子突兵微將寡，怎當五國如虎之眾？不等子突安營，大殺一場，二百乘兵車，如湯潑雪。子突嘆曰：「吾奉王命而戰死，不失為忠義之鬼也！」乃手殺數十人，然後自刎而亡。髯翁有詩贊曰：
　　　　雖然隻旅未成功，王命昭昭耳目中。見義勇為真漢子，莫將成敗論英雄！
　　衛國守城軍士，聞王師已敗，先自奔竄。齊兵首先登城，四國繼之，砍開城門，放衛侯朔入城。公子洩公子職同寧跪收拾散兵，擁公子黔牟出走。正遇魯兵，又殺一場。寧跪奪路先奔，三公子俱被魯兵所擒。寧跪知力不能救，嘆口氣，奔往秦國逃難去訖。魯侯將三公子獻俘於衛，衛不敢決，轉獻於齊。齊襄公喝教刀斧手，將洩職二公子斬訖。公子黔牟是周王之婿，於齊有連襟之情，赦之不誅，放歸於周。衛侯朔鳴鐘擊鼓，重登侯位。將府庫所藏寶玉，厚賂齊襄公。襄公曰：「魯侯擒三公子，其勞不淺！」乃以所賂之半，分贈魯侯。復使衛侯另出器賄，散於宋、陳、蔡三國。此周莊王九年之事。
　　卻說齊襄公自敗子突，放黔牟之後，誠恐周王來討，乃使大夫連稱為將軍，管至父為副，領兵戍葵邱，以遏東南之路。二將臨行，請於襄公曰：「戍守勞苦，臣不敢辭，以何期為滿？」時襄公方食瓜，乃曰：「今此瓜熟之時，明歲瓜再熟，當遣人代汝。」二將往葵邱駐紮，不覺一年光景。忽一日，戍卒進瓜嘗新。二將想起瓜熟之約：「此時正該交代，如何主公不遣人來？」特地差心腹往國中探信，聞齊侯在穀城與文姜歡樂，有一月不回。連稱大怒曰：「王姬薨後，吾妹當為繼室。無道昏君，不顧倫理，在外日事淫媟。使吾等暴露邊鄙。吾必殺之！」謂管至父曰：「汝可助吾一臂。」管至父曰：「及瓜而代，主公所親許也。恐其忘之，不如請代。請而不許，軍心胥怨，乃可用也。」連稱曰：「善。」乃使人獻瓜於襄公，因求交代。襄公怒曰：「代出孤意，奈何請耶？再候瓜一熟可也。」使人回報，連稱恨恨不已。謂管至父曰：「今欲行大事，計將安出？」至父曰：「凡舉事必先有所奉，然後成。公孫無知，乃公子夷仲年之子。先君僖公以同母之故，寵愛仲年，並愛無知。從幼畜養宮中，衣服禮數，與世子無別。自主公即位，因無知向在宮中，與主公角力，無知足勾主公僕地，主公不悅。一日，無知又與大夫雍廩爭道，主公怒其不遜，遂疏黜之，品秩裁減大半。無知銜恨於心久矣！每思作亂，恨無幫手。我等不若密通無知，內應外合，事可必濟。」連稱曰：「當於何時？」管至父曰：「主上性喜用兵，又好遊獵，如猛虎離穴，易為制耳。但得預聞出外之期，方不失機會也。」連稱曰：「吾妹在宮中，失寵於主公，亦懷怨望。今囑無知陰與吾妹合計，伺主公之間隙，星夜相聞，可無誤事。」於是再遣心腹，致書於公孫無知。書曰：
　　　　賢公孫受先公如嫡之寵，一旦削奪，行路之人，皆為不平。況君淫昏日甚，政令無常。葵邱久戍，及瓜不代，三軍之士，憤憤思亂。如有間可圖，稱等願效犬馬，竭力推戴。稱之從妹，在宮失寵銜怨，天助公孫以內應之資，機不可失！
公孫無知得書大喜，即復書曰：
　　　　天厭淫人，以啟將軍之衷，敬佩裏言，遲疾奉報。
無知陰使女侍通信於連妃，且以連稱之書示之：「若事成之日，當立為夫人。」連妃許之。
　　周莊王十一年冬十月，齊襄公知姑棼之野有山名貝邱，禽獸所聚，可以遊獵。乃預戒徒人費等，整頓車徒，將以次月往彼田狩。連妃遣宮人送信於公孫無知。無知星夜傳信葵邱，通知連管二將軍，約定十一月初旬，一齊舉事。連稱曰：「主上出獵，國中空虛，吾等率兵直入都門，擁立公孫何如？」管至父曰：「主上睦於鄰國，若乞師來討，何以禦之？不若伏兵於姑棼，先殺昏君，然後奉公孫即位。事可萬全也。」那時葵邱戍卒，因久役在外，無不思家。連稱密傳號令，各備乾糧，往貝邱行事，軍士人人樂從。不在話下。
　　再說齊襄公於十一月朔日，駕車出遊。止帶力士石之紛如，及幸臣孟陽一班，架鷹牽犬，準備射獵，不用一大臣相隨。先至姑棼，（原建有離宮。）遊玩竟日。居民餽獻酒肉，襄公歡飲至夜，遂留宿焉。次日起駕，往貝邱來。見一路樹木蒙茸，藤蘿翳鬱，襄公駐車高阜，傳令舉火焚林，然後合圍校射，縱放鷹犬。火烈風猛，狐兔之類，東奔西逸。忽有大豕一隻，如牛無角，似虎無斑，從火中奔出，竟上高阜，蹲踞於車駕之前。時眾人俱往馳射，惟孟陽立於襄公之側。襄公顧孟陽曰：「汝為我射此豕。」孟陽瞪目視之，大驚曰：「非豕也，乃公子彭生也！」襄公大怒曰：「彭生何敢見我？」奪孟陽之弓，親自射之，連發三矢不中。那大豕直立起來，雙拱前蹄，效人行步，放聲而啼，哀慘難聞。嚇得襄公毛骨俱竦，從車中倒撞下來，跌損左足，脫落了絲文屨一隻，被大豕銜之而去，忽然不見。髯翁有詩曰：
　　　　魯桓昔日死車中，今日車中遇鬼雄。枉殺彭生應化厲，諸兒空自引雕弓。
徒人費與從人等，扶起襄公臥於車中，傳令罷獵，復回姑棼離宮住宿。襄公自覺精神恍惚，心下煩躁。時軍中已打二更，襄公因左足疼痛，展轉不寐，謂孟陽曰：「汝可扶我緩行幾步。」先前墜車，匆忙之際，不知失屨，到此方覺。問徒人費取討。費曰：「屨為大豕銜去矣。」襄公心惡其言，乃大怒曰：「汝既跟隨寡人，豈不看屨之有無？若果銜去，當時何不早言？」自執皮鞭，鞭費之背，血流滿地方止。徒人費被鞭，含淚出門，正遇連稱引著數人打探動靜，將徒人費一索綑住，問曰：「無道昏君何在？」費曰：「在寢室。」又問：「已臥乎？」曰：「尚未臥也。」連稱舉刀欲砍，費曰：「勿殺我，我當先入，為汝耳目。」連稱不信。費曰：「我適被鞭傷，亦欲殺此賊耳。」乃袒衣以背示之。連稱見其血肉淋漓，遂信其言，解費之縛，囑以內應。隨即招管至父引著眾軍士，殺入離宮。
　　且說徒人費翻身入門，正遇石之紛如，告以連稱作亂之事。遂造寢室，告於襄公。襄公驚惶無措。費曰：「事已急矣！若使一人偽作主公，臥於牀上，主公潛伏戶後，幸而倉卒不辨，或可脫也。」孟陽曰：「臣受恩踰分，願以身代，不敢恤死。」孟陽即臥於牀，以面向內，襄公親解錦袍覆之。伏身戶後，問徒人費曰：「汝將何如？」費曰：「臣當與紛如協力拒賊。」襄公曰：「不苦背創乎？」費曰：「臣死且不避，何有於創？」襄公嘆曰：「忠臣也！」徒人費令石之紛如引眾拒守中門，自己單身挾著利刃，詐為迎賊，欲刺連稱。其時眾賊已攻進大門，連稱挺劍當先開路。管至父列兵門外，以防他變。徒人費見連稱來勢兇猛，不暇致詳，上前一步便刺。誰知連稱身被重鎧，刃刺不入。卻被連稱一劍劈去，斷其二指，還復一劍，劈下半個頭顱，死於門中。石之紛如便挺矛來鬥，約戰十餘合，連稱轉鬥轉進。紛如漸漸退步，誤絆石階腳跘，亦被連稱一劍砍倒。遂入寢室。侍衛先已驚散。團花帳中，臥著一人，錦袍遮蓋。連稱手起劍落，頭離枕畔，舉火燭之，年少無鬚。連稱曰：「此非君也。」使人遍搜房中，並無蹤影。連稱自引燭照之，忽見戶檻之下，露出絲文屨一隻，知戶後藏躲有人，不是諸兒是誰？打開戶後看時，那昏君因足疼，做一堆兒蹲著。那一隻絲文屨，仍在足上。連稱所見之屨，乃是先前大豕銜去的，不知如何在檻下。分明是冤鬼所為，可不畏哉！連稱認得諸兒，似雞雛一般，一把提出戶外，擲於地下。大罵：「無道昏君！汝連年用兵，黷武殃民，是不仁也；背父之命，疏遠公孫，是不孝也；兄妹宣淫，公行不忌，是無禮也；不念遠戍，瓜期不代，是無信也。仁孝禮信，四德皆失，何以為人？吾今日為魯桓公報仇！」遂砍襄公為數段，以床褥裹其屍，與孟陽同埋於戶下。計襄公在位只五年。史官評論此事，謂襄公疏遠大臣，親暱群小，石之紛如，孟陽，徒人費等，平日受其私恩，從於昏亂，雖視死如歸，不得為忠臣之大節。連稱，管至父徒以久戍不代，遂行篡弒，當是襄公惡貫已滿，假手二人耳。彭生臨刑大呼：「死為妖孽，以取爾命！」大豕見形，非偶然也。髯翁有詩詠費石等死難之事。詩云：
　　　　捐生殉主是忠貞，費石千秋無令名！假使從昏稱死節，飛廉崇虎亦堪旌。
又詩嘆齊襄公云：
　　　　方張惡焰君侯死，將熄兇威大豕狂。惡貫滿盈無不斃，勸人作善莫商量。
　　連稱管至父重整軍容，長驅齊國。公孫無知預集私甲，一聞襄公凶信，引兵開門，接應連管二將入城。二將託言：「曾受先君僖公遺命，奉公孫無知即位。」立連妃為夫人。連稱為正卿，號為國舅。管至父為亞卿。諸大夫雖勉強排班，心中不服。惟雍廩再三稽首，謝往日爭道之罪，極其卑順。無知赦之，仍為大夫。高國稱病不朝，無知亦不敢黜之。至父勸無知懸榜招賢，以收人望。因薦其族子管夷吾之才，無知使人召之。未知夷吾肯應召否，且聽下回分解。
