

　　話說趙衰奉了晉侯密旨，乘車來看魏犨。時魏犨胸脯傷重，病臥於牀，問：「來者是幾人？」左右曰：「止趙司馬單車至此。」魏犨曰：「此探吾死生，欲以我行法耳！」乃命左右取疋帛：「為我束胸，我當出見使者。」左右曰：「將軍病甚，不宜輕動。」魏犨大喝曰：「病不至死，決勿多言！」如常裝束而出。趙衰問曰：「聞將軍病，猶能起乎？主公使衰問子所苦。」魏犨曰：「君命至此，不敢不敬，故勉強束胸以見吾子。犨自知有罪當死；萬一獲赦，尚將以餘息報君父之恩，其敢自逸！」於是距躍者三，曲踴者三。趙衰曰：「將軍保重，衰當為主公言之。」乃復命於文公，言：「魏犨雖傷，尚能躍踴，且不失臣禮，不忘報效。君若赦之，後必得其死力。」文公曰：「苟足以申法而警眾，寡人亦何樂乎多殺？」須臾，荀林父拘顛頡至，文公罵曰：「汝焚僖大夫之家何意？」顛頡曰：「介子推割股啖君，亦遭焚死，況盤飱乎？臣欲使僖負羈附於介山之廟也！」文公大怒曰：「介子推逃祿不仕，何與寡人？」乃問趙衰曰：「顛頡主謀放火，違命擅刑，合當何罪？」趙衰應曰：「如令當斬首！」文公喝命軍正用刑。刀斧手將顛頡擁出轅門斬之。命以其首祭負羈於僖氏之家，懸其首於北門，號令曰：「今後有違寡人之令者，視此！」文公又問趙衰曰：「魏犨與顛頡同行，不能諫阻，合當何罪？」趙衰應曰：「當革職，使立功贖罪。」文公乃革魏犨右戎之職，以舟之僑代之。將士皆相顧曰：「顛魏二將，有十九年從亡大功，一違君命，或誅或革，況他人乎？國法無私，各宜謹慎！」自此三軍肅然知畏。史官有詩云：
　　　　亂國全憑用法嚴，私勞公議兩難兼。祇因違命功難贖，豈為盤飱一夕淹？
　　話分兩頭。卻說楚成王伐宋，克了緡邑，直至睢陽，四面築起長圍，欲俟其困，迫而降之。忽報：「衛國遣使臣孫炎告急。」楚王召問其事，孫炎將晉取五鹿，及衛君出居襄牛之事，備細訴說：「如救兵稍遲，楚丘不守。」楚王曰：「吾舅受困，不得不救。」乃分申息二邑之兵，留元帥成得臣及鬥越椒、鬥勃、宛春一班將佐，同各路諸侯圍宋。自統蒍呂臣鬥宜申等，率中軍兩廣，親往救衛。四路諸侯，亦慮本國有事，各各辭回，止留其將統兵。陳將轅選，蔡將公子印，鄭將石癸，許將百疇，俱聽得臣調度。單說楚王行至半途，聞晉兵已移向曹國，正議救曹。未幾，報至：「晉兵已破曹，執其君。」楚王大驚曰：「晉之用兵，何神速乃爾？」遂駐軍於申城，遣人往穀，取回公子雍及易牙等，以穀地仍復歸齊，使申公叔侯與齊講和，撤戍而還。又遣人往宋，取回成得臣之師，且戒諭之曰：「晉侯在外十九年矣，年踰六旬，而果得晉國，備嘗險阻，通達民情，殆天假之年，以昌大晉國之業。非楚所能敵也，不如讓之。」使命至穀，申公叔侯致穀修好於齊，班師回楚。惟成得臣自恃其才，憤憤不平，謂眾諸侯曰：「宋城旦暮且破，奈何去之？」鬥越椒亦以為然。得臣使回見楚王：「願少待破宋，奏凱而回。如遇晉師，請決一死戰；若不能取勝，甘伏軍法。」楚王召子文問曰：「孤欲召子玉還，而子玉請戰，於卿何如？」子文曰：「晉之救宋，志在圖伯；然晉之伯，非楚利也。能與晉抗者惟楚，楚若避晉，則晉遂伯矣。且曹衛我之與國。見楚避晉，必懼而附晉。姑令相持，以堅曹衛之心，不亦可乎？王但戒子玉勿輕與晉戰，若講和而退，猶不失南北之局也。」楚王如其言，吩咐越椒，戒得臣勿輕戰，可和則和。成得臣聞越椒回復之話，且喜不即班師，攻宋愈急，晝夜不息。
　　宋成公初時，得公孫固報言，晉侯將伐曹衛以解宋圍，乃悉力固守。及楚成王分兵一半，救衛去了，得臣之圍愈急，心下轉慌。大夫門尹般進曰：「晉知救衛之師已行，未知圍宋之師未退也。臣請冒死出城，再見晉君，乞其救援。」宋成公曰：「求人至再，豈可以空言往乎？」乃籍庫藏中寶玉重器之數，造成冊籍，獻於晉侯，以求進兵，只等楚兵寧靜，便照冊輸納。門尹般再要一人幫行，宋公使華秀老同之。二人辭了宋公，覷個方便，縋城而出。偷過敵寨，一路挨訪晉軍，到於何處，逕奔軍前告急。門尹般華秀老二人見了晉侯，涕泣而言：「敞邑亡在旦夕，寡君惟是不腆宗器，願納左右，乞賜哀憐！」文公謂先軫曰：「宋事急矣！若不往救，是無宋也。若往救，必須戰楚。郤縠曾為寡人策之，非合齊秦為助不可。今楚歸穀地於齊，與之通好，秦楚又無隙，未肯合謀，將若之何？」先軫對曰：「臣有一策，能使齊秦自來戰楚。」文公欣然，問：「卿有何妙計，使齊秦自來戰楚？」先軫對曰：「宋之賂我，可謂厚矣！受賂而救，君何義焉？不如辭之。使宋以賂晉之物，分賂齊秦，求二國向楚宛轉，乞其解圍。二國自謂力能得之於楚，必遣使至楚。楚若不從，則齊秦之隙成矣。」文公曰：「倘請之而從，齊秦將以宋奉楚，與我何利焉？」先軫對曰：「臣又有一策，能使楚必不從齊秦之請。」文公曰：「卿又有何計，使楚必不從齊秦之請？」先軫曰：「曹衛，楚所愛也；宋，楚所嫉也。我已逐衛侯，執曹伯矣。二國土地，在我掌握，與宋連界。誠割取二國田土，以界宋人，則楚之恨宋愈甚。齊秦雖請，其肯從乎？齊秦憐宋而怒楚，雖欲不與晉合，不可得也。」文公撫掌稱善。乃使門尹般以寶玉重器之數，分作二籍，轉獻齊秦二國，門尹般如秦，華秀老如齊，約定一般說話，相見之間，須要極其哀懇。
　　秀老至齊，參見了昭公，言：「晉楚方惡，此難非上國不解。若因上國得保社稷，不惟先朝重器不敢愛，願年年聘好，子孫無間。」齊昭公問曰：「今楚君何在？」華秀老曰：「楚王亦肯解圍，已退師於申矣。惟楚令尹成得臣新得楚政，謂敝邑旦暮可下，貪功不退。是以乞憐於上國耳！」昭公曰：「楚王前日取我穀邑，近日復歸於我，結好而退，此無貪功之心。既令尹成得臣不肯解圍，寡人為宋曲意請之。」乃命崔夭為使，逕至宋地，往見得臣，為宋求釋。門尹般到秦，亦如華秀老之言。秦穆公亦遣公子縶為使，如楚軍與得臣討情。齊秦兩不相照，各自遣使。門尹般和華秀老俱轉到晉軍回話。文公謂之曰：「寡人已滅曹衛，其田近宋者，不敢自私。」乃命狐偃同門尹般收取衛田，命胥臣同華秀老收取曹田，把兩國守臣，盡行趕逐。崔夭公子縶，正在成得臣幕下替宋講和，恰好那些被逐的守臣，紛紛來訴，說：「宋大夫門尹般華秀老倚晉之威，將本國田土，都割據去了。」得臣大怒，謂齊秦使者曰：「宋人如此欺負曹衛，豈像個講和的？不敢奉命，休怪，休怪！」崔夭和公子縶一場沒趣，即時辭回。晉侯聞得臣不准齊秦二國之請，預遣人於中途邀迎二國使臣，到於營中，盛席款待，訴以：「楚將驕悍無禮，即日與晉交戰，望二國出兵相助。」崔夭公子縶領命去了。
　　且說得臣誓於眾曰：「不復曹衛，寧死必不回軍！」楚將宛春獻策曰：「小將有一計，可以不勞兵刃，而復曹衛之封。」得臣問曰：「子有何計？」宛春曰：「晉之逐衛君，執曹伯，皆為宋也。元帥誠遣一使至晉軍，好言講解，要晉復了曹衛之君，還其田土，我這裏亦解宋圍，大家罷戰休兵，豈不為美？」得臣曰：「倘晉不見聽如何？」宛春曰：「元帥先以解圍之說，明告宋人，姑緩其攻。宋人思脫楚禍，如倒懸之望解，若晉侯不允，不惟曹衛二國怨晉，宋亦怒之。聚三怨以敵一晉，我之勝數多矣。」得臣曰：「誰人敢使晉軍？」宛春曰：「元帥若以見委，春不敢辭。」得臣乃緩宋國之攻，命宛春為使，乘單車直造晉軍，謂文公曰：「君之外臣得臣，再拜君侯麾下，楚之有曹衛，猶晉之有宋也。君若復衛封曹，得臣亦願解圍去宋，彼此修睦，各免生靈塗炭之苦。」言猶未畢，只見狐偃在旁，咬牙怒目罵道：「子玉好沒道理！你釋了一個未亡之宋，卻要我這裏復兩個已亡之國，你直恁便宜！」先軫急躡狐偃之足，謂宛春曰：「曹衛罪不至滅亡，寡君亦欲復之。且請暫住後營，容我君臣計議施行。」欒枝引宛春歸於後營。狐偃問於先軫曰：「子載真欲聽宛春之請乎？」軫曰：「宛春之請，不可聽，不可不聽。」偃曰：「何謂也？」軫曰：「宛春此來，蓋子玉奸計，欲居德於己，而歸怨於晉也。不聽，則棄三國，怨在晉矣；聽之，則復三國，德又在楚矣。為今之計，不如私許曹衛，以離其黨，再拘執宛春以激其怒，得臣性剛而躁，必移兵索戰於我，是宋圍不求解而自解也。倘子玉自與宋通和，則我遂失宋矣。」文公曰：「子載之計甚善！但寡人前受楚君之惠，今拘執其使，恐於報施之理有礙。」欒枝對曰：「楚吞噬小國，凌辱大邦，此皆中原之大恥；君不圖伯則已，如欲圖伯，恥在於君。乃懷區區之小惠乎？」文公曰：「微卿言，寡人不知也！」遂命欒枝押送宛春於五鹿，交付守將郤步揚小心看管。其原來車騎從人，盡行驅回，教他傳話令尹曰：「宛春無禮，已行囚禁，待拿得令尹，一同誅戮。」從人抱頭鼠竄而去。文公打發宛春事畢，使人告曹共公曰：「寡人豈為出亡小忿，求過於君？所以不釋然於君者，以君之附楚故也。君若遣一介告絕於楚，以明君之與晉，即當送君還曹耳。」曹共公急於求釋，信以為然，遂為書遺得臣云：
　　　　孤懼社稷之隕，死亡不免，不得已即安於晉，不得復事上國。上國若能驅晉以為孤寧宇，孤敢有二心耶？
　　文公又使人往襄牛見衛成公，亦以復國許之。成公大喜。寧俞諫曰：「此晉國反間之計，不可信之。」成公不聽，亦致書得臣，大約如曹伯之語。時得臣方聞宛春被拘之報，咆哮叫跳，大罵：「晉重耳，你是跑不傷餓不死的老賊！當初在我國中，是我刀砧上一塊肉，今纔得返國為君，輒如此欺負人！自古『兩國相爭，不罪來使。』如何將我使臣拿住？吾當親往與他講理。」正在發怒，帳外小卒報道：「曹衛二國，各有書札上達元帥。」得臣想道：「衛侯曹伯流離之際，有甚書來通我？必是打探得晉國什麼破綻，私來報我，此乃天助我成功也！」啟書看時，如此恁般，卻是從晉絕楚的話頭，氣得心頭一片無明火，直透上三千丈不止，大叫道：「這兩封書，又是老賊逼他寫的！老賊，老賊！今日不是你就是我，定要拼個死活！」吩咐大小三軍，撤了宋圍，且去尋晉重耳做對。「待我敗了晉軍，怕殘宋走往那裏去！」鬥越椒曰：「吾王曾叮嚀『不可輕戰』。若元帥要戰之時，還須稟命而行。況齊秦二國，曾為宋求情，恨元帥不從，必然遣兵助晉。我國雖有陳、蔡、鄭、許相幫，恐非齊秦之敵。必須入朝請添兵益將，方可赴敵。」得臣曰：「就煩大夫一行，以速為貴。」越椒奉元帥將令，逕到申邑，來見楚王，奏知請兵交戰之意。楚王怒曰：「寡人戒勿與戰，子玉強要出師，能保必勝乎？」越椒對曰：「得臣有言在前：『如若不勝，甘當軍令。』」楚王終不快意，乃使鬥宜申將西廣之兵而往。（楚兵二廣，東廣在左，西廣在右，凡精兵俱在東廣。止分西廣之兵，不過千人，又非精卒，乃是楚王疑其兵敗，不肯多發之意。）成得臣之子成大心，聚集宗人之兵，約六百人，自請助戰。楚王許之。鬥宜申同越椒領兵至宋，得臣看兵少，心中愈怒，大言曰：「便不添兵，難道我勝不得晉？」即日約會四路諸侯之兵，拔寨都起。這一去，正中了先軫的機謀了。髯翁有詩云：
　　　　久困睢陽功未收，勃然一怒戰群侯；得臣縱有沖天志，怎脫今朝先軫謀！
得臣以西廣戎車，兼成氏本宗之兵，自將中軍。使鬥宜申率申邑之師，同鄭許二路兵將為左軍。使鬥勃率息邑之兵，同陳蔡二路兵將為右軍。雨驟風馳，直逼晉侯大寨，做三處屯聚。
　　晉文公集諸將問計。先軫曰：「本謀致楚，欲以挫之。且楚自伐齊圍宋，以至於今，其師老矣。必戰楚，毋失敵！」狐偃曰：「主公昔日在楚君面前，曾有一言：『他日治兵中原，請避君三舍。』今遂與楚戰，是無信也。主公向不失信於原人，乃失信於楚君乎？必避楚。」諸將皆艴然曰：「以君避臣，辱甚矣！不可，不可！」狐偃曰：「子玉雖剛狠，然楚君之惠，不可忘也。吾避楚，非避子玉。」諸將又曰：「倘楚兵追至，奈何？」狐偃曰：「若我退，楚亦退，必不能復圍宋矣。如我退而楚進，則以臣逼君，其曲在彼。避而不得，人有怒心；彼驕我怒，不勝何為？」文公曰：「子犯之言是也。」傳令「三軍俱退！」晉軍退三十里，軍吏來稟曰：「已退一舍之地矣。」文公曰：「未也。」又退三十里，文公仍不許駐軍。直退到九十里之程，地名城濮，恰是三舍之遠，方教安營息馬。時齊孝公命上卿國懿仲之子國歸父為大將，崔夭副之；秦穆公使其次子小子憖為大將，白乙丙副之；各率大兵，協同晉師戰楚，俱於城濮下寨。宋圍已解，宋成公亦遣司馬公孫固如晉軍拜謝，就留軍中助戰。
　　卻說楚軍見晉軍移營退避，各有喜色。鬥勃曰：「晉侯以君避臣，於我亦有榮名矣。不如藉此旋師，雖無功，亦免於罪。」得臣怒曰：「吾已請添兵將，若不一戰，何以復命？晉軍既退，其氣已怯，宜疾追之！」傳令「速進！」楚軍行九十里，恰與晉軍相遇，得臣相度地勢，憑山阻澤，據險為營。晉諸將言於先軫曰：「楚若據險，攻之難拔，宜出兵爭之。」先軫曰：「夫據險以固守也。子玉遠來，志在戰而不在守。雖據險，安所用之？」時文公亦以戰楚為疑。狐偃奏曰：「今日對壘，勢在必戰。戰而勝，可以伯諸侯；即使不勝，我國外河內山，足以自固。楚其奈我何？」文公意猶未決。是夜就寢，忽得一夢，夢見如先年出亡之時，身在楚國，與楚王手搏為戲，氣力不加，仰面倒地，楚王伏於身上，擊破其腦，以口啑之。既覺，大懼。時狐偃同宿帳中，文公呼而告之，如此恁般：「夢中鬥楚不勝，被飲吾腦，恐非吉兆乎？」狐偃稱賀曰：「此大吉之兆也！君必勝矣！」文公曰：「吉在何處？」狐偃對曰：「君仰面倒地，得天相照；楚王伏於身上，乃伏地請罪也。腦所以柔物，君以腦予楚，柔服之矣，非勝而何？」文公意乃釋然；天色乍明，軍吏報：「楚國使人來下戰書。」文公啟而觀之，書云：
　　　　請與君之士戲，君憑軾而觀之，得臣與寓目焉。
狐偃曰：「戰，危事也，而曰戲，彼不敬其事矣，能無敗乎？」文公使欒枝答其書云：
　　　　寡人未忘楚君之惠，是以敬退三舍，不敢與大夫對壘。大夫必欲觀兵，敢不惟命！詰朝相見。
　　楚使者去後，文公使先軫再閱兵車，共七百乘，精兵五萬餘人。（齊秦之眾，不在其內。）文公登有莘之墟，以望其師，見其少長有序，進退有節，嘆曰：「此郤縠我之遺教也。以此應敵可矣。」使人伐其山木，以備戰具。先軫分撥兵將，使狐毛狐偃引上軍，同秦國副將白乙丙攻楚左師，與鬥宜申交戰。使欒枝胥臣引下軍，同齊國副將崔夭，攻楚右師，與鬥勃交戰。各授計策行事。自與郤溱祁瞞中軍結陣，與成得臣相持。卻教荀林父士會，各率五千人為左右翼，准備接應。再教國歸父小子憖，各引本國之兵，從間道抄出楚軍背後埋伏，只等楚軍敗北，便殺入據其大寨。時魏犨胸疾已愈，自請為先鋒。先軫曰：「留老將軍有用處。從有莘南去，地名空桑，與楚連谷地面接壤，老將軍可引一枝兵，伏於彼處，截楚敗兵歸路，擒拿楚將。」魏犨欣然去了。趙衰、孫伯糾、羊舌突、茅茷等一班文武，保護晉文公於有莘山上觀戰。再教舟之僑於南河整頓船隻，伺候裝載楚軍輜重，臨期無誤。次日黎明，晉軍列陣於有莘之北，楚軍列陣於南，彼此三軍，各自成列。得臣傳令，教「左右二軍先進，中軍繼之。」
　　且說晉下軍大夫欒枝，打探楚右師用陳蔡為前隊，喜曰：「元帥密謂我曰：『陳蔡怯戰而易動。』先挫陳蔡，則右師不攻而自潰矣。」乃使白乙丙出戰。陳轅選蔡公子印，欲在鬥勃前建功，爭先出車。未及交鋒，晉兵忽然退後。二將方欲追趕，只見對陣門旗開處，一聲砲響，胥臣領著一陣大車，沖將出來。駕車之馬，都用虎皮蒙背。敵馬見之，認為真虎，驚惶跳躑，執轡者拿把不住，牽車回走，反沖動鬥勃後隊。胥臣和白乙丙乘亂掩殺，胥臣斧劈公子印於車下，白乙丙箭射鬥勃中頰。鬥勃帶箭而逃，楚右師大敗，死者枕藉，不計其數。欒枝遣軍卒，假扮作陳蔡軍人，執著彼處旗號，往報楚軍，說：「右師已得勝，速速進兵，共成大功。」得臣憑軾望之，但見晉軍北奔，煙塵蔽天，喜曰：「晉下軍果敗矣！」急催左師並力前進。鬥宜申見對陣大旆高懸，料是主將，抖擻精神，沖殺過來。這裏狐偃迎住，略戰數合，只見陣後大亂，狐偃回轅便走，大旆亦往後退行。鬥宜申只道晉軍已潰，指引鄭許二將，儘力追逐。忽然鼓聲大震，先軫郤溱引精兵一枝，從半腰裏橫沖過來，將楚軍截做二段。狐毛狐偃翻身復戰，兩下夾攻。鄭許之兵先自驚潰，宜申支架不住，拼死命殺出，遇著齊將崔夭，又殺一陣，盡棄其車馬器械，雜於步卒之中，爬山而遁。原來晉下軍偽作北奔，煙塵蔽天，卻是欒枝砍下有莘山之木，曳於車後，車馳木走，自然刮地塵飛，哄得左軍貪功索戰。狐毛又詐設大旆，教人曳之而走，裝作奔潰之形。狐偃佯敗，誘其驅逐。先軫早已算定，咐咐祁瞞虛建大將旗，守定中軍，任他敵軍搦戰，切不可出應，自引兵從陣後抄出，橫沖過來，恰與二狐夾攻，遂獲全勝。這都是先軫預定下的計策。有詩為證：
　　　　臨機何用陣堂堂？先軫奇謀不可當。只用虎皮蒙馬計，楚軍左右盡奔亡。
　　話說楚元帥成得臣雖則恃勇求戰，想著楚王兩番教誡之語，卻也十分持重。傳聞左右二軍，俱已進戰得利，追逐晉兵；遂令中軍擊鼓，使其子小將軍成大心出陣。祁瞞先時，也守著先軫之戒，堅守陣門，全不招架。楚中軍又發第二通鼓，成大心手提畫戟，在陣前耀武揚威。祁瞞忍耐不住，使人察之，回報：「是十五歲的孩子。」祁瞞曰：「諒童子有何本事！手到拿來，也算我中軍一功。」喝教「擂鼓！」戰鼓一鳴，陣門開處，祁瞞舞刀而出，小將軍便迎住交鋒。約鬥二十餘合，不分勝敗。鬥越椒在門旗之下，見小將軍未能取勝，即忙駕車而出，拈弓搭箭，覷得較親，一箭正射中祁瞞的盔纓。祁瞞吃了一驚，欲待退回本陣，恐沖動了大軍，只得繞陣而走。鬥越椒大叫：「此敗將不須追之，可殺入中軍，擒拿先軫！」不知勝負如何，且看下回分解。
