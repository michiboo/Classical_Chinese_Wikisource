

　　話說秦穆公私與鄭盟，背晉退兵，晉文公大怒。狐偃進曰：「秦雖去不遠，臣請率偏師追擊之。軍有歸心，必無鬥志，可一戰而勝也。既勝秦，鄭必喪膽，將不攻自下矣。」文公曰：「不可。寡人昔賴其力，以撫有社稷。若非秦君，寡人何能及此？以子玉之無禮於寡人，寡人猶避之三舍，以報其施，況婚姻乎？且無秦，何患不能圍鄭？」乃分兵一半，營於函陵，攻圍如故。鄭伯謂燭武曰：「秦兵之退，子之力也。晉兵未退，如之奈何？」燭武對曰：「聞公子蘭有寵於晉侯，若使人迎公子蘭歸國，以請成於晉，晉必從矣。」鄭伯曰：「此非老大夫，亦不堪使也。」石申父曰：「武勞矣，臣願代一行。」乃攜重寶出城，直叩晉營求見。文公命之入。石申父再拜，將重寶上獻，致鄭伯之命曰：「寡君以密邇荊蠻，不敢顯絕，然實不敢離君侯之宇下也。君侯赫然震怒，寡君知罪矣。不腆世藏，願效贄於左右。寡君有弟蘭，獲侍左右，今願因蘭以乞君侯之憐。君侯使蘭監鄭之國，當朝夕在庭，其敢有二心！」文公曰：「汝離我於秦，明欺我不能獨下鄭也，今又來求成，莫非緩兵之計，欲俟楚救耶？若欲我退兵，必依我二事方可。」石申父曰：「請君侯命之！」文公曰：「必迎立公子蘭為世子，且獻謀臣叔詹出來，方表汝誠心也。」
　　石申父領了晉侯言語，入城回復鄭伯。鄭伯曰：「孤未有子，聞子蘭昔有夢徵，立為世子，社稷必享之。但叔詹乃吾股肱之臣，豈可去孤左右？」叔詹對曰：「臣聞『主憂則臣辱，主辱則臣死。』今晉人索臣，臣不往，兵必不解。是臣避死不忠，而遺君以憂辱也。臣請往！」鄭伯曰：「子往必死，孤不忍也！」叔詹對曰：「君不忍於一詹，而忍於百姓之危困，社稷之隕墜乎？舍一臣以救百姓而安社稷，君何愛焉？」鄭伯涕淚而遣之。石申父同侯宣多，送叔詹於晉軍，言：「寡君畏君之靈，二事俱不敢違。今使詹聽罪於幕下，惟君侯處裁！且求賜公子蘭為敝邑之適嗣，以終上國之德。」晉侯大悅，即命狐偃召公子蘭於東鄙，命石申父侯宣多在營中等候。
　　且說晉侯見了叔詹，大喝：「汝執鄭國之柄，使其君失禮於賓客，一罪也；受盟而復懷貳心，二罪也。」命左右速具鼎鑊，將烹之。叔詹面不改色，拱手謂文公曰：「臣願得盡言而死。」文公曰：「汝有何言？」詹對曰：「君侯辱臨敝邑，臣常言於君曰：『晉公子賢明，其左右皆卿才，若返國，必伯諸侯。』及溫之盟，臣又勸吾君：『必終事晉，無得罪，罪且不赦。』天降鄭禍，言不見納。今君侯委罪於執政，寡君明其非辜，堅不肯遣；臣引『主辱臣死』之義，自請就誅，以救一城之難。夫料事能中，智也；盡心謀國，忠也；臨難不避，勇也；殺身救國，仁也。仁智忠勇俱全，有臣如此，在晉國之法，固宜烹矣！」乃據鼎耳而號曰：「自今已往，事君者以詹為戒！」文公悚然，命赦勿殺，曰：「寡人聊以試子，子真烈士也！」加禮甚厚。不一日，公子蘭取至，文公告以相召之意；使叔詹同石申父侯宣多等，即以世子之禮相見，然後跟隨入城。鄭伯立公子蘭為世子，晉師方退。自是秦晉有隙。髯翁有詩嘆云：
　　　　甥舅同兵意不欺，卻因燭武片言移；為貪東道蠅頭利，數世兵連那得知？
　　是年魏犨醉後，墜車折臂，內傷病復發，嘔血斗餘死。文公錄其子魏顆嗣爵。未幾，狐毛狐偃，亦相繼而卒。晉文公哭之慟曰：「寡人得脫患難，以有今日，多賴舅氏之力，不意棄我而去，使寡人失其右臂矣。哀哉！」胥臣進曰：「主公惜二狐之才，臣舉一人，可為卿相，惟主公主裁！」文公曰：「卿所舉何人也？」胥臣曰：「臣前奉使，舍於冀野，見一人方秉耒而耨，其妻饋以午餐，雙手捧獻，夫亦斂容接之。夫祭而後食，其妻侍立於旁。良久食畢，夫俟其妻行而後復耨，始終無惰容。夫妻之間，相敬如賓，況他人乎？臣聞『能敬者必有德。』往問姓名，乃郤芮之子郤缺也。此人若用於晉，不弱於子犯。」文公曰：「其父有大罪，安可用其子乎？」胥臣曰：「以堯舜為父，而有丹朱商均之不肖；以鯀為父，而有禹之聖；賢不肖之間，父子不相及也。君奈何因已往之惡，而棄有用之才乎？」文公曰：「善。卿為我召之。」胥臣曰：「臣恐其逃奔他國，為敵所用，已攜歸在臣家中矣。君以使命往，方是禮賢之道。」文公依其言，使內侍以簪纓袍服，往召郤缺。郤缺再拜稽首辭曰：「臣乃冀野農夫，君不以先臣之罪，加之罪戮，已荷寬宥，況敢賴寵以玷朝班？」內侍再三傳命勸駕，郤缺乃簪佩入朝。郤缺生得身長九尺，隆準豐頤，聲如洪鐘。文公一見大喜，乃遷胥臣為下軍元帥，使郤缺佐之。復改二行為二軍，謂之「新上」「新下」。以趙衰將「新上軍」，箕鄭佐之；胥臣之子胥嬰將「新下軍」，先都佐之。舊有三軍，今又添二軍，共是五軍，亞於天子之制，豪傑向用，軍政無闕。楚成王聞之而懼，乃使大夫鬥章請平於晉。晉文公念其舊德，許之通好，使大夫陽處父報聘於楚。不在話下。
　　周襄王二十四年，鄭文公捷薨。群臣奉其弟公子蘭即位，是為穆公，果應昔日夢蘭之兆。是冬，晉文公有疾，召趙衰、先軫、狐射姑、陽處父諸臣，入受顧命，使輔世子驩為君，勿替伯業。復恐諸子不安於國，預遣公子雍出仕於秦，公子樂出仕於陳。雍乃杜祁所生，樂乃辰嬴所生也。又使其幼子黑臀，出仕於周，以親王室。文公薨，在位八年，享年六十八歲。史臣有詩讚云：
　　　　道路奔馳十九年，神龍返穴遂乘權。河陽再覲忠心顯，城濮三軍義問宣。雪恥酬恩中始快，賞功罰罪政無偏。雖然廣儉繇天授，左右匡扶賴眾賢。
　　世子驩主喪即位，是為襄公。襄公奉文公之柩，殯於曲沃。方出絳城，柩中忽作大聲，如牛鳴然，其柩重如泰山，車不能動。群臣無不大駭。太卜郭偃卜之，獻其繇曰：
　　　　有鼠西來，越我垣牆。我有巨梃，一擊三傷。
偃曰：「數日內，必有兵信自西方來。我軍擊之，大捷。此先君有靈，以告我也。」群臣皆下拜，柩中聲頓止，亦覺不重，遂如常而行。先軫曰：「西方者，秦也。」隨使人密往秦國探信不題。
　　話分兩頭。卻說秦將杞子、逢孫、楊孫三人，屯戍於鄭之北門。見晉國送公子蘭歸鄭，立為世子，忿然曰：「我等為他戍守，以拒晉兵，他又降服晉國，顯得我等無功了。」已將密報知會本國。秦穆公心亦不忿，只礙著晉侯，敢怒而不敢言。及公子蘭即位，待杞子等無加禮。杞子遂與逢孫楊孫商議：「我等屯戍在外，終無了期。不若勸吾主潛師襲鄭，吾等皆可厚獲而歸。」正商議間，又聞晉文公亦薨，舉手加額曰：「此天贊吾成功也！」遂遣心腹人歸秦，言於穆公曰：「鄭人使我掌北門之管，若遣兵潛來襲鄭，我為內應，鄭可滅也。晉有大喪，必不能救鄭。況鄭君嗣位方新，守備未修，此機不可失。」秦穆公接此密報，遂與蹇叔及百里奚商議。二臣同聲進諫曰：「秦去鄭千里之遙，非能得其地也，特利其俘獲耳。夫千里勞師，跋涉日久，豈能掩人耳目？若彼聞吾謀，而為之備，勞而無功，中途必有變。夫以兵戍人，還而謀之，非信也；乘人之喪而伐之，非仁也；成則利小，不成則害大，非智也；失此三者，臣不知其可也！」穆公艴然曰：「寡人三置晉君，再平晉亂，威名著於天下。只因晉侯敗楚城濮，遂以伯業讓之。今晉侯即世，天下誰為秦難者？鄭如困鳥依人，終當飛去。乘此時滅鄭，以易晉河東之地，晉必聽之。何不利之有？」蹇叔又曰：「君何不使人行弔於晉，因而弔鄭，以窺鄭之可攻與否？毋為杞子輩虛言所惑也。」穆公曰：「若待行弔而後出師，往返之間，又幾一載。夫用兵之道，疾雷不及掩耳，汝老憊何知？」乃陰約來人：「以二月上旬，師至北門，里應外合，不得有誤。」
　　於是召孟明視為大將，西乞術白乙丙副之，挑選精兵三千餘人，車三百乘，出東門之外。孟明乃百里奚之子，白乙乃蹇叔之子。出師之日，蹇叔與百里奚，號哭而送之曰：「哀哉，痛哉！吾見爾之出，而不見爾之入也！」穆公聞之大怒，使人讓二臣曰：「爾何為哭吾師？敢沮吾軍心耶？」蹇叔百里奚並對曰：「臣安敢哭君之師？臣自哭吾子耳！」白乙見父親哀哭，欲辭不行。蹇叔曰：「吾父子食秦重祿，汝死自分內事也。」乃密授以一簡，封識甚固，囑之曰：「汝可依吾簡中之言。」白乙領命而行，心下又惶惑，又淒楚。惟孟明自恃才勇，以為成功可必，恬不為意。
　　大軍既發，蹇叔謝病不朝，遂請致政。穆公強之。蹇叔遂稱病篤，求還銍村，百里奚造其家問病，謂蹇叔曰：「奚非不知見幾之道，所以苟留於此者，尚冀吾子生還一面耳！吾兄何以教我？」蹇叔曰：「秦兵此去必敗。賢弟可密告子桑，備舟楫於河下，萬一得脫，接應西還。切記，切記！」百里奚曰：「賢兄之言，即當奉行。」穆公聞蹇叔決意歸田，贈以黃金二十斤，彩緞百束，群臣俱送出郊關而返。百里奚握公孫枝之手，告以蹇叔之言，如此恁般：「吾兄不託他人，而託子桑，以將軍忠勇，能分國家之憂也。將軍不可洩漏，當密圖之！」公孫枝曰：「敬如命。」自去准備船隻。不在話下。
　　卻說孟明見白乙領父密簡，疑有破鄭奇計在內，是夜安營已畢，特來索看。白乙丙啟而觀之，內有字二行曰：「此行鄭不足慮，可慮者晉也。崤山地險，爾宜謹慎。我當收爾骸骨於此！」孟明掩目急走，連聲曰：「咄咄！晦氣，晦氣！」白乙意亦以為未必然。三帥自冬十二月丙戌日出師，至明年春正月，從周北門而過，孟明曰：「天子在是，雖不敢以戎事謁見，敢不敬乎？」傳令左右，皆免冑下車。前哨牙將褒蠻子，驍勇無比，才過都門，即從平地超越登車，疾如飛鳥，車不停軌。孟明嘆曰：「使人人皆褒蠻子，何事不成？」眾將士譁然曰：「吾等何以不如褒蠻子？」於是爭先攘臂呼於眾曰：「有不能超乘者，退之殿後！」（凡行軍以殿為怯，軍敗則以殿為勇。此言殿後者，辱之也。）一軍凡三百乘，無不超騰而上者。登車之後，車行迅速，如疾風閃電一般，霎時不見。
　　時周襄王使王子虎同王孫滿，往觀秦師。過訖，回復襄王。王子虎嘆曰：「臣觀秦師驍健如此，誰能敵者？此去鄭必無幸矣！」王孫滿時年甚小，含笑而不言。襄王問曰：「爾童子以為何如？」滿對曰：「禮，過天子門，必卷甲束兵而趨。今止於免冑，是無禮也。又超乘而上，其輕甚矣。輕則寡謀，無禮則易亂。此行也，秦必有敗衂之辱，不能害人，祇自害耳！」
　　卻說鄭國有一商人，名曰弦高，以販牛為業。自昔王子頹愛牛，鄭衛各國商人，販牛至周，頗得重利。今日弦高尚襲其業。此人雖則商賈之流，倒也有些忠君愛國之心，排患解紛之略，只為無人薦引，屈於市井之中。今日販了數百肥牛，往周買賣。行近黎陽津，遇一故人，名曰蹇他，乃新從秦國而來。弦高與蹇他相見，問：「秦國近有何事？」他曰：「秦遣三帥襲鄭，以十二月丙戌日出兵，不久即至矣。」弦高大驚曰：「吾父母之邦，忽有此難，不聞則已，若聞而不救，萬一宗社淪亡，我何面目回故鄉也？」遂心生一計，辭別了蹇他，一面使人星夜奔告鄭國，教他速作準備。一面打點犒軍之禮，選下肥牛二十頭隨身，餘牛俱寄頓客舍。弦高自乘小車，一路迎秦師上去。來至滑國，地名延津，恰好遇見秦兵前哨，弦高攔住前路，高叫：「鄭國有使臣在此，願求一見！」前哨報入中軍。孟明倒吃一驚，想道：「鄭國如何便知我兵到來，遣使臣遠遠來接？且看他來意如何。」遂與弦高車前相見。弦高詐傳鄭君之命，謂孟明曰：「寡君聞三位將軍，將行師出於敝邑，不腆之賦，敬使下臣高遠犒從者。敝邑攝乎大國之間，外侮迭至，為久勞遠戍，恐一旦不戒，或有不測，以得罪於上國，日夜儆備，不敢安寢。惟執事諒之！」孟明曰：「鄭君既犒師，何無國書？」弦高曰：「執事以冬十二月丙戌日出兵，寡君聞從者驅馳甚力，恐俟詞命之修，或失迎犒，遂口授下臣，匍匐請罪，非有他也。」孟明附耳言曰：「寡君之遣視，為滑故也，豈敢及鄭？」傳令：「住軍於延津！」弦高稱謝而退。西乞白乙問孟明：「駐軍延津何意？」孟明曰：「吾師千里遠涉，止以出鄭人之不意，可以得志。今鄭人已知吾出軍之日，其為備也久矣。攻之則城固而難克，圍之則兵少而無繼。今滑國無備，不若襲滑而破之，得其鹵獲，猶可還報吾君，師出不為無名也。」是夜三更，三帥兵分作三路，並力襲破滑城。滑君奔翟。秦兵大肆擄掠，子女玉帛，為之一空。史臣論此事，謂秦師目中已無鄭矣。若非弦高矯命犒師，以杜三帥之謀，則滅國之禍，當在鄭而不在滑也。有詩讚云：
　　　　千里驅兵狠似狼，豈因小滑逞鋒鋩。弦高不假軍前犒，鄭國安能免滅亡？
滑自被殘破，其君不能復國，秦兵去後，其地遂為衛國所並。不在話下。
　　卻說鄭穆公接了商人弦高密報，猶未深信。時當二月上旬，使人往客館，窺覘杞子、逢孫、楊孫所為。則已收束車乘，厲兵秣馬，整頓器械，人人裝束，個個抖擻，只等秦兵到來，這裏准備獻門。使者回報，鄭伯大驚。乃使老大夫燭武，先見杞子、逢孫、楊孫，各以束帛為贐，謂之曰：「吾子淹久於敝邑，敝邑以供給之故，原圃之麋鹿俱竭矣。今聞吾子戒嚴，意者有行色乎？孟明諸將在周滑之間，盍往從之？」杞子大驚，暗思：「吾謀已洩，師至無功，反將得罪，不惟鄭不可留，秦亦不可歸矣。」乃緩詞以謝燭武，即日引親隨數十人，逃奔齊國。逢孫楊孫，亦奔宋國避罪。戍卒無主，屯聚於北門，欲為亂。鄭穆公使佚之狐，多齎行糧，分散眾人，導之還鄉。鄭穆公錄弦高之功，拜為軍尉。自此鄭國安靖。
　　卻說晉襄公在曲沃殯宮守喪，聞諜報：「秦國孟明將軍，統兵東去，不知何往？」襄公大驚，即使人召群臣商議。先軫預已打聽明白，備知秦君襲鄭之謀，遂來見襄公。不知先軫如何計較，且看下回分解。
