
　　卻說宋莊公遣人致書稱賀，就索取三城，及白璧黃金歲輸穀數。厲公召祭足商議。厲公曰：「當初急於得國，以此恣其需索，不敢違命。今寡人即位方新，就來責償；若依其言，府庫一空矣。況嗣位之始，便失三城，豈不貽笑鄰國？」祭足曰：「可辭以『人心未定，恐割地生變，願以三城之貢賦，代輸於宋。』其白璧黃金，姑與以三分之一，婉言謝之。歲輸穀數，請以來年為始。」厲公從其言，作書報之。先貢上白璧三十雙，黃金三千鎰，其三城貢賦，約定冬初交納。使者還報，宋莊公大怒曰：「突死而吾生之，突貧賤而吾富貴之。區區所許，乃子忽之物，於突何與，而敢吝惜？」即日，又遣使往鄭坐索，必欲如數。且立要交割三城，不願輸賦。厲公又與祭足商議，再貢去穀二萬鍾。宋使去而復來，傳言：「若不滿所許之數，要祭足自來回話。」祭足謂厲公曰：「宋受我先君大德，未報分毫。今乃恃立君之功，貪求無厭，且出言無禮，不可聽也。臣請奉使齊魯，求其宛轉。」厲公曰：「齊魯肯為鄭用乎？」祭足曰：「往年我先君伐許伐宋，無役不與齊魯同事。況魯侯之立，我先君實成之。即齊不厚鄭，魯自無辭。」厲公曰：「宛轉之策何在？」祭足曰：「當初華督弒君而立子馮，吾先君與齊魯，並受賄賂，玉成其事。魯受郜之大鼎，吾國亦受商彝。今當訴告齊魯，以商彝還宋。宋公追想前情，必愧而自止。」厲公大喜曰：「寡人聞仲之言，如夢初醒。」即遣使賷了禮幣，分頭往齊魯二國，告立新君，且訴以宋人忘恩背德，索賂不休之事。使人到魯致命，魯桓公笑曰：「昔者，宋君行賂於敝邑，止用一鼎。今得鄭賂已多，猶未滿意乎？寡人當身任之，即日親往宋，為汝君求解。」使者謝別。
　　再說鄭使至齊致命，齊僖公向以敗戎之功，感激子忽，欲以次女文姜連姻。雖然子忽堅辭，到底齊侯心內，還偏向他一分。今日鄭國廢忽立突，齊侯自然不喜。謂使者曰：「鄭君何罪，輒行廢立？為汝君者，不亦難乎？寡人當親率諸侯，相見於城下。」禮幣俱不受。使者回報厲公。厲公大驚，謂祭足曰：「齊侯見責，必有干戈之事，何以待之？」祭足曰：「臣請簡兵蒐乘，預作準備，敵至則迎，又何懼焉？」
　　且說魯桓公遣公子柔往宋，訂期相會。宋莊公曰：「既魯君有言相訂，寡人當躬造魯境，豈肯煩君遠辱？」公子柔返命。魯侯再遣人往約，酌地之中，在扶鍾為會。時周桓王二十年秋九月也。
　　宋莊公與魯侯會於扶鍾。魯侯代鄭稱謝，並為求寬。宋公曰：「鄭君受寡人之恩深矣！譬之雞卵，寡人抱而翼之，所許酬勞，出彼本心。今歸國篡位，直欲負諾，寡人豈能忘情乎？」魯侯曰：「大國所以賜鄭者，鄭豈忘之？但以嗣服未久，府庫空虛，一時未得如約。然遲速之間，決不負諾。此事寡人可以力保。」宋公又曰：「金玉之物，或以府庫不充為辭。若三城交割，只在片言，何以不決？」魯侯曰：「鄭君懼失守故業，遺笑列國，故願以賦稅代之。聞已納粟萬鍾矣。」宋公曰：「二萬鍾之入，原在歲輸數內，與三城無涉。況所許諸物，完未及半。今日尚然，異日事冷，寡人更何望焉？惟君早為寡人圖之！」魯侯見宋公十分固執，怏怏而罷。
　　魯侯歸國，即遣公子柔使鄭，致宋公不肯相寬之語。鄭伯又遣大夫雍糾捧著商彝，呈上魯侯，言：「此乃宋國故物，寡君不敢擅留，請納還宋府庫，以當三城。更進白璧三十雙，黃金二千鎰，求君侯善言解釋。」魯桓公情不能已，只得親至宋國，約宋公於穀邱之地相會。二君相見禮畢，魯侯又代鄭伯致不安之意，呈上白璧黃金如數。魯侯曰：「君謂鄭所許諸物，完未及半。寡人正言責鄭，鄭是以勉力輸納。」宋公並不稱謝，但問：「三城何日交割？」魯侯曰：「鄭君念先人世守，不敢以私恩之故，輕棄封疆。今奉一物，可以相當。」即命左右將黃錦袱包裹一物，高高捧著，跪獻於宋公之前。宋公聞說「私恩」二字，眉頭微皺，已有不悅之意。及啟袱觀看，認得商彝，乃當初宋國賂鄭之物，勃然變色；佯為不知，問：「此物何用？」魯侯曰：「此大國故府之珍。鄭先君莊公，向曾效力於上國，蒙上國貺以重器，藏為世寶。嗣君不敢自愛，仍歸上國。乞念昔日更事之情。免其納地。鄭先君咸受其賜，豈惟嗣君？」宋公見提起舊事，不覺兩頰發赤，應曰：「往事寡人已忘之矣，將歸問之故府。」正議論間，忽報：「燕伯朝宋，駕到穀邱。」宋公即請燕伯與魯侯一處相見。燕伯見宋公，訴稱：「地鄰於齊，嘗被齊國侵伐。寡人願邀君之靈，請成於齊，以保社稷。」宋公許之。魯侯謂宋公曰：「齊與紀世仇，嘗有襲紀之心。君若為燕請成，寡人亦願為紀乞好，各修和睦，免搆干戈。」三君遂一同於穀邱結盟。魯桓公回國，自秋至冬，並不見宋國回音。
　　鄭國因宋使督促財賄，不絕於道，又遣人求魯侯。魯候只得又約宋公於虛龜之境面會，以決平鄭之事。宋公不至，遣使報魯曰：「寡君與鄭自有成約，君勿與聞可也。」魯侯大怒，罵曰：「匹夫貪而無信，尚然不可，況國君乎？」遂轉轅至鄭，與鄭伯會於武父之地，約定連兵伐宋。髯翁有詩云：
　　　　逐忽弒隱並元兇，同惡相求意自濃。只為宋莊貪詐甚，致令魯鄭起兵鋒。
　　宋莊公聞魯候發怒，料想歡好不終。又聞齊侯不肯助突，乃遣公子游往齊結好，訴以子突負德之事：「寡君有悔於心，願與君協力攻突，以復故君忽之位，並為燕伯求平。」使者未返，宋疆吏報：「魯鄭二國興兵來伐，其鋒甚銳，將近睢陽。」宋公大驚，遂召諸大夫計議迎敵。公子御說諫曰：「師之老壯，在乎曲直。我貪鄭賂，又棄魯好，彼有詞矣。不如請罪求和，息兵罷戰，乃為上策。」南宮長萬曰：「兵至城下，不發一矢自救，是示弱也。何以為國？」太宰督曰：「長萬言是也。」宋公遂不聽御說之言，命南宮長萬為將。長萬薦猛獲為先鋒，出車三百乘。兩下排開陣勢。魯侯鄭伯並駕而出，停車陣前，單搦宋君打話。宋公心下懷慚，託病不出。南宮長萬遠遠望見兩枝繡蓋飄揚，知是二國之君。乃撫猛獲之背曰：「今日爾不建功，更待何時？」猛獲應命，手握渾鐵點鋼矛，麾車直進。魯鄭二君看見來勢兇猛，將車退後一步。左右擁出二員上將，魯有公子溺，鄭有原繁，各駕戎車迎住。先問姓名，答曰：「吾乃先鋒猛獲是也。」原繁笑曰：「無名小卒，不得污吾刀斧，換你正將來決一死敵。」猛獲大怒，舉矛直到原繁。原繁掄刀接戰。子溺指引魯軍，鐵葉般裹來。猛獲力戰二將，全無懼怯。魯將秦子梁子，鄭將檀伯，一齊俱上。猛獲力不能加，被梁子一箭射著右臂，不能持矛，束手受縛。兵車甲士，盡為俘獲，只逃走得步卒五十餘人。南宮長萬聞敗，咬牙切齒曰：「不取回猛獲，何面目入城？」乃命長子南宮牛，引車三十乘搦戰：「佯輸詐敗，誘得敵軍追至西門，我自有計。」南宮牛應聲而出，橫戟大罵：「鄭突背義之賊，自來送死，何不速降？」剛遇鄭將引著弓弩手數人，單車巡陣，欺南宮牛年少，便與交鋒。未及三合，南宮牛回車便走，鄭將不捨，隨後趕來。將近西門，砲聲大舉，南宮長萬從後截住，南宮牛回車，兩下夾攻。鄭將連發數箭，射南宮牛不著，心裏落慌，被南宮長萬躍入車中，隻手擒來。鄭將原繁，聞知本營偏將單車赴敵，恐其有失，同檀伯引軍疾驅而前。只見宋國城門大開，太宰華督自率大軍，出城接應。這裏魯將公子溺，亦引秦子梁子助戰。兩下各秉火炬，混殺一場，直殺至雞鳴方止。宋兵折損極多。南宮長萬將鄭將獻功，請宋公遣使到鄭營，願以鄭將換回猛獲。宋公許之。宋使至於鄭營，說明交換之事。鄭伯應允，各將檻車推出陣前，彼此互換。鄭將歸於鄭營，猛獲仍歸宋城去了。是日各自休息不戰。
　　卻說公子游往齊致命，齊僖公曰：「鄭突逐兄而立，寡人之所惡也。但寡人方有事於紀，未暇及此，倘貴國肯出師助寡人伐紀，寡人敢不相助伐鄭？」公子游辭了齊侯，回復宋公去訖。
　　再說魯侯與鄭伯在營中，正商議攻宋之策，忽報：「紀國有人告急。」魯侯召見，呈上國書，內言：「齊兵攻紀至急，亡在旦夕。乞念婚姻世好，以一旅拔之水火。」魯桓公大驚，謂鄭伯曰：「紀君告急，孤不得不救。宋城亦未可猝拔，不如撤兵。量宋公亦不敢復來索賂矣。」鄭厲公曰：「君既移兵救紀，寡人亦願悉率敝賦以從。」魯侯大喜，即時傳令拔寨，齊望紀國進發。魯侯先行三十里，鄭伯引軍斷後。宋國先得了公子游回音，後知敵營移動，恐別有誘兵之計，不來追趕，只遣諜遠探。回報：「敵兵盡已出境，果往紀國。」方纔放心。太宰華督奏曰：「齊既許助攻鄭，我國亦當助其攻紀。」南宮長萬曰：「臣願往。」宋公發兵車二百乘，仍命猛獲為先鋒，星夜前來助齊。
　　卻說齊僖公約會衛侯，並徵燕兵。衛方欲發兵，而宣公適病薨。世子朔即位，是為惠公。惠公雖在喪中，不敢推辭，遣兵車二百乘相助。燕伯懼齊吞並，正欲藉此修好，遂親自引兵來會。紀侯見三國兵多，不敢出戰，只深溝高壘，堅守以待。忽一日報到：「魯鄭二君，前來救紀。」紀侯登城而望，心中大喜，安排接應。
　　再說魯侯先至，與齊侯相遇於軍前。魯侯曰：「紀乃敝邑世姻，聞得罪於上國，寡人躬來請赦。」齊侯曰：「吾先祖哀公為紀所譖，見烹於周，於今八世，此仇未報。君助其親，我報其仇，今日之事，惟有戰耳。」魯侯大怒，即命公子溺出車。齊將公子彭生接住廝殺。彭生有萬夫不當之勇，公子溺如何敵得過？秦子、梁子二將，並力向前，未能取勝，剛辦得架隔遮攔。衛燕二主，聞齊魯交戰，亦來合攻。卻得後隊鄭伯大軍已到，原繁引檀伯眾將，直衝齊侯老營，紀侯亦使其弟嬴季，引軍出城相助，喊聲震天。公子彭生不敢戀戰，急急回轅。六國兵車，混做一處相殺。魯侯遇見燕伯，謂曰「穀邱之盟，宋、魯、燕三國同事。口血未乾，宋人背盟，寡人伐之。君亦效宋所為，但知媚齊目前，獨不為國家長計乎？」燕伯自知失信。垂首避去，託言兵敗奔逃。衛無大將，其師先潰。齊侯之師亦敗，殺得屍橫遍野，血流成河。彭生中箭幾死。正在危急，又得宋國兵到，魯鄭方纔收軍。胡曾先生詠史詩云：
　　　　明欺弱小恣貪謀，只道孤城頃刻收。他國未亡我已敗，令人千載笑齊侯。
宋軍方到，喘息未定，卻被魯鄭各遣一軍衝突前來。宋軍不能立營，亦大敗而去。各國收拾殘兵，分頭回國。齊侯回顧紀城，誓曰：「有我無紀，有紀無我，決不兩存也！」紀侯迎接魯鄭二君入城，設享款待，軍士皆重加賞犒。嬴季進曰：「齊兵失利，恨紀愈深，今兩君在堂，願求保全之策！」魯侯曰：「今未可也，當徐圖之。」次日，紀侯遠送出城三十里，垂淚而別。
　　魯侯歸國後，鄭厲公又使人來修好，尋武父之盟，自此魯鄭為一黨，宋齊為一黨。時鄭國守櫟大夫子元已卒，祭足奏過厲公，以檀伯代之。此周桓王二十二年也。
　　齊僖公為兵敗於紀，懷憤成疾。是冬病篤，召世子諸兒至榻前囑曰：「紀吾世仇也，能滅紀者，方為孝子。汝今嗣位，當以此為第一件事。不能報此仇者，勿入吾廟！」諸兒頓首受教。僖公又召夷仲年之子無知，使拜諸兒。囑曰：「吾同母弟，只此一點骨血，汝當善視之。衣服禮秩，一如我生前可也。」言畢，目遂瞑。諸大夫奉世子諸兒成喪即位，是為襄公。
　　宋莊公恨鄭入骨，復遣使將鄭國所納金玉，分賂齊、蔡、衛、陳四國，乞兵復仇。齊因新喪，止遣大夫雍廩，率車一百五十乘相助。蔡衛亦各遣將同宋伐鄭。鄭厲公欲戰，上卿祭足曰：「不可！宋大國也，起傾國之兵，盛氣而來。若戰而失利，社稷難保，幸而勝，將結沒世之怨，吾國無寧日矣！不如縱之。」厲公意猶未決。祭足遂發令，使百姓守城，有請戰者罪之。宋公見鄭師不出，乃大掠東郊。以火攻破渠門，入及大逵，至於太宮，盡取其椽以歸，為宋盧門之椽以辱之。鄭伯鬱鬱不樂，歎曰：「吾為祭仲所制，何樂乎為君？」於是陰有殺祭足之意。
　　明年春三月，周桓王病篤。召周公黑肩於牀前，謂曰：「立子以嫡，禮也。然次子克，朕所鍾愛，今以託卿。異日兄終弟及，惟卿主持。」言訖遂崩。周公遵命，奉世子佗即王位，是為莊王。
　　鄭厲公聞周有喪，欲遣使行弔。祭足固諫，以為：「周乃先君之仇，祝聃曾射王肩，若遣人往弔，祇取其辱。」厲公雖然依允，心中愈怒。
　　一日，遊於後圃，止有大夫雍糾相從。厲公見飛鳥翔鳴，淒然而歎。雍糾進曰：「當此春景融和，百鳥莫不得意。主公貴為諸侯，似有不樂之色，何也？」厲公曰：「百鳥飛鳴自繇，全不受制於人。寡人反不如鳥，是以不樂。」雍糾曰：「主公所慮，豈非秉鈞之人耶？」厲公嘿然。雍糾又曰：「吾聞『君猶父也，臣猶子也。』子不能為父分憂，即為不孝；臣不能為君排難，即為不忠。倘主公不以糾為不肖，有事相委，不敢不竭死力！」厲公屏去左右，謂雍糾曰：「卿非仲之愛婿乎？」糾曰：「婿則有之，愛則未也。糾之婚於祭氏，實出宋君所迫，非祭足本心。足每言及舊君，猶有依戀之心，但畏宋不敢改圖耳。」厲公曰：「卿能殺仲，吾以卿代之，但不知計將安出？」雍糾曰：「今東郊被宋兵殘破，民居未復。主公明日命司徒修整廛舍，卻教祭足賷粟帛往彼安撫居民，臣當於東郊設享，以鴆酒毒之。」厲公曰：「寡人委命於卿，卿當仔細。」
　　雍糾歸家，見其妻祭氏，不覺有皇遽之色。祭氏心疑，問：「朝中今日有何事？」糾曰：「無也。」祭氏曰：「妾未察其言，先觀其色，今日朝中，必無無事之理。夫婦同體，事無大小，妾當與知。」糾曰：「君欲使汝父往東郊安撫居民，至期，吾當設享於彼，與汝父稱壽，別無他事。」祭氏曰：「子欲享吾父，何必郊外？」糾曰：「此君命也，汝不必問。」祭氏愈疑。乃醉糾以酒，乘其昏睡，佯問曰：「君命汝殺祭仲，汝忘之耶？」糾夢中糊塗應曰：「此事如何敢忘？」早起，祭氏謂糾曰：「子欲殺吾父，吾已盡知矣。」糾曰：「未嘗有此。」祭氏曰：「夜來子醉後自言，不必諱也。」糾曰：「設有此事，與爾何如？」祭氏曰：「既嫁從夫，又何說焉？」糾乃盡以其謀告於祭氏。祭氏曰：「吾父恐行止未定。至期，吾當先一日歸寧，慫恿其行。」糾曰：「事若成，吾代其位，於爾亦有榮也。」
　　祭氏果先一日回至父家，問其母曰：「父與夫二者孰親？」其母曰：「皆親。」又問：「二者親情孰甚？」其母曰：「父甚於夫。」祭氏曰：「何也？」其母曰：「未嫁之女，夫無定而父有定；已嫁之女，有再嫁而無再生。夫合於人，父合於天，夫安得比於父哉？」其母雖則無心之言，卻點醒了祭氏有心之聽，遂雙眼流淚曰：「吾今日為父，不能復顧夫矣！」遂以雍糾之謀，密告其母。其母大驚，轉告於祭足。祭足曰：「汝等勿言，臨時吾自能處分。」至期，祭足使心腹強鉏，帶勇士十餘人，暗藏利刃跟隨。再命公子閼率家甲百餘，郊外接應防變。祭足行至東郊，雍糾半路迎迓，設享甚豐。祭足曰：「國事奔走，禮之當然，何勞大享。」雍糾曰：「郊外春色可娛，聊具一酌節勞耳。」言訖，滿斟大觥，跪於祭足之前，滿臉笑容，口稱百壽。祭足假作相攙，先將右手握糾之臂，左手接杯澆地，火光迸裂。遂大喝曰：「匹夫何敢弄吾！」叱左右：「為我動手。」強鉏與眾勇士一擁而上，擒雍糾縛而斬之，以其屍棄於周池。厲公伏有甲士在於郊外，幫助雍糾做事。早被公子閼搜著，殺得七零八落。厲公聞之，大驚曰：「祭仲不吾容也！」乃出奔蔡國。後有人言及雍糾通知祭氏，以致祭足預作準備。厲公乃歎曰：「國家大事，謀及婦人，其死宜矣！」
　　且說祭足聞厲公已出，乃使公父定叔往衛國迎昭公忽復位，曰：「吾不失信於舊君也！」不知後事如何，且看下回分解。
