
萬里長城家，一生唯報國。
腰垂紫文綬，手控黃金勒。
高視黑頭翁，遙吞白騎賊。
先麾牙門將，轉鬬黃河北。
帳下親兵皆少年，錦衣承日繡行纏。
轆轤寶劒初出鞘，宛轉角弓初上弦。
步人抽箭大如笛，前把兩矛後雙戟。
左盤右射紅塵中，鶻入鴉羣有誰敵。
殺將破軍白日餘，回旃舞旆北風初。
郡公楯鼻好磨墨，走馬爲君飛羽書。

