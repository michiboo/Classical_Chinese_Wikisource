　　欽定四庫全書　　　　　集部四
　　提要
　　東𥦗集十六巻　　　　別集類三〈宋〉
　　臣等謹案東𥦗集十六巻宋張擴撰擴字彥實一字子㣲徳興人宋史不為立傳江西通志載其崇寜中進士授國子監簿遷博士調處州工曹召為秘書省校書郎尋充館職南渡歴中書舎人當有所據也宋志載擴東𥦗集四十巻又詩十巻而陳振孫書錄觧題不著於錄則在宋末已不甚傳故元明以來談藝者罕相稱引惟永樂大典尚多錄其詩文其為中書舎人時所作制詞尤夥大抵溫麗緜宻與汪藻可以聯驅謹採掇編緝釐為一十六
　　巻其為秦檜追贈祖父及万俟卨兼侍讀諸制極詞䛕頌紕繆殊深考王明清揮麈餘話稱擴為著作郎其兄秘書少監楚材新婚約觀梅西湖擴賦詩有折歸忍負金蕉葉笑挿新臨玉鏡臺之句秦檜見之大稱賞曰旦夕當以文字官相處遷擢左史再遷而掌外製是擴本因檜得進故假草制以貢媚其為人殊不足道然擴所交逰如朱翌曽慥呂本中徐俯皆一代勝流切劘有助故詞采清麗斐然可觀要亦未可盡沒也其中贈顧景繁詩龔明之中呉紀聞僅載有五十六字厲鶚宋詩紀事遂引作絶句二首今檢閱舊文乃知為七言古詩二篇明之特節錄數語鶚蓋未覩斯集是以傳訛亦足雲罕覯之笈矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

