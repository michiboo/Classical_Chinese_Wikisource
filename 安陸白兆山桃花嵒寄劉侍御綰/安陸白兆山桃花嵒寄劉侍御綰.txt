
雲臥三十年，好閑復愛仙。
蓬壺雖冥絕，鸞鶴心悠然。
歸來桃花嵒，得憩雲窗眠。〈此六句，一作「幼采紫房談，早愛滄溟仙。心跡頗相誤，世事空徂遷。歸來丹巖曲，得憩青霞眠。」〉
對嶺人共語，飲潭猨相連。
時昇翠微上，邈若羅浮巔。
兩岑抱東壑，一嶂橫西天。
樹雜日易隱，崖傾月難圓。
芳草換野色，飛蘿搖春煙。
入遠構石室，選幽開上田。
獨此林下意，杳無區中緣。
永辭霜臺客，千載方來旋。

