
落日山水清，亂流鳴淙淙。 
舊蒲雨抽節，新花水對窗。 
溪中日已沒，歸鳥多為雙。 
杉松引直路，出谷臨前湖。 
洲渚晚色靜，又觀花與蒲。 
入溪復登嶺，草淺寒流速。 
圓月明高峰，春山因獨宿。 
松陰澄初夜，曙色分遠目。 
日出城南隅，青青媚川陸。 
亂花覆東郭，碧氣銷長林。 
四郊一清影，千里歸寸心。 
前瞻王程促，卻戀雲門深。 
畢景有餘興，到家彈玉琴。

