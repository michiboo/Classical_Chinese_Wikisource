
黃河中流日影斜，水天一色無津涯。
處處驚波噴流飛雪花，篙工檝師力且武。
進寸退尺莫能度，吾甚懼。
念汝小蟲子，造化借羽翼。
隨風戲中流，翩然有餘力。
吾不如汝無他，無羽翼。
吾若有羽翼，則上叩天關。
爲聖君請賢臣，布惠化於人間。
然後東飛浴東溟，吸日精。
撼若木之英，紛而零。
使地上學仙之子，得而食之皆長生。
不學汝無端小蟲子，葉葉水上無一事，忽遭風雨水中死。

