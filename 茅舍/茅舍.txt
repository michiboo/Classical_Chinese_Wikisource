楚俗不理居，居人盡茅舍。
茅苫竹梁棟，茅疏竹仍罅。
邊緣堤岸斜，詰屈簷楹亞。
籬落不蔽肩，街衢不容駕。
南風五月盛，時雨不來下。
竹蠹茅亦幹，迎風自焚灺。
防虞集鄰里，巡警勞晝夜。
遺燼一星然，連延禍相嫁。
號呼憐穀帛，奔走伐桑柘。
舊架已新焚，新茅又初架。
前日洪州牧，念此常嗟訝。
牧民未及久，郡邑紛如化。
峻邸儼相望，飛甍遠相跨。
旗亭紅粉泥，佛廟青鴛瓦。
斯事才未終，斯人久雲謝。
有客自洪來，洪民至今藉。
惜其心太亟，作役無容暇。
台觀亦已多，工徒稍冤吒。
我欲他郡長，三時務耕稼。
農收次邑居，先室後臺榭。
啟閉既及期，公私亦相借。
度材無強略，庀役有定價。
不使及僭差，粗得禦寒夏。
火至殊陳鄭，人安極嵩華。
誰能繼此名，名流襲蘭麝。
五袴有前聞，斯言我非詐。
