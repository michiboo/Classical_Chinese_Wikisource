　　御製題昭仁殿詩
　　芸帷木榻想貽淳
　　聖日常懸麗柍桭六十一年茲惕息百千萬世永昭仁好書敢謂承
　　先志新徳惟期澡我身檐嚮周廬列書室每聞佔畢達楓宸
　　皇祖在御時常寢興於此予不敢居因以貯天祿琳琅諸善本時一徘徊曷勝今昔之思敬成長律丁卯初冬御筆







　　天祿琳琅鑒蔵舊版書籍聨句〈有序〉
　　芸編藴古香盈羣玉之蔵茗榼延韶歡洽重華之賞溯前度籖羅縹碧聨吟羙已窺全遞今畨響戛琳琅比例珍宜居上繄此傳稱善本取之而盡拔其尤原夫刻貴初摹數焉而必從其朔蓋自石經乍泐製創成都雕字旋繁文詳廣順範移鐵版存中之舊話堪稽倚向書床邦彥之遺文彌艷況復西廊東庫頒官留胄監之書兼㸔崇化麻沙入市走巾箱之式攷紀年於大定翠琰曽鐫徵掌署於興文白藤競印逮勝國技沿剞氏蘇州樣比杭州更誰家影付鈔胥汲古妙偕述古別梓梨而選粹寧徒邊論單雙驗楮墨而差良奚止畫分麤細耳食鈐題漫信摭名則贗鼎都刪任手披摸索非難審體則善刀能品物克聚於所好喜四百部甲乙都排書在佳而不多閱半千年菁華盡備歴宋金元明而完弆䕶持應藉六丁依經史子集以臚陳整娖真同二酉爰迺拈題舉典因之授簡分曹日是初三中適春朝元旦人仍四七班兼鳯閣鸞坡計
　　祈年尚及經旬招宜徵角顧侍
　　謙纔過疇昔樂逮臣隣詎矜中壘閣藜名沿天祿略仿新吳府玉韻葉青陽矧茲儲以昭仁在予益凜體仁之義亦曰喻惟求舊願爾無忘由舊之規
　　〈御製〉上正三節肇春祥茶宴重華例有常黃閣玉堂胥就列
　　赤文
　　仙藻首成章什研麗則抽中秘箋授臣隣侍左廂四庫舊曽賡竹素〈上年茶宴以四庫全書聨句　臣舒赫徳〉百城茲又詠琳琅涵書味復融
　　詩味挹茗香頻沁墨香照以青藜卑漢閣〈臣于敏中〉積來𤣥圃陋曹倉府區典籍西都固羙埒球玕禹貢梁漫詡鄴侯籖插架〈臣李侍堯〉浪吟何氏屋連床乙光偕賦乙未讌甲觀聨披甲子裝〈書自乾隆甲子重裝以來凡有所得均籖書年月以誌鑒蔵先後〉各按部分部系句〈諸書各系以句臣福隆安〉
　　〈御製〉總臚目舉目歸綱〈宋版及影宋鈔全入題詠亦如四庫全書例以經史子集為次其元明版則各舉其尤佳者入詠〉宋金鉛槧元明繼經史精華子集襄續後韋編王弼注〈周易〉
　　箋依毛傳鄭公鄉〈監本毛詩〉呂詩真鑑屬元汴〈呂祖謙讀詩記項氏天籟閣蔵本〉周禮精鋟標建陽〈周禮　宋建本〉纂備闕官逸
　　教補〈無名氏周禮纂圖互註　臣官保〉解求盲左癖奚忘〈杜預春秋經傳集解〉腴詞音辨脣兮齒〈陸徳明左氏音義〉墨守疵攻膏與肓〈公羊傳註疏〉紅印鄂州霑紙濕〈公羊解詁　即何休注徐彥疏宋建本末有鄂州州學官印臣程景伊〉繆紋晉第帶芸香〈穀梁傳註疏　首有晉府書畫之印〉中書劄付胥徒掌〈程公說春秋分記　末有元大徳間奉江浙行中書省劄付紅印〉小字巾箱尺寸強〈五經小字本〉繢匠六經貽宋殿〈楊甲六經圖　有宋緝熙殿書籍印　臣王際華〉學童四子溯衢庠〈四書宋衢州庠本〉詳申鄒邑推張栻〈張栻孟子詳說〉廣梓閩中演野王〈孫彊大廣益㑹玉篇　増顧野王原本宋閩中刻〉跡對聃規嘗紀數〈六經之名始見莊子天運篇謂吾何以䂓老聃哉及六經先王之陳跡云云　臣蔡新〉
　　〈御製〉類虛班藝匪遺亡〈漢書藝文志無史類蓋是時諸史未興如楚漢春秋等書今入史類者皆在春秋類非闕遺也〉惟欣文景能休養〈漢書〉亦曰明章號治康〈後漢書〉五代即隋尚如鄶〈隋書〉
　　兩家改昫竝存唐〈唐書　宋祁歐陽修改劉昫舊唐書明監本廿一史遂不收昫作論者謂舊書自有勝處武英殿版新舊竝存〉考鈔涑水聊稽異〈司馬光資治通鑑考異〉鑑刻廬陵肇間行〈朱子資治通鑑綱目是書初刻溫陵別其綱為提要此本乃繼刻廬陵者綱目分行間列如春秋經傳例〉具本末全啓馮谷〈袁樞通鑑紀事本末　按樞昉為此體馮琦宋元紀事本末谷應泰明紀事本末皆襲之　臣嵇璜〉念終始典冠羲黃〈范祖禹帝學〉提其要取括繁冗〈錢端禮諸史提要〉糾厥繆爰資救匡〈吳縝新唐書糾繆〉直筆幾家窺筆削〈呂夏卿唐書直筆新例　臣英廉〉確評誰某彚評量〈唐宋名賢歴代確論不著彚人姓氏〉重儓藍本癡循顧〈劉向古列女傳　毎傳有圖傳為顧愷之〉
　　〈遺製〉半壁黃圗僻剰杭〈祝穆方輿勝覽　時宋偏安餘杭書中不及中原郡縣〉上下歲三千可計〈歴代史雖未備然已具編年紀事兩體可得經世之全　臣阿思哈〉寓卮說九百相望〈諸子雖立意不同總不越漆園寓言卮言之㫖〉志皆論也遷仍況〈荀子　史記禮志即取荀子禮論為之〉蝶或周與紱寫莊〈南華經　有莊子像明永樂間舍人王紱奉敕作賛〉爭逞儀秦用嬴趙〈戰國䇿　臣張若溎〉
　　〈御製〉特橅耕織更農桑〈汪綱農桑書　向曽題刻樓璹耕織圖於多稼軒茲書乃集陳旉農書秦觀蠶書及樓璹耕織圗詩成之〉洪懐逸少筆隨記〈洪邁容齊三筆〉程演仲舒意寓良〈程大昌演繁露〉鐘鼎蟲魚亞爾雅〈王俅嘯堂集古録〉形聲㸃畫匹凡將〈李錫排韻字類〉虞初字漸淆羣喙〈小說始自虞初乃子家之流派〉摯別沿徐擷衆芳〈漢志但云某家若干篇集之名始摯虞流別〉紉佩秋蘭託湘沅〈楚辭　臣曹秀先〉翻堦春草接池塘〈謝朓集〉拾遺句配黃金匱〈杜工部詩史〉九注函繙敗錦囊〈九家集注杜詩　是書從　武英殿庫貯殘書內檢得之〉淮蔡仆碑壓山斗〈韓昌黎文集　臣梁國治〉溪潭遊記闢蠻荒〈栁栁州文集〉博誇五百狐留腋〈五百家注韓昌黎集　輯者自誇摭拾之富實祗百四十八家而已〉巧遇一雙劍合鋩〈五百家注栁子厚集乃　武英殿舊貯因新得五百家注韓集取校之同為韓醇刋本足稱雙璧〉思潁手排雜琴局〈歐陽修六一居士集　臣周煌〉和陶神遇引壺觴〈蘇軾和陶詩〉箕弓裘冶兄師教〈蘇轍欒城集為其曽孫所刋〉輪輅水氷賔客塲〈六臣注文選〉了識佚名錄枚傅〈徐陵玉臺新詠　按文選古詩十九首不著作者姓名其雲枚乘傅毅之詩僅見於玉臺新詠　臣王傑〉
　　〈御製〉不收新律韻宮商〈姚唐文粹　此書祗收古詩而不及律體自屬有見〉遺蘇文選疑難解〈聖宋文選　內獨無三蘇此不可解〉憶杜正宗慨以慷〈真徳秀文章正宗　其自序以自昔集録文章者若杜預諸家湮沒弗傳而行世之昭明文選唐文粹二書未得源流之正云云〉賦擬青錢蓋小技〈選青賦箋〉
　　考憑玉枕祗専長〈桑世昌蘭亭考以上宋版〉金源印獨難驂靳〈吳兢貞觀政要　乃金時版祗此一種為世所罕見〉宋影謄佳擬頡頑〈藏書家競貴宋槧今　內府所儲影抄各種精好實有逺過雕本者〉聞擴九思通奧窔〈趙汝楳周易輯聞　臣彭元瑞〉說宗七日契微茫〈趙彥肅復齊易說〉贊爻象彖猜圗馬〈王宗𫝊童溪易𫝊　其說主義理以言象數〉徵夏商周愛餼羊〈聶崇義三禮圗〉㑹讀論須淳祐蔡〈蔡節論語集說臣汪廷璵〉艷題名訝狀元張〈張九成孟子𫝊〉頡篇約譜物從朔〈夏竦古文四聲韻〉內則少儀謙弗遑〈張時舉小學五書〉年表自然堪綴范〈熊方後漢書年表臣董誥〉長編焉肯遽齊光〈李燾續資治通鑑長編　按司馬光作通鑑先排長編燾紀宋事不敢自謂續通鑑但云續長編而已〉河山故汴鴈橫塞〈王存九域志〉風月清波雀處堂〈周煇清波雜志〉魯語餘猶𫝊孔聖〈家語臣阿肅〉
　　〈御製〉宋儀精敢企
　　軒皇〈新儀象法要　宋蘇頌編當時臺郎所肄　　皇祖學契　　圜穹㑹通西法　　欽定數理精藴儀象考成諸書實足為天下後世法〉全圗庚鼎足冠冕〈呂大臨考古圖輯繪三代秦漢銅玉古器首載庚鼎〉雜記金壺頗博詳〈宋釋適之金壺記〉屈子志寧在草木〈吳仁傑離騷草木疏〉
　　劉郎詞早葉笙簧〈劉賔客外集〉友朋𨋹水言都妙〈王摩詰集〉昆弟盤洲譽最〈洪适盤州集〉寫比鈎摹觀太乙〈以上影宋鈔本　臣逹椿〉栞偏鄭重牒文昌〈元時書籍竝由中書省牒下諸路刋行〉義原靡盡聖經大〈真徳秀大學衍義〉音所由生樂記彰〈陳樂書〉瑣載續貂補安取〈李肇國史補　劉餗作國朝傳記肇續之　臣汪永錫〉壊譚鑄象恠何妨〈山海經〉戈矛西蜀乃同室〈李心𫝊道命錄〉斧鉞東萊空望洋〈呂祖謙東萊博議〉才雋左司宜栁替〈韋蘇州集臣呉綬詔〉謀深內相為裴傷〈陸宣公集〉大都叢簡搜瑜瑾
　　〈以上元版入選者共八十餘部今略舉數種以例其餘〉勝國雕梨汰莠稂〈內〉
　　〈府所蔵明版指不勝屈今取其最精者尚得二百五十餘部〉王侍書饒瘢且垢〈明版黃伯思東觀餘論　是書內有法帖刋誤一種辯正王著之失頗稱精核　　欽定淳化閣帖釋文考異多採之　臣曹文埴〉
　　〈御製〉元才子直走而僵〈白氏長慶集　當時元白齊名其實㣲之不逮樂天逺甚也〉輯今弆古非同事天祿文淵故別蔵〈舊蔵宋金元明版書籍彚為天祿琳琅至新輯録之四庫全書則特建文淵文源文津三閣分貯之〉贗製還因重訂正〈近因重校天祿琳琅舊蔵凡偽充宋元槧印者俱詳加別擇改正〉
　　兼權嚴與判低昂〈有確係舊刻而時代向未詳者竝為核正歸入〉二坊私版官三舎〈祝穆雲建寧崇化麻沙二坊號圗書之府今所蔵有建本麻沙本蓋宋時坊書其監本則官版也〉諸邸外儲內兩廊〈中有東宮書府晉府印又內殿緝熙殿諸璽乃東西廊書庫物〉樞〈鮮于樞〉頫〈趙孟頫〉璧〈文〉貞〈王世貞〉昌〈董其昌〉晉〈毛〉振〈季振宜　皆鑑蔵諸書人各有題跋印記　臣沈初〉趙〈衢守長沙趙淇〉韓〈臨卭韓醇〉陳〈臨安鞔皷橋南陳宅書鋪〉岳〈相臺岳氏家塾〉廖〈世綵堂〉余〈建安勤有堂〉汪〈新安汪綱　以上七家皆宋時刻書姓氏惟余氏勤有堂則自宋至元明世守其葉〉流傳手眼衡殊允〈諸書中如漢書唐書糾繆久經鑒賞流傳確有可據〉繪畫鬚眉興欲狂〈漢書前有趙孟頫王世貞像楚辭前有屈原朱子像〉少益貴乎多益善〈有一書而自兩部以至十數部之多者　臣紀昀〉前思作矣後思臧〈有一書而宋元明各有梓本以後仿前而益工者兼為收録〉盤螭璽疊登
　　璚府〈每部用乾隆　　御覽之寶及天祿琳琅兩璽〉縈蚪章鮮揭寳房〈間有舊用文淵閣及內府圗書等章〉
　　寵賁
　　天顔知有喜〈內最善本如前漢書資治通鑑綱目九家注杜詩皆　　命寫　　御容於卷端
　　臣陸錫熊〉
　　褒題
　　奎翰訓無疆〈曽經　　御題者計三十二種〉聚珍井井超模笵　〈武英殿聚珍版製極精良簡備如書中明無錫華氏銅活字長慶集亦此法然致用較為不便〉掃葉紛紛對勘戕〈諸舊本皆完善精確憑以校對或可少免掃葉之誤〉聨詠服膺源出水　　〈御製三閣記並以水言文涵滙萬有源委一貫以四部為六義乃詩之淵源也　臣陸費墀〉
　　〈御製〉蕆編拭目派歸滄〈所收各種並即繕入四庫全書〉舊時
　　寢息仰霄漢〈天祿琳琅之書貯於昭仁殿乃昔時　　皇祖寢宮也〉此日書聲逹尚方〈上書房即對此殿皇子讀書聲毎逹於此向曽有詩〉銘著昭仁深體驗
　　行斯未逮敢無蘉















　　欽定四庫全書　　　　史部十四
　　欽定天祿琳琅書目　　目録類一〈經籍之屬〉提要
　　〈臣〉等謹按
　　欽定天祿琳琅書目十卷乾隆四十年奉
　　撰初乾隆九年
　　命內直諸臣檢閱
　　秘府藏書擇其善本進呈
　　御覽於
　　昭仁殿列架庋置
　　賜名曰天祿琳琅迄今三十餘年秘笈珍函蒐羅
　　益富又以
　　詔求遺籍充四庫之藏宛委叢編嫏嬛墜簡咸出
　　應昌期因掇其菁華重加整比倂
　　命編為目録以垂示方來冠以丁夘
　　御題昭仁殿詩及乙未
　　重華宮茶宴用天祿琳琅聫句詩其書亦以經史子集為類而毎類之中宋金元明刋板及影寫宋本各以時代為次或一書而兩刻皆工緻則兩本並存尤袤遂初堂書目例也一板而兩印皆精好亦兩本並存漢秘書有副例也〈案事見漢書敘傳〉毎書各有解題詳其鋟梓年月及收藏家題識印記並一一考其時代爵里著授受之源流按張彥逺厯代名畫記自論十六篇其十一記鑒識收藏閱玩十二記自古跋尾押署十三記自古跋私印記自後賞鑒諸家遞相祖述至鐵網珊瑚所載書畫始於是事特詳然蔵書著録則未有辨訂及此者即錢曽於也是園書目之外別出讀書敏求記述所蔵舊鈔亦粗具梗概不能如是之條析也至於毎書之首多有
　　御製詩文題識並恭録於舊跋之前
　　奎藻光華増輝簡冊旁稽舊典自古帝王惟唐太宗有賦尚書一篇詠司馬彪續漢志一篇宋徽宗有題南唐舊本金樓子一篇而己未有
　　乙覽如是之博
　　宸章如是之富
　　鑒別如是之詳明
　　品題如是之精確者〈臣〉等繕録之下益頌
　　聖學髙深超軼乎三古也乾隆四十六年十月㳟
　　校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





　　凡例
　　一
　　天祿琳琅彚自乾隆甲子年冊府重裝標函列架閱今三十餘載慶惟
　　皇上久道化成文治覃洽

　　欽定四庫全書珍儲
　　三閣美富備臻而古槧之蔵於
　　內殿者視舊益加廣焉爰以舊蔵續入諸種編輯書目以合於古者秘書分中外之義
　　一書首冠以丁卯
　　御題昭仁殿詩並乙未
　　重華宮茶宴廷臣及內廷翰林等用天祿琳琅聨句詩
　　天文煥朗縹帙生光亦以識弆蔵之由與茲觀成之盛
　　事焉
　　一宋元明板書各從其代毎代各以經史子集為次金槧僅止一種正如吉光片羽増重書林至明影宋鈔雖非剞氏之舊然工整精確亦猶昔人論法書以唐臨晉帖為貴均從選入
　　一同一書而兩槧均工同一刻而兩印各妙者俱從竝收以重在鑒蔵不嫌博採也
　　一卷中於每書首舉篇目次詳考證次訂鑒蔵次臚闕補至考證於鋟刻加詳與向來志書目者少異則是編體例宜然爾
　　一諸書中有經
　　御製題識者尤為藝林至寳珍逾琬琰敬登鑒蔵之首至舊人題跋亦為附錄其印記則倣清河書畫舫之例皆用真書摹入以資考據
　　一書名悉依本書首行及板心標目籖題舊未畫一者今悉更正套籖於舊蔵者添識乙未重訂續入者則識乾隆乙未重裝用志裒集次第
　　一諸書毎冊前後皆鈐用
　　御璽二曰乾隆御覽之寳曰天祿琳琅其宋金板及影宋鈔皆函以錦元板以藍色綈明板以褐色綈用示差等
　　乾隆四十年歲次乙未新正上澣〈臣〉於〈敏中臣〉王〈際華臣〉梁〈國治臣〉王〈傑臣〉彭〈元瑞臣〉董〈誥臣〉曹〈文埴臣〉沈〈初臣〉金〈士松臣〉陳〈孝泳〉奉
　　勑編校








