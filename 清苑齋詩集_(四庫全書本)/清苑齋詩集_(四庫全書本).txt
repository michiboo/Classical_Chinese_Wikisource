　　欽定四庫全書　　　　　集部四
　　提要
　　西巖集　　　　　　　別集類三〈宋〉
　　〈臣〉等謹案西巖集一巻宋翁巻撰巻字續古一字靈舒永嘉人登淳祐癸夘鄉薦與趙師秀徐照徐璣同擅詩名當時有四靈之目其流派多學晚唐又從九僧而降之喜為槎牙蕭䬃之語不免寒瘦然其苦意淬鍊要亦能自成一家葉適序稱其自吐性情靡所依傍而劉克莊集有贈巻詩云非止擅唐風尤於選體工有時千載事祇在一聫中其傾許之者甚至蓋在宋江湖派中猶矯矯自立者矣巻別有葦碧軒集今未見傳本厲鶚宋詩紀事載巻詩四首皆題作葦碧軒集鶚去今未久則其書似乎尚存然鶚所録四首惟寄逺一首此本不載餘三首則皆在集中知二集特互有出入非截然兩本也
　　清苑齋詩集　　　　　別集類三〈宋〉
　　〈臣〉等謹案清苑齋詩集一巻宋趙師秀撰師秀字紫芝號靈秀永嘉人太祖八世孫紹熙元年進士浮瀋州縣終於髙安推官永嘉以詩名者有徐照徐璣翁巻與師秀同號四靈四靈皆學晚唐然大抵多得力於武功一派専以鍊句為工而句法又以錬字為要如詩人玉屑載師秀冷泉夜坐詩樓鐘晴更響池水夜知深一聫後改更字為聴字改知字為觀字病起詩朝客偶知承送藥野僧相保為持經一聫後改承字為親字為字為密字可以知其門徑矣又梅磵詩話杜小山問句法於師秀答曰但能飽喫梅花數斗胸次玲瓏自能作詩云雲故其詩主於野逸清瘦以矯江西之失而開寳遺風則不復沿泝也陳振孫書録解題載師秀集二巻別本天樂堂集一巻今皆未見此本僅一巻而題曰清苑齋集未審即天樂堂集之別名與否又東甌續集載師秀詩六首瀛奎律髓載師秀詩三首今並附録集末題曰拾遺似乎別有天樂堂集而玉屑所論冷泉夜坐及病起二首稱曰天樂者今又皆載此集中或即天樂堂集亦未可知也厲鶚宋詩紀事又稱師秀有清苑齋集有天樂堂集分為二種而所録皆此集之詩則鶚亦未見天樂堂集矣古書散佚闕所不知可也乾隆四十五年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　西巖集原序
　　適時就甥館往來棠隂栁市間知聲韻之學翁氏世業也以故人人能詩而靈舒常子兩先生特著常子之詩原本少陵規完矩正比竹諧絲予嘗取松廬集而序之以為如秤星然謂其銖黍不爽也若靈舒則自吐性情靡所依傍伸紙疾書意盡而止乃讀者或疑其易近率淡近淺不知詩道之壊每壊於偽壊於險偽則遁之而竊焉險則幽之而鬼焉故救偽以真救險以簡理也亦勢也能愈率則愈真能愈淺則愈簡意在筆先味在句外斯以上下三百篇為無疚爾試披吟風雅其顯明光大之氣敦厚溫柔之教誠足以津梁後人則居今思古作者其有憂患乎乃知集成花蕚夢入草塘彼各有所長詎茍焉而已也然則非得少陵之深未許讀松廬之什非得三百之㫖尤未易讀西巖之篇也哉葉適序


　　欽定四庫全書
　　西巖集
　　宋　翁巻　撰
　　遊仙篇
　　旭日升太虛流光到萌芽旁有五雲氣煥爛含精華所願服食之躋身眇長霞帶我清泠佩飛我歘忽車三山不足期千齡詎雲賖悟彼勞生人無異芳春花
　　步虛辭
　　𤣥根布靈葉妙化無常人結茲清陽氣挺我空洞神煉度得長生列籍齊衆真登賓玉皇家執侍羅星嬪茫茫塵中區荒穢何足鄰
　　思逺客
　　涉夏思已深感秋念逾迫思念皆為誰為彼逺行客客行曷弗休悵望朝復夕出門虛有待命駕焉所適邈邈阻前歡悠悠抱今戚中庭一株橘嘉實轉金碧爰憶花開時花邉語離析惜此不忍餐留之𠉀君摘擬君君未來囘腸更如折何當乗夢游儻遂徴容覿
　　和陳待制秋日湖樓宴集
　　一夕鳴雨來秋容變俄頃湖山屬初霽風煙帶㣲冷侍臣設芳筵開懐翫澄景念我林下人招攜共歡省碧草鋪近洲白雲冒遙嶺依稀蘭杜香髣髴瀟湘淨撫化篇忽成達生累全屏即是造物游何必神仙境
　　送戴漢老
　　三洞聳竒秀雙溪㵼澄鮮上有婺女光照耀無窮年儲靈復産異人物相比肩君雖生後來識與先輩連如筠挺修直似玉抱貞堅策名甲科上初仕甌海邉孰雲簿領間文案方滿前敏手信無敵虛懐常坦然駕言指歸期通邑皆拳拳乃知為政者何苦用心偏良才世所稀華職當驟遷願君養盛業益使芳譽傳明晨潮信來掛席從中川
　　飛霞山
　　局居厭紛叢蕩志尋嶇𡼲拂衣出城隅杖策循湖隂何年彼真仙遺宮寄幽岑連樹窈䝉宻靈洞疑虛沈攀條承鮮飈立石弄澄深眺睞増殊歡超忽滌煩襟美人逝雲逺青草疇與吟感昔興重嗟㑹意良在今山公悅崇資嵇氏陶清音保真道無違逐欲情易淫顧乏安期姿華鬢能不侵雖非尚子賢儻遂畢娶心
　　酬友人
　　常憂別時數每苦歡事疎矧茲同心人契濶三月餘昨日㩦瘦藤往訪林間廬差池不一見出門恨何如今晨蒼童來贈言委璠璵吟玩弗忍釋絢綵搖襟裾子有供世才胡為未展舒我無資生策合守貧賤居積疴困疲薾焉得愁悶除殷勤荷久要尚肯念到予南枝早梅白古澗寒泉虛胡當復相尋行逰帶琴書嚼花飲芳泉吟詩更躊躇
　　送葉任道
　　英英橋門彥聲動翰墨塲已就沖天翼如何復低翔茲辰首征途言尋八桂鄉逺士望模式㑹府欽才良莫以瓊樹姿怨彼霜雪妨委順要達識沮挫知堅剛改序逢清和飛花㸃行裝登涉山川異經行道路長聽猿過南嶽採芷沿三湘應懐古騷人搦筆為篇章行藏義在需通塞時靡常大器且自惜晚成亦何傷蓬瀛㡬仙伴佇子歸班行
　　古道
　　古道今不見今交非古情交情亦何難難逢雙目明青松生青山貞節莫與並植之㕓郭旁流俗多所輕逺道豈易行出門悔吝生君看天上雲何心更營營勿言貧未安安貧存令名
　　題林遂之真意亭
　　結亭納虛豁崔嵬進南山南山有佳致白雲多往還繁英燦秋籬幽芳復相闗濁醪對之飲超此神慮閒至樂豈外求妙象難言間曠哉靖節風千載君能攀
　　採藥
　　巖崖産靈藥等閒人顧稀採掇獲所願躋登倦忘歸沃葉帶露滋深根涵土肌妍光媚幽笈芳氣盈我衣濯以清澗泉曝之太陽暉製治擬如法服食從所宜除疴養太和庶用延將衰將衰倘得延萬事焉足為
　　送劉幾道
　　束髮同執經交分人莫如我愚百無成蹭蹬空林居君文最竒崛二十魁薦書青衫何太晩警捕殊區區是月蟬始鳴秀色連郊墟俶裝趨海邑指期當憩車老大戀親友暫別猶欷歔況此一分手歸期三載餘積雨山川晦新晴氛霧除殷勤送客吟摻執行子裾願言乘髙風矯翮凌太虛
　　寄衣詞
　　手織白紵纎且長生著宜熱熟宜涼以比妾心齊素潔製成遊子逺衣裳君心相厚未相薄衣來還得稱君目願君服之無棄捐映君顔貌長如玉
　　白紵詞
　　翩翩長袖光閃銀綉羅香宻流芳塵歌分四時舞一色淥觴傳處馳金輪急竹繁絲互催逼吳娘嬌濃玉無力呵星喚月留夜長十二圍屏暖山色
　　呈余伯臯
　　木犀花殘菊花拆多少秋風吹隴陌我行欲遍江西頭最後方作筠陽客筠陽之洲水中隔古來稱是神仙宅今君住此將二年應識神仙李八伯
　　冬日登富覽亭
　　未委海潮水往來何不閒輕煙分近郭積雪葢遙山漁舸汀鴻外僧廊島樹間晚寒難獨立吟竟小詩還
　　送陳郎中㨂知嚴州
　　頻年經虎害人望使君來地重分旌節官清管釣䑓涼天星象動吉日印符開帝擢平津策曽知有用才
　　贈九華李丹士
　　行徧東南地曽看江水源袖藏勾漏藥身是老君孫去住雲相似枯榮事不論九華峯最碧相對舊柴門
　　幽居
　　蓬戶掩還開幽居稱不才移松連嶠土買石帶溪苔藥信仙方服衣從古様裁本無官可棄何用賦歸來
　　春日和劉明逺
　　不奈滴簷聲風囘昨夜晴一堦春草碧㡬片落花輕知分貧堪樂無營夢亦清看君話幽隠如我願逃名
　　贈葛天民
　　燕本昔如此清名千載垂誰將囊米施自拾束薪炊栁影連山閣湖波浸竹籬朝昏無別事只是欲吟詩
　　道上人房老梅
　　孤髙不受埃老怪昔誰栽仙魄乘槎去龍身帶雪來數枝寒照水一㸃淨沾苔頭白狂詩客花時屢往囘
　　贈滕處士
　　識君戎馬際今又十年餘湖海纔安息先生便隠居清風三畝宅白晝一床書閒日門長掩隣僧亦不如
　　夢囘
　　一枕莊生夢囘來日未衙自煎砂井水更煮岳僧茶宿雨消花氣驚雷長荻芽故山滄海角遙念在春華
　　寄從善上人
　　數載不相見師應長閉闗香煙前代寺秋色五峯山棋進僧誰敵琴餘鶴共閒㡬時重過我吟話此林間
　　偶題
　　緑樹何稠疊清風稍羨餘枕縈雲片片簾透雨踈踈脩筧通泉𡋹殘碑出野鋤邱陵知㡬變耕稼學陶漁
　　寄酬葛天民
　　常日已清癯那兼疾未除傳來五字妙吟了半年餘鐡柱天人觀梅花處士廬江湖不相隔嵗晚更愁予
　　隠者所居
　　百事已無機空林不掩扉蜂沾朝露出鶴帶晩雲歸石老苔為貌松寒薜作衣山翁與溪叟相過轉依依
　　送奭公抄化
　　一錫出林去風霜前路寒自言縁事了方得此身安飄葉隨禪步饑禽傍野餐舊房惟古佛來往任人看
　　宿鄔子寨下
　　已謁龍君廟明朝早過湖傍沙船盡泊經火地多枯秋至昏星易天長楚月孤蕭條村戍濶更㸃有如無
　　寄趙靈秀
　　千山落葉深髙樹不藏禽遊子在何處故人勞此心閒燈妨逺夢寒雨亂愁吟僧奭曽相約花時共一尋
　　泊舟龍游
　　未得橋開鎖去船難自由渚禽飛入竹山葉下隨流忽見秋風喜還成早嵗愁臥聞舟子説明日到衢州
　　送姚主簿歸龍溪
　　三考今批足應無愧此心只將零月俸買得一張琴歸處路猶逺到時冬已深邑丞詩極妙閒暇可相尋
　　閩中秋思
　　客愁無定跡㡬處冒風埃逢得家鄉便憑將信息囘海煙蠻樹濕秋雨瘴花開舊日越王國吾今身再來
　　寄永州徐三掾曹
　　聞説居官處千峯近九疑合流皆楚水髙石半唐碑香草寒猶緑清猿夜更悲其中多隠者君去得逢誰
　　夀昌道中
　　清遊從此起過處必湏看背日山梅瘦隨潮海鴨寒平途迷望濶峻嶺疾行難聴得居人語今年冬又殘
　　送薛子舒赴華亭船官
　　君至雲間日應分二陸名縣圖山色好井味海潮並剡局三年印春風半月程野人因買鶴曽到此中行
　　石門菴
　　山到極深處石門為洞名嵐蒸空寺壊雪壓小菴清果落羣猿拾林昏獨虎行一僧何所得髙坐若無情
　　贈孫季蕃
　　立談飛絮中相遇在呉宮以我為生拙憐君失計同醉酣花落月吟苦竹搖風自作廬山記幽竒欲徧窮
　　周氏東山草堂
　　城隅古謝村博士草堂存唯見煙霞起全無市井喧鵲來巢木末黿出戲蒲根消得吟詩客憑欄看㡬畨
　　送友赴沅州任
　　舊貢包茅地中存古意長去程逢嶽雪上事帶春陽露結硃砂氣波流白芷香大夫祠寂寞煩與奠椒漿
　　同徐道暉趙紫芝泛湖
　　相見即相親吟壇得㡬人扁舟當是日勝賞共閒身山雨曽添碧湖風不動塵晚來漁唱起處處藕花新
　　送包釋可撫機
　　州帶福星明君今指去程亂山秋雨後一路野蟬鳴時靜軍書少人閒官況清歸來話風土盡識荔支名
　　不食姑
　　嫁時衣尚著忽欲自尋仙終日常持咒經年只飲泉瘦形非是病怪語卻如顛金母還知爾招邀入洞天
　　酬杜子野
　　千葩開欲休獨客思悠悠江水能相隔春風不共遊數篇詩未答一幅信重收多少懐君意鶯聲髙樹頭
　　信州草衣寺
　　簷多山鳥啼山下玉為溪林樹若為長塔峯應更低數僧居似客一佛壊方泥宴坐當時事廊碑俱刻題
　　送盧主簿歸呉
　　湖波長浩蕩苑樹遍幽竒皆是全呉地今非昔代時鴟夷無舊舸泰伯有新祠吟苦曽遊客因君動逺思
　　玉隆宮周道士自足軒
　　貪得無厭者應難共此居爐中奼女藥案上老君書花竹庭階潔風煙戶牖虛道人隨分外安坐不求餘晚秋送徐璣赴龍溪丞因過泉南舊里
　　卷中風雅句名匠亦難如逺邑親㣲祿他鄉過舊廬程途多見菊行李半擔書未信文明代無人薦子虛
　　旅泊
　　㡬日溪篷下低垂困水程喜因山縣泊畧向岸汀行聞笛生覊思看松減宦情遙知此夜月必照故山明
　　送蔣徳瞻節推
　　八百里重湖長涵太古波君山雲出少夢澤雨來多才子今方去名樓必屢過楚辭休要學易得怨傷和
　　常州古廟檜
　　此檜何人植相傳是獨孤年深成古物名重入州圖老節堅難蠧皴皮裂似枯託根烈帝廟應不慮樵夫
　　送趙紫芝為江東從事
　　非惟篇翰竒吏道更深知山水六朝地登臨三考時泥沙多舊物風日少全碑正屬黃花發愁聞有別離
　　竹
　　偶種得成隂翛翛過別林月寒雙鴿睡風靜一蟬吟映地添苔碧臨池覺水深貧居來客少頼爾慰人心
　　送劉成道
　　客中仍送客羸病若為心沿路萬千景費君多少吟出門梅雨滑浮棹浙河深莫放旅愁起聞蟬思舊林
　　讀書山寺寄問城間諸友
　　止攜書一篋長日坐空林每見僧家事便生靜者心虛亭雲片泊仄徑樹根侵去郭無多地閒來相對吟
　　贈張亦留
　　興兵又罷兵策士恥無名乍見秋風起猶生萬里情借窻臨水歇沽酒向花傾示我新詩巻如編珠玉成
　　太湖
　　水跨三州地姑蘇較最多昔年僧為説今日客同過亡國寜無恨漁人休放歌洞庭山一抹翠靄白雲和
　　初晴道中
　　初晴餘濕在樹樹碧光鮮饑鷺窺泉立頑童跨犢眠依山知有寺過水恨無船砌石新成路芳名石上鐫
　　贈劉髙士
　　仙境康廬最髙人此處家今游住京國誰代管煙霞覔句行逢鶴持經坐對花快談方未已起看玉繩斜
　　喜蔣徳瞻還里
　　為官三載餘所得是清虛學就金丹法脩成玉檢書乍歸朋舊滿久出竹林疎怪我吟髭白相歡相見初
　　曉對
　　獨對曉來晴天寒景物清梅花分地落井氣隔簾生曽是吟招隠何時遂耦耕蕭踈頭上髮已白兩三莖
　　嶽麓宮道房
　　借問經行處羣仙第㡬家晴簷鳴雪滴虛砌影梅花香爇何年栢芽煎未社茶道人三四輩相對誦南華
　　即事
　　小飲不成醉牢愁將奈何晚煙雲半雜春雪雨相和花濕人行少空寒雁呌多憑闌思無極懐古謾悲歌
　　送趙嗣勲
　　休思孤嶼峯且往看呉中一片太湖色逺涵秋氣空藕塘南北棹蘆港去來鴻入幕多僚屬惟君事不同
　　暮春病歸
　　朝朝風景添吾病亦開簾洗藥花前曬傅方壁上黏力㣲還省語身老更看髯昨日林僧至茶杯始一拈
　　送徐靈囦永州司理
　　君向零陵日分攜又雪天地遙行㡬郡官小度三年蘭芷芳條潔瀟湘翠色連從來苦吟思歸賦若多篇
　　中秋步月
　　幽興苦相引水邉行復行不知今夜月曽動㡬人情光逼流螢㫁寒侵宿鳥驚欲歸猶未忍清露滴三更
　　悼瑾公禪師
　　了悟無生妙歸空若故鄉竹房三尺像石榻一爐香壊衲猶懸樹新松忽過墻僧中留不得㡬日為淒涼
　　送趙明叔明府
　　隨行惟一琴前路足幽尋今夜維舟處何村宻樹林鴻聲秋浦冷雨氣海山深若問三年政知君盡此心
　　同趙靈芝杜子野遊豫章總持寺
　　滿寺是秋風吹開黃菊叢重林無日到此地若山中罷磬孤僧出看碑兩客同相傳龍化事神怪理難通
　　送徐評事赴省試
　　早年通法後已是立朝身更道明經好須為擢第人馬寒村驛暮燈暖帝城春花氣多時節髙門有賀賓
　　即事言懐
　　賦得迂踈性合令蹤跡賖相親惟野客所論是詩家聽雨眠僧屋看雲立釣槎秋來有新句多半為黃花
　　送周子靜桂陽教官
　　魁名人共説直節世間聞逺地今崇學諸生乆待君三湘鴻不到五嶺路初分閒日登臨作應題贈屈文
　　能仁寺
　　芙蓉峯入天寺與此峯連得見是冬月要來從昔年寒潭搖塔影古木帶廚煙偶值髙僧出禪牀坐黙然
　　贈東庵約公
　　問年今八十退院久清閑白雪髭慵剃青松戶早闗取泉來煮茗與客話遊山弟子何僧是緇衣多往還
　　寳冠寺
　　山多猿鳥羣永日絶囂氛一澗水流出㡬房僧共聞拄笻黏落葉拂石動寒雲誰昔來營此尋碑看記文
　　送趙嗣勲簽書昭慶軍幕
　　當時一萬言親擢自臨軒況有從前例難辭不次恩卞峯雲帶寺震澤水浮村多少聞名者爭來識狀元
　　陳西老母氏輓詞
　　八十餘年夀孀居備苦辛成家無別物有子作詩人逺客遺書弔新墳得佛隣秋堂掛遺像癯若在時身
　　秋日閒居呈趙端行
　　閒居觀物化㡬葉又飛東清氣全歸月寒聲半是風病多憐骨瘦吟苦笑身窮折得隣家菊還思靖節翁
　　送翁應叟歸閩
　　逢君亦姓翁莫即是吾宗逺自刺桐里來看玉甑峯雖雲相識晩宛若故情濃囘首秋風路閩山復㡬重
　　過道上人舊房
　　已知超衆相假質任成灰房是他僧住門無舊客來氷乾半池水花落一墻梅猶是疑行腳何年見卻囘
　　福州黃櫱寺
　　天下兩黃櫱此中山是真碑看前代客僧值故鄉人一宿禪房雨經時客路塵將行更瞻禮十二祖師身
　　哭徐山民
　　已是窮侵骨何期早䘮身分明造物意磨折苦吟人花色連晴晝鶯聲在近隣誰令三尺像猶帶瘦精神
　　題武義趙提幹林亭
　　武溪諸勝狀如列在簷前一郭樓臺日數村桑柘煙鳥啼春滿谷秧緑水平田饒有漁樵景吾詩詠不全
　　送於君錫節推
　　厯厯渡遙程仙山向赤城同為憶家者豈不羨君行嵗晩梅花白天寒楚塞清野人詩一首相送莫言輕
　　南澗尋韓仲止不遇
　　樹樹有佳隂山蟬不住吟掬來南澗水清若主人心屋上雲飛冷籬根蘚積深留詩在巖壁明日更相尋
　　周南仲輓詞
　　志以古人期今人焉得知學非無用處命自不逢時華省官如夢閒居謗亦隨龍蛇嗟在嵗鄰笛動深悲
　　寄張直翁
　　若向南州去惟消一日寛又無他事阻自欲訪君難露下秋山潔鴻飛楚水寒近詩凡㡬首専待冩來看
　　送人遊天台
　　暫遊行李少㡬日到天台船帶落潮發月從前浦來花源香不㫁藥地緑成堆莫學如劉阮經年忘卻囘
　　哭徐璣
　　前時官上歸感愴失靈暉不料三年後俱隨萬化非塔峯長入座池色自臨扉無復乘閒屐觀棋訪衲衣
　　贈鮑居士
　　日日湖波畔羣鷗相共閒全家皆好佛獨坐或看山曬藥嫌雲住留僧伴月還有時乘小艇忽爾到城間
　　友人林居
　　花石與林廬皆非俗者居鋪沙為徑軟因竹夾籬疎留客同家食教兒誦古書常言治生意只欲似樵漁
　　京口即事
　　長江當下流鐡甕此為州前代多名跡閒人慾遍遊夕陽波上寺明月戍邉樓一曲漁家笛生予無限愁
　　贈焦錬師
　　松邉自掩扉賣藥罷方歸教客認仙草笑人求紫衣惜琴眠處放玩易語時稀見説沅砂賤閒身去欲飛
　　送曹西士宰建昌
　　買得秋風棹江行不間程定知書判筆中有惠慈情舊治川僧説新銜楚吏迎名山皆在望應費好詩評
　　寺宿
　　一宿此禪宮身同薙髮翁深窻難得月老屋易生風燈冷紗光淡香殘印篆空獨憐吟思苦妨卻夢西東
　　留別吳中諸友
　　羈遊雖不閒幽思亦相闗今日經行處他宵夣寐間松江雲在水茂苑樹成山況復多吟客令人懶欲還
　　贈張韓伯
　　暫得共論文依然蹤跡分春來若為況遊逺不相聞一路水兼石萬重山隔雲何由比明月到處可逢君
　　送吉水包長官
　　不恥身為令惟存濟物心離家春雨足入境夏苗深吉字水初識洞巖仙可尋知君脩浄化白日只彈琴
　　秋居寄西里君
　　每日看山山上立滿山風日又秋來貧家嵗計惟收菊幽徑時常不掃苔新得酒方思欲試舊存吟軸見還開涼天在處清如水能賦慚無宋玉才
　　復葛天民次來韻
　　接得詩來勝接書憶君情思豁然舒卻看城裏誰家竹又鎖湖邉舊住廬曽有退之憐賈島豈無得意薦相如欲知別後予蹤跡只向此江閒釣魚
　　送陳喜父為彭澤主簿
　　昔時陶令彈琴縣今日君為主簿官地勝不嫌清俸薄政公還得衆人歡江分九𣲖潮常到嶽沓千峯夏亦寒閒客欲遊遊未得畫成圖軸乞予看
　　鮑使君閒居
　　吟樓影在湖波上吟景長從望處生疊石擬成幽嶂色種松移得逺灘聲多諳藥品曽因病卻著荷衣欲避名聞説近來心更靜案頭惟有一琴橫
　　贈陳管轄
　　一拂清風一袖雲紫陽容貌鶴精神詩因道進言辭別丹得師傳火𠉀真廬嶽峯前吟瀑布渾儀圖上禮星辰我來暫作閒人歇多謝仙翁相訪頻
　　寄筠州張録事
　　每到友朋相㑹地未嘗一日不思君小詩曽託鄉僧寄善政因逢故客聞山上仙蹤丹鼎在郭邉溪色市橋分公餘若起吟遊興遊處多應見白雲
　　山中
　　山中凡事幸相宜第一紅塵免上衣尋藥每同丹客去拾薪多趂牧兒歸鳴泉潄石寒蒲潔宿霧蒸泥早蕨肥不奈隣峯學禪伴時時來此叩巖扉
　　贈趙靈秀次徐靈囦韻
　　數軸黃庭看不厭詩囊茶器每隨身三年在任同仙隠一日還家只舊貧種得溪蒲生似髮教成野鶴舞如人出門便是登山路更喜遙山翠色勻
　　行藥作
　　病倦令人懶欲吟偶因行藥過墻隂煙生園栁暮鴉集水涸池塘秋草侵有口不湏談世事無機惟合臥山林西風颯颯吹毛骨且看滿籬花似金
　　寓南昌僧舎
　　突兀禪宮何代餘閒同衲子聴鐘魚身如野鶴棲無定愁似頑藤挽不除舊隠故多新長竹逺交全乏近來書爐香茗椀晴窻下數軸楞伽屢展舒
　　留別南昌諸友
　　衰顔怕被青銅見病骨堪同瘦鶴羣乆出併荒幽徑菊未歸長憶滿山雲春風豈識吟人恨夜雨頻於客舎聞萬栁百花好時節別君愁緒亂紛紛
　　贈〈闕〉　先生
　　隴上窮年不輟耕風吹糾笠自翾輕攢眉且復看天醉枵腹誰能與命爭李實於今難仲子栁條何似問先生不湏逺覔王官谷雁蕩峯頭雲自橫
　　尋僧
　　秋淨日暉暉閒行風滿衣尋僧雖不遇折得菊花歸
　　西風
　　一處西風一處愁又逢鳴雁宿滄洲芙蓉不分秋蕭索鬬拆繁紅滿樹頭
　　舎外早梅
　　行遍江村未有梅一花忽向暖林開黃蜂何處知消息便解尋香隔舎來
　　雁池
　　包家門外栁垂垂搖蕩春風滿雁池為是城中最佳處每經過此立多時
　　東陽路旁蠶婦
　　兩鬢樵風一面塵採桑陌上露沾巾相逢卻道空辛苦抽得新絲還別人
　　觀落花
　　纔看蓓蕾破春晴又見飛花㸃㸃輕縱是閒花自開落東風畢竟亦無情
　　還家夜同趙端行分得林字
　　莫怪繁霜滿鬢侵半年長路㡬闗心歸來檢㸃家中物依舊清風在竹林
　　寄張季思
　　荊吳中隔萬山遙那得相逢話寂寥長憶梅花好時節訪君船泊古楓橋
　　題東池
　　一池寒水緑𥻘𥻘池上初梅白未勻誰念酒旗飛動處唐朝曽住作詩人
　　秋懐
　　不管秋天隂復晴秋懐何處不淒清江城㡬夜無佳月亦有新詩對雨成
　　南塘即事
　　半川寒日滿村煙紅樹青林古岸邉漁子不知何處去渚禽飛落抝罾船
　　野望
　　一天秋色冷晴灣無數峯巒逺近間閒上山來看野水忽於水底見青山
　　春登南昌城
　　獨上江城四望低望中無物不堪題欲知春事㡬深淺芳草青青猶未齊
　　悼舊呈趙紫芝
　　憶向城南共説詩山民與我定相隨如今獨自還來去此恨除君人不知
　　補遺
　　寄沈洞主
　　想當清夜醮帶月扣仙鐘指上雷霆訣菴前虎豹蹤藥收陽地草薪採故枝松擬即尋師去茅峯疊㡬重
　　寄逺人
　　秋氣日淒清秋衣紉未成在家猶不樂行路若為情㡬處好山色暮天羣雁聲分明相憶夢夜夜出江城
　　太平山讀書奉寄城間諸友
　　寥寥鐘磬音永日在空林多見僧家事深便靜者心虛庭雲片泊側徑石根侵此去塵間逺君應懶出尋
　　寄山友徐靈暉
　　若非殊俗好那肯愛幽居深徑無來客空山自讀書樹蟬經雨少門栁望秋疎相憶何時去閒園共爾鋤
　　處州蒼嶺
　　步步躡飛雲初疑夢裏身村鷄數聲逺山舎㡬家隣不雨溪長急非春樹亦新自從開此嶺便有客行人
　　春雪
　　疑是梨花發滿園驚乍看不能為臘瑞空自作春寒逺遁營巢鵲深埋吐葉蘭從教艶陽曬流去作波瀾
　　題王法師房
　　應有列仙至觀當靈洞安月蘿春長蔓風竹暮生寒印下鬼神役鼎交龍虎歡尋常應縁外多把異書看
　　舟行寄趙端行
　　離亭一分手便逐釣船行雖是暫相別那能忘此情花飛春已老雲散晚方晴詩句空吟得無人可共評
　　馮公嶺
　　亂峯千疊拂雲霓輻合坑崖立似梯曽向括州州裏望衆山卻是此山低
　　山雨
　　一夜滿林星月白且無雲氣亦無雷平明忽見溪流急知是他山落雨來
　　寄山人徐靈暉
　　只隔煙霞數里間本期還往共幽閒寜知逸羽飛相背我入山來君出山
　　東湖行
　　湖水添時宿雨晴野禽無處不春聲萬株楊栁青如昨全是東風染得成
　　鄉村四月
　　緑遍山原白滿川子規聲裡雨如煙鄉村四月閒人少纔了蠶桑又插田









　　西巖集
　　
<集部,別集
　　類,南宋建
　　炎　至德祐　,
　　清苑齋
　　詩集>欽定四庫全書清苑齋詩集宋趙師秀撰哀山民憶君初病時倉皇造君榻知為寒所中脛痺連左胛蔣子丹有神三日能屈伸五日扶杖立十日行逡巡於時數相見談娛靡曾倦啜茶猶滿甌改詩忽盈卷君亦疑勿藥春和可為樂仙家桃最紅同踐天台約多愁積如山令君心不閒殘痾故未去澁嗇腸腑間岳僧有烈劑倒篋得餘惠服之汗翻漿事與東流逝啼妻無完裙弱子猶哀麕詩人例窮苦窮死更憐君君如三秋草不見一日好根荄霜霰侵萎絶嗟何早哭君日無光思君月照牀猶疑君不死猛省欲顛狂昨者君未疾相過不論日晴窗春翦蒲寒爐夜煨栗石堦苔蘚中猶有舊行蹤憂心不能寐無夢得相逢君詩如賈島勁筆斡天巧昔為人所稱今為人所寶石峯雲有地葬從朋友議須求侍郎銘難見山民字平生翁與徐南去久無書不知聞信後涕淚當何如寫池煙水暮宛是西川路虛言楚客招終感向生賦
　　後哀
　　交交谷鳥哀鬱鬱澗松折山民無還期春物失怡悅平生感斯人難以常理説共智已則愚忽巧衆亦拙芳名信可垂在世何寂滅含悽為卜兆窀穸利茲月行當宿草生當使我淚歇未知百年後誰復耕此穴寄言苦吟者勿棄攝生訣
　　和陳水雲湖莊韻
　　粼粼水增波疊疊雲弄影昔誇春徑妍今愛秋塘靜芳筵集賓彥清宴除艷靚時當新雨餘蒼翠獻林嶺既忻沖抱舒復快逺目騁仰嘉鍾鼎人而迺眷箕潁深營察髙趣雅詠發沈景獨使和者難一夕愁欲癭
　　敬謝章泉趙昌甫二十韻
　　耆舊半凋落在者如晨星與翁別豫章十見草木青人生幾堪別夢寐生羽翎迢迢玉溪波近時嘗再經攜家事多難所至那得停山中空望來日夕不掩扃豈獨負茲約尺書亦沈冥逢人問消息但喜言康寧墮來兩卷什一以慰飄零感此故意宏不我跡以形文章出晚嵗字畫猶壯齡誦之西湖濱驚動孤山靈翁卷遊崆峒一已煩郵鈴幸翁良未衰吾黨存典型遙聞曾入郛諒為韓與丁郡齋待且久幾宿澗上亭今春少晴時澗水應泠泠歸來安穏否薰風入林坰願言愛玉骨逍遙臥殊庭㑹面雖未期忽聚江湖萍
　　官田之集翁聘君失期陳伯夀賦詩率爾次韻
　　好水不厭濶好風不厭涼況有十頃荷荷風媚波光主人昔謂予此境不可忘舉觴集羣英期以朝未央清歡遣絲竹善謔停優倡快若魚脫網適比鴛在梁搴芳衣履濕飲淥肌骨香操觚賦相聯妙續楚九章苦吟墮飢蟬巧詠發輕簧常勝或倒戈突出或擅場或﨑而遽蹴或抑而載揚所欠獨巨翁不使人意強孱衲爾何為竭颯立在旁有間衆稍黙談辨忽汪洋夕風亦損荷萬事付巨量
　　九客一羽衣泛舟分韻得尊字就送朱幾仲
　　人生苦行役不定如車轅況各異鄉井忽此同酒尊此尊豈易同意乃有數存西湖雪未成兩山翠相奔山根日照樹花放林逋村野饌具蘼藿一飽厭百飱有客何多髯吐氣鄰芳蓀慷慨念時事所惜智者昏砭療匪無術諱疾何由論北望徒太息歸與尋故園哆然黃冠師笑請子勿喧東南守太乙此宿福所屯吾子且飲酒酒冷為子溫
　　哭徐璣五首
　　君早抱奇質獲與有道親微官漫不遇泊然安賤貧心夷語自秀一洗世士陳使其養以年鮑謝焉足鄰昔吾與君遊嫌疏不嫌數自為貧窶驅十載九離索前年㑹京都〈一作師〉勗我返林薄吾貧未得歸君死不可作思君氣實充不與短折類血死匪無由恐是服椒罪君於藥自深何獨此乎昧豈不聞仙人餌菖得千歳平生於所學常若喪其敏臨池書未成池水黒已盡傳來葉嶺帖遂與蘭亭近凡茲究極功亦足損肝腎道暉愛江蘺吾子思單老生念死不滅應㑹沅湘道空山獨靈舒閉戶守枯槁風雪將歲䦨凋零此懷抱
　　次韻趙正字蟹
　　嗔爾橫行為多足割爾兩螯如割玉憐爾有甲不自衞評爾一身黃勝肉吳江十月天霜寒吳人微爾不舉飡萑蒲勿訝束爾急與虎爭強能上山
　　桐柏觀
　　山深地忽平縹緲見殊庭瀑近春風濕松多曉日青石壇遺鸛〈一作鶴〉羽粉壁剝龍形道士王靈寳〈一雲林靈素〉輕強滿百齡
　　楊柳塘寄徐照
　　因貧為逺別已是十三程盡日行山色逢人問地名近書無便寄新句與誰評想爾寒宵雨思予亦夢成
　　贈孔道士
　　生來還姓孔何不戴儒冠詩好逢人誦琴清只自彈訪師行郡逺愛竹透菴寒見說丹爐內黃金化不難
　　舟行寄翁十
　　舟輕風色好波面去迢迢取爾詩重讀令吾病欲銷江禽停晚樹澗水入秋潮已覺懷人極分攜始一朝
　　縉雲縣宿
　　親知因別久具酒勞經過古邑居人少春寒入夜多雨香仙地藥燭動石橋波稍覺離家逺鄉音一半訛
　　進賢道中
　　半月逢梅雨初晴客意消鶯聲臨野水松影臥新苗少憩休輿卒閒行過板橋平生無飲分空愧酒旗招
　　冷泉夜坐
　　衆境碧沈沈前峰月正臨樓鐘晴聽響池水夜觀深清淨非人世虛空是〈一作見〉佛心卻尋來處宿風起古松林
　　筠州郡庠山亭
　　一來髙處望逺近盡秋容秀氣歸才子清風屬釣翁溪晴分別港山闕見他峯獨憶良宵月無由宿此中
　　延禧觀〈一作寺〉
　　寂寞古仙宮松林常有風鶴毛兼葉下井氣與雲同背日苔磚紫多年粉壁空相傳陶縣令曽住此山中
　　撫欄
　　撫欄驚歲月久住欲如何水國花開早春城人上多病令詩懶作閒喜客頻過聽說邊庭事時賢䇿在和
　　寄趙昌父
　　逃名逃未得㡬載住章泉便使重承詔多應不議邊髙風時所繫新集世方傳憶就江樓別雪晴江月圓
　　贈張亦
　　相逢楚澤中語罷各西東天下方無事男兒未有功邊風吹面黒市酒到腸空早作歸耕計吾舟俟爾同
　　贈達西堂
　　秋水數枝蓮在師房一邊固應通淨理不復念生緣舊願酬初滿靈方許盡傳閒詢曽住寺如夢已茫然
　　送湯干
　　能文兼悟性前是惠休身為選來京邑因吟訪野人所居纔隔水不見忽經旬何事雲歸速儒官拜敕新
　　石門僧
　　石門幽絶甚獨有一禪僧寺廢餘鐘在房高過客登山蜂成苦蜜崖溜結空氷如此冬寒月他人住豈能
　　秋色
　　幽人愛秋色祗為屬吟情一片葉初落數聯詩已清瘦便藤杖細鿌覺葛衣輕門外蕭蕭徑今年菊自生
　　簡同行翁靈舒
　　久晴灘磧衆舟楫後先行終日不相見與君如各程水禽多雪色野笛忽〈一作作〉秋聲必〈一作若〉有新詩句溪流合譲清
　　信州草衣寺
　　芙蕖四五枝寂寞在空池難見草衣士空看宴坐碑香煙思盛日詩句記遊時欲問苔中鶴長松自不知
　　靈山閣見二徐友舊題句
　　一面見溪水三邊皆翠微晚來虛檻外秋近白雲飛重至恰身老同吟感客非靈山自如畫依舊隔斜暉
　　秋屏作
　　凡有欄干處秋來徧徃還就中惟此地全得見西山雁落遙沙小人登廢壘閒因憐一州景皆在夕陽間
　　送沈荘可
　　清事貧人占斯言恐是虛與花方作譜為米又持書時節寒相近山林拙未除西江波浪急送子一愁予
　　送周端常之建康
　　髙名聞已久方䇿有文雕接得詩人信知從諫議招住遙勞枉刺去速恨移橈何處逢黃菊秋風故六朝
　　贈易道士
　　仙帔畫霞雪多年侍玉宸古於莊子貌貴似呂公身詩好當開板丹靈不化銀舊山新築觀惟夢得歸頻
　　送輝上人再住空相
　　忽然聞受請鐵錫指秋風寺在寒城裏州居野水中生緣拋未盡舊講續應終不用相尋別浮雲去住同
　　寄薛景石
　　虛牕風颯然獨臥聽殘蟬家務貧多闕詩篇老漸圓清秋添一月故里別三年最憶君門首黃花匝野泉
　　送徐璣赴永州掾
　　二水鴻飛外君今問去程家貧難釋宦身逺易成名入署梅花落過汀蕙草生莫因饒楚思詞體失和平
　　巖居僧
　　開扉在〈一作坐〉石層盡〈一作終〉日少人登一鳥過寒木數〈一作幾〉花搖翠藤茗煎氷下水香炷佛前燈吾亦逃名者何因似此僧
　　安仁道中
　　行盡沿溪路天寒歲又除欲消氷似雪初長麥如蔬於世無成事何時有定居等緣貧所役為仕媿為漁
　　壕上
　　逺近人家住過橋路盡通野田行瘦馬淺渚聚群鴻地靜微泉響天寒落日紅若非身作吏不道是城中
　　月夜懷徐照
　　月色一庭深迢遙千里心湘江連底見秋客與誰吟寒入吹城角光凝宿竹禽亦知同不寢難得夢相尋
　　送倪道士之廬山
　　近方辭地肺本自住天台有鶴相同出無雲作伴回道房隨處借詩板逐時開又說廬山去閒看瀑布來
　　送鄧漢卿
　　我亦將歸者先行極羨君惟因交已久頗覺意難分江滿帆侵樹山髙燒入雲他年有書札彼此訪耕耘
　　徐孺子宅
　　今識髙眠處滄波是切鄰已知難即鹿惟有獨潛鱗草〈一作苹〉長過荷葉藤深失樹身閒思昔微子猶自得稱仁
　　德安道中
　　餐餘行數步稍覺一身和蠶月人家閉春山瀑布多鶯啼聲出樹花落片隨波前路東林近慚因捧檄過
　　徐靈暉輓詞
　　在生貧不害早喪可嗟籲天下黃金有人間好句無魂應湘水去名與浪仙俱平日惟躭茗墳前種㡬株
　　太平山讀書寄城中諸友
　　野人無別事故得坐空林黃卷還鋪日青蓮未悟心鐸音山殿靜螢影石池深不敢邀芳屣因閒儻一尋
　　大龍湫
　　一派落虛空如何畫得同髙風吹作雨低日射成虹西域書曽說先朝路始通或言龍已去幽處別為宮
　　宿徐靈暉山舎
　　分坐橋邊石同歸原上村窺燈禽出樹聞語僕開門雪後挑蔬潔更深貰酒渾極知髙臥久吾賤不能倫
　　鴈蕩〈一作山〉寶冠寺
　　行向石欄立清寒不可雲流來橋下水半〈一作疑〉是洞中雲欲住逢年盡因吟過夜分蕩隂當〈一作無〉絶頂一鴈未〈一作不〉曽聞
　　贈約老
　　一徑入深竹數楹臨古溝更無人共住極喜客來遊白髪長垂〈闕〉新茶綠滿甌自言門外寺皆是老僧修
　　送薛子舒赴華亭船官
　　竹籠盛書去遙知官事閒水程春有雨海岸曉無山奧理漸摩後清名䕶養間坐曹觀剡木意與易相關
　　翠巖寺
　　石巖看不見翠色自重重春雨生松葉山風響鐵鐘碑頑工費墨草嫩綠添茸住院吳僧老相迎憶舊逢
　　送黃叔向謁楊伯子
　　嘗聞事將壇何得復儒冠口誦新詩句身呈舊箭瘢賞因貧未受愁擬醉相寛當仗湖州牧應憐志士寒
　　答葉司理
　　寂寞坐髙齋兵來與訊偕喜看君子畫癯似我形骸頗欲徴陳作遙知動逺懷夢魂思一遇風雨暗長淮
　　薛氏〈一作薛師石〉𤓰廬
　　不作封侯念悠然逺世紛惟應種𤓰事〈一作日〉猶被讀書分野水多於地春山半是雲吾生嫌已老學圃未〈一作不〉如君
　　送徐道暉遊湘水
　　春盡雨霏霏春寒猶在衣人尋香草去鴈背逺峰歸瀟水添湘闊唐碑入宋稀應知名與姓題寫遍巖扉
　　劉隠君山居
　　嫌在城中住全家入翠微開鬆通月過接竹引泉歸慮淡頭無白詩清貌不肥必無車馬至猶掩向巖扉
　　官舍初成
　　為宅傍城墻先求夏日涼鑿池容衆水栽竹斷斜陽官是三年滿身無一事忙不知何補報安坐恐難當
　　㑹景軒
　　此中非一景欲狀固難名江近秋隂早山多曉氣清斷雲分樹泊饑鶴下田行別擬深更至虛空看月明
　　和朱子發韻兼簡青龍諸友二首
　　巷南與巷北相去路無多以我常孤坐勞君數見過望山嫌夕靄聽雨想春波稍俟晴明日相攜一醉過雖說京華住西湖豈不清病多妨野興貧甚損詩情挿柳觀春意粘碑隔市聲松江㡬閒客日夕聽波鳴
　　桃花寺
　　舊有桃花樹人呼寺故名石幽秋鷺上灘遠夜僧聞汲井連黃葉登臺散白雲燒丹勾漏令無處不逢君
　　送蔣節推赴岳陽
　　君山那可上四面是層波此地風煙古前人賦詠多征帆衝鴈字官舍近漁歌況爾真脩者回仙必見過
　　大慈道
　　青苔生滿路人跡至應稀小寺鳴鐘晚深林透日微野花春後發山鳥澗中飛或有相逢者多因採藥歸
　　送湯主簿
　　扶起堦前菊秋霖苦未休更逢千里別早白一年頭客借程文看兒分賜服收還家有新興佳句入書郵
　　送潘景參赴利路帳幹
　　蜀道如天遠攜家難計程不從三峽過免聽㡬猿聲戍密野花少棧虛山雨鳴同年同寂寞此去子成名
　　水際
　　水際移居晚薫風綠滿汀密萍妨下釣髙柳礙觀星忙是僧相過閒惟雨可聽尋思非久計終憶自柴扃
　　扶欄
　　強起扶欄立新寒𨺗見侵鐘聲諸寺曉柳䕃半池陰病久方憑艾貧深或夢金湖邊好風日孤負㡬登臨
　　葛翁小閣
　　樹色對疎櫺橫陳一片清微風楊葉下斜日竹梢明此老無塵事雙姝亦道情客來憐素壁題句不題名
　　柳下書齋
　　轉曲認幽棲齋名壁上題柳遮船步水草出瓦溝泥養靜拋書冊銷閑倚杖藜誰知鳳城外宛是武陵溪
　　贈陳宗之〈一雲贈賣書陳秀才〉
　　四圍皆古今永日坐中心門對官河水簷依綠〈一作柳〉樹陰每留名士飲屢索老夫吟最感書燒盡時容借檢尋
　　謝耕道犂春圖
　　春雨年年有良田歲歲無何因將此事須要畫為圖野水寒初退平林綠半敷長謠謝沮溺未必子知吾
　　栗禁
　　宵長非一夢欲記已微茫照鏡枯於臘梳頭落似霜病疴如退愈貧窶又商量所嗜惟崖栗今年不敢嘗
　　盧申之載酒舟中分韻得明字
　　閒人閒處住載酒荷髙情小舍寜容客同舟卻向城弄花忘晝暑憂國念秋晴歸路雖無月銀河亦自明
　　送真直院出使江東
　　一節鑄黃金翩然別禁林㡬於言事日已作去朝心有識愁雖結無慚喜自深江邊瞻使者誰不敬曽參
　　千日
　　千日方過半何因便得還就令凡事易不及一身閒種術憐官地登城憶自山苦吟無愛者寫在戶庭間
　　贈湯巾
　　黃金榜內人枉刺忽相親怪得名差異吟來句極新獨眠秋寺雨罕踏帝城塵何限髙科客因容不重身
　　贈張亦
　　一別無書信相逢各老蒼山川烽外逺歲月夢中長空橐成詩草單衣涴酒香因言滾溪宴同憶舊時狂
　　徐先輩輓詞
　　豈謂聲名早翻成不遇非賦曾天子見詩有世人知忽種松三尺終乖桂一枝幽芳誰與誌御史念壎箎
　　徐侍郎輓詞
　　少贊經綸業周家已卜年謗興無白日心在有青天遷謫還迎母艱危復用賢未令吾道泰星隕灌城邊
　　訪韓仲止不遇題澗上
　　隔㵎竹扉深蒼童引客尋雖然乖晤語猶自見園林野蔓時妨步山蟬亦好吟石根泉數斗清響應人心
　　⻱峰寺
　　石路入青蓮來遊出偶然峰髙秋月射巖裂野煙穿螢冷粘㯶上僧閒坐井邊虛堂留一宿宛似鴈山眠
　　貴溪夜泊寄趙昌甫
　　蓍草占秋動逢秋早得歸本非為事迫不欲與心違波淨孤螢度宵涼數葉飛逺懷髙臥者微月閉松扉
　　送趙判官
　　三歲蓮花幕何曽仕者同開墻通野客分樹借江鴻與世如無味於民自有功神仙今已近不畏引帆風
　　春晚即事
　　一身來作吏白日算徒勞塵土侵衣重年光如鬢牢春深禽語改溪落岸沙髙柳下垂鈎者吾今媿爾曹
　　沈洞主
　　案上隂符巻應逢驪母傳無言過永日不食度終年雲覆燒丹竈花浮洗藥泉時聞有𤣥虎來禮洞門前
　　和鮑縣尉
　　留僧秋閣上身自伴僧閒潄齒臨寒水焚香對逺山野禽偷果去童子借經還餘興成詩句髙題屋柱間
　　停帆
　　舟過梢人屋停帆去未能野梅皆是刺灘水不為氷里數訛難凖官稱俗可憎欲登巖石坐有吏復無朋
　　嚴州瀟灑亭
　　髙榭出禪關人家向下看千峰春隔霧數里夜聞灘偶至因成宿前遊亦值寒州人多有詠何不見方干
　　喜徐道暉至
　　嗜茶身益瘦兼恐欲通仙近作詩全少閒成畫亦傳瀟江風雪渡嶽石姓名鐫自接來消息朝朝問客船
　　小舟
　　小舟隨處去幽意日相親野草妨荷葉輕鷗似逸人閒思此湖水曽洗㡬京塵甚欲營漁屋空虛未有因
　　林逋墓下
　　梅花千樹白不是舊時村傾我酤來酒酹君仙去魂短碑藤倚蔓空塜竹行根猶有歸來鶴清時欲與論
　　寄徐縣丞
　　自爾為官去吾扉亦返關池成逢夜雨籬壞出秋山歲事登禾稼朝綱去草菅題書寄漳水専俟好詩還
　　示五峰僧
　　峯形如掌翠相〈一作回〉環頭白山僧引客看積葉壞〈一作堆〉來泥徑滑斜陽移去石橋寒近聞瀑布尋還逺易得菖蒲采極難分我〈一作有〉一峯於此住與師相聚願辭官
　　答徐靈囦
　　弊廬補葺雖勞力且得幽閒住此身舊友誤稱吟筆長諸親爭笑罷官貧近簷竹密妨巢雀當戸花疎見路人所慮久晴田事廢今聞髙下雨皆勻
　　寄徐丞
　　病不窺園經一月更無人跡損青〈一作蒼〉苔池〈一作沙〉禽引子銜魚去野蔓開花上竹來亦欲鬢毛休似雪爭如丹汞只為灰秋風昨夜吟寒雨有夢南遊到海迴
　　送奭上人抄化
　　冒寒獨向何方去為建靈山閣未能詩卷帶呈看疏客藥爐留借共房僧夕陽岸上行枯葉瀑布巖前聽拆氷事到有緣隨處應回來金碧入雲層
　　陳待制湖樓〈一雲陳水雲與造物遊之樓〉
　　何處飛來縹緲中人間惟有畫圖同兩層簾幙垂無地一片笙簫起半空巖〈一作岸〉竹倒添秋水碧渚蓮平接夕陽紅遊人未得䝉莊旨虛倚欄乾麵面風
　　送翁捲入山
　　已送山民歸舊廬子今復去我何如漸成老大難為別早占清閒未是疎小雨半畦春種藥寒燈一盞夜修書有人來問陶貞白說與華陽何處居
　　呈蔣薛二友〈一雲呈蔣肖韓薛師石〉
　　中夜清寒入緼袍一杯山茗當香醪鳥飛〈一作禽翻〉竹葉霜初下人立梅花月正髙無欲自然心似水有營何止事如毛春來擬約蕭閒伴重〈一作同〉上天台看海濤
　　萬年寺
　　萬年山木有千年石路隂深到繚垣㡬片閒雲誰是主一條流水不知源土栽芍藥尤勝木僧說獼猴極畏猿夜半空堂諸境寂微聞鐘梵亦成喧
　　暮春書懷寄翁十
　　帝里逢春雨不乾纔晴數日又春還桐華半落官河水榆葉全遮客舍山未悔闊疎令事去最憐乏絶壞身閒菖蒲九節今堪采思爾逍遙澗谷間
　　移居謝友人見過
　　賃得民居亦自清病身於此寄飄零筍從壞砌磚中出山在鄰家樹上青有井極甘便試茗無花可插任空瓶巷南巷北相知少感爾詩人逺扣扃
　　和人韻贈北山僧
　　又得相逢閒寺裏凡人多笑太無營誰知見事心先懶未說㝷幽足已輕二月春風添樹色一山夜雨失泉聲謝師更作重眠約來徃雲消兩日晴
　　再遊北山和韻
　　或行或坐水邊亭處處春風戶不扄飛絮伴人衰鬢白逺山學我道衣青迢遙更入煙霏去髣髴如曽夢寐經恐是前生林處士晚年不飲至今醒
　　寄趙楚州
　　承明雖妙古雲勞小借林邊卻自豪韓信所封兵尚勁劉伶曽住酒應髙牽來寶馬通言語放去琱弓落羽毛別有異時人憶處萬株楊柳綠春壕
　　多景樓晚望
　　落日欄干與鴈平徃來疑有舊英靈潮生海口微茫白麥秀淮南迤邐青逺賈泊舟趨地利老僧指甕說州形殘風忽送吹營角聲引邊愁不可聽
　　姑蘇臺作
　　何人可與話登臨徙倚危欄日又沈千古蒼茫青史夢一年迢逓故鄉心天無雨雪梅花早地有波濤鴈影深為是夫差舊臺榭愁來不敢越人吟
　　病起
　　身如瘦鶴已伶俜一臥兼旬更有零朝客偶知親送藥野僧相保密持經力微尚覺衣裳重才退難邀筆硯靈惟有愛花心未已遍分黃菊插空瓶
　　簡孫正字
　　空齋兀兀難消日況入中年睡亦疎洗釜煮蔬留客飯巻簾移菊看人鋤秋衣因病全更衲曉鬢迎寒半脫梳多謝貴交芸閣裏許令隨意借官書
　　借居湖上
　　出仕歸來貧似舊借園偶近畫橋居縱觀不用春攜酒清坐何妨夜讀書港小隻通閒客棹樹低多礙故人車向時城裏緣塵土久欲湖邊住歲餘
　　送古壺與人
　　小壺純素無文采驗是殷商物至今損處怕教凡手觸鑄時應有吉星臨久藏厚土金聲盡微貯清泉翠色深持贈髙人安幾席為勾古意入新吟
　　贈鄧漢卿
　　單獨一身長不定亦無書巻得相隨忙過人世當閒日老遇朝廷用少時衝雪自言行路苦看松長恨買山遲蕭蕭白髪寒燈下寫就詩篇欲寄誰
　　孤山寒食
　　二〈一作三〉月芳菲在水邊旅人消困亦隨緣晴舒蝶翅〈一作羽〉初勻粉雨壓楊花未放綿有句自題閒處壁無錢難買〈一作上〉貴時〈一作家〉船最憐隱者髙眠地日日春風是筦〈一雲時有山禽當管〉
　　葉侍郎送紅芍藥
　　雕欄迎夏發竒葩不擬分來野客家自洗銅瓶插欹側暫令書巻識奢華舊遊尚憶揚州夢麗句難同謝朓誇應被花嗔少風味午窗相對一杯茶
　　寄茅山溫尊師
　　㡬度題詩寄入山不知何處得書看莓苔石上秋吟苦星斗壇中夜拜寒鶴改新名呼未至碑逢斷刻打應難憶師每欲尋師去芝術栽成自可飡
　　㑹宿再送子野
　　又承出郭到貧家一度分攜鬢易華自說印書春可寄獨慚闕酒夜難賖眠遲古鼎銷殘火吟苦寒缸落細花羸病不能親送別夢魂先立渡頭沙
　　京華病後
　　久在京華損道心故人誰與念升沈春樓臥病燕相伴湖寺題詩僧為吟三月不逢家信至一莖新有鬢絲侵早知諌獵非時節只有山中自養金
　　過弋陽
　　三月三番過弋陽吾生辛苦莫思量磨圓灘石㡬年浪丹盡江楓昨夜霜已算中途當度臈更憐抵舍未為鄉高眠舊有山中約只欠青螺道士方
　　題方興化精舍
　　晴簷方聽夜淋浪晚送儒臣別建章但欲有言扶國是不嫌無計作身防輕舟過處猿頻斷舊宅開時菊正黃心事對牀應細語得歸如此亦何妨
　　數日
　　數日秋風欺病夫盡吹黃葉下庭蕪林疎放得遙山出又被雲遮一半無
　　玉清夜歸
　　巖前未有桂花開觀裏閒尋道士來微雨過時松路黒野螢飛出照青苔
　　池上
　　朝來行樂向秋池池上秋深病不知一樹木犀供夜雨清香移在菊花枝
　　題四聖觀〈闕〉道士詩巻
　　一觀桃花紅似錦兩堤楊柳綠於雲遊人只是遊晴晝煙雨朝昏盡屬君
　　白石巖
　　誰炷清香禮少君數聲金磬夢中聞起來閒把青衣袖裹得䦨干一片雲
　　再過吳淞
　　江邊無處覓天隨又趂斜陽過𣺌瀰遠愛柳林霜後色一如春至欲黃時
　　山路懷翁巻
　　困嘗苦茗不論杯天氣纔晴又有雷寂寞小亭看草坐晚風時復墮青梅
　　采藥徑
　　十載仙家采藥心春風過了得幽尋如今縱有相逢處不是桃花是綠陰
　　午困
　　午困因書又見尋自添茶鼎候微吟病身未覺春風暖柳色無端日日深
　　約客
　　黃梅時節家家雨青草池塘處處蛙有約不來過夜半閒敲棋子落燈花
　　拾遺
　　秋日遊棲霞菴
　　乘興入孤村神凝秋水間菊開嫌徑小荷盡覺池寛林影懸崖屋鐘聲何處山清遊殊未倦初日照松關
　　一真姑
　　忽然能不食飲水度中年此事知難偽令人信有仙形容無血色衣袂〈一作服〉有香煙聽說瑤池路分明〈一作猶如〉在目前
　　秋夜偶成〈一作書〉
　　此生漫與蠧魚同白髪難收紙上功輔嗣易行非〈一作無〉漢學𤣥暉詩變有唐風夜長燈燼挑頻落秋老蛩〈一作蟲〉聲聽不窮多少故人天祿貴肯〈一作猶〉將寂寞歎揚雄
　　夜宿江浦聞元八改官寄此
　　君遊丹陛已三遷我泛滄浪亦二年劍佩曉趨雙鳳闕煙波夜宿一漁船交親盡在青雲上鄉曲都拋白日邊若報生涯應笑殺結茅栽芋種畬田
　　贈寫竹上人歸湘〈一雲贈元長老歸自湘中〉
　　白髪半頭寒未剃形容消〈一作清〉瘦異尋〈一作於〉常為人作畫衣添墨〈一作黒〉對客圍棋爪獨〈一作甚〉長不染世塵〈一作間〉如菡萏只留胷次著瀟湘住山亦是〈一作自〉年來懶竹閣門前借一房
　　潤陂山〈一有上字〉作
　　一山太半皆楮〈一作櫧〉葉絶頂閒尋得徑微無日謾勞攜紙扇有風偏〈一作猶〉怯去綿衣野花可愛移難活啼鳥多情夜即飛惟與寺僧居漸熟煮茶深院待人歸
　　右詩六篇從東甌續集補錄
　　秋日偶書〈方萬里云為筠州推官時作〉
　　官事何曽曉閒名苦要簽大書公吏恐直語衆人嫌俸少貧如故醫慵病卻添秋風墻下菊相對憶陶潛
　　十里〈方萬里雲此赴高安推官時詩未至郡十里所作〉
　　烏紗巾上是黃塵落日荒原更恐人竹裏怪禽啼似鬼道旁枯木祭為神亦知逺役能添老無奈高眠不救貧此地到城惟十里明朝難得自由身
　　寄新吳友人
　　每於樓上立遠遠望新吳春至山疑長江空雨似無懷才人盡愛多病體常癯若治東遊策舟行與子俱
　　右詩三篇從瀛奎律髓補錄












　　清苑齊詩集
