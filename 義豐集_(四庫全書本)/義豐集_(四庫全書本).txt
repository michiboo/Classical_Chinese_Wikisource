　　欽定四庫全書　　　　　集部四
　　義豐集　　　　　　　　別集類三〈宋〉
　　提要
　　〈臣〉等謹案義豐集一巻宋王阮撰阮字南卿徳安人王韶之曾孫隆興元年進士仕至撫州守召入奏韓侂胄欲見之卒不往怒使奉祠歸廬山以終阮少謁朱子於考亭朱子知南康時阮又從遊故集中有唱酬之作阮之歸也朱子惜之謂其才氣術略過人而流落不偶集首有淳祐癸夘呉愈序謂其文無一字無來處論邊事則鼂賈其倫為記銘則韓栁其亞今其文集未見所存僅詩一巻蓋傳録者以全集之序弁詩之首也劉克莊嘗跋其詩謂髙處逼陵陽茶山陵陽者韓駒茶山者曾幾也岳珂桯史稱阮學於張紫㣲載其萬杉寺唱和絶句及重過萬杉寺絶句紫㣲者張孝祥也曾詩祖述黃庭堅張詩則摹擬蘇軾韓詩則出入於蘇黃今觀阮詩驛騎於兩派之間各得一體克莊及珂所述固皆為近實矣珂又記阮所作詩號義豐集刻於江畔校官馮椅為之序是阮詩本有單行之本不知何以佚去椅序易以愈序也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　義豐集序
　　觀士大夫言行當於其大節不顓於文藝也劉禹錫桞宗元述作雄深法度嚴宻發纎穠於簡古寄至味於淡泊非餘子所及然坐王叔文黨君子惜之士大夫欲為君子者苟人不已知世不吾以則有致命遂志而已窮居不損焉乃若俛仰隨時僥倖得志雖有才美不足觀也已慶元初孽臣竊柄士大夫倚為泰山其門如市吾邑王公先生以蓍蔡之明冰霜之操未嘗一躡其門晚官臨川陛辭奏事柄臣使密客誘致之迄弗徃見奉祠而歸優游山間無一毫隕穫意此曽子所謂𢎞毅之士歟先生所為文無一字無來處葢其多識前言徃行以蓄其徳而又深於憂患才老而氣定故流於既溢之餘嶄然出入意表自其省闈三筞辭嚴而義偉已不肯為舉子之文矣厥後論邊事則鼂賈其倫也為記銘則韓桞其亞也其詩如題浯溪碑蘭亭記金山廟之類折衷古人之得失發越詞令所未言至於感物興懐酬唱嘲詠筆力雄放皆有深意杜少陵其比也頋其平生大志欲禆國論扶王室盡心所事以光祖閥則有在彼而不在此者一不獲伸賚志沒地而以文藝稱於世抑其土苴雲耳愈少之時嘗操几杖從先生游今老矣髙山景行之思猶日往月來於懐也其子且為邑惠之博羅稡其文鋟梓以歸屬愈識其巻首藐焉晚進何敢措一辭獨念前軰典刑之老中原文獻之裔去世逾逺一時出處大節後生鮮有聞者孟子曰誦其詩讀其書不知其人可乎故為述其槩雲淳祐癸邜夏六月甲子裡人呉愈序






　　欽定四庫全書
　　義豐集
　　宋　王阮　撰
　　詩
　　古意二首
　　西風䇿策飜葉鳴錦機停梭人暗驚歸心欲附潮頭去潮頭不肯到湓城
　　洞庭九月湖水乾倒影夜瞰星斗攅水官籋浪蹴寒玉船過兩耳聲珊珊
　　明妃曲一首
　　黃塵漠漠風捲沙明妃馬上彈琵琶琵琶一曲思歸譜明妃淚盡邉人舞邉人不道思歸苦更問漢宮餘㡬許古來和戎人似鐵漢家和戎人似雪午𥦗一抹春山橫萬里關河不須設燕支寒帳秋復春翠被不禁愁殺人人生不可無黃金無黃金兮死沉淪明妃也莫怨青塚死有佳名生有用君不見秦樓當日卷衣女一一空隨宿草腐
　　續湖隂一首
　　王敦稱兵內向明帝微行湖隂故樂府有湖隂曲然亡其詞也余泊舟堂下誦溫庭筠補亡惜意未盡因為續焉
　　華林鳴蛙私邪官金陵指顧成長安唾壺一曲玉如意聲㫁石城鋒鏑寒從來龍化中興主不似黃鬚阿奴武當時斬鞅心下事今日揚鞭目中敵黃埃散漫重瞳㣲雨師不灑疑人知夢回日轉驚已午馬驕風疾那容追一聲吉語禁門靜萬國笙歌丹仗整山傾海動忽燃臍地闢天開誰問鼎長江十里真險哉煌煌晉業流秦淮江濤一洗妖氛息湖隂千古琉璃碧
　　代胡倉進聖徳惠民詩一首〈並序〉
　　臣竊惟先王盛時大夫從事於外必有聲詩道其不遑寧處之情而極夫節物之變耳目所接託興喻物一於心聲發之非以自矜其功也以為君臣之際天下真情所在序其情而閔其勞君子之道雲爾恭惟陛下康濟懐保如周文王臣於此時得從大夫之後備使一方敢不激勵奮發以求不負陛下臨遣之意用集所見與其所聞因其方言間以俚語稍加櫽括比為近體詩一百韻走驛請通進司投進兾塵一覧文詞鄙陋不足發揮至徳之光臣則有罪若夫字字必實言言不誣舉可覆視當堯章煥乎之日犯狂簡斐然之戒仄身覆燾實無所容冒犯天威臣無任俯伏竢命之至
　　平楚皆膏壤成湯忽旱年人知聖慮切恩遣使臣宣乙卯飢荒後長沙富庶全紀年四十載斗米二三錢〈潭州自紹興五年一旱後豐稔三十八年〉縣縣人煙宻村村景物妍朱蹄驕栁陌金鐙麗花鈿〈長沙自唐號小長安朱蹄金鐙杜甫所云〉習此民成懶加之吏不䖍力耕終苟且勸課或遷延緑野田多曠潢池惡未悛曷嘗修稼政但見飾賓筵豐稔時難保盈虛理有還自應成赤地安得咎蒼天義廩真良法〈常平〉皇家以備先積倉何止萬存數僅餘千〈潭州每歳正苖三十八萬石每石收義倉一斗自乙夘至辛夘當有百萬石臣到任㸃檢僅存四萬石〉濫以踈庸跡來司歛散權一身初扺此四顧但茫然奏發常平𡚁財䝉內帑捐敢雲呈敏手倖免奮空拳蔑問秦輸閉專稽稷懋遷陸資流馬運水作汎舟連凢屬災傷事深將利害研兼併勤告諭商旅漸喧闐市直雖翔踴官收卻痛蠲北來因鼎粟南至出渠船〈分路招糴廣米自靈渠出〉稍稍收成廩紛紛出著鞭起於衡嶽趾環厥洞庭舷湖北疆參錯江西境接聯里雖千萬逺身亦再三遄必務經行徧深防賑給偏規模頒羣吏出納謹鄉賢敢避風兼雨周爰陌與阡有時沉水㡳鎮日上山巔不復通舟楫寧容坐馬韀屐多穿石仄裳慣濕河壖江歩時時到村虛日日穿〈楚語以江岸為歩村市為虛〉救頭方甚急援手詎辭胼疇昔雖多病馳驅卻自痊已成迷曉夜不復憚山川松逕行時蓋楊花坐處氊光華雖備使蕭散類登仙林宻花頻剪途窮木可縁石欹行恐壓溪漲渉疑漩昔出正初吉今經六下〈以正月出廵七月還司〉奔忙馳似箭來徃轉如圜王事歌苞杞歸心卻杜鵑力雖疲險阻志務報陶甄憶昨初行日蕭然亦可憐餓羸皆偃仆疾疫更牽纏詎止家徒壁多遺屋數椽葛根殫舊食竹米繼新饘〈去冬人食葛根今春又食竹米〉畧救朝昏急終非肺腑便聲音中改變形質外羸孱氣薾胷排骨神昏眼露圈歩欹身欲仆頭褪髪俱卷婦餒心成疾兒啼口墜涎亂花生目睫炎火亢喉咽裊裊渾無力昏昏只欲眠盡攣持耒手頓削負薪肩象貌已成鬼號呼幾亂蟬獸窮思曠野魚困想清泉山僻無人到惟驚有使褰初聞爭欲走稍定使來前爾俗飢雖困吾君施體乾知民方疾苦遣吏撫迍邅置院收鰥寡分場賑市㕓貸糧招復業散種使耕田〈臣常乞以米五萬石依條給貸四等以下戶又以榖三萬分諸縣借給〉寒給衾裯煖〈給紙襖〉春頒藥劑煎凢今嚴吏責皆是恤民編稍見兒童集徐㸔父子牽共爭扶杖聽咸樂置郵傳茶獻迎門禮香浮夾道煙耳聞身鼔舞心切涕潺湲坐定徐言此從來未見焉一時愆潤澤萬里奏艱鮮灌溉非無桔精䖍亦有牷畬乾終損粟池涸竟枯蓮詩駭周宣魃經書魯國蝝坐令民皥皥飜作淚漣漣平日安豐稔今朝乍疾顛老羸如病馬壯健若飛鳶忽見皇恩沐親馳使命専聽言初挾纊拜賜悉鳴絃新嵗天心格經時雨勢綿東臯耕澤澤南畆溜濺濺坎豆皆勤作根涯悉勉旃水耕榮唪唪陸種茂芊芊件件絲盈軸方方麥薦籩〈楚語以種物為坎豆勤苦為根涯以疋為件以三升為一方〉指知食慾動目望酒先撋舍北行歌暢村南伐鼓淵魚占何必夢斗覆已明躔甲子晴尤好嘉平雪記埏自今知嵗嵗王道永平平撫已叨逢主占星幸備員耳親聞擊壤手敢廢題牋農事修其職邦基賴以堅但令倉廩實何必鼎鐘鐫商克周飢止邢存衛雨愆定知豐稼穯端在講戈鋋足食繄兵法行糧詠雅篇願陳王朴論一稔遂平邉〈王朴邉䇿一稔可以平邉〉
　　上九江唐舍人〈文若〉一首五十韻
　　江左承南渡潯陽控上流平時稱用武今日更防秋六代規摹古三江險阨周高憑隆屏翰下瞰握襟喉呼吸聞吳楚封疆矗鬥牛循良渡虎跡神武射蛟逰勝事餘蓮社風光足庾樓倚天開峻極倒影湛飛浮鼎敗香山徃官輕靖節休義門十世美將業二王優頃嵗承平乆斯民習俗修究心依學校服力事田疇獄淨苔荒砌山深麥掛丘共知忠義篤肯陷矯誣羞不料戈鋋起能令日月幽雲屯滿赤縣天意卒鴻溝郡邑生荊棘江湖識冕旒竟捐形勢地聚作虎狼陬〈紹興初李成盜此〉昔計何勝辱羣生亦暫偷竒功思赫赫內治頗悠悠法令中間弊流移不可留〈經界法行始有交居之弊産去稅存徳安一縣歳逃移千七百戶〉未經真撫恤還已困䖍劉對壘縁淮甸長蛇集㦸矛〈金兵南下其臣有欲首取江州者〉雷聲忽天狗旗尾又蚩尤隔岸幾航葦城亦綴斿兵戈閒耒耜戰艦奪松楸天下雖同擾江西又不侔宿師惟此地〈江南獨此屯戍〉履畆倍他州〈曹翰治江州獨用偽唐全稅〉諸將紛紛是攸司日日掊文符競旁午膏血罄誅求戰鬬連年永瘡痍幾日瘳櫱芽終作梗氣習遂成媮情動穿墉䑕風行借父耰〈風俗舊淳今狡〉秉彛均物則失徳自乾餱近世凢臨政何人解撫柔帝為輟近侍人喜得賢侯父子文章偉君臣契分投王言資潤色國事仗謀猷詩似丘傳鯉書如固續彪鳯毛宜鸑鷟驥種自鞾騮增重依蓮幕尤煩借箸籌折衝皆婉畫賜履又分憂奕奕長江上源源數路頭若非煩柱石何以鎮貔貅南土驚新事西清擁碧油春風回野色江月靜簾鈎地借長城望塵清奕世讎有生皆固結無土不㝠搜〈公下車之始即問姓名〉立國須才用聞公鋭意收龍門如可上敢請與荀儔
　　瑞麥謡一首
　　淮海宜麥舊矣瑞我聖世疉出濠梁淳熈戊戌得両岐者一守臣張士元記其異紹熈甲寅又得之益以三岐者守臣黃萬石再播頌聲慶元戊午夏四月壬申牧兒丁道僧越五日丙子農者京太谷獻如紹熈之數又廿日丙申民兵統領李道裒雙穗者馳丁夫蔡進以獻多至三十有八和之至也是嵗五糓熟為大有年守臣某仰體謙制不敢以聞亦不敢替厥事賦瑞麥謡紀聖治也
　　稗草化稻疑談空我有異麥真年豐三岐鼎足如爭雄兩岐對秀攅眉峯棣華英粲花影重黃雲列陣飜春風問此厥初何所從塗山之陽一牧童手持足接復一翁三十八雙來無窮慶元道大天下公漸漸擢芒瑞時雍不生內地生邉封天以徳致驚諸戎周家之始西徂東彼疆為宻此界崇已而率育四海同帝命蓋自貽牟通漁陽昔當漢之隆亦有此瑞堪形容氓謡不上甘泉宮私以譽守疑非恭濠梁獻祥不一逢一生二生重熈中今年分外佳氣濃疆吏豈敢貪天功歸禾擬奏區區忠仄聞聖徳方謙沖班春於郊但勸農諭以種麥莫懶慵大麥更戒細細舂明年從駕廵崆峒此飯要到滹沱供
　　和陶詩六首〈並序〉
　　古詩不和唐始有之亦未有追和古人者雪堂先生始出新意盡𢋫淵明詩彼誠有感雲爾隆興二年余浮家東吳僦居日糴大水入室無所容其軀妻孥嗷嗷至絶煙火羇旅憔悴如雪堂之在嶺外而淵明之棄彭澤也由是宦情日薄而歸志日濃矣暇日讀淵明詩不能盡和也事類意感輙繼和焉懼觀者不我赦也故序其意雲
　　和歸田園
　　皇天亦愛我生我匡廬山勉承父母志功名期少年既無取日手逺去窮虞淵又無謀生才廣有負郭田富貴兩不諧胡為乎世間春言旉原居宛在瀑布前野曠易得月谷虛常帯煙行歌紫芝曲醉上香爐巔念此百年身有此足以閒若乃不決去使彼山悽然
　　和飲酒
　　竹門固無鏁俗客自不開而欲挾彼態使我變所懐鄉原善同俗於徳則有乖乃知違世人所貴在幽棲客有愛我甚命駕來衝泥憐我與俗異欲我與世諧甚知客言是甚知余心迷淵明飲酒詩𢋫以遺客回
　　和乞食
　　淮隂漂母事不謂身見之長歌淵明詩益信非虛詞余嗟客長安十載無休期一飽不自足況敢謀酒巵曳裾富門兒丐食酬一詩逹於公卿間喧喧謂余非雖知責我至終亦無所貽
　　和貧士
　　吾聞戴安道不對王侯琴當時豈不能低眉求賞音一曲朝得聞千金夕來尋捨之不肯顧輕重得所斟小人一時快君子百世欽貧士繄此辨士乎當正心
　　和雜詩
　　遑遑行路難汲汲艱食廹井田邈不再兼併蔽阡陌永懐先父祖遺我以清白出門無所容疑此天地窄秋風瘦遙山涼意愜行客江南記舊逰不歴岐王宅
　　又和
　　淵明棄彭澤歸與在柴桑我里亦其側俯視世粃糠顧瞻無所憂所憂在絶糧敢辭躬耕勞耒耜山之陽惜哉命之窮仍嵗螟□傷去為㳺手民足跡已四方拂衣卻歸去焉用祖離觴
　　陪晦翁登妙髙峯一首
　　千崖盤屈曲一塔矗空濛他處只山好此中兼水洪縱觀疑犯斗飛上覺凌風常恨天難近今朝路已通
　　送晦翁十首
　　精㣲元不在河汾原道辭雄亦淺聞自得正心誠意論始知天未䘮斯文
　　淵泉溥博與天大土苴緒餘聊覺民千古濓溪好風月一回拈出一回新
　　武夷山下高節五老亭中撫字心出處本來無二致詎分鐘鼎與山林
　　靈臺一似大圓鏡妍醜自分吾不知秋殺春生天道爾先生喜怒一何私
　　去年民食十分災一力先生盡救回今日手攀轅下者人人都是翳桑來
　　移苖時節雨連天白水青苖滿大田天欲先生歸去後故留遺愛在豐年
　　忌口年來積漸除君王方信是真儒稍移全活一州手再使江西十郡蘇
　　白鹿堂中巧鑄顔天留一派在廬山他時沂水春風裏笑我於中獨自頑
　　糟粕從來空自忙筌蹄今幸得師忘明年重即韓門去拈出胷中一辦香
　　平生自謂此心剛不信離樽可㫁腸今日江邉兩行淚更無情緒折垂楊
　　同張安國逰萬杉寺一首〈寺有昭陵御書〉
　　昭陵龍去奎文在萬嵗靈杉守百神四十二年真雨露山川草木至今春
　　重九再到張已隔世書詩牌後一首
　　碧紗籠底墨纔乾白玉樓中骨已寒淚盡當年聯騎客菊花時節獨來㸔
　　六言一首
　　秋色染成碧水夜涼瘦落青山樹頭宿鳥歸盡天外行人未還
　　避暑煙水亭與王景文回文聯句一首
　　顔舒且對清樽酒〈景文〉晝永方濃翠幄隂〈南卿〉環珮響溪寒浪急〈景文〉畫圖藏谷繡煙深斑生石潤苔紋亂〈南卿〉碧度雲飛鳥影沉〈景文〉閒館邃風來迥野〈南卿〉隔林斜日轉踈林〈景文〉
　　虛飄飄一首
　　虛飄飄雪花逢日照栁絮入春搖腐草偏浮屋游絲織綵綃老蚌三更光射月風鳶一片紙干霄虛飄飄比人富貴猶堅牢
　　滄洲閣集句二首
　　滄洲有竒趣〈劉禹鍚〉　吾道付滄洲〈杜甫〉　樹影中流見〈張祜〉　船燈照島幽〈司空圖〉　轉思江海上〈王介甫〉卻著土山頭〈賀渉〉　野水無人渡〈冦萊公〉　乘桴學
　　聖丘〈韓退之〉
　　又
　　洲島驟回合〈謝靈運〉　冥冥菰蒲中〈王安石〉　清流中落鳥〈張祜〉　遵渚有歸鴻〈謝瞻〉　水作青羅帯〈韓退之〉腳踏赤鯶公〈蘇東坡〉　蓬壺雖遼絶〈李白〉　長嘯激
　　清風〈方太沖〉
　　新昌書座右屏一首
　　私罪不可有公罪不可無退作陶淵明進學何易於但願列循吏寧甘為鄙夫禍福置不問吾民其少蘇
　　新昌留別一首
　　奉命誅求下戶貧抗章懇白上官嗔與其重歛毒千室寧以深文終一身吏務循良邦有頼士雖貧賤氣宜伸空煙亭下桃花水好送扁舟欲去人
　　龍舒朱獻賔主漢陽簿棄官以歸子亦不合丐去為賦一首
　　浪作鸞棲去驚隨鶴怨還無心漢江水有節皖公山此事真堪話諸公寧厚顔嗟予亦興盡昨夜已投閒
　　題靖節先生祠一首
　　督郵行縣先生去之某始未諭以為接之或可同寅焉在未見遽謂小兒去之哉晚得一邑親見羣兒挾權規利難與為仁而後敬嘆先生何其辨之早也夫薄則固其資而傲有所恃昂昻而來以督郵則非尊彭澤則為客知令之賢不能以禮先之坐待其迎責以束帯傲薄備矣欲其同寅難矣哉斤之於未見之先避之於未辱之始至矣先生之明也且督郵𤨏𤨏無以議為也獨惜而長用非其人卒使銜命者負擠賢之辜出令者貽同惡之誚一舉而賓主交譏焉非類聚乎流𡚁千載凢一小吏出必以迎謁責人吏多患失竭民力以奉之先生恥之某亦恥之乃賦歸去來以彰立懦時淳熈七年六月廿五日也
　　先生新布政誰遣小兒來爾面何須識其心端可猜有名高日月無力救氛埃百世千秋後聞風亦遽回
　　昌國偶成一首
　　諸邑皆山可夜馳海中昌國力難施風潮阻渡由天地期㑹申嚴限日時願以老身從此免漫將人命逼諸危交門山下須臾死肉食諸公知不知
　　㽜別昌國五首
　　妄意絃歌學子游迄無三異比中牟叮嚀今夜東風雨添起潮頭急去休
　　全家雖脫海波危舊治無人詠十竒孤奉明恩顔似甲卻嗔兒女笑嘻嘻
　　三山月淡白銀闕九老春閒紫石宮〈出十洲記〉此去能爭幾許地恨無仙骨到其中
　　當時底事乞身歸萬物何曾與我違最是臨行更腸㫁海鷗猶自掠船飛
　　扶桑曾見日騰空老去歸田不復東一覺短簷他日夢起來惆悵晚𥦗紅
　　昌國秩滿次陳紏祖行韻一首
　　昔之督郵逐彭澤今之督郵眷昌國不令自賦歸去來更以新詩祖行色開緘墨濕雨濛濛細讀字字含清風塵埃三載足昏塞一聽妙語還醒鬆持歸柴桑有茅舍掲之其間作佳話非惟可詫陶淵明亦愧當年督郵者
　　題四羊圖一首
　　三百維羣世不見乃以四羊為一圖人言此圖出韋偃不知韋偃有意無巖巖參天一古木下有輕荑滿郊緑雲髯隠約黒昏中沙肋㣲茫筆端足昔聞韋侯畫馬工杜陵長歌歌古松孰知畫羊更如此世間絶藝誰能窮蘄春太守好事者珍藏有此希世畫嗟予得此雙眼明此一轉語久難下三年逰戲若草茵一羊輙登枯木根安得添我作牧人為公鞭此一敗羣
　　白楊花一首
　　天河秋來有時見秋江人去無還期南風北風日爭吹三十六宮空淚垂塞鴻已作隨陽去社燕寧論故巢住安得胡越為一家春風來訪紅桃花
　　題東林一首〈並序〉
　　逺公示寂䜟記曰後七百年當有肉身大士革創吾道場晉義熈十二年八月六日也元豐三年先襄敏公請於朝照覺總公崇成法席中燼野燒今復一新敬賦古風仰致讃嘆
　　屏跡敷淺原注目香爐峯飽聞送客溪鼎新古梵宮緬懐結社人豈止避俗翁一念薰戒香千年仰𤣥蹤蜂房始義熈鳯厯當元豐果有大士出一與遺言同堂堂照覺師赫赫襄敏公徹彼毗尼藏掲我臨濟宗元曰立成佛玻曰僧中龍少林來於西雙林振以東冥數其理暗野燒中宵紅天遣真道人夜役衆鬼工幻出翬飛簷化成雷吼鐘神運儼若初佛法豈有終餘生慕真乘願力愧祖風再窺拈花座駿嘆折草功請續香山堂老此平臺中白撫生池蓮青友夾澗松永刼不出門寂照涵虛空
　　館娃宮一首〈相傳吳王故宮〉
　　釋越來妖艷窮吳事儁逰笑談遺廟社繪罽及山丘鵷宿離宮瓦龍移別浦舟楯陳金制巧牀瑩玉光浮破雨驚楓落馳煙入虎流蓴羮摘千里荷蓋擁長洲緩緩花開陌彎彎月照州輕風香逕煖㣲歩屧廊幽紅喜鱸堪切黃嗔蟹不收池痕測潮汐鄉思屬溫柔祗顧山銜日何知鉺帯鈎味於重處減心記捧時謀鯨鬛飜溟渤金星犯鬥牛六千君子鋭二八國人憂泰伯三稱讓姑蘇一戰休共沉那有井獨墜苦無樓人去扁舟逺僧來野寺修宮烏今駭散臺鹿任鳴呦月為雕欄暗山含翠黛愁燭殘新別淚泉咽舊歌喉一代仇人事千年壯士羞東門抉眼在怒氣溢潮頭
　　丙午寒食題浄土寺一首
　　方見繁紅繡小園已隨流水渡前村人於醽醁真無分雨共鞦韆似有寃投老故應諸事懶問春能得幾分存不須便作匆匆散更把松梅子細論
　　再題用前韻一首
　　十年不到此祗園乂為岐郎暫出村犬認行蹤增踴躍燕增離恨苦埋寃鬢邉但覺新絲長璧上惟餘舊墨存但問桑麻添幾許世間萬事不須論
　　洞庭題詠十一首
　　太湖
　　㣲生已覺漸休閒老矣何心世路間盡把蟲魚束高閣且拏雙槳泛湖山
　　林屋
　　玉柱金庭鎻洞天更將琳館鎮山川碧簷委地剝風雨不賜錢來今幾年
　　仙壇觀〈壇有朝真松〉
　　羽蓋霓旌入絳霄偃松長向古壇朝我來欲討金丹訣試著枯槎上斗杓
　　宿靈佑觀謝沈君〈並引〉
　　聞林屋之勝乆矣客姑蘇四十年欲至不可得紹熈辛亥歸自寳陀山始遂此志山在太湖中意其一島耳而岡重嶺複四野廣袤鷄鳴犬吠中設井邑道宮佛剎鐘磬相和應接不暇莫知所適沈君伯仲一見傾蓋相導以徃意色不倦乃得遍歴昔王逸少在越常欲一至閩嶺竟以事奪故前輩山水遊放之樂為人生難必之事自今而言不亦幸乎為賦二詩畧紀所見以謝二君焉
　　鳯翅出滄溟〈海船遇風順則正張二篷謂之鳯翅〉扁舟過洞庭銀河萬頃白螺髻兩山青凡隔幽虛洞神傳嶽凟經不須尋上界只此是青㝠
　　水逺通天上山浮似海中四圍銀色界一簇畫屏風秋熟漁樵市雲連佛老宮我來迷所指多謝主人翁
　　龜山釣魚臺
　　鬼力人工劈石開水邉因作釣魚臺若為未有嚴光到留得絲綸待我來
　　廣福上真宮
　　水色碧蒼茫山勢青周遭壯哉杳𣺌峯據此第一高蕭梁古道場嵗月湮蓬蒿有來天師孫逺與朱葉曹十年悉力營萬瓦一手操連甍集紫煙開𥦗俯洪濤枸杞號千年夜鶴鳴九臯坐令㑹丹爐安此神火熬英英文章伯所至禿千毫何此老鍊師不著袞字褒〈謂范石湖於此獨無留題〉我汎重重湖歘得片片桃深窮草逕來敢憚足力勞其徒以為恥謂我不可逃試補華黍詩妄意續離騷
　　橘圃
　　外貎千層綠中心一暈紅封侯吾不願頗羨木奴豐
　　又
　　懐歸空有感包貢則無因跳入商山去添予作五人
　　水月院
　　秦邸承遺恨滄浪足勝遊一篇水月記照徹五湖秋
　　小湖寺
　　去年禱雨旃檀林慈雲賜我三日霖今日包山小湖寺更得因縁禮大士小湖氣象似寳陁怪石列岸騰嵳峩近山一抹橫脩蛾逺山㸃滴浮青螺四方上下皆滄波清秋一片銀為河風平如鏡著水磨有時粼粼緯碧羅傾覆變動一剎那蟄雷震起千蛟鼉吾聞天形象雞子大地為黃白為水太湖沉沉九地底小湖絶頂懸崖裏信哉山澤通一氣激而行之或可使湖山固是人所樂至人亦復酷愛此浮海而來開精藍蓮以草化紅臺三願分一枝入西土令我滅度生其間
　　洞庭留別
　　嶺松嵗古欲無根水石秋深未有痕無限好山將不去又依㠶影過前林
　　題瑞昌藍田寺覧秀軒一首
　　無心軒冕難招我到眼雲山輙起予不必憑欄更清賞此身原在此山居
　　陪陳師登孺子亭一首
　　獨善非忘世高風自有靈東湖山上色長為此人青
　　上巳日雁汊阻風呈宋彥起一首
　　徃來定是一年一時節長逢三月三天氣未佳宜且住樹猶如此我何堪花飛與客渾無與酒好招人只自慙安得惠風和暢景與君方櫂㸔淮南
　　長風沙次宋丈韻一首
　　已將身世等河沙又泛春江㸔浪花錦䌫牙檣君送酒蓑衣蒻笠我浮家淹留日覺青春暮飄泊風兼細雨斜安得崑崙能探水試教來奏小琵琶
　　投周益公三首
　　余宰新昌日丞相周公東閣君綸為征官以名姓聞於公當是時公方柄用不欲徃見其後南北道阻且長御李識荊此望絶矣慶元二年偶因督運道出廬陵公方釋位放意緑野而某吏役適相值豈天以此行從人慾耶奉投三首
　　洛中九老後林下一人閒蘚篆易鐘鼎泉聲先珮環禪從止水定詩挽正風還卻為午橋惜惜無螺浦山
　　二
　　有錦雖當晝無心侈賜銘笻拖雲際緑箬戴雨中青國老甘鄉老台星復客星不須添入畫麟閣自圖形
　　三
　　公相昔宜避公閒今可從分無先覩鳯情有後凋松一辦今拈出三熏敢不恭誰書御李事為我贊登龍
　　𤓰時有感一首
　　籬邉方對菊花黃又報文移出草堂三宿敢雲桑下戀四翁終願橘中藏泉縈去路常低咽酒向離亭不肯香聖代多才焉用我明年重上乞身章
　　有感再作三首
　　出去夢中事歸來酒後醒外貪垂老逸中樂放心寧花氣𥦗前入禽聲枕上聽自憐無此分明日又飄零
　　二
　　頓覺衰殘甚難勝委寄隆驚惶牛喘月悵望馬依風忍㸔丹爐壊終憐蕙帳空明年花慢發待我轉來紅
　　三
　　石壁連綿靜松風自在清只知有此樂不謂老於行室鵩從何入山猿累爾驚回天誰有力祗願作淵明
　　次陸務觀韻寄王景文一首〈時張丞相薨〉
　　朔風搖楚水國歩益艱辛徃事忽成夢逺人何日臣凡今天下士皆屬座中人北望中原地縱橫淚灑巾
　　訪晦翁不遇一首
　　陳良千里赴周公正值啇山去一鴻腸㫁膝行來處路舞雩空過一翻風
　　題武夷沖佑觀一首
　　九摺湍溪九摺山玉簮羅帯互囬環若為脫得紅塵網來結踈茒一兩間
　　都下病起呈王樞宻一首
　　不解雕蟲賦逐貧乂無饒舌論錢神遭逢此鬼今翻瘧零落吾生有限身舊學試溫渾易忘新書欲謹自難真時危壯士乃如此為報堂堂有位人
　　龍塘晚遊一首
　　五湖千里吞吳天館娃宮殿何悠然銀山鐵壘挽不動萬丈夕陽如血鮮野人固陋元不識光茫奪眼眼無力長安路逺人不來信道舉頭惟見日煌煌火徳千載期赤帝之子張赤旗嵗寒水冷自可畏豈必夏盾同冬衰馮夷舞歸驚且悅幽壑沉沉忽金闕媚川謾道水含珠照氷詎誇虹貫月何處扁舟飛片㠶中有西子輕紅衫想像玉顔人不逺杖頭星斗寒相參
　　謝趙宰拜襄敏墓並留題二首〈並序〉
　　惟先襄敏公受知烈聖神文之時學古入官獻太平詩制書名在第一裕陵伐叛受命西征闢國萬里全師獨克百年夢奠丘墓幽逺無有知者知縣趙公多識前言徃行獨深知之奉詔出宰實部九原乃因勞農特枉三歩盡尊賢之意存追古之心風示諸侯事關政教非特先烈感遇而已某不肖既獲躬執耒耜被撫田間又獲奉承薦酹感泣墓下敬賦二詩跪謝下執
　　班春故事亦年年公獨推誠逺布宣麗日借黃催麥壠惠風吹緑散秧田衆魚入夢蓑衣下異雉飛馴桑䕃前好詠十竒歸樂府聖朝方採下民篇
　　二
　　河湟人去鎖春蕪三歩遙勤一束芻盛事發揮千古烈英祠噓動百年枯故家不落今朝遇此段孤高近世無地下結成無限草待公肅甲破幽都
　　讀浯溪碑一首
　　浯溪之頌士大夫高之與風雅並行三百年矣參政王公之望始謂文簡詞費而紫薇舍人范公成大更疑其體與三頌戾論者譁然以余攷之二公評文爾未正結之失也謹按春秋為尊者諱諱之為言忠於所事雲爾魯娶同姓孔子諱之以明臣子之誼今靈武之事唐所宜隠也而動輙訕焉始兩京平冊告宗廟稱嗣皇帝顔真卿曰上皇在蜀可乎其文放生池碑也中言問安侍膳不改家人之禮以愧肅宗結其同志者也相與大書特書亦異於夫子矣且天寳之亂明皇既棄厥位父老遮道請留太子幸人心未厭唐爾使二子而執史筆尤當婉而成章為尊者諱今乃出位倡言必曰至徳改元不以正則有伯夷故事不食其粟可也委質為臣退而後言難以欺識者矣
　　魯惡吳同姓唐嫌肅撫軍仲尼諱不語元結謗於文子固當承父臣其可訕君空令忠義士歎息異吾聞
　　蘭亭一首〈並序〉
　　晉寧逺將軍王公逸少始以咸康六年為江州刺史愛廬山紫霄峯居其下墨池在焉今歸宗寺是也永和六年徙為㑹稽內史盡十一年然則蘭亭之集蓋公在官之日也時晉政不綱春行秋令書曰天朗氣清得春秋之㫖矣蕭統不悟不以入選坡公雲拙於文而陋於識莫統若也其斯之謂與某家世九江視公為逺祖因過亭下㝷訪遺跡莫知是否敬賦小詩以明公志
　　金行中否野多遺越褉諸賢不受羈天朗氣清書上已春行秋令紀當時九原寂寞不可作一水縈回或在茲歸去廬山定相問為公關報紫霄知
　　送沈侍郎二首
　　獻納論思玉筍班間因忠讜忤龍顔一朝錦水連江水萬里河山與汴山道大可能忘濟世名高那得鎮投閒天教一似蘇門下先到筠陽卻詔還
　　二
　　重入修門已有期趣𧚌聊此著征衣帝思宣室名儒對人喜𤣥都舊客歸高節不難全晚嵗亨途未必盡危機願公且為蒼生起莫向苕溪戀翠㣲
　　次韻范石湖北𥦗書懐一首
　　驕陽重鬰結涼飈驚豁開排戶始奔突轉隙少徘徊仄聞風伯言敬為邦君來邦君著之詩快吾心已灰獨念暑耘人斯時若為懐所願均此施醒然與之偕有水何心漿有瓮何心醅莫吹天上雲要洗田中埃高枕謝北𥦗披襟笑登臺伏讀㫖意大倍使吾容齋
　　用太白韻贈報恩南老一首
　　上人片雲孤賤子亦萍蹤南枝同社蓮千嵗後凋松今年九華山去年五老峯江南好風景但願長相從
　　次韻酬李周翰一首
　　大江固茫茫一葦即可越鄉來江與蘄孰使我輩隔溫溫李夫子粲粲謫仙格蕭然一竹關白眼謝俗客蚤充觀國賓百中應百發我玉堂自良彼怒輙反掇歸嘆儒冠悞盡把氣習撤收藏萬丈焰不受一夫決纍然駑馬中倍覺驥騏別嗟余偶傾蓋辱許共映雪快哉生平心清風濯炎熱今惟仄席秋正採鄉評月豈無識真人識君此竒節春雷震一聲指日㸔甲坼
　　廬江道中二首
　　處處雲山異時時氣象同官程嚴有限王事冗無窮晚色烘西日霜威釀北風人生真夢幻底用苦匆匆
　　二
　　老大添身倦飄零減性豪路塵知旱苦山瘦覺秋髙苦有持衡分慚無汗馬勞九原如可作公瑾笑吾曹
　　題嚴陵釣䑓一首〈並序〉
　　題釣䑓多矣大槩高之爾未有明其志者也光武既定天下深懲王氏之禍原於張禹孔光之流故昔之所謂坐論者一切吏之時或叱咤侯霸等俛首而已先生道高千古豈能堪此雖以禮聘不以禮答項枕臥語又從而蹸踐之使知已之不足驕士卒不可留古語云使騏驎可係而羈兮豈雲異夫犬羊此則先生之志也其首陽之流乎為賦小詩以發千載一笑
　　西都庸庸生禍胎東都切切繩公台平生故人苦畏辱坐定白雲那肯來沉幾深畧滿帝腹且憩先生一雙足使知天上麒麟兒不似犬羊甘豢畜渭濱老叟不自持為人人以鷹名之豈識桐江一竿竹依舊秋風漁正肥古來賢者亦避世徃徃適逢天地閉得如建武亦不惡又值首陽難降志山木隂隂江面寒此天別在壺中寛幾曾流出桃花去寳氣自駭人間觀當時不願世知己稱到於今卻如此塞馬得失天好還千駟齊侯不窮理
　　禹穴一首〈並序〉
　　昔鯀治水汨陳五行至禹反之天錫九疇得於龜負儒者紀述詳矣至遁甲開山圖乃謂宛委之神奏玉匱之書十二卷禹未及持其四入泉其四上天餘乃圖也用以治水已乃緘之洞穴而道家者流謂為靈保玉札符經就使有之按黃帝𤣥女兵法載黃帝有負圖之勝六甲隂陽之遁藏之㑹稽之山坎深千尺鎮以盤石又似非禹緘之抑禹之緘者又非此書耶
　　綠綠煌煌錫禹疇厥初龜負即天休轉為玉札符經論果有藏書此穴不
　　禹廟一首
　　萬世衣裳脫介鱗一祠寧足報恩深長教天下江河順始慰胼胝手足心
　　禹陵一首
　　禹駕黃龍入九霄空山應有百神朝翠㣲不用熊羆守乞與遺民共採樵
　　寄題識山堂一首
　　山體如如即我身眼高纔是箇中人錦囊忽上玉樓去誰復如公更識真
　　題龍寺一首
　　傍石尋幽徑窮源得梵城塔光侵地發龍氣逼山清是處堪吾老何年遂此生霜林知客意一夜戰秋聲
　　出郊訪洗洞主一首
　　抖擻塵埃暫出郊一藤先訪羽人巢風翻翠浪催禾穗秋放殷紅著樹梢萬里家山懐五老千年活計卻三茅明朝便好乘風去不學浮屠更打包
　　瀑布二首
　　吟詠瀑水衆矣大抵比況爾未有得於所見鑿空下句為興詩者太白獨曰海風吹不㫁江月照還空氣象雄傑古今絶唱而疑是銀河之句亦或比焉戲述二篇興比各一
　　造物小兒不任事一天元氣從淋漓雲中雨降自應爾山上水行誰激之幽林洶洶虛籟作赫日粲粲寒光垂謫仙獨歩得興體此外篇篇俱比詩
　　二
　　萬仭青空不可攀天將飛瀑掛其間一雙玉塔倚絶壁兩道白雲騰半山覆噐以欹嗟魯廟設瓴而建笑秦關春風一卷出山去萬里青秋抱甕閒
　　曹娥廟一首
　　英哉神女此江干徳與餘姚舜一般碧草淒淒埋玉冷清風凜凜矗天寒求生古患為仁害誓死今知得所難我自徘徊不忍去非干潮小故盤桓
　　題高逺亭一首
　　小攜樽酒作清逰行到方壺最上頭山在㫁霞明處碧水從白鳥去邉流苦無妙句窺天巧賴有名亭慰客愁從此江南添勝景未應獨數庾公樓
　　過東竹弔沈文伯一首
　　苕霅雖幽事燕雲亦壯逰寧虞就日館不返渡淮舟死節千年在私家萬事休重來聯句地清淚接溪流
　　次韻庸齋納涼一首
　　招提竹鑰不曾關容我追涼突兀問石甃隂生寒水玉天燈爍散火雲山葛巾當晝何庸脫葵扇非秋卻暫閒所愧岑參聊爾耳強將詩與少陵班
　　彭澤道中二首
　　世路日益險道根終自深因勞踏石足倍起愛山心地冷雪常在嵗窮天更隂今宵投宿處知度幾層林
　　二
　　茲日定何日前山連後山吾曹凡事懶此去幾時還復辟尚英爽棄官真等閒異時懐二子惆悵此山間
　　溪山堂三首
　　地勝年年別人閒事事幽水流縈檻角山奮入簾鈎舊好空馳馬新盟但狎鷗故人皆得路何日共茲遊
　　二
　　出去真危道歸來適醉鄉田分禾穗合江落木隂涼璇極隨心濶銅壺入夢長一從輕卓魯方悟有羲黃
　　三
　　簷敝祛紅日𥦗虛挹白雲水痕一雨失花氣午風薰寂寂心無事紛紛耳不聞只須添道力底用戰魔軍
　　㝷真觀一首〈並序〉
　　唐蔡真人乘鸞處蓋五老峯側九疊屏下也記雲詠真洞天在龍潭底
　　鸞昇天上五峯青龍住山中九疊屏知有洞門藏水底倚䦨吾欲跳清泠
　　延真觀一首〈並引〉
　　唐女道士李騰空塟科簡乘鸞處也騰空李林甫女故太白詩羨君相門女學道愛神仙
　　偃月堂成竟斲棺延真人只塟衣冠浮雲眼見成雲騎不似抽身穏跨鸞
　　挽張舍人安國四首
　　天上張公子人間第一流浮雲狨覆座愕夢玉成樓草蔓湖隂宅松封壙口丘忠魂招不返欲問楚江頭
　　二
　　志氣周瑜俊謀謨賈誼佳早先天下士共服驥中驊瞬息桑田改傾摧嶽柱斜傷心大手筆零落紫薇花
　　三
　　忤世無如我知音獨有君時陪文字飲議列鸛鵞羣未脫雲間戍先修地下文天心終吝此不復更從軍
　　四
　　近別逾旬朔俄傳訃問來初疑餘子謗漸沸使人猜竟作青黃木終成怨怒雷數行衰淚盡吾意獨憐才
　　池陽道中一首
　　日月狂風裏悠悠小艇還遶身衣帯水堆眼劍鋩山嵗月吾生老煙塵客路艱一天霜氣重今夜碧蘆灣
　　江上一首
　　朔馬秋來健吳儂水底藏荻花江面冷草色岸頭荒揚子真天險淮南盡日忙邉隅今夜甲吾願莫飛霜
　　泛舟一首
　　霅川荷葉浦彭蠡石榴頭此地皆竒絶平生所爛遊從來貪水國老去只漁舟更有乘桴便何人從我浮
　　雲居還值旱懐舊遊寄楊文仲二首
　　憶扶湘竹杖共叩趙州關山好不容住水流今載還卻從天上下似出鏡中間笑問楊夫子何時再得閒
　　二
　　四野盡龜兆一天常火雲夜涼清似水晝旱氣如焚龍懶渾無用天高寂不聞我無田可慮只慮衆紛紛
　　郊居即事一首
　　渉世足悔吝杜門安退藏謗從閒處省樂向靜中長薜荔日縁壁琅玕春透墻近來無事作渾以醉為鄉
　　謝長安國相過一首
　　元戎驅小隊來赴野人期山靜傳呼逺風輕遊賞宜飛羅穿杖履芳草煥旌旗好借絲綸手雕鐫一小詩
　　宿淮南岸一首
　　一昔淮南岸兩旬揚子江山川總極目天地偶為邦竟日師虞老何年敵自降心知除是月夜夜照篷𥦗
　　贈尹氏子一首〈並引〉
　　尹氏有俊子當代貴㳺多贈以言勉勵期望必曰祿位南軒先生獨曰無以利慾誘之因贈小詩
　　有兒聰慧了羣書底用金門與石渠幸甚先生矜小友一言端以正其初
　　南至日呈詹司諫一首
　　消息盈虛理甚明積隂盡處一陽生孤根莫厭風霜甚昨夜春雷坼甲聲
　　入山遇雨宿開先寺二首
　　擺落塵埃歩入山與僧相對浹旬問鶴林卻笑題詩客只得浮生半日閒
　　二
　　雨漲泥痕卒未乾㫁橋無䇿濟歸鞍山靈有意留儂住不作㝷常俗駕㸔
　　龜父國賔二周丈同遊谷簾三首
　　偶然得意挹珍流二妙欣然共勝遊怪得坐間無俗語谷簾泉水建茶甌
　　二
　　萬斛跳珠撒一空水晶光透影𤫩瓏籃輿不是歸來早安得攜瓶到此中
　　三
　　一飲清泠體便輕絶知真液是長生歸來世事都忘盡惟記白雲堆裏行
　　寄鄭噐先一首
　　與子如兄弟為人痛疾仇暫時離別去且欲謗讒休敢忌秦方瘠深知越共舟少須三逕就他日再追逰
　　冬日見桃一首
　　梅意猶藏萼桃腮已放花地疑時候惡律恐統元差寒漲漁舟水春明道觀霞老來無賞玩癡坐惜年華
　　遊洞霄宮一首
　　洞天若限仙凡路九鎖山前不易㝷尚有匡廬山下客玉皇恩詔與登臨
　　鐡柱觀一首
　　西晉旌陽令南昌鐡柱宮人間依道庇天上擢隂功江靜蠻夷漲爐存造化工我來如有遇舉袂欲凌風
　　九日有感一首
　　舉國無人分智囊滿川龍血戰𤣥黃百年馴致文明地一日盡為荊棘場關輔渇思王鎮惡蜀人猶喜杜黃裳小臣試草中興頌凖擬還京奉上皇
　　和戴倅韻寄苖侯一首
　　靈壁歸師憤已平黃河戍役又虛聲人言萬事總由命天設五材難去兵國有典型元老在地無形勢大江橫西風若得淮南信煩致空山慰客情
　　八月遇西林一首
　　似應沙鷺有前期𧚌㸃秋原景最宜落雨敗梧隨沆瀣牽風寒藻舞淪漪流旋碧玉渠初滿剝盡黃花稻已衰海裏是非休惱苦不如學取歩兵癡
　　蓬屋一首
　　長簷千尺庇堂東踈漏從來盡是篷日影碎如秋葉下雨聲灑似夜舟中竹因蠧盡多垂地箬到枯時半掩空此處想非人所競衆雄應是不來攻
　　詹林宗攜文見過一首
　　疇昔吾詹子文章已足稱近攜新作至逺比舊來增迅灑行行雨清嚴字字氷桃花春浪近坐㸔九霄鵬
　　佚老堂二首
　　洛中九老後林下一人高此去自當佚向來誠獨勞東湖歸踐履南浦薦風騷尚念匈奴在家山未可褒
　　二
　　擺落鈞衡地追㝷汗漫期馬閒無用處鷗玩不驚時人樸山林古天全日月遲可無劉白伴時獻午橋詩
　　早春示陳元逹一首
　　北陸藏氷後東風入律和梅因三弄少麥賴六花多簮盍思喧馬燈逰羨閙蛾躬耕吾不倦其奈沒田何余門羅雀乆矣今日池內有鷗戲為小題呈叔夏一首
　　門冷人誰到機忘物自知舊來羅雀地今是狎鷗池身靜紅塵逺心閒白日遲本來無事説拈出戲為詩
　　宿五歩港一首
　　兩岸各風物四年三徃還舟中五歩港雲外九華山路逺虞衣闕囊空慮食艱大江吾隘爾天地一漁灣
　　出豐城一首
　　搖搖旌斾出洪都彌望田疇總廢墟羸馬不前身突兀耕夫相視笑軒渠倚松茅屋斜開戶近水人家半賣魚蒲葉向冬猶未割臨風遙憶路溫舒
　　宿祖印寺一首
　　下馬杉松石徑幽暗泉一帯抱山流長廊隠隠丹青古香霧濛濛日夜浮缺月有情還委照羇人無語獨登樓急呼老瓦招歡伯為寫胸中萬斛愁
　　投吏部汪尚書一首
　　銓選仍多弊今年得偉人衣冠歸藻鑑草芥倚陽春冡宰天官貴山公啟事新請收才傑士預作鳯池賔
　　逰三峽一首
　　玉淵真水府三峽跨長虹萬斛鎔銀㵼千撾戰鼔雄倚天危石立透地宻泉通四海思霖雨龍奚乆在中
　　訪子虛不遇一首
　　曉入千山與萬山白雲深處欵幽闗仙翁不許凡人識走出紅塵不肯還
　　寄范石湖五首
　　殊庭詔祿佚忠勤祕殿升班寵舊勲試向午橋諸第問有誰別墅得奎文
　　二
　　銀山鐡壘洞庭秋又見鴟夷一葉舟且是雲仍高一著祗將山水事清逰
　　三
　　湖山奔輳黛眉攅湖水晶瑩鏡面寒𥙷袞之絲元未盡西風吹上釣魚竿
　　四
　　近來能辟千年糓歸去非思一筯鱸聊示維摩隠幾相要教獅子致文殊
　　五
　　彭澤歸來我自安壺中尤覺太虛寛世間萬事都忘盡只有公盟不敢寒
　　遇流民有感一首
　　行盡江南處處山無錢歸去買山閒自憐不在施為地空對流民數汗顔
　　過桃川萬夀宮二首
　　人共桃花事一空葵無數舞春風傷心俯仰成今古知與劉郎事不同
　　二
　　甕子洞頭魂黯黯桃川山上目悽悽自憐終失邯鄲歩不是重來舊路迷
　　題惠山泉一首
　　惠山泉似雪初消不數松江第四橋解挹清泠洗氛祲何時再有李文饒
　　上巳日青龍道中一首
　　身倦尋春事心懐結夏清猶臨曲水序莫續麗人行世態與吾異生涯何日成殷勤獨相送江上五湖平舍弟凂余為燈火計已而余出夜夢其以詩來感嘆賦一首
　　吳頭望楚尾兩處各窮愁萬事吾皆失三冬汝自修人情千仭險春事九分休夢㫁依然處天涯一釣舟
　　金市大水一首
　　日氣方穿戶風潮忽及門郊原雨腳宻𥦗牖浪花翻船係家家屋㠶飛處處村江南一羇客㣲命託乾坤
　　犇牛閘遇使者議和一首
　　浩浩水千里層層限幾重誰為此過顙曲障爾朝宗浪散忽成雪潭昏那見龍浮山何足論聖徳務含容
　　題金山廟一首〈並序〉
　　博陸侯驂乘宣帝背負芒刺李衛公行事宣宗亦曰近我者太尉耶每頋毛髪森豎俱不善終大抵人臣功高非身之福余來雲間疑博陸之祠在此問之邦人莫有知者三月二十一日夜半小船一潮抵廟下乃知錢氏忠懿王嘗夢侯曰我漢之霍某也王欲保此東南當為外䕶故廟以祠之夫侯之英靈能庇他人之國不能保其家豈用心廣大者寧身之不顧耶
　　事業生扶漢英靈死庇吳明知蓋世烈亡速闔門誅日月夷黃道乾坤衍赤符空令百世下歎息用心無
　　九日獨汎松江一首
　　松江牢落一舟歸中有人驚嵗月違太一自期蓮葉是白衣何恨菊花非水收四面郊原濶霜入千山草木稀已分滄洲付吾道便應從此下漁磯
　　九日陪金市諸友登高陽山二首
　　窮途已負菊花期尚得諸公慰所思不道白衣持酒至共將烏帽入風吹紫萸秋淺浮觴少黃葉山高䇿杖遲卻恨社中人闕一未將湯餅共追隨
　　二
　　讀書懐古恨難逢不謂斯時乃有公心自對談名利外士知尊價品題中一樽此地論文樂三逕何年結社同待得塵蹤去留決別將消息寄東風
　　龍塘久別乘月再到奉呈同社一首〈在姑蘇〉
　　龍塘疇昔擅雲煙破月重來倍爽然浮玉北堂三萬頃扁舟西子二千年青山識面爭迎櫂白鷺知心不避船華髪翛翛更何徃一茅終在此橋邉
　　再用前韻一首
　　已無功業上凌煙且泛扁舟逐計然自喜茲逰勝平日不知今夕是何年橫空蝃蝀聊欹枕滿袖嬋娟永共船同社賢豪多載酒坐添清興浩無邉
　　姑蘇泛月一首
　　夜來誰共泛靈槎飛上牽牛織女家但覺滿身天雨露絶無一㸃世塵沙秋將寒玉清風陣月借鎔銀潑浪花投曉歸來互相告等閒休向俗人誇
　　九月六日汎舟航村而舟人不審誤抵道塲之麓越二日登焉因過何山漫賦一首
　　千巖矗空濛一水還蔥蒨寺從馴虎立山作盤龍轉嗟予千里來適此十年願初拏蓮葉舟誤逐桃花片重遺九節笻上盡百結線隂崖滴翠寒竹韻含風戰樹色爭煙霏甃靡旱熯載窺窣堵尖平視蒼狗變樓閣撐山光城郭瞰波面未覺髀肉酸先苦銀海晚尋一溪曲更得何山便平疇翠浪湧返照金色現回首笑月亭消息真已薦
　　留別金市諸友一首
　　扁舟昔東下徒歩卻西歸久客幸無恙諸公皆可依途窮須暫哭鳥倦不能飛他日相㝷地江南一翠㣲
　　都昌㳂檄黟歙遇春一首
　　忽忽年華換悠悠客路長春聲先水響山氣欲花香何𥙷公家事空隨吏役忙白雲知此意一片直都昌
　　陪諸公登廣福觀下望彭蠡一首
　　水遶一圍帯山橫八字眉壯哉極目地慰此憑欄時剡縣可乘興渼陂真好竒相逢休務日因得數言詩
　　題落星寺一首
　　島石是處有星辰曾霣無莊嚴成淨土恠誕出浮屠蜃氣樓穿海龍堆沙擁湖盡除金碧像吾欲舍吾徒
　　傳舍中竹一首〈並序〉
　　都昌傳舍之竹其始數枝而已䕶之三年遂滿一軒懼予既去為人所伐作詩示代者後人蓋同年雲
　　浪蘂浮花不足㸔嵗寒獨與此君觀籜龍滿野今千變翔鳯何時下一餐日對吏文瀟灑在天生官地保全難明年我亦江湖去尚祝同年乞釣竿
　　除夕有感一首
　　不是功難立其如興自䦨為貧沾寸祿漸喜得閒官天下兵戈滿壺中日月寛慇懃除夜雪衰謝莫能歡
　　秋日寄舍弟一首
　　一從婚宦別家鄉又見西風雁作行臥念昔言乗欵段夢㝷新句得池塘猿驚鶴怨草三尺楚尾吳頭天一方歸去兒童定相笑秋容已上鬢邉霜
　　九日途中有感一首
　　九日登高是故常只今何事負年芳紫萸欲佩憑誰繫黃菊無人只自香開拓愁邉須酒陣包羅風景入詩囊遙應親老持杯夜餚核橫陳畫燭光
　　湖南道中三首
　　失腳南來又兩年故山猿鶴祗悽然瀟湘不是無佳景終覺壺中別有天
　　二
　　已分餘生老一丘尚因㣲祿少遲留夢魂不待山資足先入江南問釣舟
　　三
　　萬壑千巖我一家別來空自鎻煙霞閒雲不放行雲望故向東南角上遮
　　登衡嶽三首
　　陣雲戰雨沸中原五嶽之中四嶽昏節義衡山獨不辱萬年千載戴明恩
　　二
　　白衣蒼狗飛揚盡翠巘蒼崖杖履間獨到上封雷雨處退之元未識衡山
　　三
　　絶境當須著好詞衰懐已覺不勝竒煩君寄向仙家問怕有彌明更解詩
　　題淡巖一首
　　浯溪已借元碑顯愚谷還因桞序稱獨有淡巖人未識故煩山谷到零陵
　　雪竇瀑布一首
　　碧空無雨忽潺潺此水何人激在山塔現玉光依石側柱因氷凍瀝簷間長風浩蕩更相和元氣淋漓挽不還欲究本來源出處湘江誰借一枝斑
　　試院二首
　　老催人去樂滄浪十幅輕㠶便可張尚有選材王事在夜深來此校文章
　　二
　　雨浸霜華冷作秋廣文官舍益窮愁夢魂卻似知人意偏到廬山腳下州
　　竹齋二首〈並引〉
　　唐徳明有竹軒訪余丐詩視其人有可壯者懼其移於貧也作二絶以堅之
　　一圍寒緑鎻城闉中有茅簷更絶塵千戶封侯千畆是可憐燕頷虎頭人
　　二
　　清隂翠色滿湘山月下風前極目間第一莫汚兒女淚失身嫌作杖頭斑
　　見梅有感一首
　　十月瀟湘盡放梅南枝仍避北枝開客愁無奈春消息腸㫁江南驛使來
　　次徳和韻寄談李二丈二首
　　心在淮山下身行湘水中喜拋餘子去恨不故人同舊隠勞征夢浮名任化工衡陽春漸煖終欲伴歸鴻
　　二
　　喜脫諸公忌愁違李與談離羣江以北弔影楚之南世故更千萬心胸只二三果能容我與終共結茒庵
　　次韻葉教二首
　　但有形如槁元無貨可珍四方長逆旅一念即明神漫仕縁將母非才敢教人無功叨廩祿祗覺蠧吾民
　　二
　　汨汨誠甘分空空敢自珍樂雖思泮水愚恐累溪神怨謗從餘子稱揚獨故人功名非我事自是葛天民
　　次韻來梓見贈一首
　　無心糓璧陪蒲璧有分山光映水光子賤假令宜單父淵明終合在柴桑為氓且盡今生力責子寧須後代昌為問故人縁底事不來同醉酒醅香
　　薦福寺一首〈並序〉
　　乾道初余領畨易貢事實棘薦福寺以試堂下巖桂盛開為䕶持之人淳熈八年再至為賦一首
　　十七年間一夢迷重來渾不辨東西院中誰識前時客莫莫堂前老木犀
　　普陁山觀音巖祈雨一首
　　南風不為雨躬即寳陁求地勢到此盡天河相接流鼇升千丈背蜃吐數層樓念彼觀音力楊枝灑有秋
　　陳彌高惠詩次韻言謝一首
　　南來日日訪人才始得清詩副所懐我計已成桴入海君行初似橘踰淮十年旅夢思乘興千里征塵忽及堦見説又為勲業去獨能無意侶洪崖
　　勸農題吉祥寺一首
　　傍石㝷幽徑窮源得梵城潮聲四面合山色一團清農合廵門勸僧煩倒屣迎明年吾更健來此伴中耕劉致政家東岡池蓮甚盛昔常飲焉賦此敘別二首
　　一枝曾吸碧筩杯萬丈潮頭忽見催斜倚闌干獨惆悵明年應是不能來
　　二
　　世路東西自此分酒樽何日再論文虎蹲山下一回首望㫁東岡是海雲
　　浙江觀潮一首
　　水向東南聚氣鍾子午間大洋一沸鼎衆溜各循環高岸忽為谷疾雷驚破山三年浮海客見此悟生還
　　廣中南華寺一首
　　一水透南粵高人憶老盧如何拈不起只為本來無匍匐三千里披攘五百徒都來些子事焉用爾區區
　　廣中二首
　　黒金不肯化青金奉命來催膽水淋山骨舊疑天鑿透溝流唯待雨來深丹無九轉如方士政有三官出上林卻謝黃茅除白髪為酬平日做僧心
　　二
　　南來風土已安之事已當還敢故違銅柱畧無功可録玉關空幸死前歸眼㸔餘劑憐猶在力憑征鞍覺漸㣲此去上還官印綬卻來傳受祖師衣
　　黃公灘一首
　　贑名三百里中有大小黃公灘與萬安縣對無甚險惡坡公誤聽以為惶恐遂對喜歡慶元二年十一月十四夜余宿灘下夢人絳衣素冠辨論呶呶畧記其㫖似謂不願人畏余應之曰灘指石爾水何與焉其人有喜色意者黃公耶
　　水泝安流舟不難人心自畏石頭頑黃公誤聽作惶恐玉局先生蓋謂灘
　　廬山太平宮一首〈並序〉
　　某生長此山中徃來紫元景曜之下謂非逰客不當留題族子南震醮歸啟曰副宮老仙頗以為言惟歐陽公者逰嵩山見石上蘚書神清之洞而同來者不之見也公喜寄陸子履有醉翁今已作仙翁之句某非其人也敬賦短章折衷於真君雲
　　貝闕岧嶤不可攀遙分絳節下人間起元立道幾千嵗擇勝棲神第一山膏雨應時豐緑野真風與世養紅顔山前老叟非仙骨悵望丹崖蘚篆斑








　　義豐集
