鼂氏曰：鄭文寶撰。序言徐鉉、湯悅所錄事多遺落，無年可編。然《前錄》固為略，而尤以年月記事；今此書亦止雜記，如事實之類耳。近事稱太平興國二年丁丑，今稱庚戌者，大中祥符三年。（《文獻通考》）
《江表志》者，有國之時，朝章國典，粲然可觀，執政大臣以史筆為不急之務。洎開寶中，起居郎高遠當職，始編輯昇元以來故事，將成一家之言。書未成，遠疾亟，數篋文章皆令焚之，無孑遺矣。太宗皇帝欲知前事，命湯悅、徐鉉撰成《江南錄》十卷，事多遺落，無年可編，筆削之際，不無高下，當時好事者往往少之。文寶耳目所及，編成三卷，方國志則不足，比通歷則有餘，聊補足以俟來者。庚戌歲閏三月二十三日。
南唐高祖姓李，諱知誥，生於徐州，有唐鄭王疏屬之枝派。父志、祖榮俱不仕。帝少孤，有姊出家為尼，出入徐溫宅，與溫妻李氏同姓，帝亦隨姊往來。溫妻以其同宗，憐其明慧，收為養子，居諸子之上，名曰知誥。累典郡符。溫為丞相，封齊王。出鎮金陵，留帝在都，執楊氏政事。帝沉機遠畧，莫知其際，折節謙下，中外所瞻。纔及弱冠，即秉大權。揚都浩繁之地，海內所聞，率由儉素，無所躭溺。內輔幼主，外弼義父，延楊祚十餘年，帝之力也。丞相薨，盡總其兵。嘗以讖詞有「東海鯉魚飛上天」之語，由是懷逼主禪位之心矣。帝加九錫，封齊王。丙申年，執政者欲盡楊氏一朝，然後受禪。烈祖不可，遂以國稱唐，改元昇元，更姓李氏，名昪。追尊丞相溫為義祖皇帝，吳帝為讓皇帝。在位七年，年五十六，廟號烈祖，諡曰孝高，陵曰永陵，元恭皇后宋氏祔焉。子璟立，即元宗也。
皇子：元宗  晉王景遂改封燕王，贈太子。  齊王景達改封鄂王，贈太子。  江王景逷贈中書令。俱元宗弟。
宰相：宋齊邱  王令謀  張延翰  李建勳  周宗  嚴球  張居永  孫晟
使相：李德誠 趙王。  張崇  張宣  周本  李簡  王輿  劉威  劉信  王綰  柴再用  劉金  徐玠  馬仁裕
樞密使：杜光鄴  陳褒
將帥：崔太初  王輿  姚景  祖重恩  李鐇
文臣：楊彥伯  高弼  孫晟  李正明  龔凜  蕭儼  成幼文  賈潭
嚴球為相，是年王慎辟奉使北朝。球在病請告，烈祖授以論答，凡百事，皆中機務。然嚴球未見，更就宅訪之。球攬畢，尤所稱美，請更添一二事：北朝若問黑雲長劍多少，及五十指揮皆在都下，柴再用不曾赴鎮，將何以對。慎辟既到北朝，一無所問，首問黑雲長劍並柴再用所之，慎辟依前致對。梁太祖銳意南征，即時罷兵。慎辟還朝，夜宿金山，嘗有詩云：「淮船分螘點，江市聚蠅聲。」烈祖性多猜忌，聞之，宋齊邱因而興譖，收慎辟，以竹籠盛之，沉於江口。
魏王知訓，徐溫之子也。烈祖曲宴，引金觴賜酒曰：「願我弟千年長壽。」魏王意烈祖寘毒，引他器均之，曰：「願與陛下各享五百歲。」烈祖不飲。申漸高乘談諧併而飲之，納金鍾於懷袖，亟趨而出，到家腦潰而終。
宋齊邱鎮金陵，有布衣李匡堯累贄於宋，宋知其忤物，託以他故，終不與之見。一日，宋公喪子，匡堯隨弔客造謁，賓司復卻之，乃就賓次，大署二十八字，卻云：「安排唐祚挫強吳，盡是先生設廟謨。今日喪雛猶自哭，讓皇宮眷合如何？」
讓皇遷於泰州永寧宮，數年未卒，每有枯楊生枝葉，延及五載，即有中使賜袍笏加冠，即日而終。
讓皇居泰州永寧宮，嘗賦詩云：「江南江北舊家鄉，三十年來夢一場。吳苑宮闈今冷落，廣陵臺榭已荒涼。雲籠遠岫愁千片，雨滴孤舟淚萬行。兄弟四人三百口，不堪回首細思量。」
申漸高嘗因曲宴，天久無雨，烈祖曰：「四郊之外皆言雨足，惟都城百里之地亢旱，何也？」漸高云：「雨怕抽稅，不敢入城。」翌日，市征之令得蠲除。
種氏者，樂部中之官伎也，有寵於永陵，生江王景逷。烈祖矜嚴峻整，有難犯之色，嘗作怒數聲，金鋪振動，種夫人左手擎飯，右手捧匙，安詳而進之，雷電為少霽。後封越國太妃。
柴再用按家樂於後園，有左右人竊於其門隙觀之。柴知，乃召至後園，使觀按習，曰：「隙風恐傷爾眸子。」
元宗名璟，烈祖元子也，母曰宋太后。帝謙和明睿，奢儉得中，搜訪賢良，訓齊師旅，政無大小，咸必躬親。又善曉音律，不致耽溺。深知理體，洞明物情，盛德聞於鄰國矣。
在吳朝為太子諭德，後累居丞相。嘗於廬山構書堂，有物外之意。烈祖即位，為皇太子。烈祖崩，於柩前即位。年四十六，在位十九年，崩。廟號元宗，諡曰明道崇德文宣孝皇帝，陵曰順陵，後光穆鍾氏。年號二，保大、交泰。
皇子：太子冀少亡。  陳王少亡。  保寧王少亡。  慶王宏茂少亡。  後主從嘉  韓王從善改封楚國公。  鄧王從益改封江國公。  吉王從謙降封鄂國公。  昭平郡公從度  文陽郡公從信
宰相：宋齊邱  李建勳  馮延巳  徐游  孫晟  嚴續  陶潛
使相：李德誠  王崇文  郭宗  柴克宏  謝匡  朱業  孫漢威  皇甫暉  劉彥真  劉仁贍
樞密使：嚴續  湯悅  李徵古  陳覺  唐鎬  陳處堯  魏岑
偽王：楚王馬希萼  閩王王延政
將帥：馬先進  陳誨  魏韶  何洙  林仁肇  張漢卿 郭彥華  邱仁詡   陸孟俊  王建封  祖重恩  馬存貴  鄭再誠  張彥卿  劉崇俊  張全約  時厚  武彥暉  成師朝  査文徽  許文縝  邊鎬  陳承昭  高弼
文臣：江文蔚  王仲連  李貽業  游簡言  湯悅  常夢錫  朱鞏  陳元藻  馮延魯  潘承祐  高遠  張義方  田霖  高越  賈潭  張緯  鍾謨  李正明  張易  趙宣輔  陳繼善
元宗為太子日，嘗問安寢門。會烈祖酣寢未解，夢便殿有龍，據欄檻，蜿蜒可懼。烈祖既寤，命左右觀之，即太子也。
蘇洪至揚州版築，發一冢，不題姓名，刊石為銘曰：「日為箭兮月為弓，射四方兮無終窮。但見天將明月在，不覺人隨流水空。南山石兮高穹窿，夫人墓兮在其中。猿啼鳥叫煙濛濛，千年萬歲松柏風。」
右散騎常侍王仲連，北土人，事元宗。元宗嘗謂曰：「自古及今，江北文人不及江南才子之多。」仲連對曰：「誠如聖旨，陛下聖祖玄元皇帝降於亳州真源縣，文宣王出於兗州曲阜縣，亦不為少矣。」嗣主有媿色。
兩浙錢氏偏霸一方，急徵苛慘，科賦凡欠一斗者，多至徒罪。徐瑒嘗使越，雲三更已聞麞麂號叫，達曙聞於驛吏，曰乃縣司徵科也。鄉民多赤體，有被葛者，多用竹篾繫腰間。執事者非刻理不可，貧者亦家累千金。
元宗割江南之後，金陵對岸即為敵境，因遷都豫章，舟車之盛，旌旗絡繹凡數千里，百司儀衛洎禁校帑藏，不絕者近一載。上每北顧，忽忽不樂，澄心堂承旨秦裕藏多引屏風障之。嘗吟御製詩曰：「靈槎思浩渺，老鶴憶崆峒。」
元宗友愛之分，備極天倫。登位之初，太弟景遂、江王景逷、齊王景達出處游宴，未嘗相捨，軍國之政，同為參決。保大五年元日，天忽大雪，上召太弟以下登樓展宴，咸命賦詩，令中使就私第賜進士李建勳。建勳方會中書舍人徐鉉、勤政殿學士張義方於溪亭，即時和進。元宗乃召建勳、鉉、義方同入，夜分方散。侍臣皆有興詠，徐鉉為前後序，太弟合為一圖，集名公圖繪，曲盡一時之妙。御容高沖古主之，太弟以下侍臣法部絲竹周文矩主之，樓閣宮殿朱澄主之，雪竹寒林董元主之，池沼禽魚徐崇嗣主之。圖成，無非絕筆。侍宴詩纔記數篇而已。御製詩云：「珠簾高捲莫輕遮，往往相逢隔歲華。春氣昨宵飄律管，東風今日放梅花。素姿好把芳姿掩，落勢還同舞勢斜。坐有賓朋尊有酒，可憐清味數儂家。」建勳詩云：「紛紛忽降當元會，著物輕明似月華。狂灑玉墀初散絮，密粘宮樹未妨花。迴峰雙闋千尋峭，冷壓南山萬仞斜。寧意晚來中使出，御題先賜老僧家。」鉉詩云：「一宿東林正氣和，便隨仙仗放春華。散飄白絮難分影，輕綴青旂始見花。落砌更依宮舞轉，入樓偏向御衣斜。嚴徐更待金門詔，願布堯言賀萬家。」義方詩云：「恰當歲日紛紛落，天寶瑤花助物華。自古最先標瑞牒，有誰輕擬比楊花。密飄粉署光同冷，靜壓青松勢欲斜。豈但小臣添興味，狂歌醉舞一千家。」
陳覺、李徵古少日，依託鎮南楚公宋齊邱，援引至樞密使。保大之末，王室多故，覺及徵古屢上變，言天命已改，請元宗深居後苑，委國老攝政事。令陳喬草敕，喬袖敕上前曰：「陛下既署此敕，臣不復見陛下矣。」元宗使鍾謨言於周世宗曰：「罪大，臣理合奏啓。」世宗曰：「自家國事，我國何預？」元宗乃命湯悅草制曰「惡莫大於無君，罪莫重於賣國。宋齊邱本一布衣，遭遇先帝，不二十年，窮極富貴。陳覺、李徵古言齊邱是造國之手，理當居攝」云云。即日徙齊邱青陽安置，覺、徵古各賜自盡。齊邱將至青陽，絕食數日，後命至，家人亦菜色。中使云：「令公捐館，方使供食。」家人以絮掩口而卒。有黑氣一道舟中起，直貫九華。
朱尊度，本青州書生，好藏書，高尚不事。閒居金陵。著《鴻漸學記》一千卷，《羣書麗藻》一千卷，《漆書》數卷，皆行於世。
太平縣聶氏女，方十三，隨母採薪。母為暴虎搏去，蹲之將食，女持刃自後跳虎脊，交抱連割其頸。虎奮擲不脫，遂自困死。女捨之，歸告鄉人，共收母屍。
元宗嗣位，李建勳出師臨川，謂所親曰：「今主上寬大之度，比於先帝遠矣，但性習未定，左右獻替，須得方正之士。若目前所覩，終恐不守舊業。」及馮延魯、陳覺出討閩中，徵督軍糧，急於星火，建勳以詩寄延魯曰：「粟多未必為全計，師老須防有援兵。」既而福州之軍果為越人所敗。歸並司空，累表致政，自稱為鐘山公。詔授司徒，不起。時學士湯悅致狀賀之，建勳以詩答曰：「司空猶不受，那敢做司徒。幸有山公號，如何不見呼？」先是宋齊邱自京口求退，歸於青陽，號九華先生，未周歲，一徵而起，時論薄之。建勳年德未衰，時望方重，或有以宋公比之，因為詩曰：「桃花流水須相信，不學劉郎去又來。」捐館之夕，告門人曰：「時事如此，吾得保全，為幸已甚。吾死不須封樹立碑，冢土任民耕鑿，無延他日毀斲之弊。」其後甲戌之歲，公卿塋域為兵發殆徧，獨建勳莫知葬所，訖不及禍。
魏王知訓為宣州帥，苛暴斂下，百姓苦之。因入覲侍宴，伶人戲作綠衣大面胡人若神鬼狀，旁一人問曰何？綠衣對曰：「吾宣州土地神，今入覲，和土皮掠來，因至於此。」
張崇帥廬江，好為不法，士庶苦之。嘗入覲江都，盧人幸其改任，皆相謂曰：「渠伊必不復來矣。」崇歸聞之，計口徵「渠伊錢」。明年再入覲，盛有罷府之耗，人不敢指實，皆道路相目，捋鬚相慶。歸，又輒徵「捋鬚錢」。嘗為伶人所戲，使一伶假為人死，有譴當作水族者，陰府判曰：「焦湖百里，一任作獺。」崇亦不慚。
馮謐朝堂待漏，因話及：「明皇賜賀監三百里鏡湖，今不敢過望，但得恩賜玄武湖三十里，亦當足矣。」徐鉉曰：「國家不惜玄武湖，所乏者賀知章耳。」
徐公撰《江南錄》，議者謂之不直，蓋不罪宋國老故也。國老當淮甸失律之後，援引門人陳覺、李徵古掌樞密之任，且授其意曰：「天命已去，元宗當深居後苑，國老監國。」元宗詔將行，陳喬草詔，爭之而止，舉國皆聞。為臣之道，餘可知矣。
文憲太子冀既正儲闈，頗專國事，而又率多不法。元宗一日甚怒，撻之以毬杖，且曰當命太弟景遂代之。冀有慚色。他日密使人持酖付昭慶宮使袁從範，從範從太弟在金陵。未幾，從範子承乾為景遂嬖臣宋何九讒搆，遂寘之法，從範懼而且怨。會景遂擊鞠暑渴，從範進漿遇酖，即日薨，未殯而體已潰矣。
元宗誅戮大臣之後，暮年於禁中往往見宋齊邱，陳覺、李徵古如生，叱之不去，甚惡之，因而南幸。太子冀既病，數見太弟景遂為祟於昭慶宮中。
前進士韓熙載《行止狀》云：熙載本貫齊州，隱居嵩岳，雖叨科第，且晦姓名。今則慕義來朝，假身為賈，既及疆境，合貢行藏。某聞釣巨鰲者，不投取魚之餌；斷長鯨者，非用割雞之刀。是故有經幫治亂之才，可以踐股肱輔弼之位。得之則佐時成績，救萬姓之焦熬；失之則遁世藏名，臥一山之蒼翠。某爰思幼稚，便異凡童。竹馬蓬弧，固罔親於好弄；杏壇槐里，能不倦於修身。但勵志以為文，每棲心而學武。得麟經於泗水，寧怯義圖；受豹畧於邳圯，方酣勇戰。占惟奇骨，夢以生松。敢期隆印之文，緬愧擔簦之路。於是攖龍頷，編虎鬚，繕獻捷之師徒，修受降之城壘。爭雄筆陣，決勝詞鋒，運陳平之六奇，飛魯連之一箭。場中勍敵，不攻而自立降旗；天下鴻儒，遙望而盡摧堅壘。橫行四海，高步出羣。姓名遽列於煙宵，行止遂離於塵俗。且口有舌而手有筆，腰有劒而袖有鎚。時方亂離，跡猶飄泛，徒以術探韜畧，氣激雲霓，瞋目張而閃電搖，怒吻發而驚雷動。神區鬼甸，天蓋地車。鬭霹靂於雲中，未為蹻捷；喝樗蒲於筵上，不是酋豪。蘊機謀而自有英雄，仗勁節而豈甘貧賤。但攘袂叱咤，拔劒長嗟，不偶良時，孰能言志？既逢昭代，合展壯圖。伏聞大吳肇基，聿修文教，聯顯懿於中土，走明恩於外夷。萬邦咸貞，四海如砥。燮和天地，巖廊有禹、稷、皋陶；灑掃煙塵，藩翰有韓、彭、衛、霍。豈獨漢稱三傑，周舉十人？凝王氣於神都，吐祥雲於丹闕。急賢共理，侔漢氏之縣科；待旦旁求，類周人之設學。而又鄰邦接畛，敵境連封，一條之雞犬相聞，兩岸之馬牛相望。彼則恃之以力，數年而頓見傾亡；此則理之以賢，一坐而更無騷動。由是見興衰之勢，審吉凶之機，得不上順天心，次量人事？且向明背暗，捨短從長，聖賢所圖，古今一致。然而出青山而裹足，渡長淮而棄繻，派遙終赴於天池，星遠須環於帝座，是攜長策，來詣大朝。伏惟司空楚劒倚天，秦松發地，言雄武則平窺絳、灌，語兵機則高掩孫、吳。經授素王，書傳元女。莫不鞭撻宇宙，驅役風霆，牢愁積而髀肉消，順氣激而腕臂扼。一怒而豺狼竄匿，再呼而神鬼愁驚。搥蠻皷而簸朱旗，雷奔電走；掉燕鎚而揮白刃，月落星飛。命將拉龍，使兵擒虎，可以力平鯨海，可以拳擊鰲山。破堅每事於先登，敵無不克；策馬常居於後殿，功乃非矜。國家付以肺肝，用為保障，勳藏盟府，名鏤景鐘。今則政舉六條，地方千里，示之以寬猛，化之以溫恭。繕甲兵而耀武威，綏戶口而恤農事。謾灑隨車之雨，霑沃良田；輕搖逐扇之風，吹消沴氣。可謂仁而有斷，謙而愈光。賢豪向義歸心，姦宄望風而屏跡。行見秉旄仗鉞，列土分茅。修職貢以勤王，控臨四海；率諸侯而定霸，彈壓八方。遐邇具瞻，威名洽著。況復臨廣庭以待士，開上宮以禮賢。前席請論其韜鈐，危坐願聞於典故。古今英傑，孰可比論？某方越通津，已觀至化，及來上謁，罔棄謏才。是敢輒述行藏，盡鋪毫幅。況聞鳥有鳳，魚有龍，草有芝，泉有醴，斯皆佳瑞，出應昌期。某幸處士倫，謬知人理，足以副明君之獎善，恢聖代之樂賢。昔婁敬布衣，上言於漢祖；曹劌草澤，陳謀於魯公。失范增而項氏不興，得呂望而周朝遂霸，使遠人之來格，實至德之克昭。謹具行止如前，伏請準式。順義六年七月，歸明進士韓熙載。
後主諱煜，字重光，母曰鍾太后。太子冀薨，後主當立，鍾謨以其德輕志放請立其弟從謙，元宗不可，遂立煜為太子，以總百揆。元宗南幸洪都，留後主居守金陵。數月，元宗殂，遺詔煜就金陵即位，稱北朝正朔，建隆壬戌歲也。後主天性純孝，孜孜儒學，虛懷接下，賓對大臣，傾奉中邦，惟恐不及。加以留心著述，勤於政事，至於書畫，盡皆精妙。然頗耽竺乾之教，果於自信，所以姦邪得計，排斥忠讜。土地日削，貢舉不充，越人肆諜，遂為敵國。又求援於北朝，行人泄謀，兵遂不解矣。二十六即位，十四年己亥國亡。封隴西公，贈吳王，葬北邙。鄭國夫人周氏袝。起建隆二年，終開寶八年。
皇子：清源郡公仲禹  歧王仲宣少亡。
宰相：嚴續  徐游  游簡言  湯悅
使相：林仁肇  王崇文  何洙  湯悅  朱業  陳誨  黃廷謙  嚴續  柴克貞  皇甫繼貞  鄭彥華
樞密使：嚴續  朱鞏  陳喬
將帥：陳謙  陳德誠  孫彥祥  李彥虬  沙萬金  劉存忠  胡則  宋克明  高彥  林益  張粲  張遇  馬信仁  蔡振  穆堅  譚宗  張進勍  張仁照  李雄  吳翰  龔慎儀  羅延原  馬承俊  謝彥質  謝文節
文臣：徐鉉  徐鍇  韓熙載  王克貢  張洎  龔頴  張泌  湯靜  朱銑  喬舜  潘祐  湯澥  湯滂  郭昭慶  孫舉  伍喬 孟拱辰  高遠  高越  馮謐  李平  張詔  賈彬  田霖  顧彝  趙宣輔
後主嗣位之初，夜夢有羊據文德殿御榻而坐，甚惡之。洎乙亥冬，太祖弔伐之初，首命吏部郎中楊克讓知府事，故知陰數定也。
柳宣為監察御史，居韓熙載門下。韓以帷箔不修，謫授太子右庶子，分司南都。議者疑柳宣上言，宣無以自明，乃上章雪熙載事。後主叱曰：「爾不是魏徵，頻好直言。」宣曰：「臣非魏徵，陛下亦非太宗。」韓熙載上表，其畧云：「無積草之功，可裨於國；有滔天之罪，自累其身。」又：「老妻伏枕以呻吟，稚子環牀而號泣。三千里外，送孤客以何之；一葉舟中，泛病身而前去。」遂免南行。後臥疾，終於城南戚家山南。後主賜衾被以殮，贈同平章事。所司以為無贈宰相之故事，後主曰：「當自我始。」徐鉉祭文所謂「黔婁之衾，賜從御府；季子之印，佩入泉扃。」
後主奉竺乾之教，多不茹葷，常買禽魚為放生。
北苑水心西有清輝殿，署學士事太子少傅徐邈、太子太保文安郡公徐游，別置一院於後，謂之澄心堂。以皇姪元楀、元機、元樞為員外郎及秘書郎，皆在其內。出入內庭密畫，中旨多出其間，中書、密院皆同散地。用兵之際，降御札移易兵士，密院不知。皇甫繼勳伏誅之後，夜出萬人斫寨，招討分兵署字，不知何往，皆出澄心堂。直承宣命者，謂之澄心堂承旨，政出多門，皆倣此也。
宋齊邱為儒日，修啟投姚洞，其大畧云：「城上之嗚嗚曉角，吹入愁腸；樹頭之颯颯秋風，結成離恨。」又曰：「其如干懇萬端，無奈飢寒兩字。」時有識者云：「當須殍死。」果如其言。
胡則守江州，堅壁不下，曹翰攻之危急。忽有旋風吹文字一紙墜於城中，其詞曰：「由來秉節世無雙，獨守孤城死不降。何似知機早回顧，免教流血滿長江。」翰攻陷江州，殺戮殆盡，謂之洗城焉。
開寶中，將興兵革。吉州城頭有一人，大面方三尺，睨目多鬚，狀如方相。自旦至申酉時，郡人覩之，衆所驚異，明年國亡之應也。
《霓裳羽衣曲》，自兵興之後，絕無傳者，周后按譜尋之，盡得其聲。
二朝父子為相者，嚴可求、嚴續；父子為將者，劉信、劉彥真，王綰、王崇文，周本、周業，陳誨、陳德誠，皇甫暉、皇甫繼勳；兄弟與彥真，姪存忠亦為將；兄弟承恩遇者，馮延巳、延魯；兄弟有大名者徐鉉、徐鍇，二人連呼；文章則韓熙載、伍喬，正直則蕭儼、常夢錫，權勢則鍾謨、李德明。
建康受圍二歲，斗米數千，死者相藉，人無叛心。後主殂於大梁，江左聞之，皆巷哭為齋。
國中至冤者，多立於御橋之下，謂之拜橋，甚有操長釘、攜巨斧而釘腳。又有闌入立於殿庭之下者，為拜殿。進士曹覬南省下第，乃釘足；謝泌下第，立殿稱冤，舉人之風掃地矣。
後主即位之初，張泌上書：「建隆二年七月二十八日，將仕郎、守江寧府句容縣尉張某言：頓首頓首，死罪死罪，謹上書陛下。臣聞行潦之水，言徒善而不廣；斗筲之器，國虛受而無補。雖欲強其不能，亦不自知其量也。玆當陛下纘服丕圖，嗣臨寶位。百姓凝視，仰徽猷而注目；四方傾聽，望德音而疏耳。是陛下虛心側席，克己納諫，將敬迓天恩，以布新命，慰凡民永永之日。非有樸直之士，不能貢千慮一得之言於視聽也。我國家積德累仁，重華承聖，雖疆宇褊小，而基構宏大。矧賢智前後左右，比肩繼踵，以導揚休命。致康哉之化，猶反掌耳。又何以規規然如晉公之聽重人，齊侯之用老馬，豈重人踰伯宗之善，老馬過管仲之智，蓋尺有所短，寸有所長，此之謂也。臣是以待旦不寐，齋戒佇思以聞，庶裨陛下惟新之政萬分之一也。伏惟我唐之有天下也，造功自高祖，重熙於太宗，聖子神孫，歷載三百。丕祚中否，烈祖紹復，大勳未集，肆我大行嗣之。治教休明，降年不永，焦勞癯瘠，奄棄萬戶。民既歸仁，天亦輔德，襲唐祚者，非陛下而誰？陛下居吳邸，庶事康而宗親睦；升儲位，總百揆而黎民變。當大行修巡狩之禮，陛下膺監國之任，兢兢業業，神人咸和，令若秋霜，澤如時雨，洎宅憂翼室，而民無異望。臣聞漢文帝承高祖之後，天下一家，僅三十年，德教被於物也久矣。而又封建子弟，委用將相，其朱虛、東牟之力，陳平、周勃之謀，宋昌之忠，諸侯之助，由長子而立，可謂安矣。及即位，戒慎謙讓，服勤政事，躬行節約。思治平，舉賢良，賑鰥寡，除收妻孥相坐之法，去誹謗妖言之令，不貴難得之貨，不作無益之費，其屈己愛人也如此。然而晁錯、賈誼、賈山、馮唐之徒，上書進諫，必激切至痛哭流涕之詞者，蓋懼靡不有初，鮮克有終也。而文帝優容不咈，聖德充塞，幾至刑措。王業巍巍，千載之下，風聲不泯，皆克勤勉強而臻於此也。今陛下當數歲大兵之後，鄰封襲利之日，國用匱竭，民力疲勞。而內無劉章、興居之親，朝無絳侯、曲逆之佐，可謂危矣。非陛下聰明睿智，視險若夷，豈能如是乎！設使漢文帝之才，處今日之勢，何止於塞心消志而已。陛下以天未厭德，民方戴舊則可矣，若欲駭遠近之聽，慰億兆之思，臣敢冒死言之。夫人君即位之初，必在於發號施令，行人之所難行者，非秉漢文帝之心以布政，則臣不知其可也。臣以國家今日之急務，畧陳其綱要，伏惟陛下留聽幸甚。一曰舉簡大以行君道，二曰畧小繁以責臣職，三曰明賞罰以彰勸善懲惡，四曰慎名器以杜作威擅權，五曰詢言行以擇忠良，六曰均賦役以綏黎庶，七曰納諫諍以容正直，八曰究毀譽以遠讒佞，九曰節用以行克儉，十曰屈己以固舊好。亦在審先代之治亂，考前載之褒貶，纖芥之惡必去，毫釐之善必為。審取捨之機，濟寬猛之政，進經學之士，退掊克之吏。察邇言以廣視聽，好下問以開蔽塞。斥無用之物，罷不急之務。此而不治，臣不信矣。臣又聞之《詩》曰：『敬之敬之，天惟顯思。』《書》曰：『儆戒無虞，罔失法度。』《易》曰：『其亡其亡，繫於苞桑。』言君人者，必懼天之明威，遵古之令典，作事謀始，居安慮危也。臣旋觀今日下民期陛下之致治，雖百穀之仰膏雨，不足以喻焉。願陛下勉強行之，無俾文帝專美於漢。臣幸承勳績，忝逢昭代，書賢能於鄉老，第甲乙於宗伯，由文章而進位，待詔命於金門，比八年於玆矣。沐大行育材之化，聖監不遺；當陛下御極之辰，王猷未洽。若為優游義府，默然無詞，則赧然羞而有靦面目矣。塵瀆宸聽，復切兢憂。臣某誠惶誠恐，死罪，謹言。」御批云：「讀書不祗為詞賦口舌也，委質事人，忠言無隱，斯可謂不辱士君子之風矣。況朕纂承之始，政德未敷，哀毀之中，智慮荒亂。深虞布政設教，有不足仰嗣先皇，下副民望。卿居下位，而首進讜謀，觀詞氣激揚，決於披覽，十事煥美，可舉而行。朕必善始而思終，卿無今直而後佞，其中事件，亦有已於赦書處分者。二十八日批。」
江南李氏進貢中國無虛月，十數年間，經費將匱。建隆初，始申銅禁，鑄泉貨當十。又鑄唐國通寶錢，兩文當開元錢一文。又用韓熙載法，變鑄錢。其後一縑約賣三十索，銀一兩二十五索，餘物稱是。至開寶末，國帑罄矣。（知不足齋本《隨手雜錄》）

