劍閣橫雲峻，鑾輿出狩回。
翠屏千仞合，丹嶂五丁開。
灌木縈旗轉，仙雲拂馬來。
乘時方在德，嗟爾勒銘才！
〈肅宗至德二年，普安郡守賈深勒石〉。
獨有宦遊人，偏驚物候新。
雲霞出海曙，梅柳渡江春。
淑氣催黃鳥，晴光轉綠蘋。
忽聞歌古調，歸思欲霑巾。
北斗掛城邊，南山倚殿前。
雲標金闕迥，樹杪玉堂懸。
半嶺通佳氣，中峰繞瑞煙。
小臣持獻壽，長此戴堯天。
銀燭吐青煙，金樽對綺筵。
離堂思琴瑟，別路遶山川。
明月隱高樹，長河沒曉天。
悠悠洛陽道，此會在何年。
別業臨青甸，鳴鑾降紫霄。
長筵鵷鷺集，仙管鳳皇調。
樹接南山近，煙含北渚遙。
承恩咸已醉，戀賞未還鑣。
東壁圖書府，西園翰墨林。
誦詩聞國政，講易見天心。
位竊和羹重，恩叨醉酒深。
緩歌春興曲，情竭爲知音。
青山橫北郭，白水繞東城。 
此地一為別，孤蓬萬里征。 
浮雲遊子意，落日故人情。 
揮手自茲去，蕭蕭班馬鳴。
見說蠶叢路，崎嶇不易行。
山從人面起，雲傍馬頭生。
芳樹籠秦棧，春流遶蜀城。
升沉應已定，不必問君平。
客路青山外，行舟綠水前。
潮平兩岸闊，風正一帆懸。
海日生殘夜，江春入舊年。
鄉書何處達，歸雁洛陽邊。
〈《河嶽英靈集》題作《江南意》，詩云：
南國多新意，東行伺早天。
潮平兩岸失，風正數帆懸。
海日生殘夜，江春入舊年。
從來觀氣象，惟向此中偏。〉
別業居幽處，到來生隱心。
南山當戶牖，灃水映園林。
屋覆經冬雪，庭昏未夕陰。
寥寥人境外，閑坐聽春禽。
花隱掖垣暮，啾啾棲鳥過。
星臨萬戶動，月傍九霄多。
不寢聽金鑰，因風想玉珂。
明朝有封事，數問夜如何。
何年顧虎頭，滿壁畫滄州。
赤日石林氣，青天江海流。
錫飛常近鶴，杯渡不驚鷗。
似得廬山路，真隨惠遠遊。
太乙近天都，連山接海隅。
白雲迴望合，青靄入看無。
分野中峰變，陰晴眾壑殊。
欲投人處宿，隔水問樵夫。
聯步趨丹陛，分曹限紫微。
曉隨天仗入，暮惹御香歸。
白髮悲花落，青雲羨鳥飛。
聖朝無闕事，自覺諫書稀。
高閣逼諸天，登臨近日邊。
晴開萬井樹，愁看五陵煙。
檻外低秦嶺，牕中小渭川。
蚤知清淨理，常願奉金仙。
東郡趨庭日，南樓縱目初。 
浮雲連海岳，平野人青徐。
孤嶂秦碑在，荒城魯殿餘。
從來多古意，臨眺獨躊躇。
城闕輔三秦，風煙望五津。
與君離別意，同是宦遊人。
海內存知己，天涯若比隣。
無爲在岐路，兒女共霑巾。
君王行出將，書記遠從征。
祖帳連河闕，軍麾動洛城。
旌旃朝朔氣，笳吹夜邊聲。
坐覺煙塵掃，秋風古北平。

帳殿鬱崔嵬，仙遊實壯哉。 
曉雲連幕捲，夜火雜星回。 
谷暗千旗出，山鳴萬乘來。 
扈從良可賦，終乏掞天才。
義公習禪寂，結宇依空林。
戶外一峰秀，階前眾壑深。
夕陽連雨足，空翠落庭陰。
看取蓮花淨，方知不染心。
世上謾相識，此翁殊不然。
興來書自聖，醉後語尤顛。
白髮老閑事，青雲在目前。
牀頭一壺酒，能更幾回眠。
浩劫因王造，平臺訪古遊。彩雲蕭史駐，文字魯恭留。
宮闕通群帝，乾坤到十洲。人傳有笙鶴，時過此山頭。
方丈渾連水，天臺總映雲。
人間長見畫，老去恨空聞。
范蠡舟偏小，王喬鶴不群。
此生隨萬物，何路出塵氛。
細草微風岸，危檣獨夜舟。
星垂平野闊，月湧大江流。
名豈文章著，官因老病休。
飄飄何所似，天地一沙鷗。
昔聞洞庭水，今上岳陽樓。
吳楚東南坼，乾坤日夜浮。
親朋無一字，老病有孤舟。
戎馬關山北，憑軒涕泗流。
楚山不可極，歸路但蕭條。
海色晴看雨，江聲夜聽潮。
劒留南斗近，書寄北風遙。
爲報空潭橘，無媒寄洛橋。
香剎夜忘歸，松青古殿扉。
燈明方丈室，珠繫比丘衣。
白日傳心靜，青蓮喻法微。
天花落不盡，處處鳥銜飛。
清晨入古寺，初日照高林。 
曲徑通幽處，禪房花木深。 
山光悅鳥性，潭影空人心。 
萬籟此俱寂，惟聞鐘磬音。
山色遠含空，蒼茫澤國東。
海明先見日，江白迥聞風。
鳥道高原去，人煙小徑通。
哪知舊遺逸，不在五湖中。
路自中峰上，盤回出薜蘿。
到江吳地盡，隔岸越山多。
古木叢青靄，遙天浸白波。
下方城郭近，鍾磬雜笙歌。
東皐薄暮望，徙倚欲何依。
樹樹皆秋色，山山唯落暉。
牧人驅犢返，獵馬帶禽歸。
相顧無相識，長歌懷採薇。
金天方肅殺，白露始專征。
王師非樂戰，之子慎佳兵。
海氣侵南部，邊風掃北平。
莫賣盧龍塞，歸邀麟閣名。
落日放船好，輕風生浪遲。
竹深留客處，荷靜納涼時。
公子調冰水，佳人雪藕絲。
片雲頭上黑，應是雨催詩。
雨來沾席上，風急打船頭。
越女紅裙濕，燕姬翠黛愁。
纜侵堤柳係，幔卷浪花浮，
歸路翻蕭颯，陂塘五月秋。

香閣東山下，煙花象外幽。
懸燈千嶂夕，卷幔五湖秋。
畫壁餘鴻鴈，紗窓宿鬥牛。
更疑天路近，夢與白雲遊。
江城如畫裏，山曉望晴空。
兩水夾明鏡，雙橋落彩虹。
人煙寒橘柚，秋色老梧桐。
誰念北樓上，臨風懷謝公。
八月湖水平，涵虛混太清。
氣蒸雲夢澤，波撼岳陽城。
欲濟無舟楫，端居恥聖明。
坐觀垂釣者，徒有羨魚情。
不知香積寺，數里入雲峰。
古木無人徑，深山何處鐘？ 
泉聲咽危石，日色冷青松。 
薄暮空潭曲，安禪製毒龍。
謫去君無恨，閩中我舊過。
大都秋雁少，只是夜猿多。
東路雲山合，南天瘴癘和。
自當逢雨露，行矣慎風波。
鳳林戈未息，魚海路常難。
候火雲峰峻，懸軍幕井乾。
風連西極動，月過北庭寒。
故老思飛將，何時議築壇。
禹廟空山裏，秋風落日斜。
荒庭垂橘柚，古屋畫龍蛇。
雲氣生虛壁，江聲走白沙。
早知乘四載，疏鑿控三巴。
秦川朝望迥，日出正東峰。
遠近山河淨，逶迤城闕重。
秋聲萬戶竹，寒色五陵松。
客有歸歟歎，悽其霜露濃。
同王征君洞庭有懷
桂檝中流望，空波兩畔明。
林開揚子驛，山出潤州城。
海盡邊陰靜，江寒朔吹生。
更聞風葉下，淅瀝度秋聲。
涼風吹夜雨，蕭瑟動寒林。
正有高堂宴，能忘遲暮心。
軍中宜劒舞，塞上重笳音。
不作邊城將，誰知恩遇深。
