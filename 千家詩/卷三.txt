雲淡風輕近午天，傍花隨柳過前川。
時人不識予心樂，將謂偷閑學少年。
勝日尋芳泗水濱，
無邊光景一時新。
等閒識得東風面，
萬紫千紅總是春。
春宵一刻值千金，花有清香月有陰。
歌管樓臺聲細細，鞦韆院落夜沉沉。
詩家清景在新春，綠柳才黃半未勻。
若待上林花似錦，出門俱是看花人。

金爐香燼漏聲殘，剪剪輕風陣陣寒。
春色惱人眠不得，月移花影上欄桿。
天街小雨潤如酥，草色遙看近卻無。
最是一年春好處，絕勝煙柳滿皇都。
爆竹聲中一歲除
春風送暖入屠蘇 
千門萬戶曈曈日
總把新桃換舊符
淡月疏星繞建章，仙風吹下禦爐香。
侍臣鵠立通明殿，一朵紅雲捧玉皇。
律回歲晚冰霜少，春到人間草木知。
便覺眼前生意滿，東風吹水綠參差。
閶闔千門萬戶開，三郎沉醉打球回。
九齡已老韓休死，無複明朝諫疏來。
金殿當頭紫閣重，仙人掌上玉芙蓉。
太平天子朝元日，五色雲車駕六龍。
殿上袞衣明日月，硯中旗影動龍蛇。
縱橫禮樂三千字，獨對丹墀日未斜。
行盡江南數十程，曉風殘月入華清。
朝元閣上西風急，都入長楊作雨聲。
雲想衣裳花想容，春風拂檻露華濃。
若非羣玉山頭見，會向瑤臺月下逢。
酴醾香夢怯春寒    翠掩重門燕子閒    
敲斷玉釵紅燭冷    計程應說到常山

兩個黃鸝鳴翠柳，一行白鷺上青天。
窗含西嶺千秋雪，門泊東吳萬里船。
東風嫋嫋泛崇光    香霧空濛月轉廊    
只恐夜深花睡去    故燒高燭照紅粧
清明時節雨紛紛，
路上行人欲斷魂。
借問酒家何處有？
牧童遙指杏花村。
無花無酒過清明    興味蕭然似野僧    
昨日鄰家乞新火    曉窗分與讀書燈
鵝湖山下稻粱肥    豚柵雞棲半掩扉    
桑柘影斜春社散    家家扶得醉人歸
春城無處不飛花，寒食東風御柳斜。
日暮漢宮傳蠟燭，輕煙散入五侯家。
千里鶯啼綠映紅
水村山郭酒旗風
南朝四百八十寺
多少樓臺煙雨中
天上碧桃和露種，日邊紅杏倚雲栽。
芙蓉生在秋江上，不向東風怨未開。
古木陰中繫短篷    杖藜扶我過橋東    
沾衣欲濕杏花雨    吹面不寒楊柳風

應憐屐齒印蒼苔，
小扣柴扉久不開。
滿園春色關不住，
一支紅杏出牆來。
蘭陵美酒鬱金香，玉碗盛來琥珀光。
但使主人能醉客，不知何處是他鄉。
呢喃燕子語梁間    底事來驚夢裏閒    
說與旁人渾不解    杖藜攜酒看芝山
腸斷春江欲盡頭，
杖藜徐步立芳洲。
顛狂柳絮隨風舞，
輕薄桃花逐水流。
尋得桃源好避秦，
桃紅又是一年春。
花飛莫遣隨流水，
怕有漁郎來問津。
紫陌紅塵拂面來，無人不道看花回。
玄都觀裏桃千樹，盡是劉郎去後栽。
百畝庭中半是苔，桃花淨盡菜花開。
種桃道士歸何處？前度劉郎今又來。
獨憐幽草澗邊生，上有黃鸝深樹鳴。
春潮帶雨晚來急，野渡無人舟自橫。
重重疊疊上瑤台，
幾度呼童掃不開。
剛被太陽收拾去，
卻教明月送將來。

北山輸綠漲橫池，直塹回塘灩灩時。
細數落花因坐久，緩尋芳草得歸遲。
花開紅樹亂鶯啼    草長平湖白鷺飛    
風日平和人意好    夕陽簫鼓幾船歸
糝徑楊花鋪白氈    點溪荷葉疊青錢    （疊一作累）
筍根稚子無人見    沙上鳧雛傍母眠    （筍一作竹，稚一作雉）
雨來未見花間蕊，雨後全無葉底花。
蜂蝶紛紛過牆去，卻疑春色在鄰家。〈以上宋胡仔《苕溪漁隠叢話》後集卷二五〉
門外無人問落花    綠陰冉冉遍天涯    
林鶯啼到無聲處    青草池塘獨聽蛙
連理枝頭花正開    妒花風雨便相催    
願教青帝常為主    莫遣紛紛點翠苔
一從梅粉褪殘粧    塗抹新紅上海棠    
開到荼蘼花事了    絲絲天棘出莓牆
擲柳遷喬太有情    交交時作弄機聲    
洛陽三月花如錦    多少工夫織得成
雙雙瓦雀行書案    點點楊花入硯池    
閒坐小窗讀周易    不知春去幾多時
終日昏昏醉夢間    忽聞春盡強登山    
因過竹院逢僧話    又得浮生半日閒
子規啼徹四更時    起視蠶稠怕葉稀    
不信樓頭楊柳月    玉人歌舞未曾歸
誰收春色將歸去？[1]慢綠妖紅半不存。[2]
榆莢只能隨柳絮，等閑撩亂走空園。
準擬今春樂事濃    依然枉卻一東風    （濃一作醲，然一作前）
年年不帶看花眼    不是愁中即病中    （眼一作福）
三月殘花落更開    小簷日日燕飛來    
子規夜半猶啼血    不信東風喚不回
三月正當三十日    春風別我苦吟身    （春風一作風光）
共君今夜不須睡    未過曉鐘猶是春
四月清和雨乍晴 南山當戶轉分明
更無柳絮因風起 惟有葵花向日傾
黃梅時節家家雨，青草池塘處處蛙。
有約不來過夜半，閒敲棋子落燈花。
梅子流酸濺齒牙    芭蕉分綠上窗紗    
日長睡起無情思    閑看兒童捉柳花
梅子黃時日日晴    小溪汛盡卻山行    
綠陰不減來時路    添得黃鸝四五聲
竹搖清影罩幽窗    兩兩時禽噪夕陽    
謝卻海棠飛盡絮    困人天氣日初長
乳鴨池塘水淺深    熟梅天氣半晴陰    
東園載酒西園醉    摘盡枇杷一樹金
四顧山光接水光　憑欄十里芰荷香　（欄一作闌）
清風明月無人管　并作南來一味涼　（并一作併）
綠樹陰濃夏日長，樓臺倒影入池塘。   
水晶簾動微風起，滿架薔薇一院香。
晝出耘田夜績麻    村莊兒女各當家    
童孫未解供耕織    也傍桑陰學種瓜
綠遍山原白滿川，子規聲裡雨如煙。
鄉村四月閒人少，纔了蠺桑又插田。
五月榴花照眼明，枝間時見子初成。
可憐此地無車馬，顛倒青苔落絳英。絳或作細
草滿池塘水滿陂，
山銜落日浸寒漪。
牧童歸去橫牛背，
短笛無腔信口吹。
 茅檐長掃靜無苔，花木成畦手自栽。 
 一水護田將綠繞，兩山排闥送青來。
朱雀橋邊野草花，
烏衣巷口夕陽斜。 
舊時王謝堂前燕，
飛入尋常百姓家。
渭城朝雨浥輕塵，客舍青青柳色新。
勸君更盡一杯酒，西出陽關無故人。
一爲遷客去長沙，西望長安不見家。
黃鶴樓中吹玉笛，江城五月落梅花。
南去北來休便休，白蘋吹盡楚江秋。    
道人不是悲秋客，一任晚山相對愁。
清溪流過碧山頭    空水澄鮮一色秋    
隔斷紅塵三十里    白雲紅葉雨悠悠
未會牽牛意若何    須邀織女弄金梭    
年年乞與人間巧    不道人間巧幾多
乳鴉啼散玉屏空    一枕新涼一扇風    
睡起秋聲無覓處    滿階梧葉月明中
銀燭秋光冷畫屏 輕羅小扇撲流螢    
天階夜色涼如水  臥看牽牛織女星
南去北來休便休    白蘋吹盡楚江秋    
道人不是悲秋客    一任晚山相對愁
獨上江樓思悄然    月光如水水如天    
同來玩月人何在    風景依稀似去年
山外青山樓外樓，西湖歌舞幾時休？
暖風熏得遊人醉，直把杭州作汴州。
畢竟西湖六月中，風光不與四時同。
接天蓮葉無窮碧，映日荷花別樣紅。
水光瀲灧晴方好，
山色空濛雨亦奇。
若把西湖比西子，
淡粧濃抹總相宜。
綠槐夾道集昏鴉    敕使傳宣坐賜茶    
歸到玉堂清不寐    月鉤初上紫薇花
紙屏石枕竹方床    手倦拋書午夢長    
睡起莞然成獨笑    數聲漁笛在滄浪
禁門深鎖寂無譁    濃墨淋漓兩相麻    
唱徹五更天未曉    一墀月浸紫薇花
傲吏身閑笑五侯，西江取竹起高樓。
南風不用蒲葵扇，紗帽閑眠對水鷗。
絲綸閣下文書靜，
鐘鼓樓中刻漏長。
獨坐黃昏誰是伴，
紫薇花對紫薇郎。
半畝方塘一鑑開    天光雲影共徘佪    
問渠那得清如許    為有源頭活水來
昨夜江邊春水生    艨艟巨艦一毛輕    
向來枉費推移力    此日中流自在行
一泓清可沁詩脾    冷暖年來只自知    
流出西湖載歌舞    回頭不似在山時
荷盡已無擎雨蓋，菊殘猶有傲霜枝。
一年好景君須記，最是橙黃菊綠時。
月落烏啼霜滿天，江楓漁火對愁眠。
姑蘇城外寒山寺，夜半鐘聲到客船。
寒夜客來茶當酒，
竹爐湯沸火初紅。
尋常一樣窗前月，
才有梅花便不同。
初聞征雁已無蟬　百尺樓高水接天
青女素娥俱耐冷　月中霜裏𨷵嬋娟
不受塵埃半點侵    竹籬茅舍自甘心    
只因誤識林和靖    惹得詩人說到今
南枝纔放兩三花    雪裏吟香弄粉些    
淡淡著煙濃著月    深深籠水淺籠沙
梅雪爭春未肯降    騷人擱筆費評章    （擱一作閣）
梅須遜雪三分白    雪卻輸梅一段香
有梅無雪不精神    有雪無詩俗了人    
日暮詩成天又雪    與梅並作十分春
草鋪橫野六七里    笛弄晚風三四聲    
歸來飽飯黃昏後    不脫簑衣臥月明
煙籠寒水月籠沙　　夜泊秦淮近酒家
商女不知亡國恨　　隔江猶唱後庭花
瀟湘何事等閑回，水碧沙明兩岸苔。
二十五弦彈夜月，不勝清怨卻飛來。
一團茅草亂蓬蓬    驀地燒天驀地空    
爭似滿爐煨榾柮    漫騰騰地煖烘烘
