銀燭熏天紫陌長，禁城春色曉蒼蒼。 
千條弱柳垂青瑣，百囀流鶯繞建章。 
劍珮聲隨玉墀步，衣冠身惹御爐香。 
共沐恩波鳳池上，朝朝染翰侍君王。
五夜漏聲催曉箭，九重春色醉仙桃。
旌旗日暖龍蛇動，宮殿風微燕雀高。
朝罷香煙攜滿袖，詩成珠玉在揮毫。
欲知世掌絲綸美〈原註：舍人先世嘗掌絲綸〉，池上於今有鳳毛。
絳幘雞人送曉籌，尚衣方進翠雲裘。
九天閶闔開宮殿，萬國衣冠拜冕旒。
日色纔臨仙掌動，香煙欲傍袞龍浮。
朝罷須裁五色詔，佩聲歸向鳳池頭。
雞鳴紫陌曙光寒，鶯囀皇州春色闌。
金闕曉鐘開萬戶，玉階仙仗擁千官。
花迎劒珮星初落，柳拂旌旗露未乾。
獨有鳳皇池上客，陽春一曲和皆難。
高列千峰寶炬森 端門方喜翠華臨
宸遊不為三元夜 樂事還同萬眾心
天上清光留此夕 人間和氣閣春陰 
要知盡慶華封祝 四十餘年惠愛深
雪消華月滿仙臺    萬燭當樓寶扇開    
雙鳳雲中扶輦下    六鰲海上駕山來    
鎬京春酒霑周宴    汾水秋風陋漢才
一曲昇平人盡樂    君王又進紫霞杯
皇家貴主好神仙    別業初開雲漢邊    
山出盡如鳴鳳嶺    池成不讓飲龍川    
粧樓翠幌教春住    舞閣金鋪借日懸
侍從乘輿來此地    稱觴獻壽樂鈞天
春風疑不到天涯    二月山城未見花    
殘雪壓枝猶有橘    凍雷驚筍欲抽芽    
夜聞啼雁生鄉思    病入新年感物華
曾是洛陽花下客    野芳雖晚不須嗟
頭上花枝照酒卮    酒卮中有好花枝    
身經兩世太平日    眼見四朝全盛時    
況復筋骸粗康健    那堪時節正芳菲
酒涵花影紅光溜    爭忍花前不醉歸
油壁香車不再逢 峽雲無跡任西東
梨花院落溶溶月 柳絮池塘淡淡風
幾日寂寥傷酒後 一番蕭索禁煙中
魚書欲寄何由達 水遠山長處處同
寂寂柴門村落裏    也教插柳紀年華    
禁煙不到粵人國    上塚亦攜龐老家    
漢寢唐陵無麥飯    山谿野徑有梨花
一樽竟藉青苔臥    莫管城頭奏暮笳
佳節清明桃李笑    野田荒隴紙生愁    
雷驚天地龍蛇蟄    雨足郊原草木柔    
人乞祭餘驕妾婦    士甘焚死不公侯
賢愚千載知誰是    滿眼蓬蒿共一坵
南北山頭多墓田　清門祭埽各紛然    
紙灰飛作白蝴蜨　淚血染成紅杜鵑    
日落狐狸眠塚上　夜歸兒女笑燈前
人生有酒須當醉　一滴何曾到九泉
芳原綠野恣行時，春入遙山碧四圍。
興逐亂紅穿柳巷，困臨流水坐苔磯。
莫辭盞酒十分醉，祗恐風花一片飛。
況是淸明好天氣，不妨遊衍莫忘歸。
畫架雙裁翠絡偏    佳人春戲小樓前    
飄揚血色裙拖地    斷送玉容人上天    
花板潤霑紅杏雨    綵繩斜掛綠楊煙
下來閒處從容立    疑是蟾宮謫降仙

一片花飛減卻春，風飄萬點正愁人。
且看欲盡花經眼，莫厭傷多酒入脣。
江上小堂巢翡翠，苑邊高塚臥麒麟。
細推物理須行樂，何用浮名絆此身。
朝回日日典春衣，每向江頭盡醉歸。
酒債尋常行處有，人生七十古來稀。
穿花蛺蝶深深見，點水蜻蜓款款飛。
傳語風光共流轉，暫時相賞莫相違。
昔人已乘黃鶴去，此地空餘黃鶴樓。
黃鶴一去不復返，白雲千載空悠悠。
晴川歷歷漢陽樹，芳草萋萋鸚鵡洲。
日暮鄉關何處是？煙波江上使人愁。
水流花謝兩無情    送盡東風過楚城    
蝴蝶夢中家萬里    杜鵑枝上月三更    
故園書動經年絕    華髮春催兩鬢生
自是不歸歸便得    五湖煙景有誰爭
去年花裏逢君別    今日花開又一年    （又一作已）
世事茫茫難自料    春愁黯黯獨成眠    
身多疾病思田裡    邑有流亡愧俸錢
聞道欲來相問訊    西樓望月幾回圓
清江一曲抱村流 長夏江村事事幽
自去自來堂上燕 相親相近水中鷗
老妻畫紙為棋局 稚子敲針作釣鉤
多病所須唯藥物 微軀此外更何求
長夏江村風日清    簷牙燕雀已生成    
蝶衣曬粉花枝午    蛛網添絲屋角晴    
落落疏簾邀月影    嘈嘈虛枕納溪聲
久斑兩鬢如霜雪    直欲樵漁過此生
積雨空林煙火遲，蒸藜炊黍餉東菑。
漠漠水田飛白鷺，陰陰夏木囀黃鸝。
山中習靜觀朝槿，松下清齋折露葵。
野老與人爭席罷，海鷗何事更相疑。
插棘編籬謹護持    養成寒碧映漣漪    
清風掠地秋先到    赤日行天午不知    
解籜時聞聲簌簌    放梢初見影離離
歸閒我欲頻來此    枕簟仍教到處隨
夜合花開香滿庭，夜深微雨醉初醒。 
遠書珍重何曾達，舊事淒涼不可聽。 
去日兒童皆長大，昔年親友半凋零。 
明朝又是孤舟別，愁見河橋酒幔青。
閒來無事不從容    睡覺東窗日已紅    
萬物靜觀皆自得    四時佳興與人同    
道通天地有形外    思入風雲變態中
富貴不淫貧賤樂    男兒到此是豪雄
月坡堤上四徘徊    北有中天百尺臺    
萬物已隨秋氣改    一樽聊為晚涼開    
水心雲影閒相照    林下泉聲靜自來
世事無端何足計    但逢佳節約重陪
玉露凋傷楓樹林    巫山巫峽氣蕭森    
江間波浪兼天湧    塞上風雲接地陰    
叢菊兩開他日淚    孤舟一繫故園心
寒衣處處催刀尺    白帝城高急暮砧
千家山郭靜朝暉    日日江樓坐翠微    
信宿漁人還泛泛    清秋燕子故飛飛    
匡衡抗疏功名薄    劉向傳經心事違
同學少年多不賤    五陵裘馬自輕肥
蓬萊宮闕對南山    承露金莖霄漢間    
西望瑤池降王母    東來紫氣滿函關    
雲移雉尾開宮扇    日繞龍鱗識聖顏
一臥滄江驚歲晚    幾回青鎖點朝班
昆明池水漢時功    武帝旌旗在眼中    
織女機絲虛夜月    石鯨鱗甲動秋風    
波飄菰米沉雲黑    露冷蓮房墜粉紅
關塞極天惟鳥道    江湖滿地一漁翁
芳原綠野恣行事    春入遙山碧四圍    
興逐亂紅穿柳巷    困臨流水坐苔磯    
莫辭盞酒十分勸    只恐風花一片飛    （勸一作醉）
況是清明好天氣    不妨遊衍莫忘歸
雲物淒涼拂曙流    漢家宮闕動高秋    
殘星幾點雁橫塞    長笛一聲人倚樓    
紫豔半開籬菊靜    紅衣落盡渚蓮愁
鱸魚正美不歸去    空戴南冠學楚囚
火雲猶未歛奇峰    欹枕初驚一葉風    
幾處園林蕭瑟裡    誰家砧杵寂寥中    
蟬聲斷續悲殘月    螢燄高低照暮空
賦就金門期再獻    夜深搔首歎飛蓬
皓魄當空寶鏡升    雲間仙籟寂無聲    
平分秋色一輪滿    長伴雲衢千里明    
狡兔空從弦外落    妖蟆休向眼前生
靈槎擬約同攜手    更待銀河澈底清
老去悲秋強自寬，興來今日盡君歡。
羞將短髮還吹帽，笑倩旁人爲正冠。
藍水遠從千澗落，玉山高並兩峰寒。
明年此會知誰健，醉把茱萸子細看。
利慾驅人萬火牛    江湖浪跡一沙鷗
日長似歲閒方覺    事大如天醉亦休    
砧杵敲殘深巷月    梧桐搖落故園秋
欲舒老眼無高處    安得元龍百尺樓
錦里先生烏角巾    園收芋栗未全貧    〈（栗一作粟，未一作不）〉
慣看賓客兒童喜    得食階除鳥雀馴    〈（賓客一作門戶）〉
秋水纔深四五尺    野航恰受兩三人    〈（深一作添，航一作艇）〉
白沙翠竹江村暮    相送柴門月色新    〈（暮一作路，送一作對，柴門一作籬南）〉
誰家吹笛畫樓中    斷續聲隨斷續風    
響遏行雲橫碧落    清和冷月到簾櫳    
興來三弄有桓子    賦就一篇懷馬融
曲罷不知人在否    餘音嘹喨尚飄空
晴窗早覺愛朝曦    竹外秋聲漸作威    
命僕安排新暖閣    呼童熨貼舊寒衣    
葉浮嫩綠酒初熟    橙切香黃蟹正肥
蓉菊滿園皆可羨    賞心從此莫相違
天時人事日相催，冬至陽生春又來。
刺繡五紋添弱線，吹葭六琯動浮灰。
岸容待臘將舒柳，山意衝寒欲放梅。
雲物不殊鄉國異，教兒且覆掌中杯。
　眾芳搖落獨暄妍，佔盡風情向小園。 
　疏影橫斜水清淺，暗香浮動月黃昏。 
　霜禽欲下先偷眼，粉蝶如知合斷魂。 
　幸有微吟可相狎，不須檀板共金尊。
一封朝奏九重天，夕貶潮州路八千。[1]
欲為聖明除弊事，肯將衰朽惜殘年？[2]
雲橫秦嶺家何在？雪擁藍關馬不前。[3]
知汝遠來應有意，好收吾骨瘴江邊。[4]
干戈未定欲何之    一事無成兩鬢絲    
蹤跡大綱王粲傳    情懷小樣杜陵詩    
鶺鴒音斷人千里    烏鵲巢寒月一枝
安得中山千日酒    酩然直到太平時
十年蹤跡走紅塵，回首青山入夢頻。
紫陌縱榮爭及睡，朱門雖貴不如貧。
愁聞劍戟扶危主，悶見笙歌聒醉人。
攜取舊書歸舊隠，野花啼鳥一般春。
夫因兵亂守蓬茅    麻紵裙衫鬢髮焦    （紵一作薴）
桑柘廢來猶納稅    田園荒盡尚徵苗    （盡一作後）
時挑野菜和根煮    旋砍生柴帶葉燒    （砍一作斫）
任是深山最深處    也應無計避征徭    （最一作更）
霜落芝城柳影疏    殷勤送客出鄱湖    
黃金甲鎖雷霆印    紅錦韜纏日月符    
天上曉行騎隻鶴    人間夜宿解雙鳧
匆匆歸到神仙府    為問蟠桃熟也無
芳原綠野恣行事    春入遙山碧四圍    
興逐亂紅穿柳巷    困臨流水坐苔磯    
莫辭盞酒十分勸    只恐風花一片飛    （勸一作醉）
況是清明好天氣    不妨遊衍莫忘歸
