　　欽定四庫全書　　　　經部一
　　吳園周易解　　　　　易𩔖
　　提要
　　〈臣〉等謹案吳園周易解九卷宋張根撰根字知常徳興人年二十一登進士第大觀中官至淮南轉運使以朝散大夫終於家事跡具宋史本傳是書未有其孫垓跋稱為先祖太師者其子燾孝宗時為參知政事追贈官也根所撰述甚多垓跋稱有宋朝編年數百卷五經諸子皆為之傳註晁公武讀書志載有春秋指南十卷今亦未見惟此易解僅存明祁承㸁家有其本此為徐氏傳是樓所鈔自卦傳乾徤也節以下蠧蝕殘缺末有康熈壬申李良年跋亦稱此本不易得然通志堂經解之中遺而不刻豈得本於刻成後耶書中次第悉用王弼之本詮義理而不及象數不襲河洛之談註文簡畧亦無支蔓之弊末有序語五篇雜一篇皆論繫辭又泰卦論一篇專論泰卦於經義頗有發明而泰卦一篇於人事三致意焉葢作於徽宗全盛時也亦可雲識微之士矣乾隆四十九年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







