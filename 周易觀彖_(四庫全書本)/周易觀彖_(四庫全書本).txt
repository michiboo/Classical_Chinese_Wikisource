　　欽定四庫全書　　　　經部一
　　周易觀彖　　　　　　易類
　　提要
　　〈臣〉等謹案周易觀彖十二卷
　　國朝李光地撰光地嘗奉
　　命纂修周易折中請復用朱子古本是編乃仍用註疏本葢成書在前也其語録及榕村全集所載頗申明先天諸圖而是編則惟解説卦傳天地定位一章附舉此義然亦不竟其説餘皆發明易理兼證以易象而數則畧焉葢亦謂邵子之學為易外別傳也其解繫詞傳知者觀其彖辭則思過半矣二句曰彖辭所或有直用其爻義者或有通時宜而爻義吉凶凖以為決者故以是觀之不中不逺惟其合始終以為質故時物不能外云云觀彖之名葢諸取此其解九四重剛而不中句不以重文為衍文解履霜堅氷隂始凝也句不從魏志作初六履霜解後得主而有常句不從程傳増利字解葢言順也句不以順為慎以及比吉也句比之匪人句同人曰句小利有攸往天文也句震驚百里驚逺而懼邇也句漸之進也句上九鴻漸於陸句與地之宜句皆不從程傳本義脫悞之説惟據漢律厯志移天一地二二十字從程傳能研諸侯之慮句侯之二字衍文從本義耳〈案光地謂諸為侯之合音想以古經旁註字切而誤増不知反切始自孫炎古經安得注字切其説殊悞謹附訂於此〉葢尊信古經不敢竄亂猶有漢儒篤守之遺其大㫖雖與程朱二家頗有出入而理足相明有異同而無背觸也乾隆四十四年十月
　　恭校上
　　總纂官〈臣〉紀昀〈臣〉陸熊〈臣〉孫士毅
　　總　校　官　〈臣〉　陸　費　墀
