　　司馬相如者，蜀郡成都人也。字長卿。少時，好讀書，學擊劍。故其親名之曰犬子。相如既學，慕簡相如之為人，更名相如。以貲為郎，事孝景帝為武騎常侍。非其好也。會景帝不好辭賦。是時，梁孝王來朝，從游說之士，齊人鄒陽、淮陰枚乘、梁莊忌夫子之徒。相如見而說之，因病免，客游梁。梁孝王令與諸生同舍，相如得與諸生游士居數歲。乃著子虛之賦。會梁孝王卒，相如歸，而家貧。無以自業。素與臨邛令王吉相善。吉曰：「長卿久宦遊不遂，而來過我？」相如往，舍都亭。臨邛令繆為恭敬，日往朝相如。相如初尚見之，後稱病，使從者謝吉。吉愈益謹肅。
　　臨邛中多富人，而卓王孫家童八百人，程鄭亦數百人。二人乃相謂曰：「令有貴客，為具召之，並召令。」令既至，卓氏客以百數。至日中，謁司馬長卿。長卿謝病不能往。臨邛令不敢嚐食，自往迎相如。相如不得已，強往一坐。盡傾酒酣，臨邛令前奏琴曰：「竊聞長卿好之，願以自娛。」相如辭謝，為鼓一再行。是時，卓王孫有女文君，新寡，好音。故相如繆與令相重，而以琴心挑之。
　　其詩曰：
　　鳳兮，鳳兮，歸故鄉，遨遊四海求其凰。
　　　　有豔淑女處蘭房，室邇人遐毒我腸。
　　何由交頸為鴛鴦？
又曰：
　　鳳兮，鳳兮，從凰棲，
　　得托孳尾永為妃。
　　　　交情通體必和諧，中夜相從別有誰？
　　相如之臨鄧，從車騎，雍容閒雅甚都。乃飲卓氏，弄琴，文君竊從戶窺之，心悅而好之，恐不得當也。既罷，相如乃使人重賜文君侍者通慇懃。文君夜亡奔相如，相如乃與馳歸。家居徒四壁立。卓王孫大怒曰：「女至不材，我不忍殺，不分一錢也。」人或謂玉孫，王孫終不聽。文君久之不樂，曰：「長卿第俱如臨邛，從昆弟假貸，猶足為生。何至自苦如此。」相如與俱之臨邛，盡賣其車騎，買一酒舍。酤酒，而令文君壚。相如身自著犢鼻，與保庸雜作滌器於市中。卓王孫聞而恥之，為杜門不出。昆弟諸公，更謂王孫曰：「有一男兩女，所不足者非財也。今文君已失身於司馬長卿。長卿故倦遊，雖貧，其人材足依也，且又令客，獨奈何相辱如此。」卓王孫不得已，分予文君童百人，錢百萬，及其嫁時衣被財物。文君乃與相如歸成都，買田宅，為富人。
　　居久之，蜀人楊得意為狗監侍上。上讀《子虛賦》而善之曰：「朕獨不得與此人同時哉。」得意曰：「臣邑人司馬相如，自言為此賦。」上驚，乃召問相如。相如曰：「有是。然此乃諸侯之事，未足觀也。請為天子遊獵賦，賦成奏之。」上許，令尚書給筆札。相如以「子虛」，虛言也。為楚稱；「烏有先生」者，烏有此事也，為齊稱；「無是公」者，無是人也，明天子之義。故空籍此三人為辭，以推天子諸侯之苑囿。其卒章歸之於節儉，因以諷諫。奏之天子，天子大悅，以為郎。
　　相如為郎數歲，會唐蒙使略通夜郎西中，發巴蜀吏卒千人，郡又多為發轉漕萬餘人。用興法誅其渠帥，巴蜀民大驚恐。上聞之，乃使相如責唐蒙。因喻告巴蜀民以非上意。相如還報，唐蒙已略通夜郎，因通西南夷，道發巴、蜀、廣漢卒作者數萬人，治道二歲，道不成，士卒多物故，費以巨萬計。蜀民及漢用事者，多言其不便，是時，邛之君長聞南夷與漢通，得賞賜多，多欲願為內臣、妾，請吏比南夷。天子問相如，相如曰：「邛冉者近蜀，道亦易通，秦時嘗通為郡縣，至漢興而罷。今誠復通，為置郡縣，愈於南夷。」天子以為然，乃拜相如為中郎將，建節往使。副使王然於壺充國，呂越人馳四乘之傳，因巴蜀吏市物以賂西夷。至蜀，蜀大守以下郊迎，縣令負弩矢先驅，蜀人以為寵。於是，卓王孫、臨邛諸公皆因門下獻牛酒以交歡。卓王孫喟然而歎，自以得使女尚司馬長卿晚，而厚分與其女財與男等同。司馬長卿便略定西夷，邛冉斯榆之君，皆請為內臣。除邊關，關益斥，西至沫、若水，南至牂柯為徼，通零關道，橋孫水以通邛都。還報天子，天子大悅。其後，有人上書言相如使時受金，失官。居歲餘，復為郎。
　　相如口吃而善著書。常有消渴疾。與卓氏婚，饒於財。其進仕宦，未嘗肯與公卿國家之事，稱病閒居，不慕官爵。相如拜為孝文園令。既病免，家居茂陵。天子曰：「司馬相如病甚，可往從悉取其書。若不然，後失之矣。」使所忠往，而相如已死，家無書。問其妻，對曰：「長卿固未嘗有書也。時時著書，人又取去。即空居。長卿未死時，為一卷書，曰有使者來求書，奏之。元他書。」其遺札書，言封禪事，奉所忠。忠奏其書，天子異之。
　　司馬相如初與卓文君還成都，貧居愁懣，以所著裘，就市人陽昌貰酒與文君為歡。既而，文君抱頸而泣曰：「我平生富足，今乃以衣裘貰酒。」遂相與謀，於成都賣酒。相如親著犢鼻滌器，以恥王孫。王孫果以為病，乃厚給文君。文君遂為富人。文君姣好，眉色如望遠山，臉際常若芙蓉，肌膚柔滑如脂。十七而寡，為人放誕風流。故悅長卿之才而越禮焉。長卿素有消渴疾，及還成都，悅文君之色，遂以發痼疾，乃作美人賦，欲以自刺，而終不能改。卒以此疾至死。文君為誄傳於世。
　　又，相如將聘茂陵人女為妾，卓文君作《白頭吟》以自絕。相如乃止。
　　賈午，大尉充少女。韓壽，字得真，南陽堵陽人，魏司徒暨曾孫，美姿貌，善容止。賈充辟為司空掾。充每宴賓僚，其女輒於青瑣中窺之，見壽而悅焉。問於左右：「識此人否？」有一婢說壽姓字，雲是故主人。女大感想，發於寤寐。婢往至壽家，具說女意，並言其女，光麗豔逸，端美絕倫。壽聞而心動，便令為通慇懃。婢以白女，女遂潛修音好，厚相贈結，呼壽夕人。壽勁捷過人，逾垣而至。家中莫知，惟充覺其女悅暢異於常日。時西域有貢奇香，一著人，則經月不歇。帝甚貴之，惟以賜充及大司馬陳騫，其女密盜以遺壽。充僚屬與壽宴處，聞其芬馥，稱之於充。自是充意知女與壽通。而其門閣嚴峻，不知所由得入。乃夜中佯驚有盜，因使循牆以觀其變。左右白曰：「無餘異，惟東北角如狐狸行處。」充乃拷問女之左右，具以狀對。充秘之，遂以女妻壽。壽官至散騎常侍、河南尹。
　　唐貞元中，有張生者，性溫茂，美風容，內秉堅孤，非禮不可入。或朋從游宴，擾雜其間，他人皆洶洶拳拳，若將不及，張生容順而已，終不能亂。以是年二十三，未嘗近女色。知者詰之，謝而言曰：「登徒子非好色者，是有淫行。余真好色者，而適不我值。何以言之？大凡物之尤者，未嘗不留連於心，是知其非忘情者也。」詰者識之。亡幾何，張生游於蒲。蒲之東十餘里，有僧舍曰「普救寺」，張生寓焉。
　　適有崔氏孀婦，將歸長安，路出於蒲，亦止茲寺。崔氏婦，鄭女也。張出於鄭，緒其親，乃異派之從母。是歲，渾薨於蒲。有中人丁文雅，不善於軍，軍人因喪而擾，大掠蒲人。崔氏家財甚厚，多奴僕，旅寓惶駭，不知所託。先是，張與蒲將之黨有善，請吏護之，遂不及於難。十餘日，廉使杜確將天子命，以統戈節令於軍，軍由是戢。鄭厚張之德甚，因飾饌以命張中堂宴之，復謂曰：「姨之孤嫠未亡，提攜幼稚，不幸屬師徒大潰，實不保其身。弱子幼女，猶君之生也。豈可比常恩哉！今俾以仁兄禮奉見，冀所以報恩也。」命其子曰歡郎，可十餘歲，容甚溫美。次命女：「出拜爾兄，爾兄活爾。」久之，辭疾。鄭怒曰：「張兄保爾之命。不然爾且虜矣。能復遠嫌乎？」久之，乃至。常服悴容，不加新飾，垂鬟接黛，雙臉斷紅而已。顏色豔異，光輝動人。張驚，為之禮。因坐鄭旁，以鄭之抑而見也，凝涕怨絕，若不勝其體者。問其年紀，鄭曰：「今天子甲子歲之七月終，今貞元庚辰生十七年矣。」張生稍以詞導之，不對。終席而罷。張自是惑之，願致其情，無由得也。
　　崔之婢曰紅娘。生私為之札者數四，乘間遂道其衷。婢果驚沮，潰然而奔。張生悔之；翌日，婢復至。張生乃羞而謝之，不復雲所求矣。婢因謂張曰：「郎之言，所不敢言，亦不敢泄。然而崔之族姻，君所詳也，何不因其德而求娶焉？」張曰：「予始自孩提，性不苟合。或時紈綺閒居，曾莫流盼。不為當年，終有所蔽。昨日一席間，幾不自持。數日來，行忘止，食忘飽，恐不能逾旦暮。若因媒氏而娶，納彩、問名，則三數月間，索我乾枯魚之肆矣。爾其謂我何？」婢曰：「崔之貞順自保，雖所尊不可以非語犯之，下人之謀，固難人矣。然而善屬文，往往沉吟章句，怨慕者久之。君試為喻情詩以亂之。不然，則無由也。」張大喜，立綴《春詞》二首以投之。是夕，紅娘復至，持彩箋以授張，曰：「崔所命也。」題其篇曰《明且三五夜》。其詞曰：
　　　　待月西廂下，迎風戶半開。
　　　　拂牆花影動，疑是玉人來。　
　　張亦微喻其旨。是夕歲二月旬有四日矣。
　　崔之東有杏花一樹，扳援可逾。既望之夕，張因梯其樹而逾焉。達於西廂，則戶半開矣。紅娘寢於牀上，因驚之。紅娘駭曰：「郎何以至？」張因紿之曰：「崔氏之箋召我矣，爾為我告之。」無幾，紅娘復來。連曰：「至矣，至矣！」張生且喜且駭，必謂獲濟。及女至，則端服嚴容，大數張曰：「兄之恩，活我之家厚矣。是以慈母以弱子幼女見托。奈何因不令之婢，致淫逸之詞。始以護人之亂為義，而終掠亂以求之，是以亂易亂，其去幾何？誠欲寢其詞，則保人之好，不義。明之於母，則背人之惠，不祥。將寄於婢僕，又懼不得發其真誠。是用托短章，願自陳啟，猶懼兄之見難，是用鄙靡之詞，以求其必至。非禮之動，能不愧心！特願以禮自持，無及於亂。」言畢，翻然而逝。張自失者久之，復逾而出，於是絕望。
　　數夕，張君臨軒獨寢，忽有人覺之，驚而起，則紅娘斂衾攜枕而至，撫張曰：「至矣，至矣！睡何為哉！」並枕同衾而去。張生拭目危坐，久之，猶疑夢寐，然而修謹以俟。俄而紅娘捧崔氏而至。至則嬌羞融冶，力不能運支體，曩時端莊，不復同矣，是夕，旬有八日矣。斜月晶熒，幽輝半牀，張生飄飄然，且疑神仙之徒，不謂從人間至矣。有頃，寺鐘鳴，天將曉，紅娘促去。崔氏嬌啼宛轉，紅娘又捧之而去，終夕無一言。張生辨色而興，自疑曰：「豈其夢耶？」及明，睹妝在臂，香在衣，淚光熒熒然，猶瑩於茵席而已。
　　是後十餘日，杳不復至。張生賦《會真詩》三十韻，未畢，而紅娘適至，因授之，以貽崔氏。自是復容之，朝隱而出，暮隱而入，同會於曩所謂西廂者幾一月矣。張生常詰鄭氏之情，則曰：「知不可奈何矣，因欲就成之。」無何，張生將之長安，先以詩渝之。崔氏宛無難詞，然而愁怨之容動人矣。將行之夕，再不復可見。而張生遂西。不數月，復游於蒲，舍於崔氏者又累月。崔氏甚工刀札，善屬文。求索再三，終不可見。往往張生自以文挑之，亦不甚觀覽。大略崔之出人者，勢必窮極，而貌若不知；言則敏辯，而寡於酬對；待張之意甚厚，然未嘗以詞繼之。時愁豔幽邃，恆若不識，喜慍之容，亦罕形見。異時獨夜操琴，愁弄淒惻。張竊聽之。求之，則終不復鼓矣。以是愈惑之。張生俄以文調及期，又當西去。當去之夕，不復自言其情，愁歎於崔氏之側。崔已陰知將訣矣，恭貌怡聲，徐謂張曰：「始亂之，終棄之，固其宜矣，愚不敢恨。必也君亂之，君終之，君之惠也。則沒身之誓，其有終矣，又何必深感於此行？然而君既不懌，無以奉寧。君常謂我善鼓琴，向時羞顏，所不能及。今且往矣，既君此誠。」因命拂琴，鼓《霓裳羽衣．序》，不數聲，哀音怨亂，不復知其是曲也。左右皆歔欷。崔亦遽止之，投琴，位下流漣，趨歸鄭所，遂不復至。明旦而張行。
　　明年，文戰不勝，遂止於京。因貽書於崔，以廣其意。崔氏緘報之詞，粗載於此，云：「捧覽來問，撫愛過深。兒女之情，悲喜交集。兼惠花勝一合，口脂五寸，致耀首膏唇之飾。雖荷殊恩，誰復為容。睹物增懷，但積悲歎。伏承便示於京中就業，進修之道，固在便安。但恨僻陋之人，永以遐棄。命也如此，知復何言！自去秋以來，常忽忽如有所失。於喧嘩之下，或勉為語笑，閒宵自處，無不淚零。乃至夢寐之間，亦多敘感咽離憂之思，綢繆繾綣，暫若尋常。幽會未終，驚魂已斷。雖半衾如暖，而思之甚遙。一昨拜辭，倏逾舊歲。長安行樂之地，觸緒牽情，何幸不忘幽微，眷念亡。鄙薄之志，元以奉酬。至於終始之盟，則固不在鄙。昔中表相因，或同宴處，婢僕見誘，遂致私誠。兒女之心，不能自固。君子有援琴之挑，鄙人無投梭之拒。及薦寢席，義盛意深。愚陋之情，永謂終托。豈期既見君子，而不能定情，致有自獻之羞，不復明侍中幘，沒身永恨，含歎何言！倘仁人用心，俯遂幽劣，雖死之日，猶生之年。如或達士略情，舍小從大，以先配為醜行，謂要盟之可欺，則當骨化形銷，丹誠不沒，因風委露，猶托清塵。存沒之誠，言盡於此。臨紙鳴咽，情不能申。千萬珍重，珍重千萬！玉環一枚，是兒嬰年所弄，寄充君子下體所佩。玉取其堅潤不渝，環取其終始不絕。兼亂絲一絢，文竹茶碾子一枚。此數物不足見珍，意者欲君子如玉之真，秘志如環不解。淚痕在竹，愁緒縈絲。因物達誠，永以為好耳。心邇身遐，拜會無期。幽憤所鍾，千里神合。千萬珍重！春風多厲。強飯為佳。慎言自保，無以鄙為深念。」　　
　　張生發其書於所知，由是時人多聞之。所善楊巨源好屬詞，因為賦《崔娘詩》一絕云：
　　　　清潤潘郎玉不如，中庭蕙草雪銷初。
　　　　風流才子多春思，腸斷蕭娘一紙書。　
　　河南元稹亦續生《會真詩》三十韻，曰：
　　　　微月透簾櫳，螢光度碧空。
　　　　遙天初縹緲，低樹漸蔥蘢。
　　　　龍吹過庭竹，鸞歌拂井桐。
　　　　羅綃垂薄露，環佩響輕風。
　　　　絳節隨金母，雲心捧玉童。
　　　　更深人悄悄，晨會雨濛濛。
　　　　珠瑩光文履，花明隱繡籠。
　　　　瑤釵行彩鳳，羅彼掩丹虹。
　　　　言自瑤華浦，將朝碧玉宮。
　　　　因游裡城北，偶向宋家東，
　　　　戲調初微拒，柔情已暗通。
　　　　低環蟬影動，回步玉塵蒙。
　　　　轉面流花雪，登牀抱績叢。
　　　　鴛鴦交頸舞，翡翠合歡籠。
　　　　眉黛羞偏聚，唇朱暖更融。
　　　　氣清蘭蕊馥，膚潤玉肌豐，
　　　　無力慵移履，多嬌愛斂躬。
　　　　汗光珠點點，髮亂綠蔥蔥。
　　　　方喜千年會，俄聞五夜窮。
　　　　流連時有限，繾繕意難終。
　　　　慢臉含愁態，芳詞誓素衷。
　　　　贈環明運合，留結表心同。
　　　　啼粉流曉鏡，殘燈繞暗蟲。
　　　　華光猶冉冉，旭日漸瞳瞳。
　　　　乘騖還歸洛，吹蕭亦止嵩。
　　　　衣香猶染麝，枕膩尚殘紅。
　　　　冪冪臨塘草，飄飄思渚蓬。
　　　　素琴鳴怨鶴，清漢望歸鴻。
　　　　海闊誠難度，天高不易沖。
　　　　行雲無處所，蕭史在樓中。
　
　　張之友聞之者，莫不聳異之，然而張亦志絕矣。稹特與張厚，因徵其詞。張曰：「大凡天之所命尤物也，不妖其身，必妖於人，使崔氏子遇合富貴，乘寵嬌，不為云為雨，則為蚊為螭，吾不知其所變化矣。昔殷之辛，周之幽，據百萬之國，其勢甚厚。然而一女子敗之，潰其眾，屠其身，至今為天下笑。余之德不足以勝妖孽，是用忍情。」於時坐者皆為深歎。
　　後歲餘，崔已委身於人，張亦有所娶。後乃因其夫言於崔，求以外兄見。夫語之，而崔終不為出。張怨念之誠，動於顏色。知之，潛賦一章，詞曰：
　　　　自從別後減容光，萬轉千回懶下牀。
　　　　不為旁人羞不起，為郎憔淬卻羞郎。　
　　竟不之見。後數日，張生將行，又賦一章以謝絕之：
　　　　棄置今何道，當時且自親。
　　　　還將舊來意，憐取眼前人。　
　　自是，絕不復知矣。時人多許張為善補過者。
　　予常於朋會之中，往往及此意者，使夫知者不為，為之者不惑。貞元歲九月，執事李公垂宿於予靖安里第，語及於是，公垂卓然稱異，遂為《鶯鶯歌》以傳之。崔氏小名鶯鶯，公垂以名篇：
　　　　伯勞飛遲燕飛疾，垂楊綻金花笑日。
　　　　綠窗嬌女字鶯鶯，金雀姬鬟年十七。
　　　　黃姑天上阿母在，寂寞霜姿素蓮質。
　　　　門掩重關蕭寺中，芳草花時不曾出。
　　　　鸚鵡出深籠，麒麟步遠空。
　　　　拂牆花颯颯，透戶月朧朧。
　　　　暗度飛龍竹，潛挨宿鳳桐。
　　　　松篁搖夜影，錦繡動春風。
　　　　遠信傳青鳥，私期避玉童。
　　　　柳煙輕漠漠，花氣淡濛濛。
　　　　小小釵簪鳳，盤盤髻綰龍，
　　　　無言欹寶枕，低面背銀屏。
　　　　姑射臨仁闕，嫦娥降月宮。
　　　　精神絕趙北，顏色冠浦東。
　　　　密約千金直，靈犀一點通。
　　　　修眉娥綠掃，媚臉粉相蒙。
　　　　燕隱凝香壘，蜂藏芍藥叢。
　　　　留燈垂繡幕，和月簌簾櫳。
　　　　弱體花枝顫，嬌顏汗顆融。
　　　　筍抽纖玉軟，蓮襯彩頤豐。
　　　　笑吐丁香舌，輕搖楊柳躬。
　　　　未酬前恨足，肯放此情鬆。
　　　　幽會愁難再，通宵意未窮。
　　　　錦裳溫未暖，玉漏滴將終。
　　　　密語重言約，深盟各訴衷。
　　　　樹交連理併，蒂結合歡同。
　　　　煙篆銷金獸，燈花落玉蟲。
　　　　殘星光閃閃，曙色影瞳瞳，
　　　　別淚傾江海，行雲蔽華嵩。
　　　　花鈿留寶靨，羅帕記新紅。
　　　　有夢思春草，無因係斷篷。
　　　　傷心別怨鶴，仁目送歸鴻。
　　　　厚德難酬報，高天可逕沖。
　　　　寸誠言不已，封在錦箋中。
　　
　　嘗讀蘇內翰贈子野詩云：「詩人老去鶯鶯在。」注言，所謂張生乃張籍也。僕按：微之所作傳奇，鶯鶯事在貞元十六年春。又言「明年、生文戰不利」，乃在十七年。而唐登科記張籍，以貞元十五年商郢下登科。既先二年，決非張籍明矣。每觀斯文，撫卷歎息，未知張生男為何人。意其非微之一等人不可當也。會清源莊季裕為僕言，友人楊阜公嘗讀微之所作姨母鄭氏墓誌云：「其既喪夫，遭軍亂。」微之為保護其家備至。則所謂傳奇者，蓋微之自敘，特假他姓以避就耳。僕退而考微之《長慶集》，不見所謂鄭氏志文，豈僕家所收未完，或別有他本。然細味微之所敘，及考於他書，則與李裕之所說皆合。蓋昔人事有悖於義者，多托之鬼神夢寐，或假自他人，或雲見別書，後世猶可考也。微之心不自抑，既出之翰墨，姑易其姓氏耳。不然，為人敘事，安能委曲詳盡如此。按樂天作微之墓誌，以太和五年薨，年五十三，則當以大歷十四年己未生，至貞元十六年庚辰，正二十二歲〈（傳奇言生年二十二未知女色）〉。又韓退之作微之妻韋叢志文：「作婿韋氏時，微之始以選為校書郎」，正傳奇所謂「後歲餘生亦有所娶也」〈（貞元十八年，微之始中書判拔萃，授校書郎，年二十四）〉。又微之作陸氏姊志云：「予外祖父授睦州刺史鄭濟。」白樂天作微之母鄭夫人志，亦言鄭濟女。而唐崔氏譜，永寧尉鵬，亦娶鄭濟女。則鶯駕者乃崔鵬之女，於微之為中表。正傳奇所謂鄭氏為異派之從母者也。非特此而已。僕家有微之作元氏《古豔詩》百餘篇，中有春詞二首，其間皆隱駕字〈（傳奇言，生立綴春詞二首以授之，不書諱字者即此意）〉。及自有《鶯鶯詩》、《離思詩》、《雜憶詩》，與傳奇所載，猶一家說也。又有《古決絕詞》、《夢遊春詞》，前敘所遇，後言舍之以義，及敘娶韋氏之年，與此無少異者。《夢遊春詞》云：
　　　　當年二紀初，佳節三星度，〈（二紀初，謂二十四歲也。）〉
　　　　韋門正全盛，出入多歡裕。　
　　其詩多言雙文，意為二鶯字為雙文也。並書於後，使覽者可考焉。又意，《古豔詩》多微之專因鶯鶯而作無疑。又微之《百韻詩》寄樂天云：
　　　　山岫當階翠，牆花拂面枝，
　　　　鶯聲愛嬌小，燕翼玩透迤。　
　　註：昔於賦詩云「為見牆頭拂面花」，時惟樂天知此事。又雲，幼年與蒲中詩人楊巨源友善，日課詩〈（傳奇云：生發其書於所知，予亦聞其說，生所善楊巨源為賦崔娘一絕）〉。凡是數端，有一於此可驗，決為微之無疑。況於如是之眾耶。然必更以張生者，豈元與張受姓命氏本同所自出耶〈（張姓，出元氏之後，元姓亦然。為跋氏，至後魏有國，改姓元氏）〉，僕喜討論，考合同異。每聞一事，隱而未見，及可見而不同，如瓦礫之在懷，必欲討閱，歸於一說而後己。嘗謂：「讀千載之書，探千載之跡必須盡見當時事理，如身履其間，絲分縷解，終始備盡，乃可以置議論；若略執一言一事，未見其餘，則事之相戾者多矣。」又謂：「前世之事，無不可考者，特學者觀書少而未見爾。微之所遇合，雖涉於流宕自放，不中禮義，然名輩流風餘韻，照映後世，亦人間可喜事。而士之臻此者特鮮矣。雖巧為避就，然意微而顯見於微之其他文辭者，彰著又如此。故反覆抑揚，張而明之，以信其說。他時見所謂姨母鄭氏志文，當詳載於後雲。」　　
　　《春詞》二首：
　　　　春來頻到宋家東，垂袖開懷待好風。
　　　　鶯藏柳暗無人語，惟有牆花滿樹紅。　

　　　其二:
　　　　深院元人草樹光，嬌鶯不語趁陰藏。
　　　　等閒弄水浮花片，流出門前賺阮郎。　

　　《鶯鶯詩》一首：
　　　　殷紅淺碧舊衣裳，取次梳頭雅淡妝。
　　　　夜合帶煙籠曉日，牡丹經雨泣殘陽。
　　　　依稀似笑還非笑，彷彿聞香不是香。
　　　　頻動橫波嬌不語，等閒教見小兒郎。　

　　《雜思》五首：
　　　　自愛殘妝曉鏡中，釵鏝簪篸綠絲叢。　　
　　　　須臾日射燕脂頰，一朵紅酥旋欲融。　

　　　其二：
　　　　山泉散漫繞階流，萬樹桃花映小樓。
　　　　閒讀道書慵未起，水晶簾下看梳頭。　

　　　其三：
　　　　紅羅著壓逐時新，杏子花紗嫩曲塵。
　　　　第一莫嫌才地薄，些些紕縵最宜人。　

　　　其四：
　　　　曾經滄海難為水，除卻巫山不是雲。
　　　　取次花叢懶口顧，半緣修道半緣君。　

　　　其五：
　　　　尋常百種花齊發，偏摘梨花與白人。
　　　　今日江頭兩三樹，可憐枝葉度殘春。　

　　《春曉詞》一首：
　　　　半欲天明半未明，醉聞花氣睡聞鶯。
　　　　蛙兒撼起鐘聲動，二十年前曉寺情。　

　　《古決絕詞》三首：
　　　　乍可為天上牽牛織女星，不願為庭前紅槿枝。
　　　　七月七日一相見，故心終不移。
　　　　哪能朝開暮飛去，一任東西南北吹。
　　　　分不兩相守，恨不兩相思。
　　　　對面且如此，背面當何知。
　　　　春風撩亂怕勞語，此時拋去時，
　　　　握予苦相問，竟不言後期。
　　　　君情即決絕，妾意亦參差。
　　　　借如死生別，安得長苦悲。　

　　　其二：
　　　　噫春冰之將泮，何余懷之獨結？
　　　　有美一人，於焉曠絕。
　　　　一日不見，比一日於三年，
　　　　況三年之曠永別。
　　　　水得風兮小而已波，徇在苞兮高不見節。
　　　　矧桃李之當春，竟眾人之攀折。
　　　　我自顧悠悠而若雲，
　　　　又安能保君皓皓之如雪，
　　　　感破鏡之分明，睹淚痕之餘血。
　　　　幸他人之既不我先，
　　　　又安能使他人之終不我奪。
　　　　已焉哉！
　　　　織女嫁黃姑，
　　　　一年一度暫相見，
　　　　彼此隔河何事無。　

　　　其三：
　　　　夜夜相抱眠，幽恨尚沉結。
　　　　哪堪一年事，長遣一宵說。
　　　　但感久相思，何暇暫相悅。
　　　　虹橋薄夜成，龍駕寢晨列。
　　　　生憎野鵲性遲回，死恨天雞識時節。
　　　　曙色漸瞳，華星次明滅。
　　　　一去又一年，一年何時徹。
　　　　有此迢遞期，不如死生別。
　　　　天公隔是妒相憐，何不便教相決絕。　

　　《雜憶》五首：
　　　　今年寒食元月光，月色才侵已上牀。
　　　　憶得雙文通內裡，玉龍深處暗聞香〈（聞當做焚）〉。　

　　　其二：
　　　　花籠微月竹籠煙，百尺絲繩拂地縣。
　　　　憶得雙文人靜後，潛教桃葉送鞦韆。　

　　　其三：
　　　　寒輕夜淺繞迴廊，不辨花叢暗辨香。
　　　　憶得雙文籠月下，小樓前後捉迷藏。　

　　　其四：
　　　　山榴似火葉相兼，亞枝低牆半拂簷。
　　　　憶得雙文獨披掩，滿頭花草倚新簾。　

　　　其五：　
　　　　春冰消盡碧波湖，漾影殘霞似有無。
　　　　憶得雙文衫子薄，鈿頭雲映褪紅酥。　

　　《贈雙文》一首：
　　　　豔極翻含態，憐多轉自嬌。
　　　　有時還自笑，閒坐更無聊。
　　　　曉月行看墮，春酥旋欲消。
　　　　何因肯垂手，不敢望回腰。　

　　《夢遊春詞》一首：
　　　　昔歲夢遊春，夢游何所遇？
　　　　夢人深洞中，果遂平生趣。
　　　　清冷淺漫溪，畫肪蘭篙渡。
　　　　過盡萬株桃，盤旋竹林路。
　　　　長廊抱小樓，門牖相回互。
　　　　樓下雜花叢，池叢繞鴛鷺。
　　　　池光漾彩霞，曉日初明煦。
　　　　未敢上階行，頻移曲池步。
　　　　烏龍不作聲，碧玉曾相慕。
　　　　漸到簾幕問，徘徊意猶懼。
　　　　閒窺東西閣，奇玩參差布，
　　　　格子碧油糊，駝駒紫金鍍。
　　　　逡巡日漸高，影響人將寢。
　　　　鸚鵡饑亂鳴，嬌娃睡猶怒。
　　　　簾開侍兒起，見我遙相諭。
　　　　鋪設繡紅茵，施張鈿妝具。
　　　　潛寨翡翠帷，瞥見珊瑚樹。
　　　　不見花貌人，空驚香若霧。
　　　　回身夜合偏，斂態晨霞聚。
　　　　睡臉桃破風，汗妝蓮委露。
　　　　叢梳百葉髻〈（時世髻也）〉，金蹙重臺履〈（踏殿樣也）〉。
　　　　紕軟殿頭裙〈（瑟瑟也）〉，玲瓏合歡褲〈（夾纈也）〉。
　　　　鮮妍脂粉薄，暗淡衣裳故。
　　　　敢似紅牡丹，雨來春欲暮。
　　　　夢魂良易驚，靈境難久寓。
　　　　夜夜望天河，無由重沿沂。
　　　　結念心所期，返如撢頓悟。
　　　　覺來八九年，不向花回顧。
　　　　雜洽兩京春，喧聞眾禽護。
　　　　我到看花時，但作懷仙句。
　　　　浮生轉經歷，道性尤堅固。
　　　　近作夢仙詩，亦知勞肺腑。
　　　　一夢何足雲，良時自昏娶。
　　　　當年二世初，佳節三星度。
　　　　朝蕣玉佩迎，高松女蘿附。
　　　　韋門正全盛，出入多歡裕。
　

　　《樂天和微之夢遊春詩序》云：「斯言不可使不知吾者知；知吾者亦不可使不知，知樂天知吾者，吾不敢不使吾子知。即辱斯言，三復其旨。大抵悔既往而悟將來也。」正謂此事，非張籍益明也。
　　予向在武林日，於一友人處，見陳居中所畫唐崔麗人圖。其上有題云：
　　　　並燕鶯為字，聯徽氏姓崔。
　　　　非姻宜彩畫，秀玉勝江梅。
　　　　薄命千年恨，芳心一寸灰。
　　　　西廂舊紅樹，曾與月徘徊。
　　予丁卯春三月，銜命陝右，道出於蒲東。普救之僧舍所謂西廂者，有唐麗人崔氏女遺照在焉，因命畫師陳居中繪摹真像。意非登徒子之用心，迨將勉情鍾終始之戒，仍拾四十言，使好事者和伯勞之歌以記雲。泰和丁卯林鐘吉日，十洲種玉大志宜之題。
　　延祐庚申春二月，余傳命至東平，顧市鬻雙鷹圖。觀久之，弗見主人而歸。夜宿府治西軒，夢一麗人，綃裳玉質，逡巡而前曰：「君玩雙鷹圖，雖佳，非君幾席間物。妾流落久矣，有雙鷹名冠古今，願托君為重。」覺而怪之，未卜其何祥。遲明欲行，忽主人攜鷹圖來，且四軸。余意麗人雙鷹，符此數耳。繼出一小軸，乃夢所見，有詩四十字，跋語九十八。識曰：「泰和丁卯出蒲東普救僧舍，繪唐崔氏鶯鶯真，十洲種玉大志宜之題。」畫、詩、書皆絕，神品也。余驚詫良久。時有司群官吏環視，因縮不目，托以跋語佳勝贖之。
　　吁！物理相感，果何如也。豈法書名畫自有靈耶？抑名不朽者隨神耶，遇合有定數耶？餘嘗謂，關睢碩人，姿德兼備，君子之配也。琴心雪句，才豔聯芳，文士之偶也。自詩書道廢，丈夫弗學，況女流乎。故近世非無秀色，往往脂粉腥穢，鴉鳳莫辨。求其彷彿待月章之萬一，絕代無聞焉。此亦慨世降之一端也。因歸於我，義弗辭已。宜之者，蓋前金趙愚軒之字，曾為鞏西簿。遺山謂泰和有詩名，五言平淡，他人未易造，信然。泰和丁卯，迨今百十四年。雲其月二日，壁水見士思容題。右共五百九字。雖不知壁水、見士為何人，然二君之風韻可見。俟因俾嘉禾繪工盛懋臨寫一軸，適舅氏趙公待制雍，見而愛之，就為錄文於上。
　　按，唐元微之傳奇鶯鶯事，以為張生寓蒲之普救寺，適有崔氏孀婦亦止茲寺。崔氏婦，鄭氏也。生出於鄭，視鄭則異派之從母。因丁文雅軍擾掠蒲人，鄭惶駭不知所措。生與將之靈善，請吏護之，不及於難。鄭厚生德，謂曰：「姨之弱子幼女，當以仁兄之禮奉承。」命鶯鶯出拜，顏色豔異，光輝動人。生問其年紀，鄭曰「十七歲矣。」生自是私禮鶯鶯之侍婢紅娘，間道其意，既而詩章往復，遂酬所願。中間離合多故，然不能終諧伉儷。說者以為生即張子野。宋王性之著《傳奇辨證》，按微之作姨母鄭氏墓誌云：其既喪夫遭軍亂，微之為保護其家。又作陸氏志云：餘外祖睦州刺史鄭濟。白樂天作微之母鄭氏志，亦言鄭濟女。而唐崔氏譜，永寧尉鵬娶鄭濟女。則鶯鶯乃崔鵬之女，於微之為中表也。傳奇言生年二十二，樂天作微之墓誌，以大和五年死，年五十三，即當以大歷十四年己未生，至貞元庚辰，正二十二歲。凡此數端，決為微之無疑，特託他姓以避耳。事具《候靖錄》中。
　　臨淮武公業，咸通中任河南府功曹參軍。愛妾日非煙，姓步氏。容止纖麗，若不勝絝羅。善秦聲，好文筆，尤工擊甌，其韻與絲竹合。公業甚嬖之。其比鄰，天水趙氏第也，亦衣纓之族，不能斥言。其子曰象，端秀有文才，弱冠矣。時方居喪禮。忽一日，於南垣隙中窺見非煙，神氣俱喪，廢食息焉。乃厚賂公業之閽，以情告之，閽有難色，復為厚利所動，乃令其妻伺非煙閒處，具以象意言焉。非煙聞之，但含笑凝睇而不答。門溫盡以語象，象發狂心蕩，不知所如。乃取薛濤箋題絕句曰：
　　　　一睹傾城貌，塵心只自猜。
　　　　不隨蕭史去，擬學阿蘭來。
　　以所題密緘之，祈門媼達非煙。煙讀畢，吁嗟良久，謂媼曰：「我亦曾窺見趙郎，大好才貌。此生福薄，不得當之。」蓋鄙武生粗悍，非良配耳。乃復酬篇，寫於金鳳箋，曰：
　　　　綠慘雙蛾不自持，只緣幽恨在新詩。
　　　　郎心應似琴心怨，脈脈春情更泥誰。
　　封付門媼，令遺象。象啟緘吟諷數四，拊掌喜曰：「吾事諧矣。」又以剡溪玉葉箋賦詩以謝曰：
　　　　珍重佳人贈好音，彩箋芳翰兩情深。
　　　　薄於蟬翼難供恨，密似蠅頭未寫心。
　　　　疑是落花迷碧洞，只思輕雨灑幽襟。
　　　　百回消息千回夢，裁作長謠寄綠琴。
　　詩去旬日，門媼不復來。象憂懣，恐事泄或非煙追悔。春夕於前庭獨坐賦詩曰：
　　　　綠暗紅藏起瞑煙，獨將幽恨小庭前。
　　　　重重良夜與誰語，星隔銀河月半天。
　　明日晨起吟際，而門媼來傳非煙語曰：「勿訝旬日無信，蓋以微有不安。」因授象以連蟬錦香囊，並岩苔箋，詩曰：
　　　　元力嚴妝倚繡櫳，暗題蟬錦思難窮。
　　　　近來贏得傷春病，柳弱花欹怯曉風。
　　象結錦囊於懷，細讀小簡，又恐煙幽思增疾，乃剪烏絲簡為回緘曰：「春日遲遲，人心悄悄。自因窺覯，長役夢魂。雖羽駕塵襟，難於會合，而丹誠皎日，誓以周旋。況又伺乘春多感，芳履違和，耗冰雪之妍姿，郁蕙蘭之佳氣。憂抑之極，恨不翻飛。企望寬情，元至憔悴。莫孤短韻，寧爽後期。惝寸心，書豈能盡。兼持菲什，仰繼華篇。」詩曰：
　　　　見說傷情為見春，想封蟬錦綠蛾顰。
　　　　叩頭與報煙卿道，第一風流最損人。
　　門媼既得回報，逕齎詣煙閣中。
　　武生為府椽屬，公務繁伙，或數夜一直，或竟日不歸。是時適值生入府曹，煙拆書得以款曲尋繹。既而長太息曰：「丈夫之志，女子之心，情契魂交，視遠如近也。」於是闔戶垂幌為書曰：「下妾不幸，垂髫而孤。中間為媒的所欺，遂匹合於瑣類。每至清風朗月，移玉桂以增杯；秋帳冬，泛金微而寄恨。豈期公子忽貽好音，發華緘而思飛，諷麗句而目斷。所恨洛川波隔，賈午牆高。聯雲不及於秦臺，薦夢尚遙於楚岫。猶望天從素懇，神假微機，一拜清光，九殞無恨。兼題短什，用寄幽懷。」詩曰：
　　　　畫簷春燕須同宿，蘭浦雙鴛肯獨飛。
　　　　長恨桃源諸女伴，等閒花裡送郎歸。　
　　封訖，召門媼令達於象。象覽書及詩，以煙意稍切，喜不自持。但靜室焚香，虔禱以俟。
　　忽一日將夕，門媼促步而笑至，且拜曰：「趙郎願見神仙否？」象驚，連問之。傳煙語曰：「今夜功曹府直，可謂良時。妾家後庭，郎君之前垣也。不渝惠好，專望來儀，方寸萬重，悉俟晤語。」既曛黑，象乃躋梯而登。煙已令重榻於下。既下，見煙靚妝盛服，立於花下。拜訖，俱以喜極不能言。乃相攜自後門人堂中。背解幌，盡譴綣之意焉。及曉鐘初動，復送象於垣下。煙執象泣曰：「今日相遇，乃前生姻緣耳。勿謂妾無玉潔松貞之志，放蕩如斯。直以郎之風調，不能自顧，願深鑒之。」象曰：「揖希世之貌，見出人之心，已誓幽庸，永奉歡狎。」言訖，象逾垣而歸。明日，托門媼贈煙詩曰：
　　　　十洞三清雖路阻，有心還得傍瑤臺。
　　　　瑞香風引思深夜，知是蕊宮一馭來。
　　煙覽詩微笑，復贈象詩曰：
　　　　相思只怕不相識，相見還愁卻別君。
　　　　願得化為松上鶴，一雙飛去入行雲。
　　封付門媼，仍令語象曰：「賴妾有小小篇詠，不然，君作幾許大才面目？」茲不盈旬，常得一期於後庭矣。展微密之思，罄宿昔之心。以為魚鳥不知，人神相助，或景物寓目，歌詩寄情，來往便繁，不能悉載。如足者週歲。
　　無何，煙數以細過撻其女奴。奴陰銜之，乘間盡以告公業。公業曰：「汝慎言，我當伺察之。」後至直日，乃偽陳狀請假。迨如常人直，遂潛於里門。街鼓既作，匍伏而歸。循牆至後庭，見煙方倚戶微吟，象則據垣斜睬。公業不勝其憤，挺前欲擒。象覺跳去，業搏之，得其半糯。乃人室，呼煙詰之。煙色動聲戰，而不以實告。公業愈怒，縛之大柱，鞭楚血流。但云：「生得相親，死亦何恨。」深夜，公業怠而假寐。煙呼其所愛女僕曰：「與我一杯水。」水至，飲盡而絕。公業起，將復笞之，已死矣。乃解縛，舉致閣中，連呼之，聲言煙暴疾致殞。後數日，葬於北邙。而里巷間皆知其強死矣。象因變服易名，遠竄江浙間。
　　洛陽才士有崔、李二生，常與武掾游處。崔賦詩未句云：「恰似傳花人飲散，空牀拋下最繁枝。」其夕，夢煙謝曰：「妾貌雖不迨桃李，而零落過之。捧君佳什，愧仰無已。」李生詩未句云：「豔魄香魂如有在，還應羞見墜樓人。」其夕，夢煙戟手而言曰：「士有百行，君得全乎？何至矜片言，苦相詆斥！當屈君於地下面證之。」數日，李生卒。時人異焉。　
