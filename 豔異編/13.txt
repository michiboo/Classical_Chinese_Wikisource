　　梅妃，姓江氏，莆田人。父仲遜，世為醫。妃年九歲，能誦《二南》。語父曰：「我雖女子，期以此為志。」父奇之，名曰彩。開元中，高力士使閩越，妃笄矣。見其少麗，選歸，侍明皇，大見寵幸。長安大內、大明、興慶三宮，東都大內、上陽兩宮，幾四萬人，自得妃，視如塵土。宮中亦自以為不及。妃善屬文，自比謝女。淡妝雅服，而姿態明秀，筆不可描畫。性喜梅，所居欄檻，悉植數株，上榜曰「梅亭」。梅開，賦賞至夜分，尚顧戀花下不能去。上以其所好，戲名曰「梅妃」。妃有《蕭》、《蘭》〈（《蕭蘭》）〉、《梨園》、《梅花》、《鳳笛》、《玻杯》、《剪刀》、《絢窗》八〈（七）〉賦。
　　是時承平歲久，海內無事。上於兄弟間極友愛，日從燕間，必妃侍側。上命破橙往賜諸王。至漢邸，潛以足躡妃履，登時退閣。上命連趨，報言「適履珠脫綴，綴竟當來」。久之，上親往命妃。妃曳衣迓上，言「胸腹疾作，不果前也」，卒不至。其恃寵如此。後上與妃鬥茶，顧諸王戲曰：「此『梅精，也，吹白玉笛，作驚鴻舞，一座光輝。鬥茶今又勝我矣。」妃應聲曰：「草木之戲，誤勝陛下。設使調和四海，烹任鼎鼐，萬乘自有憲法，賤妾何能較勝負也。」上大悅。
　　會太真楊氏人侍，寵愛日奪，上無疏意。而二人相疾，避路而行。上嘗方之英、皇，議者謂廣狹不類，竊笑之。太真忌而智，妃性柔緩，亡以勝，後竟為楊氏遷於上陽東宮。後，上憶妃，夜遣小黃門滅燭，密以戲馬召妃至翠華西閣，敘舊愛，悲不自勝。既而上失寤，侍御驚報曰：「妃子已屆閣前，當奈何？」上披衣，抱妃藏夾幕間。太真既至，問：「『梅精』安在？」上曰：「在東宮。」太真曰：「乞宣至，今日同浴溫泉。」上曰：「此女已放屏，無並往也。」太真語益堅，上顧左右不答。太真大怒，曰：「餚核狼藉，御榻下有婦人遺舄，夜來何人侍陛下寢，歡醉至於日出不視朝？陛下可出見群臣，妾止此閣以俟駕回。」上愧甚，曳衾向屏復寢，曰：「今日有疾，不可臨朝。」太真怒甚，逕歸私第。上頃覓妃所在，已為小黃門送令步歸東宮。上怒斬之。遺舄並翠鈿命封賜妃。妃謂使者曰：「上棄我之深乎？」使者曰：「上非棄妃，誠恐太真無情耳！」妃笑曰：「恐憐我則動肥婢情，豈非棄也？」妃以千金壽高力士，求詞人擬司馬相如為《長門賦》，欲邀上意。力士方奉太真，且畏其勢，報曰：「無人解賦。」妃乃自作《樓東賦》，略曰：
　　　　玉鑒塵生，鳳奩香珍。懶蟬鬢之巧梳，閒縷衣之輕練。苦寂寞於蕙宮，但凝思乎蘭殿。信標落之梅花，隔長門而不見。況乃花心颶恨，柳眼弄愁。暖風習習，春鳥啾啾。樓上黃昏兮，聽風吹而回首；碧雲日暮兮，對素月而凝眸。溫泉不到，憶拾翠之舊游；長門深閉，嗟青鸞之信修。憶太液清波，水光蕩浮，笙歌賞宴，陪從宸旒。奏舞鸞之妙曲，乘畫之仙舟。君情繾綣，深敘綢繆。誓山海而常在，似日月而亡休。奈何嫉色庸庸，妒氣沖沖。奪我之愛幸，斥我乎幽宮。思舊歡之莫得，想夢著乎朦隴。度花朝與月夕，羞懶對乎春風。欲相如之奏賦，奈世才之不工。屬愁吟之未盡，已響動乎疏鐘。空長歎而掩袂，躊躇步於樓東。
　　太真聞之，訴明皇曰：「江妃庸賤，以諛詞宣言怨望，願賜死。」上默然。
　　會嶺表使歸，妃問左右：「何處驛使來，非梅使耶？」對曰：「庶邦貢楊妃果實〈（荔）〉使來。」妃悲咽泣下。上在花萼樓，會夷使至，命封珍珠一斛密賜妃。妃不受，以詩付使者曰：「為我進御前也。」曰：
　　　　柳葉雙眉久不描，殘妝和淚污紅綃。
　　　　長門自是無梳洗，何必珍珠慰寂寞。
　　上覽詩，悵然不樂。令樂府以新聲度之，號《一斛珠》，曲名是此始。後祿山犯閉，上西幸，太真死。及東歸，尋妃所在，不可得。上悲，謂兵火之後，流落他處。詔：「有得之，官二秩，錢百萬。」訪搜不知所在。上又命方士飛神御氣，潛經天地，亦不可得。有宦者進其畫真，上言：「甚似，但不活耳。」詩題於上，曰：
　　　　憶昔嬌妃在紫宸，鉛華不御得天真。
　　　　霜綃雖似當時態，爭奈嬌波不顧人。
　　讀之泣下，命模像刊石。後上暑月晝寢，彷彿見妃隔竹間泣，含涕障袂，如花蒙霧露狀。妃曰：「昔陛下蒙塵，妾死亂兵之手。哀妾者埋骨池東梅株旁。」上駭然流汗而寤。登時令往太液池發視之，無獲。上益不樂。忽悟溫泉湯池側有梅十餘株，豈在是乎！上自命駕，令發現。才數株，得屍，裹以錦，盛以酒槽，附土三尺許。上大慟，左右莫能仰視。視其所傷，脅下有刀痕。上自製文誄之，以妃禮易葬焉。
　　贊曰：
　　　　明皇自為潞州別駕，以豪偉聞。馳騁犬馬鄠杜之間，與俠少遊。用此起支庶，踐尊位，五十餘年，享天下之奉，窮奢極侈，子孫百數，其閱萬方美色眾矣。晚得楊氏，變易三綱，濁亂四海，身廢國辱，思之不少悔，是固有以中其心，滿其欲矣。江妃者，後先其間，以色為所深嫉，則其當人主者，又可知矣。議者謂：或覆宗，或非命，均其媚忌自取。殊不知明皇耄而忮忍，至一日殺三子，如輕斷螻蟻之命。奔竄而歸，受制昏逆，四顧嬪嬙，斬亡俱盡，窮獨苟活，天下哀之。《傳》曰「以其所不愛及其所愛」，蓋天所以酬之也。報復之理，毫髮不差，是豈特兩女子之罪哉！
　　寶曆二年，東貢舞女二人，一日「飛燕」，二曰「輕鳳」。修眉伙首，蘭氣融冶，冬不纊衣，夏無汗體。所食多荔枝、榧實、金屑，龍腦之類。戴輕金雅冠，羅衣，無縫而成，其文織巧，人未之識。輕金冠以金絲結之，為鸞鳳之狀，仍飾以五彩細珠，玲瓏相續可高一尺，稱之為三二分。上更琢玉芙蓉以為二女歌舞臺。每夜歌舞一發，如鸞鳳之音，百鳥莫不翔集其上，及於庭際，舞態豔逸，非人間所有。每歌罷，上令內人藏之金屋寶帳，蓋恐風日故也。由是宮中語曰：「寶帳香重重，一雙紅芙蓉。」
　　大和九年，誅王涯、鄭注後，仇士良專權恣意，上頗惡之。或登臨遊幸，雖百戲駢羅，未嘗以為樂。往往膛目獨語，左右莫敢進問。因題曰：
　　　　替路生春草，上林花滿枝。
　　　　憑高何限意，無復侍臣知。
　　偶於內殿前看牡丹，翹足凴欄，忽吟舒元輿《牡丹賦》云：「俯者如愁，仰者如語。合者如咽。」吟罷，方省元輿詞，不覺歎息。良久，位下沾臆。
　　時有宮人沈阿翹，為上舞《河滿子》，調聲風態，卒皆宛暢。曲罷，上賜金臂環，即問其從來。阿翹曰：「妾本吳元濟之伎女。濟敗，因以聲得為宮人。」俄又進白玉方響，云：「吳元濟所與也。」光明皎潔，可照十數步。言犀，捶即響犀也。凡物有聲，乃響應其中焉。架則雲檀香也，而文采若雲霞之狀，芬馥著人，則彌月不散。制度精妙，固非中國所有。上因令阿翹奏《涼州曲》，音韻清越，聽者無不淒然，咸謂之天上樂。乃選內人與翹為弟子焉。
　　王氏，邯鄲人。失其世，年十三，善歌舞，得入宮中。穆宗以賜穎王。性機悟。開成末，王嗣帝位，妃陰為助畫，故進號「才人」，遂有寵。狀纖頎，頗類帝。每畋苑中，才人必從袍而騎，容服光寵，略同至尊，相與馳出入，觀者莫知孰為帝也。帝欲立為後，宰相李德裕曰：「才人元子，且家不素顯，恐貽天下議。」乃止。
　　帝稍惑方士說，欲餌藥長年，後浸不豫，才人每謂親近曰：「陛下日燎丹，意取不死。膚澤稍槁，吾心憂之。」俄而疾侵。才人侍左右，帝熟視曰：「吾氣奄奄，情慮耗盡，顧與汝辭。」答曰：「陛下大福未艾，安語不祥？」帝曰：「脫如我言，奈何？」對曰：「陛下萬歲後，妾得以殉。」帝不復言。及大漸，才人悉取所常貯，散遺宮中。審帝已崩，即自經幄下。當時嬪媛，雖常妒才人專上者，返皆義才人，為之感慟。宣宗即位，嘉其節，贈「賢妃」，葬端陵之柏城。
　　後主昭惠后周氏，小字蛾皇，大司徒宗之女，甫十九歲，歸於王宮。通書史，善音律，尤工琵琶。元宗賞其藝，取所御琵琶，時謂之燒槽者賜焉，燒槽之說，即蔡邕焦桐之義，或謂燄材而斷之，或謂因爇而存之。
　　元宗南幸豫章，詔旨存問，以令婦稱。後主即位，冊為國後。後雖在妙齡，婦順母儀，宛如老成。唐之盛時，《霓裳羽衣》，最為大曲。罹亂，瞽師曠職，其音遂絕。後主獨得其譜，樂工曹生亦善琵琶，按譜粗得其聲，而未盡善也。後輒變易訛謬，頗去窪淫，繁手新音，清越可聽。後主嘗演《念家山》舊曲，後復作《邀醉舞》、《恨來遲》新破，皆行於時。中書舍人徐鉉聞《霓裳羽衣》曰：「法曲終慢，而此聲太急，何耶？」曹生曰：「其本實慢，而宮中有人易之，然非吉徵也。」歲餘，周後子母繼死，後主國步浸微。音之所起，實由人心，而蟬緩噍殺，治亂應之，豈虛言乎？
　　後生三子，皆秀嶷。其季仲宣，標字清峻，後尤鍾愛，自鞠視之。後既病，仲宣甫四歲，保育於別院。忽遘暴疾，數日卒。後聞之，哀號顛仆，遂致大漸。後主朝夕視食，藥非親嘗不進，衣不解帶者累夕。後雖病亟，爽邁如常，謂後主曰：「婢子多幸，托質君門，冒寵乘華，凡十載矣。女子之榮，莫過於此。所不足者，子殤身歿，無以報德。」遂以元宗所賜琵琶及常臂玉環，親遺後主。又自為書，請薄葬。越三日，沐浴正衣妝，自內含玉，殂於瑤光殿之西室。時乾德二年十二月甲戌也，享年二十有九。明年正月王午，遷靈柩於園寢。後主哀苦，骨立，杖立而後起。〈（譏之也。何譏爾？以太后在故也。）〉
　　自為誄曰：
　　　　天長地久，嗟嗟蒸民。
　　　　嗜慾既勝，悲歎糾紛。
　　　　緣情攸宅，觸事來津。
　　　　貲盈世逸，樂鮮愁殷。
　　　　沉烏逞兔，茂夏凋春。
　　　　年彌念曠，得故亡新。
　　　　闕景頹岸，世閱川奔。
　　　　外物交感，猶傷昔人。
　　　　詭夢高唐，誕誇洛浦。
　　　　構曲平虛，亦憫終古。
　　　　況我心摧，興哀有地，
　　　　蒼蒼何辜，殲予伉儷，
　　　　窈窕難追，不祿於世。
　　　　玉潤珠融，殞然破碎。
　　　　柔儀俊德，孤映雙纖。
　　　　纖穠挺秀，婉孌開揚。
　　　　豔不至冶，慧或亡傷。
　　　　盤迪奚誡，慎肅惟常。
　　　　佩環愛節，造次有章。
　　　　含顰發笑，擢秀勝芳。
　　　　鬢雲留鑒，眼彩飛光。
　　　　情瀾春媚，愛語風香。
　　　　瑰姿稟異，金冶昭樣。
　　　　娩容亡犯，均教多方。
　　　　茫茫獨逝，舍我何鄉。
　　　　昔我新婚，燕爾情好。
　　　　媒亡勞辭，筮亡違報。
　　　　歸妹邀終，咸交協兆。
　　　　俯仰同心，綢繆是道。
　　　　執子之手，與子偕老。
　　　　今也如何，不終往告。
　　　　嗚呼哀哉！
　　　　志心既達，孝愛克全。
　　　　慇懃柔握，力折危言。
　　　　遺情盼盼，哀淚漣漣。
　　　　何為忍心，覽此哀編。
　　　　絕豔易調，連城易脆。
　　　　實曰能容，壯心是醉。
　　　　信美堪餐，朝饑是慰。
　　　　如何一旦，同心曠世。
　　　　嗚呼哀哉！
　　　　豐才富藝，女也克肖。
　　　　彩戲傳能，弈棋逞妙。
　　　　媚動澄眸，歌縈柔調，
　　　　茲鞀爰質，奇器傳華。
　　　　翠虯一舉，紅袖飛花。
　　　　情馳天降，思棲雲涯。
　　　　發揚掩抑，纖緊洪奢。
　　　　窮幽極致，莫得微暇。
　　　　審音者仰止，達樂者興嗟。
　　　　曲演來遲，破傳邀舞。
　　　　利撥迅手，吟商逞羽。
　　　　製革常調，法移往度。
　　　　剪遏繁態，藹成新矩。
　　　　霓裳舊曲，韜音淪世。
　　　　失味齊音，猶傷孔氏。
　　　　故國遺聲，忍乎湮墜。
　　　　我稽其美，爾揚其秘。
　　　　程度餘律，重新雅制。
　　　　非子而誰，誠吾有類。
　　　　今也則亡，永從遐逝。
　　　　嗚呼哀哉！
　　　　該茲碩美，鬱此房風。
　　　　事傳遐祀，人難與同。
　　　　式瞻虛館，空尋所蹤。
　　　　追悼良時，心存目憶，
　　　　景旭雕薨，風和繡額。
　　　　燕燕交音，洋洋接色。
　　　　蝶亂落花，雨晴寒食。
　　　　接輦窮歡，是宴是息。
　　　　含桃薦實，畏日流空。
　　　　林調晚籜，蓮舞疏紅。
　　　　煙輕麗服，雪瑩修容。
　　　　纖眉范月，高髻凌風。
　　　　輯柔爾顏，何樂靡從。
　　　　蟬響吟愁，槐凋落怨。
　　　　四氣窮哀，革此秋晏。
　　　　我心亡憂，物莫能亂。
　　　　弦爾清商，豔爾醉盼，
　　　　情如何其，式歌且宴。
　　　　寒生蕙帷，雪舞蘭堂。
　　　　珠籠暮卷，金爐夕香。
　　　　麗爾渥丹，婉爾清揚。
　　　　厭厭夜飲，予何爾忘。
　　　　年去年來，殊歡逸賞。
　　　　不足光陰、先懷帳快。
　　　　如何倏然，已為疇曩。
　　　　嗚呼哀哉！
　　　　孰謂逝者，荏苒彌疏。
　　　　我思妹於，永念猶切。
　　　　愛而不見，我心毀如。
　　　　寒暑斯疚，吾寧御諸。
　　　　嗚呼哀哉！
　　　　萬物無心，同煙若故。
　　　　惟日惟月，以陰以雨。
　　　　事則依然，人乎何所。
　　　　悄悄房櫳，孰堪其處。
　　　　嗚呼哀哉！
　　　　佳名鎮在，望月傷娥。
　　　　雙眸永隔，見鏡無波。
　　　　皇皇望絕，心如之何。
　　　　草樹蒼蒼，哀摧無際。
　　　　歷歷前歡，多多遺致。
　　　　絲竹聲悄，綺羅香查。
　　　　想渙乎忉怛，恍越乎惟悴。
　　　　嗚呼哀哉！
　　　　歲雲暮兮，無相見期。
　　　　情瞀亂兮，誰將因依。
　　　　維昔之時兮，亦如此；
　　　　維今之心兮，不如斯。
　　　　嗚呼哀哉！
　　　　神之不仁兮，斂怨為德。
　　　　既取我子兮，又毀我室。
　　　　鏡重輪兮何年，蘭襲香兮何日？
　　　　嗚呼哀哉！
　　　　天漫漫兮愁雲噎，空暖暖兮愁煙起。
　　　　蛾眉寂寞兮閒佳城，哀寢悲氛兮竟徒爾。
　　　　嗚呼哀哉！
　　　　日月有時兮龜蓍既許，蕭前淒咽兮旗常是舉。
　　　　龍一駕兮亡來轅，金屋千秋兮永無主。
　　　　嗚呼哀哉！
　　　　木交枸兮風索索，鳥相鳴兮飛翼翼。
　　　　弔孤影兮孰我哀，私自憐兮痛亡極。
　　　　嗚呼哀哉！
　　　　應寤皆感兮何響不哀，窮求弗獲兮此心隳摧。
　　　　號亡聲兮何續，神求逝兮長乖。
　　　　鳴呼哀哉！
　　　　杳杳香魂，茫茫天步，
　　　　抆血撫櫬，邀子何所。
　　　　苟雲路之可窮，冀傳情於方士。
　　　　嗚呼哀哉！
　　每於花朝月夕，無不傷懷。如：
　　　　又見桐花發舊枝，一樓煙雨暮淒淒。
　　　　凴欄惆悵人誰會，不覺潸然淚眼低。
　　　　層城亡復見嬌姿，佳節纏哀不自持。
　　　　空有當年舊煙月，芙蓉池上哭蛾眉。
　　皆因後作。
　　又嘗與後移植梅花於瑤光殿之西，及花時而後己殂，因成詩見意曰：
　　　　慇懃移植地，曲檻小欄邊。
　　　　共約重芳日，還憂不盛妍。
　　　　阻風開步障，乘月溉寒泉。
　　　　誰料花前後，蛾眉卻不全。
　　此不特敘其幽思，且以興內助之艱難，而不得與之同樂。
　　又云：
　　　　失卻煙花主，東君不自知。
　　　　清香更何用，猶發去年枝。
　　此足以見光景於人無情，而人於景物，不可認而有之也。悲夫！
　　至於書靈箋手巾云：
　　　　浮生苦憔悴，壯歲失婢娟。
　　　　汗手遺香漬，痕眉染黛煙。
　　書琵琶背云：
　　　　自肩如削，難勝數縷。
　　　　天香留鳳尾，餘暖在檀槽。
　　觸物寓意類如此。
　　初，烈祖為刺史時，後父宗給使左右。及贊禪代，尤為親信。元宗以宗為社稷元老，故聘其女為吳王妃，克相其夫，顯於諸子，而身居國母，可謂賢也。陵曰「懿陵」，諡「昭惠」。方是時，南唐雖去帝號，而其餘制度，尚未減損，如元宗之葬，猶稱皇帝，故昭惠雖謂之國後，而群臣國人皆稱曰「皇后」焉。
　　後主繼室周后，昭惠之母弟也。警敏有才思，神采端靜。昭惠感疾，後常出入臥內，而昭惠未之知也。一日，因立帳前，昭惠驚曰：「妹在此耶？」後幼未識嫌疑，即以實告，曰：「既數日矣。」昭惠惡之，返臥不復顧。昭惠殂，後未勝禮服；待年宮中。
　　明年，鍾太后殂，後主服喪，故中宮位號，久而未正。至開寶元年，始議立後為國後。南唐享國日淺，而三世皆娶於藩邸，故國主婚禮，議者不一。詔中書舍人徐鉉、知制浩潘佑與禮官參議。鉉曰：「婚禮古不用樂。」佑以為今古不相沿襲，固請用樂。鉉曰：「案古房樂無鐘鼓。」佑曲引詩「窈窕淑女，鐘鼓樂之」，則房樂宜有鐘鼓矣。後初見君，《後魏書》有「後先拜後起，帝後拜先起」之文，因此以為夫婦之禮、人倫之本、承祖宗、主祭祀、請答拜。佑以為王者婚禮，不可與庶人同，請不答拜。又車服之制，互有矛盾，議久不決。後主令文安郡公徐游評其是非。時佑方寵用，游希旨奏佑為是。既而，游病疽。鉉戲謂人曰：「周、孔亦有崇乎？」將納彩，後主先令校鵝代白雁，被以文繡，使御書侈靡不經，類如此。及親迎，民庶觀者，或登屋極，至有墜瓦而斃者。後自昭惠祖，常在禁中，後主樂府詞有：「衩襪步香階，手提金縷鞋」之類，多傳於外，至納後乃成禮而已。翌日，大宴群臣。韓熙載以下，皆為詩以諷焉，而後主不之譴。
　　歸於京師，去號位，從夫之爵。太平興國三年，隴西公薨，周氏亦薨。
　　後主保儀黃氏，世為江夏人。父守忠，遇亂流徙湘湖，事馬氏為裨將。馬希萼之難，守忠死之。邊鎬下湖南，得黃氏。甫數歲，奇其貌，內後宮。後主即位，選為保儀。容態幸鹿，冠絕當世。顧盼顰笑，無不妍姣。其書學技能，皆出於天性。後主雖屬意，會小周專房，由是進御稀，而呂秩不加，第以掌墨寶而已。黃氏服勤，降體以事小周，故同時美女，率多遇害，而黃氏獨不遭譴，以其事之盡也。
　　初元宗、後主皆妙於筆札，博收古書，有獻者，厚賞之，宮中圖籍萬卷，尤多鐘、王墨跡，皆係保儀所掌。都城將陷，後主謂黃氏曰：「此皆吾所保，惜哉！城若不守，即焚之，無使散逸。」及城陷，圖籍皆煬，靡有遺者。黃氏隨後主俘至京師卒。
　　耿先生，江表將校耿謙之女也，少而明慧，有姿色，頗好書，稍為詩句，往往有嘉者。而明於道術，能拘制鬼魅。通於黃白之術，變怪之事，奇偉恍惚，莫知其何從得也。保大中，江淮富盛。上好文雅，悅異常之事，召之人宮，蓋觀其術。不以貫魚之列待，特處之別院，號曰「先生」。先生常被碧霞彼，見上精采卓逸，言詞朗暢。手如鳥爪，不便於用，飲食皆仰於人。復不喜行宮中，常使人抱持之，每為詩句題於牆壁，自稱「比大先生」，亦莫知其旨也。先生之術，不常的然發揚，於遇事則應昭然而彰，上益以此重之也。
　　始入官，問以黃白之事，試之皆驗，益復為之，而簡易不煩。上嘗因暇，顧謂先生曰：「此皆因火以成之。苟不須火，其能成乎？」先生曰：「試為之，殆亦可。」上乃取水銀，以紙重復裹之，封題甚密，先生內於懷中。良久，忽若裂帛聲，先生笑曰：「陛下常不信下妾之術，今日而觀，可復不信耶？」將以呈上。上週視，題處如舊，發之，已為銀矣，又嘗大雪，上戲謂曰：「先生能以雪為銀乎？」先生曰：「亦可。」乃取雪，削之為銀錠狀，先生自投於熾炭中，灰埃堂起，徐以炭周覆。過食頃，曰：「可矣。」乃持以出，赫然洞赤，置之於地，及冷爛然為銀錠，而刀跡具在，反視其下，若垂酥滴乳之狀，蓋初為火之所融釋也。於是，先生所作雪銀甚多。上誕日，每作器用，獻以為壽。
　　又多巧思，所作必過於人。南海嘗貢奇物，有薔薇水。龍腦漿。薔薇水，香郁烈；龍腦漿，補男子。上實寶之。每以龍腦調酒服之，香氣連日，不絕於口。亦以賜近臣。先生曰：「此未為佳也。」上曰：「先生豈能為之？」曰：「試為，應亦可。」乃取龍腦，以細絹袋懸於琉璃瓶中。上親封題之，置酒於其側，而觀之。食頃，先生曰：「龍腦已漿矣。」上自起附耳聽之，果聞滴瀝聲。且復飲。少選，又視之，見琉璃瓶中，湛然如勺水矣。明日發之，已半瓶，香氣酷烈，逾於舊者遠矣。
　　先生後有孕。一日謂上曰：「妾此夕當產神孫聖子，誠在此耳。請備生產所用之物。」上悉為設之，復令宮人宿於室中。夜半，烈風震雷，人皆悸怖。是夜，不復產。明旦，先生腹已消如常人。上驚問之，先生曰：「昨夜雷電中生子，已為神物持去，不可得矣。」
　　先生嗜酒，至於男女大欲，亦復同於常。後竟以疾終。古者，神仙多晦跡混俗，先生豈其人乎？余頃在江南，嘗聞其事。而宮掖秘奧，說者多異同。及江南平，在京師嘗與徐率更游，即義祖之孫也。宮中之事，悉能知之。因就質之，備為余言。
　　李煜歸朝後，鬱鬱不樂，見於詞語。在賜第七夕，命故伎作樂聞於外，太宗怒，又傳「小樓昨夜又東風」，並坐之，遂被禍。龍袞《江南錄》云：「李國主小周后，隨後主歸朝，封鄭國夫人。例隨命婦入宮，每一入輒數日，出必大位，罵後主聲聞於外，後主多宛轉避之。又韓玉汝家，有李國主歸朝後與金陵舊宮人書云：此中日夕以眼淚洗面。
　　又，李煜在國徵行娼家，遇一僧張席、惺遂為不速之客。僧酒令謳吟吹彈，莫不高了。見煜明俊蘊藉，契合相愛重。煜乘醉大書石壁曰：淺斟低唱，偎紅倚翠，大師鴛鴦，寺主傳持，風流教法。
　　久之，僧擁妓之屏帷。惺徐步而出，僧妓竟不知。煜嘗密諭徐鉉，鉉因言於所親焉。
　　劉昏縱角出，得波斯女，年破瓜，豐鷂而慧豔，善淫，曲盡其妙。嬖之，賜號「媚豬」。延方士求健陽法，久乃得，多多益辦。好觀人交，選惡少年配以雛宮人，皆妖俊美健者，就後園褫衣，使露而偶。扶媚豬巡行覽玩，號曰：「大體雙」，又擇新彩異與媚豬對。鳥獸見之，孰亦作合。
　　《左傳》昭公二十八年，叔向之母，日子虛之妻，殺三夫，一君一子一國兩卿矣，可開懲乎？吾聞之，甚美必有甚惡，此春秋為深誡矣。
　　前蜀，徐公有女焉。徐寫其二女真以感太祖，太祖遂納之，各有子焉。長曰翊聖太妃，生彭王；次曰順聖太后，生後主。後主性多狂率，不守宗桃。頻歲省方，政歸國母，多行教令，淫錄重臣，乾德中，姊妹以巡札聖境為名，恣風月煙花之勝。惟駕輜於綠野，擁金翠於青山。倍役生靈，頗銷經費。凡經過之所，宴寢之宮，皆有篇章刊於玉石，自秦漢以來，后妃省方，未有富貴如斯之盛也。
　　順聖太后題青城面山丈人觀詩曰：
　　　　早與元妃慕至元，同臍靈岳訪真仙。
　　　　當時信有壺中景，今日親來洞裡天。
　　　　儀仗影交寥廓外，金絲聲揭翠微巔。
　　　　惟慚未至華胥理，徒卜昇平萬萬年。
　　翊聖太妃繼曰：
　　　　獲陪翠輦喜殊常，同陟仙壇豈厭長。
　　　　不羨乘鸞入煙霧，此中便是五雲鄉。
　　順聖太后又題謁丈人觀先帝聖容云：
　　　　聖帝歸梧野，躬來謁聖顏，
　　　　旋登三徑路，似涉九疑山。
　　　　日照惟嵐迫，雲橫積翠間。
　　　　斯修封禪禮，方俟再躋攀。
　　栩聖太妃繼曰：
　　　　共謁御容儀，還同在禁闈。
　　　　笙歌喧玉殿，彩仗耀金徽。
　　　　清淚沾羅袂，紅霞拂繡衣。
　　　　九嶷山水遠，無路繼湘妃。
　　順聖又題謁丈人觀先帝聖像云：
　　　　千尋綠幛夾流溪，登眺因知海岳低。
　　　　瀑布迸舂青石碎，輪菌橫剪翠峰齊。
　　　　步黏苔薛龍橋滑，目閃煙蘿鳥徑迷。
　　　　莫道穹天無路到，此山便是碧雲梯。
　　翊聖太妃繼曰：
　　　　登尋丹壑到玄都，接日紅霞照座隅。
　　　　即問周回岩上看，似看魯進畫圖無。
　　順聖又題金華宮曰：
　　　　再到金華頂，玄都訪道回。
　　　　雲披分景象，黛鎖顯樓臺。
　　　　雨滌前山淨，風吹去路開。
　　　　翠屏夾流水，何必羨蓬萊。
　　翊聖太妃繼曰：
　　　　碧煙紅霧撲人衣，露宿黏苔百徑危。
　　　　風巧解吹松上曲，蝶嬌頻彩臉邊脂。
　　　　同尋僻徑思攜手，暗指遙山學畫眉。
　　　　好把身心清靜處，角冠霞彼事希夷。
　　順聖又題丹景山至德寺云：
　　　　周回雲水游丹景，回輦真成眺上方。
　　　　晴日曉升金晃耀，寒泉夜落玉了當。
　　　　松梢月轉禽棲影，柏徑風牽麝食香。
　　　　虔揲六銖冥禱祝，惟期聖祚保遐昌。
　　翊聖繼曰：
　　　　丹景山頭宿梵宮，玉軒金輅駐遙空。
　　　　軍持無水注寒碧，蘭若有花開晚紅。
　　　　武土盡排青障下，內人皆在講筵中。
　　　　我家帝子專王業，積善終期四海同。
　　順聖又題彭州平陽宮云：
　　　　尋真游勝境，巡禮到陽平。
　　　　水遠波瀾碧，山高氣象清。
　　　　殿嚴孫氏貌，碑暗係師名。
　　　　夜月登壇醮，松風森碧聲。
　　翊聖繼曰：
　　　　雲浮翠輦廟陽平，真似駿鸞至上清。
　　　　風起半崖聞虎嘯，雨來當面見龍行。
　　　　晚尋水澗聽松韻，夜上星壇看月明。
　　　　長恐前身居此境，玉皇教向錦城生。
　　順聖又題《漢州三學山坐夜看聖燈》云：
　　　　虔禱游靈境，元妃夙志同。
　　　　玉香焚靜夜，銀燭炫遼空。
　　　　泉漱雲根月，鐘敲檜抄風。
　　　　印金標聖跡，飛石顯神功。
　　　　滿望天涯極，臨西日腳紅。
　　　　猿來齋室上，僧集講筵中。
　　　　頓覺超三界，渾疑證六通。
　　　　願成修偃事，社稷保延洪。
　　詡聖繼曰：
　　　　聖燈千萬炬，旋向碧雲生。
　　　　細雨濕不暗，好風吹更明。
　　　　磬敲金地響，僧唱梵天聲。
　　　　若說無心法，此光如有情。
　　順聖又題天回云：
　　　　因尋靈境散幽情，千里江山暫得行。
　　　　即恨炳光看未足，卻驅金翠入龜城。
　　翊聖繼曰：
　　　　翠驛紅亭近玉京，夢魂猶自戀青城。
　　　　比來出看江山景，盡被江山看出行。
　　議者以為翰林之事，非婦人女子之能，所以謝女無長城之志，空振才名；班姬有團扇之辭，亦彰淫志。今徐氏逞乎妖志，餌自倖臣，假以風騷，庇其遊幸。取女史一時之美，為遊人曠代之嗤。及唐朝興弔伐之師，遇蜀國有荒淫之主，三軍不戰，束手而降。良由子母盤游，君臣陵替之所致。於是亡一君，後主名衍，破一國蜀殺九子：彭王宗鼎，忠王宗賢，褒王宗紀，興王宗澤，汝王宗獻，雅王宗輅，資王宗霸，子承祧、承紀；誅十臣：王宗弼，王宗勛，李周輅，韓昭，景潤澄，宗先嗣，歐陽晃，王承伏，蕭懷武；殄滅萬家，流移百郡。其次六宮嬪御，坐紅綠於征途；十宅公主，碎金珠於逆旅。掖子虛之寶，無以比方。故興聖太子隨軍仁裕有詠後主出降詩曰：
　　　　蜀朝昏主出降時，銜壁牽羊例擊旗。
　　　　二十萬軍高拱手，更無一個是男兒。
　　有蜀僧遠公有《傷廢國》詩曰：
　　　　樂極悲來數有涯，歌聲才歇便興嗟。
　　　　牽羊廢主尋傾國，指鹿奸臣盡破家。
　　　　丹禁夜涼空鎖月，後庭春暖謾開花。
　　　　兩朝帝業空成夢，陵樹蒼蒼噪暮鴉。
　　王衍，字化源，建幼子，即位年十八。時梁貞明五年也，立妃周氏為皇后。十月，詔選良家女二十人備後宮。二年八月，衍北巡，以宰相王鍇判六軍諸衛事，旌旗戈甲，百里不絕。衍戎裝，被金甲，珠帽錦袖，執弓挾矢。百姓望之，謂如灌口神。至漢州駐西湖，與宮人泛舟奏樂，飲常彌日，九月，駐軍西縣，自西縣泛至益昌，泛舟巡閬中。舟子皆衣錦繡。衍自製《水調銀漢曲》禽樂二歌之。郡民何康女有美色，將嫁，衍取之，賜其夫家百縑。其夫一痛而卒。三年三月，衍還成都。五月，宣華苑成，延袤十里，有重光太清延昌會真之殿，清和迎仙之宮，降真蓬萊丹霞之亭。土木之功，窮極奢巧。衍數於其中為長夜之飲，嬪御雜坐，舄履交錯。嘗召嘉王宗壽赴宴，宗壽因持杯諫衍，宜以社稷為念，少節宴飲。其言慷慨流涕，衍有愧色。佞臣潘在迎、顧在、韓昭等奏曰：「嘉王從來酒悲，不足怪也。」乃相與諧謔嬉笑。衍命宮人李玉蕭歌衍所撰宮詞，送宗壽酒。宗壽懼禍，乃盡飲之。在迎曰：「嘉王聞玉蕭歌即飲，請以玉蕭賜之。」衍曰：「王必不納。」衍宮詞曰：
　　　　赫赫輝輝浮五雲，宣華池上月華新。
　　　　月華如水浸宮殿，有酒不醉真癡人。
　　十月，以韓昭為吏部侍郎，判三銓。昭字德華，長安人，衍北巡，以為文思殿學士，京城留守判官李臺服雲韓公，凡事如僧剃髮，無有寸長。昭以便佞恩傾一時，出入宮掖。太妃愛其美風姿，而專有璧陽之寵。四年三月，禁百姓不得戴小帽。衍好私行，往往宿於娼家，飲於酒樓，索筆提曰：「王一來。」去恐人識之，故令民間皆戴大帽。四月，流軍使王承綱於茂州，衍嘗私至承綱家。覘其女有美色，欲私之。承綱言已許嫁將適人，衍不聽，遂取入宮。潘昭與承綱有隙，奏其出怨言，故被貶。女聞父得罪，剪髮求贖。不許，乃自縊死。
　　五年三月，上巳宴昭神亭，婦女雜坐，夜分而罷。衍自執板唱《霓裳羽衣》及《後庭花》、《思越人曲》。四月，游浣花龍舟，彩舫十里綿。自百花潭至萬里橋，遊人士女，珠翠夾岸。日正午，暴風起，須臾，雷電晦冥，有白魚自江心躍出，變為蛟形，騰空而起。是日，溺者數千人，衍懼，即夕還宮。重陽宴群臣於宣華苑，夜分未罷，衍自唱韓琮《柳枝詞》曰：
　　　　梁苑隋堤事己空，萬條猶舞舊春風。
　　　　何須更想千年事，誰見楊花入漢宮。
　　侍郎宋光傳詠賈曾詩曰：
　　　　吳王霸業恃雄才，貪向姑蘇醉綠醅。
　　　　不見錢塘江上月，一宵西送越兵來。
　　衍聞之不樂，於是罷宴。
　　咸康元年九月，衍與母同禱青城山，宮人畢從，皆衣雲霞之衣。衍自製《甘州同》，令宮人歌之。其詞哀怨，聞者悽愴。衍至青城住旬日，設醮祈福。太妃太后謂建鑄像，及丈人觀。玄都觀、金華宮、景山至德寺，各有唱和詩刻於石。次至彭州陽平、化溪州。三學山夜看聖燈，亦各賦詩。回至天回澤，又各賦詩。太后詩曰：
　　　　週遊靈境散幽情，千里江山輒得行。
　　　　所恨風光看不足，卻驅金翠入龜城。
　　大妃詩曰：
　　　　翠驛江亭近帝京，夢魂猶是在青城。
　　　　比來出看江山景，卻被江山看出行。
　　徐氏父名耕，成都人，生二女皆有國色。耕教為詩，有藻思。耕家甚貧，有相者謂之曰：「公非久，當大富貴。」耕因使相其二女，相者曰：「青城山有王氣，每夜徹天者一紀矣。不十年後，有真人乘運，此二子當做妃後。君之貴，由二女致也。」及建入城，聞有姿色，納於後房。姊生彭王，妹生衍。建即位，姊為淑妃，妹為貴妃，耕為瞟騎大將軍。衍即位，冊貴妃為順聖太后，淑妃為翊聖太妃，兄延瓊，弟延皆致位太師侍中。衍既荒於酒色，而徐氏姊妹亦各有倖臣，不能規正，至於失國，皆其致也。
　　十月，衍還成都。是月，莊宗遣興雲宮使魏王維岌、樞密使郭崇韜來伐，中外惶懼。衍所私秦州節度使王承休妻嚴氏，至是，自統精兵入秦州，以巡邊為名，左右切諫皆不聽。補闕滿禹卿上疏，衍不納。禹卿，成都人，從衍入洛。及衍被誅，乃慟哭曰：「蜀人自此重不幸也。」乃題詩於驛門而逃，不知所終。
　　衍離成都日，天地冥晦，兵不成列，有群鴉泊於旗桿上，其鳴甚哀。次梓潼，大風暴起，發屋拔木。知星者超延又言曰：「此貪狼風，千里外必有破軍殺將之凶。」衍親禱張惡子廟，抽籤，得「逆天者殃」四字，不悅。次綿谷。唐將李彥琛等圍鳳州，刺史王承捷以城降。衍乃以王宗儀、宗勛、昱儼為三招討，以御之。唐師至三泉，諸將皆棄城寨隨還。衍令斷桔柏津，留王宗弼以兵固守，仍令斬宗勛等三將，俄而，宗弼亦棄綿谷奔白芳，與三將同謀，納款於魏王。十一月，衍至成都，宮人及百官迎謁於七里亭，衍入伎妾中，作回紇隊以趨城中。知唐師已逼，但掩袂泣下。既而，宗弼擁兵還成都，遂劫衍及母諸子遷於天啟宮，收其金寶降唐。
