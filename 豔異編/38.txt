　　進士王勝、蓋夷，元和中，求薦於同州。時賓館填溢，假郡功曹王翥第以俟試。既而他室皆有客，惟正堂以草繩係門。自牖而窺其室，獨牀上有褐衾，牀北有破籠，此外更無有，問其鄰，曰：「處士竇三郎玉居也。」二客以西廂為窄，思與同居，甚喜其無姬僕也。及暮，竇處士者，一驢一僕，乘醉而來。勝、夷前謁，且曰：「勝求解於郡，以賓館喧，故寓於此，所得西廊亦甚窄。君子既無姬僕，又是方外之人，願略同此堂，以俟郡試。」玉固辭，接對之色甚傲。夜深將寢，忽聞異香。驚起尋之，則見堂中垂簾幃，喧然笑語。於是夷、勝突入。其堂中屏幃四合，奇香撲人。鵰盤珍膳，不可名狀。有一女，年可十八九，嬌麗無比，與竇對食。侍婢十餘人，亦皆端妙。銀爐煮茗方熟。坐者起入西廂帷中，侍婢悉入。曰：「是何兒郎，衝突人家。」竇面色如土，端坐不語。夷、勝無以致辭，啜茗而出。既下階，聞閉戶之聲，曰：「風狂兒郎，因何共止？古人所以卜鄰者，豈虛語哉！」竇辭以「非己所居，難拒異客。必慮輕侮，豈無他宅。」因復歡笑。
　　及明，往覘之，盡復其舊。竇獨偃於褐衾中，拭目方起。夷、勝詰之，不對。夷、勝曰：「君晝為布衣，夜會公侯，苟非妖幻，何以致麗人？不言其實，當即告郡。」竇曰：「此固秘事，言亦尤妨。比者玉薄游太原，晚發冷泉，將宿於孝義縣。陰晦失道，夜投人莊。問其主，其僕曰：『汾州崔司馬莊也。』令入告焉，出曰：『延入。』崔司馬年可五十餘，衣緋，儀貌可愛。問竇之先及伯叔昆弟。詰其中外親族，乃玉舊親，知其為表丈也。自幼亦嘗聞此丈人，但不知官位。慰問慇懃，情意甚優重。因令報其妻曰：『竇秀才乃是右衛將軍七兄之子，是吾之重表姪，夫人亦是丈母，可見之。從宦異方，親戚離阻，不因行李，豈得相逢？請即見。』有頃，一青衣曰：『屈三郎入。』其中堂陳設之盛，嚴若王侯之居。盤饌珍奇，味窮海陸。既食，丈人曰：『君今此游，將何所求？』曰：『求舉資耳。』曰：『家在何郡？』曰：『海內無家。』丈人曰：『君生涯如此，身事落然，蓬游無抵，徒勞往復，丈人有女，年近長成，今便令奉事。衣食之給，不求於人，可乎？』玉起拜謝。夫人喜曰：『今夕甚佳，又有牢饌。親戚中配屬，何必廣召賓客。吉禮既具，便取今夕。」謝訖復坐，又進食，食畢，指玉憩於西廳。具沐浴訖，授衣巾。引相者三人來，皆聰明之士。一姓王，稱郡法曹；一姓裴，稱戶曹；一姓韋，稱郡督郵。相讓而坐。俄而禮興，香車皆具，花燭前引，自廳西至中門，展親御之禮。因又繞莊一周，自南門入中堂。堂中帳帷已滿。成禮訖，初三更。妻告玉曰：『此非人間，乃神道也。所言汾州，陰道汾州，非人間也。相者數子，無非冥官。妾與君宿緣，合為夫婦，故得相遇。人神路殊，不可久住，君宜速去。』玉曰：『人神既殊，安得配屬？已為夫婦，便合相從，何為一夕而別也？』妻曰：『妾身奉君，固無遠近，但君生人，不合久居於此。君速命駕。常令君筐中有絹百匹，用盡復滿。所到必求靜室獨居，少以存想，隨念即至。十年之外，可以同行，今且晝別宵會耳。』玉乃入辭。崔曰：『明晦雖殊，人神無二。小女子得奉巾櫛，蓋是宿緣。勿謂異類，遂猜薄之。亦不可言於人。公法訊問，言亦無妨。』言訖，得絹百匹而別。自夜獨宿，思之則來，供帳饌具，悉其攜也。若此者五年矣。」夷、勝開其篋，果有絹百匹。因各贈三十匹，求其秘言之。言訖遁去，不知所在焉。
　　太和四年春，監州防禦使曾孝安，有孫曰季衡，居使宅西偏院。屋宇壯麗，而季衡獨處之。有僕夫告曰：「昔王使君女暴終於此，乃國色也。晝日其魂或時出現，郎君慎之。」季衡少年好色，願睹其靈異，終不以人鬼為間。頻炷名香，頗疏凡俗，步游閒處，恍然凝思。
　　一日晡時，有雙鬟前揖，曰：「王家小娘子遣某傳達厚意，欲面拜郎君。」言訖瞥然而沒。俄頃，有異香襲衣，季衡乃束帶伺之，見向者雙鬟引一女而至，乃神仙中人也。季衡揖之，問其姓氏。曰：「某姓王氏，字麗貞，父今為重鎮。昔侍從大人牧此城，據此室，亡何物故。感君思深窈冥，情激幽壤，所以不間存沒，頗思相會，其來久矣，但非吉日良時。今方契願，幸垂留意。」季衡留之，款昵移時乃去。握季衡手曰：「翌日此時再會，慎勿泄於人。」遂與侍婢俱不見。自此每及晡一至，近六十餘日，季衡不疑。因與大父麾下將校說及豔麗，誤言之。將校驚欲實其事，曰：「郎君將及此時，願一叩壁，某當與一二輩潛窺焉。」季衡亦終不肯叩壁。是日，女郎一見季衡，容色慘沮，語聲嘶咽，握季衡手曰：「何為負約而泄於人，自此不可更接歡笑矣。」季衡追悔，無詞以應。女曰：「殆非君之過，亦冥數盡耳。」乃留詩曰：
　　　　五原分袂真胡越，燕拆鶯離芳草竭。
　　　　年少煙花處處春，北郊空恨清秋月。
　　季衡不能詩，恥無以酬，乃強為一篇，曰：
　　　　莎草青青雁欲歸，玉腮珠淚灑臨歧。
　　　　雲鬟飄去香風盡，愁見鶯啼紅樹枝。
　　女遂於襦帶解蹙金結花合子，又抽翠玉雙鳳翹一隻，贈季衡，曰：「望異日睹物思人，無以幽冥為隔。」季衡搜書笈中，得小金鏤花如意酬之。季衡曰：「此物雖非珍異，但貴其名如意，願長在玉手操持耳。」又曰：「此別何時更會？」女曰：「非一甲子，元相見期。」言訖，嗚咽而沒。
　　季衡自此寢寐思念，形體羸瘵。故舊丈人工回推其方術，療以藥石，數月方愈。乃詢王原紉婦人，曰：「王使君之愛女，無疾而終於此院，今已歸葬北邙山，或陰晦而魂常游於此，人多見之。」則知女詩「北邙空恨清秋月」也。　
　　會昌中，進士顏，下第游廣陵，遂之建業，賃小舟抵白沙。同載有青衣，年二十許，服飾古樸，言詞清灑。清揖之問其姓氏，對曰：「幼芳，姓趙。」問其所適，曰：「亦之建業。」甚喜。每維舟，即買酒果與之宴飲，多說陳隋間事。頗異之。或諧謔，即正色斂衽不對。抵白沙，各遷舟航。青衣乃謝曰：「數日承君深顧，其陋拙，不足奉歡笑。然亦有一事，可以奉酬。中元必游瓦官閣，此時當為君會一神仙中人。況君風儀才調，亦甚相稱，望不渝此約。至時某候於彼。」言訖，各登舟而去。志其言，中元日，來游瓦官閣。士女闐咽。及登閣，果有美人從二女僕，皆雙鬟，而有媚態。美人倚欄獨語，悲歎久之。注視不易，美人亦訝之。又曰：「幼芳之言不謬矣。」使雙鬟傳語曰：「西廊有惠鑒闍黎院，則某舊門徒，君可至是。幼芳亦在彼。」喜甚，躡其蹤而去。果見同舟青衣，出而微笑。遂與美人敘寒暄，言語竟日。僧進茶果。至暮，謂曰：「今日偶此登覽，為惜高閣，病茲用功，不久毀除，故來一別，幸接歡笑。某家在青溪，頗多松月。室元他人，今夕必相過。某前往，可與幼芳後來。」然之，遂乘軒而去。及夜，幼芳引前行，可數里而至。有青衣數輩，秉燭迎之。遂延入內室，與幼芳環坐。曰：「孔家娘子相鄰，使邀之，曰『今夕偶有佳賓相訪，願因傾觴，以解煩憤。』」少頃而至。遂延入，亦多說陳朝故事。因起白曰：「不審夫人復何姓第，頗貯疑訝。」答曰：「某即陳朝張貴妃，彼即孔貴嬪。居世之時，謬當後主彩顧，寵幸之禮，有過妃嬪。不幸國亡，為楊廣所殺。然此賊不仁何甚乎！劉禪。孫皓，豈無嬪御。獨有斯人，行此冤暴。且一種亡國，我後主實即風流，詩酒追歡，琴樽取樂而已。不似楊廣，西築長城，東征遼海，使天下男冤女曠，父寡子孤。途窮廣陵，死於匹夫之手。亦上天降鑒，為我報仇耳。」孔貴嬪曰：「莫出此言，在座有人不欲聞。」美人大笑曰：「渾忘卻。」曰：「何人不欲聞此言耶？」幼芳曰：「某本江令公家嬖者，後為貴妃侍兒。國亡之後，為隋宮御女。煬帝江都，為侍湯膳者。及亂兵入，某以身蔽帝，遂為所害。蕭後憐某盡忠於主，因使殉葬。後改葬於雷塘，則不得從焉。時至此謁貴妃耳。」孔貴嬪曰：「前說盡是閒事，不如命酒，略延曩日之歡耳。」遂命雙鬟持樂器，洽飲久之。張貴妃題詩一章曰：
　　　　秋草荒臺響夜蛩，白楊凋盡減悲鳳。
　　　　彩箋曾擘欺江總，綺閣塵清《玉樹》空。
　　孔貴嬪曰：
　　　　寶閣排雲稱望仙，五雲高豔擁朝天。
　　　　清溪猶有當時月，夜照瓊花綻綺筵。
　　幼芳曰：
　　　　皓魄初圓恨翠蛾，繁華濃豔竟如何。
　　　　兩朝惟有長江水，依舊行人逝作波。　
　　亦和曰：
　　　　蕭管清吟怨麗華，秋江寒月綺窗斜。
　　　　慚非後主題詩客，得見臨春閣上花。
　　俄聞叩門曰：「江修容、何捷妤、袁昭儀來謁貴妃。」曰：」竊聞今夕佳賓幽會，不免輒窺盛筵。」俱豔其衣裾，明其璫佩，而入坐。及見四篇，捧而泣曰：「今夕不意再逢三閣之會，又與新狎客題詩也。」頃之，聞雞鳴，孔貴嬪等俱起，各辭去。與貴妃就寢，欲曙而起。貴妃贈辟塵犀簪一枚，曰：「異日睹物思人。昨宵值客多，未盡歡情，別日更當一小會。然須咨祈幽府。」嗚咽而別。翌日懵然若有所失。信宿更尋曩日地，則近清溪，松檜丘墟。詢之於人，乃陳朝宮人墓。慘惻而返。數月，閣因寺廢而毀。後至廣陵，訪得吳公臺煬帝舊陵，果有宮人趙幼芳墓，因以酒奠之。
　　京兆韋氏子，舉進士，門閱甚盛。嘗納妓於洛，顏色明秀，尤善音律。常令寫杜工部詩，本甚蠹，妓隨筆改正，文理曉然，是以頗為所惑，年二十一而卒。韋悼痛之，甚為贏瘠。棄事而寢，意其夢見。一日，家童有言：「嵩山任處土有返魂之術。」韋召而求其術。任命擇日齋戒，除一室，舒帷於壁，焚香，仍須一經身衣以導其魂。韋搜衣筒，盡施僧矣，惟餘一金縷裙。任曰：「事濟矣。」是夕，絕人屏事，且以昵近悲泣為戒。燃蠟燭於香前，曰：「睹燭燃寸，即復去矣。」韋潔衣斂息，一如其誨。是夜，萬籟俱止，河漢澄明，任忽長笑，持裙，向帷而招，如是者三。忽聞吁歎之聲，俄頃，映帷微出，斜睇而立，幽芳怨態，若不自勝。韋驚起泣，任曰：「無庸，恐迫以致倏回。」生忍淚視之，無異平生。或與之言，頷首而已，逾刻燭盡，欲逼之，然而滅，韋乃捧帷長慟，既絕而蘇。任生曰：「某非獵金者，哀君情切，故來奉救，漚沫槿豔，不必置懷。」韋欲酬之，不顧而別。韋嘗賦詩曰：
　　　　惆悵金泥簇蝶裙，春來猶見伴行雲。
　　　　不教佈施剛留得，渾似初逢李少君。
　　悼亡甚多，不備錄。韋自此鬱鬱不懌，逾年而歿。
　　韓宗武文若，侍父莊敏公之官於蜀。舍郡宇書室中，僻在一隅，去使宅稍遠。叢竹果樹之前有大池，芰荷甚盛。孟秋初三日，風月清爽，閒步砌下。聞池中荷葉窸窣聲，如急風至。視月影中，二青衣從一女行池上。其衣皆綃鮮麗，隔衣見肌膚瑩白如玉。韓問曰：「不識子為何神，輒此臨顧，願聞所來。」女曰：「予非神，亦非鬼，乃仙也。籍中與君有緣，特來相見，幸無怖。」語言清麗，顏色豔美，服飾香潔，非塵間所常睹。韓曰：「既言有緣，當為夫婦耶？」笑曰：「然。當有日，不可遽。」韓請期。曰：「後五日會之。七夕，可設珍果，焚香相待，仍屏左右。」遂去。復聞荷葉聲，乃不見。及期而至，容服益華美於前，見酒果，怒曰：「何不精若此！」韓慚曰：「大人性嚴，不敢廣求，極力止此耳。」女令青衣取於其家，頃刻即至，若只此池畔取之。所齎果實，雖市廛中物，俱極精。猶疑之，每食留其核，置硯匣內。夜分同寢，率如常人，但不肯言姓氏。云：「我有父母。」迨曉告去。久而狎熟，極惑之。女戒曰：「切勿輕泄，使我受禍。」家人訝韓病瘁，終不以告。會莊敏移官陝右。女曰：「我所不能以逐君去者，蓋道途修阻，弱質弗堪。相別之後，幸無念我，且得罪。」韓慘然曰：「豈能無念哉？」遂別。韓思之，忘寢與食。既到陝，以夏夜偕兄弟坐庭下，忽瞥然而起，俄復來。意色欣欣，若有所感。白紗衫袖上，有血污跡甚多。眾驚異，共白父母。莊敏公杖之使盡言，始具實以對。女繼至曰：「為爾念我，蒙二親垢責。然從此可以數來。我在中路，為石損腹脅，其血故在。」韓喜拊其腹，因污衣。自是每留心焉。旬日，韓又娶婦。禮迎之夕，婦入羅幃中，見一美女據牀叱曰：「我正在此，汝耶敢來！」女大駭退避。他夜，伺其去，乃克成婚，異時女來，則遷婦別室。女相處自如，無可奈何。
　　金彥與何俞出城西遊春，見一座院華麗，乃王太尉錦莊。貰酒坐閣子上，彥取二弦軋之，俞取蕭管合奏。忽見亭上有一女子出曰：「妾亦好此樂。」令僕子取蜜煎勸酒。俞問姓氏，答曰：「姓李，名會娘。」二人次日復往，其女又出。二人請同坐飲酒，笑語諧謔。女屬意於彥，情緒正濃，忽報太翁至，女驚忙而去。自此兩情無緣會合。
　　次年，清明又到，彥思錦莊之事，仍尋舊約。信步出城，行入小路，忽聽粉牆間有人呼聲。孰視之，仍會娘也。引彥入花陰間少敘衷情。雲雨才罷，會娘請隨彥歸去，彥遂借一空宅居之，朝夕同歡。月餘，俞拉訪錦莊，忽遇老嫗哭云：「會娘因二客同飲，得疾而死久矣。」彥歸詰會娘，答曰：「妾實非人也。為郎君當時一顧之厚，遂有今日。郎君不以生死為間，妾之願也。」　　
　　淳熙初，殿前司牧馬於吳郡平望，歸，途次臨平。眾已止宿。後軍副將賀忠與四卒獨在後三里，至蔣灣，迷失道，詢於田父。曰：「可從左邊大路行。」方及半里，遇柏林中一大第，繫馬數匹，皆狙駿可愛。問閽者曰：「此誰居之？」曰：「前邕州呂使君。今已亡，但娘子守寡。」又問：「馬欲賣乎？」曰：「正訪主吩咐。」於是微賂之，使入報。良久，娘子者出，淡裝素裳，然有林下風致，年將四十，侍妾十數人，延坐瀹茗。叩所欲，以馬對。笑曰：「細事也。」俄而置酒張筵，歌舞雜奏。既罷，邀入房，將與寢昵。賀自以武夫樸野，非當與麗人偶，固辭。娘子歎曰：「吾婆居十年，又無子弟，只同群婢苟活。今夕不期而會，豈非天乎！宜勿以為慮。」遂留館。凡三夕始別，贐以五花驄及白金百兩，四卒各沾萬錢之貺。又云：「家姐在淨慈寺西畔住，倩寄一書。」握手眷眷而退。
　　賀還日，違軍期，且獲罪，窘怖無計，奉馬獻之主帥，托以暴得疾，故遲歸。帥見馬，喜而不問，乃升為正將。越數日，持書至湖上，果於淨慈寺西松徑中，至姊宅，相見如姻親，仍約明日再集。亦留與亂。金珠市帛，捆載以歸。自是每三四日一往，賀妻以獲財之故，一切弗問。
　　嘗往歡洽，迨暮，外報「呂令人來。」姊失色，然無以拒。後至，三人而足共坐。令人者，招賀入小閣，峻責之。賀拜而謝過，哀懇再三，乃釋。經半歲，賀妻亡，窀穸之費，皆出於呂氏。乃憑媒納納幣娶為繼室。逾三年，賀亦亡。先有三子，一居廛市，二從軍。令人詣府投牒，分橐裝遺之，而乞身去姊塚同處。明年，寒食，賀子上父家，因訪姊家。姊云：「妹已歸臨平矣。」又明年，復詣其處，宅舍俱不知所在，惟松林內有兩古墳。賀子悲異，瞻而去。
　　乾道中，江西某官人赴調都下，因游西湖，獨行疲倦，小憩道旁民家。望雙鬟女子在內，明豔動人，寓目不少置。女亦流盼寄情。士眷眷若失。自是時一往，女必出相接，笑語綢繆。挑以微詞，殊無羞拒意，然冀頃刻之歡不可得。既注官言歸，往告別，女乘間私語曰：「自與君相識，彼此傾心。將從君西度，父母必不許。奔而騁志，又我不忍為。使人曉夕勞於寤寐，如之何則可？」士求之於父母，啖以重幣，果峻卻焉。到家之後，不復相聞知。
　　又五年，再赴調，亟尋舊游，茫無所睹矣。悵然空還，忽遇之於半途，雖年貌加長，而容態益媚秀，即呼揖問訊。女曰：「隔闊滋久，君已忘之耶？」士喜甚，叩其徙舍之由。女曰：「我久適人，所居在城中某巷。吾夫坐庫務事暫係府獄，故出而祈援，不自意值故人。能過我啜茶不？」士欣然並行。二里許，過士旅館，指示之，女約就彼從容，遂與之押。士館僻在一處，無他客同邸，女曰：「此自可棲泊，無庸至吾家。」乃攜手入其室。
　　留半歲，女不復顧家，亦間出外，略無分毫求索。士亦不憶其有夫，未嘗問。將還，議挾以偕逝，始斂顰蹙曰：「自向來君去後，不能勝憶念之苦，厭厭成疾，甫期年而亡。今之此身，蓋非人也。以宿生緣契，幽魂相從，歡期有盡，終天無再合之歡，無由可陪後乘。慮見疑訝，故詳言之；但陰氣侵君已深，勢當暴瀉，惟宜服平胃散，以補安精血。」士聞語，驚惋良久。乃云：「我曾看《夷堅志》，見孫九鼎遇鬼，亦服此藥。吾思之，藥味皆平，何得功效如是？」女曰：「其中有蒼朮，去邪氣，上品也。第如吾言。」既而泣下，是夜同寢如常。將旦，慟哭而別。暴瀉下，服藥一切用其戒。後每為人說，尚悽慘不已。
　　樂平明溪寧居院，為人家設水陸齋，招五十里外杉田院寧行者寫文疏，館之寢堂小室。村剎寥落，無他人伴處。時暮春未，將近黃昏。覺有婦女立窗下，意其比鄰淫奔，夙與僧輩私狎者。出視之，一女子頂魚冠，語音儇利，儀貌不似田家人。相視喜笑曰：「我只在下面百步內住。尋常每到此，一寺上下，無不稔熟者。」寧居鄉疃，平生夢如此境象，惟恐不得當，曲意延接，遂同入房，閉戶張燈。寺童以酒一罌來饋，寧啟納之。女避伏牀下。寧謂童曰：「文書甚多，過半夜始可了得。吾至此時方敢飲。」乃留之而去。復閉戶，女出坐對酌。胸次掛小鏡，寧廉觀之，問何用。曰：「素愛此物，常以隨身。」所著衣皆素潔，而壁褶處不熨帖，露現。寧曰：「衣裳有土氣何也，」曰：「久置箱篋，失於曬曝，故作蒸浥氣耳。」已而就枕，月色照燭如晝，女色態益妍。繾綣歡洽，寧終夕展轉不成寐，女熟睡鼾。將曉出門，寧送之，又指示其處，曰：「此吾居也。汝若未行，當復來。」才別，而主僧相問訊。駭曰：「師哥燈下寫文字，但費眼力，何得辭氣困如此？」寧唯唯，未以實告。僧顧壁間，插玫瑰花一枝，大驚曰：「寺後舊有趙通判女墳，其前種玫瑰花一株。花開時，人過而折枝者，必與女遇，或致禍。其來已久。今爾所見是其鬼也。宜急歸，勿留。」寧愧懼而反，然猶臥病累月。後還俗為書生，今在淮南。
　　保義郎解俊者，故荊南統制孫也。乾道七年，為南安軍指使。有過客且至，郡守將往寶積寺迎之，俊主其供張，日暮，客不至，因留宿。夜方初更，燭未滅，一女子忽來，進趨嫻冶，貌甚華豔。俊半醉，出微詞挑之。欣然笑曰：「我所以來，正欲結綢繆之好耳。」遂升榻。問其姓氏居止，曰：「勿多言，只在寺後住。汝明夕尚能抵此否？」俊尤喜曰：「謹奉戒。」自是無日不來。乃從寺僧借一室，為久寓計。經月餘，僧弗以為疑，外人固無知者。時以金銀釵珥為贈。俊既獲麗質，又得美財，歡愜過望。謂之曰：「吾未曾授室，欲憑媒妁，往汝家以禮市娶汝何如？」曰：「吾父官頗崇，安肯以汝為婿。但如是相從足矣。」俊信為誠然，而氣乾日瘠，初，貨藥人劉大用與之游善，亦訝之，俊不以告。嘗兩人同出郭，遇遮道賣符水者，引劉耳語曰：「俊官人何得挾傷亡鬼自隨？不過三月死矣。」劉語俊，俊初尚抵諱，比而驚悟曰：「彼何由知？必有異。」便拉劉訪之旅邸。其人笑曰：「官人肯尋我耶。不然，幾壞性命。」留使同邸異室，並乞劉與之共處。書紙符十餘道，使俊吞之。劉密窺之，見其作法摩河之狀。一更後，聞門外女子哭聲，三更乃寂。明旦俊辭去，戒令勿復往寺中。諸僧後知其事，曰：「寺之左右，素無妖魅之屬。惟昔年邵宏淵太尉滴官時，喪一笄女，葬於後牆之外，必此也。」自是遂常出為僧患，僧甚苦之，遣僕詣武陵白邵，請改葬。邵許之，乃瘞於北門外五里田側，復出擾居者。又徙於深山，其鬼始絕。
　　紹興七年上元夜，建康士人江渭元亮，偕一友出觀，遊歷巷陌。迨至更闌，車馬稍。見兩美人各跨小駟，侍妾五六輩，肩隨夾道，提絳紗籠，全如內家裝束。頻目江。江追躡至閒坊，一妾來言：「仙子知君雅志。果欲相親，便過杜家園中，臨溪有樓閣，足可款晤。」江喜往，而不旋踵至彼，兩鬟持燈球出迎，二士皆入，四人偶坐，展敘寒溫。仙顧而笑曰：「襲我至此，勿問有緣無緣，且飲酒可也。」於是設席，杯觴餚饌，一一整潔。仙滿酌勸客，酬之皆引滿。至於三行，賓主意愜。一侍女曰：「天上月圓，人間月半，教人似月，正在今宵，不應留連，飲酒歌曲，只能動情，未暢真情；酌醴，只能助興，未洽真興；與其徒然笑語，何似羅帳交歡。」兩仙大悅曰：「小姬解人意。」即起，同詣一閣，對設兩榻，香煙如雲。各就寢，使妾掩帳。妾曰：「滅燭乎？」一曰「好」，一日「留」。久之，聞雞聲。妾報曰：「東方且明，宜亟起。」倉皇著衣，就榻盥，相對戀戀。授以丹兩丸曰：「服之可以辟穀延年，別不再會。」江與友遽趨出。一鬟曰：「未曉里，且緩步徐行。」仙送至門，悽愴而別。二士自此不茹煙火，惟餐水果，殊喜為得際上仙。三月往茅山，與道士劉法師語，自詫奇遇。劉曰：「以吾觀之，二君精神索莫，大染妖氣，若遇真仙，當不如此。我能為君去之。」始猶不可，劉開諭以死生之異，渙然而寤曰：「惟先生之命是聽。」劉命具香案，擇童子三四人立於旁，結印噓呵，令重視案。而曰：「一圓光影。如日月。」曰：「是已。」令細窺光內，有吏兵。劉敕吏追土地至，遣擒元夕杜家園祟物。才食頃，童云：「兩婦人脫去冠帔，伏地待罪，又有數婢側立。」劉敕通姓名，一雲張麗華，一雲孔貴嬪，盡述向者之本末。劉曰：「本合科罪，念其嘗列妃媛，生時遭刑，而於二君亦不致深害，只責狀而釋之足矣。」二士拜謝而去，復能飲饌如初。
