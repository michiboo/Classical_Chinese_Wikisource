　　天寶初，有范陽盧子，在都應舉，頻年不第，漸窘迫。嘗暮乘驢遊行，見一精舍，中有僧開講，聽徒甚眾。盧子方詣講筵，倦寢。夢至精舍門，見一青衣，攜一籃櫻桃在下坐。盧子訪其誰家，因與青衣同餐櫻桃。青衣云：「娘子姓盧，嫁崔家，今孀居在城。」因訪近屬，即盧子再從姑也。青衣曰：「豈有阿姑同在一都，郎君不往起居？」盧子便隨之。過天津橋，人水南一坊。有一宅，門甚高大。盧子立於門下，青衣先人。
　　少頃，有四人出門，與盧子相見，皆姑之子也。一任戶部郎中，一前任鄭州司馬，一任河南功曹，一任太常博士。二人衣緋，二人著綠。形貌甚美。相見言敘，頗極歡暢。斯須，引人北堂拜姑。姑衣紫衣，年可六十許，言詞高朗，威嚴甚肅。盧子畏懼，莫敢仰視。令坐，悉訪內外，備諳氏族，遂訪兒婚姻未？盧子曰：「未！」姑曰；「吾有一外甥女，姓鄭，早孤，遺吾妹鞠養，甚有容質，頗有令淑，當為兒婦，平章計必允遂。」盧子遽即拜謝，乃遣迎鄭氏妹。有頃，一家並到，車馬甚盛，遂檢歷擇日，雲後日吉，因與盧子定謝。姑云：「聘財函信禮物，兒並莫憂，吾悉與處置，兒在城有何親故，並抄名姓，並其家第。」凡三十餘家，並在臺省及府縣官。明日下函，其夕成婚，事事華盛，殆非人間。明日設席，大會都城親長，拜禮畢，遂入一院。院中屏帷牀席，皆極珍異。其妻年可十四五，容色美麗，宛若神仙，盧生心不勝喜，遂忘家屬。
　　俄又及秋試之時，姑曰；「禮部侍郎與姑有親，必合極力，更勿憂也。」明春遂擢第。又應宏詞，姑曰；「吏部侍郎與兒子弟當家連官，情分偏洽，令渠為兒必取高第。」及榜出，又登甲科，受秘書郎。姑雲；「河南尹是姑堂外甥，令渠奏畿縣尉。」數月，敕授王屋尉，遷監察，轉殿中，拜吏部員外郎，判南曹。銓畢，除郎中，餘如故。知制誥，數月即真遷禮部侍郎。兩載知舉，賞鑒平允，朝廷稱之，改河南尹。旋屬車駕還京，遷兵部侍郎。扈從到京，除京兆尹，改吏部侍郎。三年掌銓，甚有美譽，遂拜黃門侍郎平章事。恩渥綢繆，賞賜甚厚，作相五年，因直諫忤旨，改左僕射，罷知政事。數月，為東都留守河南尹兼御史大夫。自婚媾後，至是經三十年，有七男三女，婚宦俱畢，內外諸孫十人。
　　後因出行，卻到昔年逢攜櫻桃青衣精舍，復見其中有講筵，遂下馬禮謁。以故相之尊，處端揆居守之重，前後導從，頗極貴盛，高自簡貴，輝映左右。升殿禮佛，忽然昏醉，良久不起。既而，夢覺，乃見著白衫服飾如故，前後官吏一人亦無。彷徨迷惑，徐徐出門。乃見小豎捉驢執帽在門外立，謂盧曰：「人餓驢饑，郎君何久不出？」盧訪其時，奴曰：「日向午矣。」盧子罔然歎曰；「人世榮華，窮達富貴貧賤，亦當然也。而今而後，不更求官達矣。」遂尋仙訪道，絕跡人世焉。
　　貞元中，進士獨孤遐叔，家於長安崇賢里，新娶白氏女。家貧下第，將游劍南，與其妻訣曰：「遲可週歲歸矣。」遇叔至蜀，羈棲不偶，逾二年乃歸。至戶縣西，去城尚百里，歸心迫速，取是夕到家，趨斜徑疾行，人畜既怠。至金光門五六里，天色已瞑，絕元逆旅，惟路隅有佛堂，遐叔止焉。
　　時近清明，月色如晝。係驢於庭外，人空堂中。有桃杏十餘株。夜深，施衾褥於西窗下偃臥。方思明晨到家，因吟舊詩曰：「近家心轉切，不敢問來人。」至夜分不寐。忽聞牆外有十餘人相呼，聲若里胥田叟，將有供待迎接。須臾，有夫役數人，各持畚鍤箕帚，於庭中糞除訖，復去。有頃，又持牀席、牙盤、蠟燭之類，及酒具、樂器，闐咽而至。遐叔意謂貴族賞會，深慮為其迫逐，乃潛伏屏氣，於佛堂樑上伺之。鋪陳既畢，復有公子女郎共十數輩，青衣黃頭亦十數人，步月徐來，言笑晏晏。遂於筵中間坐，獻酬縱橫，履局交錯。中有一女郎，憂傷摧悴，側身下坐，風韻若似遐叔之妻。窺之，大驚。即下屋，稍於暗處，迫而察焉，乃真是妻也。方見一少年，舉杯屬之曰：「一人向隅，滿坐不樂，小人竊不自量，願聞金玉之聲。」其妻冤抑悲愁，若無所控訴，而強置於坐也。遂舉金雀，收泣而歌曰：「今夕何夕，存耶歿耶？良人去兮天之涯，園樹傷心兮三見花。」滿坐傾聽，諸女郎轉面揮涕。一人曰：「良人非遠，何天涯之謂乎？」少年相顧大笑。
　　邏叔驚憤。久之，計無所出，乃就階間捫一大磚，向坐飛擊，磚才至地，悄然一無所有。遐叔悵然悲惋，謂其妻死矣。速駕而歸，前望其家，步步淒咽。比平明，至其所居，使蒼頭先入，家人並無恙，遐叔乃驚愕，疾走人門。青衣報娘子夢靨方悟。遐叔至寢，妻臥猶未興。良久，乃曰：「向夢與姑妹之黨，相與玩月，出金光門外，向一野寺，忽為兇暴者數十，脅與雜坐飲酒。」又說夢中聚會言語，與遐叔所見並同。又云：「方飲次，忽見大磚飛墮，因遂驚魘殆絕，才寤而君至。」豈幽憤之所感耶。
　　元和十年，沈亞之始以記室從事隴西公，軍涇州。而長安中賢士，皆來客之。五月十八日，隴西公與客期宴於東池便館。既半，隴西公曰：「餘少從邢鳳游，記得其異，請言之。」客曰：「願聽。」公曰；「鳳帥家子無他能，後寓居長安平康里南，以錢百萬，質故豪洞門曲房之第，即其寢而晝偃，夢一美人自西楹來，環步從容，執卷且吟。為古妝，而高鬟長眉，衣方領繡帶，被廣袖之。鳳大悅曰：『麗者何自而臨我哉？美人曰：『此妾家也。妾好詩而常綴此。』鳳曰：『幸少留，得觀覽。』於是美人授詩。坐西牀。鳳發卷視其首篇，題之曰《春陽曲》，曲終四句。其後他篇，皆類此，凡數十篇。美人曰『君必欲傳，無令過一篇。』鳳即起，從東廡下几上，取彩箋，傳《春陽曲》，其詞曰：
　　　　長安少女玩春陽，何處春陽不斷腸；
　　　　舞袖弓彎渾忘卻，羅帷空度九秋霜。
　　鳳卒吟，請曰：『何謂弓彎？』曰：『妾昔年，父母使妾教此舞。』美人乃起，整衣張袖，舞數拍，為弓彎狀，以示鳳。既罷，美人低然良久，即辭去。鳳曰：『願復少留。』須臾間，竟去。鳳亦尋覺，昏然無有所記，及更於襦袖得其辭，驚視，復省所夢。事在貞元中，後，鳳為餘言如是。」是日，監軍使與賓府群佐及宴，隴西獨孤鉉、范陽盧簡辭、常山張又新、武功蘇滌，皆歎息曰：「可記。」故亞之退而著錄。
　　太和初，沈亞之將之，出長安城，客索泉邸舍。春時，晝夢入秦主內史廖家。內史廖舉亞之，秦公召至殿前，促前席曰：「寡人慾強國，願知其方，先生何以教寡人？」亞之以齊桓對，公悅，遂試補中涓。使佐西乞術伐河西。亞之帥將卒前攻，下五城。還報，公大悅，起勞曰：「大夫良苦，休矣。」
　　居久之，公幼女弄玉婿蕭史先死，公謂亞之曰：「微大夫，晉五城非寡人有。甚德大夫。寡人有愛女，欲與大夫備灑掃，可乎？」亞之少自立，雅不欲遇倖臣蓄之，固辭不得。遂拜左庶長，尚公主，賜金二百斤。民間猶謂「蕭家公主」。其日，有黃衣中貴騎疾馬來，延亞之人，宮闕甚嚴，呼公主出，鬢髮，著偏袖衣，妝不多飾。其芳妹明媚，筆不可模畫。侍女祗承，分立左右者數百人，召見亞之便館，居亞之於宮，題其門曰「翠微宮」。宮人呼為「沈郎院」。雖備位下大夫，由公主故，出入禁衛。公主喜鳳蕭，每吹蕭必翠微宮高樓上，聲調遠逸，能悲人，聞者莫不自廢。公主七月七日生，亞之嘗元貺壽，內史廖先曾為秦以女樂遺西戎，戎王與之水犀小合，亞之從廖得，以獻公主。主悅，嘗愛重，結裙帶上。穆公遇亞之禮兼同列，恩賜相望於道。
　　復一年，春，公主無疾忽卒。公追傷不已，將葬咸陽原。公命亞之作輓歌，應教而作曰：
　　　　泣葬一技紅，生同死不同。
　　　　金鈿墜芳草，香繡滿春風。
　　　　舊日聞蕭處，高樓當月中。
　　　　梨花寒食夜，深閉翠微宮。
　　進公。公讀詞，善之。時宮中有失聲若不忍者，公隨泣下。又使亞之作墓誌銘，獨憶其銘曰：
　　　　白楊風哭兮，石甃髯莎。　
　　　　維英滿地兮，春色煙和。
　　　　朱愁粉瘦兮，不生綺羅。　
　　　　深深埋玉兮，其恨如何！　　　
　　亞之亦送葬咸陽，宮中十四人殉。亞之以悼悵過戚被病，猶在翠微宮，然處殿外特室，不居宮中矣。
　　居月餘，病良已。公謂亞之曰：「本以小女將托久要，不謂不得周奉君子，而先物故。敝秦區區小國，不足辱大夫。然寡人每見子，即不能不悲悼。大夫盍適大國乎？」亞之對曰：「臣元狀，肺腑公室，待罪左庶長，不能從死公主，幸兔罪戾，使得歸骨父母國。臣不忘君恩，時日將去。」公置酒高會，聲秦聲，舞秦舞。舞者擊拊髀，嗚嗚而音有不快，聲甚怨。公執酒亞之前曰：「予顧此聲少善，願沈郎賡揚歌以塞別。」公命趨進筆硯。亞之受命，立為歌詞曰：
　　　　擊體舞，恨滿煙光無處所。
　　　　淚如雨，欲擬著詞不成語。
　　　　金鳳銜紅舊繡衣，幾度宮中同看舞。
　　　　人間春日正歡樂，日暮春風何處去。
　　歌卒，授舞者，雜其聲而和之，四座皆位。既再拜辭去，公復命至翠微宮，與公主侍人別。重人殿內，時見珠翠遺碎青階下，窗紗擅點依然。宮人泣對亞之，亞之感咽良久，因題宮門詩曰：
　　　　君王多感放東歸，從此秦宮不復期。
　　　　春景自傷秦喪主，落花如雨淚胭脂。
　　竟別去。公命車駕送出函谷關。出關已，送吏曰：「公命盡此，且去。」亞之與別。語未卒，忽驚覺，臥邸舍。明日，亞之為友人崔九萬具道之。九萬，博陵人，諳古，謂余曰：「《皇覽》云：秦穆公葬雍橐泉祈年宮下，非其神靈憑乎？」亞之更求得秦時地誌，說如九萬言。嗚呼！弄玉既仙矣，惡又死乎！　　
　　有張生者，家在汴州中牟縣東北赤城坂。以饑寒，一旦別妻子，遊河朔，五年方還。自河朔還汴州，晚出鄭州門，到板橋，已昏黑矣。乃下道，取陂中徑路而歸。忽於草莽中，見燈火熒煌，賓客五六人，方宴飲次。生乃下驢以詣之。相去十餘步，見其妻亦在坐中，與賓客語笑方洽。生乃蔽形於白楊樹間以窺之。
　　見其長鬚者持杯：「請措大夫人歌。」生之妻，文學之家，幼習詩禮，甚有篇詠。欲不為唱，四座勤請。乃歌曰：
　　　　歎衰草，絡緯聲切切，
　　　　良人一去不復還，今夕坐愁鬢如雪。
　　長鬚云：「勞歌。」一杯飲訖。酒至白面少年，復請歌。張妻曰：「一之已甚，其可再乎！」長鬚持一籌著云：「請置觥，有拒請歌者，飲一鍾。歌舊詞中笑語準此罰。」於是，張妻又歌曰：
　　　　勸君酒，君莫辭，
　　　　落花徒繞枝，流水無返期。
　　　　莫恃少年時，少年能幾時。
　　酒至紫衣者，復持杯請歌。張妻不悅，沉吟良久，乃歌曰：
　　　　怨空閨，秋日亦難暮，
　　　　夫婿斷音書，遙天雁空度。
　　酒至黑衣胡人，復請歌。張妻連唱三四曲，聲氣不續，沉吟未唱問，長鬚拋觥云：「不合推辭。」乃酌一鍾。張妻涕泣而飲，復唱送胡人酒曰：
　　　　切切夕風急，露滋庭草濕。
　　　　良人去不回，焉知掩閨泣。
　　酒至綠衣少年，持杯曰：「夜已久，恐不得從容，即當睽索。無辭一曲，便望歌之。」又唱云：
　　　　螢火穿自楊，悲風人荒草。
　　　　疑是夢中游，愁迷故園道。
　　酒至張妻，長鬚歌以送之云：
　　　　花前始初見，花下又相送。
　　　　何必言夢中，人生盡如夢。
　　酒至紫衣胡人，復請歌云：「須有豔意。」張妻低頭未唱間，長鬚又拋一觥。於是，張生怒，捫足下得一瓦，擊之，中長鬚頭。再發一瓦，中妻額。闃然無所見。張生謂其妻已卒，慟哭，連夜而歸。
　　及明至門，家人驚喜出迎，張生問其妻，婢僕曰：「娘子夜來頭痛。」張生人室，問妻病之由。曰：「昨夜夢草莽之處，有六七人，遍令飲酒，各請歌。孥凡歌六七曲。有長鬚者，頻拋觥。方飲次，外有發瓦來，第二中孥額，因驚覺，乃頭痛。」張生因知昨夜所見，乃妻夢耳。
　　光化中，有文士劉道濟，止於天台山國清寺。嘗夢見一女子，引生於窗，下有側柏樹，葵花，遂為伉儷。後頻於夢中相遇，自不曉其故。無何，於明州奉化縣古寺內，見有一窗，側柏葵花，宛是夢所游。有一客官人，寄寓於此，室女有美才，貧而未聘，近中心疾，而生所遇，乃女之魂也。
　　又有彭城劉生，夢人一娼樓，與諸輩狎飲，爾後但夢便及彼處。自疑非夢，所遇之姬，芳香常襲衣。亦心邪所致。聞於劉山甫也。
　　東平淳于棼，吳、楚游俠之士。嗜酒使氣，不守細行。累巨產，養豪客。曾以武藝補淮南軍裨將，因使酒忤帥，斥逐落魄，縱誕飲酒為事。家住廣陵郡東十里。所居宅南，有大古槐一株，枝幹修長，清陰數畝。淳于生日，與群豪大飲其下，其以唐貞元七年九月，因沉醉致疾。時二友人於坐扶生歸家，臥於堂東廡之下。二友謂生曰：「子其寢矣，予將秣馬濯足，俟子小愈而去。」　　
　　生解衣就枕，昏然忽忽，彷彿若夢。見二紫衣使者，跪拜生曰：「槐安國王遣小臣致命奉邀。」生不覺下榻整衣，隨二使至門。見青油小車，駕以白牡，左右從者七八，扶生上車，出大戶，指古槐穴而去。使者即驅人穴中，生頗甚異之，不敢致問。豁見山川、風候、草木、道路，與人世甚殊。前行數十里，有郛郭城堞，車輿人物，不絕於路。生左右傳車者，傳呼甚嚴，行者亦爭避於左右。又人大城，朱門重樓，樓上有金書，題曰：「大槐安國」。執門者趨拜奔走。旋有一騎傳呼曰：「王以駙馬遠降，令且息東華館。」因前導而去。
　　俄見一門洞開，生降車而入。彩檻雕楹，華木珍果，列植於庭下；几案茵褥，簾幃餚膳，陳設於庭上。生心甚自悅。復有呼曰：「右相且至。」生降階祗奉，有一人紫衣象簡前趨，賓主之儀敬盡焉。右相曰：「寡君不以敝國遠僻，奉迎君子，托以姻親。」生曰：「某以賤劣之軀，豈敢是望。」右相因請生同詣其所。行可百步，人朱門，矛戟斧鉞，布列左右，軍吏數百，避易道側。生有平生酒徒周弁者，亦趨其中；生私心悅之，不敢前問。右相引生升廣殿，御衛嚴肅，若至尊之所。見一人長大端嚴，居正位，衣素練服，簪朱華冠。生戰慄，不敢仰視。左右侍者令生拜。王曰：「前奉賢尊命，不棄小國，許令次女瑤芳，奉事君子。」生但俯伏而已，不敢致詞。王曰：「且就賓宇，續造儀式。」　　
　　有頃，右相亦與生偕還館舍。生私心念之，意以為父在邊將，因沒虜中，不知存亡。將謂父北蕃交遜，而致茲事，心甚迷惑，不知其由。是夕，羔雁幣帛，威容儀度，伎樂絲竹，餚膳燈燭，車騎禮物之用，無不鹹備。有群女，或稱華陽姑，或稱青溪姑，或稱上仙子，或稱下仙子，若名者數輩，皆侍從左右。冠翠風冠，衣金霞帔，彩碧金鈿，目不可視。遨遊戲樂，往來其門，爭以淳于郎為戲弄。鳳態妖麗，言詞巧豔，生莫能對。復有一女謂生曰：「昨上巳日，吾從靈芝夫人過禪智寺，於天竺院。觀石延舞《婆羅門》。吾與諸女坐北牖石榻上，時君少年，亦解騎來看。君獨強來親洽，言笑調謔。吾與瓊英妹結絳中，掛於竹枝上，君獨不憶念之乎？又七月十六日，吾於孝感寺，悟上真子，聽契玄法師講《觀音經》。吾於講下舍金鳳釵兩隻，上真子舍水犀合子一枚。時君亦講筵中，於法師處請釵合視之，賞歎再三，嗟異良久。顧余輩曰：『人之與物，皆非野間所有。』或問吾氏，或訪吾里，吾亦不答。情意戀戀，矚盼不捨，君豈不思念之乎？」生曰：「中心藏之，何日忘之。」群女曰：「不意今日與此君為眷屬。」復有三人，冠帶甚偉，前拜生曰：「奉命為駙馬相者。」中一人與生且故，生指曰：「子非馮翊田子華乎？」對曰：「然。」生前，執手敘舊久之。生謂曰：「子何以居此？」於華曰：「吾放游，獲受知於右相武成侯段公，因以棲托。」生復問曰：「周弁在此，知之乎？」子華曰：「周生，貴人也。職為司隸，權勢盛甚，吾數蒙庇護。」言笑甚歡。俄傳聲曰：「駙馬可進矣。」三子取劍佩冕服更衣之。子華曰：「不意今日獲睹於盛禮，無以相忘也。」有仙姬數十，奏諸異樂，婉轉清亮，曲調淒悲，非人間之所聞聽。有執燭引道者，亦數十。左右見金翠步障，彩碧玲瓏，不斷數里。生端坐車中，心意恍惚，甚不自安，田子華數言笑以解之。向者群女姑姊，各乘鳳翼輦，亦往來其間。
　　至一門，號「修儀宮」，群仙姑姊亦紛然在側，令生降車輦，拜，揖讓升降，一如人間。撤障去扇，見一女子，雲號金枝公主，年可十四五，儼若神仙。效歡之禮，頗亦明顯。生自爾情義日洽，榮輝日盛，出入車服，游宴賓御，次於王者。王命生與群僚備武衛，大獵於國西靈龜山。山阜峻秀，川澤廣遠，林樹豐茂，飛禽走獸，無不蓄之。師徒大獲，竟夕而還。生因他日啟王曰：「臣頃結好之日，大王雲奉臣父之命。臣父頃佐邊將，用兵失利，陷沒胡中，邇來絕書，告十七八歲矣。王既知所在，臣請一往拜觀。」王遽謂曰：「親家翁職守北上，信問不絕，卿但具書狀知聞，未用便去。」遂命妻饋致賀之禮，一以遣之。數夕還答，生驗書本意，皆父平生之跡，書中憶念教誨，情意委曲，皆如昔年。復問親戚存亡，閭里興廢。復言道路乖遠，鳳煙阻絕。詞意悲苦，言語哀傷。又不令生來觀，云：「歲在丁丑，當與汝相見。」生捧書悲咽，情不自堪。
　　他日，妻謂生曰：「子豈不思為官乎？」生曰：「我，放蕩者，不習政事。」妻曰：「卿但為之，予當奉贊。」妻遂自於王。累曰，謂生曰：「吾南柯政事不理，太守黜廢，欲藉卿才，可屈往之，便與小女同行。」生敬受教命。王遂敕有司備太守行李。因出金玉、錦繡、箱篋、僕妾、車馬，列於廣衢，以餞公主之行。生少游俠，曾不敢有望，至是甚悅。因上表曰：「臣將門餘子，素無藝術，猥當大任，必敗朝章。自悲負乘，繹致覆。今欲廣求賢哲，以贊不逮。伏見司隸穎川周弁，忠亮剛直，守法不回，有毗佐之器。處士馮翊田子華，清慎通變，達政化之源。二人與臣有十年之舊，備知才用，可托政事。周請署南柯司憲，田請署司農。庶使臣政績有聞，憲章不紊也。」王並依求以遣之。其夕，王與夫人餞於國南。王謂生曰：「南柯，國之大郡。土地豐穰，人物豪盛，非惠政不能治之。況有周、田二贊，卿其勉之，以副國念。」夫人戒公主曰：「淳于郎性剛好酒，加之少年，為婦之道，貴乎順柔，爾善事之，吾無憂矣。南柯雖封疆不遙，晨昏有間，今日睽別，寧不沾巾。」生與妻拜首南去，登車擁騎，言笑甚歡。
　　累夕達郡。郡有官吏、僧道、耆老、音樂、車輿、武衛、鑾鈴，爭來迎奉。人物闐咽，鐘鼓喧嘩不絕。十數里，見雉堞臺觀，佳氣鬱郁。入大城門，門亦有大榜，題以金字，曰：「南柯郡城」，見朱軒戶，森然深邃。生下車，省風俗，療病苦，政事委以周、田，郡中大理。自守郡二十載，風化廣被，百姓歌謠，建功德碑，立生祠宇。王甚重之，賜食邑，錫爵位，居臺輔。周、田皆以政治著聞，遞遷位。生有五男二女。男以門廕授官，女亦聘於王族，榮耀顯赫，一時之盛，代莫比之。
　　是歲，有檀蘿國者，來伐是郡。王命生訓將練師以征之。乃表周棄將兵三萬，以拒賊之眾於瑤臺城。弁剛勇輕敵，師徒敗績，弁單騎裸身潛遁，夜歸城。賊亦收輜重銷甲而還。生因囚弁以請罪。王並舍之。
　　是月，司憲周弁疽發背，卒。生妻公主遘疾，旬日又薨。生因請罷郡，護喪赴國。王許之。便以司農田子華行南柯太守事。生哀慟發引，威儀在途，男女叫號，人吏奠饌，攀轅遮道者不可勝數，遂達於國。王與夫人素衣哭於郊，候靈輿之至。諡公主曰「順儀公主」。備儀仗羽葆鼓吹，葬於國東十里盤龍岡。是月，故司憲子榮信，亦護喪赴國。
　　生久鎮外藩，結好中國，貴門豪族，靡不是洽。自罷郡還國，出入無恆，交遊賓從，威福日盛。王意疑憚之。時有國人上表云：「玄象見，國有大恐。都邑遷徙，宗廟崩壞。釁起他族，事在蕭牆。」時議以生侈之應也。遂奪生侍衛，禁生游從，處之私第。生自恃守郡多年，曾無敗政，流言怨悖，鬱鬱不樂。王亦知之，因命生曰：「姻親二十餘年，不幸小女夭枉，不得與君子偕老，良用痛傷。」夫人因留孫自鞠育之。又謂生曰：「卿離家多時，可暫歸本里，一見親族。諸孫留此，無以為念。後三年，當令迎生。」生曰：「此乃家矣，何更歸焉？」王笑曰：「卿本人間，家非在此。」生忽若昏睡，懵然久之，方乃發悟前事，遂流涕請還。王顧左右以送生，生再拜而去。
　　復見前二紫衣使者從焉。至大戶門外，見所乘車甚劣，左右親使御僕，遂無一人，心甚歎異。生上車行可數里，復出大城。宛是昔年東來之途，山川原野，依然如舊。所送二使者，甚無威勢。生愈怏怏。生問使者曰：「廣陵郡何時可到？」二使謳歌自若，乃答曰：「少頃即至。」俄出一穴，見本里閭巷，不改往日，潸然自悲，不覺流涕。二使者引生下車，入其門，升自階，己身臥於堂東廡之下。生甚驚畏，不敢前近。二使因大呼生之姓名數聲，生遂發寤如初。見家之童僕擁於庭，二客濯足於榻，斜日未隱於西垣，餘樽尚湛於東牖。夢中倏忽，若度一世矣。
　　生感念嗟歎，遂呼二客而語之。驚駭。因與生出外，尋槐下穴，生指曰：「此即夢中所經入處。」二客將謂狐狸木媚之所為祟。遂命僕夫荷斤斧，斷擁腫，折查，尋穴究源。旁可袤丈，有大穴洞。洞然明朗，可容一榻，上有積土壤，以為城郭臺殿之狀。有蟻數斛，隱聚其中。中有小臺，其色若丹。一大蟻處之，素翼朱首，長可三寸。左右大蟻數十輔之，諸蟻不敢近，是其王矣。即槐安國都也。又旁一穴，直上南枝，可四丈，宛轉方中，亦有土城小樓，群蟻亦處其中，即生所領南柯郡也。又一穴，西去二丈，磅礴空墟，嵌異狀。中有一腐龜殼，大如斗。積雨浸潤，小草叢生，繁茂翳薈，掩映振殼，即生所獵靈龜山也。又旁一穴，東去丈餘，古根盤屈，若龍虺之狀。中有小土壤，高尺餘，即生所葬妻盤龍岡之墓也。追想前事，感歎於懷，披閱窮跡，皆符所夢。不欲二客壞之，還令掩塞如舊。是夕，風雨暴發。旦視其穴，遂失群蟻，莫知所去。故先言「國有大恐，都邑遷徙」，此其驗矣。復念檀蘿征伐之事，又請二客訪跡於外。宅東一里有古涸澗，側有大檀樹一株，藤蘿擁織，上不見日。旁有小穴，亦有群蟻隱聚其間。檀蘿之國，豈非此耶？嗟乎！蟻之靈異，猶不可窮，況山藏木伏之大者所變化乎？時生酒徒周弁、田子華並居六合縣，不與生過從旬日矣。生遽遣家童疾往候之。周生暴疾已逝，田子華亦寢疾於牀。生感南柯之浮虛，悟人世之倏忽，遂棲心道門，絕棄酒色。後三年，歲在丁丑，亦終於家。時年四十七，將符宿契之限矣。
　　公佐貞元十八年秋八月，自吳之洛，泊淮浦。偶覿淳于生貌楚，詢訪遺蹟，反覆再三，事皆摭實，輒編尋成傳，以資好事。雖稽神語怪，事涉非經，而竊位著生，翼將為戒。後之君子，幸以南柯為偶然，無以名位驕於天壤間雲。
　　前華州參軍李肇贊曰：貴極祿位，權傾國都，達人視此，蟻聚何殊。
　　吳泰伯廟，在東閶門之西。每春秋季，市肆皆率其黨，合牢禮，祈福於三讓王。多圖善馬、彩輿、子女以獻之。非其月，亦無虛日。
　　乙丑春，有金銀行首，糾合其徒，以輕綃畫美人，侍女捧胡琴以從，其貌出於舊繪者，名美人為勝兒。蓋戶牖壁，會前後所獻者，無以匹也。女巫方舞，有進士劉景復送客之會陵，置酒於廟之東通波館。而欠伸思寢，乃就榻。方寐，見紫衣冠者言曰：「讓王奉屈。」劉生隨而至廟。周旋揖讓而坐。
　　王語劉生曰：「適納一胡，琴藝甚精，而色姝麗，知吾子善歌，故奉邀作胡琴一章，以寵其藝。」初，生頗不甘，命酌人間酒一杯與歌，逡巡酒至，並獻酒物。視之，乃適館中祖筵者也。生飲數杯，微醉，而作歌曰：
　　　　繁弦已停雜吹歇，勝兒調弄邏娑發。
　　　　四弦擺捻三四聲，喚起邊風駐寒月。
　　　　大聲漕潔奔泥況，浪蹙波翻倒溟渤。
　　　　小弦切切怨颸颸，鬼泣神悲低悉窣。
　　　　側腕斜挑掣流電，當秋直戛騰秋鶻。
　　　　漢妃徒得端正名，秦女虛誇有仙骨。
　　　　我聞天寶年前事，涼州水西作城窟。
　　　　麻衣左衽皆漢民，不幸胡塵暫蓬勃。
　　　　太平之未狂胡亂，犬豕奔騰恣唐突。
　　　　玄宗未到萬里橋，東洛西京一時沒。
　　　　一朝漢民沒為虜，飲恨吞聲空嗚咽。
　　　　時看漢日望漢天，怨氣沖星成彗孛。
　　　　國門之西八九鎮，高城深壘閒閉卒。
　　　　河惶咫尺不能收，挽索推車徒矻矻。　
　　　　今朝聞奏涼州曲，使我心魂暗超忽。
　　　　勝兒若向邊塞彈，征人血淚應闌干。
　　歌成，劉生乘醉落筆，草札而獻。王尋繹數四，召勝兒以授之。王之侍兒有不樂者，怒色形於面。生恃酒，以金如意擊勝兒，破，血淋襟袖，生乃驚起。
　　明日，視繪，果有損痕。歌今傳於吳中。
　　安西布帛肆，有販鬻求利而為之平者，姓張。家富於財，居光德里。其女國色。女嘗晝寢，夢至一處，朱門大戶，戟森然。由之而入，望其中堂，若設宴張樂。左右廊皆施帷幄。有紫衣吏引張氏於西廊幕次，見少女如張等輩十許人，皆花容綽約，釵鈿照耀。既至，吏促張妝飾，諸女迭助之理澤傅粉。
　　有頃，自外傳呼：「侍郎來！」競隙間窺之。見一紫綬大官，張氏之兄嘗為其小吏，識之，乃吏部沈公也，俄又呼曰：「尚書來！」又有識者，並帥王公也，逡巡復連呼曰：「某來」，皆郎官以上六七人。坐畢，前紫衣吏曰：「可出矣。」群女旋進金石絲竹，鏗震響，中宵酒酣。並帥見張氏而視之，尤屬意焉。謂曰：「汝習何技能？」對曰：「未嘗學聲音。」使與之琴，辭不能。曰：「第操之。」乃撫之而成曲。予之箏亦然，琵琶亦然，皆平生所不習也。王公曰：「恐汝或遺。」乃今口授，吟曰：
　　　　環梳鬧掃學宮妝，獨立閒庭納夜涼。
　　　　手把玉簪敲砌竹，清歌一曲月如霜。
　　謂張曰：「其歸辭父母，異日復來。」忽驚啼而寤，手捫衣帶曰：「尚書命我矣。」索筆錄之。間其故，泣對所夢，且曰：「吾將死乎？」母怒曰：「汝夢魘爾，何乃出不祥言如是！」因臥病累日。外親有持酒肴者，又有將食來者，女曰：「且須膏沐澡瀹。」母聽之。良久妝盛飾而至。食畢，乃遍拜父母及坐客曰：「時不可留，某今往矣。」因援衾而寢。父母環伺之，俄遂卒。會昌二年六月十五日也。　
　　司馬才仲，初在洛下，晝寢，夢一美姝，牽帷而歌曰：
　　　　妾本錢塘江上住，花開花落，不管流年度。燕子銜將春色去，紗窗幾陣黃梅雨。
　　才仲愛其詞。因詢曲名，雲是《黃金縷》。且曰：「後日相見於錢塘江上。」　　
　　及才仲以東坡先生薦應制，舉中等，遂為錢塘幕官。其廨舍後堂，蘇小墓在焉。時秦少章為錢塘尉，為續其詞後云：
　　　　斜插犀梳雲半吐，檀板輕敲，唱徹《黃金縷》。夢斷彩雲無覓處，夜涼明月生春浦。
　　不逾年，而才仲得疾。所乘畫水輿，艤泊河塘。柁工遽見才仲攜一麗人登舟，即前聲喏，而火起舟尾，倉忙走報，家已慟哭矣。
　　至順中，有王生者，本士族子，居於金陵。貌瑩寒玉，神凝秋水，姿狀甚美，眾以奇俊王家郎稱之。年二十未娶。有田在松江，固往收秋租。回船過渭塘，見一新肆，青旗出於簷外。朱欄曲檻，縹緲如畫。高柳古槐，黃葉交墮。芙蓉十數株，顏色或深或淺，紅葩綠水，相映上下。白鵝一群，游泳其間。生泊舟岸側，登肆沽酒而飲。斲巨螯之蟹，胺細鱗之鱸。果則綠檣黃橙，蓮池之藕，公坡之栗。以花磁盞酌真珠紅酒而飲之。
　　肆主亦富家，其女年一十八，而知音識字，態度不凡。見生在座，頻於幕間窺之。或出半面，或露全體，去而復來，終莫能捨。生亦留神注意。彼此目視久之。已而酒盡出肆，怏怏登舟，如有所失。
　　是夜，遂夢至肆中，人門數重，直抵舍後，始至女室，乃一小軒也。軒之前，有葡萄架。架下鑿池，方圓盈丈。以石之，養金魚於中，池左右植垂絲檜一株，綠蔭婆娑。靠牆結一翠柏屏，屏下設石假山三峰，岌然競秀。草則金線繡墩之屬，霜露不變色。窗間掛一雕花籠，籠內畜一綠鸚鵡，見人能言，軒下垂小木鶴二隻，銜線香焚之。案上立二古銅瓶，插孔雀尾數莖，其旁設筆硯之類，皆極濟楚。架上橫一碧玉蕭，女所吹也。壁上貼金花箋四幅，題詩於其上，詩體皆效東坡。四時詞字畫，則似趙松雪，不知何人所作也。其一云：
　　　　春風吹花落紅雪，楊柳陰濃啼百舌；　　
　　　　東家蝴蝶西家飛，前歲櫻桃今歲結。
　　　　鞦韆蹴罷鬢鬖髿，粉汗凝香沁綠紗；　　
　　　　侍女亦知心內事，銀瓶汲水煮新茶。
　　其二云：
　　　　芭蕉葉展青鸞尾，萱草花含金鳳嘴；
　　　　一雙乳燕出雕樑，數點新荷浮綠水。
　　　　困人天氣日長時，針線慵拈午漏遲；
　　　　起向石榴陰畔立，戲將梅子打鶯兒。
　　其三云：
　　　　鐵馬聲暄風力緊，雲窗夢破鴛鴦冷；
　　　　玉爐燒麝有餘香，羅扇撲螢無定影。
　　　　洞蕭一曲是誰家，河漢西流月半斜；
　　　　要染纖纖紅指甲，金盆夜搗鳳仙花。
　　其四云：
　　　　山茶未開梅半吐，風動簾旌雪花舞；
　　　　金盤冒冷塑狻猊，繡幕圍春護鸚鵡。
　　　　倩人呵筆盡雙眉，脂水凝寒上臉遲；
　　　　妝罷扶頭重照鏡，鳳釵斜壓瑞香枝。
　　女見生至，與之承迎，執手入室，極其歡謔，會宿於寢，雞鳴始覺，乃困臥蓬窗底爾。是後歸家，元夕而不夢焉。
　　一夕，見架上玉蕭，索女吹之。女為吹《落梅鳳》數闋，音調瀏亮，響徹雲際。
　　一夕，女於燈下繡紅羅鞋，生剔燈，誤落燈花於上，遂成油暈。
　　一夕，女以紫金碧鈿指環贈生。生解水晶雙魚扇墜酬之。即覺，則指環宛然在手，視扇墜，則元有矣。生大以為奇，遂效元稹體賦「會真詩」三十韻，以記其事。詩曰：
　　　　有美閨房秀，天人謫降來。
　　　　風流元有種，慧黠更多才。
　　　　碾玉成仙骨，調脂作豔腮。
　　　　腰肢風外柳，標格雪中梅。
　　　　合置千金屋，宜登七寶臺。
　　　　嬌姿應自許，妙質孰能陪。
　　　　小小乘濁壁，真真醉彩灰。
　　　　輕塵生洛浦，遠道接天台。
　　　　放燕簾高卷，迎人戶半開。
　　　　菖蒲難見面，豆寇易含胎。
　　　　不待金屏射，何勞玉手栽。
　　　　偷香渾似賈，待月又如崔。
　　　　蕭許秦宮奪，琴從卓氏猜。
　　　　鶯聲傳縹緲，燭影照徘徊。
　　　　窗薄涵魚魫，爐深噴麝煤。
　　　　眉橫青岫遠，鬢嚲綠雲堆。
　　　　權玉輕輕制，衫羅窄窄裁。
　　　　文鴦游浩蕩，瑞鳳舞毰毸。
　　　　恨積鮫綃帕，歡傳琥珀杯。
　　　　孤眠憐月妹，多忌笑河魁。
　　　　化蝶能通夢，游蜂浪作媒。
　　　　雕欄行共倚，繡褥坐相偎。
　　　　啖蔗逢佳境，留環獲異財。
　　　　綠陰駕並宿，紫氣劍雙埋。
　　　　良夜難虛度，芳心未肯摧。
　　　　殘妝猶在臂，別淚已凝腮。
　　　　漏滴何須促，鐘音且莫催。
　　　　峽中行雨過，嶺上看花回。
　　　　才子能知爾，愚夫可語哉。
　　　　多生曾種福，親得到天台。
　　詩訖，好事者多傳誦之。
　　明歲，復往收租，再過其處，則肆翁甚喜，延之人內，生不知其意，逡巡辭避。坐定，翁以誠告之曰：「老拙惟一女，未曾適人。去歲君子所至，於此飲酒，偶有所睹，不能定情，因遂染疾，長眠獨語，如醉如癡，餌藥無效。昨夕忽語曰：『明日郎君至矣，宜往候之。』初以為妄，固未之信。今日而君子果涉吾地，是天假其靈，而賜之便也。」因問生婚娶未曾，又問其閥閱氏族。大喜。肆翁即握生手入於內室，至女子所居軒下，門窗戶闥，則皆夢中所歷也。草木臺沼，器用什物，又皆夢中所見也。
　　女聞生至，盛妝而出，衣服之麗，簪洱之華，又皆夢中所識也。女言：「去歲自君去後，思念切至，每夜夢中與君相會，不知何故？」生曰：「吾夢亦如之耳。」女歷敘吹蕭之曲，繡鞋之事，無不吻合者。又出水晶雙魚扇墜示生，生亦舉紫金碧鈿指環，兩相表訂以證之。彼此大驚，以為神契。遂與生同居偕老，乃為夫婦于飛而還。終以團圓，可謂奇遇矣。
