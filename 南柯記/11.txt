
【點絳脣】〔周弁領直殿同黃門官上〕古洞今朝。一般籠𦋇。山河小。鐘隱鳴稍。綠滿宮槐道。
【前腔】〔蟻王插花引衆上〕素錦雪袍。朱華玉導。紅雲曉。槐殿裏根苗。也引的紅鸞到。
【絳都春序】〔生隨右相上生〕槐陰洞小。怎千門萬戶。九市三條。猛然百步把朱門到。段老先生呵。怎生金殿上爐煙遶。〔右〕是吾王端嚴容貌。看殿頭左右。金瓜玉斧。明晃一周遭。
【前腔】〔生怕介〕猛然心跳。便衣衫造次穿朝。〔周弁見介〕駙馬行動些。殿上等久。〔生〕呀。怎生將駙馬來相叫。〔低語介〕喜得周弁也在此。向前欲問難親靠。〔右〕駙馬近前。一同拜舞。丹墀下揚塵舞蹈。〔生同俯伏介右〕微臣奏復。天顏有喜。駙馬來朝。
