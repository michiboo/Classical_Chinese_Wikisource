
【破齊陣】〔生背劍上〕壯氣直衝牛斗。鄕心倒掛揚州。四海無家。蒼生沒眼。拄破了英雄笑口。自小兒豪門慣使酒。偌大的煙花不放愁。庭槐吹暮秋。
【搗練子】〔淨扮周末扮田上〕花月晚。海山秋。人生只合醉揚州。慣使酒的高陽吾至友。
【玉交枝】〔生〕風雲識透。破千金賢豪浪遊。十八般武藝吾家有。氣沖天楚尾吳頭。一官半職懶踟躊。三言兩語難生受。悶嘈嘈尊前罷休。恨叨叨君前訴休。
【前腔】〔生〕把大槐根究。鬼精靈庭空翠幽。恨天涯搖落三杯酒。似飄零落葉知秋。怕雨中妝點的望中稠。幾年間馬蹄終日因君驟。論知心英雄對愁。遇知音英雄散愁。
【急板令】〔生〕道西歸迎鸞鎮頭。順西風薔薇玉溝。送將歸暮秋。送將歸暮秋。舉眼天長。桃葉孤舟。去了旋來。有話難周。〔合〕向晚霞江上銷憂。還送送。怎遲留。
【前腔】〔周田〕歎知交一時散休。到家中急難再遊。猛然間淚流。猛然間淚流。可為甚攜手相看。兩意悠悠。腸斷江南。夢落揚州。〔合前〕
【尾聲】〔生〕恨不和你落拓江湖載酒遊。休道個酒中交難到頭。你二人去了呵。我待要每日間睡昏昏長則是酒。
