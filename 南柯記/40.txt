
【勝如花】無明事。可奈何。恰是今朝結果。不許俺侍從隨朝。又禁俺交遊宴賀。只敎俺私家裏住坐。這其中紛然事多。這其間知他為何。有甚差訛。一句分明道破。就裏好敎人無那。莫非他疑俺在南柯。也並不曾壞了他的南柯。
【金蕉葉】家那國那。兩下裏淚珠彈破。〔見生哭倒介〕原來俺爹爹在此打磨陀。冷淸淸獨對着俺親娘的靈座。
【三換頭】無根禍芽。半天拋下。客星一夜。犯虛危漢槎。〔生〕國主何從得知。〔貼〕有國人上書。說玄象謫見。國有大恐。都邑遷徙。宗廟崩壞。〔生〕這等凶卻何干俺事。〔貼〕他書後明說着。釁生他族。變起蕭牆。〔生〕是那一個國人。這等膽大。便是他族。何知是俺。〔貼〕右相段功就中讒譖了。說虛危者宗廟也。客星犯牛女者宮闈事也。〔生〕牛女只俺和你母親就是了。〔貼泣介〕他全不指着母親。〔生〕再有誰。〔貼〕說瓊芝新寡。三杯後有甚麼風流話靶。〔生〕呀。段君何讒人至此。〔貼〕國王甚惱。說駙馬弄權結黨。不可容矣。〔生〕國母怎生勸解。〔貼〕說到蕭牆話。中宮怎勸他。〔生〕兒。不怨國人。不怨右相。則怨天。天你好好的要見那客星怎的。〔貼〕那星宿冤家。着甚胡纏害我的爹。
【前腔】〔生〕流言亂加。君王明察。親兒駙馬。偏然客星是他。總來被你母親看着了。他病危之時。叫俺回朝謹愼。怕人情不同了。今日果中其言。〔泣介〕你娘親曾話。到如今少不得埋怨自家。瘦盡風流樣。腰圍帶眼差。〔貼〕爹爹。風流二字再也休題。〔合〕說甚繁華。泣向金枝恨落花。
【入賺】〔紫衣官上〕走馬東華。來到淳于駙馬家。〔生〕堪驚詫。他陡從官裏來寒舍。有何宣達。〔紫〕令旨隨朝下。時來宣召咱。〔生對貼慌介〕猛然心裏動。敢有甚吉凶話。〔紫〕俺看見天顏喜洽。多則是中宮記掛。這幾日不曾行踏。〔生〕急切裏難求卦。是中宮可的無他。〔紫〕驚心怎麼。你須是當今駙馬。〔生〕紫衣官。這是右相呵。他弄威權要把江山霸。甚醉漢淳郞。獨當了星變考察。〔貼〕爹爹。且暫時瘖啞。恁般時有的傷他。
