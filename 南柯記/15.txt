
【寶鼎現】〔王引衆上〕綠槐風小。正絳臺淸暇。日華低照。巧江山略似人間。立草昧暗憑天道。〔生同右相上〕且喜君臣遊宴好。南郡偶然邊報。〔合〕看尺土拳山。寸人豆馬。一樣打圍花鳥。
【好事近】遊踐海西郊擺鸞輿天開黃道。陣旗花鳥。閃開了獸喧禽噪。連天金鼓。山川草木驚飛跳。揀良時。奏旨施行。圍子內聽號頭高叫。
【千秋歲】展弓刀。便有翅飛難道。看紛紛驚彈飛砲。地網天牢。地網天牢。索撞着掘海爬山神道。接着的剽。踏着的擣。騎和步。橫叉直鈔。〔衆喊介〕拿倒穿山甲。〔王大笑介〕此俺國世仇也。〔衆〕任你穿山攪。這風毛雨血。天數難逃。
【好事近】一聲驚破紫霞毫。賦就上林分曉。堂堂一貌。好個田郞京兆。飄飄。凌雲氣色爭高。駙馬。這田子華才子之文。不可泯滅。可雕刻在金鑲玉板之上。顯的俺國中有人。添故事與龜山榮耀。賞他何官則好。笑子虛烏有。寡人得侍同朝。
【千秋歲】演龍韜。把猛獸似誅強暴。密札札做勢兒圍繞。〔演介〕一點旗搖。看一點旗搖。齊聲殺上。休敎流落。鈀兒𦋇。鎗兒照。前頭跳。後頭撲着。就裏把兵機討。看臂鷹老手。汗馬功勞。
【越恁好】大打圍歸去。打圍歸去。畢崩崩鼓細敲。迸鉦鉦點鐃。齊悉索。齊獲鐸。喞喳喳玉簫玉簫。間着匹喇喇笛聲兒嚌嘈嘈唳嘹。翦茸茸翠稍。齊臻臻馬道兒立着隊梢。盔纓繳。撒袋兒搖。一個個把歸鞭裊裊。順西風揚疾。馬上調笑。〔傳旨趲行介〕
【前腔】灑風塵故道。風塵故道。呆咍咍狡獸挑。喘吁吁想逃。狗兒載。鷹兒套。窣泠泠樹梢。蘸着溼漈漈獸巢兒暫蕭條這遭。鬧炒炒氣淘。打孩孩順哨兒前喝後邀。觀禽貌。揣獸膘。猛說山川小。有這些殺獲。不算窮暴。
【紅繡鞋】聽諸軍肅靜囉唣。囉唣。賀君多得腥臊。腥臊。有分例。大賞犒。毛赤剝。肉生燒。沾老小。祭鎗刀。
【尾聲】倚長空秋色打圍高。暗藏着觀兵演哨。〔衆〕願萬萬歲龜山鎮國寶。
