
【遶地遊】〔扮周田上〕人間怎麼。地下為參佐。乘公暇得從深座。玉鏡臺移。絳橋星度。下秦樓雙鳴玉珂。
【破齊陣】〔生旦引衆上〕遶境全低玉宇。當窗半落銀河。月影靈娟。天臨貴壻。淸夜暫迴參佐。同移燕寢幽香遠。並起鸞驂暮靄多。何處似南柯。
【普天樂犯】〔生〕蹍光華城一座。把溫太眞裝砌的嵯峨。自王姬寶殿生來。配太守玉堂深坐。瑞煙微。香百和。紅雲度。花千朵。有甚的不朱顏笑呵。眼見的眉峯皺破。對淸光滿斟一杯香糯。
【雁過沙犯】〔旦〕姮娥。自在爭多。養孩兒恁個。那些兒不病過。念載光陰一擲梭。大的兒攻書課。次的兒敢聰明似哥。小丫頭也會梳裹。霎兒間眼前提着。又校得心頭活。
【傾杯犯】〔生〕嬌波。倚瑤臺。新鏡磨。嵌靑天。人負荷。〔雜〕消多。幾陣微風一莖淸露。半縷殘霞。淡寫明抹。稱道你洞府仙人。淸涼無暑。愛弄娑婆。〔合〕好大槐安團圓桂影。今夜滿南柯。
【山桃紅犯】〔旦〕一些些思量過。悶喲喲怎題破。看這座瑤臺是不比其他。界斷銀河。冷澹些兒個。便似背兒夫竊藥向寒宮躱。念瑤芳怎學的姮娥。
