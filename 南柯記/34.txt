
【浪淘沙】〔老錄事上〕狗命帶酸寒。不做高官。白頭紗帽保平安。職掌批行和帶管。有的錢鑽。
【前腔】〔扮父老持奏上〕少壯老平安。一郡淸官。賢哉太守被徵還。百姓保留天又遠。要打通關。
【一落索】〔田上〕廿載府堂簽判。奉旨超階正轉。長亭相送舊堂還。呀。塞路的人千萬。
【懶畫眉】〔生引衆上〕一鞭行色曉雲殘。五馬歸朝百姓看。〔內作喊哭介〕俺的太爺呵。〔生〕擁路者數千人。因何如此。〔丑〕都是攀留太爺的。〔生〕原來是銜恩赤子要追攀。俺有何功德沾名宦。知道了。是百姓們厚意。他替俺點綴春風好面顏。
【前腔】〔生〕俺承恩初入五雲端。〔田〕這新築沙堤宰相還。〔生〕重重樹色隱隱鑾。〔田〕前面長亭了。下官備有一杯酒。便停驂只覺的長亭短。〔生〕恰正是取次新官對舊官。
【山花子】〔田送酒介〕喜南柯一郡棠陰滿。公歸故國槐安。二十載家寧戶安。到今朝行滿功完。〔生〕印務俱已交盤了。看黃金印文邊角全。文書查交倉庫盤。筵席上金杯滿前離恨端。〔合〕歸去朝廷。跨鳳驂鸞。
【前腔】〔生〕俺舊黃堂政事新人管。有一言聽俺同官。休看得一官等閒。也須知百姓艱難。〔田〕喜明公敎條金石刊。下官遵承無別端。二十載故人依依離別顏。
【大和佛】〔衆父老上〕腦項香盆天也麼天。天留住俺恩官。〔跪泣介〕老爺呵。你暫留幾日。待俺借寇長安。捨的便拋殘。〔生泣介〕父老呵。難道我捨的。朝廷怎敢違欽限。俺二十年在此。敎我好不回還。〔父老〕俺男女們思量。二十載恩無算。怎下的去心離眼。〔泣攀臥介〕老爺呵。俺只得倒臥車前淚斕斑手攀闌。
【舞霓裳】〔衆〕衆父老擁住駿雕鞍。衆男女拽住繡羅襴。〔生泣介〕車衣帶斷情難斷。這樣好民風留着與後賢看。司農呵。為俺把蒼生垂盼。〔衆泣介〕留不得。只蚤晚生祠中跪祝讚。
【紅繡鞋】扶輪滿路。遮攔。遮攔。東風回首淚彈。淚彈。長亭外。畫橋灣。齊叩首。捧慈顏。賢太守錦衣還。
【尾聲】〔衆〕官民感動去留難。〔生〕二十年消受你百姓家茶飯。則願的你雨順風調我長在眼。
