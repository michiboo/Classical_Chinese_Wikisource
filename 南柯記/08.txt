
【謁金門前】〔生上〕閒生活。中酒嗔花如昨。待近爐煙依法座。聽千偈瀾番個。
【謁金門後】〔小旦道扮同貼上〕蓮步天臺踭䟶。還似蟻兒旋磨。上眞仙。竹院人兒情似可。再與端詳和。
【梁州序】人天金界。普門開覺。無盡意參承佛座。以何因果。得名觀世音那。佛吿衆生遇苦。但唱其名。卽時顯現無空過。貪嗔癡應念總銷磨。求女求男智福多。〔合〕如是等。威慈大。是名觀世音菩薩。齊頂禮。妙蓮花。
【前腔】〔淨〕有如國土。衆生應度。種種法身隨化。因緣說法。以觀世界婆娑。一切天龍人等。急難之中。與他怖畏輕離脫。十方齊現豁。似河沙。遊戲神通一剎那。
【前腔】紫衣師天眼摩訶。他頸鶯嬌幾曾有瓔珞。待學盡形供養。化身難脫。待把寶珠抽獻。比龍女如何。自笑身微末。施的些兒個。恨無多。一分能分做兩分麼。
【前腔】巧金釵對鳳飛斜。賽煖金一枚犀盒。〔背介〕看他春生笑語。媚翦層波。把靈犀舊恨。小鳳新愁。向無色天邊惹。〔淨冷笑介生回唱〕價値千百兩。未多些。一笑拈花奉釋迦。
【節節高】雙飛影翠娥。妙無過。這人兒則合向蓮花座。〔貼笑介〕我有個妹子還妙哩。〔生笑介〕纔說那鳳釵犀盒。就是那妹子附寄的麼。他言輕可。誰看破。空提作。世間人敢則有那人間貨。妹子。妹子。你有鳳釵犀盒。央他送在空門。何不親身同向佛前囉。和我拈香訂做金鈿盒。
【前腔】相逢笑臉渦。太情多。暮涼天他歸去愁無那。牙兒嗑。影兒那。心兒閣。向人天結下這姻緣大。〔貼〕這生我常見他來。〔小旦〕你不知。和我國裏相近。淳于生名棼的便是。〔合〕大槐邊宋玉舊東家。做了羅浮夢斷梅花臥。
【尾聲】這一座會經堂高過似綵樓多。是個人兒都不着科。瑤芳。瑤芳。我和你選這個人兒剛則可。
