
【淸江引】〔貼衆奏樂上〕仙家姊妹迎仙眷。飛仙鳳凰輦。仙樂奏鈞天。儀從來仙苑。敎仙郞。下車拜着修儀殿。
【女冠子】〔扇遮公主上〕彩雲乍展。下妝臺回眸低盼。纔離月殿。試臨朱戶。知為誰綣繾。敎人靦腆。〔貼衆笑介老〕請駙馬上殿開扇。〔生上〕天仙肯臨見。好略露花容。暫迴鸞扇。〔合〕這姻緣不淺。金穴名姝。絳臺高選。
【錦堂月】〔生〕帽插金蟬。釵簪寶鳳。英雄配合嬋娟。點染宮袍。翠拂畫眉輕線。君王命卽日承筐。嫦娥面今宵卻扇。〔合〕拈金盞。看綠蟻香浮。這翠槐宮院。
【前腔】〔旦〕羞言。他將種情堅。我瑤芳歲淺。敎人怎的支纏。院宇修儀。試學壽陽妝面。號金枝舊種靈根。倚玉樹新連戚畹。〔合前〕
【前腔】〔老小貼背介〕姻緣。向雨點花天。香塵寶地。無情種出金蓮。〔回介〕偶語低迴。一笑鳳釵微顫。你百感生仙宅瓊漿。一捻就兒家禁臠。〔合前〕
【前腔】〔衆〕天然。主第亭園。王家錦繡。妝成一曲桃源。窅窕幽微。樂奏洞天深遠。〔背介〕西明講士女諠壇。東華漏王姬築館。
【醉翁子】簾捲。看明月秦樓正滿。〔生〕把弄玉臨風。笑拈簫管。今晚。煙霧雲鬟。家近迷樓一笑看。〔合〕曾相見。是那一種瓊花。種下槐安。
【前腔】〔生低介〕眞罕。一霎兒向宮闈腹坦。想二十四橋。玉人天遠。深淺。隻影孤寒。怎便向重樓曲戶眠。〔合前行介〕
【僥僥令】槐餘三洞暖花展一天寬。記取斜月鸞迴笑歌𪙕。春壓細腰難。愁遠山。
【前腔】淳于沾醉晚。滅燭且留殘。試取新紅粗如人世顯。渾似遇仙還。雲雨間。
【尾聲】儘今宵略把紅鸞蘸。五鼓謝恩了。蚤畫蛾眉去鴛鷺班。則怕你雨困雲殘新睡懶。
