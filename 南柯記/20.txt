
【傳言玉女】〔王同老旦引宮娥上〕玉洞煙霞。一道晴光如畫。回首鳳城宮院。見琉璃碧瓦。〔衆〕宮娥侍長。半插貂蟬隨駕。〔合〕送一對于飛。鳳嬌鸞奼。
【疎影】〔生旦上〕冠裳俊雅。正瑤臺鏡裏。鳳妝濃乍。〔旦〕好夢分明。素情嬌怯。慢引香車隨馬。〔紫催介〕君王國母親臨餞。快疾着綠槐幢下。〔合〕眞乃是夫貴妻榮。一對堪描堪畫。
【畫眉序】〔王〕晴拂御溝花。祖道城南動杯斝。儘關南一面。借卿彈壓。憑仗你半壁門楣。看覷俺一分天下。〔合〕南柯太守風流煞。一路裏威儀瀟灑。
【前腔】雲樹玉交花。日影光輝度塵罅。但閨房所要。盡情相把。擺天街色色珍奇。出關外盈盈車馬。〔合前〕
【前腔】〔生〕平地折宮花。大郡猥當歎才乏。便尋常餞送。敢煩鸞駕。祝太山太水千秋。喜治國治家一法。〔合前〕
【前腔】〔旦〕生小正嬌花。酬謝東風許花發。但隨夫之任。賜妝如嫁。因夫主占了兒家。為郡君將離膝下。
【滴溜子】〔王〕南柯郡。南柯郡。弗嫌低亞。公案上。公案上。酒杯放下。有腳的陽春五馬。休只管戀着衙。長放假。他那裏地方。人物稠雜。
【鮑老催】〔衆〕街衢鬧雜。街衢鬧雜。鸞輿直送仙郞發。秦簫吹徹鸞同跨。看乘龍。乘的是。五花馬。君王駙馬多懽哈。則娘娘公主悽惶煞。留不住雙頭踏。
【雙聲子】〔衆〕力力喇。力力喇。都是些人和馬。嚌嚌咋。嚌嚌咋。兩下裏吹和打。嘻嘻哈。嘻嘻哈。去了價。去了價。向槐陰路轉。數點宮鴉。
【尾聲】看他們時至氣化。一鞭行色透京華。似這樣夫妻人世上寡。
