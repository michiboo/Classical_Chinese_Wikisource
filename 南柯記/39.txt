
【菊花新】〔右相上〕玉階秋影曙光遲。露冷靑槐蔭御扉。低首整朝衣。咽不斷銅龍漏水。
【前腔】根蟠國土勢崔嵬。朝罷千官滿路歸。一事俺心疑。甚槐安感動的白楡星氣。
【瑣牕郞】客星占牛女虛危。正値乘槎客子歸。虛危主都邑宗廟之事。牛女値公主駙馬之星。近來駙馬貴盛無比。他雄藩久鎮。把中朝餽遺。豪門貴黨。日夜遊戲。〔王〕一至於此。〔右〕還有不可言之處。把皇親閨門無忌。〔合〕感天知。蕭牆釁起再有誰。〔淚介〕可憐故國遷移。
【前腔】他平常僭侈堪疑。不道他宣淫任所為。怪的穿朝度闕。出入無時。中宮寵壻。所言如意。把威福移山轉勢。
【意不盡】且奪了淳于棼侍衞。禁隨朝只許他居私第。〔右〕依臣愚意。遣他還鄕為是。〔王〕不消再說。少不的喚醒他癡迷還故里。
