
【海棠春】〔蟻王引衆上〕江山是處堪成立。有精細出乎其類。萬戶遶星宸。一道通槐里。〔衆〕絳闕朱衣。丹臺紫氣。別是一門天地。〔合〕把酒玉階前。且慶風雲際。
【海棠春】〔右相上〕日晏下彤闈。承詔又趨丹陛。
【惜奴嬌】〔王〕大塊無私。費工夫點透了幽瑣玄微。謾道是帝虎人龍。立定朝儀。區區。也敎分取河山王氣。〔合〕希奇。今日風色晴和。暫擁出宮庭遊戲。
【前腔】〔右〕階墀。新築沙堤。看高官貴種。絳幘黃衣。總千門萬戶。煩星點綴。依希。太乙薇垣。吾王端冕。任意往來巡歷。〔合前〕
【前腔】〔王〕須知。粃粟能飛。一星星體性。誰無雄氣。恨些須封壤。草朝粗立。吾志。要行天上磨。還聽海中雷。〔合〕且徘徊。看地利天時。再行移徙。
【前腔】思之。蟻虱臣微。共立成一國。非同容易。歎生靈日逐。貧忙一粒。何必。平中堪取巧。節外更生枝。
【錦衣香】荷濃陰。葉兒翠。映春光。幹兒碧。來去瞻依。縱橫條直。眼見參天百尺枝。似樓桑村裏。殢柳叢祠。一般兒重重遮蓋。到登基。龍庭朝會。但有分成些基業。豈嫌微細。人衆成王。排班做勢。
【漿水令】謝蒼穹調勻風日。承后土盤固根基。九重深處殿巍巍。一線之間。九曲巡迴。穿巷陌。列朝市。土階穴處今何世。拜的拜。跪的跪。君臣有義。走的走。立的立。赤子無知。
【尾聲】〔王〕俺建邦起土登王位。右相呵。你入閣穿宮拜相奇。但願俺大槐安萬萬歲根兒蟠到底。
