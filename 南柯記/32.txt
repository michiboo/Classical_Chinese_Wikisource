
【小蓬萊】〔王引衆上〕世界於今幾變。精靈自古如常。槐國為王。柯庭遣將。近事堪惆悵。
【前腔】〔右相持表文上〕儼爾尊為右相。居然翼戴君王。咳。立下朝綱。壞了邊防。奏到星忙上。
【瑣牕郞】〔右〕念臣棼誠恐誠惶。壍江城遭寇與攔當。〔王〕有周弁領兵去。〔右〕誰料三軍出境。止得一將還鄕。〔王〕這等大敗了。〔右〕臣棼肺腑理難欺誑。望我王將臣削職隨欽降。還議罪周弁將。
【前腔】倚南柯鎖鑰疆場。那檀蘿多大勢難當。怎提兵數萬。戰死殘傷。這風聲外敵把吾輕相。可惱可惱。駙馬在中軍帳。怎用的周弁將。
【前腔】〔右〕論邊機失誤非常。則二十年為駙馬也星霜。〔王〕正是。俺也念駙馬在邊年久。加以公主屢請還朝。止為南柯太守難得其人。因此暫止。〔右〕駙馬取回。還有田子華在彼。看田生知略。可代淳郞。堪取回公主到京調養。〔王〕春秋喪師。責在大夫。今日駙馬之過也。〔右〕妨親礙貴宜包奬。權坐罪周弁將。
