
【繡帶兒】纔提醒。趁着這綠暗紅稀出鳳城。出了朝門。心中猛然自驚。我左右之人都在那裏。前面一輛禿牛單車。豈是我乘坐的。咳。怎親隨一個都無。又怎生有這陋劣車乘。難明。想起來。我去後可能再到這朝門之下。向宮庭回首無限情。公主妻呵。忍不住宮袍淚迸。看來我今日乘坐的車兒便只是這等了。待我再遲回幾步。呀。便是這座金字城樓了。怎軍民人等見我都不站起。咳。還鄕定出了這一座大城。宛是我昔年東來之逕。
【前腔】消停。看山川依然舊景。爭些兒舊日人情。〔紫衣急鞭牛走介生惱介〕看這使者甚無威勢。眞可為怏怏如也。〔紫鞭牛走介生〕紫衣官。我且問你。廣陵郡何時可到。〔紫不應笑歌走介生惱介〕咳。我好問他。他則不應。難道我再沒有回朝之日了。便不然謝恩本也寫上得幾句哩。〔紫笑介生〕他那裏死氣淘聲。怎知我心急搖旌。銷凝。也則索小心再問他。紫衣官。廣陵郡幾時可到。〔紫〕霎時到了。〔鞭牛走介生望介〕呀。像是廣陵城了。渺茫中遙望見江外影。這穴道也是我前來路徑。〔又走介〕呀。便是我家門巷了。〔泣介〕還傒倖依然戶庭。淚傷心怎這般呵夕陽人靜。
【宜春令】堂東廡。睡正淸。有幾個紫衣人軒車叩迎。你說從那裏去。槐根窟裏。有個大槐安國主女娉婷。那公主小名。我還記得。喚做瑤芳。招我為駙馬。曾侍獵於國西靈龜山。〔丑〕後來怎的。〔生〕這國之南。有個南柯郡。槐安國主把我做了二十年南柯太守。〔溜沙〕享用哩。後來呢。〔生〕公主養了二男二女。不料為檀蘿小賊驚恐。一病而亡。歸葬於國東蟠龍岡上。〔丑哭介〕哎也。可憐可憐。我的院主。〔生〕獵龜山他為防備守檀蘿。葬龍岡我悽惶煞了鸞鏡。〔沙〕後來呢。〔生〕自公主亡化。雖則回朝拜相。人情不同了。勢難行。我情願乞還鄕境。
【前腔】花狐媚。木客精。山鷓兒。備鍬鋤看槐根影形。〔丑取鍬上介〕東人。東人。你常在這大槐樹下醉了睡。着手了。〔生〕也說得是。且同你瞧去。〔行瞧介溜〕這槐樹下不是個大窟櫳。〔掘介〕有蟻。有蟻。尋原洞穴。怎只見樹皮中有蟻穿成路逕。〔溜〕向高頭鍬了去。〔衆驚介〕呀。你看穴之兩傍。廣可一丈。這穴中也一丈有餘。洞然明朗。〔沙〕原來樹根之上。堆積土壤。但是一層城郭。便起一層樓臺。奇哉。奇哉。〔丑驚介〕哎也。有蟻兒數斛。隱聚其中。怕人。怕人。〔生〕不要驚他。嵌空中樓郭層城。怎中央有綘臺深迥。〔沙〕這臺子土色是紅些。〔覷介〕單這兩個大蟻兒並着在此。你看他素翼紅冠。長可三寸。有數十大蟻左右輔從。餘蟻不敢相近。〔生嘆介〕想是槐安國王宮殿了。〔溜〕這兩個蟻蛘便是令岳丈岳母哩。〔生泣介〕好關情。也受盡了兩人恭敬。
【前腔】南枝偃。好路平。小重樓多則是南柯郡城。〔生〕像是了。〔嘆介〕我在此二十年太守。好不費心。誰道則是些螻蟻百姓。便是他們記下有七千二百條德政碑生祠記。通不見了。只這長亭路一道沙堤還在。有何德政。也虧他二十載赤子們相支應。〔丑〕西頭掘將去。〔沙〕呀。西去二丈。一穴外高中空。看是何物。〔覷介〕原來是敗龜板。其大如斗。積雨之後。蔓草叢生。既在槐西。得非所獵靈龜山乎。〔生〕是了。是了。可惜田秀才一篇龜山大獵賦。好文章埋沒龜亭。空殼落做他形勝。〔沙〕掘向東去丈餘。又有一穴。古根盤曲。似龍形。莫不是你葬金枝蟠龍岡影。
【前腔】人如見。淚似傾。叫芳卿恨不同棺共塋。為國主臨併。受淒涼叫不的你芳名應。二兄。我當初葬公主時。為些小兒女。與右相段君爭辯風水。他說此中怕有風蟻。我便說縱然蟻聚何妨。如今看來。蟻子到是有的了。爭風水有甚蟠龍。公主曾說來。他說為我把螻蟻前驅眞正。〔內風起介丑〕好大風雨來了。這一科蟻子都壞了他罷。〔生慌介〕莫傷情。再為他遶門兒把宮槐遮定。
【太師引】一星星有的多靈聖。也是他不合招邀我客星。〔沙〕可知道滄海桑田。也則為漏洩了春光武陵。〔生〕步影尋蹤。皆如所夢。還有檀蘿壍江一事可疑。〔丑想介〕有了。有了。宅東長壍古溪之上。有紫檀一株。藤蘿纏擁。不見天日。我長在那裏歇晝。見有大羣赤蟻往來。想是此物。〔生〕着了。此所謂全蘿道赤剝軍也。但些小精靈能廝挺。險氣煞周郞殘命。〔溜〕那個周郞。〔生〕是周弁為將。他和田子華都在南柯哩。〔丑〕有這等事。〔生〕連老老爺都討得他平安書來。約丁丑年和我相見。〔溜〕今年太歲丁丑了。〔生〕這是怎的。可疑可疑。胡廝踁。和亡人住程。怕不是我身廂有甚麼纏魂不定。
【前腔】行腳僧誰見請。〔見介〕原來是淳于君有何事情。〔生〕師兄從何而來。〔僧〕我從六合縣來。〔生〕正要相問。六合縣有個文士田子華。武舉周弁。二人可會他。〔僧〕是有此二人。平生至交。同日無病而死。〔生驚介〕這等一發詫異了。〔僧〕這中庭槐樹。掘倒因何。〔生〕小生正待請教。這槐穴中有蟻數斛。小生晝臥東廊。只見此中有紫衣人相請小生。去為國王眷屬。一混二十餘年。醒來一夢。中間有他周田二人在內。今聞師兄言說。知是他死後遊魂。這也罷了。卻又得先府君一書。約今丁丑年相見。小子十分憂疑。敢有甚嫌三怕九。恰今年遇丑逢丁。〔僧〕這等恰好。契玄本師擇日廣做水陸道場。你何不寫下一疏。敬向無遮會上問此情緣。老師父呵。破空虛照映一切影。把公案及期參證。〔生揖介〕承師命。似盂蘭聽經。又感動我竹枝殘興。
【尾聲】〔生〕儘吾生有盡供無盡。但普度的無情似有情。我待把割不斷的無明。向契玄禪師位下請。
