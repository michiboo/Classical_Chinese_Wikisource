
【金錢花】〔賊太子引衆行上〕俺們太子是檀蘿。檀蘿。日夜尋思要老婆。老婆。瑤臺城子裏有一個。咱編橋渡過小銀河。要搶也波。搶得麼。赤剝剝的笑呵呵。
【南呂一枝花】冷落鳳簫樓。吹徹胡笳塞。是甚男心多。偏算計這女喬才。避暑迎涼。甚月殿淸虛界。倒惹他西施兵火到蘇臺。遭勞擾兩月幽閒。養病患又一天驚駭。
【梁州第七】怎便把顫嵬嵬兜鍪平戴。且先脫下這軟設設的繡襪弓鞋。小靴尖忒逼的金蓮窄。把盔纓一拍。臂韝雙擡。宮羅細揣。這繡甲鬆裁。明晃晃護心鏡月偃分排。齊臻臻茜血裙風影吹開。少不得女天魔排陣勢。撒連連金鎖槍櫑。女由基扣雕弓。廝琅琅金泥箭袋。女孫臏施號令。明朗朗的金字旗牌。〔衆喝采介旦〕奇哉。你待喝采。小宮腰控着獅蠻帶。粉將軍把旗勢擺。你看我一朵紅雲上將臺。他望眼孩咍。
【牧羊關】〔旦〕看他蟻陣紛然擺。風雹亂下篩。他待碗兒般打破這瑤臺。我好看不上他嘴腳兒赤體精骸。小心腸心腸兒多大。則不過領些須魚肉塊。覓些小米頭柴。怎做作過水興營砦。太子。你敢𢬵殘生來觸槐。
【四塊玉】逐些兒打話來。則把你虛脾賣。敢要生口。〔太〕不要。〔旦〕要些金銀。〔太〕不要。〔旦〕為甚麼錢糧生口都不在懷。〔太〕你不知俺那國裏少些女人。故此而來。〔旦〕原來女人國不近你那檀蘿界。〔太〕不是以次女人。近來小子親自斷了絃。〔旦〕咳。則道少甚麼粉丕丕女將材。原來要帽光光你個令四太。〔內鼓譟介太〕快回將話來。俺要媳婦兒緊。〔旦〕奇哉。這賊忒急色。
【駡玉郞】說知他我國王位下無了尊愛。〔太〕公主是他尊愛。〔旦〕禁聲。蚤有了駙馬養下了嬰孩。〔太〕公主還嫩嫩的。〔旦〕便做你看不出也三十外。〔太〕駙馬在那裏。〔旦〕去南柯選將材。來來來。那時節替你擔利害。
【哭皇天】〔旦〕呀呀呀。這風魔也似九伯使材。沙惡茶白賴。宮娥。問他那裏會他的人。插了他的花。〔太〕前日寶檀絲翠翦羅。都是俺送你公主插戴的。你接下了約我來。〔旦惱介〕哎喲。原來到為此賊所算了。宮娥。快取花來碎了。撒下城去。〔旦碎花介〕哎。原來土查兒生扭做檀郞賣。女絲蘿到被你臭纏歪。小覷我玉葉金枝胡揣。〔擲花着太惱介〕你俺一般金枝玉葉。作踐我的花。氣死俺也。一枝冷箭去嚇死花娘。〔射介〕公主看箭。
【賺尾】紛紛蟻隊重圍解。冉冉塵飛殺氣開。駙馬征西大元帥。馬踐征埃。花攢戰鎧。我呵。城臺上助鼓三鼕與他大喝采。
【烏夜啼】奴本是怯生生病容嬌態。蚤戰兢兢破膽驚骸。怎虞姬獨困在楚心垓。為鶯鶯把定了河橋外。射中金釵。嚇破蓮腮。咱瞭高臺是做望夫臺。他連環砦打煙花砦。爭些兒一時半刻。五裂三開。
【尾煞】臥番羊拜吿了轅門宰。聽金鼓喧傳拜將臺。多少笙歌接至珠簾外。不是你親身自來。紅雲陣擺。險些兒把這座小瑤臺做樂昌家鏡兒摔。
