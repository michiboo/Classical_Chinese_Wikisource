
【金雞叫】〔王引內使上〕王氣餘霄漢。傷心玄象。為誰凌亂。〔老上〕非關女死郞情斷。〔嘆介〕意外包彈。就中離間。
【逍遙樂】款曲趨朝。重見宮庭盈淚眼。〔嘆介〕盼朱衣只在殿中間。恨遠芳容。驚承嚴譴。暗恃慈顏。
【皂羅袍】堪歎。吾家貴坦。記關南餞別。對影鳴鑾。〔生跪飮介王〕再斟酒。〔生跪飮介老〕內侍。連斟駙馬數杯。止因淑女便摧殘。看承君子多疎慢。〔生叩頭起介〕臣飮過三爵。心愁萬端。客星何處。天恩見寬。〔合〕風光頃刻堪腸斷。
【前腔】忽憶鄕園在眼。向迷中發悟。有淚闌珊。〔王〕因風好去到人間。三杯酒盡笙歌散。〔老泣介〕駙馬。你眞個去也呵。歸心頓起。攀留大難。幾年恩愛你將如等閒。〔合前〕
【意不盡】向尊前流涕錦衣還。二十載恩光無限。〔王老〕淳郞淳郞。則怕俺宗廟崩移你長在眼。
