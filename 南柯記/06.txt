
【字字雙】〔溜二上〕小生家住古揚州。鋪後。祖宗七輩兒喜風流。自幼。衣衫破落帽兒颩。狐臭。能吹木屑慣扶頭。卽溜。
【前腔】〔沙三上〕賤子姓沙行十三。名濫。就似水底月兒到十三。圓泛。六兒七兒巧十三。胡蘸。官司弔起打十三。扯淡。
【錦纏頭】我本待學時流立奇功俊名。談笑朔風生。怎如他蒼生口說難憑。便道你能奮發有期程。則半盞河淸。𢬵了滴珠槽浸死劉伶。道的個百無成。只杜康祠蘸住了這窮三聖。做個帶帽兒堵酒瓶。頭直下酒淹衣褃。難道普乾坤醉眼偏只許屈原醒。
【好姐姐】〔溜沙〕廣陵。郡中一城。識溜二沙三名姓。玲瓏剔透。人前打眼睛。隨尊興。哩嗹花囉能堪聽。孤魯子頭嗑得精。
【前腔】吾生。醉鄕酩酊。飮中仙也有個逃禪中聖。長齋繡佛。到莊嚴得人世淸。山鷓兒看馬。堪乘興。行隨白馬藏鞭影。坐聽黃龍喝棒聲。
