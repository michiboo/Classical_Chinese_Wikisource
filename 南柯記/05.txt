
【夜遊宮】〔老旦國母引宮娥上〕宮樹槐根隱隱。從地府學成坤順。〔衆〕畫扇影隨宮燕引。聽重門。晝漏聲。花外盡。
【前腔】〔旦扮公主上〕幻質分靈蠢。也會的施朱傅粉。一般人物嬌和嫩。這芳心。洞房中。誰簇緊。
【傍妝臺】〔老〕一種寄靈根。依然樓閣賀生存。論規模雖小可。乘氣化有人身。中宮忝作吾王正。下國憑稱寡小君。掌司陰敎。齊眉至尊。你須知三貞七烈同是世間人。
【前腔】〔旦〕小小贅芳塵。念瑤芳生長在王門。雖不是人間世。論相同掌上珍。寒餘窈窕深閨晚。暖至丰茸別洞春。父王庭訓。娘親細論。難道這三從四德微細的不如人。
【翫仙燈】〔貼瓊英上〕踏綻鞋跟。蚤向朱門步穩。
【傍妝臺】〔老〕女大急須婚。不拘門戶則待有良姻。龍類中能煑海。蝶夢裏好移魂。〔貼〕知他同誰虰作夫妻分。了你蛘親父母恩。俺拋眉暈。忍笑痕。可甚麼人煙聚裏看不出有情人。
【前腔】光景一時新。待相同隨喜終是女兒身。獻釵頭金鳳朵。盛納盒錦犀文。〔貼〕也知妹子無他敬。如是觀音着我聞。我將為信。去講座陳。管敎他靈山會裏直着個有緣人。
【尾聲】到花宮不少的兒郞俊。打曡起橫波着人。你去呵。休得漏洩了機關要老娘心上穩。
