
【遶紅樓】〔老旦引宮娥上〕生長金枝歲月深。南柯上結子成陰。怕病損紅妝。歸遲紫禁。槐殿暗傷心。
【哭相思】欽取太遲臨。問天天。你斷送我女孩兒忒甚。
【紅衲襖】〔老〕俺幾度護嬌花一寸心。〔王〕俺則道他美前程一片錦。〔老〕止知他嬌多好呢鴛鴦枕。〔王〕也怪他病淺長依翡翠衾。〔老〕當日個鳳將雛。你巧笑禁。〔王〕今日呵。掌離珠。我成氣喑。〔老〕天呵。俺曾寫下了目連經卷也。誰知道佛也無靈被鬼侵。
【前腔】〔王〕梓童呵。俺則道他在鳳簫樓不掛心。〔老〕誰想他瑤臺城生害了恁。〔王〕又不是全無少女風先凜。〔老〕可甚的為有姮娥月易沈。〔王〕還記的餞雙飛。俺御酒斟。〔老〕誰想道灑歸旌。把紅淚飮。〔王〕這是前生註定了今生也。則苦了他嫩女雛男我也怕哭臨。
