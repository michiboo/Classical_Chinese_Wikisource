
【遶地遊】〔右相上〕多人何用。一個為梁棟。咳。道南柯乘龍驂鳳。廿載恩深。一方權重。恰好是到頭如夢。
【前腔】斷絃難弄。蚤被秋風送。生打散玉樓么鳳。〔頓足泣介〕合郡悲啼。舉朝哀痛。痛煞俺無門訴控。
【馬蹄花】問祖尋宗。妙在龜山鼻穴中。〔內介〕龜山有何好處。〔右〕他有蛾眉對案。金誥生花。羅帶臨風。〔內介〕龜山可似龍山。〔右〕世人只知龍虎峯上更生峯。怎知道龜蛇洞裏方成洞。肯敎他玄武低藏。不做了蟻垤高封。
【前腔】那龜山呵。拭淚搥胸。怎似蟠山氣鬱蔥。蟠龍岡呵。他有三千粉黛。八百煙花。更那十二屛峯。鳴環動珮應雌雄。辭樓下殿交鸞鳳。怎貪他不住的遊龜。倒拋除了活動的眞龍。
【卜算子】袴插金貂。日近天顏笑。日邊紅杏倚雲高。錦繡生成妙。
【八聲甘州】閒身未老。喜乘龍拜相。駙馬還朝。〔生〕玉人何處。腸斷暮雲秋草。〔衆〕駙馬公主同往南柯之時。老夫們都在榮餞。〔生〕便是。南柯去時有鳳簫。北渚歸來無鵲橋。〔泣介合〕臨鸞照。怕何郞粉淚淹消。
【前腔】〔生嘆介〕有誰看着紅錦袍。歎淒然繫玉。瘦損圍腰。〔衆〕俺朝班戚畹。還讓你人才一表。香風簇錦雲漢高。夜月穿花宮漏遙。
