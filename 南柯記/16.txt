
【驀山溪】〔生上〕人間此處。有得神仙住。春色錦桃源。蚤流入秋光殿宇。〔旦〕細腰輕展。漸覺水遊魚。嬌波瀲灩橫眉宇。翠壓巫山雨。
【白練序】〔生〕心中事待說。向妝臺。自嘆吁。吾先父為將佐。邊頭失誤。〔旦〕原來老老爺用兵失利。可得生還。〔生嘆介〕身歿。〔旦〕歿在何地。〔生〕他歿在胡。〔旦〕幾年上有音信。〔生〕可十數年來無寄書。近來卻是古怪。〔旦〕怎的來。〔生〕前日成親。蒙千歲親口分付。係俺父親之命。那時好不疑惑。〔旦〕便好問俺父王所在了。〔生〕以前未敢造次。直待龜山罷獵。留宴內庭。纔敢動問。千歲既知臣父親所在。臣請敬往問安。那時千歲劈口應說。親家翁職守北土。音問不絕。卿但具書相問。未可便去。公主呵。何緣故。敎人平白地。暗生疑慮。
【醉太平】〔旦〕聽語。你少年孤露。這遇妻所。拾得親父。〔生泣介〕知他北土怎的。〔旦〕既然守土。知他那裡歡娛。〔生又泣介〕俺待稟過公主。潛去北土。打聽父親消息。〔旦〕糢糊。那胡沙如夢杳如無。不明白怎尋歸路。〔生〕待俺再奏過千歲。分明而去。〔旦〕他眼前兒女。幾日成親。便敎卿去。
【白練序】〔生〕難圖。怎敎他在北土天寒草枯。似俺這洞府。比他何如。〔旦〕且依父王旨。先寄問安書。〔生〕踟躇。空寄書。〔旦〕寄些禮物去。〔生泣介〕要報陽春寸草無。〔旦〕這等怎好。〔生〕賢公主。似這般有子等如無物。
【醉太平】〔旦背介〕眞苦。他身為贅壻。要高堂禮節。內家區處。〔回介〕駙馬。想起來你在俺國中。豈可空書問候。奴家早已做下長生襪一雙。福壽鞋一對。可同書寄去。〔生〕這等生受了。〔旦〕些微針指。也見俺一房兒婦。〔生〕有誰將去。〔旦〕你修書。俺依然送與父王知。便千里一時將去。〔生〕這等俺卽封了書禮。只煩公主入宮。轉達下情。〔旦〕使得。奴便與繫書胡雁。怎敎駙馬。不報慈烏。
【尾聲】俺入宮闈取禮和你送家書。見父王求一新除。〔生〕這等做老婆官了。〔旦〕便做老婆官。有甚麼辱沒你這於家七代祖。
