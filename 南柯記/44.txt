
【香柳娘】謝諸天可憐。謝諸天可憐。則我爺兒不見。又朦朧隔着多嬌面。展天壇近天。展天壇近天。〔拜介〕拜的我心虔。有靈須活現。盼雲端悄然。盼雲端悄然。好了好了。那北上有雲煙。似前靈變。
【前腔】〔外〕歎遊魂幾年。歎遊魂幾年。你孝心平善。果然丁丑重相面。〔生〕爹爹。兒子生不能事。死不能葬。罔極之罪也。母親同來麼。〔外〕你母親久生人世了。則我墳塋蟻穿。我墳塋蟻穿。卻得這因緣。爺兒巧方便。我去也。〔生哭介〕爹爹那裏去。〔合〕喜超生在天。喜超生在天。兩下修行。和你人天重見。
【前腔】痛親爹幾年。痛親爹幾年。夢魂長見。那些兒孝意頻追薦。〔外〕我都鑒受了。我兒。你今後作何生活。〔生〕依然投軍拜將。〔外〕快不要做他。犯了殺戒再休題將權。再休題將權。我為將玉皇邊。還怕修羅有征戰。天程有限。我去也。喜超生在天。喜超生在天。兩下修行。和你人天重見。
【前腔】〔右衆〕是同朝幾年。是同朝幾年。苦留恩怨。也只似南柯功德和那檀蘿戰。弄精靈鬼纏。弄精靈鬼纏。識破枉徒然。有何善非善。〔內鼓吹介衆〕請了。國王國母將到。〔合〕喜超生在天。喜超生在天。兩下修行。和你人天重見。
【前腔】立江山幾年。立江山幾年。〔見介生〕前大槐安國左丞相駙馬都尉臣淳于棼叩頭迎駕。〔王〕淳郞淳郞。生受你了。〔老旦〕淳郞。別時曾說來。你若垂情。自有相見之期。那些外甥子通跑上天去了。你可見。〔生〕不曾見哩。〔老旦〕都做天男天女了。咱一門良賤。為天眷屬非魔眷。〔生〕敢問此去生天。比大槐宮何如。〔王〕去三千大千。去三千大千。不似小千般。如沙細宮殿。淳郞。我去也。公主和宮眷們後面來。〔合〕喜超生在天。喜超生在天。兩下修行。和你人天重見。
【前腔】誤煙花幾年。誤煙花幾年。寂寥宮院。〔生〕又不是公主。是上眞仙姑靈芝夫人和瓊英姐。〔老衆笑介〕那淳于郞子風流面。〔見介生〕三位天仙請了。〔老旦嘆介〕淳郞。淳郞。我四個人滾的正好。被那個國人的狗才。打斷了我們的恩愛。〔生〕那裏是國人。便是那不知趣的右丞相。〔小旦〕如今這話休題了。〔生〕三位天仙下來。我有話講哩。〔貼〕我們是天身了。怎下的來。〔老〕便下的來。你人身臭。也不中用。最人身可憐。最人身可憐。我天上有好因緣。你癡人怎相纏。〔貼〕去也。公主來了。〔合〕喜超生在天。喜超生在天。兩下修行。和你人天重見。
【北新水令】則那睡龍山高處彩鸞飛。這又是一程天地。金蓮雲上踹。寶扇月中移。輾破琉璃。我這裏順天風響霞帔。
【南步步嬌】〔生〕受不盡百千段東君氣。和你二十載南柯裏。無端兩拆離。則一答龍岡。到把天重會。恰些時弄影彩雲西。還只似瑤臺立着多嬌媚。
【北折桂令】〔旦〕我如今乘坐的是雲車。走的是雲程。站的是雲堆。則和你雲影相窺。雲頭打話。把雲意相陪。〔生〕自公主去後。我好不長夜孤恓。〔旦〕你孤恓麼。可知你一生奇遇。虧了那三女爭夫。我臨終數語因誰。〔生〕知罪了。公主。也則是一時無奈。結個乾姊妹兒。〔旦〕你則知道一霎時酒肉上朋情姊妹。蚤忘了二十載花頭下兒女夫妻。
【南江兒水】我日夜情如醉。相思再不衰。公主。我怕你生天可去重尋配。你昇天可帶我重為贅。你歸天可到這重相會。三件事你端詳傳示。〔哭介〕你便不然呵。有甚麼天上希奇。也吊下咱人間為記。
【北雁兒落帶得勝令】但和你蓮花鬚。坐一回。恰便似線穿珠。滾盤內。便做到色界天。和你調笑咦。則休把離恨天。胡亂踹。〔生〕看了芳卿在雲端就是嫦娥。〔旦〕你不知。嫦娥也就是人間常蟻。化作蛾兒。飛上天去。則他在桂樹下。奴家在大槐宮都一般宮苑不低微。你登科向大槐。比應舉攀丹桂。都一樣上天梯。〔嘆介〕你便宜。見天女無迴避。傷悲。怎的俺這俏雲頭漸漸低。
【南僥僥令】我入地裏還尋覓。你昇天肯放伊。我扯着你留仙裙帶兒拖到裏。少不得蟻上天時我則央及蟻。
【北望江南】呀。你則道拔地生天是你的妻。猛擡頭在那裏。你說識破他是螻蟻。那討情來。怎生又是這般纏戀。〔嘆介〕你掙着眼大槐宮裏睡多時。紙撚兒還不曾打噴㖒。你癡也麼癡。你則看犀合內金釵怎的提。
【南園林好】咱為人被蟲蟻兒面欺。一點情千場影戲。做的來無明無記。都則是起處起。敎何處立因依。
【北沽美酒帶太平令】〔淨〕衆生佛。無自體。一切相不眞實。〔指生介〕馬蟻兒倒是你善知識。你夢醒遲斷送人生三不歸。可為甚斬眼兒還則癡。有甚的金釵槐葉兒。誰敎你孔兒中做下得家資。橫枝兒上立些形勢。早則白鸚哥洩漏天機。從今把夢蝴蝶搯了羽翅我呵。也是三生遇奇。還了他當元時塔錐有這些生天蟻兒。呀。要你衆生們看見了普世間因緣如是。〔衆香旛樂器上同淨大叫介〕
【淸江引】笑空花眼角無根係。夢境將人殢。長夢不多時。短夢無碑記。普天下夢南柯人似蟻。
