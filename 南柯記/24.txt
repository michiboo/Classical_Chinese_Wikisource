
【淸江引】〔紫衣走馬捧經背勑上〕紫衣郞走馬南柯下。一軸山如畫。公主性柔佳。駙馬官瀟灑。俺且在這裏整儀容權下馬。
【孝白歌】〔衆扮父老捧香上〕征徭薄。米穀多。官民易親風景和。老的醉顏酡。後生們鼓腹歌。你道俺捧靈香因甚麼。〔紫前問介〕敢問老官人。公主好麼。
【前腔】〔衆扮秀才捧香上〕行鄕約。制雅歌。家尊五倫人四科。因他俺切磋。他將俺琢磨。你道俺捧靈香因甚麼。〔紫〕敢問秀才。公主好麼。〔秀才嘆唱前〕你道俺捧靈香因甚麼。〔下〕
【前腔】〔扮村婦女捧香上〕多風化。無暴苛。俺婚姻以時歌伐柯。家家老小和。家家男女多。你道俺捧靈香因甚麼。〔紫〕敢問女娘們。公主好麼。〔婦嘆介唱前〕你道俺捧靈香因甚麼。〔下〕
【前腔】〔扮商人捧香上〕平稅課。不起科。商人離家來安樂窩。關津任你過。晝夜總無他。你道俺捧靈香因甚麼。〔紫〕大哥幾分面善。〔商〕俺是京師人。在此生意。〔紫〕正是。聽見公主可好。〔商〕俺們正去太爺生祠進香。保祝駙馬公主二人千歲千歲。〔紫〕你又不是這境內人民。保他則甚。〔商〕淳于爺到任二十年。人間夜戶不閉。狗足生毛。便是俺們商旅。也往來安樂。知恩報恩。〔紫〕前面一夥老的。一夥秀才。一夥婦女。都捧着香往那裡去。唱些甚麼。〔商〕你是不知。這南柯郡自這太爺到任以來。雨順風調。民安國泰。終年則是游嬉過日。口裏都是德政歌謠。各鄕村多寫着太爺牌位兒供養。則這是大生祠。祠宇前後九進。堂高三丈。立有一丈五尺高的幾座德政碑。碑上記他行過德政。二十年中。便一日行一件。也有七千二百多條。言之不盡。〔紫〕想是學霸刁民胡弄的。〔商作惱介唱前〕咳。你道俺捧靈香因甚麼。
