
【懶畫眉】〔生冠帶引衆行上〕則為紫鸞煙駕不同朝。便有萬片宮花總寂寥。可憐他金鈿秋盡雁書遙。看朝衣淚點風前落。抵多少腸斷東風為玉簫。
【不是路】〔旦扮女官持書上〕蓮步輕蹺。翠插烏紗雙步搖。〔見介生〕因何報。多應娘娘懿旨下鸞霄。〔旦〕不是。洗塵勞。瓊英郡主和皇姑嫂。良夜裏開筵把駙馬邀。〔生喜介〕承尊召。等閒外客難輕造。卽忙來到。卽忙來到。
【鵲仙橋】〔貼引女官上〕懨懨睡損。無人偎傍。有客今宵臨況。〔老小旦上〕幾年不見俊兒郞。叨陪侍玉樓歡唱。
【前腔】〔生上〕金鞭馬上。玉樓鶯裏。一片綵雲凝望。〔笑介〕聊拋舊恨展新眉。淸夜紅顏索向。
【解三酲犯】二十年有萬千情況。今日的重見淳郞。和你會眞樓下同歡賞。依親故。為卿相。姊妹行家打做這一行。雖不是無端美豔妝。休嫌讓。捧金杯笑眼斟量。
【前腔】〔生把酒介〕則為那漢宮春那人生打當。似咱這迤逗多嬌粉面郞。用盡心兒想。用盡心兒想。瞑然沈睡倚紗窗。閒打忙。小宮鴉把咱叫的情悒怏。羞帶酒。懶添香。則這恨天長。來暫借佳人錦瑟傍。無承望。酒盞兒擎着仔細端詳。
【前腔】〔貼衆〕則道上秦樓多受享。則道上秦樓多受享。恰咱風吹斷鳳管聲殘。怎得玉人無恙。今何世。此消詳。這是翠擁紅遮錦繡鄕。〔生背介〕盼豔嬌。燈下恍。則見笑歌成陣。來來往往。顚倒為甚不那色眼荒唐。
【蠻兒犯】〔貼衆〕半盞瓊漿且自加懷巨量〔貼背介〕聽他獨自溫存。話兒挨挨好不情長。〔回介〕芳心一點。做了八眉相向。又蚤闌干月上。〔合〕畫堂中幾般淸朗。
【前腔】〔生〕幽情細講。對面何妨。演煞宮娥侍長。舊家姊妹儼成行。就月籠燈衫袖張。〔合前〕
【前腔】〔貼衆〕風搖翠幌。月轉迴廊。露滴宮槐葉響。好秋光風景不尋常。人帶幽姿花暗香。〔合前〕
【前腔】〔生〕把金釵夜訪。玉枕生涼。辜負年深興廣。三星照戶顯殘妝。好不留人今夜長。
【鵝鴨滿度船】〔衆〕怕爭夫體勢忙。敬色心情嚷。蝶戲香。魚穿浪。逗的人多餉。則見香肌褪。望夫石都襯迭牀兒上。以後盡情隨歡暢。今宵試做團圞相。
【尾聲】〔生〕滿牀嬌不下得梅紅帳。看姊妹花開向月光。〔合〕俺四人呵。做一個嘴兒休要講。
