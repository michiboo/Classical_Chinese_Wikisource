
【意遲遲】〔貼扶病旦上〕一自瑤臺耽怕恐。愁絕多嬌種。淚溼枕痕紅。秋槐落葉時驚夢。〔貼〕倚妝臺掠鬢玉梳慵。盼宮閨不斷眉山聳。
【步蟾宮】〔生上〕一片愁雲低畫棟。掛暮雨珠簾微動。倚雕欄和淚折殘紅。消受得玉人情重。
【集賢賓】〔旦〕論人生到頭難悔恐。尋常兒女情鍾。有恩愛的夫妻情事冗。奴家並不曾虧了駙馬。則我去之後。駙馬不得再娶呵。累你影悽悽被冷房空。淳于郞。你回朝去不比以前了。看人情自懂。俺死後百凡尊重。〔合〕心疼痛。只願的鳳樓人永。
【前腔】〔生泣介〕公主呵。聽一聲聲慘然詞未終。對杜宇啼紅。你去後俺甘心受喞噥。則這些兒女難同。公主呵。你的恩深愛重。二十載南柯護從。〔合前〕
【貓兒墜】〔旦泣介〕如寒似熱。消盡了臉霞紅。那宮女開函俺奏幾封。蚤些兒飛入大槐宮。〔生拜介〕天公。前程緊處。略放輕鬆。
【前腔】〔生〕香肌弱體。須護好簾櫳。裙帶留仙怕倚風。把異香燒取明月中。〔旦〕惺忪。斷魂一縷。分付乘龍。
【皂鶯兒】〔生〕杯酒散愁容。病宮在小桂叢。我兒呵。你長途細把親娘奉。調和進供。溫涼酌中。你烏紗綽鬢非無用。〔末〕承爹厚命。丁寧在胸。奉娘前進。寒溫必躬。管平安遇有人傳送。〔合〕靠蒼穹。一家美滿。排備御筵紅。
