
【憶秦娥前】〔貼引宮女上〕宮眉樣。秋山淡翠閒凝望。閒凝望。秦樓夢斷。鳳笙羅帳。
【金落索】當初呵。娟娟姊妹行。出聽西明講。繡佛堂前。惹下姻緣相。秋波選郞。配瑤芳。十五盈盈天一方。瑤臺貴壻眞無兩。恰好翠袖風流少一雙。非吾想。倘其間有便得相當。迤逗他忘懷醉鄕。傷心洞房。取情兒我再把這宮花放。
【憶秦娥後】彩雲淡蕩臨風泱。世間好物琉璃相。琉璃相。玉人何處。粉郞無恙。
【金落索】朱絲碧瑣牕。生帛連心帳。八尺金爐。日夜燒檀降。是人來進香。似同昌公主。哀榮不可當。敲殘玉磬歸天響。擺下鸞旌拂地長。偸凝望。可憐辜負好淳郞。據着他為人兒紀綱。言詞兒棟梁。堪他永遠為丞相。
【劉潑帽】南柯太守多情況。感年年禮節風光。〔小旦〕如今又做了頭廳相。〔貼〕須與他解悶澆惆悵。
【前腔】拚今生不看見男兒相。怕黏連到惹動情腸。〔老〕興到了也不由的你。〔合〕倘三杯醉後能疎放。把主人見愛難謙讓。
