
【西江月】〔生上〕本自將門為將。偶來王國扶王。風流偏打內家香。更有甚中情未講。
【前腔】〔旦引女官燈籠上〕幾夜宮闈宴賞。爹娘愛惜瑤芳。月高燈火照成行。款蹙金蓮步障。
【玉胞肚】將書傳上。父王言禮儀合當。卽時間人往邊鄕。臨付與叮嚀停當。〔生〕怕回書遲慢。〔旦〕粗將孝意表高堂。但取平安要怎忙。
【前腔】〔生〕端然無恙。如昔年敎誨不忘。問親鄰興廢存亡。敍風煙悲楚哀傷。〔旦〕約丁丑年相見。好了。〔生〕知他後會可能相見。怎得溫衾扇枕牀。
【粉蝶兒】〔紫衣捧詔上〕詔選黃堂。捧到秦樓開放。
【玉胞肚】叫有司停當。把太守行裝備詳。掌離珠感動娘娘。出傾宮錦繡奩房。〔旦〕還有。〔衆〕車騎僕妾都列在廣衢傍。鸞駕親身餞遠行。
【前腔】〔生喜介〕敢前希望。憶年時醉遊俠場。普人間沒俺東牀。湊南柯飮着瓊漿。〔合〕這是有緣千里路頭長。富貴榮華在此方。
【尾聲】〔紫〕從來尙主有輝光。你整朝衣五鼓朝廊。謝恩了辭朝做一事講。
