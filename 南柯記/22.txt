
【滿庭芳】〔生旦衆上〕紫陌塵閒。畫橋風淺。鸞旗影動星躔。〔旦〕朝雲濃淡。行色映花鈿。為問夕陽亭餞。下鸞輿慘動離筵。〔合〕關南路。春暉綠草。何日再朝天。
【甘州歌】宮闈別餞。擺五花頭踏。迤邐而前。都人凝望。十里繡簾高捲。四方宦遊誰得選。一對夫妻儼若仙。〔合〕靑袍舊。綠鬢鮮。大槐宮裏着貂蟬。香車進。寶馬連。一時攜手笑嫣然。
【前腔】〔生〕宮花壓帽偏。問有何能德。紫綬腰懸。玉樓人並。翠蓋綠油輕展。指揮風景遲去輦。為惜流光懶下鞭。〔合〕攜琴瑟。坐錦韉。一條官路直如絃。遊春樣。盡世緣。秦樓簫史弄雲煙。
【前腔】鸞鈴動翠鈿。看滿前旗影。冠佩翩聯。爭來迎跪。陌上紅塵深淺。邦君夫人鸞鳳侶。父老兒童竹馬年。〔合〕軍民鬧。士女諠。妓衣時雜紫衣禪。彈箏覷。擊鼓傳。錦車催怕日華偏。
【前腔】遙遙十里前。見蔥蔥佳氣。非霧非煙。雉飛鸞舞。臺觀曡來蒼遠。似蘭亭景幽圍翠嶺。春穀泉鳴浸玉田。〔合〕山如畫。水似纏。自憐難見此山川。重門擁。旌斾懸。玉樓金榜洞中天。
【尾聲】閃紗燈一道星球轉。曜街衢棨戟森然。公主。和你且把下馬公堂笑鋪展。
