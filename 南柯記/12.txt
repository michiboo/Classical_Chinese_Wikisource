
【上林春】〔生盛服上〕平步忽登天子堂。尙兀自意迷心恍。
【出隊子】〔小旦道扮同老旦貼上〕鳳冠明漾。鳳冠明漾。綵碧金鈿珠翠香。煙絲繡帔晚風颺。誰在東華屋裏張。呀。恭喜淳于郞到此。〔生羞避介衆〕卻是淳郞。做了阮郞。〔衆旦〕淳于郞。〔生作揖介小〕淳于郞比前興了些。〔貼〕瘦了些。〔老〕向前摸摸他。是興是瘦。〔生作羞避介小旦〕淳于郞粗中有細。〔貼笑介〕還是細中有粗。〔老〕好一個赤琅當五寸長半鼻子。〔生作不奈煩介老〕中元之日。俺們禪智寺天竺院看舞婆羅門。足下與瓊英娘子。結水紅汗巾。掛於竹枝之上。君獨不憶念之乎。〔生想嘆介貼〕俺們曾於孝感寺。聽契玄師講觀音經。俺於講下供養金釵犀盒。足下於筵中賞嘆再三。顧盼良久。頗亦思念之乎。〔生想介〕中心藏之。何日忘之。〔小旦〕不意今日。與此君遂為眷屬。俺們且去修儀宮相候。卻是淳郞。做了阮郞。
【前腔】〔田子華冠帶引隊子上〕綵樓賓相。綵樓賓相。不向天臺向下方。金枝公主字瑤芳。得尙淳于一老郞。他帽兒光光。風流這場。
【前腔】〔衆〕步圍金障。步圍金障。彩碧玲瓏數里長。花燈引道照成行。〔生〕子華兄。咱端坐車中意惚恍。〔田笑介〕駙馬享用。禮之當然。且自安詳。何須悒怏。
【前腔】〔貼衆上奏樂戲笑介〕翠羅黃帳。翠羅黃帳。夜合宮槐覆苑牆。偶然同向佛前香。粉帕金釵惹夢長。〔生衆上介合〕眼色相將。迎歸洞房。
【前腔】〔生〕仙音淒亮。仙音淒亮。來往仙姬輦鳳凰。似洞庭哀響隱瀟湘。使我心中感易傷。〔田〕人生如寄。聞樂不樂何也。休憶人間。相逢未央。
