　　欽定四庫全書　　　　　集部六
　　立齋遺文　　　　　　　別集類五〈明〉
　　提要
　　〈臣〉等謹案立齋遺文五巻明鄒智撰智字汝愚合州人成化丙午鄉試第一時萬安方倚內官怙權智上公車時道過王恕即立志欲發其奸丁未成進士改庶吉士㑹星變遂上疏擊安及劉吉尹直三大學士及中官雖留中不報而奸黨銜之次骨反借他事羅織下詔獄將擬死刑彭韶力持之得謫廣東石城千戶所吏目卒於官年僅二十六詳具明史本傳金祺作智墓誌稱所著有立齋集藏於家考集中初到石城詩第二首後有其友人順徳知縣呉廷舉附註記智自改定中四句事末又附載寄吳獻臣一書失其姓名論刻集及作序事則集為廷舉所編次刋刻此本前有什邡縣訓𨗳李廷梁序稱舊板佚闕按臺李公芳麓重梓蓋天啟乙丑所刻也凡奏疏一巻襍文三巻詩一巻智疏劾權奸直聲動天下於君國之間纒緜篤摰至死不忘無一毫怨尤之意其辭朝詩有雲雲韶聲靜拜彤墀轉覺嬋媛不自持罪大故應誅兩觀網疎猶得竄三危盡披肝膽知何日望見衣裳只此時但願太平無一事孤臣萬死竟何悲與明時臺諌務以矯激沽名者相去萬萬故詩文多發於至性不假修飾之功雖間傷樸遫而直氣流溢其感人者固在文字外矣乾隆四十二年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


　　立齋遺文原序
　　鄒智字汝愚別號立齋又號秋囦蜀之合州人卒年二十有六先領四川鄉試第一次舉進士授翰林庶吉士適成化丁未正上龍飛諒隂之始偶值星變智伏闕上疏力陳是皆大臣不職閹宦㺯權所致勸上脩徳用賢以消天變言甚切直於是中外權奸怨入骨髓隂嗾臺官檢劾煅煉成獄竟以身免謫檄於廣之石城所吏目遂至竄死天下聞而哀之遺有奏議書啟詩文若干萃成一帙昔已刋刻傳世觀者靡不敬重愛慕若見先生面目奈嵗乆板缺多所不全復承按臺李公芳麓重梓又已損失不佞幸生先生故里中㓜借館先生祠堂肄業朝夕覩廟貌森生氣凜凜敬服先生慷慨忠愛極身無二追思六經之言皆古聖賢道徳仁義彪炳之徴惟得天地正直之氣化者乃能與天地相為悠乆先生惟知人臣之義一以王道為心生靈為念故知有吾君而何懼有權倖知有宗社生靈大計而奚恤夫身家故其理明其氣勁所以陳説是非利害豪無避諱絶無濡忍而又毅然奮發如決河堤以灌梁宋之墟如操嚴刃以搏猛虎無敢嬰其鋒者或又謂其才識亞於賈誼而䂓模次第過之其忠欵㡬於屈原而無怨誹悲唫之態其志節類乎陳亮而不事豪俠而又根據義理提挈綱領以為之宗亦可謂知先生矣然而先生得傳於世者此也其有光於史冊者亦此也自有宋諸儒沒正學失傳大義不明自先生出而世道賴以維持惜乎不幸短命死矣使假之數年忠藎更深造詣愈大豈非斯世斯民之福哉而先生不幸死矣可無媿於人臣之義而其不朽之道脈不磨之精光雖死猶生矣此固先生之能與天地同貞觀者也詎得以常人之脩短論先生哉説者又謂先生上疏似早當異日為大冢宰極論天下軍民利病而天下軍民受賜多矣夫先生之上疏也祇知人臣事君以忠耳初何計夫早暮若必待冢宰方言則當是時天已垂象以警戒人主而中外大小之臣漫不為怪而不言使先生亦弗言則人主必視天變為泛常漠然不加修省不統之乎棄天玩天也哉先生見諸大小之臣含黙熟視故不敢不詳言之耳一言而隂陽之分明一言而賢奸之品定先生又何不可言及觀辭朝詩云盡披肝膽知何日望見衣裳只此時但願大平無一事孤臣萬死更何悲又韻人到白頭終是盡事垂青史定誰真夢中不識身猶繫又逐東風入紫宸等語愈知先生忠君愛國出於天性見於言表雖食息夢窹中有欲言之不盡者向使天下太平無事果如先生意願又何樂乎有是言也哉峕天啟五年孟夏什邡縣儒學訓導李廷梁序




