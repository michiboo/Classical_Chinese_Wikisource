　　欽定四庫全書　　　　　子部十二
　　提要
　　東南紀聞三卷　　　　小説家𩔖一〈雜事之屬臣〉等謹案東南紀聞三卷不著撰人名氏諸家書目亦不載考書中有丙子之事非復庚申之役語丙子為至元十三年前一年巴延渡江臨安失守矣當為元人所作故稱宋為東南而其中鄭紳一條稱外戚生封王爵者宋蓋自紳始論乗簥一條稱宋朝渡江以前無今之簥論三五九月一條稱宋朝於此三月不支羊肉錢亦皆屬元人之語然於宋之諸帝稱陵名稱廟號年號往往多內詞殆江左遺民所追記歟所載惟論蚳醢論揖兩條偶渉古事餘皆南北宋之軼聞間與他書相出入疑亦雜采説部為之至於韓淲之清節何自之抗直張惟孝之任俠單煒之書法趙執中之木箭史嵩之之忮忍以及徽宗時瑞禽迎駕出市儈之智術紹興中韋後欲觀石塔得寺僧之譎諌則皆史𫝊所佚足補紀載之闕惟楊談耗用茶局官錢一事足見宋政之不綱乃載之以為豪舉殊不可訓又汪勃調官一事稱張浚韓世忠迎合秦檜浚之心術不可知世忠當萬萬不至此𢙢未免𫝊聞失真而南嶽夫人一事尤為猥䙝亦未免墮小説窠臼自其書然大㫖記述近實持論近正在説部之中猶為善本原書久佚卷帙無考今以永樂大典分載於各韻下者裒合排纂勒為三卷乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉　陸　費　墀

