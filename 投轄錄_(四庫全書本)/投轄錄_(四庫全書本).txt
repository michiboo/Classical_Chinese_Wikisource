　　欽定四庫全書　　　　　子部十二
　　投轄錄　　　　　　　　小說家𩔖一〈雜事之屬〉提要
　　〈臣〉等謹按投轄録一卷宋王明清撰明清所著有揮麈前録後録三録餘話及玉照新志諸書已別著録是書乃其晚年所作見於書録解題者一卷與此本相同其以投轄為名者陳振孫謂所記皆竒聞異事客所樂聽不待投轄而留蓋亦客談之𩔖也明清為王銍之子熟於宋朝典故其揮麈諸錄於朝廷舊事前哲遺聞紀録殊為詳備此編所列凡四十四條大都掇拾叢碎隨筆登載不能及揮麈録之精粹然故家文獻所言多信而有徵在小説家中猶為不失之𮎰誕者明清宋史無傳其年齒始末諸書多未之及今按是編江彥文一條下注聞之陸務觀任藎臣虹縣良家子二條下注聞之僧祖秀祖秀乃宣和舊人即作艮岳記者明清猶及見之而又下見陸㳺其稱己未嵗金人歸我河南地者為髙宗紹興九年又稱甲戌嵗者乃寜宗嘉定七年則明清之老夀可以概見宜其於軼聞舊事多所記識矣乾隆四十一年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　欽定四庫全書
　　投轄録
　　宋　王明清　撰
　　蓬萊三山
　　祥符中封禪事竣宰執對於後殿真宗曰治平無事久欲與卿等至一處未能今日可矣遂引羣公及內侍數人入一小殿殿後有假山甚髙山靣有洞上既先入後招羣公從行初覺甚暗數十步則天宇豁然千峰百嶂雜花流水盡天下之偉觀少焉至一所重樓複閣金碧照耀有二道士貌亦竒古來揖上執禮甚恭上亦答之良厚邀上主席上再三遜謝然後坐群臣再拜居道士之次所論皆𤣥妙之㫖而殽醴之屬又非人間所見也鸞舞於庭笙簫振林木至夕而罷道士送上出門而別曰萬幾之暇無惜與諸公頻見過也復繇舊路以歸臣下因以請於上上曰此道家所謂蓬萊三山者群臣惘然自失者累日後亦不復再往不知何術以致之〈祖父聞於歐陽文忠公〉
　　百寳念珠
　　慈聖曹後嘉祐中幸相國寺燒香後有百寳念珠價直千萬掛領間登殿之次忽不見仁宗大怒命盡繫從衛之人大索都下捕吏皇懼物色不可得因念寺前常有小兒數人嬉戲自若而不知其所從來漫往問之中一丫髻女子年十二三忽笑謂吏曰前日偶取之忘記還去今見掛寺塔之顛火珠上當自往取之吏知其異人也再拜以請女子遂入塔中吏輩仰視見第十三級窗中出一手與相輪等觀者萬人恐怖毛豎須臾不見而女子手提數珠而下以授吏輩復請曰中㫖嚴急願俱往以取信兒亦不辭行才數步立化通衢開封尹上其事上嗟異久之凡坐累者皆獲舍雲
　　華山崩
　　熙寧中神宗遣內侍髙偉使蜀既還道繇華隂投宿縣驛中忽一老卒若抱闗者前白曰某住此多年今夕氣𠉀非常必有大災異官人速去或可免不可留也堅請其行甚切偉疑其有他遲回未肯發老卒曰某妄語來日官人回此窮治未晚今已急矣速去猶可投前舖偉異其言不得已上馬未十餘里天已曛黑得小馬舖止宿俄而風雷大作震蕩轟磕天翻地轉通夕惶怖詰朝澄霽遣人回視舊路則曰昨夕華山崩少西十里則髙山大石彌望不知幾里非復故道矣偉皇恐歸奏先是華山三峯其髙際天有阜頭谷在華山之陽至是谷崩風雷簸拽自山之背踰華山甚逺此石方墜地覆壓二十七村被其害者百餘里平地為山迷失舊處郵驛不通者累旬方疏鑿成路朝廷遣官致祭詔恤其邑實録中亦畧載其事山下立廟俗謂翻山大王雲偉後仕於祐陵亦甚顯名
　　翟惟康
　　翟惟康武林人少有俊聲年十八九即隨計入京省試既罷館於姊夫開封府推官沈扶家㑹其女兄有娠入月遣惟康市少備用藥餌之屬偶自持之過相國寺有瞽者善揣骨聽聲惟康試叩之焉瞽者曰子手中所持何物𫆀惟康曰吾來求卜於子焉問此為瞽者曰豈非催生藥乎此婦必生男子非常人也子之前程寔有繫焉俟此兒官髙子當受其䕃始入仕惟康笑其狂誕一至於此不問其他而去是月惟康之姊免身得雄惟康自此連蹇其兒即沈文通也中甲科未三十為侍從出守杭州惟康為其持貢奉表賀神宗登極恩補太廟齋郎元豐中與先祖為僚自言其詳精妙如此可以言術矣王荊公集中載沈扶妻翟夫人誌銘雲今上即位翰林守杭州其季惟康奉獻得仕惟康後至正郎雲〈已上三事先太史雲〉
　　章丞相
　　章丞相初來京師年少美風姿當日晩獨步禁街覩車子數乘輿衛甚都最後者轅後一婦人美而豔揭𬖄目逆丞相因信步隨之不覺至夕婦人者以手招丞相遂登車與之共載之一甲第甚雄壯婦人者蔽丞相雜衆人以入一院甚䆳久無人居者少選前婦人始至備酒𩜹之屬亦甚珍丞相因問其所婦人笑而不答自是婦人引其儕輩迭相往來俱姝甚詢之皆不顧而言他每別去必以巨鎻扄之如是累日夕丞相體為之弊意甚彷徨一姬年差長忽發問曰此豈郎所遊之地何為至此𫆀我之主翁行跡多不循道理寵婢多而無嗣息每鈎致年少之徒與群妾合久則斃之此地凡數人矣丞相惶駭曰果爾為之奈何姬曰觀子之容非碌碌者似必能免主翁翌日入朝甚早今夕解我之衣以衣子且不復鎻子門俟至五鼓吾將來呼子子亟隨我登聽事我當以廝役之服被子隨前騶以出可以無患矣爾後慎勿可以語人亦不可復繇此街不然吾與若彼此禍不旋踵矣詰旦果來扣戸丞相用其術遂免於難丞相既貴猶以語族中所厚善者雲後得其主翁之姓名但不欲曉於人耳〈李平仲雲〉
　　蒲恭敏
　　蒲恭敏帥益都日有道人造謁閽者辭之留文字一軸而去恭敏啓視雲我居清空表君𨼆塵埃中聲形不相弔茲事難形容欲乘明月光放君開素懷天桮飲清露展翼到蓬萊佳人持玉尺量度君多才君才不可盡玉尺無時休對面一笑語共躡金鰲頭絳宮樓閣百千仞霞衣雜與雲煙浮後題雲上清鑒逸真人李白恭敏驚〈原闕六行〉





　　法悟心悸對曰我得生人間未曽為惡何得有寃判官曰汝前世之妻乃汝今生之夫以妬嫉故傷汝左耳因而致死今反為汝夫合正其命法悟曰我雖有宿寃心不願報判官曰此自當報不由汝心法悟曰我報寃寃寃相報無有了期判官曰不然如世間殺人不償報其寃終在法悟曰我但不生嗔恨寃自消釋譬如釋迦世尊昔為歌利王割截身體節節支解不生嗔恨我今亦不生嗔恨法悟仍見世間寃對盡載簿內念得火炬焚卻此簿令一切寃仇盡得解脫判官忽眉怒曰汝是何人輙來亂吾法叱之使去震恐之際不覺身在𮎰郊外號泣曰是何惡業卻教我殺人報寃觀世音菩薩來救取我去忽見一老僧雲童子過來汝須發願法悟應聲曰我殺人願碎身如微塵河沙刼不生人道僧曰善哉當聽吾偈萬丈紅絲結何時解得徹但修頓教門剎那見彌勒法悟知僧不凡因問前生父母何在曰汝母已生天父猶沉滯可禮阿育王寳塔一與父㑹法悟旋歸失足如墮井中不覺驚覺乃見身在道堂內約日色止逾一食時而自初覺眼前黒暗至入門與判官議論及被叱見老僧語言不啻如終日也法悟既覺心極惶駭又重捨其姑恩義彷徨不決至當月晦夜忽夢前所見老僧以手摩法悟頂法悟確意遂於翌日對佛發大誓願雲果有出家縁分願剪髮時無人來見遂剪二十四刀盡斷其髪再以剪刀齊其蓬姑忽見之建隆聞説不復沮難但云不可思議先是法悟之姑某氏學道叅請已三年矣未有悟入是日辰時因舉知而故犯因縁恍然有省乃知時節因縁不約並至非擬議所及時在州北門居右二事黃太史魯直手書雲爾不敢易也真蹟在周渤惟深家紹興初獻於御府
　　賈生
　　拱州賈氏子正議大夫昌衡之孫美風姿讀書能作詩與長短句怨抑悽斷富於才情又奉佛樂施奉佛尤力事交遊馴謹而簡諒人皆喜之嘗與其友相約如京師觀燈寓於州西賢首教院妙空曰華嚴舊所住也監寺僧慈航作黒布直掇五六領背綴以帛書寺名為某事丐錢賈戲披之以為笑且曰今晩為寺中教化夜果戲出丐錢風度秀峙詞辨橫出士女競施寺僧遣二力舁錢歸幾不能舉翌日其友戲之曰稱職哉賈曰都人美麗不容傍窺惟行者丐錢得恣觀雖邀逐而取焉無害也此吾亦薄有利焉耳夜賈固欲往而寺僧利其入從臾之遂盡五更翌旦其友睡未起賈曰畧出矣友欲與語而賈已去抵暮還袖中出黃柑兩枚竒香數種分𬋖香談笑無異也又兩日友約其歸賈但以一書至家自是抵春暮而猶在京師也間有人自京師來説賈瘦瘠又言擕一婦人但瘦瘠耳即同歸歸而益瘦服藥不騐舉措無少差誤但不喜其舊妾獨寢於宅後書庵中為少異也問之即曰病而絶此嗇養耳瘦日甚舉家不知所為老乳媼夜半往𠉀之聞庵中切切有婦人宻語比曉告其兄弟乃知賈為物所病也百方禁之不能去賈固自且曰我病在經絡藏府而禁呪何益哉五六月間天寧寺作般若㑹長老宗戒請賈之昆季與賈之友往齋既罷同留納涼寺之僧堂高敞以大殿無西日堂之前有風隂隂焉並門長連床一寓僧坐其上戒老與客俱至先語僧曰兄弟勿動同此納涼諸官皆道友也㵸茗剖𤓰均行而食之從容戒老忽曰今嵗賈宅幾官人獨不在此聞久病日來亦少差否其兄言其曲折且曰知其為所困而不能治也長連床上寓僧忽曰審如此我能治之衆競起問之則天台僧道清也僧取浄土斗許念呪百餘遍以授其兄使伺其來以土圍之連墻壁處穴穿敷土令相接或置之墻上令過或以意想為得至哀鳴求免即開土使之去慎勿日出也如其言圍之方四鼓忽聞庵中忿厲聲達於外至五鼓且哭且悔賈兄問之稱罪曰我京城之廟靈也有封爵慚不能自言悅其風姿不少忍以至此明則醜惡俱露矣願見憐曰復來乎曰我恃神力以為無如我何而不知遭此今得免當洗心省咎豈敢再至曰神見何物而懼𫆀曰身在鐵城中高際天矣欲自何方去曰西北即開土尺許既泣且謝肅然有冷風自西北而去比明視之則賈尚寢矣亟往謝清施以二萬錢不受與之香數十兩各取一片如指面許揷笠中曰方往五臺山為檀越於文殊前燒結縁也問其呪曰觀世音菩薩罥索部三十卷中呪土法藏經具載即誦一遍問何為如此靈曰但人心念不一若念一則靈爾又問賈所遭何物也曰何足問哉神耶𫆀精魅𫆀狐妖𫆀此呪土法皆可令去也愛慾纒縛見造孽而死墮落其間葢頭下迎來者非某呪土法所能了諸官善思之聞者悚然即邀上堂食畢揖辭以腰抵柱繫包戴笠而去後月餘賈亦漸安其友問之曰自初教化錢每夕一竒婦人施我百金轉盼與我言至第五夜意愈宻並得一錢篋篋中有片紙書約以城西張園之後小圃中相見或有問者苐雲表兄則善此乃我翌旦獨往時也既赴約至園有小圃中見從衛如郡府吏呵止之答以表兄乃徑入宇下與此婦人相見置酒姿態絶出神僊中恐無有也且約翌日天清寺僧房欵眤自是惑之朝暮往來或相逐亦與世人無異比歸更不念世間可樂者亦相隨來鄉中每人作法禁呪時亦不去但以手畫圓相圍我及渠曰彼如我們何衣服飲食珍麗顔色則世所未見人間亦無有也噫清之言賢哉人以為賈病遇清亦由奉佛樂施之報也賈名〈闕〉　字顯之所謂友則同郡許顗彥周也後先太史於大藏中撿得罥索經呪今藏於家
　　玉條脫
　　大桶張氏者以財雄長京師凡富人以錢委人權其子母所委謂之行錢富人視行錢如部曲也或過行錢之家其人設特位置酒婦女出勸主人反立侍富人遜謝強令坐再三乃敢就主位其謹如此張氏子年少父母死主家事未娶因祠州西灌口神歸過其行錢孫助教家孫置酒張勉令坐孫氏未嫁女出勸酒方筓矣容色絶世張目之曰我欲娶為婦孫惶恐曰不可張曰願必得之言益確孫曰我公家奴也奴為郎主丈人鄰里笑恠張曰不然我自欲之葢煩主少錢物耳豈敢相僕隸也且於法無礙如我資産人才為公家婿不勞苦相阻也孫愈惶恐張笑曰言已定矣不可移易張固豪侈竒衣飾即取臂上所帶古玉條脫俾與其女帶之且曰擇日作書納幣也飲罷去孫鄰里交來賀曰行為百萬財主之婦翁有女行為百萬主母矣其後張為人誘別議親孫念勢不匹敵不敢往問期而張亦若相忘者逾年張就婚他族而孫之女不肯嫁其母宻諭之曰張已別娶妻矣女不對而私曰豈有如此而別娶乎父乃復因張與妻祀神回並邀飲其家而使女窺之既去曰汝適見其有妻可以嫁矣女語塞去房內以被𫎇頭少刻遂死父母哀慟呼其鄰鄭三者告之使治䘮具鄭以送䘮為業世所謂仵作行者也且曰小口死勿停喪就今日穴壁出瘞之告鄭以致死之由且語且哭鄭辦喪具至見其臂古玉條脫時價值數十萬錢鄭心利之廼曰某有一園在城西孫謝之曰良便且厚相酬號慟不忍視急揮去之即與親族往送其殯而歸鄭葢利其獨瘞已園中也夜半月明鄭發棺欲取玉條脫女蹷然而起曰此何處也顧見鄭曰我何故在此女自幼亦識鄭面目鄭畏事彰廼以言恐之曰汝父母怒汝不肯嫁而念張氏辱其門戶使我生埋汝於此我實不忍廼私發棺而汝果生女曰苐送我還父母家勿䘏其他鄭曰送汝歸家汝定死我亦得罪矣女久之曰惟汝所聽鄭廼匿之他處以為妻完其殯而徙居州東鄭有母亦喜其子之有婦彼小人不暇問所從來也積數年無子每言張氏輙恨怒忿恚如欲往叩問者鄭每勸且防閑之甚至崇寧元年欽成上僊治園陵鄭差往永安臨行告其母勿令其婦出遊居一日鄭之母晝睡孫氏女出僦馬直詣張氏門語其僕曰孫氏第幾女欲見某人其僕往通之張且驚且怒以僕為戲已罵曰賤奴侮我𫆀誰教汝如此其僕曰實有之張與其僕俱往視焉孫氏望見張跳踉而前曳其衣其僕以婦女不敢往解紛張認以為驚避退走而持之益急廼擘其手手且破血流推去之仆地而死僦馬者恠不出恐累已往報鄭家推求得鄭母曰我子婦也訴之有司因追取鄭對獄具伏已而園陵復土鄭之發塚等罪止於流以赦得原而張實傷而殺之雜死罪也雖奏獲貸猶杖脊竟憂畏死獄中因果寃對有如此哉是時吳拭顧道尹京雲以上二事許彥周雲又政和中外祖空青先生曾公公卷攝守丹陽屬邑丹徒縣主簿李者以漕檄往湖州境內方田郡中差二小吏徐璋蔡禋者以備驅使既至境休於郊外之觀音院僧室室之鄰有小房扄鎻頗宻二吏竊窺之有畫女子像甚美張於壁下設供養之屬二人私自謂曰吾曹逆旅得有彼者來為一笑何幸偶詢院中僧雲郡人張者今為明州𧰼山令此即其長婦死殯於房中地下畫其像嵗時祀之也是夕蔡禋者寐未熟忽見女子褰幃而入謂禋曰嘗有意屬於我故來奉子之周旋幸毋以語人及勿以為恠而疑懼焉禋欣然領其意自此與璋異榻每夕即至相與甚驩如此踰月二吏以行囊罄竭因謁告於主簿者主簿者曰璋善筆吾不可闕禋可行也是夜婦人者來語禋曰聞子欲歸何𫆀禋告以故婦人曰吾有金釵遺子可貨之足以少濟幸無往也言已於髻間取以授之禋詣舖中售之得錢萬六千以歸紿謂璋曰我適入城遇鄉人恵然見假勿須言歸也璋黙然念我二人者俱同里巷豈有鄉人而已不識者且聞禋夜女子與竊語他時事露寧不相累繇此每夕伺之一日天欲曉果見婦人下自禋榻璋急向前掩之仆於地初死狀衣冠儼然二吏大驚亟以告主簿者屬寺僧謹視之拘繫二吏於獄詰問並無異詞遂移牒𧰼山令令其家人共發棺視之已空矣及往舖中索其金釵驗之誠張死時所帶也二吏遂得釋未幾還丹陽皆夙以驚憂得疾不久而殂仲舅目覩與張氏子事相𩔖併録於此
　　申天規
　　熙寧中有大理寺丞申天規者請於朝自言本農家父好道從方外之士游天規十餘嵗時忽去其家不知所適至天規登第唱名出東華門忽於稠人中見之慶其登科設拜方起遂不復見又累年任江南一縣令考滿造朝遇之道中忽隔水呼天規亟渡河見之拜起欲語又失所在既更秩乞解官給朝假以訪之然不可得也元豐末先祖任武陵令暇日游桃源觀中有道人瀟灑不凡言語有理趣因詢其姓即天規之父也翌日遣人邀之則已告去時天規已老自計父壽踰百嵗矣後見馬子約雲申父名交其姻家也
　　劉快活
　　劉快活者名信本兵也滕章敏知池州因捕逃卒得於九華山自言有公據放停章敏取視之乃周顯徳間所給章敏驚異之已而叩之果有道者虛堂以舍焉時章敏坐妖言被譴不敢久留因遣人送之王荊公荊公與言甚契然不肯為之留又以屬之曽文肅文肅館於家者凡十餘年每酣飲必大呼連唱快活二字故人以此目焉文肅事之如神文肅守河陽忽感便血氣絶不復甦夫人泣請於劉劉曰若將酒一㪷與蘇合香丸二兩與我信既得之酒與藥一引而盡與文肅公入宻室經夕天欲曉亟叫快活數聲家人競起視之則文肅起居已如常矣問之但云過此更壽一紀位登台袞詢之他皆不言文肅登庸後出鎮朱方舟次南都忽告別語文肅曰不能逺適矣文肅解其意亦不強留既去文肅果南𨗇後不知所終
　　毛女
　　蔡元長自長安易鎮西川道出華山舊聞毛女之異黙祈一見向晩從者見嶽廟燒紙錢爐中有物甚異以告元長亟往視之乃一婦人也遍身皆毛色如紺碧而髮漆目光射人顧元長曰萬不為有餘一不為不足言訖而去其疾如飛既至成都命追冩其像以祀之元長親語先太史如此並撫其像而見遺
　　范竑父
　　范竑父鏜少年漂泊嘗赴豫過豫章村落中日髙未得食至一山寺有僧夢黒龍遶其居既興閑步出戶有窮士淒然坐於山門僧邀入解榻推食以待之且問其所向竑父雲謀赴開封試途窮不能前奈何僧傾囊以濟其行其徒笑且排之是嵗首薦明年登科後以龍圖閣學士帥江西其僧尚在竑父厚報之〈仲舅雲〉
　　張夫人
　　張子能妙齡甲科中第鄉里宗氏衣冠望族也有女始筓色冠一時臠以為壻成禮之後張雖少年文彩馳譽當世而宗常有不足之色坐是琴瑟不甚洽張任太學博士宗忽告曰吾某處之神也嘗以過罰為人之室嵗滿合歸幸毋以為念也子行亦光顯矣然有三事屬子吾平時與子不葉吾沒之後父母必來問吾死之狀慎勿揭吾面帛其次毋再娶又其次吾有二婢人物不至陋他日足以區處子家事勿令去茍背吾言吾將禍子使子不得其死言畢而逝已而宗父母果來張告以此翁媼益疑焉竟啓視之乃如所畫夜叉將起攫人狀衆懼而急覆之未幾擢侍從益貴幸一日登對徽考語之曰卿婦死數年何為尚未娶樞宻鄧洵仁女甚美且賢知經術常隨其母入禁中宮女呼為鄧五經朕當為卿娶之張力辭以他不得已而言定鄧氏必欲逐其二婢張不得已又去之合巹之夜夫婦方結髪忽火起床下幃帳俱燼翌日張湊厠見故妻如死後狀前搏子能遂殘其勢自是張遂不能為人靖康末竟以失節竄湘中已而賜死於家〈姚令聲雲〉
　　水太尉
　　大觀中李邍字夷曠公擇之子也為湖北提舉學事司勾當公事嘗以職事至沔鄂之間湖北地廣而傳舍每逺稍捨之則食宿皆無所向一日晚將次一驛遣徤步卒先令徃占以備夕泊之所比至則聽事盡以青布幕之中掛一牌曰水太尉占而外無從者可詢遂亟囘以告夷曠夷曠曰捨此將何之不就歇其廊廡為一宵之計既至果然夷曠意以謂必中人之銜宻命者漫往謁之投刺於幕外猶有一燈檠掛幕上久之始有人自幕中取刺字以入女子聲曰蹔坐少選出矣又聞其內多婢妾忸怩之言四方之音畢備間有誚讓之詞以謂謁客者來何暮是欲逐我輩使去此耳夷曠徘徊既久又不欲遽退忽一髽角少年衣青衣狀世所塑勾芒神一手持毬杖一手牽一物似犬而髙似牛而無角聞空中喝雲太尉揖夷曠俛首應之答喏者即其人也驚駭之次引麗人數十輩疾趨而出布幕燈檠悉不復見既遷入正寢但殽核滿地而已他無所覩
　　江彥文
　　江緯彥文少年美風儀嘗得瘵疾醫莫能療有道人教之休糧不語不衣令入中嶽觀但以木葉蔽體如是者三載觀中道士以為竒貨每有遊客必引令觀之號為仙人焉疾既愈還家溫舊業元符之初上書陳大中至正之道召見賜進士出身為太學録陸農師以女妻之自此晉用既有妻妾因與同舍郎通家一日坐間各徵異事郎之妻曰頃在室日父母擕游嵩山嘗得覩神仙於觀中今畫像事之彥文令取視即已也因言其事坐間莫不大笑〈陸務觀雲〉
　　淮南道士
　　淮南有道士善易術知休咎學者多從之一日有門人造其舍道士忽愀然不樂曰早筮卦得乾之離九三爻動其詞曰焚如死如棄如不知何祥𫆀門人纔下山有盜過其居掠其所有殺人投屍江中火其廬而去〈洪慶善雲〉
　　周憲之
　　周武仲憲之初登第為淮南一尉近村一寺每遇憲之來必灑掃迎謁甚恭如是數次一日憲之再到則寂然非復如前日憲之訝之詰其故云寺中有老僧每遇公將至必夢山神戒令預治道雲俟相公之來前夕忽夢雲公以某事受賂干致被隂譴祿算將俱盡以此不復來告矣憲之驚悸愕然亟歸卻其所遺命僧禱於神後數日再夢於僧曰吾嘗為詢之受而能悔情亦可矜鐫壽一紀官爵減半後果止於御史中丞〈伯舅龍舒𠉀雲〉
　　趙詵之
　　徽考朝有宗室詵之者自南京來赴春試暇日步郊外過一尼院極幽寂見老尼持誦獨行廊下指西隅謂之曰此間有大佳處往一觀否生從其言但廢屋數間蕪不治有碑一所甚高亦復殘缺生試以手撫之碑忽洞開若門宇生試入觀之則皆非所覩也樓觀參差千門萬戶世所謂玉宇金屋者皆不足道香風馥然有婦人數十皆國色也見生迎拜甚恭生恍然自失引生登堂若人間宮殿金碧羅列粲然多所不識有女子西向而坐方二十餘顔色之美又大勝前所覩群婦人皆列侍焉語生曰子豈非趙某乎𠉀子久矣生愈駭疑懼遂命置酒合樂妙舞更奏服勤執事並無男子食前方丈樂聲嘹喨真鈞天之奏也至夜遂相與共寢亦極歡洽生詢其地答曰但知非人間即已何勞固問且勿為疑慮可也如是留幾浹旬女子忽謂生曰外訪子甚急引試亦復有日子須亟歸時幸見思遂命酒作樂酒罷曰此中物雖多悉非子可擕玉環一北珠直繫一以為別後長相思之資環幸毋棄之直繫可貨而用也衆人送出門各皆吁嗟揮淚生亦情不自勝既出則身在相國寺三門下恍如夢覺但腰間古玉環與北珠直繫在焉亟歸邸見同舍與諸僕驚喜曰試期甚邇郎君前何往乎如是之久𫆀生具以告試罷與二三子再訪蘭曲廊殘碑宛然如昨叩之不復如前日矣誦經之尼亦無復見悵然而返已而下第貨其直繫得錢百萬餘古環至今猶存〈趙生自雲〉
　　沈元用
　　沈元用未赴殿試時忽覩賣故物擔上有舊書一小帙閑取視之乃厯書也漫以十餘金買以歸且試觀之終篇未幾廷對䇿問厯數元用素未始經意殊惘然因追思小帙所記以對不復遺忘策成與大問悉契自謂神助喜不自勝已而唱名果擢第一豈偶然哉
　　沈生
　　沈元用自言與其從兄俱試南宮共客長安從兄貧不可言每仰於元用忽謂元用曰我偶一妓甚妙麗約俱往見之元用驚曰兄窮困如此何以致之兄曰我前日偶至某處有婦人忽招我入其家自言娼也欵我甚厚且令我與子俱來幸同往也元用從之同至州東一委巷中有小宅子一所門宇甚卑陋入戸則堂宇甚雄壯婦人者人物真絶代也置酒驩甚因謂沈兄曰聞君未偶他日中第肯以為汝家婦乎吾家累千金室無他人君年亦長矣使名門貴胄未必能逮我之容與資也幸君勿以自媒為誚儻子文戰不利吾亦當別為之圖亦須痛飲而別且笑指元用曰君在傍知狀者也自是沈兄凡客中用度悉取給之婦人亦畧無倦意元用亦時同造也榜出元用奏名兄不預有日東下約元用及一二客偕往婦人者一見大悵然謂沈曰志願相違乃復如此今夕須盡歡然後分袂擊鮮釃酒合樽促席婦人歌別離之詞以侑觴酒酣揮灑不止中夜忽狂風震地門牖皆開堂上燭滅悄無人聲與客呼婦人並常使令者皆不應二三子各移坐席相近戰栗而已至曉但見各坐一椅於敗屋數間之下向來所覩悉皆不見亟走以問鄰近皆曰此某氏之廢宅久無人居矣亦未始覩諸君子之往來也竟不知何怪〈二事趙宣明親聞於元用〉
　　豬觜道人
　　宣和初西京有道人來行吟跌宕或負擔賣楂梨桃杏之屬不常厥居往往能道人未來事而無所希求以其喙長號曰豬觜道人居雒甚久有賈邈李瓛者以資豪稱少年憑藉好客喜事屢招飲至斗酒不亂一日閑步郊外因謂曰諸君得毋餒乎懷中探紙裹小麥十餘於地如種藝狀頃之即擢秀駢實因挽取以手摩麵紛然而落汲水和餅復內懷中少頃取出已焦熟矣擲地中出火氣然後可食同行下逮僕𨽻悉皆累日不饑二子自此頗敬之洛人素重桃花時盛夏置酒家圃水閣中曰我能令小池盡開桃花雜於荷葉中又探懷取小礫土擲之酒未半蓮跗冉冉擎桃花開於水面花葉映帶深為竒絶鄉人親舊聞之嗟駭競賞幾旬而後謝其餘竒異悉皆此𩔖也李之外姻有陳朝議者自東南罷守僦居於雒陳故貴家後房十餘人皆姝絶而號越珍者尤出衆姬右親舊未嘗得見李嘗因遊春邂逅相遇與之目成歸家神觀駘蕩念慮不已一日道人者來謂之曰子之所志我知之矣盍從我遊乎因出城古社壇廢屋中取一礫如指許雲子以此劃壁可也李如言試劃之即開去如一角門纔入即曲房綉帳不知何所褰幃則越珍方晝寢於中李驚喜撼之使覺越珍亦欣然曰我前日見君固知君之在念然門宇深嚴晝日何能至此李不告以實但言艱闗之狀越珍歎息曰有心之士哉從容小欵備極其歡狎留信宿方出因遵舊路門闔剨然復合社壁如故曰早來方兩時頃矣道人曰何遽相忘而不返𫆀因謂曰劃壁之礫在乎曰偶忘之矣因亟命李尋之且曰子異日欲往但持此礫如前即至自是李欲往即至締好甚宻將踰嵗矣後李醉偶道其事於賈賈且尤欲俱往道人謂李曰吾與子縁亦盡矣子之不自慎我亦不能安子其餞我置酒半揖諸君趍園中假山石叱之曰開開及開望見樓臺屋宇如人間投身而入石合如故其後李往扣社壁不復開矣後李生以為夢也遣人物色越珍道往來之跡歴歴皆合社壇距陳居各在一隅相去數十里雲〈朱先生希真雲〉
　　張忠文
　　張忠文嵇仲作武官日差往蜀中遇道人於逆旅風骨甚異熟視嵇仲笑曰子他日當歴清要至二府嵇仲以為翫己之辭問道人若有何能道人云唯命所試嵇仲益笑其太言謂曰汝能詩否道人請示其題嵇仲指所擕葫蘆令賦之道人拈筆立成雲莫笑葫蘆子其中天地寛流金不覺暑裂石豈知寒拖後尋蹤易吹時覓縫難從教灰盡刼留與後人看言既騰空而去嵇仲後試換歴小蓬當制宗伯修史最後知樞宻院悉如道人之言
　　林靈素
　　林靈素在徽考朝既以術動主聽大見信用威震京師所居宮在城之外嘗奏上願與諸朝士少舂容免拘門禁之文幸甚上可其請於是先召館閣之士十餘人飲至夕曰諸公清夜何以自娛僕願為衆客少致殷勤之歡幸無形跡因曰街市娼優悉可乎然不足以陪君子但諸公平日屬意或嘗奉周旋者千里之內皆能致苐各言其姓氏與夫所居之地今夕將畢集焉諸人以為𮎰唐繆悠之詞醉中姑以所志應之遂自燕集之所至一竹林中有高堂極雅潔後有小齋閣十餘所戶牖茵屏之屬悉備各令愒其一更䦨之後凡所言者婦人皆啓戸而入或與之有故者敘間濶及道平時昵語他人不得而聞者皆契焉安寢至曉靈素扣戶呼曰吾非妄矣可起也諸公推枕惘然恍如夢覺各不知所以但相視駭歎而已因叩之靈素曰此亦末事諸君幸有識者他日詢之可也其間有宻往問之者則曰是夜夢有人召去奉一笑之適其處所言語無少異也山陽徐望渭老言其從父公裕時為秘書丞親預其㑹
　　鄭子卿
　　林靈素得幸之後凡有藝能之人至京師皆揜匿不以聞於上恐或有勝己者故也忽有道人自江南來年甚少願供灑掃之役㑹禁中設醮道士輩書青詞稍鹵莾靈素躁怒道人來前曰某願為之靈素命吉蠲筆墨之屬道人曰不須也將紙來但以尋常所用筆倚而冩衆人竊恠且笑其不知事體也俄傾書就端謹精宻前所未見靈素固已訝之自是遇之良厚凡事過目即解且度越他人靈素亦竒而忌之每戒其徒遇警蹕俯臨即勿令出一日徽考幸其舍語及黃白事歎息以謂未始一遇其人上既去道人告靈素曰某實有是術願先生姑試之靈素前固已異之取道像前古銅香爐與之曰汝可以此為銀者乎道人哂曰甚易耳即於腰間小瓢中取藥少許微以手擦之持以示靈素則已為黃金矣靈素大駭賞延之上座少選遂不見呼之則已逸去後數日上再幸靈素所居忽仰視見三清閣牌上有金書小字兩行常目所不覩閣既髙而牌出飛簷外人跡所不能到上甚訝之亟令人縛梯往觀字雲鄭子卿居此兩月不得見上而去上即問之靈素具言且謝不敏上命取其榜置禁中靈素自此眷衰〈亷宣仲雲〉
　　龍主
　　宣和七年元日有太學生數人共登豐樂樓㑹飲都城樓上凡酒客坐所各有小室謂之酒閣子鄰閣有一客引桮獨酌至數斗浩歌箕踞旁若無人衣冠甚偉諸生異之因相率與之揖且邀至共坐客亦不辭來前又飲斗餘議論鋒出凡所啓問悉出人意表諸生心降問其姓氏曰主姓龍棄家訪道隨所遇而安之亦有年矣諸生因以先生目之問曰先生休歇之地可得聞乎客曰在景龍門外某人小邸中安下諸公翌日幸早至彼恐差晩則某亦出矣諸生中有如期訪之者客果在焉一室蕭然一榻一老僕他無有也語生曰某亦欲與諸君小欵但逆旅非所宜某日有暇幸與前日同席諸君子偕出郊為畢景之集某之願也生諾之以告二三子至日謁告以徃客復在焉命老僕擕錢數千出都門外沽酒市果餌相羊一二小圃中歡笑終日間以經史未通處問之皆迎刃而解諸生中有以弧矢自隨者㑹空中有群鴈穿雲而過客取調矢一箭雙鴈墜地諸生又驚服自是每有暇則訪之客必在焉一日俱過新城下時土木方畢連樓鬰峙客忽指示諸生曰不過一嵗此城當毀雖外城亦然地皆瓦礫之塲言訖歎息時告宻者分佈閭巷諸生惶恐重足周視而不敢答復引諸生至近郊人稍稀處曰幸諸君遊既久亦有以相告語者幸毋忽諸生請所以客曰敵騎將犯闕天子當北狩城破日大雪天下自此遂亂諸君毋以升斗之計顧藉弗歸宜各懷親念家急出都即可免不然非某所知吾亦從此逝矣言畢而散翌早諸生再訪其居將以叩其詳則店媼雲昨夕已告去矣諸生以為異也遂請告各給長假還里中後悉如其言叔外祖曾台州公永語僕如此雲後觀華嚴經中有龍主鳩盤茶王始悟即其人也
　　任蓋臣
　　任蓋臣者蜀士也建炎初以幹出川泊舟峽口與二三客縱步岸次有老人衣紫戴卷雲冠貌甚古雅揖諸君曰敝居距此不逺可以蹔一枉駕否諸君從之行里餘入栢逕深林茂宻中有大屋三間如廟宇老人先入靣南而坐諸生東西相向心已疑之未及語次見簷上有聲如雷墜下一物乃鐵槽也大如一船其中有湯正沸浮一金紫人須臾火熾糜爛諸君大驚起詢老人則如木偶然不復應已而其物復凌空而去老人始語曰諸公知所謂無間地獄乎此即是也幸無久駐諸公急趍以出不敢回顧倉皇至舟次則蒼壁萬仞不復有路矣
　　虹縣良家子
　　建炎初李成自下邳寇宿州或勸成先襲虹縣伺其怠而後取之成以為然兵趨虹虹開壁以納賊明年秋賊將史亮悉勒兵赴宿攻城陷之成後軍亦殺虹縣人以應屍橫數里有良家子脫死於刃望見衣冠數人兵吏悉紺膚朱髮載簿籍隨之良家子瞑目佯死有吏呼曰此人何報得脫一兵前趨將撾殺之吏曰待檢籍視姓名乃安祿山時嘗為賊軍不殺無辜俾免兵死以其曽為賊令今世遇於陣焉〈以上二事蜀僧祖秀雲〉
　　祝舜俞
　　祝師龍舜俞紹興初隨孟𫝊文為宣府司屬官自閩中還朝道出永嘉偶與一二同官登郡樓避暑有雪髯褐衣之士已先在焉因與之語問其姓氏雲唐姓潘郡人也嘗為舒州教授掛冠已久自言善知人休咎時舜俞將結局奏功謂必膺異賞因以已之生月叩之答曰子凡事皆緩此去十年當上殿始脫選調冠豸為卿自是又須閑十年餘作帥此外不須問也改官後始有子舜俞見其氣夷色荘議論過人心甚喜之翌日訪其居投刺焉久之不出意頗忿其無禮忽一少年出曰公何從而識伯氏自舒州考滿休官後未嘗與人接今死又十年矣舜俞因告以所遇狀主人歛泣徐曰伯氏頃實留心於李虛中之學某兄弟悉能之再求舜俞甲庚占之與前所言頗合舜俞是行過剡中與先太史自言如此已而賞下循資而已其後賜對更秩入臺遷太府少卿踰年以論列奉祠者十載得郡房陵遷帥襄陽以疾復請崇道而歸廢於家其言殆驗八九矣潘唐者實先祖之門生也又舜俞之姪劦娶曽氏僕之從姨也叔外祖諌坡元忠之婿嘗調官京師游相藍遇官人騎從甚都前揖祝自稱前澶淵司錄錢皥也亦娶曾氏子室人之姑親意甚勤懇約他日過其居時諌坡為郎祝歸因以告之坡驚曰錢郎死已數年君何從而見之耶二事姻舊間多聞之仙耶耶不可致詰
　　何丞相
　　何丞相伯通布衣時與里中一舉子俱下第南歸舉子至泗州暴得疾不救權厝於道傍僧舍丞相每經由必奠酹之有年矣一日丞相自郎官謁告焚黃於括蒼假道泗水暝晦未久艤舟初定舉子忽通謁於舟次偶丞相忘之俾呼來前勞苦若平生驩久之始悟其死乃語之曰吾往來於此久矣今夕忽見訪豈吾祿命將衰殆不利於吾耶舉子曰不然前此荷公每來必祭我我屢欲一見公適多白晝或夜則燭光爍我不容進公今夕所用燭乃牛脂為之我不復懼故使我能入公船公自此當亨通位至相輔壽考康寧舉無與比幸自愛無他疑異日使我歸骨鄉里足矣此外無所求也言畢流涕嗚咽不自勝丞相亦惻然傷之酌酒以別遣人跡其後登岸數步而沒丞相既貴厚撫其家俾歸葬於里中何氏子弟至今每戒人不可以脂燭照夜
　　黃大夫
　　閩人黃大夫者少筮仕作邵武尉獲強盜七人捕送郡或疑以為非真者黃力執其説竟殺之用賞更秩然終身以為慊中年後事斗甚謹遂示形於雲間如是有嵗矣既老病於家斗日益近洎至晩景遂入其室熟視之非斗也乃七人披髪者血淋其身自雲即邵武寃者前以君福氣方盛雖每現形終未敢近今君祿將謝吾將子辨前事於㝠間耳黃恐仆地猶能語其子而卒〈已上二事宣仲雲〉
　　左文琰
　　台州士人左㻫文琰有聲塲屋戊辰嵗赴省闈考試官某者房中有周禮義卷子極佳立號甚優將白主文者寘之上列玩味之際忽假寐於幾間夢中有人謂曰此台州進士左㻫程文也合中第久矣頃因囑某事受賂五十萬致有枉死者坐此獲隂譴減折壽祿未得登科然一第之後即死君幸無取之也既寤且信且疑如是者凡三日三夢悉符於前竟黜擯之洎出院於落卷中檢視果㻫之文考官甚驚異後每以語人㻫至王十朋龜齡榜始解褐是年隨孫道夫太沖奉使為書狀官死於燕山〈王夷仲雲〉
　　駝坊使臣
　　頃嵗有駝坊使臣夜坐未寐聞戶外有二人偶語雲舍人來日當有萬里之役然遂免此苦吾將奈何復答雲諫議願自寛何戚戚㑹當免矣其聲甚雄使臣竊窺之乃二駱駝繫庭中翌日早有㫖下坊中差駝一頭載軍衣入蜀乃庭下語者繼聞駝至蜀而死不知二畜前境何人而其罰如是之酷耶
　　呂子原
　　呂源子原守吉州日嘗令修城掘土得舊棺一既舁置江中始得石誌於旁乃昔人父葬其子者其畧曰後十六甲子東平公守此郡吾兒當出而從河伯之游矣算術之精有如此者又知夫世事莫非前定也〈仲舅雲〉
　　孫大中
　　諸暨舉子孫大中政和中在上庠升補頗髙一夕忽夢有人謂曰俟再興太學子始及第既覺殊不可曉連蹇甚久靖康之亂成均遂廢至紹興壬戌再興賢闗大中復補試入籍登第雲〈薛叔器雲〉
　　路真官
　　路時中字當可解捕逐物世人目之曰路真官而薦紳或指為誕妄不信也建炎間與先太史同避地婺女時李倞沖季在焉沖季常抱疾悒悒不足日益癯瘠非醫砭所能療試以詢當可每但唯唯而已沖季因以囑先太史曰豈若有所避而不明以告我乎公與我厚試一叩之先太史於是訪當可而問之可曰固為詢之矣苐以費乂事掣肘耳先太史因以語沖季蹙額慘怛久之而言曰頃嵗三舍法行先人孝廣實為䕫州路提舉學事㑹詔天下州縣學舉人程文中有害道譏切者専一令學事司檢察具名聞奏先人既老且久去詞塲所至多以畀某詳定因見忠州一學生費乂者策卷中言多誹謗至不忍聞時趙諗事未久慮蜀中狂人復生因白大人上其事始以為不過重罰屏斥不齒足以勸勵既而勅下竄又海外視之乃一村邑陋儒不識時忌所以然耳甚悔為之悵悵累日繼而聞又道死心每以為慊亦未嘗以語諸人以此知當可之術未易輕僕後因閲宣徽宗皇帝詔㫖備見費又削章雲
　　張中孚
　　已未嵗金人歸我河南故地大將張中孚中彥兄弟自陜右來朝行在所道出雒陽連昌宮故基之側與二三將士張燭夜飲於郵亭忽有婦人衣服竒古而姿色絶妙執役來歌於尊前曰曉星明滅白露㸃秋風落葉故址頺垣𮎰煙衰草谿前宮闕長安道上行客念依舊名深利切改變容顔銷磨今古隴頭殘月中孚兄弟大驚異詰其所自不應而去〈張仲益雲〉
　　僧妙應
　　僧妙應能知人未來事名重上國吳元沖丞相在掖垣日忽造之曰天下將亂子作相矣吾欲南適俟見子於嶺外吾其死時矣公是時亦將不免言訖而別宣和末元沖以內禪功自給事兩月至相位未逾年即南竄建炎中起家為宣撫使力辭不拜避地栁州再與妙應遇因語之曰師之前言殆將騐矣奈何與之奕棋罷妙應歸所寓寺翌日訪之已蟬蛻矣未幾元沖亦薨〈曾仲躬雲〉
　　曾元賓
　　溫州平陽縣桂嶺里東溪人曽元賓者有子三人長曰雄飛次曰伊仲次曰良翰紹興丁巳夏初幼子良翰縱歩山谷間忽覩小青衣者容貌竒麗夷然而前曰真仙欲邀君言少事良翰恍惚若驚從而往縈迂行數里至一林下異香馥郁非塵俗比俄有五女子二從者擁葢而出珠佩盛飾竒容艷粧世所稀見真神仙中人也良翰愈驚其異勉而問曰子為誰乎曰吾五人乃蓬萊島真仙也一曰仁靚字徳俊二曰仁粹徳材三曰仁嬌徳懋四曰仁玉徳全五曰仁姝徳髙顧二侍者曰此二人乃吾之嬪娥也曰媚真曰美真吾與君家有宿縁不逺萬里而來君之昆季三人久雖當貴然未有不學而自成者也吾等博學該古無所不至欲師教汝等昆仲以未知汝家君可否耳可以此言白父兄如其可從即於汝居之前山頂巔營屋三室几案之屬亦可畧備吾當擇日自赴如不可從亦無固必言訖辭謝由故道而去良翰徬徨不能自存歸告父兄元賓者欣躍謂衆子曰果吾家興焉如戒營室累日而成三子俟之一日果至命其室曰山堂仁靚作詩戒三子曰東晉生華氣儒生頗好閒所居得山堂楹檻稍虛寛森羅對草樹曉暮清隂寒灑掃布幾簟氣體粗可安圖書雖非多亦足侈覽觀望聖述事業細大無不完髙出萬古表逺窮四海端於中茍得趣自可忘寢飡勉哉二三子及時張羽翰毋為翫嬉戲耽取一笑歡壯年不重來光景如流丸自後教導日親規矩峻整小有違犯亦加捶楚三人語人曰真仙雖日來夜去某等不敢懈怠無不知者他人罕有見其形但與人盃酌談笑或有求文展𥿄於案唯聞墨筆剝斵之聲俄頃揮翰盈紙一日友人張彥忠大夫不信而謁之得詩曰秀出溪分一石崖等閒居此𧰼蓬萊舉眸盡是山林趣何必東都長者來又曰特承臨訪索詩篇無髙談震坐前細栁真風渾秀異佇膺綸詔赴中天又曰曽綂三軍執要權妖氛掃盡復寧邊鹽梅自是和羹手共賀中興億萬年又曰忠心報國不辭難竭盡英雄險阻間孽寇生擒如拾芥未饒三箭定天山又林少尹左司乃元賓親家也亦謁之得詩與辭其餘賦論策題不可勝紀馬子約自永嘉過㑹稽語先太史雲在郡所目覩別後又録其甥郭湯求彥同所敘雲爾馳寄書中且雲事有不可勝言者其後不復聞
　　相字
　　趙元鎮秦㑹之同作左右相客言有術者善相字甚竒二公令呼來姑試之各書一退字示之術者熟視久之曰左相行須引去右相且在中書二公問其故曰左所書日下人逺右書人向日邊已而果然〈趙晉望雲〉
　　舒州刊匠
　　近嵗淮西路漕司下舒州分開恵聖方而舒州刋匠以工食錢不以時得皆忿躁凡用藥物故意令悞不如本方忽大雷電匠者六而震死者四昭昭不可欺也如此〈蘇訓直雲〉
　　楚先覺
　　亷宣仲布呂安老祉二人同年生且極厚善既中第聞有楚先覺者以命術聞都下二公相率往問卜各以八字叩之楚笑曰俱新進士耶復問姓氏雲亷君目下又有小喜不出明年即官中都然終身官爵止於此矣呂君後數年始入朝便須進用又數年出而再入為八座將不得令終葢五行全似徐徳占也呂君亡後二十年亷君始死二公以為一時孟浪之語不足信未幾宣仲為張子能婿明年以博士徵已而坐妻黨擯不用安老數年後始被召遂登言路未久遭逐又數年再召浸為大戎提而淮西兵亂為其下所殺宣仲雖以疾掛冠今尚存距安老之死殆十八九年矣術者之言有驗如此者無異於毛十八仙翁也又秦㑹之初罷右相居溫州日嘗邀街市賣卜者問之雲相公明年再秉鈞衡二十年間位極人臣古今罕儷代公者永嘉知縣沈𮘈也其後果然此尤可恠〈亷宣仲雲〉
　　王子宣
　　王蕃子宣宣和間自侍從出帥秦川一日境內積雨山崩令僚屬往視之中有古墓甚大棺槨悉無旁有石匣其內復有白金函一函置劍一口甚鋒利僚持以獻於子宣子宣甚寳之未久子宣以憂去位服終寖遷兵部尚書㑹金人渝盟京師俶擾淵聖命子宣督師東南奉使失指竄海上時子宣兄鞉得兩浙提刑分袂江表子宣以是劍贈行鞉擕以之官治㑹稽視事逾年戍將金人參嬰城叛執鞉於禹跡寺之禪省院鞉長子素勇敢聞亂提此劍以赴難至賊所猶格殺數人而入卒為其黨所縛父子俱斃於劍下人參取以自佩不旋踵人參敗劍不知所在物之為禍有如此者子宣之子錤自雲
　　汀州民
　　甲戌嵗汀州民村氓入山採薪小歇樹下旁有石忽裂開有老人頂帽衣白自其中躍出謂氓曰觀子骨相貴不可言因授以袞冕使氓衣冠之老人復入石合如故氓持以出示墟中人有桀者識之遂群集不逞得數百人告以符命推氓為首剽掠邑鎮未幾而敗既就執有司取其石觀之無以異於他而袞冕非外方所可製遂戮其氓而焚其物〈方夷吾雲〉
　　淮南士子
　　頃嵗兩淮喋血甫定有二士子自江南還山陽視其故業道由維舍於北門外日已暮矣主人者慰藉綢繆雲是間不潔浄又有盜不可宿距此十里某氏莊極寛雅而常有備以戒不虞願以二馬二徤僕相送至彼士子觀其詞頗誠兼某莊舊所熟也領之而去主人殷勤惜別且囑其囘日相過夜未半抵某氏莊莊夫出迎雲此地多胡為夜行因告所以方欲解鞍覺二僕與馬屹然不動亟躍下取火視之但見大枯竹二竿木橙二條而已即命碎之後亦無他〈王道山雲〉










　　投轄録
