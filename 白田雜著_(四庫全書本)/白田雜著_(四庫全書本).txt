　　欽定四庫全書　　　　　子部十
　　白田雜著　　　　　　　雜家類二〈雜考之屬〉提要
　　〈臣〉等謹案白田雜著八卷
　　國朝王懋竑撰懋竑有朱子年譜已著録是編皆其考證辨論之文而於朱子之書用力尤深如易本義九圗論家禮考皆反覆研索參互比校定為後人所依託為宋元以來儒者之所未發孟子序説考謂集註從史記綱目從通鑑年月互異書楚詞後謂集註誤從舊説而以九章所述證史文之舛其讀史諸篇於通鑑綱目多所拾遺補缺而朱子答江元適書薛士龍書考一篇語盈一卷皆根柢全集語錄鉤稽年月辨別異同於為學次第尤豁若發𫎇蓋篤信朱子之書一字一句皆沈潛以求其始末幾㣲得失無不周知故其言平允如是非浮慕髙名藉以刼伏衆論而實不得其涯涘者也至呂祖謙大事記今未見其書俟再考絶不以偶闕是編而諱言未見與惠棟九經古義自稱未見易舉正者相同均猶有先儒篤實之遺知其他所援引皆實見本書與楊慎焦竑諸人動輒影撰者異矣此本後有乾隆丁卯河間紀容舒䟦稱抄自景州申詡家未知為懋竑所自訂或詡所選錄近別有白田草堂全集凡此本所載皆在其中而此所無者幾十之六大抵多酬應之文不及此本之精核蓋其後人珍藏手澤片語不遺故不免失於簡汰今以新刻全集別存目於集部中此本篇篇標目雖似雜文而實皆考證之體故特入於雜家類亦東觀餘論編入子家之例也乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













