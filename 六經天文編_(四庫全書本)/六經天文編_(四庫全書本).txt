　　欽定四庫全書　　　　　子部六
　　六經天文編　　　　　　天文算法類一〈推步之屬〉提要
　　〈臣〉等謹案六經天文編二卷宋王應麟撰應麟有鄭氏周易註已著錄是編裒六經之言天文者以易書詩所載為上卷周禮禮記春秋所載為下卷三代以上推步之書不傳論者謂古法疎而今法宻如嵗差里差之辨皆聖人所未言晉虞喜始知嵗差唐人作覆矩圖始知地有東西南北里差然堯典豳風月令左傳國語所言星辰前後已相差一次是嵗差之法可即是例推周禮土圭之法日南景短日北景長日東景夕日西景朝是里差之法亦可即是而見後世推步之源未嘗不見於六經特古文簡約不及後來之推衍詳察耳此編雖以天文為名而不專主於星象凡隂陽五行風以及卦義悉彚集之採錄先儒經説為多義有未備則旁涉史志以明之亦推步家所當考證也宋史藝文志作六卷至正四明續志作二卷今此書分上下二篇則二卷為是考
　　國朝吉水李振裕補刋玉海序稱應麟著述逾三十種已刻者玉海附詞學指南又有遺書十三種自詩攷至通鑑答問共五十餘卷板皆朽蝕悉為補刋之是編亦與焉此本前後無序跋紙墨甚舊蓋猶至元六年王厚孫所刋也乾隆四十六年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


