
才子神骨清，虛竦眉眼明。 
貌應同衛玠，鬢且異潘生。 
初戴莓苔幘，來過丞相宅。 
滿堂歸道師，眾口宗詩伯。 
須臾里巷傳，天子亦知賢。 
出詔升高士，馳聲在少年。 
自為才哲愛，日與侯王會。 
匡主一言中，榮親千里外。 
更聞仙士友，往往東回首。 
驅石不成羊，指丹空斃狗。 
孤帆淮上歸，商估夜相依。 
海霧寒將盡，天星曉欲稀。 
潮頭來始歇，浦口喧爭發。 
鄉樹尚和雲，鄰船猶帶月。 
到洞必傷情，巡房見舊名。 
醮疏壇路澀，汲少井欄傾。 
別我長安道，前期共須老。 
方隨水向山，肯惜花辭島。 
悵望執君衣，今朝風景好。

