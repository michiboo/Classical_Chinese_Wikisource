　　欽定四庫全書　　　　　史部十一
　　齊乗　　　　　　　　　地理𩔖三〈都㑹郡縣之屬〉提要
　　〈臣〉等謹案齊乗六卷元於欽撰欽字思容青州人厯官兵部侍郎是書専記輿地凡分八𩔖曰沿革曰分野曰山川曰郡邑曰古蹟曰亭館曰風土曰人物敘述簡核而淹貫地誌中之有古法者其中間有舛誤如宋建隆三年改濰州置北海軍以昌邑縣𨽻之乾道三年復陞濰州又增昌樂𨽻之均見宋史地理志而是書獨遺漏未載又夀光為古莒國亦不及詳其他如以華不注為磨笄山以臺城為在濟南東北十三里顧炎武山東考古錄皆嘗辯之然欽本齊人援據經史考證見聞較他地誌之但據輿圖憑空言以論斷者實為詳確可信故向來推為善本卷首有至元五年蘇天爵序亦亟稱之雲乾隆四十五年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












　　齊乘原序
　　齊乘六卷故兵部侍郎於公志齊之山川風土郡邑城郭亭館丘壠人物而作也古者郡各有志中土多兵難書弗克存我國家大德初始從集賢待制趙忭之請作大一綂志蓋欲盡述天下都邑之盛書成藏之祕府世莫得而見焉於公生於齊官於齊考訂古今質以見聞歲乆始克成編辭約而事核公在中朝為御史憲臺都事左司員外郎終益都田賦總管以文雅擅名當時旣卒其家蕭然獨遺是書於其子濳余官維揚始得閲之嗚呼齊地之彊民物之夥自古然也桓公任管仲以成霸業聖人嘗稱其功謂一變能至於魯後世去古雖逺山川郡邑猶存革其俗以化其民獨不在夫上之人乎當漢之始兵戈甫定曹參為齊相師禮蓋公以清靜化民齊乃大治茲非其效歟今齊為山東重鎮所綂郡縣五十有九宦遊於齊者獲是書觀之寧無益乎予於於公之言重有感焉謂三代兩漢人材夲乎學校之敎養謂風俗自漢晉以降愈變而愈下羙昔人之賑饑有道歎近世之採金病民以稷下學術流於異端以海上求仙惑於神異斯亦足以慨公之志矣夫公諱欽字思容益都人濳擢南行臺掾雲至元五年己卯冬十月丙戌朔嘉議大夫江北淮東道肅政㢘訪使蘇天爵序










