　　欽定四庫全書　　　　　經部一
　　讀易紀聞　　　　　　　易類
　　提要
　　〈臣〉等謹案讀易紀聞六卷明張獻翼撰獻翼字幼於崑山人後更名敉此其早年讀書上方山中所著也獻翼放誕不覊言行詭異卒以沈湎野宿遇盜隕身其人殆有狂易之疾而其說易乃平正通達篤實不支祧莊老之元虛闡程朱之義理凡吉凶悔吝進退存亡足為人事之鑒者多所𤼵明得聖人示戒之㫖揆諸素履所謂能言而不能行者歟朱彝尊經義考載獻翼易注凡五種惟讀易韻考存其讀易約説三卷易襍説二卷讀易臆説二卷及此書六卷均注曰未見今蒐採遺編惟得讀易韻考及此書韻考紕漏殊甚如盲談黑白聾辨宮商已別為存目此書不載經文但逐節拈説有如劄記之體其言足采固不至以其人廢矣乾隆四十五年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










