
漢水至清泥則濁，松枝至堅蘿則弱。 
十三女兒事他家，顏色如花終索寞。 
蘭生當門燕巢幙，蘭芽未吐燕泥落。 
為姑偏忌諸嫂良，作婦翻嫌婿家惡。 
人生照鏡須自知，無鹽何用妒西施。 
秦庭野鹿忽為馬，巧偽亂真君試思。 
伯奇掇蜂賢父逐，曾參殺人慈母疑。 
酒沽千日人不醉，琴弄一絃心已悲。 
常聞善交無爾汝，讒口甚甘良藥苦。 
山雞錦翼豈鳳凰，隴鳥人言止鸚鵡。 
向栩非才徒隱灶，田文有命那關戶。 
犀燭江行見鬼神，木人登席呈歌舞。 
樂生東去終居趙，陽虎北轅翻適楚。 
世間反覆不易陳，緘此貽君淚如雨。

