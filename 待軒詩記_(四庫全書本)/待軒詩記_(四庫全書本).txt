　　欽定四庫全書　　　　經部三
　　待軒詩記　　　　　　詩類
　　提要
　　〈臣〉等謹案待軒詩記八卷明張次仲撰次仲有周易玩辭困學記已著録是書前載總論二篇其餘國風以一國為一篇二雅周頌以一什為一篇魯頌商頌亦各為一篇大抵用蘇轍之例以小序首句為據而兼採諸家以㑹通之其於集傳不似毛竒齡之字字譏彈以朱子為敵國亦不似孫承澤之字字阿附併以毛萇為罪人〈案承澤詩經朱𫝊翼自序稱王弼亂易罪深桀紂毛氏之罪亦不在王弼之下〉故持論和平能消融門戶之見雖師心揣度或不免臆㫁之私而大致援引詳明詞多有據在近代經解之中猶為典實卷末別有述遺一卷有録無書目下注嗣刻字葢欲為之而末成也今併削其目不復虛列焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













　　待軒詩記自序
　　予向徑行己志不好人諛作書未嘗倩乞序引天性然也讀易之餘間嘗讀詩為箋注私記所得其大意載總論中序尤可不作或則疑焉因思曩時放廢制義取古來詩文反復吟詠以舒其抑鬱無聊之志窮原於四始究其義藴因以授之孫訒適延友人沈子起在齋互相闡發子起有類詠予因亦有小箋積久成帙凡八九脫稿乃敢勒為一書倘藏諸家塾𫝊示子孫後有能讀之者知予意思所託千載相屬否則長往期至秉畀炎火令文章還太虛神氣游宇宙亦復曠然自適了無所憾名根不㫁乃為孫輩慫恿付之梓人夫詩自商周溯稷契訖陳靈上下千五百年治亂興亡風俗疆域形勢方言物類情變無所不載而吾處數千年後蠡測管窺安必其皆有合於古人陶主敬曰古韻自詩不用協序文有本末可非説詩者固不可詘經從序亦何可去序昧經故以序為本而不能盡信者酌以衆論弋以巳志苟得數行數句有當經學則此數行數句庶可質之將來勤苦難成昔人所戒垂老讀詩前後紬繹幾二十年日就澹泊不類年少英儁未知後人以為何如也今神明衰耗纒綿疴疾旦暮將不起恐剞劂不能親觀厥成此亦過時之咎矣垂逝之期為日幾何遂命孫訒踵而成之無隕予志丙辰穀雨日八十八鈍叟張次仲伏枕徳隅書屋口占此為序
　　待軒詩記序
　　詩記者鹽官張元岵先生之所為作也先生為世大儒熹宗朝辛酉舉於鄉屢上春官不第遭時變革遂閉戶卻掃絶跡人事其志節徳行蓋在於管幼安邴根矩之間矣顧其生平經史淹貫著述斐然獨念易為憂患之書窮年精思榻為之穿而筆為之冢黜九師而翼三聖集諸儒之大成發中古之幽藴殆商瞿以來未有之書至於箋註四詩大抵以序為據謂其書近古異於後之耳食者囊括註疏以來及於有明一代不敢尋一先生之語即紫陽義有未洽亦必確有証據不敢苟為雷同古今得失之林歴代治亂之故忠臣孝子良友貞婦與夫山川原隰禽魚草木莫不原原本本曉暢意㫖不誇多識不矜異聞有一言之禆於道者未之或遺也此真可謂明河之在天而珠囊之照地又奚疑焉嗟夫四家之詩惟毛詩為後出而今習傳者皆毛詩也先生之於詩學亦在諸儒之後而後之明君察相寳貴是書立於學宮而役弟子者亦必是書也嗟乎先生之行潔先生之心苦以謝𦤎羽鄭所南之藴義而發揮於經術豈其有司馬名山之念桓譚必傳之語哉而書之不可廢者自在也予獲先生忘年交十有五年嘗至齋中見其披吟不絶於口朱墨不絶於手吾未見有好學如先生者先生歿後予閲其遺編注釋經傳而外史漢晉唐以迄有明無不刪述成一家言流覽玩讀未嘗不為流涕其孫訒受業於予者㑹刻先生詩記成因作數言於簡端於乎即先生此書可以不朽矣仁和後學孫治
<經部,詩類,待軒詩記,詩經通譜>








　　東漢伏恭任末為齊詩包咸髙詡魏應為魯詩薛漢召馴澹臺敬伯為韓詩謝曼卿衛宏賈逵鄭衆馬融鄭𤣥皆為毛詩宏作小序齊詩亡於曹魏魯詩亡於西晉韓詩內傳亡於隋三詩既亡而毛傳獨行蓋大毛公之詩得之申公申公得之子夏其説多合於金縢儀禮國語孟子諸書自漢晉以至唐宋皆用其説至鄭樵作毛傳辨妄始以己意解之朱子集註乃主鄭雲鄭𤣥有詩譜歐陽公有詩圖皆為十四國世次而作漢志詩六家唐志二十五家宋志五十三家














