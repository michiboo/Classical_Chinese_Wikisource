載《書苑菁華》十九
夫書肇於自然，自然既立，陰陽生焉；陰陽既生，形勢出矣。藏頭護尾，力在字中，下筆用力，肌膚之麗。故曰：勢來不可止，勢去不可遏，惟筆軟則奇怪生焉。
凡落筆結字，上皆覆下，下以承上，使其形勢遞相映帶，無使勢背。
轉筆，宜左右回顧，無使節目孤露。
藏鋒，點畫出入之跡，欲左先右，至回左亦爾。
藏頭，圓筆屬紙，令筆心常在點畫中行。
護尾，畫點勢盡，力收之。
疾勢，出於啄磔之中，又在豎筆緊趯之內。
掠筆，在於趲鋒峻趯用之。
澀勢，在於緊駃戰行之法。
橫鱗，豎勒之規。
此名九勢，得之，雖無師授，亦能妙合古人，須翰墨功多，即造妙境耳。
八字訣曰[1]：輕為屈折，子知之乎？曰：豈不為鈎筆轉角，折鋒輕過之謂乎？巧為布置，子知之乎？曰：豈不為欲書先預想字形布置，令氣勢異巧之謂乎？鋒為末，子知之乎？曰：豈不為已成畫，使其鋒健之謂乎？力為體，子知之乎？曰：豈不為趯筆則點皆有力，即首體自能雄媚之謂乎？均為間，子知之乎？曰：豈不為築鋒下筆，皆須宛成，無令其疏之乎？稱為大小，子知之乎？曰；豈不為大字促之令小，小字展之令大，須令茂密之謂乎？損為有餘，子知之乎？曰：豈不為趣長短筆，點畫不足，而常使意勢有餘之謂乎？益為不足，子知之乎？曰；豈不為畫點或有失趣者，即傍點救之之謂乎？

