
昔餘馬首東，君在海北汭〈音入聲〉。 
盡屏簿領書，相與議巖穴。 
載來詣佳境，每山有車轍。 
長嘯林木動，高歌唾壺缺。 
此辭月未周，虜馬嘶絳闕。 
猛虎踞大道，九州當中裂。 
聞君棄孤城，猶自握漢節。 
恥棲惡木影，忍與故山別。 
脫舄掛嶺雲，冏然若鳥逝〈入聲〉。 
唯留潺湲水，分付練溪月。 
爾來大谷梨，白花再成雪。 
關梁限天險，歡樂竟兩絕。 
大盜近削平，三川今底寧。 
句芒布春令，屏翳收雷霆。 
伊洛日夜漲，鳴皋蘭杜青。 
鶱鶱兩黃鵠，何處遊青冥。 
疇昔切玉刃，應如新發硎。 
及時當樹勳，高懸景鐘銘。 
莫抱白雲意，徑往丹丘庭。 
功成儻長揖，然後謀滄溟。

