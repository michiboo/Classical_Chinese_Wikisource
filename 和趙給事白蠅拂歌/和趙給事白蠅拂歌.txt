
華堂多眾珍，白拂稱殊異。 
柄裁沈節香襲人，上結為文下垂穗。 
霜縷霏微瑩且柔，虎鬚乍細龍髯稠。 
皎然素色不因染，淅爾涼風非為秋。 
群蠅青蒼恣遊息，廣庖萬品無顏色。 
金屏成點玉成瑕，晝眠宛轉空咨嗟。 
此時滿筵看一舉，荻花忽旋楊花舞。 
砉如寒隼驚暮禽，颯若繁埃得輕雨。 
主人說是故人留，每誡如新比白頭。 
若將揮玩閒臨水，願接波中一白鷗。

