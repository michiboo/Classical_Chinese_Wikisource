
鹽鐡論卷第三
　　園池第十三　輕重第十四　未通第十五
　　　園池第十三
大夫曰諸侯以國爲家其憂在內天子以八極
爲境其慮在外故宇小者用菲功巨者用大是
以縣官開園池總山海致利以助貢賦脩溝渠
立諸農廣田收盛苑囿太僕水衡少府大農歲
課諸入田收之利池籞之假及北邉置任任田
官以贍諸用而猶未足今欲罷之絕其原杜其
流上下俱殫睏乏之應也雖好省事節用如之
何其可也文學曰古者制地足以養民民足以
承其上千乗之國百里之地公侯伯子男各充
其求贍其欲秦兼萬國之地有四海之富而意
不贍非宇小而用菲者欲多而下不堪其求也
語曰𢊍有腐肉國有饑民廐有肥馬路有餧人
今狗馬之養蟲獸之食豈特腐肉秣馬之費哉
無用之官不急之作服淫侈之變無功而衣食
縣官者衆是以上不足而下睏乏也今不減除
其本而欲贍其末設機利造田畜與百姓爭薦
草與商賈爭市利非所以明主德而相國家也
夫男耕女績天下之大業也故古者分地而處
之利田畝而事之是以業無不食之地國無乏
作之民今縣官之多張苑囿公田池澤公家有
鄣假之名而利歸權家三輔迫近於山河地狹
人衆四方並臻粟米薪菜不能相贍公田轉假
桑榆菜菓不殖地力不盡愚以爲非先帝之開
苑囿池籞可賦歸之於民縣官租稅而巳假稅
殊名其實一也夫如是匹夫之力盡於畝匹
婦之力盡於麻枲田野闢麻枲治則上下俱
何睏乏之有矣大夫默然視其丞相御史
　　　輕重第十四
御史進曰昔太公封於營丘辟草萊而居焉地
薄人少於是通利末之道極女工之巧是以鄰
國交於齊財畜貨殖世爲彊國管仲相公襲
先君之業行輕重之變服彊楚而霸諸侯今
大夫各修太公管之術總一鹽鐡通山川之
利而萬物殖是以縣官用饒足民不睏乏本末
並利上下俱足此籌計之所致非獨耕桑農業
也文學曰禮義者國之基也而權利者政之殘
也孔子曰能以禮讓爲國乎何有伊尹太公以
百里興其君管仲專於公以千乗之齊而不
能至於王其所務非也故功名隳壞而道不濟
當此之時諸侯莫能以德而爭於公𥝠故以權
相傾今天下合爲一家利末惡欲行淫巧惡欲
施大夫君以心計䇿國用構諸侯叅以酒𣙜咸
陽孔僅增以鹽鐡江充耕谷之等各以鋒銳言
利末之事析秋毫可謂無間矣非特管仲設九
府徼山海也然而國家衰耗城郭空虛故非崇
仁義無以化民非力本農無以富也御史曰
水有猵獺而池魚勞國有強禦而齊民消故茂
林之下無豐草大塊之間無美苗夫理國之道
除穢鋤豪然後百姓均平各安其宇張廷尉論
定律令明法以䋲天下誅姦猾絕併兼之徒而
強不凌弱衆不寡大夫各運籌䇿建國用籠
天下鹽鐡諸利以排富商大賈買官贖罪損有
餘𥙷不足以齊𥠖民是以兵革東西征伐賦歛
不增而用足夫損益之事賢者所覩非衆人之
所知也文學曰扁鵲撫息脈而知疾所由生陽
氣盛則損乏而調隂寒氣盛則損之而調陽是
以氣脈調和而邪氣無所留矣夫拙醫不知脈
理之腠血氣之分妄刺而無益於疾傷肌膚而
已矣今欲損有餘𥙷不足富者愈富貧者愈貧
矣嚴法任刑欲以禁止姦而姦猶不止意者
非扁鵲之用鐡石故衆人未得其職也御史曰
周之建國也蓋千八百諸侯其後彊吞弱大兼
小並爲六國六國連兵結難數百年內拒敵國
外攘四夷由此觀之兵甲不休戰伐不乏軍旅
外奉倉庫內實今以天下之富海內之財百郡
之貢非特齊楚之畜趙魏之庫也計委量入雖
急用之冝無乏絕之時顧大農等以術體躬稼
則后稷之烈軍四岀而用不非天之財少也
用鐡石調均有無補不足亦非也上大夫君與
治粟都尉管領大農事灸刺稽滯開利百脈是
以萬物流通而縣官富實當此之時四方征
亂車甲之費克𫉬之賞以億萬計皆贍大司農
此皆扁鵲之力而鹽鐡之福也文學曰邊郡山
居谷處隂陽不和寒凍裂地衝風飄鹵沙石凝
積地勢無所宜中國天地之中隂陽之際也日
月經其斗極出其北含衆和之氣産育庻物
今去而侵邉多斥不毛寒苦之地是猶棄江臯
河濵而田於嶺坂菹澤也轉倉廩之委飛府庫
之財以給邉民中國困於繇賦邉民苦於戍禦
力耕不便種糴無桑麻之利仰中國絲絮而後
衣之皮裘䝉毛曾不足蓋形夏不失複冬不離
窟父子夫婦內藏於專室士圜之中中外空虛
扁鵲何力而鹽鐡何福也
　　　未通第十五
御史曰內郡人衆水泉薦草不能相贍地勢溫
濕不宜牛馬民蹠耒而耕檐而行勞罷而寡
功是以百姓貧苦而衣食不足老弱輅於路
而列卿大夫或乗牛車孝武皇帝平百越以爲
囿圃卻羗胡以爲苑囿是以珍恠異物充於後
宮騊駼駃騠實於外廐匹夫莫不乗堅良而民
間厭橘柚由此觀之邉郡之利亦饒矣而曰何
福之有未通於計也文學曰禹平水土定九州
四方各以土地所生貢獻足以充宮室供人主
之欲膏壤萬里山川之利足以富百姓不待蠻
貊之地遠方之物而用足聞往者未伐胡越之
時繇賦省而民富足溫衣飽食藏新食陳布帛
充用牛馬成群農夫以馬耕載而民莫不乗
當此之時卻走馬以糞其後師旅數發戎馬不
足牸牝入陣故駒犢生於戰地六畜不育於家
五榖不殖於野民不足於糟糠何橘柚之所厭
傳曰大軍之後累世不復方今郡國田野有隴
而不墾城郭有宇而不實邉郡何饒之有乎御
史曰古者制田百歩爲畒民井田而耕什而藉
一義先公而後巳民臣之職也先帝哀憐百姓
之愁苦衣食不足制田二百四十歩而一畒率
三十而稅一惰民不務田作饑寒及巳固其理
也其不耕而欲播不種而欲𫉬鹽鐡又何過乎
文學曰什一而藉民之力也豐耗美惡與民共
之民勤已不獨民已不獨勤故曰什一者
天下之中正也田雖三十而以頃畝出稅樂歲
粒米狼戾而寡取之凶年饑饉而必求足加之
以口賦更繇之役率一人之作中分其功農夫
悉其所得或假貸而益之是以百姓疾耕力作
而饑寒遂及已也築城者先厚其基而求其高
畜民者先厚其業而後求其贍論語曰百姓足
君孰與不足乎御史曰古者諸侯爭強戰國並
起甲兵不休民曠於田疇什一而藉不違其職
今頼陛下神靈甲兵不動乆矣然則民不齊出
於畝以口率被墾田而不足空倉廩而賑貧
乏侵益日甚是以愈惰而仰利縣官也爲斯君
者亦病矣反以身勞民民猶背恩棄義而逺流
亡避匿上公之事民相倣傚田地日無租賦不
入抵扞縣官君雖欲足誰與之足乎文學曰樹
木數徙則𣨙蟲獸徙居則壞故代馬依北風飛
鳥翔故巢莫不哀其生由此觀之民非利避上
公之事而樂流亡也往者軍陣數起用度不足
以訾徴賦常取給見民田家又被其勞故不齊
出於畝也大抵逋流皆在大家吏正畏憚不
敢篤責刻急細民細民不堪流亡逺去中家爲
之色出後亡者爲先亡者服事録民數創於惡
吏故相倣傚去尤甚而就少愈多傳曰政寛者
民死之政急者父子離是以田地日荒城郭空
虛夫牧民之道除其所疾適其所安安而不擾
使而不勞是以百姓勸業而樂公賦此則君
無賑於民民無利於上上下交議而頌聲作故
取而民不厭役而民不苦靈䑓之詩非或使之
民自爲之斯則君何不足之有乎御史曰古
者十五入太學與小役二十冠而成人與戎事
五十以上血脈溢剛曰艾壯詩曰方叔元老克
壯其猶故商師烏周師荼今陛下哀憐百
姓寛力役之政二十三始賦五十六而免所以
輔𦒿壯而息老艾也丁者治其田裡老者修其
塘園儉力趣時無饑寒之患不治其家而訟縣
官亦悖矣文學曰十九年巳下爲塲未成人也
二十而冠三十而娶可以從戎事五十巳上曰
艾老杖於家不從力役所以扶不足而息高年
也鄕飮酒之禮耆老異饌所以優耆耄而明飬
老也故老者非肉不飽非帛不暖非杖不行今
五十巳上至六十與子孫服輓輸並給繇役非
養老之意也古有大䘮者居三年不呼其門通
其孝道遂其哀戚之心也君子之所重而自盡
者其惟親之䘮乎今或殭屍棄衰絰而從戎事
非所以子百姓順孝悌之心也周公抱成王聽
天下恩塞海內澤被四表矧惟靣含仁保德
靡不得其所詩云夙夜基命宥宻陛下富於春
秋委任大臣公卿輔政政敎未均故庻人議也
御史默不荅也

鹽鐡論卷第三

