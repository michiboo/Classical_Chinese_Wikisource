
鹽鐡論卷第八
結和第四十三　誅秦第四十四　伐功第四十五
　西域第四十六　世務第四十七　和親第四十八
　　　結和第四十三
大夫曰漢興以來修好結和親所聘遺單于者
甚厚然不紀重質厚賂之故改節而害滋甚
先帝覩其可以武折而不可以德懷故廣將帥
招𡚒擊以誅罪功勲粲然著於海內藏於記
府何命亡十𫉬一乎夫偷安者後危慮近者憂
邇賢者離俗智士權行君子所慮衆庻疑焉故
民可以觀成不可與圖始此有司所獨見而文
學所不覩文學曰往者匈奴結和親諸夷納貢
即君臣外內相信無胡越之患當此之時上求
寡而易贍民安樂而無事耕田而食桑麻而衣
家有數年之稸縣官餘貨財閭里耆老或及其
澤自是之後退文任武苦師勞衆以略無用之
地立郡沙石之間民不能自守發屯乗城輓輦
而贍之愚竊見其亡不覩其成大夫曰匈奴以
虛名市於漢而實不從數爲蠻貊所紿不痛之
何故也高皇帝仗劍定九州今以九州而不行
於匈奴閭里常民尚有梟散況萬里之主與小
國之匈奴乎夫以天下之力勤何不權以天下
之士民何不服今有帝名而威不信長城反賂
遺而尚踞敖此五帝所不三王所畢怒也文
學曰湯事夏而卒服之周事殷而卒滅之故以
大御小者王以強凌弱者亡聖人不困其衆以
兼國良御不困其馬以兼道故造父之御不失
和聖人之治不倍德秦攝利衡以御宇內執修
箠以笞八極驂服以罷而鞭䇿愈加故有傾衡
遺箠之變士民非不衆力勤非不多也皆內倍
外附而莫爲用此高皇帝所以仗劍而取天下
也夫兩主好合內外交通天下安寜世世無患
士民何事三王何愁焉大夫曰伯翳之始封秦
地爲七十里穆公開霸孝公廣業自卑至上自
小至大故先祖基之子孫成之軒轅戰涿鹿殺
兩曎蚩尤而爲帝湯武伐夏商誅桀紂而爲王
黃帝以戰成功湯武以伐成孝故手足之勤腹
腸之養也當世之務後世之利也今四夷內侵不
攘萬世必有此長患先帝興義兵以誅強東
滅朝鮮西定冉駹擒百越北挫強胡李牧追匈
奴以廣北州湯武之舉蚩尤之兵也故聖主斥
地非私其利用兵非徒𡚒怒也所以匡難辟害
以爲𥠖民遠慮文學曰秦禽勁越北卻強胡
竭中國以役四夷人罷極而主不恤國內潰而
上不知是以一夫倡而天下和兵破陳渉地奪諸
侯何嗣之所利詩云雍雍鳴�旭日始旦登得
前利不念後咎故吳王知伐齊之便而不知干
遂之患秦知進取之利而不知鴻門之難是以
知一而不知十也周謹小而得大秦欲大而亡小
語曰前車覆後車戒殷不遠在夏後之世矣
　　　誅秦第四十四
大夫曰秦楚燕齊周之封國也三晉之君齊之
田氏諸侯家臣也內守其國外伐不義地廣壤
進故立號萬乗而爲諸侯宗周室脩禮長文然
國翦弱不能自存東攝六國西畏於秦身以放
遷宗廟絕祀頼先帝大惠紹興其後封嘉頴川
號周子男君秦旣並天下東絶沛水並滅朝鮮
取陸梁北卻胡狄西略氐羗立帝號朝四夷
舟車所通足跡所及靡不畢至非服其德畏其
威也力多則人朝力寡則朝於人矣文學曰禹
舜尭之佐也湯文夏商之臣也其所以從八極
而朝海內者非以陸梁之地兵革之威也秦楚
三晉號萬乗不務積德而務相侵搆兵爭強而
卒俱亡雖以進壤廣地如食萴之充腸也欲其
安存何可得也夫禮讓爲國者江海流彌乆
不竭其本美也苟爲無本蒿火怒而無繼
其亡可立而待戰國是也周德衰然後列於諸
侯至今不絕秦力盡而滅其族安得朝人也大
夫曰中國與邉境猶支體與腹心也夫肌膚寒
於外腹腸疾於內內外之相勞非相爲助也唇
亡則齒寒支體傷而心𢡚怛故無手足則支體
廢無邉境則內國害昔者戎狄攻太王於邠踰
岐梁而與秦界於涇渭東至晉之陸渾侵中
國中國疾之今匈奴食內侵遠者不離其苦
獨邉境蒙其敗詩云憂心𢡖𢡖念國之爲虐不
征備則害不息故先帝興義兵以征罪遂
破祁連天山散其聚黨北略至龍城大圍匈奴
單于失魂僅以身免乗奔逐北斬首捕虜十餘
萬控弦之民旃裘之長莫不沮膽挫折遠遁遂
乃振旅渾耶率其衆以降置五屬國以治胡則
長城之內河山之外罕冦𦸜於是下詔令減
戍漕寛徭役𥘉雖勞苦卒𫉬其慶文學曰周累
世積德天下莫不願以爲君故不勞而王恩施
由近及遠而蠻貊自至秦任戰勝以並天下小
海內而貪胡越之地使蒙恬擊胡取河以爲
新秦而亡其故秦築長城以守胡而亡其所守
往者兵革亟動師旅數起長城之北旋車遺鏃
相望及李廣利等輕計還馬足莫不寒心雖得
渾耶不能更所亡此非社稷之至計也
　　　伐功第四十五
大夫曰齊公越燕伐山戎破竹殘令支趙
武靈王踰句注過代谷略滅林胡樓煩燕襲走
東胡闢地千里度遼東而攻朝鮮蒙公爲秦擊
走匈奴鷙鳥之追羣雀匈奴𫝑惜不敢靣
而望十餘年及其後蒙公死而諸侯叛秦中國
擾亂匈奴紛紛乃敢復爲邉冦夫以小國燕趙
尚猶卻冦虜以廣地今以漢國之大士民之力
非特齊之衆燕趙之師也然匈奴乆未服者
羣臣不並力上下未諧故也文學曰古之用師
非貪壤𡈽之利救民之患也民思之者旱之望
雨簞食壼漿以逆王師故憂人之患者民一心
而歸之湯武是也不愛民之死力盡而潰叛者
秦王是也孟子曰君不鄕道不由仁義而爲之
強戰雖克必亡此中國所以擾亂非蒙恬死而
諸侯叛秦昔周室盛也越裳氏來獻百蠻致貢
其後周衰諸侯力征蠻貊分散各有聚黨莫能
相一是以燕趙能得意焉其後匈奴稍強食
諸侯故破走月支氏因兵威徙小國引之民
並爲一家一意同力故難制也前君爲先帝𦘕
匈奴之䇿兵據西域奪之便勢之地以候其變
以漢之強攻於匈奴之衆以強弩潰癰疽越
之禽吳豈足道哉上以爲然用君之義聽君之
計雖越王之任種蠡不過以捜粟都尉爲御史
大夫持政十有餘年未見種蠡之功而見靡弊
之効匈奴不爲加俛而百姓𥠖民以敝矣是君
之䇿不能弱匈奴而反衰中國也善爲計者固
此乎
　　　西域第四十六
大夫曰徃者匈奴據河山之險擅田牧之利民
富兵強行入爲冦則句注之內驚動而上郡以
咸城文帝時虜入蕭關烽火通甘泉群臣懼
不知所出乃請屯京師以備胡胡西役大宛康
居之屬與群羗通先帝推讓斥奪廣饒之地
建張掖以西隔絕羗胡𤓰分其援是以西域之
國皆內拒匈奴斷其右臂曵劍而走故募人田
畜以廣用長城以南濵塞之郡馬牛故縱蓄積
布野未覩其計之所過也夫以弱越而遂意強
吳才地計衆非鈞也主思臣謀其往必矣文學
曰吳越迫於江海三川循環之處於五湖之間
地相迫壤相次其勢易以相禽也金鼓未聞旌
旗未舒行陣未定兵以接矣師無輜重之費士
無乏絶之勞此所謂食於廚倉而戰於門郊者
也今匈奴牧於無窮之澤東西北不可窮極
雖輕車利馬不能得也況重羸兵以求之乎
其勢不相及也茫茫乎行九臯未知所止皓
皓乎無網羅而漁江海雖及之三軍罷弊適
遺之餌也故明王知其所無利以爲役不可數
行而權不可乆張也故詔公卿大夫賢良文學
所以復枉興㣲之路公卿宜思百姓之急匈奴
之害縁聖主之心定安平之業今乃留心於末
計雖本議不順上意未爲盡於忠也大夫曰𥘉
貳師不克宛而還也議者故使人主不遂忿則
西域皆瓦解而附於胡胡得衆國而益強先帝
絕竒聽行武威還襲宛宛舉國以降効其器物
致其寶馬烏孫之屬駭膽請爲臣妾匈奴失魄
奔走遁逃雖未盡服遠處寒苦墝埆之地壯者
死於祁連天山其未復故群臣議以爲匈奴
困於漢兵折趐傷翼可遂擊服會先帝棄群臣
以故匈奴不革譬如爲山未成一簣而止度功
業而無斷成之理是棄與胡而資強敵也輟幾
沮成爲主計斯亦未可謂盡忠也文學曰有
司言外國之事議者皆激一時之權不慮其後
張騫言大宛之天馬汗血安息之真玉大鳥縣
官旣聞如水焉乃大興師伐宛歴數期而後
克之夫萬里而攻人之國兵不戰而物故過半
雖破宛得寶馬非計也當此之時將卒方赤靣
而事四夷師旅相望郡國並發𥠖人困苦姦僞
萌生盜賊並起守尉不能禁城邑不能止然後
遣上大夫衣繡衣以興擊之當此時百姓元元
莫必其命故山東豪傑頗有異心頼先帝聖靈
斐然其咎皆在於欲畢匈奴而遠幾也爲主計
此可謂忠乎
　　　世務第四十七
大夫曰諸生妄言議者令可詳用無徒守椎車
之語滑稽而不可修夫漢之有匈奴譬木之
有蠧如人有疾不治則寖以深故謀臣以爲擊
奪以困極之諸生言以德懷之此有其語而不
可行也諸生上無以似三王下無以似近秦令
有司可舉而行當世安蒸庻而寜邊境者乎文
學曰昔齊公內附百姓外綏諸侯存亡接絶
而天下從風其後德行衰葵丘少會振而矜
之叛者九國春秋刺其不崇德而崇力也故任
德則強楚告服遠國不召而自至任力則近者
不親小國不附此其效也誠上觀三王之所以
昌下論秦之所以亡中述齊所以興去武行
文廢力尚德罷關梁除障塞以仁義導之則北
垂無冦虜之憂中國無干戈之事矣大夫曰事
不豫辯不可以應卒內無備不可以禦敵詩云
誥爾民人謹爾侯度用戒不虞故有文事必有
武備昔宋襄公倍楚而不備以取大辱焉身執
囚而國幾亡故雖有誠信之心不知權變危亡
之道也春秋不與夷狄中國爲禮爲其無信也
匈奴貪狼因時而動乗可而發颷舉電至而欲
以誠信之心金帛之寶而信無義之詐是猶親
蹠蹻而扶猛虎也文學曰春秋王者無敵言其
仁厚其德美天下賔服莫敢受交也德行延及
方外舟車所臻足跡所及莫不澤蠻貊異國
重譯自至方此之時天下和同君臣一德外內
相信上下輯睦兵設而不試干戈閉藏而不用
老子曰兕無所用其角螫蟲無所輸其毒故君
仁莫不仁君義莫不義世安得跖蹻而親之乎
大夫曰布心腹質情素信誠內感義形乎色宋
華元楚司馬子反之相覩也符契內合誠有以
相信也今匈奴挾不信之心懷不測之詐見利
如前乗便而起潛進市側以襲無備是猶措重
寶於道路而莫之守也求其不亡何可得乎文
學曰誠信著乎天下醇德流乎四海則近者歌
謳而樂之遠者執禽而朝之故正近者不以威
來遠者不以武德義修而任賢良也故民之於
事辭佚而就勞於財也辭多而就寡上下交讓
道路鴈行方此之時賤貨而貴德重義而輕利
賞之不𥨸何寶之守也
　　　和親第四十八
大夫曰昔徐偃王行義而滅好儒而削知文而
不知武知一而不知二故君子篤仁以行然必
築城以自守設械以自備爲不仁者之害巳也
是以古者蒐獮振旅而數軍實焉恐民之愉佚
而亡戒難故兵革者國之用城壘者國之固也
而欲罷之是去表見裏示匈奴心腹也匈奴輕
舉潛進以襲空虛是猶不介而當矢石之蹊禍
必不振此邉境之所懼而有司之所憂也文學
曰往者通關梁交有無自單于以下皆親漢內
附往來長城之下其後王恢誤謀馬邑匈奴絕
和親故當路結禍紛挐而不解兵連而不息邉
民不解甲弛弩行數十年介冑而耕耘鉏耰而
候望燧燔烽舉丁壯弧弦而出鬬老者超越而
入葆言之足以流涕寒心則仁者不也詩云
投我以桃報之以李未聞善往而有惡來者故
君子敬而無失與人恭而有禮四海之內皆爲
兄弟也故內省不疚夫何憂何懼大夫曰自春
秋諸夏之君會聚相結三會之後乖離相疑伐
戰不止六國從親冠帶相接然未嘗有堅約況
禽獸之國乎春秋存君在楚誥鼬之會書公紿
夷狄也匈奴數和親而常先犯約貪侵盜驅長
詐謀之國也反復無信百約百叛若朱𧰼之不
移商均之不化而欲信其用兵之備親之以德
亦難矣文學曰王者中立而聽乎天下德施方
外絕國殊俗臻於𨶕庭鳳皇在列樹麒麟在郊
藪群生庻物莫不被澤非足行而仁辦之也推
其仁恩而皇之誠也范蠡出於越由余長於胡
皆爲霸王賢佐故政有不從之敎而世無不可
化之民詩云酌彼行潦挹彼注茲故公劉處戎
狄戎狄化之大王去豳豳民隨之周公修德而
越裳氏來其從善如影響爲政務以德親近何
憂於彼之不改



鹽鐡論卷第八

