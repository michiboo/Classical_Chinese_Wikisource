
鹽鐡論卷第十
　刑德第五十五　申韓第五十六　周秦第五十七
　詔聖第五十八　大論第五十九　雜論第六十
　　　刑德第五十五
大夫曰令者所以敎民也法者所以督姦也令
嚴而民慎法設而姦禁罔䟽則獸失法䟽則罪
漏罪漏則民放佚而輕犯禁故禁下必法夫徼
倖誅誡蹠蹻不犯是以古者作五刑刻肌膚而
民不踰矩文學曰道德衆人不知所由法令衆
民不知所避故王者之製法昭乎如日月故民
不迷曠乎若大路故民不惑幽𨼆遠方折手知
足室女童婦咸知所避是以法令不犯而獄犴
不用也昔秦法繁於秋荼而網宻於凝脂然而
上下相遁姦僞萌生有司法之救爛撲焦不
能禁非網䟽而罪漏禮義廢而刑罰任也方今
律令百有餘篇文章繁罪名重郡國用之疑惑
或淺或深自吏明習者不知所處而況愚民乎
此斷獄所以滋衆而民犯禁也宜犴宜獄握粟
出卜自何能榖刺刑法繁也親服之屬甚衆上
附下附而服不過五五刑之屬三千上殺下殺
而罪不過五故治民道務篤其敎而巳大夫曰
文學言王者立法曠大路今馳道不小也而
民公犯之以其罰罪之輕也千仞之高人不輕
凌千鈞之重人不輕舉商君刑棄灰於道而秦
民治故盜馬者死盜牛者加所以重本而絶輕
疾之資也武兵名食所以佐邉而重武備也盜
傷與殺同罪所以累其心而責其意也猶魯以
楚師伐齊而春秋惡之故輕之爲重淺之爲深
有縁而然法之徴者固非衆人之所知也文學
曰詩云周道如砥其直如矢言其易也君子所
小人所視言其明也故德明而易從法約而
易行今馳道經營陵陸紆周天下是以萬里爲
民穽也罻羅張而縣其谷辟䧟設而當其蹊蹻
弋飾而加其上能勿離乎聚其所欲開其所利
仁義陵遲能勿踰乎故其末途至於攻城入邑
損府庫之金盜宗廟之器豈特千仞之高千鈞
之重哉管千曰四維不張雖臯陶不能爲士故
德敎廢而詐僞行禮義壞而姦邪興言無仁義
也仁者愛之効也義者事之宜也故君子愛仁
以及物治近以及遠傳曰凢生之物莫貴於人
人主之所貴莫重於人故天之生萬物以奉人
也主愛人以順天也聞以六畜禽獸養人未聞
以所養害人者也魯廐焚孔子罷朝問人不問
馬賤畜而重人也今盜馬者罪死盜牛者加乗
車馬馳行道中吏舉苛而不止以爲盜馬而
罪亦死今傷人持其刀劍而亡亦可謂盜武庫
兵而殺之乎人主立法而民犯之亦可以爲逆
靣輕主約乎深之可以死輕之可以免非法禁
之意也法者縁人情而制非設罪以䧟人也故
春秋之治獄論心定罪志善而違於法者免志
惡而合於法者誅念傷民未有所害志不甚惡
而合於法者謂盜而傷人者耶將執法者過耶
何於人心不厭也古者傷人有創者刑盜有贓
者罰殺人者死今取人兵刃以傷人罪與殺人
同得無非其至意與大夫俛仰未應對御史大
夫曰執法者國之轡銜刑罰者國之維檝也故
轡衘不雖王良不能以致遠維檝不設雖良
工不能以絶水韓子曰疾有固者不能明其法
𫝑御其臣下富國強兵以制敵禦難惑於愚儒
之文詞以疑賢士之謀舉浮淫之蠧加之功實
之上而欲國之治猶釋階而欲登高無衘橛而
禦捍馬也今刑法設備而民猶犯之況無法乎
其亂必也文學曰轡衘者御之具也得良工而
調法勢者治之具也得賢人而化執轡非其人
則馬奔馳執軸非其人則舩覆傷昔吳使宰嚭
持軸而破其舩秦使趙高執轡而覆其車今廢
仁義之術而任刑名之徒則復吳秦之事也夫
爲君者法三王爲相者法周公爲術者法孔子
此百世不易之道也韓非非先王而不遵舍正
令而不從卒蹈䧟穽身幽囚客死於秦本夫不
通大道而小辯斯足以害其身而巳
　　　申韓第五十六
御史曰待周公而爲相則世無列國待孔子而
後學則世無儒墨夫衣小缺襟裂可以𥙷而必
待全匹而易之政小缺法令可以防而必待雅
頌乃治之是猶舎鄰之醫而求俞跗而後治病
廢汙池之水待江海而後救火也迂而不徑𨶕
而無務是以敎令不從而治煩亂夫善爲政者
弊則𥙷之決則塞之故吳子以法治楚魏申商
以法彊秦韓也文學曰有國者選衆而任賢學
者覽而就善何必是周公孔子故曰法之而
巳今商鞅吳起反聖人之道變亂秦俗其後政
耗亂而不能理流失而不可復愚人縱火於沛
澤不能復振𧊵蠆螫人放死不能息其毒也煩
而止之躁而靜之上下勞擾而亂益滋故聖人
敎化上與日月俱照下與天地同流豈曰小𥙷
之哉御史曰衣缺不𥙷則日以甚防漏不塞則
日以滋大河之始決於子也涓涓爾及其卒
汜濫爲中國害菑梁楚破曹衞城郭壞沮稸積
漂流百姓木棲千里無廬令寡無所依老弱
無所歸故先帝閔悼其菑親省河堤舉禹之功
河流以復曹衞以寜百姓戴其功詠其德歌宣
房塞萬福來焉亦猶是也如何勿小𥙷哉文學
曰河決甕口而破千里況禮決乎其所害亦
多矣今斷獄歳以萬計犯法滋多其爲菑豈特
曹衞哉夫知塞宣房而福來不知塞亂原而天
下治也周國用之刑錯不用𥠖民四時各終
其序而天下不頌曰綏我眉壽介以繁祉此
天爲福亦不小矣誠信禮義如宣房功業巳立
垂拱無爲有司何𥙷法令何塞也御史曰犀銚
利鉏五榖之利而間草之害也明理正法姦邪
之所惡而良民之福也故曲木惡䋲姦邪惡
正法是以聖人審於是非察於治亂故設明法
陳嚴刑防非矯邪𨼆括輔檠之正弧刺也故
水者火之備法者止姦之禁也無法勢雖賢人
不能以爲治無甲兵雖孫吳不能以制敵是以
孔子倡以仁義而民從風伯夷遁首陽而民不
可化文學曰法能刑人而不能使人廉能殺人
而不能使人仁所貴良醫者貴其審消息而退
邪氣也非貴其下鍼石而鑚肌膚也所貴良吏
者貴其絕惡於未萌使之不爲非非貴其拘之
囹圄而刑殺之也今之所謂良吏者文察則以
禍其民強力則以厲其下不本法之所由生而
專巳之殘心文誅假法以䧟不辜累無罪以子
及父以弟及兄一人有罪州里驚駭十家奔亡
癰疽之相濘色淫之相連一節動而百枝搖
詩云舍彼有罪既伏其辜此無罪淪骨以輔
痛傷無罪而累也非患銚耨之不利患其舍草
而去苗也非患無凖平患其舎枉而䋲直也故
親近爲過不必誅是鋤不用也䟽遠有功不必
賞是苗不養也故世不患無法而患無必行之
法也
　　　周秦第五十七
御史曰春秋罪人無名號謂之雲盜所以賤刑
人而絕之人倫也故君不臣士不友於閭里無
所容故民始犯之命不軌之民犯公法以相寵
舉棄其親不能伏節死理遁逃相連自䧟於罪
其刑戮不亦宜乎一室之中父兄之際身
體相屬一節動而知於心故今自𨵿內侯以下
比地於伍居家相察出入相司父不教子兄不
正弟舍是誰責乎文學曰古者周其禮而明其
敎禮周教明不從者然後等之以刑刑罰中民
不怨故舜施四罪而天下咸服誅不仁也輕重
各服其誅刑必加而無赦赦惟疑者若此則世
安得不之人而罪之今殺人者生剽攻𥨸盜
者富故良民內解怠輟耕而隕心古者君子不
近刑人刑人非人也身放殛而辱後世故無賢
不肖莫不恥也今無行之人貪利以䧟其身蒙
戮辱而捐禮義𢘆於苟生何者一日下室創
未瘳宿衛人主出入宮殿得由受奉祿食太官
享賜身以尊榮妻子𫉬其饒故或載卿相之列
就刀鋸而不見閔況衆庻乎夫何恥之有廢其
徳教而責之以禮義是虐民也春秋曰子有罪
執其父臣有罪執其君聽失之大者也今以子
誅父以弟誅兄親戚小坐什伍相連引根本
之及華葉傷小之累四體也如此則以有罪
誅及無罪無罪者寡矣文仲治魯勝其盜而
自矜子貢曰民將欺而況民盜乎故吏不以多
斷爲良毉不以多刺爲工子産刑二人殺一人
道不拾遺而民無誣心故爲民父母以養疾子
長恩厚而巳自首匿相坐之法立骨之恩廢
而刑罪多聞父母之於子雖有罪猶匿之豈不
欲服罪爾子爲父𨼆父爲子𨼆未聞父子之相
坐也聞兄弟緩追以免賊未聞兄弟之相坐也
聞惡惡止其人疾始而誅首惡未聞什伍之相
坐老子曰上無欲而民樸上無事而民自富君
君臣臣父父子子比地何伍而執政何責也御
史曰夫千鈞之重以登無極之高垂峻崖之
峭谷下臨不測之淵雖有慶忌之徤賁育之勇
莫不震慴悼慄者知墜則身首肝腦塗山石也
故未嘗灼而不敢握火者見其有灼也未嘗傷
而不敢握刃者見其有傷也彼以知爲非罪之
必加而戮及父兄必懼而爲善故立法制辟
臨百仞之壑握火䧟刃則民畏忌而無敢犯禁
矣慈毋有敗子小不也嚴家無悍虜篤責急
也今不立嚴家之所以制下而修慈母之所以
敗子則惑矣文學曰紂爲炮烙之刑而秦有收
帑之法趙高以峻文決罪於內百官以峭法斷
割於外死者相枕席刑者相望百姓側目重足
不寒而慄詩云謂天蓋髙不敢不局謂地蓋厚
不敢不哀今之人胡爲虺蜥方此之時豈特
冒火蹈刃哉然父子相背兄弟相慢至於骨肉
相殘上下相殺非刑輕而罰不必令大嚴而仁
恩不施故政寛則下親上政嚴則民謀主晉厲
以幽二世見殺惡在峻法之不犯嚴家之無悍
虜也聖人知之是以務知而不務威故高皇帝
約秦苛法慰怨毒之民而長和睦之心唯恐刑
之重而徳之薄也是以施恩無窮澤流後世商
鞅吳起以秦楚之法爲輕而累之上危其主下
沒其身或非特慈母乎
　　　詔聖第五十八
御史曰夏后氏不信言殷誓周盟德信彌衰無
文武之人慾修其法此殷周之所以失𫝑而見
奪於諸侯也故衣弊而革才法弊而更制高皇
帝時天下初定𤼵德音行三章之令權也非撥
亂反正之常也其後法稍犯不正於理故姦萌
而甫刑作王道衰而詩刺彰諸侯而春秋譏
夫少目之罔不可以得魚三章之法不可以爲
治故令不得不加法不得不多唐虞𦘕衣冠非
阿湯武刻肌膚非故時世不同輕重之務異也
文學曰民之仰法猶魚之仰水水清則靜濁則
擾擾則不安其居靜則樂其業樂其業則冨冨
則仁生澹則爭止是以成康之世賞無所施法
無所加非可刑而不刑民莫犯禁也非可賞而
不賞民莫不仁也斯則吏何事而理今之治
民者拙御馬行則頓之止則擊之身創於箠
吻傷於銜求其無失何可得乎乾谿之役土崩
梁氏內潰不能禁峻法不止故罷馬不畏鞭箠
罷民不畏刑法雖曾而累之其亡益乎御史曰
嚴三刃樓季難之山高幹雲牧豎登之故峻
則樓季三刃陵夷則牧豎易山巔夫鑠金在鑪
莊蹻不顧錢刀在路匹婦掇之非匹婦貪而莊
蹻廉也輕重之制異而利害之分明也故法令
可仰而不可踰可臨而不可入詩云不敢虎
不敢馮河爲其無益也魯好禮而有季孟之難
燕噲好譲而有子之之亂禮譲不足禁邪而刑
法可以止明君據法故能長制群下而乆守
其國也文學曰古者明其仁義之誓使民不踰
上乎刑之不教而殺是以虐也與其刑不可踰
不義之不可踰也聞禮義行而刑罰中未聞
刑罰行而孝悌興也高狹基不可立矣嚴法
峻刑不可乆也二世信趙高之計渫篤責而任
誅斷刑者半道死者日積殺民多者爲忠厲民
悉者爲能百姓不勝其求黔首不勝其刑海內
同憂而俱不𦕅生故過徃之事父不得於子無
巳之求君不得於臣死不再生窮䑕齧貍匹夫
奔萬乗舍人折陳勝吳廣是也當此之時天
下期俱起方靣而攻秦聞不一期而社稷爲
惡在其能制群下而乆守其國也御史黙然不
對大夫曰瞽師不知白黒而善聞言儒者不知
治世而善訾議夫善言天者合之人善言古者
考之今令何爲施法何爲加湯武全肌骨而殷
周治秦國用之法弊而犯二尺四寸之律古今
一也或以治或以亂春秋原罪甫刑制獄今願
聞治亂之本周秦所以然乎文學曰春夏生長
聖人𧰼而爲令秋冬殺藏聖人則而爲法故令
者敎也所以導民人法者刑罰也所以禁強
也二者治亂之具存亡之効也在上所任湯武
經禮義明好惡以道其民刑罪未有所加而民
自行義殷周所以治也上無德敎下無法則任
刑必誅劓鼻盈虆斷足盈車舉河以西不足以
受天下之徒終而以亡者秦王也非二尺四寸
之律異所行反古而悖民心也
　　　大論第五十九
大夫曰呻吟槁簡誦死人之語則有司不似文
學文學知獄之在廷後而不知其事聞其事而
不知其務夫治民者大匠之斵斧斤而行之
中繩則止杜大夫王中尉之等繩之以法斷之
以刑然後冦止姦禁故射者因𫝑治者因法虞
夏以文殷周以武異時各有所施今欲以敦樸
之時治抗弊之民是猶遷延而拯溺揖讓而救
火也文學曰文王興而民好善幽厲興而民好
非性之殊風俗使然也故商周之所以昌桀
紂之所以亡也湯武非得伯夷之民以治桀紂
非得蹠蹻之民以亂也故治亂不在於民孔子
曰聽訟吾猶人也必也使無訟乎訟者難訟而
聽之易夫不治其本而事其末古之所謂愚今
之所謂智以箠楚正亂以刀筆正文古之所謂
賊今之所謂賢也大夫曰俗非唐虞之時而世
非許由之民而欲廢法以治是猶不用𨼆括斧
斤欲撓曲直枉也故爲治者不待自善之民爲
輪者不待自曲之木往者應少伯正之屬潰梁
楚昆盧徐榖之徒亂齊趙山東𨵿內徒保人
阻險當此之時不任斤斧折之以武而乃始設
禮文有似窮毉欲以短鍼而攻疽孔丘以禮
說跖也文學曰殘材木以成室屋者非良匠也
殘賤民人而欲治者非良吏也故公輸子因木
之冝聖人不費民之性是以斧斤簡用刑罰不
任政立而化成扁鵲攻於腠理絶邪氣故癰疽
不得成形聖人從事於未然故亂原無由生是
以砭石藏而不施法令設而不用斷巳然鑿巳
發者凢人也治未形覩未萌者君子也大夫曰
文學所稱聖知者孔子也治魯不遂見逐於齊
不用於衛遇圍於匡困於陳蔡夫知時不用猶
說強也知困而不能巳貪也不知見欺而徃愚
也困辱不能死恥也此四者庸民之所不爲
也何況君子乎商君以景見應侯以王稽進
故士因士女因媒至其親顯非媒士之力孔子
曰進見而不以能往者非賢士才女也文學曰
孔子生於亂世思尭舜之道東西南北灼頭濡
足庻幾世主之悟悠悠者皆是君闇大夫妬孰
合有媒是以嫫母飾姿而夸矜西子彷徨而無
家非不知窮厄而不見用悼痛天下之禍猶慈
毋之伏死子也知其不可如何然惡已故適齊
景公欺之適衛靈公圍陽虎謗之桓魋害之夫
欺害聖人者愚惑也傷毀聖人者狂狡也惑之
人非人也夫何恥之有孟子曰觀近臣者以所
爲主觀逺臣者以其所主使聖人僞容苟合不
論行擇友則何以爲孔子也大夫憮然內慙四
據而不言當此之時順風承意之士如編口張
而不歙舉舌而不下闇然而懷重而見責大
夫曰諾膠車逢雨請與諸生解
　　　雜論第六十
客曰余覩鹽鐡之義觀乎公卿文學賢良之論
意殊路各有所出或上仁義或務權利異哉
吾所聞周秦粲然皆有天下而靣焉然安危
長乆殊世始汝朱子伯爲予言當此之時豪
俊並進四方輻輳賢良茂陵唐生文學魯萬生
之倫六十餘人咸聚闕庭舒六藝之諷論太平
之原智者賛其慮仁者明其施勇者見其斷辯
者陳其詞誾誾焉侃侃焉雖未能詳備斯可略
觀矣然蔽於雲霧終廢而不行悲夫公卿知任
武可以闢地而不知德廣可以附逺知權利可
以廣用而不知稼穯可以富國也近者親附遠
者說德則何爲而不成何求而不得不出於斯
路而附畜利長威豈不謬哉中山劉子雍言王
道矯當世復諸正務在乎反本直而不徼切而
不�斌斌然斯可謂弘君子矣九江祝生𡚒
由路之意推史魚之節發憤懣刺譏公卿介然
直而不撓可謂不畏強禦矣桑大夫據當世合
時變推道術尚權利辟略小辯雖非正法然巨
儒宿學惡然大能自解可謂物通士矣然攝
卿相之位不引凖䋲以道化下放於利末不師
始古易曰焚如棄如處非其位行非其道果隕
其姓以及厥宗車丞相即周魯之列當軸處中
括不言容身而去彼哉彼哉夫群丞相御
史不能正議以輔宰相成同𩔖長同行阿意苟
合以說其上斗筲之人道䛕之徒何足筭哉






鹽鐡論卷第十〈終〉

