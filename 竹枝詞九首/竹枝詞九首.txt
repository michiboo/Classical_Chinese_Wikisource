白帝城頭春草生，白鹽山下蜀江清。
南人上來歌一曲，北人莫上動鄉情。
山桃紅花滿上頭，蜀江春水拍山流。
花紅易衰似郎意，水流無限似儂愁。
江上朱樓新雨晴，瀼西春水縠紋生。
橋東橋西好楊柳，人來人去唱歌行。
日出三竿春霧消，江頭蜀客駐蘭橈。
憑寄狂夫書一紙，家住成都萬里橋。
兩岸山花似雪開，家家春酒滿銀盃。
昭君坊中多女伴，永安宮外踏青來。
城西門前灩澦堆，年年波浪不能摧。
懊惱人心不如石，少時東去複西來。
瞿塘嘈嘈十二灘，人言道路古來難。
長恨人心不如水，等閒平地起波瀾。
巫峽蒼蒼煙雨時，清猿啼在最高枝。
個裏愁人腸自斷，由來不是此聲悲。
山上層層桃李花，雲間煙火是人家。
銀釧金釵來負水，長刀短笠去燒畬。
