
盛才膺命代，高價動良時。
帝簡登藩翰，人和發詠思。
神仙去華省，鵷鷺憶丹墀。
清淨能無事，優游即賦詩。
江山紛想像，雲物共萎蕤。
逸氣劉公幹，玄言向子期。
多慙汲引速，翻愧激昂遲。
相馬知何限，登龍反自疑。
風塵吏道迫，行邁旅心悲。
拙疾徒爲爾，窮愁欲問誰。
秋庭一片葉，朝鏡數莖絲。
州縣甘無取，丘園悔莫追。
瓊瑤生篋笥，光景借茅茨。
他日青霄裏，猶應訪所知。

