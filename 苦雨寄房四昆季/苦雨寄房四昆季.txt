
獨坐見多雨，況茲兼索居。
茫茫十月交，窮陰千里餘。
彌望無端倪，北風擊林箊。
白日渺難覩，黃雲爭卷舒。
安得造化功，曠然一掃除。
滴瀝簷宇愁，寥寥談笑疎。
泥塗擁城郭，水潦盤丘墟。
惆悵憫田農，裴回傷里閭。
曾是力井稅，曷爲無斗儲。
萬事切中懷，十年思上書。
君門嗟緬邈，身計念居諸。
沈吟顧草茅，鬱怏任盈虛。
黃鵠不可羨，雞鳴時起予。
故人平臺側，高館臨通衢。
兄弟方荀陳，才華冠應徐。
彈棊自多暇，飲酒更何如。
知人想林宗，直道慙史魚。
攜手風流在，開襟鄙吝祛。
寧能訪窮巷，相與對園蔬。

