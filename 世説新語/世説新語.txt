宋臨川王劉義慶撰，梁劉孝標註。義慶事跡具《宋書》。孝標名峻，以字行，事跡具《梁書》。
黃伯思《東觀餘論》謂《世說》之名肇於劉向，其書已亡，故義慶所集名《世說新書》。段成式《酉陽雜俎》引王敦澡豆事，尚作《世說新書》可證，不知何人改為《新語》，蓋近世所傳。然相沿已久，不能復正矣。所記分三十八門，上起後漢，下迄東晉，皆軼事瑣語，足為談助。《唐·藝文志》稱劉義慶《世說》八卷，劉孝標《續》十卷，《崇文總目》惟載十卷。晁公武謂當是孝標《續》義慶元本八卷，通成十卷。又謂家有詳略二本，迥不相同。今其本皆不傳。惟陳振孫《書錄解題》作三卷，與今本合。其每卷析為上下，則世傳陸遊所刊本已然，蓋即舊本。至振孫載汪藻所云《敘錄》二卷，首為考異，繼列人物世譜，姓字異同，末記所引書目者，則佚之久矣。
自明以來，世俗所行凡二本，一為王世貞所刊，註文多所刪節，殊乖其舊；一為袁褧所刊，蓋即從陸本翻雕者，雖板巳刓敝，然猶屬完書。義慶所述，劉知幾《史通》深以為譏，然義慶本小說家言，而知幾繩之以史法，擬不於倫，未為通論。孝標所註特為典贍，高似孫《緯略》亟推之，其糾正義慶之紕繆，尤為精核。所引諸書，今已佚其十之九，惟賴是註以傳，故與裴松之《三國志註》、酈道元《水經註》、李善《文選註》同為考證家所引據焉。

