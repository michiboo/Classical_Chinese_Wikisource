
丹陽古郡洞庭陰，落日扁舟此路尋。
傳是東南舊都處，金陵中斷碧江深。
在昔風塵起，京都亂如燬。
雙闕戎虜間，千門戰場裏。
傳聞一馬化爲龍，南渡衣冠亦願從。
石頭橫帝里，京口拒戎鋒。
青楓林下迴天蹕，杜若洲前轉國容。
都門不見河陽樹，輦道唯聞建業鐘。
中原悠悠幾千里，欲掃欃槍未雲已。
英雄傾奪何紛然，一盛一衰如逝川。
可憐宮觀重江裏，金鏡相傳三百年。
自從龍見聖人出，六合車書混爲一。
昔年王氣今何在，併向長安就堯日。
荊榛古木閉荒阡，共道繁華不復全。
赤縣唯餘江樹月，黃圖半入海人煙。
暮來山水登臨遍，覽古愁吟淚如霰。
唯有空城多白雲，春風淡蕩無人見。

