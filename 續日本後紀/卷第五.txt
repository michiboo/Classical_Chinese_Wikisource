續日本後紀卷第五」〈起承和三年正月、盡十二月。〉」太政大臣從一位臣藤原良房等奉勅撰
三年春正月辛丑朔。天皇御大極殿。受群臣朝賀。畢宴侍從已上於紫宸殿。賜御被。
癸夘。天皇御紫宸殿。皇太子獻御杖。』▼是日。天皇拜賀先太上天皇及太皇大後於嵯峨院。
丁未。天皇御豊樂院。宴百官於朝堂。詔授從四位上藤原朝臣常嗣正四位下。無位時宗王從四位下。從五位上大縣王正五位下。正六位上弟綱王。愛宕王並從五位下。正五位上源朝臣寛從四位上。正五位下坂上大宿禰淨野。藤原朝臣長良。安倍朝臣安仁並從四位下。從五位上丹・眞人清貞。小野朝臣篁並正五位下。從五位下藤原朝臣眞主。丹・眞人興宗。安倍朝臣濱主。石川朝臣英多麻呂。良峯朝臣木連。橘朝臣峯繼並從五位上。外正五位下廣宗宿禰糸繼。紀朝臣國守。正六位上藤原朝臣吉繼。藤原朝臣俊繼。文室朝臣笠科。紀朝臣綱雄。橘朝臣千枝。橘朝臣起奈理。藤原朝臣板野麻呂。淡海眞人眞淨。清瀧朝臣河根。大原眞人宗吉。大中臣朝臣天足並從五位下。正六位上蕃良朝臣弟主。山田宿禰古嗣。住吉朝臣氏繼。御船宿禰清風。物部首廣國並外從五位下。賜祿有差。
戊申。天皇御大極殿。聽講最勝王經。且還御紫宸殿。以禮佛。』授從五位下安陪朝臣室子。三原朝臣數子並從五位上。無位紀朝臣清子。橘朝臣穎子。丹・眞人冬子並從五位下。
辛亥。以四品忠良親王爲上総太守。從四位下藤原朝臣長良爲右馬頭〈云云〉。正四位下源朝臣弘爲兼美作守。刑部卿如故〈云云〉。
甲寅。最勝會竟。引其講師及僧綱等。論義殿上。於是。勅以元興寺傳燈大法師位延祥法師任權律師。
丁巳。天皇御豊樂殿。觀大射。
庚申。內宴於仁壽殿。以詩興爲先。同賦理殘粧之題。訖賜祿。』▼是日。敘從七位上飯高宿禰全繼子外從五位下。
壬戌。天皇幸神泉苑遊賞。賜見參五位已上祿。』敘無位飯高宿禰永刀自外從五位下〈云云〉。
乙丑。詔奉充陸奧國白河郡從五位下勳十等八溝黃金神封戸二煙。以應國司之禱。令採得砂金。其數倍常能助遣唐之資也。
戊辰。天皇幸神泉苑。放隼拂水禽。
二月庚午朔。廢務。爲遣唐使祠天神地祇於北野也。
丙子。遣唐使奉幣帛賀茂大神社。』▼是日。以從四位上藤原朝臣文山爲內藏頭〈云云〉。從四位下橘朝臣氏人爲大藏大輔〈云云〉。正四位下菅原朝臣清公爲兼但馬守。左京大夫文章博士如故〈云云〉。
戊寅。天皇御紫宸殿。引見遣唐大使副使等。參議右近衛大將橘朝臣氏公降殿宣詔〈云云。其詞書笏。無黃紙文。〉賜祿有差。大使綵帛百匹。貲布廿端。副使綵帛八十匹。貲布十端。判官並准判官各綵帛十五匹。貲布六端。録事綵帛十匹。貲布四端。知乘船事。譯語。各綵帛五匹。貲布二端。還學僧各綵帛十匹。』和泉國人遣唐使准録事縣主益雄。父散位文貞等賜姓和氣宿禰。又改本居貫附右京二條二坊。
壬午。天皇幸神泉苑。放鷂隼。』山城國綴憙郡空閑地四町賜掌侍從五位上大和宿禰舘子。河內國丹比郡荒廢田十三町充皇太后宮後院。古市郡空閑地四町賜繁子內親王。
丙戌。於八省院賜遣唐使史生已下將從已上位記。
戊子。先太上天皇遊獵河內國交野。
己丑。天皇幸神泉苑放隼。愛其逸氣橫生。麾則應機。招則易呼。』▼是日。授無位百濟王永琳從五位下。
癸巳。授正六位上百濟王慶苑。百濟王元仁並從五位下。〈元仁是婦人也〉。
戊戌。伊勢國飢。賑給之。
三月庚子朔。天皇御紫宸殿。賜侍從已上酒。具醉而罷。
壬寅。木工寮算師八戸史礒益。同姓彌繼等廿人賜姓常澄宿禰。其先高麗人也。
甲辰。天皇御前殿。授無位藤原朝臣方子從四位下〈云云〉。以從五位下藤原朝臣泉子爲掌侍〈云云〉。』左大臣正二位藤原朝臣緒嗣請返上職田職分資人雜色考人衛士。以避屍素之譏。助國用之費。不許。
丙午。左京人外從五位下飯高宿禰全雄。外從五位下同姓弟高等五煙。改宿禰賜朝臣。』讃岐國人左大史正六位上坂本臣鷹野請除讃岐之籍帳。復和泉舊墟。許之。其去就由具於古記。
庚戌。是中旬之初也。天皇御紫宸殿。賜侍臣酒。至御床之下。促侍臣座。令以圍碁且彈琵琶。日斜酒罷。賜大臣御衣。』▼是日。左大史正六位上坂本臣鷹野等十三人。改臣賜朝臣。建內宿禰男紀角宿禰之後也。
辛亥。地震。
壬子。授造西寺勾當僧九口位各一階。但傳燈住位明遠二階。
癸丑。授擬遣唐僧傳燈法師位俊貞等八口位各一階。
丙辰。大和國山邊郡荒廢田十町賜宗康親王。
戊午。外從五位下大判事明法博士讃岐公永直。右少史兼明法博士同姓永成等合廿八煙。改公賜朝臣。永直是讃岐國寒川郡人。今與山田郡人外從七位上同姓全雄等二煙。改本居貫附右京三條二坊。永直等遠祖。景行天皇第十皇子神櫛命也。
己未。尾張國飢。賑給之。
辛酉。能登史生馬史眞主。右近衛同姓貞主等賜姓春澤史。其先百濟國人也。『下總國人陸奧鎭守將軍外從五位下勳六等物部匝嵯連熊豬改連賜宿禰又改本居貫附左京二條』
甲子。山城國人式部大録秦宿禰氏繼。改本居貫附四條三坊。』陸奧俘因外從八位上勳五等吉彌侯部於加保。勳九等伴部子羊等。並授外從五位下。以勳功足勒也。
乙丑。石見國飢。賑給之。』以山城國願安寺爲眞言院。
夏四月己巳朔。飛騨國人散位三尾臣永主。右京史生同姓息長等賜姓笠朝臣。貫附右京五條二坊。永主。稚武彥命之後也。』伯耆國人陰陽師宍人首玉成賜姓春苑宿禰。國牽天皇第一皇子大彥命苗裔也。
戊寅。遣唐使於八省院朝拜。天皇不御。例也。但大臣已下參議以上各在其位。一如天皇視告朔之儀。
癸未。散位從四位下藤原朝臣眞川卒。
甲申。任官。
乙酉。天皇御紫宸殿。閲覽賀茂祭使等鞍馬調飾並從者容儀。賜使等祿。以播磨守從四位下橘朝臣永名權爲內藏頭。令供祭使。
丙戌。散位從四位下甘南備眞人高直卒。天渟名倉太玉敷天皇之後。六世正五位下清野之第三子也。父清野。自文章生。任大內記。遷大學大允。寳龜年中。遣唐判官。兼播磨大掾。歸朝之日。敘正五位下任肥前守。遷兵部少輔武藏介。延暦十三年卒。高直身長六尺二寸。少爲文章生。能屬文。巧琴書。廿三年任少內記。大同元年歴大宰少監西海道觀察使判官。弘仁之初。頻遷左右近衛將監。六年敘從五位下。累任陸奧上野介。天長三年除常陸守。遭訪採使。縁前司犯。被停釐務。吏民感其徳化。競遺資用。嵯峨太上天皇復垂眷憐。便以莊家物。任其所須。至六年。任攝津守。仁明天皇踐祚之初。敘正五位上。尋授從四位下。明年居親母喪。殆至滅性。不幾而卒。年六十二。
辛夘。備中國飢。振給之。
壬辰。天皇御紫宸殿。賜餞入唐大使藤原朝臣常嗣。副使小野朝臣篁等。命五位已上。賦賜餞入唐使之題。於時大使常嗣朝臣欲上壽。先候進止。勅許訖。常嗣朝臣避座而進。喚采女二聲。采女■御盃。來授陪膳采女。常嗣朝臣跪唱平。天皇爲之擧訖。行酒人進賜常嗣朝臣酒。即跪受飮竟。降自南階。拜舞還座。既而群臣獻詩。別有御製。大使賜而入懷。退而拜舞。賜大使御衣一襲。白絹御被二條。砂金二百兩。副使御衣一襲。赤絹被二條。砂金百兩。各淵醉而罷。
甲午。頒奉幣帛五畿內七道名神。爲有遣唐使事也。』加賀國飢。賑給之。
丁酉。賜入唐使節刀。大臣口宣曰。天皇〈我〉大命〈良萬止〉。遣唐國使人〈尓〉詔大命〈乎〉。衆聞食〈止〉詔〈布〉。〈大使共稱唯〉。今詔〈久波〉。藤原常嗣朝臣。小野朝臣篁。今汝等二人〈乎〉遣唐國者。今始〈弖〉遣物〈尓波〉不在。本來朝使其國〈尓〉遣〈之〉。其國〈與利〉進渡〈祁里〉。依此〈弖〉使次〈止〉遣物〈曾〉。悟此意〈弖〉。其人等〈乃〉和〈美〉安〈美〉應爲〈久〉相言〈部〉。驚〈呂之伎〉事行〈奈世曾〉。亦所遣使人判官已下。有犯死罪已下者。順罪〈弖〉行〈止之弖〉。節刀給〈久止〉詔大命〈乎〉聞食〈止〉宣〈布〉。賜大使副使各御衣被。』遣唐醫師山城國葛野郡人朝原宿禰岡野改本居。貫附左京四條三坊。
戊戌。授遣唐判官外從五位下長岑宿禰高名從五位下。無位滋野朝臣繩子正五位下。無位菅野朝臣淨子從五位下也。淨子是遣唐大使藤原朝臣常嗣母氏。故准舊例敘之。』遣唐録事高岑宿禰貞繼改宿禰賜朝臣。其先高麗人也。
五月己亥朔庚子。授無位小野神從五位下。依遣唐副使小野朝臣篁申也。』山城國人遣唐史生大宅臣福主改臣賜朝臣。
辛丑。天皇御神泉苑釣臺。且以垂緡。且以陶暑。見參五位不論侍從非侍從皆賜祿。
癸夘。天皇御武徳殿。閲覽四衛府馬射。及五位已上所貢走馬勝負。
甲辰。亦御同殿。觀種々馬藝。
丁未。奉授下総國香取郡從三位伊波比主命正二位。常陸國鹿嶋郡從二位勳一等建御賀豆智命正二位。河內國河內郡從三位勳三等天兒屋根命正三位。從四位下比賣神從四位上。其詔曰。皇御孫命〈尓〉坐。四所大神〈尓〉申給〈波久〉。大神等〈乎〉彌高〈尓〉彌廣〈尓〉仕奉〈止奈毛〉思〈保志〉食。是以件等冠〈尓〉上獻狀〈乎〉。中務少輔從五位下藤原朝臣豊繼。內舍人正六位下藤原朝臣千葛等〈尓〉令捧持〈弖〉。奉出事〈乎〉申給申〈久止〉申。辭別〈弖〉申給〈久〉。神那我良〈母〉皇御孫之御命〈乎〉。堅磐〈尓〉常磐〈尓〉護奉幸〈閇〉奉給〈部〉。又遣唐使參議正四位下藤原朝臣常嗣〈乎〉。路間無風波之難〈久〉。慈賜〈比〉矜賜〈比天〉。平〈久〉可太良可〈尓〉歸〈之〉賜〈倍止〉。稱辭竟奉〈久止〉申。』▼是日。勅。去歳冬雷。恐有水害疫氣之災。宜於東大寺眞言院建立潅頂道塲。置廿一僧。夏中及三長齋月。修息災増益之法。以鎭國家。永爲恆例。
戊申。便附聘唐使。贈遣往歳銜本朝命入唐使並留學等。在彼身歿者八人位記。以慰幽魂。其詔詞曰。故入唐大使贈正二位藤原朝臣清河可贈從一品。昔膺帝簡。遠効皇華。不利歸帆。還苦漂梗。終在殊域。俄從閲川。■彼雲亡。良深嗟悼。宜加異代之寵。以申追遠之恩。故留學問贈從二品安倍朝臣仲滿大唐光祿大夫右散騎常侍兼御史中丞北海郡開國公贈・州大都督朝衡可贈正二品。身渉鯨波。業成麟角。詞峰聳峻。學海揚・。顯位斯昇。英聲已播。如何不愍。莫遂言歸。唯有・天之章。長傳擲地之響。追賁幽壌。既隆於前命。重敘崇班。俾洽於命詔。故入唐使贈從四品下石川朝臣道益可贈從四品上。忘軀徇節。奉使先朝。履義資忠。修聘唐國。路甞艱苦。泊遘沈痾。未達於中京。奄淪於下・。興言及此。追以悼傷。傳・靈芝。産於墳裏。蓋由幽感克致之歟。宜錫寵章式旌泉壌。故入唐判官贈從五品下紀朝臣馬主可贈從五品上。故入唐判官從五品下勳十二等田口朝臣養年富可贈從五品上。餘如故入唐判官從五品下甘南備眞人信影可贈從五品上。故入唐判官贈從五品下紀朝臣三寅可贈從五品上。故入唐判官從五品下掃守宿禰明可贈從五品上。馬主以下至明五人位記。共用同詞。往參高選。出使大邦。俄淹泉臺。不歸本土。仁惻念舊。彜典無愆。義不忘勞。朝章斯在。宜申寵渥。用慰亡魂。』▼是日。以傳燈大法師位實惠爲律師。
己酉。中納言從三位兼行民部卿藤原朝臣愛發上表曰〈云云〉。
庚戌。鴛鴦飛來。雙集辨官東廳南端。』▼是日。右近衛中將從四位下藤原朝臣助銜勅語。向攝津國難波海口。慰勞聘唐使發遣。其宣命曰。天皇詔旨〈良麻止〉宣大命〈乎〉聞食〈止〉宣。大使藤原常嗣朝臣等。奉命〈弖〉退罷以來。幾日〈母〉經〈須〉在〈禮止〉。旅情〈波〉遠〈志〉近〈志止波〉不言苦〈之久〉在〈良牟止奈母〉所念行〈須〉。又遠出退〈良須〉在間〈波〉心〈良母〉慰〈米〉遣給。路間〈母〉無恙〈久〉珍重〈久〉。退出今日〈乃己止〉。變顏容〈世須〉早還參來〈止之弖奈母〉。御酒肴賜〈久止〉勅大命〈乎〉聞食〈止〉宣。
辛亥。右少弁藤原朝臣當道於濱頭稱揚太政官宣曰。遣唐使判官以下。爲國家〈尓〉有犯事者。隨罪輕重。死罪以下科決〈止志弖〉。大使主小使主〈尓〉節刀給〈部理〉。諸知此狀謹勤仕奉〈止〉宣。』▼是日。使等駕舶。
壬子。四船共解繿發去。
癸丑。以治部卿三品阿保親王爲宮內卿。上野太守如故。宮內卿正四位下安倍朝臣吉人爲治部卿。參議從四位上朝野宿禰鹿取爲民部卿〈云云〉。』參議從四位上民部卿朝野宿禰鹿取上表曰。臣屈計年算。頽仄已臻。當褫朝章。實有期矣。而今嚴旨忽降。以臣拜民部卿。恩貸不■。懼慙惣萃。臣華巓朽叟。苦羸頓至。於劇官不堪自審。加以臣見中納言從三位藤原朝臣愛發抗表。以茲顯職讓於愚臣。其文曰。鹿取智渉古今。此詞尤粃。臣器所乖。捫己多慙。竪毛何息。古之人士。不處空名。況臣之庸虛。豈須不避。再三惟忖。無或可安。伏望。還收恩詔。免臣憂負。不許。
丙辰。夜裏大風。暴雨交切。折樹發屋。城中人家不壞者希。』斯時入唐使舶寄宿攝津國輪田泊。遣看督近衛一人於舶處。河水氾溢不得通行。更遣左兵衛少志田邊吉備成問其安危。』播磨國神埼郡荒廢田卅三町賜宗康親王。
丁巳。河內國人散位鴨部船主。武散位同姓同姓氏成等賜姓賀茂朝臣。速須佐雄命之苗裔也。
戊午。地大震。
庚申。爲遣唐使奉山階。田原。柏原。神功皇后等陵幣帛曰。天皇大命以。掛畏〈岐〉山階御陵〈尓〉恐〈牟〉恐〈美毛〉申賜〈部止〉白〈久〉。參議正四位下藤原朝臣常嗣等〈乎〉爲大使〈弖〉。遣唐國使人〈止母〉。路間無風波之難〈久〉。慈賜〈比〉矜賜〈比弖〉。平〈久〉可太良可〈尓〉歸〈志〉賜〈止志弖〉。參議從四位上文室朝臣秋津。常陸權介正五位下永野王。內舍人正六位上良岑朝臣清風等〈乎〉差使〈弖〉。恐〈牟〉恐〈美毛〉申賜〈久止〉申。
壬戌。東西兩京人民病苦。賑給之。
癸亥。以平城京內空閑地二百卅町奉充太皇大後朱雀院。
甲子。皇太子入朝。問安而退。中使出傳勅答。』左大臣正二位藤原朝臣緒嗣。從二位行大納言兼皇太子傳藤原朝臣三守。正三位行中納言藤原朝臣吉野。從三位藤原朝臣愛發。權中納言從三位兼行左兵衛督藤原朝臣良房。從四位下行勘解由長官藤原朝臣雄敏等上表言。臣聞。順風呼者易爲氣。因時行者易爲力。今之所祈。葢此之謂矣。故左大臣贈正一位藤原朝臣冬嗣。情深謙■。義貴能施。遂乃折割食封千戸。貯收於施藥勸學兩院。藤原氏諸親絶乏之者。同氏子弟勤學之輩。量班與之。但封邑之賞。人歿則已。所以買置田業。散在諸國。創業之始。壌利所輸。不須督促。全入院廩。大臣歿後。巧避多端。合輸不輸。十而八九。此則物色非公。人情不畏。州縣僻遠。校覈不由之所致也。伏以。臣門舊績。永錫功封。悠々眇末。靡不沾澤。夫毀家益國。臣節攸先。以此拜章。血誠奉返。於是逸恩者■翼。赴賞者反蹤。憑力大臣。理固宜然。而墳土未乾。陵遲・及。在於生者不忍緘呑。伏冀乾慈殊賜接援。下知國司。令加検送。然則勢易於走丸焉。事同於轉圓矣。擾公之妨細。而濟物之矜大也。緬彼幽魂。戴光寵於・・。凡厥眷屬陶寳化而俯仰。詔報曰。情切仁義。事憑興復。宜依來請助彼周急。焉。』賜信濃國小縣郡公田十二町彈正尹秀良親王。（閏五月干支錯簡多し。要注意。）
閏五月己巳朔。皇太子朝覲。』▼是日。以越中介從五位下石川朝臣越智人爲大膳亮。大膳亮外從五位下吉田宿禰高世爲越中介。
庚午。伯耆國飢。賑給之。
丙子。以西大寺僧傳燈大法師位慈朝爲律師。』河內國人遣唐音聲長外從五位下良枝宿禰清上。遣唐畫師雅樂答笙師同姓朝生。散位春道宿禰吉備成等改本居貫附右京七條二坊。
戊寅。右京人內藏大屬百濟連清繼賜姓多朝臣。清繼誤負後父之姓。今有落葉歸根之請。』右京人左衛門權少志大原史河麻呂。改史賜宿禰。河麻呂之先。百濟國人也。』戊寅若狹薩摩兩國飢。並賑給〈云云〉。（原庚午條の下にあり。）「▲壬戌東西兩京人民病苦賑給之（五月に重出。）」
辛巳。恐遣唐使舶風濤或變漂着新羅境。所以太政官准舊例。牒彼國執事省。先告喩之曰。不渝舊好。鄰穆彌新。廼發皇華。朝章自遠。仍今遣使修聘巨唐。海晏當時。雖知利渉。風濤或變。猶慮非常。脫有使船漂着彼境。則扶之送過。不俾滯閼。』因以武藏權大掾紀三津爲使。齎牒發遣。賜三津御被。』▼是日。大安寺僧傳燈大法師位惠靈還俗。姓名紀朝臣春主。敘正六位上。爲遣唐譯語兼但馬權掾。
壬午。右京少屬秦忌寸安麻呂。造檀林寺使主典同姓家繼等賜姓朝原宿禰。』▲壬午染作遣唐料雜物處。〈權用皇后宮職。〉帛一匹。忽隨飆風飛揚・許丈。須臾墮侍從所。
乙酉。美濃國人主殿寮少屬美見造貞繼。改本居貫附左京六條二坊。其先百濟國人也。
辛夘。改大和國人大宰大典正七位下神服連清繼本居。貫附右京。
壬辰。左京人從五位下清峯宿禰門繼改宿禰賜朝臣。
癸巳。河內國人美濃國少目下村主氏成。散位同姓三仲等賜姓春瀧宿禰。其先遠祖出自後漢光武帝之後者也。
丙申。授遣唐留學元興寺僧傳燈住位常曉滿位。
丁酉。奉貴布禰丹生川上等神幣帛也。』▼是日大索城中。「庚午伯耆國飢賑給之」
六月戊戌朔。能登國飢。賑給之。』太政官牒僧綱曰。奉勅。日者。陰雨不降。陽旱擲旬。不有預愼。恐損百稼。宜告東西二寺並十三大寺。畿內諸寺。轉讀經王。令祈甘雨。「能登國飢賑給（この日重出。）」
癸夘。奉松尾。賀茂御祖。住吉。垂水等社幣。祖雨也。
戊申。天皇於神嘉殿視神事。
庚戌。地震。
壬子。山城國人右大衣阿多隼人逆足賜姓阿多忌寸。
戊午。天皇御紫宸殿。賜侍臣酒。且令圍棊。天皇依炎熱。脫御靴。勅侍臣同亦脫之。喚相撲司鼓。令奏音樂。侍臣具醉。賜親王已下五位已上御衣被有差。
壬戌。美濃國席田郡空閑地七十町賜宗康親王。近江國荒廢田十七町。加賀國百九十町。備前國空閑地・四町。賜三品彈正尹秀良親王。
秋七月戊辰朔。天皇御紫宸殿。皇太子朝謁。賜侍臣酒。』
是月。元據頒暦爲小月。而更據七耀暦改爲大月。又八月大改爲小。九月小改爲大。十月大改爲小。時有暦博士二人。其執見不同也。議者討論。以七耀之説爲得。故改從之。
癸酉。以文章博士從五位下惟良宿禰貞道爲圖書頭。』▼是日東方白虹見。
乙亥。天皇於神泉苑。觀相撲節。
丙子。御紫宸殿。覽相撲司音樂奏舞。將夕乃罷。
辛巳。因幡國飢。賑給之。』伊勢國壹志郡空閑地百卅町賜左近衛少將從五位下橘朝臣岑繼。
壬午。勅曰。方今時屬西成。五穀垂穗。如有風雨愆序。恐損秋稼。宜令五畿內七道諸國奉幣名神。攘災未萠。其幣帛料用正稅。長官率僚屬。自親齋戒。祭如神在。必致徴應。』大宰府馳驛言。今月二日遣唐使四舶共進發畢。
癸未。復勅曰。如聞。諸國疫癘間發。夭死者衆。夫鎖災・招福祐者。唯般若冥助。名神嚴力而已。宜令五畿內七道諸國司轉讀般若走幣名神。』▼是日。大宰府馳驛。奏遣唐使第一第四兩船漂蕩卻廻之狀。兩船密封奏。同共到來。
甲申。勅符大使藤原朝臣常嗣。判官菅原朝臣善主等。得今月六日九日二道飛驛奏狀。具知漂苦廻着肥前國也。使等忠貞之操。不敢告勞。蒙冒險難。廻渉蒼海。而事不諧偶。中路卻廻。靖言念之。憂心何已。今案奏狀。兩舶並已無完。必須改營。宜俟修造畢以遂渡海耳。第二第三等舶。未知平不。欝嗟乎懷。』又勅符大宰大貳藤原朝臣廣敏等。得今月十日飛驛奏。知遣唐使第一第四舶廻着肥前國之狀。使等不利西・。漂廻甞艱。宜安置府舘。迄於更發。依舊供億。又案使等奏。兩舶摧殘。更須改營。府宜便修造。令得渡海。其匠手者復將擇遣。又第二第三兩舶。疑亦或廻着。宜値嘉嶋涯畔可着船處。爲置斥候。以備接援。如有漂着。亟以上奏。』▼是日。安房國無位安房大神奉授從五位下。
戊子。雷雨殊切。人皆■伏。至於夜分。震朱雀柳樹。
己丑。遣唐持節大使藤原朝臣常嗣等上表言。伏奉今月十七日璽書。精守飛越。手足未■。知是。玄鑒無私。能照表裏。■渥不匱。普霑巨細。臣常嗣等自營艤甫畢遠入大瀛。日夜漂簸。了無生頼。只待蕭鍔於水波。占殯葬於魚腹。而天不殲人。裁泊舊壤。臣等固雖萬禱靈祇再延瞬息。猶傷給詔未達心神半死。今特齎叡旨。慰喜非常。臣等顧躬庸櫟。曷答重厚。更煩天覽。伏増■焦。
辛夘。大宰府馳驛。奏第二舶漂廻之狀。
壬辰。勅符副使小野朝臣篁。得今月八日飛驛奏狀。知歸着肥前國松浦郡別島也。近聞。第一第四兩隻舶。半路漂廻。疾懐未弭。尋省茲奏。轉以驚嗟。本謂忠貞必蒙利往。不知此行何負幽明。雖無巨災。艱虞足患。今案來奏。舶船有損。・艇亦失。還大宰府。繕補其不完不足者。然後與持節使等。共果國命。
八月戊戌朔。大宰府馳驛。奏遣唐使第三舶水手等十六人駕編板漂着之狀。
己亥。勅符遣唐大使藤原朝臣常嗣。省大宰府去月廿日飛驛奏言。第三舶水腳十六人。編板如桴。駕之漂着對馬嶋南浦。其水腳等申雲。舶實依數解散者。翻水不收。悔而何及。言念災變。永用憫傷。又案又案同府別奏言。彫弊未復。旱疫相仍。使人等六百有餘不堪供給。伏望准寳字寳龜例。使人入京。水腳還郷。又留判官録事各一人。與府司共修造破舶者。並依來奏。使等宜知此情。判官已下。至於水手。惣自舟途入京還堵。脫有不欲更入都者。隨願駐之。但大使副使。去留任意。其縁修造事。應留判官並録事者。任大使之簡定。
辛丑。遣唐第三舶人九人。駕桴漂着肥前國。
乙巳。勅曰。遣唐第三舶。未遂利渉。半途漂損。纔乘桴所着使下之徒廿有五人。漂着之後。已經旬日。而判官録事史生知乘船事等惣一百餘人。未知所去。存亡難量。宜仰大宰府。差海邊諳路之人。遣絶嶋無人之處。漂損人物一向尋覓。募以穀帛。
辛亥。河內國人左少史善世宿禰豊上等改本居。貫附右京四條二坊。
癸丑。正三位百濟王慶命爲尚侍。
甲寅。伊勢大神宮禰宜正六位上神主繼麻呂。豊受神禰宜正六位上神主虎主並授外從五位下。
丁巳。正五位上紀朝臣乙魚授從四位下。柏原天皇女御也。」▼是日。大宰府奏言。問遣唐第三舶漂蕩之由。眞言請益僧眞濟等。僅作書答雲。柁折棚落。潮溢人溺。船頭已下百・餘人任波漂蕩。爰船頭判官丹■文雄議雲。我等空渇死船上。不如壞船作筏。各乘覓水。録事已下爭放取舶板。造桴各去。自外無復所言。
辛酉。延五十口禪僧於八省院。轉讀大般若經。以禦疫氣。諸司醋食。
壬戌。大宰府馳驛。奏遣新羅使進發。並遣唐第三舶漂着對馬嶋上縣郡南浦舶上唯有三人之狀。
丙寅。八省院禪僧轉經竟。施布帛及度者各一人。天皇御紫宸殿。引禪僧中惠解者十人。令一一論義。亦施褂衣並御被各有差。
九月丁夘朔。天皇御紫宸殿賜侍臣酒。遣近衛官人於敷政日華兩門・外。制五位已上遲參者唐突而入也。計・內所陪非侍從以上。賜綿有差。
壬申。尚縫從四位下和氣朝臣緒繼卒。
乙亥。天皇御紫宸殿。宴重陽節。命文人賦■蛄吟之題。日暮宴罷。賜祿有差。
丁丑。遣左兵庫頭從五位上岡野王等於伊勢大神宮。申今月九日宮中有穢。神甞幣帛。不得奉獻之狀。』右京人造兵司大令史朴弟春賜姓貞宗連。其先百濟國人也。
辛巳。遣唐大使副使等自大宰府入京。奉還節刀。
乙酉。參議從二位紀朝臣百繼薨。年七十三。
辛夘。以右中弁正五位下伴宿禰氏上。爲修理遣唐舶使長官。大工外從五位下三嶋公嶋繼爲次官。
乙未。山城國久世郡空閑地三町賜無品時康親王。
丙申。備前國人外從八位上石生別公諸上等改本居。貫附右京八條三坊。美濃國人正親大令史勝廣吉等改本居。貫附左京四條三坊。
冬十月丁酉朔。出雲國出雲郡古荒地・町爲勅旨田。
丙午。遣中使於十三箇寺令行讀經事。以綿千屯爲布施。縁內裏有物恠也。
己酉。讃岐國人散位佐伯直眞繼。同姓長人等二煙改本居貫附左京六條二坊。
丙辰。下総國言。香取神禰宜准常陸國鹿嶋神禰宜。遷代相續同令把笏。許之。
戊午。遣新羅使紀三津還到大宰府。
己未。承前之例。畿內國次。以大和國處之第一。勅宜據新式改之。以山城國處之第一。
癸亥。肥前國神埼郡空閑地六百九十町爲勅旨田
十一月丙寅朔。勅。護持神道。不如一乘之力。轉禍作福。亦憑修善之功。宜遣五畿七道僧各一口。毎國內名神社。令讀法華經一部。國司検校。務存潔信。必期靈驗。
丁夘。山城國綴憙郡乘陸田二町。河內國荒廢田卅三町。賜時子內親王。
戊辰。近江國野洲郡空閑地卅五町賜本康親王。
己巳。美濃國不破郡仲山金山彥大神奉授從五位下。即預名神。
庚午。從四位上今木大神奉授正四位上。從五位下久度。古開兩神並從五位上。
壬申。奉授無位酒解神從五位上。無位大若子神。小若子神並從五位下。此三前坐山城國葛野郡梅宮社。讃岐國水主神奉授從五位下。
癸酉。山城國久世郡空閑地二町賜高子內親王。
甲戌。有恠異之。雲竟天。其端涯在艮坤兩角。經二尅程。稍以銷滅。
庚辰。仰石見國。選幹了百姓四人習採銅。免其雜徭。』右京人散位正五位下善道宿禰眞貞一煙。改宿禰賜朝臣。
壬辰。河內國人故從七位下我孫公諸成。散位同姓阿比古道成等。賜姓秋原朝臣。
癸巳。因幡國八上郡人私部栗足女一産二男二女。給正稅三百束。及乳母一人公糧。令以育養。
十二月乙未朔丁酉。遣新羅國使紀三津復命。三津自失使旨。被新羅誣刧皈來。何則所以遣三津於新羅者。遣唐四ケ舶。今欲渡海。恐或風變漂着彼境。由是。准之故實。先遣告喩。期其接授。而三津到彼。失本朝旨。稱專來通好。似畏怯媚託。私自設辭。執事省疑與太政官牒相遠。再三詰問。三津逾増迷惑。不能分疏。是則三津不文。而其口亦訥之所致也。故執事省牒中雲。兩國相通。必無詭詐。使非專對。不足爲憑。但其牒中亦云。小野篁船帆飛已遠。未必重遣三津聘於唐國。夫修聘大唐。既有使頭。篁其副介耳。何除其貴。輕擧其下。加以當尓之時。篁身在本朝。未及渡海。而謂帆飛已遠。斯並聞商帆浮説。妄所言耳。荷校滅耳。蓋在茲歟。又三津一介緑衫。孤舟是駕。何擬爲入唐使哉。如此異論。近於誣罔。斯事若只存大略。不詳首尾。恐後之觀者莫辨得失。因全寫執事省牒附載之。新羅國執事省牒日本國太政官紀三津詐稱朝聘兼有贄贐。及検公牒假僞非實者。牒。得三津等狀稱。奉本王命。專來通好。及開函覽牒。但云修聘巨唐。脫有使船漂着彼界。則扶之送過。無俾滯遏者。主司再發星使。設問丁寧。口與牒乖。虛實莫辨。既非交隣之使。必匪由衷之賂。事無■實。豈合虛受。且太政官印。篆跡分明。小野篁船帆飛已遠。未必重遣三津聘於唐國。不知嶋嶼之人。東西窺利。偸學官印。假造公牒。用備斥候之難。自逞「白水之」白水之遊。然兩國相通。必無詭詐。使非專對。不足爲憑。所司再三請以正刑章用阻姦類。主司務存大體。舍過責功。恕小人荒迫之罪。申大國寛弘之理。方今時屬大和。海不揚波。若求尋舊好。彼此何妨。況貞觀中。高表仁到彼之後。惟我是頼。唇齒相須。其來久矣。事須牒太政官並牒菁州。量事支給過海程糧。放還本國。請處分者。奉判准狀。牒太政官。請垂詳悉者。
己亥。和泉國人右大史正六位上山直池作。弟池永等改本居貫附左京五條。
庚子。天皇御建禮門南。奉遣伊勢大神宮幣帛。』▼是日。勅。頃者霹靂於四天王寺。破壞塔廟。恐是咎徴。宜令東大。新藥。興福。元興。大安。四天王等十九寺。三日三夜。轉讀大般若經。結番不絶音。
辛丑。安房國言。安房郡人伴直家主。立性肅黙。常守孝道。父母歿後。口絶滋味。建廟設像。四時供養。事死如生。未甞懈倦。量其因心。可謂孝子。勅宜敘三階。終身免戸田祖。旌門閭。
丁未。淳和院皇太后誕皇子也。
丙辰。天皇於神泉苑放隼。獲水鳥百八十翼。▼是日。侍從及非侍從見參者。賜祿有差。
丁巳。奉授下野國從五位上勳四等二荒神正五位下。餘如故。』三品秀良親王奉獻清涼殿。以賀女御藤原朝臣貞子誕皇子也。
