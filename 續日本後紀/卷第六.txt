續日本後紀卷第六」〈起承和四年正月、盡十二月。〉」太政大臣從一位臣藤原良房等奉勅撰
四年春正月乙丑朔。天皇御大極殿。受群臣朝賀。畢宴侍從已上於紫宸殿。賜御被。
丁夘。天皇朝覲先太上天皇及大皇大後於嵯峨院。日暮賜扈從者祿。車駕還宮。
戊辰。淳和院皇太后所誕皇子殤焉。
庚午。恆例。內記今日預設明日可敘五位已上位記。而此般停之。應無敘位事也。』▼是日。勅遣參議民部卿朝野宿禰鹿取於淳和院。奉弔皇子殤。
辛未。天皇御豊樂院。宴於群臣。賜祿有差。
壬申。天皇御大極殿。聽講最勝王經。皇太子侍焉。崇道之講竟而鑾輿還宮。
癸酉。伊豫國人典藥權允物部首廣宗。其弟眞宗等改本居貫附左京二條四坊。
丙子。以從五位上良岑朝臣木連爲右衛門佐。從五位下惟良宿禰春道爲伊勢介。從四位下藤原朝臣助爲兼尾張守。右近衛中將如故〈云云〉。
戊寅。大極殿最勝會竟。引其講師及智徳僧於仁壽殿。遞令論義。訖施御被。
庚辰。天皇御紫宸殿。觀踏歌。皇太子侍焉。賜侍從已上祿。
辛巳。天皇御豊樂殿觀射。
壬午。亦欲御同殿。殿上所設御座縁邊。忽有物恠。因停降臨。遣大臣閲視六衛府射昨日之餘。
甲申。天皇內宴於仁壽殿。令賦花欄聞鴬之題。賜獻詩大臣以下綿有差。
丙戌。河內國荒廢田卅町賜本康親王。
辛夘。在石見國五ケ郡中神惣十五社。始預官社。以能應吏民之禱。久救旱疫之災也。〈其神名具在神祇官帳。〉
二月甲午朔。遣唐使祠天神地祇於當國愛宕郡家門前。諸司爲之廢務。
乙未。勅曰。令人主安穩。黎庶和樂。不如十一面大悲者秘密神咒之力。宜普告五畿內七道諸國。請淨行僧七口於國分寺。一七日夜薫修十一面之法。
戊戌。伯耆國川村郡無位伯耆神。會見郡大山神。久米郡國坂神。及對馬嶋上縣郡無位和多都美神。胡・御子神。下縣郡無位高御魂神。住吉神。和多都美神。多久都神。太祝詞神並奉授從五位下。
辛丑。陸奧國言。劔戟者交戰之利器。弓弩者致遠之勁機。故知五兵更用。廢一不可。況復弓馬戰鬪。夷■之生習。平民之十不能敵其一。然至於弩戰。雖有萬方之■賊。不得對一弩之飛鏃。是即威狄之至尤者也。今見庫中弩。或大體不調。或機牙差誤。又雖有生徒。無人督習。是不置其主司之費也。望請准鎭守府置弩師。其公廨不更加擧。分所有準一分給。許之。
癸夘。以從五位上藤原朝臣貞雄爲左兵衛佐。』▼是日。勅聽大春日。布瑠。粟田三氏。五位已上。准小野氏。春秋二祠時。不待官符。向在近江國滋賀郡氏神社。
甲辰。任官。』▼是日。散位從四位下和氣朝臣繩繼卒。
丙午。授從五位下藤原朝臣高扶從五位上。以遣唐大使參議正四位下藤原朝臣常嗣爲兼大宰權帥。左大弁如故〈云云〉。
庚戌。近江國人散位永野忌寸石友。散位同姓賀古麿等改本居貫附左京五條三坊。石友之先。後漢獻帝苗裔也。
癸丑。備前國飢。賑給之。
庚申。從五位下菅野朝臣永岑言。亡父參議從三位眞道朝臣。奉爲桓武天皇。所建立道塲院一區。在山城國愛宕郡八坂郷。雖其疆界接八坂寺。而其形勢猶宜別院。由是。道俗號曰八坂東院。伏望。限以四至。別爲一院。置僧一口。永俾護持。許之。
癸亥。近江國野洲郡公田並荒廢田二百八十五町。賜親子內親王。
三月甲子朔丁夘。彗星見於東南。其光芒東至天涯。
戊辰。天皇御內裏射塲。有右大臣從二位兼行左近衛大將清原眞人夏野奉獻之設。因賜侍臣酒。』▼是日。右大臣上表。請褫宿衛職言。臣再陳款心。兩隔天■。祈請無驗。精爽有迷。臣聞。秉權兼二者。永難倶存。量力處一者。終得能全。臣文非專業。武非折衝。忝帶二官。恭奉三主。剛柔遞生。歳月稍深。夫近衛者。帝王之爪牙。國家之扞城。守備不虞。義在禦侮。夙夜靡■。老臣難任者也。所以去夏瀝款。乞脫斯任。陛下特降渥恩。逾錫寵命。於是。感戴昌運。猶冀終身。而頽齡行邁。眼眸暗朦。霜華雙鬢。風嚴兩耳。瞻聽之智。猶非先聰。侍衛之勤。亦異昔力。夫疲驂畏路。夕鳥懷歸。況臣・腰帶劔。有煩歩趨。弱手撫弓。無力弛張。揆己三省。無其一可。伏乞。倖免警衛之任。避鋭兵於賢將。專守宰衡之職。餌醫藥於公隙。若天鑒廻照。特賜稱力之矜。微臣知足。則免負乘之嘖。不許。』右京人遣唐知乘船事槻本連良棟。民部少録同姓豊額等。賜姓安・宿禰。其先。出自後漢獻帝後也。
己巳。任官。
庚午。詔。尾張國課口三分之一。特從優復。河流漲溢。民多病水。故降此恩。
辛未。和泉淡路兩國飢。振給之。
壬申。彗星猶見。但爲月光所奪。其光芒微少耳。
癸酉。美作國飢。振給之。
甲戌。賜餞入唐大使參議常嗣。副使篁。命五位以上賦春晩陪餞入唐使之題。日暮群臣獻詩。副使同亦獻之。但大使醉而退出。
丙子。遣唐使朝拜。』豊後國人外從五位下吉彌侯龍麻呂賜姓貞道連。』授內舍人正六位上和朝臣豊永從五位下。
戊寅。賜入唐使節刀。大臣口宣。詞同去年。大使進賜節刀。■當於左肩退出。副使趨在大使前。相連而退。
壬午。遣唐大使藤原朝臣常嗣出自鴻臚。發向大宰府。
癸未。美濃國言。二月廿五日兵庫自鳴。至三月十五日亦鳴同前。』丹波國人右近衛府將曹和邇臣龍人改本居。貫附左京五條二坊。
甲申。近江國蒲生郡荒廢田■三町爲勅旨後院田。
乙酉。依遣唐使進發。差內匠頭正五位下楠野王等。奉幣帛於伊勢大神宮。▼是日。天皇不御大極殿。雨也。權中納言從三位兼行左兵衛督藤原朝臣良房率諸司行事也。
丙戌。以參議從四以下和氣朝臣眞綱爲兼左近衛權中將。右大弁如故〈云云〉。
丁亥。遣唐副使小野朝臣篁發自鴻臚。向大宰府。
戊子。常陸國新治郡佐志能神。眞壁郡大國玉神。並預官社。以比年特有靈驗也。
夏四月癸巳朔。天皇御紫宸殿。皇太子侍焉。賜群臣酒。酒罷賜祿。
丁酉。大和國人內藏史生大俁連福山賜姓大貞連。
戊申。陸奧國言。玉造塞溫泉石神。雷響振動。晝夜不止。溫泉流河。其色如漿。加以山燒谷塞。石崩折木。更作新沼。沸聲如雷。如此奇恠不可勝計。仍仰國司。鎭謝災異。教誘夷狄。
癸丑。陸奧出羽按察使從四位下坂上大宿禰淨野馳傳奏言。得鎭守將軍匝瑳宿禰末守牒稱。自去年春。至今年春百姓妖言。騷擾不止。奧邑之民。去居逃出。事須加添戍兵。靜騷赴農。又栗原賀美兩郡百姓逃出者多。不得抑留者。臣淨野商量。防禍靜騷。須愼未然。加以。栗原桃生以北俘囚。控弦巨多。似從皇化。反覆不定。四五月所謂馬肥虜驕之時也。儻有非常。難可支禦。伏望差發援兵一千人。四五月間。結般上下。暫候事變。其糧料者。用當處穀。依例支給。但上奏待報。恐失機事。仍且發且奏者。』丁巳賜勅符曰。事縁愼機。依請許之。唯克制權變。威惠兼施。
丁巳。僧綱奏言。出家入道。爲保護國家。設寺供僧。爲滅禍致福。頃者天地災異。處處間奏。今須毎月三旬。三ケ日間。輪轉諸寺。晝讀大般若經。夜讃藥師寳號。以此奉答國恩。勅報曰。佛旨沖奧。大悲爲先。攘災致祥。諒在妙典。今省來奏。自葉心期。宜令梵釋。崇福。東西兩寺。東大寺。興福。新藥。元興。大安。藥師。西大寺。招提。本元興。弘福。法隆。四天王。延暦。神護。聖神。常住等廿ケ寺。毎旬輪轉。自五月上旬。迄八月上旬。誓願薫修。
戊午。天皇於成涼殿曲宴。奏音樂。侍臣具醉。賜祿有差。
庚申。天皇御武徳殿。閲覽左右馬寮駒。後太上天皇附參議源朝臣定。貢御馬二疋於天皇。
五月癸亥朔丁夘。天皇御武徳殿。觀馬射。
己巳。近城諸寺。住持寂絶。淫濫屢聞。詔定別當。令其糺正。以文武官五位中明察■直者充之。
授遣唐第一舶其號大平良從五位下。
癸未。上野國言。御馬疫死。遣使監察。』伊豫國飢。賑給之。
丁亥。贈正五位上伴宿禰益立本位從四位下。益立。寳龜十一年爲征夷持節副使。發入之日。敘從四位下。厥後遭讒奪爵。其男越後大掾野繼。上書訴寃久矣。遂辨明得雪父恥。
庚寅。大宰大貳從四位上藤原朝臣廣敏卒。
六月壬辰朔己亥。右大臣夏野上表。詔。唯停大將之任。不令還食封。
甲辰。六虹一時見於內裏。
丁未。賜人康親王山城國葛野郡空閑地一町。
庚戌。地震。
壬子。勅。如聞。疫癘間發。疾苦者衆。夫銷殃未然。不如般若之力。宜令五畿內七道諸國內行者。廿口已下十口已上。於國分僧寺始自七月八日。三箇日。晝讀金剛般若。夜修藥師悔過迄於事竟。禁斷殺生。
癸丑。遣使山城。大和。河內。攝津。近江。伊賀。丹波等七國。鎭祭彼疆界。以禦時氣。
甲寅。宮內卿三品阿保親王爲兼兵部卿。上野太守如故。左衛門督從四位上百濟王勝義爲兼宮內卿。相摸守如故。中納言正三位源朝臣常爲兼左近衛大將。權中將從四位下和氣朝臣眞綱爲兼中將。右大弁如故。正三位源朝臣信爲兼左衛門督。近江守如故。
戊午。散位正四位上小野朝臣野主卒。
己未。勅云云。宜遣使山城大和等。奉幣名山。以祈甘雨。』又勅令五畿內七道諸國奉幣名神。豫防風雨。莫損年穀。』正三位行中納言兼左近衛大將源朝臣常上表請解左大將職曰〈云云〉。』右京人左京亮從五位上吉田宿禰書主。越中介從五位下同姓高世等。賜姓興世朝臣。始祖塩乘津。大倭人也。後順國命。往居三己地。其地遂隷百濟。塩乘津八世孫。達率吉大尚。其弟少尚等。有懷土心。相尋來朝。世傳醫術。兼通文藝。子孫家奈良京田村里。仍元賜姓吉田連。』備後國飢。賑給之。
辛酉。從四位下紀朝臣善岑卒。
己巳。散位正六位上八多眞人清雄言。姓氏録所載始祖。錯謬非實。私門之大患也。詔令刊改之。
丁酉。依從五位下勳六等小野朝臣宗成請。勅聽出羽國最上郡建立濟苦院一處。又宗成所司國分二寺奉造佛菩薩像。並寫得雜經四千餘卷。並令附官帳不紛失。事具官符。
秋七月壬戌朔甲子。延十五口僧於常寧殿。晝則讀經。夜便悔過。以內裏有物恠也。
己巳。天皇御紫宸殿。觀相撲節。
丁丑。地震。』式部省言。大學寮言。去天平二年三月格。文章生廿人。簡取雜任及白丁聰慧者。今諸生等器少岐嶷。才多晩成。至應文章之選。皆及二毛之初。而人雖賢良。未必位蔭。望請。白丁文章生預之出身。勅許之。
庚辰。除目〈云云〉。以從四位上南淵朝臣永河爲大宰大貳。
癸未。大宰府馳傳言。遣唐三ケ舶。共指松浦郡旻樂埼發行。第一第四舶。忽遇逆風。流着壹伎嶋。第二舶左右方便漂着値賀嶋。』▼是日。先太上天皇皇子從四位上源朝臣鎭。攀陟神護寺。剃頭入道。城中聞者爲之隕涙。
丙戌。天皇御後庭。命左近衛府。奏音聲。令弄玉及刀子。
庚寅。先太上天皇奉還源朝臣鎭位記於內裏。』▼是日。勅。以宮城北園池司地卅二町內荒廢地二町。充典藥寮。
辛夘。加賀國石川郡荒廢田・九町。賜三品彈正尹秀良親王。近江國荒田六十四町。勅充太皇大後後院。
八月壬辰朔。日向國子湯郡子都濃神。妻神。宮埼郡江田神。諸縣郡霧嶋岑神。並預官社。
丙申。勅曰。頃年眞言法教。雖流傳京城。而未遍邊境。宜選彼宗僧堪講讀及修法者。毎年任諸國講讀師。依法薫修。其僧不限年臘。唯選堪之者。
戊戌。伊豫國從四位下大山積神。從五位下野間神。並預名神。
辛亥。大宰府奏遣唐使三ケ舶漂廻之狀。並上使等奏狀。
癸巳。勅使〈云云〉。
丁巳。無位正道王於殿上冠焉。即敘從四位下。正道王者。故中務卿三品恆世親王之子。而後太上天皇之孫也。後太上天皇殊鍾愛。令天皇爲子。毎陪殿上。因有此敘。
庚申。勅。陸奧國課丁三千二百六十九人給復五年。安慰其情。以國司言也。
九月辛酉朔壬戌。地震。
甲子。聖躬不豫。羞之御藥。頒遣中使。誦經於七ケ寺。
戊辰。勅。令式部少輔良岑朝臣木連。齎幣帛。向八幡大神宮。天皇元有所禱。今以奉賽也。
己巳。天皇御紫宸殿。宴重陽節。命文人。同賦露重菊花鮮之題。宴了賜祿有差。
甲戌。攝津國人右衛門醫師辟秦眞身。武散位同姓仲主等三煙。改本姓賜秦勝。
辛巳。以從五位上藤原朝臣當道爲河內守。右少弁如故。散位從五位下丹・眞人石雄爲伯耆守。豊前守從五位上石川朝臣橋繼爲修理舶使長官。筑前權守從五位下小野朝臣末嗣。遣唐判官從五位下長岑宿禰高名並爲次官。』自從今月一日。至於卅日。五畿內七道。豫申損者。惣三十一國。
己丑。聖躰平復。』金銀長上工正六位上丹波直廣主。年老還郷。勅給正稅穀五十碩。
冬十月辛夘朔。天皇御紫宸殿賜群臣酒。』▼是日。喚左右京亮。左右衛門。検非違使佐並四人。於殿前宣勅。遣勘録東西兩京飢病百姓。特加賑恤。以陰霖經日。穀價踴貴也。
丁酉。右大臣從二位清原眞人夏野薨。遣使監護葬事。有賻物。天皇不聽朝三日。夏野。正三位御原王孫。正五位下小倉王之第五子也。薨時年五十六。
癸丑。左京人從七位上佐伯直長人。正八位上同姓眞持等賜姓佐伯宿禰。
乙夘。授正六位上清科朝臣弟主從五位下。
丙辰。聽齋院司私養鷹二聯。
戊午。授從五位上百濟王慶仲正五位下。正六位上百濟王忠誠從五位下。先太上天皇自交野遊獵處有諷旨。因所敘也。
冬十一月辛酉朔。天皇御紫宸殿。賜侍臣酒。皇太子朝覲。
戊辰。天皇於神泉苑放隼。
丁丑。加賀國言。管能美郡人財部造繼麿。父母存日。定省之禮。無失其節。歿後操行不變。朝夕哀慕。隣里郷邑莫不推服。可謂孝子。勅宜敘三階。終身免其戸租。旌表門閭。令衆庶知。
甲申。山城國人造酒司史生秦忌寸伊勢麻呂等改本居。貫附右京九條四坊。
丁亥。天皇於神泉苑放隼。
十二月庚寅朔。日有蝕之。
辛夘。是夜。盜開春興殿。偸取絹五十餘疋。宿衛之人不得見着。』右兵衛督從四位下百濟王安義卒。
癸巳。近江國人左兵衛權少志志賀史常繼。左衛門少志錦部村主藥麻呂。越中少目錦部主寸人勝。太政官史生大友村主弟繼等賜姓春良宿禰。常繼之先。後漢獻帝苗裔也。
甲子。夜分。女盜二人昇入清涼殿。天皇愕然。命藏人等。告宿衛人。逐捕之。纔獲一人。其一人脫亡。
。勅令造轆轤木壷一合。銅壷釦鏤者一合。備於奉納天王寺聖靈御髮。〈事由未詳。但口傳曰。聖徳太子御髮四把。深藏於四天王寺塔心底下。去年冬。霹靂彼寺塔心時。遣使監察。而其使私偸靈髮。與之己妻。由是後日成崇。因更搜索。還藏本處云云。〉』▼是日。左大臣正二位藤原朝臣緒嗣上表言。臣年老病重。出入絶望。疾床引日。既過一紀。臣竊見。天下官庫空■。國用闕乏。況今年不稔。衣食共損。倉廩不實。何知禮節。臣前以此義。去天長之初。上意見之日奏言。省不要之官。斷文華之費。而臣久沈■疾。空積星霜。曠官之責。可謂其首。其文章者。歴代不朽也。豈口奏其言。久居其職哉。加以。陰陽不調。責在臣子。伏望。停不當之號。開賢徳之進。然則天道無災。自作中興。非敢逃天澤之榮。名餝之利。』內侍宣〈久〉。國老〈止志弖波〉獨〈能美許會〉坐〈世〉。朝夕政〈波〉不申給〈阿禮止毛〉。國家事〈波〉定申任〈尓止志弖〉。前前〈尓〉辭申事〈尓〉附〈弖〉。自今以後。如此〈久〉辭申事不得〈止〉宣〈岐〉。今〈毛〉又志賀奈毛思行〈須〉。然今進〈禮留〉辭書非御意〈止志弖〉。左近衛中將從四位下和氣朝臣眞綱〈乎〉差使返給〈止〉宣。
庚子。自旭旦至戌時大風。京中屋舍往々破壞。』大宰府言。管豊前國田河郡香春岑神。辛國息長大姫大目命。忍骨命。豊比・命。惣是三社。元來是石山。而上木惣無。至延暦年中。遣唐請益僧最澄躬到此山祈雲。願縁神力。平得渡海。即於山下。爲神造寺讀經。尓來草木蓊鬱。神驗如在。毎有水旱疾疫之災。郡司百姓就之祈禱。必蒙感應。年登人壽。異於他郡。望預官社。以表崇祠。許之。
庚戌。是夜。盜穿大藏省東長殿壁。竊取・布等。不知幾匹端。
辛亥。遣六衛府。大索城中。
丙辰。以從四位下橘朝臣永名爲兼右兵衛督。播磨守如故。
