續日本後紀卷第四」〈起承和二年正月、盡十二月。〉」太政大臣從一位臣藤原良房等奉勅撰
二年春正月丁未朔。天皇御大極殿。受群臣朝賀。皇太子不朝。以童小也。還御紫宸殿。宴侍從已上。賜御被。
己酉。天皇謁覲先太上天皇及太皇大後於嵯峨院。
壬子。大僧都傳燈大法師位空海奏曰。依弘仁十四年詔。欲令眞言宗僧五十人住東寺。修三密門。今堂舍已建。修講未創。願且割被入東寺官家功徳料封千戸之內二百戸。〈甲斐國五十戸。下總國百五十戸。〉以充僧供。爲國家薫修。利濟人天。許之。』平城舊宮処水陸地■餘町。永賜高岳親王。親王者。天推國高彥天皇第三子也。大同年末。少登儲貳。世人號曰蹲居太子。遂遭時變失位。落髮披緇。住於東寺。
癸丑。天皇御豊樂院。宴百官於朝堂。詔授從三位源朝臣信正三位。從四位下藤原朝臣良房從四位上。從五位上永野王正五位下。從五位下三繼王。津守王並從五位上。無位嶋江王。正六位上廣坂王並從五位下。從四位下藤原朝臣廣敏。紀朝臣善岑。百濟王勝義並從四位上。正五位下田口朝臣佐波主從四位下。從五位上藤原朝臣長岡。當宗宿禰家主並正五位下。從五位下藤原朝臣行道。紀朝臣名虎。高階眞人石川。永原朝臣門繼。小野朝臣篁並從五位上。正六位上藤原朝臣廣野。文室朝臣邑樂。橘朝臣宗雄。藤原朝臣豊仲。伴宿禰諸山。安倍朝臣濱成。紀朝臣鷹守。出雲宿禰岑嗣並從五位下。外從五位下御船宿禰賀・外正五位下。正六位上廣井宿禰弟名。長峯宿禰高名。刈田首種繼。宍人朝臣垣麻呂。春岑朝臣廣津麻呂。門部連貞宗。大村直福吉並外從五位下。宴畢賜祿各有差。』左京人遣唐史生道公廣持賜姓當道朝臣。和銅年中。肥後守正五位下道君首名。治跡有聲。永存遺愛。廣持是首名之孫也。
甲寅。女敘位並外任。
乙夘。授正六位上永原朝臣貞主從五位下。
丁巳。正三位源朝臣信爲近江守。左兵衛督如故。正四位下源朝臣弘爲信濃守。宮內卿如故。從五位上小野朝臣篁爲備前權守。遣唐副使彈正少弼如故。三品秀良親王爲大宰帥。彈正尹如故。
庚申。去年有勅。令相摸。上總。下總。常陸。上野。下野等國。奉寫一切經。今亦貞元並梵釋寺目録所載律論疏章紀傳集抄。毎國均分。令加寫之。
癸亥。天皇御豊樂院觀射焉。
丙寅。天皇內宴於仁壽殿。公卿近習以外。內記及直校書殿文章生一兩人。殊蒙恩昇。共賦春色半喧寒之題。宴訖賜祿。』▼是日。授正六位上壬生公永繼外從五位下。
戊辰。令鑄新錢。下詔曰。懋遷之軌。標自昌言。交貿而退。取諸噬■。則知龜文入幣。興於曠時。■影棲緡。彰於舊術。姫王圜法。有無以之化居。漢室泉刀。斂散由其不匱。斯固邦家所要。配地馬而無疆。公私攸宜。擬天龍而自遠。然而權輕作重。沿世或悛。子去母隨。適時開務。況年祀浸久。資幣已賎。不有平量。何救流弊。是以今制新錢。以葉通變。文曰。承和昌寳。以新幣之一。當舊錢之十。新之與舊。宜令並用。』大僧都傳燈大法師位空海上表請度眞言宗年分僧三人。許之。』▼是日。雷三聲。
己巳。天皇御射塲。常陸太守葛井親王。右大臣清原眞人夏野等侍焉。至中鵠之人。及取御箭內豎大舍人。賜布有差。』▼是日。後太上天皇幸姫橘氏所誕育皇子爲親王。』左京人右馬寮權大允清友宿禰眞岡。散位同姓魚引等賜姓笠品宿禰。非其願也。公家避贈太政大臣橘氏之名耳。』左近衛戸嶋守。右兵衛同姓眞魚等賜姓安岑連焉。嶋守之先。百濟國人也。
甲戌。行幸芹川野遊獵。日暮車駕還宮。
二月丙子朔丁丑。以外從五位下長岑宿禰高名爲遣唐准判官。從七位上松川造貞嗣爲録事。從八位下大和眞人耳主。大初位下廬原公有守並爲譯語。
己夘。俘囚勳五等吉彌侯宇加奴。勳五等吉彌侯志波宇志。勳五等吉彌侯億可太等。賜姓物部斯波連。
庚辰。大和國人正六位上忍海原連嶋依。同姓百吉等。賜姓朝野宿禰。葛城襲津彥之後也。
壬午。任官。
戊子。授無位源朝臣鎭從四位上。』河內國人右少史掃守連豊永。少典鎰同姓豊上等賜姓善世宿禰。天忍人命之後也。「▲壬寅丹後國人從八位上久美公全氏賜姓時統宿禰。伊枳速日命之苗裔也。（下文に重出。）」
庚寅。勅。鑄錢司職。異於國司。而秩歴限四年。毎煩交替。宜改前格更定六年。
丙申。天皇御紫宸殿。右大臣從二位清原眞人夏野獻芝草一莖有兩枝者。〈一枝長一尺六寸。一枝長一尺。〉其色紫緋相雜。毎莖之末有菌。而産於大臣山莊雙岳之下。▼是日。賜酒侍臣。以賀祥芝。賜祿有差。
戊戌。坐越前國正三位勳一等氣比大神祝禰宜。准鹿嶋能登兩大神祝禰宜。令以把笏。』下野國武茂神奉授從五位下。此神坐採沙金之山。
壬寅。行幸水生瀬野遊獵。賜扈從者祿。日暮還宮。』丹後國人從八位上久美公全氏賜姓時統宿禰。伊枳速日命之苗裔也。』賜大學寮印一面。
三月丙午朔。天皇御紫宸殿。侍從廚獻御贄。設酒饌。侍臣具醉。賜祿有差。
丁未。地震。
庚戌。出雲國言。災於官倉。
癸丑。以備前國御野郡空閑地百町爲後院勅旨田。』右京人近江少目從七位下伊蘇志臣廣成。大和國人正六位上同姓人麻呂。紀伊國人外正八位上紀直繼成等十三人。賜姓紀宿禰。
丙辰。豊安法師爲大僧都。明福法師爲少僧都。泰景法師。善海法師並爲律師。
丁巳。勅。後太上天皇御封二千戸。皇太后御封一千戸。准冷然院御封行之。若當有損年。以公相補。令全進之。』仰大宰府。綿甲一百領。胄一百口。袴四百腰。充遣唐舶不虞之備。』山城國弄山一處。爲內藏寮所領之地。
己未。大宰府言。壹伎島遙居海中。地勢隘狹。人數寡少。難支機急。頃年新羅商人來窺不絶。非置防人。何備非常。請令嶋徭人三百卅人。帶兵仗。戍十四處要害之埼。許之。』甲斐國言。災於不動倉二宇及器仗屋一宇。皆悉・燼。
庚申。鑄印一面。充冷然院。
辛酉。下総國人陸奧鎭守將軍外從五位下勳六等物部匝瑳連熊豬改連賜宿禰。又改本居貫附左京二條。昔物部小事大連錫節天朝。出征坂東。凱歌歸報。藉此功勳。令得於下総國始建匝瑳郡。仍以爲氏。是則熊豬等祖也。』鑄錢司言。被給俸料一分之人唯一千束。僅支朝夕。不足衣服。遷替之日。無糧還京。右大臣處分。班擧正稅十六萬束於備後。安藝。周防。長門。豊前等國。各三萬二千束。以其息利。毎人倍給之。』下総國言。民飢。賑給之。
丙寅。大僧都傳燈大法師位空海終於紀伊國禪居。
庚午。勅遣內舍人一人。弔法師喪。並施喪料。後太上天皇有弔書曰。眞言洪匠。密教宗師。邦家憑其護持。動植荷其攝念。豈圖・・未逼。無常遽侵。仁舟廢棹。弱喪失歸。嗟呼哀哉。禪關僻在。凶聞晩傳。不能使者奔赴相助茶毘。言之爲恨。悵悼曷已。思忖舊窟。悲涼可料。今者遙寄單書弔之。著録弟子。入室桑門。悽愴奈何。兼以達旨。』法師者。讃岐國多度郡人。俗姓佐伯直。年十五就舅從五位下阿刀宿禰大足。讀習文書。十八遊學槐市。時有一沙門。呈示虛空藏聞持法。其經説。若人依法。讀此眞言一百萬遍。乃得一切教法文義諳記。於是信大聖之誠言。望飛焔於鑽燧。攀躋阿波國大瀧之嶽。觀念土左國室戸之崎。幽谷應聲。明星來影。自此慧解日新。下筆成文。世傳。三教論。是信宿間所撰也。在於書法。最得其妙。與張芝齊名。見稱草聖。年卅一得度。延暦廿三年入唐留學。遇青龍寺惠果和尚。稟學眞言。其宗旨義味莫不該通。遂懷法寳。歸來本朝。啓秘密之門。弘大日之化。天長元年任少僧都。七年轉大僧都。自有終焉之志。隱居紀伊國金剛峯寺。化去之時年六十三。
夏四月乙亥朔丙子。勅曰。象著損上。禮存寧儉。王者則之。古今合契。朕雖菲昧。跂予思齊。去泰就約。夙關情慮。如今所有。朕之兒息。除親王之號。賜朝臣之姓。先太上天皇。丕恩罔極。玄澤更加。不令別姓。被以源氏。使與曾枝而同蔭。共濬派而混流。其前號親王。仍舊不改。同母後産。猶復一例等制。准弘仁五年天長九年兩度勅書。宜告中外咸俾聞知。』甲斐國巨麻郡馬相野空閑地五百町賜一品式部卿葛原親王。
丁丑。勅曰。如聞。諸國疫癘流行。病苦者衆。其病從鬼神來。須以祈禱治之。又般若之力不可思議。宜令十五大寺轉讀大般若經。拯夫沈病兼防未然焉。
己夘。勅。令天下諸國修文殊會。其會料者。毎年割取救急稻利三分之一充用。
辛巳。敘從四位上藤原朝臣良房從三位。爲權中納言。
戊子。無品叡努內親王薨。天皇爲之。不視事三日。內親王者。平城天皇第二皇女。母紀氏。從三位木津魚朝臣之女。從五位下魚員是也。
庚寅。以參議正三位源朝臣信爲左近衛中將。近江守如故。權中納言從三位藤原朝臣良房爲兼左兵衛督。參議從四位上文室朝臣秋津爲右近衛中將。春宮大夫武藏守如故。』大和國人正七位上仲丸子連乙成。同姓從八位上眞當等賜姓仲宿禰。
甲午。高子內親王禊於賀茂川。始入齋院。
丁酉。右大臣從二位兼行左近衛大將清原眞人夏野上表。請辭大將之任。不許。
戊戌。先太上天皇不豫也。中使輪轉。候問起居。尋亦平復。
己亥。授正六位上文室朝臣茂道從五位下。外從五位下賀茂縣住廣友外從五位上。正六位上賀茂縣主廣雄外從五位下。
庚子。越前國飢。賑給之。
癸夘。攝津國嶋上郡荒癈田三町賜左大臣正二位藤原朝臣緒嗣。
甲辰。天皇御武徳殿。閲覽左右馬寮御馬也。應供奉五日節者。惣牽於此。
五月乙巳朔丁未。近江國飢。賑給之。
己酉。天皇御武徳殿。觀馬射。
庚戌。亦御同殿。覽種種馬藝。
壬子。伊勢。加賀。長門等國飢。並賑給之。
甲寅。敘從五位上紀朝臣名虎正五位下。外從五位下善世宿禰遠繼從五位下。
乙夘。天皇幸神泉苑追涼。酣暢於侍臣。賜祿商布各有差。▼是日便令捕池魚。奉嵯峨淳和兩院。
丁巳。以美作權掾外從五位下長峯宿禰高名轉任權介。遣唐判官如故。』正四位下永原朝臣子伊太比卒。
甲子。宮內卿正四位下源朝臣弘爲刑部卿。信濃守如故。
辛未。正七位上勳七等伴刈田臣繼守。外從八位上眞髮部公吉人並授外從五位下。
癸酉。右京人丹波權大目昆解宮繼。內竪同姓河繼等賜姓廣野宿禰。百濟國人夫子之後也。』太政官處分。伊賀。尾張。出雲。美作。備前。備中。備後。安藝。紀伊。阿波等國。年料貢賦練絲等。宜減其色。令進生絲。
六月乙亥朔丁丑。從二位右衛門督紀朝臣百繼上表辭職。不許。』大膳職職掌。准之諸職。加置二員。
己夘。從四位下藤原朝臣松子卒。
癸未。從四位下紀朝臣田村子卒。
辛丑。俘囚第二等宇漢米公何毛伊。從八位下爾散南公志禮初。並授外從五位下。賞其不從逆類也。
壬寅。令中務省進佛舍利七粒於內裏。〈不知其所從來。〉
癸夘。勅。當今嘉穀初秀。秋稼方實。如風雨失時。恐致損害。宜令十五大寺常住僧。各於本寺。轉讀大般若經。憑其靈護。必致豊稔。』勅。如聞。東海。東山兩道。河津之處。或渡舟數少。或橋梁不備。由是。貢調擔夫來集河邊。累日經旬。不得利渉。宜毎河加増渡舟二艘。其價直者。須用正稅。又造浮橋。令得通行。及建布施屋。備橋造作料者用救急稻。
秋七月甲辰朔。天皇宴群臣於紫震殿。左右近衛遞奏音樂。勅令四位已上開襟。至夕宴罷。賜祿有差。
乙巳。走幣於天下名神。預攘風雨之災。
丙午。漕讃岐國正稅穀。以賑淡路國飢民。
戊申。奉幣於伊勢大神宮。亦爲防風雨之災也。
辛亥。行幸神泉苑。觀相撲節。
乙夘。賜讃岐國三野郡空閑地百餘町時子內親王。
丁巳。天皇御紫宸殿。正四位下菅原朝臣清公侍讀後漢書。數日之後不遂而輟。有以也。
癸亥。以從二位紀朝臣百繼爲參議。』近江國所出雲母。殊是精好。爲充公用。禁其私採。
甲子。以空閑地山城國愛宕郡二町。上野國山田郡八十町賜諱。〈田邑。〉
八月甲戌朔。天皇御紫震殿。先是。左右四衛府相撲於殿庭。右方負籌。今日獻其輸物。各奏音樂。』▼是日。霖雨霽焉。頒幣畿內名神。以賽於禱。其丹生川上社。殊奉白馬一疋。』佐渡國言。去歳風雨爲災。年穀不登。今茲飢疫相仍。死亡者多。詔賑恤之。』先是。稟貸筑前國貧民正稅一萬束。限以五年。而窮乏之輩。餘弊未復。因更延三年也。
乙亥。且禁京畿之內來月供北辰燈。以齋內親王可入伊勢也。
戊寅。是釋奠後朝也。天皇御紫宸殿。喚明經碩儒鴻生昇殿。遞令論義。畢賜祿有差。
丁亥。從四位下滋野朝臣貞主爲兵部大輔。相摸守如故。
甲午。天皇御紫宸殿。侍從廚獻御贄。爲侍臣設酒饌。賜見參五位已上祿各有差。
己亥。內侍臨東檻。計見陪五位已上。賜大宰府所貢染綾各一疋。色隨其人位。
辛丑。天皇御紫宸殿。左近衛中將源朝臣信聊有奉獻。賜侍從已上衣被。外從五位下廣井宿禰弟名授從五位下。信朝臣之舅也。』齋內親王祓於賀茂川。爲可入伊勢齋宮也。』▼是日。自嵯峨院。御馬十疋奉內裏。
九月癸夘朔。天皇御紫宸殿。皇太子朝謁。賜群臣酒。具醉而罷。』先是。木工寮中所番長上雜工。隨其才巧各有品數。而承前考文。惣注長上木工。不別其品色。至是。長上及工品選其人。毎色辨置。隨闕補之。木工八人。土工二人。瓦工二人。轆轤工一人。檜皮工二人。鍛冶工二人。石灰工一人。
乙巳。右京人散位宇自可臣良宗賜姓春庭宿禰。彥狹嶋命之苗裔也。
丙午。授正五位下藤原朝臣長岡從四位下。
丁未。天皇御大極殿。發遣齋內親王於伊勢大神宮。
辛亥。天皇御紫宸殿。賜菊・宴於侍從已上。但召非侍從。及諸司緑衫官人堪應詔者。並文章生等如常。同賦秋氣搖落。效梁元帝體之題。宴訖賜祿。
乙夘。外從五位下嶋木史眞。機巧之思。頗超群匠。欲備邊近兵。自製新弩。縱令四面可射。廻轉易發。▼是日。大臣以下執政於朱雀門。召集諸衛府。以新弩試射之。向南而發。唯聞機發之聲。不視矢去之影。亦其矢所止不得的知。』河內國人左近衛將監伊吉史豊宗。及其同族惣十二人。賜姓滋生宿禰。唐人楊雍七世孫。貴仁之苗裔也。
乙丑。任官。
辛未。以上野國群馬郡伊賀保社。預之名神。
十月壬申朔。賜親王以下侍從已上祿綿有差。以寒服之初也。
乙亥。丹波國人右近衛醫師外從五位下大村直福吉。及其同族並五人。賜姓紀宿禰焉。武內宿禰之支別也。福吉妙得療瘡之術。當時諸醫不得間然。天皇寵愛。至賜宅居。遂據其口訣。令撰治瘡記。』勘解由使言。使局雜使十二人之中。給服食者二人。便以此二人。號爲使掌。准省掌令把笏。許之。
甲申。行幸箕津野。遞放鷹鷂。賜扈從者祿。日暮還宮。
丁亥。賜右京人遣唐譯語廬原公有子。兄散位柏守等朝臣姓。春宮坊少屬佐太忌寸道成。兄散位道純等賜姓滋原宿禰。八多眞人同族也。
戊子。攝津國人從五位下長我孫葛城及其同族合三人。賜姓長宗宿禰。事代主命八世孫。忌毛宿禰苗裔也。
己丑。延暦寺僧傳燈大法師位義眞奏言。天台一門。已立圓宗。大乘三學。流傅未周。伏請簡堪爲講讀師者各一人。毎年申官補之。演傅此宗。然則皇風遠振。惠日再明。宣揚像教。弘闡妙法。作菩提之由漸。爲彼岸之良因。勅許之。
庚寅。以從六位下藤原朝臣貞敏爲遣唐准判官。
壬辰。先是。五月六日左右馬寮於武徳殿前。競馳御馬。以決勝負。右御馬負焉。至是。右方三衛府及右馬寮共奉輸物。兼奏雜樂。宴竟賜祿有差。
癸巳。河內國人散位正六位上林連馬主賜姓伴宿禰。又改本居貫附右京。
甲午。令大藏省進新錢。分賜見參親王以下五位已上。又奉嵯峨淳和兩院各十萬文。賜皇太子二萬文。
丁酉。雷電殊切。四衛府陣於清涼殿前。計見參賜祿。』賜讃岐國人從六位上秦部福依。弟福益等三煙秦公姓。攝津國人散位矢田部聰耳。弟從八位上貞成等賜姓興野宿禰。
戊戌。遣唐録事松川造貞嗣。散位同姓家繼等賜姓高峯宿禰。其先高麗人也。』賜左京人內竪從六位上上毛野公諸兄朝臣姓。近江國人彈正大疏嶋腳臣眞行賜姓高生朝臣。其先觀松彥香殖稻天皇之後也。左京人正六位上秦忌寸賜姓朝原宿禰。
己亥。勅。以新錢四萬文。分之供施京城及平城有名之寺佛僧。毎寺內舍人爲使。』左京人道公安野賜姓當道朝臣。
庚子。勅旨曰。左京人從六位下民首氏住。賜姓長岑宿禰焉。氏主等與白鳥村主同祖。出自魯公伯禽雲。
辛丑。河內國荒廢田八十五町賜時子內親王。
十一月壬寅朔戊申。任官。』賜主計頭從五位上宮道宿禰吉備麻呂。玄蕃少允同姓吉備繼等朝臣姓。
甲寅。左京人正六位上越智直年足。伊豫國越智郡人正六位上越智直廣成等七人。改直賜宿禰。
辛酉。遣唐使知乘般事從八位上香山連清貞。兄二人。改連賜宿禰。其先。百濟國人也。』木工寮置寮掌二員。「▲癸亥兵部省所請以造田廿町地稅永充親王已下五位已上廿人調習內射之資。（上文承和元年十一月に重出。）」
庚午。以美濃國荒廢田十町爲後院勅旨田。
十二月辛未朔。天皇御紫宸殿。賜群臣酒。先是。右大臣清原眞人夏野在楓里第。見五彩卿雲。▼是日。以其圖畫。並相共見人姓名奉覽。且効慶賀之誠。左右近衛府遞奏音樂。既而賜見參親王以下五位已上祿各有差。
壬申。借遣唐使位。大使從四位上藤原朝臣常嗣正二位。副使從五位上小野朝臣篁正四位上。並大臣口宣。不授告身。
癸酉。故參議刑部卿從四位上小野朝臣岑守。前爲大宰大貳時建續命院一處。以備往來之舍宿。禰但不藉公力。恐不得長存。乃敘本意。具修解文曰。管九國二嶋之民。或公或私。往來相續。其求輕者暫經時月。其事重者竟歳始還。客宿於府倉之下。賃寄於閭閻之間。若至疾病纒身。手足不隨。官司督察。非養病之處。主家爭趁。皆忌死之人。遂使露臥道路。暴死風霜。縱有時得痊癒。亦以飢寒死者。十而七八矣。見其如此。心深救恤。聊建續命院一處。檜皮葺屋七宇。〈鼎一口。〉墾田百十四町。以擬救飢病。有志無力。庶幾萬一。地隔人遠。執検難周。轉以屬人。更増疎廢。若遂不因公力。恨心願之徒已。伏望。令府監或典一人。及觀音寺講師。勾當其事。相替之日。一事已上。皆依實勘附。若不加修理。令致破損。及非法費用之類。並以官法論。未及上聞。岑守物故。其家就大臣。追以陳請。勅報曰。思撫黎・。不忘鑒寐。宇縣夐遠。無聞控告。見此奬納。爰知忠概。宜速令所司俾允所請。勾當之官。遷替之日。與奪解由。一準國司。
甲戌。夷俘出境。禁制已久。而頃年任意。入京有徒。仍下官符。譴責陸奧出羽按察使並國司鎭守府等。』左中辨從四位下笠朝臣仲守卒。
壬午。尾張國日割御子神。孫若御子神。高座結御子神。惣三前奉預名神。並熱田大神御兒神也。
甲申。奉授阿耶賀大神從五位下。此神坐伊勢國壹志郡。
乙酉。行幸芹川野遊獵。
丙戌。四天王寺十禪師准梵釋常住兩寺僧。毎年一口預宮中金光明會聽衆。
庚寅。聖上始於清涼殿。限三夜裏。禮拜佛名經。』能登國言。旱疫相仍。人民飢苦。賑給之。
壬辰。天皇幸神泉苑。放隼拂水禽。
乙未。以參議從四位上藤原朝臣常嗣爲兼左大弁。近江守如故〈云云〉。
