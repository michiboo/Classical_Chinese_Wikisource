續日本後紀卷第七」〈起承和五年正月、盡十二月。〉」太政大臣從一位臣藤原良房等奉勅撰
五年春正月庚申朔。天皇御大極殿。受朝賀。畢宴侍從已上於紫宸殿。賜御被。
壬戌。天皇朝覲先太上天皇及大皇大後於嵯峨院。賜扈從五位已上祿有差。
丙寅。天皇御豊樂殿。覽青馬。宴百官。詔授從五位上豊江王正五位下。從五位下豊村王從五位上。正六位上高原王從五位下。從四位下和氣朝臣眞綱。笠朝臣梁麻呂。藤原朝臣雄敏。大枝朝臣総成並從四位上。正五位下藤原朝臣豊主。紀朝臣名虎。丹■眞人清貞。從五位上笠朝臣廣庭並從四位下。正五位下善道朝臣眞貞正五位上。從五位上坂上大宿禰鷹主。藤原朝臣嗣宗並正五位下。從五位下紀朝臣椿守。百濟王永豊。大藏宿禰橫佩並從五位上。外從五位下門部連貞宗。無位興我朝臣三夏。正六位上藤原朝臣良相。藤原朝臣氏宗。丹・眞人貞峰。橘朝臣諸成。小野朝臣興道。淨野宿禰二腹。林朝臣常繼並從五位下。正六位上出雲朝臣全嗣。高村宿禰清直。飯高公常比麿。秦宿禰氏繼。神服連清繼。並外從五位下。宴了賜祿有差。
丁夘。天皇御紫宸殿。皇太子獻御杖。』授正五位下田口朝臣善子從四位下。』▼是日。大極殿最勝會之初也。
己巳。以從二位藤原朝臣三守爲右大臣。正三位源朝臣常爲大納言。從三位橘朝臣氏公爲中納言。從四位下安倍朝臣安仁爲參議。
壬申。從五位上藤原朝臣當道爲右中弁。河內守如故。從五位下藤原朝臣豊嗣爲左少弁。從五位下藤原朝臣氏宗爲式部少輔〈云云〉。三品仲野親王爲上総太守。四品忠良親王爲常陸太守。從五位下藤原朝臣貞公爲介。一品葛原親王爲兼上野太守。式部卿如故。從五位下淨野宿禰二腹爲下野介。從四位上源朝臣明爲兼加賀守。大學頭如故。從五位下丹・眞人貞峯爲介〈云云〉。從三位源朝臣定爲兼播磨守。中務卿如故〈云云〉。』▼是日。從四位下藤原朝臣河子卒。
癸酉。最勝會竟。更引其講師及名僧十餘引其禁中。令論議。訖施御被。
乙亥。天皇御紫宸殿覽踏歌。宴竟賜侍從已上祿有差。
丙子。天皇御豊樂殿觀大射〈云云〉。
己夘。天皇內宴於仁壽殿。喚公卿及知文士。令賦雜言遊春曲之題。宴畢賜祿有差〈云云〉。
辛巳。攝津國豊嶋郡人正六位上豊■■■嗣。民部史生同姓吉雄等廿八人。改本居貫附右京二條。■繼。諸蕃歸化之餘種也。
乙酉。授勳五等吉彌侯部東人麻呂。同姓玉岐。並外從五位下。以不從逆類久効功勳也。
二月己丑朔庚寅。丹波國桑田郡空閑地三十町賜諱〈田邑〉。』春宮坊主■永預把笏也。
癸巳。天皇御內裏射塲。命侍臣射之。▼是日。右大臣從二位藤原朝臣三守奉獻盡美。亦積置錢布。備於賭物。
乙未。從五位下藤原朝臣氏雄爲縫殿頭〈云云〉。
丁酉。畿內諸國。群盜公行。放火殺人。下知國司。令以糺勘。
戊戌。令山陽。南海道等緒國司。捕糺海賊。
庚子。行幸水生瀬野遊獵。賜扈從五位已上祿有差。日暮車駕還宮〈云云〉。』分遣左右衛門府生看督等於畿內諸國。逐捕姦盜〈云云〉。
癸夘。勅。齋院雜使四人。宜准二宮並淳和院舍人等。與之公驗。嵯峨院勘籍廿人亦宜准此。』詔授陸奧守從五位上良岑朝臣木連正五位下。
庚戌。武藏國都築郡枌山神社預之官幣。以靈驗也。
三月戊午朔癸亥。以攝津國八部郡■■公田並乘田廿一町爲後院勅旨田。
乙丑。散位從四位下池田朝臣春野卒。春野者。天應以往之人也。至延暦十年。始預官班。補內舍人。十四年任左衛門少尉。轉大尉。十九年敘從五位下。除內藏助。兼丹波守。大同元年加從五位上。職歴中務少輔彈正少弼。弘仁元年任大藏大輔。三年敘正五位下。頻兼遠江越中守。遷宮內大輔。天長三年遷圖書頭。四年敘正五位上。除掃部頭。六年正月授從四位下。春野宿禰能説故事。或可採容。比十年冬。將有大甞會事。天皇欲修禊祓。幸賀茂河。春野以掃部頭。奉鹵簿陣。看諸大夫所着當色。其裾曳地。大咲曰。是尋常之裝束。非神事之古體。便指自所着。爲古體之證。其裾離地差高。而袴襴露見矣。諸大夫皆驚雲。古之儀制應與唐同。後代當效之。春野衣冠古樣。身長六尺餘。稠人之中。掲焉而立。會集衆人莫不駐眼。■■國老如此者今則不見也。卒時年八十二。
壬申。左京二條坊十六町二分之一。賜掌侍正五位下大和宿禰舘子。
丙子。大法師靜安爲律師。』授勳六等夷守志爲奈。深江枚子等外從五位下。以有勳功也。
戊寅。火於彌勒寺。焚堂舍五宇。
癸未。勅曰。諸衛府及劇官雜色人。特聽着緋色袴。自餘諸人不聽着染袴。而特聽之徒。所着之袴。或用黒緋。或用淺緋。着人任意。不拘文法。大夫當色之服。還爲士庶之袴。知而不糺。事渉僣濫。宜自今以後。一切禁止。不得令着。但慮嚴制下入罪者衆。須六十日內皆令換卻。其權宜行制。省幣爲貴。如今呉桃染。黃墨染。杉染。・染等色。染作無貴。着服難汚。宜四色袴不謂色淺深。不論公私所。特聽着服。其參議已上聽通着四色。自餘諸人不得着呉桃染一色。
甲申。勅曰。遣唐使頻年卻廻。未遂過海。夫冥靈之道。至信乃應。神明之徳。修善必祐。宜令大宰府監已上。毎國一人率國司講師。不論當國他國。擇年廿五以上精進持經心行無變者。度之九人。香襲宮二人。大臣一人。八幡大菩薩宮二人。宗像神社二人。阿蘇神社二人。於國分寺及神宮寺。安置供養。使等往還之間。專心行道。令得穩平〈云云〉。
乙酉。授正六位上佐伯宿禰長人從五位下。
丙戌。山城國葛野郡空地一町賜春宮坊。
夏四月戊子朔己丑。勅。遣使者於大和國。實録富豪之資。借貸困窮之輩。至秋收時。依員俾報。
壬辰。勅。自遣唐使進發之日。至皈朝之日。令五畿內七道諸國。讀海龍王經。
甲午。勅。去歳年穀不稔。疫癘間發。夫般若之力不可思議。宜令十五大寺。五畿內七道諸國及大宰府。奉讀大般若經。一七ケ日禁斷殺生。
庚子。勅。筑前。筑後。肥前。豊後等五ケ國。頻年遭疫。死亡者半。蘇息之輩。既疲造舶。就中擇窮貧者。給復一年。
辛丑。太宰管內諸國飢。賑給之。
壬寅。右京人正六位上春男王賜姓宗高眞人。
戊申。備前國飢。賑給。
乙夘。勅遣唐大使藤原朝臣常嗣。副使小野朝臣篁。使等本期鳳擧用渉鼇波。心事多■。滯留逆旅。朕眷言艱節。憂念於懷。方今信風甫臻。嚴程已迫。如靡・何。因雲・往。付之示意。仍遣從四位下右近衛中將藤原朝臣助。勘發之。』▼是日。天皇遷御常寧殿。以避暑也。
五月丁巳朔己未。遣唐使上奏言。使等漂廻。嚴綸未允。雖風信之愆。乃是天時。而重行之累。類有冥妨。況巨海之程。艱虞無測。不資霊祐。何以利征。請令諸國轉讀大般若經。▼是日。詔。令五畿內七道諸國。始自今月中旬。至使等歸朝之日。堅固講海龍王經。相併轉讀大般若經。
辛酉。天皇御武徳殿。觀騎射。
乙丑。安藝國言。管驛家十一處。驛家別驛子百廿人。山路險阻。送迎繁多。良倍他國。勞逸不等。始自今年減公廨穎。加擧三萬一千二百束。以彼息利。充給驛子等食。許之。
丁夘。奉授出羽國從五位上勳五等大物忌神正五位下。〈餘如故。〉』美濃國言。古樣弓弩。不可中用。徒加修理。何用之有。今須棄古樣廿腳。更造新樣四腳。許之。
甲戌。百僧於八省院限五ケ日。轉讀大般若經。爲令天下豊樂也。
辛巳。山城國飢。以近江國正稅穀賑給之。
甲申。地震。
六月丁亥朔戊子。地震。
甲午。勅。令貢雜藥之國。不論未進多少。拘留醫師公廨。待返抄畢而後充行。以爲恆例。
乙未。勅。諸所貢蔭子孫位子等。須式部民部並勘籍之日。於其戸籍姓名之上。具注合否之狀。兩省之承。署名其下。治部兵部省亦宜同之。自今以後。立爲恆例。
丙申。治部卿正四位下安倍朝臣吉人卒。年五十八。
辛丑。勅。天平寳字元年勅書曰。諸學生等。被任諸國博士並醫師之後。所給公廨一年之分。必應令送本受業師。夫全取一年俸。物情難和。分折之事。宜有節級。須不論在國兼任。大國二百束。上國百五十束。中國百束。下國五十束。毎年折留。隨國所出。交易輕物。博士料送大學寮。醫師料送典藥寮。大學博士侍醫等兼任之類。不在此限。
丁未。大宰府言。府吏公廨。雖有未納。猶被以正稅全給之。彼代令國司徴填。若當國正稅數少者。管內通行。許之。』授正六位上橘朝臣貞根從五位下。
戊申。勘發遣唐使右近衛中將藤原朝臣助奏。副使小野朝臣篁依病不能進發。
壬子。天皇御清涼殿。令助教正六位上直道宿禰廣公讀群書治要第一卷。有五經文故也。』勘解由使言。使局史■■下名簿。不給監試。便被補任。許之。
秋七月丙辰朔。勅。如聞。諸家京中。好營水田。自今以後。一切禁斷。但元來卑濕之地。聽殖水蔥芹蓮之類。
庚申。大宰府奏。遣唐使第一四舶進發。
丙寅。天皇幸葛野川觀魚。賜扈從五位已上祿有差。』兵部省言。準式部省。置扶省掌二人。許之。』大和國飢。賑給。』令僧沙彌各七口。讀經於柏原山陵。以有物恠也。
戊辰。以仕丁町地長廿四丈廣四丈。爲陰陽寮守辰丁廿二人廬一居。
壬申。分幣內外諸國名神。以祈秋稼也。
癸酉。有物如粉。從天散零。逢雨不銷。或降或止。
乙亥。東方有聲。如伐大鼓。
丁丑。勅。從彼青春。終此朱夏。雲膚屢興。旬液應候。隴畝之苗。秋稼可期。宜奉幣帛於伊勢大神宮。以祈成熟。
庚辰。令七大寺僧卅口於紫宸殿。限三ケ日講仁王經一百卷。以恠異也。
甲申。天皇御八省院。奉幣伊勢大神宮。以禱豊年也。』大宰府奏。遣唐第二舶進發。
八月丙戌朔丁亥。釋奠文宣王也。
戊子。天皇御紫宸殿。召大學博士學生等十一人。遞令論難昨日所講尚書之義。賜祿有差。』▼是日。遣唐使表奏到來。其表曰。臣常嗣等言。伏奉四月廿八日勅書慰問。臣等捧戴顛倒。涯分不次。施無遠近。資生之道潛通。恩及客旅。感化之心更切。臣等自辭闕庭。載離寒暑。國命未宣。勞勤頻年。雖有一生。分當萬死。不憶。運闕三秋。嚴霜不行肅殺之命。天爲一物。偏恩曲煦埋枯之根。是知。臣等年齊柏寢。酬恩何期。紙・蘭臺。書罪空滿。謹拜表以聞。
庚寅。以刑部卿正四位下源朝臣弘爲兼治部卿。美濃守加故。參議從四位下安倍朝臣安仁爲兼刑部卿〈云云〉。
壬辰。奉授美濃國多紀郡無位久久美雄彥神從五位下。』勅。五畿內七道諸國勅旨。並親王以下寺家所占墾田地。未開之間。公私共利。若不愼憲法。令民愁苦者。國宰郡司解卻見任。專當莊長科違勅罪。
乙未。大舍人頭從四位下占野王卒。
己亥。霹靂於監物前柳樹。往還人休於樹下。一男震死。一女傷脛。一童纔存。一女無恙。
甲辰。奉幣帛並白馬於貴布禰神。丹生河上雨師神。以祈止雨也。
乙巳。暴風大雨。壞民廬舍。
戊申。備前國飢。賑給之。
癸丑。降雨殊切。奉幣賀茂上下。松尾。乙訓。垂水。住吉等名神。以祈霽焉。
九月丙辰朔辛酉。下野國那須郡三和神預之官社。
癸亥。又奉幣馬於貴布禰。丹生河上雨師神。以祈止風雨也。
甲子。是重陽之日也。天皇不豫。停廢節會。但賜菊・見參親王以下侍從已上於廊下。賜祿有差。
乙丑。頒使七大寺誦經。以聖體未復康平也。寺別御被一條。以充布施。
己巳。定大宰管內地子交易法。綿一屯直稻八束。
壬申。近江國愛智郡荒廢田百七十町爲勅旨田。
甲戌。勅令修理天下定額寺堂舍。並佛像經論及神祇諸社。
甲申。從去七月至今月。河內。參河。遠江。駿河。伊豆。甲斐。武藏。上総。美濃。飛騨。信濃。越前。加賀。越中。播磨。紀伊等十六國。一一相續言。有物如灰。從天而雨。累日不止。但雖似恠異。無有損害。今茲畿內七道。倶是豊稔。五穀價賎。老農名此物米花雲。
冬十月乙酉朔戊子。遣左兵庫頭從五位上岡野王等。奉神寳於伊勢太神宮。
癸巳。民部省言。永大帳口率之數。或國戸到二三丁。或國戸到三四丁。而頃年検損田使帳。多丁之戸。定是遭損。多課之煙。必以爲得也。通計之率。理不可然。自今以後。損得戸丁。彼此同率。許之。
甲子。奉授隱岐國無位比奈麻治比賣神從五位下。
乙未。勅。畿內諸國雜官稻代收錢。一切禁之。
丁酉。喚集諸司官人能書者五位已下・人於冷然院。奉寫金剛壽命陀羅尼經一千軸。』▼是日。天皇遷自常寧殿。御清涼殿。』詔曰。人之度量。器非一同。識鑒行能。各有歸趣。宜智徳翹楚爲道棟梁者。無問隱顯。不限員數。同共選擧。其道業優潤能堪傳燈。及精進苦行衆所共知。毎大寺。簡擇七人已下。具注年臈。若無此類。不可強擧。縱雖人多。同宗之人不得專擧。遍詢諸業。仍僧綱一人。毎寺須顯對大衆而選之。令別當三綱並擧頭同署其帳。皆三年一度造簿。十月之內。爲例進之。
戊戌。酉尅。白虹竟西山南北。長・許丈。廣四許丈。須臾而鎖焉。
丙午。是夜。彗星見東南。其氣赤白。竟天數許里。須臾而不見。』授正六位上安倍朝臣鯛繼從五位下。
庚戌。彗星猶見。
甲寅。太政官處分。大宰府例進緋綿紬一百端。今定紺紬十端。黒緋紬・端。緋紬五十端。畫革五十枚。今定白革卅枚。畫革廿枚。
十一月乙夘朔辛酉。勅。廼者妖祥屢見。氛・不息。思民與歳。忘寢與食。其令黎庶無疾疫之憂。農功有豊稔之喜。不如般若妙詮之力。大乘不二之徳。普告京畿七道。令書寫供養般若心經。仍須國郡司並百姓。人別俾出一文錢。若一合米。郡別於一定額寺若郡舘收置之。國司講師惣加検校。所出之物。分爲二分。一分充寫經料。一分充供養料。其米。來年二月十五日各於本處。屈請精進練行堪演説者。開設法筵。受持供養。當會前後並三ケ日內。禁斷殺生。公家所捨之物。毎一會處。以正稅稻一百束充之。物毎一會庶使普天之下旁薫勝業。率土之民共登仁壽。
丁夘。授正六位上百濟王教凝從五位下。又外從六位下宇漢米公毛志外■五位下。以曾經征戰有勳功也。
辛未。彗星見東方。是星起十月廿二日。至今月十七日。毎夜寅尅見東方。其長七八許尺。
甲戌。以從五位上眞國王爲大舍人頭。從五位下文室朝臣氏雄爲內匠頭。正五位下藤原朝臣嗣宗爲兼兵部大輔。少納言如故。從五位下岡於王爲內膳正。從四位下滋野朝臣貞主爲彈正大弼。從五位下藤原朝臣諸氏爲右衛門權佐。侍從四位下正行王爲兼越中守。從四位下和氣朝臣仲世爲阿波守。從五位下在原朝臣仲平爲豊前守。』右京人散位從七位上勳九等坂上忌寸豊雄。改忌寸賜宿禰。
辛巳。皇太子於紫宸殿加元服。詔。皇太子恆貞。風標岐嶷。元稟溫潤。毓問東華。守器上序。離幼從長。日以躋昇。令月休辰。肇修元服。義兼四禮。道重三加。盛徳以之克融。承・由其逾楙。嘉慶之事。豈獨在予。宜洽・澤。被之率土。可賜天下爲父後者六位已下爵一級。承和四年以往言上租稅未納咸從免除。普告中外。俾知此意。』無位佐伯宿禰貞子。紀朝臣是子。栗前眞人永子。吉野眞人高子並授從五位下。以東宮侍女也。』▼是日亦源朝臣融於內裏冠焉。天皇神筆敘正四位下。嵯峨太上天皇第八皇子。大原氏所産也。賜之天皇令爲子。故有此敘。賜見參親王已下五位已上祿有差。
癸未。先太上天皇先御冷然院。次御神泉苑。放隼撃水禽。天皇獻御馬四疋。鷹鷂各四聯。嗅鳥犬及御屏風。種種翫好物。』授無位源朝臣生從四位上。從五位下滋野朝臣貞雄從五位上。從四位上笠朝臣繼子正四位下。從五位上內藏宿禰影子從四位下。無位菅原朝臣閑子。大中臣朝臣岑子並從五位下。以當日陪奉先太上天皇近臣侍女之類也。賜扈從諸臣及外記官史內記等祿各有差。
甲申。律師傳燈大法師位慈朝卒。慈朝。俗姓長尾氏。右京人。神護景雲四年得度。法相宗。住西大寺。故少僧都常騰之入室也。卒時年八十二。』嵯峨太皇大後御朱雀院。宴五位已上。賜祿有差。
十二月乙酉朔甲午。彈正臺奏。朝服之色。明在法條。而今會集之時。有緑無縹。僣上之弊遂失致敬。稽之朝儀。理不可然。紫緋之品。其色灼然。易就而正。緑縹之次。其類猥多。難得而糺。若非早糺正。恐流連忘返。望請。仰式兵兩省。俾文武諸司移八位以下人位姓名於臺。仍遣巡察等對勘位色。若猶不改。年五六月爲例令移奏。許之。
丙申。山城國宇治郡公田一町五段三百歩。賜左大臣正二位藤原朝臣緒嗣。
丁酉。延名僧百口於八省院。令轉讀御願奉寫金剛壽命陀羅尼經一千軸也。
己亥。天皇於清涼殿。修佛名懴悔。限以三日三夜。律師靜安。大法師願安。實敏。願定。道昌等遞爲導師。內裏佛名懴悔自此而始。』▼是日。勅曰。小野篁。內含綸旨。出使外境。空稱病故。不遂國命。准據律條。可處絞刑。宜降死一等。處之遠流。仍配流隱岐國。初造舶使造舶之日。先自定其次第名之。非古例也。使等任之。各駕而去。一漂廻後。大使上奏。更復卜定。換其次第。第二舶改爲第一。大使駕之。於是副使篁怨■。陽病而留。遂懷幽憤。作西道謠。以刺遣唐之役也。其詞牽興多犯忌諱。嵯峨太上天皇覽之。大怒令論其罪。故有此竄謫。
壬寅。佛名懴悔竟。施導師僧五口。物及得度者各一人。
甲辰。從五位上藤原朝臣春津爲侍從。
乙巳。山城國紀伊郡空閑地二町八段賜繁子內親王。
庚戌。芳子內親王薨。嵯峨太皇大後所誕第五皇女也。依大後旨。停監護使。
辛亥。追小野篁所帶正五位下之告身。』大安寺僧傳燈大法師位壽遠卒。壽遠。俗姓椋橋部氏。武藏國人也。廷暦之末。出家得度。大法師安澄之入室。而三論之學有聲。最精因明。諸人推服。卒時年六十八。
