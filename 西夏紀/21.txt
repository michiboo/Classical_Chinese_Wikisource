
西夏稱天佑民安八年
春正月，宋鄜延軍入界，拒之十里井，殺順寧寨監押石福。
鄜延副總管王湣率諸將由塞門入界，大首領淩吉訛遇合洪、宥兩監軍兵迎戰不勝，退至十里井。福與部將賀文密恃勝來追，帶金環首領數人皆戰死，文密亦重傷，福歿於陣。（《長編》四百九十四）
二月，宋築興平寨。（《宋史·哲宗本紀》。按《長編》：三月壬戌，樞密院言：「去年累降朝旨，令諸路期約，乘西賊未能點集之時，出其不意，前去討蕩，渡河深入，直搗賊巢。後來諸路各行進築，未曾同時舉動。緣西賊去歲不熟，今來春深，正是人饑馬瘦，上下離貳，事力困弱，不能點集。又諸路進築，各有次第，可以期約，並兵深入，覆賊巢穴之時。」詔：「呂惠卿、孫覽、章楶、孫路、陸師閔、鍾傅詳此，候進築城寨畢日，人馬歇泊，預選統製官、將佐、使臣及分擘隊伍，整齊戰具，計置糧草，乘西賊未能點集之際，相度機會，互相關報。期約兵馬去至興靈以來破蕩賊巢，務在措置精審，決保萬全，方得舉動，不得輕易敗事。」時執政議，遂欲合諸路兵取興、靈。知河東孫覽曰：「興、靈未可取也。」乃移書二府，具言興、靈非餘力可下，且曰：「興、靈之舉，曩嘗聞餘議於相君矣。要使陝西不知用兵，而以歲月下之，竊私美至計長策無已。而今反欲速，何耶？」不聽。更上書論其事，二府怒覽，尋坐責。）
犯大定城。
大定屬蘭州與夏國分界處，梁氏兵屯界上，肆行抄掠，聞蘭州知州王舜臣兵出金城關，乃退還。舜臣追至右廂監軍司地，夏兵返戰不克，帶牌天使數名皆死。（《長編》四百九十四）
三月，宋築米脂寨成。（《宋史·哲宗本紀》）
宋築熙河通會關。（《宋史·哲宗本紀》。按《長編》：是月辛亥，樞密院言：「涇原經略司奏，被旨差發將兵進築城寨，探得西界點集，在近邊盤泊，慮搗虛深入作過。已選將分佈照管邊面，乞候師還，照管得地分無虞。許本司量功效大小，比類出寨進築官員、使臣、軍兵奏乞，等第推恩。」從之。）
宋師趨靈武，宋將郭成擊破夏人於漫移隘。
至城下，有夏將乘白馬馳突陣前，大將劉昌祚曰：「誰能取此者？」成躍馬，梟其首以去。（《宋史·郭成傳》）監軍阿燕（一作阿雅卜）率族降宋。
與其子襄渠及家口人戶約千人。阿燕老將，多計謀，習邊事，常出兵寇環慶。自中國取安疆寨，阿燕懼罪，經略使孫路使人諭之曰：「汝失安疆，在汝國所係甚大，汝主欲擒汝而戮之。乃欲以鼠竊之微勞，贖失地之大罪，蓋已疏矣。吾若遣人以利害問爾主，汝得生乎？吾度汝可用，欲以為籬落，故未忍也。汝自計當如何？」因出敕榜示之。阿燕感，遂內附。部族聞其降，節次投者共二千七百人，馬、駝、牛、羊四千餘。宋帝特除阿燕宥州刺史，充環慶路沿邊兼橫山一帶蕃部都巡檢使，賜名「懷明」。襄渠授三班奉職，賜名「世忠」。已而蕃部默吹、萌山等，亦從鄜延、涇原路請降。默吹補內殿崇班，萌山與副兵馬使。（《長編》四百九十五及四百九個七至九十八）
夏四月，涇原官軍出沒煙峽來攻。
涇原兵三次來襲，羊、馬被掠甚眾。至是，統製官孫文將九千騎出沒煙峽，直抵屯兵所，斬級、獲孽畜而退。（《長編》四百九十七至九十八。按《長編》：是年三月庚申，涇原路經略使章楶言：「歸順部落子都勒、滿登等，稱西賊點集大兵已到沒煙峽口，慮旦暮入寇，難以枝梧，已牒環慶、秦鳳經略使，依先降朝旨策應，乞更賜指揮。」詔逐路經略司候見涇原路關報，立選將佐人馬前去策應，毋致缺事。其餘合牽制路分，亦令照會，仍令涇原路經略司密切審問都勒、滿登等投漢情實聞奏。又是月乙酉，鄜延奏已差王湣、苗履統製擾耕。涇原奏進築沒煙前峽，乞秦鳳、環慶兵各萬人，從之。續令環慶輟騎兵五千，秦鳳三千，仍選精銳，又令秦鳳整齪其戰士及餘丁，以俟熙河會合。）
大首領嵬名藥默降附於宋。
藥默，乾順疏族，領會州一帶蕃部。是時由熙河路內歸中國，令補西頭供奉官兼本族巡檢。（《長編》四百九個八）監軍嵬名濟入鄜延，圍順寧寨。
濟圍順寧，副將張守德以輕兵邀擊。濟退走長城嶺，至赤羊川被斬十二級，失馬四十匹。時有降羌潛告師期，守德預為備，故濟不得逞。（《長編》四百九十八）
蕃部喝強山、訛心（一作額森）奔宋。
二人乃監軍妹勒都逋親隨，由涇原入降，俱授左班殿直。強山言夏國欲以今秋並兵寇一路，不攻城砦，但覓便深入，殺掠人戶。經略司以聞。（《長編》五百）
夏五月，呂惠卿帥師，使苗履等敗夏人於大沙堆。
沿邊人戶因官軍連次討擊，並於大沙堆建柵聚族自保。時鄜延路以順寧之圍，遣鈐轄苗履統諸將出塞，攻夏州。梁氏恐官兵焚蕩大沙堆蕃族，遣嵬名乞勒、那哆丁（一作威明噶勒、丹嘉納克多淩星）駐兵南面防護。苗履揮眾奮擊，乞勒等大敗，喪失萬計，退走五十里。（《長編》四百九個八）
六月，遣使如遼乞援。
乾順屢次乞援，遼主但牒雄州，令還夏國疆土，不肯發兵。梁氏乃自為表請之，多怨望語。遼主不悅，聲言點集人馬應援夏國，仍次境上不出。（《遼史·道宗本紀》及《西夏書事》。按《長編》：是年三月，雄州言：「涿州牒稱，為夏國告計會南朝，卻令還復舊所奪疆土城塞。」詔樞密院定牒本付雄州，回牒啄州。先是，范鏜使北朝，接伴問夏國事，且言夏人數遣使來彼求助，欲祈罷兵。仍云要地多為漢家所據，及云曾移牒，鏜答以不知。是日，進呈涿州牒，詔令以四月中旬回牒，而章惇言未可回牒，尋已之。）
秋七月，以兵入涇原。
梁氏以中國築沒煙前、後兩峽，控扼天都形勢，於是編攔人馬，出沒隆德寨、九羊穀，又於檉溝段大道掘壕作塹，縱遊騎侵殺邊鋪戍卒。守將折可適同蕃官慕化，率兵伺懈出擊，方止。（《長編》四百九十九。又是月甲子，涇原、河東皆奏：「西賊殺邊鋪戍卒。」秦鳳陸師閔奏：「近數有西賊出沒，疑其來諗道路，萬一並兵犯塞，無以枝梧。」詔：移那近裏兵將過為備禦，餘如五日所降條劃施行。）
掠熙河平西寨，擄熟戶二十餘。（《長編》五百）宋欲進築天都，取興、靈，不果行。
宋涇原既築沒煙前、後峽城寨，去天都咫尺。章楶欲乘勢進築，舉興、靈。知渭州章楶以為未可。曾布因對三省，為帝言：「邊事累年未了，今涇原已逼天都，勢不可已。然今秋見西人舉動，即可以知其強弱，若果困敝，有可以滅亡之理，亦須年歲間便為殄滅之計。若西人未有殄滅之勢，年歲間未可殄滅，亦須隨宜收斂，休兵息民，以圖安靜。今諸路進築城寨，所據羌人地土已多，其勢固已窮蹙，若容其納款，必無不向順。若分劃疆界在我，則西人亦不敢不聽。要之，動息皆須在年歲間了當則可。若一向貪嗜不已，恐所憂不在西戎也。北狄於寶元中固嘗以兵壓境，為撓我助彼之計，今日安知其不出此？但朝廷經營西夏有涯，彼必有以相撓。至於青唐，唇齒之勢，亦須觀釁而動，但一方有警，即無以枝梧。此朝廷安危大計，豈可忽而不慮？若天都進築了當，與西人約以劃河為界，此乃非常之功也。」章楶曰：「若此措置，則安可便望劃河為界？」布曰：「臣嘗言劃河為界，章楶已大罵，以為非計。前日臣反覆詰難，楶乃以臣言須於年歲之間了當為是。」楶曰：「曾布言臣欲取興靈，是害心風。」布曰：「章楶言臣云西人有滅亡之勢，乃可圖；若未有滅亡之勢，何可強？楶云若無可取之勢，又不害心風，須要取臣蠢直。實曾答之云，平時聞議論，亦有似心風處。」楶曰：「但得橫山及天都一帶，亦可結絕。」布曰：「若得橫山、天都，亦非常不世之功也。朝廷出師常為西人所困者，以出界便入沙漠之地，七、八程乃至靈州，既無水草，又無人煙，未及見敵，我師已困矣。西人之來，雖已涉沙磧，乃在其境內，每於橫山聚兵就糧，因以犯塞，稍入吾境，必有所獲，此西人所以常獲利。今天都、橫山盡為我有，則遂以沙漠為界，彼無聚兵就糧之地，其欲犯塞難矣！此所以為我之利不細，何必舉興州，然後為快哉！」帝及同列莫不然之。帝屢顧執政曰：「民力已困。」眾皆曰：「然。」布曰：「何止民力，公家之力且無以繼矣！」（《長編》五百。先是，曾布言：「章楶近以諮目抵臣，云天都未可進築，其言頗有理。蓋謂沒煙峽以裏，皆有山險可恃，賊馬來路易於控扼，又後倚城塞為家計，故易於般運進築。今天都去沒煙六十里，既出峽則平原大川，四面皆是賊馬來路，復去城寨遠，聲援不相及，搬運材植、糧餉百倍難於平夏。雖合三路兵馬進築，不惟糧運可憂，又慮西人以輕騎旁出，深入近裏城寨侵掠，內無救援，勢必受禍。兼城寨一擾，則軍前人心亦搖矣。假令進築已成功，四面無籬落可恃，何以固守？兼兵馬數少，不免須索，恐無以應副，欲來日進呈。」許將、蔡卞亦皆以為當進呈。又環慶報西人大點集，上謂曾布曰：「章楶莫不以為然。」布曰：「楶昨晚堅不肯約束諸路為備，往復再三乃聽。」方進呈時，楶曰：「此必虛聲。」上曰：「安可測？」布又乘間為上言：「朝廷承平無事百四十年，陛下方當與天下休息，共享太平之樂，乃日為可憂之事而不肯已，殆作非計。」上深然之。布又嘗言：「西人今秋必並兵一路作過。」許將曰：「得他來則好。」上遍顧執政曰：「如何得他來，卻好？」將色沮。）
八月，嵬名濟（一作威明特克濟沙）以兵保青嶺，與鄜延將苗履戰，敗績。
初，中國聞強山言，謀縱兵討蕩。於是王舜臣出熙河，張世永出河東，折可適出涇原。鄜延遣履護七將九千騎，於是月七日會於柳青平。詰旦，至青嶺。濟屯兵嶺北拒之，履等奮擊，濟大敗，被殺五百餘人，亡牛、羊萬計。嶺南、北一帶，禾稼蹂踐殆盡。（《長編》五百一）
九月，有星出東井西，如太白狀。
占者曰：「宮中有憂。」梁氏聞之惡，復謀舉兵。（《西夏書事》）御史中丞仁多楚清舉族降宋。
楚清官在蕃宰相、樞密使下，父丁死，侄保忠代為統軍。楚清職雖高，不得專兵權，嘗請於梁氏，不許，心常怏怏。時國兵入犯，楚清攜家口四十餘人，從間道內投，齎生金二百兩，並冠服、寶玩、鞍韉、繡龍帳入獻。熙河經略司視之，俱世家物，諸羌不及也。宋帝詔赴闕，還所獻物，授甘州團練使，右廂卓羅一帶都巡檢使。（《長編》五百三。按熙河奏，王贍得蕃書云，仁多保忠有歸漢意在十月。）
宋詔備涇原。
涇原路落蕃兵士歸報，夏人點集百五十萬，欲入漢界十程打劫。諸路降羌及俘虜皆言，羌人大點集，決趨涇原。詔章楶多方措置備禦。楶以書遺曾布言：「敵不來則已，來必墮吾策中。」布亦謂經營已久，宜其無所不備也。（《長編》五百二。又《長編》十月壬午，樞密院言：「西賊點集大兵，在涇原近邊盤泊日久，未見出沒，慮卻於別路作過。」詔陝西、河東路經略司：「精加探候，過作提備。鄰路除依條策應牽制外，如賊馬於秦鳳路作過，即仰熙河、涇原相度賊形，選差兵將，擇利乘便，或攻其左右，或擊其後軍，探伺老小輜重，用精兵掩擊，務令西賊有反顧之憂，不能深入久留，肆為邊患。毋得畏避觀望及輕易舉動，如賊馬入別路，其鄰路並依此。其或稽遲，定行典憲。」又乙酉，樞密院奏：「累據探報，西賊在涇原近邊盤泊日久，未見出沒。若地未凍以前，已見兵馬退散次第，即涇原路可乘此間隙，於額勒色克中路進築堡子。」詔：「令章楶、孫路詳此，速行相度。如委是兵馬已退，地土木凍，及相度事力可以舉動，即依此各行進築。如合要鄰路兵馬添助，出入涇原，即於環慶路勾抽兵一萬人馬，內三千騎應副，餘依前後已得指揮，仍先具相度可與不可舉動事狀奏聞。」）
冬十月，乾順自將圍平夏城。
渭州之西，地數百里，而平夏處其中。初，涇源經略使章楶謂諸將曰：「新邊控扼，誰可付者？」皆曰：「非郭成不可。」遂辟成第十一將，以戍平夏。西人自失地之後，朝夕憤恚，常曰：「唱歌、作樂田地，都被漢家占卻。」又云：「奪我飯碗。」至是以兵號三十萬犯塞，國主與其母自將攻平夏城。自己卯至壬辰，晝夜疾攻。成等城守益堅，夏人乃造高車以臨城，載數百人填壕而進。俄有大風震折，夏人一夕遁去。夏主母慚憤，剺面而還。（《長編》五百三。參四百八十五章楶奏議語。按《長編》：是月庚子，詔陝西、河東：「勿以西賊遁去，便弛邊備，須過為捍禦。緩急缺誤，重行典憲。」）
十二月，宋章楶遣其將折可適，擒西壽統軍嵬名阿埋、監軍妹勒都逋。
二人皆勇悍善戰，屢為邊患，朝廷密詔圖之。楶知其虛可襲，會二酋以放牧為名窺伺境上，遣可適等間以輕騎二千，銜枚捷走出蕩羌，六道分進，敵不及知，夜入其室執之（曾布《日錄》云：「時為向導者，乃妹勒都通部將藥嚀，懼罪來降，故盡知二人所在，又偵知其居無兵馬，直入臥內擒之）。盡得其家屬，俘馘三千餘人，獲牛、羊不啻十萬，種羌震懾。計其地，即天都山也。可適因請以秋葦川為寨，南牟為州。詔名寨曰「臨羌」，州曰「西安」，而以可適知州事。曾布白帝：「此非常之功，可賀。」帝曰：「可賀否？」布曰：「鬼章亦賀及告陵廟，此功不在鬼章下。」楶等皆曰：「此奇功也。」捷至，帝御紫宸殿，受百官賀。楶在涇原四年，凡創州一，城寨九，薦拔偏裨，不問廝役，至於夏降人，折可適、李忠傑、朱智用，咸受其馭。自平夏之敗，西夏不復能軍。楶邊攻遂為西方最。（《長編》五百四及《宋史·章楶傳》。按《長編》：是月壬辰，涇原奏：「賊攻平夏甚急。」熙河奏：「已遣王湣往右廂牽制。」又己亥，樞密院言：「涇原路經略司章楶奏，西賊犯塞，從靈平寨分佈人馬，數十里間約三千萬，專意攻平夏城，凡十三日，逐處將、寨官曉夕捍禦，遂保無虞。」詔章楶特除龍圖閣學士、左中散大夫，賜茶藥及銀絹一千疋、兩。又按《宋史·郭成傳》：夏兵攻平夏，成與折可適議乘勢深入，以騎異道並進，遂俘阿埋、都逋二人。商氏《續綱目》：冬十月，夏人寇平夏城，章楶大敗之，獲其將嵬名阿埋。似屬一事。考《楶傳》，楶擒阿埋在攻平夏後，《哲宗紀》及《夏國傳》二事時月亦異。）
彗星見，乾順為敕國中。（《宋史·夏國傳》）
遼遣知右夷離畢事蕭藥師奴、樞密直學士耶律儼使宋，諷與夏國和。（《遼史·道宗本紀》）復遣使如遼求援。
初，梁氏圍平夏，恐諸路赴援，遣駙馬都尉罔羅（一作旺羅）屯羅薩嶺，禦熙河路；大首領怖心（一作布沁）屯梁檉台，嵬名濟駐白池，禦鄜延、秦鳳諸路。攻城甫十二日，聞熙河王湣入界斬罔羅，鄜延劉安、張誠入界敗咘心、嵬名濟等，軍中遂無鬥志。及還，檢喪人馬二萬餘，牛、羊、馬駝數萬。數百里中，族帳、蓄積，焚毀殆盡。國中奪氣，乃遣首領嵬名咩布至遼乞兵，猶恐漢兵深入，於諸州分掘窖粟，點集諸監軍司兵，踐踏沿邊食用，為清野計。（《遼史·西夏外紀》及《長編》五百三）
潛師入涇原，犯乾興、天聖等寨。
梁氏既解平夏圍，人馬仍在涇原近邊盤泊，見官軍盡屯葫蘆河，知聲勢不相應，潛遣精銳入鎮戎軍，掩至二寨焚掠。甫二日，聞援軍至，走回。天大雪，人馬僵凍過半。（《長編》五百三及五百四）
月犯東井。
犯西扇北第二星，太史奏：「主兵喪。」梁氏不省。（《西夏書事》）
西夏稱永安元年
春正月，國母梁氏卒。（《宋史·夏國傳》。按《長編》注引《呂惠卿家傳》，謂梁氏之死，諜言遼遣人鴆殺之，與《宋史》異。）遼詔乾順伐拔思母等部。
拔思母部，遼國西南招討使所轄。大安末，與達裏底部頻為遼難，殺四捷軍都監特抹等，左金吾衛上將軍蕭阿魯帶擊降之。已而復叛，遼屢討不悛，命乾順舉兵伐之。（《遼史，屬國表》）
與宋將折克行等戰於藏才山，敗績。
嵬名阿埋等至中國獻計，請以人馬三萬取靈武。於是折克行等令副將折可大領人馬入界，抵藏才山。夏兵迎戰，不勝，被斬千餘級，喪失牛、羊、孳畜甚眾。（《長編》五百五）
復因遼使至鄜延議事。
初，夏人至邊，每言已幹遼國乞和。嗣聞遼使蕭昭彥至中國，因遣使如鄜延雲，欲議事。宋帝詔經略司面諭邊吏：如有文字，密錄奏報，不得擅接。但云已申取保安軍指揮，奏聽朝旨。（《長編》五百五。按遼使蕭昭彥謂接伴劉逵曰：「北朝遣泛使，只為西人煎迫住不得，若南朝肯相順，甚善。」逵曰：「事但順理無順情。」是日，輔臣進呈逵語錄，眾皆稱之。上問曾布：「何如？」布亦稱善。）
南路都統軍嵬名律令（一作律淩）遺書熙河，請修貢。
蕃部嵬名密齎律令書入熙河，稱夏國欲遣使再乞修貢。經略使孫路上其書，宋帝以擅接夏國文字降路官，以書還使者。（《長編》五百六）二月，遣使如宋告哀，且謝罪。宋卻其使不納。
西界首領移勿乜齎到宥州牒，稱正月二十日國母薨，遣使詣闕訃告，兼附謝罪表狀。鄜延經略使以聞，樞密院言：「西人犯順日久，前後寇邊不一，兼近於涇原路作過，狼狽遁歸。今計窮請命，理難便行收接。假令朝廷異日許以朝貢，亦須劃河為界，即於邊防經久穩便。今來卻只欲巡綽、探望人所至處為界。許令通進牒本，顯於事機有害。」宋帝詔呂惠卿指揮保安軍順寧寨，令諭移勿乜等：「彼界累年作過，今國母已死，有謝罪表狀，緣止是空文，別無實事，未敢聞達朝廷。今若是恭順實情，即令遣親信謹密可委之人，同移勿乜等界首說話，候移勿乜等果將到本國親信人，即令自來有主謀獻計作過之人，如嵬保沒、結訛遇（一作珪布默瑪、結鄂裕）等，先次拘執，進獻與朝廷謝罪。本路有可憑信，即敢具事理奏聞，候得朝廷允許，方可商量。」仰呂惠卿詳此指揮順寧寨官，依此說諭，逐旋對答語言奏聞。（《宋史·哲宗本紀》及《長編》五百六。又是日，上以西人叩關請命，甚悅。輔臣皆言：「祖宗以來，邊事未嘗如此。元昊猖狂，朝廷之遣使告北敵令指約。今其計窮引咎，可謂情見力屈，朝廷威靈固已震動遠人，兼邊事自爾收斂，於公私為利不細。」上亦曰：「公私之力已不堪。」章惇等又言：「北敵方遣使勸和，今彼已請命，更無可言者，此尤為可喜。」上曰：「慶曆中，乃至於求北敵。」惇曰：「此是呂夷簡及臣從祖得象為此謀，其人皆無取，故至於此。及富弼奉使，增歲賂二十萬，半以代關南租賦，半以為謝彈遏西戎之意。」曾布曰：「近世宰相，夷簡號有才，其措置猶如此。今日邊事，乃出於陛下睿明，應接聽納之際，動中機會，故能如此。」上曰：「夷簡實有才。」布曰：「夷簡、丁謂皆宰相之有才者，然趣操皆不正。」上曰：「丁謂小人。」惇曰：「謂誠有才，非夷簡比。當元昊旅拒時，或謂若丁謂在朝，應接必有理。元昊以戊寅歲叛，謂以丁丑歲卒。」布曰：「丁謂雖有才，然實小人也。」布再對，上又曰：「邊事可喜，祖宗以來未嘗如此。」布曰：「臣以謂陛下睿明聽納之際，動中機會，故能如此，古人以謂好謀而能聽，人主於能聽最為難事。若能聽者，當何事不濟！今日邊事，朝廷但示以經劃大方，一切責在帥臣，令其見利則動，不強其所不能，故舉有成功，而無敗事。夷狄所以震動，屈服亦以是也。」）
宋鄜延鈐轄劉安敗夏人於神堆。
乾順以中國並建城寨，數遭掩擊，部族離散，歸漢者益眾，令驄結訛遇率數萬眾於神堆及波濟立（一作巴勒濟埒克）、魯遜埋（一作魯遜滿達勒）諸險要駐營扼之。鄜延鈐轄劉安、張誠自星勒泊、烏延川襲擊，斬四千級，降五百餘人，訛遇大敗還。（《宋史·哲宗本紀》及《長編》五百六）
三月，遼遣簽書樞密院事蕭德崇如宋，為夏人請緩師，仍獻玉帶。
蕭德崇等見宋帝，遂言：「北朝皇帝敢告南朝皇帝，西夏事早與休得，即甚好。」宋帝令答之曰：「西人累年犯順，理須討伐，何煩遣使？」德崇等唯唯而退。其國書略曰：「粵惟夏台，實乃藩輔。累承尚主，迭受封王。近歲以來，連表馳奏，稱南兵之大舉，入西界以深圖，懇求救援之師，用濟攻伐之難。理當依允，事貴解和。蓋遼之於宋，情重祖孫；夏之於遼，義隆甥舅。必欲兩全於保合，豈宜一失於綏存？而況於彼慶曆、元豐中，曾有被聞（按「被聞」字未詳），皆為止退。寧謂輒違先旨，仍事遠征，倘蔽議以無從，慮造端而有自。」因詔遣郭知章報聘，復書曰：「載書藏府，固和好於萬年；使節馳軺，達誠心於二國。既永均於休戚，宜共嫉夫凶奸。惟西夏之小邦，乃本朝之藩鎮。曲加封植，俾獲安全。雖於北嘗預婚姻之親，而在南全居臣子之分。涵容浸久，變詐多端。爰自累歲以來，無復事上之禮：賜以金繒而不已，加之封爵而愈驕，殺掠吏民，圍犯城邑，推原罪惡，在所討除。聊飭邊防，稍修武事，築據要害，扼控奔衝。輒於去歲之冬，復驅竭國之眾，來攻近塞，凡涉兩旬，自取死傷，數以萬計，糧盡力屈，眾潰宵歸。更為詭誕之詞，往求拯救之力，狡獪之甚，於此可知。采聽之間，固應洞曉。必謂深加沮卻，乃煩曲為勸和。示以華緘，將之聘幣，禮雖形於厚意，事實異於前聞。緬料雅懷，誠非得已，顧於信誓，殊不相關。惟昔興宗致書仁祖，諭協力蕩平之意，深同休外禦之情，至欲全除，使無噍類，謂有稽於一舉，誠無益於兩朝。祖宗詒謀，斯為善美，子孫繼誌，其可弭忘。今者詳味縟詞，有所未喻，輒違先旨，諒不在茲。如水念於前微，宜益敦於大信，相期固守，傳示無窮。矧彼夏人，自知困蹙。哀祈請命，屢叩邊關。已戒封疆之臣，審觀情偽之狀，倘或徒為空語，陰蓄奸謀，暫示柔伏之形，終懷窺伺之志，則決須討伐，難議矜容。若出自至誠，深悔前罪，所言可信，聽命無違，即當徐度所宜，開以自新之路。載惟聰達，必亮悃悰，方屬清和，冀加葆嗇。續遣使人諮謝。」次又回白<刂>子曰：「夏國自李繼遷之後，建國賜姓，莫非恩出當朝，所有疆土，並是朝廷郡縣之地。昨自元豐以來，累次舉兵犯塞。中間亦曾敕其罪戾，加以封冊，許令朝貢，兼歲賜金帛，又遣官與之分劃疆界。而狡詐反覆，前後於陝西、河東作過不一。無非母子同行，舉國稱兵，攻圍州軍城寨。去冬又於涇原路攻打城寨近二十日，攻城之人被殺傷者不肯萬數。勢窮力屈，方肯遁歸。比之日前愆過，不為不重。所以諸路邊臣，務須出兵，討逐捍禦，及於控扼賊馬來路，修築城寨，禦其奔衝。夏人自知罪惡深重，乃更締造詭詞，飾非文過，幹告北朝，求為救助。緣南、北兩朝，百年和好，情義至厚，有同一家。夏國犯順，罪惡如此，在北朝所當共怒。兼詳慶曆四年，興宗皇帝致書仁宗皇帝云：『蠢爾元昊，早負貴朝，疊遣林牙，齎詔問罪。尚不悛心，近誘去邊民二、三百戶。今議定秋末，親領師徒，直臨賊境』。又云：『恐因北軍深入，卻附貴朝，或再乞稱臣，或依常作貢。緬維英晤，勿賜允從』。又慶曆五年書云：『元昊縱其凶黨，擾我親鄰。屬友愛之攸深，在蕩平之亦可。』又云：『藩服亂常，敢貢修之不謹；親鄰協力，務平定以永綏。』又皇祐元年，再報西征云：『元昊伺窺邊事，特議討除。再幸邊方，欲殲元惡。而夏國馳告，元昊云亡。嗣童未識於矜存，狡佐猶懷於背誕。載念非緣逃戶，可致親征。熟料凶頑，終合平蕩。苟有稽於一舉，誠無益於兩朝。』至皇祐二年，報西征回，則云：『爰自首秋，親臨戎境。先驅戰艦，直濟洪河。尋建浮梁，洎成戍壘，六軍蓄銳，千里鼓行。』又云：『專提騎旅，徑趣梟巢。群物貨財、戈甲印綬、廬帳倉廒、橐駝之屬，焚燒殆盡。螫毒尋挫，噍類無遺。非苟竄殘旅，全除必矣。』又云：兼於恃險之津，已得行軍之路。時加攻擾，日蹙困危。雖悔可追，不亡何待？』載想同休之契，頗協外禦之情。深維北朝興宗皇帝，惇篤歡和，情義兼致。方夏人有罪，則欲協力討除；及西征勝捷，則馳書相慶；慮彼稱臣修貢，則欲當朝勿賜允從。自來兩朝歡好歲久，契義日深，在於相與之心，宜有加於前日。今乃以夏人窮蹙之故，詭詞幹告，既移文計會，又遣使勸和，恐與昔日興宗皇帝書意稍異。況所築城寨，並無與北朝邊界相近之處，即非有違兩朝信誓。必料北朝臣僚不曾檢會往日書詞及所立誓約，子細聞達，尋具進呈奉旨。據夏人累年於當朝犯邊作過，理合討除。況今來止是驅逐備禦，於兩朝信誓及久來和好殊不相干。兼夏人近以事力困窮，累次叩關請命，且云國母喪亡，奸臣授首，欲遣使告哀謝罪。緣夏國久失臣節，未當開納，今以北朝遣使勸和之故，見令邊臣與之商量。又緣夏人前來，曾一面修貢，一面犯邊。慮彼當計窮力屈之時，暫為恭順，以緩我邊備。候邊臣審察，見得情偽，若依前狡詐，內蓄奸謀，俟後少蘇，復來作過，則理須捍禦，及行討伐。若果是出於至誠，服罪聽命，亦當相度應接，許以自新。」初，德崇堅乞國書內增「休退兵馬，還復土疆」等語，往復議論，卒不從。德崇留京師凡三十七日乃歸。（《長編》五百七及五百九。按德崇如宋，與夏國二人同行，見《長編》五百五。）
宋築環慶路定邊城。（《宋史·哲宗本紀》）首領吳名革、李訛移率部族、孳畜，叛附於宋。宋皆授以官及賜錢、帛有差。（《宋史·哲宗本紀》）
宋知府州折克行，獲夏國鈐轄令王皆保。（《宋史·哲宗本紀》）
夏四月，宋築鄜延、河東路暖泉、烏龍寨，又築威羌城。（《宋史·哲宗本紀》）誅嵬保沒、結訛遇等，遣使入告於宋。
初，國中用事臣嵬名阿吳死，仁多保忠等皆統軍在外，嵬保沒與訛遇日勸梁氏開邊。及遼使解和，嵬名濟等勸乾順遣大使嵬名布移聿介入告哀，且謝罪。宋帝令擒二人入獻，即與收接表章。乾順乃以梁氏死歸罪二人，殺之。遣蕃部創格裕至順寧寨告其事，且云：「已差大首領慶瑭嵬名科卜、磋邁喀結桑來計會，今國主恭順，乞朝廷早賜收接。」慶瑭、磋邁，皆蕃官名也。（《長編》五百八）
毀鄜延路烽台，經略司遣兵追，不及。（《長編》五百十）五月，宋築鄜延路金湯城。（《宋史·哲宗本紀》）宋建西安州及天都等寨。
蘭州，本漢金城郡地，為宋極邊，恃河為固。每歲河冰合，必嚴兵以備。蘭州錄事參軍張叔夜曰：「此非計也。不求要地守之，而使敵迫河，則吾既殆矣。有地曰天都者，介於五路之間，乃夏人嘯聚之區，凡欲舉兵以犯諸路，則必就彼點集，然後議其所向。以故每一聚兵，則五路不得安枕，此當今之所宜先。」書再上，樞密行其策，果得其地，乃建為西安州。自是，夏人不敢窺蘭州。（《宋史·哲宗本紀》及《張叔夜傳》）
遼藥師奴等使宋，回奏宋罷兵。（《遼史·道宗本紀》）蘭會正鈐轄革瓦娘（《長編》作格斡寧）以部落叛降於宋。宋授官，賜銀、絹、緡錢。（《宋史·夏國傳》）
六月，復遣使齎牒詣鄜延告哀。
使人再至鄜延，朝議固卻其表，無以示收納意，令保安軍移牒諭之。乾順遣首領德明雅卜裕木攀至順寧寨，但有告哀公牒，無謝罪表狀。寨官李子明詰問，使言：「夏國與朝廷是父子之國，今已恭順，舊例先送告哀公牒，然後差使副齎表狀赴闕。」子明以與前議不合，申經略司呂惠卿以聞。宋帝命再牒宥州諭之。惠卿因上疏曰：「西敵之所以在河外者，以有河南為之限；所以有河南者，以有橫山為之阻。今若劃河為界，則皆失之彼，豈不思一葦可渡而據橫山之險？他路臣不能知，如本路所築九寨，與暖泉、金湯二寨，幸皆就緒，東西殆千里。而新築之外，更拓二三十里，以為堡鋪，則形勝膏腴，占據殆盡。乾順因其母死，歸咎奸臣，殺之以謝罪，而請入貢。則我雖未能一舉而覆巢穴，然自有國以來，用兵西方，未有如今日之盛也。」既而乾順四遣使者來，詞益恭。朝廷亦得其近上首領，道其密謀，以為急則納土北歸。於是，詔趣惠卿接納焉。（《長編》五百八及五百十一。又《長編》：是月戊寅，鄜延奏，西人說話次第，令依五月指揮施行。又壬午，鄜延再奏：「西人來議告哀，云已收接公牒，欲便諭以已奏朝廷，乞發遣告哀使赴闕，朝廷必須允從。」上許之，輔臣皆稱善。呂惠卿言：「諸路進築未已，不爾無以取信也。」）
宋築定邊白豹城。（《宋史·哲宗本紀》。按《長編》：白豹城進築畢工條小注載《陳師道與曾布書》，乞罷進築，其略云：「進築不已，則兵不得罷，盍先已之乎？若謂可以製敵，則漢取陰山，匈奴過而慟哭；開西域，發兵爭之，故謂斷其右臂。師道居東，莫知今之可否？但聞諸路競進，日夜奏功，而未聞西人舉國而爭，則必非其所急也。苟不能制其命，則老師費財，殺人盈野，何所用之？若謂且築且進，漸據橫山，然後可制其命，既數歲矣，橫山安在耶？若復數歲，則諸將窮富極貴矣。人情得所欲，肯復出力，蹈其所難乎？則是橫山終不可得，徒為將帥取富貴之資爾。橫山天險也，下臨平夏，存亡所係，彼必舉國爭之，恐亦未易得也。若謂今之所據即橫山也，則師道聞之，宥州在橫山之下，南距米脂三舍，而近今延安奏功廣地四百里，則宥在其腹，然不云得宥州也，則四百里之廣豈可信哉？胡地惟靈、夏如內郡地，才可種蕎豆，且多沙磧，五月見青，七月而霜，歲才一收。以銀州草惟柴胡，蕭關之外有落藜與咸菽，以此知不宜五種也。即可種，安得人實之？若不徙民，則募軍，二者孰從乎？內地空此以實彼，舍易而即艱，何益？且闢土益廣，則去府益遠，平常緩請急報，卒不相及，河東、麟府之患，世所知也。若謂今所據可以製敵而不爭者，非不敢，乃不能爾。敵雖蕞亦，然元昊用之以抗中國，其地與民固自若也。而今反不能爭其所急者，非養其力以有待，則無其人，無其人則諸部不為用也。若此，則師道之憂，有甚於前也。」）
秋七月，宋知環州種樸，獲夏國鹽軍訛勃囉。（《長編》作額伯爾）
樸檄赤羊川，獲賞羅訛乞（《長編》作尚羅格依）家百五十餘口，孳畜五千。夏人千餘騎往追，樸戰卻之，擒監軍訛勃囉及首領氵戾丁訛遇（《長編》作埒丹鄂特裕勒）。樸送訛乞等家屬至京，宋存恤之，旋遣人持其家屬信號，來招訛乞三人。（《宋史·夏國傳》。按《長編》：七月甲子，環慶路經略司言：「知環州種樸領兵至赤羊川，收接到尚羅格依家屬共一百五十餘口，孳畜五千。夏賊千餘騎來追，與戰，生擒監軍額伯爾並首領埒丹鄂特裕勒。先是，尚羅格依遣納木依申報欲歸漢，樸以兵迎接。是日，值監軍點檢野寨鄂濟爾與首領輩皆往候之，樸乃獲其骨肉及首領紮實等數家以歸。」詔環慶經略司：「更切體問，額伯爾如委是西界監軍，即取問在西界日所管地分、人、馬數目及彼界有何家屬並見聞事，速具狀以聞，仍管押赴闕。所有尚羅格依之家屬，即多方存恤，無令少有失所。及選差信實之人，通達木家信號，前去招誘鄂濟爾，令早出漢。」又九月戊辰，環慶路管押到生擒西界監軍額伯爾引見，上謂近臣曰：「此人頗魁偉，夏人多令鞫獄問，與旺莽額甚族屬附？」譯者對云：「是侄。」又問：「是與不是？」殿上人對曰：「是。」問：「甚時差出？」對曰：「四月內，小大王差出來。」稱罪者再三。上宣諭釋縛貸死，旋送潭州編管。）
毀宋鄜延新修堡子。（《長編》五百十四）八月，宋取會州。
元豐中，宋雖加蘭會與熙河為一路，而會州實未復。至是，始取會州城之，以西安城北六寨隸焉。（《宋史·哲宗本紀》及《地理志》）宋建葭蘆寨。
知太原孫覽領是役，頓兵吐渾河，約勒部伍為深入窮討之狀。夏人疑懼，不敢爭。（《西夏事略》。按《長編》：六月，太原府路鈴轄張世永等，探聞得西界地分、名勝、羅默隆橫川一帶賊馬屯聚，尋領兵馬前去掩殺得功，人並推恩。）
宋河東道築八寨，通道鄜延。（《長編》五百十四。按《長編》：七月甲辰，詔陝西、河東嚴戒邊吏，不得以傳聞西人遣使告哀、謝罪，便於邊備懈弛；及進築之際，不過為提防捍禦之計，如緩急小有誤事，帥臣以下當重行黜責。）
熙河軍入界，殺首領仁多洗忠。
洗忠，仁多保忠弟。熙河遣硬探人入界。洗忠挺身鬥，被殺。夏眾出援，奪其屍而回。（《長編》五百八十四）遣眾圍南宗堡。
初，西蕃阿裏骨死，其子瞎征殘暴嗜殺，部曲離貳。洮州安撫使王贍率兵取其地，瞎征眾潰，遂自青唐入降。大酋心牟欽氈與董氈妻契丹公主、阿裏骨妻夏國公主（即董氈子藺逋比妻），迎董氈疏族溪巴溫入青唐，立其子攏拶為主。假夏國公主書請援，乾順遣兵五千餘人攻南宗堡，王贍以熙河蕃兵擊之，乃退。（《長編》五十四）
九月，遣使如宋謝罪。
見於崇政殿，其表辭曰：「伏念臣國起禍之基，由祖母之世。蓋大臣專僭竊之事，故中朝興吊伐之師。因曠日以尋戈，致彌年而造隙。尋當衝幼，繼襲弓裘，未任國政之繁難，又恐慈親之裁製。始則凶舅擅其命，頓生釁端；繼復奸臣固其權，妄行兵戰。致貽上怒，更用窮征。久絕歲幣之常儀，增削祖先之故地。咎歸有所，理尚可伸。今又母氏薨殂，奸人誅竄，故得因馳哀使，附上謝章。矧惟前咎之所由，蒙睿聰之已察；亦或孤臣之是累，冀寶慈之垂矜。特納赤誠，許修前約。念赦西陲之弊國，得反政之初；願追烈祖之前猷，賜曲全之造。俾通常貢，獲紹先盟，則質之神靈，更無於背德，而竭乎忠藎，永用於尊王。」宋帝旋賜詔曰：「省所上表，具悉。爾國亂常，歷年於此。迨爾母氏，復聽奸謀，屢興甲兵，擾我疆埸。天討有罪，義何可容。今凶黨殲除，爾既親事，而能抗章引慝，冀得自新。朕喜爾改圖，姑從矜貸。已指揮諸路經略司，各據巡綽所至處，明立界至，並約束城寨兵將官：如西人不來侵犯，即不得出兵過界。爾亦當嚴戒緣邊首領，毋得侵犯邊境。候施行訖，遣使進納誓表，當議許令收接。」帝謂曾布曰：「西人未嘗如此遜順。」布曰：「誠如聖諭。元祐中固不論，元豐中表章極不遜，未嘗如今日屈服也。」（《長編》五百十五。按《長編》：七月，鄜延奏：「已收接宥州公牒，遣來使齎白劄子諭其主，令遣使赴闕。」戊申，鄜延奏：「已回牒宥州。」呂惠卿初但以白劄子遣西人還，令遣使赴闕，有旨令回牒故也。癸丑，鄜延奏：「繳宥州牒，已遣告哀謝罪人使十二人赴延州，七月十日過界。」又奏：「西使過界，乞發遣赴閥。」從之。令以二十三日行下。八月甲戌，呂惠卿奏：「西人慾於舊界首約回人馬，遂以新定巡綽處，鼐旺並諭之。尋即聽命。」己丑，鄜延奏：「繳宥州牒本，云人使未見赴闕，已是疑阻。又諸路修築城寨，虜掠人口未已，請止絕。答以諸路進築係西夏作過已來，先得朝旨，本路難議移文止絕。人使已於二日赴闕，候到朝廷，必有處分。」辛卯，呂惠卿奏：「乞許西人依例遣使遺進及行弔祭。」令奏聽朝旨。乙未，鄜延奏：「宥州牒，西夏欲以國母亡遣使遺進。」呂惠卿言：「西人恭順不虛，乞與收接表狀及行弔祭之禮。」詔令受宥州牒，諭以候奏，得朝旨牒報。九月，呂惠卿繳奏：「宥州牒遣遺進使副。」詔以夏國自知梁氐係有罪之人，難議收受遺進及行弔祭之禮，以國主能悔過謝罪，已降詔候遣使進納誓表，特與收接。令牒報宥州照會。惠卿又乞以回詔先報宥州，從之。）
以二千騎出浮圖岔，與宋師戰，敗之，殺其供奉官陳告差使李戭。
時謝罪之使甫還，宋帝以侵犯漢界、有違誓表，詔鄜延路經略司，令保安軍移牒宥州聞知本國主，令遵依已降詔書施行。（《長編》五百十五）閏九月，統軍仁多保忠率兵助西蕃圍湟州，不克。
王贍擊降攏拶，以邈川為湟州，青唐為鄯州。二城距興、靈止二百里。南有講珠、羅囉二城，與湟州北阿訛城相接。羌酋心牟欽氈、{錢}羅結聚數千人圍湟州，遣使數輩乞師。乾順使保忠及達摩等三監軍兵十萬助之，先斷炳靈寺橋，燒星章峽棧道，四面急攻。分兵破南宗堡，獲守將劉文珪，驅至城壕，謂總管王湣曰：「吾所欲城與地耳，第以城歸我，當舍汝。」湣謂文珪曰：「為吾語夏人：天子俾吾守城，能殺我，城可得也。」攻圍十六日，湣守益堅。保忠令於南城積薪數萬，將焚門。會諸將苗履、姚雄、李忠傑各率所部赴援，戰於青唐危，煙塵亙天，夏人不知多少，惶遽渡湟水還，鈐轄嵬名移遇被獲。（《長編》五百十六）
冬十月，移牒鄜延，請申約束。
初，宥州牒鄜延，請遣使進誓表。中國以湟州之役，不肯收接，回牒詰犯塞之故。至是，復牒鄜延，言已約束首領，不得更犯漢界。（《長編》五百十七。）
宋詔保安軍牒宥州，無得犯青唐界。（《長編》五百十七。按《長編》：是月丙辰，章惇留身奏事甚久。曾布再對，上諭布曰：「章惇以夏人犯邀川，欲因此討伐，遂滅夏國。」布曰：「不審聖意以為如何？」上笑曰：「何可聽？」布曰：「陛下聖明遠慮，此天下之福。近歲諸路進築城寨，兵民勞敝，財用、糧食俱缺乏。幸而西人款塞，遂可休息。今青唐用兵，士卒困敝日甚。若更經營誅滅夏國，如此即憂在中國，不在四夷也。兼臣在熙寧中，見朝廷欲滅交趾，嘗與主將郭逵言：『交人雖海隅尺寸之地，然有國百年，興衰存亡必自有天數，豈人力所能必？』既而果無功。況夏國豈交人之比也。」上深然之。）
遣使如宋，賀天寧節。（《九朝編年備要》）十二月，遣令能嵬名濟如宋，進誓表。
表曰：「臣國久不幸，時多遇凶，兩經母黨之擅權，累為奸臣之竊命。頻生邊患，增怒上心，釁端既深，理訴難達。幸凶黨伏誅，稚躬反正。遐馳懇奏，陳前咎之所歸；乞紹先盟，果淵衷之俯納。故班昭而申諭，獲貢誓以輸誠。謹當飭疆吏而永絕爭端，戒國人而常遵聖化。違約則凶咎再降，背盟則基緒非延。約束事條，恭依處分。」宋帝詔報曰：「爾以凶黨造謀，數幹邊吏，而能悔過請命，祈紹先盟。念彼種人，均吾赤子，措之安靜，乃副朕心。嘉爾自新，俯從厥誌，爾無爽約，朕不食言，自今以往，歲賜如舊。」（《宋史夏國傳》。按《長編》：十一月己卯，鄜延奏，西夏進誓表官稱，昨一奏便蒙聽許，豈敢不依回詔指揮。兼別有謝恩表，詔差工部員外郎韓跂押伴。又詔諸路，未降誓詔以前收接西界投來人戶，候降誓詔，別聽指揮。又十二月庚子，夏國差使副哩寧威明濟寨等詣闕，進上誓表謝恩及進奉御馬。詔依回賜銀器、衣著各五百匹、兩。又癸丑，詔陝西河東經略司，夏國已進誓表及降誓詔，令不得侵犯及收接投來人口。）
遣使如宋，乞賀正旦。
先保安軍牒言，誓表內「誡國人而」字下一字犯真宗皇帝廟諱（按《長編》作誡國人而恆遵聖化。恆為真宗名，故謂犯廟諱。《宋史·夏國傳》改恆為常）。乾順遣使謝罪，且乞遵例賀正。使人並言：「國主效順，皆大首領嵬名濟輔導之力。今賀正屆期，濟勸國主遣使貢奉，因誓詔未至，不敢遽進。」（《長編》五百十八至十九）
以宋罷兵，遣使謝於遼。（《遼史·道宗本紀》）
是歲，宋取講朱城。（《西夏書事》）
西夏稱永安二年
春正月，宋哲宗崩。弟端王佶即位，是為徽宗。（《宋史·哲宗本紀》）宋賜國主銀絹。
詔曰：「詔夏國主，朕欽承駿命，嗣守丕基。眷西土之世臣，實本朝之藩衍，宜推慶賜，昭示寵恩。今差左藏庫副使李昭珙賜登極銀、絹，具如別錄，至可領也。故茲昭示，想宜知悉。夏熱，比平安好否？書指不多及。」（《西夏紀事本末》）
西蕃以南宗堡來附，不受。
南宗，北控夏國，南接星章峽，西連宗哥城，形勢天險。自{錢}羅結叛，諸堡殘破，及官軍出，羌眾潰散，諸城咸即歸順。獨南宗負固不下，姚雄、苗履屢攻不克。羌人請附夏國，乾順不受，惟假兵數百戍之。（《長編》五百十九）
秋九月，遣使如宋奠慰及賀即位。（《宋史·夏國傳》）冬十月，入貢於宋。（《宋史·徽宗本紀》）使宋賀天寧節。（《宋史·夏國傳》）宋賜國主《曆日》。
詔曰：「詔夏國主，朕始承天命，恭授人時，眷言西陲，世稟正朔。乃前嗣歲，誕布新書，俾我遠民，咸歸一統，尚遵時令，益懋政經。今賜元符四年《曆日》一卷，至可領也。故茲昭示，想宜知悉。冬寒，比平安好否？書指不多及。」（《西夏紀事本末》）
十一月，表請於遼，請尚公主。（《遼史·道宗本紀》）十二月，宋賜進登位土物，回詔。
詔曰：「西夏國主，省表具所賀登位，並差人進奉御馬一十匹、長進馬二百匹、駝一百頭事具悉。朕丕承七聖，光宅萬邦。眷西土之世臣，效本朝之貢職。黃朱布乘，陪隸在廷。備見悃成，彌嘉恭恪。其差來人所賜物色，亦具賜目。故茲詔示，想宜知悉。冬寒，比平安好否？指書不多及。」（《西夏紀事本末》）
