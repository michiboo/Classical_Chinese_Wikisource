
西夏本赫連國地，而其先則魏拓跋氏後也（按，西夏先姓於彌，錢氏大昕《廿二史考異》、《元史·李恆傳》，其先姓於彌氏，唐末賜姓李，世為西夏國主。按西夏之先本拓跋氏，於彌與拓跋音不相近，蓋元時國俗之語。吳澄撰《李世安（即散術府）墓誌》云：「公，西夏賀蘭於彌部人也。」又《卜顏鐵木兒傳》作唐兀吾密氏，《察罕傳》稱唐兀烏密氏。北人讀吾如烏，蓋同族也。《李恆傳》稱於彌氏，與烏密聲亦相近）。唐貞觀初，有拓跋赤辭者歸唐，太宗賜姓李，置靜邊等州以處之。其後析居夏州者，號平夏部。唐末，拓跋思恭鎮夏州，統銀、夏、綏、宥、靜五州地，討黃巢有功，復賜李姓。思恭卒，弟思諫代為定難軍節度使（按，《通鑒考異》、歐陽修《五代史》作拓跋思敬，意謂《薛史》避國諱耳。按《舊唐書》、《實錄》皆作思恭。《實錄》天復二年九月，武定軍節度使李思敬，以城降王建。思敬本姓拓跋，鄜夏節度使思恭、保大節度使思孝之弟也。思孝致仕，以思敬為保大留後，遂升節度，又徒武定軍。《新唐書·党項傳》白思恭為定難節度使，卒，弟思諫代為節度。思孝為保大節度，以孝薦弟思敬為保大留後，俄為節度。然則思恭、思敬乃是兩人，思敬後附李茂貞，或賜國姓，故更姓氏，修合以為一人，誤也。又《廿二史考異》，思敬當作思恭，宋人避敬字，多改為恭，而同時又有拓跋思敬其人者，乃並思恭亦誤轉為敬矣）。思諫卒，思恭孫彝昌嗣（按薛氏《舊史》及王氏《東都事略》，以彝昌為思諫於，與此異）。梁開平中，彝昌遇害，將士立其族子、蕃部指揮仁福（按歐陽《新五代史》及《東都事略》皆云：「仁福，不知於思諫為親疏也。」《宋史·夏國傳》彝昌遇害，將士立其族子、蕃部指揮使仁福。司馬氏《通鑒考異》云：「仁福諸子，皆連彝字，則於彝昌，必父行也。」當以《通鑒》為正）。開平三年四月，梁祖降製，授仁福檢校司空，充定難軍節度使。未幾，後唐武皇遣大將周德威會邠鳳之師五萬，同攻夏州。仁福固守月餘，梁援軍至，德威遁去。梁祖喜之，超授檢校太保、同平章事。仁福自梁貞明、龍德、及後唐同光中，累官至檢校太師、兼中書令，封朔方王。長興四年三月，卒於鎮。其年，追封虢王。子彝超嗣（按《冊府元龜》一百九十六，梁末帝乾化三年製：進封夏州節度使李仁福為隴西郡王。）彝超，仁福之次子也，歷本州左都押衙，遷防遏使。仁福卒，三軍立為帥。矯為仁福奏云：「臣疾已甚。」已，委彝超權知軍州事，乞降真命。明宗聞之，遂以彝超為延州留後，以延帥安從進為夏州留後。朝廷慮不從命，詔邠州節度使藥彥稠、宮苑使安從益等，率師援送從進赴鎮，仍降詔諭之，云：「近據西北藩鎮奏，定難軍節度使李仁福薨。朕以仁福自分戎閫，遠鎮塞垣，威惠俱行，忠孝兼著。當本朝播越之後，及先皇興復之初，爰及眇躬，益全大節。統臨有術，遠邇咸安。委仗方深，凋殞何速。忽窺所奏，深愴予懷，不朽之功，既存於社稷；有後之慶，宜及於子孫。但以彼藩地處窮邊，每資經略。厥子年才弱冠，未歷艱難，或虧駕御之方，定起奸邪之便。其李彝超，已除延州節度使觀察留後，便勒赴任。但夏、銀、綏、宥等州，最居邊遠，久屬亂離，多染夷狄之風，少識朝廷之命。即乍當於移易，宜普示於渥恩。應夏、銀、綏、宥等州管內，罪無輕重，常赦所不原者；並公私債負，殘欠稅物，一切並放。兼自刺史、指揮使、押衙已下，皆勒依舊，各與改轉官資。朕自總萬機，惟宏一德，內安華夏，外撫戎夷，先既懷之以恩，後必示之以信。且如李從嚴之守岐隴，疆土極寬；高允韜之鎮鄜延，甲兵亦眾。咸能識時知變，舉族歸朝。從嚴則見鎮大梁，允韜則尋除鉅鹿。次及昆仲，並建節旄，下至將僚，悉分符竹。又若王都之貪上穀，李賓之吝朔方，或則結構契丹，偷延旦夕；或則依憑党項，竊據山河。不稟除移，惟謀旅拒。才興討伐，已見覆亡。何必廣引古今，方明利害？只陳近事，聊諭將來。彼或要覆族之殃，則王都、李賓足為鑒戒；彼或要全身之福，則允韜、從嚴可作規繩。朕設兩途，爾宜自擇。或慮將校之內、親要之間，幸彼幼衝，恣其熒惑，遂成騷動，致累生靈。今特差邠州節度使藥彥稠，部領馬步兵土五萬人騎送安從進赴任，從命者秋毫勿犯，違命者全族必誅，先令後行，有犯無舍云。」其年夏四月，彝超上言奉詔，授延州留後。已迎受恩命，緣三軍百姓擁隔，未放赴任，明宗遣閤門使蘇繼彥齎詔促之。五月，安從進領軍至城下，彝超不受代，從進駐軍以攻之。秋七月，彝超昆仲登城，謂從進曰：「孤弱小鎮，不勞王師攻取，虛煩國家餉運，得之不武。為仆聞天子，乞容改圖。」時又四面党項部族萬餘騎，薄其糧運，而野無芻牧。關輔之人運斗粟、束槁，動計數千，窮民泣血，無所控訴，復為蕃部殺掠，死者甚眾。明宗聞之，乃命班師。彝超亦上表謝罪，乃授彝超檢校司徒，充定難軍節度使。既而修貢如初。清泰二年，卒於鎮。弟彝興襲其位（按《冊府元龜》三百八十九，長興四年，隰州刺史劉燧凝言於帝曰：「臣聞李仁福有二子，彝超乃次子也。長子彝殷，為夏州留後。彝超征詔赴闕，則諸蕃歸心矣。」據此，則又當以彝超繼彝殷，未知孰是）。彝興，本名彝殷，避宋宣祖諱，改「殷」為「興」。初為行軍司馬，彝超卒，遂加定難軍節度使。晉天福初，加檢校太尉、同平章事。末帝嗣位，加檢校太師。八年秋，彝興弟、綏州刺史彝敏與其黨作亂，為彝興所逐。彝敏奔延州，彝興押送到闕，骨肉二百餘口，朝廷以彝興之故，縶送本道斬之。開運元年春，詔以彝興為契丹西南面招討使。漢乾祐元年春，加兼侍中。是歲，李守貞叛於河中，潛使人構之。彝興為之出師，駐於延州之北境。既而聞守貞被圍，乃收軍而退。周顯德中，累加至守太傅、兼中書令，封西平王。世宗即位，加太保。恭帝初，加太傅。宋初，加太尉。北漢劉鈞結代北諸部來寇麟州，彝興遣部將李彝玉，會諸鎮兵禦之，鈞眾遂引去。建隆初，獻馬三百匹。太祖大喜，親視攻玉為帶，且召使問曰：「汝帥腹圍幾何？」使言：「彝興腰腹甚大。」太祖曰：「汝帥真福人也。」遂遣使以帶賜之。乾德元年四月甲辰，彝興獻犛牛一（按康譽之《昨夢錄》，西夏有竹牛，重數百斤，角甚長，黃黑相間，用以製弓，極佳。夏人常雜犀角以市焉。吳任臣《山海經注》謂即犛牛之類）。五年卒，太祖廢朝三日，贈太師，追封夏王。子克睿立。克睿，初名光睿，避太宗諱，改「光」為「克」。彝興之卒，自權知州事，授檢校太保、定難軍節度使。開寶九年，率兵破北漢吳堡寨，斬首七百級，獲牛羊千計，俘寨主侯遇以獻，累加檢校太尉。太平興國三年卒，太宗廢朝二日，贈侍中。子繼筠立。繼筠，初為衙內都指揮使、檢校工部尚書，克睿卒，自權知州事，授檢校司徒、定難軍節度觀察留後。太宗征北漢，繼筠遣銀州刺史李光遠、綏州刺史李光憲，率蕃漢兵列陣渡河，略太原境，以張軍勢。太平興國五年卒，弟繼捧立。繼捧，初為衙內指揮使，嗣繼筠為留後。繼捧從父、綏州刺史、西京作坊使李克文表言：繼捧不當承襲，請遣使與偕至夏州。諭繼捧，令入朝（《西夏書事》：太平興國六年秋八月，銀州刺史李克遠襲夏州，不克。冬十一月，繼捧以銀州變聞。太宗詔令撫綏屬族，無使滋亂）。七年，繼捧以地獻於宋。其弟繼遷乃復興，故敘首繼遷云。（《宋史》、《遼史》、《舊五代史》、《長編》）
