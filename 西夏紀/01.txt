
太祖神武應運法天神智仁聖至道廣德孝光皇帝李繼遷，繼捧族弟也。高祖思忠，嘗從兄思恭討黃巢，拒賊於渭橋，表有鐵鶴，射之沒羽，賊駭之，遂先士卒。戰沒，僖宗贈宥州刺史，祠於渭陽。曾祖仁瀕，仕唐銀州防禦使。祖彝景，嗣於晉。父光儼，嗣於周。建隆四年，繼遷生於銀州無定河（按無定河有李繼遷寨，見《米脂縣志》），生而有齒。開寶七年，授定難軍管內都知蕃落使。（《宋史·夏國傳》）
夏五月己酉，夏州留後李繼捧獻其銀、夏、綏、宥四州（按《東都事略》作以夏、銀、綏、宥、靜五州之地來歸。《長編》作獻其所管四州八縣）。六月乙亥，遣使發繼捧緦麻已上親赴闕。其弟繼遷奔地斤澤。
繼捧之先，累四世未嘗入覲。繼捧至，宋帝甚嘉之，賜白金千兩、帛千匹、錢百萬。祖母獨孤氏亦獻玉盤一、金盤三，皆厚賚之。繼捧陳其諸父昆弟多相怨懟，願留京師，乃遣使夏州，護緦麻已上親赴闕。獨繼遷居銀州，不樂內徙。繼遷時年二十（按《長編》作年十七），勇悍，有智謀，與弟繼衝（《東都事略》作繼忠）、親信張浦等謀曰： 「吾祖宗服食茲土逾三百年，父兄子弟列居州郡，雄視一方。今詔宗族盡入京師，死生束縛之，李氏將不血食矣，奈何？」繼衝曰：「虎不可離於山，魚不可脫於淵。請乘夏州不備，殺詔使，據綏、銀，可以得志。」浦曰：「不然。夏州難起家庭，蕃部觀望，克文兼知州事；尹憲以重兵屯境上，卒聞事起，朝發夕至；銀州羌素不習戰，何以禦之？吾聞小屈則大伸，不若走避漠北，安立室家，聯絡豪右，卷甲重來，未為晚也。」繼遷善之。偽稱乳母死，出葬郊外，以兵甲置棺中，與其黨數十人，奔入蕃族地斤澤。澤距夏州東北三百里。（《宋史·太宗本紀》、《夏國傳》，《長編》卷二十三、二十五及《西夏書事》。按《夏國傳》：太宗嘗宴群臣苑中，謂繼捧曰：「汝在夏州，用何道以製諸部？」對曰：「羌人鷙悍，但羈縻而已，非能製也。」）
十月，夏州奏：「擊李繼遷，破之。」（司馬光《稽古錄》。按《長編》第言，夏州言戎人拒命，發州兵擊敗之。）
十一月己酉，以李繼捧為彰德軍節度使，並官其昆弟夏州蕃落指揮使克信等十二人有差。
權知夏州克文，亦以唐僖宗所賜其祖思恭鐵券及朱書御劄上於朝，改博州防禦使、綏州刺史。克憲初偃蹇，不奉詔。宋帝遣袁繼忠往諭，克憲謂繼忠曰：「李氏何負於朝廷？不能以一州相假乎？」繼忠曰：「天子以夏州歸順，錫以車旗，予以銀幣，將擢其諸父、昆弟並居方面，寵榮極矣。綏、銀僻在羌夷，民貧地瘠，朝廷召公等入京，共享富貴。今克文詣闕，綏州孤立無援，若猶懷顧望，一旦兵臨，羌人嗜利忘義，勢渙心離，悔何及耶！」克憲遲疑久之，乃隨繼忠入朝。（《宋史·夏國傳》、《袁繼忠傳》及《西夏書事》）
十二月，宋詔：赦銀、夏等州常赦所不原者。（《宋史·太宗本紀》）
春三月，繼遷入貢。內侍秦翰齎敕招之，不聽。
繼遷聞繼捧等俱受恩命，遣所部詣麟州貢馬及橐駝等物，奉表言：「世澤長存，祖功未泯，人心思舊，蕃部樂推，不望通顯皇朝，但假餘生戎落，克遂肯構肯堂之志，常為不侵不叛之臣」云云。宋帝使秦翰齎敕諭曰：「朕恭迓天庥，懋昭皇極。山陬海澨，盡一車書；日照月臨，罔非臣庶。爾河西李氏，世分旄鉞，久任邊疆，忠節著於前朝，豐功彰於昭代。屬茲家庭多難，幾化參商；幸逢恩詔曲全，無虧棣萼。業經同族共列王朝，何忍一夫遠居荒俗！況夷落之內，或有跳梁；親近之間，豈無煽動？敢行旅拒，難逃天誅，不特宗祀忽焉，抑且身名兩敗。細為善後，合念歸誠。寵秩有加，不失當躬富貴；恩榮勿替，永貽奕世箕裘。禍福分途，從違早計。」繼遷留翰宿帳中，出入無疑間。翰思手刃之，不得，乃還。（《宋史·秦翰傳》及《西夏書事》）
夏五月，戰於葭蘆川，不克。
繼遷數寇河西，銀、夏諸州無寧日。宋帝令銀、夏、綏、宥都巡檢使田欽祚與西上閤門副使袁繼忠率兵巡護。繼遷從槅柞嶺引眾拒之，戰於葭蘆川，不勝，棄鎧甲走。（《宋史·袁繼忠傳》）
秋九月，犯三岔口，又敗。
繼遷聞田欽祚、袁繼忠屯兵三岔，控扼夏州要害，潛率眾攻之，不勝，退入狐貉穀。欽祚等出萬井口逐之。繼遷請戰，麾眾圍雄武軍千人於後。繼忠命龍衛指揮荊嗣往援，列陣格鬥。繼遷始卻，失人馬七百餘。已，欽祚軍還，依山為營，繼遷亦寨其下。欽祚與嗣募勁卒五十人，乘夜縱火擊之。繼遷不及備，營柵悉毀，軍士死者千餘人。（《宋史·荊嗣傳》）
西人攻宥州，巡檢使李詢擊走之。
初，宋帝詔綏、銀、夏等州官吏，招引沒界外民歸業。繼遷見部下攜貳，謂張浦曰：「我宗社久墟，蕃眾饑敝。今中國以財粟招撫流民，親離眾散，殆不可支。」浦曰：「宋兵遍駐銀、夏，勢難與爭。宥州富庶，恃橫山為界，若誘諸部並力圖之，阨險觀變，亦克復之策也。」繼遷乃誘西戎眾，合二萬人攻宥州。巡檢使李詢率所部蕃漢卒擊走之。（《宋史·太宗本紀》及《西夏書事》）
冬十月，知夏州尹憲偵知繼遷所在，與巡檢使曹光實掩擊之，獲其母、妻，俘斬甚眾。繼遷走。
繼捧之入朝也，以光實為銀、夏、綏、麟、府、豐、宥州都巡檢使。繼遷逃入蕃落，為邊患。光實與知夏州尹憲偵知繼遷復至地斤澤，選精騎，夜發兵掩襲。再宿而至，斬首五百，燒四百餘帳，獲繼遷母、妻及羊、馬器械萬計。繼遷僅以身免。（《宋史·夏國傳》及《曹光實傳》。按《東都事略》獲繼遷母、妻，不詳年月。《宋史·夏國傳》係此事於太平興國八年，《太宗紀》則在雍熙元年，傳紀不合。又《長編》係於是年九月，與《宋史》係於十月又不合，《宋史》蓋據奉到之日耳。又按《本紀》所俘千四百餘帳，與《尹憲傳》、《夏國傳》、《長編》作焚四百餘帳不同。）
十二月，聚兵黃羊平。
平在夏州北。招來蕃眾，兵勢復振。於是，羌豪野利等族，皆以女妻之。（《西夏書事》。按《宋史·夏國傳》景德元年，繼遷卒，子德明立，年二十三，母曰順成懿孝皇后野利氏。考《帝紀》，太宗雍熙元年至真宗景德元年，共年二十，是德明生母非此野利氏可知。史臣曰：「番俗諸母眾多，不能備詳，職此故也。」亦見《西夏書事》。）
春二月，李繼遷誘殺宋汝州團練使曹光實，遂襲銀州據之。
繼遷連娶豪族，轉遷無常，漸以強大。而西人以李氏世著恩德，往往多歸之。出其祖彝興像，以示戎人，戎人皆拜泣，因語其豪右曰：「李氏世有西土，今一旦絕之。爾等不忘李氏，能從我興復乎？」眾曰：「諾。」初，繼遷棄銀州，番部拓跋遇入訴本州賦役苛虐，乞移居內地，宋帝不許，遂作亂，夏州巡檢梁迥率兵討破之。遇等散居山谷，遣人說繼遷曰：「銀州地居四塞，西接夏、綏，東鄰麟、勝，公家先澤未遠，若潛師以來，遇以番眾濟之，城可得也。」繼遷問計於眾，從弟延信曰：「地斤之役，乃備禦之疏，非戰鬥之罪。漠北不足以立室家，今遇眾來歸，天假之便，失此不圖，後悔何及？」張浦曰：「時不再來，機不可失！但曹光實老將知兵，若不誘之離城，攻其無備，我軍大創之餘，鶴唳風聲，難保必勝也。」於是，遂與弟繼衝、破醜重遇貴、張浦、李大信等起夏州，乃詐降，使人紿光實曰：「我數奔北，勢窘不能自存矣，公許我降乎？」因致情款，陳講甥舅之禮，期某日降於葭蘆川。光實信之，且欲專其功，不與人謀。及期，繼遷先設伏兵，令十數人近城迎光實。光實從數百騎往赴之，繼遷前導北行，將至其地，舉手麾鞭而伏兵應之，光實遂遇害。光實從子克明，時護輜重在後，聞光實死，懼軍亂，秘不發喪。陽令人西來傳光實令，還軍銀州，而潛與仆張貴入敵中獲光實屍以還。繼遷遂襲銀州據之。（《宋史·太宗本紀》、《夏國傳》、《曹光實傳》及《西夏書事》）
繼遷自稱定難軍留後，以張浦、劉仁謙為都押牙，預署諸州刺史等官。
繼遷既殺光實，假其旗幟，襲破銀州，獲軍資器械無算，於是番族附者日眾。李大信等議推繼遷為定難節度、西平王，號令蕃眾。張浦曰：「自夏州入覲，無復尺疆，今甫得一州，遽爾自尊，恐乖眾誌。宜先設官授職，以定尊卑，予署酋豪，各領州郡，使人自為戰，則中國疲於備禦，我得盡力於西土矣。」繼遷曰：「是我心也。」遂稱都知蕃落使、權知定難軍留後。以浦、仁謙為左右都押牙，李大信、破醜重遇貴為蕃部指揮使，李光祜、李光允等為團練使；復署蕃酋折八軍為并州刺史，折羅遇為代州刺史，嵬悉咩為麟州刺史，折禦乜為豐州刺史，弟延信為行軍司馬，其餘除授有差。（《西夏書事》）
三月，破會州，焚毀城郭而去。（《宋史·夏國傳》）宋遣知秦州田仁朗等將兵討繼遷。
繼遷圍宋河西，三族寨將折遇乜殺監軍使者，與繼遷合。仁朗次綏州，奏請益兵，留月餘俟報。會繼遷攻撫寧寨，仁朗喜謂諸將曰：「敵人逐水草散保岩險，常烏合為寇，勝則進，敗則走，無以窮其巢穴。今繼遷嘯聚羌、戎數萬，盡銳以攻孤壘，撫寧小而固，兵少而精，未可以浹旬破。當留信宿，俟其困，以大兵臨之，分強弩三百，邀其歸路，必成擒矣。」仁朗部署已定，欲示閑暇，日縱酒扌雩蒱，不恤軍事。帝知之，遣使召仁朗赴闕，下御史按問仁朗請益兵及陷三族狀。仁朗對曰：「所召銀、綏、夏兵，其州皆留防城，不遣。所部有千餘人，皆曹光實舊卒，器甲不完，故請益兵。況轉輸芻粟未備，三族寨與綏相去道遠，非元詔所救。昨臣已定擒繼遷策，會詔代臣，其謀不果。」因言：「繼遷得部落情，願降優詔懷宋之，或以厚利啖諸酋長密圖之；不爾，恐他日難製，大為邊患。」宋帝特貸死，流商州。（《宋史·田仁朗傳》）
夏四月，李繼隆等擊繼遷，破悉利諸族。
王侁等出銀州北，破悉利諸族，追奔數十里，斬三千餘級，俘蕃、漢老幼千餘，梟代州刺史折羅遇及其弟埋乞首，牛馬鎧仗所獲尤多。又出開光穀西杏子坪，破保寺、保香族，斬其副首領埋乜已下五十七人，降銀三族首領折八軍等三千餘眾，復破沒邵浪、悉訛諸族及濁輪川東、兔頭川西諸族。麟州諸蕃請納馬贖罪，願改圖自效，助討繼遷。王侁等遂與所部兵入濁輪川，斬首五千級。繼遷及折遇乜遁去。是歲，又破咩嵬及岌伽羅膩十四族，吳移、越移等四族亦降。由是麟、夏、銀三州復背繼遷，歸宋者百二十五族，戶萬六千餘。（《宋史·李繼隆傳》、《党項傳》。按岌伽羅膩，《宋史·郭守文傳》作岌羅膩。又《石守信傳》守信子保興，至道二年與范庭召等五路討賊，有岌伽羅膩數族率眾來拒。保興選敢死士數百人，銜枚夜擊，殲之。自是，吳移、越移諸族歸降。據此，則又似在至道二年五路出師時。）
繼遷攻宋夏州。
權麟州韓崇訓領兵赴援，大敗之，徙監夏州軍。（《宋史·韓崇訓傳》）繼遷與宋都巡檢使石保興戰於黑水河，敗績。
繼遷入抄。徙銀、夏、綏、府都巡檢使。嘗巡按罨子寨並黑水河，趨穀中，夏人知之，以數千騎據險，渡河求戰。保興所部不滿二千人，乃分短兵伏於河滸，俟其半渡，急擊之，斬首百餘級，追北數十里。（《宋史·石保興傳》）
春二月癸卯，繼遷遣使降於契丹。
契丹西境直對夏州，党項東山諸部臣事者多。李氏自思恭賜姓，未嘗外附。繼遷見諸部潰散，謀於眾曰：「吾不能克復舊業，致茲喪敗，兵單力弱，勢不得安。北方耶律氏方強，吾將假其援助，以為後圖。」乃遣張浦持重幣至契丹請附。契丹主隆緒意未決，西南招討使韓德威言：「河西為中國右臂，向年府州折氏與銀、夏共衡劉漢，致大兵援應無功；今李氏來歸，國之利也，宜從其請。」契丹主納之。（《遼史·聖宗本紀》及《西夏書事》）
夏四月，契丹授繼遷定難軍節度使、都督夏州諸軍事。
契丹主以繼遷效順，遣侍中肖裏得持詔，授繼遷定難軍節度、銀夏綏宥等州觀察處置等使、特進檢校太師、都督夏州諸軍事，繼衝為副使。（《遼史·聖宗本紀》。按《遼史·百官志》，統和四年置夏州管內蕃落使，授李繼遷。置四番都軍所，授李繼衝。與《聖宗紀》異。）
冬十月，貢於契丹。（《遼史·西夏外紀》）十一月，党項咩兀等族謀殺繼遷，不果。
繼遷凶忍，虐用其屬，宥州党項咩兀等族首領、都指揮遇乜布九人謀誅繼遷。時繼遷剋期攻銀州，會諸族於無定河側。遇乜布等以暗箭射之，中其鼻，創久不愈，師期乃緩。遇乜布以聞，宋帝賜敕書安撫之。（《宋史·党項傳》及《西夏書事》。按《長編》三十五，王禹偁述翟守素言，繼遷曾被左右暗箭射之，橫貫於鼻，偶然不死，今面上瘡痕尚存。似指此事，惟不言遇乜布姓名耳。）
十二月，請婚契丹。
繼遷引兵五百騎款塞，願婚大國，永作藩輔。契丹主詔以王子帳節度使耶律襄之女汀，封義成公主下嫁，賜馬三千匹。（《遼史·聖宗本紀》）
繼遷復攻夏州。
知夏州安守中以三萬眾戰於王亭鎮，敗績。繼遷追至城門而返。（《宋史·夏國傳》）
宋以繼捧為崇信節度使，克憲為道州防禦使，克文遣歸博州，並選常參官為通判，以專郡政。
繼遷數為邊患，有言繼遷悉知朝廷事，蓋繼捧泄之，故出之。（《宋史·夏國傳》）
春三月，貢於契丹。（《遼史·聖宗本紀》）
夏五月，宋以繼捧為定難軍節度使，賜姓名「趙保忠」，遣歸鎮。
初，改感德軍節度使，屢發兵討繼遷，不克。又數以敕書招諭繼遷及同惡蕃部，繼遷亦嘗遣孔目官張浦，詣知環州程德元，自陳歸順之意。然繼遷終不肯降，益侵盜邊境。宰相趙普建議，欲復委李繼捧以夏台故地，令圖之。因召赴闕，賜姓趙氏，更名「保忠」，宋帝親書五色金花箋以賜之，授夏州刺史，充定難軍節度使、夏銀綏宥靜等州觀察處置押蕃落等使，賜金器千兩，銀器萬兩，並賜五州錢帛、芻粟、田園。保忠辭日，宴於長春殿，賜襲衣、玉帶、銀鞍馬，錦彩三千匹、銀器三千兩，又賜錦袍、銀帶五百副、馬百匹，命右衛第二軍都虞候王呆領兵千人護送之。及還，保忠以土物為贐，杲拒而不納。（《宋史·夏國傳》及《長編》二十九。按繼捧授定難節度使，徐氏乾學《通鑒後編》於雍熙元年及是年兩書其事，賜姓名則書在雍熙元年。畢沅《續通鑒》同，並兩書賜姓名。）
冬十二月，宋以繼遷為銀州刺史、充洛苑使。
保忠本以不能鉗製部落請入朝。及歸，繼遷視之，蔑如也。保忠期籠絡繼遷，至鎮數月，上言繼遷悔過歸款，乃授繼遷官，然實無降心也。（《宋史·夏國傳》及《東都事略》）
春正月壬辰，李繼遷與兄繼捧有怨，乞與通好。契丹主知其非誠，不許。（《遼史·聖宗本紀》）
三月戊戌，契丹以義成公主歸李繼遷。（《遼史·聖宗本紀》。按《聖宗本紀》於統和四年十二月書，以王子帳耶律襄之女封義成公主，下嫁繼遷。遼統和四年乃宋雍熙三年，與《宋史》正合。而《紀》於七年三月又書，以義成公主下嫁繼遷，或係許婚在四年，下嫁則在七年也。見《續通誌·西夏記》載注。）
貢於契丹。（《遼史·西夏外紀》）
冬十月，宋以定難軍節度使趙保忠同平章事。（《宋史·太宗本紀》）十二月，掠西蕃貢使於橐駝口。
先是，諸蕃每貢馬京師，為繼遷邀擊，周仁美領騎士為援，敵不敢犯。（《宋史·周仁美傳》）
春正月，遣使如契丹謝婚。（《遼史·西夏外紀》）
三月，貢於契丹。
初，繼遷流離沙磧，雖臣事契丹，貢不成禮。及契丹妻以公主，羌部懾服，輸牲畜者日眾。繼遷遣使如契丹，獻良馬二十匹、粗馬二百匹、駝一百頭、錦綺三百匹，織成錦被褥五合，蓯蓉、甘石、井鹽一千斤，沙狐皮一千張，兔鶻五隻，犬子十隻。自後，每歲八節貢獻。（《遼史·聖宗本紀》及《契丹國志》）
夏四月，保忠襲破宥州禦泥布、囉樹二族。
保忠奉宋帝詔市馬，已獲三百匹。二族附繼遷，不肯賣馬。保忠領兵掩殺二百餘人，擒百餘人，遂降其族。（《宋史·党項傳》）
秋八月，趙保忠破繼遷於安慶澤，繼遷中流矢遁。（《宋史·夏國傳》及《稽古錄》）九月，遣使如契丹獻宋俘。（《遼史·西夏外紀》）冬十月，攻夏州，趙保忠乞濟師。
繼遷謀取夏州，遣破醜重遇貴等至州詐降，謂繼遷創甚，不能軍。保忠信之，不設備。繼遷陰合諸族渠帥，突攻州城。繼捧出兵拒戰，重遇貴等從中起，保忠僅以身免，遣使上表乞援。（《西夏書事》）
是月，復遣使如契丹，以敗宋軍告。（《遼史·西夏外紀》）
十二月，繼遷下宋麟、鄜等州，遣使告於契丹。（《遼史·西夏外紀》。按是時繼遷未得銀、夏，焉能越取麟、鄜？《宋史》紀、傳並不載。）
契丹遣使，封繼遷為夏國王。（《遼史·西夏外紀》：張齊賢曰：「契丹與中國為難，慮繼遷感中國之恩，斷右臂之勢，署王爵以縻之，遣戎使以鎮之。王爵至，則刺史之命輕矣；戎使至，則動靜皆伺之，向背之心異矣。夫夏國王之稱，虛名也。而在契丹命之，於彼國無損，於中國為敵，其謀不甚深哉！」按《宋史·夏國傳》作雍熙三年，契丹冊繼遷為夏國王，與此異。）
春正月，繼遷攻夏州。宋遣商州團練使翟守素，帥兵援趙保忠。
保忠與繼遷戰，不勝，乞師於朝。宋帝遣翟守素率兵援之，賜保忠茶百斤、上醞十石。（《宋史·太宗本紀》及《夏國傳》）二月，遣使如契丹，告伐宋捷。（《遼史·西夏外紀》）
夏四月，遣李知白如契丹，謝封冊。（《遼史·西夏外紀》。按《聖宗本紀》作杜白。）
七月，以下宋銀、綏二州，遣使告於契丹。（《遼史·西夏外紀》）
繼遷與宋並代、夏綏、麟府三鎮部署孔守正戰於大橫岡，敗績。復戰於白池，又敗。守正至行莊，焚掠而去。（《宋史·孔守正傳》）繼遷奉表如宋請降。宋以為銀州觀察使，賜姓名。
繼遷走漠北幾十年，阻兵嗜殺，蕃部被役屬者胥怨。夏州之戰，雖敗保忠兵，部下指揮朗吉等潛相攜貳。聞翟守素將兵來討，恐懼，奉表歸順。丙午，授繼遷銀州觀察使，賜以國姓，名曰「趙保吉」。保吉又薦其親弟繼衝。帝亦賜姓，改名「保寧」，授綏州團練使。並授子德明管內蕃落使。行軍司馬王禹偁草制詞，繼遷送馬五十匹為潤筆，不受。（《宋史·太宗本紀》及《長編》三十二、三十七並《西夏書事》。按《西夏紀事本末》有敕封詔書，詔曰：「王者推赤心以待天，鑒丹書而念舊。疆場之事，雖守在於四夷；勳烈之家，固賞延於十世。銀、夏等州蕃落使李繼遷，馳聲沙漠，襲慶旌旗。頃者因獻提封，偶懷疑懼，流寓邊塞，綿歷歲時。式微之詠既深，在宥之恩宜及。賜之國姓，俾預於宗盟；授以廉車，用綏於夷落。爾其體匿暇之旨，堅效順之誠，使兄弟以如初，保公侯之必復。欽若明命，勉思令圖。可特投金紫光祿大夫、檢校太傅兼御史大夫、銀州管內觀察使，封天水郡侯，食邑一千五百戶，賜姓『趙』，名『保吉』，仍放朝謝，許便之官。」）
八月，保忠襲繼遷，克之。
繼遷雖降宋，劫掠如故。時居王亭鎮，保忠往襲之，繼遷奔鐵斤澤，貌奴、猥才二族復奪其牛畜二萬餘。（《宋史·党項傳》）兀泥族首領泥中佶移，復背繼遷歸宋。
先是，佶移內附於宋，授慎州節度使。俄復歸繼遷。至是，其長子突厥羅與其首領黃羅，以千餘騎降府州。（《宋史·党項傳》）
冬十月，保忠降於契丹，契丹封為西平王，復姓名曰「李繼捧。」（《遼史·聖宗本紀》。按繼捧降契丹事，《宋史》及諸書俱不載，惟陳桱《通鑒續編》載之。《遼史考證》謂繼捧未嘗附於契丹，蓋繼遷之誤。）
趙保忠復破宥州禦泥布、羅樹二族。以朋附繼遷也。（《宋史·党項傳》）繼遷攻會州熟倉族。
熟倉大族，東西蕃部五千餘帳，皆保聚岩穀，為環慶藩籬。繼遷不得熟倉，不能入環慶。遣使誘之曰：「身已歸朝，賜國姓，今後請勿相拒，共稟朝命。」諸酋勿應。繼遷由鐵斤澤引兵攻之，咩悉復率來離諸族拒戰，繼遷始退。（《宋史·党項傳》及《西夏書事》）
十二月，契丹以繼遷附宋，遣韓德威持詔諭之。（《遼史·聖宗本紀》）
春二月，韓德威掠靈州，繼遷遣使訴於契丹。
初，繼遷之附契丹也，德威請納之。既得繼遷，諸夷皆從，璽書褒獎。未幾，繼遷受賂，潛懷二心。奉詔率兵往諭，繼遷托以西征不出。德威忿怒，至靈州俘掠而還。繼遷遣使訴狀。賜詔安慰。（《遼史·聖宗本紀》及《韓德威傳》。按靈州，當作銀州。是時，靈州尚屬中國，繼遷所據乃銀州，《遼史》誤。）
夏四月，請通陝西互市。
繼遷自婚契丹，歲時貢獻悉取資於蕃族，財用漸乏。時陝西尚嚴邊禁，磧外商旅不通。繼遷上言：「王者無外，戎夷莫非赤子。乞通互市，以濟資用。」宋帝詔從之。（《西夏書事》）
冬十月，貢於契丹。（《遼史·聖宗本紀》）十一月，保忠貢鶻於宋。
號「海東青」。宋帝曰：「朕不事畋遊也。」還之。（《宋史·太宗本紀》及《東都事略》）
宋禁青白鹽，困繼遷，旋除其禁。
先是，諸羌部落樹藝殊少，但用池鹽與邊民交易穀麥，會饋挽趨靈州，為繼遷所抄。轉運副使鄭文寶議以為「銀夏之北，千里不毛，但以販青白鹽為命爾，請禁之。許商人販安邑、解縣兩池鹽於陝西，以濟民食。官獲其利，而戎益困，繼遷可不戰而屈。」乃詔：「自陝以西，有敢私市者，皆抵死；募告者，差定其罪。」行之數月，犯者益眾。戎人乏食，相率寇邊，屠小康堡。內屬萬餘帳亦叛。商人販兩池鹽少利，多取他徑出唐、鄧、襄、汝間邀善價，吏不能禁。關、隴民無鹽以食，境上騷然。帝知其事，遣知制誥錢若水馳傳視之，悉除其禁，召諸族撫諭之，乃定。（《宋史·夏國傳》及《鄭文寶傳》）
夏四月，繼遷攻慶州。
繼遷雖復綏、銀，猶以未得宥、夏等州，遣使入請，宋帝不許。繼遷怒曰：「五州故地，先業留遺，拓土展疆，是誠在我。」乃令於眾曰：「身雖薄德，承累世之澤，撫諸族之豪，安能迷運守常，沒身沙漠？諸君其努力圖之。」遂以李大信為蕃部都指揮使，率眾犯慶州。州北直接沙漠，地形漫衍，無險可恃。時以繼遷納款，戰守無備，兵至人情駭懼。知州劉文質以私錢二百萬給賞，於是士皆奮鬥，大信不能勝。（《西夏書事》。按《宋史·劉文質傳》太略。）
秋八月，入原州。
陝西歲比不登，加以饋餉勞擾，民不堪命。繼遷偵知虛實，率兵入原州，圍牛欄寨，與團練使石普相持數日，乃還。（《宋史·許均傳》）
