
西夏稱天盛十七年
春正月，遣武功大夫訛羅世、宣德郎高嶽如金，賀正旦。（《金史·交聘表》。按《西夏書事》嶽官至樞密直學士，歷世通顯，至孫良惠為夏國相。）
三月，遣使如金賀萬春節。（《金史·交聘表》）夏五月，任得敬營西幹府。
得敬誌篡夏國，欲以仁孝處瓜、沙，己據靈、夏。於是役民夫十萬大築靈州城，以翔慶軍監軍司所為宮殿。盛夏溽暑，役者糜爛，怨聲四起。（《西夏書事》）
秋八月，遣使如金賀金主受尊號。（《金史·世宗本紀》）九月，金遣宿直將軍術虎蒲查來賀生日。（《金史·交聘表》）冬十一月，後罔氏卒。
罔氏內教謹嚴，宮中莫敢犯，仁孝諸善政多所讚成。至是疾卒，遺言以優禮大臣、勤治國事為囑。（《西夏書事》）
西夏稱天盛十八年
春正月，遣武功大夫高遵義、宣德郎安世等如金，賀正旦。（《金史·交聘表》）
三月，使武功大夫曹公達、宣德郎孟伯達押進，知中興府趙衍如金賀萬春節。
金主詔：使人初見、朝辭，命於左掖門出入朝賀，賜宴由應天門東偏門出入，示禮敬也。（《金史·交聘表》及《禮志》）
復遣御史中丞李克勤、翰林學士焦景顏如金奏告，乞免索正隆末年所擄人口，金主始許之。（《金史·交聘表》）
破莊浪族吹折、密藏二門。並請於金滅隴逋、龐拜二門，金主不許。
正德中，金人以舊積石地與夏人，夏人謂之「祈安城」。有莊浪族，一曰吹折門，二曰密臧門，三日隴逋門，四曰龐拜門，雖屬夏國，叛服不常。至是，乃遣兵破滅吹折、密臧二門。其隴逋、龐拜二門與喬家族相鄰，遂歸結什角。結什角者，西蕃董氈曾孫，世昌之子也。金定陝西，世昌歸金，既而世昌為人所殺，金人執其人誅之，以世昌子鐵哥為都管。天盛十六年，宋人破洮州，鐵哥弟結什角與其母走入喬家族避之，喬家族首領與鄰族木波、隴逋、龐拜、丙離四族立結什角為長，號曰王子。結什角念金人為其父報仇，遂率四族附之。仁孝遣使如金，告莊浪族違命作亂，欲興兵剪除。金人不知隴逋、龐拜二門舊屬夏國，報以將檢會其地舊所隸屬，毋擅出兵。（《西夏書事》）
夏四月，金遣宿直將軍斜卯摑剌為橫賜使來。（《金史·交聘表》）秋七月，以賀義忠為御史中丞。
義忠以精敏稱，初授監察御史，行部所至，吏民肅然。仁孝知其賢，進中丞。（《西夏書事》）九月，金遣翰林待制移剌熙載來賀生日。（《金史·交聘表》）
冬十二月，遣御吏中丞賀義忠、翰林學士楊彥敬如金謝橫賜。（《金史·交聘表》）
西夏稱天盛十九年
春正月，遣武功大夫劉誌真、宣德郎李師白等如金賀正旦。
師白兩使金國，盡得其民風土俗，著《奉使日記》三卷。（《金史·交聘表》及《西夏書事》）三月，遣武功大夫任得仁、宣德郎李澄等如金賀萬春節。
得仁，得敬族弟。得敬攻破莊浪族，使得仁為賀節使，以覘金主喜怒。（《金史·交聘表》及《西夏書事》）立羅氏為後。
羅氏本中國人，陷沒於夏，入宮已數年，仁孝幸之，遂以為後。（《西夏書事》）九月，金遣宿直將軍唐括鶻魯來賀生日。（《金史·交聘表》）
十二月，遣殿前太尉芭裏昌祖、樞密都承旨趙衍如金，為中書相任得敬乞醫。
得敬專國政，欲分割夏國，恐金人見討，欲探之。乃因賀八年正旦，遣奏告使殿前太尉芭裏昌祖等，以仁孝章乞良醫為得敬治疾。（《金史·交聘表》及《西夏傳》）
西夏稱天盛二十年
春正月，遣武功大夫利守信、宣德郎李穆如金，賀正旦。（《金史·交聘表》）二月，金遣醫保全郎王師道來。
金主令師道佩金牌以來，且諭曰：「如得敬病勢不可療，則勿治。如可治，期一月歸。」（《金史·西夏傳》）
三月，遣武功大夫咩布師道、宣德郎嚴立本等如金，賀萬春節。（《金史·交聘表》。按《西夏書事》立本言動有準繩，官至樞密直學士，進吏部尚書。）
夏四月，任得敬病有瘳，遣任得聰如金謝恩。
得敬亦附表進禮物，金主曰：「得敬自有定分，附表、禮物皆不可受。」並卻之。（《金史·西夏傳》）
九月，金遣引進使高希甫來賀生日。（《金史·世宗本紀》）
西夏稱天盛二十一年
春正月，遣武功大夫莊浪義顯、宣德郎劉裕等如金賀正旦。（《金史·交聘表》）二月，罷御史中丞熱辣公濟。
公濟骨鯁有風裁，見得敬專恣日甚，抗疏言：「得敬為國懿親，擅權寵，作威福，陰利國家有事以重己功，豈休戚與共之誼？請賜罷斥。」得敬怒甚，欲因事誅之。仁孝恐為所害，令致仕歸。得敬奸讒，舉朝多為折挫，敢與相是非詞氣不撓者，惟公濟與焦景顏、斡道衝而已。（《西夏書事》）
三月，遣武功大夫渾進忠、宣德郎王德昌等如金賀萬春節。（《金史·交聘表》）夏四月，太后任氏卒。
得敬持權，行多不法。太后屢戒不聽，日以盛滿為憂，至是卒。仁孝葬之如禮。（《西夏書事》）
五月，金遣宿直將軍完顏賽也為橫賜使來。（《金史·交聘表》）
秋九月，金遣宿直將仆散守忠來賀生日。（《金史·世宗本紀》。按《交聘表》作仆散忠）是歲，遣兵圍結什角不獲，擄其母歸。
結什角之母居於莊浪族中，至是結什角往省其母。偵知之，遂出兵圍結什角，招之使降，不從，率所部力戰，潰圍走。夏人斫斷其臂，虜其母歸，結什角尋以創死。（《西夏書事》）
築祈安城，金遣使來按視。
發兵四萬、役夫三萬築之。初，結什角屢獲宋牒人言，宋欲結夏國謀犯金境。金遣大理卿李昌圖、左司員外郎粘割斡特剌來按其事，且止毋築祈安城及處置喬家等族別立首領。仁孝報云：「祈安本積石舊城久廢，邊臣請設戍兵，鎮撫莊浪族，所以備盜，非有他也。」結什角以兵入境，以是殺之，不知為喬家族首領也。李昌圖等按視殺結什角之地，本在夏境。築祈安城巳畢工，皆罷歸，不得宋夏交通之狀。金乃於熙、秦迫近宋、夏衝要，量添戍兵。（《金史·粘割斡特剌傳》及《西夏書事》）
西夏稱乾祐元年
春正月，遣武功大夫劉誌直、宣德郎韓德容等如金賀正旦。
誌直，誌真弟，官翰林學士，工書法。西北有黃羊，誌直取其尾毫為筆，國中效之，遂以為法。（《金史·交聘表》及《西夏書事》。按錢氏大昕《跋薛尚功鍾鼎彝器款識》：西北之境有黃羊焉，相傳西夏有國時，嘗取其尾毫為筆，歲久亡其法，伯溫以意命工製之，館閣諸公多為賦詩，蓋色目之好事者。伯溫姓劉氏，名沙剌班，河西人。）
三月，遣武功大夫張兼善、宣德郎李師白等如金賀萬春節。丁丑，金詔：夏奏告使於閏五月十六就行在。（《金史·交聘表》。施國祁曰：「丁丑上當加五月。案閏五月十六即下文乙未日，在丁丑後十九日，此先於刻日者，蓋預知賜醫卻禮後夏國必有中變故也。行在即柳河川，為咸千路韓州柳河縣。奏急，故須就行在。」）
閏五月，仁孝分其國之半與任得敬。得敬國號楚。
初，仁孝嗣位，其臣屢作亂，得敬抗禦有功，遂相夏國二十餘年，陰蓄異志，欲圖夏國，誣殺宗親大臣，其勢漸逼，仁孝不能制。至是乃分西南路，及靈州羅龐嶺地與得敬自為國，國號楚。（《金史·西夏傳》。按此條，畢氏《通鑒》係於乾道四年。）
仁孝遣使如金，為得敬求封，金主不許。
得敬既分夏國，念不得大國之封，不足服眾。且前因謝醫進禮物於金不受，又難自請，乃脅仁孝遣左樞密使浪訛進忠、參知政事楊彥敬押進，翰林學士焦景顏等上表，為得敬求封。金主以問宰相，尚書令李石等曰：「事係彼國，我何預焉，不如因而許之。」金主曰：「有國之主，豈肯無故分國與人？此必權臣逼奪，非夏王本意。況夏國稱藩歲久，一旦逼於賊臣，朕為四海主，寧容此耶！若彼不能自正，則當以兵誅之，不可許也。」乃卻其貢物，賜仁孝詔曰：「自我國家戡定中原，懷柔西土，始則劃疆於乃父，繼而賜命於爾躬，恩厚一方，年垂三紀，藩臣之禮既務踐修，先業所傳亦當固守。今茲請命，事頗靡常，未知措意之由來，續當遣使以詢爾。所有貢物，已令發回。」（《金史·西夏傳》及《交聘表》）
秋七月，金遣尚書戶部郎中夾古阿裏補來賀生日。（《金史·交聘表》）八月，任得敬伏誅。
得敬始自求醫於金，附表進禮物，欲以嘗試世宗。既不可行，而求封又不可得，乃密通宋人求助。宋四川宣撫使虞允文，再使王公明以蠟丸書報得敬，約夾攻金人，為夏人所執。仁孝初以金人不與得敬，謀誅之，至是謀愈亟，乃於八月晦日以計誅得敬並其黨羽。（《金史·西夏傳》及《宋史·夏國傳》。按《宋史·夏國傳》：乾道四年，夏任得敬以謀篡伏誅。《金史·西夏傳》：大定十年，仁孝為得敬求封，金主賜詔諭之。二月晦日，仁孝誅得敬，上表謝。大定十年、宋乾道六年也，二史互異。《金世宗紀》：十年閏五月庚辰，夏國任得敬脅李仁孝上表，請分其國，詔不許。十二月癸巳，夏國誅任得敬，遣使來謝。《傳》、《紀》月日又不合。是時夏國遠宋近金，《金史》所紀似為可據，然以二月誅得敬，不應有五月請封之事，且以十二月奏聞，為時大遠。考薛氏《宋元通鑒》：記在是年八月，畢氏《續資治通鑒》亦同，茲從之。見《西夏書事》。）
冬十一月，仁孝以得敬既誅，乃遣殿前太尉芭裏昌祖、樞密直學士高嶽等如金，上表陳謝，並以所執宋人及蠟書上，金主慰諭之。
謝表曰：「得敬初受分土之後，曾遣使赴大朝代求封建，蒙詔書不為俞納。此朝廷憐愛之恩，夏國不勝感戴。夏國妄煩朝廷，冒求賊臣封建，深虧禮節。今既賊臣誅訖，大朝不用遣使詢問。得敬所封之地，與大朝熙、秦路接境，恐自封地以來別有生事，已根戡禁約，乞朝廷亦行禁約。」初，金主嘗問臣良弼：「每旦暮，日色皆赤，何也？」良弼曰：「旦而色赤，應在東，高麗當之。暮而色赤，應在西，夏國當之。願陛下修德以應天，則災變自弭矣。」未幾，高麗有趙位寵之難，而夏亦有得敬之亂，其言皆驗云。（《金史·西夏傳》、《交聘表》及《紇石烈良弼傳》）
西夏稱乾祐二年
春正月，使武功大夫煞執直、宣德郎馬子才如金，賀正旦。（《金史·交聘表》）三月，遣使如金賀萬春節。
故事：夏使如金，報至行省，金主遣接伴使與書表人迓於境上；入界，則先具驛程腰宿之須。始至京兆行省，翌日賜宴，至河南行省亦然，將至京，有內侍一人以油絹袱韜三銀盒，貯湯藥二十六品，逆於近境尉氏縣。時春雨泥濘，馬駝多病，金主命使人駐燕賓館，令獸醫護視，然後入。（《金史·交聘表》及《禮志》）
夏五月，以斡道衝為中書令。
道衝剛介直言，侃侃不撓，任得敬惡之，沉淪幾二十年，道衝處之澹然。仁孝重其節慨，至是擢中書令。百僚師式之。未幾，任為相。（《西夏書事》）
秋九月，金遣近侍局使劉充來賀生日。（《金史·交聘表》。按《世宗本紀》在八月，與遣使宋同日。《交聘表》作丁卯，又承三月下，誤。）冬十一月，任純忠伏誅。
初，隴逋四族都鈐轄趙師古頻掠祈安城，為結什角復仇。任得敬遣純忠率兵三萬鎮祈安。已聞得敬死，一夕亡去，匿於金之北境。邏者執以送隴逋族，師古得之，殺以祭結什角。（《西夏書事》）
西夏稱乾祐三年
春正月，遣武功大夫嵬恧執忠、宣德郎劉昭等如金賀正旦。（《金史·交聘表》。按昭後官翰林學士，進樞密直學士、戶部侍郎。）
三月，遣武功大夫黨得敬、宣德郎田公懿如金賀萬春節。（《金史·交聘表》）
又遣殿前馬步軍太尉訛羅紹甫、樞密直學士呂子溫押進，匭匣使芭裏直信等如金，賀上尊號。（《金史·交聘表》）
夏四月，金遣宿直將軍唐括阿忽裏為橫賜使來。（《金史·交聘表》）
秋九月，金遣殿前右衛將軍粘割斡特剌來賀生日。（《金史·交聘表》）
冬十二月，遣殿前太尉罔榮忠、樞密直學士嚴立本等如金謝橫賜。（《金史·交聘表》）是歲，金罷保安、蘭州榷場。
金主謂宰相曰：「夏國以珠玉易我絲帛，是以無用易我有用也。」故有是命。（《金史·西夏傳》）
西夏稱乾祐四年
春正月，遣武功大夫臥落紹昌、宣德郎張希道等如金賀正旦。（《金史·交聘表》）
三月，遣武功大夫芭裏安仁、宣德郎焦蹈等如金賀萬春節。（《金史·交聘表》。按此使銜名，與大定十四年全同。）夏四月，遣使貢於金。（《西夏事略》）
五月朔，日食於井。雲陰不見，群臣表賀，仁孝卻之。（《西夏書事》）
秋九月，金遣宿直將軍胡什賚來賀生日。（《金史·世宗本紀》。按《交聘表》作崇肅，乃涉十四年文。訛。《紀表》二十一年八月，胡什賚賀宋生日，宋《孝紀》作完顏實，或疑胡什賚即崇肅，一人二名，非也。此人不見於《宗室表》，與宗固子同名，乃別一人。見《金史詳校》。）
西夏稱乾祐五年
春正月，遣武功大夫煞進德、宣德郎李師旦如金賀正旦。
煞進德等與高麗使同至。高麗有三綱：一賀正，一謝遣使，一謝賜羊酒。夏惟賀正、謝遣而已。金主因進德等獻禮物十二床、馬二十匹、海東青五、細犬五，賜賚與高麗使等。（《西夏書事》）
三月，遣武功大夫芭裏安仁、宣德郎焦蹈等如金賀萬春節。（《金史·交聘表》。）
秋九月，金遣宿直將軍宗室崇肅來賀生日。（《金史·交聘表》）
西夏稱乾祐六年
春正月，遣武功大夫李嗣卿、宣德郎白慶嗣等如金賀正旦。（《金史·交聘表》。按嗣卿後知興慶府，擢殿前太尉。）
夏四月，金遣橫賜使來。（是歲，由正月至六月，《金史》缺文，使臣名無可考。）
秋九月，金遣符寶郎斜也和尚來賀生日。（《金史·交聘表》。按《世宗本紀》作斜卯和尚。）
冬十二月，遣中興尹訛羅紹甫、翰林學士王師信等如金謝橫賜。（《金史·交聘表》）
西夏稱乾祐七年
春正月，遣武功大夫嵬宰師憲、宣德郎宋弘等如金賀正旦。（《金史·交聘表》）三月，遣武功大夫骨勒文昌、宣德郎王禹珪如金賀萬春節。
因丙午朔日食，改用次日。（《金史·交聘表》及《世宗本紀》）秋七月，旱。蝗大起河西諸州，食稼殆盡。（《西夏書事》）
九月，金遣宿直將軍完顏覿古速來賀生日。（《金史·交聘表》）
西夏稱乾祐八年
春正月，遣武功大夫訛移德昌、宣德郎楊彥和等如金賀正旦。（《金史·交聘表》。按彥和，參知政事彥敬弟。）二月，金復禁綏德榷場。
金主以西遼耶律大石諸部不靖，恐與夏國交通，命陝西沿邊榷場只留一處，令所司嚴察奸細。於是，夏國綏德榷場也罷。（《金史·食貨志》）
三月，遣武功大夫芭裏慶祖、宣德郎梁宇等如金賀萬春節。（《金史·交聘表》。按慶祖，殿前太尉昌祖弟。宇，金吾衛上將軍元輔侄，歷官翰林學士，進御史大夫。）
秋九月，金遣尚書兵部郎中石抹忽土來賀生日。（《金史·交聘表》）冬十月，獻百頭帳於金。
仁孝深念世受厚恩，獻本國所造百頭帳。金主曰：「夏國貢獻自有方物，可卻之。」仁孝再以表上曰：「所進帳本非珍異，使人亦已到邊，若不蒙包納，則下國深誠無所展效，四方鄰國以為夏國不預大朝眷愛之數，將何以安？」乃許與正旦使同來。（《金史·西夏傳》）
十二月，遣東經略使蘇執禮如金橫進。（《金史·交聘表》）
西夏稱乾祐九年
春正月，遣武功大夫恧恧存忠、宣德郎武用和等如金賀正旦。（《金史·交聘表》）
三月，遣武功大夫嵬名仁顯、宣德郎趙崇道等如金賀萬春節。（《金史·交聘表》）
夏四月，金遣太子左讚善兼翰林修撰阿不罕德甫為橫賜使來。（《金史·交聘表》）秋九月，遣蒲魯合野攻金麟州，陷之。
蒲魯合野至宕遵源，有邛都部之酋名祿東賀者，密與合野通，約日內應。戊子，夏兵與戰，東賀從中叛應之，與夏兵首尾夾擊，金師大敗。城陷，夏兵毀其城，擄金帛、子女數萬而還。（《西夏書事》）
金遣侍御史完顏蒲魯虎來賀生日。（《金史·交聘表》）
冬十二月，使殿前太尉浪訛元智、翰林學士劉昭如金謝橫賜。（《金史·交聘表》）
西夏稱乾祐十年
春正月，使武功大夫張兼善、宣德郎張希聖等如金賀正旦。（《金史·交聘表》）
三月，使武功大夫來子敬、宣德郎梁介等如金賀萬春節。（《金史·交聘表》。按介後為秘書少監，歷官南院宣徽使。）
秋九月，金遣太子左衛率府率裴滿胡剌來賀生日。（《金史·交聘表》）
西夏稱乾祐十一年
春正月，使武功大夫安德信、宣德郎吳日休如金賀正旦。（《金史·交聘表》）
三月，使武功大夫罔進忠、宣德郎王禹玉如金賀萬春節。（《金史·交聘表》。按進忠後知興慶府，歷右樞密使。禹玉官翰林學士。）
秋九月，金遣少府監宗室賽補來賀生日。（《金史·交聘表》。按《世宗本紀》作少府少監。）冬十二月，遣御史中丞罔永德、樞密直學士劉昭為金奏告使。
金主詔有司，夏使入界，如遇當月小盡，限二十五日至都，二十七日朝見。（《金史·交聘表》）
西夏稱乾祐十二年
春正月，使武功大夫謀寧好德、宣德郎郝處俊如金賀正旦。（《金史·交聘表》）是月，金復許置綏德軍榷場。
初，金既罷夏保安、蘭州榷場，金尚書復奏：「夏國與陝西邊民私相越境，盜竊財畜。奸人託名榷場貿易，得以往來，恐為邊患。使人入境與富商相易，亦可禁止。」於是，復罷綏德榷場，只存東勝、環州而已。仁孝表請復置蘭州、保安、綏德榷場如舊，並乞使人入界相易用物。金詔曰：「保安、蘭州地無絲枲，惟綏德建關市以通貨財，使副往來，聽留都亭貿易。」（《金史·世宗本紀》及《西夏傳》）
三月，使武功大夫蘇誌純、宣德郎康忠義等如金賀萬春節。（《金史·交聘表》）
夏四月，金遣滕王府長史把德固為橫賜使來。（《金史·交聘表》）
秋八月，金遣尚書吏部郎中奚胡失海來賀生日。（《金史·交聘表》）
西夏稱乾祐十三年
春三月，遣使如金賀萬春節。（《金史·交聘表》。賀萬春節在是月辛未朔。《金史詳校》謂此前當加正月壬申朔，夏國使賀正旦。）
秋九月，金遣尚輦局使仆散曷速罕來賀生日。（《金史·交聘表》）
西夏稱乾祐十四年
春正月，使武功大夫劉進忠、宣德郎李國安等如金賀正旦。（《金史·交聘表》。按國安後官翰林學士、刑部尚書。）三月，使武功大夫吳德昌、宣德郎劉思忠如金賀萬春節。
思忠，進忠弟，先後奉使不辱君命，國人以為榮。（《金史·交聘表》及《西夏書事》）秋八月，國相斡道衝卒。
斡道衝為相十餘年，家無私蓄，卒之日，書數床而已。仁孝圖其像，從祀學宮，俾郡縣遵行之。（《道園學古錄》有《道衝像讚》曰：「西夏之盛，禮事孔子。極其尊親，以帝廟祀。乃有儒臣，早究典謨。通經同文，教其國都。遂相其君，作服施采。顧瞻學宮，遺像斯在。國廢時遠，人鮮克知。壞宮改作，不聞金絲。不忘其親，存賢孫子。載圖丹青，取征良史。」）
九月，金遣宿直將軍完顏斜裏虎來賀生日。（《金史·交聘表》）
西夏稱乾祐十五年
春正月，遣武功大夫劉執中，宣德郎李昌輔如金賀正旦。（《金史·交聘表》。按昌輔後為樞密直學士）
二月，金遣器物局使宗室[B08A]為橫賜使來。（《金史·交聘表》）
三月，使武功大夫晁直信、宣德郎王庭彥等如金賀萬春節。（《金史·交聘表》）夏五月，仁孝以金主車駕幸上京，表請願遣使入賀。
金主曰：「往復萬里，暑雨泥濘，不須遣使。」（《金史·交聘表》）
秋八月，金遣侍御史遙裏特末哥來賀生日。（《金史·交聘表》）
冬十月，金主詔：上京地遠天寒，行人跋涉艱苦，夏國來歲賀正旦、生日、謝橫賜使，權止一年。（《金史·交聘表》）
西夏稱乾祐十六年
春二月，故遼國大石林牙來假道伐金，不許。
西遼主大石死，子孫相繼，西方諸部仍以大石名之。是時遣使至夏，假道伐金。中國諜者以聞，宋帝密詔利西都統製吳挺與製置使留正議之，已而不果。（《宋史·夏國傳》。按《孝宗本紀》大石假道在四月。）
冬十一月，使御史大夫李崇懿、中興尹米崇吉押進，匭匣使李嗣卿如金賀起居。（《金史，交聘表》）
==宋淳熙十三年（金大定二十六年）++
西夏稱乾祐十七年
春正月，使武功大夫麻骨進德、宣德郎劉光國如金賀正旦。
金主以宣孝太子薨未大燒飯（金喪祭名），詔權停三日，夏使與宋、高麗使各賜在館宴。（《金史·交聘表》）
三月，使武功大夫麻骨德懋、宣德郎王慶崇等如金賀萬春節。（《金史·交聘表》）
夏四月，宋都統吳挺使來結好。（《宋史·孝宗本紀》。按《夏國傳》十三年四月，復詔挺結夏國。當時論議可否及夏人從違，史皆失書。）
秋八月，金遣宿直將軍李達可來賀生日。（《金史·交聘表》）
==宋淳熙十四年（金大定二十七年）++
夏國稱乾祐十八年
春正月，使武功大夫嵬德昭、宣德郎索遵德如金賀正旦。（《金史·交聘表》）
三月，使武功大夫遇忠輔、宣德郎呂昌齡等如金賀萬春節。（《金史·交聘表》。按《西夏書事》：遇忠輔作野遇忠輔，恐誤。遇為西夏大族，後官左樞密使。）
秋九月，金遣武器署令斜卯阿土來賀生日。（《金史·交聘表》）
冬十二月，遣殿前太尉訛羅紹先、樞密直學士嚴立本如金謝橫賜。（《金史·交聘表》。按紹先，興慶尹紹甫兄也。）
西夏稱乾祐十九年
春正月，遣武功大夫麻奴紹文、宣德郎安惟敬如金賀正旦。（《金史·交聘表》）三月，遣武功大夫渾進忠、宣德郎鄧昌祖等如金賀萬春節。
金主御慶和殿受朝，賜群臣及三國人使宴，極歡。（《金史·交聘表》及《世宗本紀》）
秋九月，金遣鷹坊使崇夔來賀生日。（《金史·交聘表》）
西夏稱乾祐二十年
春正月，遣武功大夫紐尚德昌、宣德郎宇得賢如金賀正旦。
金主大漸，不能視朝，詔遣使還。（《金史·交聘表》及《世宗本紀》）
金主殂，皇太孫嗣位，是為章宗，遣使來報哀。（《金史·章宗本紀》）二月，宋帝傳位於太子惇，是為光宗。（《宋史·孝宗本紀》）三月，遣殿前太尉李元貞、翰林學士徐良如金陳慰。
金停夏使臣館內貿易。（《金史·交聘表》及《西夏傳》）
夏四月，遣進奉使御史中丞鄒顯忠、樞密直學士李國安如金致奠。（《金史·交聘表》）
五月，遣知中興府事乃令思敬、秘書少監梁介如金賀登位，知中興府事田周臣押進使。（《金史·交聘表》）六月，金移文報天壽節。
金主璟誕也。令於九月一日稱賀。（《金史·章宗本紀》。按《金史·禮志》大定二十九年三月，章宗在諒闇，右丞相襄言：「以正月十一日或三月十五日為聖節，定外國使人過界之期。」平章政事張汝霖、參知政事劉瑋、刑部尚書完顏居貞皆言不可。上初從之，既而竟用襄議，令有司移報，使明知聖誕之實，特改其期，以示優待行人之意。與《紀》稍異。）
秋九月朔，遣使如金賀天壽節。
使人嵬名彥、劉文慶。金以世宗喪，不受朝。（《金史·章宗本紀》及《交聘表》。惟《交聘表》作八月丙辰。）
金遣隆慶宮衛尉把思忠來賀生日（《金史·章宗本紀》）
西夏稱乾佑二十一年
春正月，遣武節大夫唐彥超、宣德郎楊彥直如金賀正旦。（《金史·交聘表》）
夏四月，金遣鷹坊使移刺寧為橫賜使來。（《金史·章宗本紀》）侵金嵐、石等州。
先是，夏使至金，許帶貨物與富商交易。大定中，使者輒市禁物，世宗令於都亭貿易，獲利漸少。及金主璟立，以夏國臣屬久，凡橫賜生日使，禮意頗倨。仁孝怒，以兵侵嵐、石等州，掠人、畜而還。（《西夏書事》）
秋八月，遣武節大夫拽稅守節、宣德郎張仲文如金賀天壽節。（《金史·交聘表》）遣知中興府罔進忠如金謝橫賜。（《金史·交聘表》）
九月，金遣武衛軍副都指揮使烏林答謀甲來賀生日。（《金史·章宗本紀》）
西夏稱乾祐二十二年
春正月，遣武節大夫王全忠、宣德郎張思義如金賀正旦。許夏使貿易三日。
乾祐二十年三月，金主曾停夏使館內貿易，至此乃復之也。（《金史·交聘表》及《西夏傳》）
金皇太后崩，遣左副都點檢畝等來報哀。（《金史·章宗本紀》）
三月，使左金吾衛正將軍李元膺、御史中丞高俊英為陳慰使，又使進奉使知中興府李嗣卿、樞密直學士永昌為奉奠使如金弔祭。（《金史·交聘表》）
夏五月，攻金鄜、坊州，陷之。又攻保安州。
金主娛情聲色，荒於政事，凡屬國使者至，羈遲不即見，有上章求去者。仁孝乘其間，遣兵破鄜、坊二州。至保安州，大掠而歸。（《西夏書事》）
秋八月，使武節大夫孰嵬英、宣德郎焦元昌如金賀天壽節。
金主以皇太后喪，不受朝。（《金史·交聘表》及《章宗本紀》。按《交聘表》：賀天壽節作八月丁丑朔。施氏《金史詳校》謂當從《本紀》作乙巳，蓋據使臣到闕日也，前後皆然，作丁丑朔，似太早。）
九月，金遣西上閤門使白琬來賀生日。（《金史·章宗本紀》）冬十一月，殺金邊將阿魯帶。
夏人肆牧於鎮戎之境，金邏卒逐之，夏人執邏卒而去。阿魯帶率兵來詰，夏廂官吳明契、信陵都、卜祥、徐餘立等伏兵三千於澗中，阿魯帶口中流矢死，取其弓甲而還。金索殺阿魯帶者，仁孝處以徒刑。金索之不已，乃殺明契等以謝，事乃解。（《金史·章宗本紀》及《西夏傳》）
是歲，金復許夏榷場如舊。（《金史·西夏傳》）
西夏稱乾祐二十三年
春正月，使武節大夫趙好德、宣德郎史從禮如金賀正旦。（《金史·交聘表》）
秋八月，使武節大夫罔敦信、宣德郎韓伯容如金賀天壽節。（《金史·交聘表》）
九月，金遣郊社署令唐括合達來賀生日。（《金史·章宗本紀》）
西夏稱乾祐二十四年
春正月，使武節大夫吳移遂良、宣德郎高崇德如金賀正旦。（《金史·交聘表》。按崇德後知興慶府，著政績，號為神明，見《西夏書事》。）
夏五月，金遣尚廄局使石抹貞為橫賜使來。（《金史·章宗本紀》）秋八月，遣武節大夫龐靜師德、宣德郎張崇師如金賀天壽節。
金主始御大安殿，受夏親王及百官朝賀。（《金史·交聘表》及《章宗本紀》）又遣御史中丞乃令思聰謝橫賜。（《金史·交聘表》）
九月，金遣西上閤門使大礐來賀生日。（《金史·章宗本紀》）
是月，仁孝薨，時二十日也，年七十，在位五十五年，改元大慶四年、人慶五年、天盛二十一年、乾祐二十四年（李氏《紀元編》作大慶五年、人慶五年、天盛二十二年、乾祐二十四年），諡曰聖德皇帝，廟號仁宗，葬壽陵。（《宋史·夏國傳》、《諸史拾遺》。按諸夏主改元當中朝何年，來傳多略而不言，獨敘仁孝事云：「紹興十年改元大慶，十三年改元人慶，十七年改元天盛，乾道四年改元乾祐，紹熙四年仁孝殂。」然則大慶實三年，人慶實四年，乾祐實二十六年，惟天盛二十一年不誤耳。《傳》所書在位之年較改元之年每多一數，蓋並嗣位之歲計之。錫章按：從錢說則應縮短大慶、人慶各一年，延長乾祐二年，與史四書改元合，而與總載年數不合。從李氏《紀元編》則與史載年數不合者三，僅人慶數相合，而以大慶紀元屬己未，人慶紀元屬甲子，天盛紀元屬己巳，乾祐紀元屬辛卯。考己未為紹興九年，甲子為紹興十四年，己巳為紹興十九年，辛卯為乾道七年，與史書改元亦不合。其他書記載亦有合有不合，總由西夏書缺有間，不能如遼、金之完整，可以對照排比，謹據《西夏書事》求合總載年數，而於史傳四書改元則不能盡符也。）
