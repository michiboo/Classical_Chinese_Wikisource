
西夏稱大安八年
梁氏與仁多族分據東、西廂兵馬。
秉常被囚，人心離貳。國母梁氏之族與仁多族分據東、西廂兵馬，勢力相敵，疑阻日深，侵宋之謀，自此漸止矣。（《欒城集·論西事狀》）春正月，上書於遼，求與宋和。
梁氏欲與宋和，恐宋不答，乃上書於遼，請探宋帝意。遼旋貽書於宋云：「夏國來稱，宋兵起無名，不測事端。」宋帝報以「夏國主受宋封爵，昨邊臣言，秉常見為母黨囚辱，比令移問事端，同惡不報。既又引兵數萬，侵犯我邊界，義當有徵。今彼以屢遭敗衄，故遣使詭情陳露，意在間貳，想彼必以悉察。」梁氏聞此，遂不遣使至宋。（《宋史·夏國傳》）
宋再議西討，以熙河經制李憲為涇原、熙河、蘭會經略安撫製置使，知蘭州李浩權安撫副使。
宋帝既釋憲弗誅，憲復上再舉之策，兼陳進築五利，將從之。會李舜舉入奏，具陳師老民困狀，乃罷兵，趣憲赴闕。已而再議西討，道賜憲銀、帛四千，以為經略安撫製置使，給衛三百，進景福殿使、武信軍留後，使復還熙河，仍兼秦鳳軍馬。（《宋史·神宗本紀》及《李憲傳》）
修南牟城。
南牟倚天都山、葫蘆河形勝，自李憲殘破，宮殿皆毀，蕃部族帳遷徙無依。梁氏使乙埋修復之，近天都創立七堡，量兵為守。已，聞秦鳳副總管張守約引兵出塞，乃撤役還。（《宋史·張守約傳》及《西夏書事》）
二月，以所獲宋將張天一，遣使獻於遼。（《遼史·道宗本紀》）掠宋定西城。
定西即夏西市城，宋帝賜名，屬蘭州。梁氏令衙頭首領縱人馬入界，掠商人及戍卒。熙河經略安撫司以聞，宋帝詔李憲：「羌人之性，畏強淩弱。若不令守將相度機便，卻往酬殺，將為憚怯，啟侮不已，則賊計得逞，道路愈致艱虞。可速與指揮。」又詔陝西諸路經略司：「嚴誡城守，遇有西人入犯，密伺賊馬所在，悉行討戮，毋為輕易致落奸便。」（《長編》三百二十三）
屯兵宥州，謀援山界降戶。
中國五路兵入界，蕃部降者不下數萬帳，所失義合、吳堡、塞門、浮圖諸寨，並據橫山界分。梁氏悉放降部家屬入內地，使煽惑之。又於宥州屯兵數萬，謀入塞門、保安軍界接應。諜者以告，宋帝詔沈括於元管新附屬羌中多方羈察，勿令疏逸，於是降人不敢動。（《長編》三百二十三）
禹臧花麻請投附於宋，不果。
初，花麻棄西市城入興州，以覘兵勢。已，五路兵還，花麻不能內達。久之，遣使送蕃字文，自陳情款，期於三月辛卯由堅博坡投附，請中國發兵接應。宋帝令李憲經劃之。會以三月四日孫晞渡河被獲，遂不果。（《長編》三百二十四）
遣兵襲西蕃，不果行。
梁氏見董氈不肯與和，起兵將襲之。董氈知其謀，遣使以蕃字文告中國曰：「夏人通好，前經拒絕，已訓練甲兵，俟從進討。」宋帝詔苗授、李憲等，師行有期，即預以告。梁氏懼而止。（《長編》三百二十四）
三月，截歸漢蕃落於黃河渡，殺蘭州供奉官孫晞。
黃河北有馬淩（一作嘛）親家翁努卜密桑（一作移親哩那沒桑）一家十五口，約內投。新順部落馬淩等言於知蘭州李浩，乞發船取接。浩差孫晞應之。夏人計誘晞過河，殺之水中，並執馬淩兵士十餘人。（《長編》三百二十四及三百二十七）
與宋鄜延副總管曲珍戰於金湯，敗績。
初，宋軍還自五原。夏人以宋師既老，乃保金湯，以窺鄜州。沈括使珍將步騎二萬，治師於東川，言欲襲葭蘆，出鄜延東道，夏人悉眾備東方，師行數里，反旆而西，三日至金湯，拔之，斬首千五百級，俘宥州觀察使，格眾數千人而還。（《宋史·神宗本紀》及《長編》三百二十五）
襲荒堆三泉。
宋鄜延之兵與戰具，悉為保安、囉兀二將所分據。自延州龍安以北，諸寨無屯備，延安帥趙卨患之，權管勾機宜文字遊師雄為謀，發義勇以守，且聚石於城上以待寇。夏人聞其有備，乃引兵入麟州，襲荒堆三泉而歸。（張舜民《畫墁集·遊公墓誌銘》）
侵宋延安。
宋將種誼知鄜州，夏人犯延安，宋帥以誼統軍禦之。夏人聞誼至，皆潰去。延人謂得誼勝精兵二十萬。（《宋史·種誼傳》）復因遼人請和於董氈。
梁氏慮西蕃與中國合，累使請和，不獲。邀遼國使者同至青唐說之。董氈以荷宋厚恩，義不敢負辭。（《長編》三百二十五）夏四月，宋取葭蘆寨。
曲珍既拔金湯，乃移軍討葭蘆，以綏德兵來擊，夏兵塞明堂川以拒珍。沈括陰遣別將李儀自河東客台津，夜絕河以襲葭蘆，河東將訾虎率麟、豐之甲會之，夏兵回救葭蘆，還，得地二百里，控弦四千人，以守河梁。（《宋史·神宗本紀》及《長編》三百二十五）
礓砟寨蕃官香都舉寨附宋。
梁氏遣人追礓砟寨兵三千餘人入衛，香都乘戍卒單弱，盡焚本寨樓櫓，與妻屈名舉寨內附。環慶經略司令副將傅諫收其地，遣兵戍之。（《長編》三百十九）
五月，宋遣給事中徐禧治鄜延邊事。（《宋史·神宗本紀》）
六月，都統軍嵬名妹精嵬（一作威明墨沁威）、副統軍訛勃遇（一作阿布雅）掠宋淮安鎮，敗死。
梁氏自三月中點集河內、西涼府、囉龐嶺及甘、肅、瓜、沙州民，十人發九，齊赴興州，議大舉。令妹精嵬、訛勃遇將兵數萬入環慶，掠淮安鎮。蕃官訛臍（一作阿齊）偵知以報，守將張守約合諸路兵掩擊，兩人戰敗，皆死，酋首沒者三十八人，失鋼印及兵符、軍書、器械無算。（《宋史·神宗本紀》及《長編》三百二十六至二十七。按《張守約墓銘》：西賊犯淮安寨，守約出他道，斬二統軍、蕃兵四十六級，生擒八人，發兵符契二，甲馬六個四，銅印六，即此役也，見《長編》小注。）
遣使貢於遼。（《遼史·道宗本紀》）諜者策木多伊克（一作移都）入宋被獲。
策木多伊克本鄜延弓箭手，熙寧中被俘，隸衙頭祗候殿直屈埋部下，遣入鄜延偵事，戍兵執訊之，稱衙頭復集十二監軍司兵欲往鄜延。經略司以聞，宋帝令究實以報。（《長編》三百二十八）
秋七月，大舉犯宋鎮戎軍，與三川寨巡檢使王貴戰，敗之。
梁氏憤淮安之敗，集十二監軍司兵及諸州僧道，會於鐵牟（一作鐵毛）、天都二山沒煙峽、葫蘆河諸處，各齎五月糧入犯。至鎮戎，故逡巡不進。三川寨巡檢王貴視為怯，率眾過壕索鬥。夏兵張兩翼擊之，貴大敗走。（《長編》三百二十八）
分掠熨鬥平。
梁氏分鐵牟山眾五千入入熙河，至熨鬥乎新堡外，殺掠漢、蕃人口，驅掩士馬而回。（《長編》三百二十九）誘蕃族奔雅（一作巴雅爾）等降。
奔雅乃甘穀城歸順首領悼聚馬移（一作卜聚瑪伊克）部下軍使，梁氏數使人招誘，奔雅與其屬二十九人、馬二十三匹走回西界。（《長編》二百三十九）
八月，宋城永樂。
宋師五路既無功，種諤言：「賊巢雖未覆滅，若據有橫山，則興、靈將無恃以食河南之地，可不戰自屈。」遣子樸上其策，會沈括請城古烏延城（沈括《奏議》：烏延土地膏腴，去鹽池不遠，東望夏州且八十里，西望宥州不過四十里，最為衝要）以包橫山，使夏人不得絕沙漠。遂遣侍中徐禧、內侍押班李舜舉往議。諤又言：「橫山延袤千里，多馬宜稼，人物勁悍善戰，且有鹽鐵之利，夏人恃以為生。其城壘皆控險，足以守禦。今之興功，當白銀州始，其次遷宥州於烏延，又其次修夏州。三郡鼎峙，則橫山之地已囊括其中。又其次修鹽州，以據兩池之利。如此，則橫山強兵、戰馬、山澤之利，盡歸中國。其勢居高，俯視興、靈，可以直覆巢穴。」徐禧等至鄜延，已定議城永樂，上言：「銀州雖據明堂川無定河之會，而故城東南已為河水所吞，其西北又阻天塹，不如永樂之形勢險扼，請先城永樂。」宋帝從禧議，詔禧護諸將往城之。永樂依山無水泉，種諤極言其不可。不聽。築寨堡各六：寨之大者周九百步，小者五百步；堡之大者二百步，小者百步，用工計二十一萬，十四日而成，距銀州五十里，米脂五十里，賜名「銀川寨」。當版築方興，夏數十騎濟無定河覘役，曲珍將追殺之，禧不許。（《宋史》種諤、徐禧、曲珍等傳）
侵神木堡，殺宋巡檢使高素。
梁氏復於衙頭選募蕃部敢戰者，使為酋領，率兵入麟州，圍新築神木堡。高素與監押賈默出戰，默眾先潰，素被殺。（《長編》三百二十九）九月，攻宋永樂，陷之。
永樂接宥州，附橫山，夏人必爭之地。徐禧等既城，去九日，夏兵二十萬屯涇原北，聞城永樂，即來爭。邊人馳告者十數，禧等不之信。曰：「彼若即來，是吾立功取富貴之秋也。」禧即挾李舜舉、李稷往援，大將高永亨曰：「城小人寡，又無水，不可守。」禧以為沮眾，欲斬之，既而械送延州獄。比至，夏兵傾國而至，號三十萬，禧登城四望，不見其際。永亨兄永能曰：「羌性輕率，出不意而輒加笞叱，則氣折不能害人。若遲疑不斷，縱其跳梁，將無所不至。今先至者皆精兵，急與戰，破之則駭散。後雖有重兵，亦不敢進，此常勢也。塵埃漲天，必數十萬之眾，使俱集則眾寡不支，大事去矣。」禧岸然捋其髯，謂永能曰：「爾何知？王師不鼓不成列。」禧執刀自率士卒拒戰，夏人至者益眾。
丁亥，夏人漸逼，永能請及其未陣擊之，又不聽。乃以萬人陣城下，坐譙門，執黃旗令眾曰：「視吾旗進止！」夏人分陣迭攻，抵城下。曲珍兵陣於水際，軍不利，將士皆有懼色。遂白禧曰：「今眾心已搖，不可戰，戰必敗。請收兵入城。」禧曰：「君為大將，奈何遇賊不戰，先自退耶」乃以七萬人陣於城下。俄夏人縱鐵騎渡河。珍曰：「此鐵鷂子軍也，當其半濟擊之，乃可以逞。得地則其鋒不可當也。」禧不從。鐵騎既濟，震蕩衝突，大軍繼之。時鄜延選鋒軍最為驍銳，皆一當百，銀槍錦襖，光彩耀日，先接戰，敗奔入城，蹂後陣，夏人乘之，師大潰。將校寇偉、李思古、高世才、夏儼、程博古及使臣十餘輩、士卒八百餘人盡沒。曲珍與殘兵入城，崖峻徑窄，騎緣崖而上，喪馬八千匹，夏人遂圍城。
初，沈括奏：「夏人逼永樂，見官兵整乃還。」帝曰：「括料敵疏矣！彼來未出戰，豈肯遽退耶？必有大兵在後。」已而果然。乙未，詔李憲、張世矩將兵救永樂，又令沈括遣人與夏約退軍，當還永樂地。夏人圍永樂城厚數里，遊騎掠米脂，且據其水寨。珍士卒晝夜血戰，城中乏水已數日，掘井不及泉，渴死者十六七，至絞馬糞汁飲之，夏人蟻附登城，尚扶創格鬥。括與李憲援兵及饋餉皆為夏人所隔，不得前。種諤怨禧，不遣救師。曲珍度不可支，請禧乘兵氣未竭，潰圍而出，使人自求生。禧曰：「此城據要地，奈何棄之？且為將而奔，眾心搖矣。」珍曰：「非敢自愛，但敕使謀臣同沒於此，懼辱國耳。」高永能亦勸李稷盡捐金帛，募死士力戰以出，皆不聽。城中無水，惟禧、舜舉有水兩壺。一日，忽有於城下呼曰：「漢人何不降？聞無水已三日矣。」禧以壺水揚於外，以示人曰：「無水？此何物也？」虜笑曰：「止於此矣。」夏人呼珍來講和，呂整、景思義相繼而行，夏人髡思義（一作誼）囚之（《長編》：賊圍城浹日，遣使呼城上人求和。禧知勢不敵，乃遣呂文惠應之。文惠至敵帳，敵帥坐文惠於地曰：「爾小將，不可議約，當令曲太尉來。」即遣文惠還。禧以曲珍總軍政不可遣，而景思誼自請行，禧曰：「萬一蹉跌，恐傷國體。」思誼曰：「今勢已逼，倘能以口舌說之，使緩攻以待外援，不亦可乎？欲活數萬人命，豈顧一身耶。」敵帥見思誼言：「若還吾蘭會、米脂，即當解去。」思誼曰：「此係朝廷，非邊臣所得專也。」敵囚之。）
戊戌，夜大雨。夏人環城急攻，城遂陷。高永能之孫昌裔勸永能從間道出，永能歎曰：「吾結髮從事西戎，戰未嘗挫。今年已七十，受國大恩，恨無以報，此吾死所也。願易一卒敝衣，戰而死。」徐禧、李舜舉、李稷皆莫知所為。城既陷，舜舉以敗紙半幅，筆摘略數十百字，以燭蠟固之，付有司以上，實遺奏也。云：「臣舜舉死無所恨，但願陛下勿輕此賊。」李稷將死，亦書紙後云：「臣稷幹苦萬屈。」上得之，不勝悲涕者累日。是時，敵人雖入月城而未逼，左右以馬禦舜舉，舜舉以鞭揮擊，不肯上馬。少頃僵躪，人猶見之。李復上馬，將出門，失轡。或云面上中箭，在甕城內夜黑沸濤中，面上中箭，恐非敵人也。獨徐禧不知所終，或云有還人見之夏國者。惟曲珍、王湛、李浦、呂整，裸跣走免。蕃部指揮馬貴，獨持刀殺數十人而死。是役也，死者將校數百人，士卒、役夫二十餘萬。夏人乃耀兵於米脂城下而還。宋自熙寧用兵以來，凡得葭蘆、吳保、義合、米脂、浮圖、塞門六堡；而靈州、永樂之役，官軍、熟羌、義保死者六十萬人。錢、粟、銀、絹以萬數者不可勝計。帝臨朝痛悼，而夏人亦困敝。（《宋史·夏國傳》、徐禧、高永能、曲珍、李稷等傳及《長編》三百二十九。按濟南先生《師友談記》載，李錞希聲言：「禧經制西事，日與沈括議入居永樂。括不欲入，禧以不同其計，自以數萬人守焉。禧自守，虜大縱兵圍之，四面不見其際。禧節制諸將不許出戰，城中兵相殘殺，禧命曲珍內平之。守既久，城中無水，兵皆渴，至有殺人而吮睛飲血者。禧命掘井，井數十尺方及泉。既汲，禧命以軍額高下次第飲之，眾兵怨怒，凡汲一罌，眾兵皆以衣漬而吮之。眾渴不已，請開城飲於壕，雖死不憾。城開，外兵遂入，而屠焉。」）
是月，襲綏德。沈括援之，夏人引還。
永樂之始圍也，括僅有卒萬人，不足以戰，方命濟師於延州。夏首領淩結阿約勒以八萬人南襲綏德，屬羌三百人慾翻城應之。阿約勒之弟興嫩以告括，括集將佐議曰：「永樂之勝敗，未係邊勢之重輕。綏德國之門戶。失綏德則延州為敵所逼，勝敗未可知，關中必震，此大機會也。寧釋永樂而救緩德。」先期之一日，括入綏德，取反者三百戶屍諸城。阿約勒以眾退。延州之師未至，有詔括退保綏德，無得輒救永樂，以待援兵之集。（《長編》三百二十九）
攻宋德順軍靜邊、隆德兩寨。
夏人過壕，擄掠老幼千人。宋帝慮西人自為得計，因此頻入為寇，詔經略司：「嚴切戒約，先覘賊馬屯聚近遠虛實，度兵力可以取勝，乘隙掩殺，務要萬全，不得輕易遠出。」（《長編》三百三十）
冬十月，西蕃首領董氈來攻斫龍城。
董氈聞夏國兵東出，令其養子阿裏骨、首領鬼章等領兵攻斫龍、齪移等城，破之，盡俘其眾，遣使入熙河獻捷。經略司以聞，宋帝令具有功首領姓名，賜銀、絹有差。（《長編》三百三十一）
西蕃益麻黨征來降。
黨征，董氈弟。初，梁氏以官爵啖董氈父子，拒不受。黨征心慕之。乘間走投夏國，梁氏使居於懷德軍。（《西夏書事》）西南都統昂星嵬名濟移書宋邊臣劉昌祚請平。
書曰：「中國者，禮樂之所存，恩信之所出，動止猷為，必適於正。若乃聽誣受間，肆詐窮兵，侵入之土疆，殘人之黎庶，是乖中國之體，為外邦之羞。昨者朝廷暴興甲兵，大窮侵討，蓋天子與邊臣之議，為夏國方守先誓，宜出不虞，五路進兵，一舉可定，故去年有靈州之役，今秋有永樂之戰。然較其勝負，與前日之議，為如何哉？朝廷於夏國，非不經營之，五路進討之策，諸邊肆撓之謀，皆嘗用之矣。知徼幸之無成，故終於樂天事小之道。況夏國提封一萬里，帶甲數十萬，南有于闐作我歡鄰，北有大燕為我強援，若乘間伺便，角力競鬥，雖十年豈得休哉！即念天民無辜，受此塗炭之苦，國主自見伐之後，夙夜思念：為自祖宗之世，事中國之禮無或虧，貢聘不敢怠，而邊吏幸功，上聰至惑，祖宗之盟既阻，君臣之分不交。存亡之機，發不旋踵，朝廷豈不恤哉！至於 『魯國之憂，不在顓臾；隋室之變，生於楊感』，此皆明公得於胸中，不待言而後喻。今天下倒垂之望，正在英才。何不進讜言、辟邪議，使朝廷與夏國歡好如初，生民重見太平，豈獨夏國之幸？乃天下之幸也！」昌祚上其書，帝諭答之。（《宋史·夏國傳》。按《長編》作遺書盧秉，文全同，惟字句小異。）
盜縛羌酋移名昌獻於宋。
移名昌將侵宋，詭稱送幣慶州。知慶州趙卨知蕃主白信可使，信適以罪係獄，破械出之，告以故，約期日。使往，果縛取移名昌以獻。（《宋史·趙卨傳》。）
西夏稱大安九年
春正月，遣使如鄜延。
夏人佯遵涇原經略司諭，遣人齎文字於鄜延，請入貢。知延州趙卨不敢受。（《長編》三百三十二）夏人犯邊，將官楊定死之。（《九朝編年備要》）
二月，侵蘭州。
先是，梁乙埋遣數十騎至蘭州境北，隔河呼曰：「我夏國已勝鄜延路兵，俟河凍即至蘭州。」繼令千人哨探，直抵城下。至是，突以數十萬眾趨皋蘭，已奪西關門。知蘭州李浩閉城拒守，鈐轄王文鬱請擊之，浩曰：「城中騎兵不滿數百，安可戰？」文鬱曰：「賊眾我寡，正當折其鋒，以安眾心，然後可守，此張遼所以全合淝也。」走馬閻仁武曰：「奉詔令守不令戰必欲啟關，當奏劾。」文鬱曰：「今披城而出，以一蘭幹，勢有萬死，豈畏劾哉！況守則無必固之勢，戰貝有可乘之機。」堅請不已，浩許之，乃慕死士百另（《宋史·夏國傳》作死士七百）夜縋而下，持短兵突之。敵眾驚潰，爭渡河，溺死者甚眾，收其所虜，入城中。時以文鬱仿尉遲敬德云。（《宋史·王文鬱傳》及《長編》三百三十三）
分掠安定堡。擄人、畜無數，延州出兵追之，不及。（《長編》三百三十三）進屯熙河。
聞中國展築定西城，梁氏令諸軍屯聚熙河備之。（《長編》三百三十三至三十四）宋詔李憲募死士，購夏首領仁多丁。
仁多丁多於宋西南邊出入，永樂之役，領兵攻城最為凶黠（《長編》：永樂之役，初總兵至者乃梁默寧淩，逡巡十餘日，每日支分萬餘人，持鍬撅城，為城上官軍擊死者，旋即拽去，或覆以氈，不欲官軍見之。後丁領兵至，驅率蕃丁蟻附而進，死者列布城下，皆不掩屍，晝夜急攻，故新造之城不守）。至是，宋帝詔憲：「密結敢死儕類，謀生致之。或斬首前來，當以團練、蕃部鈐轄及皇城使、蕃兵將官酬之。」（《長編》三百四十一。按仁多丁，《鐵圍山叢談》作青唐將，誤。又仁多丁，《長編》作星多哩鼎。）
侵宋保安軍順寧寨。
夏兵圍之數重，時寨兵少，人心危懼。有娼姥李氏，得梁氏陰事甚詳，乃掀衣登埤，抗聲罵之，盡發其私。夏人皆掩耳，盡力射之，莫能中。李氏言愈醜，夏人度李氏終不可得，恐且得罪，遂托以他故，中夜解去。（《夢溪筆談》）
三月，復攻蘭州。與宋副總管李浩戰，敗走。（《宋史·神宗來紀》。按《長編》注云，三月辛卯，乃賞功解圍，非始入寇也。）曲珍將兵攻鹽、韋。
俘馘千，驅孳畜五千去。（《宋史·趙卨傳》）夏將拽厥嵬名與宋人戰於賀羅平，敗，被擒。
拽厥嵬名宿兵於賀蘭原，時出攻宋邊，知慶州趙禹遣將李照甫、蕃官歸仁各將兵三千左右分擊，耿端彥兵四千趨賀蘭原，卨戒端彥曰：「賀蘭險要，過嶺則沙磧也。使敵入平夏，無由破之。」又遣三蕃官各將輕兵五百，取間道出敵寨後，邀其歸路。端彥與戰賀羅平，敵敗，果趨平夏。千兵伏發，夏人駭潰，斬馘甚眾，生擒嵬名，斬首領六，獲戰馬七百，牛羊、老幼三萬餘。（《宋史·趙卨傳》。按司馬光《日記》：環慶路經略司言：「蕃官貝嵬等將兵討西賊，獲宥州正監軍附馬拽厥嵬名，詔具功狀以聞，拽厥嵬名仍押付閩。」與此異。）
宋河東將薛義敗夏人於葭蘆西嶺。
葭蘆、米脂二城，裏外良田不下一二萬頃，國人謂之「歇頭倉」，又名「真珠山」、「七寶山」，言其出禾黍多也。自為中國收復，梁乙埋日夜圖之，引兵由女萌骨堆駐西嶺，將襲米脂，為河東將薛義所敗。（《宋史·神宗本紀》及《西夏書事》）
宋麟、府州將郭忠紹等敗夏人於乜離抑部。（《宋史·神宗本紀》。按《長編》作密內部）
宋河東將高水翼敗夏人於真卿流部。（《宋史·神宗本紀》。按《長編》作勒珍魯部）夏四月，獲鄜延刺事人伊特凱，殺之。
河東六路，鄜延最近興、靈。經略司遣熟戶蕃官伊特凱入界刺事，監軍司捕得，殺之。（《長編》三百三十四）宋知蘭州、副使李浩，敗夏人於巴義豁。
夏兵聚巴義谿，將攻蘭州。李浩偵知屯駐所在，潛師掩擊，夏兵退走。浩追入界，夏眾自吃囉瓦拱赴援，與浩兵戰，大敗。（《宋史·神宗本紀》及《李浩傳》。按巴義豁，《長編》作巴伊克穀。）
宋涇原軍入水東口，敗之，復圍蘭州，殺右侍禁韋定。
熙寧寨硝坑堡巡檢王世隆領兵入界，至水東口，梁乙埋遣眾拒之，世隆戰死，弓箭手十將王和等中傷走，乙埋縱兵趣皋蘭，破西關堡，殺管勾右侍禁韋定，盡擄所雇于闐運糧人及橐駝等物，相持九日，城下死傷如積。圍既解，蘭州人收積屍為京觀。是役也，有蕃部掄約入告，中國得為備，故不能大入。（《長編》三百三十五）
攻宋麟州神堂寨，知州訾虎敗之。
宋帝詔虎：自今毋得輕易出入，遇有寇邊，止令裨將出兵掩逐。（《長編》三百三十五）使鈐轄香逋詐降於府州。
夏兵與河東將郭忠紹等戰於乜離抑部、真卿流部，不勝。梁氏因使香逋至府州偵事，詐降於知州折克行，盡陳國中虛實，請與信實人入夏招諭近上首領。克行申經略司以聞，宋帝詔以香逋所說兵馬數多與諸處探報不同，慮未可信，令守將密竊防之。（《長編》三百三十五）
宋詔李憲嚴邊備。
詔曰：「近麟府、鄜延、環慶、涇原路探事人言，西人已點集河南、河北諸監軍司人馬，或稱十分中五，或稱九分，並要於十二月十五日葫蘆河取齊。雖作過路分，未知其的，然聚兵去處必是委實，不可不廣為枝備。」（《長編》三百四十一）
六月，犯宋乾興寨。
梁乙埋數犯蘭州不得志，以兵侵鎮戎，攻乾興寨，直過界壕殺掠人畜，守將發兵稽遲，飽掠而還。（《長編》三百三十五）
宋詔，以河北經略司招降西蕃首領二人瑪克密巴勒為內殿崇班，策多克新為三班奉職。（《長編》三百三十五）
閏六月，遣使謨個咩迷乞遇（《長編》作摩格蔑密裕）表請於宋，乞修職貢。
西夏之臣宋也，歲賜、和市得利甚溥。每歲入貢使者至宋，賜與不貲，販易而歸，獲利無算。軍興以來，既絕歲賜，復禁和市，羌中窮困，一絹之直至十餘千。橫山一帶，又為宋沿邊諸將攻討，皆棄而不敢耕。窮守沙漠，衣食並竭，老幼窮餓，不能自存，故復修貢請和。秉常表曰：「夏國累得西蕃征王子（《長編》作木征王子）書稱，南朝與夏國交戰歲久，生靈荼毒，欲擬通和。緣夏國先曾請所侵疆土，不從以來，未便輕許。西蕃再遣使散八昌郡丹星（《長編》作繖巴沁鼐丹新）等到國，稱南朝語言計會，但當遣使齎表，自令引赴南朝。竊念臣自歷世以來，貢奉朝廷，無所虧怠；至於近歲，尤甚歡和。不意憸人誣間，朝廷特起大兵，侵奪疆土城寨，因茲構怨，歲致交兵。今乞朝廷示以大義，特還所侵。倘垂開納，別效忠勤。」乃賜詔曰：「頃以權強敢行廢辱，朕用震驚。令邊臣往問，匿而不報。王師徂征，蓋討有罪。今遣使造庭，辭禮恭順。仍聞國政，悉復故常，益用嘉納。已戒邊吏毋輒出兵，爾其堅守先盟。」遂詔陝西、河東經略司：其新復城寨徼循毋出三二里，所有歲貢賚賜，一切如舊。（《宋史·夏國傳》及《欒城集·論西事狀》。按徐氏松輯大典本《宋會要》：元豐六年閏六月四日，詔陝西、河東經略司：「夏國奉表，辭禮恭順。朝廷已降回詔，許通常貢。誡約邊吏，無輒出兵。除自來邊界依舊戍守外，其新收復寨止於三十二里巡綽防拓，毋得深入。」仍詔押伴夏國使人王震，以此意說諭使副。按此作三二十里，與《夏國傳》異。《長編》亦作三二里。）
宋詔劉昌祚謹秋防。
詔：「夏國近雖遣使修好，朝延答詔，許通常貢。然新劃疆土，封守未正。敵之承命逆順，情不可保。漸邇秋防，田稼在野，深慮守臣，安於近詔，以為邊事遂寧，忽於提防，或誤國事。委昌祚詳此施行。」又詔河東經略司：「毋招接西人。其自願投順人口，可說諭約回，若懼殘害，勢不能歸，即義當安存，或界上有人收索，宜勿應答。如首領或用事人，緣內怨願投附，即收留，奏聽旨，候將來已降誓詔，別聽指揮。」（《長編》三百三十六）
秋七月，復使如宋謝恩。
夏國請睦使還，未逾旬，即遣蕃部移莽入熙河探事，為經略司所獲。秉常懼中國生疑，遣使入謝。帝曰：「觀其意頗急遽，必有奸謀，可令陝西、河東經略安撫司指揮緣邊官守，遠設斥堠，勿令少失枝梧。」（《長編》三百三十七）
八月，宋環慶兵來襲。
鄜延路經略司奏：「據順寧寨言，西界把口小首領冬至訛指說，環慶路兵入西界殺兩溜人馬。」宋帝詔環慶路經略司具析有無兵入西界討殺斬獲。仍詳鄜延路言西人慾來酬報事，選人伺侯，常為預備，兼八月後，本路累以巡防、探事為名，遣兵出界，各有斬獲，並奪到孳畜，顯是不依元降無輒出兵詔旨。慮西人以此為詞，仰常誡約緣邊城寨兵將官等遵守前詔。（《長編》三百三十九）
復因遼人求和於董氈，不許。
宋帝聞遼遣人使夏及青唐，慮西人幹求遼，欲因和解董氈。詔李憲選使臣開諭董氈，以遼與青唐相去極遠，利害不能相及，令堅守前後要約，出兵西討。（《長編》三百三十八）
冬十月，遣使上表於宋，請復修職貢，乞還舊疆。
宋臣安燾言：「地有非要害者，固宜予之。然虜情無厭，當使知吾宥過而罷兵，不可示以厭兵之意。」帝乃賜秉常詔曰：「惟爾祖考，介居邊陲，蒙恩朝廷，享有爵土，拊循倍厚，歷年滋多。昨者王師出征，義存拯患，謂宜委戈而聽命，敵愾以獻功。豈虞靡思，弗喻朕志，殺害吏士，捍拒甲兵。問罪正名，方圖再舉，迨使辭之效順，聞國政之復常，旋納懇誠，祈修貢職。遽披來奏，論請故疆。朕惟藩服不恭，削地示過。諮於故實，匪聯所私。爾其審思厥終，務體至意。其地界已令鄜延路移牒宥州施行。歲賜候地界了日依舊。」未幾，帝復手詔劉昌祚等曰：「永樂失律，賊賊氣憑陵，凡有所求，意在必得。今答詔既拂其意，必無順命之理，於大小遲速之間，須豕突作過。宜夙夜修嚴戰守之具，俾隨方有以待之。卿等各膺重寄，為國虎臣，當體詔告丁寧，寤寐勿怠，寬我西顧，無為子羞。」今特因錄降賜夏國詔書，故有是詔。（《長編》三百四十及《宋史·安燾傳》。又《長編》詔：「近夏國遣使上表謝恩及乞所克復城寨疆土，比已回詔不允。然慮別謀犯順，可錄回詔劄下陝西、河東逐路經略製置使司，令常探伺，隨宜備禦，其詔本仍毋得下司。」）
十一月，使宥州藩戶詐降，不得。追還賀正人使於界上。
秉常倚恃兵力，自謂所求必得，及請故疆不許，大酋仁多丁等皆謀入犯，又慮緣邊壁壘堅固，未能力勝，遣宥州心腹首領各率族帳內投，請居新壘，以為內應。宋帝令置之鄜、坊兩州間，丁等無以為計。故事，賀正人使每於仲冬月入界。是時尚未出境，秉常使人追之。移文保安軍言：「今來賀正旦人使，難議發遣也。」（《長編》三百四十一及三百六十五）
趙卨乞便宜處置邊事。
宋帝詔：「邊鄙有警，事有奏稟不及者，帥臣自當便宜施行。」秉常兄嵬名吉鼐使人以書抵諸帥，倨嫚。他部或拒不受之，或受而諭以當奏朝廷。卨得書，語其使曰：「爾歸諭酋領：國主世受爵命，何敢擅行黜廢。朝廷問罪，猶取倔強。今又狂悖忘作，滅亡無日矣。」叱去之。（《長編》三百四十一）
十二月，宋詔來年歲賜夏國銀並賜經略司，為招納之用。（《長編》三百四十一）宋禁邊人私與西人交易。
樞密院言：「夏國尚未以時入貢，慮緣邊不能禁止邊人私與西界交易。」詔陝西、河東經略司：「申飭法令，毋得私縱。」（《長編》三百四十一）
攻西蕃，敗績，西蕃兵入境大掠。
西蕃首領阿裏骨本于闐人，其母給事董氈，因養為子，嘗從王師西討有功，自肅州團練使進防禦使，及董氈病革，子藺逋比先死，悉以種落付之，遂嗣職。不敢以喪告，故朝廷未之知。秉常屢次請和不得，遣兵攻邈川城，敗還。阿裏骨追逐入境，抄掠寨堡，獲級甚夥。仍以董氈名獻捷中國，並請出兵助討。（《長編》三百四十及《宋史·吐蕃傳》。按《宋史·董氈傳》：哲宗立，加檢校太尉，元祐元年卒。而高永年《隴右日錄》係之元豐六年十月。）
