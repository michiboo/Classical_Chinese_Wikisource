
惠宗康靖皇帝李秉常，毅宗諒祚長子也，母曰恭肅章憲皇后梁氏，治平四年冬即位，時年七歲，改元乾道，尊母梁氏為太后。是歲，宋將林廣破華陽寨。（《宋史·夏國傳》及《范忠宣集·林廣墓誌銘》）
西夏稱乾道元年
春正月，梁太后攝政。（《宋史·夏國傳》）以乙埋為國相。
梁氏悉以國政委乙埋，乙埋擢其子弟並居近要，於是諸梁權日甚。（《西夏書事》）二月，遣使如遼報哀。（《遼史·道宗本紀》）三月，遼使來弔祭。（《遼史·道宗本紀》）
遣使獻遺物於遼。（《遼史·道宗本紀》）遣新河北轉運使、刑部郎中薛宗道等如宋告哀。
宗道等多所要請，執禮不遜，且欲服<毛求>文金帶入見，押伴使劉航皆折正之。宋帝問殺楊定事，宗道言：「殺人者，先已執送之矣。」乃賜詔曰：「惟爾先父，保有西陲，忽覽訃書，良深軫念。眷言荼毒，情何可任，勉勵孝忠，用副存撫。逮諸親信之列，亦同慰諭之懷。」餘令薛宗道等宣諭，並諭令上大首領數人姓名，當爵祿之。俟崇貴至，即行冊禮。（《宋史·夏國傳》及《西夏事略》、《西夏紀事本未》。按《文潞公集》：熙寧元年，論夏國冊命云，薛宗道至，若所齎表祇是告哀，別無陳訴，及宗道於押伴官處別無傳達言語，欲令孫構因聚會款曲間，只作己意問之，云：「先國主薨謝，今來何人繼嗣焉？」他若云某人繼嗣，即卻問：「是先國主之何親？」是子，即更問云：「是嫡子否？」若云是嫡，即與更問曰：「先國主盛年棄世，今來嗣子必是幼小。」他若有對，便隨機答之。少間，即更說與：「自古外國必須中國冊命者，方可取重於諸蕃。今者西夏以累世貢奉，故當冊命嗣子。然朝廷以夏國自嘉祐以來，於麟州界上掩殺郭恩，及於涇原侵掠固家堡子，後又於大順城作過，有違誓表，如此非一。以至先帝上仙，不時來祭，今上登極，亦不入賀。然朝廷曲示含容，尚存事體，而夏國終不省過。又於去年十一月中，寧順寨界上殺害卻知保安軍楊定等三人。如此不道，今來朝廷未必便行封冊之禮，須與夏國重別商議，再具誓表，信納丁寧，務成久遠，方可商議封冊。若依前，卻有侵犯邊境，貢奉不時，豈恭順和好之理？」若宗道別為分疏，即隨其言以理折難。若云：「某祇是齎表來告哀，不敢與聞他議。」即且說與：「今來使還，須是子細說與本國知委，候議定，別具誓表來，朝廷須有商量，亦是使人了事之功效也。」又《韓魏公家傳》：初，夏國乞遣使詣厥，告諒祚之哀。公奏曰：「西夏自誘害楊定以來，與朝廷相絕。今遽遣使來告，即見其國內饑喪，乘此危迫，故急來赴訴。此時若不直以彼國前後違犯誓詔之事先行詰責，及令縛送害定等人李崇貴、白供奉等歸朝廷行遣，以雪數家之冤，以正國體，俟其一一順服，然後開納。苟便如元昊身死之初，亟行小童冊命之禮，且要無事，即恐一失機會，轉難控製。」）
遣使如宋求封冊。
宋方責夏人不修職貢，欲擇人詰其使。河北轉運使韓縝適陛辭，宋帝命之往。縝至驛問罪，使者引服，自後累遣人赴宋。宋臣范純仁曰：「外貌雖若恭順，而西人頓買漢物過多，似不為頻來之計。」（《宋史·韓縝傳》及《范忠宣奏議》）
錮送殺楊定者李崇貴等於宋，且請和。
崇貴至，云：「定奉使諒祚，嘗拜稱臣，且許以歸沿邊熟戶，諒祚遺之寶劍、寶鑒及金、銀物。」初，定之歸，上其劍、鑒，而匿其金、銀，言諒祚可刺，帝喜，遂擢知保安。既而夏人失綏州，以為定賣己，故殺之。至是事露，帝薄崇貴等罪而削定官，沒其田宅萬計。宋欲官其任事之酋，因使納塞門、安遠二寨而還綏。（《宋史·夏國傳》）
五月，出兵篳篥城。
秦州僻在東南，距夏國差遠。東自儀州南界生戶八王族抵水洛城，是為夏屬黨留族地。其西路自山外石門峽正南百里，由篳篥城轉三都穀，至安遠、伏羌寨。次西為乾川穀，在古渭州西北，約三百里至寧遠寨，亦合於伏羌。自夏兵累掠秦鳳，西邊熟戶被擾，宋帝遣宰相韓琦知永興軍，經略陝西。琦議築篳篥古城，與古渭相犄角，以秦鳳副總管楊文廣董其役。文廣聲言城噴珠，率眾潛趨篳篥。比暮至其所，部分已定。遲明，夏兵大至，與文廣搏戰，不勝而退。臨行，遺書文廣曰：「當白國主，以數萬精騎逐汝也。」（《宋史·楊文廣傳》）
秋七月，攻甘穀城。
篳篥既城，宋帝賜名甘穀。乙埋惡其控扼要害，潛兵襲之，與秦鳳都監張守約遇，分兩翼夾攻。守約以五百人逆戰，挺身立陣前，自節金鼓，發強弩注射，殪其酋，遂卻。（《宋史·張守約傳》）
九月，集兵折薑會。知原州種古來攻，拒戰，不勝。
折薑會距環州永和寨一百二十里，本屬中國，自元昊時，據為和市處。乙埋屢爭甘穀城，不克，點集諸監軍司屯其地。種古自原州帥師來擊，被殺者二千餘人。（《宋史·種古傳》）
冬十月，遼來冊秉常為夏國王。（《遼史·道宗本紀》）
十二月，遣使貢於遼。（《遼史·道宗本紀》）
西夏稱乾道二年
春二月，宋遣河南監牧使劉航等來冊為夏國主。
賜詔曰：「朕肇膺皇曆，奄宅萬邦，凡撫遠人，必推大信。乃顧西陲之守，實殫累世之忠。爰自近年，頗隳故矩，以至間令首領，誘害邊臣，浸違憲度之常，自絕貢輸之路。方行詰問，忽報凶哀，而能懲事以謝愆，瀝哀而請命，念方罹於荼毒，嘗曲示於慰存。乃復羈送罪酋，載馳使介，願堅誠節，規欲日新。今又奉表，及奏已稟從聖旨，歸納塞門、安遠二寨，仍乞別進誓文，永遵臣禮。詳覽來請，朕意嘉之。夏國既再修職貢，所宜謹守信誓，無或擾犯邊圉，重取悔尤。至於順漢西蕃，亦毋得輒有侵掠。候誓表到日，即遣使封冊，並以綏州給還，所有歲賜，自封冊後並依舊例。朝廷必當誡飭邊吏，約束屬戶，各守疆埸，不得交侵，則阜安邊俗，式臻富庶之期；紹續世封，克保寵榮之福。」
時秉常初立，宋臣多有勸伐夏者。知鄧州郭申錫請捐前故，聽其子襲爵。監察禦吏張舜民上言：「西夏強臣爭權，不宜加以爵命，當興師問罪。」宋帝不聽，故有是役。航還，夏主遺以寶帶、名馬，航皆卻勿受。（《宋史·夏國傳》、郭申錫、張舜民等傳、《九朝編年備要》及《西夏紀事本未》）
三月，侵宋秦州，陷劉溝堡，殺守將范願。（《宋史·夏國傳》）遣都羅重進如宋。
初，宋欲官爵夏之首領，計分其勢。延帥郭逵以為彼必不受詔，且彼既恭順，宜布以大信，不當誘之以利。秉常果不奉詔，遣都羅重進來言曰：「上方以孝治天下，奈何反教小國之臣叛其君哉？」於是，前議遂罷。（《宋史·夏國傳》）
宋使來賜誓詔。
初，諒祚進誓表，乞班誓詔，並請以安遠、塞門二寨易綏州。至是，宋賜誓詔曰：「詔夏國主，省所進誓表：『臣聞固基業者，必防於悔吝；質神祇者，宜務於要盟。考核彝章，討論典故。河帶山礪，始漢室以流芳；玉敦珠盤，本周朝之垂範。庶使君臣之契，邦國之歡，蔚為長久之規，茂著古今之式。矧茂恩於累世，受賜於有年。當竭情誠，仰期宸聽。竊以上聯世緒，累受列封，本宜存信以推忠，豈謂輕盟而易動。蓋此酋戎之畫，助成守土之非，然而始有釁端，已歸傾逝。昨者期在通歡之美，曾申瀝款之誠，爰降綈函，宛垂諭旨。敢陳懇幅，上達至聰。儻給還於一城，即納歸於二寨，惟賴至仁撫育，巨德保安，冀原舊誓之文，用復交歡之永。伏遇堯雲廣蔭，軒鑒分輝，幸寬既往之辜，深察自新之懇。將使慶流後裔，澤被溥天，洎垂賜予之常，恪謹傾輸之節。臣敢不昭征部族，嚴戒酋渠，用絕驚騷，俾無侵軼。非不知畏天而事大，勉肩衛國之猷；背盟者不詳。寅懍奉君之體，若乃言亡其實，祈眾神而共誅；信不克周，冀百殃而咸萃。自敦盟約，愈謹守於藩條；深愧愆尤，乞頒回於誓詔』。具悉。朕紹承天命，盡四海而撫懷之。況爾世守西土，為國藩輔者乎！今復懲既往之非，篤自新之志，質於天地，要之鬼神，載貢誓文，納忠王室。朕方推大信，以示萬邦，俯同茲言，永無有易。其進納塞門、安遠二寨，已指揮延州候交割訖，卻給還綏州。各依舊界，仍自行封冊，以後歲賜，並如舊例，其餘約束事節，一依慶曆五年正月二十二日誓詔施行。朕已戒飭邊吏，各守封疆。所宜顯諭國人，藏書祖廟，永保休福，詔諸子孫。指詞已孚，故不多及。」
誓詔付夏國主，三月將行冊禮，復先以詔曰：「詔夏國主，茲閱函封，重申誓約，本誠心之自篤，為封守之遠圖。朕已飭使人，將馳冊禮。既薦綏於世土，宜先諭於邊氓，庶遂耕耘之私，永無兵革之患。緬惟忠順，當體眷勤。」冊曰：「維熙寧二年，歲次己酋，三月戊辰朔，十四日辛巳，皇帝若曰於戲！昔堯合萬邦而民風和，周建列土而王業懋，若古申命，蓋國家之成法也。諮爾秉常，迪性純一，飾躬靖虔，生稟山川之靈，舊傳弓鉞之賜，撫有西夏，尊於本朝。知事君必盡其節，知守國當保其眾。乃內發誠素，外孚誓言，質之天地而不欺，要之日月而不昧。朕用稽酌故典，表顯徽實。賜爾以茅土之封，不為不寵；加爾以車服之數，不為不榮。涓辰既良，備物既渥，誕舉不冊，以華一方。今遣朝奉郎、守尚書司封郎中、上輕車都尉、賜紫金魚帶劉航，文思副使、銀青光祿大夫、檢校太子賓客兼御史大夫、上騎都尉、彭城縣開國伯、食邑七百戶劉忞持節，冊命爾為夏國主，為宋藩輔。夫履謙順者，靡不膺長福；懷驕肆者，靡不蹈後虞。率身和民，時乃之績。往欽哉，祗予一人之彝訓，可不慎歟！」（《西夏紀事本末》）
秋七月，遣使如遼謝封冊。（《遼史·道宗本紀》）八月，表宋請從舊蕃禮，從之。
詔曰：「爾世居西垂，屏衛中夏。既服朝廷之新命，宜從蕃國之舊儀，以紹祖風，且堅臣節，宜依來請，用遂乃誠。」蓋夏國自諒祚請去蕃禮從漢儀之後，常服中國衣冠。至是，始復其初。（《宋史·夏國傳》及《西夏紀事本末》）
九月，犯慶州。
夏國與邊民私市，中國屢禁不止。是時，以受冊不謝，宋帝詔：「自今有違者，經略司及官吏同罪，能告捕者賞之。」由是私販遂絕。梁氏以貨用缺乏，出兵攻慶州，大掠人戶而還。（《西夏書事》）
冬十月，宋城綏州。
先是，秉常既侵秦州，復上誓表，請納安遠、塞門二塞以乞綏州。宋帝使韓縝與夏人議，亦許之矣。鄜延宣撫郭逵上言曰：「此正商於六百里之策也。非先交二寨，不可與綏。」朝議以為然。然時已有詔，使逵焚棄綏州。逵曰：「一州既失，二寨不可得。中國為夏人所賣，安用守臣為？」藏其詔不出，上言綏州具存，且自劾違詔之罪。詔褒逵。既誓詔已降，夏人猶不歸二寨。夏主遣其臣罔萌訛來言：「欲先得綏。」逵命機宜文字趙禹如夏，交所納二寨，且定地界。罔萌訛對曰：「朝廷本欲得二寨，地界非所約。」卨曰：「然則塞門、安遠二牆墟耳，安用之？二寨之北，舊有三十六堡，且以長城嶺為界，西平王祥符所移書固在也。」罔萌訛語塞。卨以夏人渝盟，請城綏州，不以易二寨。時陳升之、韓琦亦不欲廢，事遂格。
秉常上誓表，更賜詔曰：「詔夏國主，所奏差嵬名挨移等赴塞門地分，與趙秘丞商量分劃塞門、安遠，交領綏州。雖差人去與趙秘丞一兩次相見，終不與定奪了當。兼宥州續得保安軍牒，開坐中書、樞密院同奉聖旨，安遠、塞門蕃族住坐，久已著業，應難起移，任令蕃族依舊住坐所有，綏州更不給還。及云豈將邊圉之末圖，有抗大廷之誠命願詳悉於雲為，免稽留於事理等事具悉。朕嗣膺丕曆，勤撫庶邦。凡德澤之所加，固邇遐之無間。矧惟西夏，屏於一方。比載覽於誓文，尋俯同於誠請，逮按還於舊境，忽構述於異端。因念二寨之民，豈無固俗之戀，使各安其生聚，且曲示於人恩。蓋徇彼情，匪樂生事，重披來奏，尚有所陳。宜自斥於末圖，庶共恢於遠略。向都羅重進等齎到誓表，備詳恭順。既降誓詔，遂令延州交割塞門、安遠訖，卻還綏州，並須合依舊界。及得延州奏，夏國遣來人，祇要交割寨基。比移牒宥州，指說舊日界，至回牒卻稱趙卨妄有指執，顯是不依舊詔交割舊界。朝廷務惇大體，將示含容。其二寨已令延州更不交割，綏州固無給還之理。自守所宜，遵循誓詔，永保安靜，無令任事首領，輒起事端。」遂城綏州，改名綏德城。（《宋史·夏國傳》、《郭逵傳》及《西夏紀事本末》）
遣使如宋謝封冊。
夏國使者罔育訛來謝封冊，王安石曰：「今既封冊秉常，宜堅明約束，勿令邊將生事，妄立城堡，爭小利害，自作不直。」宋帝以為然。（《宋史·夏國傳》及《續資治通鑒長編拾補》）
十一月，遣使如遼乞賜印綬。
遼自聖宗封李氏王爵，雖有西平、夏國之號，並未賜以印綬。梁氏用罔萌訛言，遣使求之，遼主不與。（《遼史·西夏外紀》及《西夏書事》）侵順安、黑水諸寨，圍綏德城。
夏以親軍夾河，壯騎侵順安、綏平、黑水等寨。宋諸將請擊之，判延州郭逵曰：「敵遠來，利在速戰，其鋒未可當。」令毋得輕出。諜告曰：「賊糧欲盡矣。」逵稍出兵應之。已而綏德城告急，曰：「賊益兵大至，定仙山煙火皆滿。」逵曰：「賊師其遁。」諸將皆疑，逵曰：「鷙鳥之擊，必匿其形。兵果來，豈示人以眾？此張虛聲，惟庸將乃疑耳。」終不大出兵。（《范太史集·郭逵墓誌銘》）
是歲饑。
宋臣文彥博請禁止漢人與西人私相交易，因言西界不稔，斛食倍貴，大段將牛、羊、青鹽等物裹私博斛斗入蕃，不惟資假盜糧，兼妨沿邊及時計置收糴軍儲。令欲再下逐路經略、安撫司，依累降指揮施行。（《文潞公集》）
西夏稱天賜禮盛國慶元年
夏四月，宋禁河東、陝西邊民與西人交市。（《長編》二百十）遣兵築八堡於綏德城。
夏攻綏州不克，以兵二萬距城四里築八堡。郭逵曰：「彼氣方銳，不可與戰，又不可止，但聽使為之，侔其去而平之。」夏人既成堡，各留二三百人戍之。未幾，逵遣其將燕達等攻其二大堡，一日克之。移檄宥州曰：「夏國違誓詔，侵城漢界，其罪甚大。若能悔過，悉聽汝還。或不從，則誅無噍類。」於是餘堡戍卒皆逃去。（《長編》二百十四及《范大史集·郭逵墓誌銘》）
五月，築鬧訛（一作納斡）堡，宋人宋襲，大敗。
時夏人又築堡於慶州荔原堡北，曰鬧訛，眾號十萬。其堡在境外二十里。及聞延州堡敗，亦止不築。蕃部巡檢李宗諒地近敵堡，害其田作，乃率眾千餘人，與夏人戰於鬧訛。知慶州李復圭合蕃、漢兵三千，遣裨將李信、劉甫、種詠、郭貴等助之。信等訴眾寡不敵，按兵不出。復圭威以節制，親畫陣圖方略授之。兵進，宗諒戰不利，還趨堡，信閉門不納，宗諒還戰而沒。復圭責信觀望，信等引兵三千，往十二盤擊夏人。信等先射，夏人曰：「我與宗諒有仇，不與宋兵戰也。」信曰：「宗諒，我熟戶。」復射之。夏人曰：「汝真欲戰耶？」乃縱兩翼圍之，且令曰：「殺兵，勿殺將。」遂大敗，復圭懼，罪信等以自解。復出兵邛州堡，夜入欄浪市，掠老幼數百。又遣別將破其金湯、白豹、西和市，斬首數千級。其襲金湯也，夏人已去，惟殺其老幼一二百人。以功告捷，而邊釁大起矣。（《宋史·夏國傳》、《李復圭傳》及《長編》二百十四。按夏震式《資治通鑒後編》校勘記：此事《宋史》所載，既與《長編》不同。而《宋史，本紀》、《李復圭傳》及《夏國傳》又自互異。《長編》言李信等以觀望致敗，《宋史》紀、傳俱不載其事，此《長編》、《宋史》之不同者。《李復圭傳》言夏人築壘於其境，不犯漢地，復圭遣信自荔原堡夜出襲擊，敗還。《夏國傳》：夏人築鬧訛堡，復圭遣李信等出戰，大敗。而《本紀》言夏人犯大順城，復圭以方略授信等，兵少取敗。《夏國傳》載夏人築壘，李信等之敗在五月，夏人攻大順城、郭慶等之死在八月；《本紀》以信等敗為夏人犯大順城時事，兩事混而為一，俱書在八月，此《紀》、《傳》之互異者。《夏國傳》言李復圭既斬信自解，復出兵邛州堡，夜入欄浪市，掠老幼數百，又襲金湯，殺其老幼一二百人。八月，夏人大舉入環慶，攻大順城。《李復圭傳》言復圭斬信自解，又遣別將破其金湯、白豹、西和市，斬首數千級。後七日，秉常舉國入寇，此《傳》之互異者。此以《夏國傳》正《本紀》之誤較合。）
宋將林廣破十二盤、多娘、大原、詐娘四寨。
夏人攻荔原堡，李信戰不利。本道命廣深入牽制敵勢，遂破十二盤、多娘、大原、詐娘四寨。（《范忠宣集·林廣墓誌銘》）六月，西蕃董裕來請婚，不果。
董裕，董氈族弟，兩人素不睦。蕃僧結吳叱臘（一作結幹恰爾）、康遵新羅結（一作康藏星羅結）迎詣武勝軍，共立文法，圖並諸羌。遣使至夏國請婚，梁氏將許之。會中國招降其大酋撒四（一作薩瑚）數人。結吳叱臘等約解法廢婚，議亦寢。（《長編》二百十三）
秋七月，宋復襲金湯，敗之於洛河川。
梁乙埋以金湯被掠，增兵戍之。復圭遣將李克忠、蕃官趙餘慶復率眾襲之。夏伏兵洛河川以待。戰甫合，突衝陣為二，宋軍大敗。克忠歸路已斷，領殘眾東出鄜延，月餘始得達慶。（《長編》二百十四）
八月，大舉攻宋環慶。
初，夏人聲言，將出鄜延。宋鈐轄高敏屢白李復圭曰：「兵家之事，聲東擊西。環慶嘗破白豹、金湯，結釁已深，不可不備。」已而夏人果以兵三十萬，分道入環慶，遂攻大順城、柔遠寨、荔原堡、淮安鎮東穀、西穀二寨、業樂鎮，兵多者號二十萬，少者不下一二萬。屯榆林，距慶州四十里，遊騎至城下，九日乃退，殺其鈐轄郭慶、高敏、魏慶宗、秦勃等。當夏人之入境也，姚兕時駝荔原堡，先羌未至，據險張疑兵諸山上，使敵不得散掠境內，間出奇兵擊之。有悍酋臨陣甚武，兕前，射中其目，斬首還，一軍歡呼。明日，來攻益急，兕手射數百人，裂指流血，又遣子雄引壯騎馳掩其後，自執旗從城上麾之，夏人不敢當，度堡不叮破，乃退。攻大順城，圍慶州七寨，宋鈐轄梁從吉率兵八百餘人逆戰，獲夏人酋領一人。宋總管楊遂駐兵大義，以高敏為先鋒將。夏人攻大順水寨，敏出通路，自寅及午，且戰且前，多所斬獲。次榆木，援兵不至，中流矢死。張吉者，慶州卒也，為淮安鎮守烽，夏人攻東穀掠得之。脅以兵，使呼城中曰：「淮安諸寨已破，宜速降。」吉反其詞曰「努力！諸寨無虞，賊糧盡且去矣。毋庸降！」夏人怒，殺之。（《宋史·夏國傳》及姚兕、高敏、張吉等傳，《長編》二百十四。又《長編》：先是，夏人十餘萬寇邊，李信、劉甫敗於瓠子嶺，進圍荔原堡，連城皆堅壁。知寧州蕭注夜啟關，宴飲如平時，人恃以無恐。注復為書抵李復圭，言寇必不深入，姑堅壁，俟其欲去而後擊之。復圭不聽，遣郭慶等以兵數千通大順城，全師覆沒。）
夏人設伏烏雞川，將襲林廣，不克。
廣嘗護監軍行邊，將及烏雞川，遽率眾由間道萆山行，道遇屬羌以路險遠告，不聽。眾莫測其意，後果聞夏人伏烏雞川。及聞，廣已由他道還，遂引去。而屬羌來告者，蓋亦諜也。廣又夜過洛河，夏人來襲，廣揚聲令軍中選強弩數百列岸側，實卷甲疾行，夏人疑，不敢渡。（《范忠宣集·林廣墓誌銘》）
進攻柔遠。
夏人既不得廣，乃益兵攻柔遠，圍之。林廣預戒守者不得輕動，雖火城中，無輒擾。已而果有諜發火於蒿場，城中寂然，夏人計遂不得行。翌日，夏人至馬平川，大持攻具來攻城。眾洶懼，廣被甲引兵，開他門，示將出奪其馬。夏人去城救馬，廣復入，遂得益修守備。因募屬羌敢死者，夜縋城下，潛攻夏營。夏人戰，數不利，乃引去。（《范忠宣集·林廣墓誌銘》）
與宋將折克行戰於葭蘆川，敗績。
當夏人攻環慶時，克行以兵三千護餉道，與夏人遇，戰於葭蘆川，先登，斬級四百、降戶千、馬畜萬計。諸老將矍然曰：「真折太尉子也！」（《宋史·折克行傳》）
與宋知渭州蔡挺戰於胡盧河，敗績。
諜告夏人候胡盧河，挺出奇兵迎擊之，夏人潰，分諸將躡而討之，蕩其七族。（《宋史·蔡挺傳》）吐蕃董氈來襲。
當夏人攻環慶時，董氈乘虛入夏境，大克獲，宋賜璽書、袍帶，獎激之。（《宋史·吐蕃傳》）宋以李師中知秦州。
宋邊帥前此多屯重兵於境，夏師至則戰，嬰其鋒銳而內無以遏其入。師中簡善守者列塞上，而使善戰者居中，令諸臣曰：「即寇至，堅壁固守。須其去，出戰士尾襲之。」約束既熟，常以取勝。（《宋史·李師中傳》）
宋將劉紹能敗夏人破囉川。（《宋史·劉紹能傳》）九月，侵懷寧寨。
延州當三路之衝：西北金明寨；正北黑水寨；東北懷寧寨。而懷寧直橫山，其徑尤捷。乙埋遣兵，距寨六十里築細浮圖寨，宿重兵守之。旋以三萬騎薄懷寧城，竟日不退。西路諸巡檢賈翊與延州巡檢燕達將所部五百入躍馬奮擊，所向披靡，夏兵不勝而走。（《宋史·燕達傳》及《范太史集·郭逵墓誌》）
冬十月，宋詔延州，毋納夏使。
判延州郭逵言：「西界將來關報賀正旦使等，牒至未審許與不許收接？」詔逵作己意答以：「為嘗寇慶州，不敢收接引伴。」（《宋史·神宗本紀》及《長編》二百十六）
十一月，攻環慶。宋將張玉以萬人來救，解其圍。（《西夏事略》）攻大順城，宋都監燕達等擊走之。
夏人攻大順，宋帝詔知延州郭逵出師為援。逵諜知秉常幼，留宥州，即遣燕達悉破近邊諸寨，聲言搗虛攻宥州。凡九戰，其酋皆遁。又遣田守度出德靖寨，伺其歸邀擊之。夏人聞逵將襲宥州，亟奔還，守度破之於金湯。（《范太史集·郭逵墓誌銘》）
宋延州官軍襲金湯川，不攻而退。
延州右侍禁王文諒，即訛龐家奴。昭文館大學士韓絳宣撫陝西，愛其才，奏為指使，督蕃將趙餘慶討夏國，期會於金湯川之結明薩莊。文諒甫抵金湯，去結明薩莊尚二十里，見夏兵眾，引歸。餘慶至，不見文涼軍，亦退回。（《長編》二百二十）
與鄜延都巡檢使白玉戰於新寨，敗績。
李復圭治慶州之敗，既斬李信等，又欲罪玉，郭逵申救得免。已而大捷於新寨，宋帝謂逵曰：「白玉能以功補過，卿之力也。」（《宋史·郭逵傳》）
十二月，侵宋鎮戎軍三川寨，巡檢趙普伏兵邀擊，敗之。
夏人夜引輕騎過邊壕，抄掠鎮戎軍，普伏兵壕外邀其歸，擊之，獲馬十二匹而還。（《宋史·神宗本紀》及《長編》二百十八）綏州監軍呂效忠帥師犯德順軍，敗死。
陝西諸路閑田數千頃，募人為弓箭手，每人給屋，貸口糧二石，半耕半戰。德順軍所募尤勁勇。效忠率萬騎侵渭州，攻德順。知軍事周永清出兵拒敵，效忠戰敗被獲。永清令勇士夜馳百里，搗其巢，俘斬復數千人。（《宋史·周永清傳》）
是歲，宋復絕夏歲賜，斷和市。（《長編》二百十五）
西夏稱天賜禮盛國慶二年
春正月，遣使如宋賀正旦。
夏人犯環慶後，復遣罔萌訛來賀正。延帥趙卨請邊吏離其心腹，因以招橫山之眾，此不戰而屈人兵也。宋帝不許，詔以來年應賜夏國銀、絹，令宣撫使分貯四路安撫司處，以備犒賜夏屬來歸者。於是罔萌訛怏怏而回。（《宋史·趙卨傳》及《長編》二百十七。又《長編》：詔近指揮陝西、河東諸路：如有夏國投來蕃部，不以多少，並令接納，厚加存撫。近日惟鄜延、環慶屢奏投來人戶，而諸路並不知有無，可詢其實封以聞。）
築囉兀城。
梁乙埋聞中國立更戍法，分置陝西五路四十二將，謀大舉，乃築城於撫寧故縣北之滴水崖。崖石峭拔，高十餘丈，下臨無定河，謂之囉兀城，以扼橫山衝要。延州左麒驥使折繼世與知青澗城種諤謀曰：「橫山之眾盡欲歸漢，大兵若出界取囉兀，河南地可奄有也。」諤言於宣撫使韓絳，議由綏德進兵攻囉兀，創建六寨，以通麟府，包地數百里，則鄜延、河東有輔車之勢，足以製夏國。令諤以所部兵二萬出無定河，諸將皆受節制。諤趣河東兵，先趨銀州。乙埋集眾鐵冶溝邀擊之，河東兵大潰。寧州團練使劉閴親自殿後，率銳騎搏戰，飛矢蔽體，不少卻，乃解。（《長編》二百十六，《宋史·劉閴傳》。按《范育奏議》：「昨聞宣撫使發麟府軍馬出界，過鐵冶川盡日行狹隘中，若遇數百人則只輪不返，幸乘虛驟進，夏不及計，故得完師。然既過之後，夏即以嚴師為備，諸將許咸吉等卻由陝西界回兵，與《宋史·劉閴傳》異。）
都樞密使哆臘戰於馬戶川，敗績，棄囉兀城走。
哆臘聞種諤將至，率鈐轄十三人，引兵三千屯囉兀城北馬戶川。諤令前部高永能六千騎迎之，哆臘五戰不利，率眾走保立賞平，堅壁不出。諤遺以婦人衣三襲，潛遣呂真率千人躡其後。會大風塵起，哆臘望見，驚曰：「漢兵至矣！」皆潰而走，遂城囉兀。呂公弼上言：「諤既城囉兀，又增堡障。今大兵殺獲已多，虜方懷忿，日夜聚兵，必為邊患。願罷城築，專為持重計。」韓絳又命德順軍判官遊師雄同提舉常平劉閴往鄜延，與主帥措議戰守之策。初，琯欲自延州入安定、黑水堡，過綏平塞，地逼敵境。師雄疑其有伏，請由他道。已而諜者至，言夏人嘗伏精兵數千於黑水旁，伺其過掩之。將詰以機事，琯驚曰：「向非公，墮於敵矣。」已而絳言諤入夏之功，破賊馬戶川，斬首千級，乞加旌賞，從之。（《長編》二百十九至二十及張舜民《遊師雄墓誌》。按《宋史·呂公弼傳》：韓絳宣撫秦晉，將取囉兀城，令河東發兵趨神堂新路。公弼曰：「夏必設伏待吾。永和關雖回遠，可安行無患。」乃由永和。既而新路援兵果遇伏。與《遊誌雄墓誌》相發。）
二月，遣使求援於遼。
囉兀之失，國中點兵不集。遣使如遼乞援，遼主許發腹裏兵三十萬助之，於是國中氣復振。（《長編》二百二十。又《長編》：先是，宣撫使奏夏人點集不起，或云往仇賽西蕃。上曰：「此何意也？」王安石曰：「彼或先並力討西蕃，彈壓已定，乃來與中國爭，緣今便與中國爭，亦未見其利。」上曰：「能如此，乃是有謀。」安石曰：「前見梁氏委計於諸首領，或恐諸首領計慮及此。」馮京又言：「或聞就契丹借兵士，疑契丹不肯。」安石曰：「夏賊若果借兵於契丹，即不為得計，恐其不至如此。」及是，探報契丹陰發腹裏兵三十萬往西界，不令中國知，上曰：「果有此否？」安石曰：「雖有此，不足怪。陛下即位即經營綏州，又取銀州（取銀州當考）破其唇齒之勢，彼以為中國若已服夏國，當覘幽燕。若乘中國有事之時，能撓我權，則其庸多矣。夏國主幼，婦人用事，忿而無謀，或請師於契丹，則為契丹計，雖許之何為不可，可以撓中國而無損於我。契丹優為之，但恐其無遠略，不能出此。」上曰：「果及此，則奈何？」安石曰：「陛下誠以靜重待之，雖加一契丹，於邊事亦不至狼狽。若欲進取，非臣所知，且我堅壁清野，積聚芻糧以待敵，則敵未能深為我患，而彼兩國集於境上，其芻糧何以持久？我所患者在於芻糧難繼而已，愛惜芻糧，無傷民力，而以靜重待敵之釁，則外患非所恤也。」）
與宋將李浩戰於賞堡嶺川，敗績。
韓絳城囉兀，浩領兵戰賞堡嶺川，殺大首領訛革多移，斬首千三百餘級。（《宋史·李浩傳》）三月，陷宋撫寧諸城。
初，種諤進築永樂川、賞捕嶺二寨，分遣都監趙璞、燕達築撫寧故城，及分荒堆，三泉、吐渾川、開光嶺、葭蘆川四寨與河東路修築，各相去四十餘里。韓絳得空名告身、宣<束力>及錦袍、銀帶，撫納降附。至邊，盡召蕃官、蕃部厚犒之，軍士怨望；又奪騎兵馬，曰：「此輩不能戰。」以與蕃部，有抱馬首號泣者。絳又嘗遣權管勾機宜文字遊師雄按視囉兀城、撫寧和市，師雄言：「囉兀無井泉，撫寧在平川，皆不可守。」已而夏人來攻順寧寨，遂圍撫寧。折繼昌、高永能擁兵駐細浮圖，去撫寧咫只，囉兀兵勢尚完。諤在綏德節制諸軍，聞夏人至，茫然失措，欲作書召燕達，戰悸不能下筆，顧運判李南公，涕泗不已。由是新築諸堡悉陷，囉兀亦不守，將士沒者千餘人。初，宋帝遣戶部副使張景憲等按視，景憲受命即奏曰：「二城不可守，臣固不待到而後知。」行未半道，撫寧已陷。至鄜延，條奏所見：百姓憔悴，師旅諮嗟。及言入鄜延界，詢囉兀利害，無一人言便者，乞速毀廢。會慶州軍叛，詔棄囉兀城。（《宋史·夏國傳》及《長編》二百二十至二十一。按《聞見近錄》：夏人圍囉兀甚急，得宋禁卒，語之曰：「汝語城中，張大吾軍，使速降，當與汝爵祿。」卒敬諾之。致卒危梯上，下瞰城中，卒輒大乎曰：「西賊人少糧盡，朝夕去矣。」城中堅守之。賊怒，醢之。又《長編》：上嘗問宣徽南院使郭逵曰：「種諤取囉兀、撫寧二寨，或聞夏人復欲取之，當何如？」逵曰：「願速備撫寧，則囉兀無患。」上曰：「何也？」逵曰：「昔夏人取靈武，先擊清遠，然後靈州失守。今撫寧地平而城小，戍兵不多，萬一用前策，則必先取撫寧。撫寧破，囉兀隨之矣。」上深以為然。未及往備，而撫寧已陷，遂棄羅兀。按囉兀《長編》作婁城。）
與宋將嵬名山戰於大理河，敗績。
種諤既取綏州，折繼世以騎步萬軍於懷寧寨。入晉祠穀，往銀川，分名山之眾萬五千戶，居於大理河。夏人往攻，再戰皆敗。名山遂同折繼世守綏州。（《宋史·折德扆附傳》）
銀州將香崖爭荒堆寨，敗於吐渾河，以其眾降。
香崖以數萬眾爭荒堆，擊敗慶州指使王文諒巡徼兵。已而麟府都監王文鬱大軍至，香崖伏兵吐渾河側以待，戰不勝。夜遣人持劍約降，文鬱許之。詰旦，與偕行。半道，崖部忽噪而起，文鬱擊之，追奔二十里。據險大戰，矢下如雨，文鬱徐引渡河，謂吏士曰：「前迫強敵，後背天險，韓信驅市人且破趙，況爾曹皆百戰驍勇耶！」士感奮進擊，夏人大潰，降其眾二千。（《宋史·王鬱文傳》及《長編》二百二十六）
夏四月，宋遣環慶都鈐轄幵贇以兵屯邠涇、河中。
時環慶新經兵變，且西夏未庭，故遣贇等訓兵萬五千人分屯要郡。（《宋史·神宗本紀》及《長編》二百二十二）五月，宋遣燕達援囉兀戍卒。
囉兀之棄，達來援，取戍卒輜重，為夏人所邀，且戰且南，亡失頗多。（《宋史·夏國傳》及《燕達傳》）遣使至綏德城議和。
夏用事臣罔萌訛、結明愛數勸梁氏犯邊。撫寧之役，雖復諸堡，而囉兀城外三百里間，廬井焚棄，老少流離，已廢春耕，又絕歲賜，財力並絀。罔萌訛以韓道喜之執，與梁乙埋不和。蕃部以告環州種診，診遣使諭，有能擒此二人及同謀首領獻者，賜予無所吝。於是國中疑貳。韋州監軍司牒環州請和，乙埋亦遣人至綏德見知城折克雋，言國主欲得綏州，和好如舊。環慶、鄜延兩路以聞。（《長編》二百十六及二百二十三。又《長編》：上論西人請和事，王安石以為當明示欲和，以怠其志，徐與之議，以堅其約，此攻敵人心之道也。）
請宋降問罪詔書。
宋沿邊諸路聞夏國請和，放行和市，而於內投蕃部，夏人各在界首叫呼，或順便交還，或逐回被殺。樞密院言：「夏國款塞，前此惟在延州順寧寨。若諸處各與通語言、互市易，恐彼此參差，有失事機。」宋帝下詔戒飭。詔末至，環州種診已回牒韋州，許以和好。於是梁氏又遣人言，乞朝廷先降問罪詔書，方敢以罪狀表上。（《長編》二百二十三至二十四）
秋八月，宋以正韶主洮河安撫司事。
宋熙寧元年，王韶上《平戎策》三篇，其略以為：「西夏可取。欲取西夏，當先復河湟，則夏人有腹背受敵之虞。夏人比年攻青唐，不能克，萬一克之，必並力南向，大掠秦、渭之間，牧馬於蘭、會，斷古渭境，盡服南山生羌，西築武勝，遣兵時掠洮、河，則隴、蜀諸郡當盡驚擾。瞎征兄弟其能自存耶？今唃氏子孫，唯董氈粗能自立，瞎征、欺巴溫之徒，文法所及，各不過一二百里，其勢豈能與西人抗哉！武威之南，至於洮、河、蘭、鄯，皆故漢郡縣，所謂湟中、浩、大小榆、枹罕，土地肥美，宜五種者在焉。幸今諸羌瓜分，莫相統一，此正可並合而兼撫之時也。諸種既服，唃氏敢不歸？唃氏歸則河西李氏在吾股掌中矣。」宋帝異其言。至是，以韶主洮河安撫司事。
會蕃部俞龍珂在青唐最大，渭源羌與夏人慾羈屬之，諸將議先致討韶因按邊，引數騎直抵其帳，諭以成敗，遂留宿。明旦，兩種皆遣其豪隨韶以東。初，王安石子雱年十三，得秦卒言洮河事，歎曰：「此可撫而有也，使西夏得之則敵強而邊患博矣。」王韶開邊，安石力主其說，蓋兆於此。（《宋史·神宗本紀》及王韶、王雱等傳）
遣使賀遼天安節。
夏使與中國使兵部郎中楚建中、陝西轉運使沈起同至，廷見時，兩使者位著相等，起爭曰：「夏使陪臣爾，豈得與王人齒！」獨升東朝，夏使不敢並。（《宋史·神宗本紀》及《沈起傳》）
九月，入貢於宋，且輸平，願以二寨易綏州，乞如舊約，不許。
梁氏頻稱款塞，輒以虛聲搖邊。宋帝諭環慶等州：「不須遣人回答。如西人再至，令往順寧寨依故例，經軍北巡檢轉報。」於是梁氏遣大使阿泥嵬名科榮、副使呂寧焦文貴，由延州入貢，奉表乞綏州，略云：「臣近承邊報，傳及睿慈，起勝殘去殺之心，示繼好息民之意。入神胥悅，海宇歡呼，仰戴誠深，忭躍曷已。恭惟皇帝陛下，深窮聖慮，遠察邊情，念茲執戟之勞，恤彼交兵之苦，豈謂一城之地，頓傷累世之盟。覬斥邊吏之雲為，乃是天心之惻隱。況此綏州，居族歲久，悉懷戀土之思；積憤情深，終是爭心之本。遠施命令，早賜報移，得遵嗣襲之封，永奉凝嚴之德。<立寧>使枕戈之士，翻成執耒之人。頓肅疆埸，重清烽堠。顧惟幼嗣，敢替先盟！翅仰中宸，願依舊約。貢琛贄寶，豈憚於逾沙；向日傾心，彌堅於述職。」學士景之辭也。宋帝詔答曰：「昨覽邊臣所奏，以夏國去秋自絕朝廷，深入環慶路，殺掠熟戶，侵逼城寨，須至舉兵入討。朕為人父母，亟令班師，無得窮武。今國主遣使歸款，欲繼舊好，休兵息民，甚善。所言綏州，前已降詔，更不令夏國交割塞門、安遠二寨，綏州更不給還。今復何議！止令鄜延路經略司定立綏德城界至外，其餘及諸路並依見今漢蕃住坐、耕作界至，立封堠、掘壕塹，內外各認地分樵牧耕種，貴彼此更無侵軼。俟定界畢，別進誓表，回班誓詔，恩賜如舊。」因並賜陝西、河東經略使司詔曰：「敕夏國再差嵬名嚷寨等進誓表謝恩，朝廷已降詔，並依慶曆五年正月二十二日誓詔施行。」又賜鄜延等路經略使不得生事詔曰：「敕夏國再差都羅重進等齎到誓表，及進納安遠、塞門二寨，詞理恭順。朝廷已降誓詔，並依慶曆年誓詔施行。」（《宋史·夏國傳》及《長編》二百二十三、二百二十六，《西夏紀事本末》）
冬十月，宋復禁陝西、河東私市。（《長編》二百二十七）十二月，宋歸夏俘。
時趙卨為鄜延路經略使。宋帝詔詢問降羌，如有願歸夏國者，先以名聞。諸路準此，仍牒宥州，令於逐路界首交割。初，帝論西人內附者，或以脅迫，非其誠心，欲令願歸者從之；不願者隨便措置，可以省糧食、免檢察，且足以示廣大推恩。乃下諸路詳議，已而有是詔。（《宋史·神宗本紀》及《長編》二百二十九。又《長編》：其後，知原州種古言：「招降蕃部可用為鄉導，不當問其願歸。蓋漢官多惡蕃部，恐迫脅令歸即反害恩信。」上曰：「如王廣淵計，但欲遣歸。蓋廣淵與韓絳不相能。」安石曰：「今絳已被斥，留得蕃戶，陛下亦必不以此為功；縱遣去，亦不復加絳罪，不知廣淵為此何意？」上曰：「欲表見絳所為皆非。」安石曰：「陛下但當論利害，不當探人未必然之私意。臣固嘗論，留得此輩無所利，但恐為患。臣近見張守約言，古渭一帶，屬戶多餓死者。今邊障極虛，中國久來熟戶尚不暇救恤，乃更欲招夏國老弱收養，豈為得計？」上曰：「中國人故多，誠不賴夏人，然言者謂收納夏國人，使彼人少，即於彼有害。」安石曰：「陛下欲弱彼，則先須強此。欲害彼，即先須利此。今陛下所御將帥，一心奉陛下所欲為，然後可任以整緝邊事；邊事各有條理，然後可以撓夏國。今熟戶餓死，將帥不能救恤，陛下尚不得聞知，如何乃能困夏國？臣愚以謂方今所急，在知將相之情，以道御之，使不敢偷惰欺謾，然後邊可治。邊可治，則如秉常者雖欲掃除，極不為難。若未能如此，即無困夏國之理。」）
