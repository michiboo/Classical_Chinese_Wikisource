
獻宗皇帝李德旺，神宗遵頊次子也。光定十三年二月，神宗廢太子德任，以德旺為太子。十二月，神宗詔傳位於太子，乃即位時，年四十二，改元乾定。時蒙古主使史天祥徇西夏，破賀蘭山還，遇敵射傷，額出血，目為之昏。（《宋史·夏國傳》及《元史·文天祥傳》）
西夏稱乾定元年
春正月，裕陵、泰陵災，草木皆流血。德旺遣官禳之，二十日止。（《西夏書事》）二月，結漠北諸部兵，以拒蒙古。
德旺聞蒙古主征西域未還，遣使結漠北諸部為外援，陰圖拒守計，諸部出兵應。（《西夏書事》）夏五月，蒙古兵圍沙州，不克。
蒙古主自西域還，聞夏國有異圖，自將兵由河外攻沙州，逾月不下。遣部下兵夜穴城以入，守將籍辣思義納火穴中，蒙古兵多死，思義城守如故。（《西夏書事》）
閏八月，宋帝崩，史彌遠矯詔立沂王子昀為皇帝，是為理宗。（《宋史·中宗本紀》）九月，蒙古取銀州。
蒙古久攻沙州，恐銀、夏出兵赴援，遣大將軍孛魯、黑馬等分兵攻銀州。監府塔海出戰，兵敗被俘。斬首數萬級，獲生口、牛、羊數十萬。銀州遂破。（《元史·孛魯傳》及《黑馬傳》）
冬十月，遣使如金修好。（《金史·哀宗本紀》。按《交聘表》作十一月。）十一月，遣使蒙古請降，沙州圍解。
德旺聞銀州不守，漠北諸部潰散，遣使詣蒙古軍前請降，許以質子為信。蒙古主始解沙州圍。城中堅守半載，軍民睏乏，牛、羊、馬、駝殆盡。（《西夏書事》）
西夏稱乾定二年
春三月，蒙古使來，責任子，不遣。
蒙古遣其臣孛禿至夏國，責遣質子。德旺猶預未決，右丞相高良惠言：「兩國相交，忠信為主。彼強吾弱，勢難背言。宜擇宗室之賢者，加以王號，賜以車旗，俾結蒙歡，庶幾稍紓國患。」德旺曰：「我方修好金源，共支北敵。任子一往，受其束縛，後悔何追？」樞密使李元吉曰：「蒙古虎狼，雖恭順不違，猶恐咆哮。其性若反覆無恆，是自啟兵端也。況金室浸衰，自守不支，焉能濟我耶？」德旺不聽，謝孛禿遣回。（《西夏書事》）
夏六月，太白晝見，與日爭明。德旺求直言。
殿中御史張公輔疏陳經國七事：「一曰收潰散以固人心。自兵興之後，敗卒旁流，饑民四散，若不招集而安撫之，則國本將危。臣願勞來還定，計其室家，給以衣食，庶幾兵民樂業，效忠徇義，靡有二心。二曰堅盟信以紓國難。蒙古孛禿去時，堅請三思再議。今為時半載，未見兵臨。或者尚深觀望，急宜遣使納質，以示忠誠。使彼師出無名，我得徐為善後。臣知言而無補，然非此無以弭患也。三日修城池以備守禦。銀州失守，河西諸隘與敵同之。千里之內，樓櫓、斥堠，蕩然無存。宜乘北兵暫去，繕隍浚壕，無事則安堵堪資，兵至則扼險可守。若任其如入無人，豈不殆哉！四日明軍政以習戰守。國家向有綏、宥諸羌，藉以立國。嗣為宋、金控據，兵勢浸衰。今惟料瓜、肅精強，興、靈勁勇。明賞罰，計功能，委之宿將、親臣，量敵為進退，祝地為攻守，或者積衰之後，可冀振興。五曰聯烽堠以立應援。自金源開隙，使介不通，往來禁絕。越人視秦，肥瘠無關。致蒙古乘隙，屢肆兵凶。今宜遣使與金約和，兩國各置邊烽，設偵候，此舉彼應，彼困此援。我兵氣壯，敵亦不敢正視矣。六曰崇節儉以裕軍儲。國經兵燹，民不聊生，耕織無時，財用並乏。今將宮中府中浮靡、勳臣戚臣賞齎，去奢從儉，以供徵調之用，則糧足而兵自強耳。七日觀利便以破敵勢。蒙古距國千里，初來不拒，繼與連兵，俾其險阻既明，道路盡熟，若不出奇奮擊，何以示我兵威？議者以王城可守，任其連破州郡，是猶心腹之疾先起手足，可不急為療救乎！今聚境內精兵猶可數十萬，果能鼓勵士氣，效命一戰，客主勢殊，應無不勝。若狐疑滿腹，首鼠兩端，亡在旦夕矣！」德旺善其辭切，擢為御史中丞。（《西夏書事》）
秋七月，宗室李楨入於金。
楨為國疏族，其父因國亂不仕，挈楨入金應經童試，中選。（《元史·李幀傳》）九月，與金議和，定為兄弟之國。
金以夏為北兵所逼，將立新王，以翰林趙周臣為詔冊使。既至境，朝議罷其事，飛驛卒追還，乃以翰林馮延登來議和，李獻甫為書表盲從行。夏使有口辯，延登不能折，往復數日不決。至以歲幣為言，獻甫不能平，從旁進曰：「夏國與我和好百年。今雖易君臣之名為兄弟之國，使兄輸幣，寧有據耶？」使者曰：「兄弟且不論。宋歲輸吾國幣二十五萬匹，典故俱在，君獨不知耶？金朝必欲修舊好，非此例不可。」獻甫作色曰：「使者尚忍言耶！宋以歲幣餌君家，而賜之姓，岸然以君父自居，夏國君臣無一悟者。誠謂使者當以為諱，乃今公言之。使者果能主此議，以從賜姓之例，敝邑雖歲捐五十萬，獻甫請以身任之。」夏使語塞，和議乃定。定為兄弟之國，夏稱弟，各用本國年號。國主旋使光祿大夫、吏部尚書李仲諤、南院宣徽使羅世昌、中書左司郎李紹膺如金報聘。（《金史·西夏傳》及《李獻甫傳》、《交聘表》）
納蒙古仇人赤臘喝翔昆。
赤臘喝翔昆，乃蠻部屈律罕子。蒙古滅乃蠻，屈律罕走死契丹。蒙古主索其子，赤臘喝翔昆來投，德旺以其同仇納之，給以糧糗。（《元史·太祖本紀》）
冬十月，金遣聶天驥、張天綱來講和。（《金史·交聘表》。按九月既與金定和，不知何以十月尚使夏講和？）
金新定夏使儀注。（《金史·禮志》。按《禮志》新定夏使入見儀：金主御座，群臣小起居畢，閤門使奏：「夏使見。」客省與夏使副對立於幕前，使者奉書，揖畢對行，左上露台殿簷柱外，奉書單跪，閤使接書，使副就拜位立。閤使奏書，全讀畢，引使副入殿，鞠躬再拜，復少前跪奏：「弟大夏皇帝致問兄大金皇帝，聖躬萬福。」再拜，興，復位。金主乃宣問夏皇帝，使副鞠躬受旨，畢，少前跪奏：「弟大夏皇帝聖躬萬福。」拜，復位。從左退，下階，至丹墀北向立。以禮物右入左出。盡。使副再至丹墀，舞蹈，不出班重奏「聖躬萬福」，畢，再拜。雙跪，金主遣人芳問，復立，謝恩。再出班，謝面天顏，復位，五拜。再出拜，謝遠差接伴賜湯藥諸物，復位，舞蹈，再拜。引右出。次引都管、上中節左入，丹墀立，下階於階下立，齊鞠躬通名，先再拜，不出班奏「聖躬萬福」，再拜。下節鞠躬聲喏，初一拜呼「萬歲」，次一拜呼「萬歲」，臨起呼「萬萬歲」，祗侯引右出。）
罷南院宣徽使羅世昌。
世昌自奉使回，見金勢日蹙，每言金援不足恃，勸德旺為自強計。及納赤臘喝翔昆，力諫不聽，遂乞休，三請方許之。世昌世居銀州，鄉里已破，流寓龍州。知國且亡，譜《夏國世次》二十卷，藏之。（《金史·讚》及《西夏書事》）
金以與夏修好，詔中外。（《金史·哀宗本紀》）
遣徽猷閣學士李弁如金議互市，往返不能決。金主以楊雲翼來，乃定。（《金史·楊雲翼傳》）
十二月，金遣禮部尚書奧敦良弼、大理卿裴滿欽甫、侍御史烏古孫宏毅充報成使來聘。
國書稱：「大金皇帝致於弟大夏皇帝闕下。」（《金史·交聘表》）
西夏稱乾定三年
春正月，遣精鼎匭匣使武紹德、副儀增御史中丞咩元禮如金賀正旦。（《金史·交聘表》）蒙古主自將來伐。
以夏納仇人赤臘喝翔昆及不遣質子也。（《元史·太祖本紀》。按《親征錄》作乙酉秋，復統兵征西夏。《元史譯文證補》整軍攻合申，亦作雞年秋，此從《元史》。李文田注《元朝秘史》謂，赤臘喝翔昆即王罕子桑昆赤剌合。又納仇人赤臘喝翔昆，近人屠氏寄《蒙兀兒史記》改編於宋開禧元年乙丑，謂桑昆西奔曾過西夏邊徹勒之地，故以納亡，藉口興師，事當在是年秋。時大軍本在金山前，逾漠即入河西，亦因利乘便也。舊史《太祖紀》二十一年春正月，帝以西夏納我仇人赤臘喝翔昆、不遣質子，自將伐之。云赤臘喝翔昆即你勒合桑昆，異文桑昆西奔經西夏邊徹勒之地，事在癸亥，下距丙戌已閱二十三年。蒙無用兵西夏，至是已第五役，欲加之罪，何患無詞。顧乃遠追二十三年前已往故事借為口實，太不近情。反覆思之，此必乙丑年第一次用兵之執言也。西夏與蒙兀本風馬牛不相及，成吉思雖好侵伐人國，豈得無故加兵，其始必執一言以開釁。惟乙丑西夏之役，《親征錄》、《舊紀》、《辣施特書》均未言其致討之故，本是疑竇。今將《舊紀》「納我仇人赤臘喝翔昆」一語改編於此，深合事情云云。錄此以備一說。）
寧夏人術速忽裏叛降蒙古，蒙古主命掌膳事。（《元史，來阿八赤傳》）二月，上皇遵頊薨。（《金史·西夏傳》）蒙古克黑水等城。
蒙古主積怒夏國，親將兵十萬來攻。至秦州，德旺遣人撤橋梁拒之。蒙古宣撫使王楫夜督士卒運木石，比曉橋成，遂進兵，度沙磧，入河西，擊散撒裏特、勒赤閔諸部，攻黑水城，破之，蕃部死者數萬。（《元史·太祖本紀》及《王楫傳》）
夏四月，蒙古兵駐渾垂山。
渾垂山在肅州北，蒙古主駐兵避暑。兵士四出抄掠，民間窖積皆盡。（《元史·太祖本紀》及《西夏書事》）五月，取肅州。
肅州守將乃蒙古千戶昔裏鈐部兄，堅守不下。蒙古主遣鈐部諭之降，不聽。鈐部懼城破害及其家，先以為請。蒙古主怒城久不下，令屠之。惟聽鈐部求其親族家人於死所，至是城破得免死者百有六戶，歸其田業。是役，獲阿沙敢不於賀蘭山。（《元史·太祖本紀》及《昔裏鈴部傳》，《新元史》）
蒙古取甘州，副將阿綽等死之。
甘州守將為曲也怯律。先是，怯律之妾有娠，不容於嫡，以妾配掌羊群者及裏木，所娠之子曰察罕。察罕稍長，其母以告，且曰：「嫡母已有弟矣。」察罕武勇過人，幼牧羊於野，植杖於地，脫帽置杖端，跪拜歌舞。蒙古主出獵，見而問之，察罕對曰：「獨行，則帽在上而尊。二人行，則年長者尊。今獨行，故致敬於帽，且聞有大官至，先習禮儀耳。」蒙古主異之，乃挈以歸，語光獻皇后曰：「今日出獵，得佳兒，可善視之。」命給事內廷。及長，賜姓蒙古，妻以宮人弘吉剌氏，屢從征伐，以功為禦帳前首千戶。從攻西夏，破肅州，進次甘州，適察罕父曲也怯律居守城中。察罕射書招之，且求見其弟。時弟年十三，命登城於高處見之。且遣使諭城中，使早降。其副阿綽等三十六人合謀殺曲也律父子，並殺使者，並力拒守。既而城破，阿綽等三十六人死焉。蒙古主欲盡城坑之，察罕言：「百姓無辜。」乃止。（《元史·太祖本紀》及《察罕傳》）
河西旱。河西諸州，草木旱黃，民無所食。（《西夏書事》）秋，蒙古取西涼府。
蒙古主進兵攻西涼。宿衛官粘合重山執大旗指揮六軍，手中流矢，不稍動。守臣斡紥簣力屈，率父老以城降。於是搠羅、河羅等縣皆不守。（《元史·太祖本紀》及《粘合重山傳》）
七月，國主德旺薨。
時蒙古主入夏，城邑多降。德旺驚悸而卒，年四十有六，在位四年，改元一乾定，廟號獻宗，史失其諡與陵名。（《宋史·夏國傳》）
南平王見，清平郡王之子，獻宗德旺之猶子也，初封南平王。乾定四年七月，獻宗薨，嗣位，史失其年號。（《宋史·夏國傳》。按《金史·西夏傳》謂：德旺死，嗣立者史失其名，殊不可解。又按《玉海》有廣禧清平，不知夏何主紀元，編附於乾定下。）
八月，蒙古兵破應裏等縣。
應裏與蘭州接境，西據沙山，東阻大河，蒙古主逾沙陀，至黃河九渡，攻破之。（《元·太祖本紀》）九月，金還所掠人口。
夏國營田，實占正軍，一有徵調輒妨耕作。所以土瘠野曠，兵後尤甚，金主聞國事日蹙，以前取會州時所掠人口悉縱還之。（《西夏書事》）冬十月，遣使如金報哀。（《金史·哀宗本紀》）
十一月，蒙古攻靈州。
睍遣嵬名令公帥十萬眾赴援，蒙古主渡河逆戰，擊敗之。（《元史·太祖本紀》及《察罕傳》。按《譯史》作李見率五十營來援。）金遣人來賀正旦。（《金史·交聘表》）
遣使如金，請停使聘。
以蒙古深入，兵事方殷也。（《金史·交聘表》。按金元遺山《趙秉文墓誌》載：今宣徽舜卿使河湟，夏人多問公及王黃華起居狀。朝廷因以公報聘，已而輟不行。）
金遣中奉大夫完顏履信、昭毅大將軍太府監徒單居正來弔祭。（《金史·交聘表》）
蒙古主進次鹽州川，遂圍中興府。（《元史·太祖本紀》）
西夏稱二年（按《西夏書事》謂，見以國勢瀕危，即位不改元，仍稱乾定。而《紀事年表》以是年為寶慶元年。《紀元編》及《紀元表》俱不載，惟《紀元表》於丙戌夏，德旺弟見稱元年，不書年號，與史失其年號合。）
春，蒙古主留兵攻城，自率師渡河，攻積石州，取之。（《元史·太祖本紀》）進攻兀納剌城。
守城者為夏宗室子，城陷不屈死。其子惟忠方七歲，求從父死。蒙古將異之，執以獻其宗王哈紥爾，留養之。（《新元史·李恆傳》。按《姚牧庵集·中書左丞李公家廟碑》：太祖平西夏，其宗有守兀納城者，獨戰死不下，子惟忠尚少，求從父死云云。據此恆祖父乃夏之宗室，舊史以為夏主之子，誤。兀納即《秘史》兀剌孩、《元史》兀良哈之對音。）
三月，蒙古破沙州。
蒙古主遣忽都鐵穆兒招諭州將，州將偽降，以牛、酒犒師，而設伏以待。忽都鐵穆兒至，伏發，馬躓，幾被獲。千戶昔裏鈐部授以所乘馬，還兵擊敗夏兵，遂破沙州。（《元史·昔裏鈴部傳》）
夏四月，右丞相高良惠卒。
良惠忠懇，有經濟才。遵頊時數論事，不見信。德旺立，首進和金三策，兩國遂修好。及德旺不遣任子，力諫不納，退謂人曰：「禍在是矣。」已，遵頊、德旺相繼薨，蒙古兵至，見不能措一謀。良惠內鎮百官，外厲將士，日夕拒守，自冬入夏，積勞成疾，僚佐勸自愛，良惠撫膺歎曰：「我世受國恩，不能芟除禍亂，使寇深若此，何用生為？」遂卒，年六十七。吏民悲泣。見哭臨其喪三，城中奪氣。（《西夏書事》）
五月，與蒙古阿術魯戰於台剌合察兒之地，敗績。
蒙古時盡克夏城邑，其民穿鑿土石以避鋒鏑，免者百無一二，白骨蔽野。蒙占主避暑於六盤山，見方堅守中興。蒙主遣察罕入城，諭以禍福。（《元史》阿術魯、察罕等傳）
六月，太白入東井，地大震，宮室多壞，王城夜哭。（《西夏書事》）見力屈出降。
諸將議屠中興，察罕力諫止之。時諸將爭掠子女、金帛，惟耶律楚材獨收遺書及大黃藥材。既而，士卒病疫，得大黃輒愈，所活幾萬人。先是，蒙古主來攻，見（《元史譯文證補》作失都兒忽）自念屢敗，今已全境被擾，不能復振，惟有乞降。因遣使入蒙古軍，願立誓歸誠，謂不敢望收之為子。蒙古主允其請。又以備貢物、遷民戶，須展限一月，乃得自來朝謁。蒙古主亦允之。告以「今我尚病，且無來。令脫侖扯兒必前往安撫。」會蒙古主卒，諸將遵遺命，取見殺之。（《元史·太祖本紀》及《察罕傳》、《耶律楚材傳》，《元史譯文證補》）
是歲，見遣精方匭匣使王立之如金，未復命，國亡。
金主以立之本官居申州，主管唐、鄧、申、裕等處夏國降戶，給上田千畝，牛具農作。有高智耀者，河西人，世仕夏國。曾祖逸，大都督府尹。祖良惠，右丞相。智耀登本國進士第，以夏亡隱居賀蘭山不仕。元太宗召見，辭歸。西夏自宋太平興國七年繼捧獻土，後繼遷復立國，失而復得，抗橫宋、遼、金、元，視四國之強弱，以為向背，至是乃亡，共二百餘年。（《金史·交聘表》及《西夏傳》。《元史·高智耀傳》。按《續通志》註：西夏自拓跋赤辭納款於唐，閱五代迄宋，據有西土，歷年久遠。《宋史》載其歷世二百五十八年，止自彝殷入宋以後概之。鍾淵映《建元考》斷自元昊稱帝為始，自元昊以景祐元年甲戌改元寶元，戊寅稱帝，至寶慶三年丁亥國滅，凡一百九十四年。）
余撰《西夏紀》成，竊歎西夏一代，其所以抗橫宋、遼、金者，史雖稱偭向無常，視三國之勢強弱以為異同，要其所以能然則非僅此。夫西夏三敗宋軍，兩挫遼鋒，皆當宋、遼極盛之世。三川之役，劉平授馘；好水之戰，任福捐軀。定川致懷敏之亡，南壁促宗真之敗。彼其桀驁自雄，儼然兩大可以鞭{ 垂}，豈僅與抗。然猶可曰：元昊知兵善戰，宋、遼諸將非其匹也。若與金爭秦、鞏、邠、涇，則當遵頊之世。遵頊以狀元而作天子，其雄才大略，不必如繼遷、元昊之傑出，而遠交近攻，聯宋聯蒙，兵爭十年不解，亦若有恃不恐者，何哉？則以西夏崇尚儒術，陳經立紀，雖見稱史冊，而其所以能敵強鄰，則自出祖像以示人，當王霸之自命，其武功亦實有足稱者。宋李忠定之言曰：「夏人每欲入寇，必聚兵於數路之會境，舉國而來，號稱百萬，精壯居前，老弱居後。去則反是。故能深入吾地，破城寨、擄人畜，動輒如意。」又曰：「夏人非有高爵厚祿，以寵戰士。然而人人習騎射、樂戰鬥、耐饑渴，其視冒矢石、蹈鋒刃、死行陣，若談笑然。故能驚邊徼、摩封疆，出沒飄暴，不可製馭。」又曰：「夏人之法，戰勝而得首級者，不過賜酒一杯，酥酪數斤。其賞之如此其輕也。然而得大將，覆大軍，則其首領往往不次拔而用之。故其戰鬥，輕首級而不爭，乘利逐北，多致大勝。」又曰：「夏人狡獪多詐而善謀。強則叛亂，弱則請和。叛則利於虜掠、侵犯邊境，和則歲賜金繒，若固有之。以故數十年，西鄙用師，叛服不常，莫能得其要領。而其深謀遠慮，常為積年之計。」其為忠定歎服如此。
再觀《宋史》本傳，所載軍製及兵誌，何常所奏「步跋子」、「鐵鷂子」諸名稱，知西夏以武立國。十六司之職掌，四十溜之軍容，決非不習戰陣、僥幸立功者可比。故當其盛也，潼關反鎖，金明仰攻，嫚書肆「指斥乘輿」之言；露布馳「直據長安」之語，金戈鐵馬，潑喜、撞郎，雖韓、范西邊之經營，卒未能損其毫髮，而史氏乃謂足寒其心膽，殊失誇張。
及其衰也，昧偭向之道，不知聯金以拒蒙，而反聯蒙以蹙金，致唇亡齒寒，金源不振，夏社亦墟，精銳盡於十年戰爭，終於兩敗，此則失策之甚者。
要自繼遷立國，以至見亡，其間誼辟英君數作，元昊無論已，繼體守文，莫如德明。德明以還，夏聲益大。諒祚繼元昊而立，弱而能強。秉常受制於母後，失而旋復。乾順享國最久，拓地亦廣。仁孝文治有餘，武功不足；然能誅任得敬於僭竊之後，乾斷獨伸，猶能轉危為安，不失令主。至純佑不振，被逼權奸；生母羅氏，反讚廢立，為族子求封於金，尤出意外。安全竊位不久，旋亦被廢，蓋若有天道焉。遵頊繼立，兵禍接踵；禪位德旺，旋以憂卒。至見，不二年而亡，則又不獨有天道，蓋有人事焉。
夫西夏以河內、外數州之地，而能抗三大國，搘拄至二百年之久。則夫地大於西夏數倍，人民眾於西夏數十倍；而一經變亂，內憂外患，隨以俱來，如火之燎原，不能撲滅；又從而煬之，以至於不可救；內不能保境息民，外不能折衝禦侮；徒為內哄私鬥，以自逞其恣睢；傲睨之雄，而不知螳螂、黃雀之喻之行將自及，聞西夏之風，其能無愧也乎！
