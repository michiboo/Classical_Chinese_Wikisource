
春正月，宋以天書降，加賜德明守正功臣，益食邑一千戶，食實封四百戶。
以西京左藏庫使閻承翰充夏州加恩官告使。還，請於浦洛河置館，以待夏台進奉使。宋帝以荒敻勞役，不許。（《宋史·夏國傳》及《閻承翰傳》）
夏境旱，宋詔榷場勿禁西人市糧，以振其乏。
宋邊臣言：「趙德明邀留回鶻貢物，又令張浦率騎數千侵擾回鶻。今歲夏州饑饉，此衰敗之勢也。」帝曰：「朕知其旱歉，已令榷場勿禁西蕃市粒食者。蓋撫禦戎夷，當務含容。不然，須至殺伐，害及生靈矣。」（《宋史·夏國傳》及《長編》六十八）
夏四月，請市青鹽。
宋詔以德明所納誓書付張崇貴諭之，蓋素不載青鹽事也。（《長編》六十八）五月，夏州屬戶擾涇原。
先是，西鄙無藩籬之蔽，秦翰規度要害，鑿巨塹，計工三十萬，役卒數年而成。繼遷遂不能犯。時，夏州屬戶以德明納款，輒越塹侵掠涇原，德明不禁。宋帝遣翰巡視邊郡，夏人聞翰至，懼而退。（《宋史·秦翰傳》）
冬十月，宋帝東封。德明又遣使來獻。
禮成，加兼中書令，益食邑千戶，實封四百戶。（《宋史·夏國傳》）夏州萬子等軍主領兵襲回鶻，大敗。
德明遣萬子等四軍主領族兵攻西涼府，既至，見六穀蕃部強盛，懼而趨回鶻。回鶻設伏要路，示弱不與鬥，俟其過，奮起擊之，剿戮殆盡。其生擒者，回鶻驅坐於野，悉以所獲資糧示之，曰：「爾輩狐鼠，規求小利，我則不然。」遂盡焚而殺之，唯萬子軍主挺身遁走。鎮戎軍以聞，宋帝曰：「回鶻嘗殺繼遷，世為仇敵。甘州使至，亦言德明侵軼之狀，意頗輕視之。量其兵勢，德明未易敵也。」（《宋史·回鶻傳》及《長編》六十八。按《長編》是年八月，和輝爾伊嚕格勒又言：「趙德明來侵，率眾拒戰，德明屢敗，乘勝追之，越黃河。」按和輝爾伊嚕格勒，即回鶻夜落紇）
春三月，德明移牒鄜延，請罷慶州浚壕塹。
宋環慶都鈐轄曹瑋發兵開浚慶州界壕塹，德明移牒鄜延路鈐轄李繼昌言其事。蓋德明多遣人齎違禁物竊市於邊，間道而至，懼壕塹之沮也。朝廷方務綏納，詔瑋罷其役。（《長編》七十一）
夏四月，遣兵攻甘州，敗還。
夏俗以不報仇為恥。德明與回鶻世仇，憤其兵數敗，遣張浦將精騎二萬攻甘州。可汗夜落紇拒守經旬，伺間遺將翟符守榮夜出兵襲之，浦大敗還。夜落紇令左溫宰相何居錄越自秦州獻捷，表陳兵敗德明，其立功首領，請加恩賞。宋帝詔給司戈、司階、郎將告敕十道，使得承製補署。（《宋史·夏國傳》及《回鶻傳》。按《長編》：伊嚕格勒常言，本道捍禦趙德明，乞朝廷發兵，署孔目官一名至本道。詔諭以德明順命，且慮官吏至彼騷擾，第遣使偕往。）
六月，諜者盧蒐入環慶，被獲。法當處死，宋帝詔械送夏州，令德明裁遣。（《長編》七十一）德明落起復。（《長編》七十一）
九月，宋詔奉使夏州私覿之物，前後名品不等，自今令定數，官給其直。（《長編》七十二）
冬十月，宋詔河西諸蕃部，以夏州納款，其素與為隙者，自今無相侵略，仍令緣邊吏召集首領曉諭之。（《長編》七十二）
又詔夏州進奉外，有以私物貿易久而不售者，自今官為收市。（《長編七十二》。又十一月乙卯，河東緣邊安撫司言，麟、府州民多齎輕貨於夏州界，擅立榷場貿易，望許人捕捉，立賞罰以懲勸之。上曰：「聞彼歧路艱險，私相貿易，其數非多，宜令但準前詔，量加覺察可也。」）
十一月，使請市弩。
夏州進奉使白守貴等請市弓矢及弩，宋帝以弩在禁科，不許，餘從之。（《長編》七十二）復出兵侵甘州，恆星晝見，懼而還。
德明精天文，通兵法。夏俗出兵先卜，其法有四：一、炙勃焦，以艾灼羊髀骨；二、擗算，擗竹於地，以求數，若揲蓍然；三、咒羊，夜以羊焚香祝之，又焚穀火布靜處，晨屠羊，視其腸胃通，則兵無阻，心有血，則不利（沈括《筆談》：西戎用羊卜，謂之跋焦。卜師謂之廝乩。以艾灼羊髀骨，視其兆謂之死跋焦，其法兆之上為神明。近脊處謂之坐位，坐位者，主位也。近旁處為客位。蓋西戎之俗，所居正寢，常留中一間，以奉鬼神，不敢居之，謂之神明，主人乃坐其旁，以此占主客勝負。又有先咒粟以食羊，羊食其粟，則自搖其首，乃殺羊視其五髒，土人尤神之，謂之生跋焦。與《宋史·夏國傳》稍異）；四、聽弓，以矢擊弓弦，審其聲，知敵至之期，與兵交之勝負，及六畜之災祥，五穀之凶稔。是時，德明自出兵攻回鶻，恆星晝見經天，卜之不吉，大懼還。（《宋史·夏國傳》）
十二月，契丹隆緒母蕭氏卒，遣使來告哀。（《遼史·聖宗本紀》）
饑，貸粟於宋。
西北少五穀，軍興糧饋，多用大麥、蓽豆、青麻子之類。其民春食鼓子蔓、咸蓬子；夏食蓯蓉苗、小蕪荑；秋食席雞子、地黃葉、登廂草；冬則畜沙蔥、野韭、櫃霜、灰條子、白蒿、咸松子，以為歲計。時綏、銀久旱，靈、夏禾麥不登，民大饑。德明遣使奉表，求粟百萬斛。廷議不知所出，或言德明方納款而敢渝誓約，請降詔責之。宰相王旦曰：「第語德明：爾土災饉，朝廷撫馭荒遠，固當賑救，然極塞芻粟，屯戍者多，不可輟易。已敕三司具粟百萬於京師，可遣眾宋取。」德明得詔，慚且拜曰：「朝廷有人，臣不合如此。」遂止。（《長編》六十八）
大起宮室於𨫼子山（《宋史·夏國傳》。按《長編》在六月）攻河州、甘州等部族。
會旱，西攻河州、甘州宗哥族及秦州緣邊熟戶。遂出大裏河，築柵蒼耳平。（《宋史·夏國傳》）春三月，德明母野利氏薨。
野利氏，德明生母，既薨，鄜延路以聞，宰臣奏曰：「德明頃年已告母喪，朝廷行起復之命，贈賻之典。今復喪母，蓋蕃戎之俗，諸母眾多，朝廷自合遵守禮法諭之，俟其有請，別加商議。」帝可之。既而德明卒不自言。（《長編》七十三）
德明侵延州。
德明遺鄜延都鈐轄張崇貴書稱，遣牙校貢馬，兼言延州熟戶明愛侵其所統綏州。崇貴疑其有詐，遂遣戍兵小校防守境上。德明果以三千兵來寇，兵未至，又遣所部貿易於邊郡。及兵至，崇貴所遣戍兵出其不意逆擊之，德明尋遁去。既而德明上表，自訴明愛侵界事。宋帝詔張崇貴詳度，令明愛等還內地。（《長編》七十四、七十五）
秋七月，蕃族萬子太保掠西蕃貢使於天都山。
渭州吐蕃部署綽克宗，向屬西涼府，咸平中為繼遷所破，遂徙居龕穀。至是，聞夏州歸順，以馬二百匹入貢。至天都山，德明屬下萬子太保見而奪之。得至京師，但餘三十匹。（《長編》七十四。又《長編》：是月，鄜延路鈐轄張崇貴言：「蕃落居民以秋成獲田，遣兵戍境上。」上曰：「此蓋慮德明反覆耳。」辛巳，遺使撫諭緣邊寧將，仍訪崇貴防遏之策。使回，言德明境內歉旱，嘗為回鶻所侵，德明率所部將劫回鶻種落，故遣人守境土也。）
九月，契丹遣使冊德明為夏國王。（《遼史·聖宗本紀》）
春二月，德明遣使入貢於宋。
德明貢使所過州、軍，官吏犒設頗簡。宋帝以遠人慕義，接不以禮，恐生慢心，特詔戒之。（《長編》七十五及八十一）夏四月，德明遣使如宋貢馬，賀祀汾陰。
禮畢，賜德明衣帶、鞍勒馬、器幣，賓佐將士銀、帛、茶荈。時貢馬子弟或與京城民相毆，有折齒者，開封府言當杖脊。宋帝詔以事付鄜延路，令移文德明，就彼決遣。尋遣勾當皇城使韓守殷、作坊使張佶為官告使，進德明中書令。（《長編》七十五）
秋九月，攻涼州樣丹族，不克。
樣丹，西涼大族，自作文法，素不屬夏州。德明遣軍校蘇守信領蕃騎襲擊，六穀大首領廝鐸督會諸族禦之，大敗守信兵。守信，西涼人也。（《長編》七十六）
春正月，德明遣使入貢於宋。
夏州貢使在道市物，頗擾民。宋帝詔所在有司，嚴示約束。（《長編》七十七）三月，誘延州蕃落不得，遂以侵黑林平地入奏。
鄜延鈐轄張崇貴卒，德明益逾軼，常令所部釀酒，招內屬蕃戶飲之，誘其叛附，飲者多不如約。延州黑林平地，向與夏境鄰，德明誣為熟戶侵佔。宋帝令陝西轉運使薛奎按驗，奎閱郡籍，得德明嘗假道黑林平文，移錄示之，德明乃伏。（《長編》七十七、參七十三）
夏四月，遣使如契丹進良馬。
契丹畜牧之法，西夏與室韋例進馬三百匹。是時，德明以良馬二百匹、凡馬百匹獻，契丹主優賜之。（《遼史·聖宗本紀》及《食貨志》）表乞綏州土田、人戶。
德明上表，請以綏州土田、人戶割隸本道。邊臣爭之不許，德明復使詣闕上訴。宋帝詔陝西轉運使，取德明原進誓書與邊臣詳定報之。（《長編》七十七）
冬十月，宋以聖祖降，加德明守太保。（《宋史·夏國傳》）契丹賜夏國使爵。
甲午朔，契丹臣僚上其主尊號，改元，大赦。賜夏國使東頭供奉官曹文斌、呂文貴、竇珪祐、守榮、武元正等爵有差。（《遼史·聖宗本紀》）
十一月，宋遣西京左藏庫使王應昌使夏州，以加恩官誥來賜。（《長編》七十九）
宋禁夏州進奉使造軍器歸本道。（《長編》七十九）
春二月，德明如𨫼子山。
德明雖臣宋與契丹，而僭擬日甚。是時，由夏州如𨫼子山，大輦方輿、鹵簿儀衛，一如中國帝制。（《西夏書事》）秋七月，契丹來詔德明犄角伐党項。
党項臣服契丹久，後漸有叛者，多投西夏，西夏不受。其未叛者曷黨、烏迷兩部因據叛者之地，今復西遷，詰之則曰逐水草。詔歸故地，不報。契丹主怒，欲伐之，恐德明納之也，遂詔德明曰：「今党項叛我，我欲西伐，爾當東擊，毋失犄角之勢。」（《遼史·聖宗本紀》）
八月，契丹遣引進使李延弘來賜德明及義成公主車馬。（《遼史·西夏外紀》）龜茲國進貢於宋，來假道。
先是，甘州數與德明接戰，夜落紇貢奉於宋者多為夏人抄奪。至是，龜茲國進奉使李延慶等三十六人獻名馬、弓箭等於宋，復道夏國。宗哥族感宋帝恩化，乃遣人援送延慶等於汴京，夏人不敢動。（《宋史·回鶻傳》）
九月，旺家族復歸宋。
先是，宋熟戶旺家族為夏人略去，至是其首領都子（《長編》作都貲）等復歸於宋，隨而叛去者又三族，宋帝遣使存勞之。（《宋史·党項傳》）
宋詔慶州：延州熟戶蕃部有親族在趙德明界者，不得潛致音問。（《長編》八十一）
春二月，遣使如宋詣行闕朝貢。（《宋史·真宗本紀》）
宋加宣德功臣。
時宋帝如亳州謁老子於太清宮。還，大赦也。（《宋史·夏國傳》）甘露降國中。（《宋史·夏國傳》）秋七月，張浦卒。
浦，銀州人，事繼遷、德明兩世，忠誠練達，知無不言。及卒，德明臨其喪，哭之慟，贈銀州觀察使。元昊稱帝，追封銀川伯。（《西夏書事》）
築堡於石州濁輪穀，將建榷場，宋詔緣邊安撫司止之。（《宋史·夏國傳》）春三月，德明表請市鹽，宋復責入質，不遣。
德明以西鹽不通，蕃部困敝，遣牙內指揮白守貴詣京師陳請。朝議：德明必欲通鹽禁，惟子弟入質方許。蓋以必不肯從之事絕之也。德明果不肯遣，於是鹽禁如初。（《宋史·孫甫傳》）
夏四月，西界蕃部指揮使朗密囊、瑪魁孟雙二人叛投環州。
宋帝以前有熟戶蕃部逃亡為西界所納，可移牒追取，俟其遣還，乃以朗密囊等付之。（《長編》八十四）五月，宋禁緣邊人收市夏州貢奉使所乘馬。
夏國進奉使入邊，輒鬻其所乘馬。邊人以價值賤，爭市之。於是，使者帶馬日多。疆吏以聞，宋帝詔嚴其禁。（《長編》八十四）
秋九月，吐蕃唃廝囉（《長編》作嘉勒斯賚）請宋伐夏，不許。
唃廝囉，吐蕃讚普裔，初居宗哥城，與論逋李立遵不協，徙居邈川，有勝兵六、七萬。自西涼破，潘羅支舊部聳昌廝均等悉歸唃廝囉，回鶻降者復數萬，由是富強。時以兵攻夏州，德明禦卻之。唃廝囉希朝廷賜予，請聚舉國之眾，助討夏州。宋帝以其累次侵邊，或有變詐，命周文質監涇原軍，曹瑋知秦州備之。（《宋史·真宗來紀》及《吐蕃傳》。按《長編》：嘉勒斯齎請伐夏，上曰：「或言以敵寇攻敵寇，朝廷之利也。」向敏中曰：「趙德明今方納款，何用嘉勒斯賚加兵？況未能平。設能平之，其勢益大，又須存撫之也。」王旦曰：「頃睹奏章，稱立文法，統眾三十萬。朝廷亦疑其所為，故遣使深入察之，及楊承吉還，知其趣向，惟貪財殺人，人既不附，上下胥怨，又無遠慮，何由成功？」上然之。）
夏五月，侵宋慶州。以蕃騎千五百來攻慶州，內屬蕃部擊走之。（《長編》八十七）德明表宋邊臣違約招納逃亡，宋答詔撫慰之。
表云：「自景德中進誓表，朝廷亦降詔書，應兩地逃民，緣邊雜戶不令停舍，皆俾交還。自茲謹守翰垣，頗有倫理。自向敏中歸闕，張崇貴云亡，後來邊臣，罕守舊制，各務邀功，不虞生事，遂致綏、延等界，涇原以來，擅舉甲兵，入臣境土；其有叛亡部族，劫掠主財，去者百無一回。臣之邊吏，亦務蔽藏，俱失奏論，漸乖盟約。」宋帝旋答詔曰：「卿世濟勳庸，任隆屏翰，竭臣忠而奉上，正師律以守方，克樹風聲，聿寧邊候，其於眷倚，固異群倫。今者特貢丹誠，罄陳奏凱，詳彼縷述，深照傾輸。且國家奄宅中區，統臨四海，矧惟覆育，豈限邇遐。顧茲西北之陲，素為襟帶之地，曷嘗不敦之賞勸，示以懷柔。至於將帥之臣，但伸禦備之戒，唯關防是守，唯盟款是遵，靡容侵漁，庶安境土。所有文字來往，辭說異同；部族貪殘，展轉仇報；擄過生口，彼此交還。其如不見端倪，互相誣執；或因緣攘竊，增飾邀求。朝廷固不細知，邊壘亦為常事，兼詳表奏，備述其由。觀卿明誠，頗究積弊，若今檢校，俱慮滋章。朕虔奉穹昊，永宗清淨，推恩示信，六合同風，眷惟恭順之心，益固初修之節。嘉歎之意，注想彌增。已令鄜延、涇原、環慶、麟府等路部署鈐轄司，今後約束蕃部，不得輒相劫奪，擅興甲兵。凡於交爭，須盡公理。其有廣占阡陌，隱庇逃亡，畫時勘窮，押送所管。卿本道亦仰嚴勒部下，不得更有藏匿。各遵紀律，共守封疆，言念忠勤，不忘鑒寐。」（《宋史·夏國傳》及《長編》八十八，《西夏紀事本末》）
是歲，德明遣牙校劉仁勖如宋貢馬。（《長編》八十八）甘州回鶻攻陷涼州。
德明使蘇守信守涼州，有兵七千餘，馬五千匹。諸蕃畏其強，不敢動，回鶻貢路悉為阻絕。守信死，其子囉麻自領府事，部眾不服。甘州可汗夜落紇遣兵攻破之，擄其族帳百餘，斬級三百，奪馬匹甚眾，囉麻棄城走。於是，涼州屬於回鶻。（《長編》八十八）
追上繼遷尊號。
德明既僭帝制，令官屬建議祀典。劉仁勖曰：「先王創造大業，中道崩殂。今徽號未加，非報本追崇之意。」德明用其言，上繼遷尊號曰應運法天神智仁聖至道廣德光孝皇帝，廟號武宗。群臣上表賀。（《宋史·夏國傳》。按畢氏《通鑒考異》駁此條甚晰，詳後寶元元年元昊改元注。）
春正月，宋加德明守太傅。
德明聞中國有大典禮，必遣使入賀。是時宋帝改元，詣玉清昭應宮上玉皇大天尊寶冊袞冕，謝天地於南郊，大赦中外，官並加恩。會夏州使至，詔加德明守太傅，食邑千戶，實封四百戶。（《宋史·夏國傳》及《真宗本紀》。按《本紀》作二月。）
夏六月，有龍見於溫泉山。
山在懷遠鎮北，德明以為瑞，遣官祀之，於是有遷都之意。（《西夏書事》）秋八月，囉麻請取涼州，不克。
囉麻走入沙漠，潛遣人至涼州約舊時蕃卒內應，請德明出兵赴援。回鶻結六穀諸部拒之，卒不能克。（《西夏書事》）
春三月，德明掠甘州貢奉使。
德明攻西涼不得志，輒與甘州構難，偵知其貢使安信等入京，遣蕃部從間道掠之。會正使先發，僅得餘騎而還。（《宋史·回鶻傳》）閏四月，吐蕃遣使假道，不許。
吐蕃別種可汗並裏尊以朝貢契丹道紆，不能猝達，契丹主諭以假道夏州，並裏尊遣使來請，德明不許。（《遼史·聖宗本紀》）
春三月，德明以繼立母喪，入告於宋。
宋以屯田員外郎上官泌為吊贈兼起復官告使，閤門祗候常希古為致祭使。（《長編》九十三及《宋史·夏國傳》）攻宋麟州柔遠寨。
巡檢楊承吉與戰不利，官軍殺傷頗眾。帝曰：「德明素受朝命，何忽爾侵擾，豈邊將失於撫綏耶？」即命曹瑋往安撫。（《長編》九十三）
宋郊祀。冬，又加德明崇仁功臣。（《宋史·夏國傳》）
春正月，德明屬羌犯延州。
德明數受中國恩禮，志氣驕盈，不復謹約蕃部。宥州羌臘兒率眾劫延州熟戶咩魏族，金明監押李士彬部兵擊之，斬臘兒，梟七十餘級，奪馬三百匹，餘眾悉擒。宋帝詔鄜延部署司以其事報德明。（《宋史·党項傳》及《長編》九十五）
六月，德明復遣人騎犯延州。
鄜延鈐轄周文質言：「德明繼遣人騎寇略熟戶，望多發軍馬於慶州界，破蕩族帳，以遏侵擾。」帝以邊候興兵，或至生事，止令文質偵邏，密為之備。（《長編》九十五）
契丹主自將來襲。
並裏尊以假道不許，不復朝契丹。契丹主歸罪德明，親將兵五十萬，佯言出獵，直攻涼甸。德明率眾逆拒，敗之。（《宋史·夏國傳》）冬十一月，城懷遠鎮為興州，定都之。
靈州懷遠縣，始於後周，宋初廢為鎮。繼遷取靈州時，盡逐居民城外，遂皆徙依懷遠。德明以龍見之祥，思都其地，謀之於眾，僉曰：「西平土俗淳厚，然地居四塞，我可以往，彼可以來。不若懷遠，西北有賀蘭之固，黃河繞其東南，西平為其障蔽，形勢利便，洵萬世之業也。況屢現休徵，神人允協，急宜卜築新都，以承天命。」德明善之，遣賀承珍督役夫，北渡河城之，構門闕、宮殿及宗社、籍田，號為興州，遂定都焉。（《宋史，夏國傳》及《西夏書事》。按《宋史·夏國傳》：德明城興州在乾興二年，而李氏《長編》在天禧四年末，其《考異》云：「《德明正傳》載城興州在李士彬斬羌酋臘兒後，不得其時。考士彬斬臘兒在本年正月，故附年末為正。」）
夏五月，德明終喪，宋遣入內都知藍繼宗為官告使來起復。
德明與繼宗射，繼宗每發必中，德明遺以所乘名馬。（《長編》九十七）秋七月，契丹暨夏平，封德明大夏國王。
德明既卻契丹兵，謹封堠，嚴點集為備。契丹主見進奉使不至，恐為邊患，諭意講和。德明亦請臣貢如初。契丹主遣金吾衛上將軍蕭孝誠齎玉冊、金印，授德明為尚書令，晉大夏國王。（《宋史·夏國傳》）
冬十一月，遣使貢於契丹。（《遼史·聖宗本紀》）
春二月，宋真宗皇帝崩，皇太子禎嗣位，是為仁宗。（《宋史·真宗本紀》）宋加德明純誠功臣。
德明自臣宋以來，每歲旦、聖節，冬至皆遣牙校貢獻不絕，而每加恩賜官告，則又以襲衣五，金荔支帶、金花銀匣副之，銀沙鑼、盆、合千兩，錦彩千匹，金塗銀鞍勒馬一匹，副以纓，復遣內臣就賜之。又遣閤門祗候賜冬服及頒《儀天具注曆》。（《宋史·夏國傳》）
德明表請大食國貢使取道夏州。
大食，波斯別種。其入貢路，由沙州，涉夏國，抵秦州。德明思掠其進奉物，上表請敕使者道其國中。時宋帝新立，知其詐，不許。詔大食：自今入貢，取海路，由廣州，至京師。（《宋史·大食傳》）
秋八月，西蕃宗哥族侵夏州。
天禧初，宗哥族酋長馬波叱臘等，與伏羌寨蕃部廝雞波連結為亂，知秦州曹瑋率神武軍破之野吳穀，餘眾遁走沙漠。至是，舉眾與德明相攻掠。宋涇原路總管司請益兵為備，從之。（《長編》九十九）
環州屬羌慶香帥眾叛宋來歸。
環州洪德寨蕃族巡檢慶香，與屬戶者龍等十八人詣供奉官胡寧，紿稱夏兵入邊，諸族危迫。寧信之，率眾赴援，至歸德川，伏發戰死。慶香率本族三百餘帳亡入夏界，德明納之。環州部署招之，還者幾二百，香等百餘戶不出。（《長編》九十九）
九月，契丹遣堂後官張克恭來賀德明生日。（《遼史·聖宗本紀》）冬十月，唃廝囉數與德明相攻。
唃廝囉旋降宋。（《稽古錄》）
宋加德明尚書令。
有恩製曰門下：「朕仰奉詒謀，嗣臨寶位，負荷之重，方若涉於大川；爵賞之行，宜普均於百辟。其有寵聯宗籍，位冠侯藩，早隆誓嶽之勳，適重守方之寄。屬茲纂紹，特示褒優，告於離麗之庭，錫以絲綸之命。推忠宣德崇仁保順純誠亮節守正翊戴功臣、定難軍節度、夏銀綏宥靜等州管內觀察處置押蕃落等使、開府儀同三司、檢校太師、守太傅、中書令、使持節都督夏州諸軍事、行夏州刺史、上柱國、西平王、食邑一萬六千戶、食實封五千戶趙德明，山河稟粹，象緯儲精，識洞兵弢，學該義府。忠純之性，本自於天資；奇正之機，蓋由乎神授。而自齋壤受鉞，賜履撫綏，委其外禦之權，寵以真王之爵。整軍講事，彌暢於善經；述職修方，聿昭於亮節。屏於西夏，克壯英猷。屬予踐阼之初，疇乃殿邦之績。爰推茂渥，式獎殊庸。霈泥綍之徽章，冠天台之崇秩。仍增多邑，復進重封，並示寵榮，斯為異數。於戲！亨嘉之運，方在於統同；隆顯之恩，允昭於眷注。往服休命，保茲永圖。可特授依前檢校太師、守太傅、尚書令兼中書令、使持節都督夏州諸軍事、行夏州刺史、充定難軍節度、夏銀綏宥靜等州管內觀察處置押蕃落等使、西平王，加食邑一千戶，食實封四百戶。功臣散官勳如故。」（《宋史·夏國傳》及《西夏紀事本末》）
二月，萬子軍主蘇爾格威叛附於宋。宋授三班奉職，賜名李文順，居之陳州，（《長編》一百）秋八月，德明部落攻宋平涼方渠，敗績。
宋將周美以軍候戍邊，與州將追戰，破之於九井原烏侖河，斬首甚眾。（《宋史·周美傳》）
與契丹謀襲宋軍，不克。
德明與契丹會兵境上，聲言嫁娶，將襲宋軍。宋邊臣折惟忠覘得其實，率麾下往備之，戒士卒毋輕動。一夕風霾，有騎走營中，以為寇至，惟忠堅臥不動，徐命擒之，得數誕馬，蓋虜所縱也，計卒不行。（《宋史·折御卿傳》）
宋使閤門祗候康德輿來賜冬服。
德輿父讚元，嘗以作坊使從曹光實襲繼遷，獲其母、妻。至是，夏人謂曰：「前康將軍戰靈武者，非先世耶？」德輿懼其復仇，紿曰：「非也。」（《宋史·康德輿傳》）
春二月，德明作省嵬城於定州。
定州省嵬山，在懷遠西北百餘里，土地膏腴，向為蕃族樵牧地。德明於山之西南麓築城，以馭諸蕃。（《通志》及《西夏書事》）夏四月，綏州蕃攻保安軍。
蕃族軍主旺律等擊敗之，鄜延路以聞，宋帝令以其事報穗明。（《長編》一百二）
夏六月，宋令涇原路置堡塞五井川，以捍西人，仍自今有內附者，非先陷蕃軍民，邊吏毋得受。（《長編》一百三）西羌亂。六月，遣使來假兵，不許。
羌亂，以數萬眾圍平遠及定邊、合道、石昌等寨，都監趙士隆、都指揮使杜澄戰死。洪德寨主趙振引諸將往援，由別道力戰抵平遠，奪取井泉。七日夜，率敢死士破圍，斬首數千級，而諸將救他寨亦盡力。賊勢不敵，乞兵於德明，德明守境不應，乃請和。（《長編》一百三）
秋七月，宋遣使來諭。
宋既平羌亂，帝慮德明以為疑，特遣使詔諭德明曰：「近據環慶等路部署鈐轄司等奏報，沿邊熟戶遞相驚擾，結集部族，圍繞堡寨，已降宣命，添差軍馬，征彼撫遏去訖事。卿世濟勳勤，任隆屏翰，素傾輸於誠節，用保乂於疆陲。昨以守邊之臣，失於撫禦，致內屬之諸部，忽驚擾以交征。朝廷姑務威懷，特加招輯，想卿在遠，或未周知。惟卿護塞有方，愛民在念，遠聆朝旨，諒體予衷，眷矚所深，不忘鑒寐。」（《長編》一百三及《西夏紀事本末》）
冬十一月，貢於契丹。
契丹主以德明勢日強盛，厚賜使者，遣還。（《西夏書事》）
春二月，德明請與並、代二州和市。
時陝西已有榷場二，德明復請於並、代路置和市場，宋帝許之。（《長編》一百四）宋郊祀，推恩德明。
賜恩製曰：「國家卜天正之辰，修陽位之祀。九州獻力，聿昭來助之儀；上帝降臨，式廣遂行之慶。眷惟邦屏，恪稟朝彝，爰稽述職之勤，是與疇庸之命。推忠宣德崇仁保順純誠亮節協恭守正翊戴功臣、定難軍節度、夏銀綏宥靜等州管內觀察處置押蕃落等使、開府儀同三司、檢校太尉、守太傅、尚書令兼中書令、使持節都督夏州諸軍事、行夏州刺史、上柱國、西平王、食邑一萬八千戶、食實封五千八百戶趙德明，肅恭秉節，信順存誠，善繼美於世勳，能納忠於王室。總彼千乘，訓其四封，講軍誌於中權，邊隅載謐；奉土毛於內府，時事允修。藹威惠以兼資，煥文章而彌辱。甫成巨典，宜沛洪恩。增井賦之田，葉於書社；錫雲台之號，以示旌功。諒此榮褒，實彰寵數。於戲！歸祭膰以先同姓，受福攸均；載刑馬而誓元侯，承家惟永。克念守方之略，茂遵謹度之經。欽對嘉休，慎固西夏。可特授依前檢校大師、守太傅、尚書令兼中書令，使持節都督夏州諸軍事、夏州刺史、充定難軍節度、夏銀綏宥靜等州管內觀察處置押蕃落等使、西平王、加食邑一千戶，仍賜推忠宣德崇仁保順純誠亮節協恭守正佐運翊戴功臣，散官勳如故。（《西夏紀事本末》）
阿遇攻宋麟州。
阿遇為西夏觀察使，有子歸附於宋。而遇攻麟州，虜邊戶，約還子，然後歸所虜。麟州還其子，而阿遇輒背約。安撫使遣牙將張岊詰問，岊徑造帳中，以順逆諭阿遇。阿遇語屈，留岊共食。阿遇袖佩刀貫大臠啗岊，岊引吻就刀食肉，無所憚。阿遇復弦弓張鏃指岊腹而彀，岊食不輟，神色自若。阿遇撫岊背曰：「真男子也。」翌日，又與岊縱獵，雙兔起馬前，岊發兩矢，連斃二兔，阿遇驚服，遺岊馬、橐駝，悉歸所虜。（《宋史·張岊傳》）
夏六月，遣兵助契丹攻甘州。
甘州回鶻阿薩蘭部叛契丹，契丹主遣魏國公蕭惠征諸路兵討之。德明點集蕃眾，遣之西出。蕭惠攻甘州，三日不克，部下阻卜諸酋復叛，急引歸。德明兵亦還。（《遼史·聖宗本紀》不載德明助攻事，此從《西夏書事》。）
冬十月，契丹使來問夏國五月與宋交戰之事。（《遼史·聖宗本紀》。按《宋史·仁宗紀》是年五月，無夏人構兵事。）
春二月，德明遣都知兵馬使白文美，以蕃部逃入漢界入告於宋。
宋詔鄜延部署司據數遣還。夏州其先落蕃戶口，亦詔德明護送境上。旋據部署張遵等言：「蕃戶頗眾，如準詔，緣邊內附人盡遣還夏州，恐生驚疑，反致邊患。請諭令漸歸，如不願者，亦聽。」詔可。（《長編》一百五）
夏五月，攻宋金明，都監李士彬擊敗之。（《稽古錄》。按《長編》作西人寇金明，李燾疑非德明，或是屬羌。而《九朝編年備要》則作德明，與《稽古錄》同。）
夏六月，德明生辰，契丹遣吳克荷來賀。（《遼史·聖宗本紀》）
德明遣子元昊攻甘州，拔之。（《宋史·夏國傳》。按《長編》註：《實錄》《正史》並稱德明既攻陷甘州，拔西涼府，未逾時乃死。甘州及西涼府陷沒，《實錄》《正史》並不記其年月日。所稱未逾時，或既德明死之年。然德明每不聽元昊用兵，其攻陷甘州及西涼府，想非德明意。《傳》又稱元昊忽引兵襲甘州，可見德明不在其間，西涼府亦必元昊自拔之，德明不與也。《實錄》《正史》載此事不詳，因德明死乃附著之。蓋誤。）
復舉兵攻拔西涼府。（《長編》一百十一）
宋聞西人犯邊，詔都署司嚴飭兵備；又令鄜延路移文夏州，戒約之。（《長編》一百十一。李燾云：「此事當是元昊襲甘州及西涼府時也。」）立元昊為皇太子。
德明娶三姓：衛慕（《長編》作米母，又作默穆）氏生元昊，咩迷（《長編》作密克默特）氏生成遇（《長編》作沁裕勒），訛藏屈懷（《長編》作藏渠懷）氏生成嵬（《長編》作沁威）。德明嘗使人以馬博易於中國，怒其息微，欲殺之，莫可諫止。元昊方十餘歲，極諫不已，曰：「以戰馬資鄰國，已是失計；今更以貨殺邊人，則誰肯為我用者？」宋邊帥曹瑋聞其言，私念之曰：「此子欲用其人矣，是必有異志。」聞其嘗往來牙市中，瑋欲一識之，屢使人誘致之，不可得。乃使善畫者圖形容，既至，觀之，曰：「真英物也！此子必為邊患。」德明雖臣事中國及契丹，而於本國則稱帝。至是，以元昊攻甘州有功，遂立為皇太子。（《宋史·夏國傳》及《夢溪筆談》）
立衛慕氏為後。
衛慕，銀、夏大族。德明既立元昊為皇太子，立衛慕氏為後以顯之。（《宋史·夏國傳》）
春二月，德明為元昊請婚契丹。
元昊先娶於母族衛慕氏。至是，德明欲結好契丹，遣使請婚，契丹主許之。（《西夏書事》）
瓜州王以千騎來降。
瓜州回鶻，乃沙州分部，其王賢順，見德明勢日盛，屬率請降。（《宋史·夏國傳》及《西夏書事》。按高居誨《使于闐記》云，自靈州過黃河，行五百里至涼州，又西五百里至甘州，西北五百里至肅州，西渡金河西百里出天門關，又西百里出玉門關，經吐蕃界西至瓜州。《一統志》：瓜州，古西戎地，漢為敦煌郡，晉分晉昌郡，唐初置瓜州，後陷於吐蕃。其城在肅州西五百二十六里。時德明雖得甘州，與瓜州尚距千里，中隔肅州，回鶻與夏世仇，賢順何以遽降？《宋史·回鶻傳》不載，疑《夏國傳》有誤，見《西夏書事》注。）
火星入南斗。
西州謠言：「火星入南斗，天子下堂走。」德明出居賀蘭山禳之。（《宋史·夏國傳》及《西夏書事》）冬十二月，宋加賜德明功臣。以郊祀禮成也。（《宋史·仁宗本紀》）
德明遣使如宋，獻馬七十匹，乞賜佛經一藏，從之。（《長編》一百九）
夏六月，契丹聖宗薨於行宮，長子宗真即位，是為興宗。（《遼史·聖宗本紀》）契丹遣使來告哀。（《遼史·西夏外紀》）宋以李若穀知延州。
若穀知延州，夏人遣使來，前守多延之堂上，若穀獨廡下飲食之，夏人憤甚而不敢犯。（《名臣碑傳琬琰集》）秋九月，遣使如契丹弔慰。（《遼史·興宗來紀》）
冬十月，遣使如契丹進賻幣。（《遼史·興宗本紀》）
契丹興平公主來歸元昊，以元昊為夏國公、駙馬都尉。（《遼史·西夏外紀》）
德明薨，年五十一，在位二十八年。追諡曰光聖皇帝，廟號太宗，葬嘉陵。（《宋史·夏國傳》。按《續綱目》作明道元年冬，德明卒。）
