
西夏稱天授禮法延祚八年
春正月，遣使如契丹進鶻。
契丹自西征敗衄，山前後困敝殆甚。又女真、渤海，所在擾亂。元昊知其衰，常以兵掠其境。契丹主怒，欲起傾國兵討之。元昊因以白鶻貢。（《遼史·興宗本紀》）
二月初，遣使如宋賀正旦。
時使臣聿則以留延州議事，故後至也。宋帝賜口宣云：「王歲肇新，人正伊始。眷乃世藩之屬，主茲邦土之封。爰效忠規，聿修貢式，緬懷款至，良用歎嘉。」（《宋史·仁宗本紀》、《長編》一百五十四及《文恭集》）
復互市。
天聖中，陝西榷場二。及元昊稱帝，互市絕，保安軍榷場遂廢。陝西並邊主兵官，猶與屬羌交易，後並禁之。元昊數請復，乃復置場於保安軍及鎮戎軍之安平寨。（《宋史·食貨志》）
宋詔陝西、河東經略司：夏國雖復稱臣，其令邊臣益練軍，毋得輒弛邊備。從吳育之言也。（《長編》一百五十四）
三月，宋樞密副使龐籍言：元昊已受封冊，請早令延州保安軍立定封界。（《長編》一百五十五）夏人三千餘人，劫掠宋篳篥會城。（《范文正公年譜補遺》）
夏四月初，遣人如宋賀乾元節。（《宋史·仁宗本紀》）駐兵葫蘆河。
元昊凡入塞，先遣人放牧牛羊，與蕃戶、漢人相習久之，然後縱兵肆掠，故緣邊莫之為備。是時，令二萬騎遊牧近宋界檉柵至葫蘆河一帶，蕃漢人戶恐元昊復襲破鄜州故事，驚懼，宋邊帥遣使來問。（《范文正公年譜補遺》）
五月，歸石元孫。
諫官、御史奏：元孫軍敗不死，為國辱，請斬於塞下，以示西人。賈昌朝獨引《春秋》穀臣、知罃故事，請赦之。因入對，又袖出《魏志·于禁傳》以奏曰：「前代將臣覆沒而還，多不加罪。」帝乃貸元孫，編管全州，子弟嘗受陣亡恩澤者，並追奪之。（《長編》一百五十五。按李元綱《厚德錄》：賈文公昌朝為中丞，劉平、石元孫陷西虜，或誣以降，議收其族。昌朝言事未可知，乃不果收。及在相位，元孫自西夏歸，議賜死。昌朝獨曰：「自古將帥被執歸，不死。」元孫得不死。）
閏五月，遣使如宋謝冊命。又遣蕃僧吉外吉、法正等謝賜佛經。（《長編》一百五十六。）遣使貢於契丹。（《遼史·興宗本紀》）秋七月，宋使來賀生日。
宋帝賜生日使禮物，口宣云：「紹復前徽，述修貢職。素秋建始，良用誕彌。用示眷恩，式將慶賜。無忘朝寵，益濟世忠。」（《文恭集》）宋詔陝西四路：依近降夏國誓詔，毋得招納西界蕃戶。
先是，環慶經略司誘西界作過蕃官朗幹等七百六十二人，朝廷恐因而生事，故約束之。（《長編》一百五十六）八月，宋保安軍移文來詰地界，不聽。
初，元昊獻栲栳、鐮刀諸寨，繼言九州十三縣向屬故土，乞賜還，中國不許。及進誓表，宋帝詔延州保安軍別定封界，其餘皆如舊境。元昊不肯如約。鄜延經略司以聞，詔保安軍移文宥州，令遵守誓約指揮。元昊遷延不奉詔。（《長編》一百五十七。按九州十三縣，陳師道《後山談叢》作求割三州十六縣，此據餘靖《奏狀》。州縣之名，史不詳載。）
出遇乞妻沒藏氏為尼。
元昊殺旺榮、遇乞。久之，野利後訴旺榮兄弟無罪。元昊悔之，令求遺口，得沒藏氏於三香家，迎養宮中。已，與之私。野利後覺之，不忍殺，使出為尼，號「沒藏大師」，居於興州戒壇寺。（《長編》一百六十二）
冬十月，宋始來頒歷。（《宋史·仁宗本紀》）契丹以所俘夏國羊馬獻於宋。（《宋史·仁宗本紀》）請宋歲賜毋逾歲暮，不許。
夏人以歲賜緩移宋邊，曰：「願毋逾歲暮。」宋帝詔吏報許，知敷政縣李師中更牒曰：「如故事」。樞密院劾為擅改制書，師中曰：「所改者郡牒耳，非製也。」朝廷是之，薄其過。（《宋史·李師中傳》）
十一月，宋詔河東、陝西經略司：自今內屬蕃部，毋得侵擾西界。犯者當以軍法論。如西界人馬先犯境，方聽出兵捍禦之。（《長編》一百五十七。又十二月，河東經略司言：「比奉詔，蕃部內寇，即許出兵捍禦。若西界人馬至境，不許出兵。」詔如西界輒入，先放箭射官軍，即領眾掩殺之。）
子阿理謀逆，殺之，及妃咩米（一作密克默特）氏。
咩米氏，元昊第四娶，生子阿理，無寵，屏居夏州王庭鎮。阿理年漸長，謀聚眾為亂。其黨臥香乞（一作鄂桑格）以告，元昊執阿理，沉於河，遣人賜咩米氏死。（《長編》一百六十二）
十二月，宋詔延州：自今夏國有合議邊事，先具經劃利害以聞，其常事，聽一面移文宥州。（《長編》一百五十七）侵屈野河西，執麟州指使魏智。
西界人馬至屈野河西，智等引兵約回，智遇伏，為西人所執。知州領眾追逐，至銀川寨，夏人遁。詔河東經略司：「累戒逐路，務遵誓詔。今西人本無鬥意，而以兵追逐，為邊生事，其邊吏並劾罪以聞。」（《長編》一百五十七）
宋詔諸路緣邊經略司，無得招誘西界蕃部。（《長編》一百五十七）遣楊守素至保安軍，索在漢人戶。
元昊初上誓表，言所掠蕃漢人戶，兩不相還。至是，遣楊守素自陳事宜，理索在漢人戶。宋帝詔保安軍引伴至延州，示以元進誓表諭之。既而又索所降黃族軍主黃伊特等四十九人。伊特等畏誅，與其族人各勒兵馬，願死漢境。鄜延經略司言：「伊特等來投，在朝廷未降約束前，恐不宜遣去，以快西人之忿。」從之。（《長編》一百五十七）
西夏稱天授禮法延祚九年
春正月，遣使如宋賀正旦。
進奉使至宋管城，適孫沔出帥環慶，亦宿於此，或白當避驛者，沔曰：「使夏國主自入朝，亦外臣也，猶當在某下，況陪臣乎？」夏使遂宿白沙。宋帝聞而嘉之。（《倦遊錄》）
遣使如宋獻地，復索過界人戶。
先是，楊守素持表及地圖來獻鄂尚、繃烏、伊特、恰布等城寨九處，並理索過界人四百餘戶。然所獻城寨並在漢地，但以蕃語亂之。其投來邊戶，亦原屬漢界，不當遣還。己丑，降詔諭夏國主曰：「向膺典冊，昭啟國封。方逾歲月之周，自固丹青之信。忽披奏牘，且覽繪圖，具詳忠順之誠，務為悠久之計。爰因敷請，亦盡輸陳。去冬嘗有邊屬戶蕃部，先沒在西界，不因招誘而歸；骨肉住坐，本不係逃背之人，兼誓詔所不載，適因來奏，更設誓條。已敕邊臣：『自今如有逃過漢界，雖係舊邊戶，亦不為容納。』其緣邊封境，只以誓詔所載為定。其堅永好，以副朕懷。」（《長編》一百五十八、《西夏紀事本末》）
以兵索叛蕃於宋，不與。
蕃酋孟香率千餘人叛附於宋。事聞，宋帝詔知慶州杜杞如約。杞言：「如約當還。而孟香得罪夏人，勢無還理。遣之，必反為邊患。」議未決，夏人以兵入界求孟香，孟香散走自匿，夏兵驅殺邊戶，掠奪牛馬，而求孟香益急。朝議責杞，亟索而還之。杞言：「夏人違誓舉兵，孟香不可與。」因移檄夏人：「不償所掠，則孟香不可得。」夏人不肯償所掠，杞亦不與孟香，夏人後亦不敢復動。（歐陽修《杜杞墓誌銘》。）
夏四月，復請宋邊臣毋納過界蕃戶。宋帝詔從其請。
詔曰：「自膺典冊，已歷歲年，敦守信盟，確然不易，朕於君臣之義，尤篤初終。昨詔自今更有人民逃過漢界，雖係舊屬戶蕃部，亦不容納，即當部送本處。今所請欲以此—事，附入前來誓詔，用以秘藏，以彰悠遠。朕嘉從國主之意，兼所益事條，已頒下邊將遵守。彼所睹聞，更在嚴飭疆吏，勿縱侵犯，安民保福，以永無窮」。（《長編》一百五十八、《西夏紀事本末》）
作避暑宮。
夏俗皆土屋，或織氂牛尾、古曆毛為蓋，惟有命者得以瓦覆，故國中鮮遊觀所。元昊於城內作避暑宮，逶迤數里，亭榭台池，並極其勝。（《寧夏府志》）
五月，築後橋諸堡。
後橋蕉嵩寨及十二盤諸堡，向為中國所破。元昊令屬下蕃戶累至其地，開築舊堡。環慶路以聞。宋帝詔經略司，謂其地雖係漢界用兵所得，然夏國今納款稱臣，不欲出兵拒絕，其令彼土蕃戶住坐如故，仍劃壕為界。（《長編》一百五十八）
秋七月，宋使來賀生日。
宋帝賜口宣曰：「奕世資忠，承邦濟美。三朝開序，六射協辰。爰導壽祺，式將惠賜。益思恭德，庸對寵章。」（《文恭集》）
八月，宋詔陝西、河東經略司：「西人雖納款稱臣，然其心詭譎難信。恐諸路乘罷兵之後，漸弛邊備，其益務練士卒，完城壁，常若寇至。有不如詔者，亟以名聞。」（《長編》一百五十九）
九月，宋遣刑部員外郎張子奭往保安軍，與夏人議疆界。
先是，元昊言，先以兵馬收獲承平州分水向西一帶境土，既分賞得功將校，今邊臣數有所爭，未協累年之議。至是，宋帝命子奭往議，仍以詔諭元昊。（《長編》一百五十九）
請宋沒寧浪地，不得。
初，夏國既獻鄂尚、繃烏、伊特、恰布等九寨，又納豐州故地，欲以沒寧浪等處為界。下河東經略鄭戩，戩言：「沒寧浪等處並在豐州南，深入府州之腹。若如其議，則麟、府二州勢難以守，直宜以橫陽河為界。」宋帝仍以戩所上地圖付張子奭往議，會子奭道病，乃遣著作佐郎楚建中往延州，同議夏國封界。（《長編》一百五十九。按《長編》注，建中時管勾鄜延經略司使機宜文字，與夏人楊守素議地界，有眾暴至，二輕騎疾前，引滿向建中，建中披腹使射，曰：「吾不憚死，懼禍西國。」眾服其量。又《宋史·楚建中傳》：元昊歸款，建中白府請築安定、黑水八堡以控東道。夏人果來，聞有備，不敢入。）
十一月，宋命都巡檢馬懷德、國子博士高良夫來劃界。（《宋史·馬懷德傳》）契丹遣西南面招討使蕭蒲奴率兵末伐，夏人逆戰，敗之。
蒲奴以兵二千據河橋，聚巨艦數十艘，仍作大鉤，人莫測。戰之日，布舟於河，綿亙三十餘里，遣人伺上流，有浮物輒取之。契丹軍既失利，蒲奴未知，適有大木順流而下，勢將壞浮梁，斷歸路，操舟者爭鉤致之，橋得不壞。（《遼史·蕭蒲奴傳》）
西夏稱天授禮法延祚十年
春二月，子諒祚生。（《宋史·夏國傳》）起高台寺。
元昊五月五日生，國中以是日相慶賀。舊俗止重冬至，元昊更以四孟朔為聖節，令官民禮佛，為己祈福。至是，於興慶府東一十五里役民夫建高台寺及諸浮圖，俱高數十丈，貯中國所賜《大藏經》。廣延回鶻僧居之，演繹經文，易為蕃字。（《甘肅通志》）
契丹蕭蒲奴復以兵深入夏境，大掠而還。（《遼史·蕭蒲奴傳》）宋嚴邊備，詔環慶、鄜延兩路勤講習。（《長編》一百六十）叛人叩宋延州請降，不納。
程琳為陝西安撫使，嘗獲戎首不殺，戒遣之。夏人亦相告，毋捕漢民。久之，有叛族數百驅牛羊叩邊請降，且言：「契丹兵至衙頭矣，國中亂，願自歸。」琳曰：「彼詐也。契丹至帳下，當舉國取之，豈容有來降者？吾聞夏人方捕叛者，此其是耶？不然，誘我也。」拒不受。已而夏人果以騎三萬臨境上，以捕降者為辭。琳諜知之，閉壁倒旗，戒諸將勿動。夏人疑有備，遂引去。（《宋史·程琳傳》）
夏四月，通銀星和市（一作寧星和市）。
初，楊守素等劃界，既以橫陽河為定議，而於麟州屈野河西地則云：「吾馬足所踐，即為吾土。」不肯明立界至。宋帝命知麟州張繼勳勘之。繼勳言：「夏人日逼屈野河，耕墾畜牧，或興置寨柵。若即以河西為禁地，實與州城相距，非便；若用咸平五年以前界至，則太遠難守；當以大中祥符中所定為則。」遣臨塞堡監押馬寧、指使殿侍康均詣宥州，與監軍司言之。元昊命把關太尉曹勉、管勾和市曹謂均等曰：「中國若肯通銀星和市，則河西疆界一切如約。」經略司令入保安軍自陳。勉等至軍，朝議以為疆界既肯如舊，許之。（《長編》一百八十五）
奪子婦沒移氏，立為後。
元昊凡七娶（《宋史·夏國傳》作五娶，此從李氏《長編》，下同）：一衛慕氏；二索氏（《傳》以索氏為第五）；三都羅（一作多拉）氏，早死；四咩米氏，五野利氏（《傳》以野利氏為第三），生三子：長寧明，次寧令格，次薛哩（一作錫哩）早死；六耶律氏（《傳》以耶律氏為第一），契丹公主也；七沒移氏，即營天都山居者。至是，為太子寧令格娶婦沒移氏，見其美而自納焉，號為「新皇后」。（《長編》一百六十二）
六月，廢後野利氏。
野利氏，遇乞從女也（司馬光《日記》載龐籍語：「元昊妻即旺榮妹」，與《宋史·夏國傳》異）。身頎長，有智謀，常戴金起雲冠，令他人無得冠者，封憲誠皇后，元昊素畏之。自納沒移氏，別居天都山，後稀得見。旺榮、遇乞之死，後已不平；及奪子婦沒移氏，益失寵，出怨望語。元昊聞之，黜居別宮，不復相見。（《長編》一百六十二）
秋七月，築離宮於賀蘭山。（《甘肅通志》）九月，徙榷場於順寧寨。
元昊因保安榷場僻陋，馬、羊無放牧地，請徙順寧。然蕃商卒不至。（《長編》一百六十一）
西夏稱天授禮法延祚十一年
春正月朔，日赤無光。元旦行朝賀儀，群臣相顧失色。（《西夏書事》）寧令格弒其父元昊，不死。沒藏訛龐（一作羅滂）誅寧令格。
寧令格憤其父元昊之奪其妻也，殺之，不死，劓其鼻而去，匿訛龐家，為訛龐所殺。（《長編》一百六十二。按沈括《筆談》：元昊後房先生一子，曰寧令受。後又納沒藏訛龐之妹，生諒祚而愛之，寧令受之母恚忌，欲除沒藏氏，授戈寧令受圖之。寧令受間入元昊室，猝與元昊遇，刺之。不殊，諸大佐沒藏訛龐輩仆寧令受，梟之。與《長編》異。又按《宋史》：諒祚小字寧令格，此寧令格當又是一人。）
元昊薨
因鼻瘡死（按元昊死，《宋》、《遼》二史俱不言為其子所戕），年四十六。在位十七年，改元開運一年，廣運二年，大慶二年，天授禮法延祚十一年。諡曰「武烈皇帝」，廟號景宗，葬泰陵。（《長編》一百六十二及《宋史·夏國傳》）
