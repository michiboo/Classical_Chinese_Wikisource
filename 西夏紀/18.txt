
西夏稱大安十年春正月，大舉犯蘭州。
初，宋李憲以蘭州為西夏必爭地，夏眾為王文鬱擊退後，猶數至河外，而相羊不進。意必大舉，乃增城守塹壁，樓櫓俱備。至是，果大舉入犯，步騎號八十萬，圍蘭州，意在必取。督眾急攻，矢如雨雹，雲梯革洞，百道並進，凡十晝夜不克，糧盡引去。（《宋史·李憲傳》及《九朝編年備要》。按《長編》正月甲辰，詔李憲「深戒將吏，勿輕冒賊鋒，誤國事。」丁未，又詔李憲「速遣諳事信熟人，檄董氈、阿裏骨出兵攻討，更廣求間路，探候城中息耗。仍諭在城官吏，伺察奸細，守城人頻令番休，勿使倦怠。」及圍解，又詔李憲：「賊傾國而來，彼費已大，洎入漢境，盤泊旬日，卒無所得，大眾傷夷而歸，在我已收全功矣。宜遍諭諸將，勿以不能尾擊、多斬虜首為恨。」又賜李憲詔曰：「西賊雖已傷敗散去，然凶酋仁多丁倔強任氣，深慮恥於傷殘，不快所欲，忿不思難，出我不意，其人如犬彘，乘隙忽有奔衝，不可不念。宜多方廣布斥堠，督責守將，無怠防慮。仍頒弓箭、火炮之類百萬有餘，以備禦賊。」）
與阿裏骨等戰於河上，敗績。
宋李憲遣間諭阿裏骨等，選騎渡河來攻。至是，與夏人遇，戰，夏人敗績。（《宋史·季憲傳》）
二月，李憲乞招討西人及上《撓耕策》。（《長編》三百四十三。又《長篇》二月戊子，手詔李憲：「得回奏淺攻擾賊春耕，若如所劃，理固甚善。所未可知者，我兵出境，非十餘萬眾，果可以致傾國點集否？又天都小老苟聞大兵之出，果不震驚奔駭渡河，而肯置之會州之側，使我得以招攜否？使上件聚落如我所料，團聚不散，則所謂二十二鈐轄者，果可以一呼使之改懷內附否？此事首尾恐未詳密，則不若且如去年三月中及暮秋李浩、苗履、楊吉等出塞，已見事驗，為忽往倏歸之計甚便。宜審圖之。」又詔李憲：「夏人自連歲不時點集之後，人固已有受其弊者，又圍犯蘭州大眾傷敗之餘，士氣摧喪，在理可知。兼凶酋仁多丁殘忍，虐用其人，今既不能如欲，上則必得罪於其國中，下須逞其躁心。及彼羌戶，必有不自安之人。疑可乘時開以重利，俾有內向之心，廣肆招來，以衰賊勢。仍時出精銳塞外，撓其春耕，為今之宜，最為困賊上計爾。宜圖之。」仍賜錢一百萬緡，絹五十萬匹，為修築備禦錫賚之費。又詔憲：「西賊自蘭州挫銳傷夷之後，聞其中欲得內附者甚多，未知虛實。可責委守將，多方招徠。或專遣一二近上有機智官如康識輩主其事，此於方今邊計，不為小補，兼係賊強弱，事實不細。」）
集兵練家流，爭葫蘆河。
國人訛傳中國欲城葫蘆河。秉常發河南、河北人馬十分之九，期集練家流爭之。宋邊吏以聞，帝詔：「宜明遠斥堠，探敵所向，清野城守，則為製敵上策。」帝又批詔尾云：「本路撓耕之兵，數出俘斬，殆以千數。羌人俗重酬報，今所聚人馬，不見漢兵，勢不空回，必於諸路鈔掠。諸路中本路且有瑕釁，必恐首攖敵鋒，不可不厚為之備。」（《長編》三百四十四）
三月，以兵入安豐寨，焚民居，殺掠。（《長編》三百四十五）河西韃靼國攻甘州。
韃靼，西蕃別種，與回鶻東境相鄰。乾德中，嘗入貢中國，後以道遠隔絕。其俗獷悍喜鬥，輕死好利，與夏國世仇。嘗以兵侵略北境，俘奪人民鬻之遼。時聞夏國與中朝構兵，驅其眾抄掠右廂監軍司所。熙河經略司以聞，宋帝命右班毆直皇甫旦持詔諭西蕃，使結其兵共圖夏國。旦至青唐，羌酋鬼章留之塚山寺，不得達。（《長編》三百四十六）
夏四月，攻宋延州，與安塞堡將官呂真戰，敗績。（《長編》三百四十五）犯宋塞門、安遠寨，劉昌祚拒破之，殺其統軍葉悖麻、咩訛埋。
二人蓋始謀攻永樂者，昌祚圖其形以獻，宋帝喜，遣近侍勞軍。（《宋史·劉昌祚傳》。按《長編》：五月丙寅，上批付劉昌祚：「夏人昨者不承詔命，繼舉大眾攻圍蘭州，傷夷敗散，續為諸路討擊，勢頗摧喪。近於本路出沒，又為邊吏斬其酋豪，自此忿氣，應更增倍。若不開示招徠，深慮蜂蠆有毒，困獸猶搏，用兵未有休時，卿可相度其可與不可，開道朝廷恩義以聞。」）
六月，攻宋德順軍，殺其巡檢王友。（《宋史·神宗本紀》）秋八月，宋詔陝西、河東經略製置司，選人入境刺探。
樞密院言：「諸路諜報西人大點集，若至秋深入寇，諸路方出兵牽制，淺攻別無所得，徒困兵馬。若不乘其未備掩襲，使敵得並兵一路為寇，於枝梧亦為費力。」詔陝西、河東經略製置司：「選入深入鉤探，如對境一二百里有敵兵，不至重大及有收秋人戶住止，可以倏往忽歸，乘便討殺。即度事力發將兵仍計萬全，毋得深入虛空之地。」（《長編》三百四個八）
宋命蘭州設備。
諸路諜報：「西人廣造攻具，竭國點集，聲言欲入蘭州。」宋帝慮守臣將士狃於前勝，輕易待敵，或為誘戰，別致失宜。令康識往蘭州，與當職官經劃為備及募人深入刺候，謂： 「如敵果入寇，務在謹重過於去年，照管守禦兵將，晝夜悉力應付，以取全勝。仍度人情，時與犒給。候大河冰開，方得往他處巡歷。」（《長編》三百四十八）
宋指揮諸經略司乘隙出兵，入境蹂秋稼。
宋帝既慮獲事已畢，戎騎或來，命劉昌祚更籌劃。謂：「如未可出，即謹守前約，內外備戒，勿承順朝廷一時指揮，妄有舉動。」（《長編》三百四十八）
九月，圍宋定西城，與熙河將秦貴戰，敗績。
夏原川子路距定西及會州之安西、平西諸城僅百里，可朝發夕至。秉常遣兵入熙河界，圍定西城，燒毀龕穀族帳。第五副將秦貴與內殿崇班韋萬引兵拒之，乃卻。（《長編》三百四十八至四十九）
遣使如青唐，欲因董氈乞和於宋。
宋得董氈蕃字書，即命使臣引伴赴闕，並令熙河經略司審驗，有無夏國表文及奏陳事。又慮奸意未可知，或以此疑本路邊備，詔製置司過為堤備，毋得因此稍弛。（《長編》三百四十八。又《長編》：九月己亥，詔李憲應接董氈與夏國首領議事。）
冬十月，攻宋熙河，首領仁多丁敗死。（《宋史·盧秉傳》作仁多嵬丁，此從《夏國傳》。）
夏境胡盧川，距塞二百里，恃險遠不設備。知渭州盧秉遣將姚麟、彭孫襲擊之，俘斬萬計。夏酋仁多丁，舉國侵宋。秉治兵瓦亭，分兩將駐靜邊寨，指夏人來路曰：「吾遲明坐待捷報矣。」及明，夏人果至，見宋師驚曰：「天降也！」宋人縱擊之，皆奔潰，丁死焉。（《宋史·神宗本紀》及《盧秉傳》）
宋詔邊吏，用淺攻計，擾夏耕獲。（《長編》三百四十八。又《長編》：是月癸巳，手詔李憲：「得所論夏賊即今國中虛實，形勢強弱、用事首領、舉動妄謬之狀，甚善。賊情大概其盡於此矣。然夏國自祖宗以來，為西方巨患，歷八十年。朝廷傾天下之力，竭四方財用，以供饋餉，尚日夜喘惴然，惟恐其盜邊也。若不乘機隙，朝廷內外並力一意，多方為謀經略除此禍孽，則祖宗大恥無日可雪，四方生靈賦役無日可寬。一時主邊將帥得罪天下，後世無時可除，俯仰思之，所以今日有此申諭。昨得涇原奏，體訪去興、靈州迂直道徑，方知蘭州渡河去賊巢甚邇。今若於四五月間，乘賊人馬未健，加之無點集備我之際，預於黃河西上以蘭州營造為名，廣置排筏，剋期放下，造成浮橋，以本路預集選士健騎數萬人，一發前去，蕩除梟穴，縱不能擒戮大憝，亦足以殘破其國，使終不能自立。未知其計如何，宜密謀於心，具可否，令至親謹密之人親書奏來，無或少有泄露。昔王浚取吳、高穎平陳、曹彬等下江南，莫不出此計，卒皆能立奇功，除一時巨患。爾宜親閱其實，加意潛謀審念之。又得譯錄到溫錫沁等蕃字及遣來蕃僧祿尊口陳，邊謀甚悉。苟直如來約，實大利也。不知羌酋信誕所在爾，更宜加意置心經營。蓋時者難得而易失，古今通患，其星多哩鼎，若委如所謀，從中而起，外以漢兵如今月二十一日所論合勢而東，則大事成矣。惟在爾多方以智圖之，則巨患可除，國憤紓有日矣。」）
犯宋涇原，民多以火死。（《長編》三百四十九）
十一月，攻宋清邊寨，殺其隊將白玉、李貴。（《宋史·神宗本紀》。按《夏國傳》作清遠，《長編》作靜邊。）秉常遣使入貢於宋，且乞蘭會壤土，不許。
宋涇原副總管姚麟言：「夏人囚其主，王師是征。今秉常不廢，即為順命，可因以息兵矣。獨蘭會不可與，願戒將帥飭邊備，示進討之形，以絕其望。」從之。（《宋史·神宗本紀》及《姚麟傳》。按《長編》：夏人入朝，管勾熙河蘭會經略司機宜文字穆衍請殺禮待之，使董戩無校量輕重之別，不報。）
十二月，西蕃兵入境。
阿裏骨遣兵掠境，獲蕃部二人。令首領齎蕃字書至熙州獻，宋帝詔依蕃丁例刺配。（《長編》三百五十）
西夏稱大安十一年
春正月，韋州蕃官伯德叛附於宋。
率丁口二百五十。宋帝授供備庫副使、本族巡檢，賜銀、絹三百。（《長編》三百五十一）二月，梁乙埋死，子乙逋自為國相。
自乙埋專政，數擾邊。鄜延經略使趙卨以書言：「何苦與漢為仇，恐所得不能償所失也。能改之，吾善遇汝。」遺之戰袍、錦彩。乙埋亦因酋渠嵬名阿吳輩多反側顧望，懷內顧憂，不復自將窺塞，至是死。（范百祿《誌趙卨墓》云：「卨既結好乙埋，因復縱間，使微泄其事，國中固疑乙埋不犯漢也，又聞受吾饋，果殺之。《宋史》因之立傳。」沈括《筆談》敘乙埋事甚悉，不言被殺，恐《志》未實）。初，諒祚立梁後，特許乙埋世襲，子乙逋遂自立為相，獨秉國政。（李氏《長編》云：「乙通不知於乙埋何如也？」呂大忠《奏議》言：「夏國自梁氏兄弟用事以來，虐用其民，上下怨嗟，皆欲食其肉。」考沈括《筆談》，諒祚立梁後，以其弟乙埋為家相，許其世襲。既而乙埋死，子乙逋嗣。又章楶《奏議》：秉常死，梁乙逋挾其妹梁氏之勢輔立，非嵬名氏之種，潛滋篡奪之計。則乙逋為乙埋子，秉常妻梁氏為乙逋妹也。呂氏以為兄弟，誤。見《西夏書事》。）
三月，宋帝崩於福寧殿。皇太子煦即位，是為哲宗。（《宋史·神宗本紀》）攻葭蘆寨，殺其供奉王英。
自熙寧用兵以來，所失寨地若環慶之安疆，河東之葭蘆、吳堡，鄜延之米脂、義合、浮圖，皆深入本國境界，勢在必爭。秉常日思恢復，又以李憲等兵入界焚掠，遂假復仇為名，縱兵數萬入河東，攻葭蘆寨，寨居山巔，形勢險絕。英恃險出戰，敗歿。（《宋史·夏國傳》及《長編》三百五十六。按《九朝編年備要》，殺王英在元豐五年五月。）
梁乙逋犯蘭州，宋軍襲陵井囉城（今作掄井羅噶爾），破之。
乙逋既執政，遣兵三萬屯蘭州界上，將俟中國怠，襲之。宣州觀察使李憲選精兵萬餘，令將王文鬱由瑞博坡（今作瑞巴普）渡河，圍陵井囉城，克之，斬五百級，獲器械、馬駝八萬餘。（《長編》三百五十三）
宥州監軍拽厥嵬名宿兵賀蘭原，與知慶州趙卨戰，被擒。
嵬名，夏駙馬，為宥州正監軍，宿兵賀蘭原，四出俶擾，恃勝不設備。卨遣將李照甫、耿端彥、蕃官歸仁分兵三路襲之。卨與端彥計曰：「賀蘭險要，過嶺即沙磧，使敵入平夏，無由破之。」乃別遣三蕃官，各率輕騎五百，由間道邀截歸路，端彥等引大兵直抵賀羅子，嵬名率萬騎迎敵，戰敗，果趨平復。伏發，嵬名被擒，亡失戰馬、牛、羊三萬餘。（《宋史·趙卨傳》及《長編》三百五十四）
夏四月，宋知太原呂惠卿遣步騎二萬襲夏人於聚星泊，破六寨，斬首六百級。
宋帝即位，敕疆吏勿侵擾外界，惠卿不奉詔。（《宋史·哲宗本紀》及《呂惠卿傳》。按《呂惠卿家傳》云：「初，惠卿至河東，管勾麟府路軍馬公事燕夏屢乞以兵入界討蕩，為倏往忽來之計，使賊不得安居。惠卿使諸將會議，皆以為夏人屢遭掩擊，族帳遠徒而斥候嚴警，間諜莫如其詳，淺攻無利，深入可慮。惠卿以為然，遂令諸將分地弛守備、務耕牧，以疑賊計。八年四月，朝廷以國恤敵謀入寇，詔惠卿出師。先之，惠卿諜知屯聚所在，遣將邢佐臣、折克行、訾虎以蕃漢步騎二萬二千出左廂，至聚星泊、滿朗嘉伊、克羅朗三角等處，破賊六寨，斬首六百餘級，幾首領十三人，獲銅印十四顆，駱駝、牛、馬以萬計，追奔數十里，振旅而歸。」見《長編》三百五十四。）
蕃部伊實鄉道入西界，殺副監軍等首級。鄜延經略司以聞，宋帝詔與下班殿侍。（《長編》三百五十四）宋遣使以神宗遺留物來賜。
樞密院言：「舊例，合差官押賜遺留夏國主銀器一千五百兩、絹一千五百匹。」詔如故事，仍令學士降遺詔。（《宋史·夏國傳》及《長編》三百五十七）
六月，遣兵攻肅遠寨。
秉常以嵬名被擒，用兵數敗，心懷恐懼。會宋神宗崩，潛使減龐族人馬入延安路攻肅遠寨。蕃官慕化與第二將戴宗扼要害力拒，乃退。（《長編》三百五十七）
秋七月，遣丁拿嵬名謨鐸、副使呂則陳聿精等如宋奠慰。
宋帝令夏使見辭儀製依嘉祐八年：進慰表於皇儀殿門外，退赴紫宸殿門，賜帛。朝辭，詣垂拱殿。後屢遣使至宋，宋帝訪呂大防以待遇之計，大防言：「夏本無能為，然屢遣使而不布誠款者，蓋料我急於議和耳。今使者到闕，宜令押伴臣僚叩其不賀登極，以觀其意，足以測情偽矣。」故宋帝從之。（《宋史·夏國傳》及《禮志》、《呂大防傳》）
銀、夏州大旱，饑。
自三月不雨，至於是月，日赤如火，田野龜拆，禾麥盡槁。秉常遣官祈禳二十日，不應，民大饑。群臣咸請賑恤，秉常令運甘、涼諸州粟濟之。（《西夏書事》。按《長編》：是年十月，范純仁言：「近樞密院降到熙河奏邈川大首領溫錫沁所探事宜言，夏國今年大旱，人煞饑餓。及涇原路探到事宜亦言，夏國為天旱無苗，難點人馬。臣亦恐西界只似昨來陝西沿邊少雨，其傳多有過，當如漢詔所謂傳聞嘗多失實是也。向來未舉靈武之師，諸處皆言西夏衰弱，及至永樂之圍致諸將輕敵敗事。此可以為近鑒也。」）
梁氏圍環州，宋知慶州章楶遣兵逆戰，夏師大敗。
時宋務戢兵，戒邊將毋妄動，且議捐葭蘆、安疆等寨與夏人。夏人聞之益驕，楶言：「夏嗜利畏威，不有以懲艾，邊不得休息，宜稍取其土疆，如古削地之制，以固吾圉。」遂乘便出討，以致夏師。梁氏遂率兵圍環州。楶先用間知之，遣驍將折可適往禦之。可適先得其守烽姓名，詐為首領行視，呼出盡斬之，烽不傳，因卷甲疾趨，大破之於尾丁。回次檉楊溝，正午駐營，分騎據西山曰：「彼若躡吾後，腹背受敵，必敗。」夏人果舉軍來，可適所部才八千，轉戰至高齡，乃從間道趨洪德城，設伏邀其歸路。伏兵識梁氏旗幟，夏軍至，鼓譟而出，斬獲甚眾。又預毒於牛圈瀦水，夏人馬飲者多死。梁氏逾山而遁，焚棄輜重，雖帷帳首飾之屬亦不返。眾相踏藉，赴崖澗，死者如積。（《宋史》章楶及折可適傳）
攻宋鄜延。
報惠卿六寨之役也。時龍安以北，兵力減弱，延安主帥患之。錄事判官遊師雄請發義勇以守，多聚石城上。夏兵至，急攻之。守城者發石如雨，被傷無算。夏人知不能克，乃還。兵出順寧寨，保安軍巡檢張子式伏兵以待，監軍嵬名理直誤入伏中，力戰死之，夏師大潰還。（《宋史·呂惠卿傳》、《遊師雄傳》及《西夏書事》）
八月，復犯鄜延。
夏俗不恥奔遁，敗三日，輒復至其處，捉人馬射之，號曰「殺鬼招魂」，或縛草人埋其地，眾射而還，以為厭勝。夏人偵知鄜延解嚴，猝以五千眾傍城大掠，盡得其牛、羊、駝、馬，獲兵、民輒射殺之，為嵬名理直報仇。已聞鄜延二州兵出擊，即全師退。（《西夏書事》）
轉攻三泉、荒堆諸寨。
荒堆、三泉，自鄜延直達河東，中若有兵扼之，則兩路聲援，猝難相應。夏人乘鄜延之勝，轉攻三泉，守將拒守不支，棄城遁。攻荒堆。荒堆，麟府藩蔽，主將孫昭有幹略，清野聚糧，擇蕃、漢健勇者統以牙兵，登陴捍禦。梁乙逋同侄梁阿格並馬巡城，指揮攻具。昭一矢中阿格頸，墜馬下。乙逋怒，並眾力攻，城將潰，會梁氏疾作，秉常遣使召還。（《西夏書事》）
冬十月，遣芭良嵬名濟賴、昂聶張聿正如宋，進助山陵禮物。（《宋史·夏國傳》。按《哲宗紀》作進助山陵馬。）宋詔，賜夏《新曆》。（《長編》三百六十）
國母梁氏卒，遣呂則嵬名懷普等如宋報哀。（《長編》三百六十）遣使報哀於遼。（《遼史·道宗本紀》）十二月，以國母梁氏遺留物馬、白駝獻於宋。
秉常言：「母氏臨終屬臣曰：『世受朝廷封爵，恩禮備至。今雖邊事未已，屬纊之後，宜奉遺留物以進，示不忘恭順之義。雖瞑目無恨。』臣謹遣使，進遺馬、白駝詣闕。」（《宋史·哲宗本紀》及《長編》三百六十二）
司馬光曰：「秉常是歲凡四遣使矣，禮雖不備，卑屈稍形。然竊料其意有三策焉：一者冀朝廷萬一赦其罪戾，返其侵疆；二者陽為恭順，使中國休怠，陰伺間隙，入為邊患；三者久自絕於上國，國中貧乏，使者往來，既得賜賚，且可因為市販。豈真畏服而來乎？」（司馬光《論西夏劄子》）
宋以朝散郎、刑部郎中杜紘充祭奠使，東頭供奉官、閤門祗候王有言充弔慰使來。
時夏人方修貢。宋使入境，迎待之禮猶倨。迓者至，衣毛裘，設下入座，蒙以黲，且不跪受詔，紘責之曰：「天王吊禮甚厚，今不可以不加禮。」夏人畏懼，乃加敬。（《宋史·夏國傳》及《杜紘傳》）
宋詔備邊。
諜報夏人集九監軍司人馬，欲犯蘭州。熙河蘭會路經略司以聞，宋帝命趙濟探敵所向，先設備。又詔：「夏人如果來攻城，即堅守應敵，以取全勝。勿為敵誘，輕易出兵，仍豫為清野之計，俟其回兵，即審量追襲。」（《長編》三百六十二）
西夏稱天安禮定元年
春正月，宋詔鄜延路經略司，以改元來報。（《長編》三百六十四）二月，宋禁邊民與夏人為市。
左正言朱光庭言：「累降指揮下陝西、河東逐路經略司，禁止邊人不得與夏人私相交易。訪聞私易無所畏憚。」詔將官及城寨使臣，告諭地分蕃部首領及弓箭手人員、把邊將校等覺察，違者治之。（《宋史·哲宗本紀》及《長編》三百六十四）
遣使如宋謝弔慰。
李清臣言：「伏見朝廷近遣郎官杜紘弔慰，夏國今復遣使來謝，朝廷必欲因此之際，特示招懷。所有每年時服，近罷給賜，欲乞自樞密院檢舉施行，關牒西人開示恩意，及昨來用兵，擒到近上首領多在南方拘管，乞擇其三二人，可使歸還者，推恩釋放，庶其戴荷天恩，共思款服。」又云：「近遣使人辭旨恭順，因此推恩釋放，甚協朝廷之體，兼可以窺察敵情。」（《長編》三百六十二）
使貢於宋。
使者至宋，請歸復舊疆。刑部郎中杜紘逆之至館，使欲入見有所陳，紘止之，答語頗不遜，紘曰：「國主設有請，必具表中，此大事也，朝廷肯以使人口語為可否乎？」隨語連扯之，乃不敢言。（《宋史·哲宗本紀》及《杜紘傳》）
閏二月，太白犯熒惑。
術者謂：「國有兵喪。」群臣上表請禳，秉常不許。（《西夏書事》）三月，宋以疆界未定，詔邊將設備。
樞密院言：「夏國自神宗皇帝上仙及彼國主母喪，後來疆界未曾商議，慮逐路緣邊弛備，敵人不測衝突。」宋帝詔鄜延、環慶、熙河、河東、蘭會路經略司，誡邊將為守禦備。（《長編》三百七十三）
夏五月，遣鼎利罔豫章如宋賀即位。
先是，鄜延路經略司言：「順寧寨主許明申稱，西人葉烏瑪等來界首，言興州衙頭差下賀登寶位人使多時，為國信不來，未敢過界。」宋帝詔鄜延路經略司指揮保安軍：「如西人再來計會，即答與昨來皇帝登寶位，為夏國未修常貢，朝廷難為先遣押賜使命。若夏國差人賀皇帝登寶位，朝廷必須依例差人宣賜。如西人將到公牒，亦仰依此意回牒。」至是，夏國使來賀登寶位，宋帝詔西京左藏庫副使王克詢押賜。（《宋史·夏國傳》及《長編》三百六十八、三百七十四）
移宋邊吏，請復歲賜。
夏人自犯麟府、環慶後，宋即絕歲賜。至是，遣使至宋邊通意，欲請復歲賜。知秦州呂大忠曰：「夏人強則縱，困則服。今陽為恭順，實懼征討。宜且命邊人詰其所以來之詞，若惟請是從，彼將有以窺我矣。」（《宋史·呂大忠傳》）
環州路縱所擄人馬還。
環慶蕃官朗伊等，硬探入夏界，擄野寨戍卒五人，馬四匹。經略使范純粹責以引惹邊事，將所擄人馬令第三將於原捉處縱之。（《長編》三百七十八）
六月，復遣訛羅聿如宋，求蘭州、米脂等五寨。
初，神宗於熙河路增置蘭州，鄜延路增至塞門、安疆、米脂、浮屠、葭蘆五寨。帝即位，夏國遣使來賀登極，還未出境又遣使入界。宋知其有請地之意，大臣議棄守未決。蘇轍言曰：「頃者西人雖至，疆埸之事初不自言。度其狡心，蓋知朝廷厭兵，確然不請，欲使此議發自朝廷，得以為重。朝廷深覺其意，忍而不予。情得勢窮，始來請命，一失此機，必為後悔。彼若點集兵馬，屯聚境上，許之則興兵，而予不復為恩，不予則邊釁一開，禍難無已。間不容發，正在此時，不可失也。」司馬光亦言：「此邊鄙安危之機，不可不察。靈、夏之役，本由我起，新開數寨，皆是彼田，今既許其內附，豈宜靳而不予？」時異議者眾，惟文彥博與光議合。太皇太后將許之，光又欲並棄熙河，安燾、邢恕固爭之。於是，議但以葭蘆四寨來歸。宋帝陰詔曰：「除原係中國及西蕃舊地外，自元豐四年用兵所得城寨，候送到陷沒人口，當委邊臣勘會，分劃給賜。」（《宋史·夏國傳》、《蘇轍傳》、《安燾傳》及《長編》三百九十）
秋七月，秉常薨，年二十六。在位二十年（就下改元計算只十九年，史誤），改元乾道二年，天賜禮盛國慶五年，大安十一年，天安禮定一年。諡曰康靖皇帝，廟號惠宗，葬獻陵。（《宋史·夏國傳》。按《紀元編》：秉常有西安年號，為《宋史》本傳所無，《年號韻編》以為秉常時投南界牒文如此。）
