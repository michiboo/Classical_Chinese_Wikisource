
神宗英文皇帝李遵頊，齊國忠武王彥宗子，襄宗安全族子也，遵頊始以策試狀元及第，充大都督府主（按《西夏書事》載：彥宗材器英敏，善騎射，饒武略，遇事敢為。任得敬害其能，中以蜚語，貶守涼州。在郡有政績，蕃漢畏懷。得敬誅，召入為馬步軍太尉。卒，諡忠武。遵項端重明粹，少力學，長博通群書，工隸篆。純佑廷試，進士唱名第一，令嗣齊王爵。未幾，擢大都督府主）。皇建二年七月三日，襄宗廢。有世子承禎不立，立遵頊。《宋》、《金史》俱不載其廢立之由，無可考。遵頊時年四十有九，改是年為光定元年。（《宋史·夏國傳》及《金史·西夏傳》）
秋九月，連陷金邢、涇。
時蒙古兵圍金中都，中都戒嚴，故夏兵乘隙得陷之也。金帥韓玉傳檄州郡，有云：「事推其本，禍有所基。始自賊臣貪容奸賂，繼緣二帥貪固威權。」又云：「裹糧坐費，盡膏血於生民；棄甲復來，竭資儲於國計。要權力而忘形勢，連歲月而守妻孥。」又云：「人誰無死，有臣子當為。事至於今，忍君親之弗顧。勿謂百年身後，虛名一聽史臣。只如今日目前，何顏再居人世。王侯將相，寧有種乎！富貴功名，當自致耳。」時玉募兵萬人出屯華亭，與夏人戰，敗之，獲牛、羊千餘。（《金史·韓玉傳》及《歸潛志》）
冬以兵五萬眾圍金平涼，復與韓玉戰於北原。夏兵疑蒙古軍至，夜解去。（《金史·韓玉傳》）
又以兵五萬圍金東勝，金西南路馬軍萬戶紇石烈鶴壽來救，突圍入城，夏兵解去。
時他將侵金者，亦為蒲察鄭留擊敗而還。（《金史·紇石烈鶴壽》及《蒲察鄭留傳》。按《蒲察鄭留傳》：大安二年知慶陽府，三年夏人犯邊，擊走之。考《衛紹王紀》：夏人犯慶陽在至寧元年六月，不在大安三年，疑《傳》有誤。）
西夏稱光定二年春正月，遣使如金賀正旦。
是時金屢為蒙古兵所敗，居庸關失守。夏人乘其兵釁，侵略邊境，而通好如故。（《金史·衛紹王本紀》及《西夏傳》）
三月，金遣使來，冊遵頊為夏國王。（《金史·衛紹王本紀》。）
攻金葭州，為延安路兵馬總管完顏奴婢禦之，不克，還。（《金史·衛紹王本紀》）冬十二月，遣使如金謝封冊。
遵頊誌與金構難，受冊久之，始遣使謝，而賀正使仍不遣。（《金史·衛紹王本紀》）
西夏稱光定三年
春，攻金邠州。
初，同知靜難軍節度使事李平父以邠城頹為憂，謀之州將，為浚築計不從，故陷。靖難軍節度使尚郜國公主駙馬都尉烏林答琳來降，遂虜答琳及官屬以歸。（《金史·烏林答琳傳》及元遺山《李寄庵墓碑》）
夏六月，攻金保安軍，破之，殺其刺史。攻金慶陽府，破之，殺其同知府事。（《金史·衛紹王本紀》）
秋八月，金胡沙虎弒其主衛紹王永濟，而立升王珣，是為宣宗，改元貞祐。（《金史·宣宗本紀》）冬十一月。遣兵數萬攻金鞏州。
彰德軍節度使夾穀守中乘城備守，兵少不能支，城陷，官軍盡降。守忠獨不屈，夏人壯之。且誘且脅，守中益堅，遂載而西。（《金史·夾穀守中傳》）
攻金會州，為都統徒單醜兒擊走之。
復與萬戶烏古論長壽戰於窄土峽，不勝。（《金史·西夏傳》及《烏古論長壽傳》）十二月，陷金涇州。（《金史·西夏傳》）進圍平涼。
夏兵既掠金鎮戎，陷涇、邠，遂進圍平涼。時平涼新被蒙古兵，夏兵復往攻，陝西按察副使盧庸與知平涼府蒲察鄭留團土兵招潰卒竭力禦守。矢盡，庸募人取夏兵射城上箭以濟急用，出府庫賞有功者，人樂為死，竟不能克。初執夾穀守中也，既至平涼，要以招降府人，守中佯許。至城下，即大呼曰：「外兵矢盡，且遁矣！慎勿降。」夏兵怒，乃交刃殺之。同時有劉德基者，城破不降，殺之。德基大興人，以進士守官邊邑。夏兵攻城，德基坐廳事，積薪其旁，謂家人曰：「城破即焚我。」及城破，其家人不忍縱火，遂被執。脅使跪降，德基不屈。同僚故人紿夏帥曰：「此人素疾狂，故敢如此。」德基曰：「為臣子當如此爾，吾豈狂耶！」夏帥壯其義，乃係諸獄，冀其改圖。已而召問，德基大罵，終不肯從，曰：「吾豈苟生者哉！」遂殺之。（《金史》盧庸、蒲察鄭留、夾穀守中、劉德基等傳）
西夏稱光定四年
秋七月，以書入四川，議夾攻金人。不報。
夏左樞密使吐蕃路都招討使萬慶義勇，遣蕃僧減波把波齎蠟書二丸至西和州之宕昌寨，欲與共圖金人，復侵地。製置使董居誼不報。（《宋史·寧宗本紀》及《建炎以來朝野雜記》）
八月，歸金國人喬成，令齎國書與其主。
大概言金邊吏侵略，乞禁戢。金主詔移文答之。宰臣言：「既非公牒，今將責問，彼必飾詞。徒為虛文，無益於事。」乃止。未幾，夏人攻慶原、延安、積石州，金有司乃移文來責問。（《金史·西夏傳》）
冬十一月，援金叛人程陳僧於蘭州。
金蘭州驛人程陳僧聚眾叛，敗金人於龕穀，遣其統製董九招西關堡都統王狗兒，狗兒殺九，起兵拒。陳僧來乞援，遵頊以兵三千應之。（《金史·西夏傳》及《西夏書事》）
蒙古主三入國境，破威哈喇城。（《多桑書》。按威哈喇城即萬里長城。）金詔有司來答牒。（《金史·宣宗本紀》）
是歲，攻金西寧縣，陷之。主簿張汝翼跳而免。（元遺山《張汝翼神道碑》）
西夏稱光定五年
春正月，攻金武延川。
金主曰：「此不足慮，恐由他道入也。」既而聞邊吏侵夏境，夏人乃出兵攻環州。環州刺史烏古論延壽及斜卯毛良虎等，敗夏兵於州境。金主乃治邊吏侵夏境罪。（《金史·西夏傳》及《宣宗本紀》）
是月，又攻金積石州，為都統薑伯通所敗。遣兵入金安鄉關，為都統曹記僧、萬戶忽三十所卻，不克，還。（《金史·西夏傳》）三月，金人會議來伐，不果。
陝西宣撫司奏：「往者夏人侵我環、慶、河、蘭、積石，以兵應之，悉皆遁去，遽還巢穴，蓋為我備也。今蘭州潰兵猶未集，軍實多不完，沿邊地寒，春草始生，未可芻牧，兩界無煙火者三百餘里，不宜輕舉。」從之。（《金史·西夏傳》。按詔議伐夏，《紀》在五月。）
夏四月，圍金臨洮。
初，金主詔河州提控曹記僧、通遠軍節度使完顏狗兒討程陳僧，夏兵往援，遂圍臨洮，扼渭源堡，內外不通。金統軍司募人偵候臨洮消息，都統烏古論長壽應募，馘二人，擒一人，問得臨洮及夏兵事勢以報。城圍凡半月。城中兵數千，而粟且不支，眾皆危之。知臨洮府事陀滿胡土門日為開諭順逆禍福，皆自奮。因捕其黨欲為內應者二十人斬之，擲首城外。夏兵四面往攻，金人出兵夜襲夏壘，夏兵大亂，金軍乘之，大敗，解圍還。（《金史·西夏傳》及烏古論長壽、陀滿胡土門等傳）
金詔防秋。
轉運使盧庸曰：「自鄜延至積石，雖多溝阪，無長河大山為之屏蔽，恃弓箭手以禦侮。其人皆剛猛善鬥，熟於地利，夏人畏之。向者徙屯他所，夏人即時犯邊，此近年深患也。人情樂土，且耕且戰，緩急將自奮。」金主從之。（《金史·盧庸傳》）
秋九月，破金西關堡。復攻第五將城，不克。（《金史·西夏傳》）
冬十月，入金保安，都統完顏家奴破之。攻延安，又為戍將所敗。（《金史·宣宗本紀》）陷金臨洮。
夏人入臨洮，金總管陀滿胡土門不能禦，陝西宣撫副使完顏胡失來救臨洮，大敗於渭源堡。城破，胡失來被執。（《金史·宣宗本紀》及《西夏傳》）
十一月，攻金熟羊寨。
夏兵侵金不已，金主以空名宣敕付陝西宣撫使：「夏人入寇，有臨陣立功者，五品以下並聽遷授。」於是金兵皆力戰。夏眾數萬攻綏德之克戎、綏平，皆敗。又攻熟羊寨，陝西副統軍移剌塔不也以兵萬人拒戰，遂卻。（《金史·宣宗本紀》）
復遣兵八萬圍臨洮，知府事陀滿胡土門破夏兵於城下。（《金史·宣宗本紀》）
是歲，遣兵攻定羌，為金將蒲剌都逆擊潰歸。（《金史·蒲剌都傳》）
西夏稱光定六年
夏四月，葩俄族總管汪三郎叛降於金。
葩俄向屬夏國，金陝西行省都元帥仆散端遣納蘭伴僧齎諭招之，汪三郎與臨洮{艸瓜}黎五族都管青覺兒、積石州都管章羅謁蘭冬及鐸精族都管阿令結等相繼叛附於金，進羊千口。金主命優給之，賜汪三郎姓完顏氏。後力禦夏兵，為金名將。（《金史·宣宗本紀》及《仆散端傳》）
五月，修河橋以窺來羌城，金兵焚之。
遵頊潛於來羌城之界河起修折橋，以通兵路。金元帥右都監完顏賽不遣兵焚之，俘馘甚多。（《金史·宣宗本紀》）諜者陳岊入金，被獲。
遵頊復圖臨、鞏，窺長安，使岊入金界探事，來遠鎮將獲以聞，金主命陝西行省嚴備之。（《金史·宣宗本紀》）秋閏七月，金人來伐，襲阿彌灣。
夏與金屢起兵端，而奏報尚用金年號。是時，移牒尾署夏國光定年號。鄜延路上之，金主詔封還其牒。命慶陽總管慶山奴出第三將懷安寨，環州刺史完顏胡曾出環州。金主曰：「聞夏人移軍，備其王城。尚恐詐我，勿墮其計中也。」提控完顏狗兒抵蘭州西關堡，招得舊部曲九人，掩擊夏兵於阿彌灣，殺其將土百餘人。（《金史·西夏傳》）
八月，攻金安塞堡，元帥左監軍烏古論慶壽遣軍敗之。（《金史·宣宗本紀》。按《西夏傳》作敗夏兵於寇安堡。寇安即安塞，判而為二，殊誤。）
又遣兵入金結耶觜川，金將完顏賽不逆擊，夏兵敗績。尋復破夏師於車兒堡。（《金史·西夏傳》）冬十月，以兵從蒙古入金鄜延，遂克潼關。
遵頊數戰不勝，遣人與蒙連兵攻延安、代州等郡，殺經略使奧敦醜和尚，進犯潼關。金西安軍節度使尼龐古蒲魯虎戰沒，關遂破。（《金史·宣宗本紀》及奧敦醜和尚、尼龐古蒲魯虎等傳。按真德秀《奏議》作韃靼與西夏並兵，東出潼關，深入許、鄭。）
十一月，圍金定西城。
遵頊既破金兵，復遣騎四萬餘突圍定西，輦致攻具，志在必取。金提控赤盞合喜與節度使楊斡烈（即楊沃衍）率兵鏖戰，夏兵被斬者二千餘級，失馬匹八百，器械無數。（《金史·赤盞合喜傳》）
十二月，金議來伐。
金主與皇太子議伐夏，以右監軍陀滿胡土門、延安總管古裏甲石倫（按《弘簡錄》作汪石倫。《金國語解》古裏甲曰汪）攻鹽、宥、夏諸州，慶陽總管慶山奴、知平涼府移剌塔不也攻威、靈、安、會等州。（《金史·西夏傳》。按胡土門、石倫、慶山奴三傳皆無文，惟《塔不也傳》有此語，亦空言耳。）
西夏稱光定七年
春正月，金主復謀大舉來伐，不果。
金主命胥鼎選兵三萬五千，付陀滿胡土門統之西征。鼎馳奏，以為非便。略曰：「自北兵經過之後，民食不給，兵力未完。若又出師，非獨饋運為勞，而民將流亡，愈至失所。或宋人乘隙而動，復何以製之？此係國家社稷大計。方今事勢，止當禦備南邊，西征未可議也。」遂止。（《金史·胥鼎傳》）
遣使如金賀正旦。
使臣互市於會同館。金外戚有身貿易於其間者，吏部主事聶天驥上章曰：「大官近利，失朝廷體。且取輕外方。」遂忤太后旨，出為知汝州防禦使事。（《金史·聶天驥傳》）
夏兵三萬自寧州還，金帥慶山奴以兵邀擊，敗之。
時他將侵金者，亦屢為赤盞合喜所敗。（《金史·西夏傳》及《赤盞合喜傳》）
夏入福山以俘戶往降於金，金以為同知澤州軍州事。（《金史·西夏傳》）
金右都監完顏仲元請試兵西夏，出其不意，必獲全勝，兵威既振，國力益完。詔下尚書省、樞密院議。（《金史·西夏傳》）
夏五月，夏兵入大北岔，金都統紇石烈豬狗掩擊，敗之。（《金史·西夏傳》）金欲與夏議和。
右都監慶山奴屯延安，奏曰：「夏國決不肯和，徒見欺耳。」既而獲諜者言，遵頊聞大金將約和，戒諭將士無犯金境。金宰臣曰：「就令如此，邊備亦不宜弛。」金主以為然。（《金史·西夏傳》）
復援金叛人李平於蘭州。
蘭州當金夏之衝。金水軍千戶李平苦提控蒲察燕京貪暴，殺之以叛，遣使至夏陳可取狀。遵頊令兵應之。已而平脅其徒張扆俱行，扆以計執平等殺之，夏兵乃還。（《金史·宣宗本紀》）
秋七月，攻金黃鶴岔，為右都監完顏間山所敗。（《金史·西夏傳》）圍金羊狼寨。
都統黨世昌與戰，完顏狗兒遣都統夾穀瑞夜斫夏營，遂解圍，猶屯近地。左都監白撒發定西銳兵、龕穀副統包孝成緋翮翅軍合軍來擊，乃退。（《金史·西夏傳》）
八月，以三千兵攻金安定堡，為馬家平總押李公直擊敗。（《金史·西夏傳》）九月，金都統羅世暉卻夏兵於克戎賽。（《金史·西夏傳》）
冬，金將楊沃衍與內族白撒等將兵五千出鞏州鹽井，至故城，逢夏兵三百，擊走之。（《金史·楊沃衍傳》）十二月，蒙古兵圍興州，國主遵頊出走西涼。
夏與蒙古自納女請降，合兵攻金，遂為役屬。繼征發日多，不堪奔命，禮意漸疏。蒙古主怒，渡河來攻，列城不能禦，直抵中興府圍之。遵頊命太子德任居守，己出走西涼。已而遣使請降，蒙古兵退，始還。（《元史·太祖本紀》及《金史·宣宗本紀》。按錢大昕《養新錄·大祖紀》：十三年，伐西夏圍其王城，夏主遵頊出走西涼，此金興定二年、宋嘉定十一年也。陳桱《通鑒續編》、薛應旂《宋元通鑒》皆在前一年。今按《金宣宗紀》：興定二年正月，陝西行省獲歸國人言，大元兵圍夏王城，李遵頊命其子居守而出走西涼。夏與金相去遼遠，而金人於是年正月已傳聞知之，則必是前一年事。元《紀》誤。）
西夏稱光定八年
春二月，以秘書監蘇寅孫為樞密都承旨。
寅孫風姿奇爽，少力學，善屬文，以世蔭授秘書監，剛正不撓，遇事敢言無所忌。見遵頊與金構兵，數勸修好，共拒蒙古，至以涕泣爭。遵頊知其忠，擢之。（《西夏書事》）
三月，令邊吏通好於金，請復互市。不許。
遵頊遺書金之綏德、葭州，乞復互市，以尋舊盟。慶山奴以聞，金主不許。（《金史·西夏傳》）夏五月，攻金鄜、延二州。
遵頊因互市不許，以步騎三千引蒙古兵由葭州入鄜延。金元帥左都監慶山奴自鄜州發兵逆戰於馬吉峰，夏兵被斬數百級，失首領二人。（《金史·慶山奴傳》）
秋七月，攻金龕穀寨。
金提控夾穀瑞及其副趙防擊走之。未幾，復攻龕穀，夾穀瑞又大破之。（《金史·宣宗本紀》）
冬十一月，夾穀瑞敗夏人於質孤堡。（《金史·宣宗本紀》。按《金史·夏國傳》：興定二年七日，夏人犯龕穀，夾穀瑞、趙防敗之，追至質孤堡。似質孤、龕穀是一事，與此異。
《元朝秘史》：是年，太祖差人去對唐兀惕不兒罕說：「你先說與我做右手，如今回回百姓殺了我使臣，要去與他折證，你可與我做右手。」不兒罕未及言語，其臣阿沙敢不說：「你氣力既不能，不必做皇帝，不肯與軍。」太祖聞此語說：「阿沙敢不如何敢這般說？將我這軍馬逕去征他也有何難，但我初意並不征他，若天祐護回回處，回來時卻去征他。」按唐兀氏即河西賜姓，《廿二史考異》、《元史·鎮海傳》：從攻塔塔兒、欽察、唐兀、隻溫、契丹、女真、河西諸國。按唐兀即河西，吳海《王氏家譜序》云：「元初得天下，惟河西累年不服，最後乃服。世祖以其人剛直守義，嘉之，賜姓唐兀氏。」《傳》有唐兀，又有河西，蓋史臣不通譯語，而誤重出耳。）
西夏稱光定九年
春二月，復令邊吏通好與金。
金元帥、右都監慶山奴以綏德、保安之境各獲夏人統軍司文移來上，其辭雖涉不遜，而皆有保境息民之言。金主詔尚書省議之，宰臣言：「鎮戎、靈平等鎮近耗，夏人數犯疆場，此文正緩我爾。宜嚴備禦，以破奸計。」金主然其言。（《金史·宣宗本紀》）
閏三月，破葭州之通秦寨。
通秦寨，舊名升羅嶺，本夏國地，宋神宗元豐五年收復，靖康中沒於金。至是，以兵襲破之，殺其刺史紇石烈王家奴等，旋棄之歸。（《金史·宣宗本紀》）
遣人如宋，請會師伐金。
初，金人南遷後，議徙都長安，遣元帥赤盞合喜以重兵宿鞏州，遵頊畏其侵迫，乃遣樞密使都招討寧子寧忠翼赴蜀，議夾攻秦、鞏。蜀帥聶子述俾利州安撫丁育答書許之，飭將吏嚴兵以待。（《宋史·夏國傳》）
夏四月，取通秦堡。
通秦堡，舊名精移堡，在通秦寨北，遵頊以二萬騎破之。慶山奴遣提控納合買住赴援，夏兵逆戰不勝，棄堡走。已，復進兵取之。慶山奴自將兵來攻，夏兵被斬五千級，餘眾由葭蘆川遁回。（《金史·宣宗本紀》及《慶山奴傳》。按《金史·夏國傳》：夏人破通秦寨，納合買住擊之，由葭蘆遁去。未免混兩事為一，故特從《宣宗紀》。）
五月，金人侵隆州。
夏兵屢犯通秦，金元帥完顏合達出兵安塞堡，抵隆州。夏人自城中出步騎二千逆戰，合達進兵擊之，斬首數十級，俘十人，遂攻隆州，陷其西北隅。會日暮，乃還。（《金史·完顏合達傳》）
六月，宋利州安撫使丁焴復以書來，約伐金。（《宋史·寧宗本紀》）冬十一月，放金前嵐州倉使張祐歸。
金明昌中，夏破嵐、石諸州，獲祐，脅之降，不從，羈於衙頭。至是求歸，遵頊縱遣之。（《金史·宣宗本紀》及《西夏書事》）十二月，金詔有司來移文並答書。
初，夏有書抵金告和。至是，答書曰：「以生民為心，不以細故而忽生民之命。以天下為度，不以私忿而傷天下之功。惟我國家，奄宅中外，威製萬里，恩結三方。高麗叛歸，卻而不受。孽宋既服，免其稱臣。苟可利於生靈，有不較其名分。矧惟大夏，特我寶鄰，盟誓既百年於茲，恩好若一家之舊。乃者北兵之大擾，因而東道之不通；豈意同盟，墮此奸計；俾我兩朝之交質，至於一矢之相加。幸上天開悔禍之期，使赤子有息肩之望。茲紆信使，特枉載書，忍以一朝之違，遽忘累世之好。矧此輔車之勢，屬我唇齒之邦。與其厭外夷之陸梁，孰若結諸夏之親昵。維茲不類，乃我同仇。當人心厭亂之秋，見天道好還之意。眾既烏合，罪復貫盈。彼物極則終衰，此數離而復合。且鬩牆猶可禦侮，況同舟何患異心。既有成言，當如來約。」（《金史·西夏傳》及閑閑老人《滏水集》）
金議收復蘭州，不果。
金廷議：蘭州當西夏之衝，久為敵據，將遣內族白撤以兵復之。白撒奏：「臣近入宋境，略河池，下鳳州，破興元，抵洋州而還。經涉險阻數千里，士馬疲弊，未得少休。而欲重為是舉，甚非計也。不若息兵養士以備。」金主從之。（《金史·白撒傳》）
是歲，大舉攻金環州。
城中軍不滿二千，刺史術虎筠壽以老幼婦女乘城。度夏人至木波，地狹道險，利用設伏。自將步騎五百，乘夜襲之。夏兵驚潰南走，被斬千人，擄老、幼四千，獲將領一人。夏兵復奔西道，筠壽又邀擊之，被斬數百人，擄牛、羊萬餘。（元遺山《術虎筠壽神道碑》）
侵金威戎城。
時威戎民饑，且地震城圯，夏兵乘隙攻之，威戎令商衡率蕃部土豪守之，不克。（《金史·商衡傳》）
西夏稱光定十年
春正月，復遣使往四川，議夾攻金人。（《宋史·寧宗本紀》）二月，攻金鎮戎。
先是，金石盞女魯歡上言：「鎮戎赤溝川，東西四十里，地無險阻，當夏人往來之衝。比屢侵突，金兵常不得利。明年春，當城鎮戎，彼必出兵來撓。乞於二三月間，征旁郡兵聲言防護，且令鄜、鞏各屯兵境上，示進伐之勢，以掣其肘。臣領平涼之眾，由鎮戎而入攻其心腹。彼自救之不暇，安能及我？如此則鎮戎可城，而彼亦不敢來犯。」金主從之。至是，果城鎮戎，夏人往撓其役，金師敗績。（《金史·西夏傳》及《石盞女魯歡傳》）
金主以夏人公移語不遜，命詞臣草牒來折之。（《金史·西夏傳》）夏四月，攻金新泉城，敗績。
遵頊遣兵千人駐鹿兒原，金左都監赤盞合喜遣提控烏古論世顯率偏師逐之。已而以幹五百人攻新泉，又為都統王定所敗。（《金史·西夏傳》）金兵入宥州，圍神堆府。
金慶山奴兵侵宥州，守將禦之敗，退守神堆府。金兵穴其城。方登陴，遵頊遣援師至，與慶山奴戰，不勝，被斬二千餘。金兵獲雜畜三千餘而去。（《金史·西夏傳》及《赤盞合喜傳》）
宋四川宣撫使安丙遣書，定議夾攻金。
初，宋帥聶子述罷去，丁焴持初議，不肯出師赴夾攻之約。寧子寧遣使復申前說，且責以失期。時安丙為閫帥，始遺書來許之。（《金史·宣宗本紀》及《西夏傳》）
秋八月，攻金會州，陷之，降其刺史烏古論世顯。
遵頊遣萬眾圍會州，主兵者人、馬皆衣金碧，出入陣中。金同知平涼府事郭祿大引矢一發，殪之。又一矢，貫人兩手於樹。夏兵憤，並力攻之，城遂破。擒祿大及其弟蝦蟆，憐其技，囚之。守將烏古論世顯降，關右大震。金詔有司移文來議和，遵頊不納。（《金史·西夏傳》及《郭蝦蟆傳》）
進圍定西州，與金節度使烏古論長壽戰，不克。
遵頊以兵三萬復犯龕穀，為夾穀瑞所卻，乃從高峰鎮圍定西。環城為柵，執烏古論世顯至城下，謂長壽曰：「若不速降，即殺汝弟！」長壽不顧，偕刺史愛申阿失剌、提控溫郭永昌分兵出戰，夏兵退走，失馬仗甚眾。（《金史·西夏傳》及《烏古論長壽傳》）
寧子寧以伐金告於宋，宋四川宣撫司命利州統製王仕信引兵赴熙、鞏州來會。（《宋史·夏國傳》及《寧宗本紀》）九月，破西寧州，再圍定西。
夏兵略綏平寨、安定堡，進攻西寧。金行元帥府事赤盞合喜發兵救。未至，夏移兵臨洮。烏古論長壽先伏兵五千於定西險要間，夏兵逆戰不利。會西寧已破，並攻定西（《金史·宣宗紀》：興定四年九月庚子，夏人入定西州。己酉，夏人陷西寧州。而《烏古論長壽傳》則云已破西寧乃犯定西，《傳》《紀》不合），長壽力擊不退，攻益急。長壽乘城拒戰，矢石如雨，夏兵死者數千，被創者眾，乃解去。（《金史·西夏傳》及《烏古論長壽傳》）
遣兵攻鞏州，且使人趣宋師來會。
大將你思丁、兀名二人獻計曰：「鞏州，帥府所在。破鞏州，則臨洮、積石、河洮諸城不攻自下。」遵頊從之，遣樞密使寧子寧、嵬名公輔率兵二十萬攻鞏州，金行元帥府事赤盞合喜遣兵拒敵。一日十餘戰，夏兵退回南岡。尋以精騎三萬傅城，合喜出城奮擊，夏兵敗，副將劉押、甲玉等被擒。子寧遣使入四川趣師，宣撫使安丙命利州副都統程信督諸將張威、王仕信分道進兵，克來遠、鹽川兩鎮及定邊城，會於鞏州城下。約以夏兵野戰，宋師攻城。既而合攻不克，殺傷者萬計，遂焚攻具，拔柵自安遠寨退師。合喜先伏甲要地邀擊之，夏兵失亡甚眾。（《宋史·寧宗本紀》及《赤盞合喜傳》）
冬十月，程信使來邀共攻秦州，不從。（《宋史·寧宗本紀》。按黃震《古今紀要》作安丙約夏人合攻秦、鞏，夏兵爽約不至，我師敗績。與《宋史》異。）
十一月，殺金會州刺史郭祿大，弟蝦蟆逸還。
祿大兄弟被擒，誓死不屈。已而同謀歸金，自拔髭鬚，以改狀貌。事覺，祿大被殺，蝦蟆逸還。（《金史·郭蝦蟆傳》）攻金綏德州。
駐兵於柱天山。右都監完顏合達將兵來擊，別遣先鋒提控樊澤等，各率所部分三道以進，畢會於山巔，見夏人數萬餘傅山而陣，即縱兵分擊。澤先登，摧其左軍，諸將繼攻其右，夏軍大敗。（《金史·完顏合達傳》）
西夏稱光定十一年
春正月，金詔樞密院議夏事。
樞密院奏曰：「夏人聚兵境上，欲由會州入，已遣行省白撒伏兵險要以待之，鄜延元帥府伺便發兵，以綴其後，足以無慮。」（《金史·西夏傳》）
二月，金寧遠節度使夾穀海壽破夏兵於搜嵬堡。（《金史·西夏傳》）三月，復取金來羌城。
因金叛人竇趙兒之招，遂入據之。孛術魯合住以重賞誘脅從人為內應，督兵急攻城，拔之。（《金史·宣宗本紀》）夏五月，金內族白撒諭諸蕃族來討。
初，白撒令臨洮路總管女奚烈古裏間計約喬家丙令族首領以諭諸族，又別遣權左右司都事趙梅等同往撫諭。未幾，梅等報：溪哥城等處諸族與先降族共願助兵七萬八千餘人，本國蕃族願助兵九千。至是，令古裏間將鞏州兵三萬，合諸蕃族來討。（《金史·白撒傳》）
是月，吏部尚書權鼎雄卒。
鼎雄，涼州人，天慶中舉進士，以文學名授翰林學士。安全篡逆，棄官入青岩山不出，遵頊立，召為左樞密使。嘗奉使謝金橫賜，與接伴爭相見儀，金人服其論正。及進吏部，氣宇肅然，抑僥幸，拔淹滯，雖在亂離中，無敢幹以私者。（《西夏書事》）
冬十月，復以書如四川趣會兵伐金。（《宋史·寧宗本紀》）遣兵從蒙古，取金葭州及綏德州，遂攻延安府。
先是，蒙古太師國王木華黎征陝右，假道於夏，由東勝州涉河引兵而西。國主聞之，遣塔爾海監府等宴木華黎於河南，且遣塔哥甘普將兵五萬屬焉。是月，木華黎引兵東行入葭州，金將王公佐遁。蒙古左副元帥石天應曰：「西戎雖降，實未可信。此州當金、夏之衝，居人健勇，倉庫豐實，加以長河為限，脫為敵軍所梗，緩急非便宜。命將守之，多造舟楫以備，不虞此萬世計也。」木華黎然其言，即以天應權行台，留守葭蘆。國主愈懼，而木華黎自將兵攻綏德，破馬蹄、克戎兩寨。國主遣迷仆往會之，迷仆問木華黎相見之儀，木華黎曰：「汝見汝主，汝主見我主，即其禮也。」迷仆曰：「未受命，不敢拜。」因引眾去。未幾，木華黎攻延安，迷仆始贄馬而拜。（《元史》木華黎、石天應等傳及《元史類編》）
侵金龕穀及積石，復以萬餘眾攻定西。金同知蘭州軍州事郭蝦蟆逆戰，夏師敗績。
被斬七百人，亡失馬五十匹。（《金史·宣宗本紀》及《郭蝦蟆傳》）復攻龕穀，為白撒所敗。（《金史·西夏傳》）十一月，蒙古來約共攻金安塞堡。
夏軍先至，金完顏合達與征行元帥納合買住禦之。合達策之曰：「比北方兵至，先破夏人，則後易為力。」於是潛軍裹糧，倍道兼進，夜襲其營，夏人果大潰。追殺四十里，墜崖穀死者不可勝計。金主聞之，詔曰：「經劃如此，彼當知畏。期之數年，卿等可以休息矣。」（《金史·完顏合達傳》）
是歲，遣兵入宋鳳州，約共攻金，不納。
先是，安丙嘗納夏合從之請，會兵攻秦、鞏。而夏兵不至，遂有皂郊之敗。至是，夏人復攻，金人遣百騎入宋鳳州，邀宋將出援兵。宋帥崔與之使都統李衝來言曰：「通問當遣介持書，不當遣兵徑入。恐邊民不相悉，或有相傷，則失兩國之好，宜斂兵退屯。」夏人知不可動，不復有言。（《宋史·崔與之傳》。按《魏鶴山文鈔》論擇人分四重鎮以備金夏韃事曰：「夏人久有吞噬關陝之志，數通邊臣，要結兵援秦、鞏之會，棄我先遁。反謂將士少，更請濟師。今又遠連強韃，近向全秦，行李往來，邀我未已。利害難於階度，真偽不可測知。稍失應酬，便生間隙。」又謂：「夏人則令四川製司因其來使諭，以各用所長分道出師，乘便即發，不必即相牽引。凡此者，第以款敵而紓憂耳。」）
是歲，夏將也蒲甘卜率所部叛降蒙古。（《元史·也蒲甘卜傳》）
西夏稱光定十二年
春正月，陷金大通城，金復取之。
先是，夏兵數十萬分侵龕穀、鄜延、大通諸城，遂破大通據之。金主命白撒等發兵襲夏人浮橋，遂趨西涼，別遣將取大通城，出溪哥路略夏地。白撒徐出鎮戎，合達出環州，以報二道之役。白撒馳至臨洮，遣總管女奚烈古裏間、積石州刺史徒單牙武各攝帥職，率兵西入，敗夏兵千餘於踏南寺，因圍大通城。分兵奪其橋，與夏守兵七千人戰，大敗之。幾殺其半，入河死者不可計。餘兵焚其橋西遁，金人乃還軍攻大通，克之。斬首三千，因招來諸寺族被脅僧、俗人。（《金史·西夏傳》及《白撒傳》）
三月，與金提控李師林戰於永木嶺，敗績。（《金史·宣宗本紀》）
夏六月，蒙古來約伐金，由河中葭州路入，許之。（《元史·石天應傳》）秋八月，攻金寧安寨。（《金史·西夏傳》）
積石州蕃族叛金來附，金鞏州提控尼龐古三郎討之，獲羊千口。（《金史·宣宗本紀》）攻金德順。（《金史·宣宗本紀》）冬十月，掠德順之神木堡。（《金史·宣宗本紀》）
十二月，與金蘭州提控唐括昉戰於質孤堡，敗績。（《金史·宣宗本紀》）是歲，蒙古來伐。
及秦州，夏人撤橋梁為備，軍阻不得前。蒙古將王楫夜督士卒運木石，比曉橋成，軍乃得道。（《元史·王揖傳》）
西夏稱光定十三年
春二月，以步騎數十萬圍金鳳翔。
東自扶風、岐山，西連訝、隴，營柵連數百里不絕。金元帥赤盞合喜以郭蝦蟆統領軍事，從巡城壕外，夏一人坐胡床，以箭力不及，氣貌若蔑視城守者。合喜指似蝦蟆云：「汝能射此人否？」蝦蟆測量遠近，曰：「可。」蝦蟆平時發矢，伺腋下甲不掩處射之，無不中。即持弓矢，伺坐者舉肘，一發而斃。已而夏師退。（《金史·赤盞合喜傳》及《郭蝦蟆傳》）
是春，使太子德任伐金，不果。
德任諫曰：「彼兵勢尚強，不若與之約和。」遵頊笑曰：「是非爾所知也。彼失蘭州竟不能復，何強之有？」德任固諫不從，乞避太子位，願為僧。遵頊怒，幽之靈州，遣人代將。會天旱，不果。以德旺為太子。（《金史·西夏傳》）
蒙古來伐。
金延安慶原元帥府欲乘夏困敝來攻，陝西行省白撒合達以為不可，乃止。（《金史·西夏傳》）掠金隴安軍。
金隴安軍節度使完顏阿鄰日與將土宴飲，不治軍事。夏人乘之，掠民五千餘口，牛、羊雜畜數萬而去。（《金史·西夏傳》）秋七月，攻金積石州。
羌界寺族多陷沒，惟桑逋寺僧看逋、昭逋、斯沒及答那寺僧奔鞠等拒而不從。（《金史·宣宗本紀》）陰坡族之骨鞠門等叛金來降。金元帥夾穀瑞發兵討之，以捷聞。（《金史·宣宗本紀》）
九月朔，日有食之，食既，色淡無光，興慶府城外大風拔木。（《西夏書事》）冬十月，蒙古兵圍積石州，五日而解。
蒙古以鳳翔之役，惡夏無禮，遣將攻積石州，四出抄掠。逾旬，聞金人圖其後，解圍去。（《西夏書事》。按積石，西蕃溪哥城地，金、夏兩有其名。然《宋史》積石軍所屬，一寨兩堡。《金史》城一、寨三、堡三。界至不甚相同，俟考。）
罷御史中丞梁德懿。
蒙古兵雖退，國中荒羸殆甚。遵頊猶集十二監軍司家兵圖金鞏州。德懿上言：「天人之道，理自相通。國家用兵十餘年，田野荒蕪，民生塗炭，雖婦人、女子，咸知國勢瀕危。而在廷諸臣，清歌夜宴，舌結口鉗。太子以父子之親，憂宗社之重，毅然陳大計，獻忠言，非得已也，一旦位遭廢斥，身辱幽囚，宜乎？天垂變異，歲告災祲。臣望主上，撫恤黎庶，修睦鄰邦，召還青宮，復其儲位。庶幾臣民悅服，危者得安。」遵頊惡其言，直面詰之，令致仕。德懿雖世胄，性恬退。歸後十餘年，逍遙山水而卒。（《西夏書事》）
十一月，金郭蝦蟆與鞏州元帥來攻會州。
蝦蟆率騎兵五百，皆被赭衲，蔽州之南山而下。夏人猝望之，以為神。城上有舉手於懸風版者，蝦蟆射之，手與版俱貫。凡射死數百人。夏人震恐，乃出降。蓋會州為夏人所據近四年，至是乃復為金所有。（《金史·宣宗本紀》及《郭蝦模傳》）
十二月，金主煦薨，太子守緒即位，是為哀宗。（《金史·哀宗本紀》。按《元太祖紀》作十月。）遵頊自稱上皇，傳位於太子德旺。
夏與金自天會議和，八十餘年未嘗有兵革之事。及貞祐之初，小有侵掠，以至構難，十年不解，一勝一負，精銳皆盡。而兩國俱敝，復屢為蒙古所攻，力不能支，故有是命。遵頊在位十三年，改元一光定。至乾定四年乃薨，年六十四，諡曰英文皇帝，廟號神宗。（《金史·西夏傳》及《宋史·夏國傳》）
