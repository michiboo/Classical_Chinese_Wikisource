
太宗光聖皇帝李德明，小字阿移，太祖長子也，幼曉佛書，母曰順成懿孝皇后野利氏，即位於柩前，時年二十三。宋咸平六年十二月，繼遷兵敗被傷，自度孤危且死，屬德明必歸宋，曰：「一表不聽則再表，雖累百表不得，請不止也。」（數語見《宋史·向敏中傳》。李氏《長編》云：「觀德明初報張崇貴書云，未葬難發表章，意猶倔強不服，朝廷多方招諭，僅得其款附耳。疑繼遷此等語，或德明假託，故二年後乃言之，非其實情，當此時固未言也。」）德明泣受命。又謂張浦曰：「公等並起等夷，誼同兄弟。孺子幼長兵間，備嘗艱苦，今俾以靈、夏之眾，雖不能與南、北爭衡，公等戮力輔之，識時審務，或能負荷舊業，為前人光，吾無憾矣。」言訖卒。宋邊臣以德明初立，乞詔撫之。因賜詔，令審圖去就。又詔蕃族萬山、萬遇、龐羅逝安（《長編》作旺善、旺威、龐咩偷布安）、萬子都虞候，軍主吳守正、馬尾（《長編》作馬幹）等，能率部下歸順者，授團練使，銀萬兩，絹萬匹，錢五萬緡，茶五千斤，其有亡命叛去者釋罪甄錄。（《宋史·夏國傳》及《西夏書事》）
遣使告哀於契丹。
契丹迎夏使於臨潢驛。先期，於行宮左右下御帳，設使者幕次於東南。至日，北面臣僚各常服，其餘臣僚並朝服入朝。使者至幕次，有司以嗣子表狀先呈樞密院，準備奏呈。先引北面臣僚並矮敦已上近御帳，相對立，其餘臣僚依班位序立。引告終人使右入，至丹墀，面殿立。引右上，立；揖少前，拜跪奏訖，宣問。恭身受聖旨。引右下丹墀，面北鞠躬。通班畢，引面殿再拜。不出班，奏「聖躬萬福」，再拜。出班，謝面天顏，復位，再拜。出班，謝遠接，復位，再拜。讚祗候，退就幕次。再入，依前面北鞠躬，通辭，再拜；敘戀闕，再拜。讚「好去」。禮畢。（《遼史·西夏外紀》及《禮志》）
三月，遣使如契丹，上繼遷遺物。（《遼史·聖宗本紀》）麟、府兵襲神堆，禦之，失利。
夏州蕃部攻洪德寨，閤門祗候段守倫率兵拒之，力戰三日，擒獲甚眾。事聞，宋帝諭緣邊部署鈐轄：乘繼遷死，速圖攻取之策。於是，麟、府路出兵攻神堆，夏兵戰不勝，營柵盡破。（《宋史·真宗本紀》及《長編》五十六）
始遣使如鄜延。
鄜延鈐轄張崇貴移書德明，諭以朝廷恩信。德明遣使報稱：未葬，難發表章，請俟釋服稟命。崇貴請遣使吊問，令大臣至邊，召其親信張浦等議之。旋賜詔曰：「近據西路緣邊諸州奏，汝父族下蕃部繼續來投，具言汝父於靈州界云亡。相次鄜延路鈐轄張崇貴奏稱，得汝回書，云葬事未畢，難發表章，乞就便申奏事。汝父生於邊陲，素有勇敢。朝廷賜以土地，授之節旄，其於心誠，亦本忠順，邇後始因間諜，自起憂疑，事一境之干戈，隔二紀之聲教。朕為人父母，富有寰區，思息戰以安民，俟輸誠而改節，終期彼誌，遐副朕心。今覽奏陳，遽云喪逝，況早聯宗屬，曾列侯藩，自達予聞，能不傷歎？念汝守茲空塞，方在髫齡，屬此艱難，諒增衷慕。又緣信人未至，所以慰問難行，勉自扶持，式終禮制。餘事已令張崇貴與妝期約商議，想宜知悉。」（《長編》五十六及《西夏紀事本末》。按《長編》，四月，張崇貴屢請遣大臣至邊議趙德明事。五月甲申朔，以兵部侍郎、知永興軍府向敏中為鄜延路緣邊安撫使。崇貴築台於保安北十里許，召戎人所親信者與定盟約。經置大小，皆出崇貴，而敏中實總其成焉。）
六月，潘羅支遣其兄邦逋支（《長編》作帕勒布齊）入奏於宋，願率部族及回鶻精兵，直抵賀蘭山討除殘孽，請發大軍援助。
宋帝賜潘羅支詔曰：「渭州引送卿兄邦逋支並教練使楊超到京，覽卿等蕃書奏狀，言去年十二月二十八日與李繼遷鬥敵，大段殺下。按《外紀》蕃賊，卻被賊人劫去牌印、官告、衣服、器械等，再乞頒賜。並望差築城人給畚鍤，令使臣到彼，其隔過遷賊處人卻投來者，並乞押來，其進奉馬價乞支絹等事，並已依奏，別降宣命指揮。卿忠順朝廷，保庇部族，誓殺凶狂之黨，益堅臣子之心；遠率種人，同拒賊黨，戰鬥斯久，殺獲頗多，每念爾誠，不忘朕意。此外，卿所奏欲取七月回鶻並六穀蕃部，宜往賀蘭山掩殺賊眾，乞大兵來靈州會合，管殺遷賊者。朝廷近知繼遷已死，未經殯葬，所以未欲討除。今卿等既領師徒，遠平仇敵，免為後患，甚是良圖，所乞會兵，即緣地理稍遙，月日未定。今朝議候卿等才集諸族人馬起離西京，即差心腹人走馬齎文字報涇原鎮戎軍部署司，已令至時不候朝旨，率兵前進，直至堿泊、蕭關、天都山，已來牽制賊徒，伏截道路。賊界定須兩面救應，如此邀擊，必可功成。彼中諸事，更切審詳，佇靜邊陲，永保富貴。」（《宋史·吐蕃傳》及《西夏紀事本末》）
繼遷部將都尾（《長編》作都威）等，率其屬叛附於宋。（《宋史·真宗本紀》）
繼遷種落迷般囑（《長編》作敏楚克巴）及日逋吉羅丹（《長編》作日布結）二族戕潘羅支。
繼遷既死，二族亡歸者龍族，欲陰圖羅支。是月，會遷黨攻者龍，羅支率百餘騎赴援，將議合擊，遂為二族戕於帳。者龍凡十三族，而六族附迷般囑及日逋吉羅丹。西涼府既聞羅支遇害，乃率龕穀（《長編》作康古）、蘭州、宗歌（《長編》作總噶爾）、覓諾（《長編》作覓諾爾）諸族攻者龍六族，六族悉竄山谷中。六穀諸豪，乃議立羅支弟廝鐸督（《長編》作斯多特）為首領。宋帝以遷黨未平，藉其腹背攻製，遂加鐸督朔方軍節度、押蕃落等使、西涼府六穀大首領。（《宋史·吐蕃傳》）
西延家妙俄、熟魏數大族，叛附於宋。
宋諸將猶豫不敢應，曹瑋曰：「德明野心，不急折其翮，後必颺去。」即日將兵薄天都山，受降者內徙，德明不敢拒。（《宋史·曹瑋傳》）是月，趙保忠卒於宋。
保忠狀貌雄毅，居環列，奉朝請，常怏怏不自得。咸平中，丁內艱，以本官起復，遷金吾衛上將軍，判岳州，移復州。至是病劇，上言有子永哥不肖，乞配春州。宋帝以其病語，乃授水州別駕。尋卒。天禧四年，錄其孫從吉為三班奉職。（《宋史·夏國傳》）
契丹贈繼遷尚書令，遣西上閤門使丁振來弔慰。（《遼史·西夏外紀》）
八月，遣使如契丹，謝吊贈。（《遼史·西夏外紀》。按《外紀》此條與上條均係統和二十一年。考《宋史·夏國傳》：繼遷死在景德元年正月二日，景德元年，即遼統和二十二年也，《遼史》先一年，殊誤，故特移係於此。）
十二月，德明孔目官何憲叛歸於宋。
憲，靈州人，繼遷破州城時得之，愛其才，使掌兵數事。德明立，授孔目官。嘗勸德明勿殺潘羅支，以為後日納款計，不聽，乃挈家乘間走邠州請降，部署以聞，宋詔令乘傳赴闕。（《長編》五十八及《西夏書事》）
是歲，夏人圍麟州。
宋都巡檢李繼周擊敗之，又攻永寧，為藥令族合蘇所敗，死者百餘人。（《宋史》李繼周及吐蕃傳）
春正月，德明遣趙保寧如契丹請封。
德明嗣職期年，未膺封冊，蕃族多懷觀望。行軍司馬趙保寧言：「國家疆宇雖廓，自西涼擾亂、先王被害，蕃眾驚疑，若不假北朝威令懾之，恐人心未易靖也。」德明遂遣保寧獻方物契丹，以請封冊。契丹主曰：「此吾甥也，封冊當時至。」待保寧加禮遣回。（《西夏書事》）
二月，遣使如契丹，告下宋青城。
契丹自澶州之敗，雖與中國講和，其戎心未嘗一日忘，故許德明封冊，以為臂使之需。德明欲臣中國，慮其見疑，乃以兵下青城告。（《遼史·聖宗本紀》）
西涼府六穀首領廝鐸督遣其甥嗬昔（《長編》作格布錫）入貢於宋，上與趙德明戰鬥功狀。（《宋史·吐蕃傳》。按《長編》載此事於是年二月。其戰在何時，《真宗紀》及《夏國傳》皆不書。）
夏四月，出兵攻宋環州，擊敗之，執其酋慶移。（《長編》作慶結。《宋史·真宗紀》）與宋熟戶旺家族戰，敗績。旺家族擒軍主一人，以獻於宋。（《宋史·党項傳》）
張崇貴復以書來議和。
宋帝召崇貴赴闕，面授方略。許德明以定難節度、西平王；賜金、帛、緡錢各四萬，茶二萬斤；給內地節度俸；聽回圖往來；放青鹽禁，凡五事。而令德明納靈州土疆，止居平夏；遣子弟入宿衛；送掠去官吏；盡散蕃漢兵及質口；封鏡之上有侵擾者稟朝旨，凡七事。德明悉如約，惟以子弟入質及納靈州為難。故亦禁鹽如舊，不許回圖。（《宋史·張崇貴傳》。）
六月，遣牙將王旻奉表如宋，求納款。
德明聞石隰部署耿全斌率兵入伏洛關招誘蕃族，諸部內附者數千人，禁之不能止。謀之張浦曰：「先王遺命，應即表聞，緣降之太易，彼將輕我。今兵復西涼，國威已振，請之，此其時也。」乃遣王旻以繼遷遺言奉表入獻，略曰：「同軌同文，王者大車書於一統；至神至聖，遠人瞻天日於無疆。臣父承閫邊陲，蒙恩優渥，方且心乎王室，拱北極而抒誠；靡意難起同袍，糾西蕃而生事，遂致鞠躬盡瘁，齎恨莫伸。然而戀闕深情，平時懇切；作忠遺教，垂沒叮嚀。臣賦性顓蒙，素懷恭順，向居苫塊，欲進表而無由；今屬禫除，敢請臣之或後。恭維皇帝陛下，德超邃古，道建大中。海不擇乎細流，朝宗者必納；山豈遺乎土壤；環向者咸依。伏望，俯鑒孤忠，得盡小心翼翼；重憐微末，克遵先訓諄諄。存沒銜恩，子孫感德」云云。宋帝見表，賜旻錦袍、銀帶，遣侍禁夏居厚持詔答之，賞給甚厚。（《宋史·夏國傳》及《西夏書事》）
宋以德明歸款，諭河西諸蕃各守疆界。（《宋史，真宗本紀》）秋七月，契丹來冊德明為西平王。
契丹主使北院樞密副使蕭承德持節，封德明西平王，復姓李氏，賜車、旗、衣、幣等物。（《西夏書事》）
九月，宋以德明誓約未定，命向敏中自知永興軍府改為鄜延都部署兼知延州，使經略之。（《長編》六十一）
德明始遣使入貢於宋。（《稽古錄》。按《長編》作德明遣其都知兵馬使白文壽來貢。）冬十月，德明遣趙保寧如契丹謝封冊。
義成公主無所出。契丹冊德明時，諭以善事公主，克光先烈。德明遣保寧往謝，且曰：「恪遵諭詔，未敢有違也。」（《西夏書事》）
十一月，河陽節度使王顯請許德明稱藩，不須納質，又請通青鹽以濟邊民之用。（《長編》六十一）宋吏部尚書張齊賢上疏，請備德明。
疏言：「臣在先朝，常憂靈、夏終為繼遷吞並，言事者以臣所慮為太過，略舉既往之事以明本末。當時臣下皆以繼遷祇是懷戀父祖舊地，別無他心，先帝與銀州廉察，庶滿其意。爾後攻劫不已，直至降麟、府州界八部族蕃酋，又脅製賀蘭山下帳族，言事者猶謂封獎未厚。洎陛下賜以銀、夏土壤，寵以節旄，自此奸威愈滋，逆誌尤暴，屢斷靈州糧路，復擾緣邊城池，數年之間，靈州終為吞噬。當靈州、清遠軍垂欲陷沒，臣方受經略之命。臣思繼遷須是得一兩處強大蕃族方與為敵，此乃『以蠻夷攻蠻夷』，古今之上策也，遂請以六穀名目封潘羅支，俾其展效。其時近臣所見與臣不同，多為沮擾。及繼遷為潘羅支所殺，臣慮繼遷之子德明乘大駕東幸之際，去攻六穀，向使潘羅支尚在，則德明未足為虞，今潘羅支已亡，廝鐸督恐非其敵。望委大臣經制其事。」（《宋史·張齊賢傳》）
十二月，德明又遣其教練使郝貴入貢於宋。（《長編》六十）宋博州防禦使李克文卒。
克文在鎮，恭謹守法，繼遷之亂，口不言兵。卒，贈岳州防禦使。大中祥符中，子繼元為閤門祗候，上表言己與繼遷本五從兄弟，名同上字，心甚恥之。願改名守元。宋帝詔從之，擢供備庫副使，厚其廩給。（《西夏書事》）
夏五月，德明遣其兵馬使賀永珍如宋貢馬。（《長編》六十三）甲辰，德明又遣其兵馬使賀守文來貢。
先是，向敏中及張崇貴與德明議立誓約，久未決。德明雖數遣使修貢，然於七事訖莫承順，累表但云乞先賜恩命，徐議之。時已有詔許德明毋納靈州，既又賜敏中等詔，諭德明止遣子弟宿衛，及毋得攻劫西路進奉蕃部，縱有爭競，並取朝廷和斷，他約悉除之，然亦不聽回圖往來及放行青鹽之禁。乙巳，敏中等言二事苟不如約，恐乖前議，請皆與之。宋帝以德明變詐難信，倘務姑息，必貽後患，復賜敏中等詔，令熟計復奏。（《長編》六十三）
宋知鎮戎軍曹瑋請急擊德明，不報。
當德明請命於朝也，瑋曰：「繼遷擅河南地二十年，兵不解甲，使中國有西顧之憂。今國危子弱，不即捕滅，後更強盛不可製。願假臣精兵，出其不意，擒德明送闕下，復河西為郡縣，此其時也。」帝方以恩致德明，不報。瑋知鎮戎甚有威名，嘗與夏人戰，小捷，夏人引去。瑋偵敵去已遠，乃緩驅所掠牛羊、輜重而還，頗失部伍。夏人聞瑋逐利行遲，師又不整，返襲之。瑋愈緩行，得地利處乃止，以待夏人，將至，瑋使人諭曰：「蕃軍遠來，必甚疲，我不欲乘人之急，請休憩士馬，少選決戰。」軍方苦疲甚，皆欣然嚴軍歇。良久，各鼓軍而進，大破之。遂棄其牛羊而還。徐謂其下曰：「吾知賊已疲，故為貪利以誘之。比其復至，已行百里矣。若乘銳便戰，猶有勝負。遠行之人，若小憩則足痺，不能立，人氣亦闌，吾以此取之。」（《宋史·曹瑋傳》及沈括《筆談》。按《長編》：涇、原、儀、渭都鈐轄秦翰亦請出兵擊德明，不許。）
白池軍主盛佶（《長編》作星結）潛輸軍情於宋。
佶從子名厓（《長編》作明葉）為宋府州兀泥族大首領，佶密遣使諭名厓云：「德明雖外托修貢之名，而點閱兵馬尤急，必恐劫掠山界。」名厓以告，宋帝嘉之，降詔撫諭，就賜錦袍、銀帶。（《宋史·党項傳》）
宋帝復賜向敏中等詔，使諭德明。
向敏中等言：「德明終未推誠，恐難盡副元約。但令遣長子、親弟宿衛京師，及貢結誓表章，自今毋得攻卻內屬蕃部，縱有爭競，亦當奏裁，如詔書所指三事，頗為要切。候其親弟到闕，並得誓章，則先許五事悉願與之，姑務羈縻，以緩爭戰可也。」帝意許焉，又慮德明空接續進奉，肆其徼求，在彼固無虧損，而我漸失機會，復賜敏中等詔，令亟圖之；並以邊臣及蕃部所奏德明迫脅攻卻事狀付敏中等，且言所掠去蕃口縱不能給還，亦當重作要約，絕其後犯。因促賀守文等入辭，往詣敏中等面受詔書，歸諭德明。（《長編》六十三）
六月，德明聞宋司天奏周伯星見，復遣賀永珍入賀。（《長編》六十三）
秋七月，熟戶葉市、潘、保、薛等復叛歸宋，德明表請誅之，不得。
繼遷曾掠延州蕃部葉市、潘、保、薛等四族，安置綏州。已而，挈族來投鎮戎軍，秦翰出兵援之。德明訴其事於朝，願舉刑章。翰言：「四族本皆熟戶，茲還舊居，非新有招納也。」乃詔翰與張崇貴移牒報德明，自今勿復侵擾境外。（《長編》六十三）
遣使貢馬於宋。
德明獻馬百五十匹，謝前答賜之物。宋賜襲衣、金帶及器幣等答焉。並諭自今答賜，勿復謝恩。（《長編》六十三）八月，德明謀侵麟州，不果。
河東蕃落諸將因德明信約未定，皆訓練士馬，科率器械以待。德明謂其圖己，點集諸族兵馬，謀入河東，掠麟、府諸州。內屬蕃戶偵知，以報向敏中，請命帥臣鎮之。已而，德明兵不出。（《長編》六十三）
宋與德明議要約，久不決。
向敏中等與德明議朝廷所降要約事，德明累遣人告敏中等云：「遣親弟宿衛，上世未有此例，其他則願遵承。」仍欲以良馬、橐駝千計入貢，辭意懇切。敏中等以聞，且言要約未備，故不敢請行封爵。帝曰：「遠方之俗，本貴羈縻耳。」乃詔諭敏中等：「如德明再遣人至，果不欲令親弟宿衛，則所乞回圖往來及放行青鹽之禁，朝廷並不許，然不阻其歸順之志也。」陳堯叟言：「青鹽如置榷場，官亦不可買之，蓋平夏青鹽甚多，若官買必須官賣，既亂禁法，且解州兩池鹽不復行矣。」帝曰：「德明如遣子弟宿衛，則許放行青鹽，豈是不亂禁法也？今榷場既不為買，當先以文告諭之，若異時德明復有懇請，則當今榷場量定分數收市。」（《長編》六十三。按五月十九日，詔以要約三事付敏中，令與德明議。至此月十九日，敏中始復奏，首尾凡九十日，蓋以此事必再三往返，故非一時可決耳。《會要》載敏中此奏於七月十三日，與《實錄》不同，然其事則不異，恐《會要》誤也。德明後此四旬始進誓表，實九月二十八日，而《會要》以為七月二十七日。若七月二十七月既進誓表，何故歷九月至十月一日始行封爵乎？《會要》誤。見《長編》注。）
行牒，索降蕃於鄜延。
景德初，綏州蕃部指揮色木結皆以等附宋，帝命給府州地居之。至是，德明行牒鄜延，請還本道。朝議以色木結皆以歸投在進誓表前，諭止之。（《長編》六十四）
九月，德明降宋。
鄜延鈐轄張崇貴入奏：德明遣牙校劉仁勖來進誓表，請藏盟府，且言所乞回圖及放青鹽之禁，雖宣命未許，然誓立功效，冀為異日賞典也。帝嘉獎，賜詔曰：「卿門承勳緒，世享國封，屢拜章函，來修貢職，願為屏翰，以紹祖先。朕乃眷至誠，用頒溫詔，令陳信誓，洞見傾輸，嘉獎之懷，寤興良積。」（《長編》六十四及《西夏紀事本末》。按崇貴入奏在是月丁卯先。癸卯，向敏中、張崇貴等言，趙德明累表歸順，詞意精確，望降詔慰諭，從之。）
冬十月，宋以德明為定難軍節度使兼侍中，封西平王。
製曰：「利用建候，外監方國，撫寧陬落，臨長士民。在名器以斯崇，匪勳賢而弗授。故定難軍節度使趙保吉男德明，襲其令緒，蔚有長才，舉宗聯命氏之榮，奕世荷殿邦之寄，務尊王室，動守朝經，率職獻琛，拜章請吏，眷言恭順，宜及褒崇。是用建上將之旌旗，錫真王之印綬。纘乃舊服，鎮於夏台。於戲！信誓之言，與丹青而炳煥；寵榮之固，同帶礪以綿長。期宣翼戴之勤，協讚混同之化，永作藩輔，不其美歟！可特進檢校太師兼侍中、夏州刺史、充定難軍節度使、夏銀綏宥靜等州管內觀察處置押蕃落等使、上柱國，封西平王，食邑六千戶，食實封二千戶，賜推忠保順亮節翊戴功臣，仍依內地節度使例給俸。」又錄德明誓表，令渭州遣人齎至西涼府，曉諭諸蕃轉告甘、沙首領。（《宋史·真宗本紀》《夏國傳》及《長編》六十四。按《宋史·石普傳》：趙德明納款，詔降製命，鄜延路都總管石普言，不宜授以押蕃落使，使之總製屬羌，則強不可製矣，乃止兼管內蕃落使。與《夏國傳》不同。）
宋以內侍左右班都知張崇貴為趙德明旌節官告使，太常博士趙湘副之。
賜德明襲衣、金帶、金鞍勒馬、銀萬兩、絹萬匹、錢二萬貫、茶二萬斤。（《長編》六十四。）
宋詔西邊州、軍：德明已受朝命，緣邊屯戍量留步兵，餘悉分屯河中府、鄜州、永興軍，以就芻粟。（《長編》六十四。按《宋史·孫全照傳》：趙德明納款，朝議減西鄙戍兵，令屯近地。全照以邊防不可無備，未即奉詔。上曰：「全照是好勇多言者，德明使已至闕，復何慮焉。」又《長編》是年十一月，邠寧、環慶都部署孫全照請令張崇貴嚴戒德明：自今蕃部歸投諸州者，無得入境追逐。上曰：「德明族帳繼有歸投者，德明雖遣追逐，未嘗敢入境也。若從全照所奏，恐致危疑。」乃諭全照：「如德明果遣騎入境，則具以聞。」）
德明遣人致書延州，送遺駝、馬、土物。宋帝詔令向敏中等復書，以禮物答之。（《長編》六十四。）十一月，酋長蘇尚娘復叛歸宋，不納。
鎮戎軍曹瑋言：「叛去酋長蘇尚娘，復求歸附。」詔報瑋曰：「尚娘反覆無信，特恐狙詐，以誤邊吏。又使德明緣此為詞，不可納也。」（《宋史·党項傳》。按《長編》是年九月，知鎮戎軍曹瑋言，伊普才迭三族首領率其屬來歸，欲發兵應接。上以德明輸貢效款，議加朝命，乃詔瑋等：如舊係熟戶，則依例安置，自餘勿為發兵。又十月甲戌，趙德明上言：「臣所管蕃部，近日不住歸鎮戎軍，蓋曹瑋等招納未已。緣臣已受朝命，乞賜曉諭。」詔以德明誓表遍諭邊臣。）
契丹耶律唐古，禁奸民鬻馬於夏界。（《遼史·耶律唐古傳》）
德明遣使如宋，貢御馬二十五匹，散馬七百匹，駝三百頭，以謝朝命。（《長編》六十四）
是月，德明又遣使入貢於宋。（《長編》六十四）
春三月，德明遣牙吏如宋，貢馬、駝，謝廩給。
德明自稱草土臣，獻馬五百、橐駝二百，謝給俸廩。宋帝詔賜德明襲衣、金帶、器幣。舊制，貢物謝恩，止給來使緡帛，帝以德明進奉頻仍，特加賜焉。德明又請因進奉使赴京，市所須物，從之。（《長編》六十五）
張崇貴請設緣邊安撫使，控西夏。
崇貴言：「德明輸款請吏，貢奉之使，道路相屬。望依北面例，擇官有吏幹知邊事者為緣邊安撫使，疆埸事務，聽以便宜。」帝曰「西鄙寧靜，別無經營，苟德明能守富貴，無慮朝廷失恩信也。增置官屬，徒為張皇，不若委卿靜製之。」（《長編》六十五）
夏四月，建館舍於綏、夏二州。
德明以中國恩禮優渥，天使頻臨，遂於綏、夏州建館舍二：曰「承恩」，曰「迎暉」。五百里內，道路、橋梁修治整飭，聞朝使至，必遣親信重臣，郊迎道左；禮儀中節，漸有華風。（《西夏書事》）
五月，德明母罔氏薨。
宋邊臣請遣使吊問，王欽若曰：「此特邊臣奏耳，德明未嘗來告。」帝曰：「夷人何知禮，不若使邊臣諭之，俟其奏至，即遣使弔祭，起復、賻贈，亦準藩臣例也。」欽若曰：「聞德明諸母甚多，異時安可一一推恩？」王旦曰：「德明今自稱草土臣，若朝廷不降製起復，則德明於禮難安。」帝然之，授德明起復鎮軍大將軍、左金吾衛上將軍、員外置同正員，餘如故。命殿中丞宣城趙稹為吊贈、官告等使。德明以樂迎告至其母柩前，明日衣禫衣受賜，泣曰：「蕃夷母喪，蒙天子吊贈、起復之命，寵榮極矣！」（《長編》六十五）
遣使告哀於宋、契丹。（《西夏事略》）遣使如宋，請修五台山十寺。
為追薦其母罔氏也。宋遣閤門祗候袁瑀為致祭使，護送供物至山。（《宋史·夏國傳》。按《長編》：德明請詣五台寺修設，追薦其母。陳堯叟欲令張崇貴諭以路由河東，多涉軍壘不便，聽由鎮州路往。上曰：「宜令崇貴答以不敢奏聞，若誠願則聽致施物於鄜延，委崇貴差人送五台也。」又《長編》：瑀至夏州，遺忘撫問辭，且發言輕易，及還，坐落職。）
復獻馬五百匹於宋，助修章穆皇后園陵。（《宋史·夏國傳》）秋七月，契丹使來弔祭，又遣使起復。德明迎待使者如宋使儀。（《遼史·聖宗本紀》）
謀劫西涼，襲回鶻。
宋邊臣偵知，言於帝。帝以六穀、甘州，久推忠順，思撫輯之。乃遣使諭廝鐸督，令援結回鶻為備。（《宋史·吐蕃傳》。按《長編》：上謂王欽若等曰：「德明屢言，西涼府原屬部內，見各納質及人使往來；且繼遷因攻西涼，為其所斃。今德明意將阻絕六穀，使不得預緣邊屬戶。朝廷若不綏撫，則德明足以復仇。近秦翰譯六穀蕃書來上，但言為德明所侵略無寧日，見蒐兵警備。可以六穀書付張崇貴，令諭德明。）
行牒延州，請止保安軍修驛。
自德明納款，宋帝令緣邊城池依誓約應行修葺外，自餘移徙寨柵，開復河道，無大小悉禁之。時保安軍起葺驛舍，德明移牒延州，言邊民疑懼不安，願罷其役。從之。（《長編》五十六）
索夏州民劉嚴等，不得。
先是，夏州民劉嚴等二千餘人來歸，詔以延川縣曠土給之。令各有蓄積。而所居當綏州要路，向者德明部族入寇，多為所擒戮。及德明歸順，屢移牒求嚴等復還。宋帝難之，頗嚴邊禁。（《長編》六十五）
德明請置榷場於保安軍，許蕃民貿易，從之。
宋令以駝、馬、牛、羊、玉、氈毯、甘草易繒帛、羅綺；以蜜、蠟、麝臍、毛褐、原羚角、硇砂、柴胡、蓯蓉、紅花、翎毛易香藥、瓷漆器、薑桂等物，非官市者聽與民交易，入貢至京者縱其為市。（《宋史·食貨志》）
冬十月，請行《儀天曆》。
宋初用周時舊曆，建隆二年，始命司天少監王處訥別造新曆，命名「應天」。太平興國間，改為「乾元。」真宗嗣位，命司天監史序考驗前法，研核舊文，取其樞要，成《儀天曆》。時咸平四年三月也。西夏自繼遷俶擾，羌戎不知正朔幾二十年。德明遣貢使，表請宋帝以新曆及冬服賜之。初，詔延州牙校齎往，比聞德明葺館舍、修道路以俟使命，乃命閤門祗候往賜，德明受而行之。（《長編》六十七及《宋史·律曆志》）
德明請於麟州西置榷場，行互市。宋帝以延州已置，不許。（《長編》六十七）
