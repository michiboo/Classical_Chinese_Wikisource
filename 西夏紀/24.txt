
仁宗聖德皇帝李仁孝，崇宗乾順長子也，大德五年六月四日，崇宗薨（按《宋史·本紀》：辛亥，夏國主乾順卒。《夏國傳》作辛亥六月三日也。畢沅《續通鑒》作丁亥，尤誤。丁亥乃七月九日，六月無丁亥，見《資治通鑒後編·校勘記》），仁孝即位，時年十六。（按《文獻通考》注，繼乾順而立者，正史作天祈，《朝野雜記》作仁孝，未知孰是云云。蓋馬氏所見正史，與今異）。十月，遣使如金告哀。十一月，遵其母曹氏為國母。十二月，納後罔氏。（《宋史·夏國傳》及《金史·熙宗本紀》）
西夏稱大慶元年
春正月，使金賀正旦。（《金史·交聘表》）使金賀萬壽節。（《金史·交聘表》）
三月，宋命陝西宣撫使胡世將與夏人議入貢，夏人不報。
乾順臣金後，不復貢中國。宋帝因金人議和劃界已定，命鄜延、秦鳳、熙河諸路招納陷沒夏國人民，並命世將遣使至國，議入貢禮。仁孝不應。（《宋史·高宗本紀》）
夏州統軍李合達，據城叛。
合達本蕭姓，為遼國撻馬，扈成安公主至夏，有口才，驍勇、長騎射，乾順留之，始授文思使，轉右侍禁，嘗從征討有勞，升副都統，賜國姓。統安之役，諸將畏劉法勇，莫敢當其鋒；合達奮擊敗之，率死士數百人，追至蓋朱垝，得法首還，以功擢都統，鎮夏州。繼乾順臣金，上書切諫，不聽；及公主卒，益怏怏不自適。聞耶律大石在西域，遣間使訪之，不得要領而返。是時，因仁孝新立，自恃宿將有功，謀作亂。都押牙劉洪裕不從，削髮逃去，合達盡散家財給軍士，據州城叛，遣兵四出俶擾。（《西夏書事》）
夏五月，金使來賻贈。（《西夏事略》。按《金史·熙宗本紀》、《西夏傳》、《交聘表》俱不載。）
金使來冊仁孝為夏國王，加開府義同三司、上柱國。（《金史·西夏傳》）六月，合達圍西平府。
合達遣使至陰山，結乙室、耶剌舊部，議立遼後，共約恢復。於是，河東八館，山金司、南北王府前置北鄙諸契丹蜂起應之。合眾數萬，圍靈州。監軍司使罔存禮拒戰，數敗。（《西夏書事》）
秋七月，合達分兵陷鹽州。
合達分遣契丹諸部襲鹽州，州城低陋，半夜破之。據鹽池，發倉庫，盡掠諸州所牧地，遊騎直逼賀蘭，興州大震。（《西夏書事》）八月，靜州統軍任得敬請兵討夏州。
合達遣使以重幣約河南諸州同叛，或拒之不納，或執使以獻。獨得敬善待使人，探問賊中機事，盡得其實。乃上表言：「賊素無謀，眾皆烏合，所恃者契丹餘部，以戚裏連謀，然其勢易離也。陛下城下令安撫，敕其以往，許其自新，約還舊部，給以資糧，當必有響應者。又賊頓兵靈武，已逾兩月，今新破鹽州，士氣驕甚。夏州距靈州五百餘里，定然無備，臣請以州兵合諸將襲之，可獲全勝。」仁孝遂命得敬出師。（《西夏書事》）
九月，使金謝賻贈。（《金史·熙宗紀》）是月，又遣使如金謝封冊。（《金史·熙宗紀》）冬十月，任得敬復夏州。
得敬聞命，陰為部署，外示閑暇。一日晨起，選精卒三百往夏州，盡縛其守烽卒，續以驍騎五千疾馳入城，賊眾倉皇接戰，皆潰走，盡獲合達妻孥，撫諭兵民，開倉賑給，夏州遂定。（《西夏書事》）
進攻鹽州擊蕭合達，大破之，合達走死。
合達聞夏州已失，急解靈州圍回救，部眾散亡者甚夥，諸契丹亦走回本部。至鹽州與得敬遇。得敬揮眾擊之，合達兵敗，策馬北奔，至黃河口不得渡，從人斬首來獻。（《西夏書事》）
十二月，以任得敬為翔慶軍都統軍，封西平公。
得敬獻捷，仁孝欲擢內職，濮王仁忠言：「得敬兵威震懾河南，今大亂甫平，遽解兵柄，非所以靖反側也。宜崇其爵秩，以係軍民之望。」仁孝授以都統軍，封西平公，賞賚甚厚。（《西夏書事》）
西夏稱大慶二年
春正月，遣使如金賀正旦。（《金史·交聘表》）遣使如金賀萬壽節。（《金史·交聘表》）
金許置榷場。仁孝請之也。（《金史·熙宗本紀》）使金請上尊號。（《金史·交聘表》）夏四月，慕洧破新泉寨，進攻會州，為宋將朱勇所敗。
洧忿，將益師入侵川、陝。宣撫使胡世將遺書勉以忠義，洧愧而止。（《宋史·高宗本紀》及《西夏書事》）六月，慕洧弟浚謀反，伏誅。
浚仕夏，為樞密使。時金人渝盟，復取陝西地。浚思歸金，與洧謀，挈族走。遣使求金策應，過靈州，邏者獲之。統軍任得敬以聞，仁孝遣兵殺洧、浚，夷其族。（《金史·西夏傳》：慕洧奔夏，及撒離喝再定陝西，洧謀歸，夏人知之，遂族洧。《宋史·夏國傳》十一年夏六月，慕洧與弟浚謀反，伏誅。二傳不合。）
秋七月，金使來詰。
仁孝以誅慕洧故表聞於金，金主詰其專擅，仁孝報使謝之。（《金史·西夏傳》）金始遣賀生日使來。
初，王阿海等以金太宗誓詔來賜，乾順以契丹舊儀見使者，阿海不肯，曰：「契丹與夏國，甥舅也，故國王坐受，使者以禮進。今大金與夏國，君臣也，見大國使者當如儀。」爭數日不能決，於是始起立受焉，厥後不遣賀生日使，至是始遣使來。（《金史·夏國傳》。按《金史·張汝弼傳》：上問：「高麗、夏皆稱臣，使者至高麗與王抗禮，夏王立受使者拜，何也？」左丞相對曰：「故遼與夏為甥舅，夏王以公主故受使者拜。本朝與夏約和，用遼故禮，所以然耳。」汝弼曰：「誓書稱一遵遼國舊儀，今行之已四十年，不可改也。」上曰：「卿等言是也。」其言頗與此相發。）
冬十二月，使金賀受尊號。（《金史·熙宗本紀》。）
群臣上仁孝尊號曰「製義去邪」。（《宋史·夏國傳》）
西夏稱大慶三年
春正月，使金賀正旦，又使賀金萬壽節。（《金史·交聘表》）
夏六月，金定夏使臣辭、見儀。
凡入見，先宋使，次夏使。其朝辭，則夏使在宋使之前。朝辭之賜，則遣使就賜於會同館，使臣班品仍如舊。（《金史·禮志》）金晉寧軍守將折彥文侵府州。（《西夏書事》）
秋八月，攻金晉寧軍。（《金史，張奕傳》）九月，國內饑。（《宋史·夏國傳》）
冬十月，金使來歸侵地。（《金史·張奕傳》）
西夏稱大慶四年
春正月，使金賀正旦，又使金賀萬壽節。
金主均以皇太子喪，不御正殿，使臣詣皇極殿遙賀。（《金史·熙宗本紀》）三月，地震。
逾月不止，地裂，湧出黑沙，阜高數丈，廣若長堤，林木皆沒，陷民居數千。御史大夫蘇執義言：「自王畿地震，人、畜災傷。今夏州又見變異，是天所以示警於陛下也，不可不察。」於是仁孝下令曰：「二州人民遭地震、地陷死者，二人免租稅三年，一人免租稅二年，傷者免租稅一年；其廬舍、城壁摧塌者，令有司修復之。」（《宋史·夏國傳》及《西夏書事》）
秋七月，大饑，諸州盜起。
諸部無食，群起為盜。威州大斌、靜州埋慶，定州笆浪、富兒等族，多者萬人，少者五、六千，肆行劫掠，直犯州城。州將出兵擊之，不克。（《宋史·夏國傳》及《西夏書事》）
八月，行賑法。
郡、縣連章告急，諸臣請兵討擊。樞密承旨蘇執禮言：「此本良民，因饑生事，非盜賊比也。今宜救其凍餒，計其身家，則死者可生，聚者自散。所謂救荒之術，即靖亂之方。若徒恃兵威，誅殺無辜，豈所以培養國脈乎？」仁孝善之，命諸州按視災荒輕重，廣立井裏賑恤。執禮，執義弟也。（《宋史·夏國傳》及《西夏書事》）
冬十月，西平都統軍任得敬討諸州盜，平之。
得敬遣官撫諭諸盜，宥其首惡，解散餘黨，諸亂漸平。惟定州竾浪、富兒二族，恃險拒守。得敬夜發兵襲其寨，擒首領哆訛誅之，餘眾泥首降。（《西夏書事》）
始建學校於國中，立小學於禁中，夏王親為訓導。（《宋史·夏國傳》。按《西夏書事》載，凡宗室子孫，七歲至十五歲皆得入學，設教授，仁孝與後罔氏，亦時為條教訓導之。較史加詳。）
取宋會州。
宋宣撫使吳磷進兵取金三路，屢遣間來結，凡六、七往，夏人終不報。至是，乃與金人合兵奪之。（《西夏事略》）
西夏稱人慶元年
春正月，使金賀正旦，又使金賀萬壽節。
時中國復與金和，遣賀使至夏，使與高麗使同班其後。（《金史·熙宗來紀》）夏五月，遣使如宋，賀天中節。
夏國賀使不至中國者二十年，仁孝心慕正朔，遣間使入賀，獻珠一、囊金帶一、衣七對、綾羅紗五百匹、馬百匹。（《大金國志》）秋九月，彗星見，改元。
星見坤宮，五十餘日而滅。占其分野在夏國，群臣上言：「彗星者除舊布新之象，宜改元應之。」遂以大慶五年為人慶元年。（《宋史·夏國傳》及《西夏書事》）
冬十二月，遣使如宋賀正旦。
獻金酒器六事、色綾羅紗縠三百匹。（《大金國志》。按《宋史·高宗本紀》不載入賀二事，考《夏國傳》：紹興二十九年，歸宋官李宗閏上書言：「夏國副使屈移嘗兩使南朝，以為衣冠禮樂非他國比。」即指此。）
西夏稱人慶二年
春正月，使金賀正旦，又使金賀萬壽節。
金主如東京，夏使與宋使、高麗使同至行在賀。（《金史·熙宗本紀》）
夏四月，金以右衛將車撒海、兵部郎中耶律福為橫賜使來。（《金史·交聘表》）六月朔，日食於井。仁孝下詔求直言。（《西夏書事》）秋八月，作大漢太學，親釋奠。
弟子員賜予有差。（《宋史·夏國傳》）
西夏稱人慶三年
春正月，使金賀正旦，又使金賀萬壽節。（《金史·交聘表》）
金以德威城、西安州、定邊軍等沿邊地與夏。從所請也。（《金史·地理志》）尊孔子為文宣帝。
令州郡悉立廟祀，殿庭宏敞，並如帝制。（《宋史·夏國傳》及《西夏書事》）
西夏稱人慶四年
春正月，使金賀正旦，又使金賀萬壽節。
仁孝盡收德威等城沿邊地，設官置守。至是，因賀正上表謝。（《金史·交聘表》及《西夏書事》）策舉人，始立唱名法。（《宋史·夏國傳》）夏五月，西平公任得敬表請入朝。
得敬在鎮，日事誅殺，僚佐有諫者勿聽，自以有大功，冀與國政，使人上表，請入覲。仁孝欲許之，御史大夫熱辣公濟言：「竊見戚臣任得敬上表請朝，其心蓋為幹政地也。從古外戚擅權，國無不亂。得敬雖屬懿親，非我族類，能保其心不異乎？惟陛下察之。」濮王仁忠亦言其不可，遂止。（《西夏書事》）
冬十月，賜李崇德中書舍人。
崇德，宗室士，仁孝愛其才，特賜之。（《西夏書事》）
西夏稱人慶五年
春正月，使金賀正旦，又使金賀萬壽節。
沿途雨雪，賀正使至已後期乃與賀節使同入見。（《金史·交聘表》及《西夏書事》）二月，金遣哥魯葛波古等為橫賜使來。（《金史·熙宗本紀》）
復建內學，選名儒主之。（《宋史·夏國傳》）新律成。
西夏音樂，經元昊更張，久非唐末遺音。仁孝使樂官李元儒采中國樂書，參本國制度，歷三年始成，賜名《新律》，進元儒等官。（《宋史·夏國傳》及《西夏書事》）
冬十一月，中書令、濮王仁忠卒。
仁忠長身、美髯鬚，立朝侃侃，動中禮法。弟舒王仁禮監軍韋州，私受吏民錢，遺書責之，勉以官箴，仁禮輒還所受。已卒，家無擔石儲。仁忠悉以廩俸給之，己與家人日食粗糲而已。任得敬謀內召，潛令任太后授意朝臣，太后憚仁忠嚴，數年不敢泄於外。至是卒，贈吳王，諡恭顯。（《西夏書事》）
西夏稱天盛元年
春正月，使金賀正旦，又使金賀萬壽節。
金右丞相完顏亮陰蓄篡謀，恩結群下。夏使與宋、高麗使入賀，亮請厚賚之。（《金史·交聘表》及《西夏書事》）秋七月，召西平公任得敬為尚書令。
得敬聞濮王卒，以金、珠賂晉王察哥言於仁孝，請召得敬，仁孝令得敬入為尚書令。得敬諂事察哥，兩人頗相得。（《西夏書事》）
冬十二月，金岐王亮弒其主亶自立，改元天德。（《金史·熙宗來紀》）賀金明年正旦，使中道還。
使至廣寧，不納。夏人間曰：「聖德皇帝何為見廢？」不肯納。金主乃使有司以廢立之故移文報之。（《金史·西夏傳》及《交聘表》）
西夏稱天盛二年
春正月，金遣完顏撤改來告即位。
且伺夏之意也。（《金史·完顏撒改傳》。按《交聘表》正月辛巳，以名諱告諭夏，再遣使報諭夏。當即指此。）金始置市場，弛鐵禁。
市場在金雲中西北過腰帶上石楞坡，天德、雲內、銀甕口數處有之。契丹亦置市場，惟鐵禁甚嚴，夏國與韃靼人不得夾帶交易。至金，唯利是視，其禁始弛。（《西夏事略》）
秋七月，遣御史中丞熱辣公濟、中書舍人李崇德如金，賀登寶位。再遣開封尹蘇執義、秘書監王舉如金，賀受尊號。（《金史·交聘表》）冬十月，進任得敬中書令。
得敬日尊寵用事，仁孝任以中書令，得敬佯表辭，不許。（《西夏書事》）
西夏稱天盛三年
春正月，使金賀正旦，又使金賀金主生辰。（《金史·海陵本紀》）秋九月，遣使如金，表請不去尊號。
金主以上年冬十二月癸卯白虹貫日，詔去尊號。仁孝表請上之。（《金史·交聘表》）
金遣經武將軍、修起居注蕭彭哥來賀生日。（《金史·交聘表》。按《金史·職官志》有信武、顯武、宣武，無經武，未詳。又此為賜夏生日之始。）
冬十二月，以斡道衝為蕃、漢教授。
道衝，先世靈武人，從夏主遷興州，世掌夏國史。道衝字宗聖，八歲以《尚書》中童子舉，長通五經，譯《論語注》，別作《解義》二十卷，曰《論語小義》，又作《周易·卜筮斷》，以其國字書之，行於國中。（《道園學古錄·斡道衝像讚記》）
西夏稱天盛四年
春正月，使金賀正旦，又使金賀金主生辰。
夏使與宋使、高麗使同賜宴。（《金史·交聘表》。按《大金集禮·曲宴儀》：金主即御座，引臣僚至丹墀，舞蹈畢，各上殿。次引宋使從人入，至丹墀再拜，不出班奏：「聖躬萬福。」又再拜，有敕賜酒食，又再拜，引左廊立。次引高麗、夏從人入，分引左、右廊立。果床入，進酒。金主舉酒，時上下侍立官並再拜，接盞畢，候進酒官到位，當坐者再拜，坐，即行臣使酒傳宣，立飲畢，再拜，坐。次從人再拜，坐。至四盞，餅、茶入，至語。聞鼓笛時，揖臣使並人從立，口號絕，坐宴並侍立官並再拜，坐。次從人再拜，坐。食入，五盞，歇宴。教坊謝恩畢，揖臣使起，果床出。金主起入閣，臣使下殿歸幕次。賜花，人從隨出，戴花畢。先引人從入左右廊立，次引臣使入，左右上殿位立。金主出閣坐，果床入，坐立並再拜，坐。次從人再拜，坐。九盞，將曲終，揖從人至位，再拜，引出。聞曲時，揖臣使起，再拜，下殿，至丹墀謝宴，分引出。）
秋九月，金遣吏部郎中蕭中立來賀生日。（《金史·交聘表》）
西夏稱天盛五年
春正月，使金賀正旦。
金主以皇弟兗薨不朝，詔有司受貢獻。（《金史·交聘表》）又使金賀金主生辰。（《金史·海陵本紀》）畏吾兒國來獻。畏吾兒居伊州外，見夏國日盛，遣使獻方物。（《西夏書事》）
秋九月，金遣翰林待制謀良虎來賀生日。（《金史·交聘表》）
西夏稱天盛六年
春正月，使金賀正旦。
金主不豫，不視朝，賜使臣就館燕。（《金史·海陵本紀》）又使金賀金主生辰。（《金史·海陵本紀》）三月，使王公佐如金，賀遷都。（《金史·交聘表》）
秋九月，遣使如金謝恩，且請市儒、釋書。（《金史·交聘表》）
冬十二月，使貢方物於金。（《金史·交聘表》）
西夏稱天盛七年
春正月，使金賀正旦，又使金賀金主生辰。
金主淫暴日甚，仁孝使賀，特遣樞密使、御史大夫等官為使，以示敬禮。（《金史·交聘表》）夏五月，遣使如金謝恩。（《金史·交聘表》）是月，日有食之。
越日，大風雨，雷電震壞宮殿鴟尾。仁孝以天變，肆赦國中。（《西夏書事》）秋九月，賜尚食官阿華銀幣。
仁孝獵於賀蘭原，有駿馬損足，命執治道者戮之。阿華侍側，諫曰：「田獵非人主所宜。今為馬多殺，貴畜賤人，豈可聞於四境乎？」仁孝訝而止。還，以語罔後，後賜銀幣獎之，以愧從臣之不言者。（《西夏書事》）
是歲，侵金太原。
與折氏為仇也，折氏侵夏地，故報之。金以張奕知太原尹晉寧軍來禦夏師，奕至境上，按籍各歸所侵土。還奏曰：「折氏世守麟、府，以抗夏人，本朝有其地遂以與夏。夏人夷折氏墳隴而戮其屍，折氏怨入骨髓而不得報也。今復使守晉寧，故激怒夏人，使為鼠侵而條上其罪，苟欲開邊釁以雪私仇耳，獨可徙折氏他郡，則夏人自安。」金主從之。遂移折氏守青州。（《金史·張奕傳》）
西夏稱天盛八年
春正月，使金賀正旦，又使金賀金主生辰。
金主自九月廢朝，數月不出。是月庚戌，始復視朝。夏使賀正不得見，生辰使乃得與宋、高麗使同入賀。（《金史·海陵本紀》）夏四月，晉王察哥卒。
察哥為將貪，雖多戰功，時論鄙之。晚年貨賂公行，威福自用。仁孝以其尊行，勿之間。卒年已七十餘，猶姬妾充下陳。有園宅數處，皆攘之民間者，仁孝悉令還其主。（《西夏書事》）
九月，以任得敬為國相。
晉王察哥在朝，得敬猶知顧忌。及察哥卒，益易仁孝，勢日專橫，政由己出，舉朝側目。（《西夏書事》）
是歲，金命與夏國邊界對立烽堠，以防侵軼。（《金史·地理志》）
西夏稱天盛九年
春正月，使金賀正旦，又使金賀金主生辰。
金主以大房山山陵禮成，遍賜百官。諸國賀正使至，亦厚賚之。（《金史·海陵本紀》）夏四月，金遣宿直將軍溫敦幹喝為橫賜使來。
仁孝使樞密都承旨梁元輔、中書舍人趙衍為館伴。元輔有口才，議論風生，幹喝不能難。使回，稱夏國多才，較昔為盛。（《金史·交聘表》及《西夏書事》）
六月，任得敬以弟任得聰為殿前太尉，任得恭為興慶尹。二人倚勢弄權，請謁賄賂輻湊其門。秘書監王舉劾之，罷官去。（《西夏書事》）
秋九月，金遣宿直將軍仆散烏裏黑來賀生日。（《金史·交聘表》）
西夏稱天盛十年
春正月，使金賀正旦，又使金賀金主生辰。（《金史·海陵本紀》）秋九月，金遣宿直將阿魯保來賀生日。（《金史·交聘表》）是歲，始立通濟監鑄錢。
自茶山鐵冶入於中國，國中乏鐵，常以青、白鹽易陝西大鐵錢為用。及金人據關右，置蘭州等處榷場，若以中國錢貿易，價輒倍增，商人苦之。仁孝乃立通濟監，命監察御史梁惟忠掌之，鑄「天盛永寶」錢（漢陽李哲明曰：「今所見錢文，皆是天盛元寶。」），與金「正隆元寶」錢並用。金主禁之，仁孝再表請，乃許通行。（《宋史·夏國傳》及《西夏書事》）
西夏稱天盛十一年
春正月，使金賀正旦，又使金賀金主生辰。
夏使與宋諸國使同宴，高麗使臣、知樞密院金淳夫與夏使問難，折以禮，乃屈。（《金史·海陵本紀》及《西夏書事》）三月，金遣兵部尚書蕭恭來經劃邊界。（《金史·海陵本紀》）
秋九月，金遣昭毅大將軍、宿直將軍加古撻懶來賀生日。（《金史·交聘表》）歸宋官李宗閏。
宗閏上書言：「夏國副使屈移嘗兩使南朝，以為衣冠、禮樂非他國比。怨金人叛盟，奪其所與地，此其情可見。壬子歲，粘罕嘗聚兵雲中以窺蜀，夏人謂將圖己，舉兵屯境上，以待其至。今誠遣辯士往說之，夏國必不難出兵，庶足為吾聲援，以圖恢復。」書奏，不報。（《宋史·夏國傳》）
西夏稱天盛十二年
春正月，使金賀正旦，又使金賀金主生辰。
金主謀伐宋，夏使入見，命修戰守備為應。（《金史·海陵本紀》·及《西夏書事》）冬十月，任得敬請廢學校。
得敬淩虐朝士，見仁孝尊崇儒學，深惡之。上言：「經國在乎節儉，化俗貴有權衡。我國介在戎夷，地瘠民貧，耕獲甚少。今設多士以任其濫竽，縻廩祿以恣其冗食，所費何資乎？蓋此中國之法，難以行於我國者，望陛下一切罷之。」仁孝不報。（《西夏書事》）
是歲，封其相任得敬為楚王。
得敬出入儀從，幾與國主等。御史中丞熱辣公濟上疏劾之，不報。（《宋史·夏國傳》及《西夏書事》）
西夏稱天盛十三年
春正月，使金賀正旦，又使金賀金主生辰。
時金主禁朝官飲酒，犯者死。三國人使燕飲者罪，不成享禮而還。（《金史·海陵本紀》）秋八月，金使來賀生日。
時金主議平宋之後，以兵由陝西定夏國，遣太常博士蕭誼忠賀夏主生日。仁孝以興慶尹趙良、中書舍人芭裏昌明伴宴。誼忠探問虛實，二人以「任相功大、舉國歸心」為言，誼忠聞之默然。（《金史·海陵本紀》及《西夏書事》）
以任純忠為樞密副都承旨。純忠，得敬侄也。（《西夏書事》）冬十月，宋四川宣撫使吳璘使來徵兵，不報。
先，金主亮分兵攻四川，擾大散關。璘遣使檄夏國，合兵討之。仁孝報以書曰：「仰維鉅宋之興，咸托群心之輔，列聖承休於洪祚，深仁克浹於寰區。繄我小邦，賴為盟主，二百年講修於信息，億萬姓陶冶於淳濃。嗟夫！弗率之女真，不自安於微分，鼠竊一隅之地，狼貪萬乘之畿。天地所不容，神明為咸憤。故此用兵薄伐，尚敢肆誌不庭，毀先廟以示戰士之威；殺君母而杜諫臣之口。似此盈科之罪，難逃負櫬之誅。幸使命之來臨，快輿情之奮厲。共切驅羊公忿，敢辭汗馬勤勞。布告庶邦，遐邇傒來蘇之後；奮揚師旅，鼓行解倒懸之民。以至仁伐不仁，因多助攻寡助。請同李廣，勿令一騎生還；毋效丁公，遂聽片言返旆。此上天之假手，宜壯士之同心。允穆師言，恭行天討。爾眾士既造於南土，我小國當應於西偏。前衝而九野生歡，左顧而千軍振色。從茲歃血，動有餘威。誓將滅其眾而犁其庭，相與寢其皮而食其肉。成大功於不日，守中夏於歷年。不取必有天殃，今其時矣；一征當自葛始，君其念之。餘需報捷之臨，別候獻琛之賀。使還勉報，旨不及酬。」然聞金兵勢盛，兵不敢出。（《西夏書事》）
金人立其東京留守葛王雍為皇帝。十一月，金完顏元宜等弒其主亮於揚州。（《金史·世宗本紀》）立翰林學士院。
以焦景顏、王僉等為學士，俾修《實錄》。（《宋史·夏國傳》）侵金。
時金人攻宋，宋人入秦、隴，夏人亦乘隙攻取蕩羌、通峽、九羊、會川等城、寨，宋人亦侵入夏境。（《金史·西夏傳》）冬十二月，歸所侵金城寨。
且乞兵復宋侵地，金主詔書嘉獎。（《金史·西夏傳》）
西夏稱天盛十四年
夏四月，遣左金吾衛上將軍梁元輔、翰林學士焦景顏押進，樞密副都承旨任純忠如金，賀登位及進方物。（《金史·交聘表》及《世宗本紀》）再遣武功大夫賀義忠、宜德郎高慎言如金，賀萬春節及求互市。
金主宴夏使貞元殿，金主察其食不精腆，曰：「何以服遠人之心？」掌食官皆杖六十。使者朝辭，乞互市，金主許之。（《金史·交聘表》及《世宗本紀》）
六月，宋帝自稱太上皇，禪位於太子音，是為孝宗。（《宋史·高宗本紀》）犒金兵於界上。
金移剌窩斡叛，兵敗西奔。御史大夫白彥敬在西北招討司市馬，防其走入西夏，以兵屯兩國界上截之。仁孝遣使犒焉。（《金史·白彥敬傳》）
秋八月，使左金吾衛上將軍蘇執禮、匭押使王琪押進，御史中丞趙良如金，賀上尊號。（《金史·交聘表》）
秋九月，金遣尚書左司員外郎完顏正臣來賀生日。（《金史·交聘表》）攻宋不克，還。
夏人聞金人南侵宋，亦以騎兵二千至宋蔡園川及馬家巉、禿頭嶺，將分道入攻。宋宣撫使吳璘命鎮戎守將秦弼來說和，旋聞金兵敗，乃還。（《宋史·夏國傳》）
移置中書、樞密於內門外。（《宋史·夏國傳》）大禁奢侈。（《宋史·夏國傳》）
封製蕃字師野利仁榮為廣惠王。（《宋史·夏國傳》）
西夏稱天盛十五年
春正月，使金賀正旦。
使人為武功大夫芭裏昌祖、宣德郎楊彥敬。昌祖後官至殿前太尉，彥敬由翰林學士進參知政事，二人皆為夏國名臣。（《金史·世宗本紀》及《交聘表》）
宋臣陳康伯等致國主書。
書曰：「隆興元年正月二十二日，特進尚書左僕射、同中書門下平章事兼樞密使、信國公陳康伯等謹致書夏國主殿下：「昔我祖宗與夏世修盟好，豈惟當無事時共享安平之福，亦惟緩急同休戚、恤災患，相與為無窮之託。中更變故，壤地阻絕，雖玉帛之聘弗克往來，然朝廷未嘗忘祖宗之志也。乃者皇天悔禍，輿圖寢歸。會今天子紹登寶位，慨然西顧，宣諭大臣曰：『夏二百年與國也，豈其不念舊好而忘齊盟哉！』某等恭以國主英武聰哲聞於天下，是敢輒布腹心於執事，願留神圖之惠以報音。當告於上，議所以申固歡好者，同心協慮，義均一家，水為善鄰，佳之萬世，豈不美歟！有少幣儀，具如別幅，伏惟照察，不宣。某等謹白。」（陸遊《渭南文集》）
三月，使武功大夫訛留元智、宣德郎程公濟如金，賀萬春節。（《金史·交聘表》。《金史詳校·世宗紀》：庚寅，高麗、夏遣使來賀萬春節。按庚寅乃二月二十九日，此兩國使臣到閥日也。其實賀節在三月壬辰朔，下五年、六年同。）
夏六月，金遣宿直將軍阿勒根和衍為橫賜使來。（《金史·世宗本紀》。按《交聘表》作五月。）秋七月，金來市馬。（《金史·交聘表》）
八月，金遣宿直將仆散習尼列來賀生日。（《金史·世宗本紀》。按《交聘衣》作九月。）
冬十月，遣金吾衛上將軍蘇執禮、匭匣使李子美如金，謝橫賜。（《金史·交聘表》）
西夏稱天盛十六年
春正月，使金賀正旦。
金製：宋使朝辭，庭賜禮物，夏使就賜於會同館。時武功大夫嵬移執信、宣德郎李師白禮對嫻雅，金主嘉之，特賜衣各三對，人從衣各二對，使副幣、帛百四十段，金鍍銀束帶三，金塗銀鬧裝鞍轡三，金塗銀渾裏書匣、間金塗銀裝釘黑油詔匣及包書詔匣袱各一，復賜人從銀二百三十五兩，絹二百三十五疋。其後遂為定製。（《金史·交聘表》及《禮志》）
二月，以翰林學士焦景顏兼樞密都承旨。
景顏性嚴毅，守正不阿，嘗與副都承旨任純忠論事，純忠恃得敬勢強辯不肯下，景顏面斥其奸。仁孝知純忠理屈，諭解之，擢景顏職。（《西夏書事》）
三月，遣武功大夫紐臥文忠、宣得郎陳師古如金，賀萬春節及求免索正隆以來所擄人口。
夏人已還金侵地，而所掠人口、財、畜尚未還。金邊吏屢以為言，金主下詔來索。至是附狀奏告，略曰：「眾軍破蕩之時，幸而免者十無一二，繼以凍餒死亡，其存幾何？兼夏國與宋兵交，人畜之被俘謬亦多。連歲勤動，士卒暴露，勢皆朘削，又坐為末人牽制。使忠誠之節無由自達，中外咸知，願止約理索，聽納臣言，不勝下國之幸。」金主不許。（《金史，交聘表》及《西夏傳》）
秋九月，金遣宿直將軍宗室烏裏雅來賀生日。（《金史·交聘表》）
冬十二月，遣奏告使殿前太尉梁惟忠、翰林學士樞密都承旨焦景顏再上奏告，乞免徵索所擄人口。（《金史·交聘表》）
