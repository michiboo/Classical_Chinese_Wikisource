
西夏稱大安四年
春三月，遣嵬心（一作威沁）入邊刺事被誅，遂執西州蕃戶兀勝（今作納木沁）以歸。
初，秉常誘邊民劉勃怡作奸細，偵中國虛實，事覺被誅。已，遣蕃戶嵬心入環州，匿於熟戶吹寧家，聲言點兵大集，先攻環慶，為邏者所獲，經略司根究得實，又誅之。秉常怒，縱兵入熙河，執珠旺族蕃戶兀勝等數人歸，囚於地牢，經五日放還。（《長編》二百八十八。按《長編》：是年正月丁酉，上批：「據高遵裕所奏，西人理索伊克等事，此必嘗有熟戶出界，因索不獲，遂於河市縱火，以攄一時之忿。深恐羌人酬賽，結成邊隙，可速指揮鄜延路經略司，止作準環慶路牒訪聞柔遠寨熟戶因理索人口，嘗私侵入西界地分，見根究。移宥州照會，庶羌酋如此非朝廷意，亦顯本路未嘗容其侵擾。」後十餘日，再批：「令呂惠卿更詳羌情緩急，萬一或未嘗侵犯彼界，即勿發此牒。」）
夏四月，立熙河封堠。
秉常遣人於熙河界內掘坑，畫十字，立草封為堠。宋都總管司走馬承受公事長孫良臣以聞，宋帝令鄜延路移牒戒約之。（《長編》二百八十九）六月，獲河東刺事人資允。
資允，麟州銀城寨熟戶，入西界偵事被獲，已而逃歸。（《長編》二百九十）宥州牒鄜延路，請禁侵耕。
麟州星最浪、木瓜鋪諸處，向為中國廢地，自熙寧八年後，居民頗事墾辟。夏蕃部攘之不得，指為侵耕生地，訴於監軍司。監軍司以聞，秉常令宥州移牒請禁之。（《長編》二百九十。按《長編》：是月戊辰，鄜延經略使呂惠卿言：「宥州牒稱：麟、府二州邊人侵耕生地，乞降回宥州牒本。」詔管勾麟府路軍馬高遵一等：「驗定西人所爭地界，舊曾與不曾開耕？係與不係兩不耕地？速保明以聞。」）
秋，盜割宋鄜延稼，不得。
是歲，鄜延大稔。夏人屯一千騎於大會平，將取稼。都監高永能簡精騎，突過其營，騎卒驚潰，獲鈐轄二人，轉六宅使。夏人患之，令曰：「有得高六宅者，賞金等其身。」（《宋史·高永能傳》）
冬十月，宋使閤門祗候趙戡來賜時服。
故事：受中國給賜，必遣使齎表謝。時趙戡押賜仲冬時服至，秉常以蕃書附之入謝，戡輒收接。宋帝詔毀其書，令開封府劾戡罪。（《長編》二百九十六）
十二月，宥州牒宋，請重定邊界。
初，宥州請中國禁麟、府耕地，宋帝令邊民不得違禁，而詔西人巡馬亦宜悉依舊處過住。鄜延經略使呂惠卿牒諭宥州，以馬五匹易取所擄人民。宥州回牒言，請遣官與本國邊臣重將蘇禦帶分立文字，依理識認，悉毀所耕地，然後將本界前後逃背捉殺人馬於界首交會。宋帝不許。（《長編》二百九個五）
河東使來議豐州耕地。
河東豐州舊有屬蕃保聚，自元昊入侵掠，以西來、永安、保寧三寨外，盡成曠土，兩界久以生地互爭。河東守王崇拯與首領議，以沙河為界，委官標量合耕地各三十頃，頃各有畸，於是豐州界至乃明。（《西夏書事》）
西夏稱大安五年
春二月，遣蕃戶昌寧詐降於鄜延，被誅。
秉常所遣刺事人屢為中國捕誅，乃使昌寧詐為投順，中國授以田宅，宥州佯以牒索，宋帝不許。寧潛與蕃部蘇尼等要結，刺探邊事以報，久之事露，為鄜延經略司所誅。（《長編》二百九十七）
三月，獲麟、府官軍呂重等，尋歸之。
秉常以麟、府耕地未定，命蕃部見中國邊民輒射殺之。重等巡視其地被獲，經略司遣人來索，始放歸。（《長編》二百九十七）
夏六月，夏人自滿堂川入大會平，殺防田人馬，兵官宋都監李浦等逼逐出塞。（《宋史·夏國傳》）秋七月，侵綏德城。（《長編》二百九十九）九月，宋人來襲。
綏德城把截楊永慶聲檄巡邊而掩取蕃部首級，詐言斬犯邊人。詔毀永慶出身文字，送西京編管。（《宋史·夏國傳》）遣使貢於遼。（《遼史·道宗本紀》）
冬十一月，牒河東，請交會人戶。
梁乙埋遣蕃官張靈州奴偽為漢人，入邊偵事，為涇原遊兵所獲。乃移牒河東，言以所擄漢界諸邊人馬與本國被捉人馬交換。經略司以聞，宋帝許之。（《長編》三百一）
是歲，侵宋鎮戎軍。
夏人以萬騎往攻，適知鎮戎軍張守約巡邊，與之遇。守約不解鞍，簡兵五百逆戰，眾寡不侔，勢小卻。夏人張兩翼來，守約挺身立陣前，自節金鼓，發強弩殪其酋一人，夏人遂退。（《宋史·張守約傳》）
西夏稱大安六年
春正月，復行漢禮。
秉常連次犯邊，每得漢人輒訪以中國制度，心竊好之，乃下令國中悉去蕃儀，復行漢禮。諸臣阿梁氏者皆言不便，梁乙埋與其叔母亦相繼勸秉常，不聽。（《長編》三百十二）
二月，謀攻邈川。
秉常以西蕃董氈復臣中國，受西平節度使職，遣眾謀襲邈川。已，聞其城主溫訥支郢成已遣阿令京款塞，乃撤兵還。阿令京，溫溪心弟也。（《長編》三百二）
夏四月，械宋環州叛族於宋。
宋環州肅遠寨慕家白子等，剽屬羌為亂，張守約討平之，餘遁入夏國。守約駐師境上，檄取不置，夏人震恐，居數日，械以來，斬於市。（《宋史·張守約傳》）
侵宋當川堡。
宋六宅使高永能以千騎來逆，度不能支，依險設疑兵，且鬥且卻，而令後騎揚塵，若援兵至者，奮而前，圍遂解。（《宋史·高永能傳》）秋七月，宋備夏人蹂綏德田。
鄜延路偵夏人慾選騎兵蹂綏德田，宋帝詔令經略司精審覘候，如得實，令所屬將副選漢蕃兵擇要地設伏，伺其侵入，痛掩殺之。（《長編》三百六）
夏人將築城於河州界，宋詔禁止之。
西界首領禹臧結逋藥、蕃部巴鞠等，以譯書入告於宋，言夏國集兵，將築撒逋達宗城於河州界：黃河之南，洮河之西。熙河路經略司以聞，帝曰：「若如所報，乃屬河州之境，豈可聽其修築？深慮經略司不詳上件所指地分，都為無備驅逐約闌次第，可速下本司多備兵馬禁止之。」（《長編》三百六）
九月，宋來賜生日禮物及仲冬時服。
宋帝詔令使人將來到夏國，許比附三路沿邊臣僚，並令聽樂，以太皇太后服未滿期故也。（《長編》三百八）冬十一月，返宋環州田。
夏境與環州犬牙相錯，每獲，夏人必侵掠其田，多棄弗理。知慶州俞充檄所部以時耕植，募家族山夷及叛戶入西者三百為衛，又遣將張守約耀兵塞上，夏人乃反其田。（《宋史·俞充傳》）
是歲，攻宋劉溝堡。
宋將劉昌祚領騎二千出援，夏人伏萬騎於黑山而偽遁，卒遇之，戰不解。薄暮，大酋突而前，昌祚抽矢一發，殪之，餘眾悉遁。帥李師中上其功曰：「西事以來，以寡抗眾，未有如昌祚者。」昌祚善騎射，箭出百步之外，夏人得箭以為神，持歸事之。（《宋史·劉昌祚傳》）
西夏稱大安七年
夏四月，將軍李清謀以河南地附宋，梁氏殺之。
秉常以愛行漢禮，為梁氏所惡，梁乙埋等皆不悅。將軍秦人李清說秉常以河南地歸宋。梁氏知之，遂置酒誘清，執而殺之。（《宋史·夏國傳》及《長編》三百十二。按《東都事略》云：「有李將軍者為秉常誘漢娼婦、樂人，梁氏執殺之。」與《宋史·夏國傳》異。）
梁氏囚其主秉常。
梁氏既殺李清，幽秉常於興州之木寨，距故宮五里許。令乙埋與罔萌訛等聚集人馬，斬斷河梁，不通音耗。於是，秉常舊時親黨及近上用事諸酋各擁兵自固，乙埋數出銀牌招諭，不從，國內大亂。（《長編》三百十二）
五月，統軍禹臧花麻移文熙州，請討梁氏。
花麻素不悅梁氏，見秉常失位，移文熙州，稱夏國母子不協，殺其重臣，上下洶洶，若發兵來討，請舉族以應。宋帝詔知州苗授密諭使人云：「自三月以來，諸路探報，夏國變亂，所說不一。今河津南北阻隔，人情去就，次第可寫一文字為信。」因厚齎遣還。（《長編》三百十二）
六月，宋保安軍移牒宋詰。
曰：「夏國世世稱蕃，朝廷歲時賜與。比年以來，遵奉誓詔，謹修貢職，恩義甚至。今聞國主為強臣所製，不能專命國事，亦未能懸測存亡。今朝廷將差降賜生日及仲冬國信使入界，未審至時何人承受？及本國見今何入主領？請速具報，以須聞達。」蓋以嘗夏國應答之辭也，梁氏不報。（《長編》三百十三）
秋七月，宋命李憲等分道來討。
時宋諜者言秉常死，宋臣俞充言：「秉常為母梁氏所戕。或曰：雖存而囚，不得與國政。其母宣淫凶恣，國人怨嗟。秉常亡，將有桀黠者起，必為吾患。今師出有名，天亡其國，度如破竹之易，願得乘傳入覲，面陳攻討之略。」鄜延總管種諤亦疏言：「西夏內亂，宜興師問罪，此幹載一時之會。」且對宋帝大言：「夏國無人，秉常孺子，臣往，持其臂以來爾。」宋帝壯其言，始決計用兵矣。孫固數言：「舉兵易，解禍難。必不得已，請聲其罪，薄伐之，分裂其地，使其酋長自守焉。」宋帝笑曰：「此真酈生之說爾！」滕元發亦上言：「繼遷死時，李氏幾不立矣。當時大臣不能分建諸豪，乃以全地王之，至今為患。今秉常失位，諸將爭權。天以此遺陛下，若再失此時，悔將何及！請擇立一賢將，假以重權，使經營分裂之，可不勞而定，百年之計也。」宋帝亦奇其策，而不能用。乃詔大舉征夏，命李憲出熙河，種諤出鄜延，高遵裕出環慶，劉昌祚出涇原，王中正出河東，五路並進，皆會興、靈，而以李憲總師。（《宋史·夏國傳》及俞充、種諤、孫固、滕元發等傳）
以兵襲西蕃西囉穀。
西囉穀，西蕃斫龍城所屬，在守巴堡南。梁氏以國中內亂，恐西蕃窺其隙，令三頭項人直抵西囉穀劫製蕃部。西平節度使董氈使養子阿裏骨率兵擊之，斬三百級，降百二十三人。（《長編》三百十四。）
宋詔吐蕃首領董氈集兵會伐。（《宋史·神宗本紀》。按《長編》：六月辛巳，手詔：「應熙河路及朝廷所遣四將漢、蕃軍馬並付都大經制、並同經制李憲、苗授依階級法總領照應，董氈出兵，俟得蕃中要約時日，斟酌機會調發，隨處駐紮。如董氈欲得兵馬過界共力攻賊，選官部分本路蕃弓箭手量所用人數以往。若夏國母親來，或止遣大兵，即候董氈人馬交鋒，夏人有退敗之勢，見隙可乘，相度機便，與本路諸將出界共力殺逐。如董氈以夏人方顧內難，別無侵虞，敢渝前請，猶豫不肯如期出兵，致誤朝廷，虛有調發，即相度機便移兵討除。其臨敵利害，事幹機速，中覆不及者，隨宜措置施行。」下略。）
種諤攻米脂寨。（《長編》三百十六）八月，攻宋臨川堡。
鄜延路走馬承受楊元言：「西人二萬餘於無定河臨川堡出戰，斬獲首級。」帝曰：「朝廷於諸城寨未嘗侵犯夏國，未知有何道理輒領大兵入寇？緣所定師期尚遠，宜下鄜延路經略司，令保安軍牒宥州詰問，庶使彼辭愈曲，我師出境其名益直。」已而李憲率兵來，與遇於西市新城，戰卻之，俘去酋首三人，首領二十餘人。（《宋史·神宗本紀》及《長編》三百十五）
遣使至綏德索降人。
初，中國下詔招納西人，頗多降附。酋長或下令禁止，或逼之遠徙，使不得近邊。蕃部訛麥等十餘人，家屬百口，潛從大理河北內投。梁氏令人數至綏德索之。種諤帥所部駐綏德城外，遣諸將招接降人。乙埋盛兵決戰，不勝。（《長編》三百十五）
復掠豐州。
執弓箭手沈興等數人，河東經略司請移牒理索，宋帝以業已兵討，更勿行牒。（《長編》三百十五）
宋詔諸路：應投來首領等，令邊臣密問以夏國變亂及今點集、屯聚處所、動息以聞。（《長編》三百十五）李憲敗夏人於汝遮穀。
憲既敗夏人於西市新城，復進兵蘭州，遇夏人數萬於汝遮穀。宋師前澗後山而陣，夏人逆戰，自午至酉，夏人退保大澗，大澗深闊，憲慮有伏兵，不欲迫襲。夜與夏人對壘交射。中夜，夏人遁。（《宋史·神宗本紀》及《長編》三百十七）
遣使求救於遼。（《宋史·夏國傳》。按《長編》：是月丙寅，詔王中正：將來大兵出界，慮遼人亦遣兵征討，或為援助，或於境上自防。若與諸路兵相遇，即先遣使臣說諭或移文，以夏國內亂，囚製國主，不知存亡；朝廷回賜賀同天節並遣使賜生日等物無人承受；鄜延路累牒問宥州，皆不報；近又累犯邊，朝廷遣兵問罪，與北朝不相干涉。如阻隔進兵，或先犯官軍，方得應敵。令中正密掌之。）
九月，李憲復蘭州古城。
汝遮之敗，殘卒退保龕穀，龕穀城堅，多窖積，夏人號為「禦莊」。聞李憲兵至，戍守奔潰。憲發窖，取穀及弓箭之類，進兵取蘭州。令新順首領巴令謁三族分所部攻撒逋宗城，破之。遂上言：「蘭州古城，東西約六百餘步，南北約三百步，距西市城約百五十餘里。將至金城，有天澗五六重，僅通人馬。自夏人敗衄之後，所至部落皆降，今招納已多。請築城，建帥府，以固羌夏之心。」宋帝從之。版築方興，夏人隔河而營，憲令死士絕河斫之，遂引退。（《長編》三百十六）
遣梁永能帥師援米脂寨，敗績。
種諤始膺安撫使之命，即次境上。宋帝以諤先期輕出，使聽令於王中正。敵屯兵夏州，聞漢兵四出，分遣諸監司兵，委大帥梁永能總領拒之。戒令析作三處：一以當戰；一以旁伏；一以俟漢兵營壘未定，伺隙突擊。又於通道塹絕山谷，設為阻險，守備甚謹。及中國師期屢改，水能屯禦久，不得一戰，使人持嫚書投鄜延境上激之。種諤遂率本部及畿內七將兵九萬三千，出綏德城，攻米脂。甫三日，永能兵八萬赴援，營於大川。宋將高永能時為前鋒，謂弟永亨曰：「彼恃眾集易，吾軍營當大川，宜嚴陣待其至，張左右翼擊之，可破也。」翌日，夏兵自無定川出，直抵宋軍，將合米脂之眾夾攻。諤命後軍移陣城下，溝其門隧，使城中人不得出；命前軍及屬羌循兩山，伏山谷中，以左右中軍禦敵於川口。及兩軍合戰，諤鼓之，諸將齊進，伏兵旁發，斷敵兵為二，首尾不相救，諸將從高前後擊之，敵奔潰。所斬殺及自相蹂踐顛仆而死者，橫數十里，銀水為之赤，擒其將都按官麻女吃多革等七人（《長編》，種諤言：「捕獲西界偽樞密院都按官麻女吃多革，熟知興、靈等州道路、糧窖處所及十二監軍司所管兵數，已補借職，軍前驅使）。獲首五千餘級，獲馬五千，孳畜、鎧甲萬計。城猶未下，密遣諜說降其東壁守將，衣以文錦，導以鼓吹，耀諸城下。（《長編》三百十六、三百十八及《宋史》種諤、高永能傳。按宋王允中《郭景修墓誌》：元豐四年，從種公諤拓至地米脂，而城峻，勢不可攻。諜報戎主遣牙頭將總鐵騎三萬以援米脂，覘者報，以為然。公請間言曰：「今吾軍遠來，利於速戰。乃頓兵堅城之下，日久未拔，饋餉將不繼，士氣不振。今強敵在前，若一鼓而破，則米脂可傳檄而下。萬一王師小卻，前有強敵，後有堅城，或賊以輕騎阻吾糧道，則事可慮矣。今元帥威望素著，信賞必罰，第宜自重，不可履危陵險。請分公麾下千人自山背轉而上，假為公以督戰，則諸軍莫敢不用命。」種公然其計。公至則坐胡床指麾，諸軍望之，以為真種公也，短兵馳擊，無不一以當十者。然賊焰方熾，王師自巳至午未利，公曰：「危矣！」即以所領精兵千騎馳下，擊其中堅，公身先士卒，手刃二巨酋，諸將乘之，賊兵大潰，屍相枕籍，無定河水為之赬。至晚，諸部獻馘，種宣言曰：「微郭侯，幾敗大事。」米脂偽守知單弱無援，即日乞降。種曰：「果若公言。」見山東新出土拓本。）
宋敕榜來招諭。
曰：「眷茲西夏，保有舊封。爰自近世以來，尤謹奉藩之職。忽奸臣之擅命，致弱主之被囚。迨移問其端倪，輒自墮於信約。暴驅兵眾，直犯塞防，在神理之莫容，因人情之共憤。方切拯民之念，宜興問罪之師。已遣將臣，諸道並進。其先在夏國主左右並嵬名諸部族同心之人，並許軍前拔身自歸，及其餘首領，能相率效順，共誅國仇，隨功大小爵祿賞賜，各倍常科，許依舊土地住坐，子孫世世，常享安榮。其或違拒天兵，九族並誅無赦。蓋天道助順，必致萬靈之歸；王師有徵，更無千里之敵。諮爾士庶，久罹困殘，共堅向化之心，咸適更生之路。敢稽朕命，後悔何追！」（《長編》三百十六。又《長編》：九月甲申朔，知鎮戎軍種診言：「興、靈州等處多舊漢人，皆元昊所擄致者，常有思漢之心。乞明降指揮，言梁氏殘害其主，使眾心解離。如有首領來歸，特與官爵。」詔送高遵裕，降敕榜二十道付熙河都大經制司，令廣募間人，傳示賊界。）
十月丁巳，米脂酋令介訛遇出降宋，米脂遂陷，種諤留千人守之。
種諤既下米脂，令入城敢殺人及盜者斬，收城中老小萬四百二十一口，給以衣巾，仍命訛遇等各統所部以禦敵。（《宋史·神宗本紀》及《種諤傳》）
庚申，宋熙河兵至汝遮穀，復與夏人遇，戰敗之。（《宋史·神宗本紀》）
己巳，種諤入銀州。（《長編》三百十八。按《宋史·神宗紀》：入銀州，不書其人。徐氏《通鑒後編考異》謂，《種諤傳》明雲諤留千人守米脂，進次銀、石、夏州，不見敵。《東都事略·種諤傳》同。是知入銀州者，必諤也。或云蒙上省文，當屬劉昌祚，考《昌祚傳》並不言及銀州，自當屬諤。）
庚午，宋環慶經略使高遵裕取清遠軍。（《續綱目》。按《宋史·神宗紀》作通遠軍，薛氏《通鑒》因之，而《續綱目》則書清遠。考宋制，地入西夏者，概不列職方，《地理志》：熙寧五年，以秦州古渭寨為通遠軍；《遵裕傳》：熙寧中，命知通遠軍；是通遠未沒西夏者。惟清遠在今慶陽府環縣北，遵裕出慶州趨靈武，為必由之道，當以《續綱目》為是。《長編》亦作清遠。）
遵裕將步騎八萬七千出慶州，遂攻清遠軍，取之。張守約言於遵裕曰：「此去靈州不三百里，請以前軍先出，直搗其城。今夏人以一方之力應五路之師，橫山無人，靈州城中惟僧道數百，若裹十日糧疾馳三日可至，軍無事矣。」不聽。（《宋史·夏國傳》及《張守約傳》）
種諤遣曲珍等領兵，通黑水、安定堡路，遇夏人，與戰，破之，斬獲甚眾。（《宋史·神宗本紀》）
種諤進攻石州，遂破石堡城，駐軍索家平。（《宋史·神宗本紀》。按《長編》：石州屬河東，兼嵐、隰為一路，又合三州置巡檢使。三朝、兩朝史《地理志》皆不載陷賊年月，不知何故，賊棄而去。考夏自有石州監軍司，此必非河東之石州也。）
癸西，宋師入韋州。
高遵裕至韋州及監軍司，令將士勿毀官寺、民居，以示招懷。（《長編》三百十八）王中正入宥州。
中正出麟州禡辭，自言代皇帝親征。提兵六萬，才行數里，即奏已入夏境。屯白草平，九日不進。後乃渡無定河，循水北行，地皆沙濕，士馬多陷沒。暮至橫山下神堆驛，而種諤亦領兵至，兩營相距才數里。初，諤奏，乞不受中正節制，會諤有米脂之功，帝許之。翌日，詔書至，諤不復見中正，引兵先趨夏州。先是，朝旨禁入夏境抄掠，夏人亦棄城邑皆走河北，士卒無所得，皆憤悒思戰。諸將謂中正曰：「鄜延軍先行，獲功甚多，我軍出界近二旬，所獲才三十餘級，何以復命？且食盡矣，請襲取宥州，聊以籍口。」中正從之。遂入宥州，屠居民五百餘家，殺所得馬、牛、羊以充食。（《宋史·夏國傳》及《長編》三百十八）
乙亥，李憲敗夏人於屈吳山。
憲既克蘭州，宋帝詔憲領兵直趨興、靈。董氈亦稱，欲往宜乘機協力，入掃巢穴，若興、靈道阻，即過河取涼州。憲不奉詔，乃總兵東上平夏，入於高川石峽，進至屈吳山，營打囉城，與夏人遇，敗之，降其酋裕藏穎沁薩勒。（《宋史·神宗本紀》、《李憲傳》及《長編》三百十八）
丁丑，鄜延路鈐轄曲珍與夏人戰於蒲桃山，敗之。
是日未明，曲珍領步騎先與夏人接戰，分銳兵繞蒲桃山出其後，首尾合擊走之，斬首四百級，獲器甲二千，馬五十，宣敕七，銅印一，降四十餘人。（《末史·神宗本紀》及《長編》三百十九）
戊辰，種諤入夏州。
諤以蕃官劉良保、麻乜訛賞為軍向導，抵夏州。知夏州索九思遁，諤因入城，發官私窖穀，未幾去。（《長編》三百十八至十九。按《宋史·神宗本紀》作戊寅種諤入貢州。《長編》於入夏州條注云，夏州或作貢州，蓋字誤。又於己卯種諤言收復夏州條注云，戊寅乃二十五日，據密院《時政記》，諤奏十月十五日入夏州，其奏以二十六日到，則十五日戊辰，二十六日己卯也。《宋史》本紀既誤戊辰為戊寅，又訛夏州為貢州，不考甚矣。）
遣使結吐蕃董氈來歸，不從。
董氈承宋帝詔，遣酋長抹征等率三萬人赴黨龍耳江及隴朱訶諾，又集六部兵十二萬，約以八月分三路與宋軍會。夏人慾間其好，遣使許割賂斫龍以西地，云如歸我，即官爵恩好一如所欲。董氈拒絕之。（《宋史·吐蕃傳》）
梁永能遣兵攻德靖寨。
永能從米脂敗後，知德靖弓箭手盡隨種諤自東路出界，乃潛遣兵從西路入犯德靖，知延州沈括以兵拒卻之。（《長編》二百十七）十一月丁亥，種諤敗夏人於黑水。（《宋史·神宗本紀》）
己丑，李憲敗夏人於囉逋川。（《宋史·神宗本紀》）
辛卯，種諤降橫河平人戶，破石堡城，斬獲甚眾。（《宋史·神宗本紀》）高遵裕攻靈州，大敗。
諜言宋師五路會興、靈，夏人乃清野以待，悉其精銳渡河保興、靈。涇原副總管劉昌祚、總管姚麟率蕃、漢兵五萬，受高遵裕節制，令兩路合軍以出，既入境，而慶兵不至。昌祚出胡盧川，次磨齊隘，與統軍國母弟梁大王遇，大王阨險，不可前。昌祚挾兩盾先登，夏人小卻，師乘之，遂奪其隘，追奔二十里，斬其首領沒囉臥沙、監軍使梁格嵬等十五級，獲統軍侄訖多埋等二十二人，斬首千七百級。進次鳴沙川，取其窖粟，遂薄靈州。城未及閹，先鋒奪門幾入，遵裕疾昌祚成功，馳遣使止之，昌祚曰：「城不足下，脫朝廷謂我爭功，奈何？」令按甲勿攻。是日，慶兵距城三十里而軍，遇敵接戰，昌祚遣數千騎赴之。未至而敵已退。
先是，昌祚言軍事不稱旨，帝賜遵裕手劄云：「昌祚所言迂闊，必若不堪其任者，宜擇人代之。」遵裕由是輕昌祚。既而昌祚先至靈州城下，或傳昌祚已克靈州。遵裕未至靈州百里聞之，亟具表稱臣遣昌祚進攻，拔靈州城。尋知所傳皆虛，乃斬諜者以徇。於是昌祚詣遵裕，遵裕訝應援之緩，有誅昌祚意。既見，問下城如何，昌祚曰：「比欲攻城，以幕府在後未敢，前日磨齊之戰，夏眾退保東關，若乘銳破之，城必自下。」遵裕弗內，曰：「吾夜以萬人負土囊傅壘，至旦入矣。」怒未解，欲奪其兵付姚麟，麟不敢受，乃已。
明日，遣昌祚巡營，凡所得馬糧，悉為慶兵所取，涇師忿噪。遵裕圍城十八日，不能下，夏人決七級渠以灌營，復抄絕餉道，士卒凍溺死，餘兵才萬三千人，遂歸。昌祚手劍水上，待眾濟然後行，夏人追及，戰退之，惟將官俞平為夏人所斬。（《宋史·神宗本紀》、《劉昌祚傳》及《長編》三百十九。按孔平仲《談苑》：遵裕圍靈州，州城甚堅，莫有守者。吾師營漠中，治攻具。西人約降，遵裕信之，駐軍五日不進，故敵得為備。與《長編》異。）
宋師還。
李憲既敗夏人於屈吳山，遂軍於天都山下，焚夏之南牟內殿並其館庫，追襲其統軍仁多丁，敗之，擒百人，遂班師。涇原總兵、侍禁魯福、彭孫護饋餉至鳴沙川，與夏人三戰，敗績。種諤至索家平，會大校劉歸仁以眾潰，而軍食又乏，復值大雪，乃引還，死者不可勝計，入塞者僅三萬人。王中正至宥州，行至奈王井，糧盡，士卒死亡者已二萬，亦引還。皆未至興、靈。高遵裕、劉昌祚至渭州糧盡，士卒無復行伍，亦敗歸。雖至興、靈，無功。李憲師既不至靈州，董氈亦失期無功。憲欲以開蘭、會邀功弭責，孫固請誅之，宋帝不聽。初，夏人聞宋大舉，梁太后問策於廷，諸將少者盡請戰，一老將獨曰：「不須拒之，但堅壁清野，縱其深入，聚勁兵於靈、夏，而遣輕騎抄絕其饋運，大兵無食，可不戰而困也。」梁後從之，宋師卒無功。（《宋史·夏國傳》及種諤、劉昌祚、孫固等傳並《長編》三百十八）
宋下浮圖城。
時河東兵十二將東還，道鄜延之鄙，沈括使騎將焦思耀兵於綏德城，聲言括兼護河東十二將西討。夏人覘知軍勢盛，夜遁去，不失一鏃而下浮圖城。由是吳堡、義合勢孤，皆空壁去，得三壘闢土，東屬銀、夏。（《長編》三百十九）
宋增修清遠軍城壘。
高遵裕言：「清遠軍正當隘險，可以屯聚兵糧，合依舊置軍，增修城壘。其韋州在橫山之北，西人恃此為險厄，故立監軍司，屯聚兵馬，防拓興、靈等州。臣今相視地形，亦合因舊聚落置堡寨，以為控守通活道路。」詔高遵裕相度如何以照管通接糧道，即依所奏修葺。（《長編》三百十九）
遣諜間宋將劉紹能，不得。
紹能世為邊將，為敵所忌，每設疑以間之。宋帝獨明其不然，手詔云：「紹能戰功最多，忠勇第一，此必夏人畏忌，為間害之計耳。」紹能捧詔感泣。（《宋史·劉紹能傳》）
