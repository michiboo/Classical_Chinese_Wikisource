
春正月，繼遷徙綏州民於平夏，部將高文丕等因眾不樂，反攻敗之，復舉城降宋。
繼遷兵至綏州，令繼衝徙民歸平夏，牙將高文丕，唐刺史思祥後也，世官綏州，因眾不樂，率羌酋蘇移、山海夜、母馱香等反攻之。繼遷兵敗，棄城走，文丕舉綏州降。宋帝詔授綏州團練使，蘇移、山海等為懷化將軍。（《宋史·夏國傳、党項傳》及《西夏書事》）
繼遷攻靈州。州將慕容德豐迎擊，敗之。宋詔遣李繼隆等進討繼遷。
先是，靈州及通遠軍皆言：「繼遷攻圍諸堡寨，侵掠居民，焚積聚。」宋帝聞之，怒曰：「繼遷叛渙砂磧中十年矣，朝廷始務含容，賜以國姓，授以觀察使，賜予加等，俸入優厚，仍通其關市，又以綏、宥州委其弟兄，可謂恩寵俱隆矣。乃敢如是！朕今決意討之。」癸酉，命馬步軍都指揮使李繼隆為河西兵馬都部署，尚食使尹繼倫為都監，以討繼遷。（《宋史·夏國傳》、《慕容德豐傳》及《長編》三十五。按王氏《東都事略》：保忠為保吉所誘，陰與之合，來寇靈州。《宋史·夏國傳》：淳化五年正月，保吉圍堡寨，掠居民，焚積聚，遂攻靈州。李繼隆諸傳亦以攻靈州為文。考《太宗紀》：淳化五年正月癸酉，以侍衛馬軍都指揮李繼隆為河西行營都部署，討李繼遷。不言繼遷攻靈州。至至道二年五月，方書繼遷攻靈州，則是時尚未犯靈州也。故李氏《長編》云：「繼遷焚掠堡寨，靈州及清遠軍以聞。」見《西夏書事》。）
三月，保忠為繼遷所襲，奔還夏州，宋指揮使趙光嗣執之。李繼隆帥師入夏州。
保忠既不能制繼遷，反與連謀。聞繼隆將至，乃先攜其母及妻子、卒吏壁野外，上言己與繼遷解仇，貢馬五十匹，乞罷兵。宋帝怒，立遣中使命繼隆移兵擊保忠。及兵壓境，保忠反為繼遷所圖，欲並其眾。縛牙將趙光祚，夜襲保忠帳。保忠方寢，聞難作，單騎走還城，輜重盡為繼遷所奪。初，保忠遣其指揮使趙光嗣入貢，光嗣頗輸誠款，詔補供奉官，再遷禮賓副使，保忠動靜，光嗣必以聞。及保忠陰結繼遷，光嗣潛知之，因出家財散士卒，誓以效順。至是，保忠還，光嗣執之，幽於別所。丁丑，開門納王師，繼隆入夏州，令指揮使許均守之，繼遷遁。（《宋史·太宗本紀》及《長編》三十五。李燾曰：「《秦翰傳》云：『王師次延州，翰慮保忠遁逸，即乘驛先往，矯詔安撫，以緩其計。及王師至，翰又諷保忠，以地主之禮郊迎，因並驅而出，保忠遂就擒。』按保忠先己出，次野外，既為保吉所迫，乃還，光嗣遂執之，安得與翰俱迎王師也？」）
貢於契丹。（《遼史·西夏外紀》）夏四月，宋削所賜繼遷「趙保吉」姓名，墮夏州城。
宋帝聞保忠既成擒，詔以趙光嗣為夏州團練使，高文丕為綏州團練使，削繼遷所賜姓名。帝以夏州深在沙漠，本奸雄竊據之地，欲墮其城，遷民於銀、綏間。因問宰相夏州建置之始。呂蒙正對曰：「昔赫連勃勃，後魏道武末，僭稱大夏天王，蒸土築城，號曰『統萬』，頗與關右為患。若遂廢毀，萬世之利也。」乙酉，詔墮夏州故城，遷其民於綏、銀等州，分官地給之，長吏倍加安撫。李繼隆聞朝議欲墮夏州，遣其弟洛苑使繼和與監軍秦翰等入奏，以為朔方古鎮，賊所窺覦之地。存之可依以破賊。並請於銀、夏兩州南界山中增置堡戍，以阨其衝，且為內屬蕃部之蔽，而斷賊糧運。皆不報。（《宋史·太宗本紀》及《長編》三十五）
六月，西蕃首領乜遇（一作<白>遇）復背繼遷，歸宋。
乜遇，橐駝路熟倉首領也，向屬宋，繼為繼遷所驅脅叛宋。至是，乜遇率部族反攻繼遷，其弟力戰而死，既敗繼遷之眾，復歸宋。宋以為會州刺史。（《宋史·党項傳》）
繼遷復攻夏州，不克，遂走漠中。
繼遷據夏州橐駝路，驅脅內屬戎人。張崇貴與田敏率熟倉族乜遇，戰於雙塠，殺二千餘級，掠牛羊、橐駝、鎧甲甚眾。連詔褒諭。繼遷復攻夏州，與許均一日十二戰，不勝，遂走漠中。遣其將佐趙光祚、張浦求納款，會於石堡寨，崇貴椎牛釃酒犒諭之，給以錦袍、帶。（《宋史》張崇貴、許均傳）
河西行營送保忠至闕下，宋帝釋其罪。
保忠至自夏州，白衫紗帽，待罪崇政殿。宋帝詰責數四，保忠不能對，但頓首稱死罪。詔釋之，賜冠帶、器幣，令還第聽命，仍勞賜其母。尋責授右千牛衛上將軍，封「宥罪侯」。其賜保忠詔有云：「不斬繼遷，開狡兔之三穴；潛疑光嗣，持首鼠之兩端。」翰林學士錢若水之詞也。帝覽之，甚悅，謂若水曰：「此四句，正道著我意。」 （《宋史·太宗本紀》及《長編》三十六。按《李繼隆傳》：初，裨將侯延廣：監軍秦翰議，請誅保忠，及出兵追繼遷。繼隆曰：「保忠，機上肉耳，當請於天子；今繼遷遁去，千里窮磧，艱於轉餉，宜養威持重，未易輕舉。」延廣等服其言。）
秋七月，繼遷遣牙校以良馬來獻，且謝過，猶稱所賜姓名，答詔因稱之。（《長編》三十六）八月，繼遷遣其弟延信如宋，奉表待罪。
且言，違叛事出保忠，願赦勿誅。宋帝召見延信，面加慰撫，賜賚甚厚。（《長編》三十六）
繼遷以兵犯契丹境，契丹以肖撻凜為阻卜都詳穩，督軍事。（《遼史·聖宗本紀》及《肖撻凜傳》。按《肖撻凜傳》：統和十二年，夏人梗邊，皇太妃受命總烏古及永興宮分軍討之。撻凜為阻卜都詳穩，凡軍中號令，太妃悉委之。師還，以功封蘭陵郡王。考《西夏傳》：是年，書夏國入貢，而《聖宗紀》不載梗邊事。）
十一月，宋遣內侍張崇貴持詔諭繼遷，賜以器幣、茶藥、衣物。
宋復命繼遷為銀州觀察使。庚戌，詔曰：「省所進馬、橐駝共百一十三頭匹待罪。朕握圖御宇，恭己臨民，務推含垢之仁，式示戢兵之武。向者，以卿遠輸誠款，願革前非。朕道在納汙，情深赦過，特授察廉之任，厚加賜撫之恩，寵以嘉名，賜之國姓，朕之於汝無所負焉。豈意卿未及逾年，已忘大德，脅從蕃部，擅舉甲兵，攻逼城池，虔劉民庶，背恩肆惡，一至於斯。料卿所為，良切興歎，所以旋征師旅，俾命討平。既除手足之親，已失輔車之勢，寧保全於歲月，暫假息於朝晡。近者，累上表書，頗引愆犯。且言違背事出保忠，今備貢輸，乞加渥澤。朕以好生為德，以禁暴為心，卿倘能誓改過尤，永堅忠節，朝廷爵賞，亦何吝焉？朕不食言，爾宜自省。今遣內侍押班張崇貴，賜卿器幣、茶藥、衣物等，體朕意焉。」蓋王禹偁筆也。（《長編》三十六及《西夏紀事本末》）
春三月，貢於契丹。（《遼史·聖宗本紀》）遣左押衙張浦貢良馬、橐駝於宋。
宋帝令衛士數百輩，射於崇政殿庭，召張浦觀之。先是，李延信還，帝賜繼遷勁弓三，皆力及一石六斗，繼遷意帝欲威示戎狄，非有人能挽也。至是，士皆引滿平射，有餘力，浦大駭。帝笑問浦：「戎人敢敵否？」浦曰：「蕃部弓弱矢短，但見此長大，人固已逃遁，況敢拒敵乎！」帝因謂浦曰：「戎人皆貧窶，飲食被服粗惡，無可戀者。繼遷何不束身自歸，永保富貴？」（《宋史·夏國傳》及《長編》三十七）
繼遷表宋，乞禁邊盜掠。從之。
四月壬寅，答繼遷詔曰：「先敕邊郡，各謹封略，無敢相侵，內屬戎人所盜羊馬、錢物，今並已還卿。戎惟貪狠，尚恕其罪，自今敢犯卿者，誅之也。」（《宋史·夏國傳》及彭百川《太平治跡統類》）
六月，繼遷表宋，乞夏州。宋遣閤門副使馮訥、中使賈繼隆持詔，拜繼遷鄜州節度使，不受。乃以張浦為鄭州團練使，留京師。
繼遷表言：「懷攜柔遠，王者之洪規；裕後光前，子臣之私願。臣先世自唐初向化，永任邊陲；迨僖廟勤王，再忝國姓；歷五代而恩榮勿替，入本朝而封爵有加。德並戴天，情深拱極。茲以家庭多難，骨肉相仇，遂致帳屬流離，箕裘隕越。庭堅之宗，忽焉不祀；若敖之鬼，嗟其餒而。臣雖拓跋小宗，身是藎臣後裔。十世之宥，義在褒忠；三代之仁，典昭繼絕。聿維夏州荒土，羌戶零星，在大宋為偏隅，於渺躬為世守。祖先靈爽，應戀首邱；明發私懷，敢忘宗土。恭維皇帝陛下，垂天心之慈愛，舍茲彈丸；矜蓬梗之飄零，俾以主器。誠知小人無厭，難免僭越之求。伏乞聖主寬仁，遠降哀全之詔，曲成靡既，再造莫酬。臣不勝惶悚恐懼」云云。宋帝覽奏，知其詐，遣閤門副使馮訥、中使賈繼隆持詔，拜繼遷為鄜州節度使。繼遷以鄜州去延安止二小程，其城周圍二十里，二土山在其中，正當狗道嶺，靈、夏並隔沙磧，川原平坦，易受中國控製，不奉詔。宋帝謂宰相等曰：「繼遷負固不庭，嘯聚邊境，朕君臨四海，須與含容。昨者賜以詔書，俾移鎮守，而狂不奉詔，尚恣陸梁。朕哀此孽重，死亡之非久也。」宰相等對曰：「繼遷器識凡下，自叛渙以來，引親校張浦為謀主，軍中動靜，一以諮之，遂能倔強穹廬，苟延歲月者，浦之力也。今陛下走一介致之，繼遷內失腹心之用矣。沿邊蕃部族帳居多，繼遷威以淫刑，脅而用之，近聞各懷怨望，漸致攜離，則繼遷外失夷落之助矣。內外乖絕，形勢可見，而乃偷安巢穴，靡顧存亡，苟不為蕃部所擒，則必有剌客起於帳下。今鄢延、環慶之地，山川重複，非虜所能窺測。惟靈武一道，是其舊進之路，國家已嚴保障，練兵聚粟。繼遷率烏合之眾，往來沙磧，猶困獸處於檻阱，但自跳躍，豈能為人患乎？」乃以張浦為鄭州團練使，留京師。（《宋史·夏國傳》及《太平治跡統類》）
繼遷攻西蕃睡泥族，俘七百餘帳。
西界蕃部不下數十萬帳，始猶互相捍拒。及繼遷兵勢浸盛，自靈州北、河外鎮戎軍、環州至𨫼子山、賀蘭山西、隴山內外、黃河以東諸族，無不帖服。獨睡泥族首領岸逋不肯下，繼遷以兵掠其七百餘帳，岸逋兵潰，奔蕭關，副首領你乜逋遣子詣靈州請救，宋詔賜以資糧。（《宋史·党項傳》及《西夏書事》）
還，襲宋都鈐轄劉用兵於烏白池，不克。
劉用駐兵烏白池，扼鹽、夏要路，繼遷輕兵襲之。用設伏以待，斬首數千級，奪馬五百餘匹，繼遷大敗，還。（《宋史·劉用傳》）環州熟倉族乜遇略奪繼遷牛馬。
繼遷令人招撫之，乜遇答云：「吾一心向漢，誓死不移。」（《宋史·党項傳》）八月，進馬契丹。（《遼史·聖宗本紀》）鄭文寶陰圖繼遷，繼遷訟於宋。
繼遷酋長有嵬囉嵬悉俄者，文寶以金帛誘之，與手書要約，留其長子為質，令陰圖繼遷，即遣去。謂之曰：「事成，朝廷授汝刺史。」文寶又預漆木為函，以備馳獻繼遷之首。又發民曳古碑石詣清遠軍，將圖記功。而嵬囉等盡以事告繼遷，繼遷上表請罪。宋帝怒文寶，貶蘭山令。（《宋史·夏國傳》及《鄭文寶傳》。按嵬囉嵬悉俄，《夏國傳》作嵬囉嵬悉。）
宋議城古威州拒繼遷。
宋帝議城古威州，遣內侍馮從順訪於鄭文寶，文寶言：「威州在清遠軍西北八十里，樂山之西。水甘土沃，有良木薪秸之利。約葫蘆、臨洮二河，壓明沙、蕭關兩戍，東控五原，北固峽口，足以襟帶西涼，咽喉靈武，城之便。然環州至伯魚，伯魚抵青岡，青岡距清遠皆兩舍，而清遠當群山之口，扼塞門之要，芻車野宿，行旅頓絕。威州隔城東隅，堅石盤亙，不可浚池。城中舊乏井脈，又飛鳥泉去城尚千餘步，一旦緣邊警急，賊引平夏勝兵三千，據清遠之衝，乘高守險，數百人守環州甜水穀、獨家原，傳箭野利十族，脅從山中熟戶，党項孰敢不從？又分千騎守磧北清遠軍之口，則自環至靈七百里之地，非國家所有，豈威州可禦哉？請先建伯魚、青岡、清遠三城，為頓師歸重之地。古人有言：『金城湯池，非粟不能守。』俟二年間，秦民息肩，臣請建營田積粟實邊之策，修五原故城，專三池鹽利，以金帛啖党項酋豪子弟，使為朝廷用。不惟安朔方，製豎子，至於經營安西，綏復河湟，此其漸也。」詔從其議。（《宋史·鄭文寶傳》）
繼遷以千騎攻宋清遠軍，守臣張延擊退之。（《宋史·夏國傳》）要契丹韓德威攻宋府州。
報子河氵義之役也。先是，德威為宋將折御卿敗於於河議，思報。適諜知御卿病，又繼遷遣人以厚賂誘德威出師，德威欣然從之。至府州，御卿力疾出禦，德威頓兵不敢進。（《長編》三十八）
冬十二月，以敗宋師，遣使告於契丹。（《遼史·西夏外紀》。按薛應祈《通鑒》謂為張延所敗，未嘗言宋敗也。）
春正月，貢於契丹。（《遼史·聖宗本紀》）
繼遷邀擊宋洛苑使白守榮等於浦洛河，眾潰，運饋盡為繼遷所得。（按《稽古錄》此條係於至道元年九月。此從《宋史·夏國傳》。）
繼遷窺宋清遠軍，宋帝命白守榮等護送芻粟四十萬於靈州，且令輜重先後作三隊，丁夫持弓矢自衛，士卒布方陣以護之，遇敵則戰，可以無失。復令會州觀察使田紹斌率兵應援。而守榮乃並為一運（按《盧之翰傳》作之翰違旨，擅並為一。此從《夏國傳》）。繼遷邀擊於浦洛河，紹斌不救，眾潰，芻粟盡失。初，宋師之被圍也，守榮等欲擊之，紹斌曰：「蕃戎輕佻，勿棄輜重與戰，當按轡結陣徐行。」守榮等忿曰：「若但率兵來迎，勿予吾事。」紹斌因率所部去輜重四、五里。繼遷初見紹斌旌旗，不敢擊。守榮等自欲邀功，與戰。繼遷先伏兵，以羸騎挑戰，已而伏發，守榮等戰敗，丁夫愕眙遁，蹂踐至死者眾。紹斌率所部徐還，一無遺失，至清遠，與張延州會食，見壕中人裸而呼曰：「我白守榮也。」繩引而上，解衣遺之。驛聞，帝益嘉之，優詔褒美。（《宋史·田紹斌傳》。按《周仁美傳》：仁美與馬紹忠、白守榮、田紹斌部芻糧趣清遠軍，仁美為先鋒。至枝子平，與虜角走之。明日，又戰於浦洛河，自巳至戌，戰數十合進壁乾河。紹忠、守榮皆敗走，紹斌退止浦洛。獨仁美所部不滿三千，身中八創，護芻糧、官吏直抵清遠。紹斌繼至，深歎其勇幹，表上其功。又王昭遠為靈州路都部署，護二十五州芻粟竟達靈武，繼遷不敢犯。又馬元方知萬年縣，諸將討繼遷，關輔轉餉逾瀚海多失亡，獨元方所部全十九。均見本傳。）
夏四月，宋以李繼隆為環、慶等州都部署，殿前都虞候范廷召副之，討李繼遷。（《宋史·太宗本紀》）吐蕃以討繼遷請於宋。
吐蕃自唐季衰弱，族種分散，大者數千家，小者百十家，無復統一，凡儀渭、涇原、環慶、鎮戎、秦州、靈夏皆有之。太平興國中，諸族以良馬入獻，自後進奉不絕。時折平族蕃部賣馬過靈州，党項雜部誘繼遷奪之，表訴於朝，繼遷益侵其種落。於是首領握散上言，久苦侵掠，願會兵靈州，以備討擊。（《宋史·吐蕃傳》。按《文獻通考》是年回紇亦上言，欲同率兵，助討繼遷。）
五月，繼遷圍靈州。
靈州圍急，宋帝將棄之，廷議未決，命張崇貴與馮訥乘傳，往議其事，乃益兵固守。時中使竇神寶在靈州，繼遷圍城歲餘，地震二百餘日，城中糧糗皆竭，潛遣人市糴河外，宵運以入，間出兵擊繼遷，繼遷引去。（《宋史·太宗本紀》及《張崇貴》、《竇神寶傳》）
七月，宋議出師五路來討。
曹璨自河西至，言繼遷眾萬餘圍靈武，城中上表告急，為繼遷所得，遂頓兵不去（按《續綱目》刪去「上表」二字，改下二句作「使為繼遷所得，則頓兵不去矣」）。時朝議或云率輕騎三道搗平夏；或云暑涉旱海無水泉，糧運艱辛，不如靜以待之。帝不聽，即部分諸將，五路進討：李繼隆出環州，丁罕出慶州，范廷召出延州，王超出夏州，張守恩出鄜州。（《宋史·夏國傳》。按鄜州，畢沅《續通鑒》作麟州。《宋史·盧斌傳》：斌為銀夏兵馬鈴轄，與李繼隆等五路出師討繼遷，斌求對，懇言曰：「羌夷之族，馬驕兵悍，往來無定，敗則走他境，疾戰沙漠，非天兵所利。不若堅保靈州，於內地多積芻糧，以師援送，苟其至也，會兵首尾擊之，庶幾無枉費，而不失固圉之策矣。」時業已出師，不從其議。）
西涼府蕃部為繼遷所掠，押蕃落副使折逋喻龍波使言於宋。
西涼本吐蕃涼州地，周圍二千餘里，東界原州，南界雪山、吐谷渾、蘭州，西界甘州，北界部落。吐蕃領姑藏、神烏、番禾、昌松、嘉麟五縣，戶二萬五千有奇。宋初置府。淳化中，殿直丁惟清奉詔往西涼市馬，比至而境大稔，因為所留。至是，土人請立師，宋帝即以惟清知府事。繼遷知西涼強盛，進攻府城。押蕃落副使折逋喻龍波禦卻之，與吐蕃都部署沒暇於入朝，獻名馬以告。（《宋史·吐蕃傳》）
宋置繼遷母於延州。
母即前曹光實所獲者。初，繼遷擾西鄙，保安軍奏獲其母。至是，帝欲誅之，以寇準居樞密副使，獨召與謀。準退，過相幕，呂端疑謀大事，邀謂準曰：「上戒君勿言於端乎？」準曰：「否。」端曰： 「邊鄙常事，端不必與知；若軍國大計，端備位宰相，不可不知也。」準遂告其故。端曰：「何以處之？」準曰：「欲斬於保安軍北門外，以戒凶逆。」端曰：「必若此，非計之得也，願少緩之，端將覆奏。」入曰：「昔項羽得太公，欲烹之，高祖曰：『願分我一杯羹』。夫舉大事不顧其親，況繼遷悖逆之人乎？陛下今日殺之，明日繼遷可擒乎？若其不然，徒結怨仇，愈堅其叛心爾。」帝曰：「然則何如？」端曰：「以臣之愚，宜置於延州，使善養視之，以招來繼遷。雖不能即降，終可以係其心。而母死生之命在我矣。」帝撫髀稱善曰：「微卿，幾誤我事。」即用其策。（《宋史·呂端傳》）
九月，李繼隆等破繼遷於烏白池，獲米幕軍主、吃囉指揮使等，繼遷遁。
先是，帝部分諸將攻討，命繼隆出環州，取東關鎮，由赤檉苦井路赴之。繼隆以所出道回遠乏水，請由橐駝路徑取繼遷巢穴。且遣繼和入奏，帝召詰之，知其必敗，因遣周瑩齎手詔切責，督其進軍赤檉。瑩至，繼隆已便宜發兵，不俟報，與丁罕行（按《宋史·盧斌傳》，斌謂李繼隆曰：「靈州抵烏、白池，月餘方至。若自環州囊駝路，裁十日程。」即不俟詔而往）。十餘日不見敵，引軍還。張守恩見賊不擊，率兵歸本部。獨范廷召出延州，與夏人遇烏、白池，夏人為方陣來拒，廷召與石保興麾眾出入陣中，會保興乘馬中流矢，挺身持滿易騎奮呼，且行且鬥，凡三日四十二戰，獲米幕軍工、吃囉等，繼遷乃引去。王超出夏州，以其子德用為先鋒，將萬人與繼遷戰鐵門關，斬首十三級，俘掠畜產以萬計。進師烏、白池，敵銳甚，超不敢進。德用請乘之，得精兵五千，轉戰三日，敵勢卻，德用曰：「歸師迫險必亂。」乃領兵距夏州五十里，絕其歸路，下令曰：「亂行者斬！」一軍肅然。超亦為之按轡。繼遷躡其後，左右望其師整，不敢近。是役也，諸將失期，獨廷召與王超，大小數十戰，屢克捷，帝嘉之。（《宋史，太宗本紀》、《夏國傳》及李繼隆、石保興、王德用等傳。按《宋史·李重貴傳》：至道二年，出為衛州團練使。未行，會命將五路討李繼遷，以重貴為麟、府州濁輪寨路都部署，得對便殿。因言「賊居沙磧中，逐水草牧畜，無定居，便戰鬥，利則進，不利則走。今五路齊入，彼聞兵勢太盛，不來接戰，且謀遠遁，欲追則人馬乏食，將守則地無堅壘。賊既未平，臣輩何顏以見陛下。」太宗善之，出御劍以賜，又累遣使撫勞。既而諸將果無大功。又《長編》：上初以方略授諸將，先閱兵崇政殿，列陣為攻擊之狀，刺射之節，且令多設強弩，及遇賊布陣，萬弩齊發，賊無所施其技。矢才一發，賊皆散走。幾十六戰，而抵其巢穴，悉焚蕩之。賊中老弱不能走者，繼遷悉埋於沙中，但露其首。部落降者皆曰：「人馬死者過半，不能化矣。」夷謂活為化，言不能自活也。上因顧馬步軍都虞候傅潛等曰：「此行，合戰與還師之期，悉如所料，但諸將不能盡依方略，致此賊越逸。朕自即位以來，未嘗如此殺戮，蓋事不容已爾。師興以來，夏秋之際，炎熱尤甚，朕躬自謀度，未嘗寧息。大抵行軍布陣，當務持重，雖有勇者率數千人以先犯，賊亦無能損益，適足撓亂行伍。朕每深戒之，違令者必斬，果無敢輕率者。布陣乃兵家大法，非常情所究，小人有輕議者，甚非所宜。朕自為陣圖與王超，令勿妄示人。超回日，汝可取圖觀之。」潛等拜謝而退。）
冬十月，夏州地震。
繼遷將攻夏州，會地震百餘日，城郭廬舍多壞，不敢駐營，去。（《西夏書事》）十二月，攻石堡塞。
石堡屬綏州，距夏州三百里。淳化中，趙保忠被擒，壁壘殘破，邊臣議修葺之，量置戍守。繼遷遣兵數千，四出攻掠，以擾其役。鄜延巡檢張思鈞率眾奮擊，繼遷不勝。（《宋史·張思鈞傳》）
宋以曹瑋知渭州。
繼遷叛，諸將數出無功。帝問曹彬：「誰可將者？」彬曰：「臣少子瑋可任。」即召見，以本官同知渭州，時年十九。渭州有告戍卒叛入夏國者，瑋方對客奕棋，遽曰：「吾使之行也。」夏人聞之，即斬叛者，投其首境上。（《宋史·曹瑋傳》）
春二月，李繼隆遣將擊繼遷，破之於雙堆。
繼遷以蕃部從順者眾，遣其軍主史<白>遇（《宋史·夏國傳》作史不<白>）率兵屯橐駝口西北雙堆，以遏絕之。熟倉族蕃官乜遇來告，繼隆遣劉承蘊、田敏會乜遇討之，斬首數幹級，獲牛、馬、橐駝萬計。（《宋史·李繼隆傳》）
宋帝崩，太子恆即位，是為真宗。（《宋史·太宗本紀》）貢於契丹。（《遼史·聖宋本紀》）
三月，以破宋兵，遣使告於契丹。契丹使來，封繼遷為西平王。（《遼史·聖宗本紀》）六月，遣使如契丹謝封冊。（《遼史·聖宗本紀》）繼遷圍保安軍。
鄜延巡檢使張思鈞與副都部署曹璨往援，進躡五十餘里，至木場，繼遷乃遁。（《宋史·張思鈞傳》）
秋七月，宋詔西邊將吏嚴烽堠，李繼遷來則驅逐，去則勿追，以寬陝西之民。（《稽古錄》）冬十月，侵宋靈州合河，都部署楊瓊擊走之。
先是，靈州屯戍軍校鄭美違主將令，懼罪叛投繼遷，說以靈州可取狀。繼遷授指揮使職，令為前導，率兵攻靈州。與都部署楊瓊戰於合河鎮北，大敗，失人、畜無算。已，以騎五百掠城下，又敗，退走三十里乃免。（《宋史·真宗本紀》、《楊瓊傳》及富弼《上仁宗論西夏八事疏》）
繼遷降宋，宋以為定難節度使，復賜姓名，放張浦還。
先是，帝以靈州事宜訪李至，至上疏言：「靈州自鄭文寶為國生事，絕青鹽，使不入漢界；禁粒食，使不及羌夷，致彼有詞，而我無謂。關輔生靈，困轉輸之役，巋然空壁，老我師徒，張頤待飼者不下五千，送糧四十萬而止獲六萬。彼之戶口四千有餘，今則不盈數百矣；彼之租課四十五萬二千有餘，今則無孑餘矣。守，安可復得耶！此之失策，雖悔何及。」至是，繼遷遣使修貢，求備邊任。帝雖察其變詐，時方在諒暗，姑務寧靜，因從其請。乃命張崇貴齎詔來，授繼遷夏州刺史、定難軍節度、夏銀綏宥靜等州觀察處置押蕃落等使，復賜姓名。蓋用王禹偁策也。宋帝初命翰林學士宋湜草制，湜知帝意，必欲歸其事於太宗，因進辭曰：「先皇帝早深西顧，將議真封，屬軒鼎之俄遷，建漢壇之未及，眷茲遺命，實付眇躬。爾宜望弓劍以拜恩，守封疆而效節。」帝甚悅。時繼遷既得夏、銀、綏、宥、靜五州，東西二十五驛，南北十餘驛，地方數千里。（《長編》四十二）
繼遷殺其將靺鞨。
靺鞨，夏名將，與渭州對壘十餘寨，宿兵十餘萬，夏人歲遣數百騎精銳，覘視兩界。曹瑋患靺鞨智勇，計欲間之，令探騎伺彼巡邊兵來。適靺鞨病，月餘不能起，瑋乃於界首設一大祭，贈賻器物，照耀原野，用版祝云：「大宋具位曹某，昭告於夏國都護某公：累以臘書約，提所部歸我大宋。待公之來，不期天喪吉人，事無終始。」令百騎守寨下，望其兵近，即舉火自燒，故遺祝文，並所用銀器千餘兩，皆棄而歸。夏兵盡掠祝版器而去，獻於繼遷，繼遷因假他事誅靺鞨。其下二十餘帳反側不安，率眾叛降於宋。（陸壽名《續太平廣記·智術類》）
十二月，貢於契丹。（《遼史·聖宗本紀》）
春正月，繼遷遣使如宋，表讓恩命。
繼遷使押牙劉仁謙奉表，請讓恩命，略曰：」天子宅中，聲教訖於海澨；王者無外，懷柔溥及戎方。恭維皇帝陛下，恩深繼絕，度豁包荒，垂念祖禰之功，俾承堂構之舊，全家細小，均沐鴻慈，合族豪酋，同遊化宇。從此以享以祀，在天對越堪依；斯哭斯歌，沒世首邱可樂，皆出於皇帝至仁之所賜也。惟是臣遠處夷落，賤屬草莽，初無汗馬之勞，克勤王事；繼肆憑城之技，屢擾邊陲。雖蒙聖主施仁，神武不殺，自念眇躬負罪，夢寐何安？謹遣下臣，拜上恩命。敢塵旒冕，竊冒殿庭。望垂日月之明，使圖蟻效；俯鑒狂瞽之瀆，藉展葵忱。元造曲全，天恩莫報，臣不勝悚惶待罪之至。」蓋張浦謀也。宋帝見表不允，賜仁謙錦袍、銀帶，遣回。（《宋史·夏國傳》及《西夏書事》）
二月，貢於契丹。（《遼史·聖宗本紀》）以得銀、夏、綏、宥、靜五州，告於契丹。（《西夏書事》）
三月，宋以繼遷歸順，遣使諭陝西：縱綏、銀流民還鄉，家給米一斛。（《宋史·真宗本紀》）夏四月，繼遷遣弟繼瑗如宋謝恩。
宋授繼瑗亳州防禦使，封繼遷母衛慕氏衛國太夫人，子德明為定難軍節度、行軍司馬。（《宋史·真宗本紀》及《夏國傳》）冬十月，兀泥族北徙。
兀泥族，在青岡嶺、三角城、龍馬川，領族帳千五百戶。初隸繼遷，俄投府州。淳化中，數與繼遷相攻擊。及繼遷內附，兀泥族首領黃羅懼，北徙過黃河，入貢於宋，且言繼遷既受朝命，不敢侵伐。宋帝面加獎慰，賜賚甚厚。（《宋史·党項傳》）
是歲，繼遷侵宋石州。
知石州韓崇訓追襲之，至賀蘭山而還。（《宋史·韓崇訓傳》）



