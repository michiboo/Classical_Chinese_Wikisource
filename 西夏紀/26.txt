
桓宗、昭簡皇帝李純佑，仁宗仁孝長子也，母曰章獻欽慈皇后羅氏。乾祐二十四年九月二十日，仁宗薨，即位，時年十七。明年改元天慶。冬十一月庚寅，遣御史大夫李元吉、翰林學士李國安如金訃告。十二月甲午朔，又遣殿前太尉咩銘友直、副使樞密直學士李昌輔如金，奉故王仁孝遺表以進，且進遺物。是月，金以西上閤門使大礐等為敕祭慰問使來弔祭（初，金主遣西上閤門使大礐賀夏主生日。至是，因仁宗薨，即以為敕祭慰問使）。是歲，克烈部長亦剌哈來奔。先是，克烈部長王罕與其叔父菊兒有隙相攻，汪罕敗。蒙古部長也速該以兵助之，菊兒敗竄，走西夏。也速該卒，子鐵木真嗣，即元太祖也。時汪罕復為乃蠻部所敗，勢幾不能自存，鐵木真念先世舊誼，迎而撫之，汪罕勢復強，其子亦剌哈忌鐵木真威名日盛，恐為所並，與其父汪罕謀治兵相攻。至是為鐵木真所敗，竄入夏境，剽掠以自資。國主遣兵征之，乃走龜茲。（《宋史·夏國傳》及《金史·交聘表》、《章宗本紀》，《元史·太祖本紀》）
西夏稱天慶元年
春正月，遣武節大夫恧恧世忠、宣德郎劉思問等如金賀正旦。（《金史·交聘表》。按思問後官樞密直學士）
金以中憲大夫國子祭酒劉璣、尚書右司郎中烏古論慶裔等充封冊起復使，以左司都事李仲略為讀冊官，冊純佑為夏國王。（《金史·交聘表》及《章宗本紀》、《李仲略傳》）
夏四月，遣御史中丞浪訛文廣、副使樞密直學士劉俊才押進，知中興府野遇克忠如金謝冊封。（《金史·交聘表》）
秋七月，宋帝有疾，命皇太子嘉王即皇帝位，是為寧宗。（《宋史·寧宗本紀》）
八月，遣武節大夫野遇思文、宣德郎張公輔如金賀天壽節。（《金史·交聘表》。按《章宗來紀》作九月戊午朔。又按思文知興慶府，克忠族弟，官至金吾衛上將軍。公輔翰林學士，進御史中丞。）
閏十月，金以引進使完顏衷來賀生日。（《金史·章宗本紀》）
西夏稱天慶二年
春正月，遣武節大夫王彥才、宣德郎高大節如金賀正旦。（《金史·交聘表》）
三月，遣御史大夫李彥崇、知中興府事郝庭俊如金謝賜生日。（《金史·交聘表》）夏四月，貢馬於金，不受。
金故事：西北諸國，歲貢馬八百匹。時完顏宗道除西北路招討使，辭不受。諸部皆免。純佑遣使謝。（《金史·宗道傳》）秋八月，遣武節大夫宋克忠、宣德郎吳子正如金賀天壽節。
故事：夏使如金，至會同館，金主遣使撫問。使人依例書送以禮物。是時，金用兵西北方，軍務旁午，撫問使頗索貨賄。使人宋克忠等正言折之，乃止。（《金史·交聘表》及《西夏書事》）
九月，金遣尚書左司郎中粘割胡上來賀生日。（《金史·章宗本紀》）
西夏稱天慶三年
春正月，遣武節大夫員元亨、宣德郎元叔等如金賀正旦。
金製：賀正使於十二月二十九日入見。上年十二月己卯立春，金主命於前二日丁丑先見，俟至正旦行賀禮。（《金史·交聘表》及《高麗傳》）
夏五月，金以尚藥局副使粘割忠為橫賜使來。（《金史·章宗本紀》）
秋七月，金主敕：今後夏使入見敷奏，令新設各國通事具公服與閤門使上殿監聽。（《金史·章宗本紀》。）
八月，遣武節大夫同崇義、宣德郎呂昌邦如金賀天壽節。（《金史·交聘表》。按《章宗紀》作九月丁丑朔。）
九月，金以國子監丞烏古論達吉不來賀生日。（《金史·章宗本紀》）十二月，越王仁友卒，降封其子安全為鎮夷郡王。
仁友，仁孝族弟，深沉有器度，初封郡王。任得敬擅權，誌危國本，誣殺宗親。仁友深自韜晦，口不言國事。及仁孝謀誅得敬，陰奉命誘執任得聰、任得仁等，得敬勢孤，乃伏誅，以功封越王。至是卒，子安全天資暴狠，心術險鷙，上表誦先世功，冀嗣爵。純佑不許，封鎮夷郡王。安全由是生怨。（《西夏書事》）
西夏稱天慶四年
春正月，遣武節大夫嵬名世安、宣德郎李師廣如金賀正旦。
世安，夏宗室，官至御史大夫，廉約清峻，絲毫不妄取，刻厲若貧士，卒後廬舍肅然，僅庇風雨而已。（《金史·交聘表》及《西事書事》）
秋八月，遣武節大夫囉移守忠、宣德郎王彥國如金賀天壽節。（《金史·交聘表》。按《幸宗本紀》作九月辛丑朔。）
又遣知中興府事李德衝、樞密直學士劉思問等如金，奏請復榷場。
金主以夏使朝辭，許復蘭州、保安榷場。（《金史·交聘表》及《章宗本紀》）
冬十月，金遣禮部員外郎蒙括仁本來賀生日。（《金史·章宗本紀》）
十二月，遣殿前太尉李嗣卿、知中興慶府事高得崇如金謝復榷場。（《金史·交聘表》）
西夏稱天慶五年
春正月，遣武功大夫隗敏修、宣德郎鍾伯達如金賀正旦。
己亥朔，日食。金主改辛丑日入賀，諭有司：凡館接伴與使者，毋以語相勝，務存大體。（《金史，交聘表》及《章宗本紀》）夏四月，以劉忠亮為南院宣徽使。
忠亮質直端重，有大臣體。鎮夷郡王安全漸幹政，忠亮正色立朝，臨事是非不稍回折。安全誘以甘言，忠亮曰：「是餌吾也。」終不顧。先安全篡一年卒，臨終謂子思義曰：「吾不能為國紓難，負恩多矣！宜布衣入棺，以誌吾恨。」思義遵遺命，亦不復仕。（《西夏書事》）
五月，金以客省使移剌鬱來賀生日。（《金史·章宗本紀》。按純佑生日使，上文多在十月，而此與四年皆作五月，至五年後仍書十月，未詳。）
秋八月，遣武節大夫折移俊義、宣德郎羅世昌如金賀天壽節。（《金史·交聘表》。按《幸宗本紀》作秋九月丙申。）
西夏稱天慶六年
春正月，遣武節大夫李慶源、宣得郎鄧昌祖如金賀正旦。
故事：夏使如金，至燕賓館更衣，由宜照門入，館伴及書表牽擾官在路迎候，邀入會同館，謂之聚廳。使者與館伴交銜畢，然後相見，三節人從以次互相參拜。是時金主易館名「恩華」，所經橋道先期修治，賜酒、賜果皆從厚。使人入見，金主悉慰勞之。（《金史·交聘表》及《禮志》）
夏五月，金以兵部郎中完顏撒合來賀生日。（《金史·章宗本紀》）又以宿直將軍徒單仲華為橫賜使來。（《金史·章宗本紀》）
秋八月，遣武節大夫紐尚德昌、宣德郎李公達如金賀天壽節。（《金史·交聘表》。按《章宗本紀》作秋九月庚寅。）
又遣殿前太尉乃令思聰、樞密直學士楊德先如金謝橫賜。（《金史·交聘表》）
西夏稱天慶七年
春正月，遣武節大夫連都敦信、宣德郎丁師周如金賀正旦。
附奏為母疾求醫，金主遣太醫判官時得元及王利貞來診治，仍以御劑藥賜焉。（《金史·交聘表》）
秋八月，遣武節大夫連都敦信、宣德郎丁師周如金賀天壽節。（《金史·交聘表》。按《幸宗本紀》作秋九月甲寅。又按此使與上賀正旦使同。）
又遣南院宣徽使劉忠亮、知中興府事高永昌如金謝賜醫恩。（《金史·交聘衣》）是月，金再來賜醫藥。（《金史·章宗本紀》）
十二月，金以宿直將軍完顏觀音奴來賀生日。（《金史·章宗本紀》）
西夏稱天慶八年
春正月，遣武節大夫臥德忠、宣德郎劉筠國如金賀正旦。（《金史·交聘表》）
三月，遣左金吾衛上將軍野遇思文、知中興府田文徽等如金謝恩。（《金史·交聘表》）
秋八月，遣武節大夫柔思義、宣德郎焦思元等如，金賀天壽節。（《金史·交聘表》。按《章宗紀》作九月戊申朔。）冬十月，金以刑部員外郎完顏綱來賀生日。
故事：金使入國，國主饋贈禮物，視詔書幾道以為多寡。綱之來也，金主命齎三詔。左司員外郎孫椿年詔奏為一道，後覺其誤，金主詰責之。（《金史·章宗本紀》及《完顏綱傳》）
十一月，金人浚濠入界，詰之，不報。
金群牧使耶律德壽叛，金主遣將斬之。恐其餘黨復擾，集民夫浚邊界壕塹，東自高麗，西連夏境，列屯數千里。純佑怒其入界，遣使詰之，金人不報。（《西夏書事》）
西夏稱天慶九年
春正月，遣武節大夫白克忠、宣德郎蘇寅孫如金賀正旦。（《金史·交聘表》。）
秋八月，遣武節大夫籍辣忠毅、宣德郎王安道如金賀天壽節。（《金史·交聘表》。按《章宗本紀》作九月壬寅朔。）
又遣殿前太尉李建德、知中興府事楊紹直等如金謝橫賜。（《金史·交聘表》。按《紀》無橫賜事，當是謝再賜醫藥耳）
冬十月，金以宿直將軍紇石烈毅來賀生日。（《金史·章宗本紀》）
是月，金以瀛王府司馬獨吉溫為橫賜使來。（《金史·章宗本紀》）
西夏稱天慶十年
春正月，遣武節大夫崔元佐、宣德郎劉彥輔如金賀正旦。（《金史·交聘表》）秋八月，遣武節大夫嵬德元、宣德郎高大亨如金賀天壽節。
大亨與兄大節、大倫並奉使金國，金人號為三俊。（《金史·交聘表》及《西夏書事》。按《章宗本紀》作秋九月丙寅朔。）
冬十月，金以薊州刺史完顏太平來賀生日。（《金史·章宗本紀》）
西夏稱天慶十一年
春正月，遣武節大夫梅訛宇文、宣德郎韓師正如金賀正旦。（《金史·交聘表》）
秋八月，遣武節大夫李德廣、宣德郎韓承慶如金賀天壽節。（《金史·交聘表》。按《章宗本紀》作秋九月庚申朔。）夏州豕生麟。
麟一身二首，州民以獻。安全使人占之，云：「一國兩主兆也。」安全喜，遂蓄篡謀。（《西夏書事》）
冬十月，金以提點尚衣局完顏燮來賀生日。（《金史·章宗本紀》）
西夏稱天慶十二年
春正月，遣武功大夫遇惟德、宣德郎高大倫如金賀正旦。
天大雪。越日，金主御衍慶宮受朝。（《金史·交聘表》及《章宗本紀》）三月，太白晝見。日者云：「主兵亂。」（《西夏書事》）
蒙古初來侵，破力吉思寨。
縱兵躪瓜、沙諸州，純佑不敢拒。（《元史·太祖本紀》及《西夏書事》。按《元史·耶律阿海傳》謂攻西夏在癸亥冬，誤。）夏四月，蒙古兵還掠落思城。
蒙古主以天暑將盛，引兵還，經落思城，大掠人民及其橐駝而去。（《元史·太祖本紀》）六月，天鳴有聲。
在西南方，已巳，熒惑犯太微右執法，群臣上章請赦。（《西夏書事》）更興慶府為中興府。
純佑以蒙古兵退，修復被兵諸城堡，大赦境內，改興慶府為中興府。（《西夏書事》）
閏八月，遣武節大夫趙公良、宣德郎米元懿如金賀天壽節。（《金史·交聘表》。按《章宗紀》作秋九月甲申朔。）
又遣殿前太尉乃來（《西夏書事》作乃令，誤）思聰、知中興府通判劉俊德如金謝橫賜。（《金史·交聘表》。按上文無橫賜使，必係脫刊。又下文十月無生日使，亦係脫刊。然考《紀》亦無文。）
冬十一月，遣兵攻蒙古，不戰而還。
純佑聞蒙古侵金，與河東監軍完顏天驥相持。乘虛以兵入其境。行數日，無所得。諜報蒙古已敗金兵，回師來救，乃還。（《西夏書事》）
西夏稱天慶十三年
春正月，遣武節大夫紐尚德、宣德郎鄭勖如金賀正旦。（《金史·交聘表》）鎮夷郡王李安全廢其主純佑自立。
再閱月，純佑薨於廢所，年三十，在位十二年，改元一：天慶。諡曰昭簡皇帝，廟號桓宗，葬莊陵。（《宋史·夏國傳》）
襄宗敬穆皇帝李安全，崇宗乾順之孫，桓宗純佑之弟（《金史·幸宗本紀》作純佑侄，誤），越王仁友之子也。初封鎮夷郡王。天慶十三年正月二十日（純佑之廢《續通鑒綱目》在七月，《金史·西夏傳》在三月，此從《宋史，夏國傳》）與純佑母羅氏廢純佑自立，改是年為應天元年。（《宋史·夏國傳》。按《傳》作明年改元應天，則應天只有三年與四年文異，《傳》疑誤。）
是月，遣御史大夫罔佐執中等以純佑母羅氏表如金求封冊。（《金史·交聘表》）夏六月，金主詔問羅氏，所以廢立之故。（《金史·交聘表》）秋七月，安全復以純佑母羅氏表，遣使如金奏告。
表言：「純佑不能嗣守，與大臣定議，立安全為王。」奏告使私問館伴官：「詔許否？」館伴官曰：「此不當問也。」奏告使曰：「明日當問諸客省，若又不答，則升殿奏請。」金主聞之，使客省諭以許所祈之意。（《金史·西夏傳》）
安全復以羅氏表如金求封。（《金史·西夏傳》）
九月，金使朝議大夫尚書左司郎中溫迪罕思敬、朝請大夫太常少卿黃震來，冊安全為夏國王。（《金史·交聘衣》）
冬十二月，遣御史大夫謀寧光祖、翰林學士張公甫如金謝封冊。（《金史·交聘表》）
以押進使知中興府梁德樞等為奏告使如金。（《金史·交聘表》）
蒙古部長鐵木真大會諸王、群臣，建九旌白旗，即皇帝位於斡難河之源，諸王、群臣共上尊號曰「成吉思皇帝。」（《元史·太祖本紀》）
西夏稱應天二年
春正月，遣武節大夫隈敏修、宣德郎鄧昌福如金賀正旦。（《金史·交聘表》。按《金史·高麗傳》：泰和七年正月，用兵伐宋，夏亦有故賀使不至，獨高麗使賀正。詔罷曲宴。與《章宗紀》及《交聘表》異。）
秋七月，金主詔核西夏人口，盡贖放還。敢有藏匿者，以違制論。（《金史·章宗本紀》）
八月，遣武節大夫囉移思忠、宣德郎安禮如金賀天壽節。（《金史·交聘表》。按《章宗紀》作九月甲戍朔）是秋，蒙古再來伐，克斡羅孩城。（《元史·太祖本紀》）
冬十二月，金以符寶郎烏古論福齡來賀生日。（《金史·章宗本紀》）
西夏稱應天三年
春正月，遣武節大夫渾光中、宣德郎梁德懿如金賀正旦。（《金史·交聘表》。按光中，樞密都承旨進忠弟，歷官參知政事。德懿後為翰林學士。）
二月，蒙古兵還。
蒙古兵駐斡羅孩城，四出侵掠，安全集右廂諸路兵以拒。蒙古主見夏國兵勢尚盛，不敢驟進。逾五月，糧匱，引還。（《親征錄》及《西夏書事》）
三月，樞密使李元吉、觀文殿大學士羅世昌等為金奏告使。（《金史·交聘表》。按《紀》十月，夏國有兵遣使來告，此使或亦告兵事。）
夏五月，遣殿前太尉習勒遵義、樞密都承旨蘇寅孫如金謝賜生日。（《金史·交聘表》）又使金，賀伐宋勝。以宋獻韓侂胄等首求和也。（《宋史·章宗本紀》）
冬十月，遣武節大夫李世昌、宣德郎米元傑如金賀天壽節。
先是，金詔移天壽節於十月十五日，故至是始行。（《金史·交聘表》及《聿宗本紀》）
又遣御史大夫權鼎雄、樞密直學士李文政如金謝橫賜。（《金史·交聘表》。按《表》上無橫賜使，又下無生日使，亦係脫刊，殆以傳位事故略耶。）
以參知政事浪訛德光、光祿大夫田文徽等為金奏告使。（《金史·交聘表》）以有兵，復遣使告於金。（《金史·章宗木紀》）
十一月，金主薨，衛王永濟嗣位，是為衛紹王。（《金史·衛紹王紀》）
西夏稱應天四年
春三月，蒙古主入河西。
國主遣其世子帥師往禦，敗績。蒙古擒夏副元帥高令公，令公被獲，不屈死。（《元史·太祖本紀》。按《西夏書事》以高令公為高逸。）夏四月，兀剌海城降。
蒙古兵圍城，豐州人謝睦歡勸守將出降，太傅西壁氏率兵巷戰被俘。（《元史·太祖本紀》及《西夏書事》。按《太祖紀》稱太傅西壁氏而無其名，下文有太傅訛答，即此人之名。西壁實鮮卑之訛，西夏本鮮卑別種，故其國人有鮮卑氏。舊史有《鮮卑仲吉傳》，見屠寄《蒙兀兒史記》注。）
進破克夷門。
克夷為中興府外圍，兩山對峙，中通一徑，懸絕不可登。元昊時，嘗設右廂朝順監軍司兵七萬守之。安全聞蒙古兵深入，遣嵬名令公復率兵五萬以拒。蒙古兵至，嵬名令公自山阪馳下，擊敗之。相持兩月，備漸弛。蒙古主設伏以待，遣遊兵誘之入伏，獲之，遂破克夷。（《元史·太祖來紀》及《西夏書事》。按《蒙兀兒史記》注，《遼史·西夏傳》曰：「冠後垂紅曰嵬名，因以為氏。」然則此嵬名令公，實西夏之宗室也，其後丙戌年，汗攻靈州，夏遣嵬名令公來援，前後殆是一人。蓋自庚午年和親以後，釋還其國，至丙千年又起主兵。）
圍中興府。九月，引河水以灌城。
蒙古主引兵薄中興府，安全親督將士登城守禦，蒙古兵不能破。會大雨，河水暴漲，蒙古主遣將築防，遏水灌城，居民溺死無算。（《元史·太祖本紀》及《西夏書事》）
冬十月，遣使乞援於金，金人不應。
中興受圍月餘，安全遣使至金乞援。金群臣皆曰：「西夏若亡，蒙古必來加我。不如與西夏首尾夾攻，可以進取而退守。」金主曰：「敵人相攻，吾國之福，何患焉？」遂不出兵。（《西夏書事》）
十二月，河堤決。蒙古遣使諭降，安全納女請和。
河水久灌，城址將圯。會外堤決，水勢四潰，蒙古兵不能支，遂解圍退。已，遣其太傅訛答入中興招諭，安全登城隔水相見，面約和好，且請納女稱臣，蒙古主許之，始罷兵。夏自是益衰矣。（《元史·太祖本紀》。按《元秘史》：成吉思自那裏征合申種，其主不兒罕降，將女子名察合的獻與成吉思，說：「俺聽得皇帝的聲名，曾怕有來，如今俺與你做右手出氣力。俺本是城郭內住的百姓，若有緊急征進，卒急不能到，蒙恩賜時將俺地面所產駱駝、毛段子、鷹鷂常進貢皇帝。」說罷，遂將本國駝隻科斂，直至趕逐不動，送將來了。按察合，那珂通世引舊史《后妃表》，太祖皇后第三斡兒朵察兒皇后，察兒即察合之誤。又《新元史·完顏皇后傳》：邱處機西遊道出和林，後與西夏公主各遣使送寒具等食，即察合皇后。又《蒙兀兒史記》注、《親征錄》有入孛王廟一語，始不解孛王何指，繼考《蒙文秘史》知西夏人稱其主曰不兒罕，例如今內廷稱皇帝曰佛爺。所謂孛王廟，如云不兒罕廟，蓋西夏先王原廟之在中興城外者。）
是歲，境內稻、麥皆大熟。（《西夏書事》）
西夏稱應天五年春三月，嵬名令公自蒙古還，太傅西壁氏病死。
嵬名令公被囚，蒙古主數使人諭降不聽，日居土室中，蓬首垢面，食惟粗糲，誌不稍屈。及安全請和，聞令公未死，遣使以禮請，乃從還。（《西夏書事》）
秋八月，侵金葭州。
夏自天會初與金議和，八十餘年未嘗交兵。至是為韃靼所攻，求救於金。金主永濟新立，不能出師，夏人怨之（按《大金國志》：夏人恨金主不救，在大安三年）。遂侵葭州，金慶山奴擊敗之，而去。（《金史·衛紹王本紀》及《建炎以來朝野雜記》。按《西夏傳》：侵葭州作崇慶元年事，考金《衛紹王本紀》及《續通鑒》安全以金大安三年八月卒，明年乃改元崇慶。侵葭州在大安二年八月安全未卒之先，金大安二年乃宋嘉定三年也。）
是月，改元皇建元年。（《宋史·夏國傳》）
西夏稱皇建二年春正月，遣使如金賀正旦。
夏使朝辭，金主賜衣帶外，又賜貂裘二，無則使者代以銀三錠，副代以帛六十匹。至是，金主並削之。禮臣請，不許。（《金史·衛紹王本紀》及《禮志》）
夏五月，黑韃靼國攻河西，禦之，敗績。
韃靼之先，與女真同類，有黑、白二種。時黑韃靼王白廝波強盛，兼並諸族地，起兵攻夏河西州郡。安全親率兵拒戰，大敗，失其公主。遣使請以臣禮事，韃靼方退。（《建炎以來朝野雜記》）
秋七月，國主安全廢。八月，安全薨，年四十三，在位六年，改元應天四年、皇建二年，諡曰敬穆皇帝，廟號襄宗，葬康陵。（《宋史·夏國傳》）
