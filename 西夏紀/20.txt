
西夏稱天佑民安元年
春正月，遣使如宋，賀正旦。
初，夏人遣使入貢及為境上之議，故為此去彼來，牽制勞苦，每違期日。王岩叟請預戒邊臣：「夏違期，一不至則不復應。」自後，不敢復違。（《宋史·夏國傳》、《王岩叟傳》。按《長編》：六月甲寅，樞密院進呈：「西人初報十五日過界，既而寂然無耗。至十九日，忽然卻來計會。蓋每歲不來界上，必令人去體問招呼。今歲預戒邊臣，如不來則勿問，所以今日自至。」太皇太后曰：「不計會甚善。」按此即從王岩叟之議。）
三月，復遣首領嵬名麻胡（一作瑪烏葉）入鄜延，議疆事。
夏國入邊有三路。故事：文移至環慶者，皆附鄜延會議。時使人議畫界至，輒云：「前後反覆，朝廷昏賴實多。」及令赴延安商議，又云：「延州無可斷之理，本國已差官發赴熙河蘭岷路，就六處界首相會。」又云：「如中國實有就和之意，請勿再言隴諾堡上取直及質孤、勝如二堡事。」言詞不合，輒掉臂還。經略使趙卨連牒宥州促之，不至。會梁乙逋使生蕃乙吳麻（一作葉烏瑪）入延州，吳麻乃出入漢邊，達言語、通事類者，順寧砦獲之，卨厚與金帛，使以中國懷柔意歸諭乙逋曰：「朝廷令汝國遣人來聽疆議，非憚汝也。特以和好垂成，不忍遽自絕耳。乙逋欲和即來；不欲，從汝自便。移書往返，不若面議之詳。」時乙逋方聚兵密木關，將犯熙、蘭。吳麻至，乃緩師期，遣嵬名麻胡及乙吉丹等入延州。呼前，詰折開諭累日，麻胡等詞窮曰：「公言無不是，皆為國為民，奈吾國不利何！」（《長編》四百五十六及四百六十。按《長編》：是年春正月辛未，鄜延路經略使趙卨言：「熙河路所占西人良田極多，乞朝廷酌中處置。」樞密院議，夏國見通常貢，歲時賜恩一切如舊，止是分劃封疆木畢，如卨所陳是實，西人觀望，難於馴服。詔卨詳累降朝旨及趙伋開諭悉心講究，候西人再來界首，即盡理折難，務令聽伏。伋先被詔，持地圖去延安議分劃事，卨長子也。又三月乙亥，部延路經略使趙卨言：「若西人來延安府商議分劃熙蘭界至，一向倔強，要還本國，未審如何回答，不敢阻絕。」詔趙卨以前後指揮敷演節次，令所委官婉順應折。如堅不聽從，便欲歸國，即徐云此來開諭，於理當然。今既全不相聽，即當具此申復樞密院，以俟指揮。或西人須要暫歸本國，亦聽其便。仍諭以使副到本國，亦須更與近上首領詳悉商議。若申復樞密院後，萬一別有處分，當令人於界首相招，即請來延安府商議，務要羈縻西人，不致阻絕。其西人未肯聽從，合申復事，令趙僅赴三省、樞密院稟議。）
夏四月，攻宋熙河蘭岷、鄜延諸路。
夏人數萬侵定西之東，通遠之北，挑掘七厓巉堡，殺掠三日，轉侵涇原及河外鄜、府州，眾遂至十萬。熙帥奏：「乞因其退，急移近裏堡砦於界，乘利而往，不須復守誠信。」宋帝下大臣會議。蘇轍曰：「當先定議欲用兵耶，不用耶？」呂大防曰：「如合用兵，亦不得不用。」轍曰：「凡用兵，先論理之曲直。我若不直，兵決不當用。朝廷頃與夏人議地界，欲因慶曆舊例，以彼此見今住處當中為直，此理最簡直。夏人不從，朝廷遂不固執。蓋朝廷臨事，常患先易後難，此所謂先易者也。既而許於非所賜城砦依綏州例，以二十里為界，十里為堡鋪，十里為草地。要約才定，朝廷又要兩寨界首侵夏地一抹取直，夏人見從。又要夏界更留草地十里，夏人亦許。凡此，所謂後難者也。今欲於定西城與隴諾堡一抹取直，所侵夏地凡百數十里。隴諾，祖宗舊疆，豈所謂非所賜城寨耶？此則不直，致寇之大者也。」劉摯曰：「不用兵雖美，然事有須用兵者，亦不可不用也。」轍奏曰：「夏兵十萬壓熙河境上，不於他處，專於所爭處殺人、掘厓澒，此意可見，此非西人之罪，皆朝廷不直之故。熙河輒敢生事，不守誠信，臣欲詰責帥臣耳。」後屢因邊兵深入夏境，宣仁後遂從轍議。（《宋史·哲宗本紀》及《蘇轍傳》。按《長編》：五月已未朔，三省、樞密院同進呈熙河、延安二捷報。蘇轍奏曰：「近日邊奏稍頻，西人意在得二堡，今盛夏猶如此，入秋可虞，不若早商量了當。」意欲與之。呂大防曰：「此不可。國家歲以二十五萬銀、絹賜與，在西夏當一百萬，豈可恣其侵侮，亦須恩威並行。」王岩叟曰：「形勢之地，豈可輕議棄與？不知既與，保其後不更要否？」太皇太后曰：「夷狄無厭。」劉摯曰：「夷狄誠無厭。」岩叟曰：「不可一向示弱。」韓忠彥曰：「看道理如何耳。」遂退。忠彥意與轍同。獨岩叟以為質孤、勝如兩堡，自元豐用兵有之。元祐講和劃界，當在我地。而西人力爭，蓋兼形勢膏腴之利。失之，則蘭州、熙河遂危，故主范育議，謂不可棄。而趙卨意在與之。轍自執憲，主卨議，故進說如此。又七月甲申，三省、樞密院會都堂，議西界分劃事。而王岩叟以為質孤、勝如，蘭州之形勢，又膏腴地，夏人所必爭。而蘇轍自為中司，即論乞棄二堡，及執政常執前意。韓忠彥在可否之間。通遠軍之定西城、熨鬥平堡、通西寨、榆木坌堡，夏人皆欲就逐城打量二十里為界。而轍與忠彥又以為當然。熙河帥范育以為：「質孤、勝如二堡，自用兵初得之，至今兩巡檢未嘗廢，而夏人妄以為邊。臣緣議和旋修，又朝廷從初文字，但云通遠軍之定西城以北，相照接連取直，未嘗及熨鬥平、通西、榆木坌，而夏人乃欲並三堡直南北打界至，遂將南逼通遠大路。如其言，則通遠一帶有難保之勢。」知邊事者莫不以為然，獨轍與忠彥直夏人語。）
六月，熙河等路來歸俘擄。
夏兵入熙河、涇原諸路，雖肆殺掠，而首領被執者亦眾。宋帝令悉放歸，並詔逐路經略司諭宥州言：疆事雖未理畢，夏國安得輒侵邊境。今既生擒，即合斬首，緣意在好生，又夏國現輸常貢，且放回本國。宜明諭梁乙逋並近上首領，今後不得縱放兵馬，擅有侵犯。（《長編》四百五十八）
秋七月，遣使如宋賀坤成節。
熙河諸路奉詔諭詰宥州，梁乙逋回牒，以通遠十萬眾為些小侵犯；又沒涇原之役不答。宋帝以言辭傲慢，欲絕歲賜，聞坤城使已在境上，乃止。（《長編》四百六十二）
毀鎮戎軍封堠。
鎮戎官吏於軍界近邊立封堠八處，梁乙逋遣兵拆毀。令宥州牒保安軍言：「請勿再修，且宜依舊。」（《長編》四百六十一）八月，宋鄜延路都監李儀等以兵襲夏境，敗死。
宋帝以儀等違旨，夜出襲人死，不贈官。（《宋史·哲宗本紀》。按《夏國傳》作九月圍麟府，事與此異。）攻懷遠寨。
梁乙逋既殺李儀，知鎮戎軍無備，遣兵乘勝攻懷遠。守將李遜出戰，不勝，閉城謹守。圍五日始解。（《長編》四百六十四）
毀宋安定堡地分內新移修增子、土門兩堡。（《長編》四百六十四）宋戒約邊臣縱深探入西界。
三省、樞密院奏事。蘇轍言：「蘭州近以遠探為名，深入西界，殺十餘人。邊臣貪功生事，不足示威，徒敗乃事耳。乞行詰問或戒約。」王岩叟曰：「賊兵在境，若不遠探，何由得知？苟失機宜，豈不誤事？」呂大防曰： 「今以李儀、許興無故入界，致陷沒，更不推恩。遍告諸路，亦足以示戒約也。」樞密院先下復上，逢大防及劉摯謂韓忠彥曰：「已得旨，令戒約。」岩叟復奏，因進曰：「戒約之事，更乞陛下體察，有未便處。」太皇太后曰：「適三省要戒約。」岩叟曰：「所見偏，所奏未盡理。自來朝廷常指揮，令明遠斥候，又卻不得差人深探，如此乃是不會事。」又曰：「賊兵在境上，若失機宜，奈何？」太皇太后曰：「如此則難責彼也。」岩叟曰：「邊臣全賴朝廷主張。」忠彥曰：「若生事，亦不便既罷戒約。」蘇轍他日又言：「蘭州近以防護打草為名，殺西界六、七人，生擒九人。已令送還九人，此甚善。邊臣冒昧小勝，不顧大計，極害事，可遂行戒約。」大防不欲曰：「李儀、許興等深入陷沒，已責一行人，足以為戒約矣。」轍曰：「李儀等深入，以敗事被責；蘭州深入有功。若不戒約，將謂朝廷怒其敗事，而喜其得功也。」太皇太后曰：「然。」乃行戒約。（《長編》四百六十四）
閏月，宋嚴飭陝西、河東諸路邊備。
樞密院言：「累據諸路沿邊探報，夏國首領梁乙逋將統河南、北人馬，揚言謀欲犯邊。」詔陝西、河東諸路經略司：「嚴飭邊備，仍不得先自張皇，希功賞，引惹生事。」（《長編》四百六個五）
九月，攻麟、府二州。
殺掠者三日，焚蕩廬舍、蹂踐禾稼無算。（《宋史·哲宗本紀》。按《長編》九月丁亥，樞密院言：「河東經略司奏報，西夏深入麟、府州，攻圍城壁。詔本司丁寧誡敕麟府路軍馬司，宜謹重精審，仍張大聲勢，集兵應援，務令敵兵早退，城寨無虞。仍令范純粹審擇便利，如可出兵，即依前詔，牽制策應。」又庚寅，樞密院言：「西夏入寇麟、府州，木退。」詔河東路經略司誡諭張若訥，張大軍聲，占據地利，審度敵勢，選募驍勇敢死之士，出奇逼逐，或乘師老惰歸之際，擇利邀擊。又壬辰，樞密院言：「夏人犯麟、府州，雖已遁去，今據陝西沿邊奏報，見各於並邊嘯聚，竊恐復寇別路。」詔陝西、河東逐路經略司：「如遇西夏入寇本路，兵力不勝，即速令互行關報，牽制策應。及令逐路帥臣精心講究利害，如何經劃措置，密具方略以聞。」其麟、府州界，人常為敵所殺掠，燒蕩屋舍者，令經略司：「人以老幼，屋以多寡、等第給賜錢、絹。或被焚毀糧斛，蹂踐田苗，亦隨宜賑濟。」）
宋復絕夏歲賜，禁和市。（《長編》四百七十九）
宋押賜國主生日禮物及仲冬時服，使臣安倫等至延安，稱疾不至。
故事：夏主生日禮物及仲冬時服，例於九月十一日以後過界，其歲賜銀絹則於二十五日過界。時使臣安倫、劉程已抵延安。經略使范純粹以夏國今年大兵三舉，猖狂已甚，又慮朝廷聞河東遭寇，遣使別有更改，令倫等用公文稱疾，移牒照會。梁乙逋使宥州回文，言辭簡倨，不肯少屈，於是倫等不至。（《長編》四百六十六）
韃靼國來伐，梁乙逋回師援之，不及。
韃靼聞乙逋兵入河東，率所部襲賀蘭山，入囉博監軍司，所劫殺人戶千餘，掠牛羊、孳畜萬計。乙逋回兵援之，至達爾結羅，韃靼兵已退。（《長編》四百七十一。按本條，章楶奏曰：「夏國叛命，違天逆理，宜取誅滅。其西南則有邈川，東北則有韃靼，皆其鄰國，今不能和輯，而並邊侵擾，此蓋天人共所不容之效也。兼勘會寶元、康定之間，元昊犯順，亦嘗遣使唃氏，當時頗得其用，蓋以遠人攻遠人，古人之上策。今邈川既已懷服朝廷威德，可使為用。而韃靼獨以隔遠，未知向化之路。今若於河東或邀川界，求間道遣使至韃靼，陳述大宋威德，因以金帛爵命撫之，使出兵攻擾夏國，以與邈川相為犄角，則蕞爾之國，三處被患，腹背受故。彼知國中，內外多事，宜亦自折，可使不日請命，此固賊之一端也。」）
宋沿邊諸路，用淺攻計來擾。
環慶經略使章資策也。楶言：「羌、戎為孽久矣！自慶曆以來，前後入寇，非舉國之眾，不能深入。今者自八月聚兵境上，凡四十五日。其眾始集，初欲寇鄜延、環慶，一夕，忽趨麟府。舍近取遠，必有意謂。蓋疑兩路之兵亦聚，故分其半以寇河東。然則朝廷著牽制之令，最為得策。又惟夷狄之小邦，土地有限，人民有數，自今夏涉秋，凡舉全國之師，其眾可謂勞矣，不能無怨；其力亦已屈矣，不能無困。以勞屈之眾，而當聖朝仁義之兵，雖不戰可以待其自斃也。為今之計，宜敕戒諸路，休養兵民，修嚴警備，事事整辦，毋妄作輕舉。蕃寇小入，使城寨及諸將各據地分驅逐剪除之，出疆而後已。舉國入寇，則堅壁清野，勿當其鋒，俟其引退，審察前軍已遠，遣將據要害便利之處，分頭討擊之，或剪其尾，或邀其歸路。一路被寇，諸路皆出兵策應牽制，彼豈能枝梧哉？此備禦之策，未足以深害之也。夫夷狄無城郭之固，無營衛之兵，嘯聚則為用，既散則難集。雖沿邊有土蕃守禦之人，每處眾不滿百，謂宜乘間搗虛，擾耕踐稼，勿限其常，為淺攻之計。皆付之逐路帥臣，審度而為之。或遣兩將以上，悉任其施設，不必全用正兵，蕃、漢弓箭手最為可任，益之以選募土兵，參雜於蕃兵之間，所得人口、孳畜、錢財，皆差等分給出塞之人。如此，則人人樂為之用。諸路之師，更出迭入，虜亦不能知其時，則近塞三百里之賊境，既不能為生，又不能自存，彼賊不困，未之有也。行此之策，不二三歲，必束手歸命。」（《長編》四百六十六。按《長編》十月辛酉，詔陝西、河東逐路經略司：「常切體探西賊對境二百里內，賊兵屯聚及部族所在，如有可乘，即遣謹重有謀將佐及勁勇人馬，為倏往忽歸之計，痛行討殺。及令諸路兵馬更迭出歸，使賊奔命不暇，早致圍弊。」以樞密院言，夏賊寇邊未已，平時恃眾，出我不意故也。諸路淺攻之策，蓋自此始行。）
冬十月，宋詔用間。
梁乙逋方用事，宋樞密院言：「涇原路探報，梁乙逋近犯麟、府界，為人殺死。梁阿格、乙逋，為夏國所誅。」宋帝詔逐路經略司：「如探報得乙逋尚用事，即宜乘隙用間，以謀誅滅。仍謹選可用之人，厚遺金帛，優許職名，密切經劃施行。」既而秦鳳路經略使呂大忠言：「夏國自梁氏兄弟用事以來，虐用其民，壯者勞於征役，老弱困於資助，以至僥幸非據，殘害忠良。上下怨嗟，皆欲共食其肉，特未發爾。近聞乙逋、阿格，並就誅戮。嵬名族人慾預國事，又擇種姓以為之主。羌中以嘗累寇諸路，深慮朝廷乘此危疑之際，或有舉興，遂遣使請和，以觀吾變。正是可以經營之際，不若因而指揮鄜延路，只作經略司意度，移問夏國，今來乙逋、阿格已死（就使未死，亦可激怒眾心，使之反側），委是嵬名族人復預國事，其所主立眾共推服從。今一心恭順，更不敢別有邀求，速希回報，以憑申奏朝廷，乞行封冊（乙逋之變，本國方以為諱，今明言之，以奪其氣）。如此，則忠黨遂安，永戴恩德，此邊防莫大之利。」（《長編》四百六十七。又小注引《舊錄》云：「時乙通率眾犯麟、府、河外三州，殺戮甚眾，莫之敢禦。而奸臣謂已誅死，欺罔為甚。」）
宋以勒住夏國歲賜，分給與河東、陝西經略司，添助漢、蕃功賞。（《長編》四百六個七）宋詔范育等，招致仁多保忠，不得。
樞密院言：「夏國首領仁多保忠，乃昔日丁之子，久據西南部落，素為桀黠，與邈川首領溫溪心鄰境相善。已令溫溪心委曲開諭招致，許除節度使，令保守舊土，自為一蕃。後以梁乙逋擅權用事，猜忌保忠，自此中輟不復議及。近據諸路奏報，多稱梁乙逋身死，保忠屢來邊上，慮夏國首領各懷攜貳，可以乘此招致。蓋昔人用此獲利甚多，如太宗殄滅突厥，亦先因歸附，形勢既分，然後李靖得伸其策，最為明驗。」宋帝詔范育、劉舜卿乘此機會，密切措置，其後卒不能致。（《長編》四百六十七）
宋詔賑恤小民為西人侵掠者。（《長編》四百六十七）冬十一月，宋環慶軍攻韋州。
中國既絕歲賜，環慶經略使章楶陳淺攻策，令都監張存統兵入韋州，攻安州川、霄柏川諸處，蕃部被殺者千餘人。（《長編》四百六十八）
西夏稱天佑民安二年
春，攻宋綏德城。
並以重兵壓涇原境，留五旬，大掠，築壘於沒煙峽口以自固。（《宋史·夏國傳》）二月，宋詔陝西、河東邊要，進築守禦城寨。
仍諭不得深入敵境，致落設伏奸便。（《宋史·哲宗紀》及《長編》四百七十）三月，集兵韋州，窺環慶，與宋涇原官軍戰，敗績。
時乙逋聲言，集兵三萬於界上，入取環慶四路。經略使章楶偵知：夏國邊寨各相去二三十里，每寨止八百餘人，馬皆羸瘦不堪戰。使折可適統涇原兵八千，一日夜馳至韋州，寨兵皇遽走。可適直入監軍司所，悉獲牲畜、器物。師回，夏兵從後躡之，可適設伏要害，夏兵大敗，首領被斬者二人，死士卒無算，失甲馬千計。（《長編》四百七十一）
夏四月，西蕃廝那（一作斯納）等族來附，梁乙逋納之，阿裏骨以兵備一公城。
西蕃溪巴溫，董氈疏族也，自阿裏骨立，去依隴逋（一作隆博）部，河南諸羌皆歸之。廝那、心牟（一作森摩）二族，向屬青唐。阿裏骨殺董氈妻心牟氏，廝那等不平，與隴逋、心牟二族率眾奔夏，乙逋納之，共謀青唐。阿裏骨聚兵一公城以備。（《長編》四百七十四）
六月，遣使如遼乞援。
夏為宋侵，遣使乞援於遼。遼令涿州移牒雄州，稱奉遼主旨，夏使告乞應援，緣南北兩朝通好年深，難便允從，委涿州牒雄州，聞達南朝，相度施行。宋帝詔雄州回牒涿州，具夏國犯邊事狀聞達照會。（《遼史·道宗本紀》及《長編》四百七十六）
宋欲以質孤、勝如二堡與夏，不果，遂築城李諾平（一作李內彭），並進修汝遮（一作努紥）諸城。
質孤、勝如二堡，延帥欲以與夏人。宋臣種誼、穆衍等言：「蘭與通遠皆絕塞，中間堡障不相接，腴田多棄不耕。請於質孤、勝如二堡之間，城李諾平以控要害。」二堡不果棄。遂城李諾平，賜名「定遠」。兼從提點刑獄遊師雄言，於定西、通渭之間，建汝遮、納迷、結珠龍（《長編》作納克密、聚卜結隆，此從《宋史·夏國傳》）三寨，及置護耕七堡。自是宋蘭會、熙河諸邊境藩籬益固。（《長編》四百七十）
宋臣章楶謀取橫山，請築洪德寨西北白馬川、灰家嘴等寨，不果。
章楶奏：「檢會西人去秋無故輒舉大眾侵犯麟州，驅擄人民，劫掠孳畜，河外籬落為之蕭條。朝廷所重人命，所惜民力，未即討罪。但絕朝貢，犬羊猘狠，不知創艾。今春以來，屢寇綏德，復以重兵壓涇原之境五十餘日，肆其毒螫，無所顧憚。又於沒煙峽口築壘自固，將為家計於此。而數令勁騎窺伺邊隙，貪噬之勢未有已時。蓋乙逋專國，利其有事以為資籍，包藏禍心，陰謀竊據。雖朝廷仁民愛物，不忍生靈肝腦塗地，而敵情變詐，乘吾不意輒來侵擾，是朝廷專以不殺為務，而其實未能止殺也。向者朝廷令諸路講淺攻牽制之法，然如昨來舉數十萬眾與涇原對壘，而近邊部族皆先起遣，深入平夏，蓋出師牽制，亦有不可用之時。然術固有不殺而能扼敵之咽，不戰而能伐敵之謀者，惟擇地築壘，迫近橫山以漸困之，乃今上策也。大率敵人平日輒敢跳梁叛援，少屈而復振，暫服而愈驕者，無他，得橫山之利以為資，恃橫山之險以為固而已。今若因其寇犯，築壘兩界之間，以示必取橫山。彼如震恐，所憂者，疆土日蹙也。彼既憂恐，則休兵有期。且敵之長技，便於野戰。中國之利，所恃者城守。因吾所利，以奪其資；用吾所恃，以披其固。以靜製動，以逸待勞，以不殺止殺，帝王之師盡於此也。」遂乞進築洪德寨西北白馬川，地名灰家咀，及修復大順城廢安疆寨。皆不從。（《長編》四百七十四）
宋詔諸路牽制。（《長編》四百七十四。按是月辛酉，詔：「夏賊犯河東五萬以上兵，難以枝梧，合消諸路牽制者，麟府路令府州軍馬司，嵐石路令石州都巡檢司，舉橫烽入鄜延路報；以次路分，仍各別舉橫烽至太原府帥司納火。麟府路仍聽軍馬司徑報諸路出兵牽制。其河東路得諸路橫烽，除報帥府外，亦別以一路橫烽轉報府州軍馬司納火。仍令諸路遇賊入寇，合要牽制策應。除移牒逐路經略司外，更徑報麟府路軍馬司照會。其諸路得河東橫烽，若麟府軍馬司得諸路橫烽，並簡習軍馬，便為牽制之備，速赴順便堡寨駐紮，未得出界，各候被賊路分報到，審驗得實，可以牽制，即依累詔，從長取利進兵。」先是，河東經略司言，橫烽之法，本路與陝西路難以一律，故有是詔。）
秋七月，宋將折可適破尾丁（一作尾丁嘊。）
梁乙逋見中國於熙河築定遠城，擇於沿邊對境百里之外，各作頭領，排布人馬，東西相屬，約地遠近，一二日之內可集兵三、五萬。待漢兵入界，並力拒戰。尾丁磑於諸路尤近，以兵五千屯其地。章卨令折可適將兵六千，潛入境，偵得守鋒卒姓名，詐為首領行視，呼出盡斬之，卷甲疾趨，襲破尾丁磑，獲人、馬、器、甲幹計。回次檉楊溝，夏兵逐之，戰於高嶺，又敗。（《宋史·折可適傳》及《長編》四百六十八）
宋詔涇原禦備。
謝麟為涇原路經略使，宋帝詔麟：「本路今春以來，西人築城沒煙，多為出沒，誘致漢兵。如聞本路自二月間已遣人戶入城，勾集人馬，致有失業及孳畜頗多死損。詳西人蓄謀，乃正以多方欲誤官兵，邊民不得休息，合如何禦備？仔細究心講議，條劃以聞。」（《長編》四百七十五）
八月，宋詔西邊諸將嚴備，毋輕出兵。
先是，有詔許諸路擇利淺攻。而邊將頻出兵討擄，多殺老小，慮諸路貪功致寇，故因防秋，復加條約。（《長編》四百七十六）西蕃阿裏骨獻邈川圖，梁乙逋執其使。
邈川，古湟中地，南距河州一百九十餘里，東至蘭州二百餘里，東北控甘涼一帶，西接宗哥、青唐二城，部族繁庶，形勢險要。始阿裏骨以女許梁乙逋子，約攻邈川，殺溫溪心，不果。及聞乙逋納叛蕃廝那等族，因復入貢中朝，宋帝封其妻溪尊勇丹為安化郡君，子邦彪{錢}為鄯州防禦使，弟南那支為西州刺史。乙逋數征其兵入寇，不應。至是，聞溫溪心內投，疊受官爵，懼其離間，復以邈川地圖獻夏國，約將兵來取，而誘溫溪心至青唐拘之。乙逋惡其反覆，羈執使人，兵不發。（《長編》四百七十六至七十七。按《長編》：九月癸卯，范育言：「準朝旨，若夏賊累攻邈川，即本路合如何施行？令臣深計熟慮，預為方略。臣前所陳，乞定河南之策，正為此也。前日河南之人，密輸誠款，欲因而撫定，非貪土地，蓋河南既定，足以威製外夷，下臨河北若視諸掌，其眾盡為屬國，可以控夏賊腹背，制其死命。脫使賊攻邈川，本路力不足，則前日所陳邊勢之利，反為夏賊所有矣。樞密院言：「河南諸羌，懷漢願附。雖是久遠邊防之利，第以青唐未有失節，而夏賊方謀合縱，故木可輕議。所以前降指揮不得擅便施行，令撫定河南部族，又豈能製夏賊死命。」詔范育依詳前降指揮悉心講慮，預為謀劃。賊果犯邈川，難以出兵，即張大軍聲於要害處，遙為聲援，以解賊勢。若所探非實，不得張皇。）
冬十月，國母梁氏自將攻環州。
環州洪德寨西北白馬川灰家嘴，地距清遠軍僅八十里，依山據險，當青岡峽濟乾、同家二堡大路。若騎兵自歡樂峰直達漢川，半日可至。梁氏集兵十萬於奇魯朗，聲言犯涇原。一夕，趨環州，圍之。（《長編》四百七十八及四百八十）
攻環州七日，不克，解圍退，敗於洪德寨，易服走還。
環州境外皆沙磧，距城百里有牛圈瀦水。章楶於兵未至時，夜遣人置毒水中。夏兵至，人馬飲者輒死。攻七日，不克，謀解圍退。楶預料精兵萬人授折可適，銜枚，由大蟲穀趣洪德城；分遣蕃官慕化等別駐肅遠寨，約舉火為識，以邀歸路。夏兵還過之，烽起，士卒識梁氏旗幟，爭鼓譟出。梁氏縱「鐵鷂子」數萬迎鬥，可適等皆死戰，梁氏見眾敗，急令青幕遮道，盡棄帷帳、首飾，易服走免。兵士相蹈藉，死者崖澗皆滿。（《長編》四百七十九。按是月丁卯，環慶路經略司言：「西賊入寇，詔令章楶丁寧各城寨，專作守計，但能堅守無虞，即為有功。密誡諸將，凡事慎重，勿與賊鋒迎鬥。仍選募死士，夜擊賊寨。或俟惰歸及分掠之際，擇利邀擊，痛行殺戮。」並下鄜延、涇原兩路，慮賊馬恃重分兵寇犯，亦仰丁寧過設提備。又辛未，環慶路經略司言：「賊稍欲引退，本路六將已從間道前去邀擊。時西賊入寇方數日，今忽引歸，慮別蓄奸謀，復來衝突。」詔經略司：「候賊退日，丁寧誡諭沿邊將官使臣，過為提備，不得幸賊解去，便為懈情。兼慮賊知鄰路赴援環慶，輒乘虛入別路作過。仰審度賊勢，若漸欲引退，即於涇原兩路策應兵馬，量度先次遣回。」）
西蕃阿敏來投，使守革羅城（一作喀羅城）。
阿敏，溫溪心弟，阿旺格子。阿裏骨拘溫溪心，邈川大亂。阿敏聞梁乙逋執青唐使人，乃改名丹卓麻（一作丹卓勒瑪），率屬投入夏國。梁氏使為衙頭首領，將兵守革羅城，備阿裏骨也。（《長編》五百六）
十一月，復遣使乞援於遼。
遼主因夏州疊次求援，擬遣樞密使牛溫仁泛使中國，詰問兵端。己，聞乙逋點集頻數，部族疲於奔命，議者謂其「非中國敵，豈可因之棄吾舊盟」，罷溫仁不遣，止令涿州移牒雄州詰之（《長編》四百八十二小注）
綏州鈐轄移浪心訛（一作伊朗僧鄂）叛附於宋。
宋授內殿承製。其從人綏移曾入夏國偵事，鬥敵被傷，特予副兵馬使。（《長編》四百七十九）
復遣兵犯麟、環二境。（《長編》四百七十九）
西夏稱天佑民安三年
春正月，假遼國命，牒保安軍請和。
宥州牒保安軍言：「本國準北朝劄子，備載南朝聖旨，稱夏國如能悔過上表，自當應接，予以自新。今既北朝解和，又朝廷素許，因此再上表章，即欲遣使詣闕。」宋帝以辭引北朝非例，令鄜延經略使以意諭之。先是，知延安府李南公以保安軍所得宥州牒來上，執政共議，欲許夏人上表。尚書左丞梁燾曰：「牒內不當引北界解和之語，恐懷詐不誠，未可據聽，且使邊臣諭令退換牒文，更伺其意，如果效順、誠實不詐，許之未晚。」持之累日，未決。會燾在告，遂如南公奏。翌日，燾出至帝前，力陳自割棄要地，一失之後，羌人屢犯邊內侮，朝廷恩信不行，威勢不立，豈可今日更失處置？西域既請納款貢奉，乃引北朝解和為端，此最害事，恐開他日生事之漸，不可不慮。況北人未嘗預西事也，願追止已降指揮，且令退換牒文，更俟探伺誠實之意，事雖稍遲，庶無後悔。於是詔從燾議。（《長編》四百八十。按《長編》：是月壬辰，詔以夏國請命，未測情偽，今陝西、河東帥臣，約束緣邊過為備禦，仍戒約兵馬，不得於邊界生事。又《長編》：是月，樞密院言：「陝西、河東諸路，每探知西賊大兵入寇，即起遣人戶清野堅壁，專為守計。近來賊情狡獪，每欲犯邊，即所在虛聲，令諸路分兵處處為備，驀出一路；或示形於此，卻往他路；或大舉入寇，以重兵分守城寨，使漢兵不敢輕出，而遣抄騎四散擄掠。如近日於奇魯朗口，齊集涇原為備，乃寇環州。雖本路預作準備，城寨幸無疏虞，而邊民被害數已不少。兼聞邊民安戀舊居，曾因虛聲起遣人戶，不以賊來為信，逮實有寇逃避不及，悉罹殺掠。縱驅迫入城，城中窄隘無屋可容，人畜之類晝夜暴露，薰染死損，深可矜惻。又西賊每舉兵犯塞，必虛張聲勢，動稱數十萬，邊將不過閉壁自守，坐觀焚掠，縱有戰兵在外，既不能遏其奔衝，亦未嘗出奇掩殺，致賊往來坦然，若涉無人之境。若不別圖方略，何以保民待敵。」詔令陝西、河東路帥臣，講究的確利害，具方略以聞。）
二月，于闐上表於宋，請討夏國，不許。
于闐夙與西夏最睦。近有隙，故有是請。（《長編》四百八十一）
夏四月丁未朔，遣使如宋謝罪，獻蘭州，乞賜塞門砦，不許。（李燾曰：「蘭州未嘗以還，夏國今又何獻也？」）
詔曰：「省所上表，遣使詣闕，悔過上章，及獻納蘭州一境地土，綏州至義合寨亦取直劃定，卻有塞門乞還賜夏國等事具悉。朕統御萬邦，敦示大信。眷爾嗣藩之始，亟馳請命之誠，爰給土疆，復頒歲幣。豈謂受賜而後，輒興犯順之師，中外交章，神民共憤。朕以爾在位未久，勢非自由，姑戢伐罪之大兵，聊用禦邊之中策，仍敕疆吏，許爾自新。今則遣使來庭，托詞悔過，何乃謝章之初達，遽形劃境之煩言。況西蕃故疆，中國舊地，已載前詔，不係可還。其分境雖曾商量，在用兵亦合隔絕。然則塞門之請，殊非所宜。定西以東，已有前諭。除河東、鄜延路新邊界至許從前約，令逐路經略司依前後詔委官開立壕堠外，蘭岷路未了地界，亦已令蘭岷路經略司依先降朝旨委官，候夏國差到官，詳先降指揮同共商量分劃。緣夏國自元祐通貢受賜，後來累次犯邊，仍候諸路地界了日，可依例別進誓表，然後常貢歲賜，並依舊例。」（《長編》四百八個三）
乘間犯宋延、麟二州。（《長編》四百八十三）
冬十月，遣兵扼神流堆，與涇原將張蘊戰，敗還，遂失宥州。梁乙逋聞張蘊引兵入境，令眾三千扼大吳神流堆。堆距宥州四十里，拒戰不勝，宥州守兵潰走，監軍梁阿移引鐵騎數千趨松林堡赴援，蘊頓兵長城嶺。鐵騎數挑戰不得，既倦，蘊縱兵奮擊，阿移大敗。（《宋史·張蘊傳》）
西夏稱天佑民安四年春正月，入貢於宋。（《宋史·哲宗本紀》）二月，使宋進馬，助太皇太后山陵。
宋宣仁後崩於元祐八年九月，至此始葬。（《宋史·哲宗來紀》及《夏國傳》）遣使如宋，再議易地，不允。（《宋史·夏國傳》）夏四月，遣諜入鄜延，被獲。
梁氏因請地不得，遣諜至鄜延覘事，經略使范純粹方大閱，觀者不得入。俄而騎兩翼環圍之，命觀者列坐，皆五人結一保，中有十餘無保者，呼詰之，即夏諜也。盡坐帳前，閱技畢，曰：「我之兵精乎？歸語爾主，欲為寇，幸早來。」與食遣回。（《卻掃編》）
冬十月，梁乙逋伏誅。
梁氏一門二後，乙逋恃其威勢，獨專國政。日與中國抗衡，緣邊悉被荼毒。國人畏之，不敢言。既又潛謀篡奪，刑賞自專，梁氏亦為所製。自麟府還，族子阿革戰死，勢稍殺。環慶之役，梁氏自將，不使與兵政，乙逋不悅，叛狀益露。大首領嵬名阿吳、仁多保忠、撒辰等知其謀，集部眾討殺之，滅其家。（《西夏書事》）
西夏稱天佑民安五年
春二月，築堡石門峽。
石門峽距渭州境僅三十里，東帶興、靈，西接天都，瀕葫蘆河形勝，宜耕牧，為國界要害。梁氏遣兵築堡戍之，中國探騎遂莫敢過界。（《長編》四百八十六）
夏五月，宥州蕃屬朱智用，由邈川奔宋。
智用有意附宋，為夏國各路把截，無由遂達。後入邈川，為溫溪心部下搬察。至熙州密申向漢意，攜其宗族內奔。宋帝嘉其誠，授三班奉職。（《長編》四百八十七）
冬十一月，遣使如遼，進《貝多葉佛經》。（《遼史·道宗本紀》）是歲，宋罷分劃之議。
時章惇為相，欲開邊釁，謂十年之間，容忍夏人備至，而犯邊如初，用謝景溫之說，宜罷分劃，以馬跡所至為境。遂令熙河蘭岷、鄜延、河東路地界諸路沿邊當職官司，更不商量分劃，只以巡綽卓望處守把。牒報夏國，分劃之議遂罷，而邊釁又起。（《宋史·謝景溫傳》及《東都事略》）
西夏稱天佑民安六年
春二月，攻宋義合寨。（《宋史·哲宗本紀》）三月，圍宋塞門寨。（《宋史·哲宗本紀》）
六月，夏人犯宋邊。（《東都事略》）秋七月，阿裏骨以夏人師期入告於宋。
宋賜詔曰：「阿裏骨累據熙河路經略安撫司等奏，及近準進奉渴失納餘龍到闕，累以夏人情狀傳報朝廷事具悉。卿嗣有封域，世為藩垣，而能屢覘敵情，密陳邊計，緬惟誠篤，深眷餘懷。」（《西夏紀事本末》）
八月，攻宋順寧寨。
涇原將張蘊伏兵隘中，約（戰急），聞呼則起，夏兵遂敗，被俘、斬者數百人。（《宋史·哲宗本紀》及《張蘊傳》）九月，與宋將折可適戰於雞靶嶺，敗績。（《東都事略》）
與宋將折克行戰於青岡嶺，敗績。又與戰於遮沒，復大敗。（《西夏事略》）乾順自將，攻宋鄜延。十月，陷金明寨。
夏人大入鄜延，西自順寧、招安塞，東自黑水、安定，中自塞門、龍安、金明以南二百里間，烽火相繼不絕，至延州北五里，將以全師圍延安。知延州呂惠卿修米脂諸寨以備。寇至，欲攻則城不可近，欲掠則野無所得，欲戰則諸將按兵不動，欲南則懼腹背受敵，留二日拔柵去。十月，忽自長城一日弛至金明，列營環城。國主子母親督桴鼓，縱騎四掠，知麟州有備，復還金明。而後騎之精銳者留龍安，宋邊將悉兵掩擊，不退，金明遂陷。守兵二千八百人，惟五人得免。城中糧五萬石、草千萬束，皆盡。殺其將官皇城使張俞。夏師既還，留一書置漢人頸上，曰：「貸汝命，為我投於經略使處。」其言曰：「夏國昨與朝廷議疆埸，惟有小不同，方行理究，不意朝廷改悔，卻於坐團鋪處立界。本國以恭順之故，亦黽勉聽從，遂於境內立數堡以護耕。而鄜延出兵，悉行於蕩。又數入界殺掠，國人共憤，欲取延州。終以恭順，止取金明一寨，以示兵鋒，亦不失臣子之節也。」延帥呂惠卿上其書於樞密院，而不以聞。初，宋帝聞夏師入境，泰然笑曰：「五十萬眾深入吾境，不過十日，勝不過一二寨，須去。」已而果破金明引還。（《宋史·夏國傳》及《呂惠卿傳》）
宋人破沒煙峽。
宋涇帥毛漸乘夏人攻金明時，遣將搗其虛，遂襲沒煙，破之。（《宋史·毛漸傳》）
十二月，遣使如遼，獻宋俘。（《遼史·道宗本紀》）
西夏稱天佑民安七年
春正月，與宋涇原路鈐轄王文振戰於沒煙峽，敗績。
夏兵死者三千人。（《宋史·夏國傳》）二月，于闐黑汗王來攻甘、沙、肅三州。
遣其子以聞於宋，宋詔厚答其意。（《宋史·哲宗本紀》及《于闐傳》）
復以七萬眾攻宋綏德城，鄜延將兵戰退之。（《宋史·夏國傳》）三月，以數萬眾圍宋麟州神堂堡。
宋將賈岩以數百騎來援，令其下曰：「國家無事時，不惜厚祿養汝輩，正以待一旦之用耳。今力雖不敵，吾誓以死報！」眾感厲。即循屈野河行且五里，據北欄坡嶺上，一矢殪其酋。夏眾駭潰，圍遂解。（《宋史·哲宗本紀》及《賈岩傳》。按《長編》侵神堂堡作閏二月）
宋築胡山寨。（《宋史·哲宗本紀》）與宋三班奉職陳淬戰於烏原，敗績。夏寨主被擒，死者數十人。（《宋史·陳淬傳》）
宋知渭州章楶築城於好水河之陰，出兵爭之，敗績。城成，名「平夏」。
楶上言，城葫蘆河川，據形勝以逼夏。宋帝許之。乃以三月集熙河、秦鳳、環慶四路之師，陽繕理他堡壁數十所，自示其怯。或以楶怯，請曰：「此夏人必爭之地，夏方營石門峽，去我三十里，能奪而有之乎？」楶又陽謝之，陰具版築守戰之備，帥四路師出葫蘆河川，築二城於石門峽江口、好水河之陰。夏人聞之，帥眾來爭。楶令姚雄部熙河兵策應，與夏人鏖鬥，流矢注肩，戰冞厲。夏師引卻，追躡大破之，斬首三千級，俘虜數萬。先五日，折可適敗於沒煙；峽，士氣方沮，雄賈勇得雋諸道，始得並力。二旬有二日，城成，賜名「平夏」。既而環慶、鄜延、河東、熙河，皆相繼築城，進拓其境。夏人愕視不敢動。（《宋史》章楶、姚雄傳及《東都事略》。按王允中《郭景修墓誌》：紹聖四年，涇原城靈平、平夏二城，公以本道第六將為行營中軍將，帥臣章公楶俾公預議軍事，功未半，會夏國左右廂監軍嵬名阿埋、昧勒都逋等以全軍十餘萬撓築，兵皆六州精銳。公說護軍種樸曰：「夏人剽悍，今空國而來，宜持重以待之。」樸乃諤之子，雅知公深沉有謀，用公之說，遂破賊。）
宋取葭蘆寨，夏人以數千眾掩至城下，知石州張構等擊走之。（《宋史·哲宗本紀》）宋西上閤門使折克行破夏人於長波川。（《長編》作長沙川）
斬首二千餘級，獲牛、馬倍之。（《宋史·哲宗本紀》。按《長編》：樞密院言：「河東路自去秋及今，折克行等統軍出塞，數奏膚功。近出師應援，修築葭蘆，復將兵照應涇原，進築直至長沙川，焚蕩賊眾，不敢並邊耕牧。近鄜延路經略司奏，西賊遇夜直至大理河耕種，晝則卻歸賊界。蓋是本路軍聲不振，不敢出擊，致賊界敢爾輕視。欲令鄜延、環慶路經略司，多方體探賊馬屯聚，決有萬全可乘之利，即選遣精銳痛行討蕩。況今西人已困，當乘勢攻擾。如諸路帥臣能選精銳為迭出之計，使賊知我不測，分兵為備，仍乘伺間便，出其不意，則賊界部落不得安居。兼近邊人戶疲睏，無以為生，易為招納。」詔令熙河、涇原、河東路經略司：「依已降指揮，若賊界對境委是有利可乘，即不限時月，出兵掩擊。」）
夏四月，爭靈平會，敗走。
知渭州章楶以夏兵猖獗，議守涇原之靈平會，命鍾傅與部將苗履統眾城之。梁氏遣兵力爭，傅將步騎二萬，出不意造河梁濟師作金城關，扼其險要，夏兵遂敗。（《宋史·哲宗本紀》及《鍾傅傳》。按《長編》：是月甲午，涇原路經略司言：「同統製折可適申，有西賊一千餘騎與伏雲路慕化人馬鬥敵，即時將帶前軍救應，追捉到沒煙峽，接戰至午時退。續據苗履言，差熙河馬軍照應折可適等，行七八十里遇西賊接戰間，伏兵起隔斷，擁入溝澗，除漢，蕃兵外，有同總領岷州蕃兵供備庫副使張德等未知存亡。」詔折可適，令涇原路經略司疾速取勘，仍先具的實傷折亡失人馬數目。又是日，西賊十餘萬眾寇涇原所築新城，王文振、馬仲良等擊之。）
宋知保安軍李沂帥兵來伐，破洪州。
沂於本月五日，統製兩將人馬入西界討蕩，七日到洪州。監軍嵬名濟率眾赴援，與沂軍戰，不勝而走，城遂破。內外首領、人民、族帳，盡被焚毀。（《宋史·哲宗本紀》及《長編》四百八十五）
宋環慶軍破鹽州，尋復之。
環慶鈐轄張存率兵入夏界，至三角川，遣銳卒攻破鹽州，俘戮甚眾。及還，夏人追襲之，存上高原平少憩，夏兵縱火四面攻擊，殺蕃官承製趙宗銳等，復取鹽州。（《長編》四百八十六）
左廂首領密約（一作沒藥）叛附於宋。
密約奉順寧寨蕃官，元祐六年投入夏國，官左廂首領。順寧寨巡檢劉延慶遣蕃部均淩淩詐投西界，說令反正。密約攜所部歸宋，授右侍禁，令依元部住坐。（《長編》四百八十七。按《長編》：是月，又有西夏右廂一帶首領，遣人通知信息，願舉族歸漢。鍾傅以聞，宋詔以金帛、官爵招撫。）
宋取細浮圖寨，置克戎城。（《宋史·哲宗本紀》）五月，宋取安疆寨，旋城之。（《長編》四百八十九）宋詔陝西、河東諸路，具措置方略。
樞密院言：「去秋西人舉眾寇鄜延，除環慶係鄰路差那兵將前去策應外，其餘路分並曾出兵牽制，內涇原入界破蕩沒煙新寨，廣有斬獲。熙河乘此進築安西城畢，稍沮賊氣。比累據環慶等路探報，敵界今年秋點集河北諸監軍司人馬，已降朝旨下諸路過為提備。竊慮西人兵並寇犯一路，其餘路分觀望不為出兵牽制，被寇路分難以枝梧。若西人分兵侵犯，諸路合行策應。如此則西人於分兵、並兵，皆無以得志，此最為備邊困敵之要。」宋帝以為然，命陝西、河東諸路，詳具方略以聞。（《長編》四百八十八）
六月，以宋人置壁壘於要地，遣使入告於遼。（《宋史·西夏外紀》）宋熙河路築青石峽成，名「西平」。（《宋史·哲宗本紀》）秋七月，饑。
國中大困，民鬻子女於遼國、西蕃以為食。（《西夏書事》）秋八月，宋鄜延將王湣取宥州。
自張蘊兵還，梁氏復取宥州。鄜延經略使呂惠卿命諸路出兵討擊，熙河將王湣兵抵宥州，洪、宥、韋三州都統軍賀浪囉（一作賀朗賚）率眾援赴，湣擊敗之。追奔二十里，遂入宥州，焚官署、倉獄、行宮並文籍簿書，屯兵淖河。賀浪囉復遣首領移卜淖（一作伊實諾爾）、結訛遇以千騎邀宋軍後，與湣等轉戰而南，至秦王井，並為神臂弓射卻，死者甚眾，因退據高原不敢追。（《長編》四百九十）
宋築威戎城。（《宋史·哲宗本紀》）宋詔，罷賜夏國《曆日》。（《長編》四百九十）與鄜延都監劉安戰於朗沁沙，敗績。
宋遣劉安擊夏州，至朗沁沙與敵遇，破其眾，斬首五百餘級，牛、羊千數。（《長編》四百九十。按《長編》：是月己酉，樞密院言：「西賊點集人馬，待往涇原作過。竊慮西賊暗蓄奸謀，掩我不備，長驅入近裏，於隆德、靜邊治平寨以來人煙繁富地分，或閑慢城寨備禦不至之處劫掠攻打。」詔涇原路經略司：「詳上項事理，多方預行講議措置，若遇緩急，賊馬奔衝，深入近裏，合差是何將佐，如何移那兵馬，於是何要害地分控扼，得賊馬來路準備捍禦，不使近裏城寨及人民繁富地分為所抄略攻打，落賊奸便。仍不時與大兵首尾照應，會合掩殺賊眾，必取全勝，先具已如何講議措置，選充領兵將官職位、姓名及將帶若干人馬於甚處駐紮，及應幹準備應敵方略施行，次第聞奏。」）
九月，蕃官妹納僧哥（一作穆納僧格）附宋。
妹納僧哥為帶牌天使，聞中國敕榜招諭，遂奔宋。授禮賓副使，充蘭州部落子巡檢。（《長編》四百九十一）冬十月，遼為夏牒宋，請毀廢所築城寨及歸所侵地土。
三省、樞密院同呈：「涿州牒雄州，稱西夏本當朝建立，兩曾尚主，近累遣使奏告，被南朝侵奪地土，及於當朝側近要害處修城寨，顯有害和好，請追還兵馬、毀廢城寨，盡歸所侵地土。如尚稽違，當遣人別有所議。」眾深訝其不遜，章惇笑曰：「元奉中，牒亦如此，一牒便已。」宋帝亦深駭其牒語太峻，遂退檢元豐中牒，首尾語言大約相類，當時回一牒，更不復來。其後數因國信往還詰問，然亦不甚力。又韓忠彥使虜，接伴韓資睦但云：「不得已。深恐貴朝疑，斷不敢以小國害大國和好。」（《長編》四百九十二）
十一月，宋熙、秦軍破白草原，抵天都山，無所得而回。
中國屢行討蕩夏國天都山，屬蕃盡將牛、羊、窖粟預行遠徙。時熙、秦兩路兵四萬騎出塞，將至剉子山，監軍司以十萬騎陣白草原拒戰，不勝，撥營西走。兩路軍直入天都監軍司所，搜挖無所得，軍士糧竭，饑死者半，乃回。（《長編》四百九個三）
