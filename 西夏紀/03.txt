
宋詔棄鎮戎軍。
先是，李繼隆送軍糧赴靈州，必由旱海路，自冬至春，而芻粟始集。繼隆請由古原州蔚茹河路便，眾議不一。繼隆獨遣弟繼和面奏曰：「平涼舊地，山川險阻，旁扼夷落，為中華襟帶，城之為便。」太宗乃許焉。遂率師以進，壁古原州，令如京使胡守澄城之，是為鎮戎軍。至是，帝詔棄之，遂不守。（《宋史·李繼隆、繼和傳》）
夏六月，繼遷掠河西，殺宋指揮使李璠。
繼遷引騎掠河西，與虎翼指揮使李璠遇。璠手格殺數十人，身被數槍，力戰未已，會馬中矢仆，遂沒於陣。帝哀其死事，錄其孤李榮為虎翼副都頭。因語殿前都指揮使王超曰：「繼遷領眾萬餘寇邊，與官軍遇於隘口，遂掩襲之，殺獲甚眾。李璠者，向非馬倒，亦不至於敗。」超曰：「王師雖勝，敵情難測，望益謹邊備。」帝深納其言。（《長編》四十五）
秋八月，河西羌誘繼遷侵宋麟州，援將折海超等戰死。
麟、府緣邊，失於撫禦，其大族蕃部多投繼遷，河西黃女族長蒙異保（《長編》作和諾克族長蒙吉布）及府州蕃部啜訛（《長編》作多鄂）誘繼遷曰：「麟、府為河東要地，攻易守難，若以盛兵乘之，唾手可得。得麟、府則岢嵐、火山諸軍皆可圖矣。」繼遷遂以蒙異保為前部，啜訛佐之，率眾攻麟州，由萬戶穀進至松花寨，府州將洛苑使折惟昌與從叔同巡檢使海超、弟供奉官惟信率兵赴援。會繼遷兵眾，官軍不敵，惟昌臂中流矢墜馬，忽攝弓起，得裨將馬突圍出，海超、惟信沒焉。（《宋史·折御卿傳》及《西夏書事》）
九月，進攻府州。
戎性往來飄忽，勢難久持。然其民皆兵居，易於點集。繼遷前圍麟州不克，令部下萬私保移埋（《長編》作旺布伊特滿）糾合蕃族犯府州境，與守將折惟昌、鈐轄宋思恭等戰於埋井峰，敗還。（《宋史·折御卿傳》。是歲，惟昌又破繼遷黨言泥族拔黃寨，焚其器甲、車帳，俘斬甚眾。）
復侵宋麟州。
為州將韓崇訓敗之於城下。（《宋史·韓崇訓傳》。按此事與折惟昌事不合，且無月日可據）夏州言，石隕有文。冬十二月，出兵攻延安。
繼遷駐夏州，聲言石隕帳前，有文曰：「天戒爾勿為中國患。」蕃漢爭傳之。右班殿直盧鑒入奏事，帝問之，鑒曰：「此詐為之，以欺朝廷也，宜益為備。」未幾，繼遷以萬騎圍延安，陝西轉運副使張佶督兵禦卻之。（《宋史·盧鑒傳》及《張估傳》）
是歲，繼遷復與熟戶李繼福為隙，因緣內擾。宋張崇貴與張守恩擊之，焚廬舍，獲貲畜、器甲、生口甚眾。（《宋史·張崇貴傳》。按《長編》：延州言，鈴轄張崇貴等破蕃賊大盧、小盧等十族，擒獲人口、羊馬二十萬。李燾謂《張崇貴傳》云云，疑即此事。）
又與宋知威虜軍石保興戰，不克引還。（《宋史·石保興傳》）
以兵屯靈州、河西，脅誘宋邊民。宋復城鎮戎軍。
鎮戎棄後，夏人侵犯之路無阻，復掠蕃族，南至渭州安國鎮北一百二十里，西至南市界三百餘里。更於蕭關屯聚萬子、米逋、西鼠等兵三千，以脅原、渭、靈、環熟戶。當時，族帳謀歸繼遷者甚多。宋帝乃復命城鎮戎，以李繼和知其軍。而宋臣猶有議其非者。明年，張齊賢、梁灝經略西事，因訪繼和邊事，繼和言：「鎮戎軍為涇、原、儀、渭北面扞蔽，又為環、慶、原、渭、儀、秦熟戶所依，正當回鶻、西涼、六穀、吐蕃、咩逋、賤遇、馬臧、梁家諸族之路。自置軍已來，克張邊備，方於至道中所葺，今已數倍。誠能常用步騎五千守之，涇、原、渭州苟有緩急，會於此軍，並力戰守，則賊必不敢過此軍；而緣邊民戶不廢耕織，熟戶老幼有所歸宿。此軍苟廢，則過此新城，止皆廢壘。有數路來寇，若自隴山下南去，則由三百堡入儀州制勝關；自瓦亭路南去，則由彈箏峽入渭州安國鎮；自清石嶺東南去，則由小盧、大盧、潘穀入潘原縣；若至潘原而西則入渭州，東則入涇州；若自東石嶺、東公主泉南去，則由東山寨、故彭陽城西並入原州；其餘細路不可盡數。如以五千步騎，令四州各為備禦，不相會合，則兵勢分而力不足禦矣。故置此城以扼要路。即今自靈，環、慶、鄜、延、石、隰、麟、府等州以外河曲之地，皆屬於賊，若更攻陷靈州，西取回鶻，則吐蕃震懼，皆為吞噬，西北邊民將受驅劫。若以可惜之地，甘受賊攻，便思委棄，以為良策。是則有盡之地，不能供無已之求也。自咸平二年棄鎮戎後，繼遷徑來侵掠，各族謀歸賊者亦多；復置此軍，一年以來，蕃部少安。以此較之，則存廢之說，相去萬倍矣。」（《宋史·李繼和傳》）
再攻麟州。
時，張佶為麟府鈐轄，率兵逆戰，夏師大敗，酋帥中流矢死亡，失人畜甚眾。（《宋史·張估傳》）宋師入境大掠。
軍興以來，宋人於境上備禦，從未深入攻掠。至是，李繼周帥師乘不備驟入夏境，焚積聚、殺人畜、擄器甲凡六十餘萬。（《宋史·李繼周傳》）
夏五月，攻麟州濁輪寨，鈐轄劉文質擊走之。（《長編》四十七）九月，邀擊宋知靈州李守恩、陝西轉運使陳緯於路，殺之。
時，宋慶州發兵，護芻糧詣靈州，過瀚海為繼遷所邀，守恩、緯皆戰沒。方其初發兵也，鄭文寶素知西邊山川險易，上言必為繼遷所敗，已而果然。（《長編》四十七。又十月，宋副都部署王榮帥兵援送靈武芻糧。榮素無術略，又不嚴斥堠，至積石，夜為蕃賊所抄，榮部大亂。李燾曰：「王榮援糧，疑即與李守恩等同一事，但史載不詳耳。」《宋史·王榮傳》與《長編》同。）
冬十月，升保靜縣為靜州。（《甘肅通志》）
十一月，契丹來，授繼遷子德明為朔方軍節度使。（《遼史·聖宗本紀》）十二月，末環慶大屯士馬。
以繼遷數擾邊也。（《長編》四十七）
春三月，使李文貴貢於契丹。（《遼史·聖宗本紀》。按《西夏外紀》李丈貴作李文冀）夏四月，回鶻可汗祿勝納款於宋，請以兵助西討。
回鶻自唐末浸微，散處甘、涼、瓜、沙間，各立君長，分領族帳。時，繼遷猶駐積石，將西掠吐蕃健馬，北收回鶻銳兵，然後長驅南牧。西州回鶻可汗祿勝知其謀，遣樞密使曹萬通，以玉勒名馬、獨峰無峰橐駝、賓鐵劍甲、琉璃器來貢，言本國東至黃河，西至雪山，有小郡數百，甲馬甚精習，願朝廷命使統領，使得縛繼遷以獻。因降詔祿勝曰：「賊遷凶悖，人神所棄。卿世濟忠烈，義篤舅甥，繼上奏封，備陳方略，且欲大舉精甲，就覆殘妖，拓土西陲，獻俘北闕。可汗功業，其可勝言！嘉歎所深，不忘朕意。今更不遣使臣，一切委卿統製。」（《宋史·真宗本紀》及《回鶻傳》）
六月，以下宋恆、環、慶三州告於契丹。（《遼史·西夏外紀》）八月，繼遷遣其牙將貢馬於宋，猶稱所賜姓名。
帝以繼遷雖入貢，而抄劫邊部益甚，乃以張齊賢為涇原諸路經略使。齊賢言，靈武孤城，必難固守，徒使軍民六七萬陷於危亡之地。與楊億議棄靈州，輔臣多不可。初，何亮通判永興軍，詔與轉運使陳緯往靈州經度屯田。及還，上《安邊策》曰：「臣竊謂今議邊事者不出三途：請棄靈武，一也；輕議興師，二也；姑息而羈縻之，三也。而臣以為輕棄靈州，則戎狄之患有未可量者三：靈武地方千里，表裏山河，一旦給之，則戎狄之地廣且饒矣，一患也。自環慶至靈武凡千里，故西域、戎狄剖分為二，如舍靈武，則西域、狄戎合而為一，二患也。冀之北土，馬之所生，自匈奴猖獗之後，無匹馬南來，咸取足乎！西戎既剖分為二，其右乃西戎之東偏，實為夏賊之境，其左乃西域之西偏，秦、渭、儀、涇之西北諸戎是也。如舍靈武，則合而為一，夏賊桀黠，服從諸戎，俾不得貨馬於邊郡，則未知中國戰馬從何而來？三患也。輕議興師，則有不利者四：深入窮追，夏賊度不能抵，必奔遁絕漠，王師食盡不能久留而退，西賊復擾者，一也。寇至而不戰，則邊郡被其患，戰則緣邊之兵不足以當其眾者，二也。清遠西北曰旱海，蓋靈武要害之路，而白、馬二將奔敗之地。如王師薄伐，無功而還，則夏賊必據要害，以絕河西糧道者，三也。河西路阻，必將大興征討以通糧道，疲民重困，盜賊必多者，四也。若姑息而羈縻之，則有不可者二：戎狄豺狼，貪婪無厭，必將服從諸戎，然後為中國大患者，一也。自白、馬二將奔敗之後，夏賊得志，擇靈武山川之險而分據之，意在吞噬，譬如伏虎，見便則動者，二也。在臣愚慮，不出二策。自清遠至靈武，有溥樂、耀德為河西之糧道，賊若悉眾來討，中吾上策也。何者？夏賊所以未滅者，誠以深入窮追則奔遁絕漠，師退則復來擾邊，使其敢來與王師拒戰，則其殄滅也久矣。彼若知動無所利，恭而聽命，則中吾下策者也。今雖存靈武，使阻隔旱海，居絕塞之外，不築此二城為之唇齒，與舍靈武無異，今特城此二城，則賊不敢動矣。議者將曰：『國家贍靈武猶曰困匱，而更供給二城，其費不更大乎？』臣以為不然。靈武至清遠不滿三百里，而穀價殊絕者，以度旱海無舍宿之地，有戎寇之憂故也。如建此二城，則軍民之趨靈武也，有舍宿之地，少戎寇之憂，輸糴日益，穀寧無賤乎？以減殺之價，供二城之費，又何疑焉。外此，則復有一說，烏、白鹽池，夏賊所泊，諸戎視之猶司命也。如夏賊來寇，則令延慶之師入其境，先據烏、白之池，而號令諸戎曰：『有得夏賊首者，分封其地，而以烏、白與之。』則諸戎願禽之者眾矣。」帝不能決。（《長編》四十四及四十九。按《長編》：是月戊申，上出環慶、清遠軍至靈州地圖，指示輔臣曰：「一昨戎人所掠部族，邊臣奏不以實。」又指靈州西榆林、大定曰：「戎人多據此路，憑高以瞰王師，蓋恃敻遠，難於追襲。」復指天澗路曰：「楊瓊嘗言此路往靈州，險而有水，可保無患。然將帥顧方略如何耳？」）
秋九月，繼遷陷宋清遠軍。
繼遷攻破定州懷遠縣及保靜、永州，遂攻清遠軍，知軍劉隱、監押丁讚等分兵拒守。繼遷鼓眾攻南門，其子阿移攻北門，堙壕斷橋以戰。時宋都部署楊瓊頓兵慶州，清遠屢走間使詣瓊，請濟師。瓊將悉出兵為援，鈐轄、內園使馮守規，都監、崇儀使張繼能曰：「敵近，重兵在前，後無以繼，不可悉往。」乃止。命副部署潘璘、都監劉文質率兵六千赴之，且曰：「伺我之繼至。」瓊逗留不進。又清遠軍都監段義逾城叛降繼遷，城遂陷。瓊聞清遠陷，益恇怯不前，遂棄青岡城，並焚芻糧兵仗，驅老幼以出，退保洪德寨，未嘗交一鋒。（《宋史·楊瓊傳》、《夏國傳》及《長編》四十九）
圍靈州。
繼遷既陷清遠，遂乘勝圍靈州。兵勢日盛，有圖取朔方之意。中國困於飛挽，咸以靈州乃必爭之地，苟失之則緣邊諸郡皆不可保。宋帝乃以王超為西面行營都部署，將兵六萬禦之。（《宋史·王超傳》）
羌族嵬逋等復歸宋。
嵬逋本環州熟戶，為繼遷所掠，至是背繼遷，徙帳歸宋。又繼遷諸羌族胡葉示及撲咩訛豬等首領亦率屬歸宋。（《宋史，党項傳》。按《長編》嵬通作威布，胡葉示作瑚葉實，撲咩訛豬作普密額珠。）
徇唐隆鎮，與麟州兵戰於柳撥川，不勝。
繼遷以兵徇唐隆鎮，謀從蕭關、武延、石門路攻麟府。麟府濁輪副部署曹璨，以熟戶兵邀擊繼遷輜重於鎮西柳撥川，殺獲甚眾，生擒其大校四人。（《長編》四十九。按《長編》在九月，《宋史，本紀》在十月。）
冬十月，西涼府六穀都首領潘羅支（《長編》作博羅齊）遣部下李萬山率兵助宋來討。
羅支使言於知鎮戎軍李繼和，願戮力來討。繼和請授以刺史，仍給廩祿。經略使張齊賢又請封六穀王兼招討使。帝以問宰相，皆曰：「羅支已為酋帥，授刺史太輕；未領節制，加王爵非順；招討使號不可假外夷。」乃以為鹽州防禦使兼靈州西面都巡檢使。旋遣部下李萬山率兵助討，貽書繼和請師期。（《宋史·吐蕃傳》）
十一月甲午，宋詔西蕃諸族：有能生擒李繼遷者，當授節度使，賜銀、彩、茶六萬；斬首來獻者，授觀察使，賜物有差。（《長編》五十）宋遣使諭秦隴以西諸戎，使來攻。
用吳淑議也。先是，吳淑上言：「近者北狄折衄，天兵振蕩，匈奴必當逃循，繼遷必當沮喪，以此取之，計之上也。若繼遷退伏沙漠，窮迫不獲，遊魂假息，猶為後患。臣謂宜通西域之地，以助靈武之勢，可以掩其不意，以誅黠寇。宜遣使諭秦隴以西諸戎，結其歡心，令為前驅指導，斯不難矣。夫蕃戎靡不貪慕財賄，國家誠不愛重幣珍玩以啖之，爵賞榮耀以誘之，則西戎宜其為用矣。古人云：『以蠻夷伐蠻夷』，計之上者也。宜示之以中國強盛，喻之以中國富厚，待之以至誠，臨之以威眾，夷落其敢不從服哉！其有善水草之地，或開屯田，或置城邑，若漢之置都護，所謂斷匈奴之右臂。如此，則靈武不憂匱乏，繼遷不足殄滅。撫諸戎而啟西夏，以平蕩逋寇，此亦帝王之美略。」（《長編》五十）
十二月，宋河外寨主李瓊等以城來降。
帝念其力屈就擒，特釋其親屬。（《宋史·真宗本紀》）
春正月，繼遷部將臥浪己等叛降於宋，給田宅。（《宋史·真宗本紀》。按臥浪己，《長編》作鄂朗吉）繼遷置市於赤沙、橐駝等路。
赤沙川、橐駝口兩路，為靈、夏二州蕃族屯聚處。繼遷各置會貿易，以誘熟戶。陝西轉運使劉琮請令本路部置潛軍討之，宋帝曰：「邊界市易往來，若不戒而殺，是暴也。宜先諭民以條約，如有違者，即嚴譴之。」（《長編》五十一）
與宋靈州副都部署張凝戰，敗績。
時斥堠數擾，轉運使劉琮懼飛挽不給，問計於凝，凝曰：「今當深入，因敵資糧，不足慮也。」乃自白豹鎮率兵入敵境，生擒夏將，燒蕩二百餘帳、芻糧八萬，斬首五千餘，獲牛馬、器甲二萬，降九百餘人。（《宋史·真宗本紀》及《張凝傳》）
三月，陷靈州，殺其知州裴濟。
繼遷既陷河外五城，遂大集蕃部攻靈州，斷餉道。孤軍絕援，濟剌指血染奏，求救甚急。宋帝所遣張煦等諸援兵行至鎮戎，而靈武已陷，濟死之。（《宋史·真宗本紀》及裴濟、張煦等傳。先是，靈州孤危，詔議棄守之宜，李沆與楊億奏曰：「若繼遷不死，靈州非朝廷有也。莫若密遣使，部分軍民空壘而歸，則關右之民息肩矣。」 帝不從。至是，帝悔不用李沆之言。王超等遂奏班師。己酉，以王超為永興軍駐泊都部署，石普副之。徙康繼英為慶州駐泊鈐轄，與西南沿邊迭為應援。秦翰為環慶、涇原兩路鈐轄，與王漢忠、李允正同其事，備繼遷之侵軼也。）
改靈州為西平府。（《宋史·夏國傳》）宋援師還，為夏人所邀，都監張煦擊卻之。
先是，王超、張凝、秦翰援靈武，命煦為西路行營都監。至鎮戎，聞靈武已陷，復還本任。與張凝入夏境，出白豹鎮，至柔遠川，夏人七百餘邀戰，煦與慶州監軍張綸擊殺甚眾。清遠故城有酋長，請以甲騎三千來降，煦語凝曰：「此詐也。」嚴兵以待之，果然。凝按部歸環州，道為敵所邀。煦聞之，領所部銳兵自慶州赴之，一夕與凝會，射殺其大將，與凝同還。（《宋史·張煦傳》）
夏六月，繼遷復以二萬騎圍麟州。
金明巡檢李繼周擊之，圍未解，麟州部署曹璨請濟師，帝閱地圖曰：「麟州依險，三面孤絕，戮力可守。但城中乏水，可憂耳。」乃遣兵走援。繼遷果據水寨，薄城已五日，知州衛居實出奇兵突戰，縋勇士城下，城上鼓譟，矢石如注，殺傷萬餘人，繼遷乃拔去。（《宋史·夏國傳》。按《長編》：麟州之被圍也，衛居實遣單介間道乞師於太原。諸將以無詔猶豫未決，並代副部署張進獨抗議發兵赴援。既至而圍解，手詔褒美。又《長編》：上未聞麟州捷奏，詔延州部署，會李繼福所部兵於要路設伏，掩擊李繼遷。又《長編》：上聞麟州捷奏，謂左右曰：「遷賊猖狂以來，未嘗如此喪敗。加以威虐，脅從其眾，若頻有奔衄，人心必離，易為圖也。」）
遣劉仁勖如契丹，告下宋靈州。（《遼史·西夏外紀》）襲宋鎮戎軍，不克。
夏人伺鎮戎軍警巡弛備，一夕，塞長壕，越古長城，抵城下。李繼和與都監史重貴出兵禦之，夏人據險再突城隍，列陣接戰，重貴中重創力戰，夏人敗走，亡失甲騎無算。（《宋史·李繼和傳》。按《繼和傳》言戎人，不言夏人，不知是否繼遷？《宋史·來紀》、《夏國傳》俱不載，此從《西夏事略》。）
夏州旱。秋七月，築河防。
黃河自積石經河州，合洮河水東北流至蘭州，過鳴沙河、應裏州，北繞靈武，由懷遠縣入夏州。向有古渠二：曰漢源，長袤二百五十里；曰唐梁，長袤三百二十里。夏州自上年八月不雨，穀盡不登。至是，旱益甚。繼遷令民築堤防，引河水以灌田。役人有小過，輒係頭投之河，使人就下流接視，蕃人則援以出，漢人則否。（《長編》五十四）
八月，大雨，河防決。
雨九晝夜不止，河水暴漲，防四決，蕃漢漂溺者無數。（《長編》五十四）十月，宋詔：河西戎人歸投者，遷內地給田。
時勒厥麻（《長編》作勒結瑪）等三族千五百帳，以濁輪寨為繼遷所陷，遂越河內屬於宋，分處邊境。而勒厥麻潛往來夏境，泄宋軍實。宋知之，乃徙置憲州樓煩縣。（《宋史·党項傳》）
繼遷遣使誘潘羅支部族，不得。
六穀分左右廂，左廂副使折逋遊龍缽，實參羅支戎事。宋帝方務綏懷，命龍缽領宥州刺史；其六族首領褚下箕等，皆為懷化將軍。繼遷用兵買馬，必由西涼，惟恐梗塞，遣人以鐵箭誘六穀諸番叛附。羅支戮一人，縶一人，表聞候旨。宋帝褒諭之，聽自處置。（《宋史·吐蕃傳》）
繼遷將襲儀州制勝關，以宋將有備，不果。
盧鑒知儀州，州有制勝關最號險要。繼遷欲乘虛襲取之，放言將由此大入。諜者以告，詔徙老幼、芻粟於內地。鑒曰：「此奸謀也。且示虜弱，搖民心，臣不敢奉詔。」卒不徙。已而，繼遷亦不至。（《宋史，盧鑒傳》）
遣兵攻党項咩逋（《長編》作密本）族，首領泥埋（《長編》作尼瑪）遣子成逋（《長編》作沁布）貢於宋。
宋帝聞賀蘭山有小涼、大涼族甚盛，常恐與繼遷合勢為患，欲撫之。因成逋還，特詔賜之，以激其立效。（《宋史·党項傳》）渡河攻党項莊浪族，不克。
莊浪族數萬帳，居黑山北，廣袤數千里，東接契丹，北鄰塔坦，南至河西，連大涼、小涼諸族，中隔銀、夏，道路遼絕。其首領龍移、昧克，或稱莊浪、昧克，素不與繼遷合。常以馬附藏才族入貢，頗勤外禦。宋帝授龍移為安遠大將軍，昧克為懷化將軍，以褒之。繼遷惡其不附己，舉兵渡河襲之，大敗而回。（《宋史·党項傳》）
是歲，遣使如契丹進馬駝。（《遼史·西夏外紀》）
春二月，宋以西涼府六穀首領潘羅支為朔方軍節度、靈州西面都巡檢使。
羅支遣咩逋族蕃官成逋馳騎至鎮戎軍，請會兵來討。又遣蕃官吳福聖臘入貢於宋，表言感朝廷恩信，憤繼遷倔強，已集騎兵六萬，乞會王師收復靈州，故有是命。議者以西涼去渭州限河路遠，不可預約師期。帝曰：「繼遷常在地斤三山之東，每來寇邊，及官軍出，則已遁去。使六穀部族近寨捍禦，與官軍合勢，亦國家之利。」降詔許之。（《宋史·吐蕃傳》）
出駐𨫼子山，復以鐵箭誘潘羅支，不答。（《西夏書事》）
三月，綏州東山蕃部軍使拽臼等叛附於宋。（《宋史·真宗本紀》）
宋原州熟戶裴天下（《長編》作裴天卞）等請率族兵掩擊遷黨移湖（《長編》作伊特克）等帳，求宋策應。
部署司不報。帝以戎人宣力禦賊，不應沮之，即詔諭諸路以精甲策應。環州酋長蘇尚娘（《長編》作蘇爾薩南）亦領兵來擊，且屢以敵中機事告於宋，宋以為臨州刺史。（《宋史·党項傳》）
岑移（《長編》作沁陽）、麻謀（《長編》作瑪默特）、巢迷（《長編》作楚克密）、<者多>樹羅家（《長編》作珠蘇威家）等族復叛附於宋。
宋內屬戎人，與西夏界錯居，屢為脅誘。宋環慶部署張凝領兵離木波鎮，直湊八州原下寨，招降岑移等三十二族，又至分水嶺降麻謀等二十一族，柔遠鎮降巢迷等二十族，遂抵業樂，降巢樹羅家等一百族，合四千八百戶，皆復歸於宋。（《宋史·党項傳》）
遷都西平府。
初，繼遷居夏州，修復寢廟，撫綏宗黨，舉族以安。及得靈武，愛其山川形勝，謀徙都之。弟繼瑗言：「銀、夏係累世經營，祖宗靈爽，實式憑之。今恢復未久，遽爾遷棄，恐擾眾心。」繼遷曰：「從古成大事者，不計苟安；立大功者，不徇庸眾。西平北控河朔，南引慶涼，據諸路上遊，扼西陲要害。若繕城浚壕，練兵積粟，一旦縱橫四出，關中莫知所備。且其人習華風，尚禮好學。我將藉此為進取之資，成霸王之業，豈平夏偏隅可限哉！」遂令繼瑗與牙將李知白等督眾立宗廟，置官衙，挈宗族建都焉。（《宋史·夏國傳》及《西夏書事》）
盡復綏、宥諸州地。
繼遷雖授定難軍節度，而綏、宥諸州尚屬中國。及建都西平，兵力日盛，宋帝遣張崇貴、王涉議和，盡割定難軍地與之，於是繼遷地益廣。（《宋史·夏國傳》）
牛羊、蘇家等族襲夏州，族帳二百人被殺。
自靈武失守，綏銀割棄，中國所得役屬者，不過河外諸小羌，餘皆心懷去就，叛服不常。牛羊、蘇家二族，恃其險遠，嘗與繼遷數入邊，邊吏招諭不聽。時河西蕃族泄浪、南山及葉市（《長編》作伊實）族囉埋（《長編》作羅莽）同弟囉胡（《長編》作喇呼）率百餘帳，持繼遷署牒請內附，宋帝授以本族指〔揮〕使等官。二族心豔之，反兵襲夏州，殺族帳二百餘。環慶部署上其功，宋帝詔，厚賜之。（《宋史·党項傳》）
吐蕃者龍（《長編》作咱隆）族與潘羅支攻夏州拒卻之。
者龍族居移卑陵（《長編》作吉布琳）山，首領廝敦琶（《長編》作斯敦巴）與潘羅支協力攻夏州，不勝。已，遣使如宋，稱集本族騎兵，願隨大軍西討，宋帝優賚之。（《宋史·吐蕃傳》：咸平六年八月，者龍族首領來貢，上嘉其嘗與潘羅支協力抗賊，令優待之。又《党項傳》：咸平六年二月，涇原部署言，者龍族移卑陵山、首領廝敦琶遣使言，已集騎兵，願隨軍討賊，是一族分見兩傳也。然羅支為吐蕃屬，則與羅支協力應屬吐蕃，宋史入《党項傳》，似誤。）
夏四月，繼遷攻宋洪德寨，
酋長慶香（《長編》作慶桑）與<白>慶（《長編》作伽哲慶）族合勢擊之，宋以寨兵策援，大敗繼遷，擒四十九人，墜崖死者甚眾，獲馬七十餘匹，旗鼓、鎧甲數百計。（《宋史·党項傳》）
環州白馬族與繼遷戰鬥，屢徙帳乏食，宋詔賜廩粟。（《宋·党項傳》）銀、夏、宥三州饑，繼遷徙其民於河外五城。
三州荒旱，饑饉相望，繼遷籍州民衣食豐者徙之河外五城，不從殺之。於是，蕃、漢重遷，嗟怨四起。（《長編》五十五）五月五日，德明子元昊生。（《宋史·夏國傳》）
六月，駐東關鎮，掠河東。
東關鎮在靈州東三十里，繼遷以部下饑亂，挈其族黨三萬人，樹柵居之。分掠河東邊境，與豐州蕃瓦窯、沒劑、加羅、昧克等族兵，頻戰不勝。於是，隴山西延家族首領禿逋（《長編》作圖卜）貢馬於宋，求內附。折勒厥麻暨西番八部二十五族皆願出兵，會圖靈、夏。（《宋史·真宗本紀》及《長編》五十四）
秋八月，聚兵浦洛河，聲言攻環州。宋詔張凝等分兵以待之。（《宋史·夏國傳》。按《長編》，西面部署言：「李繼遷與其子阿克伊聚兵浦洛河，聲言入寇。」命諸路嚴斥堠，整軍旅，如寇至鎮戎軍，則環慶出兵深入以撓其勢；至洪德寨，則環慶出兵亦如之。按此條《長編》在五月。）
府州八族都校明義等屢於麟州屈野川擊繼遷，及緣邊六七柵防遏，皆有克獲。
宋帝詔獎賚之，仍令府州常以勁兵援助，勿失機便。（《宋史·党項傳》）潘羅支約宋師攻靈州。
宋帝以道遠難刻師期，命鎮戎軍部署陳興候羅支報至，即勒所部過天都山以援，勿須奏命。（《宋史·陳興傳》）宋陳興等討繼遷所部康奴族。
康奴族向屬繼遷，往歲抄劫靈州援糧，恃險與眾，尤桀黠難製。陳興與秦翰等合眾進討，窮其巢穴，俘老幼、獲器畜甚眾，盡焚掘其窖藏。（《宋史·陳興傳》）
秋九月，夏州教練使安晏與其子守正歸宋。
且言夏境艱窘，惟劫掠以濟，又籍夏、銀、宥州民丁壯者徙河外，眾益諮怨，常不聊生，詔補晏殿直，賜衣眼、緡錢。（《長編》五十五。又環州言，李繼遷部下突陣指揮使劉贇等以繼遷殘虐、番部災旱，率其屬來歸。）
繼遷略西蕃還，宋曹瑋邀擊於石門川，俘獲甚眾。（《宋史·曹瑋傳》）冬十二月，襲西涼府，破之。殺知府丁惟清，改府為州。
繼遷嘗言：「我與西涼自來無事，向為萬山等族所誘，與之構隙。今六穀眾盛，難以加兵，不復進取。」蕃部信之。乃調集諸族會於鹽州，聲稱分屯橐駝、車箱峽兩路入攻環慶，而潛移兵取西涼。襲破其城，執惟清殺之，悉逐居人城外，據其府庫，復府名為州，兵勢復振。（《宋史·真宗本紀》及《長編》五十五）
潘羅支偽降，繼遷受之。
初，繼遷奪羅支牌印官告，知中國已授朔方節度，心惡其逼，舉大眾往攻。羅支見勢盛，偽使請降，繼遷坦受之。張浦曰：「兵務慎重，貴審敵情。羅支倔強有年，未挫兵鋒，遽而降順，詐也。不若乘其詭謀未集，一戰擒之，諸蕃自伏。若懸軍孤立，主客勢殊，未見其可。」繼遷曰：「我得涼州，彼勢已促，力屈而降，何詐之有？況殺降不祥，爾勿疑，以阻向化之心。且先返西平，我當撫安餘黨，以免後患。」浦怏怏而回。（《宋史·夏國傳》及《西夏書事》）
潘羅支集六穀蕃部，合擊繼遷。繼遷敗走，未幾斃。
繼遷中流矢，創甚，奔還。明年正月二日，卒於靈州境上，年四十二。初，宋臣王禹偁以為，繼遷不必勞力而誅，自可用計而取，宜明數繼遷罪過，曉諭蕃漢，重立賞賜，高與官資，則貪者利其財，詐者奮其力，吾知繼遷身首不梟則擒矣。張齊賢亦請封羅支為六穀王，以圖繼遷。至是，果如其策。祥符五年，德明追上尊號曰：應運法天神智仁聖至道廣德光孝皇帝。元昊諡曰神武，廟號太祖，葬裕陵。（《宋史·夏國傳》及王禹偁、張齊賢傳。按李慈銘《荀學齋日記》：李繼遷之死，《宋史·真宗紀》係之景德元年二月，《夏國傳》作正月二日，《遼史·聖宗紀》係之統和二十一年五月，為宋真宗咸平六年，計早一年。《續通鑒》、《長編》係之景德元年正月，而為之考曰：《繼遷傳》、《吐蕃傳》並載於上年十一月，《稽古錄》亦同，惟《本紀》、《實錄》載之次年二月，疑《傳》、《錄》因西涼事並書之，果在十一月，何以二月始聞之？故係之是年正月。畢氏《續資治通鑒》從《遼史》。今按《遼紀》不足據也，繼遷方以咸平六年十一月陷西涼府，《稽古錄》、《續通鑒》、《長編》並同，都首領潘羅支等偽降，繼遷信之不疑，潘羅支乃集六穀蕃部等合擊之，繼遷大敗，中流矢奔還靈州，必已在十二月間，至次年正月二日，始以創死。宋人二月始聞之，疑《宋史·夏國傳》得其實。李文簡所引《國史》繼遷等傳及《稽古錄》據繼遷攻取西涼日書之，故係之咸平六年十一月，《本紀》、《實錄》據朝廷聞報日書之，故係之景德元年二月，惟《宋史·夏國傳》謂取西涼在咸平六年六月，則誤矣。若如《遼紀》，其死在上年五月，何以宋至次年二月始據邊塞入告耶？）
