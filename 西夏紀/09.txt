
西夏稱天授禮法延祚五年
春正月，契丹遣使如宋，求關南地。
契丹以宋與夏交兵，欲乘釁取瓦橋關以南十縣地。乃集群臣議，南院樞密使蕭惠曰：「宋人西征有年，師老民疲，陛下親帥六師臨之，其勝必矣。」北院樞密使蕭孝穆曰：「我先朝與宋和好，無罪伐之，其曲在我。況勝負未可逆料，願熟察之。」契丹主從惠言，乃遣翰林學士劉六符等致書於宋取故地，及問興師伐夏之故。宋旋遣使，許增歲幣，乃罷。（《遼史·興宗本紀》、《蕭惠傳》及《宋史·富弼傳》。按《長編》：富弼使契丹，契丹主曰：「元昊稱藩尚主，南朝伐之，不先告我，何也？」弼曰：「北朝向伐高麗黑水，豈嘗報南朝乎？天子令臣致意於陛下曰：『向不知元昊與弟通姻，以其負恩擾邊故討之，而弟有煩言。今擊之則傷兄弟之情，不擊則不忍坐視吏民之死，不知弟何以處之？』」 國主顧其臣語，良久乃曰：「元昊為寇，豈可使南朝不擊乎？」）
宋將王仲寶來攻金湯城，進圍宥州，不克。
金湯東距延州德靖寨四十里，西南距慶州柔遠寨八十里，為中國和市處。元昊自麟、府還，慮延慶兵入界，以重兵守金湯。環慶副部署王仲寶與鄜延都監狄青率兵襲擊，殺數百人，進攻宥州，大掠五日。元昊遣兵拒卻之。（《宋史·王仲寶》、《狄青傳》。按《長編》：樞密院言：「環慶副部署王仲寶等玻金湯等城，斬首才二十七級，而官軍戰沒者四十九人，深慮戎人復來犯邊，欲令鄜延路預設備禦。」從之。）
築阿幹城，破西蕃瞎氈於龕穀。
瞎氈與父唃廝囉猜阻，始據河州，繼徙龕穀城，自立文法，無所屬。寶元中，陝西經略安撫都監趙珣招之，遺以綈錦，瞎氈聽命，屢通貢於宋，授澄州團練使。是時，元昊築城阿幹河旁，距龕穀七十里。宋命瞎氈為緣邊巡檢使，出兵圖之。元昊惡其逼，遣將攻龕穀，大破之。唃廝囉不能救。（《長編》一百二十三、一百三十五。）
宋補夏降人訛乞為懷化將軍。
時蕃部巡檢趙明勾到西界團練使訛乞並蕃官等共二十三戶。范仲淹奏請補官，並賞賜銀碗、頭巾角、茶、交椅、銀帶、錦襖等物。（《長編》一百三十五及《范文正公年譜補遺》）
野利旺榮使蕃將浪埋、賞乞、媚娘等三人詣青澗城種世衡請降。
世衡知其詐，曰：「與其殺之，不若因以為間。」留使監商稅，出入騎從甚寵。（《宋史·種世衡傳》）宋來行間。
始，元昊分山界戰士為二廂，命兩將統之：野利旺榮統明堂左廂；遇乞統天都右廂（魏泰《東軒筆錄》：夏將野利剛浪、遇乞二人能用兵，山界人戶善戰，中間劉平、石元孫、任福之敗，皆二將謀也。慶曆中，種世衡守青澗城，用僧王光信齎書間之，元昊大怒，奪遇乞兵，殺之。薛氏《通鑒》：西夏剛浪呺野利王，其弟號天都王，皆元昊腹心也。《宋史·種世衡傳》：元昊未臣，其貴人野利剛浪、遇乞兄弟親信用事，世衡使王嵩遺書間之，皆誅死。《夏國傳》及《龐籍傳》則言，籍與世衡致書野利旺榮，並無剛浪名。考《石林燕語》，龐穎公知延州，元昊親信臣野利旺榮遣牙校李文貴來。朝廷幸其至，使籍作書答之。是剛浪即旺榮也，見《西夏書事》注）。二將能用兵，元昊倚為腹心。種世衡方城青澗，即謀有以去之。有紫山寺（《東軒筆錄》作悟空寺，《補筆談》作紫山寺）僧王光信者，勇善騎射，習知蕃部山川道路。世衡察其堅樸可用，延至門下，改名嵩，誘令冠帶，因出師常使為向導，數蕩族帳，以功白於帥府，表授三班借職，充指揮使。且力為辦其家事，凡居室、騎從、衣食之具無不備，恣其所欲，供億無算。嵩酗酒狎博，靡所不為。世衡待之愈厚，留歲餘，嵩亦深德世衡，自處不疑。一日，世衡忽怒謂嵩曰： 「我待汝如此，而陰與賊通，何相負也！」拽下械係捶掠，極其苦楚。凡一月，濱於死者數矣。嵩終不怨，曰：「嵩丈夫也，公聽奸人言，欲見殺有死耳，終不以不義自汙。」世衡察其不負，為解縛沐浴，延入臥內，厚撫謝之。曰：「汝無過，聊相試耳。欲使為間，其苦有甚於此者，汝能為我卒不言否？」嵩泣對曰：「蒙將軍恩教，致身榮顯，常誓以死報，而未知其所，況敢辭捶楚乎？」世衡乃草遺野利書，書辭大抵如世間問起居之儀，惟以數句隱辭，如嘗有私約，而勸其速行之意。書於尺素，且膏以蠟，置衲衣間，密縫之。告嵩：非濱死不得泄，若泄時當以負恩，不能成吾事為言。並以畫龜一幅、棗一蔀為信，俾遺野利。嵩受教，始及山界，即為邏兵所得，送野利處。致世衡命，出棗龜投之。野利知見侮，笑曰：「吾素奇種將軍，今何兒女子見識？」度必有書，索之。嵩佯目左右，既而答以「無有」。野利不敢匿，乃封其信上元昊。數日，元昊召野利與嵩俱西北行數百里，至一大城曰「興州」，先詣一官寺曰「樞密院」，次曰「中書」，有數胡人雜坐，野利與焉。召嵩廷詰世衡書，問所在，嵩堅執前對。稍稍去巾櫛，加執縛，至於捶楚極苦，嵩終不易其言。又數日，召入一官寺，廳事廣楹，皆垂斑竹箔，綠衣小豎立其左右，嵩意元昊宮室也。少頃，箔中有人出，又以前問責之曰：「若速言，死矣！」嵩對如前，乃命曳出誅之。嵩大號，且言曰：「始將軍遣嵩密遺野利王書，戒不得妄泄。今不幸空死，不了將軍事。吾負將軍！吾負將軍！」箔中急使人追問之，嵩具以對。乃褫衲衣，取書以進。書入移刻，始命嵩就館，優待以禮。元昊於是疑野利，陰遣愛將教練使李文貴，以旺榮旨報世衡。且言不達所遺書意，或許通和，預賜一言。世衡疑是元昊使，未即見，命屬官日即館舍勞問，問及興州左右則詳，至野利所部多不悉。適擒生虜數人，因令隙中視之，生虜能言其姓名，果元昊使。世衡乃延見使者，並以白龐籍，籍曰：「此詐也。」乃留文貴不遣。世衡又嘗以非罪怒一蕃落，將杖其背，僚屬為之請，莫能得。其人被杖已，即奔元昊。元昊甚親信之，得出入樞密院，歲餘盡得其機事以歸。眾乃知世衡用其為間也。（《宋史·種世衡傳》及《夢溪筆談》、《東軒筆錄》、《涑水記聞》、《五朝名臣言行錄》）
據宋承平寨，文思使周美以兵出芙蓉穀，破之。
元昊據承平，諸將會兵議攻討。洛苑副使種世衡請齎三日糧，直搗賊穴。周美曰：「彼知吾來，必設伏待我。不如間道，掩其不意。」世衡不聽，美獨以兵西出芙蓉穀，大破敵。而世衡等果無功。（《長編》一百三十五）
略宋土塠寨，知保安軍周美迎擊於野家店，追北至拓跋穀，大敗其眾。軍還，築柵於蔥梅（《長編》作帕美）官道穀，以扼敵路。
美復率眾由廳子部西濟大理河，屠劄萬多移（《長編》作嘉勒千多葉）二百帳，焚其積聚而去。（《宋史·周美傳》）遣兵援黑神堡，復犯延州。
元昊築黑神諸堡，扼延州要路。東路都巡檢馬懷德平蕩之。元昊遣兵四萬躡其後，復入延州界，趨僕射穀。懷德分兵數千，據穀旁高原以待。夏兵恐失地利，揮眾搏戰，懷德力拒，不得進。（《宋史·馬懷德傳》）
夏五月，宥州侍中默香（一作密香）叛附於宋。
默香素掌宥州兵馬，龐籍使嵬泥（一作珪年）族軍主阿克（一作阿克阿）入西偵伺，默香告以國主請兵契丹，使為備。旋與其屬堪嵬（一作堪威）、布遇乞（一作布達約噶）遣人齎告敕請內附，求封爵。宋帝授順德軍節度，封順德郡王，賜姓名「白守忠」。堪嵬，會州防禦使；布遇乞敘州防禦使，各賜襲衣、金帶。默香等仍居宥州如故。（《長編》一百三十六。按是月，西界團練使納斡亦降宋，除右班殿直。）
謨寧令野利仁榮卒。
仁榮，野利後疏族，多學識，諳典故。元昊建號之初，顯庸創製，動靜諮之，嘗論興、靈立國大勢，言：「一王之興，必有一代之制。議者咸謂化民成俗，道在用夏變夷，說殆非也。昔商鞅峻法而國霸；趙武胡服而兵強。國家表裏山河，蕃漢雜處，好勇喜獵，日以兵馬為務，非有禮樂詩書之氣也。惟順其性而教之功利；因其俗而嚴以刑賞，則民樂戰征，習尚剛勁，可以製中國、馭戎夷，豈斤斤言禮言義可敵哉？」及卒，元昊三臨其喪，慟曰：「何奪我股肱之速也！」命厚葬之，贈富平侯。（《西夏書事》）
宋帥范恪會諸道兵，攻夏十二盤及咄當迷子寨，陷之。
當戰急，時恪中流矢，督戰愈力，視炮石中有火爨者，恪取號於眾曰：「賊矢石盡，用灶下甓矣。」於是士卒爭奮，果先得城。恪有弓勝一石七斗，其箭鏃如鏵，名曰「鏵弓」。又於羽間識其官稱姓氏，凡所發必中，至一箭貫二人。（《宋史·范恪傳》）
宋城大順城。爭之不得。
宋慶州西北馬鋪寨，當後橋川口，在夏人腹中。范仲淹欲城之，度夏人必爭，密遣子純祐與蕃將趙明先據其地，引兵隨之。諸將不知所向，行至柔遠，始號令之，版築皆具，旬日而城成，即大順城是也。夏人覺，以騎三萬來戰，佯北，仲淹戒勿追而過河。已而河外果有伏。大順既城，而白豹、金湯皆不敢犯。（《宋史·范仲淹傳》。按《傳》云：「大順既城，白豹、金湯，夏人皆不敢犯。」考仲淹奏議云：「臣竊觀延安之西，慶州之東，有夏界百餘里侵入漢地，中間金湯、白豹、後橋三寨，阻絕延、慶二州經過道路，使兵勢不接，策應迂遠。自來雖曾打破，無招降之術、據守之謀，漢兵才回，敵據如故。」又《李復珪傳》：熙寧三年，遣別將破其金湯、白豹西人和市。又《地理志》：進築白豹、金湯，俱在元符二年，則慶曆中二城尚未內屬，未可云犯也。見《西夏書事》注。）
納妃沒移（一作摩移）氏，營天都山居之。
妃為沒移皆山（一作克結星）女，元昊因天都與涇原路接，山川平易，勁騎疾馳渭州，旦暮可至，特營宮室居之，日與沒移氏宴樂其中。天都守將野利遇乞，後野利從父也。謂其下曰：「吾女嫁二十年，止故居。今新得沒移氏，即為修內，何重之若是耶？」元昊聞而惡之。（《長編》一百六十二。按是歲營宮室於天都山，又見《長編》韓琦、范仲淹《奏議》。）
宋築細腰、葫蘆諸寨，明珠、滅臧族復歸宋。
宋環州之西、鎮戎之東，有葫蘆泉一帶蕃部，與明珠、滅臧相接，阻環州、鎮戎經過道路。明珠，滅臧之居，北接夏境，二族勁兵數萬。范仲淹聞涇原欲襲討之，上言曰：「二族道險，不可攻，前日高繼嵩已喪師。平時且懷反側，今討之，必與賊表裏，南入原州，西擾鎮戎，東侵環州，邊患未艾也。若北取細腰、葫蘆眾泉為保障，以斷賊路，則二族安，而環州、鎮戎徑道通徹，可無憂矣。」遂城之。（《宋史·范仲淹傳》及《文集》）
與宋兵馬都監周美戰於無定河，敗績。
美乘勝至綏州，殺其酋豪，焚廬帳，獲牛、馬、羊駝、器械三百計，因城龍口平寨。夏人以精騎數千來襲，美以百餘騎破之。（《宋史·周美傳》）
秋閏九月，元昊攻定川寨，宋涇原路馬步軍副都總管葛懷敏戰沒，元昊遂大掠渭州引還。
先是，元昊聲言入寇，攻鎮戎軍，王沿命副總管葛懷敏督諸寨兵禦之。己卯，至瓦亭寨，遣本寨都監許思純、環慶都監劉賀以蕃兵五千餘人為左翼，天聖寨主張貴為殿後。戊子，進屯五穀口。知鎮戎軍曹英、涇原路都監趙珣、西路都巡檢李良臣、孟淵皆自山外來會，沿邊都巡檢使向進、劉湛為先鋒，趙瑜總奇兵為援。
及大軍次安邊寨，給芻秣未絕，懷敏即離軍，夜至安遠堡北一里而舍。庚寅，領大軍自鎮戎軍西南，又先引從騎百餘以前。走馬承受趙政以為距敵近，不可輕進，懷敏乃少止。晚，趨養馬城。曹英及涇原都監李知和、王保、王文、鎮戎都監李嶽、西路都巡檢使趙珣等分兵屯鎮戎城西六里。夜則入城自守，凡三日，至是亦趨養馬城，見懷敏，聞元昊徙軍新壕外，乃議質明掩襲。越珣謂懷敏曰：「敵遠來，利速戰。宜依馬欄城布柵，扼敵歸路，固守鎮戎以便餉道，俟其衰擊之，可必勝。不然，必為所屠。」懷敏不聽，命諸將分四路趨定川寨，劉湛、向進出西水口，趙珣出蓮花堡，曹英、李知和出劉璠堡，懷敏出定西堡。
既而，知和與英督軍夜發。辛卯，劉湛、向進行次趙福新堡，遇敵，戰不勝，保向家峽。而趙珣、曹英、李良臣、孟淵等將趨定川，懷敏且令援趙福堡。未行，諜言賊已屯邊壕上，復召珣等入定川，會李知和麾下蕃落將報敵五千人列定川寨北，頃之，王文、李知和、定川寨主郭綸又報已拔寨逾壕。懷敏命趙珣與其子宗晟先行。日幾年，懷敏入保定川寨。敵毀版橋，斷其歸路，別為二十四道，以過軍環圍之，又絕定川水泉上流，以饑渴其眾。劉賀率蕃兵鬥於河西，不勝，眾潰。
懷敏為中軍，屯寨門東偏，曹英等陣東北隅。敵四面俱至，先以銳兵衝中軍，不動，回擊曹英，會黑風自東北起，部伍相失，陣遂擾，士卒攀城堞爭入。英面被流矢，仆壕中，懷敏所部兵見之，亦奔駭。懷敏為眾所擁，蹂躪幾死，輿至甕城，久之乃蘇。懷敏選士據門橋，揮手刀以拒入門者。趙珣等擁刀斧手前鬥，及以騎軍回合禦敵，敵眾稍卻。然大軍無鬥志，趙珣累馳入，勸懷敏還軍中。
是夕，敵聚火圍城四隅，臨西北呼曰：「爾得非部署廳上點陣圖者耶？爾固能軍，乃入我圍中，今將何往？」夜四鼓，懷敏召諸將計議，莫知所出，遂謀結陣走鎮戎軍。趙珣請自籠竿城往，曰： 「彼無險，且出賊不意。」眾不從。及旦，懷敏束馬東南馳行二里許，至長城壕，路已斷，敵周圍之，懷敏及諸將曹英等十六人皆遇害，餘軍九千四百餘人，馬六百餘匹悉陷於敵。懷敏子宗晟與郭京等還保定川。
時韓質等領軍三千保蓮花堡，劉湛等領軍一千保向家峽，皆不赴援。於是敵長驅直抵渭州，幅員六七百里，焚蕩廬舍，屠掠居民而去。
先是，通判尹源遺懷敏書曰：「敵舉國而來，其利不在城堡，而兵法有不得而救者，宜駐兵瓦亭，擇利而後動。」當懷敏進兵鎮戎，王沿亦以書戒勿入，第背城為寨，以羸師誘敵，發伏擊之，可有功。懷敏皆不聽，故敗。懷敏時推名將，惟郭逵曰：「喜功徼幸，徒勇無謀，可擒也。」懷敏死，宋諸將為之奪氣。元昊氣益驕，詔諭鎮戎兵民，有定關輔之言。蓋宋之叛人不樂處夷狄中，心謀侵據漢地，所得城壘，必使漢人守之，如契丹得山後諸州，皆令漢人為之官守，故教之侵沒漢地也。（《宋史·仁宗本紀》、葛懷敏、尹源、王沿、郭逵等傳及《長編》一百三十七、《範文正集》。按尹洙《上環慶招討使范希文書》：「定川之役雖速戰可咎，然當其未敗時，某與韓公料其必敗，蓋以事勢得之，則似不獨主將罪也。兵興五年，我師之敗數矣，能窮我之所以敗，則知彼之所以勝。為敵所誘而取覆者，特一事耳。願明公深思其已然，以為將來之策。」又《長編》：涇原路安撫使王堯臣言：「今體量定川之敗，其失有四：不住瓦亭，奔五穀口，一失也。離安遠堡北不入鎮戎軍，由西南直移養馬城，二失也。自養馬城越長城壕赴定川，三失也。定川見賊，不能盡死，四失也。其長城壕深闊各五七丈，最為險固。舊有板橋，為賊毀去，斷官軍歸路，別築道二十四自行。賊馬雍定川水泉上流，將佐無覺知者。而懷敏素強愎，其屬諫止多不聽，始則貪功輕敵，至定川賊眾四集，倉皇不知所從，遂議南遁，使數萬之眾投於死地。勁兵利器，如委溝壑。用兵以來，無辱於此。望敕邊臣，自今深鑒前弊，不可更驅士旅以陷敗機也。」）
與宋知原州景泰戰於彭陽地，敗還。
元昊眾十萬分二道，一出劉璠堡，一出彭陽城，入攻渭州。葛懷敏援劉璠堡，戰沒。夏師遂乘勝逾平涼至潘原。泰率兵五千，從間道赴援。遇夏人彭陽西，泰依山而陣，未成列，夏騎往攻，泰陰遣二百騎分左右翼，張旗幟為疑兵。夏師偽遁，泰將校請進擊，泰止之，遣士搜山，果得伏兵，與戰，夏人死者千餘人。（《宋史·景泰傳》。又《長編》：先是，上以西邊諸將數有戰功，特召見之。環慶都監、宮苑副使范全入奏：「近刺知天都左右廂點兵，然未知寇出何路。」上曰：「適有邊奏，已犯高平軍劉璠堡，可乘驛亟往。」遂遷禮賓使、榮州刺史、環慶鈐轄，手詔令趣范仲淹麾下起兵赴援。全晝夜兼行，比至平涼賊已解去。）
宋遣李文貴還。
宋帝因契丹使言元昊欲歸款，詔龐籍招納，元昊苟稱臣，雖仍僭號，亦無害；若改稱單于、可汗則固大善。籍以為元昊驟勝方驕，若中國自遣人說之，彼益驕蹇不可與言。乃自青澗城召文貴，謂之曰：「汝之先主及今主之初，奉事本朝，皆不失臣節。汝曹忽無故妄加之名，使汝主不得為臣，紛紛至今。彼此之民肝腦塗地，皆汝群下之過也。汝犯邊之初，以國家久承平，民不習戰，故屢為汝勝；今邊民益習戰，汝之屢勝豈可常耶？我國家富有天下，雖偏師小衄，未至大損。汝一敗，則社稷可憂矣。天之立天子者，將使博愛四海之民而安定之，非必欲殘彼而取快也。汝歸語汝主，若誠能悔過從善，稱臣歸款，以息彼此之民，朝廷所以待汝主者，禮數必優於前。」文貴頓首曰：「此固西人日夜之願也。龍圖能為言之朝廷，使彼此休兵，其誰不受賜？」籍乃厚贈遣之。（《長編》一百三十八）
縱王嵩歸延州，復遣李文貴以野利旺榮等書議和。
元昊固欲和，而恥先發，及文貴還，聞籍語大喜。亟遣嵩還，使與文貴以旺榮及弟旺令、嵬名環、臥譽諍等書，抵籍議和。且云：「如日之方中，止可順天西行，安可逆天東下？」籍嫌其不遜，未敢復書。請於朝，會宋帝厭兵，且議招懷，使籍以書許其和。而書稱旺榮為「太尉」，籍言：「太尉，天子上公，非陪臣所得稱，使旺榮當之，則元昊不可復臣矣。令其書自稱寧令或謨寧令，皆虜中官稱，於義無嫌。」詔從籍言。既而旺榮等又以書來，欲仍其僭號，而稱臣納款。籍曰： 「此非邊臣所敢知也。」時方議修涇原城寨，籍恐元昊敗其功，故與往復計議，抑止其僭，亦不決然絕也。（《長編》一百三十八）
殺野利旺榮及遇乞。
元昊性忌刻，多詭計，左右用事之臣，有疑必誅。自王嵩間入，忌旺榮有二心，因事誅之，滅其家。其弟遇乞，常守天都山，號「天都大王」，與元昊乳母白姥有隙。遇乞嘗引兵，深涉漢境數宿，白姥乘間譖其欲叛，元昊疑而未發。種世衡誘得西酋蘇吃曩，厚遇之。吃曩之父，得幸遇乞。世衡許吃曩金帶、錦袍、緣邊職任，使盜遇乞寶刀，刀乃元昊所賜者。世衡倡言：遇乞內投，以刀為信。今為白姥譖死，乃越境設祭（王氏《東都事略》：元昊使其妻之兄寧令、舅野利旺榮及剛浪分將左右廂兵，最用事。旺榮死，世衡欲並間剛浪，因設祭境上。是王氏不知剛浪為旺榮，並不知有遇乞也）。為文書於版，多述野利兄弟有意本朝，並敘涉境相見之，歡哀其垂成而失。入夜，令人持其文，雜紙幣焚之，照耀川穀。西人走視，悉取所委祭具、金銀千餘兩，並得所賜刀，及紙灰中版，其文尚未滅。以獻元昊，元昊見刀信之，遂奪遇乞兵，賜死（《長編》：世衡以慶曆五年正月七日卒，其時野利兄弟未誅也。范仲淹《誌世衡墓》云：「嘗遣諜入敵中，凡半歲，敵臣誅者二、三人。諜者還言其謀得行，而世衡已歿。上方懷來，故其績不顯。」而《孫甫奏議》於慶曆三年十二月即有近聞元昊殺其用事之臣遇乞等。與《宋史·世衡傳》同）。遇乞兄弟有大功，死不以罪。自此君臣相猜，至不能軍。（沈括《筆談》。按韓琦《仁宗實錄》：渭州百姓范仁義、張家堡十將張遂詣王沿言：「遇乞、剛浪、城逋三人，陰欲內附。」沿遂遣仁義等持書入西夏。事覺，元昊族三家，殺仁義，配遂居攤糧城。及契丹西伐，獲遂以歸。司馬光《沫水記聞》：種世衡死，其長子古詣閥言：「世衡在青澗城嘗遣王嵩入夏，反間其用事臣野利旺榮兄弟，皆被誅，元昊由是勢衰納款。經略使龐籍掩父功，自取兩府。」籍時在樞密院，具言嵩入夏界即被囚，元昊委任旺榮如故。元昊欲和，先令旺榮為書遺邊臣。元昊妻，即旺榮妹，元昊黜其妻，旺榮怨望。元昊稱臣後二年，旺榮謀殺元昊，事泄夷族，非因嵩反間也。又《長編》：元昊納沒移氏，營天都山居之。妻野利氏之叔遇乞有怨言，元昊怒。會有告遇乞兄弟謀以寧令哥娶婦之夕作亂，元昊遂族遇乞、剛浪、城逋等三家。曾氏《隆平集》所載亦如之。諸說互異，見《西夏書事》注。）
十一月，宋以韓琦、范仲淹、龐籍為陝西安撫、經略、招討使，置司涇州。
先是，帝以涇原傷夷，欲令范仲淹與文彥博對易，遣內侍王懷德喻旨，仲淹謝曰：「涇原地重，臣恐不足以獨當。願與韓琦同經略涇原，並駐涇州。琦兼秦鳳，臣兼環慶。一則中外稍安，事不率易。二則涇原有警，臣與韓琦可合秦鳳、環慶之兵，犄角而進。若秦鳳、環慶有警，亦可率涇原之師以相應援。三則通修環慶、鎮戎諸寨，藉此兩路事力，必能速有成功。四則臣與韓琦日夜計議，選練兵將，漸復橫山，以斷賊臂，不數年間，可期平定。願詔龐籍兼領環慶，以成首尾之勢。秦州委文彥博，慶州用滕宗諒總之，孫沔亦可辦集。渭州，一武臣足矣。」於是復置陝西四路都部署、經略安撫兼緣邊招討使，命韓琦、范仲淹、龐籍分領之。仲淹與韓琦開府經州，而徙彥博帥秦，宗諒帥慶，皆從仲淹請也。（《長編》一百三十八）
出兵爭馬蹄川，不勝。
延州塞門及河東豐州地，舊有屬戶聚居，經元昊驅掠，遂為隙地。團練使周美連築清水、佛堂諸堡，進城馬蹄川，招徠蕃族。元昊令數萬騎攻之，兵勢大震。經略使趣諸將城黑水以待。美獨以兵二千，遣管勾機宜楚建中禦之，夏兵與戰，不勝而還。（《長編》一百三十五）
太子寧明卒。
寧明天資聰慧，好學，明大義，然性仁慈，不樂榮利，常從定仙山道士路修篁學辟穀法，朝夕不少懈。元昊惡之。一日試問以養生之要，曰：「不嗜殺人。」再問以治國之術，曰：「莫善於寡慾。」元昊怒曰：「此子語言不類，豈霸王之器乎？」不許入見。寧明憂懼，未幾，習道氣忤，食不入，死。遺奏以荒旱薦臻、民不堪命為言，末請白袷入棺，以識不能體親之罪。元昊見而哀之，令仍以太子禮葬。又立寧令哥為太子，元昊素愛寧令哥，因野利氏請立之。時白氣如繩，貫日中再。群臣以為言，不聽。（《長編》一百六十二及《西夏書事》）
契丹使蕭塔列噶來議伐宋，
約元昊出別道以會，宋疆候戒嚴，通判安肅軍李及之言：「契丹以與夏人甥舅之故，特以慰其心，且姑張虛勢以疑我，必不失誓好，願毋過虞。」已而果然。（《遼史·蕭塔列噶傳》及《宋史·李及之傳》）
党項部人叛契丹來附。元昊使人誘之也。（《遼史·耶律侯哂傳》）遣人入吐谷渾諸蕃市馬，契丹禁之。
初，契丹於雲中路置西南兩招討、西京兵馬部署司、南北大王府、乙室王府、山金司，以控製西夏，憚其強也。元昊自彭陽敗回，數遣人於吐谷渾、党項諸處市馬。契丹主慮其勢盛，禁約諸蕃，令沿邊築障塞以防之。（《遼史·西夏外紀》及《百官志》）
是歲，青澗有兀二族已受夏官，種世衡遣將誅之。其他受牒如兀二族者百餘帳，咸俱納所得夏文券、袍帶於世衡。（範文正《種世衡墓誌》）
