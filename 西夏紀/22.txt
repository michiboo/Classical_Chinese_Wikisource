
西夏稱永安三年
春正月，遼道宗洪基薨。孫延禧即位，是為天祚，改是年為乾統元年。（《遼史·道宗本紀》）夏五月，遣使如宋，進助山陵。
宋葬欽聖憲肅皇太后、欽慈皇太后於永裕陵，乾順遣使獻物助工。（《西夏書事》）六月，遣使如遼慰奠。
乾順遣御史中丞蘇愈如遼，時與高麗使並至。愈禮節嫻雅，館伴耶律德倫特重焉。（《遼史·天祚本紀》及《西夏書事》）十二月，遣使如遼，賀即位。（《遼史·天祚本紀》）
是歲，始立國學。
自元昊創建蕃學，國中由蕃學進者，諸州多至數百人，而漢學日壞。士皆尚氣矜，鮮廉恥，甘罹文網。乾順患之。御史中丞薛元禮上言：「士人之行，莫大乎孝廉；經國之謨，莫重於儒學。昔元魏開基，周、齊繼統。無不遵行儒教，崇尚《詩》、《書》，蓋西北之遺風，不可以立教化也。景宗以神武建號，製蕃字以為程文，立蕃學以造人士，緣時正需才，故就其所長以收其用。今承平日久，而士不興行，良由文教不明，漢學不重，則民樂貪頑之習，士無砥礪之心。董子所謂『不素養士而欲求賢，譬猶不琢玉而求文采也』，可得乎？」於是乾順命於蕃學外特建國學，置教授，設第子員三百，立養賢務以廩食之。（《宋史·夏國傳》。及《西夏書事》）
恤仁多洗忠家。
洗忠戰沒熙河，子幼未授職。仁多保忠請之，乾順命先以廩祿賜其家。（《西夏書事》）
西夏稱貞觀元年
春二月，與河西節度使趙懷德結婚。
懷德即攏拶。中國以羌人久亂，王贍等不能定，議棄鄯、湟，賜攏拶姓名曰「趙懷德」，授河西軍節度使，其弟邦辟勿丁咓曰「懷義」，同知鄯、湟二州事。乾順見西蕃恢復故土，重申姻好，以宗室女妻懷德。（《宋史·吐蕃傳》）
復遣使如遼，請尚公主。
乾順使殿前太尉李至忠、秘書監梁世顯如遼，貢獻請婚。遼主問乾順為人，至忠對曰：「秉性英明，處事謹慎，守成令主也。」遼主善其對，命徐議之。（《西夏書事》）
遣李造福、田若水如遼求援。時乾順為宋所攻故也。（《遼史·天祚本紀》）秋八月，築沿邊堡寨。
國中素少城寨，乾順仿中國製，於東北沿邊多樹寨柵。鄜延路以聞，朝議舉兵牽制。知秦州何常爭之，兵不出。（《宋史·何常傳》）冬十月，淚丁訛遇自環州還。
初，訛勃囉擒以信號與種樸，令招其家人及其所部，並諭訛遇降。訛遇不可，囚之土室中三年。至是賂守者，得脫還。乾順嘉其不屈，擢為監軍使，使守赤羊川。（《西夏書事》）
西夏稱貞觀二年
宋築石堡四城。
陶節夫知延安府，築石堡等四城。石堡以天澗為隍，可趨者唯一路，夏人窖粟其間以千數。既為宋有，其酋驚曰：「漢家取我金窟堝！」亟發鐵騎來爭。節夫分部將士遮擊之，斬獲統軍以下數十百人。（《宋史·陶節夫傳》）
春二月，建臥佛寺於甘州。
乾順自母梁氏卒，輒供佛，為母祈福。甘州僧法淨於故張掖縣西南甘浚山下，夜望有光，掘之，得古佛三，皆臥像也，獻於乾順。乾順令建寺供之，賜額「臥佛」。（《西夏書事》。按《甘肅通誌·明宣宗敕賜寶覺寺碑》云：「甘州城西南隅有臥佛寺，西夏永安元年建。李乾順之時，有沙門族姓嵬咩，法名思能，蚤從燕丹國師妙領真乘，深造茭奧，闔境貴賤耆老，敬信無間，號之為國師。一日，斂神靜居，若聞梵唄之聲，起而求之崇邱之側，其聲彌近，若在潛翳之下者，發地尺餘，有翠瓦罩焉，復下三尺，有金甓覆焉，得古涅槃佛像，乃建斯寺。」據此，則建寺之年與甘州僧名俱異，寶覺寺即臥佛寺易名。）
三月，羌人圍鄯州，河西軍節度使趙懷德請援。
羌人多羅巴奉唃廝囉裔溪賒羅撒，謀殺懷德以復國，舉數萬眾圍鄯州。懷德遣使至夏國請兵，乾順遣仁多保忠帥兵援之。兵未至，多羅巴三子皆善戰，懷德力不支，棄州奔河南。（《宋史·王厚傳》及《西夏書事》）
夏五月，宋議城南宗寨。
王厚與童貫及諸將議曰：「南宗寨在州之北，距夏國卓羅右廂監軍司百里，而近夏人交構諸羌，易生邊患，今若城之，可以控製夏人。」（《西夏紀事本末》）
六月，復遣使如遼，請尚公主。（《遼史·天祚本紀》）秋九月，封弟察哥為晉國王。
察哥，乾順庶弟，雄毅多權略，引弓二石餘，射洞重甲。嘗偕仁多保忠援{錢}羅結，兵敗，前迫湟水，不得渡。察哥持弩拒之，一發中苗履副將，宋兵退，乃免。任都統軍，鎮衙頭。建議言：「自古行師，步騎並利。國家用『鐵鷂子』以馳騁平原，用『步跋子』以逐險山谷，然一遇陌刀法，鐵騎難施；若值神臂弓，步奚自潰。蓋可以守常，不可以禦變也。夫兵在審機，法貴善變，羌部弓弱矢短，技射不精，今宜選蕃漢壯勇，教以強弩，兼以摽牌，平居則帶弓而鋤，臨戎則分番而進。以我國之短，易中國之長，如此則無敵於天下矣。」乾順是其策，封晉國王，使掌兵政。（《西夏書事》。按《宋史·兵志》：政和三年，何常奏：「西賊有山間部落謂之『步跋子』者，上下山坡，出入溪澗，最能逾高超遠，輕足善走。有平夏騎兵謂之『鐵鶴子』者，百里而走，千里而期，最能倏往忽來，若電擊雲飛。每於平原馳騁之外，遇敵則多用『鐵鴿子』，以為衝冒奔突之兵。山谷深險之處，遇敵則多用『步跋子』，以為擊刺掩襲之用，此西人步騎之長也。」）
冬十月，復遣使如遼求援。（《遼史·天祚本紀》。按畢氏《通鑒》云：「是歲，宋童貫、王厚遣兵復河湟。」夏蓋聞之而求援耳。）十二月，遣使如宋，賀正且。
使臣田守義朝賀畢，就館燕。時中國謀伐夏，館伴呂約試探虛實，守義正色曰：「如君所言，豈使臣分內事耶？」約愧而止。（《西夏書事》）
西夏稱貞觀三年
乾順執卓羅右廂監軍仁多保忠。
保忠與國有隙，欲叛降宋。宋蔡京秉政，偵知之，使熙河蘭會路經略使王厚招之。厚云：「保忠雖有歸意，而下無附者。」章數上，不聽。京愈責厚，厚急，乃遣弟詣保忠。還為夏之邏者所獲。乾順遂追保忠赴牙帳而奪其權。（《宋史·夏國傳》）
春三月壬寅，宋童貫、王厚帥大軍發熙州，遣知通遠軍潘逢權領湟州，知會州姚師閔權領蘭州，控禦夏國邊面。（《西夏紀事本末》）夏四月，援青唐。
以萬眾陣子臨宗、乳酪河之東，會聞谿賒羅撒敗於宗哥，敵氣沮傷。王厚即遣張誡率師赴之，夏人望風而退。（《通鑒長編紀事本末》）六月，遣李造福、田若水如遼求援。（《遼史·天祚本紀》）
冬十月，攻宋涇原。
乾順既執保忠，蔡京猶責王厚誘致，厚曰：「雖不為所殺，亦不能復領軍政，使得之，一匹夫耳，何益於事？」京怒，必令金、帛招致之。夏人乃點兵，延、渭、慶三路各數千騎出沒，聲言假兵於遼矣，遂入涇原。（《宋史·夏國傳》。按《李南公傳》：知延安府，夏人攻涇原，南公出兵搗其虛，夏兵乃退。）
與宋熙河路鈐轄趙隆遇於鐵山，戰，敗績。
時夏人入涇原。宋帝令熙河兵深入，毋令專向東方。宋師至鐵山，與夏人遇。隆先登，士皆殊死戰，夏人乃解去。（《宋史·趙隆傳》）圍宋平夏城。
宋諸校欲出戰，涇原副都總管王恩曰：「賊傾國遠寇，難以爭鋒，宜以全制其敝。彼野無所掠必攜，攜而遇伏必敗。」乃先行萬人設伏。夏既退師，果遇伏，亡失甚眾。（《宋史·王恩傳》）
攻宋鎮戎軍。
初，蔡京聽鄜延經略邢恕之言，使熙河造船，直抵興、靈以空夏國巢穴。其謀皆迂誕，有類兒戲，夏人笑之。至是夏人犯鎮戎，京知不可用，乃徙邢恕知太原。（《宋史·邢恕傳》。按《九朝編年備要》：崇寧三年，夏人寇邊，先犯鄜延，又犯涇原。至是，又引大軍，直犯鎮戎，趨渭州，掠數萬口而去。既而又遣渭州蕃落兵士翟勝，持檄抵鎮戎軍城下，自稱詰斥蔡京、蔡卞主權，故京、卞必欲舉兵討之，實因此檄也。四年，林攄使遼，陳夏國之罪，亦舉此為詞。按《十朝綱要》斥蔡京弄權肆情，無蔡卞。）
西夏稱貞觀四年
春正月，遣李造福等如遼求援，且乞伐宋。
遼旋遣樞密直學士高端禮等，諷宋罷伐夏兵。（《遼史·天祚本紀》）三月，遼以族女南仙封成安公主來歸。（《遼史·天祚本紀》）宋攻銀州，陷之。
宋延安人韓世忠，以郡兵從攻銀州。夏人嬰城自固，世忠斬關殺敵將，擲首陴外，諸軍乘之，夏人大敗。既而以重兵次蒿平嶺，世忠率精銳鏖戰，解去。俄復出間道，世忠獨部敢死士殊死鬥，敵少卻。顧一騎士銳甚，問俘者，曰：「監軍駙馬兀移也。」躍馬斬之，夏眾大潰。（《宋史·韓世忠傳》。按孫覿《鴻慶居士集·韓世忠墓誌》，嘗從統製官黨萬戰銀州，方解鞍頓舍，而賊騎出間道，直搗其營。萬狂顧不知所為，公袒裼，持一戈，率其徒戰卻之。萬兵來援，殿而還。又嘗遙見一酋，金甲朱旗護兵，意得甚，公馳一騎刺殺之，後牒知為貴將駙馬郎君無移者。大帥張深表其功狀，上之朝。而宣撫使童貫怒不先己，黜其功不錄。）
誘吐蕃合兵逼宋宣威城，執其將高永年，殺之。
宋用蔡京計，命西邊能招致夏人者，毋問首從，賞同斬級。又令陶節夫在延安大加招致。夏主欲納款，遣使巽請，皆弗納。又令殺其放牧者。夏人遂入鎮戎，略數萬口，與羌酋溪賒羅撒合夏四監軍之兵逼宣威城。知鄯州高永年出禦之，行三十里，逢羌帳下親兵，皆永年昔所撫納蕃部熟戶也，永年不之備，羌遂執永年以叛，遂為多羅巴所殺，探其心肝食之，謂其下曰：「此人奪我國，使我宗族漂落無處所，不可不殺也。」（《宋史·夏國傳》及《高永年傳》）
攻塞門寨。（《宋史·徽宗本紀》）攻銀州，不克。
宋既得銀州，議城之。諜告夏人已東，陶節夫料必西趨涇原，官屬不肯從。節夫曰：「吾計之熟矣。」乃遣裨將耿端彥疾驅至銀州，五日城成。夏人果從涇原至，則城備已固，遂遁去。（《宋史·陶節夫傳》）
宋師薄靈州川，不利，引還。
宋知河南府鍾傅建言：「河南要地，靈武為根本。其西十五州，六為王土。其東由清遠距羅山，走靈州不及百里，夏以五監軍統焉。若選將簡師先擊之，以趨韋州，可斷其右臂。徐當拊納離叛，漸規進取，訖成蕭關，可斷其左臂。」乃條上十四事，未報。詔諸道進討。鍾傅遣將折可適領銳騎出蕭關，即薄靈州川。夏人扶老挾稚，中夜入州城。明日，俘獲甚眾，而慶兵不至，會別將高永年沒於西，而可適又遇雨失道，為夏人所乘，覆師數百於踏口，乃引兵還。（《宋史·鍾傅傳》及《折可適傳》）
夏四月，遼遣蕭良如宋，為夏求還侵地及退兵。
時西邊驛騷，遼遣良來為泛使，言南朝出兵侵夏國，今大遼以帝妹嫁夏國主，請還所侵地。宋帝謂遼書詞悖慢，蔡京草答書，言甚峻，令易之，曰：「夷狄當示包容，今西邊方用兵，北邊不宜開隙。」趙挺之曰：「陛下信所謂以大字小，樂天者，保天下也。」（《宋史·徽宗本紀》及《九朝編年備要》）
攻宋臨宗寨。
臨宗屬湟州，圍之數重，伏兵乳酪河西，邀截中國援兵。知州辛叔憲，遣部將李寧將兵出戰，先以鐵騎蹂伏處，縱兵奮擊，遂敗。（《宋史·徽宗本紀》）
五月，攻宋順寧寨及湟州北蕃市城，又敗。
陶節夫既城石堡、銀州，上言：「洪、宥諸州，已在顧盼中。橫山之地，十有七八。興州巢穴淺露，直可計取。」因陳取興、靈之策。蔡京令西邊儲粟以待。乾順聞之，先以兵攻順寧寨，鄜延第二副將劉延慶奮擊，乃退。轉攻湟州北蕃市城，又為辛叔憲所敗。（《宋史·徽宗本紀》及《陶節夫傳》）
六月，遣使如遼謝及貢方物。（《遼史·天祚本紀》）宋遣林攄如遼，議與夏約和。
攄使遼，因蔡京密諭見遼主，跪上國書，仰首曰：「夏人數寇邊，朝廷興師問罪，以北朝屢遣講和之使，故務含容。今逾年不進誓表，不遣使賀天寧節，又築虎徑嶺、馬練川兩堡，侵寇不已。北朝若不窮詰，恐非所以踐勸和之意。」時遼主狃於宴安，聞攄言，雖怒不欲加責讓，以起邊釁，但遣使來告而已。（《宋史·徽宗本紀》）
復遣李造福等如遼乞援。（《遼史·天祚本紀》）
西夏稱貞觀五年
春正月，遼遣知北院樞密使蕭得裏底、知南院樞密使牛溫舒使宋，諷歸所侵西夏地。
夏為宋所攻，來請和解，故遼主有是役。溫舒等至宋，方大燕，優人為道士裝，索土泥藥爐，優曰：「土少不能和。」溫舒遂起，以手藉土懷之。宋帝問故，溫舒對曰：「臣奉天子威命來和，若不從，當卷土收去。」宋人大驚，遂許夏和。（《遼史·天祚本紀》及《牛溫舒傳》）
三月，與宋平。宋廢銀州為銀川城，罷五路經制司，徙陶節夫知洪州。（《通鑒綱目》。按《九朝編年備要》：蔡京任節夫帥鄜延，節夫誕妄特甚，每進築一城寨，即奏云：「此西人要害必爭之地。」未一年，自常調遷至樞密直學士，然未嘗遣一騎一卒出塞，蓋與虜戰則有勝負，獨進築則無虞；又皆遠靈武數百里之地，虜所不爭，故皆得就功論賞，而京力主之。俄京遂使節夫經制五路，節夫盡檄諸路兵將，以城本路城寨，人率不平。會上意厭兵，宣諭曰：「北戎遣使和解，西邊用兵，朝廷既許其叩關請命矣，安用經制五路為？」乃罷節夫五路之命。）
夏四月，納款於宋。宋悉還崇寧以來侵地。
乾順奉表謝罪，詞極恭順。答詔略曰：「除先朝所劃之疆，捐崇寧新取之地。」時知樞密院張康國奏，詔內難為帶北朝遣使和解之語。帝曰：「北朝於夏國以此為恩，若不言及，疑中國不信。」趙挺之曰：「陛下之言，神人咸悅。大哉王言，今真見之矣。」乃詔夏國：其城堡，誓表至則賜之。夏又言：故事，地界先定，載於誓言，所以守之也。未肯進誓表。（《契丹國志》及《九朝編年備要》）
六月，遣李造福如遼，謝與宋講和恩及貢方物。（《宋史·天祚本紀》）
秋八月，與宋通好。宋遣禮部侍郎劉正夫如遼報聘。（《遼史·天祚本紀》）
西夏稱貞觀六年
入貢於宋。
會中國大宴饗。故製：外國使預宴者，夏使於西廊南赴坐，交使以次歇空，進奉、押衙次交州，契丹舍利、從人則於東廊南赴坐。大中祥符四年，升交州於朵殿，夏州押衙於東廊南頭歇空坐。七年，又升龜茲使副於西廊南坐。自後遂為定製。是時于闐、龜茲、涪州夷入貢，貢使坐三使上，成禮而退。（《宋史·夏國傳》及《西夏書事》）
西夏稱貞觀七年
夏六月，以兵戍蓋龍垝。
中國既復洮州，復攻溪哥城，西蕃王子臧征撲哥降，建積石軍，距蓋龍垝不及百里。乾順恐被侵掠，以兵五千戍之。（《西夏書事》）秋九月，移牒定邊軍，請罷築堡。
定邊軍向距甜井嘴、多移嶺界堠十餘里，嘗築觀化、通化二堡，扼逋祈嶺、通祖嶺諸隘。至是又於勒崖原築神堂堡，去卓望處僅三里。乾順移牒請罷役，不報。（《西夏書事》）
冬十月，遣使如宋，賀天寧節。
中國盡收西蕃地，宋帝下詔，曲赦熙河蘭湟、秦鳳、永興軍路，兵民歡悅。使人由熙河入，一路迎者咸加禮。（《西夏書事》）是歲，入貢於宋。（《宋史·徽宗本紀》）
乾順以成安公主生子，遣使告於遼。（《遼史·西夏外紀》）
西夏稱貞觀八年
春二月，遣焦彥堅至涇原定疆界，不果。
自紹聖後，西邊疆議不定。乾順屢以為言，特遣彥堅入涇原，請劃界至。知懷德軍種師道留與議，彥堅必欲得故地。師道曰：「如言故地，當以漢、唐為正，則君家疆土益蹙矣。」彥堅無以對。（《宋史·鍾師道傳》）
三月，以宋不歸侵地，遣使告於遼。
使人焦彥堅歸，乾順與群臣謀曰：「身膺宗社之重，不能復先朝故土，恥也。然宋恃兵威，非仗北朝之力，勢且不能。」因使人告於遼，請遣信使諭宋。（《遼史·西夏外紀》及《西夏書事》）
是歲，入貢於宋。（《宋史·徽宗本紀》）
西夏稱貞觀九年
春正月，入貢於宋。
乾順請遼諭宋，遼主不許。復使入獻方物，冀得要請。押伴、左司員外郎范坦應對有節，使不敢爭。（《宋史·徽宗本紀》及《范坦傳》）夏六月，遣李造福等貢於遼。（《遼史·西夏外紀》）
秋九月，瓜、沙、肅三州饑。
瓜、沙諸州素鮮耕稼，專以畜牧為生。自三月不雨，至於是月，水草乏絕，赤地數百里，牛、羊無所食，蕃民流亡者甚眾。監軍司以聞，乾順命發靈、夏諸州粟賑之。（《西夏書事》）
冬十月，太白晝見。
群臣咸謂主兵喪，請修省，不報。「西夏書事》）
西夏稱貞觀十年
入貢於宋。
夏國入貢，正旦、聖節居多。元豐末，神宗詔夏使見辭儀永依嘉祐八年例。至是中國重立儀製，使人遂遵新儀廷見。（《宋史·徽宗本紀》及《禮志》。按《禮志》：宋定夏使新儀：夏使見日，俟見班絕謝班前，使奉表函引入殿庭，副使隨入，西向立。舍人揖躬。舍人當殿躬，奏夏國進奉使姓名，以下祗候見，引當殿前跪。進奉表，舍人受之。副入內侍省官進呈，使者起，歸位，四拜，起居，舍人宣有敕賜某物，兼賜酒饌。跪受，箱過，俯伏興，再拜。舍人曰：「各祗候揖，西出。」次從人入，不奏，即引當殿四拜起居，舍人宣賜分物，兼賜酒食，跪受，箱過，俯伏興，再拜。舍人曰：「各祗候揖，西出。」辭日，引使副入殿庭，西向立，舍人揖躬。舍人當殿躬奏夏國進奉使姓名，以下只候辭，引當殿四拜，宣賜某物、酒饌，再拜如見儀。）
遣使貢於遼。（《西夏書事》。按《遼史·本紀》、《外紀》、《屬國表》俱不載）秋八月，夏州大水。
大風雨，河水暴漲。漢源渠溢，陷長堤入城，壞軍營五所，倉庫、民舍千餘區。（《西夏書事》）
西夏稱貞觀十一年
春二月，命選人以資格進。
凡宗族世家，議功、議親，俱加蕃漢一等。工文學者，尤以不次擢。（《西夏書事》）夏六月朔，白虹貫日。
乾順命諸臣直言得失。御史大夫謀寧克任疏言：「治法之要，不外兵刑；富國之方，無非食貨。國家自青、白兩鹽不通互市，膏腴諸壤浸就式微，兵行無百日之糧，倉儲無三年之蓄，而惟恃西北一區，與契丹交易有無，豈所以裕國計乎！自用兵延、慶以來，點集則害農時，爭鬥則傷民力，星辰示異，水旱告災，山界數州非侵即削，近邊列堡有戰無耕。於是滿目瘡痍，日呼庚癸，豈所以安民命乎！且吾朝立國西陲，射獵為務。今國中養賢重學，兵政日弛。昔人云：『虛美薰心，秦亂之萌。』又云：『浮名妨要，晉衰之兆。』臣願主上，既隆文治，尤修武備，毋徒慕好士之虛名，而忘禦邊之實務也。」乾順善之，不能用。（《宋史·徽宗本紀》及《西夏書事》）
冬十月，遣使如宋，賀天寧節。
宋制：蕃使同日見辭，先夏國，次高麗，次交趾，次海外諸蠻，所以優夏也。時新置知客省、引進、四方館、東西上閤門使等官，使者朝辭，蔡京等故作矜嚴，以示降抑。使回，乾順不悅。（《宋史·徽宗本紀》、《禮志》及《西夏書事》）
西夏稱貞觀十二年
春三月，遣使入貢於宋。
中國以天賜元圭，冊告永裕、永泰二陵，大享群臣。夏使至，燕齎過優，以誇其盛。（《宋史·徽宗本紀》及《西夏書事》）
夏六月，使貢於遼。（《遼史·天祚本紀》）
西夏稱貞觀十三年
冬，叛將李訛移及其子遇昌復來歸，遂遣兵圍宋定遠城。訛移為宋環州定遠大首領，以書遺統軍梁哆移曰：「我居漢二十年，每見春廩既虛，秋庾未積，糧草轉輸，例給空券，方春未秋，士有饑色。若卷甲而趨，徑搗定遠，唾手可取。定遠既得，則旁十餘城不攻而下矣。我儲穀累歲，闕地而藏之，所在如是，大兵之來，斗糧無齎，可坐而飽也。」哆遂以萬人來迎。宋轉運使任諒先知其謀，募民盡發窖穀。哆圍定遠，失所藏。越七日，訛移遂以其部萬餘來歸。未幾，訛移復圍觀化堡，而邊儲已足，乃解去。（《宋史·夏國傳》。按李遇昌引夏人入寇，《東都事略》係大觀時。）
築臧底河城。
宋保安軍之北，南界上有洑流，名臧底河。夏人近是築城，為要害必爭之地。（《宋史·夏國傳》）宋帥劉延慶築天降山寨，夏人據之，宋人來爭。
延慶令裨將韓世忠守北門，世忠夜縋城而上，斬二級，割護城氈以獻。（《名臣碑傳琬琰集》趙雄、韓世忠碑）
西夏稱雍寧元年
春正月，女真完顏阿骨打稱皇帝，更國號曰「大金」，稱收國元年。（《金史·太祖本紀》）宋熙河將劉法，敗夏人於古骨龍。
法將步騎十五萬出湟州，秦鳳經略劉仲武將兵五萬出會州，童貫以中軍駐蘭州，為兩路聲援。仲武至清水河，築城屯守而還。法與夏右廂軍戰於古骨龍，大敗之，斬首三千餘。（《宋史·夏國傳》）
侵宋定邊，築佛口城。童貫以知西安州種師道之兵來爭，夏人往禦，敗績。
師道率師來夷佛口城。始至，渴甚。師道指山之西麓曰：「是當有水。」命工求之，果得水滿穀，夏人以為神。（《宋史·種師道傳》）秋，宋師攻臧底河城，夏人敗之，遂大掠蕭關。
劉仲武、王厚復合涇原、鄜延、環慶、秦鳳之師，來攻藏底河城，敗績，死者十四、五，秦鳳第三將全軍萬人皆沒。末幾，夏人以數萬騎略蕭關而去。（《宋史·夏國傳》）
冬十月，入貢於宋。（《宋史·徽宗本紀》）
西夏稱雍寧二年春正月，宋劉法攻仁多泉城，屠之。
法與劉仲武合熙、秦之師十萬攻夏仁多泉城，知蘭州何灌炮傷足不顧，攻愈力，三日不克。夏援兵不至，城中請降。法受其降，而屠之，獲首三千級。（《宋史·夏國傳》及《何灌傳》）
宋渭州將種師道，以十萬眾復攻臧底河城，克之。
宋詔帥陝西、河東七路兵征臧底河城，期以旬日必克。既薄城下，夏人守備甚固。官軍少怠，列校有據胡床自休者，師道立斬之，屍於軍門，令曰：「今日城不下，視此！」眾股慄。安邊巡檢楊震拔劍先登，眾噪而登城，斬首數百級，城即潰。時兵至才八日。（《宋史·夏國傳》及《鍾師道》、《楊震傳》。按《宋史·地理志》：政和三年，賈炎乞進築臧底河城，不果。六年，知慶州姚古克之，即威德軍。與《種師道傳》異。）
秋七月，李訛移被獲，伏誅。
訛移在夏國漸用事，與子遇昌常引兵入寇。至是入邊偵事，為熙河邏卒所獲。宋帝詔誅之，函其首於甲庫。（《宋史·徽宗本紀》）宋築震武城。
由是，唃廝囉之地，悉為宋郡縣矣。（《宋史·徽宗本紀》及《九朝編年備要》）冬十一月，攻宋涇原，屠靖夏城。
報仁多泉之役也。時久無雪，夏先使數萬騎繞城，踐塵漲天，兵對不睹，乃潛穿壕為地道入城中，城遂陷，屠之而去。（《宋史·夏國傳》）宋城席葦平。
種師道督諸道兵，城席葦平。方賦工，而夏人來爭，堅壁葫蘆河。師道陣於河滸，若將決戰者，陰遣偏將曲充徑出橫嶺，揚言援兵至。夏人方駭顧，而折可世潛軍軍其後，姚平仲以精甲裹擊之，夏人大潰，斬首五千級，獲橐駝、馬、牛萬計。其酋僅以身免，卒城而還。（《宋史·種師道傳》）
宋環慶部將郭浩率百騎抵靈州城下，夏人以千騎追之。浩手斬二騎，以首還。（《宋史·郭浩傳》）
是歲，入貢於宋。（《宋史·徽宗本紀》）
西夏稱雍寧三年
圍宋丁星原。
丁星原在乳酪河西，距湟州綏遠關四十里。初，劉法解靈武圍，於瞎令古城北連築德通、石門兩城堡。乾順畏逼，遣兵入丁星原圍之，見禦備固，旁掠六日而還。宋帝詔再築靖夏、伏羌、製戎等城為備。（《東都事略·西夏二》及《宋史·地理志》）
益麻黨征叛降於宋。
唃廝囉氏舊據青唐，方董氈入朝於宋，益麻黨征走西夏來降。貞觀間，羌人假其名以附宋，宋優待之，賜姓名「趙懷恭」。至是，宋劉延慶來攻成德軍，夏酋賞屈被擒，益麻黨征遂降於宋。（《宋史·劉延慶傳》）
侵宋涇原。
宋統製李庠率兵堵禦，駐兵柏林堡，斥堠不謹，為夏人所薄，兵將潰。涇原路第三將曲端力戰，夏軍敗績，庠與端復整軍還。（《宋史·曲端傳》）
西夏稱雍寧四年
春二月，夏人犯邊，宋將官張迪死之。（《續宋編年資治通鑒》。按是月，夏人寇邊，張迪死事，《東都事略》、《宋史·本紀》、《西夏傳》、陳桱、薛應旂、畢沅《通鑒》諸書皆不載。惟《九朝編年備要》所載正與此同。李《幹朝綱要》亦詳其事，云二月癸丑朔，環慶路奏，夏賊攻濟義原堡，將官張迪戰死。足資參考。）
夏六月，築割牛城。廓州防禦使何灌襲之，城不守。
乾順見中國進築不已，於乚六嶺分界處築割牛城，屯重兵守之，為東南捍蔽。童貫使灌由膚公城夜出兵襲據之。貫以聞，賜名「統安」。（《東都事略》及《西夏書事》）
西夏稱雍寧五年
春三月，與宋帥劉法戰於統安城。法敗走，夏人追殺之，遂圍震武軍。
童貫謀進築橫山，以太尉將秦、晉銳師，深入河隴，薄於蕭關、古骨龍，謂可製夏人死命。遣大將劉法取朔方，法不可，貫逼之曰：「君在京師時，親授命於上所，自言必成功。今難之，何也？」法不得已，引兵二萬出。至統安城，遇夏國主弟察哥郎君率步騎為三陣，以當法前軍，而別遣精騎登山出其後。大戰移七時，前軍楊惟忠敗入中軍，後軍焦安節敗入左軍，朱定國力戰，自朝至暮，兵不食，而馬亦渴死多。法乘夜遁，比明走七十里，至盍朱危，守兵見而追之，法墜崖折足，為一別瞻軍斬首而去。是役死者十萬。察哥見法首，惻然語其下曰：「劉將軍前敗我於古骨龍、仁多泉，吾嘗避其鋒，謂天生神將。豈料今為一小卒梟首哉！其失在恃勝輕出，不可不戒。」遂乘勝圍震武。震武在山峽中，熙、秦兩路不能餉，自築城三歲間，知軍李明、孟清，皆為夏人所殺。至是，劉仲武令河東將何灌救之，灌以眾寡不敵，但張虛聲嚇之，攝帥事劉韐出奇兵敗之。察哥曰：「勿破此城，留作南朝病塊。」乃自引去。而宋宣撫司受解圍之賞者數百人，實自去之也。諸路所築城寨皆不毛，夏所不爭之地，而關輔為之蕭條，果如察哥之言。（《宋史·徽宗本紀》、《夏國傳》及童貫、何灌、劉韐等傳）
令邊吏叩攝震武帥劉韐，請平。
夏人來言，願納款謝罪。宋人皆以為詐，韐曰：「兵興累年，中國尚不支，況小邦乎？彼雖新勝，其眾亦疲，懼吾再舉，故款附以圖自安，此情實也。」密疏以聞，詔許之。（《宋史·劉韐傳》）
夏四月，宋童貫以鄜延、環慶兵大破夏人，平其三城。
童貫令種師道等出蕭關，夏人棄永和、割踏兩城而遁，宋師遂千之，追及鳴沙，無所見而還。由是，橫山之地悉為宋人所有。（《宋史·徽宗本紀》及《東都事略·西夏二》）
五月，宋敗夏人於震武。（《宋史·徽宗本紀》）六月，納款於宋，宋詔六路罷兵。
初，夏國恃橫山諸族帳強勁善戰，故用以抗中國。種鄂謀取橫山，故興靈州之師。及王師失利，李憲始獻進築之議，神宗厭兵，不克行。童貫舊常從李憲，得其彷彿，故獻議進築，遂得橫山之地。夏人失所恃，遂因遼人進誓表。而宋時與金人約夾攻遼，故許夏納款，詔令六路罷兵，而一意於遼，而夏亦自是少衰矣。（《宋史·徽宗本紀》及《東都事略·西夏二》）
宋築葺平寨。
夏人據塞水源以渴宋師，宋將郭浩率精騎數百奪之。夏人攻石尖山，浩冒陣而前，流矢中左脅，怒不拔，奮力大呼：「得賊乃已。」諸軍從之，夏人敗走。（《宋史·郭浩傳》）
冬十月，遣使如宋賀天寧節。
宋以誓詔報使者，不受。童貫不能屈，但迫館伴強之。使持還，及邊棄之而去。宋邊臣賈琬得而上之，貫始大沮。（《宋史·夏國傳》）
西夏稱元德元年
春三月，乾順立妃曹氏。
曹氏，元昊時把關太尉曹勉孫也，年十四入宮，性溫柔貞靜，動以禮法，常侍仁安公主。主素嚴肅，氏身承起居，順適其意，因勸乾順納之。始命為才人，至是進位賢妃。（《西夏書事》）
冬十一月，封宗室子仁忠為濮王，仁禮為舒王。
仁忠父景思嘗從秉常於木寨，當河津阻絕，罔訛萌等潛使窺伺，欲施鴆毒，景思左右抗護，以計脫者再，秉常德之。已復位，欲加顯擢，為梁氏父子阻抑，不遂誌死。時仁忠二人尚幼。及長，俱通蕃、漢字，有才思，善歌詠，始任秘書監，繼擢仁忠禮部郎中，仁禮河南轉運使。至是，二人自陳先世功，乃晉爵。（《西夏書事》）
是歲，入貢於宋。（《宋史·徽宗本紀》）
西夏稱元德二年
是歲，攻宋西安州、懷德軍，陷之。
宋帝問西事，李浩曰：「臣去任已聞警，慮夏人必乘間盜邊，願選將設備。」已而果攻涇原，取西安州、懷德軍。紹聖開邊之地，復盡失之。（《西夏書事》）
約遼夾攻宋，遼主不聽。
知宋有事北邊，故與遼國書，議乘隙夾攻也。（《東都事略·西夏二》）
西夏稱元德三年
夏四月，金降將耶律坦犯境，以兵備河西。
坦奉金將斜也命，將兵脅降遼西南招討使所屬諸部，直至夏境，聲勢甚盛。乾順遣兵備河西諸郡，坦解去。（《金史·太祖本紀》及《斜也傳》）六月，遣李良輔率兵三萬救遼，金斡魯、婁室敗良輔於野穀。
五月，金兵克遼中京，遼主出居居庸關。金兵復來攻，遼主自鴛鴦濼西走，婁室等追至白水濼，獲其內庫寶物。婁室遂與闍母攻破西京，復與闍母至天德、雲內、寧邊、東勝，其官吏皆降，獲阿疏。夏將李良輔將兵三萬救遼，兵次天德境。婁室使突撚補攧以騎二百為候兵，夏人敗之幾盡，阿土罕復以二百騎往，遇伏兵，獨阿土罕脫歸。時久雨，諸將欲且休息。婁室曰：「彼再破吾騎兵，我若不復往，彼將以我怯，即來攻我矣。」乃選千騎與習失拔離速往，斡魯壯其言，從之。婁室遲明出陵野嶺，留拔離速以兵二百據險守之。獲生口問之，其帥李良輔也。將至野穀，登高望之，夏人恃眾而不整，方濟水為陣。乃使人報斡魯。婁室分軍為二，迭出迭入，進退轉戰三十里。過宜水，斡魯軍亦至，合擊，敗之，殺數千人，追至野穀，澗水暴至，漂沒者不可勝計。（《金史》斡魯、婁室等傳及《遼史·天祚本紀》）
秋七月，遣使如遼問起居。
遼主既失西京及沙漠以南，遂由訛莎烈走石輦驛。金將蒲家奴追敗之，遼主悉棄輜重走。乾順遣大臣曹價奔問起居，饋以糧糗。（《遼史·天祚本紀》及《宗望傳》）
八月，攻金天德軍，不克。
金阿骨打追襲天祚於國崖，擒其都統蕭規，天祚脫身去。夏引兵數萬襲天德軍，阿骨打遣偏師七千擊破之。（《西夏書事》）
西夏稱元德四年
金宗望來議和。
宗望至陰山，以便宜與夏國議和，其書曰：「奉詔有之，夏主遼之自出。不渝終始，危難相救。今茲已舉遼國，若能如事遼之日以效職貢，當聽其來，毋致疑貳。若遼主至彼，可令執送。」（《金史·西夏傳》）
春正月，復發兵救遼，次可敦館，不得進。
乾順奉遼主命，遣兵屯於可敦館，相為聲援。金將婁室以兵戍朔州，築城霸德山阻之，不得進。（《金史·婁室傳》）宋人侵金新賜地，遣使如金求援兵。
金帥斡魯奏曰：「夏人不盡歸戶口、資帑，又以宋人侵賜地求援兵。宋之邊臣將取所賜夏人疆土，蓋有異圖。」金主詔曰：「夏人屢求援兵者，或不欲歸我戶口，沮吾追襲遼主事也。宋人敢言自取疆土於夏，誠有異圖。宜謹守備，盡索在夏戶口，通聞兩國，事審處之。」（《金史·斡魯傳》）
夏五月，請遼主臨其國。金宗望以檄來諭。
宗望使使諭夏國，示以和好，蓋以沮其救遼之心也。宗望迫遼主至天德，乾順遣人迎護遼主，將渡河矣。宗望聞候人吳十回知之，乃傳檄夏國曰：「果欲附我，當如前諭，執送遼主。若猶疑貳，恐有後悔。」乾順得檄乃懼。（《遼史·天祚本紀》及《金史·宗望傳》）
六月，遼主使來，冊乾順為夏國皇帝。（《遼史·西夏外紀》）
金太祖薨，太宗即位，改是年為天會元年。（《金史·太宗本紀》）
遣使如金弔慰。（《西夏事略》。按《金史·太宗本紀》及《交聘表》、《夏國傳》俱不載。）
西夏稱元德五年
春正月，奉表於金，請以事遼之禮稱藩，金許之。
夏請受割賜之地，金宗翰承製，割下寨以北、陰山以南、乙室耶敕部吐祿濼西之地，以賜之。（《金史·西夏傳》）三月，使把裏公亮等如金上誓表。
表曰：「臣乾順言：今月十五日，西南、西北兩
路都統遣左諫議大夫王介儒等齎牒奉宣，若夏國追悔前非，捕送遼主，立盟上表，仍依遼國舊制及賜誓詔，將來或有不虞，交相救援者。臣與遼國，世通姻契，名係藩臣，輒為援以啟端，曾犯威而結釁。既速違天之咎，果罹敗績之憂。蒙降德音，以寬前罪；仍賜土地，用廣藩籬。載惟含垢之恩，常切戴天之望。自今以後，凡於歲時朝賀、貢進表章、使人往復等事，一切永依臣事遼國舊例。其契丹昏主今不在臣境，至如奔竄到此，不復存泊，即當執獻。若大朝知其所在，以兵追捕，無敢為地及依前援助。其或徵兵，即當依應。至如殊方異域，朝覲天闕，合經當國道路，亦不阻節。以上所敘數事，臣誓固此誠，傳嗣不變。苟或有渝，天地鑒察，神明殛之，禍及子孫，不克享國。」所謂西北、西南兩路都統者，宗翰也。蓋宗望以太祖命與夏人通書，而宗翰以便宜割地議和云。（《金史·西夏傳》）
閏月，金遣王阿海、楊天吉來賜誓詔。
誓詔曰：「維天會二年，歲次甲辰，閏三月戊寅朔，皇帝賜誓詔於夏國王乾順：先皇帝誕膺駿命，肇啟鴻圖，而卿國據夏台，境連遼右，以效力於昏主，致結釁於王師。先皇帝以為忠於所事，務施恩而釋過；迨眇躬之篡紹，仰遺訓以遵行。卿乃深念前非，樂從內附，飭使軺而奉貢，效臣節以稱藩。載錫寵光，用彰復好。所有割賜地土、使聘禮節、相為援助等事，一切恭依先朝製詔。其依應徵兵，所請宜允。三辰在上，朕豈食言。苟或變渝，亦如卿誓。遠垂戒諭，毋替厥誠。」（《金史·西夏傳》）
秋七月，以兵侵武、朔二州。
武、朔，遼山後地。金取武州歸宋，朔州守將韓正亦舉城內附，中國築固疆等堡為守。乾順數以兵攻之。宣撫使譚稹遣部將李嗣本督兵出戰，相持數日，不解。（《西夏書事》）
九月，子仁孝生。
仁孝，曹妃所出，生時異光滿室，成安公主見而愛之，請名「仁孝」，令保母持至宮中，時撫摩不忍釋。（《西夏書事》）冬十月，遣使如金，謝賜誓詔。
初，金以山西九州與宋人，而天德遠在一隅，緩急不可及，故割以與夏，而宋人復侵取之。乾順至是使上表，謝賜誓詔，並論宋所侵地。金主詔曰：「省所上表具悉。已命西南、西北兩路都統府，從宜定奪。」（《金史·太宗本紀》及《西夏傳》）
遣使如金賀天清節。
天清節，金主晟誕也。夏使次於宋使、高麗使後，賜宴亦如之。（《金史·太宗本紀》及《禮志》）是歲，入貢於宋。（《宋史·徽宗本紀》）
與金人約攻宋麟州，以牽河東之勢。（《宋史·夏國傳》）
西夏稱元德六年
春正月，遣使如金賀正旦。
乾順表略云：「斗柄建寅，當帝曆更新之旦；葭灰飛管，屬皇圖正始之辰。四序推先，一人履慶。恭惟化流中外，德被邇遐。方熙律之載陽，應令候而布惠。克凝神於突{穴奧}，務行政於要荒。四表無虞，群黎至治。爰鳳闕屆春之早，協龍廷展賀之初。百辟稱觴，用盡輸誠之意；萬邦薦祉，克堅獻歲之心。臣無任」云云。大使武功郎沒細好德、副使宣德郎季膺等奉表以聞。（《金史·太宗本紀》及《松漠紀聞續》）
遣使如金奠幣及賀即位。
金太祖葬於和陵，乾順奉表致奠，並賀金主即位。時藩使館見儀未有定製，使至逾月，殿中少監劉筈始詳定焉。（《金史·太宗本紀》及《劉筈傳》）
二月，遼主逃至應州，為金完顏婁室所獲，遼亡。時耶律大石自立，是為西遼。（《遼史·天祚本紀》）秋八月，金兵來侵。
遼主延禧被獲，耶律大石率部西走。金諸帥訛傳，乾順約大石取山西諸郡，因縱兵入境，掠取人畜。乾順遺書婁室責之。都統完顏希尹以聞，金主命嚴備之。（《金史·希尹傳》）
九月，世子仁愛卒。
仁愛幼聰穎，長多才藝。初，金兵破遼，遼主西走，即慟哭，請兵赴援。宜水之敗，咄嗟者累月。及乾順臣金，泣湅不聽，悒鬱而卒。（《西夏書事》）
遼成安公主卒。公主傷遼亡，又痛世子，不食卒。（《西夏書事》）冬十月，使金賀天清節。
時金人潛分兩路伐宋，軍務旁午。夏使與宋使俱不得見，就館賜燕而還。（《金史·太宗本紀》）十二月，攻宋豐、麟二州。時金人圍宋太原，金帥粘罕來約侵宋故也。（《東都事略》）
宋帝內禪皇太子桓即位，是為欽宗。以金兵逼迫故。（《宋史·徽宗本紀》）遣使如宋賀正旦。
乾順聞欽宗即位，遣使表賀，且覘虛實。（《西夏書事》）
