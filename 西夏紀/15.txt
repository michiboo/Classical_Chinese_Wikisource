
西夏稱天賜禮盛國慶三年
春正月，鈐轄結勝（《長編》作結星）自宋逃歸。
初，結勝與宋麟州步將王文鬱戰，敗，遂降宋，宋授供奉官。至是，謀竄歸，為人所告。帝曰：「勝力屈而降，家在西界，其欲歸宜也。可聽其去。」因詔放還，量給口券路費，仍令經略司指揮宥州於界首交割，並厚賞告者。已而劉庠言：「勝少壯武勇，恐歸為夏人向導。」又言：「前保勝者蕃官五十人，殆非實，所以奏者，姑慰眾心耳。今厚賞告者，恐開誣告之路。」王安石曰：「夏人若能深入，豈少如勝者為向導？勝得免罪遣還，夏人又嘗殺其愛女，豈肯為夏人致死於我？眾蕃官敢為期罔，為將帥者更枉道以慰其心，此皆無理。」文彥博曰：「將帥於事，不得不反覆思慮詳合如此。」帝曰：「如此思慮非是，告叛得實，顧不敢賞，恐開誣告之路，此甚無謂。」卒賞之。（《宋史·夏國傳》及《長編》二百二十八。按呂陶《淨德集·樞密劉庠墓誌》：夏國降羌數千人，公慮其為患，請遣詣境上，召其酋歸之。有不去者乃留，外以示大體，內以消奸萌，兩得其策。事未報，果有謀歸者，中旨亟令徙內郡。公謂：「降羌遷則生變，宜假宴犒，漸移徙至太原。並邊既無虞，比次區析於華人之中，久則吾民矣。」從之，塞外以寧。）
梁氏以女請歸於西蕃董氈子藺逋比。
董氈有子藺逋比，初娶於甘州回鶻。環慶之役，董氈使率兵侵夏有功，授錦州刺史。梁氏久畏其強，欲與之和，及聞王韶降青唐，將復河湟，吐蕃諸部勢蹙，遣人請以愛女為藺逋比妻，董氈許之。（《長編》二百三十三。按《長編》：五月丁亥，上出西邊探報，云：「董氈子與秉常妹為婚。」王安石曰：「洮河一帶內附，董氈不能不憚，與秉常結婚，理或有之。」上憂其合，安石以為在我而已，此不足慮。上又曰：「呂公弼言董氈與夏國結親事，其意又似惡緣邊安撫司，若不招納蕃部，亦豈能止董氈與夏國結親也？」安石曰：「董氈與夏國結親，於邊事都無所計。但我能親附蕃漢人，使樂為用，即董氈雖與夏國深相結，亦不敢違背朝廷恩信。況但結為婚姻，豈不顧利害，以國徇兒女親家。」上以為然。又按《長編》：邈川城主郢成溫納支，力足敵董氈。董氈與夏國結親，遣兵援送必過邈川，溫納支素與董氈為仇，今夏董合婚，已孤立其間，必被攻襲，明告夏國曰：「如此，我必歸漢。」又遣人至熙河經略司王韶處訴其事，韶請以利害說董氈，令與夏國絕婚。上從之。考湯思退《哲宗實錄》，回鶻、夏國皆以女妻藺逋比，養子阿裏骨為董氈嗣，悉取二妻。又《長編》：董氈子熙寧九年二月，以旗號蕃字至洮、迭州，誘脅順漢部族為寇，是當日絕婚之議不行也。）
掠綏德城。
無定河東滿堂、鐵笳平一帶，地土膏腴，夏人賴以為國。自中國城綏德，不得耕種者數年。梁氏表請於城北退二十里為界，中國未之許，數遣人馬入綏德抄掠牧放，鄜延經略司以奉旨通和，不敢追擊，請牒宥州詰之。（《長編》二百二十八至二十九）
二月，遣使如宋，議綏德界至。
梁氏移牒延州，言中國自不肯立滿堂平等界，本國除綏州外，向有封堠、壕塹，無須更定。朝議以前退二十里折之。梁氏遣首領楊巴淩等與折克雋議，乃抵以為初未嘗約二十里，中間立堠開壕而已。於是朝廷欲令牒宥州，王安石曰：「但令克雋折難可也。」（《長編》二百二十九至三十。按《長編》：是年正月丁酉，趙卨言：「西人數至綏德城抄掠牧放，既奉朝旨通和，不能追襲。乞碟宥州，詰間夏國，令止絕。」詔卨以慶曆七年正月指揮，遇有人馬殺逐出界，仍牒報宥州。卨又乞碟宥州，催打量綏德城地界。王安石請勿催。上曰：「今不催，即邊事未解嚴，又恐彼謂可便得歲賜，故不急。」安石曰：「彼必有定計。催之不能使移易定計，徒示汲汲，生其驕易。且歲賜須降誓詔，降誓詔須待地界了當，彼自當汲汲。」上曰：「彼既云依命，或不須計會，便令人往打量如何？」，安石曰：「彼若誠肯退二十里地界，則理須計會彼首令分擘界至。彼若尚首鼠，詎聽我打量。」上乃從安石言。又丙午，延州言：夏人集兵界上，恐以地界延袤為說。先是，立堡寨，樞密院言：若於二十里內作堡寨，須止約。王安石曰：「未降誓詔，不須止約。彼必已有定計，方欲通和，決不肯爾。或猶倔強，非止約可禁。兼約二十二日會議，今已二十六日，降指揮亦無所及，但當委自延州應接。」上從之。又丁未，延州以夏人牒來上，牒稱：「除綏州外，各有自來封堠、壕塹，更無整定。」上批：「差官照認地界文字，且令未要發去。」文彥博、吳充因言：「諸路不須打量，況自來爭競亦不因地界，多緣邊吏侵彼。」王安石曰：「侵爭之端，常因地界不明。欲約束邊吏侵彼，亦須先明地界。彼所以有此言者，惟欲速了耳。陛下當察人情緩急而應。彼既自急，即我當以緩應之。我以緩應彼，彼自當急而就我。」上以為然。又曰：「恐不須問彼，便可自立界至。」安石曰：「如此即不可。彼牒稱免見頻損要盟，有傷大體。今及未降誓詔以前，不與先定界至。降誓詔後，若彼卻有爭占，不可便與絕好。便與絕好，則傷國體。不與絕好，則彼已得歲賜，於應報未肯汲汲。宜令延州牒宥州云：『今來界至雖不全要整定，然自來未有封堠、壕塹不分明、及全無封堠壕塹處，須合差官重別修立。』若不計會，夏國首領又慮邊臣或以侵佔久遠，卻起爭端。」上從之。）
夏四月，鄜延路使來召定界至。
夏國邊界，東接麟、豐，西鄰秦、鳳，中間犬牙相錯，繚繞幾二千里。宋帝以夏國表辭漸順，欲乘此明立界限，遣鹽鐵判官張穆之至鄜延，與夏人會議。穆之以前有議事官幾為夏人所獲，令保安軍北巡檢張藻，召宥州首領至本軍議，首領不赴。（《長編》二百三十二。按《長編》：是月丙寅，詔趙卨於綏德城界相度要便，有水泉處修置堡寨。先是，卨欲乘夏人不意，占據生地築堡寨，上問執政如何，僉以為卨不肯妄作，宜從所乞。王安石曰：「今若要與夏人絕，即明絕之；要與和，即須守信誓。既約彼商量地界，遽出不意占據生地，非計也。兼我所以待夷狄不在數里地，此數里地不計有無。」上曰：「朕亦疑此計未善。」因令卨具析利害以聞。卨請築堡寨於界內，乃降是詔。安石又曰：「今陝西一路即戶口可敵一夏國，以四夏國之眾當一夏國，又以天下財力助之，其勢欲掃除亦宜甚易，然終不能使夏國畏服，以其君臣強武。今其君幼弱，其臣不過親昵闒冗之人，然而終不能兼製彼者，必有以也。將帥未肯出智力，為陛下任事，雖欲出智力任事，亦恐未敢得志。」上曰：「有智力人誠少。」安石曰：「有智力人豈在多？但人人竭心以奉朝廷號令。所與議出號令者，亦豈在多人？但要好惡是非分曉耳。」又論夏國事勢，樞密院但以為邊面闊，彼能聚兵，我不能，所以無知之何。安石曰：「勝負不在此。今以陛下聰明齊聖當一稚子，是一勝也。朝廷所用人，不擇親疏遠近，惟材是擇，然至謀國事，議邊計，總領一方，尚患乏人；今彼所用謀國者，非梁氏叔伯即兄弟，豈能皆勝其任之人？是二勝也。彼雖傾國以十萬眾犯邊，而老幼疲憊不能者皆在其間，我若有一二萬精卒則足勝彼。但我將帥今亦非其人，率苟且，兵雖眾而不訓練，朝廷舉動往往不合事機，此所以不能勝彼，非彼無可勝之理也。」）
遣使入貢於宋。
故事：夏使館於都亭西驛。夏人久不朝，故西驛條製重複雜亂，承用者無所適從。至是復修貢，宋帝命集賢校理章惇修定之。（《長編》二百三十二）
五月，復鬧訛、礓石二堡。
鬧訛、礓石毗連，自李復圭生事後，中國蕃、漢雜耕其地。梁氏屢表乞還，請於見今蕃漢住坐立界。中國初牒宥州言，無人拘占此地。既知牒誤，宋帝令知慶州王廣淵給還之。（《長編》二百三十一）
蕃官浪斡臧嵬來降。
臧嵬，西蕃部族，向居鬧訛、礓石地，及二堡歸夏，移居近裏熟戶部內。梁乙埋使人誘之，遂降。（《長編》二百三十二及二百三十四）六月，還宋荔原堡逃背熟戶嵬逋等七十八人。
先是，夏人未嘗以逃戶來歸，至是欲請和故也。其兩戶乃新招到，曾體問不願歸者，其十五戶蓋治平間所招不經體問者。王安石言：「訪得王廣淵，既退還西界礓石、鬧訛堡地，給田與熟戶數少故逃去。」馮京曰：「西人或有謀，當是怨彼背叛，故送來令我殺之。」安石曰：「西人不候理索，送來乃得計。」帝問所以措置，文彥博曰：「兩戶新經體問，自合依法。十五戶除頭首外，可矜貸配近裏。」安石曰：「兩戶誠合依法，然法皆斬，謂宜貸其女弱。若強壯要走，女弱何緣不隨？徒行誅戮，有損仁政。餘十五戶必廣淵措置乖方，給地不足，致其逃叛。此事但可責廣淵，恐十五戶不須行法。」帝曰： 「若釋之，今後逃叛，何可復禁？」安石曰：「但顧我恩信方略如何，不在誅戮此數十口，然後能使人不逃叛。」帝曰：「西人將銀彩來招去，亦未必是廣淵措置乖方。」安石曰：「此事難根問，然付以一路，若能檢禦，何緣致得人走投外界？但根問必見詣實。」帝曰：「已令李憲體問，且指揮未得斷遣，候李憲體問到商量。」安石曰：「十五戶必然措置失所，故叛，並合責廣淵。若體問見失所之狀，因而撫存此蕃戶，給足田土，只令在邊居住，彼既為西人執送，必無復叛之理，既自謂必死，蒙恩更生，則必有如報秦穆公食駿馬之志。兼其餘蕃戶見朝廷待之如此，豈不感悅？不然，徒誅戮此輩，有傷仁政，於邊防大計實無所補。」帝悅。（《長編》二百三十四）
閏七月，宋王韶擊吐蕃，與夏人遇，敗之，遂置鎮洮軍。
宋遣步將景思立、王存以涇原兵出南路，王韶由東穀徑趨武勝，未至十餘里，逢夏人戰，遂至其城。瞎藥棄城夜遁，大首領曲撤四王阿南珂出奔，乃城武勝。（《宋史·神宗本紀》及《夏國傳》）
免嵬名浪遇都統軍，徙之下治。
國中擅權者三人：梁乙埋，國戚居長；次都羅馬尾；次罔萌訛。萌訛略知書，私侍梁氏，與乙埋居中用事。都羅多戰功，常握兵屯塞上。浪遇為元昊弟，知兵，熟邊事，諒祚時嘗執國政。至是，以不附諸梁罷其官，並其家屬徙之。（《夢溪筆談》）
八月，遣使如宋謝歲賜。
夏國進表不依舊式，但謝恩而不設誓，又不言諸路商量地界事。樞密院共以為疑，帝問如何，王安石曰：「中國與夷狄要以宗祀殄滅為誓非得已，今彼如此，但降答詔甚善。」文彥博曰：「如此，即今年防秋如何？」帝曰：「便得誓表，如何便保彼不為變？」安石曰：「誠如此。」彥博曰：「盟誓自古所有，要之天地神祇，尚恐有變。若更無此，如何可保？」安石曰：「若盟誓可賴，即夏國引前誓足矣。臣恐誓與不誓，皆不可保。然彼既得歲賜，必不便敢抗拒。」彥博又以為：「羌人狡猾，包藏不可知，如何便敢撤備？」安石曰：「其勢可見，即其情可知，恐不足過慮，撤備無妨。」彥博又言：「有盟誓，則彼違盟誓，我有辭。」安石曰：「若力足以製夏國，豈患無辭！」馮京曰：「太祖得蜀人與河東蠟書，曰：『我伐蜀有辭矣。』」安石曰：「太祖偶然有此語。若蜀可伐，恐雖無蠟書，太祖不患無辭。如太祖伐江南，豈有蠟書？但我欲行王政，爾乃擅命一方，便為可伐之罪。如夏國既稱臣，未嘗入覲，以此伐之，亦便有辭。臣以為不患無辭，患無力製之而已。」帝以為然。又論地界，安石曰：「臣本欲議地界者，為環慶占夏國地，若不與降誓前約定，即誓後必復紛紜。今既以環慶地與之，則餘路更無足議，不須復問。」乃降答詔。（《長編》二百三十七。按《長編》：六月甲寅，王安石白上：「西人雖未降誓詔，然邊備便可弛。如已降誓詔，今西人所甚惜者綏州二十里，彼今已與我。我所甚欲者環慶地，我今既已與彼，即餘處更無所爭。何緣更肯與興兵？」前一日，論西事，僉以為未降誓詔則防秋不可緩。安石謂：「彼不能犯境。」上曰：「彼群臣但憂秉常長大追究其罪，誰肯為戎首者。」安石曰：「新送李崇貴、韓道喜來，國中已屢許其和，彼群臣豈不自計，為戎首或不免如韓、李被執送，以解急難。」上曰：「又恐彼不思算，妄舉動。」安石曰：「如此即取亂侮亡，何所不可？我所懼者，彼有謀而已，無謀而妄動，非所懼也。」）
宋使來賜國主生辰。
宋以供備庫使任懷政為生辰使，既知為任福侄，以皇城使田湮代之。（《長編》二百三十七）宋詔陝西、河東諸路，毋侵掠夏境。
時夏人已進誓表，故有是命。沼曰：「詔夏國主，省所上表：『臣依準製命，將綏德城下界至打量二十里，明立封堠，交付了當訖者。臣幼叨世緒，遵奉皇猷，宿兵累年，空阻瞻雲之望；通盟此日，遐陳獻土之歡。上奉高明，更無渝變，虔遵聖訓，分定式疆，踐土約詞，昭著先朝之誓；推忠納款，堅持歸信之誠。載圖方嶽之勤，庶答乾坤之施。』具悉。世膺爵寵，為我翰藩，來陳封章，率服詔令，載惟忠順，良所歎嘉。弭兵息民，子育萬國，終始惟一，時乃朕心。爾不有渝，朕無過舉，已戒邊吏，各守封疆。所宜顯諭國人，永遵先誓。其餘約束事節，一依慶曆五年正月二十二日誓詔施行。自今以後，恩禮歲賜，並如舊例。故茲詔示，想宜知悉。」復賜立夏國主冊文曰：「惟某年月日，皇帝若曰：古先哲王，奄有區夏，選賢維世，以立諸侯。外則撫鎮畛封，內則屏毗中國。肆朕纂服，遹追令猷，敷考貢圖，誕頒顯冊。諮爾某性資沉勇，世載忠良，夙懷來極之誠，深明事大之節。底綏種落，式遏寇虞，奉承前修，嗣守舊約。是用策勳而懋賞，備物以嚴師，綪茷旃旌，苴矛分土，涓辰令吉，長於西陲。今差某官持節，冊命爾為夏國主。於戲！世為宋藩，惟忠實可以保位；疆以戎索，非信順無以義民。允懷於茲，罔墜厥緒。欽哉！迪予一人之休命，可不慎歟。」（《長編》二百三十七及《西夏紀事本末》）
冬十月，宋置熙河路，以王韶為經略安撫使。
夏欲侵宋熙河，先遣人覘虛實。宋邏者得之，索其衣，緣中獲一書，乃是盡記人馬、芻糧之數。官屬皆欲支解以徇，韶判杖背二十，刺面「蕃賊決訖放歸」六字，縱之。是時，適有戍兵，步騎甚眾，芻糧亦富。夏人得諜書，知有備，其謀遂止。（沈括《補筆談》）
宋命王韶用間。
宋諸路屢探西人點集，欲襲鎮洮策傘丕勒。王安石曰：「此多是探人反為西人所誤，此所謂因間也。度西人必不敢來襲。」又言：「王韶得禹臧花麻蕃字，知西人無他，必得實。」因白帝：「王韶獨能因花麻以間西人動靜，絕勝諸路令人探事，謂宜委韶，令因花麻輩厚結納西人要近為間。」帝曰：「花麻亦必要財物，待令王韶與之，仍須與韶財物，委之結納。」安石曰：「雄州有官庫，專給用間。今通遠如雄州置庫，委韶以財物，必能辦此。此經略夏國之要務。且夷狄嗜利不知義。」引漢高祖啖秦將及陳豨將事。帝以為然。（《長編》二百三十七）
宥州移牒於宋，索武勝城。
武勝守將瞎藥由河州附宋，授內殿崇班，賜姓名「包約」。梁乙埋令宥州牒延州，言王韶築城堡，侵奪舊屬夏國蕃部。帝曰：「西人何敢如此？」令作牒報之。及樞密院呈牒本，帝令稍回互數字。王安石曰：「甚善。然夏國一婦人、一兒子、一困敝小國，乃敢先自違越，加不直於我，所以報之不當遜屈。」帝曰：「彼或來作過。」安石曰：「若作過，即全無計算，何足慮？」馮京曰：「恐助瞎征以兵，必不敢公然入寇。」安石曰：「方事未集之時，不能早助瞎征，今瞎征已敗散，洮西人爭附我，乃始助瞎征，其無謀可知。」帝曰：「彼不能舉國來，若舉國來，即鎮洮未易當。」安石曰：「舉國來亦不妨。彼新納誓，國人皆喜於息肩，我自於西蕃築城堡，無預夏國事。若舉國來，則國人必不自直，且不樂行，此苻堅所以不能取勝也。縱彼能破我通遠，我亦未足為憂。況如通遠未易可破，彼舉國來欲何求？若我自開邊，無預夏國事，而夏國輒來按據，我便畏之，即何以保守中國疆界乎？」（《長編》二百三十八及《宋史·神宗本紀》。按瞎征，《長編》原作木征，從《宋史》改）
十二月，遣使如宋進馬，贖《大藏經》。
宋帝賜經而還其馬，詔曰：「詔夏國主，省表乞收贖釋典一《大藏》並簽帙復帕，前後新舊翻譯經文，惟覬宸慈，特降旨命，令有司點勘，無至脫漏卷目，所有印造裝成紙墨工直，並依例進馬七十匹，聊充資費，早賜近年宣給事具悉。維是佛乘，著為象數，載覽需章之奏，懇求具譯之編。已降允俞，特行賜予。眷言信向，良用歎嘉。所請贖經文，已指揮印經所，應有經本，並如法印造給賜。令保安軍移牒宥州，差人於界首交割，至可領也。所有馬七十匹，更不用進來。故茲詔示，想宜知悉。春寒，比平安好否？書指不多及。」（《宋史·夏國傳》及《西夏紀事本末》）
是月，宋臣王安石因夏人通和，請省麟府兵。
言今內地人習兵，足恃，極邊又有堅城，雖兵少，西人無敢犯之理。帝恐兵少，西人侵寇，民不安居。安石曰：「與弱國通和，厚與之財物，乃更不免其侵寇。又不撤備，即與和何補？但有侵寇，即急切與之理會，彼自不敢。兵法以為無所不備，即無所不寡；能有所不備者，知敵之情故也。今不料敵情，即豈免無所不備？今日之事，麟府不須厚為兵備，於無事時省兵以紓民憂，惜財穀以實邊，乃所以待有事也。臣愚以為西事但應接不失計，即雖元昊復生，尚無能為，何況如今秉常孱弱？」帝曰：「慶曆中，麟府不過萬人，今乃二萬人，誠可省。但得城寨堅完，即可無虞。」安石曰：「要城寨堅完，此豈難事，但令沿邊將吏知朝廷詔令，常惕懼不敢苟且，即城寨自然堅完。」（《長編》二百四十一）
西夏稱天賜禮盛國慶四年
春二月，攻宋秦州。
都巡檢使劉惟吉敗之。（《宋史·神宗本紀》及《九朝編年備要》）宋戒邊吏，毋與夏人生事。
延州言，順寧寨蕃部逃入西界，蕃官劉紹能以兵襲逐不及，反捕西人為質。宋帝曰：「自許夏國修貢以來，近邊逃背生口皆送還，意極恭順。今紹能即以兵出界，人情必須憤激。可嚴戒邊吏，自今毋或生事。」（《長編》二百四十二）
三月，駐兵天都山，謀伐宋。
梁乙埋聞王韶攻瞎征於河州，知沿邊寡備，點集蕃眾渡河，駐天都山及蘆子川側，約馬銜山、龕穀諸族為援。已，聞韶破河州，擊走瞎征，乃撤兵退。（《長編》二百四十三。按《長編》：上既閱河州奏，曰：「聞外間紛紜，以為王韶全軍覆沒，此必高遵裕唱之。」王安石曰：「造作如此語言者眾，恐非因遵裕唱之也。遵裕但不能料夏國不敢來爾，如王韶即從初便料知夏國不敢來。」上曰：「若不能料，即不敢往河州矣。」又《長編》：上曰：「河州與蘭州相鄰，此可虞也。」安石曰：「秉常必無能為，但不侵迫彼國，必不敢妄作。」上因言：「夏人善戰。」安石曰：「夏國安能用兵？但中國未修紀律故爾。如昨者，慶州即可見老弱至多，都無部分。」上曰：「此非其精兵，如魏太武驅老弱當敵，非其所惜。」安石曰：「秉常豈魏太武之比？夏國來寇，恃眾而已。若能潰其老弱，精兵豈能獨留。」上曰：「夏國屢敗契丹。」安石曰：「契丹雖大而無能，以當元昊，宜其敗。」上曰：「諒祚亦能敗契丹。諒祚為國主，能以身先士眾犯矢石，所以能率其眾勝契丹。」）
夏四月，宋詔鄜延路經略司：自今毋得以路分都監以上引伴西人赴闕。（《長編》二百四十四）修涼州城。
梁氏以中國城武勝，又復河州洮西地，恐兵從西蕃入，修涼州城及旁近諸寨為守計。宋帝聞，謂執政曰：「向因五路出兵，西人潛築城邑，為伏藏之所。今涼州去河州不遠，如諸路將帥得人，表裏相應，則西人自此多竄歸者。」帝又疑彼首領未可知。王安石曰：「陛下欲詳知，則須用間諜，若其大情則不待間諜而可知。彼區區夏國，果有豪傑之主，盡一國之材，使材大者在上，材小者在下，則立為不可敵之國。今其主幼，婦人為政，所任要重皆其親昵，雖有豪傑無由自進，則其大情已可知矣。」帝曰：「事欲及時，但患難得將帥與陝西財用缺乏而已。」安石曰：「將帥隨時搜擇，亦不乏人。經制財用備西事，不必專在陝西。今天下財用足，則轉給陝西無難者，但以米穀難於運致，故惟陝西農事欲經制爾。」帝又曰：「財用亦須素為計。」安石曰：「迨天之未陰雨，徹彼桑土，綢繆牖戶，事豫則立，亦誠不可出於臨時。」帝曰：「作事固自有次第，且當並力經營西事也。」（《長編》二百四十四）
六月，遣兵犯宋麟府，以三千騎大掠人畜而還。（《長編》二百四十五）
十二月，遣使貢於遼。（《遼史·道宗本紀》）
西夏稱天賜禮盛國慶五年
夏四月，王韶破西蕃結河族，斷夏國通路。
西蕃瞎征既敗宋將景思立於踏白城，恃夏國為援，約同攻河州。王韶在熙州議所向，諸將欲趨河州。韶曰：「賊所以圍城者，恃有外援也。今知救至，必設伏待我，且新勝氣銳未可與爭。當出其不意，以攻其所恃，此所謂『批亢搗虛，形格勢禁，則自為解』者也。」乃直叩定羌城，破結河族，斷夏國通路，進臨寧河，分命偏將入南山。瞎征知夏國援絕，拔柵去。瞎征旋降於宋。（《宋史·王韶傳》。按《長編》：是年二月，王安石又白上：「今陛下欲討滅夏國，夏國誠為衰弱，可以蕩除，然如前日資政計議，即恐平夏國未得。王韶乃欲用蔡延慶為帥，陛下又欲用李承之為帥，韶既論奏延慶為帥，退又與臣言欲得張穆之為帥。韶意苟取可製，不為異議，殊不思邊面相去闊遠，緩急韶既不能躬親臨履，若令蔡延慶輩出師照應，緩急如何不敗邊事！昨熙河羌人皆無部分，烏合之眾，易以斬獲取功賞，又利於擄掠，故士卒樂奮。此但比舊日沮怯之兵粗為有氣，若遇堅敵，節制既素不為人所信，而士卒不見擄掠、斬獲、取功賞之利，即必渙然離潰，尚安能如取熙、河、洮、岷之易耶？」上曰：「若不試之於堅，即兵何時可用？」安石曰：「須於脆敵試兵，因示之節制，使知所憚，然後可用於堅敵。安有試之脆敵曾不能立節制，乃用於堅敵而勝者？若王韶能正景思立違節制之罪斬之，則士眾自是肅然知法，臣敢保王韶五分可以平夏；若河州城下復能盡斬所獲殺降之卒，臣敢保王韶七分可以平夏。景思立違節制不能治，故士卒無忌憚，而有河州殺降之事。河州殺降之事又不能行法，乃送於思立，思立遂大半放卻，思立自是罪人，如何更將罪人送與？為將如此，臣實憂其士卒不知節制而為亂，安敢保其平夏！李憲昨盛言河州人攻城兩日無功，故殺降，情可恕，不宜不賞。臣以謂用兵若即恃賞賜望其致死，非所以用兵也。人利賞賜即惡死，事大敵堅，進即有死，當此時如何能以賞賜使人致死？臣以謂士卒素見蓄養，一旦令攻城，若不進而退，即有必死之刑，如此然後人肯致死。若令士卒都無畏節制之心，而但有利賞賜之意，即恐賞賜未能盡得人之死力。今夏國雖衰弱，然緩急豈無宿將，蒐擢勁兵數萬，亦豈難得？臣恐素無節制之驕兵，卒然遇之，必誤國事。陛下必欲經營夏國，直須令王韶以計內間其腹心，非深得其要領，未可輕動。假設能破夏國之半，彼以其半國求合契丹，契丹以唇齒之故，豈肯遽已？以契丹之眾加夏國之半，臣不知王韶能辦此否。」上極以為然。）
六月，大旱。
草木枯死，羊馬無所食，監軍司令於中國緣邊放牧。宋帝詔六路經略司：嚴察漢、蕃，無致侵竊。（《長編》二百五十四）秋七月，誘宋環慶諸邊熟戶。
中國陝西諸路旱，緣邊蕃、漢乏食。夏人乘此薦饑，遣人以財物招誘熟戶，於是歸者甚眾。（《長編》二百五十六）九月，犯麟州，敗於長城阪。（《宋史·王文鬱傳》）
攻宋天聖寨，不克。
宋渭帥檄諸將會兵，約曰：「過某日，敵不至即去。」涇原將劉仲武諜得的期，乞緩分屯。帥不許，強之，但留一將與仲武軍。如期而夏人至，仲武力戰卻之。（《宋史·劉仲武傳》）
冬十二月，故都統軍嵬名浪遇卒。
浪遇廢居下治，坐臥一室，日訓子孫以忠義，口不言兵。至是卒，遺表以擢用忠良，勿犯中國為言。諸梁惡之，不以聞。（《西夏書事》）是歲，回鶻來侵。
宋使諭回鶻，發兵深入夏境。（《宋史·回鶻傳》）
西夏稱大安元年
春三月，遣使如宋奉慰。
宋以夏人進奉山陵後期，令使者先至永厚陵設祭，後至闕奉慰。（《宋史·夏國傳》）夏五月，誘蕃僧李芭氈降，不果。
芭氈居黃河北，領部族甚眾，地接西夏，梁氏使人誘脅之。洮西安撫司以聞，宋帝詔授三班差使、本族巡檢。芭氈受職，遂不果降。（《長編》二百六十四）
秋七月，請通和市。
國中自絕市販，財用日乏。梁氏由麟州申請，宋帝令鬻銅、錫以市馬，其纖縞與急須之物仍禁。（《西夏書事》）八月，宋禁慶州荔原堡蕃部入西界劫略。
初，德靖寨蕃官李德平劫略西界財、畜，已差官根究，還夏國首領。至是，慶州荔原堡蕃部擅入西界劫略，西人時於界首出沒，理索人、畜。鄜延經略司恐彼此仇報，言於宋帝，乞嚴戒荔原堡蕃部，免致生事。從之。（《長編》二百六十七）
冬十月，保泰軍統軍禹臧花麻以兵事入告於宋。
王韶城武勝，常恐夏兵來爭，軍中一日數驚。花麻密以蕃字文報無他，韶因遺以金帛，使伺國中動靜。是時，遣弟諾爾入告：乙埋點集人馬，謀掠沿邊熟戶丁家等族。宋帝詔熙河經略使高遵裕密優賜之。（《長編》二百三十七及二百六十九）
十一月，毀麟、府界堠。
麟、府沿邊界堠，累年不加墁飾，中國邊臣不牒會宥州，遽興修治。監軍司心疑，遣人推毀之，戍兵不能禁。（《長編》二百七十）十二月，遣騎劫歸漢蕃族於沿邊。
初，宋帝以夏國納款，諭邊臣不得招納西界蕃族，而歸漢日眾。梁氏遣騎沿路燒劫，治平寨蕃官訛節探得以聞。（《長編》二百七十一）
是年，宋置備西夏邊防兵凡四十二將：鄜延九將，涇原十一將，環慶八將，秦鳳五將，熙河九將。（《九朝編年備要》）
西夏稱大安二年
春正月，屬蕃溫溪心請附於宋，不果。
溪心，溫訥之弟，同居邈川，為蕃部都巡檢，向受夏國俸給，遣使熙河，請舉族內附。經略使高遵裕言：「溫溪心現欲來降，諜知夏人已在貌川之北。若溫溪心畏其迫逐而來，拒之則非平日懷撫之意；納之則夏人必有辭，不敢專決。」宋帝以溫溪心乃受夏國俸給之人，不許招納。已而右廂首領耀沒楚美以下三十餘人乞納土歸順，亦不受。（《長編》二百七十二至七十三）
秉常始親政，以兵犯麟、府。
秉常時年十六，懼中國兵入界，用梁乙埋言，點集人騎，出入麟、府二州間，以示兵威。（《長編》二百九十）三月，索盜於宋，請邊帥會議，不許。
夏人以索蕃、漢部盜人畜投南界者，牒熙河經略司，請高太尉赴三岔堡會議。牒稱大安二年。乃詔鄜延經略司：令牒宥州，問妄稱年號，且牒非其地分邊臣會議，皆違越生事，是必夏主不知，請問之。（《宋史·夏國傳》。按《長編》：七年十月壬申，涇原路經略司言：「乞自今漢、蕃戶盜西界牛馬，聽逐路依收接條例，於沿邊處界首說諭給還。」從之。又八年七月壬申，上批：「訪聞通遠軍三岔堡地，近累有西人叫呼，理索逃背人口及失去牛羊、地分，官多不與應報，或稱並無，致西人不絕辭說，久之恐生邊事。可令經略司選官一員體量根究，如有盜牛羊投來者，盡送本界還之。」）
是月，遼太后崩，使來報哀，並致遺物。（《遼史·道宗本紀》）夏四月，梁乙埋使民耕綏德城生地。
自綏德城立封堠、分疆至，外有兩不耕生地，永為隔界。梁乙埋使民漸侵佔之。鄜延經略司牒宥州問故，不報？（《長編》二百七十四至七十五）六月，遣使如遼弔祭。（《遼史·道宗本紀》）
謀取熙河，兵不果出。
宋帝為王安石言：「熙河探報：夏國欲用十二萬人取熙河，六萬拒漢兵來路，六萬攻取。果如此，奈何？」安石曰：「熙河城必非一日可拔，夏國縱無後顧，不知十二萬人守熙河幾日？自來夏國大舉，罕能及二十日，熙河雖乏糧，亦皆有半年以來枝梧，恐無足憂者。且夏國非急迫，安肯出此？出此則絕歲賜，致諸路攻擾，有何所利？」已，諜者從邈川回，言中國不納溫溪心等降，兵不出。（《長編》二百七十六）
秋八月，環州慕家族請降。
初，環州蕃官慕恩、慕化，數立邊功，中國賜齎優渥。恩等沒後，族眾益繁，向背不一。時有數族欲投夏國，請發人馬接應。緣邊首領密申衙頭以聞。（《長編》二百七十七）
西夏稱大安三年
使人入宋賣馬，覘軍實。
宋蔡延慶知渭州，夏人禹臧花麻疑邊境有謀，使人入宋賣馬（《長編》作使來賣馬蕃部薩沁等十四人）覘之。吏執以告，延慶曰：「彼疑，故來覘。執之，是成其疑。」約馬值授之，使去。他日，疆吏入夏境攘羊馬，延慶得而戮諸境上，且告之曰：「兩境不相侵，則相保以安，故戮以告若。有之，亦當爾也。」夏人悅服。（《宋史·蔡延慶傳》）
春二月，築講宗城。
秉常愚暗，未悉誓詔明文。梁乙埋勸於講宗嶺廣聚材木，創築城堡，地與環慶路相逼。經略司恐致邊患，請保安軍移牒詰問。（《長編》二百八十。按講宗，今本作嘉木永宗。）
夏五月，梁兀乙（今作梁額葉）執環慶誘降人且烏，柔遠守將孫貴發兵來攻，六月遣使入告。
兀乙，乙埋族子，部落最盛。環慶經略使高遵裕遣蕃部且烏、兵馬監押王顧潛至帳下偵事，乘間誘兀乙降。兀乙執且烏。顧走還，告柔遠寨主孫貴，貴同巡檢胡永德發兵臨界索且烏，縱火焚新和市。秉常遣使入告，宋帝責降遵裕等有差。（《長編》二百九十八）
秋八月，慶州熟戶來侵。
慶州西穀寨與夏國連界，其熟戶乘蕃族無備，入界殺奪人馬。環慶經略司隱其事，反以夏人侵入漢界、射傷熟戶為辭，移牒宥州詰問。（《長編》二百八十四。按順寧寨主田璟言：「邊事之作，未有不由熟戶者。平時入西界盜孳畜人戶，及夏人理索，卻反稱西人入漢為盜。邊臣或未悉彼情，或妄希功賞，增飾事端，更致誅殺無辜，以挑邊釁。」與此相發。）
