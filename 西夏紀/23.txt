
西夏稱元德七年
春正月，使金賀正旦。
金主始朝日，禮畢，方命各國使人入賀。（《金史·交聘表》及《禮志》）二月，圍宋杏子堡。
賀正使回，乾順知金人圍汴益急，乘隙圍杏子堡。堡在延州平戎寨北，兩山對峙，地險厄。鄜延副總管劉光世據之，不能克。（《宋史·劉光世傳》）
三月，取宋天德、雲內、武州及河東八館。
先是，金人滅遼，粘罕遣撒拇來許割天德、雲內、金肅、河清四軍及武州等八館之地，約攻麟州以牽制河東之勢。至是，夏人乘金與宋攻戰之際，遂由金肅、河清渡河，自取之。（《宋史·夏國傳》）
夏四月，陷宋震威城，殺其兵馬監押朱昭。
夏人知宋戍邊士卒入援汴京，遂乘虛入侵，河外諸城悉望風褫氣，遂至震威。震威距府州三百里，最為孤絕。昭率老、幼嬰城。諸城既先下，敵怒不得昭，遂約金人並力來攻。昭募銳卒千餘人，與約曰：「賊知城中虛實，有輕我心，若出其不意攻之，可一鼓而潰。」於是夜縋兵出，薄其營，果驚亂，城上鼓譟乘之，殺獲甚眾。夏人設木鵝梯衝以臨城，飛矢雨激，卒不能施。然晝夜進攻不止，其酋悟兒思齊介冑來，以氈盾自蔽，邀昭計事。昭常服登陴，披襟問曰：「彼何人，乃爾不武！欲見我，我在此，將有何事？」思齊卻盾而前，數宋朝失信，曰：「大金約我夾攻京師，為城下之盟，劃河為界。太原旦暮且下，麟府諸壘悉已歸我。公何恃而不降？」 昭曰：「上皇知奸邪誤國，改過不吝，已行內禪。今天子聖政一新，汝獨未知耶？」乃取傳禪詔敕宣讀之，眾愕眙，服其勇辯。是時諸城降者多，昭故人從旁語曰： 「天下事已矣，忠安所施？」昭叱曰：「食人之祿，死人之事。汝既背義偷生，不異犬彘。尚敢以言誘我乎？今日我唯有死耳！」因大罵，矢石亂下，夏眾散走。凡被圍四日，城多圮壞。昭以智補禦，皆合法，然力竭不可支。昭乃下城坐廳事，召諸校謂曰：「城且破，妻子不可為賊汙，幸先戕我家而背城死戰，勝則東向圖大功，不勝則暴骨境內，大丈夫一生之事畢矣！」眾未應，昭幼子戲階下，遽起手刃之。長子驚視，又殺之。徑領數卒屠其家人，舁屍納井中。部將賈宗望母適過前，昭起呼曰：「媼鄉人也，吾不欲刃，請自入井！」媼從之，遂並覆以土。將士將妻孥者，又皆盡殺之。昭謂眾曰：「我與汝曹，俱無累矣。倘我先死，汝曹有得脫者，願馳至府穀，言我今日事。」會部落子有陰與夏人通者告之，曰：「朱昭與其徒各殺其家人，將出戰。人雖少，皆死士也。」夏人大懼，以利啖守兵，得登城。昭勒眾於通衢接戰，自暮達旦，屍填街不可行。昭躍馬從缺城出，馬蹶墜塹。夏人歡呼曰：「得朱將軍矣！」欲生致之。昭瞋目仗劍，無一敢前，旋中矢而死，年四十六。凡被圍百日而城陷云。（《宋史·夏國傳》及《朱昭傳》）
宋賜國主詔書。
時金人犯闕，夏人亦起兵。鄜延路繳進夏人檄書，宋帝命草詔賜夏國主，解其意以慰撫之。詔曰：「朕居春宮，十有餘載，勿敢怠逸，四方所聞。道君太上皇帝，享國日久，厭萬乘之繁，爰議內禪。朕辭不獲命，遂登大寶。深惟祖宗基構之隆，上皇付託之重，夙夜兢惕，懼不克任。而金人不道，乘郭藥師背叛之故，陷沒燕山，俶擾邊境，達於都畿，肆為貪殘，劫質以往。永念卿屏翰之舊，信誓皎然，義當戮力，同濟艱難，以敵王愾。而陝西奏報，乃言卿國點集重兵，五路深入，攻陷城堡，殺傷兵民。朕惟卿明允篤誠，世濟忠孝，主於西陲，藩屏帝室，多歷年所，英聲流聞。今至於茲，殆朕德弗類，嗣政於初，未能綏撫之所致也。西顧悵然，良自傷悼。及得鄜延路帥臣章疏，繳到卿國檄書公牒，省覽再三，乃知構兵起於誤聽。檄書初言中國失德數事，皆曩時大臣誤國，上皇已降詔書，深自悔悼。今朕克己求治，以儉先天下。凡淫巧奢麗之具，一切屏去；蠹國害民之臣，咸已竄誅。前日之事，所不復論。中言賀正人使之歸，所見京城整齪兵甲、修治樓櫓，疑有奸臣變亂，此乃提防金人之故，豈有他哉！終言於本朝信誓之久，義須救援。以此知卿忠義有素，誤聽致此，初無他心。至於過差之辭，朕初不之辜也。公牒言國書之寶，與舊不同。此乃有司用寶差誤，已重竄責。凡茲細故，朕既釋然，卿亦宜亮。夫金人以蕞爾海隅之國，背天逆神，滅絕契丹，遂陵中國，淫暴滋甚。使其得志，何有於卿哉！孤軍深入，理當剿殄。朕以皇弟肅王在其軍中，第命將士驅逐出境，邊城宴然。前遣康隨、鄭惟康道意，必亮此誠。詔到，卿宜釋去疑慮，撫諭將士，抽回甲兵，修好如故。高爵厚賜，朕何愛焉！今遣武功大夫王佑、武功郎馬持告諭。故茲詔示，想宜知悉。夏熱，卿比平安好？遣書指不多及。」（《李忠定公文集》）
金人襲奪夏所侵宋地。
金貴人兀室以數萬騎陽為出獵，掩至天德，逼逐夏人，悉奪天德、雲內、河東八館武州，惟金肅、河清在大河西，金不能取之。初，金人約以兵取關中，以三城八館報之。既而夏人自取其地。至是金復背約，襲奪之。於是絕好。（《宋史，夏國傳》）
秋八月，犯宋涇原。
統製李庠聚兵柏林堡拒之，夏兵分番迭進，庠兵潰，涇原第二將曲端力戰，乃卻。（《宋史·曲端傳》）九月，陷宋西安州。
元符中，以南牟會新城建為西安州，在蘭州西北，逼鄰夏境，乾順襲取之。（《宋史·欽宗本紀》及《地理志》）
冬十月，與遼亡將小鞠錄驅幽、薊兵圍宋建寧寨，破之，殺其寨主楊震。
初，遼亡將鞠錄西奔，擾宋麟、府，為楊震父宗閔所敗，俘其父母妻子。鞠錄乃走西夏，約共攻宋建寧寨報仇，遂殺震。（《宋史·楊震傳》）
使金賀天清節。（《金史·太宗本紀》）十一月，陷宋懷德軍，殺其知軍事劉詮、通判杜翊世。
初，經略使席貢牒知懷德軍劉詮，詮奉檄即日就道。夏人素聞詮名，乃屯兵綿亙十里而圍之。詮晝夜修戰守之備，敵百計攻城，詮悉以術破之。後矢盡糧絕，詮度力不支，乃同通判杜翊世聚焚府庫，環牙兵為三匝，出戰譙門中，官軍殲焉。翊世同妻張氏義不受辱，遂火其室，舉家死於烈焰中，翊世自縊死。詮欲自裁，已為敵所執。夏太子遣人置之別室，將官之。詮罵曰：「我寧死，顧肯降賊耶！我苟不死，決不貸汝！」遂遇害。是役，吳玠以百餘騎追擊夏人，斬首百四十級，卒以眾寡不敵退守。（《宋史·欽宗本紀》及《吳玠傳》、《四川總志》）
遣使如金請和，金人執其使。（《宋史·夏國傳》）十二月，攻宋蘭州，入通川、圓子諸堡，大掠。
蘭州恃河為固，每歲河冰合必嚴兵以備，士不釋甲者累月。元符中，蘭州錄事參軍張叔夜築寨天都山，夏兵不敢窺境。自西安、懷德失守，乾順遣兵攻天都，圍蘭州，力攻五日，大俘二堡人畜而還。（《西夏書事》）
西夏稱元德八年
春正月，遣使如金賀正旦。
金主以宋帝誓書、地圖示使人，使人稽首稱賀。（《金史·交聘表》及《西夏書事》）宋以河西三州畀夏，旋復取之。
金人再犯宋，宋同知樞密院聶昌出河東為金人所劫，以便宜割河西三州隸西夏。晉寧軍民大恐，曰：「棄麟、府、豐，晉寧豈能獨存？」徐徽言曰：「此使人矯詔耳。三郡在河西，設有詔，猶當執奏，況無之耶？」遂率兵復取三州，夏人所置守長皆出降。徽言慰遣之。（《宋史·徐徽言傳》）
二月，金人陷宋汴京，以徽、欽二帝北行。（《金史·太宗本紀》）三月，金人割宋陝西北鄙地與夏。
金人立宋異姓少宰張邦昌為大楚皇帝，乃劃陝西分界：自麟府路洛陽溝東距黃河西岸，西歷暖泉堡、鄜延路米脂穀至累勝寨、環慶路威邊寨，過九星原至委布穀口、涇原威川寨、略古蕭關至北穀川、秦鳳路通懷堡至古會州，自此直距黃河，依見今流行分熙河路盡四邊以限封域。復分陝西北鄙以易天德、雲內，以河為界。及婁室定陝西，婆盧火率兵先取威戎城。軍至威戎東與敵遇，擊走之，生致二人，問之，乃知為夏將李遇取威戎也，乃還其人而與李遇通問。李遇軍威戎西，蒲察軍威戎東，而使使議事於婁室。婁室報曰：「元帥府約束，若兵近夏境，則與夏人相為犄角，毋相侵犯。」李遇亦使人報婁室曰：「夏國既以天德、雲內歸大國，大國許我陝西北鄙之地，是以至此。」蒲察等遂旋軍。既而金元帥宗翰不欲以陝西北鄙與夏，會金主欲罷陝西兵並力南伐，河東諸將不可，曰：「陝西與西夏為鄰，事體重大，兵不可罷。」宗翰曰：「初與夏約夾攻宋人，而夏弗應。而耶律大石在西北交通西夏，吾舍陝西而會師河北，彼必謂我有急難。河北不足虞，宜先事陝西，略定五路。既弱西夏，然後取宋。」宗翰蓋有意於夏人也。議久不決。（《金史·西夏傳》及《宗翰傳》）
夏五月，宋徽宗第九子康王構即皇帝位於南京，是為高宗。改元建炎。自是宋南渡矣。（《宋史·欽宗本紀》）金人為夏求侵地於宋。
金既奪夏地，乃責償於宋，遣左監軍希尹以國書授通問使傅秀，為夏國請熙寧以來侵地。（《宋史·夏國傳》。按《建炎以來係年要錄》：是月，趙子松建三屯之議，大略以為開邊之患，驗在目前，不可不慮。其熙河五路進築州軍堡寨，慾望將不係緊要控扼去處並罷，明諭夏人，示以德意。）
秋九月，金人來約侵宋，許之。
金兀朮回雲中，遣保靜軍節度使楊天吉如夏，約侵宋，同取陝西，許之。金嘗渝盟於西夏矣，而乾順許之者，蓋畏其威，亦欲從而擄掠耳。（《宋史·夏國傳》及《大金國志》。按宋熊克《中興小紀》：金人左副元帥尼雅滿之自馳歸雲中也，遣使往夏國，約同入陝西，夏人從之。與此作無術不同。）
十月，遣使入金賀天清節。（《金史·太宗本紀》）
是歲，改元正德。（《宋史·夏國傳》）
西夏稱正德二年
春正月，遣使如金賀正旦。
金主問夏國事宜，使者以歲饑告，命發西南邊粟市之。（《金史·高宗本紀》及《西夏書事》）宋遣主客員外郎謝亮持詔來諭。
亮西入關，鄜延經略使王庶遺亮書曰：「夏國為患小而緩，金人為患大而急。方其挫銳熙河，奔北鄖延，秋稼未登，兵士困餓。閣下苟能仗節督諸路協同義舉，雖未足盡雪舊恥，亦可驅逐渡河，全秦奠枕，徐圖恢復矣。」亮不能用，遂由環慶入西夏。慶曆後，夏國主嘗以賓禮見使者，亮至，乾順乃倨然見之，留居數月，始與約和罷兵。亮歸，而夏兵已躡其後。（《宋史·夏國傳》）
取宋定邊城。（《宋史·夏國傳》）冬十月，遣使如金賀天清節。（《金史·太宗本紀》）金遣使來求天德八館之地。
初，夏國因契丹為金人所敗，遂率眾取其天德八館之地。八館者，膏腴產稻，夏國得之殊喜。至是，金人怙強，遣使求之，謂他日以陝西奉償，夏國懼不敢違，而中懷怨憤。又夏國世為知府州折氏所困，時可求已降於金，故金欲因折氏以並夏國。（《中興小紀》）
西夏稱正德三年
春正月，遣使如金賀正旦。
金諸將兵破陝西諸郡，蕃、漢由綏德城逃入夏界者甚眾。使人入見，金主諭謹守邊備，勿納流民。（《金史·太宗本紀》及《西夏書事》）二月，遣書宋邊臣，索鄜延。
金帥婁室連陷長安、鳳翔，宋隴右大震。夏人諜知關陝無備，遂檄延安府言：「大金割鄜延以隸本國，須當理索，敢違拒者，發兵誅討之。」帥臣王庶檄報曰：「金人初犯本朝，嘗以金肅、河清畀爾，今誰與守？國家以奸臣貪得，不恤鄰好，遂至於此。貪利之臣，何國無之，豈意夏國躬蹈覆轍！比聞金人慾自涇原徑搗興、靈，方切寒心，不圖尚欲乘人之急。幕府雖士卒單寡，然類皆節制之師，左支右吾，尚堪一戰。果能辦此，何用多言。」因遣諜間其用事臣李遇，夏人竟不出。（《宋史·夏國傳》）
七月，宋再使謝亮來。
宋知樞密院事張浚使川、陝，謀北伐金，欲通夏國為援，奏請國書二封，一如常式，一用敵國禮。宋帝詔從之，故有是役。（《宋史·高宗本紀》及《係年要錄》）
冬十月，遣使如金賀天清節。
金蒲察、婁室悉取鄜、坊二州地，與夏境接壤。乾順懼其兵威，遣使先期至，金主命仍隨高麗使同見。（《金史·交聘表》及《西夏書事》）是歲，取宋保安軍德靜寨。
時宋鄜延之東皆金人，西北即夏境，其屬宋者唯保安一軍、德靜一寨。安撫使郭浩間道之德靜，置司招收散亡，與夏人對壘一年，敵不敢犯。浩去，夏人復來，權帥耿友諒戰敗，僅以身免，遂取保安、德靜寨。於是，宋陝以西諸路盡失。（《宋史·郭浩傳》）
西夏稱正德四年
春正月，遣使如金賀正旦。
宋兵敗於高橋，宋帝航海，金將阿裏蒲盧渾狀聞，金主出示高麗、夏二國使人，以誇其盛。（《金史·交聘表》及《西夏書事》）宋謝亮還。
乾順已稱製，不得要領而還。（《宋史·高宗本紀》及《夏國傳》）冬十月，宋環慶路統製慕洧叛宋來附。
張浚富平之敗，斬環慶經略使趙哲。哲將統製官慕洧為環州豪族，遂自慶陽叛附夏國，乾順納之。（《宋史·高宗本紀》）遣使賀金天清節。
金人立劉豫為齊帝，豫遣使謝封冊並賀天清節。夏使遂班於齊使、高麗使之下。（《金史·交聘表》及《太宗本紀》）金遣使來索故遼耶律大石。
使來言，聞耶律大石在和州之域，常與夏人合謀，請執與之。乾順報曰：「小國與和壤州地不相接，且不知大石所住也。」（《西夏書事》）
西夏稱正德五年
春正月，遣使賀金正旦。（《金史·交聘表》）二月，宋同州觀察副使劉惟輔棄德順軍求附，不受。
金人略宋熙河，惟輔不能守，焚積粟去。金人追及，所部皆走。惟輔與親信數百匿山寺中，遣人輸款於夏國，求附。夏人拒不納。其親信軍詣金人降，金人殺惟輔。（《宋史·夏國傳》。按《高宗紀》劉惟輔死節係於建炎四年十二月甲午，與此異。）
秋八月，宋始不頒《曆日》。
自兵交以來，雖未修職貢，宋猶歲頒《曆日》。至是，宋帝始詔，以夏本敵國，毋復頒《曆日》。（《宋史·夏國傳》）冬十月，遣使賀金天清節。
和州回鶻執耶律大石之黨撒瓜迪裏突迭獻於金，金主知夏國不與大石合，使人入見，諭慰之。（《金史·交聘表》及《西夏書事》）慕洧叛降於金。
金將撤離喝攻慶陽，破之。慕洧見金兵強，遣使以城降。（《金史·撒離喝傳》）十一月，宋川陝宣撫使吳玠始遣人來通書。
川陝地，金已十得其四。時玠敗金將兀朮於和尚原，西路稍通，乃貽書夏國，使背擊金人。乾順不應。（《宋史·夏國傳》及《吳玠傳》）
西夏稱正德六年
春正月，使金賀正旦。
時金以陝西地賜劉豫。乾順遣使賀正，請環、慶二州，金主不許。（《金史·交聘表》及《西夏書事》）秋九月，遣人答吳玠通書。
時與金人有隙，屢遣使至宋吳玠、關師古軍中通意。（《宋史·夏國傳》）餘睹（《係年要錄》作伊都）叛金來附，不納。
餘睹謀結燕雲之人圖女真，為遼復仇。粘罕偵知，欲誅之。餘睹父子微覺，以遊獵為名，逃入夏國。乾順問兵幾何，答云：「親兵二、三百。」乾順以其兵少不納，遂投韃靼。金人乃分捕餘睹叛黨。於是，河東八館五百戶、山金司、兀寶王府、南北王府四部族衙諸契丹相溫酋首率眾蜂起，逃入夏國，亦或北奔沙漠。契丹赴金者由此一亂，幾成灰燼。（《遼史·餘睹傳》、《宋史·夏國傳》及《松漠紀聞》）
冬十月，使金賀天清節。（《金史·交聘表》）
西夏稱正德七年
春正月，使金賀正旦。
金主以納契丹叛人詰責，使人頓首謝罪。（《金史·交聘表》及《西夏書事》）秋八月，攻金懷德城，不克。
靖康中，夏兵破懷德，設兵戍之。及金人以陝西地畀劉豫，命夏國割懷德與之，乾順心怏怏。時豫寇伊陽，知其無備，以五萬眾攻之。知軍事龐迪開門以待，夏兵疑不敢入。迪以數千騎分門突出，夏眾驚潰，失軍資、牛、羊甚夥。（《金史·龐迪傳》）
冬十月，使賀金天清節。
使人與齊使同入，見齊使，以攻懷德告，金主令持詔還諭責之。（《金史·交聘表》及《西夏書事》）
西夏稱天德八年
春正月，使金賀正旦。
乾順命使人奏告，請於陝西互市，金主不許。（《金史·交聘表》及《西夏書事》）秋七月，宋命吳玠來通信。（《宋史·高宗本紀》）冬十月，使金賀天清節。
金主有疾，不視朝，命使人就館燕。（《金史·交聘表》及《西夏書事》。按是年，奉使者當是宥州刺史王圭。周氏春《西夏書》云：「王圭者，宥州刺史也。金天會十二年冬十一月，皇弟都統經略郎君撻懶向獵於梁山之陽，至唐乾陵，殿廡頹然，爰命有司鳩工修飾。是時復謁陵下，繪像一新，迴廊四起，不勝欣懌，與禮陽太守酣飲而歸，遂刻乾陵無字碑陰為行記。時圭與職方郎中董應期從行。」）
十二月，答吳玠書。
玠奏末帝言：「夏國數通書，有不忘本朝意。」（《宋史·夏國傳》）金遣人來索馬，卻之。
金帥粘罕既取遼，將謀夏，夏為備已久。忽求釁於夏，言欲馬萬匹，夏人從其請。先以所練精兵每一馬以二人禦之，紿言於金人曰：「萬馬雖有，然乏人牽攏，今以五千人押送，請遣人交之。」粘罕選善騎射者往取，實欲窺之也。至境，未及交馬，夏人群起，金兵悉斃，復持馬歸。粘罕氣沮，由是不敢西向發矢。（《揮麈後錄》）
西夏稱大德元年
春正月，金主薨於明德宮，皇孫亶嗣位，是為熙宗。（《金史·太宗本紀》）金遣使來報哀，並告繼位。（《金史·熙宗本紀》）
三月，遣使如金弔祭，詔賜宴，不舉樂。（《金史·熙宗本紀》）夏五月，歸孝子程俊母邵氏。
俊會州人，幼時父母陷於夏國，常號泣自毀。迨長，捐家財數十萬往贖，未至，北向號泣，寢食俱廢。夏人感動，還其母邵氏。俊日夕承順，奉養備至，鄉里稱為至孝。（《甘肅通志》）
秋九月，以濮王仁忠為中書令。
仁忠性謹嚴，持法峻，人不敢幹以私。晉王察哥廣起第宅，橫征多誅求，蕃、漢苦之。仁忠上疏劾，察哥為之罷役，朝野肅然。乾順嘉其風力，使由左樞密進中書令。察哥陰間之，不問。（《西夏書事》）
西夏稱大德二年
春正月，使金賀正旦。（《金史，交聘表》。）
使金賀萬壽節。
熙宗本七月七日生，以同皇考忌日，改用正月十七日。（《金史·熙宗本紀》）夏六月，金人以主名來報。
偽齊劉豫表請金主，以御名音切及同音字號降示。金主從禮臣議，並報夏、高麗二國。（《西夏書事》）秋七月，取樂州，復取西寧州。
夏州乳酪河與二州相近，乾順遣兵襲取樂州，進攻西寧、保塞，綏邊諸寨俱潰，守將棄城遁。（《西夏書事》）
西夏稱大德三年
春正月，使金賀正旦。（《金史·交聘表》）使金賀萬壽節。（《金史·交聘表》）降蕃趙繼忠奔宋。
繼忠，吐蕃瞎征子，初名董合，神宗時與兄木征以洮河降，賜姓名，授六宅副使、西蕃三十八族大首領。梁乙逋與中國構難，遣兵脅降之，遂為役屬。至是，因西川宣撫使請內附，夏國遂失右臂。（《宋史·夏國傳》）
知西安州任得敬，納其女為妃。
得敬，本西安州判，夏兵取西安，率兵民出降，乾順命權知州事。有女年十七，使其弟德聰飾之以獻，乾順納為妃，賞賚甚厚，擢得敬為靜州防禦使。（《西夏書事》）
秋九月，遣使乞地於金，金與以河外三州地。
乾順既得西寧，與金積石等州鄰逼，遣使以厚幣如金，表乞河外諸州。金主以積石、樂、廓三州與之。時秦人在三州者數千，皆願歸金，金主請約之。權樞密院事劉筈曰：「三小州不足為輕重，恐失兩國大信。」遂以其地來歸。（《金史·劉筈傳》）
冬十月，宋鄜延故將李顯忠謀執金帥撒裏曷（《金史》作撒離喝）歸宋，不克，遂來奔。
顯忠青澗人，自唐以來世襲蘇尾九族巡檢。顯忠年十七，隨父永奇出入行陣。金人陷延安，授永奇父子官，永奇聚泣曰：「我宋臣也，世襲國恩，乃為彼用耶？」會劉豫令顯忠帥馬軍赴東京，永奇密戒之曰：「汝若得乘機，即歸本朝，毋以我故貳其志。事成，我亦不朽矣。」顯忠至東京，乃密遣其客雷燦，以蠟書赴行在。已而劉豫廢，兀朮授顯忠知同州。顯忠至憩省父，永奇教顯忠曰：「同州入南山，乃金人往來驛路，汝可於此擒其酋渡洛、渭，由商、虢歸朝。第報我知，我當以兵取延安而歸。」顯忠赴同州，即遣黃士成等持書由蜀至吳報歸朝事。金元帥撒裏曷來同州，顯忠以計執之，馳出城至洛河，舟船後期不得渡，與追騎屢戰皆勝。顯忠憩高原，望追騎益多，乃與撤裏曷折箭為誓：「不得殺同州入，不得害我骨肉，」皆許之。遂推之下山崖，追兵爭救得免。顯忠攜老、幼長驅而北，至鄜城縣，急遣人告永奇。永奇即摯家出城，至馬翅穀口為金人所及，家屬二百餘口皆遇害。是日天昏大雪，延安人聞之，皆泣下。顯忠僅以二十六人奔夏。（《宋史·李顯忠傳》）
冬以兵自河清軍渡河，由金雲中府、天德軍界取所亡馬於韃靼，既而回國，往返並不假道。
昔粘罕嘗欲假道夏國以攻宋川陝，夏人拒之。今乃擅越金境，以取所亡馬，金亦莫之問罪。蓋是時粘罕、兀室罷軍事，彼知撒裏曷無能為也。（《大金國志》）
西夏稱大德四年
春正月，使金賀正旦及萬壽節，請通互市。
時齊國已廢，金盡收陝西地。乾順使請於綏德諸州互市，金主以陝西新定，不許。（《金史·交聘表》及《西夏書事》）夏五月，更積石州為祈安城。
積石蕃族強悍，乾順以兵威脅之，諸部皆服，因更其城名「祈安」。（《西夏書事》）秋八月，立任氏為皇后。
任氏壯重寡言，御下有恩意，與曹氏並居妃位，相得甚歡。得敬欲後其女，常以貨賄饋朝貴及宗室執政權者。於是御史大夫芭裏祖仁言：「古者，天子娶後，藩國來媵，渚侯一娶九女，蓋奉宗廟、廣繼嗣，陰教之職不可缺，中宮之位不可虛也。伏見陛下，兩妃並立，位號相夷，而無嫡以統之，則勢必近爭情且生妒，豈所以防淫慝、塞禍亂乎？今宜擇簪紱名家、勳庸世族、素優才行，配合坤儀，庶幾上協神祗之心，下副臣民之望。」乾順詢之群臣，咸謂門第才德，無過任妃。乾順遂使芭裏祖仁持冊，立為皇后，授得敬靜州都統軍。（《西夏書事》）
是歲，李顯忠擒青面夜叉（一作野義）。
顯忠之宋奔也，夏人甚喜，遣翰林學士楊某郊勞，禮意良厚。楊推誠，顯忠亦無隱，自是無彼我之間。楊因暇日語及金人自得志中原，恃其強盛，每見侵陵，亦有並吞之意，知顯忠雄傑，故深相結納，將倚為用。適有間自延安來報，自顯忠之西，金人即飭兵分捕顯忠家屬二百口，無長幼悉遇害。會大雪，顯忠中夜自挈壺酒過楊，楊延之臥內，相與對酌。顯忠因泣數行下，具言父母妻子之亡，切齒疾首，恨不即死，願得二十萬人，生擒撒裏曷，取陝西五路歸於夏，顯忠亦得報不共戴天之仇。楊惻然。翌日，為顯忠請於乾順。乾順曰：「爾能立功，則不靳借兵。」時有酋號青面夜叉者，有射騎數萬，恃勇桀驁，要索無厭，擾邊十餘年矣。夏主患之，顧國中無能製之者，以是屬顯忠。顯忠欣然自任。問須兵幾何，顯忠曰：「當以計取，得精銳五百足矣。」夏主曰：「此虜未易輕圖，與騎三千。」命裹糧卷甲，晝夜疾驅。既逼其境，遇行者，俘以自隨。奄至其穴，乃伏騎於旁岡阜間，噪其三面，虜倉卒惶駭。夜叉者，金冠鐵面具，畫如鬼物，故號「夜叉」。未幾，夜叉持大刀，跨馬名赤駝，指呼布陣。顯忠謂之曰：「汝徒恃犬、羊眾，實不勇。果勇，能與我挑戰乎？」夜叉問顯忠為準？顯忠曰：「因汝不臣其主，汝主有請大國，命我伐汝。無多言，速出戰！」夜叉怒，揮刀躍馬而前。顯忠預戒一騎：「俟我與之交馳，從旁過之。」及鋒未接，一騎出焉。夜叉顧視間，顯忠伺隙投槍，手摔其背，夜叉身偃仆，遂挾以歸。其徒窘迫潰走，伏騎乘之，眾悉降。乾順大悅，以顯忠為靜難軍承宣使、鄜延歧雍等路經略安撫使，遂許出師。（《宋史·李顯忠傳》及《名臣碑傳琬琰集》、《名臣言行錄》）
西夏稱大德五年
春正月，使金賀正旦及萬壽節。
時高麗貢使未回，金主賜燕，夏使與高麗三使並會。（《金史·交聘表》及《西夏書事》）是月，太白、熒惑合於井。司天謂不利兵。乾順不聽。（《西夏書事》）
二月，慕洧攻宋環州，宋以隴右都護劉錡來救。
先是，錡與夏人戰屢勝，有威名。夏人兒啼，輒怖之曰：「劉都護來！」啼遂止。（《宋史·高宗本紀》及《劉綺傳》）金慕洧請降，復納之，以為山訛首領。
洧入金，仕至熙河經略使。及金人與中國議和，歸陝西、河南地。洧以官守隨例當留關中。洧懼誅，謀潛師襲取關陝。涇原路經略使張中彥與環慶趙彬合兵聲討，洧兵敗，亡入夏國，乾順納之，授以官。（《金史·張中彥傳》及《西夏傳》）
三月，攻府州，取之。
建炎中，府州守將折可求以城降金，撒裏曷許廢劉豫立之。及豫廢，和議成，割河南、陝西歸中國，府州在陝西屬中，撒裏曷恐可求失望生變，假會飲，鴆殺之。乾順知府州無主，遣兵乘間取其城。（《宋史·夏國傳》及《西夏書事》）
靈芝生於後堂高守忠家，乾順作《靈芝歌》，俾中書相王仁宗和之。
乾順以所作《靈芝歌》刻石學校。（《宋史·夏國傳》及虞集《斡相公畫像讚》）夏五月，遣李顯忠等伐金。
顯忠既立功，乾順乃許出兵二十萬騎，以文臣王樞、武臣移訛為陝西招撫使，顯忠為延安招撫使，統之伐金。顯忠所至，無不望風迎降，獨延安閉門拒守。顯忠謂之曰：「吾之此來，只求捕害親者。若得其人，吾於延安之人何憾焉。」已而兵馬都監薛昭縋城見顯忠曰：「始告捕者蘇常、柳仲二入耳。」俄有捕二人以獻者，顯忠詰之遂服，因剖心以祭。（《宋史·李顯忠傳》及《名臣言行錄》）
顯忠自夏歸宋。
顯忠軍至延安，總管趙惟清大呼曰：「鄜延路今復歸宋矣！已有敕書。」顯忠與官吏觀敕書，列拜。顯忠大哭，眾皆哭，百姓哭聲不絕。乃以舊部八百餘騎往見王樞、移訛，曰：「顯忠已得延安府，見講和敕書招撫，可以本部軍歸國。」移訛不從，曰：「初經略乞兵來取陝西，今既到此，乃令我歸耶？」顯忠知勢不可，乃出刀斫移訛，不及，擒王摳縛之。夏人以鐵鷂子軍來，顯忠以所部拒之，馳揮雙刀，所向披靡，夏兵大潰，殺死蹂踐無慮萬人，獲馬四萬匹。顯忠揭榜招兵，以紹興九年為文書，每得一人予馬一匹，旬日間得萬人，皆驍勇少壯。行至鄜州，已有馬、步軍四萬餘。撒裏曷在耀州，聞顯忠來，一夕遁去。顯忠至宋，宋帝撫勞再三。（《宋史·李顯忠傳》。按《宋史全文》六月壬申，簽書樞密院事樓招至長安留十餘日，李世輔因遂說夏人南歸，夏人多懷土，獨與願從者二千人來。炤聞之，因與宣諭使周聿，皆以書招世輔歸朝。）
六月，夏招撫使王樞赴行在。
宋樞密行府準備差遣王晞韓以夏國招撫使王樞至行在，樓炤言：「陝西新復，正與夏國為鄰，此等留之無益，還之可使知恩。」乃詔閤門引見，令臨安府燕犒，差行在官館伴。秦檜又召樞至都堂，諭講和意，並還近所獲夏國之俘百九十人歸之，仍命晞韓伴送至境上。晞韓，興化軍人，宣和六年進士，樓炤宣撫關陝，辟為屬，改京秩。朝廷欲借兵西夏，犄角金人。至是管押生蕃人口歸夏，道無疏虞。（《宋史·高宗本紀》及《西夏紀事本末》）
乾順薨，年五十七，在位五十四年，改元天儀治平四年、天佑民安八年、永安三年、貞觀十三年、雍寧五年、元德八年、正德八年、大德五年，諡曰聖文皇帝，廟號崇宗，葬顯陵。（《宋史·夏國傳》。按《宋史·夏國傳》作年五十七，考乾順於宋哲宗元祐元年六月嗣位，時方三歲，是年歲在丙寅，至高宗紹興九年己未，以甲子計之，當年五十六。《宋史》五十七，蓋史臣以紀元計數，而高宗建炎元年即欽宗靖康二年九月，或誤以一年作二年也。）
