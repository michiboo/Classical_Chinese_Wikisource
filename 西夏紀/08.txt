
西夏稱天授禮法延祚四年
春正月，宋詔鄜延、涇原兩路同進兵來討果。
宋帝與兩府大臣共議，陝西帥臣具攻、守二說奏之，宋帝取攻策，詔鄜延、涇原會兵，取正月上旬入討。范仲淹言：「正月塞外大寒，不如俟春深，賊馬瘦人饑，勢易製。」且乞留鄜延一路，以備招納，或擇利進城廢寨，以牽制元昊。韓琦奏言：「兩路協力，尚懼未能大挫黠虜。若鄜延以牽制為名，則是委涇原孤軍嘗於賊手，非計之得。」乞督令鄜延進兵同入。宋帝以奏示仲淹，仲淹言：「臣與琦等皆一心，非有怯弱。但戰者危事，一或差失，則平定之期轉延歲月。況橫山蕃部散居岩穀，亦多設堡控扼險處，入界兵少則難追，多則難進，未見其利。」琦又令尹洙至延州約進師，仲淹曰：「我師新敗，士氣喪沮，今但見敗形，未睹勝勢，吾不敢任也。」洙太息曰：「公不及韓公矣！韓公云：『凡用兵，當置勝負於度外』。」仲淹曰：「大軍一動，萬命所懸，乃置之度外乎？誠仲淹所不及。」洙沮去。琦復上奏曰：「仲淹意在招納，使朝廷強之，終非己謀，將佐聞之，必無銳誌。臣以元昊傾國入寇，不過四五萬，老弱婦女舉族而行。吾逐路之兵自守，勢分力弱，故遇敵不支。若大軍並出，鼓行而前，乘敵驕惰，破之必矣。乞別命近臣，以觀賊隙，如何進討，斷在不疑。」宋帝終難之。時傳聞宋師大舉，謀清野據險以待，一俟宋師諸路入界，並兵以敵。既而聞宋師不果出，乃已。（《長編》一百二十九、一百三十及《宋史》范仲淹、韓琦等傳並《東軒筆錄》）
歸塞門寨主高延德於延州請和，安撫副使范仲淹答以書。（按元昊請和於仲淹，《宋史·夏國傳》敘在好水之戰後，《范仲淹傳》敘在好水之戰前。）
仲淹既見延德，察元昊未肯順事，且無表章，不敢聞於朝廷。乃自為書諭以逆順，遣監押韓周同延德還抵元昊。其書曰：「正月日，具位某謹修誠意，奉書於夏國大王：伏以先大王歸向朝廷，心如金石。我真宗皇帝，命為同姓，待以骨肉之親，封為夏王。履此河山之大，旌旗、車服，降天子一等。恩信隆厚，始終如一。齊桓、晉文之盛，無以過此。朝聘之使，往來如家。牛、馬、駝、羊之產，金、銀、繒、帛之貨，交受其利，不可勝記。塞垣之下，逾三十年，有耕無戰。禾黍雲合，甲冑塵委，養生葬死，各終天年。使蕃、漢之民，同堯舜之俗，此真宗皇帝之至化，亦先大王之大功也。
「自先大王薨背，今皇震悼，累日嘻籲，遣使行吊賻之禮，以大王嗣守其國，爵命崇重，一如先大王。昨者，大王以本國眾多之情，推立大位，誠不獲讓，理有末安，而遣行人告於天子，又遣行人歸其旌節，朝廷中外，莫不驚憤，請收行人，戮於都市。皇帝詔曰：非不能以四海之力支其一方，念先帝歲寒之本意，故夏王忠順之大功，豈一朝之失而驟絕之？乃不殺而還。假有本國諸蕃之長，抗禮於大王，而能含容之若此乎？省初念終，天子何負於大王哉！
「二年以來，疆事紛起，耕者廢耒，織者廢杼，邊界蕭然，豈獨漢民之勞弊耶！使戰守之人，日夜豺虎，競為吞噬，死傷相枕，哭泣相聞，仁人為之流涕，智士為之扼腕。天子遣某經度西事，而命之曰：『有徵無戰，不殺非辜，王者之兵也。汝往欽哉。』某拜手稽首，敢不夙夜於懷。至邊之日，見諸將帥多務小功，不為大略，甚未副天子之意。某與大王雖未嘗高會，向者同事朝廷，於天子則父母也，於大王則兄弟也，豈有孝於父母而欲害於兄弟哉？可不為大王一二而陳之！
「《傳》曰：『名不正則言不順，言不順則事不成。』大王世居西土，衣冠、語言皆從本國之俗，何獨名稱與中朝天子侔擬？名豈正而言豈順乎？如眾情莫奪，亦有漢、唐故事：單于、可汗皆本國極尊之稱，具在方冊。某料大王，必以契丹為比，故自謂可行。且契丹，自石晉朝有援立之功，時已稱帝。今大王世受天子建國封王之恩，如諸蕃中叛朝廷者，大王當為霸主率諸侯以伐之，則世世有功，王王不絕。乃欲擬契丹之稱，究其體勢，昭然不同。徒使瘡痍萬民，拒朝廷之禮，傷天地之仁。《易》曰：『天地之大德曰生，聖人之大寶曰位，何以守位曰仁。』是以天地養萬物，故其道不窮；聖人養萬民，故其位不傾。又《傳》曰：『國家以仁：獲之、以仁守之者百世。』昔者，唐末天下恟恟，群雄咆哮，日尋干戈，血我生靈，腥我天地，滅我禮樂，絕我稼穡，皇天震怒，罰其不仁，五代王侯，覆亡相續。老氏曰：『樂殺人者，不可如誌於天下。』誠不誣矣。後唐顯宗，祈於上天曰：『願早生聖人，以救天下。』是年，我太祖皇帝應祈而生，及厲試諸難，中外忭戴，不血一刃，受禪於周。廣南、江南、荊湖、西川，有九江萬里之阻，一舉而下。豈非應天順人之至乎！由是罷諸侯之兵革、五代之暴垂，八十年天下無禍亂之憂。太宗皇帝聖文神武，表正萬邦，吳越納疆，並晉就縛。真宗皇帝奉天體道，清淨無為，與契丹通好，受先大王貢禮，自茲四海，熙然同春。今皇帝坐朝至晏，從諫如流，有忤雷霆，雖死必赦，故四海之心，望如父母，此所謂以仁獲之，以仁守之，百世之朝也。某料大王建議之初，人有離間，妄言邊城無備，士心不齊，長趨而來，所向必下。今以強人猛馬，奔衝漢地，二年於茲，漢之兵民，蓋有血戰而死者，無一城一將願歸大王者，此可見聖宋仁及天下，邦本不搖之驗也。與夫間者之說，無乃異乎！今天下久平，人人泰然，不習戰鬥，不熟紀律。劉平之徒，忠敢而進，不顧眾寡，自取其困，餘則或勝或負，殺傷俱多。大王國人必以獲劉平為賀，昔鄭人侵蔡，獲司馬公子燮，鄭人皆喜，惟子產曰：『小國無文德而有武功，禍莫大焉。』而後鄭國之禍，皆如子產之言。今邊士訓練漸精，恩威已立，有功必賞，敗事必誅，將帥而下，大知紀律，莫不各思奮力效命，爭議進兵。如其不然，何時可了。今招討司統兵四十萬，約五路入界，著其律曰：『生降者賞，殺降者斬；獲精強者賞，害老幼婦女者斬；遇堅必戰，遇險必奪；可取則取，可城則城。』縱未能入賀蘭之居，彼之兵民降者、死者，所失多矣。是大王自禍其民，官軍之勢，不獲而已也。
「某又念皇帝『有徵無戰，不殺非辜』之訓，夙夜於懷，雖師帥之行，君命有所不受，奈何鋒刃之交，相傷必眾。且蕃兵戰死，非有罪也，忠於大王耳；漢兵戰死，非有罪也，忠於天子耳。使忠孝之人肝腦塗地，積累怨魄，為妖為災，大王其可忽諸？朝廷以王者無外，有生之民皆為赤子，何蕃、漢之限哉？何勝負之言哉？某與招討太尉夏公、經略密學韓公嘗議其事，莫若通問於大王，計而決之，重人命也。其美利甚眾。
「大王如能以愛民為意，禮下朝廷，復其王爵，承先大王之志，天下孰不稱其賢哉！一也。如眾多之情，三讓不獲，前所謂漢、唐故事如單于、可汗之稱，尚有可稽，於本國語言為便，復不失其尊大，二也。但臣貢上國，存中外之禮，不召天下之怨，不速天下之兵，使蕃、漢邊人復見康樂，無死傷相枕、哭泣相聞之慘，三也。又大王之國，府用或缺，朝廷每歲必有物帛之厚賜，為大王助，四也。又從來入貢使人，止稱蕃吏之職，以避中朝之尊，按漢諸侯王相皆出真拜，又吳越王錢氏有承製補官故事，功高者受朝廷之命，亦足隆大王之體，五也。昨有邊臣上言，乞招致蕃部首領，某亦已請罷。惟大王告諭諸蕃首領，不須去父母之邦，但回意中朝，則太平之樂，遐邇同之，六也。國家以四海之廣，豈無遺才？有在大王之國者，朝廷不戮其家，安全如故，宜善事王以報國士之知，惟同心向順，自不失其富貴，而宗族之人必更優恤，七也。又牛、馬、駝、羊之產，金、銀、繒、帛之貨，有無交易，各得其所，八也。大王從之，則上下同其美利，生民之患幾乎息矣；不從，則上下失其美利，生民之患何時而息哉？某今日之言，非獨利於大王，蓋以奉君親之訓，救生民之患，合天地之仁而已乎！惟大王擇焉。不宣，某再拜。」 （《長編》一百三個及《範文正集》。按《長編》是月，元昊又遣人至涇原請和，涇原路走馬承受崔宣以聞，上謂輔臣曰：「賊多詭計，欲懈我師爾，宜詔逐路部署司益守備。」）
宋涇原軍襲威福軍，遣蕃官骨披（一作郭拜）等偽降，不納。
黑山威福軍，駐黃河西，涇原都監桑懌率兵襲之，焚族帳、掠馬駝甚眾。元昊遣指揮骨披等四人，詐投懌軍，設誓願為中國效力。懌以告安撫使韓琦，琦不可。（《長編》一百三十一）
二月，侵宋渭州，敗任福於好水川。
元昊遣使至延州約和。韓琦聞之，曰：「無約而請和者，謀也。」命諸將戒嚴，而自行邊至高平。元昊果遣眾攻渭州（按《長編》琦行邊趨涇州，而諜者言：「元昊閱兵戩章會，謀寇渭州」），薄懷遠城。琦亟趨鎮戎軍，盡出其兵，又募敢勇得萬八千人，使任福將之。以耿傅參軍事，涇原路駐泊都監桑懌為先鋒，鈐轄朱觀、都監武英、涇州都監王珪各以所部，從福節制。琦戒福等：「並兵自懷遠趨德勝寨，至羊牧隆城（一作揚博隆城）出敵之後。諸寨相距才四十里，道近糧餉便。度勢未可戰，則據險設伏，待其歸邀擊之。」福引輕騎數千，趨懷遠城捺龍川（一作納克隆川），遇鎮戎軍西路巡檢常鼎、劉肅，與敵戰於張家堡南，斬首數百，夏人棄馬、羊、橐駝，佯北。武英以為前必有伏，眾不聽。桑懌引騎趨之，福踵其後。諜傳敵兵少，福等頗易之。薄暮，與懌合軍，屯好水川，川與能家川隔在隴山外。觀、英屯籠絡川，相距五里，約翌日會兵川口，不使夏人一騎遁。然已陷其伏中矣。路既遠，芻餉不繼，士馬乏食者三日。元昊自將精兵十萬，營於川口。候者言夏人有寨數不多，兵益進。詰旦，福與懌循好水川西行，出六盤山下，距羊牧隆城五里，與夏軍遇。懌為先鋒，見道旁置數銀泥合，封襲謹密，中有動躍聲，疑莫敢發。福至發之，乃懸哨家鴿百餘，自合中起，盤飛軍上。於是，夏兵四合。懌先犯，中軍繼之，自辰至午酣戰。陣中忽樹鮑老旗，長二丈餘，懌等莫測。既而鮑老揮右則右伏出，揮左則左伏出，翼而襲之，宋師大敗。懌、劉肅及福子懷亮，皆戰沒。小校劉進，勸福自拔，福不聽，力戰死。
初，渭州都監趙津將瓦亭塞騎兵三千餘，為諸將後繼。是日，朱觀、武英兵會能家川，與夏人遇。陣合，王珪自羊牧隆城以屯兵四千五百人助觀略陣，陣堅不可動。英重傷，不能出軍戰，自午至申，夏軍益至，東陣步兵大潰，眾遂奔。珪、英、津及參軍耿傅、隊將李簡、都監李禹亨、劉鈞皆死於陣。觀以千餘人保民垣，發矢四射，會暮，夏軍引去，將校士卒死者萬三百人。
始，珪望見福麾幟尚在圍中，欲援出之，軍校有顧望不進者，珪斬以徇，乃東望再拜曰：「臣非負國，力不能也，獨有死爾！」乃復進戰，擊殺數百人，鐵鞭至撓曲，手掌破裂，猶奮身躍馬，三中箭三易馬，最後得其下馬，左右馳擊，又殺數十人，飛矢中其目，遂死。
英知必敗，勸傅避去，傅不答。英歎曰：「英當死。君文吏，無軍責，奈何與英俱死？」觀亦戒傅少避賊鋒，而傅愈前不顧，身被數創乃殞。前一夕，傅在觀營，夜作書遺福，以其日小勝，前與夏軍遇，深以持重戒之，自寫題觀名以致福軍中。傅死後，或言福之敗由傅督戰太急，福等既違節度，雖死不足與。既而福隨軍孔目吏彭忠得傅戒福書，具白琦，琦即奏之。尹洙為作《憫忠》、《辨誣》二篇。
方元昊傾國入犯，福臨敵受命，所統皆非素撫之兵，既又分出趨利，故至甚敗。奏至，仁宗震悼。夏竦使人收散兵，得韓琦檄於福衣帶間，言罪不在琦，猶奪一官。
是役，張元從元昊在軍中參讚為多，戰既勝，元題詩於界上寺壁云：「夏竦何曾聳，韓琦未是奇，滿川龍虎輦，猶自說兵機。」（《宋史·夏國傳》、任福、武英、王珪、耿傅等傳及《長編》一百三十一。周輝《清波雜志》）
進攻劉璠堡。
涇原熟戶萬餘帳向來驕悍，元昊六盤山之戰皆其向導，故兵行徑路及設伏之處，一如宿計。是時，引元昊乘勝圍劉璠。范仲淹遣環慶都監劉政將銳卒數千來援，夏兵聞之，遂還。（《長編》一百三十一。又《長編》：元昊反，王堯臣建言：「涇原路熟戶萬四百七十餘帳，帳之首領各有職名，曹瑋帥本路威令明著，常用之平西羌，其後邊備稍懈，守將惟務姑息，浸成驕黠。自元昊反，鎮戎軍及渭州山外皆被侵擾，近邊熟戶亦遭殺虜。蕃族之情，最重酬賽，因此釁隙激怒之，可復得其用。請遣人募首領願效用者籍姓名並士馬之數，及千人聽自推其謀勇者一人，授以班行及巡檢之名，使將領出境，破蕩生戶，所獲財富，官勿檢核，得首級及傷者給以賞物，仍依本族職名補遷及增俸錢。」詔如所請。）
潛結契丹為援。（《長編》一百三十五）令野利旺榮答范仲淹書。
初，韓周等持仲淹書入西界，逆者禮意殊善。行既兩日，聞山外諸將敗亡，周等抵夏州，留四十餘日。元昊俾其親信野利旺榮為書報仲淹，別遣使與周俱還，且言不敢以聞兀卒。書辭益慢，仲淹對使者焚其書，而潛錄副本以聞，書凡二十六紙，其不可以聞者二十紙，仲淹悉焚之，餘又略加刪改。書既達，大臣皆謂仲淹不當輒與元昊通書，又不當焚其報。（《長編》一百三十一）
夏四月，掠儀、秦二州。
夏國首領各將其種落兵，謂之「一溜」（一作流）。少長服習，如臂使指，既成行列，舉手掩口，然後敢食，慮酋去遙見，疑其語言，其整肅如此。元昊之犯渭州，初分兵為四溜，期集於好水川，任福所遇乃先至之一溜也。猝遇福軍而駭，欲奔所聚之地，福不知虛實，乘急追逐，遂陷大陣。然諸將力戰，至死不肯退。夏兵雖勝，殺傷亦相當，故攻劉璠堡不克，還屯天都山，令遊騎剽掠儀、秦二州屬戶，聞秦鳳副都部署曹琮料簡鄉弓手數萬人，發騎士設伏以侍，乃退。（《宋史·曹琮傳》及《韓魏公家傳》、《長編·田況上兵策十四事》）
宋鈐轄杜惟序破夏三寨。
好水之役，惟序領騎兵數千由懷安路破夏三寨，斬首數百級，獲馬、牛幹計。（《長編》一百三十一）五月，宋徙范仲淹知慶州。
初，元昊反，陰誘屬羌為助，而環慶酋長六百餘人，約為向導。事尋露，仲淹以其反覆不常也，至部即奏行邊，以詔書犒賞諸羌，閱其人馬，為立條約，諸羌皆受命，呼為「龍圖老子」。仲淹守邊數年，與韓琦齊名，為夏人所畏，諸羌為之語曰：「軍中有一韓，西賊聞之心骨寒；軍中有一范，西賊聞之驚破膽。」（《宋史·范仲淹傳》及《東部事略》。按《事文類聚·外集》引《名臣傳》骨作膽。《駢字文類編》引《宋史》，骨亦作膽，二之字作知。）
宋帥夏竦揭榜購元昊。
竦屯鄜州，揭榜塞上云：「有得趙元昊頭者，賞錢五百萬貫，爵為西平王。」元昊聞之大怒，使人入市賣箔，陝西荻箔甚高，倚之食肆門外，佯為食訖，故遺去之。至晚，食肆竊喜，以為有所獲也，徐展之，乃元昊購竦之榜，懸箔之端，云：「有得夏竦頭者，與錢兩貫。」竦聞之，急令藏掩，而已宣播遠近矣，竦大慚沮。其見輕侮如此。（《談苑》。按《宋史·夏竦傳》作元昊嘗募得竦者與錢三千，與此作兩貫不同。）
六月，宋詔陝西諸路總管司嚴邊備，毋輒入夏境；夏人至，則禦之。（《宋史·仁宗本紀》）宋以西界團練李興為供備庫副使、壽州都監。
初，興既內附，而部署司言：「興，元昊親信，恐不得其情。」故徙之南方。（《長編》一百三十二）秋七月，犯麟、府二州。
與宋麟、府路巡檢張岊遇於深柏堰，夏人數千，岊分兵追擊，斬首百餘級，奪兵械、馬、牛數百。（《宋史·仁宗本紀》及《張岊傳》。按《長編》：鄜州走馬承受傅季明言：「元昊寇麟、府，聞其死傷者三萬餘人。」上謂輔臣曰：「此諜者非驕我，即欲緩諸路牽制之兵爾。可令鄜延部署司嚴飭邊備。」按《長編》犯麟、府作八月。）
與宋人戰於青眉浪，敗績。
元昊圍麟州，都監王凱等乘城拒鬥，晝夜三十一日始解去。敵猶鈔掠，會凱與同巡檢張岊護糧道於青眉浪，夏人大至，與岊相失，乃分兵出其後，夾擊之。復與岊合，岊接戰，流矢貫雙頰，岊拔矢鬥愈力，奪馬十二匹，斬首百餘級。（《宋史》王凱、張岊傳）
八月，攻府州。宋殿侍乜羅（一作密拉）叛宋來附。
元昊攻麟州不克，進攻府州。州城險且堅，東南有水門，崖壁峭絕，下臨大河。夏人緣崖腹微徑魚貫而前，城上矢石亂下，乃退。一日，夏人乘城西南隅庳下，將登，眾囂曰：「城破矣！」岊乘陴大呼搏賊，夏人稍卻，飛石中右目下，身被三創，晝夜督守不退。夏人乃轉攻城北，士卒復力戰，夏人死傷甚眾。州無井，民取河水以飲，夏人斷汲路，岊與通判張旨夜開門，率兵擊，夏人小卻。以官軍壁兩旁，使民出汲，復以渠泥覆草積，夏人望見，以為水有餘，知城終不可得，乃引去（按《東軒筆錄》：麟州踞河外，扼西夏之衝，城中無井。慶曆中，有戎人謂元昊云：「圍之半月，即兵民渴死矣。」元昊以兵圍之數日，城中大窘。有軍士獻策，願取溝泥，使人乘高以泥草積，州將從之。元昊望見，遽語獻策戎人曰：「爾言無井，今乃有泥以護草積，何也？」即斬戎人解去。按《氵束水記聞》載此事，赤作圍麟州，此本《宋史》作府州，未知孰是）。初，有蕃部乜羅為殿侍，求錦袍。驛料管勾麟府路軍馬事康德輿不與，乜羅頗有怨言。後有譖乜羅與敵通，戰則反射漢人，乜羅無以自明，乃謀附夏。指揮張岊聞之，召乜羅與飲，乜羅泣曰：「我豈附賊者耶？蓋逃死耳。」岊以告德輿：「乜羅信叛矣。不可不殺。」德輿不聽，曰：「今日豈殺蕃部時耶？」岊曰： 「叛者特乜羅，非眾所欲也。請為君召與飲，仆崖穀中，聲言墜馬死，安知漢殺之。」德輿猶豫不決，以問所親，所親惡岊，短毀之，岊計不行。夏人果以乜羅為向導，自後河川入襲府州。蕃漢欲入城，德輿閉門不納，或降夏人或為夏人所殺，不可勝計。德輿按兵不出戰，但移文轉運司調軍食。知府州折繼閔極力禦之，得不陷。及陷豐州，德輿才出屯州城外數里，三日而還。居民望見，以為夏人復至，皆棄其所齎，入保城郭。（《宋史》張岊、張旨、康德輿等傳。按《涑水記聞》：康定二年，府州奏：「七月二十三日，西賊不知萬數，圍逼州城，攻擊四日夜乃退。尋令鄉兵趙素等探候，西賊尚在後河川、赤土嶺、毛家塢一帶，下寨未起，去州三十二里，州司竊慮西賊虛作退勢，誘引大兵追逐，別設伏兵奔衝州城。見不輟，令人探候及申並代部署司，乞救應」。次麟府路走馬承受公事樊玉奏：「竊見來路軍馬司準麟州公文，自七月二十七日被西賊攻圍西城，二十八日至九月九日午時，其賊拔寨過屈野河西山，上白草十一帶下寨，去州約十五里。其夜，當州令通引官魏智及百姓兼千、白政等偷路往州東探候，建寧寨已為西賊所破。賊於周回下七寨，殺虜寨主、監押及寨內軍民，焚蕩倉場、庫務、軍營、民居、敵樓、戰棚皆盡。其賊亦不輟，下屈野河來奔衝州城，當州日夜拒守，軍民危圍。令遣百姓李珣飛騎長夜偷路去，急乞軍馬司星夜進城，發兵救應。」按康定二年，即慶曆元年，蓋改慶曆在是年十一月，故《記聞》書二年。）
宋詔鄜延部署許懷德以兵萬人援麟、府。（《長編》一百三十三。按《涑水記聞》：麟州之圍，苗繼宣募吏民有能通信求援於外者，通引官王吉應募。繼宣問曰：「須幾人從行？」吉曰：「今虜騎百重，無所用處。」請禿發，衣胡服，挾弓矢，齎糧餉，為胡人，夜縋而出，遇虜問，則為胡語答之。兩晝夜，然後出虜寨之外，走詣府州告急，府州遣將兵救之。吉復間道入城，城中皆呼萬歲。及圍解，詔除吉奉職本州指使。吉嘗從都監王凱及中貴人將兵數千人，猝遇虜數萬騎，中貴人恐惶，以手帛自經，吉曰：「官何患不死？何不且令王吉與虜戰，若吉不勝，死未晚也。」因使其左右數人守中貴曰：「貴人有不虞，當盡斬若屬。」因將所部先登，射殺虜大將，虜眾大奔，眾軍乘之，虜墜崖死者萬餘人。奏上，凱自侍禁除禮賓使、本路鈐轄。吉自奉職除禮賓副使。吉嘗與夏虜戰，其子文宣年十八從行。戰罷不見文宣，其麾下請入虜中求之，吉止曰：「此王吉子，而為虜所獲，尚何以求為？」頃之，文宣挈二首以至，吉乃喜曰：「如此，真我子也。」吉每與虜戰，所發不過一矢，即舍弓肉袒而入，手殺數人，然後反，曰：「及其張弓挾夾之時，直往抱之，使彼倉粹無以拒吾，則成擒矣。吾前後數入其陣，未嘗兩矢也。」）
是月，元昊攻金明寨，破寧遠寨，寨主王世亶、兵馬監押王顯死之。（《宋史·仁宗本紀》）進陷豐州，殺其知州王餘慶、兵馬監押孫吉。
城孤無援，故陷。元昊遣兵屯要害，絕麟、府餉道。（《宋史·仁宗本紀》及《夏國傳》）
宋詔河東路：「元昊入寇麟、府，所過城寨有能出奇設伏掩擊者，量功優獎之。軍馬或致傷折，亦不加罪。（《長編》一百三十三）與宋將趙振等戰於深柏堰，敗績。
元昊既破豐州，將襲近寨，故為振所取。（《宋史·趙振傳》）屯兵琉璃堡，為並代都鈐轄張亢所破，棄堡遁。
元昊久困麟、府，州民及僧道詣闕請益兵，廷臣以二州在絕塞，咸議棄河外，守保德。會並代鈐轄張亢奉詔至，與張岊合兵為戰守計。夏容州刺史雅布移守貴以兵攻之，屢敗，悉眾據府北之琉璃堡，分列三寨。亢使諜伏寨旁草中，見老羌方炙羊髀占吉凶，驚曰：「明當有急兵，且趣避之。」皆笑曰：「漢兒方藏頭膝間，何敢爾！」亢知無備，夜引兵襲擊。大破之，俘獲萬計。夏人棄堡遁。（《宋史·張亢傳》及《長編》一百三十三及一百三十四）
與宋人戰於三松嶺，敗績。
元昊之攻麟、府也，宋帥高繼宣率師渡河屯府穀，間遣勇士夜亂夏營，又募黥配廂軍，得二千餘人，號「清邊軍」，命偏將王凱主之。軍次三松嶺，夏眾數萬圍之，「清邊軍」奮起，斬首千餘級，其相躪藉死者不可勝計。（《宋史·高繼宣傳》）
約契丹侵宋。
謀待冰合渡河攻河東。知并州楊偕言於朝曰：「若朝廷不思禦捍之計而修寧遠寨，是求虛名而忽大患也。」（《長編》一百三十四）九月，遣使如契丹獻宋俘。（《遼史·興宗本紀》）
冬十月，宋夏竦罷。分陝西為四路，各置使，以韓琦、王沿、范仲淹、龐籍領之。
竦集幕職兵官，議五路進討，凡五晝夜。屏人絕吏，所謀秘密處置軍馬、分擘糧草，皆有文字，已成書，兩人之力不能舉，封鑰於一大櫃中。一夕失之，竦等大駭，陰令訪求。不數日，卻在櫃上，蓋元昊使其客為之也。竦進兵之議遂格。由是乞罷。宋帝乃分秦鳳、涇原、環慶、鄜延為四路，各置經略安撫招討使。時琦知秦州，沿知渭州，仲淹知慶州，籍知延州，詔分領之。張方平言：「涇原最當敵衝，王沿未愜人望，不當與琦等同列。」不報。琦上言：「請於鄜、慶、渭三州，各更益兵三萬人，拔用有勇略將帥統領訓練，預分部曲，遠斥堠，於西人舉動之時，先據要害，來則命駐紮之兵觀利整陣，並力擊之。又於西人未集之時，出三州已整之兵，淺入大掠，或破其和市，招其種落，築壘拓地，別立經制。朝廷節儉省費，傾內帑三分之一分助邊用，使行間覘賊。如此，則二三年間，賊力漸屈，平定有期矣。」（《長編》一百三十三、一百三十四及《談苑》）
與宋延州軍戰於橋子穀，不克。
初，夏兵入漢界，宋軍分地謹守，不敢拒戰，故往來如履無人之境。自鄜延、環慶諸路設備，復布探馬、偵候，兵至即會合掩擊，於是稍知顧忌。時延州守龐籍以金明西北渾州川水土肥沃，川尾橋子穀為夏國險隘，令部將狄青築招安寨於穀旁。元昊遣兵三萬爭之，麾騎挑戰，六班散直張五持鐵簡出鬥，夏兵辟易退還。自是，興、靈東界兵不得並力西出。（《宋史·龐籍傳》）
攻宋大順城。
宋諸將皆閉城自守，范恪率兵二千餘戰克之。又犯高平軍、劉璠堡，亦不克，引還。（《宋史·范恪傳》）犯府州邊塞。
兵馬監押竇舜卿欲襲擊，舉烽求援於大將王凱，凱弗應。舜卿度事急，提州兵出戰，勝之。明日，經略使問狀，凱懼，要以同出為報，舜卿歡然相許，不自以為功。（《宋史·竇舜卿傳》）
宋改元，赦書敕邊吏，來通善意。
西師久未解，元昊雖屢勝，然死亡、創夷者相半，人困於點集，財力不給，國中為「十不如」之謠以怨之。宋臣張方幹因其困敝上言：「陛下猶天地父母也，豈與犬豕豺狼較乎？願因郊赦，引咎示信，開其自新之路。」帝喜曰：「是吾心也。」是歲，改慶曆。赦書敕邊吏，通其善意。（《宋史·張方平傳》、《夏國傳》）
宋詔毆前、馬步軍司：應西界人先隸軍籍者，具名以聞。
初，夏州人韓懷亮更名福，為神衛軍士。樞密院慮刺探朝廷機事，乃下開封府鞫狀。而福自元昊未叛時內附，隸神衛軍，破白豹城有功，補承局，非元昊所使刺事者。詔特遷一資，仍令密捕諜人之在京城者，而降是詔。（《長編》一百三十四）
宋知保安軍劉拯，來誘野利旺榮降。
初，野利旺榮復書，語猶嫂。知延州龐籍言，諸路皆傳元昊為西蕃所敗，又野利族內叛，黃鼠食稼，天大旱，其國內既多憂虞，必為納款之計。遂令知保安軍劉拯諭旺榮言：「公持靈、夏兵，倘內附，當以西平茅土分冊之。」知渭州王沿、總管葛懷敏亦使僧法淳持書來招，並以金寶貽之。（《宋史·夏國傳》及《東都事略》）
十一月，爭建寧寨，大敗，悉撤諸路兵還。
建寧據麟、府之中，最號險要，元昊令蕃卒據之。時麟州郊賞至府州，府餉麟地距百四十里，非兵衛不敢前。張亢率所部護送，夏人抄之不得，間聚蕃眾數萬，屯柏子寨，邀亢歸路。亢所將才三千人，亢激怒之曰：「若等已陷死地，前鬥則生，不然為賊所屠無餘也。」士皆感厲。會天大風，順風擊之，俘斬無算。轉戰至建寧寨，寨兵披靡走，乃修復寨址。夏人出兔毛川爭之，亢令張岊伏短兵強弩數千於山後。亢以萬勝軍皆京師新募市井無賴子弟，罷軟不能戰，夏人目曰「東軍」，素易之，而怯虎翼軍勇悍。亢陰易其旗以誤夏軍，夏軍果趨「東軍」，而值虎翼卒，搏戰良久，伏發，夏眾大潰，盡撤諸路兵還。至是，麟府饋路始通。（《宋史·張尤傳》及《長編》一百三十四）
宋塞雁門備元昊。（《宋史·富弼傳》）宋文學參軍梁造請入西界，說元昊歸款。
知永興軍范雍為言於帝，帝謂輔臣曰：「造乃言邊事得官者，恐其言語肆誕，為夷狄所輕，不可許也。」（《長編》一百三十四）是年，沙州回鶻來侵，卻之。
回鶻土產，珠玉為最；帛有兜羅綿、毛氈、狨錦、注絲、熟綾、斜褐；藥有膃肭臍、硇砂；香有乳香、安息、篤耨。其人善造賓鐵刀、烏金、銀器，或為商販，市於中國、契丹諸處。往來必由夏界，夏國將吏率十中取一，擇其上品，賈人苦之。後以物美惡，雜貯毛連中，然所征亦不貲。自元昊取河西地。回鶻種落竄居山谷間，悉為役屬。曹琮在秦州，欲誘之共圖元昊，得西川舊賈，使諭意。於是，沙州鎮王子遣使入貢，奉書曰：「我本唐甥，天子實我舅也。自李氏取西涼，遂與漢隔。今願率首領討夏。」已而，以兵攻沙州，不克。又徇唐隆鎮，降首領來守順等。唐隆為西蕃大部，與麟、府僅隔一河，元昊圍麟、府，分兵破之。守順請降，徙之夏州。未幾，與麟州蕃官麻崖（今作馬崖）、府州巡檢默喇（今作密拉），俱脫歸中國。麻崖、默喇，皆元昊脅以入西者也。（《宋史·曹琮傳》及《長編》一百三十四）
