
毅宗昭英皇帝李諒祚，景宗元昊子也。小字寧令哥，國語謂歡喜為寧令。兩岔，河名也，母曰宣穆惠文皇后沒藏氏，從元昊出獵，至此而生諒祚，遂名焉。以天授禮法延祚十年二月六日生，十一年春正月方期歲（《宋史·夏國傳》：諒詐，景宗長於也。錢大昕《諸史拾遺》云：《傳》云諒祚以慶曆七年二月六日生，八年正月方期歲，亦恐未然，元昊子諒祚最幼，不得言長子）即位，改元延嗣寧國元年。（《長編》：沒藏氏初為尼，寓於興州之戒壇院，既娠而曩霄死，曩霄遺言立從弟委格寧令，其大酋諾伊尚都等與沒藏訛龐議所立。沒藏大族也，訛龐為之長，眾欲如遺言立委格寧令，訛龐獨弗許，曰：「委格寧令非子，且無功，安得有國？」諾伊尚都曰：「國今無主，然則何所立。不然，爾欲之乎？爾能保有夏土，則亦眾所願也。」訛龐曰：「予何敢哉。夏自祖考以來，父死子繼，國人乃服。今沒藏尼娠先王之遺腹，幸而生子，則可以嗣先王矣，誰敢不服？」眾曰：「然。」遂立沒藏尼為太后。曩霄既死三月，諒祚生。據此，則以諒祚為元昊遺腹於，與《宋史》不同。果如所說，沒藏氏既已斥出為尼，其生子又在元昊死後，訛龐擁立，夏國將相豈無一人異議？其說恐不足信，宜仍以《宋史》為斷。）
諒祚幼養於母族訛龐，訛龐因專國政。二月，遣使報哀於宋、契丹。使宋者為楊守素，守素乃康定中為元昊謀不稱臣、納所賜節者也。宋帝以任顓嘗屈夏使臣，復使館伴。顓問守素元昊所以死，守素不能對。終其去，不敢桀驁。三月，遣使上元昊遺物於契丹。宋遣開封府判官、尚書祠部員外郎曹穎叔為祭奠使，六宅使、達州刺史鄧保信為弔慰使，賜絹一千匹、布五百端、羊百口、麵米各百石、酒百瓶。及葬，仍賜絹一千五百匹，餘如初賻。
諒祚初立，方幼，三大將分治其國。宋臣謂：「可因此時以節度使啖三將，使各統所部分，以弱其勢，可不戰而屈矣。」判延州程琳曰：「幸人之喪，非所以示外國，不如因而撫之。」或請乘隙舉兵，知慶州孫沔亦言：「伐喪，非中國體。」帝納其言（《范忠宣集·王尚恭墓誌》：孫威敏公經略環慶，辟掌機宜。慶曆八年，夏元昊為子寧令哥所弒，國人誅之，立其幼子諒祚，而來告哀。謂孫公曰：「元昊負恩，屢挫官軍，忠臣義士，痛心頓足，未能擒戮。今父子相殘而立其幼，殆天亡賊也。因請未賜王爵，止授以節帥之名。擇其強臣，寵以高官，使分其權，復以厚賞招致近邊豪酋，漸漸收其用，以壯吾藩籬，則西陲可久安。不然，後難製也。」孫公奇其言，為奏上之）。四月，遂遣尚書刑部員外郎任顓充冊禮使，供備庫副使宋守約充副使，冊諒祚為夏國主。契丹亦遣永興宮使耶律嫋裏、右護衛太保耶律興老、將作少監王全慰奠。九月，遣使如宋謝祭奠。十二月，又遣使謝封冊。鐵不得國與夏有隙，遣使如契丹，乞以本部兵助攻夏國，不許。（《宋史·夏國傳》、《仁宗本紀》、《遼史·西夏外紀》、《興宗本紀》及《長編》一百六十三至一百六十五。李燾曰：「《程琳本傳》云朝廷既行冊禮，夏人方圍慶陽，琳止詔使於鄜曰：夷狄貪此，可紓慶陽之難。」乃具禮幣賜予之數移報之，果喜，即日迎冊使，而慶陽圍亦解。按諒祚此時方自保不暇，何敢更圍慶陽？《本傳》必誤。）
西夏稱延嗣寧國元年
春，遣使如契丹賀正旦，契丹留使者不遣。
元昊臨終遺言曰：「異日力弱勢衰，宜附中國，不可專從契丹。蓋契丹殘虐，中國仁慈，順中國則子孫安寧，又得歲賜、官爵；若為契丹所脅，則吾國危矣。」是時，契丹以南壁舊怨，不肯行封冊。及遣使賀正遲期，遂羈使者。會集諸道兵，遣北院樞密副使蕭惟信以伐夏告宋。（《遼史·興宗本紀》及《西夏書事》）
遣使如宋，進奉賀正馬、駝。
宋帝賜詔曰：「詔夏國主，省所差人進奉賀正馬、駝共一百匹頭，事具悉。履端紀歲，萬邦咸稟於王正；效貢以時，奕世克修於藩職。載閱充庭之實，深惟守土之勤，遐體傾輸，不忘歎獎。今回賜銀、絹、茶等具如別錄，至可領也。其差來人所賜物色，亦具賜目。故茲詔示，想宜知悉。春寒，比平安好否？書指不多及。」（《歐陽文忠集》）
夏六月，遣使貢於契丹。契丹復留使者不遣。（《遼史·興宗本紀》）秋七月，契丹主再舉來伐。
以耶律仁先與皇太弟重元為前鋒。時契丹師分三道：韓國王蕭惠等所將者為南道；其北道則行軍都統耶律敵魯古將之；中道則契丹主自將。（《遼史·興宗本紀》、耶律仁先、蕭惠等傳）
八月，契丹主渡河，夏人遁，因取唐隆鎮據之。（《遼史·興宗本紀》及《長編》一百七十七。按《遼史·耶律多珍傳》云：「西征。詔多珍由別道會於河濱，敵兵阻河而陣，帝御戰艦絕河擊之，大捷而歸。」畢氏《通鑒考異》據《本紀》云：「辛酉，渡河，夏人遁，乃還。」以為契丹當時未嘗大捷。及觀王拱辰《別錄》，載契丹主與拱辰言，云奪得唐隆鎮云云，則《多珍傳》所云絕河擊之大捷雖非事實，亦非盡無因也。）
九月，契丹蕭惠等與夏人戰，敗績。
惠自河南進，戰艦糧船綿亙數百里。既入夏境，偵候不遠，鎧甲載於車，軍士不得乘馬。諸將請備不虞，惠曰：「諒祚必自迎車駕，何暇及我？無故設備，徒自弊耳。」數日，契丹軍未營，候者報夏師至，惠方詰妄言罪，諒詐軍從阪而下，惠與麾下不及甲而走。追者射惠，幾不免，軍士死傷甚眾。當惠之失利也，契丹主猶欲進兵，耶律仁先力諫，乃還。（《遼史》蕭惠、耶律仁先傳）
冬十月，契丹北道行軍都統耶律敵魯古與夏人戰於賀蘭山，獲李元昊妻。
敵魯古率阻卜諸軍，由北路趨涼州，至賀蘭山，獲元昊妻及其官僚家屬。遇夏人三千來戰，殪之。烏占敵烈部詳穩蕭慈氏奴（一作慈實努）中流矢，與南克耶律斡裏俱死焉。慈氏奴，蕭惠子也。（《遼史·興宗本紀》及《慈氏奴傳》。按《長編》：契丹使殿前副檢點耶律益、彰德節度趙柬之告宋，言三路兵伐夏；契丹主出中路大捷；北路兵至西涼府，獲羊百萬、駝二十萬、牛五百，俘老幼甚眾；惟南路小失利。而宋之邊奏，皆以為遼主濟河不遇敵，無水草，馬多死，耶律貫寧大敗於獅子口，惟劉五常獲陝西所陷屬戶羌二十餘人而已，與《遼史》諸傳異。又按《西夏書事》作獲國主母沒移氏。）
西夏稱天祐垂聖元年
春正月，契丹遣使來問罪。（《遼史·興宗本紀》）
二月，遣將窪普、猥貨、乙靈紀等，率兵攻契丹金肅城，南面林牙耶律高家奴等破之。窪普被創，遁去。殺猥貨、乙靈紀等。（《遼史·興宗本紀》）
三月，以戰敗契丹，獻捷於宋。保安軍以誓詔無泛遣人例，拒不納。（《長編》一百六十八）與契丹殿前都點檢蕭迭裏得戰於三角川，敗績。
斬侯者八人，擒觀察使。（《遼史·興宗本紀》及《蕭迭裏得傳》。按《西夏書事》，觀察使作訛都移。）
是月，契丹命西南招討使蕭蒲奴、北院大王宜新、林牙蕭撒抹得等率師來伐。以行宮都部署別古得監戰，復遣同知北院樞密使蕭革按軍邊城，以為聲援。（《遼史·興宗本紀》）
夏四月，契丹西南招討使蕭蒲奴等入夏境，不與敵遇，縱軍俘掠而還。（《遼史·興宗本紀》）五月，契丹兵圍興慶府，大掠。
林牙蕭奪剌至去歲蕭惠敗績之地，獲夏偵候者，知人煙聚落多國人陷沒而不能還者，盡俘以歸。（《遼史·蕭奪剌傳》）窪普降於契丹。
初，窪普兵敗，訛龐欲誅之，沒藏氏使練兵賀蘭山，以責後效。及契丹兵深入，懼誅，率所部降。（《遼史·興宗本紀》及《西夏書事》）六月，契丹破攤糧城。
城在賀蘭山西北，國中儲糧處。契丹兵攻破之，盡發廩積而還。（《長編》一百六十八）
秋九月，侵契丹邊。敵魯古遣六院軍將海裏擊敗之。（《遼史·興宗本紀》）冬十月，契丹主還，遣使請平，不許。
諒詐母遣使，乞依舊稱藩。使還，契丹主詔諭：「別遣信臣詣闕，當徐圖之。」（《遼史·興宗本紀》）
十二月，諒祚遣使上表於契丹，乞依舊稱臣如母訓。（《遼史·興宗本紀》及《西夏外紀》）
西夏稱天祐垂聖二年
春二月，契丹來索党項降戶。
元昊時，納党項降戶數千。河曲之役，請率諸部待罪。後因戰勝不遣。至是，契丹遣北院都監蕭友括來索，沒藏氏不與。（《遼史·興宗本紀》）夏四月，契丹使還，表請代党項進獻。
沒藏氏既留降戶不遣，蕭友括還，恐契丹詰責，奉表乞代党項權獻馬、駝、牛、羊等物，契丹主許之。（《遼史·興宗本紀》）
遣使如契丹，求唐隆鎮及乞罷所建城邑，契丹主不許。（《遼史·興宗本紀》）
六月，契丹安置元昊妻於蘇州。（《遼史·地理志》：蘇州本高麗南蘇，興宗置州。《通鑒輯覽》作薊州。）
並前後所俘夏人，同置蘇州。以伐夏所獲物遣使遺宋。（《遼史·興宗本紀》）
西夏稱天祐垂聖三年
春二月，宋詔夏國歲遣首領進奉，其引伴、押伴，自今選練習邊事人。（《長編》一百七十二）夏五月，阻卜酋長兀裏得遣使請附，不納。
阻卜久臣契丹，其王屯禿古斯及酋長豁得剌、喘隻葛拔裏思，常以馬、駝、氈、玉貢獻。兀裏得與豁得剌弟斡得構隙，慮其侵掠，遣使至夏國請附，沒藏氏懼契丹兵威不敢受。（《遼史·屬國表》及《西夏書事》）
冬十月，遣使如契丹，乞弛邊備。
契丹以諒祚幼弱，強臣用事，常置重兵諸邊，戒飭封堠。沒藏氏遣近臣吃多已貢物契丹，乞弛邊備。契丹主使蕭友括慰諭之。（《遼史·興宗本紀》及《西夏書事》）
宋遣閤門祗候周永清押時服來賜。
永清至宥州，夏人受賜不跪。詰之，恐而跪。（《宋史·周永清傳》）
西夏稱福聖承道元年
春二月，移牒索古渭州地。
古渭，西蕃界，距秦州三百里，道經啞兒峽。宥州兵卒牧牛羊其地，常為青唐酋藺氈掠取。監軍司怒，將攻之，藺氈懼不敵，籍土入獻，冀得戍兵以禦夏兵。宋知秦州范祥欲立奇功，亟往城之。又括熟戶田，蕃部驚擾，相率叛。訛龐欲得其地久，移文中國，言：「古渭本我地，朝廷置州於彼，有違誓詔。」宋帝詔戶部副使傅求按視，求召諭羌眾，反其田，報宥州，以渭非素有，不應索，正其封界，乃不復言。（《宋史·傅求傳》及《長編》一百七十五。按《宋史·梁適傳》：古渭初建寨，間為屬羌所抄，益兵據守，羌眾驚疑。時適以觀文殿大學士知秦州，具牛酒召諭其種人，且罷所益兵，羌遂不為患。與《傅求傳》異。）
三月，契丹主賜詔許平，遣使往獻。（《遼史·興宗本紀》）夏五月，侵宋環慶。
經略司以聞，宋帝詔邊吏嚴備，毋得輒有侵軼。（《長編》一百七十四）
秋九月，遣使如契丹進降表。（《遼史·西夏外紀》作七月，諒祚進降表。《本紀》作九月，蓋七月遣使，九月始至耳。）
契丹旋遣南面林牙高家奴等，奉詔來撫諭。（《遼史·興宗本紀》）
西夏稱福聖承道二年
春正月，遣使如契丹貢方物。
契丹主以諒祚降非誠心，諭使者曰：「爾主若念國威，不忘姻好，當心懷恭順，不在貢獻勤怠間也。」卻其物不受。（《遼史·興宗來紀》及《西夏書事》）
夏五月，上表契丹，乞進馬、駝。契丹主詔歲貢之。（《遼史·興宗本紀》）秋七月，侵宋古渭寨。
夏兵數至古渭，剽掠人畜，秦鳳經略司請於鄰路益兵五千為備。（《長編》一百七十六）遣使如契丹求婚。
時宋三司使、吏部侍郎王拱辰為回謝契丹使，慮契丹再與通姻好於中國不便，因諷契丹主曰：「南朝亦知北朝公主先聘與元昊，殊不禮待，憂幽而卒」。契丹主曰：「直是飲恨而卒，然祇是皇族之女。」拱辰曰：「雖知祇是宗女，亦須名為陛下公主下嫁，豈可如此不禮？今或陛下更與通親，毋乃太自屈也。」契丹主曰：「更做甚與他為親，只封冊至今亦未曾與。」拱辰又曰：「今來陛下且與函容，亦是好事。陛下於西羌用兵數年，其殺獲勝負亦略相當，古語謂『爭城，殺人盈城；爭地，殺人盈野』，豈是帝王仁德好事！」契丹主曰：「極是也。」（《遼史·興宗本紀》及《長編》一百七十七小注）
冬十月，遣使如契丹進誓表。
並請誓詔。契丹主賜以車服，而不許誓詔。（《遼史·興宗本紀》）
西夏稱福聖承道三年
春二月，遣使如契丹賀上尊號。（《遼史·興宗本紀》）
綏州蕃族阿訛（一作阿克阿）等叛附於宋。
宋帝以諒祚幼弱，不欲生邊事，詔約還之。（《長編》一百七十九）宋賜《大藏經》。
夏使求市史傳及佛經，押伴王尚恭以史有東晉元魏間事，不可示夷狄，止與佛書。（《長編》一百七十九及范忠宣《王尚恭墓誌》）三月，沒藏訛龐侵耕屈野河西地。
麟州西北枕睥睨曰紅樓，下瞰屈野河，其外距夏境尚七十里，並無堡障、斥堠。天聖初，州官相與訟河西職田，久不決，轉運司奏為禁地，官民並不得耕植。於是民有竊耕者，夏人輒奪其牛，曰：「汝州官尚不敢耕，汝何為至此？」由是河西遂為閑田。夏人始於洪崖塢、道光穀間，插木為小寨三十餘所，盜種寨旁田，元昊時已侵十餘里。諒祚立，中外事悉訛龐主之，知河西田腴利厚（《長編》云：「其田外則蹊徑險狹，杉柏叢生，漢兵難入；內則平壤肥沃宜粟麥，故敵不忍棄也），令民播種，以所收入其家，東侵不已，距河僅二十餘里，宴然以為己田。遊騎直至城下，或過城東，往來自若。（《長編》一百八十五）
秋七月，河東遣使召定界至，沒藏訛龐不聽。
河東管勾軍馬司賈逵徼巡，見祚龐所侵田過界，督責麟州守王亮，亮懼以聞。宋帝詔邊吏約束之，頗加驅掠。知并州龐籍言：「河西稱臣奉貢，未失臣禮。今不先以文告，而遽行驅掠，使歸曲而責直，非中國體。」乃遣使以義理約還，訛龐不可。籍又使人亟召，更定疆界，亦偃蹇不奉命。（《宋史·夏國傳》及《長編》一百八十三）
遣呂效忠侵宋，宋知德順軍周永清擊擒之。
永清有威略，嘗募勇士，夜馳百里，來襲營柵，斬首三百級，俘數十人，擄去橐駝、甲馬萬計，城中無知者。並寨禁地三百里，夏人盜耕不可禁。永清拓籍數千頃，置射士二千，聲聞敵廷。降者引入帳下，待之不疑，多得其死力。（《宋史·周永清傳》）
八月，契丹興宗薨於行宮，皇子洪基立，是為道宗，改是年為清寧元年。（《遼史·興宗本紀》。按《西夏外紀》作二十三年興宗崩，疑誤。）契丹遣王觀來報哀。（《遼史·王觀傳》）
九月，契丹遣使來賜興宗遺物。（《遼史·道宗本紀》）遣使如契丹賀即位。（《遼史·西夏外紀》）冬十月，起承天寺。
沒藏氏好佛，因中國賜《大藏經》，役兵民數萬，相興慶府西偏起大寺，貯經其中，賜額「承天」。延回鶻僧登座演經，沒藏氏與諒祚時臨聽焉。（《西夏書事》。按《朔方新志》：承天寺，夏諒祚所建。洪武初，一塔獨存，有記。又按《記》載瘞佛頂骨曰：「天祐紀歷，歲在攝提，」則夏英宗諒祚天祐垂聖元年，宋仁宗皇祐二年庚寅也。其藏舍利曰「天慶三年」，則桓宗純祐天慶三年，宋寧宗慶元二年丙辰也，年月與此俱異。）
十一月，使如契丹會葬。
契丹葬興宗於慶陵，夏與中國、高麗使並會。（按《遼史·道宗本紀》：會葬只有宋、高麗，無夏。此從《西夏書事》，或別有據。）
西夏稱福聖承道四年
春三月，河東禁銀星和市。
訛龐不肯定屈野河界，恐漢兵先據其境，輒屯兵河西以誘官軍。龐籍戒官吏曰：「夏人仰吾和市，如嬰兒之望乳。若絕之，彼必自來，毋得過河與戰。」乃懸榜於邊，禁絕銀星和市，於是國中財用漸乏。（《西夏書事》及《長編》一百八十五）
秋七月，移牒索蕃官藺氈。
宥州移文保安軍，乞抽還修古渭寨軍卒，並索叛蕃藺氈。宋帝詔以藺氈世為蕃官，不得擅索，令保安軍報之。（《長編》一百八十三）九月，遣李守貴巡視屈野河。
屈野河侵擾日甚，宋帝命殿直張安世、賈恩為都同巡檢，經制之。訛龐專為讕言，迫之則格鬥；緩之則就耕，終無歸意。安世等與龐籍移牒宥州詰責，沒藏氏見牒，遣幸臣李守貴至屈野河勘之，還白所耕皆漢地，沒藏氏責令訛龐還所侵田。會守貴亂作，不果。（《長編》一百八十五。惟李守貴作嘉伊克。此從《西夏書事》。）
冬十月，國母沒藏氏死。
初，有李守貴者，嘗為遇乞掌出納。寶保細吃多已者，嘗侍元昊及沒藏氏尼於戒壇院，故出入無所間。沒藏氏即通守貴，又通吃多已。守貴憤怒，於是殺吃多已及沒藏氏。訛龐族守貴，獨保養諒祚，因以其女妻焉。時諒祚生九歲矣。（《宋史·夏國傳》及《長編》一百八十四。又《長編》注，是年十月丁卯，《實錄》書環慶經略司言：「夏國小大王阿叔嵬迷裂皈與沒藏訛龐殺其國母及補細相公，而訛龐挈小大王歸其族，已戒邊鎮預備之。按所謂小大王即諒祚也，補細相公即吃多已也。嵬迷裂皈或是李守貴，然與正史不同。）
遣祖儒嵬名聿則及慶唐徐舜卿如宋報哀。
宋帝賜回口宣云：「省所奏母薨訃告事具悉。不圖閔凶，奄失慈怙。忽聞來訃，用怛於懷。棄背以還，哀摧難處。惟當抑割，無致殞傷。撫念所深，喻言何既。」（《宋史·夏國傳》及《文恭集》）
宋以集賢校理馮浩假尚書刑部郎中，直史館、文思副使張惟清假文思使，為正、副使來弔慰。
賜夏國主詔曰：「詔夏國主：喪葬之儀，孝子之大節；贈賻之禮，國家之至恩。眷惟忠順之邦，宜厚哀榮之恤。緬知荼毒，深用惻傷。俾遣使車，勉膺慰錫。今差文思院使張惟清充弔慰使，兼賜安葬故母物色，具如筆錄，至可領也。故茲詔示，想宜知悉。冬寒，比平安好否？書指不多及。」（《宋史·夏國傳》及《歐陽文忠集》）
遣使如宋，獻遺留馬、駝，並謝弔慰。（《宋史·夏國傳》）
西夏稱<者單>都元年
春正月，訛龐以兵屯屈野河西，至三月然後去。宋建二堡防之。
宋知并州龐籍以夏人盜耕河西田不已，乃令通判并州司馬光按視之。光言：「麟州城西臨屈野河，自河以西直抵界首，五六十里並無堡障、斥堠，以此虜得恣耕其田，遊騎往往直至城下，或過城東，州人不知。去歲已於河西置一小堡，以處斥堠之人。亦曾申經略司，乞於西增置二堡。會今春以來，虜騎屯聚，遍滿河西，經略司牒令候西人退散，別申取指揮。今虜眾盡已退去，自州城以西至大橫水浪爽平，數十里間絕無一人一騎。若乘此際，急於州西二十里左右增置二堡，每堡不過十日可成。比至虜中再行點集，此堡已皆有備，虜不能為害。如此，則麟州永無侵軼之虞，州兵出入有所宿頓，堡外先侵之田虜皆不能耕種。臣之愚心，亦為國家固爭屈野河西田者，非少此尺寸之地，蓋以虜侵耕至河，則麟州孤危。果能成此二堡，以為麟州耳目藩蔽，於事誠便。」遂歸白於龐籍，籍即令依前申修築二堡，仍令精加探候，廣設堤備。又言：「二堡城後，然後廢橫戎、臨寨二堡，撤其樓櫓，徙其甲兵，以實新堡，列烽燧以通警急。從衙城紅樓之上俯瞰其地，猶指掌也。有急，則州及橫陽堡出兵救之；敵來耕則驅之，已種則蹂踐之，敵盛則入堡以避。如是，則堡外三十里之田必不敢耕種，州西五六十里之內晏然矣。」龐籍遂檄麟州如其議。（《宋史·郭恩傳》及司馬光《論屈野河西修堡狀》）
三月，宋以張元故，殿試進士均免黜落。
舊制，殿試皆有黜落，臨時取旨，或三人取一，或二人取一，或三人取二。故有累經省試取中，屢擯棄於殿試者。故張元以積忿降元昊，大為中國之患。朝廷始囚其家屬，未幾復縱之。於是群臣建議，歸咎於殿試黜落。是歲詔：進士與殿試者，皆賜及第出身有差，均不黜落，遂為定製。（《宋史·仁宗本紀》及王栐《燕翼詒謀錄》。按李復圭《記聞》云，是春以進士群辱歐陽修之故，殿試並賜及第，不落一人，與此異。）
夏五月，與宋師戰於斷道塢，敗之，執其管勾麟府軍馬公事郭恩等。
訛龐既無歸田意，遂團兵宿境上，逮三月，稍增至數萬人。守將斂兵弗與戰。二堡役既興，恩及知麟州武戡、走馬承受公事內侍黃道元等，以巡邊為名往按視之。會詗者言，敵兵盛屯沙黍浪（《宋史·夏國傳》作沙鼠浪，《續通誌·西夏載記》作沙爾碩克朗），恩欲止不行。道元怒，以言脅恩，五月五日夜，率步騎一千四百餘人，不甲者半，循屈野河北而行，無復步伍。夏人舉火臥牛峰，戡指以謂恩曰：「敵已知吾兵至矣。」道元曰：「此爾曹故欲沮我師。」及聞鼓聲，道元猶不信。行至穀口，恩欲休軍，須曉乃登山。道元奮衣起曰：「幾年聞郭恩名。今日懦怯，與賈逵何殊？」恩亦慍曰：「不過死耳！」乃行。比明，至忽裏堆（《續通誌·西夏載記》作呼喇堆），敵數十人皆西走，相去數十步，止。恩等踞胡床，遣從騎呼之，敵不應，亦不動。俄而火起，敵騎張左右翼，自南北交至。堆東有長塹，其中有梁，謂之「斷道塢」。恩等東據梁口，與力戰。自旦至食時，敵自兩旁塹中攀緣而上，四面合擊，恩眾大潰。通判夏倚方在紅樓，見敵騎自西山大下，與推官劉公弼率城中諸軍，閉門乘城。武戡走東山，趣城東，抉門以入。恩、道元及府州寧府寨兵馬都監劉慶皆被執，使臣死者五人，軍士三百八十七人，已馘耳鼻得還者百餘人，亡失器甲甚眾。恩不肯降，乃自殺。（《宋史·仁宗本紀》及夏國、郭恩等傳。按歐陽文忠《吳育墓誌》：龐丞相經略河東，與夏人爭麟州界，亟築柵於白草。公以謂約不先定而亟城必生事，遽以利害，牒河東移書龐公，且奏疏論之，朝廷皆不報。已而夏人果犯邊，殺驍將郭恩，而龐丞相與其將校十數人皆以此得罪，麟、府遂警。）
六月，遣使如宋謝弔祭。（《宋史·仁宗本紀》）秋八月，宋禁陝西和市，仍詔定新立封堠里數。
知并州龐籍言：「經略司已令殿中丞孫兆議定橫陽河為府州界，然後三分，許一分與夏國，若不聽即絕之。請嚴禁陝西和市。」初，西人侵耕屈野河西地，籍謂非絕其互市則內侵不已。且聞出沒藏訛龐之謀，若互市不通，其國必歸罪訛龐，年歲間然後可與計議。宋帝從之仍詔定新立封堠里數，繪圖以聞。（《長編》一百八十六及《宋史·食貨志》。按《長編》註：三分許一，蓋當時夏人侵界六十里，只令退四十里也。）
冬十一月，宋禁絕河東私市。
宋自法禁日弛，夏入與邊民竊相貿易，日夕公行。故雖無歲遺之物，互市之利，猶可枝梧。訛龐不肯立屈野河界，經略使以聞。宋帝下詔：「西人如驅牛、馬於沿邊私糴民穀，令所在禁絕之。」時有夏人與熟戶犯禁，龐籍獲之，即斬於犯所，於是兩界凜然。（《長編》一百九十一及司馬光《論西夏劄子》）
十二月，遣兵襲鄜延。
訛龐自忽裏堆之勝，恐中國聲討，日事點集，遣眾萬餘犯鄜延境。時提點刑獄陳安石攝帥事，預飭邊民戒嚴。兵至，無所獲而還。（《宋史·陳安石傳》）
遣使如宋進奉賀正馬、駝。（《西夏紀事本末》）
西夏稱奲都二年
春正月，契丹太皇太后崩，遣使來報哀。（《遼史·道宗本紀》）
夏五月，遣使如契丹會葬。（《遼史·道宗本紀》，按《西夏外紀》作四月）
吐蕃捺羅部阿作（《長編》作納克壘阿匝爾）等叛唃廝囉來降，遂遣兵攻唃廝囉，敗績。
被擄酋豪六人，橐駝、戰馬頗眾。隴逋、公立、馬頗（《長編》作隆博、哩恭、瑪頗克）三大族亦叛降唃廝囉，會契丹遣使送女妻其少子董氈，乃罷兵歸。（《宋史·吐蕃傳》）
秋九月，宋詔河東經略使：西人議府州橫陽河界，恐麟州勢孤絕，其相度利害以聞。（《長編》一百八十八）表宋，乞贖《大藏經》。
詔曰：「詔夏國主，省所奏伏為新建精藍（按《佛祖統紀》作國內新建伽藍），載請贖《大藏經》帙、簽牌等，其常例馬七十匹充印造工直，俟來年冬賀嘉祐四年正旦使次附進，至時乞給賜藏經事具悉。封奏聿來，秘文為請，惟覺雄之演說，推善利於無窮。嘉乃純誠，果於篤信，所宜開允，當體眷懷。所載請贖《大藏經》帙、簽牌等，已令印造，候嘉祐四年正旦進奉人到闕，至時給付。故茲詔示，想宜知悉。春寒，比平安好否？書指不多及。」（《歐陽文忠集》）
西夏稱奲都三年夏五月，訛龐據屈野河。
麟、府西南接銀州，西北接夏州。慶曆中，元昊納款，知麟外門長繼勳奉詔定界，至而文案無存。訪之州人都巡檢使王吉，吉言：「繼遷未叛時，麟州之境，西至俄枝、盤堆及寧西峰，距屈野河皆百餘里。西南至雙烽橋、杏子平、彌勒、長幹、鹽坑等，距屈野河皆七十餘里。咸平五年，繼遷圍麟州，陷濁輪寨。大中祥符二年，始置橫陽、神堂、銀城三寨，皆在屈野河東，使蕃、漢義軍分番守之。又使寨將與緣邊酋長分定疆境。橫陽寨西至故俄枝堆四十里，州城西至大橫水六十里，西南至浪爽平五十里。神堂寨西至伺候峰三十五里，西南至赤犍穀掌四十里，次南至野狸塢三十里。銀城寨西至榆平嶺四十里，西南至清水穀掌五十里，次南至洪崖塢四十里，次南至道光穀、中嶺六十里。於是，繼勳等據此分定界至，遂以為例。訛龐雖東向侵耕，猶餘二十里為閑田。及斷道塢戰勝，無復顧忌，妄指屈野河中央為界，遣兵沿河屯駐，白晝迫逐漢人，夜則過河剽竊，見邏者輒逸還。且於銀城以南至神木堡，或十里、或五七里外，悉令部民侵種不已。（《長編》一百八十五）
秋八月，沒藏訛龐殺六宅使高懷正、毛維昌。
諒祚以二人妻乳哺功，賞賚甚厚。二人恃其寵，時與國事，或采民間利弊聞。訛龐心惡之。會高懷正以貸國人銀，毛惟昌竊衣元昊盤龍服，事覺，訛龐誅其全家。諒祚止之，不可。（《長編》一百六十二）
冬十月，契丹約西蕃兵取涼州，不果。
契丹既與唃廝囉通姻，數遣使由回鶻路至河湟，約唃廝囉舉兵攻夏國，欲徙董氈居涼州，與之相近。訛龐聞之，增兵備河西。會廝囉以道遠兵難合，乃止。（《長編》一百八十八）
十二月，遣使如宋，進奉賀正馬、駝。
宋賜夏國主詔曰：「王正首歲，皇曆頒春。眷惟繼世之忠，先效守藩之職。勤修時貢，來旅明庭。言念傾輸，良深歎獎。」（《西夏紀事未末》）
西夏稱祐都四年上書於宋，請去蕃禮從漢儀。（《宋史·夏國傳》）夏五月，保安軍牒索叛蕃胡守中，執還之。
守忠為保安蕃官，邊吏失於撫綏，走投夏國。中國索之急，執還伏誅。（《長編》一百九十二）秋七月，訛龐遣使河東議界至。
夏國所產羊、馬、氈毯，用之不盡，必以其餘與他國交易。而三面戎狄，鬻之不售，故中國和市不能不通。自河東禁絕私市，官民胥怨。訛龐乃遣使至麟、府，請退河西田二十里還中國，願通和市。經略使梁適不從。（《西夏書事》）
冬十月，國中鹽市絕。
河東私市雖絕，然因河西解鹽價高，商販青鹽往來如織，國中猶恃為利。宋帝使薛向為轉運使，平解鹽價，商民不復冒禁私販，於是青鹽利亦絕。（《長編》一百九十二）
十一月，訛龐掠鄜延。
訛龐因財用日乏，遣人於鄜延沿邊德靖等十堡寨開墾生地，剽掠人畜。戍兵捍之，不止。（《長編》一百九十二）
