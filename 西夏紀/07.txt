
西夏稱天授禮法延祚二年
春正月，元昊遣使如宋，表請稱帝改元。
表曰：「臣祖宗本出帝胄，當東晉之末運，創後魏之初基。遠祖思恭，當唐季率兵拯難，受封賜姓。祖繼遷，心知兵要，手握乾符，大舉義旗，悉降諸部。臨河五郡，不旋踵而歸；沿邊七州，悉差肩而克。父德明嗣奉世基，勉從朝命，真王之號，夙感於頒宣；尺土之封，顯蒙於割裂。臣偶以狂斐，製小蕃文字，改大漢衣冠。衣冠既就，文字既行，禮樂既張，器用既備，吐蕃、塔坦、張掖、交河，莫不從伏。稱王則不喜，朝帝則是從，輻輳屢期，山呼齊舉，伏願一垓之土地，建為萬乘之邦家。於時，再讓靡遑，群集又迫，事不得已，顯而行之。遂以十月十一日，郊壇備禮，為世祖始文本武興法建禮仁孝皇帝，〈（王鞏《聞見近錄》寶元中，元昊始遣介稱教練都使，乞於其國中稱兀卒。與《宋史》稱帝事異）〉國稱大夏，年號天授禮法延祚。伏望皇帝陛下，睿哲成人，寬慈及物，許以西郊之地，冊為南面之君。敢竭愚庸，常敦歡好。魚來雁往，任傳鄰國之音；地久天長，永鎮邊方之患。至誠瀝懇，仰俟帝俞。謹遣弩涉俄疾、你斯悶、臥普令濟、嵬伽崖爾，奉表以聞。〈（《宋史·夏國傳》。按《長編》：初，元昊遣使稱偽官抵延州，郭勸、李渭留其使，具奏元昊雖僭中國名號，然閱其表函，尚稱臣，可漸以禮屈，願與大臣熟議。又元昊反，書聞朝廷，即議出兵，群臣爭言：「小醜可即誅滅。」吳育獨建議：「元昊雖名藩臣，其尺賦斗租不入縣官，窮漠之外服叛不常，宜外置之，以示不足責。且彼已僭服，誇示酋豪，勢必不能自削。宜援國初江南故事，稍易其名，可以順撫而收之。」奏入，宰相張士遜笑曰：「人言吳正言心風，果然。」）〉
宋王德用請自將討元昊，不許。
元昊使者將歸，不肯受詔及賜物。樞密院議，數日不決。王德用、陳執中欲斬之，盛度、張觀不可，卒遣之，但卻其獻物，韓周復送至境上。已而德用請自將討元昊，不許。〈（《長編》一百二十三。又初議誅元昊使者，參知政事程琳以謂古者兵交，使在其間，宜善遣之，以示大體。其後使者益驕，大臣以為患。或議，因使者入傳舍，壓壞垣，令死其下。琳曰：「始不誅，以罪有在也。今既驕，可暴其罪而誅之，以明國法，又何患耶？」）〉
二月，白豹寨主、都指揮使裴永昌以族叛附於宋。
柔遠寨蕃部巡檢珪嵬招之，使降也。宋帝詔：補三班借職、本族巡檢。〈（《長編》一百二十三）〉使間宋金明寨主李士彬，不行。
元昊為書及錦袍、銀帶，投鄜延境上，以遺金明李士彬，且約以叛。候人得之，諸將皆疑士彬，副都部署夏元亨獨曰：「此行間爾。士彬與羌世仇，若有私約，通贈遺，豈使眾知耶？」乃召士彬與飲，厚撫之。士彬感泣，不數日，果擊敵，取首馘、羊馬自效。〈（《長編》一百二十三。又《宋史·趙振傳》：元昊將反，為金銀、冠佩、隱飾、甲騎，遺屬羌。振潛以金帛誘取之，以破其勢，得冠佩、銀鞍三千，甲騎數百。告鄰部，俾以環為法，不聽。於是，東茭、金明、萬劉諸族勝兵數萬，悉為賊所有。）〉
唃廝囉來伐西涼。
宋詔廝囉，使背擊元昊。至是，廝囉奉詔出兵向西涼，西涼有備，廝囉知不可攻，捕殺遊邏數十人亟還，聲言圖再舉。〈（《宋史·吐蕃傳》。按《長編》初議重賄唃廝囉，使擊元昊，因以其地與之。參知政事程琳曰：「使唃廝囉得地，是復生一元昊。不若用間，使二羌勢不合，即中國之利也。」）〉
夏四月，元昊將舉兵攻延安。宋環慶鈐轄高繼嵩，請令石、隰州發五關塞捉生兵，夜濟大河入定仙嶺鐵笳平，設伏掩襲。從之。〈（《長編》一百二十三）〉
遣使潛購中國宮人。
初，宋帝放宮人二百七十名〈（按《長編》作二百七人）〉，悉任所之。元昊陰以重幣購得數人，納諸左右。於是，朝廷之事，宮禁之私，纖悉具知。〈（《宋史·仁宗本紀》及富弼《論西夏八事》）〉
五月，定朝儀。
宋承唐制，以元日、五月朔、冬至，行大朝會禮，群臣上壽，設宮縣萬舞。其常朝儀，百官入，赴文德殿正衙曰「常參」五日赴崇德殿曰「起居」。元昊謀稱帝，陰蓄使介往來，久悉中朝典故。至是，於正朔朝賀，雜用唐宋典式，而見官屬，以六日為「常參」，九日為「起居」，均令蕃宰相押班，百官以次序列朝謁，舞蹈，行三拜禮，有執笏不端、行立不正、趨拜失儀者並罰。〈（《宋史·夏國傳》及《禮志》）〉
建蕃學。
夏州自五代後，不列職方，其官屬非世族相傳，即幕府遷擢，尚無科目取士之法。元昊思以胡禮、蕃書抗衡中國，特建蕃學，以野利仁榮主之。譯《孝經》、《爾雅》、《四言雜字》為蕃語，寫以蕃書。於蕃、漢官僚子弟內選俊秀者入學教之，俟習學成效，出題試問，觀其所對精通、所書端正，量授官職。並令諸州各置蕃學，設教授訓之。〈（《宋史·夏國傳》及《西夏書事》）〉
六月，宋詔削元昊賜姓、官爵。
壬午，詔曰：「昔苗民弗懷，首罹虞竄，郅支自立，終伏漢誅。蓋犯順者無赦於國章，除殘者罔限於荒服。炳焉通誼，疇或敢喻。趙元昊戎漢餘妖，邊關小種，性含虺毒，誌負狼貪，昏頑表於稚年，傲悖成於壯齒。曩者德民即世，西夏控哀，朝廷錄守方之忠，憫稱慈之禮，拔於童孺，付以節旄，名襲真王，寵視同姓。金絮有秩，絡繹以周其窮，關市弗譏，貿遷以通其貨。假我明命，取重諸羌。固當竭犬馬之勤，效涓埃之報，克守先業，以稱大恩；而背惠反常，毀忠蔑信，僭舉國號，扇惑蕃渠，跳梁井蛙之涯，旅拒秋螳之轍。公遣軍校，冒服使車，列牘自陳，欺天罔畏。既張逆節，合舉明刑。朕深憐舊勳，特加涵覆，橫遏群議，密賜手書，貸其方命之愆，開以自新之路。護送來介，俾還穹居，庶遷善而革音，終恃遠而迷復。至敢驅率配隸，攘劫塞民，騰告文符，訛誑區落。而朝臣列奏，邊吏抗詞，願舉偏師，往平狡穴，趣梟稱亂之首，以正不廷之辜。朕載念一夫肆狂，餘眾何罪！況元昊脅從濟欲，濫殺逞威，名酋外奔，諸帳懷貳，苟戈鋌並進，則玉石奚分，且俾列於購科，止用取其魁惡。元昊在身官爵，並宜削奪，仍令宗正寺除去屬籍。惟彼諸部素奉本朝，迫此奸凶，遂其詿誤。倘能結黨歸義，執賊建功，必當昭洗前汙，申明厚賞。國有信誓，炳如丹青，應賞募科格，並委中書、門下，詳為條件，以時布告，庶體朕懷。」因絕互市，揭榜於邊：募能生擒元昊及斬首來獻者，即以為定難節度使。元昊界蕃漢職員，能率族歸順者，等第推恩。時呂夷簡在大名，聞之驚曰：「謀之誤矣！」立削奏曰：「前代方鎮叛命，如此誥誓，則有之矣，非所以禦戎狄也。萬一反有不遜之言，得無損國體乎！」朝廷方改之，已聞有指斥之詞矣。元昊為患既劇，朝延降詔，購募敵中偽署名職至卑如理移香者，詐輸歸款，朝廷重其封祿，至以郡王待之，亦終不至，其黨益固矣。〈（《長編》一百二十三及《西夏紀事本末》。按孫汴《丁文簡公度崇儒之碑》云：「元昊反，朝廷議奪官爵。公謂戎人渠長，自古盜名號者多矣，矧夏人萌僭竊心歲且久，削之必不能止叛計，但自損威靈耳。屬獻謀者言頗異，議遂格。」見《名臣碑傳碗琰集》。又《退朝錄》載，趙德明歸款，真宗賜以宗姓，然不附屬籍。晁文元草制云：「奕世荷殿邦之德，舉宗聯命氏之榮。」寶元二年，元昊叛，詔削屬籍，非也。）〉
宋以元昊叛，牒契丹。以河東緣邊點集兵馬，慮北朝驚疑故也。〈（《涑水記聞》）〉秋八月，宋知慶州張崇俊，請聯藏擦勒族製元昊。
藏擦勒凡三十八族，在黑山前後，眾十餘萬，人馬勇健，與元昊世為仇。向屬豐州，自首領王承美死，子孫雖相襲知豐州，而威望不振，不能統屬。藏擦勒遂各置首領。至是，崇俊請選王氏族中有才幹機略者優與除官，令知豐州，密遣人齎金帛並募斬元昊敕，散與諸族，欲與唃廝囉共攻元昊，使敵有腹背之患。疏上，不果行。〈（《長編》一百二十四。）〉
九月，宋斬元昊所署環州刺史劉奇徹於都市。
奇徹名重信，為元昊招誘延州屬羌，而金明都監李士彬執送京師，遂斬之。〈（《長編》一百二十四。按奇徹，《涑水記聞》作乞𡗀）〉請置榷場於延州。
延州逼近夏國，蕃漢素相熟習。元昊以保安軍舊市奉詔禁止，遣使請於延州再建榷場，意在脅製中國也。宋帝不許。〈（《西夏書事》）〉置尚書令，設十六司。
元昊以中書不能統理庶務，仿宋制置尚書令，考百官庶府之事而會決之。又改宋二十四司分十六司，為理六曹，於是官制漸備。〈（《西夏書事》）〉遺匿名文字於環州，間高繼嵩，不行。
環州知州高繼嵩久任西土，以勇敢聞。元昊惡之，將其遺箭係以匿名文字，言繼嵩將叛。繼嵩心不自安，表乞還朝，朝廷將任以北朝正旦國信使，右司諫韓琦曰：「繼嵩背義投西，元昊果忠於朝廷，則當密奏其事，何必以遺箭達其叛狀乎？其為反間無疑也。」帝遂詔繼嵩復還環州，元昊之計不行。〈（《韓魏公家傳》）〉
冬十月，宋錄環州生戶囉埋為右班殿直。
囉埋嘗受元昊防禦使，率其族來歸，特錄之。〈（《長編》一百二十四）〉十一月，攻宋保安軍，巡檢指揮使狄青擊敗之。
青初以善騎射為騎禦散直，從西征戰安遠諸寨，皆克敵。臨陣被髮帶銅面具，敵人望之如神，出入賊中，皆披靡莫敢當。至是，元昊攻保安軍，鄜延鈐轄盧守勤使青擊走之，以功加秦州刺史。〈（《宋史·狄青傳》）〉
復攻宋南安承平寨。
夏人以三萬騎圍承平寨，寨主許懷德時在城中，率勁兵千餘人突圍破之。夏人復陣，有出陣前據鞍嫚罵者，懷德引弓一發而踣，夏人乃去。〈（《宋史·許懷德傳》。按《長編》云，承平所以不破，乃許懷德之力。而范雍《疏》內稱懷德不歷軍陣，不知何據。）〉
攻宋籠竿城。
夏眾號數萬，知籠竿城劉兼濟將兵千餘，轉戰至黑松林，敗之。〈（《宋史·劉兼濟傳》）〉露布宋邊境。
有「朕欲親臨渭水，直據長安」之語，張元之詞也。〈（王鞏《聞見近錄》）〉
十二月，元昊復遣賀永年〈（《長編》作賀九言）〉齎熳書，納旌節及所授敕告，置神明匣，留歸娘〈（《長編》作珪年）〉族而去。
其書略曰：「持命之使未還，南界之兵噪動，於鄜延、麟府、環慶、涇原路九處入界。」又曰：「南兵敗走，收奪旗鼓、符印、槍刀、矛戟甚多，兼殺下蕃人及軍將士不少。」又曰：「既先違誓約，又別降製命，誘導邊情，潛謀害主。諒非聖意，皆公卿異議，心膂妄圖，有失宏規，全忘大體。」又曰：「蕃漢各異，國土迥殊。幸非僭逆，嫉妒何深！況元昊為眾所推，蓋循拓跋之遠裔，為帝圖皇，又何不可？」又曰：「鄂特伽回，將到詔書，乃與界首張懸敕旨不同。」又曰：「元昊與契丹聯親、通使，積有歲年。炎宋亦與契丹玉帛交馳，倘契丹聞中國違信示賞，妄亂蕃族，諒為不可。」又曰：「伏冀再覽菲言，深詳微懇，回賜通和之禮，洊行結好之恩」云云，蓋欲規得譴絕以激使其眾。通判睦州張方平，請「順適其意，使未有以發，得歲月之頃，以其間選將厲士，堅城除器，為不可勝以待之。雖終於必叛，而兵出無名，吏士不直其上，難以決勝。小國用兵三年，而不見勝負，不折則破；我以全制其後，必勝之道也。」時天下全盛，皆謂其論出姑息，決計用兵，不聽。〈（《宋史·夏國傳》《張方平傳》及《長編》一百二十五）〉
宋劉平上《攻守策》。
其策曰：「五代之末，中國多事，唯製西戎為得之。中國未嘗遣一騎一卒遠屯塞上，但任土豪為眾所伏者，封以州邑，征賦所入，足以贍兵養士，由是無邊鄙之虞。太祖定天下，懲唐末藩鎮之盛，削其兵柄，收其賦入，自節度以下，第坐給奉祿。或方面有警，則總師出討，事已，則兵歸宿尉，將還本鎮。彼邊方世襲，宜異於此，而誤以朔方李彝興、靈武馮繼業，一切亦徙內地。自此靈、夏仰中國戍守，千里運糧，兵民並困。
「其後靈武失守，而趙德明懼王師問罪，願為藩臣。於時若止棄靈、夏、綏、銀，與之限山為界，則無今日之患矣。而以靈、夏兩州及山界蕃、漢戶並授德明，故蓄甲治兵，漸窺邊隙，鄜廷、環慶、涇原、秦隴所以不能弛備也。
「今元昊嗣國，政刑慘酷，眾叛親離，復與唃廝囉構怨，此乃天亡之時。臣聞寇不可玩，敵不可縱。或元昊不能自立，別有酋豪代之，西與唃廝囉復平，北約契丹為表裏，則何以制其侵軼？今元昊國勢未強，若乘此用鄜延、環慶、涇原、秦隴四路兵馬分兩道，益以蕃、漢弓箭手，精兵可得二十萬，三倍元昊之眾，轉糧二百里，不出一月，可收山界洪、宥等州。招集土豪，縻之以職，自防禦使以下、刺史以上，第封之，給以衣祿金帛，又以土人補將校，使勇者貪於祿，富者安於家，不期月而人心自定。及遣使諭唃廝囉，授以靈武節度使，撓河外族帳，以窘元昊。復出麟、府、石州蕃漢步騎，獵取河西部族，招其酋帥，離其部眾，然後以大軍繼之，元昊不過鼠竄為窮寇爾，何所為哉！
「且靈、夏、綏、銀，地不產五穀，人不習險阻，每歲資糧，取足洪、宥。而洪、宥州羌戶勁勇善戰，夏人恃此以為肘腋。我苟得之，以山為界，憑高據險，下瞰沙漠，各列堡障，量以戍兵鎮守，此天險也。廟朝之謀不知出此，而爭靈、夏、綏、銀，連年調發，老師費財，以致中國疲弊，小醜猖獗，此議臣之罪也。
「今朝廷或貸元昊罪，更示含容，不惟宿兵轉多，經費尤甚。萬一元昊潛結契丹，互為犄角，則我一身二疾，不可並治。必輕者為先，重者為後，如何減兵以應河北？請召邊臣，與二府定守禦長策。」疏奏，不報。〈（《宋史·劉平傳》。按《長編》：是月，直史館蘇紳陳便宜八事，又請詔西邊將帥為入討之計。且曰：「以十年防守之費，為一歲攻取之資。不爾，則防守之備不止於十年矣。」又曰：「今邊兵止備陝西，恐賊出不意，窺視河東，即麟、府不可不慮，宜稍移兵備之。鄜延與原州、鎮戎軍皆當賊衝，而屯兵眾寡不均，或寇原州、鎮戎軍，則鄜延不能應援，陝西屯卒太多，永興為關隴根本，而戍者不及三千。宜留西戍之兵壯關中形勢，緩急便於調發。郡縣備盜不謹，請增尉員，益弓手籍。」其論利害甚多。又知制誥葉清臣上言：「當今將不素蓄，兵不素練，財無久積，小有邊警，外無重兵。舉西北二陲觀之，若大瓠，外示雄壯，而中間空洞，了無一物。脫不幸戎馬猖突，腹內諸城，非可以計術守也。自元昊僭竊，因循至於延州之寇，中間一歲矣。而屯戍無術，資糧不充，窮年蓄兵，了不足用。連監牧馬，未幾已虛。使蚩蚩之氓，無所倚而安者，此臣所以孜孜憂大瓠之穿也。今羌戎稍卻，變詐無窮，豈宜乘即時之小安，忘前日之大辱？又將泰然自處，則後日之視今，猶今之視前也。」）〉
〈（按宋改元寶元，後以趙元昊以河西叛，改姓元氏，朝廷惡之，遽改元曰康定。見《歸田錄》）〉
西夏稱天授禮法延祚三年
春正月，大舉侵宋，陷金明寨。
初，夏人自承平退，聲言將攻延州。延州當夏人出入之衝，地闊寨疏，士兵寡弱，又無宿將，知延州范雍聞元昊且至，懼甚。請濟師，未報。而元昊詐遣其牙校賀真來言，願改過歸命，雍信之。遽聞於朝，厚禮真而遣之，遂不設備。元昊乃盛兵攻保安軍，眾號數萬，傅城，軍吏氣懾，知保安軍王信領勁兵二千，夜出南門與戰，失其前鋒，因按軍不動。遲明，潛上東山，整軍乘勢而下，擊走之。元昊乃乘虛自土門路入，擊破金明寨，擒都監李士彬父子。
士彬世守金明，有兵近十萬，控扼中路，眾號「鐵壁相公」。元昊叛，遣使誘士彬，士彬殺之。元昊乃使其民詐降士彬，士彬白范雍，請徙置南方，雍曰： 「討而禽之，孰若招而致之。」乃賞以金帛，使隸士彬，於是降者日至，分隸諸寨甚眾。元昊使其將每與士彬遇，不戰而走，曰：「吾士卒聞鐵壁相公，膽墜於地。」士彬益驕，又以嚴酷御下，多怨憤者。元昊陰以金爵誘其所部，往往受之，而士彬不知。乃敵騎大入，諸降者為內應，士彬時在黃帷寨，聞敵至，索馬，左右以弱馬進，遂鞋以詣元昊，與其子懷寶俱陷沒。
雍初聞夏人大舉，令士彬分守兵三十六寨，勿令虜得入。懷寶諫曰：「今當聚兵禦寇，分則弱不能拒也。」士彬不從，懷寶力戰死。或曰：元昊得士彬，割其耳而不殺，後十餘年乃卒。〈（《宋史·夏國傳》及《涑水記聞》）〉
分掠安遠、永平諸寨，不克。
安遠居極邊，元昊兵破其門再重，至第三門，都監邵元吉等縋軍士奮擊，拒守累日，眾乃退。水平寨主、監押初欲斂兵匿深山避敵，指揮使史吉率所部數百人遮城門，立於馬前曰：「寨主、監押欲何之？」二人以其謀告，吉曰：「如此，兵則完矣，如城中百姓、芻糧何！此往還之跡何可掩？異日為有司所劾，吉為指揮使不免於斬，願先斬吉於馬前，不然，不敢以此兵從行也。」寨主、監押慚懼而返。吉登陴力拒，城得以全。〈（《長編》一百二十六）〉
宋分兵入夏境。
環慶路鈐轄高繼隆、知慶州張崇俊攻後橋，而柔遠寨主武英入自北門拔之，又令王仲寶將兵至賀蘭谷，敗夏將羅逋於長雞嶺。〈（《宋史·夏國傳》及《王仲寶傳》）〉
進圍延州，與宋師戰於三川口，敗之，執其將劉平、石元孫。
雍先以檄召鄜延、環慶副都部署劉平於慶州，使至保安，與鄜延副都部署石元孫合軍趨土門。及是，雍復召平、元孫，還軍救延州。平得雍初檄，即率騎士三千發慶州，行四日至保安，與元孫合軍趨土門。而雍後檄尋到，平、元孫遂引還。乙亥，復至保安。平素輕敵，謂其下曰：「義士赴人之急，蹈湯火猶平地，況國事乎！」因遣騎先發，步兵繼進，晝夜倍道兼行。丁丑夜，至三川口西十里止營，令騎兵先趨延州爭門。
平去延州方三十里，令軍士晚餐畢，列隊而行。至地名大柳樹，去延州二十里，忽有來使俗謂「急腳子」者宣狀，且云：「延州范太尉傳語，已在東門奉候。然暮夜入門，恐透漏奸細，請鸞放人馬，庶辨真偽。」平、元孫唯喏。遂下馬，據胡床，躬撥隊伍，每一隊行及五里以來，又放一隊，將及一更以後，約放及五十隊矣。平、元孫忽顧問「急腳子」，已失所在，平、元孫大驚，遽起偵視，即云延州城上並無燈火，而前隊不知所之矣。平、元孫知有變，遂整陣而前，至五龍川，去延州才五里，人心稍安。忽四山鼓角鳴，埃煙陡合，蕃兵牆進，倏忽之際，已陷重圍。蓋西人前一夕偷號入金明寨，殺李士彬，故東北路斷。而敵兵壓境，以致二將於覆中，延州俱不知也。
時鄜延都監黃德和，將兩千餘人屯保安北碎金谷，巡檢万俟政、郭遵分屯外境，雍皆召還為援，平亦使人趣其行。詰旦，步兵未至，平與元孫還逆之，行二十里乃遇步兵。及德和、万俟政、郭遵所將兵悉至，五將合步騎萬餘，結陣東行五里至三川口，與敵遇。時平地雪數寸，平與敵皆為偃月陣相向。有頃，敵兵涉水為橫陣，郭遵及忠佐王信薄之，不能入。官軍並進，殺數百人，乃退。敵復蔽盾為陣，官軍復擊卻之，奪盾，殺獲及溺水死者幾千人。平左耳、右頸中流矢。日暮，戰士上首功及所獲馬，平曰：「戰方急，爾各誌之，皆當重賞汝。」語未已，敵以輕兵薄戰，官軍引卻二十餘步。黃德和居陣後，望見軍卻，率麾下走保西南山，眾從之，皆潰。平遣其子宜孫馳追德和，執轡語曰：「當勒兵還，並力抗敵。奈何先奔！」德和不從，驅馬遁赴甘泉。
平遣軍校杖劍遮留士卒，得千餘人，轉鬥三日，敵退還水東。平率餘眾保西南山下，立七柵自固，距敵一里所。敵夜使人叩柵，問大將安在，軍士不應。復使人偽為戍卒，遞文移平，平殺之。夜四鼓，敵環營呼曰：「如許殘兵，不降何待？」平使人應之曰：「狗賊，汝不降，我何降也？明日救兵大至，汝眾庸足破乎！」及明，平命軍士整促甲馬，再與敵戰。敵又使人臨陣叫曰：「汝肯降乎，我當舍爾。不則盡殺之。」平又使人應之曰：「我來巡邊，何者為降？汝欲和者，當為汝奏朝廷耳。」敵酋乃舉鞭麾騎，自山四出合擊，絕官軍為二，遂與元孫皆被執。
初郭遵言，未識寇淺深，而果以行進，必敗。請止保安，先偵後進。平不聽。神衛都頭盧政亦說平曰：「今處山間，又逼汙澤，宜速退保後山，須明決鬥。不然，彼夜出，乘高蹙我，何以禦之？」平又不聽。踐雪行數十里，敵偽為雍使，趣平戰，故敗。
是役也，遵以裨將遇敵，馳馬入敵陣，殺傷數十人，敵出驍將，揚言當遵，遵揮鐵杵破其腦，兩軍皆大呼，復持鐵槍進，所向披靡。會黃德和引兵先潰，敵戰益急，遵奮擊，期必死，獨出入行間，軍稍卻，即復馬以殿，又持大稍橫突之。敵知不可敵，使人持大絭索立高處迎遵馬，輒為遵所斷。因縱遵使深入，攢兵注射之，中馬，馬仆地，被殺。〈（《宋史·仁宗本紀》、劉平、郭遵等傳及《東軒筆錄》、《涑水記聞》。按王向記客言：「遵舍軍，親造黃德和壁趣救兵，德和不從。還，與夏兵戰，坐下馬被射死，步行殺數人，走東原大崖下趨環州。聞德和已斬，死事者皆得封，遂匿不敢出。」其說異。按《長編》：秋七月，鄜延鈐轄張亢上言：「昨劉平救延州，前鋒軍馬陷賊寨者四指揮，平竟不知。又趙瑜領軍馬間道先進，而趙振與王達等趨塞門，至高頭平，報賊張青蓋駐山東，振麾兵掩襲，乃其於瑜也。其無偵探，疏略如此。」又《長編》元昊初反，高誌寧時知隰州，亟上言：「請乘賊未發，選驍將銳兵分道急趣，覆其巢穴。所謂疾雷不及掩耳。」章數十上，不報，徙知貝州。及劉平、石元孫陷於賊，誌寧歎曰：「前策不可復用矣！」朝廷始思其言。）〉
延州圍解。
夏人圍延州，延州守城者僅數百人。及劉、石被執，范雍懼甚，欲遣都監李康伯往見元昊，祈緩攻，議歸款。康伯不欲行，召通判計用章問策，用章曰：「用章屢獻修城壘、備器械之言矣，而公不用，今惟有一死以報國耳。然城中老幼無辜，皆公陷之至此，若令同為血肉，是公上負天子，下負百姓。」雍怒，拂衣而起，至晚又召用章問計，用章曰：「惟有死爾，尚何言。」其夜，許懷德遣裨將，以步騎千人出不意擊之，斬首二百級。會雍禱於郡南嘉嶺山，是夕雪大作，遂解圍，延州得不陷。至是，圍七日矣。〈（《宋史·葉清臣傳》及《涑水記聞》。按《補筆談》：寶元元年，党項圍延安七日，鄰於危者數矣。范侍郎雍為帥，憂形於色。有老軍校出，自言曰：「某邊人，遭圍城者數次，其勢有近於今日者，虜人不善攻，卒不能拔。今日萬萬無虞，某可以保任，若有不測，某甘斬首。」范嘉其言壯，人心亦為之小安。事平，此校大蒙賞拔，言知兵善料敵者，首稱之。或謂之曰：「汝敢肆妄言，萬一言不驗，須伏法。」校笑曰：「君未思也。若城果陷，何暇殺我？聊欲安眾心耳。」按圍延安係康定元年，此作寶元元年，異。又歐陽修《楊偕墓誌》：劉平兵敗，元昊圍延州甚急，而救兵不至。公在河中，乃偽為書馳告延州，救兵十萬至矣。因命旁郡縣芻糧、什器如其數以俟。已而，元昊亦解去。）〉
攻鄜州不克。
時鄜城不完，且無備。知州事張宗誨聞夏人來攻，乃嚴斥堠，籍入而禁出，使老幼並力守禦之，夏人引去。〈（《宋史·張宗誨傳》）〉
是月，元昊遣供備庫使美英、多吉等至宋境，欲議通和。鄜延環慶經略司以聞，詔所上表如不虧臣禮，即受之。〈（《長篇》一百二十六）〉宋詔陝西運使明鎬募強壯備邊。〈（《宋史·仁宗本紀》）〉
又詔陝西州軍有勇敢智謀之士、識西人情偽與山川要害、攻取方略者，悉詣所在自陳，遣赴京師。〈（《長編》一百二十六）〉二月，宋詔唃廝囉攻元昊。
宋詔京城內外捕索元昊刺事人，獲一名者，賞錢三十萬。〈（《長編》一百二十六）〉
時元昊空國入寇，宋詔唃廝囉速領軍馬，乘此時徑往拔其根本，若成功，當授銀、夏節度。仍密以起兵日報緣邊經略安撫司，出師為援，別賜襲衣、金帶、絹二萬匹。唃廝囉雖被詔，然卒不能行也。〈（《長編》一百二十六）〉
宋詔潼關設備。
知諫院富弼言：「天子守在四夷，今城潼關，自關以西為棄之耶？」〈（《宋史·仁宗本紀》及《長編》一百二十六。按《儒林公議》：夏台叛命之二年，勢益熾橫，朝廷疑其有吞噬關中之意，由是獻議者請修潼關以拒之。時宋庠參預大政，銳意主其議，遂詔興板縮、置樓櫓、戰具，回關門而反闔之。關中士民嗟怨，謂朝廷棄之矣。甚者取材興役，半出於華陰，其民之心可知也。然見者則知其無益於備，而徒失民心。朝廷後知其非，悉命撤毀之。）〉
與宋將張建侯、狄青等戰於保安軍，不勝。〈（《范文正公年譜補遺》）〉三月，宋詔大臣，條陝西攻守策。〈（《宋史·仁宗本紀》）〉
宋詔諸路部署鈐轄司，毋得納元昊界內附者。〈（《長編》一百二十六）〉宋右正言吳育，請通西域諸戎，以製元昊。
疏言：「比嘗建議，乞通回紇，以破昊賊。且漢通西域諸國，謂之斷匈奴右臂。蓋諸戎內附，雖有黠敵，不敢獨叛。唐太宗常賜回紇可汗並其宰相詔書，及納其貢奉，答以金帛。真宗命潘羅支攻殺李繼遷，其子德明遂歸順。元昊見朝廷比年與西域諸戎不通，先以財物啖鄰境，使巢穴無虞，然後萌狂悖之心。宜募機辨有膽略者，使多方招誘，散離其黨，此伐謀之要也。若經唃廝囉及他蕃部，亦密諭以朝廷之意，使並力以攻，均其恩賜，同其功利，以情料之，無不聽命者。」又錄真宗時通西域諸國，並元昊父祖始末事跡上之。〈（《長編》一百二十六。又《長編》：四月，大理寺丞、秘閣校理石延年言：「晉漢用西域之兵破蕩諸戎，得以夷狄攻夷狄之術。去年授唃廝囉節制，命助討元昊，宜募願使其國者，護發其兵，如有功，則加以王爵，置榷場，許市易羊馬以通貨財。又回鶻在唃廝囉西，唐用其兵定吐番，亦可兼誘之，使椅角興師以分賊勢。」）〉
夏四月，西蕃摩氈角謀攻涼州。
摩氈角與父唃廝囉猜阻，雖各治一城，別立文法，然終不能統攝諸蕃。寶元中，中朝欲兼撫之，命為順州團練使。摩氈角感宋帝恩，上表言：「有兵二萬，願取西涼，請朝廷遣使護討。」秦鳳部署司以聞，宋帝詔嘉之。〈（《長編》一百二十七及《西夏書事》）〉
五月，取塞門寨，執寨主高延德。
塞門，蕃部舊址，在蘆子關南，距金明二百里，向屬夏州。淳化中，金明守將李繼周開治塞門、鵶兒兩路，建寨其地。然與延州相距，路無人煙，一水屈曲，涉渡五十七處，勢殊孤絕。元昊於二月中自延州退兵金明，遣首領約遇沒、設兀等部蕃騎七百餘，在塞門旁近駐泊，己率大眾攻之。寨中兵才千人，堅守五月，屢告急於鄜延總管趙振。振時有兵八千，按甲不動，只遣百餘人赴援〈（《赴振別傳》：元昊圍塞門，有軍士趙義亡歸延州，言元昊嘗殺犬與延德誓，使為內應。振信之，故不敢救。與《宋史·振傳》異）〉，元昊盡殲之。聲言中國已棄此寨，力破之。殺兵馬監押王繼元，執寨主、內殿承製高延德，悉取其糧草、器甲。〈（《宋史·仁宗本紀》及《西夏書事》。按畢氏《通鑒考異》、《涑水記聞》言，振移書塞門寨主高延德云：「可守則守，不可守宜拔兵民以歸。」延德城守半載，振卒不救。乃率眾棄城，虜據險邀之，與眾俱沒。李氏《長編》頗采之。然《長編》於五月甲子但書元昊陷塞門寨，執延德，不言棄城。《宋史·趙振傳》亦不載移書事。《記聞》之言恐未可信。又《長編》注引《趙振本傳》稱，振至延州，謂將吏曰：「今賊乘新勝之始，必徑進；吾傷夷之後，宜固守。然慮諸城不能如吾謀，苟延州勿支，則陝西未可量，此天下安危之機，幸賊百日不至，則吾備已固。不然驟至，吾方以大易小。」未一月，賊寇塞門。按賊自正月攻圍塞門，至五月陷之，兵未嘗去而復來也。范雍以二月二十八日貶安州，振即自環州代雍，度其至延州必三月間，而塞門以五月十二日陷，方塞門之陷，振在延州已一月餘。《傳》乃謂振至延州未一月，賊復寇塞門，皆非事實也。大抵振實怯懦，又延州守備未固，恐兵出誘賊，賊復驟至城下，故不敢救塞門，所云「以大易小者」，振藉口爾。而史臣猥信之，且著論力為振地。今不取，但略存振語，使後世有考焉。）〉
又陷安遠寨。
元昊既陷塞門，乘勝圍安遠。天風雨，路泥淖，蓬蒿深沒人膝。元昊慮延州援師至，伏兵渾州川，以邀歸路。安遠失援，亦破。於是，分兵旁取栲栳、黑水等寨，五龍川一帶邊戶，焚掠殆盡。時宋著作郎張方平上「平戎十策」，以為夏人入寇，當自延、渭，巢穴之守必虛，宜屯兵河東，卷甲而趨之，所謂攻其所必救，形格勢禁之道也。宋帝不聽。〈（《宋史·仁宗本紀》、龐籍、張方平等傳及《長編》一百二十八。按《宋史·夏國傳》作破安遠、塞門、承平諸寨。考范仲淹慶曆元年正月《奏疏》云，請以二月半合兵萬人，自永平寨進築承平寨，俟承平畢功，又擇利進築，以牽制元昊。而《仁宗本紀》夏五月，元昊陷塞門，又陷安遠。李氏《長編》：五月甲子，元昊陷塞門。乙亥，陷安遠。並不載破承平事。惟韓琦《奏議》云，栲栳、塞門、安遠、黑水等寨，自為元昊所破，直至延州更無障蔽。其承平、長寧、南安等寨，亦當時倉猝棄之。是承平乃中國自棄者，《夏國傳》謂元昊破，誤。）〉
宋以夏竦為陝西經略安撫招討使，韓琦、范仲淹副之。
夏守贇庸怯，寡方略。詔與王守忠赴闕，以竦等代之。仲淹言：「今邊城之備，十有五七；關中之備，十無二三。若元昊深入，乘關中之虛，東阻潼關，隔兩川貢賦，則朝廷不得高枕矣。為今之計，宜嚴戒邊城，使持久可守，實其關內，使無虛可乘。寇至，邊城清野，不與大戰，關中稍實，不能深入。二三年間，彼自困弱，此上策也。今邊臣請五路入討，臣恐承平歲久，無宿將精兵，一旦興深入之謀，國之安危未可知也。」〈（《長編》一百二十七）〉
使人刺韓琦，不得。
時琦領四路招討，駐兵延安。忽夜有人攜匕首至臥內，遂褰幃，琦起坐問：「誰何？」曰：「某來殺諫議。」又問曰：「誰遣汝來？」曰：「張相公遣某來。」蓋夏國相張元正用事也。琦復就枕曰：「汝攜予首去。」其人曰：「某不忍，願得諫議金帶足矣。」遂取帶而去。明日，琦亦不治此事。俄有守陴卒，以原帶獻。蓋刺者故張其事，以搖中國軍心也。〈（王得臣《麈史》）〉
復攻金明。
夏人既破金明諸寨，延州都監周美請於經略使范仲淹曰：「夏人新得志，其勢必復來。金明當邊衝，我之蔽也，今不亟完，將遂失之。」仲淹因屬美復城如故。數日，夏人果來，其眾數萬薄金明，陣於延安城北三十里。美領眾二千，力戰抵暮，援兵不至，乃徙軍山北，多設疑兵。夏人望見，以為救至，即引去。既而復出艾蒿寨，遂至郭北平，夜鬥不解。美率眾使人持一炬，從間道上山，益張旗幟，四面大噪，敵懼走，獲牛、羊、橐駝、鎧甲數千計。未幾，復犯金明，美復引兵由虞家堡並北山而下，夏人引卻。〈（《宋史·周美傳》）〉
六月，宋詔：元昊刺事人自今獲一人者，賞錢百萬，補班行；其容匿者，家長斬，妻子配流；所在失覺者，重劾其罪。〈（《長編》一百二十七）〉攻宋鎮戎軍，敗劉繼宗、李緯兵五千。
涇原路總管劉謙乘夏人攻鎮戎之際，亦引兵深入夏境，破其聚落而去。〈（《宋史·夏國傳》及《劉謙傳》）〉宋將王珪敗夏人於師子堡。
珪少拳勇，善騎射，能用鐵杵、鐵鞭。元昊寇鎮戎軍，珪將三千騎為先鋒，自瓦亭至師子堡，敵圍之數重。珪奮擊披靡，獲首級為多。叩鎮戎城，請益兵，不許，城中惟縋糗糧予之。師既飽，因語其下曰：「兵法以寡擊眾，必在暮。我兵少，乘其暮擊之，可得志也。」復馳入，有驍將持白幟植槍以詈曰：「誰敢與吾敵者？」槍直珪胸，而傷右臂，珪左手以杵碎其腦。繼又一將復以槍進，珪挾其槍，以鞭擊殺之。一軍大驚，遂引去。珪亦以馬中箭而還。戰後，珪以所得二槍植山上，其後邊人即其處為立祠。〈（《宋史·王珪傳》）〉
秋七月，宋遣使以討元昊告契丹。
議者謂元昊潛結契丹，恐益為邊患，故特遣郭稹等諭意。契丹主厚禮之。〈（《長編》一百二十八）〉
八月，宋遣尚書屯田員外郎劉渙使邈川，諭唃廝囉出兵，助討西夏。〈（《宋史·仁宗本紀》及《長編》一百二十八。按王辟之《澠水燕談錄》謂元昊既擄劉平，遂約吐蕃毋得與中國陰相為援。朝廷患之，使尚書屯田員外郎劉渙至青唐諭以恩信云云。則是元昊曾約和吐蕃矣。考《宋史·唃廝囉傳》元昊反，使侍禁魯經持詔諭廝囉，使背擊元昊。既元昊屢寇邊，仁宗復遣經，經固辭，於是渙應詔往。並不載元昊約和吐蕃事。）〉
宋以范仲淹兼知延州。
仲淹以延州諸寨多失守，請自行。詔仲淹兼知延州。先是，詔分邊兵，部署領萬人，鈐轄領五千人，都監領三千人，有寇則官卑者先出。仲淹曰：「不量賊眾而出戰，以官為先後，取敗之道也。」於是大閱州兵，得萬八千人，分為六將，將三千人，分部教之，日夜訓練，量賊眾寡，使更出禦。夏人聞之，相戒曰：「無以延州為意，今小范老子腹中有數萬甲兵，不比大范老子可欺也。」大范，蓋指雍云。〈（《宋史·范仲淹傳》及《長編》一百二十八）〉
宋環州都監安俊破元昊吃江、井那等諸寨。
俊久在邊，羌人識之。環州得俘虜，知州種世衡問之曰：「若屬於吾將，孰畏？」曰：「畏安太保。」指俊於坐曰：「此長髯將軍是也。」〈（《宋史·安俊傳》）〉
西蕃首領吹同乞砂、吹同山乞叛降於宋，詔補三班奉職、借職，置荊湖間。
富弼言：「二人之降，其家已誅夷，當厚賞以勸來者。」庚子，以乞砂、山乞並為左千牛衛將軍，各賜帛、茶，使還本族捍賊。〈（范忠宣《富弼行狀》）〉
宋環州蘇恩叛宋來附。〈（《西夏事略》）〉
九月，攻三川寨，都巡檢楊保吉死之。又圍師子、定川堡，戰士死者五千餘人，遂陷幹溝、幹河、趙福三堡。〈（《宋史·仁宗本紀》）〉宋環慶路兵馬副都總管任福破白豹城。
夏人之攻三川也，任福與北路都巡檢使范恪，自華池鳳川鎮聲言巡邊，召諸將牽制敵勢，行至柔遠寨犒蕃部，即席部分諸將攻白豹城。夜漏未盡，抵城下，四面合擊，平明破其城。縱兵大掠，焚巢穴，獲牛、馬、橐駝七千有餘，委聚方四十里，平骨咩等四十一族。師還，夏人遣騎襲其後，恪設伏崖險，敵半度邀擊之，斬首四百級，生獲七十餘人。〈（《宋史·任福傳》及《范恪傳》。）〉
宋范仲淹遣殿直狄青等，破夏軍於蘆子平。〈（《長編》一百二十八）〉宋築青澗。
安遠、塞門既陷，東路無藩籬，敵益內侵。鄜州將種世衡建言：「延安東北二百里有故寬州，請因其廢壘而新之，以當寇衝，右可固延安之勢，左可致河東之粟，北可圖銀夏之舊。」宋帝從之，命董其役。夏人屢出爭，世衡且戰且城之。然處險無泉，議不可守，鑿地百五十尺始至石，石工辭不可穿，世衡命屑石一畚酬百錢，卒得泉。城成，賜名「青澗」。〈（《宋史·種世衡傳》）〉
與宋將張玉戰於招安寨，敗績。
玉隸狄青麾下，築青澗招安寨，遇夏兵三萬，有馳鐵騎挑戰者，玉單持鐵簡出鬥，取其首及馬。軍中因號曰「張鐵簡」。〈（《宋史·張玉傳》）〉
宋兵馬監押馬懷德率所部兵入夏境，破遮鹿、要冊二寨，親射殺其酋狗兒廂主。
元昊見延州築青澗城，又聞都監朱吉駐延安寨，防東路；指揮王信、張建侯、黃世寧駐保安軍，扼中路；巡檢劉政駐德靖寨，控西路；指揮張宗武等分屯敷政諸要害，密布兵馬，聲勢日盛。乃於綏州界外修築遮鹿、要冊二寨，使狗兒廂主戍兵禦之。范仲淹遣兵馬監押馬懷德以所部掩襲，廂主督兵出戰，懷德射殺之。又率蕃、漢，燒蕩海溝、茶山、龍柏、安化十七寨三百餘帳，斬首數百級，虜馬、駝、牛、羊萬數。〈（《宋史·馬懷德傳》及《長編》一百三十）〉
夏人攻青塞堡。
宋並代州鈐轄王凱出鞋邪谷，轉戰四十里至杜古川，大敗夏師，獲牛、馬無算。凱又嘗出雙烽橋、染枝谷，遇夏人戰，夏師敗績。〈（《宋史·王凱傳》）〉
夏將剛浪，駐兵夏州東彌陀洞。〈（《范文正公年譜補遺》）〉宋命范仲淹以金帛召募敢死之士，深入夏境探候。
仲淹言：「臣在延州，差韓周、張宗永齎送文字，直到元昊處。二人不期為臣所累，皆竄遠方。今雖奉聖旨令臣募人入敵界，以何面目更可使人，伏乞勾還韓周、張宗永，量加恩澤。」〈（《范文正公年譜》）〉
設鐵冶務於夏州。冬十月，宋軍分道來攻，拒卻之。
夏眾甲冑皆冷鍛而成，堅滑光瑩，非勁弩可入。蓋夏州多鐵，州東設鐵冶務，去河東、麟府界黃河西約七八十里。先是部署葛懷敏出保安軍北木場谷，由珪年嶺襲破夏兵數千人，逐之，直逼夏州而還。於是，知延州范仲淹謀取鐵冶務，以圖夏州。復遣懷敏與鄜府都監朱觀，率兵分六道掩襲。觀等入界，破一十餘寨、族帳二十餘處，抵洪州。夏人結寨捍拒，陰令橫山蕃部盡據險要，出邀宋軍後。懷敏等戰不勝，再宿而退。〈（《范文正公年譜補遺》及《長編》一百二十八、一百二十九）〉
宋環慶鈐轄高繼隆等出兵，來攻經納、旺穆等寨，破之。〈（《長編》一百二十九）〉
宋詔陝西經略司：遣人諭元昊界蕃漢職員首領，能率部族及以本係漢州郡歸來者，並不次遷擢之。〈（《長編》一百二十九）〉
冬十一月，與宋將張繼勳戰於歸娘谷，敗績。〈（《范文正公年譜補遺》）〉
契丹使樞密副使杜防來，議與宋解和罷兵，各歸侵地。〈（《遼史·杜防傳》。按《興宗紀》：重熙九年秋七月癸酉，宋遣郭禎以伐夏來報，遣樞密使杜房報聘。不言如夏解和。）〉
黨留等族，與宋渭州瓦亭寨監押權靜邊寨劉滬戰，敗績。
一驍將戰死，亡失馬、牛、駱駝萬計。〈（《宋史·劉滬傳》）〉
