
景宗武烈皇帝李元昊，小字嵬理（《長編》作葉邁，曾氏《隆平集》作崖塊），國語謂惜為「嵬」，富貴為「理」，後更名曩霄。太宗德明長子也，母曰惠慈敦愛皇后衛慕氏。性雄毅（《長編》作性凶鷙猜忍），多大略，善繪畫，能創製物始。圓面高準，身五尺餘。少時好衣長袖緋衣，冠黑冠，佩弓矢，從衛步卒張青蓋。出乘馬，以二旗引百餘騎自從。曉浮圖學，通蕃漢文字。案上置法律，常攜《野戰歌》、《太乙金鑒訣》。弱冠，獨引兵襲破回鶻夜洛隔可汗王，奪甘州，遂立為皇太子。數諫其父毋臣宋，德明輒戒之曰：「吾久用兵，疲矣。吾族三十年衣錦綺，此宋恩也，不可負。」元昊曰：「衣皮毛，事畜牧，蕃性所便。英雄之生，當王霸耳，何錦綺為？」德明卒，乃襲位。（《宋史·夏國傳》）
遣使如宋、契丹報哀。
使臣至宋，宋帝輟朝三日，令司天監定舉哀掛服日辰。其日，乘輿至幕殿，服素服。太常博士引太常卿當御坐前跪，奏請皇帝為夏王趙德明薨舉哀，又奏請十五舉音，又奏請可止。文武百僚進名奉慰。告哀使、副以下朝見，首領並從人作兩班見。先首領見，兩拜後，班首奏：「聖躬萬福。」又兩拜，隨拜萬歲。喝「賜例物酒食」，跪受，起，又兩拜，隨拜萬歲。喝「各祗候」，退。從人儀同。是日，皇太后至幕殿，釋常服，白羅大袖。白羅大帶，舉識如皇帝儀。（《宋史·禮志》）
宋贈德明太師、尚書令兼中書令。以尚書度支員外郎朱昌符為祭奠使，六宅副使、內侍省內侍押班馮仁俊副之，賻絹七百匹、布三百匹，副以上醞、羊、米、麵。將葬，賜物稱是，皇太后所賜亦如之。（《宋史·夏國傳》）
冬十一月，遣使如契丹賀應聖節。（《遼史·興宗本紀》）契丹使來，冊封元昊為夏國王。（《遼史·興宗本紀》）
宋使工部郎中楊告為旌節官告使，來授元昊為定難軍節度使、西平王。
製曰：「胙土受氏，維王所以褒有功；建國承家，非賢不能保厥世。乃眷西陲之守，方疇外禦之勞，式涓剛辰，庸告列位。故定難軍節度、夏銀綏宥靜等州管內觀察處置押蕃落等使、開府儀同三司、檢校太師、守太傅、尚書令、持節都督夏州諸軍事、行夏州刺史、上柱國、夏王、食邑兩萬一千戶、食實封七千戶趙德明男元昊，器懷英達，義節堅明，孝恭盡於事親，恩信長於禦眾。惟乃先正，奉於本朝。嘉捍難於邊衡，賜同姓於宗籍。象賢繼世，爾實宜之。於戲！書盟府之勳，既載山河之誓；瞻元侯之略，豈無弓矢之傳。尚體顧懷，勿忘欽率。可特授特進、檢校太師兼侍中、持節都督夏州諸軍事、夏州刺史、充定難軍節度使、夏銀綏宥靜等州管內觀察處置押蕃落等使、上柱國、西平王，食邑六千戶，食實封一千戶。仍賜推忠保順亮節翊戴功臣。」使者至其國中，元昊遷延遙立，屢促之，然後至前受詔。及拜起，顧其左右曰：「先王大錯，有國如此，而乃臣屬於人！」設席自尊大，告命徙坐即賓位，不為屈。既而饗告於廳事，其東屋後若有千百人鍛聲。告陰知其必叛，還朝秘不敢言。（《宋史·夏國傳》及《夢溪筆談》、《西夏紀事本末》）
改姓嵬名氏，稱「吾祖」。
元昊既襲封，衣白窄衫，氈外紅裏，冠頂後垂紅結綬，表異蕃眾。復以李、趙賜姓不足重，自號嵬名氏，稱「吾祖」。「吾祖」，華言可汗也。於是屬族悉改嵬名，蕃部尊榮之，疏族不與焉。（《宋史·夏國傳》）
元昊改元顯道。
元昊招納亡命，申明號令，以兵法勒諸部。每舉兵，必率部長與獵，有獲則下馬環坐飲，割鮮而食，各問所見，擇取其長。因避其父諱，改中國明道元為顯道，稱於國中。（《宋史·夏國傳》。）
春正月，貢於契丹。（《遼史·興宗來紀》。）三月，下禿發令。
元昊欲革銀、夏舊俗，先自禿其發，然後下令國中，使屬蕃遵此，三日不從，許眾共殺之，於是民爭先禿發，耳垂重環以異之。（《長編》一百十五）
夏四月，宋使來賜太后遺物。
章獻皇太后崩，宋帝使供備庫副使李用和持太后遺留物賜元昊。（《長編》一百十二）五月，升興州為興慶府，遂立官制。
元昊自先世並吞西土三十餘年，聚中國所賜資財無算，外倚契丹為援，異謀日甚。升興州為府，改名「興慶」，廣宮城，營殿宇，其名號悉仿中國所稱。故事，羌俗以帳族盛大者為長官，亦止有蕃落使、防禦使、都押牙、指揮使之職。至是，始立文武班，曰中書，曰樞密，曰三司，曰御史臺，曰開封府，曰翊衛司，曰官計司，曰受納司，曰農田司，曰群牧司，曰飛龍苑，曰磨勘司，曰文思院，其制多與宋同。自中書、樞密、宰相、御史大夫、侍中、太尉以下，命蕃漢人分為之。而其專授蕃職，有寧令，有謨寧令，有丁盧，有丁弩，有素齎，有祖儒，有呂則，有樞銘，皆以蕃號名之。（《宋史·夏國傳》及《西夏書事》）
別服式。
文資則襆頭、靴笏、紫衣、緋衣；武職則冠金帖起雲縷冠、銀帖間金縷冠、黑漆冠，衣紫旋襴，金塗銀束帶、垂蹀躞，佩解結錐、短刀、弓矢韣，馬乘鯢皮鞍，垂紅纓，打跨鈸拂；便服則紫皂地繡盤毯子花旋襴，束帶；民庶青、綠，以別貴賤。（《宋史·夏國傳》）
十二月，契丹禁夏國使沿路私市金鐵。（《遼史·興宗本紀》）
春正月，元昊稱製改元。
元昊雖仍貢奉，然車服、儀衛，悉擬帝制。至是，策士楊守素上言：「王者神武立功，德威御眾，要必建元表歲，以示維新。國家累世經營，規模宏遠，猶遵中國舊號，豈足彪炳皇獻，昭示區宇？」元昊乃下諭，改顯道三年為開運元年。逾月，或告以石晉敗亡年號也，乃改廣運。（《宋史·夏國傳》及《西夏書事》。按廣運，《夏國傳》作廣民，此從《長編》）
是月，元昊始攻府州。（《長編》一百十四。又六月乙丑，府州言，元昊自正月後數入冠。詔並、代部署司嚴兵備之。）宋始為夏人除館舍。
元昊歲遣人至宋，出入民間無他禁。宋臣韓億請下詔，為除館舍禮之，官主貿易，外雖若煩擾，實羈防之。（《宋史·韓億傳》）秋七月，掠環慶。
慶州西七十里為馬嶺寨，寨北十餘里有蕃部殺牛族，領族帳二千餘戶，負險自固，向不附中國。元昊令為前驅，掠環、慶州境，殺戮居人，朝廷下詔約束，不聽。八月，乃遣入內供奉官周惟德往環慶路，體量邊事。（《長編》一百十五及《西夏書事》。按《長編》：八月，徙知定州、神龍衛四廂都指揮使劉平為環慶路副都部署。平嘗言：「臣在陝西見元昊車服僭竊，勢且叛矣。宜嚴備之。」不聽。及是，帝戒平曰：「知卿有將略，故委以邊寄，卿其勉之。」加賜錢百萬。）
冬十月，復攻慶州，執都監齊宗矩。
初，慶州柔遠寨蕃部巡檢嵬逋，攻破西夏後橋諸堡。於是，元昊稱兵報仇，緣邊都巡檢楊遵、柔遠寨監押盧訓以兵七百與戰於龍馬嶺，敗績。環慶路都監齊宗矩、走馬承受趙德宣、寧州都監王文援之，次節義峰，伏兵發，執宗矩。久之，始放歸。（《宋史·夏國傳》。按《續綱目》於是年七月書趙元昊反，寇環慶。考《宋史·夏國傳》及《東都事略》，元昊入寇俱不係七月，且入寇環慶在先，稱兵報仇在後，自是兩事，《續綱目》混而為一，敘次顛倒。再考《宋史·仁宗紀》：景祐元年十二月，賜趙元昊佛經。蓋是時元昊雖僭擬改元，然猶遣使奉貢，故禮賜如故。至寶元元年，上表自言稱帝，《本紀》乃始書反，似當以《本紀》為斷。說見《通鑒輯覽》注。）
元昊鴆其母衛慕氏。
母族人山喜謀殺元昊，事覺，元昊鴆其母殺之，沉山喜之族於河。（《長編》一百十五。按《宋史·夏國傳》云母衛慕氏死，遣使來告哀，不云元昊鴆其母。衛慕，《長編》作母米，注見前。）
遣使如宋告哀。（《宋史·夏國傳》）
宋詔起復鎮軍大將軍、左金吾衛上將軍，員外置同正員。以內殿崇班、閤門祗候王中庸為致祭使，起居舍人郭勸為吊贈兼起復官告使。元昊賂遺勸等百萬，勸悉拒不受。（《長編》一百十五）
元昊復立額藏渠懷氏為太后。夏語稱「烏尼」。「烏尼」者，太后也。（《長編》一百十五）十二月，宋賜佛經。
元昊獻馬五十匹，求佛經一藏。詔特賜之。（《長編》一百十五）
是年，填星犯輿鬼。占者云，大臣有變。元昊大肆殺戮。（《西夏書事》）
西夏稱廣運二年
宋加元昊中書令。
宋帝受尊號，加恩內外。遣內侍省都知馮從順至興州，進元昊中書令，元昊受之益倨。富弼奏狀：「朝廷累次遣使，元昊多不致恭，或故作滯留而不迎；或佯為忽遽而見迫；或欲負扆而對；或欲專席而居。雖相見之初，暫御臣下之服；而送出之後，便具帝者之儀。」（《宋史·夏國傳》及《長編》一百二十四）
夏五月，殺妃衛慕氏。
衛慕，元昊舅氏女，幼孤，育於惠慈太后。當後被弒時，氏以大義責元昊，元昊盡誅其族，因氏懷妊，幽之別宮。及生子，野利氏譖其貌類他人，元昊怒，並子殺之。（《長編》一百六十二及《西夏書事》）
秋七月，以兵犯環慶。
元昊使首領訛遇等率兵數入犯，環慶路部署司請下鄜延路移文約束，從之。（《長編》一百十七）攻唃廝囉，敗績。
元昊遣其令公蘇奴兒（《長編》作索諾爾），將兵二萬五千攻唃廝囉，敗死略盡，蘇奴兒被執。（《宋史·夏國傳》）元昊自將攻貓牛城，屠之。
蘇奴兒既敗，元昊自率眾攻貓牛城，一月不下。既而詐約和，城開，乃大縱殺戮。（《宋史·夏國傳》）又攻青唐、安二、宗哥、帶星嶺諸城。
唃廝史部將安子羅（《長編》作阿薩爾）以兵絕歸路，元昊晝夜角戰二百餘日，子羅敗，然兵溺宗哥河及饑死過半，並兵臨河湟。唃廝囉知眾寡不敵，壁鄯州不出，陰間元昊，頗得虛實。元昊已渡河，插旗幟識其淺。唃廝囉潛使人移植深處，以誤元昊。及大戰，元昊潰而歸，視幟渡，溺死十八九，虜獲甚眾。自是，數以奇計破元昊，遂不敢窺其境。（《宋史·夏國傳》及《吐蕃傳》。按李氏《長編》不取「自是，數以奇計破元昊」二語，謂為飾說，蓋得其實。）
索古渭地於宋，不與。
青唐蕃部藺氈世居古渭，積與夏人有隙，懼而獻其地於宋。秦州范祥納之，請繕城屯兵，又括熟戶田。諸羌靳之，相率叛。夏人慾得渭地久，移文來索。後帥張升以祥貪利生事，請棄之。詔傅求往視，求以為城已訖役，且已得而棄，非所以強國威。乃詔諭羌眾，反其田，報夏人以渭非其有，不應索，正其封疆而還。（《宋史·傅求傳》）
西夏稱廣運三年
妃索氏自殺。
始，元昊攻貓牛城，傳者以為戰沒。索氏喜，日調音樂。及元昊還，懼而自殺。（《長編》一百六十二）夏四月，羈天竺國進奉僧於夏州。
天竺入貢，東行經六月至大食國，又二月至西州，又二月至夏州。先是，僧善稱等九人至宋京，貢梵經、佛骨及銅牙菩薩像，留京三月，宋帝賜束帛遣還。抵夏州，元昊留於驛舍，求貝葉梵經不得，羈之。由是，西域貢僧遂絕。（《宋史·天竺傳》及《西夏書事》）
始製蕃書，改元。
元昊自製蕃書，命野利仁榮演繹之，成十二卷。字形體方正，類八分，而畫頗重複，又若符篆，教國人用以紀事。群臣上表獻頌，遂改廣運三年為大慶元年。（《宋史·夏國傳》。按沈存中《筆談》作遇乞造創蕃書，累年方就，至是始獻。與此異。膠西柯先生曰：「《宋史》：元昊自製蕃書，教國人以紀事之文用蕃書。沈存中《筆談》載西夏野利遇乞製蕃書事，最詳。則謂元昊命國中悉用蕃書，與《宋史》微不同。考《宋史》元昊未製蕃書以前，有蕃學、漢學，及製國書，命野利仁榮主蕃學，則屏漢文不用。故其後乾順病善學，又復立漢學也。命國人以紀事之文用蕃書，當是元昊以後之制，《宋史》稍誤矣。今敦煌石室有西夏《國史》數卷，皆蕃書，為西儒伯希和所得。」）
冬十二月，復舉兵攻回鶻，取瓜、沙、肅三州。
瓜、沙、肅諸州，本唐歸義軍，向陷於回鶻。建隆中，節度使曹元忠以州附宋，子孫世主軍事。元昊引兵攻之，求援於回鶻不應，三州相繼沒。於是，元昊盡有河南故地。（《宋史·夏國傳》）
昇州、郡，益邊防。
元昊既據夏、銀、綏、宥、靜、靈、鹽、會、勝、甘、涼、瓜、沙、肅諸州立國，而以石堡、洪門諸鎮，升為洪、威、龍、定四州，又以肅州為蕃和郡，甘州為鎮夷郡，置宣化府。東盡黃河，西界玉門，南接蕭關，北控大漠，地方萬餘里。倚賀蘭山為固，料兵設險：以七萬人護衛興慶，五萬人鎮守西平，五萬人駐賀蘭山。左廂宥州路，以五萬人備鄜、延（有克胡山、昇平塔、那娘山諸路。以烏延口、藏底河界台為界堠。內包杏子河、白洛嘴、囉兀嶺等險要）、麟（有屈野川、大河穀、麻也娘諸路。以饒咩、浪松、本晉堆為界堠。內包神堆、澤荒堆、三泉等險要）、府（有端正平、榆木川、升囉嶺諸路。以槅柞嶺、青沒怒川、浪骨堆為界堠。旁約吳龐烽、女萌烽、立於穀、龍移川等險要）。右廂甘州路，以三萬人備西蕃（有撲丁原、莊浪族、喬家族諸路。以麻宗山、乳酪河為界堠。內包斫龍川、采牟嶺等地）、回紇（有合黎山、浚稽山、居延塞諸路。以牛頭、朝那山為界堠。內包張掖、敦煌等地）。自河南洪州、白豹、安、鹽州，至羅洛、天都、惟精山等處，以五萬人備環（有陷道口、打米穀、蕤毛嘴、烏丁原諸路。以牛圈裏、羅節硯為界堠。內包蝦蟆、折薑諸和市）、慶（有西蔡移、駱駝巷、萌門、三岔諸路。以勒崖原、為卓望、王尚原、裏乾穀為界堠。旁約蒼雞、七逋、多移塔、通祖、盧門城等地）、鎮戎軍（有吃囉岔、立馬城、殺獐川諸路。以劈通流、枅柂嶺為界堠。旁約肖關、寺子盆、沒煙前、後等峽）。自河北至午臘{艸弱}山（《長編》作臥囉娘山。吳興祚《方輿紀要》：元昊河南曰鹽州路，河北曰安北路。與《宋史·夏國傳》異），以七萬人備契丹（有金肅、河清諸路。並黃河為界堠。內包唐隆鎮、沒兒雀、悉命、女女、越都等蕃族）。而禦邊善戰尤倚山訛，山訛者橫山羌，平夏兵不及也。
定兵製。
西夏風氣強梗，民多耐寒暑，忍饑渴，而性惡雨雪。其部族一家號一帳，小族數百帳，大者千餘帳。故製：年登十五為丁，每有戰鬥，隨族之大小出丁助陣。元昊立製：率二丁取正軍一人，每負擔一人為一抄。負擔者，隨軍雜役也。四丁為兩抄，餘號空丁。願隸正軍者，得射他丁為負擔，無則許射正軍之疲弱者為之，故壯者得正軍為多。凡正軍給長生馬駝各一。團練使以上，帳一、弓一、箭五百、馬一、橐駝五，旗、鼓、槍、劍、棍、棒、少袋、披氈、渾脫、背索、鍬钁、斤斧、箭牌、鐵爪籬各一（曾氏《隆平集》云，凡年六十以下，十五以上，皆自備弓矢、甲冑而行，與《宋史·夏國傳》異）。刺史以下，無帳無旗鼓，人各橐駝一、箭三百、幕梁一。兵三人同一幕梁。幕梁，織毛為幕，而以木架。有炮手二百人，號「潑喜」，陡立旋風炮於橐駝鞍，縱石如拳。得漢人勇者為前軍，號「撞令郎」。若脆怯無他技者，令往守肅州，或遷河外耕作。合國內諸州計之，總兵五十餘萬（《隆平集》云，趙德明時兵十萬而已，元昊遂逾十五萬，自以地廣兵勁，敢行叛逆。今以《宋史·夏國傳》考之，曾說尚略）。別立擒生軍十萬。興靈之兵精練者又二萬五千，別副以兵七萬為資贍，號禦圍內六班，分三番宿衛。每有事於西，則自東點集而西；於東，則自西點集而東；中路則東西皆集。用兵多立虛寨，設伏兵包敵。以鐵騎為前軍，乘善馬，重甲，刺斫不入，用鉤索絞聯，雖死馬上不墜。其兵凡三千，分十隊，隊各有長：一、妹勒，二、浪遇移訛，三、細賞者埋，四、理奴，五、雜熟屈則鳩，六、隈才浪羅，七、細母屈勿，八、李訛移岩名，九、細母嵬名，十、沒羅埋布。每出入，前後環擁，設備甚嚴。戰則先出突陣，陣亂則衝擊之，步兵挾騎以進。發兵則以銀牌召酋長，面受約束。晝則舉煙揚塵，夜則篝燈為候，出戰率用隻日，避晦日。齎糧不過一旬。戰則大將居後，或據高險。弓，皮弦，矢，柳{}，中之必貫甲（《隆平集》云，夏兵長於騎射，不善刀槍，而柳弓皮弦，遇雨雪則不能施，又其所短）。故所向無不破也。（《宋史·夏國傳》及《儒林公議》）
立軍名。
唐制，節度使下，刺史亦得掌兵。宋懲五代之弊，特設通判以蒞州政，其徵調、征伐、進退軍將，仍聽節度使表聞。德明復自置防禦使職。元昊地廣兵眾，因分左右廂，立十二監軍司：曰左廂神勇（駐天都山，）曰石州祥祐（《宋史·夏國傳》種諤克米脂、進攻石州，意即其地），曰宥州嘉寧（駐宥州），曰韋州靜塞（駐韋州），曰西壽保泰（駐柔狼山北），曰卓囉和南（駐黃河北岸），曰右廂朝順（駐夏州彌陀洞），曰甘州甘肅（駐唐刪丹縣故地），曰瓜州西平（駐瓜州），曰黑水鎮燕（駐兀剌海城），曰白馬強鎮（駐鹽州），曰黑山威福（駐漢居延故城，東北限大澤，西北接沙磧）。諸軍並設都統軍、副統軍、監軍使一員，以貴戚豪右領其職；餘指揮使、教練使、左右侍禁官數十，不分蕃漢，悉任之。（《宋史·夏國傳》）
元昊落起復。（《長編》一百十九）攻蘭州。
元昊欲南侵，恐唃廝囉制其後，復舉兵攻蘭州諸羌，侵至馬銜山。築城瓦躡、凡川會，留兵鎮守，絕吐蕃與中國相通路。（《長編》一百十九）誘西蕃叛唃廝囉。
初，唃廝囉娶李立遵女，生二子：曰瞎氈，曰磨氈角。又娶喬氏，生子曰董氈。立遵死，李氏寵衰，斥為尼，錮之廓州。瞎氈等結母黨李巴沁，竊載其母出奔，瞎氈據河州，磨角氈據邈川，撫有其眾，廝囉不能制。元昊聞二子怨其父，陰以重賂間之，且誘諸酋歸附。有溫逋哥子一聲金龍（溫逋哥本廝囉論逋，論通者，相也。溫逋哥作亂被殺），擁眾萬餘叛附元昊，結為姻婚。廝囉勢蹙，更與喬氏西徙歷精城。（《長編》一百十九。按本注引《元符隴右日錄》云，元昊既行賂間廝囉二子，遂舉兵數犯宗哥，及破耗牛城，廝囉勢折，西徙青唐，與趙囉《聚米圖經》徙居歷精城異。或謂歷精即青唐也，當考。按一聲金龍，一作伊實濟嚕。歷精，一作哩沁。）
宋士人張元、吳昊來歸。
元昊之叛，其謀皆出於華州士人張元（周春《遼詩話》據《傳奇》，元字雷復）與吳昊。張與吳，其始名，不可得而知。或曰：張許州人也，客於長葛間，以俠自任。縣河有蛟長數丈，每飲水轉橋下，則人為之斷行。一日，蛟方枕石而飲，張自橋上負大石中蛟，蛟婉轉而死，血流數里。與關中姚嗣宗皆負氣倜儻，有縱橫才，相與友善。張累舉進士不第（熊克復《九朝通鑒》、李氏《長編》謂張元為華州進士，又元作源，俱誤）。吳亦久困場屋，無以自伸。且張嘗為縣宰所笞，乃與吳薄遊塞上，覘覽山川風俗，慨然有經略西鄙意。放意詩酒，出語驚人。嘗與客飲驛中，一客邂逅至，主人者延之，張初不識知也，客乃顧張曰：「彼何人斯？」張厲聲曰：「皮裹骨頭，肉人斯。」應聲以鐵鞭擊之死，主人塗千金之藥，久之乃蘇。將謁大帥，恥自屈不肯往。乃礱大石，刻詩其上，使壯士拽之於通衢，三人從後哭之，欲以鼓動諸帥。諸帥果召與相見，躊躕未用間，張、吳徑走西夏。常時，張每夜遊山林，則吹鐵笛而行，聲聞數里，群盜皆避。其將之西夏也，瀕行過項羽廟，竭囊沽酒，對羽極飲，酹酒泥像。又歌「秦皇草昧，劉項起吞並」之。詞，悲歌累日，大慟而去。時，帥以急騎迫之，不及乃表嗣宗入幕府。張、吳既至夏，聞元昊有意窺中國，念不出奇無以動其聽，乃相與更其名，即其都門之酒家，劇飲終日，引筆書壁曰：「張元、吳昊，來此飲酒。」邏者見之，知其非國人也，跡其所憩執之。元昊責以入國問諱之義，二人大言曰：「姓尚不理會，乃理會名耶？」時曩霄未更名，且用中國賜姓也。於是竦然異之，日尊寵用事。事聞於宋，詔徙其族於房州，譏察出入，饑寒且死。知州陳希亮曰：「張、吳事虛實不可知，使誠有之，為國者終不顧家，徒堅其為賊耳。此又皆其疏屬，無罪。」乃密以聞，詔釋之。既而復賜其家錢、米，以反間之，改隋州以羈縻之。未幾，二人間使諜者矯中國詔釋之，未有知者。後乃聞西人臨境作樂，迎此二家而去。（王鞏《聞見近錄》、《容齋三筆》、岳珂《桯史》及《宋史·陳希亮傳》）
秋七月，更定禮樂。
夏州沿党項蕃俗，自赤辭臣唐，始習尊卑跽拜諸儀。而其音樂，尚以琵琶，擊缶為節。僖宗時，賜思恭鼓吹全部，部有三駕：大駕用一千五百三十人，法駕七百八十一人，小駕八百一十六人，俱以金鉦、節鼓、鼓、大鼓、小鼓、饒鼓、羽葆鼓、中鳴、大橫吹、小橫吹、觱栗、桃皮笳笛為器。歷五代入宋，年隔百餘，而其音節悠揚，聲容清厲，猶有唐代遺風。迨德明內附，其禮文儀節、律度聲音無不遵依宋制。元昊久視中國為不足法，謂野利仁榮曰：「王者制禮作樂，道在宜民。蕃俗以忠實為先，戰鬥為務，若唐宋之縟節繁音，吾無取焉。」於是於吉凶、嘉賓、宗祀、燕享，裁禮之九拜為三拜（沈括《筆談》云，元昊令國中悉用胡禮，即此），革樂之五音為一音（王鞏《聞見近錄》：增五音為六，與《夏台事跡》異），令於國中，有不遵者族。（《西夏書事》）
冬十一月，設蕃、漢二字院。
元昊既製蕃書，尊為國字，凡國中藝文誥牒，盡易蕃書。於是立蕃字、漢字二院，漢習正、草，蕃兼篆、隸，其秩與唐、宋翰林等。漢字掌中國往來表奏，中書漢字，旁以蕃書並列；蕃字掌西蕃、回鶻、張掖、交河一切文字，並用新製國字，仍以各國蕃字副之。以國字在諸字之右，故蕃字院特重。（《西夏書事》）
西夏稱天授禮法延祚元年
春正月，表請供佛五台山。
元昊使人往來中國，熟悉邊臣因循之勢，久思攻取河東。是時，欲識進兵道路，表請供佛五台，乞使臣引護並給館券。宋帝從之。（《長編》一百二十一。按《宋史·夏國傳》不紀月。）
三月，貢於契丹。（《遼史·興宗本紀》）夏四月，元昊妻薨。
元昊妻契丹興平公主也，生與元昊不睦，至是薨。契丹遣北院承旨耶律庶成持詔來詰其故（《遼史·興宗本紀》。按《儒林公議》：夏國元昊取契丹女，偽號興平公主，乃宗真之姊也。元昊待之甚薄，因娩被病，元昊亦不往視之，以至於歿。宗真忿恨，然亦無如之何，但遣使慰問之而已。朝廷不知其故，以為元昊畏耶律之強，諷宗真，使促元昊歸款，失之甚矣。）
秋九月，元昊從父山遇叛降於宋，不納，被殺。
初，元昊自五台還，悉會諸族酋豪，剌臂血和酒置髑髏中，共飲之，約先攻鄜延，自德靖、塞門、赤城路三道並入，酋豪有諫者輒殺之。山遇數止元昊，不聽。山遇畏誅，遂挈妻子叩延州來降，且言元昊將反狀。時知延州郭勸以為自德明納款四十年，有內附者未嘗留，不敢受。奏入，詔令約回。山遇不可，即命監押韓周執山遇等械錮送元昊，示朝廷不疑之意。元昊集騎，射而殺之，並戮其族無遺類。由是西人怨懼，向化之心絕矣。（《長編》一百二十二。按《涑水記聞》十二，寶元元年九月十六日，鄜延路都鈐轄司奏：今月五日，六宅副使、金明縣都監、新寨解家河盧關路巡檢李士彬申，四日戌時，男殿直懷寶及七羅寨指揮使引到宥州團練侍者密藏福羅，以趙元昊所給告身三道來云，山遇令公先在元昊處為樞密，元昊數誅諸部大人且盡，又欲誅山遇。八月二十五日，山遇自河外與侍者二人逃歸。既濟河，集緣河兵斷河津三處。二十八日，山遇使其弟三太尉者，將宥州兵監河津諸屯。九月一日，告密藏福羅以事狀，哭且言曰：「去年大王弟侍中謀反，欲殺大王，賴我聞之，以告大王。大王存至今日，我之力也。今乃欲殺我，汝為我齎此告身三道，赴金明導引，告延州大人，我當悉以黃河以南戶口歸命朝廷。朝廷欲得質者，以我子若我弟皆可也。大王來追，我自以所部兵拒之。汝至南得何語，當亟來，我別以馬七八百匹獻朝廷，更令使者自保安軍驛路告延州，我此月三日集宥州監軍兵至河上，悉發戶口歸朝廷也。」密藏福羅至金明，以狀言本司。契勘前此，元昊所部有叛者，為元昊所誅，已具奏聞。今山遇云欲歸朝廷，本司商量令李士彬還其告身，諭以元昊職貢無虧，難議受其降款，遣之還。臣等仍恐虜為奸詐，已戒緣邊剌候嚴備去訖。又奏：六日保安軍北蕃官巡檢殿直劉懷中狀申，詞知山遇等於二日起兵，有眾二千餘人，劫掠村社族帳，只在宥州境內。尋得保安軍等狀云：五日寅時，山遇及弟二防禦、三防禦等，將麾下一十五騎至，皆被甲執兵，告指揮使云欲歸命朝廷。臣等已令保安軍詰問山遇等所以來事故，勒令北歸。仍令緣邊部族首領嚴兵巡邏，或更有北來戶口，皆約遣令還，毋得承受，別致引惹者。詔鄜延路都鈐轄司：嚴飭緣邊諸寨及番官等，晨夜設備，遣人詗候，如虜人自在其境互相攻戰，即於界首密行托落，毋得張皇。或更有山遇所部來投告者，令李士彬等只為彼意婉順約回，務令安靜。所詗知事宜節次驛置以聞，仍下環慶涇原路部署司、麟府路軍馬司準此。又《長編》：善約特名惟亮，與弟惟永分掌左右廂兵，其從弟惟序亦親近用事。善約特有勇略，國人向之。元昊惡其不從己，嘗語惟序曰：「汝告善約特反，吾以善約特官爵與汝。不然，俱族滅矣。」惟序不忍，更以告善約特。善約特欲來降，與惟永謀，惟永曰：「南朝無人不知烏珠所為，將不信兄，兄必交困。」善約特曰：「事已至此，無可奈何。若南朝有福，則納我矣。」遂告其母，母曰：「汝自為計，我年八十餘，不能從汝去，為汝累，當置我室中，縱火焚之。」善約特等涕泣如母言。及為韓周所執，號哭稱冤，周見元昊於宥州，元昊衣錦袍，黃綿胡帽，不肯受善約特等，曰：「延州誘我叛臣，我當引兵赴延州，於知州廳前受之。」周說諭良久，乃肯受。時元昊自稱烏珠已數年。烏珠者，華言青天子也，謂中國為黃天子。元昊既殺善約特，遂謀僭號。按善約特即山遇，《長編》作善約特，《宋史》作山遇。）
冬十月，元昊用其黨楊守素之謀，築壇受冊，稱始文英武興法建禮仁孝皇帝，國號大夏，改元天授禮法延祚。
時年三十。追諡其祖繼遷曰神武皇帝，廟號太祖。父德明日光聖皇帝，廟號太宗。（《長編》一百二十二及《宋史·夏國傳》。按畢沅《續通鑒考異》、《宋史·夏國傳》謂祥符五年，德明追尊繼遷為太祖應運法天神智仁聖至道廣德光孝皇帝，廟號武宗，此最謬誤。德明本未僭號，安得私尊其父為帝？且既云太祖，即是廟號，安得又有武宗之稱？就如所言，則繼遷在德明時已有四十字之諡，何又云元昊追諡神武耶？）
始大建官。
元昊既稱帝，始大建官，以野利仁榮、嵬名守全、張陟、張絳、楊廓、徐敏、張文顯為中書、樞密、侍中等官，專主謀議；以楊守素、鍾鼎臣、嵬名聿榮、張延壽為官計、受納、諸司，主文書；以野利旺榮、野利遇乞、成逋克成、賞都臥<者多>、如定多多馬、竇惟吉分駐十二監軍司地，主兵馬；其餘拜授有差。（《宋史·夏國傳》）
十一月，祀神西涼府，遂不遣賀郊人使。
元昊遣潘七布昌裏馬乞（《長編》作攀密布伊裏馬奇）點兵集蓬子山，自詣西涼府祀神。時中國南郊，故事，諸藩有貢。元昊因自帝，不復使賀宋。帝詔陝西、河東舊與元昊界互市者，所在禁絕之。（《宋史·夏國傳》及《仁宗本紀》）
宋詔：有能捕元昊所遣剌探事者，賞錢十萬。（《長編》一百二十二）
宋以夏竦為涇原、秦鳳安撫使，范雍為鄜延、環慶安撫使，經略夏州。
時邊臣多議征討，故有是命。竦上奏曰：「繼遷當太宗時遁逃窮蹙，而猶累歲不能剿滅。先帝鑒追討之敝，戒疆吏謹烽堠、嚴卒乘，來即驅逐之，去無追捕也。然拓跋之境，自靈武陷沒之後，銀、綏割棄已來，假朝廷威靈，其所役屬者，不過河外小羌爾。況德明、元昊，相繼猖獗。以繼遷窮蹙，比元昊富實，勢可知也；以先朝累勝之士，較當今關東之兵，勇怯可知也；以興國習戰之帥，方沿邊未試之將，工拙可知也；繼遷竄伏平夏，元昊窟穴河外，地勢可知也。若分兵深入，糗糧不支，師行賊境，利於速戰。倘進則賊避其鋒，退則敵躡其後，老師費糧，深可虞也。若窮其巢穴，須涉大河，長舟巨艦，非倉卒可具也。若浮囊挽梗，聯絡而進，我師半渡，賊乘勢掩擊，未知何謀可以捍禦。臣以為不較主客之利，不計攻守之便，而議追討者，非良策也。」因條上十事，當時頗採用之。（《宋史，夏竦傳》。按竦上十事：一、教習強弩以為奇兵；二、羈縻屬羌以為藩籬；三、詔唃廝囉父子並力破賊；四、度地形險易遠近、寨棚多少、軍士勇怯，而增減屯兵；五、詔諸路互相應援；六、募土人為兵，州各一、二個人，以代東兵；七、增置弓手、壯丁、獵戶，以備城守；八、並邊小寨，毋積芻糧，賊攻急則棄小寨，入保大寨，以完兵力；九、關中民坐累若過誤者，許人入粟贖罪，銅一斤為粟五斗，以贍邊計；十、損並邊冗兵、冗官及減騎軍，以舒饋運。）
宋遣左侍禁魯經持諭唃廝囉，使擊元昊。
自西涼為繼遷所陷，潘羅支舊部往往歸唃廝囉，又得回紇種人數萬。廝囉居鄯州，西有臨穀城通青海，高昌諸國商人皆趨鄯州貿賣，以故富強。宋欲使背擊元昊以披其勢，因授節鉞，仍兼邈川大首領，尋加河西節度使。唃廝囉約盡力。（《宋史·吐蕃傳》）
