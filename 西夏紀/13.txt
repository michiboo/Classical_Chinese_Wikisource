
西夏稱群都五年
諒祚殺訛龐，遂親政。
諒祚益長而驕，心忌訛龐專，且通訛龐之子妻梁氏，訛龐患之。梁氏密告訛龐將叛。又有漫咩者，其官高於訛龐，然勢力反出其下，於是亦惡訛龐。諒祚乃與漫咩等舉兵誅訛龐，滅其族，並殺其妻沒藏氏，而以梁氏忠於己，因以為妻。諒祚性狂侻無常，好為亂，時過酋豪大家，輒私其婦女，酋豪多怨。納叛人景詢，親而用之，以為樞密使。至是，始親政。（《宋史·夏國傳》及《夢溪筆談》、《東原錄》）
以弟乞埋為家相。（《夢溪筆談》）始與宋定疆界。
初，宋遣李思道、孫兆來議疆事，皆不合。至是，太原府代州鈐轄蘇安靜與夏國呂寧拽浪撩黎（《續通志》作壘寧伊朗羅壘）議定：府州自喀沁郭特、默隆莊、沙威牌、橫陽河東西一帶，築堠九；自沙威旁順橫陽河東岸，西界步軍照望鋪間，築堠十二；自橫陽河西以南直滿濟彭，築堠六；自滿濟彭西南直麟州界伊濟軍營，築堠三；自伊濟軍營南至大橫水、竹枝穀、伺候峰、赤犍穀、章愛哩烏西界步軍照望鋪相望，築堠十二。
其榆平嶺、清水穀頭有西界沙阿寨二：從北阿密善正寨一，次南瑪克密策寨一，各距榆平嶺四里；其大科卜遵有西界沙阿寨四：從北鄂特彭裕勒星寨一，次南威約卜寨一，次南瑪克密策多寨一，次南瑪克密約葉寨一，各距大科卜遵五里；其紅崖塢有西界沙阿寨三：從北綱裕勒愛寨一，距紅崖塢二里，次南阿密沁布寨二，各距紅崖塢一里；其都綱都格有西界沙阿寨二：並係阿密沁布寨，在都綱都格上。其十一寨並存之如故。寨東西四里，各有西界步軍照望鋪，亦築堠十二。
約自今西界人戶，毋得過所築堠東耕種。其在豐州外漢寨及府州界蕃戶舊沙阿寨，並復修完。府州沿邊舊沙阿寨三十三，更不創修。麟州界人戶，更不耕屈野河西田。其麟、府州不耕之地，亦許兩界人戶就近樵牧，不得插立稍圈，起蓋庵屋，違者並捉搦赴官及勒住和市。兩界巡捉人員，各毋得帶衣甲器械，過三十人騎。拽浪撩黎還，諒祚遂聽命。（《長編》一百九十三）
夏四月，宋臣趙扌卞論延帥程戡縱夏酋入境。
初，夏國每年進奉乾元節，差使、副各一員，今歲改更舊例，罷去副使，獨遣酋長二員。入境之初，程戡不能止遏，趙扌卞以戡昧於折衝，致西人無畏憚，輕窺中國，浸長貪心，奏請罷戡職，別選有威名臣僚鎮撫，使邊方知勸，令銀、夏畏威。（《趙清獻集》）
六月，靈、夏二州大水。
黃河環繞靈州，其古渠五：一秦家渠、一漢伯渠，一艾山渠，一七級渠，一特進渠，與夏州漢源、唐梁兩渠毗接，餘支渠數十，相與蓄泄河水。又有賀蘭、長樂、鐸落諸山，為之堤障，向無水患。是時，七級渠泛溢，靈、夏間廬舍、居民漂沒甚眾。（《西夏書事》）
冬十一月，宋詔用漢衣冠。
諒祚上書，自言慕漢衣冠，明年當以此迎使者。宋帝詔曰：「詔夏國主，省所奏昨因宥州申覆，稱迎接朝廷使命，館宇隘陋，軒檻阽危，儻不重修，誠為慢易。於是鳩集材用，革故鼎新。來年七月生日，用蕃禮館接使命；十月仲冬，用漢儀迎接，事具悉。使傳之馳，為規國久。候亭之陋，能飭而新。既肩世服之忠，又樂邦儀之慕。忽披來牘，具體乃誠。如用漢儀，只依昨來張宗義所行儀式次第，餘並依誓詔。」（《宋史·仁宗本紀》、《夏國傳》及《西夏紀事本末》）
十二月，宋復豐州。
初，豐州蕃族甚眾，有永安、來遠、保寧三寨，皆以蕃族守之。慶曆初，元昊攻陷州城及三寨，蕃族盡為所虜，掃地無遺。州城之中，但有邱墟瓦礫，環城數十里皆草莽林麓而已，夏人棄而不有，宋人復建以為州，司馬光言：「若建以為州，則須設寨備、置官吏、廣屯兵馬，多積芻糧，皆應調發內地之民以奉之，勞費甚大，此所謂徇虛名而受實弊也。」（《長編》一百九十五）
西夏稱奲都六年
春正月，遣大首領祖儒嵬名聿正、副首領樞銘靳允中如宋，進奉賀正馬、駝。
宋賜詔曰：「詔夏國主，省所差人進奉賀正旦馬、駝共一百頭匹事具悉。春元應律，王朝班常。載惟藩守之虔，爰任風宜之貢。有堅勤節，良厚褒懷。今回賜銀、絹、茶等，具如別幅，至可領也。其差來人所賜物色，亦具賜目。」祖儒、樞銘者，乃西夏之官稱。大者姓嵬名，名聿正。其所貿易約八萬貫，安息香至金精石之類以估價賤，卻將回。其餘硇砂、琥珀、甘草之類，雖賤亦售。盡置羅帛之舊，價例太高，皆由所管內臣並行人抬壓價例，虧損遠人。其人至賀聖節，即不帶安息香之類來，只及六萬貫。（《東原錄》及《西夏紀事本末》）
更諸軍名。
改西壽監軍司為保泰軍；石州監軍司為靜塞軍；韋州監軍司為祥軍；左廂監軍司為神勇軍。（《宋史·夏國傳》。按西壽，《長編》作西市。保泰，畢沅《續通鑒》作保秦。石州靜塞軍，《宋史·本傳》又作韋州靜塞。韋州祥祐軍，《宋史·本傳》又作石州祥祐。《宋史》既與《長編》不合，而《宋史》又自前後互異，未知孰是。）
夏四月，進馬於宋，求賜書。
表求太宗御製詩草、隸書石本，且進馬五十匹，求《九經》、《唐吏》、《冊府元龜》及宋正至朝賀儀。宋帝詔賜《九經》，還所獻馬。（《宋史·仁宗本紀》及《夏國傳》）
表宋，乞贖《大藏經》。
詔曰：「詔夏國主，省所奏請贖佛經《大藏》簽牌、經帖等，欲乞特降睿旨，印造靈文，以俟至時幸垂給賜，所有舊例紙、墨、工直馬七十匹，續具進止以聞，事具悉。大雄流教，善利無方。信士篤緣，群迷釋趣。喜觀心於法境，願繹理於秘文。載省控陳，所宜開允。其請贖經文，已指揮印經院印造，候嘉祐十一年正旦進奉人到闕給付。」（《西夏紀事本未》）
奉表入宋，請尚主。詔答以昔嘗賜姓，不許。（《長編》一百九十六）又乞買物件於宋，許之。
賜詔曰：「詔夏國主，省所奏買襆頭、帽子並紅鞓腰帶及紅鞓襯等物件，乞從今後凡有買賣，特降指揮，無令艱阻以聞事具悉。善纂前修，逖守西土。通奏函於信介，易服用於上都。體乃馳誠，勤於向化。特從開允，用洽卷私。已令管勾都亭西驛所，依例收買應付。」諒祚得詔，乃出狂言，欲與中國相敵及要熟戶。（《西夏紀事本末》。按孔氏《談苑》：蘇渙郎中押伴夏人，云賣銀五千兩，買樂人襆頭四百枚，薰衣番、龍腦、硃砂幾數百兩，及買綾為壁衣。）
秋七月，舉兵擊董氈，不勝，築堡於古渭州之側而還。
先是，契丹以女妻董氈，與之共圖夏國。諒祚與戰，屢為所敗。及是，諒祚舉兵擊董氈，屯於占渭州。其熟戶酋長皆懼，以為諒祚且來並吞諸族，亟請知秦州張方平求救。方平懼，飾樓櫓為守城之備，盡籍諸縣馬，悉發下番兵，關西震聳。又乞發京畿禁軍十指揮赴本路。樞密使張升言於帝曰：「臣昔在秦州，邊人言敵欲入寇者甚眾，後皆無事實。今事未可知，而發京畿兵以赴之，驚動遠近，非計也。請少須之。」席從之。數日，方平復奏諒祚已引兵西去擊董氈矣。諒祚尋復為董氈所敗，築堡於古渭州之側而還。（《長編》一百九十七）
宋遣供備庫副使張宗道來，賜生辰禮物。
宗道初入境，迎者至，欲先宗道行馬，及就坐，又欲居東，宗道固爭之。迎者曰：「主人居左，禮之常也。天使何疑焉？」宗道曰：「宗道與夏主比肩以事天子，夏主若自來，當為賓主。爾陪臣也，安得為主人？當循故事，宗道居上位。」爭久不決。迎者曰：「君有幾首，乃敢如是？」宗道大笑曰：「宗道有一首爾，來日已別家人，今日欲取宗道首，則取之。宗道之死得其所矣。但夏國必不敢耳！」迎者曰：「譯者失辭，某自謂無兩首爾。」宗道曰：「譯者失辭，何不斬譯者？」乃先宗道。迎者曰：「二國之歡，有如魚水。」宗道曰：「然。天朝，水也；夏國，魚也。水可無魚，魚不可無水。」（《長編》一百九十六）
是年，備官制。
漢設各部尚書、侍郎、南、北宣徽使及中書學士等官。蕃增昂聶、昂星、謨個、阿泥、芭良、鼎利、春約、映吳、祝能、廣樂、丁努諸號。（《西夏書事》。按《涑水記聞》：是年，拓拔諒祚始請稱漢官，以伶人薛老峰為副使，稱左司郎中兼侍御史知雜事。）
西夏稱拱化元年
春正月，遣使如宋獻方物。
諒祚所遣進奉人石方，稱宣徽南院使，非陪臣官號。宋帝戒其僭擬，使遵誓詔。曰：「詔夏國主，維乃祖考，克有西土，世為漢藩輔。今爾弗蹈於前烈，乃竊署重爵，以使奉幣於朝。方邊吏拒還，仍復稽留境上，不及廷見之期。洎朕親覽貢函，而僭我王命，實如所聞。朕疑風俗荒遠，未達朝廷之儀。雖然，棄信慢常，誼不可長。其務思先世之約，以保綏於斯民。毋忽是圖，以奸我有邦之罰。今後所差使人，即不得僭擬。故茲示諭，想宜知悉。」（《長編》一百九十八及《西夏紀事本末》）
契丹禁民鬻銅於夏。（《遼史·西夏外紀》）
三月，宋仁宗崩於福寧殿。皇子曙即位，是為英宗。（《宋史·仁宗本紀》）宋遣左藏庫副使任拱之來告哀。仍齎賜大行遣詔及遣詔留物。（《長編》一百九十八）
遣使如宋弔慰。
諒祚遣使來弔慰，見於皇極殿門外。其使者固求入對，弗許。諒祚所上表，輒改姓李。賜詔詰之：「詔夏國主，上旻降禍，萬國纏哀，馳遣使人，肅申慰禮。情雖深於永慕，事或異於舊聞。惟乃祖之稱藩，有先朝之賜姓。撫綏隆於君義，親愛篤於人倫。自再納於誓言，亦且循於軌式。忽形需奏，靡固宗盟，言念舉錯之違，得非左右之惑，宜存遠慮，用迪前猷。今後所—上表章，宜卻如舊。」司馬光言：「聞夏國所遣使人，前日不肯門見，固求入對，朝廷不許，勒歸館舍。臣謂何惜紫庭數步之地，使之瞻仰清光。」（《長編》一百九十九及王珪《華陽集》）
夏四月，宋以國子監所印《九經》及正義《孟子》、醫書來賜，所從乞也。（《長編》一百九十八）又乞工匠於宋。
賜詔曰：「詔夏國主，省所奏蓋以蕃方素稀正巧，變革衣冠之度，全由製造之功，欲就考工，聊情庶匠以聞事具悉。謹固世封，述修邦貢，率我朝廷之化，時乃祖父之規。遽閱來章，蓋無前比。宜敦爾守，難循所陳。自西平王以來無此陳請，且宜循守舊規。」（《西夏紀事本末》）
宋轉運使王舉元來與屈野民盟。
初，屈野地界已定，至是，夏人復往爭之，舉元從數騎渡河，設幕與之盟，示以赤心。夏人感服。（《宋史·王舉元傳》）
西蕃禹臧花麻（《長編》作裕勒藏哈木）來降，諒祚以宗女妻之。
河州刺史王韶略熙河，盡降洮西諸族。西市城首領禹臧花麻不順命，秦州鈐轄向寶攻掠之，花麻力不支，遂以西市及蘭州一帶土地舉籍來獻。諒祚大喜，遣兵戍之，而以宗女妻花麻，封駙馬。（《長編》二百二十六及司馬光《論西夏劄子》，然光《劄子》作元昊以女妻花麻。）
西夏稱拱化二年
求復榷場於宋，不許。（《宋史·夏國傳》）遣吳宗等如宋賀即位。
宋詔令門見，使者不從，至順天門，且欲佩魚及儀物自從，引伴高宜禁之，不可，留止廄置一夕，絕其供饋。宗語不遜，宜折之，使如故事，良久乃聽入。及賜食殿門，又訴於押伴張覲，宋帝命還延州與宜辨。宜者，延州所遣也。程戡授詔通判詰之，宗曰：「引伴謂當用一百萬兵入賀蘭穴，此何等語也？」通判曰： 「聞使人目國主為少帝，故引伴有此對，是失在使人，不在引伴。」宗沮服。（《宋史·夏國傳》及《長編》二百二。按《長編》：是年正月，司門郎中李定等奏：「差押伴夏國使人習上壽儀，退就幕次，賜酒食，所供微薄，使人竊笑，初不下箸，甚不稱朝廷來遠之意。」詔劾御廚、監官及客省吏人罰之。）
秋九月，宋來詔，精擇使人，毋紊彝章，並令懲約吳宗等。
詔曰：「朕嗣守丕圖，日新庶政，方推大信，以協萬邦。思與藩屏之臣，永遵帶礪之約，矧勤王而述職，固奕世以推誠。而近年來將命之使，或不體朝廷之意，或罔循規矩之常，多於臨時率爾改作，既官司之有守，致事體以難從。且下修奉上之儀，本期效順，而君有錫臣之寵，所以隆恩。豈宜一介於是間，輒以多端而生事。在國家之撫禦，固廓爾以無疑。想忠孝之傾輸，亦豈欲其如此？故特申於旨諭，諒深認於眷懷。今後所遣使人，更宜精擇，不令妄舉，以紊彝章。所有押賜、押伴使臣等，亦已嚴行戒飭，苟有違越，必置典刑。載惟信誓之文，炳若丹青之著，事皆可守，言貴弗違。毋開間隙之萌，庶敦悠久之好。」（《宋史·英宗本紀》、《夏國傳》及《歐陽文忠集》。）
侵宋靜邊寨，宋以王素知渭州。
諒祚數出兵秦鳳、涇原，抄熟戶、擾邊寨，弓箭手殺掠人畜以萬計。素至三鎮，夏人解去。素遂拓渭西南，城浚隍三周，增募弓箭手。居人舊穿土為室，寇至，老幼多焚死。為築八堡使居之，聽散耕田裡，有警則聚，故士氣感奮精悍，他道莫及。（《宋史·王素傳》及《夏國傳》）
橫山酋豪叛附於宋，不受。
橫山酋豪怨諒祚，欲率其屬叛取靈、夏，叩延州求兵為援。判延州程戡言：「豺虎非自相搏，則未易取也；癰疽非其自潰，則未易攻也。諒祚久悖慢，宜乘此許之。所謂以蠻夷攻蠻夷，中國之利也。」會宋帝不豫，大臣重生事，不報。（《宋史，程戡傳》）
遣使入貢於宋。
夏雖侵犯宋疆，猶遣使入貢。使人僭漢宮，移文於延州，稱其國中官曰「樞密」。判延州程戡止令稱使副，不以官，改稱樞密曰「領盧」，方許之。（《宋史·程戡傳》）
右樞密院黨移賞糧以數萬眾攻順寧，宋軍北巡檢劉紹能迎擊，敗之。（《宋史·劉紹能傳》）
侵宋王官鎮，慶帥孫長卿禦之。（范祖禹《太史集·同知樞密院趙瞻神道碑銘》。按《神道碑銘》云：「夏人入寇王官鎮，慶帥孫長卿不能禦。會長卿加集賢院學士，公言長卿當黜，賞罰倒置。」）
冬十一月，宋刺陝西義勇軍十餘萬，夏境大震。旋知不可用，乃安。
時陝西亦警擾，而紀律疏略不可用。司馬光抗言其非，韓琦曰：「兵貴先聲。諒祚方桀騖，使驟聞吾益兵二十萬，豈不震懾。」光曰：「兵之貴先聲，為其無實也。獨可欺之於一日之間耳！今吾雖益兵，實不可用，不過十日，彼將知其詳，尚何懼？」琦不從。（《宋史·司馬光傳》。又《長編》：司馬光諫刺義勇：「康定、慶曆之間，趙元昊負累朝厚恩，無故逆命，侮慢不恭，侵犯邊境。朝廷竭天下之力，以奉邊鄙。劉平、任福，葛懷敏相繼覆沒，士卒死者動以萬數。正軍不足，益以鄉兵。外府不足，繼以內帑。民力困極，財物殫盡，終不能出一旅之眾，涉區脫之地以討其罪。而不免含垢忍恥，假以寵名，誘以重賂，僅得無事。當是時，三路新置鄉兵共數十萬，何嘗得一人之力乎？以此觀之，義勇無用，亦可知矣。」）
西夏稱拱化三年
春正月，遣荔茂先如宋賀正旦，並獻表歸罪宋邊吏。
宋帝以詞多非實，復以詔戒侵擾，曰：「朕紹承丕命，撫育多方，念遐邇之所懷，唯恩信之是篤。乃顧涇、秦之道，適當蕃塞之交，謹封守以有常，列部加而相望，安其生聚，積有歲年。不圖非意之間，忽此無名之舉，侵掠堡障，蕩焚糧資，始成生事之端，殊失奉藩之體。此雖馳於詔命，復尚滯於使人，洎觀奏陳，尤異聞聽。況先朝之厚德，從乃父之再盟，仰要日月之臨，共固山河之界。今輕渝舊約，規肆末圖，苟非所以致福有邦，保名厥後；儻未思於遠略，終曷釋於疑懷。交兵殘民，朕豈樂此？其涇原、秦鳳路一帶熟戶及弓箭手地分，宜遵誓詔，自今不可更行侵擾。所掠過生口，並須發遣，各還住坐。其孳畜等亦各令歸戶下，庶二邊之俗，得遂耕耘之安，而累世之忠，更同金石之久，永毗王室，不亦美歟！」諒祚終弗聽。（《長編》二百四及《西夏紀事本未》）
侵宋涇原。
宋副總管劉幾稱西人點集，將謀入寇，請出兵防守陝西。都轉運使陳述古以為張皇生事，移幾鳳翔。數日之間，夏人果大舉犯邊，殺掠弓箭手及熟戶，蕃部陷沒數千戶。蓋夏人有意窺秦中，同家堡一帶蕃部正阨西人來路，涇原若失此險，無所隔閡，敵騎一二日可至古渭。古渭可至，則秦中搖矣，故夏人屢謀犯此方。（《長編》二百四及《文恭集·論西夏事宜》）
略宋代州。
夏人數擾代州邊，多築堡境上。知太原府唐介遣兵悉撤之，移書夏邊吏，諭以利害，遂不敢動。（《宋史·唐介傳》）羌酋邈奔及阿叔溪心以隴、珠、阿諾三城叛歸唃廝囉。
廝囉不禮，乃復歸諒祚，請兵還取所獻地。諒祚不之罪，為出萬餘騎隨邈奔、溪心往取，不能克，但取邈川歸丁家五百餘帳而還。唃廝囉是年冬死。（《宋史·吐蕃傳》）
夏五月，遣使貢於契丹。（《遼史·道宗來紀》）秋八月，復擾宋涇原。
西邊蕃部弓箭手習知山川道路，材氣勇悍，涇原倚為藩蔽。諒祚常以兵威脅服，有違拒者，輒戕殺之。於是弓箭手皆退入內地，邊帥莫敢聞。龍圖直學士司馬光以為言，不報。（《司馬文正集》）
冬十月，宋詔來問無名舉兵之故。
詔曰：「詔夏國主，據環慶路經略司奏，取問無名舉兵，近迫大順。國家戢威武以安中夏，推恩信以待四夷，豈欲與眾興勞，為邊生事？乃眷西陲之守，嗣推累世之忠，故於歲時，曾無賜與之缺；每戒將吏，務謹封隅之常。所宜恪奉朝彝，紹遵先訓，爰自近歲，頗乖素誠。或侵蹂原禁之土田，或焚蕩近邊之族帳。間雖形於旨諭，久莫悉其事端；載循撫禦之方，終示含容之體。今復大驅兵眾，奄至寨垣，拒敵官軍，賽酬蕃戶。覽守臣之上奏，至終食之興嗟。豈邪謀之所惑，而輕舉弗思；將大義之不存，而肆惡未已。質諸天地，既隳乃父之盟，殘爾人民，殊非有邦之福！朕惟自昔罰罪，必先陳文告之詞；若將因心，猶足懍誓言之事。儻終不便，安免用懲。今特遣齎詔往彼取問，到日可具理聞奏。」（《西夏紀事本末》）
冬十一月，爭同家堡，拒詔使王無忌於境上。
元昊時，生羌十九戶以同家堡入獻，地在德順軍威戎堡外二十里，中國未設封堠。諒祚認為己境被宋侵佔，遣兵殺屬戶數千，掠牛羊數萬。宋帝檢視故籍，遣王無忌詔諭，至境不納。（《西夏書事》。按《東都事略》附錄，嘉祐間，夏國妄認同家堡為界，延州牒問，遂圍大順。）
十二月，遣使如宋賀正旦，又使人賀壽聖節。
司馬光言：「諒祚之所以依舊遣使稱臣奉貢者，一則利於每歲所賜金帛二十餘萬；二則利於入京販易；三則欲朝廷不為之備。」（《太平治跡統類》）
西夏稱拱化四年
春二月，升西市城為保泰軍，以駙馬禹藏花麻守之。
西市距古渭僅百二十里，諒祚建造行衙，置倉積穀，移保泰軍治於此，命花麻為統軍，守其地。（《西夏書事》）
夏四月，夏人犯邊，環慶經略使蔡挺擊走之。（《西夏紀事本末》。按此條《宋史·英宗本紀》及《長編》均不載。）
秋九月，諒祚大舉攻大順城，分兵圍柔遠寨，燒屈乞村，柵段木嶺。
初，環慶經略安撫使蔡挺斥候嚴明，知諒祚將入侵，即遣諸將分屯要害，以大順城堅，雖被攻不可破，不益兵；柔遠城惡，命副都總管張玉將重兵守之；敕近邊熟戶入堡清野，戒諸將無得逆戰。諒祚將步騎數萬攻圍大順三日，蕃官趙明與官兵合擊之，諒祚衷銀甲氈帽督戰。挺先選強弩分列於壕外，注矢下射，重甲洞貫，諒祚中流矢遁。復徙寇柔遠，挺又使副總管張玉募勇三千人，夜出擾營，敵驚潰。（《長編》二百八。又《長編》：夏人圍大順，帝召西上閤門使劉幾問之，曰：「大順天險，非虜可近，第恐夏人與趙明為仇耳。」帝曰：「趙明之子入城，幾為所掩，卿料敵何其神也。」）
宋巡檢使劉紹能邀擊夏人於長城嶺。
夏人圍大順城，紹能為軍鋒，毀其柵。至秦王川，邀擊於長城嶺。（《宋史·劉紹能傳》）宋環州熟羌思順來投。
諒祚倚為向導。蔡挺宣言：「思順且復來。」命葺舊舍，出兵西為迎候之舉。諒祚果凝思順，毒之死。（《宋史·蔡挺傳》）侵宋慶州，敗還。
聲言益發人騎，且出嫚辭，復攻圍大順城。鄜延經略安撫使陸詵謂由積習使然，不稍加折誚，則國威不立。乃留止請時服使者及歲賜，而移文宥州問故。帝喜曰：「固知詵能辦此。」諒祚聞之，大沮，盤旋不敢入，乃報言：「邊吏擅興兵，今誅之矣。」（《宋史·陸洗傳》）
宋遣西京左藏庫副使何次公齎詔來，問所以入寇之故，仍止歲賜銀帛。
陸詵言：「不若且賜時服」，不從。先是，諒祚入犯，韓琦議停歲賜，絕和市，遣使問罪。樞密使文彥博難之，或舉寶元、康定事（按《長編》作因舉寶元、康定事，改「或」為「因」，則屬彥博矣。《韓琦傳》作或，則引寶元、康定事者非彥博，當時在樞府尚有陳旭、呂公弼二人，未審誰所言）。琦曰：「諒祚狂童也，非有元昊智計，而邊備過當時遠甚。亟詰之，必服。」會陸詵策與琦合，而諒祚果歸款。十一月，次公還，以諒祚表進。帝已臥疾，琦叩御榻曰：「諒祚服否？」帝力疾顧琦曰：「一如卿料也。」諒祚所上表，雖云「受賜累朝，敢渝先誓」，然尚多遊詞，歸罪於其邊吏。
乃復誡約夏國，詔曰：「國家遠撫方域，並推恩信，不專用武，蓋務息民。夏國世服忠勞，為國藩衛，故於歲時賜與，恩禮甚備，期於惇守誓約，傳之永久。不謂累年以來，數興兵甲，侵犯疆陲，驚擾人民，誘脅熟戶，蕩覆族帳，亡失生業，被邊數路，略無寧歲。朝廷姑務含恕，不欲遽然生事，止令所在移文理辯，而夏國終不承稟。乃復多聚人馬，直叩大順，圍迫城寨，焚燒村落，張其兵勢，以抗官軍，不順之狀，人神共憤。朕獨排群議，特降詔書，直究歸由，先行詰問。今覽封奏，所稱受賜累朝，敢渝先誓，祈恤民氓之患，欲見和平之理，推心及此，良可歎嘉。詳觀敘陳，尚達誠懿。至如屯聚兵馬，既託言是邊上首領攻圍城寨，又指說作小可邊事。誓詔所載，豈容如此！況夏國兵甲，可都無統製，緣邊首領，必然不可擅興。若向去更有侵犯，又復假此為詞，則使朝廷何以信憑，盟好必難保守。故復諭旨，所宜審圖，儻欲善繼前勳，不渝先誌，則當專遣使人，別貢誓表，具言今後嚴誡邊上酋首，各守封疆，不得點集人馬，侵犯邊土。其鄜延、環慶、涇原、秦鳳等路沿邊一帶，久係漢界熟戶並順漢西蕃，不得更行劫擄，及逼脅歸投；所有漢界不逞叛亡之人，亦不得更有招納，有渝此約，是為絕好。餘則遵依誓詔，如此方明效順，以釋眾疑。朝廷恩禮賜與，一切如舊。況緣邊熟戶等，朝廷素有約束，若不來侵犯，必不先起事端，疆埸之間，共期康靖。」（《長編》二百八、《宋史·韓琦傳》及《西夏紀事本末》）
宋絕夏歲賜，罷和市。（《宋史·韓琦傳》）是歲，謀伐宋，以有備不果。
宋張方平帥秦州，諜告夏人將壓境，方平料簡士馬，聲言出塞，已而夏人不至。言者論其輕舉，曾公亮曰：「兵不出塞，何名輕舉？寇之不得至者，有備故也。倘罪之，後之邊臣將不敢為先事之備矣。」（《宋史·張方平傳》）
西夏稱拱化五年
春正月，如宥州。（《西夏書事》）
是月，宋英宗崩。太子頊即位，是為神宗。（《宋史·英宗本紀》）二月，宋遣供備庫副使高遵裕來報哀，並以英宗遺留物來賜。
遵裕抵宥州下宮，夏人遣王盥受命，以吉服至。遵裕切責之，乃易服。既而具食上宮，語及大順城事，盥曰：「剽掠輩耳。」遵裕曰：「若主寇邊，扶傷而遁，斯言非妄耶？」夏人以為辱，亟遣人代對，終食不敢發口，輒忿怒曰：「王人蔑視下國，敝邑雖小，控弦十數萬，亦能躬執櫜鞋，與君周旋。」遵裕瞋目曰：「主上天縱神武，毋肆狂獗，以幹誅夷。」時諒祚覘於屏間，搖手使止。（《宋史·夏國傳》及《高遵裕傳》）
西蕃首領拽羅缽、鳩令結二人誘蕃部二百餘帳來投。（《宋史·神宗本紀》）掠青雞川。三月，蕃酋獻地秦州，築成南牟穀口以拒。
夏國所據，多漢匈奴地，元昊與延、環諸路相攻，於秦、渭僅亦再至。故諒祚時，二州蕃族日盛。景珣等獻計，以為先取西蕃，然後兵扼要害，則陝右可舉。於是諸蕃半為攻陷，浸淫直逼秦州。時青雞川蕃部苦諒祚侵掠，遣使詣秦州獻地，請於南牟穀口置堡戍兵，以通秦州德順之援，絕夏人入寇徑路。陝西宣撫使郭逵以聞，宋帝詔從之。（《西夏書事》）
閏三月，遣使如宋謝罪。
諒祚遣使獻方物謝罪，請戒飭酋長守封疆。如去冬所賜詔旨。因復以詔答之曰：「朕以夏國累年以來，數興兵甲，侵犯疆陲，驚擾人民，誘逼熟戶。去秋乃復直叩大順，圍迫城寨，焚燒村落，抗敵官軍。邊奏屢聞，人情共憤！群臣皆謂夏國已違誓詔，請行拒絕。先皇帝務存含恕，且詰端由，庶觀逆順之情，以決眾多之論。逮此露章之稟命，已悲仙馭之上賓。朕纂極云初，包荒在念，仰循先誌，俯諒乃誠。既自省於前辜，復願堅於永好。苟奏封所敘，忠信無渝，則恩禮所加，歲時如舊，安民保福，不亦休哉！」仍賜絹五百匹，銀五百兩。（《宋史·神宗本紀》。《長編》二百九及《朔方新志》載此詔，作宋遣使於元昊，與此異。）
宋遣內殿崇班魏璪來賜治平三年冬服、銀、絹。
初，陸詵請留賜冬服及大行遺留二使，而自以帥牒告之。至是，宋乃遣使。（《宋史·夏國傳》及《陸詵傳》）秋，遣使如宋奉慰及進助山陵。
宋因諭夏國主，令遵守藩儀。詔曰：「詔夏國主，朝廷戢兵所以息民，施德所以懷遠。顧西夏之封守，奉累朝之詔書。不意近歲以來，繼有無名之舉，邊隅多擾，生聚靡寧。乃至去秋，忽迫大順，雖云報仇於熟戶，實亦拒戰於官軍，皆謂已萌之情，可見不順之跡。先皇帝終務全於國體，且往詰其事端。洎朕纂承之初，尤思撫禦之略，載覽來章之述，有嘉大義之存。矧舊載於宗盟，復躬承於忠訓。宜念祖先之服，益遵藩翰之儀，使永無兵革之虞，眾遂耕耘之樂。自享多福，以傳無窮。」（《宋史·夏國傳》及《西夏紀事本末》）
八月，宋復夏和市。（《宋史·神宗本紀》）宋來詔諭令發熟戶，仍不得侵踐漢地。
詔曰：「詔夏國主，朕修文德所以懷遠人之安，戢威武所以廣諸夏之福。豈欲為邊生患，與眾興勞！今據逐路經略司奏：自嘉祐七年春至今秋以來，夏國人騎或脅略近邊熟戶；或侵踐當界民疇；或假以金錢購亡命之卒；或誘以官爵致無賴之夫，為日滋深，其害未已。朕新膺大統，奄宅中區，既思輯藩臣之和，又將杜邊事之漸。按西平之舊則，參慶曆之再盟，未肩祖父之忠，頗忽朝廷之制。緬懷裔土，久缺化風，豈委任之失人，致講陳之非計。夫享盛福者莫如躬德義，蹈後艱者靡不由僭狂。勉循至言，庶保先約。其前後招脅過熟戶，並須盡底發遣過界，仍令後不得信縱人騎，侵踐漢地，致射傷人命，及潛購下第舉人、逃背軍卒等，所言逐次邊奏因依，已具別錄。」（《西夏紀事本末》）
冬十月，宋知青澗城種諤取綏州。
初，邊吏上言，西戎部將嵬名山，欲以橫山之眾取諒祚降（《續資治通鑒長編拾補》作趙諒祚部輕呢嚷側，欲以橫山之眾攻取諒祚。按輕呢嚷側於嘉祐八年內附，請兵延州約取靈、夏，會仁宗不豫，未報。諒祚聞遣官，撫定之事乃寢。是年內附者乃淩舉及嵬名山二人。輕呢嚷側事無考，或淩嵬二人名氏，其時猶未明言也。據《司馬光行狀》作嵬名山，不作輕呢嚷側）。詔邊臣招納其眾。諫議大夫司馬光上疏，極論以為「名山之眾，未必能製諒祚。幸而勝之，滅一諒祚，生一諒祚，何利之有？若其不勝，必引眾歸我，不知何以待之？臣恐朝廷不獨失信諒祚，又將失信於名山矣。若餘眾尚多，還北不可，入南不受，窮無所歸，必將突據邊城以救其命，陛下獨不見侯景之事乎？」宋帝不聽。
至是，遣將種諤發兵迎之。嵬名山者，部落在故綏州。名山弟曰夷山，請降於種諤。諤使人因夷山以誘名山，賂以金盂，名山小吏李文喜受之，陰使銀、夏監軍牙吏史屈子，託言嵬名山來報內附，而名山未知之也（按《太平治跡統類》：名山本熟戶，九歲為元昊所擄，長為銀、夏、綏三州監軍，其帳在綏州之側，領小使二十餘人。牙頭吏史屈子者狡猾，為眾貸諒祚息錢，累歲不能償。時大饑，諒祚數點兵，民疲敝苦之，屈子乃說諸小帥，密牒內附）。諤即奏言：「諒祚累年用兵，人心離貳，嘗欲發橫山族帳盡過興州，族帳皆懷上重遷，其首領盡收河南之地，取諒祚以降。」帝信之。陸詵言：「以眾來降，情偽未可知。」戒諤毋妄動，諤持之力。詔詵召諤問狀，且與轉運薛向議撫納，乃共畫三策，令幕府張穆之入奏。穆之因受向指，詭言必可成。帝意詵不協力，徙之秦鳳。諤不待命，募可使者通蠟書於名山，與屈子定計，領所部期日會於銀州。諤起所部蕃漢兵會於懷遠寨，移折繼世赴銀夏應接，長驅入綏州。夜渡大理水，駐師離思曲，圍其帳。厥明，屈子及諸酋長脅名山開門迎納，名山驚，援槍欲鬥，夷山呼曰：「兄已約降，何為如是？」文喜因出所受金盂示之。名山投槍大哭，遂舉眾從諤而南。名山賜名「趙懷順」，得酋領三百，戶萬五千，勝兵萬人。
將築城，詵以無詔出師，召諤還，軍次懷遠。晨起方櫛，夏眾四萬坌集，傅城而陣。諤開門以待，使名山率新附百餘人挑戰，諤兵繼之，鼓行而出。至晉祠據險，使偏將燕達、劉甫為兩翼，身為中軍，乃閉壘，悉老弱乘城鼓譟，以疑敵軍。已而合戰，追擊二十里，俘馘甚眾，遂城綏州。當諤之取綏州也，發高永能兵六千先驅入羅兀，五戰皆捷。（《宋史·神宗本紀》及種諤、司馬光、高永能、陸詵等傳）
遣兵備銀州。
綏、銀接壤。綏州既失，諒祚懼銀州單弱，遣兵屯守。鄜延路請檄諸路牽制，知鳳翔府李師中不可，乃止。（《宋史·李師中傳》）
冬十一月，遣使如遼，進回鶻僧、金佛、《梵覺經》。（《遼史·道宗本紀》）夏人誘殺宋知保安軍楊定及都巡檢侍其臻。
種諤受嵬名山降，失綏州。諒祚以為定賣己，乃詐為會議，誘殺之，並殺臻。朝廷謀西討，邵亢曰：「天下財力殫屈，未宜用兵。唯當降意撫納，俟不順命，則師出有名矣。」因條上其事，詔報曰：「中國民力，大事也，兵興之後，不無掊率。人心一搖，安危所係。且動自我始，先違信誓，契丹聞之，將不期而自合。茲朕所深憂者。當悉如卿料。」於是欲棄綏誅諤，陝西宣撫主管機宜文字趙卨言：「虜既殺王官，而又棄綏不守，示弱已甚。且名山舉族來歸，當何以處？諤無名興舉，死有餘責。若將改而還之，彼能聽順而亡絕約之心乎？不若諭諒祚，以虜眾餓莩，投死中國。邊臣雖擅納，實無所利。特以往年俘我蘇立、景珣輩爾，可遣珣等來，與降羌交歸，各遵紀律，而疆埸寧矣。如其蔽而不遣，則我留橫山之眾，未為失也。」又移書執政，請存綏州，以張兵勢。先規度大理河川、建堡寨、劃稼穡之地三十里以處降羌。若棄綏不守，則無以安新附之眾。援種世衡招蕃兵破賊屯青澗城故事。宋帝從之，乃改命韓琦判永興軍，經略陝西，卒存綏州。（《宋史·夏國傳》、《邵亢傳》、《趙禹傳》及《西夏事略》）
索叛人令於宋，延帥陸詵不與。
先是，橫山酋長令叛附於宋，詵納之，已給田十頃、宅一區，除一班使，誇示諸羌，誘降橫山之眾。至是，夏人遣使往索，詵用種諤策，報曰：「必欲令，當以景珣來易。」乃止。（《宋史·種諤傳》及楊仲良《通鑒長編紀事本末》）
求名山於宋，不與。
夏人求以亡命景珣易名山，宋延帥郭逵曰：「珣庸人也，於事何所輕重！受之，則不得不還名山，恐自是蕃酋無復敢向化矣。」卒不與。（《宋史·郭逵傳》）
宋來索殺楊定者首領姓名。
郭逵珣得殺楊定者首領姓名，諜告將斬之於境以謝罪。逵曰：「是且梟死囚以紿我。」報曰：「必執李崇貴、韓道喜來。」夏人言：「殺之矣。」逵命以二人狀貌、物色詰問夏人，情得，乃謀執獻。（《宋史·郭逵傳》）
十二月，諒祚薨。
年二十一（《夢溪筆談》：諒祚凶忍，好為亂。治平中，遂舉兵犯慶州大順城，諒祚乘駱馬，張黃屋，自出督戰，陴者廣弩射之中，乃解圍去。創甚，馳入一佛祠。有牧牛兒，不得出，懼伏佛座下見其脫靴，血涴於踝，使人裹創舁載而去。至其國死。與此異。又《宋史·林廣傳》：李諒祚寇大順城，廣射中之，則《筆談》所謂陴者，當指林廣）。在位十九年，改元延嗣寧國一年，天祐垂聖三年，福聖承道四年（《讀史津逮》作福聖二年，承道二年，與此異。），騃都六年，拱化五年（萬斯同、趙駿烈《紀元彙考》據《本紀》謂，諒祚改元，拱化有六年，與此異）。諡曰昭英皇帝，廟號毅宗，葬安陵。（《宋史·夏國傳》。按畢氏《續通鑒考異》、《宋史·神宗紀》：熙寧元年三月庚辰，夏主諒祚卒，遣使告哀。據《夏國傳》：諒祚以神宗即位之十二月殂，又云秉常治平四年冬即位，則諒祚實以治平四年殂。《紀》所書者，赴告之日耳。）
