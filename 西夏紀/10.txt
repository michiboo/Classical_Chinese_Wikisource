
西夏稱天授禮法延祚六年
春正月，契丹遣同知析津府事耶律敵烈、樞密院都承旨王惟吉來議與宋和。（《遼史·興宗本紀》）宋建渭州籠竿城為德順軍，謀取橫山。
初，曹瑋開山外地，置籠竿、羊牧隆城、靜邊、得勝四寨，募弓箭手，給田，使耕戰自守。其後，將帥失撫禦，稍侵奪之。眾遂怨怒，劫得勝寨主姚貴，閉城叛。時安撫使王堯臣奉使還，過境上，作書射城中，諭以禍福，招降之。因建議，謂籠竿城蕃漢交易，市邑富庶，全勝近邊州郡，夏人久有窺伺之意，請建置為軍。
時元昊巢穴，實在河外，河外之兵，懦而罕戰。惟橫山一帶蕃部，東至麟、府，西至原、渭，二千餘里，人馬精勁，慣習戰鬥，與漢界相附，每大舉侵宋，必為先鋒，故西夏以山界蕃部為強兵。又宋陝西四路之兵幾二十萬，非不為多，然各守城塞，每路戰兵大率不過二萬餘人，坐食芻糧，不敢動舉，歲歲設備，常若敵至，不知夏人之謀果犯何路。夏人則不然，種落散居，衣食自給，忽爾點集，並攻一路，故夏眾動號十餘萬人。以宋分散之兵，拒西夏專一之勢，眾寡不敵。且西夏為客，當勞而反逸；宋為主，當逸而反勞，是以元昊屢勝。宋帥韓琦、范仲淹，乃謀於鄜延、環慶、涇原路，各選勁兵，掠取橫山，招納部族，進築城堡，更用春秋時吳國三師破楚之法，更番出入。以困苦之，故迭城大順、葫蘆諸城。至是，又有籠竿城之役。自是，元昊遂不支矣。（《長編》一百三十九及一百四十九）
遣使如宋請和。
元昊既殺野利旺榮、遇乞，謀臣已去，始知為種世衡所賣。又國饑民怨，屢為韓琦、范仲淹所扼，勢不能支，遂決計請和。乃遣其六宅使、伊州刺史賀從勖（韓、范《文集》勖俱作勉）與李文貴至延州，上書自稱「男邦泥定國兀卒上書父大宋皇帝。」兀卒，譯言即吾祖也。但稱其新所改名曩霄，而不稱臣。從勖又致契丹使人，諭令早議通和之意。又言本國自有國號，無奉表體式，其稱兀卒，蓋如單于、可汗之類。若南朝使人至本國，坐蕃宰相上，兀卒見使人時，離雲床，問「聖躬萬福」。而從勖亦自請詣闕。龐籍使謂之曰：「天子至尊。荊王，叔父也，猶奉表稱臣。今名體未正，不敢以聞。」從勖曰：「子事父，猶臣事君也，使從勖得至京師，而天子不許，請歸更議之。」籍乃具以聞。且言元昊詞稍順，必有改事中國之心，願聽從勖詣闕，更選使者往其國申諭之，彼必稱臣。凡求丐之物，當力加裁損，必不得已，則少許之。若所求不違，恐豺狼之心未易盈厭也。（《長編》一百三十九，又《長編》：右正言、直集賢院田況言：「西界遣賀從勖等持書至閥，將許入見。自昊賊叛命以來，屢通書。今名分未定，若止稱元昊使人，則從勖未必從；若以偽官進名，則是朝廷自開不臣之禮。宜且令從勖在館而就問之。」）
二月，遣使如契丹，賀加上尊號。（《遼史·興宗本紀》）契丹以元昊罷兵，遣使報宋。耶律敵烈等使夏國還奏罷兵，故報宋。（《遼史·興宗本紀》）
右正言梁適使延州，與龐籍議所以招懷元昊之禮。（《長編》一百三十九）宋召范仲淹為樞密副使，以鄭戩知慶州。
戩嘗行邊至鎮戎軍，趣蓮花堡，天寒，與將佐置酒。元昊擁兵近塞。會暮，塵起，有報敵騎至者，戩曰：「此必三川將按兵回，非敵騎也。」已而果然。（《宋史·鄭戩傳》）
三月，獻俘契丹。
定川之役，獲鎮戎軍巡檢李良臣，至是獻於契丹。（《西夏書事》）
夏四月，宋遣保安軍判官邵良佐、張士元、張子奭、王正倫等來，許冊封為夏國主，歲賜絹十萬匹、茶三萬斤。
宋以元昊名分未正，使簽書保安軍判官事邵良佐假著作郎與從勖至夏州，更議之。先是，良佐與賀從勖詣闕，館於都亭西驛。承受使臣取元昊書至中書、樞密院，諭從勖以「所齎來文字名體未正，名上一字又犯聖祖諱，不敢進，卻令齎回。其稱男，情意雖見恭順，然父子亦無不稱臣之禮。自今上表，只稱舊名，朝廷當行封冊為夏國主，賜詔不名。許自置官屬。其宴使人坐朵殿之上，或遣使往彼，一如接見契丹使人禮。如欲差人於界上承領所賜，亦聽之。置榷場於保安軍，歲賜絹十萬匹、茶三萬斤，生日與十月一日賜賚之。許進奉乾元節及賀正。其沿邊興復寨柵，並如舊。」仍命良臣與從勖等往議之。其大臣或謂良佐曰：「今茲用兵，如富者與貧者賭博，貧者只宜常勝。使富者勝，貧者必匱。」其不遜如此。又語眾曰：「我求罷兵，而南朝不許。」用此以歸怨激眾。（《宋史·仁宗本紀》、《夏國傳》及《長編》一百四十、龔鼎臣《東原錄》）
遣使如契丹進馬、駝。
時宋集賢校理餘靖奉使在北，契丹主示以元昊表狀，以見夏國畏服之意。（《遼史·興宗本紀》及《長編》一百五十四）
秋七月，復遣如定聿舍（《通鑒綱目》作儒鼎伊實）等如宋議和。
時元昊倚契丹，邀索無厭，所要請凡十一事。其欲稱男而不為臣，猶執前議也。宰相晏殊等厭兵，將一切從之。歐陽修言：「聞朝廷欲以殿中丞任顓館伴元昊所遣來人。聞邵良佐昨來自彼，僅免屈辱而還。今元昊來人，欲乞更不差官館侍，送置驛中，不須急問。至於監視饋犒，傳道語言，一了事班行足矣。」不從。諫官蔡襄言：「元昊始以『兀卒』之號為請，及邵良佐還，欲更號『吾祖』，足見羌戎悖慢之意。縱使元昊稱臣，而上書自稱曰『吾祖』，朝廷賜之詔書亦曰『吾祖』，是何等語耶？」會鹽鐵判官任顓為館伴，一切折以義，詞屈而去。群臣亦多言不宜許和者。孫甫言：「自元昊梗命，終不敢深入關中者，以唃廝囉等族不附，慮為後患也。今中國與之和，獲歲遺之厚，彼必專力以製二蕃，強大之勢，自茲為始。」韓琦亦言：「今訓兵數萬，號令齊一，陣伍精整，而熟戶蕃兵，日漸可指臂而使。賊若傾國而來，則清野守塞，令其坐困；若偏師稍至，則據險乘便以邀之，得當而後已。待其退散，我兵以其間，歲三五出入以擾之，元昊諸廂兵多在河外，必且疲於奔命。」（《宋史·夏國傳》、《孫甫傳》及《長編》一百四十二。按《長編》八月壬戌，翰林侍讀學士、左司郎中楊偕知越州。時元昊乞和而不稱臣，偕以謂「連年出師，國力日蹙，宜權許之，徐圖誅滅之計」。諫官王素、歐陽修、蔡襄累幸劾奏：「偕職為從官，不思為國討賊，而助元昊不臣之請，罪當誅。陛下未忍加戮，請出之，不宜留處京師。」帝以其章示偕，偕不自安，故求外補。未至越州，改杭州。）
宋詔邊吏，量敵奮擊，毋輕出。
從安撫使王堯臣之請也。堯臣自陝西回，上言：「陝西兵二十萬，分屯四路，然可使戰者止十萬。賊眾入寇，常數倍官軍，彼以十戰一，我以一戰十，故三至而三勝，由眾寡不侔也。涇、原近賊巢穴，最當要害，宜先備之。今防秋甚邇，請益團土兵，以二萬屯渭州，為鎮戎山外之援；萬人屯涇州，為原、渭聲勢；二萬屯環、慶；萬人屯秦州，以制其衝突。且賊之犯邊，不患不能入，患不能出也。並塞地形雖險易不同，而兵行須由大川，大川率有寨柵為控扼。賊來利在虜掠，人自為戰，故所向無前。若延州之金明、塞門寨，鎮戎之劉璠、定川堡，渭州山外之羊牧隆城、靜邊寨，皆不能扼其來，故賊不患不能入也。既入漢地，分行鈔略，驅虜人畜，劫掠財貨，士馬疲睏，奔趨歸路，無復鬥志。若以精兵扼險，強弩注射，旁設奇伏，斷其首尾，且追且擊，不敗何待？故賊之患在不能出也。賊屢乘戰勝，重掠而歸，諸將不能追擊者，由兵寡而勢分也。若尚循故轍，必無可勝之理。」
又論延州、鎮戎軍、渭州山外三敗之由，「皆為賊先據勝地，誘致我師，將帥不能據險擊歸，而多倍道趨利，兵方疲頓，乃與生羌合戰，賊始縱鐵騎衝我軍，繼以步卒挽強注射，鋒不可當，遂致掩覆。此主帥不思應變以懲前失之咎也。願敕邊吏，常遠斥堠，遇賊至，度遠近立營寨，然後量敵奮擊，毋得輕出。」宋帝詔以其言戒邊吏。（《宋史·王堯臣傳》）
再遣楊守素如宋，乞稱臣，市青鹽，納鹽易茶及增歲幣。
宋臣孫甫言：「張子奭使夏州回，元昊復稱臣，然乞歲賣青鹽十萬石，兼欲就京師互市諸物，仍求增歲給之數。臣以謂西鹽數萬石，其值不下錢十餘萬緡。況朝廷已許歲賜二十五萬，若又許其賣鹽，則與遺契丹物數相當。使契丹聞之，則貪得之心生矣。況自德明之時，累乞放行青鹽，先帝以其亂法不聽。及請之不已，追德明弟入質而許之，是則以彼難從之事杜其意也。蓋鹽中國之大利，又西戎之鹽味勝解池所出，而出產無窮，既開其禁，則流於民間無以提防矣。兼聞張子奭言：『元昊拒命以來，收結人心，抄掠所得，旋給其眾，兵力雖盛，用度隨窘。』當此之時，尤宜以計困之，安得汲汲與和，曲徇其請乎？」
包丞亦言：「臣伏見西虜再遣楊守素詣闕請命，而朝旨方議納其誠款，此亦安民禦邊之長策也。風聞道路云，元昊欲歲納青鹽，貿易茶貨，然未審虛實。緣元昊數州之地，財用所出，並仰給於青鹽。自用兵以來，沿邊嚴行禁約者，乃困賊之一計爾。今若許以歲進數萬石，必恐禁法漸弛，奸謀益熾，不惟侵奪解鹽課利，亦慮浸成大敝，關防或未能製。若稍行捉捕，則棄前恩結後怨，此亦必然之勢也。」（《宋史·孫甫傳》及《包孝肅奏議》。按《韓魏公家傳》：子奭回，元昊雖復欲稱臣，然歲乞賣青鹽，及增歲給之數。公又言：「子奭嘗諭西界，令盡還前所侵延州地，終未聽從。此於朝廷所係者大，且栲栳、塞門、安遠、黑水等寨自為賊所破，直至延州更無障蔽。其承平、長寧、南安等寨，亦當時倉卒棄之，今若遂不修復，則斥堠至迫而邊民不敢耕殖，豈得為延州之利乎？又聞賊更欲每年入中青鹽十萬斛，今只以解鹽半價約之，已及二十餘萬貫，並所許歲幣僅四十餘萬，此乃與北敵之數相當。議者又欲許其入中青鹽，卻復所侵邊地。臣竊思之，亦恐未為全計也。緣青鹽只於保安軍入中，必難盡易，當須官自輦置別州，且疲弊之後可復興此勞役乎？自來沿邊熟戶與西界蕃部交通為常，大率以青鹽價賤而味甘，故食解鹽者殊少。邊臣多務寬其禁，以圖安輯。惟漢戶犯者坐配隸之刑，曾無虛日。今若許入中青鹽，其計官本已重，更須增價出賣，則恐沿邊蕃漢盡食西界所販青鹽，無由禁止。解鹽之利，日漸侵削，而陝西財用，不得不屈矣。是使西賊蓄銳俟時，禍變不測，其勢必然。今急欲議和者，但見目前苟且之利，而不顧貽患於國家。欲乞朝廷熟慮，今來所許歲幣已厚，須是盡還延州侵地，方與約和。其欲入中青鹽，決不可許。若西賊緣此未肯納款，即乞早議修復侵廢城寨，為一路經久保守之計。」）
團練使訛疥（《長編》作鄂特結）侵環州，為蘇家族薛乞（《長編》作實吉）所執。
元昊雖使議和，然時縱兵窺伺環、慶等路。訛疥怨其兄訛乞內降，擅侵掠環州，蘇家族巡檢、三班奉職薛乞誘執以獻。（《長編》一百五十五）遣使上表於契丹，請伐宋。
元昊迎契丹旨議和，及邵良佐來議反不承納，謂朝廷既欲議和，何須往問北朝，色殊不懌。至是，如定等奉使未還，意為中國羈留，潛令點集兵馬，遣使契丹，請出師南伐。契丹主不許。蓋契丹是時聚兵塞上，大為戰具，求宋關南地，無意出兵，特欲以虛聲恐喝，於中收漁人之利，實無助夏意也。（《西夏書事》）
冬十月，侵党項。
契丹遣延昌宮使高家奴來讓之，因造船於天德軍，將謀伐夏。或謂宋知慶州鄭戩曰：「虜態難常，我盍備之？」戩曰：「虜出無名，匈奴本以甲馬戰鬥，今爭舟楫之利，是棄長技而取所短，彼將取敗，我焉用虞？」後契丹果以敗聞。（《遼史·西夏外紀》及胡宿《鄭戩墓誌銘》）
十二月，復遣張延壽等如宋議和。
元昊所求諸事，中朝皆未之許，又遣延壽持書至中國議，雖肯上表稱臣，而書中年用甲子，國號止易一字，仍欲通市青鹽及自貿易，又乞增歲賜至三十萬。宋帝仍令任顓押伴，禮折之。（《長編》一百四十五及《五朝名臣言行錄》。按《長編》：十一月乙酉，陝西宣撫副使田況言：「自冬初諸路得諜者，皆聲言西界迤邐約臘、綱朗威等諸腹心謀叛賊，事覺被誅，國中大亂。臣竊疑朝廷方遣使議和，賊所希甚大，若心實欲和，則當誇示凶勢，幸我曲從，以厭其私。豈肯詐揚此聲，自見危弱。此其勢實衰而亟求款附也。若其國人果叛，猶且倔強，妄有幹求，不宜過有許與，示邊人以弱。如諜者所得皆詐，則蓄謀懷毒，誌未可量。雖盡副所求，只足納侮。朝廷既恃和懈備，賊乃贏形伺隙，禍發所忽，昔人所戒。望與二府大臣熟計其事，其歲給恐不可復增也。」）
契丹城河清軍及金肅州，以兵爭之，不克。
自李氏歸順契丹，使介往來，特開直路，以趨上京。是時謀伐夏，徙民五百戶，建河清軍；復割燕民三百戶，置金肅州。元昊遣兵二千餘爭之，不克而返。（《遼史·地理志》及《西夏書事》）
西夏稱天授禮法延祚七年
春二月，侵宋青澗川。
元昊欲先割地，然後議和，遣眾於延州界上，修築城壘，廣占邊境，見疆吏不敢與爭，遂縱蕃騎數百掠青澗川，為左班殿直折保忠所敗。保忠，西界蕃部馬山，內附賜名者也。（《長編》一百四十七及一百五十六）
使臣張延壽還，復以兵掠宋秦州。
延壽屢向押伴任顓要索，顓密以陳宋帝，惟許榷場及添歲賜五萬，餘不許。延壽還，元昊以兵臨秦州之平川，族戶一千餘帳，焚掠殆盡。（《西夏書事》）
圍青澗城，與宣武副都頭劉嶽等戰，不勝。（《長編》一百四十九）党項等部叛契丹來附。
去年侵党項，契丹來讓，不聽。復遣使誘之，至是党項等部及夾山部落呆兒族（按《東都事略》作保家族。《範文正言行錄》作銀甕族）八百戶，與山西部族節度使屈烈皆叛契丹宋降。（《遼史·西夏外紀》）
夏五月，遣兵援叛黨。
契丹主以党項叛，遣南面招討羅漢奴率所部討之。党項乞援，元昊發兵助戰，殺契丹招討使蕭普達、四捷軍詳穩張佛奴等。（《遼史·興宗本紀》）
契丹詔征諸道兵，會西南邊來討。
西夏本與契丹約，相左右以困中國。契丹背約，結好於宋，獲重幣。元昊有怨言，故契丹出兵壓夏境，並築威塞州以備夏。呆兒族屢殺威塞役兵，契丹主疑元昊使之，故有是役。（《遼史·本紀》及《宋史·富弼傳》）
遣人如宋上誓表。
表曰：「兩失和好，遂歷七年。立誓自今，願藏盟府。其前日所掠將校、民戶，各不復還。自此有邊人逃亡，亦毋得襲逐。臣近以本國城寨，進納朝廷，其栲栳、鐮刀、南安、承平故地及他邊境蕃漢所居，乞畫中為界，於內聽築城堡。凡歲賜銀、綺、絹、茶二十五萬五千，乞如常數。臣不復以他相干，乞頒誓詔，蓋欲世世遵守，水以為好。倘君親之義不存，或臣子之心渝變，使宗祀不永，子孫罹殃。」（《宋史·夏國傳》。按李心傳《朝野雜記》歲賜之數作二十五萬。）
六月，遣使如阻卜乞師，阻卜執送契丹。
元昊聞契丹集兵聲討，遣臣窊邑改請兵於阻卜。阻卜酋長烏八，執使者送於契丹，且請以兵助。契丹主出駐永安山，使延昌宮使高家奴（《東都事略》、《長編》俱作延慶宮使耶律元衡）以伐夏告於宋。（《遼史·興宗本紀》）
秋七月，遣使朝於契丹。（《遼史·興宗本紀》）八月，使如契丹，契丹執之，以兵窺唐隆鎮。
夏國唐隆鎮所居嘉舒、克順等七族，舊屬府州，逃入西界。元昊入犯時，又掠麟、府人戶，安置其地，生齒日繁，分為十四族。是時元昊雖與契丹異，猶遣使朝貢。契丹主責以納叛背盟罪，使抗對不屈，羈之弗遣。元昊復使人貢，詢以事宜，又不以實對，契丹主執而笞之，發兵屯寧仁、靜寇兩鎮，待河凍即過唐隆，掠取戶口。元昊知其謀，遣兵沿河嚴備之。（《遼史·興宗本紀》）
九月，宋以契丹主親征夏國，遣餘靖致贐禮。
時宋欲加元昊封冊，而契丹以兵臨西境，遣使言為中國討賊，請止毋和。朝議難之，會靖數言契丹挾詐，不可輕許。即遣靖往報，而留夏國封策不發。其復書略曰：「若以元昊於北朝失事大之禮，則自宜問罪。或謂元昊於本朝稽效順之故，則何煩出師。矧延州昨奏，元昊已遣楊守素將誓文入界，儻不依初約則猶可沮還；如盡遵承則亦難卻也。」（《遼史·興宗本紀》、《宋史·餘靖傳》及《長編》一百五十一）
遣楊守素如宋求封冊。
范仲淹奏，乞所有封冊之禮，須候西北收兵舉行，於體稍便，乞朝廷再三詳審。吳育亦言：「契丹受恩為日已久，不可納一叛羌，失繼世兄弟之歡。今二蕃自鬥，鬥久不解，可觀形勢，乘機立功。萬一過計，亟納元昊，臣恐契丹窺邊趙、魏，朝廷不得毫髮之助，而太行東西且有煙塵之警矣。宜使人諭元昊曰：『契丹，汝世姻，一旦自絕，力屈而歸我，我所疑也。若無他者，當順契丹如故，然後許汝歸款。』告契丹曰：『已詔元昊，如能投謝轅門，即聽內附。若猶堅拒，當為討之。』如此，則彼皆不能歸罪我矣。」（《宋史·吳育傳》及《范文正公年譜》）
冬十月，契丹來伐，拒戰於賀蘭山，敗績。
契丹主親將騎兵十萬出金肅城；遣皇太弟、天齊王重元為馬步軍大元帥，將騎兵七千出南路；北院樞密使、韓國王蕭惠將兵六萬出北路；東京留守、趙王蕭孝友率師以從。夏與契丹僅隔大河，向無城堡可守。契丹兵三路濟河，長驅直入四百里，無人跡。又以蕭術哲將衛兵，耶律義先為十二乣都監，據德勝寺南壁以待。元昊遣党項諜者出覘敵，契丹獲之，射鬼箭（《遼史·國語解》：凡主親征，服甲冑，祭諸先帝，取死囚一，置所向之方，亂矢射之，名射鬼箭，以祓不祥。及班師，則射所俘）。遂以左廂兵潛屯賀蘭山北。蕭惠遣殿前副檢點蕭迭裏得、護衛經宿直古迭縱兵搏之，元昊親率兵掩擊，圍之數重。迭裏得等奮勇力鬥，左右馳射，躍馬直擊中堅，夏眾不能當，大潰而退。（《宋史·夏國傳》及《遼史》蕭術哲、耶律義先、古迭、迭裏得等傳）
元昊請降於契丹，上表謝罪。
元昊見契丹兵至益眾，大懼，乞降。契丹主以元昊前後反覆，遣蕭滴冽來覘誠否。滴冽因為元昊陳述禍福，元昊請退師十里，俟收叛黨以獻，且進方物。契丹主命北院樞密副使蕭革迓之。（《遼史·西夏外紀》、《興宗本紀》及《蕭滴冽傳》）
契丹軍次河曲，元昊親率叛黨三部詣降。
時兩軍各據山，嚴兵相待。契丹主詔蕭革，詰其納叛背盟之故。元昊伏罪，賜酒許以自新。大合樂，仍折箭為誓，各還營。（《遼史·興宗本紀》及《長編》一百五十二）
契丹謀襲夏營，反為夏人所乘，敗還。夏人執蕭胡睹。
契丹主既受元昊降，欲還。蕭惠以為元昊忘奕世恩、萌奸計，車駕親臨，不盡歸所掠。天誘其衷，使彼來迎，天與不圖，後悔何及！且大軍既集，宜加討伐，不可許和。契丹主猶豫未決。元昊以未得成，言退師三十里以候。凡三退，將百里，每退必赭其地，契丹馬無所食，因許和。元昊乃遷延以老之，度其馬饑士疲，因縱兵急攻惠營。詰旦，契丹督數路兵掩襲，夏人列拒馬於河西，蔽盾以立，惠擊敗之。元昊走，惠麾先鋒及右翼邀之。夏人千餘潰圍出，契丹師逆擊。大風忽起，飛沙眯目，軍亂，夏人乘之，蹂踐而死者不可勝計。元昊乘勝攻南壁，契丹師大敗，契丹主從數騎走，幾不得免，元昊命勿追。初，元昊獲契丹人，輒劓其鼻，有奔北者惟恐追及。及契丹主免也，伶官羅衣輕止之曰：「且觀鼻在否？」契丹主怒，以毳索係帳後，將殺之。既而元昊入樞密使蕭孝友寨，執附馬蕭胡睹以去。（《遼史·蕭惠傳》、《伶官傳》、《西夏外紀》及《宋史·夏國傳》。按蕭胡睹，《宋史·夏國傳》作鶻突姑。）
元昊遣使以先被執者歸契丹，契丹亦遣所留夏使還之。（《遼史·興宗本紀》）宋賜元昊誓詔。
夏界連接諸蕃，有茶數斤可易羊一口。元昊於茶數，尤多邀索。中朝許以五萬斤，下三司擬取往年賜夏國大斤茶色號（歐陽修《奏狀》：五萬斤大斤，有三十萬小斤之數），定為則例。知制誥田況力爭之。元昊知不可得，遣楊守素、尹與則入請誓詔。宋帝賜詔曰：「朕臨製四海，廓地萬里，西夏之土，世以為胙。今乃納忠悔咎，表於信誓，質之日月，要之鬼神，及諸子孫，無有渝變，申復懇至，朕甚嘉之。俯閱來誓，一皆如約。」（《宋史·夏國傳》及《長編》一百四十九）
十一月，與契丹平，契丹主還。
契丹主第將校功罪，欲誅蕭孝友，以太后救免。是役也，耶律宜新一軍獨全。契丹主懼為宋所知，乃出榜幽州，稱元昊歸款，以自誇大，其略曰：「元昊曩自先朝，求為鉅援，據一方之裂壤，迨三世以襲封。」又曰：「鴞音易變，犬態多端，忘牢養之深恩，恃狂悖之凶性。擅誘邊俗，巧諜歡鄰，罪既貫盈，理當難赦。是用躬驅銳旅，往覆危巢，方邇賊庭，乞修覲禮」云云。然燕人皆知其妄，宋之諜者又見其輿屍重傷者自西相繼而至，其敗益明。（《遼史·蕭孝友》、《耶律古昱傳》及《儒林公議》）
獻契丹俘於宋。
宋帝詔：止受表而卻其俘。時契丹遣林牙耶律宗睦來，告討夏人回。餘靖言：「朝廷受表卻俘，此誠欲敦示大體，兩存其好也。竊緣臣昨到契丹，敵中君臣將元昊表狀皆示與臣，其間亦有毀讟本朝之語，但敵主佯詈元昊小人，翻覆交鬥兩朝，如此而已。臣愚以為今，亦宜使館伴宗睦者，將元昊獻俘表示與宗睦，兼言本朝不受所獻，復令送還北朝之意。使敵人知本朝聞其敗衄，不敢分外邀求也。」（《長編》一百五十四）
中書令張元卒。
元至夏不二年，官至太師、中書令。國有征伐，輒參機密。常勸元昊取陝右地，據關輔形勝，東向而爭，更結契丹兵，時窺河北，使中國一身二疾，勢難支矣。既元昊議和，爭之不聽。及與契丹構兵，知所誌不就，終日對天咄咄。未幾，疽發背死。（《西夏書事》）
十二月，契丹遣同知點檢司事耶律嫋履奉詔來索蕭胡睹，三返，放胡睹歸。（《遼史·耶律嫋履傳》及《西夏外紀》）宋范仲淹劄經略司起發軍馬，赴乾興寨駐紮防托。
以西人點集壯人、壯馬，往環州故也。（《范文正公年譜補遺》）遣使貢於契丹。（《遼史·西夏外紀》）宋冊命元昊為夏國主，更名曩霄。
其冊文曰：「諮爾曩霄，撫愛有眾，保於右壤。惟爾考服勤王事，光啟乃邦。洎爾承嗣，率循舊物。向以稱謂非禮，疆候有言，鄙民未孚，師兵勞戍。而能追念前眚，自歸本朝。騰章累請，遣使係道，忠悃內奮，誓言外昭，要質天地，暴情日月。朕嘉爾自新，故遣尚書祠部員外郎張子奭充冊禮使，東頭供奉官、閤門祗候張士元充副使，持節冊命爾為夏國主，永為宋藩輔，光膺寵命，可不謹歟！」仍賜對衣、黃金帶、銀鞍勒馬、銀二萬兩、絹二萬匹、茶三萬斤。冊以漆書竹簡，籍以天下樂錦。金塗銀印，方二寸一分，文曰：「夏國主印」，龜紐錦綬。塗金銀牌、緣冊法物，皆銀裝金塗，覆以紫繡。約稱臣，奉正朔，改所賜敕書為詔而不名。許自置官屬。使至京，就驛貿賣，宴坐朵殿。使至其國，相見用賓客禮。然宋每遣使往，館於宥州，終不復至興、靈。而元昊帝其國中自若也。
子奭既行，尋有詔，即所在止之，候契丹使至別議。富弼深言其不便，曰：「若北使未至而子奭先去，天下共知事由我出。若候北使至方行，則是以講和之功歸於契丹。萬一北使知我尚未封冊，詞或不順，又不可卻拒元昊而曲就契丹。如此，則是朝廷舉動，坐為契丹所製，而又前後反覆，大為元昊所薄矣。伏乞斷自宸衷，速令子奭行封冊之典。」（《宋史·夏國傳》及《長編》一百五十三。按陸遊《老學庵筆記》：「仁宗時冊命趙元昊為夏國主，蓋用江南故事，然亦賜詔，凡言及卿字處即缺之，亦或以國主代卿字。」當時必有定製，然不盡見於《國史》也。）
是歲，宋命國子博士高良夫往延州，會夏人劃疆界。
良夫與西界楊守素商量立界，久不決。范仲淹言：「夏國一面稱大段點集軍馬，待與契丹相殺。一面卻與漢家爭些小疆界。臣謂契丹、元昊，除是天亡時，則有戰爭，不顧利害；若顧利害，則無戰爭之理。或二蕃連謀，窺伺中原，則今後契丹先起事端，候朝廷抽減陝西軍馬往河北，然後元昊入寇，則陝西四路皆可憂虞。乞朝廷察此情狀，不可信憑，大為之備，免致臨時敗事。」（《范文正公年譜補遺》）
宋侵夏武英州地。
時宋邊吏多因事邀功，涇原路鈐轄擅於武英州鑿邊壕、置堡寨，陝西轉運使俞獻卿度必招寇患，亟檄罷之。未幾，夏人果至，殺將士，塞所鑿壕而去。（《宋史·俞獻卿傳》。按武英州，劉敞《俞獻卿墓誌》作武延川。）
