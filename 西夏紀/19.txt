
崇宗聖文皇帝李乾順，惠宗秉常子也，母曰昭簡文穆皇后梁氏。惠宗薨，乾順甫三歲，大臣嵬名阿吳等不欲立，獨梁乙逋利於持權，與梁氏立之。於天安禮定二年七月嗣位，改明年為天儀治平元年。是月，遣使如宋賀坤成節，復遣使如宋求侵地（《長編》：是月癸亥，夏國以疆事遣使春約勒阿拉雅賽、副使呂則田懷榮見於延和殿，輒妄奏曰：「神宗自知錯。」上起立，變色怒，久之，內侍張茂則云：「與押伴理會。」移時方退）。冬十月，遣呂則罔聿謨等如宋告哀。宋詔學士院撰賜乾順詔，止嘉其繼承恭順之意，更不須言襲封地界事。宋遣金部員外郎穆衍充祭奠使，供備庫使張懋充弔慰使來（《長編》：先是，張懋押賜夏國主生日禮物，內殿崇班閤門抵候安愈押賜仲冬時服。嗣以國主死，夏來告哀。所有仲冬時服，詔特差安愈押賜，仍差張懋充弔慰使。並賜詔曰：「故夏國主嗣於乾順，維爾先人，世修職貢。訃音忽至，湣悼良深，相與諸臣，同增悲慕。惟忠可以保國，惟孝可以得民，各祗乃心，以服朕命。」）是月，宋許以浮圖、安疆、葭蘆、米脂四寨來歸。時宋大臣並欲棄熙、蘭，穆衍以為蘭棄則熙危，熙危則關中震。李周亦曰：「隴右故為唃氏所有，常為吾藩籬。今唃氏破滅，若棄之，必歸夏人。彼以區區河南，百年為敵，苟益以河湟，是盡得吐蕃之地，非秦、蜀之利也。」孫路亦謂司馬光曰：「自通遠至熙州，才通一徑。熙之北已接夏境。今自北關闢土百八十里，瀕大河，城蘭州，然後可以扞蔽。若捐以子敵，一道危矣！」議遂止。
是月，殺歸漢蕃族。初，夏國蕃族內附，中國必為招接。宋帝以乾順新立，詔逐路經略司：「如有夏國首領歸漢，毋許收納。若人數眾多，不肯聽從，即量以人馬，約出漢界。」於是中途約回者，梁乙逋悉遣人執殺之。十一月，遣使如宋賀興龍節，進御馬五匹，常馬二十五匹，橐駝二十頭。十二月，遣使以秉常遺物獻於遼，遣使如宋賀正旦。（《宋史·哲宗本紀》、《夏國傳》、穆衍、李周、孫路等傳，《遼史·西夏外紀》及《長編》三百八十四、三百九十、三百九十三。按《長編》是年九月辛酉，鄜延路經略司言：「夏國主秉常七月十日卒。」詔太常寺檢會禮例施行。又己卯，詔夏國告哀使副赴闕，見辭例物，筵會、買賣，並依去年夏國母亡告哀人例施行。又禮部尚書韓忠彥言：「夏國主卒，遣使詣闕告哀，看詳欲權就垂簾日引使副並從人兩班朝見太皇太后，拜禮如閤門儀，見畢退於殿門屏外立，俟皇帝坐，卷簾，再引兩班朝見如上儀。朝辭準此。其衣裝，元豐八年十月內夏國母告哀例：使副素色、三袩、黑鞓。碟躞，亦聽服紫終，不用紅色錦繡。」從之。又太常寺言：「秉常卒，合輟視朝三日，緣在諒闇中，於禮不舉哀掛服。」從之。又十月丙申，樞密院言：「諸路探報，夏國主秉常身死，立嗣事不同，合行封冊，要知的實。」詔令趙卨：「選慕信實之人，厚與金帛，各令深入西界采探，立何人為嗣；母氏存亡？何人同管國事？審問的確以聞。其探人如有據，當議酌賞。」又樞密院言：「夏國自秉常身死，諸路探到立嗣未定，酋豪相攻，人情不安。所奏率多不同，深慮好功立異之人，緣此復生邊患。」詔令陝西、河東諸路帥臣體認，累降約束，凡事精加采探，務在得實。仍誡諭邊吏，毋失禦備。）
西夏稱天儀治子元年
春正月，宋遣樞密院都承旨公事劉奉世為冊禮使，崇儀副使崔象先副之，來冊乾順為夏國主，仍節度、西平王。
宋臣張舜民上言：「西夏強臣爭權，不宜加以爵命。」宋帝不聽，乃遣劉奉世、崔象先齎冊，封乾順為夏國主，如明道二年元昊除節度使、西平王例。冊曰：「皇帝若曰：於戲！堯建萬邦，黎民時雍；周立五等，重譯來貢；此帝王之所同，而國家之成法也。諮爾乾順，惟我列聖，顧乃西陲，錫壤建邦，衛於王室。保姓受氏，同於宗盟，爵命褒嘉，恩禮甚渥。今爾承其胄緒，紹茲藩屏，而能事上欽肅，飭躬靖虔，申遣使人，宋陳方物，達於朕聽，實惟汝嘉。是用稽酌典故，表顯寵名，錫爾以茅土之封，加爾以服乘之數，誕頒丕冊，以綏一方。今遣朝奉大夫、起居郎、直集賢院、上輕車都尉、賜紫金魚袋劉奉世，崇儀副使、上騎都尉、安喜縣開國男、食邑三百戶崔象先，持節冊命爾為夏國主，永為宋藩輔。夫篤於好德，乃克顯光；忠於戴君，永膺福祉；往祗明命，無忝予一人之猷訓。」（《宋史·夏國傳》、《張舜民傳》及《長編》三百九十四。按《長編》二月丁亥，樞密院言：「夏國嗣子乾順，降詔封冊為夏國主。按慶曆八年封冊諒祚，熙寧二年封冊秉常，皆不曾更賜印。」詔如故事。）
遣使以秉常留遺物進於宋。（《長編》三百九十四）三月，遣使如宋謝奠慰。
使人見於延和殿，稱故夏國主嗣子乾順言：「昨父國主薨，蒙遣使祭奠弔慰，前已附表稱謝。謹差大使祝能野烏裕實克、副使呂寧勒喀瑪等，進馬、橐駝共一百七十頭匹，詣闕稱謝。又遣大使映吳嵬名樞密、副使廣樂毛示聿等謝太皇太后。」（《長編》三百九十六。按映吳二使名，從《宋史·夏國傳》。《長編》大使作楊烏威明裕默，副使作恭羅們色勒裕勒。）
宥州牒宋，送陷蕃人三百一十八口。
宋帝詔鄜延經略司：「候到，其葭蘆、米脂、浮圖、安疆四寨並行給賜。其餘不係可還城寨、地土，各委官劃定界至，開立壕堠。」（《長編》三百九十七）
宋河東帥滕元發不肯以葭蘆來歸。
宋既許以四寨來歸，葭蘆在河東，元發請先劃境而後棄，且曰：「取城易，棄城難。」命部將訾虎領兵護邊，夏人不敢近。（《宋史·滕元發傳》）
求宋塞門、金城二寨，且聲言與遼合從，宋不聽。
塞門舊是漢城，棄陷以來，年歲未遠，與其餘城寨有殊，宋因此不許。（范純粹《乞以棄地易被虜之人貼黃》及《論息兵失於欲速疏》）夏四月，牒宋索朱梁川，遂入涇原掠藺家堡。
夏人聞蘭州城西關堡將築龕穀寨，令宥州移牒言：「界內朱梁川係本國地土，中國不得擅有興築。」不俟回牒，縱兵入涇原，抄藺家堡，掠人畜，焚漢蕃廬舍殆盡。（《長編》四百一）
五月，圍宋南川寨。
宋歸四寨與夏，君臣體分已定，惟有分劃地界，所較無多。夏欲以綏德城為比，劃境出二十里外。而宋邊將貪功生事，不樂罷兵。將去城寨二十里外，宋帝已許給賜，或向來用兵之時不曾保據之地，指為要害，卻欲築城占守。故議不定，歲賜亦不與。夏人遂圍宋南川寨，而兵端又起矣。（《宋史·哲宗本紀》及《范忠宣集》。按《長編》：是月己巳，洮西緣邊安撫司言：「西賊圍閉南川寨八日。」詔劄與劉舜卿多設方略救援。又乙亥，樞密院言：「西蕃賊馬攻圍河州南川寨，逐州、軍見屯漢、蕃兵馬，當暑暴露，當行體恤。」詔劉舜卿：「躬問士卒勞苦，糧食多寡，從宜撫恤。仍依仿舊例，隨事資助，使無愁苦，樂於赴敵，以稱朝廷撫士之意。」又言：「河州南川寨，自初二日被圍，日夕望救。其王光祖、王贍、姚兕、種誼等，各統領所部軍馬，前去會合牽制，至今多日，未奏解圍次第。請令劉舜卿嚴諭光祖等，體認南川寨人力、糧儲有限，當此圍閉日久，勢力危固，務要應援，分解賊圍。不得以伺便為名，任賊攻圍，玩寇損威，誤國大事，以至師老糧匱，坐取睏乏。仍厚給金帛，召募死士，許以重賞，令取間道前去南川寨投下文字，使知救兵已到，安心守禦。俟賊退，其守城出戰人等，自當優賞。」並從之。）
連西蕃阿裏骨兵，犯宋定西城。
梁乙逋卑辭厚禮，約阿裏骨入犯。如得地，以熙、河、岷三州歸西蕃；蘭州、定西城歸夏國。於是阿裏骨襲破洮州，乙逋率數萬眾出河州會之，同圍南川寨，大肆焚掠。又攻定西城，設伏誘戰，擊敗宋軍，殺都監吳猛等。（《長編》四百）
六月，掠宋隴諾堡。
時夏人以數千騎入秦州，抵甘穀城，圍隴諾堡。守將姚雄以兵逐之，奪夏人戰馬六匹。（《長編》四百二）秋七月，卓羅監軍仁多保忠攻宋鎮戎軍。
梁乙逋以乾順命，脅保忠率萬人寇涇原。保忠於乙逋不協，甫入境，遇總管劉昌祚大眾截之，一宿即還。（《西夏書事》）遣大首領嵬名阿吳如青唐。
梁乙逋謀取熙河，遣嵬名阿吳入青唐，約阿裏骨及首領青宜結鬼章，期大舉。阿裏骨囚中國使人高升，許以兵應。（《長編》四百四）攻宋三川諸寨。
為守將韓緒、趙說所敗。（《長編》四百四）九月，復攻鎮戎軍。
時仁多保忠率十萬眾入涇原，聲言國母親將攻鎮戎西寨，圍涇原十一將兵於城內。總管劉昌祚病，知軍張之諫不敢戰。保忠令軍士四散樵採，焚廬舍，毀塚墓五日。知慶州范純粹遣副總管曲珍，領兵自環州深入牽制，晝夜馳三百里至曲律山，縱兵擊破族帳，斬首千餘，俘老幼婦女數百人。保忠聞之，將解圍，潛於所紥寨內如常起煙火，量以兵守，一夕遁回。比城中知，追之，不及。（《長編》四百五。按范祖禹《太史集》載，王奎言：「元祐二年秋，西人數十萬點集，半年方起，至鎮戎城下，五日而去。本無意入寇，乃梁乙逋欲篡，以此舉觀人情也。三家共一駝，載乾糧，人甚苦之。既無所得，自後未易點集。乙逋更以恩結人心，又欲立功，以服國人。）
與吐蕃鬼章擾宋，鬼章為宋將種誼所擒，夏師引還。
夏人怨失蘭州，約鬼章擾宋，盡召十二監軍兵聚於天都山，而鬼章亦駐兵常家山，前鋒已屯通遠境上。軍器監遊師雄將先發以製之，告於熙帥劉舜卿，舜卿曰：「彼眾我寡，奈何？」師雄曰：「在謀不在眾。此機一失，後將噬臍。儻不濟焉，願為首戮。」三夕而後從之。總管姚兕、種誼請分兵兩路，急裝輕齎，並洮水而進。兕部洮西，領武勝正兵，合河州熟戶，破六逋宗城，斬首一千五百級，攻講朱城，遣人走間道，焚黃河飛橋，青唐十萬之眾不得渡。宜部洮東，以岷州蕃將包順為前鋒，由哥龍穀會通遠蕃兵，宵濟拜金川，黎明至洮州城下，版築未收，一鼓而破，遂擒鬼章青宜結，並獲首領五人，檻送京師，斬馘數千，牛羊、器械、芻糧以萬計，餘眾奔潰溺死者數千，洮水為之不流。於是奏捷曰：「臣聞憺天威，震皇武，所以討不庭也。今西夏授策而不謝，輒陰援吐蕃鬼章，結釁構奸，欲為邊患。臣與主帥合謀，將義兵行伐，賴陛下聖神，陷城克敵，斬獲以萬計。生擒元惡，係送北闕下，願戮屍槁街，蠻夷邸間，以示萬里。」書奏，百僚班賀。（《長編》四百二及四百四）
宋以梁乙逋擅權逆命，詔諸路帥臣嚴兵備。
宋三省、樞密院言：「夏國自秉常告喪，既弔恤其國，又封冊其子，兩宮賜與甚厚，國中部落老幼無不歡躍，知朝廷更無征伐，從此可保無事。不謂彼國強酋，獨有異意。風聞乾順不治國事，有梁乙逋者，擅權立威，凡故主近親及舊來任事之人，多為所害。以為若邊塞無事，則奸謀不成，故輒敢犯邊。以請地為名，不遣賀坤成節，謝封冊使反覆邀乞，別懷異圖，背恩逆理，莫此為甚。若不即加誅，無以威示邊境。」宋帝詔：「夏國政亂主幼，失藩臣禮，皆乙逋等擅權逆命，其君民非有罪也。興師討伐，有所未忍。諸路帥臣，宜嚴兵自備，如能改圖效順，許其自新。」（《長編》四百四）
宋知院事安燾，請復講攻擾之策並行間。
時宋復洮河，擒鬼章青宜結，二邊稍清。而並塞猶苦寇掠，安燾言：「為國者。不可好用兵，亦不可畏用兵。好則疲民，畏則遺患。今朝廷每戒疆吏，非舉國入寇，毋得應之。則固畏用兵矣。雖僅保障戍，實墮其計中，願復講攻擾之策。且乾順幼豎，梁氏擅權，族黨酋渠多反側顧望，若有以離間之，未必不回戈而復怨，此一奇也。」其後，夏人自相攜貳，使來修貢，悉如燾策。（《宋史·安燾傳》）
冬十月，宋詔：「《新曆》勿頒夏國。」以乾順謝封冊及賀坤成節使未至故也。（《長編》四百六）
十一月，宋詔鄜延路經略司：「如夏人慾通和，即令疆吏告諭，先具謝表及盡納陷沒人，分劃邊界畢，乃敢奏達，候旨通貢。」（《長編》四百七）
十二月，宋詔環慶經略使范純粹，選人入西界探事並行間。
純粹奏曰：「用間之策，雖兵家之善計，須時然後行，則可濟大事。苟勢有未宜，則不徒無益。蓋梁氏一族，用事國中，既已久矣。凡勢力之相忌者，頗已遇害。故一國之眾及其酋豪，心雖怨忿，而斂手聽命，未聞有敢輒動者。彼梁氏者，亦雖有竊據之漸，然猶須挾立嵬名氏之子，以臨其眾者，蓋知國人不附而諸酋尚可畏也。彼心有所圖，而事有未諧；旁有所畏，而眾不為用。惟其如此，故雖間有猖狂，而未能專心致意以抗中國，在於今日，實中國之利也。今朝廷委臣以術用間，欲如往日野利之類。臣竊謂野利得眾善戰，實元昊之腹心，間而去之，誠為我利。今夏國酋豪，惟梁氏一門而已，凡其中外親黨，靡不持權用事，方葉心同惡，共有深謀。一切間言，固未可入。其餘首領，雖倖存者，彼皆置之散地，於國事兵權無得干預。其粗有權位許其管勾人馬者，不過如嵬名特克、濟沙克星多、貝中徹辰之類，三數人而已。是皆梁氏之忌且畏者，方日夜求端，欲得除去，恨無自以發之者。若間言一出，實梁氏之奇貨，彼三數人者不戮則亡，是特為梁氏除仇敵也。仇敵盡除，則梁氏者然後得肆意於邊患矣。若謂欲離間嵬名之餘黨，使之怨毒梁氏而內有所圖，則餘黨之怨梁氏固已甚矣，但力有不勝，故斂手於其下，而無所為也。臣愚慮如此，未審朝廷之議以為如何？除用間一節，臣未敢輕試外，其選募出漢之人深入探聽等事，臣見精審施行。」（《長編》四百七）
西夏稱天儀治平二年
春正月，太白晝見。司天言：「不利用兵。」梁乙逋不聽。（《西夏書事》）
出兵侵府州。守將鉗宗翌擊敗之。（《長編》四百八）宋詔備邊。
樞密院言：「夏人逆命，不修貢職，繼而舉國大犯涇原，狼狽空回。諸路牽制，斬獲亦多。度其奸心，必圖再舉。尚不聞諸路探報到舉措次第。觀其謀，但外則示弱，為款我之計；內則陰集，潛俟和暖，直來奔衝。竊慮失於探候，有弛堤備。」詔陝西、河東逐路經略司：「嚴戒邊將及城寨官，募人探伺，先知所向，常若寇至，過為之備。」（《長編》四百八。又《長編》二月己卯，樞密院言：「羌賊多謀，貴在先慮，不失備禦。自去冬雪寒，今已仲春，尚多陰晦。竊慮夏人陰蓄奸謀，以前日涇原攻圍無利，諸路牽制討殺，窮寇輕忿，狂圖深入，以覬僥佯。」詔陝西、河東逐路帥臣：「悉心講劃，多方以待之。」）
二月，遼使來詰賀正。
梁乙逋以遼不頒封冊，遂不遣賀正使人。遼使參知政事正維來詰其故。（《西夏書事》）
三月，攻宋德靜寨。將官張誠等逆戰，夏人敗績。（《宋史·哲宗本紀》。按《宋史·夏國傳》：三年三月，攻德靜寨。諸將米贇、郝普戰死。詔劉昌祚以涇原萬人駐德順軍，熙河五千人駐通遠軍，扼秦鳳要害，以為犄角。與此異。）
攻宋龕穀寨。寨兵及東關堡巡檢等逆戰，不利，宋兵死者幾百人。（《宋史·夏國傳》）宋詔趙卨審量夏人是否撓耕或作過，宜嚴戒。
樞密院言：「西人屯聚逐塞，各止三四百人，聲言作過，欲我清野以妨春種，或自為護耕之計；或示寡弱，誘致官軍，伏藏重兵，以邀戰勝；或欲於別路作過，牽制本路應援之師。」詔趙卨：「審量敵計，若止是撓我春耕，即講求護耕之策，勿令敵為我患。若欲作過，即隨宜應變，深計利害，以取全勝。仍嚴戒諸將使臣，勿為敵誘或激怒，輕易舉動。」（《長編》四百九。又樞密院言：「陝西、河東路並邊民人，以夏賊屯聚境上，往往不敢耕種。撓耕之策，反為彼用，實於邊民為患不細。請令趙卨等按實以聞，仍講求護耕之策，以破賊計。」從之。又四月，宋詔陝西、河東路巡檢堡寨使臣：「透漏西人入界，第四次以上衝替，其兼兩地分以上者，加一次。」又五月，宋詔陝西、河東路經略司：「如承他路報夏賊入寇，即審詳賊勢，出兵牽制，令賊顧慮，不敢久留。仍遠斥堠，如無伏兵及有可乘之利，方得進討，務取萬全。」）
夏五月，宋詔延帥趙卨，無輕受夏人納款。
初，夏人求納款，趙卨輒與應答，既而犯邊不絕，仍不時遣人求和。宋帝詔卨：「如夏人再來有言，先令把邊人重迭詰問虛實，俟其意堅，徐引至順寧寨，問所欲言。然後諭以反覆，因依遣之，仍錄所說語言，疾置以聞。若牒送到謝罪表匣或空牒請和，亦令將寨官語以未敢承受。如半月以外，即云經略司令先見公牒，有可憑信，即收接當奏取朝旨。」（《長編》四百十）
宋詔以治平臣僚所上互進方略授逐路帥臣，講求困敵之策。
宋帝欲使夏人疲於奔命，擬選將練兵，先募間諜，深入探候，出其不意，使敵莫測，故授此方略。環慶路經略使范純粹言：「竊詳治平臣僚所上困賊方略，固為精盡。然兵馬數目、以至將佐頭領、遣應次第，即與目今全然不同。臣仰悉朝旨，密作經營，但不失今降朝旨大意而已。須諸路動息相聞，首尾相照，互相為力，使西人於逐路山界，各有所畏。分兵待敵，不敢並兵一路，則我計方行，不至重困。自餘亦不須合治平之意，所有朝旨內先令具經劃措置事件聞奏。緣邊機務，難以預定，貴在臨時處決，即先事無可預陳。所有準備西人防庇邊民一節，即不異見今備寇之策。」（《長編》四百十一）
夏六月，攻宋塞門寨。
宋帝詔陝西、河東經略司：「嚴戒城寨，當職官增完守備。如夏人攻犯，非逼近城下，決可取中，勿多施行，自致缺誤。」（《長編》四百十二）宋師襲洪州。
梁乙逋數遣使入中國，示欲伏罪請和，而於使介往來間，乘邊人觀望，輒出兵掩襲，冀有所得。延安帥趙卨檄慶州將劉安、李儀曰：「賊即犯塞門，汝徑以輕兵搗其腹心。」於是安等襲洪州，斬擄五百餘，焚蕩族帳萬二千，獲孳畜、鎧仗萬三千。（《長編》四百九。按《宋史·趙卨傳》作梁乙埋擾邊。《長編》注謂此事當改，不知乙埋與乙逋何如。）
秋七月，遼使來冊封乾順為夏國主。（《遼史·道宗來紀》）早訛言將入犯，宋詔選人入西界探測。
宋帝聞夏已點集兵馬，欲來作過。又聞西界今年天旱，點集不起。帝以為疑，因詔問諸路：「夏國今歲事力，果是如何？或實經凶欠，只揚言大舉，以勞我堤備；或實欲入寇，卻反言天早，以款我邊防。有此二端，正要精加探測，先事破謀。」旋經環慶路經略使范純粹言，點集不實，乃止。（《長編》四百十三）
宋詔備秦鳳邊。
夏人點集軍馬，聲言欲犯涇原、熙河路。宋慮移犯秦鳳，擾及城寨，特命將寨官遠斥堠，廣探伺。並令涇原、熙河兩路各選兵將，於德順、通遠接近秦鳳邊面順便堡寨駐紮，以為犄角之勢。（《長編》四百十二）
移牒宥州，不報，旋請疆土於宋。
宋樞密院言：「鄜延路七月移牒宥州，逾月方有回文，專請疆土，殊無悔罪謝恩之意。又託名議事，實欲遷延以款我師。今諸路皆報，欲舉國並寇一路。莫若先為大舉之狀，精選兵馬，多發將官，廣張聲勢，移屯近邊，揚言約日互進。時出輕兵，倏往忽來，令敵疑畏，不知所備。使不敢並一路，則敵勢自分，我逸彼勞，亦多方誤之之意。設令遂犯一路，必自顧望，亦不取深入，待其惰歸，可以伺便擊之。」詔陝西、河東帥臣，從宜行訖以聞。（《長編》四百十三。按九月丁巳，熙河、蘭會路經略使劉舜卿言：「夏國若遣人賚文字議和，許與不許收接？」詔許收接，仍令於鄜延正路計會。又己未，鄜延路經略司言：「宥州差人來延州，陳述事理。已令至日差官引伴赴州。」詔令趙卨：「除依詳前後所降朝旨應答外，雖西人言語倔強，邀乞意堅，亦節次婉順以理開諭。即不得一起折難，遽然阻絕。務要遷延，不絕其意，以緩入寇之謀。」）
宋聞夏有變，故命趙卨等選人體訪。
樞密院言：「諸路所奏，夏國主物故，今威明噶勒藏管勾國事，國母更不管勾，頗相符合。惟鄜延路不同，慮國中自有變故，用此遷延，以疑邊備。」詔趙卨、范純粹：「選信實之人，體訪有無變異，鉤索西人情偽，參驗事實以聞。」（《長編》四百十七）
以重兵壓宋延州境，延帥趙卨遣人來詰，遂退。
夏兵抵延州界，聲言大舉，宋邊將亟請益戍兵為備。卨徐諭之曰：「第謹斥堠、整戈甲，無為寇先，戍兵不可益也。」因遣人來詰，夏兵遂去。（《宋史·趙卨傳》）
使貢於宋。
前宋冊封之使入境，金錢幣帛相屬於道。邊人父老，觀者太息，以為宋帝仁厚，而乾順受冊之後，不遣謝使，不賀坤成，國中士民皆不直其上。梁氏懼，乃遣使入貢請和。（《西夏事略》）
西夏稱天儀治平三年
春正月，宋帝以夏人通好，詔邊將毋生事。（《宋史·哲宗本紀》）二月，遣使如宋，謝封冊。
梁乙逋以歲饑不能點集，令宥州移牒保安軍言，將遣使入謝封冊，請先議疆事。朝議以謝使未至，即議疆事，不許。於是使嵬名善哩貢馬，謝封冊，請和。（《宋史·夏國傳》及《長編》四百十八。按《長編》：是月乙卯，夏國遣使謝封冊，詔學士院降回詔。）
三月，月入東井，犯西扇北第二星。
群臣以國家用兵過多，請息民力為言，梁氏善之。（《西夏書事》）宋詔邊臣，毋以夏國遣使失備禦。
樞密院言：「諸路奏報，並邊時有人馬及諜言：敵界亦有點集。慮邊臣見夏國遣使，因失備禦。」宋帝詔陝西、河東逐路經略司：「密伺敵意，過作枝梧，仍戒敕沿邊城寨兵將官，明遠斥堠，用意堤防，無致緩急，墮其計中。」御史中丞傅堯俞言：「臣聞夏人款塞，傳者謂必緣地而來。臣竊思之，方今邊防未豐，士氣未振，民力未全，賞罰不明，將帥難倚。其尤可慮者，議論不齊，平居講事，或經時曠日而不能合。苟必至於用兵，豈能迎機猝應、製變於千里之外哉！臣竊為陛下憂之。自古和戎，未有能抗天威而快人意者。惟所屈者益深，則所伸者益遠。願陛下姑務柔之以德，專以繼好息民為意，則天下幸甚。」（《長編》四百二十九）
夏六月，遣使入貢於宋。
遣人請以所許葭蘆四寨易蘭州、塞門。押伴、護部員外郎穆衍折以理，使辭屈，左諫議大夫梁燾言：「朝廷昨來割棄陝西、河東堡寨已失於前，今外議又傳大臣欲以蘭州、定西一帶割賜西人。臣聞《周詩》『昔先王受命，有如召公，日辟國百里』，正今日之戒也。大臣不務劃策制伏外敵，使遠人懷德而畏威，但日欲割棄疆土，以捐國勢，非盡忠也。臣聞此地皆西人要害之處，必欲得之，勝得他處。前日蓋嘗有此議，范純仁、呂大防爭之，得止。今純仁去，大防獨當國柄，宜申前議，不當含糊畏避也。」戊申，乾順上表奏告事宜。宋賜答詔曰：「省所奏事具悉，所有蘭州、塞門兩處地土，前詔指述已明，毋復更有論請。其永樂陷沒人口，緣自牒報後來，經隔歲久，慮其間實有死亡，或後來卻有續尋到人數，今已降指揮下鄜延路經略司，候將來送還到日，若與原報人數不同，亦令據數交割，計口支與賞絹。仍將葭蘆、米脂、浮圖、安疆四寨，約一日給賜。所有應合立界至去處，並依已降朝旨及自來體例計會。」鄜延路經略司關牒逐路帥臣：「各委官隨宜相度，認定守把，不得更相侵越。」從之。丁巳，又賜詔曰：「省所奏，昨差人赴延州計會，將永樂等人口及所還四處城寨，交換塞門、蘭州兩處地土，實在朝廷酌中裁決事具悉。爾嗣守世封，虔修貢職，頃屬罷兵之後，繼陳復地之言。累降詔音，備諭朕志。豈謂歷時之久，尚稽聞命之行。忽覽奏封，深諒誠款。顧改圖之議，猶有披陳。然事大之恭，實聽裁決，再惟忠順，殊用歎嘉。雖易地之求，當一遵於前詔；而酌中之請，宜別示以優恩。除漢蕃地土指諭已明，難從換易外，所有歲賜，據前降詔命，合候地界了日依舊。今推特恩，敕有司更不侯地界了當，便仰檢會，依例施行。爾其體朝廷恩信之隆，謹封疆慎守之戒，永思安靖，用保悠長。」（《長編》四百二十九）
遣使如遼謝封冊。（《遼史·道宗本紀》）
宋遣崇儀使董正叟、如京使李玩押賜夏國生日禮物及冬服來。（《宋史·夏國傳》）秋七月，使宋賀坤成節。
趙卨言：「夏人近遣使詣闕謝恩，續遣使賀坤成節，請嚴戒邊吏，勿侵犯引惹。」詔陝西、河東經略司：「戒約沿邊兵將官，不得容縱邊人以巡綽硬探為名生事。」尋賜回詔云：「節紀誕彌，慶均臨照。眷守邦之雖遠，亦執贄以來同，嘉與朝臣，咸稱壽斝，載惟忠恪，宜有寵頒。」（《宋史·夏國傳》、《長編》四百二十九及《蘇魏公集》）
宋詔：「令保安軍牒宥州：應立界處，恐山斜不等，仰所委官隨宜分劃。」（《長編》四百三個）宋頒《曆日》來。
詔曰：「賜夏國主，迎日推策，校疏密於一周；欽象授時，紀便程於四序。眷言侯服，作我翰垣。爰賜《小正》之書，俾興嗣歲之務。布宣於下，共襲其祥。今賜卿元祐五年《曆日》一卷，至可領也。故茲詔示，想宜知悉。冬寒，比平安好否？書指不多及。」（《蘇魏公集》）
九月，移牒請受地。
宥州牒保安軍言：「已鳩集永樂等處陷沒人口，於十一月十日押付界首。應給四寨，亦即差官同日領受。並乞許令將棄地內人戶、官物遷移般運，於交送生口日前畢事。」（《長編》四百三十四）
冬十一月，歸永樂俘，復米脂等四寨地。
初，宋帝詔夏主曰：「昨永樂城將吏兵夫盡忠固守，力屈就擒，眾多生齒淪於異域。念其流落，每用側然。雖已詔汝發遣，當給賜可還之地。然念城初失守，眾即散亡，或為部落所得；或為主者轉粥，非設購募，恐有所遺。汝可深體朕意，訪求發遣。當據送到者，每人別賜絹十匹。命官以上，加優賜給所得之家。」乙逋命宥州牒言：「永樂人戶，除累年死亡外，鳩集到一百五十五人，敢赴界首交付。」及至交領時，僅一百四十九人。盡復米脂、葭蘆、安疆、浮圖四寨地。時議分劃地界，熙帥范育請先劃疆界，後歸四寨。劉昌祚亦力陳不可，且曰：「異日請蘭州，亦將許之乎？」宋帝皆不聽。（《西夏書事》及《東都事略·劉昌祚傳》。按《宋史·夏國傳》：元祐四年六月，稍歸永樂所獲人。《哲宗紀》：元祐五年二月己亥，夏人歸永樂所掠將士百四十九人。《傳》、《紀》互異。）
宥州牒：「已指揮所委官，臨時有可相近取直處，令相照接連，取直分劃。」（《長編》四百三十五）十二月，遣使如宋賀興龍節。（《宋史·夏國傳》）
是月，宥州牒：「去城十里作熟地，外十里兩不耕作草地。」（《長編》四百三十六）
西夏稱天儀治平四年
春正月，遣使如宋，賀宋帝及太皇太后正旦，並進馬、駝。
宋帝詔曰：「詔夏國主，省所差人進奉賀正馬、駝共一百頭匹事具悉。春朝講禮，外服輸忠，走專使以來庭，縶良蹄而在禦，風宜所尚，歲貢靡愆。省閱之餘，嘉歎良厚。今回賜銀、絹、茶等具如別錄，至可領也。其差來人所賜物色，亦具賜目。故茲詔示，想宜知悉。春寒，比平安好否？書指不多及。」太皇太后詔曰：「詔夏國主，覽所差人進奉賀正馬駝共一百頭匹事具悉。眷惟列土之邦，世奉勤王之職。載臨元朔，遠效貢珍，羈地產之奇毛；實天閑之外廄。言觀備物，益見輸忠。今回賜銀、絹、茶等具如別錄，至可領也。其差來人所賜物色，亦具賜目。故茲詔示，想宜知悉。春寒，比平安好否？書指不及多。」（《蘇魏公集》）
梁乙逋請婚西蕃，約取邈川。
乙逋威權日甚，其弟、侄皆握重兵，陰謀篡奪。聞阿裏骨與溫溪心構怨，思並邈川。遣使青唐，請為子結婚，互為應援。阿裏骨許之，亦遣搬察約攻邈川城。使人近北往來，不由邈川，恐溫溪心知也。搬察，乃蕃部使役之稱。（《長編》四百四十四）
三月，保安軍牒索陷將景思誼。
思誼以永樂之圍，縋城被執。及還陷沒人口，思誼已死，中國未知。延帥趙卨移牒來索，乙逋令宥州回牒報之。（《長編》四百三十九）宋移牒宥州，議界至。
鄜延路經略使趙卨言：「夏人商量分劃界至，催索公牒。準樞密院劄子，除塞門寨於東、西、北三面各取二十里為界外，其蘭州界並定西城堡寨及本路義合與河東吳堡寨，比接諸城，邊面齊截去處，於城外打量二十里照直為界，擇地卓立封堠，修建堡鋪。仍詳此大意，潤文修定牒本聞奏。」詔鄜延經略司，令保安軍移牒宥州訖奏。（《長編》四百三十九。又《長編》：是月，宥州牒，除塞門屈曲分劃，其餘比接諸城，取直劃定，其間地土雖甚闊遠，亦割屬漢。）
夏五月，請廢蘭州之質孤、勝如新堡。
二堡，古榆塞地，漢趙充國屯田所。中膏腴五十餘頃，據兩川水泉，以資灌溉，國人稱為「禦莊」。自李憲城蘭州，築堡其地，土人悉走天都山及會州境，饑羸難以存活。秉常嘗令蕃眾自為爭復計。元豐六年，蘭州被兵，西關堡破，二堡遂廢。熙河遣兵耕種，輒為夏人所殺。及議劃界，二堡在蘭州界內，熙河將范育等修葺故址，屯兵為守。乙逋欲得其地，令宥州牒保安軍，請廢所築新堡。（《長編》四百四十二及四百四十四。按請廢質孤、勝如二堡，宋詔熙河岷蘭路經略司：「密勘會勝如、質孤兩堡內見屯蕃漢兵馬並巡檢使臣等人數，其城壁樓櫓寧禦之具，各有何次第？自元豐五年修後，有何事跡或文據可為西界照驗？今當何辭折難回牒？及所稱廣割嶺是何處？繪圖以聞。」）
六月，攻質孤堡，毀之。
乙逋請廢二堡不得，以五千餘人乘大霧猝至質孤，蕩平之。進攻勝如，縱火焚掠而還。（《長編》四百四十四及四百四十八。按毀質孤、勝如二堡，秋七月，宋詔移牒宥州詰問。）
與宋趙卨會議，分劃疆界。
夏人來言：「劃疆界者不依綏州內十里築堡、鋪供耕牧，外十里立封堠作空地例，以辨兩國界。」詔曰：爾逖領蠻畿，恪循世守，伻來稱幣，廷閱奏書。永言疆埸之安，未及溝封之劃。兩界繩直，罄忠順而可嘉；十里荒蕪，瀝悃忱而有請。力祈矜許，蚤遂底寧。惟析壤之求，初無故事；念安邊之議，亦既累年。顧省恭勤，特行開納。然綏德城本無存留草地，詔旨今既欲於漢界留出．草地，即於蕃界亦當依數對留。應見今合立界至處，並須明立封堠，內外漢、蕃各對留草地十里，不令耕種。仍各於草地以裏，自擇安便處，修建堡、鋪。如熟地內不可修建，即於草地內修立，各不得逼近界堠。其餘疆劃未盡事，已令押伴官委曲開諭，進奉使副訖及。」已，詔鄜延路經略司：「夏國如欲議事，許差人赴延州計議。眷方陲悅義之心，既輸悃愊；而朝廷綏遠之意，已示優容。宜深體於恩懷，亟保和於封略。」（《宋史·夏國傳》及《長編》四百四十五）
秋七月，遣使如宋賀坤成節。
使至京師，正邊臣報兵躪質孤堡時，使者略不顧憚，蓋知中國不敢苛留使人也。（《長編》四百四十五及蘇轍《三論熙河邊事劄子》）冬十月，復毀勝如新堡。
初，夏兵犯質孤等堡，勝如巡檢計守義擒殺遊卒四人，修葺所毀城門。工甫竣，乙逋復率兵焚毀之，殺守義，擄其兵役而還，二堡遂不復作。（《長編》四百四十八及四百五十二按十二月壬辰，樞密院言：「熙河蘭岷路經略司奏，十月內，西賊累犯勝如、質孤堡。縱穿城雖無所傷，緣夏國見商量分劃地界，今乃不遵詔命，先起事端。乞朝廷定牒本，下鄜延路經略司，移牒宥州詰問。」詔令本路經略司移鄜州問故，定碟本降下。又按是月乙未，鄜延路經略司言：「宥州移牒，稱先為定劃疆界，有詔漢界留出草地十里，蕃界依數對留。欲於蕃界令存留五里為草地，夏國於所存五里界內修立堡鋪。今擬到回牒云：『朝廷務敦恩信，特從所乞。應見今分劃界至處，許於蕃界內存留五里空為草地，漢界草地亦依此對留五里為兩不耕地，各不得於草地內修建堡鋪。」從之。）
十一月，遣首領允領舉入熙河議疆事。
夏初議界至，請以綏州例二十里為界，中國從之。繼請留生地十里，又從之。乙逋見委曲遷就，遂議於非所賜城外，總以拶直二十里相照取直。而熙河路蘭州質孤、勝如二堡，指為非舊堡寨，欲自龕穀寨打量取直，則蘭州質孤、勝如，皆為夏界熟地。又自定西城熨鬥平第三寨接連取直，則南牟山、呸累州、結龍川一帶，亦屬夏國。議久不決，乃令宥州牒稱：「現於納葉經克節進築，所有蘭州耕種處及屯駐人騎，乞行毀徙。」知熙州范育不敢應，乙逋尋令允領舉詣熙河石硤子，堅執前議，以分界至。育等令往鄜延路再議，允領舉至延安，因言辭不協，徑還。（《長編》四百五十二）
十二月，遣使如宋賀興龍節。（《長編》四百五十二）
