吾觀競舟子，因測大競源。
天地昔將競，蓬勃晝夜昏。
龍蛇相嗔薄，海岱俱崩奔。
群動皆攪撓，化作流渾渾。
數極鬥心息，太和蒸混元。
一氣忽為二，矗然畫乾坤。
日月復照耀，春秋遞寒溫。
八荒坦以曠，萬物羅以繁。
聖人中間立，理世了不煩。
延綿復幾歲，逮及羲與軒。
炎皇熾如炭，蚩尤扇其燔。
有熊競心起，驅獸出林樊。
一戰波委焰，再戰火燎原。
戰訖天下定，號之為軒轅。
自是豈無競，瑣細不復言。
其次有龍競，競渡龍之門。
龍門浚如瀉，淙射不可援。
赤鱗化時至，唐突鰭鬣掀。
乘風瞥然去，萬里黃河翻。
接瞬電烻出，微吟霹靂喧。
傍瞻曠宇宙，俯瞰卑崑崙。
庶類咸在下，九霄行易捫。
倏辭蛙黽穴，遽排天帝閽。
回悲曝鰓者，未免鯨鯢吞。
帝命澤諸夏，不棄蟲與昆。
隨時布膏露，稱物施厚恩。
草木沾我潤，豚魚望我蕃。
向來同競輩，豈料由我存。
壯哉龍競渡，一競身獨尊。
舍此皆蟻鬥，競舟何足論。
