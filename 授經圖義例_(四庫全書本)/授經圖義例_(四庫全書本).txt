　　欽定四庫全書　　　　　史部十四
　　授經圖義例　　　　　　目錄類一〈經籍之屬〉提要
　　〈臣〉等謹案授經圖義例二十卷明朱睦㮮撰睦㮮有易學識疑已著錄是編所述經學源流也案崇文總目有授經圖三卷敘易詩書禮春秋三傳之學其書不傳宋章俊卿山堂考索嘗溯其宗𣲖各為之圖亦未能完備且頗有舛訛睦㮮乃因章氏舊圖而増定之首敘授經世系次諸儒列傳次諸儒著述厯代經解名目卷數每經四卷五經共為二十卷睦㮮自序稱釐為四卷疑傳寫有脫文也舊無刋板惟黃虞稷家有寫本康熙中虞稷乃同錢塘龔翔麟校而刻之虞稷序稱西亭舊本〈案西亭即睦㮮之別號〉先後不無叅錯予與龔子蘅圃重為釐正易則以復古為先書則以今文為首其他經傳之闕佚者復取厯代史藝文志及通志通考所載咸為補入而近代傳註可傳者亦間錄焉視西亭所輯庶幾少備云云又睦㮮義例稱周漢而下至金元作者凡一千一百三十二人國朝三十九人經解凡一千七百九十八部二萬一千七十一卷虞稷等附註其下稱新増入古今作者二百五十五人經解凡七百四十一部六千二百一十八卷則虞稷等大有所竄改非復睦㮮之舊矣今以所竄改者觀之易稱以復古為先而所列子夏易傳實王弼本非古易也書稱以今文為首而所列朱子書古經實孔安國本非今文也以是例推殆未能盡允且睦㮮之作是書大㫖病漢學之失傳因溯其専門授受欲儒者飲水思源故所述列傳止於兩漢其子勤䓺跋〈案䓺字原本誤作羮今改正〉亦稱秦燼之餘六經殘滅漢興諸儒頗傳不絕之緒於是専門之學甚盛至東京則授受鮮有次第而經學亦稍稍衰矣故是編所列多詳於前漢云云其著書之意粲然明白虞稷等乃雜採諸家以補之與睦㮮所見正復相反然朱彛尊經義考未出以前能條晰諸經之源流者此書實為之嚆矢正不以有所竄併其原書而廢之矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






　　授經圖義例序
　　六經大義至宋儒昌明之而始無遺憾學者守為章程宜也不知絶續之際漢儒為難當日秦書既焚往聖遺言澌滅殆盡幸而去古未逺間得之屋壁所蔵女子所獻老生所口述然而僅矣迄學者代興遐搜博攷或一人集衆是或數人成一經要其授受各有師承非若後人以意見為予奪也劉歆遺書博士謂孝宣時廣立經文義雖相反不嫌並設與其過而廢之寧過而立之㫖哉斯言夾漈鄭氏乃雲秦焚書而書存諸儒窮經而經絶於是有指斥漢儒跡其同異紛紜為詆訶所自起豈知前型未墜盡信非也概疑之亦非也六經之義如江湖日月無所不該解之者惟其不背於經斯已爾而又何同焉夾漈之言過矣授經諸圖見於章氏考索明西亭宗正復加釐定並採諸儒言行列為小𫝊由是師友淵源燦如指掌自漢以後晨星相望専家雖不逮漢儒而亦多有纉承惜其未暇補入然傳注義疏序解辨問條犁然各具於圖之左方覽者因目以求其書則得矣是集未經鏤版黃徵君俞邰向蔵寫本龔主事蘅圃髙舎人澹人刻之白下世之師心黨同薄前賢為不足法庶幾知所返也然則漢儒洵有功於六經而為功於漢儒者三子又將與西亭並𫝊也夫秀水朱彛尊粵自經籍之傳聖言𢎞廣後世未易窺測言之者人殊其義於是易有施孟梁丘京氏之學費直晚出其説盛行於今書則歐陽大小夏侯為今文孔安國為古文詩則有齊魯韓毛四家之異三禮則二戴之大小記髙堂生之儀禮劉歆之周官春秋則公羊之嚴氏顔氏穀粱之瑕丘江公左氏之賈䕶劉歆各以其家法教授縁及東京相仍未改班范二書之儒林傳與散見於諸列傳者可攷也宋崇文總目有圖三卷縁存而書亾明萬厯初中尉西亭本其因章俊卿山堂攷索圖更為細訂每經之首著凡例數則其次為授經之圖又其次為諸儒之行履有闗經術者節為傳末則附其所著而下及於魏晉以來傳注之目俾後人按籍以求瞭若掌録誠有功經學之書也惜其所載傳注時有缺誤而類例亦未盡善如古本之易經上下十傳各自有書王弼本始以彖象文言繫各爻辭之下書則伏生口授之二十九篇先興於齊魯之間古文後出於孔壁先儒多疑之者西亭舊本先後不無㕘錯予與龔子蘅圃重為釐正易則以復古為先書則以今文為首其他經傳之缺軼者復取厯代史藝文志及通志通考所載咸為補入而近代傳注可存者亦間録焉視西亭所輯庶㡬少備矣乎然是編也於漢儒畧具矣而有宋諸儒之著述如藍田上洛洛陽延平則程門之嫡嗣也金華新安則伊洛之孫曽也逮婺源朱子出而五經之學益明雙湖雲峯之於易慶元輔氏之於詩九峯蔡氏之於書勉齋信齋之於禮清江張氏之於春秋與夫元明以後諸儒闡明羽翼亦等於漢儒之家法而義理過之其源流派別未有序而圖之者苟得續是編以傳其為禆益經學不更大乎世多cq=11留意正學之士予且有厚望矣溫陵黃虞稷















　　授經圖義例序
　　余觀崇文總目有授經圖不著作者名氏敘易詩書禮春秋三家之學求其書亾矣及閲章俊卿考索圖六經皆僃間有訛舛余因考之葢自東漢而下諸儒授受尠有的派雲其經義或私㳤或自治或受之國學俱繫之為某受為某𫝊可乎余於是稽之本傳叅之諸説以嘗請業及家學者各為之圖以一二傳而止者亦錄之以僃咨考舊圖俱無傳圖後或錄經論數條而諸儒行履弗具使覽者不知其為何如人也余既為圖復捃摭其要而作傳無闗經學無裨世教者皆略焉傳成以諸儒著述及厯代經解附之釐為四卷藏之家塾以俟同好庶斯道之不墜也



