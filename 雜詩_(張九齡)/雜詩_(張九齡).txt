
孤桐亦胡爲，百尺傍無枝。
疎陰不自覆，修幹欲何施。
高岡地復迥，弱植風屢吹。
凡鳥已相噪，鳳皇安得知。
蘿蔦必有託，風霜不能落。
酷在蘭將蕙，甘從葵與藿。
運命雖爲宰，寒暑自回薄。
悠悠天地間，委順無不樂。
良辰不可遇，心賞更蹉跎。
終日塊然坐，有時勞者歌。
庭前攬芳蕙，江上託微波。
路遠無能達，憂情空復多。
湘水弔靈妃，斑竹爲情緒。
漢水訪遊女，解佩欲誰與。
同心不可見，異路空延佇。
浦上青楓林，津傍白沙渚。
行吟至落日，坐望秖愁予。
神物亦豈孤，佳期竟何許。
木直幾自寇，石堅亦他攻。
何言爲用薄，而與火膏同。
物類有固然，誰能取徑通。
纖纖良田草，靡靡唯從風。
日夜沐甘澤，春秋等芳叢。
生性茍不夭，香臭誰爲中。
道家貴至柔，儒生何固窮。
終始行一意，無乃過愚公。

