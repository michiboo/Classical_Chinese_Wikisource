太上玄門正一日誦晚課

太極分高厚, 清清上屬天。人能修至道, 身乃作真仙。行溢三千數, 時丁四萬年。丹台開寶笈, 金口為流傳。

玉檀香爐 朝能楓宸 瓊台演法度群生 超出苦迷津 萬類幽靈 煉質化成人 
大聖廣度沉淪大天尊（三稱）        十方救苦無上大天尊（三稱）

寂寂至無宗 虛峙劫仞阿 豁落洞玄文 誰測此幽遐 一入大乘路 孰計年劫多 不生亦不滅 欲生因蓮花 超陵三界途 慈心解世羅 真人無上德 世世為仙家

爾時。救苦天尊，遍滿十方界，常以威神力，救拔諸眾生，得離於迷途。眾生不知覺，如盲見日月，我本太無中，拔領無邊際，慶雲開生門，祥煙塞死戶，初發玄元始，以通祥感機。救一切罪，度一切厄。渺渺超仙源，蕩蕩自然清。皆承大道力，以伏諸魔精。空中何灼灼，名曰泥丸仙。紫雲覆黃老，是名三寶君。還將上天炁，以制九天魂。救苦諸妙神，善見救苦時。天上混無分，天炁歸一身，皆成自然人。自然有別體，本在空洞中。空洞跡非跡，遍體皆虛空。第一委炁立，第二順炁生，第三成萬法，第四生光明。天上三十六，地下三十六。太玄無邊際，妙哉大洞經。皈命太上尊，能消一切罪。
東方玉寶皇上天尊   南方玄真萬福天尊   西方太妙至極天尊    北方玄上玉辰天尊    東北方度仙上聖天尊  東南方好生度命天尊  西南方太靈虛皇天尊   西北方無量太華天尊上方玉虛明皇天尊    下方真皇洞神天尊 
道言：十方諸天尊，其數如沙塵，化形十方界，普濟度天人。委炁聚功德，同聲救罪人。罪人實可哀，我今說妙經，念誦無休息 ，歸身不暫停，天堂享大福，地獄無苦聲。火翳成清署，劍樹化為騫。上登朱陵府，下入開光門，超度三界難，逕上元始天。於是飛天神王，無鞅數眾，瞻仰尊顏　而作頌曰：天尊說經教 接引於浮生 勤修學無為 悟真道自成 不迷亦不荒 無我亦無名 朗誦罪福句 萬遍心垢清 
爾時。飛天神王及諸仙眾，說是誦畢，稽首天尊，奉辭而退。 

爾時。元始天尊在大羅天上，玉京山中為諸天仙眾說此升天得道真經。告諸仙曰：吾今為汝略啟身心，明宣道要。十方得道神仙，皆從此經修行，而通微奧。善男子、善女人，依憑齋戒，作是津梁。一切有為，顯諸真路。體此法相，乃可受持。能屏眾緣，永除染著。外相不入，內相不出，於正念中，乃得五臟清涼，六腑調泰。三百六十骨節之間，有諸滯礙，十惡之業，百八十煩惱之業，眾苦罪源，悉皆除盪。即引太和真炁，注潤身田，五臟六腑，心目內觀，真炁所有。清淨光明，虛白朗耀。杳杳冥冥，內外無事。昏昏默默，正達無為，古今常存。總持靜念，從茲解悟，道力資扶，法藥相助，乃節飲食，驅遣鬼屍，安寂六根，靜照八識，空其五蘊。證妙三元，得道成真，自然升度。爾時，諸天仙眾，上白天尊言，自從無始以來，至於今日，未聞如是大乘經典，我等緣茲幸會，廣及一切，道果圓明，而說偈曰： 
杳杳冥冥清靜道 昏昏默默太虛蹤 體性湛然無所住 色心都寂一真空
爾時。太上道君，與諸聖眾，在八騫林下，七寶台中，羅列威儀，敷陳道要。怡神默坐，如玉京山放七寶光明，照福堂地獄。見福堂之內，男女善人，快樂無為，逍遙自在。復見諸地獄之中，餓鬼窮魂，以日繼夜，受種種苦惱。悉無人形，五體壞爛，飢餐猛火，渴飲熔銅，足履刀山，身負鐵杖，遍體流血，悲號徹天。是時，會中有一真人，名曰廣信，從座而起，稽首前進，上白道君曰：不審此輩窮魂，生有何咎，而受茲苦。道君曰：受諸罪者，在世之時，不敬三光，欺負神理，十惡五逆，不忠不孝，不慈不仁，毀傷物命，殺害眾生，福盡壽終，當受斯苦。是時，廣信真人，心生哀憫，欲其濟拔，幸望妙力威光，許令開度。伏蒙道君，垂賜金言，廣設法要，為諸眾生，演說是經。名曰解冤拔罪，流布於世，利益存亡。若有善男子善女人，一心專志，入靜持齋，焚香行道，六時轉念是經，吾當隨願保佑其人，使宿世冤讎，乘福超度，幽魂苦爽，各獲超升。真人廣信，歡喜再拜，覼縷勝因，而作頌曰： 
偉哉大道君 常普無量功 舟楫生死海 濟度超羅酆 罪對不復遇 福報與冥通 用神安可測 贊之焉能窮 
是時，廣信真人與諸聖眾，聞法將畢，各各稽首皈依，信受奉行。
爾時。元始天尊與諸天聖眾，天仙地仙，三界官屬，五嶽地司，五帝水府，北都羅酆、善惡二童子，游東方玉寶樓閣世界。空青樹下，碧蓮華上，說十種因緣，一千業報，令諸法會，生解脫心。
爾時。天尊現大光明，滿彼世界。見諸地獄餓鬼畜生，頭面焦爛，身體火然，刀輪劍鋒，苦毒徹天，痛傷骨髓，猛火焰天，渴飲鎔銅，號叫冤債，無有休息，是時眾中普皆觀見。
爾時。有一真人，名曰大慈大慧，悲泣傷嘆，從座而起。稽首斂容禮拜，上白天尊。伏願聖慈，特垂聽覽，臣與法會諸眾及飛仙神仙等，憫恤下界眾生，伏願天尊平等大慈，如何救度。
爾時。天尊默然良久，方啟慈顏，舉五明扇，發大弘音。乃答真人曰：善哉善哉，汝等廣為眾生憫啟慈念。今問此事，令我應見。汝等一會，當須諦聽。
天尊言：三官九府、一百二十酆都地獄，有諸眾生，不修真道，死入長夜，魂為下鬼，沉淪惡趣。愍嘆而作頌曰：
冷冷甘露滋 法味難思議 騫香流七真 冥冥何生疑
受此法食者 生天登紫微 福田高巍巍 供施令清浄
一切有為事 普皆成代命 拔汝三塗苦 施汝九玄慶
臨當受食時 諸天皆贊詠 寒庭多悲苦 回心禮元皇
女青靈寶符 中山真帝書 一念升太清 再念歸太無
功歸九幽下 旋旋生紫虛
天尊曰：施食與亡者不可思議。是諸亡魂，是男是女，當此飽滿，各得離苦解脫，授清涼蓮華座，永得脫離。
是時，天尊重宣偈曰：
功德不思議 行者膺福報 施與法食餮 永生安樂道 
爾時。天尊說是偈已，應諸所見地獄，尋聲消散。是諸幽魂，隨願往生。大慈大慧真人及諸法會等眾，咸皆歡喜踴躍，五體投地，作禮而退，信受奉行。
爾時。救苦天尊，遍滿十方界，會集十方天尊仙眾，說諸因緣，時有妙行真人出班奏白：臣今下觀欲界，酆都羅山，血湖二十四獄，鋒刀十八地獄，大鐵圍山無間地獄，三河四海九江泉曲地獄，猛津洪波流沙地獄，或則熔銅灌口，或則利鋸解形，抱銅柱以皮焦，臥鐵床而肌爛，遍體刀割，百節火燃，鐵杖銅捶，縱橫拷掠，如斯苦痛，無有休息。 
爾時。妙行真人，十方仙眾告。天尊曰：善哉善哉。皆緣前世今生，故作誤為，悖逆叛常，負命欠財，墮胎損子，血湖產亡，妖橫殞滅，冤讎不解，罪積丘山。沉於地獄之中，血湖 血井 血池 血硤，受諸痛苦，萬劫難逃。今幸遇天尊，發大慈悲，開大法門，普集十方一切神仙，宣演妙法，普救群生，救一切罪，度一切厄，出離長夜，得見光明。萬罪盪除，冤讎和釋。鑊湯火醫，變作蓮池，劍樹刀山，翻成花圃。赦種種之罪愆，從茲解脫，宥冥冥之長夜，俱獲超生。而作頌曰：
天尊大慈悲 普濟諸幽冥 十方宣微妙 符命赦泉扃 拯拔三途苦 出離血湖庭 沉魂滯魄眾  男女總超升 

十萬救苦 得道升仙  飢虛飽滿盡皆歸 法食廣無邊 硤石生蓮 冤債皆無孽 
大聖隨願往生大天尊（三稱）

志心皈命禮 
西天竺國，大智光中，真空妙相法王師，無上玄元天母主。金光爍處，日月潛輝。寶杵旋時，鬼神失色。顯靈蹤於塵世，衛聖駕於閻浮。眾生有難若稱名，大士尋聲來救苦。大悲大願，大聖大慈，大梵先天斗姥，紫光金尊，聖德巨光天后，摩利支天大聖，圓明道姥天尊。 

志心皈命禮 
唯三聖人，乃一太極，普受浩劫家之命，鼎膺無量品之褒，紫微清虛洞陰，總領功過。賜福赦罪解厄，溥濟存亡。道冠諸天，恩覃三界。大悲大願，大聖大慈，三元三品，三官大帝，三宮九府，應感天尊。
志心皈命禮 
　　混元六天，傳法教主。修真悟道，濟度群迷。普為眾生，消除災障。八十二化，三教祖師。大慈大悲，救苦救難，三元都總管，九天游奕使。佐天罡北極，右垣大將軍。鎮天助順，　真武靈應，福德衍慶，仁慈正烈，協運真君。治世福神，玉虛師相，玄天上帝，金闕化身，盪魔天尊。 
志心皈命禮
泰玄上相， 扶教三天。鶴鳴山上得真傳，龍虎玄壇留妙訣。三洞法錄，諸品靈文。一千二百之官軍，匡扶正教。二十四品秘錄，普度後人。都功玉印，官服裙履。居都省而常侍人帝，掌三界而度下民。雌雄二劍，誅斬妖精，致雨作晴，轟雷掣電。如是立壇而布化，助國興邦以安民，功成行滿，白日飛升。祖師三天扶教，輔玄體道，大法天師，正一洞玄顯佑真君，六合無窮高明上帝，大聖降魔護道天尊。
志心皈命禮
天台得道，閣皂成真。昔受東華，復轉西蜀。詔命玉京金闕，位登太極仙班。慈憐拯拔於沉淪，恩念普資於苦爽。葛天氏遺風顯著，勾漏令丹砂俱存，括蒼仍游，羅浮乃止，修閒玉笥，修理金書。大悲大願，大聖大慈，太上玉京，東吳太極，左宮仙翁，雷霆玄省，天機內相，玉虛紫靈，普化玄靜，常道沖應，孚佑真君，垂恩廣救，慈悲大帝，度人無量天尊。
志心皈命禮 
混元始祖，一炁分真。多劫之前，積修至道。勤苦備悉，經緯逾深。萬法千門，罔不斯歷。救災拔難，除害盪妖，功濟生靈，名高玉藉，眾真推仰，宜有甄昇，大悲大願，大孝大仁，九州都仙太史，高明大使，雷霆泰省，天樞伏魔上相，至道玄應，神功妙濟，掌九天司籍，太乙定命，注生真君，三天按察都檢校，普天奏議大夫，天醫大帝，歷劫度人祖師，淨明普化天尊。
志心皈命禮
派流西地，跡顯龍興。施財合藥濟群生，積行累功修至道。授鐵師之教旨，掌玉府之雷書。身披百衲伏魔衣，手執五明降鬼扇。代天宣化，咒棗書符。運風雷於咫尺之間，剪妖魔於斗罡之下。道參太極，位列先天。松筠野鶴任縱橫，遐邇孤雲長自在。方方闡教，為萬法之宗師。處處開壇，作後人之模範。都天宗主，一元無上真君。

志心皈命禮
天人道德，仙聖宗師。孝悌通於神明，恩澤被於家國。隱恆山而悟道，棲句曲以升天。主岱宗衡霍之山，職赤城華陽之洞。劫運陰陽而統斡，雷霆水澤以兼司。接二弟之英姿，授登真之秘訣。咸領神仙之籍，共膺玉冊之榮。德溥幽明，仁沾普率。隨機赴感，誓願宏深。太元妙道，沖虛聖佑真應真君。地仙上真，定錄右禁，沖靜德佑真應真君。地仙至真，三官保命，沖惠仁佑神應真君，九天司命上卿，三茅應化天尊。

混元九天，傳道教主。玉皇侍宸，東宮貞伯。主管左右御使，治御萬靈。洞天福地，酆都岳瀆，四海九江，九州社令，職掌雷霆，驅龍降雨。判人間善惡之期，司陰府是非之日。圓通湛寂，誓願弘深。大悲大願，大聖大慈，回骸起死，無量度人。聖師東嶽上卿，霍林司命，太元妙道，沖虛聖佑真應真君。地仙上真，定祿右禁，沖靜德佑妙應真君。地仙至真，三官保命，沖慧仁佑神應真君。九天司命上卿，三茅應化天尊。

志心皈命禮
白雪丹霄，黃芽舊積，文章星斗。老君授三五飛步之玄，玉局籙符。漢祖傳正一斬邪之秘旨。於一登名於紫府，於一掌握於雷霆。伐疵癘於青城，滅妖氛於下界。巍巍蕩蕩，妙妙玄玄。去太極登紫微，聚三華朝五炁。隨機格物，閑邪存神。祖師三十代天師，虛靖沖弘悟道真君。玄風演化天尊。
志心皈命禮 
赫天玄英之祖, 金輪紹海之宗，彌仙母夢日光生, 紫府聖人東華弟。昔建功於長白, 始受封於羲皇，初號太華真人, 漢名泰山元帥。 唐惠崇恩聖帝, 聖朝敕字大生。位鎮坤維, 功參乾造。凡諸品匯，悉棣生成。仁以德仁，回陽春於掌上。聖心益聖，麗日月與天中。五嶽稱讚與東方，三界獨尊與中界，仰奉行與天令，俯糾察與陰司，掌人間善惡之權，專天下死生之柄，懲奸惡而獄分三十六主，司吉凶而判七十二曹。行善者注生天堂，沉迷者尋聲救度。示大慈慈尊之相，開生生化生之門。福與天齊，功高無量。大悲大願，大聖大慈，中界至尊，東嶽聖帝，慈光救苦，威權自在天尊。
志心皈命禮 
青華長樂界,東極妙嚴宮。七寶芳騫林,九色蓮花座。萬真環拱內，百億瑞光中。玉清靈寶君,應化玄元始。浩劫垂慈濟,大千甘露門。妙道真身,紫金瑞相,隨機赴感,誓願無邊。大聖大慈，大悲大願，十方化號，普度眾生，億億劫中，度人無量，尋聲赴感，太乙救苦天尊，青玄上帝。（轉天尊或禮天尊）
太乙救苦天尊（三稱）

　青華教主 太乙慈尊  玉清應化顯金身 大千甘露門  接引群生 永出愛河津 （重一句）太聖太乙救苦天尊。（三稱）

志心皈命禮 
先天主將。一炁神君。都天糾察大靈官。三界無私猛烈將。金睛朱發。號三五火車雷公。鳳嘴銀牙。統百萬貔貅神將。飛騰雲霧。號令雷霆。降雨開晴。驅邪治病。觀過錯於一十二年。受命玉帝。積功勳於百千萬種。誓佐祖師。至剛至勇。濟死濟生。方方闡教。處處開壇。豁落猛吏。三五火車大靈官王天君。太乙雷聲應化天尊。
志心皈命禮。
雷霆都司將。符圖法籙眾官君。歘火律令鄧元帥。銀牙猛吏辛天君。飛捷報應張使者。蒼牙鐵面劉天君。馬郭方鄧田大將。雷府蔣畢華雷霆。龐劉苟畢神通大。溫康岳孟顯威靈。靈官王馬二元帥。地司太歲殷將軍。火犀雷府朱元帥。斗中顓霸二雷神。天醫攻氣治病將。酆都府院眾祇靈。城隍社令功曹使。神虎何喬二道神。隊仗森森列左右。旌旗閃閃耀乾坤。劍戟戈矛常在手。槍刀斧鉞盡隨身。若有下邪截大道。攝赴雷獄便施行。掃蕩罡風迎帝駕。扶持道法救良民。我今有請望來臨。大賜雷威加擁護。
志心皈命禮 
玄元應化，武曲分真，垂念我等眾生，有相脫生。父母懷胎十月，乳哺三年。辛苦百千， 殷勤寸念，憐我父母，日漸衰朽。我今持念平等，悉滅險峻貪嗔，禮帝為師，祈恩報本。 願我現在父母，福壽增延，過去宗祖，早得超生，大聖大慈，大仁大孝。八十二化， 報恩教主，佑聖真武 治世福神，玉虛師相，玄天上帝。金闕化身，終劫濟苦天尊。　
此間土地，神之最靈. 升天達地，出幽入冥. 為吾關奏，不得留停. 有功之日，名書上清。

向來晚堂。誦經功德。上奉慈尊。
下濟幽冥。脫化仙鄉。同賴善果。證無上道。一切信禮。
志心稱念。太乙救苦天尊。不可思議功德。

無上道寶，當願眾生，常侍天尊，永脫輪迴。
無上經寶，當願眾生，生生世世，得聞正法。
無上師寶，當願眾生，學最上乘，不落邪見。

晚課功德。不可思議。諸天諸地眾神祇。國家壽天齊。大道慈悲。萬化樂雍熙。

一切飛禽走獸，一切螻蟻蛇蟲，一切冤家債主，一切男女孤魂。四生六道，一切寒林，聞經聽法，早得超升。（三遍） 
（太上玄門正一晚課終）
