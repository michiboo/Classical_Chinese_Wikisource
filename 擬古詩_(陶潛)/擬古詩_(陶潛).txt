 

榮榮窗下蘭，密密堂前柳。
初與君別時，不謂行當久。
出門萬里客，中道逢嘉友，
未言心先醉，不在接杯酒。
蘭枯柳亦衰，遂令此言負。
多謝諸少年，相知不忠厚；
意氣傾人命，離隔復何有。
辭家夙嚴駕，當往誌無終。
問君今何行？非商復非戎。
聞有田子泰，節義為士雄；
斯人久已死，鄉裏習其風。
生有高世名，既沒傳無窮。
不學狂馳子，直在百年中。
仲春遘時雨，始雷發東隅。
眾蟄各潛駭，草木縱橫舒。
翩翩新來燕，雙雙入我廬，
先巢故尚在，相將還舊居。
「自從分別來，門庭日荒蕪。
我心固匪石，君情定何如？」
迢迢百尺樓，分明望四荒。
暮作歸雲宅，朝為飛鳥堂。
山河滿目中，平原獨茫茫。
古時功名士，慷慨爭此場；
一旦百歲後，相與還北邙。
松柏為人伐，高墳互低昂；
頹基無遺主，遊魂在何方？
榮華誠足貴，亦復可憐傷！
東方有一士，被服常不完。
三旬九遇食，十年著一冠。
辛苦無此比，常有好容顏。
我欲觀其人，晨去越河關。
青松夾路生，白雲宿檐端。
知我故來意，取琴為我彈。
上弦驚《別鶴》，下弦操《孤鸞》。
願留就君住，從今至歲寒。
蒼蒼谷中樹，冬夏常如茲。
年年見霜雪，誰謂不知時？
厭聞世上語，結友到臨淄。
稷下多談士，指彼決吾疑。
裝束既有日，已與家人辭。
行行停出門，還坐更自思。
不怨道裏長，但畏人我欺。
萬一不合意，永為世笑之。
伊懷難具道，為君作此詩。
日暮天無雲，春風扇微和。
佳人美清夜，達曙酣且歌。
歌竟長嘆息，持此感人多。
皎皎雲間月，灼灼葉中華，
豈無一時好，不久當如何？
少時壯且厲，撫劍獨行遊。
誰言行遊近？張掖至幽州。
饑食首陽薇，渴飲易水流。
不見相知人，惟見古時丘。
路邊兩高墳，伯牙與莊周。
此士難再得，吾行欲何求！
種桑長江邊，三年望當采。
枝條始欲茂，忽值山河改。
柯葉自摧折，根株浮滄海。
春蠶既無食，寒衣欲誰待？
本不植高原，今日復何悔！
