赤令風骨峭，語言清霜寒。
不必用雄威，見者毛髮攢。
我有赤令心，未得赤令官。
終朝衡門下，忍志將築彈。
君從西省郎，正有東洛觀。
洛民蕭條久，威恩憫撫難。
苦竹聲嘯雪，夜齋聞千竿。
詩人偶寄耳，聽苦心多端。
多端落杯酒，酒中方得歡。
隱士多飲酒，此言信難刊。
取次令坊沽，舉止務在寬。
何必紅燭嬌，始言清宴闌。
丈夫莫矜莊，矜莊不中看。
