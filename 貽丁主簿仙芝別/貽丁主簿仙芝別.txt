
赫赫明天子，翹翹羣秀才。
昭昭皇宇廣，隱隱雲門開。
搖曳君初起，聯翩予復來〈丁侯前舉，予次年舉〉。
茲年不得意，相命遊靈臺〈同爲太學諸生〉。
驊騮多逸氣，琳瑯有清響。
聯行擊水飛，獨影凌虛上〈同年舉，而丁侯先第〉。
關河施芳聽，江海徼新賞。
歛袵歸故山，敷言播天壤。
雲峰雖有異，楚越幸相親。
既別復遊處，道深情更殷。
下愚忝聞見〈予後及第，又應制授官〉，上德猶邅迍。
偃仰東城曲，棲遲依水濱。
脫巾從會府，結綬歸海裔。
親知送河門，邦族迎江澨。
夫子安恬淡，他人悵迢遞。
飛艎既眇然，洲渚徒虧蔽。
人謀固無準，天德諒難知。
高名處下位，逸翮棲卑枝。
去去水中沚，搖搖天一涯。
蓬壺不可見，來泛躍龍池。

