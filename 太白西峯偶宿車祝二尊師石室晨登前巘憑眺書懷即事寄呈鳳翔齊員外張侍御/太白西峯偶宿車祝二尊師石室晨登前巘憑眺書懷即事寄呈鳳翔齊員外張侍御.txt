
弱齡誠昧鄙，遇勝惟求止。 
如何羈滯中，得步青冥裡。 
青冥有桂叢，冰雪兩仙翁。 
毛節未歸海，丹梯閒倚空。 
逍遙擬上清，洞府不知名。 
醮罷雨雷至，客辭山忽明。 
山明鳥聲樂，日氣生巖壑。 
岩壑樹脩脩，白雲如水流。 
白雲消散盡，隴塞儼然秋。 
積阻關河固，綿聯烽戍稠。 
五營承廟略，四野失邊愁。 
吁嗟繫塵役，又負靈仙跡。 
芝朮自芳香，泥沙幾沈溺。 
書此欲沾衣，平生事每違。 
煙霄不可仰，鸞鶴自追隨。

