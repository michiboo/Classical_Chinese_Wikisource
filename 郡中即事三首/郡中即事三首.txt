曉風山郭雁飛初，霜拂回塘水榭虛。
鼓角清明如戰壘，梧桐揺落似貧居。
青門遠憶中人産，白首閒看太史書。
城下秋江寒見底，賓筵莫訝食無魚。

紅衣落盡暗香殘，葉上秋光白露寒。
越女含情已無限，莫教長袖倚蘭干。
〈此首題一作《翫荷花》〉

登臨何事見瓊枝，白露黃花自繞籬。
惟有樓中好山色，稻畦殘水入秋池。
〈此首題一作《寄裴校書》〉

