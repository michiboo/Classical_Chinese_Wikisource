　　欽定四庫全書　　　　　　經部十
　　重修廣韻　　　　　　　　小學類三〈韻書之屬〉提要
　　臣等謹案重修廣韻五卷宋陳彭年邱雍等奉勅撰初隋陸法言以呂靜等六家韻書各有乖互因與劉臻顔之推魏淵盧思道李若蕭該辛徳源薛道衡八人撰為切韻五卷書成於仁夀元年唐儀鳯二年長孫訥言為之注後郭知元關亮薛峋王仁煦祝尚邱遞有增加天寶十載陳州司法孫愐重為刋定改名唐韻後嚴寶文裴務齊陳道固又各有添字宋景徳四年以舊本偏旁差落傳寫漏落又註解未備乃命重修大中祥符四年書成賜名大宋重修廣韻即是書也舊本不題撰人以丁度集韻考之知為彭年雍等爾其書二百六韻仍陸氏之舊所収凡二萬六千一百九十四字考唐封演聞見記載陸法言韻凡一萬二千一百五十八字則所增凡一萬四千三十六字矣此本為蘓州張士俊從宋槧翻雕中間已缺欽宗諱葢建炎以後重刋朱彛尊序之力斥劉淵韻合殷於文合隠於吻合焮於問之非然此本實合殷隠焮於文吻問彛尊未及檢也注文凡一十九萬一千六百九十二字較舊本為詳而冗漫頗甚如公字之下載姓氏至千餘言殊乏剪裁東字之下稱東宮得臣為齊大夫亦多紕繆考孫愐唐韻序稱異聞竒怪傳説姓氏原由土地物産山河草木禽獸蟲魚備載其間已極蔓引彭年等又從而益之宜為丁度之所譏潘耒序乃以注文繁複為可貴是將以韻書為類書也著書各有體例豈可以便於剽剟遂推為善本哉流傳既久存以備韻書之源流可矣乾隆四十五年六月恭校上
　　總纂官〈臣〉紀昀〈臣〉陸鍚熊〈臣〉孫士毅
　　總　校　官　〈臣〉　陸　費　墀












