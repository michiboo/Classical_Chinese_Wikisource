　　欽定四庫全書　　　　　集部二
　　張司業集　　　　　　　別集類一〈唐〉
　　提要
　　〈臣〉等謹案張司業集八巻唐張籍撰籍字文昌和州人貞元十五年進士官至國子司業事蹟附載唐書韓愈傳中籍以樂府鳴一時其骨體實出王建上後人概稱張王未為篤論韓愈稱張籍學古淡軒鶴避雞羣諒矣其文惟文苑英華載與韓愈二書餘不概見相其筆力亦在李翺皇甫湜間視李觀歐陽詹之有意剷彫亦為勝之昌黎集有代籍上李淛東書稱以盲廢然集中祭退之詩稱公比欲為書遺約有脩章令我署其末以為後事程則愈末之時籍猶執筆作字知其目疾已愈世傳盲廢者非也其集為張洎所編洎集稱自丙午至乙丑相次綴輯得四百餘篇考丙午為南唐李昪昇元元年當晉開運三年乙丑為宋乾徳二年蓋洎搜葺二十年始成完本亦云勤矣陳振孫書録解題雲張洎所編籍詩名木鐸集凡十二巻近世湯中季庸以諸本校定為張司業集八巻刻之平江此本為明萬厯中和州張尚儒與張孝祥平湖集合刻者尚儒稱購得河中劉侍郎本又叅以朱蘭嵎太史金陵刋本得詩四百四十九首並録與韓昌黎書二首訂為八巻則已非張洎湯中之舊然其數不甚相逺似乎無所散佚也乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀


