《笠翁對韻》

琴對管，斧對瓢。水怪對花妖。秋聲對春色，白縑對紅綃。臣五代，事三朝。斗柄對弓腰。醉客歌金縷，佳人品玉簫。風定落花閑不掃，霜餘殘葉濕難燒。千載興周，尚父一竿投渭水；百年霸越，錢王萬弩射江潮。

榮對悴，夕對朝。露地對雲霄。商彝對周鼎，殷鑊對虞韶。樊素口，小蠻腰。六詔對三苗。朝天車奕奕，出塞馬蕭蕭。公子幽蘭重泛舸，王孫芳草正聯鑣。潘岳高懷，曾向秋天吟蟋蟀；王維清興，嘗於雪夜畫芭蕉。

耕對讀，牧對樵。琥珀對瓊瑤。兔毫對鴻爪，桂楫對蘭橈。魚潛藻，鹿藏蕉。水遠對山遙。湘靈能鼓瑟，贏女解吹簫。雪點寒梅橫小院，風吹弱柳覆平橋。月牖通宵，絳臘罷時光不減；風簾當晝，雕盤停後篆難消。
