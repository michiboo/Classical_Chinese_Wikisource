上一篇　回目錄　下一篇
元年春，王正月。繼弒君不言即位，正也。繼弒君不言即位之為正，何也？曰：先君不以其道終，則子不忍即位也。
三月，夫人孫於齊。孫之為言猶孫也。諱奔也。接練時，錄母之變，始人之也。不言氏姓，貶之也。人之於天也，以道受命；於人也，以言受命。不若於道者，天絕之也；不若於言者，人絕之也。臣子大受命。
夏，單伯逆王姬。單伯者何？吾大夫之命乎天子者也。命大夫，故不名也。其不言如，何也？其義不可受於京師也。其義不可受於京師，何也？曰：躬君弒於齊，使之主婚姻，與齊為禮，其義固不可受也。
秋，築王姬之館於外。築，禮也。於外，非禮也。築之為禮，何也？主王姬者，必自公門出。於廟則已尊，於寢則已卑。為之築，節矣。築之外，變之正也。築之外，變之為正，何也？仇讎之人非所以接婚姻也，衰麻非所以接弁冕也。其不言齊侯之來逆，何也？不使齊侯得與吾為禮也。
冬，十月乙亥，陳侯林卒。諸侯日卒，正也。
王使榮叔來錫桓公命。禮有受命，無來錫命；錫命非正也。生服之，死行之，禮也。生不服，死追錫之，不正甚矣。
王姬歸於齊。為之中者歸之也。
齊師遷紀，郱、鄑、郚。紀，國也。郱、鄑、郚，國也。或曰遷紀於郱、鄑、郚。
二年春，王二月，葬陳莊公。
夏，公子慶父帥師，伐於余丘。國而曰伐。於余丘，邾之邑也。其曰伐何也？公子貴矣，師重矣。而敵人之邑，公子病矣。病公子，所以譏乎公也。其一曰君在而重之也。
秋，七月，齊王姬卒。為之主者，卒之也。
冬，十有二月，夫人姜氏會齊侯於禚。婦人既嫁不逾竟，逾竟非正也。婦人不言會，言會非正也。饗甚矣。
乙酉，宋公馮卒。
三年春，王正月。溺會齊侯伐衛。溺者何也？公子溺也。其不稱公子，何也？惡其會仇讎而伐同姓，故貶而名之也。
夏，四月，葬宋莊公。月葬，故也。
五月，葬桓王。傳曰：改葬也。改葬之禮緦，舉下，緬也。或曰卻屍以求諸侯。天子志崩不志葬，必其時也。何必焉？舉天下而葬一人，其義不疑也。志葬，故也，危不得葬也。曰：近不失崩。不志崩，失天下也。獨陰不生，獨陽不生，獨天不生，三合然後生。故曰：母之子也可，天之子也可。尊者取尊稱焉，卑者取卑稱焉。其曰王者，民之所歸往也。
秋，紀季以酅入於齊。酅，紀之邑也。入於齊者，以酅事齊也。入者，內弗受也。
冬，公次於郎。次，止也，有畏也。欲救紀而不能也。
四年春，王二月，夫人姜氏饗齊侯於祝丘。饗，甚矣。饗齊侯，所以病齊侯也。
三月，紀伯姬卒。外夫人不卒，此其言卒，何也？吾女也。適諸侯則尊同，以吾為之變，卒之也。
夏，齊侯、陳侯、鄭伯遇於垂。
紀侯大去其國。大去者，不遺一人之辭也，言民之從者四年而後畢也。紀侯賢而齊侯滅之。不言滅，而曰大去其國者，不使小人加乎君子。
六月乙丑，齊侯葬紀伯姬。外夫人不書葬，此其書葬，何也？吾女也。失國，故隱而葬之。
秋，七月。
冬，公及齊人狩於郜。齊人者，齊侯也，其曰人何也？卑公之敵，所以卑公也。何為卑公也？不復讎，而怨不釋，刺釋怨也。
五年春，王正月。
夏，夫人姜氏如齊師。師而曰如，眾也。婦人既嫁不逾竟，逾竟非禮也。
秋，郳黎來來朝。郳，國也。黎來，微國之君，未爵命者也。
冬，公會齊人、宋人、陳人、蔡人伐衛。是齊侯、宋公也，其曰人何也？人諸侯，所以人公也。其人公何也？逆天王之命也。
六年春，王二月，王人子突救衛。王人，卑者也。稱名，貴之也。善救衛也。救者善，則伐者不正矣。
夏，六月，衛侯朔，入於衛。其不言伐衛納朔，何也？不逆天王之命也。入者，內弗受也。何用弗受也？為以王命絕之也。朔之名惡也，朔入逆，則出順矣；朔出入名，以王命絕之也。
秋，公至自伐衛。惡事不致，此其致，何也？不致，則無用見公之惡、事之成也。
螟。
冬，齊人來歸衛寶。以齊首之分惡於齊也。使之如下齊而來我然，惡戰則殺矣。
七年春，夫人姜氏會齊侯於防。婦人不會，會非正也。
夏，四月辛卯，昔，恆星不見。恆星者，經星也。日入至於星出謂之昔。不見者，可以見也。
夜中星隕如雨。其隕也如雨，是夜中與？《春秋》著以傳著，疑以傳疑。中之，幾也；而曰夜中，著焉爾。何用見其中也？失變而錄其時，則夜中矣！其不曰恆星之隕何也？我知恆星之不見，而不知其隕也。我見其隕而接於地者，則是雨說也。著於上，見於下，謂之雨；著於下，不見於上，謂之隕。豈雨說哉！
秋，大水。高下有水災曰大水。
無麥、苗。麥、苗同時也。
冬，夫人姜氏會齊侯於穀。婦人不會，會非正也。
八年春，王正月，師次於郎，以俟陳人、蔡人。次，止也。俟，待也。
甲午，治兵。出曰治兵，習戰也。入曰振旅，習戰也。治兵而陳、蔡不至矣。兵事以嚴終，故曰善陳者不戰，此之謂也。善為國者不師，善師者不陳，善陳者不戰，善戰者不死，善死者不亡。
夏，師及齊師圍郕。郕降於齊師。其曰降於齊師何？不使齊師加威於郕也。
秋，師還。還者，事未畢也，遁也。
冬，十有一月癸未，齊無知弒其君諸兒。大夫弒其君，以國氏者，嫌也。弒而代之也。
九年春，齊人殺無知。無知之挈，失嫌也。稱人以殺大夫，殺有罪也。
公及齊大夫盟於暨。公不及大夫，大夫不名，無君也。盟納子糾也。不日，其盟渝也。當齊無君，制在公矣。當可納而不納，故惡內也。
夏，公伐齊，納糾。當可納而不納，齊變而後伐，故乾時之戰不諱敗，惡內也。
齊小白入於齊。大夫出奔反，以好曰歸，以惡曰入。齊公孫無知弒襄公，公子糾、公子小白不能存，出亡。齊人殺無知，而迎公子糾於魯，公子小白不讓公子糾，先入，又殺之於魯。故曰齊小白入於齊，惡之也。
秋，七月丁酉，葬齊襄公。
八月庚申，及齊師戰於乾時，我師敗績。
九月，齊人取子糾殺之。外不言取，言取，病內也。取，易辭也，猶曰取其子糾而殺之雲爾。十室之邑，可以逃難；百室之邑，可以隱死。以千乘之魯，而不能存子糾，以公為病矣。
冬，浚洙。浚洙者，深洙也。著力不足也。
十年春，王正月，公敗齊師於長勺。不日，疑戰也。疑戰而曰敗，勝內也。
二月，公侵宋。侵時，此其月何也？乃深其怨於齊，又退侵宋以眾其敵，惡之。故謹而月之。
三月，宋人遷宿。遷，亡辭也。其不地，宿不復見也。遷者，猶未失其國家以往者也。
夏，六月，齊師、宋師次於郎。次，止也。畏我也。
公敗宋師於乘丘。不日，疑戰也。疑戰而曰敗，勝內也。
秋，九月，荊敗蔡師於莘，以蔡侯獻武歸。荊者，楚也。何為謂之荊？狄之也。何為狄之？聖人立，必後至；天子弱，必先叛。故曰荊，狄之也。蔡侯何以名也？絕之也。何為絕之？獲也。中國不言敗，此其言敗何也？中國不言敗，蔡侯其見獲乎！其言敗何也？釋蔡侯之獲也。以歸，猶愈乎執也。
冬，十月，齊師滅譚。
譚子奔莒。
十有一年春，王正月。
夏，五月戊寅，公敗宋師於鄑。內事不言戰，舉其大者，其日，成敗之也。宋萬之獲也。
秋，宋大水。外災不書，此何以書？王者之後也。高下有水災曰大水。
冬，王姬歸於齊。其志過我也。
十有二年春，王三月，紀叔姬歸於酅。國而曰歸，此邑也，其曰歸何也？吾女也，失國喜得其所，故言歸焉爾。
夏，四月。
秋，八月甲午，宋萬弒其君捷。宋萬，宋之卑者也。卑者以國氏，及其大夫仇牧以尊及卑也。仇牧，閑也。
冬，十月，宋萬出奔陳。
十有三年春，齊人、宋人、陳人、蔡人、邾人會於北杏。是齊侯、宋公也，其曰人何也？始疑之。何疑焉？桓非受命之伯也，將以事授之者也。曰：可矣乎？未乎？舉人，眾之辭也。
夏，六月，齊人滅遂。遂，國也。其不日，微國也。
秋，七月。
冬，公會齊侯盟於柯。曹劌之盟也，信齊侯也。桓盟雖內與，不日，信也。
十有四年春，齊人、陳人、曹人伐宋。
夏，單伯會伐宋。會，事之成也。
秋，七月，荊入蔡。荊者，楚也，其曰荊何也？州舉之也。州不如國，國不如名，名不如字。
冬，單伯會齊侯、宋公、衛侯、鄭伯於鄄。復同會也。
十有五年春，齊侯、宋公、陳侯、衛侯、鄭伯會於鄄。復同會也。
夏，夫人姜氏如齊。婦人既嫁不逾竟，逾竟非禮也。
秋，宋人、齊人、邾人伐郳。
鄭人侵宋。
冬，十月。
十有六年春，王正月。
夏，宋人、齊人、衛人伐鄭。
秋，荊伐鄭。
冬，十有二月，會齊侯、宋公、陳侯、衛侯、鄭伯、許男、曹伯、滑伯、滕子，同盟於幽。同者，有同也，同尊周也。不言公，外內寮一，疑之也。
邾子克卒。其曰子，進之也。
十有七年春，齊人執鄭詹。入者，眾辭也。以人執，與之辭也。鄭詹，鄭之卑者。卑者不志，此其志何也？以其逃來志之也。逃來則何志焉？將有其末，不得不錄其本也。鄭詹，鄭之佞人也。
夏，齊人殲於遂。殲者，盡也。然則何為不言遂人？盡齊人也，無遂之辭也。無遂則何為言遂？其猶存遂也。存遂奈何？曰：齊人滅遂，使人戍之，遂之因氏飲戍者酒而殺之，齊人殲焉。此謂狎敵也。
秋，鄭詹自齊逃來。逃義曰逃。
冬，多麋。
十有八年春，王三月，日有食之。不言日，不言朔，夜食也。何以知其夜食也？曰：王者朝日，故雖為天子，必有尊也；貴為諸侯，必有長也。故天子朝日，諸侯朝朔。
夏，公追戎於濟西。其不言戎之伐我，何也？以公之追之，不使戎邇於我也。於濟西者，大之也。何大焉？為公之追之也。
秋，有蜮。一有一亡曰有。蜮，射人者也。
冬，十月。
十有九年春，王正月。
夏，四月。
秋，公子結媵陳人之婦於鄄，遂及齊侯、宋公盟。媵，淺事也，不志；此其志何也？辟要盟也。何以見其辟要盟也？媵，禮之輕者也；盟，國之重也。以輕事遂乎國重無說，其曰陳人之婦，略之也。其不日，數渝，惡之也。
夫人姜氏如莒。婦人既嫁不逾竟，逾竟非正也。
冬，齊人、宋人、陳人伐我西鄙。其曰鄙，遠之也。其遠之何也？不以難邇我國也。
二十年春，王二月，夫人姜氏如莒。婦人既嫁不逾竟，逾竟非正也。
夏，齊大災。其志，以甚也。
秋，七月。
冬，齊人伐我。
二十有一年春，王正月。
夏，五月辛酉，鄭伯突卒。
秋，七月戊戌，夫人姜氏薨。婦人弗目也。
冬，十有二月，葬鄭厲公。
二十有二年春，王正月，肆大眚。肆，失也。眚，災也。災紀也，失故也，為嫌天子之葬也。
癸丑，葬我小君文姜。小君非君也，其曰君何也？以其為公配，可以言小君也。
陳人殺其公子禦寇。言公子而不言大夫，公子未命為大夫也；其曰公子，何也？公子之重視大夫，命以執公子。
夏，五月。
秋，七月丙申，及齊高傒盟於防。不言公，高傒伉也。
冬，公如齊納幣。納幣，大夫之事也。禮有納采，有問名，有納徵，有告期，四者備而後娶，禮也。公之親納幣，非禮也，故譏之。
二十有三年春，公至自齊。
祭叔來聘。其不言使，何也？天子之內臣也。不正其外交，故不與使也。
夏，公如齊觀社。常事曰視，非常曰觀。觀，無事之辭也，以是為屍女也，無事不出竟。公至自齊。公如，往時，正也。致月，故也。如往月致，月有懼焉爾。
荊人來聘。善累而後進之。其曰人何也？舉道不待再。
公及齊侯遇於穀。及者，內為志焉爾。遇者，志相得也。
蕭叔朝公。微國之君，未爵命者，其不言來，於外也。朝於廟，正也；於外，非正也。
秋，丹桓宮楹。禮：天子、諸侯黝堊，大夫倉，士黈。丹楹，非禮也。
冬，十有一月，曹伯射姑卒。
十有二月甲寅，公會齊侯盟於扈。
二十有四年春，王三月，刻桓宮桷。禮：天子之桷，斲之礱之，加密石焉；諸侯之桷，斲之礱之。大夫斲之，士斲木刻桷，非正也。夫人，所以崇宗廟也。取非禮與非正，而加之於宗廟，以飾夫人，非正也。刻桓宮桷，丹桓宮楹，斥言桓宮，以惡莊也。
葬曹莊公。
夏，公如齊逆女。親迎，恆事也，不志，此其志何也？不正其親迎於齊也。
秋，公至自齊。迎者，行見諸，舍見諸。先至，非正也。
八月丁丑，夫人姜氏入。入者，內弗受也。日入，惡入者也。何用不受也？以宗廟弗受也。其以宗廟弗受，何也？娶仇人子弟，以薦舍於前，其義不可受也。
戊寅，大夫宗婦，覿用幣。覿，見也。禮：大夫不見夫人，不言及不正，其行婦道，故列數之也。男子之贄，羔雁雉腒；婦人之贄，棗栗鍛修。用幣，非禮也。用者，不宜用者也。大夫，國體也，而行婦道，惡之，故謹而日之也。
大水。
冬，戎侵曹，曹羈出奔陳。
赤歸於曹郭公。赤蓋，郭公也，何為名也？禮：諸侯無外歸之義。外歸，非正也。
二十有五年春，陳侯使女叔來聘。其不名，何也？天子之命大夫也。
夏，五月癸丑，衛侯朔卒。
六月辛未朔，日有食之。言日言朔，食正朔也。
鼓用牲於社。鼓，禮也；用牲，非禮也。天子救日，置五麾，陳五兵、五鼓；諸侯置三麾，陳三鼓、三兵；大夫擊門，士擊柝，言充其陽也。
伯姬歸於杞。其不言逆，何也？逆之道微，無足道焉爾。
秋，大水，鼓用牲於社於門。高下有水災曰大水。既戒鼓而駭眾，用牲可以已矣。救日以鼓兵，救水以鼓眾。
冬，公子友如陳。
二十有六年春，公伐戎。
夏，公至自伐戎。
曹殺其大夫。言大夫而不稱名姓，無命大夫也。無命大夫而曰大夫，賢也。為曹羈崇也。
秋，公會宋人、齊人伐徐。
冬，十有二月癸亥朔，日有食之。
二十有七年春，公會杞伯姬於洮。
夏，六月，公會齊侯、宋公、陳侯、鄭伯，同盟於幽。同者，有同也，同尊周也，於是而後授之諸侯也。其授之諸侯何也？齊侯得眾也。桓會不致，安之也。桓盟不日，信之也。信其信，仁其仁。衣裳之會十有一，未嘗有歃血之盟也--信厚也。兵車之會四，未嘗有大戰也--愛民也。
秋，公子友如陳，葬原仲。言葬不言卒，不葬者也。不葬而曰葬，諱出奔也。
冬，杞伯姬來。
莒慶來逆叔姬。諸侯之嫁子於大夫，主大夫以與之。來者接內也，不正其接內，故不與夫婦之稱也。
杞伯來朝。
公會齊侯於城濮。
二十有八年春，王三月甲寅，齊人伐衛，衛人及齊人戰。衛人敗績。於伐與戰，安戰也。戰衛，戰則是師也，其曰人，何也？微之也。何為微之也？今授之諸侯，而後有侵伐之事，故微之也。其人衛，何也？以其人齊，不可不人衛也。衛小齊大，其以衛及之，何也？以其微之，可以言及也。其稱人以敗，何也？不以師敗於人也。
夏，四月丁未，邾子瑣卒。
秋，荊伐鄭。荊者，楚也。其曰荊，州舉之也。
公會齊人、宋人，救鄭。善救鄭也。
冬，築微。山林藪澤之利，所以與民共也。虞之，非正也。
大無麥禾。大者，有顧之辭也，於無禾及無麥也。
臧孫辰告糴於齊。國無三年之畜，曰國非其國也。一年不升，告糴諸侯。告，請也。糴，糴也。不正，故舉臧孫辰以為私行也。國無九年之畜，曰不足；無六年之畜，曰急；無三年之畜，曰國非其國也。諸侯無粟，諸侯相歸粟，正也。臧孫辰告糴於齊，告，然後與之，言內之無外交也。古者稅什一，豐年補敗，不外求而上下皆足也，雖累兇年民弗病也。一年不艾而百姓饑，君子非之。不言如，為內諱也。
二十有九年春，新延廄。延廄者，法廄也。其言新有故也。有故則何為書也？古之君人者，必時視民之所勤。民勤於力，則功築罕；民勤於財，則貢賦少；民勤於食，則百事廢矣。冬築微，春新延廄，以其用民力為已悉矣！
夏，鄭人侵許。
秋，有蜚。一有一亡，曰有。
冬，十有二月，紀叔姬卒。
城諸及防。可城也，以大及小也。
三十年春，王正月。
夏，師次於成。次，止也，有畏也。欲救鄣而不能也。不言公恥，不能救鄣也。
秋，七月，齊人降鄣。降，猶下也。鄣，紀之遺邑也。
八月癸亥，葬紀叔姬。不日卒而日葬，閔紀之亡也。
九月庚午朔，日有食之，鼓用牲於社。
冬，公及齊侯遇於魯濟。及者，內為志焉爾。遇者，志相得也。
齊人伐山戎。齊人者，齊侯也，其曰人，何也？愛齊侯乎！山戎也，其愛之何也？桓內無因國，外無從諸侯，而越千里之險，北伐山戎，危之也，則非之乎，善之也。何善乎爾？燕，周之分子也；貢職不至，山戎為之伐矣。
三十有一年春，築臺於郎。
夏，四月，薛伯卒。
築臺於薛。
六月，齊侯來獻戎捷。齊侯來獻捷者，內齊侯也。不言使，內與同，不言使也。獻戎捷，軍得曰捷，戎菽也。
秋，築臺於秦。不正罷民三時，虞山林藪澤之利。且財盡則怨，力盡則懟，君子危之，故謹而志之也。或曰倚諸桓也。桓外無諸侯之變，內無國事，越千里之險，北伐山戎，為燕闢地。魯外無諸侯之變，內無國事，一年罷民三時，虞山林藪澤之利，惡內也。
冬，不雨。
三十有二年春，城小穀。
夏，宋公、齊侯遇於梁丘。遇者，志相得也。梁丘在曹、邾之間，去齊八百里，非不能從諸侯而往也。辭所遇，遇所不遇，大齊桓也。
秋，七月癸巳，公子牙卒。
八月癸亥，公薨於路寢。路寢，正寢也。寢疾居正寢，正也。男子不絕於婦人之手，以齊終也。
冬，十月乙未，子般卒。子卒日，正也；不日，故也。有所見則日。
公子慶父如齊。此奔也，其曰如，何也？諱莫如深，深則隱。茍有所見，莫如深也。
狄伐邢。
上一篇　回目錄　下一篇

