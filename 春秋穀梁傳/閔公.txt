上一篇　回目錄　下一篇
元年春，王正月。繼弒君不言即位，正也。親之非父也，尊之非君也，繼之如君父也者，受國焉爾。
齊人救邢。善救邢也。
夏，六月辛酉，葬我君莊公。莊公葬而後舉謚，謚所以成德也，於卒事乎加之矣。
秋，八月，公及齊侯盟於洛姑。盟納季子也。
季子來歸。其曰季子，貴之也。其曰來歸，喜之也。
冬，齊仲孫來。其曰齊仲孫，外之也。其不目而曰仲孫，疏之也。其言齊，以累桓也。
二年春，王正月，齊人遷陽。
夏，五月乙酉，吉禘於莊公。吉禘者，不吉者也。喪事未畢而舉吉祭，故非之也。
秋，八月辛丑，公薨。不地，故也。其不書葬，不以討母葬子也。
九月，夫人姜氏孫於邾。孫之為言猶孫也。諱奔也。
公子慶父出奔莒。其曰出，絕之也，慶父不復見矣。
冬，齊高子來盟。其曰來，喜之也。其曰高子，貴之也。盟立僖公也，不言使，何也？不以齊侯使高子也。
十有二月，狄入衛。
鄭棄其師。惡其長也，兼不反其眾，則是棄其師也。
上一篇　回目錄　下一篇

