
有女妖且麗，裴回湘水湄。
水湄蘭杜芳，採之將寄誰。
瓠犀發皓齒，雙蛾顰翠眉。
紅臉如開蓮，素膚若凝脂。
綽約多逸態，輕盈不自持。
嘗矜絕代色，復恃傾城姿。
子夫前入侍，飛燕復當時。
正悅掌中舞，寧哀團扇詩。
洛川昔雲遇，高唐今尚違。
幽閤禽雀噪，閑階草露滋。
流景一何速，年華不可追。
解佩安所贈，怨咽空自悲。

