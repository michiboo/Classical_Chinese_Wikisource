　　欽定四庫全書　　　　　集部六
　　沙溪集　　　　　　　　別集類五〈明〉
　　提要
　　〈臣〉等謹案沙溪集二十三巻明孫緒撰緒字誠甫沙溪其自號也故城人𢎞治己未進士官至太僕寺卿是集文八巻賦一巻襍著一巻無用閒談六巻詩七巻其文沉著有健氣其無用閒談有曰文章與時髙下人之才力亦各不同今人不能為秦漢戰國猶秦漢戰國不能為六經也世之文士尺寸步驟影響摹擬晦澁險深破碎難讀云云其意蓋為李夢陽發可以見其趨向矣至於古今仕學辨之類叅以排偶不古不今則編次者失於刪汰轉為作者累耳其無用閒談多深切著明之語論文論詩亦各有確見王士禎池北偶談嘗摘其誤以五代王祚事為彭時事其説良是他如論揚雄事亦失當然要不害其大㫖詩格頗近李東陽而深以何孟春等注東陽樂府稱其過於李杜為非蓋譏譽者之溢量非排擊東陽也此集舊與馬中錫東田集合刋然學問筆力皆勝中錫故今摘錄緒集而中錫則存其目焉乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






