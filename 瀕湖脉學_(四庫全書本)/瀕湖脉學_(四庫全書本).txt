　　欽定四庫全書　　　　　子部五
　　瀕湖脈學　　　　　　　醫家類
　　提要
　　〈臣〉等謹案瀕湖脈學一卷明李時珍撰宋人剽竊王叔和脈經改為脈訣其書之鄙謬人人知之然未能一一駁正也至元戴啟宗作刋誤字剖句析與之辨難而後其偽妄始明啟宗書之精核亦人人知之然但斥本之非尚未能詳立一法明其何以是也時珍乃撮舉其父言聞四診發明著為此書以正脈訣之失其法分浮沉遲數滑濇虛實長短洪㣲𦂳緩芤革牢濡弱散細伏動促結代二十七種毫釐之別精核無遺又附載宋崔嘉彥四言詩一首及諸家考証脈訣之説以互相發明與所作竒經八脈考皆附本草綱目之後可謂既能博考又能精研者矣自是以來脈訣遂廢其廓清醫學之功亦不在戴啟宗下也乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀












　　欽定四庫全書
　　瀕湖脈學
　　明　李時珍　撰
　　時珍曰宋有俗子杜撰脈訣鄙陋紕繆醫學習誦以為權輿逮臻頒白脈理竟昧戴同父常刋其誤先考月池翁著四診發明八卷皆精詣奧室淺學未能窺造珍因撮粹擷華僣撰此書以便習讀為脈指南世之醫病兩家咸以脈為首務不知脈乃四診之末謂之巧者爾上士欲㑹其全非備四診不可明嘉靖甲子上元日謹書於瀕湖薖所
　　浮〈陽〉
　　浮脈舉之有餘按之不足〈脈經〉如微風吹鳥背上毛厭厭聶聶〈輕汎貌〉如循榆莢〈素問〉如水漂木〈崔氏〉如捻蔥葉〈黎氏浮脈法天有輕清在上之象在卦為乾在時為秋在人為肺又謂之毛太過則中堅旁虛如循雞羽病在外也不及則氣來毛微病在中也　脈訣言尋之如太過乃浮兼洪緊之象非浮脈也〉
　　體狀詩浮脈惟從肉上行如循榆莢似毛輕三秋得令知無恙乆病逢之卻可驚
　　相類詩浮如木在水中浮浮大中空乃是芤拍拍而浮是洪脈來時雖盛去悠悠　浮脈輕平似捻蔥虛來遲大豁然空浮而柔細方為濡散似楊花無定蹤
　　〈浮而有力為洪　浮而遲大為虛　虛甚為散浮而無力為芤　浮而柔細為濡〉
　　主病詩浮脈為陽表病居遲風數熱緊寒拘浮而有力多風熱無力而浮是血虛　寸浮頭痛生風或有風痰聚在胸闗上土衰兼木旺尺中溲便不流通
　　〈浮脈主表　有力表實　無力表虛　浮遲中風浮散風熱　浮緊風寒　浮緩風濕　浮虛傷暑浮芤失血　浮洪虛熱浮散勞極〉
　　沉〈隂〉
　　沉脈重手按至筋骨乃得〈脈經〉如綿裹砂內剛外柔〈楊氏〉如石投水必極其底
　　〈沉脈法地有淵泉在下之象在卦為坎在時為冬在人為腎又謂之石亦曰營太過則如彈石按之益堅病在外也不及則氣來虛微去如數者病在中也脈訣言緩度三闗狀如爛綿者非也沉有緩數及各部之沉爛綿乃弱脈非沉也〉
　　體狀詩水行潤下脈來沉筋骨之間耎滑勻女子寸兮男子尺四時如此號為平
　　相類詩沉幫筋骨自調勻伏則推筋着骨尋沉細如綿真弱脈絃長實大是牢形〈沉行筋間　伏行骨上牢大有力　弱細無力〉主病詩沉潛水畜隂經病數熱遲寒滑有痰無力而沉虛與氣沉而有力積並寒　寸沉痰鬱水停胸闗主中寒痛不通尺部濁遺並泄痢腎虛腰及下元痌
　　〈沉脈主裏　有力裏實　無力裏虛　沉則為氣又主水畜　沉遲痼冷　沉數內熱　沉滑痰食沉濇氣鬱　沉弱寒熱　沉緩寒濕沉緊冷痛　沉牢冷積〉
　　遲〈隂〉
　　遲脈一息三至去來極慢〈脈經〉
　　〈遲為陽不勝隂故脈來不及　脈訣言重手乃得是有沉無浮一息三至甚為易見而曰隠隠曰狀且難是濇脈矣其謬可知〉
　　體狀詩遲來一息至惟三陽不勝隂氣血寒但把浮沉分表裏消隂須益火之原
　　相類詩脈來三至號為遲小駃於遲作緩持遲細而難知是濇浮而遲大以虛推〈三至為遲　有力為緩　無力為濇　有止為　遲甚為敗　浮大而耎為虛　黎氏曰遲小而實緩大而慢遲為隂盛陽衰緩為衞盛營弱宜別之〉
　　主病詩遲司臟病或多痰沉痼癥瘕子細㸔有力而遲為冷痛遲而無力定虛寒　寸遲必是上焦寒闗主中寒痛不堪尺是腎虛腰腳重溲便不禁疝牽丸
　　〈遲脈主臟　有力冷痛　無力虛寒浮遲表寒　沉遲裏寒〉
　　數〈陽〉
　　數脈一息六至〈脈經〉脈流薄疾〈素問〉
　　〈數為隂不勝陽故脈來太過　浮沉遲數脈之綱領素問脈經皆為正脈脈訣立七表八裏而遺數脈止謌於心臟其妄甚矣〉
　　體狀詩數脈息間常六至隂微陽盛必狂煩浮沉表裏分虛實惟有兒童作吉㸔
　　相類詩數比平人多一至緊來如數似彈繩數而時止名為促數見闗中動脈形〈數而急為緊　流利為滑數而有止為促　數甚為極數見闗中為動〉
　　主病詩數脈為陽熱可知只將君相火來醫實宜涼瀉虛溫補肺病秋深卻畏之　寸數咽喉口舌瘡吐紅欬嗽肺生瘍當闗胃火併肝火尺屬滋隂降火湯
　　〈數脈主腑　有力實火　無力虛火　浮數表熱沉數裏熱　氣口數實肺癰　數虛肺痿〉
　　滑〈陽中隂〉
　　滑脈往來前郤流利展轉替替然如珠之應指〈脈經〉漉漉如欲脫〈滑為隂氣有餘故脈來流利如水脈者血之府也血盛則脈滑故腎脈宜之氣盛則脈濇故肺脈宜之　脈訣雲按之即伏三闗如珠不進不退是不分浮滑沉滑尺寸之滑也今正之〉
　　體狀相類詩滑脈如珠替替然往來流利郤還前莫將滑數為同類數脈惟㸔至數間〈滑則如珠數則六至〉
　　主病詩滑脈為陽元氣衰痰生百病食生災上為吐逆下畜血女脈調時定有胎　寸滑膈痰生嘔吐吞酸舌強或欬嗽當闗宿食肝脾熱渇痢淋㸔尺部
　　〈滑主痰飲　浮滑風痰　沉滑食痰　滑數痰火滑短宿食　脈訣言闗滑胃寒尺滑臍似水與脈經言闗滑胃熱尺滑血畜婦人經病之㫖相反其謬如此〉
　　濇〈隂〉
　　濇脈細而遲徃來難短且散或一止復來〈脈經〉參伍不調〈素問〉如輕刀刮竹〈脈訣〉如雨沾沙〈通真子〉如病蠶食葉
　　〈濇為陽氣有餘氣盛則血少故脈來蹇滯而肺宜之脈訣言指下尋之似有舉之全無與脈經所云絶不相干〉
　　體狀詩細遲短濇徃來難散止依稀應指間如雨沾沙容易散病蠶食葉慢而艱
　　相類詩參伍不調名曰濇輕刀刮竹短而難微似秒芒微耎甚浮沉不別有無間
　　〈細遲短散時一止曰濇　極細而耎重按若絶曰微　浮而柔細曰濡　沉而柔細曰弱〉
　　主病詩濇縁血少或傷精反胃亡陽汗雨淋寒濕入營為血痺女人非孕即無經　寸濇心虛痛對胸胃虛脇脹察闗中尺為精血俱傷候腸結溲淋或下紅
　　〈濇主血少精傷之病女人有孕為胎病無孕為敗血　杜光庭雲濇脈獨見尺中形　同代為死脈〉
　　虛〈隂〉
　　虛脈遲大而耎按之無力隠指豁豁然空〈脈經〉
　　〈崔紫虛雲形大力薄其虛可知　脈訣言尋之不足舉之有餘止言浮脈不見虛狀楊仁齋言狀似栁絮散漫而遲滑氏言散大而耎皆是散脈非虛也〉
　　體狀相類詩舉之遲大按之鬆脈狀無涯類谷空莫把芤虛為一例芤來浮大似慈蔥
　　〈虛脈浮大而遲按之無力　芤脈浮大按之中空芤為無血　虛為血虛　浮散二脈見浮脈〉
　　主病詩脈虛身熱為傷暑自汗怔忡驚悸多發熱隂虛須早治養營益氣莫蹉跎　血不榮心寸口虛闗中腹脹食難舒骨蒸痿痺傷精血郤在神門兩部居
　　〈經曰血虛脈虛曰氣來虛微為不及病在內日乆病脈虛者死〉
　　實〈陽〉
　　實脈浮沉皆得脈大而長微應指愊愊然〈脈經〉
　　〈愊愊堅實貌　脈訣言如繩應指來乃緊脈非實脈也〉
　　體狀詩浮沉皆得大而長應指無虛愊愊強熱藴三焦成壯火通腸發汗始安康
　　相類詩實脈浮沉有力強緊如彈索轉無常須知牢脈幫筋骨實大微更帶長
　　〈浮沉有力為實　急彈人為緊沉而實大微而長為牢〉
　　主病詩實脈為陽火鬱成發狂譫語吐頻頻或為陽毒或傷食大便不通或氣疼　寸實應知靣熱風咽疼舌強氣塡胸當闗脾熱中宮滿尺實腰腸痛不通
　　〈經曰血實脈實曰脈實者水榖為病曰氣來實強是謂太過　脈訣言尺實小便不禁與脈經尺實小腹痛小便難之説何反潔古不知其謬訣為虛寒藥用薑附愈誤矣〉
　　長〈陽〉
　　長脈不大不小迢迢自若〈朱氏〉如循長竿末梢為平如引繩如循長竿為病〈素問〉
　　〈長有三部之長一部之長在時為春在人為肝心脈長神強氣壯腎脈長蒂固根深經曰長則氣治皆言平脈也〉
　　體狀相類詩過於本位脈名長絃則非然但滿張絃脈與長爭較逺良工反度自能量〈實牢絃緊皆兼長脈〉
　　主病詩長脈迢迢大小勻反常為病似牽繩若非陽毒癲癎病即是陽明熱勢深〈長主有餘之病〉
　　短〈隂〉
　　短脈不及本位〈脈訣〉應指而迴不能滿部〈脈經〉
　　〈戴同父雲短脈只見尺寸若闗中見短上不通寸下不通尺是隂陽絶脈必死矣故闗不診短　黎居士雲長短未有定體諸脈舉按之時過於本位者為長不及本位者為短　長脈屬肝宜於春短脈屬肺宜於秋但診肝肺長短自見〉
　　體狀相類詩兩頭縮縮名為短濇短遲遲細且難短濇而浮秋喜見三春為賊有邪干〈濇微動結皆兼短脈〉
　　主病詩短脈惟於尺寸尋短而滑數酒傷神浮為血澀沉為痞寸主頭疼尺腹疼〈經曰短則氣病短主不及之病〉
　　洪〈陽〉
　　洪脈指下極大〈脈經〉來盛去衰〈素問〉來大去長〈通真子〉
　　〈洪脈在卦為離在時為夏在人為心素問謂之大亦曰鉤滑氏曰來盛去衰如鉤之曲上而復下應血脈來去之象象萬物敷布下垂之狀　詹炎舉言如環珠者非脈訣雲季夏宜之秋季冬季發汗通腸俱非洪脈所宜蓋謬也〉
　　體狀詩脈來洪盛去還衰滿指滔滔應夏時若在春秋冬月分升陽散火莫狐疑
　　相類詩洪脈來時拍拍然去衰來盛似波瀾欲知實脈參差處舉按絃長愊愊堅〈洪而有力為實實而無力為洪〉
　　主病詩脈洪陽盛血應虛相火炎炎熱病居脹滿胃翻須早治隂虛洩痢可愁如　寸洪心火上焦炎肺脈洪時金不堪肝火胃虛關內察腎虛隂火尺中㸔
　　〈洪主陽盛隂虛之病洩痢失血乆嗽者忌之經曰形痩脈大多氣者死日脈大則病進〉
　　微〈隂〉
　　微脈極細而耎按之如欲絶若有若無〈脈經〉細而稍長〈戴氏　素問謂之小氣血微則脈微〉
　　體狀相類詩微脈輕微瞥瞥乎按之欲絶有如無微為陽弱細隂弱細比於微畧較粗
　　〈輕診即見重按如欲絶者微也　往來如綿而常有者細也　仲景曰脈瞥瞥如羮上肥者陽氣微縈縈如蠶絲細者隂氣衰長病得之死卒病得之生〉
　　主病詩氣血微兮脈亦微惡寒發熱汗淋漓男為勞極諸虛候女作崩中帶下醫　寸微氣促或心驚闗脈微時脹滿形尺部見之精血弱惡寒消癉痛呻吟
　　〈微主乆虛血弱之病陽微惡寒隂微發熱脈訣雲崩中日乆為白帶漏下多時骨肉枯〉
　　緊〈陽〉
　　緊脈來往有力左右彈人手〈素問〉如轉索無常〈仲景〉數如切繩〈脈經〉如紉箄線〈丹溪〉
　　〈緊乃熱為寒束之脈故急數如此要有神氣素問謂之急　脈訣言寥寥入尺來崔氏言如線皆非緊狀或以浮緊為沉緊為牢亦近似耳〉
　　體狀詩舉如轉索切如繩脈象因之得緊名總是寒邪來作冦內為腹痛外身疼相類詩〈見絃實〉
　　主病詩緊為諸痛主於寒喘欬風癎吐冷痰浮緊表寒須發越緊沉溫散自然安　寸緊人迎氣口分當闗心腹痛沉沉尺中有緊為隂冷定是奔豚與疝疼
　　〈諸緊為寒為痛人迎緊盛傷於寒氣口緊盛傷於食尺緊痛居其腹沉乃疾在其腹　中惡浮緊欬嗽沉緊皆主死〉
　　緩〈隂〉
　　緩脈去來小駛於遲〈脈經〉一息四至〈戴氏〉如絲在經不捲其軸應指和緩徃來甚勻〈張太素〉如初春楊栁舞風之象〈楊𤣥操〉如微風輕颭栁梢〈滑伯仁〉
　　〈緩脈在卦為坤在時為四季在人為脾陽寸隂尺上下同等浮大而耎無有徧勝者平脈也若非其時即為有病緩而和勻不浮不沉不疾不徐不微不弱者即為胃氣故杜光庭雲欲知死期何以取古賢推定五般土陽土須知不遇隂隂土遇隂當細數詳玉函經〉
　　體狀詩緩脈阿阿四至通栁梢裊裊颭輕風欲從脈裏求神氣只在從容和緩中相類詩〈見遲脈〉
　　主病詩緩脈營衰衞有餘或風或濕或脾虛上為項強下痿痺分別浮沉大小區　寸緩風邪項背拘闗為風胃家虛神門濡泄或風秘或是蹣跚足力迂
　　〈浮緩為風　沉緩為濕　緩大風虛　緩細濕痺緩濇脾虛　緩弱氣虛　脈訣言緩主脾熱口臭反胃齒痛夢鬼之病出自杜撰與緩無闗〉
　　芤〈陽中隂〉
　　芤脈浮大而耎按之中央空兩邉實〈脈經〉中空外實狀如慈蔥〈芤慈蔥也素問無芤名劉三㸃雲芤脈何似絶類慈蔥指下成窟有邉無中戴同父雲營行脈中脈以血為形芤脈中空脫血之象也　脈經雲三部脈芤長病得之生卒病得之死　脈訣言兩頭有中間無是脈㫁截矣又言主淋瀝氣入小腸與失血之候相反誤世不小〉
　　體狀詩芤形浮大耎如蔥按之旁有中央空火犯陽經血上溢熱侵隂絡下流紅
　　相類詩中空旁實乃為芤浮大而遲虛脈呼芤更帶絃名曰革血亡芤革血虛虛
　　主病詩寸芤積血在於胸闗內逄芤腸胃癰尺部見之多下血赤淋紅痢漏崩中
　　〈陽中隂〉
　　脈端直以長〈素問〉如張弓絃〈脈經〉按之不移綽綽如按琴瑟絃〈巢氏〉狀若箏絃〈脈訣〉從中直過挺然指下〈刋誤〉
　　〈脈在卦為震在時為春在人為肝輕虛以滑者平實滑如循長竿者病勁急如新張弓者死池氏曰絃緊而數勁為太過緊而細為不及戴同父曰而耎其病輕絃而硬其病重　脈訣言時時帶數又言脈緊狀繩牽皆非象今削之〉
　　體狀詩脈迢迢端直長肝經木王𡈽應傷怒氣滿胸常欲呌翳蒙瞳子淚淋浪
　　相類詩來端直似絲緊則如繩左右彈緊言其力言象牢脈長沉伏間〈又見長脈〉
　　主病詩應東方肝膽經飲痰寒熱瘧纒身浮沉遲數須分別大小單雙有重輕　寸頭痛膈多痰寒熱癥瘕察左闗闗右胃寒心腹痛尺中隂疝腳拘攣
　　〈絃為木盛之病浮絃支飲外溢　沉懸飲內痛瘧脈自　數多熱　遲多寒　絃大主虛細拘急　陽頭痛　隂腹痛　單絃飲癖雙絃寒痼若不食者木來克土必難治〉
　　革〈隂〉
　　革脈絃而芤〈仲景〉如按鼓皮〈丹溪〉
　　〈仲景曰則為寒芤則為虛虛寒相博此名曰革男子亡血失精婦人半産漏下脈經曰三部脈革長病得之死卒病得之生時珍曰此即芤二脈相合故均主失血之𠉀諸家脈書皆以為牢脈故或有革無牢有牢無革混淆不辨不知革浮牢沉革虛牢實形證皆異也　又按甲乙經曰渾渾革革至如湧泉病進而危弊弊綽綽其去如絶者死謂脈來渾濁革變急如湧泉出而不反也王貺以為溢脈與此不同〉
　　體狀主病詩革脈形如按鼓皮芤絃相合脈寒虛女人半産並崩漏男子營虛或夣遺相類詩〈見芤牢〉
　　牢〈隂中陽〉
　　牢脈似沉似伏實大而長微〈脈經〉
　　〈扁鵲曰牢而長者肝也仲景曰寒則牢堅有牢固之象沈氏曰似沉似伏牢之位也實大長牢之體也脈訣不言形狀但云尋之則無按之則有雲脈入皮膚辨息難又以牢為死脈皆孟浪謬誤〉
　　體狀相類詩長實大脈牢堅牢位常居沉伏間革脈芤自浮起革虛牢實要詳㸔
　　主病詩寒則牢堅裏有餘腹心寒痛木乗脾疝癥瘕何愁也失血隂虛郤忌之
　　〈牢主寒實之病木實則為痛扁鵲雲耎為虛牢為實失血者脈冝沉細反浮大而牢者死虛病見實脈也脈訣言骨間疼痛氣居於表池氏以為腎傳於脾皆謬妄不經〉
　　濡〈隂〉卽耎字
　　濡脈極耎而浮細如帛在水中輕手相得按之無有〈脈經〉如水上浮漚
　　〈帛浮水中重手按之隨手而沒之象　脈訣言按之似有舉還無是微脈非濡也〉
　　體狀詩濡形浮細按須輕水靣浮綿力不禁病後産中猶有藥平人若見是無根
　　相類詩浮而柔細知為濡沈細而柔作弱持微則浮微如欲絶細來沉細近於微
　　〈浮細如綿曰濡　沉細如綿曰弱　浮而極細如絶曰微　沉而極細不㫁曰細〉
　　主病詩濡為亡血隂虛病髓海丹田暗已虧汗雨夜來蒸入骨血山崩倒濕侵脾　寸濡陽微自汗多闗中其奈氣虛何尺傷精血虛寒甚溫補真隂可起疴
　　〈濡主血虛之病又為傷濕〉
　　弱〈隂〉
　　弱脈極耎而沉細按之乃得舉手無有〈脈經〉
　　〈弱乃濡之沉者脈訣言輕手乃得黎氏譬如浮漚皆是濡脈非弱也　素問曰脈弱以滑是有胃氣脈弱以濇是謂乆病病後老弱見之順平人少年見之逆〉
　　體狀詩弱來無力按之柔柔細而沉不見浮陽陷人隂精血弱白頭猶可少年愁相類詩〈見濡脈〉
　　主病詩弱脈隂虛陽氣衰惡寒發熱骨筋萎多驚多汗精神減益氣調營急早醫寸弱陽虛病可知闗為胃弱與脾衰欲求陽陷隂虛病須把神門兩部推
　　〈弱主氣虛之病仲景曰陽陷入隂故惡寒發熱又雲弱主筋沉主骨陽浮隂弱血虛筋急栁氏曰氣虛則脈弱寸弱陽虛尺弱隂虛闗弱胃虛〉
　　散〈隂〉
　　散脈大而散有表無裏〈脈經〉渙漫不収〈崔氏〉無統紀無拘束至數不齊或來多去少或去多來少渙散不収如楊花散漫之象〈栁氏〉
　　〈戴同父曰心脈浮大而散肺脈短濇而散平脈也心脈耎散怔忡肺脈耎散汗出肝脈耎散溢飲脾脈耎散胻腫病脈也腎脈耎散諸病脈代散死脈也難經曰散脈獨見則危栁氏曰散為氣血俱虛根本脫離之脈産婦得之生孕婦得之墮〉
　　體狀詩散似楊花散漫飛去來無定至難齊産為生兆胎為墮乆病逢之不必醫
　　相類詩散脈無拘散漫然濡來浮細水中綿浮而遲大為虛脈芤脈中空有兩邉
　　主病詩左寸怔忡右寸汗溢飲左闗應耎散右闗耎散胻腫胕散居兩尺魂應㫁
　　細〈隂〉
　　細脈小於微而常有細直而耎若絲線之應指〈脈經素問謂之小王啓言如莠蓬狀其柔細也　脈訣言往來極微是微反大於細矣與經相背〉
　　體狀詩細來纍纍細如絲應指沉沉無絶期春夏少年俱不利秋冬老弱郤相宜相類詩〈見微濡〉
　　主病詩細脈縈縈血氣衰諸虛勞損七情乖若非濕氣侵腰腎即是傷精汗洩來　寸細應知嘔吐頻入闗腹脹胃虛形尺逢定是丹田冷洩痢遺精號脫隂
　　〈脈經曰細為血少氣衰有此證則順否則逆故吐衂得沉細者生憂勞過度者脈亦細〉
　　伏〈隂〉
　　伏脈重按着骨指下裁動〈脈經〉脈行筋下〈刋誤〉
　　〈脈訣言尋之似有定息全無殊為舛謬〉
　　體狀詩伏脈推筋着骨尋指間裁動隠然深傷寒欲汗陽將解厥逆臍疼證屬隂相類詩〈見沉脈〉
　　主病詩伏為霍亂吐頻頻腹痛多縁宿食停畜飲老痰成積聚散寒溫裏莫因循　食鬱胸中雙寸伏欲吐不吐常兀兀當闗腹痛困沉沉闗後疝疼還破腹
　　〈傷寒一手脈伏曰單伏兩手脈伏曰雙伏不可以陽證見隂為診乃火邪內鬱不得發越陽極似隂故脈伏必有大汗而解正如乆旱將雨六合隂晦雨後庻物皆蘓之義又有夾隂傷寒先有伏隂在內外復感寒隂盛陽衰四脈厥逆六脈沉伏須投薑附及炙闗元脈乃復出也若太溪衝陽皆無脈者必死　脈訣言徐徐發汗潔古以附子細辛麻黃湯主之皆非也劉元賔曰㐲脈不可發汗〉
　　動〈陽〉
　　動乃數脈見於闗上下無頭尾如豆大厥厥動揺〈仲景曰隂陽相搏名曰動陽動則汗出隂動則發熱形冷惡寒此三焦傷也成無巳曰隂陽相搏則虛者動故陽虛則陽動隂虛則隂動龎安常曰闗前三分為陽後三分為隂闗位半隂半陽故動隨虛見　脈訣言尋之似有舉之還無不離其處不往不來三闗沉沉含糊謬妄殊非動脈詹氏言其形鼔動如鉤如毛者尤謬〉
　　體狀詩動脈揺揺數在闗無頭無尾豆形團其原本是隂陽搏虛者揺兮勝者安
　　主病詩動脈專司痛與驚汗因陽動熱因隂或為洩痢拘攣病男子亡精女子崩
　　〈仲景曰動則為痛為驚素問曰隂虛陽搏謂之崩又曰婦人手少隂脈動甚者妊子也〉
　　促〈陽〉
　　促脈來去數時一止復來〈脈經〉如蹶之趣徐疾不常〈黎氏脈經但言數而止為促脈訣乃雲並居寸口不言時止者謬矣數止為促緩止為結何獨寸口哉〉
　　體狀詩促脈數而時一止此為陽極欲亡隂三焦鬱火炎炎盛進必無生退可生相類詩〈見代脈〉
　　主病詩促脈惟將火病醫其因有五細推之時時喘欬皆痰積或發狂斑與毒疽
　　〈促主陽盛之病　促結之因皆有氣血痰飲食五者之別一有留滯則脈必見止也〉
　　結〈隂〉
　　結脈徃來緩時一止復來〈脈經〉
　　〈脈訣言或來或去聚而卻還與結無闗仲景有纍纍如循長竿曰隂結藹藹如車蓋曰陽結脈經又有如麻子動揺旋引旋収聚散不常者曰結主死此三脈名同實異也〉
　　體狀詩結脈緩而時一止獨隂偏盛欲亡陽浮為氣滯沉為積汗下分明在主張相類詩〈見代脈〉
　　主病詩結脈皆因氣血凝老痰結滯苦沉吟內生積聚外癰腫疝瘕〈假〉為殃病屬隂
　　〈結主隂盛之病越人曰結甚則積甚結微則氣微浮結外有痛積伏結內有積聚〉
　　代〈隂〉
　　代脈動而中止不能自還因而復動〈仲景〉脈至還入尺良乆方來〈呉氏〉
　　〈脈一息五至肺心脾肝腎五臟之氣皆足五十動而一息合大衍之數謂之平脈反此則止乃見焉腎氣不能至則四十動一止肝氣不能至則三十動一止蓋一臟之氣衰而他臟之氣代至也經曰代則氣衰滑伯仁曰若無病羸痩脈代者危脈也有病而氣血乍損氣不能續者祗為病脈傷寒心悸脈代者復脈湯主之妊娠脈代者其胎百日代之生死不可不辨〉
　　體狀詩動而中止不能還復動因而作代㸔病者得之猶可療平人郤與夀相闗
　　相類詩數而時止名為促緩止須將結脈呼止不能回方是代結生代死自殊塗
　　〈促結之止無常數或二動三動一止即來代脈之止有常數必依數而止還入尺中良乆方來也〉
　　主病詩代脈元因臟氣衰腹疼洩痢下元虧或為吐㵼中宮病女子懐胎三月兮〈脈經曰代散者死生洩及便膿血〉
　　五十不止身無病數內有止皆知定四十一止一臟絶四年之後多亡命三十一止即三年二十一止二年應十動一止一年殂更觀氣色兼形證
　　兩動一止三四日三四動止應六七五六一止七八朝次第推之自無失
　　〈戴同父曰脈必滿五十動出自難經而脈訣五臟謌皆以四十五動為凖乖於經㫖　栁東楊曰古以動數𠉀脈是喫緊語須候五十動乃知五臟缺失今人指到腕臂即雲見了夫五十動豈彈指間事耶故學者當診脈問證聼聲觀色斯備四診而無失〉
　　四言舉要〈宋南康紫虛隠君崔嘉彥希範著明蘄州月池子李言聞子郁刪補〉
　　脈乃血派　氣血之先　血之隧道　氣息應焉其象法地　血之府也　心之合也　皮之部也資始於腎　資生於胃　陽中之隂　本乎營衞營者隂血　衞者陽氣　營行脈中　衞行脈外脈不自行　隨氣而至　氣動脈應　隂陽之誼氣如槖籥　血如波瀾　血脈氣息　上下循環十二經中　皆有動脈　惟手太隂　寸口取決此經屬肺　上系吭嗌　脈之大㑹　息之出入一呼一吸　四至為息　日夜一萬　三千五百一呼一吸　脈行六寸　日夜八百　十丈為凖初持脈時　令仰其掌　掌後高骨　是謂闗上闗前為陽　闗後為隂　陽寸隂尺　先後推尋心肝居左　肺脾居右　腎與命門　居兩尺部魂魄榖神　皆見寸口　左主司官　右主司府左大順男　右大順女　本〈缺〉扶命　男左女右闗前一分　人命之主　左為人迎　右為氣口神門決㫁　兩在闗後　人無二脈　病死不愈男女脈同　惟尺則異　陽弱隂盛　反此病至脈有七診　曰浮中沉　上下左右　消息求尋又有九候　舉按輕重　三部浮沉　各候五動寸候胸上　闗𠉀膈下　尺𠉀於臍　下至跟踝左脈𠉀左　右脈𠉀右　病隨所在　不病者否浮為心肺　沉為腎肝　脾胃中州　浮沉之間心脈之浮　浮大而散　肺脈之浮　浮濇而短肝脈之沉　沉而長　腎脈之沉　沉實而濡脾胃屬土　脈宜和緩　命為相火　左寸同㫁春夏洪　秋毛冬石　四季和緩　是謂平脈太過實強　病生於外　不及虛微　病生於內春得秋脈　死在金日　五臟准此　推之不失四時百病　胃氣為本　脈貴有神　不可不審調停自氣　呼吸定息　四至五至　平和之則三至為遲　遲則為冷　六至為數　數即熱證轉遲轉冷　轉數轉熱　遲數既明　浮沉當別浮沉遲數　辨內外因　外因於天　內因於人天有隂陽　風雨晦㝠　人喜怒憂　思悲恐驚外因之浮　則為表證　沉裏遲隂　數則陽盛內因之浮　虛風所為　沉氣遲冷　數熱何疑浮數表熱　沉數裏熱　浮遲表虛　沉遲冷結表裏隂陽　風氣冷熱　辨內外因　脈證㕘別脈理浩繁　總括於四　既得提綱　引申觸類浮脈法天　輕手可得　汎汎在上　如水漂木有力洪大　來盛去悠　無力虛大　遲而且柔虛甚則散　渙漫不收　有邉無中　其名曰芤浮小為濡　綿浮水面　濡甚則微　不任尋按沉脈法地　近於筋骨　深深在下　沉極為伏有力為牢　實大絃長　牢甚則實　愊愊而強無力為弱　柔小如綿　弱甚則細　如蛛絲然遲脈屬隂　一息三至　小駃於遲　緩不及四二損一敗　病不可治　兩息奪精　脈已無氣浮大虛散　或見芤革　浮小濡微　沉小細弱遲細為濇　徃來極難　易散一止　止而復還結則來緩　止而復來　代則來緩　止不能回數脈屬陽　六至一息　七疾八極　九至為脫浮大者洪　沉大牢實　往來流利　是謂之滑有力為緊　彈如轉索　數見寸口　有止為促數見闗中　動脈可𠉀　厥厥動揺　狀如小豆長則氣治　過於本位　長而端直　絃脈應指短則氣病　不能滿部　不見於闗　惟尺寸𠉀一脈一形　各有主病　數脈相兼　則見諸證浮脈主表　裏必不足　有力風熱　無力血弱浮遲風虛　浮數風熱　浮緊風寒　浮緩風濕浮虛傷暑　浮芤失血　浮洪虛火　浮微勞極浮濡隂虛　浮散虛劇　浮痰食　浮滑痰熱沉脈主裏　主寒主積　有力痰食　無力氣鬱沉遲虛寒　沉數熱伏　沉緊冷痛　沉緩水畜沉牢痼冷　沉實熱極　沉弱隂虛　沉細痺濕沉飲痛　沉滑宿食　沉伏吐利　隂毒聚積遲脈主臟　陽氣伏潛　有力為痛　無力虛寒數脈主腑　主吐主狂　有力為熱　無力為瘡滑脈主痰　或傷於食　下為畜血　上為吐逆濇脈少血　或中寒濕　反胃結腸　自汗厥逆脈主飲　病屬膽肝　數多熱　遲多寒浮支飲　沉懸痛　陽頭痛　隂腹痛緊脈主寒　又主諸痛　浮緊表寒　沉緊裏痛長脈氣平　短脈氣病　細則氣少　大則病進浮長風癎　沉短宿食　血虛脈虛　氣實脈實洪脈為熱　其隂則虛　細脈為濕　其血則虛緩大者風　緩細者濕　緩濇血少　緩滑內熱濡小隂虛　弱小陽竭　陽竭惡寒　隂虛發熱陽微惡寒　隂微發熱　男微虛損　女微瀉血陽動汗出　隂動發熱　為痛與驚　崩中失血虛寒相搏　其名為革　男子失精　女子失血陽盛則促　肺癰陽毒　隂盛則結　疝瘕積鬱代則氣衰　或泄膿血　傷寒心悸　女胎三月脈之主病　有宜不宜　隂陽順逆　凶吉可推中風浮緩　急實則忌　浮滑中痰　沉遲中氣屍厥沉滑　卒不知人　入臟身冷　入腑身溫風傷於衞　浮緩有汗　寒傷於營　浮緊無汗暑傷於氣　脈虛身熱　濕傷於血　脈緩細濇傷寒熱病　脈喜浮洪　沉微濇小　證反必凶汗後脈靜　身涼則安　汗後脈躁　熱甚必難陽病見隂　病必危殆　隂病見陽　雖困無害上不至闗　隂氣已絶　下不至闗　陽氣已竭代脈止歇　臟絶傾危　散脈無根　形損難醫飲食內傷　氣口急滑　勞倦內傷　脾脈大弱欲知是氣　下手脈沉　沉極則伏　濇弱乆深大鬱多沉　滑痰緊食　氣濇血芤　數火細濕滑主多痰　主留飲　熱則滑數　寒則絃緊浮滑兼風　沉滑兼氣　食傷短疾　濕留濡細瘧脈自　數者熱　絃遲者寒　代散者折洩㵼下痢　沉小滑弱　實大浮洪　發熱則惡嘔吐反胃　浮滑者昌　絃數緊濇　結腸者亡霍亂之𠉀　脈代勿訝　厥逆遲微　是則可怕欬嗽多浮　聚肺闗胃　沉緊小危　浮濡易治喘急息肩　浮滑者順　沉濇肢寒　散脈逆證病熱有火　洪數可醫　沉微無火　無根者危骨蒸發熱　脈數而虛　熱而濇小　必殞其軀勞極諸虛　浮耎微弱　土敗雙　火炎急數諸病失血　脈必見芤　緩小可喜　數大可憂瘀血內畜　卻宜牢大　沉小濇微　反成其害遺精白濁　微濇而弱　火盛隂虛　芤濡洪數三消之脈　浮大者生　細小微濇　形脫可驚小便淋閟　鼻頭色黃　濇小無血　數大何妨大便燥結　須分氣血　陽數而實　隂遲而濇癲乃重隂　狂乃重陽　浮洪吉兆　沉急㓙殃癎脈宜虛　實急者惡　浮陽沉隂　滑痰數熱喉痺之脈　數熱遲寒　纒喉走馬　微伏則難諸風運　有火有痰　左濇死血　右大虛㸔頭痛多絃　浮風緊寒　熱洪濕細　緩滑厥痰氣虛耎　血虛微濇　腎厥堅　真痛短濇心腹之痛　其類有九　細遲從吉　浮大延乆疝氣絃急　積聚在裏　牢急者生　弱積者死腰痛之脈　多沉而絃　兼浮者風　兼緊者寒滑痰飲　濡細腎著　大乃腎虛　沉實閃肭腳氣有四　遲寒數熱　浮滑者風　濡細者濕痿病肺虛　脈多微緩　或濇或緊　或細或濡風寒濕氣　合而為痺　浮濇而緊　三脈乃備五疽實熱　脈必洪數　濇微屬虛　切忌發渴脈得諸沉　責其有水　浮氣與風　沉石或裏沉數為陽　沉遲為隂　浮大出厄　虛小可驚脹滿脈　土製於木　濕熱數洪　隂寒遲弱浮為虛滿　緊則中實　浮大可治　虛小危極五臟為積　六腑為聚　實強者生　沉細者死中惡腹脹　緊細者生　脈若浮大　邪氣已深癰疽浮數　惡寒發熱　若有痛處　癰疽所發脈數發熱　而痛者傷　不數不熱　不疼隂瘡未潰癰疽　不怕洪大　已潰癰疽　洪大可怕肺癰已成　寸數而實　肺痿之形　數而無力肺癰色白　脈冝短濇　不宜浮大　唾糊嘔血腸癰實熱　滑數可知　數而不熱　闗脈芤虛微濇而緊　未膿當下　緊數膿成　切不可下婦人之脈　以血為本　血旺易胎　氣旺難孕少隂動甚　謂之有子　尺脈滑利　妊娠可喜滑疾不散　胎必三月　但疾不散　五月可別左疾為男　右疾為女　女腹如箕　男腹如斧欲産之脈　其至離經　水下乃産　未下勿驚新産之脈　緩滑為吉　實大絃牢　有證則逆小兒之脈　七至為平　更察色證　與虎口文竒經八脈　其診又別　直上直下　浮則為督牢則為衝　緊則任脈　寸左右彈　陽蹻可決尺左右彈　隂蹻可別　闗左右彈　帶脈當訣尺外斜上　至寸隂維　尺內斜上　至寸陽維督脈為病　脊強癲癎　任脈為病　七疝瘕堅衝脈為病　逆氣裏急　帶主帶下　臍痛精失陽維寒熱　目僵仆　隂維心痛　胸脇刺築陽蹻為病　陽緩隂急　隂蹻為病　隂緩陽急癲癎瘛瘲　寒熱恍惚　八脈脈證　各有所屬平人無脈　移於外絡　兄位弟乘　陽蹊列缺病脈既明　吉㓙當別　經脈之外　又有真脈肝絶之脈　循刀責責　心絶之脈　轉豆躁疾脾則雀啄　如屋之漏　如水之流　如盃之覆肺絶如毛　無根蕭索　麻子動揺　浮波之合腎脈將絶　至如省客　來如彈石　去如解索命脈將絶　鰕㳺魚翔　至如湧泉　絶在膀胱真脈既形　胃已無氣　叅察色證　㫁之以臆
　　附脈訣攷證
　　脈訣非叔和書
　　晦庵朱子曰古人察脈非一道今世惟守寸闗尺之法所謂闗者多不明獨俗傳脈訣詞最鄙淺非叔和本書乃能直指髙骨為闗然世之高醫以其書贋遂委棄而羞言之〈䟦郭長陽書〉
　　東陽栁〈貫〉曰王叔和撰脈經十卷為醫家一經今脈訣熟在人口直謂叔和所作不知叔和西晉時尚未有歌括此乃宋之中世人偽托以便習肄爾朱子取其高骨為闗之説不知其正出脈經也
　　廬陵謝〈縉翁〉曰今稱叔和脈訣不知起於何時宋熙寕初校正脈經尚未有此陳孔碩始言脈訣出而脈經隠則脈訣乃熙寧以後人作耳惟陳無擇三因方言高陽生剽竊作歌訣劉元賔從而和之其説似深知脈經者而又自著七表八裏九道之名則陳氏亦未嘗詳讀脈經矣
　　河東王〈世相〉曰診𠉀之法不易精也軒岐微藴越人叔和撰難經脈經猶未盡泄其奧五代高陽生著脈訣假叔和之名語多牴牾辭語鄙俚又被俗學妄註世醫家傳戶誦茫然無所下手不過藉此求食而已於診視何益哉
　　雲間錢〈慱〉曰晉太醫令王叔和著脈經其言可守而不可變及托叔和脈訣行而醫經之理遂微蓋叔和為世所信重故假其名而得行耳然醫道之日淺未必不由此而誤之也
　　七表八裏九道之非
　　金陵戴〈起宗〉曰脈不可以表裏定名也軒岐越人叔和皆不言表裏脈訣竊叔和之名而立七表八裏九道為世大惑脈之變化從隂陽生但可以隂陽對待而言各從其類豈可以一浮二芤為定序而分七八九之名乎大抵因浮而見者皆為表因沉而見者皆為裏何拘於七八九哉廬山劉立之以浮沉遲數為綱以教學者雖似㨗徑然必慱學反約然後能入脈妙若以此自足亦畫矣
　　攖寧滑〈夀〉曰脈之隂陽表裏以對待而為名象也高陽生之七表八裏九道蓋鑿鑿也求脈之明為脈之晦謝氏曰脈經論脈二十四種初無表裏九道之目其言芤脈雲中央空兩邉實雲芤則為隂而脈訣以芤為七表屬陽雲中間有兩頭無仲景脈法雲浮大數動滑為陽沉濇弱微為隂而脈訣以動為隂以為陽似此背誤頗多則脈訣非叔和書可推矣
　　草廬呉〈澄〉曰俗誤以脈訣為脈經而王氏脈經知者或鮮脈書往往混牢革為一夫牢為寒實革為虛寒安可混乎脈之浮沉虛實緊緩數遲滑濇長短之相反匹配自不容易況有難辨如洪散俱大而洪有力微細俱小而微無力芤類浮而邉有中無伏類沉而邉無中有若豆粒而揺揺不定者動也若鼓皮而如如不動者革也俱對待也又有促結代皆有止之脈促疾結緩故可為對代則無對總之凡二十七脈不止於七表八裏九道二十四脈也〈詳文集〉
　　瀕湖李時珍曰脈經論脈止有二十四種無長短二脈脈訣歌脈亦有二十四種増長短而去數散皆非也素難仲景論脈祗別隂陽初無定數如素問之鼔摶喘橫仲景之惵平榮章綱損縱橫逆順之類是也後世脈之精微失傳無所依凖因立名而為之歸著耳今之學者按圖索驥猶若望洋而況舉其全㫖乎此草廬公説猶得要領也
　　男女脈位
　　齊褚〈澄〉曰男子陽順自下生上故右尺為受命之根萬物從𡈽而出故右闗為脾生右寸肺肺生左尺腎腎生左闗肝肝生左寸心女子隂逆自上生下故左寸為受命之根萬物從𡈽而出故左闗為脾生左尺肺肺生右寸腎腎生右闗肝肝生右尺心〈詳褚氏遺書〉
　　華谷儲〈泳〉曰脈訣以女人尺脈盛弱與男子相反為背㸔夫男女形體絶異隂陽殊塗男生而覆女生而仰男則左旋女則右轉男主施女主受男之至命在腎處臟腑之極下女之至命在乳處臟腑之極上形氣既異脈行於形氣之間豈畧不少異耶此褚氏之説為有理也〈詳祛疑説〉
　　戴〈起宗〉曰脈訣因男子左腎右命女子左命右腎之別遂言反此背㸔而諸家以尺脈盛弱解之褚氏又以女人心肺診於尺倒裝五臟其謬又甚不知男女形氣精血雖異而十二經脈所行始終五臟之定位則一也安可以女人脈位為反耶
　　丹溪朱〈震亨〉曰昔軒轅使伶倫截嶰谷之竹作黃鍾律管以候天地之節氣使岐伯取氣口作脈法以候人之動氣故黃鍾之數九分氣口之數亦九分律管具而寸之數始形故脈之動也陽得九分隂得一寸吻合於黃鍾天不足西北陽南而隂北故男子寸盛而尺弱肖乎天也地不滿東南陽北而隂南故女子尺盛而寸弱肖乎地也黃鍾者氣之先兆故能測天地之節𠉀氣口者脈之要㑹故能知人命之死生世之俗醫誦高陽生之妄作欲以治病其不殺人也幾希
　　龍丘葉氏曰脈者天地之元性故男女尺寸盛弱肖乎天地越人以為男生於寅女生於申三陽從天生三隂從地長謬之甚也獨丹溪惟本律法混合天人而闢之使千載之誤一旦昭然豈不韙哉
　　臟腑部位
　　紹興王〈宗正〉曰診脈之法當從心肺俱浮肝腎俱沉脾在中州之説王叔和獨守寸闗尺分部位以測五臟六腑之脈者非也
　　慈谿趙〈繼宗〉曰脈訣言左心小腸肝膽腎右肺大腸脾胃命者非也心肺居上為陽為浮肝腎居下為隂為沉脾居中州半隂半陽半浮半沉當以左寸為心右寸為肺左尺為肝右尺為腎兩闗為脾闗者隂陽之界限前取陽三分後取隂三分所謂土居金木水火之中寄王於四時不獨右闗為脾也肝既為隂豈宜在半隂半陽半浮半沉之左闗耶命門即是腎不宜以右尺為診〈詳儒醫精要〉
　　呉草廬曰醫者於寸闗尺輙名之曰此心脈此肺脈此肝脈此脾脈此腎脈者非也五臟六腑凡十二經兩手寸闗尺者手太隂肺經之一脈也分其部位以𠉀他臓之氣耳脈行始於肺終於肝而復㑹於肺肺為氣所出之門戶故名曰氣口而為脈之大會以占一身焉〈詳文集〉李時珍曰兩手六部皆肺之經脈也特取此以𠉀五臓六腑之氣耳非五臟六腑所居之處也凡診察皆以肺心脾肝腎各候一動五十動不止者五臟皆足內有一止則知一臟之脈不至據此推之則以肺經一脈候五臟六腑之氣者可心解矣褚儲趙氏不知脈隨五臟之氣行於經隧之間欲以男女臟腑顛倒部位執泥不通戴同父言褚氏倒裝五臟丹溪別男女尺寸草廬明三部皆肺三説皆有真見學者所當宗師若夫趙氏所云蓋本於宋人王宗正難經圖解豈知脈分兩手出於素問脈要精微論而越人推明闗脈及一脈十變於難經非始於叔和也若如其説則一脈十變何從推之可謂鑿而狂矣　命門即腎之説乃越人之誤也予嘗著命門攷命門三焦客難二説凡二千餘言云




　　瀕湖脈學
