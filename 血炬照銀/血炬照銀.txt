　　鄒雒生云：咸豐十年，粵逆陷杭州，多藉世家第宅為偽王府。有一第極宏敞，前明宰相錢坤之故第也。子孫式微，第已數易主，惟正廳閣老匾屹然尚在。一賊居而惡之，毀額為薪，忽有小銅匣鏘然隨之墮，封鐍甚固。啟視，中備小帳簿一本，端楷書某房窖銀若干兩，某屋窖金若干兩，距地若干尺，崇禎某年月日誌。皆錢相國筆。賊目按簿掘之，得金百餘萬，兇焰益熾。
　　噫！錢相國為子孫百年計，慮其困窮，宅縱售而匾決不售。詎知二百年後為賊助晌乎？當崇禎朝烽煙四起，國帑空虛，不思以此獻君上，而藏之遺子孫，忍視有甲申之變，則錢之為宰相者可知矣。因思賊擾吾皖之慘，尤勝於他郡，焚燒奸掠外，首重挖窖。雖千年古窖，子若孫不能知，居是宅者不能知，而賊能知之，余常不解其故。後有自賊中逋出者云：其法用人血染料豆餵馬，久之則眼赤，見人咆哮思齧。用人血染藤葦作炬，燃以照屋，屋若有古窖，火即宛曲向地直鑽，就鑽處掘之，必得。蓋人性好阿堵，故血炬靈妙若是。
　　吾謂錢閣老即不藏此簿於匾內，而朱提百萬亦絕無能漏網者。噫嘻！窖藏者何其愚也！遺安遺危，一語能令守財虜猛省否？
　　懊儂氏曰：銀從艮，錢從戈，殺人之物，生死以之，亦何其愚！

