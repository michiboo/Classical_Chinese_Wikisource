
　　百官志雲初太宗省內外官定製為七百三十員曰吾以此待天下賢材足矣
　　今案曹確傳雲太宗著令文武官六百四十三謂房喬曰朕設此待天下賢士此與百官志所載語意同而數不同未知孰是
　　僖宗紀乾符二年【乙未】月濮州賊王仙芝尚君長陷曹濮二州四年【丁酉】三月寃句賊黃巢陷鄆沂二州天平軍節度使薛崇死之五年【戊戌】二月王仙芝伏誅是歲天平軍節度使張禓卒牙將崔君裕自知州事六年【己亥】淄州刺史曹全晸克鄆州殺崔君裕廣明元年【庚子】六月辛酉天平軍節度使曹全晸為東靣副都統中和二年【壬寅】十月魏博節度使韓簡宼鄆州天平軍節度使曹全晸死之部將崔用自稱留後三年【癸卯】天平軍將曹存實克鄆州四年【甲辰】七月壬午黃巢伏誅是歲濮州刺史朱宣逐天平軍節度使曹存實自稱留後
　　今案朱宣傳雲宣為王敬武青州牙軍黃巢亂敬武遣將曹存實率兵西入關宣為軍候道鄆州是時節度使薛崇拒王仙芝戰死其將崔君裕攝州事存實揣知兵寡襲殺之遂稱留後宣以功署濮州刺史留摠帳下兵中和初魏博韓簡東窺曹鄆引兵濟河存實迎戰死於陣宣收殘卒嬰城簡圍之六月不能拔引去僖宗喜其守拜天平軍節度使然則以本紀言之天平軍節度使自乾符四年丁酉至中和四年甲辰凡八年歴薛崇張禓崔君裕曹全晸崔用曹存實朱宣七帥也以朱宣傳言之卽自薛崇崔君裕曹存實至於朱宣止四帥而已此其大槩俱已不同至紀稱黃巢陷鄆薛崇死韓簡冦鄆曹全晸死傳乃雲韓簡寇鄆存實迎戰而死紀稱朱宣逐存實而自稱留後傳乃雲存實與韓簡戰死宣嬰城而簡不能拔乃拜節度使其舛謬至於如此豈可以垂之後世乎
　　崔植傳雲時朝廷悉收河朔三鎮而劉總又以幽薊七州獻諸朝
　　今案穆宗紀長慶元年二月己卯劉總以盧龍軍八州歸於有司三月丁巳赦幽涿檀順瀛莫營平八州死罪以下給復一年賜盧龍軍士錢又案溫造傳雲長慶初為幽鎮宣諭使至范陽劉總郊迎造為開示禍福總懼由是籍所部九州入朝而劉總傳雲總上疏願奉朝請且欲割所治為三以幽涿營為一府請張弘靖治之瀛莫為一府盧士政治之平薊媯檀為一府薛平治之然則劉總所歸之地在崔植傳則七州在本紀則八州在溫造劉總傳則九州以本紀及劉總傳州名參考之則十州其舛駮至於如此未知何者為是且唐人著書多謂天下視河北得失以為朝廷治亂重輕則其於當時所繫亦大矣而史臣記述乃爾使後學無所考信是誠可罪也哉
　　宋璟傳雲十二年東廵泰山璟復為留守
　　今案本紀開元十二年無東廵泰山事其東廵封泰山乃十三年十月也
　　李光弼傳雲浙東賊袁晁反台州建元寳勝以建丑為正幽涿檀順瀛莫營平媯薊月殘剽州縣光弼遣麾下破其衆於衢州廣德元年遂禽晁浙東平二年光弼薨
　　今案代宗紀寳應元年八月辛未台州人袁晁反九月癸卯陷信州十月乙卯陷溫明二年十二月甲戍李光弼及袁晁戰於衢州敗之廣德元年三月丁未李光弼及袁晁戰敗之二年七月己酉李光弼薨十一月癸丑袁晁伏誅以此而校本傳則頗不相應未知何者為是
　　程知節傳雲歴瀘州都督左領軍大將軍顯慶二年授蔥山道行軍大摠管以討賀魯
　　今案本紀永徽六年五月癸未左屯衛大將軍程知節為蔥山道行軍大摠管以伐賀魯顯慶元年八月辛丑程知節及賀魯部歌邏祿處月戰於榆慕谷敗之九月癸未程知節及賀魯戰於恆篤城敗之二年閏正月庚戍右屯衛將軍蘇定方為伊麗道行軍摠管以伐賀魯十二月丁巳蘇定方敗賀魯於金牙山執之然則程知節之討賀魯乃永徽六年也其顯慶二年自命蘇定方出討而是年執之矣今乃雲知節顯慶二年為蔥山道大摠管以討賀魯者悞也且又傳雲左領軍大將軍而紀雲左屯衛大將軍亦必有悞者
　　桓彥範傳略雲神龍元年正月彥範敬暉率羽林兵討賊明日中宗復位
　　今案本紀長安五年【卽神龍元年也】正月癸卯張柬之崔玄暐敬暉桓彥範等率兵討亂張易之昌宗等伏誅丙午皇帝復於位又中宗紀雲神龍元年正月張柬之等以羽林兵討亂甲辰皇太子監國大赦改元丙午復於位由此觀之則討賊後三日中宗乃復位非討賊之明日彥範傳悞矣
　　宰相世系表雲蘇瓌字廷碩
　　今案本傳雲瓌字昌容子頲字廷碩世系表必悞也
　　崔龜從傳雲歴戶部侍郎大中四年以中書侍郎同中書門下平章事再歲罷
　　今案宣宗紀大中四年六月戊申戶部尚書判度支崔龜從同中書門下平章事五年十一月崔龜從罷又宰相年表雲大中四年六月戊申戶部侍郎判度支崔龜從守戶部尚書同中書門下平章事判如故八月庚戌罷判五年四月乙卯龜從為中書侍郎兼吏部尚書十一月庚寅龜從檢校吏部尚書同平章事宣武節度使由此言之本紀及傳所書皆甚略唯年表為詳備至於自四年六月而至五年十一月遂以為再歲若以杜元穎傳例言之止可謂之逾年也
　　郭正一傳雲永隆中遷秘書少監檢校中書侍郎詔與郭待舉岑長倩魏玄同並同中書門下承受進止平章事平章事自正一等始永淳中真遷中書侍郎
　　今案髙宗本紀永淳元年四月丁亥黃門侍郎郭待舉兵部侍郎岑長倩秘書員外少監郭正一吏部侍郎魏玄同與中書門下同承受進止平章事宰相表亦然卽非永隆中此其一也又案百官志雲貞觀八年僕射李靖以疾辭位詔疾小瘳三兩日一至中書門下平章事而平章事之名蓋起於此永淳元年以黃門侍郎郭待舉兵部侍郎岑長倩等同中書門下平章事平章事入銜自待舉等始然則是平章事之名實始於貞觀八年以命李靖至永淳元年乃始入銜爾今正一傳遂以為同平章事始於正一等則悞矣此其二也
　　中宗紀雲神龍二年七月流敬暉於嘉州宰相表亦同
　　今案暉本傳乃流瓊州疑稱嘉州者悞
　　杜元穎傳雲自帝卽位不閲歲至宰相搢紳駭異
　　今案本紀穆宗以元和十五年閏正月丙午卽帝位至次年長慶元年二月壬午元穎以翰林學士戶部侍郎為相已踰年矣閲之言歴也更也
　　又雲甫再朞出為劔南西川節度使同平章事
　　今案本紀元穎以長慶三年十月罷相則是已逾二年矣非甫再朞也
　　孫處約傳雲麟德元年以西臺侍郎同東西臺三品
　　今案髙宗本紀麟德元年十二月太子右中護樂彥瑋西臺侍郎孫處約同知軍國政事又宰相表雲十二月戊子太子右中護樂彥瑋檢校西臺侍郎西臺侍郎孫處約並同知軍國政事尋同東西臺三品然則紀傳所書各有未完而表始為詳備矣
　　岑羲傳略雲進吏部侍郎中宗崩詔擢右散騎常侍同中書門下三品睿宗立罷
　　今案睿宗紀景雲元年六月壬午韋皇后弒中宗以刑部尚書裴談工部尚書張錫同中書門下三品吏部尚書張嘉福中書侍郎岑羲吏部侍郎崔湜同中書門下平章事宰相表亦同殊不言以右常侍為同三品也
　　李吉甫傳雲前卒一歲熒惑掩太微上相吉甫曰天且殺我
　　今案吉甫以憲宗元和九年十月薨而本紀自八年至九年並無此熒惑之變獨天文志有八年十月己丑熒惑犯太微西上將而已若非悞書相為將以致異同卽是脫漏不載也若以為例不書則九年十月太白晝見亦書於紀例與此同亦當書也
　　五行志第二十六卷乾符六年五月丁酉宣授宰臣豆盧瑑崔沆制殿庭氛霧四塞及百官班賀於政事堂雨雹如鳬卵大風雷雨拔木
　　今案僖宗紀乾符五年五月丁酉翰林學士承旨戶部侍郎豆盧瑑為兵部侍郎吏部侍郎崔沆為戶部侍郎同中書門下平章事是日雨雹大風拔木宰相表亦同又五行志第二十五卷常風門雲乾符五年五月丁酉大風拔木又崔沆傳雲乾符五年以戶部侍郎同中書門下平章事昕旦告麻大霧塞庭中百僚就班修慶大風雨雹時謂不祥又豆盧瑑傳雲歴翰林學士【不言承旨】戶部侍郎與崔沆皆拜同中書門下平章事是日宣告於廷大風雷雨拔木然則本紀表傳及五行志第二十五卷皆以為乾符五年五月丁酉獨五行志二十六卷以為六年則悞也
　　武后紀垂拱二年十月己巳有山出於新豐縣改新豐為慶山
　　今案五行志雲垂拱二年九月己巳雍州新豐縣露臺鄉大風雨震電有山湧出紀以為十月己巳而志以為九月己巳二者必有一悞
　　矦君集傳雲君集平髙昌還為有司所劾詔詣獄簿對中書侍郎岑文本諫
　　今案本紀貞觀十三年十二月矦君集伐髙昌十四年八月克之十二月丁酉俘髙昌王以獻十六年正月辛未中書舍人岑文本為中書侍郎專典機宻則是當十四年十二月文本未為中書侍郎也而宰相表又雲十六年正月辛未中書舍人兼侍郎岑文本為中書侍郎專典機宻然則君集傳所書者止書其兼官歟不書正官而書兼官亦恐非史法也至於本紀止書正官而不著兼官若非脫漏似亦未允也
　　褚遂良傳雲武氏立乃左遷遂良潭州都督
　　今案髙宗紀永徽六年九月庚午貶褚遂良為潭州都督十月乙卯立宸妃武氏為皇后宰相表載貶遂良事亦同然則傳所云悞也
　　昭宗紀天祐元年正月翰林學士右拾遺柳璨為右諫議大夫同中書門下平章事
　　今案璨傳及宰相表皆左拾遺非右也未知孰是
　　宗室列傳畢王璋生二子曰韶曰孝基韶死隋世武德時追封東平王生子道宗
　　今案宗室世系表畢王房止有子孝基及失名者二人無東平王韶而東平王韶自是雍王房雍王繪之子其世次甚明與傳全不同未知孰是
　　孝敬皇帝傳雲擿采古今文章號搖山玉彩凡五百篇又裴光庭傳雲撰搖山徃則維城前軌二篇獻之
　　今案藝文志雲裴光庭搖山徃則一卷又雲搖山玉彩五百卷其搖字在傳則皆從木而藝文志皆從手未知孰是
　　藝文志小説家類有元結猗玕子一卷
　　今案元結傳雲入猗玕洞始稱猗玕子猗玕字皆從玉此乃從犬未知孰是
　　李泌傳開元十六年悉召能言佛道孔子者相答難禁中有員俶者九歲升坐詞辯注射坐人皆屈
　　今案藝文志儒家類中有員俶太玄幽贊十卷注云開元四年京兆府童子進書召試及第授散官文學直弘文館且李泌傳謂俶開元十六年而年九歲則是俶生於開元八年也旣俶以八年始生何縁四年已有進書乎若以四年能進書者為是則至十六年之時俶不啻九歲矣此二説者必有一悞也
　　文藝傳蕭潁士
　　今案新史中皆作潁惟藝文志第五十內作頴未知孰是
　　李素立傳雲曾祖義深父政藻為隋水部郎
　　今案宰相世系表政藻乃素立之伯父為宜州長史政期乃素立之父為水部郎中與傳不同未知孰是又案隋朝諱忠凡郎中皆無中字今此本有之亦恐誤也
　　崔沔傳雲後周隴州刺史士約四世孫
　　今案宰相世系表則並無隴州刺史士約而沔乃後周大將軍說之四世孫也說之父名楷兄名士元士謙與傳全不同
　　王方慶傳雲父弘直終荊王友
　　今案宰相世系表雲弘直魏州刺史謚曰孝與傳不同未知孰是
　　本紀雲天授元年九月追尊四十代祖平王少子武曰睿祖康皇帝
　　今案后妃傳雲尊武王為康皇帝號睿祖二說不同未知孰是
　　崔行功傳雲祖謙之仕北齊終鉅鹿太守
　　今案宰相世系表行功曾祖名伯謙字士遜而無名謙之者與傳不同未知孰是
　　德宗紀雲興元元年二月李懷光將孟庭保以兵來追左衛大將軍矦仲莊敗之於驛店
　　今案李懷光傳雲懷光遣將孟廷寳等輕騎趨南山廷寳等率輕騎趨南山廷寳等引而東縱卒大掠而百官遂入駱谷追帝不及還白懷光懷光怒悉罷其兵卽不言有驛店之戰且其名乃是廷寳非庭保未知孰是
　　李揆傳雲祖玄道為文學館學士父成裕秘書監今案宰相世系表則玄道生正基正基生亶亶生成裕成裕生揆玄道於揆為髙祖與傳不同未知孰是
　　袁滋傳末雲子均右拾遺郊翰林學士
　　今案宰相世系表滋五子均太子典膳郎都字之美右拾遺郊字之乾虢州刺史與傳不同又藝文志注云郊字之儀滋子也昭宗翰林學士亦與表傳不同未知孰是
　　崔植傳雲植卽祐甫弟廬江令嬰甫子也傳內又以植為嬰甫次子祐甫命以主祀
　　今案宰相世系表則嬰甫乃祐甫之再從弟而嬰甫止有植一子其説與傳不同以意考之祐甫身為名相其家號素守禮法必不取人之長子為嗣傳之所言宜得其實而表似脫悞矣
　　睿宗紀書竇懷貞官皆為左御史臺大夫
　　今案本傳止雲左御史大夫無臺字未知孰是
　　蘇味道傳延載中以鳳閣舍人檢校侍郎同鳳閣鸞臺平章事歲餘為真
　　今案本紀延載元年三月甲申鳳閣舍人蘇味道為鳯閣侍郎同鳳閣鸞臺平章事殊不言其檢校若以是年杜景佺周允元例言之則皆當書此蓋闕文也
　　韋巨源傳雲坐李昭德累貶麟州刺史
　　今案本紀天冊萬歲元年正月戊子貶韋巨源鄜州刺史紀傳不同推究其實則紀是而傳悞何以言之案地理志雲麟州開元十二年析勝州之連谷銀城置且天冊萬歲元年歲在乙未而開元十二年歲在甲子相距三十年是時旣未有麟州則巨源何由貶為刺史乎以此知其實鄜字而悞為麟也
　　憲宗紀元和八年十二月庚寅振武將楊遵憲反逐其節度使李進賢
　　今案嚴綬傳末雲進賢討囘鶻吏廩糧不實次鳴砂焚殺其將楊遵憲而還進賢大怒衆懼攻進賢奔靖邊軍與紀所書不同
　　蕭至忠傳雲陳吏部郎引子也
　　今案宰相世系表引為陳吏部侍郎又案南史引歴官金部庫部中書黃門吏部侍郎則是新書傳之悞也
　　宰相世系表蘇瓌七世孫震為河南尹
　　今案瓌傳瓌之子詵詵之子震當祿山亂時奔靈武代宗時為河南尹而卒且瓌為相在睿宗時至代宗時不過六十餘年耳則震不當便為七世孫也由此言之世系表必有悞處況本傳以震為詵之子而表乃以為虔之子此大差互其悞必矣又瓌傳末雲文宗太和中錄舊德官其四代孫翔而世系表不載翔之名字此可見表之脫略又況震傳所述皆肅宗代宗時事而世系表乃以為七世孫今翔當文宗時得官而止是四世孫文宗去睿宗尤更年逺其世次尚止四世耶震之非七世亦明甚矣
　　韓休傳雲父大智其兄大敏
　　今案宰相韓氏世系表則大敏乃大智之弟
　　劉瞻傳云為翰林學士拜中書舍人進承旨出為河東節度使咸通十一年以中書侍郎同中書門下平章事同昌公主薨懿宗捕太醫韓宗紹等送詔獄瞻上疏固爭帝大怒卽日賜罷以檢校刑部尚書同平章事為荊南節度使
　　今案懿宗紀咸通十年六月翰林學士承旨戶部侍郎劉瞻同中書門下平章事十一年八月殺醫待詔韓宗紹九月丙辰劉瞻罷又宰相表瞻自承旨為相與紀同又雲十年九月瞻為中書侍郎十一年正月兼刑部尚書九月丙辰罷為檢校刑部尚書同平章事荊南節度使以上並無為河東節度使一節又無咸通十一年為中書相一節未知孰是
　　孝敬皇帝傳雲命賓客許敬宗右庻子許圉師中書侍郎上官儀中書舍人楊思儉卽文思殿擿采古今文章號搖山玉彩
　　今案藝文志搖山玉彩注云孝敬皇帝令太子少師許敬宗司議郎孟利貞崇賢館學士郭瑜顧胤右史董思恭等撰其姓名惟許敬宗同外皆與傳不同未知孰是
　　蕭俛傳雲罷為尚書左僕射
　　今案宰相表雲罷為右僕射
　　鄧康王元裕傳雲貞觀五年始王鄶十一年後王鄧始王及徙皆同譙魏許宻四王同封
　　今案本紀貞觀五年二月己酉封弟元裕為鄶王元名譙王靈夔魏王元祥許王元曉宻王卽此鄧康王傳所書其始封者皆是也至貞觀十一年則不然止書正月丁亥徙封元裕鄧王元名舒王至六月己巳又書徙封元祥江王而已其靈夔元曉本紀皆不載其徙封疑其徙封則不同而元裕傳悞雲始封徙封皆同也【靈夔又以貞觀十四年自燕王徙封魯以本傳可見然亦未見改燕王之年】
　　太宗紀貞觀七年二月丁卯雨土
　　今案五行志乃三月丁卯未知孰是
　　韓王元嘉傳雲貞觀九年更封韓
　　今案本紀乃貞觀十年也
　　髙祖紀武德二年九月乙未京師地震
　　今案五行志乃十月乙未未知孰是
　　太宗紀貞觀十二年正月乙未叢州地震癸卯松州地震
　　今案五行志則雲正月壬寅松叢二州地震未知孰是
　　太宗紀貞觀十三年四月壬寅雲陽石然
　　今案五行志乃三月壬寅未知孰是
　　宰相表貞觀十八年十一月甲子世勣周為遼東道行軍大摠管
　　今案本紀乃是十一月甲午以上文推之是月有戊寅庚辰日則不復有甲子日蓋宰相表悞也
　　本紀貞觀二十二年正月丙午左武衛大將軍薛萬徹為青丘道行軍大總管以伐髙麗六月丙子薛萬徹及髙麗戰於泊灼城敗之
　　今案髙麗及薛萬徹傳皆雲右武衛大將軍獨紀以為左武衛又此紀及髙麗傳皆雲泊灼城而萬徹傳作泊汋城未知孰是案地理志第三十三卷下末有載賈耽考邊州入四夷之路內有營州西北路一節內雲泊汋城又有登州東北路一節內有泊汋口以此觀之似泊汋是也
