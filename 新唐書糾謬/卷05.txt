
　　韋弘景傳雲遷給事中駙馬都尉劉士涇賂權近擢太僕卿弘景上還詔書穆宗使喻其先人昌有功朕所以念功睦親者弘景固執帝怒使宣慰安南由是有名
　　今案劉士涇傳雲遷太僕卿給事中韋弘景等封還制書以士涇交通近倖不當居九卿憲宗曰昌有功於邊士涇又尚主官少卿已十餘年制書宜下弘景等乃奉詔此二傳一以爲穆宗一以爲憲宗一則雲弘景固執帝怒使宣慰安南一則雲弘景等乃奉詔二説殊不同未知其孰是且又士涇傳雲弘景等即不知餘人爲誰此皆舛誤之甚者也
　　魏謩傳雲大中十五年以平章事領劔南西川節度使
　　今案宣宗紀大中十一年二月辛巳魏謩罷又宰相表雲大中十一年二月辛巳謩爲檢校戸部尚書平章事西川節度使二者不同或者本傳以爲十五年者誤歟
　　李愬傳雲於時元和十一年十月己卯師夜起黎明雪止愬入駐元濟外宅蔡吏驚曰城陷矣元濟請罪梯而下檻送京師
　　今案憲宗紀元和十二年十月癸酉克蔡州又韓愈平蔡碑雲十二年八月丞相度至師十月壬申愬用所得賊將自文城因天大雪疾馳百二十里用夜半到蔡破其門取元濟以獻然則憲宗紀新書正得其實而愬傳以爲元和十一年十月己卯則大誤矣
　　閻立本傳雲咸亨元年官復舊名改中書令卒
　　【立本初以總章元年爲右相本中書令也】
　　今案宰相表則咸亨二年立本方爲中書令未知孰是
　　楊貴妃傳雲開元二十四年武惠妃薨
　　今案玄宗紀開元二十五年四月乙丑廢皇太子瑛及卾王瑤光王琚爲庶人皆殺之十二月丙午惠妃武氏薨又案惠妃傳及庶人瑛等先死而後薨既瑛等皆二十五年死則妃之薨無由卻在二十四年其理甚明然則楊貴妃傳所云差一年矣
　　王志愔傳雲開元九年帝幸東都詔留守京師京兆人權梁山妄稱襄王子謀反
　　今案玄宗紀開元九年並無幸東都之事而十年正月丁巳如東都九月京兆人權梁山反伏誅志愔傳所云九年者誤也
　　王求禮傳雲久視二年三月大雨雪
　　今案本紀久視止有元年至次年正月丁丑改元大足至十月改元長安則是久視無二年三月矣且又案本紀及五行志長安元年三月亦無大雨雪止是五行志雲久視元年三月大雪疑求禮傳所云即此事而誤以元年爲二年爾
　　張柬之傳雲長安中武后謂狄仁傑曰安得一竒士用之
　　今案本紀及狄仁傑傳仁傑以聖厯三年九月薨是年歲在庚子【即久視元年也】而長安元年歲在辛丑由是言之柬之傳雲長安中必誤也
　　岑羲傳雲遷秘書少監進吏部侍郎帝崩詔擢右散騎常侍同中書門下三品睿宗立罷爲陜州刺史再遷戸部尚書景雲初復召同三品
　　今案睿宗紀雲景雲元年六月壬午韋皇后弒中宗矯詔立溫王重茂爲皇太子以刑部尚書裴談工部尚書張錫同中書門下三品吏部尚書張嘉福中書侍郎岑羲吏部侍郎崔湜同中書門下平章事宰相表亦同即無中宗崩而羲以右常侍爲同三品之事六月甲辰睿宗即位至七月丁巳羲罷爲右散騎常侍先天元年正月以戸部尚書始同三品蓋自景雲元年【即景龍四年庚戌歲也】六月溫王即位改元唐隆是月睿宗即位己巳大赦改元景雲至二年【辛亥】先天元年【壬子】正月羲始爲同三品然則非景雲初乃先天初也紀及表又雲羲曾爲中書侍郎而本傳無之亦脫漏也
　　竇懐貞傳雲俄與李日知郭元振張説皆罷爲左御史大夫踰年復同中書門下三品
　　今案睿宗紀景雲二年【辛亥】十月竇懐貞罷先天元年【壬子】正月乙未左御史臺大夫竇懐貞同中書門下三品則是止三數月耳非踰年也或曰史家止謂改歲則爲踰年非謂過一朞也愚曰唯新書之例不然故不得不疑而辨之案杜元頴傳謂穆宗即位不閲歲而元頴至宰相且穆宗以元和十五年閏正月即位次年長慶元年二月元頴入相斯亦可謂踰年矣而本傳以爲不閲歲又雲甫再朞出爲西川節度使葢謂僅及二周而元頴以長慶元年二月爲相至三年十月罷凢二周歲餘八月而本傳以爲甫再朞今竇懐貞自罷相至復同三品雖曰改歲而止三四月又安得遂以爲踰年哉
　　常山王承乾傳雲貞觀十七年廢爲庶人徙黔州十九年死
　　今案本紀貞觀十八年十二月壬寅庶人承乾卒與本傳差一年
　　憲宗紀元和四年閏三月丁卯立鄧王寧爲皇太子【即恵昭太子也】六年十二月辛亥皇太子薨
　　今案穆宗紀雲元和七年惠昭太子薨而惠昭太子傳雲李絳等建言立皇太子帝曰善以寧爲皇太子冊禮用孟夏雨不克改用孟秋亦雨冬十月克行禮明年薨年十九以是推之憲宗紀惠昭以元和四年立六年十二月薨而穆宗紀雲元和七年薨已爲舛錯今惠昭本傳又雲冬十月克行禮明年薨則是元和四年受冊成禮而五年薨愈見乖異不知何者爲是然要之李絳嘗上言曰陛下受命四年而冡子未建於是乃立太子則是元和四年立之無疑但薨年則紀傳交互爲難考爾
　　孝敬皇帝傳雲弘奏請數怫旨上元二年從幸合璧宮遇酖薨年二十四又髙宗紀上元二年四月己亥天后殺皇太子五月戊申追號皇太子爲孝敬皇帝
　　今案燕王忠傳雲王皇后廢武后子弘甫三歲又髙宗紀永徽六年十月己酉廢皇后爲庶人是歲乙卯而弘三歲則是以癸丑生至上元二年歲在乙亥薧止是二十三年不得雲二十四也
　　章懐太子傳雲上元元年復名賢是時皇太子薨其六月立賢爲太子
　　今案髙宗紀及三宗諸子傳並雲皇太子以上元二年薨獨此傳以爲元年蓋誤也
　　十一宗諸子傳雲奉天皇帝琮天寳十載薨【琮本封慶王】
　　今案玄宗紀雲天寳十一載五月戊申慶王琮薨恐本傳之誤也
　　張濬傳雲遷左僕射致仕居洛長水墅王師範起兵青州欲取濬爲謀主不克全忠脅帝東遷濬聞曰乘輿卜洛則大事去矣蓋知其將簒也全忠畏濬構它鎮兵使張全義遣牙將如盜者夜圍墅殺之屠其家實天復二年十二月【是歲壬戌】
　　今案昭宗紀天復元年【辛酉】十月朱全忠犯京師十一月壬子昭宗如鳯翔戊辰全忠犯鳯翔自是全忠圍鳯翔至天復三年【癸亥】正月王師範取兗州甲子昭宗幸全忠軍己巳昭宗至自鳯翔十二月丙申朱全忠殺尚書左僕射致仕張濬由此觀之則天復二年十二月昭宗尚在岐下爲全忠所圍未出亦未有卜洛之事王師範亦未起兵然則本紀所書三年十二月丙申殺濬爲得其實而本傳雲二年十二月者誤也且又濬以三年既死而昭宗以四年遷洛今觀濬傳所書則似遷洛之後濬方被殺此蓋傳中文意未全所致當雲全忠將脅帝東遷如此則文意完矣
　　肅王詳傳雲建中二年薨
　　今案德宗紀建中三年十月丙子肅王詳薨與傳差一年
　　武攸暨傳雲天授巾自千乘郡王進封定王長安中降王壽春中宗時拜司徒復王定
　　今案武承嗣傳雲中宗復位侍中敬暉等言諸武不當王帝柔昏不斷纔降封一級三思王德靜郡攸暨壽春然則攸暨之降王壽春乃中宗神龍時事也而傳以爲長安中則誤矣
　　儒學啖助傳贊雲嗚呼孔子沒乃數千年
　　今案孔子以魯哀公十六年壬戌歲卒距嘉祐五年庚子進新書之歲止一千五百三十九年又案啖助以大厯五年庚戌歲卒止距孔子之卒才一千二百四十九年今乃雲孔子沒數千年無乃誤歟
　　懿德太子重潤傳雲大足中或譖重潤竊議武后怒杖殺之年十九
　　今案重潤傳首雲重潤生髙宗喜甚乳月滿爲大赦天下改元永淳而是年歲在士午大足止有元年歲在辛丑則是重潤年二十謂之十九則誤也
　　上官昭容傳雲西臺侍郎儀之孫父廷芝與儀死武后時
　　今案上官儀傳雲麟德元年坐梁王忠事下獄死子廷芝亦被殺又本紀麟德元年十二月丙戌殺上官儀武后傳雲麟德初後召方士爲蠱宦人發之帝怒召上官儀草詔廢后後諷許敬宗構儀殺之然則武后以麟德元年造蠱是年殺儀方是時髙宗尚親政武后止居中宮後二十年方有臨朝稱制事則當麟德初不得謂之武后時也
　　江夏王道宗傳髙宗永徽初房遺愛以反誅長孫無忌禇遂良與道宗有宿怨誣與遺愛善流象州道病薨年五十四
　　今案道宗本傳雲裴寂與劉武周戰度索原寂敗賊逼河東道宗年十七從秦王討賊且裴寂與劉武周度索原之戰即武德二年九月介州姜寳誼死之之戰是也【此戰見於裴寂姜寳誼劉武周傳髙祖本紀武德二年中】是年歲在己卯時道宗年十七則是生於隋仁壽三年癸亥歲也而房遺愛之誅在永徽四年癸丑歲自癸亥至癸丑正五十一年爾不得雲年五十四也
　　突厥傳雲武德四年頡利率萬騎與苑君璋合冦鴈門執我使者帝亦囚其使與相當由是冦代州敗行軍總管永安王孝基
　　今案永安王孝基傳雲武德二年劉武周冦太原夏人呂崇茂以縣應賊詔孝基爲行軍總管攻之工部尚書獨孤懐恩內史侍郎唐儉陜州總管於筠隸焉會尉遲敬德至與崇茂夾 ■〈廣外多內 〉官師大敗孝基及筠等皆執於賊謀亡歸爲賊所害晉陽平購屍不獲又案本紀武德二年十月劉武周冦晉州永安王孝基及工部尚書獨孤懐恩陜州總管於筠內史侍郎唐儉討之是月夏縣人呂崇茂反十二月永安王孝基及劉武周戰於下邽敗績【此乃戰於夏縣而誤作下邽已有説見別篇又孝基及於筠等四人被執正在此戰而紀漏書亦見別篇】三年二月甲寅獨孤懐恩謀反伏誅【案懐恩傳懐恩初謀反而勑令討武周既而四人敗被執俄而秦王破武周於美良川懷思逃歸而謀反事敗遂伏誅】四月壬戍秦王世民及劉武周戰於洺州敗之武周亡入於突厥克并州由是言之永安王孝基在武德三年四月劉武周未破敗之前已被害矣何縁四年猶爲行軍總管而與突厥戰乎此蓋誤也
　　太宗紀雲武德元年薛舉冦涇州太宗爲西討元帥七月太宗有疾諸將爲舉所敗八月太宗疾間復屯於髙墌城相持六十餘日已而舉死其子仁杲率其衆求戰太宗按軍不動久之仁杲糧盡太宗曰可矣乃遣總管梁實柵淺水原仁杲將宗羅睺擊實太宗率兵出其後羅睺敗走太宗追之至其城下仁杲乃出降
　　今案髙祖紀武德元年六月癸未薛舉冦涇州秦王世民爲西討元帥七月壬子劉文靜及薛舉戰於涇州敗績八月辛巳薛舉卒己丑秦王世民爲西討元帥以討薛仁杲十一月己酉秦王世民敗薛仁杲執之然則薛舉以六月癸未冦涇州至八月辛巳卒共五十九日耳若自七月壬子舉敗劉文靜後至八月辛巳止三十日耳今本紀乃雲八月太宗疾間復屯於髙墌城相持六十餘日已而舉死參較髙紀前後無復有與舉相持可及六十餘日之處
　　吐谷渾傳雲其王慕容伏允拘天子行人趙德楷貞觀九年詔李靖等爲西海道行軍大總管擊之
　　今案本紀其吐谷渾執趙德楷及命李靖等六總管伐之皆貞觀八年十二月事非九年也
