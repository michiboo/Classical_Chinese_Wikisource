
　　郭正一傳載正一永隆中為平章事永淳中遷官等事次乃雲劉審禮與吐蕃戰青海大敗髙宗召羣臣問所以制戎正一曰云雲【文多不錄】劉齊賢皇甫文亮等議亦與正一合帝納之
　　今案髙宗紀儀鳯三年【歲在戊寅】九月丙寅李敬玄劉審禮及吐蕃戰於青海敗績審禮死之又永隆元年【歲在庚辰】正一為平章事永淳元年【歲在壬午】正一遷官而劉齊賢亦以是年十月方為平章事其皇甫文亮亦非同時為相之人由是而言則審禮敗死在永隆永淳之前相去頗逺而正一齊賢此對乃未為相時事非為相後所言其證甚明今書於永隆永淳之後失其次序矣
　　僕固懷恩傳雲於是雍王以元帥為中軍拜懷恩同中書門下平章事為之副時諸節度皆以兵會次黃水黃【即橫字之悞】
　　今案代宗紀寶應二年十月辛酉雍王適討史朝義甲戌敗史朝義於橫水十一月僕固懷恩為朔方河北副元帥在本紀則懷恩先破賊後為副元帥在傳則先為副元帥而後破賊二者未知孰是
　　盧坦傳雲坦為中丞時帝罷諸道長吏代還進奉既而乃述有司毀李錡祖墓坦上疏諌止之事
　　今案憲宗紀元和二年十二月甲申李錡伏誅三年正月癸巳大赦罷諸道受代進奉錢其次序自如此而坦傳失之矣
　　蔣乂傳雲貞元九年擢右拾遺史館修撰德宗重其職先召見延英乃命之張孝忠子茂宗尚義章公主母亡遺言丐成禮帝念孝忠功即日召為左衛將軍許主下降乂上疏以為墨縗禮本緣金革未有奪喪尚主者繆盭典禮違人情不可為法
　　今案張孝忠傳雲貞元二年河北蝗民餓死如積孝忠與其下同粗淡日膳裁豆䜺而已人服其儉推為賢將明年檢校司空詔其子尚義章公主孝忠遣妻入朝執親迎禮賞賚甚厚五年為將佐所惑以兵襲蔚州入之然則孝忠傳所記年次甚明其茂宗尚主及親迎成禮殆止在貞元三年四年之間爾蔣乂傳則載之貞元九年之後失其序矣
　　元載傳雲大厯八年吐蕃宼邠寧議者謂三輔已西無襟帶之固於是載議河隴利害既而敘載僣越不法等事然後雲會李少良上書詆其醜狀載怒奏殺少良道路目語不敢復議
　　今案代宗紀大厯六年五月殺李少良今此傳先述八年吐蕃事後述李少良事則失其序矣
　　五行志第二十四記貞元十三年十九年火事然後記二年七月洪州火事此亦記録之失序也
　　栁渾傳雲本名載朱泚亂渾匿終南山羸服步至奉天賊平乃更今名貞元元年遷兵部侍郎封宜城縣伯李希烈據淮蔡闗播用李元平守汝州渾曰是夫衒玉而賈石者也往必見禽何賊之攘既而果為賊縛三年以本官同中書門下平章事
　　今案本紀建中四年【是歲癸亥】正月庚寅李希烈陷汝州執刺史李元平十月涇原節度使姚令言反犯京師戊申如奉天朱泚反興元元年【甲子】六月姚令言朱泚伏誅貞元元年【乙丑】二年【丙寅】三年【丁夘】正月兵部侍郎栁渾同中書門下平章事又案闗播傳敘播用李元平守汝為李希烈所縛然後述從幸奉天事然則元平失守在朱泚反之前久矣今渾傳則先敘朱泚建中四年十月反事又及貞元元年事然後述建中四年正月已前用李元平事此失其序矣
