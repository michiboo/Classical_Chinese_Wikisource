
《刑法志》云：「貞觀六年，親録囚徒，閔死罪者三百九十人，縱之還家，期以明年秋卽刑；及期，囚皆詣朝堂無後者，太宗嘉其誠信，悉原之。」又《太宗紀》云：「貞觀六年……十二月辛未，慮囚，縱死罪者歸其家……七年……九月，縱囚來歸，皆赦之。」
《孝敬皇帝傳》云：「義陽、宣城二公主，以母故幽掖廷四十不嫁，弘聞眙惻，建請下降，武后怒，卽以當上衛士配之，由是失愛……弘奏請數怫旨。上元二年，從幸合璧宮，遇酖，薨。」
《鄭絪傳》云：「憲宗卽位，拜中書侍郎、同中書門下平章事……始，盧從史隂與王承宗連和，有詔歸潞，從史辭潞乏糧，請留軍山東。李吉甫宻譖絪漏言於從史，帝怒……召學士李絳，語其故，且曰：『若何而處？』絳曰：『誠如是，罪當族。然誰以聞陛下者？』曰：『吉甫為我言。』絳曰：『絪任宰相，識名節，不當如犬彘梟獍與姦臣外通。恐吉甫勢軋內忌，造為醜辭以怒陛下。』帝良久曰：『幾誤我！』先是，杜黃裳方為帝夷削節度、強王室，建議裁可，不關決於絪，絪常黙黙。居位四年，罷。」又《李絳傳》云：「時議還盧從史昭義，已而將復召之，從史以軍無見儲為解，李吉甫謂鄭絪漏其謀，帝召絳議欲逐絪，絳為開白乃免。」
　　（圖表畧）
《張九齡傳》云：「武惠妃謀陷太子瑛，九齡執不可，妃宻遣宦奴牛貴兒告之曰：『廢必有興，公為援，宰相可長處。』九齡叱曰：『房幄安有外言哉！』遽奏之，帝為動色，故卒九齡相而太子無患。」
《劉潼傳》為西川節度使，「時李福討南詔，兵不利，潼至，填以恩信，蠻皆如約。六姓蠻持兩端，為南詔間候，有卑籠部落者，請討之，潼因出兵襲擊，俘五千人，南詔大懼，自是不敢犯邊。」
