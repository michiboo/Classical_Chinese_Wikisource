
　　崔龜從傳雲太和初遷太常博士最明禮家沿革定九宮皆列星不容為大祠詔可其議九宮遂為中祠
　　今案新書全不載九宮貴神之所本而其進新書表畧雲名篇立傳因革增損義類凡例具載別錄然其別錄今世罕傳皆不知其刋削之所謂今龜從傳既述其事則它志傳中亦當因事著九宮之始庶其本末相證而後世可考焉況九宮之神自唐中葉以還世世崇奉人主嘗所親祝禮次昊天上帝列為大祠迄今不改其禮蓋亦甚重此正古所謂有其舉之莫敢廢而史氏所宜紀錄者也後世欲有所考據捨史籍奚適哉今新書直削而不述使一代鉅典湮晦不傳後學無復稽考罔然不知其所本實闕文也
　　穆宗紀雲穆宗皇帝諱恆始封建安郡王進封遂王
　　今案憲宗紀元和元年八月丁夘進封子延安郡王宥為遂王【即穆宗也延安建安字有悞已見別篇】元和七年立遂王宥為皇太子十五年正月庚子憲宗崩閏月丙午皇太子即皇帝位於太極殿以上穆宗之為皇太子其名宥也及本紀則諱恆新史又不載改名年月今案澧王惲傳雲初惲名寛深王察洋王寰絳王寮建王審元和七年並改今名以此推之當是元和六年惠昭太子既薨七年乃立遂王為皇太子因此並與諸子改名皆從心為文而穆宗之名必是此時所改以唐會要考之則可驗矣蓋新史凡諸帝在潛之日諸事多所簡畧不復詳述故不能見爾然既為一朝之史凡人主或皇太子之名豈細故哉當明加紀述使後人開卷而厯厯可考今乃削而不著使覽者莫見本末則難免闕文之譏也【自後文武宣懿僖昭六帝在藩與本紀所載之諱皆不同又不見所改年月其失皆與穆紀同也】
　　長孫無忌傳晉王為皇太子無忌自司徒為太子太師同中書門下三品房喬傳自司空為太子太傅知門下省事蕭瑀傳自特進為太子太保李勣傳自兵部尚書為特進太子詹事並同中書門下三品
　　今案宰相表內止載蕭瑀李勣二人所命之官而無忌喬則不載此乃當書實闕文也
　　王思禮傳雲在太原器甲完精儲粟至百萬斛雲
　　今案鄧景山傳雲思禮在太原儲廥盈衍請輸半以實京師此一事當載於思禮本傳今言之不盡實闕文也
　　五行志第二十四雲貞元二年五月乙巳雨至於丙申
　　今案五行志載元和十二年八月壬申雨至於九月戊子自壬申至戊子止十七日猶且明書月以謹其事今自乙巳至丙申凡五十二日若乙巳在五月中旬後則事闗五六七月凡三月豈可不明書丙申所係之月使後世何由而知哉實闕文也
　　蘇定方傳雲定方討賀魯勒兵進至雙河與彌射步真合
　　今以定方傳上下文考之不見彌射步真是何人漢兵邪漢將邪蕃兵邪蕃將邪戎人部族名邪及以西突厥傳考之乃漢所遣將二人阿史那步真然則在定方傳則皆不書姓豈非闕文也乎
　　齊王祐傳長史薛大鼎屢諫不聽帝以輔王無狀免之
　　今案薛大鼎本傳則無之此當書也
　　太宗本紀貞觀三年六月己夘大風拔木
　　今案五行志不載此一事以武德二年十二月壬子大風拔木例推之則當載蓋闕文也
　　本紀貞觀六年正月癸酉靜州山獠反右武衞將軍李子和敗之
　　今案李子和傳不載此一事蓋闕文也
　　本紀貞觀十八年十一月甲午馬周為遼東道行軍大摠管
　　今案馬周傳不載此一事蓋闕文也
　　宰相表貞觀十九年二月乙夘士亷攝太子太傅劉洎馬周太子左庶子許敬宗右庶子髙季輔少詹事張行成同掌機務
　　今案是時太宗親征髙麗而皇太子監國於定州故以士亷洎周等佐之是亦宰相之任也故新書載之宰相表者以此然而不載於紀者何哉又案士亷洎周敬宗傳皆載其輔太子監國同掌機務之事惟季輔行成傳不載亦闕文也
　　宰相表貞觀二十年四月甲子瑀罷太子太保今案本紀及蕭瑀傳皆無此一節蓋闕文也
　　本紀貞觀二十一年三月戊子李世勣為遼東道行軍大摠管以伐髙麗
　　今案宰相表及髙麗傳皆同而世勣本傳則不載蓋闕文也
　　本紀貞觀二十二年正月丙午長孫無忌檢校中書令知尚書門下省事宰相表亦同
　　今案無忌傳不載此一事然至於述髙宗即位後乃雲進無忌太尉檢校中書令猶知門下尚書二省既雲猶知二省則是前此曾知二省矣本傳闕文無疑也
　　太宗本紀雲髙祖以謂太宗功髙古官號不足以稱乃和號天策上將
　　今案天策上將亦官號也以翰林學士例言之亦當見於百官志今百官志不載實闕文也
　　髙祖紀武德六年四月癸酉封德彝為中書令今
　　案同時宰相裴寂蕭瑀楊恭仁傳各載其所命之官獨封德彝傳無為中書令一節蓋闕文也
　　髙祖本紀武德元年十月壬午朱粲陷鄧州刺史呂子臧死之
　　今案呂子臧傳同時死於鄧者又有慰撫使馬元規一人其守職死事與子臧同而不得載名於紀豈獨闕文而已哉是無以旌忠節而助風教也
　　本紀武德元年十二月辛巳鄭元璹及朱粲戰於商州敗之
　　今案鄭元璹及粲傳皆無此一戰蓋闕文也
　　鄭裔綽傳雲宣宗初劉潼由鄭州刺史授桂管觀察使裔綽固爭潼被責未久不宜付亷察帝已遣使者頒詔追罷之
　　今案劉潼傳止云為靈武節度使坐累貶鄭州刺史改湖南觀察使而漏此桂管觀察使追罷詔命一事不載蓋闕文也
