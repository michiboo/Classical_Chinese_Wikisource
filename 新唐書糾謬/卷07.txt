
嘗見前史所載凢父祖子孫同書而別傳者必各於其傳中略相稱引其官及名或所仕之朝及鄉里世系之次以見其家世所承善惡曉然相屬不絶非獨使覽者易於考見亦所以示奬勸而為風教之助也自遷固以來此法未之有改若不略加敘述則其子孫屬不復聯殆如路人後世必有疑之者故昔人嘗有以蕭望之為何之宗者而注家深明其不然以為史所不述後人安從而知之是蓋後世唯史之信捨史則不敢以為據故也秉史筆者其可不重其事而忽之乎今之新書此例雖不敢廢然而為法不一其門亦有當書而不書者儻後世考尋而不得其説必不免有二蕭之疑則其為史氏之病豈小哉且又其間有雖旁宗別泒而猶時有敘述者若其父祖子孫世系相承皆有聲跡列於諸傳安可不明加稱引使後人開卷而可見乎今略取新書所述父祖子孫或旁支逺裔雖別傳而互相稱引得前史之體者及有為法不一當書而不書者條列左方以見其未有定式雲
　　王方慶傳末雲六世孫璵別傳
　　王璵傳雲方慶六世孫
　　李吉甫傳末雲次子德裕自有傳
　　李德裕傳雲元和宰相吉甫子也
　　徐文逺傳雲孫有功自有傳
　　徐有功傳雲國子博士文逺孫也
　　劉廼傳雲子伯芻別傳
　　劉伯芻傳雲兵部侍郎廼之子
　　張薦傳末雲子又新別有傳
　　張又新傳雲工部侍郎薦之子
　　柏良器傳末雲子耆別傳
　　柏耆傳雲父良器為時威名將
　　盧懷慎子奕奕子杞杞子元輔其傳各相稱引世
　　次歴然可見如此者甚多難以遍舉今粗條數傳如右以見例例旣如是則餘人當從一法也
　　崔日用傳雲滑州靈昌人
　　崔元翰傳雲父良佐與齊國公日用從昆弟也
　　李邕傳雲揚州江都人
　　李鄘傳雲北海太守邕之從孫
　　崔玄暐傳雲博陵安平人
　　崔戎傳雲玄暐從孫也
　　嚴震傳雲梓州鹽亭人
　　嚴礪傳雲震從祖弟也
　　陸贄傳雲蘇州嘉興人
　　陸扆傳雲宰相贄族孫
　　令狐德棻傳雲宜州華原人
　　令狐楚傳雲德棻之裔也
　　李素立李承李藩傳
　　李素立傳雲趙州高邑人
　　李承傳雲趙州高邑人
　　李藩傳雲其先趙州人父承仕為湖南觀察使有名於時
　　今案素立生休烈休烈生至逺至逺生畬畬生承承生藩自素立至藩六世皆有名跡別為三傳而曾無一語相敘述以為父某祖某子某別有傳雖藩傳雲父承仕為湖觀察使有名於時然終不明言見於別傳必不免後人之疑也
　　孟簡傳
　　孟簡德州平昌人曾祖詵武后時同州刺史
　　今案孟詵在隱逸傳自傳雲汝州梁人也然則平昌孟氏之望而梁則所居之地今簡傳旣不本汝州梁之所居而但書其望又不於詵字下雲見隱逸傳止雲武后時同州刺史則似簡與隱逸傳之孟詵殊非親屬矣
　　陸長源傳
　　陸長源者吳人字泳祖餘慶天寳中為太子詹事有清譽
　　今案餘慶在陸元方傳後自有傳今長源傳不言其別傳則其失與李承孟簡傳同也
　　李景讓為憕孫又似曾孫
　　李彭傳雲從天子入蜀後憕數年卒【彭卽憕之子也】有孫景讓景莊景溫別傳
　　今案李景讓傳雲景讓贈太尉憕孫也然以彭傳言之則似景讓等乃彭之孫而憕之曾孫也在景讓傳則雲憕孫頗為難明矣
　　張鎰為後胤五世孫又似曾孫
　　張鎰傳雲國子祭酒後胤五世孫也父齊丘朔方節度使東都留守
　　今案後胤傳末雲孫齊丘歴監察御史朔方節度使終東都留守子鎰別有傳以後胤傳言之則鎰乃後胤之曾孫非五世孫也
　　
袁朗傳雲其先雍州長安人父樞仕陳為尚書左僕射
　　今案朗之先出於後漢司徒滂而後漢靈帝紀光和元年二月癸丑光祿勲陳國袁滂為司徒【滂字公喜魏志字公熙】此袁滂為陳國人而初見於漢史甚明者也至其子渙仕魏為郎中令本傳亦云陳郡扶樂人至渙曾孫瓌仕東晉本傳亦云陳郡陽夏人瓌族孫湛仕宋本傳亦云陳郡陽夏人其後湛之一族如淑洵濯顗覬粲昂彖君正敬憲樞朗凢累世皆仕江左無入北為官者至陳亡朗始仕隋耳故昂嘗自稱陳國賤男子然則朗之先世皆本諸陳國未嘗遷徙今新史乃雲其先雍州長安人未審自何得之豈非失其實歟且自後周平江陵隋平建鄴南朝士人過江而北仕者衆矣故唐初此族尚多如殷開山虞世南禇亮姚思廉王方慶顔師古陸德明之徒皆是也而新書皆本其先里使後世有考焉獨袁朗傳所載如是實甚悞矣
　　
崔行功傳雲恆州井陘人兄子玄暐別有傳
　　今案玄暐傳則雲博陵安平人二者不同未知孰是又案宰相世系表崔損亦行功族也而損傳亦云系本博陵無乃博陵者是耶或者系望博陵而實則恆州耶不可得而知然史家止當考案從一不可二者皆存而無辯也
