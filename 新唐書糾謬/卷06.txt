
　　代宗紀大厯五年四月庚子湖南兵馬使臧玠殺其團練使崔灌
　　今案崔瓘傳雲瓘博陵人以士行脩謹聞累官至灃州刺史大厯中遷湖南觀察使時將吏習寛弛不奉法瓘稍以禮法繩裁之下多怨別將臧玠判官逹奚覯忿爭覯曰今幸無事玠曰欲有事邪拂衣去是夜以兵殺覯瓘聞難惶懼走遇害此卽紀所書者而不同如此蓋紀誤也
　　禇亮傳雲初武德四年太宗為天策上將軍
　　今案髙祖紀武德四年十月己丑秦王世民為天策上將領司徒又太宗紀雲髙祖以謂太宗功髙古官號不足以稱乃加號天策上將領司徒又宰相表雲武德四年十月己丑世民加司徒天策上將又唐儉傳太宗曰天策長史不見上將擊賊耶然則其官止是天策上將非上將軍也
　　昭宗紀乾寧四年五月壬午朱全忠陷黃州刺史矍璋死之
　　今案楊行宻傳雲汴將朱友恭聶金率騎兵萬人與張崇戰泗州金敗瞿章守黃州聞友恭至南走武昌柵行宻遣將馬珣以樓船精兵助章守友恭次樊港章據險不得前友恭鑿崖開道以彊弩叢射殺章別將遂圍武昌章率軍薄戰不勝友恭斬章拔其壁然則書為矍璋者誤也
　　史思明傳雲思明又遣敬釭擊兗鄆又雲思明大怒召許季常將誅而釋之
　　今案朱泚僭卽皇帝位以敬釭為御史大夫許季常京兆尹斯二人名姓皆同然史思明之亂至朱泚建中之變已二十五六年矣二人者果存而助亂歟或者姓名偶同歟其誤記歟不可得而知脩史家亦當定其去取也
　　目録第一百三十烈女傳有王綝妻韋
　　今案其傳乃王琳妻韋也未知孰是
　　公主傳髙祖女淮南公主下嫁封道言
　　今案封倫傳乃名言道未知孰是
　　外戚傳楊國忠四子暄昢曉晞又雲昢尚萬春公主貴妃傳亦同其字皆從日
　　今案公主傳及宰相世系表其昢字皆從月蓋誤也
　　王綝傳其孫摶字昭逸
　　今案宰相世系表皆作搏未知孰是
　　宰相世系表內敘梁武孫雲統五子歡譽登■〈敕上言下〉譼
　　今案表內有詧字而無登字蓋登當作詧也
　　顧彥暉傳雲乾寧四年華洪率衆五萬攻彥暉【王建之將也】取渝昌普三州壁梓州南帝仍遣左諫議大夫李洵論止建拒命帝以嗣郯王戒丕鎮鳳翔徙茂貞代建皆不奉詔
　　今案本紀乾寧四年六月貶王建為南州刺史以李茂貞為劔南西川節度使嗣覃王嗣周為鳯翔隴右節度使茂貞不受命嗣周及茂貞戰於奉天敗績況嗣覃王嗣周嗣延王戒丕紀傳中載之多矣唯此傳乃作嗣郯王戒丕誤也
　　髙祖紀武德四年四月甲寅封子元方為周王元禮鄭王元嘉宋王元則荊王元茂越王
　　今案髙祖諸子傳雲周王元方武德四年始王與鄭宋荊滕四王同封正謂此也今紀內書元茂封越王而傳乃是滕王已見差舛而又髙祖諸子中無名元茂者以是推之實紀誤也當書雲元懿滕王為是況傳中自周王元方已下皆有次序載其名故徐康王元禮初王鄭韓王元嘉始王宋彭思王元則初王荊鄭惠王元懿始王滕凡此皆有根源一一可考而紀之所書殊無據依也
　　《懿宗紀》：咸通元年七月，封叔𢗙為信王。八年十二月，信王𢗙薨。
　　今案：《十一宗諸子傳》憲宗二十子，無名𢗙者。止有信王憻，咸通八年薨。旣封於信，而又薨年與傳相符，則此信王𢗙，卽憻無疑，但紀傳名不同，必有誤者。
　　昭宗紀大順二年六月丙午封子祐為德王
　　今案昭宗諸子德王名裕不名祐也況乾寧四年立為皇太子時名裕卽可見此誤也
　　楊行宻傳雲天祐二年王彥章李德誠拔潤州殺安仁義
　　今案田頵傳雲行宻遣將王茂章攻潤州又雲行宻使王茂章穴地取潤州參校諸傳當作茂章為彥章者誤也
　　僕固懷恩傳雲史朝義退守莫州於是都知兵馬使薛兼訓郝廷玉兗鄆節度使辛雲京會師城下
　　今案肅宗紀雲寳應元年【壬寅】建卯月癸丑河東軍亂殺其節度使鄧景山都知兵馬使辛雲京自稱節度使又代宗紀雲廣德元年【癸卯】正月甲申史朝義自殺今僕固懷恩傳載雲京等會師於莫州城下正是寳應元年廣德元年冬春之際又按辛雲京傳雲京自為河東節度使之後未嘗移鎮卒於太原亦未嘗為兗鄆節度使況雲京新得太原必不敢輕出會師討賊此蓋誤書也
　　《太宗諸子傳·蜀悼王愔傳》末云：子璠嗣王。武后時，謫死歸誠州，神龍初，以朗陵王禕子褕嗣。
　　今案：朗陵王卽鬱林王恪之子也【恪亦太宗子】。《恪傳》云：四子仁、瑋、琨、璄。瑋早卒，中宗追封朗陵王子𥙆出繼蜀王愔。由是言之，此《蜀王傳》所云「以朗陵王禕子𥙆嗣」，當作「以朗陵王瑋子袨嗣」也。況開元中，有信安王禕卽琨之子，而朗陵之親姪無容與伯父同名，以此益見朗陵王禕當作瑋字也。然《三宗諸子傳》內《許王素節傳》末云：「乃以嗣蜀王褕為廣漢王。」以《宗室世系表》考之，蓋𥙆本名䄖也。
　　柳晟傳雲授學於吳大瓘並子通玄
　　今案吳通玄傳其父乃名道瓘未知孰是
　　劉昌裔傳雲入蜀楊惠琳亂昌裔説之惠琳順命拜瀘州刺史署昌裔州佐惠琳死客河朔間曲環方攻濮州表為判官為環檄李納剴曉大誼環上其藁德宗異之
　　今案憲宗紀永貞元年十一月夏綏銀節度留後楊惠琳反元和元年三月楊惠琳伏誅自反至伏誅止四五月耳中間未嘗有順命事此其一也且惠琳之亂在夏州而此傳乃雲入蜀説惠琳旣順命拜瀘州刺史地里全不相屬此其二也既惠琳死乃與曲環檄李納而環上其藳於德宗按德宗紀建中二年八月平盧節度使李正已卒子納自稱留後貞元八年五月平盧節度使李納卒子師古自稱留後皆德宗之世也至憲宗世惠琳反時平盧節度使乃李師古而納死已久矣時又不相值此其三也曲環自建中三年為邠隴節度其後改陳許至貞元十五年卒當惠琳反時環死已久矣無復與李納攻戰事此其四也且曲環攻李納時乃德宗之初而惠琳反在憲宗之初相距二十四五年曲環又已死何緣先述惠琳死然後方及曲環攻檄李納事如此則顛倒錯亂無復次序此其五也由此觀之此非楊惠琳乃楊子琳也案代宗紀大厯三年七月瀘州刺史楊子琳反陷成都劔南節度留後崔寛敗之克成都子琳殺夔州別駕張忠又案崔寧傳雲寧攻郭英乂英乂走靈池為韓澄所殺於是劔南大擾楊子琳起瀘州討寧詔宰相杜鴻漸為西川節度使往平其亂鴻漸入成都乃表子琳為瀘州刺史以和解之又數薦寧朝廷因授寧西川節度使大厯三年寧入朝楊子琳襲取成都帝乃還寧於蜀未幾子琳敗子琳者本瀘南賊帥既降詔隸劔南節度屯瀘州杜鴻漸表為刺史寧入朝留弟寛守成都子琳乘間起瀘州以精騎數千襲據其地寛戰力屈寧妾任素驍果卽出家財募士設部隊自將以進子琳大懼會糧盡且大雨引舟至廷乗而去収餘兵沿江而下諸刺史震慄僃餼牢以饗士遇黃草峽守捉使王守仙伏兵五百子琳前驅至悉禽之遂入虁州殺別駕張忠城守以請辠朝廷以其本謀近忠故授峽州刺史移灃州鎮遏使後歸朝賜名猷此乃楊子琳亂蜀之本末正與代宗本紀相符又與昌裔傳時世事狀相應蓋舊史止書為楊琳而修新史者遂誤以為惠琳故其時世年月皆參錯顛倒前後不合以子琳考之則與紀傳年世事理皆符同其誤昭然矣今新書誤以子琳為惠琳處凡二此劉昌裔並戴叔倫傳其誤皆同也
　　戴叔倫傳雲師事蕭頴士為門人冠劉晏管鹽鐵表主運湖南至雲安楊惠琳反馳客劫之曰歸我金幣可緩死叔倫曰身可殺財不可奪乃捨之嗣曹王臯領湖南江西表在幕府
　　今案劉晏傳畧雲代宗立領度支鹽鐵轉運鑄錢等使拜吏部尚書平章事使如故罷為太子賓客領東都河南江淮轉運租庸鹽鐵常平使代宗紀雲廣德元年【癸卯】正月癸未京兆尹劉晏為吏部尚書平章事二年【甲辰】正月罷憲宗紀雲永貞元年【乙酉】十月夏綏銀節度留後楊惠琳反元和元年【丙戌】三月楊惠琳伏誅曹王臯傳臯以建中元年【庚申】為湖南觀察使李希烈反【建中三年壬戍歲十月也】為江西節度使由此推之劉晏之管鹽鐵今且以廣德元年癸卯為始至永貞元年乙酉已四十三年矣雖曹王臯為江西節度使之時自廣德癸卯計之至建中壬戍亦二十年豈有主運而四十三年不罷之理且叔倫主運在代宗初而惠琳反在憲宗初此時不相值一也惠琳之反在夏州而叔倫主運在湖南雲安地里聲勢何由相接此地不相近二也以此見決非楊惠琳明矣案代宗紀大厯三年七月壬申瀘州刺史楊子琳反陷成都劔南節度留後崔寛敗之克成都子琳殺夔州別駕張忠又崔寧傳敘子琳自成都敗収餘兵沿江而下遂入夔州城守以請朝廷授峽州刺史其本末與叔倫傳相應且正當代宗之初劉晏管鹽鐵之際此蓋亦楊子琳而誤為惠琳也
　　楊貴妃傳雲每命婦入班持盈公主等皆辭不敢就位
　　今案諸公主傳睿宗女玉貞公主字持盈外不見有封持盈者夫以公主之字而遂為封號稱之可乎就使當日時俗所稱然史家亦當考正之也
　　楊貴妃傳雲十載正月望夜妃家與廣寧主僮騎爭闤門鞭梃讙競主墜馬僅得去主見帝泣乃詔殺楊氏奴貶駙馬都尉程昌裔官
　　今案公主傳乃程昌胤也未知孰是
　　公主傳玄宗常芬公主下嫁張去奢
　　今案肅宗張皇后傳其尚常芬公主乃張去盈非去奢也未知孰是
　　公主傳玄宗臨晉公主下嫁郭潛曜
　　今案孝友傳乃鄭潛曜而其父萬鈞亦尚代國公主證據甚明為郭姓者誤也
　　公主傳髙祖女南昌公主下嫁蘇勗
　　今案蘇勗傳乃雲南康公主未知孰是
　　禮儀志開元十四年通事舍人王嵒上疏請刪去禮記舊文而益以今事詔付集賢院議學士張説以為禮記不刋之書去聖久逺不可改易而唐貞觀顯慶禮儀注前後不同宜加折衷以為唐禮乃詔集賢院學士右散騎常侍徐堅左拾遺李鋭及太常博士施敬本撰述歴年未就而鋭卒蕭嵩代鋭為學士奏起居舍人王仲丘撰定為一百五十卷是為大唐開元禮
　　今案藝文志開元禮一百五十卷注云張説請修貞觀永徽五禮為開元禮命賈登張烜施敬本李鋭王仲丘陸善經洪孝昌撰集蕭嵩摠之又按張説傳説為集賢院學士知院事常典集賢圖書之任開元十八年卒又案蕭嵩傳嵩以開元十四年以兵部尚書領朔方節度使徙河西節度使以破吐蕃功授同中書門下三品十七年進兼中書令自張説罷宰相令缺四年嵩得之又案玄宗紀開元十一年四月張説為中書令十四年四月罷十七年六月蕭嵩兼中書令以是言之方初脩開元禮之時卽張説總領至十八年説卒卽蕭嵩摠之蓋皆以見任宰相或舊相總之也況蕭嵩名位素崇當開元十四年已為兵部尚書節度使而李鋭乃其屬官嵩豈容下與鋭為代乎此蓋是説卒嵩代説為學士而誤以説為鋭於是義理皆不明也
　　宗室世系表雍王繪之曾孫有廬國公相州刺史景誤
　　今案畢王璋之曾孫亦有蔡國公景誤此二人止是三從昆弟耳無縁如此同名按江夏王道宗傳雲子景恆封廬國公相州刺史然則雍王房之景誤非也當為景恆而封廬國
　　武后本紀雲長壽二年一月殺內常侍范雲仙三月殺白潤府果毅薛大信
　　今案后妃傳則雲監門衛大將軍范雲仙白潤府果毅薛大信未知孰是
　　孟元陽傳雲韓全義敗五樓列將多私去獨元陽與神策將蘇元策以所部屯溵水
　　今案韓全義傳雲討吳少誠而師皆潰退保五樓賊移屯逼之乃與監軍英秀等保溵水不能固又入屯陳州是時唯陳許將孟元陽神策將蘇光榮守溵水又吳少誠傳亦云神策將蘇光榮而韋弘景傳亦有蘇光榮者為涇原節度使然則名光榮者是而為元策者誤矣
　　田令孜傳雲復光部將鹿景弘
　　今案下文及僖宗紀中和三年皆曰晏弘然則此景弘字誤也
　　田令孜傳雲復光部將鹿景弘王建等以八都衆二萬取金洋等州進攻興元節度使牛頊奔龍州景弘自稱留後
　　今案僖宗紀中和三年十二月忠武軍將鹿晏弘逐興元節度使牛勗自稱留後紀以為勗傳以為頊未知孰是
　　魚朝恩傳雲以左監門衛軍知內侍省事
　　今案監門衛軍疑不成號當是將軍也
　　李訓傳雲顧中尉魚志弘仇士良傳雲志弘右衛上將軍兼中
　　今各以本傳上下文考之如李訓傳雲弘志使偏將攻之士良傳雲與右神策軍中尉魚弘志挾帝還宮又雲與弘志議更立又雲弘志韓國公又雲士良弘志憤文宗與李訓謀又雲禍原於士良弘志又案武宗紀亦書為魚弘志然則其人名弘志審矣而傳或書為志弘使後世何所取信乎
　　懿宗紀咸通九年龎勛反十二月前天雄軍節度使馬舉為南靣招討使泰寜軍節度使曹翔為北靣招討使
　　今案康承訓傳雲詔以馬士舉為淮南節度使南靣行營諸軍都統以隴州刺史曹翔為兗海節度北靣都統招討使與本紀所書名及官號有不同又案令狐綯傳馬舉本左衛大將軍遂代綯為南靣招討使亦不言為前天雄節度使且又一名舉一名士舉莫知孰是
　　盧坦傳雲坦為東川節度使初坦與宰相李絳議多協坦出半歲而絳罷吳少誠之誅詔以兵二千屯安州
　　今案李絳罷相在元和九年二月則坦之出鎮東川乃八年秋冬之交也又案憲宗紀元和四年十一月彰義軍節度使吳少誠卒其弟少陽自稱留後九年閏八月彰義軍節度使吳少陽卒其子元濟自稱知軍事是後始相繼命將誅討然當元和八年九年則少誠之卒已久朝廷未嘗有誅少誠之事今此雲吳少誠之誅誤矣當雲吳元濟之誅也
　　魯王靈夔傳雲子藹為范陽王宗室世系表亦同
　　今案本紀垂拱四年九月殺范陽郡王靄藹靄不同未知孰是
　　虢王鳯傳雲次子茂融宗室世系表亦同
　　今案邢文偉傳雲東莞公融本紀垂拱三年亦作東莞郡公融皆無茂字未知孰是
　　袁朗傳雲自滂至朗凡十二世其間位司徒司空者四世淑顗察皆死宋難昂著節齊梁時
　　今案袁朗之先仕宋而死於國難者有淑顗粲三人然未嘗有名察者則此言察乃粲字之誤也
　　鄭從讜傳雲河東節度使康傳圭遣大將伊釗張彥球蘇弘軫引兵拒沙陀戰數負傳圭斬軫以徇
　　今案上文雲弘軫而下文止雲斬軫卽不知軫姓蘇弘邪或脫誤邪
　　遼東李氏世系表內兩世之間有名知古者二人必有誤者
　　王琚傳雲琚義其為卽與周璟張仲之等共計
　　今案王同皎武三思傳皆作周憬未知孰是
　　宰相世系表李氏南祖表內有承為山南東道節度使弟名曄子名潘
　　今案本表之末注云南祖宰相有藩又李藩傳雲其先趙州人父承仕為湖南觀察使藩相憲宗而李承傳雲趙州高邑幼孤其兄曄養之仕歴山南東道節度使終於湖南觀察使此卽李曄李承李藩之世次今且據傳為正傳稱兄曄養之今表中曄乃為承之弟其誤一也藩旣承之子今表止作潘其誤二也藩相憲宗以例當有相憲宗字而此不載顯是脫漏其誤三也
　　藝文志雜史類中鄭言平剡録一卷注云裘甫事
　　今案本紀咸通元年正月浙東人仇甫反命安南經畧使王式為浙江東道觀察使以討之八月己卯仇甫伏誅王式傳亦作仇甫唯藝文志作裘甫未知孰是
　　蘇定方傳雲俟斤嬾獨祿擁衆萬帳降
　　今案西突厥傳以為嬾獨祿未知孰是
　　突厥傳雲武德八年頡利攻靈朔於是張瑾兵屯石嶺季髙遷屯太谷
　　今案突厥傳雲武德五年進擊忻州為李髙遷所破又李髙遷自有傳則此為季字者誤也
　　突厥傳頡利子疊羅支
　　今案李靖傳作疊羅施未知孰是
　　武宗本紀開成五年十一月魏博節度使何進滔卒其子重霸自稱留後
　　今案進滔傳其子乃名重順未知孰是
　　髙祖本紀武德九年七月癸巳封德彝為尚書左僕射今案宰相表乃是右僕射況是月卒卯方命蕭瑀為左僕射至此止隔兩日爾而德彝本傳亦止雲拜右僕射且雲是時瑀為左僕射然則德彝此拜實右僕射而髙紀書為左則誤也
　　唐儉傳雲武德初進內史舍人遷中書侍郎為劉武周所虜
　　今案髙紀雲武德二年內史侍郎唐儉討劉武周又永安王孝基及獨孤懷恩傳皆雲內史侍郎又百官志雲武德三年改內書省曰中書省內書令曰中書令然則儉在武德二年則當止是內史侍郎未合書為中書侍郎也
　　髙祖紀武德四年左驍騎衛大將軍長孫順德
　　今案十六衛止有驍衛未嘗有驍騎衛又按突厥傳亦止雲左驍衛大將軍長孫順德然則此騎字實衍字也
　　武德六年四月壬申封子元璹為蜀王元慶漢王至八年十二月辛丑徙封元璹為吳王元慶陳王
　　今案子名元璹而封蜀王使民吏若何稱之雖璹字亦有壽音然恐難戶曉終似未安其可疑者一也又案此髙祖子也遍尋本傳則二十二人並無名元璹者此可疑者二也案霍王元軌傳雲武德六年始王蜀與豳漢二王同封後徙吳與此髙紀所書封徙皆同又雲貞觀十年徙王霍今以紀考之武德六年王蜀及八年徙封吳者皆名元璹而貞觀十年徙封霍者則名元軌然則元軌初名元璹後改為元軌歟若然則是傳漏載其改名一事矣至於名璹而封蜀一事訖未可曉或者止名元軌而髙紀誤以為元璹乎設若果誤載則又安得六年八年皆誤歟此二者雖不可得而考然要之元璹元軌在紀傳不脫則誤必有一者矣【又案舊唐書紀武德六年雖不載元璹初封蜀王等事然八年亦書雲十一月改封蜀王元軌為吳王其名止是元軌不作元璹已自與新書不同由是觀之疑新書之誤也】
　　長平王叔良傳雲薛仁杲內史翟長孫以衆降又雲委事於長孫乃克安
　　今案薛仁杲傳作內史令翟長愻未知孰是
