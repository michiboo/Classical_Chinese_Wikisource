
《宦者·楊復恭傳》云：「王瓌者，惠安太后之弟也」。
《方技·桑道茂傳》雲李泌病篤，以三月二日中和日強入見，不能歩，歸而卒。
　　太宗本紀貞觀二十三年五月己巳皇帝崩於含風殿年五十三
　　今案虞世南傳敘太宗語曰吾年十八舉義兵二十四平天下未三十即大位且太宗以隋煬帝大業十三年起義兵是歲丁丑而太宗自謂年十八則是庚申歲生又太宗紀雲大業中突厥圍煬帝鴈門詔書募兵赴援太宗時年十六往應募案隋書紀突厥以大業十一年圍煬帝於鴈門是歲乙亥而太宗年十六則亦是生於庚申歲以二者推較則太宗以庚申生無疑矣貞觀二十三年歲在己酉自庚申至己酉止是五十年而本紀以爲年五十三則悞也
　　桑道茂傳雲杜佑終於司徒
　　今案佑傳以太保致仕而終非司徒也
　　公主傳明皇帝二十九女
　　今案其名數乃有三十人即不知其總凡之悞邪名數之悞邪然修書而至於如此亦可謂疎謬矣
　　穆宗紀雲始封建安郡王進遂王
　　今案憲宗紀元和元年八月丁卯進封子延安郡王宥爲遂王【即穆宗也】穆宗紀以爲建安憲宗紀以爲延安二者必有一悞
　　穆宗紀長慶元年五月丙辰建王審薨
　　今案十一宗諸子傳雲憲宗二十子內澧王惲傳末雲初惲名寛深王察洋王寰綘王寮建王審元和七年並改今名則是寛以下其名皆改從心故審改名恪而本傳書爲建王恪也既於元和七年【壬辰】改爲恪至長慶元年【辛丑】薨時猶書爲審其悞可見也
　　《十一宗諸子傳》內憲宗二十子宋雲凡八王史失其薨年
　　今案，所謂「八王」者，深王悰、瓊王恱、沔王恂、婺王懌、茂王愔、衡王憺、澶王㤝、榮王㥽也。然案《僖宗紀》廣明元年八月癸卯，榮王㥽爲司空。是月，㥽薨。則是此一王薨年亦自可見，而本傳亦謂史失之者悞也。
　　宣宗諸子通王滋傳末雲濟韶彭韓沂陳延覃丹九王史逸其系胄雲
　　今案昭宗紀乾寧四年韓建所害九王內彭王名惕即憲宗子沂王名禋即昭宗子此二王舉其名而考其傳則皆見系胄安得一槩雲史逸之也
　　裴寂傳雲麟州刺史韋雲起告寂反
　　今案雲起傳雲起未嘗爲麟州刺史亦無告裴寂反之事且又按地理志麟州乃開元十二年始置則方武德時固未有麟州也
　　虞世南傳雲貞觀八年進封永興縣公會隴右山崩大虵屢見山東及江淮大水後星孛虛危歴氐餘百日帝訪羣臣世南曰云雲又天文志雲貞觀八年八月甲子有星孛於虛危歴玄枵乙亥不見
　　今案帝紀貞觀八年七月隴右山崩八月甲子有星孛於虛危五行志雲貞觀八年七月隴右山摧又雲八年七月山東江淮大水又雲隴右大虵屢見凡此所云即虞世南傳及天文志所書之事也其大節如山摧虵見大水星變雖已僅同至於間有違舛則不能使人無疑何者如世南傳雲星孛虛危歴氐餘百日而天文志雲甲子星孛於虛危至乙亥不見則止十二日爾此一可疑也自氐至虛危凡歴大火析木星紀玄枵四辰即未知十二日之間果能徧歴歟此二可疑也又雲星孛虛危歴玄枵夫虛危即玄枵之次今雲孛虛危又雲歴玄枵此三可疑也以是觀之則志傳必有誤者矣
　　李源傳略雲源八歲家覆俘爲奴轉側民間長慶初年八十矣御史中丞李德裕表薦源絶心祿仕五十餘年今案明皇帝本紀天寳十四載十二月丁酉安祿山陷東京留守李憕死之是歲乙未而源年八歲則是生於天寳七年戊子也至長慶元年辛丑止七十四歲爾其長慶盡四年【甲辰】又歴敬宗寳歴元年【乙巳】二年【丙午】文宗太和元年【丁未】源始八十歲然則既雲八歲家覆又雲長慶初年八十此二者必有一誤況德裕爲中丞正長慶時時源實未八十矣
　　王同皎傳雲趨長生殿太后所李多祚傳亦同
　　今案桓彥範傳雲時武后處迎仙宮之集仙殿又武后及張易之傳皆雲迎仙院未知孰是
　　獨孤懐恩傳雲元正皇后弟也懐恩之幼隋文帝獻皇后以姪養宮中
　　今案元正皇后即髙祖之母而髙祖紀雲隋文帝獨孤皇后髙祖之從母也由此言之則元正後與隋文獻後乃姉妹而懐恩則弟也安得謂之姪哉
　　張薦傳略雲鷟字文成證聖中天官侍郎劉奇以鷟及司馬鍾爲御史開元初御史李全劾鷟多口語訕短時政貶嶺南武后時中人馬仙童陷黙啜問文成安否答曰近自御史貶官曰國有此人不用無能爲也
　　今案武后證聖元年乙未明皇帝開元元年癸丑相去一十九年而鷟仍爲御史此已可疑且又鷟既於開元初以御史貶官矣何縁復雲武后時馬仙童曰近自御史貶官歟此一節前後乖舛全不可考
　　渾瑊傳雲父釋之有才武從朔方軍積戰多累遷開府儀同三司試太常卿寧朔郡王廣德中與吐蕃戰沒
　　今案代宗紀廣德二年二月辛未僕固懐恩殺朔方軍節度留後渾釋之又釋之本傳雲李光弼保河陽釋之以朔方都知兵馬使爲禆將進寧朔方節度留後僕固懐恩之走聲爲歸鎮釋之曰是必衆潰將拒之其甥張韶曰彼如悔禍還鎮渠可不納釋之信之乃納懐恩懐恩已入使韶殺釋之收其軍紀傳所載如此而與瑊傳不同未知孰是
　　杜求仁傳雲求仁與徐敬業舉兵爲興復府左長史死於難
　　今案徐敬業傳求仁爲匡復府右長史與求仁傳不同未知孰是
　　徐齊聃傳雲高宗時姑爲帝婕妤子堅傳末又雲齊聃姑爲太宗充容仲爲高宗婕妤
　　今案后妃傳雲太宗賢妃徐惠太宗召爲才人再遷充容卒贈賢妃惠之弟齊聃子堅皆以學聞女弟爲高宗婕妤然則徐齊聃在本傳則爲賢妃婕妤之姪而堅爲姪孫在賢妃傳則齊聃乃賢妃婕妤之弟而堅乃姪也未知何者爲是
　　蕭至忠傳雲祖德言祕書少監
　　今案宰相世系表德言乃忠之曾祖其世次甚明又德言傳亦謂至忠爲曽孫此必可信今至忠傳止以德言爲祖則誤也
　　康承訓傳雲咸通中南詔復盜邉武寧兵七百戍桂州六歲不得代列校許佶趙可立因衆怒殺都將詣監軍使丐糧鎧北還
　　今案崔彥曾傳雲初蠻冦五管陷交趾詔節度使孟球募兵三千往屯以八百人戍桂林舊制三年一更至期請代而彥曾親吏尹戡徐行儉貪不恤士乃議廩賜乏請無發兵復留屯一年戍者怒殺都將王仲甫脅糧料判官龎勛爲將取庫兵剽湘衡虜丁壯合衆千餘北還然則康承訓傳以爲武寧兵七百戍桂林六歲不得代而作亂崔彥曾傳則以爲八百人戍三年請代以復留一年故怒而作亂此二者所載不同未知孰是
　　高固傳雲李懐光反使邠寧留後張昕將兵萬人先趣河中固在行乃伺間入帳下斬昕首以徇拜檢校右散騎常侍前軍兵馬使
　　今案楊朝晟傳雲李懐光反韓游瓌退保邠寧賊黨張昕守邠州大索軍實多募士欲潛歸之朝晟父懐賓爲游瓌將夜以數十騎斬昕及同謀者游瓌遣懐賓告行在德宗勞問授兼御史中丞又案韓游瓌傳雲懐光檄假游瓌邠州刺史欲因張昕殺之游瓌既失兵不知所圖有客劉南金説之游瓌馳入邠説昕昕不聽游瓌移疾不出隂結其將髙固等游瓌伏甲先起高固等應之斬昕首以聞且張昕之死不過止在一人之手又其先必有主其謀者今此則不然在高固傳則以爲固伺間斬昕在楊朝晟傳則以爲楊懐賓以夜斬昕在韓游瓌傳則以爲游瓌伏甲先起而高固應之乃斬昕其主謀及致殺者果在何人爲史如此使後人何所信乎
　　劉禹錫傳雲王叔文引禹錫及柳宗元與議禁中所言必從擢屯田員外郎判度支鹽鐵案頗慿藉其勢多中傷士若武元衡不爲宗元所喜下除太子右庶子
　　今案武元衡傳雲爲御史中丞順宗立王叔文使人誘以爲黨拒不納俄爲山陵儀仗使監察御史劉禹錫求爲判官元衡不與叔文滋不悅數日改太子右庶子然則元衡下遷庶子乃以忤叔文禹錫之故非爲柳宗元不喜此其事與禹錫傳不同者一也
　　又雲御史竇羣劾禹錫挾邪亂政羣即日罷
　　今案竇羣傳雲德宗時遷侍御史至順宗時羣不附王叔文欲逐之韋執誼不可而止憲宗立轉膳部員外郎兼侍御史知雜事然則當王叔文禹錫等黨方盛時羣亦未嘗罷御史此其事與禹錫傳不同者二也
　　又雲韓臯素貴不肯親叔文等斥爲湖南觀察使
　　今案韓臯傳雲入拜尚書右丞王叔文用事臯嫉之謂人曰吾不能事新貴從弟曅以告叔文叔文怒出爲鄂岳蘄沔觀察使觀此則臯所忤者叔文及其一黨之人不獨止禹錫而已此事當載之叔文傳中乃可非禹錫傳之所當書也且臯之出自爲鄂岳蘄沔觀察又非湖南此其事與禹錫傳不同者三也噫如禹錫者因非良士而又朋附小人竊弄威柄方其得志之秋朋黨構扇變故易常妄相進擢既不卟天下之望宜爲正人之所疾惡意其當日施爲恣橫者不止此數事而已然當時史臣不能摭其信實之事筆之簡策止掇拾微末一二且又差舛不同不惟無以見其過惡之跡而又使後世疑其事之不然此最爲可惜也
　　忠義張廵傳贊雲以疲卒數萬
　　今案廵所用戰兵止數千不滿萬人贊之所云誤矣
　　王珪傳及酷吏王旭傳皆雲燾及旭乃珪之孫
　　今案宰相世系表則二人皆珪之曾孫未知孰是
　　裴寂傳雲寂字玄真
　　今案宰相世系表則字真玄未知孰是
　　劉審禮傳雲子殆庶又雲易從爲彭城長史
　　今案宰相世系表殆庶易從爲漢州長史未知孰是
　　虢王鳯傳雲七子次子茂融
　　今案宗室世系表鳯止六子而茂融第四未知孰是
　　酷吏崔器傳雲曾祖恭禮尚館陶公主
　　今案公主傳高祖女真定公主嫁崔恭禮又館陶公主下嫁崔宣慶今器傳乃雲恭禮尚館陶未知孰是
　　藝文志崔良佐三國春秋注云良佐深州安平人日用從子
　　今案崔日用傳乃滑州靈昌人而又崔元翰傳述良佐雲與日用從昆弟也此二傳鄉里宗族與藝文志不同未知孰是然以宰相世系表考之則良佐乃日用之再從姪以是言之則從子者是而從昆弟者誤歟
　　武攸暨傳雲中宗時拜司徒復王定延秀之誅降楚國公景龍中卒今案武延秀傳延秀以韋後敗時與安樂公主同斬則是景龍四年六月中事也是歲六月壬午韋後弒中宗甲申改元唐隆庚子臨淄王以兵誅韋氏及安樂公主武延秀等甲辰睿宗即位七月己巳改元景雲由是言之延秀既誅之後何縁復有景龍年號乎
　　李光弼傳河陽北城之戰賊衆奔敗禽周摯
　　今案史思明傳雲時周贄以後軍屯福昌駱悅惡其貳乃殺贄【贄摯雖不同其實一人也】且周贄已爲光弼所禽何縁復從思明領軍屯福昌而爲駱悅所殺歟
　　又光弼傳雲安太清襲懐州守之光弼令郝廷玉由地道入懐州得其軍號登陴大呼王師乘城禽太清楊希仲送之京師獻俘太廟侯仲莊傳亦云禽安太清
　　今案史思明傳雲使安太清取懐州以守光弼攻之太清降又案哥舒曜傳亦云降安太清光弼仲莊傳言禽而思明曜傳言降未知孰是
　　郝玭傳雲貞元中爲臨涇鎮將嘗從數百騎出野還説節度使馬璘曰臨涇扼洛口其川饒衍利畜牧其西走戎道曠數百里皆流沙無水草願城之爲休養便地玭出或謂璘曰玭言信然雖然公所以蒙恩大幸以邊防未固也上心日夜念此故厚於公若用玭言則邊已安尚何事爲璘遂不聽
　　今案馬璘傳雲徙涇原節度使大厯八年吐蕃內冦璘與渾瑊擊破之十二年卒於軍是歲丁巳今玭傳雲貞元中説馬璘而貞元元年歲在乙丑則是時璘卒已九年矣玭安得與璘有言哉此可疑者一也案璘傳雲在涇八年繕屯壁爲戰守具令肅不殘人樂爲用敵不敢犯今郝玭傳所言乃如此則正與璘傳相反此可疑者二也案舊書玭傳則雲臨涇地居險要當敵要衝白其帥帥不從則是舊史未嘗以爲馬璘未審新書何由指以爲馬璘此可疑者三也
　　蘇定方傳雲至恆篤城欲殺降人取貲定方一不取太宗知之
　　今案本紀此乃髙宗顯慶元年九月事今雲太宗則誤也
　　江夏王道宗傳雲助李靖破敵親執頡利可汗
　　今案李靖及突厥傳禽頡利者張寳相也而道宗傳以爲道宗親執未知孰是
　　德宗本紀貞元八年十一月幽州盧龍軍節度使劉濟及其弟瀛州刺史澭戰於瀛州澭敗奔於京師
　　今案澭傳雲澭怦次子濟母弟怦得幽州病且死澭輙以父命召濟於莫州濟嗣總軍事德澭之讓以爲瀛州刺史有如不諱許代已乆之濟自用其子爲副大使澭不能無恨因請以所部爲天子戍隴悉發其兵千五百馳歸京師無一卒敢違令者其事與紀全異未知何者爲是
　　孔戢傳雲初父死難詔與一子官補修武尉不受以讓其兄戡
　　今案死難者巢父傳則以戣戡戢爲從子又案宰相世系表戣戡戢實巢父兄岑父之子是則非巢父之子審矣今戢傳乃指巢父爲父則甚誤矣
　　劉弘基傳雲討薛舉戰淺水原八緫管軍皆沒唯弘基軍戰力矢盡爲賊拘仁杲平乃克歸
　　殷開山傳雲從秦王討薛舉會王疾甚臥營委軍於劉文靜誡曰賊方熾邀速戰利公等毋與爭糧盡衆枵乃可圖開山鋭立事説文靜曰王屬疾憂公弗克濟故不欲戰今宜逗機制敵無專以賊遺王也請勒兵以怖之遂戰析墌爲舉所乘遂大敗下吏當死除名爲民
　　今案析墌城名也殷開山傳及地理志以爲析墌而薛舉及仁杲傳則以爲高墌未知孰是今以紀傳考之薛舉自唐得長安之後至於仁杲降太宗之時與唐兵前後凡五戰雖紀傳多不載其地名然徐參考亦可參見自高祖初入關義寧元年舉入冦扶風爲秦王所破此第一戰也【此不書於高祖紀而見於髙宗紀並舉本傳】武德元年六月舉又冦涇州秦王西討屯於高墌王臥疾而長史劉文靜殷開山等觀兵於高墌爲舉所大敗死者十六大將慕容羅睺李安逺劉弘基皆沒王還京師舉拔高墌將趨長安而病死此第二戰也【此見於高祖太宗紀及薛舉傳】是年八月辛巳舉卒己丑秦王復西討屯於高墌相持六十餘日九月甲寅秦州揔管竇軌及仁杲戰敗績此第三戰也【此見於高祖太宗紀】又與長平王叔良戰於百里細川而執劉感此第四戰也【此見於叔良及劉感傳】十一月己酉秦王敗仁杲於淺水原徑圍其城遂降之此第五戰也【此見於高祖太宗紀仁杲傳】此五戰地名人名及勝負粗可考矣若劉文靜殷開山之敗乃高墌也而開山傳則以爲析墌誤矣淺水原之戰仁杲將宗羅睺敗走太宗急追夜半圍之遲明而仁杲降而弘基傳乃以爲八揔管軍皆沒一何舛謬之甚乎此最爲大誤也案薛舉傳則弘基之沒亦高墌之戰耳夫淺水原乃太宗戰勝之地遂追奔逐北使仁杲不及計而降曷嘗有八揔管敗沒者乎此史氏殊不考究之故也高墌析墌皆城名高墌屬寧州定平縣析墌屬涇州安定縣地既近而名相類故易於舛誤唯弘基傳有淺水原戰沒之説爲謬最甚矣
