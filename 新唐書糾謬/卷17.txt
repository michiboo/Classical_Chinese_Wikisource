
　　蕭瑀傳雲晉王為皇太子拜太子太保同中書門下三品帝曰三師以德導太子者也禮不尊則無所取法乃詔師入謁太子出門迎拜
　　今案晉王之為皇太子也太宗以司徒長孫無忌為太子太師同中書門下三品【同三品自此始此見於長孫無忌傳】以司空房喬為太子太傅知門下省事【此見於房喬傳】而瑀自特進為太子太保李勣自兵部尚書為特進太子詹事並同中書門下三品【此見於李勣傳】乃一時之所謂妙選者今史欲著其事宜於無忌傳備書所命師傅保詹事等姓名及所除之職次載帝所言尊敬師傅之意至於喬瑀勣傳則略陳其事仍指諸傳以相援證庶後世備見一時之事此亦史體當然者也今則太師傳內既不具載始末而太傅詹事傳內但各述拜官至太保傳內始書其事又不雲同時拜師傅詹事者何人使覽者不能推見更有師傅詹事此亦記述之未允者也
　　食貨志唐世百官俸錢會昌後不復增今著其數太師太傅太保錢二百萬太尉司徒司空一百六十萬太子太師太保太傅一百四十萬太子少師少保少傅百萬
　　今案百官志雲太師太傅太保各一人是為三師太尉司徒司空各一人是為三公又東宮官太子太師太傅太保各一人從一品少師少傅少保各一人從二品其次序皆如此獨食貨志太子太傅少傅反居太保少保之下何也
　　今案孟詵本方術養生之士也舊書止列於藝術傳且未嘗有隱槩今書乃入隱逸傳莫諭其説
　　李棲筠傳雲出為常州刺史蘇州豪士方清因歲凶誘流殍為盜積數萬依黟歙間阻山自防東南厭苦詔李光弼分兵討平之
　　今案方清阻亂事本紀及李光弼傳皆不載惟棲筠傳有之及劉晏李芃傳畧見姓名然棲筠方是時止為常州刺史且無討伐之職而方清自是蘇州士豪依阻黟歙詔自委李光弼討平與棲筠無所干預何為乃見於棲筠傳乎此當載之光弼傳也
　　僕固懷恩賛而列於陳少游傳後馬存亮賛而列於仇士良楊復光之後
