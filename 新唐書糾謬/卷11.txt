
　　十一宗諸子傳內憲宗子衡王憺
　　今案憲宗諸子鄜王憬傳雲長慶元年始王與瓊沔婺茂淄衢澶七王同封又穆宗紀長慶元年三月戊午封弟憺衢王然則憺之所封衢也而書為衡則誤矣
　　公主傳太宗女豫章公主下嫁唐義識
　　今案唐儉傳及宰相世系表皆作善識然則義字誤矣
　公主傳明皇帝女常山公主下嫁薛譚
　今案薛稷傳作恆山公主嫁薛談且唐自穆宗以後始諱恆方明皇帝時未當避也譚談二字未知孰是
　公主傳太宗女清河公主名敬字德賢下嫁程懷亮薨麟德時陪葬昭陵懷亮知節子也終寧遠將軍
　今案程知節傳雲子處亮尚清河公主其名不同未知孰是且處亮所終之官當載於知節本傳之後今載於此不唯重複且失其所附也今若於公主傳則曰下嫁程處亮知節子也薨麟德時陪葬昭陵於知節傳則曰子處亮尚清河公主終寧遠將軍如此豈不兩得其所乎
　　韋倫傳雲擢商州刺史荊襄道租庸使襄州禆將康楚元亂稱東楚義王刺史王政棄城遁賊南襲江陵絶漢沔餉道倫調兵屯鄧州厚撫降賊冦益怠乃繫禽楚元以獻收租庸二百萬緡召為衛尉卿俄兼寧隴二州刺史乾元中襄州亂詔倫為山南東道節度使而李輔國方恣橫倫不肯謁憾之中罷為秦州刺史
　　今案肅宗紀乾元二年【己亥】八月乙巳襄州防禦將康楚元張嘉延反逐其刺史王政九月甲子張嘉延陷荊州十二月乙巳康楚元伏誅上元元年【庚子】四月戊申山南東道將張維瑾反殺其節度使史羽嵗己未來瑱為山南東道節度使以討張維瑾又案杜鴻漸傳乾元二年襄州康楚元等反商州刺史韋倫平其亂然則倫傳所言康楚元作亂而倫所討平者正肅宗紀及杜鴻漸傳所云乾元二年事也至次年上元元年張維瑾事即自命來瑱討之矣今傳乃先敘楚元作亂討平訖始又雲乾元中襄州亂如此即不知康楚元作亂是何年而乾元中襄州亂一節是何事以此參考即見差謬矣
　　嚴善思傳譙王重福敗善思坐闗通論死吏部尚書宋璟戶部郎中李邕薄其罪給事中韓思復固請乃流靜州
　　今案睿宗紀及宰相表宋璟傅景雲元年八月重福以反伏誅是時璟以檢校吏部尚書同中書門下三品則是宰相也今捨璟宰相不書而載其檢校官是捨大而録小其誤一也又李邕傳雲重福謀反邕與洛州司馬崔日知捕支黨遷戶部員外郎玄宗即位召為戶部郎中則是重福反時邕未為戶部郎中其誤二也
　　王同皎傳雲尚太子女安定郡主帝即位主進封公主【太子即中宗也】
　　今案公主傳雲安定公主始封新寧又新都公主傳雲神龍元年與長寧新寧義安安樂新平五郡主皆進封然則當同皎初尚郡主之時止是新寧郡非安定郡至中宗復位之後方進安定公主同皎傳誤也當雲尚太子女新寧郡主帝復位主進封安定公主【其安定或作定安二號不同未知孰是】
　　狄仁傑傳雲聖厯三年卒
　　今案本紀聖厯三年五月癸丑改元乆視而仁傑以九月辛丑卒當書為乆視元年卒
　　於惟謙相中宗而于氏表不載下皆倣此
　　鄭綮相昭宗
　　武什方相武后
　　髙馮【字季輔】相太宗髙宗髙氏表有宰相五人而止計四人漏此一名
　　寧王憲傳雲長夀二年降王夀春與衡陽巴陵彭城三王同封
　　今案武后紀長夀二年臘月丁卯降封皇孫成器【即寧王憲也】為夀春郡王恆王成義衡陽郡王楚王隆基臨淄郡王衛王隆範巴陵郡王趙王隆業彭城郡王然則此封乃王也在憲傳當雲與衡陽臨淄巴陵彭城四王同封今止雲三王者脫誤也或曰臨淄即明皇帝史家不欲列之降封之數故止書三王此說非也
　　武后傳雲作曌■■■囝○■■■■■■十有二文今案集韻■作■■作■■作■外又有■【人】■【授】■【初】■【生】■【國】■【聖】■【證】共十九字然則不止十二文也
　　杜悰傳雲懿宗立未幾冊拜司空封邠國公以檢校司徒為鳯翔節度使
　　今案懿宗紀及宰相表皆雲咸通三年二月庚子悰守司空十月丙申悰為司徒四年閏六月悰檢校司徒同平章事鳯翔節度然則本傳漏其正拜司徒一節也
　　李福傳雲蠻侵蜀詔福持節宣撫即拜劔南西川節度使同中書門下平章事與蠻戰敗績貶蘄王傅分司東都
　　今案南蠻傳止有李福械繫南蠻清平官董成等一事外並無入冦成都敗福兵之事然則福傳所書得實南蠻傳則脫漏矣
　　昭宗紀乾寧四年八月韓建殺通王滋沂王禋韶王彭王嗣韓王嗣陳王嗣覃王嗣周嗣延王戒丕嗣丹王允【凡九王】
　　今案通王滋傳雲建乃將十一王並其屬至石隄谷殺之十一王謂通王滋沂王禋【昭宗子】韶王【失名】彭王惕【憲宗子】嗣韓王【失名】嗣陳王【失名】嗣覃王嗣周嗣延王戒丕嗣丹王允睦王【倚懿宗子】濟王【失名】今紀中止載九王而不記睦濟二王蓋脫誤也
　　裴行立傳雲行立重然諾學兵有法母亡泣血幾毀以軍勞累授沁州刺史
　　今案行立即李錡甥其授沁州刺史以平錡功也事見李錡傳今本傳遺其平錡之功止雲以軍勞累授沁州刺史殊未盡其事也
　　李錡傳雲擢裴行立泌州刺史
　　今案裴行立本傳雲授沁州刺史又地理志雲泌州本昌州武德五年更名唐州天祐三年朱全忠徙治泌陽表更名然則是天祐三年方有泌州之名而元和之初未有泌州以此見書為沁者得其實而泌字誤也
　　王志愔傳雲上所著應正論又言漢成帝甥昭平君殺人以公主子廷尉上請
　　今案漢書此乃武帝時言成帝誤也
　　膠東郡王道彥傳曰太宗問大臣曰盡王宗子於天下可乎封德彝曰漢所封惟帝子若親昆弟其屬逺非大功不王如周郇滕漢賈澤尚不得茆土所以別親疏也
　　今案周之郇滕漢之賈澤皆嘗封國有土安得謂之尚不得苑土乎此葢因舊書之文而誤易之耳舊書則曰兩漢已降惟封帝子及親兄弟若宗室疎逺者非有大功如周之郇滕漢之賈澤並不得濫封所以別親疏也葢謂宗室屬疏者須有功如郇滕賈澤乃可得封雲爾今新書乃謂漢非大功不王至如周郇滕漢賈澤雖宗室然以無功尚不得苑土則悞矣殊不知郇滕賈澤皆封國有土者也
　　孔潁逹傳雲太宗問孔子稱以能問於不能以多問於寡有若無實若虛何謂也對曰此聖人教人謙耳
　　今案論語此乃曾子之語非孔子所言也太宗誤問而潁逹誤對史臣誤書也
　　溫彥博傳雲曾孫曦尚涼國長公主
　　今案公主傳止有睿宗女涼國公主下嫁薛伯陽非溫曦也然睿宗女內又有荊山公主亦下嫁薛伯陽此二者未知孰是無乃涼國實嫁溫曦而史誤作伯陽乎若以為然又薛稷傳雲伯陽稷之子尚仙源公主即涼國舊封此又似非誤無乃尚荊山者即溫曦乎二者雖不可得而推然必有一誤矣
　　李道古傳雲柳公綽鎮鄂岳為飛譖上聞憲宗欲代之會道古自黔中觀察使入朝乃代公綽倍道入其軍公綽惶遽出財貲皆被奪李聽守安州未嘗敗道古誣逐之
　　今案柳公綽傳止雲元和十一年為李道古代還除給事中並無被飛語及道古迫逐之事又李聽傳雲徙安州會觀察使柳公綽方討蔡以聽典軍一二咨之聲振賊中召為羽林將軍亦無道古誣逐之事其記事者脫誤歟
　　賈至傳坐小法貶岳州司馬寳應初召復故官
　　今案至本傳述王去榮殺人事乃至德二載已後乾元元年二月已前事也其傳中自後更無事止是貶岳州司馬後遂言寳應初召復故官且至德二載嵗在丁酉乾元元年嵗在戊戌二年歲在己亥至寳應元年嵗在壬寅而肅宗紀雲乾元二年九節度之師潰於滏水東京留守崔圓河南尹蘓震汝州刺史賈至奔於襄鄧案崔圓留東都王師之敗相州圓懼委東都奔襄陽詔削階封尋召拜濟王傅又蘓震傳雲震為河南尹九節度兵敗震與留守崔圓奔襄鄧貶濟王府長史起為絳州刺史然則至之貶岳州司馬正當至德乾元之際其貶岳州即坐棄汝州而出奔之故也本傳既漏其為汝州刺史一節又失其為岳州司馬之因止雲坐小法而已若以肅宗紀乾元二年崔圓蘇震事考之則其貶岳州之事昭然可見也
　　劉蕡傳雲號曰北司凶醜朋挻外羣臣內掣侮天子陳少游傳雲佶但諸史如江鄂州
　　今案外羣臣字句內及佶但諸史句內必皆有脫字
　　李晟傳雲詔為晟立五廟追賁髙祖芝已下
　　今案宰相世系表晟上世名止及曾祖嵩而不及芝亦闕文也
　　袁朗傳雲秦王有主簿薛收李道玄
　　今案太宗文學館學士姓名中止有主簿李玄道而無李道玄且又玄道自有本傳甚明此作道玄葢誤也
　　徐齊聃傳雲長孫無忌死家廟毀頓齊聃言於帝詔復獻公官以無忌孫延主其祀
　　今案無忌本傳則全無復獻公官及以延主祀之事止有上元元年以孫元翼襲封事又案宰相世系表延即無忌孫而元翼則是曾孫如此則無忌本傳脫此一事明矣
　　崔戎傳雲玄暐從孫也
　　今案宰相世系表戎乃玄暐四世從孫也
　　王伾傳雲韓曄滉族子韓皋傳以曄為皋從弟
　　今案宰相世系表則韓滉與洄乃親兄弟而皋則滉之子曄則洄之子然則曄為皋從弟是也而王伾傳以為滉族子則誤矣
　　韓滉傳大厯十二年秋大雨害稼十八
　　今案五行志無此異乃漏書也
　　邢文偉傳雲武后時累遷鳯閣侍郎兼弘文館學士載初元年為內史
　　今案本紀永昌元年十月丁卯鳯閣侍郎邢文偉同鳯閣鸞臺平章事載初元年一月戊子邢文偉為內史今傳中不載其為平章事止自鳯閣侍郎為內史況弘文館學士職之細者尚且記之平章事則反不書蓋闕文
　　順宗女西河公主始封武陵郡主下嫁沈翬薨咸通時
　　今案郭子儀孫銛傳畧雲尚西河公主長慶三年暴卒太后遣使案問發疾狀久乃解初西河公主降沈氏生一子銛無嗣以沈氏子銛嗣然則西河公主又有再嫁郭氏一事而本傳不載乃闕文也
　　李光顔傳雲從髙崇文平劔南
　　今案髙崇文傳雲光顔以後期懼罪請深入自贖故有功今本傳不言蓋脫漏也
　　十一宗諸子傳中如夏悼王一儀王璲懷思王敏之類皆有傳而無録
　　今案自宗室以下諸王其間有早夭無後或雖有名而無事者多不入錄其稍有記述者皆有録此似例也今夏悼王儀王懷王之類亦略有紀敘而不入錄未知其說
　　隱太子傳雲涼州人安興貴殺李軌以衆降
　　今案李軌傳安脩仁興貴執軌送之斬於長安又案髙祖紀武德二年五月庚辰涼州將安脩仁執李軌以降然則非興貴殺軌也
　　太宗本紀貞觀四年正月丁夘朔日有食之癸巳武德殿北院火【五行志記武德殿北院火同】
　　今案天文志則雲閏正月丁卯朔蓋紀及五行志皆脫閏字也
　　太宗紀雲貞觀五年二月庚戍封子愔為梁王貞漢王惲郯王治晉王慎申王囂江王簡代王是同封者六王今蜀王愔傳止雲五王蓋脫晉王治一名也
　　李子和傳雲武德元年獻款五年從平劉黒闥有功拜右武衛將軍十一年為婺州刺史
　　今案武德止於九年今此雲十一年疑是貞觀十一年而脫貞觀二字也
　　霍王元軌傳雲武德六年始王蜀與豳漢二王同封
　　今案元軌在髙紀武德六年八年書為元璹疑紀傳不脫即誤已有說見別篇外武德六年止書雲封子元璹為蜀王元慶漢王止有二王而已未嘗有所謂豳王者今傳所云豳漢二王者漢則元慶【本傳雲始王漢後改封陳又封道是為道孝王也】豳則鳯也今六年本紀止書封元璹元慶為蜀漢二王而不書鳯在本傳則雲二王同封疑本紀漏鳯一名也
　　髙紀武德二年十二月永安王孝基及劉武周戰於下邽敗績
　　今案孝基及劉武周劉世讓唐儉獨孤懷恩等傳並太宗紀考之是時武周寇陷并州十月寇晉州而夏縣人呂崇茂殺縣令反以應之孝基奉詔討崇茂攻夏縣軍城南而賊將尉遲敬德至與崇茂夾攻官軍大敗之執孝基等四人然則是時孝基在攻夏軍中無縁在下邽與劉武周戰且又案諸傳孝基與賊止有夏縣一戰而敗遂被執而紀全不書況武周自入冦止到晉絳蒲澮之境即未嘗渉河而南此雲戰於下邽蓋誤也乃夏縣耳其孝基等四將戰敗被執此本傳雲始王豳後改封虢是為虢荘王也不書亦闕文也
