
　　安樂公主傳雲臨淄王誅韋庻人主方覽鏡作眉聞亂走至右延明門兵及斬其首追貶為悖逆庻人
　　今案玄宗紀雲乃夜率劉幽求等入苑中玄宗率摠監羽林兵會兩儀殿梓宮宿衛兵皆起應之遂誅韋氏又韋氏傳雲俄而臨淄王引兵夜破玄武門又劉幽求傳雲臨淄王入誅韋庻人預參大策是夜號令詔敇一出其手然則玄宗之起事在夜而公主方覽鏡作眉何為哉斯必妄也設使其事誠然尚不足書而況於妄乎
　　林藴傳雲藴辨給嘗有姓崔者矜氏族藴折之曰崔杼弒齊君林放問禮之本優劣何如邪其人俯首不能對
　　今案凡史之所紀必繫乎興亡治亂禮樂政刑褒貶勸懲賢愚邪正有益於名教有考於後人則雖多書而無害若安樂公主覽鏡作眉林藴矜氏族之類雖連編累牘書之何補於事乎是徒汙簡策而貽譏誚也
　　令狐德棻宜州華原人
　　今案地理志華原乃京兆府之屬縣也其注云義寜二年以華原宜君同官置宜君郡並置土門縣以隷之武德元年曰宜州貞觀十七年州廢省宜君土門以華原同官隷雍州然則宜州雖嘗暫置數年然終於廢省則其名不當復存當曰雍州或京兆華原人可也
　　杜審權傳雲或晝日少息則顧直將解簾卽旁無人自起徹鈎手擁簾徐下乃退
　　今案此亦人之間居燕處常事末節又何足載於史乎
　　髙智周傳末蔣洌父挺之卒洌兄弟廬墓側植松柏千餘
　　今案丘墓之植松柏亦足紀歟若其以多為貴則又非所聞也
　　姚崇傳雲況木積年而木自當蠧乎
　　今案此一句中當有刋脩之字不當冗長如此也
　　嚴綬傳載其未貴時干李逹而逹不禮旣顯後逹謁綬而綬不禮以報之之事首末凡百餘字何預於興亡治亂而載之歟
　　宋之問傳後敘之愻為刺史教歌婢事
　　今案此於興亡治亂何所損益而記之邪
　　韓滉傳雲自始仕至將相乗五馬無不終櫪下李巖傳云為參軍時製一裘服終身文多不録
　　今案史之為書如此等事亦當記邪
　　五王賛雲五王提衛兵中興唐室不淹辰其謀深矣至不盡誅諸武使天子藉以為威何其淺邪釁牙一啓為豔后豎兒所乗無亦神奪其明厚韋氏毒以興先天之業乎不然安李之功賢於漢平勃逺矣
　　今案所謂不然安李之功賢於漢平勃其不字可削也
　　宰相表貞觀九年七月辛巳恭仁罷為雍牧
　　今案宰相表楊恭仁以武德二年自黃門侍郎涼州摠管遙領納言六年四月入為吏部尚書兼中書令檢校涼州諸軍事至九年七月罷自後表內不見復入為何官至此忽有此罷為雍州牧一事且案恭仁本傳止有武德末拜雍州牧而無貞觀九年為雍州牧事然則此九年七月罷者乃武德九年七月罷而貞觀九年七月恭仁罷一事本無之乃悞書也況本紀內亦不書即可見宰相表悞剰此一事可削也
