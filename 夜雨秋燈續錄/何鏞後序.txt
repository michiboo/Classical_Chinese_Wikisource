　　瘦梅宣君有《夜雨秋燈錄》之著，余取而讀之，見其取材也富，其屬詞也精，不啻立於風煙黯淡之中，使人之意也消。今又出其續錄八卷，余又取而讀之，覺富也者益以富，精也者益以精，而一種幽曠綿邈之氣，溢於楮裡行間。秋水方明，夜色如洗，新雨初霽，孤燈熒燃，讀竟不禁憂然若有所失。蓋維時宣君已歸道山矣。昔嘗疑是書命名之義，以為似有鬼氣，然猶謂幽人逸士不得志者之所為，往往若此。蘇東坡一生，愛聽說鬼，黃山谷所為詩詞，專好詼詭，間雜牛鬼蛇神，世間自有此一種異趣，非可以常情測也。況是錄所載，大都搜神志怪之流，氣象萬千，虛實兼到，春雲膚寸，秋搓倚天，不必問奇字於雲亭，可以廣異聞於石室，其書足以千古，其人可知矣。而孰知賦鵬既成，長沙遽殞；遺草可索，相如已終。命名之義若合符讖，其有意耶？其無意耶？余抑不知夫涕之何從也。宣君工書擅詩名，抑鬱不得志，前錄序中言之綦詳，茲不復贅。第慕宣君之才，又深悲其遇，讀其遺書，於余心有切切焉，不勝棖觸者，爰書數言以誌感。
　　　　光緒庚辰八月既望古越高昌寒食生何鏞薈升氏識於春申客次。
