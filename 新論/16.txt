琴，神農造也。琴之言禁也，君子守以自禁也。〈顧野王《玉篇》卷十六，又《初學記》卷十六樂部。〉
八音之中，惟絃最密，而琴爲之首。〈《初學記》卷十六樂部，又《太平御覽》卷五百七十九樂部，第二句作惟絲最密。〉
大聲不震譁〈孫本作華。〉而流漫，細聲不湮滅而不聞。〈《文選》卷十八成公子安《嘯賦》注引《琴道》語。〉
八音廣博，琴德最優。〈《文選》卷十八潘安仁《笙賦》注。〉
昔神農氏繼宓義而王天下，上觀法於天，下取法於地，近取諸身，遠取諸物，於是始削桐爲琴，練〈一作繩。〉絲爲絃，以通神明之德，合天地之和焉。〈《藝文類聚》卷四十四樂部、卷八十八木部，《文選》卷十三謝希逸《月賦》注，又卷二十八《白頭吟》注，太平御覽》卷五百七十九樂部、卷八百十四布帛部，末句和作敘。又卷九百五十六木部引「神農、黃帝削桐爲琴」。〉梧桐作琴，三尺六寸有六分，象朞之數；厚寸有八，象三六數；廣六分，象六律。上圓而斂，法天；下方而平，法地。上廣下狹，法尊卑之禮。〈《意林》卷三。〉琴隱長四十五分，隱以前長八分。〈《文選》卷三十四枚乘《七發》注。〉五絃第一絃爲宮，其次商、角、徵、羽，文王、武王各加一絃，以爲少宮、少商，說者不同。〈杜佑《通典》卷一百四十四《樂典》。〉下徵七絃，總會樞極。〈《文選》卷十八馬季長《長笛賦》注引《琴道》語。〉琴七絃，足以通萬物而考治亂也。〈《文選》卷十五張平子《思玄賦》注引《琴道》語，又《初學記》卷十六樂部，《太平御覽》卷五百七十九樂部，治作理。〉
古者聖賢，玩琴以養心，夫遭遇異時，窮則獨善其身，而不失其操，故謂之「操」。達則兼善天下，無不通暢，故謂之「暢」。〈《意林》卷三，《文選》卷十一鮑明遠《蕪城賦》注、又卷十六司馬長卿《長門賦》注、卷十七傅武仲《舞賦》注、卷十八嵇叔夜《琴賦》注、卷三十四枚乘《七發》注。〉堯《暢經》，逸不存。《舜操》，其聲清以微。〈《意林》卷三。〉《舜操》者，昔虞舜聖德玄遠，遂升天子，喟然念親，巍巍上帝之位不足保，援琴作操。〈《文選》卷十八嵇叔夜《琴賦》注引《琴道》語。〉《禹操》者，昔夏之時，洪水襄陵沈丘，禹乃援琴作操，其聲清以溢，潺潺湲湲，志在深河。〈《北堂書鈔》卷一百九樂部。案陳禹謨本，沈丘作壤山，溢作益，孫本同。嚴沈丘作沈山。〉《微子操》，微子傷殷之將亡，終不可奈何，見鴻鵠高飛，援琴作操，〈《文選》卷十八嵇叔夜《琴賦》注引《琴道》語。又《太平御覽》卷九百十六羽族部引《微子操》數語，「援琴作操」句下有「其聲清以淳」五字。〉操似鴻雁詠之聲。〈《文選注》同上引《琴道》語。〉《微子操》，其聲清以淳，〈清以淳，《文選注》引作清以浮。〉《箕子操》，其聲淳以激。〈《意林》卷三，《文選注》，《藝文類聚》樂部，《太平御覽》卷五百七十九樂部、卷八百十四布帛部。〉《伯夷操》，似鴻雁之音。〈《文選》卷十八馬季長《長笛賦》注引《琴道》語。〉《文王操》者，文王之時，紂無道，爛金爲格，〈一作烙。〉溢酒爲池，宮中相殘，骨肉成泥，琁室瑤臺，藹雲翳風，鐘聲雷起，疾動天地。文王躬被法度，陰行仁義，援琴作操，故其聲紛以擾，駭角震商。〈《太平御覽》卷八十四帝皇王部，又《北堂書鈔》卷四十一政術部引「紂爛金爲格，溢酒爲池，骨肉成泥」三句，陳禹謨本格改烙，孫本引同。〉
晉師曠善知音。衛靈公將之晉，宿於濮水之上，夜聞新聲，召師涓告之曰：「爲我聽寫之。」曰：「臣得之矣。」遂之晉。晉平公饗之，酒酣，靈公曰：「有新聲，願奏之。」乃令師涓鼓琴，未終，師曠止之曰：」此亡國之聲也。」〈《後漢書》三十六列傳第二十六《陳元傳》注。〉
雍門周以琴見孟嘗君：「先生鼓琴，亦能令文悲乎？」對曰：「臣之所能令悲者，先貴而後賤，昔富而今貧，擯壓窮巷，不交四鄰，不若身材高妙，懷質抱真，逢讒罹謗，〈孫本作譖，案宋刊本《三國志》及荊山子《琴諷》均作謗。〉怨結而不得信；不若交歡而結愛，無怨而生離，遠赴絕國，無相見期；不若幼無父母，壯無妻兒，出以野澤爲鄰，入用窟〈孫本作掘，宋刊本《三國志》作掘，此據荊山子《琴諷》改。〉穴爲家，困於朝夕，無所假貸。若此人者，但聞飛鳥之號，秋風鳴條，則傷心矣。臣一爲之援琴而太息，未有不悽惻而涕泣者也。今若足下，居則廣廈高堂，連闥〈一作門。〉洞房，下羅帷，來清風，倡優在前，諂諛〈孫本乙轉，宋刊本《三國志》及荊山子《琴諷》此據改。〉侍側，揚激楚舞，鄭妾流聲以娛耳，練色以淫目；水戲則舫龍舟，建羽旗鼓，釣乎不測之淵，野遊則登平原；馳廣囿，強弩下高鳥，勇士格猛獸，置酒娛樂，沉醉亡歸。方此之時，視天地曾不若一指，雖有善鼓琴，未能動足下也。」孟嘗君曰：「固然。」雍門周曰：「然臣竊爲足下有所常悲。夫角帝而困秦者，君也，連五國而代〈本作伐，依荊山子《琴諷》改。〉楚者，又君也。天下未嘗無事，不從即衡；從成則楚王，衡成則秦帝。夫以秦、楚之強，而報弱薛，猶磨蕭斧而伐朝菌也。〈《琴諷》菌誤作道。〉有識之士，莫不爲足下寒心。天道不常盛，寒暑更進退，千秋萬歲之後，〈《琴諷》無之字。〉宗廟必不血食，高臺既以傾，曲池又已平，墳墓生荊棘，狐兔穴其中，游兒牧竪，躑躅其足而歌其上，曰：『孟嘗君之尊貴，亦猶若是乎！』」於是孟嘗君喟然太息，涕淚承〈《琴諷》作交。〉睫而未下，雍門周引琴而鼓之，徐動宮徵，叩角羽，初而成曲。孟嘗君遂歔欷而就之曰：「先生鼓琴，令文立若亡國之人也。」〈《三國志‧蜀志》卷十二《郤正傳》裴松之注引桓譚《新論》，不標篇名，以《文選注》所引《琴道》證之，知此固最完整。歸有光輯《諸子彙函》，存荊山子《琴諷》一篇，注出《新論》，疑《新論》此時尚存，可資參校。又《文選注》所引文字，亦有異同，如卷二張平子《西京賦》注《琴道》曰︰「水嬉則膀龍舟。』」卷三十五張景陽《七命》注引同。又卷十八潘仁安《笙賦》注，雍門周曰：「臣之所能令悲者，先貴而後賤，故富而今貧。」又卷十六江文通《恨賦》注引《琴道》曰︰「雍門周說孟嘗君曰：『幼無父母，壯無妻子，若此人者，但聞秋風鳴條，則傷心矣。』」又《琴道》雍門周曰：「高臺既已傾，曲池又已平，墳墓生荊棘，狐兔穴其中。」又卷十六江文通《別賦》注《琴道》曰︰「雍門周以琴見孟嘗君，孟嘗君曰：『先生鼓琴，亦能令悲乎？』對曰：『臣之所能令悲者，無故生離，遠赴絶國，無相見期，臣爲一揮琴而太息，未有不悽愴而流涕者。』」又卷二十二盧子陽《北伐詩》注，《琴道》雍門周說孟嘗君曰：「禾秋萬歲後，高臺既已傾，曲池又已平。」卷四十三邱希範《與陳伯之書》注，卷六十陸士衡《弔魏武文》注，並同引此四句。又卷二十三張孟陽《十哀詩》注，雍門周曰︰「周以琴見孟嘗君曰：『臣竊悲千秋萬歲後，墳墓生荊棘，狐兔穴其中，樵兒牧竪躑躅而歌其上，行人見之悽愴，孟嘗君之尊貴，如何成此乎？』孟嘗君喟然嘆息，淚下承睫。」又卷二十八陸士衡《日出東南隅行》注，《琴道》曰︰「雍門周曰︰『廣廈邃房。』」又《前緩聲歌》注，《琴道》曰︰「雍門周曰︰『水嬉則建羽旗。』」又卷三十謝元暉《和王主簿詩》注，《琴道》曰︰「雍門周曰︰『一赴絶國。』」又卷三十九任彥昇《謝修、卞忠貞墓啓》注，雍門周以琴見孟嘗君曰：「臣竊悲千秋萬歲後，墳墓生荊棘，狐兔穴其中，樵兒牧豎，躑躅而歌其上也。』」又卷四十六陸士衡《豪士賦序》注，雍門周以琴見孟嘗君，孟嘗君曰︰「先生鼓琴，亦能令文悲乎？」對曰：「臣竊爲足下有所悲，千秋萬歲後，墳墓生荊棘，游童牧豎，躑躅而歌其上曰︰『孟嘗君之尊貴，亦猶若是乎？』於是孟嘗喟然
太息，涕承睫而未下，雍門周引琴而鼓之，徐動宮徵，揮角羽，初終而成曲，孟嘗君遂歔欷而就之。」又卷五十八王仲寶《褚淵碑文》注，雍門周說孟嘗君曰：「有識之士，莫不爲足下寒心酸鼻。」又卷六左太沖《魏都賦》注，雍門周說孟嘗君曰：「以強秦之勢伐弱燕，譬猶䃺蕭斧以伐朝菌也。」又卷二十七陸士衡《猛虎行》注，雍門周曰︰「秋風鳴條，則傷心矣。」又卷三十一劉休元《擬古詩》注，雍門周說孟嘗君曰：「今君下羅帳來清風。」又卷三十五《漢武帝詔》注，雍門周曰︰「遠走絶國，無相見期也。」又卷四十一李陵《答蘇武書》注，雍門周鼓琴見孟嘗君曰：「先生鼓琴，亦能令悲乎？」對曰：「所能令悲者，遠赴絶國，無相見期，若此人者，但聞飛鳥之號，秋風蕭條，則心傷矣。」又卷四十二魏文帝《與吳質書》注，雍門周曰：「身材高妙，懷質抱真。」又卷二十七顏延年《還至梁城作詩》注，雍門周見孟嘗君曰：「臣竊悲千秋萬歲後，墳墓生荊棘，行人見之曰：『孟嘗君尊貴乃如是乎？』」又卷二十八沈休文《冬節後至丞相第作詩》注，雍門周曰：「千秋萬歲後，高臺既以傾，曲池又已平。」計《文選注》所引二十三事，孫本雲十六事，蓋有遺失。其中如《別賦》注第二句重孟嘗君。「昔富而今貧」，《笙賦》注昔作故。「無怨而生離」，《別賦》注怨作故。「壯無妻兒」，《恨賦》注兒作子。「秋風鳴條」，李陵《答蘇武詩》注鳴作蕭。「援琴太息」，《別賦》援作揮。「悽惻而涕泣」，作棲愴而流涕。「連闥洞房」，《日出東南隅行》注洞作邃。「水戲」，《西京賦》注、《七命》注戲作嬉。「莫不爲足下寒心」，《褚淵碑文》下有酸鼻二字。「狐狸」，《恨賦》注、《七哀詩》注均作狐兔。「游兒」，《七哀詩》注、《卞忠貞墓啓」注作樵兒，《豪士賦序》注作游童。「而歌其上」下，《七哀詩》注有「行人見之悽愴。亦猶如是乎」，同注作如何成此乎。「叩角羽」，《豪士賦》注叩作揮。「終而成曲」，同注中上有初字。以上均異文。〉
瀟湘之樂，方罄爲帝。〈董說《七國考》卷七。〉
漢之三王，內置黃門工倡。〈《文選》卷十八馬季長《長笛賦》注、卷四十繁休伯《與魏文帝箋》注。〉
宣帝元康、神爵之間，丞相奏能鼓雅琴〈《御覽》琴作瑟。〉者，渤海趙定、梁國龍德，召見溫室，拜爲侍郎。〈《北堂書鈔》卷七十一設官部二十三，《太平御覽》卷二百四十八職官部。〉
昔余在孝成帝時爲樂府令，〈孫本若下無余在二字，時下有餘字。〉凡所典領倡優伎樂，蓋有千人之多也。〈《北堂書鈔》卷五十五設官部，孫、嚴本無末三字。〉
黃門工鼓琴者，有任真卿、虞長倩，能傳其度數，妙曲遺聲。〈《文選》卷二十四司馬紹統《贈山濤詩》注。〉
成少伯工吹竽，見安昌侯張子夏，鼓琴〈一作瑟。〉謂曰：「音不通千曲以上，不足以爲知音。」〈《太平御覽》卷五百八十一樂部。〉
余兄弟頗好音，嘗至洛，聽音終日而心足。由是察之，夫深其旨則欲罷不能，不入其意故過已。〈《太平御覽》卷五百六十五樂部《要覽》引桓君山曰。〉
