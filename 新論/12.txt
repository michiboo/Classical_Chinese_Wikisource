余少時學，〈孫、嚴本均無學字。〉好《離騷》，博觀他書，輒欲反學。〈《北堂書鈔》卷九十七藝文部。〉
楊子雲工於賦，王君大〈《北堂書鈔》作君大素。〉曉萬劍之名，凡器遙觀而知，不須手持熟察。〈以上十八字依《北堂書鈔》一百二十二武功部。〉余欲從二子學。子雲曰：「能讀千賦，則善賦。」君大曰：「能觀千劍，則曉劍。」諺曰：「伏習象神，巧者不過習者之門。」〈《意林》卷三，《文選》卷十七陸士衡《文賦》注，又《藝文類聚》卷五十六雜文部、卷七十五方術部，又《太平御覽》卷三百九十九人事部、卷五百八十七文部。又楊慎《赤牘清裁》有揚雄答桓譚書雲︰「長卿賦不似人間來，直神化所至邪！大諦能讀千賦，則能爲之。諺曰︰「伏習衆神，巧者不過習者之門。』」案︰諺雲以下乃掇拾桓譚語。〉
余少時見揚子雲麗文高論，不自量年少新進，猥欲逮及，〈一作迨，孫本作欲繼之。〉嘗激一事而作小賦，用精思太劇，而立感動致疾病。子雲亦言：成帝時，趙昭儀方大幸，每上甘泉，詔使作賦，一首始成，卒暴倦臥，夢五藏出地，以手收內之，及覺，大少氣，病一年。由此言之，盡思慮，傷精神也。〈《意林》卷三，《文選》卷十七陸士衡《文賦》注、揚子雲《甘泉賦》注，《藝文類聚》卷五十六雜文部、卷七十五方術部，又《太平御覽》卷三百九十九人事部、卷五百八十七文部、卷七百三十九疾病部。又《說郛》卷五十九雲︰「以手收內入，覺太少氣，一年卒。」《北堂書鈔》卷一百二藝文部亦云。〉
余少時爲奉車郎，孝成帝出祠甘泉河東郡，先置華陰集靈宮，武帝所造門曰望仙，殿曰存仙，欲書壁爲之賦，以頌美二仙之行。余戶此焉，竊有樂高眇之志，即書壁爲小賦。〈孫本作「余承命爲作仙賦，以書甘泉之壁」。嚴本至頌美二仙之行，無下余戶此焉十七字。《北堂書鈔》一百二文藝部，又《藝文類聚》卷七十八有此賦並序。〉諺曰：「侏儒見一節，而長短可知。」孔子言：「舉一隅足以三隅反。」觀吾小時二賦，亦足以揆其能否。〈《太平御覽》卷四百九十六人事部，又卷三百六十八人事部引侏儒見一節而長短可見一句。〉
及相如之弔二世，全爲賦體，桓譚以爲其言惻愴，讀者歎息，及平〈一本作卒。〉章要切斷而能悲也。〈《文心雕龍》卷三《哀弔》第十三疑所據爲《新論》佚文，附載於此。〉
文家各有所慕，或好浮華，而不知實覈；或美衆多，而不見要約。〈《文心雕龍‧定勢》引桓譚。〉予見新進麗文，美而無採，及見劉、揚言辭，常輒有得。〈《文心雕龍‧通變》引。〉
