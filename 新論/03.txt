國之廢興，在於政事，政事得失，由於輔佐。輔佐賢明則俊士充朝而理合世務，〈《後漢紀》卷四作治世合務。〉輔佐不明則論失時宜〈《後漢紀》作論時失宜。〉而舉多過事。〈《後漢書‧桓譚傳》及《後漢紀》卷四《陳時政疏》語。疑亦見《新論》。〉治國者輔佐之本，其任用鹹得大才，大才乃主之股肱羽翮也。〈《意林》卷三。〉
以賢代賢謂之順，以不肖代不肖謂之亂。〈《太平御覽》卷四百二人事部、《意林》卷三代作伐，順作煩，無代不肖三字。〉
捕猛獸者，不令美人舉手；釣巨魚者，〈《讀畫齋叢書》本作旦，《六譯館叢書》本作巨。〉不使稚子輕預，非不親也，力不堪也。奈何萬乘之主而不擇人哉？〈趙蕤《長短經‧是非》十四引《桓子》。〉
龍無尺木無以昇天，聖人無尺土無以王天下，〈《意林》卷三。〉朝九州之俊。〈《北堂書鈔》卷十一帝王部十一。〉夫聖人乃千載一出，賢人君子所想思而不可得見者也。〈《文選》卷三十七劉越石《勸進表》注、卷四十七袁彥伯《三國名臣序贊》注、卷六十陸士衡《吊魏武文》注，又卷五十二韋宏嗣《博弈論》引首一句。〉
王公大人則嘉得良師明輔，品庶凡民則樂畜仁賢哲士，皆國之柱棟，而人之羽翼。〈《太平御覽》卷一百八十七居處部十五。〉
凡人性難極也，難知也，故其絶異者常爲世俗所遺失焉。〈《文選》卷四十五陶淵明《歸去來辭》注、卷四十六任彥昇《王文憲集序》注。〉
《周易》曰︰「肥遯無不利。」〈《文選》卷二十七謝靈運《入華子岡詩》注。〉昔殷之伊尹，周之太公，秦之百里奚，〈孫本脫奚字。〉雖咸有天〈嚴本依前後條改爲大字。〉才，然皆年七十餘，乃昇〈孫本作升。〉爲王霸師。〈《太平御覽》卷四百二人事部。〉
前世俊士立功垂名，圖畫於殿閣宮省，此乃國之大寶，亦無價矣。雖積和璧、累夏璜、囊隋侯、篋夜光，未足喻也。伊、呂、〈《道藏》本呂誤作宮。〉良、平，何世無之。但人〈《道藏》本人上有知字。〉君不知，羣臣弗用也。〈《意林》卷三。嚴本弗作勿。〉
賢有五品：謹勅〈《道藏》本勅作勑。〉於家事，順悌於倫黨，鄉里之士也；〈《文選》卷五十范蔚宗《宦者傳論》注云︰「居家循理，鄉里和順，出入恭敬，言語謹遜，謂之善士。」疑即出此。〉作健曉惠，文史無害，縣廷之士也；信誠〈《道藏》本作誡，此據官本。〉篤行，廉平公〈嚴雲︰公下當有脫。〉理下務上者，州郡之士也；通經術，名行高，能達於從政，寬和有固守者，公輔之士也；才高卓絶，竦峙〈《道藏》本作疏殊，此據官本。〉於衆，多籌大略，能圖世建功者，天下之士也。〈《意林》卷三。〉
殷之三仁皆暗於前而章於後，何益於事？何補於君？〈《意林》卷三。〉
堯能則天者，貴其能臣舜、禹二聖。〈《意林》卷三。〉昔堯試舜於大麓者，乃領錄天下之事，如今之尚書官矣。宜得大賢智，乃可使處議持平。〈《北堂書鈔》卷五十九設官部、《藝文類聚》卷四十八設官部、《太平御覽》卷二百十二職官部十。又劉昭《續漢志》二十四《百官志》引首三句。〉治獄如水。〈《北堂書鈔》卷四十四刑法部中。〉
傳記言：魏牟北見趙王，王方使冠工制冠於前，問治國於牟。對曰：「大王誠能重國，若此二尺縱，則國治且安。」王曰：「國所受於先人，宗廟社稷至重，比之二尺縱，何也？」牟曰：「大王制冠，不使親近，而必求良工者，非爲其敗縱而冠不成與？今治國不善，則社稷不安，宗廟不血食，大王不求良士，而任使其私愛，此非輕國於二尺縱之制耶？」王無以應。〈《太平御覽》卷六百八十四服章部。又《北堂書鈔》卷一百二十七衣冠部引至「敗縱而冠不成與」句止，縱改縰。〉
王者易輔，霸者難佐。〈《意林》卷五《任子》引桓譚雲。〉昔秦王〈《御覽》卷八十六皇王部十一作秦始皇。〉見周室之失統，喪權於諸侯，自以當保有九州，見萬民碌碌，猶羣羊聚豬，皆可以竿而驅之，〈以上二十四字依《御覽》引桓譚《新論》加。〉故遂自恃，不任人封立諸侯。及陳勝、楚、漢，咸由布衣，非封君有土，而並共滅秦，故遂以敗也。〈上五字依《御覽》加。〉高帝既定天下，念項王從函谷入，而己由武關到，推卻關，修強守禦，內充實三軍，外多發屯戍，設窮治黨與之法，重懸告反之賞。及王翁之奪取，乃不犯關梁阸塞，而坐得其處。王翁自見以專國秉政得之，即抑重臣，收下權，使事無大小深淺，皆斷決於己身。及其失之，人〈嚴雲︰人疑當作又。案人不從即下文失百姓心之意。〉不從大臣生焉。〈天明本舊校焉恐怨。〉更始帝見王翁以失百姓心亡天下，既西到京師，恃民悅喜則自安樂，不聽納諫臣謀士，赤眉圍其外，而近臣反，城遂以破敗。由是觀之，夫患害奇邪不一，何可勝爲設防量備哉？防備之善者，則唯量賢智大材，然後先見豫圖，遏將〈案將下疑脫萌字。〉救之耳。〈《羣書治要》卷四十四。〉
明鏡龜策也，章程斛斗也，銓衡丈尺也。〈《意林》卷三。〉
維鍼艾方藥者，已病之具也，非良醫不能以愈人；材能德行者，治國之器也，非明君不能以立功。醫無鍼藥，可作爲求買，以行術伎，不須必自有也；君無材德，可選任明輔，不待必躬能也。由是察焉，則材能德行，國之鍼藥也，其得立功效，乃在君輔。傳曰：「得十良馬，不如得一伯樂；得十利劍，不如得一歐冶。」多得善物，不如少得能知物。知物者之致善珍，診益廣，非特止於十也。〈《羣書治要》卷四十四。〉
言求取輔佐之術，既得之，又有大難三，而止善二。爲世之事，中庸多，大材少，少不勝衆。一口不能與一國訟，持孤特之論，乾雷同之計，以疏賤之處，逆貴近〈嚴本作賤，蓋涉上文而誤。〉之心，則萬不合，此一難也。夫建踔殊，爲非常，乃世俗所不能見也；又使明智圖事，而與衆平之，亦必不足，此二難也。既聽納有所施行，而事未及成，讒人隨而惡之，即中道狐疑，或使言者還受其尤，此三難也。智者盡心竭言，以爲國造事，衆間之則反見疑，壹不當合，遂被譖想，〈舊校雲︰想恐愬。〉雖有十善，隔以一惡去，此一止善也。材能之士，世所嫉妒，遭遇明君，乃壹興起，既幸得之，又復隨衆，弗與知者，雖有若仲尼，猶且出走，此二止善也。是故非君臣緻密堅固，割心相信，動無間疑，若伊、呂之見用，傅說通夢，管、鮑之信任，則難以遂功竟意矣。又說之言，亦甚多端，其欲觀使者，則以古之賢輔厲主，〈嚴雲︰疑當作之。〉欲間疏別離，則以專權危國者論之。蓋父子至親，而人主有高宗、孝己之設。〈嚴雲︰疑當作失。按天明本舊校雲︰設恐讒。〉及景、武時，栗、衛太子之事。忠臣高節，時有龍逢、比干、伍員、晁錯之變，比類衆多，不可盡記，則事曷可爲邪？庸易知邪？雖然，察前世已然之效，可以觀覽，亦可以爲戒。維諸高妙大材之人，重時遇咎，〈舊校雲︰咎恐合。〉皆欲上與賢侔，而垂榮歷載，安肯毀明廢義，而爲不軌惡行乎？若夫魯連解齊、趙之金封、虞卿捐萬戶與國相，乃樂以成名肆志，豈復干求便辟趨利耶？覽諸邪背叛之臣，皆小辨貪饕之人也，大材者莫有焉。由是觀之，世間高士材能絶異者，其行親任亦明矣，不〈嚴本作下。〉主乃意疑之也，如不能聽納，施行其策，雖廣知得，亦終無益也。〈《羣書治要》卷四十四。〉
周亞夫嚴猛哮吼之用，可爲國之大將軍，〈《北堂書鈔》卷一百十五武功部。孫本無之用字、軍字，爲作謂。〉動如雷震，住如岳立，攻如奔電，取如疾風，前輕後重，內實外虛。〈同上卷一百十六武功部。〉
切直忠正則汲黯之敢諫爭也。〈《文選》卷三十六任彥升《天監三年策秀才文》注。〉
