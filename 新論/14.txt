世有圍棋之戲，〈《文選注》作俗有圍碁，無之戲二字。〉或是言兵法之類也及爲之上者，張碁疏遠，置以會圍，因而伐之，成多得道之勝。〈《文選注》作張置疏遠，多得道而爲勝。〉中者務相絕遮，要以爭便求利。〈《文選注》作以爭便利。〉故勝負狐疑，須計數而定。下者守邊隅，〈《文選注》無隅字。〉趨作罫〈孫本罫作罣，下同。〉目，以自生於小地，然亦必不如。〈《文選注》無然亦句。〉察薛公之言，黥布反也。上計雲︰「取吳、楚，並齊、魯及燕、趙者，此廣道地之謂也。」〈《文選注》云：猶薛公之言黥布反也，上計取吳、楚，廣道者也。〉其中計雲︰「取吳、楚，並韓、魏，塞成皋，據敖倉，此趨遮要爭利者也。」〈《文選注》云：中計塞城絶遮要，爭利者也。〉下計雲︰「取吳下蔡，〈《文選注》無此四字。〉據長沙〈《道藏》本、《意林》作長江。〉以臨越，此守邊隅作罫目者也。更始將相不能防衛，而令罫中死碁中皆生也。〈《意林》卷三，趙蕤《長短經》卷六《三國權》第十九，《史記集解》卷九十一《黥布列傳》，又《太平御覽》卷七百五十三工藝部，《文選》卷五十二韋宏嗣《博弈論》注多末三句。又原注︰罫，古買反，綫間方田也。〉
或云：「陳平爲高帝解平城之圍，則言：『其事祕，世莫得而聞也。』此以工妙踔善，故藏隱不傳焉。子能權知斯事否？」吾應之曰：「此策乃反薄陋拙惡，故隱而不泄。高帝見圍七日，而陳平往說閼氏。閼氏言於單于而出之，以是知其所用說之事矣。彼陳平必言：漢有好麗美女，爲道其容貌天下無有，今困急，已馳使歸迎取，欲進與單于。單于見此人，必大好愛之；愛之〈孫本無二之字。〉則閼氏日以遠疏，不如及其未到，令漢得脫去，去亦不持女來矣。閼氏婦女，有妒媔之性，必憎惡而事〈孫本作剚，乃誤字。案《漢書‧蒯通傳》：「慈父孝子所以不敢事及於公之腹者，畏秦法也。」李竒曰：「以物臿地中為事。事去當與事及義相近。」〉去之。此說簡而要，及得其用，則欲使神怪，故隱匿不泄也。」劉子駿聞吾言，乃立稱善焉。〈《史記集解》卷五十六《陳丞相世家》引桓譚《新論》下雲︰「按《漢書音義》應劭說此事，大旨與桓《論》略同，不知是應全取桓《論》，或別有所聞乎？」又《漢書‧高帝紀》注應劭曰：「陳平使畫工圖美女，間遣人遺閼氏云：『漢有美女如此，今皇帝困厄，欲獻之。』閼氏畏其奪己寵，因謂單于曰：『漢天子亦有神靈，得其土地，非能有也。』於是匈奴開其一角，得突出。」師古曰：「應氏之說出桓譚《新論》，蓋譚以意測之，事當然耳，非記傳所說也。」又《白孔六帖‧白帖》卷二十一曰︰「高祖被圍平城，說閼氏言︰漢有美女，天下無雙，急則進單于。單于必得大重之，則閼氏之寵衰矣，是謂出奇計也。」又《藝文類聚》卷十八人部雲︰「陳平說單于閼氏，言漢有好麗美女，其容貌天下無雙，急以進單于，單于見此，必大愛之，則閼氏疎矣。」《太平御覽》卷三百八十一人事部雲︰「或曰陳平爲高帝解平城圍，隱而不傳，子能知之乎？」曰：「陳平說閼氏，言漢有美女，其容貌天下無有，今急馳使歸迎，欲進單于，單于見必愛之，則閼氏言之單于而得免也。」〉
賈人多通侈靡之物，羅紈綺繡、雜綵玩好以淫人耳目，而竭盡其財，是為下樹奢禖而置貧本也。求人之儉約富足，何可得乎？夫俗難卒變而人不可暴化，宜抑其路，使之稍自衰焉。〈《後漢書》列傳卷第十八上《桓譚傳》注引《東觀記》載譚言，疑出《新論》。〉
