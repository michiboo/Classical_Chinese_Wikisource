漢高祖建立鴻基，侔功湯、武。使周相趙，不如使取呂后家女爲妃，令戚夫人善事呂后，則如意無斃也。〈使周相趙以下見《史記》九六《張蒼列傳》，《正義》引桓譚《世論》，案即桓譚《新論》之誤。〉及身病，得良醫弗用，專委婦人，歸之天命，亦以誤矣。此必通人而蔽者也。〈《文選》卷二十三謝靈運《廬陵王墓詩》注。〉
漢太宗文帝有仁智通明之德，承漢初定，躬儉省約，以惠休百姓，救贍睏乏，除肉刑、減律法、薄葬埋、損輿服，所謂達於養生送〈一作終。〉之實者也。及始從代徵時，謀議狐疑，能從宋昌之策，應聲馳來即位，而偃武行文，施布大恩。欲息兵革，與匈奴和親，總撮紀綱，〈一作綱紀。〉故遂褒增隆爲太宗也。而溺於俗議，斥逐材臣；又不勝私恩，使嬖妾慎夫人與皇后同席，以亂尊卑之倫，所謂通而蔽也。〈《太平御覽》卷八十八皇王部、《文選》卷四十九范蔚宗《皇后紀論》注。又《北堂書鈔》卷七帝王部曰︰「聖德元達，卷十五帝王部曰︰『總撮紀綱』，陳禹謨本掫作攝。〉
漢武帝材質高〈《御覽》作英。〉妙，有崇先廣統〈《御覽》作崇文廣業。〉之規，故即位而開發大志，考合古今，模範前聖故事，建正朔，定製度，招選俊傑，奮揚威怒，武義四加，所征者服，興起六藝，廣進儒術，自開闢以來，唯漢家爲最盛焉。故顯爲世宗，可謂卓爾絶世之主矣。然上多過差，既欲斥境廣土，又乃貪利，爭物之無益者。聞西夷大宛國有名馬，即大發軍兵，攻取歷年，士衆多死，但得數十疋耳。又歌兒衛子夫，因幸愛重，乃陰求陳皇后過惡，而廢退之，即立子夫，更其男爲太子。後聽邪臣之譖，衛後以憂死，太子出走滅亡，不知其處。信其巫蠱，多徵會邪僻，求不急之方，大起宮室，內竭府庫，外罷天下，百姓之死亡，不可勝數，此可謂通而蔽者也。〈《藝文類聚》卷十二帝王部，《太平御覽》卷八十八皇王部。又《北堂書鈔》卷十二帝王部曰︰「考合古今，卷十三帝王部曰︰『武義四加，所征者服。』」〉
揚子雲在長安，素貧約，比歲已甚，亡其兩男，哀痛不已，皆歸葬於蜀，遂至睏乏。子雲達聖道，明於死生，不下季札，然而慕戀〈本作怨，依宋本、《御覽》改。〉死子，不能以義割恩，自令多費。〈子雲達聖道下共三十字依《御覽》。〉增爲中散大夫，病卒，貧無以辦喪事，以貧困故葬長安，妻子棄其墳墓，西歸於蜀，此罪在輕財，通人之蔽也。〈孔平仲《珩璜新論》頁三十二，又《太平御覽》卷五五十六禮儀部。按︰《藝文類聚》卷四十、《太平御覽》卷五百五十八引《揚雄家牒》雲︰「子雲以甘露元年生，以天鳳五年卒，葬安陵阪上。所厚沛郡桓君山、平陵如子禮，弟子鉅鹿侯芭共爲治喪。諸公遣世子朝臣郎吏更行事者會送。桓君山爲斂賻，起祠塋，侯芭負土作墳，號曰玄冢。」〉
張竦知有賊當去，會反支日不去，因爲賊所殺，桓譚曰：「爲通人之蔽也。」〈《漢書》九十二《游俠傳》、《陳遵傳》注引李奇雲。〉
