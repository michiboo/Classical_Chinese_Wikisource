夫觀初始於天地者，豈不大哉！洋洋乎金以銑之，木以幹之，土以敦之，火烜、風撓、水裹以烝化之，彼滋此孕以繁之，脈脈門門，泮渙搏翕以離合之，故盛德行於無疆而不知其屆也。然而清其族，絕其畛，建其位，各歸其屏者，則函輿之功所以為慮至防以切。是故山禽趾疏，澤禽趾冪，乘禽力橫，耕禽力樅，水耕宜南，霜耕宜北，是非忍於其泮散而使析其大宗也，亦勢之不能相救而絕其禍也。是故聖人審物之皆然而自畛其類，屍天下而為之君長。區其靈冥，湔其疑似，乘其蠱壞，峻其墉廓，所以絕其禍而使之相救，故曰「聖人與天地合德」者，豈虛構哉！夫人之於物，陰陽均也，食息均也，而不能絕乎物。華夏之於夷狄，骸竅均也，聚析均也，而不能絕乎夷狄。所以然者何也人不自畛以絕物，則天維裂矣。華夏不自畛以絕夷，則地維裂矣。天地制人以畛，人不能自畛以絕其黨，則人維裂矣。是故三維者。三極之大司也。昔者，周之衰也，誓諧替，刺雅興，鎬京淪，東都徙，號祭存，綱紐佚，詛盟屢私，數圻日兼，故抱器服而思烹溉者，日惻惻然移玉之為憂。而聖人之所深長思者，或不在此，作春秋，明王道，內中夏，外戎狄，疑號者正其辜而終徠之，外會者斥其賤而等擯之。夫周之衰，非有匈奴、吐蕃、契丹、韃靼以為之外逼也，陸渾、吾離、允姓、僑如之族種不能配中國之一名都也，燕之北鄙，秦之西陲，未嘗晨夕於奔命也。葵邱束牲而小白求三脊之茅，城濮館轂而重耳干隧道之請，周之玉步將上逼之為兢兢，而聖人終不以彼憂易此恤者，則其故何也？文武之興，昕履牧率，夕步天祚，濫唐沿虞，服夏裼商，承建列侯，各君分長，山河塞厄際蠻戎夷貊者，昔之天下也。既規規然惴其旁午，復鼎鼎然虞其上下，諸侯或僻介荒小，用寡捍強，以小藩大，勢詘於所守，力僅於所爭，固未嘗不糾迴蜿蜒於聖王之心。夫廷萬國，一君長，挾尺捶而奔役四宇，功施鈇鉞，爛然開於共主而天下弗分其功名，聖人豈異人情而不欲此哉！然而山、河以西，師旦分牧。函、崟以東，召奭代理。五侯九伯，州長連率，經緯縫紩，割制員幅者，使之控大扶小，連營載魄。是故偏方遠服，不受孤警。連城通國，若運攬臂。則周之盛王所以維繫神皋，擯拒夷類者，意未有所弛而權不可得而衰。夷、厲而降，牧長無命，綱維潰破，鋒矢尋於同仇，牖戶薄於外禦。是故孤竹蹙燕，淮夷病杞，鄋瞞、義渠侮齊，宋而窺河、渭，然而天子不能命伯。
列侯之彊大者矯激奮起，北斥南征，故斬令支，轢卑耳，拓西戎，刈潞氏者，猶赫赫然震矜其功以張赤縣之幟。彼其左旋右攜，夸武辟疆者，雖不足以與聖王權衡三維，裘領八極之盛心，而聖人猶將登進之，為稍持其禍而異於澌滅也。是以周之天子賜肵俎，錫彤弓，命隨會，攽黻冕，賀任好，播金鼓，而不見譏於春秋。故曰「其事則齊桓、晉文，其義則某竊取之矣」，蓋進之也。夫奠三極，長中區，智周乎四皇，心盡乎來許。清露零柯而場圃入保，片雲合岱而金堤戒濫，吳呼好冠而晉視命圭，杞用夷禮而胄絀神禹，莫不逆警萌甲而先靖宮庭。是故智小一身，力舉天下，保其類者為之長，衛其群者為之邱。故聖人先號萬姓而示之以獨貴，保其所貴，匡其終亂，施於孫子，須於後聖，可禪，可繼，可革，而不可使夷類間之。然後植其弱，掖其僵，揚其潔，傾其滓，冠昏飲射以文之，哭踴虞祔以哀之，堂廉級次以序之，刑殺征伐以整之，清氣疏曜，血脈強固，物不幹人，沴不侵祥；黃鐘以節之，唱歎以瀏之，故禮樂興，神人和，四靈集，而朱草、醴泉相踵而奔其靈也。今夫玄駒之右君也，長其穴壤，而赤蚍、飛蚹之窺其門者，必部其族以噬殺之，終遠其垤，無相干雜，則役眾蠢者，必有以護之也。若夫無百祀之憂，鮮九垓之辨，尊以其身於天下，憤盈儔侶，畛畔同氣，猜割牽役，弱靡中區，乃霍霍然保尊貴，偷豫屍功，患至而無以敔，物逼而無以固，子孫之所不能私，種類之所不能覆，蓋王道泯絕而春秋之所大憖也。
自昔炎裔德衰，軒轅肇紀，閔阽危，鑄五兵，誅銅額，滌飛沙，弭刃於涿鹿之野，垂文鼓弦，巡瑞定鼎，來鷳夢弼，建屏萬邦，而神明之胄駢武以登天位者，迄於劉漢五姓百十有七後，豈不偉與！是豈有私神器以貽曾玄之心哉！而天貺不捨，靈光來集者，蓋建美意以垂家法，傳流雲昆，不喪初旨，群氓蒸蒸，必以得此而後足於憑依，故屢濱播棄，而卒不能捨去以外求宗主。跡其所以燾冒天下者，樹屏中區，閒擯殊類而止。若乃天命去留，即彼舍此之際，無庸置心。要以衣冠舄帶之倫，自相統役，奠維措命，長遠醜孽者，實以為符，得人而遂授之。然而帝眷民懷，絲遊膠液，紛紛延延，彌保雲系者，則貿於相求而隱於相報也。迄於孤秦，家法淪墜，膠膠然固天下於攬握，顧盼驚猜，恐彊有力者旦夕崛起，效己而劫其藏。故翼者翦之，機者撞之，腴者割之，貳人主者不能藉尺土，長亭邑者不能橐寸金。欲以凝固鴻業，長久一姓，而僨敗旋趾。由此言之，詹詹鑿陋，未嘗迴軫神區而援立靈族，豈不左與！漢承其敝，古型秦軌，白黑兼半，而彊幹植條為數百年之計者，亦自創異意，冥合十九。侯王封君，兼城占籍，鑄兵支粟，不為禁戒。故長沙可以支三粵之侵叛，而燕旦受封制冊之中，所以防遏獯鬻氏者三致意焉。景、武以還，推恩少力，酎金奪侯。雖輈輔弱助，而命大將，遣單使，得以意行消息，權制士馬。而且金、虎、銅、竹，雖握禁闥，軍民部署，尤隆刺、守。故元、成運替，安、順爽凌，然而樓蘭、郅支，絕亢懸首；烏桓、羌部，躓駕伏屍。雖莽僭西都，丕奪許鼎，而南陽、益部連衍而接墜緒者，猶此枌榆之苗裔也。晉氏失計，延非族以召禍亂，中國隤隤，非無自致，而州牧分土，長其君，子其民，措施不拔，瑯琊以延。向使泮散消弱，守牧無資，十六國之戎馬精悍，非江東之所能敵也。六代文嬴，漫不足紀，遺法餘力，僅支江介者二百七十年。使彼孱主孤邦，日斤斤焉以孤寡陵遲，倒柄藩牧為慮，曾不足以建十年，而石、苻、拓拔已褰裳而絕安流矣。是故天下之勢，有合者，有分者，有張者，有翕者，有縱而隨者，彊彼而固此者。故曰「大制不割」，樂天下之成而成之，選天下之利而利之。今夫柔鷙擊，輯縱橫，驅合於農則實去。要愿樸，建脆弱，驅合於兵則名存。名存實去，則自忘其弱而喪其畛。方且割萬有，專己私，侈身臂，矜總持，不縱以權，不強其輔，則所以善役天下而救其禍者，蕩然無所利賴。此仁者之悲膺疾頞，而俗儒之利以為名也。唐無三代牧伯帥長之援，無深仁大計，建民、固本、清族類、拒外侮之謀。竊屍寓農之遺號，強合兵農，分制府兵，徵發宿戎，壹聽於京師。此其法，足以數世速亡，而迄於天寶禍發始剋者，豈府兵之敗軌特遲哉！溯其僅存，尋其利賴，自西州沿北庭迄遼左，置督護、都督者不隨腹裏，得專措置。故一時大勳名將若李績、薛仁貴、王忠嗣、郭元振之流，進止刑賞，不受中覆。選士馬，審機宜，滂沛椎酤，奴隸偏裨，下至乾沒，猶無所問。極重不返，而節度逆行，干天歷以成五季者，事勢瀾流洄漩，激而反倒其歸也。然且更迭閏位，圖錄弈改，石晉北傾，恃怙蠢醜，而並陽不拔，胡馬北首，數閱而仍歸中國，內強之效亦可睹焉。宋以藩臣暴興鼎昨，意表所授，不寐而驚。趙普斗筲菲姿，負乘鉉器，貢謀苟且，肘枕生猜。於是假杯酒以固歡，託孔雲而媚下，削節鎮，領宿衛，改易藩武，建置文弱，收總禁軍，衰老填籍，孤立於彊虜之側，亭亭然無十世之謀。樅佚文吏，拘法牽執，一傳而弱，再傳而靡。趙保吉之去來，劉六符之恫喝，玩在廷於偶線之中而莫之或省。城下受盟，金繪歲盆，偷息視肉，崇以將階，推轂建牙，遺風澌滅。狄青以樞副之任，稍自掀舉，苟異一切，而密席未溫，嫌疑指斥，是以英流屏足，巨室寒心。降及南渡，猶祖前謀，蘄、循僅存於貨酒，岳氏遽隕於風波，撓棟觸藩，莫斯為甚！夫無為與者，傷之致也；交自疑者，殊俗之聽乘也。卒使中區趨靡，形勢解散，一折而入於女直，再折而入於韃靼，以三、五、漢、唐之區宇，盡辮髮負笠，澌喪殘剮，以潰無窮之防，生民以來未有之禍，秦開之而宋成之也。是故秦私天下而力克舉，宋私天下而力自詘。禍速者絕其胄，禍畏者喪其維，非獨自喪也，抑喪天地分建之極。嗚呼！豈不哀哉！夫石守信、高懷德之流，非有韓、彭倔強之質也，分節旄，擁鎮牙，非有齊秦百二，剖土君民之厚實也，談笑尊豆，兵符立釋，非有田承嗣、王武俊、李納之跋扈而不可革也。使宋能優全故將，別建英賢，顛倒奔奏，星羅牙錯，充實內地，樹結邊隅，一方潰茂，聲援谷響，雖逮陵遲，取資百足。亦何至延息海濱，乞靈潮水，皋亭納璽，磵島沈淵，終使奇渥吞舟，乾坤霾塞，濱百年而需遠復哉！惟其塗蔽萬民，偷錮大器，瓦缶之量，得盈為歡；嬰兒護餌，偃鼠貪河，愚夫之惑，智者哂焉。易曰：「其亡其亡，繫於苞桑」，苟有繫也，足以固矣，而必於苞桑焉，秦、宋之繫於苕枝而不知其根之拔也。故曰「前事之失，後事之師」，其來茲之謂與！
今欲取天下而宰制之，有聖人，反三維，起在位，度不十數傳，復有口口口口之等夷，狡焉思裂維而盜神器，如口所為，彼固狃以為故常，無足難也。而天下亦恬不知所怪，天地之氣相干凌矣，亦或贏槁不能為人救。聖人堅攬定趾以救天地之禍，非大反孤秦、陋宋之為不得延，固以天下為神器，毋凝滯而盡私之。故易曰：「聖人之大寶曰位，何以守位曰人，何以聚人曰財」，非與於貞觀之道者，亦安足以窮其辭哉！天地之產，聰明材勇，物力豐犀，勢足資中區而給其衛。聖人官府之，公天下而私存，因天下用而用天下。故曰「天無私覆，地無私載，王者無私以一人治天下」，此之謂也。今欲宰制之，莫若分兵民而專其治，散列藩輔而制其用。今之自縣以上，三進而及市政使司，凡以治民者，自秦而下不能易也。縣隸府，府隸司，司受命於天子，足以呼響，無關格之疢矣。府治其屬，既不能專，其有事，旁撓於同、判、推官，而巡守兵備安坐其上以扼郡邑之呼吸，則分司之建可革也。山東府六而分司者十六，山西府五而分司者十三，陝西府八而分司者二十四，四川府九而分司者十七，或倍之，或參倍之。其佐倅遇府設焉，或稍浮於府，未有一道而兼制數府者也。所以束濕纏繫於知府者，可謂急矣。而一郡數邑，不得以制其短長之命，旦夕不測，其民視牧長，如逸兔之於驚麚也。況其為天子守疆圉，取必而與城共命乎！魏尚之於雲中，李廣之於隴西，以一郡捍匈奴之名王者，事權重而戰守專也。故革分司，重府權，盡治其郡，設推官以贊其吏治，立武監以簡其兵賦，兵賦所講，受成於府，有所徵發，府受臺計而遣之。刑名、錢囊、驛置、屯田、水利，奏最於兩司足矣。夫撓郡權而臨其上者，不過治府緒之餘，而形隔勢礙，推委以積其壞，是龐睫儋耳，無益於視聽而益損其官也。自郡上之，為民之治者受於司，為兵之治者請仍巡撫使之任，而去其京銜，定其鎮地，制其厄塞，重其威令，僉其勁銳，閒其文武，假其利資。七者具修以置藩輔，各戰其境，互戰其邊，行之百年，以意消息，中國可反漢，唐之疆，而絕孤秦、陋宋之豐禍也。中區之地，四斁用文，河山用武，沙衍耐騎，箐峒耐步，江海耐舟，麥食耐勇，稻食耐智，雜食耐勞，廣土墳爭，崟崎壁守，鹵國給鹺，澤國給積，澇鄉給魚，赭山給鑄，林阜給荈，邊徼互馬，殷道課關；其它連錫、絲枲、筋鰾、皮革、蒲條、硝黃、翎毛、杉楠、岡桐、栟櫚、漆林、薴絮之所產者，可相輸而各奏其利。大司農不登之書，非中監漁採，則豪猾墨吏兼併閭右之所攘也，一切取足，其瘠疲不耐給者，百之四五。故曰利資可假，勁銳可僉，厄塞可制也。請置河北、山東為一使，江北、濟南為一使，河南、荊北為一使，燕南、河東為一使，開陝、秦、隴為一使，荊南、江右為一使，江南、福、浙為一使，巴西、瀘南為一使，南贛、嶺海為一使，嶺西、桂、象為一使，滇、黔、洱海為一使。此十一區者，用武地六，用文地四，兼錯犬牙率得險者，或十六七，或十三四。因舒蜿，隨原隰，各固其圉，取材其產，搜其軍實以聽邊關之不時。畿輔為一使，左輔為一使，右輔為一使，大同為一使，延綏為一使，寧夏為一使，河西為一使。此七區者，戰地十九，內地十一，大司農因漕委輸，轉十五司之粟米以灌注之。滑州襟帶黃河，右腋太行，左腋鉅野，臨制河南之膺隔，一要區也，河北、山東行臺治之。其地起大名，北有廣平、順德，南有彰德、衛輝、封邱、延津、陽武、原武；東得東昌、濟南，東傳於海，得益都、臨淄、泰安、博興、壽光、昌樂、臨朐、高苑，又東得登、萊，極於海；西得懷慶、潞安、澤、沁，扼太行，窺冀、晉，傳於山。洛陽據土中，左京、索，右潼關，三塗、岳鄙，神明之區也，河南、荊北行臺治之。其地起河南，東北得汝州、開封、許、禹、鄭之屬邑，窮於滎澤，東南得南、汝，南得襄、鄖、承德；西南得興安、平利、石泉、洵陽、紫陽、白河、漢陰；濱漢。沔，間湍、溝，承楚脊，控關南，東固汝水，放於淮。徐州憑黃流，睨大江，披帶長淮，東枕琅琊，咽鬲南北，一要區也，江北、濟南行臺治之。其地起徐州，東南得鳳陽、淮安，南得廬州、安慶、黃州、滁、和，盡於江，東北得兗州、安邱、諸城、蒙陰、莒州、沂水、日照，北阻大峴；東傳于海。西得歸德、太康、陳州、商水、西華、項城、沈邱，窮於汝，穎之交。太原以故晉之墟，左山右河，北阻忻、代，士馬勁疾，險障重沓，一要區也，燕南、河東行臺治之。別治晉陽，別嫌藩司，形勢無相互格。其地起陽曲、太原、榆次、太谷、祁、徐溝、清源、交城、文水、壽陽、盂、靜樂、平定，割鴈塞以為大同守；西南得汾州、平陽、遼州；西盡河；南不盡太行，以壯澤、潞；東出土門，歷常山，得真定，彌互絡繹，以承右輔之或贏。咸陽居渭流之北，與長安相望，秦川八百，關河沃衍之區也，關陝、秦隴行臺治之。別治渭北，別嫌藩司，形勢無相互格。其地起西安，北盡北洛，界梁山；西南得鳳翔、漢中、寧羌之屬，割興安畀河南為右腋；西得鞏昌，阻陰平，鎖蜀漢；北得平涼、華亭、鎮原、祟信、涇州、靈臺、安化、合水、寧州、真寧、狄道、渭源、慶、洮、平涼諸邊之劇邑，割實邊藩，為所保守，有秦川供三邊之奔命；又西得岷、洮；北阻蕭關；西戒河、湟，以司茶馬之居僦；又西不盡於生番。武昌，長江東下，清漢南來，雄挽中流，搏蠻中引，江外一要區也，荊南、江右行臺治之。治故鄂城，別嫌藩司，形勢無相互格。其地起武昌，逾江得漢陽，阻溳水；南得岳州、長沙、衡陽、安仁、衡山、酃縣、耒陽、常寧，訖南條；西南逾洞庭，得荊州、辰、常，泝於沅，有黎平、平溪、清浪，迄於偏鎮，中括施、撒、永定、永順、保靖，兼漢土；西又南，得邵陽、新化，分資水為南塞；東得南昌、瑞州、九江、袁、臨、饒、廣、南康，包彭蠡，有江右之衍區；諸挾嶺為閩、廣脊，受無賴者，割以為南贛守。鎮江因京、峴，緣揚子，西接漢、岷，北拒淮、泗，漕守山東，俯拾建業，一要區也，江南、福、浙行臺治之。其地起鎮江，得蘇、松、常州、廣德，西上夾輔應天，沿江得寧國、池、太；東有徽州，倚三天子鄣，沿漸江，東有全浙；循海而南，得福、泉、興化，福寧；渡江北直海門狼山，鎖大江，得揚州，盡淮東；罄折江海，索腴賦，休士馬，輝戈船，根抵南國，以備倭盜而資山東之奔命。合州，三江所會，魚復、僰道、褒駱、武都、嚴道、夜郎之所奏而會，一要區也，巴西、瀘南行台治之。其地全有四川，自威、茂、雜谷、天全、黎、邛、昌，跨大渡，度相嶺，右繞東川烏撒、烏蒙界水西，盡轄土夷；南渡烏江，得平越；東北上，得清平、興隆、思南、石仟、思州、銅仁，窮五塞，南盡於沅。贛州咳頤梅關，延紆嶺塞，注瀉海嶠，絡引大帽、浰頭、東鄉之條紀，武備所嚮，樓船步卒之衝，一要區也，南贛、嶺海行臺治之。其地起贛州、南安，西得郴、桂、臨、藍、嘉禾，盡楚猺地；北得吉安；東北緣山，有建昌、撫州，故盜區藪；下杉關，得延平、邵武、建寧，南迤汀、漳，窮于海；次海濱，得惠、潮、廣州，蔓引連陽，與臨桂會，而西盡於灕水之交。梧州控肘楚嶠，垂臂瓊海，是漓潭、牂牁漉江之下遊，逆邀其所趣，土、漢噤喉之要區也，嶺西、桂、象行臺治之。其地起梧州，東得肇慶，窮於漓口；東南得羅定、高州、雷、廉，南極交趾，濱于海，渡海得瓊；西泝三江，全有廣西；北越秦城，放湘源，得永州、武岡、城步、新寧、靖州，通西延、古泥之徑；尋左江西上，得都勻，犬牙楚、黔，界於播夷。大理、葉榆所派，金、滄所維，北捍土蕃，南覆撾、甸、六詔，上游之雄徼，一要區也。滇、黔、洱海行臺治之。其地全有雲南，並夷部，東逕縣度出箐道，得貴州西境；東有貴陽，訖乎新添北緣、陸廣，赤水、烏撒而界於瀘南；沿平伐、鎮寧，頂營募役，鑿初道以通乎泗城，而西南窮於交趾。於是登其甲乘，制其刑典，宅其賞罰，司其汰補，寬其蹤指，要其連系。盜賊踞山谷汎洋汛者，府自部討之，聞於臺。盜名城，躪旁邑，暨小夷之竊發，臺部討之，聞於司馬。邊徼奔命，巨寇彌延，羽書馳於司馬，下徼臺使，因其形勢，奔走疾呼，以應其鄰左；勞逸腴瘠，摶隘勁脆，以視其往來。滑臺涉鉅鹿，通天津，以紆左輔。徐州沿淮、泗，下盱眙，以固江南，東放瑯琊以應登、萊之不逮。河南搜練腹裏，開花園、黨子，西南綴上庸甌脫，紆秦、蜀，制山南，北守黃河，犄角畿南而撫其怠。太原居西，補河曲，急則東紆右輔，或出鴈塞以應大同。關、陝阻關自保，聲勢山河，視其旁午，連川河以軫綏寧、河曲之恤。江、湖、贛、嶺、巴、蜀、滇、黔，既隨以蠻夷、海汛分其所守，就近參援而調置往來。泝大海，沿淮海，以紆山東；入武關，繞松、洮，以紆關外；或馳孔道，下冥阨，騁大梁，絕黃河以衛京畿。因裹粻兵，取給於十五使司，登大司農而受裁於廟議者，皆以流蕩營魄而振戴根本也。臺之所治，或千餘里，或二三千里際荒陲，容受不軌，卒相搖動，禁制不時。河北則東登、萊，濱海線通海、蓋；西澤、潞，太行伏戎。河南則襄陽受沔下游，制鄖，西受夔、庸逋逃。江北則安慶以名城阻江、楚。江南則溫州總海以須島夷，蕪湖對濡須直江北之衝。荊南則沅州領苗夷，殷黔道。關陝則階、文制生番，匡川北之不虞。巴西則馬湖逼瀘水，亢膆南中，威州孤懸鳥術，垂制江外。南贛則潮州承閩而分海汛；嶺西則雷州障交夷，縣窮髮；慶遠扈田、泗，西繫那丹，以通都泥。滇黔則貴陽總線道，飛系荒遠；楚雄殷六詔之中，右哀牢，左特磨，直下車里，老撾以距南醜。凡各分司以鎮之，而受其生死動靜之數於臺。武監之治，請視兵賦之多寡。弱郡並之，勁郡專之，或贏置之，以登成於知府，而受其生死動靜之數於台。故指臂相須，而批導形便也。諸行邊領重鎮者，地儉於腹裏，而芻粟士馬，節制旌旄，秩等部從，不亞於中區。或覆增之系其任。或卿尹出牧；或他台使以崇望右陟；或大將超裨校，威信足恃賴，以大將軍行使，系其人。昌平屏擁翠微，衡蓋輦下，左古北，右居庸，畿輔行臺治之。起喜峰，出定州，西至延慶，為其守；北抵灤西清兀良哈之塞。永平東北極徼，環海循山，外邀三坌、白狼之險，東醜之所出入也，左輔行臺治之。接喜峰，畫灤水，東盡關門，沿海下天津為其守；東北出三衛金源故地，窮興中、大定，東搗開、鐵，靖其庭穴。宣府有偏嶺、飛狐之勝，繁饒悍鷙，直開平之吭，右輔行臺治之。起懷來，阻桑乾，西抵廣昌為其守；北出興和，擴亭障，斥地沙漠。大同平衍廣野，內護句注，散戰之區也，大同行臺治之。內連廣昌，北出天城、陽和，繞黑河而西，盡東勝，遵濁河，下偏關，抵灑曲、保德，畫大河為其守；渡黑水，擊雲內，奏集寧斥豐州之塞。葭州外控榆林，左拊西河，保甘泉之外障，延綏行台治之。東起黃甫，際河而西，西抵花馬池之右，懷抱環、慶為其守；直北清河，南修受降之遺地。寧夏左省嵬，右賀蘭，赫連兀卒之自雄其都也，靈武之所由收關、洛也，寧夏行臺治之。修楊制使之遺塞，東起花馬池，東盡蘭州為其守；北踰賀蘭，馳燕支之下。甘州綿綴新秦，壤地數千里，孤峙以制西夷之生命，河西行臺治之。東起莊浪，西極嘉峪，南繞西寧、歸德，渡磧石，抵河州為其守；出酒泉，修瓜、沙之塞，橫互自保，以維西陲；餘力蓄士馬，奔他邊之棘；相附郡邑，守隧所統，往來所奏，則分隸其臺。畿輔得保安、延慶、順天，效上供之餘。左輔得永平、河間、天津。右輔得保定、萬全。大同得大同、忻、代、岢嵐、保德之屬。延綏得延安、環縣。寧夏得六衛、中衛、靖虜、固原、靜寧、莊浪、隆德、蘭州、金縣。河西得甘、涼，肅、莊浪、西寧、鎮番、永昌、河州。以資其芻收、工匠、孳養，鼓鑄之用，丁男挽運，城堡築浚之役，徵調游弈，視中區為費。司農寬賦役以休息之，疲者不賦於大官。藩司登計其人，移臺用者十可三四給也；不足，仰於腹裏。行漕開中，不盡於京師，便歸其塞。膠、萊漕關東、汴渠、屯氏。沽、潞漕畿，分漕萬全。桑乾漕大同。淇、沁漕太行，浮於河。河漕延綏，浮渭抵陝，濟寧夏。河西不足漕者，牛車橐驢之所任也。渠河流，潤苦壤，修屯積粟，大農濟其畚臿，稍給牛具金鐵之資焉。凡軍伍之僉，中區之厚土，烈風、山箐、水國之任為兵者，可數也。邊徼先其土著，閱其子弟，蕃其牧養，不足，請命踰臺以調益之。中區各僉其治毋踰，十八而傳，六十而老，廢疾而給，及身而放，不傳子弟；予弟以總角從軍，驗其嫻熟精僄者傳之。榆關而西，極乎大同，其民小悍。延綏、靈、朔、環、慶之區，其民大悍。莊浪度河，甘、涼，洮，岷之間，其民小悍。皆家丁子弟之聞於天下者也。澤、潞、太行、河北、山東之弓馬。登、萊海舟，死走鹽利。南陽毛葫盧之桑弓、毒矢。鄖陽維五方，依老山，沿漢而上，南通庸、蜀流民之苗孽。廬、鳳習江北，輕生樂禍，舒、皖、六安茶山射獵之徒，勁弩藥鏃，洞中沸糜。木陵、黃土、新市之脊，共爭之區，依砦步鬥者，以寡擊眾。太原、汾、遼、易、定之間，趙、代也，民小悍。京口僄銳，沿江海者漸為下，義烏之步卒，青溪之亡命，其族故存。徽之行賈，便習劍擊，宣、涇喜弩獵，在江表為強。福、廣瀕海習舟，依山習步，猿接猱跳，飛瓦攫檣。贛、撫、汀、建依山者嗜利喜死，撫、建為下。辰、沅而西，起永定筸子，放乎雲、貴、宋、蔡、犵玀，西南之尤悍者也。蜀沿江有巴、渝之遺，汶、黎、松潘相嶺沖天之徼，東繞馬、瀘，訖黔、酉土司，各以標鎗、利弩、火器，革氂之資，耐勞奔險，樂死好鬥。南、太狼家盡泗城而西，不下數十萬，顧保其區，不戰散地。其他一邑一鄉，頗有勁悍者。守監隨多寡占募，不以額僉如府兵、彍騎、禁廂，衛所之制，老死子孫而誅及疲劣，則上下數百年中區之材用，可因時消息而登之用也。夫捐父老，犯零露，賤伏屍，閒熛火，爭死於百一者，涖以潔清嚼白之率長，使啖糲茹蔌，窮年永歲，無釃酒、割鮮、蒲塞、馳射之歡，攜修眉、聽囀歌、靡濫柔暖、妖孌弦索之戲，則蛇慵麖散而不可止。故牛酒時作，金錢飛瀝，所以賈桀驁之死心也。而況旗幟、帷幛、號矢、刀矛、火器、馬疋、鞍韉之精銑，率不再歲而敝壞與！夫聞諜、偵探、遊賓、說客、死士之往來，國家不能括資於經費之中，則假臺使以權，寬其繕具。倘如昔者守司農聽攽，率不得請，請下得報，報不得速，事機先失，守文吏隨持其後，此以約束庸愚而坐自弱其勢矣。今夫中區之產八，穀不與賦於大農，其滂溢橫射，走天下全利者，鹺政為上。淮安、通、泰隸兩淮者，北食陳、汝，南食長沙，利參天下之一。長蘆領北海，食畿下。山東領膠東、濱、樂，並食徐、邳。解池三場食兩河，屆澤、沁。陝西領靈州池，障西和井，食隴右。河西山丹紅鹽，居延白鹽，稍食其地。浙江領許村、仁和、嘉興、松江、寧、紹、溫、台，食吳會。福建自食。廣東食嶺東、南海北，兼食廣西，北食衡、寶。雲南黑白井自食。四川領成都、富順、淯川、榮昌、大昌、開縣、鹽亭諸井，食其地。或因其產，或因其食，隸之臺治。商引料價，批雜稅，割太倉之半，分畀臺使。開中者聽其自募牢盆，稍食稍取給焉。川、湖、六、霍，茶荈之所出也，鉛、鐵、銅、錫爐、甘、薴、竹有所產，吳松原蠶，濱江蘆荻魚利，山後石煤，邊番互市，福，廣番舶，滸墅、臨清、九江、蕪湖、梅嶺、錢塘以放關，市船碁布絲縈者，間飽漁侵。使台使諸得自領，會出其餘，以佐他鎮之歉迫，臺無上計，部無授程，悉俟九載以奏其出納，而納其奇羨。於是因贏餘，飭六師，精器備，廣城堡，溢賞格，走死智勇於邊徼殺戮之地，為天子使。是故中國財足自億也，兵足自強也，智足自名也。不以一人疑天下，不以天下私一人，休養厲精，土佻粟積，取威萬方，濯秦愚，刷宋恥，此以保延千祀，博衣、弁帶、仁育、義植之士氓，足以固其族而無憂矣。
萬族蒸蒸，各保其命，各正其性，所以為之者，豈非天哉！飲食而有血氣，陰陽而有生死，天之同人於物也。出塵舒光，漂輕存重，變不變以為信智，敢不敢以為仁勇，拔萬類而授之人，拔人族而授之聖賢之族，天之異人於物、異聖賢於人也。同者為賤，異者為貴，以有尤貴滋性而統君之。無同則害命，無異則淪性。故聖王齊物以為養，從天之同也；利物以為教，寵天之異也。從者差養，寵者辨教，澄汰滓魄，濯洗清明，分萬命，理萬性，揀其粹白以珍之萬族之上，所以助天而保合太和者，始於大公而終於至正也。虞書曰：「日宣三德，夙夜浚明，有家日嚴，只敬六德，亮采有邦。」等而上之，知九德之有天下明矣。家邦以給之。三六以別之，德以畫之，使乂咸事，來章一人。天下之大，萬民之眾，審其所撰，忖其所葳，由臣之不虛貴也，知主之不虛王也。如此，則踞天位而長萬邦者，彼何人哉！德未至，不敢幹。德已至，不敢越。井井然猶牆堞階圮之累上，故奇傑意消，聰明思返，卒以奠大寶而徠尊親矣。故同、異、貴、賤、差、辨，此六數者，聖王所以正天下之性，效陰陽之位也，而一以胥天下之和平。尚其所尊而鼓鐘以樂之，則和矣。量其不能而桑畝以安之，則平矣。故怨讟不起，而姦宄息也。三代以降，漢之選舉以郡邑州將，曹魏六代以大小中正。始於揚汰，終於浮濫，褻薄天寵，流觴媮競者，往往弊自上開。而當其嚴整，猶有差別之足紀焉。隋承陳、梁之末造，宮體先吹，文爭實長，其曼聲、曳趾、挑綺、拾英之流習，濫於崇朝。科目之興，尋遠古則然，世會所爭，不能逆流而泝之上矣。因緣其軌，欲以稍靜天下者，固當心載大公，較隆天秩，則異非所異而寵殊所寵，猶可以徐俟和平，來附人心，而明貴賤之級。流及於宋，竊竊然唯恐天下之異心也，師武曌之智，開籠絡之術，廣進士，明經、學究之科，下逮七科、乙等之目，推郊祀、任子、異姓甥壻、門客之恩，搖蕩誘餌天下於堂陛嫌微之際。而當時桀黠者，亦微測上旨，倒持來去，以邀榮朊，不得則李巨川、張元、吳昊之流憤起而播其亂。其君臣之間，猶發篋行儈之相為禁持，故和平去心，而粹白失性，胥中區而淪虐老獸心之俗者，非無所自開其源也。近世之思政者，踵而用之，增文學，益解額，倍制科，升乙榜，推恩鄉貢，職名不足，綴冗員、速資格以濟之，而天下之怨亦由是而興。夫天下，恩之不勝恩也，怨之不勝怨也，恩之所止，怨之所流。故曰「和大怨者必有餘怨」。而竊天地之恩以鬻販人民而膠飴其心，施天下以私而責其公報，猶假敵戈鋋，望其稽伏，其不傷脰陷胸於彼者，蓋亦鮮矣，詩曰：「尸鳩在桑，其子七兮。」淑人君子，均平專一，而風流雛鷧，無私之謂也。故孔子射於矍相之圃，退者十九，早知不能而使退，故法嚴而怨不起。今廣其科目於此，人倖得焉，而得者百一，則怨一矣。捷其資格於此，人倖遠焉，而速者十一，則怨二矣。兩者皆以恩天下也，而貿其怨。故士自授經成讀，昧偏傍，盲語助，老死童子者，皆有怨心。其極則躡六卿，登黃閣，皓髮返林，賜鏹馳驛，祖帳暉煌傳於亭，而閒語乘興，猶戟髯把攬，呃塞而不得語。彼親天子之側者，乖沴橫塞，奴虜駔販如此，其他上偪下流，畜狡伺而幸翻覆，侵尋沈淖，尤不知其所屆。是何也始誘之以甚易，而後繼之以極難也。弓之解也，膠液筋緩，則熯而張之。承今之敝，建小康之術，莫若先其甚難而後稍授以易。先其所難，則知不能者退矣，猶矍相之射也，廢然而無妒姢之心矣。是故以賢者廁不肖，不肖者忮；以不肖者廁賢，賢者慚。慚發於賢者，故拾橡織絇，憤棄君父之憂；忮發於不肯，潰決姦宄，鬱不可折之勢以仇君父，長亂階，不瀕之亡而不止。坤之履霜，不肖之忮也；括囊，賢人之慚也。賢人隱，弒逆作，相乘之理，漸不知保，豈一朝一夕之故哉！是故順異同，立差辨，以小人養君子，天之制也。觀其所養，故養而不窮。今一邑之小，補生徒者養於民，成歲貢者養於民，偕鄉計者養於民，登進士者養於民，授職官者養於民。五累而上，養之益豐。五降而下，養之益繁。而又無以觀其所養，博泛叢闒，登進苟且，其一切所為，卒無以異於闤闠拚除卒伍之行。籍起上流，屍避徭役，公私謁請，流連嬉燕，以操細民之生命。其不一旦得當，裂冠冕而洩其不堪者，寡矣。裁生徒，節貢舉，省進士，謹資格，持之以難，擇之以慎，天下乃曉然知上所尊尚之旨，其不容苟且如此，而抑歡然奉養於長吏孝秀而永謝其望心。況累是而上，享玉食，蹈天位者，不愈震耀肌魄以推戴莫京哉！故差其所養，別其所教，執相成而功相倚也。王者規天道，長萬族，順其所從，珍其所寵，則性命正矣。累上以為益尊，則天位凝矣。忘恩以遠怨，則和平臻矣。節養以息民，返不率以歸農，則民志定矣。革陋宋鬻販之私，則大公行矣。百年之內，乘千歲之弊，仍科目而減其額，核資格而難其選，則始基立矣。然後抑浮藻，登德行，立庠序，講正學，厲廉恥，易科目，升孝秀，俟之必世之後而天氣清，人維固，禽心息，口行泯。沄沄陶陶，太和旋復。詩曰：「文王在上，於昭於天。』言其贊助清明，而扶光霄極，葉天道也。
董子曰：「仁者人也，義者我也。』以仁愛人，以義制我。以仁愛人，不授以制而盡其私。以義制我，不私所愛而厚其疑。惡有為天下王者自愛而制人，可以宰九州，建千祀者乎！且誠非所以自愛。天有四時、五行、四方，各位其位，時其時。不疑冬之淒苦而間以燠；不疑夏之歊暑而間以寒，不疑西北之有崑崙，崇墮崟崔，隔己而陵夷之；不疑東南之有尾閭，淫浸沈沒，汎己而堙燥之。四時、五行、四方各行其職，胥以歸功，蓋相報也。詩云：「投我以木桃，報之以瓊瑤。』言齊桓推亡固存，以誠信禮衛，毀於兩河脰吻之間而不相疑，故取似實果而贈美瓊瑤也。王者拜貺天醮，宅履中區，感河流光，承劍啟珓，以貽後世，得之丁寧，付之鄭重，固其所也。然三、五之代，以歷迭興，或及身而授，或數十世而授，卒不越神明之胤。惡有如趙宋之削其援，弱其族，以口之口口者乎！彼耶律、完顏、奇渥溫之初始，亦嘗分尺土，籍一民，伏莽齧堤，以為窺竊之資也哉！若晉、宋、梁、唐之末造，僭逼孤寡，權壅上流，彼畀受苟簡，日習而次垂之，此又無庸致怪也。流風沿遞，疑積相仍，乃至論道之職，喉舌之司，六官之長，旬宣之使，下及郡邑，城不足百雉，戶不滿三千者，盈天下而無非疑地。以為不可疑也，是戈矛填心而黚皰割腕也。以為可疑也，是授蹻、跖以籥鍵而稍滯其戶牡也。以為疑在此而制以彼也，是忌狸竊雛而間之以狐也。舜之命官也，禹陟司空，宅百揆，棄為后稷，契作司徒，皋陶作士，伯作秩宗，夔典樂，教胄子，龍作納言，各專其采。雖稽讓從容，後心載俞，而旁任必咈，其汝諧以往者，共工百度之藪，虞理名山大澤之長也。故勞謝專屍以體其愛，道孤獨贊以去其制，則仁義立而天工亮矣。天地之氣，刑德相召，禍喜相感。甘草兆熟，苦草兆飢。醴泉甘露，不流桀池。夾珥陰風，不淒堯宇。誠由誠往，疑用疑來。是故五臣、十亂、酇、留、馮、鄧之侶，布心灑血而不恤，彼有以召之也。李廣之射石，非虎也而飲金沒羽。誠以拔之，則小人革面；疑以任之，則君子寒心。是故豫生飲藥於趙都，百里行哭於秦族，越石授命於並陽，袁、劉糜姓於臺下，楊業介馬以喪元，餘闕憑城而濺血。此數子者，事二姓，棄舊君，比匪類，仕偽邦，非有皦日白水之疇昔也，而一旦甘死趨禍，大貿其夙夜之狂心者，豈非任服躬而難委，誠推心以必酬者乎！故專任者不期報而報臻，疑投者不期欺而欺應矣。今命官之制，在外者，一縣之令，丞、簿不聽命焉。
一郡之守，同知、判、推不聽命焉。一司之使，分以左右，二參、副、僉不聽命焉。文移印信，封掌押發，登於公座，唯恐長官之或偷也，而鉗束之如胥吏。行未百年，法已圮壞，猶使藉口公座，脫獨戶之咎，疑制之患，已大可睹。又復分其屯田、水利、錢法、驛傳、鹽政，分為數道以制司。道立分司，督察巡守兵糧之務以制郡。巡按之使，絡繹馳道，循環迭任，無隙日月以盡制之。所以制外者無遺力矣。在內者，取都督一府而五之，間以同、僉。六部卿貳，或七八員。都堂、大理、通政、太僕以放，雖有長貳之別，而事權散出，不受裁製。黃扉論道之席，至永刊極刑以廢其官。其文移印信，封掌押法，公同朝參者猶外也，複使給諫御史巡視刷卷以制之。卒有爰立大僚、邊關盜賊、建置河漕、三禮疑似之事，所部不得決，又設會議、抄參、私揭以制之。所以制內者無遺力矣。以一人敵天下之力，以一代敵數百年之力，力窮法匱，私蠹蝕爛，乃使相秀而謝之。非己之專也，則是開以滑避之徑而絕其功名之塗也，豈不拂與！夫一職而分官以領之，連銜以轄之，所以疑制不肖也。人材之數，曰賢，曰不肖，口中人。賢制不肖則不肖懼，不肖制賢則賢者憂，中人制不肖則惡不弭，中人制賢則善不長，賢制中人則疲於效命，不肖制中人則靡於朋淫，賢制賢則意見差，不肖制不肖則聲氣葉。不肖懼則裂而傷賢，賢者憂則引而避不肖，惡不弭則忌憚益忘，善不長則登進無助，疲於效命則事會圮，靡於朋淫則媚術張，意見差則乖左折衷，聲氣葉則膠固兩利。然則疑制者，唯兩不肖而後諧也，亦將大違其疑制之始心矣。天原道，君原天，相原君，百官原相，大哉！滂沛萬登，而綱紐尺握，乃以禁制朕兆，膏泛群族也！今以天下之大，選賢簡德之繁且久，不能得一二心膂之臣，任以論思，乃靳然果廢其官，夫唯開業於風雨，英敏神靈者，括萬幾，統一心，無所凝滯。過此以往，奏報日冗，陳案日仍，晏安日藉，聲色玩好、禽馬柔曼，淫音幻技日進於深宮，外勞內蠱，其不折而入於中奄者，無幾也。故胡惟庸、汪廣洋之禍，消於綸扉，移於涓寺，而萬安、焦芳、黃立極、丁紹軾之徒，承頦頤，奉密教於北門者，且波溶瓦散而不可救。元氣痿，大務閣，民愁閭左，士歎十畝，粻空於野，金蝕於藏，彼揖此讓，晉口口而口之大口，可不痛與！則仁義不立，而疑制深也。傳曰：「賤妨貴，新間舊，小加大，逆也。」故王者制名，天下奉名，百官赴名。倒其所制，昧其所奉，貿其所赴，則將賤爵祿而重事權。爵祿者，天之秩也，事權者，上之意也。菲天秩則士薄功名，尊上意則人喪廉恥。是以王者慎名，名正則任重，任重則責隆，責隆則政理矣。今夫學士之秩，五品也，使立於九卿之上。賤妨貴，小加大，背盭凌遲者，莫甚於此！則將使天下蝸瞀蠅營以趨事權，而天秩之自然，蕩然不可複稽。
夫虛一品之置者，靳其愛以制物也。愛以我私，而制盡人族，與仁義背馳，而求治天下，亦難矣。給事、御史之秩，胥七品也，給事以巡視遣，御史以巡按遣，則操六卿、兩司大臣之臧否以亂其掌故。彼之願職任，累歲時，登進崇階，代天工，作民牧，其前效已可睹也。早知不能，廢之而已。乃升新進，誇小臣，翻戾趾肘，使黃髮卿尹呵斥所輟者，屏息躡踵，禠繡隅坐，以承其咳笑，不亦左與！故主貴其名，莫不貴之也；賤其名，莫不賤之也。制名以任賢能，疑名以尊意旨，浮薄長進，權藉推委，效著於偶然而垂為法制，故人紀賤而天維缺，非建國不拔之典矣。唯除疑制者不然。尊其尊，卑其卑，位其位，事其事，難其選舉，易其防閑，公其心，去其危，盡中區之智力，治軒轅之天下，族類強植，仁勇竟命，雖歷百世而弱喪之禍消也。
昔者三、五之王也，推五德，承終始，其原本灑祓嬗革之際，如平旦之受夜，虞淵之受晝也。後世五德失墜，治無主尚，以意為輕重，至於湔惡俗，拯民瘵，創業中興，莫不有徬佛之意焉。粵自成湯革夏配天，伊尹、仲虺以弼之，一德馨聞，廷野革面。不數十世，而故家大族盤枕膏腴、湛溺財賄者，以亂阿衡之治。故盤庚之誥曰：「無總於貨寶，生生自庸。」由是言之，凌遲乾沒，紹治而啟亂者，明主所深患也。傳曰：「國家之敗，由官邪也；官之失德，寵賂彰也」，可不戒與！天以五行養萬民，食於陰，飲於陽，衣被榮毳，侑佐鹽醴，水滋土敦，木實火調，若此者，民承養於天，無須於王者之制，而流盪生死，縈紆往來，通愚彊之力，致文弱之養。金之為用，王者所加於天，以損民而益之上也。故水之德潤，木之德成，土之德安，火之德化，金之德賊。是以聖人尤難之，行於不得巳而用其利，戒於禍之必剋而制其賊，愚彊者寶之以勸其功，文弱者賤之以殺其濫。沃以所寶，則小人和平；教以所賤，則君子彊固；此為節宣五行而勝其害氣也。其有不率教者，於是訶斥以辱之，裔夷以逖之，纆棘以錮之，刑殺以威之。夫王者之於萬姓，視猶一父之子也。其聰明文辨、便數彊固者，亦克家當戶之子也，則豈不慘怛割裂、涕洟於刑戮之加哉！而其受五行之賊，犯王者之賤，越輻欺軌，沈沒淫濫，螟螣細民，愁痛孤寡者，則尤恝然其忍之。詩曰：「去其螟螣，及其蟊賊，無害我田穉，田祖有神，秉畀炎火」，言遠害也。今夫農夫濘耕，紅女寒織，漁凌曾波，獵犯鷙獸，行旅履霜，酸悲鄉土，淘金、採珠、羅翠羽、探珊象，生死出入，童年皓髮以獲贏餘者，豈不顧父母，拊妻子，慰終天之思，邀須臾之樂哉！而刷玄鬢，長指爪，宴安諧笑於其上者，密布畢網，巧為射弋，甚或鞭楚斬殺以繼其後。乃使縣罄在堂，肌膚剟削，含聲隕涕，鬱悶宛轉於老母弱子之側，此亦可寒心而栗體矣。而以是鼓聲名，市奏最，漁獵大官，貤封門蔭，層累封垤，以至於無窮，則金死一家而害氣亦迸集焉。夫故家名族，公卿勛舊之子孫，其運數與國家為長短，而賊害怨咨之氣偏結凝滯，則和平消實，傾否折足，亦甚非靈長之利也。即或狼藉著見，掛吏議，左降褫錮者，猶銜舟絡馬，飛運以返鄉里，有司賓之，鄉社祝之，閭里畏之，廣頃畝，益陂池，敞榭邃房，鼓鐘妖舞，舂容魚雅以終其天年，錮石槨，簪翁仲，梵唄雲潮以榮施於重泉之下。而游佻公子，發其贏餘，買越娃，擁小史，食遊客，長夜酣飲，驟馬輕紈，六博投瓊而散猶未盡。亦惡知向之朘削零丁者，已滅族靳胤於塞阡、荒壑之旁也！豈不痛與！趙宋之有天下也，解散法禁以惑媚彊智，而苟固其位者，可謂泰矣。然京朝長吏以贓賕敗者，其刑大辟，歲論決若而人無所赦。法合世重，惠逮孤寡，以振起五代之殘劉者，有足重焉。降及太宗，減大辟流沙門島，而濫觴起矣。真宗以還，復減流島之科，刺配腹裏軍州；天書降赦而後，此法愈減，貪墨跋扈，運鬐尺水者，恣無所恤，而蔡京、王黼、韓侘胄、賈似道之流，鳴上風以登飛鳥之音矣。韃靼九十年間，其狼戾睢囆者，不僅在阿合馬、桑哥之尤著。太祖起田間，尤慘其所為，故刑法嚴厲，夷風以革。數傳而後，僅以大計褫削當炎火迎貓之刑，無惑其裂廉隅而莫懲也。律法監臨主守盜公物盈貫以上，積至死罪，而敕使、守臣、郡邑之長獵部民極鉅萬，不以投辟。繹成湯之責，尋仲蔑之言，亦已悖矣。詩云：「君子如怒，亂庶遄沮。」承貪亂之餘，不以刑辟整絕之，未有能齊壹天步，柔輯惸獨者也。天地之奧區，田蠶所宜，流肥瀦聚，江海陸會所湊。河北之滑、濬，山東之青、濟，晉之平陽，秦之涇陽、三原，河南大梁、陳、睢、太康，東傳於穎，江北淮、揚、通、泰，江南三吳濱海之區，歙，休良賈移於衣冠，福、廣番舶之居僦，蜀都鹽、錦，建昌番布，麗江氂密企碧所自氈金碧所自產，邕管、容、貴稻畜滯積，其他千戶之邑，極於瘠薄，亦莫不有素封巨族冠其鄉焉。此蓋以流金粟，通貧弱之有無，田夫畦叟，鹽鮭布褐，伏臘酒漿所自給也。卒有旱澇，長史請蠲賑，卒不得報，稍需日月，道殣相望。而懷百錢，挾空券，要豪右之門，則晨戶叩而夕炊舉矣。故大賈富民者，國之司命也。今吏極亡賴，然朘刻單貧，卒無厚實，抑棄而不屑，乃藉鋤豪右，文致貪婪，則顯名厚實之都矣。以故粟貨凝滯，根柢淺薄，騰湧焦澀，貧弱孤寡傭作稱貸之塗窒，而流死道左相望也。漢法：積粟多者得拜爵免罪，比文學孝秀，今縱鷹鷙攫獵之，曾不得比於偷惰苟且之遊民，欲國無貧困，以折入於口口，勢不得已。故懲墨吏，紓富民，而後國可得而息也。易曰：「觀盥而不薦，有孚顒若。」陰長於下，連類遂志，刑害陰私，貪吝汙鄙，偪天位而無忌，故聖人神道以示觀。退省其躬，行下言之教，成加民之治，故曰下觀而化，慎所示也。明興，家法忠質，宮庭潔清，無別館、離宮之崇飾，龍舟、步輦、馳道旁午之游觀，無置騎、飛舸、千里割鮮、銅狄花石之供，無算車、料產，均輸、酒酢、香藥、子母責息之利謀，觀道盡矣。而貪沿下游，極重不復者，法教不施而風俗苟簡也。州縣之制，以差選人者，唐、宋分畿、赤、次、雄、望、緊、上、中、下，凡九等，以分別資格，升降除擢而止。今吏部之注府州縣，分系以瘠、饒、淳、頑，進士、乙科、鄉貢、任子視以除授，則將部、臺、藩、臬、分司歲時、生辰、薦獎之苞苴視以厚薄，欽使往來，供億、勞賄、車船之悉索視以苛簡，而長吏之乾沒其民者亦將視以裒益，胥上下之耳目交注於淳饒，而其憊可知也。抑縣垂格範，為割蜜分羹不刊之則，固授之以亡廉銷恥之術逕矣。古者未命之士，食如其力，等而上之，亞於國君，位次升，祿次腆，車乘家老次備，贈答宴祭次隆。故延州投縞，子產獻紵，足於己而無籍於物也。今萬戶之邑，十萬之都，皆古諸侯之治也。稍給祿養，不逮家臣。居禁掖，登小卿者，劣盒十口，賓客服佩之不給。郎官宂散，稱子息，仰給責家，指擬差遣外除以售所貸，而子弟橫鄉里，屍獄訟，以僅完田廬。徒廣其科目，易其升擢，博置員額，以誘其仕心。祿入已菲，米鈔又折減其什五，率天下養百官而不足，縱百官食天下而有餘，此何異饑鷹以攫雉兔乎！請罷勸貪之的，革饒瘠之目。除授之別，以輕、重、邊、腹差等其資色，而祿石、傔從、薪馬、紵絲、公私宴答之給，授以本色而豐溢之。不率，則刑辟擬其後，而無仁恕之歉也。比國家之加惠縉紳者，下逮休廢，尤為淪洽。起廢員，晉勳階，有大慶則播為恩例。其非制科、不登五品者，賓於鄉欽酒禮。而髦荒畜厚之家，跡絕金閨，猶走謁要津，窺倖慶典。清白縣車者，復恬靜白遺恩外。抑褫奪、靡戍，狼藉，簄脫之寒灰，晉與飲禮，終日百拜，清酒九酳，習為優戲，榮施愚目，而自好者莫不非笑之。今為之定製，諸非居任以廉最者，雖邊功建言，不得與起廢晉階之科。其尤沈沒之倫，遇鄉飲酒，齒之下座以折辱之。而告老閒住者，買聲色，教歌舞，廣亭榭，不以儉率子弟，所司歲具上聞，追還封誥，齒於僇民。帛鎖終於在笥，桑榆鑒於口口，斯不肖銷心而賢廉得意，亦移風振俗之一道也，學校者，國之教也，士之所步趨而進退也。比者邑置郡設，鳴琴釋菜，虛器歲修，官掌故者垂老氣盡，漁獵生徒。學使獎行絀劣，率一二人，視掌故郡邑之喜怒，士之誦習帖括者，固巳羔雁視之，寓目橫經，則朵頤溫飽。廉恥風衰，君師道喪，未有如斯之酷烈也。今即旦暮不能廢隋，宋之格，而稍滌正之，尤當以行相參，定其殿最，如較文之等。州、縣之長，超乙科，廉靜文弱，才下任劇者，改邑教授；郎、舍、守、令起制科者，改郡教授。晉其秩如先所任，紀其教成，以為禮曹、太常、國子、學使之選。或鄉老休致者，郡邑得聘領之，為之授兼經，講正學，考內行，辨同異，究性命。舉於鄉者，不通四民之旨，及因緣長吏，與聞獄訟者，學使猶得按而黜之。以需數十年之後，廉恥厲，行檢修，學術正，然後革詞章，慎鄉物，較隋、宋，媲庠序，雖有泛駕之士，亦戒足沈溺而正衿棱觚矣。故王者養賢以養民，口口以配天。繼於其亂，先以刑禁；繼於其治，終以德化。相因小民之疾苦，則焦頳焚灼，妖怨亟起，而慾望建淳和以迓祥吉者，是孳息螟蝝而冀登嘉穀也。
中區之間，軒轅所冶，大禹之所經維，起句注之西，迤石梯，畫黃河，東逾白登，阻桑乾，復山疊嶂，界以野狐、居庸二翮之險。極東盡渝關，憑海陽。其外亂岫荒原，豐草大泊，曾冰酷寒，毛革酪乳之鄉，殊形詭嗜，以訖北維之丘。西自黃甫川阻奢延之水，度鹽池，跨南河，有賀蘭、燕支、車箱、雪山之險，以西極乎青海黑水，逆流而南，放乎湟，洮。其外平沙朔野，橫吹萬里，間以西戎。積石而南，西傾、三危、島櫳、太白、岷、嶓、嚴道、越巂、峨、崍經脊地岫，峻削崩奔。其內羌、沔、大江、若、沫支流傾潤乎中國。其外縣絙流沙，赤土頭痛，積雪夏飛之野，戒以碧目黧面翦髮環耳之俗。滇詔之西，金沙、潞江、麓川之水，羊腸盤曲，南結以護嶍、岷之塞，放特磨，界交趾，幾絡乎廣右。其南則邕部、百粵、鐵圍、鬼門、狼夷高髻藤笠之族，東被而盡乎海濱。渝關以南，巨浸浮絕，潏沸渟泊，南歷沭榆、之罘、琅琊、海門、三江、舟山、鴈蕩、霍童、紫帽、甲子之門，羅浮、七星以柱南維。過崖、碙而西，接合浦而界以日南。其他東遼水，北開平，西瓜、沙，南哀牢、緬甸、交趾北戶之鄉，蓋中區之餘氣也。崇巒沓嶂以垣結之，沙衍茅葦以紛披之，絕壁渴澗以溝畫之，瀚海尾閭以凝蕩之。其中帶束脈繞，搏聚約固，寒暑相劑。言語相譯，形象相若，百穀相養，六畜相字，貨貝相灌，百川流惡，群山蔭夕以翕成乎中區之合，自然之合也。天地之氣，輔其自然而循其不得已，輔其自然故合，循其不得已故離。是故知天地之晝夜者，可與語離合之故矣。行其不得已，知其有離，不得已者抑自然之所出也。而後統以三條，分以兩戒，郭景純、僧一行、朱元晦之說由此其選焉。中區之形，首建乎西北而窮乎東南，支山自主，支水自戒，文武自俗，阨塞自理。大河中畫，北燥南潤。火故潤之，水故燥之，天地所以節陰陽也，而遂有不相需之時，以成南北。河北則桑乾以南，恆山之支，歷井陘、少山、黑嶺、伏牛、羊頭，峙以太行、王屋，窮於中條，委於河，而太行之東，淇、洹、漳、湡湊山東者，成為一區。河右則割黃流，浥秦川，南窮於褒、斜者，或稍輿山西合而離乎！河山以東，河南則出潼、殽、嵩、少、熊耳、桐柏之山，東延成皋，南間平靖、黃土、木陵、岐嶺，結為潛、霍之岳，以漸乎江，是大江之所守也。江南則岷、峨南垂，放瀘水以北，逕牂牁，出夫夷，東被衡山，以盡乎彭蠡，而上庸之北，障以武當，沿沔而西，北極武關，縈紆漢中，限以大散，南赴荊門、歸峽，窮於沅、酉，江東浙嶺、漸江分以太湖。閩有武林、仙霞、杉關之隘。粵有五嶺、瀧水、秦城、潭中之塞。若此者，旁條畦列，亦乘天地之間氣，率以為離也。間氣際離，純氣際合。合氣恆晝，離氣恆夜。無平不陂，無往不復，否泰之所都也。雖然，亦存其人焉。昔者軒轅之帝也，上承羲、炎，下被有周，敦親賢，祚神明，建萬國，樹侯王，君其國，子其民，脩其徼圉，差共政教，順其竟絿，乘其合，稍其離，早為之所，而無誇大同。然後總其奔奏，戴其正朔，徠其覲請，講其婚姻，締其盟會，系以牧伯，糾以州長，甥舅相若，死喪相聞，水旱相周，兵戎相衛，仕宦羈旅往來，富貴相為出入，名系一統，而實存四國。此三、五之代寓渙散於糾纏，存天地之純氣而戒其割裂，故氣應以正而天報以合，數千年之間，中區之內誾誾如也。秦、漢以降，東南壹尉，西北均候，綴萬國於一人之襟，而又開河西，通甌駱，郡朱崖，縣滇笮，其合也泰焉。物不可以久合，故河山條派奇傑分背之氣，率數百年而一離。建安以後，裂為七八而離為三。太康合之，未百年而又離，播為十六。宇文、高氏稍合，而別於江左者終離為三。開皇合之，未三十年而又離，以逮乎武德而後，合者幾三百年。天寶亂而河北小離，廣明亂而並晉、大梁，幽鎮、吳越、閩廣、荊湖、兩川之草據者不勝離也。雍熙合之而燕、雲終離，末二百年而卒離為二。韃靼驅除其離，以授其合於洪武。祥興以後，中區之氣，永合於茲者四百載矣。是故合極而亂，亂極而離，離極而又合，合而後聖人作焉。受命定符，握樞表正，以凝保中區之太和，自然之節，不得已之數也，天且弗能違，而況於人乎！故太史儋曰：「始秦與周合而離，離五百歲而復合，合七十餘歲而霸王者出焉。」終南、汧、渭之交，周、秦之先所合處也。平王東遷，棄其故地。秦阻殽、函，東西並峙。其後守府僅存，四伯迭起，不能復問豐、鎬之王蹟，迄於戰國，瓜分瓦解，而河山以東僅敵一秦者，東西相離之大致也。故三川並而天下一，驅除盡而漢祖興。由此言之，離合之際，非深識者不測其旨矣。夫三、五而降，其得姓授氏，為冠蓋之族，或稍陵夷衰微，遷徙幕占，南屯北戍，逮為殊俗者，其始皆數姓之胤胄矣。精脈嬗演，筋肉同抵，姻亞僚寀，歡若臂腋。迨其渙散，不可尋憶，則有兄弟互鬥於原野，甥舅各畜其弋鋌，血肉狼藉，巴吞鴆禁，此非慘心痛髓之事，而天地之所深悼哉！然而聞其害氣，則姑且聽之，行其不得已。尤懼其壞潰而無以救其孑遺，則原阪以阻之，江河以塹之，金鐵、粟米、鹽鹵、皮革散其產以資之，賢豪財勇各君其地、帥其師以長之。是故合者聖人之德也，離者賢人之功也。今戒其或離而求致其功，所以因條戒，絡地脈，靳天寶，采物傑，因民志，建規撫者，無庸褒耳經維而蔽目規盡矣。南條之紀，不得熊耳、冥阨、壽春，不足於守。中條之紀，不得楊劉、曹濮、河內、太行，不足於守。東條之紀，不得虎牢、廣武、少室、熊耳，不足於守。江漢之紀，不得荊門、上庸、襄陽、舒、皖、濡須，不足於守。坤維之紀，不得武都、天水、仇池、陳倉，不足於守。武林放海，餘氣也，不阻太湖，不足於守。五嶺窮於蠻中，餘氣也，不左洞庭，右彭蠡，不足於守。用文之國，士馬佻脃，數戰以逞，魄浸耀、氣浸衰而不知，因長以攻瑕者，不足於守。珍先王之典器，葆其訓物，崇廉恥，敬臣民，厲風軌，敵苛虐，武健以邀輔皇天，而故反其道，諧於霸夷者，不足於守。魚鹽、秔稻、錦綺、璣象，宅其地，登其盈，以爭長靡麗，嬉蕩民心而弱敗之，不足於守。不制其臣，不珍其實，盜竊偷步，禍發堂廉，授敵間而乘之；或懲其道，上猜下離，自棄其輔，偏一於此，不足於守。此十一不守者，賢者所必鑒也。故地有必爭，天有必順，氣有必養，誼有必正，道有必反，物有必惜，權有必謹，輔有必彊。取必八術以遂其功，所以憖愛餘民，救害氣於十一，抑可以為百年之謀矣。詩曰：「既順迺宣，而無永吧」，順民之離逷，以經其畛畔，遏救殘劉，消弭啼怨，公劉之聽以延天篤也。或曰：天地之數，或三或五，三百年而小變，千五百年而大變。由軒轅迄桀千五百年，禪讓之消，放伐變之。由成湯迄漢千五百年，封建之消，離合變之。由漢迄乎祥興千五百年，離合之消，純雜變之。純以紹合，雜以紹離。純從同，雜亂異。同類主中國，口口口口口，各往其複，各泰其否。然則授天命以振三維者，非獎掖中區，宰制清剛，作智勇之助，驍悍磽駁之氣，固不能早絕純雜之消，反之於太古軒轅之治，後之治也而無所俟焉。嗚呼！非察消息，通晝夜，範圍天地而不過者，又惡足以觀其化哉！
述古繼天而王者，本軒轅之治，建黃中，拒間氣殊類之災，扶長中夏以盡其材，治道該矣。客曰，昔者夫子懲禍亂，表殷憂，明王道，作春秋。後儒紹隆其說，董、胡為尤焉，莫不正道誼，絀權謀。今子所撰，或異於是，功力以為固，法禁以為措，苟窮諸理，抑衍而論其數。雖複稱仁義，重德化，引性命，探天地之素，恐乖異乎春秋之度也！曰，何為其然也？民之初生，自紀其群，遠其害沴，擯其口口，統建維君。故仁以自愛其類，義以自制其倫，強干自輔，所以凝黃中之絪縕也。今族類之不能自固，而何他仁義之云云也哉！客曰，宰制所謨，以貽無疆，固當通其變而不滯其常。漢起西京，中興洛陽，子之所制，定燕薊為會同之邦，不已固與？曰，王者相陰陽，定風雨，建之邦畿，為宰治主，亦莫不用氣之厚而固自然之宇也。是故羲、農之都，或陳或魯。平陽、蒲阪、安邑、耿、相，憑河東北，以為安處。長安、洛陽、大梁之土，後王宅之，數百年之下而後地力衰歇，漸以薄鹵。今燕薊之宅，受命而興者，女直、韃靼曾不足於稱數。永樂定鼎，始建九五，水土未薄，天氣翕聚，天子守邊，四方來輔。後之所宅，固當踵跡靈區，以光贊我成祖也。客曰，賢哲制未亂，庸愚謀已然，立說之大凡也。今子所撰，陳於數十年之前，可以救而保其堅；方茲陸沈，口口忽其斬焉，過述先事之失，為期忌愆，子所謂失魚而求筌也。曰，孔子著春秋，定、哀之間多微辭。言之當時，世莫我知。聊愾寤而陳之，且亦以勸進於來茲也。昔在承平，禍亂未臻，法祖從王，是為俊民。雖痛哭流涕以將其過計，進不效其言，而退必災其身矣。天下師師，誰別玉氏，荏苒首解，大命以淪。於是哀其所敗，原其所劇，始於嬴秦，沿於趙宋，以自毀其極，推初弱喪，具有倫脊。故哀怨繁心，於邑填膈，矯其所自失，以返軒轅之區畫。延首聖明，中邦作闢，行其教，削其闢，以藩扦中區，而終遠口口，則形質消隕，靈爽亦為之悅懌矣。歲德在丙，火運宣也。斗建維辰，春氣全也。文明以應，竊承天也。太原之系，世胄綿也。為漢大行，忠效捐也。悲懣窮愁，退論旃也。明明我後，逖播遷也。俟之方將，須永年也。黃書之所以傳也，意在斯乎！

