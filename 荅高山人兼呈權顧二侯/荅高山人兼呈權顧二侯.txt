
虹霓掩天光，哲後起康濟。
應運生夔龍，開元掃氛翳。
太微廓金鏡，端拱清遐裔。
輕塵集嵩嶽，虛點盛明意。
謬揮紫泥詔，獻納青雲際。
讒惑英主心，恩疎佞臣計。
仿徨庭闕下，歎息光陰逝。
未作仲宣詩，先流賈生涕。
掛帆秋江上，不爲雲羅制。
山海向東傾，百川無盡勢。
我於鴟夷子，相去千餘歲。
運闊英達稀，同風遙執袂。
登艫望遠水，忽見滄浪枻。
高士何處來，虛舟渺安繫。
衣貌本淳古，文章多佳麗。
延引故鄉人，風義未淪替。
顧侯達語默，權子識通蔽。
曾是無心雲，俱爲此留滯。
雙萍易飄轉，獨鶴思凌厲。
明晨去瀟湘，共謁蒼梧帝。

