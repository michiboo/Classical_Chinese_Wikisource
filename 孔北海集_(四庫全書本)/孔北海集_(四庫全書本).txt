　　欽定四庫全書　　　　　集部二
　　孔北海集　　　　　　　別集類一〈漢〉
　　提要
　　〈臣〉等謹案孔北海集一巻漢孔融撰案魏文帝典論論文稱孔氏卓卓信含異氣筆墨之性殆不可勝後漢書融本傳亦曰魏文帝深好融文詞歎曰揚班儔也募天下有上融文章者輒賞以金帛所著詩頌碑文論議六言策表檄教令書記凡二十五篇隋書經籍志載漢少府孔融集九巻注曰梁十巻録一巻則較本傳所記已多増益新舊唐書皆作十巻葢猶梁時之舊本宋史始不著録則其集當佚於宋時此本葢明人所掇拾凡表一篇疏一篇上書三篇奏事二篇議一篇對一篇教一篇書十六篇碑銘一篇論四篇詩共四十五篇其聖人優劣論葢一文而偶存兩條編次者遂析為兩篇其實四十四篇也張溥百三家集亦載是編較此本少再告髙密令教告髙密縣僚屬教二篇大抵捃摭史傳類書多斷簡殘章首尾不具非惟非隋唐之舊即蘇軾孔北海贊序稱讀其所作楊氏四公贊而今本無之則宋人所及見者今亦已不具矣然人既國器文亦鴻寶雖缺佚之餘彌可珍也其六言詩之名見於本傳今所傳三章詞多凡近又皆盛稱曹操功徳斷以融之生平可信其義不出此即使舊本有之亦必黃初間購求遺文之時贋託融作以重曹操未可定為真本也流傳既久姑仍舊本録之而附糾其偽於此集中詩文多有箋釋本事者不知何人所作疏奏之類皆附綴篇末書教之類則夾注篇題之下體例自相違異今悉夾注篇題之下俾從畫一焉乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　欽定四庫全書
　　孔北海集
　　漢　孔融　撰
　　表
　　薦禰衡表
　　〈衡字正平有異才不合於時惟善公及楊修常曰大兒孔文舉小兒楊徳祖餘子碌碌不足數也公亦深愛其才上表薦之並稱於曹操操欲見衡衡素相輕疾自穪狂病不肯往〉
　　臣聞洪水橫流帝思俾乂旁求四方以招賢俊昔世宗繼綂將𢎞祖業疇咨熈載羣士響臻陛下叡聖纂承基緒遭遇厄運勞謙日仄惟嶽降神異人並出竊見處士平原禰衡年二十四字正平淑質貞亮英才卓躒初渉藝文升堂覩奧目所一見輒誦於口耳所暫聞不㤀於心性與道合思若有神𢎞羊潛計安世黙識以衡凖之誠不足怪忠果正直志懷霜雪見善若驚疾惡若讐任座抗行史魚厲節殆無以過也鷙鳥累百不如一鶚使衡立朝必有可觀飛辯騁辭溢氣坌涌解疑釋結臨敵有餘昔賈誼求試屬國詭繫單于終軍欲以長纓牽致勁越弱冠慷慨前世美之近日路粹嚴象亦用異才擢拜臺郎衡宜與比如得龍躍天衢振翼雲漢揚聲紫微光虹蜺足以昭近署之多士增四門之穆穆鈞天廣樂必有竒麗之觀帝室皇居必畜非常之寳若衡等輩不可多得激楚陽阿至妙之容賞伎者之所貪飛兔騕褭絶足奔放良樂之所急也臣等區區敢不以聞陛下篤愼取士必須効試乞令衡以褐衣召見必無可觀采臣等受面欺之罪
　　疏
　　論劉表疏
　　〈時荊州牧劉表不供職貢多行僭偽遂乃郊祀天地擬斥乗輿詔書欲發其罪公上書論之〉
　　竊聞領荊州牧劉表桀逆放恣所為不軌至乃郊祭天地擬儀社稷雖昬僭惡極罪不容誅至於國體宜且諱之何者萬乗至重天王至尊身爲聖躬國為神噐陛級縣逺祿位限絶猶天之不可階日月之不可踰也每有一豎臣輒去圖之若形之四方非所以杜塞邪愚謂雖有重戾必宜隱忍賈誼所謂擲䑕忌噐葢謂此也是以齊兵次楚唯責包茅王師敗績不書晉人前以露袁術之罪今復下劉表之事是使跛牂欲窺髙岸天險可得而豋也案表跋扈擅誅列侯遏絶詔命斷盜貢篚招呼元惡以自營衛專為羣逆主萃淵藪郜鼎在廟章孰甚焉桑落瓦解其埶可見臣愚以為宜隱郊祀之事以崇國防
　　上書
　　薦謝該書
　　〈該字文儀善明左氏為世名儒徒及千人以躬飬歸田公上書留之〉
　　臣聞髙祖創業韓彭諸將征討暴亂陸賈叔孫通進說詩書光武中興吳耿佐命范升衛宏修述舊業故能文武並用成長乆之計陛下聖德欽明同符二祖勞謙厄運三年乃讙今尚父鷹揚方叔翰飛王師電鷙羣㓙破殄始有櫜弓臥鼓之次宜得名儒典綜禮紀竊見故公車司馬令謝該體曾史之淑性兼商偃之文學博通羣藝周覧古今物來有應事至不惑清白異行敦悅道訓求之遠近少有疇匹若乃巨骨出吳隼集陳庭黃能入寢亥有二首非夫洽聞者莫識其端也雋不疑定北闕之前夏侯勝辯常隂之騐然後朝士益重儒術今該實卓然比跡前列間以父母老疾棄官欲歸道路險塞無由自致猥使良才抱璞而逃踰越山河沈淪荊楚所謂往而不反者也後日當更饋樂以釣由余尅像以求傅説豈不煩哉臣愚以為可推錄所在召該令還楚人止孫卿之去國漢朝追匡衡於平原尊儒貴學惜失賢也
　　褒厚老臣書
　　先帝褒厚老臣懼其殞越是故扶接助其氣力三公刺腋近為憂之罪驚戒也雲備大臣非其類也
　　復王畿古制書
　　〈時以司空操領冀州牧或説操復古九州則所制者廣故公有此奏操以公論建漸廣遂有害意〉
　　臣聞先王分九圻以遠及近春秋內諸夏而外夷狄詩云封畿千里惟民所止故曰天子之居必以衆大言之周室旣衰六國力征授賂割裂諸夏鎬京之制商邑之度歷載彌久遂以闇昧秦兼天下政不遵舊革剗五等掃滅侯甸築城萬里濵海立門欲以六合為一區五服為差關衛不要遂使陳項作難家庭臨海撃行不救聖漢因循未之匡改猶依古法潁川南陽陳留上黨三河近郡不封爵諸侯臣愚以為千里國內可略從周官六鄉六遂之文分取北郡皆令屬司𨽻校尉以正王賦以崇帝室役自近以寛遠繇蕐貢獻外薄四海揆文奮武各有典書
　　奏事
　　上三府所辟稱故吏事
　　三府所辟州郡所辟其不謁署不得稱故吏臣惟古典春秋女在其國稱女在塗稱婦然則在塗之臣應與為比榖梁傳曰天子之宰通於四海三公之吏不得以未至爲差狐突曰策名委質貳乃辟也奉命承教䇿名也昔公孫嬰齊卒於狸蜃時未入國魯君以大夫之禮加焉傳曰吾固許之反為大夫延陵季子解劍帯徐君之墓以明心許之信況受三軍之招修拜辱之辭有資父事君之志耶臣愚以為禮宜從重三公所辟雖未執職便為故吏
　　奏馬賢事
　　楚將呉起或遺之一榼酒注之上流使士卒迎流飲其下明不獨也馬賢於軍中帳內施𣰅㲪士卒飄於風雪不宜
　　議
　　馬日磾不宜加禮議
　　〈初太傅馬日磾奉使山東及至淮南數有意於袁術術輕侮之遂奪取其節求去又不聼因欲逼為軍師日磾深自恨遂嘔血而斃及䘮自東還朝廷議欲加禮公獨為此議朝廷從之〉
　　日磾以上公之尊秉髦節之使衘命直指寕輯東夏而曲媚姦臣爲所牽率章表署用輒使首名附下㒺上奸以事君昔國佐當晉軍而不撓宜僚臨白刃而正色王室大臣豈得以見脅爲辭又袁術僭逆非一朝一夕日殫隨從周旋厯歳漢律與罪人交關三日已上皆應知情春秋魯叔孫得臣卒以不發揚襄仲之罪貶不書日鄭人討幽公之亂斵子家之棺聖上哀矜舊臣未忍追案不宜加禮
　　肉刑不宜復議
　　〈時傅幹陳紀皆議復肉刑公獨建此議朝廷善之卒不改以至今日仁人之利溥哉〉
　　古者敦龎善否不別吏端刑清政無過失百姓有罪皆自取之末世陵遲風化壊亂政撓其俗法害其人故曰上失其道民散乆矣而欲繩之以古刑投之以殘棄非所謂與時消息者也紂斮朝渉之脛天下謂為無道夫九牧之地千八百君若各刖一人是天下常有千八百紂也求俗休和弗可得已且被刑之人慮不全生志在思死類多趨惡莫復歸正夙沙亂齊伊戻禍宋趙髙英布爲世大患不能止人遂為非也適足絶人還為善耳雖忠如鬻權信如卞和智如孫臏寃如巷伯才如史遷逹如子政一離刀鋸沒世不齒是太甲之思庸穆公之霸秦南睢之骨立衛武之初筵陳湯之都頼魏尚之守邊無所復施也漢開改惡之路凡為此也故明徳之君遠度深惟棄短就長不茍革其政者也
　　對
　　東海王祭禮對
　　〈獻帝子南陽王馮東海王祇薨帝傷其早歿欲為修四時之祭以訪於公公對雲〉
　　聖恩敦睦感時增思悼二王之靈發哀愍之詔稽度前典以正禮制竊觀故事前梁懷王臨江愍王齊哀王臨淮懷王並薨無後同産昆弟即景武昭明四帝是也未聞前朝修立祭祀若臨時所施則不列傳紀臣愚以為諸在沖齔聖慈哀悼禮同成人加以號諡者宜稱上恩祭祀禮畢而後絶之至於一歳之限不合禮意又違先帝已然之法所未敢處
　　移教
　　答王修敎
　　〈公為北海太守舉修孝亷譲邴原公不聼〉
　　原之賢也吾已知之矣昔高陽氏有才子八人堯不能用舜實舉之原可謂不患無位之士以遺後賢不亦可乎
　　又答王修敎
　　〈修重辭孝亷公又答之〉
　　掾清身潔己厯試諸難謀而鮮過惠訓不倦余嘉乃勲應乃懿徳用升於王庭豈可辭乎
　　告高宻縣立鄭公鄉敎
　　〈公深敬於𤣥履屣造門故移敎邑令〉
　　昔齊置士鄉越有君子軍皆異賢之意也鄭君好學實懷明德昔太史公廷尉吳公謁者僕射鄧公皆漢之名臣又南山四皓有園公夏黃公濳光隱耀世嘉其高皆悉稱公然則公者仁德之正號不必三事大夫也今鄭君鄉宜曰鄭公鄉昔東海於公僅有一節猶或戒鄉人侈其門閭矧乃鄭公之德而無駟牡之路可廣開門衢令容高車號為通德門
　　下高宻賑鄧子然敎
　　志士鄧子然告困焉得愛釡庾之間以傷烈士之心與豆三斛後乏復言
　　告高宻縣立鄭公宅敎
　　〈𤣥在徐州公欲其還郡敦請懇惻使者繼蹟故先令修其宅〉
　　鄭公乆遊南夏今艱難稍平儻有歸來之思無寓人於我室毀傷其藩垣林木必繕治墻宇以俟還
　　再告高宻令敎
　　高宻侯國牋言鄭公增門之崇令容高車結駟之路出麥五斛以酬執事者之勞
　　告高宻僚屬敎
　　〈既表其居又諱其名公之禮賢可謂至矣〉
　　昔周人尊師謂之尚父今可咸曰鄭君不得稱名也
　　告昌安縣敎
　　邑人髙㓜自言辟得井中鼎夫鼎乆濳於井德之休眀雖小重也黃耳金利貞之象國遭㓙荒彛噐出或者明以饗人
　　書
　　與曹操論盛孝章書
　　〈憲字孝章㑹稽人初為臺郎路逄公時十餘歲載歸與言知其竒後為吳郡太守以疾去官歸鄉里孫策平吳忌憲名囚之公與操書繇是徴為騎都尉徵命未至為孫權所害〉
　　歲月不居時節如流五十之年忽焉已至公為始滿融又過二海內知識零落殆盡惟㑹稽盛孝章尚存其人困於孫氏妻孥湮沒單孑獨立孤危愁苦若使憂能傷人此子不得復永年矣春秋傳曰諸侯有相滅亡者桓公不能救則桓公恥之今孝章實丈夫之雄也天下談士依以揚聲而身不免於幽執命不期於旦夕是吾祖不當復論損益之友而朱穆所以絶交也公誠能馳一介之使加咫尺之書則孝章可致友道可𢎞矣今之少年喜謗前輩或能譏平孝章孝章要為有天下大名九牧之人所共稱歎燕君市駿馬之骨非欲以騁道里乃當以招絶足也維公匡復漢室宗社將絶又能正之正之之術實須得賢珠玉無踁而自至者以人好之也況賢者之有足乎昭王築臺以尊郭隗隗雖小才而逄大遇竟能發明主之至心故樂毅自魏往劇辛自趙往鄒衍自齊往嚮使郭隗倒懸而王不解臨溺而王不拯則士亦將高翔逺引莫有北首燕路者矣凡所稱引自公所知而復有雲者欲公崇篤斯義也因表不悉
　　與曹操論酒禁書
　　公初當來邦人咸抃舞踴躍以望我後亦既至止酒禁施行夫酒之為德乆矣古先哲王類帝禋宗和神定人以濟萬國非酒莫以也故天酒星之燿地列酒泉之郡人著㫖酒之德堯不千鍾無以建太平孔非百觚無以堪上聖樊噲解厄鴻門非豕肩鍾酒無以奮其怒趙之廝養東迎其主非引巵酒無以激其氣高祖非醉斬白蛇無以暢其靈景帝非醉幸唐姬無以開中興袁盎非醇醪之力無以脫其命定國不酣飲一斛無以決其法故酈生以高陽酒徒著功於漢屈原不餔醩醊醨取困於楚由是觀之酒何負於政哉
　　又論酒禁書
　　昨承訓答陳二代之禍及衆人之敗以酒亡者實如來誨雖然徐偃王行仁義而亡今令不絶仁義燕噲以讓失社稷今令不禁謙退魯因儒而損今令不棄文學夏商亦以婦人失天下今令不斷婚姻而將酒獨急者疑但惜榖耳非以亡王為戒也
　　啁曹操討烏桓書
　　大將軍遠征蕭條海外昔肅愼氏不貢楛矢丁零盜蘇武牛羊可併案也
　　報曹操書
　　〈操以公名重天下外相容忍而潛忌正議慮鯁大業山陽郗慮承望風㫖以微法奏免公因顯明讐怨操書激厲公公答之歲餘復拜大中大夫〉
　　猥惠書敎告所不逮融與鴻豫州里比隣知之最早雖嘗陳其功美欲以厚於見私信於為國不求其覆過掩惡有罪望不坐也前者黜退懽欣受之昔趙宣子朝登韓厥夕被其戮喜而求賀況無彼人之功而敢枉當官之平哉忠非三閭知非鼂錯竊位為過免罪為幸乃使餘論遠聞所以慙懼也朱彭冦賈為世壯士愛惡相攻能為國憂至於輕弱薄劣猶昆蟲之相囓適足還害其身誠無所至也晉侯嘉其臣所爭者大而師曠以為不如心競性旣遲緩與人無傷雖出胯下之負褕次之辱不知貶毀之於已猶蚊虻之過也子産謂人心不相似或矜埶者欲以取勝為榮不念宋人待四海之客大鑪不欲令酒酸也至於屈榖巨瓠堅而無竅當以無用罪之耳它者奉尊嚴敎不敢失墜郗為故吏融所推進趙衰之㧞郤縠不輕公叔之升臣也知同其愛訓誨發中雖懿伯之忌猶不得念況恃舊交而欲自外於賢吏哉輒布腹心修好如初苦言至意終身誦之
　　答虞翻書
　　〈翻與公書示以易註公答之〉
　　示所著易傳自商瞿以來舛錯多矣去聖彌遠衆説騁辭曩聞延陵之理樂今觀吾君之治易知東南之美者非但㑹稽之竹箭焉又觀象雲物察應寒溫推夲禍福與神合契可謂探賾旁通者巳方世清聖上求賢者梁丘以卦筮寕世劉向以洪範昭名想當來翔追蹤前烈相見乃盡不復多陳
　　與韋甫休書
　　使君足下懷遠埀勲西戎即敘前別意懷甚多不悉幸從事至承獲所訊喜而起居不恙而到也雲便結駟徑至舊治西土之人宗服令徳解仇崇好以順風化萬里雍穆如樂之和雖為國家威靈感應亦實士縠堪事之效也昔伯安繇幽都而豋上司子琰以豫州而取宰相近事未遠當勉功業以豐此慶耳間僻疾動不得復與足下岸幘廣坐舉杯相於以為邑邑
　　又與韋甫休書
　　〈韋端字甫休杜陵人子康字元將誕字仲將〉
　　前日元將來淵才亮茂雅度𢎞毅偉世之噐也昨日仲將又來懿性貞實文敏篤誠保家之主也不意䨇珠近出老蚌甚珍貴之
　　與王朗書
　　〈操表徴朗未至公與之書〉
　　世路隔塞情問斷絶感懐增思前見章表知尋湯武罪己之跡自投東裔同鯀之罰覽省未周涕隕澘然主上寛仁貴徳宥過曹公輔政思賢並立策書屢下殷勤欵至知擢舟浮海息駕廣陵不意黃能突出羽淵也談笑有期勉行自愛
　　與張紘書
　　〈建安四年紘為孫策奉章至許宮留為侍御史公等皆與親善後曹操聞策薨令紘輔權內附出紘為㑹稽東郡都尉及權討江夏以東部少事命紘居守遙領所職公遺紘書〉
　　聞大軍西征足下留鎭不有居者誰守社稷深固折衝亦大勲也無乃李廣之氣循髪益怒樂一當單于以盡餘憤乎南北並定世將無事孫叔投戈絳灌爼豆亦在今日但用離析無緣㑹面為愁歎耳道直途清相見豈復難哉
　　又與張紘書
　　〈紘旣好文學又善楷篆與公書自書公遺紘書美之〉
　　前勞手筆多篆書每舉篇見字欣然獨笑如復覩其人也
　　喻邴原書
　　〈原字根矩初署北海功曹公為太守以原為計佐時漢朝陵遲政以賄成原乃將家人入鬱洲山中郡舉有道公以書喻原原遂到遼東〉
　　修性保真清虛守高危邦不入乆潛樂土王室多難西遷鎬京聖朝勞謙疇咨雋乂我徂求定策命懇惻國之將隕嫠不恤緯家之將亡緹縈跋渉彼匹婦也猶執此義實望根矩仁為已任授手援溺振民於難乃或晏晏居息莫我肯顧謂之君子固如此乎根矩根矩可以來矣
　　又喻邴原書
　　〈原自遼東欲歸鄉里止於三山公移書與之原於是復返積十餘年後乃遁還〉
　　隨㑹在秦賈季在翟諮仰靡所歎息增懐頃知來至近在三山詩不云乎來歸自鎬我行永乆今遣五官掾奉問榜人舟楫之勞禍福動靜告慰亂階未已阻兵之雄若棋奕爭梟
　　與許愽士書
　　〈許博士為漢樂噐公與書〉
　　今足下遠以彛噐金石並志為國家來儀之瑞亦丈夫之大勲
　　與宗從弟書
　　知晚節豫學旣美大弟困而能寤又合先君加我之義豈惟仁弟實專承之凡我宗族猶或頼焉
　　與諸卿書
　　〈又雲先日多惠胡桃深知篤意〉
　　鄭康成多臆説人見其名學謂有所出也證案大較要在五經四部書如非此文近為妄矣若子所執以為郊天鼓必當麒麟之皮也冩孝經本當曾子家策乎碑銘
　　衛尉張儉碑
　　其先張仲實以孝友左右周室晉主夏盟而張老延君譽於四方君稟乾綱之正性蹈高世之殊軌氷潔淵清介然特立雖史魚之勵操叔向之正色未足比焉中常侍同郡侯覽專權王命豺虎肆虐威震天下君以西都督郵上覽禍亂凶國之罪鞠沒贓姦以巨萬計俄而制書案騐部黨君為覽所陷亦章名捕逐當世英雄授命殞身以籍濟君厄者葢數十人故克免斯艱旋宅舊宇衆庻懷其德王公慕其聲州宰爭命辟大將軍幕府公車特就家拜少府皆不就也復以衛尉徴明詔嚴切勑州郡乃不得已而就之銘曰
　　桓桓我君應天淑靈皓素其質允廸忠貞肆志直道進不為榮赴㦸驕臣發如震霆淩剛摧堅視危如寕論
　　汝潁優劣論
　　融以汝南士勝潁川士陳長文難融答之曰汝南戴子高親止千乗萬騎與光武皇帝共於道中潁川士雖抗節未有頡頏天子者也汝南許子伯與其友人共説世俗將壞因夜舉聲號哭潁川雖憂時未有能哭世者也汝南府許掾敎太守鄧晨圖開稻陂數萬頃累世獲其功夜有火光之瑞韓元長雖好地理未有成功見効如許掾者也汝南張元伯身死之後見夢范巨卿潁川士雖有竒異未有能神而靈者也汝南應世叔讀書五行俱下潁川士雖多聰明未有能離婁並照者也汝南李洪為太尉掾弟殺人當死洪自劾詣閣乞代弟命便飲酖而死弟用得全潁川士雖尚節義未有能殺身成仁如洪者也汝南翟子威為東郡太守始舉義兵以討王莽潁川士雖疾惡未有能破家為國者也汝南袁公著為甲科郎上書欲治梁冀潁川士雖慕忠讜未有能投命直言者也
　　聖人優劣論
　　荀愔等以為聖人俱受乾坤之醇靈稟造化之和氣該百行之高善備九德之淑懿極鴻源之深閭窮品物之情類曠蕩出於無外沈微淪於無內噐不是周不充聖極荀以孔子稱大哉堯之為君也唯天為大唯堯則之是為覆益衆聖最優之明文也孔以堯作天子九十餘年政化洽於民心雅頌流於衆聼是以聲德發聞遂為稱首則易所謂聖人乆於其道而天下化成百年然後勝殘去殺必世而後仁者也故曰大哉堯之為君也堯之為聖也明其聖與諸聖同但以人見稱為君爾
　　聖人優劣又論
　　馬之駿者名曰騏驥犬之駿者名曰韓盧犬之有韓盧馬之有騏驥人之聖也名號等設騏驥與韓盧並是寕能頭尾相當八腳如一無有先後之覺矣
　　周武王漢高祖論
　　周武王從后稷以來至其身相承積五十世俱有魚鳥之瑞至高祖一身修徳瑞遽有四呂公望形而薦女呂后見雲知其處白蛇分神母哭西入關五星聚又武王伐紂斬而刺之高祖入秦赦子嬰而遣之是寛裕又不如高祖也
　　詩
　　六言詩三首
　　漢家中葉道微董卓作亂乗衰借上虐下専威萬官惶怖莫違百姓慘慘心悲
　　其二
　　郭李分爭為非遷都長安思歸瞻望關東可哀夢想曹公歸來
　　其三
　　從洛到許巍巍曹公憂〈一作輔〉國無私減去廚膳甘肥羣僚率從祈祈雖得俸祿常饑念我苦寒心悲
　　雜詩二首
　　巖巖鍾山首赫赫炎天路高明曜雲門遠景灼寒素昻昻累世士結根在所固呂望老匹夫茍為因世故管仲小囚臣獨能建功祚人生有何常但患年歳暮幸托不肖軀且當猛虎歩安能苦一身與世同舉厝由不慎小節庸夫笑我度呂望尚不希夷齊何足慕
　　其二
　　遠送新行客歳暮乃來歸入門望愛子妻妾向人悲聞子不可見日巳潛光輝孤墳在西北常念君來遲褰裳上墟丘但見蒿與薇白骨歸黃泉肌體乗塵飛生時不識父死後知我誰孤魂遊窮暮飄颻安所依人生圖孠息爾死我念追俛仰內傷心不覺涙沾衣人生自有命但恨生日希
　　離合作郡姓名字詩
　　漁父屈節水潛匿方〈離魚字〉與峕進止出行施張〈離日字魚日合成魯〉呂公磯釣闔口渭傍〈離口字〉九域有聖無土不王〈離或字口或合成國〉好是正直女囘於匡〈離子字〉海外有截隼逝鷹揚〈當離乙字恐古文與今文不同合成孔也〉六翮將奮羽儀未彰〈離鬲字〉蛇龍之蟄俾也可㤀〈離䖝字合成融〉玫琁隱曜美玉韜光〈去玉成文不須合〉無名無譽放言深藏〈離與字〉按轡安行誰謂路長〈離才字合成舉〉
　　臨終詩
　　言多令事敗器滿苦不宻河潰蟻孔端山壞由猿穴涓涓江漢流天𥦗通㝠室䜛邪害公正浮雲翳白日靡辭無忠誠蕐繁竟不實人有兩三心安能合為一三人成市虎浸漬觧膠漆生存多所慮長寢萬事畢
　　失題
　　歸家酒債多問客粲幾〈一作成〉行高談滿四座一日傾千觴
　　占句
　　座上客常滿尊中酒不空


　　孔北海集
　　欽定四庫全書
　　孔北海集
　　附録
　　後漢書列傳
　　孔融字文舉魯國人孔子二十世孫也七世祖霸為元帝師位至侍中〈前漢霸字次儒元帝師解見孔昱傳〉父宙太山都尉融幼有異才〈融家傳曰兄弟七人融第六幼有自然之性年四歳時每與諸兄共食梨融輒引小者大人問其故答曰我小兒法當取小者由是宗族竒之〉年十歳隨父詣京師時河南尹李膺〈膺潁川襄城人融家傳曰聞漢中李公清節直亮意慕之遂造公門李固漢中人為太尉與此傳不同也〉以簡重自居不妄接士賔客勑外自非當世名人及與通家皆不得白融欲觀其人故造膺門語門者曰我是李君通家子弟門者言之膺請融問曰高明祖父嘗與僕有恩舊乎融曰然先君孔子與君先人李老君同徳比義而相師友〈家語曰孔子謂南宮敬叔曰吾聞老𣆀博古而達今通禮樂之源明道徳之歸即吾之師也今將往矣遂至周問禮於老𣆀焉〉則融與君累世通家衆坐莫不嘆息太中大夫陳煒後至〈煒音於匭反〉坐中以告煒煒曰夫人小而聰了大未必竒融應聲曰觀君所言將不早惠乎膺大笑曰高明必為偉器年十三喪父哀悴過毀扶而後起州里歸其孝性好學博渉多該覽山陽張儉為中常侍侯覽所怨覽為刋章下州郡以名捕儉〈刋削也謂削去告人姓名〉儉與融兄褒有舊亡抵於褒不遇〈抵歸也融家傳褒字文禮也〉時融年十六儉少之而不告融見其有窘色〈窘迫也〉謂曰兄雖在外吾獨不能為君主邪因畱舎之〈舎止也〉後事泄國相以下密就掩捕儉得脫走遂並収褒融送獄二人未知所坐融曰保納舎藏者融也當坐之褒曰彼來求我非弟之過請甘其罪吏問其母母曰家事任長妾當其辜一門爭死郡縣疑不能決乃上讞之〈前書音義曰讞請也音冝傑反〉詔書竟坐褒焉融由是顯名與平原陶丘洪陳留邉譲齊聲稱州郡禮命皆不就辟司徒楊賜府時隱覈官僚之貪濁者將加貶黜融多舉中官親族尚書畏迫內寵召掾屬詰責之融陳對罪惡言無阿撓〈撓曲也音乃孝反〉河南尹何進當遷為大將軍楊賜遣融奉謁賀進不時通融即奪謁還府投劾而去河南官屬恥之私遣劒客欲追殺融客有言於進曰孔文舉有重名〈融家傳曰客言於進曰孔文舉於時英雄恃傑譬諸物類猶衆星之有北辰百糓之有黍稷天下莫不屬目也〉將軍若造怨此人則四方之士引領而去矣不如因而禮之可以示廣於天下進然之旣拜而辟融舉高第為侍御史與中丞趙舎不同託病歸家後辟司空掾拜中軍候在職三日遷虎賁中郎將㑹董卓廢立融每因對答輒有匡正之言以忤卓㫖轉為議郎時黃巾冦數州而北海最為賊衝卓乃諷三府同舉融為北海相融到郡收合士民起兵講武馳檄飛翰引謀州郡賊張饒等羣輩二十萬衆從冀州還融逆撃為饒所敗乃収散兵保朱虛縣稍復鳩集吏民為黃巾所誤者男女四萬餘人更置城邑立學校表顯儒術薦舉賢良鄭𤣥彭璆邴原等〈璆音巨秋反又音求〉郡人甄子然臨孝存知名早卒融恨不及之乃命配食縣社其餘雖一介之善莫不加禮焉郡人無後及四方游士有死亡者皆為棺具而歛𦵏之時黃巾復來侵暴融乃出屯都昌〈都昌縣屬北海郡故城在今青州臨昫縣東北〉為賊管亥所圍融逼急乃遣東萊太史慈求救於平原相劉備〈吳志慈字子義東萊人也避事之遼東北海相孔融聞而竒之數遣人訊問其母並致餉遺時融為管亥所圍慈從遼東還母謂之曰汝與孔北海未嘗相見至汝行後贍恤殷勤過於故舊今為賊所圍汝宜赴之慈單步見融旣而求救於劉備得兵以解圍焉〉備驚曰孔北海乃復知天下有劉備邪即遣兵三千救之賊乃散走時袁曹方盛而融無所恊附左丞黃祖者稱有意謀勸融有所結納融知紹操終圖漢室不欲與同故怒而殺之融負其高氣志在靖難而才疎意廣迄無成功〈迄竟也〉在郡六年劉備表領青州刺史建安元年為袁譚所攻自春至夏戰士所餘裁數百人流矢雨集戈矛內接融隱几讀書〈隱憑也荘子曰南郭於綦隱几而坐〉談笑自若城夜陷乃奔山東妻子為譚所虜及獻帝都許徴融為將作大匠遷少府每朝㑹訪對融輒引正定議公卿大夫皆𨽻名而巳〈説文雲𨽻附著〉初太傅馬日磾奉使山東及至淮南數有意於袁術術輕侮之遂奪取其節求去又不聽因欲逼為軍帥日磾深自恨遂嘔血而斃〈三輔決録雲日磾字翁叔馬融之族子少傳融業以才學進與楊彪盧植蔡邕等典校中書厯位九卿遂登臺輔獻帝春秋曰術從日磾借節之因奪不還條軍中十餘人使促辟之日磾謂術曰卿先代諸公辟士云何而言促之謂公府掾可刼得乎從術求去而術不遣旣以失節屈辱憂恚〉及喪還朝廷議欲加禮融乃獨議曰日磾以上公之尊秉髦節之使銜命直指〈直指無屈撓也前書有繡衣直指〉寕輯東夏〈輯和也〉而曲媚姦臣為所牽率章表署用輒使首名〈所上章表及署補用皆以日磾名為首〉附下㒺上〈前書曰附下㒺上者刑〉姦以事君〈左傳叔向曰姦以事君者吾所能禦〉昔國佐當晉軍而不撓〈公羊傳曰鞌之戰齊師大敗齊侯使國佐如師郤克曰與我紀侯之甗及魯衛之侵地使耕者東西其畆以蕭同叔子為質則吾舎子國佐曰與我紀侯之甗請諾使反魯衛之侵請諾使耕者東西其畆是則土齊也蕭同叔子者齊君母也齊君母猶晉君之母也曰不可請戰一戰而不勝請再戰再戰而不勝請三戰三戰而不勝則齊國盡子之有也何必蕭同叔子為質揖而去之〉宜僚臨白刃而正色〈楚白公勝欲為亂謂石乞曰王卿士皆以五百人當之則可乞曰不可得也曰市南有熊相宜僚者若得之可以當五百人矣乃從白公而見之與言悅告之故辭承之以劒不動事見左傳〉王室大臣豈得以見脅為辭又袁術僭逆非一朝一夕日磾隨從周旋歴歳漢律與罪人交關三日已上皆應知情春秋魯叔孫得臣卒以不發揚襄仲之罪貶不書日〈公羊傳曰叔孫得臣卒何休注曰不日者知公子遂欲殺君而為人臣知賊而不言明當誅也公子遂即襄仲也〉鄭人討幽公之亂斲子家之棺〈左傳鄭子家卒鄭人討幽公之亂斲子家之棺而逐其族杜預注曰斲薄其棺不使從卿禮為其殺君故也〉聖上哀矜舊臣未忍追案不宜加禮朝廷從之時論者多欲復肉刑融乃建議曰古者敦龎善否不別〈左傳楚申叔時曰人生敦厖杜預注厖厚大也〉吏端刑清〈端直也〉政無過失百姓有罪皆自取之末世陵遲風化壞亂政撓其俗法害其人故曰上失其道民散久矣而欲繩之以古刑投之以殘棄〈殘其支體而棄廢之〉非所謂與時消息者也〈易曰天地盈虛與時消息〉紂斮朝渉之脛天下謂為無道〈尚書曰紂斮朝渉之脛孔安國注曰冬日見朝渉水者謂其脛耐寒斮而視之〉夫九牧之地千八百君〈前書賈山曰昔者周蓋千八百國以九牧之人養千八百君也〉若各刖一人是下常有千八百紂也求俗休和弗可得巳且被刑之人慮不念生志在思死類多趨惡莫復歸正夙沙亂齊〈左傳曰靈公廢太子光立公子牙使高厚傅牙夙沙衛為少傅崔杼逆光而立之是為莊公荘公以夙沙衛易已衛奔高唐以叛〉伊戾禍宋〈左傳楚客聘於晉過宋太子座知之請野享之公使往伊戾請從遣之至則坎用牲加書徴之馳而告曰太子將為亂旣與楚客盟矣公使視之則信有焉公囚太子太子縊死公徐聞其無罪乃烹伊戻〉趙高英布為世大患〈史記胡亥謂李斯曰高故宮人也遂専信任之後殺李斯刼殺胡亥卒亡秦也前書黥布坐法黥論輸驪山亡之江中為羣盜及屬項羽常為先鋒陷陣後歸漢為九江王謀反誅之〉不能止人遂為非也適足絶人還為善耳雖忠如鬻權〈左傳初鬻權強諫楚子弗從臨之以兵懼而從之拳曰吾懼君以兵罪莫大焉遂自刖楚人以為大閽君子曰鬻權可謂愛君矣諫以自納於刑刑猶不㤀納君於善〉信如卞和〈韓子曰楚人和氏得璞玉於楚山之中獻之武王武王使玉人相之曰石也王以和為謾巳刖其左足及文王即位和又奉其璞玉人又曰石也又刖其右足文王薨成王即位和乃抱其璞而哭於楚山之下三日三夜泣盡而繼以血王使玉人攻璞而得寳焉琴操曰荊王封和為陵陽侯和辭不就而去乃作怨歌曰進寶得刑足離分兮去封立信守休芸兮斷者不續豈不寃兮〉智如孫臏〈史記孫臏與龎涓學兵法涓事魏惠王為將軍自以能不及臏隂使召臏斷其兩足而黥之臏後入齊威王問兵法以為師魏與趙攻韓齊使田忌將而往龎涓聞去韓而歸臏謂田忌曰三晉之兵素悍勇而輕齊軍半至使齊軍入魏地為十萬竈明日為五萬竈明日為二萬竈龎涓行三日大喜曰我固知齊卒怯入吾地三日士卒亡者過半矣乃棄其歩兵與其輕銳倍日並行逐之孫子度其行暮當至馬陵馬陵道狹旁多險阻可伏兵乃斫大樹白而書之曰龎涓死於此木下於是令齊軍曰善射者萬弩夾道而伏期日暮見火舉而俱發涓夜至斫木下見白書乃攅火燭之讀書未畢齊軍萬弩俱發魏軍大亂相失龎涓自知智窮兵敗遂自剄日遂成豎子之名矣〉寃如巷伯〈毛萇注詩云巷伯內小臣也掌王后之命於宮中故謂之巷伯伯被䜛將刑寺人孟子傷而作詩以刺幽王也〉才如史遷〈李陵為匃奴敗馬遷明陵當必立功以報漢遂被下蠶室宮刑後乃著史記〉達如子政〈劉向字子政宣帝時上言黃金可成上令典尚方鑄作事費甚多方不驗乃下吏當死上竒其才得踰冬減論班固雲向博物洽聞通達古今〉一離刀鋸沒世不齒〈國語中刑用刀鋸也〉是太甲之思庸〈尚書太甲旣立不明伊尹放諸桐三年復歸於亳思庸孔注曰念常道也〉穆公之霸秦〈秦穆使孟明白乙等伐鄭蹇叔諫不從晉襄公敗諸崤囚孟明等後歸之穆公曰孤之罪也夫子何罪復使為政遂霸西戎事見左傳〉南睢之骨立衛武之初筵〈韓詩曰賔之初筵衛武公飲酒悔過也言賔客初就筵之時賔主秩秩然俱謹敬也賔旣醉止載號載呶不知其為惡也〉陳湯之都頼〈前書湯字子公遷西域副校尉矯制發諸國兵斬郅支單于於都頼水上〉魏尚之守邊〈文帝時尚為雲中守坐上首虜差六級下吏削爵趙人馮唐為郎為言文帝赦尚復為雲中守也〉無所復施也漢開改惡之路凡為此也故明德之君遠度深惟棄短就長不茍革其政者也朝廷善之卒不改焉是時荊州牧劉表不供職貢多行僭偽遂乃郊祀天地擬斥乗輿〈斥指也〉詔書班下其事融上疏曰竊聞領荊州牧劉表桀逆放恣所為不軌至乃郊祭天地擬儀社稷雖昏僭惡極罪不容誅至於國體宜且諱之〈體謂國家之大體也〉何者萬乗至重天王至尊身為聖躬國為神器〈老子曰天下神器不可為也〉陛級縣遠祿位限絶〈賈誼曰人主之尊譬如堂羣臣如陛衆庶如地故陛乃九級上亷遠地則堂高也〉猶天之不可階日月之不可踰也〈論語曰夫子之不可及也猶天之不可階而升也又曰仲尼如日月無得而踰焉〉每有一豎臣輒雲圖之若形之四方非所以杜塞邪萌〈形見也〉愚謂雖有重戾必宜隱忍賈誼所謂擲鼠忌器蓋謂此也〈前書賈誼曰里諺雲欲投鼠而忌器此善諭也鼠近於器尚憚不投恐傷其器況乎貴臣之近主乎〉是以齊兵次楚唯責包茅〈左傳齊桓伐楚責以苞茅不入王祭不供無以縮酒杜預注曰包裹束也茅菁茅也束茅而灌之以酒為縮酒也〉王師敗績不書晉人〈公羊傳成公元年秋王師敗績於眢戎孰敗之蓋晉敗之曷為不言晉敗之王者無敵莫敢當也〉前以露袁術之罪今復下劉表之事是使跛牂欲闚高岸天險可得而登也〈史記李斯曰故城高五丈而樓季不輕犯也太山之高百仞而跛牂牧其上夫樓季而難五丈之限豈跛牂而易百仞之高哉峭漸之埶異也爾雅曰羊牝曰牂易曰天險不可升地險山川丘陵也〉案表䟦扈擅誅列侯遏絶詔命斷盜貢篚〈鄭𤣥注儀禮曰篚竹器如筐也書曰厥篚𤣥纁璣組〉招呼元惡以自營衛専為羣逆主萃淵藪〈書曰今啇王受亡道為天下逋逃主萃淵藪孔注曰天下罪人逃亡者而紂為魁主窟聚泉府藪澤也〉郜鼎在廟章孰甚焉〈左傳取郜大鼎於宋戊申納於太廟臧哀伯諫曰君人者昭徳塞違以臨照百官百官於是乎戒懼郜鼎在廟彰孰甚焉郜鼎郜國所作也〉桑落瓦解其埶可見〈詩曰桑之落矣其黃而隕〉臣愚以為宜隱郊祀之事以崇國防五年南陽王馮東海王祗薨〈並獻帝子〉帝傷其早歿欲為修四時之祭以訪於融融對曰聖恩敦睦感時增思悼二王之靈發哀愍之詔稽度前典以正禮制竊觀故事前梁懷王臨江愍王齊哀王臨淮懷王並薨無後同産昆弟即景武昭明四帝是也〈梁懷王相景帝弟也立十年薨臨江愍王榮武帝兄也為皇太子四歳廢為王坐侵廟壖地自殺齊懷王閎武帝子昭帝異母兄立八年薨臣賢案齊哀王悼惠王之子高帝之孫非昭帝兄弟當為懷王作哀者誤也臨淮公衡明帝弟建武十五年立未及進爵為王而薨融家傳及本傳皆作公此為王者亦誤也〉未聞前朝修立祭祀若臨時所施則不列傳紀臣愚以為諸在沖齓聖慈哀悼禮同成人加以號諡者宜稱上恩〈稱音尺證反〉祭祀禮畢而後絶之至於一歳之限不合禮意又違先帝已然之法所未敢處〈處猶安也〉初曹操攻屠鄴城袁氏婦子多見侵畧而操子丕私納袁熈妻甄氏〈袁紹傳熈紹之中子也甄氏中山無極人漢太保甄邯後也父逸上蔡令魏畧曰熈出在幽州甄氏侍姑及鄴城破文帝入紹舎後怖伏姑膝上帝令舉頭就視見其顔色非凡太祖聞其意為迎取之〉融乃與操書稱武王伐紂以妲巳賜周公〈妲音丁末反又音旦紂之妃有蘇氏女也紂用其言毒虐衆庶武王克殷斬妲巳頭縣之於小白旗以為紂之亡由此女也出列女傳〉操不悟後問出何經典對曰以今度之想當然耳後操討烏桓〈建安十二年也〉又嘲之曰大將軍遠征蕭條海外昔肅慎不貢楛矢〈國語曰昔武王剋商通於九夷百蠻於是肅慎氏貢楛矢石砮其長尺有咫肅慎國記曰肅慎氏其地在夫餘國北東濵大海魏畧曰挹婁一名肅慎氏說文曰楛木也今遼左有楛木狀如荊葉如榆也〉丁零盜蘇武牛羊可並案也〈山海經曰北海之內有丁零之國前書蘇武使匃奴單于徙北海上丁零盜武牛羊武遂窮厄也〉時年飢兵興操表制酒禁融頻書爭之多侮慢之辭〈融集與操書雲酒之為徳乆矣古先哲王類帝禋宗和神定人以濟萬國非酒莫以也故天垂酒星之燿地列酒泉之郡人著㫖酒之徳堯不千鍾無以建太平孔非百觚無以堪上聖樊噲解厄鴻門非豕肩鍾酒無以奮其怒趙之斯養東迎其王非飲巵酒無以激其氣高祖非醉斬白蛇無以暢其靈景帝非醉幸唐姬無以開中興袁盎非醇醪之力無以脫其命定國不酣飲一斛無以決其法故酈生以高陽酒徒著功於漢屈原不餔糟歠醨取困於楚由是觀之酒何負於政哉又書曰昨承訓答陳二代之禍及衆人之敗以酒亡者實如來誨雖然徐偃王行仁義而亡今令不絶仁義燕噲以讓失社稷今令不禁謙退魯因儒而損今令不棄文學夏商亦以婦人失天下今令不斷婚姻而將酒獨急者疑但惜糓耳非以亡王為戒也〉旣見操雄詐漸著數不能堪故發辭偏宕多致乖忤〈偏邪跌宕不拘正理〉又嘗奏宜凖古王畿之制千里寰內不以封建諸侯〈周禮方千里曰國畿其外五百里侯畿鄭𤣥注畿限也〉操疑其所論建漸廣益憚之然以融名重天下外相容忍而濳忌正議慮鯁大業山陽郗慮〈續漢書慮字鴻豫山陽高平人少受學於鄭𤣥虞浦江表傳曰獻帝嘗時見慮及少府孔融問融曰鴻豫何所優長融曰可與適道未可與權慮舉笏曰融昔宰北海政散人流其權安在遂與融互相長短以至不穆曹操以書和解之慮從光祿勲遷御史大夫〉承望風㫖以微法奏免融官因顯明讐怨操故書激厲融曰蓋聞唐虞之朝有克讓之臣〈尚書曰舜以伯禹為司空禹譲稷契曁臯陶以益為朕虞益譲於朱虎熊羆以伯夷為秩宗伯夷譲於䕫龍〉故麟鳳來而頌聲作也〈史記曰於是禹興九韶之樂致異物鳯凰來儀〉後世德薄猶有殺身為君〈若齊孟陽代君居牀以待賊西漢紀信乗黃屋誑楚之類也〉破家為國〈若要離焚妻子以徇吳李通誅宗族以從漢之類也〉及至其敝睚眥之怨必讐一餐之惠必報〈史記范睢一餐之德必償睚眥之怨必報〉故鼂錯念國遘禍於袁盎〈景帝時錯為御史大夫以諸侯國大請削其土吳楚七國反以誅錯為名袁盎素與錯不相善盎乃進說請斬錯以謝七國景帝遂斬錯也〉屈平悼楚受譖於椒蘭〈屈平楚懷王時為三閭大夫秦昭王使張儀譎詐懷王令絶齊交又誘請㑹武關平諫王不聽其言卒客死於秦懷王子子椒子蘭䜛之於襄王而放逐之見史記〉彭寵傾亂起自朱浮〈朱浮與寵不相能數譛之光武寵遂反〉鄧禹威損失於宗馮〈鄧禹征赤眉令宗欽馮愔守恂邑二人爭權相攻遂殺欽因反撃禹今流俗本宗誤作宋也〉由此言之喜怒怨愛禍福所因可不慎與〈音余〉昔亷藺小國之臣猶能相下〈趙惠文王與秦昭王㑹澠池歸拜藺相如為上卿位在亷頗右頗曰吾不忍為之下必辱之相如毎朝常避之頗聞之肉袒負荊謝之相與為刎頸之交事見史記〉冦賈倉卒武夫屈節崇好光武不問伯升之怨齊侯不疑射鈎之虜〈公子糾與桓公爭立管仲射桓公中鉤後桓公即位以管仲為相也〉夫立大操者豈累細故哉往聞二君有執法之平以為小介〈介猶蔕芥也公法雖平私情為蔕芥者也〉當収舊好而怨毒漸積志相危害聞之憮然中夜而起〈憮音舞憮失意貎也〉昔國家東遷文舉盛歎鴻豫名實相副綜達經學出於鄭𤣥又明司馬法〈史記齊威王使大夫追論古者司馬法其法論田及兵之法也〉鴻豫亦稱文舉竒逸博聞誠怪今者與始相違孤與文舉旣非舊好又於鴻豫亦無恩紀然願人之相美不樂人之相傷是以區區思協歡好又知二君羣小所搆孤為人臣進不能風化海內退不能建德和人然撫飬戰士殺身為國破浮蕐交㑹之徒計有餘矣融報曰猥惠書敎〈猥曲也〉告所不逮融與鴻豫州里比鄰〈山陽與魯郡相鄰比〉知之最早雖嘗陳其功美欲以厚於見私信於為國不求其覆過掩惡有罪望不坐也前者黜退懽欣受之昔趙宣子朝登韓厥夕被其戮喜而求賀〈宣子趙盾謚也國語曰宣子言韓厥於靈公以為司馬河曲之役趙宣子使人以其乗車於行韓厥執而戮之衆咸曰韓厥必不沒矣其主朝升之而暮戮其車其誰安之宣子召而禮之謂諸大夫曰二三子可以賀我矣吾舉厥也中吾乃今知免於罪矣〉況無彼人之功而敢枉當官之平哉忠非三閭〈即屈原也掌王族三姓曰昭屈景故曰三閭〉智非鼂錯竊位為過免罪為幸乃使餘論逺聞所以慙懼也朱彭冦賈為世壯士愛惡相攻能為國憂至於輕弱薄劣猶昆蟲之相囓適足還害其身〈夏小正雲昆衆也孫卿子曰昆蟲亦有知〉誠無所至也晉侯嘉其臣所爭者大而師曠以為不如心競〈左傳秦伯之弟鍼如晉修成叔向命召行人子員行人子朱曰朱也當御三雲叔向不應子朱怒曰班爵同何以黜朱於朝撫劍從之叔向曰秦晉不和乆矣今日之事幸而集晉國頼之不集三軍暴骨子員𨗳二國之言無私子常易之姦以事君者吾所能禦也拂衣從之人救之平公曰晉其庶乎吾臣之所爭者大師曠曰公室懼卑臣不心競而力爭也〉性旣遲緩與人無傷雖出胯下之負〈韓信貧賤淮隂少年侮之令信出胯下〉榆次之辱〈史記荊軻嘗遊榆次與蓋聶論劍蓋聶怒而目之荊軻出去〉不知貶毀之於已猶蚊虻之過也〈蚊音文虻音䖟蚊虻之暫過未以為害〉子産謂人心不相似〈左傳曰子産謂子皮曰人心不同其如面焉吾豈敢謂子面如吾面乎〉或矜埶者欲以取勝為榮不念宋人待四海之客大鑪不欲令酒酸也〈鑪累土為之以居酒瓮四邊隆起一面髙如鍜鑪故名鑪字或作壚韓子曰宋人有沽酒者斗㮣甚平遇客甚謹為酒甚美而酒不售酒酸者怪其故問所知閭長者楊倩二人曰汝狗猛耶曰狗猛何故不售曰人畏焉令孺子懷錢潔壺往沽狗逆齕之酒所以酸而不售〉至於屈榖巨瓠堅而無竅當以無用罪之耳〈韓子曰齊有居士田仲宋人屈榖往見之曰榖聞先生之義不恃仰人而食今榖有樹瓠之法堅如石厚而無竅願獻先生田仲曰夫子徒謂我也凡貴於樹瓠者為可以盛也今厚而無竅則不可以盛物而任堅如石則不可以割而斟吾無以此瓠為也將棄之今仲不恃仰人而食亦無益人國亦堅瓠之類〉它者奉遵嚴敎不敢失墜郗為故吏融所推進趙衰之拔郤縠〈左傳晉文公謀元帥趙衰曰郤縠可乃使郤縠將中軍〉不輕公叔之升臣也〈公叔文子衛大夫其家臣名僎行與文子同升之於公與之並為大夫僎音七眷反見論語〉知同其愛訓誨發中〈言曹公與已同愛郗慮故發於中心而訓誨〉雖懿伯之忌猶不得念〈禮記檀弓曰滕成公之喪使子叔敬叔弔子服惠伯為介及郊為懿伯之忌不入惠伯曰政也不可以叔父之私不將公事遂入鄭𤣥注曰懿伯惠伯之叔父也忌怨也〉況恃舊交而欲自外於賢吏哉〈賢吏謂慮也〉輒布腹心修好如初苦言至意終身誦之歳餘復拜太中大夫性寛容少忌好士喜誘益後進及退閒職〈太中大夫職在言議故云閒職〉賔客日盈其門常歎曰坐上客常滿尊中酒不空吾無憂矣與蔡邕素善邕卒後有虎賁士貎類於邕〈漢官典職儀曰虎賁中郎將主武賁千五百人〉融每酒酣引與同坐曰雖無老成人且有典型〈詩大雅曰雖無老成人尚有典型也〉融聞人之善若出諸已言有可采必演而成之面告其短而退稱所長薦達賢士多所奨進知而未言以為已過故海內英俊皆信服之曹操旣積嫌忌而郗慮復搆成其罪遂令丞相軍謀祭酒路粹〈典畧曰粹字文蔚陳留人少學於蔡邕建安初以高第擢拜尚書郎後為軍謀祭酒與陳琳阮瑀等典記室融誅之後人覩粹所作無不嘉其才而忌其筆也〉枉奏融曰少府孔融昔在北海見王室不靜而招合徒衆欲規不軌雲我大聖之後而見滅於宋〈史記曰魯大夫孟釐子曰孔丘聖人之後滅於宋服䖍注曰聖人為啇湯也孔子六代祖孔父嘉為宋蕐督所殺其子奔魯也〉有天下者何必卯金刀及與孫權使語謗訕朝廷〈訕音所諫反訕謂謗毀也蒼頡篇曰訕非也〉又融為九列不遵朝儀禿巾微行〈謂不加幘〉唐突宮掖又前與白衣禰衡跌蕩放言〈跌蕩無儀檢也放縱也〉雲父之於子當有何親論其本意實為情慾發耳子之於母亦復奚為譬如寄物缻中〈説文曰缻缶也字書曰缻似缶而高〉出則離矣旣而與衡更相贊揚衡謂融曰仲尼不死融答曰顔回復生大逆不道宜極重誅書奏下獄棄市時年五十六妻子皆被誅初女年七歳男年九歳以其幼弱得全寄它舎二子方奕棋融被収而不動左右曰父執而不起何也答曰安有巢毀而卵不破乎主人有遺肉汁男渴而飲之女曰今日之禍豈得乆活何頼知肉味乎兄號泣而止或言於曹操遂盡殺之及収至謂兄曰若死者有知得見父母豈非至願乃延頸就刑顔色不變莫不傷之初京兆人脂習元升與融相善每戒融剛直〈魏畧曰曹操為司空威徳日盛融故以舊意書疏倨傲習常責融令改節融不從之〉及被害許下莫敢收者習往撫屍曰文舉舎我死吾何用生為操聞大怒將収習殺之後得赦出魏文帝深好融文辭歎曰楊班儔也募天下有上融文章者輒賞以金帛所著詩頌碑文論議六言策文表檄敎令書記凡二十五篇文帝以習有欒布之節加中散大夫〈前書曰欒布梁人也為梁王彭越大夫使於齊未反漢誅越梟首雒陽下布還奏事越頭下祠而哭之〉
　　論曰昔諫大夫鄭昌有言山有猛獸者藜藿為之不採〈宣帝時司𨽻校尉蓋寛饒以直言得罪鄭昌愍傷寛饒忠直憂國以言事不當意而為文吏所詆挫故上書訟之〉是以孔父正色不容弒虐之謀〈公羊傳曰孔父正色而立於朝則人莫敢過而致難於其君者孔父可謂義形於色矣〉平仲立朝有紓盜齊之望〈紓音舒解也緩也盜齊謂田常也荘子曰田成子一旦弒齊君而盜其國左傳齊景公坐於路寢公歎曰美哉室其誰有此乎晏子對曰如君之言其陳氏乎公曰是可若何對曰唯禮可以已之〉若夫文舉之高志直情其足以動義槪而忤雄心〈忤逆也〉故使移鼎之跡事隔於人存〈移鼎謂遷漢之鼎也人存謂曹操身在不得簒位也左傳曰桀有昏徳鼎遷於啇啇紂暴虐鼎遷於周〉代終之規啓機於身後也〈代終謂代漢祚之終也身後謂曹丕受禪也〉夫嚴氣正性覆折而巳豈有員園委屈可以每其生哉〈園即刓字音五丸反前書音義曰刓謂刓團無稜角也毎貪也言寧正直以傾覆摧折不能委屈以貪生也賈誼曰品庶毎生〉懍懍焉皜皜焉其與琨玉秋霜比質可也〈懍懍言勁烈如秋霜也皜皜言堅貞如白玉也皜音古老反〉
　　續漢書列傳
　　融字文舉孔子二十世孫也高祖父尚鉅鹿太守父宙太山都尉融幼有異才時河南尹李膺有重名勅門下簡通賔客非當世英賢及通家子孫弗見也融年十餘歳欲觀其為人遂造膺門語門者曰我李君通家子孫也膺見融問曰高明祖父嘗與僕周旋乎融曰然先君孔子與君先人李老君同德比義而相師友則融與君累世通家也衆坐竒之僉曰異童子也太中大夫陳煒後至同坐以告煒煒曰人少時了了者大亦未必竒也融答曰即如所言君之幼時豈實慧乎膺大笑顧謂曰高明長大必為偉器山陽張儉以中正為中常侍侯覽所忿疾覽為刋章下州郡捕儉儉與融兄襃有舊亡投襃遇襃出時融年十六儉以其少不告也融知儉長者有窘迫色謂曰吾獨不能為君主耶因留舎藏之後事泄國相以下宻就掩捕儉得脫走登時収融及襃送獄融曰保納藏舎者融也融當坐之襃曰彼來求我罪我之由非弟之過我當坐之兄弟爭死郡縣疑不能決乃上讞詔書令襃坐焉融由是名震遠近與平原陶丘洪陳畱邊讓並以俊秀為後進冠蓋融持論經理不及讓等而逸才宏愽過之司徒大將軍辟舉高第累遷北軍中候虎賁中郎將北海相時年三十八承黃巾殘破之後修復城邑崇學校設庠序舉賢才顯儒士以彭璆為方正邴原為有道王修為孝亷告高宻縣為鄭𤣥特立一鄉名為鄭公鄉又國人無後及四方游士有死亡者皆為棺木而殯𦵏之郡人甄子然孝行知名早卒融恨不及之乃令配食縣社其禮賢如此在郡六年劉備表融領青州刺史建安元年徴還為將作大匠遷少府每朝㑹訪對輒為議主諸卿大夫寄名而巳
　　漢紀別傳
　　融在郡八年僅以身免帝初都許融以為宜畧依舊制定王畿正司𨽻所部為千里之封乃引公卿上書言其義是時天下草創曹袁之權未分融所建明不識時務又天性氣爽頗推平生之意狎侮太祖太祖制酒禁而融書啁之曰天有酒旗之星地列酒泉之郡人有㫖酒之德故堯不飲千鍾無以成其聖且桀紂以色亡國今令不絶婚姻也太祖外雖寛容而內不能平御史大夫郗慮知㫖以法免融官歳餘拜大中大夫雖居家失勢而賔客日滿其門愛才樂酒常歎曰坐上客常滿尊中酒不空吾無憂矣虎賁士有貎類蔡邕者融每酒酣輒引與同坐曰雖無老成人尚有典刑其好士如此
　　論贊
　　蘇軾曰文舉以英偉冠世之資師表海內意所予奪天下從之此人中龍也而曹操隂賊險狠特蜮之雄者耳其勢不兩立非公誅操則操害公此理之常而前史乃謂公負髙氣志在靖難而才疎意廣訖無成功此蓋當時奴婢小人論公之語公之無成天也使天未欲亡漢公誅操如殺狐兎何足道哉世之稱人豪者志氣各有高卑然皆以臨難不懼談笑就死為雄操以病亡子孫滿前咿嬰涕泣留連妾婦分香賣履區處衣物平生姦偽死見真性世以成敗論人故操得在英雄之列而公見謂才疎意廣豈不悲哉操平生畏劉備而備以公知天下有已為喜天若祚漢公使備誅操無難也余讀公所作楊四公贊歎曰方操害公復有魯國一男子慨然爭之公庶㡬不死乃作孔北海贊曰晉有羯奴盜賊之靡欺孤如操又羯所恥我書春秋與齊豹齒文舉在天雖亡不死我宗若人尚友千祀視公如龍視操如
　　楊慎曰孔北海大志直節東海名流而與建安七子並稱駱賔王勁辭忠憤唐之義士而與埀拱四傑為列以文章之末技而掩其立身之大閑可惜也君子當表而出之
　　張溥曰魯國男子孔文舉年大於曹操二歳家世聲蕐曹氏不敵其詩文益非操所敢望也操殺文舉在建安十三年時僣形巳彰文舉旣不能誅之又不能遠之並立衰朝戱謔笑傲激其忌怒無啻肉餧餒虎此南陽管樂所深悲也曹丕論文首推北海金帛募録比於楊班脂元升往哭文舉官以中散丕好賢知文十倍於操然令文舉不死親見漢帝禪受當塗盜鼎亦必舉族沈焚所恨者其死先操狐鼠晏行攘袂之日天下遂無孔父仇牧耳文舉天性樂善甄臨配食虎賁同坐死不相負何況生存盛憲困於孫權葆首急難禰衡謝該淪落下士抗章推舉今讀其書表如鮑子復生禽息不沒彼之大度豈止六國四公子乎而道窮命盡不能庇九歳之男七歳之女天道無親其言不信猶黨錮餘烈哉陳留路粹中郎弟子也呈身漢賊奏殺賢者與馬融役於梁冀等耳東漢詞章拘宻獨少府詩文豪氣直上孟子所謂浩然非耶琴堂衣冠客滿酒盈予尚能想見之
　　雜考
　　世説雲孔文舉年十歳隨父到洛時李元禮有盛名為司𨽻校尉詣門者皆儁才清稱及中表親戚乃通文舉至門謂吏曰我是李府君親旣通前座元禮問曰君與僕有何親對曰昔先君仲尼與君先人伯陽有師資之親是僕與君奕世為通好也元禮及賔客莫不竒之太中大夫陳韙後至人以其語語之韙曰小時了了大未必佳文舉曰想君小時必當了了韙大踧踖
　　別傳曰融四歳與兄食梨輒引小者人問其故答曰小兒法當取小者
　　文苑傳曰禰衡避難荊州建安初來遊許下始達潁川乃隂懐一刺旣而無所之適至於刺字漫滅是時許都新建賢士大夫四方來集或問衡曰盍從陳長文司馬伯達乎對曰吾焉能從屠沽兒耶又問荀文若趙稚長云何衡曰文若可借面弔䘮稚長可使監廚請客唯善魯國孔融及𢎞農楊修常稱曰大兒孔文舉小兒楊德祖餘子碌碌莫足數也融亦深愛其才衡始弱冠而融年四十遂與交友上書薦之
　　文士傳雲衡少與孔融作爾汝之交時衡未滿二十融已五十敬衡才秀共結𣪞勤不能相違以建安初北游融數與武帝牋稱其才帝傾心欲見衡稱疾不肯徃而數有言論帝甚忿之以其才名不殺圖欲辱之乃令録為鼓吏
　　世説雲禰衡被魏武謫為鼓吏正月半試鼓衡揚枹為漁陽摻撾淵淵有金石聲四坐為之改容孔融曰禰衡罪同胥靡不能發明王之夢魏武慙
　　禰衡傳雲衡參撾而去顔色不怍操笑曰本欲辱衡衡反辱孤孔融退而數之曰正平大雅固當爾邪因宣操區區之意衡許往融復見操説衡狂疾今求得自謝操喜勑門者有客便通待之極晏衡乃著布單衣疏巾手持三尺梲杖坐大營門以杖箠地大罵吏曰外有狂生坐於營門言語悖逆請収案罪操怒謂融曰禰衡豎子孤殺之猶鼠雀耳顧此人素有虛名遠近將謂孤不能容之今送於劉表視當何如於是遣人騎送之
　　楊彪傳雲袁術僭亂操託彪與術婚姻誣以欲圖廢置奏収下獄劾以大逆將作大匠孔融聞之不及朝服往見操曰楊公四世清德海內所瞻周書父子兄弟罪不相及況以袁氏歸罪楊公易稱積善餘慶徒欺人耳操曰此國家之意融曰假使成王殺召公周公可得言不知也今天下纓緌搢紳所以瞻仰明公者以公聰明仁智輔相漢朝舉直措枉致之雍熙也今橫殺無辜則海內觀聴誰不解體孔融魯國男子明日便當拂衣而去不復朝矣操不得已遂理出彪
　　世説雲邊文禮才辨俊逸孔北海嘗薦於曹公曰邊讓為九州之被則不足為單衣襜褕則有餘
　　魏志雲陳元龍使功曹陳季弼詣許謂之曰許下論議待吾不足足下相為觀察還以見誨季弼還曰聞遠近之論頗謂明府驕而自矜元龍曰夫閨門雍穆有徳有行吾敬陳元方兄弟淵清玉潔有禮有法吾敬蕐子魚清修疾惡有識有義吾敬趙元逹博聞強記竒逸卓犖吾敬孔文舉雄姿傑出有王伯之畧吾敬劉𤣥德所敬如此何驕之有
　　鄭𤣥傳雲相國孔融深敬於𤣥屣履造門告高宻為𤣥特立一鄉
　　邴原別傳雲魯國孔融在郡教選計當任公卿之才乃以鄭𤣥為計掾彭璆為計吏原為計佐融有所愛一人常盛嗟嘆之後恚望欲殺之朝吏皆請時其人亦在坐叩頭流血而融意不解原獨不為請融謂原曰衆皆請而君何獨不原對曰明府於某本不薄也常言歳終當舉之此所謂吾一子也如是朝吏受恩未有在某前者矣而今乃欲殺之明府愛之則引而方之於子憎之則推之欲危其身原愚不知明府以何愛之以何惡之融曰某生於微門吾成就其兄弟拔擢而用之某今孤負恩施夫善則進之惡則誅之固君道也往者應仲遠為泰山太守舉一孝亷旬月之間而殺之夫君人者厚薄何常之有原對曰仲遠舉孝亷殺之其義焉在夫孝亷國之俊選也舉之若是則殺之非也若殺之是則舉之非也詩云彼已之子不遂其媾蓋譏之也語雲愛之欲其生惡之欲其死旣欲其生又欲其死是惑也仲遠之惑甚矣明府奚取焉融乃大笑曰吾直戲耳原又曰君子於其言出乎身加乎民言行君子之樞機也安有欲殺人而可以為戲者哉融無以答是時漢朝陵遲政以賄成原又將家人入鬱洲山中郡舉有道融書喻原曰修性保貞清虛守高危邦不入久潛樂土王室多難西遷鎬京聖朝勞謙疇咨儁乂我徂求定策命懇惻國之將隕嫠不恤緯家之將亡緹縈跋渉彼匹婦也猶執此義實望根矩仁為已任授手援溺振民於難乃或晏晏居息莫我肯顧謂之君子固如此乎根矩根矩可以來矣原遂到遼東遼東多虎原之邑落獨無虎患原嘗行而得遺錢拾以繋樹枝此錢既不見取而繫錢者愈多問其故答者謂之神樹原惡其由巳而成淫祀乃辯之於是里中遂歛其錢以為社供後原以歸鄉里止於三山孔融書曰隨㑹在秦賈季在翟諮仰靡所歎息增懷頃知來至近在三山詩不云乎來歸自鎬我行永久今遣五官掾奉問榜人舟楫之勞禍福動靜告慰亂階未已阻兵之雄若棊奕爭梟原於是遂復反還積十餘年後乃遁還南行已數日而度〈度姓公孫遼東太守〉甫覺度知原之不可復追也因曰邴君所謂雲中白鶴非鶉鷃之網所能羅矣又吾自遣之勿復求也遂免危難自反國土原於是講述禮樂吟詠詩書門徒數百服道數十時鄭𤣥以博學洽聞註解典籍故儒雅之士集焉原亦以高遠清白頥志澹泊口無擇言身無擇行故英偉之士向焉是時海內清議雲青州有邴鄭之學
　　魏志雲王修游學南陽止張奉舍奉舉家得疾病無相視者修親隱恤之病癒乃去初平中北海孔融召以為主簿守高宻令高宻孫氏素豪俠人客數犯法民有相刼者賊入孫氏吏不能執修將吏民圍之孫氏拒守吏民畏憚不敢近修令吏民敢有不攻者與同罪孫氏懼乃出賊由是豪彊懾服舉孝亷修讓邴原融不聴答修敎曰原之賢也吾巳知之矣昔高陽氏有才子八人堯不能用舜實舉之原可謂不患無位之士以遺後賢不亦可乎修重辭融答曰掾清身潔已厯試諸難謀而鮮過惠訓不倦余嘉乃勲應乃懿徳用升爾於王庭其可辭乎時天下亂遂不行頃之郡中有反者修聞融有難夜往奔融賊初發融謂左右曰能冒難來唯王修耳言終而修至復署功曹時膠東多賊冦復令修守膠東令
　　鄭𤣥傳雲𤣥惟有一子益恩孔融在北海舉為孝亷及融為黃巾所圍益恩赴難殞身有遺腹子𤣥以其手文似己名之曰小同
　　魏書雲袁紹宿與故太尉楊彪大長秋梁紹少府孔融有隙欲使公以他過誅之公曰當今天下土崩瓦觧豪傑並起輔相君長人懷怏怏各有自為之心此上下相疑之秋也雖以無嫌待之猶懼未信如有所除則誰不自危且夫起布衣在塵垢之間為庸人之所陵陷可勝怨乎高祖赦雍齒之讎而羣情以安如何忘之紹以為公外託公義內實離異深懷怨望
　　語林雲獻帝嘗晏見孔文舉與郗鴻豫問文舉曰鴻豫何所優長文舉言可與適道未可與權鴻豫舉笏曰融昔宰北海政散人流其權安在遂與文舉互相短長
　　魏氏春秋雲袁紹之敗也融與太祖書曰武王伐紂以妲已賜周公太祖以融學博謂書傳所紀後見問之對曰以今度之想其當然耳十三年融對孫權使有訕謗之言坐棄市二子年八歳時方奕棋融被收端坐不起左右曰而父見執不起何也二子曰安有巢毀而卵不破者乎遂俱見殺融有高名清才世多哀之太祖懼遠近之議也乃令曰大中大夫孔融旣伏其罪矣然世人多採其虛名少於核實見融浮艶好作變異其誰詐不復察其亂俗也此州人説平原禰衡受傳融論以為父母與人無親譬若缻器寄盛其中又言若遭饑饉而父不肖寧贍活餘人融違天反道敗倫亂理雖肆市朝猶恨其晩更以此事列上宣示諸軍將校掾屬皆使聞見
　　世説雲孔融被収中外惶怖時融兒大者九歳小者八歳二兒故琢針戱了無遽容融謂使者曰冀罪止於身二兒可得全不兒徐進曰大人豈見覆巢之下復有完卵乎尋亦収至
　　世語雲魏太祖以歳儉禁酒融謂酒以成禮不宜禁由是惑衆太祖収寘法焉二子齠齔見収顧謂二子曰何以不辟二子曰父尚如此復何所辟
　　世説雲孔北海被収時男方九歳女纔七歲以幼弱得全寄住他舎主人遺以肉汁男飲之女曰今日之禍豈得久活何頼知肉味乎或有言於曹操収之將加戮女謂兄曰若死而有知得見父母豈非至願乃延頸就刑
　　魏畧雲脂習字元升京兆人公府辟舉高第天子西遷及詣許昌習常隨從與少府孔融親善太祖為司空威德日盛融書疏倨傲習常責融欲令改節融被誅時許中百官與融相親善者莫敢収恤習獨撫而哭之曰文舉卿舎我死我當復與誰語者
　　語林雲脂元升以哭孔文舉屍魏太祖収欲治罪以其事直見原元升後見太祖陳謝前愆太祖呼其字曰元升卿故慷慨



　　孔北海集附録
