
落日照高牖，涼風起庭樹。
悠悠天宇平，昭昭月華度。
開軒卷綃幕，延首晞雲路。
層漢有靈妃，仙居無與晤。
履化悲流易，臨川怨遲暮。
昔從九春徂，方此三秋遇。
瑤駕越星河，羽蓋凝珠露。
便妍耀井色，窈窕凌波步。
始閱故人新，俄見新人故。
掩淚收機石，銜啼襞紈素。
惆悵何傷已，裴回勞永慕。
無由西北歸，空自東南顧。

