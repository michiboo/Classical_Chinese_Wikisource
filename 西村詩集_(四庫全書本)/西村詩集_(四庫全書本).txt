　　欽定四庫全書　　　　　集部六
　　西村詩集　　　　　　　別集類五〈明〉
　　提要
　　〈臣〉等謹案西村詩集二巻補遺一巻明朱樸撰樸字元素海鹽人當正徳嘉靖間與文徵明孫一元相唱酬是集為其孫綵所編分上下二巻下巻附以集句詩餘又別輯補遺一巻其近體格調清越超然出羣古詩差遜然亦不墜俗氛以不為王世貞等所奬譽故名不甚著然當太倉厯下壇坫爭雄之日士大夫奔走不遑七子之數輾轉屢増一時山人墨客亦莫不望景趨風乞齒牙之餘論冀一顧以増聲價詩道之盛未有盛於是時者詩道之濫亦未有濫於是時者朴獨閉戶苦吟不假借噓枯吹生之力其人品已高其詩品苕苕物表固亦理之自然矣乾隆四十二年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












