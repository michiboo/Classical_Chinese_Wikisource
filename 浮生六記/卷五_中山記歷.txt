　　嘉慶四年，歲在己未，琉球國中山王尚穆薨。世子尚哲，先七年卒；世孫尚溫，表請襲封。中朝懷柔遠藩，錫以恩命，臨軒召對，特簡儒臣。
　　於是，趙介山先生名文楷，太湖人，官翰林院修撰，充正使；李和叔先生名鼎元，綿州人，官內閣中書，副焉。介山馳書約余偕行，余以高堂垂老，憚於遠遊；繼思游幕二十年，遍窺兩戒，然而尚囿方隅之見，未觀域外，更歷溟之勝，庶廣異聞。稟商吾父，允以隨往。從客凡五人：王君文誥，秦君元鈞，繆君頌，楊君華才，其一即余也。
　　五年五月朔日，隨節以行，祥飆送風，神魚扶舳，計六晝夜，徑達所屆。凡所目擊，咸登掌錄。志山水之麗崎，記物產之瑰怪，載官司之典章，嘉士女之風節。文不矜奇，事皆記實。自慚譾陋，甘貽測海之嗤；要堪傳言，或勝鑿空之說雲爾。
　　五月朔日，恰逢夏至，襆被登舟。向來封中山王，去以夏至，乘西南風；歸以冬至，乘東北風。風有信也。舟二，正使與副使共乘其一。舟身長七丈，首尾虛艄三丈，深一丈三尺，寬二丈二尺；較歷來封舟幾小一半。前後各一桅，長六丈有奇，圍三尺；中艙前一桅，長十丈有奇，圍六尺，以番木為之。通計二十四艙，艙底貯石，載貨十一萬斤奇。龍口置大炮一，左右各置大炮二，兵器貯艙內。大桅下橫大木為轆轤，移炮升篷皆仗之，輦以數十人。艙面為戰台，尾樓為將台，立幟列藤牌，為使臣廳事。下即舵樓。舵前有小艙，實以沙布針盤。中艙梯而下，高可六尺，為使臣會食地。前艙貯火藥貯米，後以居兵。稍後為水艙，凡四井。二號船稱是。每船約二百六十餘人，船小人多，無立錐處。風信已屆，如欲易舟，恐延時日也。
　　初二日午刻，移泊鰲門。申刻，慶雲見於西方，五色輪，適與樓船旗幟上下輝映，觀者莫不嘆為奇瑞。或如玄圭，或如白珂，或如靈芝，或如玉禾，或如絳綃，或如紫，或如文杏之葉，或如含桃之顆，或如秋原之草，或如春湘之波，向讀屠長卿賦，今始知其形容之妙也。畫士施生，為《航海行樂圖》，甚工。余見茲圖，遂乃擱筆；香崖雖善畫，亦不能辦此。
　　初四日亥刻，起碇。乘潮至羅星塔，海闊天空，一望無際。余婦芸娘，昔游太湖，謂得見天地之寬，不虛此生。使觀于海，其愉快又當何如？
　　初九日卯刻，見彭家山，列三峰，東高而西下。申刻，見釣魚台，三峰離立，如筆架，皆石骨。惟時水天一色，舟平而駛。有白鳥無數，繞船而送，不知所自來。入夜，星影橫斜，月光破碎，海面盡作火焰，浮沉出沒。木華《海賦》所謂「陰火潛然」者也。
　　初十日辰正，見赤尾嶼。嶼方而赤，東西凸而中凹，一凹中又有小峰二。船從山北過，有大魚二，夾舟行，不見首尾，脊黑而微綠，如十圍枯木，附於舟側。舟人以為風暴將起，魚先來護。午刻，大雷雨以震，風轉東北，舵無主。舟轉側甚危！幸而大魚附舟，尚未去。忽聞霹靂一聲，風雨頓止。申刻，風轉西南且大。合舟之人，舉手加額，咸以為有神助。得二詩以志之。詩云：
　　平生浪跡遍齊州，又附星槎作遠遊。
　　魚解扶危風轉順，海雲紅處是琉球。
　　白浪滔滔撼大荒，海天東望正茫茫。
　　此行足壯書生膽，手挾風雷意激昂。
　　自謂頗能寫出爾時光景。
　　十一日，午刻，見姑米山。山共八嶺，嶺各一二峰，或斷或續。未刻，大風暴雨如注，然雨雖暴而風順。酉刻，舟已近山。琉球人以姑米多礁，黑夜不敢進，待明而行。亦不下碇，但將篷收回，順風而立，則舟蕩漾而不能退。戌刻，舟中舉號火，姑米山有火應之。詢之為球人暗令：日則放炮，夜則舉火。《儀》注所謂得信者，此也。
　　十二日辰刻，過馬齒山。山如犬羊相錯，四峰離立，若馬行空。計又行七更，船再用甲寅針，取那霸港。回望見迎封船在後，共相慶幸。歷來針路所見，尚有小琉球、雞籠山、黃麻嶼，此行俱未見。聞知琉球伙長，年已六十，往來海面八次，每度細審，得其準的。以為不出辰卯二位，而乙卯位單，乙針尤多，故此次最為簡捷，而所見亦僅三山，即至姑米。針則開洋用單辰，行七更後，用乙辰 ，自後盡用乙。過姑米，乃用乙卯。惟記更以香，殊難憑準。念五虎門至官塘，里有定數，因就時辰表按時計里，每時約行百有十里。自初八日未時開洋，訖十二日辰時，計共五十八時。初十日，暴風停兩時；十一日夜，畏觸礁，停三時，實行五十三時，計程應得五千八百三十里。計到那霸港，實洋面六千里有奇。
　　據琉球伙長雲，海上行舟，風小固不能駛，風過大，亦不能駛。風大則浪大，浪大力能壅船，進尺仍退二寸。惟風七分，浪五分，最宜駕駛。此次是也。從來渡海，未有平穩而駛如此者。於時，球人駕獨木船數十，以纖挽舟而行，迎封三接如儀。辰刻，進那霸港。先是，二號船於初十日望不見，至是乃先至。迎封船亦隨後至，齊泊臨海寺前。伙長雲，從末有三舟齊到者。
　　午刻，登岸。傾國人士，聚觀於路，世孫率百官迎詔如儀。世孫年十七，白皙而豐頤，儀度雍容，善書，頗得松雪筆意。
　　按《中山世鑒》，隋使羽騎尉朱寬至國，於萬濤間，見地形如虬龍浮水，始曰「流虬」。而隋書又作「流求」；《新唐書》作「流鬼」；《元史》又作「黎求」；明復作「琉球」。《世鑒》又載，元延元年，國分為三大里，凡十八國，或稱山南王，或稱山北王。余於中山、南山，遊歷幾遍，大村不及二里，而即謂之國，得勿誇大乎？
　　琉人每言大風，必曰台颶。按韓昌黎詩：「雷霆逼颶」，是與颶同稱者為。《玉篇》：「，大風也，於筆切。」《唐書·百官志》，「有海道，或系球人誤書。」《隋書》稱琉球有虎、狼、熊、羆，今實無之。又雲無牛羊驢馬。驢誠無，而六畜無不備。乃知書不可盡信也。
　　天使館西向，仿中華廨署，有旗竿二，上懸冊封黃旗。有照牆，有東西轅門，左右有鼓亭，有班房。大門署曰「天使館」，門內廊房各四楹。儀門署曰「天澤門」，萬曆中使臣夏子陽題，年久失去，前使徐葆光補出。門內左右各十一間，中有甬道，道西榕樹一株，大可十圍，徐公手植。最西者為廚房，大堂五楹，署曰「敷命堂」，前使汪楫題。稍北，葆光額曰「皇綸三錫」。堂後有穿堂，直達二堂。堂五楹，中為正副使會食之地，前使周公署曰「聲教東漸」。左右即寤室。堂後南北各一樓，南樓為正使所居，汪楫額曰「長風閣」。北樓為副使所居，前使林麟額曰「停雲樓」。額北有詩牌，乃海山先生所題也。周礪礁石為垣，望同百雉。垣上悉植火鳳，干方，無花有刺，似霸王鞭，葉似慎火草，俗謂能避火，名吉姑羅。南院有水井。樓皆上覆瓦，下砌方磚，院中平似沙，桌椅床帳悉仿中國式。寄塵得詩四首，有句云：「相看樓閣雲中出，即是蓬萊島上居。」又有句云：「一舟翦徑憑風信，五日飛帆駐月楂。」皆真情真境也。
　　孔子廟在久米村。堂三楹，中為神座，如王者垂旒圭，而署其主曰「至聖先師孔子神位」。左右兩龕。龕二人立侍，各手一經，標曰「易」、「書」、「詩」、「春秋」，即所謂四配也。堂外為台，台東西，拾級以登，柵如欞星門，中仿戟門，半樹塞以止行者。其外臨水為屏牆。堂之東，為明倫堂，堂北祀啟聖。久米士之秀者，皆肄業其中。擇文理精通者為之師，歲有廩給，丁祭一如中國儀。敬題一詩云：「洋溢聲名四海馳，島邦也解拜先師。廟堂肅穆垂旒貴，聖教如今洽九夷。」用伸仰止之忱。
　　國中諸寺，以圓覺為大。渡觀蓮塘橋，亭供辨才天女，雲即斗姥。將入門，有池曰「圓鑒」，荇藻交橫，芰荷半倒。門高敞，有樓翼然。左右金剛四，規模略仿中國。佛殿七楹。更進，大殿亦七楹，名龍淵殿。中為佛堂，左右奉木主，亦祀先王神位，兼祀祧主。左序為方丈，右序為客座，皆設席；周緣以布，下襯極平而淨，名曰 「踏腳綿」。方丈前，為蓬萊庭。左為香積廚，側有井，名「不冷泉」。客座右為古松嶺，異石錯舛，列於松間。左廂為僧寮，右廂為獅子窟。僧寮南，有樂樓。樓南為園，饒花木。此乃圓覺寺之勝概也。
　　又有護國寺，為國王禱雨之所。龕內有神，黑而裸，手劍立，狀甚猙獰。有鍾，為前明景泰七年鑄。寺後多鳳尾蕉，一名鐵樹。又有天王寺，有鍾亦為景泰七年鑄。又有定海寺，有鍾為前明天順三年鑄。至於龍渡寺、善興寺、和光寺，荒廢無可述者。
　　此邦海味，頗多特產，為中國之所罕見。
　　一石，似墨魚而大，腹圓如蜘蛛，雙須八手，攢生兩肩，有刺，類海參，無足無鱗介，如鮑魚。登萊有所謂八帶魚者，以形考之，殆是石，或即烏之別種歟？
　　一海蛇，長三尺，僵直如朽索，色黑，狀猙獰。土人云：能殺蟲、療痼、已癘；殆永州異蛇類。土俗甚重之，以為貴品。
　　一海膽，如蝟，剝皮去肉，搗成泥，盛以小瓶，可供饌。
　　一寄生螺，大小不一，長圓各異，皆負殼而行。螺中有蟹，兩鰲八跪，跪四大四小，以大跪行；鰲一大一小，小者常隱，大者以取食。觸之則大跪盡縮，以一大鰲拒戶。蟹也而有螺性，《江賦》所云「腹蟹」，豈其類歟？《太平廣記》謂「蟹入螺中」。似先有蟹；然取置碗中，以觀其求脫之勢，力猛殼脫，頃刻死，則又與殼相依為命。造物不測，難以臆度也。
　　一沙蟹，闊而薄，兩鰲大於身。甲小而缺其前，縮兩鰲以補之，若無縫。八跪特短，臍無甲，尖團莫辨。見人則凹雙睛，水高寸許，似善怒。養以沙水，經十餘日，不食亦不死。
　　一蚶，徑二尺以上，圍五尺許，古人所謂「屋瓦子」，以殼形凹凸，像瓦屋也。
　　一海馬肉，薄片回屈如刨花，色如片茯苓。品之最貴者，不易得，得則先以獻王。其狀魚身馬首，無毛而有足，皮如江豚。此皆海味之特產也。
　　此邦果實，亦有與中國不同者。蕉實狀如手指，色黃，味甘，瓣如柚，亦名甘露。初熟色青，以糖覆則黃。其花紅，一穗數尺。瓤須五六出，歲實如常，實如其須之數。中國亦有蕉，不聞歲結實，亦無有抽其絲作布者；或其性殊歟？
　　布之原料，與制布之法，亦有與中國異者。一曰蕉布，米色，寬一尺，乃芭蕉漚抽其絲織成，輕密如羅。
　　一曰薴布，白而細，寬尺二寸，可敵棉布。
　　一曰絲布，白而棉軟，薴經而絲緯，品之最尚者。《漢書》所謂蕉、筒、荃、葛，即此類也。
　　一曰麻布，米色而粗，品最下矣。國人善印花，花樣不一，皆剪紙為范。加范於布，塗灰焉；灰干去范，乃着色；干而浣之，灰去而花出，愈洗而愈鮮，衣敝而色不退。此必別有製法，秘不與人。故東洋花布，特重於閩也。
　　此邦草木，多與中國異稱，惜未攜《群芳譜》來，一一辨證之耳。羅漢松謂之木。冬青謂之福木。萬壽菊謂之禪菊。鐵樹謂之鳳尾蕉，以葉對出形似也；亦謂之海棕櫚，以葉蓋頭形似也；有攜至中華以為盆玩者，則謂之萬年棕雲。鳳梨，開花者謂之男木，白瓣若蓮，頗香烈，不實；無花者謂之女木，而實大，如瓜可食。或雲，即波羅蜜別種，球人又謂之「阿呢」。月橘，謂之十里香，葉如棗，小白花，甚芳烈，實如天竹子稍大。聞二月中，紅累累滿樹，若火齊然。惜余未及見也。
　　球陽地氣多暖，時屆深秋，花草不殺，蚊雷不收，荻花盛開。野牡丹二三月花，至八月復復，花累累如鈴鐸，素瓣，紫暈，檀心，圓而大，頗芳烈。佛桑四季皆花。有白色，有深紅、粉紅二色。因得一詩，詩云：「偶隨使節泛仙槎，日日春遊玩物華。天氣常如二三月，山林不斷四時花。」亦真情真景也。
　　球人嗜蘭，謂之孔子花。陳宅尤多異產。有風蘭，葉較蘭稍長，篾竹為盆，掛風前，即蕃衍。有名護蘭，葉類桂而厚，稍長如指，花一箭八九出，以四月開，香勝於蘭；出名護岳岩石間，不假水土，或寄樹丫，或裹以棕而懸之，無不茂。有粟蘭，一名芷蘭，葉如鳳尾花，作珍珠狀。有棒蘭，綠色，莖如珊瑚，無葉，花出椏間，如蘭而小，亦寄樹活。又有西表松蘭、竹蘭之目，或致自外島，或取之岩間，香皆不減蘭也。因得一詩，詩云：「移根絕島最堪夸，道是森森闕里花。不比尋常凡草木，春風一到即繁華。」題詩既畢，並為寫生，愧無黃筌之妙筆耳。
　　沿海多浮石，嵌空玲瓏，水擊之，聲作鍾馨，此與中國彭蠡之口石鐘山相似。
　　閒居無可消遣，與施生弈，用琉球棋子。白者磨螺之封口石為之。內地小螺拒戶有圓殼；海螻大者，其拒戶之殼，厚五六分，徑二寸許，圓白如硨磲，土人名曰「封口石」。黑者磨蒼石為之，子徑六分許，圓二寸許，中凹而四周削，無正背面，不類雲南子式。棋盤以木為之，厚八寸，四足，足高四寸，面刻棋路。其俗好弈，舉棋無不定之說，頗亦有國手。局終數空眼多少，不數實子，數正同。相傳國中供奉棋神，畫女相如仙子，不令人見，乃國中雅尚也。
　　六月初八日辰刻，正、副使恭奉諭祭文，及祭銀焚帛，安放龍彩亭內。出天使館東行，過久米村、泊村，至安里橋（即真玉橋）。世孫跪接如儀，即導引入廟。禮畢，引觀先王廟。正廟七楹，正中向外，通為一龕，安奉諸王神位：左昭自舜馬至尚穆，共十六位；右穆自義本至尚敬，共十五位。是日，球人觀者，彌山匝地，男子跪於道左，女子聚立遠觀。亦有施帷掛竹簾者，土人云系貴官眷屬。女皆黥首指節為飾，甚者全黑，少者間作梅花斑。國俗不穿耳，不施脂粉，無珠翠首飾。
　　人家門戶，多樹「石敢當」碣，牆頭多植吉姑羅或樹，剪剔極齊整。國人呼中國為唐山，呼華人為唐人。球地皆土沙，雨過即可行，無泥濘。
　　奧山有卻金亭，前明冊使陳給事侃歸時卻金，故國人造亭以表之。
　　辨岳，在王宮東南二里許。過圓覺寺，從山脊行，水分左右，堪輿家謂之過峽，中山來脈也。山大小五峰，最高者謂之辨岳。灌木密覆，前有石柱二，中置柵二，外板閣二。少左，有小石塔，左右列石案五。折而東，數十級至頂，有石壚二：西祭山，東祭海。岳之神，曰祝，祝謂是天孫氏第二女雲。國王受封，必齋戒親祭，正五九月，祭山海及護國神，皆在辨岳也。
　　波上、雪崎，及龜山，余已游遍，而要以鶴頭為最勝。隨正副使往游，陟其巔，避日而坐。草色粘天，松陰匝地。東望辨岳，秀出天半，王宮歷歷如畫。其南，則近水如湖，遠山如岸，豐見城巍然突出，山南王之舊跡猶有存者。西望馬齒、姑米，出沒隱見，若近若遠，封舟之來路也。北俯那霸、久米，人煙輻輳。舉凡山川靈異，草木陰翳，魚鳥沉浮，雲煙變滅，莫不爭奇獻巧，畢集目前。乃知前日之游，殊為鹵莽。梁大夫小具盤樽，席地而飲，余亦趣仆以酒肴至。未申之交，涼風乍生，微雨將灑，乃移樽登舟。時海潮正漲，沙岸瀰漫，遂由奧山南麓折而東北。山石嵌空欲落，海燕如鷗，漁舟似織。俄而返照入山，冰輪山水，文鰩無數，飛射潮頭。與介山舉觴弄月，擊楫而歌。樽不空，客皆醉。越渡里村，漏已三下。卻金亭前，列炬如晝，迎者倦矣。乃相與步月而歸，為中山第一游焉。
　　泉崎橋橋下，為漫湖滸。每當晴夜，雙門拱月，萬象澄清，如玻璃世界，為中山八景之一。旺泉味甘，亦為中山八景之一。王城有亭，依城望遠，因小憩亭中，品瑞泉，縱觀中山八景。八景者，泉崎月夜、臨海潮聲、久米竹籬、龍洞松濤、筍崖夕照、長虹秋霽、城岳靈泉、中島蕉園也。亭下多棕櫚紫竹，竹叢生，高三尺余，葉如棕，狹而長，即所謂觀音竹也。亭南有蚶殼，長八尺許，貯水以供盥，知大蚶不易得也。
　　國人洗漱不用湯，家豎石樁，置石盂或蚶殼其上，貯水，旁置一柄筒，曉起，以筒盛水，澆而盥漱之。客至亦然。地多草，細軟如毯，有事則取新沙覆之。國人取玳瑁之甲，以為長簪，傳到中國，率由閩粵商販。球人不知貴，以為賤品。崑山之旁，以玉抵鵲，地使然也。
　　豐見山頂，有山南王第故城。徐葆光詩有「頹垣宮闕無全瓦，荒草牛羊似破村」之句。王之子孫，今為那姓，猶聚居於此。
　　山，國人讀為「失山」。琉球字皆對音，十失無別，疑迭之誤也。副使輯《球雅》，謂一字作二三讀，二三字作一字讀者，皆義而非音，即所謂寄語，國人盡知之。音則合百餘字，或十餘字為一音，與中國音迥異。國中惟讀書通文理者，乃知對音，庶民皆不知也。
　　久米官之子弟，能言，教以漢語；能書，教以漢文。十歲稱若秀才，王給米一石。十五剃髮，先謁孔聖，次謁國王；王籍其名，謂之秀才，給米三石。長則選為通事，為國中文物聲名最，即明三十六姓後裔也。那霸人以商為業，多富室。明洪武初，賜閩人三十六姓善操舟者，往來朝貢。國中久米村，梁、蔡、毛、鄭、陳、曾、阮、金等姓，乃三十六姓之裔，至今國人重之。
　　與寄公談玄理，頗有入悟處，遂與唱和成詩。法司蔡溫、紫金大夫程順則、蔡文溥，三人集詩，有作者氣。順則別著《航海指南》，言渡海事甚悉。蔡溫尤肆力於古文，有《蓑翁語錄》、《至言》等目，語根經學，有道學氣。出入二氏之學，蓋學朱子而未純者。
　　琉球山多瘠磽，獨宜薯。父老相傳，受封之歲，必有豐年。今歲五月稍旱，幸自後雨不愆期，卒獲大豐，薯可四收。海邦臣民，倍覺歡欣。僉曰：「非受封歲，無此豐年也。」
　　六月初旬，稻穀盡收。球陽地氣溫暖，稻常早熟，種以十一月，收以五六月。薯則四時皆種，三熟為豐，四熟則為大豐。稻田少，薯田多，國人以薯為命，米則王官始得食。亦有麥豆，所產不多。五月二十日，國中祭稻神；此祭未行，稻雖登場，不敢入家也。
　　七月初旬，始見燕，不巢人屋。中國燕以八月歸，此燕疑未入中國者；其來以七月，巢必有地。別有所謂海燕，較紫燕稍大，而白其羽，有全白似鷗者。多巢島中，間有至中國，人皆以為瑞。應潮雞，雄純黑，雌純白，皆短足長尾，馴不避人。香購一小犬，而毛豹斑，性靈警，與飯不食，與薯乃食，知人皆食薯矣。鼠雀最多，而鼠尤虐。亦有貓，不知捕鼠，邦人以為玩。乃知物性亦隨地而變。鷹、雁、鵝、鴨特少。
　　枕有方如圭者，有圓如輪而連以細軸者，有如文具藏數層者，制特精，皆以木為之。率寬三寸，高五寸；漆其外，或黑或朱。立而枕之，反側則仆。按《禮記·少儀》註：「穎，警枕也。謂之穎者，穎然警悟也。」又司馬文正公，以圓木為警枕，少睡則轉而覺，乃起讀書。此殆警枕之遺。
　　衣制皆寬博交衽，袖廣二尺，口皆不緝，特短袂，以便作事。襟率無鈕帶，總名衾。男束大帶，長丈六尺、寬四寸以為度；腰圍四五轉，而收其垂於兩脅間。煙包、紙袋、小刀、梳、蓖之屬，皆懷之，故胸前襟帶起凸然。其脅下不縫者，惟幼童及僧衣為然。僧別有短衣如背心，謂之斷俗。此其概也。
　　帽以薄木片為骨，疊帕而蒙之，前七層，後十一層。花錦帽，遠望如屋漏痕者，品最貴，惟攝政王叔國相得冠之。次品花紫帽，法司冠之。其次則純紫。大略紫為貴，黃次之，紅又次之，青綠斯下。各色又以綾為貴，絹為次。國王未受封時，戴烏紗帽。雙翅，側衝上向，盤金，朱纓垂頷，下束五色絛。至是冠皮弁，狀如中國梨園演王者便帽，前直列花瓣七，衣蟒腰玉。
　　肩輿如中國餅橋，中置大椅，上施大蓋，無帷幔，轅粗而長，無絆，無橫木，以八人左右肩之而行。
　　杜氏《通典》載琉球國俗，謂婦人產必食子衣，以火自炙，令汗出。余舉以問楊文鳳：「然乎？」對曰：「火炙誠有之，食衣則否。」即今中山已無火炙俗，惟北山猶未盡改。
　　嫁娶之禮，固陋已甚。世家亦有以酒肴珠貝為聘者。婚時即用本國轎，結彩鼓樂而迎；不計妝奩，父母送至夫家即返；不宴客，至親具酒賀，不過數人。《隋書》雲琉球風俗，「男女相悅，便相匹偶」，蓋其舊俗也。詢之鄭得功，鄭得功曰：「三十六姓初來時，俗尚未改。後漸知婚禮，此俗遂革。今國中有夫之婦，犯奸即殺。」 余始悟琉球所以號守禮之國者，亦由三十六姓教化之力也。
　　小民有喪，則鄰里聚送，觀者護喪，掩畢即歸。宦家則同官相知者，亦來送柩。出即歸，大都不宴客。題主官率皆用僧，男書「圓寂大禪定」，女書「禪定尼」，無考妣稱。近日宦家亦有書官爵者。棺制三尺，屈身而殮之。近宦家亦有長五六尺者，民則仍舊。
　　此邦之人，肘比華人稍短，《朝野僉載》亦謂人形短小似崑崙。余所見士大夫短小者固多，亦有修髯豐頤者，頎而長者，胖而腹腰十圍者，前言似未足信。人體多狐臭，古所謂慍羝也。
　　世祿之家皆賜姓。士庶率以田地為姓，更無名，其後裔則雲某氏之子孫幾男。所謂田、米，私姓也。
　　國中兵刑惟三章：殺人者死，傷人及重罪徒，輕罪罰日中曬之。計罪而定其日，國中數年無斬犯；間有犯斬罪者，又率引刀自剖腹死。
　　七月十五夜，開窗見人家門外，皆列火炬二。詢之土人云：國俗於十五日盆祭，預期迎神，祭後乃去之。盆祭者，中國所謂盂蘭會也。連日見市上小兒，各手一紙幡，對立招展，作迎神狀。知國俗盆祭祀先，亦大祭矣。
　　龜山南岸有窯，國人取車螯大蚶之殼之煅，灰壁不及石灰，而粘過者。再東北有池，為國人煮鹽處。
　　七月二十五日，正副使行冊封禮，途中觀者益眾。上萬松嶺，迤邐而東。衢道修廣，有坊，榜曰：「中山道」。又進一坊，榜曰：「守禮之邦」。世孫戴皮弁，服蟒衣，腰玉帶，垂裳結佩，率百官跪迎道左。更進為歡會門，踞山巔，疊礁石為城，削磨如壁，有鳥道，無雉堞，高五尺以上，遠望如聚髑髏。始悟《隋書》所謂王居多聚髑髏於其下者，乃遠望誤於形似，實未至城下也。城外石崖，左鐫「龍岡」字，右鐫「虎」字。王宮西向，以中國在海西，表忠順面向之意。後東向為繼世門，左南向為水門，右北向為久慶門。再進，層崖有門西北向，曰瑞泉，左右甬道，有左掖、右掖二門。更進有漏西向，榜曰：「刻漏」，上設銅壺漏水。更進有門西北向，為奉神門，即王府門也。殿廷方廣十數畝，分砌二道，由甬道進至闕廷，為王聽政之所。壁懸伏羲畫卦像，龍馬負圖立其前，絹色蒼古，微有剝蝕，殆非近代物。北宮殿屋固朴，屋舉手可接，以處山岡，且阻海颶。面對為南宮。此日正副使宴於北宮。大禮既成，通國歡忭。聞國王經行處，悉有彩飾。泉崎道旁，列盆花異卉，繞以朱欄，中刻木作麒麟形，題曰：「非龍非彪，非熊非羆，王者之瑞獸。」天妃宮前，植大松六，疊假山四，作白鶴二，生子母鹿三；池上結棚，覆以松枝，松子垂如葡萄；池中刻木鯉大小五，令浮水面。環池以竹，欄旁有坊，曰「偕樂坊」。柱懸一板，題曰：「鹿濯濯，鳥，魚躍。」歸而述諸副使，副使曰：「此皆《志略》所載，事隔數十年。一字不易，可謂印板文字矣。」從客皆笑。
　　宜野灣縣有龜壽者，事繼母以孝，國人莫不聞。母愛所生子，而短龜壽於其父伊佐前，且不食以激其怒。伊佐惑之，欲死龜壽，將令深夜汲北宮，要而殺之。仆匿龜壽於家，往諫伊佐，伊佐縛而放之。且謂事已露，不可殺，乃逐龜壽。龜壽既被放，欲自盡，又恐張母惡。值天雨雹，病不支，僵臥於路。巡官見之，近而撫其體猶溫，知未死，覆以己衣，漸蘇。徐詰其故，龜壽不欲揚父母之惡，飾詞告之。初，巡官聞孝子龜壽被放，意不平。至是見言語支吾，疑即龜壽。賜衣食令去，密訪得其狀。乃傳集村人，系伊佐妻至，數其罪而監之。將告於王，龜壽願以身代。巡官不忍傷孝子心，召伊佐夫婦面諭之。婦感悟，卒為母子如初。副使既為之記，余復為詩以表章之。詩云：「輶軒問俗到球陽，潛德端須為闡揚。誠孝由來能感格，何殊閔損與王祥。」以為事繼母而不能盡孝者勸。
　　經迭山墟，方集，因步行集中。觀所市物，薯為多，亦有魚、鹽、酒、菜、陶、木器、蕉薴、土布，粗惡無足觀者。國無肆店，率業於其家。市貨以有易無，不用銀錢。聞國中率用日本寬永錢，比來亦不見。昨香攜示串錢，環如鵝眼，無輪廓，貫以繩，積長三寸許，連四貫而合之，封以紙，上有鈐記。此球人新制錢，每封當大錢十。蓋國中錢少，寬永錢銅質較美，恐或有人買去，故收藏之，特製此錢應用。市中無錢以此。
　　國中男逸女勞，無有肩擔背負者。趨集、織紉，及採薪、運水，皆婦人主之，凡物皆戴之頂。
　　女衣既無鈕無帶，又不束腰，而國俗男女皆無褲，勢須以手曳襟。襟較男衣長，疊襟下為兩層，風不得開。因悟髫必偏墜者，以手既曳襟，須空其頂以戴物。童而習之，雖重百斤，登山涉澗，無傾側。是國中第一絕技也。其動作也，常卷兩袖至背，貫繩而束之。發垢輒洗，洗用泥；脫衣結於腰，赤身低頭，見人亦不避。抱兒惟一手，又置腰間，即藉以曳襟。
　　東苑在崎山，出歡會門，折而北。逐瑞泉下流，至龍淵橋，匯而為池，廣可十丈，長可數十丈，捍以堤，曰「龍潭」。水清魚可數，荷葉半倒。再折而東，有小村，屏修整，松蓋陰翳，薄雲補林，微風嘯竹。園外已極幽趣。入門，板亭二，南向。更進而南，屋三楹，亭東有阜如覆盂。折而南，有岩西向，上鐫梵字。下蹲石獅一，飾以五彩。再下，有小方池，鑿石為龍首，泉從口出。有金魚池，前竹萬竿，後松百挺。再東，為望仙閣。前有「東苑閣」，後為「能仁堂」。東北望海，西南望山。國中形勝，此為第一。
　　南苑之勝，亦不減於東苑。苑中馬富盛，折而東，循行阡陌間，水田漠漠，番薯油油，絕無秋景。薯有新種者，問知已三收矣。再入山，松陰夾道，茅屋參差，田家之景可畫。計十餘里，始入苑村，名姑場川，即「同樂苑」也。苑踞山脊，軒五楹，夾室為復閣，頗曲折。軒前有池，新鑿，狹而東西長，疊礁為橋。橋南新阜累累，因阜以為亭，宜遠眺。亭東植奇花異卉。有花絕類蝴蝶，絳紅色，葉如嫩槐，曰「蝴蝶花」；有松葉如白毛，曰「白髮松」。池東，舊有亭圯，以布代之。池西有閣，頗軒敞，四面風來，宜納涼。有閣曰「迎暉」，有亭曰「一覽」，即正副使所題也。軒北有松，有鳳蕉，有桃，有柳。黃昏舉煙火，略同中國。
　　余偕寄塵游波上。板閣無他神，惟掛銅片幡，上鑿「奉寄御幣」字，後署雲「元和二年壬戌」。或疑為唐時物，非也。按，元和二年為丁亥，非壬戌也。日本馬場信武，撰《八卦通變指南》，內列「三元指掌」，云：「上元起永祿七年甲子，止元和三年癸亥；如元起寬永元年甲子，止元和三年癸亥；下元起貞亭元年甲子。今元祿十六年癸未。」國中既行寬永錢，證以元和日本僭號，知琉球舊曾奉日本正朔，今諱言之歟。
　　紙鳶制無精巧者，兒童多立屋上放之。按中國多放於清明前，義取張口仰視，宣導陽氣，令兒少疾。今放於九月，以非九月紙鳶不能上，則風力與中國異。即此可驗球陽氣暖，故能十月種稻。
　　國俗男欲為僧者，聽。既受戒，有廩給；有犯戒者，飭令還俗，放之別島。女子願為土妓者，亦聽。接交外客，女之兄弟，仍與外客敘親往來，然率皆貧民，故不以為恥，若已嫁夫而復敢犯奸者，許女之父兄自殺之，不以告王；即告王，王亦不赦。此國中良賤之大防，所以重廉恥也。
　　此邦有紅衣妓，與之言不解。按拍清歌，皆方言也。然風韻亦正有佳者，殆不減憨園。近忽因事他遷，以扇索詩，因題二詩以贈之。詩云：「芳齡二八最風流，楚楚腰身剪剪眸；手抱琵琶渾不語，似曾相識在蘇州。」「新愁舊恨感千端，再見真如隔世難。可惜今宵好明月，與誰共卷繡簾看？」
　　國人率恭謹，有所受，必高舉為禮。有所敬，則俯身搓手而後膜拜。勸尊者酒，酌而置杯於指尖以為敬，平等則置手心。
　　此邦屋俱不高，瓦必𤭁，以避颶也。地板必去地三尺，以避濕也。屋脊四出，如八角亭。四面接修，更無重構復室，以省材也。屋無門戶，上限刻雙溝，設方格，糊以紙，左右推移，更不設暗閂，利省便，恃無盜也；臨街則設矣。神龕置青石於爐，實以砂，祀祖神也。國以石為神，無傳真也。瓦上瓦獅，《隋書》所謂「獸頭骨角」也。壁無粉墁，示朴也。貴家間有糊砑粉花箋，習華風，漸奢也。
　　龜山有峰獨出，與眾山絕。前附小峰，離約二丈許。邦人駕石為洞，連二山，高十丈餘，結布幔於洞東。不憩，拾級而登，行洞上；又十餘級，乃陟巔。巔恰容一樓，樓無名，四面軒豁，無戶牖。副使謂余曰：「茲樓俯中山之全勢，不可無名。」因名之曰「蜀樓」，並為之跋曰：「蜀者何？獨也。樓何以蜀名，以其踞獨山也。不曰獨而曰蜀者，以副使為蜀人。樓構已百年，而副使乃名之，若有待也。樓左瞰青疇，右扶蒼石，後臨大海，前揖中山，坐其中以望，若建瓴焉。余又請於副使曰： 「額不可無聯。」副使因書前四語付之。歸路，循海而西，崖洞溪壑，皆奇峭，是又一勝游矣。
　　越南山，度絲滿村，人家皆面海，奇石林立。遵海而西，有山，翠色攢空，石骨穿海，曰砂岳。時午潮初退，白石粼粼，群馬爭馳，飛濺如雨。再西，度大嶺村，叢棘為籬，漁網數百曬其上。村外水田漠漠，泥淖陷馬，有牛放於岡。汪《錄》謂馬耕無牛，今不盡然也。
　　本島能中山語者，給黃帽，為酋長。歲遣親雲上監撫之，名奉行官，主其賦訟，各賦其土之宜，以貢於王。間切者，外府之謂。首里、泊、久米、那霸四府為王畿，故不設。此外皆設，職在親民，察其村之利弊，而報於親雲上。間切，略如中國知府。中山屬府十四，間切十；山南省屬府十二，山北省屬府九，間切如其府數。
　　國俗自八月初十至十五日，並蒸米，拌赤小豆，為飯相餉，以祭月。風同中國。是夜，正副使邀從客露飲。月光澄水，天色拖藍，風寂動息，潮聲雜絲竹聲，自遠而至。恍置身三山，聽子晉吹笙，麻姑度曲，萬緣俱靜矣。宇宙之大，同此一月。回憶昔日蕭爽樓中，良宵美景，輕輕放過，今則天各一方，能無對月而興懷乎？
　　世傳八月十八日，為潮生辰。國俗，於是夜候潮波上。子刻，偕寄塵至波上，草如碧毯，沾露愈滑，扶仆行，憑垣倚石而坐。丑刻，潮始至，若雲峰萬疊，卷海飛來。須臾，腥氣大盛，水怪摶風，金蛇掣電，天柱欲折，地軸暗搖，雪浪濺衣，直高百尺，未敢遽窺鮫宮，已若有推而起之者。迷離惝恍，千態萬狀。觀此，乃知枚乘《七發》，猶形容未盡也。潮既退，始聞噌吰之聲出礁石間。徐步至護國寺，尚似有雷霆震耳。潮至此，觀止矣。
　　元旦至六日，賀節。初五日，迎灶。二月，祭麥神。十二日，浚井，汲新水，俗謂之洗百病。三月三日，作艾糕。五月五日，競渡。六月六日，國中作六月節，家家蒸糯米，為飯相餉。十二月八日，作糯米糕，層裹棕葉，蒸以相餉，名曰鬼餅。二十四日，送灶。正、三、五、九為吉月，婦女率游海畔，拜水神祈福；逢朔日，群汲新水獻神。此其略也。余獨疑國俗敬佛，而不知四月八日為佛誕辰；臘八鬼餅如角黍，而不知七寶粥。
　　國王送菊二十餘盆，花葉並茂，根際皆以竹籤標名。內三種尤異類：一名「金錦」，朵兼紅、黃、白三色，小而繁，燦如列星；一名「重寶」，瓣如蓮而小，色淡紅；一名「素球」，瓣寬，不類菊，重疊千層，白如雪。皆所未見者，媵之以詩，詩云：「陶籬韓圃多秋色，未必當年有此花。似汝幽姿真可惜，移根無路到中華。」
　　見獅子舞，布為身，皮為頭，絲為尾，翦彩如毛飾其外，頭尾口眼皆活，鍍睛貼齒。兩人居其中，俯仰跳躍，相馴狎歡騰狀。余曰：「此近古樂矣。」按《舊唐書·音樂志》，後周武帝時，造太平樂，亦謂之五方獅子舞。白樂天《西涼妓》云：「假面夷人弄獅子，刻木為頭絲作尾。金鍍眼睛銀貼齒，奮迅毛衣罷雙耳。」即此舞也。
　　此邦有所謂「踏柁戲」者，橫木以為梁，高四尺餘，復置板而橫之，長丈有二尺，虛其兩端，均力焉。夷女二，結束衣彩，赤雙足，各手一巾，對立相視而歌；歌未竟，躍立兩端。稍作低昂，勢若水碓之起伏，漸起漸高。東者陡落而激之，則西飛起三丈餘，翩翩若輕燕之舞於空也。西者落而陡激之，則東者復起，又如鷙鳥之直上青雲也。疊相起伏，愈激愈疾，幾若山雞舞鏡，不復辨其孰為影，孰為形焉。俄焉，勢漸衰，機漸緩，板末乃安，齊躍而下，整衣而立。終戲，無虛蹈方寸者，技至此絕矣。
　　接送賓客頗真率，無揖讓之煩。客至不迎，隨意坐；主人即具煙架、火爐、竹筒、木匣各一，橫煙管其上，匣以煙，筒以棄灰也。遇所敬客，乃烹茶；以細末粉少許雜茶末，入沸水半甌，攪以小竹帚，以沫滿甌面為度。客去，亦不送。貴官勸客，常以箸蘸漿少許，納客唇以為敬。燒酒着黃糖則名福，着白糖則名壽，亦勸客之一貴品也。
　　重陽具龍舟競渡於龍潭。琉球亦於五月競渡，重陽之戲，專為宴天使而設。因成三詩以志之，詩云：「故園辜負菊花黃，萬里迢迢在異鄉。舟泛龍潭看競渡，重陽錯認作端陽。」「去年秋在洞庭灣，親摘黃花插翠鬟。今日登高來海外，累伊獨上望夫山。」「待將風信泛歸槎，猶及初冬好到家。已誤霜前開菊宴，還期雪訪梅花。」
　　聞程順則曾於津門購得宋朱文公墨跡十四字，今其後裔猶寶之。借觀不得，因至其家。開卷，見筆勢森嚴，如奇峰怪石，有岩岩不可犯之色。想見當日道學氣象。字徑八寸以上，文曰：「香飛翰苑圍川野，春報南橋疊萃新。」後有名款，無歲月。文公墨跡流傳世間者，莫不寶而藏之。蓋其所就者大，筆墨乃其餘事，而能自成一家言如此。知古人學力，無所不至也。
　　又游蔡清派家祠。祠內供蔡君謨畫像，並出君謨墨跡見示，知為君謨的派，由明初至琉球，為三十六姓之一。清派能漢語，人亦倜儻。由祠至其家，花木俱有清致，池圓如月，為額其室曰：「月波大屋」。
　　大抵球人工剪剔樹木，疊砌假山，故士大夫家率有丘壑以供遊覽。庭中樹長竿，上置小木舟，長二尺，桅舵帆櫓皆備。首尾風輪五葉，掛色旗以候風。渡海之家，率預計歸期。南風至，則合家歡喜，謂行人當歸，歸則撤之。即古五兩旗遺意。
　　國王有墨長五寸，寬二寸。有老坑端硯，長一尺，寬六寸，有「永樂四年」字；硯背有「七年四月東坡居士留贈潘老」字。問知為前明受賜物。國中有東坡詩集，知王不但寶其硯矣。
　　棉紙、清紙，皆以穀皮為之，惡不中書者。有護書紙，大者佳，高可三尺許，闊二尺，白如玉；小者減其半。亦有印花詩箋，可作札。別有圍屏紙，則糊壁用矣。徐葆光《球紙》詩云：「冷金入手白於練，側理海濤凝一片。昆刀截截徑尺方，疊雪千層無冪面。」形容殆盡。
　　南炮台間，有碑二：一正書，剝蝕甚微，「奉書造」三字；一其國學書。前朝嘉靖二十一年建，惟不能盡識。其筆力正自遒勁飛舞。
　　有木曰山米，又名野麻姑，葉可染，子如女貞，味酸，土人榨以為醋。球醋純白，不甚酸，供者以為米醋，味不類，或即此果所榨歟？
　　席地坐，以東為上，設氈。食皆小盤，方盈尺，着兩板為腳，高八寸許。餚凡四進，各盤貯而不相共。三進皆附以飯，至四餚乃進酒二，不過三巡。每進餚止一盤，必撤前餚而後進其次。餚飯用油煎麵果，次餚飯用炒米花，三餚用飯。每供餚酒，主人必親手高舉，置客前，俯身搓手而退。終席，主人不陪，以為至敬。此球人宴會尊客之禮，平等乃對飲。大要球俗，席皆坐地，無椅桌之用，食具如古俎豆，餚盡干制，無所用勺。雖貴官家食，不過一餚、一飯、一箸；箸多削新柳為之。即妻子不同食，猶有古人之遺風焉。
　　使院「敷命堂」後，舊有二榜。一書前明冊使姓名：洪武五年，封中山王察度，使行人湯載；永樂二年，封武寧，使行人時中；洪熙元年，封巴志，使中官柴山；正統七年，封尚忠，使給事中俞忭，行人劉遜；十三年，封尚思達，使給事中陳傳，行人萬祥；景泰二年，封尚景福，使給事中喬毅，行人童守宏；六年，封尚泰久，使給事中嚴誠，行人劉儉；天順六年，封尚德，使吏科給事中潘榮，行人蔡哲；成化六年，封尚圓，使兵科給事中官榮，行人韓文；十三年，封尚真，使兵科給事中董，行人司司副張祥；嘉靖七年，封尚清，使吏科給事中陳侃，行人高澄；四十一年，封尚元，使吏科左給事中郭汝霖，行人李際春；萬曆四年，封尚永，使戶科左給事中蕭崇業，行人謝杰；二十九年，封尚寧，使兵科右給事中夏子陽，行人王士正；崇禎元年，封尚豐，使戶科左給事中杜三策，行人司司正楊倫。凡十五次，二十七人。柴山以前，無副也。一書本朝冊使姓名：康熙二年，封尚質，使兵科副理官張學禮，行人王垓；二十一年，封尚貞，使翰林院檢討汪楫，內閣中書舍人林麟；五十八年，封尚敬，使翰林院檢討海寶，翰林院編修徐葆光；乾隆二十一年，封尚穆，使翰林院侍講全魁，翰林院編修周煌。凡四次，共八人。
　　清明後，南風為常。霜降後，南北風為常。反是颶將作。正二三月多颶，五六七八月多。颶驟發而倏止，漸作而多日。九月北風或連月，俗稱九降風，間有起，亦驟如颶。遇颶猶可，遇難當。十月後多北風，颶無定期，舟人視風隙以來往。凡颶將至，天色有黑點，急收帆，嚴舵以待，遲則不及，或至傾覆。將至，天邊斷虹若片帆，曰破帆；稍及半天如鱟尾，曰屈鱟。若見北方尤虐。又海面驟變，多穢如米糠，及海蛇浮游，或紅蜻蜓飛繞，皆颶風征。
　　自來球陽，忽已半年，東風不來，欲歸無計。十月二十五日，乃始揚帆返國。至二十九日，見溫州南杞山。少頃，見北杞山，有船數十隻泊焉。舟人皆喜，以為此必迎護船也。守備登後艄以望，驚報曰：「泊者賊船也。」又報：「賊船皆揚帆矣。」未幾，賊船十六隻，吆喝而來。我船從舵門放子母炮，立斃四人，擊喝者墮海。賊退。槍並發，又斃六人；復以炮擊之，斃五人。稍進，又擊之，復斃四人。乃退去。其時，賊船已占上風，暗移子母炮至舵右舷邊，連斃賊十二人，焚其頭篷，皆轉舵而退。中有二船較大，復鼓譟，由上風飛至。大炮准對賊船，即施放，一發中其賊首，煙迷里許。既散，則賊船已盡退。是役也，槍炮俱無虛發，倖免於危。
　　不一時，北風又至，浪飛過船。夢中聞舟人嘩曰：「到官塘矣！」驚起。從客皆一夜不眠，語余曰：「險至此，汝尚能睡耶？」余問其狀，曰：「每側則篷皆臥水；一浪蓋船，則船身入水，惟聞瀑布聲，垂流不息。其不覆者，幸耶！」余笑應之曰：「設覆，君等能免乎？余入黑甜鄉，未曾目擊其險，豈非幸乎？」盥後，登戰台視之，前後十餘灶，皆沒，船面無一物，爨火斷矣。舟人指曰：「前即定海，可無慮矣。」申刻乃得泊。船戶登岸購米薪，乃得食。
　　是夜修家書，以慰芸之懸系，而歸心益切。猶憶昔年，芸嘗謂余：「布衣菜飯，可樂終身，不必作遠遊。」此番航海，雖奇而險，瀕危倖免，始有味乎芸之言也。

