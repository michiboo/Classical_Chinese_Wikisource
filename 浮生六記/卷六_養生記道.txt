
　　自芸娘之逝，戚戚無歡。春朝秋夕，登山臨水，極目傷心，非悲則恨。讀《坎坷記愁》，而余所遭之拂逆可知也。
　　靜念解脫之法，行將辭家遠出，求赤松子於世外。嗣以淡安、揖山兩昆季之勸，遂乃棲身苦庵，惟以《南華經》自遣。乃知蒙莊鼓盆而歌，豈真忘情哉？無可奈何，而翻作達耳。余讀其書，漸有所悟。讀《養生主》而悟達觀之士，無時而不安，無順而不處，冥然與造化為一。將何得而何失，孰死而孰生耶？故任其所受，而哀樂無所措其間矣。又讀《逍遙遊》，而悟養生之要，惟在閒放不拘，怡適自得而已。始悔前此之一段痴情，得勿作繭自縛矣乎！此《養生記道》之所以為作也。亦或采前賢之說以自廣，掃除種種煩惱，惟以有益身心為主，即蒙莊之旨也。庶幾可以全生，可以盡年。
　　餘年才四十，漸呈衰象。蓋以百憂摧撼，歷年鬱抑，不無悶損。淡安勸余每日靜坐數息，仿子瞻《養生頌》之法，余將遵而行之。調息之法，不拘時候，兀身端坐。子瞻所謂攝身使如木偶也。解衣緩帶，務令適然。口中舌攪數次，微微吐出濁氣，不令有聲，鼻中微微納之。或三五遍，二七遍，有津咽下，叩齒數通。舌抵上齶，唇齒相着，兩目垂簾，令朧朧然漸次調息，不喘不粗。或數息出，或數息入，從一至十，從十至百，攝心在數，勿令散亂。子瞻所謂「寂然、兀然、與虛空等也」。如心息相依，雜念不生，則止勿數，任其自然。子瞻所謂「隨」也。坐久愈妙。若欲起身，須徐徐舒放手足，勿得遽起。能勤行之，靜中光景，種種奇特。子瞻所謂 「定能生慧」。自然明悟，譬如盲人忽然有眼也。直可明心見性，不但養身全生而已。出入綿綿，若存若亡，神氣相依，是為真息。
　　息息歸根，自能奪天地之造化，長生不死之妙道也。
　　人大言，我小語。人多煩，我少記。人悖怖，我不怒。澹然無為，神氣自滿。此長生之藥。《秋聲賦》云：「奈何思其力之所不及，憂其智之所不能。宜其渥然丹者為槁木，黟然黑者為星星。」此士大夫通患也。又曰：「百憂感其心，萬事勞其形。有動乎中，必搖其精。」人常有多憂多思之患，方壯遽老，方老遽衰。反此亦長生之法。舞衫歌扇，轉眼皆非。紅粉青樓，當場即幻。秉靈燭以照迷情，持慧劍以割愛欲。殆非大勇不能也。
　　然情必有所寄。不如寄其情於卉木，不如寄其情於書畫。與對艷妝美人何異？可省許多煩惱。範文正有云：「千古賢賢，不能免生死，不能管後事。一身從無中來，卻歸無中去。誰是親疏？誰能主宰？既無奈何，即放心逍遙，任委來往。如此斷了，即心氣漸順，五臟亦和，藥方有效，食方有味也。只如安樂人，勿有憂事。便吃食不下，何況久病，更憂身死，更憂身後，乃在大怖中，飲食安可得下？請寬心將息。」云云。乃勸其中舍三哥之帖。余近日多憂多慮，正宜讀此一段。
　　放翁胸次廣大，蓋與淵明、樂天、堯夫、子瞻等，同其曠逸。其於養生之道，千言萬語，真可謂有道之士。此後當玩索陸詩，正可療余之病。
　　浴極有益。余近制一大盆，盛水極多。浴後，至為暢適。東坡詩所謂「淤槽漆斛江河傾，本來無垢洗更輕」，頗領略得一二。
　　治有病，不若治於無病。療身，不若療心。使人療，尤不若先自療也。林鑒堂詩曰：「自家心病自家知，起念還當把念醫。只是心生心作病，心安那有病來時。」此之謂自療之藥。游心於虛靜，結志於微妙，委慮於無欲，指歸於無為，故能達生延命，與道為久。
　　《仙經》以精、氣、神為內三寶；耳、目、口為外三寶。常令內三寶不逐物而流，外三寶不誘中而擾。重陽祖師於十二時中，行住坐臥，一切動中，要把心似泰山，不搖不動；謹守四門，眼 、耳、鼻、口，不令內入外出。此名養壽緊要。外無勞形之事，內無思想之患，以恬愉為務，以自得為功，形體不敝，精神不散。
　　益州老人嘗言：「凡欲身之無病，必須先正其心。使其心不亂求，心不狂思，不貪嗜欲，不着迷惑，則心君泰然矣。心君泰然，則百骸四體，雖有病，不難治療。獨此心一動，百患為招，即扁鵲華佗在旁，亦無所措手矣。」
　　林鑒堂先生有《安心詩》六首。真長生之要訣也。詩云：
　　我有靈丹一小錠，
　　能醫四海群迷病。
　　些兒吞下體安然，
　　管取延年兼接命。
　　安心心法有誰知，
　　卻把無形妙藥醫。
　　醫得此心能不病，
　　翻身跳入太虛時。
　　念雜由來業障多，
　　憧憧擾擾竟如何。
　　驅魔自有玄微訣，
　　引入堯夫安樂窩。
　　人有二心方顯念，
　　念無二心始為人。
　　人心無二渾無念，
　　念絕悠然見太清。
　　這也了時那也了，
　　紛紛攘攘皆分曉。
　　雲開萬里見清光，
　　明月一輪圓皎皎。
　　四海遨遊養浩然，
　　心連碧水水連天。
　　津頭自有漁郎問，
　　洞裡桃花日日鮮。
　　禪師與余談養心之法，謂：「心如明鏡，不可以塵之也。又如止水，不可以波之也。」此與晦庵所言：「學者，常要提醒此心，惺惺不寐，日中天，群邪自息，」其旨正同。又言：「目毋妄視，耳毋妄聽，口毋妄言，心毋妄動，貪慎痴愛，是非人我，一切放下。未事不可先迎，遇事不宜過擾，既事不可留住；聽其自來，應以自然，信其自去。忿恐懼，好樂憂患，皆得其正。」此養心之要也。
　　王華子曰：「齋者，齊也。齊其心而潔其體也，豈僅茹素而已。所謂齊其心者，澹志寡營，輕得失，勤內省，遠葷酒。潔其體者，不履邪徑，不視惡色，不聽淫聲，不為物誘。入室閉戶，燒香靜坐，方可謂之齋也。誠能如是，則身中之神明自安，升降不礙，可以卻病，可以長生。」
　　余所居室，四邊皆窗戶；遇風即闔，風息即開。余所居室，前簾後屏，太明即下簾，以和其內映；太暗則捲簾，以通其外耀。內以安心，外以安目，心目俱安，則身安矣。
　　禪師稱二語告我曰：「未死先學死，有生即殺生。」有生，謂妄念初生。殺生，謂立予剷除也。此與孟子勿忘勿助之功相通。
　　孫真人《衛生歌》云：
　　衛生切要知三戒，大怒大欲並大醉。
　　三者若還有一焉，須防損失真元氣。
　　又云：
　　世人慾知衛生道，喜樂有常嗔怒少。
　　心誠意正思慮除，理順修身去煩惱。
　　又云：
　　醉後強飲飽強食，未有此生不成疾。
　　入資飲食以養身，去其甚者自安適。
　　又蔡西山《衛生歌》云：
　　何必餐霞餌大藥，妄意延齡等龜鶴。
　　但於飲食嗜欲間，去其甚者將安樂。
　　食後徐行百步多，兩手摩脅並胸腹。
　　又云：
　　醉眠飽臥俱無益，渴飲飢餐尤戒多。
　　食不欲粗並欲速，寧可少餐相接續。
　　若教一頓飽充腸，損氣傷脾非爾福。
　　又云：
　　飲酒莫教令大醉，大醉傷神損心志。
　　酒渴飲水並啜茶，腰腳自茲成重墜。
　　又云：
　　視聽行坐不可久，五勞七傷從此有。
　　四肢亦欲得小勞，譬如戶樞終不朽。
　　又云：
　　道家更有頤生旨，第一戒人少嗔恚。
　　凡此數言，果能遵行，功臻旦夕，勿謂老生常談。
　　潔一室，開南牖，八窗通明。勿多陳列玩器，引亂心目。設廣榻、長几各一，筆硯楚楚，旁設小几一。掛字畫一幅，頻換；几上置得意書一二部，古帖一本，古琴一張。心目間，常要一塵不染。
　　晨入園林，種植蔬果，芟草，灌花，蒔藥。歸來入室，閉目定神。時讀快書，怡悅神氣。時吟好詩，暢發幽情。臨古帖，撫古琴，倦即止。知己聚談，勿及時事，勿及權勢，勿臧否人物，勿爭辯是非。或約閒行，不衫不履，勿以勞苦徇禮節。小飲勿醉，陶然而已。誠然如是，亦堪樂志。以視夫蹙足入絆，伸就羈，游卿相之門，有簪佩之累，豈不霄壤之懸哉！
　　太極拳非他種拳術可及。太極二字，已完全包括此種拳術之意義。太極，乃一圓圈。太極拳即由無數圓圈聯貫而成之一種拳術。無論一舉手，一投足，皆不能離此圓圈；離此圓圈，便違太極拳之原理。四肢百骸不動則已，動則皆不能離此圓圈，處處成圓，隨虛隨實。練習以前，先須存神納氣，靜坐數刻；並非道家之守竅也，只須屏絕思慮，務使萬緣俱靜。以緩慢為原則，以毫不使力為要義，自首至尾，聯綿不斷。相傳為遼陽張通，於洪武初奉召入都，路阻武當，夜夢異人，授以此種拳術。余近年從事練習，果覺身體較健，寒暑不侵。用以衛生，誠有益而無損者也。
　　省多言，省筆札，省交遊，省妄想，所一息不可省者，居敬養心耳。
　　楊廉夫有《路逢三叟》詞云：
　　上叟前致詞，大道抱天全。
　　中叟前致詞，寒暑每節宣。
　　下叟前致詞，百歲半單眠。
　　嘗見後山詩中一詞，亦此意。蓋出應璩 ，璩詩曰：
　　昔有行道人，陌上見三叟。
　　年各百歲餘，相與鋤禾麥。
　　往前問三叟，何以得此壽？
　　上叟前致詞，室內姬粗丑。
　　二叟前致詞，量腹節所受。
　　下叟前致詞，夜臥不覆首。
　　要哉三叟言，所以能長久。
　　古人云：「比上不足，比下有餘」。此最是尋樂妙法也。將啼飢者比，則得飽自樂；將號寒者比，則得暖自樂；將勞役者比，則優閒自樂；將疾病者比，則康健自樂；將禍患者比，則平安自樂；將死亡者比，則生存自樂。
　　白樂天詩有云：
　　蝸牛角內爭何事，石火光中寄此身。
　　隨富隨貧且歡喜，不開口笑是痴人。
　　近人詩有云：
　　人生世間一大夢，夢裡胡為苦認真？
　　夢短夢長俱是夢，忽然一覺夢何存！
　　與樂天同一曠達也！
　　「世事茫茫，光陰有限，算來何必奔忙？人生碌碌，競短論長，卻不道榮枯有數，得失難量。看那秋風金谷，夜月烏江，阿房宮冷，銅雀台荒，榮華花上露，富貴草頭霜。機關參透，萬慮皆忘，夸什麼龍樓鳳閣，說什麼利鎖名韁。閒來靜處，且將詩酒猖狂，唱一曲歸來未晚，歌一調湖海茫茫。逢時遇景，拾翠尋芳。約幾個知心密友，到野外溪旁，或琴棋適性，或曲水流觴；或說些善因果報，或論些今古興亡；看花枝堆錦繡，聽鳥語弄笙簧。一任他人情反覆，世態炎涼，優遊閒歲月，瀟灑度時光。」
　　此不知為誰氏所作，讀之而若大夢之得醒，熱火世界一貼清涼散也。
　　程明道先生曰：「吾受氣甚薄，因厚為保生。至三十而浸盛，四十五十而浸盛，四十五十而後完。今生七十二年矣，較其筋骨，於盛年無損也。若人待老而保生，是猶貧而後蓄積，雖勤亦無補矣。」
　　口中言少，心頭事少，肚裡食少。有此三少，神仙可到。
　　酒宜節飲，忿宜速懲，欲宜力制。依此三宜，疾病自稀。
　　病有十可卻：靜坐觀空，覺四大原從假合，一也；煩惱現前，以死譬之，二也；常將不如我者，巧自寬解，三也；造物勞我以生，遇病少閒，反生慶幸，四也；宿孽現逢，不可逃避，歡喜領受，五也；家庭和睦，無交謫之言，六也；眾生各有病根，常自觀察克治，七也；風寒謹訪，嗜欲淡薄，八也；飲食寧節毋多，起居務適毋強，九也；覓高明親友，講開懷出世之談，十也。
　　邵康節居安樂窩中，自吟曰：
　　老年肢體索溫存，安樂窩中別有春。
　　萬事去心閒偃仰，四肢由我任舒伸。
　　炎天傍竹涼鋪簟，寒雪圍爐軟布。
　　晝數落花聆鳥語，夜邀明月操琴音。
　　食防難化常思節，衣必宜溫莫懶增。
　　誰道山翁拙於用，也能康濟自家身。
　　養生之道，只「清淨明了」四字。內覺身心空，外覺萬物空，破諸妄想，一無執着 ，是曰「清淨明了」。
　　萬病之毒，皆生於濃。濃於聲色，生虛怯病。濃於貸利，生貪饕病。濃於功業，生造作病。濃於名譽，生矯激病。噫，濃之為毒甚矣！樊尚默先生以一味藥解之，曰「淡。」雲白山青，川行石立，花迎鳥笑，谷答樵謳，萬境自閒，人心自鬧。
　　歲暮訪淡安，見其凝塵滿室，泊然處之。嘆曰：「所居，必灑掃涓潔，虛室以居，塵囂不雜。齋前雜樹花木，時觀萬物生意。深夜獨坐，或啟扉以漏月光，至昧爽，但覺天地萬物，清氣自遠而屆，此心與相流通，更無窒礙。今室中蕪穢不治，弗以累心，但恐於神爽未必有助也。」
　　餘年來靜坐枯庵，迅掃夙習。或浩歌長林，或孤嘯幽谷，或弄艇投竿於溪涯湖曲，捐耳目，去心智，久之似有所得。陳白沙曰：「不累於外物，不累於耳目，不累於造次顛沛。鳶飛魚躍，其機在我。」知此者謂之善學，抑亦養壽之真訣也。
　　聖賢皆無不樂之理。孔子曰：「樂在其中。」顏子曰：「不改其樂」。孟子以「不愧、不怍」為樂。《論語》開首說樂。《中庸》言「無人而不自得」。程朱教尋孔顏樂趣，皆是此意。聖賢之樂，余何敢望，竊欲仿白傅之「有叟在中，白須飄然；妻孥熙熙，雞犬閒閒」之樂雲耳。
　　冬夏皆當以日出而起，於夏尤宜。天地清旭之氣，最為爽神，失之甚為可惜。余居山寺之中，暑月日出則起，收水草清香之味。蓮方斂而未開，竹含露而猶滴，可謂至快。日長漏永，午睡數刻，焚香垂幕，淨展桃笙，睡足而起，神清氣爽。真不啻天際真人也。
　　樂即是苦，苦即是樂。帶些不足，安知非福？舉家事事如意，一身件件自在，熱光景即是冷消息。聖賢不能免厄，仙佛不能免劫，厄以鑄聖賢，劫以煉仙佛也。
　　牛喘月，雁隨陽，總成忙世界；蜂采香，蠅逐臭，同是苦生涯。勞生擾擾，惟利惟名。牿旦晝，蹶寒暑，促生死，皆此兩字誤之。以名為炭而灼心，心之液涸矣；以利為蠆而螫心，心之神損矣。今欲安心而卻病，非將名利兩字，滌除淨盡不可。
　　余讀柴桑翁《閒情賦》，而嘆其鍾情；讀《歸去來辭》，而嘆其忘情；讀《五柳先生傳》，而嘆其非有情、非無情，鍾之忘之，而妙焉者也。余友淡公，最慕柴桑翁，書不求解而能解，酒不期醉而能醉。且語余曰：「詩何必五言？官何必五斗？子何必五男？宅何必五柳？」可謂逸矣！余夢中有句云：「五百年謫在紅塵，略成遊戲；三千里擊開滄海，便是逍遙。」醒而述諸琢堂，琢堂以為飄逸可誦。然而誰能會此意乎？
　　真定梁公每語人：每晚家居，必尋可喜笑之事，與客縱談，掀髯大笑，以發舒一日勞頓鬱結之氣。此真得養生要訣也。
　　曾有鄉人過百歲，余扣其術。答曰：「余鄉村人，無所知。但一生只是喜歡，從不知憂惱。」此豈名利中人所能哉。
　　昔王右軍云：「吾篤嗜種果，此中有至樂存焉。我種之樹，開一花，結一實，玩之偏愛，食之益甘。」右軍可謂自得其樂矣。放翁夢至仙館，得詩云：「長廊下瞰碧蓮沼，小閣正對青蘿峰。」便以為極勝之景。余居禪房，頗擅此勝，可傲放翁矣。
　　余昔在球陽，日則步於空潭、碧澗、長松、茂竹之側；夕則挑燈讀白香山、陸放翁之詩。焚香煮茶，延兩君子於坐，與之相對，如見其襟懷之澹宕，幾欲棄萬事而從之游。亦愉悅身心之一助也。
　　余自四十五歲以後，講求安心之法。方寸之地，空空洞洞，朗朗惺惺，凡喜怒哀樂、勞苦恐懼之事，決不令之入。譬如制為一城，將城門緊閉，時加防守，惟恐此數者闌入。近來漸覺闌入之時少，主人居其中，乃有安適之象矣。
　　養身之道，一在慎嗜欲，一在慎飲食，一在慎忿怒，一在慎寒暑，一在慎思索，一在慎煩勞。有一於此，足以致病。安得不時時謹慎耶！
　　張敦復先生嘗言：「古之讀《文選》而悟養生之理，得力於兩句，曰：『石蘊玉而山輝，水含珠而川媚，」 。此真是至言。嘗見蘭蕙、芍藥之蒂者，必有露珠一點，若此一點為蟻蟲所食，則花萎矣。又見筍初出，當曉，則必有露珠數顆在其末，日出，則露復斂而歸根，夕則復上。田閒有詩云：「夕看露顆上梢行」是也。若侵曉入園，筍上無露珠，則不成竹，遂取而食之。稻上亦有露，夕現而朝斂，人之元氣全在乎此。故《文選》二語，不可不時時體察。得訣固不在多也。
　　余之所居，僅可容膝，寒則溫室擁雜花，暑則垂簾對高槐。所自適於天壤間者，止此耳。然退一步想，我所得於天者已多，因此心平氣和，無歆羨，亦無怨尤。此余晚年自得之樂也。
　　圃翁曰：「人心至靈至動，不可過勞，亦不可過逸，惟讀書可以養之。」閒適無事之人，鎮日不觀書，則起居出入，身心無所棲泊，耳目無所安頓，勢必心意顛倒，妄想生嗔，處逆境不樂，處順境亦不樂也。古人有言：「掃地焚香，清福已具。其有福者，佐以讀書；其無福者，便生他想。」旨哉斯言！且從來拂意之事，自不讀書者見之，似為我所獨遭，極其難堪。不知古人拂意之事，有百倍於此者，特不細心體驗耳！即如東坡先生，歿後遭逢高孝，文字始出，而當時之憂讒畏譏，困頓轉徙潮惠之間，且遭跣足涉水，居近牛欄，是何如境界？又如白香山之無嗣，陸放翁之忍飢，皆載在書卷。彼獨非千載聞人？而所遇皆如此。誠一平心靜觀，則人間拂意之事，可以渙然冰釋。若不讀書，則但見我所遭甚苦，而無窮怨尤嗔忿之心，燒灼不靜，其苦為何如耶！故讀書為頤養第一事也。
　　吳下有石琢堂先生之城南老屋。屋有五柳園，頗具泉石之勝，城市之中，而有郊野之觀，誠養神之勝地也。有天然之聲籟，抑揚頓挫，蕩漾余之耳邊。群鳥嚶鳴林間時，所發之斷斷續續聲，微風振動樹葉時，所發之沙沙簌簌聲，和清溪細流流出時，所發之潺潺淙淙聲。余泰然仰臥於青蔥可愛之草地上，眼望蔚藍澄澈之穹蒼，真是一幅絕妙畫圖也。以視拙政園，一喧一靜，真遠勝之。
　　吾人須於不快樂之中，尋一快樂之方法。先須認清快樂與不快樂之造成。固由於處境之如何，但其主要根苗，還從己心髮長耳。同是一人，同處一樣之境，甲卻能戰勝劣境，乙反為劣境所征服。能戰勝劣境之人，視劣境所征服之人，較為快樂。所以不必歆羨他人之福，怨恨自己之命。是何異雪上加霜，愈以毀滅人生之一切也。無論如何處境之中，可以不必鬱鬱，須從鬱鬱之中，生出希望和快樂之精神。偶與琢堂道及，琢堂亦以為然。
　　家如殘秋，身如昃晚，情如剩煙，才如遣電，余不得已而游於畫，而狎於詩，豎筆橫墨，以自鳴其所喜。亦猶小草無聊，自矜其花，小鳥無奈，自矜其舌。小春之月，一霞始晴，一峰始明，一禽始清，一梅始生，而一詩一畫始成。與梅相悅，與禽相得，與峰相立，與霞相揖，畫雖拙而或以為工，詩雖苦而自以為甘。四壁已傾，一瓢已敝，無以損其愉悅之胸襟也。
　　圃翁擬一聯，將懸之草堂中：「富貴貧賤，總難稱意，知足即為稱意；山水花竹，無恆主人，得閒便是主人。」其語雖俚，卻有至理。天下佳山勝水、名花美竹無限。大約富貴人役於名利，貧賤人役於饑寒，總鮮領略及此者。能知足，能得閒，斯為自得其樂，斯為善於攝生也。
　　心無止息，百憂以感之，眾慮以擾之，若風之吹水，使之時起波瀾，非所以養壽也。大約從事靜坐，初不能妄念盡捐，宜注一念，由一念至於無念，如水之不起波瀾。寂定之餘，覺有無窮恬淡之意味，願與世人共之。
　　陽明先生曰：「只要良知真切，雖做舉業，不為心累。且如讀書時，知強記之心不是，即克去之；有欲速之心不是，即克去之；有誇多鬥靡之心不是，即克去之。如此，亦只是終日與聖賢印對，是個純乎天理之心。任他讀書，亦只調攝此心而已，何累之有？」錄此以為讀書之法。
　　湯文正公撫吳時，日給惟韭菜。其公子偶市一雞，公知之，責之曰：「惡有士不嚼菜根，而能作百事者哉？」即遣去。奈何世之肉食者流，竭其脂膏，供其口腹，以為分所應爾；不知甘脆肥膩，乃腐腸之藥也。大概受病之始，必由飲食不節。儉以養廉，澹以寡慾。安貧之道在是，卻疾之方亦在是。余喜食蒜，素不貪屠門之嚼，食物素從省儉。自芸娘之逝，梅花盒亦不復用矣，庶不為湯公所呵乎。
　　留侯、鄴侯之隱於白雲鄉，劉、阮、陶、李之隱於醉鄉，司馬長卿以溫柔鄉隱，希夷先生以睡鄉隱，殆有所託而逃焉者也。余謂白雲鄉，則近於渺茫；醉鄉、溫柔鄉，抑非所以卻病而延年；而睡鄉為勝矣。妄言息躬，輒造逍遙之境；靜寐成夢，旋臻甜適之鄉。余時時稅駕，咀嚼其味，但不從邯鄲道上向道人借黃粱枕耳。
　　養生之道，莫大於眠食。菜根粗糲，但食之甘美，即勝於珍饌也。眠亦不在多寢，但實得神凝夢甜，即片刻，亦足攝生也。放翁每以美睡為樂。然睡亦有訣。孫真人云：「能息心，自瞑目。」蔡西山云：「先睡心，後睡眼。」此真未發之妙。禪師告余，伏氣，有三種眠法：病龍眠，屈其膝也；寒猿眠，抱其膝也；龜鶴眠，踵其膝也。余少時，見先君子於午餐之後，小睡片刻，燈後治事，精神煥發。余近日亦思法之，午餐後，於竹床小睡，入夜果覺清爽。益信吾父之所為，一一皆可為法。
　　余不為僧，而有僧意。自芸之歿，一切世味，皆生厭心；一切世緣，皆生悲想，奈何顛倒不自痛悔耶！近年與老僧共話無生，而生趣始得。稽首世尊，少懺宿愆。獻佛以詩，餐僧以畫。畫性宜靜，詩性宜孤，即詩與畫，必悟禪機，始臻超脫也。
