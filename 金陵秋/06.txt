
　　中秋月圓時，仲英尚在滬上。繼聞武昌之變，即匆匆俶裝赴鎮江。伯凱方出未歸。以林述卿甫至鎮，鎮兵人人咸欲踵武昌之轍。林以時會未至，不之許，呼伯凱商酌軍事，至晚始歸。
　　伯凱一見仲英，喜溢眉宇，握手不能言說，久乃曰：「老父如何？得家書，言至康健。然翁忠於清室，恆不直阿兄所為，胡以今日容吾弟至此？」仲英曰：「翁實哀悼德宗皇帝。方帝賓天時，痛哭彌月。聞侍醫言，每進一藥，而閹人崔瑰恆用東朝之命沮梗。御藥房所儲者，多蟲蛀，不堪進御。侍醫偶言請諸東朝御藥房，而崔即厲色拒絕。大漸之前二日，侍醫入覲，東朝御養心殿，中坐，李太監用長桿煙筒跪而進煙。帝氣息僅屬，坐於殿右。御案用藍布為幕。侍醫請脈。帝問：『何如？』侍臣曰：『上脈息較前為縮。』而內務府尚書魁崇，老而聵，亦隨侍臣之後問脈狀。帝怒，厲聲曰：『縮。』東朝努目顧帝曰：『汝乃不知魁為聾子乎？』侍醫震懾，移跽東朝案下，陳奏皇帝脈息已呈虛象。東朝抗聲言曰：『汝不聞虛不受補邪？』崔瑰及李太監侍側，齊聲大呼曰：『汝滾下列方！』方進時，崔瑰傳東朝旨曰：『凡藥不經皇帝御過者勿進。』明日，帝已彌留。侍醫入瀛臺，進涵元殿。帝居左廂，案上但一墨盒，有片紙書曰：『今日不能。』地上陳一白罏，御榻上盛陳舊之氈氈，枕畔有《貞觀政要》一卷及《鐵道章程》。帝喘息言曰：『汝質言，吾脈息果如何？』侍醫奏曰：『仍縮如前日。』帝曰：『能萬分得生否？』侍醫曰：『上天佑我皇家，聖壽必無疆。』帝歎曰：『汝今尚為此言乎？我知之矣。汝退而處方。』時有太監入奏，言佛爺不豫。帝尚欲強起問安。顧瀛臺去儀鸞殿，須遵石路，穿榆柳而行，為路可里許。帝疲不能起，明日崩於瀛台。近習摘纓入侍東朝。東朝怒曰：『汝輩乃敢持服，用不祥以魘我耶！』趣令吉服。又明日，東朝亦晏駕。遂立少帝。阿兄外出數年，或未之了了也。」
　　伯凱歎曰：「果戊戌變政得行，亦不至有今日武昌之事。蓋柄政者彌不如前矣。」仲英曰：「時相童公，方大起邸第於銀雁衚衕，輦太湖之石無算，自巷東達於西口，粉牆均加堊治。聞外間言，飽受洋人金錢也。而純郡王則抽調崇陵之匠，大興土木於靈清宮之側，高樓上聳雲表，仙樂風飄，處處皆聞。而矯為清白者為膏公，亦以陵工起第。陶王則時時餉純王以音樂。全旗之人，皆傾心於賈郎。議政王起邸，其初估值二十八萬，後乃一百五十萬成之。匡王邸中，但以鸚鵡論，已達二百架以外。王子奉使，為英人侮辱，不聽專車，且列班於埃及、土耳其之下，覥不以為辱。父子爭進苞苴，國之欲存寧可得邪？」
　　伯凱曰：「人心喪失至此！試問國亡，財將焉植？林述卿蒿目時事，將起而應黎公，殊閩產中之表表者。」
　　言次，忽聞門外大呼曰：「若兄弟談心至樂，乃棄擲朋友於不顧，此為何理？趣辨黑白！」仲英愕然。伯凱笑曰：「此述公也。」
