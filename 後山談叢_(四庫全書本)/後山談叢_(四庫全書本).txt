　　欽定四庫全書　　　　　子部十二
　　後山談叢　　　　　　　小説家𩔖一〈雜事之屬〉提要
　　〈臣〉等謹案後山談叢四卷宋陳師道撰師道字無已後山其別號也彭城人以薦為棣州教授徽宗時官至秘書省正字事蹟具宋史文苑傳陸游老學庵筆記頗疑此書之偽又以為或其少作然師道後山集前有其門人魏衍附記稱談叢詩話別自為卷則是書實出師道手又第四卷中記蘇軾卒時太學諸生為飯僧考軾卒於徽宗建中靖國元年六月師道亦以是年十一月二十九日從祀南郊感寒疾卒則末年所作非少年所作審矣洪邁容齋隨筆議其載呂許公惡韓范富一條丁文簡陷蘇子羙以撼杜祁公一條丁晉公賂中使沮張乖厓一條張乖厓買田宅自汚一條皆爽其實今考之良信然邁稱其筆力髙簡必傳於後世不雲他人所托邁去師道不逺且其考證不草草知陸游之言未免失之臆斷也乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








