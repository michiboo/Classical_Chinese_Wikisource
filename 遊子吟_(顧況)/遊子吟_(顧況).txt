
故櫪思疲馬，故窠思迷禽。 
浮雲蔽我鄉，躑躅遊子吟。 
遊子悲久滯，浮雲鬱東岑。 
客堂無絲桐，落葉如秋霖。 
艱哉遠遊子，所以悲滯淫。 
一為浮雲詞，憤塞誰能禁。 
馳歸百年內，唯願展所欽。 
胡為不歸歟，坐使年病侵。 
未老霜繞鬢，非狂火燒心。 
太行何難哉，北斗不可斟。 
夜靜星河出，耿耿辰與參。 
佳人敻青天，尺素重於金。 
泬寥群動異，眇默諸境森。 
苔衣上閒階，蟋蟀催寒碪。 
立身計幾誤，道險無容針。 
三年不還家，萬里遺錦衾。 
夢魂無重阻，離憂罔古今。 
胡為不歸歟，辜負匣中琴。 
腰下是何物，牽纏曠登尋。 
朝與名山期，夕宿楚水陰。 
楚水殊演漾，名山窅峽嶔。 
客從洞庭來，婉孌瀟湘深。 
橘柚在南國，鴻雁遺秋音。 
下有碧草洲，上有青橘林。 
引燭窺洞穴，凌波睥天琛。 
蒲荷影參差，鳧鶴雛淋涔。 
浩歌惜芳杜，散髮輕華簪。 
胡為不歸歟，淚下沾衣襟。 
鳶飛戾霄漢，螻蟻制鱣鱘。 
赫赫大聖朝，日月光照臨。 
聖主雖啟迪，奇人分湮沈。 
層城登雲韶，王府鏘球琳。 
鹿鳴志豐草，況復虞人箴。

