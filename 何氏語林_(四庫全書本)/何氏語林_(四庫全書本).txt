　　欽定四庫全書　　　　　子部十二
　　何氏語林　　　　　　　小説家𩔖一雜事之屬提要
　　〈臣〉等謹案何氏語林三十卷明何良俊撰良俊有四友齋叢説己著錄是編因晉裴啟語林之名其義例門目則全以劉義慶世説新語為藍本而雜採宋齊以後事跡續之併義慶原書共得二千七百餘條其簡汰頗為精審其採掇舊聞翦裁鎔鑄具有簡澹雋雅之致視偽本李垕續世説剽掇南北二史冗杳擁腫徒盈卷帙者乃轉勝之每條之下又仿劉孝標例自為之注亦頗為博贍其間摭拾既富間有牴牾如王世懋讀史訂疑所謂以王莽時之陳咸為漢成帝時之陳咸者固所不免然於諸書舛互實多訂正如第二十二卷紀元載妻王韞秀事援引考證亦未嘗不極確核雖未能抗駕臨川並驅千古要其語有根柢終非明人小説所可比也乾隆四十二年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　欽定四庫全書　　　　　子部十二
　　語林目録　　　　　　　小説家𩔖一〈雜事之屬〉卷一
　　徳行上
　　卷二
　　徳行〈中〉
　　卷三
　　徳行〈下〉
　　卷四
　　言語〈上〉
　　卷五
　　言語〈下〉
　　卷六
　　政事
　　卷七
　　文學〈上〉
　　卷八
　　文學〈中〉
　　卷九
　　文學〈下〉
　　卷十
　　言志〈上〉
　　卷十一
　　言志〈下〉
　　卷十二
　　方正〈上〉
　　卷十三
　　方正〈下〉
　　卷十四
　　雅量
　　卷十五
　　識鑒
　　卷十六
　　賞譽〈上〉
　　卷十七
　　賞譽〈下〉
　　卷十八
　　品藻
　　卷十九
　　箴規
　　卷二十
　　棲逸
　　卷二十一
　　㨗悟　　　　博識　　　　豪爽
　　卷二十二
　　夙恵　　　　賢媛　　　　容止
　　卷二十三
　　自新　　　　術觧　　　　巧藝
　　卷二十四
　　企羨　　　　寵禮　　　　傷逝
　　卷二十五
　　任誕
　　卷二十六
　　簡傲
　　卷二十七
　　排調
　　卷二十八
　　輕詆
　　卷二十九
　　假譎　　　　黜免　　　儉嗇
　　侈汰　　　　忿狷　　　讒險
　　卷三十
　　尤悔　　　　紕漏　　　惑溺
　　讎隙
　　語林原序
　　何氏語林三十卷吾友何元朗氏之所編類倣劉氏世說而作也初劉義慶氏採擷漢晉以來理言遺事論次為書摽表㩁奕奕𤣥勝自茲以還稗官小說無慮百數而此書特為雋永精深竒逸莫或繼之元朗雅好其書研尋演繹積有嵗年捜覽篇籍思企芳躅昉自兩漢迄扵宋元下上千餘年正史所列𫝊記所存竒蹤勝踐漁獵靡遺凡二千七百餘事捴十餘萬言𩔖列義例一惟劉氏之舊而凡劉所已見則不復書品目臚分雖三十有八而原情執要寔惟語言為宗單詞隻句往往令人意消思致淵永足深唱嘆誠亦至理攸寓文學行義之淵也而或者以為摭裂委𤨏無所取裁骫骳偏駮獨䏻發藻飾詞扵道徳性命無所發眀嗚呼事理無窮學奚厎極理或不眀固不足以探性命之藴而辭有不達道何從見是故博學詳說聖訓攸先修辭立誠蓄徳之源也宋之末季學者牽扵性命之說深中厚黙端居無為謂足以涵養性真變化氣質而考厥所存多可議者是雖師授淵源惑扵所見亦惟簡便日趨偷薄自畫假美言以䕶所不足甘扵面墻而不自知其墮扵庸劣焉爾嗚呼翫物䘮志之一言遂為後學之深痼君子蓋嘗惜之元朗扵此真不為所惑哉元朗貫綜深愽文詞粹精見諸論撰偉麗淵宏足自名世此書特其緒餘耳輔談式藝要亦不可以無𫝊也辛亥四月之望文徴眀書







