
我行空磧，見沙之磷磷。 
與草之冪冪，半沒胡兒磨劍石。 
當時洗劍血成川，至今草與沙皆赤。 
我因扣石問以言，水流嗚咽幽草根。 
君寧獨不怪陰燐，吹火熒熒又為碧。 
有鳥自稱蜀帝魂，南人伐竹湘山下。 
交根接葉滿淚痕，請君先問湘江水。 
然我此恨乃可論，秦亡漢絕三十國。 
關山戰死知何極，風飄雨灑水自流。 
此中有冤消不得，為之彈劍作哀吟。 
風沙四起雲沈沈，滿營戰馬嘶欲盡。 
畢昴不見胡天陰，東征曾弔長平苦。 
往往晴明獨風雨，年移代去感精魂。 
空山月暗聞鼙鼓，秦坑趙卒四十萬。 
未若格鬥傷戎虜，聖君破胡為六州。 
六州又盡為胡丘，韓公三城斷胡路。 
漢甲百萬屯邊秋，乃分司空授朔土。 
擁以玉節臨諸侯，漢為一雪萬世讎。 
我今抽刀勒劍石，告爾萬世為唐休。 
又聞招魂有美酒，為我澆酒祝東流。 
殤為魂兮，可以歸還故鄉些。 
沙場地無人兮，爾獨不可以久留。

