　　欽定四庫全書　　　　　經部九
　　律呂成書　　　　　　　樂類
　　提要
　　〈臣〉等謹案律呂成書二卷元劉瑾撰瑾有詩集傳通釋已著録是書以𠉀氣為定律之本因而推其方圓周徑以考求其積分蓋瑾之學篤信宋儒故其注詩守朱子之說不踰尺寸其論樂守蔡氏彭氏之說亦不踰尺寸也考管子地圓篇稱呼音中徴中羽之類及呂氏春秋古樂篇稱伶倫先制黃鍾之宮次制十有二筒咸不言候氣至司馬彪續漢書志始載其法相傳為出於京房然別無顯證隋書載後齊信都芳能以管𠉀氣仰觀氣色常與人對語即指天曰孟春之氣至矣人得驗管而飛灰果應又稱毛爽草候氣法述漢魏以來律尺稍長灰悉不飛其先人柄誠與其兄喜所為律管皆飛灰有徵應然後來均不用其法蔡邕有言古之為鍾律者以耳齊其聲後人不能假器以定其度量者可以文載口傳然不如耳治之明決也然則舎可辨之音而求杳茫不可知之氣斯亦末矣至蔡氏律呂新書推衍舊文仍言𠉀氣其數以徑一圍三立度為筭頗疎彭氏覺其未合改用祖沖之徑七圍二十二之率然稽諸隋志此猶約率非密率也瑾合二家之書反履推衍以成是編較諸古人之神解誠未必窺其精微然宋儒論樂所見不過如此有元一代著述尤稀此書猶不甚支離者長短兼存以資考訂固亦不妨姑備一說雲爾乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　欽定四庫全書
　　律呂成書目録
　　卷一
　　𠉀氣求黃鍾法第一
　　求黃鍾從長法第二
　　求黃鍾積實面羃法第三
　　求黃鍾圍長法第四
　　求黃鍾徑長法第五
　　復以半周半徑求黃鍾羃積元數法第六復以羃積求黃鍾從長元數法第七
　　造黃鍾律管法第八
　　審度第九
　　嘉量第十
　　謹權衡第十一
　　黃鍾律寸九分十分法第十二
　　黃鍾律本三歴十二辰法第十三
　　卷二
　　黃鍾生十一律法第十四
　　律寸舊法新法圖第十五
　　十二律名義第十六
　　隔八相生娶妻生子法第十七
　　𠉀驗中氣審定十二律法第十八
　　律寸九分復約為十分法第十九
　　全律半律第二十
　　變律第二十一
　　五聲大小次第第二十二
　　變聲第二十三
　　八十四聲圖第二十四
　　八十四聲唱和圖第二十五
　　六十調圖第二十六


　　律呂成書原序
　　律呂成書二卷劉君瑾本蔡西山彭魯齋二先生律書而編輯也余取而讀喜其𠉀氣有法可無疑於尺有短長圍徑積羃有筭可無疑於黍有豐耗能使二書數明義備綱舉目張非惟讀者可免欠伸思睡之譏而昔人往復論難數萬言自以為獨得於心者使復生今日應必自覺而知鍾律之法果有至當歸一之論劉君用心亦可謂勤矣況當國家重熈累洽隂陽協和因天地正氣定一代正律惟此時為然則是書亦未必無所補也遂相與校定梓行願就有道而求正至正丁亥六月壬申朔山南隱所周旉敬書
　　自漢魏而後鍾律之學不明者千有餘年而西山蔡氏律呂新書出焉其𠉀氣求黃鍾之法實為冠絶千古蔡氏而後又百餘年而安成彭氏魯叔復作黃鍾律說用九章筭經祖沖之李淳風筭圎徑術以求黃鍾圍徑之的又足以補蔡氏之所未及者予得二書而參考之竊以為黃鍾之律未嘗不可定也因合二書次而編之間亦旁采他說附於其間大槩先𠉀氣以求黃鍾之長次用筭法以求其羃積周徑次而參之於度量權衡次而推演其寸分釐毫絲之法與數如是則律本定矣乃次以十二律之相生又次以正律變律之半聲五聲二變之高下與夫八十四聲六十調者終焉僭踰之罪固無所逃同志之士尚有以教其所未至幸甚至正丁亥夏五月甲子劉瑾謹述







