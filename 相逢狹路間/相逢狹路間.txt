↑ 返回《玉臺新詠·卷一》一作《相逢行》
相逢狹路間　　道隘不容車
如何兩少年　　挾轂問君家
君家誠易知　　易知誠難忘
黃金為君門　　白玉為君堂
堂上置樽酒　　使作邯鄲倡
中庭生桂樹　　華鐙何煌煌
兄弟兩三人　　中子為侍郎
五日一來歸　　道上自生光
黃金絡馬頭　　觀者滿路傍
入門時左顧　　但見雙鴛鴦
鴛鴦七十二　　羅列自成行
音聲何噰噰　　鶴鳴東西廂
大婦織羅綺　　中婦織流黃
小婦無所作　　挾瑟上高堂
丈人且安坐　　調絲方遽央

