　　欽定四庫全書　　　　　子部十二
　　雲仙雜記　　　　　　　小説家𩔖一〈雜事之屬〉提要
　　〈臣〉等謹案雲仙雜記十卷舊本題唐金城馮贄撰贄履貫無可考其書雜載古人逸事如所稱戴逵雙柑斗酒往聽黃鸝之𩔖詩家往往習用之然實偽書也無論所引書目皆厯代史志所未載即其自序稱天復元年所作而序中乃雲天祐元年退歸故里書成於四年之秋又數歲始得終篇年號先後亦復顛倒其為依託明矣考陳振孫書錄解題有馮贄雲仙散錄一卷亦有天復元年序振孫稱其記事造語如出一手疑贄為子虛烏有之人洪邁容齋隨筆趙與旹賔退錄所説亦皆相𩔖然不能指為何人作張基墨莊漫錄雲近時傳一書曰龍城錄乃王性之偽為之又作雲仙散錄尤為怪誕又有李歜注杜甫詩注東坡詩皆出性之一手殊可駭笑然則為王銍所作無疑矣惟陳振孫稱雲仙散錄一卷此乃作雲仙雜記十卷頗為不同然孔傳續六帖所引散錄騐之皆在此書中其即為一書顯然可證疑卷數則陳氏誤記書名則後人追改也此本為葉盛菉竹堂所刋較説郛諸書所載多原序一篇其書未經刪削較他本亦為完備雲乾隆四十二年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




　　雲仙雜記原序
　　纂𩔖之書多矣其間所載世人用於文字者亦不下數十輩則今未免為陳言也予事科舉三十年蔑然無效天祐元年退歸故里築選書室以居取九世所蓄典籍經史子集二十萬八千一百二十卷六千九百餘帙撮其膏髓別為一書其門目未暇𣲖別也成於四年之秋由急於應文房之用乃不能詳又數歳復得終篇者四部英華筆頭飛文壇戈㦸應題録皆傳記集異之説若見於尋常之書者此必畧之庶兵火煨燼之後或者不至束手豈小補歟同志者幸為珍秘之天復元年十二月馮贄序




