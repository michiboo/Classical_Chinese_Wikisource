元·劉敏中
●卷上
丞相素有盛德，不屑細務，重厚深沈，外莫窺其際。中統四年，自西城入覲朝廷。至尊一見，如有所感，遂以德器遇之，以心膂寄之，拜中書平章事。雖入省預政，默然寡言，幾數月余。每事參決，無不中理，八座皆驚。再拜中書左丞相，次領樞密院事，調遣四方軍馬務繁，無少凝滯。至元十一年秋九月，分閫南伐。其折沖禦侮，極有方略，信賞必罰，得士眾心，尤明於知人。其或以文進，或以武用，無不稱職。臨戎制勝，規畫經理，英謀獨運。以之攻城野戰者，某處宜攻，某處宜守，某時啟行，某時利戰，如此而成，如此而敗，臨機應變，間不容發。與夫兵家奇正分合之術，車騎卒伍之陣，山澤水陸之戰，若合符節，信乎其深於兵矣。孫子論智、信、仁、勇、嚴五者，丞相實全之。且古之取江南者，蓋有之矣。然皆值其君臣庸暗，謀謨乖次，內外離叛，是以用力少而見功多，所謂乘其間、投其隙，故得以肆其誌。何況宋三百餘年，人心堅固，君臣輯睦，城郭修完，兵甲精利，糧儲充足，將士如雲，謀臣盈廷。自我大元國以來，梯航所至，萬國來朝，靡不臣屬，抗衡不已，遂為勍敵。丞相總兵南伐，旗旄所向，戰無堅陣，望風披靡，長驅徑搗，如入無人之境，取漢、鄂如拾遺，摧蘇、杭如拉朽。宋將身竄膽落，救死之不暇。用能獲其君臣，收全功而還，使我大元之化，雷動風行，際天所覆，悉為臣妾，何其盛哉！
至元十一年甲戌正月，上命右丞相巴延節制諸軍伐宋。七月，巴延陛辭，上諭之曰：「古之善取江南者，唯曹彬一人。汝能不殺，是亦曹彬也。」
甲戌九月，大會兵於襄樊。是月丁亥，沿於漢江而下。前後延袤，旌旗數百里，水陸並進。丞相遣萬戶武顯等前鋒，趨郢州，至溧水。時值雨淋漲溢，以無舟楫病涉，遂駐兵於溧水之濱。丞相大軍繼至，武顯等趨迎馬首告曰：「溧水泛濫，兵馬懼其漂沒，以故待之。」丞相怒責曰：「此水小而不敢渡，焉敢渡大江耶？」佇馬軍中，召一壯士負甲仗渡水，而軍馬長驅悉渡，亦無漂沒者，諸將伏其威武。諸軍既渡，丞相令禁軍中，有敢殺馬，以罪罪之。於是一軍人殺馬，即遣誅之。
至炎山，前鋒來報郢州消息，丞相遂至郢，軍郢城之西。其城在江北岸，以石為之，高接山形，矢石莫能近，攻之無益。有人來言：「江南有城曰新城，彼於江水中密樹椿木，以絕舟楫往來，下流又置城於黃家原，彼軍堅拒，諸將極難為力，於是丞相歷觀郢之形勢。其黃家原堡西，有溝渠深闊數丈，淋雨月余，其水漲溢，南通一湖，至江甚近，可令戰艦悉達漢江以避郢軍。」言訖。丞相遣數將率兵進黃家原堡，即日克之，總管劉二李勞山首獲戰功。丞相遣兵圍郢，又遣兵眾治平江堰，破竹為席地，蕩舟而過郢城，遂入漢江。大軍將進，諸將告曰：「郢城乃我之喉襟，今不取而過，後為歸路患。必當取之。」不聽。諸將數言郢之不利，丞相罵言：「汝曹欲為困襄陽之計，俱為龍斷者耶？用兵緩急，我具知之。況攻城乃兵家之下計，大兵之用，豈惟在此一城哉！若攻此城，大事失矣。」
冬十一月戊子，大軍發郢城。丞相而下，平章阿珠及諸將帥，不滿百騎，殿後而進。前去大軍數裏之間，後有郢州城將帥趙統軍帥精兵數千騎追之。丞相暨平章阿珠等未及介冑，而回渡迎敵，大破郢兵於漢上。丞相親將馬軍，揮戈斃之。其餘將士，死者不可勝計，生獲數十人。
乙未，至沙洋，敷陳禍福，招諭歸降。其守軍串樓王、構索王等堅壁不降，遣兵攻之。時軍中有相土李國用者，祭風，風遂大起，以助兵攻。丞相令炮手張元帥等順風以火炮攻之，煙焰燎天。俄而城陷，生擒首將串樓等四人。丞相令曰：「應拒敵者，悉斬之。」
沙洋南五里，至於新城，其將邊都統鎮守焉。丞相令軍眾，將戮沙洋軍人首級列於城下，執縛沙洋將串樓王等，望城呼曰：「邊都統，宜速歸降。如其不然，則禍在於目前。」至暮，其將黃都統逾城而降。丞相擬授招討使，即以金符佩之。又遣人復招邊都統。回言曰：「請參政呂文煥話。」於是參政呂文煥乘騎於城下，彼軍一時飛矢如雨，中呂文煥右臂，墜馬，抵城避之。須臾，奔趨而已。己亥，丞相遣兵眾攻之，彼將統副任寧逾城而降。丞相乃督眾乘勢攻之，下令曰：「如降者，悉免。應拒敵者，皆斬之。」其城中軍民，往往逾城而降。是日，進攻，拔之，首將邊都統自焚而死。於是丞相將沙洋所擒將串樓等四人亦誅之。
大兵遂至復州。遣人諭其主帥曰：「汝曹若知機而降，有官者仍居其官，吏民按堵如故，衣冠仍舊，市肆不易，秋毫無犯，關會銅錢，依例行用。」兵至，翟安撫貴即日出降。諸將言於丞相曰：「自古降禮，當要降表，須知計點錢糧軍數，差官鎮守。」丞相不聽，省諭諸將，無令一軍入城，違者斬之，於是無秋毫之擾。丞相溫言慰諭之。翟貴曰：「貴今官守復州，如是不降，一郡生靈必遭殄滅。貴今已降，家屬在鄂州，必不能免。」丞相曰：「汝今迎師而降，鄂州親屬可令無虞」雲雲。丞相召貴曰：「復州去江陵不遠，汝遣使去招諭雲雲。付汝蒙古文字，今使江陵之人賫之。如遇後軍見之，不敢為害」雲雲。諸將又曰：「當要降表，須知錢糧軍數。」丞相曰：「不然。倘復州不肯歸附，亦不宜攻擊。自今時日相逼，前去大江不遠，我軍悉戰力爭，不在於斯，在於渡江耳。」諸將皆曰：「諾。」丞相大會諸將，議渡江事。即日遣總管劉深、千戶馬福觀沙湖水勢，令諸將皆趨漢口渡江。諸將曰：「漢口水急，彼軍且有備禦。」丞相不聽。我軍徑過淪河，軍於蔡店，去漢口且近。是日，兵眾圍漢陽軍，取漢口渡江。夏貴並力守禦。丞相遣數將帥舟師，至夜復回淪河、沙湖，曰：「汝輩如至陽邏堡或沙湖近處，遣人速來報我。」先遣萬戶阿喇哈蒙古騎兵倍道兼趨沙河口。丞相帥兵前進。
冬十二月庚戌，軍於大江之北。丞相輕騎觀大江形勢。辛亥，自漢口開壩，引船徑入淪河，轉至沙河口，達於大江。壬子，丞相以戰艦萬計，相尾而至。先令戰艦數千艘，泊於江岸北，屯布以輕舟維其後，會於淪河灣口。其蒙古、漢軍步騎數十萬眾列於江北，旌旗彌望。宋人觀之，駭然墮氣。即日夏貴帥漢鄂州師順下流迎敵。至夜，彼潛發舟師犯我軍船。有總管張當見之，遂戰，宋兵敗還。是日，諸將言曰：「沙河口南岸，彼屯戰艦一隊，可以攻取。」丞相不聽。呂文煥又言：「彼船攻之必獲。」丞相答曰：「吾亦知其必獲。吾之所慮，諸將獲小功，驕惰其誌，有失大事。吾自料之，可一鼓而渡江，獲其全功，無貪小利。」諸將皆曰：「然。」丞相令諸將各修攻具，進陽邏堡，一名武磯。癸丑，詰旦，遣人於陽邏堡往諭宋之將士，宣布朝廷威德，招諭來降，宋將弗聽。夏貴以戰艦數千餘艘列於大江之下，橫截江面，其勢堂堂，若不可近。甲寅，又遣人敷陳禍福於宋將。宋將答曰：「我輩累受大宋重恩，政當戮力死圖報效，此其時也，安有叛逆歸降之理？備吾甲兵，決之今日，我宋之天下，賭博孤註，輸贏在此一擲耳。」丞相遂指揮諸將進兵攻陽邏堡城，竟日不克。是日，軍中相士李國用告丞相曰：「天道難行，大江必渡。夜觀金、木星相犯，若二星交過，則可渡矣。」丞相曰：「征伐大事，戰勝攻取，在將之籌畫。天道幽遠，安可準？」笑而慰之。乙卯，復攻之。密謀於阿珠平章曰：「今宋將之心，謂我必拔此陽邏堡，可以渡江。況此堡堅，攻之徒勞。若今夜令汝鐵騎三千，泛舟溯流而上，趨視其陣，料彼上流雖有備而不堅，當為搗虛之計。以來日詰旦，且渡襲江南岸，速遣人報我。」阿珠平章然之。是夜遂行，於上流二十餘里，泊於青山磯。中夜，帥舟師戰於江中，果得南岸。丙辰拂早，阿珠平章遣譯史馬文誌來報曰：「平章承命而往，已過江矣。」丞相大喜，遣步將數萬急攻陽邏堡。軍中有被傷者，親為安慰，賜藥以療之，由是愈得士眾心，臨陣無不用命，以一當百。是日，丞相被堅執銳，親冒矢石，臨於行陣，指揮諸將，帥舟師數萬眾，直沖宋將兵船，大戰江中。我軍乘銳攻之，無敢當其鋒。宋兵大潰於江中，陽邏堡人心瓦解。宋兵數十萬眾，死傷者幾盡，流屍蔽江而下。夏貴僅能脫命，棄舟遁去白虎山，抵暮方止。諸將舉觴稱嘆曰：「自大元開創以來，丞相出師，一鼓而下江左，乃建大元丕洪之業、不世之功，非丞相其孰能與於此。」丞相答曰：「殆非我一人之智，乃聖天子洪福，諸將之力也。」於是留宿於江壖。
次日，凱還勞軍，會議取鄂州。戊午，大兵渡江。已未，漢陽軍降。是日早，至岳州，遣呂文煥、斷事官楊仁風、總管楊椿等直抵城下，宣揚威武，曉以成敗，曰：「汝之宋國，所恃者江、淮而已。今我大兵飛渡長江，如蹈平地，汝輩不降何待？若爾堅拒，大兵一舉，枕屍流血，在於目前，生靈何辜？」於是鄂州張讓然遣計議官王屆出城議降事。庚申，張讓然率眾來降。辛酉，大宴於李庭芝園。壬戌，丞相定新官品級，升加有差，撤宋兵眾，分於諸軍之中。其城向日有陷宋邊民及戍卒甚多，往往悉黥其面，相率來告，願歸故裏。丞相悉縱之，號令諸將曰：「所部軍兵，毋令侵暴百姓，違者罪及官長。」去苛從簡，民皆悅服。都總管呼圖岱爾及新附官趙都統、孟都統等馳驛奏渡江之捷。又遣萬戶阿喇哈提精兵數萬暨前鋒黃頭奪壽昌糧，得四十萬斛以充軍餉，鎮守黃河。議留左丞阿拉哈雅宣撫，斷事官楊仁風、郎中鼎，提控宋熙及諸將分兵守鄂，仍行中書省。己巳，丞相暨平章阿珠領兵東下。庚午，露宿中夜。丞相遣阿珠率舟萬余眾，先據黃州江口。丞相至壽昌，遣荊湖宣撫程鵬飛、總管楊椿往諭城守副制置陳燮。燮遣總管石國英、劉仁等過江至壽昌，請降，仍求名爵。丞相曰：「汝既率眾歸降，何必慮及名爵？」率令石國英等還黃州。丞相即召幕官議陳燮名分事，即以沿江大都督許之。燮大喜。
十二年正月癸酉，丞相從舟抵黃州城下，陳燮出降。次日，多示榜文，綏撫居民，內外帖然。陳燮分兵置諸將。召燮問曰：「汝有子乎？」陳燮答曰：「有子巖守連水，可密遣人致書招來。」丞相從其言。是夜，陳巖潛出。繼而遣使分道招諭，黃仙石、金剛臺諸山鎮悉降。
丁丑，丞相與阿珠召陳燮、呂文煥謀取蘄州。丞相曰：「向聞管景模、王滕、呂師道等與汝最相親，汝可密書示之，則令來降，不亦可乎！」於是陳燮、呂文煥遣人至開州。管景模答書來降。辛巳，先令呂文煥、陳燮及蒙古萬戶等選水軍精銳者數萬眾，泛舟而下趨開州。壬午，平章進兵蓮子灣。是夜，呂文煥遣使賚呂師道、夏貴與管景模、池州張林等書，且言管景模等今欲大兵先據開州。丞相密議，令阿珠帥舟師先造開州，丞相部水陸之師繼至開州城下。是日，管景模率眾出降，加以兩淮宣撫使，呂師道授同知。劉千戶哈達爾鎮守。即日阿珠率舟師先進，趨江州。丞相嚴戒將士曰：「甲仗俱要精礪，違者罪之。」水陸並進。癸未，宿於富池。甲申，軍於城。乙酉，雨作，江州呂師夔、錢真孫遣人遠迓。
丙戌，至江州，城中土庶拜迎馬首。是日，大宴。戊子，呂師夔請丞相及阿珠等大宴庾公樓。即日，安慶範文虎遣人持酒果來迎，南康軍官吏來降。是日，有安撫錢真卿選趙氏宗族女佳麗者二人，盛妝，欲納丞相。丞相辭曰：「我奉聖天子命，興仁義之師，取江南，除殘去虐，豈以女色移我之誌乎？」卻不受，即遣歸其家。宴罷，出城宿於東郭。夜半，風大起。己丑大雨，丞相定渡江人員功賞。時雨連日不止，令呂師夔傳檄江右州鎮，播揚威德，招諭歸附。範文虎遣其侄機宜請丞相速來，欲降。丙申，丞相議江右已歸附州軍官員名爵及進取事體、功賞等事，令左右司員外郎石天麟同萬戶額森卜馳驛赴闕敷奏。戊戌，安慶範文虎遣使來報：「阿達哈、劉整等行樞密院遣軍臨城招諭，我輩不從，眾心願俟丞相。」池州張都統亦遣人來降。丞相令阿珠帥舟師造安慶。丞相帥水陸兵至湖口。湖口岸闊數裏，遣千戶寧玉等修系浮橋，以渡兵眾。時風大水急，橋不能成，或言於丞相曰：「鄱陽湖內大孤山神祠，請禱之。」丞相然之。遣人詣大孤山，禱曰：「欽奉大元皇帝命，舉兵以征不庭，長江既渡，今湖口大風數日，阻我兵不能進。如祭之風定後，則許汝歲時血食祭享。若風不息，汝必不安。」是日，祭回風息，大軍遂渡。丞相令江州士民歲時祭享。丞相發江州，阿珠遣使來言曰：「安慶範文虎已降，今依命同本官招諭池州。」
二月丙午，大兵至安慶。丁未，丞相令行樞密院軍馬過江相合。行院官劉整卒。戊申，發安慶。庚戌，至池州，張都統出郭迎丞相。
是日，賈似道、孫虎臣帥師十餘萬眾於池州下流，屯於丁家洲。賈似道遣宣使阮克己、宋京等賫書求和，請退兵稱臣，願歲貢幣。丞相遣千戶囊嘉特暨來使同往，答書於似道雲：「我奉旨舉兵渡江，為爾失信之故，安敢退兵？如彼君臣相率納土歸附，即遣使聞奏。若此不從，備爾堅甲利兵，以決勝負。」囊嘉特至，求和不從歸附。丁巳，丞相率兵至於丁家洲，去彼軍數裏屯駐。戊午，丞相觀賈似道、孫虎臣兵眾數十萬，勢若雲屯。己未，丞相指揮諸將，授以方略，夾於江岸，樹炮弓弩等具，並力攻之。丞相暨阿珠乘舟督戰，宋兵大敗，追殺數十餘里，江面流屍，水為之赤。賈似道、孫虎臣僅得脫。太子州孟之搢出郭迎降。是日，建康翁都統遣人來報雲：「趙制置棄城遁去，請大丞相速至，受歸附。」丞相先遣呂文煥及招討索多，按察副使焦寬甫等賫榜文往建康撫諭軍民。丞相進兵過太平。
三月癸酉，至建康，大賚三軍。鎮江亦遣使來降。丞相遣行樞密院軍馬屯守鎮江。由是淮西、江南、滁州、寧國等大小數十餘城傳檄款附。庚寅，遣員外郎石天麟等皆詣闕奏事。至尊大悅，凡渡江獲功人員及士卒升賞軍務等事，皆可其奏。丞相駐師建康，令樞密院阿達哈並參政董文炳等分兵鎮守鎮江、兩淮沿江所歸附州郡，俱選素有威望萬戶人員與新附官同鎮守撫治。丞相約束諸將，分守城壁者，不令下鄉侵擾人民，違者加之重罪。
是月，尚書廉希原、侍郎嚴忠範、議官宋德秀等奉國書使宋臨安，請益兵護送。丞相曰：「汝既奉國書前赴臨安，莫若先遣一個宣使前往，諭彼官吏，預知其意，然後可進。況我大兵壓境，繼後而進，宋人必未敢傷害汝輩。不宜益兵護送。吾恐宋人見汝輩多擁兵眾，心生疑惑，別有異議，於汝輩深為未便，切宜熟慮。」廉尚書等堅請護送，遂許之。翌日，遣兵數百人護送至獨松嶺，皆被宋兵所害，果如所料。
次日，令孟子搢及索多行江都宣撫事，撫治建康。臨安洪都統輩密遣人從間道致書於建康歸附官翁都統、徐都統，偽相通好，其辭迫切，言殺信使之事，宋太后、嗣主實皆不知，乃邊將之罪，今為搜捕斬首謝罪，宋氏君臣意望大兵不欲東向，願輸歲幣，請煩諸君代於大丞相處，善為辭焉。丞相聞之，謂諸將佐曰：「宋人譎詐為計，以視我之虛實，吾當就而用之。臨安之行，孰可同往，亦觀彼中事體，仍為我宣布朝廷威德，令彼之君臣，早為歸附，免致加兵，使生靈無辜塗炭。」諸將佐皆曰：「善。」呂文煥等言於丞相曰：「議事官張羽為人端愨剛決，兼有才略，其人可往。」丞相然之。召而問之，羽曰：「雖蹈廉嚴之覆轍，然事不避難，臣之職也。羽何敢辭。」夏四月乙丑，遣張羽與宋人同之臨安，至蘇州遇害，時人莫不傷之。
●卷中
夏四月乙丑，阿珠奉聖旨分兵築圍守揚州，屯於瓜洲城。丞相與呂文煥及諸將鎮守建康，候秋再舉。翌日，侍奉禦愛仙奉旨召丞相赴闕計事。丞相令蒙古萬戶阿喇哈權省事，仍咨升郎中孟祺、員外郎劉江議事。
五月辛巳，丞相趣裝發建康。壬午至鎮江，會同阿珠、阿達哈等議鎮守等事，仍諭諸將練習所部水陸士卒，甲仗務要嚴整，緩急適用，毋令怠惰。諸將受指揮還。癸未，同呂文煥濟江北，石天麟從行。至清河口，丞相馳驛先赴闕，敷陳平宋籌畫，至尊悉皆嘉納。
七月己丑，丞相拜中書右丞相，遂奏保平章阿珠之功，亦拜中書左丞相。
八月癸卯，發上都南行。八月丁未，至大都，省院臺眾官留宴三日。辛亥，發大都，自河間取道山東路，直入都。經圻潭漣海等處，並巡視邊陲要害，壁壘堅脆，用兵設備，調淮東元帥右丞博囉歡、左副都元帥右丞阿裏伯所部軍兵萬眾附江而進。
九月戊寅，閱兵於淮安城下。淮東招討使、簽樞密院事阿爾默色守新城兵亦會合。是日，指授諸將方略。己卯詰旦，會兵於淮安城下，令安東州歸附官孫嗣武等扣城大呼，諭淮安等將許安撫曰：「丞相奉大元天子命，舉兵南伐，所向無前，聲勢震天，東連海嶠，西抵川蜀，沿江州郡，望風納款，其孰不知？今我等名爵有光於宋，乃至合境生靈，俱獲安業，汝曹思之，宜速來降，則可轉禍為福。如不然，城陷之日，誅滅無遺，悔將何及。」又系文書於矢，射於城中，以搖眾心。辛巳，遣阿爾默色領本兵船鐵騎拒其北城西門，丞相與博囉歡、阿裏伯等親臨南城堡，指揮諸將，分道進攻其堡。俄而兵眾鼓勇，長驅登城，遂拔之。宋兵大潰，趨奔大城之下。我軍追殺，直抵門，橋斷，遂不得進，亦斬首數百級。癸未，平其南堡。
甲申，發淮安南行。丙戌，至寶應軍。戊子，攻白馬湖，克之。溯流至清江桃源，進至高郵境。遣帳前哈必齊、千戶色徹肯等先帥鐵騎數百趨高郵。遇宋兵出戰，宋兵大敗，斬首數級。次日，丞相率諸將閱兵城下，觀宋壁壘而還。進至範光湖，避兵之民甚眾。丞相遣人招諭，悉降。又遣侍衛軍總管顏聚等乘戰艦五十餘艘，破草湖鄉賊，即日克之，今諸將秣馬俟行。
十月己酉，至揚州。庚戌，會兵圍守揚州，耀其威武，平章阿珠及右丞張惠、參政敏珠爾丹率諸將來迎。壬子，阿珠受左丞相宣。癸丑，丞相次大灣頭新堡，命諸將指揮方略。阿喇哈自建康來見丞相。是日，大雨，還營。乙卯，與左丞相阿珠兵合。令阿喇哈還建康起兵。辛丑，留博囉歡、阿裏伯等部銳兵萬眾守灣頭堡。是日，大兵南舉。丞相觀楊子橋堡。是夜宿於瓜洲。壬戌，渡江至鎮江，宣讀聖旨於府廨，置行樞密院，令官阿達哈、董文炳同署行中書省。左丞阿達哈部左軍諸將先攻常州不下。丞相與阿珠議平宋大事，遂分諸軍為三道，會於臨安。右軍以參政阿喇哈、四萬戶總管鄂囉齊等帥蒙古、漢軍步騎十餘萬眾，自建康出，由安慶直趨獨松嶺。左軍以參政董文炳、蒙古官帥萬戶張宏範、萬戶張祗、都統範文虎、王世強、管如德、史勝等、省都事楊晦，領幕府事，水陸精兵數十萬，出江入海，取道江陰，進趨許浦、澉浦、上海、華亭等處。丞相暨左丞阿達哈至中道，行都省事，統帥群將，鹹受節度，裁斷大事，帥蒙古漢軍一萬眾，水陸繼進，趨常州。是日，左丞相奉詔旨分兵鎮遏揚州，屯於瓜洲。
十一月己卯，丞相出鎮江，宿於丹陽。壬午，至常州，前進之兵，相持不決。至日，丞相帥大兵嚴圍其城，壁以立木為之，其池塹既深且闊，攻之誠難。丞相召諸將指授方略，令各備攻具，期於來日，分道攻擊。又先遣人大呼城下，諭言曰：「城中將帥士庶，宜速來降，免爾曹拒敵之罪。」城中不聽。癸未，又令諸掾吏書諭文射入城中，曰：「常州主帥、將校、士庶，常州我大元已附之城，爾眾復來據之，大丞相領兵臨城，四面攻擊，勢易摧枯耳。然我念主上好生惡殺，務以招徠為先，連日遣人告諭，未見聽從。爾之士民，勿以歸降復叛為疑；爾之將士，勿以拒敵我師為懼。約以來日，如能出城歸附，以保生靈，前罪一無所問，不妄戮一人，仍依沿江已附州城一例遷加爵賞，四民各令安業。若更執迷堅拒，城破之日，枕屍流血者，老幼無遺。宜速審思，毋貽後悔。」又不聽。丞相親督帳前軍數千，臨於南城，又多建火炮及弓弩等具，日夜攻之不息。至甲申巳刻，丞相怒叱帳前諸軍，奮勇爭先，登木城，即豎丞相紅幟於城上。四面並進，宋兵大潰。克之，遂屠其城。又蒙古都元帥闍裏特穆爾、萬戶懷都等率兵先據無錫。乙酉，丞相登常州水門，遣人捕索賊兵，悉斬之。丙戌，丞相號令諸將，其拽炮鄉民，廣給其榜，各歸其鄉。禁約軍人，不得妄行擄掠，犯者加以重罪，由是遠近皆安。丁亥，遣萬戶宴徹爾、萬戶蒙古岱等部水軍數千，巡捕太湖，會兵於江。戊子，賞勞獲功人員。
己丑冬至庚寅，遣伊齊爾岱、宣撫遊顯、索多、總管楊椿等會闍裏特穆爾兵。遣懷都兵先趨平江。即日，參政董文炳遣使來送兩淮帳下王都統雄，即以嘉興招討使授之。平江主帥王邦傑等遣張撥、蔡汝達賫書來迓丞相。丞相慰勞遣反。遣使往諭懷都等官，曰：「此大兵到日，宜嚴飭將士，守護城池，勿得縱令侵擾百姓，如有犯令入城者，從軍法。」擬行省都事馬恕為常州尹，多給榜文，招懷未附之民。是日，阿喇哈遣使來報曰：「所部軍兵已過廣德，進趨獨松嶺。」丞相深然之。
十二月庚子，發常州。懷都遣使博囉歡來報，彼宋柳嶽奉使至無錫。辛丑，軍於無錫之西。壬寅，大設省幕，會集諸將，令奉使柳嶽來見丞相，出示宋太后暨嗣主國書及示宋之大臣與丞相及呂文煥書。柳嶽垂泣曰：「今日太皇太后年高，嗣君沖弱，更在先帝衰絰中。自古禮不伐喪，望大丞相息怒班師，免致三宮不安，陵寢動搖，敢不年年進奉，歲歲修好。此誠奸臣賈似道失信，誤我國耳！」丞相答曰：「曩者我聖天子登極之初，遣使奉國書以修和好，汝國無賴，執我行人一十六年，所以興師問罪。去載，又將廉奉使等無故殺戮，誰之過歟？如彼果欲我師不進，盍學錢王納士、李王出降乎？爾宋昔得天下於小兒之手，亦失於小兒之手。其道如此，卿何多言？」柳嶽頓首，泣下不已，令千戶囊嘉特館伴焉。癸卯，遣招討察克齊、千戶陳齊、達岱將宋柳嶽及從來者宋、李二人，並嚴某所奉國書，赴朝廷稟奏。丞相軍於望亭東，令張惠、呂文煥先赴平江，同遊顯等入城，取會公事。甲辰，嚴江主帥王邦傑、郡守王矩之等率眾遠來迎降，止於寒山寺南。乙巳，軍於平江西南五里。
丁未，丞相入平江，登城觀兵，遂撤宋軍，布置我兵於城上。既而復會諸將佐於府廳事，號令諸軍，不得輒入人家，擾害百姓，牙巳者重罪，於是居民晏然悅服。即日，遣囊嘉特、範文虎下從者王政同柳嶽赴臨安，錄白諭宋主詔書一封，又丞相白宋臣書雲雲。董文炳遣都事楊晦來報，所部軍兵已下許浦，澉浦、顧涇、上海、華亭等處，已行撫定次第。丞相曰：「凡歸附官，可就便區處。」即日發回。又遣使覘前路窄隘，軍馬不容逗遛，令千戶寧玉等前部軍兵，復修長橋等處通道，不旬而成。丞相召範文虎、蒙固岱行兩浙都督事，王邦傑充安撫事，王矩之遙授溫州安撫，其餘歸附官員升加不等。又遣使諭董參政，令萬戶張弘範等軍還省，別聽區處，屯於平江。癸丑，譯史阿裏自朝廷奏事回，俱準所奏。更囊嘉特同宋使夏尚書、呂侍郎等自臨安來，賫到錄白宋書雲雲。辛酉，宋使夏尚書等謁見丞相。是日，大宴議事。癸亥，遣宋使呂侍郎回。乙丑，範文虎下從人遊和尚同宋使沈節僉賫宋太皇后謝氏諭呂文煥敕，並與丞相書雲雲。是日，諭諸將曰：「今日宋臣陳宜中遣人來為會於長安鎮，宜觀地面寬足容我軍奧魯之地。」遂號令諸將將所部軍兵序，各翼行伍，俾令前進。其旌旗戈甲等事，務要精整，其全家屬輩留之於後。仍省會嚴禁諸軍，不用抄掠生口，侵奪人財，焚燒民屋，如有犯者，即以軍令從之。諸將士為之屏氣，無敢妄動者。於是諸將聽受方略，分左右翼而進。諸將側目相視，莫測其機，亦無敢咨稟者。又遣範文虎、蒙固岱乘兵艦會阿喇哈、阿裏伯等取湖州。丙寅詰旦，登車。平江官屬軍集邀丞相賀正，甚堅。丞相曰：「我之軍馬，為大事，豈暇問此。」遂行。留遊顯、懷都、萬戶呼圖克、布哈王等分兵數萬，鎮守撫治。令密王等長橋鎮守太湖等處。
十三年春正月己巳，嘉興帥劉安撫舉城迎降。癸酉，宋使軍器監劉廷瑞賫陳宜中書與丞相雲雲。丞相亦回書雲雲。同日，遣囊嘉特之臨安為會。乙亥，宋劉察院賫到宋主稱臣表，並宋臣與丞相及呂文煥書雲雲，當即發回。丁丑，囊嘉特同宋都統洪模賫陳宜中、吳堅與丞相書雲雲。戊寅，發宋洪都統還臨安。是日，丞相赴嘉興，留萬戶呼圖呼、千戶王圖察等鎮守，授劉安撫以安撫。庚辰，宋使吳路鈐臨安來會長安。是日，遣還。辛巳，洪都統來迓。是日，至崇德。壬午，至長安鎮，陳宜中約不至。癸未，過長安鎮臨平。甲申，至臯亭山。丞相娘子來到。丞相向問：「你怎生來？」曰：「俺自來。」丞相曰：「你來呵，俺根前要富貴也。你吃一盞酒，大事未了，你回去者。」娘子回程。宋使趙吉甫、賈余慶同囊嘉特來獻傳國寶、玉璽、降表。受訖，即日遣邀召陳宜中出議降事。
乙丑，兵至臨安北五十里，有囊嘉特、洪都統遣人來報雲：「今日陳宜中、兩淮張世傑、蘇劉義、劉師勇等挾廣、益二王由錢塘遁去。惟太皇太后、嗣君在宮不動。」丞相亟遣使分諭右軍阿喇哈、鄂囉齊暨左軍董文炳、範文虎諸軍據錢塘，不令宋人來往，守禦之。
丙戌，遣宣撫程鵬飛、計議官囊嘉特、千戶洪雙壽往臨安，入宮諭太皇太后。戊子，宋太皇后謝氏遣丞相吳堅、文天祥、同知樞密謝堂、安撫賈余慶、中貴官鄧惟善等來見丞相。溫語慰之，遂遣吳堅、鄧惟善、謝堂、賈余慶還臨安。丞相顧文天祥舉動不常，疑有異誌，惟留文天祥於軍中。文天祥堅立請歸國，丞相但笑而不聽。文天祥於是目怒曰：「我此來為兩國大事，實是好意，況彼各男子已各釋之，何故將我執留？」丞相以溫言答曰：「君勿怒。汝為宋氏大臣，責任非輕。此來既是好意，今日之事正當與我共之，願為數日之留。」遂令蒙固岱、索多館伴羈縻焉。是日，選平日與李庭芝相善者孟咨議、段安撫、田副使，往諭揚州制置李庭芝。又令程鵬飛、賈余慶、洪雙壽之臨安，換宋主降帝號表章，及多給文榜於臨安市綏撫士庶，無令驚擾，市井熙然，秋毫無犯。己丑，遣千戶囊嘉特、省掾王祐賫玉璽前赴闕進獻。是日，丞相至臨安湖州市。
庚寅早，丞相之錢塘觀潮，於是宋宗室大臣以下及官屬來見。丞相皆撫慰之，閱兵而還。辛卯，董文炳、阿喇哈、鄂囉齊等來見丞相，聽受指揮而去。張弘範、孟祺、程鵬飛等賫宋主降表及太后招諭未附州郡手詔，並三省樞密院文字，令州郡一體歸附。遣都鎮撫唐古岱、趙興祖等先罷文天祥所招義兵二萬余眾，令各歸鄉裏，給與文榜，皆悅而歸。壬辰，丞相登西湖北獅子峰，俯觀臨安形勢。至暮，館於湖州市秀王府。是日，遣諸將以各部兵眾，分守城面。又遣萬戶克齊爾岱、李勞山及總管王俊等軍入城，護宋氏宮城。癸巳，太皇太后令貴官王某卑辭勞問。丞相亦撫慰之，遣還。甲午，將宋氏馬步軍殿司及諸司兵眾分置於我師，別行調遣。其餘生募等軍，有願歸者，聽遣。張都鎮撫等詣阿珠計稟淮上公事及宋招諭淮安、懷遠、壽州、安豐等郡。
二月丁酉，遣鎮邊劉並程宣撫子同昔裏伯持宋氏招諭兩淮，並本省公文，去廬州招慰夏貴及未歸附州郡。其鎮邊劉系夏貴親舅，程宣撫子乃夏貴婿也，以故遣之。又令兵部郎中崔文卿、王世英等分鎮馬步司軍數千，賫宋詔趨衢州等處招諭令降。己亥，令張惠、呂文煥約阿喇哈、董文炳等入宮見謝氏，宣布主上寬仁大度。辛丑，委張惠、阿喇哈、董文炳、石天麟、楊晦、張弘範、克齊爾、呼喇楚、索多入臨安，取會軍民錢糧之數，及拘收宋朝百官誥命敕劄符印，悉罷宋氏官府，又散罷侍衛禁軍。壬寅，遣西蜀歸附官李胡亦持宋詔往招未下州郡。又遣使者尚壁顯等之潭州行省，賫宋詔諭湖南、湖北、兩廣、福建州郡，令一體歸附。又令萬戶昔裏伯、史樞兵鎮守湖州，以歸附官趙與可授安撫，遣孫嗣總管唐拾鎮守建德府；以新附官方回授安撫，遣總管高與鎮守婺州，孟安撫鎮守衢州。是日，丞相命諸將分兵鎮守臨安，令阿喇哈、鄂囉齊蒙古、漢軍鎮屯西湖錢塘門等處，闍裏特穆爾，懷都、伊齊爾岱鎮守錢塘、仁和，黃頭兵屯富陽，相威等軍屯鹽官，焦興、黃順軍屯德清，晏徹爾、劉源等鎮守湖州市，蒙固岱、範文虎撫治臨安，以水弩炮諸將及別萬戶諸軍分屯湖州市北，如犬牙相禦。遣管如德過錢塘岸上，張示省榜，禁約諸人，不令侵損宋氏山陵。丁未，遣伊齊爾岱、特穆爾起宋臣賈余慶等四人赴昌化。庚戌，遣李知事招諭臺州，石國英招諭婺州及兩淮等處。辛亥，遣囊嘉特、吳閣賫謝後詔，再諭揚州李庭芝。癸丑，孟祺、謝堂、楊鎮赴省議追詔宋益、廣二王事。甲寅，福王遣人致書於丞相，其辭懇切。丞相回言：「太后、幼主及百官隨即歸附，今日俱為一家，福王不須疑惑，宜速來，同預大事，甚妙。」遂遣使還。己未，石國英遣人送婺州降表。是日，發洪都統、彭都統、張都統、呂尚書赴闕朝見。庚申，囊嘉特回，奉密旨召丞相還朝及遣宋君臣事。辛丑，遣使者周青等赴泉州招諭蒲知府。壬戌，遣史勝賫書赴越州請福王雲雲。宋太后令楊提舉、俞提舉同中貴官盧源守賫手詔及省文，往福建諭廣、益二王及從臣僚屬，復還臨安。浙東州郡牧守相繼歸附，降者日眾。
三月丁卯，丞相入城，館於萬松嶺盧源宅。己巳，大宴於宋三省中。庚午，囊嘉特自瓜洲還省，賫張都統鎮撫書，呈為盧州舉城歸附事。甲戌，徽州招討李銓來降，福王自浙東來見，丞相安慰之。是日，會諸將於萬松嶺園中。阿珠遣使來報廬州已降及鎮江文天祥出奔。是日雨作，丞相出屯湖州市，宿於秀王府。阿喇哈、董文炳同預行省事，孟祺從行赴闕，石天麟仍領左右同事，楊晦、來谷之奇同預焉。丞相暨阿達哈密議遷宋後、幼主及其僚屬北行事。丙子，丞相先行至瓜洲待之。阿達哈、張惠、阿喇哈、董文炳等於丁丑詰旦，武備嚴肅入宮，召宋太后、幼主聽皇帝詔，曰：「免牽羊系頸之禮。」宋太后謂幼主曰：「荷天子仁慈不殺，活此性命，汝當望闕拜謝。」於是遷宋太后、幼主及宮人出宮，遂封府庫。謝太后以疾言，屢遣萬戶趙興祖詣丞相請命。丞相曰：「既不能起，留之無礙。」是日，宋太后、幼主同宮人出城，止宿北新橋船中。是日，悉收宋之所貯寶玉。督宋大臣以下僚屬俱從其行。丞相班師之日及遷宋君臣，百姓晏然不知。
閏三月十二日，夏貴至燕京，獻淮西諸郡。二十一日，巴延丞相回燕京，有大旗書「天下太平」四字。二十四日，宋太后、幼主至燕京，宿會同館。
四月十五日，赴上都。二十八日，至上都明德門官舍安歇。
五月初一日，全太后、嗣君早出西門五里外草地上。太后、福王、隆國夫人、中使作一班，左北邊設一紫錦罘罳，即家廟也，廟前兩拜。太后及內人各長跪，福王、宰執如南地，兩拜而進。初二日，太后、幼主、隆國夫人天曉盡出南門外十餘里，宰執同屬官亦到。鋪設金帛寶五一百餘桌，在草地上，行宮殿下，作初見進貢禮儀。行宮殿字宏麗，金碧焜耀，皇帝皇后升殿，諸妃、諸王俱升殿，卷簾列坐。宋全太后、幼主、福王、宰執以次展禮，服金，服紫、緋、綠各依次序立，班行甚整。再拜班退。升殿再兩拜，就留禦宴。諭授幼主開府儀同三司、檢校大司徒，封瀛國公。以平宋告天地祖宗於近郊，遣祀嶽瀆，設宴大會，大赦天下。是歲，淮東西、湖南北、川廣，得府三十七，州百二十八，關五，監二，縣七百三十三。
●卷下
宋太后書，傳於淮東制置李知院，曰：「吾老矣，值此時艱，比奉大元皇帝詔書，俾相率來附，以全宗社，以保族屬，以救萬姓。然事已至此，無可奈何，舉國內屬。今大兵在城，三宮不驚，九廟如故，百姓安堵。其餘州縣，已戒嗣君下詔開諭，俾各以其地歸於大元。卿自守孤城，勤勞甚至，但根本已拔，縱欲固守，民其何辜？毋重困一方之人。」宋主詔剌揚州帥臣李庭芝：「自朕嗣基緒，遭家多難，權臣似道誤國背盟，至勤大元興師問罪，已入京城。有詔許存宗社，不害生靈，準奉太后戒命，舉國內屬，根本已拔，其餘州縣，縱欲固守，民何辜焉？詔書到日，可順天時，亟宜歸附。生民免罹荼毒，宗廟不至泯絕，故茲詔示，想宜知悉。」
○大丞相賀表
臣巴延等言：國家之業大一統，海嶽明王會之歸；帝王之兵出萬全，小國敢天威之抗。始幹戈之爰及，迄文軌之會同。區宇一清，普天均慶。臣巴延等，誠歡誠忭，頓首頓首！欽惟皇帝陛下，道光五葉，統接千齡。梯航日出之邦，冠帶月支之國，際丹崖而述職，奄瀚海以為家。獨此宋邦弗遵聲教，謂江湖可以保逆命，舟楫可以敵王師，連兵負固，逾四十年，背德食言，難一二計。當聖主飛渡江南之日，遣行人乞為城下之盟。逮凱奏之言還，輒奸謀之復肆。拘囚我信使，忘乾坤再造之恩；結納我叛臣，盜連海二城之地。我是以有六載襄陽之討。彼居然無一介行李之來。禍既出於自求，怒致聞於斯赫。臣肅將禁旅，恭行天誅。爰從襄漢之上流，移出武昌之故渡。藩屏一空於江表，烽煙直接於錢塘。尚無度德量力之心，乃有殺使毀書之事。屬廟謨之親稟，揭根本之宜先。乃命阿喇哈取道於獨松，董文炳進師於海渚，臣與阿珠、阿達哈等忝司中閫，直指宋都。犄角之勢既成，水陸之師並進。常州一破，列郡傳檄而悉平；臨安為期，諸將連營而畢會。彼極窮蹙，疊出哀鳴。始則為稱侄納幣之祈，次則有稱藩奉璽之請。顧甘言何益於實事？率銳旅直抵其近郊。召來用事之大臣，放散思歸之衛士。崛強心在，四郊之橫草都無；飛走計窮，一月之降幡始豎。其宋主率諸大臣，已於二月初六日望闕拜伏歸附訖。所有倉廩府庫，封籍待命外，臣奉揚寬大，撫戢吏民，九衢之市肆不移，一代之繁華如故。茲惟睿算，卓冠前王，視萬里為目前，運天下於掌上。致令臣等獲對明時，歌《七德》以告成，深切龍庭之想；上萬年而為壽，更陳虎拜之詞。臣無任瞻天望聖，激切屏營之至，臣等誠歡誠忭，頓首頓首，謹言。
○賀表
聖人之兵仁而威，無遠不服；天下之勢離必合，有險即平。方期四海之會同，豈許一江之限隔。捷書屢至，慶頌交馳。欽惟皇帝陛下，至德體元，中華開統，美化既東西之被，兼愛無南北之分。弗圖小邦，輒拘使節，誘納我叛將，盜據我歷城，雖就鯨鯢之誅，尚遺蜂蠆之毒。蠢爾三苗弗率，命予群後徂征，一鼓而定荊襄，再駕而降鄂嶽。開黃面縛，江地心歸。鐵甕之堅城自摧，金陵之王氣何在。楚地六千里，不勞秦將之增兵；錢塘十萬家，已見吳王之納土。偽將悉朝於國下，幼君遐竄於海中，方知恃險之差，應悔求和之晚。臣叨居牧寄，喜聽凱音。矧曾充載筆之臣，尤當述集勛之事。駿奔效命，正海內一家之時；虎拜揚休，上天子萬年之壽。
○賜宋王詔
上天眷命，皇帝聖旨，諭宋國主：「昔我太祖聖武皇帝，睿謀雄斷，奄奠諸國。惟彼東南，鹹修臣職。昔爾宋與金鄰，逮至於金，接我疆場。彼國常遣使於我家，尋即殄絕，俾失結好，實爾自造。乃者師已濟江，仍且按兵，復遣使以理往諭，時爾順令歸款，事豈不殊？及兵壓臨安，方出請降。論以國典，固無寬宥。然爾國政，悉出權臣，若爾母子，初無所與。朕既知之，復以罪譴，加爾母子之躬，固所不忍。況爾舉朝來覲，嘉乃是心，而優渥之令可不伸乎？庸錫寵章，備茲異數，可開府儀同三司、檢校司徒、瀛國公。宜令準此。至元十三年六月日。」
○追贈鄭江
切惟古之所以稱大勇而立異功者，蓋上之人有激勸之術使然也。不爾，將偷卒惰，望其有奇功於天下不能也。比聞故河南路統軍鄭江，今年四月內，襄陽城下，以戰而死，迄今半載，朝廷無追獎之命。今參詳國家方混一區宇，茍死於王事者不加追獎，則偷安茍容之徒以為得計。照得近例以他功追封者往往有之，彼被堅執銳，不顧死難，為國家報效者，若不量加追贈，恐於激勸克敵制勝之術，有所未盡。
燕山平慶安起蓋祠堂，開板印造《平宋錄》。
○撫勞戰士
切惟古之用人，能盡死力者，不過閔其勞苦、悅以使令而已。蓋兵以氣為主，所貴感發振作，不致有墮歸之意。切見襄陽之役，以數十萬眾頓於堅城下，經有四年，暑天炎瘴，攻守暴露，不戰而疫死者，無歲無之。即目已是炎瘴，江水向發，設如去歲之夏，宋人統以舟師來抗，內以死寇，必出相應，其利害所關非輕，當此正帥臣籌畫之日，將士竭盡之時也。今雖省官節制於上，朝廷亦宜制為撫勞，感發人心，振作士氣。愚見合無聞奏恩旨，詣彼軍前，宣諭撫慰，使功過兩明，賞罰必信。然後序情而閔其勞，使三軍之士僉曰：「我之死生有所歸矣，我之勤苦為上知矣。」眾既喜其如此，雖置之重地，淹於歲月，人將奮發忠義，心力一殫，勇氣自倍，而親上死長，以為當然。所謂悅以使民，民忘其死者也。
○丞相巴延公勛德碑
乾為天，統元氣；坤為地，統元形。輔以四時，佐以六子，天地所以不言而化，無為而成也。欽惟憲天述道、仁文義武、大光孝皇帝，轉乾元以建國，法坤元而紀年，聰明睿知，神武不殺，握符闡珍，混一區宇。日月所照，霜露所墜，凡有血氣，莫不臣屬。首出庶物而萬國寧，含弘光大而品物亨。天覆之高，地載之厚，不可名言，不可繪畫，所可得而見者，四時之運行，六子之變化。繁輔弼之臣，有若丞相巴延公之定江南，其勛德尚可考已。至元十有一祀甲戌，冬十二月，丞相總師渡江。又明年丙子春，師次杭之近郊，行中書省以中閫入杭。連城列壘，望風款附。農不釋耒，兵不血刃；市不易肆，秋毫弗驚。天命攸歸，人心欣戴。不謀而同，不戒以孚，黃童白叟，手額贊嘆，祝聖世君臣同德，時萬時億，永福區夏，無前偉績，對天宏休，於是乎在。蟣虱臣等嘗拜手頓首，莊誦詔旨，深厚懇惻，曲意招懷，惟恐生靈枉受其害，傷聖天子不殺之仁也。丞相對揚休命，壹是以不殺為事，豈惟不殺，抑又不貪。東南茍安，率嘗中稔，綿歷積久，休養繁庶；權臣擅事，貴戚殖私，多貲厚藏，富於公室；子女如林，玉帛如山，倡冶珍怪，未嘗寓目。士庶緇黃，香荈圖書，微有獻饋，一無所取。宮廷內儲，府庫外峙，謹護封鐍，悉歸有司。郊關之外，禁止俘掠，分屯列戍，田裏相安。既又發公廩以濟民食，蠲房租以奠民居；捐山林川澤之利以便民用，減上供物帛之賦以寬民利。《易》曰：「王命三驅，失前禽也。」言順而向我者，縱而弗禽也。《書》曰：「民心無常，惟惠之懷。」言能生斯民者，民所歸也。丞相杖鉞專征，於國有大功，為勛；於民有大惠，為德。勛德之盛，卓冠前古，杭民千萬，均受渥賜，莫知所報。士民率請伐石為勛德碑，昭示無極。銘曰：皇元受命，光宅九區。旋乾轉坤，駕唐軼虞。至元建號，混合輿圖，一統之盛，亙古所無。賜鉞推轂，密勿都俞。幹戈所指，仁義與俱。豈其得已，煩我師徒。宇宙磔裂，欲同其殊。匪兵不服，匪氓敢屠。不亟不徐，南邦是徂。審勢效順，爾簞爾壺。爾貨弗掠，爾孥弗俘。江之廣矣，亦既桴止？天之所與，將焉逋止？相臣曰：嘻！我息爾孚，不殺不貪，申令前驅。百城安堵，於楚於吳。杭民千萬，易懼為娛。大勛盛德，可鐫可摹。千萬斯年，以侈廟謨。至元十三年二月日，四明史周卿撰，宣授宣武將軍管軍總管汪宋英、省選耆老陳相實、耆老顧德榮、耆老班首喻震宗等立石。
右碑至元十三年丙子春二月，建於杭之行中書省，以紀殊績。歲月浸久，適毀於火。士民追念，合詞祈請，擬復舊觀。省府重嘉其請而矜從之，乃稍潤色其辭，重立斯碑。山可磨，谷可堙，此德此勛天地存。至元三十一年春三月望日，少中大夫、杭州路總管、兼管內勸農事寇元德謹跋，並書丹篆額。
