
胡騰身是涼州兒，肌膚如玉鼻如錐。 
桐布輕衫前後卷，葡萄長帶一邊垂。 
帳前跪作本音語，拾襟攪袖為君舞。 
安西舊牧收淚看，洛下詞人抄曲與。 
揚眉動目踏花氈，紅汗交流珠帽偏。 
醉卻東傾又西倒，雙靴柔弱滿燈前。 
環行急蹴皆應節，反手叉腰如卻月。 
絲桐忽奏一曲終，嗚嗚畫角城頭發。 
胡騰兒，胡騰兒，故鄉路斷知不知。

