《通鑑》一書於治道最切實，諸史之精華，百代之龜鏡，古未有也。神宗皇帝深所愛重，錫《資治》之嘉名，且命經筵進讀。歷朝寶之，永以為訓。近世建安袁公復作《紀事本末》，區別條流，各從其類，豈求加於《通鑑》之外哉？蓋《通鑑》以編年為宗，《本末》以比事為體。編年則雖一事而歲月遼隔，比事則雖累載而脈絡貫聯。故讀《通鑑》者如登高山，泛巨海，未易遽覩其津厓；得《本末》而閱之，則根幹枝葉，繩繩相生，不待反覆它卷，而瞭然在目中矣。故《本末》者，《通鑑》之戶牖也。袁公之為是書，其殆司馬文正之疏附先後也歟！與籌𥲅淳祐壬子退而里居，四年之間，熟得繙閱，每見世道開泰，君明臣良，百度修舉，四裔賓服，使人忻悅愛慕。至若叔世末造，賢愚倒植，綱頹紐解，外阻內訌，使人感憤歎息。要其指歸，治未始不由於任君子，亂未始不由於親小人，安未始不由於固民心，危未始不由於困民力。忠實事上者未有不昌，姦諛欺君者未有不亡，公廉宏濟者奕世流芳，貪刻暴殮者子孫貽殃。天道人事，其應靡式，參稽源委，可以昭勸戒於方來，是書之關於世教亦大矣。嚴陵舊本字小且訛，乃易為大書，精加讎校，以私錢重刊之。非特便老眼，訓子弟，庶與四方朋友共之雲。寶祐丁巳秋七月朔，古汴趙與籌𥲅謹書。〈《通鑑紀事本末》卷首，四部叢刊本。又見《愛日精廬藏書志》卷一○，《萬卷精華樓藏書志》卷三○，《皕宋樓藏書志》卷二二。〉
