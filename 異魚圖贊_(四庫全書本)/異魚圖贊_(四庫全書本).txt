　　欽定四庫全書　　　　　　　子部九
　　異魚圖贊　　　　　　　　　譜録類三〈草木禽魚之屬〉提要
　　〈臣〉等謹案異魚圖贊四卷明楊慎撰慎所著古音畧例諸書已別著録是書前有嘉靖甲辰自序稱西州畫史録南朝異物圖將補繪之閱其名多蹖錯文不雅馴乃取萬震沈懷逺之物志效郭璞張駿之贊體或述其成製或演以新文句中足徴言表即見不必張之粉繪□之艷彩凡魚圖三卷共八十七種為贊八十六首附以海錯一卷共三十五種為贊三十首詞頗古雋雖詮釋名義不過形容厓畧而遽雲可以代圖未免自詡之過然大㫖雅贍固博物者之所宜㕘考也乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀















　　刻異魚圖讃題辭
　　昔周公教成王讀爾雅而孔子訓門人學詩亦曰多識於鳥獸草木之名然則博物洽聞固聖哲所不廢已用修書破萬卷學擅五車乃以其緒捜剔異聞旁采稗史譔為異魚圖讃時出新裁襍以古語窮極於蚌貝蜃螺細極於鯤鮞跳䱓竭江羅海括怪囊竒玉屑霏香雅致可誦此亦爾雅之註腳矣昔張司空博物而百嵗老狐千年華表莫逃精鑑懼而夜泣溫嶠然犀而水府畢獻其狀用修此讃母乃令海藏鮫人散落珠璣江淮水族朝宗學海耶是書向未𨩐板臨從友人朱汝修氏得鈔本録之藏為帳中之秘葢千載於茲矣滇雲萬里負笈為難巾笥偶攜聊充枵腹
　　直指周公見而嘉之曰子思論道始於夫婦知能終於鳶飛魚躍而荘子知濠上之鯈魚謂性天之相契用修所著母乃非道機乎君子茂對天地樂育羣生欲使昆蟲草木並暢鳥獸魚鼈咸若其可以細故忽諸詩紀牧人乃□而稽諸大人之占曰衆維魚矣實維豐年魚鱗族也而□占若此則周宣中興之盛可想見矣是用付之剞劂以廣
　　直指公對育之化用徴大人之占刻成於萬歴戊申之旦月而提學道僉事范允臨謹識嵗月於左











　　異魚圖賛引
　　有西州畫史録南朝異魚圖將補繪之予閲其名多蹐錯文不雅馴乃取萬震沈懐逺之物志效郭璞張駿之賛體或述其成製或演以新文其辭質而不文明而不晦蕳而易盡韻而易諷句中足徴言表即見不必張之粉繪□之𩇠彩矣異鄉素居枕⿱罕營為之猶賢聊以永日
　　魚圖三卷賛八十六首異魚八十七種附以螺貝蜃蚶海錯為第四卷賛三十首海物三十五種
　　總之凡一百二十二種嘉靖甲辰十一月望日升菴楊慎書




