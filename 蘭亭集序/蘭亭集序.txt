又名蘭亭序、蘭亭宴集序、臨河序、禊序、禊帖，《藝文類聚》錄題作《三日蘭亭詩序》。此文書跡與蘇軾《寒食帖》、顏真卿《祭姪文稿》並稱三大行書帖，有「天下第一行書」之美名。
　　永和九年，歲在癸丑，暮春之初，會於會稽山陰之蘭亭，脩[1]稧[2]事也。羣賢畢至，少長咸集。此地有崇山峻領[3]，茂林脩竹；又有清流激湍，暎[4]帶左右。引以為流觴曲水，列坐其次。
　　雖無絲竹管弦之盛，一觴一詠，亦足以暢敘幽情。是日也，天朗氣清，惠風和暢；仰觀宇宙之大，俯察品類之盛；所以遊目騁懷，足以極視聽之娛，信可樂也。
　　夫人之相與，俯仰一世，或取諸懷抱，悟言一室之內，或因寄所託，放浪形骸之外。雖趣舍萬殊，靜躁不同，當其欣於所遇，暫得於己，怏然[5]自足，不知老之將至。及其所之既倦，情隨事遷，感慨係之矣。向之所欣，俛[6]仰之閒以[7]為陳跡，猶不能不以之興懷；況脩短隨化，終期於盡。古人云：「死生亦大矣。」豈不痛哉！
　　每攬[8]昔人興感之由，若合一契，未嘗不臨文嗟悼，不能喻之於懷。固知一死生為虛誕，齊彭殤為妄作。後之視今，亦由[9]今之視昔，悲夫！故列敘時人，錄其所述，雖世殊事異，所以興懷，其致一也。後之攬[10]者，亦將有感於斯文。


