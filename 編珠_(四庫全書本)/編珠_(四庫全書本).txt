　　欽定四庫全書　　　　　子部十一
　　編珠　　　　　　　　　類書類
　　提要
　　臣等謹案編珠二卷舊本題隋杜公瞻撰補遺二卷續編珠二卷則
　　國朝康熈戊寅詹事府詹事錢塘髙士竒所輯也是書隋志唐志皆不著録自士竒始刋行其序稱於
　　內庫廢紙中得之原目凡四卷佚其半遍覔不可得輒因原目補為四卷又廣其類之未具者為二卷今考其書首有大業七年公瞻自序稱奉勅撰進其結御題著作佐郎兼散騎侍郎又有徐乾學序稱杜公瞻無表著談藪載隋京兆杜公瞻嘗邀楊玠過宅酒酣嘲謔者即此公瞻無疑今觀其書𨽻事為對畧如徐堅初學記之體但前無敘事後無詩文原目分天地山川居處儀衛音樂服玩珍寶繒綵酒膳黍稷菜蔬果實車馬舟楫所存者音樂以上五門而已顧隋帝諱廣故廣川改長河而此書桂林水條下引廣州山川記治雞水條下引廣州記栢心柱條下引伏滔北征記稱廣陵縣城南門三條路條下引班固西都賦披三條之廣路隋髙祖之父諱忠故隋書忠節傳改誠節而此書斬馬劍條下引漢書王莽斬董忠事此猶可曰臨文不諱未必盡拘又菖蒲海一條與茱萸江為對菖字従艸無疑矣而條下所註乃引漢書西域𫝊于闐河與蔥嶺合東流注菖蒲海今檢漢書乃蒲昌非菖蒲也唐以前書不應荒謬至此此亦尚可曰一時失記如張九齡之悞用弋人何慕王維之悞用栁生左肘至於音樂門南城鼓一條引樂府解題曰鼓吹曲有巫山髙戰城南則非惟文理未安且樂府解題一書古不著録始見於崇文總目雲不知撰人名氏列於吳兢樂府古題要解之後郭茂倩樂府詩集漢鐃歌上之囘篇引之直題曰吳兢雖未必確然其書晚出必非六朝舊籍無疑也公瞻安得而見之或明人所依託士竒偶未審歟楊士竒文淵閣書目張萱內閣書目俱不著録永樂大典於前代類書如四六叢珠截江網之類無不具採亦不登其一字知其出明中葉以後矣以其採擷詞華頗為鮮艶士竒所補所續亦皆取唐以前事較他類書為近古故疑以𫝊疑姑存以備叅考焉乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

　　編珠原序
　　皇帝在江都日好為雜詠及新體詩偶緣屬思顧謂侍讀學士曰今經籍浩汗子史恢博朕每繁閲覽欲其故實簡者易為比風爰命微臣編錄得窺書囿故目之曰編珠其朱書者故實墨書者正義時大業七年正月奉勅撰進勒成四卷著作佐郎兼散騎侍郎臣杜公瞻謹序









　　編珠四卷隋大業七年著作佐郎杜公瞻奉勅撰也凡十四門門各有類惟取其事之切於用者故卷袠不多攷隋經籍唐藝文二志並無此書他書録亦皆不著葢凋零磨滅久矣詹事江村高公偕余奉
　　命校勘閣中書籍得之已逸其後二卷詹事喜而錄之旣南歸則又加之是正而博採故實以補其闕仍為四卷又廣其門類之未備者外為二卷而編珠乃爛然成書矣按歴代史志有雜家而無類書新唐志始別為一目自魏晉以逮南北朝君臣宴集每喜徵事以覘學問類書於是漸多然今世傳歐陽詢虞世南徐堅所排纂皆唐初時人而志所載隋以前書如皇覽類苑壽光書苑華林遍畧等書當時極貴重其卷帙頗繁今皆無一簡存者即如戴安道顔延之之纂要沈約之袖中記珠叢其書不過一二卷亦盡已散逸獨編珠猶得其半詹事從而補綴使殘缺以完豈非快事與閣中書籍虞山錢氏以為數代之遺編在是而明末多燬於兵火以余所見萬厯時張萱內閣書目存者十不得一二猶往往有宋雕舊本並皇史宬所藏永樂大典鼎革時亦有佚失往者嘗語詹事值
　　皇上重道右文千古罕遘當請
　　命儒臣重加討論以其祕本刋録頒布用表揚前哲之遺墜於萬一餘老矣詹事孜孜好古能闡幽表微幸來日勿忘此言也杜公瞻亦無表著談藪嘗載隋京兆杜公瞻嘗邀陽玠過宅酒酣嘲謔者即此公瞻無疑吾未知其人何如顧得藉我詹事以存此書有厚幸已康熙三十二年十月朔日健庵徐乾學書



　　曩直
　　大內南書房奉
　　命檢閲內庫書籍於廢紙堆中得隋著作佐郎杜公瞻編珠一冊原目凡四卷遺其半遍覔不可得因手鈔之藏笥篋間己巳歸寓平湖端居多暇出而校讐愛其精粹輒因原目補為四卷又廣其類之未具者為二卷其於著作撰述本㫖未知何如乃其書則不致以殘缺為人所棄矣頃侍養南歸發舊簏得之友人謂是編宜公同好可廢玉溪獺祭勿等之仲任異書徒袐枕中已也乃重加㸃勘增刪而付諸鋟康熙三十七年戊寅夏五朔詹事府詹事兼翰林院侍讀學士江邨高士竒書於清吟堂




　　凡例五則
　　一杜公瞻原本凡存二卷後二卷止存原目不量固陋因而補之未免續貂庶成全璧
　　一原本計十有四部於事物亦略該矣然有天地而無歲時則束晳之辨奚徵有果實而無花木則終軍之對莫辦至如人倫文學並重儒林鳥獸魚蟲旁資談柄卷帙雖簡不可以不備也因成續編珠二卷
　　一原本二卷每部中多有增補非陋其不贍也為徵事者廣異聞多多益善耳
　　一補本但用隋以前事恐入後代與原本體例不合也續本則隋唐㕘用宋以後事例不採其有宋人書載唐事者間一用之
　　一字尚新穎對取工巧兔園常談槩剗不錄或事涉隠僻不合於用者亦從割置

