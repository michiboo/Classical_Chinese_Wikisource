　　欽定四庫全書　　　　　集部二
　　禪月集　　　　　　　　別集類一〈唐〉
　　提要
　　〈臣〉等謹案禪月集二十五巻補遺一巻唐釋貫休撰貫休字徳隱姓姜氏蘭谿人舊本題曰梁人案貫休初以乾寧三年依荊帥成汭後厯遊髙季興錢鏐間晚乃入蜀依王建乾徳癸酉卒年八十一終身實未入梁舊本誤也其集初曰西嶽集皆居荊州時作吳融序之貫休沒後其門人曇域編次歌詩文贊為三十巻自為後序題曰禪月集此本為宋
　　嘉熙四年蘭谿兠率寺僧可燦所刋毛晉得而重刋之僅詩二十五巻豈佚其文贊五巻耶補遺一巻亦晉所輯然所收佚句如朱門
　　當大道風雨立多時一聫乃贈乞食僧詩今在第十七巻之首但道作路雨作雪耳晉不辨而重收之殊為失檢文獻通攷別載寳月集一巻亦云貫休作今己不傳然曇域不雲有此集疑馬端臨或誤毛晉又雲西嶽集或作南嶽集攷貫休生平未登太華疑南嶽之名為近之西字蓋傳寫誤也又書籍刋本始於唐末然皆傳布古書未有特刻専集者曇域後序作於王建乾徳五年稱檢尋稿草及闇記憶者約一千首雕刻成部則刋行専集自是集始是亦可資考證也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



