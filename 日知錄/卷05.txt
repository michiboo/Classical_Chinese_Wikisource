↑ 返回目錄
已下左氏傳隱三年
名不正則言不順，言不順則事不成。而左氏之記周事曰王貳於虢，王叛王孫蘇。以天王之尊而曰貳，曰叛，若敵者之辭，其不知春秋之義甚矣！
莊七年
星隕如雨，言多也。[1]漢書五行志，成帝永始二年二月癸未，夜過中，星隕如雨，長一二丈。繹繹末至地滅，至鷄鳴止。谷永對言春秋記異，星隕最大，自魯莊以來至今再見，此為得之。而後代之史或曰小星流百枚以上，四面行。或曰星流如織，或曰四方流星大小縱橫百餘，皆其類也。[2]不言石隕，不至地也。傳曰，與雨偕也。然則無雨而隕，將不為異乎？秋無麥苗，不害嘉穀也。據隱公元年傳曰，有蜚不為災，不書。使不害嘉穀，焉用書之於經乎？
莊二十八年
築郿非都也，凡邑有宗廟先君之主曰都，無曰邑。邑曰築，都曰城。舊唐書禮儀志，太常博士顧德章議引此謂，春秋二百四十二年，魯凡城二十四邑。惟郿一邑書築，其二十三邑曰城。豈皆有宗廟先君之主乎？又定公之十五年城漆，漆是邾邑。正義亦知其不可通而曲為之說。
城小穀為管仲也，據經文小穀不繫齊，疑左氏之誤。范寧解穀梁傳曰，小穀魯邑。春秋發微曰，曲阜西北有故小穀城。按史記漢高帝以魯公禮葬項王穀。當即此地。杜氏以此小穀為齊邑，濟北穀城縣城中有管仲井。劉昭郡國志、酈道元水經注皆同。按春秋有言穀不言小者。莊公二十三年，公及齊侯遇於穀。僖公二十六年，公以楚師伐齊，取穀。文公十七年，公及齊侯盟於穀。成公五年，叔孫僑如會晉荀首於穀。四書穀而一書小穀，別於穀也。又昭公十一年傳曰，齊桓公城穀而寘管仲焉，至於今賴之。則知春秋四書之穀，及管仲所封，在濟北穀城，而此之小穀自為魯邑耳。況其時齊桓始霸，管仲之功尚未見於天下，豈遽勤諸侯以城其私邑哉？
僖元年
哀姜通慶父，弒閔公，為國論所不容，而孫於邾。齊人取而殺之，義也。[3]
僖六年
蔡穆侯將許僖公以見楚子於武城，許男面縛銜璧。大夫衰絰士輿櫬。楚子問諸逢伯，對曰，昔武王克殷，微子啟如是，武王親釋其縛，受其璧而祓之，焚其櫬，禮而命之，使復其所。楚子從之。何孟春曰，按書殷紂無道微子去之，在武王克殷之前，何應當日而有是事？已去之後無復還之理，而牧野之戰亦必不從人而伐其宗國也。意此殆非微子事，而逢伯之言特託之古人，以規楚子乎？
徐孚遠曰，史記言微子持祭器造于軍門，武王乃釋微子，復其位如故。夫武王旣立武庚而又復微子之位，則是微子與武庚同在故都也。厥後武庚之叛，微子何以初無異同之跡？然則武王克商，微子未嘗來歸也。
文二年
經書僖公之薨以十二月，而公子遂如齊納幣則但書冬。即如杜氏之解，移公薨於十二月，而猶在二十五月之內，惡得謂之禮乎？
據傳，（木巳）桓公在位七十年，其二十二年，（魯文公之十二年）出一叔姬。其五十年（魯成公之四年）又出一叔姬，再娶於魯而再出之。必無此理。殆一事而左氏誤重書之耳。[4]且文公十二年經書曰二月庚子，子叔姬卒。何以知其為（木巳）婦乎？趙子曰，書卒，義與僖公九年伯姬同。以其為時君之女，故曰子，以別其非先君之女也。
文公十四年，齊侯潘卒，傳以為昭公。按僖公二十七年經，書齊侯昭卒。[5]今此昭公即孝公之弟，不當以先君之名為謚，疑左氏之誤。[6]然僖公十七年傳曰，葛嬴生昭公，前後文同。[7]先儒無致疑者。
宣三年
太史書曰，趙盾弒其君，此董狐之直筆也。子為正卿，亡不越境，反不討賊，此董狐之巽辭也。傳者不察其指，而妄述孔子之言，以為越境乃免，謬矣。穿之弒盾主之也，討穿猶不得免也。君臣之義無逃於天地之間，而可逃之境外乎？
襄公十二年，吳子壽夢卒，臨於周廟。杜氏以為文王廟也。昭公十八年，鄭子產使祝史徙主祏於周廟，杜氏以為厲王廟也。傳曰鄭祖厲王。[8]而哀公二年蒯聵之禱亦云敢昭告於皇祖文王。夫諸侯不得祖天子，而有廟焉何？曰此廟也非祖也。始封之君謂之祖。雖然伯禽為文王之孫，鄭桓為厲王之子，其就封而之國也，將何祭焉？天下有無祖考之人乎？而況於有土者乎？意者特立一廟以祀文王厲王而謂之周廟歟？漢時有郡國廟，其亦倣古而為之歟？[9]
竹書紀年，成王十三年夏六月，魯大禘於周公廟。按二十一年周文公薨於豐，周公未薨，何以有廟？蓋周廟也。[10]是則始封之君有廟，亦可因此而知禘之說。
晉人殺欒懷，安得有謚？傳言懷子好施，士多歸之。豈其家臣為之謚而遂傳於史策邪？
昭公十二年，鄭簡公卒，將為葬除。及游氏之廟將毀焉。子大叔使其除徒，執用以立而無庸毀。曰，子產過女，而問何故不毀？乃曰不忍廟也。諾將毀矣，旣如是，子產乃使辟之。十八年，簡兵大蒐，將為蒐除。子大叔之廟在道南，其寢在道北，其庭小，過期三日使除徒陳於道南廟北，曰，子產過女而命速除，乃毀於南鄉。子產朝過而怒之，除者南毀。子產及衝使從者止之曰，毀於北方。此亦一事，而記者或以為葬，或以為蒐。傳兩存之，而失刪其一耳。
昭公三十二年傳，冬十一月，晉魏舒韓不信如京師，合諸侯之大夫於狄泉。尋盟且令城成周。魏子南面，衞彪傒曰，魏子必有大咎，干位以令大事，非其任也。詩曰，敬天之怒，不敢戲豫；敬天之渝，不敢馳驅。況敢幹位以作大事乎？定公元年傳，春王正月辛巳，晉魏舒合諸侯之大夫於狄泉，將以城成周。魏子涖政，衞彪傒曰，將建天子，而易位以令，非義也。大事干義必有大咎。晉不失諸侯，魏子其不免乎。此是一事，左氏兩收，而失刪其一。周之正月晉十一月也。其下文曰，己丑士彌牟營成周，計丈數，揣高卑，度厚薄，仞溝恤，物土方，議遠邇，量事期，計徒庸，慮財用，書餱糧，以令役於諸侯。又曰庚寅栽，宋仲幾不受功。庚寅即已丑之明日，而傳分為兩年，豈有遲之兩月而始栽？宋仲幾乃不受功者乎？且此役不過三旬而畢矣。
五伯之稱有二，有三代之五伯，有春秋之五伯。左傳成公二年，齊國佐曰，五伯之霸也，勤而撫之，以役王命。杜元凱雲，夏伯昆吾，商伯大彭豕韋，周伯齊桓晉文。[11]孟子，五覇者三王之罪人也。趙臺卿註，齊桓、晉文、秦繆、宋襄、楚莊。二說不同。[12]據國佐對晉人言，其時楚莊之卒甫二年，不當遂列為五。亦不當繼此無伯而定於五也。其通指三代無疑。國語，祝融能昭顯天地之光明，其後八姓，昆吾為夏伯，大彭豕韋為商伯。莊子彭祖得之，上及有虞，下及五伯。李軌註，彭祖名鏗，堯臣封於彭城，歷虞夏至商，年七百歲。是所謂五伯者，亦商時也。[13]是知國佐以前其有五伯之名也久矣。[14]若孟子所稱五覇，而以桓公為盛，則止就東周以後言之。如嚴安所謂周之衰三百餘歲，而五覇更起者也。然趙氏以宋襄並列，亦未為允。宋襄求覇不成，傷於泓以卒，未嘗覇也。史記言越王勾踐遂報彊吳，觀兵中國，稱號五伯。子長在臺卿之前，所聞異辭。[15]然則言三代之五伯當如杜氏之說，言春秋之五伯當列句踐而去宋襄。荀子以桓文及楚莊闔閭句踐為五伯，[16]斯得之矣。
以日占事者，史記天官書，甲乙四海之外日月不占，丙丁江淮海岱，戊己中州河濟，庚辛華山以西，壬癸恆山以北，是也。以時占事者，越絕書，公孫聖，今日壬午，時加南方，史記賈誼傳，庚子日斜，服集予舍，是也。又有以月行所在為占。史記龜策傳，今昔壬子，宿在牽牛。漢書，翼奉言白鶴館，以月宿亢災。後漢書，蘇竟言白虹見時，月入於畢，是也。周禮占夢，掌其歲時，觀天地之會，辨陰陽之氣，以日月星辰占六夢之吉凶。則古人之法可知矣。漢以下則其說愈多，其占愈鑿，加以日時風角雲氣，遲疾變動，不一其物。故有一事而合於此者，或迕於彼，豈非所謂大道以多岐亡羊者邪？故士文伯對晉侯，以六物不同，民心不壹，而太史公亦謂皋唐甘石書傳，凌雜米鹽，在人自得之於象占之外耳。
干寶解易，六爻相雜，唯其時物也，曰一卦六爻，則皆雜有八卦之氣，若初九為震爻，九二為坎爻也。或若見辰戌言艮，己亥言兌也。或若以甲壬名乾，乙癸名坤也。或若以午位名離，以子位名坎，或若得來為惡物，王相為興，休廢為衰，解爻有等，故曰物，曰爻中之義，羣物交集。五星四氣，六親九族，福德刑殺，衆形萬類，皆來發於爻。故總謂之物也。說易如此，小數詳而大道隱矣。以此卜筮，亦必不驗。天文亦然。
褚先生補史記日者列傳，孝武帝時聚會占家，問之某日可取婦乎？五行家曰可，堪輿家曰不可，建除家曰不吉，叢辰家曰大凶，曆家曰小凶，天人家曰小吉，太乙家曰大吉。辯訟不決，以狀聞。制曰，避諸死忌，以五行為主。
裨竃以逢公卒於戊子日，而謂今七月戊子，晉君將死。萇弘以昆吾乙卯日亡，而謂毛得殺毛伯而代之。是乙卯日以卜其亡。此以日之同於古人者為占，又是一法。
春秋時鄭裨竃魯梓慎最明於天文。昭公十八年夏五月，宋衞陳鄭災。裨竃曰，不用吾言，鄭又將火。子產不從，亦不復火。二十四年夏五月乙未朔，日食。梓慎曰將水。叔孫昭子曰，旱也。秋八月大雩，是雖二子之精亦有時而失之也。[17]故張衡思玄賦曰，慎竃顯以言天兮，占水火而妄訊。
襄公二十八年春，無氷。梓慎曰宋鄭其饑乎。歲在星紀，而淫於玄枵，以有時菑，陰不堪陽，蛇乘龍。龍宋鄭之星也，宋鄭必饑。玄枵虛中也，枵耗名也，土虛而民耗，不饑何為？裨竃曰，今茲周王及楚子皆將死。歲棄其次而旅於明年之次，以害鳥帑，周楚惡之。十一月癸巳，天王崩。十二月，楚康王卒。宋鄭皆饑，一事兩占皆驗。
天文五行之說愈疎則多中，愈密則愈多不中。春秋時言天者不過本之分星，合之五行，驗之日食星孛之類而已。五緯之中但言歲星，而餘四星占不之及，何其簡也？[18]而其所詳者，往往在於君卿大夫，言語動作威儀之間，及人事之治亂敬怠，故其說也易知，而其驗也不爽。揚子法言曰，史以天占人，聖人以人占天。
昔人所言興亡禍福之故不必盡驗。左氏但記其信而有徵者耳，而亦不盡信也。三良殉死，君子是以知秦之不復東征。至於孝公而天子致伯，諸侯畢賀。其後始皇遂幷天下。季札聞齊風以為國未可量。乃不久而篡於陳氏。聞鄭風以為其先亡乎。而鄭至三家分晉之後始滅於韓。渾罕言姬在列諸侯，蔡及曹滕其先亡乎。而滕滅於宋王偃，在諸姬為最後。僖三十一年。狄圍衛，衞遷於帝丘。卜曰三百年。而衛至秦二世元年始廢，曆四百二十一年。是左氏所記之言亦不盡信也。
春秋時列國官名，若晉之中行，宋之門尹，鄭之馬師，秦之不更庶長，皆他國所無，而楚尤多。有莫敖、令尹、司馬、太宰、少宰、御士、左史、右領、左尹、右尹、連尹、鍼尹，[19]寢尹、工尹、卜尹、芊尹，[20]藍尹、沈尹、清尹、莠尹、嚻尹、陵尹、郊尹、樂尹、宮廏尹、監馬尹、揚豚尹、武城尹。其官名大抵異於他國。[21]
左傳成公元年，戰於鞌，入自丘輿。註雲，齊邑。三年，鄭師禦晉，敗諸丘輿。註雲，鄭地。哀公十四年，阬氏葬諸丘輿。註雲，阬氏魯人也。泰山南城縣西北有輿城，又是魯地。是三丘輿為三國地也。文公七年，穆伯如莒涖盟，及鄢陵。註雲，莒邑。成公十六年，戰於鄢陵。註雲，鄭地，今屬穎川郡。是二鄢陵為二國地也。襄公十四年，伐秦至於棫林。註雲，秦地。十六年，次於棫林。註雲，許地。是二域林為二國地也。襄公十七年，衞孫蒯田於曹隧，飲馬於重丘。註雲，曹邑。二十五年，同盟於重丘。註雲，齊地。是二重丘為二國地也。定公十二年，費人北，國人追之，敗諸姑蔑。無註，當是魯地。哀公十三年，彌庸見姑蔑之旗。註雲，越地，今東陽大末縣。是二姑蔑為二國地也。
地名盂者有五。僖公二十一年，宋公、楚子、陳侯、蔡侯、鄭伯、許男、曹伯會於盂，宋之盂也。定公八年，單子伐簡城，劉子伐盂，以定王室，周之盂也。十四年，衞太子蒯瞶獻盂於齊。衞之盂也。而晉則有二盂。昭公二十八年，盂丙為盂大夫。今太原盂縣。哀公四年，齊國夏伐晉。取邢、任、欒、鄗、逆畤、陰人、盂、壺口，此盂當在邢洺之間。
州國有二，桓公五年，州公如曹。註，州國在城陽淳于縣。十一年，鄖人將與隨絞州蓼伐楚師。註、州國在南郡華容縣東南。
僖公三十年，王使周公閱來聘，饗有昌𣤶。白黑形監。註曰，昌𣤶昌蒲葅。而釋文歜音在感反，正義曰，齊有邴歜魯有公父歜，[22]其音為觸。說文、歜、盛氣怒也。從欠，蜀聲。此昌𣤶之音相傳為在感反，不知與彼為同為異。今考顧氏玉篇有𣤶字，徂敢切，昌蒲俎也。然則傳之昌𣤶，正合此字，而唐人已誤作歜。[23]是知南北之學陸孔諸儒猶有不能徧通。哀公二十五年，若見之君將嗀之，今本作𣪊。廣韻註曰，說文從口。蓋經典之誤文，不自天寶開成始矣。
襄公二十四年，日有食之。正義曰，此與二十一年頻月日食，理必不然。但其字則變古為篆，改篆為隸。書則縑以代簡，紙以代縑，多歷世代，轉寫謬誤，失其本真。後儒因循，莫能改易。此通人之至論。考魏書江式言，魯共王壞孔子宅，得尚書春秋論語孝經，又北平侯張倉，獻春秋左氏傳，書體與孔氏相類，世謂之古文。自古文以至於今，其傳寫不知幾千百矣。安得無誤？後之學者於其所不能通必穿鑿而曲為之說，其為經典之害也甚矣。
古之教人，必先小學。小學之書聲音文字是也。顏氏家訓曰，夫文字者，墳籍根本。世之學徒多不曉字，讀五經者是徐邈而非許慎，習賦誦者信褚詮而忽呂忱，明史記者專皮鄒而廢篆籀，學漢書者悅應蘇而略蒼雅，不知書音是其枝葉，小學乃其宗系。吾有取乎其言。
五經中文字不同多矣。有一經之中而自不同者，如桑葚見於衞詩，而魯則為黮，鬯弓著於鄭風，而秦則為韔，左氏一書，其錄楚也，薳氏或為蒍氏。箴尹或為鍼尹，況於鼎鐘之文乎？記曰書同文，亦言其大略耳。
以下公羊傳隱元年
孔子生於昭定哀之世，文宣成襄則所聞也，隱桓莊閔僖則所傳聞也。國史所載策書之文，或有不備，孔子得據其所見以補之。至於所聞則遠矣，所傳聞則又遠矣。雖得之於聞必將參伍以求其信，信則書之，疑則闕之。此其所以為異辭也。公子益師之卒魯史不書其日，遠而無所考矣。[24]以此釋經，豈不甚易而實是乎？何休見桓公二年會稷之傳以恩之淺深，有諱與日言之異，而以書日不書日詳略之分為同此例，則甚難而實非矣。竊疑所見異辭，所聞異辭，所傳聞異辭，此三語必有所本。而齊魯諸儒述之。然其義有三，闕文一也，諱惡二也，言孫三也。[25]從前之一說則略於遠而詳於近，從後之二說則晦於近而章於遠。讀春秋者可以得之矣。漢書言孔子作春秋者，所褒諱貶損不可書見，口授弟子，弟子退而異言，及口說流行，故有公羊穀梁鄒夾之學。[26]夫喪欲速貧，死欲速朽，曾子且聞而未達，非子游舉其事以實之，亦烏得而明哉？故曰春秋之失亂。
隱二年
何以不稱使？昏禮不稱主人。宋公使公孫壽來納弊，則其稱主人何？辭窮也。辭窮者何？無母也。然則紀有母乎？曰有。有則何以不稱母？母不通也。富平李因篤曰，此言經所以不書紀侯者，以見母雖不通，而紀侯無母，則不得自稱主人，以別於宋公之無母也。
齊侯使其弟年來聘。公羊傳，其稱弟何？母弟稱弟，母兄稱兄。[27]何休以為春秋變周之文，從殷之質，質家親親，明當親厚，異於羣公子也。夫一父之子而以同母不同母為親疎，此時人至陋之見。春秋以下骨肉衰薄，禍亂萌生，鮮不繇此。詩人美鳲鳩均愛七子，豈有於父母則望之以均平，於兄弟則教之以疏外？以此為質，是所謂直情而徑行，戎狄之道也。郭氏曰，若如公羊之說，則異母兄弟不謂之兄弟乎？程子曰，禮文有立嫡子同母弟之說。其曰同母弟，蓋謂嫡耳，非以同母弟為加親也。若以同母弟為加親，則知有母不知有父，是禽獸也。
隱公十一年公羊傳，子沈子曰，註雲，子沈子後師，明說此意者，沈子稱之冠氏上者，著其為師也。不但言子曰者，辟孔子也。其不冠子者，他師也。按傳中有子公羊子曰，[28]而又有子沈子曰，[29]子司馬子曰，[30]子女子曰，[31]子北宮子曰，[32]何彼師之多歟？[33]然則此傳不盡出於公羊子也明矣。
穀伯綏來朝。鄧侯吾離來朝。傳曰，皆何以名？失地之君也。[34]其稱侯朝何？貴者無後，待之以初也。其義甚明，而何氏乃有去二時者桓公以火攻人君之說。又有不月者失地君朝惡人之說。胡氏因之，遂以朝桓之貶歸之於天道矣。
十一年
鄭忽出奔衞。傳曰，忽何以名？春秋，伯子男一也，辭無所貶。傳文簡而難曉。李因篤曰，春秋之法，天子三公稱公，王者之後稱公，其餘大國稱侯，小國稱伯子男。[35]是則公侯為一等，伯子男為一等也。故子產曰，鄭伯男也，遭喪未踰年之君公侯皆稱子，如宋子、衞子、陳子之類是也。以其等本貴於伯子男，故降而稱子。今鄭，伯爵也，伯與子男為一等，下此更無所降，不得不降而書名矣。名非貶忽之辭，故曰辭無所貶。
桓公八年，祭公來，遂逆王后於紀。九年春，紀季姜歸於京師。從逆者而言，謂之王后，從歸者而言，謂之季姜，此自然之文也。猶詩之言為韓姞相攸也，猶左氏之言息媯將歸過蔡也，皆未嫁而冠以夫國之號，此臨文之不得不然也。而公羊以為王者無外，其辭成矣。又以為父母之於子，雖為天王后，猶曰吾季姜。是其說經雖巧，而非聖人之意矣。今將曰逆季姜於紀，則初學之士亦知其不通。又將曰王后歸於京師，則王后者誰之女？辭窮矣。公羊子蓋拘於在國稱女之例，[36]而不知文固有倒之而順者也。
傳文則有不同者。左氏莊公十八年，陳媯歸於京師，實惠後。
公羊閔公二年傳，桓公使高子將南陽之甲立僖公而城魯。或曰自鹿門至於爭門者是也。或曰自爭門至於吏門者是也。註，鹿門魯南城東門也。據左傳臧紇斬鹿門之關出奔邾是也。爭門吏門並闕。按說文，淨，魯北城門池也。從水，爭聲，士耕切。是爭門即以此水名，省文作爭爾。[37]後人以瀞字省作凈，音才性切。而梵書用之。自南北史以下俱為才性之凈，而魯之爭門不復知矣。[38]
魯有二嬰齊，皆公孫也。成公十五年三月乙己，仲嬰齊卒。其為仲遂後者也。[39]成公十七年十一月壬申，公孫嬰齊卒於貍脤。則子叔聲伯也。季友仲遂皆生而賜氏，故其子即以父字為氏。[40]生而賜氏非禮也，以父字為氏亦非禮也。春秋從其本稱而不沒其變氏。其生也書公子遂，其死也書仲遂卒於垂。於其子也其生也書公孫歸父，其死也書仲嬰齊卒。[41]
公羊傳，仲嬰齊者也何？公孫嬰齊也。此言仲嬰齊亦是公孫嬰齊，非謂子叔聲伯。故註雲，未見於經，為公孫嬰齊。今為大夫死，見經為仲嬰齊。此漢人解經之善。若子叔孫伯，則戰鞌、[42]如晉、[43]如莒，[44]已屢見於經矣。
為人後者為之子，此語必有所受。然嬰齊之為後，後仲遂，非後歸父也。[45]以為為兄後則非也。傳拘於孫以王父字為氏之說，而以嬰齊為後歸父，則以弟後兄，亂昭穆之倫矣。非也。且三桓亦何愛於歸父而為之立後哉？
已下穀梁傳
隱十年無正者，以無其月之事而不書，非有意削之也。穀梁以為隱不自正者，鑿矣。趙氏曰，宣成以前人名及甲子多不具，舊史闕也。得之矣。
莊公三十一年，齊侯來獻戎捷。傳曰，戎菽也。似據管子，桓公北伐山戎，得冬蔥及戎菽，布之天下，而為之說。桓公以戎捷誇示諸侯，豈徒一戎菽哉。且生民之詩曰，蓻之荏菽，荏菽斾斾。傳曰，荏菽戎菽也。爾雅，戎菽謂之荏菽。[46]則是后稷之生而已蓻之，不待桓公而始布矣。
公穀二傳相傳受之子夏，其宏綱大指得聖人之深意者，凡數十條。然而齊魯之間人自為師，窮鄉多異，曲學多辨，其穿鑿以誤後人者亦不少矣。且如隕石於宋五，六鶂[47]退飛過宋都。此臨文之不得不然，非史雲五石，而夫子改之石五。史雲鶂六，而夫子改之六鶂也。穀梁子曰，隕石於宋五，後數，散辭也。六鶂退飛過宋都，先數，聚辭也。天下之達道五，所以行之者三，其散辭乎？凡為天下國家有九經，其聚辭乎？初九潛龍，後九也。九二見龍，先九也。世未有為之說者也。
石無知，故日之，然則梁山崩不日何也？鶂微有知之物，故月之。然則有鸜鵒來巢不月何也？夫月日之有無，其文則史也。故劉敞謂言是月者，宋不告日；嫌與隕石同日，書是月以別之也。
文公四年夏五月，王子虎卒。左氏以為王叔文公者，是也。而穀梁以為叔服。按此後文公十四年有星孛人於北斗，周內史叔服曰，不出七年，宋齊晉之君皆將死亂。成公元年，劉康公伐戎，叔服曰，背盟而欺大國，此必敗。明叔服別是一人，非王子虎也。[48]
穀梁傳，宜公十五年，中國謹日，卑國月，夷狄不日。其曰潞子嬰兒賢也。疏解甚迀。按傳文曰字誤，當作其日潞子嬰兒賢也。[49]
