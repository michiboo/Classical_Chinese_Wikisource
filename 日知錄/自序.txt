炎武所著日知錄，因友人多欲鈔寫，患不能給，遂於上章閹茂之歲刻此八卷。歷今六七年，老而益進，始悔向日學之不博，見之不卓。其中疏漏，往往而有，而其書已行於世，不可掩。漸次增改，得二十餘卷。欲更刻之，而猶未敢自以為是。故以先舊本質之同志。蓋天下之理無窮，而君子之志於道也，不成章不達。故昔日之得，不足以為矜，後日之成，不容以自限。若其所欲明學術正人心，撥亂世，以興太平之事，則有不盡於是刻者。須絕筆之後，藏之名山，以待撫世宰物者之求。其無以是刻之陋而棄之，則幸甚。

嘗謂今人纂輯之書，正如今人之鑄錢。古人釆銅于山，今人則買舊錢，名之曰廢銅，以充鑄而已。所鑄之錢既以麤(粗)惡，而又將古人傳世之寶舂剉碎散，不存於後，豈不兩失之乎？承問《日知錄》又成幾卷，蓋期之以廢銅，而某自別來一載，早夜誦讀，反復尋究，僅得十餘條。然庶幾釆山之銅也。
君子之為學，以明道也，以救世也。徒以詩文而已，所謂雕蟲篆刻，亦何益哉？某自五十以後，篤志經史。其於音學，深有所得。今為五書，以續三百篇以來久絕之傳。而別著日知錄，上篇經術，中篇治道，下篇博聞，共三十餘卷。有王起者，將以見諸行事，以躋斯世於治古之隆，而未敢為今人道也。向時所傳刻本。乃其緒餘耳。

日知錄再待十年，如不及年（此年字如不復年之年）則以臨終絕筆為定。彼時自有受之者，而非可預期也。

向者日知錄之刻，謬承許可。比來學業稍進，亦多刋改，意在撥亂滌汙，法古用夏。啟多聞於來學，待一治於後王。自信其書之必傳，而未敢以示人也。

所著日知錄三十餘卷，平生之志與業皆在其中，惟多寫數本以貽之同好。庶不為惡其害已者之所去。而有王者起，得以酌取焉。其亦可以畢區區之願矣。
