三代以上，人人皆知天文。「七月流火」，農夫之辭也；「三星在天」，婦人之語也；「月離於畢」，戍卒之作也；「龍尾伏晨」，兒童之謠也。後世文人學士，有問之而茫然不知者矣。若曆法，則古人不及近代之密。
樊深《河間府志》曰：「愚初讀律書，見私習天文者有禁。後讀制書，見廟語楊士奇等曰：『此律自為民間設耳，卿等安得有禁？』遂以《天元玉厯祥異賦》賜群臣。由律書之言觀之，乃知聖人所憂者深；由制書之言觀之，乃知聖人之所見者大。」
劉向言，《春秋》二百四十二年，日食三十六。今連三年比食。自建始以來，二十歲間而八食。率二歲六月而一發，古今罕有。異有大小希稠，佔有舒疾緩急。餘所見崇幀之世十七年而八食。〈二年五月乙酉朔 四年十月辛丑朔 七年三月丁亥朔 九年七月癸卯朔 十年正月辛丑朔 十二月乙未朔 十四年十月癸卯朔 十七年八月丙辰朔〉與漢成略同，而稠急過之矣。然則謂日食為一定之數，無關於人事者，豈非溺於疇人之術，而不覺其自蹈於邪臣之說乎？
《春秋·昭公二十一年》：「秋七月壬午朔，日有食之。公問於梓慎，曰：『是何物也？禍福何為？』對曰：『二至、二分，日有食之，不為災。日月之行也，分，同道也；至，相過也。其他月則為災。』」非也，夫日月之在於天，莫非一定之數。然天象見於上，而人事應於下矣。為此言者，殆於後世以「天變不足畏」之說進其君者也。《漢書·五行志》亦知其說之非，而依違其間，以為食輕，不為大災水旱而已，然則食重也如之何？是故日食之咎，無論分、至。
日食，月揜日也；月食，地揜月也。今西洋天文說如此。自其法未入中國而已有此論，陸文裕《金臺紀聞》曰：「嘗聞西域人算日月食者，謂日月與地同大，若地體正掩日輪上，則月為之食。」南城萬實《月食辯》曰：「凡黃道平分各一百八十二度半強，對衝處必為地所隔，望時月行適當黃道交處，與日正相對，則地隔日光，而月為之食矣。」按其說亦不始於近代，漢張衡《靈憲》曰：「當日之衝，光常不合者，蔽於地也。是謂暗虛在星，星微月過則食。」載《續漢·天文志》中。俗本「地」字有誤作「他」者，遂疑別有所謂暗虛，而致紛紛之說。〈《宋史•天文志》曰：「火外明，其對必有闇氣，大小與日體同者。」非〉
靜樂李鱸習西洋之學，述其言曰：「月本無光，借日之照以為光曜。至望日，與地日為一線，月見地不見日，不得借光，是以無光也。」或曰：「不然。曾有一年，月食之時，當在日沒後，乃日尚未沉，而出地之月已食矣。東月初升，西日未沒，人兩見之，則地固未嘗遮日月也，何以雲見地不見日乎？」答曰：「子所見者非月也，月之影也，月固未嘗出地也。何以驗之？今試以一文錢置虛器中，前之卻之，不見錢形矣，卻貯水令滿而錢見，則知所見者非錢也。乃錢之影也。日將落時，東方蒼蒼涼涼，海氣升騰，猶夫水然，其映而升之亦月影也。如必以東方之月為真月。則是以水面之錢為真錢也，然乎？否乎？又如漁者見魚浮水面，而投叉刺之，必稍下於魚，乃能得魚。其浮於水面者，魚之影也。舟人刺篙，其半在水，視之若曲焉，此皆水之能影物也。然則月之受隔於地，又何疑哉。
吳伐越，歲在越，故卒受其凶符。秦滅燕，歲在燕，故燕之復建不過一紀。二者信矣。慕容超之亡，歲在齊，而為劉裕所破，國遂以亡。豈非天道有時而不驗邪？是以天時不如地利。
歲星固有居其國而不吉者。其行有嬴縮，《春秋傳》：「歲棄其次而旅於明年之次。」《史記·天官書》：「已居之，又東西去之，國凶。」《淮南子》：「當居不居，越而之他處。」以近事考之，歲星當居不居，其地必有殃咎。〈考《授時歷》叚目，歲星未有不退之時，但晨退四十六日，夕退四十六日，各有奇，共止得九度七十六分有奇。而十二宮，大約各三十度，以出宮爲災，不出宮不爲災也〉
史言：周將代殷，五星聚房；齊恆將伯，五星聚箕。〈沈約《宋書•天文志》云：「《竹書紀年》：『帝辛三十二年，五星聚於房』」〉漢元年十月，五星聚東井。唐天寶九載八月，五星聚尾箕，大歷三年七月，五星聚東井。宋乾德五年三月，五星聚奎。〈景德四年六月，司天監言：「五星聚而伏於鶉火」〉淳熙十二年閏七月，五星聚軫。元太祖二十一年十一月，五星聚見於西南，明嘉靖三年正月丙子，五星聚營室。天啟四年七月丙寅，五星聚張。〈丙寅月之十四日，日在張九度，木十六度，火七度，土三度，金三度，水一度。凡聚者四日〉占曰：「五星若合，是謂易行，有德受慶，改立王者，奄有四方，子孫蕃昌。無德受殃，離其國家，滅其宗廟，百姓離去，被滿四方。」考之前史所載，惟天寶不吉，蓋玄宗之政荒矣。或曰：漢從歲，宋從填，唐從熒惑雲。
四星之聚，占家不以為吉。驗之前代：於張，光武帝漢；〈《蜀志》劉豹等言：「建安二十一年，太白熒惑，填星常從歲星」〉於牛、女，中宗紹晉；於觜、參，神武王齊；於危，文宣代魏；於東並，肅宗復唐；於張，高祖王周，皆為有國之祥也。故漢獻帝初，韓馥以四星會於箕尾，欲立劉虞為帝。唐咸通十年，熒惑、填星、大白、辰星會於畢、昂，詔王景崇被袞冕，軍府稱臣以厭之。然亦有不同者：如慕容超之滅，四星聚奎、婁；姚泓之滅，四星聚東井。後晉天福五年，術士孫智永以四星聚鬥，分野有災，勸南唐主巡東都。宋靖康元年，太白、熒惑、歲、填四星合於張。嘉熙元年，太白、歲、辰、熒惑合於鬥，詔避殿減膳，以圖消弭。此則天官家所謂「四星若合，其國兵喪並起，君子憂，小人流」，而不可泥於一家之占者矣。
《漢書·藝文志》：《海中星占驗》十二卷，《海中五星經雜事》二十二卷，《海中五星順逆》二十八卷，《海中二十八宿國分》二十八卷，《海中二十八宿臣分》二十八卷，《海中日月彗虹雜占》十八卷。海中者，中國也。故《天文志》曰：「甲乙海外，日月不占。」蓋天象所臨者廣，而二十八宿專主中國，故曰海中二十八宿。
今天官家所傳星名，皆起於甘石。如郎將、羽林，三代以下之官；左更、右更，三代以下之爵；王良、造父，三代以下之人；巴蜀、河間，三代以下之國，春秋時無此名也。
《易·傳》言先天後天。考之史書所載，人事動於下而天象變於上，有驗於頃刻之間而不容遲者。宋武帝欲受晉禪，乃集朝臣宴飲，日晚坐散，中書令傅亮叩扉人見，請還都謀禪代之事。及出已夜，見長星竟天，拊髀嘆曰：「我常不信天文，今始驗矣。」隋文帝立晉王廣為皇太子，其夜烈風大雪，地震山崩，民舍多壞，壓死者百餘口，唐玄宗為臨淄王，將誅韋氏，與劉幽求等微服人苑中。向二鼓，天星散落如雪，幽求曰：「天道如此，時不可失。」文宗以右軍中尉王守澄之言，召鄭註對於浴堂門，是夜彗出東方，長三尺。然則荊軻為燕太子丹謀刺秦王，而白虹貫日；衛先生為秦昭王畫長平之事，而太白食昂，固理之所有。孟子言「氣壹則動誌」，其此之謂與？
漢桓帝延熹九年，濟陰東郡濟北平原河水清，襄楷上言：「河者，諸侯位也，清者屬陽，濁者屬陰，河當濁而反清者，陰欲為陽，諸侯欲為帝也。」明年帝崩，靈帝以解瀆亭侯入繼，《隋書》言：齊武成帝河清元年四月，河、濟清。後十餘歲，隋有天下。隋煬帝大業三年，武陽郡河清數里。十二年，龍門河清。後二歲，唐受禪。金衛紹王大安元年，徐、沛黃河清，臨洮人楊·上書，亦引襄楷之言。後四歲，宣宗立。元順帝至正二十一年十一月戊辰，黃河自平陸三門磧下至孟津，五百餘里皆清，凡七日，而明太祖興。至先朝尤驗，正德河清，世宗以興王即位；泰昌河清，崇幀帝以信王即位。
自古國家中葉，多有妖人闌入宮禁之事，固氣運之疵，亦是法紀廢弛所致。如漢武帝征和元年，上居建章宮，見一男於帶劍人中龍華門，疑其異人，命收之。男於捐劍走，逐之弗獲，上怒，斬門候，成帝建始三年十月丁未，渭水橋上小女陳持弓，年九歲，走入橫城門，入未央宮尚方掖門殿門，門衛戶者莫見，至句盾禁中而覺得。綏和二年八月庚申，鄭通裏男於王褒，衣繹衣，小冠，帶劍，人北司馬門殿東門。上前殿入非常室中，解帷組結佩之，收縛考問。褒，故公車大誰，卒病狂易，不自知入宮狀，下獄死，後漢靈帝光和元年五月壬午，有人白衣人德陽門，言梁伯夏教我上殿為天子。中黃門桓賢等呼門吏僕射欲收縛，吏未到，須臾還走，求索不得，小知姓名，四年，魏郡男子張博，送鐵盧詣太官。博上書室殿山居屋後官禁，落屋喧呼，上收縛考問，辭忽不自覺。晉惠帝太安元年四月癸酉，有人自雲龍門入殿前，北面再拜曰：「我當作中書監。」即收斬之。成帝咸康五年十一月，有人持柘杖。絳衣，詣止斗門，上列為聖人，使求見天子。門候受辭，辭稱姓呂名賜，其占王和女可右足下有七星，星皆有毛，長七寸，天令命可為天下母。奏聞，即伏誅，並下晉陵誅可。秦苻堅時，有人入明光殿，人呼曰：「甲申乙酉，魚羊食人，悲哉，無復遺！」堅命執之，俄而不見，陳後主為太子時，有婦人突人東宮，大言曰：「畢國主！」唐高宗永隆二年九月一日，萬年縣女子劉凝靜，乘白馬，著白衣，男子從者八九十人，入太史局，升令廳床坐勘問：「比有何災異？」太史令姚玄辯執之，以聞，是夜彗見西方天市中，長五尺。武后神功元年二月庚子，有人走入端門，又入則天門，至通天宮，閽者及仗衛不之覺。睿宗太極元年，狂人段萬謙潛入承天門，登太極殿，升御床，自稱天子，呼宿衛兵士，令稱「萬歲」。德宗貞元八年二月丁亥，許州人李狗兒持杖入含元殿，擊欄檻，擒得伏誅。敬宗長慶四年三月戊辰，狂人徐忠信闌人浴堂門，杖四十配流。天德文宗開成二年十一月癸亥，狂人劉德廣突入含光殿，詔付京兆府，杖殺之。宋高宗建炎二年十一月，帝在揚州郊祀，後數日，有狂人具衣冠，執香爐，攜絳囊，拜於行宮門外，自言「天遣我為官家兒」，書於囊紙、刻於右臂皆是語。鞫之，不得姓名，帝以其狂，釋不問。孝宗淳熙十四年正月，紹興府有狂人突入恩平郡王第，升堂踐王坐，曰：「我太上皇孫，來赴郡。」鞫訊，終不語。元順帝至正十年春，京師麗正門樓鬥拱內有人伏其中，不知何自而至，遠近聚觀之。有旨，取付法司鞫問。但雲薊州人，詰其所從來，皆惘若無知。乃以不應之罪笞之，忽不知所在。史家並書之，以為異。先朝景泰三年五月癸已朔，以明日立太子，具香亭於奉天門，有一人自外徑人，執紅棍擊香亭，曰：「先打東方甲乙木。」內使執之，命付錦衣衛，亦書於《英宗實錄》。然未有若萬曆四十三年張差一事，宮中府中幾成莫解之禍，更歷五朝，流言未息，天乎？人乎？吾不得而知之矣。《周禮》閽人職云：「奇服怪民不入宮。」註曰：「怪民狂易。」是則先王固知其有此事而豫為之防矣。
建炎南渡，有詐稱徐王棣者，詐稱信王棒者，詐稱越王·次子者，詐稱淵聖第二皇子者，詐稱榮德帝姬者，詐稱柔福帝姬者，莫不伏法，訖無異言。乃弘光時王之明一事，中外流言，洶洶不息，藩鎮稱兵遂以藉口，至今民間尚有疑以為真者。此亦亡國之妖也已。
衛太子自殺於湖，武帝為築歸來望思之臺，事狀明白。十年之後，猶有如成方遂之乘黃犢車詣北闕，吏民聚觀至數萬人，公卿莫敢發言者。況值非常之變，事未一年，吾君之子，天下屬心，眾口喧騰，卒難遍喻者乎？寄之中城獄舍，不加刑鞫，是為得理，不可以亡國之君臣而加之誣低也。
晉會稽王道子為桓玄所害，以臨川王寶子修之為道子嗣，尊妃王氏為太妃。義熙中，有稱元顯子秀熙避難蠻中而至者，太妃請以為嗣，於是修之歸於別第。劉裕意其詐而案驗之，果散騎郎膝羨奴勺藥也，竟坐棄市。太妃不悟，哭之甚慟。近時之論多有似乎此者。
昔人言朔漠諸國唯占於昂北，亦不盡然。考之史，流星入紫宮而劉聰死，熒惑守心而石虎死，孛星太微大角熒惑大白入東井而苻生弒，彗起尾箕掃東井而燕滅秦，彗起奎婁掃虛危而慕容德有齊地，太白犯虛危而南燕亡，熒惑在匏瓜中忽亡入東井而姚秦亡，熒惑守心而李勢亡，熒惑犯帝座而呂隆滅，月揜心大星而魏宣武弒，熒惑人南斗而孝武西奔，月揜心星而齊文宣死，彗星見而武成傳位，篤星曆虛危而齊亡，太白犯軒轅而周閔帝弒，熒惑入軒轅而明帝弒，歲星揜太微上將而宇文護誅，熒惑入太微而武帝死。若金時則太白入大微而海陵弒，白氣貫紫微而高琪殺胡沙虎，彗星起大角而哀宗滅，其他難以悉數，夫中國之有都邑，猶人家之有宅舍，星氣之失，如宅舍之有妖祥，主人在則主人當之，主人不在則居者當之，此一定之理。而以中外為限斷，乃儒生之見，不可語於天道也。魏明帝問黃權曰：「天下鼎立，何地為正？」對曰：「當驗天文。往者熒惑守心而文帝崩，吳蜀無事，此其微也。」晉康帝建元三年，歲星犯天關，安西將軍庾翼與兄冰書曰：「歲星犯天關，占云：關梁當分。比來江東無他故，江道亦不艱難，而石虎頻年再閉關，不通信使，此復是天公憒憒。無皂白之徵也。」梁武帝中大通六年．先是熒惑入南斗，去而復還，留止六旬。上以諺云：「熒惑人南斗，天子下殿走。」乃既而下殿以禳之。及聞魏主西奔，慚曰：「內亦應天象邪？」
淮南王安以客言，彗星長竟天，天下兵當大起，謀為畔逆，而自剄國除。眭孟言大石自立，僵柳復起，當有從匹夫為天子者，而以妖言誅。趙廣漢問太史知生氣者．言今年當有戮死大臣，即上書告丞相罪，而身坐要斬。甘忠可推漢有再受命之運，而以罔上惑眾，下獄病死，弟子夏賀良等用其說以誅，齊康侯知東郡有兵，私語門人，為上莽所殺。卜者上況以劉氏復興，李氏為輔，為李焉作讖書十餘萬言，莽皆來之。國帥公劉秀女·言宮中當有白衣會，乃以自殺。西門君惠語上涉，以國師公姓名當為天子，遂謀以所部兵劫莽，事發被誅。王郎明星曆，嘗以河北有天子氣，而以僭位誅死。襄楷言天文不利黃門常侍，當族滅，而卒陷王芬自殺。劉焉聞董扶言，益州有天子氣，求為益州牧，而以天火燒城，憂懼病卒，子璋降於昭烈。孔熙先推宋文帝必以非道晏駕，禍由骨肉，江州當出天子，而卒與范曄等謀反，棄市，並害彭城王。郭·言代呂者王，又言涼州分野有大兵，故舉事，先推王詳，後推王乞基，而卒之代呂隆者王尚，又言火秦者晉。遂南奔，秦人追而殺之。劉靈助占爾朱當滅，又言三月末我必入定州，遂舉兵以三月，被擒斬於定州。苗昌裔言大祖後當再有天下，趙子崧習聞其說，靖康未起兵，檄文頗涉不遜，卒以貶死。成祖永樂末，欽天監官王射成言天象將有易主之變，孟賢等信之，謀立趙王高燧，並以伏誅。是數子者之占，不可謂不驗，而適以自禍其身，是故占事知來之術，惟正人可以學。
《漢書》謂：「夫子之言，性與天道不可得聞。而仲舒下吏，夏侯囚執，眭孟誅戳，李尋流放，此學者之大戒。」又曰：「星事兇悍，非湛密者弗能由也。」蜀漢杜瓊精於術學，初不視天文，無所論說。礁周常問其意，瓊曰：「欲明此術甚難，須當身視，識其形色，不可信人也。晨夜苦劇，然後知之。復憂漏泄，不如不知，是以不復視也。」後魏高允精於天文，遊雅數以災異問允，允曰：「陰陽災異，知之甚難。即已知之，復恐漏泄，不如不知也。天下妙理至多，何速問此？」雅乃止。北齊權會明風角玄象，學徒有請問者，終無所說。每云：「此學可知，不可言。諸君並貴遊子弟，不由此進，何煩問也。」惟有一子，亦不授此術。
石虎之太史令趙攬以天文死，苻生之太醫令程延以方脈死，故《淮南子》曰：「好事者未嘗不中。」
《史記·趙世家》：「扁鵲言秦穆公寤而述上帝之言，公孫支書而藏之，秦讖於是出矣。」《秦本紀》：「燕人盧生使人海還，以鬼神事，因奏錄圖書，曰：『亡秦者胡也。』」然則讖記之興實始於秦人，而盛於西京之末也。
始皇備匈奴，而亡秦者少子胡亥。漢武殺中都官詔獄系者。而即帝位者皇曾孫病已。苻生殺魚遵，而代生者東海王堅。宋廢帝欲南巡湘中，而代子業者湘東王或。齊神武惡見沙門，而亡高者宇文。周武殺紇豆陵，而篡周者楊堅。隋煬族李渾，而禪隋者李淵。唐大宗誅李君羨，而革唐者武后。周世宗代張永德，而繼周者藝祖。
自漢以後，凡世人所傳帝王易姓受命之說，一切附之孔子。如沙丘之亡，卯金之興，皆謂夫子前知而預為之讖。其書蓋不一矣。魏高祖太和九年，詔自今圖讖秘緯及名為《孔子閉房記》者，一皆焚之，留者以大辟論。《舊唐書·王世充傳》：世充將謀篡位，有道士桓法嗣者，自言解圖讖，乃上《孔子閉房記》，畫作丈夫持一竿以驅羊，釋云：「隋楊，姓也；幹一者，王字也。王居羊後，明相國代隋為帝也。」世充大悅。詳此，乃似今人所雲《推背圖》者，今則托之李淳風而不言孔子。
一日十二時，計刻則以百刻為日。今歷家每時有十刻，則一百二十刻矣。何以謂之百刻乎？曰：歷家有大刻，有小刻，初一、初二、初三、初四、正一、正二、正三、正四，謂之大刻。合一日計之，得九十六刻，其不盡者，置一初初於初一之上，置一正初於正一之上，謂小刻，每刻止當大刻六分之一。合一日計之，為初初者十二，為正初者十二，又得四大刻，合前為百刻。朱王逵《蠡海集》言：「百刻之說：每刻分為六十分，百刻共得六千分。散於十二時，每時得五百分。如此則一時占八刻零二十分，將八刻截作初、正各四刻，卻將二十分零數分作初初、正初微刻各一十分也。」《困學紀聞》所載易氏之說亦同。
《周禮·摯壺氏》註：「漏箭晝夜共百刻。」《禮記·樂記》：「百度得數而有常。」註：「百度，百刻也。」《靈樞經》：「漏水下百刻，以分晝夜。」《說文》：漏以銅受水，刻節，晝夜百節。《隋書，天文志》：昔黃帝創觀漏水，制器取則，以分晝夜，其後因以命官。《周禮·挈壺氏》則其職也，其法總以百刻分於晝夜。」梁天監六年，武帝以晝夜百刻分配十二辰，辰得八刻，仍有餘分，乃以晝夜為九十六刻，一辰有全刻八焉。是知每辰得八刻，仍有餘分者，古法也。《五代史·馬重績傳》：「重績言漏刻之法，以中星考民夜為一百刻，八刻六十分刻之二十為一時，時以四刻十分為工。此自古所用也，今失其傳。以午正為時始，下侵未四刻十分而為午，由是晝夜昏曉皆失其正，請依古改正。從之。」《五代會要》：晉天福三年，司大監奏《漏刻經》云：「晝夜一百刻．分為十二時，每時有八刻三分之一，六十分為一刻，一時有八刻二十分。」《玉海》：每時初行一刻至四刻六分之一為時正，終八刻三分之一則交入次時。國史誌：每時八刻二十分，每刻一擊鼓，八鼓後進時牌，除二十分為雞唱，唱絕擊一十五鼓，為時正。
《禮記·月令》：「仲存之月，始雨水，桃始華，倉庚鳴，鷹化為鳩，」始雨水者，謂天所雨者水而非雪也。今歷去此一句。嫌於雨水為正月中氣也。鄭廉成《月令》註曰：「《夏小正》：正月啟蟄。漢始亦以驚蟄為正月中。」疏引《漢書·律曆志》云：「正月立春節，雨水中，二月驚蟄節，春分中。」是前漢之末劉欲作《三統曆》改驚蟄為二月節也。然《淮南子》》先雨水、後驚蟄。則漢初己有此說。而蔡邕《月令問答》云：「間者曰：『既個川《三統》，以驚蟄為正月中，雨水為二月節，皆《三統》法也，獨用之何？』曰：『孟春，《月令》曰：蟄蟲始震，在正月也，仲春始雨水，則雨水二月也。以其合，故用之。』」是則《三統》未嘗改雨水在驚蟄之前也，改之者《四分曆》耳，記疏誤也。今二月間尚有雨雪，唯南方地暖，有正月雨水者。
《左傳·恆五年》：「後蟄而郊。」註：「啟蟄，夏正建寅之月。」《夏小正》：「正月啟蟄。」
則當依古以驚蟄為正月中，雨水為二月節為是。
《淮南子》：「五行子生母曰義，母生子曰保，子母相得曰專，母勝子曰制，子勝母曰困。」《抱樸子》引《靈寶經》謂：「「支幹上生下曰寶，下生上曰義，上克下曰制，下克上曰伐，上下同曰專。」以「保」為「寶」，以「困」為「伐」，今歷家承用之。
建除之名，自鬥而起。始見於太公《六韜》云：「開牙門常背建向破。」《越絕書》：「黃帝之元，執辰破已，霸王之氣見於地戶。」《淮南子·天文訓》：「寅為建，卯為除，辰為滿，已為平。午為定，未為執，申為破，酉為危，戌為成，亥為收，子為開，丑為團。」《漢書·王莽傳》：「十一月，王子直建，戊辰直定。」蓋是戰國後語。《史記·日者傳》有建除家。
解縉封事言：「治歷明時，授民作事，但伸播種之宜，何用建除之謬？方向煞神，事甚無謂。孤虛宜忌，亦且不經。東行西行二論，天德月德之書，臣料唐虞之歷必無此等之文，所宜著者，日月之行，星辰之次，仰觀俯察，事合逆順，七政之齊，正此類也。」
歷家天盤二十四時，有所謂艮、巽、坤，幹者，不知其所始。按《淮南子·天文訓》曰：「子午、卯酉為二繩，丑寅，辰巳、未申、戊亥為四鉤，東北為報德之維，西南為背陽之維，東南為常羊之維，西北為蹄通之維。」「鬥指子，則冬至；加十五日指癸，則小寒；加十五日指丑，則大寒；加十五日指報德之維，則越陰在地，故曰距日冬至四十六日而立春；加十五日指寅，則雨水；加十五日指甲，則雷驚蟄；加十五日指卯中繩，故曰春分，則雷行；加十五日指乙，則清明，風至；加十五日指辰，則穀雨；加十五日指常豐之維，則春分盡，故日有四十六日而立夏；加十五日指已，則小滿；加十五日指丙，則芒種；加十五日指午，則陽氣極，故曰有四十六日而夏至；加十五日指丁，則小暑；加十五日指未，則大暑；加十五日指背陽之維，則夏分盡，故曰有四十六日而立秋；加十五日指申，則處暑；加十五日指庚，則白露降；加十五日指西中繩，故日秋分；加十五日指辛，則寒露；加十五日指戌，則霜降；加十五日指蹄通之維，則秋分盡，故曰有四十六日而立冬；加十五日指亥，則小雪；加十五日指壬，則大雪；加十五日指子。」所謂報德之維、常羊之維、背陽之維、蹄通之維，即艮、巽、坤、幹也。後人省文，取卦名當之爾。
太一之名不知始於何時。《史記·天官書》：「中宮天極星，其一明者為太一常居。」《封禪書》：「毫人謬忌奏詞太一方曰：天神貴者太一，太一佐曰五帝。古者天子以春秋祭大一東南郊，用太牢，七日，為壇，開八通之鬼道，於是天子令太祝，立其祠長安東南郊，常奉祠如忌方。其後人有上書，言：『古者天子三年一用太牢，祠神三：一天、一地、一太一。』天子許之。令太祝領祠之，於忌太一壇上，如其方，」此太一之祠所自起。《易幹鑿度》曰：「太一，取其數以行九宮，」鄭玄註曰：「太一者，北辰神名也。下行八卦之宮，每四乃還於中央。中央者，地神之所居，故謂之九宮。天數以陽出，以陰入。陽起於子，陰起於午。是以太一下行九宮，從坎宮始，自此而坤宮，又自此而震宮，既又自此而巽宮，所行者半矣。還息於中央之宮。既又自此而幹宮，自此而兌宮，自此而良宮，自此而離官，行則周矣。上遊息於太一之宮，而反紫宮。行起從坎宮，終於離宮也。《南齊書·高帝紀》案太一九宮占歷推自漢高帝五年至宋順帝異明元年，大一所在。《易幹鑿度》曰：「太一取其數，以行九宮。九宮者，一為天蓬。以制冀州之野；二為天內，以制荊州之野；三為天衝，其應在青；四為天輔，其應在徐；五為天禽，其應在豫；六為天心，七為天柱，八為天任，九為天英，其應在雍、在梁、在兗、在楊。天衝者，木也；天輔者，亦木也。故木行太過不及，其青在青、在徐。天柱，金也，天心亦金也。故金行太過不及，其告在梁、在雍。惟水無應宮也。此謂以九宮制九分野也。」《山堂考索》：「漢立太一祠，即甘泉泰·也。唐謂之太清紫極宮。宋謂之太一宮，宋朝尤重大一之祠，以太一飛在九宮，每四十餘年而一徙，所臨之地則兵疫不興，水旱不作。在太平興國中，太宗立詞於東南郊而把之，則謂之東太一。在天聖中，仁宗立詞於西南郊而祀之，則謂之西太一。在熙寧中，神宗建集福宮而祀之，則渭之中太一。」
《宋史·劉黻傳》言：「西太一之役，佞者進曰：『太一所臨分野則有福。』近歲自吳移蜀，信如祈禳之說，西北坤維按堵可也。今五六十州，安全者不能十數，敗降者相繼，福何在耶？武帝祠太一於長安，至晚年以虛耗受禍，而後悔方士之謬。雖其悔之弗早，猶愈於終不知侮者也。」
唐朝新格以正五九月為忌月，今人相沿以為不宜上任。考《唐書》：武德二年正月甲子，詔自今正月、五月、九月不得行刑，禁屠殺。
《雲麓漫鈔》曰：「釋氏智論云：天帝釋以大寶鏡照四大神洲，每月一移，察人善惡。正、五、九月照南贍部洲，唐太宗崇其教，故正、五、九月不食葷，百官不支羊錢。其後因此遂不上官。」《寂園雜記》謂：「新官上任，應祭告神只，必須宰殺，故忌之也。」愚按，正、五、九月不上任，自是五行家言，不緣屠宰。其傳已久，亦不始於唐時。《南齊書·張融傳》：「攝詞部、倉部二曹，倉曹以正月，俗人所忌，太倉為可開不？融議：『不宜拘束小忌。』」《北齊書·宋景業傳》：「顯祖將受魏禪，或曰：『《陰陽書》五月不可人官，犯之終於其位。』景業曰：『王為天子，無復下期，豈得不終於其位乎？』顯祖大悅。」又考《左傳》：「鄭厲公復公父定叔之位，使以十月入，曰：『良月也，就盈數焉』。」而顏師古註《漢書》：「李廣數奇，以為命令只不耦。」是則以雙月為良，只月為忌。喜耦憎奇，古人已有之矣。

《冊府元龜》：「德宗貞元十五年九月乙已，詔自今二月一日、九月九日，每節前放開屠一日。」
唐人正、五、九月齋戒，不禁閏月。白居易有《閏九月九日獨飲詩》云：「自從九月持齋戒，不醉重陽十五年。」是閏九月可以飲酒也。
《冊府元龜》載：「唐開元二十二年十月，敕曰：『道家三元，誠有科誡。朕嘗精意，禱亦久矣，而初未蒙福，念不在茲。今月十四日、十五日是下元齋日，都內人應有屠宰，令河南尹李適之句當，總與贖取。其百司諸廚日有肉料亦責數奏來。並百姓間是日並停宰殺漁獵等，兼肉料食。自今以往，兩都及天下諸州每年正月、七月、十月元日起，十三至十五，兼宜禁斷。』」又《舊唐書·武宗紀》：「會昌四年春正月乙酉朔，敕：『齋月斷屠，出於釋氏。國家創業，猶近梁隋，卿相大臣，或沿茲弊。鼓刀者既獲厚利，糾察者潛受請求。正以萬物生植之初，宜斷三日；列聖忌斷一日，仍準。」「開元二十二年，敕三元日各斷三日，餘月不禁。」此則道家之說，乃正、七、十月，而非正、五，九月，又與武德二年之詔不同。
《後漢書·南匈奴傳》：「匈奴俗歲有三龍詞，常以正月、五月、九月戊日祭天神」此與三隻月同。
《史記·封禪書》言：秦雍旁有百數十祠，而陳寶尤著。」其神或歲不至，或歲數來，來常以夜，光輝若流星。從東南來，集於祠城，則若雄雞，其聲殷殷，雲野雞夜ず。」又云：「雍菅廟有杜主。杜主，故周之右將軍。其在秦中最小鬼之神者，」自西京以下，而秦時所奉之神絕無影響。《後漢·劉盆子傳》：「軍中常有齊巫鼓舞，祠城陽景王以求福助，巫狂言景王大怒曰：『當為縣官，何故為賊？』有笑巫者輒病，軍中驚動。」《瑯邪王京傳》：「國中有城陽景王祠，吏人奉祀，神數下言，官中多不便利。」《魏書》：「初，城陽景王劉章以有功於漢，故其國為立祠。青州諸郡轉相仿效，濟南尤盛，至六百餘祠。賈人或假二千石輿服導從，作倡樂，奢侈日甚，民坐貧窮，歷世長吏無敢禁絕者。太祖到，皆毀壞祠屋，止絕官吏民不得祠祀。」然考之於史，晉時猶有其詞。《晉書·五行志》：「臨淄有大蛇負二小蛇，入漢城陽景王祠中。」《慕容德載記》：「德如齊城，登營丘，至漢城陽景王廟。」而今並無其廟，《宋書·元兇劭傳》：「以輦迎蔣侯神嫁於宮內，啟顙乞恩，拜為大司馬，封鐘山郡王。食邑萬戶，加節鋮，蘇侯為膘騎將軍。」《禮志》：「明帝立九州廟於雞籠山，大聚群神。蔣侯加爵位至相國大部督中外諸軍事鐘山王，蘇侯至驃騎大將軍。」《南史·齊都昏侯紀》：「迎蔣侯神入宮，晝夜祈禱。自誅始安土遙光、遂加位相國，末又號為靈帝，車服羽儀一依王者。」《曹景宗傳》：「梁武帝時，旱甚，詔祈蔣帝神。十旬不雨，帝怒，命載荻，欲焚其廟。將起火，當神上忽有雲如傘，倏忽驟雨如瀉，臺中官殿皆自振動。帝懼，馳詔追停。少時還靜，自此帝畏信遂深。自踐阼以來，未嘗躬自到廟，於是備法駕，將朝臣修謁。」《陳書·武帝紀》：「十月乙亥，即皇帝位。丙子，幸鐘山把蔣帝廟。」《宋書·孔季恭傳》：「先是，吳興頻喪太守。雲項羽神為卞山王，居郡聽事，二千石至，常避之。」《南齊書·李安民傳》：「大守到郡，必須把以軛下牛。安民奉佛法，不與神牛，著屐上聽事，又於廳上八關齋，俄而牛死，安民亦卒，世以神為崇。」今南京十廟雖有蔣侯，湖州亦有卞山王，而亦不聞靈響。而梓潼二郎、三官、純陽之類以後出，而反受世人之崇奉。關壯繆之祠至遍於天下，封為帝君。豈鬼神之道亦與地為代謝合乎？應助言：平帝時，天地大宗已下及諸小神凡千七百所，今營寓夷泯，宰器聞亡、蓋物盛則衰，自然之道，天其或者欲反本也。而《水經註》引吳猛語廬山神之言，謂神道之事亦有換轉。昔夫子答宰我黃帝之問，謂生而民得其利百年，死而民畏其神百年，廣而民用其教百年，故曰黃帝三百年。烈山氏之子曰柱，食於稷，湯遷之而祀棄。以帝王神聖且然，則其他人鬼之屬又可知矣。春秋之世，猶知淫祀之非。故衛侯夢夏相，而寧子弗祀；晉侯卜桑林，而茍犖弗禱；楚昭上有疾，卜曰：「河為祟。」王弗祭，曰：「三代命祀祭不越望。江、漢、睢、漳，楚之望也。不·雖小德，河非所獲罪也，」至屈原之世，而沉湘之間並祀河伯，豈所謂「楚人鬼而越人禨」亦皆起於戰國之際乎？夫以昭王之所弗祭者而屈子歌之，可以知風俗之所從變矣。
洪武三年六月癸亥，詔曰：「五嶽五鎮四海四瀆之封，起自唐世。崇名美號，歷代有加。在朕思之，則有不然。夫嶽鎮海瀆皆高山廣水，自天地開闢以至於今，英靈之氣萃而為神，必皆受命於上帝，幽微莫測，豈國家封號之所可加？讀禮不經，莫此為甚。至如忠臣烈士雖可加以封號，亦惟當時為宜。夫禮所以明神人，正名分，不可以僭差。今宜依古定製，凡嶽鎮海瀆並去其前代所封名號，止以山水本名稱其神，郡縣城隍神號一體改正。歷代忠臣烈士亦依當時初封以為實號，後世溢美之稱皆與革去。庶幾神人之際名正言順，於禮為當，用稱朕以禮事神之意。」其《東嶽祝文》曰：「神有歷代之封號，予詳之再三，畏不敢效。」可謂卓絕千古之見。乃永樂七年正月丙子，迸封漢秣陵尉蔣君之神為忠烈武順昭靈嘉佑王，則何不考之聖祖之成憲也？
晉許榮上疏言：「臣間佛者，清遠玄虛之神。今僧尼往往依傍法服，五戒粗法尚不能遵，而流惑之徒競加敬事，又侵漁百姓，取財為惠，亦未合布施之道也。」《洛陽伽藍記》有比丘惠凝死去復活，見閻羅王，閱一比丘，是靈覺寺寶明，自云：「出家之前嘗作隴西太守，造靈覺寺成，棄宮入道。」閻羅王曰：「卿作太守之日，曲理枉法，劫奪民財。假作此寺，非卿之力，何勞說此？」付司送人黑門。此雖寓言，乃居官佞佛者之箴砭也。
梁武帝問達磨曰：「朕自即位以來，造寺寫經，度僧不可勝紀，有何功德，」答曰：「並無功德。」帝曰：「何以無功德？」答曰：「此但人天小果有漏之因，如影隨形，雖有非實。」在彼法中已有能為是言者。
宋明帝以故第為湘宮寺，備極壯麗。欲造十級浮圖而不能，乃分為二。新安太守巢尚之罷郡入見，上謂曰：「卿至湘宮寺未？此是我大功德，用錢不少。」通直散騎侍郎虞願侍側，曰：「此皆百姓賣兒貼婦錢所為，佛若有知，當慈悲嗟憫。罪高浮圖，何功德之有！」
嘗考泰山之故，仙論起於周末，鬼論起於漢末。《左氏》、《國語》未有封禪之文，是三代以上無仙論也。《史記》、《漢書》未有考鬼之說，是元、成以上無鬼論也。《鹽鐵論》云：「古者庶人，魚寂之祭，士一廟，大夫三，以時有事於五祀，無出門之祭。今富者祈名嶽，望山川，椎牛擊鼓，戲倡舞像。」則出門進香之俗已自西京而有之矣。自哀、平之際，而讖緯之書出，然後有如《遁甲開山圖》所云：「泰山在左，亢父在右，亢父知生，梁父主死。」《博物志》所云：「泰山一曰天孫。言為天帝之孫，主召人魂魄，知生命之長短者。」其見於史者，則《後漢書·方術傳》：「許峻自云：『嘗篤病三年不愈，乃謁泰山請命。」《烏桓傳》：「死者神靈歸赤山，赤山在遼東西北數千里，如中國人死者魂神歸泰山也。」《三國志·管輅傳》謂：「其弟辰曰：『但恐至泰山治鬼，不得治生人，如何？』」而古辭《怨詩行》云：「齊度遊四方，各系泰山錄。人間樂未央，忽然歸東嶽。」陳思王《驅車篇》云：「魂神所系屬，逝者感斯征，」劉楨《贈五官中郎將詩》云：「常恐遊岱宗，不復見故人。」應璩《百一詩》云：「年命在桑榆，東嶽與我期。」然則鬼論之興，其在東京之世乎？
或曰：「地獄之說，本於宋玉《招魂》之篇。長人、土伯，則夜叉、羅剎之倫也。爛土雷淵，則刀山劍樹之地也。雖文人之寓言，而意已近之矣。於是魏晉以下之人，遂演其說，而附之釋氏之書。昔宋胡寅謂閻立本寫地獄變相，而周興、來俊臣得之，以濟其酷，又孰知宋玉之文實為之祖，孔子謂「為誦者不仁」，有以也夫！
蕃俗信鬼。匈奴欲殺貳師，貳師罵曰：「我死必滅匈奴？」遂屠貳師以祠。會連雨雪數月，畜產死，人民疫病，？稼不熟，單于恐，為貳師立祠室。慕容雋斬冉閡於龍城遏陘山，山左右七里草木悉枯，蝗蟲大起，人言閔為祟，雋遣使祠之，溢曰悼武天王。其日大雪。魏太祖殺和跋，誅其家。後世祖西巡五原，回幸豺山，校獵，忽遇暴風，雲霧四塞。世祖怪而問之，群下言跋世居此土，祠冢猶存，或者能致斯變。帝遣古弼祭以三牲，霧即除散。後世祖？狩之日，每先祭之。蓋伯有為厲，理固有之。而蕃俗之畏鬼神，則又不可以常情論矣。
