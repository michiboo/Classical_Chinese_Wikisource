↑ 返回目錄
春秋不始於隱公，晉韓宣子聘魯，觀書於太史氏。見易象與魯春秋，曰周禮盡在魯矣。吾乃今知周公之德與周之所以王也。[1]蓋必起自伯禽之封，以洎於中世。當周之盛，朝覲會同征伐之事皆在焉，故曰周禮。而成之者古之良史也。[2]自隱公以下，世道衰微，史失其官，於是孔子懼而修之。自惠公以上之文無所改焉。所謂述而不作者也。自隱公以下則孔子以己意修之，所謂作春秋也。然則自惠公以上之春秋，固夫子所善而從之者也。惜乎其書之不存也！
孔子曰，吾猶及史之闕文也。史之闕文聖人不敢益也。春秋桓公十七年冬十月朔，日有食之。傳曰，不書日，官失之也。僖公十五年，夏五月，日有食之。傳曰，​​​​​不書朔與日，官失之也。以聖人之明，千歲之日至可坐而致，豈難考歷布算以補其闕？而夫子不敢也。況於史文之誤而無從取正者乎？況於列國之事得之傳聞，不登於史策者乎？左氏之書成之者非一人，錄之者非一世，可謂富矣，而夫子當時未必見也。史之所不書，則雖聖人有所不知焉者。且春秋魯國之史也，即使歷聘之餘必聞其政，遂可以百二十國之寶書增入本國之記注乎？[3]若乃改葬惠公之類不書者，舊史之所無也。曹大夫宋大夫司馬司城之不名者，闕也。[4]鄭伯髠頑楚子糜齊侯陽生之實弒而書卒者，傳聞不勝簡書，是以從舊史之文也。[5]左氏出於獲麟之後，網羅浩博，寔夫子之所未見。乃後之儒者似謂已有此書，夫子據而筆削之。即左氏之解經，於所不合者亦多曲為之說。而經生之論，遂以聖人所不知為諱。是以新說愈多，而是非靡定。故今人學春秋之言，皆郢書燕說，而夫子之不能逆料者也。子不云乎？多聞闕疑，慎言其餘。豈特告子張乎？修春秋之法亦不過此。
春秋因魯史而修者也。左氏傳釆列國之史而作者也。故所書晉事自文公主夏盟，政交於中國，則以列國之史參之。而一從周正。自惠公以前則間用夏正。其不出於一人明矣。其謂賵仲子為子氏未薨，平王崩為赴以庚戌。[6]陳侯鮑卒為再赴，似皆揣摩而為之說。
三正之名見於甘誓。蘇氏以為自舜以前必有以建子建丑為正者。其來尚矣。微子之命曰統承先王，修其禮物。則知𣏌用夏正，宋用殷正。若朝覲會同則用周之正朔。其於本國，自用其先王之正朔也。獨是晉為姬姓之國，而用夏正，則不可解。[7]杜預春秋後序曰，晉太康中汲縣人發其界內舊冢，得古書，皆簡編科斗文字。記晉國起自殤叔次文侯昭侯，以至曲沃莊伯。莊伯之十一年十一月，魯隱公之元年正月也，皆用夏正。建寅之月為歲首編年。今考春秋，僖公五年，晉侯殺其世子申生。經書春，而傳在上年之十二月。十年裡克弒其君卓，經書正月，而傳在上年之十一月。十一年晉殺其大夫㔻鄭父，經書春而傳在上年之冬。十五年，晉侯及秦伯戰於韓，獲晉侯，經書十有一月壬戌，而傳則為九月壬戌。經傳之文或從夏正或從周正，所以錯互如此。[8]與史記漢元年冬十月五星聚東井，乃秋七月之誤正同。僖公五年十二月丙子朔，虢公醜奔京師，而卜偃對獻公以為九月十月之交。襄公三十年絳縣老人言臣生之歲，正月甲子朔。以長曆推之，為魯文公十一年三月甲子朔。此又晉人用夏正之見於傳者也。
僖公二十四年冬，晉侯夷吾卒。杜氏註，文公定位而後告。夫不告文公之入，[9]而告惠公之薨，以上年之事為今年之事，新君入國之日反為舊君即世之年，非人情也。疑此經乃錯簡，當在二十三年之冬。傳曰九月晉惠公卒。晉之九月周之冬也。[10]
隱公六年冬，宋人取長葛。傳作秋。劉原父曰，左氏日月與經不同者，丘明作書雜取當時諸侯史策之文。其用三正參差不一，往往而迷。故經所云冬，傳謂之秋也。考宋用殷正，則建酉之月周以為冬，宋以為秋矣。
桓公七年夏，穀伯綏來朝。鄧侯吾離來朝。傳作春。劉原父曰，傳所據者以夏正紀時也。
文公十年，齊公子商人弒其君舍。經在九月，傳作七月。
隱公三年夏四月，鄭祭足帥師取溫之麥，秋又取成周之禾。若以為周正，則麥禾皆未熟。四年秋，諸侯之師敗鄭徒兵，取其禾而還。亦在九月之上。是夏正六月禾亦未熟。註雲取者，蓋芟踐之，終是可疑。按傳中雜取三正，多有錯誤。左氏雖發其例於隱之元年，曰春王周正月，而間有失於改定者。文多事繁，固著書之君子所不能免也。
左氏傳文公元年，於是閏三月非禮也。襄公二十七年十一月乙亥朔，日有食之。辰在申，司曆過也。再失閏矣。哀公十二年冬十二月，螽。仲尼曰，今火猶西流，司歷過也。並是魯歷。春秋時各國之歷亦自有不同者。經特據魯歷書之耳。[11]成公十八年春王正月，晉殺其大夫胥童。傳在上年閏月。[12]哀公十六年春王正月已卯，衛世子蒯聵自戚入於衛。衛侯輙來奔。傳在上年閏月。[13]皆魯失閏之證。杜以為從告，非也。
史記周襄王二十六年閏三月，而春秋非之。則以魯歷為周歷，非也。平王東遷以後，周朔之不頒久矣。故漢書律歷志六歷有黃帝顓頊夏殷周及魯歷。其於左氏之言失閏，皆謂魯歷。蓋本劉歆之說。[14]
廣川書跋載晉姜鼎銘曰，惟王十月乙亥。[15]而論之曰，聖人作春秋，於歲首則書王。說者謂謹始以正端。今晉人作鼎而曰王十月，是當時諸侯皆以尊王正為法，不獨魯也。李夢陽言今人往往有得秦權者亦有王正月字。以是觀之，春秋王正月必魯史本文也。言王者，所以別於夏殷，竝無他義。劉原父以王之一字為聖人新意，非也。子曰述而不作，信而好古，亦於此見之。[16]
趙伯循曰，天子常以今年冬頒明年正朔於諸侯，諸侯受之，每月奉月朔甲子以告於廟，所謂稟正朔也，故曰王正月。
左氏傳曰，元年春，王周正月，此古人解經之善。後人辨之累數百千言而未明者，傳以一字盡之矣。
未為天子則雖建子而不敢謂之正。武成惟一月壬辰是也。[17]已為天子則為之正，而復加王以別於夏殷，春秋王正月是也。
春秋時月竝書，於古未之見。考之尚書，如泰誓十有三年春，大會於孟津。金縢，秋大熟，未穫。言時則不言月。伊訓惟元祀十有二月乙丑，太甲中惟三祀十有二月朔，武成惟一月壬辰，康誥惟三月哉生魄，召誥三月惟丙午胐，多士惟三月，多方惟五月丁亥，顧命惟四月哉生魄，畢命惟十有二年六月庚午胐，言月則不言時。[18]其他鐘鼎古文多如此。春秋獨竝舉時月者，以其為編年之史，有時有月有日，多是義例所存，不容於闕一也。[19]
建子之月而書春，此周人謂之春矣。後漢書陳寵傳曰，天正建子，周以為春。元熊朋來五經說曰，陽生於子即為春，陰生於午即為秋。此之謂天統。
楊龜山答胡康侯書曰，蒙錄示春秋第一段義，所謂元者仁也，仁人心也，春秋深明其用，當自貴者始，故治國先正其心。其說似太支離矣。恐改元初無此意。[20]三代正朔如忠質文之尚循環無端，不可增損也。斗綱之端，連貫營室，織女之紀，指牽牛之初以紀日月，故曰星紀。五星起其初，日月起其中，其時為冬至，其辰為丑。三代各據一統，明三統常合而迭為首，周環五行之道也。周據天統，以時言也；商據地統，以辰言也；夏據人統，以人事言也。故三代之時惟夏為正。謂春秋以周正紀事是也。正朔必自天子出，改正朔恐聖人不為也。若謂以夏時冠月，如定公元年冬十月，隕霜殺菽。若以夏時言之，則十月隕霜乃其時也，不足為異。周十月乃夏之八月，若以夏時冠月，當曰秋十月也。[21]
五代史漢本紀論曰，人君即位稱元年，常事耳。孔子未修春秋其前固已如此。雖暴君昏主妄庸之史，其紀事先後遠近莫不以歲月一二數之，乃理之自然也。[22]其謂一為元，蓋古人之語耳。及後世曲學之士始謂孔子書元年為春秋大法，遂以改元為重事。徐無黨註曰，古謂歲之一月亦不雲一而曰正月。國語言六呂曰，元間大呂。周易列六爻，曰初九。大抵古人言數多不雲一，不獨謂年為元也。呂伯恭春秋講義曰，命日以元虞典也。[23]命祀以元商訓也。[24]年紀日辰之首，其謂之元蓋已久矣，豈孔子作春秋而始名之哉？說春秋者乃言春秋謂一為元，殆欲深求經旨而反淺之也。
三代改月之證見於白虎通所引尚書大傳之言甚明。其言曰，夏以孟春月為正，殷以季冬月為正，周以仲冬月為正。[25]夏以十三月為正，色尚黑，以平旦為朔。殷以十二月為正，色尚白，以雞鳴為朔。周以十一月為正，色尚赤，以夜半為朔。不以二月後為正者，萬物不齊，莫適所統，故必以三微之月也。周以十一月為正，即名正月不名十一月矣。殷以十二月為正，即名正月不名十二月矣。夏以十三月為正，即名正月不名十三月矣。[26]
胡氏引伊訓太甲十有二月之文，以為商人不改月之證，與孔傳不合，亦未有明據。[27]
胡氏又引秦人以亥為正，不改時月為證，則不然。漢書高帝紀，春正月註，師古曰，凡此諸月號皆太初正曆之後，記事者追改之，非當時本稱也。以十月為歲首，即謂十月為正月。今此真正月，當時謂之四月耳。他皆類此。叔孫通傳，諸侯羣臣朝十月。師古曰，漢時尚以十月為正月，故行朝歲之禮。史家追書十月。[28]
尚書之文但稱王，春秋則曰天王，以當時楚吳徐越皆僭稱王，故加天以別之也。趙子曰，稱天王以表無二尊也。
邾儀父之稱字者，附庸之君無爵可稱，若直書其名又非所以待鄰國之君也，故字之。[29]卑於子男而進於蠻夷之國，[30]與蕭叔朝公[31]同一例也。左氏曰貴之，公羊曰褒之，非矣。[32]
邾儀父稱字附庸之君也。郳犁來，來朝，稱名下矣。介葛盧來不言朝，又下矣。白狄來，略其君之名，又下矣。
隱公元年秋七月，天王使宰咺來歸惠公仲子之賵。曰惠公仲子者，惠公之母仲子也。文公九年冬，秦人來歸僖公成風之禭，曰僖公成風者，僖公之母成風也，[33]穀梁傳曰，母以子氏。[34]仲子者何？惠公之母孝公之妾也。此說得之。左氏以為桓公之母，桓未立而以夫人之禮尊其母，又未薨而賵，皆遠於人情，不可信。[35]所以然者，以魯有兩仲子，孝公之妾一仲子，惠公之妾又一仲子。[36]而隱之夫人又是子氏，二傳所聞不同，故有紛紛之說。
此亦魯史原文。蓋魯有兩仲子，不得不稱之曰惠公仲子也。考仲子之宮不言惠公者，承上文而畧其辭也。
釋例曰，婦人無外行。於禮當繫夫之謚，以明所屬。如鄭武公娶於申，曰武姜。衛莊公娶於齊東宮得臣之妹，曰莊姜，是也。妾不得體君，不得已而繫之子。仲子繫惠公，而不得繫於孝公。成風繫僖公而不得繫於莊公，抑所謂名不正則言不順者矣。
春秋十二公夫人之見於經者，桓夫人文姜，莊夫人哀姜，僖夫人聲姜，宣夫人穆姜，成夫人齊姜，皆書薨書葬。[37]文夫人出姜，不書薨葬。隱夫人子氏，書薨不書葬。昭夫人孟子變薨，言卒不書葬，不稱夫人。其妾母之見於經者，僖母成風，宣母敬嬴，哀母定姒，昭母齊歸，皆書薨書葬，稱夫人小君。惟哀母定姒變薨，言卒不稱夫人小君。其他若隱母聲子，桓母仲子，閔母叔姜，皆不見於經。定母則經傳皆闕。而所謂惠公仲子者，惠公之母也。
二年十有二月乙卯，夫人子氏薨。穀梁傳，夫人者，隱公之妻也。[38]卒而不書葬，夫人之義從君者也。春秋之例，葬君則書，葬君之母則書，葬妻則不書，所以別禮之輕重也。隱見存而夫人薨，故葬不書。註謂隱弒賊不討故不書者非。
成風敬嬴定姒[39]齊歸之書夫人書小君，何也？邦人稱之，舊史書之，夫子焉得而貶之？在後世則秦芊氏漢薄氏之稱太后也直書，而失自見矣。定姒[40]書葬而不書夫人小君，哀未君也。[41]孟子則幷不書葬，不成喪也。
君氏卒，以定公十五年姒氏卒例之，從左氏為是。不言子氏者，子氏非一，故繫之君以為別，猶仲子之繫惠公也。若天子之卿則當舉其名，不但言氏也。[42]
或疑君氏之名別無所見，左傳襄公二十六年，左師見夫人之步馬者問之，對曰，君夫人氏也。蓋當時有此稱，然則去其夫人即為君氏矣。[43]
夫人子氏隱之妻嫡也，故書薨。君氏隱之母，惠公之繼室妾也，故書卒。
不書葬者何？春秋之初去西周未遠，嫡妾之分尚嚴，故仲子別宮而獻六羽，所謂猶秉周禮者也。僖公以後，日以僭踰，於經可見矣。
滕侯之降而子也，薛侯之降而伯也，𣏌侯之降而伯而子也，貶之乎？[44]貶之者人之可也，名之可也。至於名盡之矣，降其爵非情也。古之天下猶今也。崔呈秀魏廣微，天下之人無字之者。言及之則名之，名之者惡之也。惡之則名之焉盡之矣。若降其少師而為太子少師，降其尚書而為侍郎，郎中，員外，雖童子亦知其不可矣。然則三國之降焉何？沙隨程氏以為是三國者，皆微困於諸侯之政而自貶焉。[45]春秋之世，衛稱公矣，及其末也，貶而侯，貶而君。[46]夫滕薛𣏌猶是也[47]故魯史因而書之也。
小國貧則滕薛（木巳）降而稱伯稱子，大國強則齊世子光列於莒邾滕薛（木巳）小邾上，[48]時為之也。左氏謂以先至而進之，亦託辭焉耳。
桓公四年七年闕秋冬二時，定公十四年闕冬一時，[49]昭公十年十二月無冬，僖公二十八年冬無月而有壬申丁丑，桓公十四年有夏五而無月，桓公十七年冬十月有朔而無甲子，桓公三年至九年十一年至十七年無王，桓公五年春正月甲戌己丑陳侯鮑卒，甲戌有日而無事，皆春秋之闕文，後人之脫漏也。[50]穀梁有桓無王之說，竊以為夫子於繼隱之後而書公即位，則桓之志見矣。奚待去其王以為貶邪？
王使榮叔來錫桓公命。不書天，闕文也。[51]若曰以其錫桓而貶之，則桓之立春秋固已公之矣。商臣而書楚子，[52]商人而書齊侯，[53]五等之爵無所可貶，孰有貶及於天王邪？
僖公元年，夫人氏之喪至自齊，不言姜。宣公元年遂以夫人婦姜至自齊，不言氏。此與文公十四年叔彭生不言仲，定公六年仲孫忌不言何同，皆闕文也。聖人之經平易正大。
邵國賢[54]曰，夏五魯史之闕文歟？春秋之闕文歟？如謂魯史之闕文者，筆則筆削則削，何獨闕其所不必疑，以示後世乎？闕其所不必疑，以示後世，推不誠伯高之心，是不誠於後世也。聖人豈為之哉。不然則甲戌已丑叔彭生仲孫忌又何為者？是故夏五春秋之闕文也，非魯史之闕文也。范介孺[55]曰，紀子伯郭公夏五之類，傳經者之脫文耳。謂為夫子之闕疑，吾不信已。[56]
莊公元年三月，夫人孫於齊。不稱姜氏，絕之也。二年十有二月，夫人姜氏會齊侯於禚，復稱姜氏。見魯人復以小君待之，忘父而與讐通也。先孫後會其間復歸於魯，而春秋不書，為國諱也。此夫子削之矣。
劉原父曰，左氏曰，夫人孫於齊不稱姜氏，絕不為親禮也。謂魯人絕文姜不以為親，乃中禮耳。[57]然則母可絕乎？宋襄之母獲罪於君，歸其父母之國。及襄公即位欲一見而義不可得。作河廣之詩以自悲。然宋亦不迎而致也。為嘗獲罪於先君，不可以私廢命也。孔子論其詩而著之，以為宋姬不為不慈，襄公不為不孝，今文姜之罪大，絕不為親何傷於義哉？
詩序，猗嗟刺魯莊公不能防閑其母趙氏因之有哀痛以思父，誠敬以事母，威刑以馭下之說。此皆禁之於末而不原其始者也。夫文姜之反於魯，必其與公之喪俱至，其孫於齊為國論所不容而去者也。[58]於此而遂絕之，則臣子之義伸而異日之醜行不登於史策矣。莊公年少，當國之臣不能堅持大義使之復還於魯，憑君母之尊挾齊之強而恣睢淫佚，遂至於不可制。易曰君子以作事謀始，左氏絕不為親一言，深得聖人之意。而魯人旣不能行，後儒復昧其義。所謂為人臣子而不通春秋之義者，遭變事而不知其權，豈不信夫？
莊公四年二月，夫人姜氏享齊侯於祝丘。冬，公及齊人狩於禚。夫人享齊侯。猶可書也。公與齊侯狩，不可書也。故變文而曰齊人，人之者，讐之也。杜氏以為微者，失之矣。
春秋之於夷狄，斤斤焉不欲以其名與之也。楚之見於經也，始於莊之十年，曰荊而已。二十三年於其來聘而人之。二十八年復稱荊，而不與其人也。僖之元年始稱楚人。四年盟於召陵，始有大夫。[59]二十一年會於盂，始書楚子。然使宜申來獻捷者楚子也，[60]而不書君。圍宋者子玉，[61]救衞者子玉，戰城濮者子玉也。[62]而不書師，聖人之意，使之不得遽同於中夏也。吳之見於經也，始於成之七年，曰吳而已。襄之五年會於戚，於其來聽諸侯之好而人之。十年十四年復稱吳殊會而不與其人也。二十五年，門於巢卒，始書吳子。[63]二十九年使札來聘，始有大夫。然滅州來，[64]戰長岸[65]敗雞父，[66]滅巢，[67]滅徐，[68]伐越，[69]入郢，[70]敗檇李，[71]伐陳，[72]會柦，[73]會鄫，[74]伐我，[75]伐齊，[76]救陳，[77]戰艾陵，[78]會橐皋，[79]並稱吳而不與其人。會黃池[80]書晉侯及吳子而殊其會。終春秋之文無書師者。使之終不得同於中夏也。是知書君書大夫春秋之不得已也。政交於中國矣。以後世之事言之，如五胡十六國之輩夷之而已。至魏齊周則不得不成之為國而列之於史。金元亦然。此夫子所以錄楚吳也。然於備書之中而寓抑之之意，聖人之心無時而不在中國也。鳴呼！
紀已亡而書葬，紀叔姬存紀也。陳已亡而書葬，陳哀公存陳也。此聖人之情而見諸行事者也。
許男新臣卒，左氏傳曰，許穆公卒於師，葬之以侯禮也。而經不言於師，此舊史之閾，夫子不敢增也。穀梁子不得其說，而以為內桓師。劉原父以為去其師而歸卒於其國，鑿矣。
禘於太廟，用致夫人。夫人者哀姜也，哀姜之薨七年矣。魯人有疑焉，故不祔於廟。至是因禘而致之，不稱姜氏，承元年夫人姜氏薨於夷之文也。哀姜與弒二君而猶以之配莊公，是亂於禮矣。明乎郊社之禮，禘嘗之義，治國其如示諸掌乎？致夫人也，躋僖公也，皆魯道之衰，而夫子所以傷之者也。胡氏以夫人為成風，成風尚存何以言致？亦言之不順也己。
以成風稱小君，是亂嫡妾之分，雖然猶愈於哀姜也。說在乎漢光武之黜呂后而以薄氏配高廟也。
晉獻公之立奚齊，以王法言之，易樹子也。以臣子言之，則君父之命存焉。[81]是故荀息之忠同於孔父仇牧。
春秋之文有從同者。僖公十八年邢人狄人伐衞，二十年齊人狄人盟於邢，並舉二國，而狄亦稱人，臨文之不得不然也。[82]若惟狄而已則不稱人。十八年狄救齊，二十一年狄侵衞是也。穀梁傳謂狄稱人，進之也。何以不進之於救齊而進之於伐衞乎？則又為之說曰，善累而後進之，夫伐衞何善之有。
昭公五年，楚子蔡侯陳侯許男頓子沈子徐人越人伐吳。不稱于越而稱越人，亦同此例。[83]
襄王之復，左氏書夏四月丁巳王入於王城，而經不書，其文則史也。史之所無，夫子不得而益也。路史以為襄王未嘗復國，而王子虎為之居守。此鑿空之論。[84]且惠王嘗適鄭而處於櫟矣，[85]其出不書，其入不書。以路史之言例之，則是未嘗出，未嘗入也。莊王僖王頃王崩皆不書。以路史之言例之，則是未嘗崩也，而可乎？[86]邵氏曰，襄王之出也，嘗告難於諸侯，故仲尼據策而書之，其入也，與夫惠王之出入也，皆未嘗告於諸侯。策所不載，仲尼雖得之傳聞，安得益之？乃若敬王之立，則仲尼所見之世也。子朝奔楚，且有使以告諸侯，況天王乎？策之所具，蓋昭如也。故狄泉也書，成周也書。
事莫大於天王之入，而春秋不書，故夫子之自言也曰述而不作。
春秋書星孛有言其所起者，有言其所入者。文公十四年秋七月，有星孛入於北斗，不言所起，重在北斗也。昭公十七年冬，有星入於大辰西及漢，不言及漢，重不在漢也。
叔仲惠伯從君而死義矣。而國史不書，夫子平日未嘗闡幽及之者。蓋所謂匹夫匹婦之諒，自經於溝瀆而莫之知者也。
孔寧儀行父從靈公宣淫於國，殺忠諫之泄冶。君弒不能死。從楚子而入陳。春秋之罪人也，故書曰，納公孫寧儀行父於陳。杜預乃謂二子託楚以報君之讐。靈公成喪，賊討國復，功足以補過。嗚呼！使無申叔時之言，陳為楚縣矣！二子者楚之臣僕矣！尚何功之有？幸而楚子復封，成公反國，二子無秋毫之力。而杜氏為之曲說，使後世詐諼不忠之臣得援以自解。嗚呼！其亦愈於今之已為他人郡縣而猶言報讐者與？
有盜於此，將刼一富室。至中途而其主為僕所弒。盜遂入其家，殺其僕，曰，吾報爾讎矣。遂有其田宅貨財，子其子孫其孫。其子孫亦遂奉之為祖父。嗚呼！有是理乎？春秋之所謂亂臣賊子者，非此而誰邪？
與楚子之存陳，不與楚子之納二臣也，公羊子固己言之，曰存陳，悕矣。
十二公之世，魯女嫁於諸侯多矣。獨宋伯姬書三國來媵，蓋宣公元妃所生。[87]
庶出之子不書生，故子同生特書。庶出之女不書致，不書媵。故伯姬歸於宋特書。
衞碩人之詩曰，東宮之妹。正義曰，東宮太子所居也。繫太子言之，明與同母。見夫人所生之貴。是知古人嫡庶之分不獨子也，女亦然矣。
凡書殺其大夫者，義繫於君，而責其專殺也。盜殺鄭公子騑，公子發，公孫輙，文不可曰盜殺大夫，故不言大夫。[88]其義不繫於君，猶之盟會之卿書名而已。胡氏以為罪之，而削其大夫，非也。閽弒吳子餘祭，言吳子則君可知矣。文不可曰吳閽弒其君也。[89]穀梁子曰，不稱其君，閽不得君其君也。非也。
定公十四年，大蒐於比蒲。邾子來會公。春秋未有書來會公者。來會非朝也，會於大蒐之地也。嘉事不以野成，故明年正月復來朝。
春秋葬皆用柔日。宣公八年冬十月己丑，葬我小君敬嬴。雨不克葬。庚寅日中而克葬。定公十五年九月丁己，葬我君定公。雨不克葬，戊午日下昃乃克葬。已丑丁己所卜之日也。遲而至於明日者，事之變也，非用剛日也。[90]漢人不知此義，而長陵[91]以丙寅，茂陵[92]以甲申，平陵[93]以壬申，渭陵[94]以丙戌，義陵[95]以壬寅，皆用剛日。
穆天子傳，盛姬之葬以壬戌。疑其書為後人偽作。
凡繼立之君踰年正月乃書即位，然後成之為君。未踰年則稱子。未踰年又未葬則稱名。先君初沒，人子之心不忍亡其父也。父前子名故稱名。莊公三十二年子般卒，襄公三十一年子野卒，是也。已葬則子道畢而君道始矣。子而不名。文公十八年子卒，僖公二十五年衞子，[96]二十八年陳子，[97]定公三年邾子[98]是也。[99]踰年則改元，國不可以曠年無君。[100]故有不待葬而即位，則已成之為君。文公元年春王正月，公即位。成公元年春王正月，公即位。定公元年夏六月戊辰，公即位。桓公十三年衞侯，[101]宣公十一年陳侯，[102]成公三年宋公，[103]衞侯，[104]是也。所以敬守而重社稷也。[105]此皆周公之制，魯史之文，而夫子遵之者也。公羊傳曰，君存稱世子。[106]君薨稱子某，旣葬稱子，踰年稱公，得之矣。
未葬而名，亦有不名者。僖公九年宋子，[107]定公四年陳子，[108]是也。所以從同也。[109]已葬而不名，亦有名之者。昭公二十二年王子猛是也。所以示別也。[110]
鄭伯突出奔蔡者，已即位之君也。鄭世子忽復歸鄭者，已葬未踰年之子也。此臨文之不得不然，非聖人之抑忽而進突也。[111]
里克殺其君之子奚齊者，未葬居喪之子也。里克弒其君卓者，踰年已即位之君也。此臨文之不得不然。穀梁傳曰，其君之子云者，國人不子也。非也。
即位之禮必於踰年之正月即位，然後國人稱之曰君。春秋之時有先君已葬不待踰年而先即位者矣。宣公十年，齊侯使國佐來聘。[112]成公四年，鄭伯伐許。[113]稱爵者，從其國之告，亦以著其無父之罪。
定公十五年，姒氏卒，不書薨，不稱夫人，葬不稱小君。蓋春秋自成風以下雖以妾母為夫人，然必公即位而後稱之。此姒氏之不稱者，本無其事也。[114]後世之君多於柩前即位，於是大行未葬，而尊其母為皇太后。[115]及乎所生，亦以例加之。妾貳於君，子疑於父，而先王之禮亡矣。
春秋之文不書族者有二義，無駭卒，挾卒。柔會宋公陳侯蔡叔盟於折，溺會齊師伐衞，未賜氏也。遂以夫人婦姜至自齊，歸父還自晉，至笙遂奔齊。僑如以夫人婦姜氏至自齊。豹及諸侯之大夫盟於宋，意如至自晉，婼至自晉。一事再見，因上文而畧其辭也。[116]
春秋隱桓之時卿大夫賜氏者尚少，故無駭卒而羽父為之請族。如挾如柔如溺皆未有氏族者也。[117]莊閔以下則不復見於經，其時無不賜氏者矣。
劉原父曰，諸侯大國三卿，皆命於天子。次國三卿，二卿命於天子。小國三卿，一卿命於天子。大國之卿三命，次國之卿再命，小國之卿一命。其於王朝皆士也，[118]三命以名氏通，再命名之，一命畧稱人。周衰禮廢，強弱相幷，卿大夫之制，雖不能盡如古，見於經者亦皆當時之實錄也。故隱桓之間其去西周未久，制度頗有存者。是以魯有無駭柔挾，鄭有宛詹，秦楚多稱人。至其晚節，無不名氏通矣。而邾莒滕薛之等日已益削，轉從小國之例稱人而已。說者不知其故，因謂曹秦以下悉無大夫，患其時有見者，害其臆說，因復構架無端，以飾其偽。彼固不知王者諸侯之制度班爵雲爾。
或曰翬不稱公子，何與？杜氏曰，公子者當時之寵號。[119]翬之稱公子也，桓賜之也。其終隱之篇不稱公子者，未賜也。[120]若專命之罪，則直書而自見矣。
齊公子商人弒其君舍己，賜氏也。衞州吁弒其君完，未賜氏也。胡氏以為以國氏者，累及乎上，稱公子者誅及其身。此求其說而不得，故立此論耳。
周制，公侯伯子男為五等之爵。而大夫雖貴，不敢稱子。春秋自僖公以前，大夫並以伯仲叔季為稱。[121]三桓之先曰共仲，曰僖叔，曰成季。孟孫氏之稱子也，自蔑也，[122]叔孫氏之稱子也，自豹也，[123]季孫氏之稱子也，自行父也[124]晉之諸卿，在文公以前無稱子者。魏氏之稱子也自犨也。[125]欒氏之稱子也自枝也。[126]趙氏之稱子也自衰也。[127]中行氏之稱子也自林父也。[128]郤氏之稱子也自缺也。[129]知氏之稱子也自首也。[130]范氏之稱子也自會也。[131]韓氏之稱子也自厥也。[132]晉齊魯衞之執政稱子，他國惟鄭間一有之，餘則否，不敢與大國並也。魯之三家稱子，他如臧氏子服氏仲叔氏，皆以伯叔稱焉。不敢與三家並也。[133]其生也或以伯仲稱之，如趙孟知伯死，則謚之而後子之。猶國君之死而謚稱公也。於此可以見世之升降焉。讀春秋者其可忽諸。
春秋時大夫雖僭稱子，而不敢稱於其君之前。猶之諸侯僭稱公，而不敢稱於天子之前也。何以知之？以衞孔悝之鼎銘知之。曰獻公乃命成叔，纂乃祖服，曰乃考文叔。興舊耆欲，成叔孔成子烝鉏也，文叔孔文子圉也。叔而不子，是君前不敢子也。[134]猶有先王之制存焉。[135]至戰國則子又不足言，而封之為君矣。
洛諱闕誥予旦以多子越御事，多子猶春秋傳之言羣子也。[136]唐孔氏以為大夫皆稱子，非也。
春秋自僖文以後而執政之卿始稱子，其後則匹夫而為學者所宗，亦得稱子，老子孔子是也。[137]又其後則門人亦得稱之，樂正子公都子之流是也。[138]故論語之稱子者，皆弟子之於師。[139]孟子之稱子者，皆師之於弟子。[140]亦世變之所從來矣。
論語稱孔子為子，蓋夫子而省其文，門人之辭也。亦有稱夫子者，夫子矢之，夫子喟然嘆曰，夫子不答，夫子莞爾而笑，夫子憮然曰。不直曰子而加以夫，避不成辭也。[141]
春秋傳，凡大夫之有謚者則不書字。外大夫若宋、若鄭、若陳、若蔡、若楚、若秦，無謚也而後字之。內大夫若羽父，若衆仲，若子家，無謚也而後字之。公子亦然。[142]楚共王之五子其成君者皆謚，康王靈王平王是也。其不成君無謚而後字之，子乾子晳是也。他國亦然。陳之五父，鄭之子亹子儀是也。衞州吁齊無知賊也，則名之。作傳者於稱名之法可謂嚴且密矣。
古者人君於其國之卿大夫皆曰伯父，[143]叔父，[144]曰子大夫，曰二三子，不獨諸侯然也。曲禮言列國之大夫入天子之國曰某士，自稱曰陪臣某。然而天子接之，猶稱其字。宣公十六年，晉侯使士會平王室。王曰，季氏而弗聞乎？成公三年，晉侯使鞏朔獻齊捷於周。王曰，鞏伯實來。昭公十五年，晉荀躒如周葬穆後，籍談為介，王曰，伯氏，諸侯皆有以鎮撫王室。[145]又曰叔氏而忘諸乎？[146]周德雖衰，辭不失舊。此其稱字，必先王之制也。[147]周公作立政之書，若侯國之司徒、司馬、司空、亞旅，並列於王官之後，蓋古之人君恭以接下，而不敢遺小國之臣。故平平左右，亦是率從而成上下之交矣。
