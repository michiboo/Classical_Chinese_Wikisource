↑ 返回目錄
毋不敬，儼若思，安定辭，修己以敬也。安民哉，修己以安人也。儼若思安定辭。何以安民？子曰，危以動則民不與也，懼以語則民不應也。詩云，彼都人士，狐裘黃黃，其容不改，出言有章，行歸於周，萬民所望。
女子子謂己所生之子若兄弟之子，言女子者別於男子也。[1]猶左氏言女公子。古人謂其女亦曰子。詩曰，齊侯之子，衛侯之妻。論語曰，以其子妻之，是也。此章言男女之別，故加女子於子之上以明之。下乃專言兄弟者，兄弟至親，兄弟之於姊妹猶弗與同席，同器，而況於姑乎，況於女子子乎？不言從子不言父，據兄弟可知也。喪服小記言女子子在室為父母杖，然則女子子為已所生之子明矣。[2]胡氏謂重言子衍文，黃氏以為女子之子，皆非。
內則曰，七年男女不同席，不共食，則不待已嫁而反矣。
姓之為言生也，[3]左傳昭四年，問其姓，對曰，餘子長矣。詩曰，振振公姓。天地之化專則不生，兩則生。故叔詹言男女同姓其生不蕃。[4]晉語曰，同姓不昏，懼不殖也。而子產之告叔向雲，內官不及同姓，美先盡矣，則相生疾。晉司空季子之告公子曰，異德合姓。鄭史伯之對桓公曰，先王聘後於異姓，務和同也​​​​​。聲一無聽，物一無文，是知禮不娶同姓者非但防嫌，亦以戒獨也。故曲禮納女於天子曰備百姓。[5]吳語勾踐請一介嫡女執箕箒以賅姓於王宮。而郊特牲註雲，百官公卿以下也，百姓王之親也。[6]呂刑官伯族姓傳族同族姓異姓。易曰男女睽而其志通也。是以王御不參一族，其所以合陰陽之化而助嗣續之功者微矣。
古人以異姓為昏婣之稱。大戴曰，南宮縚夫子信其仁以為異姓，謂以兄之子妻之也。周禮司儀時揖異姓。鄭氏註引此。
姓之所從來本於五帝。五帝之得姓本於五行，則有相配相生之禮。故傳言有媯之後將商於姜。又曰姬姞耦其生必蕃，而後世五音族姓之說自此始矣。晉嵇康論曰，五行有相生，故同姓不昏。[7]舊唐書呂才序宅經謂，五姓之說本無所出。惟堪輿經黃帝對於天老乃有五姓之言。今考漢書王莽傳，卜者王況謂李焉君姓李，李者數徵火也。後漢蘇竟與劉龔書五七之家三十五姓。彭秦延氏不得與焉。李雲上書，高祖受命至今三百六十四歲，君期一周當有黃精代見，姓陳。項虞曰，許氏，不可令此人居太尉太傅典兵之官。五姓之說始見於此。蓋與讖記之文同起於哀平之世。而京房傳房本姓李，推律自定為京氏。白虎通曰，古者聖人吹律定姓，以記其族。爾雅翼曰，古者司商協名姓人始生，吹律合之，定其姓名。易是謀類曰，黃帝吹律定姓。論衡言孔子吹律，，自知殷宋大夫子氏之世。則古人以律吹姓亦必有法。潛夫論言，凡姓之有音也，必隨其本生祖所出也。大皡木精，承歲星而王，夫其子孫咸當為角。神農火精，承熒惑而王，夫其子孫咸當為徵。黃帝土精，承填而王，夫其子孫咸當為宮。少昊金精，承太白而王，夫其子孫咸當為商。顓頊水精，承辰而王，夫其子孫咸當為羽。雖號百變，音形不易。此則五姓所以分屬五音之說，與春秋禆竃史趙史伯諸人之論大抵相同，不可謂其無本。　宋時猶尚五音之說。雲麓漫鈔言，永安諸陵皆東南地穹，西北地垂，東南有山，西北無山。角音所利如此。
春秋時最重族姓。至七國時則絕無一語及之者。正猶唐人最重譜牒而五代以後則蕩然無存，人亦不復問。此百餘年間世變風移，可為長歎也已！
父不祭子，夫不祭妻。不但分有所不當，而以尊臨卑，則死者之神亦必不安。故其當祭則有代之者矣。此別是一條。說者乃蒙上餕餘不祭之文而為之解，殆以山東人作不徹薑食不多食義即謂不多食薑，同一謬也。[8]此謂平日四時之祭若在喪則祥禫之祭未嘗不行。
讀檀弓二篇及曾子問，乃知古人於禮服講之悉而辨之如此。漢書言夏侯勝善說禮服。蕭望之從夏侯勝問論語禮。唐開元四部書目喪服傳義疏有二十三部。昔之大儒有專以喪服名家者。其去鄒魯之風未遠也。故蕭望之為太傅以論語禮服授皇太子，宋元嘉末徵隱士雷次宗詣京邑，築室於鍾山西巖下，為皇太子諸王講喪服經。齊初何佟之為國子助教，為諸王講喪服。陳後主在東宮引王元規為學士，親授禮記左傳喪服等議。魏孝文帝親為羣臣講喪服於清徽堂。而梁書言始興王憺薨，昭明太子命諸臣共議，從明山賓朱異之言，以慕悼之辭宜終服月。[9]梁陳北齊各有皇帝皇后太子王侯下喪服之書，謂之凶儀。夫以至尊在御，不廢講求喪禮，異於李義府之言，不豫凶事而去國恤一篇者矣。[10]舊唐書李義府傳，初五禮儀注，自前代相沿，吉凶畢舉，太常博士蕭楚材孔志約以皇室凶禮為豫備凶事，非臣子所宜言。義府深然之，於是悉刪而焚焉。　裴守真傳，為太常博士。高宗崩時無大行兇儀，守真與同時博士韋叔夏輔抱素等討論舊事創為之。宋史章衡傳，熙寧初，判太常寺建言，自唐開元纂修禮書，以國恤一篇為豫凶事，刪而去之，故不幸遇事，則捃摭墜殘，茫無所據。今宜為厚陵集禮，以貽萬世。從之。
宋孝宗崩，光宗不能執喪，寧宗嗣服，已服期年喪，欲大祥畢更服兩月。監察御史胡紘言，孫為祖服已過期矣，議者欲更持禫兩月，不知用何典禮？若曰嫡孫承重，則太上聖躬亦已康復於宮中，自行二十七月之重服，而陛下又行之，是喪有二孤也。詔侍從臺諫給舍集議。時朱熹[11]君前臣名上議，以紘言為非，而未有以折之。後讀禮記正議，喪服小記為祖後者條，因自識於本議之末，其畧雲，準五服年月格，斬衰三年。嫡孫為祖，[12]謂承重者。法意甚明，而禮經無文。傳雲，父沒而為祖後者服斬，然而不見本經，未詳何據。但小記雲，祖父卒而後為祖母後者，三年可以傍照。至為祖後者條下疏中所引鄭志，乃有諸侯父有廢疾不任國政，不任喪事之問。而鄭答以天子諸侯之服皆斬之文，[13]儀禮喪服篇不杖章，為君之祖父母下䟽，亦引此趙商問答。方見父在而承國於祖之服，向日上此奏時無文字可檢，諱闕又無朋友可問，故大約且。歸來稽考，始見此說，方得無疑。乃知學之不講，其害如此。而禮經之文誠有闕略，不無待於後人。向使無鄭康成，則此事終未有斷決。不可直謂古經定製，一字不可增損也。[14]昔人謂讀書未到康成，不敢輕議漢儒以此。嗚呼！若曾子子游之倫親受學於聖人，其於節文之變辨之如此其詳也。今之學者生於草野之中，當禮壞樂崩之後，於古人之遺文一切不為之討究，而曰禮吾知其敬而已，喪吾知其哀而已，以空學而議朝章，以清淡而干王政，是尚不足以闚漢儒之里，而何以升孔子之堂哉？
論語之言斯者七十，而不言此。檀弓之言斯者五十有三，而言此者一而已。大學成於曾氏之門人，而一卷之中言此者十有九。語音輕重之間而世代之別從可知已。[15]爾雅曰，茲斯此也。今考尚書多言茲，論語多言斯，大學以後之書多言此。
太公汲人也，聞文王作然後歸周，史之所言也。就封於齊矣，其復入為太師。薨而葬於周。事未可知。使其有之，亦古人因薨而葬，不擇地之常爾。記以首丘喻之，亦已謬矣。乃雲比及五世皆反葬於周。夫齊之去周二千餘里，而使其已化之骨跋履山川。觸冒寒暑，自東徂西，以葬於封守之外。於死者為不仁。古之葬者祖於庭，塴於墓，反哭於其寢，故曰葬日虞，弗忍一日離也。使齊之孤重趼送葬，曠月淹時，不獲遵五月之制，速反而虞於生者為不孝。且也入周之境而不見天子，則不度離其喪次，而以衰絰見則不詳。若其孤不行而使卿攝之則不恭，勞民傷財則不惠，此數者無一而可。禹葬會稽其後王不從，而殽之南陵有夏後皋之墓，豈古人不達禮樂之義哉？體魄則降知氣在上，故古之事其先人於廟而不於墓，聖人所以知幽明之故也。然則太公無五世反葬之事明矣。[16]水經注淄水下有胡公陵。青州刺史傅宏仁言，得銅棺，隷書處。，胡公太公之玄孫，未嘗反葬於周。
扶君，卜人師扶右，[17]註卜當為僕。射人師扶左，君薨以是舉，此所謂男子不死於婦人之手也。三代之世，侍御僕從罔非正人，綴衣虎賁皆惟吉士。與漢高之獨枕一宦者臥異矣。春秋傳曰，公薨於小寢，旣安也。魏中山王袞疾病令官屬以時營東堂，堂成輿疾往居之。其得禮之意者與？
從母之夫舅之妻二夫人相為服。從母之夫與謂吾從母之夫者相為服也。舅之妻與謂吾舅之妻者相為服也。上不言妻之姊妹之子，下不言夫之甥，語繁而冗，不可以成文也。聞一知二，吾於孟子以紂為兄之子言之。
同母異父之昆弟不當有服。子夏曰，吾未之前聞也。此是正說。而又曰，魯人則為之齊衰，則多此一言矣。狄儀從而行之，後人踵而效之。今之齊衰狄儀之問也，以其為大賢之所許也。然則魯人之前固未有行之者矣。是以君子無輕議禮。
廣安游氏曰，後世所承傳之禮者出三代之末。沿禮之失而為之者。不喪出母，古禮之正也。孔氏喪出母，惟孔子行之，而非以為法。今禮家為出母服齊衰杖期，此後世之為，非禮之正也。同母異父之昆弟，子游曰為之大功，魯人為之齊衰，亦非禮之正也。昔聖人制禮，教以人倫，使之父子有親，男女有別，然後一家之尊知統乎父，而厭降其母。同姓之親厚於異姓，父在則為母服齊衰期，出母則不為服。後世旣為出母制服，則雖異父之子以母之故亦為之服矣。此其故在乎不明父母之辨，一統之尊，不別同姓異姓之親而致然也。及後世而父在升其母三年之服。至異姓之服若堂舅堂姨之類亦相緣而升。夫禮者以情義言也，情義者有所限止不可徧給也。母統於父，嚴於父則不得不厭降於其母，厚於同姓則不得不降殺於異姓。夫是以父尊而母卑，夫尊而婦卑，君尊而臣卑，皆順是而為之也。今子游欲以意為大功，此皆承世俗之失。失之之源，其來寖遠。後世不考其原，而不能正其失也。
古先王之為後世戒也至矣。欲其出而見之也，故亡國之社以為廟屏。[18]穀梁傳。欲其居而思之也，故子卯不樂，[19]檀弓下。稷食菜羹而大史奉之以為諱惡，[20]王制。　鄭氏註，諱先王名，惡子卯日。此君子安而不忘危，存而不忘亡之義也。漢以下人主莫有行之者。[21]惟崔琰諫魏世子田獵曾引此義。後周武帝天和元年五月甲午，詔曰，道德交喪，禮義嗣興，褒四始於一言，美三千於為敬。是以在上不驕，處滿不溢，富貴所以長守，邦國於焉乂安。故能承天靜地，和民敬鬼，明並日月，道錯四時。朕雖庸昧，有志前古。甲子乙卯禮雲不樂。萇弘表昆吾之稔，杜蕢有揚觶之文。自世道喪亂，禮儀紊毀，此典茫然已墜於地。昔周王受命，請聞顓頊廟有戒盈之器，室為復禮之銘，矧伊末學而能忘此？宜依是日省事停樂，庶知為君之難，為臣不易，貽之後昆，殷監斯在。[22]春秋莊公二十二年春王正月，肆大眚，公羊傳作大省。何休註謂，子卯日也。先王常以此日省，吉事不忍舉。又大自省勅，得無有此行乎。
子甲子也，卯乙卯也，古人省文，但言子卯。翼奉乃謂，子為貪狼，卯為陰賊，是以王者忌子卯。禮經避之，春秋諱焉。此術家之說，非經義也。
仕而未有祿者君有饋焉曰獻，使焉曰寡君，示不純臣之道也。[23]長樂陳氏曰賓之而弗臣，故有饋焉不曰賜而曰獻。其將命之使，不但曰君而曰寡君。若子思之仕衞，孟子之仕齊是也。註以君有饋為饋於君者，非。故哀公執摯以見周豐，老萊子之於楚王自稱曰僕。[24]荀子周公自言所執贊而見者十人。蓋古之人君有所不臣，故九經之序先尊賢而後敬大臣。尊賢其所不臣者也。至若武王之訪於箕子，變年稱祀，不敢以維新之號臨之，恪舊之心師臣之禮，又不可以尋常論矣。
邾婁考公之喪，徐君使容居來吊含，註考公隱公益之曾孫，考或為定。按隱公當魯哀公之時，傳至曾孫考公，其去春秋已遠。而魯昭公三十年吳滅徐，徐子章羽奔楚，楚沈尹戍帥師救徐弗及，遂城夷使徐子處之。是已失國而為寓公，其尚能行王禮於鄰國乎？定公在魯文宣之時，作定為是。
有勝國有因國。周禮媒氏，凡男女之陰訟聽之於勝國之社。喪祝掌勝國邑之社稷之祝號，士師若祭勝國之社稷則為之屍。書序言湯旣勝夏，欲遷其社。又言武王勝殷。左傳凡勝國曰滅之[25]文公十五年。是也。[26]左傳哀公十三年，今吳王有墨國勝乎？註國為敵所勝。王制，天子諸侯祭因國之在其地而無主後者。左傳，子產對叔向曰，遷閼伯於商丘主辰，商人是因。遷實沈於大夏主參，唐人是因。[27]昭公元年。齊晏子對景公曰，昔爽鳩氏始居此地，季萴因之，有逢伯陵因之，蒲姑氏因之，而後太公因之[28]昭公二十年。是也。[29]都宗人註，都或有山川及因國無主九皇六十四民之祀。
文王之為世子，朝於王季日三。鷄初鳴而衣服至於寢門外。不獨文王之孝，亦可以見王季其勤也。為父者未明而衣，則為子者鷄鳴而起矣。苟宴安自逸，又何怪乎其子之惰四支而不養也？是以小宛之詩必曰夙興夜寐。而管寧三日晏起自訟其愆，古人之以身行道者如此。
文王之孝可謂至矣。武王帥而行之，不敢有加焉。如三朝食上，色憂復膳之節，皆不敢有過於文王。此中庸之行，而凡後人之立意欲以過於前人者，皆有所為而為之也。故樂正子春之母死，五日而不食，曰，吾悔之，自吾母而不得吾情，吾惡乎用吾情？
三代以前擇日皆用干。郊特牲郊日用辛，社日用甲。[30]書召誥，丁巳用牲於郊。戊午乃社於新邑。而月令擇元日命民社，鄭註謂春分前後戊日則郊，不必用辛，社不必用甲矣。詩吉日維戊，旣伯旣禱。穀梁傳，六月上甲，始庀牲，十月上甲始繫牲。月令，仲春上丁，命樂正習舞釋萊。仲丁，命樂正入學習樂。季秋上丁，命樂正入學習吹。春秋七月上辛大雩，季辛又雩。易蠱卦，先甲三日，後甲三日。巽九五，先庚三日，後庚三日之類是也。秦漢以下始多用支。如午祖戌臘，三月上己祓除[31]張衡南都賦，於是暮春之禊，元巳之辰。及正月剛卯之類是也。月令，擇元辰躬耕帝藉。盧植說曰，日甲至癸也，辰子至亥也。郊天陽也故以日，藉田陰也故以辰。蔡邕月令章句雲，日幹也，辰支也，有事於天用日，有事於地用辰。此漢儒之說。考之經文，無用支之證。[32]夏小正二月丁亥。萬用入學二月不必皆有丁亥，蓋夏后氏始行此禮之日，值丁亥而用之也。猶郊特牲言郊之用辛也。周之始郊日以至言周人以日至郊，適值辛日，謂以支取亥者，非。
月令，擇元日命民社。註祀社日用甲。據郊特牲文日用甲用日之始也。正義曰，召誥戊午乃社於新邑。用戊者周公告營洛諱闕邑位成，非常祭也。墨子云，吉日丁卯，周代祀社，疑不可信。[33]禮外事用剛日丁卯，非也。漢用午，魏用未，晉用酉，各因其行運。潘尼皇太子社詩，孟月涉初旬，吉日惟上酉。則不但用酉又用孟月。唐武后長壽元年制，更以九月為社。玄宗開元十八年詔，移夏日就千秋節，皆失古人用甲之義矣。
道二，仁與不仁而已矣。出乎吉則入乎凶。惰游之士，縞冠垂緌，不齒之人，玄冠縞武。以其為自吉而之凶之人，故被之以不純吉而雜乎凶之服。
禫者，終喪之祭。父母之喪，中月而禫固已。妻與長子何居？夫不有祖父母伯叔父母及昆弟乎？曰夫為妻，父為長子，喪之主也。服除而禫。非夫非父，其誰主之？若祖父母，伯叔父母，及兄弟則各有主之者矣，故不禫。
父在為母則從乎父而禫。
為殤後者以其服服之，殤無為人父之道，而有為殤後者。此禮之變也。謂大宗之子未及成人而殤，取殤者之兄弟若兄之子以為後，則以為人後之服而服之。其服不以其殤而殺重大宗也。若魯之閔公八歲而薨，僖為之後是已。夫禮之制殤所以示長幼之節，而殺其思也。大宗重則長幼之節輕，故殤之服而有時不異乎成人，不以宜殺之恩而虧尊祖之義，此所謂權也。若曰服其本服雲爾。記何必言之，而亦烏有為殤後者哉？
古之為杖但以輔病而已，其後以杖為主喪者之用。喪無二主，則無二杖。故庶子不以杖即位。
夫為妻杖，則其子不杖矣。父為長子杖，則其孫不杖矣。雜記曰，為長子杖，則其子不以杖即位。[34]其子長子之子。
無杖則不成喪，故女子在室父母死而無男昆弟，則女子杖。其曰一人，明無二杖也。
姑在為夫杖，必其無子也。母為長子削杖，必其無父也。此二者皆無主之喪，故婦人杖。
庶姓者子姓也。特牲饋食禮，言子姓兄弟。註曰，所祭者之子孫。言子姓者，子之所生。玉藻喪大記並言子姓，註曰，姓謂衆子孫也。[35]玉藻縞冠玄武，子姓之冠也。正義曰，姓，生也，孫是子之所生，故云子姓。故詩言公姓以繼公子。而同父之變文則雲同姓，此所云庶姓別於上者，亦子姓之姓，與周禮司儀之雲土揖庶姓者文同而所指異也。[36]註以始祖為正姓，高祖為庶姓，意亦不殊。然多此兩姓之目。
人君之於天下不能以獨治也，獨治之而刑繁矣，衆治之而刑措矣。古之王者不忍以刑窮天下之民也，是故一家之中父兄治之，一族之間宗子治之。其有不善之萌莫不自化於閨之內。而猶有不帥教者，然後歸之士師。然則人君之所治者約矣。然後原父子之親，立君臣之義以權之，意論輕重之序，慎測淺深之量以別之。悉其聰明，致其忠愛以盡之。夫然刑罰焉得而不中乎？是故宗法立而刑清，天下之宗子各治其族，以服人君之治，罔攸兼於庶獄而民自不犯於有司。風俗之醇，科條之簡，有自來矣。詩曰，君之宗之。吾是以知宗子之次於君道也。
民之所以不安，以其有貧有富。貧者至於不能自存，而富者常恐人之有求而多為吝嗇之計。於是乎有爭心矣。夫子有言，不患貧而患不均。夫惟收族之法行，而歲時有合食之恩，吉凶有通財之義，本俗六，安萬民。三曰聯兄弟。而鄉三物之所興者。六行之條，曰睦日恤。不待王政之施而矜寡孤獨廢疾者皆有所養矣。此所謂均無貧者，而財用有不足乎？至於葛藟之刺興，角弓之賦作，九族乃離。一方相怨，而瓶罍交恥，泉池竝竭，然後知先王宗法之立其所以養人之欲而給人之求，為周且豫矣！[37]宋范文正公蘇州義田至今適孫猶守其法，范氏無窮人。
學記術有序註，術當為遂聲之誤也。周禮萬二千五百家為遂。按水經注引此作遂有序。周禮遂人之職五家為鄰，五鄰為里，四里為酇，五酇為鄙，五鄙為縣，五縣為遂。皆有地域溝樹之使，各掌其政令。[38]遂人中大夫二人。遂師下大夫四人，上士八人，中士十有六人，旅下士三十有二人，遂大夫每遂中大夫一人。又按月令審媏徑術註，術周禮作遂。夫間有遂，遂上有徑，徑小溝也。春秋文公十二年，秦伯使術來聘。公羊傳漢書五行志竝作遂。管子度地篇，百家為里，里十為術，術十為州。術音遂，此古術遂二字通用之證。陳可大集說改術為州，非也。
周禮，州長會民射於州序。陳氏禮書曰，州曰序，記言遂有序，何也？周禮遂官有降鄉官一等，則遂之學亦降鄉一等矣。降鄉一等而謂之州長，其爵與遂大夫同，則遂之學其名與州序同可也。
三代之世，凡民之俊秀皆入大學而教之以治國平天下之事。孔子之於弟子也，四代之禮樂以告顏淵，五至三無以告子夏，而又曰雍也可使南面。然則內而聖外而王無異道矣。其繫易也曰九二，曰見龍在田，利見大人，何謂也？子曰，龍德而正中者也。庸言之信，庸行之謹，閑邪存其誠，善世而不伐，德博而化。易曰見龍在田，利見大人，君德也。君子學以聚之，問以辨之，寬以居之，仁以行之。易曰見龍在田，利見大人，君德也。故曰，師也者所以學為君也。
肅肅敬也，雍雍和也。詩本肅雍一字而引之二字者，長言之也。詩云有洸有潰。毛公傳之曰，洸洸武也，潰潰怒也，即其例也。
男子以車為居，以弓矢為器。故其生也，桑弧蓬矢以射天地四方。其死也，設法麗於掔。比葬則弓矢之新沽功有弭飾焉，亦張可也。以射者，男子之事也。如死於道則升其乘車之左轂以其綏服。[39]註改綏為緌，謂旌斾之旄也。以旄復死不切於事。廣陵吳氏曰，此復魂旣在車，當是執綏之綏。以車者，男子之居也。[40]晉書祖逖傳，諭災星告釁笠轂徒招用此。升車必正立執綏。[41]徐鉉曰，綏者所執轡之總。以其綏服者，象其行也。象其行所以達其志也。於是有朝聘而終，以屍將事之禮矣。[42]左氏哀公十五年傳。　聘禮賓死以棺造朝介將命。　宋史章頻傳，為刑部郎中，使契丹，至紫濛館卒。契丹遣內侍就館奠祭，命接伴副使吳克荷護其喪以錦車駕橐駞，載至中京，斂以銀飾棺具，鼓吹羽葆，吏士衛送至白溝。邾婁復之以矢，猶有殺敵之意焉。此正於禮者之禮也。
親喪外除者，祥為喪之終矣，而其哀未忘，故中月而禫。兄弟之喪內除者，如其日月而止。
期之喪十一月而練，十三月而祥，十五月而禫。孔氏曰，此言父在為母亦備二祥節也。蓋以十月當大喪之一周，踰月則可以練矣。故曰十一月而練，以十二月當大喪之再周。踰月則可以祥矣。故用十三月而祥。[43]必言十一月十三月者，親喪外除。又加兩月焉，則與大喪之中月同，可以禫矣。故用十五月而禫。
父在為母，其禫也父主之。則夫之為妻亦當十五月而禫矣。晉孫楚除婦服詩，但以一周而畢，葢不數禫月也。
其他期喪祥禫之祭皆不在已，則亦以十一月而練，十三月而除，可知。故鄭氏曰，凡齊衰十一月皆可以出吊。
姑姊妹其夫死而夫黨無兄弟，使夫之族人主喪。妻之黨雖親弗主。夫若無族矣，則前後家東西家，無有則里戶主之。此文以姑姊妹發端，以戒人不可主姑姊妹之夫之喪也。夫寧使疏遠之族人與鄰家裡戶，而不使妻之黨為之主。聖人之意葢以逆知後世必有如王莽假母后之權，行居攝之事，而篡漢家之統，而豫為之坊者矣。別內外，定嫌疑，自天子至於庶人一也。或曰主之而附於夫之黨，是惡知禮意哉？
禫而從御，吉祭而復寢，互言之也。鄭註已明，而孔氏乃以吉祭為四時之祭，雖禫之後必待四時之祭訖，然後復寢，非也。禫即吉祭也。豈有未復寢而先御婦人者乎。
人少則慕父母，知好色則慕少艾。能以慕少艾之心而慕父母，則其誠無以加矣。[44]正義雲，王肅解欲色為如欲見父母之顏色，鄭何得比父母於女色？馬昭申雲，孔子曰，吾未見好德如好色者。是亦比色於德。張融雲，如好色取其甚也，於文無妨。
祭義，以事天地山川社稷先古。先古先祖也。詩曰，以姒以續，續古之人。亦謂其先人也。近曰先，遠曰古。故周人謂其先公曰古公。
先之以博愛，而民莫遺其親。左右就養無方謂之博愛。
故親生之膝下，以養父母日嚴。孩提之童知愛而已，稍長然後知敬，知敬然後能嚴。子曰，今之孝者是謂能養，至於犬馬皆能有養，不敬何以別乎？故鷄初鳴而衣服至於寢門外，問衣燠寒疾痛苛癢而敬抑搔之，出入則或先或後而敬扶持之，敬之始也。詩云，戰戰兢兢，如臨深淵，如履薄氷，而今而後吾知免夫。敬之終也。日嚴者，與日而俱進之謂。

