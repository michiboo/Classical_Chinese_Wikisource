鼓鐘之詩曰以雅以南。子曰，雅頌各得其所。夫二南也，豳之七月也，小雅正十六篇大雅正十八篇。[1]頌也，詩之入樂者也。邶以下十二國之附於二南之後而謂之風，鴟鴞以下六篇之附於豳而亦謂之豳，六月以下五十八篇之附於小雅，民勞以下十三篇之附於大雅，而謂之變雅，詩之不入樂者也。[2]
樂記子夏對魏文侯曰，鄭音好濫淫志，宋音燕女溺志，衛音趨數煩志，齊音敖辟喬志，此四者皆淫於色而害於德，是以祭祀弗用也。朱子曰，二南正風，房中之樂也，鄉樂也。二雅之正雅，朝廷之樂也。商周之頌，宗廟之樂也。至變雅則衰周鄉士之作，以言時政之得失。而邶鄘以下則太師所陳以觀民風者耳，非宗廟燕享之所用也。但據程大昌之辯，則二南自謂之南，而別立正風之目者非。[3]
周南召南，南也，非風也。豳謂之豳詩，亦謂之雅，亦謂之頌，[4]而非風也。南、豳、雅、頌為四詩，而列國之風附焉。此詩之本序也。[5]
孔子刪詩所以存列國之風也。有善有不善，兼而存之，猶古之太師陳詩以觀民風。而季札聽之，以知其國之興衰。正以二者之竝陳，故可以觀可以聽。世非二帝，時非上古，固不能使四方之風有貞而無淫，有治而無亂也。文王之化被於南國，而北鄙殺伐之聲，文王不能化也。使其詩尚存而入夫子之刪，必將存南音以繫文王之風，存北音以繫紂之風，而不容於沒一也。是以桑中之篇，溱洧之作，夫子不刪，志淫風也。叔于田為譽段之辭，揚之水椒聊為從沃之語，夫子不刪，著亂本也。淫奔之詩錄之不一而止者，所以志其風之甚也。一國皆淫，而中有不變者焉，則亟錄之。將仲子畏人言也。女曰鷄鳴相警以勤生也。出其東門不慕乎色也。衡門不願外也。選其辭比其音去其煩且濫者，此夫子之所謂刪也。後之拘儒不達此旨，乃謂淫奔之作不當錄於聖人之經，是何異唐太子弘謂商臣弒君不當載於春秋之策乎？[6]真希元文章正宗，其所選詩一掃千古之陋，歸之正旨。然病其以理為宗，不得詩人之趣。且如古詩十九首，雖非一人之作，而漢代之風略具乎此。今以希元之所刪者讀之，不如飲美酒，被服紈與素。何以異乎唐詩山有樞之篇？良人惟古歡，枉駕惠前綏，蓋亦邶詩雄雉于飛之義。牽牛織女，意仿大東，兔絲女蘿，情同車舝。十九作中無甚優劣。必以坊淫正俗之旨嚴為繩削，雖矯昭明之枉，恐失國風之義。六代浮華固當芟落，使徐庾不得為人，陳隋不得為代，無乃太甚！豈非執理之過乎？
山堂考索載林氏曰，二南之詩雖大槩美詩，亦有刺詩。不徒西周之詩而東周亦與焉。據何彼穠矣之詩可知矣。其曰平王之孫，齊侯之子，考春秋莊公元年書，王姬歸於齊，此乃桓王女平王孫下嫁於齊襄公，非平王孫齊侯子而何？[7]說者必欲以為西周之詩，於時未有平王，乃以平為平正之王，齊為齊一之侯，與書言寧王同義，此妄也。[8]據詩人慾言其人之子孫則必直言之，如稱衛莊姜則曰齊侯之子，衛侯之妻。東宮之妹，邢侯之姨。美韓侯取妻則曰汾王之甥，蹶父之子。又何疑乎？且其詩刺詩也，以王姬徒有容色之盛，而無肅雝之德，何以使人化之？故曰何彼穠矣，唐棣諱闕之華。曷不肅雝，王姬之車。詩人若曰，言其容色固如唐棣矣，然王姬之車胡不肅雝乎？是譏之也。按此說桓王女平王孫則是，其曰刺詩於義未允。蓋詩自邶鄘以迄於檜曹，皆太師之所陳者也。其中有美有刺，若二南之詩則用之為燕樂，用之為鄉樂，用之為射樂，用之為房中樂。而鼓鐘之卒章所謂以雅以南，春秋傳所謂象箾南籥，文王世子所謂胥鼓南者也。安得有刺？此必東周之後其詩可以存二南之遺音，而聖人附之於篇者也。且自平王之東周，德日以衰矣，麥禾之取，繻葛之戰，幾無以令於兄弟之國。且莊王之世，魯衛晉鄭日以多故，於是王姬下嫁，以樹援於強大之齊。尋盟府之墜，言繼昏婣之夙好。且其下嫁之時，猶能修周之舊典。而容色之盛，禮節之備，有可取焉。聖人安得不錄之以示興周道於東方之意乎？[9]蓋東周以後之詩得附二南者，惟此一篇而已。後之儒者乃疑之，為是紛紛之說，是烏知聖人之意哉？或曰詩之所言但稱其容色，何也？曰古者婦有四德，而容其一也。言其容，則德可知矣。[10]故碩人之詩美其君夫人者，至無所不極其形容。而野麕之貞亦云有女如玉。即唐人為妃主碑文，亦多有譽其姿色者。[11]豈若宋代以下之人，以此為諱而不道乎？夫婦人倫之本，昏婣王道之大。下嫁於齊，甥舅之國，太公之後，先王以周禮治諸侯之本也。詩之得附於南者以此。舍是則東周以後事無可稱，而民間之謠刺皆屬之王風矣。況二南之與民風其來自別。宣王之世，未嘗無雅。則平王以下豈遂無南？或者此詩之舊附於南，而夫子不刪，要亦不異乎嚮者之說也。
何彼穠矣以莊王之事而附於召南，其與文侯之命以平王之事而附於書一也。
邶鄘衛本三監之地，自康叔之封未久而統於衛矣。采詩者猶存其舊名，謂之邶鄘衛。[12]邶鄘衛者總名也，不當分某篇為邶，某篇為鄘，某篇為衛。分而為三者，漢儒之誤。以此詩之簡獨多，故分三名以各冠之，而非夫子之舊也。[13]考之左氏傳襄公二十九年，季札觀樂於魯，為之歌邶鄘衞曰，美哉淵乎，憂而不困者也。吾聞衛康叔武公之德如是，是其衛風乎？而襄公三十一年北宮文子之言引衛詩曰威儀棣棣，諱闕不可選也。此詩今為邶之首篇。乃不曰邶而曰衛，是知累言之則曰邶鄘衛，專言之則曰衛，一也。猶之言殷商，言荊楚雲爾。意者西周之時故有邶鄘之詩，及幽王之亡而軼之，而大師之職猶不敢廢其名乎？然名雖舊而辭則今矣。[14]
邶鄘之亡久矣，故大師但有其名。而三國同風，無非衛人之作。檜[15]之亡未久而詩尚存，故別於鄭而各自為風。匪風之篇其西周未亡之日乎？[16]
邶鄘衛三國也，非三監也。殷之時邦畿千里，周則分之為三。今其相距不過百餘里，如地理志所言，於百里之間而立此三監。又幷武庚而為一監，皆非也。宋陳傅良[17]以為自荊以南蔡叔監之，管叔河南，霍叔河北。蔡故蔡國。管則管城，霍則所謂霍太山也。其繇地廣，不得為邶鄘衛也。
許無風，而載馳之詩錄於鄘。黎無風而式微旄丘之詩錄於邶。聖人闡幽之旨，興滅之心也。
泉水之詩，其曰諸姬猶碩人之庶姜。古之來媵而為姪娣者，必皆同姓之國。其年之長幼，序之昭穆，則不可知也。故有諸姑伯姊之稱，猶禮之言伯父伯兄也。貴為小君而能謙以下其衆妾，此所謂其君之袂不如其娣者也。
王事適我，政事一埤益我。凡交於大國朝聘會盟征伐之事，謂之王事。[18]其國之事謂之政事。
朝隮於西，崇朝其雨。朱子引周禮十煇註，以隮為虹，是也。謂不終朝而雨止，則未然。諺曰，東虹晴西虹雨。[19]蓋虹蜺雜亂之交，無論雨晴，而皆非天地之正氣。楚襄王豋雲夢之臺，望高唐之觀，所謂朝雲者也。
邶鄘衛王列國之名，其始於成康之世乎？惟周王撫萬邦巡侯甸，而大師陳詩以觀民風。其采於商之故都者，則繫之邶鄘衛。其采於東都者則繫之王。[20]其采於列國者則各繫之其國。至驪山之禍先王之詩率已闕軼，而孔子所錄者皆平王以後之詩。此變風之所繇名也。詩雖變而大師之本名則不敢變。此十二國之所以猶存其舊也。先儒謂王之名不當儕於列國，而為之說曰，列黍離於國風，齊王德於邦君，[21]誤矣。
自幽王以上大師所陳之詩亡矣。春秋時君卿大夫之賦詩無及之者。此孔子之所不得見也。是故詩無正風。
二南豳也，小大雅也，皆西周之詩也。至於幽王而止。[22]其餘十二國風則東周之詩也。王者之跡熄而詩亡，西周之詩亡也。詩亡而列國之事跡不可得而見，於是晉之乘楚之檮杌魯之春秋出焉。是之謂詩亡然後春秋作也。周頌西周之詩也，魯頌東周之詩也。成康之世魯豈無詩？而今亦已無矣。故曰詩亡列國之詩亡也。其作於天子之邦者，以雅以南以豳以頌，則固未嘗亡也。
雞棲於塒，日之夕矣，羊牛下來。君子當歸之時也。至是而不歸，如之何勿思也。
君子以嚮晦入宴息，日之夕矣而不來，則其婦思之矣。朝出而晚歸，則其母望之矣。[23]夜居於外，則其友弔之矣。[24]於文日夕為退。[25]是以樽罍無卜夜之賓，衢路有宵行之禁。故曰見星而行者，惟罪人與奔父母之喪者乎。[26]至於酒德衰而酣身長夜，官邪作而昏夜乞哀，天地之氣乖而晦明之節亂矣！
豈不爾恩，畏子不敢，民免而無恥也。雖速我訟，亦不女從，有恥且格也。
自邶至曹，皆周初大師之次序。先邶鄘衞，殷之故都也。次之以王，周東都也。何以知其為周初之次序？邶鄘也，晉而謂之唐也，皆西周之舊也。惟鄭乃宣王所封，中興之後始立其名於太師。而列於諸國之先者，鄭亦王畿之內也。故次於王也。桓公之時其詩不存，故首緇衣也。
吳楚之無詩，以其僣王而夷之與？非也。太師之本無也。楚之先熊繹辟在荊山，篳路籃縷，以處草莽。惟是桃弧棘矢，以共禦王事，而周無分器。[27]岐陽之盟楚為荊蠻，置茅蕝，設望表，與鮮牟守燎而不與盟，[28]是亦無詩之可采矣。況於吳自壽夢以前未通中國者乎？滕薛之無詩微也。若乃虢鄶皆為鄭滅，而虢獨無詩。陳蔡皆列春秋之會盟，而蔡獨無詩。有司失其傳爾。
自周南至豳，統謂之國風。此先儒之誤。程泰之辯之詳矣。豳詩不屬於國風。周世之國無豳，此非大師所采。周公追王業之始，作為七月之詩，兼雅頌之聲，而用之祈報之事。周禮籥章，逆暑迎寒，則龡豳詩。祈年于田祖，則龡豳雅。祭蠟，則龡豳頌。雪山王氏曰，此一詩而三用也。[29]鴟鴞以下或周公之作，或為周公而作。則皆附於豳焉。雖不以合樂，然與二南同為有周盛時之詩，非東周以後列國之風也。故他無可附。
雨我公田，遂及我私，先公而後私也。言私其豵，獻豜於公，先私而後公也。自天下為家，各親其親，各子其子，而人之有私，固情之所不能免矣。故先王弗為之禁。非為弗禁，且從而恤之。建國親侯，胙土命氏，畫井分田，合天下之私，以成天下之公。此所以為王政也。至於當官之訓，則曰以公滅私。然而祿足以代其耕，田足以供其祭，使之無將毋之嗟，室人之謫，又所以恤其私也。此義不明久矣，世之君子必曰有公而無私，此後代之美言，非先王之至訓也。
君子不親貨賄，束帛戔戔，實諸筐筐，非惟盡飾之道，亦所以遠財而養恥也。萬曆以後，士大夫交際多用白金，乃猶封諸書冊之間，進自閽人之手。今則親呈坐上，徑出懷中，交收不假他人，茶話無非此物。衣冠而為囊橐之寄，朝廷而有市井之容。若乃拾遺金而對管寧，倚被囊而酬溫嶠，曾無媿色，了不關情，固其宜也。然則先王制為筐篚之文者，豈非禁於未然之前，而示人以遠財之義者乎？以此坊民，民猶輕禮而重貨。
罄無不宜，宜室家，宜兄弟，宜子孫，宜民人也。吉蠲為饎，是用孝享，禴祠烝嘗，於公先王，得萬國之懽心，以事其先王也。
民之質矣，日用飲食。夫使機智日生而姦偽萌起，上下且不相安，神奚自而降福乎？有起信險膚之族，則高后崇降弗祥。有譸張為幻之民，則嗣王罔或克壽。是故有道之世，人醇工龐商樸，女童上下皆有嘉德，而至治馨香感於神明矣。然則祈天永命之實，必在於觀民，而嘶雕為樸，其道何繇？則必以厚生為本。
羣黎，庶人也。百姓，百官也。民之質矣，兼百官與庶人而言。猶曰人之生也直也。
小人所腓，古制一車甲士三人，步卒七十二人，炊家子十人，固守衣裝五人，廏養五人，樵汲五人。[30]隨車而動，如足之腓也。[31]步乘相資，短長相衞，行止相扶，此所以為節制之師也。繻葛之戰，鄭原繁高渠彌以中軍奉公為魚麗之陳，先偏後伍，伍乘彌縫，卒不隨車，遇闕即補，斯已異矣。[32]大鹵之師，魏舒請毀車以為行。五乘為三伍，[33]為五陳以相離，兩於前伍於後，專為右角，參為左角，偏為前拒，專任步卒以取捷速。然亦必山林險阻之地而後可用也。步不當騎，於是趙武靈王為胡服騎射之令，而後世因之。所以取勝於敵者益輕益速。而一敗塗地，亦無以自保。然後知車戰之為謀遠矣。
終春秋二百四十二年，車戰之時未有斬首至於累萬者。車戰廢而首功興矣。先王之用兵服之而已，不期於多殺也。殺人之中又有禮焉，以此毒天下而民從之，不亦宜乎？
宋沈括對神宗，言車戰之利見於歷世。然古人所謂兵車者，輕車也。五御折旋，利於捷速。今之民間輜車重大，日不能三十里，故世謂之太平車。但可施於無事之日耳。
六月，采芑，車攻，吉日，宣王中興之作，何以為變雅乎？采芑傳曰，言周室之強，車服之美也。言其強美斯劣矣。[34]觀夫鹿嗚以下諸篇，其於君臣兄弟朋友之間無不曲當，而未嘗有誇大之辭。大雅之稱文武，皆本其敬天勤民之意。至其言伐商之功盛矣，大矣。不過曰會朝清明而止，然宣王之詩不有侈於前人者乎？[35]一傳而周遂亡。嗚呼！此太子晉所以謂自我先王厲宣幽平而貪天禍，固不待沔水之憂，祈父之刺，而後見之也。
薄伐玁狁，至於太原。毛鄭皆不詳其地。其以為今太原陽曲縣者，始於朱子，[36]而愚未敢信也。古之言太原者多矣，若此詩則必先求涇陽所在而後太原可得而明也。漢書地理志，安定郡有涇陽縣幵頭山在西。禹貢涇水所出。後漢書靈帝紀，段熲破先零羗於涇陽。註涇陽縣屬安定，在原州。郡縣志，原州平涼縣本漢涇陽縣地，今縣西四十里涇陽故城是也。然則太原當即今之平涼，而後魏立為原州。亦是取古太原之名爾。[37]計周人之伐玁狁必在涇原之間。若晉陽之太原，在大河之東，距周京千五百里。豈有寇從西來，兵乃東出者乎？故曰天子命我，城彼朔方。而國語宣王料民於太原，亦以其地近邊，而為禦戎之備，必不料之於晉國也。又按漢書，賈捐之言秦地南不過閩越，北不過太原，而天下潰畔，亦是平涼而非晉陽也。[38]若書禹貢，旣修太原，至於岳陽。春秋晉荀吳帥師敗狄於太原，及子產對叔向，宣汾洮障大澤以處太原，則是今之晉陽。而豈可以晉之太原為周之太原乎？[39]
吾讀竹書紀年而知周之世有戎禍也。蓋始於穆王之徵犬戎，六師西指，無不率服，於是遷戎於太原。[40]以黷武之兵而為徙戎之事。懿孝之世，戎車屢征。至夷王七年，虢公帥師伐太原之戎。至於俞泉獲馬千匹。則是昔日所內徙者，今為寇而征之也。宣王之世雖號中興，三十三年王師伐太原之戎，不克。三十八年伐條戎奔戎，王師敗逋。三十九年伐羗戎戰於千畝，王師敗逋。四十年料民於太原。其與後漢西羗之叛大畧相似。幽王六年命伯士帥師伐六濟之戎，王師敗逋。[41]於是關中之地戎得以整居其間。而陝東之申侯，至與之結盟而入寇，[42]蓋宣王之世其患如漢之安帝也。幽王之世其患如晉之懷帝也。戎之所繇來非一日之故，而三川之震，檿弧之謠，皆適會其時者也。然則宣王之功計亦不過唐之宣宗，而周人之美宣亦猶魯人之頌僖也。事劣而文侈矣。書不盡言，是以論其世也。如毛公者，豈非獨見其情於意言之表者哉？[43]
莠言，穢言也。若鄭享趙孟而伯有賦鶉奔之詩是也。君子在官言官，在府言府，在庫言庫，在朝言朝。狎侮之態不及於小人，謔浪之辭不加於妃妾。自世尚通方，人安媟慢，宋玉登牆之見，淳于滅燭之歡，遂乃告諸君王，傳之文字，忘其穢論，著為美談。以至執女手之言發自臨喪之際。[44]齧妃脣之詠宣於侍宴之餘。[45]於是搖頭而舞八風，[46]連臂而歌萬歲，[47]去人倫，無君子，而國命隨之矣！
臧孫紇見衞侯於郲，退而告其人曰，衞侯其不得入矣！其言糞土也，亡而不變，何以復國？以糞土喻其言猶詩之莠言也。
王室方騷，人心危懼。皇父以柄國之大臣而營邑於向。[48]於是三有事之多藏者隨之而去矣。庶民之有車馬者，隨之而去矣。蓋亦知西戎之已偪，而王室之將傾也。以鄭桓公之賢，且寄孥於虢鄶，則其時之國勢可知。然不顧君臣之義，而先去以為民望，則皇父實為之首。昔晉之王衍，見中原已亂，乃說東海王越以弟澄為荊州，族弟敦為青州，謂之曰，荊州有江漢之固，青州有負海之險，卿二人在外，而吾留此足以為三窟矣。鄙夫之心，亦千載而符合者乎？
古時用錢未廣，詩書皆無貨泉之文，而問卜者亦用粟。漢初猶然。史記日者傳，卜而有不審不見奪糈。
孔氏曰，私人皂隷之屬也。天下有道，小德役大德，小賢役大賢。故貴有常尊，賤有等威，所以辨上下而定民志也。周之衰也，政以賄成，而官之師旅不勝其富。[49]又其甚也，私人之子皆得進而服官，而文武周公之法盡矣。候人而赤芾，曹是以亡。不狩而縣貆，魏是則削。賤妨貴，小加大，古人列之六逆。又不但仍叔之子譏其年弱，尹氏之婣刺其材瑣而已。自古國家吏道雜而多端，未有不趨於危亂者。舉賢才，慎名器，豈非人主之所宜兢兢自守者乎？
彼醉不臧，不醉反恥。所謂一國皆狂，反以不狂者為狂也。以箕子之忠而不敢對紂之失日，[50]況中材以下有不尤而效之者乎？卿士師師非度，此商之所以亡。蘭芷變而不芳兮，荃蕙化而為茅，此楚之所以六千里而為讐人役也。是以聖王重特立之人，而遠苟同之士。保邦於未危，必自此始。
上天之載無聲無臭，儀刑文王，萬邦作孚。君子所以事天者如之何？亦曰儀刑文王而已。其儀刑文王也如之何？為人君止於仁，為人臣止於敬，為人子止於孝，為人父止於慈，與國人交止於信而已。
民勞本召穆公諫王之辭，乃託為王意，以戒公卿百執事之人。故曰王欲玉女，是用大諫。猶之轉予於恤，而呼祈父，從事不均而怨大夫。所謂言之者無罪，而聞之者足以戒也。豈亦監謗之時疾威之日不敢指斥而為是言乎？然而亂君之國無治臣焉。至於我即爾謀，聽我嚻嚻，則又不獨王之愎諫矣！
天之方懠，無為誇毗。釋訓曰，誇毗體柔也。[51]天下惟體柔之人常足以遺民憂而召天禍。夏侯湛有雲，居位者以善身為靜，以寡交為慎，以弱斷為重。以怯言為信。[52]白居易有雲，以拱默保位者為明智，以柔慎安身者為賢能，以直言危行者為狂愚，以中立守道者為凝滯。故朝寡敢言之士，庭鮮執咎之臣。自國及家，寖而成俗。故父訓其子曰，無介直以立仇敵。兄教其弟曰，無方正以賈悔尤。且慎默積於中，則職事廢於外。強毅果斷之心屈，畏忌因循之性成，反謂率職而舉正者，不達於時宜。當官而行法者，不通於事變。是以殿最之文，雖書而不實。黜陟之典雖備而不行。[53]羅點有雲，無所可否則曰得體。與世浮沉則曰有量。衆皆默己獨言則曰沽名。衆皆濁己獨清則曰立異。[54]觀三子之言其於末俗之敝，可謂懇切而詳盡矣。至於佞諂日熾，剛克消亡，朝多沓沓之流，士保庸庸之福。苟由其道，無變其俗，必將使一國之人皆化為巧言令色，孔壬而後已。然則喪亂之所從生，豈不階於誇毗之輩乎？[55]是以屈原嫉楚國之士謂之如脂如韋。而孔子亦云吾未見剛者。
彊禦多懟，即上章所云彊禦之臣也。其心多所懟疾而獨窺人主之情深，居禁中而好聞外事，則假流言以中傷之。若二叔之流言以間周公是也。夫不根之言何地蔑有？以斛律光之舊將而有百升明月之謠，以裴度之元勳而有坦腹小兒之誦。所謂流言以對者也。如此則寇賊生乎內，而怨詛興乎下矣。郤宛之難進胙者莫不謗令尹，所謂侯詛侯祝者也。孔氏疏采苓曰，讒言之起由君數問小事於小人也。可不慎哉！
申伯宣王之元舅也，立功於周，而吉甫作崧諱闕高之誦。其孫女為幽王后，無罪見黜，申侯乃與犬戎攻殺幽王。[56]乃未幾而為楚所病，戍申之詩作焉。當宣王之世，周興而申以強。當平王之世，周衰而申以弱。至莊王之世，而申為楚縣矣。[57]二舅之於周功罪不同，而其所以自取如此。宋左師之告華亥曰，女喪而宗室於人何有？人亦於女何有？讀二詩者豈徒論二王之得失哉？
德輶如毛，[58]言易舉也。故曰一日克己復禮，天下歸仁焉。又曰，有能一日用其力於仁矣乎？我未見力不足者。
水經注，聖水逕方城縣故城北，又東南逕韓城東。詩溥彼韓城，燕師所完。王錫韓侯，其追其貊，奄受北國。王肅曰，今涿郡方城縣有韓侯城。世謂寒號，非也。[59]按史記燕世家易水東分為梁門。今順天府固安縣有方城村，即漢之方城縣也。水經注亦云溫水逕良鄉縣之北界，歷梁山南，高梁水出焉。是所謂奕奕梁山者矣。舊說以韓國在同州韓城縣。曹氏曰，武王子初封於韓，其時召襄公封於北燕，實為司空。王命以燕衆城之。竊疑同州去燕二千餘里，即令召公為司空，掌邦土量地遠近，興事任力，亦當發民於近甸而已。豈有役二千里外之人而為築城者哉？召伯營申亦曰，因是謝人。齊桓城邢，不過宋曹三國。而召誥庶殷攻位，蔡氏以為此遷洛諱闕之民，無役紂都之理。此皆經中明證。[60]況其追其貊乃東北之夷，而蹶父之靡國不到，亦似謂韓土在北陲之遠也。
又考王符潛夫論曰，昔周宣王時有韓侯，其國近燕，故詩云普彼韓城，燕師所完。其後韓西亦姓韓，為衞滿所伐，遷居海中。漢時去古未遠，當有傳授。今以水經注為定。
按毛傳梁山韓城皆不言其地。鄭氏箋乃雲，梁山今在馮翊夏陽西北。韓姬姓之國也，後為晉所滅，故大夫韓氏以為邑名焉。[61]至溥彼韓城，燕師所完，則鄭已自知其說之不通，故訓燕為安，而曰大矣彼韓國之城，乃古平安時衆民之所築完。惟王肅以梁山為涿郡方城縣之山，而以燕為燕國。[62]今於梁山則用鄭說，於燕則用王說，二者不可兼通。而又巧立召公為司空之說，可謂甚難而實非矣。又其追其貊，鄭以經傳說貊多是東夷，故職方掌四夷九貉。[63]鄭志答趙商雲，九貉即九夷也。又秋官貉隸註雲，征東北夷所獲。而漢時所謂濊貊者，皆在東北。[64]因於箋末添二語雲，其後追也貊也，為玁狁所逼，稍稍東遷。此又可見康成之不自安而遷就其說也。
如山之苞營法也，如川之流陳法也。古之善用師者，能為營而後能為陳。故曰師出以律，又曰不愆於四伐、五伐、六伐、七伐，乃止齊焉。管子覇國之論謀，且猶作內政，寄軍令，使之耳目素習，心志素定，如山之不可動搖，然後出而用之。若決水於千仞之谿矣。
威儀之不類，賢人之喪亡，婦寺之專橫，皆國之不祥。而日月之眚，山川之變，鳥獸草木之妖，其小者也。傳曰人無釁焉，妖不自作。故孔子對哀公以老者不教幼者不學，為俗之不祥。[65]荀子曰，人有三不祥，幼而不肯事長，賤而不肯事貴，不肖而不肯事賢，是人之三不祥也。而武王勝殷，得二膚而問焉曰，若國有妖乎？一膚對曰，吾國有妖，晝見星而天雨血。一膚對曰，此則妖也，非其大者也。吾國之妖，子不聽父，弟不聽兄，君令不行，此妖之大者也。武王避席再拜之。[66]自余所逮見五六十年國俗民情，舉如此矣！不教不學之徒滿於天下，而一二稍有才知者皆少正卯鄧析之流。是豈待三川謁而悲周，岷山崩而憂漢哉？書曰習與性成。詩云如彼泉流，無淪胥以敗。識時之士，所以引領於明王，繫心於耉德也。
魯僖公儉以足用，寬以愛民，務農重穀，而有坰牧之盛。衞文公大布之衣，大帛之冠，務材訓農，通商惠工，敬教勸學，授方任能，而有騋牝三千之多。然則古之馬政皆本于田功也。吾未見廏有肥馬野有餓莩而能國者也。
太王當武丁祖甲之世殷道未衰，何從有翦商之事？僖公之世距太王已六百餘年，作詩之人特本其王跡所基而侈言之耳。猶秦誓之言命我文考，肅將天威也。猶康誥之言天乃大命，文王殪戎殷也。亦後人追言之也。張子曰，一日之間天命未絕，猶是君臣。
讀經傳之文，終商之世無言祥瑞也。而大戊之祥桑，高宗之雊雉，惕於天之見妖而修德者有二焉。則知監於夏王之矯誣上天而慄慄危懼，蓋湯之家法也。簡狄吞卵而生契。不亦矯誣之甚乎？毛氏傳曰，玄鳥鳦也。春分玄鳥降。湯之先祖有娀氏女簡狄配高辛氏帝，帝率與之祈於郊禖而生契。故本其為天所命以玄鳥至而生焉。可以破史遷之謬矣。
敷奏其勇，不震不動，不戁不竦，苟非大受之人驟而當天下之重任，鮮不恐懼而失其守者。此公孫丑所以有動心之問也。升陑伐夏，創未有之事而不疑，可謂天錫之勇矣。何以能之？其上帝臨女無貳爾心之謂乎？
湯武身之也，學湯武之勇者，宜何如？震驚百里，不喪匕鬯，近之矣。
詩之次序猶春秋之年月，夫子因其舊文，述而不作也。頌者，美盛德之形容以告宗廟。魯之頌，頌其君而已。而列之周頌之後者，魯人謂之頌也。[67]世儒謂夫子尊魯而進之為頌，是不然。魯人謂之頌，夫子安得不謂之頌乎？為下不倍也。春秋書公、書郊禘，亦同此義。孟子曰，其文則史，不獨春秋也。雖六經皆然。今人以為聖人作書必有驚世絕俗之見，此是以私心待聖人。世人讀書，如王介甫纔入貢院，而一院之事皆欲紛更。[68]此最學者之大病也。
列國之風何以無魯？大師陳之，固曰魯詩，不謂之頌矣。孔子魯人也，從魯而謂之為頌。此如魯史之書公也。然而泮水之文則固曰魯侯也。
商何以在魯之後？曰，草廬吳氏嘗言之矣，大師所職者，當代之詩也。商則先代之詩，故次之周魯之後。[69]
詩之世次必不可信，今詩亦未必皆孔子所正。且如褒姒滅之，幽王之詩也。而次於前。召伯營之，宣王之詩也，而次於後。序者不得其說，遂並楚茨，信南山，甫田，大田，瞻彼洛諱闕矣，裳裳者華，桑扈，鴛鴦，魚藻，采菽十詩，皆為刺幽王之作。恐不然也。又如碩人，莊姜初歸事也，而次於後。綠衣，日月，終風，莊姜失位而作。燕燕，送歸妾作。擊鼓，國人怨州吁而作也，而次於前。[70]渭陽，秦康公為太子時作也，而次於後。黃鳥，穆公薨後事也，而次於前。此皆經有明文可據。故鄭氏謂十月之交雨無正。小旻，小宛，皆刺厲王之詩。[71]漢興之初，師移其第耳。而左氏傳楚莊王之言曰，武王作武。其卒章曰，耆定爾功。其三曰敷時繹思，我狙維求定。其六曰綏萬邦，屢豐年。今詩但以耆定爾功一章為武，而其三為賚，其六為桓。章次復相隔越。儀禮歌召南三篇，越草蟲而取采蘋。正義以為采蘋舊在草蟲之前，知今日之詩已失古人之次。非夫子所謂雅頌各得其所者矣。
