國朝顧炎武撰。炎武有《左傳杜解補正》，已著錄。是書前有自記，稱自少讀書，有所得，輒記之。其有不合，時復改定，或古人先我而有者，則遂削之。積三十餘年，乃成一編。蓋其一生精力所註也。書中不分門目，而編次先後則略以類從。大抵前七卷皆論經義，八卷至十二卷皆論政事，十三卷論世風，十四卷、十五卷論禮制，十六卷、十七卷皆論科舉，十八卷至二十一卷皆論藝文，二十二卷至二十四卷雜論名義，二十五卷論古事真妄，二十六卷論史法，二十七卷論註書，二十八卷論雜事，二十九卷論兵及外國事，三十卷論天象術數，三十一卷論地理，三十二卷為雜考證。炎武學有本原，博贍而能通貫，每一事必詳其始末，參以證佐而後筆之於書。故引據浩繁，而牴牾者少，非如楊慎、焦竑諸人偶然涉獵，得一義之異同，知其一而不知其二者，閻若璩作《潛邱劄記》，嘗補正此書五十餘條。若璩之婿沈儼，特著其事於序中。趙執信作若璩墓誌，亦特書其事。若璩博極群書，睥睨一代，雖王士禎諸人尚謂不足當抨擊，獨於詰難此書，沾沾自喜，則其引炎武為重可概見矣。然所駁或當或否，亦互見短長，要不足為炎武病也。惟炎武生於明末，喜談經世之務，激於時事，慨然以復古為志，其說或迂而難行，或愎而過銳。觀所作《音學五書後序》，至謂聖人復起，必舉今日之音而還之淳古，是豈可行之事乎？潘耒作是書序，乃盛稱其經濟，而以考據精詳為末務，殆非篤論矣。

