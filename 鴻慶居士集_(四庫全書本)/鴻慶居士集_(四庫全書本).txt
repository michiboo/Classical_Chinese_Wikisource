　　鴻慶居士集序
　　大凡文人才士少之時屈首受書未能多閱天下之義理壯則從事四方志有所分及其老也血氣既衰聰明隨之雖有著述鮮克名家此古今之通患也其或軼羣邁往賦才獨異而復天假之年磨淬鍛錬重之以江山之助名章雋語少而成壯而盈晚而愈精有若戸部尚書晉陵孫公蓋千萬人中時一遇焉公生於元豐辛酉當大觀政和間士唯王氏三經義字說是習而公博學篤志如韓退之謂禮部所試可無學而能者第進士冠詞科筆勢翩翩髙出流輩將及知命靖康俶擾為執法為詞臣旋由瑣闥厯吏戶長貳連守大邦其章疏制詔表奏往往如陸敬輿明辨駿發每一篇出世爭傳誦紹興而後遭值口語斥居象郡久之歸隱太湖上捨蠻蜑而狎鷗鷺去茅葦而友松菊於是繙北堂萬巻之鈔袖明光起草之手黙觀物化吟詠性情煙波萬頃納之胸次風雲態變日接於前如是二紀所得不可勝計毋怪乎筆端之袞袞也天門劃開訴章上達論撰次對璽書繼下年雖耋老親為謝表至於宰執侍從臺諫則人致一啟各出新意其用意屬辭少壯所不逮又後十載當孝宗朝嘗命編類蔡京王黼等事實上之史官此與伏生年九十餘詔太常受尚書何異是豈可以他人老少常理論也哉沒既一世其子興國太宗介宗以書謂必大曰先君文稿中更兵燼存者無幾而閩蜀所刻復雜翟忠惠之文大懼不足傳信今定為四十二巻其未備者方裒次外集為我序之憶乾道丁亥遇公陽羨公八十有七矣論文之餘語及前朝舊事健論滔滔如洪河東注緒言纚纚如聚繭巢絲屢更僕不能休然後知公非特文鋒不可當而老如趙充國猶善為兵也茲幸掛名集端因且列之近嵗吏部侍郎葛公立方作韻語陽秋載東坡自海南歸公方髫齡坡命對衡門稚子璠璵器公應聲雲翰苑仙人錦繡腸坡嘆曰真璠璵也以公早慧固應有此然坡北歸實靖國辛巳公已二十一得非元豐乙丑自便還常公纔五嵗時乎所記訛耳鄉人既戶傳亦不得而畧也公諱覿字仲益嘗以龍圖閣學士提舉南京鴻慶宮故自號鴻慶居士雲慶元五年十一月某日少傅觀文殿大學士致益國公周必大序











