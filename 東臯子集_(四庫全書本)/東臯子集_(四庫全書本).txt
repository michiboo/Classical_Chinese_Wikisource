　　欽定四庫全書　　　　　集部二
　　東臯子集　　　　　　　別集類一〈唐〉
　　提要
　　〈臣〉等謹案東臯子集三巻唐王績撰績字無功太原祁人隋大業中授秘書省正字出爲六合丞歸隠壯山東皋自號東臯子唐初以前官待詔門下復求為太樂丞後乃解官歸里是身事兩朝皆以仕途不逹乃退而放浪于山林新唐書列之隠逸傳所未喻也然績為王通之弟而志趣髙雅不隨通聚徒講學獻策干進其人品亦不可及矣史稱其簡放嗜酒嘗作醉鄉記五斗先生傳無心子傳其醉鄉記為蘇軾所稱然他文亦疎野有致其詩惟野望一首為世傳誦然如石竹詠意境髙古薛記室収過莊見尋詩二十四韻氣格遒健皆能滌初唐俳偶板滯之習置之開元天寳間弗能別也唐書藝文志載績集五巻陳振孫書録解題亦云其呂友才鳩訪遺文編成五巻為之序而今本實止三巻又晁公武讀書志引呂才序稱績年十五嵗楊素占對英辨謝道衡見其登龍門憶禹賦嘆為今之庾信且載其卜筮驗者數事今本呂才序尚存而晁公武所引之文則無之又序稱鳩訪未畢輯為三巻與書録解題不合其登龍門一賦亦不載集中或宋末本集已佚後人從文苑英華文粹諸書中采績詩文彚為此編而偽託才序以冠之未可知也此本為明崇禎中刋本巻首尚有陸淳序一首晁陳二家目中皆未言及其真偽亦在兩可間矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸費墀
　　東皋子集序
　　君姓王氏諱績字無功太原祁人也髙祖晉穆公自南歸北始家河汾焉厯宋魏迄於周隋六世冠冕國史家牒詳焉君性好學博聞強記與李播陳永呂才為莫逆之交隂陽厯數之術無不洞曉大業末應孝悌亷潔舉射髙第除秘書正字君性簡放飲酒至數斗不醉常雲憾不逄劉伶與閉戶轟飲因著醉鄉記及五斗先生傳以類酒徳頌雲雅善鼓琴加減舊弄作山水操為知音者所賞髙情勝氣獨歩當時及為正字端簪理笏非其好也以疾罷乞署外職除揚州六合縣丞君篤於酒徳頗妨職務時天下亂藩部法嚴屢被勘劾君歎曰羅網髙懸去將安所受俸錢積於縣城門託以風疾輕舟夜遁隋季版蕩客遊河北去還龍門武徳中詔徴以前揚州六合縣丞待詔門下省時省官例日給良醖三升君第七弟靜為武皇千牛謂曰待詔可樂否君曰吾待詔祿俸殊為蕭瑟但良醖三升差可戀爾侍中江國公君之故人也聞之曰三升醖未足以絆王先生判日給王待詔一斗時人號為斗酒學士貞觀初以足疾罷歸欲定長徃之計而困於貧貞觀中以家貧赴選時太樂有府史焦革家善醖酒冠絶當時君苦求為太樂丞選司以非士職不授君再三請曰此中有深意且士庶清濁天下所安不聞莊周避漆園老𣆀恥柱下卒授焉數月而焦革死妻袁氏時送美酒嵗餘袁又死君歎曰天迺不令吾飽美酒遂掛冠歸田自是太樂丞為清流君後追述焦革酒經一巻其術精悉兼採杜康儀狄已來善為酒人為酒譜一巻太史令李淳風見而恱之曰王君可謂酒家之南董君厯職皆以好酒廢鄉里或咍之因著無心子以喻志河汾中先有渚田十數頃稱良沃鄰渚又有隠士仲長子光服食養性君重其貞素願與相近遂結廬河渚縦意琴酒慶吊禮絶十有餘年河渚東南隅有連沙磐石地頗顯敞君於其側遂為杜康立廟嵗時致祭以焦革配焉貞觀中京兆杜之松清河崔君善繼為本州刺史皆請與君相見君曰奈何悉欲坐召嚴君平竟不見崔杜髙君調趣卒不敢屈但嵗時贈以美酒鹿脯詩書往來不絶君又葛巾聨牛躬耕東皋毎著書自稱東皋子晩嵗醉飲無節鄉人或諌止之則笑曰汝輩不解理正當然或乗牛駕驢出入郊郭止宿酒店動經嵗月徃徃題詠作詩好事者録之諷詠並傳於代貞觀十八年終於家時年若干臨終自尅死日遺命薄葬兼預自為墓誌所著詩賦並多散逸鳩訪未畢且緝成三巻又著㑹心髙士傳五巻酒譜二巻及註老子並別成一家不列於集雲河東呂才君英撰




　　東皋子集序
　　淳聞於師曰秉仁義立好惡方之內者也等是非遺物我方之外者也𡨋內而遊外聖人也聖人吾不得見之矣方內者時有焉其惟方外之徒莫得而測也豈踐跡之道易㤀言之理難耶將羣於人而內自得耶何乃莊叟之後緜厯千祀幾於是道者余得之王君耶心與物𡨋徳不外蕩隨變而適即分而安㤀所拘而跡不害教遺其累而道不絶俗故有陶公之去職言不怨時有阮氏之放情行不忤物曠哉淵乎真可謂樂天之君子者矣生於隋季人莫之知故其遺文髙跡不顯余毎覽其集想見其人憾不同時得為㤀形之友故袪彼有為之詞全懸解之志庶乎死而可作無愧異代之知音爾其祖宗之由出處之行前序備矣此不復雲平原陸淳化卿撰

