經
元年春，王正月，公即位。
二月，癸亥，日有食之。天王使叔服來會葬。
夏，四月，丁巳，葬我君僖公。天王使毛伯來錫公命。晉侯伐衛。叔孫得臣如京師。衛人伐晉。
秋，公孫敖會晉侯於戚。
冬，十月，丁未，楚世子商臣弒其君頵。公孫敖如齊。
傳
元年春，王使內史叔服來會葬。公孫敖聞其能相人也，見其二子焉。叔服曰：「穀也食子，難也收子。穀也豐下，必有後於魯國。」
於是閏三月，非禮也。先王之正時也，履端於始，舉正於中，歸餘於終。履端於始，序則不愆。舉正於中，民則不惑。歸餘於終，事則不悖。
夏，四月，丁巳，葬僖公。
王使毛伯衛來錫公命，叔孫得臣如周拜。
晉文公之季年，諸侯朝晉。衛成公不朝，使孔達侵鄭，伐綿、訾，及匡。晉襄公既祥，使告於諸侯而伐衛，及南陽。先且居曰：「效尤，禍也。請君朝王，臣從師。」晉侯朝王於溫，先且居、胥臣伐衛。
五月，辛酉朔，晉師圍戚。
六月，戊戌，取之，獲孫昭子。
衛人使告於陳，陳共公曰：「更伐之，我辭之。」衛孔達帥師伐晉。君子以為古，古者越國而謀。
秋，晉侯疆戚田，故公孫敖會之。
初，楚子將以商臣為大子，訪諸令尹子上，子上曰：「君之齒未也，而又多愛，黜乃亂也。楚國之舉，恆在少者，且是人也，蜂目而豺聲，忍人也，不可立也。」弗聽。既又欲立王子職而黜大子商臣。商臣聞之而未察，告其師潘崇曰：「若之何而察之？」潘崇曰：「享江芊而勿敬也。」從之。江芊怒曰：「呼，役夫！宜君王之欲殺女而立職也。」告潘崇曰：「信矣。」潘崇曰：「能事諸乎？」曰：「不能。」「能行乎？」曰：「不能。」「能行大事乎？」曰：「能。」
冬，十月，以宮甲圍成王。王請食熊蹯而死，弗聽。丁未，王縊。謚之曰「靈」，不瞑，曰「成」，乃瞑。
穆王立，以其為大子之室與潘崇，使為大師，且掌環列之尹。
穆伯如齊，始聘焉，禮也。凡君即位，卿出並聘，踐脩舊好，要結外援，好事鄰國，以衛社稷，忠信卑讓之道也。忠，德之正也。信，德之固也。卑讓，德之基也。
殽之役，晉人既歸秦師，秦大夫及左右皆言於秦伯曰：「是敗也，孟明之罪也，必殺之。」秦伯曰：「是孤之罪也。周芮良夫之詩曰：『大風有隧，貪人敗類。聽言則對，誦言如醉。匪用其良，覆俾我悖。』是貪故也，孤之謂矣。孤實貪以禍夫子，夫子何罪？」復使為政。
經
二年春，王二月，甲子，晉侯及秦師戰於彭衙，秦師敗績。
丁丑，作僖公主。
三月，乙巳，及晉處父盟。
夏，六月，公孫敖會宋公、陳侯、鄭伯、晉士縠盟於垂隴。
自十有二月不雨，至於秋七月。
八月，丁卯，大事於大廟，躋僖公。
冬，晉人、宋人、陳人、鄭人、伐秦。公子遂如齊納幣。
傳
二年春，秦孟明視帥師伐晉，以報殽之役。
二月，晉侯禦之．先且居將中軍．趙衰佐之．王官無地御戎．狐鞫居為右．甲子．及秦師戰於彭衙．秦師敗績．晉人謂秦拜賜之師．戰於殽也．晉梁弘御戎．萊駒為右．戰之明日．晉襄公縛秦囚．使萊駒以戈斬之．囚呼．萊駒失戈．狼瞫取戈以斬囚．禽之以從公乘．遂以為右．箕之役．先軫黜之．而立續簡伯．狼瞫怒．其友曰．盍死之．瞫曰．吾未獲死所．其友曰．吾與女為難．瞫曰．周志有之．勇則害上．不登於明堂．死而不義．非勇也．共用之謂勇．吾以勇求右．無勇而黜．亦其所也．謂上不我知．黜而宜．乃知我矣．子姑待之．及彭衙既陳．以其屬馳秦師．死焉．晉師從之．大敗秦師．君子謂狼瞫於是乎君子．詩曰．君子如怒．亂庶遄沮．又曰．王赫斯怒．爰整其旅．怒不作亂．而以從師．可謂君子矣．秦伯猶用孟明．孟明增脩國政．重施於民．趙成子言於諸大夫曰．秦師又至．將必辟之．懼而增德．不可當也．詩曰．毋念爾祖．聿脩厥德．孟明念之矣．念德不怠．其可敵乎．丁丑．作僖公主．書不時也．
楚師圍江．晉先僕伐楚以救江．
晉人懼其無禮於公也．請改盟．公如晉．及晉侯盟．晉侯饗公．賦菁菁者莪．莊叔以公降拜．曰．小國受命於大國．敢不慎儀．君貺之以大禮．何樂如之．抑小國之樂．大國之惠也．晉侯降辭．登成拜．公賦嘉樂．
