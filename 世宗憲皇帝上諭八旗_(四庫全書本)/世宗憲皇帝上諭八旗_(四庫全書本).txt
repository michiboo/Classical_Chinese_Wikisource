　　欽定四庫全書　　　　　史部六
　　世宗憲皇帝上諭八旗　　　　詔令奏議𩔖〈詔令之屬〉上諭旗務議覆
　　諭行旗務奏議
　　提要
　　〈臣〉等謹案
　　世宗憲皇帝上諭八旗十三卷
　　上諭旗務議覆十二卷
　　諭行旗務奏議十三卷雍正九年和碩莊親王允祿
　　等奉
　　勅編凡三集共為一書自康熙六十一年十一月十
　　七日以後所奉
　　諭㫖涉於八旗政務者曰
　　上諭八旗凡十三卷其前録
　　諭㫖而附載八旗大臣所議於後者曰
　　上諭旗務議覆凡十二卷其前錄八旗大臣所奏而
　　恭録
　　諭㫖於後者曰
　　諭行旗務奏議凡十三卷並兼用
　　國書漢書刋𠜇頒行伏考三代以上兵與民同體文與武亦不分途故凡其著名版籍者十六以下上所長六十以上上所養無事皆可合以訓練有事即人人可以荷戈而當時之將帥亦即以卿大夫為之未甞治民事不治兵治兵事不治民也三代以下時異勢殊雖堯舜禹湯亦不能復行古法惟我
　　國家八旗之制則古法猶存雖臂指相維統以軍律而其人如比閭族黨之相保民事具焉其官如郡國州縣之相𨽻吏事具焉故六職百司之政八旗無不備而科條案牘亦遂至劇至繁我
　　世宗憲皇帝深維根本之重
　　睿謨規畫鉅細咸周故宣於
　　綸綍者特多猶慮纎毫之或遺也謀及卿士而議覆積而成帙詢於芻蕘而奏議亦積而成帙葢
　　輦轂之側視聴至近
　　籌度周詳
　　咨詢周宻猶若此然則萬方廣逺百度殷繁
　　睿慮精勤一息而周四海者不益可仰窺哉
　　謹案
　　列聖御製及官撰諸書並恪遵
　　聖諭冠於
　　國朝著作之首惟詔令奏議一門例以專集居前總集居後而所録漢唐詔令皆總集之屬不應在專集之前是以恭錄
　　聖訓
　　聖諭弁冕此門前代詔令列後焉乾隆四十六年十
　　一月恭校上
　　總纂官〈臣〉紀昀〈臣〉陸熊〈臣〉孫士毅
　　總　校　官　〈臣〉　陸　費　墀














　　欽定四庫全書
　　世宗憲皇帝上諭八旗
　　和碩荘親王〈臣〉允祿和碩果親王〈臣〉允禮恭承
　　勅旨編刋雍正元年至五年
　　上諭告成謹奉
　　表上
　　進者〈臣〉等誠惶誠恐稽首頓首
　　上言伏惟二典垂光示百王之模範六官成式備萬事之綱維咨岳牧以詢謀聿彰堯舜執中之用昭典常而訓廸丕承文武佑啓之心蓋惟聖人實亶其聰明然後天下咸歸於陶冶欽惟我
　　皇上
　　大德宜民
　　至誠育物
　　恩同覆載含生應𠉀以皆昌
　　光普照臨幽隱無微而不燭
　　綏猷建極儉勤常本於宮庭
　　旰食宵衣敦敏率先乎臣庶固已立綱陳紀樹四海之風聲尤思返樸還淳礪八旗之禮俗深惟
　　祖宗開創之始嘉與先民純篤之風逮生齒之日繁漸流靡
　　而罔覺是以初膺大統疉沛
　　恩施如天地之愛人涵濡周浹若父母之育子保惠殷勤宿負則屢免再三特賞則動盈千萬計其衣食發內帑以資生贍其喜喪裕公儲以待用詳服色定婚禮俾知崇儉以去奢設官學開譯科務使達材而成德職官則勵以精白而深戒黨朋士子則敦以詩書而勿弛武守軫戎行而恤羽衛大賚頻施延世爵以錫舊勲
　　鴻恩廣被幾微必加之籌畫纎悉備致其周詳或進百爾
　　於
　　彤廷面遵
　　懿訓或下十行之
　　丹詔手捧
　　宸章或命讜論敷陳而疇咨博採或因憲章偶軼而渙號重申凡茲敦本礪俗之良模悉協開國經邦之舊典允宜編為令甲
　　宣示各旗口頌心維共闡明倫之
　　聖訓耳濡目染咸欽立政之
　　天心僉曰大哉
　　王言萬邦是式矧茲密邇內府
　　文誥宜頒
　　爰命擇吉選員即行開館編次年經月緯謹據事以成書律著例明亦分條以紀要政先旗務煥兵農禮樂之章程令播
　　禁城合官屬弁丁而懲勸則是彜是訓誦
　　皇極之敷言永昭一代太平之治遵道遵路仰
　　聖人之錫福長發萬年有道之祥矣〈臣〉等職叨藩列道幸
　　見知敢雲元凱之儔親承
　　帝徳竊附臯䕫之侶颺拜
　　聖謨授簡濡毫欽承固本寧邦之至意陳書捧策快覩化隆俗美之休風所編次自雍正元年至五年
　　上諭八旗清文一函漢文一函
　　上諭旗務議覆
　　諭行旗務奏議清漢文各二函共計三十冊謹隨表恭
　　進以
　　聞〈臣〉等無任踴躍懽忭之至謹
　　奏
　　雍正九年十二月初八日




