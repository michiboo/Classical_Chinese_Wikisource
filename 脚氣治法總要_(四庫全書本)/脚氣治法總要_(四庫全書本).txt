　　欽定四庫全書　　　　　子部五
　　提要
　　腳氣治法總要二卷　　醫家類
　　〈臣〉等謹案腳氣治法總要二卷宋董汲撰汲字及之東平人始末未詳錢乙嘗序其㿀疹論則其著書在元豐元祐之間是書書録解題作一卷宋史藝文志亦同久無𫝊本今從永樂大典所載排纂成帙以篇頁稍繁分為二卷上卷論十二篇大㫖謂腳氣必由於風濕風濕兼有冷熱皆原本腎虛隂陽虛實病之別也春夏秋冬治之異也髙𤍜卑濕地之辨也老壯男女人之殊也説賅備矣下卷方四十六獨活湯木香散𫝊信方防風粥桑枝煎専治風天麻丸茴香丸烏蛇丸趂痛丸専治濕薏苡仁湯海桐皮散木𤓰丸治風濕相兼獨活寄生湯石楠丸牛膝丸治風濕瘴癘八味丸腎湯地黃粥治虛神功丸麻仁丸三脘散大黃湯治實屬隂者兼冷木香飲子治其偏於隂也屬陽者兼熱紅雪治其偏於陽也絳宮丸白皮小豆散木通散治其屬於隂陽而兼淋閉者也松節散食前丸食後丸橘皮丸治尋常法也三仁丸潤腸丸五柔丸治老人血枯法也天門冬大煎則為總治法淋煠蒸熨五方則為外治法而以針灸法為始原序方有一十九門大約不出於此即缺佚亦厪矣考腳氣即素問所謂厥疾至唐始有此名治法亦漸以詳備然李暄及蘇敬徐玉唐侍中諸家之書今多不𫝊獨汲此帙尚存頗為周密醇正觀其自述稱嘗患此疾至劇因深思其源遂得秘要殆所謂三折肱而為良醫者歟今特録而存之以備専門之一種焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














　　原序
　　昔孫思邈著書至其敘百病必先中風敘中風必先入腳氣豈無意哉蓋以為風者百病之長而卑濕蒸鬱之氣中人也尤重則聖人為治先後之次明示後人後學者愈當致詳且慎焉然中風方論古人立説尤詳至於四方之治食藥之宜無不備悉而腳氣一門雖古今槩舉其略而治法論方多有未備故人罕窮究是疾甚至江淮卑濕之地相去遼逺人或有所不識故疾雖重於中風而患頗稀是以古人為説不詳而末學治療亦多致失誤可不痛哉恭自本朝開壤最逺一統天下屬以承平日乆故食物無南北之異道途無乆逺之期或因宦㳺或自客泛故內地感此者近日為多汲自少小病此約十餘年遂博採素問九虛靈樞甲乙太素巢元千金外臺聖惠小品刪繁金匱玉函諸家本草及蘇恭方論前古脈書凡古有是説者無不究極而蔵府之論鍼艾之法脈證之辨食飲之宜四時之要導引之術以至淋煠蒸熨備急要方或經試騐者悉錄而集之名曰腳氣治法總要分為一十九門通為一卷非敢自謂有補於將來亦欲𫝊諸好事者庶幾臨病有所證據焉董汲序











