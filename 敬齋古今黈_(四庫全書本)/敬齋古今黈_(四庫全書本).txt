　　御製題敬齋古今黈〈有序〉
　　永樂大典聚書雖多而依韻雜排割裂凌亂以有用之書散置無用誠可惜已茲命詞臣重加校錄裒輯於零斷之餘率多善本古今黈其一也此書目見於元史者凡四十卷今所收雖僅五之一而四庫臚編具有條理仍不失為完書且辨析疑義折衷釐正尤極精審洵散篇中之最佳者至李冶以黈名書惟取義於不外聽予則以黈纊塞聰有合於君臨之道因題什而序之
　　韻分書割太無端不學從來致浩歎裒散排全資翰苑連珠集腋得神完覃硏喜見仁卿〈冶字〉著典核應同觀國〈王〉看方朔創言藴古衍〈雖黈纊塞耳而聽於無聲張藴古大寶箴語〉繹文永惕作君難



　　欽定四庫全書　　　　子部十
　　敬齋古今黈　　　　　雜家類三〈雜説之屬〉提要
　　〈臣〉等謹案敬齋古今黈八卷元李冶撰冶有測圓海鏡己著録此書原目凡四十卷其以黈名者案漢書東方朔𫝊黈纊充耳所以塞聰顔師古注曰示不外聽冶殆以専精覃思穿穴古今以成是書故有取於不外聽之義歟元史本𫝊邵經邦宏簡録黃虞稷干頃堂書目俱作古今難當因字形相似𫝊冩致訛文淵閣書目題作宋人則併其時代亦誤矣其書皆訂正舊文以考証佐其議論詞鋒駿利博辨不窮其説毛詩草蟲阜螽一條雲師説相承五經大扺如此學者正可以意求之膠者不卓不膠則卓矣是其著書之大㫖也其中如謂蚩尤之名取義於蚩蚩之尤謂內則一篇卑𤨏凡猥大類世所𫝊食纂謂中庸索隱行怪乃素餐之素謂孟子兄戴蓋為一句祿萬鍾為一句戴蓋即乘軒之義或不免於好為僻論橫生別觧又如淳化閣帖漢章帝書千字文米芾書史黃伯思法帖刋誤秦觀淮海集俱以為偽帖而冶據以駁千字文非周興嗣作太平廣記載徐浦鹽官李伯禽戱侮廟神其事在貞元中具有年月而冶即以為李白之子伯禽亦偶或失考然如辨史記微子面左牽羊右把茅乃其從者牽之把之司馬遷所記不謬孔頴逹書正義所駁為非辨鄭語收經入行姟極謂經即京姟即垓韋昭不當注經為常辨論語五十以學易謂論語為未學易時語史記所載則作十翼後語不必改五十字作卒辨孟子龍斷即列子所謂冀之南漢之北無龍斷焉辨史記自敘甌駱相攻謂當為閩越相攻辨張耒書鄒陽𫝊後謂韓安國實兩見長公主漢書不誤而耒誤辨衛青𫝊三千一十七級謂級字𫎇上斬字顔師古誤𫎇上捕字遂以生獲為級辨魏志穿方負土謂即算經之立方定率辨呉志孫權告天文謂不當呼上帝為爾辨通鑑握槊不輟謂胡三省誤以長行局為長矛以及辨古者私家及官衙皆可稱朝引後漢書劉寵成瑨及左𫝊伯有事為証辨佝僂丈人承蜩所以供食引內則鄭元注荀子楊倞注為証辨呉都賦𤟤子長嘯當作長笑引山海經為証皆具有根據要異乎虛騁浮詞徒憑臆斷者矣至於所引戰國䇿蔡聖侯因是己君王之事因是己二字今本並作以而證以李善注阮籍詠懐詩所引實作己字足以考訂古本又大學絜矩今本章句作絜度也冶所見本則作絜圍束也蘇軾赤壁賦今本作而吾與子之所共適冶所見本則作共食而駁一本作共樂之非亦足以廣異聞有元一代之説部固未有過之者也雖原本久佚今採掇於永樂大典者不及十之四五然菁華具在猶可見其崖畧謹以經史子集依類分輯各為二卷以備考證之貲焉乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





