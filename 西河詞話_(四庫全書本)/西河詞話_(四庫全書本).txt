　　欽定四庫全書　　　　　集部十
　　西河詞話　　　　　　　詞曲類三〈詞話之屬〉提要
　　〈臣〉等謹案西河詞話二巻
　　國朝毛竒齡撰竒齡有仲氏易巳著録據西河合集序目稱是書四巻佚其二巻不敢補故僅以其半刋行竒齡填詞之功較深於詩且詞本為小技萌於唐而成於宋亦不能援引古書別為髙論故所説轉不支離其論沈去矜詞韻一條尤為精核論辛棄疾蔣捷為別調亦深明源委惟其逺溯六朝以鮑照梅花落亦可稱詞則漢代鐃歌何嘗不句有長短亦可以為詞之始乎又西廂記相女配夫本為相度之相今尚有此方言而引孫復相女不以嫁公侯乃以嫁山谷衰老語以為宰相之相則牽引附㑹仍蹈結習至所述詞曲變為演劇縷陳始末亦極賅悉而雲宋末安定郡王趙令畤始作商調鼓子詞譜西廂傳竒考令畤即蘇軾集所稱趙徳麟實非宋末之人亦未免少疎然自宋以來撰詩話多撰詞話者較少竒齡是編雖不及徐釚詞苑叢談之賅博而亦足備談資故削其詩話而録存是編焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅總　校　官　〈臣〉　陸　費　墀






