　　欽定四庫全書　　　　　集部五
　　梅花字字香　　　　　　別集類四〈元〉
　　提要
　　〈臣〉等謹案梅花字字香前集一卷後集一卷元郭豫亨撰豫亨自號梅巖野人里籍未詳其自序則至大辛亥作也離騷編擷香艸獨不及梅六代及唐漸有賦詠而偶然寄意視之亦與諸花等自北宋林逋諸人遞相矜重暗香踈影半樹橫枝之句作者始別立品題南宋以來遂以詠梅為詩家一大公案江湖詩人無論愛梅與否無不借梅以自重凡別號及齋館之名多帶梅字以求附於雅人黃大輿至輯詩餘為梅苑十巻方回作瀛奎律髓凡詠物俱入著題類而梅花則自立一類此倡彼和沓雜不休名則耐冷之交實則附炎之局矣豫亨在至大中距南宋之末未逺故亦染山人之積習前後二集詠梅七律至二百首與張洽之數相等然洽詩層見疊出總不出幽香髙格躭寂避喧之意描摹窠臼未免厭觀豫亨則集句為之又闢新境且屬對頗能工巧亦勝李龏翦綃集之多集絶句一花一石時逢佳勝存備詩家之小品固亦無不可矣乾隆四十五年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費墀







　　梅花字字香原序
　　余愛梅花自號梅巖野人凡見古今詩人梅花傑作必隨手鈔録而歌詠之積以歳月遂成巨編熟之既久若有所得暇日輙集其句得百篇目為字字香其間句煆意煉璧合珠聨亦有天然之巧者吾不知其為古作也一日有客過我曰聞君梅詩甚佳願借一觀因出是編披閱未竟稱竒賞羨嗟嘆久之復掩卷笑之曰君此詩妙則妙矣但未免有家鷄鴻鵠之誚君既用功如此若自出已意為梅賦詠又豈止百篇而已且無此議余曰不然古人不作詩無知者千載之下吟魂茫茫一旦表而出之見吾此作如見古人豈不愈於掩人之善矜已之能者乎客又曰昔誠齋先生序陳晞顔梅詩有言梅亦有妖晞顔此詩非晞顔語也梅之妖慿晞顔而語也誠如此則君此詩亦非君語也梅之妖慿君而語也所謂梅亦有妖信乎否乎余瞿然曰平生與梅同一冷淡越歴氷雪笑傲山水詠春風醉明月心清香妙氣合神交不知梅妖我耶我妖梅耶客語塞撫掌大笑於是呼僮抱琴擕客引鶴掃餘雪洗巨觥開樽於梅邉盡醉而去至大辛亥臘八日郭豫亨序













　　欽定四庫全書
　　梅花字字香前集
　　元　郭豫亨　撰
　　詩為吟梅字字香騷人閣筆費評章近來行軰無和靖誰道花中有孟嘗氷玉精神霜雪操珍珠樓閣水晶鄉東君見借陽和力合有春風到草堂
　　〈圓悟　　　盧鉞　　　高菊磵　　白玉蟾翁元廣　　誠齋　　　康節　　　戴石屏〉
　　左手支頥引白雲梅邉日日課新吟孤高直是難諧俗虛白本來生自心應厭夀陽多俗態何如宋璟獨知音要知妙境尋詩處花有清香月有隂
　　〈嚴樵溪　　李炎子　　潘庭堅　　竹溪楊飛卿　　曹晟　　　徐榮　　　東坡〉
　　萬紫千紅不當春花中誰觧識清真一生知歴幾多雪百刼修來貞潔身曉檻競成香世界夜牎添起月精神家僮不識春深淺細捻香鬚數玉塵
　　〈傅澤　　　陳復古　　艾性夫　　潘昉晁無咎　　石敏若　　曹晟　　　於湖〉
　　竹外踈花一兩枝裁雲剪月作氷肌天憐絶艶世無匹人樂新英賞未遲大節可欺青女凍清交偏辱此君知何時更約孤山去小欵梅花細說詩
　　〈鄭碩　　　嚴少魯　　晦菴　　　宋貫之竹溪　　　竹塘　　　陳鏡湖　　劉頥菴〉
　　氷玉丰姿不可雙百花唯有此花強不禁夜雨輕欺骨卻怕春風漏洩香蕋訝粉綃裁太碎蔕圍紅蠟巧能裝此詩更欲煩君改語妙何妨石作腸
　　〈白玉蟾　　石屏　　　和靖　　　介甫和靖　　　介甫　　　東坡　　　陳後山〉
　　風滿虛廊月滿庭疎枝小蕚自然春故應此景難描畵只有君詩當寫真疑是隔墻窺宋玉不輕吹笛付伶倫雪中莫問調羮事且作花間共醉人
　　〈方北山　　楊適　　　覺範　　　於湖徐師川　　楊時可　　王沂公　　元稹〉
　　木落霜清畫角哀國香和雨入蒼苔祇今已是丈夫行歳晚誰為靜女媒花事又催春色老人生難得笑顔開酒醲正覺春酲困翠羽嘈嘈喚夢囘
　　〈永叔　　　東坡　　　唐子西　　半山徐榮　　　劉斗溪　　趙光道　　弧山〉
　　獨對梅花賦此情冥搜欲與海爭深十年世事三更夢斜日欄杆萬古心絶色殊無脂粉熊高標不畏雪霜侵詩成卻為花拈出堪與時人作笑林
　　〈徐秋巖　　半山　　　蕭可軒　　唐栢山李義山　　鄭獬　　　放翁　　　柯栢山〉
　　水沉為骨玉為肌好處曽臨阿母池雪後園林應有恨籬邉屋角立多時蚤開卻被嫣紅妬未落先愁玉笛吹要識此花竒絶處滿牕唯有月明知
　　〈李堯夫　　毛澤民　　和靖　　　後村盧元贊　　曹松　　　簡齋　　　白廷玉〉
　　照水無塵骨蛻仙幽姿高韻獨翛然春囘積雪層氷裏人倚閒庭小檻前一蕚故應先臘破孤標何意競暄妍山𥦗獨坐無來客更把前題改數聨
　　〈王公煒　　田亙　　　放翁　　　劉斗溪無咎　　　楊之竒　　黃榮仲　　鄭碩〉
　　徒作佳人雅淡粧尚如逸士氣昂藏人間臘月未曽到昨夜花神有㡳忙疎影暗香誰領畧氷肌玉骨自清涼一枝帶雪墻頭出陌上須慚傅粉郎
　　〈朱淑真　　趙虛齋　　陳元老　　紫巖胡象坡　　古詞　　　謝無逸　　韋莊〉
　　鐵作枝柯玉作英世間無物闘輕盈橫空老樹雪無跡滿地落花春薄情越女從來天下白伯夷元是聖之清芳心暗惱慿誰訴鐵石心腸宋廣平
　　〈李雲仲　　王性之　　趙忠逹　　闕吳枋　　　竹溪　　　王梅𥦗　　竹坡〉
　　老杜騎驢入草菴酒旗斜拂墮吟鞍凡花不得沾餘馥老眼相㸔在歳寒城角日高春寂寂欄干風冷雪漫漫詩中還有驚人語同向樽前笑裏看
　　〈謝無逸　　和靖　　　竹塘　　　紫巖田元邈　　應鳳山　　王若虛　　胡安國〉
　　刻玉雕瓊作小葩濕雲黯淡雪橫斜半開半落縁誰事和影和香屬我家數抹晚霞憐野笛一流水度寒沙吟邉苦思無佳句立盡斜陽數過鴉
　　〈趙福元　　闕　　　　程月溪　　竹塘和靖　　　程梅𥦗　　徐榮　　　應鳳山〉
　　羅綺吹香白晝明仙肌不怕苦寒侵嵐隂春物未全到夜久雪花如許深邂逅欲成雙白髩懽遊聊慰十年心一枝淡貯書牕下不用衣篝炷水沉
　　〈毛牧逵　　東坡　　　晦菴　　　趙可半山　　　髙公振　　朱淑真　　誠齋〉
　　黯淡江天雪欲飛屋簷斜入一枝低禽翻竹葉霜初下春在花梢日未西晚歳風霜從冷淡小園煙景正淒迷平生慣是思梅苦多謝詩人為品題
　　〈陸倉　　　和靖　　　趙天樂　　黃師雄子蒼　　　和靖　　　張介卿　　趙愚軒〉
　　老覺山林意味長醉吟且放老夫狂清樽素瑟宜先賞紫蝶黃蜂敢更忙洗盡鉛華對寒水祇裁雲縷想仙裝一時傾倒春風意花氣薫人笑語香
　　〈蕭氷厓　　石屏　　　孫明復　　誠齋約齋　　　半山　　　簡齋　　　少㳺〉
　　獨跨蒼虬下太清翹空仙袂許飛瓊從教臘雪埋藏得盡是氷霜醖釀成茗椀香爐重問訊竹枝烏㡌稱閒行寫真妙絶橫斜影矮矮虛𥦗受月明
　　〈王中立　　周伋齋　　介甫　　　竹塘闕　　　　南豐　　　陸倉　　　竹溪〉
　　雪徑清寒蝶未知寒香寂寞動氷肌家為逆旅相逄處人倚䦨干欲暮時映水全無些子艶背巖唯有兩三枝勸君莫把離騷讀細讀西湖處士詩
　　〈黎錞　　　山谷　　　放翁　　　呂居仁翟善　　　李渉　　　李碩　　　竹溪〉
　　一雨㸃花春到梅蟾精雪魄孕靈荄幻成五出無多巧自是羣芳不敢開芳信已催詩興動清香知自故人來相㸔喜有青田鶴露濕晨煙啄翠苔
　　〈道謙　　　永叔　　　劉炎午　　闕左緯　　　山谷　　　弧山　　　王南雲〉
　　忽忽窮愁泥殺人年年行樂不辜春㸔來天下無多白不受人間半㸃塵姑射真人氷作體秦家公主粉為身一鈎新月涵雲影露蕋煙梢畫不真
　　〈菊磵　　　醉翁　　　竹溪　　　張澤民石曼卿　　鄭獬　　　趙仲連　　賈島〉
　　天寒落日淡孤村占斷風情向小園翠羽啼花追昔夢縞衣和雨立黃昏蘚厓直上雙飛屐茅店驚寒半掩門憶得去年風雪裏江南石上對䨟樽
　　〈東坡　　　和靖　　　陳起　　　陳竹泉方惟深　　放翁　　　程梅𥦗　　山谷〉
　　粧㸃山林處士家孤標粲粲壓羣葩日融西子粧樓曉風動姮娥寶髻斜嵐氣欲飛山隔岸生香不斷樹交花有人問我生涯事為說吟詩兩髩華
　　〈曽宗目　　石屏　　　徐栢山　　城山胡宿　　　石曼卿　　東坡　　　和靖〉
　　崢嶸氷雪老年光的皪氷梢出短墻池水倒流踈影動寒枝搖落暗香藏休嫌茉莉非吾配羞殺梨花不觧香數㸃疎花人未見倚䦨偷舞白霓裳
　　〈楊廷秀　　李欽叔　　和靖　　　童耕叟紫巖　　　晁詠之　　嚴粲　　　山谷〉
　　玉樹分明照夕流何人把酒慰深幽如焚古鼎龍涎餅疑是佳人狐白裘誰與維摩伴禪寂還如何遜在揚州他年我若修花史要放梅花出一頭
　　〈周弼　　　東坡　　　玉蟾　　　潘邠老林季謙　　子羙　　　江奎　　　劉仙倫〉
　　輕寒瘦損十分肥徹骨清香蘸水枝摘索又開三兩朶蕭疎別是一般竒動搖臘信隨征使裁剪春風入小詩春意自知無主惜從教橫笛月中吹
　　〈東坡　　　陸倉　　　闕　　　　闕簡齋　　　元遺山　　崔魯　　　無逸〉
　　酒醒閒行小徑深梅邉春意恰相迎偏憐雪裏無雙艶此是花中第一清寒影似傳東野貌前身想奪素娥精人間絶品無人識莫怪離騷不着名
　　〈戚秋澗　　介甫　　　陶開祖　　竹溪梅屋　　　曹晟　　　和靖　　　吳枋〉
　　肯把孤心受雪降天寒猶着薄羅裳人生有酒須當醉世上無花敢鬬香幸不折來傷歳暮直須留此占年芳寒香嚼得成詩句勾引詩人費品量
　　〈紫巖　　　東坡　　　菊磵　　　華岳子羙　　　半山　　　秋崖　　　石屏〉
　　絶艷原非着粉團不隨凡卉競凋殘定知深院黃昏後多在青松白石間嵐翠濕衣雲葉晚雪花當戶㦸枝寒傍人問我詩成未字字推敲不用刪
　　〈誠齋　　　倪祖南　　無逸　　　姚合王初　　　劉禹錫　　潘湖隱　　鏡湖〉
　　寒雀枝頭眼擘椒尋芳因得過溪橋一生知已林和靖晚歳論交何水曹暮雨自歸山悄悄行人相對馬蕭蕭從來愛物多成癖獨有梅花記得牢
　　〈張彥臣　　永叔　　　環溪　　　翁元廣李商隱　　介甫　　　李渉　　　徐止山〉
　　任是霜凌不變心風饕雪虐長精神吟詩寄興蒼茫外冷蕋疎香寂寞濵自是孤根非暖地獨殊羣艷占先春三郎見此應傷感膚雪參差見太真
　　〈李清臣　　呂居仁　　柯棄民　　趙伯成吳融　　　康莭　　　吳枋　　　介甫〉
　　陣陣寒香壓麝臍紛紛蜂蝶莫教知移來春晚二三月問訊江南第一枝玉笛淒涼吹易徹土瓶純素貯偏宜晴𥦗畫出橫斜影坐看庭花日影移
　　〈林和靖　　鄭碩　　　陸倉　　　張榘半山　　　曹晟　　　簡齋　　　萊公〉
　　依然相見故山傍老眼驚㸔意自傷幸與松筠相近歳不隨桃李鬬新粧同心不見昭儀種入骨濃薫賈女香獨鶴一聲山屋冷倚䦨人政為詩忙
　　〈舒亶　　　林季謙　　樂天　　　黃巖老簡齋　　　山谷　　　雪磯　　　氷厓〉
　　天下有花無此清小𥦗収拾作新吟清香雅韻十分足冷蕋踈枝半不禁併遣春風催好句且教明月伴孤斟此時此景真竒絶立盡䦨干到夜深
　　〈簡齋　　　竹溪　　　花谷　　　子羙放翁　　　東坡　　　徐愚溪　　何宜齋〉
　　踏破溪邉一徑苔與尋陳跡乆徘徊雲漫隴樹魂應斷風靜寒塘花正開只恐好枝為雪壓留㸔瘦影上𥦗來花前獨立無人㑹漫使詩腸日九廻
　　〈石屏　　　呂居仁　　秦韜玉　　劉滄石屏　　　易渉趣　　趙嘏　　　元廣〉
　　竹裏人家竹外溪竹間璀璨出斜枝誰知金重紅肥處正是花飛玉碎時春事未容桃李覺真香寧許蝶蜂知自除和靖無知已見說梅花不要詩
　　〈曽崆山　　東坡　　　曹晟　　　杜東石屏　　　趙義若　　吳枋　　　菊磵〉
　　儘受羣花北面降清如氷雪更無雙普陀真相來凡世止渇將軍擁碧幢春意収香歸鼎實月牕憐影掩書缸吟朋聚首須行樂且倒花前白玉缸
　　〈東坡　　　南豐　　　醉翁　　　菊磵後村　　　鄭性之　　劉公明　　介甫〉
　　一枝春近故山長百草千花莫比芳慿仗幽人収艾納不須長笛奏伊涼月娥服御無非素荀令爐薫更換香直㸔過年開未了為花痛飲百千場
　　〈林季謙　　山谷　　　東坡　　　東坡文濳　　　李義山　　石屏　　　後村〉
　　雪後相㸔意更深謾將一朶揷銅瓶人生此樂須天賦歳晚知心唯月明白鶴未歸春已老危䦨倚遍酒初醒逋仙只說香和影不是詩家莫浪評
　　〈道潛　　　張逄吉　　東坡　　　陳月溪雪磯　　　耐菴　　　柯栢軒　　劉炎午〉
　　愛月軒𥦗半不糊幽香淡淡影疎疎曽迷玉洞華光老衹愛孤山處士廬世事只如花代謝春愁全仗酒消除無人細說吟邉事笑撚山花望太虛
　　〈曽崆山　　晦菴　　　胡宿　　　竹溪誠齋　　　秋崖　　　邵棠　　　陳摶〉
　　花滿南軒翠竹低人間俗眼不曽窺淡煙疎雨靜相對明月清風兩自知尚有瘦香供玉笛未教落素混氷池咸平處士風流逺我亦兒嬉作小詩
　　〈張復文　　王禹玉　　程滄洲　　和靖弧山　　　無咎　　　徐無競　　東坡〉
　　茅舎疎籬月色新冷條疎朶欲無春天香國艷肯相顧玉潤氷清不受塵心向雪中偏暴白開從霜後越精神老來花事無消息懶性如今成野人
　　〈北山　　　和靖　　　晦菴　　　湯東澗潘枋　　　紫巖　　　於湖　　　竇鞏〉
　　道骨雖清不畏寒道裝宜作玉人冠生無桃李春風面好作梨花夜月㸔碩果寂寥生意寓玉肌蕭瑟粉香殘濕雲不渡溪橋冷鐵笛一聲人倚䦨
　　〈介甫　　　山谷　　　誠齋　　　王敏夫童俊民　　無逸　　　古詞　　　盧鉞〉
　　酥滴寒英露滴香花為句子蕋為章眼前開落人心別雪裏幾多風味長尚有閒情尋水石欲知春色到池塘從今桃李皆門士彈壓芳菲入醉鄉
　　〈鄭縝　　　誠齋　　　鄭性之　　石屏半山　　　山谷　　　玉蟾　　　朱淑真〉
　　冷蕋吹香幾度春孤懐寂寞與誰論夢思洛浦嬋娟態占斷孤山水月村只恐素英欺白髪且圖清影伴黃昏碧䦨干外春風軟手搯花梢記月痕
　　〈韓雲溪　　葛采　　　楊飛卿　　菊磵於湖　　　余樵隱　　葉水竹　　李碧山〉
　　洗盡鉛華見雪肌清香異質世稱竒向來逋老題詩處又是東坡覔句時雪後園林纔半樹水邉風月笑橫枝人間萬事花開落春到春歸漫不知
　　〈東坡　　　方惟深　　桂南　　　壺山和靖　　　山谷　　　張澗泉　　張守一〉
　　勾引春情出院墻無人知處忽然香愁連粉艷飄歌席亦要天花作道場風約暗香臨淺水月明疎影媚寒塘浣花溪上堪惆悵可是無心賦海棠
　　〈楊蟠　　　玉蟾　　　李義山　　羅隱朱淑真　　無逸　　　鄭谷　　　介甫〉
　　不見梅花鄙吝生芳時同此賦林坰不妨明月重相憶只有春風喚得醒富貴不來頭已白江山有分眼終青吟翁縱賞歸來晚酒盡沙頭雙玉瓶
　　〈劉炎午　　半山　　　秋崖　　　吳菊潭誠齋　　　玉蟾　　　徐敏中　　子羙〉
　　只嚥清香飽殺儂不愁調鼎子無功檀心已作龍鬚吐粧面回㸔粉黛空幾處酒旗山影下一川風物笛聲中但吟清淺橫斜句千載詩人立下風
　　〈後村　　　呂申公　　東坡　　　方惟深和靖　　　司空圖　　竹塘　　　鄭子元〉
　　脈脈悠悠倚檻清孤根何事在柴荊素衣莫起風塵嘆檀暈粧成雪月明失路漸知前計錯尋芳更待幾時行只今剰作驚人句盡把梅花巧琢成
　　〈夏昱　　　和靖　　　放翁　　　東坡鄭谷　　　左緯　　　後山　　　王伯大〉




　　梅花字字香前集
　　欽定四庫全書
　　梅花字字香後集
　　元　郭豫亨　撰
　　兩蘃三花露短墻久留金勒為廻腸東君有意能相顧百卉含羞不敢芳特地留為滕六伴入簾偷學夀陽粧何當共嚼西巖雪吐出新詩字字香
　　〈曹晟　　　李義山　　朱淑真　　劉溪翁竹溪　　　陶然　　　弧山　　　劉翰〉
　　僮鶴俱隨處士仙天荒地冷幾經年轉灣有竹無人處淡月微雲動水邉大士定中䝉素衲謝娥行處落金鈿客來擬說吟邉事驚見梅花第二篇
　　〈盧文峯　　壺山　　　淮海　　　後村韋莊　　　邵棠　　　王敏夫　　林和靖〉
　　霽色畨成一叚竒小𥦗新月正相宜花開花謝長如此春去春來可得知少待微酸着青子要將真色鬬生枝老人終歳閉門坐始見清香無盡時
　　〈陳子高　　藴常　　　羅袞　　　平甫女陳從古　　東坡　　　隱巒　　　揚繪〉
　　山北雲衣破蕚紅開時先合占春風可憐蜂蝶飄零後屹立氷霜冷淡中野廟向江春寂寂荒城吹角雨濛濛偷閒把酒簪花去已作高年白髪翁
　　〈鄭性之　　李九齡　　半山　　　圎悟李羣玉　　潘梅泉　　趙信菴　　徐榮〉
　　殘雪斜陽獨歩時行行僮鶴靜相隨故人坐隔月千里驛使不來春一枝亂揷繁花向晴昊碎挼冷蕋賦新詩傍人不識予心樂自有溪風山月知
　　〈宜齋　　　王愛菊　　山谷　　　林季謙少㳺　　　張棨　　　伊川　　　元口能〉
　　夀質清癯獨傲霜一生盡着雪衣裳未愁瘴霧重肌雪先得春風半面籹天下從來無定色人間一味有真香夜𥦗卻恐勞清夢自折瓊枝置枕旁
　　〈巽齋　　　黃巖老　　林季謙　　石曼卿永叔　　　舒亶　　　花谷　　　後村〉
　　貌枯神澤骨槎牙蕭索東風兩鬢華甘與雪霜同冷淡醉㸔參月半橫斜溪山冷落泥三尺水竹參差屋數家自笑自吟還自得案頭搖落小瓶花
　　〈弧山　　　東坡　　　劉斗溪　　東坡呂居仁　　張逢吉　　盧榘　　　方煑瀑〉
　　杖藜行盡幾崔嵬嫩蕋商量細細開白雪卻嫌春色晚好風吹送暗香來孤標不入千花伴潔已應無半㸃埃為愛君詩被花惱立殘西日共徘徊
　　〈鄭性之　　子羙　　　昌黎　　　雪溪東塍　　　童畊隱　　東坡　　　江奎〉
　　春風元自未曽知一兩㸃春供老枝酒債尋常行處有花開只恐㸔來遲和羮宰相調金鼎天上瓊兒傅玉肌吟罷香消爐篆冷月團新碾瀹花甆
　　〈晁補之　　蕭東之　　子羙　　　羅鄴後村　　　元日能　　竹溪　　　少㳺〉
　　榾柮爐寒硯欲氷舎南舎北雪猶存旋催粧額添宮様靜愛寒香撲酒樽兩岸嚴風吹玉樹一灣流水䕶柴門閒中有意堪圖畫溪上無人月一痕
　　〈竹溪　　　疎寮　　　於湖　　　羅隱韋莊　　　葉水竹　　黃文度　　吳可〉
　　憑欄小立撚吟鬚歳晚知君德不孤月下精神宜淡竚雨中髙韻越清癯高唐神女蘭供澤姑射仙人雪作膚雪壓小橋人跡斷莫將歌舞涴西湖
　　〈真西山　　翁士特　　於湖　　　趙福元吳可　　　和靖　　　危復之　　趙璧〉
　　淡淡梅花不要糚世間顔色比應難任渠凡卉爭春艷自計貞心老歳寒破鼻試從風處觸無人肯向月中㸔羣芳且莫相矜笑但守平生一㸃酸
　　〈誠齋　　　胡安國　　徐榮　　　石曼卿誠齋　　　裴璘　　　李堯夫　　秋崖〉
　　自向深冬㸔艷陽肯因冷淡怨年芳向來桃李渾無味莫把荼䕷亂比香月冷素娥偏有態夜深青女濕微粧無人描畫無人詠分付梅花自主張
　　〈韓偓　　　後村　　　和靖　　　楊飛卿晁詠之　　古詞　　　羅北谷　　陳藏一〉
　　殘雪猶封宿草荄羅浮𡶶下小徘徊花開花落春無恙年去年來老漸催女堞未須翻角調騷人徑欲築詩䑓望塵俗眼那知此誤作唐昌碎月猜
　　〈無咎　　　弧山　　　汪秋潭　　元遺山張安彥　　介菴　　　花谷　　　無咎〉
　　拆補新詩擬獻酬身閒心逺地常幽寒烏三匝月當戶長笛一聲人倚樓風本不期吹客夢花應羞上老人頭遲遲欲去猶囘首遶着羣芳㸔不休
　　〈後山　　　東坡　　　後山　　　趙嘏荊公　　　東坡　　　司空曙　　和靖〉
　　花骨經寒瘦不支霜溪咽絶照氷姿願教青帝常為主只恐朝雲有去時幽興每隨流水逺暗香誰遣好風吹老來尚費閒精力夜滴花梢露寫詩
　　〈趙信菴　　朱喬年　　朱淑真　　方惟深介甫　　　黎錞　　　弧山　　　王中可〉
　　凍蕾含香蠟㸃勻寒梢氣象自清真人憐紅艷多應俗天與孤標不受塵曲澗引波千嶂雪小橋流水一家春小𥦗無語靜相對時有暗香來襲人
　　〈趙伯成　　子蒼　　　和靖　　　於湖程梅牕　　陳從古　　太白　　　於湖〉
　　瘦倚疎篁半出墻霜前雪後想淒涼率先羣槁破新臘倚頼春風壓衆芳埋玉地中成故物論花天下更無香生來不喜同桃李故作無情淡淡粧
　　〈饒徳操　　玉蟾　　　孫志舉　　誠齋陸倉　　　文潛　　　韓雲溪　　無逸〉
　　春在枝頭已十分十分吟思十分清肯隨騷菊同奴僕卻說山礬是弟兄曉檻放開花意思夜𥦗時見影斜橫悠悠此意誰知㑹一笛晚風山雨晴
　　〈王建　　　李炎子　　黃與齋　　吳枋石敏若　　錦江　　　竹溪　　　李正臣〉
　　綽約氷姿絶可憐垂髫相識到華顛自非水月觀音様一見風標姑射仙墮砌尚疑粧後粉賦詩我獨愧前賢年時花下春風夢醉擁笙歌總少年
　　〈崔德符　　曹南湖　　朱淑真　　紫巖周端臣　　山谷　　　秋崖　　　陳藏一〉
　　落木囘颷動屋山譙樓霜重角聲乾楚人元未知真色范叔不應如此寒暗吐幽香穿別院起圓清夢倚䦨干江邉一樹垂垂發借與行舟作雪㸔
　　〈介甫　　　徐顯之　　晦菴　　　王知之田元邈　　應君玉　　子羙　　　施端甫〉
　　石磴橫斜壓樹根江南家住水雲村愛他清思不成寐誰信幽香是返魂一鏡寒泉浸明月數株香雪照黃昏主人政在梅深處花襯蒼苔半掩門
　　〈李億　　　汪秋潭　　宋自遜　　東坡趙山泉　　黃玉泉　　白珽　　　趙仲璉〉
　　玉女精神不尚粧晚風孤影弄霓裳也知造物有深意而況笛聲堪斷腸雅有風情勝桃李自縁紅紫怯氷霜東君若要分流品列作人間第一香
　　〈文潛　　　朱淑真　　東坡　　　玉蟾璉不器　　曹晟　　　种放　　　江奎〉
　　自負孤高鐵石心吟魂未減昔年清更無俗物當人眼唯有春風不世情瘦影㸔來天愛畫香葩況是雪儲精詩人已化羅浮鶴見說梅花恨不平
　　〈徐榮　　　王留耕　　樂天　　　羅鄴王公煒　　晦菴　　　朱復之　　鄭碩〉
　　霰雪霏霏作凍天杖藜行盡幾山顛已成白髪潘常侍自棄明時孟浩然水墨畫圖春澹澹黃昏霜月冷涓涓知君要見梅花賦一片心腸鐵石堅
　　〈溫公　　　紫巖　　　半山　　　斗溪秋崖　　　劉炎午　　和靖　　　葛元白〉
　　吟懐長恨負芳時我為梅花屢賦詩卻恐錯穿桃杏徑尚餘孤瘦雪霜姿疎枝似被金刀剪玉頰何勞獺⿰醫不為調羮應結子等閒開落只春知
　　〈和靖　　　林季謙　　玉蟾　　　東坡後村　　　東坡　　　半山　　　張榘〉
　　閒歩蒼苔意味長穿林傍水幾平章冷將雙眼窺春破始見檀心吐雪芳宿蕋暖含風浩蕩落花愁對月昏黃白雲留得清閒住受用此花無限香
　　〈陶然　　　石屏　　　紫巖　　　歐彥臣半山　　　華岳　　　謝疊山　　楊㢲齋〉
　　庭樹霜飛木葉枯天教飛雪伴清癯湘妃危立凍蛟背青女寒生金粟膚寄我誰能如陸凱羣賢還許訪林逋直須分付丹青手畫我慿䦨覔句圖
　　〈丁謂　　　劉子翬　　蕭柬之　　林季謙花谷　　　錦江　　　方元英　　簡齋〉
　　溪上春濃花正開直疑氷玉作根荄絶憐緑蕚纔先去曽與將軍止渇來素艷已應搖雪屋錦囊今喜助詩材斷橋深處無人見三嗅清香當一盃
　　〈鮑當　　　翁虛一　　紫巖　　　羅鄴宋庠　　　張安彥　　鄭清之　　石屏〉
　　此詩真似此花清擁褐空齋得細吟胸次盡空桃李氣歳寒非避雪霜侵小瓶雪水無多子明月家山一寸心獨憑䦨干意難寫一聲橫笛暮雲深
　　〈竹溪　　　王器之　　湯漢　　　張詠嚴少魯　　李敬所　　崔魯　　　王程山〉
　　一樹玲瓏玉刻成雪消風暖不生塵已呼白面書生去未怕青腰玉女嗔標致清高吟不足氷紈生澁畫難親去年人到今年老老醉花間能幾人
　　〈王建　　　張籍　　　田元邈　　半山竹塘　　　介甫　　　岑參　　　劉禹錫〉
　　我憐貞白重寒芳一簇輕鈿繞淡黃自入冬來多是暖不如伊處為無香幽姿羞損嬋娟女粉面端疑騎省郎把酒花間弄明月重來杖履且徜徉
　　〈陸⻱䝉　　韓子倉　　石屏　　　後村朱淑真　　田元邈　　疊山　　　汪起革〉
　　高唱離騷伴寂寥貌癯心苦氣飄颻曽教入夜月添白疑是經春雪未消苦節雪中迷漢使玉門關外老班超東風不管前溪水一夜吹香過石橋
　　〈後村　　　南豐　　　古詞　　　戎昱陸倉　　　武元衡　　張仲澤　　姜白石〉
　　半屋蒼雲冷不知茅簷竹塢兩幽竒凝情金谷登樓日依約華清出浴時隴月定知今夕恨春風搖動故人思緑楊觧語應相笑雪裏開花恐是遲
　　〈沈適　　　晁用叔　　趙義若　　梅亭方惟深　　梅𥦗　　　臧謀　　　東坡〉
　　天與寒梅作媚柔春風囘怨雪霜羞小詩試儗孟東野好句都輸趙倚樓真態生香誰畫得氷肌玉骨不禁愁雕鎸肝腎竟何益朝夕催人自白頭
　　〈湯漢　　　東坡　　　東坡　　　王仲元東坡　　　潘邠老　　晦庵　　　子羙〉
　　一在梢頭一在𥦗半疑殘月半疑霜卻憐羣卉無剛節不媚東風祗淡粧塵世要知身是客花前惟以醉為鄉宿酲未醒閒欹枕人與花心各自狂
　　〈紫巖　　　南豐　　　陳朝老　　汪起莘蕭可軒　　江奎　　　朱淑真　　白玉蟾〉
　　清淺溪邉淡粉容柔情繁白玉鈿封來尋谷口子真隱去弔孤山和靖翁前驛迢迢波渺渺疎煙淡淡樹重重憑欄多少傷心事盡在疎枝冷蕋中
　　〈王性之　　石曼卿　　竹溪　　　倪月峯王建　　　劉改之　　童耕隱　　和靖〉
　　續續題詩不奈閒戲搜綺語續花間香隨靜婉歌塵起花帶癯仙辟榖顔慣作野人多野興夢隨孤鶴到孤山吟成不敢高聲讀應有青藜夜扣關
　　〈後山　　　後村　　　溫庭筠　　紫巖半山　　　半山　　　宜齋　　　許東軒〉
　　瀟灑春葩縞夀陽玉容歳歳陟風霜調羮莫作兒童語結子非貪鼎鼐嘗自有松篁為伴侶㸔渠桃李敢承當風高日淡疎林靜細朶斜枝惱意香
　　〈石屏　　　胡象坡　　紫巖　　　半山古詞　　　誠齋　　　張嵲　　　謝無逸〉
　　深院藏春春不知悠悠短笛倚風吹高人遺跡空佳句老子今年懶賦詩雲破月來花弄影人稀景靜雪消除敲氷自換甆瓶水幾㸃飛香入硯池
　　〈曹晟　　　李鎮　　　介甫　　　陸倉張子野　　鄭谷　　　弧山　　　何稷〉
　　清姿元不受鉛華坐掩柴扉緑竹斜萬木尊為諸老行數枝粧㸃野人家絶憐夜氣渾如水占斷春光是此花詩欠推敲吟未穩閒敲石火煑新茶
　　〈趙福元　　曽布　　　弧山　　　石屏玉蟾　　　向敏中　　耐菴　　　曽漢英〉
　　玉樹交橫雪後天今年春色勝常年月穿書幌漏清影風弄花香作瑞煙錦袖妬姬爭巧笑練裙溪女鬬清妍自吟自酌無些事始信人間有散仙
　　〈司馬公　　崔度　　　竹溪　　　朱淑真李山甫　　東坡　　　徐愚溪　　劉雲卿〉
　　乞與雲膏洗俗腸和詩端恐不成章斬新一朶含風露薫作九天沉水香人事自生今日意幽花還似昔年芳兩山盡是經行處山後山前兩屐霜
　　〈程伯淳　　林季謙　　東坡　　　玉蟾後山　　　王粹　　　秋崖　　　石屏〉
　　忍凍尋香雪裏行壓枝氷雪眼中春年年歳歳花相似冷冷疎疎蕋更勻豈有林泉邀俗客更將風月醉佳賔㑹須載酒孤山去疎影橫斜訪舊鄰
　　〈孫志峯　　子蒼　　　劉希夷　　從古倪天隱　　永叔　　　竹溪　　　子蒼〉
　　孤宦殊方意自違故山幽夢憶疎籬一千里路家何遠十二朱䦨月未移春色似人㸔又老流年如水去難追詩家只恐和羮晚緑葉成陰子滿枝
　　〈張橫　　　陸倉　　　竹溪　　　徐千里方緯　　　陳堯佐　　趙伯成　　杜牧〉
　　滿地飄零更斷腸恐隨春夢去飛揚栁搖䑓榭東風軟花撲玉缸春酒香驛使不來羗管歇燕釵初試漢宮粧廵簷說盡心期事幾度憑䦨到夕陽
　　〈林季謙　　介甫　　　周詞岑　　張棨韓偓　　　晦菴　　　王叔安　　於湖〉
　　不受胭脂半㸃侵不堪細雨濕黃昏風吹雪壓轉強項月淡霜清欲斷魂方士斸成金鼎汞素衣同扣酒家門一年春事又成夢愁紫愁紅滿故園
　　〈沈䝉齋　　東坡　　　秋崖　　　放翁陶然　　　竹塘　　　沈惟肖　　斯菴〉
　　湖山搖落歳方悲自恐氷容不入時但笑紅芳誇艷冶渾將絳雪㸃寒枝橋邉野水通漁路城外春風吹酒旗正似羙人初醉着淡粧濃抺總相宜
　　〈陳竹泉　　東坡　　　秋崖　　　王梅溪和靖　　　劉禹錫　　介甫　　　東坡〉












　　梅花字字香後集
