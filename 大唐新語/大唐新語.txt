唐劉肅撰。《唐書·藝文志》載此書三卷，註曰元和中江都主簿，此本結銜乃題登仕郎守江州潯陽縣主簿，未詳孰是也。所記起武德之初，迄大曆之末，凡分三十門，皆取軼文舊事有裨勸戒者。有自序，後有總論一篇，稱昔荀爽紀漢事可為鑒戒者，以為漢語，今之所記，庶嗣前修云云。故《唐志》列之雜史類中。然其中諧謔一門，繁蕪猥瑣，未免自穢其書，有乖家之體例。今退置小說家類，庶協其實。是書本名《新語》，《唐志》以下諸家著錄並同。明馮夢禎、俞安期等因與李垕《續世說》偽本合刻，遂改題曰《唐世說》，殊為臆撰。商維濬刻入《稗海》，並於肅自序中增入世說二字，益偽妄矣。《稗海》又佚其卷末總論一篇，及政能第八之標題，亦較馮氏姚氏之本更為疏舛。今合諸本參校，定為書三十篇。總論一篇，而仍名為《大唐新語》，以復其舊焉。
自庖犧畫卦，文字聿興，立記注之司，以存警誡之法。《傳》稱左史記書，《尚書》是也；右史記事，《春秋》是也。洎唐虞氏作，木火遞興，雖戢干戈，質文或異。而九丘、八索，祖述莫殊。宣父刪落其繁蕪，丘明捃拾其疑闕，馬遷創變古體，班氏遂業前書。編集既多，省覽為殆。則擬虞卿、陸賈之作，袁宏、荀氏之錄，雖為小學，抑亦可觀。爾來記注，不乏於代矣。聖唐御寓，載幾二百，聲明文物，至化玄風，卓爾於百王，輝映於前古。肅不揆庸淺，輒為篡述，備書微婉，恐貽床屋之尤；全采風謠，懼招流俗之說。今起自國初，迄於大曆，事關政教，言涉文詞。道可師模，志將存古，勒成十三卷，題曰《大唐世說新語》。聊以宣之開卷，豈敢傳諸奇人。古時元和丁亥歲有事於圜丘之月序。

