
徐文遠，齊尚書令孝嗣之孫，江陵被虜至長安，家貧，無以自給。兄林，鬻書為事。文遠每閱書肆，不避寒暑，遂通《五經》，尤精《左氏》。仕隋國子博士，越王侗以為祭酒。大業末，洛經饑饉，因出樵採，為李密所得。密即其門人也，令文遠南面坐，率其徒屬北面拜之。遠謂密曰：「將軍欲為伊、霍，繼絕扶傾，鄙雖遲暮，猶願盡力。若為莽、卓，迫險乘危，老夫耄矣，無能為也。」密謝曰：「敬聞命矣。」密敗，歸王充。充亦曾受業，見之大悅，給其廩食。文遠每見充，必盡敬拜之。或問曰：「聞君倨見李密，而敬王公，何也？」答曰：「李密君子，能受酈生之揖；王公小人，有殺故人之義。相時而動，豈不然歟！」入朝，遷拜國子博士，甚為太宗所重。孫有功，為司刑卿，持法寬平，天下賴之。
趙郡王孝恭，少沉敏，有識量，及為佐命元勛，身極崇盛。嘗謂所親：「吾所居宅，微為壯麗，非吾心也。將賣之，別管一所，粗充事而已。身沒之後，諸子若才，守此足矣；不才，冀免他人所利也。」事未果，暴薨。
宋守敬，為吏清白謹慎，累遷臺省，張於絳州刺史。其仕龍門丞，年已五十八，數年而登列嶽，每謂寮曰：「公輩但守清白，何憂不遷？」俗雲『雙陸無休勢』，余以為仕宦亦無休勢，各宜勉之。」
狄光嗣，仁傑長子也，歷淄、許、貝等州刺史。居喪備禮，睿宗朝，起復太府少卿。光嗣頻表不赴。乃降敕曰：「朕念卿家門忠於王室，奪卿情禮，以展殊恩。屢表固陳，詞理懇至，循環省覽，有足可矜。今遂所請，用勸浮薄。待卿情理雲畢，更俟後命。」仍編入史。
趙武蓋，少孤，生於河右，遂狎弋獵，獲鮮禽以膳其母。母勉之以學，武蓋不從，母歔欷謂曰：「汝不習典墳，而肆情畋獵，吾無望及！」不禦所膳。感激而學焉，數年博通經史，進士擢第，侍御史，著《河西人物誌》，有《集》行於代。
於彥昭，兵部侍郎、知政事，封耿國公。睿宗朝，左授岳州司馬而終。張說為岳州，著《五君詠》，述彥昭曰：「耿公山嶽靈，思遠神亦妙。鷙鳥峻操立，哀玉振清調。葉贊休明啟，恩華日月照。何意瑤臺雲，風吹落紅繳。湘流下潯陽，灑淚一投吊。」為時賢器重如此。
韓思彥，以御史巡察於蜀。成都富商積財巨萬，兄弟三人分資不平爭訴。長吏受其財賄，不決與奪。思彥推案數日，令廚者奉乳自飲訖，以其餘乳賜爭財者，謂之曰：「汝兄弟久禁，當饑渴，可飲此乳。」才遍，兄弟竊相語，遂號哭攀援，相咬肩膊，良久不解，但言曰：「蠻夷不識孝義，惡妻兒離間，以至是。侍御豈不以兄弟同母乳耶！」復擗踴悲號不自勝，左右莫不流涕。請同居如初。思彥以狀聞，敕付史官，時議美之。
張汯，自左拾遺左授許州司戶，有侍佐自相毆競者，汯曰：「禮宗賢，尚齒者，重耆德也。奈何耆舊而有喧競，此牧宰之政不行耳。汯主司戶，忝參其議。」乃舉罰刺史已下俸，行鄉飲之禮，競者慚謝而退。風俗為之改焉。
開元初，工部尚書魏知古卒。宋璟聞之，嘆曰：「叔向古之遺直，子產古之遺愛；能兼之者，其魏公乎！」
太宗征遼東，留侍中劉洎與高士廉、馬周輔太子於定州監國。洎兼左庶子，總史、禮、戶三尚書事。太宗謂之曰：「我今遠征，使爾輔翊太子，社稷安危，所寄尤重，爾宜深識我意。」洎對曰：「願陛下無憂，大臣有僭失者，臣謹即行誅。」太宗以其言發無端，甚怪之。誡之曰：「君不密則失臣，臣不密則失身。卿性疏而太健，必以自敗。深宜誡慎，以保終吉。」及征遼還，太宗有疾，洎從外至，因大悲泣曰：「疾如此，猶可憂聖躬耳！」黃門侍郎褚遂良誣奏洎云：「國家之事，不足慮也。正當輔少主，行伊、霍之事耳。大臣有異志，誅之自然定矣。」太宗疾愈，詔問其故。洎以實對，遂良執證之。洎引馬周以自明。及問周，言如洎所陳。遂良固執曰：「同諱之耳。」遂賜洎死。遂良終於兩朝，我所匡正；及其敗也，咸以為陷洎之報焉。
吳王恪母曰楊妃，煬帝女也。恪善騎射，太宗尤愛之。承乾既廢，立高宗為太子，又欲立恪。長孫無忌諫曰：「晉王仁厚，守文之良主也。且舉棋不定，前哲所戒。儲位至重，豈宜數易？」太宗曰：「朕意亦如此，不能相違，阿舅後無悔也。」由是恪與無忌不協。高宗即位，房遺愛等謀反，敕無忌推之。遺愛希旨引恪，冀以獲免。無忌既與恪有隙，因而斃恪。臨刑罵曰：「長孫無忌竊弄威權，構害良善。若宗社有靈，當見其族滅！」不久，竟如其言。
高宗王後性長厚，未嘗曲事上下。母柳氏，外舅奭，見內人尚宮，又不為禮。則天伺王後所不敬者，傾心結之。所得賞賜，悉以分佈。罔誣王後與母求厭勝之術。高宗遂有意廢之。長孫無忌已下切諫，以為不可。時中書舍人李義府，陰賊樂禍，無忌惡之，左遷璧州司馬。詔書未至門下，李義府密知之，問計於中書舍人王德儉。王德儉曰：「武昭儀甚承恩寵，上欲立為皇后，猶豫未決者，直恐大臣異議耳。公能建策立之，則轉禍為福，坐取富貴。」義府然其計，遂代德儉宿直，叩頭上表，請立武昭儀。高宗大悅，召見與語，賜寶珠一斗，詔復舊官。德儉，許敬宗之甥也。癭而多智，時人號曰「智囊」。義府於是與敬宗及御史大夫崔義玄、中丞袁公瑜等，觀時變而布腹心矣。高宗召長孫無忌、李勣、於誌寧、褚遂良，將議廢立。勣稱疾不至，誌寧顧望不敢對。高宗再三顧無忌曰：「莫大之罪，無過絕嗣。皇后無子，今欲廢之，立武士彠女，何如？」無忌曰：「先朝以陛下託付遂良，望陛下問其可否？」遂良進曰：「皇后出自名家，先帝為陛下所娶，伏事先帝，無違婦德。愚臣不敢曲從，上違先帝之旨。」高宗不悅而罷。翌日，又言之。遂良曰：「伏願再三審思。愚臣上忤聖顏，罪當萬死。但得不負先帝，甘心鼎鑊。」因置笏於殿階，曰：「還陛下此笏。」乃解巾叩頭流血。高宗大怒，命引出。則天隔簾大聲曰：「何不撲殺此獠！」無忌曰：「遂良受先帝顧命，有罪不可加刑！「翌日，高宗謂李勣曰：「冊立武昭儀，遂良固執不從，且止。」勣曰：「陛下家事，何須問外人。」許敬宗又宣言於朝曰：「田舍兒剩種得十斛麥，尚欲換舊婦。況天子富有四海，立皇后有何不可關汝諸人底事，而生異議！」則天令人以聞，高宗意乃定。遂廢王皇后及蕭淑妃為庶人，囚之別院。高宗猶念之，至其幽所，見其門封閉極密，唯通一竅，以通食器，惻然呼曰：「皇后、淑妃何在復好在否？」皇后泣而言曰：「妾得罪，廢棄以為宮婢，何敢竊皇后名！」言訖嗚咽，又曰：「至尊思舊，使妾再見日月，望改此為回心院，妾再生之幸。」高宗曰：「朕即有處分。」則天知之，各杖一百，截去手，投於酒甕中，謂左右曰：「令此兩嫗骨醉可矣。」初，令宮人宣敕示王後，後曰：「願大家萬歲。昭儀長承恩澤，死是吾分也。」次至淑妃，聞敕罵曰：「阿武狐媚，翻覆至此，百生千劫，願我托生為貓兒，阿武為老鼠。吾扼其喉以報今日足矣！」自此，禁中不許養貓兒。頻見二人為祟，被髮瀝血，如死時狀。則天惡之，命巫祝祈禱，祟終不滅。
則天以長孫無忌不附己，且惡其權，深銜之。許敬宗希旨樂禍，又伺其隙。會櫟陽人李奉節告太子洗馬韋季方、監察御史李巢，交通朝貴，有朋黨之事，詔敬宗推問。敬宗甚急，季方自殺，又搜奉節，得私書與趙師者。遂奏言：「趙師即無忌，少發，呼作趙師，陰為隱語，欲謀反耳。」高宗泣曰：「我家不幸，親戚中頓有惡事。往年高陽公主與朕同氣，與夫謀反。今阿舅復作惡心。近親如此，使我慚見百姓，其若之何？」翌日，又令審問，敬宗奏曰：「請準法收捕。」高宗又泣曰：「阿舅果耳，我決不忍殺之。」竟不引問，配流黔州。則天尋使人逼殺之。涼州長史趙持滿，與韓璦、無忌姻親，許敬宗懼為己患，誣其同反。追至京，考訊，嘆曰：「身可殺，詞不可辱！」吏更代占而結奏之，遂死獄中。屍於城西，親戚莫敢視。友人王方翼嘆曰：「欒布之哭彭越，大義也。周文之掩枯骸，至仁也。絕友之義，蔽主之仁，何以事君！」遂具禮葬之。高宗義之，不問。
周興、來俊臣等，羅告天下衣冠，遇族者不可勝紀。俊臣案詔獄，特造十個大枷：一曰定百脈，二曰喘不得，三曰突地吼，四曰著即承，五曰失魂魄。六曰實同反，七曰反是實，八曰死豬愁，九曰求即死，十曰求破家。遭其枷者，宛轉於地，斯須悶絕。又有枷名尾貐，棒名見即承；復有鐵圈籠頭，名號數十，大略如此。又與其徒侯思止、衛遂忠等，招集告事者數百人，造《告密羅織經》一卷，其意網羅平人，織成反狀。每訊囚，先布枷棒於地，召囚前曰：「此是作具。」見者魂魄飛越，罕不自誣。由是破家者已千數。則天不下階序，潛移六合矣。天授中，春官尚書狄仁傑、天官侍郎任令暉、文昌左丞盧獻等五人，並為所告。俊臣既以族人為功，茍引之承反，乃奏請一問即承同首，例得減死。乃脅仁傑等令承反。仁傑嘆曰：「大周革命，萬物維新。唐朝舊臣，甘從誅戮。反是實。」俊臣乃少寬之。其判官王德壽謂仁傑曰：「尚書事已爾，且得免死。德壽今業已受驅策，意欲求少階級，憑尚書牽楊執柔，可乎？」仁傑曰：「若之何？」德壽曰：「尚書昔在春官，執柔任其司員外，引可也。」仁傑曰：「皇天后土，遣仁傑自行此事。」以頭觸柱，血流被面。德壽懼而謝焉。仁傑既承反，所司但待日刑，不復嚴備。仁傑求守者得筆硯，拆被頭帛，書之敘冤，匿置於綿衣中，謂德壽曰：「時方熱，請付家人去其綿。」德壽不之慮。仁傑子光遠得衣中書，持以稱變，得召見。則天覽之憫然，問俊臣曰：「卿言仁傑等反，今子弟訴冤何多也？」俊臣曰：「此等何能自伏其罪，臣寢處甚安，亦不去巾帶。」則天使人視之，俊臣遽命仁傑巾帶。使者將復命，俊臣乃令德壽代仁傑等作《謝死表》，代署附使者進之。則天召仁傑等謂曰：「卿承反何也？」仁傑等曰：「向若不承反，已死於枷棒矣。」則天曰：「何為作《謝死表》。」仁傑等曰：「無之。」出《表》示之，乃知代署。仁傑等五人獲免。
孝敬帝仁孝英果，甚為高宗所鍾愛。自升儲位，敬禮大臣及儒學之士，未嘗有過，天下歸心焉。咸亨初，留在京師監國。時關中饑甚，孝敬令取廊下兵士糧視之，見有食榆皮、蓬實者，惻然哀之，命家令等給米使足，其仁惠如此。先是，義陽、宣城二公主以母得罪，幽於掖庭，垂三十年不嫁。孝敬見之驚憫，遽奏出降。又請以沙苑地分借貧人。詔皆許之。則天大怒。即日以衛士二人配二公主。孝敬因是失愛，遇毒而薨，時年二十四。朝野莫不傷痛。
侯思止，貧寒無賴，事恆州參軍高元禮家。則天朝，以告變授侍御史，按中丞魏元忠，曰：「急奉白司馬，不然即吃孟青。」洛陽北有阪名白司馬，將軍有姓孟名青棒者。思止閭巷傭保，嘗以此謂諸囚也。元忠詞氣不屈，思止倒曳之。元忠徐起曰：「我薄命，如乘惡驢而墜，腳為鐙所掛，遂被曳耳。」思止愈怒，又曳之，曰：「汝拒捍制使，即奏斬之。」元忠曰：「侯思止，汝今為國家御史，須識輕重。必須魏元忠頭，何不以鋸截將，無為抑我承反。奈何佩服朱紱，親銜天命，不能行正直事，乃言『白司馬、孟青』，是何言也非魏元忠無人仰教！」思止乃引忠上階，坐而問之。元忠容止自若。來俊臣黨人與司刑府吏樊甚不葉，誣以謀反，誅之。其子訴冤於朝堂，無敢理者，乃引刀自刳其腹。秋官侍郎劉如璇不覺言唧唧而淚下。俊臣奏：「如璇黨惡人。」下獄，如璇對曰：「年老，目遇風而淚下。」俊臣批之曰：「目下涓涓之淚，即是因風；口中唧唧之聲，如何分雪？」處以絞刑。則天宥之，流於瀼州。子景憲訴冤，得征還，復本官。俊臣無文，其批鄭惰之詞也。則天時，朝士多不自保，險薄之徒，競告事以求官賞。左司員外霍獻可嘗以頭觸玉階，請殺狄仁傑、裴行本。行本，獻可之舅也。既損額，以綠帛裹之襆頭下，常令露出，冀則天見之。時人方之李子慎。子慎，誣告其舅以獲五品，其母見其著緋衫，覆床涕泣曰：「此是汝舅血染者也！」
郭霸與來俊臣為羅織之黨，嘗按芳州刺史李思征，思征不承反，乃殺之。聖歷中，思征出見霸，霸甚惡之，退朝遽歸家，命人速請僧轉經設齋。須臾，見思征從數十騎止其庭，詬曰：「汝枉陷我，今取汝。」霸周章惶怖，拔刀自刳腹而死。是日，閭里咸見焉。霸才氣絕，思征亦沒。太子諭德張元一以齋諧供奉。時中橋新成，則天問元一：「在外有何好事？」元一對曰：「洛橋成而郭霸死，即好事也。」則天默然。
武三思既廢五王，慮為後患，乃令宣州司功參軍鄭愔告張柬之與王同皎同謀反。又令人陰疏韋後穢行，榜於天津橋，請行廢黜。中宗大怒，付執政按之。諸相皆佯假寐，唯李嶠、韋巨源、楊再思遽出承制，攘袂於其間。遂命御史大夫李承嘉深竟其事。承嘉奏云：「柬之等令人密為此榜，雖托廢皇后為名，實有危君之計。請加族誅。」中宗大怒，遽令法司結罪。又諷皇太子上表，請夷柬之等三族。中書舍人崔湜又勸三思盡殺之，絕其歸望。三思問：「誰可使者？」湜薦表兄周利貞，先為桓、景所惡，貶嘉州司馬。三思即以利貞為南海都督，令矯詔殺之。唯桓彥範於竹槎上曳，肉盡而死。初，柬之懼三思讒，引湜以為耳目，自使伺其動靜。湜反黨三思，以圖柬之等。君子知湜之不免耳。
武三思幹紀亂常，海內忿恚。張仲之、宋之遜、祖延慶等，謀於袖中發銅弩射之，伺便未果。之遜子曇知之，以告冉祖雍。祖雍以聞，則天敕宰臣與御史大夫李承嘉於新開門案問。諸相懼三思，但僶俛，佯不應仲之等。唯李嶠獨與承嘉耳語，令御史姚紹之密緻力士七十餘，引仲之對問。至則塞口反接，送於系所。紹之謂仲之曰：「張三，事不諧矣！」仲之固言三思反狀，紹之命棒之而臂折。仲之大呼：「天子」者七八，謂紹之曰：「反賊，我臂且折，當訴爾於天曹。」請裂汗衫與紹之，乃自誣反而族。紹之自此神氣自若，朝庭側目焉。尋坐贓汙，憲司推之，獲贓五十餘貫，當死。韋庶人之黨護之，得免，放於嶺南。
