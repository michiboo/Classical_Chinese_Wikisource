
武德九年十一月，太宗始躬親政事，詔曰：「有隋禦宇，政刻刑煩。上懷猜阻，下無和暢。致使朋友遊好，慶吊不通；卿士聯官，請問斯絕。自今已後，宜革前弊，庶上下交泰，品物咸通。布告天下，使知朕意。」由是風俗一變，澆漓頓革矣。
故事：江南天子則白帢帽，公卿則巾褐裙襦。北朝雜以戎狄之制。北齊有長帽、短靴、合褲襖子。朱紫玄黃，各隨其好。天子多服緋袍。隋代帝王貴臣，多服黃紋綾袍、烏紗帽、九環帶、烏皮六合靴。百官常服，同於走庶，皆著黃袍及衫，出入殿省。後烏紗帽漸廢，貴賤通用折上巾以代冠，用靴以代履。折上巾，戎冠也；靴，胡履也，咸便於軍旅。昔袁紹與魏武帝戰於官渡，軍敗，復巾渡河，遁相仿效，因以成俗。初用全幅皂向後襆發，謂之「襆頭」。周武帝才為四腳，武德以來，始加巾子。至貞觀八年，太宗初服翼善冠，賜貴臣進德冠，因謂侍臣曰：「襆頭起自周武帝，蓋取便於軍容。今四海無虞，當息武事。此冠頗采古法，兼更類襆頭，乃宜常服，可取服。」褲褶通用，此冠亦尋廢矣。
太史令傅奕，博綜群言，尤精《莊》《老》，以齊生死、混榮辱為事，深排釋氏，嫉之如仇。嘗至河東，遇彌勒塔，士女輻輳禮拜，奕長揖之曰：「汝往代之聖人，我當今之達士。」奕上疏請去釋教，其詞曰：「佛在西域，言妖路遠。漢譯胡書，恣其假託。故不忠不孝，削髮而揖君親；遊手遊食，易服以逃租稅。凡百黎庶，不察根源，乃追既往之罪，虛覬將來之福。布施一錢，希萬倍之報；持齋一日，期百日之糧」。又上論十二首，高祖將從之，會傳位而止。
舊制：京城內金吾曉暝傳呼，以戒行者。馬周獻封章，始置街鼓，俗號，「冬冬」，公私便焉。有道人裴翛然，雅有篇詠，善畫，好酒，常戲為《渭川歌》，詞曰：「遮莫鼕鼕鼓，須傾湛湛杯。金吾儻借問，報道玉山頹。」甚為時人所賞。
姜晦為吏部侍郎，性聰悟，識理體。舊制：吏曹舍宇悉布棘，以防令史為與選人交通。及晦領選事，盡除之，大開銓門，示無所禁。私引置者，晦輒知之，召問，莫不首伏。初，朝庭以晦改革前規，咸以為不可。竟銓綜得所，賄賂不行，舉朝嘆伏。
高宗欲用郭待舉、岑長倩、郭正一、魏玄同等知政事，謂中書令崔知溫曰：「待舉等歷任尚淺，且令參知政事，未可即卿等同名稱也。」自是外司四品以下官知政事者，以「平章」為名，自待舉始也。
自武德至長安四年已前，僕射並是正宰相。故太宗謂房玄齡等曰：「公為宰相，當大開耳目，求訪賢哲。」即其事也。神龍初，豆盧欽望為僕射，不帶同中書門下三品，不敢參議政事，後加「知軍國事」。韋安石為僕射，東都留守，自後僕射不知政事矣。
自古帝王必躬籍田，以展三推終畝之禮。開元二十三年正月，玄宗親耕於洛陽東門之外。諸儒奏議，以古者耦耕以一撥為一推，其禮久廢。今用牛耕，宜以一步為一推。及行事，太常卿奏，三推而止。於是公卿以下，皆過於古制。
隋制：員外郎、監察御史亦吏部註，誥詞即尚書、侍郎為與之。自貞觀已後，員外郎盡制授。則天朝，御史始制授。肅宗於靈武即大位，以強寇在郊，始令中書以功狀除官，非舊制也。
武德、貞觀之代，宮人騎馬者，依《周禮》舊儀，多著冪羅，雖發自戎夷，而全身障蔽。永徽之後，皆用帷帽施裙，到頸為淺露。顯慶中，詔曰：「百家家口，咸廁士流。至於衢路之間，豈可全無障蔽。比來多著帷帽，遂棄冪羅；曾不乘車，只坐檐子。過於輕率，深失禮容。自今已後，勿使如此。」神龍之末，冪羅始絕。開元初，宮人馬上始著胡帽，就妝露面，士庶咸效之。天寶中，士流之妻，或衣丈夫服，靴衫鞭帽，內外一貫矣。
開元中，天下無事，玄宗聽政之後，從禽自娛。又於蓬萊宮側立教坊，以習倡優萼衍之戲。酸棗尉袁楚客以為天子方壯，宜節之以雅，從禽好鄭衛，將蕩上心。乃引由余、太康之義，上疏以諷。玄宗納之，遷下邽主簿，而好樂如初。自周衰，樂工師散絕，迨漢制，但紀其鏗鏘，不能言其義。晉末，中原板蕩，夏音與聲俱絕。後魏、周、齊，悉用胡樂奏西涼伎，慆心堙耳，極而不反。隋平陳，因清商而制雅樂，有名無實，五音虛懸而不能奏。國初，始采(珽宮)之義，備九變之節，然承衰亂之後，當時君子無能知樂。泗濱之磬，貯於太常。天寶中乃以華原石代之，問其故，對曰：「泗濱聲下，調之不能和；得華原石，考之乃和。」因而不改。
玄宗北巡狩，至於太行阪，路隘，逢椑車，問左右曰：「車中何物？」曰：「椑。《禮》云：天子即位，為椑，歲一漆之，示存不忘亡也。出則載以從，先王之制也。」玄宗曰：「焉用此。」命焚之。天子出不以椑從，自此始也。
玄宗嘗謁橋陵，至金粟山，睹崗巒有龍盤鳳翔之勢，謂左右曰：「吾千秋後，宜葬此地。」寶應初，追述先旨而置山陵焉。
舊制：宰相臣常於門下省議事，謂之政事堂。故長孫無忌、魏徵、房玄齡等，以他官兼政事者，皆雲「知門下省事」。弘道初，裴炎自侍中轉中書令，執朝政，始移政事堂於中書省，至今以為故事。
國初因隋制，以吏部典選，主者將視其人，核之吏事。始取州、縣、府、寺疑獄，課其斷決，而觀其能否，此判之始焉。後日月淹久，選人滋多，案牘淺近，不足為準。乃采經籍古義，以為問目。其後官員不充，選人益眾，乃徵僻書隱義以試之，唯懼選人之能知也。遒麗者號為「高等」，拙弱者號為「藍羅」，至今以為故事。開元中，裴光庭為吏部，始循資格，以一賢愚。遵平轍者喜其循常，負材用者受其抑屈。宋璟固爭不得。及光庭卒，有司定謚，其用循資格非獎勸之道，謚為「克平」。《周禮》：大司徒掌選士之道。春秋之時，卿士代錄，選士之制闕焉。秦承國制，所資武力，任事者皆刀筆俗吏，不由禮義，以至於亡。漢因秦制，未遑條貫。漢高祖十一年，始下求賢之詔。武帝元光元年，始令郡國舉孝兼各一人，貢舉之法，起於此矣。元帝令光錄勛舉四科，以吏事。後漢令郡國舉孝廉。魏、晉、宋、齊，互有改易。隋煬帝改置明、進二科。國家因隋制，增置秀才、明法、明字、明算，並前為六科。武德則以考功郎中試貢士。貞觀則以考功員外掌之。士族所趨，唯明、進二科而已。古唯試策，貞觀八年，加進士試經史。調露三年，考功員外劉思立奏，二科並帖經。開元二十四年，李昂為考功，性剛急，不容物，乃集進士，與之約曰：「文之美惡，悉知之矣。考校取捨，存乎至公。如有請托於人，當悉落之。」昂外舅嘗與進士李權鄰居，相善，為言之於昂。昂果怒，集貢士數權之過。權曰：「人或猥知，竊聞之於左右，非求之也。」昂因曰：「觀眾君子之文，信美矣。然古人有言，瑜不掩瑕，忠也。其有詞或不安，將與眾詳之，若何？」眾皆曰：「唯。」及出，權謂眾人曰：「向之斯言，意屬吾也。昂與此任，吾必不第矣。文何籍為「乃陰求瑕。他日，昂果摘權章句小疵，榜於通衢以辱之。權引謂昂曰：「禮尚往來，來而不往，非禮也。鄙文之不臧，既得而聞矣。而執事有雅什，嘗聞於道路，愚將切磋，可乎？」昂怒而應曰：「有何不可！」權曰：「耳臨清渭洗，心向白雲閑。豈執事辭乎？」昂曰：「然。」權曰：「昔唐堯衰怠，厭卷天下，將禪許由。由惡聞，故洗耳。今天子春秋鼎盛，不揖讓於足下，而洗耳何哉？」昂聞，惶駭，訴於執政，以權不遜，遂下權吏。初，昂以強愎不受屬請，及有吏請，求者莫不允從。由是庭議，以省郎位輕，不足以臨多士。乃使吏部侍郎掌焉。憲司以權言不可窮竟，乃寢罷之。
肅宗初即位，在彭原，第五琦以言事得召見，請於江淮分置租庸使，市輕貨以濟軍須。肅宗納之，拜監察御史。房琯諫曰：「往者楊國忠厚斂以怒天下，今已亂矣。陛下即位以來，人未見德。琦，聚斂臣也，今復寵之，是除一國忠用一國忠也。將何以示遠方，收人心乎？」肅宗曰：「今天下方急，六軍之命，若倒懸然，無輕貨則人散矣。卿惡琦可也，何所取財？」琯不能對。卒用琦策，驟遷御史中丞，改鑄乾元錢，一以當十。又遷戶部侍郎、平章事，兼知度支租庸使，俄被放黜。代宗即位，復判度支鹽鐵事。永泰初，奉準天下鹽鬥收一百文，迄今行之。
元載既伏誅，代宗始躬親政事，勵精求理。時常袞當國，竭節奉公，天下翕然，有昇平之望。袞奏罷諸州團練、防禦等使，以節財省費。便令刺史主當州軍事，司馬同副使，專押軍案。判司本帶參軍，便令司兵判兵事，司倉判軍糧，司士判甲仗。士人團練，春夏放歸，秋冬追集。其刺史官銜，既有持節諸軍事，使司軍旅。司馬即同副使之任。司兵參軍，即是團練使判官。代宗並從之。袞獨出群擬，為戢兵之漸，持衡數歲，時用小康焉。
孫思邈，華原人，七歲就學，日諷千言。及長，善譚《莊》《老》百家之說。周宣帝時，以王室多故，隱於太白山。隋文帝輔政，徵為國子博士，不就。常謂人曰：「過是五十年，當有聖人出，吾方助之，以濟生人。」太宗召詣京師，嗟其顏貌甚少，謂之曰：「故知有道者誠可尊重，羨門之徒，豈虛也哉！」將授之以爵位，固辭不受。高宗召拜諫議大夫，又固辭。時年九十餘，而視聽不衰，頗明推步導養之術。時范陽盧照鄰，有盛名於朝，而染惡疾，嗟稟受之不同，昧彭殤之殊致，嘗問於思貌曰：「名醫愈疾，其道如何？」對曰：「吾聞善言天者，必本之於人。天有四時五行，寒暑疊代，其運轉也，和而為雨，怒而為風，凝為霜雪，張為虹蜺，此天地之常數。人有四肢五藏，一覺一寐，呼吸吐納，精氣往來，流而為榮衛，彰而為氣色，發而為聲音，此人之常數也。陽用其精，陰用其形，天人之所同也。及其失也，蒸則生熱，否則生寒，結而為瘤贅，陷而為癰疽，奔而為喘乏，竭而為焦枯，沴發乎面，變動乎形，推此以及天，則兆亦如之。故五緯盈縮，星辰錯行，日月薄蝕，彗孛流飛，此又天文之危沴也。寒暑不時，此天地之蒸否也。石立土踴，此天地之瘤贅也。山崩地陷，此天地之癰疽也。奔風暴雨，此天地之喘乏也。雨澤不降，川瀆涸竭，此天地之焦枯也。良醫導之以藥石，救之以針劑。聖人和之以至德，輔之以人事。故體有可愈之疾，天地有可消之災也。」又曰：「膽欲大而心欲小，智欲圓而行欲方。《詩》曰：『如臨深淵，如履薄冰。』謂小心也。』赳赳武夫，公侯千城。』謂大膽也。不為利回，不為義疚，仁之方也。見幾而作，不俟終日，智之圓也。」制授承務郎，直尚藥局。永徽初卒，遺令薄葬，不設明器牲牢之奠。月餘顏色不變，舉屍入棺，如空焉。時人疑其屍解矣。
朱桃椎，蜀人也。淡泊無為，隱居不仕，披裘帶索，沉浮人間。竇軌為益州，聞而召之，遺以衣服，逼為鄉正。桃椎不言而退，逃入山中，夏則裸形，冬則樹皮自覆。凡所贈遺，一無所受。每織芒屩，置之於路，見者皆言：「朱居士屩也。」為鬻取米，置之本處。桃椎至夕取之，終不見人。高士廉下車，深加禮敬，召之至，降階與語，桃椎不答，瞪目而去。士廉每加優異，蜀人以為美譚。
張果老先生者，隱於恆州枝條山，往來汾晉。時人傳其長年秘術，耆老咸云：「有兒童時見之，自言數百歲。」則天召之，佯屍於妒女廟前，後有人復於恆山中見。至開元二十三年，刺史韋濟以聞，詔通事舍人裴晤馳驛迎之。果對晤氣絕如死。晤焚香啟請，宣天子求道之意，須臾漸蘇。晤不敢逼，馳還奏之。乃令中書舍人徐嶠、通事舍人盧重玄，賫璽書迎之。果隨嶠至東都，於集賢院肩輿入宮，備加禮敬。公卿皆往拜謁。或問以方外之事，皆詭對。每云：「余是堯時丙子年生。」時人莫能測也。又云：「堯時為侍中。」善於胎息，累日不食，時進美酒及三黃丸。尋下詔曰：「恆州張果老，方外之士也。跡先高上，心入窅冥，是混光塵，應召城闕。莫知甲子之數，且謂羲皇上人。問以道樞，盡會宗極。今將行朝禮，爰申寵命。可銀青光祿大夫，仍賜號通玄先生。」累策老病，請歸恆州，賜絹三百疋，拜扶持弟子二人，拜給驛舁至恆州。弟子一人放回，一人相隨入山。無何壽終，或傳屍解。
盧藏用，始隱於終南山中。中宗朝，累居要職。有道士司馬承禎者，睿宗迎至京，將還，藏用指終南山謂之曰：「此中大有佳處，何必在遠。」承禎徐答曰：「以僕所觀，乃仕宦捷徑耳。」藏用有慚色。藏用博學，工文章，善草隸；投壺彈琴，莫不盡妙。未仕時，嘗辟穀練氣，頗有高尚之致。及登朝，附權要，縱情奢逸，卒陷憲綱，悲夫！
司馬承禎，字子徵，隱於天台山，自號白雲子，有服餌之術。則天、中宗朝，頻徵不起。睿宗雅尚道教，稍加尊異，承禎方赴召。睿宗嘗問陰陽術數之事，承禎對曰：「《經》云：『損之又損之，以至於無為。』且心目一覽，知每損之尚未能已，豈復攻乎異端而增智慮哉！」睿宗曰：「理身無為，則清高矣；理國無為，如之何？」對曰：「國猶身也，《老子》曰：『遊心於淡，合氣於漠，順物自然，而無私焉，而天下理。』《易》曰：『聖人者，與天地合其德。』是知天不言而信，不為而成。無為之旨，理國之要也。」睿宗深加賞異。無何，苦辭歸，乃賜寶琴、花帔以遣之。工部侍郎李適之賦詩以贈焉。當時文士，無不屬和。散騎常侍徐彥伯撮其美者三十一首，為制《序》，名曰《白雲記》，見傳於代。
王希夷，徐州人，孤貧好道。父母終，為人牧羊取傭，供葬畢，隱於嵩山。師事道士，得修養之術。後居兗州徂徠山，刺史盧齊卿就謁，因訪以政事。希夷曰：「孔子曰：『己所不欲，勿施於人。』可以終身行之矣。」玄宗東封，敕州縣禮致，時已年九十六。玄宗令張說訪其道義，說甚重之。以年老不任職事。乃下詔曰：「徐州處士王希夷，絕聖去智，抱一居貞，久謝囂塵，獨往林壑。屬封巒展禮，側席旌賢，賁然來思，應茲嘉召。雖紆綺季之跡，已過伏生之年。宜命秩以尊儒，俾全高於上齒。可中散大夫、守國子博士，特聽還山。」仍令州縣，歲時贈束帛羊酒，並賜帛一百疋。
元愷，博學善天文，然恭慎，未嘗言之。宋璟與之同鄉曲，將加薦舉，兼遺米百石，皆拒而不受。元行沖為刺史，邀至州，問以經義，因遺衣服。愷辭曰：「微軀不宜服新麗，恐不勝其美以速咎也。」行沖乃泥汙而與之，不獲已而受。及還家，取素絲五兩以酬之，曰：「義不受過望之財。」
白履中，博涉文史，隱居大梁，時人號為梁丘子。開元中，王誌愔表薦堪為學官，可代馬懷素、褚無量入閣侍讀。乃徵赴京師，履中辭以老疾，不任職事。授朝散大夫，尋請歸鄉。手詔曰：「卿孝悌立身，靜退敦俗，年過從耄，不雜風塵。盛德早聞，通班是錫。豈唯精賁山藪，實欲獎勸人倫。且遊上京，徐還故里。」遂停留數月。
玄宗徵嵩山隱士盧鴻，三詔乃至。及謁見，不拜，但磬折不已。問其故，鴻對曰：「臣聞《老子》云：『禮者，忠信之薄。』不足可依。山臣鴻，敢不忠信奉見。」玄宗異之，召入賜宴，拜諫議大夫，賜以章服，並辭不受。乃給米百石，絹五百疋，還隱居之所。
