
姬典歌時邁，虞篇記省方。
何如黑帝月，玄覽白雲鄉。
翠仗縈船岸，明斾應萯〈音負〉陽。
風搖花眊彩，雪豔寶戈芒。
御陌開函次，離宮夾樹行。
桂枝籠騕褭，松葉覆堂皇。
仙石含珠液，溫池孕璧房。
湧疑神瀵溢，澄若帝臺漿。
獨沸流常熱，潛蒸氣轉香。
青壇環玉甃，紅礎鑠金光。
藻曜凝芳潔，葳蕤獻淑祥。
五龍歸寶算，九鳸葉時康。
同預華封老，中衢祝聖皇。

