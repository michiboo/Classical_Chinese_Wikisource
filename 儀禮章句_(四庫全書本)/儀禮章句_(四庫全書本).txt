　　欽定四庫全書　　　　　經部四
　　儀禮章句　　　　　　　禮類二〈儀禮之屬〉提要
　　〈臣〉等謹案儀禮章句十七卷
　　國朝呉廷華撰廷華字中林初名蘭芳仁和人康熈甲午舉人由中書舍人厯官福建海防同知乾隆初嘗薦修三禮杭世駿榕城詩話稱廷革去官後寄居蕭寺穿穴賈孔著二禮疑義數十卷今考所著有周禮疑義已別著録而此書則名章句未審別有儀禮疑義抑或改名章句也其書以張爾岐儀禮句讀過於墨守鄭注王文清儀禮分節句讀以句讀為主箋註失之太畧因折衷先儒以補二書所未及每篇之中分其節次毎次之內析其句讀其訓釋多本鄭賈箋疏亦間採他説附案以發明之於喪禮尤為詳審如士喪禮祖為嫡孫條疏謂祖孫本非一體此謂祖為適子服斬故於孫不重服特隆於大功疏説非是陳大斂具條熬黍稷各二筐敖繼公謂置此代奠此獨從注説謂設以聚蟻去熬而蟻亦俱去蓋善法也又謂既夕禮皆木桁久之句久當作盧氏灸諸牆之灸拄也以辨註疏之非又謂祖奠主人當在柩東奠在其南則亦在柩東注謂主人及奠俱在柩西非是頗見精確惟於三年之喪過信毛竒齡三十六月之説不知此説倡自唐王元感當時已為禮官所駁閻若璩潛邱劄記辨之尤悉廷華蓋偶未考又謂袒免之免疑襯冠者案疏謂髽與括髮以麻布自頂鄉前交於額上欲繞髻免亦如之但布廣一寸為異未聞有襯冠其説亦穿鑿然其章分句釋箋疏明簡於經學固不為無補也乾隆四十六年三月恭校
　　上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












