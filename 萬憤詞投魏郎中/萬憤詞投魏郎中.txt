
海水渤潏，人罹鯨鯢。
蓊胡沙而四塞，始滔天於燕齊。
何六龍之浩蕩，遷白日於秦西。
九土星分，嗷嗷棲棲。
南冠君子，呼天而啼。
戀高堂而掩泣，淚血地而成泥。
獄戶春而不草，獨幽怨而沈迷。
兄九江兮弟三峽，悲羽化之難齊。
穆陵關北愁愛子，豫章天南隔老妻。
一門骨肉散百草，遇難不復相提攜。
樹榛拔桂，囚鸞寵雞。
舜昔授禹，伯成耕犂。
德自此衰，吾將安棲。
好我者恤我，不好我者何忍臨危而相擠。
子胥鴟夷，彭越醢醯。
自古豪烈，胡爲此繄。
蒼蒼之天，高乎視低。
如其聽卑，脫我牢狴。
儻辨美玉，君收白珪。

