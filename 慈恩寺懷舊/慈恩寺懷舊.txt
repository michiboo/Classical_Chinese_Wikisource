
去者不可憶，舊遊相見時。 
凌宵徒更發，非是看花期。 
倚玉交文友，登龍年月久。 
東閣許聯床，西郊亦攜手。 
彼蒼何曖昧，薄劣翻居後。 
重入遠師谿，誰嘗陶令酒。 
伊昔會禪宮，容輝在眼中。 
籃輿來問道，玉柄解談空。 
孔席亡顏子，僧堂失謝公。 
遺文一書壁，新竹再移叢。 
始聚終成散，朝歡暮不同。 
春霞方照日，夜燭忽迎風。 
蟻鬥聲猶在，鴞災道已窮。
問天應默默，歸宅太匆匆。 
悽其履還路，莽蒼雲林暮。 
九陌似無人，五陵空有霧。 
緬懷山陽笛，永恨平原賦。 
錯莫過門欄，分明識行路。 
上智本全真，？公況重臣。 
唯應撫靈運，暫是憶嘉賓。 
存信松猶小，緘哀草尚新。 
鯉庭埋玉樹，那忍見門人。

