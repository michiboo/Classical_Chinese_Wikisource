　　五百家註昌黎集實宋槧之佳者柳子厚集雖亦五百家註版式行欵標題並同而紙色墨香遜韓集遠甚且正集廿二巻以下至末皆闕又改目録終以彌縫之更非完善第柳集註刋本今鮮存者亦覺片羽可珍惟當居韓之次耳附識題韓集詩之後並書冠此集巻端乾隆甲午仲秋御筆










　　欽定四庫全書　　　　　集部二
　　五百家註柳先生集　　　別集類一〈唐〉
　　提要
　　〈臣〉等謹案五百家註柳先生集二十一巻唐柳宗元撰宗元集劉禹錫稱編次為三十二通至宋初穆修好其文復為刋行之其後方崧卿鄭定張敦頤等各為訓釋巻目遞有增損此本乃南宋慶元中建安魏仲舉所輯五百家註與昌黎集並刋於家塾者前有評論訓詁諸儒姓氏一篇檢核實不足五百家之數書中所列有集註有補註有音釋有解義又有孫氏童氏張氏韓氏諸解此外亦罕所徵引蓋宋人輯書喜誇採摭之富所云家數固不足盡憑然蒐羅究為繁富書後新編外集三巻乃原集未録之文共二十五首附録四巻則羅池廟牒及崇寧紹興加封告詞之類而法言註五則亦在其中疑即方崧卿所裒集者又附以龍城録二巻而栁文綱目文安禮年譜則俱冠之巻首其中如封建論後附載程敦夫論一篇又楊雄酒箴李華徳銘屈原天問劉禹錫天論之類亦俱采掇附入其體例與韓集稍異雖編次叢雜不無繁冗而旁捜逺引斤斤以博學詳説為務殊有足資考訂者且其槧鍥最精在宋代舊刻中尤稱善本今流傳五六百年而紙墨如新神明煥發復得與昌黎集註聫珠合璧同為
　　秘府之儲是固可為寶貴也乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


　　㸔柳文綱目
　　呂居仁雲韓退之文渾大廣逺難窺測柳子厚文分明見規摹次第初學者當先學柳文後熟韓文則工夫自易爾
　　浮休先生雲扶導聖教剗除異端以經常為已任死而無悔韓愈一人而已非獨以屬辭比事為工也如其祖述典墳憲章騷雅上轢三古下籠百氏極萬變而不華會衆流而有居逌然沛然橫行闊視於綴述之場子厚其人也彼韓子者特以醇正髙雅凜然無雜乃得與之齊名爾必也兼誦博記馳騖奔放則非柳之敵
　　陳長方雲柳子厚之才韓退之有所不逮但韓公下筆便以三代為法其文章如人少年暮年毛髮不同而風儀皆此人也子厚在中朝時尚有六朝規矩讀之令人鄙厭至永州以後始以三代為師至淮西一事退之作碑子厚作雅逞其餘力便覺退之不逮子厚直一日千里也死於元和十四年退之長慶間著述覺子厚瞠若其後耳餘嘗以三言評子厚文章曰其大體如紀渻子養鬬雞在中朝時方虗驕而恃氣永州以後猶聽影響至柳州後望之似木雞矣
　　邵氏聞見錄雲韓退之之文自經中來柳子厚之文自史中來
　　金華先生程子山曰前輩謂退之子厚皆於遷謫中始收文章之極功蓋以其落浮誇之氣得憂患助言從字順遂造真理耳
　　東坡雲子厚詩在陶淵明下韋蘇州上退之豪放竒險則過之而溫麗靖深不及也






　　柳先生年譜
　　柳氏之先自黃帝厯周魯孝公子夷伯展孫無駭生禽為魯士師諡曰惠食采於柳下遂姓柳氏楚滅魯仕楚秦並天下柳氏遷於河東秦末柳下惠裔孫安始居解縣安孫隗漢齊相六世孫豐後漢光祿勲六世軌晉吏部尚書生景猷晉侍中二子耆純〈耆號西眷純號東眷〉耆汝南太守二子恭璩恭後魏河東郡守南徙汝潁遂仕江表曾孫緝宋州別駕宋安郡守生僧習與豫州刺史裴叔業據州歸於後魏為揚州大中正尚書







<集部,別集類,漢至五代,五百家註柳先生集,柳先生年譜>
　　代宗大厯八年癸丑
　　子厚生代宗之十一年也
　　九年甲寅
　　十年乙卯
　　十一年丙辰
　　集有先太夫人盧氏歸祔誌雲宗元始四歳居京城西田廬中先君在吳家無書太夫人教古賦十四首皆諷傳之即此年也
　　十二年丁巳
　　十三年戊午
　　十四年已未
　　徳宗建中元年庚申
　　二年辛酉
　　三年壬戌
　　四年癸亥
　　興元元年甲子
　　貞元元年乙丑
　　按唐本紀徳宗興元元年二月甲子李懐光反貞元元年八月甲戌伏誅是年有為崔中丞賀平李懐光表劉夢得作集序雲子厚始以童子有竒名於貞元初
　　二年丙寅
　　三年丁卯
　　四年戊辰
　　五年已已
　　與楊誨之書雲吾年十七求進士即此年也有為文武百官請復尊號表三首
　　六年庚午
　　是年有與權補闕書註雲時年十八為文武百官請復尊號表三首又大㑹議表二首
　　七年辛未
　　八年壬申
　　是年貢於京師見送苑論詩序雲八年冬余與馬邑苑言揚聨貢於京師是歳小司徒顧公守春官之缺而權擇士之柄明年春同趨權衡之下並就重輕之試二月丙子有司題甲乙之科揭於南宮余與兄又聨登焉
　　九年癸酉
　　是年登進士第集有先侍御史府君神道表雲貞元九年宗元得進士第上問有司曰得無以朝士子冒進者乎有司以聞上曰是故抗姦臣竇參者耶吾知其不為子求舉矣是年有送苑論詩序
　　十年甲戌
　　十一年乙亥
　　十二年丙子
　　按唐史言宗元少精敏絶倫為文章卓偉精緻一時輩行推仰第進士博學𢎞辭科授校書郎調藍田尉其與楊誨之書雲吾年二十四求博學宏辭即貞元十二年也是歳有終南山祠堂碑太白山祠堂碑邠寧進奏院記與大理崔少卿啟叔父殿中侍御史柳公墓表叔妣陸氏夫人遷祔誌萬年縣丞柳君墓誌監察御史周君墓表
　　十三年丁丑
　　十四年戊寅
　　與楊誨之書雲二十四求博學𢎞辭二年乃得仕蓋此年也
　　十五年已卯
　　是年有柳常侍行狀亡妻𢎞農楊氏誌國子司業陽城遺愛碣與太學諸生書書之首雲二十六日集賢殿正字柳宗元則子厚是時蓋在書府也有辯侵伐論註雲在集賢院為徵天下兵討淮西作
　　十六年庚辰
　　是年有賀嘉𤓰白兔等表溫縣主簿韓君墓誌伯祖妣李夫人墓誌亡姊裴氏夫人墓誌
　　十七年辛已
　　是年有南嶽雲峯寺和尚碑叔父祭六伯母文亡姑陳氏夫人墓誌
　　十八年壬午
　　是年有武功縣丞壁記盩厔縣新食堂記京兆府請復尊號表三首為耆老等請復尊號表為京畿父老上宰相狀為京畿父老上尹狀亡友校書郎獨孤君墓誌
　　十九年癸未
　　是年為監察御史裏行劉夢得集序雲十有九年為材御史是也有讓監察御史狀䄍說朝日說為李京兆祭楊郎中文兵部楊君墓碣𢎞農令柳府君墳前石表送文暢上人序
　　二十年甲申
　　是年有監祭使壁記南嶽般舟和尚第二碑祭李中丞文尚書戶部郎中魏府君墓誌
　　順宗永貞元年乙酉
　　順宗以貞元二十一年正月丙申即位三月癸已立廣陵郡王為皇太子有賀立皇太子表八月庚子立皇太子為皇帝自稱太上皇有百寮賀表辛丑改元永貞有賀改元赦表乙已憲宗即位有即位禮畢賀表賀冊太上皇后及禮畢表請聽政表三首是年入尚書為禮部員外郎與蕭俛書雲僕當時年三十三甚少自御史裏行得禮部員外超取顯美欲免世之求進者怪怒媢嫉其可得乎蓋是年子厚年三十三也以王叔文黨貶邵州刺史又貶永州司馬有陳給事行狀戶部侍郎王公太夫人劉氏墓誌潞州兵曹柳君墓誌
　　憲宗元和元年丙戌
　　正月丁卯大赦改元有賀改元赦表劒門銘嚴東川啓先侍御史府君神道表東明張先生墓誌陸文通先生墓表連州司馬凌君權厝誌哭連州凌司馬詩
　　二年丁亥
　　有懲咎賦送趙大秀才往江陵序先太夫人盧氏歸祔誌
　　三年戊子
　　有貞符非國語與呂道州書與王參元書答吳武陵書同吳秀才贈李睦州詩序貞符序言臣所貶州有流人吳武陵為臣言董仲舒對三代受命之符而元和四年有與楊京兆書雲去年吳武陵來美其齒少才氣壯健可以興西漢之文章則吳武陵之來永州蓋在是年也有龍安海禪師碑凌君墓後誌送婁圖南遊淮南序酬婁秀才早秋月夜病中見寄酬婁秀才將之淮南見贈之作遊南亭夜還敘志七十韻特進南公睢陽廟碑
　　四年已丑
　　是年子厚年三十七在永州有與裴塤蕭俛李建楊京兆許京兆等書與蕭書雲人生少得六七十者今已三十七矣與李書雲前過三十七年與瞬息無異又雲裴應叔蕭思謙各有書足下求取觀之應叔塤也思謙俛也與楊京兆書雲永州多火災五年之間四為大火所迫答許京兆書雲伏念得罪來五年未嘗有故舊肯以書見及者則子厚自永貞元年貶至是五年也又有為南承嗣請從軍狀送南涪州量移澧州序送內弟盧遵遊桂州序寄桂州李中丞薦盧遵啟新作法華寺西亭記始得西山燕遊記鈷鉧潭記鈷鉧西小丘記丘西小石潭記小姪女子墓塼記
　　五年庚寅
　　是年有與揚州李相公第二啟與楊誨之書說車贈楊誨之送從弟謀序讀韓愈所作毛頴傳後題太府李卿外婦馬淑誌趙秀才羣墓誌下殤女子墓塼記聞藉田有感詩
　　六年辛卯
　　有上西川武相公啟報與楊誨之書為柳公綽謝上表祭呂化光文衡州刺史東平呂君誄試大理評事柳君墓誌同劉二十八哭呂衡州詩
　　七年壬辰
　　有賀皇太子牋上嶺南鄭相公啟𢎞農公左官三歳復為大僚獻詩五十韻送崔策序武岡銘袁家渴記石渠記石澗記小石城山記永州刺史崔君權厝誌祭崔使君文
　　八年癸巳
　　有逐畢方文黃溪記鐵鑪步志答韋中立書呂侍御墓誌祭呂敬叔文
　　九年甲午
　　有囚山賦起廢答太尉逸事狀與韓愈書上河陽烏尚書啟毀鼻亭神記文宣王道州廟碑南嶽大明寺律和尚碑湘源二妃廟碑處士段𢎞古墓誌詔追赴都迴寄零陵親故詩過衡山見新花開卻寄弟詩汨羅遇風詩北還登漢陽北原題臨川驛詩界圍巖水簾詩贈詔追南來諸賔詩
　　十年乙未
　　有詔追赴都二月至灞亭上詩云十一年前南渡客四千里外北歸人又酬竇員外見促行騎詩云投荒垂一紀新詔下荊扉蓋子厚之貶至是十一年也退之墓誌雲元和中嘗例召至京師又皆出為刺史而子厚得柳州有衡陽與夢得分路贈別詩重別夢得詩三贈詩再上湘江詩其贈別詩云十年顦顇到秦京誰料翻為嶺外行而夢得酬贈詩云去國十年同赴召渡湘千里又分歧重臨事異黃丞相三黜名慚柳士師蓋夢得初貶連州後赴召例授播州子厚以播地逺夢得親老欲拜疏以柳易播㑹大臣亦有為夢得言者遂改授連州故詩有重臨之語子厚以是年三月徙柳州六月到任有柳州謝上表柳州舉自代狀柳州上中書門下狀雷塘禱雨文萬石亭記記柳州山水近治可遊者誌從父弟宗直殯祭弟宗直文先聖文宣王柳州廟碑大鑒禪師碑大鑒者佛氏之第六祖也東坡居士雲柳子厚南遷始究佛法作曹溪南嶽諸碑妙絶古今長老重辨師儒釋兼通道學純備以謂自唐至今頌述祖師者多矣未有通亮簡正如子厚者唐史元和中馬總自䖍州刺史遷安南都護徙桂管經略觀察使以碑攷之蓋自安南遷南海非桂管也可以正唐史之誤
　　十一年丙申
　　有井銘祭井文寄韋珩詩別舍弟宗一詩韓漳州書報澈上人亡因寄詩聞澈上人亡寄楊侍郎文詩按劉夢得靈澈集序雲元和十一年終於宣州開元寺即此年也別宗一詩云一身去國六千里萬死投荒十二年自永貞元年至是十二年矣
　　十二年丁酉
　　有代李愬襄州謝上表復大雲寺記東亭記祭楊詹事文朗州司戶薛君妻崔氏墓誌箏郭師墓誌其誌雲丁酉之年秋既季即是年九月也
　　十三年戊戌
　　有平淮夷雅上裴門下啟上襄陽李僕射啟與邕管李中丞啟為裴中丞乞討黃賊上裴相狀為裴中丞伐黃賊轉牒上李夷簡書答杜溫夫書萬年令裴府君墓碣襄陽丞趙君墓誌上夷簡書雲宗元曩者齒少心銳徑行髙步不知道之艱以陷乎大阨窮躓隕墜廢為孤囚日號而望十四年矣獻淮夷雅表曰臣負罪竄伏違尚書牋奏十有四年蓋自始貶至今十四年韓退之羅池碑雲侯為州三年柳民既皆喜恱嘗與其部將魏忠謝寧歐陽翼飲酒驛亭謂曰吾棄於時而寄於此與若等好也明年吾將死死而為神後二年為廟祀我及期而死其與部將飲酒驛亭蓋此年也
　　十四年已亥
　　是年李師道伏誅有賀破東平表為裴中丞賀破東平表賀東平赦表賀分淄青為三道表禮部賀冊尊號表為裴中丞謝討黃賊表答鄭員外賀啟答諸州賀啟上中書門下狀上裴相狀上裴中丞狀訾家洲亭記韋夫人墳記嶺南鹽鐵李侍御墓誌邕管李中丞墓誌處士裴君墓誌試大理評事裴君墓誌秘書郎姜君墓誌按唐史吳武陵傳雲初宗元謫永州而武陵亦坐事流永州宗元賢其人及為柳州刺史武陵北還大為裴度器遇每言宗元無子說度曰西原蠻未平柳州與賊犬牙宜用武人以代宗元使得優游江湖又遺工部孟簡書曰古稱一世三十年子厚之斥十二年殆半世矣霆砰電射天怒也不能終朝聖人在上安有畢世而怒人臣耶且程劉二韓皆已抆拭或處大州劇職獨子厚與猿鳥為伍誠恐霧露所嬰則柳氏無後矣度未及用而宗元死武陵此書蓋在元和十一年又三年而子厚死矣墓誌雲子厚以元和十四年十月五日卒年四十七明年七月十日歸葬萬年先人墓側
　　柳文年譜後序
　　昔之論文者或謂文章以氣為主或謂文窮而益工先生與楊憑書亦曰凡為文以神志為主又雲自貶官來無事讀百家書上下馳騁乃少得知文章利病先生自妙齡秀發連中異科繼登臺省旋遭斥逐故予以先生文集與唐史參攷為時年譜庶可知其出處與夫作文之歳月得以究其辭力之如何也紹興五年六月甲子知柳州軍州事潞國文安禮序







　　柳集所收評論詁訓諸儒名氏
　　唐
　　燕山劉氏〈名昫撰舊書傳〉
　　蔣氏〈名係撰舊書賛〉
　　中山劉氏〈名禹錫字夢得編纂柳集作序並祭文與公以文字往來見集〉
　　安定皇甫氏〈名湜字持正有祭公文〉
　　東平呂氏〈名溫字和叔一字化光與公以文字往來見集〉
　　宋
　　河南宋氏〈名祁字子京撰新史本傳餘議論見文集〉
　　廬陵歐陽氏〈名修字永叔撰新史紀志表餘議論見集古錄諸序並文集〉徂徠石氏〈名介字守道議論見唐鑑〉
　　陽翟孫氏〈名甫字之翰議論見唐論斷〉
　　成都范氏〈名祖禹字純甫議論見唐鑑〉
　　橘林石氏〈名𢘅字敏若議論見唐史發揮或雲發揮鄭少微作〉
　　建安王氏〈名崇字次山撰唐書訓辯十巻及注唐文八巻〉
　　竇氏〈名苹撰唐書音辯〉
　　洓水司馬氏〈名光字君實議論見通鑑及考異並文集〉
　　京兆劉氏〈名恕字道原議論〉
　　河東柳氏〈名開字仲塗議論見文集〉
　　河南穆氏〈名修字伯長校柳集作後序〉
　　尹氏〈名洙字師魯議論見文集〉
　　臨川晏氏〈名殊字同叔校正柳文集〉
　　王氏〈名安國字平甫議論〉
　　金陵王氏〈名安石字介甫議論見臨川文〉
　　眉山蘇氏〈名洵字明允議論見老泉文集〉
　　蘇氏〈名軾字子瞻議論見東坡文集〉
　　蘇氏〈名轍字子由議論見潁濵文集〉
　　九江夏氏〈名竦字子喬議論見文集〉
　　蘇氏〈名過字叔黨議論見斜川文集〉
　　南豐曾氏〈名鞏字子固議論見文集〉
　　曾氏〈名肇字子開議論見文集〉
　　淇水李氏〈名清臣字邦直議論見文集〉
　　盱江李氏〈名覯字泰伯議論見文集〉
　　豫章黃氏〈名庭堅字魯直議論見文集〉
　　宛丘張氏〈名耒字文潛議論見文集〉
　　淮海秦氏〈名觀字少游議論見文集〉
　　北山陳氏〈名師道字無已一字履常議論見文集〉
　　濟北晁氏〈名補之字無咎議論見離騷諸序餘見文集〉
　　濟南李氏〈名廌字方叔議論見文集〉
　　眉山唐氏〈名庚字子西議論見魯國文集〉
　　龜山楊氏〈名時字中立議論見語錄〉
　　陳氏〈名長方字齊之議論見語錄〉
　　鄒氏〈名浩字志完議論見語錄〉
　　謝氏〈名諤字昌國議論見語錄〉
　　石氏〈名大任字安世議論見語錄〉
　　尹氏〈名焞字彥明議論見語錄〉
　　孔氏〈名武仲字常父議論見語錄〉
　　扶風馬氏〈名才字子才議論見文集〉
　　蜀郡鄭氏〈名少微字明舉議論見文集〉
　　朱氏〈議論見秀水閒居錄〉
　　張氏〈名舜民字芸叟議論見畫墁集〉
　　王氏〈名得臣議論見麈史〉
　　張氏〈名俞字少愚議論〉
　　沈氏〈名括字存中議論見筆談〉
　　胥山沈氏〈名晦校柳文撰後序〉
　　東萊呂氏〈名本中字居仁議論〉
　　苕溪胡氏〈名仔議論見漁隠叢話〉
　　曾氏〈議論見筆墨閒錄〉
　　周氏〈字少隠議論見楚辭贅說〉
　　洪氏〈名芻字駒父議論見詩話文集〉
　　廣漢張氏〈名震字真父議論見文集〉
　　東萊呂氏〈名祖謙字伯恭議論見文集〉
　　永嘉陳氏〈名傅良字君舉議論見文集〉
　　廬陵楊氏〈名萬里字庭秀議論見文集〉
　　梅溪王氏〈名十朋字龜齡議論見文集〉
　　洪氏〈名邁字景盧議論見文集〉
　　龍溪汪氏〈名藻字彥章撰柳公永州祠堂記餘議論見集〉
　　曹氏〈名輔撰祭公文〉
　　黃氏〈名翰有祭公文〉
　　許氏〈名尹有祭公文〉
　　文氏〈名安禮撰柳文年譜後序〉
　　李氏〈名褫撰柳文後序〉
　　三山林氏〈名之竒字少頴議論見漢唐龜鑑〉
　　眉山程氏〈名敦厚字子山著韓柳意釋餘議論見金華文集〉
　　臨邛宋氏〈名逺孫字仲山議論見語錄及文集〉
　　橫浦張氏〈名九成字子韶議論見漢唐鱠及唐史摘實〉
　　屏山劉氏〈名子翬字彥沖議論見奧論文集〉
　　厯陽張氏〈名孝祥字安國議論見文集〉
　　永嘉葉氏〈名適字正則議論見唐鈔〉
　　西山邵氏〈名博字公濟議論見文集〉
　　箕山晁氏〈名公遡字子西議論見集〉
　　邛南計氏〈名有功字敏夫議論〉
　　廣漢何氏〈名耕字道夫議論柳文〉
　　觀堂劉氏〈名望之字夷叔議論見文集〉
　　眉山劉氏〈名觀字中逺議論〉
　　眉山李氏〈名燾字仁甫議論〉
　　資中李氏〈名石字知㡬撰柳文後序餘議論見方舟文集〉
　　恭南馮氏〈名時行字當可議論見縉雲文集〉
　　陵陽喻氏〈名汝礪字迪孺議論見雜文〉
　　導江王氏〈名咨字夢得議論見雪齋文集〉
　　洪川姜氏〈名如晦字彌明議論見月溪文集〉
　　眉山劉氏〈名𤈴字子有議論見橫舟文集〉
　　李氏〈名蘩字清叔議論〉
　　上舍黃氏〈名唐著柳文雌黃五十篇〉
　　鶴山呂氏〈名東字伯陽校正韓柳文〉
　　建安蔡氏〈名夢弼字傅卿増註韓柳文集〉
　　建安魏氏〈名懐忠字仲舉校正唐柳文集〉
　　眉山王氏〈名稱字季平〉
　　三江任氏〈名淵字子淵議論並解〉
　　眉山孫氏〈名汝聽字良臣全解〉
　　眉山劉氏〈名崧字公輔全解〉
　　臨邛韓氏〈名醇字仲韶全解〉
　　南城童氏〈名宗說全解〉
　　新安張氏〈名敦頤音辯〉
　　陳氏〈名鶚字一飛音釋〉
　　新添集註五十家
　　續添補註七十家




