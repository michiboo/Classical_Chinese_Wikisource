　　欽定四庫全書　　　　子部六
　　測圓海鏡分類釋術　　天文算法類二〈算書之屬〉提要
　　〈臣〉等謹案測圓海鏡分類釋術十卷明顧應祥撰應祥有人代紀要已著錄李冶測圓海鏡所設一百七十問中皆有草有法〈按前數十題中甚易者或無草後皆有草〉草用立天元一為虛數合問數推之法専用問數推之皆歸於𢃄縱諸乗方而止應祥得治書於唐順之於立天元一語互相推求不得其解遂去其細草専演算法改為是書自謂便於下學殊不知立天元一之妙能使諸法不能求者可以得其法若無其草即冶已有不能得其法者而徒沾沾於加減開方之數可謂循枝葉而失本故唐順之與應祥書雲此書形下之數太詳而形上之義或畧使觀之者尚不免其數可陳而義難知有與人以鴛鴦枕而不度人以金鍼之疑僕意欲明公於𦂳要處提掇一二作法源頭出來使後世為數學者識其大者得其義識其小者得其數則此書尤更覺精采耳其不足於應祥誠是第作法源頭即立天元一一語應祥既去之又將何以為提掇乎然九章之中惟少廣諸乗方之數為甚繁故立方𢃄縱之法古已不見有和較者冶所用有至三乗方四乗方及五乗方者且兼加減諸乘方亷隅不為之詳其算式初學誠有難於取數者冶雖専為發明立天元一術得應祥所演諸乗方之式亦可為求立天元一法者之一𦔳雲乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
