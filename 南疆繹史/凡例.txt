　　一、《佚史》原本，帝三王而歷稱其號，予其歲朔。夫著史所以傳世也，闡揚名節激發忠貞也。若背於功令而所持或偏，則是野人私說矣，烏足容其傳世邪！今從正史論削。諸凡「紀略」中以年系者，遵於本朝正朔，下附其稱號、注其歲次；餘則以干支綜之：尊所統也。
　　一、佚史氏自康熙時著有斯編，凡國初之表章遺烈可得而聞也，然猶或有所嫌諱而弗書。嗣後恭奉純廟俞旨二道，概施軫恤，實為曠古罕聞之典。而於史閣部報睿親王書，又得「御製書事」一篇重予嘉獎。茲敬匯錄，冠諸簡端。
　　一、〈紀略〉福王事會繁多，《原本》首列一卷；今《勘本》倍焉，因於冬十月下，厘之作兩卷。卷中論奪溫體仁謚蔭凡數見、盡闕書，蓋佚史氏以家事諱也；今從正史核入，另作一行讀。
　　一、唐王稱號閩疆僅逾一載，至丙戌八月汀州就俘矣。而贛州楊、萬之守，潰於十月；《原本》贛州盡事者不及紀，今並補。
　　一、永明王流離遷播，躑躅粵中；由粵而安隆、而緬甸，諸臣瑣尾相從者，凡十有五年也。今按年分注，以清眉目；亦作兩卷。
　　一、魯監國越東擁立，江岸駐防，海上倚艍者兩年、舟山立朝者亦兩年。其後漂泊無地，而諸臣崎嶇相從，其盡節者較兩都為最。《原本》脫略過甚，今悉案事勘補。
　　一、〈列傳〉諸臣多逮事崇禎而歷官三朝者，溫氏於其章奏、行實有簡略太甚處。今以有關政教矜式之文，於本事異同、實有所據之文，或補入正傳，或附列「書後」。
　　一、史督輔傳中睿親王書不載，督輔答書亦多所簡脫。此二書為南渡之大文，亦千古之大文也；載之宜詳，今並勘補。
　　一、〈四鎮傳〉原本僅四百二十餘字，不知溫氏何以獨減於此？別本有以雲間王氏《史稿》中文衍錄於後而號為溫氏足本者，謬也。夫以靖南之忠而死、以興平之冤而死，嗚呼，其傳也可略乎哉？
　　一、諸傳之名，皆大書特書；溫氏以謂尚其一死也；然而正附不分，重輕莫別矣。今凡主事而死跡著者得正名；凡從事而僅以一死見者皆旁列，綴於正傳末。而名之多者曰「等」，其事不得詳、名不可泯而見於「書後」者曰「附」。
　　一、每冊每卷，首則有引、尾則有跋。《原本》強析之為二十卷，其引、跋則顛倒瞀亂矣；鈔胥踵謬，奇訛百出。今逐一厘明而類區之，俾讀者勿滯於目。
　　一、凡分卷小引，《佚史》所言，貫以「○」；《勘本》所言，貫以「◎」。跋尾、書後，則以「《佚史》曰」、「《勘本》曰」別之。
　　一、《原本》「凡例」二十則及首尾引跋、置論，間有所偏；不獲已而芟替者，亦數百言，以冀歸於純一，無聞傳流。後之君子，其亮我乎！
　　一、《原本》篇目間於三朝稱帝、稱謚，諸傳卷次、名次多所淆紊。如周、雷罪案引、跋自分，宜單作一卷讀；他可類推。原目附後，亦知海內自有《原本》也。弆以較之，即足以見《勘本》厘次之功。
　　一、《勘本》、《摭遺》諸文雖引用群書，而一以「通鑒輯覽」及諸大家文集為準；如雲間王氏橫雲山人「史稿」、蕭山毛氏「合集」、甬上全氏「鮚埼內、外集」，與夫當時專紀三朝行事各書也。至於小家雜說輒多愛憎之口，必參互考訂至信而後存；不信於我，必不敢告信於四海之內也。無已，或有兩存其說於「書後」以俟博雅者。
　　一、諸史后妃必別立為傳，溫氏失之。茲於《摭遺》之首，補列「宮壺」一門為一卷。
　　一、魯監國事，「佚史」以謂無足言者；蓋失諸考也。越東初立，一時勇義之士多觥觥在人耳目間者；及之閩海、之舟山，先後盡瘁於事者復大有其人也。今《摭遺》補稿，分列兩卷。
　　一、何、瞿、堵三公官歷四朝而身終於粵，用列粵臣之首。粵自桂林失守，即流徙安隆，為孫可望所挾，有十八先生之獄；此粵中事之最重者也。李定國盡瘁於緬、鄭成功獨雄於海：今悉如「佚史」志纂補。
　　一、前史以時為次，統而不分；《勘本》已約之、厘之矣。然如「儒行」中之「文藝」、「逸民」中之「獨行」，又不可以不別；他若「列女」、「方外」，俱未可闕也：並補纂。
　　一、奸逆之徒，推溫氏言，惟有金聲桓一傳列於「逆臣」；其它則闕如也。夫左良玉有始無終，罪因黃澍，亦不可不明。若以馬、阮之朋奸誤國為千古罪魁，雖奸狀旁見諸傳，究有所未盡；削其名，不翻掩其惡邪！今從史例，增「奸臣」為殿。
　　一、明末三朝散事殊多，其近於穿鑿者不敢附。惟遺聞、逸說有實可徵引而與正文有所質證者、與時事有所關合者，間於「書後」贅諸，以補不足。
　　一、是書從畢升活字例排版造成，所有刊注攟補之文曰《紀略》、曰《列傳》、曰《摭遺》，都四十又八卷。不過就區區者一己之智能，就江、浙間所見之書本也。體關確史，遠冀流傳；倘海內鑒藏家有於此三朝之政跡、之文章、之故老傳聞、之家乘軼事而可以證明、可以糾繆、可以轃益而歸於盡善者，敬希函寓蕭然山下，庶幾隨時改版更正，則幸甚。
　　以上「凡例」二十二則，為去秋始定之規，而加以今春勘補各條也。不才於此史，昨以寓公、以窘鄉，苦心孤詣，逾三月而較勘之本定，又五月而排版之工畢。初意就溫氏原文之訛之缺，攟緝大概而已；既乃考索日深、異同日見，人物事文之介於三朝者逾求而逾多，有不能已於纂補重訂考焉。茲凡前史三十卷中之事有質疑、文可徵實者，或於正傳、於小引、書後間為之案事分注，並贅以辯論。其《摭遺》初刻之十卷外，又為之分門引類，續稿纂列：如宮壺諸妃、監國諸臣、逸民、列女諸類，都一十八卷。惟是遺聞佚說，隨見隨轃。而頭訖紛繁，恐終不免貽譏罣漏耳。昔人言：『確史之難，須握管在手，方知此中苦處，亦方知此中別有樂處。』其然、豈其然？
