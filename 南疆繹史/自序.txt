　　世之讀《明史》者眾矣。讀《明史》而至闖獻之毀邦國、毒人民而有不裂眥指髪者乎？讀《明史》而至我朝應運，振旅入關，於定鼎伊始，首褒殉難諸臣，而有不舉手加額者乎？矧夫我純廟欽定《明史》而於思宗之實不書亡、於赧王之賁方書絕；是不獨予以位號，且隱以蜀漢之統於兩漢例也。就論唐、桂二王之自立稱戈，猶諒之為宗支繼起，不等於異姓紛爭；歸其臣而勿斥為偽，錄其事而並恤為忠。聖度則天，大公至正；直為萬世史冊以立其程。
　　夫明末自南渡而下，孱主迭興、孤臣危立，又延至一十八年之久。其間可矜可愕之行，與出坎入險、百折不回之節，亦大有功於名教也。迄今二百年來我國家涵養斯民，胥受承平之福；而於易代之際之嫌文諱事已早奉寬大之令，可一切毋庸置避。煌煌明詔，敬謹弁錄卷端矣。當其福王之柔闇而擁立南都也，江左諸公始宜納土修誠，以逭造化。晉元、宋高之隅守偏安，錢氏子孫之歸朝延祀；緬維列聖宏仁，興滅繼絕。誠如俞旨，倘許其為南渡之偏安與否，猶未可知。奈何馬、阮濟奸，黨私誤國；群醜扇虐，忠藎替亡。雖有史督輔之忠亮日月，而動掣其肘、蔽以讒，卒使能盡智索，亟救無方！揚州一失，瓦解冰消矣。洎至閩疆唐王之稍能自治也，然內制於曾妃、外困以鄭氏，悍帥驕功、良臣殞命，雖有何忠烈之堅貞而不能任。登壇授鉞，強號親戎；觀夫風起燭滅，則天心可知。徒事虛文，終無實際；及一年而亦見汀州之敗焉。永明王則遷播粵中，屢經喪敗；倚賊臣為輔弼、依緬酋為居停，已不復成其為君，而獨許一李晉王之呼天誓心耳。至如魯監國乃熠熠末光，形其疣贅。然而登山航海，所聚者實孤忠之餘氣，若求於此而得一死所者；以故盡節諸臣，較兩都為差盛。君子曰：是豈可以成敗計，適足以與河嶽爭光也哉！
　　此《南疆佚史》，為吳興溫氏原本。其論三朝逸事，體例頗稱簡當。向僅傳鈔，致多脫略；且卷中位號有不應書者、事跡有不盡備者。茲悉考證得失，綴補周詳，別署其名曰「繹史勘本」，均三十卷；其餘忠賢義烈與夫閨中、方外之卓卓然有大節在人間世者，則又區別補纂，作《摭遺》以附之，得十八卷。用畢升活字法排印成編，俾後之覽者目貫意通，可厘然於正偽、賢奸之會也。所以借「繹」為「佚」雲者，非襲馬驌之稱；蓋以辨此四十又八卷為不才尋繹諸史以成之書，而事已在三越甲子後，名同、事同而文辭、識見之與溫氏故不同也。嗟乎！有明末政一敗於宦豎，再敗於盜賊。宦豎不可制則假之以事權，盜賊不可制則餡之以爵祿，毒痡海內，宗社為墟。試思南都之亡，亡於左良玉之內犯也；閩疆之亡，亡於鄭芝龍之迎款也；滇中之亡，亡於孫可望之逃降也：斯則為南渡以後之興亡關鍵也。是故禍基於闖而畢於獻，真人出而四海一矣。吾故曰：讀《明史》至易代而下之褒忠、恤謚不加感，讀《明史》至闖與獻之破國喪元不加惡者，則非君子人也。
　　不才早攖家難，浪著游䡮；歲月空馳，頭顱如故。在吾先世，亦嘗為亡國之大夫者焉。支流既遠，祖德猶聞。徒以不才之荒落，而辱交於當代鉅公也，比越二十年矣。故紙鉆餘，壯心銷盡。既不有奇文五色，掃筆陣之千軍；亦聊以熱血一腔，誅奸徒於萬古：則又不僅為裂眥指髪、舉手加額已爾。
　　道光十年〈歲在上章攝提格〉夏至後日躔鶉首之次，古高陽氏吳郡李瑤序。
