題「吳郡李瑤子玉纂」
　　右《繹史摭遺》傳目都十八卷。己丑所定者十卷，先曾刊附以行；庚寅勘補者：曰宮壺妃御、曰浙東監國諸臣、曰勛戚世祿、曰舟山盡節江東殉義、曰文學儒行、曰逸民獨行藝術、曰列女、曰方外，凡八卷。就論南渡而下之三朝人事，於此亦頗賅貫；然必曰舉之無遺，則吾豈敢！從來正附各史，初不嫌於修之惟精、續之惟詳也。是書出，而吾願海內同志之士如吳興氏之著作跋尾者，更有以助吾，則幸甚。
　　道光十年重午，七寶生並記。

