　　謚以尊名節，以壹志；飾終之典，代有常經。夫時至明末，南渡而下，荒殘叢擾；即此兩字褒勛，亦率多偏私冒濫。迨我高廟重予權衡，特施曠典；庶幾爾時諸臣、諸士民之殉於國是者，志節臚章，無憾千古矣。比者，子玉氏於《繹史》勘補事竟、捭版就畢，乃以燈火餘閑，別出書八卷曰《恤謚考》。其文宗諸《欽定勝朝殉節諸臣錄》；蓋聖諭、詩文及疏議等篇先已錄冠《勘本》卷端，此獨節取福、唐、桂三朝與魯監國時之以兵事相終始者，曰專謚、曰通謚、曰祠祀，都如乾人，略置區別，而麗於《摭遺》之首以並行。一以補「繹史」紀傳所或闕，一以使天下後世讀是史者知皇朝至德所加兩字公平，昭然袞鉞，實足以為千秋定案也。
　　庚寅秋七月既望，蕭山蔡聘珍序。

