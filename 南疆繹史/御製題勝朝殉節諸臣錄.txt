　　昨以勝國殉節之臣各能忠於所事，不可令其湮沒不彰，特敕大學士、九卿等稽考史書，核議予謚入祠，以昭軫慰。其建文諸臣之死事者，並命甄議。茲大學士等議上錄其生平大節表著者，予以專謚；餘則通謚為「忠烈」、「忠節」，次則通謚為「烈愍」、「節愍」，統計一千六百餘人。若諸生、韋布未通仕籍及姓名無考如山樵市隱之流，則入祀所在忠義祠，統計又二千餘人，各為一冊進。覽之，均為允協。因名之曰《勝朝殉節諸臣錄》；冠以所頒諭旨，附載廷臣議疏，匯刊頒行，俾天下後世讀史者有所考質。夫以明季死事諸臣多至如許，迥非漢、唐、宋所可及。錄而旌之，亦累朝所未舉行；似亦足以褒顯忠貞，風勵臣節。固不必如張若溎所請之遍行查訪，徒滋紛擾，致無了期。且即再入數千人，於表章大義亦無所增減。廷臣駁議惟韙，亦並載之。爰題詩簡端，用示大意。
}}
　　信史由來貴癉彰，勝朝殉節與膻薌。
　　五常萬古既雲樹，潛德幽光允賴揚。
　　等度早傳遼及宋，後先直邁漢和唐。
　　{{~|諸臣泉壤應相慶，舍死初心久乃償。
〈宋李若水從欽宗至金營不屈而死，金人相與言曰：『遼國之亡，死義者尚十數，南朝惟李侍郎一人』。〉
　　欽定《勝朝殉節諸臣錄》，自兩都而下，閩也、浙也、粵與滇黔也，凡所盡難諸臣、諸士民、婦女，搜羅廣列，統予謚祀；且上逮建文革除諸忠。闓澤遐敷，重淵胥被矣。伏讀是錄卷端弁列御製詩並序，仰見純廟於易代而下之孤忠遺烈，軫恤至深。宸翰褒加，實為之三致意焉。其「四庫全書提要」及「議疏」二則與史事有涉，茲悉轃附。謹載跋。
　　臣等謹案《勝朝殉節諸臣錄》，乾隆四十一年奉敕撰。
　　明自萬曆以還，朝綱日紊，中原瓦解。景命潛移，我國家肇造丕基，龍興東土；王師順動，望若雲霓。而當時守土諸臣各為其主，往往殞身碎首，喋血危疆。逮乎掃蕩妖氛，宅中定鼎，乾坤再造，陬澨咸歸。而故老遺臣猶思以螳臂當車，致煩齊斧：載諸史冊，一一可稽。我皇上幾餘覽古，軫惻遺忠。念其冒刃攖鋒，雖屬不知天運；而疾風勁草，百折不移，要為死不忘君，無慚臣節。用加贈典，以勵綱常。特命大學士九卿、京堂、翰詹、科道集議於廷，俾各以原官錫之新謚。蓋聖人之心，大公至正，視天下之善一也。至於崇禎之季，銅馬縱橫，或百戰捐生、或孤城效死；雖將傾之廈，一木難支，而毅魄英魂自足千古。自范景文等二十餘人已蒙世祖章皇帝易名賜祭、炳耀丹青外，其縶馬埋輪、沉淵伏劍在甲申三月以前者，並命博徵載籍，詳錄芳蹤。若夫壬午「革除傳疑行遯致身」一案，見聞雖有異詞，抗節諸臣生死要為定據；亦詳為甄錄，進慰忠魂。大抵以欽定《明史》為主，而參以官修《大清一統志》、各省通志諸書，皆臚列姓名，考證事跡，勒為一編。凡立身始末卓然可傳，而又取義成仁、搘拄名教者，各予專謚，共三十三人。若平生無大表見，而慷慨致命、矢死靡他者，匯為通謚：其較著者曰「忠烈」，共一百二十四人；曰「忠節」，共一百二十二人；其次曰「烈愍」，共三百七十七人；曰「節愍」，共八百八十二人。至於官微末秩、諸生、韋布及山樵、市隱，名姓無徵，不能一一議謚者，並祀於所在忠義祠，共二千二百四十九人。如楊維垣等失身閹黨，一死僅足自贖者，則不濫登焉。書成，命以《勝朝殉節諸臣錄》為名；並新制宸章弁諸簡首，宣付武英殿刊刻頒行，以垂示久遠。
　　臣等竊惟自古代嬗之際，其致身故國者，每多蒙以惡名，故鄭樵謂「《晉史》黨晉而不有魏，凡忠於魏者，目為叛臣，王凌、諸葛誕、毌邱儉之徒，抱屈黃壤；《齊史》黨齊而不有宋，凡忠於宋者目為逆黨，袁粲、劉秉、沉攸之之徒含冤九原。」可見阿徇偏私，率沿其陋。其間即有追加褒贈，如唐太宗之於姚君素、宋太祖之於韓通，亦不過偶及一、二人而止。誠自書契以來，未有天地為心、渾融彼我，闡明風教、培植彝倫，不以異代而歧視如我皇上者。臣等恭繹詔旨，仰見權衡予奪，袞鉞昭然。不獨勁節孤忠咸邀渥澤，而明昭彰癉，立千古臣道之防者；《春秋》大義，亦炳若日星。敬讀是編，彌凜然於皇極之彝訓矣。
　　乾隆五十四年四月，恭校上。
大學士臣舒赫德、臣于敏中等謹奏：奏為遵旨一並議奏事。
　　左都御史張若溎奏「請交直省督撫採訪明季殉節事跡」一折，乾隆四十年十一月二十三日奉旨：『此折並著大學士九卿等一並議奏。欽此。』欽遵。據稱：『竊聞定稿衙門以《明史》及各省《通志》為斷，其說是矣。然《明史》、《通志》固本朝纂修之書，抗志流賊者，或載及之。若犯我顏行，方且指為不順；孰敢大書、特書以志不朽。然則欲專求之於《明史》、《通志》，除峻秩顯官有關大局者之外，其餘人等，臣疑其不能多睹。請先就《明史》、《通志》查考編次進呈，並請行文直省各督撫再加採訪，務期確實不爽、文獻可憑，錄其姓名行跡；限其半年之內，陸續具奏。臣等詳加考核，取其信而有徵者編纂成書』等語。
　　臣等伏查明季殉節諸臣，蒙我皇上錫謚褒忠；臣等承命集議，謹遵原奉諭旨就《明史》及《輯覽》所載，詳加摘錄。又思歷經官修之《大清一統志》及各直省《通志》比正史義例較寬，所收均為詳信；亦應酌加參考，用廣搜羅。至一切野乘、裨官，誠以其傳述多訛，未敢概為援引。今該左都御史以《明史》、《通志》所載無多，請行各督撫再加採訪；固亦推廣聖仁，闡幽顯微至意。臣等恭繹欽定《明史》一書，原系仰稟睿裁，筆削公正。凡與本朝交涉事跡，莫不詳確紀載，毫無忌諱。故上自遼東死事諸人，下及福、唐、桂諸王臣子之阻兵抗命者，悉皆編入「列傳」，大書特書。不特顯秩崇班各詳本末，即於子衿、韋布亦一一附著其姓名。方策具存，無難考見。臣等現在核辦各項，本於《明史》者實什之七、八，並未有如該左都御史所云不能多睹，以致埋沒疏虞之處。至如文集、說部等類，原非謂其一無可據。然如李國楨誤國辱身，而谷應泰作《紀事本末》乃謂其激烈殉義，足見野史之冒濫難憑；又如吳繼善降賊被殺，而吳偉業作傳乃稱其大罵捐軀，更見私集之阿諛難據。是以從前修史時，間加刊削，實有不得不從嚴慎者。今臣等辦理謚典，擬於《明史》以外兼及志書，裒輯已廣；故專謚、通謚至有一千五、六百人。聖澤覃施，極為周溥。若因其間尚有遺佚，復令督撫採訪增加，則自今上距國朝定鼎百有餘年，正史既不載其名、故老又無從詢問，文獻並不足徵；而僅據其子孫呈報之詞，又將何所考核以辨其誣信。轉恐真偽混淆，毋裨彰癉。況天下之忠義一也，我皇上褒崇節烈、獎恤遺芳，原主於扶植綱常，垂教萬世。此不獨身被易名之典者，共蒙優渥殊恩；即或當日傳聞闕略，間有未發之幽潛，應亦無不正氣咸伸，漏泉同感。又何必勒限行查，徒滋紛擾。應該將左都御史所奏之處毋庸議。
　　除謚典各條款已另行擬議具奏外，臣等謹遵旨將此折一並會議。是否有當？伏候訓示遵行。謹奏。
