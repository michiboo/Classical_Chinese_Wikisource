　　幼年即羨聞我攝政睿親王致書明臣史可法事，而未見其文。昨輯《宗室王公功績表傳》，乃得讀其文。所為揭大義而示正理，引《春秋》之法斥偏安之非，旨正辭嚴，心實嘉之。而所云可法遣人報書，語多不屈，固未嘗載其書語也。
　　夫可法，明臣也。其不屈，正也。不載其語，不有失忠臣之心乎？且其語不載，則後世之人將不知何所謂；必有疑惡其語而去之者，是大不可也。因命儒臣物色之書市及藏書家，則亦不可得；復命索之於內閣冊庫，乃始得焉。卒讀一再，惜可法之孤忠，嘆福王之不慧；有如此臣而不能信用，使權奸掣其肘而卒致淪亡也！福王即信用可法，其能守長江為南宋之偏安與否，猶未可知；而況燕雀處堂，無深謀遠慮，使兵頓餉竭，忠臣流涕頓足而嘆無能為，惟有一死以報國是，不大可哀乎？且可法書語，初無詬誶不經之言；雖心折於睿王，而不得不強辭以辨，亦仍「明臣尊明」之義耳。予以為不必諱，亦不可諱，故書其事如右。而可法之書，並命附錄於後。夫可法即擬之文天祥，實無不可；而《明史》本傳乃稱其母夢文天祥而生，則出於稗野之傅會，失之不經矣。
　　《東華錄》載我純廟御製文一首，恭錄如右。敬繹聖制重惜夫督輔之孤忠、赧王之孱憒，至以厓山大節畀諸；而於具答睿王書事，復深嘉其為「明臣尊明」之義。崇論宏議，炳燭千秋矣。
　　《繹史勘本》初於督輔傳目節自變量言，以示盛世昭忠之意。茲謹備列全文，庶使海內臣民得以遍瞻宸藻；聖謨洋洋，實準物理人情於至當，而垂為萬世法也。
　　道光庚寅閏夏，臣瑤謹跋。
