　　《御批通鑒輯覽》、《四庫全書提要》、《東華錄》、《明史稿》、《綏寇紀略》〈未刻編〉、《貢舉考》、《三朝備要》、《明季遺聞》、《甲乙編年》、《舊京志》、《揚州殉難觚》、《殘明書》、《中興金鑒》、《兩朝識小錄》、《三垣筆記》、《綏史》〈後編〉、《三藩紀事本末》、《金陵剩事》、《贛難紀實》、《江東事案》〈正續編〉、《浮海記》、《滇考》、《滇緬日記》、《劫灰錄》、《孑遺錄》、《三岡志略》、《湖錄》。
　　以上書二十七種，皆一時參核徵引者。所以附識於此，特明《勘本》、《摭遺》之事必有源、言必有據，非杜撰也。群書不分年代後先，示便也；不列作者姓氏，省文也。
　　《皇朝武功紀盛》、《江南義師始末》、《福人錄》、《續鑒》、《明季輯略》、《魯乘》、《廣見聞》、《舟山忠節表》、《閩小史》、《閏餘逸事》、《夢華潭水榭叢錄》、《澳門圖志》、《浙東郡縣新舊志》。
　　又，續見諸書，於紀傳中隨時轃損。難經排版印成，亦多案事翻改。並附識。
　　嗟夫！不才少務交遊，絀於知己；名心獨冷，俠骨空張。向維急人之急，每致累益加累。今而纘此故史，托驥尾、逐蠅頭，亦計之末焉者矣。憶昨從事都轉幕下，浮家西子湖邊，月滿一樓，花明四壁。詩酒壺矢之會，旬輒載舉；親疏依附之流，日繁有徒。及茲黃金散盡，白髮漸生。鼓枻重來，入山小住，聽萬籟之既寂，對一鐙而自孤。我因注史杜門，人亦棄交絕跡。撫今感昔，尚忍何言！
　　夫是書之初，助我借書考鏡者，苕上坊友吳壽昌；助我貸泉始事於梓者，盤石九品官周劍堂。既而我子辛生來自蕪湖，命之校字。楮本不足，則罄我行裝投諸質庫；又不足，則乞貲市儈，耐盡誹嘲。自夏歷秋，工徒百有餘指，岌岌欲潰；亦不啻爾時江上之防獨守，我心散而復振。先嘗馳書吳門幕中舊雨，或以危言相恐；間詣鹺政偕事諸人，幾至叩關弗納。竭智盡力，書乃有成。成之時，幸錢塘大令同里石敦夫〈同福〉、前漢陽觀察富春周蕓皋〈凱〉、前湖州太守贛榆董奕山〈梁〉、杭州別駕同郡吳兼山先後分廉相饟；且不敷，則更得蕭山蔡氏松町封翁〈鶴〉偕其妷孝廉篴椽年丈〈聘珍〉為之稱貸以益之。是書初印計八十部，工閱二百四十餘日，糜用平泉三十萬有奇。
　　所以歷識集事之難於此者，藉以示吾後人，知賣文為活之難乎其為難也！凡一江上下、十年前後之奉觴為壽、折簡為盟及誼稱世執而嘗小受吾惠者，或呼之弗應、或望之輒走，非之笑之之不暇，而皆以冰炭視也。噫！
　　己丑秋吳山觀潮日，七寶轉輪藏主古高陽氏並記於十二峰寓樓。
　　《欽定勝朝殉節諸臣錄》、《國殤事略》、《三朝閏餘年表》、《國變難臣鈔記》、《南渡錄》〈無名氏著，與李暎碧異〉、《吳下舊聞》、《天南逸史》、《平定臺海事略》、《國初七子遺書》、《明通事案》、《越中殉義傳》、《越東郡縣新舊志》、《鮚埼亭集內、外編》、《明文授讀》、《西河合集》、《天都文類》、《諸名家專集》〈凡集中一文一事於本史有所關合者，摘錄之；不及備載其名〉。
　　《繹史》既成之明年庚寅春，重事勘補。蕭山蔡氏丈篴椽孝廉為之鳩工排版，傳諸海內者又百部。凡續見之書，名列如上。夫溫氏原史臚引書目僅四十餘種，今就吳興楊氏跋尾之所稱及區區者一隅之所聞所見，則約略猶在百種以外；此溫氏之所以不盡不詳也。以上續引諸書，人名之備者，莫如《勝朝殉節錄》；人事之詳者，莫如全氏《內、外編》也。
　　庚寅閏夏，子玉氏並記。
