　　《南疆逸史》〈一作《南疆佚史》〉跋十二篇，清乾、嘉間歸安楊鳳苞〈字傅九，號秋室〉撰。據楊氏同邑後人陸心源所編「楊秋室先生集」〈簡稱《秋室集》〉序文：楊氏『早工詞章，以「西湖秋柳詞」知名。後務為證經搉史之學，尤留心明季遺事。嘗病溫氏《南疆逸史》體例未純，事多訛漏；擬另撰一書未就，大凡見十三跋中』〈按世傅十二跋，三或二之誤耳〉：此《南疆逸史》十二跋之由來也。李瑤所定「勘本」並其《摭遺》，嘗就楊氏跋文多所引斷；茲將十二跋全文錄附本書之末，以利參閱。
　　至所錄各跋，系以中央研究院歷史語言研究所藏「夢華潭水榭叢錄」本〈抄本〉為依據。惟第十二跋末尾約缺七百餘字，另據《秋室集》〈刊本〉補足；其餘各篇遇有與《秋室集》不同時，並分加「注語」備考。
　　又，本書卷首原載有「楊氏跋語」一則，按即第十二跋後半段，錄自《夢華潭水榭叢錄》者。為免重沓，經予略去。附此說明。〈編者〉
　　《南疆逸史》，吾鄉溫孝廉睿臨譔。蓋述明季福、唐、桂三藩之遺事，終以魯藩附之。紀略四、列傳五十二，計五十有六卷；首列自序及「凡例」二十則。簡而有法，是非未大悖於《春秋》之義，世稱信史；不特網羅散佚，備勝國之舊聞已也。然微嫌其失之太簡，要必為之注，以補其闕遺，若裴松之注《三國志》之例；而後文獻足徵焉。
　　考其「例」中臚引書目四十餘種，亦稱該備；第以予所知，三藩之野史出乎是編採擇之外尚多。其兼紀三藩事者，則有吳蕃昌《三朝大事紀》、沉東生《三朝宰輔年表》、《大臣年表》、《封爵年表》、韓昌箕〈《秋室集》箕作基〉《日昃月虧錄》、潘居貞《鞠旃小史》〈是書及《甬東餘氣綠》均屬編年體；自甲申至辛醜止，凡兩大冊。往見之舅氏瀋北垞先生許。按鄭氏《湖錄》云：「予求《鞠旃日記》一覽而不可得，聞其紀鼎革時事甚悉；及庚子、辛丑數年中，苕上諸大案始末歷歷如繪。故甚秘之，不以示人」。據此，則《小史》、《餘氣錄》二書即從《日記》中鈔出者〉、某《殘明紀事》、《明末紀事》、《明季南略》、《南北實鈔》、楊陸榮《三藩紀事本末》；其紀北都國變兼及南都事者，則有沉國元《甲申大事記》、錢𠷓《甲申傳信錄》、釋法遯《甲申核真略》、李延是《崇禎甲申錄》、碧水翁《甲乙編年錄》、徐肇臺《甲乙紀政錄》、東村老人《明季甲乙事略》、李遜之《三朝野記》、王世德《崇禎遺錄》、某《崇禎紀略》、《崇禎紀事》、《甲申紀事》、《國變紀實》〈原名《北都敘略》；後續附南都乙酉事，改是名〉；其專紀福藩事者，則有顧紳《中興頌治》、《中興紀錄》、朱鑒等《中興肇記》、何光顯《中興全盛錄》、馮夢龍《中興從信錄》、永曆史臣《聖安實錄》〈董丈希輅語予云：「《聖安實錄》十二卷，昔從羊城故家見之，猶是當時進呈原本；前有敕譔旨一通、表一通、總裁纂修謄錄銜名一通。嘗錄卷首數翻，入所見書目中；是時偶忘借鈔」。丈今下世已十年矣，子傳先卒；伯道無兒，遺書零落可嘆〉、吳應箕《留都見聞錄》、顧炎武《南都時事》、黃宗羲《汰存錄》、夏完淳《續倖存錄》、史元《舊京遺事》、某《南渡錄》〈此與李清譔者同名〉、《南都大略》、《南都雜著》、《留都愴見錄》；其兼紀唐、桂兩藩事者，則有周齊曾《閩粵春秋》、吳晉錫《孤臣泣血錄》、吳系《蹈東小史》、朱繼升《三閩四廣後錄》、天末山樵《南樵外記》；其專紀唐藩事者，則有徐肇臺《續丙紀政錄》、褚廷綰《閩史》、李令晰《福京大事略》、吳門嘯客《鎮海春秋》、某《閩海紀略》〈陳睿思譔者紀魯藩事〉、《中興錄》、鐵函錄〈一名《思文大政記》〉；其專紀桂藩事者，則有馮蘇《永曆編年》〈此《劫灰錄》定本〉、《見聞隨筆》、釋明心《永曆紀年》、胡欽華《永曆本末》、滄洲漁隱〈或作溪上樵隱〉《安龍逸史》、郭良史《滇黔近事》、戴有孚《辛壬錄》、某《永曆紀事》、《粵游紀聞野筆》；其專紀一人一事及合紀殉難事者，有朱子素《乙酉紀》〈《秋室集》作《乙酉紀事》〉、墻東先生《識小錄》、王璣〈《秋室集》璣作《幾》〉《信書》、某《揚州十日錄》〈《秋室集》作王秀楚《揚州十日紀》〉、沈彥章《四鎮始末》、顧苓《三大忠行實》〈一贈太師史忠清公、一贈粵國公瞿文忠公、一贈中湘王何忠烈公〉、某《江左二臣傳》〈史、黃二公〉、沉虯《三吳義旅記》、施世傑《酉戌雜記》、《孫烈士傳》、姜廷梧《守浙紀聞》、戴東旻《行間紀略》、熊緯《幸贛行程日記》、曾畹《贛州守禦日誌》、《金王反正事跡》、宋之盛《江難述》、嚴煒《蜀滇檮杌》〈述孫可望事〉、《李晉王事述》〈一名《晉乘》；記李定國事〉、彭遵泗《蜀碧》、釋金種《寅卯軍中別集》、李延是《南吳舊話錄》、史惇《慟餘雜記》、八十朽人《遺事瑣談》、某《生還紀事》〈或雲鄧凱撰；非〉、《天潢譜》〈是編自稱名曰璵，不著姓氏〉、李清《諸忠紀略》、高承埏《自靖錄》〈承埏所輯，自崇禎以來殉節諸臣，迄歲丁亥止；其子佑𨥈續成之〉、陳濟生《忠節錄》、戴笠《殉國匯編》〈一名《則堂紀事》〉、《骨香集》〈紀女子死節者〉、《耆舊集》〈紀隱逸後死者〉、《發潛錄》、趙庾《殉節諸臣傳》、徐與參〈《秋室集》作徐興〉《本朝生氣錄》、金種《四朝成仁錄》、黃容《忠烈編》、鄭亦鄒《明季遂志錄》、趙吉士〈《秋室集》作趙哲士〉《二續表忠記》、葛世振《昭忠錄》〈《秋室集》作《照忠錄》〉、任皞臣〈《秋室集》作任皞〉《表忠紀略》、某《國殤紀略》、《丹忠錄》、《南忠紀實》、《明末忠節列傳》；其專紀魯藩事者，則有周齊曾《魯春秋》、韋全祉《魯監國宰臣卿寺年表》、潘居貞《甬東餘氣錄》、張煌言《北征紀略》、徐芳烈《浙東紀略》、閔及申《海島閏歷》、於穎《今魯史》、余增遠《魯歷》：總百一十餘種。合原採書目，凡百六十餘家。又諸《明史》定本〈三朝史館分纂紀傳稿本〉及諸《通紀》、《編年》約有百餘家以暨故老遺民之奏疏、文集、私乘、家牒、稗官小說又不下二百家；而山經、地誌之書，不在是數。及今群籍具存，取而甄綜，考其同異，刪其紕繆、拾其佚遺、補其缺略，以分注於紀傳之下，俾亡王播遷之慘，外無漏跡；而令後世有國者覽之，亦足以為殷鑒矣。吾宗拙園〈拙園二字，原抄空缺，《秋室集》補；下同〉精熟故明史事，向予假是書；爰跋此以貽之，冀其博求掌故，銳意編摩，汗青有日。予雖檮昧，猶能預於校仇之役；拙園勉旃！
　　昭陽赤奮若修寎之月，哉生霸小玲瓏山樵書。
　　野史中有兼紀三朝事者，吳偉業《綏寇紀略》、鄒漪《明季遺聞》是也；有紀國變及南渡事者，夏允彝《倖存錄》、文秉《甲乙事案》、許重熙《甲乙匯略》、李清《三垣筆記》是也；有專紀宏光事者，顧炎武《聖安本紀》、黃宗羲《宏光實錄》、李清《南渡錄》是也；有紀隆、永兩朝事者，黃宗羲《行朝錄》、錢秉鐙《所知錄》、瞿昌文《天南逸史》、劉湘客《行在陽秋》是也；有專紀隆武事者，閩人《思文大紀》是也；有專紀永曆事者，沉佳《存信編》、魯可藻《嶺表紀年》、劉湘客、楊在、綦母邃《象郡紀事》、馮蘇《劫灰錄》、某《南粵新書》、《粵事紀略》、鄧凱《滇緬紀聞》、《滇緬日記》是也；有專紀一人一事者，應廷吉《青磷屑》、史德威《維揚殉節始末》、袁繼咸《潯江紀事》、某《北使記》、康範生《虔事始末》、某《贛州乙丙紀略》、某《江人事紀》、徐世溥《江變紀略》、章曠《楚事紀略》、沈荀蔚《蜀難敘略》、楊在《朱容藩亂蜀始末》、《武崗播遷始末》、《孫可望脅王始末》、《犯闕始末》、《犯隆紀事》、〈《秋室集》作《安隆紀事》〉、鄧凱《遺忠錄》、《求野錄》、《也是錄》是也；有專紀魯監國事者，黃宗羲《魯紀年》、《四明山寨紀》、《舟山興廢紀》、《日本乞師紀》、馮京第《浮海紀》、鮑澤《甲子紀略》、陳睿思《閩海見聞紀略》〈《秋室集》作《閩海見聞紀》〉、阮疇生《海上見聞錄》是也：共四十餘種。其間紀載有詳略、年月有先後、是非有異同、毀譽有彼此；乃取史館明末諸傳及徐閣學《明季忠烈紀實》諸傳合而訂之，以成是編。其它未見之書，尚俟再考；然大略具是矣。
　　按《贛州乙丙紀略》、雩水易學實譔。黃宗羲《宏光實錄》，一名《宏光實錄鈔》，又名《宏光紀年》；《行朝錄》，本《隆武紀年》、《永曆紀年》二書而合並者；《舟山興廢記》，一名《舟山紀聞》。閩人《思文大紀》，一名《三山野錄》。
　　又按《鮚埼亭外集·題〈天南逸史〉》云：「是書殆瞿留守族人所為，故多稱『先太師』；又間稱稼軒而述留守之言，稱之為『弟。』又言在留守幕府為之理錢局事，則亦嘗仕於桂矣。而予考《庚寅桂林百官簿》，無其人也。其自稱是年圖入蜀不果，又往來恭城，頗與永國公曹志建善；且自言乙酉幾死於詹世勛：則是豫於太湖集師之役者也。《嶺表紀年》曰：『己丑，守輔瞿式耜同族瞿共美到粵，亦海上來也。明年，題授行人』：則是書殆即其人所作。其所志留守身後事，有御史姚端、楊藝，有陽羨浮屠清凝。今《明史》但有楊藝耳，可採以補其闕」。予謂謝山以為瞿某之所撰近是：哂園誤以為瞿昌文，紪繆殊甚。書中述留守稱之為「弟」，豈不知昌文乃稼軒孫、非稼軒弟乎？昌文自有《粵中紀事》及《粵行紀》，方簡討密之題其後云：「我讀《粵行紀》，長歌三、四闋。此事入青史，金石可以鍥。中興賴留守，功高齊嶪㠔。浮海來公孫，公孫洵人傑；自從撫粵軍，邦家悲杌隉！捲地騰風波，陵穀變凹凸。五載田園傾，支措餘穹窒。省親代父母，望雲眼可抉；伶仃一書生，艱難愁蹩𨇨！孤身萬餘里，出門何其決！戊子臘月朔，從此負羈紲。適有劉文華，具舟相提絜；吹簫算資斧，囊不滿三鋝。南屏叩老僧，傾橐側行襒。蒿壩脫綠林，天台遭雨雪；兩足凍入髓，五更猶凜冽。乘黑沖毒霧，夜飯裹麥糏。十日見甌城，旅舍相逢瞥；同盟趙秋屋，先已過東浙。接得高堂信，回顧心惙惙。劉君歸取資，拾薪晨自爇；且復畏關津，縮首苦日暍。喜遇新安商，呴沫扶孤孑；因入沙埕關，里巷儼巾櫛。便附安海艘，火島望中蔑；晻靄指高州，音塵海外截。石井復開帆，黑洋風暴颲；波濤撼天地，喧豗心膽裂。悲嘯驚蛟龍，汨影嘆魚鱉！河伯真望洋，海賦信磢沏；幼安能從容，恭祖免蹉跌。仗庇東北風，正柁救漂潎；得泊吳川港，陸程有前轍。五月至蒼梧，翹首鸛鳴垤。覓船叩郡守，探札白藩臬；訛言桂林省，烽燧正侵軼。趙子請先行，郡齋息疲；翼日繡衣請，藍縷羞吶吶。始睹王父書，綢繆桑土徹。整衣催棹楫，水漲溢堤埒；一夜三十丈，闉市湮棖楔。突擁控弦兵，淘擄如草竊；蛇豕蕩神州，荼毒存餘孽。避焰向封川，徒走猛趨蹶；小道通臨賀，茅簷伴棲𡏝。荒村久畏兵，柴荊半扃鐍；盛暑喘赤日，雨汗雜流歠。乃抵昭江郡，重趼力已竭。桂林聞孫來，倚門望日昳；大母更焦愁，病中數驚瞲。豈謂在大墟，遂此先永訣！聞言仰天號，奔馳探前趹。既至拜王父，齊衰牡麻絰；千涕復萬語，左右助嗚咽。援筆記其事，中間甚曲折。我嘆公孫來，《春秋》大書揭！」此敘昌文以戊子臘月自吳赴粵，己丑徂暑始抵桂林；與《嶺表紀年》所云「己丑瞿共美到粵，亦海上來」，書年相合。共美，瞿純仁〈元初〉子也；見東澗〈《秋室集》作某氏。下同〉《元初墓誌銘》中。志謂其取友曰瞿汝說星卿所由，留守稱之為弟爾。則《天南逸史》出自共美所纂，夫復何疑！
　　又按謝山題《嶺表紀年》云：「是書未知出何人之手？似有憾於稼軒與別山者。其謂稼軒僕周文、顧成之橫，至比之江陵之游七；嶺外大臣惟於元曄、魯可藻不為之屈，餘雖別山不能免。周文死，顧成官至錦衣僉事；後為稼軒孫昌文縊殺之於桂林。稼軒不應至此，別山亦不應至此。又言別山與元曄爭為督師，激怒稼軒，收回成命。果爾，別山非真士矣。又言稼軒亦標榜五虎，不免勛鎮習氣；疑出自愛憎之口。明季野史家極難信，以二公之大節，可保其無此；然士大夫亦不可不以此為戒也」。再題云：「魯尚書可藻仕桂王，蓋章曠之亞，而出堵胤錫之上。事去潔身不辱，亦難能也。《明史》不為立傳，乃闕事。《嶺表紀年》戴其於己丑冬疏請召錄諸賢時，則楊廷樞已殉節，贈侍讀；而召張自烈為簡討，且以沉壽民、劉城、康範生為給事，杜如蘭、金光豸為禮、兵二部郎，張之升、金光旻為行人。當此匆匆而以搜羅遺逸為事，亦見有明三百年養士善政未替也。《明史》《楊廷樞傳》亦失載。《紀年》歷詆稼軒，則作者必與稼軒不相能可知。哂園以為魯可藻所述，非也。』考可藻與稼軒悉心協力共守桂林，焦璉嘆為『文官如此，我能滅此朝食者也！」可藻自署《總制兩廣》銜，稼軒曰：『方今武臣多自署督鎮，妄自尊大，貽笑遠人；君奈何亦效此！果欲兼撫，盍令余代君請乎？」可藻遜謝之。即此二事，而知可藻斷不毀稼軒。《紀年》之書，必不出自可藻手也決矣。稼軒標榜五虎，自是實事，非愛憎之口所增加。予嘗見稼軒手評金道隱《嶺海焚餘》，擊節嘆賞。及五虎之敗也，七疏申救，又具密揭封進呈桂王太后；其袒護至矣，然不必為稼軒諱也。謝山於明末諸王事如數家珍，而獨於稼軒之比五虎猶未之或知也，何與？甚矣！榷史之難也。哂園撰《可藻傳》，載其建議勸學，又請恤周鑣、雷演祚、鄭元勛諸人，獨不及召錄諸賢一疏，亦其疏也。因錄謝山跋語以補之。
　　著雍敦牂寎月辛卯。
　　注史之法，以劉昭、裴松之二家為極軌。國朝徐氏炯之《五代史記注》、厲氏鶚之《遼史拾遺》、杭氏世駿之《北齊書疏證》、《金史補闕》，皆仿而為之者。杭氏又有陳壽《三國志補注》，增益松之所未備；而徐氏補三臣傳於死事，似更為劉、裴二家通其例矣。
　　溫孝廉《逸史》一編，予病其太簡。因屬吾宗拙園討論群書，旁參互審，草創具注。而復閱體例，更嫌其有未盡善者。後妃、皇子不立專傳，附於《紀略》之末；前史例有之，因時制宜可也。而列傳不分立儒林、孝友、文苑、隱逸、獨行、方技等目，則曰「人數無幾，末由分析；僅以《隱逸》一傳概之」。愚竊以為不然。夫鼎革之際，士人出處之節，固尚論者之所先；然不有不專以《隱逸》一節標著乎？則列傳不可以不分立，宜從其重者而特書之也。當此之時，儒林大有其人矣，若孫奇逢〈夏峰〉、張履祥〈楊園〉、顧炎武〈亭林〉、黃宗羲〈梨洲〉諸公是也；不分立，惡乎可〈張、顧二人原編闕〉？孝友亦大有其人矣，若嚴書開〈三求〉、姜廷梧〈桐音〉、黃向堅〈端木〉、劉龍光〈蓼蕭〉諸公是也；不分立，惡乎可〈姜、黃、劉三人原編闕〉？文苑亦大有其人矣，若王猷定〈於一〉、魏禧〈叔子〉、韓洽〈君望〉、董說〈若雨〉諸公是也；不分立，惡乎可〈王、韓、董三人原編闕〉？又若王鴻羽、楊大器、曾堯晃〈《秋室集》晃作昶〉、李潛蛟、魏允禧、楊忠〈《秋室集》忠作宗〉、羅牧、楊藝、程觀生、盧之頤、李無垢諸人入之《附傳》則不詳、廁之《遺民》亦不類；則不分傳《獨行》、《方技》，又惡乎可〈魏、楊、羅、程、盧、二李七人原編闕〉？至於列女之傳，史家例不得闕。於時慷慨而死者，有左蘿石之母徐、錢田間之妻方；從容而殉者，有朱君輿之妻趙、顧亭林之母王：褒然為巾幗首，其它難以摟指數矣。搜採幽貞，此傳之不可不補也。志以鋪政體、表以譜年爵。於時可考其詳實者，為歷、為兵、為食貨，志分為三；為宰輔、為七卿、為封爵、為職方，表分而四：此志、表之不可不補也。餘如傳則四夷、外國，志則禮樂、刑法，表則公主、宗藩之類，均不可補，何也？強陽餘閏，遷徙流離，國逼而祚短；聲教不聞遠訖，經制無暇修明。百年以後，載筆者又何從摭實乎！噫！略則注之，明白頭訖之序也；闕則補之，品酌事例之條也。若斯之科，萬代一準。然作者業肇始而未備述者，或續末而不終、任情〔而〕失正；予滋懼焉！如謂以騰褒、裁貶故相繩墨，則吾豈敢！
　　寎月既望。
　　按是編體例之未善，其小焉者也。譔事而弗核，何以傳信來茲？則又不可以不辯。
　　劉、黃諸殉節傳，敘列公侯迎降者二十人，而懷遠侯常延齡與焉；是誣也，乃其失之大者。考延齡字喬石，號蒼穀，開平王遇春十二世孫〈一雲十四世孫，俟考〉；伉爽有大志。既襲封，官南京錦衣衛指揮使，遇事敢言。崇禎中，嘗條陳時政疏十二上，帝深嘉嘆。時姜採、熊開元以劾周延儒下獄，抗章請釋二臣；又致書於延儒，以文彥博救唐介故事相激勸，朝論韙之。福藩建國，復劾馬、阮亂政之罪，不報；即掛冠去〈一雲去為僧，號蒼穀〉。乙酉後，與夫人徐氏中山上公之愛〈《秋室集》作季〉女種菜於金陵湖墅，偕隱食貧，處之晏如。死無以為殮，友人白大生、胡星卿醵金贈賻，乃克葬。於乾初載，裔孫執桓乞詩於諸名士，競賦《開平王孫種菜歌》以美之；厲徵君鶚所云「可憐一紙《鉏奸疏》，卻里長街賣菜錢」者是也。夫喬石之志操，當與徐逸度、劉雪舫合傳；而乃等於崩角稽顙之流，紀載之失實莫此為甚。於戲！桑海瓜疇，故侯飄泊；相逢寶玦，灑涕誰憐！其不至道困苦而乞為奴者，幾希。而抱節不渝如常、徐數君子，實史冊所罕見；鐘阜泰壇，亦為生色。逸度，即世所稱遂初老人者。仁和吳處士潁芳嘗為撰傳，其略曰：「老人李氏，南名；字曰逸度，遂初其號也。家金陵。國初，來杭隱東郭之艮山，賣藥自給；卒年八十有五。始，老人晦跡匿名，棄家遠遯，為挾崑山李氏子同竄，以伯季呼，故姓李；來南，故名南，然非真姓名。疾革時，子嘉錫跪請宗姓所自及名字；瞋目叱之，終不言。故其子孫，懵不知自何氏也。老人不與世接，往來遺民佚老徐堅石、施蕙農數人而已。潁芳得見金翁厚餘，徐堅石弟子也；聞之於師云：「老人是徐中山後人。先人復系於外家呂氏，官韶州司馬。遘國難，閑關至此。詩歌抑塞磊落，可嗟可泣，多不存；其存者，《楚歸吟》一卷、《村居漫興》一卷、前、後《梅花二百詠》」。逸度事，他無所見；微處士撰傳，亦將泯沒矣。雪舫名文照〈《秋室集》照作照〉，即所謂新樂小侯者；附見魏氏禧、王氏源兩家《新樂侯傳》中。因喬石之誣，牽連而及，欲使撰事者知考核之不可以己也。雖然，孝廉雅具史才，頗能裁斷。其誣喬石也，良由惑於野史傳聞之訛，未暇薈蕞而質實爾；論者慎勿以一事之失而概疑之也！
　　餘月癸亥朔，□□書於葿香■〈廠外串內〉。始，寎月下旬，仁和□□□邀予同過□□於月湖，留見南山房三日，縱譚史事為觴政。又偕訪□□□，主人留客芳椒堂，三人論史一昔而別。是日，新自石溪歸也。
　　金陵城東湖塾村，中有隱者開平孫；通侯甲第今已矣，意氣豪華無復存。開平去今凡幾代，五王之後惟君在。往昔爭言青門〈《秋室集》青門作故侯〉瓜，如今獨數湖塾菜。問誰種菜滿畦新，一家生計只三人；終歲把鉏菜畦裏，婦能炊飯兒負薪。為君婦亦太辛苦，嬌貴當年難比數；翟珈賜出小侯妻，珠翠裹成上公女。都人猶記嫁時裝，如雲妾媵爛生光；臺前照鏡輪梳髻，架上熏衣派管香。一朝散去竟何有，相對惟餘雙白首；早從府內厭笙歌，遷向村中操井臼。村中井臼倚柴扉，賣菜還愁終歲饑；長夜不肯然薪坐，十指侵寒綻故衣。東川子孫公主裔，妻孥行沒〈《秋室集》作深〉心常媿；聞說君婦盡傷情，無心更擬求奴婢。
　　白鷺洲接大江濆，牧馬兒來動成群；先生避世何處去，合家住近公主墳。茅屋三間倚墳腳，門戶欹斜草繩縛；籬外時聞樵婦喧，樹下每有漁船泊。先生田無一石租，餬口祗賴青囊書；春深婦子競鋤菜，水落弟兄公養魚。可憐茅屋多年破，五柳陰中留客坐；風雨淹旬不出門，先生高臥舉家餓。先生本是公主孫，當年駙馬最承恩。馴象門西起府第，至今基址宛然存；府基荒去墳園冷，細竹寒花空滿嶺；洗菜猶傳金水橋，灌畦爭汲琉璃井。東川戰功晚始酬，駙馬還蒙少主優；靖難師來家已破，子孫旋失東川侯。奪爵猶加主國號，上書乞恩無不報；下降聞在高帝年，問安尚睹英宗詔。詔書累朝墨有光，龍箋寶篆枕中藏；主家法物一朝盡，樸素惟留駙馬床。駙馬之床樸如此，想見國初俗不侈；當時賜出椒房宮，如今鎖在茅屋裡。茅屋相看幾度春，終年抱膝不知貧；叩門半是先朝爵，失路時憐帝室親。先朝帝室復誰在？茅屋棲遲人勿怪！君不見開平王孫懷遠侯，妻子負薪身種菜。
　　厲鶚《樊榭山房續集》《開平王孫種菜歌序》云：「常延齡，字喬石，號蒼穀；開平王遇春十二世孫。襲封懷遠侯，官南京錦衣衛指揮使。有賢行，曾疏劾馬、阮。鼎革後，與夫人徐氏中山上公之愛女種菜於金陵湖墅。裔孫執桓乞詩，詩云：
　　高皇初定江南日，採石磯頭功第一；
　　橫行十萬常將軍，帶礪河山永無失。
　　滄桑抱節有賢孫，鐘阜秋青入淚痕；
　　飄零大樹不復見，領悴故侯安足論！
　　中山同志深閨婦，曲折天吳移舊繡；
　　誰知偕隱灌園人，俱為異姓分茅後！
　　幾棱荒畦非賜田，晚菘早韭資寒泉；
　　可憐一紙《鉏奸疏》，卻里長街賣菜錢。
　　歸來偃仰棲衡宇，猶勝貂蟬輿皁伍；
　　鳳臺園裡鬼迷花，雞鳴廟前狐嘯雨。
　　漫向金陵吊夕曛，百年寂寂但孤墳；
　　籬邊尚發東風菜，一任空原野火焚。
　　明末南都之亡，亡於左良玉之內犯；福京之亡，亡於鄭芝龍之通款；滇中之亡，亡於孫可望之迎降。之三人者，南疆興亡之一大關鍵也；均宜置諸叛臣之列。《逸史》則以芝龍冠《鄭成功傳》首、以可望附《李定國傳》中，當矣；而獨不為良玉立傳，何也？莊烈愍皇帝君臨天下十七年，而內閣宰臣至五十人；方諸漢武五十四年間為相者十三人，殆不啻十倍過之焉。國變之後，在朝在野存者十有九人、南北死難者三〈范景文、傅冠、蔣德璟〉、為賊搒掠死者四〈陳演、魏藻德、方貢岳、邱瑜〉、入仕本朝者二〈謝升、李建泰〉、起兵保鄉邦者一〈王應熊〉、詐降者一〈方逢年〉、仕閩粵者三〈黃景昉、何吾騶、黃士俊〉、而家居終老者五〈錢龍錫、吳甡、孔貞運、錢士升、范復粹〈（范復粹，據《秋室集》補）〉〉。五人中機山之歿，在王師未下金陵時，猶趙家土也，無媿完人。若興化之自命，則曰「遠追微、箕狂遁之跡，終矢龔、謝病臥之心；凜守歲寒，歸覲君父」。又曰：「以溪塘為大窖、膽薪為氈雪、冠履為漢節」。其志行雖未必盡然，然視香山、順德迥不侔矣。《逸史》則錄何、黃而遺錢、吳，何也？史閣部之開府揚州也，禮賢館之士有桐城蔣臣〈一個〉、長興李令晢〈霜回〉、歸德侯方巖〈叔岱〉、烏程韓繹祖〈茂貽〉若而人；瞿留守之駐桂林、何督師之鎮長沙，兩公幕下有吉州施□□〈偉長〉、益陽郭良史〈野臣〉、長洲史記言〈伯顧〉、錢塘潘問奇〈雲客〉、臨山倪國錦〈玉成〉若而人：或綜核軍儲，或經營戰守，或畫控荊襄、扼鞏洛之謀，或建收山東、取河南之策，或捍禦圍城、共保巖疆者四載，或監制降將、議分雄鎮者十三。既而天命已移，人謀鮮濟；三公則殺身以成仁，諸君亦潛蹤汐社、誓操谷音，寧有殊於西臺慟哭之謝參軍、北向生祭之王上舍哉，而《逸史》概不譔著於編，則又何也？佐督師之經略南楚者，章、堵二公而外，長沙陶汝鼐〈仲調〉、宿松張鳳翥〈威赤〉、吳江吳晉錫〈茲受〉其亞也。崎嶇衡、永，轉戰湖、湘，揮回日之戈、拔沖星之劍；師中盡瘁，與南北兩院略同。而《逸史》則並其姓氏而軼之，則又何也？甲、乙之際，大河以北建義旗者雲集響臻，長山則劉孔和、掖縣則趙士哲〈《秋室集》作趙哲文〉、文登則滿之章、雞澤則殷淵、上谷則周永憲、德州則謝陛、沛縣則閻爾梅：是皆臨江節土、扶風豪士一流人，事未可以成敗論者，君子取其志焉可爾。而《逸史》僅於《凌駉傳》附見陛名、於《義士傳》述孔和事，餘更無詞組齒及之，抑又何也？他若志殉節，漏去洪後府祖烈、蔣都督若來；敘賊臣，竄入顧鎮遠鳴郊、唐左都世濟；記義兵，則不數周耀始等；錄宗潢，則不及朱誼㳆輩；以至蘇門三賢、海虞三義、西泠五君、中吳四文學、四明六狂生之類觥觥在人耳目者，遺脫尚多：又何論行遯之臣、韜晦之士之失編者不可枚數乎！夫三藩之載記頗繁，予所見者而論，莫逾是書之詳具，而猶有遺憾若此。甚矣！史才之難也。南豐曾氏之言曰：「史不得其人，雖有殊功、偉德非常之跡，將闇而不章、鬱而不發；而檮杌嵬瑣、奸回兇慝之形，可幸而掩也。非所謂黑白不當、律呂失次者邪」？故予跋是書，不憚再三甘冒辭費之譏者，要皆以曾氏斯論為準則；誠以作史之程，必欲垂萬世之法戒，不得執一己之是非也。況乎明之南疆國統數更，史氏放逸；不及今論次，後數十百年文獻無征，使操筆削之權者將何所取信邪！則發潛誅奸、補苴罅漏，是所望於吾黨之君子！昭陽乾月之晦。
　　三藩之野記，余嫌《逸史》採掇未備，既一一摭其目羼入第一跋中；年來流覽群書，核諸見聞所及，又以知前跋之掛漏猶多也。今續為臚列以補之：
　　夫壞墻之弆、廢閣之儲、鐵函之書、轉藏之籍，當代豈得盡見；不特其書，並其目亦有不克知之者。餘前後跋所列諸書，借人、閱市僅十之五；大半雜出於傳記與儲藏家著錄中。倘異日發名山之藏，得見所未見之書、之目，則於注《逸史》者之編摩甚大，寧止區區補餘之闕遺也乎！
　　旃蒙單閼閏月二十五日丁未。
　　按朱英《播遷日記》一卷，記南都破城事。《說鈴》有《談往》一卷，花村看行待者著；中頗及項煜、丁魁楚等事。
　　林評事荔堂〈時躍〉《正氣錄》，專紀四明殉節之士；故又名《甬東正氣錄》。蓋與徐監紀霜皋〈鳳垣〉、高員外隱學〈宇泰〉共為之。荔堂別有《甲申以後丹史》，見全氏《鮚埼亭集》。集中又載吳少保巒稚〈鐘巒〉《稚山叢譚》、《文史》〈全氏《稚山先生殘稿》序云：「聞先生在翁洲輯《文史》一書，皆同時諸公之作，足備桑海以來之史料者，部帙甚伙；此勝國之寶也。而今亦不可問」。餘舅氏沈明府北垞云：「見是書無卷帙，凡二十冊，每冊約百餘翻；出金處士耿庵手謄。後有自跋，僅識寫畢歲月。朱上舍文游舊藏本紀江東事者，率多訛傳，雖黃耒史不免」。《文史》大半可作魯監國實錄，餘亦從亡諸君子之《指南錄》、《蹈海編》也。惜乎黃、全二先生均未之見〉、馮侍郎簟溪〈京第〉《中興十二論》、華簡討默農〈夏〉《對簿錄》、全徵君北空〈吾騏〉《梓裏諸忠傳略》、無名氏《海上遂志錄》、《使臣碧血錄》、《南都雜志》、《戾園疑跡》諸書。王文簡《池北偶談》，載《弘光大事記》〈一作《弘光大紀》〉：是皆殘明之史料也。錄以補前後兩跋之闕。
　　魯藩事跡，莫詳於耒史、莫核於謝山。讀《鮚埼亭內、外集》，何啻一部《魯春秋》；又間及三藩。其詞慷慨淋漓，過於耒史，似出鄧光薦、謝皋羽、鄭所南一流手筆。而謝山固奎章閣中人物也，乃亦有此種文字；異哉！兩集皆未付雕，傳鈔互異。因悉繕碑版、事狀、傳記暨雜著之目於後，俾他日重事蘭臺之役者得有依據，當勝呂復危於歐陽佑黃盅之錄矣。
右總一百八十有三通。
　　故明勛臣六王之裔，世襲公侯，咸與國相終始。迨其亡也，殉難者止黔寧沐氏一家耳，可謂不負世臣矣。若中山徐允爵、宏爵、開平常應俊、岐陽李祖述、寧河鄧文鬱、東甌湯國祚之徒，當豫王之下金陵也，爭先迎降；雖曰識天命之有在，抑何棄故國如敝屣耶！夫以盟白馬、誓丹書之世冑，三百年來長保分玉之封、永絕酎金之罰，一旦孱王銜璧、右族投戈，龍種無歸，蟲沙頓化；豈不哀哉！而況陪京賜葬，密邇孝陵；劍舄衣冠，月游如昨。彼允爵輩履寢園之霜露、懷草昧之風雲，曾不聞激發孤憤，而低首下心、茍且偷活，真靦然人面者也！後之振旅金山、望陵遙拜而三軍皆慟哭者，獨何人哉？吾知明太祖在天之靈與五王者，必痛心蹙額，不願有是臣、不願有是孫也。
　　然而五王之後，莫謂真無人也；餘嘗表章常延齡、徐南矣。近復搜考遺文，更得徐宏基、仁爵、李升、李錫祚、錫貢、鄧文昌、湯南金、常元亮數人，皆不愧故家喬木者也。宏基，崇禎中襲封魏國公；甲申之變，南都諸臣迎立福王，定議於其家。明年金陵不守，宏基率妻子避跡吳江之趙田袁進士世奇家。貌魁岸，須長過腹，骨節珊然；日與村童、牧豎，徜徉阡陌以為樂。世奇迂生不識時務，每以匡復相勸；且稱其位隆望重，舉事必成。宏基心動，遂樹幟招兵而糧不繼，乃建助餉之策，勸諭村莊富戶。時有陸醇儒者家富而豪，其弟某同客過鄰村，宏基遣人要致之，坐廳事抑之拜跪，諭以助餉，堅不從；宏基拘之暗室中，困苦之。客脫歸，報醇儒；醇儒懼甚，懸重賞集兵，應者麇至。會吳淞總兵黃蜚敗死，其部將田勝嘉收拾散亡，徘徊湖、泖間；醇儒以厚幣乞兵於田，得三百人以來。遂乘夜發，先令健僕登袁屋，入囚室，掖其弟出；乃帥兵進攻，盡拘袁、徐家屬殺而投之湖，並湖郡紳士避跡於袁者悉被難。宏基持矛出，投分湖葉氏；葉氏懼禍，縛而致之陸。陸拴之柳樹，令軍士集鳥槍擊斃之。其子年十五，方被圍時，登屋發三矢、殪三人；已而被執，亦叢射而死。田、陸籍袁家資，裝兩巨艦以去〈沉彤《吳江縣志》云：「《明史》《徐達傳》：宏基卒，謚《莊武》；子文爵，嗣」。又《南都縉紳錄》：「甲申秋，宏基守備南京」。乙酉春，無其名；疑《大事記》所云非宏基事。按施世傑《酉戌雜記》、茅元銘《三藩總記》、陸雲祥《甲乙義師始末》並載此事，施云：「宏基在南都時，與馬、阮忤，退休；子文爵嗣公」。茅云：「永明王聞宏基倡義被害，賜謚《莊武》」。據此，則《明史》誤以退休為卒，並誤永明王賜謚為福藩也。又按吳偉業《綏寇紀略未刻編》虞淵沉卷中云：「宏基，宏光元年春卒，謚《莊武》」；此《明史》所本也〉。宏基有從子曰仁爵，從魯王於台州；王監國紹興，以功封定南伯。江上師潰，扈王入海。丙申，偕張名振攻崇明，戰於海島；敗績，與劉永錫同日死。永錫，世稱鬱離公子，文成十五世孫、孔昭子也；死時，年十七。升字東君，岐陽王十七世孫。短小精悍，善騎射、喜吟詩。官某軍都督同知，年才十四。甲申春，闖賊逼畿輔，南京兵部尚書史可法移檄諸鎮勤王；升請於可法曰：「君父之難，臣子恨不能奮飛赴救；升願為前軍疾馳抗賊鋒，得五百人足矣」。可法壯其言；以童子也，未之許。翼日〈《秋室集》作異日〉，大閱軍營，升彎強弩發九矢，皆中的；可法益壯之。會援師未集，而北都陷。福藩立，誠意伯孔昭與馬、阮毗倚殘害善類，升積憤；一日，遇孔昭於道，戟手唾詈。孔昭大恨，上章劾罷之。升乃往參可法軍事，以勞瘁，得嘔血疾，歸養於家。明年南都下，亡走天台為僧。丙戌，浙東又下，痛哭發狂而卒。嘗賦詩云：「徒聞絳帊離淝水，旋見青衣出洛陽」；又「天下猶懸唐日月，海中莫恃漢金湯」！蓋傷福藩北去、監國入海也。錫祚，亦岐陽王裔；與弟錫貢並以武勇聞。庚寅，偕詣魯王於舟山，王命佐阮進守螺頭門。大兵三路下滃州，進遇之橫水洋，以火球擿敵舟，反風轉擊進面，創甚；錫祚趨救，亦被創，同赴水死。舟山城破，錫貢帥兵巷戰；馬蹶被獲，斬於四明。文昌，字汝言；文鬱弟也。南渡時，任後軍左都督。左兵東下，馬士英盡撤防河諸軍以御；文昌詣中書堂爭之，反復陳利害大計。士英語屈，厲聲曰：「公勛臣，無預國家大事」！文昌嘆息而出，遂棄官隱於傘山之天開巖。留都既亡，聞唐王立於閩，航海赴闕；王嘉之，命襲封定遠侯，加中府。屢疏請王出關恢復，王優旨答之；扼於鄭氏，不能用也。未幾，王幸建寧，文昌與大學士曾櫻留守福京。大兵入景寧關，櫻出走依鄭成功於廈門；文昌慷慨絕吭死，時年十九。妻徐，即宏基女，少文昌二歲；先仰藥卒。將死，謂文昌曰：「君毋自辱！請先於地下待君」。閩人哀之，合葬於城北芙蓉山。南金，字廷獻，允廷九世孫，於寧河王為十三世也。崇禎末，官南京指揮使。折節讀書，假中山徐氏西園居焉；招邀名流為吟社，有承平王孫之風。福王建國，或以將材薦；南金見馬、阮亂政，知江南必不守，堅辭歸，隱於都梁。國變後，不與世接，力耕自贍；與常元亮為詩友。元亮，字亦陶；開平王後也。大雪中，元亮往訪之；草屋三楹，穿漏滲雪，南金危坐一角不滲處，哦詩自如。兩人清談竟日，燃糠煨芋，各食一甌而別。戊戌，永明王遯入緬甸；南金聞之，絕粒卒。後數年，元亮以鄭成功己亥長江之役無功而還，將赴東寧，說成功復舉；訣妻、誓墳墓，微行。至浙右，臨澉、乍二海口，覓渡不得；轉至甬東，復不得渡。憤絕，遂蹈海死。嗚呼！世勛之家與國存亡，誼無更事他姓。宏基諸君皆能致命遂志，不忝前人，為五王一灑其辱；雖與日月爭光可也！昔人謂褚彥回曰：「人笑褚公，至今齒冷」！則凡甘為臣僕者，尚少知愧哉，噫！
　　旃蒙單閼閏月己卯。
　　自古宮壺之肅雍，未有過於勝國者也；嬙媛之殉烈，亦未有過於勝國者也。三代尚矣，秦、漢而還，邯鄲鼓瑟，則矯璽靳年；太液吹笙，則蹋歌溫室。南風嬖於小吏，獻容辱於葷庭。楊花入闥之謠，醜鄰鴨㔅；桑條回波之樂，釁視龍漦。齊、魏、周中宮重婚靦姡，安、齊、肅貴主二嫁騫污；金輪叢聚麀之惡，玉環纘魚網之羞：斯皆所謂中冓之言，不可道者也。迨乎天水造邦，頗修宮教；然而納祀像之俘嬪、幸提鞋之降後，適情任欲，輕禮弛防：蓋亦損穢君德焉。卒也二聖低首於青城，三宮屈心於紫蓋；而帝姬、御妾半入金源掖庭，霞帔、孟蟬盡歸怯薛帷帟。天道好還，豈不信哉！明之有天下三百年，列闢鮮專房之溺、後宮無預政之嫌；御己有度，險謁不行。若萬貴妃、劉夫人、鄭貴妃、李選侍之流，雖寵冠當時而權無私授；以方間興女戎，不大相什伯也乎！然則一朝之家法嚴矣、二祖之貽謀遠矣，故甲申三月之變，孝哀、孝烈二皇后與妃侍十數、宮女二百餘人同殉國難。嗚呼！鐵騎攻都、貂璫揖盜，帝後相持，蒼黃引決；血湔金戺，屍積瑤池。流觀往籍，紀亡國者無聞焉。爾其後諸藩僭號，南疆流離瑣尾；而宮府之中整厘婦制，則前徽猶未沫也。及際危亡，皆能顯節。南都之下也，潞王以杭州降，王與福藩鄒太后北去；渡淮水，太后伺間奮躍，墜急湍死。是年唐王立於閩，未及期，王幸汀州，曾後從；王將巡贛，命後先發。甫出城西門，遇王師猝至，後急投水死。先是，杭州既降之明年，江上師潰，魯王欲奔台州，趣元妃張氏偕行；妃再拜，辭曰：「勿以妾故，為王累」。碎瓷盤自剄死〈《監國紀年》云：「王命保定伯毛有倫扈元妃張氏與世子由定海而出，總兵張國柱劫宮眷降於大清，妃碎瓷盤自刎死。或傳世子為義士申毅潛挾以去，莫知所終」。又云：「或傳刎死者為宮嬪周氏，而張氏見害」。按《魯紀年》、《海上見聞紀》與此同。而《魯春秋》、《今魯史》、《江東閏位紀》、《舟山紀略》諸書皆作「妃辭王而死」；當得其實，從之〉。監國復冊立陳氏為妃；後五年，舟山城破，妃亦赴宮井死，從死者十三人〈陳氏，《監國紀年》作張氏；謂即元妃之妹。按《舟山興廢紀》、《雪交亭錄》、《鮚埼亭集》諸書皆作陳氏〉。又後十一年，永明王被難於昆明；馬太后與王後自滇入燕，行過黃茅驛，兩後推軨相望，噤不得語，同時扼吭死。又考偕諸妃同殉者，計其數雖未及北都之伙，顧於哀、烈二後有光焉。始，永明王之受制於孫可望也，寄坐安隆；名擁虛位，實類幽囚。六年十一月，有杖殺坤寧宮常在郭良璞一事〈常在，宮女官銜；其階級，下夫人、婆子一等，在近侍之上〉。安隆行宮局隘，奄侍、宮人分班宿衛，餘盡寓居外。良璞，故奄夏國祥之對食也；年十九，妍麗捷敏，雅擅三絕，能擊劍、走馬。在安隆，與巴東王妃善。可望私人張應科，一日窺見良璞，心好焉。乃移居近巴東王第，晨夕致殷勤，甚締於王，王亦暱就應科；王妃亦出見，呼妃曰《嫂》，又甚致尊禮。因得通於良璞；久之事覺，王命杖良璞死，並殺內監李安國，賜巴東王與妃悉自裁。王畏可望，特下璽書一通，與言應科事；可望第令杖應科於朝門之外。當是時，黃屋飄蕭，翠華零落：濮鉛劍荔之間，木欄竹棧，則王居之華闕矣；土銼蘆簾，則次舍之採飾矣；蒟醬藤酒，則天廚之玉食矣；桂布賨幪，則尚方之袞服矣；蠻花犵鳥，則上林之春色矣；露犬紈牛，則法乘之鈞駟矣；掉槍架弩，則大駕之鹵簿矣。播越之慘已如此，而宮令之肅猶如彼；則有明一代禁中帷薄修、衽席辨，始之終之，罔或佚蕩；又誰得致疑於燕歸龍帳之春、犬吠羊車之影也哉！《逸史》惟詳曾後，餘並沒而不書；何以昭信史？若諸妃者，皆當大書於《紀略》中；否則，別立后妃傳以章之，而附書良璞之事垂為炯鑒焉，亦庶乎可也！
　　端蒙亶安窒寎之月壬子朔，越五日丙辰。
　　嗚呼！迂闊庸鄙之儒，可與謀國是也與哉？其才似宏而譾、其識似卓而陋、其量似涵而隘、其學似正而曲、其守似謹而放，率堅僻之性，肆殘忍之心；挾驕矜之氣，騁拗執之論。遇事而發，不曰證史鑒，則曰援經義；不曰式古訓，則曰法祖制。是故明君為之眩瞀其是非，智士莫能洞燭其譎詭。若斯人者，幸而當昇平之世，置散投閑，奉禮循職焉可也；即有建白，尚無大害爾。不幸而值世運屯否、國勢傾危，復使之策高足、據要津，不審經權、不規時勢，無因之強聒自詡敢言、有意之譸張輒矜盡瘁，則其禍中於人國有不可收拾者，若桂藩諸臣之阻孫可望之封王是已。當永曆三年，可望之內附請封，以楊文烈說之而來也，舉朝言本朝無異姓封王，三百年定製不宜壞自今日。創之者，金堡也；主之者，嚴起恆也；助之者，文安之也。善乎！文烈之言曰：「國危矣！不以虛名招徠之而自樹敵乎？且彼固巨盜也，向者毒痛海內，宗社為墟；今一旦向義，豈朝廷威德所能制乎？蓋列聖神靈陰啟之也。若因其來，明示以異等之恩，彼必踴躍聽命，庶幾收用於萬一。奈何聽一、二腐儒之首，坐失大計！夫法有因革、勢有變易，今土宇非昔，百務墮壞；區區議封，猶必執舊法耶？及宗室朱議霥劾堡把持誤國，文烈又曰：「噫！朱君誤矣。給事爭之、朝旨予之，使滇歸恩主上而憚上朝之有人；懷德、畏威，不兩得乎」？文烈斯言，真通達國體者也。惜乎！諸人褒如充耳，皆莫之省；僅議封景國公，賜名朝宗。而堵允錫、胡執恭，皆矯詔封為平遼王、封為秦王。可望意在必得《秦》封；明年，封可望冀王，復不受，而使賀九儀等統兵入衛，賊殺起恆及楊鼎和、劉堯珍、吳霖、張再述諸人皆不予秦封者。於是，始真封可望為秦王。又明年，王蹕安隆矣；歲造開銷銀米冊報可望，大書「皇帝一員，月支若干；皇后一口，月支若干」。虎落蛇鄉，茍延喘息，得非議封之堅執有以致之歟！不然，如文烈言，彼雖盜賊，未必不受命感恩，克終臣節；何至萌莽、卓之志，效傕、汜之謀哉！且諸人獨不聞唐德宗幸梁州，陸忠宣之請撫循李楚琳乎？楚琳已殺張鑒，叛附朱泚；及奉天圍解，遣使入貢。德宗不得已，除鳳翔節度使而心惡之；群臣又言：「若不堤防，恐生窺伺」！由是楚琳使者數輩至，留之不遣。宣公上狀，略曰：「乘輿未復，大憝猶存；勤王之師悉在畿內，急宜速召，晷刻是爭。商嶺則道迂且遙，雒穀復為盜所扼；僅存〈《秋室集》作通〉王命，惟在褒斜。此路若又阻難，南北遂將敻絕。倘或楚琳發憾，公肆猖狂；南塞要沖、東延巨滑，則我咽喉鯁而心膂分矣！且楚琳本懷，惟惡是務。今能兩端顧望，仍是天誘其衷；故通歸塗，將濟大業」。又曰：「自昔能建奇功、或拯危厄，未必皆是絜矩之士。溫良之徒，驅駕馴擾，惟在所馭。朝稱兇悖，夕謂忠純；始為寇讎，終作卿相。知陳平無行而不棄、忿韓信自王而遂封，此漢祖所以恢帝業也；置射鉤之賊而任其才、釋斬袪之怨以免於難，此桓、文所以宏伯功也。然則當事之要，雖罪惡不得不容；適時之宜，雖仇仇不得不用。慎勿納豎儒小忠，以虧撓興復大計」！德宗覽狀，釋然悟；善待使者，優詔存慰之，卒底中興。故史言德宗克平寇亂，不惟神武之功爪牙宣力，亦資文德腹心之助。可望之事，與楚琳約略相類；諸人何無見及此與！故德宗之臣有一忠宣其人者，則足以匡復社稷；桂藩之臣無一忠宣其人者，則不足以偏據滇、黔，夫非桂藩之才智不若德宗也。《逸史》論曰：「小人之敗國人知之，至庸臣之敗國則雖賢智不能救；以其托詞似正而貽患於後也」。噫！盡之矣。雖然，起恆、安之諸人不足責，吾復不能不致嘆於瞿文忠留守也！
　　寎月祓還後十日甲子。
　　宋家極重史職，故一代之事首尾精贍，足以傳信。而眉山李文簡公《續資治通鑒長編》猶以日歷有舛漏，仿溫公《考異》之例，參取家牒、墓版、野乘、方書，辯析周詳，定其真妄。井研李氏篹《建炎以來系年要錄》，紀高廟一朝之事，與《長編》相續，附以考辨，體例略同；復別譔《舊聞證誤》若干卷，駁正北宋私史之訛，間及南宋，則補《要錄》所遺：此皆作史之良法也。明史蕉園之草，率多曲筆；而稗官者流又屬郢書、燕說，都無足徵。是以無名氏力田生有《太祖實錄辨證》、《國史考異》之作。下逮三藩僭號，半壁荒朝，史職盡廢。載記雖繁，傳聞滋謬；又有率臆憑胸者，以好惡為增損，事跡真贗相參、是非混淆莫辨，益不可究詰矣。其甚者，如偽先帝、偽太子、偽定王、偽福王之父恭王、偽故妃童氏、偽太后、偽齊王、偽潞王之弟郡公、偽皇姑盡真偽也，而猶多異論；及謂福王亦偽，乃出東林、復社諸人愛憎之口〈全氏祖望《題戾園疑跡》云：「福王亦偽，則見於《所知錄》；而余見林太常《璽庵集》中較之《所知錄》尤詳，則益奇矣。堂堂留都，以史大司馬之定策，且名賢林立其間，而使卜者王郎輩踐天子位焉，豈非怪事」！按全氏頗信福王為偽；予考諸野記，王實不偽，請一言焉以折之。曰：馬士英挾奔之太后固偽也，南都奉迎之太后亦偽耶？寧有母子而不覺察其偽者？蓋阮大鋮欲盡殺東林、復社諸君子；向後諸君子追憾其事，並恨王之任大鋮也，造言污衊之不已，復奮斷曰：「是非明之宗室也」！甚疾之之詞耳〉。更加以荒淫不道，詆斥紛紛，藉李映碧《南渡錄》暨東澗《讀梅村艷詩書後》、《一年》、《雞人》諸詩雪其冤。若史忠正公之殉節揚州也，或誣云：「公跨白驢去，如姚平仲故事」；或誣云：「縋城走，自沈於江」。或云：「城破，拘之三日不降，乃殺之」〈《逸史》從此說〉；亦非事實。得楊遇蕃、安珠護、史德威之所述，而後知公之授命，即於城破之日矣〈王源自書《史閣部遺文》序後云：「源遇王筠長先生於京師，為源述楊遇蕃事。遇蕃者，鳳陽人；父舒城教諭，署縣事。流寇破舒城，罵賊死。遇藩嬰賊刃，民救之，死而復甦。史公撫安慶，上其父死節事，予典甚優；遇蕃遂依幕下。揚州破，公自刎未殊，亂兵擁至西城上。見大帥，問之；曰：『我史閣部也！』時遇蕃被擒，帥命擒獲者辨之；遇蕃曰：『是也！』大帥勸之降，公大罵。遇蕃亦勸其忍死救百姓；公叱曰：『若父一署縣事教諭，能死節；我今日一死外，遑恤其它！』罵愈厲，大帥拔刀起砍之，公挺身首迎其刀；帥退而止，嘖曰：『好男子！』左右殺之，支解。遇蕃潛遁，覓其骸不可得。」又曰：「四明萬斯同曰：『吳兆騫，吳人；康熙某年流寧古塔，後釋歸。其守將安珠護謂之曰：乙酉破揚州，吾在軍親見史閣部死。初，城破，求史公不得；久之，乃自出。眾挾之見豫王，王疑其偽；史公曰：我出明白死，豈偽耶！王令人識之，果然；勸之降，不應。乃殺之；曰：吾生平第聞忠臣，不知何狀；及見史公，乃知世真有忠臣。但漢人不知，或誣以為遯去。今聞朝廷修《明史》，而徐立齋先生領史事；子歸，幸以吾言告之！』」按《池北偶談》與此小異。黎士宏書《殉揚州事》云：「四月二十五日，豫王親督勁卒，疾攻城西北角。城且陷，公知事已去，乃與史德威訣別，舉刃自刎；參將許謹泣抱之，血濺衣袂而未殊。公仍命德威加刃，德威不忍；同謹率數十人擁公下城，公罵之。至小東門，謹中箭死。公問前驅為誰？德威言是豫王；公大呼曰：『史可法在此！』眾驚愕，執赴新城門樓上。王以禮待之，稱先生；曰：『忠義既成，今為我收拾江南，當不惜重任！』公怒曰：『吾為天朝重臣，豈可茍且偷生，作萬世罪人！吾頭可斷、身不可屈，願速死從先帝於地下！』德威持遺書，走城中旌忠寺寄藏；復回，見公與王語，詞色益厲。王曰：『既為忠臣，當殺之以全其名！』公厲聲曰：『城亡與亡，我意已決！即碎屍萬段，甘之如飴。但揚州百萬生靈，不可殺戮！』遂慨然授命。德威被執至營，發往許定國處訊公嗣真贗得實；王命釋之，以全忠臣後嗣。五月初七日，德威回揚，入城尋公屍。時炎熱方熾，胔骸塞路腐變，不可識。爰奉公袍笏，招魂葬於揚州城北梅花嶺右，並立碑封坎而去。」〉其餘難以枚舉，特舉犖犖大者以起例。他日博考群籍以求一是，法司馬、二李氏，踵錢、潘之後撰成《攻異》一書，以作《逸史》之議例，當亦溫氏之諍臣也。
　　強梧大芒落陬月十日。
　　《南渡錄》，《逸史》已採附。《聖安紀略》中，舊箋東澗詩，附錄於此。《讀梅村宮詹艷詩有感書後》四首序云：「余觀楊孟載論李義山無題詩，以為音調清婉，雖極其穠麗，皆托於《臣不忘君》之意，因以深悟風人之旨。若韓致堯〈《秋室集》作光，非〉遭唐末造，流離閩越；縱浪香奩，蓋亦起興比物、申寫托奇，非猶夫小夫浪子沉湎流連之雲也。頃讀梅村宮詹艷體詩，見其聲律妍秀、風懷悱惻，於歌禾賦麥之詩，為題柳看桃之作；徬徨吟賞，竊有義山、致堯之遺恨焉。雨窗無俚，援筆屬和；秋鞏寒蟬吟噪啁唽，豈堪與間關上下之音，希風說響乎河上之歌。聽者將同病相憐，抑或以為同床各夢而囅然一笑也。時歲在庚寅玄冥之小月二十有五日」。箋曰：「梅村集中艷詩，皆庚寅以後之作；悉有本事可考，亦無故國之感。東澗所讀之詩已佚矣，其雲同床各夢，東澗感陪京、梅村思北都與」？第一章云：「上林珠樹集啼烏，阿閣斜陽下碧梧；博局不成輸白帝，聘錢無籍貰黃姑。投壺玉女知天笑，竊藥姮娥為月孤。淒斷禁垣芳草地，滴殘清淚到蘼蕪」。箋曰：「此章指福王採選淑女事。按史，甲申八月庚寅，命選淑女。十月丙寅，命杭州選淑女。乙酉二月甲寅朔，命嘉興、紹興選淑女。四月丁卯，選淑女於元暉殿。先於二月乙丑，命蘇州織造造大婚冠服。未至婚朝而南都下，王北去矣：此詩所以作也。上林珠樹，鸞鳳所棲；今乃《集啼烏》矣；喻小人之當國，猶《魯頌》所云『翩彼飛鶚，集於泮林』也。蓋謂馬、阮輩。阿閣、碧梧，宜如《卷阿》所云「梧桐生矣，於彼朝陽」者，方是盛明氣象；今乃《斜陽》下之，喻國之將亡。當時陪京岌岌之勢，一言寫盡。博局不成，謂通問使被羈，和議已廢，而安能遏本朝之南下。王於此當嘗膽臥薪，徐圖恢復；而惟以中宮未正，急於採選，不亦傎乎！然王雖偏安南服，猶奉正朔；故曰《無籍貰聘錢》也。玉女，謂中山上公之女，備中宮之選者；故云《投壺知天笑》也。姮娥，謂王故妃童氏。南來，王以為假，下錦衣衛獄；故云《竊藥為月孤》也。曾未幾時，而王遜太平矣，禁垣之地鞠為茂草；彼故人、新人《蘼蕪》之詠，可不作也；祗令亡國遺臣，對之而隕涕耳」。箋又曰：「來元成《南行載筆》云：『據邸報，欽天監奏，奉旨：淑女六人，在於十月初十日午時送進選擇。禮部奏，奉旨：京城百萬餘家，豈無淑女以備採擇？還宜博訪細選，以光大典。司禮監奏，奉旨：淑女一時乏人，在於杭州等處選擇。前旨所云六女者，嬪御之類；後二旨，則淑女也：而江、浙之地騷然矣。南京選定七十人，內擇一阮淑女；浙江所選五人，內擇一王淑女。又輦下一周淑女，其父夤緣自獻，亦擇取之。三宮已定，六禮未成；於西華門外設廠供奉，懸彩於門，每日女奴演習，彩輿於路。禮官方擇日大婚，而鼙鼓動地，驚破《霓裳羽衣》矣。初十日傳旨：三淑女放歸母家。』」梅村《聽女道士卞玉京彈琴歌》云：「玉京別〈《秋室集》作與〉我南中去〈《秋室集》作遇〉，家在大功坊底住〈《秋室集》作路〉；小院青樓大道邊，對門卻〈《秋室集》作恰〉是中山第〈《秋室集》作住〉。中山有女嬌無雙，清眸皓齒垂明璫；曾因內宴直歌舞，坐中瞥見塗鴉黃。問年十六尚未嫁，知音識曲彈清商；歸來女伴洗紅妝，枉將絕伎矜平康，如此才足當侯王。萬事蒼黃在南渡，大家幾日能拄捂；詔書忽下選娥眉，細馬輕車不知數。中山好女光裴回，一時粉黛無人顧；艷色知為天下傳，高門愁被旁人妒。盡道當前黃屋尊，誰知轉盼紅顏誤；南內初修梁苑成〈《秋室集》作「南內方看起桂宮」〉，北兵已報揚州破〈《秋室集》《揚州破》作《臨瓜步》〉。聞道君王走玉驄，犢車不用聘昭容；幸遲身入陳宮裏，卻早名填代籍中。依稀記得祁與阮，同時亦中三宮選；可憐俱未識君王，軍府鈔名被驅遣。漫詠臨春瓊樹篇，玉顏零落委華鈿。當時錯怨韓擒虎，張孔承恩已十年；但教一日見天子，玉兒甘為東昏死。羊車望幸阿誰知，青塚淒涼竟如此！」又《過錦陀林玉京道人墓詩》序云：「玉京忽至，取所攜琴為生一鼓再行，泫然曰：吾在秦淮，見中山故第有女絕世，名在南內選擇中；未入宮而亂作，軍府以一鞭驅之去。吾儕淪落分也，又復誰怨乎！坐客皆流涕」。按此與《南行載筆》所記大異，惟所云阮淑女同耳。鄙意：玉女定指中山上公之女，他常女子不敢當此。故箋據梅村詩也」。第二章云：「靈璅森沉宮扇回，屬車轣轆動輕雷；江長海闊欺魚素，地老天荒信鴆媒。袖上唾看成紺碧，懷中泣忍化瓊瑰。可憐銀燭風前淚，留取胡僧認劫灰！」箋曰：「此章指福王如北京也。《靈璅森沉》，言君既出亡，皇居帝闕閴其無人；平時扇影開闔、得瞻龍顏者，今安在哉！惟聞殷雷之響起，疑象君王之車音耳。原所以致此禍者，由於議和不成，如通問副使陳洪範輸款本朝，復縱南歸；所謂《欺魚素》也。江長海闊，則釁隙自生，亦由於宵小煬蔽，如馬、阮表裏作奸，而王偏任之；所謂《信鴆媒》也。地老天荒，則悔恨何極！又田雄之挾王降也，劉良佐、劉澤清爭以為功，無異趙家姊妹之爭寵；故以《唾袖》為比。乙酉九月王北去，明年五月與潞王等皆遇害；故以聲伯《瓊瑰》之占為比，言欲歸不得也。嗟乎！故宮燭淚已付劫灰，誰復問胡僧辨之乎」！第三章云：「摘鼓吹簫罷後庭，書帷別殿冷流螢；宮衣蛺蝶晨風舉，畫帳梅花夜月停。銜璧金釭憐旖旎，翻階紅藥笑娉婷。水天閑話天家事，傳與人間總淚零〈自註：蝶衣、梅帳，皆寓天寶近事〉」。箋曰：「此章言福王不邇聲色，與長干《塔光集》中《一年天子小朝廷》一首意同。首言王無音樂之好，次言無妃嬪之娛，三言宮中衣履之陋，四言王服御之儉，五，六以漢、唐之奢侈作襯，末聯《天家事》三字使微者顯之，並上二章亦收拾在內矣。蜨衣喻衣之敝者，如蜨之翻飛；猶所謂衣如懸鶉者、衣如雞棲者，又所謂鳳尾衫者。《注》引明皇蜨幸事，大非；梅帳，即梅花紙帳也」。第四章云：「銀漢依然戒玉清，竹宮香燼露盤傾。石碑銜口誰能語，棋局中心自不平。禊日更衣成故事，秋風紈扇又前生。寒窗擁悲啼夜，暮雨殘燈識此情！」箋曰：「東澗別抱琵琶，不能自諱，故以梁玉清之奔太白自比。『銀漢依然戒』者，言為本朝所羈系，如玉清謫北斗下當舂也。『竹宮燼、露盤傾』，言國亡久矣。於是口不能語，則如『銜石碑』也；心不能平，則如『彈棋局』也。『禊日』句，言弘光時王之寵己，如衛之夫之得幸於武帝。東澗於乙酉三月三日拜禮部尚書，故云『禊日更衣』；而今則已成『故事』矣。『秋風』句，言崇禎時帝之棄己，如班婕妤之見疏於成帝。東澗於二年秋，罷禮部侍郎，故云『秋風紈扇』；而今則又屬『前生』矣。結句言己負有明一代史事，而甲乙之際宗社再墟，朝端近局皆身親而目睹之者，故述之於詩。是詩即史，如樊通德親侍趙飛燕而述之於伶玄作為外傳。然寒窗靜夜擁髻悲啼，有誰知者哉！庶幾暮雨殘燈，或識此情耳。此二語，不特收束本首，實四章結穴也」。箋又曰：「崇禎元年〈戊辰〉十一月初三日〈庚申〉會推閣臣，列吏部侍郎成基命等七人進；禮部尚書溫體仁訐奏東澗浙闈舊事，不宜濫入枚卜，禮部右侍郎周延儒嗾之也。初六日〈癸亥〉，帝御文華殿召對廷臣，令體仁與東澗質問；於是罷東澗。二年〈己丑〉五月閣訟結，枚卜不允行。六月南還，《舟行》詩有「世事悲紈扇」之句。又有《團扇篇》云：「碧天一夜秋如水，炎涼盡在君懷裡；不怨秋風坐棄捐，卻愁明月長相似」！又云：「奉君清暑為君容，莫道恩情中路空；蛛絲蟲網頻垂淚，還感君恩在篋中」。蓋紀枚卜既罷，終不忘君之意，可雲怨而不怒矣。所謂『秋風紈扇』，又『前生』者追憶之詞也。
　　王師之既定江南也，三吳之舉義旗者，蜂屯蟻聚；自京口以至餘杭，在在殺長吏以應。而雲間夏吏部瑗公出一奇計，令一軍據蘇州，以斷首尾；一軍破杭城，聯絡越中六家軍；一軍殲沿海之列戍者；一軍直搗金陵，飛檄九江，以窺豫章；復伺餘兵勢窮，渡江而北，半濟而擊之：剋期同發。計定，而事不集。蓋天命有歸，謀雖善，其曷以濟！往餘借書於董上舍《傳緗梅閣》，得施世傑《酉戌雜記》；中載義士之籌畫，如瑗公者尚有五、六人。上舍歿後，遺書盡遷於西湖別墅，今不可復問。余求雜記十餘年，不得再睹，竊恐世無傳本矣。惜乎！諸公之奇策亦遂沉堙，未得附諸瑗公之末以傳也。世傑著述，有《丹桂樓雜制》二十六種；《雜記》其一也，惟《孫烈士傳》猶有繕寫者。其深識時勢，明於兵機，議論卓犖，足補死事諸臣傳之闕；今錄於右。
　　其略曰：「國朝順治元年定鼎燕都，洪河以北秦、晉諸郡，咸入版圖。乃命豫王轉西征之銳卒，回旗東指，定山東、略河南。二年，遂破廣陵；自儀真渡江，下陪京、破太平。豫王留守金陵，遣貝勒王統水陸兵由蘇州定浙西。時大兵南渡，勢如風雨。蘇州既下，我邑葉令嵋棄官走；朱縣丞廷佐迎降，眾庶紛然歸命恐後。而舉人孫兆奎者，素懷殉國之心，奮不顧難；與職方吳易等倡議興復，散家財募水卒，旬日間得三千餘人。遂推易為主盟，而奎佐之。於六月朔起兵湖中，傳檄遠近，廣樹聲援；於是雲間沉猶龍、崑山顧錫疇、秀水陳謨、平湖倪長圩等，皆同時起兵。魯王監國浙東，奎等遙受其節制。自京口至餘杭八百餘里，東西飆動，所在蜂起；吟嘯四顧，舳艫雨集：皆奎等為之倡也。先是，議者以為天下之勢始於北而終於南，一氣之運建於子而屈於午。本朝起自遼左，脅西虜、逐土蠻，並高麗五邊為一。明自神宗以來，竭中華全力謀臣武士之略，僅能支拄；今已據幽都形勝之地，跨燕、趙雲騎之鄉，蕩群寇、混南北，其國內固、其勢外成。其精兵突騎，所當必破。江南所恃，惟在水戰。而大眾深入，擅湖山之利，諸險要悉為所守，舟楫無所用其長、奇智無所運其權。時勢如此，而欲圖功難矣！奎曰：『我豈不知國家大勢不在江南！戎馬至此而欲御之，無異游〈《秋室集》作浮〉步於牛蹄、行兵於井底。但恨神州陸沉，兩都茂草；在北諸臣死節寥寥、在南諸臣義聲寂寂，以養士三百年之天下，一朝至此，誠可憤也！我故欲身殉之，一以鼓義士之氣、一以羞懦夫之顏；上不負列宗累世之厚澤，下不負男子平生之壯志。其成與否，聽之而已！』遂整軍而行。閏六月，攻下邑城，廷佐被殺；進薄郡城，內外大擾。會明將吳志葵亦聲言來攻，其前鋒魯瑟若集舟數千突門先進，縱火焚公署；城中居民號呼相應，火光接天。易軍在後，侍郎李延齡、中丞土國寶止有騎兵千餘，悉退於城東南隅，登盤門浮屠以觀外來兵勢；相與謀曰：『近因薙發之令，故外兵得以乘其釁。然敵雖眾，非有謀士、虓將、馬騎、健卒，不過烏合乘時擄掠；擊前則後不支，擊右則左不應。今人眾而囂，是無紀律；穿城而進，有輕我心。當權斂戍卒，避其銳氣；俟過日中，其氣必怠。忽選精騎蹂而躪之，破其前鋒，餘皆潰散；不足慮也！』乃秣馬蓐食，厲兵以待。良久，見外兵各棄兵仗，持運財物。乃選兵百餘出盤門，環城而轉，多張旗幟為疑兵，揚言江寧救兵將至；外兵紛紛漸退城外。先以輕兵挑之，眾遂亂；因縱虎騎夾擊，矢發如雨，大破之。乘勝逐北，殺千餘人。前所遣騎又突至閶門截殺，眾爭赴船，沸聲如雷，悉皆奔散。城中民震懼，復閉門城守；易軍亦退離城數十里，於邑之大漾立營往來為游兵，嘗敗大兵於五龍橋。時有浙東人李九成假名建義，戰艦千艘，宵晝劫掠，民罹其害。兆奎與易密謀殲之，偽與結好以弛其備；約以某日，兩軍合營。眾以軍形羸弱，大敵方強，不宜自翦羽翼。奎曰：『不然！今日之勢，正如寸刃刜鯨、空拳搏虎；所恃以號令人眾者，惟此區區之信義耳。若縱彼焚劫，且假我為名，則所在之民，誰非寇讎？是敵未至，先自敗也。』於是，密約鄉之豪傑為內應。八月初七日，遣驍將許某統十三艘撲討。先是，有黑氣如長堤，當九成營而隕；北風大起，塵埃障天。未幾，復大霧，咫尺不見人。兵已漸逼九成營，李眾咸喜，以吳兵來合營也；俄而炮聲忽起，兵已四集，李眾大潰。九成沖圍欲西走北麻鄉，兵已塞其前；李兵大驚，棄杖受縛，遂斬九成於爛溪。所俘婦女，皆遣還。又有參將楊應泰大掠於簡村，日俘良民婦女，遺黎怨憤。兆奎統舟師往，先偽引兵退；應泰喜，縱酒解嚴。奎覘知其無備，遂潛回軍，乘夜襲擊，大破之；斬應泰，俘其眾。時起事諸人咸潛行澤國，嘯聚水師，未嘗見大敵；擁一、二千人，志氣盈溢，自以黃金橫帶、列土分茅，指日可俟。緣是人無戰心，兵至沖散，甚有自相違貳而潰者。惟奎整輯戎卒，戒無侵掠，眾頗效命。已而貝勒王留內院張存仁守臨安，以拒浙東兵；自將步騎十餘萬鼓行而東，遂自崇德進攻嘉興。易軍探者遙見紅蓋映日、旌旗蔽天，勢如長蛇，橫亙數十里；旋圍其城，炮聲不絕。甫一晝夜，城遂破。復分兵攻下旁郡邑，咸設兵固守。貝勒王振旅還京，行至八斥，兆奎等以神槍來擊，頗有傷者。又明將黃蜚兵卒數萬在太湖中，其軍勢較諸營最強；乍前乍卻，以觀世事。奎勸易致書於蜚，欲與合；而蜚已由吳淞江屯泖湖，欲出雲間合沉猶龍軍。李延齡將八百騎自蘇州追殺，松江李成棟復將舟師合戰，蜚軍大潰；遂擒蜚，餘軍悉降。江寧以南、錢塘以北，惟易、兆奎一軍而已。七月二十日，嘉興總鎮李遇春兵五十四艘過吳江，自平望至白龍橋列陣三十里，易與兆奎來擊；會陳湖沉某適至，吳、沉兩軍相為犄角，遇春兵敗而退。未幾，吳提督勝兆軍至，與戰，互有勝負。兆奎留易守營，自率銳卒伏蘆葦中；昏時大兵過之，為所襲殺甚眾。勝兆回軍，易眾皆釃酒相賀；而兆奎戒其眾謹備無怠，蓋知勝兆之將大集兵一舉而撲滅也。俄而勝兆合四郡兵至石椿橋，諸港路皆斷絕。易軍見無糧，營中震懾，勸奎走海；奎曰：『今四圍皆兵，即欲走海，其可至乎？事之不捷，我當橫屍水上，遂其以身許國之志；豈能竄伏海洋，茍求存活耶！』黎明，大兵鱗集，八面環攻；炮火雷飛，箭如雨注。會陰雨連旬，易營濘滯，舉炮炮不震、持弓弓弦解；奎往來督戰，自寅至午，大兵益多，易眾內潰，自相擊殺，赴水者不可悉數。奎見勢不可為，乃與父訣；先沈妻子於河，視其死而後自溺，父死於兵。易易服，與驍騎數人乘小船南走；父亦遇害，餘兵悉為大兵所俘：八月二十二日事也。自六月起，至此未三月而敗。奎溺水，氣未絕，為兵所縛。至蘇州，土國寶欲降之，不屈；遂解赴江寧見內院洪承疇，兆奎厲聲詰之曰：『先帝時，聞督師洪承疇死，親祭而哭之；今又一洪承疇，一人耶、二人耶？』承疇無以應，曰：『汝無問一人、兩人也，汝自為一人事耳。』驅出殺之。兆奎臨刑賦詩，顏色不變；時年三十九。易於明年復集潰散起兵，至嘉善見執，死於杭州」。
　　世傑字漢三，一字賓王；吳江人，故明諸生也。《丹桂樓雜著》雖散佚，覽其目多兵家言，兼又慨論時事；蓋留心有用之學者。
　　嘉慶二年疆圉大荒落如月望日。
　　或傳孫孝廉兵敗，執至白下；經略洪承疇與之有舊，問曰：「先生在兵間，審知故揚州閣部史公果死耶，抑未死耶」？孝廉答曰：「經略從北來，審知故松山殉難督師洪公果死耶，抑未死耶」？承疇大恚，呼麾下驅出斬之。與施傳異。附錄於此，以備參考。寎月載生霸又記。
　　鄞全庶常謝山撰《推官溫公璜傳》曰：「予嘗與明史局諸君言，謂明宰相中江夏賀公〈逢聖〉、高陽孫公〈承宗〉多子弟從死不論，而以世臣死國事者，崑山顧文康公〈鼎臣〉曾孫延安推官咸正、錢塘知縣咸建暨弟舉人咸受、推官之子天逵、天遴，江陵張文忠公〈居正〉孫侍郎同敞，蒲州韓公〈礦〉從孫歷城知縣承宣、青州兵道昭宣〈《秋室集》作招宣〉，餘姚孫文恭公〈如游〉孫相國嘉績，長山劉公〈鴻訓〉子都督孔和，嘉善錢公〈士升〉子吏部棅，長洲文文肅公〈震孟〉弟舍人震亨、子乘。嗚呼盛矣！烏程〈體仁〉有推官，亦宰相家兒也。華亭徐文貞公〈階〉族孫中丞孚遠，亦與從亡，完節終於海上。而溫公之死，尤足為其相君一洗門戶之玷：是皆唐宰相世系表所遜也」。又撰《明翰林院簡討兼兵科給事中箕仲錢公些詞》，歷敘世臣殉難者，視推官傳更備。其曰鉛山費文憲公〈宏〉家有曾謀，太倉王文肅公〈錫爵〉家有湛、有淳，秀水朱文恪公〈國祚〉家有大定，東阿於文定公〈慎行〉家有元曄，宣城丘氏〈瑜〉有之陶；而於華亭益之以念祖、於江陵益之以允修、於嘉善益之以柟。又曰：「吾鄞錢忠介公〈肅樂〉諸弟相繼死國者三：簡討肅範，其第五弟也；殉於福安。其第九弟監紀推官肅典，殉於鄞。其第七弟職方主事肅遴，亡命徉狂，死於崑山」。庶常之麇述，可謂詳矣；然恨尚有闕者。南昌之破也，新建姜公〈曰廣〉投偰家池死，闔門畢殉。浙東既下，金華朱公〈大典〉全家自焚。而南海陳文忠公〈子壯〉子上庸起兵九江村，戰歿於陣。崑山朱文靖公〈天麟〉子行人鬥垣，死於孫可望犯闕。余同里朱文肅公〈國楨〉諸孫後軍都督府都事鑒如，殉甲申闖賊之難。又諸孫某，乙酉起兵南潯，帥其眾數千北拒王師；尋敗，被執，語不屈，大帥斷其喉殉。友人潛抱屍，以楮封喉而殮之，歸其家。妻某氏一慟而絕；既蘇，日痛哭，斷腸死。噫！諸君子縶馬埋輪、沉淵伏劍，均無負膏粱之元冑，不得以瑣瑣任子卑之也！
　　哂園孝廉世居輯里，去文肅家不數里；其作史時，去鼎革未五、六十年。而纂東南死事傳，於鄉曲之忠義亦多滲漏，何歟？良由吾州自莊廷鑨私續《文肅史概》事發，織染數郡人士；莊又文肅之鄰也，嗣後遺臣逸老動色相戒，莫敢有紀錄之者。以故文獻無徵、舊聞放失，可嘆也！朱生事，余得之鄭氏元慶《湖錄》《五行考》中〈鄭氏採《罪惟錄》〉；惜也！逸其名。雖然，其名逸而其人自磊落軒舉於宇宙間，蓋以扶天綱而立人紀者。昔年道過吳淞江，有土人同舟，告余曰：「君之鄉朱少師之孫某，國初舉義旗屯兵於此，與大軍轉戰於白龍橋北，兵敗死難；其名云何」？余謝不敏，恥未能傳比鄰義士之名焉。是時，殘照在空，水天混一；慨然想見異軍蒼頭特起時舳艫雨集、旍旆星羅，雷斧轟輘、風檣閃暢，支撐旅拒，回既墜之日、噓已燼之灰。壯哉生也，鬼雄毅魄長在太虛，髣佛有雲車霓裳獵獵然從空而下，為之酬酒船唇以吊之。噫！事往百餘年矣，覺其人凜凜猶有生氣。若彼陳演、謝升、李建泰、魏藻德之徒名穢史冊，亦克壽世於無窮，然而人皆不屑齒其名；即偶齒其名，而唾罵隨之，不啻狗彘然。嗚呼！怖矣。
　　著雍敦牂寎月十九日癸未明日立夏，書於菰城東成裏寓舍魚計亭池上。
　　乾隆四十年閏十月二十四日，上諭曰：「前據各省查送應毀書籍內，有朱璘《明紀輯略》一種。朕詳加披閱，其中敘及明季事實俱稱本朝為大清，並恭載我太祖高皇帝廟號；其詞尚屬敬順，並無誕妄不經字句，可無庸毀禁。外省所以一體查繳者，祗緣從前浙江省因此書附記明末三王年號，奏請銷毀，曾經允行。嗣因評纂《通鑒輯覽》，儒臣於本朝定鼎後，即削去福王事實。朕以歷朝嬗代之際，進退、予奪關系萬世至公，必須斟酌持平權衡，始能允協。若前代偏私曲徇之陋習，朕實不以為然。如明之末造，李自成既陷京師，江左遺臣相與迎立福王圖存宗社；其時江山半璧，疆域可憑。使福王果能立國自強，則一線綿延，未嘗不可比於宋高宗之建炎南渡。特因其荒淫孱弱，君若臣相率為燕雀之處堂，尋至自貽顛覆；而偏安之規模未失，不可遽以國亡之例絕之。特命於甲申以後附記福王年號，仍從《分注》之例，而提綱則書『明』字以別之；直至蕪湖被執，始大書『明亡。』並於披閱時，一一詳闡其說。蓋所以折衷至是，務合乎人情、天理之公，以垂示天下後世也。至於唐王、桂王遁跡閩、滇，茍延殘喘，不復成其為國；正與宋末昰、昺二王之流離海島者相類，自不得等於福王之例。是以《輯覽》內，未經加載。但思二王為明室宗支，與異姓僭竊者不同，本非偽托；且其始末雖無足道，而稱尊擅號首尾十有餘年，事跡亦多有可考。與其聽不知者私相傳述，轉致失實無稽；又何如為之約舉大凡，俾知當日邊隅偷息，不過若是之窮蹙無成，更可以正傳聞之訛異。又若其下諸臣，當時因其旅拒王師，率多以偽官為目。然其間如白文選、李定國等本獻賊義子，反側無常，彼在明已合稱『賊』、稱『偽』，自當準《春秋》書『盜』之例；又如金堡等之五虎橫行，把持國是者，亦為無足齒錄。若其它各為其主守節不屈，以致隕首捐軀者，實不一而定；較宋之文天祥、陸秀夫，實相彷彿。雖開創之初，兵威迅掃，不得不行抗命之誅；而諸人瑣尾間關，有死無二，在人臣『忠於所事』之義，實為無愧。迄今日久論定，朕方深為嘉予，不欲令其湮沒無傳。即使載筆有體，亦不妨於事涉二王者書之為彼，以稍存內外之別；而其臣則書為『某王某官之某』，概不必斥之為偽也。著交四庫全書館總裁，將唐、桂二王本末撮敘梗概，並將當時死事諸臣姓名事跡逐一登載，詮次成帙，具稿進呈；候朕裁定後，即刊附《通鑒輯覽》之末。俾論史者正名核實，共知朕大中至正、無一毫偏倚之私；而表微闡幽，益稱朕宏獎節義之意。所有《明紀輯略》一書，不必禁毀；並將此通諭知之。」
　　是年十一月初十日，上復諭曰：「崇獎忠貞，所以風勵臣節。然自昔累朝嬗代，凡勝國死事之臣，罕有錄予易名者；惟我世祖章皇帝定鼎之初，於崇禎末殉難之大學士范景文等二十人，特恩賜謚，仰見聖度如天，軫恤遺忠，實為亙古曠典。第當時僅徵據傳聞，未暇遍為搜訪；故得邀表章者，止有此數。迨久而遺事漸彰，復經論定；今《明史》所載，可考而知也。至若史可法之支撐殘局，力矢孤忠，終蹈一死以殉；又如劉宗周、黃道周等之立朝蹇諤，抵觸僉壬，及遭際時難，臨危授命：均足稱一代完人，為褒揚所當及。其它或死守城池、或身隕行陣，與夫俘擒駢戮、視死如歸者，爾時王旅徂征，自不得不申法令以明順逆；而事後平情而論，若而人者，皆無愧疾風勁草。即自盡以全名節，其心亦並可矜憐。雖福王不過倉卒偏安，唐、桂二王並且流離竄跡已不復成其為國；而諸人茹苦相從、捨生取義，各能忠於所事，亦豈可令其湮沒不彰！自宜稽考史書，一體旌謚。其諸生、韋布及不知姓名之流並能慷慨輕生者，議謚固難於概及；亦當令俎豆其鄉，以昭軫慰。恭讀我太祖《實錄》載薩爾滸之戰，明楊鎬等集兵二十萬，四路分出侵我興京，我太祖、太宗及貝勒大臣等統勁卒數千，殲戮明兵過半；一時良將如劉綎、杜松等皆沒於陣。近曾親製《書事》一篇，用揚祖烈，而示傳信。惟時王業肇基，抗我顏行者，原當多為獮剃；然跡其冒鏑攖鋒、竭忠效命，未嘗不為嘉憫。又若明社將移，孫承宗、盧象昇等之抵拒王師，身膏原野；而周遇吉、蔡懋德、孫傳廷等以闖、獻蹂躪，禦賊亡身，凜凜猶有生氣。總由明政不綱，自萬曆以至崇禎，權奸接踵、閹豎橫行，遂至黑白混淆、忠良泯滅，每為之切齒不平。福王時雖間有追謚之人，而去取未公，亦無足為重。朕惟以大公至正為衡，凡明季殉節諸臣既能為國抒忠，優獎實同一視。至錢謙益之自詡清流、靦顏降附。〈（以下據《秋室集》補足。）〉及金堡、屈大均輩之幸生畏死、詭託緇流，均屬喪心無恥！若輩果能死節，則今日亦當在予旌之列；乃既不能捨命，而猶假語言文字以自圖掩飾其偷生，是必當明斥其進退無據之非，以隱殛其冥漠不靈之魄。一褒一貶，袞鉞昭然；使天下萬世共知朕準情酌理而公好惡，以是植綱常，即以是示彰闡。所有應謚之人，並查《明史》及《輯覽》所載，遵照世祖時之例，仍其原官、予以謚號、其如何分別定謚之處？著大學士、九卿、京堂、翰詹、科道集議以聞。」
　　外史氏曰：恭繹敕書，敬凜聖天子湛恩公溥，覃被無私；微顯闡幽，裁成義類：即孔子作《春秋》之旨也。夫典午之朝，志三國者，不聞易黃初為章武也；天水之世，記五代者，不聞易開平為天佑也。景炎、祥興之建號，殘元諱之，不聞與至元並紀也。至於一代褒崇之典，曠古希有。沈約撰《宋書》不立袁粲傳，齊主曰：「粲自是宋室忠臣」。文信國死於柴市，奇溫世祖臨朝嘆曰：「文丞相好男子，不肯為我用！」明太祖亦嘗嗟惜王保保為奇男子。若此者，史已僅見；然不過咨嗟其忠義而已。即間有贈官追謚，如唐太宗之於堯君素、宋太祖之於韓通，亦不過偶及一、二而已。又若以宋仁宗之寬厚、以歐陽永叔之操史筆，尚不為周三臣立傳，見譏於劉貢父；其它則又何說！是故存偏安之閏統、錄死事之遺臣，大公至正、天地為心，立萬世史法之極，伊古以來，未有如我太上皇帝者。今夫抗王師、逆天命，為亡國之義士，即真主之頑民，誰復齒錄之者；矧去今更百三十年乎！一旦抉之塵埋委翳之中，或予謚、或祔祠，又輯為《勝朝殉國諸臣錄》以褒之；則所以為忠義勸者至矣。今夫攀龍鱗、附鳳翼為新朝之佐命，即故國之降臣。昔日申舟刑白以為羈縻歸附、今猶賞延於世者，一旦雷霆斧鉞之加，或削謚、或奪爵，又裒為貳臣傳以愧之，則所以為叛逆警者嚴矣。
　　謹錄諭旨二通於右，將以冠《逸史》之簡端，蓋不第如太史公所謂「文辭爛然可觀」者已。
　　〔嘉慶三年餘月，識於菰城學齋〕。
