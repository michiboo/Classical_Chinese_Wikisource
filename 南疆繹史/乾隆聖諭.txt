　　洪維帝德則天，至公畢照。推茲崇褒易代之典，真曠古所稀有者也。敬謹錄冠卷端，用昭萬禩。
　　乾隆四十年冬閏十月，奉諭旨：
『前據各省查送應毀書籍中，有朱璘《明紀輯略》一種。朕詳加批閱，其中敘及明季事實，俱稱本朝為「大清」，並恭載我太祖高皇帝廟號。其詞尚屬敬順，並無誕妄不經字句；本可無庸禁毀。外省所以一體查繳者，祗緣從前浙江省因此書附記明末三王年號，奏請銷毀，曾經允行。嗣因評纂《通鑒輯覽》，儒臣於本朝定鼎後即削去福王事實。朕以歷朝嬗代之際，進退予奪，關系萬世至公；必須斟酌，持平權衡，始能允協。若前代偏私曲徇之陋習，朕實不以為然。如明之末造，李自成既陷京師，江左遺臣相與迎立福王，圖存宗社。其時江山半壁，疆域可憑，使福王果能立國自強，則一線綿延，未嘗不足比於宋高宗之建炎南渡。特因其荒淫孱弱，君若臣相率為燕雀之處堂，尋至自貽顛覆；而偏安之規模未失，不可遽以國亡之例絕之。特命於甲申以後附記福王年號仍從分注之例，而提綱則書「明」字以別之；直至蕪湖被執，始大書「明亡」。並於批閱時，一一詳闡其說。蓋所以折衷至是，務合乎人情天理之公，以垂示天下後世也。至於唐王、桂王遁跡閩、滇，茍延殘喘，不復成其為國。正與宋末昰、昺二王之流離海島者相類，自不得等於福王之例，是以《輯覽》內未經加載。但思二王為明室宗支，與異姓僭竊者不同，本非偽託；且其始末雖無足道，而稱尊擅號，首尾十有餘年，事跡亦多有可考。與其聽不知者私相傳述，轉致失實無稽，又何如為之約舉大凡，俾知當日邊隅偷息，不過若是之窮蹙無成；更可以正傳聞之訛異。又若其下諸臣，當時因其屢拒王師，率多以偽官為目。然間如白文選等本獻賊義子，反側無常；彼在明已合稱賊、稱偽，自當準《春秋》書盜之例。又如金堡等之五虎橫行，把持國是者，亦為無足齒錄。其它各為其主守節不屈以致隕首捐軀者，實不一而足；較宋之文天祥、陸秀夫實相徬佛。雖開創之初，兵威迅掃，不得不行抗命之誅；而諸人瑣尾間關，有死無貳，在人臣「忠於所事」之義，實為無媿。迄今日久論定，朕方深為嘉予，不欲令其湮沒無傳。即使以載筆有體，亦不妨於事涉二王者書之為「附」，以稍存內外之別；而其臣則書為某王之某官某，概不必斥之為偽也。著交四庫全書館總裁，將唐、桂二王本未撮敘梗概，並將當時死事諸臣姓名事跡逐一登載，詮次成帙，具稟進呈；候朕裁定後，即刊附《通鑒輯覽》之末。俾論史者正名核實，共知朕大中至正，無一毫偏倚之私；而表微闡幽，益稱朕崇獎節義之意。所有《明紀輯略》一書不必禁毀，並將此書通諭知之。欽此。』
　　是年冬十有一月，復奉上諭曰：
『崇獎忠貞，所以風勵臣節。然自昔累朝嬗代，凡勝國死事之臣，罕有特予錫謚者。惟我世祖章皇帝定鼎之初，於祟禎末殉難之大學士范景文等二十人，特恩錫謚。仰見聖度如天，軫恤遺忠，實為亙古曠典。第當時僅徵據傳聞，未暇遍為搜訪；故得邀表章者，止有此數。迨久而遺事漸彰，復經論定；今《明史》所載，可考而知也。至若史可法之支撐殘局，力矢孤忠，終蹈一死以殉。又如劉宗周、黃道周等之立朝蹇諤，抵觸僉壬；及遭際時艱，臨危授命：均足稱一代完人，為褒揚所當及。其它或死守城池、或身隕行陣，與夫俘擒駢戮、視死如歸者，爾時王旅徂征，自不得不申法令以明順逆。而事後平情而論，若而人者，皆無愧於疾風勁草。即自盡以全名節，且心亦並可矜憐。雖福王不過倉卒偏安，唐、桂二王並且流離竄跡，已不復成其為國；而諸人茹苦相從，捨生取義，各能忠於所事，亦豈可令其湮沒不彰？自宜稽考史書，一體旌謚。其或諸生、韋布及不知姓名之流並能慷慨輕生者，議謚固難於概及，亦當令俎豆其鄉，以昭軫慰。恭讀我太祖《實錄》載薩爾滸之戰，明楊鎬等集兵二十萬，四路分出侵我興京；我太祖、太宗及貝勒大臣等統勁旅數千殲戮明兵過半，一時良將如劉鋌、杜松等皆歿於陣。近曾親製「書事」一篇，用揚祖烈而示傳信。惟時王業肇基，其抗我顏行者，原當多為獮薙；然跡其冒鏑攖鋒，竭忠效命，未嘗不為嘉憫。又若明社將移，孫承宗、盧象昇等之抵拒王師，身膏原野；而周遇吉、蔡懋德、孫傳庭等以闖、獻蹂躪，禦賊亡身：凜凜猶有生氣。總由明政不綱，自萬曆以至崇禎，權奸接踵，閹豎橫行；遂致黑白混淆，忠良泯滅，真為之切齒不平。福王時，雖間有追謚之人，而去取未公，亦無足重。朕惟以大公至正為衡，凡明季殉節諸臣，既能為國抒忠，優獎實同一視。至錢謙益之自詡清流，靦顏降附；及金堡、屈大均輩之幸生畏死，詭託緇流，均屬喪心無恥。若輩果能死節，則今日亦當在予旌之例。乃既不能捨命，而猶假語言文字以自圖掩飾其偷生；是必當明斥其進退無據之非，以隱殛其冥漠不靈之魄。一褒一貶，袞鉞昭然。使天下萬世，共知朕準情理而公好惡。以是植綱常，即以是示彰癉。所有應謚之人，並查《明史》及《輯覽》所載，遵照世祖時之例，仍其原官，予以謚號。其如何分別定謚之處，著大學士、九卿、京堂、翰詹、科道等集議以聞。欽此。』
