
玉作搔頭金步搖，高張苦調響連宵。
欲知寫盡相思夢，度水尋雲不用橋。
汗浥新裝畫不成，絲催急節舞衣輕。
落花遶樹疑無影，回雪從風暗有情。
柳拂青樓花滿衣，能歌宛轉世應稀。
空中幾處聞清響，欲遶行雲不遣飛。
秦聲楚調怨無窮，隴水胡笳咽復通。
莫遣黃鶯花裏囀，參差撩亂妬春風。
欲寫人間離別心，須聽鳴鳳似龍吟。
江南曲盡歸何處，洞水山雲知淺深。


