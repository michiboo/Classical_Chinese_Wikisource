唐杜光庭《虯髯客傳》的另一版本。
虯鬚客，姓張氏，赤髪而虬鬚。時楊素家紅拂妓張氏奔李靖，將歸太原，行次靈橋驛，既設牀爐中煑肉。張氏以髪長垂地，立梳牀前，靖方刷馬，忽虯鬚客乘驢而來，投革囊於爐前，取枕攲臥看張氏梳頭。靖怒未決，張氏熟視其面，一手映身揺示靖，令勿怒，急急梳頭畢，斂衽前問其姓氏。臥客曰姓張張氏對曰妾亦姓張合是妹遽拜之問第幾曰第三亦問第幾曰最長遂喜曰今日幸逢一妹張氏遙呼曰李郎且來拜三兄靖驟拜之遂環坐客曰煑者何肉曰羊肉計已熟矣客曰飢靖出市胡餅客抽腰間匕首切肉共食之竟以餘肉亂切飼驢客曰何之曰將避地太原客曰有酒乎曰主人西則酒肆也靖取酒一斗既廵客曰吾有少下酒物李郎能同食乎靖曰不敢遂開革囊取出一人頭並心肝卻以頭貯囊中以匕首切心肝共食之曰此天下負心者也銜之二十年今始獲之吾憾釋矣又曰觀李郎儀形器宇真丈夫也亦聞太原有異人乎曰嘗識一人余謂之真人也其餘將相而已曰其人何姓曰某之同姓年幾曰僅二十曰今何為曰州將之子也曰李郎能致吾一見乎曰靖之友劉文靜者與之善因文靜見之可也然兄欲何為曰望氣者雲太原有奇氣使吾訪之李郎何日到太原曰靖計之某日當逹曰逹之明日方曙候我於汾陽橋言訖乘驢而去其行如飛廻顧已失矣公與張氏且驚且懼乆之曰烈士不欺人固無畏也促鞭而行及期入太原候之相見大喜偕詣劉氏詐謂文靜曰有善相者思見郎君請迎之文靜素奇其人方議匡輔一旦聞客有知人者其心可知遽致酒延之使回而到不衫不履裼裘而來神氣揚揚貎與常異虯鬚黙然於坐末見之心死飲數盃而起招靖曰真天子也吾見之十得八九矣然須道兄見之李郎宜與一妹復入京某日午時訪我於馬行東酒樓下有此驢及瘦騾即我與道兄俱在其上矣又別而去之靖與張氏及期訪焉宛見二乘攬衣登樓而虯鬚與道士方對飲見靖驚喜召對環飲十數廵曰樓下匱中有錢十萬可擇一深隱處駐一妺某日復會我於汾陽橋下靖如期至則道士與虬鬚已先到矣仍俱詣文靜時方奕棊揖起而話心焉文靜飛書迎文皇看道士對奕虯鬚與靖旁立焉俄而文皇到來精彩驚人揖而坐神氣清朗滿坐風生顧盼偉如也道士一見慘然失棊子曰此局輸矣輸矣於此失卻局竒哉救無路矣復奚言奕罷請去既出謂虯鬚曰此世界非子世界他方圖之可矣勉之勿以為念因共入京虬鬚曰計李郎之程某日方到到之明日可與一妺同詣某坊小宅相訪欲令新婦祇謁兼議從容無前卻也言畢吁嗟而去靖䇿馬而歸遂與張氏同徃見一小板門扣之有應者雲三即令候李即一娘子乆矣延入重門門愈壯麗奴婢四十餘人羅列庭前奴二十人引靖入東㕔婢二十人引張氏入西㕔㕔之陳設頗極精異巾箱糚奩冠葢首飾之盛非人間之物巾櫛既畢又請更衣衣甚珍奇既畢傳雲三郎來乃虯鬚也紗㡌禓裘亦有龍虎之狀歡然相見催其妻出拜葢真天人也於是四人對坐牢饌畢陳女樂列奏其飲食妓樂若自天降非人間之物食畢行酒而家人自堂來舁出兩牀各以錦繡帕覆之既呈盡去其帕乃文簿鑰匙耳虯鬚指謂曰此珍寶貨泉之數吾所有悉以充贈向者本欲於此世界求事或當一二十年建少功業今既有主住亦何為太原李氏真英主也海內即當太平李郎以奇特之才輔清平之主竭忠盡行必極人臣一妹以天人之資藴不世之藝從夫之貴榮極軒裳非一妹不能識李即亦不能存李郎非李郎不能遇一妹亦不能榮一妹起陸之漸際會如斯虎嘯風生龍吟雲起固當然也將予之贈以佐真人賛功業也勉之哉此後十餘年東南數千里外有異事是吾得志之秋也妹與李郎可瀝酒相賀因命家僕列拜曰李郎一妹是汝主也言畢與其妻戎裝從一奴乘馬而去數歩乃不復見靖據其宅遂為豪家得以助文皇締構之資遂匡大業貞觀十年靖以左僕射同平章事東南蠻奏有海賊以千艘帶甲者十萬人入扶餘國殺其主自立國已定靖知虯鬚之得志也歸告張氏具禮相賀瀝酒東南祝拜之是知真人之興非英雄所覬況非英雄乎人臣之謬思亂者乃螗臂扼轍耳我皇家垂福萬葉豈虛言哉或曰衞公之兵法半乃虯鬚所傳信哉！
