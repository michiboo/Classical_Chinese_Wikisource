
君不見昔日宜春太液邊，披香畫閣與天連。
燈火灼爍九微暎，香氣氛氳百和然。
此夜星繁河正白，人傳織女牽牛客。
宮中擾擾曝衣樓，天上娥娥紅粉席。
曝衣何許曛夜半黃，宮中綵女提玉箱。
珠履奔騰上蘭砌，金梯宛轉出梅梁。
絳河裏，碧煙上，雙花伏兔畫屏風，四子盤龍擎斗帳。
舒羅散縠雲霧開，綴玉垂珠星漢回。
朝霞散彩羞衣架，晚月分光劣鏡臺。
上有仙人長命綹一作錦，中看玉女迎歡繡。
玳瑁簾一作筵中別作春，珊瑚窗裏翻成晝。
椒房金屋寵新流，意氣嬌奢不自由。
漢文宜惜露臺費，晉武須焚前殿裘。

