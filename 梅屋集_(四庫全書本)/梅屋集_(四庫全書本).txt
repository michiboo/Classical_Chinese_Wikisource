　　欽定四庫全書　　　　　集部四
　　梅屋集　　　　　　　　別集類三〈宋〉
　　提要
　　〈臣〉等謹案梅屋集五卷宋許棐撰棐字忱夫海鹽人嘉熙中居於秦溪自號曰梅屋因以名集首為梅屋詩藁一卷次融春小綴一卷次為苐三稿一卷次為第四稿一卷次為襍著一卷蓋梅屋詩藳其初集融春小綴其二集故以下稱第三第四稿厲鶚宋詩紀事但稱其有梅屋詩稿融春小綴殊考之未審觀其趁得山間筍蕨春一首本在梅屋稿中題曰山間而鶚録此詩改其題曰筍蕨羮註曰出山家清供知未細檢其集矣棐生當詩教極𡚁之時沾染於江湖末派大抵以趙紫芝等為矩矱襍著中跋四靈詩選曰斯五百篇出自天成歸於神識多而不濫玉之純香之妙者歟後世學者愛之重之是也以髙翥等為羽翼招髙菊磵詩所謂自改舊詩時未穩獨斟新酒不成歡者是也以書賈陳起為聲氣之聯絡贈陳宗之詩所謂六月長安熱似焚𨞬中清趣總輸君又謝陳宗之疊寄書籍詩所謂君有新刊須寄我我逢佳處必思君者是也以劉克莊為領袖讀南嶽新稿詩所謂細把劉郎詩讀後鶯花雖好不須看者是也厥後以江湖小集中秋雨梧桐一聨卒搆詩禍起坐黥配克莊亦坐彈免官而流波推蕩唱和相仍終南宋之世不出此派然其詠歌閒適摹寫山林時亦有新語可觀録而存之以覘詩道之變也乾隆四十五年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀
