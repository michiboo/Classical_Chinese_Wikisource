< 作者:王世貞
< 古文觀止
　　藺相如之完璧，人皆稱之，予未敢以為信也。夫秦以十五城之空名，詐趙而脅其璧，是時言取璧者，情也，非欲以窺趙也。趙得其情則弗予，不得其情則予；得其情而畏之則予，得其情而弗畏之則弗予：此兩言決耳，奈之何既畏而復挑其怒也？
　　且夫秦欲璧，趙弗予璧，兩無所曲直也。入璧而秦弗予城，曲在秦；秦出城而璧歸，曲在趙。欲使曲在秦，則莫如棄璧；畏棄璧，則莫如弗予。
　　夫秦王既按圖以予城，又設九賓，齋而受璧，其勢不得不予城。璧入而城弗予，相如則前請曰：「臣固知大王之弗予城也。夫璧，非趙寶也；而十五城，秦寶也。今使大王以璧故而亡其十五城；十五城之子弟，皆厚怨大王以棄我如草芥也。大王弗予城而紿趙璧；以一璧故而失信於天下，臣請就死於國，以明大王之失信。」秦王未必不返璧也。今奈何使舍人懷而逃之，而歸直於秦？
　　是時秦意未欲與趙絕耳；令秦王怒而僇相如於巿，武安君十萬眾壓邯鄲，而責璧與信；一勝而相如族，再勝而璧終入秦矣！吾故曰：「藺相如之獲全於璧也，天也。」若而勁澠池，柔廉頗，則愈出而愈妙於用。所以能完趙者，天固曲全之哉！

