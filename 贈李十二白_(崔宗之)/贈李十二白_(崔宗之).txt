
涼風八九月，白露滿空庭。 
耿耿意不暢，捎捎風葉聲。 
思見雄俊士，共話今古情。 
李侯忽來儀，把袂苦不早。 
清論既抵掌，玄談又絕倒。 
分明楚漢事，歷歷王霸道。 
擔囊無俗物，訪古千里餘。 
袖有匕首劍，懷中茂陵書。 
雙眸光照人，詞賦凌子虛。 
酌酒弦素秦，霜氣正凝潔。 
平生心中事，今日為君說。 
我家有別業，寄在嵩之陽。 
明月出高岑，清谿澄素光。 
雲散窗戶靜，風吹松桂香。 
子若同斯遊，千載不相忘。

