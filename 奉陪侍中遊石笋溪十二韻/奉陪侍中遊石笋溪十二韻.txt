
朝日照靈山，山溪浩紛錯。
圖書無舊記，鯀禹應新鑿。
雙壁瀉天河，一峰吐蓮萼。
潭心亂雪卷，嵓腹繁珠落。
彩蛤攢錦囊，芳蘿嫋花索。
猨羣曝陽嶺，龍穴腥陰壑。
靜得漁者言，閑聞洞仙博。
欹松倚朱幰，廣石屯油幕。
國泰事留侯，山春縱康樂。
間關殊狀鳥，爛熳無名藥。
欲驗少君方，還吟大隱作。
旌幢不可駐，古塞新沙漠。

