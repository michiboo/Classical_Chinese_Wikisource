　　欽定四庫全書　　　　　　　經部五
　　御纂春秋直解　　　　　　　　春秋類
　　提要
　　〈臣〉等謹按
　　御纂春秋直解十五卷乾隆二十三年奉
　　勅撰以十二公為十二卷荘公僖公襄公篇頁稍繁各析一子卷實十五卷大㫖在𤼵明尼山本義而剷除種種迂曲之説故
　　賜名曰直解冠以
　　御製序文掲胡安國𫝊之傅㑹臆㫁以明誥天下與
　　欽定春秋𫝊説彚纂宗㫖同符考班彪之論春秋曰平易正直春秋之義也王充之論春秋曰公羊榖梁之𫝊日月不具輒為意使平常之事有怪異之説徑直之文有曲折之義非孔子之心蘇軾之論春秋曰春秋儒者本務然此書有妙用儒者罕能領㑹多求之繩約中乃近法家者流苛細繳繞竟亦何用朱子之書春秋亦曰聖人作春秋不過直書其事而善惡自見又曰春秋𫝊例多不可信聖人紀事安有許多義例然則聖經之法戒本共見共聞聖人之勸懲亦易知易從自啖助趙匡倡廢𫝊解經之説使人人各以臆見私相揣度務為新竒以相勝而春秋以荒自孫復倡為有貶無褒之説説春秋者必事事求其所以貶求其所以貶而不得則鍜鍊周內以成其罪而春秋益荒俞汝言春秋平義序謂𫝊經之失不在於淺而在於深春秋尤甚可謂片言居要矣是編恭承
　　訓示務斟酌情理之平以求聖經之微意凡諸家所説穿鑿破碎者悉斥不採而筆削大義愈以炳然學者恭讀
　　御纂春秋𫝊説彚纂以辨訂其是非復恭讀是編以融㑹其精要春秋之學已更無餘藴矣乾隆四十一年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











