
孔子觀於鄉射，喟然嘆曰：「射之以禮樂也，何以射，何以聽，修身而發，而不失正鵠者，其唯賢者乎？〈正鵠所射者也〉若夫不肖之人，則將安能以求飲？詩云：『發彼有的，以祈爾爵。〈的實也祈求也言發中的以求飲爾爵也勝者飲不勝者〉』祈，求也，求所中以辭爵。〈飲彼則已不飲故曰以辭爵也。中陟仲反〉酒者，所以養老，所以養病也。求中以辭爵，辭其養也，是故士使之射而弗能，則辭以病，懸弧之義。」〈弧弓也男子生則懸弧於其門明必有射事也而今不能射唯病可以為辭也〉於是退而與門人習射於矍相之圃，蓋觀者如堵墻焉。射至於司馬，使子路執弓矢出列延，謂射之者曰：「〈子路為司馬故射至使子路出延射〉奔軍之將，亡國之大夫，與為人後者不得入，〈人已有後而又為人後故曰與為人後世也〉其餘皆入，蓋去者半。」又使公罔之裘序點，揚觶而語曰：「〈先行射鄉飲酒故二人揚觶觶支義切〉幼壯孝悌，耆老好禮，〈好呼報切〉不從流俗，修身以俟死者在此位，蓋去者半。」序點揚觶而語曰：「好學不倦，好禮不變，耄期稱道而不亂者，在此位，〈八十九十日耄言雖老而能稱解道而不亂也〉蓋僅有存焉。」射既闋，子路進曰：「由與二三子者之為司馬，何如？」孔子曰：「能用命矣。」
孔子曰：「吾觀於鄉而知王道之易易也。〈易以豉反〉主人親速賓及介，而眾賓從之，〈速召〉至於正門之外，主人拜賓及介，而眾自入，貴賤之義別矣，〈別彼列反〉三揖至於階，三讓以賓升，拜至獻酬辭讓之節繁，及介升則省矣，至於眾賓升而受爵，坐祭立飲，不酢而降，殺之義辯矣。〈殺所戒反〉工入升歌三終，主人獻賓，〈記曰主人獻之於義不得為賓也下句笙入三終主又獻之是也歌鹿鳴四牡皇皇者華三篇終主人乃獻之是也〉笙入三終，主人又獻之，〈吹南陔白華華黍三篇終主人獻也〉間歌三終，〈乃歌魚麗由庚歌南有嘉魚笙崇丘歌南山有臺笙由餘者也〉合樂三闋，〈合笙聲同其音歌周南召南三篇也〉工告樂備而遂出，〈樂正既告備而降言遂出自此至去不復升也〉一人揚觶，乃立司正焉。〈賓將欲去故復使一人揚觶乃立司正主威儀請安賓也〉知其能和，樂而不流，〈樂音洛〉賓酬主人，主人酬介，介酬眾賓，賓少長以齒，〈少，詩照切。〉終於沃洗者焉，知其能弟長而無遺矣。〈長，丁丈反。〉降脫屨，升坐修爵無算，飲酒之節，旰不廢朝，暮不廢夕，〈旰，晨飲早哺；廢，罷。旰，古旦反。〉賓出主人迎送，節文終遂焉。知其能安燕而不亂也。貴賤既明，降殺既辯，和樂而不流，弟長而無遺，安燕而不亂，此五者足以正身安國矣，彼國安而天下安矣。故曰：『吾觀於鄉，而知王道之易易也。〈易，以豉反。〉』」
子貢觀於蠟。〈蠟索也歲十有二月索群神而祀之今之臘也。蠟，助駕反。〉孔子曰：「賜也，樂乎？」〈樂音洛〉對曰：「一國之人皆若狂，〈言醉亂也〉賜未知其為樂也。」孔子曰：「百日之勞，一日之樂，一日之澤，非爾所知也。〈古民皆勤苦稼穡有百日之勞喻久也今一日使之飲酒焉樂之是君之恩澤也〉張而不弛，文武弗能，弛而不張，文武弗為。一張一弛，文武之道也。」〈弛施氏反〉
定公問於孔子曰：「古之帝王必郊祀其祖以配天，何也？」孔子對曰：「萬物本於天，人本乎祖，郊之祭也，大報本反始也，故以配上帝。天垂象，聖人則之，郊所以明天道也。」公曰：「寡人郊而莫同，何也？」孔子曰：「郊之祭也，迎長日之至也，〈周人始以日至之月冬日至而日長〉大報天而主日配以月，故周之始郊，其月以日至，其日用上辛，至於啟蟄之月，則又祈穀於上帝，〈祈求也為農祈穀於上帝月令孟春之月乃以元日祈穀於上帝兼無仲冬大郊之事至於祈農與天子同故春秋傳曰夫郊祀後稷以祈農事也是故啟蟄而郊郊而後耕而說學者不知推經禮之指歸皮膚妄說至乃顛倒神只變易時日遷改兆位良可痛心者也〉此二者天子之禮也。魯無冬至，大郊之事降殺於天子，是以不同也。」公曰：「其言郊，何也？」孔子曰：「兆丘於南，所以就陽位也，於郊，故謂之郊焉。」〈兆丘於南謂之圓丘兆之於南郊也然則郊之名有三焉築為圓丘以象天自然故謂之圓丘圓丘之人所造故謂之泰壇於南郊在南說學者謂南郊與圓丘異若是則詩易尚書謂不圜丘也又不通泰壇之名或乃謂周官圜丘虛妄之言皆不通典制也〉曰：「其牲器何如？」孔子曰：「上帝之牛角璽栗，必在滌三月，〈滌所以養生具〉後稷之牛唯具，〈別祀稷時牲亦芻之三月配天之時獻故唯具之也〉所以別事天神與人鬼也，〈別彼列切〉牲用騂，尚赤也，用犢，貴誠也，〈犢質愨貴誠之美也〉掃地而祭於其質也，〈地圜丘之地掃焉而祭貴其質也〉器用陶匏，以象天地之性也，〈人之作物無可稱之故取天地之性以自然也〉萬物無可稱之者，故因其自然之體也。」公曰：「天子之郊，其禮儀可得聞乎？」孔子對曰：「臣聞天子卜郊，則受命於祖廟，而作龜於禰宮，〈禰宮父廟也受祭天之命於祖而作龜於父廟〉尊祖親考之義也。卜之日，王親立於澤宮，以聽誓命，受教諫之義也，〈澤宮宮也誓命祭天所行威儀也王親受之故曰受教諫之義〉既卜，獻命庫門之內，所以誡百官也。將郊，則天子皮弁以聽報，示民嚴上也。〈報白也王夙興朝服以待白祭事後服袞〉郊之日，喪者不敢哭，凶服者不敢入國門，汜掃清路，行者必止，〈汜遍也清路以新土無復行之〉弗命而民聽，敬之至也。〈以王恭敬事天故民化之不令而行之也〉天子大裘以黼之，被袞象天，〈大裘為黼文也言被之大裘其有象天之文故被之道路至大壇而脫之〉乘素車，貴其質也，旗十有二旒，龍章而設以日月，所以法天也，既至泰壇，王脫裘矣，服袞以臨，燔柴戴冕，璪十有二旒，則天數也。臣聞之誦詩三百，不足以一獻，〈祭群小祀〉一獻之禮，不足以大饗，〈大饗祫祭天王〉大饗之禮，不足以大旅，〈大旅祭五帝也〉大旅具矣，不足以饗帝，〈饗帝祭天〉是以君子無敢輕議於禮者也。」
冉有問於孔子曰：「古者三皇五帝不用五刑，信乎？」孔子曰：「聖人之設防，貴其不犯也，制五刑而不用，所以為至治也。凡夫之為奸邪竊盜，靡法妄行者，生於不足，不足生於無度，無度則小者偷盜，大者侈靡，各不知節。是以上有制度，則民知所止，民知所止，則不犯。故雖有奸邪賊盜，靡法妄行之獄，而無陷刑之民。不孝者生於不仁，不仁者生於喪祭之禮明，喪祭之禮所以教仁愛也，能教仁愛，則喪思慕祭祀，不解人子饋養之道，〈言孝子奉祭祀不敢解生時饋養之道同之也〉喪祭之禮明，則民孝矣。故雖有不孝之獄，而無陷刑之民。殺上者生於不義，義所以別貴賤，明尊卑也，貴賤有別，尊卑有序，則民莫不尊上而敬長。朝聘之禮者，所以明義也，義必明則民不犯，故雖有殺上之獄，而無陷刑之民。鬥變者生於相陵，相陵者生於長幼無序，而遺敬讓，〈遺忘〉鄉飲酒之禮者，所以明長幼之序，而崇敬讓也，長幼必序，民懷敬讓，故雖有鬥變之獄，而無陷刑之民。淫亂者生於男女無別，男女無別，則夫婦失義，禮聘享者所以別男女，明夫婦之義也，男女既別，夫婦既明，故雖有淫亂之獄，而無陷刑之民。此五者，刑罰之所以生，各有源焉。不豫塞其源，而輒繩之以刑，是謂為民設阱而陷之。刑罰之源，生於嗜欲不節，失禮度者，所以御民之嗜欲，而明好惡順天之道，禮度既陳，五教畢修，而民猶或未化，尚必明其法典以申固之。〈尚猶也申令固其教也〉其犯奸邪靡法妄行之獄者，則飭制量之度；有犯不孝之獄者，則飭喪祭之禮；有犯殺上之獄者，則飭朝覲之禮；有犯鬥變之獄者，則飭鄉飲酒之禮；有犯淫亂之獄者，則飭婚聘之禮。三皇五帝之所化民者如此，雖有五刑之用，不亦可乎！」孔子曰：「大罪有五，而殺人為下，逆天地者罪及五世，誣文武者罪及四世，逆人倫者罪及三世，謀鬼神者罪及二世，手殺人者罪及其身，故曰大罪有五，而殺人為下矣。」
冉有問於孔子曰：「先王製法，使刑不上於大夫，禮不下於庶人，然則大夫犯罪，不可以加刑，庶人之行事，不可以治於禮乎？」孔子曰：「不然，凡治君子以禮御其心，所以屬之以廉恥之節也，故古之大夫，其有坐不廉汙穢而退放之者，不謂之不廉汙穢而退放，則曰簠簋不飭；〈飭整齊也〉有坐淫亂男女無別者，不謂之淫亂男女無別，則曰帷幕不修也；有坐罔上不忠者，不謂之罔上不忠，則曰臣節未著；有坐罷軟不勝任者，不謂之罷軟不勝任，則曰下官不職；〈言其下官不稱移其職不斥其身也〉有坐幹國之紀者，不謂之幹國之紀，則曰行事不請。〈言不請而擅行〉此五者，大夫既自定有罪名矣，而猶不忍斥，然正以呼之也，既而為之諱，所以愧恥之，是故大夫之罪，其在五刑之域者，聞而譴發，〈譴譴讓也發始發露〉則白冠厘纓，盤水加劍，造乎闕而自請罪，君不使有司執縳牽掣而加之也。其有大罪者，聞命則北面再拜，跪而自裁，君不使人捽引而刑殺。〈捽昨沒反〉曰：『子大夫自取之耳，吾遇子有禮矣，以刑不上大夫而大夫亦不失其罪者，教使然也。』所謂禮不下庶人者，以庶人遽其事而不能充禮，故不責之以備禮也。」冉有跪然免席曰：「言則美矣，求未之聞，退而記之。」
仲弓問於孔子曰：「雍聞至刑無所用政，至政無所用刑。至刑無所用政，桀紂之世是也；至政無所用刑，成康之世是也。信乎？」孔子曰：「聖人之治化也，必刑政相參焉，太上以德教民，而以禮齊之。其次以政焉導民，以刑禁之，刑不刑也。化之弗變，導之弗從，傷義以敗俗，於是乎用刑矣。顓五刑必即天倫。〈即就也就天倫謂合天意〉行刑罰則輕無赦，〈行刑罰之官雖輕猶不得作威作福〉刑侀也，侀成也，壹成而不可更，故君子盡心焉。」〈更古行反〉仲弓曰：「古之聽訟尤罰麗於事，不以其心，可得聞乎？」〈尤過也麗附也怪遇人罰之必以事相當而不與其心也〉孔子曰：「凡聽五刑之訟，必原父子之情，立君臣之義以權之，意論輕重之序，慎測淺深之量以別之，〈別彼列反〉悉其聰明，正其忠愛以盡之。大司寇正刑明辟以察獄，獄必三訊焉，〈一曰訊群臣二曰訊群吏三曰訊萬民也〉有指無簡，則不聽也，〈簡誠也有意無其誠者不論以為罪也〉附從輕，赦從重，〈附人之罪以輕為比赦人之罪以重為比〉疑獄則泛與眾共之，疑則赦之，皆以小大之比成也。〈比毗誌反〉是故爵人必於朝，與眾共之也，刑人必於市，與眾棄之也。古者公家不畜刑人，大夫弗養也，士遇之塗，以弗與之言，屏諸四方，唯其所之，不及與政，弗欲生之也。」仲弓曰：「聽獄，獄之成成何官？」孔子曰：「成獄成於吏，吏以獄成告於正，〈吏獄官吏正獄官長〉正既聽之，乃告大司寇聽之，乃奉於王，王命三公卿士參聽棘木之下，〈外朝法左九棘孤卿大夫位焉右九棘公侯伯子男位焉面三槐三公位〉然後乃以獄之成疑於王，王三宥之以聽命，〈君王尚寬宥罪雖以定猶三宥之不可得輕然後刑之者也〉而制刑焉，所以重之也。」仲弓曰：「其禁何禁？」孔子曰：「巧言破律，〈巧賣法令者也〉遁名改作，〈變言與物名也〉執左道與亂政者殺；〈左道亂也〉作淫聲，〈淫逆也惑亂人之聲〉造異服，〈非所常見〉設伎奇器，以蕩上心者殺；〈怪異之伎可以眩曜人心之器蕩動〉行偽而堅，〈行詐偽而守之堅也。行下孟反〉言詐而辯，學非而博，順非而澤，〈順其非而滑澤〉以惑眾者殺；假於鬼神，時日卜筮，以疑眾者殺。此四誅者不以聽。」〈不聽棘木之下〉仲弓曰：「其禁盡於此而已？」孔子曰：「此其急者，其餘禁者十有四焉。命服命車，不粥於市；〈粥賣。粥餘六反〉圭璋璧琮，不粥於市；宗廟之器，不粥於市；兵車旍旗，不粥於市；犧牲秬鬯，不粥於市；戎器兵甲，不粥於市；用器不中度，〈中陟仲反〉不粥於市；布帛精麤，不中數，廣狹不中量，不粥於市；奸色亂正色，不粥於市；文錦珠玉之器，雕飾靡麗，不粥於市；衣服飲食，不粥於市；〈賣成衣服非侈必偽故禁之禁賣熟食所以厲取也〉？實不時，不粥於市；五木不中伐，不粥於市；鳥獸魚鱉不中殺，不粥於市。凡執此禁以齊眾者，不赦過也。」
孔子為魯司寇，與於蠟，既賓事畢，〈畢賓客之事也〉乃出遊於觀之上，〈觀宮門外闕周禮所謂象魏者也〉喟然而嘆。言偃侍曰：「夫子何嘆也？」孔子曰：「昔大道之行，〈此謂三皇五帝時大道行也〉與三代之英，〈英秀謂禹湯文武也〉吾未之逮也，而有記焉。大道之行，天下為公，選賢與能，講信修睦。〈講習也修行也睦親也〉故人不獨親其親，不獨子其子，〈所謂大道天下為公〉老有所終，壯有所用，矜寡孤疾，皆有所養。貨惡其棄於地，不必藏於己。力惡其不出於身，不必為人。〈言力惡其不出於身不以為德惠也〉是以奸謀閉而不興，盜竊亂賊不作。故外戶而不閉，謂之大同。今大道既隱，天下為家，各親其親，各子其子，貨則為己，力則為人。大人世及以為常，城郭溝池以為固。禹湯文武，成王周公，由此而選，〈言用禮義為之選也〉未有不謹於禮，禮之所興，與天地並，如有不由禮而在位者，則以為殃。」言偃復問曰：「如此乎，禮之急也。」孔子曰：「夫禮，先王所以承天之道，以治人之情，列其鬼神，達於喪祭鄉射冠婚朝聘。故聖人以禮示之，則天下國家可得以禮正矣。」言偃曰：「今之在位，莫知由禮，何也？」孔子曰：「嗚呼哀哉！我觀周道，幽厲傷也，〈幽厲二王者皆傷周道也〉吾舍魯何適？〈魯有聖人之風猶勝諸國也〉夫魯之郊及禘皆非禮，〈言失於禮而亡其義〉周公其已衰矣。〈子孫不能行其禮義〉杞之郊也禹，〈杞夏後本郊鯀周公以鯀非令德故令杞郊禹〉宋之郊也契，是天子之事守也，天子以杞宋二王之後，周公攝政致太平，而與天子同是禮也。諸侯祭社稷宗廟，上下皆奉其典，而祝嘏莫敢易其常法，是謂大嘉。今使祝嘏辭說，徒藏於宗祝巫史，非禮也，〈言君臣皆當知辭說之意議也〉是謂幽國；〈幽敝於禮〉醆斝及屍君，非禮也，〈夏曰醆殷曰斝非王者之後則屍與君不得用〉是謂僭君；〈僭侈之君〉冕弁兵車，藏於私家，非禮也，〈大夫稱家冕弁大夫之服孔子曰天子諸侯大夫冕弁服歸設奠後此謂不得賜而藏之也〉是謂脅君；〈迫於其君〉大夫具官，祭器不假，聲樂皆具，非禮也，〈大夫無田者不為祭器今皆不假故非禮〉是為亂國。故仕於公曰臣，仕於家曰僕。三年之喪，與新有婚者，期不使也。以衰嘗入朝，與家僕雜居齊齒，非禮也，是謂臣與君共國；天子有田，以處其子孫，諸侯有國，以處其子孫，大夫有采，以處其子孫，是謂制度；天子適諸侯，必舍其宗廟，而不禮籍入，〈所謂臨諸侯將舍宗廟先告其鬼神以將入止也〉是謂天子壞法亂紀；諸侯非問疾吊喪，而入諸臣之家，是謂君臣為謔。〈謔戲〉夫禮者，君之柄，〈柄亦秉持〉所以別嫌明微，儐鬼神，考制度，列仁義，立政教，安君臣上下也。故政不正則君位危，君位危則大臣倍，小臣竊，刑肅而俗弊則法無常，法無常則禮無別，禮無別則士不仕，民不歸，是謂疵國。是故夫政者，君之所以藏身也，〈言所藏於身不可以假人也〉必本之天效以降命，〈效天以下教令所謂則天之明〉命降於社，之謂教地，〈所謂因地之利〉降於祖廟，之謂仁義，〈奉祖廟彌近彌親彌遠彌尊仁義之道也〉降於山川，之謂興作，〈下命所謂祭山川者謂其興造雲雨作生萬物也〉降於五祀，之謂制度，〈下命使事五祀者以其能為人事之制度〉此聖人所以藏身之固也。〈藏身以此則固〉聖人參於天地，並於鬼神以治政也。處其所存，禮之序也，翫其所樂，民之治也。〈言聖人常所存處者禮之次序常所玩樂者民之治安也〉天生時，地生財，人其父生而師教之，四者君以政用之，所以立於無過之地。〈時及財天地之所以生而師以教之君以政用之而已故常立於無過之地也〉君者，人所明，非明人者也；人所養，非養人者也；人所事，非事人者也。夫君者，明人則有過，〈為君徒欲明人而已則過謬也〉故養人則不足，〈時君失政不能為民所養〉事人則失位，故百姓明君以自治，養君以自安，事君以自顯，是以禮達而分定。人皆愛其死，而患其生，〈人皆愛惜其死而患其生之無禮也〉是故用人之智去其詐，用人之勇去其怒，用人之仁去其貪。國有患，君死社稷為之義，大夫死宗廟為之變。〈大夫有去就之義未必常死宗廟者其死宗廟者權變為也〉凡聖人能以天下為一家，以中國為一人，非意之，〈非以意貪之必有致之也〉必知其情，從於其義，明於其利，達於其患，然後為之。何謂人情？喜怒哀懼愛惡欲，七者弗學而能；何謂人義？父慈子孝，兄良弟悌，夫義婦聽，長惠幼順，君仁臣忠，十者謂之人義；講信修睦，謂之人利，爭奪相殺，謂之人患；聖人之所以治人七情，修十義，講信修睦，尚辭讓，去爭奪，舍禮何以治之；飲食男女，人之大欲存焉，死亡貧苦，人之大惡存焉。欲惡者，人之大端，人藏其心，不可測度，美惡皆在其心，不見其色，欲一以窮之，舍禮何以哉？故人者，天地之德，陰陽之交，鬼神之會，五行之秀。天秉陽，垂日星，地秉陰，載於山川，播五行於四時，和四氣而後月生，〈月生而後四時行焉布五行和四時四氣而後月生焉〉是以三五而盈，三五而缺，〈月陰道不常滿故十五日滿十五日缺也〉五行之動，共相竭也。〈竭盡也水用事盡則木用事五行用事更相盡也〉五行四氣十二月，還相為本；〈用事者為本也〉五聲五律十二管，還相為宮；〈五聲者宮商角徵羽也管十二月也一月一管陽律陰呂其用事為宮也〉五味六和十二食，還相為質；〈五味酸苦鹹辛甘六和者和之各有宜者春多酸秋多辛之屬是也十二食者十二月之食質本也〉五色六章十二衣，還相為主。〈五色者青赤白黑黃學記曰水無當於五色五色不得不彰五色待水而章也〉故人者，天地之心，〈於天地間如五藏之有心矣人有生最靈心五藏最聖也〉而五行之端，〈端始也能用五行也〉食味別聲被色而生者。聖人作則，〈作為則法〉必以天地為本，以陰陽為端，以四時為柄，以日星為紀，月以為量，鬼神以為徒，五行以為質，禮義以為器，人情以為田，四靈以為畜。以天地為本，故物可舉；〈天地為本則萬物苞在於其中〉以陰陽為端，故情可？；〈陰陽之為情始〉以四時為柄，故事可勸；〈四時各有事故事可得而勸也〉以日星為紀，故業可別；〈日以紀晝星以紀夜故事可得而分別也〉月以為量，故功有藝；〈有度量以成四時猶功業各有分理也藝猶理〉鬼神以為徒，故事有守；〈鬼神不相干各有守〉五行以為質，故事可復也；〈五行終則復始故事可修復也〉禮義以為器，故事行有考；〈考成〉人情以為田，四靈以為畜。〈四靈鳥獸之長四靈為畜則飲食可用〉何謂四靈？麟鳳龜龍謂之四靈。故龍以為畜，而魚鮪不諗；〈諗潛藏也〉鳳以為畜，而鳥不獝；麟以為畜，而獸不狘；〈獝狘飛走之貌也。獝況必反狘況越反〉龜以為畜，而人情不失。〈易曰定天下之吉凶成天下之亹亹者莫善於蓍龜人情不失也〉先王秉蓍龜，列祭祀，瘞，繒，宣，祝嘏，〈瘞謂祭祀之瘞繒謂若增封太山宣謂播宣揚之。瘞於列反繒慈陵反嘏舉下反〉設制度，祝嘏辭說。故國有禮，官有御，〈治也〉職有序，先王患禮之不達於下，故饗帝於郊，所以定天位也；祀社於國，所以列地利也；禘祖廟，所以本仁也；旅山川，所以儐鬼神也；祭五祀，所以本事也。故宗祝在廟，三公在朝，三老在學，〈王養三老在學〉王前巫而後史，卜蓍瞽侑，皆在左右，王中心無為也，以守至正。是以禮行於郊，而百神受職，禮行於社，而百貨可極，禮行於祖廟，而孝慈服焉，〈孝慈之道為遠近所服焉〉禮行於五祀，而正法則焉。故郊社宗廟山川五祀，義之修而禮之藏。〈言禮之寶藏〉夫禮必本於太一，〈太一者元氣也〉分而為天地，轉而為陰陽，變而為四時，列而為鬼神，其降曰命，〈即上所為命降於天地祖廟也〉其官於天也，〈官為職分也言禮職分皆從天下來也〉協於分藝，〈藝理〉其居於人也，曰養。〈言禮之於人身所以養成人也〉所以講信修睦，而固人之肌膚之會，筋骸之束者；所以養生送死，事鬼神之大端；所以達天道，順人情之大竇。唯聖人為知禮之不可以已也，故破國喪家亡人，必先去其禮，禮之於人，猶酒之有糱也，君子以厚，小人以薄。聖人修義之柄，禮之序，以治人情。人情者，聖王之田也，修禮以耕之，陳義以種之，講學以耨之，〈耨除穢也〉本仁以聚之，播樂以安之。故禮者，義之實也，協諸義而協則禮，雖先王未有可以義起焉；義者藝之分，仁之節，協於藝，講於仁，得之者強，失之者喪；仁者義之本，順之體，得之者尊。故治國不以禮，猶無耜而耕；為禮而不本於義，猶耕之而弗種；為而不講於學，猶種而弗耨；講之以學，而不合以仁，猶耨而不獲；合之以仁，而不安之以樂，猶獲而弗食；安之以樂，而不達於順，猶食而不肥。四體既正，膚革充盈，人之肥也；父子篤，兄弟睦，夫婦和，家之肥也；大臣法，小臣廉，官職相序，君臣相正，國之肥也；天子以德為車，以樂為御，諸侯以禮相與，大夫以法相序，士以信相考，百姓以睦相守，天下之肥也。是謂大順。順者，所以養生送死，事鬼神之常也。故事大積焉而不苑，〈苑滯積也〉並行而不謬，細行而不失，深而通，茂而有間，〈言有理也〉連而不相及，〈言有敘也〉動而不相害，此順之至也。明於順，然後乃能守危。〈高而不危以長守危〉夫禮之不同不豐殺，所以持情而合危也，〈合禮安也〉山者不使居川，渚者不使居原，用水火金木，飲食必時，〈用水漁人以時入澤梁乃溉灌用火季春出火季秋納火也用金以時采銅鐵用木斧斤以時入山林飲食各隨四時之宜者也〉冬合男女，春頒爵位，必當年德，皆所順也。用民必順，〈悅以使民〉故無水旱昆蟲之災，民無凶饑妖孽之疾。天不愛其道，地不愛其寶，人不愛其情，是以天降甘露，地出醴泉，山出器車，〈出銀甕丹竈之器及象車也〉河出馬圖，〈龍似馬負圖出〉鳳凰麒麟，皆在郊掫，龜龍在宮沼，其餘鳥獸及卵胎，皆可俯而窺也。則是無故，先王能循禮以達義，體信以達順，此順之實也。」
