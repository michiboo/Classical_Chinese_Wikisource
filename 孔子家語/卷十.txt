
子貢問於孔子曰：「晉文公實召天子而使諸侯朝焉。〈晉文公會諸侯於溫召襄王且使狩於河陽因使諸侯朝〉夫子作春秋，雲天王狩於河陽，何也？」孔子曰：「以臣召君，不可以訓，亦書其率諸侯事天子而已。」
孔子在宋，見桓魋自為石槨，三年而不成，工匠皆病。夫子愀然曰：「若是其靡也。〈靡侈〉死不如朽之速愈。」冉子仆曰：「禮，凶事不豫，此何謂也？」夫子曰：「既死而議謚，謚定而卜葬，既葬而立廟，皆臣子之事，非所豫屬也，況自為之哉。」南宮敬叔以富得罪於定公，奔衛，衛侯請復之，載其寶以朝。夫子聞之曰：「若是其貨也，喪不若速貧之愈。」〈喪失位也〉子遊侍曰：「敢問何謂如此？」孔子曰：「富而不好禮，殃也，敬叔以富喪矣，而又弗改，吾懼其將有後患也。」敬叔聞之，驟如孔氏，而後循禮施散焉。
孔子在齊，齊大旱，春饑。景公問於孔子曰：「如之何？」孔子曰：「凶年則乘駑馬，力役不興，馳道不修，〈馳道君行之道〉祈以幣玉，〈君所祈請用幣及玉不用牲也〉祭祀不懸，〈不作樂也〉祀以下牲，〈當用大牢者用少牢〉此賢君自貶以救民之禮也。」
孔子適季氏，康子晝居內寢。孔子問其所疾。康子出見之。言終，孔子退，子貢問曰：「季孫不疾而問諸疾，禮與？」孔子曰：「夫禮，君子不有大故，則不宿於外。非致齊也，非疾也，則不晝處於內，是故夜居外，雖吊之，可也。晝居於內，雖問其疾，可也。」
孔子為大司寇，國廄焚，子退朝而之火所，鄉人有自為火來者，則拜之，士一，大夫再。子貢曰：「敢問何也？」孔子曰：「其來者亦相吊之道也。吾為有司，故拜之。」
子貢問曰：「管仲失於奢，晏子失於儉，與其俱失矣，二者孰賢？」孔子曰：「管仲鏤簋而朱紘，〈縷刻而飾之朱紘天子冕之紱〉旅樹而反坫，〈旅施也樹屏也天子外屏諸侯內屏反坫在兩楹之間人君好會獻酢禮畢反爵於其上〉山節藻梲，〈節栭也刻為山雲梲樑上楹也畫藻文也〉賢大夫也，而難為上。晏平仲祀其先祖，而豚肩不揜豆，〈言陋小也〉一狐裘三十年，賢大夫也，而難為下。君子上不僭下，下不偪上。」
冉求曰：「昔文仲知魯國之政，立言垂法，於今不亡，可謂知禮矣？」孔子曰：「昔臧文仲安知禮，夏父弗綦逆祀而不止，燔柴於竈以祀焉，夫竈者，老婦之所祭，〈謂祭竈報其功老婦主祭也〉盛於甕，尊於瓶，非所柴也。故曰禮也者，由體也，體不備謂之不成，人設之不當，猶不備也。」
子路問於孔子曰：「臧武仲率師與邾人戰於狐鮐，遇敗焉，師人多喪而無罰，古之道然與？」孔子曰：「凡謀人之軍，師敗則死之；謀人之國，邑危則亡之，古之正也。其君在焉者，有詔則無討。」〈詔君之教也有君教則臣無討〉
晉將伐宋，使人覘之，〈觀也〉宋陽門之介夫死，〈陽門宋城門也介夫被甲御門者〉司城子罕哭之哀。覘之反言於晉侯曰：「陽門之介夫死，而子罕哭之哀，民咸悅宋，殆未可伐也。」孔子聞之曰：「善哉！覘國乎。詩云：『凡民有喪，匍匐救之。』子罕有焉，雖非晉國，其天下孰能當之。〈言雖非晉國使天下有強者猶不能當也〉是以周任有言曰：『民悅其愛者，弗可敵也。』」
楚伐吳，工尹商陽與陳棄疾追吳師，及之，棄疾曰：「王事也，子手弓而可。」商陽手弓。棄疾曰：「子射諸。」射之，弊一人，韔其弓。〈韔韜〉又及，棄疾謂之，又及，棄疾復謂之，斃二人，每斃一人，輒掩其目，止其御曰：「吾朝不坐，燕不與，〈亡畀故也〉殺三人亦足以反命矣。」孔子聞之曰：「殺人之中，又有禮焉。」子路怫然進曰：「人臣之節，當君大事，唯力所及，死而後已，夫子何善此？」子曰：「然，如汝言也，吾取其有不忍殺人之心而已。」
孔子在衛，司徒敬之卒，夫子弔焉，主人不哀，夫子哭不盡聲而退。璩伯玉請曰：「衛鄙俗不習喪禮，煩吾子辱相焉。」孔子許之，掘中溜而浴，〈室中。溜力救反〉毀竈而綴，足襲於床，及葬，毀宗而�行也，〈胡不復有事於此也綴足不欲令僻戾長毀宗廟而出行神位在廟門之外也〉出於大門，及墓，男子西面，婦人東面，既封而歸，殷道也。孔子行之。子遊問曰：「君子行禮，不求變俗，夫子變之矣。」孔子曰：「非此之謂也，喪事則從其質而已矣。」
宣公八年六月辛巳，有事於太廟，而東門襄仲卒，壬午猶繹，〈繹祭之明日又祭也〉子遊見其故，以問孔子曰：「禮與？」孔子曰：「非禮也，卿卒不繹。」
季桓子喪，康子練而無衰，子遊問於孔子曰：「既服練，服可以除衰乎？」孔子曰：「無衰衣者，不以見賓，何以除焉？」
邾人以同母異父之昆弟死，將為之服，因顏克而問禮於孔子。子曰：「繼父同居者，則異父昆弟，從為之服；不同居，繼父且猶不服，況其子乎。」
齊師侵魯，公叔務人，〈昭公之子公為〉遇人入保，負杖而息。〈見先避入齊師將入保疲倦加杖頸上兩手掖之休息者也保縣邑小城也〉務人泣曰：「使之雖病，〈謂時徭役〉任之雖重，〈謂時賦稅〉君子弗能謀，士弗能死，不可也，我則既言之矣，敢不勉乎。」與其鄰嬖童汪錡，乘？奔敵死焉，皆殯，魯人慾勿殤童汪錡，問於孔子曰：「能執干戈以衛社稷，可無殤乎？」魯昭公夫人吳孟子卒，不赴於諸侯，孔子既致仕，而？吊焉，適於季氏，季氏不絰，孔子投絰而不拜。〈以季氏無故已亦不成禮〉子遊問曰：「禮與？」孔子曰：「主人未成服，則吊者不絰焉，禮也。」
公父穆伯之喪，敬姜晝哭，文伯之喪，晝夜哭。孔子曰：「季氏之婦，可謂知禮矣。愛而無上下有章。」〈上謂夫下謂子也章別也哭夫晝哭哭子晝夜哭哭夫與子各有別也〉
南宮絳之妻，孔子兄之女，喪其姑而誨之髽曰：「爾毋從從爾，毋扈扈爾。」〈從從高扈扈大也扈言喪百無容節也。絳敕高反髽則瓜反〉蓋榛以為笄，長尺而總八寸。〈總束發束發垂為飾者齊衰之總八寸也〉
子張有父之喪，公明儀相焉，問啟顙於孔子。孔子曰：「拜而後啟顙，頹乎其順，啟顙而後拜，頎乎其至也。三年之喪，吾從其至也。」孔子在衛，衛之人有送葬者，而夫子觀之曰：「善哉為喪乎，足以為法也，小子識之。」子貢問曰：「夫子何善爾，其？也如慕，其返也如疑。」子貢曰：「豈若速返而虞哉。」〈返葬而祭謂之虞也〉子曰：「此情之至者也，小子識之，我未之能也。」
卞人有母死而孺子之泣者，孔子曰：「哀則哀矣，而難繼也。夫禮為可傳也，為可繼也，故哭踴有節，而變除有期。」
孟獻子禫懸而不樂，可御而處內。子遊問於孔子曰：「若是則過禮也？」孔子曰：「獻子可謂加於人一等矣。」
魯人有朝祥而暮歌者，子路笑之。孔子曰：「由，爾責於人終無已，夫三年之喪，亦以久矣。」子路出，孔子曰：「又多乎哉，〈又復也言其可以歌不復久也〉踰月則其善也。」
子路問於孔子曰：「傷哉貧也，生而無以供養，死則無以為禮也。」孔子曰：「啜菽飲水，盡其歡也，斯為之孝乎。斂手足形，旋葬而無槨，〈旋便〉稱其財，為之禮，貧何傷乎。」
吳延陵季子聘於上國，適齊，於其返也，其長子死於嬴博之間。〈嬴博地名也〉孔子聞之曰：「延陵季子，吳之習於禮者也，？而觀其葬焉。」其歛，以時服而已；〈隨冬夏之服無所加〉其壙，掩坎深不至於泉；其葬，無盟器之贈。既葬，其封廣輪揜坎，其高可時隱也；既封，則季子乃左袒右還其封，且號者三，曰，骨肉歸於土，命也，若魂氣則無所不之，則無所不之而遂行。孔子曰：「延陵季子之禮其合矣。」
子遊問喪之具。孔子曰：「稱家之有亡焉。」子遊曰：「有亡惡於齊？」〈惡何齊限〉孔子曰：「有也，則無過禮。茍亡矣，則歛手足形，還葬懸棺而封，人豈有非之者哉。故夫喪亡，與其哀不足而禮有餘，不若禮不足而哀有餘也；祭祀，與其敬不足而禮有餘，不若禮不足而敬有餘也。」
伯高死於衛，赴於孔子。子曰：「吾惡乎哭諸，兄弟吾哭諸廟，父之友吾哭諸廟門之外，師吾哭之寢，朋友吾哭之寢門之外，所知吾哭之諸野，今於野則已疏，於寖則已重，夫由賜也而見我吾哭於賜氏。」遂命子貢為之主。曰：「為爾哭也，來者汝拜之。知伯高而來者，汝勿拜。」既哭，使子張往吊焉，未至，冉求在衛，攝束帛乘馬而以將之。孔子聞之曰：「異哉！徒使我不成禮於伯高者，是冉求也。」
子路有姊之喪，可以除之矣，而弗除。孔子曰：「何不除也？」子路曰：「吾寡兄弟而弗忍也。」孔子曰：「行道之人皆弗忍，先王制禮，過之者俯而就之，不至者企而及之。」子路聞之，遂除之。
伯魚之喪母也，期而猶哭。夫子聞之曰：「誰也？」門人曰：「鯉也。」孔子曰：「嘻其甚也，非禮也。」伯魚聞之遂除之。
衛公使其大夫求婚於季氏，桓子問禮於孔子。子曰：「同姓為宗，有合族之義，故系之以姓而弗別，綴之以食而弗殊，〈君有食族人之禮雖親盡不異之族食多少也〉雖百世婚姻不得通，周道然也。」桓子曰：「魯衛之先雖寡兄弟，今已絕遠矣，可乎？」孔子曰：「固非禮也，夫上治祖禰以尊尊之，下治子孫以親親之，旁治昆弟所以教睦也，此先王不易之教也。」
有若問於孔子曰：「國君之於百姓，如之何？」孔子曰：「皆有宗道焉，故雖國君之尊，猶百姓不廢其親，所以崇愛也。雖以族人之親，而不敢戚君，所以謙也。」〈戚親也尊敬君不敢如其親也〉
子夏問於孔子曰：「居父母之仇如之何？」孔子曰：「寢苫枕幹，不仕〈幹楯〉弗與共天下也。遇於朝市，不返兵而鬥。」〈兵常不離於身〉曰：「請問居昆弟之仇如之何？」孔子曰：「仕，弗與同國，銜君命而使，雖遇之不鬥。」曰：「請問從昆弟之仇如之何？」曰：「不為魁，主人能報之，則執兵而陪其後。」
子夏問：「三年之喪既卒哭，金革之事無避，禮與，初有司為之乎？」〈有司當吏職也〉孔子曰：「夏後氏之喪，三年既殯，而致仕，殷人既葬而致事，周人既卒哭而致事。〈致事還政於君也子哭之無時之哭大夫三月而葬三月而卒哭士既葬而卒哭也〉記曰：『君子不奪人之親，亦不奪故也。』」子夏曰：「金革之事無避，非與？」孔子曰：「吾聞諸老聃曰：『魯公伯禽有為為之也。』〈伯禽有母之喪東方有戎為不義伯禽為方伯以不得不誅之〉公以三年之喪從利者，吾弗知也。」
子夏問於孔子曰：「記云：『周公相成王，教之以世子之禮。』有諸？」孔子曰：「昔者成王嗣立，幼未能蒞阼，周公攝政而治，抗世子之法於伯禽，欲王之知父子君臣之道，所以善成王也。夫知為人子者，然後可以為人父；知為人臣者，然後可以為人君；知事人者，然後可以使人。是故抗世子法於伯禽，使成王知父子君臣長幼之義焉。凡君之於世子，親則父也，尊則君也，有父之親，有君之尊，然後兼天下而有之，不可不慎也。行一物而三善皆得，唯世子齒於學之謂也，世子齒於學，則國人觀之。曰：『此將君我而與我齒讓，何也？』曰：『有父在則禮然，然而眾知父子之道矣。』其一曰：『此將君我而與我齒讓何也？』曰：『有臣在，則禮然，而眾知君臣之義矣。』其三曰：『此將君我而與我齒讓，何也？』曰：『長長也，則禮然，然而眾知長幼之節矣。』故父在斯為子，君在斯為臣，君子與臣之位，所以尊君而親親也。在學，學之為父子焉，學之為君臣焉，學之為長幼焉，父子君臣長幼之道得，而後國治。語曰：『樂正司業，父師司成，〈師有父道成生人者〉一有元良，萬國以貞，〈一謂天子也元善太子也〉世子之謂。』聞之曰：『為人臣者，殺其身而有益於君則為之，況於其身，〈於寬〉〈也大也〉以善其君乎，周公優為也。」
子夏問於孔子曰：「居君之母與妻之喪，如之何？」孔子曰：「居處言語飲食衎爾於喪所，則稱其服而已。」「敢問伯母之喪，如之何？」孔子曰：「伯母叔母，疏衰期而踴不絕地，姑姊妹之大功踴絕於地，若知此者，由文矣哉。」〈言如禮文意當言姑姊妹而已姊上長姑自也〉
子夏問於夫子曰：「凡喪小功已上，虞祔練祥之祭皆沐浴。於三年之喪，子則盡其情矣。」孔子曰：「豈徒祭而已哉。三年之喪，身有瘍則浴，首有瘡則沐，病則飲酒食肉，毀瘠而病，君子不為也，毀則死者，君子為之，無子則祭之，沐浴為齊潔也，非為飾也。」
子夏問於孔子曰：「客至無所舍，而夫子曰：『生於我乎館，客死無所殯矣。』夫子曰，於我乎殯，敢問禮與？仁者之心與？」孔子曰：「吾聞諸老聃曰：『館人使若有之惡有之，惡有之而不得殯乎。』夫仁者制禮者也，故禮者不可不省也，禮不同不異，不豐不殺，稱其義以為之宜，故曰我戰則克，祭則受福，蓋得其道矣。」
孔子食於季氏，食祭，主人不辭不食，亦不飲而餐，子夏問曰：「禮也？」孔子曰：「非禮也，從主人也。吾食於少施氏而飽，少施氏食我以禮，吾食祭，作而辭曰：『疏食不足祭也。』吾餐而作辭曰：『疏食不敢以傷吾子之性。』主人不以禮，客不敢盡禮，主人盡禮，則客不敢不盡禮也。」
子夏問曰：「官於大夫，既升於公，而反為之服，禮與？」孔子曰：「管仲遇盜，取二人焉上之為公臣，曰：『所以遊僻者，可人也。』公許，管仲卒，桓公使為之官於大夫者為之服，自管仲始也，有君命焉。」
子貢問居父母喪。孔子曰：「敬為上，哀次之，瘠為下，顏色稱情，戚容稱服。」曰：「請問居兄弟之喪。」孔子曰：「則存乎書筴已。」
子貢問於孔子曰：「殷人既定而吊於壙，周人反哭而吊於家，如之何？」孔子曰：「反哭之吊也，喪之至也，反而亡矣，失之矣，於斯為甚，故吊之，死，人卒事也，殷以愨，吾從周。殷人既練之，明日，而祔於祖，周人既卒哭之明日，祔於祖，祔，祭神之始事也，周以戚，吾從殷。」〈戚猶促也〉
子貢問曰：「聞諸晏子，少連大連善居喪，其有異稱乎？」孔子曰：「父母之喪，三日不怠，三月不解，期悲哀，三年憂，東夷之子，達於禮者也。」
子遊問曰：「諸侯之世子，喪慈母如母，禮與？」孔子曰：「非禮也。古者男子外有傅父，內有慈母，君命所使教子者也，何服之有。昔魯孝公少喪其母，其慈母良，及其死也，公弗忍，欲喪之。有司曰：『禮，國君慈母無服，今也君為之服，是逆古之禮，而亂國法也。若終行之，則有司將書之，以示後世，無乃不可乎。』公曰：『古者天子喪慈母，練冠以燕居。』〈謂庶子王為其母也〉遂練以喪慈母。喪慈母如母，始則魯孝公之為也。」
孔子適衛，遇舊館人之喪，入而哭之哀。出使子貢脫驂以贈之。子貢曰：『所於識之喪，不能有所贈，贈於舊館，不已多乎？」孔子曰：「吾向入哭之，遇一哀而出涕，吾惡夫涕而無以將之，小子行焉。」
子路問於孔子曰：「魯大夫練而杖，禮也？」孔子曰：「吾不知也。」子路出，謂子貢曰：「吾以為夫子無所不知，夫子亦徒有所不知也。」子貢曰：「子所問何哉？」子路曰：「止，吾將為子問之。」遂趨而進曰：「練而杖，禮與？」孔子曰：「非禮也。」子貢出，謂子路曰：「子謂夫子而弗知之乎，夫子徒無所不知也，子問，非也，禮，居是邦則不非其大夫。」
叔孫母叔之母死，既小歛，舉屍者出戶，武孫從之出戶，乃袒投其冠而括發。子路嘆之，孔子曰：「是禮也。」子路問曰：「將小歛則變服，今乃出戶，而夫子以為知禮，何也？」孔子曰：「由，汝問非也。君子不舉人以質士。」〈質猶正也〉齊晏桓子卒，平仲麤衰斬苴絰帶，杖以菅屨，食粥居傍廬，寢苫枕草，其老曰：「非大夫喪父之禮也。」晏子曰：「唯卿大夫。」曾子以問孔子。孔子曰：「晏平仲可謂能遠害矣。不以己知是駁人之非，愻辭以避咎，義也夫。」〈記者乃舉人避害之愻以辭而謂大夫士喪父母有異亦〉怪也
季平子卒，將以君之璵璠歛，贈以珠玉。孔子初為中都宰，聞之歷級而救焉，〈歷級遽登階不聚足〉曰：「送而以寶玉，是猶曝屍於中原也，其示民以奸利之端，而有害於死者，安用之。且孝子不順情以危親，忠臣不兆奸以陷君。」〈兆奸為奸之兆成也〉乃止。
孔子之弟子琴張與宗友衛齊豹，見宗魯於公子孟縶，孟縶以為參乘焉，及齊豹將殺孟縶，告宗魯，使行。宗魯曰：「吾由子而事之，今聞難而逃，是僭子也。〈僭不信使子言不信〉子行事乎，吾將死以事周子，而歸死於公孟可也。」齊氏用戈擊公孟，宗以背蔽之，斷肱中，公孟、宗魯皆死。琴張聞宗魯死，將？弔之。孔子曰：「齊豹之盜，孟縶之賊也，汝何吊焉？君不食奸，不受亂，不為利病於回，〈回邪也不以利放而病於邪也〉不以回事人，不蓋非義，〈蓋揜〉不犯非禮，汝何吊焉？」琴張乃止。
郕人子革卒，哭之呼滅。〈舊說以滅子蒲名人少名滅者又哭名其父不近人情疑以孤窮自謂亡滅也〉子遊曰：「若是哭也，其野哉。孔子惡野哭者。」哭者聞之遂改之。
公父文伯卒，其妻妾皆行哭失聲，敬姜戒之曰：「吾聞好外者士死之，好內者女死之，今吾子早殀，吾惡其以好內聞也，二三婦人之欲供先祀者，〈言欲留不改嫁供奉先人之祀〉請無瘠色，無揮涕，無拊膺，〈揮涕不哭流涕以手揮之拊猶撫也膺謂胸也〉無哀容，無加服，有降從禮而靜，是昭吾子也。」孔子聞之曰：「女智無若婦，男智莫若夫，公文氏之婦智矣，剖情損禮，欲以明其子為令德也。」
子路與子羔仕於衛，衛有蒯聵之難。孔子在魯，聞之曰：「柴也其來，由也死矣。」既而衛使至，曰：「子路死焉。」夫子哭之於中庭，有人吊者，而夫子拜之，已哭，進使者而問故，使者曰：「醢之矣。」遂令左右皆覆醢，曰：「吾何忍食此。」
季桓子死，魯大夫朝服而吊。子遊問於孔子曰：「禮乎？」夫子不答。他日，又問墓而不墳。孔子曰：「今丘也，東西南北之人，不可以弗識也，吾見封之若堂者矣，〈堂形四方若高者〉又見若坊者矣，〈坊形殺殺平上而長〉又見履夏屋者矣，又見若斧形者矣，吾從斧者焉。」於是封之，崇四尺。孔子先反虞，門人後。雨甚，至墓崩，修之而歸。孔子問焉，曰：「爾來何遲？」對曰：「防墓崩。」孔子不應，三雲，孔子泫然而流涕曰：「吾聞之，古不修墓及二十五月而大祥，五日而彈琴不成聲，十日過禫而成笙歌。」〈孔子大祥二十五月禫故十日踰月而歌也〉
孔子有母之喪，既練，陽虎吊焉，私於孔子曰：「今季氏將大饗境內之士，子聞諸？」孔子答曰：「丘弗聞也。若聞之，雖在衰絰，亦欲與？。」陽虎曰：「子謂不然乎，季氏饗士，不及子也。」陽虎出，曾點問曰：「吾之何謂也？」孔子曰：「己則衰服，猶應其言，示所以不非也。」〈孔子衰服陽虎之言犯禮故孔子答之以示不非其言者也〉
顏回死，魯定公吊焉，使人訪於孔子。孔子對曰：「凡在封內，皆臣子也，禮，君吊其臣，升自東階，向屍而哭，其恩賜之，施不有？也。」〈？蘇亂反？計也又竹器也〉
原思言於曾子曰：「夏後氏之送葬也，用盟器，示民無知也；殷人用祭器，示民有知也；周人兼而用之，示民疑也。」曾子曰：「其不然矣，夫以盟器，鬼器也，祭器，人器也，古之人胡為而死其親也。」子遊問於孔子曰：「之死而致死乎，不仁，不可為也；之死而致生乎，不智，不可為也。凡為盟器者，知喪道也。夫子始死則矣，羔裘玄冠者，易之而已，汝何疑焉。
子罕問於孔子曰：「始死之設重也，何為？」孔子曰：「重主道也，殷主綴重焉，〈綴連也殷人作主而連其重懸諸廟也〉周人徹重焉。〈周人作主徹重就所倚處而治〉請問喪朝。」〈喪將葬朝於廟而後行焉〉子曰：「喪之朝也，順死者之孝心，故至於祖者，廟而後行。殷朝而後殯於祖，周朝而後遂葬。」
孔子之守狗死，謂子貢曰：「路馬死，〈路馬常所乘馬〉則藏之以帷，狗則藏之以蓋，汝？埋之。吾聞弊幃不棄，為埋馬也，弊蓋不棄，為埋狗也。今吾貧無蓋，於其封也與之席，無使其首陷於土焉。」
公西赤問於孔子曰：「大夫以罪免卒，其葬也如之何？」孔子曰：「大夫廢其事，終身不仕，死則葬之以士禮，老而政仕者，死則從其列。」
公儀仲子嫡子死，而立其弟，檀弓問子服伯子曰：「何居？我未之前聞也。」子服伯子曰：「仲子亦猶行古人之道，昔者文王拾伯邑考，〈伯邑考文王之長子也言文王亦立子而不立孫也〉而立武王，微子舍其孫腯，立其弟衍。」子遊以聞諸孔子，子曰：「否，周制立孫。」
孔子之母既葬，將立葬焉，曰：「古者不祔葬，為不忍先死者之復見也。詩云：『死則同穴。』自周公已來祔葬矣。故衛人之祔也，離之，有以聞焉；魯人之祔也，合之，美夫，吾從魯。」遂合葬於防曰：「吾聞之有備物而不可用也，是故竹不成用，〈謂籩之無緣〉而瓦不成膝，〈膝鑌〉琴瑟張而不平，笙竽備而不和，有鐘磬而無簨？。〈簨？可以懸鐘磬也。簨先尹反。？其舉反〉其曰盟器，神明之也，哀哉，死者而用生者之器，不殆而用殉也。」〈殺人以從死謂之殉〉
子遊問於孔子曰：「葬者塗車芻靈，自古有之，然今人或有偶，〈偶亦人也〉是無益於喪。」孔子曰：「為芻靈者善矣，為偶者不仁，不殆於用人乎。」
顏淵之喪既祥，顏路饋祥肉於孔子。孔子自出而受之，入彈琴以散情，而後乃食之。孔子嘗奉薦而進，〈嘗秋祭也〉其親也愨，〈愨親之奉薦也慈質也〉其行也趨，趨以數。〈言少威儀〉已祭，子貢問曰：「夫子之言祭也，濟濟漆漆焉，〈威儀容止〉今夫子路為季氏宰，季氏祭逮昏而奠，終日不足，繼以燭，雖有強力之容，肅敬之心，皆倦怠矣。有司跛倚以臨，其為不敬也大矣。」他日，子路與焉，室事交於戶，堂事當於階，質明而始行事，晏朝而徹。孔子聞之曰：「孰為士也而不知禮。」
