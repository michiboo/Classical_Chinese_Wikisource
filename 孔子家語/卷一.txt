孔子初仕為中都宰，〈中都魯邑〉制為養生送死之節，長幼異食、〈如禮年五十異食也〉強弱異任、〈任謂力作之事各從所任不用弱也〉男女別塗、路無拾遺、器不雕偽，〈無文飾雕畫不詐偽〉為四寸之棺，五寸之槨，〈以木為槨〉因丘陵為墳，不封、〈不聚土以起墳者也〉不樹，〈不樹松柏〉行之一年，而西方之諸侯則焉。〈魯國在東故西方諸侯皆法則〉定公謂孔子曰：「學子此法，以治魯國何如？」孔子對曰：「雖天下可乎，何但魯國而已哉。於是二年，定公以為司空。乃別五土之性，〈五土之性一曰山林二曰川澤三曰丘陵四曰墳衍五曰原隰〉而物各得其所生之宜，〈所生之物各得其宜〉鹹得厥所。先時季氏葬昭公於墓道之南，〈季平子逐昭公死於幹侯平子別而葬之貶之不令近先公也〉孔子溝而合諸墓焉。謂季桓子曰：「貶君以彰己罪，非禮也，〈桓子平子之子〉今合之，所以揜夫子之不臣。」由司空為魯大司寇。設法而不用，無奸民。
定公與齊侯會於夾谷，孔子攝相事，曰：「臣聞有文事者，必有武備。有武事者，必有文備，古者諸侯並出疆，必具官以從，請具左右司馬。」定公從之。至會所，為壇位土階三等，以遇禮相見，〈會遇之禮禮之簡略者也〉揖讓而登，獻酢既畢，齊使萊人以兵鼓譟刼定公。〈萊人齊人東夷雷鼓曰謲〉孔子厯階而進，以公退曰：「士以兵之，吾兩君為好，裔夷之俘，敢以兵亂之，〈裔邊裔夷夷狄俘軍所獲虜也言此三者何敢以兵亂兩君之好也〉非齊君所以命諸侯也，裔不謀夏、夷不亂華、〈華夏中國之名〉俘不幹盟、兵不偪好、於神為不祥、於德為愆義、於人為失禮，君必不然。」齊侯心怍，麾而避之。有頃，齊奏宮中之樂，俳優侏儒戲於前。孔子趨進歷階而上，不盡一等，曰：「匹夫熒侮諸侯者，罪應誅，請右司馬速刑焉。」於是斬侏儒，手足異處。齊侯懼，有慚色。將盟，齊人加載書曰：「齊師出境，而不以兵車三百乘從我者，有如此盟。」孔子使茲無還對曰：「〈魯大夫也〉而不返我汶陽之田，吾以供命者，亦如之。」齊侯將設享禮，孔子謂梁丘據曰：「齊魯之故，吾子何不聞焉？」〈梁丘據舊聞齊魯之故事〉事既成矣，而又享之，是勤執事，且犧象不出門，〈作犧牛及象於其背為罇〉嘉樂不野合，享而既具是棄禮，若其不具，是用秕粺，〈秕谷之不成者粺草之似谷者〉用秕粺君辱，棄禮名惡，子盍圖之。夫享，所以昭德也，不昭，不如其已。」乃不果享。齊侯歸，責其群臣曰：「魯以君子道輔其君，而子獨以夷狄道教寡人，使得罪。」於是乃歸所侵魯之四邑，及汶陽之田。〈四邑鄆讙龜陰也洙有汶陽之田本魯界〉
孔子言於定公曰：「家不藏甲，〈卿大夫稱家甲鎧也〉邑無百雉之城，〈高丈長丈曰堵三堵曰雉〉古之制也。今三家過制，請皆損之。」乃使季氏宰仲由隳三都。叔孫不得意於季氏，因費宰公山弗擾率費人以襲魯。孔子以公與季孫叔孫孟孫，入於費氏之宮，登武子之臺；費人攻之，及臺側，孔子命申句須樂頎勒士眾下伐之，費人北，遂隳三都之城。強公室，弱私家，尊君卑臣，政化大行。
初，魯之販羊有沈猶氏者，常朝飲其羊以詐。市人有公慎氏者，妻淫不制。有慎潰氏，奢侈踰法。魯之鬻六畜者，飾之以儲價。及孔子之為政也，則沈猶氏不敢朝飲其羊。公慎氏出其妻。慎潰氏越境而徙。三月，則鬻牛馬者不儲價，賣羊豚者不加飾。男女行者，別其塗，道不拾遺。男尚忠信，女尚貞順。四方客至於邑，不求有司，〈有司常供其職客不求而有司存焉〉皆如歸焉。〈言如歸家無所之也〉
孔子為魯司寇，攝行相事，有喜色。仲由問曰：「由聞君子禍至不懼，福至不喜，今夫子得位而喜，何也？」孔子曰：「然，有是言也。不曰樂以貴下人乎？」於是朝政，七日而誅亂政大夫少正卯，戮之於兩觀之下，〈兩觀闕名〉屍於朝。三日，子貢進曰：「夫少正卯，魯之聞人也，今夫子為政，而始誅之，或者為失乎？」孔子曰：「居，吾語汝以其故。天下有大惡者五，而竊盜不與焉。一曰心逆而險，二曰行僻而堅，三曰言偽而辯，四曰記醜而博，〈醜謂非義〉五曰順非而澤，此五者有一於人，則不免君子之誅，而少正卯皆兼有之。其居處足以撮徒成黨，〈撮聚〉其談說足以飾褒榮眾，其強禦足以反是獨立，此乃人之奸雄者也，不可以不除。夫殷湯誅尹諧、文王誅潘正、周公誅管蔡、太公誅華士、〈士之為人虛偽亦聚黨也而韓非謂華士耕而後食鑿井而飲信其如此而太公誅之豈所以謂太公者哉〉管仲誅付乙、子產誅史何，是此七子，皆異世而同誅者，以七子異世而同惡，故不可赦也。詩云：『憂心悄悄，慍於群小，小人成群，斯足憂矣。』」
孔子為魯大司寇，有父子訟者，夫子同狴執之，〈狴獄牢也〉三月不別，其父請止。夫子赦之焉。季孫聞之，不悅曰：「司寇欺余，曩告余曰，國家必先以孝，余今戮一不孝以教民孝，不亦可乎？而又赦，何哉？」冉有以告孔子，子喟然嘆曰：「嗚呼！上失其道，而殺其下，非理也。不教以孝，而聽其獄，是殺不辜。三軍大敗，不可斬也。獄犴不治，不可刑也。何者？上教之不行，罪不在民故也。夫慢令謹誅，賊也。征斂無時，暴也。不試責成，虐也。政無此三者，然後刑可即也。書云：『義刑義殺勿庸，以即汝心，惟曰未有慎事，言必教而後刑也。』〈庸用也即就也刑教皆當以義勿用以就汝心之所安當謹之自謂未有順事且陳道德以服之以無刑殺而後為順是先教而後刑也〉既陳道德以先服之，而猶不可，尚賢以勸之，又不可，即廢之，又不可，而後以威憚之，若是三年，而百姓正矣。其有邪民不從化者，然後待之以刑，則民咸知罪矣。詩云：『天子是毗，俾民不迷。』〈毗輔也俾使也言師尹當毗輔天子使民不迷〉是以威厲而不試，刑錯而不用。今世則不然，亂其教，繁其刑，使民迷惑而陷焉，又從而制之，故刑彌繁，而盜不勝也。夫三尺之限，空車不能登者，何哉？峻故也。百仞之山，重載陟焉，何哉？陵遲故也。〈陵遲猶陂池也〉今世俗之陵遲久矣，雖有刑法，民能勿踰乎？」
孔子閑居，曾參侍。孔子曰：「參乎，今之君子，唯士與大夫之言可聞也。至於君子之言者，希也。於乎，吾以王言之，其不出戶牖而化天下。」曾子起，下席而對曰：「敢問何謂王之言？」孔子不應，曾子曰：「侍夫子之閑也，難對，是以敢問。」孔子又不應。曾子肅然而懼，摳衣而退，負席而立。有頃，孔子嘆息，顧謂曾子曰：「參，汝可語明王之道與？」曾子曰：「非敢以為足也，請因所聞而學焉。」子曰：「居，吾語汝。夫道者，所以明德也。德者，所以尊道也。是以非德道不尊，非道德不明。雖有國之良馬，不以其道服乘之，不可以道里。雖有博地眾民，不以其道治之，不可以致霸王。是故昔者明王內修七教，外行三至，七教修然後可以守，三至行然後可以征。明王之道，其守也則必折沖千里之外，其征則必還師衽席之上。故曰內修七教，而上不勞；外行三至，而財不費。此之謂明王之道也。」曾子曰：「不勞不費之謂明王，可得聞乎？」孔子曰：「昔者帝舜左禹而右臯陶，不下席而天下治，夫如此，何上之勞乎。政之不平，君之患也，令之不行，臣之罪也。若乃十一而稅，用民之力，歲不過三日，入山澤以其時，而無征，關譏市鄽，皆不收賦，〈譏呵也譏異服識異言及市？皆不賦稅古之法也〉此則生財之路，而明王節之，何財之費乎？」曾子曰：「敢問何謂七教？」孔子曰：「上敬老則下益孝，上尊齒則下益悌，上樂施則下益寬，上親賢則下擇友，上好德則下不隱，上惡貪則下恥爭，上廉讓則下恥節，此之謂七教。七教者，治民之本也。政教定，則本正也。凡上者，民之表也，表正則何物不正。是故人君先立仁於己，然後大夫忠而士信，民敦俗璞，〈璞愨願貌〉男愨而女貞，六者，教之致也。布諸天下四方而不怨，納諸尋常之室而不塞，等之以禮，立之以義，行之以順，則民之棄惡，如湯之灌雪焉。」曾子曰：「道則至矣，弟子不足以明之。」孔子曰：「參以為姑止乎？又有焉。昔者明王之治民也，法必裂地以封之，分屬以理之，然後賢民無所隱，暴民無所伏。使有司日省而時考之，進用賢良，退貶不肖，然則賢者悅而不肖者懼。哀鰥寡、養孤獨、恤貧窮、誘孝悌、選才能。此七者修，則四海之內，無刑民矣。上之親下也，如手足之於腹心。下之親上也，如幼子之於慈母矣。上下相親如此，故令則從，施則行，民懷其德，近者悅服，遠者來附，政之致也。夫布指知寸，布手知尺，舒肘知尋，斯不遠之則也。周制，三百步為里，千步為井，三井而埒，埒三而矩，〈此說里數不可以言井井自方里之名疑此誤〉五十里而都封，百里而有國，乃為福積資求焉，恤行者有亡。是以蠻夷諸夏，雖衣冠不同，言語不合，莫不來賓。故曰無市而民不乏，無刑而民不亂。田獵罩弋，〈罩掩網弋繳射〉非以盈宮室也。征斂百姓，非以盈府庫也。慘怛以補不足，禮節以損有餘，多信而寡貌。其禮可守，其言可覆，其跡可履。如饑而食，如渴而飲。民之信之，如寒暑之必驗。故視遠若邇，非道邇也，見明德也。是故兵革不動而威，用利不施而親，萬民懷其惠，此之謂明王之守，折沖千里之外者也。」曾子曰：「敢問何謂三至？」孔子曰：「至禮不讓而天下治，至賞不費而天下士悅，至樂無聲而天下民和。明王篤行三至，故天下之君，可得而知，天下之士，可得而臣，天下之民，可得而用。」曾子曰：「敢問此義何謂？」孔子曰：「古者明王，必盡知天下良士之名，既知其名，又知其實，又知其數，及其所在焉。然後因天下之爵以尊之，此之謂至禮不讓而天下治。因天下之祿以富天下之士，此之謂至賞不費而天下之士悅。如此，則天下之民，名譽興焉，此之謂至樂無聲而天下之民和。故曰：『所謂天下之至仁者，能合天下之至親也。所謂天下之至明者，能舉天下之至賢者也。』此三者咸通，然後可以征。是故仁者莫大乎愛人，智者莫大乎知賢，賢政者莫大乎官能。有土之君，修此三者，則四海之內，供命而已矣。夫明王之所征，必道之所廢者也，是故誅其君而改其政，吊其民而不奪其財。故明王之政，猶時雨之降，降至則民悅矣。是故行施彌博，得親彌眾此之謂還師衽席之上。」〈言安安而無憂〉
孔子侍坐於哀公。公問曰：「敢問人道孰為大？」孔子愀然作色而對曰：「君及此言也，百姓之惠也，固臣敢無辭而對。人道，政為大。夫政者，正也。君為正，則百姓從而正矣。君之所為，百姓之所從。君不為正，百姓何所從乎！」公曰：「敢問為政如之何？」孔子對曰：「夫婦別、男女親、君臣信，三者正，則庶物從之。」公曰：「寡人雖無能也，願知所以行三者之道，可得聞乎？」孔子對曰：「古之政愛人為大，所以治。愛人禮為大，所以治。禮，敬為大。敬之至矣，大婚為大。大婚至矣，冕而親迎，親迎者，敬之也。是故君子興敬為親，舍敬則是遺親也。弗親弗敬，弗尊也。愛與敬，其政之本與。」公曰：「寡人願有言也。然冕而親迎，不已重乎？」孔子愀然作色而對曰：「合二姓之好，以繼先聖之後，以為天下宗廟社稷之主，君何謂已重焉」？〈魯周公之後得郊天故言以為天下之主也〉公曰：「寡人實固，〈鄙陋〉不固安得聞此言乎！寡人慾問，不能為辭，請少進。」孔子曰：「天地不合，萬物不生，大婚，萬世之嗣也，君何謂已重焉？」孔子遂言曰：「內以治宗廟之禮，足以配天地之神，〈言宗廟天地神之次〉出以治直言之禮，以立上下之敬，〈夫婦正則始可以治正言禮矣身正然可以正人者也〉物恥、則足以振之，〈恥事不知禮足以振救之〉國恥、足以興之，〈恥國不知足以興起者也〉故為政先乎禮，禮其政之本與。」孔子遂言曰：「昔三代明王，必敬妻子也，蓋有道焉。妻也者，親之主也，子也者，親之後也，敢不敬與。是故君子無不敬，敬也者，敬身為大。身也者，親之支也，敢不敬與。不敬其身，是傷其親。傷其親，是傷本也。傷其本，則支從之而亡。三者，百姓之象也。〈言百姓之所法而行〉身以及身，子以及子，妃以及妃，君以修此三者，則大化愾乎天下矣。〈氣滿〉昔太王之道也，〈太王出亦姜女入亦姜女國無鰥民愛其身以及人之身愛其子以及人之子故曰太王之道〉如此國家順矣。」公曰：「敢問何謂敬身？」孔子對曰：「君子過言則民作辭，過行則民作則，言不過辭，動不過則，百姓恭敬以從命，若是，則可謂能敬其身，則能成其親矣。」公曰：「何謂成其親？」孔子對曰：「君子者也，人之成名也，百姓與名，謂之君子，則是成其親，為君而為其子也。」孔子遂言曰：「愛政而不能愛人，則不能成其身。不能成其身，則不能安其土。不能安其土，則不能樂天。」〈天道也〉公曰：「敢問何能成身？」孔子對曰：「夫其行已不過乎物，謂之成身，不過乎，合天道也。」公曰：「君子何貴乎天道也？」孔子曰：「貴其不已也。如日月東西相從而不已也，是天道也。不閉而能久，〈不閉常通而能久言無極〉是天道也。無為而物成，是天道也。已成而明之，是天道也。」公曰：「寡人且愚冥，〈言惷愚冥暗也〉幸煩子之於心。」〈欲煩孔子議識其心所能行也〉孔子蹴然避席而對曰：「仁人不過乎物，孝子不過乎親。是故仁人之事親也如事天，事天如事親，此謂孝子成身。」公曰：「寡人既聞如此言，無如後罪何？」孔子對曰：「君子及此言，是臣之福也。」
孔子在衛，冉求言於季孫曰：「國有聖人而不能用，欲以求治，是猶卻步而欲求及前人，不可得已。今孔子在衛，衛將用之。己有才而以資鄰國，難以言智也，請以重幣迎之。季孫以告哀公，公從之。孔子既至，舍哀公館焉。〈就孔子舍〉公自阼階，孔子賓階升堂立侍。公曰：「夫子之服，其儒服與？」孔子對曰：「丘少居魯，衣逢掖之衣。〈深衣之褒大也〉長居宋，冠章甫之冠。丘聞之，君子之學也，博其服以鄉，〈隨其鄉也〉丘未知其為儒服也。」公曰：「敢問儒行？」孔子曰：「略言之則不能終其物，悉數之則留仆未可以對。」〈留久也仆太僕君燕朝則正位掌儐相更衣之為久將倦使之相代者也〉哀公命席，孔子侍坐曰：「儒有席上之珍以待聘，〈席上之珍能敷陳先王之道以為政治〉夙夜強學以待問，懷忠信以待舉，力行以待取，〈力行仁義道德以待人取〉其自立有如此者。儒有衣冠中，動作慎，大讓如慢，〈慢簡略也〉小讓如偽，大則如威，小則如媿，難進而易退也，粥粥若無能也，其容貌有如此者。儒有居處齊難，〈齊莊可畏難也〉其起坐恭敬，言必誠信，行必忠正，道塗不爭險易之利，冬夏不爭陰陽之和；愛其死以有待也，養其身以有為也，其備預有如此者。儒有不寶金玉，而忠信以為寶，不祈土地，而仁義以為土地；不求多積多文以為富；難得而易祿也，易祿而難畜也；非時不見，不亦難得乎？非義不合，不亦難畜乎？先勞而後祿，不亦易祿乎？其近人情，有如此者。儒有委之以財貨而不貪，淹之以樂好而不淫，劫之以眾而不懼，阻之以兵而不懾；〈阻難也以兵為之難〉見利不虧其義，見死不更其守；鷙蟲攫搏不程其勇，引重鼎不程其勇；往者不悔，來者不豫；過言不再，〈不再過言〉流言不極；〈流言相毀不窮極也〉不斷其威，〈常嚴莊也〉不習其謀；〈不豫習其謀慮〉其特立有如此者。儒有可親而不可劫，可近而不可迫，可殺而不可辱；其居處不過，其飲食不溽；其過失可征辯，而不可面數也；其剛毅有如此者。儒有忠信以為甲冑，禮義以為幹櫓；〈幹楯也櫓大戟〉戴仁而行，抱德而處；雖有暴政，不更其所；其自立有如此者。儒有一畝之宮，環堵之室，〈方丈曰堵一堵言其小者也〉蓽門圭窬，〈蓽門荊竹織門也圭窬穿墻為之如圭也〉蓬戶甕牖，〈以編蓬為戶破甕為牖也〉易衣而出，〈更相易衣而後可以出〉幷日而食；〈幷一日之糧以為一食也〉上答之，不敢以疑，〈君用之不敢疑貳事君也〉上不答之，不敢以諂；其為士有如此者。儒有今人以居，古人以稽，〈稽，同〉今世行之，後世以為楷，〈法也〉若不逢世，上所不受，下所不推；詭諂之民，有比黨而危之，身可危也，其志，不可奪也；雖危起居，猶竟信其志，乃不忘百姓之病也；〈起居猶動靜也竟終也言身雖危動靜猶終身不忘百姓〉其憂思有如此者。儒有博學而不窮，篤行而不倦，幽居而不淫，上通而不困；禮必以和，優遊以法；慕賢而容眾，毀方而瓦合；〈去己之大圭角下與眾人小合〉其寬裕有如此者。儒有內稱不避親，外舉不避怨；程功積事，不求厚祿，〈程猶效也言功效而已不求厚祿也〉推賢達能，不望其報；君得其志，民賴其德，茍利國家，不求富貴；其舉賢援能，有如此者。儒有澡身浴德，〈常自潔凈其身沐浴於德行也〉陳言而伏；〈陳言於君不望其報〉靜言而正之，而上下不知也；默而翹之，又不急為也；〈言事君清靜因事而止之則君不知默而翹發之不急為所以為不為〉不臨深而為高，不加少而為多；〈言不因勢位自矜莊〉世治不輕，世亂不沮；〈不自輕不自沮〉同己不與，異己不非；其特立獨行，有如此者。儒有上不臣天子，下不事諸侯，慎靜尚寬，底厲廉隅，強毅以與人，博學以知服；雖以分國，視之如錙銖，〈視之輕如錙銖八兩為錙〉弗肯臣仕；其規為有如此者。儒有合志同方，營道同術，並立則樂，相下不厭；久別則聞，流言不信，義同而進，不同而退，其交有如此者。夫溫良者，仁之本也；慎敬者，仁之地也；寬裕者，仁之作也；〈動作〉遜接者，仁之能也；禮節者，仁之貌也；言談者，仁之文也；歌樂者，仁之和也；分散者，仁之施也；儒皆兼此而有之，猶且不敢言仁也；其尊讓有如此者。儒有不隕獲於貧賤，〈隕獲憂悶不安之貌〉不充詘於富貴；〈充詘踴躍參擾之貌〉不混君王，不累長上，不閔有司，故曰儒。〈混辱閔疾言不為君長所辱病儒者中和之名〉今人之名儒也，忘常以儒相詬疾。」〈詬辱〉哀公既得聞此言也，言加信，行加敬。曰：「終歿吾世，弗敢復以儒為戲矣。」
哀公問於孔子曰：「大禮何如？子之言禮，何其尊也。」孔子對曰：「丘也鄙人，不足以知大禮也。」公曰：「吾子言焉。」孔子曰：「丘聞之民之所以生者，禮為大。非禮則無以節事天地之神焉；非禮則無以辯君臣上下長幼之位焉；非禮則無以別男女父子兄弟婚姻親族疏數之交焉；是故君子此之為尊敬，然後以其所能教順百姓，不廢其會節。〈所能謂禮也會謂男女之會節謂親疏之節也〉既有成事，而後治其文章黼黻，以別尊卑上下之等。其順之也，而後言其喪祭之紀，宗廟之序，品其犧牲，設其豕臘，修其歲時，以敬其祭祀，別其親疏，序其昭穆，而後宗族會燕，即安其居，以綴恩義。卑其宮室，節其服御，車不雕璣，器不彤鏤，食不二味，心不淫志，以與萬民同利，古之明王行禮也如此。」公曰：「今之君子，胡莫之行也。」孔子對曰：「今之君子，好利無厭，淫行不倦，荒怠慢遊，固民是盡，以遂其心，以怨其政，忤其眾以伐有道。求得當欲不以其所，〈言茍求得當其情慾而已〉虐殺刑誅，不以其治。夫昔之用民者由前，〈用上所言〉今之用民者由後，〈用下所言〉是即今之君子，莫能為禮也。」言偃問曰：「夫子之極言禮也，可得而聞乎？」孔子言：「我欲觀夏，是故之杞，〈夏後封於杞也〉而不足征也，〈征成〉吾得夏時焉；〈於四時之正正夏數得天心中〉我欲觀殷道，是故之宋，〈殷後封宋〉而不足征也，吾得乾坤焉；〈乾天坤地得天地陰陽之書也〉乾坤之義，夏時之等，吾以此觀之。夫禮，初也始於飲食，太古之時，燔黍擘豚，〈古未有釜甑釋米擗肉加於燒石之上而食之〉汙罇杯飲，蕢桴土鼓，〈鑿地為罇，以手飲之也〉猶可以致敬鬼神，〈神饗德不求備物也〉及其死也，升屋而號告曰，高某復然後飲腥苴熟，〈始死含以珠貝將葬苞苴以遣奠以送之〉形體則降，魂氣則上，是謂天望而地藏也。〈魂氣升而在天形體藏而在地〉故生者南向，死者北首，皆從其初也。昔之王者，未有宮室，冬則居營窟，夏則居櫓巢；〈掘地而居謂之營窟有柴謂櫓在樹曰巢〉未有火化，食草木之實，鳥獸之肉，飲其血，茹其毛，未有絲麻，衣其羽皮。後聖有作，然後修火之利，範金〈冶金為器用刑範也〉合土，〈合和以作瓦物〉以為宮室戶牖；以炮以燔，〈毛曰炮加火曰燔也〉以烹以炙，〈煮之曰烹炮之曰炙〉以為醴酪；〈醴醴酒酪漿酢〉治其絲麻，以為布帛，以養生送死，以事鬼神。故玄酒在室，〈玄酒水也言尚古在略近〉醴醆在戶，〈醴盎齊也五齊二曰醴齊三曰盎齊〉粢醍在堂，〈深醍澄齊〉澄酒在下，〈澄清漏其酒也〉陳其犧牲，備其鼎俎，列其琴瑟，管磬鐘鼓，以降上神，〈上神天神〉與其先祖，以正君臣，以篤父子，以睦兄弟，以齊上下，夫婦有所，是謂承天之佑。作其祝號，〈犧牲玉帛祝辭皆異為之號也〉玄酒以祭，薦其血毛，腥其俎，熟其殽，〈言雖有所熟猶有所腥腥本不忘古也〉越席以坐。〈翦蒲蓆也〉布以羃，〈羃覆酒巾也質故用疏也〉衣其浣帛，〈練染以為祭服〉醴醆以獻，薦其燔炙，君與夫人，交獻以嘉魂魄，〈嘉善樂也〉然後退而合烹，〈合其烹熟之禮無復醒也〉體其犬豕牛羊，〈體解其牲體而薦之〉實其簠簋，〈受黍稷之器也〉籩豆鉶羹，〈竹曰籩木曰豆鉶所以盛羹也〉祝以孝告，〈祝通孝子語於先祖〉嘏以慈告，〈嘏傳先祖語於孝子〉是為大祥，〈祥善〉此禮之大成也。」
哀公問於孔子曰：「寡人慾論魯國之士，與之為治，敢問如何取之？」孔子對曰：「生今之世，志古之道，居今之俗，服古之服，舍此而為非者，不亦鮮乎？」曰：「然則章甫絇履，〈章甫冠也絇履履頭有鉤飾也〉紳帶縉笏者，皆賢人也。」〈紳大帶縉捶也笏所以執書思對命〉孔子曰：「不必然也。丘之所言，非此之謂也。夫端衣玄裳，冕而乘軒者，則志不在於食焄；〈端衣玄裳齋服也軒軒車焄辛菜也〉斬衰管菲，杖而歠粥者，則志不在於酒肉。生今之世，志古之道，居今之俗，服古之服，謂此類也。」公曰：「善哉！盡此而已乎？」孔子曰：「人有五儀，有庸人、有士人、有君子、有賢人、有聖人，審此五者，則治道畢矣。」公曰：「敢問何如斯可謂之庸人？」孔子曰：「所謂庸人者，心不存慎終之規，口不吐訓格之言，〈格法〉不擇賢以托其身，不力行以自定；見小闇大，而不知所務，從物如流，不知其所執；此則庸人也。」公曰：「何謂士人？」孔子曰：「所謂士人者，心有所定，計有所守，雖不能盡道術之本，必有率也；〈率猶行也〉雖不能備百善之美，必有處也。是故知不務多，必審其所知；言不務多，必審其所謂；〈所務者謂言之要也〉行不務多，必審其所由。智既知之，言既道之，〈得其要也〉行既由之，則若性命之形骸之不可易也。富貴不足以益，貧賤不足以損。此則士人也。」公曰：「何謂君子？」孔子曰：「所謂君子者，言必忠信而心不怨，〈怨咎〉仁義在身而色無伐，〈無伐善之色也〉思慮通明而辭不專；篤行信道，自強不息，油然若將可越而終不可及者。此則君子也。」〈油然不進之貌也越過也〉公曰：「何謂賢人？」孔子曰：「所謂賢人者，德不踰閑，〈閑法〉行中規繩，言足以法於天下，而不傷於身，〈言滿天下無口過也〉道足以化於百姓，而不傷於本；〈本亦身〉富則天下無宛財，〈宛積也古字亦或作此故或誤不著草矣〉施則天下不病貧。此則賢者也。」公曰：「何謂聖人？」孔子曰：「所謂聖者，德合於天地，變通無方，窮萬事之終始，協庶品之自然，敷其大道而遂成情性；明並日月，化行若神，下民不知其德，睹者不識其鄰。此謂聖人也。」〈鄰以喻界畔也〉公曰：「善哉！非子之賢，則寡人不得聞此言也。雖然，寡人生於深宮之內，長於婦人之手，未嘗知哀，未嘗知憂，未嘗知勞，未嘗知懼，未嘗知危，恐不足以行五儀之教若何？」孔子對曰：「如君之言已知之矣，則丘亦無所聞焉。」〈君如此言已為知之故無所復言謙以誘進哀公矣〉公曰：「非吾子，寡人無以啟其心，吾子言也。」孔子曰：「君子入廟，如右，登自阼階，仰視榱桷，俯察機筵，其器皆存，而不睹其人，君以此思哀，則哀可知矣。昧爽夙興，正其衣冠，〈爽明也昧明始明也夙早興起〉平旦視朝，慮其危難，一物失理，亂亡之端，君以此思憂，則憂可知矣。日出聽政，至於中冥，〈中，日中；冥，映中〉諸侯子孫，徃來為賓，行禮揖讓，慎其威儀，君以此思勞，則勞亦可知矣。緬然長思，出於四門，周章遠望，睹亡國之墟，必將有數焉，〈言亡國故墟非但一〉君以此思懼，則懼可知矣。夫君者，舟也；庶人者，水也；水所以載舟，亦所以覆舟，君以此思危，則危可知矣。君既明此五者，又少留意於五儀之事，則於政治，何有失矣。」
哀公問於孔子曰：「請問取人之法。」孔子對曰：「事任於官，〈言各當以其所能之事任於官〉無取捷捷，無取鉗鉗，〈鉗鉗妄對不謹誠〉無取啍啍，〈啍啍多言〉捷捷貪也，〈捷捷而不已食所以為貪也〉鉗鉗亂也，啍啍誕也。〈誕欺詐也〉故弓調而後求勁焉，馬服而後求良焉，士必愨而後求智能者焉，不愨而多能，譬之豺狼不可邇。」〈言人無智者雖性愨信不能為大惡不愨信而有智然後乃可畏也〉
哀公問於孔子曰：「寡人慾吾國小而能守，大則攻，其道如何？」孔子對曰：「使君朝廷有禮，上下相親，天下百姓皆君之民，將誰攻之？茍為此道，民畔如歸，皆君之讎也，將與誰守？」公曰：「善哉！於是廢山澤之禁，弛關市之稅，以惠百姓。」
哀公問於孔子曰：「吾聞君子不博，有之乎？」孔子曰：「有之。」公曰：「何為？」對曰：「為其二乘。」公曰：「有二乘，則何為不博？」子曰：「為其兼行惡道也。」〈此具博三十六道也〉哀公懼焉，有間，復問曰：「若是乎君之惡惡道至甚也？」孔子曰：「君子之惡惡道不甚，則好善道亦不甚；好善道不甚，則百姓之親上亦不甚。詩云：『未見君子，憂心惙惙，亦既見止，亦既覯止，我心則悅。』詩之好善道甚也如此。」公曰：「美哉！夫君子成人之善，不成人之惡，微吾子言焉，吾弗之聞也。」
哀公問於孔子曰：「夫國家之存亡禍福，信有天命，非唯人也。」孔子對曰：「存亡禍福，皆己而已，天災地妖，不能加也。」公曰：「善！吾子之言，豈有其事乎？」孔子曰：「昔者殷王帝辛之世，〈帝紂〉有雀生大鳥於城隅焉，占之曰：『凡以小生大，則國家必王而名必昌。』於是帝辛介雀之德，〈介助也以雀之德為助也〉不修國政，亢暴無極，朝臣莫救，外寇乃至殷國以亡，此即以己逆天時，詭福反為禍者也。又其先世殷王太戊之時，道缺法圮，以致夭櫱、桑榖於朝，七日大拱，占之者曰：『桑榖野木而不合生朝，意者國亡乎！』太戊恐駭，側身修行，思先王之政，明養民之道，三年之後，遠方慕義重譯至者，十有六國，此即以己逆天時，得禍為福者也。故天災地妖，所以儆人主者也；寤夢征？，所以儆人臣者也；〈儆戒〉災妖不勝善政，寤夢不勝善行，能知此者，至治之極也，唯明王達此。」公曰：「寡人不鄙固此，亦不得聞君子之教也。」
哀公問於孔子曰：「智者壽乎？仁者壽乎？」孔子對曰：「然，人有三死，而非其命也，行己自取也。夫寢處不時，飲食不節，逸勞過度者，疾共殺之；居下位而上幹其君，嗜欲無厭而求不止者，刑共殺之；以少犯眾，以弱侮強，忿怒不類，動不量力者，兵共殺之。此三者死非命也，人自取之。若夫智士仁人，將身有節，〈將行〉動靜以義，喜怒以時，無害其性，雖得壽焉，不亦可乎？」
