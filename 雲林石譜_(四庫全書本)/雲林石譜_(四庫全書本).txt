　　欽定四庫全書　　　　　子部九
　　雲林石譜　　　　　　　譜錄類一〈器物之屬〉提要
　　〈臣〉等謹案雲林石譜三巻宋杜綰撰綰字季號雲林居士山隂人宰相衍之孫也是書彚載石品凡一百一十有六各具出産之地採取之法詳其形狀色澤而第其髙下然如
　　端溪之類兼及硯材浮光之類兼及器用之材質不但譜假山清玩也前有紹興癸丑闕里孔𫝊序𫝊即續白居易六帖者序中稱綰為杜甫之裔因引甫詩水落魚龍夜句謂長沙湘鄉之山魚龍化而為石甫因形容於詩綰作是譜為能紹其家風考甫此句見於秦州雜詩乃由陜赴蜀之時何由得至楚地且甫之詩意本非詠石殊附會無理未附宣和石譜皆記艮岳諸石有名無説不知誰作又附漁陽公石譜皆載嗜石故事亦不知漁陽公為誰其中列周公謹元遺山諸名則必非綰書葢明周履靖刻是書時所竄入也今惟錄綰書以資考證而所附二譜悉削而不載又毛晉嘗刻是書併為一卷又佚去孔𫝊之序而文句則無大異同今亦不別著錄焉乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　雲林石譜原序
　　天地至精之氣結為石負土而出狀為竒怪或巖竇逶迤峯嶺層稜凡棄擲於媧鍊之餘遁逃於秦鞭之後者其類不一至有鵲飛而得印鱉化而銜題叱羊射虎挺質之尚存翔燕鳴魚類形之可騐怪或出於禹貢異或隕於宋都物象宛然得於髣髴雖一拳之多而能藴千巖之秀大可列於園館小或置於几案如觀嵩少而靣龜蒙坐生清思故平泉之珍祕於徳裕夫餘之寶進於武宗皆石之瑰竒宜可愛者然人之好尚故自不同葉公之好龍支遁之好馬衞懿公之好鶴王右軍之好鵞齊宣王之好竽嵇康之好鍛所好自異然無所據依殆無足取聖人常曰仁者樂山好石乃樂山之意蓋所謂靜而夀者有得於此竊嘗謂陸羽之於茶杜康之於酒戴凱之於竹蘇太古之於文房四寶歐陽永叔之於牡丹蔡君謨之於荔枝亦皆有譜而惟石獨無為可恨也雲林居士杜季蓋嘗採其瑰異第其流品載都邑之所出而潤燥者有別秀質者有辨書於編簡其譜宜可傳也且曰幅𢄙之至逺聞見或遺山經地誌未能淹該編覧尚俟講求當附益之居士實草堂先生之裔大丞相祁國公之孫余嘗聞之詩史有水落魚龍夜之句蓋長沙湘鄉之山魚龍墊土化而為石工部固嘗形容於詩矣讀是譜者知居士之好古博雅克紹於餘風不忘於著録雲時宋紹興癸丑夏五月望日闕里孔傅題








