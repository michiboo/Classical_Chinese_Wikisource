　　欽定四庫全書　　　　經部五
　　左氏博議　　　　　　春秋類
　　提要
　　〈臣〉等謹案左氏博議二十五巻宋呂祖謙撰祖謙有東萊書説已別著録是書相傳祖謙新娶一月之內所成今考自序稱屏處東陽之武川居半嵗里中稍稍披蓬藋從予逰談餘語隙波及課試之文乃取左氏書理亂得失之跡疏其説於下旬儲月積浸就篇帙又考祖謙年譜其初娶韓元吉女乃紹興二十七年在信州不在東陽後乾道三年五月持母喪居明招山學子有來講習者四年已成左氏博議五年二月除母服五月乃繼娶韓氏女弟則是書之成寔在喪制之中安有新娶之事流俗所傳誤也書凡一百六十八篇通考載作二十卷與此本不同葢此本毎題之下附載左氏傳文中間徴引典故亦畧注釋故析為二十五卷其注不知何人作觀其標題板式葢麻沙所刋考宋史藝文志有祖謙門人張成招標注左氏博議綱目一卷疑當時書肆以成招標注散入各篇也楊士竒稱別有一本十五卷題曰精選黃虞稷稱明正徳中有二十卷刋本今皆未見坊間所鬻之本僅十二巻非惟篇目不完併字句亦多妄削世久不見全書此本有董其昌名字二印又有朱彝尊收藏印亦舊帙之可寳者矣乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　左氏博議原序
　　左氏博議者為諸生課試之作也始予屏處東陽之武川仰林俯壑出戶而望目盡無來人居半嵗里中稍稍披蓬藋從予㳺談餘語隙波及課試之文予思有以佐其筆端乃取左氏書理亂得失之蹟䟽其說於下旬儲月積浸就編帙諸生嵗時休沐必抄寘楮中解其歸裝無虛者並舍婣黨復從而廣之曼衍四出漫不可収客或咎予之易其言予徐應之曰子亦聞鄉隣之求醫者乎深痼隠疾人所羞道而諱稱者揭之大塗惟恐行者不閱閱者不播彼豈然忘恥哉德欲蓄而病欲彰也予離羣而索居有年矣過而莫予輔也跌而莫予挽也心術之差見聞之誤而莫予正也幸因是書而胸中所存所操所識所習毫愆髮謬隨筆呈露舉無留藏又幸而假課試以為媒借逢掖以為郵徧致於諸公長者之側或矜而鐫或慍而讁或侮而譙一語聞則一病瘳其獲不既豐矣乎傳愈病癒白益愈衆於予也奚損遂次第其語以諗觀者凡春秋經㫖㮣不敢僣論而枝辭贅喻則舉子所以資課試者也東萊呂祖謙伯恭序













