　　欽定四庫全書　　　　　子部十
　　蟫精雋　　　　　　　　雜家類三〈雜說之屬〉提要
　　〈臣〉等謹案蟫精雋十六卷明徐伯齡撰伯齡字延之自署曰古剡蓋嵊縣人書中十二巷之末有籜冠生傳一篇即張錫為伯齡作者又曰生杭人也豈嵊其祖籍歟傳稱其嘗集籜為冠嘯歌自得若不與於人世者雖博學能文善書工琴熟律而不肯以技自試則亦山林放曠之士考張錫為天順壬午舉人官山西山隂縣教諭則伯齡為天順中人故所記有成化癸巳癸夘事明末杬州別有一徐伯齡崇禎庚辰舉人官永夀縣教諭名姓偶同非一人也是書雜採舊文亦兼出已説凡二百六十一條大抵文評詩話居十之九論雜事者不及十之一其體例略似孟棨夲事詩其多録全篇又畧似劉壎隱居通議其中猥瑣之談或近於小説而遺文舊事他書所不載者亦頗賴以有傳其論周徳清中原音韻一條尤為明確千頃堂書目作二十卷此夲僅十六卷前後無序跋亦無目録不能知其完缺其中多闕字闕句又所録詩文往往但存其標題而其文皆作空行蓋繕録者圖省工力因而漏落今於有可考者補之無可考者則亦姑闕焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



