
蘇人范文從，仲淹之嫡派也，洪武中拜御史，忤旨，下獄論死。太祖視獄案，見姓名籍貫，遽呼問曰：「汝非範文正後人乎？」對曰：「臣仲淹十二世孫也。」太祖默然，即命左右取帛五方來，御筆大書「先天下之憂而憂，後天下之樂而樂」二句在上，賜之，諭：免汝五次死。人感上之仁，而歎賢者遺澤之遠。〈（《朝野紀略》）〉
建文時，都指揮平保兒聞變南奔，建文命提兵守徐州。文皇至金川門，平還守禦，遂拒戰。平善槍，槍及禦衣，當脅洞數重而過；俄而平騎忽蹶，平歎曰： 「真命天子也！」遂就擒，繫於軍。其日上駐蹕於鼓樓，翌日克城，上即位。又明日，召平，問之曰：「汝前日馬不蹶將如何？若槍及膚，則無今日矣。」平對： 「臣欲生擒陛下，故止穿衣耳。」上曰：「父皇養如許人，止得此小廝。」乃令守北平。〈（仝上）〉
李獻吉為戶部郎，以上書極論壽寧侯事下獄，賴上恩得免。一夕，醉遇侯於大市街，罵其生事害人，以鞭稍擊墮其齒；侯恚極，欲陳其事，為前疏未久，穩忍而止。獻吉後有詩云「半醉唾罵文成侯」，蓋指此事。〈（《堯山堂外紀》）〉
於墳祈夢靈異，人人能言，蓋忠烈之氣，千古如新也。聞太倉王相公錫爵以子病往祈，忠肅見夢曰：「公是當朝宰相，奈何問我？」太倉曰：「非為朝事，餘一生不作虧心事，而兒病如此，是何罪業？」忠肅曰：「公記得吝一單名帖，失活二十七人之命否？」太倉默然，醒來終自狐疑。蓋海商漂至，巡兵執以為盜，眾皆憐之，請於太倉往解，不應；又請一單名帖投兵道，終不聽；一舟二十七人，不勝拷，皆死。太倉務名節，守之最堅，故雖知其冤，終不為救；然力可為而不為，則神固已存案，作罪過矣。〈（《湧幢小品》）〉
海瑞以南京都御史卒於官，僉都王用汲入視，葛幃敝籯，有寒士所不堪者，歎息泣下。啟其篋，僅十餘金，士大夫醵金為殮具，士民哭之，罷市者數日。喪出江上，簞食壺漿之祭，數百里不絕。蘇人朱良作詩弔之曰：「批鱗直奪比干心，苦節還同孤竹清。龍隱海天雲萬里，鶴歸華表月三更。蕭條棺外無餘物，冷落靈前有菜根。說與傍人渾不信，山人親見淚如傾。」〈（《座右編》）〉
嘉靖初，因賊亂，割淦之半為峽江。練子寧舊居三州，實隸峽，峽人請祀之。淦之與之爭。知府劉琦許兩祀俱存，民始安；至今百餘年，廟享不衰。〈（《逸史》）〉
御史馮恩以劾汪鋐、方獻夫、張孚敬三人奸邪不測，乞斬之，以應更新之象。上怒，逮訊，鋐等恨之入骨，朝審定讞論斬；其母吳氏擊登聞鼓聲冤，子行可請以身代，皆不報。甲申冬將處決，行可乃於長安街刺血書，自縛詣闕，號哭請死。通政司陳經見而憐之，為引奏。上動容曰：「忠孝乃出一門耶？其貰之。」因得減死，改戍雷州。〈（《遣愁集》）〉
安陸州故有岳武穆祠，為十八景之一。世宗龍飛，昇州為承天府，營造宮殿，祠遂湮廢。萬曆中守備杜正茂創興嶽廟，取為周垣之用，恰相當。於城西闢土，下多積石，最後得一碑，出而洗之，光澤可照；遠望之有人影甚多；其一奇偉豐腴，簇擁而過。如此經日，眾歡呼以為武穆露形也。入夜，役卒守之，見一偉丈夫躍出，騎白馬，冉冉乘雲而上，後者數百。遙見天門開，一人袞冕，迓之而入，守者驚伏不敢出聲。比明，碑上題一詩云：「北伐隨明主，南徵拜上公；黃龍已盡醉，長侍大明宮。」俄震雷大雨洗去，一秀士錄之。余官南雍，其人入監，出以示余；味之，則武穆已轉世為英國，酬此願矣。大約明神再生，必有奇跡，終以兵解，故英國卒終於土木。客有言英國面白而肥，與魏公徐鵬舉相類；徐之生夢武穆到家，云當受家供養，則武穆在我朝殆再轉世矣。〈（《湧幢小品》）〉
天啟中，魏忠賢弄權，假旨逮嘉善科臣魏大中。道經吳門，吏部周順昌時家居，出送之舟次，言詞激烈，因以其女許字其孫允楠。聞於忠賢，亦遣緹騎逮之。順昌居官廉介，言笑不苟，素為士民所重。及聞開讀，觀者數萬人，群謂緹騎曰：「周吏部如此好官，是朝廷忠臣，不過忤魏太監耳，如何被逮？」緹騎叱眾人曰：「速剜若舌，即魏上公逮人，汝將奈何？」百姓憤然群起曰：「吾謂天子詔耳！若魏太監，如何逮得人？」遂群起擊緹騎，斃二人焉。時往浙逮黃尊素者，泊舟胥門，勢張甚；百姓並擊之，遂遁去。巡撫毛一鷺，魏黨也，幾興大獄；幸按臣疏稍和，得邀寬旨，捕顏佩葦等五人，斬於市。吏部竟死於鎮撫獄。崇禎立，諡吏部為忠介，敕坊為清忠風世。改葬五人於半塘，吳太僕默題曰「五人之墓」。塚木森然，豐碑屹立，過者無不敬歎焉！〈（《遣愁集》）〉
江蘇巡撫湯公斌，睢州人，以康熙甲子蒞任。未期年，蘇城之業馬吊紙牌者，甘心改業，曰：「巡撫禁賭，人人革心，誰復需此乎？」石湖上方山有五聖廟，素靈異，男女奔走如狂；公命沈之於湖，疏奏盡毀天下五聖廟。內召回京，父老塞兩岸，哭聲震天。夫人出署時，有破被絮墮地，藩司某公偶見，為之涕泗。〈（《嘯虹筆記》）〉
周琬，南京人，父知滁州，以疑獄論死。琬年十六，叩闕請代父刑。明太祖少之，疑為人所教，曰：「牽去砍頭。」琬顏色不改，乃宥其父死，戍邊。琬復請曰：「戍與斬，等死耳，父死臣安能生？願早就戮。」上怒，命縛至市，琬色甚喜。行刑者曰： 「死足樂耶？」琬曰：「以死免父，胡為不樂？」上察其誠，赦之，親署於屏曰：「孝子周琬。」尋授兵科給事中。〈（《臣鑒錄》）〉
方正學父克勤，洪武初為濟寧州，有誣以擅用倉中炭葦者，被逮。正學上書政府，願以身從軍贖父罪，不報，竟謫江浦。會空印事起，吏又誣及克勤；正學復草疏，將伏闕請之，而克勤沒於京師。論者謂正學平生臣子兩遂，忠孝並宏。〈（《玉堂叢語》）〉
洪武初，詩人丁鶴年，西域人也。常卜日葬其父，霖雨十日不止，鶴年仰天悲泣。翌日雨止，葬畢雨如初。兵亂後，失母墓所在，悲慕深切，夜夢母告其葬所，鄰人韓重者亦夢焉。即其地求而得之，見母屍正中一齒如漆，復齧指滴血試之，良驗。遂改祔父壙，其誠感如此，人呼丁孝子。〈（《博學彙書》）〉
薛遠歷官至大司馬，家無長物，食無兼昧，室無媵妾，曰：「吾少事親不足，今安忍有餘？」〈（《臣鑒錄》）〉
顧薇字子芳，事父倫，母李，以孝稱。李歿，刻一木母奉之，日三上食，出入必以告，一如真母，對之呼號無休時。一夕，木母忽作聲呼顧薇，家人盡聞之，相傳驚歎。母棺在堂，鄰火延燒，將不救，薇伏棺大慟，火忽飛越，免。後事繼母盛如其母。〈（《海鹽縣圖經》）〉
王賓字仲光，長洲人，七八歲入鄉校，幾冠，自唐虞三代以降，漢唐宋元上下數千百年，中間聖經賢傳，諸子百世，陰陽曆數，出山海圖經，兵政刑律，與裨史小說之書，該覽貫穿，問無不知。於醫學尤精，不肯與富貴人醫，里巷貧窶，及方外士求醫者，趨往診視，施與藥餌。貌甚寢，又以藥黥其面，及肘股皆成瘡。髻兩角，短布衣瓦履竹杖，行市井間；或箕踞道旁，露兩肘股爬養。時人見而惡之，縉紳知其賢，亦莫敢引薦，仲光殊自得也。平生不娶，奉母極孝，郡守姚善賢而造之，隔門語曰：「勿驚老母。」逾牆逸出。他日卻騎從，獨侯門下，始接焉。據坐受拜，若師弟子。守欲薦之，終不敢發言。年七十，先母而卒，病革，抱母不舍，死半晌復蘇，連呼娘娘，方絕。葬後夜二鼓，室中曳履拄杖，連聲呼娘娘。母應之曰：「我在此。」復曰：「娘娘，兒舍娘娘不得。」母痛既久，乃息。〈（《列朝詩集》）〉
福州府連江縣倪神保幼失父母，與妻林共禱於天，求得木一本兩枝者，刻二親像奉侍。遂入石芹山求之，見二本相對，拜祝曰：「果可刻吾親像，木當自動者三。」祝畢，木果三動，即取歸刻之，既成，夫婦謹奉溫涼，告面一如事生。里人嘉其孝誠，白有司旌獎之。〈（《博學彙書》）〉。
趙某無子，止生三女，及笄，因親老俱不肯適人，朝夕奉侍。親終，三女躬胼胝，築墳丘，高三十尺，周圍三畝餘。女各植柏一株。至正德年間，夜有盜樹者，樹將斷，斧聲徹村墟，二十里聞之，人以為異。今只存一株，闔境以孝女墳呼之。〈（《平遙縣志》）〉
臨潼醫生張應佩父母相繼沒，廬墓六年，夜有盜呼曰：「張孝子，君是好人，我有所贈。」及旦視之，線布一束，應佩白於官，不受，長安馮恭定公為立傳。〈（《陝西通志》）〉
安吉嚴姓者，以罪戍遼陽，去後產遺腹子，年十六矣。居常涕泣毀瘠，母問其故？曰：「兒思父也，遼陽不在天上，兒願獨往尋覓。」母從之，為具行裝，令一僕為偕。半道度險嶺間，察僕色動，疑之，因好與語，而急發其褲間，得利刃。僕懼，奪刃，因乘便勢刺僕，中腹死。自是擔囊獨行。抵遼陽，遍尋父不得，而涕常盈襟袖，人因疑之。有丐者過門，餼常不給，則行乞於市。孝子視其貌頗類己，因詢其家世名字，皆合，實父也。輒長跪抱泣，舌舐其垢，扶將上堂。或戲指之曰：「此而父也。」其人無衣，以席蔽體，即役於官，洗沐著縞，觴豆遞進，親奉七箸，窺者盈戶，皆為感泣。數日著敝衣，身代力作，眾悅其孝，爭為代傭。居月餘，散金諸徒，營子母錢為久計，眾益德之，而己負父從間道遁去。久之始覺，或欲追之，眾曰：「還則明歲倍償金矣，何追為？」歸家，雙白偕老，至大耋。〈（《耳談》）〉
李賓之事父極孝，雖位至公孤，周旋承順，略不少怠。公飲酒不多，然遇酒邊聯句，或對弈則忘倦。嘗終夜飲酒歸，其翁猶侯之；賓之愧悔，自是赴席誓不見燭，將日晡必先告歸。〈（《菽園雜記》）〉
諸大綬修選滿考，是時生母陳與後母金，並在邸，而制不得兼封本生，則疏請貤封，肅宗許之。當庚申春乞假，奉兩淑人歸，陳淑人卒於途，制又不得服本生，而公衰絰蔬水竟三年，然後赴闕，則閱假限兩歲矣。當事者矜其情，為請於上；凡為人後者，皆得服其本生著為令。嗣是廷臣得貤封，及服本生者，咸推公錫類云。〈（《玉堂叢語》）〉
沈青霞君煉少時，君父翁暌其室，走京師，誓終焉。其後君舉於鄉，入京，悉要其鄉人，為供具，長跪請歸其父翁，哀痛慟號，路人無不灑淚者；父翁遂感慟，亟命歸駕，翁嫗相敬如初。〈（《徐文長集》）〉
林天祿者，年十三，以剖其肝愈母病；無何，天祿亦隨其母逝。復有黃道祿者，母有疾，剖肝奉其母，疾旋愈，與天祿事同；其年齒差相若，然尤有甚焉。道祿之父，後其母二年，忽遘疾，以啖其童子肝，疾亦愈。適遇臨海大中丞王公行鄉約保甲法，整飾甚具，民間有微慝，罔不報聞。於是三老率更以狀請，中丞公謂其孝可風也，亟大獎賞之，用騎樂導行閭井間，割編籍之，羨金以餼之。〈（《曹能如集》）〉
王生世名，武義人，父良為其族俊毆死，已成訟，而傷暴殘父屍，復自罷仇。從族尊者之議，割畝以謝，則受之而歲必封識其畝值藏之，人不知也。仇以好來，亦好接之不廢禮也。而己陰鑄劍，鏤曰報仇，自佩矣。其繪父像，亦繪持劍者在側，則己也。人問之，曰：「古人出必佩劍也。」凡四五載，得遊泮而兼抱子矣。始謂婦曰：「有此呱呱，王氏之先不餒，所以隱忍而至此者，正有需也。今固死日，上有太夫人，下有嬰兒，責在汝。」遂仗劍出斬仇頭於蝴蝶山下，歸拜母曰：「兒死父，不得侍母膝下矣。」盡出其所封識之值及劍，自造縣請罪。是日邑中無不人人髮豎者。尹陳君傷之，令且就閉室，以聞於諸大吏，諸大吏以屬金華尹汪君大受決之。汪君廉得其狀，益用惋悼曰： 「法必觀其父屍，父傷重則子罪緩。」蓋欲生之也。生曰：「始惟不忍暴殘父屍，故自死；不然，仇死耳，豈有造罪彌天，而復失初志者，何愚也！今日宜自殺，造邑庭來受法耳。但母恩未斷，斷歸別母。」汪君從之，歸而身隨之，猶欲伸法如前議。生友兩邑諸生數百人，皆慫恿之曰：「必如議。」乃生已不食，觸死階下矣。兩尹皆為下泣，諸生哭聲震天。當生之飲恨於嘻笑，而誓必報也，他人不知，婦俞氏獨知之，曰：「君能為孝子，妾能為節婦。」生曰：「女何易其言耶？」婦曰： 「安見女子而非男子者？」及生且死，已欲從地下。生曰：「已屬汝堂上裹中矣，何死為？」婦曰：「為君忍三歲，逾三年，非君所能禁也。」逾三歲，婦果絕食死。始其家欲以生柩歸窆，婦不可；至是以雙柩出，令葬焉。直指馬君，以其事聞於朝，至下旌門之詔，曰孝烈。〈（《耳談》）〉
王侍御復齋公常買妾，困於妒妻，公出按時，幽閉一樓上，餓且死。妻子毓俊甫八歲，紿母曰：「餓死人，人謂不賢，不如日食以粥湯一盂，令其徐徐自死，可緩謗也。」母從之，而俊陰以小布袋藏麵食魚肉，乘粥時食之，得不死。逾年生一子，侍御潛育於張總兵家，及侍御卒，俊撫愛其弟特至。〈（《座右編》）〉
崇禎乙亥元夕，流賊犯鳳陽，已及司李南昌萬文英之署，急索李官安在？公子元亨字爾嘉，泣謂父曰：「吾不得復事吾父矣！」急著青衫出，大呼曰：「死賊！索官何為？我乃官也！」賊遂厲色脅之，公子罵不絕聲，賊首怒甚，嘯命旁賊加刃。公子死，賊以為此官也，遂置文英而去。〈（《遣愁集》）〉
明太宰楊魏，海豐人，事母孝，春日為村裝，絻母夫人負之背，迤邐花叢，歡娛竟日，母終年一百四歲。長山大司寇李化熙亦以老母在告，嘗侍世祖於便殿，上以孝諭群臣。化熙趨進泣奏曰：「臣有老母，願乞終養。」上不能屈，遂允歸。康熙壬寅太夫人九袠，親友拜祝，太夫人答拜無衰容。又八年己酉，公薨，又四年癸丑，母夫人薨，壽年一百一歲，嗚呼！司寇以母老歸養，乃不能葬親，而反為親葬，終養之私，亦鬱鬱地下矣！上賜建百歲坊，表曰：「一品百歲。」鄉里榮之，前有楊母，後有李母。〈（《梅窗小史》）〉
祝世喬字子遷，江西人。方繈褓時，父神穀遠遊，久未歸。世喬年十五，獨行尋父，歷楚及秦數頻危殆，先是楚有楊某者，德神穀療其疾，思報之。及見世喬，亟欲妻以女，世喬泣辭曰：「父尚未見，敢言妻哉？」遂辭去，而秦西山高地寒，值嚴冬，皸瘃無完膚，自分必死。久之，乃遇父於鞏昌西和縣，父子相抱而泣，觀咸者為酸感。奉父至高陵，始卜室焉。世喬雖在窮途孤旅，讀書不輟，選入□宮。後以選貢授南康通判，佐郡有聲，移家隸籍咸寧。〈（《陝西通志》）〉
徐如珩仁和人，性至孝，母抱危疾，不可救藥；如珩焚香告天，剪右股以進。母曰：「此藥有味，再持來。」而如珩已昏暈不能舉手，妹憐之，割股如其兄以進；而妹更痛楚，且暈矣。母曰：「有味再持來。」妻楊氏割股如其夫以進，母曰：「只此足矣。」病即愈。〈（《臣鑒錄》）〉
吳次魯年五十餘，僅一子國彥，已受室。彥自念孱弱，欲父更舉子，以為宗祧計，請於母，母語次魯。魯曰：「貧家有子足矣，安用多為？」母子乃私罄衣飾餘贏，置一妾。比入門，羸然病婦，醫云不治，但亟賣猶可得值。母子乃令原媒改遣，議已成，次魯知之曰：「我既為人誤，安可復誤他人？且此妾在吾家，猶可望生；一出吾門，萬無生理；所得不過十金，安忍棄之？」竟留其妾，且實告買者，還其值而去。妾自是病癒，平復如舊，復得子。〈（《座右編》）〉
汪存歙東關人，事父極孝，常隨父商舟歸，宿邑之汝灘。天未明，父舍舟先歸；人言前路多虎，存不待時，冒雨雪，追四十里始及。父果遇虎於山陬，存立告天曰：「願虎傷己，毋傷吾父。」虎遂去。〈（《續耳談》）〉
尹童四孝，歙上豐尹氏子也。長夢炎，次夢昌，次夢呂，最少者曰夢友：俱為童子。母病瘵，四子哀號累日夜。炎昌乃謀藏小刀，私語弟縛臂，令代之割，皆曰：「均母也，有一不割，是可忍也，惟友少，可掩而圖之。」友不可，謂兄必先我割，我乃無號，遂伸臂交割，夜寂無聲。淩晨炊一糜，投臂肉其中，母飲而甘之；父旋覺，加詈焉，路人皆為流涕。〈（《亙史》）〉
高起鳳陝西淳化縣生員，家貧甚。崇正五年二月，流賊至，擄其繼母秦氏並妹荊媧以去。生即馳赴賊營曰：「吾父年高，倘必奪吾母與妹，則吾父不保。」 賊曰：「得二馬贖之。」生竭蹶求得一馬，賊止還其母，乃與妹訣曰：「我去汝即死。」賊聞之，遂遮道不放，欲並留為書記，且曰：「汝能勸妹順我，當惟汝所欲。」生大罵不從，賊攢刀銼殺之。於是百計誘脅荊媧，媧義不容辱，大罵求死。賊悅其色，猶不忍加誅，割髮裂衣以恐之。媧略不動色，仍罵不已，遂被殺，時年十六。其父高一金收屍瘞之，巡按吳甡疏請表揚。〈（《崇禎長編》）〉
齊建元中，旌表武陵范安祖五世同居。元張閨延安人，八世同居，家人百餘口，無間言。日使諸婦女各聚一室為女工，工畢斂貯一所，無私藏。幼稚啼泣，諸婦見者即抱哺，不知其孰為己兒，兒亦不知其孰為已母也。〈（《蘇譚》）〉
花綱十一世同居，傳至花時發，克其家，旌為教授。〈（《類纂》）〉
花德初字孟仁，奉化人，四世同居，百口共爨。子二人，從子十一人，以其資產均分。〈（仝上）〉
洪武年間有兄弟二人，其伯兄坐法當死，二人縛自午門前，願以身代。上問故，二人者曰：「臣少無父，非兄不至今日，故願以二人贖兄命。」上疑其非誠，許其代，而陰戒行刑者，試其人，如有難色，即殺之。二人延頸歡然待刃，既弗果殺，上嗟異，赦其兄。御史大夫陳寧持不可，其兄意死焉。〈（《彙書》）〉
明初休寧汪彥光、彥禮兄弟歙睦，光五男，禮僅二男，父遺貲厚，將析箸。禮曰：「吾兄弟平分，吾兒信有餘，五侄薄矣，請七分之。」里人高其義。〈（《居家金鏡》）〉
鄭濂浦江人，自其七世祖琦教其子孫，率訓唯謹。世其居，不別籍，人因號其里第曰：「義門。」太守旌之，賜以扁曰：「天下第一家。」至濂傳已十一世。太祖即位，聞其名，召至京，問之曰：「汝何名天下第一家？」對曰：「臣合族共爨已八九世，本府知府，以為可以激勵風俗，遂建造牌坊，而賜以扁名，然實非臣所敢當也。」上曰：「汝家食若干人？」對曰：「一千有餘。」上曰：「一千餘人而同居，世所罕有，誠天下第一家也！」遂遣之。時馬後於壁後聽之，太祖退，後謂曰：「陛下初以一人舉事，致有天下，鄭濂家致千餘人，使其舉事，顧不易耶？」上驚悔，即命中官復詔入，問曰：「汝號合族，亦有道乎？」對曰：「無他，但不聽老婆言耳。」太祖一笑，適河南進香梨，遂以二枚賜之，濂以雙手擎梨於首趨出，上命一校尉間之；至家，召族人立兩傍，向闕叩首謝恩，分食之。使者還報，太祖喜。復有人憋其家與權臣通賄，上曰：「鄭門無是也，誣之耳！」〈（《金華志》）〉
弘治中，吏部尚書王與奏：「臣例當蔭子，然長子沂叨中進士，次子洛年幼學淺，惟侄廩膳生澄，粗已成材，乞送監讀書。」從之。〈（《文獻通考》）〉
沈奎子騰蛟，能孝友，奎晚生子騰龍，析箸不及蛟之半，使之事父蛟焉。奎卒十年矣，一日蛟召龍飲，割己之半予之，妻子不知所出，徐曰：「此吾先君不言意也。」〈（《海鹽志》）〉
畢構為四川廉察，有兄弟爭財者；構呼其兄弟三人，以人乳食之，訟者感泣而止。又馬恭敏公作守，有兄弟老而爭產不休，公取庫中一大鏡，令兄弟同照之；見面龐相似，鬚髮各皓然；悟而泣，交相讓出。〈（《臣鑒錄》）〉
上海劉銑坐法被繫京師，其弟鈍陰祈守者代兄，令得一見家人歸死。鈍既代而銑歸，紿其父母云：「已得赦歸，鈍以客死。」鈍繫而兄不至，士大夫皆知其冤，為轅飲食。久之，赦歸扣門，家人驚以為鬼。母泣曰：「兒餒欲求食，吾自祭汝，勿怖吾也！」鈍哭，歷歷具言不死狀，乃納之，銑聞逸去。鈍生二子玉，璵。璵進士，建寧太守。玉子袞，汀州通判，袞子兆元，懷慶推官。〈（《湧幢小品》）〉
連江楊氏六世同居，旌義門。有韓崇者，承其後，尤孝謹，子孫互相乳哺，家雞化之，互哺其子。初年七十餘口，季年倍之，用儉以裕。構宅三十六年無哭聲，僅一老婦人歿，崇率子弟拜壽，須臾死婦復活，活十二年卒。家無喪者，四十八年矣。崇卒年九十一，卒時里有鼓樂聲，有夢請公為福寧地主者。連江令章武聞其義，去七十里，行至其家視崇，崇在田，子孫兒童出見。武賜楊梅食之，群兒班立，序啖惟謹，雖至少者不紊。武歎美而去。〈（仝上）〉
隆慶年間，潞州府長治縣民仇火仇、塙等，一門各食，六世同居。一世仇鶚，二世仇樸，三世仇熏，四世仇階等，五世仇承教等，六世仇崇儒等，男女數百，悉聽其長約束，巡按賀一桂題請旌表。〈（仝上）〉
水部張克文隆慶丁卯與弟計偕至桃源，弟病革未殮，恍若有神繞舟呼曰：「是人且不死，關公以王孫友愛，故來報爾。」水部因升弟屍，徙置野廟中，走禱關公祠，五日屍尚不變，凡十有八日復蘇。水部名克文，戊辰進士，終北部郎，弟名堯文，癸未進士，任衢州道。〈（《新氵盒縣志》）〉
嘉興殷原善兄參政近仁夫婦卒廣西，所遺三男一女。原善至壯不娶，以身撫諸孤，親友問之，原善曰：「娶為後也，有諸孤在，娶復何益？」〈（《彭北部集》）〉
何兆三，山陰人，弟出採薪，虎突至，銜其首，兆三呼號奔救，以筱擊虎，虎遽舍之去，弟乃得生。兄弟為樵十餘年，稍有所儲，兆三曰：「吾老矣！當為弟娶，以延宗祀，若有子，即吾子也。」於是弟遂娶，生子而弟死。弟婦悍，不能奉事其伯，兆三不免凍餓，亦無悔云。〈（《湧幢小品》）〉
方孝儒在宋濂門為高弟子，濂後貶蜀，每私居念及，或見其手跡，或談及濂事，輒涕泣。既官漢中，其家不能存，言於蜀王，厚撫恤之。墓在夔，每月次夔，必往祭墓下，慟哭移時乃去。
天順八年，流賊攻城，教諭鄭廠、訓導陳普家屬為賊所擄。諸生溫亮泣謂同列曰：「平日所讀何書？忍令二師全家被擄乎？」同儕陳敬慨然，罄家資得二十餘兩付之，亮誓獨行四晝夜，方達賊所。賊脅以危言，亮不為動，竟得二師家屬而歸。〈（《清遠縣志》）〉
夏相國言：六十未有嗣，崔夫人者，河間良家女，事公有孕，而公被禍。初公出弊與縫人趙金五製衣，展弊得金一笏獻之。公歎曰：「縫人賤工也，乃有士君子風。」遂錄千門，令司公服。崔夫人將就館，私計曰：「相國禍福未定，倘生男必有嫉我者。」諸僕中金五為眾所推，知其可托，出黃金九兩，銀五十兩，謂之曰：「相公一線之繫，在我腹中，幸而生男，不能保無妒者，爾其慎為之，持金去。」金五本三門里人，與其叔趙七二四二預置田租三十石，牛一具，為保育計，及孤兒生於忠禮書院，三日，張氏馬氏稱欲抱視之，自書院攜入城中行館，以糕末塞其口，不死；以絮塞其口，又不死，前有盆池，棄水中以去。幸水淺不能殺，金五乘間竊出，紿曰：「死矣！」私置僻處，以米汁飼之，又以綿裹核桃膏，置口中，以防其啼。越三日，付其三叔接抱以去，報曰：「死兒埋矣。」諸妒方相欣慶。子既出虎口，趙氏之戚程念七妻董氏乳之。越六月，忌者方覺，大怒，召金五以必殺兒為約，責限以須，私與陳夫婦商其事，二趙亦來。五人相向位共謀曰：「此有徐念八者，謹厚人也，無子而生女又死。」遂以孤托之，由是隱秘愈密，金五又反命曰：「吾殺兒，盡奪程氏乳食租牛歸矣。」忌者深信之。在徐四年，徐病死，妻將他適，勢不能俱，遂送入清涼寺為僧。久之趙四二知事難終泯，自出舉首。夫人曰：「此吾家事，何用煩官？」乃召其支屬長老巾陽公而下四人，外黨葉吉周洎府縣庠儒不期而會者三十餘人。越二日，先後預知接遞，及乳母程董皆集裏排胥吏，郡城內外，聞而至者，且萬人，眾口同聲，自相申辨。既見孤曰：「兩耳頤頷，相公也；體格動靜，崔夫人雖死，夫人父則存，何其貌之似也？」是日三門裏趙徐祝三氏，雜居人民，初送投清涼寺，耆老九松而下三百餘人，皆從兒入見郡公，遠近翔集，闐塞街巷，爭先稱快曰：「相公復生也！」郡公曰：「異哉鬼神之前知也！疇昔之夜，吾夢城中簫鼓宣聞，報送殿元，披錄視之，狀元名道先，其父前科進士也。」因問子何名？曰：「尚未名。」郡公曰：「即以夢中字命之，曰先承。」從其序也。其時孤年十有五。〈（《保孤記》）〉
王環者，曾石塘銑之僕也，銑臨西市作詩曰：「袁公本為百年計，晁錯反懼七國危。」功雖未就，其志可哀。環，滄州人，本回回種，虯鬚鐵面，負膂力，善騎射。曾聞其勇，致之幕下，俾教射。被逮時泣謂其下曰：「上怒甚，死自吾分，顧吾妻子，奈何流落邊鄙，為溝中瘠乎？」環聞亦泣曰：「公無憂也，某力能致之歸。」曾既被刑，妻子安置城固，環乃以小車載夫人，與其二子從間道去。環日則具湯粥，夜則露宿邸舍外，間關數千里不懈；後遇赦歸維揚，守之金帛，不顧而去。環能書，給事陸錦衣家，陸遇之；後改給事朱錦衣家，以壽終。〈（《湧幢小品》）〉
金養者，王華僕也。嘉靖中，倭寇至，華族女婦數十人前遁，賊望見逐之，眾大窘。養麾之曰：「主第走，養能捍之。」即扼橋格賊，白刃如林，獨以孤挺出入死鬥，良久，始仆，而主人遠矣。王氏既免，恩養功，欲祠之，而竟不果云。〈（仝上）〉
張禮，劉養正之僕也，養正方與寧庶人密謀，禮心憂之，常於屏處哭諫，不聽。有方士言長生者，館養正所，養正北面禮，信之，夜半，僕走其所，叩頭言：「願有請。」其人曰：「若豈欲方術乎？」對曰：「非也。」因流涕言：「今吾主與寧藩通，異日必及禍，禍不小，而諸人無能為言者。今獨信先生，竊觀於往來，為主所禮敬，無逾先生者，殆天以先生悟吾主也。願為先生一言，毋附寧。」其人乃大驚，晨起去，不知所之。後養正死獄中，禮收屍葬之，為木主懷以歸。尋簿錄養正家，禮願從，吏逐之去，曰：「吾主母乃行，吾家人安得去？」徒跣京師，饋其妻獄中，妻死，奉之歸合養正葬，歲輒上塚哭而祀之。〈（仝上）〉
石首王之誥與張江陵連姻，睹其日橫，力辭歸。江陵籍沒時，眷屑閉一空室中，橐饘不至，公獨載一舟，實薪米魚菜以給之曰：「彼有罪與否，我不敢知，聊以盡姻戚情耳。」是時眾方掉臂不顧，公獨拳拳如此。〈（《遣愁集》）〉
明吳寬為修撰時，有同年賀恩寢疾，將不起，欲易簣，托於公之旁廡，公即掃室請遷。及卒，奉殮於中堂，使子衣衰，以答弔者。又故人之子，有事於京者，書托公主之。久而有疾不起，為官殮。及殮，賑有輸官銀若干，盡喪於娼家，公為如數償之，遣人送喪歸。又有尚書徐晞少為刀筆吏，縣有卒伍，補謫發，誤勾攝，欲公脫之。夜飲公於家，以他事出避；其妻有美色，令勸酒以悅之，公不留。明日抱案，已脫去，且語其人曰：「吾昨歸，恐汝疑，故速致此。鄉人服之。」後為兵部郎中，一員外郎每於吏必謾罵，遇宿署，待公不為意。其人卒於官，親為殮，且厚賻之數年，因其邑令，照拂其家。公之子以蔭官尚寶孫，中書舍人，亦致通顯。〈（《客中閑集》）〉
涇陽王者佐，中萬曆癸卯鄉試，任高陽知縣，曾遇福建人黃賓卿被盜劫，哭泣欲死。者佐淒然憫之，賙銀二百兩。國初黃賓卿為遊擊，鎮守江口，而涇陽陝西商人四百名，時以為賊，命賓卿殺之。賓卿感者佐之恩，不忍殺其同鄉，盡釋之，後四百家俱登門謝。又有韓霖貸銀五百兩，因霖死遠鄉，櫬歸，焚其券柩前。〈（《陝西通志》）〉
陸孟昭送客出門，偶見丐者於道，孟昭熟視，令人引進，語友人曰：「此絕似吾少時友。」詢姓名，果然，即持其手曰：「子何貧至此耶？」遂令沐浴更衣，與共飲食者旬餘，友感謝辭去；孟昭親送至一室曰：「吾為子置此矣，器用俱備，又米十石，金十兩，聊以此為生，毋浪費也！」〈（《臣鑒錄》）〉
閔象南為德，多自隱諱，或假名他入。江西暨浙江遭變亂，婦女橫被掠奪，建昌一府，至八萬人。聞丙辰秋，有山陰善士虞心影者，奉當事命，挈難婦八十餘口，抵揚募人贖之。象南捐一百六十金，以倡眾，眾得百餘金。卒事，餘十三人，贖無所出。象南偶值其姻巴君雲扶於浴室，因募之，立捐二百金，十三人者，夫婦皆得全。其八十餘人，象南皆陰給錢米，俾存活，人罕知者。〈（《魏叔子文集》）〉
金陵江某，養豪俠，不擇交遊，忽為叛案所供被補獲。武進許新字穎長，上元諸生也，素與江善，欲救之，曰：「子所犯，非淩遲即斬，吾不忍子，吾第保子不入縲絏，子急逃，吾即坐罪，亦不身首異處也。」江果逃，後追保人入官。許曰：「生員不知其謀叛，一時誤耳。」官亦義之，果得不死。事見解，江無德色。〈（《樗鄉集》）〉
京師魏孝廉琦與山東毛相國東堂公交最歡，當相國歸，寄箱二隻於家，孝廉即命置堂廡下，亦不知所貯何物。至十四五年，相國卒，孫來襲蔭，始索之，問箱在何處，孝廉指廡下示之。孫意棄擲若此，必無長物；既發，內貯金千餘兩，亦有劄記其數，並謂出俸賜之餘，無不大駭。孝廉曰：「若此內有此，即置秘室，吾臥不穩矣。」〈（《耳談》）〉
孫明，丁尚書汝夔之僕也，尚書坐事斬西市，仲子懋正謫戍遼陽，明從焉。居半歲，懋正死，無何，妻復死，遺一子，方五月。明日夕涕泣，抱兒往村媼丐乳，或市牛羊酪哺之。每監司行部至，輒哭訴冤狀，淚盡繼之以血。當事者憐之，為脫其籍得歸，間關數千里，晝負兒，且行且泣，乞寧己不食，不令兒餒也。夜宿輒擇溫燥，與同臥起也，間月始得達家。事兒如事主，仍追理其遺產，為族戚干沒者，白之官，出入具一尺籍。及長，悉以付之，仍孑然一奴也。兒名繼之，得為邑庠生，明以老壽終。〈（《湧幢小品》）〉
丹陽李某，市販人也，與生員賀馨薦交。賀有僕素無賴，懼罪，走投閩藩旗下。藩移檄江南撫院，追僕妻，並誣以附寄財貨若干，實無有。賀驚惶無措，平日知交不一視。李獨往省慰，且為賀決策曰：「聞閩藩朝覲回，道京口，須親控之，乃解耳。」賀書生，素恇怯，辭以不能。李慨然自任曰：「我當代君。」遂具呈以油紙束於腿，伺江口，藩巨艦過，李大呼冤者三，不之采，遽躍洪濤。藩命撈起，知其訴冤也，怒喝曰：「何不控有司？」遂鎖之後艘中。李素工琵琶，善小曲，適藩下侍衛群聚酣飲，挾箏琶，彈以侑觴。李曰：「我頗能此，何不解我縛，為諸君奏一曲？」從之，音調淒鏘，可以泣鬼。眾大喜，以觴觴之，訊以何言來訴？告之故，遂為代白之藩，藩曰：「易易，當喚僕來正之耳。」李哭訴曰：「今事在撫院，差役臨門，奈何？」藩憫其情急，遂作檄付之撫院，事得解，絕口不言勞。〈（《樗鄉集》）〉
明初劉長史璟嘗以使至燕，王與之弈，劉勝。王曰：「卿獨不少讓我耶？」對曰：「可讓處不敢不讓，不可讓處，璟何敢讓？」〈（《座右編》）〉
況鍾在蘇州興學禮士，儒生貧寒者，多有所給。於是爭獻詩，鄒亮獻二十首，鍾獨稱賞，欲薦其才於朝。有以匿名書數亮過失，潛揭於府治大門外者。鍾得書歎曰：「彼欲沮吾薦，正欲速成亮名耳。」遂奏亮才學可用，召試授吏刑二部司務，轉監察御史。〈（《懸笥肖探》）〉
湖州慈感寺前橋曰湖音，水清則有蚌浮水面吐珠，人皆見之，每風雨即有蛟龍來攫。永樂中，夏中靖治水至湖，宿寺中，夜有神，黑衣白裏，率一美女來見，公不為動，徐訴曰：「久宿於此，歲被鄰豪欲奪吾女，若得大人一字為鎮，即彼懾伏，永不為動。」公書一詩與之，中有蚌傾心之苟，神拜領而去。未幾公至吳淞江，有金甲神來訴曰：「聘一鄰女已久，無賴賺大人手筆，抵塞不肯嫁，請改判。」張公目視之，金甲神甚怖，冉冉而退。公因悟曰：「是矣，茲感蚌珠之仇也。」牒於海神，次日大風雨震電，有一蛟死於錢溪之北。〈（《湧幢小品》）〉
鄺埜性至孝，為陝西臬司副使，有聲，其父家教至嚴，嘗以俸易一紅褐寄之，父大怒曰：「汝掌一方刑名，不能洗冤澤物，乃以此不義之物汙我耶？」即封還，以書責之。埜欲見其父不可得，以父為教職居間，因秋闈需典試者，謀於僚友，往聘其父，父怒，復以書誚讓；埜捧書跪誦，惶恐無地。後為府尹，益勵其操，歷進兵部尚書，卒死土木之難。〈（《座右編》）〉
莆田翠渠周公瑛知廣德日，有道士作法，能使童子自舞。公摘樹葉置童子懷中，戒之曰：「汝第舞，但樹葉落地笞汝矣。」於是道士百計作法，童子凝然不動，蓋童子心以守葉為主也；以是見人心有主，則不動。〈（《仰山脞錄》）〉
吳希賢拜檢討，預修英廟《實錄》，有貴家子寇姓者，密以賄丐希賢致半詞於其父，希賢拒之曰：「苟為此，他日何以見董狐於地下？」〈（《玉堂叢語》）〉
世稱丘文莊不可及者三，自少至老，手不擇卷，好學一也；詩文滿天下，絕不為中官作，介慎二也；歷官四十載，僅得張淮一園，邸第始終不易，廉靜三也。〈（仝上）〉
錢鶴灘請告，門生有守維揚者，遣使迎公，越期不赴，後始一至。諸大賈爭先迎謁，公曰：「疾夫來看廣陵潮，差有起色，並一問瓊花消息耳，無心跨鶴也。」遂潛去，太守追之不得。〈（《座右編》）〉
都御史楊公繼宗居憂時，閹宦汪直以權幸延攬名士，聞楊公治郡名往弔；公衰絰於墳所，直趨至墳所，拜起，手捋公鬚曰：「比聞楊繼宗名，今貌乃爾。」公曰：「繼宗貌陋，但虧體辱親，未之敢也。」直不復敢言，直時威震海內，不屈者公一人耳。〈（《後渠雜職》）〉
郭威襄公家居簡靜，好讀書，天文地理，靡不通曉，教訓子孫，以儉素力學為務。時公卿多置田產，公獨不治，上問之，對曰：「臣一布衣，荷陛下寵靈，叨有封爵，子孫衣食餘饒，安敢增益，俾生侈心。」上善之，歎曰：「廷臣若郭登之忠誠樸實，諸人不及也。」〈（《迪吉錄》）〉
薛文清為御史時，每至三楊門，止投刺而去。三楊慕其為人，恨不得一見；後訪於朝班中：「誰為薛御史？」始識其面。〈（《玉堂叢語》）〉
張昺字仲明，慈谿人，成化中以進士治鉛山，邑有父子訟者，繫於獄，諭以天性，旬日出之。父子相持大哭，抱頭去。邑故多淫祠，民有以腐肉繫大樹杪，鴉群噪盤旋其上，因以為神，一時趨者成市，候伐樹乃止。有妖巫挾魔魅之術，壓殺多人，公鞠之得其情，撲殺投諸河，諸淫祠不在祀典者，悉毀之。山中有寡婦子，以採薪為虎所傷，公以朱書尺一，齋戒約城隍五日內必驅虎伏辜，不然，廟當毀。果有二虎如約來，候曰：「無辜者去。」其一虎遂去，一虎伏於庭。侯善射，引滿三中其首，殺之。有民白晝忽為雷所擊，乃鄰悅其婦，利夫之死，偽為雷神；公廉其實，署之法。後以治行征南台御史，民戶祝之，聞其子孫，代有興者。〈（《二酉日錄》）〉
孫繼先孟縣人，以御史憂居，嘗乘馬之里社，逢路人，指公前有緋衣婦人，卻行去曰：「孫御史來，吾不敢過孟縣界。」公馳馬即之，入於牛群，迄不見。明年民病<孛頁>瘴，自山以西，死者數十萬，獨孟不被疫，人以此甚奇之。〈（《湧幢小品》）〉
羅念庵父諱循，字遵善，嘗如白河，泛商舟，泊襄陽旅舍，有來奔者，佯若不諭意，促之出曰：「此非子宜留也。」其人吐實，則忿怒脫走，出棧道郵亭，亭長告曰：「惡地不可留也。」時已昏黑，不得已居之，夜半戶開，月色中美女婷婷，來坐榻上，意其奔也，不之答，遂熟寢。少頃，從者作魔語，起問之，已為鬼所侵，返視戶，戶固扃也。明日告亭長，亭長曰：「此妖殺人多矣，而莫能動公，公福德未可量也。」〈（仝上）〉
邢如約臨邑人，有度量，俗忌三足蟾，見者不祥。邢幼從群兒之塔莊，獲蟾掣搦，良久釋之，卒不為祟。一日雷電風雨晝暝，有神人長十餘丈，冠黃金朱衣白簡，鬼物從之百數，麾幢鼓角，震耀耳目。邢匿床下，神人曰：「當生者生，當死者死，君何藏之深也？」示之符，雕篆字隱隱見，若富貴壽考，大昌厥後。邢稽首謝，歷三日，硫黃氣滿室中，朱書龍蛇狀盈几，不可識。夏日與友之宿安店，月明熟臥，忽有聲若雷從地起，友人墜榻下，邢臥自如。〈（仝上）〉
王海日華十四歲時讀書龍泉山寺，舊有妖祟。富家子數人，豪俠自負，莫之信；素侮寺僧，移入信宿，妖作，多有傷者。寺僧因復張皇其事，眾皆失氣，狼狽走歸。公獨留宿如常，妖亦旋止，僧咸以為異。假妖試之，每夜分，輒登屋號嘯，或投瓦石撼臥榻，或乘風雨雷電之夕，奮擊門障。僧從壁隙中窺之，方擎燈端坐，神氣自若，輒私相歎異。然益多方試之。月餘技殫，因從容問曰：「向妖祟，諸人皆被害，君能獨無恐乎？」答曰：「吾何恐？」僧曰：「諸人去後，君更有所見乎？」答曰：「吾何見？」僧曰：「此妖但觸犯之，必露怪狀求勝，君安得獨無所見？」公笑曰：「吾見數沙彌為祟耳。」諸僧色動，疑覺其事，因佯謂曰：「此豈吾寺中亡過諸師兄為祟耶？」公笑曰：「非是，乃現在諸師弟耳。」僧曰：「君豈親見吾儕為之？但臆說耳。」華曰：「吾雖非親見，然非爾輩親為，何以知吾之必有見也？」寺僧因具言其情，且笑且謝曰：「實以此試君，君天人也。」〈（仝上）〉
正德時李西涯於劉瑾張永之際，不可言臣節矣。士惠其私，猶曲貸而與之，幾無是非之心。羅公玘乃李之門人，引大義責之。書云：「生違教下，屢更變故，雖常貢書，然不敢頻頻者，恐彼此無益也。今則天下皆知，忠赤竭矣，大事亦無所措手矣。《易》曰『不俟終日』，此言非與？彼朝夕獻諂，以為當依依者，皆為其身謀也。不知乃公身集百垢，百歲之後，史冊載之，萬世傳之，不知此輩亦能救之乎？白首老生，受恩居多，致有今日；然病亦垂危，此而不言，誰復言之？伏望痛割舊志，勇而從之；不然，請先削生門牆之籍，然後公言於眾，大加誅伐，以彰叛恩之罪，生亦甘心焉。生蓄誠積直有日矣，臨椷不覺狂悖干冒之至。」李得書淚下。〈（《玉堂叢語》）〉
許穀字仲貽，上元人，嘉靖乙未會元，歷任南京升尚寶卿，以人言罷歸。仲貽負時名，盛年岩居，三十年不通一字於政府。縉紳至南京，都造門求見，不一報謝，曰：「此鄉前輩里居之法，不敢變也。」日以賦詠自娛，所得賣文錢，投竹筩中，客至探取之，沽酒酣飲，窮日月不倦。年八十有三，自為行述，甫三日，無疾而逝。〈（《列朝詩集》）〉
先京師解一水妖神來就訊曰：神在御園為祟。上歷舉諸大臣名，皆不懼，惟云送南京海瑞處，則無聲。〈（《昨非庵錄》）〉
魏忠賢欲招仕籍姓魏者為宗譜，人爭以弟侄之分事之，惟給事魏大中毀其帖以絕之。助教魏浣初不通明籍，遂除令曹。〈（《臣鑒錄》）〉
吉水羅汝敬，宣德中以工部侍郎，兼翰林修撰，出使交址。會一僕死，交址王範一金人，與僕身略等，用以償公，公拒不納。〈（《泳化續編》）〉
吳思庵為御史時，巡歷貴州回，三司遣人齎饋黃金百兩。追至夔州，思庵卻不受，就題其封上曰：「蕭蕭行李向東還，要過前途最險灘；若有妝私並土物，任教沉在碧波間。」〈（《堯山堂外紀》）〉
葉宗行令錢塘，按察使周新風采嚴重，尤重之。嘗候宗行出，潛至其舍，視室中無長物，惟笠澤銀魚乾一裹。新歎息，攜少許而去。明日召以食曰：「此君家物也。」飲之至醉，出三品儀仗，道之歸。宗行辭不許曰：「此位可至，奚辭焉？」時呼錢塘一葉清。〈（《昨非庵集》）〉
宣宗幸史館，撒金錢於地，命眾取之，學士李時勉獨立不動。上嘉歎，親取袖中餘錢賜之。〈（《玉堂叢語》）〉
于謙籍其家，惟上賜盔甲一副，裕陵追悔。秦紘籍其家，止黃絹一匹，英宗動色，此清之鑒主上也。魏驥見王振，惟帕一方，振不之較；張秦遺劉瑾止土葛，雖銜之而不螫，此清之感宵人也。〈（《說儲》）〉
張尚書邦奇，李公東陽門人也。一日侍坐，有興化守者，亦公門下士，以覲事至京，緘兩帕四扇，令從吏饋公。公曰：「扇以染翰固宜，但多帕奈何？」吏頓首於庭，乃啟緘取扇而歸其帕。公致政後，遂庵楊閣老載酒肴過懷麓堂為壽，觴以金。公訝曰：「公近亦有此器耶？」遂庵有慚色。〈（《玉堂叢語》）〉
東山劉公為廣東方伯時，廣中官庫有一項羨餘錢，自來不上庫簿，舊任者皆取去，以充囊篋，相襲為固然。公初至，發庫藏，庫吏以故事白。公沉吟久之，乃大聲呼曰：「劉大夏平日讀書，如何遇此一事！沉吟許時，誠愧古人。」乃命吏悉附簿作正支，毫無取。〈（仝上）〉
劉東山司馬語蕭聰曰：「正統間，先君為御史，在京有鄉先達過焉，問余曰：『汝父在否？』曰：『在道中未回。』曰：『汝母安在？』曰『適在鄰家磨麵去矣。』乃竟趨入，遍視家中所有，遂詣寢室，見床上惟蒲蓆布褥被而已。喜曰：『御史所摻若此，可稱其職矣。』即去，先君回，余白其事。先君曰：『此必鄉先生某少卿也，其為人高脫中復有縝密，故觀人於所忽如此。』」〈（《遣愁集》）〉
史秉直，永清人，築室發土，得銀數萬兩，歎曰：「財者，人之命也，何可獨享？」遂遍周貧乏。後遇歲凶，出粟八萬石賑饑；未幾盜賊蜂起，復散家貲設防禦，鄉里得全。有司上聞，賜官立坊，壽九十四。〈（《臣鑒錄》）〉
壬辰，會元林先生春，其父故漕卒，家貧，善養其母，往往至日中不能炊，先生拾穗行歌無怨色。後官吏部，卒於邸，撿之囊中，僅得銀四兩，幾無以殮，可謂始終一節者。大學士張玉陽賞其卷，批曰：「布帛菽粟之文，必是篤行君子。」張可謂知人已。〈（《聞雁齋一談》）〉
萬公士和知饒時，唐先生贈以雙磁罌曰：「夫饒非乏磁，而吾以磁贈，知君不取磁於饒也。」公服其言。〈（《玉堂叢語》）〉
嘉靖時，括天下廢寺田，盡鬻民間，土大夫往往藉是占業。葉南嚴家居，宦篋蕭然，直指按江右，與葉有舊，欲以百畝餉葉。葉曰：「吾生平不妄取一錢，豈因裏僧破戒耶？」乃訓子曰：「使我居官多積，兒輩競為安逸計矣，寧肯勤苦自立，正以無可憑藉，不得不加勉耳，寺田何為？」又曰：「吾老不及見，汝第觀之異日，有以此獲累者。」不數年，果下令清查，增價復業，紛紛百出。葉之子孫，超然獨免。〈（《座右銘》）〉
軒輗為浙憲司，四時一布袍，每日惟蔬食。天順時擢大司寇，請告陛辭，上問曰：「昔浙中廉使考滿，歸家僅二竹籠，乃是汝乎？」公頓首謝。〈（《遣愁集》）〉
海瑞晉南塚宰，以幣物為賀者，俱不受，報名紙用紅者，亦以為侈而惡之。鄒元標以青蚨二十文入賀，出諸袖中。海見之喜曰：「如此方是。」受之。過數日，置酒守鄒，惟餚四盂，市餅一盤，酒數巡而已。〈（《迪吉錄》）〉
海忠介公瑞令淳安時，官署中有隙地，課老僕樹禾麥，藝蔬芥，旦夕取自瞻，江水之外，無關淳安者。胡宗憲總制浙直，權甚重，家僮過淳安，海無加饋。胡一日語藩臬曰：「昨聞海令為母壽，市肉二斤矣。」〈（《臣鑒錄》）〉
樊知縣毅曰：「吾歸囊資僅五千耳，金繒不及一千。」王司訓輔曰：「勿謂學官貧，吾積俸並諸生饋遺，亦有六百金。」樊意恨六千為少，而王且喜六百為多。迨其後也，樊三子不相容，分異六千金，買田築室，悉與三子。子疑父有餘藏，輒不願養。樊田數畝，自衣食焉。未穀而糶，未絲而賣，門無三尺童子，客至老婢供茶，恆戚戚焉。及卒，葬不成禮，諸孫皆淩替不振。王四子，伯仲治生，叔季居庠，同居養父甚歡。暮年惟花竹為樂，客至留飲，盡歡乃已，無日不開口笑也。子若孫皆致通顯，家聲駸駸未艾。〈（《文峰格言》）〉
楊東山守吳，其母羅太夫人，嘗於園囿種薴，躬紡績以為衣。東山月俸，分以奉母。夫人忽小疾，既愈，出所積俸曰：「此長物也，自吾積此，意不樂，果致疾，悉以謝醫，則吾無事矣。」平居首飾，止於銀，衣止於布絹，生四子三女悉自乳，曰：「饑人之子，以哺吾子，是誠何心？」〈（《座右編》）〉
李遠庵居官清苦，常俸外不取一毫。鄭曉出遠庵之門，同官南京數年，歲時只一寒溫而已。一日侍坐既久，有一布鞋在袖，逡巡不敢出。遠庵問袖中何物，鄭曰：「曉妻子手製一布鞋送老師。」遠庵取而著之，生平受人物，僅此而已。〈（《臣鑒錄》）〉
王九皋自遼東還朝，饋送一無所受，內官與同事持明珠數顆饋之，固辭。內官曰：「公於他饋不受可也，我之饋不受，有死而已。」九皋不得已受之，密綴衣領間，人無知者。居數年，內官死，其猶子不敢見，使人召之來曰：「何不買第宅？」對以貧，遂解珠與之曰：「值千金，饒置地也。」〈（仝上）〉
王恕巡撫雲南，不挈僮僕，唯行灶一，竹食籮一；服無紗羅。日給唯豬肉一斤，豆腐二塊，菜一把，醬醋皆取主家給狀，再無所供。其告示云：「欲攜家僮隨行，恐致平民嗟怨，是以不恤衰老，單身自來，意在潔己奉公，豈肯從人壞事？」人皆錄其詞而焚香禮之。後巡撫雲南，回錢塘，吳誠代之，太監錢能遣都指揮吳亮迎宴於平彝。亮回，能問：「這巡撫比王某何如？」亮曰：「這巡撫十分敬重公，大與王某不同。」能微笑曰：「王某隻不合與我作對頭，不然，這樣官兒，只好與他提草鞋。」〈（《秋山偶筆》）〉
兩廣流賊亂，廣東副使毛吉殺賊戰死。初吉出軍時，給官銀千兩，充軍餉，委官徐文司之，已費及半。文憫吉死無歸，以所餘銀密授其僕，俾為喪具。是夜僕婦忽出中堂，據正席坐，舉止如吉狀，顧左右曰：「請夏憲長來。」舉家驚惶，頃之，夏至，乃起揖而言曰：「吉受國恩，不幸死於賊，固無餘憾。但徐文所遺官銀，已付吾家僕，我負汙辱於地下矣，願亟還官，毋汙我。」言畢，忽仆地，少傾婦蘇。〈（《座右編》）〉
吳相國甡云：「袁繼成被參，攜一僕赴京，予捐俸贈之路費。曰：「敢以清俸，用佐廉儉。」繼成辭不受，諸生泣送於途。汾州孝廉曹良直為執鞭弭，迭至京邸，范廷輔語予云：「袁僉事臨行，簡囊止兩破籠，內同鄉送行銀杯二器，舊員領數套，書數本而已。此外並無長物，學租皆發賑貧生，及置買學田，其清如此。」〈（《憶記》）〉
徐孝祥吳江人，隱居好學，後園見樹根一坎，塌陷，諦視之，下有石甃，啟之，皆白金也。乃亟掩之，一毫勿取，人無知者。幾二十年，值弘治壬戌歲大歉，民不聊生，孝祥曰：「是物當出世耶？」乃啟其穴，物皆如故，日取數錠，收糴以散貧人，所全活者不可勝計，物盡乃已。女將適人，惟荊布遣之，而於藏中之物，錙銖無犯。〈（《春氣錄》）〉
張獻忠穀城再叛日，留書於璧，以告楚人，白己之叛，總理使然。具條上官名氏，而列所取賄之日月多寡於其下，且曰：「襄陽道王瑞旃，不受獻忠錢者，此一人耳！」聞者愧焉。〈（《明季遺聞》）〉
崑山王英洪武初授山東道監察御史，上特命署都御史事，大書「敦厚王英」四字，揭諸殿柱。鄉居尤率易，嘗微服入郡城；時禁庶民服靴，門者縛英。英笑曰：「吾官人也。」顧取舟中冠帶示之，始得釋，亦不色怒。邑令盛設酒饌，邀英，辭之，竟赴鄰翁飯，或怪之。英曰：「鄰翁貧，治具不若令之易也。」〈（《臣鑒錄》）〉
或問夏原吉公：「量可學乎？」公曰：「某時有犯者，未嘗不怒，始忍於色，終忍於心，久則自熟，殊不與人較，何嘗不自學來？」〈（《座右編》）〉
楊公翥有厚德，為景皇帝宮僚，居京師，乘一驢。鄰翁老而得子，聞驢鳴輒驚，公遂鬻驢徒行。天久雨，鄰垣穴瀦水公舍，家人慾與競。公曰：「雨日少，晴日多，何競為？」金水河橋成，詔簡有德者試涉，廷臣首推公焉。〈（《玉堂叢語》）〉
景泰時，侍郎王偉先任職方郎中，因於忠肅公謙薦，超升侍郎；未幾，伺於公過誤，密奏毀之。時景帝信任方專，召謙入內殿，以偉奏授之，公叩頭認罪。帝曰：「吾自知卿，卿勿憾也。」公既出，偉堂下迎問曰：「今日聖諭何事？」公笑曰：「老夫有不是處，當為面言，何忍至此？」出奏示之。偉蹐無地。〈（《史補》）〉
雍泰字世隆，為宣府巡撫，歸家訪其舊友王生。時生已棄士業農矣，遇諸塗，謂曰：「雍泰乃不忘貧賤之交乎？倘不棄余，約期訪汝。」至期，生布衣<毛監><毛參>，背隻雞，持瓢酒至；泰以兄事之，與食必跪，生直受不辭。〈（《臣鑒錄》）〉
岳正字子方，為翰林修撰，英宗甚重之，嘗曰：「好個岳正，祇是大膽。」後謫戍於邊，自題其像曰：「好個岳正，祇是大膽，從今以後，再敢不敢？」公性不能容人，或謂公曰：「不聞宰相腹中撐舟乎？」曰：「順撐來可容，使縱橫來，安容得耶？」〈（《畜德錄》）〉
陸五台掌吏部，朝覲時考察群吏，一縣官大呼曰：「五台老矣，胡不自休？貪位固寵，阻塞賢路。」五台不怒不辨，第曰：「少年人亦不可無此氣概！」竟置其入平等，眾服其量。〈（《蘇譚》）〉
魏尚書驥致仕時，往於田，值御史官舟，公岸引纜而行。御史怪問，曰：「魏驥。」又問，曰：「蕭山魏驥。」又問，曰：「尚書歸老蕭山魏驥。」御史惶恐謝罪。〈（《畜德錄》）〉
人有被橫逆而欲復報者，問於葉子。葉子曰：「天方助桀，何可與爭！犬自吠堯，吾則何與？急而擊之，在我多費，博浪之椎，徐以制焉。在渠自有烏江之劍，況彼之叫跳，有識者已鄙其狂；而我以安閑，無知者亦服其量。使丙夜而深思乎？彼之含羞，其將何解？即終身而不報乎？我之得勝，亦已多矣。」此一時曉解之語，可以消世人許多不平之氣。〈（《書肆說鈴》）〉
吳公琳入吏部，以致仕家居，上嘗遣使察之。使者潛至公旁舍，見一農人坐小几，拔秧播田，貌甚端。使者問曰：「此有吳尚書，其家何在？」公斂手對曰：「琳是也。」使白狀，上重之，復召為原官。〈（《座右編》）〉
福建參政吳昂，海鹽人，少時聞海寧祝先生萃履方篤行，以員外郎家居教授，昂短褐草鞋，負書往從，就河濱濯足而進。祝先生奇其人，欲試之，曰：「生來晚，書舍滿，無所置生，唯一牛屋，幸無牛，生寧得居乎？」昂欣然解衣，共先生家人掃除，受祝先生書，坐牛屋中，日夜誦不輟。冬夜一敗絮袍，時解與所從老奴更相衣；或周走室中，跳誦卻寒。歲暮歸，祝先生贈米布，要明年復來。除夕上母壽訖，即走百里，詣祝先生所。元旦方啟門，吳生儷然進謁，拜罷，復請受書矣。後昂既貴，聞祝先生死，奔赴喪次，哭踴，執心喪三年如子。〈（《海鹽縣圖經》）〉
曾文恪公驛為孝廉時，屬遠行遇雨雪泥濘，夜止旅館，憐其僕寒苦呼，臥之衾下，因賦詩云：「半破青衫弱稚兒，馬前怎得浪驅馳？凡由父母均為子，小異閭閻我卻誰？事在世情皆易忽，恩從吾幼未難推。泥途還借來朝力，伸縮相加莫致疑。」今人於奴僕，鞭撻罵詈，不啻牛馬，尚能恤其饑寒勞苦哉？〈（《蘇譚》）〉
沁水劉司空公東星歷官三十年，芒履布衣，亡貴倨態。一日散步道周，適負販者，驢踣於地，其人呼公起之，公為助臂而出諸淖。行數步，方知為公，亟回謝罪，公笑遣之。起漕河日，偶憩門巷，二騎士捧檄至，謂其田父也，揖曰：「掌家何在？」公諾而入，使出召之，騎士一見驚伏請罪，公曰：「無傷也，若安得識乃公！」其子用相赴淮上省，止攜兩僕，跨一蹇，旅舍陵侮之。忽見發中金佛像，謂為妖人，執諸豐令，僕始吐實。令為負荊謝，飾輿馬，麾不受，仍策蹇而行。〈（仝上）〉
阮恕字伯寬，嘗赴長沙善化任，中途宿窮谷間，有商十數人先在焉。從吏與爭爨，恕為杖其吏，且慰撫之。吏退詬曰：「有官如此，何以仕為？」恕亦不介意。及暝，商相謝曰：「某等粗疏，感公弘量。夜半倘有少喧，官且安寢。」恕唯唯。比夜半喧甚，恕戒僕堅扃以待，俄而寂然，起燭之，殺人縱橫，乃強寇也。恕以扉掩血潛出逆行十餘里，平明乃回故處，官吏捕盜方急，是夕脫命毫髮，人謂寬厚之報。〈（《客中閑集》）〉
宋栗庵糸熏為吏部尚書，至長安街，有老婦著面衣，乘驢不下，從者誤為男子，嗬之。老婦大詬曰：「我往京師五十餘年，見了千千萬萬，希罕你這蚊子宮兒。」宋至部，語同僚笑曰：「官亦小蟻子矣，此婦人眼孔大，所謂見慣渾閑事也。若深山窮穀人，見一頂紗帽，便戰栗失措矣。」〈（《座右編》）〉
憲副金公世龍，謝病家居者數年，一日郝明府以賢士夫見問，予首舉公，明府不知吳中有此士夫也。夫官至四品，居城市而能使郡邑大夫不知名，此亦今時絕無而僅有者。〈（仝上）〉
太宰漁石唐公，致政家居時，出入惟徒步。陳大參良模說之曰：「翁居八座，年逾七旬，天下大老也。孔子曰：『吾從大夫之後，不可徒行。』翁學孔子者，而顧欲過之耶？」公曰：「固然，第吾楓山先師致政歸，祇是行步，未嘗乘轎。乃侄樸庵公（名拯，侍郎）及竹澗潘八（希曾侍郎）俱守此禮，吾安敢違耶？」 〈（《玉堂叢語》）〉
曾鶴齡會試日，與浙中數舉子同舟；率年少狂生，談論鋒出，曾為人簡默，在座若無能者，各舉書中疑議問之，曾遜謝不知。眾皆笑曰：「凡夫也，偶然預薦耳。」遂以曾偶然呼之。既而眾俱下第，曾占榜首，乃寄以詩曰：「捧領鄉書謁九天，偶然趁得浙江船。世間固有偶然事，豈意偶然又偶然？」〈（《堯山堂外紀》）〉
羅念庵每自言二十年苦功，方磨去得狀元兩字；此兩字去，然後可以用世，可以出世。〈（《澄心小錄》）〉
羅洪先作鼎元時，外舅曾大仆趨告曰：「喜吾婿幹此大事。」羅面發赤，徐對曰：「丈夫事業，更有許大在，此等三年一人，奚足大事也？」是日猶袖米，偕何黃二公，聯榻蕭寺中講學。〈（仝上）〉
史良佐，南京人，為御史，巡西城而家住東城，每出入，怒其里人不為起。一日執數輩送東城御史，御史詰之，其居首者對曰：「民等總被倪尚書誤卻。」 曰：「尚書何如？」曰：「尚書亦南京人，其在兵部時，每肩輿過里門，眾或起匿；輒使人諭之曰：『與爾曹同鄉里，吾不能過里門下車，乃勞爾曹起耶？』民等愚意史公猶倪公，是以無避，不虞其怒也。」御史內善其言，悉解遣之不問，倪尚書者，謂文毅也。〈（《稗史》）〉
徐存齋年未三十，出翰林，督學浙江，一士子文中用「顏若孔之卓」。徐勒之批云「杜撰」，置四等。及發落，生將領責，執卷進云：「太宗師見教誠當，但此語出《楊子法言》，實非生員杜撰也。」徐起立曰：「本道僥幸太早，未嘗學問，今承教多矣！」改置一等。〈（《遣愁集》）〉
唐一庵與眾友夜話，將寢，問曰：「此時還有事須料理否？」眾曰：「無。」一庵曰：「夜寒，吾輩飲酒樂甚，從者尚未有寢宿處，焉得不與之料理？」有官人夜飲溫室，語人曰：「今夜溫暖若是，時令不正也。」從者於門外頓足曰：「外間時令卻正，自處富貴，可不念人饑寒勞苦哉？」〈（《座右編》）〉
參政吳昂家居，嘗駕舴艋入郡城，遇兩措大舟適相觸，奮怒邀昂止。昂布衣氈帽，侷促舟中，舟中又無他供具，逆揣為農莊人，要挾之，欲令出錢償禮，昂遜謝，乞至西門湯別駕家行貸；至則別駕大驚，顧兩生何得辱前輩乃爾？兩生慚沮，昂貸錢固償，兩生謝之愈恭，徑歸。〈（《海鹽縣圖經》）〉
尚書與一孝廉園相近，百計賺之；孝廉一日立券送尚書，後題一詩曰：「乾坤到處是吾身，機械從來未必真。覆雨翻雲成底事？清風明月冷看人。蘭亭禊事今非晉，桃洞仙人昔笑秦。園是主人身是客，問公還有幾年春？」尚書愧甚，亟返其券。〈（《蘇譚》）〉
文待詔徵明性不喜聞人過，有道及者，必巧以他端易之，使不得言，終其身以為常。〈（《春氣錄》）〉
江右萬拙庵謹厚，好行德，一生怕見官府。子衣成進士，授刑部主政，公布衣小帽，不改其常。逮覃恩受封，冠帶謝恩，拜祖先畢，即珍藏之，仍舊衣帽。鄉人訝曰：「今受榮封，巾服何妨？」曰：「此我鏡中面目，我安我山農之分，勿復相苦。」世俗子為官，稱其父為老爹，每呼之不應；曰我自萬拙庵，不敢當老爹，故不應。比部奉命恤刑南湖，乘便歸省，有衡陽囚欲脫罪，家屬攜重資，乘起行投轎中，視之千金也。繫其人，發黃梅縣，金貯庫中。公駭相謂曰：「其人本為減罪，今罹此，不滋重耶？盍釋之？」比部唯唯，釋其人，還金而去。〈（《座右編》）〉
王元美為比部郎，嘗與蔡子木、餘子與、吳明卿、張肖甫、謝茂秦飲，謝時再遊京師，詩漸落，子木數侵之。已被酒，高歌其夔州諸吟，亦平平耳。甫發歌，明卿輒鼾寢，鼾聲與歌相低昂，歌竟鼾亦止，為若初醒者。子木面色如土，子與復與子木論文，不合而罷。後五歲，子木以中丞撫河南，子與守汝寧，明卿謫歸德司理，張肖甫謫裕州同知，皆屬吏也。子木張宴備賓主，身行酒炙曰：「吾烏得有其一，以慢三君子？」尋具疏薦之。〈（《堯山堂外紀》）〉
相國朱國禎萬曆戊辰，主會闈，得一卷甚佳，以策犯國禎字棄去。太使陳如岡房一卷，亦以如岡如陵句，犯其名見棄，識者每嗤其刻。〈（《野乘》）〉
歸德侯司成恪以忤魏璫罷歸，里人鄧生者，妄人也，構小釁詬公，謂若乃養馬，而我職弟子員，冠儒冠。公門下奴客，忿欲毆鄧生，公大笑，悉召與之飲，皆醉，鄧生乃免。當是時，忠賢實欲殺公不已，會誅死，而公復起為庶子。鄧生大懼，更詣公，汗浹背，前匍匐謝。公又大笑，掖起之，徐飲以酒，一無所問。〈（《壯悔堂集》）〉
李象山先生柱明，滇之阿述州人，壬戌進士，授京倉度支。普名聲賂魏璫寅官，取同郡印結；公知其反狀，不從，遂逮獄。普聞之，火其廬墓。居常必糲食，薦草則吉，若冬著綿米稍白，則病。囊具蕭然，破帽短衣，畦菜金陵漢西門。值左轄山東孫肇興，是其年友，趨從訪之，公負鋤不顧曰：「想另有李柱明，我非也。」〈（《座右編》）〉
江夏賀對揚先生，為廣文時，體恤兩明經，寅友備至，諸生問字者，毫不計修脯，而於兩齊則惓惓諭以從厚。語人曰：「余致敬同寅有故，一與家嚴同庚，一與家慈同庚，儼然父母式臨其上耳。」晉秩宗伯，寓所僕從僅三人，皆諸生時所服役者。其標封字皆細楷，柳公權云：「心正則筆正。」伊川云：「寫字亦有正心誠意之學。」先生有焉。〈（仝上）〉
賀相國致鄉親戚友書中一段云：「據今日耳目觀聽，豈不謂逢聖閣員矣；乃逢聖固自有根本，不可忘者。高曾以上事不及知，先大父大母，前嘉靖乙巳度荒年，三日僅黃豆一升，歲除一母雞易米二升五合。先中憲所刊祠堂對聯：『當年雞荳休忘念，此日兒孫勿妄思。』逢聖今日不念，是自絕其祖父母之澤也。先中憲赤貧，諸生授館四十年，每歲正月朔六日始，十二月廿四日止，一領青布直衣，坐處方方一塊藍色。先恭人讓居於嬸，周旋數尺陋室中，下濕上漏，炊薪即在床前，煙薰眼淚。逢聖哽咽不能書，今日不念，是自絕其父母之澤也。即逢聖戊戌館於鍾祥，己酉館於嘉善寺，或禦冬以絺，或六月薦草。癸卯揭曉，則先日絕糧，丙辰報至，則深夜丐酒。今日不念，忽作兩截人，是自絕其子孫之緒也。念之若何？亦曰：『岡敢作業而已。』不作業若何？亦曰：『救得一物是一物，救得一事是一事而已。』救之若何？亦曰：『服膺先中憲之訓，餓死事小，家中沒飯吃，寧用米磨羹度命，切不可錯動了念頭而已。』不錯動念頭若何？亦曰：『公門無一字之幹，本宅無生事之僕，錢糧無分毫升合之逋欠馬遞水馹，不往索一騎一舟，山揚湖地，不討管一尺一寸，大江上下，無營運裝載之一船。其或非意相加，則力誡子孫閉門思過而已。』此極猥瑣事，逢聖何臚列乃爾？先正有言：『孝子一步不忘親，積之成大孝；忠臣一事不顧私，積之成純忠；廉官一銖不苟拾，積之成清白；烈女一笑不聞音，積之成貞節。』天下事皆起於微，成於慎；微之不慎，星火燎原，蟻穴潰堤，吾畏其卒，故悕其始也。」〈（《昨非庵集》）〉
王敏字進德，定海人，嘗與友人讀書空舍中。半夜鄰女叩門求宿，其友欲納之，進德拒門厲聲曰：「吾在此，誰敢入吾門？」因疾呼使聞於外，女愧不敢出聲，逸去。鎮將謂其清介，欲試其所為，召使飲酒，幃婦人於偏室，酒酣內之，鑰門以去。進德入見婦人，大呼，排門取廄馬乘之逃還。洪武時，以太學生拜監察御史。〈（《續人鏡陽秋》）〉
曹文忠公鼐為泰安典史，因捕盜，獲一女於驛庭，色甚豔，欲就公。公奮然曰：「處子可犯乎？」取片紙書曹鼐不可四字，火之，終夜不輟；天明，召其家領去。後大庭對策，忽飄一紙，有曹鼐不可四字，遂文思沛然，狀元及第。〈（《臣鑒錄》）〉
秦君昭少年遊京師，其摯友鄧君載酒祖餞；既而攜一殊色小鬟至前，令拜秦，因指之曰：「此吾為部主事某人所買妾也，幸君便航，可以附達。」秦勿敢諾，鄧作色曰：「縱君自得之，亦不過二千五百緡耳，何峻辭乃爾？」秦勉強從命，迤邐至臨清，天漸暄，夜多蚊蚋，內之帳中同寢。直抵都下，置舍館主婦處，持書往見。主事問曰：「足下與家眷來耶？」曰：「無有。」主事意不悅，隨以小車取歸。逾三日謁謝，曰：「足下長者也！昨已作答簡，報吾鄧君，且使知足下果能不孤付託之意矣！」遂相與痛飲，盡歡而散。後秦之子孫，咸至顯宦。〈（《不可不聞錄》）〉
一少年嘗淫於色，後悔之，欲絕其端，屏居精修數年而歸。有先所識女遇之途，怪問曰：「我昔年某，不顧我何也？」答曰：「我非昔年某矣！」不顧也而去之。〈（《七克》）〉
德默者，國王也，有兩寵臣，未察其心，令傳語其後。其一還，王問曰：「爾視後若何？」對曰：「傾國傾城，絕世獨立。」其一還，王問如前，對曰：「王命臣傳語，勿命視也；徒聞其言，亦溫惠矣。」王大喜，厚賞，任用之。謂先一臣曰：「汝目不貞，汝心亦爾矣。」遽遣之。〈（仝上）〉
陸公容少美風儀，天順三年，應試南京；館人有女善吹簫，夜奔容寢。容紿以疾，與期後夜，女退，作詩云：「風清月白夜窗虛，有女來窺筆讀書。欲把琴心通一語，十年前已薄相如。」達明，託故去。是秋領薦，年二十四登進士，官至參政。〈（《臣鑒錄》）〉
沈特貶筠州，售一幼妾，攜與俱行。七年後歸，呼妾父母，使嫁其女，仍是處子，有贈詩云：「昔年單騎向筠州，覓得歌姬共遠遊。去日正宜供夜直，歸來渾未識春愁。禪人尚有香囊愧，道士猶懷炭婦羞。鐵石心腸延壽樂，不風流處卻風流。」全州李文貴素方正，自湘江買舟歸，有美女子來附舟，不能卻。舟窄天暑，同宿帳中；女窮途失伴，自度不能免也，而李毫不動念。行三日，旁晚將泊矣，李因女在舟中，圖速返，促其夜行。舟忽破，眾急登岸，謀投近山寺中暫宿，且燎衣。比紆折至寺，隔牆有婦人喊哭聲，眾碎戶入救，則李妻也。詰其故；李妻聞母病，同女婢往視，因晚為奸僧掠入，欲行強奸也。稍遲一刻，則必被汙矣。〈（《澄心集》）〉
鎮江靳翁，逾五十無子，訓蒙於金壇。其夫人鬻釵梳，買鄰女為侍妾。翁以冬至歸家，夫人置酒於房，以鄰女侍，告翁曰：「吾老，不能生育，此女頗良，買為妾，或可延靳門之嗣。」翁頰赤俯首，夫人謂己在而翁赧也，遂出而反扃其戶。乃翁繼起，戶已閉，遂逾窗而出，告夫人曰：「汝用心良厚，不特我感汝，我祖考亦感汝矣！但此女幼時，吾嘗提抱之，恆願其嫁而得所，吾老又多病，不可以辱。」遂憐而還其女。逾年，夫人自受衽，生貴，十七歲發解，明年登第，為賢宰相。〈（《座右編》）〉
廣東張連寇亂，書生汪一清被掠，見獲一婦至，則同學友人妻也，因紿賊曰：「此吾妹也，請無汙，以待贖，否則吾與妹俱碎首於前矣。」賊因同閉之一室，晨昏相對，匝月始得贖回，曾未及亂。〈（《迪吉錄》）〉
南京某生，赴試日，旅邸對門某指揮使第也，有女年及笄，見生風流瀟灑，遂屬意焉。試畢後數日，女令婢授意於生，言父已他往，期於是夕相會。生懼損陰德，不敢諾。同寓一友素輕狂，竊知之，乃偽為生赴約。其婢暗莫能辨，引之入，女相與歡寢，倦而熟睡。適指揮使歸，見門未閉，疑焉，特入見之，大怒，拔劍俱殺之，首於官。明日榜發，生登首選，因告人曰：「使我若輕狂，已登鬼錄矣！」〈（《不可不聞錄》）〉
漢陽諸生蔡某，小試甚利，後值科期，不肯入場；友人強之再三，乃曰：「吾少時讀書某處，鄰有好女，每浴時，常隙而觀之；自是每入場，雙目輒蒙然不見，出則如舊。」〈（《訒庵偶筆》）〉
