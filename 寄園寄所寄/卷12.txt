
明太祖憫常開平遇春無嗣，賜二宮女。妻悍不敢御，晨起捧盂水盥櫛，開平曰：「好白手。」遂入朝去。回，內出一紅盒，啟之，乃斷宮人手也。開平驚憂，後入朝，儀度錯愕，太祖再三詰問，開平懼，吐其實，且叩頭曰：「蒙上賜二宮人，今若此，有辜聖恩，死莫贖，故連日驚憂。」太祖大笑，召開平入宮飲酒，命力士肢解其妻曰：「悍婦之肉。」開平驚成癲癇。又有無嗣功臣，面奏聖祖求養子。聖祖曰：「你們悍妻，平日酷妒，絕我功臣後嗣。可著禮部各給木碗一隻，拄杖一條，沿功臣門求乞作樣。」〈（《龍興慈記》）〉
明太祖一日命左右至文淵閣，覘庶吉士講習否，令一一偵其動靜。比報告有所事，惟劉子欽袒衣席地酣睡，蓋時初飯罷被酒，竟入夢耳。上召至，謂曰：「吾書堂為汝臥榻耶？」一罷其官，令往工部辦事。子欽略不分訴，竟買吏巾絳服之，步入工部。尚書驚曰：「劉庶常何為爾？」欽曰：「奉聖旨，命子欽為本衙門吏。」尚書不敢答。子欽便登堂侍立，與群胥偶。少頃，上又命一豎入部覘之，還報云。上笑，速令召來。子欽至，猶吏服。上曰：「汝好沒廉恥！」顧左右還與冠帶，歸內閣讀書。子欽又無言，遽起謝恩，出具冠袍還閣中，即一日間也。〈（《九朝野記》）〉
解學士嘗吊友人喪悍妻，入門曰：「恭喜。」繼曰：「四德俱無，七出咸備，嗚呼哀哉！大吉大利！」〈（《笑史》）〉
天順間，曹欽謀反伏誅，時有詩傳京師曰：「曹奴曹奴發顛狂，寇逮諸公死亦當，學士叩門如系犬，尚書鎖頸似牽羊，萬安叩首稱三叔，恭順當兇戰一場，寄語滿朝當道者，將何面目見吾皇？」〈（《楮記室》）〉
金編修璐未仕時，為外家張氏作志，謹依金石之例，不書婦姓。婦家乃俗夫也，意編修為輕己，而背言詆之。張子興口占長短句嘲曰：「張翁墓誌，金生執筆，不書婦氏，婦家稱屈。金生自謂能文字，才動筆時便忍氣。韓退之，柳柳州，蘇東坡，歐陽修，當時墓誌做多少，畢竟門前罵不休。」〈（《堯山堂外紀》）〉
江右胡存齋參政好客，每虞閽人不通刺，若在家，即於門首掛一牌云：「胡存齋在家。」沈孟淵性好客，每日設數筵酒食以待，若無客，則令人於溪上探望，惟恐不至。〈（《笑史》）〉
曹吉祥侄曹欽反，既殺寇深，又索王尚書翔。王正在一室窘迫，一主事長大多力，遽負之逸。王後擢此人要津，時呼馱官人。〈（同上）〉
成化間，上患舌澀，諸司御前奏事準行者，若答是字。鴻臚卿施純彥請易照例二字，上答甚便。尋擢尚書，時人嘲曰：「兩字尚書。」〈（同上）〉
成化中，內閣劉吉丁外艱起復，每媚科道，以免彈劾。宏治改元，侍讀張數其十罪，反為御史魏璋所劾，左遷。世以吉耐彈，目為劉綿花。〈（《噴飯集》）〉
高公穀無子，置一妾，夫人素悍，每間之，不得近。一日陳學士循過焉，留酌聚話及此，夫人於屏後聞之，即出詬罵。陳公掀案作怒而起，以一棒撲夫人僕地，至不能興，且數之曰：「汝無子，法當棄汝；今置妾，汝復間之，是欲絕夫後也。汝不改，吾當奏聞，置汝於法。」自是妒少衰，生中書舍人亙，乃陳公一怒之力也。〈（《菽園雜記》）〉
李大壯畏服小君，一不遵令，則叱令正坐，為綰匾髻，中安燈碗，燃燈火。大壯屏氣定體，枯木土偶人。自諢之曰：「補闕燈檠。」〈（《清異錄》）〉
王文穆妻甚悍妒，嘗作三畏堂於後圃，楊文公見而戲曰：「請改作四畏堂。」王不悟，問云何，楊笑曰：「兼畏夫人。」〈（《遣愁集》）〉
李九我相國，年逾五十，無子。丁改亭大理過其署，苦口勸以納妾。夫人在屏後聽之，大怒。丁呼掌家老嫗出，返覆引譬，語語痛切，老嫗泣下，夫人因醒悟，亟呼媒，納二妾，因生二子。孫月峰尚書亦無子，改亭亦如前勸之，孫不應，且拒之曰：「釋迦不以羅侯傳，仲尼不以伯魚顯。」九五清品，蓋天假丁以裕其後。〈（《蘇譚》）〉
李西崖嘗與陳師召擲骰得麼，指曰：「吾度其下是六。」反之果六，色色皆然。師召大驚，語人曰：「西崖天才也。」或曰：「紿公耳，上麼下六，骰子定數，何足為異？」師召笑曰：「然則我亦可為。」因詣西崖。西崖已先度其必至，別置六骰，錯亂其數。師召屢揣之不中，乃嘆曰：「公真不可及，豈欺我哉！」〈（《笑史》）〉
陳太常音嘗考滿，誤入戶部，見入稅銀者，驚曰：「賄賂公行，至此已極。」〈（《玉堂叢語》）〉
嚴相嵩父子聚賄滿百萬，輒置酒一高會，凡五高會，而漁獵猶不止。京師名之曰：「錢癆。」〈（《噴飯集》）〉
唐子畏、祝希哲兩公，浪遊維揚，貲用乏絕。戲謂鹽使者課稅甚饒，乃偽作元妙觀募緣道士，衣冠甚偉，詣臺造請，鹽使者怒吒之。兩公對曰：「貧道非游食者流，所與交皆天下賢豪長者。即如吾吳唐伯虎、祝希哲輩，咸折節為友。明公不棄，請奏薄技，惟公所命。」御史霽威，隨指牛眠石為題，命賦之。唐先祝繼，立就一律，詞云：「嵯峨怪石倚雲邊，頭角崢嶸勢儼然，苔蘚作毛因雨長，藤蘿穿鼻任風牽；長眠不食溪邊草，無力難耕隴上田，怪殺牧童鞭不起，笛聲斜掛夕陽煙。」御史得句笑曰：「詩則佳矣，意欲何為？」兩公進曰：「明公輕財好施，天下莫不聞，今姑蘇元妙觀圮甚，倘捐俸葺之，名且不朽。」御史大悅，遂檄下長吳二邑，資金五百，為葺觀費。兩公遂駕扁舟，歸投檄二邑，更修刺謁二尹，詐為道士關說，得金如數。乃悉召諸妓，及所與游者，暢飲數日而盡。異日鹽使者按吳，詣觀瞻禮，見傾圮如故，召令責之，對曰：「前唐解元、祝京兆兩公，自維揚來，極道明公為此勝舉，金已如數畀之久矣。」鹽使者心知為兩公所紿，不問。〈（《野編》）〉
有客登山賦詩，伯虎作乞兒狀，戲謂曰：「諸君今日賦詩，能容乞子屬和乎？」客大吒，已而戲曰：「試為之。」伯虎索紙筆，大書一字畢，遂行，客大笑追之，伯虎疊書「一上」四字畢，求去。客曰：「吾固知乞兒無能為也。」伯虎笑曰：「吾性嗜酒，必飲而後作詩，君能惠我酒乎？」客遂浮白示之曰：「若能賦，當令若盡醉；不然，難免若責也。」伯虎復大書「又一上」三字，客撫掌相謂曰：「此可謂能詩耶？」益窮之。伯虎復書「一上」二字，諸客皆絕倒。伯虎進曰：「吾待飲久矣，真欲先生作詩乎否耶？」遂舉酒一飲輒盡，援筆續成一絕云「一上一上又一上，一上上到高山上，舉頭紅日白雲底，萬里江天都一望。」客大奇之，相與即席盡醉而返，竟不知為何許人。〈（《伯虎紀事》）〉
吳令欲於虎丘採茶，命役賚牌，嚴督諸僧。役奉牌需索，僧無以應命，役即系僧歸。邑令大怒，笞之三十，號令通衢。僧惶遽，計無所出，知令雅重伯虎，厚幣求之。伯虎拒不納，一日出遊，乃戲題其枷上曰：「皂隸官差去採茶，只要紋銀不肯賒；縣裏捉來三十板，方盤托出大西瓜。」令出見，詢僧，僧對云：「唐解元所題也。」因大笑釋之。〈（同上）〉
董思白督學湖廣，往往以題為戲，某府考試之前一日，先懸牌云：「來日不考文。」應考者群以為必詩賦也。既點名畢，分坐靜候，未見發題，有高聲命請題者。督學曰：「題昨日已發，何不速作文？」乃知為中庸題也。又考某府出牌云：「一至一，二至二，三句，三聖人，四句，四孔子。」隱題令自悟，良久乃知為「一朝而獲十禽，至終日不獲」一句，「二者皆法堯舜至道」二句，「聞君行聖人之政」三句，「陽貨欲見孔子」四句也。〈（《嘯虹筆記》）〉
徐相存齋提學江西時，道遇毛尚書伯溫舟，謁之，語小洽。毛曰：「公得無饑否？」即呼具小點心來。侍者奉大漆盤四，其二盤裝炙鵝，鵝皆大臠。其二盤裝饅頭如碗大者，各五十許，又不置箸，以手掇之。二銀碗飛酒，長大嚼，傍若無人。徐雖不能多食而少年勇於酒，互舉無算。至暮，歡然別曰：「公大器也。」迨毛下安南，還華亭，亦副入座矣。毛食兼數人，嘗主湖廣鹿鳴宴，諸生七十五人，人陪二大白，不醉。〈（《朝野異聞》）〉
寧庶人宸濠既就擒，拘宿公館，以銅盆與盥洗，怒曰：「縱乏金盆，獨無銀者耶？」其習於奢侈如此。〈（《笑史》）〉
崑山歸熙甫有光為吳興令，令每治事升堂，胥吏環擠案旁，幾不容坐。公怒，以珠筆蘸飽，捉向諸人曰：「爾輩若不速退，我便灑將來也。」〈（《遣愁集》）〉
大將軍戚公繼光，其夫人威猛，時暢軍機，常分麾佐公成功。止生長嗣一人，亦善戰，置在前隊。軍法反顧者斬，偶與敵戰敗，反顧，公即斬之。於是將士膽落，殊死戰，復大勝。夫人以是不無少恚，而妒亦天生，公每入幕，目無旁矚。或教以置妾別業者，果匿數姬，生三子。夫人每握刀突至其地，絕無影響。蓋於曲房通別室，其扉墻磚巧於合縫，見墻不見扉，惟公獨入之耳。久之，以一子託言某孝廉子，丐以繼嗣，即令孝廉處以西席，夫人大安之。一日念無子，涕出，有小妮子發前事。夫人大怒，納兵往攻之，而一卒不令出，恐有洩者。孝廉急屬一力逾重墻報公，公詔諸將問計。或曰：「願以死迎敵。」或曰：「早避之便。」公曰：「皆非也。」乃自袒跣，跪逆夫人，諸姬披髮席槁，各抱其子請死，而請以子嘗刃。夫人令抱兒起，皆送還曰：「首禍是老奴。」令杖之，公即伏受杖數十，門外將卒喊聲大舉，乃已，撻諸姬最毒，罷歸。由是公不得輕出，陰與諸姬絕，令篋其所有，各從所適。諸姬計曰：「棄妾非主人意，何忍為之？」乃輕裝適他郡，披剃為尼；匿女僧家。梵誦至十餘年，夫人歿始歸，各擁其子，然諸子，始夫人皆子之，亡恙。〈（《耳談》）〉
楊進士，世胄也，貌美，弱冠成甲科，與婦琴瑟和好。有侍兒嬌麗，及{並}，心欲之。乘酒語婦，願與私。妻怒曰：「彼在某所，往即得，何必問我？」而實匿之幃中，往無所得。及返，戶已下鍵，始知紿己也，曰：「門不啟，吾當縊死。」婦以為戲，臥益堅，須臾察之，懸死梁間矣。〈（同上）〉
宏光元年三月，設壇太平門外，百官素服，遙祭先帝，獨阮大鉞後至，號哭先帝而來曰：「致先帝殉社稷者，東林諸臣也，不盡殺東林，不足以謝先帝。今陳名夏、徐等，俱北走矣。」馬士英急掩其口，止之曰：「勿漫言，徐九一現在蘇州。」聞者大嗤。〈（同上）〉
楚事委楚撫宋一鶴，一鶴貧懦巧諂，以嗣冒父名鶴，投刺自署其名曰一鳥，楚人謂之鳥巡撫。〈（《明季遺聞》）〉
亡國之主，其愚亦出天賦，齊祖受禪，宋主自宮中出，猶謂左右：「今日何不奏鼓吹？」梁兵已圍建康，宮中有數百具木榜，左右請為城防；東昏猶欲留作殿，不肯與之。宏光時，楚烽交急，猶日漁幼色，乞兒取蟾酥為藥，亦帖上用二字，人不敢觸，真是千古一律。〈（《座右編》）〉
永樂初，嘗遣使迎天竺真僧來京，號大寶法王，居靈谷寺，頗著靈異，謂之神通。教人念唵嘛呢叭⿰吽，於是信者晝夜念之。時翰林侍讀李繼鼎笑曰：「若彼既有神通，當通中國語，何以待譯者而後知？且其所謂唵嘛呢叭⿰彌吽牛云者，乃云俺把你哄也，人不悟耳。」〈（《開卷一噱》）〉
正統間，有鴻臚王少卿者，善宣玉音，洪亮抑揚，殊聳觀德。而讀奏之際，必多吃誤，其貌美髯而禿頂，朝士遂為詩以嘲之曰：「傳制聲無敵，宣章字有訛。後邊頭少，前面口須多。」有使回，問京師新事，或誦此詩，問其為誰，其人遽曰：「此王少卿也。」〈（《枝山前聞》）〉
景泰間，劉主靜升洗馬，王偉時為兵部侍郎，戲曰：「先生一日洗幾馬？」主靜應聲答曰：「大司馬洗得乾凈，少司馬尚不乾凈，我固當洗之。」眾聞之，處然。後主靜與王克述同升庶子，劉宣化戲請主靜曰：「眾人皆是假庶子，先生真庶子。」蓋主靜庶出，聞之默然無以答。〈（《堯山堂外紀》）〉
張倬山陰人，景泰初為崑山學訓。年未二十，以聰敏聞。典史姜某體肥，嘗戲張云：「二十三歲小先生。」倬應云：「五百餘斤肥典史。」〈（《蓬窗夜話》）〉
于司馬謙一日與俞司寇士悅偕其僚佐會坐，司寇侍郎戲司馬侍郎曰：「於公為大司馬，公非少司驢乎？」司馬侍郎即應之曰：「俞公為大司寇，公則少司賊也。」舉坐絕倒。〈（《堯山堂外紀》）〉
成化辛卯十一月，彗星見，廷臣皆謂上下懸隔，情意不通所致。彭時等請召面議，於是內臣乃約許召對，復戒不宜多言，既見，但言天變可畏。上曰：「朕已知矣。」萬安與彭時、商輅遂連連叩頭，同聲呼萬歲，命賜酒飯而退。諸太監謂人曰：「嘗言不召見，及見，無一忠言奇謀，止呼萬歲。」四方因傳為萬歲閣老。〈（《遣愁集》）〉
費文憲公宏官侍郎，其兄為太常少卿，公宴，以長少易其位。劉瑾適過之云：「費秀才以羊易牛。」公啟云：「劉中貴指鹿為馬。」瑾怫然去。〈（《玉堂叢語》）〉
翰林院學士惟一人，多或三五人。宏治壬戌秋，閣老洛陽劉公健因修《會典》成，欲得翰林，一時升學士者十人。時禮部尚書已有六人，謝遷以在內閣，張昇為禮書掌鴻臚寺事，崔志端以禮又掌太常寺事，並南京為六人。崔由神樂觀道士，京師為之語曰：「禮部六尚書，一員黃老；翰林十學士，五個白丁。」一時盛傳，以為的對，且有警機。蓋此五人，謂山西張、陜西楊太興並其某，皆成化戊戌閣老，萬公安以私意選為庶吉士者。〈（《堯山堂外紀》）〉。
毛慄珵往謁楊南峰，適浴，閽者以告，不獲見。後南峰答拜，慄亦以浴報稱，不見。南峰即題所投刺曰：「君來拜我我洗浴，我來拜君君洗浴，君拜我時四月八，我拜君時六月六。」四月八日，為浴佛之辰，六月六日，吳俗悉投貓犬於水中。〈（同上）〉
嘉靖中，京師縫人某姓者，擅名一時，所製長短寬窄，無不稱身。嘗有御史令裁員領，跪請入臺年資。御史曰：「製衣何用知此？」曰：「相公輩初任雄職，意高氣盛，其體微仰，衣當後短前長。在事將半，意氣微平，衣當前後如一。及任久欲遷，內存沖挹，其容俯，衣當前短後長。不知年資，不能稱也。」〈（《座右編》）〉
都御史韓公雍與夏公塤飲，各出酒令，公欲一字內有大人小人，復以諺語二句證之曰：「傘字有五人，下列眾小人，上侍一大人，所謂有福之人人服事，無福之人服事人。」夏云：「爽字有五人，旁列眾小人，中藏一大人，所謂人前莫說人長短，始信人中更有人。」〈（《畜德錄》）〉
崑山吳山人擴字子克，嘗元日賦詩，奉懷分宜相公。人戲之曰：「開歲第一日，懷中朝第一官，便吟到臘月三十日，豈能及我輩乎？」〈（《列朝詩集》）〉
有一士人，年老納二寵，托其友命名，友以忠娘、孝娘名之。其人曰：「忠孝誠美，然以名妾，則非稱。」友曰：「有出處，孝當竭力，忠則盡命。」〈（《稗史匯編》）〉
彭眷庵七歲從鄉父老入佛寺，不拜，寺僧強之，不從，反叱之曰：「彼佛裸跣不衣冠，我何拜為？」周文襄公在吳中，好徜徉梵剎，見佛即拜，士夫笑之。文襄曰：「論年齒亦長我二三千歲，豈不直得一拜？」〈（《笑史》）〉
王磐號西樓，高郵人。李空同就醫京口，遇人故自矜重。元夕飲楊文襄、西樓短衣下坐，空同傲不為禮。西樓分賦得老人燈，應口而成云：「形骸憔悴不堪描，還自心頭火未消，自分不知年老大，也隨兒女鬧元宵。」空同心知其嘲，嘿然而罷。〈（《列朝詩集》）〉
袁十士景休字孟逸，吳人。侍御劉子威以文章自負，景休每向人抉摘其字句鉤棘，文義紕繆者，以為姍笑。子休怒訴之於郡尉，攝而笞之。景休仰面對曰：「民寧更受笞數十，不能改口沓舌，妄諛劉侍御也。」尉笑而遣之。〈（同上）〉
焦閣老方面黑耳長如驢，嘗謂西涯曰：「君善相，煩一看。」李久之，乃曰：「左相像馬尚書，右相像盧侍郎。」馬與盧合，乃一驢字，始知其戲。〈（《胡盧編》）〉
丘於莊自製餅，軟膩適口，托中宮進。上食之佳，命司膳監效為之，不中式，俱被責。因請之丘，丘靳不以告，由是京師盛傳為閣老餅。〈（《笑史》）〉
一朝士麻臉胡鬚，一朝士面歪而眇一目，眇士戲麻士云：「麻臉胡鬚，羊肚石倒栽蒲草。」麻士答云：「歪腮白眼，海螺杯斜嵌珍珠。」眾為絕倒。又太倉陸孟昭為刑部郎中，嘗往一朝士家駕牛，投刺不書名，惟云：「東海釣鰲客過。」其士歸見之，知其孟昭也，亦遞一帖云：「西番進象人來。」蓋孟昭黑臉白齒，人皆嘲為象奴云。〈（《客座新聞》）〉
嘗見《雜錄》中，有《題航船詩》云：「兩浙無車馬，乘公便當街，渾身穿木屐，未死入棺材；退殼鉆蓬出，攛梭下堰來，夜深相並處，爾籠我儂開。」〈（同上）〉
萬歷庚辰，鼎元張懋修相江陵子也。傳臚之日，公自閣中歸，方飲酒歡甚，忽傳兵部送緊急塘報，開函，則內有簡云：「侍生公論拜賀，老牛舐犢，愛子誰無？野鳥為鸞，欺君特甚。」公覽之大怒，亟索其人，已亡去矣。此四句，蓋宋人以刺秦檜者也。〈（《林居漫稿》）〉
夏少師當國時，江西士紳以生辰致賀。少師長身聳立，諸公俯躬趨謁，高新鄭旁睨而笑，少師問其故。新鄭曰：「偶思韓昌黎《聞雞詩》：大雞昂然來，小雞竦而待。是以失笑耳。」京師語謂江西人為雞，相與鬨堂而散。〈（《列朝詩集》）〉
義興儲遇一日過金沙鄧孺孝，鄧為言絕糧狀，因口占數語自寬云：「有口無糧不用愁，有糧無口正須憂，真人解得其中意，煩惱坑中好出頭。」儲曰：「某去年貧無，亦有口號。」遂謂曰：「西風吹雨聲索索，這雙大腿沒下落，朝來出榜在街頭，借與有人家著。」坐客皆貧士，為之大哄。〈（《堯山堂外紀》）〉
《雲間淡酒行香子詞》：浙右華亭物價廉平，一道會買過三斤，打開瓶後，滑辣光馨。教君霎時飲，霎時醉，霎時醒。聽得淵明說與劉伶，這一瓶足足三斤。君如不信，把秤來稱，有一斤水，一斤土，一斤瓶。〈（《客中閑集》）〉
蔣閣老冕歷仕三朝，始告歸田裡，肅宗慕其賢，使使三聘之，不至。睿製詩一闋頒云：「聞說江南一老牛，徵書聘下已三秋；主人有甚相虧汝？幾度加鞭不轉頭。」冕稽首俯伏以對，詩云：「老牛用力已多年，領破皮穿只愛眠；犁耙已休春雨足，主人何用苦加鞭？」終不就。〈（《堯山堂外紀》）〉
採石江頭，李太白墓在焉，往來詩人題詠殆遍。有客書一絕云：「採石江邊一壞土，李白詩名耀千古；來的去的寫兩行，魯班門前掉大斧。」〈（《縫軒別記》）〉
內鄉縣李蔉字子由，官翰林檢討。其弟名蔭字襲美，久滯增廣生。蔉遺書蔭曰：「爾今年增廣，明年增廣；不知增得幾多，廣得幾多？」蔭答書曰：「爾今日檢討，明日檢討；不知檢得甚麼，討得甚麼？」〈（《噴飯錄》）〉
許公國與申公時行相約詣一所，公議許曰：「此才午時，未及申時行乎？」申應曰：「既以身許國，不得不爾。」〈（《世說補編》）〉
一人盛談輪回報應，甚無輕殺，凡一牛一豕，即作牛豕以償，至螻蟻亦罔不然。時許文穆曰：「莫如殺人！」眾問其故，曰：「那一世責償，猶得化人也。」〈（《解頤贅語》）〉
應履平為德化令，滿考，吏部試論，文優而貌不揚，不得列上。乃題詩都門前云：「為官不用好文章，只要鬚胡及胖長，更有一般堪笑處，衣裳糨得硬繃繃。」不書名姓，吏呈塚宰，曰：「此必應知縣也。」遂升考功。〈（同上）〉
明神宗乙已，考察京官，給事錢夢皋當外補，因出入閣臣沈一貫門下，特旨留用，時論藉藉。一日吳中有布衣在一貫坐，夢皋戲曰：「昔之山人，為山中閑人；今之山人，為山外遊人。」布衣答云：「昔之給事，乃給黃門事；今之給事，乃給相門事。」一坐哈然。〈（《遣愁集》）〉
沈承字君烈，嘗題魁星像贊云：「吾怪爾形，爾何類乎山精？吾欽爾名，爾何主乎文明？豈從來方士之肺腑，皆爾之所脫化？抑當今科第之面孔，實爾之所讓成？但又何以右手持筆，而左手持金？得毋謂讀書非此不行？噫！然則吾將不得慰汝之靈乎？曰尚有賴乎管城。」後尤展成有贊云：「胡取乎？筆論文章，胡取乎？斗盛餱糧，胡取乎？金通津梁。有筆無斗，則伯夷餓於首陽；有筆無金，則子輿困於臧倉。公曰兼之，然奚為魁而不元也？豈筆之不良與？抑斗之不石，金之不黃？噫嘻！今之魁星，蓋有之矣。若古之魁星，但見天漢之光芒。」江都張天民以尤贊未盡也，為足之云：「胡為乎筆抄於章，胡為乎斗糴廩糧，胡為乎金通科場？一足反踢，豈將屈膝乞憐，冀得短中取長？一足踞鰲之脊樑，豈將渡江涉海，伺候要津之道傍？」則讀之者，更覺浹汗。〈（《嘯虹筆記》）〉
陳眉公負肥遁重名，湯公若士知其人，素輕之，不與浹洽。太倉王相國喪，湯公往吊，陳代陪賓。湯大聲曰：「吾以為陳山人當在山之巔，水之涯，名可聞而面不可見者，而今乃在此會耶？」陳慚赧無地。〈（《懷秋集》）〉
江陰張畏巖甲午鄉試不中，大罵試官。傍有道者笑曰：「還是相公文不佳。」張叱曰：「野道烏知之？」道者曰：「文貴心和氣平，相公心氣如此，又安得佳？」張不覺屈服。〈（《客中閑集》）〉
近時俗學皆尚三蘇文字，不復知有唐文矣，況秦漢乎？故不拘大小試卷，主司大率批曰：「宛然蘇子口氣。」或曰：「深得蘇氏家法。」即中式矣。有一士子素不喜《眉山文集》者，乃笑曰：「眾人皆有蘇子倚靠，偏我獨無蘇子可使喚耶？」於是論策中嘗引證曰：「蘇子有言：為君計者，莫若安民無事，且無庸有事於民也。」又云：「蘇子嘗曰：良醫不能救無命，強梁不能與天爭，仲尼棲棲，墨子皇皇，憂人之甚也。」又云：「此蘇氏所謂察微慮深，慎在未形者也。」亦漫然批其旁曰：「此子固嘗留心於三蘇者，但未純熟耳。」此生見而大笑，作詩嘲之云：「曾見東坡面目無？試官驚得震蘇七，分明指與平川路，一個佳人兩丈夫。」一時傳誦，殊不知始之蘇子，乃《史記》之蘇秦也，繼之蘇子，乃《漢書》蘇竟也，終之蘇氏，乃竇滔之妻蘇蕙也。今不論秦漢，不分男女，一概以老泉、東坡、穎濱當之，不成笑柄哉！〈（同上）〉
有孝廉為京官，顏以文獻世家於門，一夕人以紙糊其兩頭字曰：「獻世。」孝廉怒，命僕罵於市。又一夕糊其文字上一點曰：「又獻世。」孝廉怒罵如前，再則糊其家字上一點曰：「獻世塚。」《〈（噴飯集》）〉
方丈住持令沙彌買犬肉，歸值師秉拂上堂，沙彌不便顯言，乃取坐具展拜曰：「踏破鐵鞋無覓處，得來全不費工夫，請師道著。」師曰：「鑊湯爐炭始得。」沙彌素知師吝，復進曰：「金剛三十二分，未審某甲有分也無？」師曰：「茫茫一片西江水，不許漁人下釣鉤。」彌曰：「如是，某則告白大眾去也。」師罔措，良久曰：「只待夜深人靜後，和盤托出大家餐。」拄杖下座。〈（《西皋集》）〉
益都趙秉忠登狀元及第，青州府縣有公宴，值大雪，求公題詠。公曰：「請聯之。」道曰：「剪碎鵝毛空中舞。」府曰：「山南山北不見土。」縣曰：「琉璃碧瓦變成銀。」公曰：「麵糊糊了青州府。」左右莫不匿笑。〈（《梅窗小史》）〉
嘗聞有先朝鉅公，惑志一姬，致夙望頓減。姬問之曰：「公胡我悅？」曰：「以其貌如玉而髮可以鑒也。然則姬亦有所悅乎？」曰：「有之，即悅公之髮如玉，而貌可以鑒耳。」又嘗游虎丘，其為衣去領而闊袖，一士前揖問何也。鉅公曰：「去領今朝法服，闊袖者，吾習於先朝久，聊以為便耳。」士謬為改容曰：「公真謂兩朝領袖矣。」〈（《壯悔堂文集》）〉
方邵村嘗薦一入泮於督學者，未允。手畫十冊送之，督學重其筆墨，召下榻諸賓閱焉。翻第十冊，乃作一屋坐一人，几上有筆筒插扇，扇折露字一行，乃「萬物靜觀皆自得」句。督學閱之色變，諸賓鬨堂。〈（《樗鄉集》）〉
一高僧乞大老一詩，大老贊之云：「一夕靈光透太虛，化身人去復何如？愁來不用心頭火，煉得凡心一點無。」後一宦遊者見之，笑曰：「此死禿二字也，然其語實得靜功真訣，直可驗諸存想，不謬也。」休邑南鄉三溪，俗譏其村人為牛，有新入泮者，溪西俞姓，以彩帳迎之，其旗上一聯云：「頭角崢嶸，異日必為天下宰；羽毛豐滿，今秋定見月中人。」亦巧於誚人者。〈（《嘯虹筆記》）〉
東坡在翰林日，春宴同官，佛印亦居其內。坡謂坐客曰：「某行一令，上以二字顛倒說，下用二詩葉韻，以發其意。」坡云：「閑似忙，蝴蝶雙雙過粉墻；忙似閑，白鷺饑時立小灘。」王荊公還令云：「來似去，潮翻巨浪還西注；去似來，躍馬翻身射箭回。」秦少游還令云：「動似靜，萬頃碧潭澄寶鏡；靜似動，長橋影逐酒旗送。」又一客云：「難似易，百尺竿頭呈巧藝；易似難，執手臨岐話別間。」佛印還令云：「悲似樂，送葬之家喧鼓樂；樂似悲，送女之家日日啼。」又一客云：「有似無，仙子乘風游太虛；無似有，掬水分明月在手。」永升還令云：「貧似富，稍水滿船金玉渡；富似貧，石崇穿得敝衣行。」又一客云：「重似輕，萬斛雲帆一霎經；輕似重，柳絮紛紛鋪畫棟。」〈（《秋山碎錦》）〉
