
遇美色於密室，逢千金於曠野，臨大敵於猝然，聞仇人於垂斃，好一塊試金石。〈（《萊根譚》）〉
人能捐百萬錢嫁女，而不肯捐十萬錢教子；寧盡一生之力求利，不肯輕半生之功讀書；寧竭財貨以媚權貴，不肯舍些微以濟貧乏！總未反而思耳。〈（《座右編》）〉
一手詰盜，一手竊盜贓，故前盜死而後盜生。一面懲奸，一面窺奸婦，故此奸伏而彼奸犯。〈（《歸有園塵談》）〉
眼者身之鏡，耳者體之牖，視多則鏡昏，聽眾則牖閉。面者神之庭，髮者腦之華，心悲則面憔，腦減則髮素。精者體之神，明者身之寶，勞多則精散，營極則明消：此可作衛生經。〈（《說儲》）〉
少飲酒，多餟粥，多茹菜。少食肉，少開口，多閉目，多梳頭。少洗浴，少群居，多獨宿，多收書。少積玉少取名，多忍辱，多行善。小干祿，便宜勿再往，好事不如無。〈（《岩棲幽事》）〉
招師教子弟，正望其成人。每見富貴者席寵姬辦首飾，則甚易；隆厚幣，延名師，則甚難。蘭房用度，必是周致，書院缺典，寘之不問，宜乎碩師去而庸師來，庸師固棲身之謀，一年復留一年，子弟乏開導之益，一日昏純一日。〈（《珊瑚網》）〉
近俗尚信二教，匹夫愚婦，每月素齋求福；甚有無為之教，其說更不足汙啄。夫聖人齋心戒事，致敬神明，蓋尊神以師心也。安有不修人德，而徒淨口腹以祈福，所謂來生現果之報，信有準哉？〈（《靜齋談》）〉
士大夫家少年子弟，不宜使讀世說，未得其雋永，先習其簡傲。〈（《韓山子》）〉妻雖賢，不可使與外事，僕雖能，不可使於內事。〈（仝上）〉
呂叔簡刑戒一曰五不打：老不打，幼不打，病不打，衣食不繼不打，人打我不打。二曰八莫輕打：宗室莫輕打，官莫輕打，生員莫輕打，上司差人莫輕打，婦人莫輕打，童生莫輕打，舊族名門子弟莫輕打，援例等項生員莫輕打。三曰五勿就打：人急勿就打，人忿勿就打，人醉勿就打，人隨行遠路勿就打，人跑來喘息未定勿就打。四曰五且緩打：我怒且緩打，我醉且緩打，我病且緩打，我見不真且緩打，我不能處分且緩打。五曰三莫又打：已拶莫又打，已夾莫又打，要枷莫又打。六曰三憐不打：盛寒炎暑憐不打，佳節令辰憐不打，人方傷心憐不打。七曰三應打不打：尊長應打，為與卑幼訟不打；百姓應打，為與衙門人訟不打；工役鋪行應打，然修私衙及買辦自用物不打。八曰三禁打：禁重杖打，禁從下打，禁佐貳非刑打。九曰五禁甚於打：小事用夾棍甚於打，夜間用刑甚於打，決責不如法甚於打，濫禁淹禁甚於打，重罰甚於打。〈（《存心錄》）〉
後生不讀書，而老者讀書，胥吏幹人子孫應科舉而宦門不習舉業。貧者妄用，而富者節儉，藿食者憂慮，而肉食者泰然。僧道食葷，而俗人好善茹素。富貴家女為新婦遵禮法，甘枯淡，貧賤家女為新婦，反不識好惡。〈（《客中間集》）〉
蘇子瞻作殺雞之疏，非吾儒之仁，張乖雁轉到羊之經，乃異端之義。〈（《玉笑零音》）〉
未得獸者惟恐其創之小也，已得之，惟恐傷肉之多也，人情乎？君子曰：「凡關於得失者類然。」居彼人之所，則欲其許我也：今為我妻，則欲其詈人也，人情乎？君子曰：「凡涉於彼我者類然。」〈（《說儲》）〉
鄉有仕而歸里，饋者迓者，往來觀者，闐路駢陌；既而族姻交賀，即讎者亦茹恥愧謝。獨鄰居一室，扃鎖遠引，若避寇然，怪問之，愀然曰：「所貴錦旋者，謂其得時行道，庇吾鄉里。今或竊一名，得一官，即起朝富暮貴之想。名愈高，官愈穹，而用心愈謬，武斷者有矣，庇奸慝持州縣者有矣，是榮一人，增一害也。其居日以廣，鄰居日以蹙，吾入山避之不暇，何以賀為？」〈（《韓山子》）〉
文成公與人書，後生美質，須令晦養深厚，天道不翕聚，則不能發散，花之千葉者無實，為其英華太露耳。〈（《昨非》）〉
林退齋先生臨終，子孫跪膝前請曰：「大人何以訓兒輩？」先生曰：「無他言，若等祇要吃虧；從古英雄只為不能吃虧，害了多少事。」〈（仝上）〉
德興邑廨，有石刻二詩云：「仕宦之身，天涯海畔，商賈之身，南州北縣。不如田舍，長時見面，門無官府，身體強健。麻麥遍地，豬羊滿園，不知金貴，惟聞粟賤。夏絹新衣，秋米白飯，田事既了，官稅早辦。安穩眠稅，直千直萬，我田我地，我桑我梓。只知一村，不知千里，有饑有糧，我渴有水。百里之官，操人生死，孤兒寡婦，一張白紙。入著縣門，冤者得理。上官不嗔，民即歡欣。上官不富，民免辛苦，生我父母，養我明府。苗嫁萋萋，曷東曷西？父母之鄉，天子馬蹄。」〈（《金石殘編》）〉
常將十年後眼睛，預評今日自家文字，便不敢草草作文。常將百年後公論，預勘今日自家操修，便不敢草草幹事。人只道人心難料，不知自心更難料，假如乏錢時，自思得了百錢千錢，僅彀足矣；及至得錢後，再添了千貫萬貫，還更不彀，以此知自心難料。人只道人心不平，不知自心更不平，假如失意時受了人一拳一棍，幾恨死矣；及至得意後，打了人百拳百棍，反更稱佳，以此知自心不平。〈（《道狥編》）〉
松封五大夫（始皇），柏封五品大夫（武后），石封盤固侯（宣和五年）。鶴乘軒（衛懿公），蝦蟆得廩（晉惠帝），雞鷹食縣斡，犬馬乃有赤彪，儀同逍遙郡君，淩宵郡君之封號（並北齊幼主）。夫木石鳥獸，皆可以得爵祿，然則爵祿何足以榮士人？〈（《說儲》）〉
楊石齋當國日，一弟為京卿，二弟為方面，諸子姓布列中外甚眾。子慎復舉進士第一人，賀者畢至。公顰蹙曰：「君知為傀儡者乎？方奏伎時，次第陳舉，至曲終必盡出之場，此亦吾曲，終時已，何賀為？」亡何，公以議禮不合去。慎謫戍滇南，而僉事恂以殺人抵大辟，家聲頓衰。〈（《玉堂叢語》）〉
富貴壽考，人情愈得愈無厭心。閩中林太守春澤壽一百四歲，當九十九年，里人拜節祝曰：「願公百齡。」公怫然怒且笑曰：「不曾要君養我，奈何限我壽耶？」姑蘇韓學士敬堂未第時，人有夢其官侍郎者，公喜甚。已而登第入館，其人時來說前夢，率皆喜；及轉禮侍予告，而說前夢者又至，公乃愴然有憂色。〈（《座右編》）〉
三姑者，尼姑道姑卦姑也。六婆者，牙婆媒婆師婆虔婆藥婆穩婆也。今則又有瞎婆，蓋與三刑六害同也。人家有一如此，而不致奸盜者幾希矣！若能謹而遠之，如避蛇蠍，庶乎淨宅之法。〈（《座右編》）〉
汪少宰《閑齋語》曰：「人家富貴如牡丹花，今春開盛，要當培植，為來春膏液，恐為凋謝之漸，奈何不加滋灌而自戕之斤斧乎？魏紫姚黃，忽然糞吐，誰之過歟？」〈（《格言》）〉
泰和羅文莊公兄弟叔侄，先後相繼，咸登高第。公由塚宰歸家養，庭訊甚嚴，仲子謁選，乞書帖當路，圖仕南方，以便省問。公曰：「數字不足惜，惜認義命二字欠確耳。平生訊汝謂何，而有是言？」竟不與書。〈（《座右編》）〉
詞訟到官，類是增撰，被毆曰殺，爭財曰劫，入家謂行竊，侵界謂發屍。一人訴詞必牽引其父兄子弟，甚至無涉之家，偶有宿憾，亦輒扯入。意謂未辯是非，且是追呼一擾，耗其錢物，辱其婦女，以泄憤耳。不知公門一入，吏卒禁嗬，笞撲交錯，已不勝魂消氣沮。遂有畏懼刑繫，覬欲早出，而妄自誣伏者。有吏務速了，強加拷訊，逼令招認者。有長官自恃己見，妄行臆度，吏輩承順旨意，不容不以為然者。嗚呼！一人坐獄，闔戶啼號，一罪爰成，妻孥典鬻，爰書數語，其得潦草從事乎？〈（《昨非庵集》）〉
娶婦必德門，不必富貴，嫁女僅可給衣奩，不必過豐。疾必迎醫，勿事禱禳。喪祭必依禮，勿用僧道。故舊不可忽遺。勢要不可趨附。〈（《座右編》）〉
一畏天道。二遵王法。三行善不使人知。四學吃虧。五輕財讓產好施。六甘淡薄。七不恃權勢，妄自尊大。八不交豪俠客，不狎優伎，不寵健僕。九不尚才華技藝工巧。十不殺生。十一不妄語自欺。十二學黃老守雌。〈（《古隱方》）〉
善焚香讀書一也。有剛有柔二也。慕善近君子三也。安分知命四也。不近小人五也。委曲行陰德方便事六也。能治家七也。不厭人乞貸八也。改過九也。不逐淫貪殺十也。聞事不驚張十一也。與人期不失信十二也。不改行易操十三也。夜臥不便睡著馬上去不回頭十四也。無作好作惡十五也。不譚亂十六也。不談閨閫事十七也。作事周匝十八也。不忘人恩十九也。有大量二十也。揚善掩惡二十一也。急難中濟人，寬慰人二十二也。不助強欺弱二十三也。不忘故舊二十四也。為事與眾用之二十五也。知人詐偽含容之二十六也。得人物每事慚愧二十七也。語有序二十八也。當人語次不先起二十九也。喜言善事三十也。不嫌惡衣食三十一也。不面許人三十二也。省約惜福三十三也。知人饑渴勞苦三十四也。不念舊惡三十五也。常思退步三十六也。〈（《客中閑集》）〉
從恣慆淫，不自珍重。窘若拘日，無瀟灑之趣。怨天尤人，廣生煩惱。今日預愁明日，一年常計百年。室人噪刮，耳目盡荊棘。聽信師巫禱賽，行殺戮以重業緣。寢興不適，飲食無度。諱疾忌醫，使虛實寒熱妄投。多服湯藥，蕩滌脾胃，元氣漸耗。以死為苦，與六親眷屬常生難割難舍之想。〈（《不治十病》）〉
百姓宜安，刑罰宜省，稅斂宜薄，冤抑宜察，追呼宜簡，判決宜審，用度宜節，興作宜謹，燕會宜戒殺，思患宜預防。〈（《居官十宜》）〉
卯辰飲酒。未晚巾脫。近午梳櫛。向三光及西北方溲溺。信口穢罵。喜聞僕輩傳說人家陰事及衙門新聞。箕踞橫股，倚跛而坐。當食發歎，見客不常揖。聚談淫褻，及食口舞劇。詆毀人文行以佐談鋒，妄想不可為不可行之事。〈（《十二簡》）〉
教子九則：曰勤學，曰擇交，曰戒多言，曰習應對，曰知禮義廉恥，曰進退威儀，曰不事嬉遊，曰有守，曰遇事有知識。
教女九則：曰習女工，曰議酒食，曰學習學算，曰小心軟語，曰閨房貞潔。曰不唱詞曲，曰聞事不傳，曰善事尊長，曰戒懶。〈（《珊瑚網》）〉
不可不戒者十：偷婦人，好賭，縱酒，交匪類，刀筆，打紙牌馬弔，傳是非，凡契墨輕易著押，有事信口答人問，足恭。〈（《雜纂補》）〉
不可不效者七：結交有智人，密事不語婦人，酒後不多語，勿聽妻言疏兄弟，博古知今，不妄信奴僕，入境問風俗。〈（仝上）〉
重富輕貧，焉可托妻寄子？敬老慈幼，必然裕後光前。開口說輕生，臨大節決然規避。逢人稱知己，即深交究竟平常。樂處生愁，一生辛苦。怒時反笑，至老奸邪。舉止不失其常，非貴亦須大富，壽可知矣。喜怒不形於色，名成還立大功，奸亦有之。〈（《心想摘要》）〉
洪武始與諸儒臣議修玉牒，祖朱文公，一日見徽州有姓朱者為典史，問果文公後乎？其人對：非也。於是頓悟，竟卻眾議。〈（《稗史》）〉
自敘世德碑曰：「本宗出自金陵之句容，地名朱巷，在通德鄉，世服農桑。五世祖仲八公，娶陳氏，生男三人，長六二公，次十二公。其季百六公，是為高祖考，娶胡氏，生二子，長四五公，次即曾祖考。四九公娶侯氏，生子曰初一公，初二公，初五公，初十公，凡四人。初一公配王氏，是為祖考妣，有子二人，長五一公。次即先考諱世珍，元初籍淘金戶，金非土產，市於他方。以先祖初一公困於役，遂棄田廬，攜二子遷泗州盱眙縣。先伯等五一公十有二歲，先考才八歲，先祖營家泗州，置田治產。及卒，家日消，由是五一公遷濠州鍾離縣，其後因至鍾離居。先伯考性淳良，鄉里稱善人。先伯娶劉氏，生子四人，重一公，重二公，重三公生盱眙，重五公生鍾離。先考君娶徐氏泗州人，長重四公生盱眙，次重六公重七公生五河，某其季也，生遷鍾離。後戊辰年先伯考有孫六人，兵興以來，相繼寢沒。先兄重四公有子曰文正，今為大都督，重六重七俱缺嗣。曩者父母因某自幼多病，捨入皇覺寺中。甲申父母長兄俱喪，次兄守業，又次兄出贅劉氏，某托跡緇流。至正二十四年，天下大亂，諸兄皆亡，淮兵大起，掠入行伍。乃招集義旅，兵力漸眾，因取滁和。龍鳳三年，帥師渡江，駐兵太平。為念先考君嘗言世為朱巷人，宗族俱有，平日每有鄉土之念，即訪求故鄉宗族之所，遂調兵取句容。明年克金陵，而朱巷距城四十里，舉族父兄昆弟四十餘人至，始得與之敘長幼之禮，行親睦之道。但朱氏世次，自仲八公之上，不可復考。今自仲八公高曾而下，皆起家江左，歷世墓在朱巷，惟先祖葬泗州，先考葬鍾離。」〈（《剪勝野聞》）〉
天下貢賦，惟長安縣貢土，萬年縣貢水。〈（《客中閑集》）〉
洪武年，擇解額內雋異者，俾肄業翰林院中，張唯等凡十有七人，實與撰。正月甲寅命題賦詩，詩成稱旨，唯等皆擢翰林國史院編修，以讚善大夫宋濂，太子正字桂彥良分教之。上謂曰：「昔許魯齋諸生，多為宰輔，卿其勉之！」聽政之暇，輒幸堂中，取其文親評優劣，命光祿日給酒饌。每食，皇太子親王迭為之主，唯等侍食左右，冬夏賜衣及弓矢鞍馬，恩禮甚厚。〈（《玉堂叢語》）〉
太祖召錢唐講虞書，陛立而講，或糾唐草野，不知君臣禮。唐正色曰：「以古聖王之言，陳於陛下，不跪不為倨。」〈（仝上）〉
高皇微時過剩柴村，已經二日不食矣。行漸伶仃，至一所，乃人家故園，垣缺樹凋，是兵火所戕者。上悲歎之，緩步周視，東北隅有一樹，霜柿正熟；上取食之，食十枚便飽，又惆帳久之而去。乙未夏，上拔採石，取太平，道經於此，樹猶在；上指樹，以前事語左右，因下馬加之赤袍曰：「封爾為淩霜侯。」〈（《在田錄》）〉
劉伯溫見西湖五色雲起，知為天子氣，應在東南，微服以卦命風鑒，遊江湖間密訪之。先至會稽王冕家，與之閑行竹林中，潛令人放炮，冕聞響而驚，歎曰：「膽怯。」往海昌賈銘家，時新建廳堂清潔，唾汙之；銘出見，令拭去，歎曰：「量小。」遂往臨淮，見人人皆英雄，屠販者氣宇亦異，買肉討饒，即大砟一塊與之，算多王侯命，歎曰：「天子必在此也，不然，何從龍者之眾耶？」晚得聖祖，遂深結納之，許定大計。〈（《龍興慈記》）〉
太祖始造鈔不就，一夕夢神告當用秀才心肝為之，寤思之不得。高後曰：「士子苦心文業，其文課即心肝也。」太祖曰：「善。」因命太學積課簿，搗而為之，果成。〈（《初政錄》）〉
太祖初下建康，聞土人秦原之周良卿丘某三人，素有德行，以禮延請，詢以政事，號曰三老，敬之甚厚。不久，以原之為南台侍御史，即薦陳遇中行於太祖，遂三顧聘之，為帷幄師臣。〈（《應庵隨錄》）〉
洪武十八年二月，中山武寧王薨。太祖輟朝，愴然不樂，謂群臣曰：「朕起自徒步，大將軍為朕股肱心膂，戮力行陣，東征西討，削平群醜，克濟大勳，今邊方未殄，朕方倚任為萬里長城，而太陰屢犯上將，不意遽隕其命，天何奪吾大將軍之速？朕夜來竟夕不寐，欷歔流涕，思盡心國家為社稷之重，安得復有斯人？乃欲有以報之，無所用其情耳。但著其勳烈，宣於金石，永垂不朽，使後世知斯人為國之元勳也。」遂親製碑文，樹之於墓。而世乃傳太祖慘刻甚，中山疽發背，命內官賜之熟鵝。中山知疽食鵝必死，遣醫生速去，從容食鵝，果薨。比太祖欲殺醫為解，已遠遁矣。〈（《萬青閣偶談》）〉
孫丹陽炎字伯融，長六尺餘，面黑如鐵，一足偏跛，長於歌詩。至正中，天台丁復，同郡夏煜，皆以詩名，日夜相切劘，下筆快掃，百紙可立盡。常與煜對習賦詩，務出奇相勝，每得一雋語，撲案大呼，嘩聲撼四鄰。在處時以上命召致劉誠意，劉堅不肯出，以寶劍遺伯融。伯融作詩以為劉當獻天子，人臣不敢私，封還之；劉無以答，乃逡巡就見，今其詩具集中。寶劍光耿耿，佩之可以當一龍，祇是山陰太古雪，為誰結此青芙蓉？明珠為寶錦為帶，三尺枯蛟出冰海，自從虎草裹干戈，飛入芒碭育光彩。青田劉郎漢諸孫，傳家惟有此物存，匣中千年睡不醒，白帝血染桃花痕。山童神全眼如日，時見蜿蜒走虛室，我逢龍精不敢彈，正氣直貫青天寒。還君持之獻明主，若歲大旱為霖雨。〈（《列朝詩集》）〉
忠勤伯汪廣洋字朝宗，為詩清越，其《送俞院判子茂征鄱陽詩》曰：「江東風日晴，把酒送君行，好慰三千士，將收七十城。煙花催疊鼓，雲騎擁連營，山越人爭喜，殊方自此清。」〈（仝上）〉
舊內在今應天府之所，高皇建大內宮殿既成，遷居之，舊內虛焉。他日召中山王飲，樂甚，即以是第賜之，中山拜謝而去。上乃夜命工作匾，刻舊內之門四字，厥明將往懸之，未及行，而中山辭表至矣，上悅。〈（《碧里雜存》）〉
太祖一日退朝，在武英殿側室靜坐，忽聞外有履聲橐橐，問曰：「此為誰？」對曰：「老臣危素。」太祖曰：「爾耶？朕將謂文天祥耳。」危惶懼，頓首，汗流浹背。〈（《鴻書》）〉
明兵之入燕也，危學士素趨所居報恩寺入井，寺僧大梓力挽起之曰：「國史非公莫知，公死是死國史也。」兵垂及，史庫言於主帥，攆而出之，累朝實錄得無恙。〈（《列朝詩集》）〉
嚴德明為左僉都御史，嘗掌院印，以疾求歸，發廣西南丹充軍，面刺四字曰：「南丹正軍。」後得赦歸吳中，居於樂橋，深自隱諱，與齊民等，宣德末年猶存。西軍之過，暴苦民家，公奮手毆之，西軍訟於察院。被逮時，御史李立坐堂上，公跪陳云：「老子也曾在都察院勾當來，是識法度的，豈肯如此？」李問云： 「何勾當？」嚴公云：「老子在洪武時，曾為都察院掌印，今堂上反榜所稱嚴德明者，即是。」李大驚，急扶起，延之後堂，請問舊事，歡治竟日而罷。後御史繆讓家宴客，教授李綺上坐，請公作陪。公時貧甚，頭戴一帽已破，用雜布補之。綺易其人，見公面上刺字，憐而問之曰：「老人家為何事刺此四字？」公怒，因自述老子是洪武遺臣，任左僉郡御史不幸有疾，蒙恩發南丹，今老而歸。且曰： 「先時法度利害，不比如今官吏。」綺亦大驚，拜而請罪，因退避下坐。〈（《耳談》）〉
江陰焦某者，太祖故人也，思見之，屢命不起，太祖使人搜索之。一日焦忽荷雞酒，由街直入，太祖喜其至，輒命以其物付光祿，治具相飲，歡甚。已而出金銀角三帶，命其自拾以官之，焦取角，授以千戶。數日，逕出高橋門，掛冠帶於桑樹而歸。〈（《泳化續編》）〉
高皇嘗選蘇杭民間婦女，通曉書數者，入宮給事，須其願乃發，得四十四人。比至試之，可留者才十四人，賜金其家，餘悉遣歸。永樂間，又選天下婺婦無子而守節者，有司籍送內庭教宮女刺繡縫紉，又有藩王之國，分隸隨行，以教王宮女，其所處曰養瞻所。初獨以無子者，其後有子而幼且窘者，亦遣行。有吳江吳家婦陸氏與焉，有子遺家。至宣德間，陸從某王封廣東，又轉從封江西，子已長往來二藩間，屢請求見母，輒不允。迨正統丁卯，復懇啟於王，王憐而許之，陸已病篤不能言，子刲股與食，陸蘇。王聞益憫，召見賜金帛，勞遣之，至旅而卒，歸櫬先墓，人為作吳孝子傳。子名璋，生子洪，由進士歷任南京刑部尚書。〈（《野記》）〉
金陵帝王廟正殿所祀歷代帝王十六位位次：太昊伏羲氏，炎帝神農氏，黃帝軒轅氏，少昊金天氏，顓頊高陽氏，帝嚳高辛氏，帝堯陶唐氏，帝舜有虞氏，夏大禹王，商成湯王，周武王，西漢高祖皇帝，東漢世祖皇帝，唐太宗皇帝，宋太祖皇帝，元世祖皇帝。兩廡從祀歷代功臣三十七人位次：風后，力牧，皋陶，夔龍，伯夷，伯益，伊尹，傅說，周公旦，召公爽，太公望，召穆公虎，方叔，張良，蕭何，曹參，陳平，周勃，鄧禹，馮異，諸葛亮，房玄齡，杜如晦，李靖，郭子儀，李晟，曹彬，潘美，韓世忠，岳飛，張浚，木華黎，博爾忽，博爾術，赤老溫，伯顏。右位次皆明太祖所定，原有趙普安童，無陳平馮異潘美。後增陳平馮異，以為君臣有同德之休，進潘美以節義有終始之善，去趙普以為負藝祖為不忠。祀木華黎而罷安童，以為祖厥祖而難並，既祀伯顏，亦罷阿術。〈（仝上）〉
明初總計天下糧稅，共二千九百四十三萬餘，浙江一布政司，二百七十五萬二千餘，蘇州一府二百八十萬九千餘，松江一百二十萬九千餘。浙當天下九分之一，蘇贏於浙，以一府視一省，天下之最重也。松半於蘇，蘇一州七縣，松才兩縣，較蘇之田，四分處一，則天下之尤重也。一本朝康熙初，分華亭為婁縣。〈（《輿圖廣注》）〉
洪武甲戌，錢宰以唐鐸薦，詔遣行人乘傳徵入，定蔡氏書傳。書成，復欲歸，因微吟云：「四鼓冬冬起著衣，午門朝見尚嫌遲，何時得遂田園樂，睡到人間飯熟時？」太祖聞之，召燕於文華殿，諭曰：「昨日好詩，然何嘗嫌汝，何不用憂字？」宰大悚惶，謝罪，未幾太祖論禮都尚書任亨泰諸儒，有年老願歸者聽；錢老最有年，遂賜宴及鈔，仍馳驛歸，洪武庚午年也。又三年卒，壽九十六。〈（《泳化續編》）〉
洪武初，翰林學士劉三吾奉敕為《孟子節文》總一百七十餘條，前有三吾題辭，刻在南京國子監。此書之外，課試不以命題，科舉不以取士。〈（《應庵隨錄》）〉
黃岩陶宗儀字九成，少舉進士，一不中，即棄去，務古學。出遊浙東，師張翥李孝光杜本，抵淞教授弟子。至正間，累辭辟舉；張氏開閫，辟軍諮，亦不受。洪武六年，守令舉人才至京，以病固辭，得放歸，遭亂播遷，必以卷帙自隨。有田一厘，家於淞南，作勞之暇，休於樹陰，有所得，摘葉書之，貯一破盂，去則埋樹下。如是十載，累益至十數，編次成書，卷帙甚富。〈（《列朝詩集》）〉
學士陶安字主敬，明太祖嘗製門帖賜之，曰「國朝謀略無雙士，翰苑文章第一家」。〈（仝上）〉
明給事中傅安，以洪武二十八年使西域，永樂五年始歸。十四年封別失別裏納裏失罕為王，宣德元年始歸；為給事中三十三年，羈留外國二十二年，然才給命敕賜老而已。其視蘇子卿出使加久，而視典屬國之賞，又何薄耶？〈（《太白劍》）〉
郯城李驥，洪武丙子，以大學生撰授戶科給事中，坐累免官。後用薦起知東安縣，縣多狼。嘗噬寡婦子，寡婦訴於驥，驥反躬自責，而白寡婦冤於城隍神。翌旦狼死於寡婦子被噬之所，東安施公禮時為刑部尚書，異之，為紀其事。〈（《應庵隨錄》）〉
權謹以孝子，起為文華殿大學士，鄭沂以義門，起為禮部尚書。〈（仝上）〉
洪武初，夙觀經史中有句讀字義未明者，必召翰林儒臣質之，雖有知書內侍，能文宮人，不得近，蓋不特尋繹義理而已。末年侍講方希直有詩云：「風暖彤庭尚薄寒，御爐香燒玉闌干；黃門忽報文淵閣，天子看書召講官。」即其事也〈（《玉堂叢語》）〉。
周是修善畫龍，自題曰：「甚然首，歸然角，靜能潛，淵遂躍，蘇蒼生，用汝作。吉水周是修寫並題。」後解學士大紳和曰：「勢崢嶸，出頭角，翻海濤，只一躍，兆豐年，霖雨作。」後題曰：「周是修予同業友也，今見其所寫龍，並題，何可無詩和之？」
袁珙相成祖驗後，欲官之。珙曰：「相陋福薄，不堪仕祿，但求杖頭不缺，到處酣飲足矣。」上乃賜以金牌一面，御筆題詔云：「賜汝金牌，任汝行走，遇庫支錢，逢坊吃酒，有人問汝根由，道是永樂皇帝好友。」〈（《遺愁集》）〉
姑蘇閶門有伍子胥祠，神像立而不坐，坐則必毀。時童謠曰：「若要伍公坐，須待二兄來。」及況太守鍾蒞任，入祠見之曰：「不可使神久。」遂易以坐像，自是不復毀矣。〈（《塵餘》）〉
況鍾謁一勢奄，拜下不答，斂揖起云：「老太監想不喜拜，且長揖。」〈（《雞窗剩言》）〉
蘭溪邵玘有膽量，中鄉舉人入監。適值迎春會，例許監生簪花，眾皆畏縮。邵直前取花，為成祖簪之，上注目焉。既中進士，即擢御史，即復御點兩浙巡按。玘辭以浙人，不當往。上曰：「以卿浙人，知浙中利病，特命卿耳。」仍命御史一員協處。〈（《敕石閑談》）〉
翰林周敘居禁近二十餘年，多所論列，詔獨修遼金元三史，有《石溪集》八卷。國初館閣莫盛於江西，故有翰林多吉水，朝士半江西」之句。〈（《列朝詩集》）〉
饒州朱友季自立一家言，輯為書，專詆毀濂洛關閩諸子，以書詣京獻闕下。成祖覽之，怒曰：「此儒之賊也。」即敕行人押回原籍，命布政司同府縣官，及鄉之士人，明諭其罪而笞之，仍搜檢其家藏所著書，悉焚於市，諭曰：「除惡不可不盡也。」〈（《泳化類編》）〉
宣德丙午春，建文江南來歸京師，上書云：「吾當時避難後宮，密賣以出，人不知也，祝髮為僧，居某寺幾十秋矣，吾於代革之際，氵哭自退藏，故人無聞我生者，且皇祖尚有密敕在此可考。今年老八十，只欲還家死自己土上，他日史官亦知我不自刎也。」於是奏聞，敕老臣往視之，至則一老衲而已，莫知其為故君也。獨一老宦，頗憶少帝舊容，遂訪問焉。少帝視老宦若故宦者，不覺涕泗流溢，乃云：「吾於七夕時，賜桃實三枚與爾，爾匍匐階下，食其一以懷其二，問爾藏之由，爾對曰：『臣有老父在家，欲懷此以獻。』吾乃嘉爾孝，復賜五枚，爾頗記此否？」老宦不覺失聲大哭。既而吏部尚書蹇義，右都御史洪英等，聞故君猶在，皆來訪遺事，歷歷述之，始知不死，遂相拜而泣。一時故臣皆來弔探，僉以實聞；詔養於二館中，未幾暴卒，命以公禮葬郊外。〈（《泳化續編》）〉
建文回北京，朝廷命四老中官視之，皆不能認。最後又差一老中官至，建文曰：「我殺曹賊時，擲下金槍尚在乎？」蓋建文嘗命曹國公李景隆御師，曹國公敗歸，建文鎖景隆於太廟，謂之曰：「國若亡，爾必先死於此。」及城破，不及殺景隆而遁去。〈（《泳化類編》）〉
建文破國時，削髮披緇，騎而逸。其後在湖湘某寺中，至正統時，八十餘矣。一日聞巡按御史行部，乃至察院，言欲入陳牒，門者不知誰何，亦不敢阻。既入，從中道行堂下，坐於地，御史問爾何人，訟何事？不答，命與紙筆，即書云：「告狀人姓朱，太祖高皇帝長孫，懿文太子長子。」以付左右持上，御史謂曰： 「老和尚事，真偽不可知！即真也，爾老如此，復出欲何為？」曰：「吾老無能為矣，所以出者，吾此一把骨，當付之何地耶？不過欲歸體父母側耳，幸為達之。」御吏許諾命有司守護，飛章以聞，敕送京師。至遣內豎往視，咸不識。和尚曰：「固也，此曹安得及視我？為問吳減在否？」眾以自命誠往，誠見和尚亦遲疑。和尚曰：「不相見殆四十年，亦應難辨矣。吾語若一事，昔吾御某殿，汝侍膳，吾以箸挾一臠肉賜汝；汝兩手皆有執持，不可接，吾擲之地，汝伏地以口銜取食之，汝寧忘之也？」誠聞大慟，返命言信也，敕迎入大內佛堂養之，未幾殂云。〈（《東朝紀》）〉
金川門之變，建文帝闔宮自焚，《實錄》謂中使出其屍於火中，越七日，備禮葬之，遣官致祭而不言葬地所在。或謂松陽王景請葬之以天子之禮，若然，豈有不為置陵守塚，掌之祠官者乎？是則備禮云者，特史臣欺世之辭爾。至於北京金山口景皇帝陵北，相傳有天下大師之墓，好事者實之以為建文帝墳。然訪之土人莫辨其處，遜回之事，野史紛紛，以忠思所獲僧楊應祥偽為楊應能。或又以太監吳誠偽為吳亮，且隱應祥之斃獄，而云老佛取入西內。又言葬之西山，不封不樹，遂指不為何人之墓，以為帝墳。考應祥之獲，在正統五年，上官岑瑛執送總兵柳溥，械至京師，錮之錦衣衛獄。是年太監吳誠坐征麓川失利，弗救，法司論辟宥死。崇禎中，鞏都尉永固請以建文帝入祀典，思陵曰：「建文無陵，從何處祭？」於是言者謂當祛西山不封小樹之訛，而考尋成祖禮葬之跡，是亦癡人說夢矣。〈（《兩京求舊錄》）〉
正統中，宗伯胡縈蚤朝承旨，跪起帶解落地，從容拾繫之，面不轉色，遂叩頭還班，御史不能糾其失儀。十三年彭時中狀元，當上表謝恩，是夕坐以待旦，至四鼓睏倦，乃隱幾而寐，竟爾失朝，糾儀奏言應令錦衣衛拿。已奉旨，行潔出班奏啟，彭時不到，合著錦衣衛尋，使一新狀元被執如囚，斯文不雅，上是之。〈（《遺愁集》）〉
鄉斡在母衽時，父濟為春坊庶子。英宗有夢，召□□占之，奏曰：「此大臣生貴子之兆。」問群臣，濟奏曰：「臣婦夜生一子。」上特旨每月給米一石，及長，登進士第歷宗伯。年七十五歸田，月給米二石，自懸弧以自易簣，始終祿養，父諡文敏，幹諡康靖。〈（《客中閑集》）〉
正統八年，雷震奉天殿吻，詔求言。劉忠湣球時在翰林，陳言十事，其一言宜親政務，權不可下移。王振覽之大怒，錦衣指揮彭德清在王振門下用事，公卿率趨謁，而忠湣獨不為禮，彭銜之。會公上疏，乃激振曰：「劉球疏中權不下移一言，指公也。」振大怒，而公疏中嘗言太常不可用道士，宜以進士處之。未幾，編修董璘自願為太常少卿，振因誣公與璘同謀，敵先言以為璘地，並逮下獄，已而陰嗾錦衣衛使馬順以計殺公。一日五更攜一小校推監門進，公與董璘同臥，小校前持公。公知有變，大呼曰：「太祖之靈在天，汝何得擅殺我？」小校持刀斷頸，流血被體，屹然不動。順走前舉足踢倒，因曰：「如此無禮。」遂解支之，裹以蒲包，埋衛後空處。董從旁匿其血裙，數日密歸公家，家人始知公死，乃以血裙為親葬之。正德中贈學士，諡忠湣。始鍾同父與公同館，相厚善，封事實約與偕，疏成為妻所窺，泣勸乃止。明日公如其家，鍾他往，妻大罵曰：「汝自幹事，何得累及他人？」公驚走且歎曰：「鍾固謀及妻孥耶？」遂獨舉。未數日，鍾病死，妻亟悔，每號輒曰：「早知，曷若與劉侍講公同死耶？」時同年尚稚，習聞之。比長，疑以問母，告之故，同懷忿恨，常欲伸父志。比後諫易儲杖死，入祀郡中忠節祠，與公同日迎主。〈（《玉堂叢語》）〉
景泰間用人，多密訪於於少保謙。時缺祭酒，翰林徐有貞欲之，以門生楊宜為少保內姻，幹請再四，少保曲意從之。一日退朝，宣少保至文華殿，辟左右諭之曰：「徐有貞雖有詞華，然其存心奸邪，豈堪為祭酒？若從汝用之，將使後生秀才，皆被他教壞心術。」謙無所對，惟叩頭謝，退則汗出浹背。左右遙聞祭酒之說而未悉，有貞竟不得知，遂銜少保。〈（仝上）〉
于肅湣巡撫河南山西時，舟行遇劫，遍搜行囊，更無貴重於腰間金帶者，盜竟不忍取。沈文卿家居，盜入其室，沈口吟一絕云：「風寒月黑夜迢迢，辜負勞心此一遭；只有破書三五冊，也堪將去教兒曹。」盜亦捨去。〈（《續亙史》）〉
少保既殺，夫人夢公謂曰：「吾被刑，魄雖殊而魂不亂，獨雙目失明，吾借汝目光，將見形於帝。」次日夫人忽喪明。已而奉天門災，英宗臨視，見公於火光中隱隱閃閃，時夫人方貶次山海關，復夢公曰：「吾已見形於帝矣，還汝目光。」未幾，有詔獨貸其夫人。後公家屬自戍所宥還，養子康將以公柩歸葬，徙倚東市，見鬻畫者取視之，則公與夫人像也。蓋天順初，廬太監永亦以奸黨籍沒，尋皆宥還，而內帑誤以公像給永。故云明朝有三謙，高廟時余謙在翰林，宣廟時虞謙都御史，皆名人。〈（《堯山堂外紀》）〉
章綸為儀制司郎中，以諫易儲下獄，久被幽囚，虱生於首，奇癢，殊不可耐，思欲以櫛治之，苦無其器。一日忽有群雀共銜一物自庭中墜下，取視之。乃新置一牙邊篦子也。公感荷神貺，珍藏之。又一日大雨，移臥就乾處，方離一床之地，磚壁轟然倒矣。〈（《臣鑒錄》）〉
景泰間，給事中徐正密請召對，言今日臣民有望上皇復位者，有望前太子嗣位者，不可不慮，宜出沂王於沂州。又南城宮門之鎖，亦宜灌鐵。上怒黜為衛經歷，復奏請必行，乃請戍鐵嶺衛。及天順復辟，械至京引見，悸甚，溺便皆青，人謂其驚破膽也，剮於市。又有某御史滑縣人，亦言南城多樹，事叵測，遂盡伐之。時盛夏，上皇嘗依樹息涼，見樹伐，得其故，懼甚。復位後，下御史獄，詔杖殺之。〈（《座石編》）〉
吳文定未遇時，受知於徐武功，有人來乞墓誌，公曰：「若欲名宦以榮親耶？欲傳世之文耶？」其人言為親不死計，欲傳世耳。公曰：「若是，則吳寬季才其文足傳世者，盍往求之？」〈（《玉堂叢語》）〉
文淵閣芍藥三本，中淡紅，左純白右深紅。天順二年盛開八花，李賢遂設筵邀呂原劉定之等八學士共賞。時賢有玉帶之賜，諸學士各賜大紅織衣，因名純白者曰玉帶白，深紅者宮錦紅，澹紅者曰醉仙顏。惟黃鏈以足疾不赴，明日復開一花，眾謂鏈足當之賢賦一詩，閣院宮僚咸和。〈（仝上）〉
徐晞既貴，乘傳歸里，守令率諸生郊迎，諸生以其不由科目，俱眇忽不成禮。郡守怒，因出句云：「擘破石榴，紅門中許多酸子。」命諸生對，久不能屬，晞代答云：「咬開銀杏，白衣裹一個大人。」諸生驚服，遂相率請罪。〈（《堯山堂外史》）〉
泰和楊文貞公父子將早逝，母陳氏改贅德安同知羅子理，生大司成璟之祖京。後子理謫死遼東，文貞甫十二歲即養母及京。永樂初，文貞官內閣，陳氏累贈一品夫人，復為乞恩，除免京戍藉回泰和。宣德間，贈禮部尚書張公鑒卒，妻楊氏遺腹生子文質，字允中，即嫁，育於祖母王氏。正統壬戍，文質登進士，其繼父己卒，乃迎母歸，亦養其異父之弟妹。至成化間，楊氏亦授封太夫人，何相同至此？明朝嫁母而歸授封者，僅此兩見。〈（《應庵隨錄》）〉
南陽李先生當國，每以詩寄辨文清，先生始終不答。門人問之曰：「昔溫公退居洛中，呂申當國，屢以書問起居，溫公不答，某亦此意。」〈（《玉堂叢語》）〉
成化中，南郊事竣，撒器，亡一金瓶，時有庖人侍其處，遂執之官，備加考掠，輒誣服。及索瓶無以應，追之，漫云：「在壇前某地。」如其言掘地不獲，仍繫獄。無何，竊瓶者持瓶上金繩，鬻於市；有疑之者，質於官，竟得其竊瓶狀。問曰：「瓶安在乎？」亦云：「在壇前某地。」如其言掘地竟獲；蓋比庖人所指掘之地，不數寸耳。假令庖人往掘時而瓶獲，或竊瓶者不鬻金繩於市，則庖人之死，百口不能解。然則嚴刑之下，何求不得？國家開矜疑一路，所全活冤民多矣。〈（《雪淡叢談》）〉
弘治間，太監何文鼎以皇親入禁城觀燈，極諫，下錦衣衛雜治，究所主者。文鼎曰：「有兩人，但不可執按。」曰：「姑言之。」曰：「孔子孟子也。」文鼎死，猶能於禁中拽銅釘作聲，若稱冤者，特命勒碑祭之。文鼎少習舉子業，能詩文，壯始閹。〈（《說郛》）〉
弘治間，京師熊入西直門，馬文升奏參守衛，因乞嚴武備。兵部郎中何孟春謂同列曰：「熊之兆宜慎火。」未幾城內在處災，禮部焚，禁中乾清官焚，或問之。孟春曰：「宋人紹興己酉，永嘉災前數日，有熊至城上。州守高世則曰：『熊於字能火，郡中宜慎。』余意此事而去耳。」〈（《續文獻通》）〉
覃吉在東門，口授《大學》《中庸》等書，導以動作威儀，開說府部官守天下民情，及宦官專權蠹國之弊。時孝宗賜東宮五莊，吉備陳不當受曰：「天下山河，皆殿下所有，何以莊為？」竟辭之。一日東宮誦佛經，吉適至，驚曰：「老伴來矣！」急易《孝經》讀之，吉跪曰：「得無誦《佛經》乎？」曰：「非也，《孝經》耳。」憲宗有易儲之意，露於懷恩。恩免冠叩頭曰：「奴婢死不敢奉詔，寧陛下殺恩，無使天下人殺恩也。」孝宗之位定，恩之力也。林俊劾繼曉下詔獄，禍在不測。恩叩頭諫曰：「不可也，自古未有拔諫官者。」憲宗怒，以御硯擲之，恩以首承之，不中，推撲其几；恩脫帽解帶於御前，號哭不起。憲宗命左右扶出，恩謂錦衣官曰： 「若等諂事梁方，合謀傾俊，俊死，若等不得獨生。」憲宗不得已解俊獄。劉瑾以寶石媚上，恩諷兵書俞子俊諫之，俞謝不敢；恩歎曰：「吾固知外延無人也。」憲宗崩，得疏一篋，皆房中術，悉署臣安進。恩袖至閣下，示安曰：「是大臣所為乎？」安慚汗不能出一語。科道劾安，恩持疏召安讀之，安跪而起，起而復跪，恩摘其牙牌曰：「請出矣。」賢者二涓人，而可以閹寺概論？〈（《說邪》）〉
劉公大夏善知人，自兩廣來，經某所，總帥毛倫謁公舟中，拜起，涕泗不已。公曰：「奸人之雄也。」竟公任，擯弗用，後果附逆瑾。成肅歸至某所，遇都御史某，見其騶從服食之盛。公曰：「富貴之徒也，必不善。」其後卒如其言。〈（《玉堂重語》）〉
每朝罷，百官侍側，獨宣劉大夏循御陛旁以上，講論移時，諸僚咸嘖嘖稱賞，而大臣多不悅之。三學士或於閣門伺公出，問上所言。嘗有朝士賦詩曰：「當時密語人不知，左右惟聞至尊羨。」蓋紀實也。〈（仝上）〉
正德大盜趙某，破彰德之武安縣，集師儒於明倫堂講書，及《易》之飛龍在天，問是何意？一士曰：「此正大王今日應天順人之謂也。」大悅，贈百金。趙原是河南增廣生，避劉六劉七等盜於水中，以物覆頭。盜繫其妻去，大怒，出水奪盜刀，擊殺數十人，奪妻返。群盜壯之，重得之，知為趙素有英聲，因擁為帥，以是多奇筴，兵益強。嘗有詩曰：「秦庭有劍誅高馬，漢室無人問丙牛。」盜固不足盜，而其語亦有刺。〈（《近代紀聞》）〉
長蘆鹽運司鬥山劉公繹，總理遼東糧儲，兼屯種。劉瑾初擅權政，急於貪，或告瑾曰：「文官富有，惟邊郡耳。」瑾明言指意，而公弗從。瑾怒，械至京師，枷號示眾。時枷重法嚴，晝守監守，雖親友莫敢近枷者，多十日餘即死，獨公枷月餘不死。時公同郡王姓者，以死侍側，日夕不離。公曰：「我死其職分也，如君何？」王終不去。方枷時有黃冠者至公邸，遺家人藥一丸，每日剝一分服，盡則難脫。是日公夢仙人自霄下以一丸藥納口中，覺而口尚有藥香。監守者俱言見老人送藥，忽不見。於是宣聞九市，上達朝堂；西麓張太宰乘此異言之，公得釋為民。後太宰又言宜起用，以示公道，遂授監察御史；未幾瑾敗，朝野稱為鐵漢。〈（《見聞錄》）〉
康對山以救李崆崗見劉瑾，遂蒙清議，瑾敗，坐落職為民。既罷免，以山水聲妓自娛，閑住樂府小吟，使二青衣被之糸玄索，歌以侑觴。西登吳嶽，北涉九，南訪經台紫閣，東至太華中條，停驂命酒，歌其所製感慨之詞，飄然欲仙。居恆徵歌撰妓，窮日落月。嘗生日邀名妓百人為百年會酒闌各書小令一闋，命送諸王邸曰：「此差勝錦纏頭也。」楊侍郎延儀過滸西，留飲甚歡，自起彈琵琶勸酒。楊言家兄在內閣殊想念，何不以尺書通問？對山怒擲琵琶撞之，楊走，追而罵曰：「吾豈效王維假作伶人，借琵琶討官做耶？」歸田三十餘年，其歿也以山人巾服殮，遺囊蕭然，大小鼓卻有三百副，風致殊可思〈（《列朝詩集》）〉。
劉太常介繼娶妻豔，塚宰張彩欲奪之。乃問介曰：「我有所求，肯從我，始言之。」介曰：「一身之外，皆可奉公。」彩曰：「我所求者，嫂也，敢謝諾？」少頃輿歸。〈（《續筆乘》）〉
武宗閱天文書星名注張，又作汪張，下問欽天監及史館皆莫知。楊慎曰「注張，柳星也。」歷引《周禮》《史》《漢書》以證。湖廣士官水盡源通墖平長官司入貢，同官疑為三地名，慎復曰：「此六字地名也。」取大明官制證之。嘉靖癸未，修《武宗實錄》，總裁二閣老盡取槁草屬刊定焉。甲申七月，兩上議大禮疏，率諸臣撼奉天門大哭，廷杖者再斃而復蘇，謫戍雲南永昌衡，投荒三十餘年，卒於戍，年七十有二。用修在滇世宗意不能忘，每問楊慎云何？閣臣以老病對，乃稍解。用修聞之，蓋自放，嘗醉胡粉塗面，作雙丫髻插花，門生舁之諸妓奉觴，遊行城市。諸土苗以精白綾作衤咸，遺諸妓服之，酒閑乞書，醉墨淋漓，諸苗輒篝歸，裝演成卷。嘗語人曰：「老顛非欲裂風景，聊以耗壯心，遺餘年耳。」著述最富，詩文集之外，凡百餘種，盛行於世。〈（《列朝集》）〉
蔣司空瑤為揚守，江彬輩惡其無貨賄。一日上捕得大鯉，謀所鬻者，左右遂以中公，上乃呼而屬之。公歸，括女衣並首飾數事，蒲伏而進曰：「魚有值矣，他無所取，惟妻女衣裝在焉，臣死罪，臣死罪。」上熟睨之曰：「汝真酸子耶？吾無須此，亟持歸，魚不取值矣。」〈（《天中記》）〉
正德己巳，姜榮自工部主事考察，例調瑞州。署印時適華林賊來攻城，姜倉卒付妾竇氏印，亟出集兵捍賊，勢不敵，逸去。賊突入求姜弗得，以刃傷姜妻，竇氏哀求救而免，因執竇。竇先藏印水池中，既被縛以行。高安盛豹一父子時亦在難，竇謂賊曰：「盛家子在，可遣其父報令贖我。」賊如其言，竇密與盛曰：「我不死，以印未白也，今在池中，歸幸言之，我死矣。」比至花塢鄉，遇道旁，共紿賊以渴就飲，遂投而死，詔旌曰貞烈。〈（《客中閑集》）〉
立石於府州縣甬道中，作亭覆之，名曰戒石，鐫二大字於其前。其陰刻「爾俸爾祿，民膏民脂，下民易虐，上天難欺」十六字。此蓋作於蜀王孟昶，其文尚多，乃宋太祖刪，今府邑堂前改為禁革火耗碑亭。〈（仝上）〉
宸濠令一士詐為羽客，往說韓副使邦奇，假以所繪松請題。韓為詩曰：「勁節貞心本自奇，四時常見綠猗猗；笑他江上桃花樹，為放春光兩三枝。」士喻意，不敢言而退。〈（《堯山外紀》）〉
楊明先生筮仕刑曹，適輪提牢睹諸史豢豕，惻然恚曰：「夫四以罪繫者，猶然飯之，此朝廷好生浩蕩恩也。若曹乃取以豢豕，是率獸食人食也。」群吏請曰：「相沿例也，亦堂卿所知。」先生曰：「豈有是哉？」遂令屠豕分給諸囚，至今不復豢豕云。後同里有官刑部，語及其事者，先生顰蹙曰：「此余少年不學，茲聞之尚有餘慚，子乃以為美談耶？」其人未達曰：「上宣朝廷之德意，下軫囹圄之罪人，至德事也。先生顧深悔之，以為罪過何也？」曰：「當日憑一時意見，揭揭然為此，置堂卿於何地耶？只此便不仁矣。」〈（《座右編》）〉
王文成既平宸濠，奸黨嫉其功，復營內旨，領京邊軍，討宸濠餘黨。時陽明受命巡撫江南，許泰等領京邊軍萬餘人，在南昌剿捕餘賊。給事中祝續、御史章綸隨軍紀驗，望風附會，肆為飛語。北軍日暮，呼守仁名嫚罵，或衝道啟釁。守仁略不為動，務待以禮，預遣官於市人，移家於鄉而以老羸應門。始欲犒賞北軍，泰等預禁之，勿令受。陽明給示內外，述北軍離家苦楚，居民當致主客禮。每出遇北軍喪，必停車問故，厚與之櫬，嗟歎乃去。久之，北軍咸曰：「王都堂待我有禮，我安得犯之？」會冬至時，新經濠亂，民間哭亡酬酒，聲聞不絕，北軍無不思家泣下求歸者。泰日挾所長，較射教場，江西官軍射多不中，泰乃強守仁。守仁故不得已應之，乃三發三中，每一中北軍在旁，同聲踴躍。泰不樂而罷，且曰「吾軍亦皆附彼耶？」遂班師。〈（《野編》）〉
興獻王在邸，雅重文士，有朝者輒令見肅宗。毛御史伯溫朝時，亦獲見，毛以手撫弄肅宗首與額，且曰：「相貌良雅秀。」時年十一，退屏後，憤然不平。比正位，嘗以問內詩曰：「何御史大如此？」或對曰：「彼以代巡為職，故敢為傲肆。」上因是漸以裁抑御史為念。〈（《堯山堂外紀》）〉
慶成王生一百子，俱長成，自長子襲封外，餘九十九人，並封鎮國將軍；每會紫玉盈坐，至不能相識。〈（《皇朝盛事》）〉
夏言用事久，家富貴，高莞雕題，廣囿曲池之勝，媵侍便辟，及音聲入部，皆選，服御膳羞，如王公故事，閣臣日給酒饌。當會食，言與嵩共事二載，言不食上官，俱家所攜酒肴甚豐飫，什器皆用金。與嵩日對案，嵩自食大官供，寥寥草具，各自為饌。〈（《玉堂叢語》）〉
許九杞名相卿，海鹽人，為禮垣，以敢諫肥遁，最為夏文湣所重。文湣召起，道經嘉禾，以書致九杞與決進止；於時藩臬郡縣，艤舟祗候，道相望也。九杞葛巾荔帶，刺一小舫，詣夏，夏問九杞仆此出何如？許不答，第言可惜李長源，卻受觀察判官。夏公正襟起謝曰：「便當疏辭，以奉明教。」須臾撾鼓回帆，顧諸祗候，一時星散去；夏撫然，遂不果辭，卒及於難。〈（《海鹽縣圖徑》）〉
光州劉繪字子素，在省垣，抗疏論貴溪用事，上是之。貴溪度無以難，乃遣客李寶以相率來說，子素怒摔寶柱下。已而從給舍壽貴溪，貴溪手玉碗行酒，子素揮其碗碎地，客盡驚出，明日疏言十罪不報。六月朔晝晦，上大恐，問天官主何占？子素引《漢書》對，請去貴以塞天怒，明日遂逐貴溪。〈（《列朝詩集》）〉
嚴相謂華亭公，吾平生為貴溪所狼藉，不可勝數，而最不堪者三事：其一大宗伯時，貴溪為首揆，俱在直。欲置酒延貴溪者數矣，多不許。間許，至前一日而後辭，則所徵集方物，紅羊貔狸消熊棧鹿之類，俱付之烏有。一上候直出，乃敢啟齒。又次揆諸城為慫恿，則曰：「吾以某日赴自閣出即造公，不過家矣。」至日渚城為先憩西朝房以俟，乃貴溪復過家，寢於他姬所，薄暮始至，就坐進酒三勺一湯，略沾唇而已。忽傲然起，長揖命輿，諸城亦不敢後，三人竟不交一言。〈（《玉堂叢語》）〉
嚴嵩溺愛其子，諸曹以事白，初尚曰：「與小兒語。」至後，曰「與東樓語」。東樓，世蕃別號也。〈（《野編》）〉
嚴嵩當國時，朝貴相款，即就相宅設筵，及時但請出把杯耳。一日相出少坐，即以倦退曰：「世蕃陪客。」蕃怒，瞠目周視，復入曰：「閉門。」其時門即下鑰，凡堂中諸有，悉撒如掃；諸公無可為計，據地達旦。一日蕃謂某尚書曰：「某馬，某伏地候乘。」又某郎中亦其狎客也，即伏上馬杌，蕃因踐而乘之，行數步，蕃亦呼作某狗。然世蕃才絕敏，諳熟國朝典故，邊事機宜，諸事務輕重，非世蕃處分，莫當上旨，亦實出上命，故君父皆倚以為重，寵日盛而勢益張。〈（《耳談》）〉
閣老嚴嵩得痔疾，肅宗賜紅柿療之，其謝啟有曰：「草木何知，允執乾坤之長養，桑榆有幸，長承天日之光輝。伏願於萬斯年，比蟠桃而獻壽，克昌厥後，立瓜瓞以宜男。」〈（《水南翰記》）〉
嚴分宜父子溺器，皆用金銀鑄婦人。而空其中，粉面彩衣，以陰受溺。〈（《笑史》）〉
嚴世蕃吐唾皆美婢以口盛之，方發聲，婢口已巧就，謂曰香唾盂。〈（仝上）〉
嚴氏籍沒，郡司奉台使檄往，見榻下堆棄新白綾汗巾無數，不省其故，袖其一出，以諮眾。有知者掩口曰：「此穢巾，每與婦人合，輒棄其一，歲終數之，為淫籌焉。」〈（仝上）〉
尚書王天華取媚世蕃，用錦罽織成點位曰：「雙陸圖。」別飾美人三十二，衣裝緇素各半，曰「肉雙陸」以進。每對打，美人聞聲，該在某點位，則自趨站之。〈（仝上）〉
沈練字鈍甫，與陳鳴埜徐又長為意氣交，以劾嚴嵩為楊順誣陷。純甫雄於文，下筆輒萬言，作籌邊賊，弔死戰諸將文，及紀事諸詩，尤憤懣。順既殺純甫，榜示邊塞，有藏沈氏遺文片紙，按捕抵罪。諸生武崇文斂純甫遺稿，將焚之，忽中惡仆地，恍忽見純甫峨冠緋衣劍叱之，懼而瘞之後圃。事白後，穴地出之，以授其子，今所傳《鳴劍集》《兵書》亦續諸編也。〈（《列朝詩集》）〉
嚴分宜當國，家人永年專為世蕃過錢，號曰鶴坡，無不稱鶴坡者。一御史與之稱義兄弟，而九卿給事，御史投刺，十蓋一二。至江陵當國，而家人子遊七司其出納，號曰楚濱，無不稱楚濱者。翰林一大僚為記以贈之，有二給事與之通婚，購翰林諸公贈詩及文，而九卿給事，御史投刺，十至四五矣。徹候緹帥延飲，必亡坐，衣冠躍馬，洋洋長安中，勢尤可畏。後事敗，一坐絞，一坐斬。〈（《觚不觚錄》）〉
分宜嚴相，以正月二十八日誕，劉巨塘令宜春，入覲時，隨眾往祝，祝後嚴相倦，其子世蕃令門者且闔門，劉公不得出。有嚴幸者，嚴相紀綱仆也，導劉公往，間道過其私居，留劉公飯饌已，辛曰：「他日望台下垂目。」劉公曰：「汝主正當隆赫，烏用垂目為也？」辛曰：「日不常午，願台下毋忘今日之託。」不數年，嚴相果大敗，且死，劉公適守袁州，辛方以贓二萬滯獄，劉公憶昔語，且憫其知己，為減去贓若干，始得出獄從戍。〈（《稗史》）〉
丹徒靳文僖卒時，繼夫人年未三十，比老，有司以其孫為嚴氏客，為之奏請旌典，事下禮部。禮部書吳山曰：「婦人節旌□也，第今甲所載諸旌典，原為匹夫匹婦發潛德之光，若士大夫家，何人不當為節□孝順者？文僖公身為鼎臣，夫人已生受殊封，奈何與匹夫匹婦爭寵靈乎？」執寢之。大學士徐階亦以為言，山正色曰：「相公亦慮閣老夫人再醮耶？」階語塞。時分宜之子，陰執朝權，尚書唯唯聽命，第不敢犯山。有求囑者，姑應之曰：「俟他日老父自言之。」〈（《玉堂叢語》）〉
徐文長入京師，館張宮諭元忭舍，宮諭悛悛引禮法，久之心不樂，時大言曰：「吾殺人當死，頸一茹刃耳，今乃碎磔吾肉。」遂病發棄歸，鍵戶不見一人，挾一犬與居，絕穀食者十年，人問之曰：「吾啖之久，偶厭不食，無他也。」宮渝死，白衣往弔，撫棺大慟，不告姓名而去。諸子追及之，哭而拜諸塗，小垂手撫之，不出一語，十年裁此一出耳。〈（《列朝詩集》）〉
《袁中郎集》云：「一夕坐陶太史樓，隨意抽架上書，得《闕編》詩一帙，惡楮毛書，煙煤敗黑，微有字形。稍就燈間讀之，讀未數首，不覺驚躍，急呼周望《闕編》何人作者，今耶古耶？周望曰：『此吾鄉徐文長書也。』兩人躍起，燈影下讀復叫，叫復讀，僮僕睡者皆驚起。」蓋不佞生三十年，而始知海內有文長先生，噫！是何相識之晚也？因以所聞於越人士者，略為次第，為《徐文長傳》。〈（《瓶花齋集》）〉
肅宗閱海忠介瑞疏，時喜時怒，批云：「大臣不言而小臣言之，中國之人不言而海外之人言之，忠哉忠哉！」又批云：「這畜有比干之忠：但朕非紂也。」留中者久之，後有所激，下閣票旨；徐階擬以毀謗君父，決不待時，傳首天下。嚴訥力爭，乃改擬秋後處決，上從之。是歲以聖壽六袞停刑，至冬宴駕，忠介得免。〈（《林居漫錄》）〉
忠介在獄，自分必死，肅宗宴駕，提牢主事某，設饌款之，海食飲逾常。主事曰：「先生何歡之甚？」海曰：「久知獄中例，將死必餞，欲醉飽而死焉。」主事曰：「莫誤莫誤！宮中昨日云云。」海聞之即痛哭擗踴，飲食盡吐。〈（《蘇譚》）〉
李綱初授御史，升太僕卿，嘗過蘇州，盜奪其篋問隸曰：「李少卿耶？是無錢者。」擲篋而去。〈（《臣鑒錄》）〉
張居正喪父，巡撫縗服往弔，白途中號哭，抵喪次曰：「死了老太師，何不死了小子？」涕淚沾衣。嚴分宜當國，附者認為乾兒，壽日令其內子往嚴氏助廚，至被世蕃拊肩呼嫂，亦不為羞。〈（《座右編》）〉
居正奔喪歸，所坐步輦，則真定守錢普創以供奉者，前為重軒，後寢室，以便偃息。傍翼兩廡，廡內童子左右侍，為揮篷炷香。凡用卒三十二舁之，始所過州邑郵，牙盤上食，水陸過百品，居正猶以為無下箸處，而真守燕錫人，獨能為吳。居正甘之曰：「吾行路至此，僅得一飽餐。」此語聞於是，吳中之善為庖者，召募殆盡。〈（《野編》）〉
居正奉旨歸葬，所經由藩臬守巡迓而跪者，十之五六。居正意未慊，檄使持庭參吏部尚書禮，至是無不長跪者。台使越界趨迎畢，即身為前驅，約束吏卒，幹陬飭廚博。〈（《玉堂叢語》）〉
居正母怯渡江，楚撫於其歸，先排列艨艟，上覆以板，往來若平地。兩傍栽參天桃柳，月下燈照前後，居正母輿中竟不知渡江也。〈（《南虹筆記》）〉
湖廣巡按朱瑾吾為居正建三詔亭，居正作書辭之曰：「吾生平學在師心，不期人知，不但一時之毀譽，不關於慮，即萬世之是非，亦所弗計。況欲侈恩錫寵，以誇耀流俗乎？且盛衰榮悴理之道，漢時異勢殊，陵谷遷變，高台傾，曲池平，雖吾宅第，且不能守，何有於亭？數十年後，此不過十里鋪前一接官驛耳，烏睹所為三詔者乎？」此書有才有識，故能擔荷宇宙，勿徒以權臣相擬。〈（《蘇譚》）〉。
居正方專國，從容問其叔，公車中頗知有雄駿君子晁賈才人者乎？曰：「無逾於湯沈兩生者矣。」居正將以鼎甲畀其子，羅海內名士以張之，命諸郎因其叔延致兩生。湯義仍獨謝勿往，而沈君典遂與居正子懋修偕及第。又六年癸未，湯與吳門蒲州二相子，同舉進士；相使其子召至門下，亦謝弗往也。除南大常博士，後以劾政府，謫典史。〈（《列朝詩集》）〉
居正未第時，極為僚王所眷，甫釋褐還卿謁王，王置酒款洽，遇之甚優。嘗從酒次更衣，訝居正綈敝，默然久之。私戒尚衣宮監，程其短長，出繒錦製袍二襲，紗縠稱是，篝燈夜成，且走騎奴遺之。居正酒醒衣至，試之不失尺寸，驚喜過望，趨赴邸，頓首謝王曰：「瑣瑣何煩主臣？」未幾而居正掌國，反日夜思齮齕王，而未有間，嘗以書抵所知者云：「荊國主終不可留。」尋禍作。〈（《說郛》）〉
嘉隆間講學盛行，楚人顏山農謂貪財好色皆性生，天機所發，不可閼之，第弗留滯胸中而已。門人羅汝芳成進士，戒且弗庭對，羅不從。明年遇之淮上，笞之十五，挾以遊，羅唯唯惟命。後至南都，以挾詐人財，事發捕之，官笞五十不哀祈，困囹圄且死。羅力救之，得出，出則大罵不已，謂獄我者尚知我，而汝不知我，羅亦唯唯。〈（《朝野異聞》）〉
何心隱者，其才高於顏山農，而狠幻過之。嘗言：「天地一殺機也，堯不能殺舜，舜不能殺禹，故以天下讓，湯武能殺桀紂，故得天下。」少嘗師事山農，山農有例，師事之者，必先毆三拳，而後拜受。心隱既事山農，察其所行，意甚悔。一日值山農之淫人村婦也，匿隱處，俟其出而扼之，亦毆三拳，使拜，削弟子籍。顏謫戍歸，八十餘尚無恙，何竟為張居正所殺。居正未相時，訪耿御史，坐席未暖而去；何從屏後窺見，便謂此人能殺我。〈（《辨學遺編》）〉
劉球學士，以避難隱居姚江數載，從學者日眾，名始聞。當塗以其異黨也，廉得之，竟置於法。有成器先生者，姚江名儒也，特憫其忠，為作文以祭之。登靈緒山望空而哭者三，祭畢輒書祭文數通，分呈藩臬，跡其所為，若謝翱王炎午之於文天祥，皆非有為為之者。後數年而球之子僉事釘以提學至，造其廬拜之，執子弟禮甚恭，至今山上祭忠台在焉。〈（《莘野纂聞》）〉
萬曆中，楚宗人訐奏其王業，奉旨處分矣。王備物謝恩，因謝當事者，宗人慾申前說。三十二年閏九月三日，相率過漢陽府公館，奪其私書，并解京銀四扛攫焉。本府問城黃典史，走報分巡道。分巡副使周應治，鄞人也，愴惶請於趙巡撫可懷帶領軍人，捕焚其書，捉獲宗人三十餘人，裸其體，加桔梏而鳴金鼓，以入於會城。諸宗人見之憤甚，初五日麋至撫院，遇應治並學院竇某，共擊之。應治竄伏趙內衙之神櫥，趙出諭，語復不倫，登時打死碎屍，應治乘間棄敕印逃。事聞，獄具，斬二人，賜死五人，餘炎錮。〈（《太白劍》）〉
潤州丁幾督廣東學政，渡江有司具牲醴請祀水神。公笑曰：「舟乎或沉或浮，神何預焉？」至中流風浪作，而舟覆，李夢陽督江西學政，渡江，有司亦有此請。公怒命從者縛神投諸江，且曰：「水神而投諸水，得其所哉！」竟無恙。〈（《中洮野錄》）〉
許文穆公典己丑試，聚登榜者於射所戒厲之，既至，拜謁文穆大言曰：「中後索賞，賭者必多，分毫皆不可與；即如我長班轎上門上，一切拒之。從我言者，為好門生，不從者反是；我密行體訪，定人品高下。」〈（《湧幢小品》）〉
萬曆三十三年八月，金陵旱，西門外見藍廠內銅殿一座，詢之云：「是陳太后敕四川造三座，一送峨嵋，二送南海，三送五台。峨嵋已完，此送南海者，因裝至京，被撫院阻留在此，恐海上倭寇聞風，伺隙難防，除議請旨，今改送句容華山矣。」其殿高一丈六尺，深闊各一丈二尺，周圍皆菱花，窗格秀麗可愛。又於本廠內起爐，鑄一座，送五台，各料將完，匠工俱是川人，問每座價值若干？云：「三座約費十五萬。」崇禎末有扛大佛數座入京者，至彰義門門軍阻之，檢驗，每佛身中藏一大銅炮。〈（《先曾祖日記》）〉
武清伯李偉，慈聖李太后之父，起自瓦匠，驟貴，請乞無厭。一日慈聖賜一篋，封職甚固，疑是重寶，開視，則瓦匠所用泥水刀也，嗣後斂戢。〈（《覽[1234]微言》）〉
文天祥有黃冠故鄉之言，王積翁欲合宋宦等十人，請釋天祥為道士。留夢炎不可云：「天祥出復號召江南，置吾輩十人於何地？」事遂已，而天祥終有柴市之殉。孔公天胤曰：「兩浙有夢炎，兩浙之羞也。」蓋夢炎衢州人，與天祥俱宋狀元，而不同如此。歷明代數百年，凡留氏子姓赴考，責令書一呈結曰：「並非留夢炎子孫，方許入試。」〈（《彙書二編》）〉
王文成之曾孫王先進襲爵後無子，應立其次弟先達之子業宏。王司馬業浩者，文成父，鼎元華之後也，主異議，另推先通為嗣。蓋文長長子正億有二子，先通乃其次子之後，業浩詭稱先達為乞養，非王氏，故業宏不得立，又遍賄五府諸公候，竟以先通嗣。業宏不平，上書忿爭下獄。後國變，先通被殺，業宏乃以免。〈（《綏寇紀略》）〉
明熹宗天性極巧，癖愛木工，手操斧斫，營建棟宇，即大匠不能及。又好髹漆器皿，朝夕修制，不憚煩勞；學造作得意時，解衣盤磚，非素寵幸，不得窺視。或有急切本章，令左右讀之，一邊手執斤削，一邊側耳注聽。讀奏畢，命曰：「你們用心行去，我知道了，所以太阿下移。」〈（《蘇譚》）〉
天啟六年，南京太監二十四衙門，與北京太監魏忠賢立有生祠，在後宰門，興善寺傍。其祠大三間，有魏璫真容三副，正間一副，畫朝衣端坐，兩傍小內豎執圓扇牙笏。又木刻魏璫一像，坐正間。其左間一副，畫金盔金甲端坐，兩傍皆武將，執槍劍侍立。其右間畫方中行衣，端坐，兩傍皆小內官恭候。其丹墀之左，立一大石碑，道魏璫出身入宮始末。丹墀之右，立一大石碑，述魏璫扶幼主功業，節省南京進貢解物錢糧若干，其文乃杭州一廩生撰書。外有儀門頭，仍未造完，所費何止以萬計。天啟四年創立，至四年尚未完工。〈（《先曾祖日記》）〉
萬曆戊戌科進士王紹徽陝西咸寧人，為魏忠賢乾兒，官至吏部尚書。進退一人，必稟命於忠賢，時稱王媳婦；常照《點將錄》，傾害東林諸君子。忠賢閱其書歎曰：「王尚書斌媚如閨人，今筆挾風霜乃爾！真吾家之珍也！」愈親愛之。其稱東林開山元帥托墖天王南戶部尚書李三才，總兵都頭領天魁星呼保義大學士葉向高，天罡星玉麒麟吏部尚書趙南星，掌管機密軍師天機星智多星右諭德繆昌期，天閑星入龍雲左都御史高攀龍，協同參讚軍務頭領地魁星神機軍師禮部員外顧大章，掌管錢糧頭領天富星撲天鵬禮部主事賀烺，地狗星金毛犬尚寶司少卿黃下賓，正先鋒天殺星黑旋風吏部都給事中魏大中，左右先鋒地飛星八臂哪吒吏部郎中鄒維璉，地走星飛天大聖浙江道御史房可壯，五虎將天勇星大刀手左副都御史楊璉，天勇星豹子頭左僉都御史左光斗，天猛星霹靂火大理寺少卿惠世揚，天威星雙鞭手浙江道御史袁化中，天立星雙槍將太僕寺少卿周朝瑞。又有馬軍八驃騎，大將八員，走探聲息，走報機密。頭領一員。行文走檄，調兵遣將，頭領一員。掌管行刑，劊子手頭領二員。巡視城垣頭領一員。定公賞罰，政司頭領二員。考算錢糧，支出納入頭領一員。分守江南泛地水軍頭領八員。守護中軍頭領十二員。四方打聽邀接來賓頭領八員。專守帥字旗頭領一員。馬軍頭領二十員。步軍頭領二十七員等名色。所列如李應升、蔣允儀、解學龍、吳爾成、孫慎行、陳於庭、錢謙益、文震孟、方震孺、徐憲卿、鄭三俊、毛士龍、夏嘉遇、周順昌、何士晉、趙時用等人，皆南直人也。一時更有《東林朋黨錄》、《東林同志錄》、《東林籍貫錄》。群小同心排擠正士，不遺餘力。〈（《遣愁集》）〉
忠賢盛時，一測字者來京，喧傳甚驗，乃易服潛往叩休咎，因書一囚字與推。其人即頓首稱奇，詰其何意？曰：「國內一人也。」忠賢駭服，以為神異，厚犒而別。乃私語人曰：「目下雖好，祇是結局不佳。」叩其何說？曰：「一人懸在中間，將來必要吊死，四面俱無著落，家業自然蕩盡。」後果應。〈（仝上）〉
五人墓事，世豔傳。時至江陰，逮李侍御應升，開讀時，亦有垂髻少年十人，各挾短棒，直呼入憲署，殺逆璫校尉，諸尉踉蹌越牆奔竄。一賣蔗童子十餘歲撫髀曰：「我恨極矣！」遂從一肥尉後，舉削蔗刀臠其片肉，擲以飼狗。〈（《貞勝編》）〉
蘇州逮周公順昌，民變，擊斃校尉。後蘇民倡議天啟無道，互戒天啟錢不用，各州府縣皆和其說，將天啟錢積下。後傳至京中各省，直出示曉諭，錢乃復行，私禁凡十閱月。〈（《先曾祖日記》）〉
天啟七年三月，歙縣岩寺街民變。因工部呂下問要吳百昌家屬扳報各親，代完欽贓，激變市民萬餘，奔郡城，將察院內下間新造樓屋折燒。下問撞破後牆，帶家眷走入庫廳衙內，府縣官出示安民。後許志吉代任，更酷於下問，志吉文穆孫，至今有餘愧云。〈（仝上）〉
楊璉入獄時，度不免，齧指血草草千言，冀以屍諫，埋臥所，為許顯純所發，付之火。〈（《吳次尾集》）〉
顧裕湣公大章以璫禍，與楊忠烈公璉同下鎮撫獄。每被拷掠，裕湣切齒不發聲；忠烈大呼太祖高皇帝，一拷輒一呼。裕湣未死前數日，右手大食指，指尚存，捏筆作書曰：「吾以五十死，猶勝死耆壽而無子者；吾以不詳死，猶勝死牖下而無聞者。吾詩有故作風波翻世界，長留日月照人心之句，可以為吾祠堂中聯。」 既被難，以血布衫裹拶落八指，寄歸。裕湣與弟大詔孿生，貌相當，父母不能辨。既長，一成進士，官部曹，一第第，窮經著書。〈（《木齋新編》）〉
京師大盜朱國臣，其黨為劉煒劉大劉二劉三等十人。一日命其妻大作炊，供夜半之食，黨集而其妻睡失炊，怒笞之，逸出東市，遇夜巡把總，訊之故，反詰云：「爾為何官？」曰：「吾夜巡把總也。」曰：「夜巡獲盜首功，當升何官？」答曰：「有功升欽依，或參將。」曰：「吾語爾，吾家堂子胡同有強盜十人，可往擒之，然須養吾終身耳。」把總諾之，果獲十人，無脫者，下法司俱服。而朱國臣云：「我等擒，京師清矣，夜戶可無閉矣，且吾告若，凡訊獄，不可不慎。如石駙馬街周皇親之殺，乃我也，而坐使女蕭荷花，淩遲家人斬，豈不冤乎？李皇親朝房人亦我殺，其婢與僕棄首飾於道，而坐拾遺人以死，又一冤也。今吾不言，誰復為鳴之者？」於是法司追問所治荷花獄者，而免侍郎翁大立為民，謫郎中徐一忠於外云。〈（《職小編》）〉
一中貴夜巡，忽聞塚中人聲，蓋既瘞而蘇者，發之，得一女子，云：「為某翰林第七姬侍兒，遭鞭撲將斃，復置水上凍一夕，乃死。」事聞，翰林自引過，如魏丞相，上怒，罷其官。〈（《太白劍》）〉
績溪民李世選，韓國善長十世孫也。當高帝時，駙馬都尉李祺坐父罪死，其子盛慶，臨安公主出也，貶績溪為民。主號泣上前，上賜以手書，龍封許二百十六年，執此見主，復其故爵。故世選於崇禎初年具奏，上親加辨驗，以敕中胡惟庸為容，李祺為棋。且善長死於二十三年五月乙卯，此敕云仲春，與《實錄》及《好黨錄》事跡不合。世選下獄論辟者十年，刑科李清請宥之，乃釋。按其龍封紙墨，鉗記嚴重久遠，非民間倉卒所能為，豈高皇聊塞主請，故為錯誤，以開疑案，其真偽卒莫能辨也。司寇鄭三俊批其牘曰：「若善長之功，雖百世宥之可也。」科臣清服其言為至當。初讞此獄者，援妄假敕書律，世選長係論長，無論功臣將相，公主肺腑之謂何？嗚呼過矣！〈（《綏冠未刻編》）〉
劉鼎元理順李會元青，皆以夜禁，為內璫邏者所持，撲劉五扳，撲李十五板。李歸寓忿極，遂絕；時省元陳組綬聞訃，往哭之，歸而亦絕。〈（《雪廬焚餘稿》）〉
中官握政本，亂天下者，無甚於王振劉瑾魏忠賢，其事權絕相類。振在樞管最久，其橫惡，至乙丑丙寅以後而極，己巳屠裂於土木。瑾以丙寅流毒，庚午剮於燕市，家族皆誅夷籍沒。忠賢肆凶，亦乙丑丙寅為極，而即伏誅，自縊於下卯，仍戮屍籍沒。瑾相去一甲子，忠賢之去瑾，則再甲子也。〈（《貞信編》）〉
崇禎年，枚下閣臣，一時大僚及台諫，相篝不休，其不得與會推者，因造為二十四氣之目，以搖惑中外。其曰二十四氣者：殺氣吳甡，棍氣孫晉，戾氣金光宸，陰氣章正宸，妖氣吳昌時，淫氣倪元璐，瘴氣王錫袞，時氣黃景昉，膻氣馬嘉植，賊氣楊枝起，悔氣王士鎔，霸氣倪仁楨，疝氣周仲璉，糞氣房之祺，痰氣沈維炳，毒氣姚思孝，逆氣賀王盛，臭氣房可壯，望氣吳維業，雜氣馮元飆，濁氣袁愷，油氣徐沂，穢氣瞿式耜，月氣錢元愨：各有諢號，中間賢不肖參雜。其指為淫氣逆氣油氣穢氣者，其後皆死國難。〈（《兩朝識小錄》）〉
左寧南侯良玉遼東人也，起軍校，以功官都司。初以苦貧，劫錦州軍裝，坐法當斬。適有丘磊者與同犯，願獨認之，良玉得免死。既失官，久之無聊，乃走昌平軍門求事司徒公。司徒公嘗役使之，命以行酒。冬至宴上陵，朝官，良玉夜大醉，失四金卮，且日謁司徒公請罪。司徒公曰：「若七尺軀，豈任典客？或吾向誤若，非若罪也。」會大陵河圍急，詔下昌平軍赴救，榆林人尤世威者為總兵官，入見司徒公曰：「大陵當天下勁兵處，圍不易解，世威當行，今既以護陵不可，公且遣將，誰當往者？中軍將王國靖書生也，左右將軍，更不可任。」司徒公曰：「然則誰可？」世威曰：「獨良玉可耳。顧良玉方為走卒，奈何帥諸將？」司徒公曰： 「良玉誠任此，吾獨不能重良玉乎？」即夜遣世威前諭意。漏下四鼓，司徒公竟自詣良玉邸舍請焉。良玉初聞世威往，以為捕之，繞床語曰：「得非丘磊事露耶？」 走匿床下。世威排關呼曰：「左將軍富貴至矣！速命酒飲我。」引出而諭以故，良玉失色戰栗，立移時乃定，跪世威前。世威且跪且掖起之，而司徒公至，乃面與期，詰旦會轅門，大集諸將，以金三千兩，送良玉行，賜之卮酒三，令箭一曰：「三卮酒者，以三軍屬將軍也，令箭如吾自行。諸將士勉聽左將軍令，左將軍今已為副將軍，位諸將上，吾拜官疏，夜即發矣。」良玉既出，而以首叩轅門墀下曰：「此行倘不建功，當自剔其頭。」已而果連戰松山杏山下，錄捷功第一，遂為總兵官。良玉自起謫校，至總兵，首尾僅歲餘，年三十二。〈（《壯悔堂文集》）〉
弘光三月甲申，太子來自金華，遣內使持御劄召至，聞者爭赴。明日有旨禁私謁，中夜移人內，己丑乃命會審於大明門。楊維垣颺言謂駙馬王昺侄孫王之明貌相類，因而誤傳。辛卯於吳門外復審，馬士英復疏，其疑似甚多，左都李沾喚王之明不應，詰之。乃大聲曰：「何不呼明之王？」沾喝上拶，太子號呼皇天列帝，聲徹內庭，傳諭放拶，發鎮撫司。有無名子題於皇城，有「海上扶蘇原未死，獄中病已又奚猜」之句。會御史陳言奏稱民口籍籍，皆言諸臣欲絕先帝血胤，因得溫旨，著好生護養，弗輕用刑，以招民謗，乃得不死。〈（《遣愁集》）〉
弘光五月，時淮揚信絕，左良玉兵停留不下。馬士英阮大鋮等，乃日報捷音，百官進賀，以愚都人耳目。夜半有書聯於長安門柱云：「福人沉醉不醒，全憑馬上胡謅；幕府凱歌已休，猶聽阮中曲變。」〈（《遣愁集》）〉
辛酉歲，姑蘇承天寺僧浚井，得一鐵函，隨上之。撫軍張公國維啟之甚輕，函內蠟封，封內紙裹悉啟，乃宋德祐年鄭魚肖所藏詩文，所言皆亡國事，四百餘年，始傳之人間。〈（《座右編》）〉
關夫子廟獨顯京師正陽門者，以門下宸居，近左宗廟右社稷之間。朝廷歲一命祀，萬國朝者退必謁，輻輳者至，必祗禱也。祀典歲五月十三日，祭漢前將軍關某，先十日，太常寺題遣本寺堂上官行禮。凡國有大災，祭告之。萬曆四十三年十月十一日，司禮監太監李思齎捧九旒冠，玉帶龍袍，金牌牌書敕封三界伏魔大帝，神威遠震天尊關聖帝君，於正陽門祠建醮三日，頒知天下。然太常祭祠，則仍舊稱。史官焦竑曰：「稱漢前將軍侯吉也。」天啟四年七月，禮部覆題，得旨祭姑稱帝。先是成祖北征木雅失禮、費闊□海，至斡難河，擊敗阿魯台軍前，每見沙洙霧靄中有神，前我軍驅其中，袍刀仗貌色髻影，果然關公也，獨所跨白馬。師還燕市，先傳車駕北發日，一居民所畜白馬，晨出立庭中，不動不食，晡則喘汗定，乃食，回蹕則止。事聞，乃敕崇祀祠，有修撰焦竑碑，庶吉士董其昌書之，祠簽最靈，休咎一無爽者。〈（《京景物略》）〉
魏忠賢柄權，朝臣附之者，以為父，忠賢目曰乾兒，都人作《百子圖演義》，嘲之。其時獻媚者，爭為立祠，自永恩祠一倡，而懷仁，崇仁，隆仁，彰德，顯德，懷德，召德，茂德，戴德，瞻德，崇功，報功，元功，旌功，崇勳，茂勳，表勳，感恩，祝恩，瞻恩，德聲，鴻惠，隆禧，內而中官，外而封疆大吏，丹黃土木，偏於寰宇。至杭州建於關壯繆岳忠武兩祠之間，而國子監生陸萬齡請建祠於大學之側，則無忌憚極矣！聞逆祠小像，有以沉檀塑者，眼耳口鼻手足，宛轉一如生人，髒腑則以金玉珠寶，髻上空一穴，以四時花簪之，其獻媚如是。〈（《兩朝識小錄》）〉
天啟丁卯鄉闈，閩人顏光衷茂猷兼舉五經，成文三十三首。外簾得之，以其文堪入彀，惜其違式，命止錄《易經義》以進。吾鄉祁世培彪佳取中，迨墨捲入對，始知其兼五經也。甲戌會試，亦兼五經，大座主不敢自專，題疏上，特命中進士，故會錄列其名於會元之前。及壬午之北闈，癸未之會闈，嘉興譚築岩貞良、慈谿馮眉仙元飂皆以兼五經具題，奉旨一體校閱，各與中式焉。予考之《閩書》漳州長泰縣黃文史字廷實，晚號遁叟，穎悟博通。洪武二十二年應貢，庚午試南畿，五經題兼作，以違式取旨。太祖讀其《天下一家論》，大見稱異，御批特置第一，免會試，授刑部主事，此則兼五經而應試之始也。宋時鄭俠之父暈同五經出身，大觀二年，莆田黃泳以童子特賜五經及第。又孫奭中九經狀元，真宗朝蔡齊字子思，亦中九經狀元〈（《彙書》）〉。
崇禎朝所任五十相，即位初勸進者，多珪吏議，甌卜者或濫廷推。蒲州〈（薛席）〉定國是而幹略無聞，高陽〈（孫承宗）〉當岩關而密勿莫預，君心之所向，全在乎元年之枚卜，而宜興調延烏程〈（溫體仁）〉之釁起。宜興初望止於一推君子，持之太過，體仁在上前，言多傾險。大臣宜以朝廷大體，從容爭奏，俾體仁與錢謙益俱罷，主上未必不悟。乃塚臣王永光權譎兩端，輔臣李標錢龍錫苦心引救，不能明言兩人長短，故使體仁得行其說。由今思之，體仁用而天下亂，未必謙益用而天下治也。然謙益之為人也，才而疏，其才也可以有為，疏也亦易於僨敗。體仁腹心陰沉，大有以過人，蹤其所為，宜興比而體仁未嘗不私，武陵〈（楊嗣昌）〉欺而體仁未嘗不詐，韓城〈（薛國<臣見>）〉鷙而體仁險惡過之。用事八年，致寇難日深，剿撫機宜盡失；其後之人踵得罪，而己獨免，果操何說而得此？彼蓋挾其機智，上以彌縫主心，中以諉避事任，下以錮遏言路，幸使名位全，身家固，而萬事潰決不可收矣。語曰： 「日中必慧，操刀必割。」人主之芒刃，不可一日而頓也。自神主不視朝二十載，而天下之局，咸出宰相之與台諫以相持，宦寺乘之，以馴致崔魏之禍。迨懷宗誅鋤大奸，虛懷側席；不幸老成忠厚，半磨滅於逆庵之手，新進蜂起，頗欲借正論，以挾持人主，而自詡功名。體仁乘帝之疑，持私說以險詖惑亂天下，雜然起，與之爭。帝既信其孤立，又恐難於獨任，則縱言者搏擊以觀之，冀得中收其用，而黨禍遂不可解。舉軍國大計，無一關大臣小臣之心，間取得失功罪，攙而入於恩仇之中，俾主上為之彷徨疑誤，莫適所從。兼以溷任事者之心，而抵於敗，故曰國家之禍，宰相與台諫為之也。當宜興烏程某執政草澤，易於湔除，兩相漫不之省，宜興去而寇患始棘；又經烏程之戀權偷責，讓禍而不決策者累年，武陵受之，無所諉，以至於斃；則當國之解免，不待智者知其難。宜興家居本佚樂，自以帝必思之，身閑既久，亦不得已於一出，中外知其必出，說以盡反烏程之所為。故其復相也，捐租起廢，清獄肆赦，罷內操，及諸鎮監軍，欲以大收士大夫之志。然必取當世所急者，一為縣官盡力，乃可身名兩全；顧宜興不知，為宜興謀者，亦不知也。帝自念搰搰然焦勞宵旰而不效，姑取天下事付之宜興，以小自弛易。〈（延儔至京，上親賜宴，退入宮欣欣喜色，曰還是他。故當時所請皆行○壬午元旦皇極殿朝賀畢，帝召閻前曰：「古來聖帝明王皆崇師道，今日講稱先生猶存遺意。卿等即朕師也。」敬於正月端冕而未，聖躬轉面而西向閣臣一揖，因曰：「自古君臣志同道合，天下未有不治平者。」諸臣跪謝不敢當。帝曰：「先生正是朕該敬的。」自此手詔皆稱先生云）〉朝士樂其寬而幸其專，爭欲狎驪龍之睡，以行所欲；故雖中原糜潰，輒交口而誦相公，以拭目太平，宰相與台諫之勢合，而變隙生矣。同宜興再召者，有江夏賀逢聖。〈（帝之允賀逢聖放也同周延儒陳演召見，賜坐德政殿。逢聖眷懷聖恩，忽放聲大哭，已賜宴中極殿，逢聖復大哭，拜跪十數不止。帝命之出殿襤外行禮，絮哭不止，見者怪之以為不祥。）〉淄川張至發，皆不久稱病。謝德州升者，性谿刻，又以人言免，天下事一決於延儒。陳井研演，本與升同拜。晉江蔣德景黃景昉興化吳甡，又以賀謝行後始入；甡故按秦撫晉，以剿撫流寇有功者也。癸未三月朔，承天告陷，帝痛念山陵，見閣臣而流涕，自咎失德，因責中外調度乖方，諸臣叩頭謝。次日帝再召甡曰：「楊嗣昌死後，督師無人，卿可往湖廣督師圖恢復！」甡曰：「逆賊不道犯我陵園，臣何敢惜其死？願陛下發勁旅，假便宜率之而南，必雪國憤。」退而上書，請兵三萬人，進復襄陽承天，而兼顧南京，重根本，秦督師孫傳庭宜出關合勢圖賊。帝覽奏，殊不懌，御昭文閣，召甡前曰：「先生奏用兵多三萬人，豈易猝辦？且南京去楚遠，是退守也，詎是今日計耶？」甡頓首曰：「左良玉跋扈不用命，閣部十檄之不至，豫督〈（侯向）〉是其舊帥，僅遣數十曰為衛而已。臣憑藉寵靈，不過閣部，良玉退居江漢，有甚河南，方勤內憂，遑禦外侮。若臣有重兵在握，進可制強賊，退可馭驕帥，不則徒損威重萬分何？蓋南京高皇帝陵寢在焉。臣懲承天前事，豐芑是虞，出師南征，敢不兼顧，非退守也。」次輔陳演進曰：「督師去，則督撫之兵皆其兵。」甡曰：「臣之請兵，正以督撫無兵耳。秦督新集之眾，不足仗，且遼緩幾千里，勢豈相反？豫督得良玉護從之卒數十，豈足言軍？豫兵敗於開封，新撫衰，瘡痍亡散者二千，在河北楚兵承天新衄，諸將不知存亡，督撫何兵可為臣調度者乎？臣今日勉銜上命，提空名視師，仰面悍鎮，束手待斃，計入境之日，必騎置急奏。臣待帷幄，望天顏尚不得請，況在行間萬里外乎？兵者，國之大事，機宜一失，禍不忍言，臣敢惜餘生，不以上告君父耶？」帝見其語切，為色動曰：「先生言是，若一時難調發，其先將一萬人從。」乃召兵部尚書張國維議，配以唐通兵七千，馬料兵二千，京營兵一千，賜督師臣賞功銀五萬兩；而於左良玉下特詔，出幣金，專賜其軍，從督師請也。唐通尋以西協留防，而國維尋與司農傅淑訓俱得罪，上方簡用大僚，於兵食重有所變更，督師儒次未發。帝一日召閣臣，出劄示之曰：「此秦督進兵疏也，卿等以為何如？」甡曰：「兵危事而傳庭易言之，矜其勇氣，刻日掃除，以約束未定之兵，當傈悍方張之寇，是役也，臣竊危之！」上曰：「何也？」甡曰：「傳庭軍資甲仗，皆斂之於民，秦父老怨刺骨，又不結以恩信，而驅不教之民以戰，一往趨利，難以持久，信其間謀，恐墮狡謀，臣愚不知其所以勝，惟上熟慮之！」上曰：「臨事而懼，好謀而成，先生見良是，顧賊橫已極，秦督奮然，一有所出，亦惡可以少也？」甡乃不敢復言。先是宜興之能用人也，六卿以下，鄭三俊劉宗周馮元飆倪元潞等，皆其所稱舉；即上所最恨者，無如黃道周，且錄用督師，甡則援而至於相者也。自吳昌時入，於宜興最親，而興化之交亦厚，日遊於兩公之門，以招搖寵利；而三四趨風傈銳之徒，乃起而與之爭權。其中稍自持正者，默以告興化，謂兩相應早自別白。又有宜興素厚善者，求事稍不嗛，輒陽侈而陰背之，宰相與台諫且離且合，而江南北之郤漸成。上亦頗知其端，未察也；會延儒先以視師薊門，中官及駱金吾養性之間，得以入。〈（延儒出征，上意已疑之。及至軍，用劉釋清為中軍，諸大師奔走若蝟猶如長安時，中官皆密以聞。）〉而甡因受命辦嚴，逡巡失上指，同官又從而齮齕之，浹辰而江南北兩相俱罷。〈（宜興雖撒監軍內摻，而與中官往來頗厚。上恐其合也，乃於誅王裕民之前一日密召宜興，屏左右而所及不過泛語，五鼓棄裕民市。而宜興始知中官皆以昨者造膝實讚帝殺之，雖力辨不信也，以此恨刺骨，而其過日聞於上矣。掌金吾事郭承天罷，賂養性以非資用，由宜興所拔，會與吳昌時不合，宜興來有意易之，養性見人大怨望，熊開元之剎宜興也，上嘗密語賜無而中止，養性泄之於同鄉科臣廖國遴，國遴以告同官曹良直，良直具疏以絆。良直興化客也，以此並恨甡，兩相俱罷也。）〉延儒自用他事看議，甡以三月請兵，責其稽緩，既皇恐待罪，再疏與致仕云。〈（甡屢奏請行而以無兵為言，上曰： 「徐之兵將集之，卿獨往何益？」時延儒目受命夕出都，蔣公德景言於倪司農曰：「上意欲吳公速行，緩語扶慰者試耳，觀首揆疾趨可見。」甡聞之不以為然，又以孫傳庭出關，甡力言特重以拂上之意，故有後命也。）〉而孫傳庭加督師，兼制應皖豫楚諸軍，舉討賊事專責之矣。當是時，上新任樞計二臣馮元飆倪元潞，皆由兵侍郎不次用，召見中左門，諭之曰：「國家艱難，兵食宜合一卿，兩人同鄉里，負才望，朕故用以協心規畫，卿其有以報朕。此兩人者公忠闊達，實有濟變材，早年為體仁之所抑沒。」元飆緣南卿寺問地免，元潞則烏程畏蔡澤之逼，嗾勳臣論劾之。宜興再召而始出，一見被眷遇，始信上知人向誤國事，皆體仁輩壅蔽之耳。元飆數被病強起視事，上賜藥餌雜物，居數月，不得瘳。元璐歸並三餉，以便稽核，廣鼓鑄行鈔法以助之，聊支吾匱絀，非其意也。每相見，輒頓足曰：「使吾兩人早受知，竭狗馬之力，天下事或不至潰裂，今定何及耶？」傳庭之出關也，貽書元飆，惟不欲速戰；且上意及朝廷趣之急，不得已誓師，既下汝州，克寶豐，三日五捷。帝坐便閣喜甚，召元飆曰：「傳庭乘勝，賊亡在旦夕，卿居中調度有方，朕且加殊賞。」元飆頓首曰：「賊故見贏以誘我師，兵法之所忌也，臣不能無憂。」上嘿然良久弗應，因罷去。無何，傳庭兵敗書聞，在延切切惴恐。台諫之糾宜興者，日數奏，上以西事為恨曰：「吾日夜憂賊，而大臣多受金錢，壞法令，無纖毫以國家為意，即心齊之謂何？」 因震怒。而張獻忠先已破武昌，上又追恨，使吳甡早誓師南征，不至此，獨怪台諫鮮有平心按劾，故逮延儒也，並甡治之，延儒賜帛自裁。〈（延儒熟於世故，情面多而執持少，小之不逆賄歉不責。當時有參其利歸群小玷集厥躬者此實錄也。賜死前一日，輔臣德藻等渴救曰：「延儒赴召之初一切奉楊聖德，如捐租起廢解綱肆赦諸大政，天下感戴太平，但其賦性寬疏，門客宵人乘機假借，延儒不能盡知；即知，亦不能力絕，以致籠絡彰聞，罪安可遣？惟上念其觀師，一出杭慨馳區征勞可敗，俯從部議遠戍可也。」帝曰：「覽奏，朕心惻然，但以其罪犯重大，前諭已明，姑念首輔，勒令自裁，已有旨了。」）〉甡固未出國門，武昌之敗，誅之無辭，得減死，戍金齒。初延儒未罷時，上驟用修撰魏藻德為大學士。又一年而吏侍郎李建泰副都御史方岳貢同首輔陳演入閣佐理，藻德廷對第一，甫三年。岳貢久滯松江太守，得譴，用清名召見，不三月得相，皆特恩也。建泰風骨峭拔，性慷慨，負重名，晉人，善治生，家百萬，數欲捐輸，以佐縣官。有止之者曰：「公行且相，奈何以資進？」及相而賊已過河，計不留之，以為大盜資，顧扼腕已晚。是時上數憤懣不食，建泰進曰：「臣自度居中，無以分主憂，願馳自太原，出私財購死士，且以倡率鄉里擊賊，不用公帑，十萬之眾，可集也。」上大悅，即其所薦淩駟介松年郭中傑以從，馴以進士授兵部主事，松年改戶科給事中，中傑假副總兵為中軍。十七年正月二十六日，行遣將禮，先期駙馬都尉萬煒奉特旨告太廟土，臨軒手敕，代朕親征，加勞賜龍節一，尚方劍一，百僚皆侍班，金吾備法駕警蹕，御正陽門樓，光祿寺置宴，大合樂，御製詩餞行。建泰拜謝，上為之起，憑欄目送之，良久，乘輿乃返。是日大風揚沙，建泰就車，適數步而左駙折，觀者以為憂。進士程源私與駟曰：「賊過河全菁已騷動，若疾行可及，遲則不能支，若晉破，公雖行，無能為也。」既而曲沃陷，建泰家破掠氣奪，所過東光諸小邑，閉門不給餉，攻之始開。建泰疾甚，兵盡潰，猶豫畿輔不能進。上以建泰之行也，於二月朔，用工部尚書范景文禮侍郎丘瑜入輔，而藻德岳貢於二月二十六日受命特遺藻德以兵部尚書，兼工部，進文淵閣，為總河。岳貢以戶部尚書，兼兵部，進文淵閣為總曹，皆管屯練事務，駐於臨清淮揚，備南遷也。尋得旨中止，是月也，德璟演相繼罷。德璟之罷也，以光時享疏言練餉殃民，追咎首為此策者。德璟擬旨云：「向時聚斂，小人倡議搜括，致民窮禍結，誤國良深。」上不悅，召見，詰之以小人主名，德璟不敢斥言楊嗣昌，但以舊司農李待問為對。帝曰：「朕非聚斂，止欲練兵。」德璟曰：「皇上豈肯聚斂，因既有舊餉五百萬，新餉九百萬，餘復增練餉七百三十萬，當時部科實難辭責，且所練兵馬安在？薊督抽練兵四萬五千，今止三萬五千，保督抽練三萬，今止二千五百，保鎮抽練三萬，今止二三百。若山永兵七萬八千，薊密兵十萬，昌平兵四萬，宣大山西與陝西三邊兵名二十餘萬。一經抽練，將原額兵馬俱不問，並所抽亦未練，徒增七百三十萬之餉耳，民安得不困？」上曰：「今已並三餉為一，何必多言？」璟言戶部雖並三餉為一，然外州縣追比祇是三餉。上震怒，責以朋比，德璟力辨，諸輔臣復為申救，而倪司農尤璐至以鈔餉係本都職掌，自引咎，上始少解。德璟退，又言：「臣因近日邊臣，每言兵馬，只以練餉立說，或數千，或數百，抵塞明主，而全鎮新餉，兵馬數萬，概言不足，是因有練餉而兵馬反少也，臣私心恨之。又近日直省各官，每借練餉為名色，追比如火，致百姓困苦，遇賊輒迎，雖三餉並急，不止練餉，而練餉又甚，臣又私心恨之。益至外無兵，內無民，且並餉勸不能完故推咎於議練餉之人，冒昧愚戇，罪當死。」因引咎出直，上雖慰留之，竟以此去。〈（先是十四年，山西巡按御史陳純稟奏抽兵練餉之庠疏曰：「兵一加則人失其故居，無田園丘隴之戀，無父母妻子之依，思歸則逃逢，故則遺抽餘者既以餘薄白安於無用，抽去者又以遠調而不樂為用，伍虛而餉仍在，不歸主帥則歸偏裨，且樂其逃而利其餉。武允扣克既熟，則凡可以營謀轉升皆是物也，精神不用以束伍而用以扣餉，厚餉不用以養兵而用以營升，伍虛則無人而又安言練餉，靡則愈缺而安望其俗，此兩穹之道也」。）〉先朝詞臣，有經世之略者，莫過於海上徐文定公光啟，晉江蔣公德璟徐公農書及西洋火器諸法，皆講求以備國用，惜年老未及行施。蔣公於錢糧馬士之數，瞭若指掌，在上前亦能敢言。然上素惡直好諛，見延儒體仁嗣昌輩語多迎合，又狷巧捷給，而蔣不免於戇直，口操閩音，以此不甚合；然其時已危急，雖用之無益也。德璟去都諫，孫承直汪惟效爭之皆力，魏藻德亦以為言，然已先傳藻德為首輔矣。璟初以山西新陷，未敢輒去，又以在廷連章見留，避嫌即具疏辭。朝並汧相演雖同免，其得放在後，時幾輔寇騎已充斥，乃不果行。嗚呼！上之號咷求賢者，十有六年，至末造庶幾乎一遇。以今觀之，如蔣德景李建泰范景文之在政，本倪元璐馮元飆之備六卿，以視從前之古位者，相去遠矣。然必用闒茸斗筲之魏藻德，躐而處乎其間，則又何也？祖宗朝各邊養兵，全取給於屯監民運二者，其關支京幣，始自正統，訖於萬曆之末，亦止三百餘萬。今抽餉練餉，並舊餉約計二千餘萬，民窮財盡，而兵反少於往時。據德璟所陳，當時蠹國諸臣，真萬死不足以塞責。誠以主上之明察，若使德景效用如烏程宜興時，俾當寧早聞此言，且虛懷前席之恐後。不幸大勢已去，明知前人之蔽欺，不可勝誅。不得已責曲沃破家專征，訪通州以敵台城守，皆為目前支吾苟且計，其經久遠謀，非不深領其言，固以無可如何，佛於心而逆於耳。噫嘻！孰非時為之哉？君子不得不致恨於始用事之人也！〈（《綏寇未刻編》）〉
高皇建都金陵，命劉誠意相地，築前湖為正殿基，業已植椿水中；上嫌其逼，少徙於後。誠意見之默然，上問之。對曰：「如此亦好，但後不免遷都之舉。」時金陵城告完，高皇帝誠意視之曰：「城高若此，誰能逾之？」誠意曰：「除非燕子能飛入耳。」其意蓋為燕王也。皇帝又問誠意國祚短長？誠意曰：「國祚悠久，萬子萬孫方盡。」後泰昌萬曆子，天啟崇禎弘光皆萬曆孫也，果符其讖。〈（《剪燭叢編》）〉
李給諫清《三垣筆記》曰：「闖賊入京，命各官俱於二十一日廷見。是日各官畢集，一象獨仰大內，淚如泉注。四彝館有回回使者六人，亦召入，不拜，賊怒欲置之重辟。使者曰：『吾君知明朝天子，不知姓名；若歸告吾君，以貢來朝則舞蹈何辭？今無君命，故不敢。』賊終不能屈。」〈（《續表忠記》）〉
隋始設進士科，唐太宗御崇政殿試進士，呼之面試及第，始唱名；明皇末，始試詩賦並雜文帖經為三場。宋太祖賜屢試不第舉人出身，始放進士榜。太祖始分進士為三甲〈（進士分甲次自王世則榜始）〉，賜新及第進士綠袍靴笏，仍賜宴瓊林院。太宗始置武學，始詔進士預殿試者不黜落；哲宗詔進士專習經義，從此廢詞賦。〈（《古今原史》）〉
《文獻通考》唐時所放進士，每歲不過二三十人，士之及第者，未便解褐。入仕尚有試吏部一關，韓文公三試吏部無成，則十年猶布衣，且有出身二十年不獲錄者。自宋太祖太平興國二年，初即位，思振淹滯，賜進士諸科出身者五百餘人，皆先賜綠袍靴笏，賜宴開寶寺。第一等二等進士，及九經授將作監丞，大理評事通判諸州，其餘皆優等注擬，寵章殊異。薛居正等言取人太多，用人太驟，不聽。此太宗初一天下，欲以得士之盛，跨越前代，榮觀史冊；不知僥幸之心，欲速之習，中於士人者，且數百年而不可返矣。又考《通典》舉人條例四經出身，授監縣尉，判入第三等，授望縣尉，五經出身，授望縣尉，判入第三等，授畿縣尉，進士與四經同資。是唐時明經進士初除不過縣尉，至勝朝，則一入詞林，更不外補。二甲之除，猶為部屬，崇浮長惰，職此之鯀；其於唐人舉士之初制，失之遠矣。〈（《日知錄》）〉
洪武間，詔開科取士，定科舉格，初場各經義四書一道，三場策一道，中式者後十日以騎射書算律試之。立三場試格始此，後有增損。〈（《古今原始》）〉
洪武三年庚戌，始開科，就試者鄉舉士百二十三人，中式者七十二人。四年京畿復鄉試，尋又合諸省之士會試，凡二百人，中式百二十人。其三年所舉鄉試士，未及會試，悉授官；六年停罷科舉，十七年復頒行科舉，第一場試四書義三道，每道二百字以上，經義四道，每道三百字以上，未能者，試各減一道。四書義主《朱子集注》，經義，《詩》主《朱子集傳》，《易》主《程朱傳》，《書》主《蔡氏傳》及古註疏。其《易》之廢程而專用朱，《春秋》之廢張而專用胡，不知起於何時？然《程氏易傳》，人多有閱之者，至張洽《春秋傳》，今全本無有行世者，而習《春秋》者，且不知其名矣。〈（《彙書》）〉
明初三科，有四書疑問，仿元制也。洪武甲子，易以四書，名曰製義藝，本朝照行。康熙癸卯甲辰、丙午、丁未兩鄉會試，革去頭場，止用論文取士，論題仍用四書。己酉復八股製藝，至今遵行。〈（《應庵隨錄》）〉
近代取士法，首重科目，然宋朝試錄存二本，以其有朱文公、文文山名在也。科目重人乎？人重科目乎？〈（《晉州志》）〉
試官不刊實錄而自作文，則誤。閱文出簾宴，出題宴，五日一大宴，三日一小宴，甚誤。閱文蓋場中閱文之日甚促也，初九舉子入場，十一日始謄錄第一場文，十二日第二場出題又促矣。十五第二場文始謄進，二十外三場文始謄完，會取卷宴又促矣。二十九放榜，蓋草書已定於二十五六，在院閱文之日，不過半月，而飲宴之誤又間之，是以真才多遺。必減飲宴，寬以月日乃可。〈（《求字編》）〉
科第至二元，世必豔稱之矣。不知昔人有中四元者，唐崔元翰晚年取應並首捷京兆解頭，禮狀頭，宏祠敕頭，制科三等敕頭。〈（《說儲》）〉
北京解元，其初不盡北直隸人，如景泰丙子徐泰，正德丙子周光宙，嘉靖戊子馬一龍，辛卯馬從謙，癸卯沈紹慶，隆慶丁卯莊允中，俱南直隸人。正統辛酉章以占，甲子司馬恂，天順壬午鄭宏，弘治戊午孫青，辛酉謝丕，嘉靖壬午周襗，己酉孫鋌，俱浙江人。成化丙午羅玘，江西人。宣德壬子宋雍，隆慶庚午李廷機，萬曆癸酉柯梃，俱福建人。嘉靖丁酉，鄭光溥山東人。宣德乙卯鄒冕，河南人。嘉靖乙卯楊濂四川人。自萬曆壬子宋鳳翔以浙人領解，此後必北直隸人居首矣。南京解元，其初亦不盡南直隸人：如正德庚午許繼先，嘉靖戊子許仁卿，俱浙江人。洪武甲子廖孟瞻，丙子尹昌隆，永樂辛卯徐則寧，嘉靖壬子孫溥，俱江西人。洪武庚午黃文史，永樂戊子黃壽生，俱福建人。夫科場取士，期於得人，草非王臣，議者必欲區別之，名從公而實私也。〈（《兩京求舊錄》）〉
明鄉試直隸取百名，加國學三十名，又雜行五名。故曹鼐以典史觀糧赴京，中北直隸鄉試，而廷試為狀元，今無雜行應試者矣。〈（《耳談》）〉
曹鼐為典史，日夕讀書不輟，邑令戲之曰：「將欲中狀元乎？」鼐曰：「誠如尊諭。」〈（《明朝狀元譜》）〉
明狀元入閣辦事者十二人：胡廣、曹鼐、馬愉、陳循、商輅、彭時、謝遷、費宏、顧鼎臣、李春芳、申時行、周延儒。國朝傅以漸呂宮徐元文。〈（《玉堂叢語》）〉
明解元登狀元者十一人：黃觀、吳伯宗、林環、蕭時中、陳循、商輅、柯潛、彭教、謝遷、李旻、楊維聰。國朝解元登狀元者，胡任輿。〈（仝上）〉
明會元登狀元者八人：黃觀、商輅、吳寬、錢福、倫文敘、楊守勤、韓敬、周延儒。國朝會元登狀元者：韓炎、彭定求、陸肯堂。〈（仝上）〉
明狀元以直諫而被謫者三人，羅倫、張昇、舒芬也。羅倫論李賢奪情起復，張昇論劉吉，舒芬諫武宗南巡，此三人者，真可謂不負大科矣，三人皆江西人。〈（《客中閑集》）〉
前朝少年解元，廣西蔣冕十五歲。南直隸餘毅中，廣東馬拯俱十七歲。〈（《皇朝盛事》）〉
十二歲楊文忠廷和舉鄉試大理卿，朱奎太常卿，任道遜舉奇童，侍東宮書。十四歲趙中丞時春中經魁，楊文襄一清中鄉試。十五歲蔣文定冕中解元。十六歲王庶子臣登進士，何提學景明，張少師居正中鄉魁。十七歲李少師東陽舉會試太常，王學士獻，張宮傅燦，王守，郡廷幹，舉進士，馬工部拯太，太僕毅中俱舉解元，沐都督昂以戰功僉都督。十八歲趙中丞時春中會元，陳修撰景著中探花，王兵侍偉，楊文襄一清，王侍講洪，王參政慎中俱第進士，奇童洪鍾舉進士，是年卒，解學士縉中解元，殷少保士儋中鄉魁。十九歲李詹事泰，白中丞圻，楊文忠廷和，何少宰孟春，陳中丞耀，蔡尚書克廉，俱舉進士。二十歲費少師宏舉狀元，鄒司成守益，倫司成以訓，俱中會元，與戴編修大賓俱及第。解學士縉，向右都實，張學士益，王中丞雲鳳，胡司馬汝礪，李司馬昆盛，石都應期，李司徒如圭，何提學景明，王太宰用賓，方少保逢時，俱登第。二十八歲沭定遠晟封黔國公。〈（仝上）〉
胡忠安公濙為禮部尚書，自宣德丁未至景泰甲戌，凡十會會試，知貢舉官。〈（仝上）〉
一府七會元：常熟施顯，太昌吳代〈（即陸代）〉，長洲吳寬，吳縣王鏊，吳江趙寬，常熟瞿景淳，太倉王錫爵。〈（仝上）〉
中進士而祖孫父子相見者絕少，惟福建侯官縣林春澤正德甲戌進士，為建昌太守；子應諒嘉靖壬長進士，為戶部侍郎；孫如楚嘉靖乙丑進士，為廣東提學副使。浙江烏程縣董份嘉靖辛丑進士，為禮部尚書；子道醇萬曆癸未進士，為給事中；孫嗣成萬曆庚辰進士，為禮部郎中。祖孫父子，俱在一堂，而林氏尤享上壽，建昌一百四歲，侍郎八十歲，學憲自廣東告歸侍養。〈（仝上）〉
明三元者二人，其一商公輅，其一黃公觀。《正氣紀》云：「黃觀貴池人，宇伯瀾，一字尚賓，洪武甲子應貢入太學，發解南畿。辛未會試第一，廷對禦戎策，太祖嘉之，擢狀元，除翰林院修撰，後殉建文難。池州學宮中，三元扁尚存。」〈（《雞窗剩言》）〉
王疏庵塚宰有識鑒，一日在高平劉尹一相座，劉出其子鴻訓及同窗二孫一張，並館師王五人課藝請政。疏庵覽之，驚曰：「皆卿輔才也，安得萃處一室館師文雖工，福遠不及諸子。」後孫公居相。王辰進士，官戶部尚書。孫公鼎相戊戌進士，官副都御史。張即金銘，庚戌進士，官總憲尚書。鴻訓癸丑進士，官東閣大學士。其館師王家磯亦壬辰進士，選涇陽知縣，未仕卒於塗。疏庵之言竟不爽。〈（《蘇譚》）〉
明初歲貢生，在京中式者，必令出榜原籍張掛。嘗見《新昌志》載云：「禮部為科舉事，洪武十七年九月十三日，本部尚書任昂等官，於華益殿奏，聖旨在京鄉試，多有中求的國子監生，為他肯學，所以取中。似這等生員，好生光顯，他父母恁部裏出榜，於原籍去處張掛，著他鄉里知道，欽此！今將中式生員，開坐合行，出榜知會，須至榜者，浙江布政司紹興府新昌縣第十名蔡用強。」〈（《說郛》）〉
謝文正遷以解元會魁中狀元，而子丕復以解元會魁及第。倫二德文敘以會元中狀元，而長子通參以諒復領省解，次子祭酒以訓會元及第，此其最甚者也。黃行人乾亨子，御史如金，史僉事俊子，尚書道，毛文簡紀子太僕渠，張侍郎志淳子副使合俱父子解元。曾狀元鶴齡孫追，費狀元宏從子懋忠，羅文莊欽順從子程俱進士及第。孫文恪升及第而子鋌鄉薦第一，礦會試第一，兄堪武會試第一，至都督。劉尚書龍祖副使潔父刑部鳳儀俱鄉試第四人，龍及子郎中承恩俱第二人。葛少保守禮與其孫曦，俱山東解元，若兄弟高科甲。永樂甲申，周庶子述長史孟簡同科及第，正統景泰中彭文憲時中狀元，文思華中會元，然是從兄弟耳。楊文懿守成，尚書守址，劉文簡春參政台王文莊鴻儒，布政鴻漸，俱解元，而守址春復及第。其三兄俱諡。楊文光祿惟總己卯解元，辛巳狀元，而兄庶子惟傑丙戌及第，王太史賜爵會元及第，而弟鼎爵復會試第五人。〈（《皇朝盛事》）〉
武洪間，選秀才張宗濬等，隨詹事府左春坊官，分班入直文華殿侍講畢，近前說民間利害，田裡稼穡等事，間陳古今孝節忠信，文學才藝諸故事，日以為常。宣德七年，以故鴻臚寺為翰林院落成，諸殿大學士皆至習禮，不設西楊南楊座，或問之。應曰：「此非三公府也。」二楊以聞。上命工部設座，禮部敘次位，二楊始自內閣出坐諸學士。〈（《玉堂叢語》）〉
花綸初授修撰，年十八，詔許歸娶。練子寧送以詩云：「三月都門鶯亂啼，郎君春色上春衣，潘生況擬供調膳，張敞仍須學畫眉；南陌酒香銀甕熟，西湖月朗畫船歸，極知身負君恩重，莫遣心隨粉黛移。」〈（《堯山堂外紀》）〉
建文庚辰狀元胡靖，第二名王良吉水人，第三名李貫廬陵人，俱吉安府。而二甲第一名吳溥第三名朱塔，皆江西，溥又會元也。永樂甲申狀元曾宋，永豐人，第二名周述，第三名周孟簡，俱吉水人。二甲第一名楊相，第四名王直，俱泰和人。第二名宋子環，吉水人，第三名王訓，廬陵人，相又會元也。七人皆吉安府，內閣學士，讀卷七人，而五人者，解縉、胡廣、楊士奇、胡儼、金幼孜皆江西，其三人皆吉安府。〈（《皇朝盛事》）〉
永樂甲申科，廬陵周孟簡與弟述同登第，述在孟簡之前。太宗曰：「弟不可以先兄。」乃置述於後，此即二宋故事也。〈（《玉堂叢語》）〉
狀元任亨泰襄陽人，永樂寵遇特隆，命有司建狀元坊以旌之，聖旨建坊自此始。〈（仝上）〉
曾棨字子棨，五歲盡職象戲事，稱江西才子。永樂中，甲申狀元，其生洪武乙巳九月七日亥時；其孫追亦生洪熙乙巳九月七日亥時，年月日時皆同，因名追。成化戊戌追亦探花及第。〈（《堯山堂外紀》）〉
永樂初，曾棨赴會試，同鄉有劉子欽者，由省元至會元；將殿試，解縉在翰林會，間稱之曰：「狀元屬子矣。」子欽自負，略不少遜避，縉少之，密以題意示棨。明日廷對，棨策最詳，殆及萬言，遂擢第一。殿試罷，作詩有曰：「曉開三殿降絲綸，袞冕臨軒策小臣，紅燭影催金闕曙，紫霞香泛玉壺春，雲霄九萬扶遙近，體樂三千製作新，淺薄未能宣聖德，願歌棫樸播皇仁。」〈（仝上）〉
王翰林洪以總角登第，永樂喜甚，命禮部與行三加禮畢，赴瓊林宴。入官翰林，與王直王英齊名，稱三王。〈（《玉堂叢語》）〉
《皇朝盛事》云：「永樂甲申狀元曾棨永豐人，會元楊相泰和人，俱吉安府。嘉靖壬戌狀元徐時行吳縣人，會元玉錫爵，太倉人，俱蘇州府。本朝康熙丁卯，江南解元張兆鵬吾邑芳于人也。父仍休寧庠。庚午浙江解元吳筠歇溪南人。辛未狀元戴有棋吾邑奚溪人，會元張瑗祁門人亦一科同郡兩元矣。」〈（《禺青閣偶談》）〉
永樂中各省鄉試，多有儒士主考，而品官同考者。景泰二年會試莆田林文修撰也，而為主考；吉水劉儼侍講也，而為同考。當日重在衡文，故不序爵。〈（《棘闈記》）〉
永樂十六年戊戌會試，金溪王英為總裁，至八年庚子二十一年癸卯，復主順天鄉試。永樂十九年辛丑會試，吉水周述為總裁，至宣德七年壬子，復主順天鄉試。宣德五年庚戌會試，吉水錢習禮總裁，至七年壬子，正統六年辛酉，復主順天鄉試，皆先生會試，而復主卿試，後此則未聞矣。〈（仝上）〉
章孟端宣德間為御史時，多所彈劾，正統初權貴忌之，罷歸京師；士大夫以宋人贈唐子方「去國一身輕似葉，高名千古重如山」之句分韻作詩送之，送者皆被遠謫。不數年，孟端諸子連中進士，為京官，同處一邸，書春題於壁曰：「四壁金華春宴罷，滿床牙笏早朝歸。」人多羨之！〈（《山堂外紀》）〉
正統十三年，賜彭時、陳鑒、岳正等進士及第，出身有差，時於謝恩之夕，坐以待旦，隱幾而寤，竟失朝。糾儀御史奏令錦衣衛拿。禮部尚書胡濙出班奏，狀元彭時不到，合付錦衣衛尋，上是之。是科一甲三人，時稱為儒釋道狀元。彭時儒籍榜眼，陳鑒神樂觀道士，四十尚未娶，探花岳正早喪父嫡母不容避居興隆寺從僧，故云。其齒最少者，河南李太，父永昌見為太監。〈（《通紀補遺》）〉
正德丙辰第一甲第一名施槃吳縣人，第二甲第一名張和崑山人，第三甲第一名莫震吳江人，皆蘇州府。〈（《皇朝盛事》）〉
劉學士儼景泰中興北畿秋試，取江陰徐泰為解元。泰本富族，有欲更為親厚薦者，奏儼與泰有私，儼欲扣閽力辯，禮部請覆試。上從之，召五經魁士親試禁中，彌封以示閣老某，某取次折封，一與原榜無異，仍賜泰為解元，時目為欽賜舉人。〈（《西樵野記》）〉
景泰丙子鄉舉，吳啟文舉以《春秋》學生發解應天，徐泰士亨以《書經》監生發解順天，皆邑人同學。〈（《公餘日錄》）〉
彭華安福人，景泰五年會元，是科狀元孫賢河南人，榜眼徐溥宜興人，探花徐鎧武進人。賢面黑，溥面白，鎧面黃，時為鐵狀元銀榜眼金探花。〈（《狀元譜》）〉
天順癸未貢院火，甲申又火，舉人死者九十餘人。好事者為詩云：「回祿如何也忌才？春風散作禮闈災，碧桃難向天邊種，丹桂翻從火裏開；豪氣滿場爭吐焰，壯心一夜盡成灰，曲江勝事今何在？白骨稜稜漫作堆。」〈（《鶴江新語》）〉
天順壬午科，浙江東陽盧楷初為仇家所忌，陷入囹圄；至八月六日晚，甫得脫繫，計試事已無及矣。是夜大雨如注，水漲溢堤，次早撥船，又明日即抵武林，遂得應試，因書一絕於朝天門上云：「昨從和步撥船開，午過蘭江晚釣台；今日浙江樓上望，半千里路似飛來。」及放榜，乃冠多士。〈（《彙書初編》）〉
朱希周弘治丙辰狀元，年八十四，見嘉靖丙辰狀元朱大綬而歿。〈（《玉堂叢語》）〉
嚴州小郡也，成化初，商文毅輅以太子太保吏部尚書，翰林院學士，居內閣，姚莊敏公夔以太子少保為吏部尚書。又商公以乙卯解元，為乙丑會狀，姚公以辛酉解元，為壬戌會元，二甲傳臚。商公自修撰超入內閣，姚自給事中超拜侍郎。〈（《皇朝盛事》）〉
吳文定公寬少就塾，偶偕稚友二三，詣一土地祠嬉戲，書神座云：「土地無道，貶三千里。」既歸，其師夢有土地乞告曰：「令徒見譴，天曹筆也，無所施計，冀師為我釋之。」詰旦師訪諸徒得之，力命文定為洗滌之。文定復如祠，書免貶二字去。成化壬辰文定廷試首冠，位至少宰，掌銳事。〈（《野記》）〉
錢塘李子陽旻少有文名，成化庚子秋試八月二日，與同輩入學，晨參忽五色一鳥飛入明倫堂，盤旋不去。諸生喧縱聚觀，竟棲止於梁間二日，眾以此為文明之兆。子陽為詩慶之曰：「文采翩翩世所稀，講堂飛止正相宜，定因覽德來千仞，不但希恩借一枝；羨爾能知鴻鵠志，催人同上鳳凰池，解元魁選皆常事，更向天衢作羽儀。」是歲子陽果以經義發解，甲辰廷試第一。〈（《堯山堂外紀》）〉
羅倫字彝正，號一峰，既中會試於禮部，領卷時自言久於場屋，有志廷對，願增紙以畢所欲陳；禮部官壯其志，許之，謄真遂有三十幅。時李文達進讀羅卷跪久，李年高，漸至不能起，上命兩內臣掖之，是年羅遂大魁。至次科會試，亦有欲比羅例者，禮部官以為有意希望，不從，故至今惟以十三幅為式。〈（仝上）〉
唐皋字守之，徽州歙縣人，嘗夢與鄭佐同榜；時皋年已三十餘，而佐方生。後佐年十九，與皋兩榜皆同捷。〈（仝上）〉
唐皋在歙庠日，每以魁首自擬，雖累蹶場屋，而志不怠。鄉人誚之曰：「徽州好個唐皋哥，一氣秋闈走十科，經魁解元荷包裏，爭奈京城剪綹多？」唐聞之，志益勵，因題書室壁曰：「愈讀愈不中，唐皋其如命何？愈不中愈讀，命其如唐皋何？」又嘗見人所持便面，畫一漁翁網魚，題曰：「一維復一網，終有一網得，笑殺無網人，臨淵空歎息。」洎正德癸卯甲戌，果連捷經魁，狀元及第。〈（仝上）〉
倫文敘廣東南海縣人，由儒士中會元狀元，子以諒由儒士中正德丙子解元，以訓由儒士中正德丁丑會元榜眼，父子三人各占一元。且父子會元，又兩中鼎甲，皆由儒士，夫豈偶然？〈（《掄元小錄》）〉
弘治時南京龍霓精於文義，中壬子書魁。乙卯代金都御史澤子逵入試浙場，中第八，又與同中甲科。人有詩嘲之曰：「阿翁一自轉都堂，百計千方幹入場，金澤財多子孫劣，龍霓家窘手兒長；有錢使得鬼推磨，無學卻將人頂釭，寄與兩京言路者，好排閶闔說彈章。」其詩盛傳於時，後人人皆不容於清議，一止浙僉，一止太僕丞。今科場要令批首，立貢院門內，辨同試者面貌方入，蓋由此始。〈（《堯山堂外紀》）〉
永嘉江陵兩相公最得君，最強悍，其可恨處不少，卻有一最得意處。嘉典嘉靖乙丑試，會元唐荊川順之，狀元羅念庵洪先，江陵典隆慶辛未試，會元鄧定宇以一狀元張陽和汴州，四人何處得來？且同道同心，事座王不阿附，亦不抗忤，最為得體。〈（《湧幢小品》）〉
海鹽倪政字拱德，以鄉試訊興化學，終松溪諭。初興化生王譽者，政才之，故規砭不少借。秋試，譽禱夢九鯉神曰：「當問倪先生。」譽以先生必無好言，勉往一請。政怒應曰：「去中解元來。」譽喜甚，疾趨出，果發歸。〈（《海鹽縣志》）〉
三科場夢兆應否，萬有不齊，偶采一二則，以該其餘人。畢瑜為山東提學日，有張驛丞者，鄉試中式，瑜贈之詩曰：「一官恥不與清流，忙裏遺編自校讎，枳棘豈能留彩鳳，鹽車未必困驊騮；東藩領薦名初顯，西蜀題橋志已酬，脫卻樊籠入佳境，春雷萬里步瀛洲。」〈（《堯山堂外紀》）〉
萬曆十三年，詔起侍郎王錫爵為文淵閣大學士時，首相申時行吳縣人，次相許國歙縣人，三相同出南省，二相同一府。時行壬戌狀元，錫爵同科會元，國辛酉解元，三相各占一元。華州王庭詩兄弟三人，庭詩年十七中鄉舉，次弟庭撰年十六繼中，幼弟庭諭年十五亦中。三人皆早發，各占一歲，無同者，其後又各舉進士。〈（《說郛》）〉
許相國金陵鄉試，與王申二公偶同座，有相士過，指之曰：「元元元，首許終申。」果不爽。許貧時歲除，袖修金歸，憫投水婦贈之。方患無以卒歲，徘徊河西橋，休寧程爵遇之，高其義，厚贈且結姻焉，次年許即發解。〈（《嘯虹筆記》）〉
袁了凡初名表，萬曆丁丑下第，夢袁黃作會元，因改名黃。比下科登第，則會元袁宗道黃汝良次焉。了凡少時遇異人，知數前定，不復營求，而改名以希遇於不可憑據之夢；其於前定，尚在疑似間。〈（《蘇譚》）〉
萬曆丁丑張太嶽子嗣修榜眼及第，庚辰懋修復登鼎元，有無名子揭口占於朝門曰：「狀元榜眼姓俱張，未必文星照楚邦，若是相公堅不去，六郎還作探花郎。」後俱削籍，故當時語曰：「丁丑無眼，庚辰無頭。」〈（《掄元小錄》）〉
天啟間某進士，才大而數奇，以齒過知命，就童子試。其邑令某，少年高第也，見其老，意甚輕之。入衙為太夫人具述，且哂；母曰：「其文何如？」對以未閱，母不覺潸然淚下。令請故，母曰：「汝父攻苦一生，而不得附名於庠，賚志沒，故觸而悲耳。」令隨取其卷閱之，大為歎賞取冠多士，送府，太守亦訝其年，令乃具呈所以賞拔之故。太守亦取以冠軍，遂入泮，未幾舉於鄉，明年成進士，授京秩。後邑令以覲至京，病故，喪事皆出其經理。〈（《座右編》）〉
熊公廷弼已中武解元，因事為當道嗬責，大以為辱，折節為帖括遊庠。及赴省試，未獲錄科，路號於督學，請收遺才。督學為無錫鄒公以錄遺已周不允，能力大持其輿，輿夫俱倒。督學怒，立責三十板，出題命作文，意欲黜之。熊立就，不加點，文又大佳，督學喜，送入闈遂發解。後熊督南畿學，見鄒鄒踧踖若悔。公曰：「雷霆雨露，皆佩教誨。」歡然無復遺憾。〈（《蓉沚集》）〉
蔡公懋德視學江西，是時崇禎以登極恩，每學拔一人貢京師。公矢諸神，謝私謁；榜發，揭公重熙第一，陳公際泰次之。際泰為諸生時，其文播於朝鮮，與重熙皆舉進士，而重熙卒慷慨殉國難焉。先是蔡公素耳大士名，欲首拔之；日未午，有以全作五經文呈者，以為大士也，閱之，乃揭耳。少頃，大士果以卷來。公曰：「二卷俱佳，但揭卷《尚書》一藝稍弱。」意欲為首陳地也。揭應聲即於案頭復補二藝，公遂首揭。〈（《豹斑集》）〉
侯執蒲大梁人，年二十一，同兄執躬舉戊子孝廉，提學使者長垣李化龍謂曰：「吾授生時，獨未飲鬼漿，能前知；二字皆列卿，然長者聯第，次者當後十年。」執蒲果以戊戌登進士科。李行芳者，執蒲座主也，執蒲既第，數以文進，行芳輒揮不錄，最後私問其小豎；豎言獨見官進士應震文，則大喜耳。執蒲乃求應震為文三，行芳三稱善，既而歎曰：「官生雖善文詞，吾陰相之，其人後必敗。侯生器識當建大節，何其文之類官生也？吾不復相天下士矣！」〈（《壯悔堂集》）〉
正德崩，大學士毛澄迎肅皇帝駕至槁城，過橋偶爾橋崩，有碑出焉。碑文曰：「橋崩天子過，碑出狀元來。」毛乃弘治癸丑狀元也。〈（《堯山堂外紀》）〉
中州士人周見屢舉不第，一夕有神見夢曰：「汝須待未尚倫同中。」周覺而求諸校中，意不得其人。徒十餘年，乃有一尚倫入學，問其舉業漕然；其年周君未錚科，挈未同告考，周代未作，兩人俱入試，三場同，號房亦然。周中本房第一，未亦登科，周至膴仕，未至縣令云。〈（《升庵外集》）〉
明朝製藝，確有分兩作文者，閱文者皆可操券而取。一人出闈，得意甚，自以為會元矣。偶夜散步，聞有誤墮泥中者，大呼曰：「誰來救會元？」其人急往挽之起，抵其寓，閱文果高一籌，曰：「真恨事，我第二矣。」已而榜發果然。董宗伯思白將赴南宮，往辭其尊公，公歡曰：「兒入場須加意，我向決汝為元，今不隱矣；以吾前閱陶孝廉文，出汝上也。」宗伯謹受教，畜馬乘題，聚斂句已重頓矣，憶其尊公言，欲駕陶上，復改之。已而場中定元，以董平發不及陶，遂置第二。馮公夢禎會試年，有貴介子弟，預購闈題，聞某公與某公議，但曰：「斗筲子要之何用？」貴介子遂知為行已有恥三節矣。馮知之，邀一契友入西山，靜養半月，得一破曰：「聖人與賢者論士，而其所重者可知矣。」得意甚曰：「我會元矣！」已而出闈，遍訊同袍文，但聞其破曰：「不及我也。」發榜，果魁多士。湯宣城賓尹讀書山寺，上科某會元來訪傳衣缽者，偶過其地，見湯徘徊於寺廊下，忽疾書狂笑，大擊寺鍾無數，某公問之？則曰：「我作一元文，樂甚也。」索觀之曰：「是矣，但伯未盡善。」因指其隙。湯大服，請教，遂授以元脈焉。〈（《嘯虹筆記》）〉
正德間，揚州江都縣有啞人鄭姓者，一夕至南門，忽見空中紅光炳耀，仰視則天開眼也。隨拜隨喚，不覺聲出於口，自是不啞。揚州曹進士守真云：「啞巴乃其父之相識，因天開眼一拜，而遂有聲音。」〈（《萬青閣偶談》）〉
正統元年，兩京設提學御史，各省設僉家，彭勖永豐人，往南直隸松江府應試，取十五人，華亭七人。或以為少，請益之，不許，曰：「吾所取皆決科，若是足矣。」及秋榜出，錢溥第一，徐觀第三，張恭第五，所遺者華亭二人耳，其精鑒如此。此後南畿督學最著者，毋若衡水楊宜，與我浙江山之趙鏜楊拔瞿昆湖趙拔申許王三相國。鏜以僉都卒於家，三相方在朝，分作墓誌傳表，亦盛事也。揚至總督侍郎。〈（《湧幢小品》）〉
馬狀元鐸母馬氏妾也，嫡妒不容，再嫁同邑李氏，復生一子，名馬，亦中狀元，御筆於馬旁加其字名騏。越三日，臚傳凡三唱，無應者，曰：「即李馬也。」騏乃受詔，每報刺騏字，黑書馬，朱書騏。〈（《笑史》）〉
董尚書潯陽公，三世四進士；庚午科公之長孫青芝，先父釋褐。報至，公攜杖往視子舍；時隆山夫人，以夫不獲第，方按几大慟。公慰之曰：「汝子幸已貴，何哭為？吾子不第，是吾痛耳！」不覺涕淚交下，次科隆山亦第。〈（仝上）〉
李于鱗子駒敏慧能文，有聲歷下，王元美屬司理魏允孚，因秋闈之便，拔之曰：「雖私亦公也。」未在場中檢之，朔日不可得，既放榜，見駒卷委於櫃下塵上，中七作皆佳。駒未幾病歿，無子，於鱗之白雪樓，竟屬他人。〈（《蘇譚》）〉
浮碧山之神，惟東嶽最靈，凡以夢祈者，應如響。邑中有父子同應鄉試者，禱於嶽，以夢示曰：「汝往問秦棗三孺子可矣。」二人未解所謂，偶下山，見一丐婦浣於河，問之曰：「秦三棗孺人者為誰？」其婦強目吒曰：「汝奚問為？」蓋此婦與邑少年秦棗三狎，故有是號，忽聞其語而心怪之。二人猶未悟，對曰：「吾欲問我父子誰中？」其婦罵曰：「入你娘的，倒會中。」其年父果中。〈（《笑史》）〉
乙卯年，南場中有魚見於圊；魚水族也，水至潔也，而汙穢至此。又見於場中，此文明失位之象。次年丙辰會試，沈同和以代筆中第一名，代筆者趙鳴陽中第六名，俱吳江人，事發按問，並罪除名。吳為水國，遂應其占，亦一厄運也。蘇州人為之語曰：「丙辰會錄，斷麼絕六。」蓋名次適應其數云。趙最有才情，特以館穀落其度中，代筆者往往有人，皆無他異，所未有幸有不幸也，似宜未減。〈（《湧幢小品》）〉
江西吉安府自開科至嘉靖三十八年己未，六十科中式者七百八十八人，狀元十一人，榜眼十一人，探花十人，會元八人，解元三十九人，官至內閣者九人，一品者六人，尚書二十二人，得諡者二十五人。〈（《耳談》）〉
壬戌前一歲，武昌屠者夢天榜狀元徐時行也。隔江即吾里，一生同此名姓；屠物色待之，勞以羊酒，月貽供養曰：「相公必是狀元，異時無相忘。」生才下中大悅，遂猛進學，適當榜發，乃姑蘇申相國時行，始尤徐姓，而生以病進學，嘔血卒。先伯氏為相國同榜進士，嘗向相國言，為絕倒。〈（仝上）〉
姑蘇有儒童許潤嘴垂老尚未采芹，偶伴某公子計偕入都。公子昵一伎甚狎，無心入場屋，戲謂許曰：「代我會試何如？」許懼獲譴，曰：「無傷也，自監臨及內外簾，皆親故，聞唱我名，必代庇護耳。」既入，乃坐天字二號，謹垂簾不敢出頭，恐人覺其替身也。天字三號，亦蘇州孝廉，於入場先一夕，夢人告曰：「汝若坐天字二號必中。」既微差，甚悵悵，試識認坐二號者何也？驗其應否！既揭簾，認其為許闊嘴大駭，許急以實告，且善言求之，隔號生曰：「若欲不張楊，請換二號與我坐。」不得已從之。已而至晚，竟不能成一字，又來問許？許七藝已草完矣。隔號生曰：「與我七草，方不叫破。」又從之。然許終恐負公子托也，更草七藝，為之塞責。榜發公子與隔號生俱捷南宮，共謀所以報許，許曰：「大福不再，功名非所願也。任我意，飽暖於二家可耳。」知其事者，謂一童生中兩進士。〈（《鵬升集》）〉
古今名稱之盛，王謝尚矣。唐如張說三世宰相，明如靈寶許氏一門皆貴，希遇也。我朝建興，人物之盛，亦有足述者，父子尚書，王崇簡王熙，宛平人，兄弟總憲，徐元丈徐乾學崑山人，父子同時總督，白色純白秉貞，遼東人，一榜三鼎甲，馬世俊狀元，鮑亦祥榜眼葉方靄探花，江南丁酉科方月江尤所取也。一門三鼎甲，徐元文狀元，徐秉義徐乾學俱探花，同榜。一縣兩宰輔，山東益都孫廷銓馮溥，俱己卯科。洪承疇以內閣經略五省，吳興祚由知縣三年，升總督，皆異數。〈（《梅窗小史》）〉
金進士居敬未遇時祈夢於少保墳，夢語之云：「對陸生之策。」淹蹇數科，乙丑捷南宮，殿試日未，陸肯堂曰：「一狀元定屬君。」問何以知之？遂述其夢，已而果然。〈（《棣園新語》）〉
一書生禮奎神虔甚，同儕戲以經書文七首置神前座，書生得之，喜曰：「神賜也！」稽首受而讀之。及試，命題一如所讀，竟登第。又荊溪周處祠（土人號處周王）有見像蒙垢者，手拂拭之；其人素羸，忽覺神旺，後以勇聞，人謂得周默助云。〈（《說儲》）〉
天啟壬戌狀元文公震孟，未及第時，以孝廉作教，事先聖篝極誠敬，朔望瞻禮，儼然如在。春秋丁祭，則致齊禮祀，凡籩豆之類，無不先期躬親潔濯，如是者三年。一日丁祭，見宣聖空中伸一巨手，取芹菜而起，見者咸驚神異，次年公遂及第。〈（《鋒書》）〉
建昌斯孝廉始赴省試，夢神謂曰：「臬司掾某，為汝座師。」醒大不樂，曰：「試何與桌司，且掾何為者？此不捷兆也。」入省訪臬司，果有是掾，因與往還，致殷勤掾亦不省夢所謂。揭曉前一日，監臨以藩司掾填榜，恐匿弊蠹，忽召臬司此掾入填名。至半，忽二廣文爭卷，一曰：「斯某卷好。」監臨曰：「好。」掾遂填注，一曰：「某卷尤好。」監臨曰：「果尤好。」掾曰：「已填斯某矣。」曰：「汝知是何斯字？」曰：「是斯焉取斯斯字。」監臨曰：「莫非天定？」遂罷爭。蓋掾因往還熟姓名也。其見夢也有故，不獨其言驗而已。〈（《耳談》）〉
順治丁酉科，以江南試場榜發，諸生哭於文廟，有以首題作為黃鶯兒歌之者，其詞曰：「命意在題中，輕貧士，重富翁。詩云子曰全無用，切磋枉工，往來要道，其斯之謂方能中。告諸公，方人子貢，貨殖是家風。」上聞，並北場皆嚴處分。〈（《雞窗剩言》）〉
壽州葉甲，丁酉中式第七，後緣事改名漟，入學補廩。康熙戊午，金陵鄉試，語同寓休寧戴錫蕃曰：「吾夢場中首題是點爾何如一節，」並囑其從遊王宅三王鑒各作一藝。戴以舊題熟擬，未必出，置之。是科首題抑為之不厭三句，夢弗驗也。越三年辛酉，二王復科已，戴又與同寓，因問其師，葉則去年七月作古矣。是科首題果點爾何如一節，出場時二王相告以為異，是科戴中副車。〈（《懷秋集》）〉
楚士某，常夢人謂曰：「號舍居左者中，則汝始中。」而屢科無居左中者。及齒長途窮，破釜猛進，而夢不已，再入棘，問居左者文藝，昏然不省，則大哭曰：「此生其休矣！」因信筆重作七藝，貽居左者，是人尚謂苦己，妨其曳白，出而亦為謄寫畢，然是人常夢己中半邊解元。榜出果同中，而士解元。中後，是人發憤績學，名幾與士軋。〈（《耳談》）〉
順治丁酉科，豫章一士子入闈中，作文繕寫已畢，甚覺慊意。忽見魁星跳舞其前曰：「汝今科狀元也，可書狀元二字於我掌上。」士子大喜，捉筆才書一狀字，魁星倏以手反撲，印於卷面而去。此卷因是不得謄進，蓋士子頗善吏筆也。〈（《訒庵偶筆》）〉
嘉靖間，有南人劉勝義者，設帳永平灤州入籍，中北直隸鄉試，以冒籍被攻除革。隨入南籍，中南直鄉試，以在外年久，又被攻除革。乃自叩閽請旨，準在何處考試？隨蒙奉旨批云：「狀元天下有，兩舉世間無。準為進士。」〈（《冶溪亭閑筆》）〉
商伊尹壽百有五歲，卒於仲丁之世，見《竹書紀年》。周太公壽百有十歲，卒於康王六年，見《金石錄》。漢竇公本魏文侯樂官，至漢文帝時，二百八十歲，見《懷瓘書斷》。魏羅結壽百三十歲，趙逸五百歲，見《北史》。唐李元爽一百三十六歲，見《白樂天集》。蜀范長生先事劉玄德，至李特時一百三十餘年，嶺南雞窠老翁年二百餘，宋譙定百三十餘歲，猶橫經授易，見《蜀志》。然則彭祖之壽，豈誣哉？〈（《升庵外集》）〉
昔有行道人，陌上見三叟，年各百歲餘，相與鋤禾莠。往拜再三問，何以得此壽？上叟前致詞，室內姬粗醜，二叟前致詞，夜飯減數口；下叟前致詞，暮臥不覆首。旨哉三叟言，所以壽長久。〈（《客中閑集》）〉
高皇帝召耆老謁見，而崑山周壽誼居首，年一百十三歲，賜宴及鈔幣。天順中，召京師人百四歲，茹大中入見，便殿賜宴。順天府賜冠帶襲衣，命禮部尚書姚夔造其第賀之。成化中，韓王奏群牧所千戶朱政曾祖年一百歲而終，祖全一百二歲，父鏞八十二歲，見存三代，皆以千戶致仕。詔全鏞俱進階宣武將軍，各賜羊酒白米二石。弘治中，吾州毛弼年百歲，而孫澄狀元及第，有司馬為蓋人瑞狀元坊，盛事也。〈（《皇朝盛事》）〉
崑山周壽誼年一百十三歲，生於宋而鄉飲於洪武六年，子孫皆有百歲，家建世壽堂。六世孫震正德中令鄱陽，出寺壽卷，士夫多題詠之。〈（《中洲野錄》）〉
胡忠安公濙天順初年，年八十二休致。其弟克恭克寧克誠並年逾七十，蒼頭白髮，燕樂一堂，遂扁曰壽愷，一時以為榮。〈（《駒陰冗記》）〉
世言眉毫不如耳毫，耳毫不如老饕，此言老人饕餮嗜飲食，最年老之相也。此語未必然，某見數老人，皆飲食至少。其說亦有禮，內侍張茂而每食不過粗飯一盞許，濃膩之物，絕不向口，老而安寧，年八十餘卒。茂而每觀人，必曰：「且少食，無大飽。」王皙龍圖造食物，必至精細，食不盡一器，食包子不過一二枚耳，年八十卒。臨老尤康強，精神不衰。王為餘言食取補氣，不饑即已，飽生眾疾，至用藥物消化，尤傷和也。劉幾秘監，食物尤薄，僅飽即止，亦年八十而卒。劉監尤喜飲酒，每飲酒更不食物，啖少果實而已。循州蘇侍郎每見人，即勸令節食，言食少即髒氣流通而少疾。蘇公貶瘴鄉累年，近六十而傳聞亦康健無疾，蓋得其力也。蘇公飲酒而不服藥，每與客食，未飽已舍七飭。〈（《續明道雜志》）〉
王翁湯陰人，年一百八十，而肌膚綽約若處子，且豪飲，數斗不醒。常過胡孝廉元瑞，座間尚出諸名流贈章索題，元瑞為作長歌，所謂：「自言今年一百八十，九朝舊事盤心胸，高談宏正儼目睫，信陽北地俱見童。」則李少君為數百歲人，能識武君座中九十餘老人，言與其大父遊射處及齊桓公時銅器，信有之也。而好詞賦，遊五嶽，則又奇矣。〈（《耳談》）〉
巴陵老人年一百八十歲，誕入山中，人競舉觴，鼓吹喧沸。適楚直指毛公過其地，聞之，問知其故，因屏騶從，獨騎詣之。人見尊官至，皆奔避。公曰： 「無然，吾謁壽星耳。」然主者數人，皆龐眉皓髮，莫別誰是老人。數人對曰：「家君尚未出，」蓋皆其子也。及老人出，顏貌益異，酒數行，老人問曰：「大人何名？」曰：「我名伯溫。」老人曰：「是矣。我少時有劉伯溫者算我命，題數字紙上曰：『汝一百八十歲，有人與我同名字，是人來，汝謝世。』」因返舍沐浴，端坐而瞑，公亦呀歎而返。楚萬戶劉子才傑談雲中大中丞梅公祖母熊太宜人，年百歲，台司為建百歲坊。其祖太守公，年九十二，曾祖並母年各九十三四；一門上壽，古所罕有，而金紫蟬聯，羅列堂下，又難矣。中丞父南山公壽七十，飲食房帷如常，其於百歲，不必君平可卜矣。〈（仝上）〉
洛陽劉太史健初生月餘，有僧過其門曰：「此兒七死不死，過了四十，官至一品，壽過一百。」後讀書古廟，一夕風雨敗壁，壓體，明日方得出，一也。鄉貢入京，為盜縛於雪地，凍餓幾死，二也。會試場中失火，犯烈焰而出，三也。飲酒友家，主人恐客散去，鎖閉大門，一時火起，客多死火而得獨全，四也。傷寒死去三日而蘇，五也。過海封王舟壞，漂蕩幾死，既而得生，六也。一日晝寢，有貓過身側，為霹靂震死，因驚死，逾時乃醒，七也。是皆四十以前事，後則日受封爵。孝宗朝，以為首相，正德二年去位，累朝贈秩至太師，年百七歲卒，或云年九十四。〈（《七修類纂》）〉
范蜀公將薨數日，髮眉皆變蒼黑，眉目鬱然如畫。先君雨淮公自解組以來，多講出世之術，迄髦年眼目昏花，不能見物。康熙壬寅，年八十二歲，將易簀，神彩精爽，兩目炯炯，遍呼子侄輩矚視之，乃薨。此事與范蜀公同東坡嘗云：「平生虛心養氣，數盡神往，而血氣不衰，故發於外如是耳。」〈（《梅窗小史》）〉
明山東掖縣人趙耀官吏部尚書，胞弟煥左都御史，弟某孝廉，一門顯赫。耀歸省時，父母皆八十餘，人咸以為榮。國朝刑部尚書李化熙長山縣人，胞弟李文熙掌河南道御史，以其母一百零一歲，請旨建坊。杭州黃相國機母亦百歲餘，建坊於門曰：「百歲壽母之門。」貴而且壽，真為難得。〈（《麗草亭集》）〉
天聰三年，車駕至海州，閱視城垣，命葺其傾頹者。海州有一漢人，年一百三歲，妻一百五歲，子七十三歲，其族皆持齋。上聞之，命其父子來見，謂海州守臣曰：「此老人可令在廟中奉祀，以終餘年，勿得擾害。」仍賜之牛種。〈（《麗草亭集》）〉
顓頊十歲而為少昊相，帝嚳十五而為顓頊相，唐堯十五而為帝摯相，甘羅十二而為秦上卿，介子推十五而為然相，韋康成十五而為郡主簿，司馬元顯高澄俱十六開府輔政，崔英十七而為符秦諫議大夫，子奇十八而為齊東阿守，張緬十八為漢淮南守，賈誼十八為博士，終軍二十為謁者。〈（《宛委餘編》）〉
方孝孺髫齡已善屬文，雙眸炯炯如電，讀書十行俱下。目積寸許，見典冊所載聖賢名字，或良相將貌形，輒默記，欣然有願慕之志，鄉人呼為小韓子。〈（《玉堂叢語》）〉
對偶之佳者，曰：九州四海，悉主悉臣；億載萬年，為父為母。　平生能著幾輛屐？長日惟消一局棋。　有文事，有武備，與神為謀；無智名，無勇功，惟聖時若。　數點雨聲風約住，一枝花影月移來。　柳搖台榭東風軟，花押欄杆春晝長。　勸君更盡一杯酒，與爾同消萬古愁。　天下三分明月夜，揚州十里小紅樓。　黎園弟子白髮新，江州司馬青衫濕。　臨邛道士鴻都客，錦裏先生烏角巾。　屋簷下天燈，樓板上地鋪。　丈夫不學曹孟德，生子當如孫仲謀。　三光日月星，四詩風雅頌。〈（《稗史》）〉
五行金木水火土，四位公侯伯子男。　老鼠上栗樹，吃栗落殼；螃蟹入菱池，擒菱鉗蓮。　尼姑田裡馱禾上，女子房中抱繡才。　和尚牆頭遞酒，必是私沽；道童鍋裏燒茶，何須礶煮？　吳先生飲酒，倒口便吞；謝書辦要錢，抽身即討。　棋客著棋，著著著出好著；藥工員藥，員員員得能員。〈（《嘯虹筆記》）〉
解學士縉少年發解及第後，偕伴至妓館，妓知其才名，乃瀹茶止一甌，而三分之以進曰：「三分分茶，解解解元之渴。」解應聲曰：「一朝朝罷，行行行院之家。」〈（《莫氏入林》）〉
解學士七歲時，一友人持其父影而至，解橫書圖畫禽獸，友甚不樂。於是續云：「圖公之像，畫公之形，禽中之鳳，獸中之麟。」友笑而奇之。〈（《堯山堂外紀》）〉
解學士幼，母孀居，苦裡胥催征，具訴縣宰，並係以詩，有「他年諒有相逢日，好把春風判筆頭」之句。邑宰即指望堂邊小松為題，令再賦，應聲曰：「小小青松未出欄，枝枝葉葉耐霜寒；如今正好低頭看，他日參天仰面難。」宰奇之，遂蠲其稅。〈（仝上）〉
傅黃門凱出使外國，道經仙遊縣九仙祠，黃門虔禱，夢有孺子歌云：「青草流沙六六灣。」及天界，燕享殊隆，國王令主客者謂曰：「黃河濯水三三曲，願天使為我對之。」黃門應以夢中句，國王驚服，盡以珍寶奇玩厚遺而還，蓋華有九曲，而彼國亦有三十六灣也。〈（《征夢錄》）〉
永樂中，江南一太學生需選京師，見邸間題云：「客眠孤館，夢魂常到故鄉來。」一日閣中傳旨云：「人立斷橋，形影不隨流水去。」生以壁間句奏對，得官。〈（《堯山堂外紀》）〉
都憲韓公雍巡江西日，方鞠死獄，忽誦句云：「水上凍冰冰積雪，雪上加霜。」一囚曰：「空中騰霧霧成雲，雲開見日。」公稱善，為減死。〈（《駒陰冗記》）〉
于肅湣八歲時，衣紅衣馳馬，有鄰人呼其名，戲之曰：「紅孩兒騎馬遊街。」公應聲曰：「赤帝子斬蛇當道。」〈（《對譜》）〉
于肅湣幼時，其母梳其髮為雙角，僧人蘭古春見之，戲曰：「牛頭喜得生龍角。」公即對曰：「狗口何曾出象牙？」公回對母曰：「今後不可梳雙角矣。」 他日古春過學館，見公梳成三角髻，又戲曰：「三角如鼓架。」公又對曰：「一禿似擂槌。」古春遂語其師曰：「此兒救時之相也。」〈（《三異人書》）〉
徐晞為郡吏，偶隨守步庭墀中，見一鹿伏地，守云：「屋北鹿獨宿。」晞應聲曰：「溪西雞齊啼。」守遂不以常禮遇之。〈（《韻林》）〉
儲罐初遊州庠，不循矩度，學官示以句云：「賭錢吃酒養婆娘，三者備矣。」儲應聲曰：「齊家治國平天下，一以貫之。」已而舉應天癸卯鄉試第一，甲辰會試第一。比廷對，雚以三元自期，內閣聞其自負，乃抑置二甲第一。自後勵行檢，務文學，遂得全終身名。〈（《堯山堂外紀》）〉
楊文襄八歲時，以奇童薦，大宗伯姚夔獨器之，疏補翰林秀才。憲宗命內閣選師教之，受業於黎文僖公。成化戊子，年十四，中順天鄉試時，已抗顏為人師，有文中子之風焉。〈（《玉堂叢語》）〉
林舉人章字初文，福清人，七歲能詩，塾師試題群羊，應聲而就，落句云：「會從北海風霜裏，伴過蘇卿十九年。」又題韓文公像云：「獨立藍關雪，回看秦嶺雲；非幹馬不進，步步戀明君。」塾師歎曰：「此子他日必忠而苦節者！」〈（《列朝詩集》）〉
袁相國履善六歲時，與群兒戲，自稱小相公。潞溪彭公見之，出對云：「願為小相。」袁即答云：「竊比老彭。」厥後相國年登耄耋，童云遂成讖語。〈（《珊瑚網》）〉
翰林舊有句云：「賓之（李酉涯字）訪東之，（江朝宗字）東之賓之。」適陳啟東謁選至，吳文定以扣之，答曰：「回也待由也，由也回也。」西涯為之擊節。〈（《對譜》）〉
紅荷花，白荷花，何荷花好？黑葚子，赤葚子，甚葚子甜？〈（《客中閑集》）〉
李西涯與程篁墩過採石，西涯曰：「五風十雨梅花節。」篁墩曰：「二水三山李白詩。」〈（《神童集》）〉
林莊敏公九歲時，邑宰謁其尊人梅所先生，公侍側，有白犬在門顧梅所。宰出句云：「白犬當門，兩眼睜睜惟顧主。」公曰：「黃蜂出洞，一心耿耿只隨王。」宰歎曰：「公輔之器。」〈（仝上）〉
紹興董元雲南太守復次子也，八歲詠胡桃曰：「形狀如雞子，剛柔實未分，擘開混沌殼，渾是一團仁。」《梅月》曰：「夢覺羅浮夜已闌，碧天雲靜月團圓；玉人不學桃花面，淨洗紅妝鏡裏看。」真楷草書歌賦序記，及三場文字，無不精妙。弘治己卯，張御史請照李東陽程敏政楊一清洪鍾事例，送翰林院讀書。疏上，上召試不如式命還籍，充會稽縣學生，更名玘，乙丑會元。〈（《堯山堂外紀》）〉
王文恪公年十二，能書，有以呂純陽渡海像求題者，公援筆書云：「扇作帆兮劍作舟，飄然直渡海洋秋；饒他弱水三千里，終到蓬萊第一洲。」〈（《神童集》）〉
王陽明年十一時，過金山寺，龍山公與客酒酣賦詩未成，陽明從旁曰：「金山一點大如拳，打破維揚水底天；醉倚妙高樓上月，玉簫吹徹洞龍眠。」客驚異，復使《賦蔽月山房詩》，隨應曰：「山近月遠覺月小，便道此山大於月；若人有眼大如天，還見山小月更闊。」〈（《堯山堂外紀》）〉
楊公繼盛鄉塾讀書，師出，群童為迷藏戲，師歸怒曰：「藏形匿影，能屬對者免責。」公曰：「顯姓揚名。」師許字以女。〈（《三異人書》）〉
嚴嵩十二歲遊郡庠，有提學為句曰：「玉關千里，鄉心一片雨絲絲。」嵩曰：「金闕九重，聖壽萬年春蕩蕩。」〈（《續白眉故事》）〉
施槃年幼而貧，謁張都憲，張曰：「新月如弓，殘月如弓，上弦弓，下弦弓。」槃應曰：「朝霞似錦，晚霞似錦，東川錦，西川錦。」張即招與子同學。〈（《堯山堂外紀》）〉
陸貞山粲有對云：「棗棘為薪，截斷劈開成四束；閶門起屋，移多補少作雙間。」粲兄采亦善屬對，東郊巡按蘇松許御史戲云：「北台東御史，西人巡按南方。」采私對云：「冬官夏侍郎，春日辦完秋稅。」又一對云：「嗬硯作書，口內風雲生黑雨。」采亦屬云：「鋪牌得快，掌中天地現金星。」〈（《巧對彙書》）〉
李空同督學江西，有士子適同其姓名，公呼前出一對曰：「藺相如司馬相如，名相如，實不相如。」其人應曰：「魏無忌長孫無忌，彼無忌，此也無忌。」〈（《堯山堂外紀》）〉
坡公曰：「栗破鳳凰見。」佛印對曰：「藕斷鷺絲飛。」佛印曰：「無山得似巫山好。」坡公對曰：「何葉能如荷葉元？」子由曰：「不若何水能如河水清？」〈（《稗史》）〉
戲台賣茶棚下，溪西俞老人作聯云：「足固在勞，胡不令腰一息？眼宜縱飽，亦當為腹三思。」其自壽六十云：「非無意於求安，胎投已定；何以知其必壽，膽未全嘗。」添足古句云：「天下無不是底父母，無父母日方知；世間最難得者弟兄，有弟兄時不覺。」〈（《嘯虹筆記》）〉
李時嘗以臘雞獨擅江南味戲夏言，言即應以響馬能空冀北群。人嘲江西以臘雞。畿輔以響馬，故二公各指所籍為戲。〈（《噴飯編》）〉
陳啟東震長洲人，善屬對。人以拗頸葫蘆四字命對，未就；方沐浴，偶得空心蘿蔔對之，喜躍盆為破。啟東訓導分水，一人題橋云：「分水橋邊分水吃，分分分開。」啟東過而見之，續曰：「看化亭下看花回，看看看到。」皆其邑地名也。陸文諒參政浙藩，與啟東飲，見其寡發，戲之曰：「陳教授數莖頭髮，無法可施。」啟東曰：「陸大人滿臉髭鬚，何須如此？」陸公大賞歎。〈（《稗史》）〉
一審官怒生員詞{穴友}，出對云：「兩猿截木，山中小猢猻，焉能作對？」應聲曰：「匹馬陷身，泥內老奇生，怎得出蹄？」〈（《對林》）〉
古對以文字分合者，如鉏麑觸槐，甘作木邊之鬼，豫讓吞炭，終為山下之灰。閑字多，未為佳句，不若陳亞有心終是惡，蔡襄無口便成衰。二人土上坐，一月日邊明。半夜生孩，子亥二時難定；兩家婚配，己酉一日為佳。近又聞有云：「人曾作僧，人弗能以為佛；女卑為婢，女又可以為奴。」〈（仝上）〉
王公世貞幼見鬻刀者，師命作詩輒云：「少年醉舞洛陽街，將軍戰死黃沙漠。」予幼以儒童應試，時廖經歷以貢途攝縣，命予對，八歲兒童，豈有登科之志？予應云：「三年經歷，料無報國之心。予怒其詞嫚，故借音以誚之。又一日，遇予於途，復召試對雞鳴犬吠占稠密，予對曰：「鳳舞龍飛識太平。」郡守蕭公知之，方入試，公問曰：「童子能對，抑亦能詩乎？」曰：「能。」曰：「汝詠童子手中筆。」予應聲曰：「筆與大人同；今日能揮墨，他年定著紅。」蕭公大賞，即以予文薦之，學使列名庠校。〈（《彭比部集》）〉
李膺召入內廷，過門高，中貴曰：「神童腳短。」李膺言：「天子門高。」遂肄業翰林。孫公承恩五歲，吳一齋公指紅燭試題，即答云：「色似朝霞，光同夜月。」吳歎曰：「此華國之器。」洪舍人鍾四歲善大書，憲宗召見，命書：「聖壽無疆。」鍾捉筆不下，上曰：「汝容有不識者乎？」鍾頓首曰：「臣非不識，第此字不敢於地下書耳。」即令內侍舁幾，一揮而就。〈（仝上）〉
王侍郎道亨年十二，《詠古墖》云：「浮屠何代建？峭拔入雲端，絕頂登臨處，摩娑星斗寒。」劉中行見而奇之曰：「寇萊公舉頭紅日句，或不過是。」〈（仝上）〉
有才士偶成一對云：「冬夜燈前，夏侯氏讀《春秋傳》。」久未有對者，後請乩仙，以此問之。方對曰：「東門樓上，南京人唱《北西廂》。」〈（《痂留編》）〉
漢曹大家班昭續成《漢書》，崔篆母師氏封義成夫人。秦竇滔妻蘇若蘭，齊劉孝綽三妹，陳女學士袁大舍等，秦韋逞母宣文君，唐女學士宋若萃若昭若倫若華若憲，闕圖南妹為不櫛進士。婦人能文者，類不勝舉，要當以蘇若蘭為冠。〈（《嘯虹筆記》）〉
唐三原孟媼號張大夫，夫死續夫，事郭汾陽，七十二歲仍生二子，百餘歲卒。李抱玉青衣石氏，冒封國子祭酒。齊女子婁逞仕至揚州義曹從事。〈（仝上）〉
隋室既受周禪，蘇威遁歸田裡，可謂節矣，而終失身於僭偽之朝。宋議立異姓，秦檜抗言見執，可謂義矣，而終誤國於渡江之後。王莽篡漢，其女為孝平後，稱疾不起，守志終身。曹丕篡漢，其妹為孝獻後，以璽抵軒，涕泣橫流。楊堅篡周，其女為天元後，憤惋不平，形於辭色。徐誥篡吳，其女為太子璉妃，聞呼公主，則涕泣而辭。司馬炎篡魏，其諸祖安平王孚自稱有魏貞士，不豫廢立之謀略。武篡唐，其侄安平王攸緒棄官不受其賜，歸隱嵩山。朱溫篡唐，其兄廣王全昱責其滅唐社稷，知有覆宗之禍。此三男子四婦人者，不韙其親，可見天理人心之不泯矣。〈（《蜩笑偶言》）〉
女學士，孔貴嬪也，女校書，唐薛濤也，女進士，宋女郎林妙玉也，女狀元，蜀黃崇嘏也。崇嘏臨邛人作詩上蜀相周庠，庠首薦之，屢攝府縣，吏事精敏，胥徒畏服。庠欲妻以女，嘏作詩辭之曰：「一從拾翠碧江湄，貧守蓬茅但賦詩，自服藍衫居郡掾，永拋鸞鏡畫娥眉；立身卓爾青松操，挺志堅然白璧姿，暮府若容為坦腹，願天速變作男兒。」庠大驚，具跡本末，乃嫁之。傳奇女狀元《春桃記》，蓋黃事也。〈（《升庵外集》）〉
獨孤信三女俱為後，各生周隋唐一朝天子，長生周武帝，次生隋煬帝，次生唐高祖。〈（《獨異志》）〉
晉王李克用妻劉氏夫人，常隨軍行，至於軍機，多所取益。〈（《北夢瑣言》）〉
女子為女官者，女侍中；後魏元乂妻胡氏，齊高嶽母山氏，趙彥{穴友}母傅氏，南漢盧瓊仙，女尚書；魏明帝選知書女子為女學士；宋孝武朝韓蘭英為女博士。女子為男官者，女將軍晉王欽起兵，顧湥母孔氏年百餘，以為軍司馬，廞復以己女為貞烈將軍。唐行營節度許叔異以衛州女子侯氏，滑州女子唐氏，青州女子王氏，歃血赴義，奏授為果毅。陳女白頸鴉為契舟懷化將軍，侍夫數十人。女子執國政者，齊陸太姬，司綸綍者，唐上官婕妤。女子詐為男子而有官位者；石祭酒，婁錄事，黃崇嘏、薛濤、林妙玉之外，又有朔方兵馬使御史大夫孟氏。〈（《宛委餘編》）〉
女子善將兵者，趙陀同時有保寧洗氏、陳氏；又有馮寶妻洗氏，封石龍夫人，明石柱司土官秦良玉。作賊者，漢交趾女徵貳、徵側，反擾嶺外六十餘城。唐睦州女子陳碩真反，破睦歙二州。明永樂時唐賽兒反。〈（《雞窗剩言》）〉
晉王廞女為正烈將軍，朱序母守襄陽，築夫人城，唐鄒保英妻為誠節夫人，王氏女殺賊為奇義夫人，荀瓘女拔圍請兵，古立應妻高守城，封狥忠縣君，平陽公主起兵，號娘子軍。〈（《嘯虹筆記》）〉
韓氏保寧民家女也，明玉珍亂蜀，女恐為所掠，乃易男子飾，從征雲南，往返七年，人無知者。後遇其叔，一見驚異，乃攜歸四川，人皆呼曰貞女。〈（《焦氏筆乘》）〉
黃善聰金陵惟清橋人，年十二失母，有姊已適人。父販線香為活，憐善聰孤幼無依，詭為男子裝，攜之遊盧鳳間數年，父亦死。善聰變姓名曰張勝，仍習其業。李英者，亦販香自金陵來，不知其女也，約為火伴，同寢食者逾年。恆稱有疾，不解衣，夜乃溲溺。弘治辛亥正月，與英偕返金陵，年已二十矣。往見其姊，姊言初無弟，安來此？善聰笑曰：「弟即善聰也，」泣語其故。姊怒且詈之曰：「男女亂群，辱我甚矣！汝雖自明，誰則信之？」拒不納。善聰不勝憤懣，泣且誓曰： 「妹此身苟汙，有死而已，須令明白，以表此心。」其鄰有隱婆，姊呼驗之，果處子，乃相持慟哭，手為易男子裝。明日英來，再約同往，則善聰俄為女子矣。英大駭，問知其故，怏怏如有失。歸告其母，其母賢之，時英猶未室，即為求婚。善聰不從曰：「妾竟歸英，保人無疑乎？」交親鄰里相勸，則涕泣橫流，所執益堅，傾都喧傳，以為奇事。廠衛聞之，乃助其聘禮，判為夫婦。〈（仝上）〉
節孝婦宋氏，洪武初坐戍金齒，奉姑偕行，過盤江守渡，題詩郵亭璧上，訴其流離困踣之情。今雲南永昌城西，有碑樹祠旁，御史黃忠題其碑陰焉，祠則御史陰汝登建。其詩云：「郵亭咫尺堪投宿，手握親姑憩茆屋，抱薪就地旋鋪攤，支頤相向吞聲哭。傍人問我來何方？俛首哀哀訴衷曲，妾家祖居金華府，海道曾為上千戶。舉艘連粟大都回，金牌敕賜雙飛虎，兄弟晦跡在山林，立志從文不從武。今朝玉堂宋學士，亦與妾家同一譜，{並}年嫁向衢州城，夫婿好學明詩經。《離騷》子史遍搜覽，志欲出仕蘇蒼生，前春郡邑忽交辟，辭親千里決神京。丹墀對策中殿舉，馳書飛報泥金名，承恩拜除閬州守，飄然畫舸西南行。到官未幾訪遺老，要把奸頑盡除掃，日則升堂治公務，夜則挑燈理文稿。守廉不使纖塵汙，執法致遭僚佐怒，府推獲罪苦相攀，察院來提有誰訴？臨行囊橐無錙銖，惟有舊日將去書，城中父老泣相送，道傍聞者咸嗟吁！彼時征贓動盈萬，妾夫自料無從辦，經旬苦打不成招，暗囑家人莫送飯。嗟吁餓死囹圄中，頭旗原籍來抄封，當時指望耀門戶，豈期一旦翻成空。親鄰憐妾貧和洗，斂抄殷勤饋行李，伶仃三口到京師，奉旨邊軍戍金齒。阿弟遠送龍江邊，臨岐抱頭哭向天，姊南弟北兩割痛，別後再會知何年？開船未遠子病倒，求醫問卜皆難保，武昌城外野坡前，白骨誰憐葬青草？初然有子相依傍，身安且不憂蕩家，如今子死姑年高，縱到雲南有誰望？八月葬船渡常德，促裝登途慘行色，空林日暮鷓鴣啼，聲聲叫道行不得。上山險如登雲梯，百戶發放來取齊，雨晴泥滑把姑手，一步一仆身沾泥。晚來走向營中宿，神思昏昏倦無力，五更睡熟起身遲，飯鍋未熟旗頭逼。翻思昔日深閨內，遠行不出中門外，融融日影上欄杆，花落庭前鳥聲碎。玉髻斜簪金鳳翹，翠雲纏鬢蛾眉嬌，繡房新刺雙蝴蝶，坐久尚快春風饒，豈知一旦夫亡後，萬里遐荒要親走，半途日暮姑雲饑，欲丐奉姑羞舉口。同來一婦天台人，情儇薄似秋空雲，喪夫未經二十日，畫眉重嫁鹽商君。血色紅裙繡羅襖，終日騎驢涉長道，穩坐不知行路難，揚鞭笑指青山小。取歡但感新人心，那憶舊夫恩愛深，嗟吁風俗日頹敗，廢盡大義貪黃金。妾心汪汪淡如水，寧受饑寒不受恥，幾回欲葬江魚腹，姑存未敢求先死。前途姑身少康健，辛苦奉姑終不怨，姑亡妾亦隨姑亡，地下何慚見夫面？說罷傷心淚如雨，咽咽垂頭不成語，道傍見者為酸心，隔嶺猿啼叫何許？」〈（《鐵橋志》）〉
洪武間，勅封滇中武定府土官地法叔妻商勝為武定府知府。〈（《通記》）〉
靖難後，誅僇臣僚妻子，發教坊或配象奴，有一烈婦題詩於衣帶間，赴武定橋河而死。或云：「松江謝氏婦，籍沒給配象奴，詩曰：『不忍將身配象奴，手提麥飯祭亡夫；今朝武定橋頭死，要使清風滿帝都。』」〈（《列朝詩集》）〉
正統間，項襄毅公忠以隨駕陷於邊陲，因善一胡婦，婦曰：「君欲歸乎？」公曰：「固所願也。」婦曰：「吾頗習途徑，與君俱往。」隨戒候糧，同公潛行，行且強半，婦曰：「此去邊關，尚須四日程，度所齋糧，不足供兩人；且俱入關，必多盤詰，往則偕斃耳。前途遊騎漸少，達彼甚易，請從此別。」遂以糧授公，竟自刎死。公急救不及，忍痛獨行，甫抵關，枵腹已一日矣，乃祀婦於家廟。〈（《遺愁集》）〉
夜梅者，僰人婦也。正統初，本邦犯境，至順寧郡，男女與敵，皆北。夜梅手持尺劍，殺其百十餘騎而歸。〈（《名勝志》）〉
歸安女倪氏，許聘陳敏八，敏八從軍不返，誤以死聞，倪矢志不嫁。越五十載而敏八歸，始成婚姻之禮，女年六十一，夫年六十八；兩人霜雪盈顛，人號白頭花燭，此僅事，亦韻事也。〈（《湖州府志》）〉
景東府治東，有邦泰山，土官陶姓世居其麓。正統間，上知府陶瓚襲職。值麓川叛寇入境，瓚祖母阿襄率所部禦賊，斬馘甚多，境土以安，朝廷命進襄為太淑人。〈（《景東府志勝》）〉
文紹祖福州福清縣人，有子與柴公行議，親既問名，柴女忽中風。紹祖欲更之，其妻大怒曰：「我有兒當使其順天理，自然久長，悖理傷義，是為速禍。」因勸紹祖仍娶柴女歸。次年紹祖子登第，柴女風疾亦痊，生三子皆登第。〈（《臣鑒錄》）〉
豐城楊女為李姓婦，談兵圍南昌，小校王某掠歸山東，婦曲意事其妻，甚見昵，生一子矣。校家漸落。從軍去。婦詭語妻曰：「妾故夫大家，先世遺厚貲，曾以金珠數斛，潛瘞密室。今夫死妾擄，棟宇皆盡，使得發埋貲至此，何患不富乎？但非妾親行不可！此呱呱，何堪久擲？」妻大笑曰：「若子吾自撫之。」乃釋 {並}薙，靴袴腰刀，從兩健兒躍馬而南渡章江；去家數十里，止逆旅，以醇酒醉兩健兒，夜起馘之。馳至里，以策撾家門，坐索故夫，夫出匍匐不敢仰視。趨曰：「妾非他，被掠楊氏婦也。」具述易妝巧脫狀，縣官為給牒獎許，紳士歌詩美之。〈（《彙書》）〉
女學士沈氏，名瓊蓮，字營中，烏程人，世傳富民沈萬三之後。有廷禮父子皆仕於曹，沈以父兄之素，得通籍掖廷。嘗試守宮論，其發端云：「甚矣秦之無道也！宮豈必守哉？」孝廟悅，擢居第一，給事禁中，為女學士。弟溥官通判，即就試寄詩者也。今吳興人呼為女閣老，傳其宮體諸詩，時人以為婕妤，花蕊不足多讓。〈（《列朝詩集》）〉
白母者，山陰葛氏女也，年十六，歸白公瑾。公素弱，母為善調節，使讀書成所學。成化中以進士為分宜知縣，母與俱往。其明年，公病逾時，而庫所貯銀，尚數千兩；縣境有因饑作亂者，聚徒百餘人，將劫取之。縣無城郭，寇倉卒及門，諸簿丞與其妻孥，俱棄署走匿他所。母獨分命家人，力拒其兩門，乃始遷公別室埋其銀汙池中，著公之服，升堂以候賊。賊至，則陽為好語相勞，出其所私藏釵弭衣服諸物，以與賊，賊謝而去；而不知陰以表識之，用是捕獲。〈（《徐文長集》）〉
廣東按察使唐彬有女七歲，於衙前手執荔枝。弘治間，嫁山陰進士張璟琦，生子元衝，升廣東副使同往，再升按察使又往，凡三到，後人立三到堂誌之。既而孫一坤復任廣東按察使，接武是職。〈（《珊瑚網》）〉
盧漢妻李氏，名妙惠，有貞操。弘治初盧會試不第，留京講學。有同姓名者死，誤傳至家。會歲饑，父母憐寡，強以聘江西新淦巨商謝能之子啟。李自經者再，不得死，迫歸謝。謝繼母亦揚州人，李懇乞為婢，以全節操。啟不得奪，李侍母不離。啟先載鹽赴江西，母與李繼歸舟泊金山，母與李登寺酬願。李題詩於壁云：「一自當年析鳳凰，至今消息兩茫茫，蓋棺不作懷金婦，入地還尋折桂郎；彭澤曉煙歸宿夢，瀟湘夜雨斷愁腸，新詩寫向金山寺，高掛雲帆過豫章。」署其後曰：「揚盧漢妻李氏題。」既而盧舉進士，以修實錄，差往江西，過揚州，知李已嫁，登金山寺，見所題詩而泣。及至江西，訪鹽船多艤河下，教隸誦詩，往來鹽船間二日。李聞知，喚問詩從何處得？隸告以故。李驚喜曰：「吾夫尚存耶？」密約暮夜以舟來迓，蓋恐明言之，則聲揚不雅也。是夜果附舟舁至盧寓館，為夫婦如初。蓋李歸謝二年，貞操益勵，謝母亦為護持，以遂其志。及是歸，盧母亦歎異。〈（《堯山堂外紀》）〉
張紅橋閩縣良家女也，居於紅橋之西，因自號紅橋。聰敏善屬文，豪右爭欲委禽，紅橋不可，語父母曰：「欲得才如李青蓮者事之。」於是操觚之士咸以五七字為媒；邑子王恭目負擅場，一盻而已，都不留意。長樂王偁賞賃居東鄰，竊見其睡起，寄之以詩，怒其輕薄，深居不出，偁悒悒而去。偁之友福清林鴻道過其居，留宿，適見張焚香庭前，托鄰媼投詩。張捧詩為之啟齒，援筆而答。媼將詩賀鴻曰：「張娘子案頭詩卷堆積，曾未揮毫，今屬和君詩，誠所希有。」鴻大喜過望，使媼道殷勤。越月餘，始獲命鴻遂舍其家，以外室處之，自是唱和推敲情好日篤。偁盛飾訪鴻，求張一見，張愈自匿。偁密賄侍兒，潛窺鴻與張狎作酥乳雲鬢二詩調之，張愈怒。稱知其意，乃挽鴻遊二山，越數日，鴻歸，夜至所居張方倚橋而望，鴻賦一絕句，張倚和焉。越一年，鴻有金陵之遊，唱和《大江東》一闋，留連惜別。又明年，鴻自金陵寄《摸魚兒》一闋，絕句四首。張自鴻去後，獨坐小樓顧影欲絕；及見鴻詩祠，感念成疾，不數月而卒，鴻歸遽往訪之，張已卒，失聲長號。偁徨之際，忽見床頭玉佩玦懸一緘，拆之，有《蝶戀花》詞，及七言絕句。鴻哀怨不勝，賦哀詞守之，過紅橋一慟而絕。〈（《列朝詩集》）〉
正德中，古杭清平山巷趙家妻黎氏，生二女。庚辰春，黎攜二女觀燈，叢雜中少女為惡少掠去，賣臨清沈鵬，擅名青樓，號賽濤，以詞翰能賽薛濤也。長女歸周子文，子文為吏赴京，過臨清，見賽濤貌肖其妻，注目久之，因留宿焉問所從來，秘不敢言，偶檢故書中，得詩一紙，子文詰之，乃告其故。訟之官，攜歸。父母即以賽濤歸子文。有《曲江鶯囀集》，皆賽濤詩詞也。〈（仝上）〉
薄少君婁東人，秀才沈承妻也。承字君烈，有雋才而夭，薄為詩百首以弔之。逾年值君烈忌辰，酹酒一慟而絕。哭夫詩，錄十首：海內風流一瞬傾，彼蒼難白古今爭；哭君莫作秋閨怨，薤露須歌鐵板聲。上帝徵賢相紫宸，賦樓何足屈君身？仙才天上原來少，故舉凡間學道人。鐵骨支貧意獨深，有情不屑顧黃金；時人漫賞雕蟲技，沒卻英雄一片心。碧落黃泉兩未知，他生寧有晤言期；情生欲化山頭石，劫盡還愁石爛時。獨上荒樓落日熏，依然城市接寒雲；恍疑廊下閑吟句，遙憶鬚眉莫是君。水次鱗居接葦蕭，魚喧米閧晚來潮，河梁日暮行人少，猶望君歸過板橋。兒幼應知未識予，予從汝父莫躊躕；今生汝父無縣見，好向他年讀父書。男兒結局賤浮名，曲首空嗟一未成；遺得八旬垂白父，戶三老眼欲無聲。他人哭我我無知，我哭他人我則悲；今日我悲君不哭，先離煩憫是便宜。沉沉夜壑燃幽炬，塚入松根逼寢處；風淒月苦知者誰？夜與山前石人語。〈（《名苑詩歸》）〉
嘉靖間，常熟沙頭市女子季貞一，少有夙慧，其父老儒也。抱置膝上，令詠燭詩，應聲曰：「淚滴非因痛，花開豈為春？」其父推墮地曰：「非良女子也。」後果以放誕致死。〈（仝上）〉
嘉靖宮人張氏早卒，殮於宮後，宮制：凡殮者必索其身畔。得羅巾，有詩，以聞於上。上傷之，以宮監不早聞，枝殺數人。詩曰：「悶倚欄杆強笑歌，嬌恣無力怯宮羅；欲將舊恨題紅葉，只恐新愁上翠蛾。雨過玉階天色淨，風吹金鎖夜涼多；從來不識君王面，棄置無情奈若何！」南寧伯毛舜臣在南京留守，灑埽舊內，見別院牆壁，多舊時宮人題詠，年久剝落，不能盡識。其一署雲媚蘭仙子書，末二句猶存云：「寒氣逼人眠不得，鍾聲催月下斜廊。」字婉麗，辭憶淒怨，可想其風神月思。〈（《堯山堂外紀》）〉
周才美為子娶婦，見其賢能，分理家政，付與斗斛秤尺各二器，諭以出輕納重，大小長短之法。其婦不悅，即拜辭舅姑，不願為婦。才美愕然曰：「吾家薄有田產，可供伏臘，何遽辭去？」婦曰：「翁之所為，有逆天道，妾他日生子，定不肖敗家；人謂妾之所生，恐被沾累。」才美曰：「汝言誠是，當悉除之。」婦問：「所用斗秤年數若干？」才美曰：「約用二十餘載。」婦曰：「必欲妾留此，許以小斗量入，大斗量出，小秤短尺買物，大秤長尺賣物，以守前日期瞞之數。」才美感悟，欣然許諾，聽其所為；其婦後生二子，皆少年登第。〈（《臣鑒錄》）〉
木生涇字元經，正德朝以鄉薦入太學，嘗登秦觀峰，夢老媼攜一女子甚麗，以一扇遺生，有詩云：「煙中芍藥朦朧睡，兩底梨花淺淡妝；小院黃昏人定後，隔牆遙辨麝蘭香。」明年入都，道出土橋，渡溪水，得遺扇於草中，異之。題二詩於樹上云：「隔牆遙望綠楊斜，聯袂女郎歌落花；風定細聲聽不見，茜裙紅入那人家？異鳥嬌花不奈愁，湘簾初卷月沉鉤；人間三月無紅葉，卻放桃花逐水流。」永樂中用薦為工部郎沐浴之日，偕僚友同出土橋，偶憩田家。老媼熟視其扇曰：「此扇吾女涓涓手跡也，偶過溪橋失之，何為入君手？女尋扇至溪橋，見二絕句，朝夕諷詠，得非君作乎？」命涓涓出見，宛如夢中，二詩果生舊題也，共相歎異，遂為夫婦。〈（《列朝詩集》）〉
閨許多有帶英氣者，王季重先生女題《藺相如傳》，有「七寸小臣刃，五步大王頭」之句，一時稱其豪拔，管於嘉從洪承疇軍，其妻吳葉仙送之一絕：「萬里從軍急，孤身一劍愁，家園落日裏，莫上最高樓！」亦有英雄氣色。後管卒，設帳受女徒，終於尼。〈（《西皋外集》）〉
徐氏居莆之北關，父龐鄉為新安郡丞，以女許配俞郎。俞紈袴兒也，合巹之夕，傅姆囑屬對句而就寢。徐指二硯出句曰：「點點楊花入硯池，近朱者赤，近墨者黑。」俞縮瑟不能成句。徐笑曰：「何不云『雙雙燕子飛簾幕，同聲相應，同氣相求』？」後徐氏卒，俞郎取其著作，焚棄之，僅存批點二十一史，又《悼志賦》一首，梁鴻王凝妻諸讚，及讀《離騷》、六朝、隋唐史論數十篇，友人鄭邦衡梓之以傳。〈（《列朝詩集》）〉
瑤華字靈光，金陵曲中名妓，歸於新安江景純，負俠氣，憂時慷慨，期毀家以紓國難，靈光多所佽助。景純以畏友目之，卜居白門城南，築樓六朝古松下，讀書賦詩，屏卻丹華。景純好畜古書畫鼎彝之屬，經其鑒別，不失毫黍，王伯穀亟稱之，以為今之李清照也。景純在里門，有《寄衣詩》云：「閉妾深閨惟有夢，憐君故國豈無衣？」手字清勤婉約。景純沒後，遂不作詩，所著遠山樓槁亦不存。吳非熊尤岸然自負，靈光詩一出，皆閣筆襝衽。〈（仝上）〉
天啟元年，宣撫使奢崇明叛，石砫宣撫司掌印女官秦良玉勤王。秦氏世為宣撫司，兄秦邦屏邦翰援遼力戰死。弟秦民屏重傷，突圍出得歸。時藺賊厚遺秦氏求其助。良玉斬使留銀，率所部精兵萬餘，同弟民屏及侄翼明，卷甲疾趨，潛度重慶，營於南平關，扼賊歸路。遣兵夜襲兩河，燒其船以阻賊東下，自率大兵沿江而上，水陸並進。又留兵一千，護守忠州，以為犄角。移文夔州，設兵瞿防塘，為上下聲援。後又大破流賊；女將掌兵，一時無兩。〈（《貞勝》）〉
崇禎末，秦良玉自將兵三萬援夔城，過夔一步，即其石砫司，守夔亦守家也。知綿州陸遜之罷官歸，巡撫遣之按行營壘，過秦。秦冠帶佩刀出見，左右男妾十餘人，然能制其下，視他將加肅，為陸置酒歎曰：「邵公不知兵，吾一婦人受國恩應死，所恨與邵同死耳。」未幾賊大至，張令被射死，秦石砫兵亦覆沒。秦單騎見撫曰：「事急矣！盡發吾溪洞之卒，可二萬，我自廩其半，半餼之官，足破賊。」土宮家用一箸一帚調兵者，最急箸以能破者畢至，帚則掃境內出也。邵見嗣昌與己不相中，而蜀無見糧，峒寨之人記可信，遂謝玉良計不用邵撫捷春也。〈（《稗史》）〉
王二本女子，順天安東人，年十八父母攜之入京，易男子衣冠，鬻於鑲白旗德任。甲寅黔滇亂德任南征，挈之往，盡瘁服勞，周旋戎馬之間，凡七載，德任愛其勤。辛酉滇南平，大師凱旋，次江黃而王二病，延醫弗瘳，一夕氣垂絕；主人辦棺具，易其衣，乃知為處子也。眾皆色然駭，相與嗟泣。比雞鳴復蘇，調治之，病癒，王知跡已露，請為尼，主人許之。滿兵在楚者數萬，傳為美談，醵金共作佛事。祝髮之日，送者如云。〈（《桑門王二傳》）〉
四川石砫女帥秦良玉帥師，秦王召具賜彩幣羊酒，御製詩旌之曰：「蜀錦征袍手製成，桃花馬上請長纓；世間不少奇男子，誰肯沙場萬里行？」〈（《崇禎遺錄》）〉
崇禎四年七月，賊點澄子自秦入晉，犯沁水縣，七陳化有豆莊，故張忠烈公銓里居也。先是銓父尚書五典謂天下將亂，築牆為堡甚堅，至是五典已沒，銓子道浚道澤官京師，賊至眾議棄去。銓妻霍氏語其幼子道澄曰：「避賊而出，家不保；出而遇賊，身不保，等死；死於家，不愈死於野乎？」躬率僮僕守，賊繯攻之，堡中矢石並發，傷賊甚眾。四日退冀北道，王肇生表之曰夫人。〈（《成流寇始末》）〉
江蘇韓巡撫遣幹辦齎金與劄，赴北京，道山東旅店樓上，誤傾汙其衣，怒甚。店主向樓罵曰：「浪小婦，何汙貴人衣？速下請罪。」幹辦知其為妓也，怒盡解；比至，顏色妖異，光焰動人，是夜遂接枕席。四鼓起行，妓亦去，至前林，則響馬號箭至矣。幹辦泣曰：「予奉公往都，若劫我，禍將不旋踵。」盜近前，乃美少年，忽擲帽睜星眸曰「認得老娘否？」幹辦視之，夜來妓也，哀告之。妓曰：「念汝枕上情，文書與手劄俱還汝。」盡攫其金去。幹辦反責店主，店主曰：「旅客如織，彼與汝前後同來投宿耳，知為誰乎？」〈（《柳朝叢談》）〉
都城南居賢坊民劉蘭女劉氏，以哭母毀死，巡城御史曹選以聞。氏頗知文墨，並習女工。萬曆二十七年，曾經備選貴人不中，遂不肯擇人，毀齒自矢，事兩尊人甚孝。三十歲足跡不出閨門，日惟閉戶誦經讀書，兼作女工，即至親比鄰，未嘗見其聲色。本年八月，母張氏病篤，女悉心奉侍，母進食，女亦進食，母不食，女亦不食。至二十三日，張死，女跪靈前泣血，水漿絕不食。至九月初三日，女亦氣絕，死時異香滿室，人咸異之。〈（《崇禎長編》）〉
張湯之為父，而有張安世之子；劉歆之為子，而劉更生為之父。許敬忠之為祖，而有許遠之孫；韓侂胄之為孫，而有韓琦之祖，信乎！賢否不繫乎世類。故祖父之賢者，子孫當思克紹前烈；父祖之不賢者，子孫當思克蓋前愆。〈（《稗史》）〉
兵部尚書如常衡州衡山人也，明成祖兵起，首先勸進，封忠誠伯。後死，召其子鏞襲爵，以父在功罪之間，不受。宋晟定遠人也，以父開國，襲都督。建文時，通謀於燕，其子瑄乃以力戰死於靈璧。常晟二君，有愧乃子。〈（仝上）〉
張弘範張世傑本兄弟也，而一為元伐宋期於削平；一奉宋抗元，志存社稷。比於諸葛弟兄，又有間矣。〈（《楮記室》）〉
王安石剙為新法，而其弟安國非之；韓絳附會安石，而其弟維爭之。曾布陰禍善類，而其弟肇移書勸之；邪正相反，誠判若參商。至若王處仲親為叛逆，而其弟竺法深獨脫然遊方之外，此尤品之最卓者。〈（《說儲》）〉
徐中山王而有增壽之子，李岐王而有景隆之子。增壽為弟，而又有輝祖之兄，何父子兄弟迥殊歟？〈（《麗亭新語》）〉
阮籍遺落世事，不向禮數，取教其子渾則曰：「仲容咸已預吾此流，汝不得復爾。」元延祖棄官反初服，嘗曰：「人生衣食，可適一飽，不宜復有所須。」每灌園掇新，以為有生之役盡此。及戒其子次山輩，則曰：「兒曹逢時，故〈（時祿山反）〉不得自安山林，勉勵名節，無近羞辱。」古人父子相期，不必出於一塗。〈（《說儲》）〉
李斯長男由為三川守，諸男皆尚秦公主，女悉嫁秦諸公子。李由告歸咸陽，李斯罩酒於家，百官長令，皆前為壽，門庭車騎以千數。李斯慨然歎曰：「吾聞物禁太盛，夫斯乃上蔡布衣，閭巷之黔首，上不知其駑下，遂擢至此，可以富貴極矣！物極則衰，吾未知所稅駕也。」其後卒及於禍。吳陸遜為丞相，子抗大司馬抗子機為大都督統軍二十萬。後軍敗被譖，父子兄弟皆死。唐杜審權位至宰相，子讓能位太尉平章事，讓能子曉朱梁時為禮部尚書平章事，讓能賜死，曉為亂兵所殺，三世為將相，道家所忌也。漢之蕭曹，唐之房杜姚宋，身佐英主，手造王圖，而曹至子削封，蕭五祀絕祀。房喬次子遺愛與公主謀反誅。杜如晦次子荷說承乾建大事誅。姚崇長子彝，次子奕，奕子閑為牛仙客幕府，見仙客疾亟，逼仙客為表，薦奕為相。仙客妻以聞，元宗杖殺之。宋璟六子，渾尚怒華衡，俱以贓敗，廣平之業衰焉。再造之功，若郭汾陽三四傳不復能振裔孫元亨僅為永興教授。狄梁公曾孫飄泊岷漢，於謁侯王。宋相三，李文正公昉，文靖公沈，文定公迪，一時名宰，子孫相繼宦達，數世之後，亦復蕭條，無一人在仕版者。昔郭汾陽治第，謂工人曰：「好築牆，勿令不牢。」築者對曰：「數十年來，京師達官貴人，亦皆某所築；今某死某亡，某敗某絕，人自改換，牆固無恙。」公聞之惕然，即請老。〈（《雞窗剩言》）〉
有舉孝廉而為人主者，魏武吳大帝也。狀元及第而為人主者，夏主李遵頊也。〈（《續筆剩》）〉
郭霸常來俊臣糞穢，俊臣鄙之；宋之問捧張易之溺器，易之輕之。閻朝隱為武后禱疾，以身代犧，後張元一畫代犧圖以進，後大笑，鄙其為人；趙履溫寨衫為安樂公主背挽犢車，後遭僇，人割一臠，骨肉俱盡。成敬奇省姚祟疾，對祟涕泣，懷中置生雀數頭，向崇放而祝之，願令公速愈。崇惡其媚曰：「此淚何自而來？」遂不復接遇。寶懷貞詔事中貴，每見士人無須，誤為中官，必曲加承接，卒不免貶，明皇時投水而死。噫！彼輩為諂佞可悅人耳，乃輕則取厭，重則喪身，冷眼覷來，可不枉做了小人？〈（《座右編》）〉
項王喑啞叱吒，當是極粗豪男子；而寵戀虞姬，臨亡不舍。蘇子卿吞氈齧雪，視死如歸，而不免取彼婦生子。關雲長忠肝義膽，可對天日，而啟曹公求秦宜祿妻，曹又疑而自取之。趙閱道為鐵面御史，乃悅一營妓，令老兵夜召之，又令人促之。範文正守鄱陽，屬意小妓，既去，乃以詩寄衛玠而取之。此數公事，皆與其人絕不相類，當是色戒未易破除。宋璟正色立朝，而善羯鼓，賦梅花，又似極風流人物，尤不可曉。〈（《客中閑集》）〉
袁中徹以相名天下，有二婿，一為盜死獄中，一覆舟死於水，二女皆寡於家。忠徹每為談相，妻必叱云：「莫訛言，且相女婿之目何在？」曰：「吾能人相，不能天相也。」〈（《豆柵談》）〉
王廣津作相日，穿庭一井，將天下寶玉珍珠投其中，沒水共飲。李昌夔在荊州打獵，其妻獨孤氏亦出紅妝錦，勒女隊三千人。魚朝恩有洞房，四壁安琉璃板，中貯江水及萍藻，諸色魚蝦，號魚藻洞。文昌富貴後，打金蓮花盆盛水濯足，謂酹生平所不足。元載寵姬薛瑤英幼喻香，肌肉皆香，處以金絲卻塵褥。李德裕好飲惠山泉，自京至常州，置水遞。虞孝仁伐遼，以駱駝負函盛水，養魚自給。羊稚舒冬釀，令人抱甕，須臾復易使酒速成味美。符郎使小兒跪而張口承唾。於頓為襄州日，點山燈一，上油二千石。石季倫廁有紗帳茵褥，婢供香囊，劉實謂誤入其內。劉琰侍妾數千，悉教誦《魯靈光殿賦》。葦陟饈備珍奇，廚中所棄，猶值萬錢，宴公侯家，雖極水陸，不下箸。噫！天地生財，只有此數，彼嗟半菽不飽，獨非吾屬毛離裏而來者乎？侈汰自豪，究皆禍不旋踵，豈天道之惡盈，抑亦人事之必至？〈（《培元錄》）〉
狄梁公之思親也，南望白雲而佇立，梁景之思兄梁瑄也，亦南望白雲而慘然。孝友根於至性，輒以雲物動情，亦見性情合處。〈（《說儲》）〉
晉靈公刺客，不殺趙宣子，漢楊琳刺客，不殺蔡中郎，晉劉裕刺客，不殺司馬楚之，唐太子承乾刺客，不殺於志寧，淮南張顥刺客，不殺嚴可求，西夏刺客，不殺韓魏公，苗劉刺客，不殺張魏公，此輩正自有人。〈（《蜩笑偶言》）〉
《前漢書》表古今人物，其失也渾，《新唐書》表宰相世系，其失也濫。備三長如班歐，猶有此失，矧其他乎？〈（仝上）〉
狄靈慶親為袁粲門人，而抱首粲！子者，慶也，周某（史失其名）親為陸超之門人，而手斬超頭者周也。陶穀親為晉相李崧所錄用，而構成崧族誅者，穀也。究之狄被噬於□狗，周折頸於墜。相阿之死，墓門屢遭雷殛，而骸骨不少留，彼其仇視恩地不祥莫大焉。〈（《說儲》）〉
剖冰而雙鯉躍出者，王祥也；叩淩而一魚踴出者，王延也；臥冰而童子送鯉者，楚僚也；泣禱河神而冰開得尺許蹶者，查道也。又焦華冬中得瓜，以愈父疾；王薦雪中得瓜，以止母渴。孝思所感，動植之類，且以非時應之。彼季夏思凍魚膾，仲冬思生地黃者，即慕容熙以南面之尊，切責有司，而猶不得，以是益信孝感之神。〈（仝上）〉
古之異人，去來必有所自，微子感牽牛星，顏子感中台星，張良感弧星，樊噲感狼星，東方朔感歲星，則生而稟星精者也。傳說為箕，奚仲〈（四星）〉造父王良〈（並五星）〉各垂象於天，則歿而成列宿者也。又如唐房琯為永禪師，白樂天海中山主，宋晁迥靜居天主，楊億武夷君，陳堯次南庵主，張方平山藏院知藏，歐陽修神清洞主，韓琦紫府真人，富弼崑崙真人，王會青草堂和尚，蘇軾陝右成禪師，皆生而知前身者。蔣濟為南山伯，荀顗為秦山君，劉聰須遮國王，韓擒虎蔡襄並閻羅王，皆死而知後身者。〈（仝上）〉
朱子《綱目》一書，字字繼《麟經》之筆，莒人滅鄫，《春秋》不為少諱，乃呂易贏，牛易馬，何《綱目》竟不置一詞乎？且期年而生子政，既云期年，焉知非嬴氏之種？得毋恨始皇焚書坑儒，為此論以快心乎？若牛馬之謠，乃魂時張夜石圖，所現他物甚多，不止牛馬二種，何得以此定其為牛吏子與？武氏亦係篡奪，世人不樂為辨之也，朱子作《綱目》要非無見。〈（《嘯虹史》）〉
杜子美客耒陽，一日過江上，舟中飲醉。是夕江水瀑漲，子美為驚濤漂泛其屍，不知落於何處。元宗思子美，詔求之聶令，乃積空土於江上曰：「子美為白酒牛炙脹而死。」〈（《劇談》）〉
元祐黨人之貶，蘇子瞻得儋州，予由得雷州，劉莘老得新州，皆取字之偏旁，則幾以遷客為戲。〈（仝上）〉
文翁拔劍擊江神而回復，水遂平，王遵執璧，當金堤而水波旋卻。武肅命強弩射海濤，濤頭竟趨西陵。白沃史君以鞭指當湖，而東南一隅，水至不沒，精誠既至，足迥狂瀾。〈（仝上）〉
張洪陽相公見《玉茗堂四記》，謂湯義仍曰：「君有如此妙才，何不講學？」湯曰：「此正吾講學，公所講是性，吾所講是情。」〈（《遣愁集》）〉
子美賣文為活，翻令室倒懸，言其無假借也，而語意不露，味之愈佳。子雲家無擔石之儲，其作《法言》，蜀人齎錢十萬，願載其名，子雲卻之。張知白守亳，亳富人修佛廟成，知白召穆修為記，富人遺五百金，求修附名。修投金庭下曰：「吾不忍以匪人汙吾文也，彼售書求米者，非惟人品徑庭，即其書可知矣。」 〈（《稗史》）〉
唐荊川曰：「僕偶想宇宙間有二三絕可笑事，其屠沽細人，稍有一碗飯吃，死後必有篇墓誌。其達官貴人略有些名，自在世者死後，必有部詩文刻集；如生而飲食，死而棺槨之不可缺。」而王所謂墓誌與文集者，皆不久泯滅；若盡存在世間，即使以大地為架子，亦安頓不下矣。倘悉付祖龍，南山煤炭竹木，盡當減價。〈（《遣愁集》）〉
金壇三茅靈觀，每年顯化攝眾，自陳罪業，葷酒斷跡。及湖賊揭竿山頂，千年宮殿，付之一炬，而山神不能杵伏。甲寅之亂，江西上清官亦為賊毀，說者謂天師但能驅邪魅，不能制生人，然數之所為，豈易避焉？〈（《鵬升集》）〉
瓠裏子自吳歸粵，相國使人送之曰：「使自擇官舟，以渡送者。」未至，於是舟泊於滸者以千數，瓠裏子欲擇之而不能識。送者至，問之曰：「舟若是多也，惡乎擇？」對曰：「甚易也，但視其敝蓬，蓬折檜帆者，即官舟也。」從而得之，瓠裏子仰天歎曰：「今之治政，其亦以民為官民與？則愛之者鮮矣，宜其敝也。」〈（《鬱離子微》）〉
宣德間，慈谿一縣令初至任，謂群下曰：「汝聞諺云：『滅門刺史，破家縣令乎？』」中有一父老對曰：「某等只聞得豈弟君子，民之父母。」縣令為之默然。〈（《西墅雜記》）〉
兵部尚書徐晞家居，新貴皆薄其出身吏胥。狀元某歸，徐往賀，不得已往答，不與言，一茶而起。徐問曰：「狀元幾年一個？」笑答曰：「三年。」又問： 「吏員為尚書，幾年一個？」無以答。某同入儒學，某指夫子像戲之曰：「認得這位老先生否？」晞曰：「認得這位老先生是不由科目出身的。」〈（《蓉沚集》）〉
何淡所撰李克嗣墓誌銘，讚曰：「前數十年，士大夫多以富為諱，爭自灑濯，以免公議。今聞人仕，眾必問曰：『好衙門否？』聞人退，眾必問曰：『有收拾否？』且耀金珠，廣田宅，以驕里閭者，世不以為過，亦風氣使然。」〈（《玉堂叢語》）〉
有牝雞啼者，主人命宰之，左右曰：「此不祥之兆，同為宰雞。」主人曰：「是雞之不祥也，彼一啼而罹殺身之禍，於人何預耶？」〈（《莫氏入林》）〉
凡遇奇異之人，奇異之事，要有定見，漠然不動，方無詿誤。江西舉人但調元，素有文名。一日遊瓊州，遇李某王某講天文，尊信之，訝為異人。萬曆癸丑會試，調元首二場佳甚，葉台山相國已擬為會元。反閱第三場，問天文策，對云：「惟海上李某王某可聘入修定。」葉大驚，亟黜落之。朱平涵相國曰：「但生瓊州之遊，特尋冤對，以厄其進取耳。」余筆此以為見讖易動者之戒。〈（《蘇譚》）〉
趙清獻欲絕欲，掛父母畫像於臥床中，以自監。趙康靖中歲，嘗置黃黑豆於几案，以驗善惡。歐陽文忠暮年，有小疾，不服藥，只孤坐習思以卻之。文節構枯木庵死心寮以為養屙之所。伊川於室中置尖物，劉元城謫炎瘴，舉念絕欲。東坡謫瘴鄉，惟盡絕慾念，為萬全之良藥，古人克己工夫如此。〈（《座右編》）〉
漢張倉子百人，趙王彭祖子七十二人。唐隸王琰子五十五人，榮王碗子五十八人，延王賓子三十六人，皆玄宗之孫，而玄宗亦有子三十人，宋徽宗子三十八人，張耆四十二人，杜子微一百四十人，馮蓋三十人。〈（《湧童小品》）〉
胡梅林被逮，自謂宋以來少保當厄者三人，一岳武穆，一於忠肅，一自謂也。然胡雖有勞，要非二公匹，而汪南溟以戚南唐匹之。戚本良將，以江陵波及，自薊門調廣西，不貶爵，與胡之被逮者又異，那可並舉？〈（仝上）〉
三代後，嘗言有三個匠：一漆匠金安藏，一石匠安民，一漆匠楊瑄。士大夫有愧此三匠者多矣！〈（《嘯虹筆記》）〉
