
金大節者，海鹽人，洪武初，為鄉老人，例隨計吏入覲。侵曉出門，欲登廁，有鬼白廁中出，指大節曰：「此人好個金肚皮！」忽不見。時功令甚嚴，大節怖曰：「此行必腰斬矣！」既入朝，應對稱旨，擢知府，果腰金。〈（《碧里雜存》）〉
《志怪錄》云：「正統間，徐武功治水張秋，有一鐵匠役罷歸，過岳王廟側，遇一故鐵匠，悟其已死，唾罵之。鬼大怒，與相撲，忽公前驅至，鬼挽之同匿河濱，牢不可脫，曰：『吾何敢見徐相公？但可見三司官耳。』已而三司官至，匠大呼，鬼隨出，匠兩手作虛抱勢曰：『鬼在此！』鬼作聲曰：『此人負我錢三百六十文，今必還我。』問匠，果有之，乃謂之曰：『鐵匠既負汝錢，吾追還汝，可放之。』鬼即應聲而滅，匠焚鏹以酬，已而平安。」《涉異志》云：「正德戊寅，御史沈子公視屯田於江，未至全椒五里，縣人迎訴者甚眾。沈默數而目識之，既而失其一。至縣坐行台，訴者入，末人一蓬頭跣足，敝衣，乃道中失去者，沈問何處人？答曰：『全椒人，名小羊。』曰：『訴何事？』曰：『有冤。』曰：『有詞乎？』曰：『無有。』沈叱使出，忽不見，急索之不得。沈大駭流汗，嘔痢交作，縣官問疾，沈語之故，對曰：『往年有顧景祥者，為弟所殺，並及其子，景字下為小，祥字旁為羊，殆為是耶？』沈執其弟，一訊即服，乃知小羊即景祥乳名也。」〈（《彙書初編》）〉
於肅湣公為諸生時，忽窗外有巨人持一扇乞詩，公醉中即揮筆曰：「大造乾坤手，重扶社稷時。」公若自誌其生平者，鬼悲躍而去，所遺扇，則蕉葉一片耳。〈（《堯山堂外紀》）〉
婼某者，海寧衛前所軍士。景泰初，鄧茂七反於台州，從征戰敗，匿積屍下。夜半見燈火焚煌，訶道而至，乃一神官也。據部點名，驗屍至婼曰：「此人乃板閘數內，不應死此。」遂去。天明逃回，後十餘年，運糧至淮安板閘，墮水死。〈（《董穀雜錄》）〉
海鹽翁學訓嚴之，壽昌人，官貧齋冷，苜蓿自甘，未嘗與寒生計束修。一日獨坐，忽怪風起牖下，出步庭外，則階草不動，入室復然。心怪之，疑牖下有異。是夜夢一婦人，自稱前訓樊某妾，為悍妻所殺，葬此，今已訟之冥司，冤白矣，乞為我改葬。明日命僮僕向風所起牖下，持鋤鑊穿砌土三尺許，得兩缸合一婦人屍，顏色如生。因詢齋役，皆說果有殺妾事，當捶撲時，號楚聲達外，人盡聞，第未知埋處爾。翁遂具棺殮葬之郊外。夜復夢此婦來謝。未幾聞樊死，其子某新舉孝廉亦死，而悍妻窮老無所倚，亦死。〈（《見只編》）〉
弘治癸未春，錫山民蔣容往惠山焚香還，半途會大風雨晦黑，咫尺莫辨；容度不能前，拊荒墓寄宿焉。忽夜半聞林外一人呼吳照，云：「前村施斛，可偕往乎？」林間一人應曰：「有善人假宿於此，不得行矣。」翌早容拜塚而去。質諸左右，是塚即吳照所瘞也。〈（《野記》）〉
胡敬齋嘗夜行山曲，聞後有鬼呼先生數聲，公若不聞。鬼復曰：「我有一對，請先生對。風急有舟人莫渡。」公不答，鬼復笑曰：「我替先生對。月明無伴路休行。」公不顧，鬼亦不見。〈（《堯山堂外紀》）〉
湯胤績為參軍守邊，戰死。後數月口外某驛天色將暝，忽有兵官至，騶從甚眾，坐中堂，令免供具，第索筆硯燈燭，閉戶而寢。明早驛卒候其起，開戶寂然無人，但見壁間留詩，未有「血汙遊魂歸不得，當年空築望鄉台」之句，始知為胤績云。〈（《堯山堂外紀》）〉
朝邑嚴御史天祥令絳縣時，道經傅說祠，嘗入瞻拜。一日復過，屬有急不得入，憩其廁短亭中坐，見二青衣持檄伏堂下白云：「傅丞相邀公。」嚴謝不往，顧左右賜使者食。左右實無所見，然不敢詰，漫應曰：「食使者矣。」嚴乃語二青衣，還報傅公，俟我異日為御史，乃往，言訖而寐。頃之寤，驚告左右以為夢。左右云：「自未寢時有之，非夢也。」嚴默然，嘉靖己酉，徵拜御史，病卒。〈（《陝西通志》）〉
嘉靖間，費文憲公嘗構別業，其基乃宋柴侍郎故居也。公頗勤勞建造，一日卓午，有絳袍冠帶者，題棟柱曰：「我昔猶君昔，君今勝我今，盛衰皆有數，何用苦勞心？」公驚視之，俄不見。〈（《涉異志》）〉
遼王晚抱異疾不能親女色，後宮中往往有抑鬱致死者。今沙橋門外宮人斜，即群姬埋香處，每陰寒晦黑，過者聞紅愁綠慘之聲。近有少年子乘醉踏月，迷入空宮，經素香亭下，睹一美人，霓裳練裙倚闌而歌曰：「明月滿空階，梧桐落如雨，涼颸襲人衣，不知秋幾許？」歌竟杳然不見。〈（《哀黍離編》）〉
順治七年，蘭州反亂，浮橋被焚，總督孟喬芳剿之，敗死於河者無算。橋尋修成，夜有群鬼從河中出，援纜鎖上橋，守兵射之不能退。鎖轟然中斷，橋乘流而下，鎖有飛十餘里者。追二十里，止於中灘。旋拽還故處，鬼爭如前，芳以河燈五千盞祭之，乃止。〈（《陝西通志》）〉
有人泊舟富春間，月色澹然，見一人沙際吟曰：「墮江三十年，浪打形骸朽，家人都不知，何處奠杯酒？」舟人曰：「君是誰？可示姓名。」又吟曰：「莫問我姓名，向君言亦空，潮生沙骨冷，魂魄悲秋風。」舟人上岸，遂失所在。〈（《志怪錄》）〉
陸侍御隴其罷官後，授徒於洞庭席氏。一日方午假寢，傳椒山公來拜，賓主禮畢，言一事煩至敝衙門對理，覺而訝之。次早吏又來促，侍御隨之往，殿宇嵬峨，扈從森列。立侍御於堂曰：「馬某告公得贓十二金有乎？」侍御曰：「有之，若繫縲絏，因憫世交子，為之保出囹圄，若甘酬謝。」
天順七年九月十六日，姑蘇劉昌自嵩縣赴汝州，見一物於中天，淡白垂長數丈，尾微曲。少傾不見，忽又垂出，閃閃若動，細如數百丈線，人言此龍也。十月二日，自南陽赴鄧，將至白馬寺。時微雨且晴，忽見西南有黑物，在薄雲間，蜿蜓如圈者；其首尾莫可辨，惟身顯然若草書雲字之狀。忽又有白物在其下，如乙字然，相去尺許；久之始滅，人皆言龍鬥云。〈（《懸笥鎖援》）〉
天順復辟前一夕，肅湣獨坐，忽聞有聲如雨灑然，視屏上皆血點，心惡之，拜祝祠前，神主俱倒，明發入朝遇害。肅湣總角時，隨諸生告考，巡按令隸逐之去，眾奔散，或蹂踐幾死，肅湣獨不去；巡按問曰：「汝何不去？」肅湣曰：「若皆去了，天下大事誰當？」巡按奇之，收入試，後發解時，嘗聽響卜，有人曰： 「中舉中進士，做到尚書也要殺。」又有術士曰：「于謙望刀眼。」後皆驗。〈（《四本堂座右編》）〉
成化間，漕河築堤，一石中有二人作男女交媾狀，長僅寸餘，手足肢體皆分明，若雕刻而成者。高郵衙某指揮得之，以獻平江伯陳公銳，銳珍藏焉。〈（《菽園雜記》）〉
成化間，武清縣民家石臼，與鄰家碌碡，皆相滾至麥地上，跳躍相鬥。鄉人聚觀，以木隔之，木皆損折，鬥不可解，至晚方息。鄉人以臼沈於汙池中，以碌碡墜深坎，相去各百餘步。其夜碌碡與臼復鬥於池邊，池上麥苗俱壞，鬥猶不輟；乍前乍卻，或磕或觸，硜然有聲，火星炸落，三日乃止。〈（《馬氏日錄》）〉
總兵石亨嘗西征振旅還京，舟次綏德河中，天瞑間一女子泝流啼哭呼救。軍士拯之，容貌妖麗，詢姓名，桂芳華也，已受同里尹氏聘，以尹家衰替，父母逼改醮不從，赴水。亨曰：「欲歸寧乎？欲為吾副室乎？」女曰：「歸寧非所願也。」亨納之，裁剪補綴，烹飪燔冪，無不妙絕。亨甚嬖倖，凡相親愛者，輒令出見，芳華亦無難色。一日兵部尚書於公謙至其第，亨欲誇寵於公，令芳華出見之，芳華不欲出。亨命侍婢督行，芳華竟不出，於公辭歸，亨怒拔劍斬之。芳華走入壁中，語云：「邪不勝正，理固然也。妾本非世人，實古桂竊日月精華，得成人類耳。於公棟樑材，社稷之器，安敢輕詣？獨不聞武三思愛妾不見狄梁公之事乎？妾於此永別矣！」言罷杳然。〈（《野記》）〉
景泰間，南京夾岡門外，一家娶婦，及門，肅婦入，空轎也。婿家疑為所賺，訴於法司，拘舁夫及從者鞫之，眾證云：「婦已登轎矣。」法司不能決，乃令遍求之；得之荒塚中。問之，婦云：「中途歇轎，二人掖入間時，吾已昏懵，且有蔽面，不知其詳。至天明，始驚在林墓中耳。」古人有《胭脂靈怪記》一卷，觀此事知其不妄。〈（《菽園雜記》）〉
自神禹導淮，鎖水神巫支祈，迄今不知幾千年。弘治間，壽春荊塗峽有水怪作孽，阻拒峽口，淮水不得泄，則壅而旁溢春、六、濠、潁間，田廬多浸。商舶至湖時，遇怪風浪，多顛覆，往來棹渡小艇，或至中流，或近岸。若旋風起，即大浪掀逐而來，人艇俱沒；以是士人名其怪曰趕浪，相諱不敢犯。又或夜靜月明，梢人見有物若巨木，偃臥沙際，方報告驚視，則倏然入水，風浪遽作，於是又名之曰神木，如是者蓋四五年。正德以後，患息，人復見於渦河中。迨己已歲渡渦水，則乾涸通騎矣。相傳又徒於潁水，今潁水復涸，或又傳入黃河中，度此物或即巫支祈也。〈（《墨談》）〉
馮漢居閶門石牌巷口，一小齋庭前雜植花木，瀟灑可愛。夏月薄晚浴罷，坐齋中榻上，忽睹一女子綠衣翠裳，映窗而立，漢叱問之，女子斂袂拜曰：「兒焦氏也。」言畢，忽然入戶。熟視之，肌體纖妍，舉止輕逸，真絕色也。漢驚疑其非人，起挽衣相狎之，女忙迫，截衣而去。僅執得一裙角，以置所臥席下。明視之，乃蕉葉耳。先是漢嘗讀書鄰僧庵中，移一本植於庭，其葉所斷裂處，取所藏者合之，不差尺寸，遂伐之，斷其根有血。後問僧云：「蕉嘗為怪，惑死數僧矣。」〈（《庚巳編》）〉
嘉靖丁酉瓊州諸生應試，見海神立水面，高丈餘，朱髮長髯，冠劍偉異。眾驚異下拜，神掠舟而過。次日有三舟復見，諸生大噪拒之，神忽不見，三舟俱溺。〈（《博學彙編》）〉
嘉靖四十二年，海鹽縣有海馬萬數，其一大如樓；沿石塘群行二十餘里，復入海，響震非常。〈（《海鹽縣圖經》）〉
萬曆丁亥秀水思賢鄉有異鳥集於樹，人頭鳥身，頷下有白鬚，竟日而去。其年水災，次年戊子米貴，死者滿道。〈（《湧幢小品》）〉
江西南豐縣一佛閣有鬼，人不敢登。徐生素不檢，朋輩與約日，先置一物於閣，翌旦持以為信，則眾設酒飲之，否則罰。及暮生醉而登，一更後果有數鬼入牖，方上樑，生大呼擊之，鬼出牖去。生覘其所往，則皆入牆下水穴中，私識之而臥。翌旦日高未起，眾疑其死矣，乃從容持信物而下，眾醵飲之。明日率家僮掘其處，得白金一窖，六十餘斤，佛閣無鬼矣。〈（《楮記室》）〉
萬曆六十年平湖旱，饑死無算。秋有白龍騰海上，紅光半天，空中遙見龍首下垂，鱗甲奮張，晃晃若磨銀。兩角間有金冠紫衣，仗劍立者，其神長尺許，雲水騰沸，咫尺晦冥。龍忽戲吐頷下珠，光芒團圓大如斗，粲粲一似中秋月。頃之遂收，約在墖院前水中央，東湖水盡涸，儒學前樓屋石坊俱壞。空中拽人舟而騰，有不知去向者。〈（《平湖縣志》）〉
溧水縣土名曰龍塘，萬曆三十二年五月十七日，有龍在塘中吸水，全身皆現。傍有瓦屋一所，本日被風揭去無蹤。又有一小舟，從空而墜，傷死二命。〈（《先曾祖日記》）〉
萬曆十六年九月中旬，天初明時，西南忽見有紅白氣如龍，亦如犬，長竟天。其光下掃地，及拂人麵，皆驚倒，良久方滅。考《天官書》以為天狗星見，掃民間地。次年果赤旱數千里，民至采榆皮，買麻餅充食，人多餓死。又繼之以大疫，死者益無算，甚至有滅門者，大市長街，鎮日鮮有人跡，鄉村灌莽極目，劉臬司有詩云：「文武衣冠凋喪盡，鄉村第宅空閑多；行人強半皆衰絰，驛路頻看長薜蘿。」讀之傷心隕淚。崇禎庚辰正月十四日下雪七晝夜，深二尺餘，是年徽郡大饑，婺山忽產石屑軟而黃，土人掘以為餐，名曰觀音粉，食而斃者十之二三，然賴以存活甚眾。秋成後，石屑亦化烏有。〈（《稗史》）〉
萬曆戊戌，副將鄧子龍南昌人，驍勇善戰，領兵征倭。渡鴨綠江，有物觸舟，取視之，乃沈香一段，把玩良久，宛似人頭，愛護之；每入夢，則香木與首或對或協而為一。後死於倭，載屍歸，失其首，取香木雕為首，酷肖子龍。〈（《四本堂座右編》）〉
占曰：「鼠無故皆夜去，則邑有兵。」唐武德元年，李密王世充隔洛相拒，密營中鼠一夕渡水。嘉靖時有群鼠銜渡。萬曆戊午己未，江北有方鼠千萬，禦尾渡江南，蘆麥盡為所咋，其鼠頭方尾長。天啟時田鼠糾結，如桴蔽江，入蘆葦根苗立盡。張養默言短尾方喙，小於鼠而足方長。崇禎壬午鼠渡江。〈（《物理小識》）〉
天啟六年五月朔，人見都城隍廟唱名，後宰門火神廟紅球滾出；前門城樓角有數千螢火，忽並合如車輪。至初六日巳時，王恭廠災。震初作，乾清官御案皆碎，建極殿飛瓦殺人。御史何廷樞、潘雲翌被震死，全家覆入土中；自順城門街北至刑部街，盡為齏粉。有女人衣飾盡而身存，有同伴頭去，此肩無恙；有空墜人頭，及鬚髮耳鼻。大木遠落，密雲石獅擲出城外，衣服掛於西山數杪，銀錢器皿，飄至昌平閱武場中。〈（《綏史》）〉
天啟六年，欽天監周司曆奏五月初六日巳時，地鳴如雷，從東北艮位上行，至西南有雲氣障天。占曰：「地鳴，天下兵起相攻，婦寺大亂，地中洶洶有聲，亡邑之凶象也。」魏忠賢聞知，以為妖言惑眾，傳旨杖一百，立刻打死。初六日後宰門火神廟天未明，聞殿內吹打粗細樂三疊畢，火球從殿中出，騰空而上。又海岱門火神廟，廟祝見火神颯颯行動，若將下殿。忙拈香跪告，火神竟走，廟祝抱住，不覺失手，火神走去。此時已巳牌，天色皎潔，忽有聲如吼，遠遠從東北，漸至京城西南角，灰氣湧起，屋宇動宕。忽大震一聲，天崩地塌，昏黑如夜，萬物平沈，僵屍層疊，穢氣薰天。顧必大開學，師徒三十餘人，一響後，蹤跡俱無。顧閣老小夫人單袴走出街心，顧從閣裏出，親自扶回。宣府楊總兵行至玄宏寺街，隨從一共七人，連人和馬，俱陷入地，跡影俱無。承恩寺街有女轎八乘經過，震後轎俱打壞，女子轎夫都不見。有州吏目弟在街，與相識六人，拜揖未完，頭忽飛去，其六人竟無恙。時天啟在乾清宮進膳，殿震，奔交泰殿，內官死者死，走者走，只一近侍扶行，為建極殿飛瓦打得腦漿進出，縉紳傷者甚多，壓死家眷不記其數。〈（《客中閑集》）〉
鳳陵未災前，有遙見陵中二人，一衣朱，一衣青，毆擊甚苦。尋聞號泣聲，乃集數十人持杖入，惟二犬踉蹌走。無何，寇至。崇禎九年，曲阜縣孔子廟聖像，兩目流淚如汗，三日夜。十四年嘉興城聲振如裂，時稱城愁。十五年十一月，黃梅孔隴鎮地藏目出淚一縷，循鼻而下，拭而復出，十二月二十三日城陷。鳳陽祖陵悲號震動，三年不止，十六年癸未黃州城南門哭五日止，十七年南京孝陵夜哭。〈（《綏史》）〉
崇禎十六年春，京營巡捕軍夜宿棋盤街，一更初定，一老人囑曰：「夜半子分，有婦人縞素涕泣，自西至東，勿令過，過者厄不淺，雞鳴則免，以吾土地，故以告也。」夜半婦果至，軍如所戒，不聽五鼓前偶熟睡，婦折而東，旋返蹴邏者醒之，曰：「我喪門神也，上帝命我行罰此方者，何聽老人言阻我？災及汝首。」言畢不見。邏者懼，奔歸，告家人言未終，仆地死。大疫作。〈（仝上）〉
壬午，閱邸報，奉先殿鴟吻忽落地，作披髮鬼哭出宮，群臣共見。又周後宮中忽傳云：「接駕。」因具袍笏伺之，見鹵簿嚴肅，及近前，乃一老年女子。舊閹云：「此乃太后也，為神宗生母。」良久寂然。〈（《座右編》）〉
元史於燕都建宮殿時掘地見赤頭蟲無萬數，術者曰：「將來代國家者此物也。」崇禎壬午年，皇極鴟吻出煙，近察之，乃細赤蠓，如是飛者三日。癸未孟冬享太廟衛士夜驚，有黑物如牛高數丈，自午門奔端門出，此是黑眚，而赤蟲，則從古未有也。〈（《物理小識》）〉
崇禎戊辰夏，陽城縣西隅民家，見一龍頭面如羊，俯其庭壅中飲水，飲訖乘霧上升，形漸長大，將近屋脊，偶鄰居一婦登樓眺之。時婦新產，龍見其婦蜿蜒不能去，垂首簷際者數刻。忽大雷一聲，火光耀熠，始入雲際。語云：「龍忌產婦。」信然。〈（《蘇譚》）〉
江夏悟真寺僧元仁秋夕月朗，閑步山門，聞誦《華嚴經》聲不絕；元仁聽之，未得所在，悵然歸。次日令諸徒復詣聲處，聞經聲出自土中，即以曳杖畫記。翌旦啟壤，乃一骷髏，皮肉悉腐，獨唇舌鮮潤。元仁持歸，以石匣韞之，外護槁穰，置於廡廊，至夜經聲如故，觀之者以億計。未旬月，為客僧竊之去。〈（《西樵野記》）〉
康熙辛酉，江南造船，取木，園林丘壟，皆不能保。蘇松道方國棟伐陽羨善卷洞前木，一夕道人夢七男子，寄語方公，倘緩至某月緣盡當徒。方公不肯，促工人斫之，血出，直射木工死，根杪鳴有聲。已伐六株，而撫軍檄至，戒勿伐善卷樹，已晚矣。方君驚悸，病作數日卒。又順治初浙閩新設總督，遼陽陳公錦赴任，擬駐衢州府，無署，有司改舊署為之，旁有廟樹，並毀以拓其基。既而總督蒞任，方小操觀射而廳倒，幸不壓死。又明年有崇，忽然而撤其堂柱，抽其梁，移其石磉，俄而又如故。有女年十五，祟曰：「吾褫其魂。」女果亡，總督驚怖，遂移署，後提師入閩，為部卒所刺，敕賜贈兵部尚書，建祠於京東門外。〈（《梅窗小史》）〉
汝陽有異物據鐵壚，村民家二少婦始來，欲淫其長婦，長婦不從，即縊婦死，故二少婦懼，從焉。凡二少婦所欲，咄嗟可辦。其家以聞其令樂公。公遣卒往捕，而異物亦為賓主禮，延款贈金，群卒急起持之加縛，忽躍入壁內。公又為之密走人天師府，屬以除滌，至半道，文失焉。往者返而文返在婦家，竟無如之何。其物巾服如儒者，輕財樂施，談辨皆捷，有乞貸者，屢給不厭，故貧士多以遊為具，招之皆至。常曰：「天下之怪多矣，諸君皆怪也，而怪名我乎？」第手腕以上，不令人見，豈以腕有毛，為猿精乎？〈（《耳談》）〉
麻城民李承周女，許劉氏子矣，為狐所據，其家莫能制，凡數載，劉氏為期迎女，狐語其家曰：「君家女是男子，何嫁為？」視之形體皆變男矣，遂著巾服，有名字，遊行市里反與婦淫，里人疑之，與偕謁太和山，冀有神譴，往返無異。萬曆壬辰，武生毛目龍者，以聞於明府文公，逮至時觀者麕集。男子與二三人來，不知為誰，尚從容談笑，入儀門始曰：「田二哥今日不祥。」及庭見公，令人視其私，遂不能變，仍是女子，公怒置獄中，狐猶於獄中庇女，無形而嬲諸纍囚，及司圜扉者，無賴竟得釋出。女後改適山中民，狐復斃其所適夫，女歸狐，始不來。〈（仝上）〉
宣德中，安福華嚴寺僧，忽於月夜見兩矮男子行吐，其一云：「幾度人間結善緣，百花叢裏鬧喧天；鸞鳳一去無消息，獨坐空階五百年。」其一云：「梵語無多語，空門即善門，夜深風露冷，有口不能言。」後頃之，沒入地，循跡掘之，得無舌銅鈴一，銅缽一云。〈（《湧幢小品》）〉
京師某春元偶有老狐盛衣冠，如六七十歲人來謁，求假其後庭三間。春元始不從，與之爭。聞東嶽甚靈，乃侵晨具香楮往，禱拜未起，已若拋縛於階者；回頭視之，狐亦拜禱在後，大笑，汝禱吾亦禱，東嶽神安能制我？遂不得已任其居處。間托其家辦酒延客，是日見客老者少者十餘人，畢集歡呼，痛飲抵暮，送至門外而散。同年有為侍御者不信，欲以其威彈壓之，因往拜，談及此，忽從空墜大硯石一片於地，冠額幾碎，乃避去。〈（《耳談》）〉
房山縣上方山有寺分上下院，相去不遠，上院封鍵多年，有二惡少強僧開視之，一無異也。僧曰：「是上代相傳，豈無故歟？」惡少曰：「不過托以惑人耳，余兩人今夕當醉眠其間。」是夜果攜酒，歌呼房中，方就寐，忽房外敲門有聲，兩人以為僧也，不之理。少頃其聲剝啄及窗戶，窗戶碎，有黑手大如傘，自外入；兩人奮劍砍之，哀啼聲如山岩崩裂。兩人懼，急奔下院，藏僧深房。僧曰：「誤我矣！」達天曙，上院雷震，槍刀聲甫息，登山視之，上院片瓦不存〈（《宿海手抄》）〉。
宜興沈生耕且讀，於所居三里外，傍山起灰窯為射利計。一夕乘月色，攜橫笛往窯邊閱眾工，既至曰：「汝儕良苦盍少歸謀醉，余在此吹笛候也。」眾工欣然去。沈吹數弄，笛音清亮，林鳥齊鳴。忽一怪長數丈自山下驟至窯前，沈陡驚，笛墜地，怪從地拾笛與之。沈稍定，知其欲聞笛也，加意吹新曲媚之。怪如人坐。至音節轉換韻，亦數點頭，作按拍狀。沈且吹且忖，終防其啖己也，睨窯火正熾以足撥鐵鉗向火中，故數墜笛於地，怪數為拾之。乘其懈，急以火中鐵刺其足，怪聲震岩谷而去。沈奔歸，將及舍則遇眾工來矣。沈述其故，堅阻眾勿往。次日至其地，蕩流丘墟，廬舍樹木無一存者〈（仝上）〉。
自孔子過泰山，聞有母哭其子被虎食者，以後千餘年，未聞有虎。至順治十一年，州東轉山有虎，嗣後恆有虎跡，出入無常。〈（《泰文州志》）〉
婺源古田村汪氏僕三十五，正耘田，忽僵仆，舁歸舍，尚有微息，不敢殮。凡八日，復蘇，云：「初在田中，望見十人，遙自西來，皆道服，賚箱篋大扇；方注視，便為摔著地上，加毆擊，驅令負擔行。至縣五侯廟，一人具冠帶出，結束若今導引官，傳旨問來何所需？答曰：『行瘟。』冠帶者入，復出曰：『侯不許。』趣令亟去，其人猶遷延；俄聞廟中怒呼聲，遂去。入嶽廟，復遭逐。乃從浙嶺過休寧縣，謁城隍及英濟王廟，復遭叱，逐出徽州。遍走三廟皆不許，十人皆慘沮不樂，迤邐至宣州，入一大祠。才及門，數人出迎，大喜許諾；仍敕急足遍報所屬土地，以一鬼為導，自北門孟郎家始。既至，以所賚物藏灶下，運大木立樂棚於外，若今營壘然。逮旦，各執其物，巡行堂中，二子先出，椎其胸，即仆地。次遇婢僕輩，或擊或扇，無不應手仆。凡留兩日，其徒一人入報西南火起，恐救兵至，亟相率登陴，望火所來，纊弩射之，即滅。又二日，復報營外火光屬天，既登陴，則火巳熾，焚其棚立盡，各遂潰散。獨我在，悟身已死，尋故道以歸，乃活。」里人汪賡新調廣德軍僉判，訪其事，孟氏乃醫者，七月間，合門人疫，自二子始，婢妾二人，招村巫二人治之。方作法，巫自得病去，歸家死。孟氏集一城師巫並力穰禬始愈，是歲浙西疫禍不勝許，獨江東無事。〈（《夷堅志》）〉
世之奇疾，都不可曉，有身漸縮小，卒如小兒者。〈（宋呂縉叔知制誥）〉有忽不識字，數載方復者。〈（松滋令姜愚）〉有視直物皆曲，弓弦界尺之類，盡如鉤者。〈（宋時一女子）〉說逢盧扁，不知何以療之？〈（《說儲》）〉
宋鄭清之庶母生，將臨蓐，三日甑鳴。後長，為理宗相，山東成昭其同守，少時甑鳴，戊子己丑聯捷。〈（《梅窗小史》）〉
朱子《廬山北紀行詩》自注云：「天池院西數步，有小佛閣，下臨絕壑，是遊人請燈處。」僧云：「燈非禱不見。」是日不禱而光景明滅，頃刻異狀。今茅山亦然，不但請燈則見，且隨請者多少之數或僅一盞，或倏滿山。〈（《應庵隨錄》）〉
嘗見幻術孔姓扃之室內，壁外一呼，應聲而至，其室封鍵如故。赤身獨立，兩手擲土，初小漸大，須臾山積，不知土從何來。又一人劉姓，令人鐵椎擊其腹與腎囊了不痛，或數人持兵刺之，終日不能中。又一人房姓，設楮筆几上，屏圍障之，外焚符陳請，即聞內筆硯聲。泊啟屏帷，雲煙滿紙，寂然無人，俗皆神之。三人者皆素狡黠無賴，特借小術，攫人財物。〈（《蘇譚》）〉
青田山中有異，劉伯溫隱居時，日對之坐，山忽開石門，進之，見石壁有字曰：「山為基開。」取石擊之，石門又開，進入內，有道士枕書臥，乃兵書也。曰：「明日能熟之，吾當授汝。」明日果熟，遂授以兵法。少時讀書寺中，僧房有一異人，每出神去，鎖門或一月半月。偶有北來使客，無房可宿，見此空房，擊開之曰：「此人死矣，可速焚瘞。我住之。」僧不能禁，遂焚之。其人神返，身已焚無復可生，每夜啼呼曰：「我在何處？」基知之，開窗應曰：「我在此。」神即附之，聰明增前數倍天文兵法，一覽洞悟。〈（《龍興慈記》）〉
明侍郎車敬微時讀書國中，夜歸遇暴風雨迷路，遙見林中火由小院出。敬扣門，一童子曰：「師使我候郎君久矣。」門額有體玄字，入見老翁坐長明燈下，起相勞苦。敬乞一燭，尋歸路。翁笑曰：「山中那得燭？有小枯葉，郎君且燎濕衣。」敬暗問童子，知其自稱逍遙翁，童子名楊孤。敬疑其為隱君子也，修謹進問，翁曰：「昔體玄先生居逍遙谷中，吾世業醫，往來中條山。後聞陶隱君丹室在此，因采藥南來，結庵淹歲，今亦將還矣。」燎衣訖，乞還。翁命少孤牽一牛出，命騎歸。又呼一童少逸曰：「將吾舊籠來。」就籠中取一僧帽為贈。敬辭曰：「吾志期匡濟天下，翁安得以此相戲？」翁曰：「吾昔亦有志斯世，後因所輔非材，不用吾謀，禍幾不測。得此一籠，始獲解脫；不然，豈復能生出宜秋門乎？郎君第收此帽，他日當自理會。」敬卻之，翁但歎息而已。敬遙窺籠中諸物，悉箍桶具，及僧家衣缽耳，乃乘牛致謝而別。方出林而牛甚駛，須臾及門，呼其家人舉火牽牛，忽咆哮化虎而去。比明，尋體玄山居不可得，數日後，過縣西四十里，陶弘景丹室故基。旁有古廟，彷彿雨夜所經行者，壁有潘閬《夏日宿西禪院詩》，即東坡所見「夜涼疑有雨，院靜若無僧」之筆也，筆墨猶新。〈（《正氣記》）〉
余尚書靖知桂州時，每月盈夕，聞笛聲甚清遠；察其聲，自深林處大柏木中出；乃伐為枕，笛聲如故，公甚寶之。公季弟欲窮其怪，命工鋸視，但見木之文理，正如人月下吹笛像，膠合之，不復有聲。〈（《樽俎餘功》）〉
海寧胡奎字虛白，寧府教授，嘗歸自江西，泊舟番郡之望湖亭，見亭上石刻東坡「黑雲推雨未遮山」一絕次韻和之，書之於壁。忽見一叟來，誦其詩曰：「子非斗南老人耶？」乃為長揖舉手，不知所在，因以斗南老人自號。〈（《列朝詩集》）〉
福建布政使朱彰景泰初，謫為陝西莊浪驛丞，有西番使臣入貢一貓，道經於驛，彰問貓何異而上貢？使臣云：「欲知其異，今夕請試之。」其貓盛罩於鐵籠，納著空房內，明日起視，有數十鼠伏籠外盡死。使臣云：「此貓所在，雖數里外鼠，皆來伏死，貓王也。」〈（《續已編》）〉
張王基吳郡舊治也，大亂後百餘年，忽有三異：生一草結實如小紅燈，夜則開之以承露；人取飲之，百病自愈，人呼為天膏，一異也。其根可以為廚科，置飲食中，盛暑不敗，一異也。一男子陰囊大如斗，號浪蕩子，陝西大賈識為至寶買去，俟其死，破囊得二玉碗，世所絕無，三異也。〈（《龍興慈記》）〉
天順間，徵士吳與弼到京，英宗御文華殿召對。吳默然無應，惟曰：「客臣上疏，眾方駭異。」上不悅，駕起。吳出至左順門除帽視之，有蠍在頂螫皮肉紅腫，方知其適不能答者，以螫故也。宋淳熙間，史寺丞輪對，適言高宗某事，史忽淚下，上問故？對曰：「因念先帝舊恩耳！」孝宗亦下淚。明旦御批史為侍郎。不知當時乃為蜈蚣齧也。均為蟲齧，而遇不遇異。〈（《笑史》）〉
成化丙戌，姑蘇劉昌自西華抵扶溝，坐堂上，見有若霧者，從東來，著樹並草莖皆白。少頃堆積枝柯間，玲瓏雕鏤甚怪，問輿皂此何物？曰：「樹架也。」因檢《玉筍集》有云：「冰淩木架達官怕。」既而聞河南李少寶賢有疾，竟卒。〈（《懸笥肖援》）〉
成化間，邰陽民生興手指甲內，見紅紋如線紆曲，每雷雨輒旋動小苦，興數欲自剔去之。後夢一男子，形容甚異，謂興曰：「余乃龍也，謫托君體，三日後當去，幸勿訝。」至期雷雨大作，自牖出其手，有龍裂甲飛去。〈（《陝西統志》）〉
成化中，星殞於山東莒城縣馬長史家門中。初墜地，其光煜煜，而星體腐軟如粉漿。馬家人馬杖抵之，沒杖成穴，久而漸堅，乃成一石。〈（《續編》）〉
金華永康縣山亭中，有枯松樹，因斷之，誤墮水中，化為石。取未化者，試如水中，隨亦化焉。其所化者，枝幹及皮，與松無異，且堅勁有未化者，數段相兼，留之以旌異物。〈（《錄異記》）〉
長山城南樓淇鍾懸數十年，叩之無聲。萬曆間，令張文龍奠而遷之城西樓台，凡七十日，有小兒相博戲，誤擊鍾有聲，自此大鳴。成化間，大鍾二，蕩淮水中，聲竑竑勢欲躍起。總兵陳統即平江伯，祭之，一鍾遂上，令懸於朝宗門樓，聲聞百里，其一止泗上。〈（《彙書》）〉
妖人王臣自幼為南京公侯府家人，數易主，亦數易名。惟妖術惑取人財，所得輒盡，累為主人惡刑所加，兩足皆不能良行。成化初衒術於江陰，諸大家皆不納，獨周惟瞻稍待之。見其一篋中，有二木人，長尺餘，能目相抵觸，會作進退，聽其指揮。臣或手取他人之物，同棄水中，少頃自其袖中出。凡人之物經其目者必能暗取。後往北京，遽攀援得見上。歲辛丑，上命中官王敬同往采藥於湖湘江右江浙京東諸郡。二人者，從以無賴二十餘輩，專務攫取財物，所歷歲致激變。江陰諸大家以舊恨，更受其毒。癸卯至蘇，命工熔銀為元寶，累二千餘錠。凡江南之書畫器玩，道釋像典之精絕者，檢括殆盡。復以妖書數十本，命府學諸生手抄，屢抄不中，實欲得賄。諸生無所出，因致罰於校官，時在胥門，諸生王順輩數十人，不勝忿恚，大肆醜詆。適有樵擔至前，遂各取一木，擁至其前，將有所加。二人者大懼，避驛舍中，其下人皆被痛毆而散。自此氣焰少息，蘇人得不深受其害。二人遂奏諸生抗命，監司官府救過之不暇，且為諸生甚危；惟巡撫大司馬王公知而大喜，因奏二人不法。上遣邏卒往捕，時大暑，卒裸其體，遍塗狗血，復囊狗血，以破其術。至錦衣獄中三日，斬於市，函其首，歷示所害之地。〈（《寓圃雜記》）〉
弘治末，太倉民家生兒，兩手背相粘著，兩面相外，其首如雀，其陰皆雄。〈（《祝枝山語怪》）〉
正德中，韓恭簡寢疾甚篤，久之夢一黃衣道士來視，以藥數丸啗之曰：「從此即愈。」因贈詩一絕，且期十年來視。詩曰：「霸越平吳一燼灰，是誰強我下漁磯？黃金消盡陶朱象，夢繞寒山不得歸。」自是病漸愈。其後復大病，自疑前夢為凶兆，促家人為大歸計。一日，又夢前道人曰：「公病尚亡恙。」再與藥丸，贈一詩曰：「天上文星暗不明，英雄空自為蒼生；十年戎馬蠻江外，墜淚碑高百崦城。」臨別仍期十年外重來，病尋愈。恭簡於宦轍所經，意遇所謂百崦城者，迄不得。後被危症，且春秋高矣，自謂必不起。俄復夢前道人，其慰言受藥，不異曩時，又贈一詩曰：「一尊矩鬯白天來，平地光芒接上台；門外翩翩雙鶴至，五雲深處小蓬萊。」言別而去，無復重來之約。後病良已，至乙卯遭地震而死，竟不知詩所謂。〈（《陝西通志》）〉
松江楊扇湖地暖不成冰，萬曆三十年冬大風，瞰之若漫天雪，多紅燈蠕蠕；旦視之，則冰山也，高五丈許。又武宗時霸州文安縣一夕大風，河水所然僵立，高起者二丈餘，凍成冰柱，中多空隙。闊數尺，以至於數十丈者，沿河七八十里皆然。亡何，流寇至，男婦數十萬，盡匿其中，竟以免難。〈（《物理小識》）〉
正德間，上元縣錢臣醉，與妻李氏交媾，為妹所窺。次早臣出，姑詰嫂夜來事，淫興遽發。嫂戲與姑效交歡狀，兩陰相合，將大遺精，流入小姑陰，經閉腹高，遂成胎。姑之舅淩銑疑有私情，告官鞫之，得其實，議得李氏錢臣錢氏等所犯，俱依不應得為而為之事，合依律的決，照律取贖。錢氏仍候所孕身輕，給與錢臣收養，照舊配與淩銑次男為妻；兩家毋得復生異議，卷照。〈（《開卷一噱》）〉
江西寧藩宸濠父康王初無子，嘗於宮中齋禱。一日王午寢，忽夢天狼降宮中，須臾食宮中人殆盡，復繞而逼王，王寤惡之，中刻宸濠生。其母洪也，洪亦失愛於王，王命亟殺之。宮中人環跪而請曰：「向憂無子，今有子而又棄之耶？」鍾陵王者，康王弟也。狂易，常放言淩其兄。至是亟騎而至曰：「喜王兄之得子也，又聞將殺之，甚善，弟幸多子矣。」康王怒，遽命育之，六月十三日也。及濠年十三，即私幸樂妓，微服而遊市中。王覺曰：「符吾夢矣。」以鐵鋤斫殺數侍者，縛濠於柱，親鞭之數百，必殺之。王春者，臨海人，王甥也。慧而多才，以明經舉於鄉，王素愛之。春馳至，以身蔽濠曰：「殺春殺春。」王不得已，遂舍焉。後謀逆國除，卒符夢云。〈（《嗬凍僈筆》）〉
蕭縣相襲不撞鍾，以為撞之則水至。嘉靖間，縣尹朱同芳不聽，水果大至，漂沒田廬，同芳堅不聽，水亦尋涸。及孫重光尹蕭，父老懇情，重光遂止之。乃為文以祭鍾曰：「鼓焉以鍾，晨昏之軌，民有訛言，金能利水。為民父母，從此而已，禦患無德，隨俗可恥。鍾兮鍾兮！尚鑒於此。」比重光去，王藎臣繼之，復撞鍾，其家病禍相沿，懼而復止。胡梅林取各寺觀銅鍾，制大將軍擊倭，殆無孑遺。惟桐廬縣城東一鍾，有蟒蛇蟠其上，軍士懼不敢動，再取再如之，乃止。士人云： 「其鍾聲聞五十里。」《炎徼記聞》云：「廣西崇善縣有飛來鍾，相傳自交趾思琅州飛來者。指揮沈希儀遣舍人劉達往相之，欲捶取其銅，以造軍器，將近鍾數百步，仆地死。」〈（《彙書初編》）〉
正德丙子，汪西寧都縣通天村有合抱枯樹，傴仆已久，忽風雨大作，隱隱有聲，頓起如故。其後嘉靖由藩封，入繼大統。〈（仝上）〉
嘉靖壬子，馬少保文莊率門人數輩，卒業太華青柯坪。一日有戲歐同舍家人，絕於洞上，眾恇惑無措。文莊禱於神，夜見火光如籠燈，冉冉從山腰入洞，其人蘇，言白衣人令伊起，其時門人有盛少宰訥、鄭運使劄在焉，師弟後多貴膴。〈（《陝西通志》）〉
嘉靖末，有方士寓沈太史懋孝家，挾一木神，稱卓少仙，長二尺許，紫袍冠帶，綽有威儀。備小桌椅坐檯上，揖讓言笑如生，談詩論文，亹可聽，能知未來事。時懋孝未第，方與談謔間忽指門外曰：「貴同年至矣！」則馮敏功也，後果同榜。〈（《平湖縣志》）〉
嘉靖甲辰，張子微有外弟趙生，其生前為大同趙某子，列本學增廣生。暑日迎督學，飲火酒，大醉臥樹側，僕以水澆之，遂氣絕。魂遊水邊，見犬來，畏為所齧。適有孕婦在傍，避身婦邊，不覺入其婦孕中。是晚婦產子，生見已生為嬰兒，即悟托生在此。北地貧者生子，不坐月，即往餉田間。時有一犬在床前，生呼其婦曰：「爾出外須閉門，勿使犬近床。」婦人大駭，以為妖，欲擊殺之，乃不敢言。至五歲，見乘馬者，呼其名曰：「我是汝母舅某生也。」其人驚報其家，以錢贖回，其妻尚未改醮也。〈（《座右編》）〉
夏少師嘗祈夢九鯉仙，得問舟子三字。及罷相再起，泊舟淮上與夢羽賦詩贈別，取孟浩然詩，探韻拈得問舟子詩云：「向夕問舟子，前程沒幾多，灘頭正好泊，淮裏足風波。」悵然不樂，罷酒而別。〈（《列朝詩集》）〉
湖州董尚書潯陽公得姑蘇某家山石，高五丈，用巨舟載歸，至震釋舟，沈墮水中。公不能釋，募善泅者，入水求之。泅者摸石，盛石一大石盤上，盤可合五人抱，公甚異駭，命數百入次第皆起之而已。石置盤孔，毫末湊洽，蓋即當時以盛石者，而某家亦不知所始。又王元美先生家藏一銅唾壺，為上代物，常以自隨，然僅其底耳。已過太湖，童子誤墮水中，公懸十金，募人撈取，持以上，視之，乃其蓋子。先生大喜，再懸十金，令撈取，又得焉，吻合完好，益足珍貴。〈（《珊瑚網》）〉
福寧州筆架山在大金海中，嘉靖四年四月二十三日，南海浮來五山自筆架山外而至，峰巒突兀，上有草木人馬，往來貿易，闔城聚觀，自午逾申乃沒，蓋海市也。海市現於登萊海中，而偶見於福寧州海中者如此。〈（《閩書》）〉
嘉靖二十二年九月，江西參議王喬齡奏獻皇始封之國，舟泊龍江關，慈烏以萬數集江柳，向舟鳴噪。江西提學副使李夢陽恭述於文集可考，其事神異，宜付錄史館。〈（《彙書二編》）〉
錢遜叔侍郎，少時泝汴，舟敗溺水，流二十里，遇救得不死。旬日乃苦腰痛，不悟其故；視之有手跡，大如扇，色正青，五指及掌，宛然可識，若擎其腰間者。〈（《座右編》）〉
嘉靖間，桃源令甘勳履任三日，嫡庶爭寵，爪破其面。公自負貌美，被爪破，遂雉經死，邑士紳往哭之，公父乃曰：「吾兒不幸有此，然亦有數。向者生時，夢人相賀，持彩聯書二句其上曰：四百姚淶榜，三日桃源令。莫測其兆。已而登姚狀元榜，其年進士四百人，今令桃源三日，夢固先告我矣。」〈（仝上）〉
宣府都指揮胡縉有妾死後，八十里外民產一女，生便言我胡指揮二室也。其家來告，胡不信，令二僕往。女見僕遽呼名曰：「汝輩來何用？請主翁來。」僕返命，胡猶不信，更命二婢往，亦然，胡乃自往。女見胡喜，言前生事，胡即抱女於懷；女附耳戚戚密言舊事，胡不覺淚下，頓足悲傷，與敘委曲。女又言家有某物瘞某地，胡遂取女歸，女益呼諸子諸婦家人，一一慰諭。從而發地，悉得其貨，因呼之為前世娘。女言幽冥間，與世所傳無異。又言死者須飲迷魂湯，我方飲時，為一犬過，踣而失湯，遂不飲而過，是以記臆了了。〈（仝上）〉
萬曆二十七年，於皖寄鹽課銀八百五十兩，為船戶龔四盜去爪分。正月初五日，巴河地方緝獲。先是龔四盜銀在家，每夜門壁盡響，舉不得安枕。及拿獲，將銀送巡司封貯，又復響；巡司驚懼，通知原主領回方靜。〈（《先曾祖日記》）〉
休寧萬安街民家，常日空中拋擲瓦礫。其家心驚，延法師壓禁無驗。異日客有識者，謂曰：「此地必有伏屍，因人居其上，而襲其陽氣，致有此異。」乃命人發之，果有木櫬二十餘，因令遷於隙地，奠之，投擲始息。湖州閔公霖宦京都時，得一棄宅，人不敢居。閔曰：「此宅幽暗，故陰氣盛。」乃揭瓦推壁，復暴烈日中久之，方修葺居之，竟無恙，其陰氣已散也。〈（《稗史》）〉
萬曆丁酉，河南鞏縣大道，有木匠持斧，往役於人，憩樹下，忽聞鼓樂聲，不知其自。諦聽之，乃出樹中，遂將斧擊樹數下；其內曰：「不好不好，必斫進來矣。」匠亦重加斧，乃有細人長三四寸，各執樂器，自樹中出地上，猶自作樂數疊。時來者停車馬皆見，乃仆地，人以聞官。〈（《耳談》）〉
萬曆甲辰，松江某村馬生卵，破之中有珠，此與萬曆戊子郡中大虹橋驢生卵同。〈（仝上）〉
萬曆壬辰間，一老人號醒神，自云數百歲，曾見高王張三丰，又自詭為越王，至今不死。又云：「歷海外諸國萬餘。」陳眉公曰：「聽醒神語，是一本活《西遊記》。」〈（《笑史》）〉
閩人武弁陳生，寓揚州軍門，料敵有奇中。後何吉陽先生任南少司寇，以大司馬李克齋公薦，至居衙中，談人往事，及家居墳墓園宅，如指諸掌。生所挾，有樟柳神焉，神僅三寸許，白面紅衣，能從袖出，躍至几上，飲水歷歷有聲。時而自歎，作閩語，謂曾為儒生，死而陳製取之，然相隨不久，亦當去矣。〈（《耳談》）〉
河南某邑皂隸，得一小木偶於道旁，置帽中，將歸為兒戲也。忽聞帽中人語曰：「今日回官府話，有二十板之厄。」皂心異之。比至，令果怒，抽簽將責，皂大笑。令詰其故：曰：「先聞木偶言，事係前定。」令收其木人入，免皂責。嗣後凡審判，先置木人紗帽中，聽其語，折獄如神。囹圄報失囚，眾方駭，令曰： 「速趨某渡頭，穿白者是也。」跡之，果得。三年後不復靈，令亦內召矣。〈（《嘯虹筆記》）〉
萬曆初，姑蘇滸墅關王序三家，豢一豬，已二載。一日銜其主衣裙行，異之，隨其所往，以嘴掀土，出瘞金千兩，取之，家遂大饒。自是德豬，飼以香飯，澡以淨泉，衣綿藉氈十一年，大可比牛；遠農皆來借觀，而稱其家金為豬金。後死，棺殮祭奠，如人禮。黃州府團江有一家，父亡而豬生，夜夢父稱是此豬，倍加愛養，不忍殺宰。至八年，肥大不可行，人競來觀之，丁酉年始死。〈（《耳談》）〉
柳道彥談其家莊客壯子，病瘍死二日矣。客自往城中市棺，為債家所困，撻傷，或以語其家，其家男婦競奔之。壯子亦起行十餘里，抵債家，會罷爭而屍仆其家堂上，以是成訟，大耗債家錢。又有士人獨處一齋中，忽有好女子逾敗垣入，就榻上死，駭愕不察所以。已門前男女數輩，急趨過曰：「死尚走去，況生耶？」士呼至，以榻屍示之，乃其家死女，驚暴雷走失，舁歸殮之。〈（仝上）〉
萬曆間，尚書潘季馴治河，築高家堰屢潰。一夕夢赤面長髯者告曰：「吾漢壽亭侯也，河有毒龍是崇，吾念公勤於王事，當為公斬之。」翌旦白晝昏晦，風雷交作，河浪掀天。少頃，風雷並息，波面盡赤得斷蛟二，而堤以就。尚書表其事於朝，天子敕建祠淮上。尚書幼時，晚步龍溪渡口，聞水底二人語，明午替死者至矣。知其鬼也。翌午命人守之，果一人墜水救之。尚書誓得大志，必造一橋，後果以十萬金，起橋渡口，名潘公橋。〈（《湖州府志》）〉
吳相國甡自言：「六歲出就外傅，從師館子西禪林之殿左，每晨入佛殿，見兩旁羅漢，手眼俱動，不知其土塑也。後稍長入寺，乃不復見。」〈（《憶記》）〉
汝南人鄭奇道遇一端正婦，乞得寄載車上，從之，詣郵卒樓，夜共樓宿。明日婦死，卒驚白亭長，亭長擊鼓會諸廬吏，共集診之。乃亭西北八里吳氏婦，新卒，夜殯滅火，火至失之。即持去，後奇亦尋卒。〈（《風欲通》）〉
毫州之野，夏夜有婦裸體臥瓜棚下納涼，夫來與淫而去。忽蛇復以尾淫之，婦覺尾出。如此者再，始捫以手，識為蛇，大呼；夫至，尚見蛇逸入洞中，此以淫感也。〈（《續彝堅志》）〉
滇南蒙岫山有人見蛇自碎，片片星散。不知者偶拾一片視之，則諸片復合，齧人即死。〈（《耳談》）〉
蜀烏撒軍民府，有嶺壁立萬仞，泉窪其上，曰：「聖人泉。」其下行者呼曰：「{浦女}{浦女}。」行道之人渴矣，則泉即飛下。百人一人，隨量皆足，而泉亦即止。〈（仝上）〉
泰興劉太宰機未第時，郡中偶有鷹神，乃一獵鷹也，能為人言。一日飛入公宅，公家作糍以詞之；其奴作之不潔，鷹攫其帽，若懲之者。呼公語曰：「公大貴，他日當得八人抬轎，參讚南畿。」已而飛去，後皆如其言。〈（仝上）〉
萬曆四十六年四月，禮部奏城河水赤，西自宣武門外東響閘起，至正陽門外，御河閘止，約長三里許，水色盡赤，深紅紫暗，狀如積敗之血。四十七年四月中，正陽門外御河水，復殷赤如前，時正遼陽三路喪師之候。〈（《槎庵小乘》）〉
萬曆丁亥，金台有婦人，以羊毛遍鬻於市，忽不見。繼而都人身生泡瘤，漸大，痛死者甚眾，瘤內惟有羊毛。有道人傳一方，以黑豆蓧麥為粉，塗之，毛落而愈，名羊毛疔。〈（《名醫類案》）〉
衍聖公庾廩中，有巨鼠為暴，狸奴被啗者，不可勝數。一日西商攜一貓至，其形如常，索價五十金曰：「保為公殺此。」公不信，商固要文契而縱之曰：「克則受金。」乃聽其所為。貓入廩，穴米自覆而露其喙。鼠行過其上，嗅之，貓躍起齧其喉，鼠哀鳴躑跳，上下樑者數十度，而貓持之愈力，遂斷其喉，貓亦力盡，明旦驗視，已雙斃，其鼠重三十斤。〈（《湖海搜奇》）〉
萬曆戊午，馬湖青羊二江合湧逆上岷江，水立數十丈。戴移孝云：「揚子江曾斷流一時許。」沈天士云：「甲午年，寡婦礬下有渡船過江，見江中心乾到底，久而後合。」中通曰：「此或江驅洲沙擁起，繼則推去耳。」壬寅年七月，新城鄉忽從地湧出崩山，凡數十里，紅黃如脂。癸卯年九月，江漢水漲，自楚達金陵，始至色黑如醬，三旬退。〈（《物理小識》）〉
韓公雍總督兩廣軍中，獲一善星象者，懼其妖言惑眾，命斬之。及斬，公試問之曰：「斬汝者誰與？」星士曰：「緋衣人。」公特命劊者更白衣斬之，以破其言，公謂術其妄矣。後問諸劊者，乃裴姓也，公愕然。又斬一人，首仆地其人兩手捧其首，疾趨數步而蹶。〈（《西樵野記》）〉
萬曆二十九年十一月初五夜初更，在儀真春字旗飲酒，忽天中有一紅物如鯉，又形頭大尾小，約三尺長，外有紅暈。未幾豐家巷失火，燒去百餘家，其物即散。〈（《先曾祖日記》）〉
萬曆庚寅長洲縣民呂氏雞，產一人形數寸，眉目皆具。甲午元日雷，二月無錫縣羊乳一兒，形如猴面，作兒啼。二月河南八十二縣大饑，父子相食。〈（《稗史》）〉
虞長孺祖母年二十時，秋夜露坐庭中，見有三人挨月過，異之。急呼長孺伯母同觀。伯母出遲，僅見其二，須臾俱入月中矣。〈（《快雪堂漫錄》）〉
淮安衛人王鉉，年六十，喪其左目，未幾繼喪右目，蒙然一瞽人，未嘗醫療。丁丑歲年七十，暑夜納涼仰臥，忽見星斗，起而稽顙，旬日間兩目瞭然。鉉性醇真，雖權子母，若貧不能償，往往焚卷。〈（《客中閑集》）〉
杭城牙儈父死，停柩於庭，有客夜宿樓上，以小木棍防身。三鼓忽聞梯聲，疑必賊也，黑影中果見一人上樓。時眾挑夫臥樓板，鼾聲如雷，其人以臀遍坐其首，聲皆息。復近床揭帳，客舉棍奮力擊之踉蹌倒，呼燈至，乃儈父屍也。棺蓋大開，復納之棺，瘞焉。〈（《嘯虹筆記》）〉
太倉人偶武孟嘗為武岡州幕官，因鑿渠得一瓦枕，枕之聞其中鳴鼓起擂，一更至五更，鼓聲次第更轉不差。既聞雞鳴，亦至三唱而曉，抵暮復然。武孟以為鬼怪，令碎之。及見其中設機局，以應夜氣。識者謂為諸葛武侯雞鳴枕也。〈（《客座新聞》）〉
萬曆丁酉，黃鶴樓重災，顛風大吼，火飛越城樓縣治，遂及鶴樓，一時灰燼。鶴樓從雲中鼓風焰所著處千八百家，不屬而焚。先是江夏令葉公夢一赤髮兒，侍案頭，又於臥榻拾一石，熱可炙手，兆已先見。又先一歲所，東門黃鵠山白氣自地起，彌日亙天。而鶴樓後山岸，舊嵌有石碑，為昔人文字，不知何由放光如炯，竟能照隔江城閣，風帆雲樹，曉暮隨日光出沒處，湛湛可辨。遊觀者傾城，人皆以為祥，不測其故。〈（《彙書》）〉
萬曆乙巳，妖書變作，內外如沸，第戮生光，以伸三尺。其時後宰門外沿皇城一帶，牆下地上影出城郭山林人物諸狀。有鐵騎數百臨城，皆張旗幟，儼如圖畫，甚分明，移時漸滅，四五日絕蹤。〈（《繪園》）〉
萬曆四十四年冬，山東臨邑縣紀家窯忽夜見火光如燈，隨煙而出。三月初四日申府，隨委典史張鳳帶領百人，四散埋伏。二更遙見火光突出，其大如斗，明亮直上，約高二三丈，復墜下地散漫，三夜皆同。有人遇見火趕近，一二丈即止，不傷人，不損物。巡按畢懋康奏聞，考傳史，有云乾旱者，有云刀兵者。〈（《先曾祖日記》）〉
泰山之市，因霧而成，或月一見。嘗於霧中見城闕旌旗，聞弦吹聲，最奇。張瑤星曰：「登州鎮城署後太平樓。其下即海也，樓前對數島，海市之起，必由於此。每春秋之際，天色微陰，則見，頃刻變幻。島下先湧白氣，狀如奔潮，河亭水榭應目而具，可百餘間，文窗雕闌，無相類者。中島化為蓮座，左島立竿縣幡，右島化為平台，稍焉三島連為城堞，而幡為赤幟。睢陽袁可立為撫軍，時飲樓上，忽艨艟數十揚幡來，各立介士，甲光耀目，朱旗蔽天，相顧錯愕，急罷酒料理城守；而船將抵岸，忽然不見，乃知是海市。」《遁齋聞覽》曰：「湘潭方廣寺，四月朔日在東壁，則照見維揚官府樓堞民物影著壁上。」林景熙《蜃說》曰：「漢志載海傍蜃氣象樓台，初未信也。避寇海濱，僮報海中忽湧數山。予登聚遠樓，見奇峰疊巘，城郭台榭，中有浮圖老子宮，詭異千狀，近晡而滅。」筆談所紀，往往類此〈（《物理小識》）〉。
天啟三年九月，鳳凰至河南禹州，身長丈餘，百鳥相從，不計其數。內有鳥如馬之大，本處官以麵飯設祭，隔三里之遙，住七日去。躧死之鳥，不計其數，地上榛松梧子，厚尺餘。〈（《先曾祖日記》）〉
天啟二年，山東一帶人家藏倉，小黑馬料豆，盡飛不見，適儀真人於清明日，男婦上墳北門外小坡於田間各檢取有小黑豆，或一撮，或至二三合者。〈（仝上）〉
天啟七年鎮江東北裏徐山，因蝗蟲無收，米貴。有鄉老夫婦難以度日，二人思自盡，忽來一老人勸云：「無自盡，跟我來，有物與你食。」至一山，叫帶鋤挖土。貧老曰：「土豈能食乎？」老人曰：「挖下自有物。」依將土挖開，果見有白粉石，貧者口噙如粉，即言曰：「爾非神仙乎？」老人回云：「我非是仙，那前來者是仙。」回頭已不見，鄉人爭取，救活萬人。〈（仝上）〉
天啟七年四月十一日，霍山縣路旁洪水衝出劉伯溫碑記，生出西山馬，卸卻貴州鞍，殺盡五溪苗，踏破大元關。天啟命逢下甲子，黎民塗炭饑荒死，奴輩道從民大亂，定固安邦血流楚，只恐木上生銅鐵，是是非非方信武。〈（仝上）〉
天啟七年二月，鎮江地名戴港，挖出一石碑云：「九世悠悠地上休，巍巍福地反淇州，人間若問消磨事，只在龍盤蛇上頭。三十八歲算八字，江上東邊黑水流。寅卯起辰巳止，淡淡水，不用米，還在常，不在揚。星在日邊出，搖在五年頭，碑出干戈動，東邊血水流，寅卯辰巳午，人難過，鬼神愁。」〈（仝上）〉
周太守令樹有劉僕之妻，六十產一兒，無異他人子，但無齒。〈（《獨樹屋稿》）〉
一牙儈家，嘗請客，剩著品，用竹籃掛簷下，每至次日，一無所有，疑諸婢僕偷食也。一客在湖中買包為業，偶寓其家，與吊掛竹籃處相對。至更深，見門外有移竹聲，客起視，一犬頭頂一桌，至吊籃處，跳桌上，前足豎起，將籃取下，盡食完，復掛起，將桌頂在原處。客即將門掩上，忽推門聲，客驚怖不開。次早客下湖收包，其犬竟入客房，將行李唆碎。及客回家，見物破壞，向牙儈說其顛末，索犬，已逃去矣。一日客同眾客往鄉收包，見當路中心，挖一大坑。及至，見前犬從中跳出，幾被其傷，幸眾客有傘救護趕走，竟不知其終云。〈（《先曾祖日記》）〉
崇禎四五年，河南草生戰鬥狀，有人馬形，皆若披甲持矛，馳驅糾結。七年河南孟縣民孫光顯祖墓在河陽釋東，有葡萄草，夏抽新條，條列萬狀：有美人者，達官者，為龍鳳，為龜麟，為雀魚蛇鼠，為蟬為孔雀鸚鵡。道臣曹應秋取得三美人一鳳，一鸚鵡。美人黃衣白裳，面施粉黛；鳳苞羽五采；鸚鵡棲於架，架上有盞，盞中有栗，染生動，善畫不及也。其連陌王氏黨氏塋，所產皆同。有一草而枝蔓出二塋外者，即與凡草無異。十六年有商人自山東載花豆渡淮，及出賣，如人首然，耳目口鼻咸具。十七年太倉邑紳知臨川，張采家李生黃瓜，采歎曰：「古語云『李生黃瓜，民皆無家』，亂其至矣！」即而采亦幾及於難。
崇禎元年，五鳳樓前獲一黃袱，內襲小函一卷，題云：「天啟七，崇禎十七，還有福王一。」清晨內侍得之奏御，上命巡視皇城各定推究。科臣奏此必妖人所為，一加推究，必有造訛立異，簧鼓聖能者。上可其奏，立命火之。〈（《綏寇紀略》）〉
崇禎辛巳，姜如須過後湖，入一庵後殿，封鐍具題，乃開，皆裸佛交媾形，凡數百尊。守者曰：「前年大內發出者，其像皆女坐男身，有三頭六臂者，足下皆踏裸男女，累人背而疊之。」考元成宗大德九年，天寧寺有秘密佛，即言此像。圓殿茜帽，已兆演揲，鄭所南《久久書》亦言塑裸佛與妖女合，是也。其言邪教，淫殺尤甚。又口外之西番僧，猶有食肉近女，如此等者；但不取童男女血，生刺孕乳血，以點佛唇為供養耳。然往往有異術，如斷肢復續之事，無乃如《北吏》之押不盧乎？蓋自漢時即有西域幻人。易牛馬首，指端出浮圖者矣。香山隩為舶口，呂宋人常往來，有三巴寺隩媚至寺得內，謂之懺悔，又何疑真臘之陣毯乎？若葛蘭國浮屠有濁肌者，亦娶如寄褐。唐房千里《投荒雜錄》曰：「南方蠻以女配僧曰師郎，天雷苗中有師娘者，方許住庵，令人摩阿濕毗之腹祈子，則其俗然也。」〈（《物理小識》）〉
義犬庵在蕃育署，萬曆中庵中犬搏鄰雞，領以詬主僧宗住，宗住執犬佛前撻之。他日復犯，宗住縛之，將以就屠。犬撐住作乞憐狀，宗住曰：「汝能悛，尚可宥也。」因架石作阱，高不逾尺，置犬其中，自是蟠踞阱中不出，食避葷腥。一日到佛前伸兩足，伏首作頂禮狀；宗住知其且化去，為誦《涅槃經》送之，始化，庵以此得名。〈（《耳談》）〉
崇禎八年元旦日，黃梅縣小南門外，天落黑子，周圍十餘里。鄉民在地上檢來，如綠豆垂粟子大，炒食，內仁如核桃肉味，窮人可以充饑，富家食之腹脹。一合可炒一升。有檢二三升者，有檢上升者，盡落泥內，名為烏穀，殼黑色，又如垂粟。傳言崇禎六年，撫州被流賊之亂，人民逃竄，賊平復，業無食，民仰天哭，忽地亦落此烏穀活民。〈（《先曾祖日記》）〉
崇禎九年，鳳翔學前，鳥集地數萬為陣，方能應矩。十年秋蝗飛蔽天，食禾無遺。十一年蝻生食麥，及秋成蝗食禾，人大饑。十二年夏，有星隕於鳳翔袁畫師家，不及地旋轉如冶金，良久漸高飛去，照數十里。又大鼠成群食牛，入人腹，食嬰兒見骨。〈（《陝西通志》）〉
錢塘黃相國機諸生時，杭帥欲伐其靈隱祖塋木。相國夜夢金甲神求救，覺而龥之郡邑當事，莫為理。方窘甚，帥忽患心痛曰：「神射我。」遂死，木得不伐。後相國謝世，木亦為枯。休寧方口，為吳相國正治祖塋，有松若繡繖，纓絡下垂。相國官日起，松枝漸至地，蔥翠交接處，洞開八門，遊宴其中，儼然廣廈。相國沒，今松亦漸枯。蔭木關命詠，而子孫每自戕之，何歟？〈（《嘯虹筆記》）〉
崇禎壬午，南闈二場後，外間喧傳棘場開一竇，疑有關節內達者。監試監臨官俱入內簾省視，則牆兩層，外層有穴，而內層牆無之，遂窒之而已，至後夜仍穴之成竇。監場御史葉瞻山於夜躬伺之，則兩狐先後自竇而出，兩眼如燈射入，群疑始釋。自此江南淪陷，是科已後，不復為明之南闈矣。〈（《志異》）〉
黃州師巫寧均見一鼠盤旋道上，忽入地穴其下得銅印，上篆「扶鸞王印」，用署符咒，能呼風雷。後柄損，遂不驗。〈（《珊瑚網》）〉
京師顯靈宮道士，買一魚，腹有秦白起妻字。京口鄔汝翼於萬曆丙子，遊於杭人屠家，宰豬者去毛盡，豬腹丹書數字曰秦檜十世身。白坑趙卒四十萬，身賜杜郵劍，今二千餘年，而妻尚受魚屠。秦檜誤國戮忠，即免槁街，今五百年，孕身十世，亦正受豕戮。陽罪止於一時，陰罪至千百載，可不畏歟？〈（《耳談》）〉
海鹽有宋姓者，嘗逋官錢，因棰楚。貸朱玘金，貧無償，臨死泣曰：「吾負公，死當作犬償耳。」逾年，玘忽夢宋至曰：「昔欠公恩債，明日公家犬子生，有純白，左股橫黑點者，即我也。」旦起視，果如夢中所說。一夕賊二十餘，來劫其家，方抵門，此犬先繞室嗥，人得盡覺，復齧玘寢室扉，悲鳴若哭。玘知有異，急開戶攜妻孥走，呼僮奴伏屋外邀賊，殺一人，生擒其一，將訊得餘黨，盡伏辜。明日此犬長嗥不食，數日死，為文祭之，其孫茂才學章作《義犬記》。〈（《海鹽志》）〉
蘇州府沙良著以歲貢候選都門，願得補官近魯地孔村，一謁先聖，以慰仰止之懷。未幾，竟得授曲阜縣丞。初下車，齋三日而後行禮，方跪拜俯伏，忽聞金石之聲；意謂文廟所奏，拜畢登堂，闃無人焉。時以為致誠所格，御史某，為撰記於學亭。〈（《彙書》）〉
朱元芳族人家閩邵汀山峪中，得窖金銀器歸，忽忽穢甚不可禁，且小口時有瘈厥。長老云是流賊窖金時，常困苦一人，至求死不得，約之曰：「為我守窖否？」其人應許，復苦之，如是數四應許，閉之窖中，遇金者祭度而後可。朱氏如教，上章曰：「汝為賊守久，當我得此金，度汝命。」已而穢淨病已，朱氏用富。有中表周氏遇此度之，終不能得也，反其金窖中。昔聞虎倀，茲為作《銀倀詩》死亻丸為仇守，□爾何其愚？試語穴金人，此術定何如？〈（《玉茗堂詩集》）〉
北京城南二十里，有囿曰海子，方一百六十里。海子西北隅，歲清明日，蟻億萬集壘而成丘。中一丘高丈，旁三四丘，高各數尺，竟日而散去。今土人每清明節，群往觀之，曰「螞蟻墳」，傳是遼將伐金，金軍沒此，骨不歸矣，魂無主者，故化為蟲沙。〈（《帝京景物略》）〉
漳州潘尚書榮為給事中日，奉使海外，忽一大鳥飛集舟上，形似鸛雀。稍摩其掌，海舟四五十丈，為之搖捏不已，良久飛去，舟以倖免。又泊舟一港，忽風卷海波，舟纜為斷，幾欲隨流而去。遙見海瀕有赤燈數百，明滅而東，舟人云：「此蝦目也。」蓋海蝦成群而過去云。〈（《謝太守說》）〉
休寧板橋，有人伐竹，遇一竹甚堅，再三砍之，方倒。竹凡十三節，節節之中皆有觀音大士像，今供奉本村庵中。〈（《切庵偶筆》）〉
落石台在休寧小南門外，懸崖峭壁，前臨深溪，巨石偃水中，可坐百人。復有雲頭石，為下流藩蔽，稱勝覽焉。炭中供奉銅鑄觀音，天啟壬戌，有盜利其銅，梯縆而取之，碎其法身，惟頭獨存，藏於袴，遂迷不識路，於稻田中往復數四。行人覺其異詰之，應答支離，搜得神頭，送縣枷責。山僧奉其頭抄募，復鑄聖像。〈（仝上）〉
休寧崇壽觀奉玄帝，有人盜神前銅劍。吳四如適以醮事宿觀中，夜半夢有人促之起云：「神前劍被人盜去。」吳不以意，復臥如故，而夢中人復促之。於是喚道士秉燭，劍果失矣。追出觀門，見一人凝立道左，如醉如癡，急叱之曰：「汝奈何盜劍？」其人不認，而神色甚沮，欲共執之。始徐言曰：「劍在田畔泥中。」 尋之果獲。劉子昭有僕，行經觀前，忽塘中有鬼出魅之，神為驅逐其鬼，而護劉歸家。比僕醒詢之，則云：「行到塘前，一怪物突來祟我，先飲以茶，後食以餅。我皆不受，漸覺昏迷；忽見觀中有金甲神仗劍出，叱而驅之，亦不自知何以倏到家中也？」翌日到觀謝，見逐鬼者，乃高元帥也。又康熙初年，修觀時，瓦匠上屋作脊，抱鼇魚長四五尺，重數十斤，失足連魚墜下。眾皆大驚，以為死矣，而匠與魚皆絲毫無恙。〈（仝上）〉
休寧城東光華廟奉五顯神，明代邑中殷阜，香火甚盛，國變後廟漸替。有偷兒無賴，忽開一神之背，而盜取其髒。偷兒鄰家怪其有金珠出兌，亦不識所從來。俄而偷兒於大東門外出淨，忽髒頭努出寸餘，傍有一犬銜之而走。偷兒負痛喊逐，而犬走愈遠，抽出大腸數尺死。〈（仝上）〉
馬當鎮在東流縣江濱，江流洶急，所謂水莫險於馬當是也。休寧程姓者，乘舟過此，失足落水，大江森茫，莫可撈救。次日起錨開船，而程客端坐錨齒上，身體柔軟，類醉人，薑湯灌之復活，云：「恍惚間，見三白衣人立我前，初不知在水國也。」知為三官救護，乃立廟江上。〈（仝上）〉
四明倪公棟為南兵郎，過景州，輿中假寐，見萬隊雲屯，前一金甲將軍，若相迎狀。詢為誰？曰：「周亞夫也。」既出北門，驟雨，停一敗廟中，即亞夫廟也。輿中拈一舊帙，復得《亞夫傳》，心異之。少復寢，則見夢且揖曰：「吾室苦為牧豎所穢，得一掃除可乎？」夜次獻縣，為邑令趙完璧言之；明日詢之，有古筱地，則周墓在焉。因新其廟，立主懸扁，禁樵埰，趙後為太常寺少卿，倪淮安太守。〈（《湧幢小品》）〉
武昌縣因江漲漂一物如魚鱗，於田間大如席，或曰龍鱗也。姑蘇有直指使詣學宮，大風吹下一布巾，橫直皆丈餘，以貯郡庫，見《蘇州府志》。海上有大魚過崇明縣，八日八夜始盡。又崇明灘上有魚死，長十丈，見《崇明志》。海舟泛琉球，夜見山起接雲，兩日並出，風亦驟作，撼舟欲覆。眾皆駭惑，舟師搖手，令勿言，但閉目，坐久，始不見。舟師額手賀曰：「我輩皆重生矣。起接雲者，鯨魚翅也。兩日，目也。」見《使琉球錄》。某年海上浮一衣來，長二丈，兩袖倍之。咸熙二年，有大人見於襄武，身長二丈，腳跡二尺二寸。符堅時，河中得一大屐，長七尺三寸。又有桃核可容五斗，籍陪京庫。關中曾墜一大鵬鳥毛，萬左史元獻云： 「親見在某郡庫中，毛以久盡，獨其孔橫置在地，平步入之無礙。」或又載海邊人家，忽為糞所壓沒，從內掘出。糞皆作魚蝦腥，質半未化，蓋大鵬鳥過遺糞也。莊生之言震蕩無極，其曰任公釣鼇，誇父逐日，大鵬運海之類，似皆是實。〈（《耳談》）〉
崇禎甲申，漳泉鎮海衛學文廟孔聖像首忽墜地，人人駭異。未幾，大學士黃公道周、楚憲司陳公賓、蜀撫陳公士奇相繼死節，三姓將亡之兆，豈不信乎？陳公字弓甫，少食貧，常繫竹筒於腰，向親知覓油夜讀，無則升屋瓦，映海月咿唔，多至夜分不寐，學極該博。少糾鄉里，防海盜劉香，與諸士習水戰，銃藥悉自製，以手試之，臂毛不焦者為佳，乃充用，賊果不能當。〈（《座右編》）〉
湖州烏程縣士人莊姓者，其室有娠，及期腹痛不可忍。迨產，忽得一蛇，友駭甚，腹仍痛。復有一蛇在腹中，不能產出，遂至於斃，一時傳以為異。近世產子，目生於頭，有目無鼻者，往往多有。或由其父母交合時，值疾風狂雨，得天地之偏氣耶？殆不易解。〈（《隨月錄》）〉
杭郡舉子張治，一日對鏡，見鏡中之貌，另是一人，曰：「有你有我，無你無我。」大駭不省。明年辛丑，行赴春官，與一人同車，乃鏡中所見者，問其姓。曰：「我會稽張治也。」遂大喜，後果同登榜，杭者選南部主事，會稽者選北道；不二年，二人皆死於官。〈（仝上）〉
康熙十五年五月初一日午時，日麗中天，皎潔異常。忽有大風黑氣，自西而東，莫知起止，撼房拔木，堆石擁沙，瓦葦等物，飛揚蔽天。兼有人從西山王姑寺等處，帶至前門大街墮下者，有前三門大街集上之人，竟不知去向者。遠近傳聞被空中所墮木石磚瓦擊死者數十人，乃從來未聞未見之事。〈（《邸報》）〉
湖州城東金婆樓側迎真道觀，有黃鷹甚巨，疊巢樹頂，棲息久安。康熙甲子秋，不知何來雙白鳥，比翼翱翔，據其巢而撫其卵，鷹不敢與爭。薄暮凡城之內外鳥雀等類，皆止宿其傍，亦不聞有嚶鳴上下者，宰牧咸為驚異，戒施網弋。里人環睹，童稚聲張，鳥俯視無懼意。無何飛去，不知棲所，說者謂為白鳳云。〈（《西皋外集》）〉
成都武侯祠廟圯，觀察使宋可發艾石修之，取池土築牆，得石一方，如古磚，廣徑俱二尺，中橫列三言四句，有云：「水月主，庚不大，蓋十八，龍復臥。」中心上書武侯諱一字，下直書千一出三字，隸法遒勁。觀察築一亭，以石嵌壁下，復勒一石，自記始末。大約上三句隱清康宋三字，蓋武侯預知千餘年後，修其廟者為宋公也。〈（《萬玉山房雜記》）〉
景陵麻洋潭有女轉男身者，康熙己巳予往鄖，溯流上，舍舟走就訪之。至其家，蓽門圭竇，此子出揖客，宛然姣童子也。詢其姓黃，名天泰，小字喜生；其父綺文年七十二，母六十九。家甚貧，頷下有頦骨，聲音舉止，居然男子矣。但細觀眉嫵，尤有閨秀氣。綺文出小引，略曰：「予家世業儒八代矣，爰及我躬，艱於時命，屢試不能采一芹。初婚馬氏，賢而無子；復娶沔屬李氏女為妾，生二子三女，不意二子均未三歲殤。長女歸馬，次歸梁，季女名辭姑，許字聶甲子。李氏病故，家益貧。今乙丑歲辭姑十四齡矣，意欲於冬歸聶。三月望日，女忽身熱骨痛，夜夢神人曰：『汝不久將作男。』晨告余，余以為夢，漫不記憶。不意是月盡，徼天之靈，女果突以男形相示，事出望外。」且述退婚成訟，邑令審驗，及太守各憲喚見，與某觀察賜名易衣冠月日，娓娓甚悉。予心異之，邀黃老與其子登舟小飲，時此子已十八，誦毛詩矣。更探驗之，果男子也，乃作短章贈之。其辭曰：「幼讀《山海篇》，往往愛神異，寡見復眇聞，翻笑《齊諧》記。放船漢水清，歇雨蓬煙細，人傳得祖家，咄咄多怪事。沿柳轉花離，披香過荷芰，令子出揖客，眉目遠清麗。昔為明月珠，今作珪璋器，德厚形亦化，誠動福自至。乃知天地心，樞紐易移易，握手細端相，殷勤贈名字。落日照蒼波，一望前林翠，沙頭更解纜，悵悵如有失：世間何事無，可以發神智。」遂字其子曰仙根。後數月予復下方漢過之，仙根謂予所書扇，來訪者爭錄去，予亦大快。然事所或有，理所必無，而聞人所未聞，見人所未見，每一念及，猶恍惚至今疑也。〈（仝上）〉
陳士慶河南鄧州人，其族有登科為州守者，其父羨之，教之學書不成，棄去學百工之技，久之不樂也。與一二道家者遊，聞神仙之術，欣然慕之。乃棄其業，辭父母出遊名山，冀遇神仙者流，無所遇。乃入函谷關至終南，有老人籜冠羽衣，坐石洞中，辟穀久矣。士慶跪且拜於洞口，老人閉目不答，如是者累日，老人出問曰：「若何人，乃溷老夫為？」士慶曰：「吾欲求神仙之術。」老人熟視之曰：「若遍體皆凡濁，豈神仙中人耶？去，毋溷我。」復入洞閉目坐，士慶又跪且拜者累日，每饑，則乞食村中。一日老人謂士慶曰：「吾知若困饒，當有以餉女。」命童子予一物，若飴，食之氣蒸蒸滿腹，遂不復饑。士慶愈益奇之，不肯去，又累日，老人因出一卷書授之曰：「去，求仙非女事也。」士慶拜謝而去，視其書皆不省，惟末四頁，頗能識之，皆禁方也。士慶歸至河南，巡撫之女鞦韆墮地而折其足，有募能治者予百金。士慶以其方試之，立愈，乃挾百金以歸。當是時流寇起關陝，禍且遍天下，河南群盜亦起。其父母相與謀曰：「兒不治生產，而好遊，遊且數年；今天下大荒旱且亂，而兒羈窮在外，挾金以歸，得毋從賊乎？」乃詣官言狀，官因係士慶，而其族人為州守者，方家居，為請於宮而免之。士慶自言得異書，父怒奪而焚之，士慶急從火中掇拾，僅存其末四頁而已。居有頃，群賊破鄧州，士慶家皆亡。士慶為張獻忠所虜，在軍中依其書試之，煮水成膏。有讒之獻忠者曰：「某男子乃妖人也。」獻忠命速斬之，將斬，士慶呼曰：「吾有禁方，能使死者復生。」獻忠笑曰：「姑留之勿殺。」然不之奇也。獻忠性兇殘，每以大梃撻左右輒死，死或付士慶治之，皆立起。獻忠破武昌，楚王死，宮中有婢曰老腳，為獻忠所嬖。一日獻忠召老腳，老腳不即至，獻忠怒而持刀自往刺之，揕其胸及腹，洞數寸，肝肺腸胃，皆劃然委於地。獻忠旋悔之，召士慶而告之曰：「吾固欲殺若，若自言有仙術能活人，今能活老腳，當貰爾死。」士慶曰：「烏有肺腸離體而可復生者乎？然不敢違大王之令，當且徐而活之。」使人舁一木扉至，臥老腳其上，納肺腸胃於腹，以線紉之，而傅以藥。一日而老腳呻吟，又一日而求飲食，又三日起坐扉上，又三日而侍獻忠側矣。獻忠由此大奇之。孫可望者，獻忠之平東監軍也，飲酒醉而殺其侍妾。士慶見之曰：「此監軍之最寵者也，醉而殺之，醒必悔，且泄怒於左右矣。」持以去，亦線紉之而傅以藥，以衾裹之，置車中。閱一二日，起營行數十里下壁，士慶問可望曰：「前夜監軍何自殺其愛妾？」可望撫膺歎曰：「吾固悔之，然左右不吾諫也，吾烏能無傷？」士慶曰：「吾今復得一美人以進監軍，監軍毋傷也。」乃召人持車來，啟衾出美人，即前所殺之妾也。視其頂紅痕如縷，美麗倍於平時。可望拜而謝曰：「公真神仙也！」軍中有驍將祁某，臨陣而為敵削其頰車折齒，士慶為斷一俘之頰車，以合其齦，一日夜而飲食言笑無異。獻忠愛將曰白某，與敵戰而炮中其脛，負痛馳歸，瀕死，獻忠命士慶治之。士慶曰：「傷甚矣，治之稍難；吾無子，某能父我而養我以終其身，乃能如大王命。」獻忠偽許之。士慶曰：「其人素反覆變詐，須書券來乃可。」獻忠命某書券如其言，士慶先以藥僵其痛處，鋸去其脛骨寸許，殺一犬，取犬足骨，如其長合之，而傅以藥。閱三日而白某馳騎入敵陣，斬發炮者頭來，其奇效多類此。其後獻忠死，士慶遨遊孫可望李定國間，定國既反正，久之戰敗，入蠻徼中。士慶隨之以行，年老矣，尤日能飲酒數斗，御數婦人。人求其術，輒不言曰：「此非我所能傳，有司之者。」先是獻忠在湖南之長沙，獻忠謂士慶曰：「吾欲號汝為老神仙，而恐軍中不盡知也，今為汝申令於軍中可乎？」乃命其兵，人持一几來，頃之得几數十萬。獻忠命軍士累几為台，高且百丈，教士慶登其巔。士慶愕然曰：「吾身不能騰空，焉能躡之而上也？」獻忠曰：「不登且殺汝。」命軍中數十萬人，持弓矢環之，且曰：「吾有呼，則全軍皆呼。」上慶登其半欲止，獻忠命軍士引滿擬之；士慶懼而上，遂登其巔。獻忠呼曰：「老神仙！」左右皆呼曰：「老神仙！」軍士皆呼曰：「老神仙！」聲殷然震山谷，自是軍中皆稱為老神仙，不知其姓名，而士慶因亦自匿其姓名，不以告人也。在緬甸時，蜀人劉[B13P]與之善，許為士慶作傳。乃為告其姓名，及遇仙始末如此。其後李定國死，士慶隨其養子白某入邊投誠，而病死於騰整州。戴子曰：「余讀陳士慶事，洵奇怪，然竊歎其挾有異術如此，而為賊用，可惜也！吾又聞降將王安者，自言在賊中時，嘗從老神仙取藥矣。見其聚群婦人，而剜取其陰上肉方寸，置爐中，雜以藥熬之。須臾而爐中火起，光滿室中，其火著物而不燃，老神仙曰：『藥成矣。』復投以藥而火息。然則士慶之術，非為賊亦不能試也。嗚呼！殺人以活人，其術又烏足尚哉？」〈（《陳士慶傳》）〉
天順中，揚州有民妻，一孕五兒，體貌無異，森然無一夭者，母亦無恙。成化間，諸子爭財析居，巡撫畢公案蒞蘇州，決其事。〈（《西樵野記》）〉
成化庚子，京師有寡婦善女紅，少而艾，足不盈四寸，諸富貴家相薦引，以教室女刺繡。見男子輒羞避，有問亦不答，夜必與從教者共寢，亦必手自綸戶，嚴於自防，由是人益重之。有晉州聶村生員高宣慕寡婦，必欲與私，乃以厥妻紿為妹，賂鄰嫗往延寡婦。婦至，生潛戒其妻將寢，則啟戶如廁。妻如戒，生遽入滅燭，婦大呼，生扼其吭，強犯之，則男子也。厥明繫送於官，訊鞫之，姓桑名翀，年才二十四。自幼即縛足極小，圖富貴家女，與之私。法司上其獄，憲宗以為人妖，寘極典。〈（《蓬軒別記》）〉
弘治末，隨州應山縣女子生髭，長三寸餘，見於邸報。鄭陽一婦美色，頷下生鬚三繚，約數十莖，長可數寸，人目為三鬚娘云。〈（《庚巳編》）〉
成化辛丑，蘇衛數軍士，被公遣赴崇明，事畢泛海歸，遇大風，飄至島麓。一人從林中出，長可三四丈，深目黑面，獰醜異常。見數人悉以藤貫掌心，繫於樹下，已而復入，眾極力斷之而竄。始放舟，長人追上，以手攀舷；舟中一勇士，急掣刀斷其指，始獲舍舟而去。辨之乃一指中一節耳。試以小尺度之，足有四寸，因獻嘉定，今貯藏中。〈（《酉樵野紀》）〉
明成化辛丑，宿州有婦人，自肋下生一男。先是母娠時，肋腫如癰，就褥，母亦昏暈不知。比蘇，視肋已平，斑癰甫合，乃知肋下生也。〈（《志異》）〉
嘉靖乙丑，有遊食樂工乘騎者七人，至綿州，其持舞襴衫服，整潔鮮明，拋戈擲甕，歌喉宛轉，腔調琅然。適余憲副至，舉城士夫商賈，無不欣悅，以為奇遇，搬作雜劇，連宵達旦者數日，久而情洽。一日紿眾曰：「今夕改作雜劇手眼，以新說聽。」遍索士夫富室，陳列珍玩器具，衣著織金彩服，乃令本地樂工，代司鼓樂。至夜闌人倦，忽隱幾者大半，乘機催迫，鼓樂喧震，作雞鳴渡關，七人以次入甕，久之寂然。破甕索之，了無所得，陳列諸物，俱化烏有，此即遁身掩形之法。〈（《宦遊紀聞》）〉
彭節齋為經略使，有一浙人寓江西，招一尼教女刺繡，女忽有娠。父母究問云：「是尼也。」告官屢驗，皆是女形，以鹽肉水漬其陰，令犬舐之，已而陰中果露陽。彭判妖物難拘常律，奏聞斬之。〈（《稗史》）〉
姚江書生使其館童入內，從主母索一絲髮。主母怪之，便從屋後馬坊中摘取牡馬尾鬃一根，持與。其人至夜，書符作法，坊中馬不勝淫，怒掣斷韁勒，奔號至書舍中，直突書生。書生惶遽，便跳上屋樑，馬亦躍上，棟宇牆壁，悉被蹋圮。書生乃穿屋而下，疾走投眢井中，馬亦隨入，尋被齧死。〈（《秋水集》）〉
萬曆丙戌年，洛中二行賈最友善。忽一年少者腹痛不可忍，其友亟為醫治，幸不死，旬餘化為女。事上撫按，具奏於朝，適二賈皆未婚，奉旨配為夫婦。〈（《稗史》）〉
南京華嚴寺僧，遊食貴州，聞此中苗俗，有人能變鬼法，或男子，或婦人，變形為羊豕驢騾之類，齧人至死，吮其血食之。宣慰土官法禁而不能絕，人戒僧云：「臥時善防之。」僧與數人宿寺中，夜深時聞羊鳴戶外，少頃一羊入室，就睡者身連嗅之。僧念曰：「得非向人所云乎？」即運禪杖，力擊其腰下，羊踣地，遂復本形，乃一裸體婦人，執而擊之，將以聞官，婦人哀叫不已。天明倩人往報其家，家人齊來寺中，羅拜求免，出白金三百兩為僧贖婦命。僧受之，乃釋婦使去。他日僧出郊，見土官導從布野，方執人生瘞，問旁觀者云：「亦捉得變鬼人也。」〈（《說海》）〉
京師有婦女嫁外京人為妻妾者，初看時以美者出拜，及臨娶以醜者換之，名曰戳包兒。過門信宿，盜其所有逃去者，名曰拿殃兒。又有幼男，詐為女子，縛纏其足，情態逼真過門時乘其不意，即逃去。成化間，常有嫁一監生者，適無覺可逃；及暮近之，乃男子也，執於官，並其媒罪之。〈（《稗史》）〉
明張昺任鉛山，有道士善隱形之術，多淫人婦女。公命擒之至，痛鞭之，了無所苦，既而並其形遁去。公托以他出，突至其居，縛之而歸。乃用印於其背，而復以蒜醋穢物潑其頂，然後杖之，隨聲叫嗥竟死杖下。〈（《鉛書集》）〉
一茂才身不滿三尺，頭半其身，鬚長過膝，陰莖不及半寸，細如小指，不能近女，而陰詭善訟，心力過於恆人。又一娼家劉姓生一子，蠢陋不慧，兩股之間，皮肉壅腫模糊，如莖如囊。囊之上一小孔，出溺不自其莖，因令之牧羊，日與諸僮遊。已而腹漸大，或謔之曰：「將毋抱妊乎？」群啟股視之，儼然一女身也。蓋始與牧童偶戲，觸其囊上之孔，兩股間潰爛如瘡，如掌大，忍痛不敢語，已而瘡愈痂落，乃成女身。後產一男，雄壯穎慧，能延其姓。〈（《蘇譚》）〉
萬曆壬子小人國入貢，泊石城。其人身長二尺，紺髮綠睛，衣綠衣，多折縫，戴方帽。有大晨雞重五十斤，高四尺。其人御之如滇南人之貢象，以小御大，見者駭之。〈（《蘇譚》）〉
黃穀蠱毒，福建諸州，大抵皆有益毒，而福之古田長溪為最。其種有四：一曰地蠱，二曰金蠱，三曰蜈蚣蠱，四曰蝦蟆蠱。皆能變化，隱見不常，皆有雌雄。其交合有定日，近者數月，遠者二年。至期主家備禮迎降，設盆水於前，雌雄遂出於水中，交則毒浮其上；乃以針眼刺取，必於是日毒一人。蓋陰陽化生之氣：納諸人腹，而托以孕育，越宿則不能生；故當日客至，不暇恤親。〈（《夷堅志》）〉
左慈入羊群，冷謙藏甕中，何妨遊戲鋒鏑之世？萬曆末，妖書一事，忽一夕黏宮中，與城坊皆遍。後緝獲一生光，以當之，乃偽刻各衙門印者，彭又朔有容成黃冶之術，能推案入壁，凡數易其形。楊大洪左蒼嶼遇之，皆言其不免。左公《神易》一卷，即此人所受也。〈（《物理小識》）〉
沅江土司，世傳蠱法，其藥最毒而最奇。凡郡守新任，例必設宴迎風，藥已入腹矣。在任理事，藥不即發也。但兩目瞳子變黑而為藍，面色淡黃，狀類浮腫。至離任十月，則闔門並命矣。〈（《南中雜記》）〉
緬人之蠱，不用藥而用鬼，世傳神咒，能於四十九日，咒牛皮如芥子，號曰牛皮蠱。咒犁頭鐵亦大如芥子，號曰犁頭蠱。卞蠱之法，但藏芥子於指甲之內，對人彈之，藥已入腹矣。漢人中毒而還，彼又計其道里之日月，復誦神咒，則蠱毒大發，肌瘦而腹脹，數月而死。騰越所屬二司中，有楊招把者，亦能誦神咒，拔出蠱毒，活漢人而殺緬人。佛書所謂毒藥及藥物還加於彼人也。〈（仝上）〉
滇俗重財而好養女，女長則以歸寄客之流落者。然貌陋而才下，慮賦穀風，則密以此藥投之，能變蕩子之耳目，視奇醜之物，美如西施。又有戀藥媚藥飲之者，則守其戶而不忍去，雖資本巨萬，治裝客遊，不出二站，即廢然而還，號曰留人洞。〈（仝上）〉
永平縣一老嫗，年五十許，號曰蕭歪嘴者，有異術，能解和合藥。或稍有身家之人，誤飲狂藥，而其父兄子弟，必欲其棄醜物而歸里者，則密與歪嘴計之。豫定一僧舍，給狂人入其中，約數人制其手足；歪嘴以藥物灌之，大吐二三日，毒盡乃止。其人即羸瘦異常，日以清粥素菜調之，一月而進粱肉，百日而復舊。引之復視醜物，則棄之如糞土，翻然思歸矣。嗟乎！滇中留人洞不下百萬，安得數百蕭歪嘴布滿十八郡中，藥此浪子也！然歪嘴甚珍其術而索謝亦不少，恐破人和合，為同儕所忌也。又年過五十，則不可活，血氣既衰，不任吐藥。也。〈（仝上）〉
順治間，金壇有少尼往來人家講經典，避男人甚謹，眾以為是善禪修者也。有周生獨不信，伺其至某家，命童子窺之，則立而溺如男人。率眾擒之，果非尼，邑令素風力，立斃杖下。〈（《樗鄉集》）〉
虎不行曲徑，遇之者引至曲路，即可避去。〈（《虎苑》）〉
於梓人者，湖廣武岡州人，童年資性聰警，州將愛之，因其父藝，以梓命名。及長有俊才，且多異術，舉洪武乙丑進士，歷官登州郡守。府部有訴其家人傷於虎者，守命卒持牒入山捕虎，卒泣不肯行。守笞之，更命兩卒曰：「第焚此牒山中，虎自來。」兩卒入山焚牒，火息而虎至，弭耳帖尾，隨行入城。虎至庭下，伏不動；守厲聲叱責，杖之百而舍之，虎復循故道去。尋為部民告訐，以為妖術惑眾，有詔逮治，數月庾死獄中，棄其屍，家人發喪成服。忽一夜聞叩門聲，問為誰？答是梓人。驚為鬼，曰：「吾實逃去，死者詐也。」家人不信，謂鬼衣無縫，驗之不然，遂內之。梓人不自晦匿，日與故舊遊宴，或泛舟不用楫，逆水而上，以為樂。里人劉氏怨家也，執白知州伍芳請奏聞，芳不許。劉詣闕告，朝命法官推按。未至一日，忽失梓人所在，但存鐵索而已。劉無以自明，竟坐欺罔，得重譴，梓人自是亦不復見。梓人號七十一峰道人，詞翰遒逸可觀。〈（《已瘧編》）〉
包實夫瀘溪人也，世業儒，希魯先生其父也。明經力學，事親惟謹。洪武元年，館於邑之太常里，是冬歸省而復之焉。至後□，忽一虎突前，進退莫能避。虎如伏狀，類拜者，徐起銜其衣之左腋，曳之行。實夫隨往，至林莽中，虎釋而蹲。實夫亦對而踞，乃語之曰：「汝虎也，得無陷吾肉，殪於汝，吾復何憾？然吾二親俱年七十餘，汝能容吾畢其養乎？吾命應虎食，終歸於汝。」虎乃起曳其衣裾，復至故處而去。故名拜虎崗，在晉賢縣西五十里。〈（《陳太史善記》）〉
利州賣飯人，其子婦山園采菜，為虎所取，經十二載復還。自云入深山石窟中，本謂被食，久之相與寢處。窟中舊有四虎，妻婦人者最老。老虎每持麋鹿等肉，還以哺妻，或時含水吐其口中。婦人慾出，輒為所怒，驅以入窟。積六七年，後漸失餘虎，老者獨在。後一日，忽夜不還，婦人心怪之，欲出而不敢。又一日，乃徐出行數十步，不復見虎。遂極力行五六里，聞山中伐木聲，往就之。伐木人疑是鬼魅，以礫石投擲。婦人大言其故，乃相率詰問，婦人言已是某家新婦。諸人有鄰里者，先知婦人為虎所取，眾方信之，鄰人脫衫衣之。將還，會其夫已死，翁老憫而收之；婦人亦憨戇乏精神，恆為往來之所狎。〈（《廣異紀》）〉
正德間木工丘高奉化人，附東吳主人李七船，造番中，至海傍渡舟山，遘厲將死，眾棄之山麓而去，數日不死。忽一虎來，耽耽咆哮，欲齧而不咥，若憫其將死者。高始怖甚，既見其不咥，沾沾可親，因指口求食。虎去，以兔豕來，不可食。虎雌虎也，故相依坐身畔，飼以乳。高得虎乳，日益強健，數日起行，德虎之甚。幾高有言，虎必帖耳聽受。高度渡舟山，曠不可居，跡得炭山穴深而燠，命虎負，渡河居之；拾陶子棄窯，燃火於燧石。虎暮必以獸歸，始為烹飪，兼野蔬山果而食之，漸有牝牡之事，一如夫婦燕婉矣。後有雄虎來求配，虎怒相搏，高持竿逐之，去遠始已。虎欲說高遺獸以饒，高鬻於山中，不乏蓄積餱糧。生二子，性俱猛虓，年十二，力舉數百斤。或薦於浙省督都胡公，捧檄招來，破倭立功，授上賞。虎與高死，合葬成塚，諸虎塚云。〈（《彙書》）〉
嘉靖間，閩縣有孕婦摘蔬園中，虎逾園攫取婦，坐之。婦驚怖神散，良久家人共驅虎去，婦稍蘇。後生一虎，棄之；再產一子，虎首而人身，又棄之；三產人也，而面目猶虎，及長無他，但多力耳。〈（《耳談》）〉
黃州陳京之兄，愚人也。一夕微雨，遇虎於萬庾鋪，時止持一傘。虎當路咆哮，欲噬者再。陳畏臥，無以為計，因以所著油靴擊之，有聲。虎再三云：「好殺！好殺！」一躍而去。又一人七月入山采樵，遇虎，時天暑，止戴一笠帽簷，因取擲虎，虎作聲云：「來來來！」遂銜帽簷去。過數日復至前所，虎已張口死，為帽簷刺其唇下，不能合也。〈（《耳談》）〉
池州江上，有人釣得巨黿，閉之豬圈中，以待明發宰殺。而其地有虎往已耽耽其豬。是夜來，以為豬也，伸足爪入搏之；黿齧其足：虎吼，黿縮首益堅。至明，人群來殺虎，因念為民除害，實黿之功，遂縱黿浮江上。〈（《耳談》）〉
休寧西五里，過魯公堤，有楊山寺，丁令應泰時，老農夫婦刈草堤上，日方午，虎攫農於地，村民鳴鑼爭逐虎。虎躍入寺中，誤以泥塑判官為人，齧其足，像倒壓虎死。後重新泥像，並於足下塑虎云。〈（《嘯虹筆記》）〉
吏部司務夏公官明往計偕在京，與數舉子遊於西山，探奇迤邐，遂至幽僻。日入欲返不能，隱隱見林際燈光，趨之數里，始得高門大廈。應門者曰：「相公何來？」眾告以故，曰：「且止，待入白主人。」有頃，數人舁一肥大美婦人出曰：「佳客枉臨山中，卒不能授餮奈何？」眾曰：「樂而忘返，但得托宿於華居足矣。」於是宿客堂中，又強令從人宿內室。夜半數人復舁前婦人出，作嗔呼曰「諸公可出矣。」眾呼從人，婦人曰：「去遲禍及，公等安得呼奴？」眾錯愕奔出，莫知其故，立山頭回望，天已曙，盡失故宿處。再往覓從人，惟有殘骸，或首或足，掛樹梢，鮮血淋漓，皆股慄膽落，痛哭而返，亦莫知其故。肥大婦人，其虎鬼耶？〈（《耳談》）〉
嘉靖戊申，海鹽有虎，從海上來，匿劉侍御墓草間。數日，城中人聞而往觀者，無慮數百，虎亦堅臥不妄傷人。眾方以為可狎也，拾瓦礫擲之。有陸堯者，擊中虎目，虎怒，奮而起，獨爪堯於稠人中，傷其胸脘，流血數斗死。餘人披靡竄，自相踐傷者，不勝計。虎遂東走海上，揭竿相逐者數百人，虎亦失勢窘迫，赴海浪湧不得前。返而登岸，倉惶以頭觸石，陷石罅中不得出。有褚姓者，乘勢鞭之數百，虎亦狼狽垂尾不動。褚意其已死，利其皮，欲全而取之，舉杖轉石，石罅開，虎固無恙也。忽躍出大吼，噬褚擲地，兩肋間如斬，立死。眾踉蹌奔命虎，亦不顧北走，出境而去，莫知所之，眾以為神虎。〈（《海鹽圖經》）〉
萬曆三十六年二月十九日，徽府治內，有虎自東城壞缺入。行至府城邊，聞更夫鳴鑼，驚跳入通判衙園內。次早夫人同小僕取菜，遇見，喊叫衙役殺死。當時被傷七人，幸未死。太守同知通判皆告疾乞休，以虎入城，非吉兆也。祁門縣是月亦一虎入城，人不敢近，數日後方殺死。〈（《先曾祖日記》）〉
天啟丙寅，澄城路從廣任臨清州判，嘗於關帝廟壁間畫虎。崇禎間，道士諷經，至夜三鼓時，見虎雙眸炯然，從壁而下，抖搜跳躍，若將及人。道士錯愕，不知所措，急取斧格之，虎壁忽不見。〈（《陝西通志》）〉
威縣多虎患，白晝攫人，日向酉，居民不敢出戶外半武。有某氏者，夕大醉，輒啟戶如東廁；婦強爭不可得，輒持刃尾其後。時星月朦朧，蘆葦肅索，見一虎張口厲齒，離數十尋蹲踞，以侯其定也而撲之，庶無不得當也。婦遑遽不慮其他，挺槍直入，貫腮及胸，鋒刃從左肋而出。虎負痛狂奔，及其夫之側也而死之。而婦猶以為虎未遽死也，狂奔及其夫之側，奮空拳捶數十下。視其夫已奄奄震驚似死，遽負之亟歸掩戶。鄰里震驚，咸秉燭持湯糜呼救，漸乃氣蘇，不暇顧其婦也。而婦以力盡，竟沒持湯糜，呼救之，卒不可得。〈（《古處集》）〉
偶宿民家，犬為虎銜去。明日至寺，問山中有虎乎？曰：「無有。」問何以無有？曰：「山中皆大林木，虎安敢來？」復曰：「林木森森，虎所隱芘，何以不來？」曰：「大木上多栗鼠，虎過其下，鼠必鳴噪，自拔其毛，投於虎身；著處必生蟲，久則遍身爛瘡，以至於死，故畏不敢至。」方悟宣城包氏畫虎，皆平原曠野，茆葦聚薄中，止有棘枝尋丈，未嘗作林木者，以此。隋文帝云：「辟之猛虎，人不能害，反為毛間蠱所蠹損。」又可證也。〈（《稗史》）〉
虎威在頸項二肘間，如一字，三寸許。虎鏡在當心，皮裏膜外，若脆骨然。取而佩之，臨官則能威眾，常人則無憎疾者。虎帶在胸，而通前左右三足，乃大斤也，可為帶底，故名。前脛骨三棱，後脛骨圓直，色皆桃紅，而不空虛。有微眼，以唾濕其一頭，吹之少有沫焉。其腸為馬韁，雖劣者可御。〈（仝上）〉
虎畏尖，不越籬。虎畏日，與梟同。畏火，愛毛也。不棲高林，畏枝上雀糞，爛其毛也。離山必一吼啞。魯有飛虎，長尾奮翅。虎來其氣不可當，蟲鳥皆伏地。虎盜犬彘去，急舂空碓數十聲，有以磚塞灶門者，有以木覆篩掩碓口；虎即齒酸，得犬彘不能食。今野人有怒虎奪虎氣者，虎置銜物而去；蓋虎饑則難犯，飽則易制。行人張蓋而虎不犯者，蓋虎疑也。又有設繈膠布制虎法，中{十懸}曰：「屈木而藏械，發之曰繈膠布，虎蹈則噪而困。」□喧曰：「虎聞人嗬喝聲，則伏匿不動，守虎待張，及深山樵採，行旅過者，恆用此法。其食物也，依月食首尾中，餘以柴掩之。」〈（《物理小識》）〉
漢中山有虎生角，道家云：「虎千年則牙蛻而生角。」〈（《稗史》）〉
凡虎類能識人氣，未至百步，輒伏而嗥，聲震山谷。須臾奮躍搏人，人有勇者，不為之動，虎止而坐，逡巡弭耳而去。又虎雖咫尺淺草，能伏身，及其嚇然作聲，則嵬然大矣。又虎不食小兒，兒癡不知虎之可懼而不動，故不能食。又不食醉人，必坐守以俟其醒，俟其懼也。凡死於虎者，衣服巾履，皆別置於地，非虎威能使自解，是鬼之為也。凡食男子，必自勢起，婦人必自乳起；惟不食婦人之陰，或遇之者，當作勢與敵者屢退。引至曲路，即可避去，虎不行曲路故也。虎面值人不取，須自遠作勢，撲過人首，而齧其衣領以去。人但持苦竹槍直立當之，虎畏槍礙腹，不敢躍也。入山勿鳴鑼鼓，虎反尋聲而至，無益也。惟畏火器，及繖，人以繖張向之，不敢犯。虎所至，倀鬼為先驅，輒壞獵人機械，當以烏梅楊梅布地；此鬼嗜酸而不役虎，虎乃可擒。虎將至則鵲噪，或有腥風襲人，義興山民能辨之。虎交時，其牝絕痛，故不再交。虎不入深林，不便跳躍也。有見人而不搏者，俗謂神虎。非也，此未食人，不知其味耳。若人血著齒，無不搏噬者。占城國虎黑色而小，能化為人，雜市里間，誘人食之。土人有能識此類者，見則擒變，能化形為虎。凡虎視則以一目放光，一目看物。獵人捕得，記其頭籍之處，須至日黑掘之，尺餘方得，如石子，色琥珀狀。此是虎目精魄淪入地，而成琥珀之珍，用此主療小兒驚癇疾。凡虎鬚拔得者，將剔蟲牙，無復疼痛，凡月暈虎必交。〈（《升庵外集》）〉
萬曆戊午六月初十夜，雷雨大作，平湖圖澤居民馬若虛家，有布裙在庭中，見紅印數十，字畫俱天文，不可識。舉家惶懼，請道士以符水經懺禱之，投裙於火，火焰騰光中，見佛壽二字，佛壽渠家僮名也。又見雷神露一手，手執鼓，光怪變異，究莫測其故。〈（《平湖縣志》）〉
茅元儀《野杭史話》曰：「南唐陸昭符刺常州，雷雨暴至，電光如金蛇繞案，昭符叱之，雷雨遽收，惟得鐵索。」老父曰：「余遊陵雲寺，雷電中忽飛一石，長七尺，乃信火氣騰迅，常遇物與挾而來。」或曰：「怪乎？」曰：「宋五石隕，六鷁飛，而內史叔興以為非吉凶所在。」管輅為王基筮曰：「君家有二怪，而非所憂。」基家卒無患，君子信其常而已。〈（《物理小識》）〉
姑蘇一富人，諱某，暑月坐堂中，令櫛工理發。忽暴雷起，繞柱奮擊遲回，其人驚死復活。乃堂前砌石上，繪有梅花一枝，紋理精妍。〈（《博學彙書》）〉
世傳雹者，蜥蜴所吐，而不知虹霓亦有吐之者。伍均澤與其婿劉宏濟行隴間，聞鱗甲珊珊聲，有雙蟲出自樹下，首尾皆蛇，而腹如憋，四足如虯。並行至樹顛，昂首張口，氣出吻間，一紅一綠，成虹亙天。乃復循樹下，入土而去，有頃虹始漸散。蓋虹螮蝀，字皆從蟲，而狀又復冬蟄，有吐之者，似乎無疑。霹靂之中，亦有物焉，其形如猴而小，尖嘴肉翅，雷收聲後，亦入蟄。山行之人，往往多於土穴中得之，謂之雷公，不畏者恆啖之。本草則謂之震肉，且曰無毒，止小兒夜驚；大人因驚失心，亦作脯與食之。〈（《客中間集》）〉
鎮江有渡舡，人已滿矣，忽雷電繞船轟擊，電光中隱隱見一金字，船上大呼曰：「何人姓金？速請登岸，免累我輩。」姓金者自度不免，泣涕上坡，步步驚怛。雷電稍息，船乃開行，比到江心，遭風而覆，人盡溺死，惟金姓者獨全。〈（《訒庵偶筆》）〉
孝感縣一婦不孝於姑，雷下擊之，婦急以血袴蒙頭；雷為所厭，然墜地，形如鷹而稍大。其家以香湯沐浴之，奉於香火座上，雷仍自褫其翅羽。其家又為作法事，一旦風雨飛騰。而此婦自為得計，每出入必挾血片自隨。一日河邊漂衣，天無纖雲，忽聞雷轟，婦已斃矣。〈（仝上）〉
蘇之婁門內，有曹參將，白晝雷擊其門，遺一楠木，上有朱籀，無識者。時張天師寓元妙觀，攜往辨之云：「前造孽，今種德，劈門牆，須警醒。」曹弁昔為無賴鹽徒，拒捕傷人甚眾，後投誠革面。有地名顧山，里人皆私通海線，提督張天祿欲屠之；曹弁奉牌行，力請殲其首，餘悉縱免，此亦德之所種。〈（《西皋外集》）〉
丹徒縣一田婦新產，雷神起牖外，為所厭不能升。百里內外觀者潮湧，見雷神長丈許，雞形人手。觀其執斧鑿處，則火光迷離，三日後一震而升。〈（《樗鄉集》）〉
康熙癸丑，上海縣有人以假銀買豬三十六頭，又有他人以錢四百，托買一頭，同載入舟。俄而疾雷揭篷，轟擊三十六頭，一時皆死；獨一頭無恙，則用錢所買者也。賣豬人將銀買貨，為人所執，訟之於縣。縣官詰之，供云：「實係賣豬得來，非某假造。」「汝識其人否？」曰：「買豬人雖認得，不識其住處，而裝豬之船，現在郎家橋。」於是押同船戶，蹤跡其人，果獲之，縣官痛責枷示。〈（《訒庵偶筆》）〉
周末有發塚得方玉石，上刻文八十字，當時莫識，遂藏書府。至秦時，李斯識八字云：「上天作命，皇辟迭王。」至漢時叔孫通識二字。〈（《壟上記》）〉
王子喬墓，戰國時人，有盜發之者，睹無所見，惟有一劍在穴中；欲進取之，劍飛上天。〈（仝上）〉
秦破驪山之墳，行野者見金鳧以南面飛至溫泉。寶鼎元年，張善為日南太守，郡民有得金鳧以獻者。張善素稱博識，考其年月，即是秦始皇墓金鳧也。昔始皇為塚，斂天下奇材異木為宮，傾遠方奇寶於塚中，為江海川瀆，及列山獄之形。以沙棠沉檀為舟楫，金銀為鳧雁，以琉璃雜寶為龜魚；設機舟自運動，盤旋其中，鳧雁龜魚，時出沒隱見。又於海中作玉象鯨魚，銜火珠為星，以代膏燭，光如皎日。項羽入關，掘開塚，見先時所埋工匠，在塚內者，皆久而不死，琢石為龍鳳仙人之像，及作碑辭讚文。好事者驗諸史傳，皆非葬時所有，則知生埋匠者之所作也。後人以其辭多愁苦詛怨之言，因名碑曰怨碑。〈（《陝西通志》）〉
廣川王去疾好聚亡賴少年，遊獵無度，國內塚藏，一皆發掘。中尉諫，王不聽，病免歸家，說王所發掘塚墓，不可勝數，其奇異者百數焉。魏襄王塚皆以文石為槨，高八尺許，廣狹容四十人，以手椚槨，滑液如新。中有石床石屏風，宛然周正，不見棺柩明器蹤跡。但床上有王唾壺一枚，銅劍二枚，金玉雜具，皆如新物，王取服之。哀王塚以鐵灌其上，穿鑿二日乃開，有黃氣如霧，觸人鼻目，皆辛苦不可入，以兵守之，七月乃歇。初至一戶無扃鑰，石狀方四尺，床上有石几，左右各三石入立倚，皆武冠帶劍。復入一戶，石扉有關鑰，叩開，見棺柩黑光照人，刀砍不入。燒槍截之，乃漆雜兕革為棺，厚數寸，累積十餘重，力不能開乃止。復入一戶，亦石扉，開鑰，得石床方七尺，石屏風銅帳鉤一具，或在床上，或在地下，似是帳糜朽而銅鉤墮落。床上石枕一枚，塵埃朏朏甚高，似是衣服。床左右石婦人各二十，悉皆立侍，或有執巾櫛鏡鑷之像，或有執盤奉食之形；無異物，但有鐵鏡數百枚。魏王子且渠塚，甚淺狹，無棺柩，但有石床，廣六尺，長一丈，石屏風床下，悉是雲母。床上兩屍，一男一女，皆二十許，俱東首裸臥，無衣衾；肌膚顏色如生人，鬚髮齒爪，亦如生人。王畏懼之不敢侵近，還擁閉如舊焉。袁盎塚，以瓦為棺槨，器物都無，惟有銅鏡一枚。晉靈公塚，甚瑰壯，四角皆以石為護犬。捧燭石人，男女四十餘，皆立侍。棺器無復形兆，屍猶不壞。孔竅中皆有金玉，其餘器物，皆朽爛不可別。惟玉蟾蜍一枚，大如拳，腹空容五合，水光闊如新玉，取以盛書滴。幽王塚，甚高壯，墓門既開，皆是石堊，撥除丈餘深，乃得雲母，深尺餘。見百餘屍蹤橫相枕藉，皆不朽，惟一男子餘皆女子，或坐或臥，亦猶有立者，衣服形色，不異生人。欒書塚，棺柩明器，杇爛無餘。有一白狐，見人驚走，左右遂擊之，不能得，傷其左腳。其夕王夢一丈夫，鬚眉盡白，來謂王曰：「何故傷吾左腳？」乃以杖叩王左腳，王覺，腳腫痛生瘡，至死不瘥。〈（《西京雜記》）〉
熊博者，本建安津吏，岸崩得一古塚，藤蔓纏其棺。旁有石銘云：「欲陷不陷被藤縛，欲落不落被沙閣，五百年後遇熊博。」〈（《瓏上記》）〉
後魏天賜中，河東人張恩盜發湯塚，得志云：「我死一千年，困於恩。」恩得古鍾磬，皆投於河。〈（仝上）〉
梁昭明墓，為人所開，取其琉璃碗、紫玉杯，攜入大航，有燕雀數萬擊之。〈（仝上）〉
齊建元中，盜發楚王塚，獲玉鏡玉屐，又得古書，青絲簡編。〈（仝上）〉
政和間，訪求三代彝器，陝西轉運使李朝孺、提點茶馬程唐使人於鳳翔發商比干墓，得大銅盤鏡二尺，及白玉四十三片。其長三寸，厚一指半，上圓而銳，下方而闊，玉石明蒙。程李留玉於泰州軍資庫，而以其盤獻。徽宗曰：「前代忠賢之墓，安得發掘？」罷朝孺而反其盤。真州六合縣境，有山曰方山，四面平直，左右多古丘。紹興十二年，村民耕田，穿一墓，得玉百餘枚，皆長二寸，闊一指，上有小竅，大抵與比干墓物同，為運使一屬官所得。攜過天長，以示縣尉魏生，魏求其一屬官，不可。識者謂此古王公斂屍玉押也。〈（《彝堅志》）〉
張永開玄武湖古塚，上得一銅斗有柄。太祖訪之朝士，何承天曰：「此是新威斗，王莽王公亡，皆賜此物，一在塚內一在塚外。」〈（《拾遺錄》）〉
陳蕃塚，昔值軍亂，聞墓有寶，三軍爭掘。忽有大蛇圍繞墳側，雷雨晦冥，竟不得發。〈（《壟上記》）〉
安塞馬懋才為諸生時，鄰村友人招之飲，既夜醉而獨歸，見傍溪燈火就之。有女子高髻雲鬟，形容秀麗，迎馬生至其家，列酒肴，對飲大暢，臨行贈詩一律，末句云：「得意須逢張子撰，沒時竹葉繞槐陰。」馬生固知近村無是居也，疑之，斷所佩帶，置之道上。明日至其地，見古墓累累，前所遺帶，在荊棘叢中。後馬生舉進士，歷官副憲，登岳陽樓讀壁間詩，有張子撰名，喟然曰：「吾止此矣！」既而果免官，其所謂竹葉槐陰，後亦歷歷皆驗。〈（《陝西通志》）〉
古之殉者，生不盡年，故發塚時，間有存者。漢宮人逮待魏郭后，范明友〈（霍光鞏）〉奴遊走民間，皆自塚中出，縷指漢宮及光家事，具了了。足信干寶感父妾而記摟神，良不虛耳〈（《說儲》）〉。
有人破古塚，得銅器似琵琶，身正圓，人莫能辨。行本曰：「此阮咸所器也。」命易以木弦，其聲響雅，樂家遂謂之阮咸。〈（《壟上記》）〉
有盜發蜀先主墓，見兩人張燈對棋，驚懼。一人顧曰：「爾飲酒乎？」各飲一杯，兼與玉帶數條，命速出。盜至外，口已漆矣，帶乃巨蛇也。〈（仝上）〉
唐明皇不得其死，人罕知之。後溫韜發其陵，見明皇頭，乃破兩半，以銅絲縫合，豈殺三子納兒婦，遂假手輔國耶？〈（《鴻書》）〉
宋吳越檢校禮部尚書錢文炳，元尞侄也，顯德中，入京為供奉。開寶五年，其妻丘氏卒，炳幼精青鳥之兆，得一穴於報恩院側古松林中。有僧常泰云：「此地據山之岡，當是古賢之墓，尚書不可重塋。」炳不從，督役開之，果古墓也。石板數重，柩已成灰，惟骸骨在石上，長逾丈，脛骨三尺，明若金色。東畔一銅鐺，皆青花，西畔一古劍，已碎。餘大玉環在，靶亦玉，刻為合抱芙蓉，玉色瑩然。炳心欲之，不令彼入，自守而下。忽一黑峰大如球子，復劍下飛出，於炳右眉螫之；炳便悶倒，頭大如斗，輿還而卒，常泰掩之。〈（仝上）〉
昔波斯人來閩，相古墓氣，乃謁墓鄰，以錢數萬市之，墓鄰不肯。波斯人曰：「汝無庸爾也，此墓已無主五百年矣。」墓鄰始受錢。波斯人發之，見棺衾肌肉潰盡，惟心堅如石；開觀之，有隹山青碧如畫，旁有一女靚妝，憑闌凝睇。蓋此女有愛山水癖，朝夕玩望，吐吞青氣，故能融結如此。〈（《潛溪文集》）〉
林逋墓，在孤山之陰。紹興十六年，建四聖延祥觀，盡徙諸院剎，及士民之墓，獨逋墓詔存之勿徙。咸淳間，賈似道題石曰：「和靖先生墓。」命金華王庭書之。元僧楊璉真伽發其墓，惟端硯一方，玉簪一枝。〈（《西湖便覽》）〉
東水門外覺照院，元祐末，予緣幹適彼，與寺僧縱步道旁，指一壙云：「此陶穀墳也。」墓門洞開，其間無一物，因諷寺僧為掩覆。僧曰：「屢掩屢開，不可曉。十餘年前，有陶姓人作寒食，爾後不復來。陶為人輕檢，嘗指其頭曰：『必帶貂蟬。』今則髑髏亦不復見矣。」〈（《晝墁錄》）〉
行春橋，宋時為左軍教場，有馬三寶墓，不知何代人葬教場內，嘗欲去之，有黑蜂數百出墓中，不可近。至元十五年六月，軍廁名狗兒者，掘發之得，鐵券一，題曰：「雁門馬氏葬橫衝橋，至元十五六，狗兒壞我屋。」始知行春橋乃橫衝橋也。〈（《西湖便覽》）〉
明太祖建壽陵，將遷寶誌塚，祝之不報，曰：「假地之半，遷瘞微偏堂，一日享爾一供。」乃得卜發其坎，金棺銀槨，因函其骨，移瘞，建靈穀寺衛之，立浮圖於函上，覆以無梁磚殿，工費鉅萬。仍賜莊田三百六十所，日食其一，歲而周焉，以為永業，御製文樹碑記跡。俄霹靂靂其碑，再樹再擊，上曰：「誌不欲謂吾跡耳。」乃寢不樹。〈（《野記》）〉
十將墓，在匠門城東數里，有人耕墓旁，忽青蛇上其足，其人遽以刀誅之；上半躍入草中，不可尋，徐視其餘，乃劍也。入墓欲持歸，則不見矣，方子通詩載其事。〈（《中吳紀》）〉
莆中有甲科嚴姓者，生平歷仕吸民膏脂，勢焰彌天，曾任江右廉憲。聞顧陵崗名師，厚幣聘之，為母覓地。顧入閩關，即夢二鬼，以物罩其眼。及抵莆與捍葬畢，將復度關，復夢二鬼持去原罩。顧公方悟向所捍者，為凶壤，返而勸嚴改之；嚴以謂禮薄故誑也，重謝辭之。〈（《昨非庵集》）〉
江右有大姓鄧某，好延接青鳥術。有一客卜得大地甚吉，乃正豪家池中，必不可得。因畫策收布數百疋，往鬻他郡，故若跌者，盡墮池中。走詣豪家，乞地曬布，復謂不可往，屬暫貯之。久不往而豪家漸貧，布皆耗盡；度其盡始往，則無可償。因下說詞，以池歸己為灌圃資。券成，輒水掘數尺，見石匣，匣中有二鴨，一飛去，一為掘者折足，即埋匣中，實土成墳，豪家不得爭。鄧氏頓貴顯，第代有跛者一人，至今稱石匣地云。〈（《耳談》）〉
天順間，安陽民牧牛入一破塚中，鐵索懸一棺，去地四五尺，四旁無一物。民搖動其棺，沙土蒙頭，不能開眼。民懼，急趨出，沙已沒鐵矣。翌日，拉伴往視之，沙土滿中，不復見棺，蓋觸其機發而然也。〈（《嵩陽雜識》）〉。
嚴分宜在位時，集天下堪輿家，遍邑訪求吉壤。一人獨指一地曰：「葬此，子孫當有拜相者。」分宜如其言而啟之，有古墓在焉，驗其碑，乃嚴氏遠祖也。〈（《座右編》）〉
尤仁卿業堪輿，言嘗遊昌平，為官家某卜牛眠絕世。其家以葬母開壙，已有紫漆棺，而丹漆書其前。方漆，凸起木上炯炯，蓋亦婦墓，而其夫所為文，仁卿尚能記憶，而予稍為次第之云：「某里人盧孝妻祝氏月英，父某母某，孝始聘其姊，姊為權力者奪去，父母以英續盟。英貌莊性慧，事舅頗極禮敬，女紅經史音樂，皆能精曉；日不廢書，夜必刺繡，夫婦倡隨，未嘗離舍。偶得脾瀉，而前勢力者，復欲謀奪英，鷹犬之客，平地風波。英憤恚，火鬱暴死，歸孝三年，年二十一歲。驚魂兩飛，不知離合，死不知生，生何以知死？盡力營葬，恨無再遇之期，血淚如麻，不能止息。散衣十九件，皆英手刺花鳥，人謂畫工不如；並其平生玩好，悉以歸葬。至正二年某月日，夫盧孝撰。」宦家知地吉，因以母棺累其上，而仁卿名益彰。〈（《耳談》）〉
宣城沈少參卜葬地，啟土乃古塚也，有誌，乃先朝名公之墓。沈命掩之，懼復有發掘者，立碑識之。少參夜夢一官峨冠博帶來謝曰：「君掩吾塚，蒙德已厚，況又立碑，無以報德，當送一大魁為公嗣。」已而少林生，幼聰慧，一目不再讀，弱冠及第。〈（《昨非庵集》）〉
溫大雅將改葬其祖父，筮者曰：「若葬此地，當害兄而福弟。」大雅曰：「若得家弟永康，吾當含笑入地矣」。〈（仝上）〉
豫章舒狀元諱芬者，童年穎悟，其父與形家謀風水。形家得一地，語父曰：「此地當發鼎元，然必四世之後乃應。」其父曰：「吾欲快目前，四世後吾骨朽矣，無所用若地也。」芬在傍曰：「父無患，若地果勝，請移三世祖骸骨葬於此，即應在兒身矣。」父從之，芬果發大魁。〈（《座右編》）〉
閩中孫文祥自浦城道經霍童鄉，日暮，見山旁有屋，遂投宿焉。夜半聞夫婦哭聲，問故。曰：「吾子不肖鬻此屋，明日當徙去，不禁悲傷耳。」文祥曰： 「吾為汝謀，勿戚也。」旦視其處，乃一荒塚，大驚。日午，果見衣縕袍者，持畚鍾至，詰之曰：「貧甚，將遷祖墓，鬻地以度活耳。」文祥傾囊與之，不告姓名而去。後數夜，夢前夫婦。拜曰：「厚恩莫報，今獲二鳳雛相謝。」後果生二子，先後登第。〈（《臣鑒錄》）〉
莆田林觀字用賓，常遇異人，指一佳地曰：「葬之，公卿盛於麻粟，慮君之福德，未足以當此，奈何？」公曰：「吾德則薄，吾福則淺，但得此地而與宗族共之，豈無一二足當之者？」異人歎曰：「即此一念，福德固甚厚矣。」遂指穴授之，公取族二十四骸，與其親偕葬焉。後生子元美，登進士，孫潮，曾孫廷棉、廷機，元孫燫，皆官至尚書，公累贈光祿大夫。〈（《畜德後編》）〉
宗諫議弘暹字晉甫，嘉興縣人，未第時，有為形家言者，語宗曰：「公所以不即與計吏偕者，誠以公家墓相不吉爾。」宗然之，遂與覓地之可以葬其親者，至其宅東，有水勢環抱。宗忽於田中拾一古銅印視之，文曰：「諫議之章。」宗大喜，秘之，語形家者曰：「若此地可葬乎？」形家者曰：「此當倅富貴，雖華要，尚不得金紫，而宗氏亦於此斬矣。」宗不然之，竟於得印處葬其親焉。未幾，戊午壬戌，聯捷，授豐城令，以循良第一徵入。宗以為瑣闈掌肱間物，而亦有為地者；忽有中之者，卒得小司馬，自謂印章虛耶？何以登第？實耶？今已失諫議矣。又未幾，新鄭公當國，以宗魁岸有識，改兵科給事中，歷禮科都給事，旋卒於家，竟無嗣。〈（《耳談》）〉
新都殷司徒家，掘池得古塚，塚磚長五寸許，皆有字云：「歙東蕭司馬碧葬。」而不知碧葬之義，以問汪伯玉司馬。伯玉考之，凡死忠不得屍者，得血以葬，曰碧葬，豈碧花萇宏之血義耶？〈（仝上）〉
李公本寧父力農，嘗供田主役使。一日代其開葬地於山，忽倦寐，神來斥之曰：「此新車娘子葬所也，何人大膽，遽開此穴？」覺而視之，穴中水溢矣。田主嫌其地有水，棄之。後半載，本寧生。莊戶生子，例攜灑蛋奉田主，求其取名。是年寧父造一新水車，田主曰：「即取名新車兒。」未數月，產婦病，竟死，偶憶前夢，問田主求所開地，田主曰：「爾尚有子，何可葬水中？」曰：「我貧家，得省開穴力足矣。」田主遂立券與之。比葬，水已乾，本寧登甲科，官顯，父尚健養。〈（《嘯虹筆記》）〉
袁了凡好談地理，曾訪至光福，問一村農曰：「頗聞此地有佳穴否？」對曰：「小人生長於斯三十年矣，但見戴紗帽者來尋地，不見戴紗帽者來上墳。」袁恍然而去。〈（《珊瑚網》）〉
南充某村，掘地得古隧，題云：「姚氏之門，為棺幾萬幾千幾百，皆瓦棺，長僅尺。」棺內皆男女枯骸，實符其數，不知何物，仍瘞覆之。李本寧太史觀察關中，時實見其事，而朱秉器中丞已紀載之，則在川中者也。〈（《耳談》）〉
湖州西門外十里，烏程嚴尚書祖墓也，最高處，有娘娘廟。廟前野人父子鋤地，至簷石下，硜然有聲，若中空者。因結所親，窮其境，中空若方室，有棺懸馬。棺前几筵爐鉼盆盎之類，皆是金銀，恣取以出。數人暴富，語漸泄，因集眾至十六人，再入。棺高四尺，長丈餘，闊半之。鋸截其一角，奇香噴鼻，乃加大斧；內忽作聲曰：「無傷我，我修已成，將出人世間矣。若所有，任爾取也。」眾從隙鬩窺之，見好女子披霞錦，冠九旒，儼如王後，端坐金椅。益異之，棺開，女以纖手揮眾，指甲長尺許，或以斧傷其肩，無血而肉香。遂什棺中珍玩金玉充初，眾盡飽所欲出。時萬曆戊子，守沈公孟化、令袁公光宇微聞之，往跡其地，猶見屍，以迎風臭矣。即令掩覆，逮眾至，皆吐實如前語；而逮時懼以所取為贓，爭棄水中。有工字硯，今屬袁令。瑪瑙簪長五六寸，為女綰髮者，今屬某孝廉轉售。今御史大夫沈公棺內懸銀牌，牌稱此沈休文約女，聘梁昭明太子，未婚殞命，以王妃禮葬；而休文無子，獨此女才貌絕世，甚憐之！故厚葬，傾休文之產，文即昭明撰。始嚴氏猶爭，謂其先墓，見牌遂慚阻，掘者諸人，亦皆以罪死病亡無存者。〈（《耳談》）〉
李東陽父名淳金吾衛軍，微時為渡度日，嘗見一婦人，早渡午歸，迨晚復渡，如此者幾月。李一日詰其故，婦曰：「有夫繫獄，日往給其飲食，又復歸膳翁姑耳。」李聞其言，甚憫之，遂卻其直，早晚任其渡。他日一叟見告曰：「聞汝素有善念，必獲善報；汝有親骨未埋，吾當為擇吉地瘞之，後當有發。」因與擇一山，指曰：「有白狐臥處，即佳壤也，汝可潛舁親骨埋其中。」李一夕往彼，果見白狐熟眠不起。李恐天明人知，因折樹枝有聲，狐驚，聳身三立而去，遂即其穴葬之。明日叟來詢葬事，李告以故。叟曰：「侯狐自起，乃為妙耳。今驚去，當中衰，汝子當不失三公。」後西涯果大貴，子兆先早卒，年未三十，公竟無嗣。〈（《堯山堂外紀》）〉
柴墟儲文懿公為吏部侍郎，終於南都，子灝扶柩歸海陵之第，塗甃攢於墓舍一年矣。啟而葬，棺上變生黝墨如鐵，成繪畫文，具畫家鱗皴烘染之法。前則奇石枯松，旁出二筱，莖葉咸翛。左則梅株夭矯，稍綴數花。其杪右如左，而樹差短，全無花。古雅蕭散，非俗工所能為，後有文隱隱未就，殆有鬼神為之者。家人驚愕，走聞州大夫，駕馳來視，削而究之，深入木理。〈（《湧幢小品》）〉
曹某者，鑿靛池於海門城東黃泥口，忽得古塚，題石曰：「駱賓王之墓。」啟棺見一人，衣冠如新，頃即滅。曹驚訝，隨封以土，取其石而歸。籍籍聞諸人，有覺之者，曹懼，碎其石。〈（仝上）〉
舒梓溪微時，館海昏界一湖泊人家，二年許。適其子為群盜所誣，罄家產求脫，尚不給，賣其妻。舒方歲暮解館，即辭修儀，並他生所致者，盡與之，得免於難。舒既貧甚，內子不舉火者二日，須館金甚切。舒歸喜甚，而無所給炊以進，舒益愧，憂見於色。內子慰勞之，扣得主人鬻妻故，即問鬻值幾何，何不即捐館金與之，使其夫婦如初？舒揖云：「業已與之，今無以食貧，不敢與汝言也。」於是兩相稱快，了不知朝夕乏生計也。內子持筐出屋，傍澗中漉蝦子少許，歸復持瓶向鄰家借酒，與先生酌。時已夜，見一蝦子甚大，出其兩足，夾盂外，因偶出聲曰：「蝦子腳兒蹻。」鬼即於門外續曰：「狀元定此宵，銀環金鎖鎖，簾卷玉鉤鉤。」夫婦錯愕。明日雪甚，出貸親知，僅足支數日。有形家者憐其匱乏，問舒有先人未葬否？曰：「正急此。」乃指其近郊某所曰：「此中有大地，尚無主，余周視數載矣。為美女梳妝形，前有銀環金鎖，珠簾玉鉤，莫若乘急為君家卜之。」乃為檢其年月，又只在次日最利。舒暗喜與鬼語合，而謝以匱不能舉棺；及封窆，術竟為畫策，且出橐金資其事，而乘夜葬之，四鄰無知者。不數年，舒廷試第一，彼形家者，終無所蹤跡。〈（仝上）〉
劉太保秉忠祖康懿公，弟秉恕墓，俱在邢台縣治西南先賢村。嘉靖年間，為盜所發，內有石刻云：「盜者李淮。」事聞於府，捕得治罪；劉兄弟精數學，故前知如此。〈（仝上）〉
四川南充縣署有譙周墓，自晉以來，無敢動者。嘉靖中，太守袁光翰徙之。爾後縣中頻見緋衣貴人出入，縣尹至者輒不利，往往遷他所避之。南城吳鑒以進士任縣令，獨不避，下車之日，妻張暴卒。未幾，母張又為侄所殺，疑是其子，笞而斃之，遂被劾去。〈（仝上）〉
興化縣南法華廢寺西，有鐵棺焉，長九尺二寸，前廣後狹。相傳宋建炎間薛慶常遣其徒撼之，中有物相觸，作鏗然聲；以鐵椎擊，百不損，鼓韝鎔之，不液，乃止。〈（仝上）〉
鄞有猾盜詹揀屍者，善發古墓，事覺繫獄，以玉碗三，黃金數錠，賂邑紳包澤求解。包曰：「此為盜物無疑，當不待教而誅者。」亟言於當道，寘之法，其禍少息。包有剛介聲，歷宦稱閻羅包老云。〈（仝上）〉
休寧汪季閣偶觸傷足大指拇，痛苦十餘年，百藥不效。後移其父柩營葬，棺久厝淺土，底已壞爛，見一足指在棺外。乃易新棺，納指於內，以綿裹束。葬甫半月，而季閣之足指，不治自愈。〈（《訒庵偶筆》）〉
康熙辛酉，都城西安門內，有內監治宅掘地，誤發古墓，中有瓦壚一，瓦罌一，墓石二方，廣各一尺二寸。一刻卞氏墓誌四字，環列十二辰相，皆獸首人身。一刻誌銘，題曰《大唐故濮陽卞氏墓誌銘》。文曰：「貞元十五年，歲次己卯，七月癸卯朔，夫人寢疾，卒於幽州薊縣薊北方。以其年權窆於幽州幽都東北五里禮賢鄉之平原。」〈（《識小錄》）〉
思陵在昌平州鹿馬山南，距西山口一里。先是崇禎壬午，田貴妃薨，卜地於此。營建未畢，都城失守，賊舁帝後梓宮至州署，吏目趙一桂同士民率錢葬之田妃墓內。其門外之右，為司禮太監王承恩墓，以從死附葬焉。（顧炎武《昌平山水記》）}}
順天府昌平州署吏目趙一桂為開壙捐葬崇禎先帝及周皇后，共歸田妃寢陵事，恭照明陵坐當昌平州天壽山。卑職於崇禎十七年正月，署州捕，遭際都城陷故主縊崩。至三月二十五日順天府偽官李紙票為開壙事，仰昌平州官吏，即動官銀，雇夫速開田妃壙，安葬崇禎先帝及周皇后梓宮。四月初三日發引，初四日下葬，毋違時刻。彼時州庫如洗，監葬官禮部主事許作梅因葬主限迫，亦再三躊躇。卑職與好義之士孫繁社白紳劉汝樸王政行等十人，共捐錢三百四十千，雇大啟閉。其壙中隧道，長十三丈五尺，闊一丈，深三丈五尺。督修四晝夜，至初四日寅時，始見壙宮石門。用拐釘鑰匙，推開頭層石門，入內，香殿三間，陳設祭器，中有石香案兩邊列五色絀緞，侍從宮人生前所用器物衣服，俱盛大紅箱內，中懸萬年燈二盞。殿之東間，石寢床一座，鋪設裁絨氈，上疊被褥龍枕等物。又開二層石門，入內通長大殿九間，石床長如前式，高一尺五寸，闊一丈。田妃棺槨，即居其上。初四日申時後，故主靈到，即停於祭棚內，陳設豬羊金銀紙劄祭品，同眾舉哀祭奠下葬。卑職親領夫役入壙宮內，將田妃移於石床之右，次將周後安於石床之左，後請崇禎先帝之棺，居於正中。田妃葬於無事之時，棺槨俱備，監葬官見故主有棺無槨，遂將田妃之槨移而用之三棺之前，各設香案祭器畢。卑職親手將萬年燈點起，遂將二座石門關閉，當時掩土地平，尚未立塚。初六日率捐葬鄉耆等祭奠，號泣震天，逾時方止。復傳附近西山口撥夫百名，各備掀掘筐擔，舁土築完。卑職同生員孫繁祉亦捐金五兩，買磚修築，周圍牆高五尺有餘。幸大清朝定鼎，特遣工部復將崇禎先帝陵寢，修建香殿三間，群牆一周。使大明故主，不致沉淪於荒郊，君後升遐，猶享血食於後世，雖三代開國，不逾是也。地官例書某帝之陵，合以石板，奉安梓宮之前。時倉卒不及礱石，以磚代之，朱書大明崇禎皇帝之陵，鈐之以鐵，乃仁和龔佳育所書。陵前饗奠祭器俱備，香案玉器全設，神牌三，石青地，雕龍邊，以金泥之，上題思陵周後田妃諡，石牌題莊烈湣皇帝之陵。甲申四月，密雲副將張瑊率兵至昌平城下，射血書於城中。於是生員孫繁祉同鄉官王延授，舉人楊春茂等倡義殺賊，縛賊渠李道春周祥同赴長陵祭奠磔之。又以偽官劉愷澤等四人，獻俘於崇禎皇帝之陵，亦磔之，具文哭奠焉。（譚吉璁《肅松錄》）}}
