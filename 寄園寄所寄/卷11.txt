
朱子名熹字仲晦，婺源松岩里人。五代有朱石寮者，仕為婺源鎮將，因家婺源，歷傳至森，仕宋為承仕郎。森生松，松年逾髫髻，以上舍登第，授建州政和尉。以父喪值亂，寓州之崇安，服除，調劍州尤溪尉，監泉州石升鎮。建炎間，告歸十餘年，紹興四年，內翰纂密言於上，召試館職，除秘書省正字。明年車駕還臨安，上言甚切，至遷尚書度支員外郎，兼史館校勘，歷司勳吏部兩曹，兼領史職如故。後以抗疏阻和議，出知饒州，請告老，得主管台州崇道觀。初松交呂廣問歡雅，遊於蕭覬、羅從彥之間，大明六藉要旨，而徽之理學，實松有開其先云。松力行砥礪，嘗自謂性卞急害道，因取古人佩韋之義名齋，所著有《韋齋文集外集》。建炎四年庚戌，九月十五日甲寅，生熹於尤溪寓舍。先是松生時，婺源城有白氣如虹，自井出；至是熹生，復有紫氣如虹，自井出，騰上光星日，因名之曰虹井。紹興四年，熹入小學，通《孝經》大義，從群兒遊，獨以沙立八卦，端坐視其悱心者。初松疾革時，以後事屬少傅劉子羽，語熹曰：「胡原仲、劉致中、劉彥仲此三人學有淵源，吾即死，往受學焉，汝其念哉！」松卒，熹乃往依劉子羽，居崇安，從學於三君子，遂築室於西塔山。十七年其秋通藉建陽，舉於鄉。十八年舉進士，二十年春歸婺源展墓，以張敦賾所贖歸父質田，請族父老主之，供祭祀事。二十一年授同安主簿，將起同安，湣學者之不達其指而道悖，乃師事延平李願中，獨得宗旨，為學始就精實，而會理一分殊矣。治同安取令甲邑簿所當為者，大書揭之楣間。其後六年，為隆興元年孝宗即位，數召入對言時事，請祠監南嶽廟。三年如長沙訪張栻，講喜怒哀樂未發之旨，留兩月去。道昭武謁黃端明，偕栻登衡嶽之山，除樞密院編修官，歸崇安。四年崇安饑，請貸粟於府以賑，其冬民願歸償貸粟；太守王淮令留之里中，而上其籍於官，社倉之議，始於此。五年遭母祝氏喪，乃述往事，思來者，喟然興歎曰：「先大夫有言，自兩程夫子歿，有能紹道緒，正《易傳》，述詩書禮樂之際，意在斯乎？予其何敢忽諸？」於是修舊起廢，據仲尼之素功，上自羲氏，下至於茲，靡不羅罔研鏡註疏而軌之正，以垂六藝之統紀。自是弟子日親，摳衣至自遠方，莫不受業焉。九月有旨，特與秩，改宮觀，辭，淳熙元年夏拜命。明年夏呂祖謙請造講學於寒泉精舍，祖謙別去，餞之，至鵝湖，陸子壽子靜來會講無極太極，未合並而去。五年遣知南康軍，置奏減星子縣稅錢，立周程祠，復白鹿洞書院，身為勸駕，諸生自以為得師。八年二月，熹與子壽子靜復會於南康，議論乃多有合者，特請子靜升講以發明之。是年秋，除直秘閣，改除提學浙東常平茶鹽。九年夏詔捕蝗，熹言於宰相，行社倉之法。又言紹興和買害民，台州丁錢當免，及前知台州唐仲友不法事。其年秋，除直徽猷閣，改除江西提刑。十五年夏，除兵部郎官，與兵侍林栗講易不合，以足疾乞祠。明年春詔與宮觀，是時始出《太極圖通書西銘解義》，授學者。十六年春，除秘閣修撰，屢乞祠不許。光宗即位，詔許之，仍直寶文閣，令學士院降詔獎諭，轉朝散郎，賜緋魚。其年秋，除江東運副，又辭，冬改知漳州。二年春，乞補宮觀，四年春，差主管南京鴻慶，冬除湖南安撫。先是使人自金回，問：「朱先生安在？」以故有是命。寧宗初，除煥章閣待制侍講，冬奏事便殿，辭，改說書。差遣上孝宗山陵議狀，詔進講太學實錄院同修撰，辭，不許，封婺源開國男，食邑三百戶，入內院，除宮觀。頃之，除寶文閣待制，知江寧府湖北安撫。慶元元年，三乞致位，其年冬，詔充秘閣修撰如故，祠宮觀；比冬值韓侂胄禁偽學，罷祠。四年乞致仕，明年夏許之。六年春二月辛酉，定《大學•誠意章》，其後三日甲子，以疾終於正寢。是日大風拔木，洪水潰，山崩，年七十有一，墓建陽唐石里之天林谷。初熹展墓婺源，有終焉之志，其徒蔡氏力挽歸閩云。嘉定元年，諡曰文，封信國公，紹定間改封徽國公，從祀夫子廟，後賜所居里額曰文公闕里。元至正間，追諡熹父松曰獻靖。熹長子塾先熹十年卒，次埜迪功郎，監湖州德清縣戶部新市犒賞酒庫，後十一年卒。次在字敬之，承議郎提舉兩浙西路常平茶鹽公事，歷官至工部侍郎，封建安侯，卒贈銀青光祿大夫。熹從孫曰洪範，家貧苦學自忍，常館於胡舜卿，授以《易》學，舜卿卒，洪範以《易》授舜卿子。寶祐元年登第，授為武夷書院山長，一軌於古道，時人高之。熹十世孫曰穩，明天順丁丑進士，歷福建都轉運鹽使司運使，以廉能稱。穩弟懋以先賢子孫，例入太學，授永年縣丞。懋弟楨由縣學生貢入太學，以先賢後，乞奉祠授本縣學訓導。楨從侄焰例入太學，授瑞州府知事。熹十一世孫曰誠，為太醫，曰墅為博士，告老，子鎬嗣。先是武宗末年，載銑、汪玄錫、王定後先奏請以朱子繼孔子者也，重朱子所以重孔子，重孔子所以重道也。孔氏嫡長之裔，居浙衢州，其支庶亦常他徙。而後居魯之曲阜，累朝錄蔭，惟曲阜子孫，世襲公爵，而衢不與，以闕里為重故也。今朱氏婺源，即孔闕里，閩之建安，即浙衢州。朱氏子孫，在建安者，恩典已隆，而婺源子孫，顧未得錄蔭一人；其輕重緩急之序，甚有遺憾，甚非所以處朱氏於孔子之門也。嘉靖即位之元年，乃下詔曰：「以文公次子埜之後，嫡孫一人為博士官，俾奉祀事。」論曰：「余嘗謁武夷精舍，覽寒泉、考亭諸勝，之南康，尋白鹿洞遺跡，之湖南瞰嶽麓書院以上，馳神於恆岱太華鄒魯間，未嘗不低徊留之。登降趨蹌，仰窺道德為象，自伏羲以來，如作家者，蓋有三大開闢焉：堯舜之精一，開闢一候也，夫子之求仁，開闢一候也，朱子之存心致知，開闢又一候也。堯舜之時，如元之元，孔子之時，如元之會，朱子之時，如元之運，其將以漸而華實矣。是三世家者，固元氣之流行於宇宙間，其立極固同也。矧我徽為先世桑梓之鄉，得遊從於闕里，其景仰至止，又當何既哉？」〈（《朱子世家》）〉
程大昌字泰之，生休寧南鄉會裏。十歲能屬文，登紹興進士第，積官宣奉大夫，龍圖閣學士，封新安郡公，贈特進，諡文簡。大昌慷慨篤學，於古今事靡不考究，論著追配古作，有《禹貢圖論》、《毛詩辯正》、《演繁露考古篇》、《易老通言》、《易原雍錄》、《北邊備對》、《尚書譜》，及文集，又為山川地理圖，就經筵進呈。〈（《府志》）〉
竹州先生吳儆，初名禰，字益恭，為休寧商山遠祖。儆幼與兄俯齊名，太學為之語曰：「眉山三蘇，江東二吳。」登紹興進士，通判邕州，時南軒張先生經略嶺右，遇疑事必諮。儆且以書告朱文公熹曰：「吳益恭忠義果斷，緩急可仗，未見其匹。」薦於朝，得召對。張栻以五峰知言，授之，且書「孔子之剛，曾子之勇，南方之強」三言以贈，儆受教而行。見孝宗首陳恢復大計，授廣南西路安撫，以親老請祠，終於家。寶祐四年，曾孫資深以儆平生著述進表，賜諡曰文肅。所著有《竹洲集》三十卷，《棣華小錄》，及嘗為《尊己堂記》，懇懇人爵天爵之辯。文公讀之，喜曰：「往者張荊州呂著作稱吳邕州之才，今讀其文，有以見其所存矣。」〈（仝上）〉
汪莘字叔耕，休寧西門人。幼不羈，長卓犖有大志，不肯降意場屋之文。退安丘園，讀《易》自廣，凡韜鈐諸書，靡不究習。屏居黃山，嘉定間，詔求言，遂三扣閽，論天變人事民窮吏汙之弊。楊慈湖、真西山見曰：「真愛民憂國之言也！」不報。時朱子召赴經筵未至，莘逆通書，言：財不待先生而富，兵不待先生而強，惟主上父子之間所不能濟者，待先生而濟。若憚於為父子深愛之本，而利於為體貌臣工之末，以是為治，未有能久者。今日之事，先生建明稍緩，竊恐言者已伺其後，是非不能為天下學道者之地，亦恐不能為後世學道者之地。朱子深重之，用其言。徐貳卿誼帥江東日，謂其履行素高，移檄本郡，使備筆劄，抄錄著述，欲以遺逸薦於朝，不果。築室柳塘上，自號方壺居士，著有《柳塘集》。〈（仝上）〉
程若庸字達原，休寧漢川人，從饒雙峰、沈毅齋遊，得聞朱子之學。淳祐丁未，為湖州安定書院山長。庚戌馮北山去疾，創臨汝書院於撫州，聘若庸為山長，買田宅居之。咸淳戊辰登進士第，為福建武夷書院山長。若庸累主師席，及門之士最盛，在新安號勿齋，學者稱勿齋先生。在撫州號徽庵，以寓不忘桑梓之意，學者稱徽庵先生。如吳澄、程鉅夫、范啟、金若洙、吳錫疇皆其高弟，所著有《性理字訓講義百篇》，及《太極圖說》、《近思錄注》。〈（仝上）〉
胡方平字師魯，號玉齋，婺源梅田人。初，德興沈毅齋貴瑤受《易》於董夢程，夢程受朱熹之《易》於黃斡，而方平又從學於夢程貴瑤。研精易旨，沉潛反復，二十餘年，嘗因文公《易本義》著《啟蒙通釋》，又有《外翼》四卷，又有《易餘閑記》。其言曰：「朱子言《易》開卷之初先有一重象數，而後《易》可讀；《啟蒙》四篇，其始明象數，以為讀《本義》而設者與？象非卦不立，數非蓍不行，象出於圖書，而形於卦畫，則上足以該太極之理，而《易》非淪於無體。數衍數蓍策而達於變占，則下足以濟生人之事，而《易》非荒於無用。明乎此，則《本義》一書，如指諸掌。」子一桂字廷芳，《易》學得於家庭。宋景定甲子，年十八領鄉薦，試禮部不第，入元退而講學，遠近師之。嘗入閩，博訪諸名士，以求文公緒論。建安熊去非方讀書武夷山中，與之上下議論，歸則裒集諸家之說，以疏諸子之言，為《易本義附錄纂疏》、《本義啟蒙翼傳》。其言曰：「《易》道有四，象為要，《易》學有四，占為難。朱子《啟蒙本義》專主卜筮，《本義》又專以象占示訓，蓋皆引而不發，待學者自悟爾。」又著《詩傳附錄纂疏》、《十七史纂》、《人倫事鑒》、《歷代編年》諸書，並行於世。居之前有二小湖，自號雙湖居士，遠近師之，稱雙湖先生。〈（仝上）〉
雲峰先生胡炳文字仲虎，考川人。幼嗜學，父母恐其成疾，欲止之，乃以衣蔽窗隙，終夜默誦。既長，篤志朱氏之學，上溯伊洛，以達洙泗淵源。凡諸子百氏，陰陽醫卜，星曆術數，靡不推究，四方學者雲集，嘗為信州道一書院山長。其族子澱建明經書院，以館四方來學士，炳文署山長為課試，以訓諸生。調蘭溪洲學正，不赴。所居扁曰隨齋，於四書諸經，會集眾說，參考以求其通。餘幹饒魯之學，本出朱子，其為說多與熹牴牾，炳文深正其非，以故作《四書通》，往往發其未盡之蘊。又作《易本義通性理》，及《朱子啟蒙》、《易五讚通釋》、《春秋集解》、《禮書纂述》，自以更易未定，門人亦有得其稿者。又有《大學指掌圖》、《四書辨疑》、《五經會意》、《爾雅韻語》、《雲峰筆記》文集二十卷，卒諡文通。〈（仝上）〉
陳櫟字壽翁，世居休寧之藤溪，甫三歲，祖母吳氏，口授《孝經》、《論語》，輒成誦。七歲通進士業，師鄉先生黃常甫，常甫出於婺源滕氏，私淑朱子，故櫟學有源委。宋亡，科舉廢，慨然發憤，致力於聖人之學，謂朱子歿未久，而諸家之說，往往亂真。乃著《四書發明》、《書傳纂疏》、《禮記集成》、《論孟訓蒙》、《口義書解》、《深衣說》、《讀易編》、《讀詩記》、《六典撮要》、《三傳集注》及《增廣通略》，亡纂數千萬言。凡諸儒之說，有畔於朱氏者，刊而去之，其微詞隱義則引而伸之，其所未備者，復為說以補其闕。於是朱子之說，大明於世。延祐初，詔立科舉取士，有司強之，試鄉闈中選，不復赴禮部，教授於家。日用之間，動中禮度，與人交不以勢合，不以利遷，善誘學者，諄諄不倦。臨川吳澄嘗稱櫟有功於朱氏為多。凡江東人來受學者，盡遣歸櫟，所居堂曰定宇，學者因稱定宇先生。元統二年卒，揭徯斯誌其墓，與吳澄並稱曰：「澄居通都大邑，又數登用於朝，天下學者，四方來歸之，故其道遠而章，尊而明。櫟居萬山間，與木石居，而蹤跡未嘗出鄉里，故其學必待其書之行，天下乃能知之。及其行也，亦莫之禦，是可謂豪傑之士矣。」從侄光博洽群經，羅網百氏，朱升趙汸多所取正，隱居教授，人以書廚目之。〈（仝上）〉
倪士毅字仲宏，休寧倪於人也。其先三世，皆以經學教授鄉里，士毅世其學。及長，潛心求道，師鄉老儒朱敬輿、陳定宇，學益以充，教授黟下阜，黟人化之。所著有《四書輯釋》、《歷代帝王傳》、《授圖說》、《道川集》。〈（仝上）〉
汪克寬字德輔，一字仲裕，號環穀，祁門桃墅人。六歲日記數百言，至十歲，父應新因取祖華問學於饒雙峰，及當時問答之言，授之。克寬玩索有得，遂於理學寢悟，乃取朱子四書，自定句讀，晝夜誦讀，知為學之要。自是讀六經諸子，歷代史《通鑒綱目》諸書，悉皆成誦。延祐戊午，侍父往饒之浮梁，拜可堂吳仲迂於州學。吳謂諸門人曰：「克寬穎異絕倫，勇於為學，他日必有所成。」既歸，遂篤志聖賢之學，辟書齋於居室東偏，扁曰思復，銘於齋壁。泰定丙寅秋，郡邑舉應江浙鄉試，明年會試，論《春秋》與主司不合，又以對策切直，故見黜。遂厭科舉文，乃取《春秋》，博考諸說同異，會萃成書，名之曰《春秋經傳附錄纂疏》，《易》有《程朱傳義音考》，《詩》有《集傳音義會通》，禮有《經禮補逸》，《資治通鑒綱目》有《凡例考異》諸書。教授宣歙間，數與鄭玉、汪澤民講論，意氣相洽。澤民復遣其孫世賢執經門下，四方學者，從遊甚眾。嘗語之曰：「聖人之學，以躬行踐履，操存省察為先；至於文章，特其餘事。」洪武二年，朝命行人禮聘，與同翰林宋濂刪修《元史》，事畢，以老疾辭不仕，賜宴禮都，給驛還卒。休寧程敏政讚其像曰：「此考亭世嫡門生第四人也，此龍興史局布衣第一人也。六經皆有說，而《春秋》獨盛，平生皆可師，而出處尤正。其道足以覺人，其功足以衛聖，遺像凜然，百世起敬。」〈（《祁門志》）〉
趙汸字子常，遠學於九江黃楚望，復以書謁臨川虞集，求草廬吳澄道學淵源。嘗以為《周易》、《春秋》二經，皆聖人精神心術所存，必盡得不傳之妙，然後孔門之教乃備。其於《春秋》，不舍史以論事，不離傳以求經，不純以褒貶泥聖人，以為左氏杜氏主史釋經，而不知筆削本旨。公穀啖趙知求筆削之旨，而不考魯史舊章，俱不能無弊。乃離經析義，分為八類，辯而釋之，名曰《春秋屬詞》，以著聖人筆削之旨，作《春秋集傳》十五卷，以明聖人經世之志。著《左氏傳補注》十卷，《師說》三卷，以為學者求端用力之階。隱居休寧之東山，至正末，起鄉兵輔元帥婺源汪同保鄉井。洪武二年，召修《元史》，乃如京師竣事，不願仕還，年五十二，學者稱東山先生，有《東山集》。〈（《休寧縣志》）〉
潘榮字伯誠，桃溪人，隱居博學，通諸經，尤長於史。嘗著《通鑒總論》，大要治天下有三：曰明日斷曰順而已。明則君子進而小人退，斷則有功勸而有罪懲，順則萬事理，人必悅，而天下和。三者之要，在身，身端心誠，不令而行矣。其說反覆數千言，又嘗集蘇句百篇，學者稱為節齋先生。〈（《婺源志》）〉
朱升字允升，生休寧，後徙居歙之石門，幼師陳櫟。至正癸未，聞資中黃楚望講道湓浦，偕趙汸往從學，歸登鄉貢進士榜，授池州路學正，以身示法，江南北學者雲集。會淮甸兵起，壬辰春秩滿歸，而蘄黃兵至徽矣。所居僻在窮山，雖避兵奔竄，著述不輟，每恥俗學，務究極天人之蘊。丁酉秋，明兵下徽，即被召見顧問，升對曰：「高築牆，廣積糧，緩稱王。」上大悅，遂預帷幄密議。冬辭歸後，連歲被徵，比至，上有所訪問，後亦不強留也。大抵禮學征伐之議，升所讚畫居多。吳元年丁未，授翰林侍講學士，中順大夫，知制誥，同修國史。誥詞曰：「眷我同姓之老，實為耆舊之英。」其見親禮如此。尋以年高致政歸，家有梅花初月樓，上親灑宸翰以賜，年七十二，號楓林學者，稱楓林先生，所著書載《書籍志》。子同字大同，以升恩升禮部侍郎，後坐事廢。〈（《休寧志》）〉
鄭玉字子美，幼好學，氣宇高岸，識見出人意表，不樂仕進，勤於教授，門人受業者眾，乃篝師山書院。至正十四年，朝廷以翰林待制奉議大夫，遣使賜御酒名幣，浮海征之。玉不起，家居著書，有《春秋闕疑》、《周易大全附註》、《程朱易契餘力稿》。十七年金陵兵至徽，守將欲要致之，玉曰：「吾既不能慷慨殺身，以勵風俗，猶當從容就死以全義。」縊死。〈（《歙志》）〉
國朝督兵張天祿入徽州，至新嶺，方造飯，張假寐，夢旌旄擁一赤面多鬚者，又兩白面者，戒張曰：「汝此行慎勿殺人，若殺人者，令汝不得善歸。」張悚然寤，疑是關夫子也。比到嶺腳，有越國汪公廟，張入廟少憩，見上神像，即夢中所見者，益大驚懼；敕軍士不得焚殺，有犯令者，立斬以徇。繇是一軍肅然，民用安集。張問士人曰：「汪公何神也？」曰：「唐時保障六州者也。」張曰：「今猶見夢，可謂靈爽矣。」面白者，一為程忠壯公，一為某神也。〈（《訒庵偶筆》）〉
趙國公華幼穎慧，九歲為舅牧羊，每出，常踞坐磐石，氣使群兒，令群兒刈草營屋，曰：「室成，吾且椎牛以犒若等。」卒取舅牛分食之，牛尾插地；既歸，舅問牛所在，對曰：「入地矣。」舅素異之，不深詰。〈（《郡志》）〉
明太祖下徽州，卜兆於古城山汪公廟，獲第一簽。及得天下，命有司每歲正月十八日致祭，開銷錢糧，至今不絕，第一簽龕奉梁間。〈（《休寧舊志》）〉
相公湖一名黃墩湖，湖有蜃，常與呂湖蜃鬥。程靈洗善射，夢人告曰：「吾為呂湖蜃厄，君若助吾，必將厚報，束白練者我也。」明日靈洗射中黑蜃後，一道士指墓地葬其母，靈洗任梁將軍，封忠壯公。〈（《休寧志》）〉
許宣平隱歙南陽城山，善吟詩。李太白訪之不遇，題詩菴壁而去，所謂「我吟傳舍詩，來訪仙人居」者是也。宣平詩，傳者僅《隱居三十載》一首耳。近閱焦氏《類林》，載宣平《歸見壁詩》，又吟曰：「一池荷葉衣無盡，半畝黃精食有餘；又被人來尋討著，移庵不免更深居。」〈（《雲穀臥餘》）〉
許宣平常掛一花瓠及曲竹枝，醉則歌曰：「負薪朝出賣，沽酒日西歸，路人莫問歸何地，穿白雲行入翠薇。」〈（《唐詩類苑》）〉
吳少微歙人，徙居休寧縣西石舌山，即鳳凰山。第進士為留陽尉，與武功富嘉謨同官友善。先是天下文章，以徐庾為宗，氣調益弱；獨少微、嘉謨屬詞本經學，雄邁高雅，時人慕之，文體一變，稱為吳富體。魏郡穀倚為太原主簿，亦以文詞著名，時號北京三傑。〈（《徽州府志》）〉
婺源汪彥章登崇寧二年第，瓊林宴中席頒冰，狀元霍端友屬使表謝，授簡立成，一座驚歎。事高宗歷兵部侍郎，兼侍講直學士院，國步方艱，一時詔令典冊，皆出其手，能道上意所欲。拜翰林學士，以所御白團扇，書唐杜甫詩「紫誥仍兼綰，黃麻似六賜」十字以賜。又請索元符以來，至建炎改元日曆，因命兼領。尋出知湖州，移撫州，繼提點江州太平觀，上其書凡八百帙。除顯謨閣學士，知徽州，以從官典鄉，郡人以為榮。封新安郡侯，徙知鎮江府，贈端明殿學士。〈（仝上）〉
龍溪先生藻為南渡詞臣稱首，元祐太后《告天下書》，是其手作：比以敵國興師，都城失守，祲纏宮闕；既二帝之蒙塵，誣及宗祊，謂三靈之改卜，眾毖中原之無統。姑令舊弼以臨朝，雖義形於色，而以死為辭，然事迫於危，而非權莫濟。內以拯黔首將亡之命，外以紓鄰國見逼之威，遂成九廟之安，坐免一城之酷。乃以衰癃之質，起於閑廢之中，迎置宮闈，進加位處，舉欽聖以還之典，成靖康欲復之心。永言運數之屯，坐視邦家之覆，撫躬獨在，流涕何從？緬惟藝祖之開基，實自高穹之眷命，歷年二百，人不知兵，傳序九君，世無失德。雖舉族有北轅之釁，而敷天同左袒之心，乃眷賢王，越居近服，已徇群情之請，俾膺神器之歸。繇康邸之舊藩，嗣宋朝之大統；漢家之厄十世，宜光武之中興，獻公之子九人，唯重耳之尚在，茲為天意，夫豈人謀？尚期中外之協心，同定安危之至計。庶臻小愒，同底丕平用敷告於多方，其深明於吾意。〈（《應庵隨錄》）〉
關雲長刮骨療毒，飲奕自如，高開道鑿頰出鏃，進饌不輟，固為奇矣。吾鄉朱少章便金不屈，疾無藥物，炙體二百餘，於炙中作排律二十韻，差可與關高並美。〈（《雲穀臥餘》）〉
余每愛朱少章先生《五國城奉送徽宗梓宮文》，辭短意長，凜凜有生氣。文曰：「臣等猥以凡庸，誤蒙選擇，茂林豐草，被雨露於當年，絕黨殊鄰，犯風霜於將老。節土之旄既落，口中之舌徒存。歎馬角之未生，魂消雪窖；攀龍髯而莫逮，淚灑冰天。」朱文公曰：「太上讀奉送大行文感涕，詔官公親屬五人，如故事，別賜吳興田五頃。」〈（《應庵隨錄》）〉
李任道編《雲館二星集》，以新安朱弁與宇文虛中同載。虛中仕金，而朱以死自守，朱見之不樂，乃自題詩其後曰：「絕域山川飽所經，客蓬歲晚任飄零，詞源未得窺三峽，使節何容比二星？蘿蔦施松慚弱質，蒹葭倚玉怪殊形，齊名李杜吾安敢？千載公言有汗青。」朱自金還，僅轉奉議郎，所著有《曲洧舊聞》三卷，其餘尚十餘種。〈（《湧幢小品》）〉
朱文公初卜劉夫人兆，因為壽藏，嘗叩之明術者，有龍歸後唐之兆。後一日，至麻沙鎮，睹十木牌，自山溪販至者，問其所從來。以後唐龍歸對，遂令導往，果得奇境。〈（《稗史》）〉
晦翁中烏喙毒，頭岑岑漸煩憊，遍體皆黑，幾至危殆，山中又無醫藥。因思漢質帝得水可活之言，汲新水連飲之，大嘔而解。晦翁門人可考者，三百三十八人，亡考者五十三人，得夫子十分之一。〈（《湧幢小品》）〉
晦翁與呂東萊同讀書雲穀，日夜銳志著述，文公精神百倍，無少怠倦。東萊竭力從事，每至夜分，輒覺疲倦，必息而後興。嘗自愧力之不及，爰詢文公夜坐時，書几下若有物抵其足，據踏良久，精神倍增。數歲後，一夕文公忽見神人頭有目光百餘，雲多目星現，嗣是後几下之物不至，而文公夜分亦必就寢。〈（仝上）〉
晦庵先生家墓，乃先生自觀溪山向背而為之，面值一江，有沙亙其間。先生嘗云：「此沙開時，吾子孫當有入朝者。」其家有私記存焉。景泰間，念其有功於世，求訪其子孫；於是九世孫梃徵入朝，授五經博士，世官一人，主祠部文。未至數日，其沙忽被水衝開，非術數之學，而其驗如此。〈（《稗史》）〉
朱文公每經行處，聞有佳山水，雖迂途數十里，必往遊焉。攜樽酒一壺，銀杯大幾容半升，時飲一杯，登覽竟日，未嘗厭倦。又嘗欲以木作輿圖，刻山水凹凸之勢。合木八片，為之雌雄筍相入，可以折度，一人之力，足以負之，每出則以自隨。〈（《山棲志》）〉
今俗過信堪輿，多停柩於土上，以磚石甃之，至數十年遠，猶不瘞埋者，徽郡為甚。余閱《通典》，亦有假葬三年，即吉除服議。晉郗詵母亡，便於堂北壁外下棺，謂之假葬，三年即吉，衛瓘以其不應除服而議之。是假葬雖聞於古，然而非禮也。今有數十年不下棺，而子孫除服從吉仕宦者，可乎？〈（《疑耀》）〉
程懷古十歲詠冰，有句云：「莫言此物渾無用，曾向滹沱渡漢兵。」識者奇之。後再差知貢舉，權吏部尚書，翰林學士，封侯，贈特進少師，以詞章稱。當時從子若川武舉狀元歷監丞使金，金人乃以熟人首為款，即攫睛啗之。金人驚曰：「奇男子！」易珍饌禮遇焉。〈（《府志》）〉
查道初應舉，向荊州湖遊，索獲資十餘萬。至襄陽逆旅，見女子端麗秀出，非塵中之偶，因詰其所來，乃故人之女也。遂以行橐，求良謹者嫁之，是歲由此罷舉。又嘗於旅邸床下，獲金釵一束，且百隻，意所遺者必復來取之。向晚，果二人至，見道但嗟惋而已。道詰之，具言其所遺，如道所獲，遂盡以付之。其人驚喜，請留三之一以為謝，道固拒之。〈（《國老談苑》）〉
查待制奉使高麗，晚泊一山而止。望見沙中有一婦人，紅裳雙袒，髻鬢粉亂，肘後微有紅鬛。查命水工，以篙扶於水中，忽見傷婦人得水偃仰；復身望查拜首，感戀而沒。水工曰：「某在海上，未見有此物。」查曰：「此人魚也，能與人奸，水族人性也。」〈（《稗史》）〉
紹興初，法令散逸，凡專司法令，皆休寧金安節所修，書成召對。高宗曰：「金安節好秀才。」後官吏部尚書，敷文閣學士。〈（《休寧志》）〉
汪若海字東叟，歙人。年十八，遊太學。靖康初，詔求知兵者；若海應詔，未三刻而文成，擢居高等。京城失守，若海述麟為書以獻，袖書抗粘罕，乞存趙氏。高宗即位，遷江南經制使，朝廷以張浚宣撫川陝，議未決。若海曰：「天下者，常山蛇勢也，秦蜀為首，東南為尾，中原為脊；今以東南為首，安能起天下之脊哉？將圖恢復，必在川陝。」乃往見浚，極談終日。〈（《志郡》）〉
宋丘濬黟人，歷宮殿中丞，因讀《易》悟損益二卦，能通數，知未來興廢。嘗謂家人曰：「吾壽終九九。」後果八十一歲。〈（《稗史》）〉
祁門方秋崖工詞，《生辰值小除》一闋，其前後尤灑脫：「今朝念九，明朝初一，單欠個秋崖生日，客中情緒老天知，道這月不消三十。」高郵軍卒哄，以制命往易置其事，戮首惡數人，一城帖然。制置使趙葵曰：「儒者知兵，吾巨山也。」巨山秋崖字。〈（《詞統》）〉
汪立信字城甫，婺源大畈人，寓居建康。淳祐五年，立信獻策，招安慶劇賊胡興等，借補承信郎。七年登進士第，理宗見其狀貌雄偉，顧侍臣曰：「此閫帥材也。」知江陵府時，襄陽被圍益急，遺書似道獻二策。似道得書大怒，抵之地詬曰：「瞎賊狂言，敢爾！」尋廢斥之。後伯顏入建康曰：「此公在，吾烏得至此？」〈（《郡志》）〉
汪立信之未仕也，家甚貧。會大祲，吳淵守鎮江，命為粥以食流民，使其客黃應炎主之。應炎一見立信，與語，心知非常人，言於淵，淵大奇之，禮以上客。凡供帳服御，視應炎有加，應炎甚怏怏。淵解之曰：「此君吾地位人也，但遭時不同耳。君之識度智業，皆非其倫，盍少下之？」是年試江東轉運司，明年登第，後踐歷略如淵，而卒死難。人謂淵能知人云。出《宋史》。〈（仝上）〉
趙子常先生輔元帥汪同起兵保鄉井，授江南行樞密院都事。洪武二年，召修《元史》，不願仕，還。於《春秋》發明師說，本經會傳，度越漢宋諸儒。周藩睦絜敘元遺民，堅守臣節，與伯顏子中同傳。〈（《列朝詩集》）〉
唐末岐梁爭長，東院主者知其將亂，日以菽粟與泥為土，整附而墁之，增其屋木，一院笑以為狂。亂既作，食盡樵絕，民所窖藏，為李氏所奪，皆餓死；主沃塹為糜，毀木為薪，以免。隴右有富人，豫為夾壁，視食之餘可藏者，乾之，貯壁間。又閣皂山一寺僧，甚專力種芋，歲收極多，杵之如泥，造塹為牆。後遇大饑，獨此寺四十餘僧，食芋塹以度凶歲。元末天下亂，先東山公逆知將絕食，遂預以芋和粉，築成磚形，砌牆於東山。其後大饑，饑民望煙火而來，東山公取芋磚一片，置沸湯中作羹，饑民賴以存活。後太祖兵至乏糧，公曰：「吾當助三日餉。」取磚與之。〈（《國憲家猷》）〉
陳定宇書《蘭亭記》後云：「王逸少晉人，才之傑出者邪。一時崇尚老莊，清談無實；獨論建識時務且長，沮桓溫請遷都之議，斯人不多見也。此篇以一死生，齊彭殤為誕妄，蓋辟莊周，矯流俗，不但文字之工而已。」此實右軍知己。〈（《應庵隨錄》）〉
新安詹同詩，赤色精金，與鍮鉐自別。東山趙訪詩，根於筆削，尤稱雅則。〈（《詩談》）〉
婺源詹承旨同初名書，遇亂，家黃州，事陳氏，歸附賜今名，授國子博士，直起居注，升翰林學士承旨，兼吏部尚書。宋景濂序其集，謂其酒酣耳熱，捉筆四顧，文氣絪縕，從口鼻間流出，頃刻盈紙，爛爛皆成五采，其推服之如此。〈（《列朝詩集》）〉
程國勝，休之陪郭人，明太祖發舟師二十萬自將，令國勝率親兵宿衛帳下，與友諒大戰康郎山。友諒驍將張定邊奮前直犯御舟，適膠淺，國勝仗劍叱之，急與帳前左副指揮使韓成、元帥程兆先駕飛舸，左右奮擊。會鄂國常公射中定邊，虢國俞公疾棹來，舟進水湧，御舟遂脫。而國勝等反繞敵艦之後，力戰死之，年三十一。事聞，贈定遠大將軍，輕車郡尉。〈（《泳化類編》）〉
鄧寧河王愈率兵取徽州，久鎮其地，有二門子，以勤慎當王意。王一日遊山，指二地皆可葬，發雖小，能久長。已而二役各攜親柩，葬所指處。二百餘年，後人或以曹監，或以吏役，為小官者相繼。〈（《稗吏》）〉
任萬戶原休寧人，父鼐築精舍富川上，延祁門汪克寬授《春秋》，又從學於東山趙訪。明兵下徽州，原出佐軍實，從捍禦，歷功至顯武將軍，雄峰翼管萬戶卒，與弟並有集。〈（《列朝詩集》）〉
休寧吳克敏為元義兵萬戶，保關嶺，兵敗，題詩紥溪石壁云：「怪石有痕龍已去，落花無語鳥空啼。」遂自刎死。後孔從善為足成一律云：「萬里西風起馬蹄，金戈回首塞雲低，未為豫讓先亡趙，欲學田單獨下齊；怪石有痕龍已去，落花無語鳥空啼，至今天與英雄恨，嗚咽泉聲下紥溪。」〈（《堯山堂外紀》）〉
朱允升得六壬之奧，偶見友人案上寘四合，戲謂：「君能射覆乎？中則奉之。」允升更索一合，書射語，亦合而寘之曰：「少俟則啟。」適有借馬者，友人令僕於後山牽驢應之，允升即令一時俱啟，四合皆魚也。射語云：「一味魚，兩味魚，其餘都是魚；前門來借馬，後山去牽驢。」賓主為之絕倒。〈（仝上）〉
允升生休寧，徙居歙石門，館臨河程氏，教其子大，大為繼母所苦，自縊。後允升夢大突入其室，適報生兒，因名之曰同，且曰：「此兒必遭女禍。」尋於所居山前創草屋數十間，鄉人怪之。允升曰：「車駕異日幸臨，當休軍於是。」丁酉秋，明兵下徽，高皇提兵過之，果休其下。臨去，允升跽請曰：「臣有子同，後得全軀死，即臣幸大矣。」後同官至禮部侍郎，善詩，翰名題詩賜宮人。忽御溝中有流屍，上疑同挑之，將賜死；因念允升請，使自縊。蓋允升所謂女禍也。其六壬精妙若此。〈（《稗史》）〉
齊易岩者，徽高士，術數尤精於楓林。明太祖初起兵，聞而往問之，答曰：「不嗜殺人。」上曰：「經生談。」遂去。及即位，或有薦岩之才者，詔徵詣京師。岩乃逃避大姓汪氏，汪不敢容。岩曰：「毋害也，歲久當泰。」乃為汪教其少子為文，常與其子遊於山，指一處曰：「此汝發生處也，但不知誰為地主？」問之，其姻家也。子年十三四，亦不以其誰為意。及易岩死，其子卜地葬其父，竟得此山。偶檢其少日所讀中，有記云：「汪生某葬父某郡某都某圖某山，子孫綿遠且貴。」其子歎服。今汪氏果盛。岩卒年七十餘，無子，故其事失傳。〈（仝上）〉
休寧程繩祖除陝西御史，左遷湖口令。邑東曰黃麻潭，原是隰田，累為豬蛟攻陷五百餘畝。繩祖齋禱於城隍，其蛟白日為迅雷所斃，屍血浮江，民患始息，立祠祀之。〈（《類書纂要》）〉
歙唐仲實當明太祖駐驛徽州，延訪儒碩，召對稱旨，賜尊酒束帛，事載《五倫書》。命之任，以瞽廢辭，攝紫陽書院山長，學者稱白雲先生。〈（《列朝詩集》）〉
明太祖賜臣下御劄甚多，如中山王宋學士者勿論。駐驛徽州時，御書一劄，賜汪同云：「庚子六月初三日，茶源闕歇馬，偶遇萬宣使至，動問說稱星原翼，田野辟，黎民樂。折開賚到公文內云：『修城事理，軍民人等，甚是極得其當，重務出積糧儲，從其與便，勿使我多憂。』途間親書不備。寄書人朱某，樞密院判汪同閣下。」同子孫寶藏於家。學士程敏政題絕句云：「午夜虹光燭斗寒，民間驚得御書看；當時未定君臣禮，想見高皇創業難。」成化甲辰毀於火。〈（《湧幢小品》）〉
建文帝為僧，居羅榮寨之白雲庵，名程濟圃。建文作《萊根歌》曰：「萊根青兮，菜色辛兮，菜兮菜兮，似餘情兮。」〈（《正氣紀》）〉
翰林編修程濟績溪人，博學通奇術。洪武末，以明經舉為四川嶽池教諭。建文初，上書言某月某日西北起兵。朝廷謂非所宜言，繫至京，將殺之。濟仰天大呼曰：「陛下幸寬臣，屆期無兵，殺未晚。」遂下獄。已而靖難兵果起，赦濟為翰林編修，充軍師，護諸將北征，與燕王戰於徐州，大捷，諸將樹碑敘戰功，及統軍者姓名。濟一夜往祭碑，人莫測其故。及燕王過徐，見碑大怒，趣左右椎碑，再椎，遽曰：「止止，為我錄撰文來。」其後按碑族之，無得脫者。濟名在椎脫處，得免。始憶曩之祭，蓋禳之也。淮上諸將，不用濟策致屢敗。帝聞，召濟還。初濟同邑高翔，並以明經徵，翔勵名節，濟好術數。翔止濟曰：「學者豈宜宗此？」濟曰：「不學無術，此固應變學也。」既而濟欲以術授翔，翔曰：「我願為忠臣。」金川門破，翔招濟同死，濟曰：「我願為智士。」時帝急召濟入大內，問計，濟曰：「天數已定，惟出亡可免耳。」帝從之，立召僧祝髮，如高皇遺篋計。濟袖出黃冠易之，掖帝出，安之若命，不避艱難。每遇險，輒以術脫，帝不自知，濟亦不使帝知也。濟嘗病，帝親為煮糜，含淚坐榻前，一刻不離。濟曰：「帝不死，濟何敢死？」帝始安，其相依若此。有所往，必令濟筮吉凶，聽濟示。前後數十年朝夕不離，雖極流離困苦，倉皇行乞時，未嘗一廢君臣禮，語詳《外紀》中。正統間，帝東歸，濟從至金陵，父老猶有識者，指曰：「此程編修也。」驚異之。既而之北平鞫實，迎帝入大內，濟北向稽首泣曰：「今日方終臣子職矣！」還滇焚庵，散其徒，平陽葉二塚，紀歷年始末，名《從亡隨筆》，付了空藏石室，遂遁去，不測所終。〈（仝上）〉
遼府長史程通字彥亨，績溪人。靖難兵起，從王渡海來朝，進左長史，上《禦燕策》數千言，謀算悉備。壬午變後，通閉戶憤感；有衛士紀綱指通舊封事，乃械至京論死。臨刑，通曰：「得死所矣！」家屬戍邊，簿錄其產，僅田十餘畝，遺書數百卷。〈（仝上）〉
靖難後，以國子監博士黃彥清在駙馬都尉梅殷軍中，曾私諡建文君，論死，並逮從子貴池典史金蘭繫獄。後殷言彥清實不在軍中，而金蘭輩得釋。彥清婺源人。或曰：「彥清偕諸臣出外巡訪建文，文皇詔至，拒不受，欲圖興復，顧兵力不足，死之。」金蘭釋後，尋升本邑知縣，有善政。〈（仝上）〉
大司馬程公信，成化中參讚南都，左榼安寧，時為守備，燕公設席，中為己坐，而以公位其下。公心不平，蓋中官雖為主，亦居首席，六卿而下，皆列坐焉。公戲為一絕云：「主人首席客居傍，此理分明大不祥；若使周公來守備，定因屋上放交床。」安見詩，遂分賓主。〈（《客中新聞》）〉
《汪篁墩文集》九十餘卷，李長沙為序，他所撰輯《宋紀受終考》、《遺民錄》、《新安文獻志》皆可觀。惟著《蘇氏檮杌》，力詆眉山，以報雒蜀九世之讎，則腐而近愚矣。〈（《列朝詩集》）〉
孝宗時尤重經筵，多有匪頒之齎。學士程敏政記其事云：「弘治元年七月二十日，文華殿後講，上顧中官，賜講官冠帶靴袍。敏政預賜織金雲雁緋袍一，有副，金帶一，及烏紗帽皂靴。面謝訖，上顧謂曰：「先生辛苦。」其對曰：「此皆職分當為。」頓首而退，有詩記之：「日上罘罳曉色深，湛恩稠疊駕親臨，對衣紅濯天機錦，束帶黃分內帑金；久幸清班容宦履，漸漸華髮點朝簪，經生啟沃尋常事，消得君王念苦辛。」〈（《玉堂叢語》）〉
婺源戴給事銑字寶之，以劾劉瑾廷杖落職，竟卒，追贈光祿少卿。〈（《例朝詩集》）〉
汪京府循字進之，休寧人，宏治丙辰進士。其《題明妃詩》云：「將軍杖鉞妾和番，一樣承恩出玉關；死戰生留俱為國，敢將薄命怨紅顏？」〈（仝上）〉
彭總督澤，陝西人，嘗過歙，造越國汪公神祠，夢著白衣人獻上樑文，乃是狀元。明日唐皋果來獻文，而以貧故藍衫改色成白。彭大奇與交歡，後任總督。當會試揭曉時，知殿元必皋。報者至，而轅門正欲群戮人，乘喜盡宥之。〈（《稗史》）〉
休寧汪龍字潛夫，少穎悟，父客死，問母狀，時時號泣，目遂盲。年十五，遇宸濠逆，佐李士實逃難至休寧，以觀梅數授潛夫。時因寇患起，督府急甚，聘潛夫至中軍。潛夫惻然曰：「急矣！」為強起，每出兵克時日，勝敗多所讚畫。顧尚書可學以潛夫名上聞，即命有司趨入朝。尚書躬為勸駕，卒謝之。五十時病，潛夫自算其死期，更有七年。郡東鄙中寇患，是為龍蛇之歲，智士死，我乃當之，竟卒如其言。〈（《休寧志》）〉
休寧有貿易過江右者，逆旅中遇一道人，詢鄉貫畢，忽曰：「君處有卜筮者汪龍乎？乃吾弟子也。吾有下部秘書，尚未傳彼，今老矣，煩君歸時郵付之。」 又曰：「吾試為君卜某日當歸，某日當抵家，抵家之次日，當有事。入城行至東門外，望見橋上有瞽者，緩步下橋，即吾徒也。君當呼詢，以此書畀之。其日吾徒入城，為人占卜。袖中有銀五錢，可以贈君酬勞。然須即返步，不可入城，入城當防口舌。」其人唯唯，及歸家，果符所占之日。次日因事入城，至東門未上橋，果見瞽者，詢為汪龍，因即以書授之。龍果出袖中銀五錢贈之，其人謝去。忘入城之戒，至市中，忽有挑柴者摩肩過，柴枝牽破其衣。其人大怒，批負薪者頰，責令賠償。負薪者叩求不得，適縣官過，呼問之，得其情，乃曰：「貧民無心牽破衣袖，既打矣，又令賠衣，真無良也！」與杖之十五，其人方憶道人言，悔無及矣！〈（《柳軒叢談》）〉
徽郡守聞汪龍名，召之卜數。臨去至儀門，方跨閾，守喚之返，問曰：「今科南京解元，知為何許人？」龍曰：「祁門。」蓋以騎於門為數也。令去，再至跨閾處，又喚之返，問來科解元是誰，龍曰：「仍是祁門。」郡守以為未必驗，已而果然。蓋嘉靖甲午科解元鄭維誠，丁酉科解元王諷，皆祁門人也。〈（《嘯虹筆記》）〉
中國為海寇蹂躪，無過嘉靖間，不第破城殺將，焚蕩屠剝，流血數千重，水唇海諸郡縣為然。至以七賊，犯留都京軍數十萬，人人泣下，閉戶不敢攖，此又從來對壘禦敵所無者。〈（《彭比部集》）〉
胡梅林為總督，先後上疏，皆手書如一，後被劾，為上所憐，蓋不獨有禦寇之功，其一段敬謹心，亦自難及，孰謂公僅粗豪人物哉？凡古人上疏必手書，宋時猶然，元始停耳。梅林被逮歿，歙太守何東序窺時局，欲羅織沒其家，發兵圍守。嘉禾鬱陽川蘭為績溪令，知胡公家貧，且捍海功不可泯，力覆護人，願上印授去，乃得免。〈（《湧幢小品》）〉
胡公宗憲字汝貞，績溪人，戰賊於平望王江涇等處，屢奏奇功，進僉都御史。尋進兵部左侍郎，總督江南北閩廣七省兵馬。賊渠首汪直、徐海最雄傑，宗憲謀直以弋海，因取陳東，縛麻葉，收張璉，賊寇悉平，加尚書少保。〈（《府志》）〉
胡梅林有平賊功，而遭陷被逮。徽州知府何東序恨其家居時，以屬體參謁不為禮。胡未死獄中，何以封錮其宅，逮其婦女，跣足過堂辱之。時歙邑方某為諸生，忿甚，誓必報仇。未幾，聯捷，數載守何郡，亦以疑獄逮辱之，一如胡，至今父老猶言其事。〈（《嘯虹筆記》）〉
胡梅林平寇時所得鎖子甲，傳數世矣。有遠賈以重價來市，既交易，疑之曰：「甲為金製乎？爾必告我。」賈人曰：「爾毋悔，告爾何傷？甲非金也，鎖子內皆實以金鋼鉆耳。」〈（同上）〉
休寧吳成器初試邑吏，講星官遁甲六壬諸術，父尉靖州，器往省，值苗亂麻陽，應募，有斬獲功，授會稽典史。會賊寇東南，監司以兵三千五百授訓練，大敗之。後寇入會稽，設伏邀斬之，入嘉興王江涇與趙宣尉陣，徑先趙犯賊斬三巨酋，獲千餘級。賊又據陶家堰連敗諸道兵。器偵知堅脆，擊斬數十人，冬敗之曹娥江，又敗之龕山。明年春，賊復至山陰後梅，器奮擊斬八十餘，生擒七十人。趙御史胡統制上其功，擢布政司經歷。丁父艱，有旨奪情，授紹興總兵，通判浙諸郡，賴以安，勒石祠祀之。所得賞金，悉分戰士，故所向有功，大小四十二戰，手斬千餘級，寇平致仕歸。〈（《縣志》）〉
歙左司馬汪伯玉〈（道昆）〉與李於鱗輩七才子齊名，李本寧嘗誦曰：「李北地〈（夢陽）〉之才，能小而不能大，能短而不能長；李歷下〈（於鱗）〉之才，能高而不能下，能奇而不能正。王州〈（世貞）〉以才聘法，而法不勝才，人生幾何？其書充棟，微傷率耳。汪新安文小大長短，高下奇正，隨所結撰，積句成篇，積字成句，無不精麗，其才能經緯錯綜之也。」當時之評騭如此。〈（《雲谷臥餘》）〉
歙方侍郎口靜初冠，即與鄉人結詩社。迨入仕，汪伯玉方擅時名，倡<谷其>中社，再三招致，匿謝不肯往。其句有「流水不知處，幽禽相與飛，不知春色減，忽見林花飛，永日空山寂，幽蟬時自吟，春色驚人早，雲山與世違，舊業微蟬翼，窮途信馬蹄」，宛然王孟遺響也。〈（《列朝詩集》）〉
休寧金野仙工詩，一日郡守賞雪開宴，索詩限填字韻，賦云：「昨夜嫦娥弄玉簽，也應手舀月作花鈿；為嫌梅影太清瘦，幾片飛來疏處填。」〈（《縣志》）〉
歙王寅仲房撰《新都秀運集》，採弘治、正德、嘉靖三朝之詩，人滿百人，詩逾三百，汪本以正居首。仲房曰：「以正童稚，性解為詩，弱冠挺興，遂傳高唱，若愁邊草木歇，夢裏關山多，有懷成遠詠，無伴趁幽行，野草不媚世，沙鷗寧近名？然皆潛思取境，不落常情。新都自程學士克勤名家，而人爭相師法，君獨尚友古人，天不愛才，壯即夭折，惜哉！」〈（《列朝詩集》）〉
許文穆公國字維楨，號穎陽，為檢討時使朝鮮。適國王新薨，河城君公攝郊迎禮，國以公未嗣位，不許。因為酌定禮儀，令公稱權署國事，用世子冠服，奉先王靈帛行禮，禮成而還，饋遺一無所受，朝鮮勒碑以頌。進講，託事獻規，上每悚意聽之，手書責難成善大字賜焉。拜大宗伯，入東閣，以三事進規，其一皇太子冊立事，上不悅，遂上書乞休者五，予告給傳歸。〈（《歙縣志》）〉
許文穆之從侄穀，豪健善擊劍，挽︹命中。嘗被酒臥嶺北，有虎枕其頸，醒而視之，鼻息甚酣。蓋虎先食犬，口吐沫，一如醉人狀。許熟視曰：「彼無忮心，乘醉殺之，不武。」遂舍之。先在嘉靖中上三策，請立縣城，不果。後寇{穴友}至，太守陶公承學召與議事，令守東門，飭武備。寇不敢入，繞出宛陵。遂議城，以穀為督，授冠帶行事，卻之，徐為措置立辦。後辭去，商於嘉禾之皂林，以酒暴卒，祀為神。陶太守深傷，為文以祭。太守時已為顯官，即四橋先生也。〈（《湧幢小品》）〉
明隆慶間，司琴為歙人，黃梁小僮，事主勤慎，梁愛之，許配以小婢慶雲。梁夜飲墮橋，司琴救主淹死，梁歸，慶雲誓以身殉。梁諭之曰：「許配戲耳，更覓佳偶。」慶雲忿慟數日而絕，年僅十六。〈（《亙史》）〉
西湖岳墳，舊只秦檜、王氏、萬俟Ι三像，都指揮李隆鑄銅為之，久被遊人撻碎。萬歷二十二年，吾邑范公淶為按察司副使，以鐵鑄秦檜、王氏、萬俟Ι、張俊四像，反接跪於丹墀，人咸稱快焉！而擊撻者無虛日，惜乎今沒其張浚、王氏二像。三十年，公復司藩於浙，捐俸重葺。秦檜遺罪萬世，事昭史書者，實以長舌成之，而始之者張俊也。《春秋》之義，第誅首惡，若俊與王氏跪庭，安可免焉？〈（《西湖便覽》）〉
邑東汪伯淮名工書法，董宗伯其昌見所書「陽山寺」三字，筆勢遒逸非常，流連久之，悵然曰：「此中正大有人。」〈（《鵬升集》）〉
徽俗重門族，凡僕隸之裔，雖貴顯，故家皆不與締姻。他里則否，一遇科第之人，即紊其班輩，昧其祖先，忘其仇恨，行賄媒妁，求援親黨。倘可聯姻，不恤譏笑，最惡風也！〈（《蘇譚》）〉
張復字子遠，休寧僕也。好學，師黃梅瞿九思，盡得性命之奧，講學黃州，黃人群尊之為張夫子。九思被冤陷獄，復與瞿孺子甲走都門，詣闕上書首輔。張居正重其名，延與語，勸之仕，弗從。歸築茅屋，自耕養母，著有《釁下語》四卷，《孝經本則》一卷，《小兒語》一卷，人弗識也。邑令丁應泰至其村，訪張夫子弗得，浼其地縉紳詢之。有識者曰：「得毋某僕張姓者乎？曩自楚歸，至今供其落筆役，較他僕無異，得毋即其人乎？」詢之果是，令同紳登茅屋拜之，則繞山而逃，令於其堂四拜去。鄉人皆重其抱道好義，而仍安其僕隸之常也，不復以下賤相目，而張終安之，至今黃州臨坪鎮有張夫子祠。又臨溪有醫家僕周英跟其主抱藥囊，後遂工醫，闔邑敬焉，亦異人也。〈（《珊瑚網》）〉
汪宗孝歙人，好拳捷之戲，緣壁行如平地，躍而騎，屋瓦無聲，已更自簷下屹立，不加於色。偃二丈竹水上，驅童子過之，皆股戰，則身先往數十過，已復驅童子從之。跳丸飛劍之屬，見之，赧然自廢也。萬歷丁未，入京師，至燕城店作夢，文皇遣緹騎召使治水，引見殿上。文皇貌甚偉，長髯垂膝左右，以奏牘進。文皇推案震怒曰：「復壞我東南百萬民命，奈何？」宗孝頓首言：「臣書生不任官守，且父老不忍離子舍。」文皇色不懌，有皂衣人長跪固請，乃已。其年淫雨，三楚三吳，沉灶產蛙，人相啖食，惻然心傷之，病革不可為矣。〈（《湧幢小品》）〉
松園詩老程嘉燧字孟陽，休寧人，僑居嘉定。少學制科不成，去學擊劍，又不成，乃折節讀書，刻意為歌詩。三十而詩大就，諳曉音律，分刌合度；老師歌叟，一曲動人，燈殘月落，必傳其點拍而後已。喜畫山水，兼工寫生，酒闌歌罷，興酣落筆，尺蹄便面，筆墨飛動。或詒書致幣，鄭重請乞，摩娑縮瑟，經歲不能就一紙。嗜古書畫器物，一當意，輒解衣傾橐，或以贗售有相者，則持之益堅。有子驕稚，不事生產，經營拮據，以供其求，左弦右壺，緣手散去。孟陽顧益喜，以為好事好客，稱其家兒。坐是益重困，然而介持益甚，語及飾竿牘，學干謁，頭面發赤，掉臂而去。太倉王ぁ伯常謂孟陽「世無嚴武，誰識少陵？」當今能客孟陽者，海陽顧益卿耳。為治裝遣行，渡江寓古寺，與一二酒人，酣飲三日夜，賦《詠古》五章，不見益卿而返。在里中兄事唐叔達、婁子柔，肩隨後行，不失跬步，與人交婉孌曲折，臨分執手，口語刺刺。至其責備行誼，引經據古，死生患難，慷慨敦篤，古節士無以過也。萬歷戊午，故人方方叔令長治，要之入潞，居三年，從方叔入燕，諸公爭物色孟陽，皆避不與見。祥符王損仲博雅名士，時時過余邸舍，就孟陽談，孟陽未嘗一往也。崇禎中，余罷官里居，構耦耕堂於拂水，要與偕隱晨夕游處，修鹿門南村之樂，後先十年。辛巳春，孟陽將歸新安，余先游黃山，訪松圓故居，題詩屋壁，歸舟抵桐江，推篷夜語，泫然而別。又明年癸未十二月，孟陽卒於新安，年七十有九。卒之前一月，為余序《初學集》，蓋絕筆也。逾年而有甲申三月之事，銘旌大書曰：「明處士某。」豈不幸哉？孟陽合轍古人，迥別於近代之俗學，於是乎王李之雲霧盡掃，後生之心眼一開，其功於斯道甚大，而世或未之知也。遺山題《中州集》後云：「愛殺溪南辛老子，相從何止十年遲？」世無裕之，又誰知余之論孟陽，非阿私所好者哉？余故援《中州》之例，謚之曰松園詩老，庶幾千百世而下，有知吾孟陽如裕之者。〈（《列朝詩集》）〉
歙鄭布政旦有詩才，若「花明沛上宴，香起落中塵，河影城頭墮，秋聲塞上生，□道黃雲上，蠻村白草傍」，又「箐道十盤臨戍堡，山城百雉入邊州」，皆渾淪不落輕靡。〈（同上）〉
歙方廷璽為縣令，《題白水寺詩》：「石徑逢僧一話間，白雲深處不知遠，松陰日午茶煙起，不有客來僧更閑。」〈（同上）〉
新安詩派，尸祝太函，曹能始見休寧吳非熊而擊節，遂流傳都下。其為人率真自放，好窮山林花鳥之致，捉鼻苦吟，貴游雜坐，竟日諷詠，不知有人。久之，別能始歸新安，作《東歸詩》。已而復出遊，訪故人於嶺南，客死新會，從弟元以其喪歸。新安閔景賢採輯《皇朝布衣詩》，推吳兆為中興布衣之冠。□□□謂親炙則孟陽，逖聽則非熊。庶無愧於此評，要當與千古共定之爾。〈（同上）〉
歙王山人野兒時習為詩，稍長，入吳家鴻山下，與妻子鋪糟不厭，游金陵，貴人慕其名，爭訪之。子僧劭亦能詩，早卒，有《フ明草》。其佳句如《陳匡左過飲》云：「峰冷秋雲白，墻陰晚照殘。」《永慶寺夜坐》云：「風輕松韻細，露滴月涼生。」《晚泊江上》云：「晚峰生浦澹，秋月出江孤。」《月》云：「峰銜形似缺，江動影難安。」人謂得乃翁衣缽。〈（同上）〉
歙鄭作讀書方山，自號方山子。為詩敏捷，一揮數十篇。李空峒流寓汴中，招至門下，輪較射，過從無虛日。周王聞其賢，召見，長揖不拜，王禮而遣之。《方山集》中如「寒燈坐愈親，寒葉動秋聲」之類，俱佳句。〈（同上）〉
開化時儷號晴川，以焦墨作山水人物，皆可觀。同時休寧有汪海雲亦善畫，墨氣稍不及時，而畫法近正，是皆不失畫家矩度。如南京蔣三松、汪孟文，江西郭清狂，北方之張平山，此等雖用以指抹，猶懼辱吾几榻也。〈（《裨史》）〉
汪德初〈（名肇，休人）〉工畫，比元海雲和尚，遇酒能鼻飲至數斗，號象飲。嘗誤附賊舟，賊壯其貌，不敢害，已而酒肇，乃為象飲以自豪，卒縱之去。後詿誤逮獄，東方司理有意其為人，面試之畫。德初傾墨瀋於絹素，東方駭之。尋洗水筆為《薄曉圖》，詩云：「五更風雨時，四野雲煙障，行人迷所之，幸得東方亮。」東方大賞之，人有如此才而使久困囹圄，非有司之過乎？遂得釋。〈（《邑乘》）〉
丁瓚字汝器，居休寧西門，丁氏自宋世業醫。嘉靖初丁繩以醫名，子畜瓚授其業，已藉數百緡，欲與子瓚謝歸。醫則奇中，人以仙目之。性好客，客嘗滿，嘗出五十緡，脫人於厄。書畫有米倪風。年六十卒。丁云鵬字南羽，瓚子，善書善詩，以繪事名海內，比李龍眠，人得其片紙，什襲珍藏。汪司馬伯玉為之傳。〈（《休寧志》）〉
海內琵琶，惟儀揚稱最，張瞎子尤翹楚也。嘗往湖廣販米，旅次閑暇，秋月當窗，興動，忽按譜作數弄，聞者無不嘆絕。晨起隔房一老賈，忽迎笑曰：「夜來吾子妙撥乎？特恐尚非絕技，吾子今後不彈可也。」張駭甚，以為老賈必善斯藝也，堅欲求奏一曲。老賈曰：「吾非能音律，特往來此地久，此房乃專賃之主人者。憶數十年前，隔房有客撫琴，時予方經營失利，三鼓不寐，聞其音超超入妙，不覺睡去。今予方獲利數十倍，心體暢遂，倚枕即到華胥，聞子所奏，而反徑夜無眠，用是知尚非絕技也。」張瞎子良久大悟，即泛舟赴姑蘇，盡棄其學而學琴焉。三年得其神，於是再撥琵琶，遂無有出其右者。吾邑查八十尤工《琵琶行》，名在張瞎子之前。〈（《柳軒叢談》）〉
查八十名鼐，休寧人，以琵琶擅場。嘗師壽州鐘山，盡得其法，臥起服習，日夜不絕音。居頃之，過山遠矣，每彈四座闢易，以為神，鄉人汪道昆為之傳。〈（《休寧志》）〉
休寧胡侍御宥巡貴州，以僕文順文學從。侍御按部畢節，感瘴得脾疾，羸瘦且殆。文順曰：「吾聞長老言，癆疾非人肉不起。」乃齋沐，股肉雜進之，侍御病小損。居月餘復篤，且易簀，文順方以股瘡臥疾。文學不忍見主人死，曰：「死而可代也，吾六尺直鴻毛耳！即不獲代，而主君卒不諱，孤魂在萬里外，誰與從者？惟先死以俟耳。」遂自頸其喉咽，所不合者僅指許，然竟不死，而侍御死。〈（《王州傳》刪本）〉
金峰胡公宥甲戌進士，能文章。諸生時下帷嘔血甚劇，夢黃冠假艮背之旨，疾乃瘳，每神其術，不語人。嘗自城南夜歸，燈火相接，乃門闃無一人。舟覆彭城，賴居人出溺，公問故，則神人夙戒，謂賢者有厄，宜亟持勾網以救。見屠者將解牛，市而豢之守塚，及公卒於黔，牛不食死。〈（《湧幢小品》）〉
風水之說，徽人尤重之，其平時篝爭結訟，強半為此。遂有﹃民朱從志等數十人，詭知地術，杜撰妖書，創製鬼印，鐵車槔械，鉆石掘磚，無堅不入，窺以驗之，地蠱誘豪貪，以圖厚利。每發塚時，必外張皮帳，以掩燭光，布盛草上，以覆故跡，穴大如斗。而賊徒朱明號穿山甲者，緣穴出入，其捷如神，毀棺易屍，任從簸弄。或男女相混，或一擲數屍，或入贗骨以雜真，或出真骨以入贗。如是者數年，毒流縉紳之家殆盡。萬歷己亥歲事發，坐死者十六人，論遣者四人，擬徒者三十餘人，其脫逃者甚夥。〈（《稗史》）〉
汪文言再下詔獄，鍛煉兩月餘，弗屈，有旨杖之百。其甥悲失聲，文言叱曰：「孺子真不才，死豈負我哉？而效兒女子相位耶？」至是下獄，嚴鞫者四，酷刑備加，弗屈如故。最後不能堪，始仰視許顯純曰：「吾口終不似汝心，任汝巧為之，我承焉可也。」顯純誣魏周諸人以贓，文言蹶起曰：「天乎冤哉！以此蔑清廉之士，有死不承！」〈（《通記》）〉
崇禎元年，上幸太學，國子生婺源人江旭奇，以所注《孝經》、《小學》，奏請頒行天下學校，同五經四書命題試士。大稱上旨，即詔禮部如議頒行。〈（《婺源志》）〉
邑多鑿石為大聖像，立祠寬廣不過二尺許，田神也。南鄉有大聖祠已毀，相傳劉誠意遺記云：「日出正當寅，大聖頭裡出黃金。」鄉人不解，斷其頭不得。後誠意子孫來合其頭，視寅時日影斜射處，掘其金去。〈（《嘯虹筆紀》）〉
婺源江君輔，幼工奕，稱國手。年十七，忽一人扣戶稱江北某家，延請角技。君輔袱被隨之往，月餘抵中州某宦宅，其人先入內，見某宦詐云：「吾途窮，鬻吾子為歸串。」既得金立契，復涕泗曰：「父子情不忍面別，請從後門去，免吾子牽衣慘狀也。」宦信之。君輔方久坐堂上訝無出肅客者。忽一{髟}頭婢，肩水桶，目江大聲曰：「爾新來僕速出汲。」江驚異，厲聲爭之。宦從內出，持券示曰：「爾父賣爾，去復何云？」江曰：「異哉！君數千里遣使迎我手談，乃為此不經語乎？誰為吾父？」出所著《奕譜》呈宦證之，宦大驚曰：「汝果能勝我，言即不謬。」甫對著，君輔連勝數局，宦爽然深相禮貌。其地有國手，從無出其右，宦忽請對局，輔又連勝。宦大喜，待為上客，盤桓數月，作書疊薦好奕鉅公處，獲金數百歸。〈（《柳軒叢談》）〉
徽處萬山中，絕無農桑利，茗之外惟墨，而舊志稱徽產硯，今雖有，而佳者絕少矣。宋郡守謝公墍於理宗有椒房之親，貢新安四寶：澄心堂紙，汪伯玄筆，李廷墨，舊坑石之硯。今無論硯不可得，而舊坑之名亦湮矣。按舊坑在婺源縣羊鬥嶺之盡處，兩水夾之。唐開元間，獵人葉氏得石於其地，因以為硯，自是歙硯聞天下。舊坑古名羅紋坑，其一曰緊足坑，又次曰莊基坑，相去贏百步，而石品絕不相似。其舊坑之中，又自支為三：曰泥漿，曰棗心，曰絲石，去舊坑才數尺，石品亦異。自莊基北行二里，水斥溪微上，曰眉子坑，則東坡所歌者，坑今在水底，不可劚，其陵谷變遷之驗歟？舊坑絲石，為世所貴。硯材之在石中，如木根之在土中，大小曲折悉如之。劚者先剝去頑石，次得石為硯材而極麤，工人名曰粗麻。石之心最緊處為浪，又出至漫處為絲。又外愈漫處為羅紋。故吾郡雙溪王公之記曰：「緊處為浪，漫處為絲。」至論也。絲之品不一：曰刷絲，曰內裏絲，曰叢絲，曰馬尾絲，皆因其形似以立名，不必悉數。以石理勁樓，故紋如絲，而旁為墻壁，獨吐絲甚奇。平視之，疏疏見黑點如灑墨，側睨之，刷絲粲然。工人所謂硯寶，獨舊坑棗心坑或有之，蓋石之精，吐出光彩，以為絲也。元至元十四年辛巳，達官屬婺源縣尹汪月水求硯，發數都夫力，石盡山頹，壓死人乃已。蓋常時取之已如此其難，具盡矣，今之不可復得宜也。〈（《雲谷臥餘》）〉
龍尾山婺源縣東百里高二百仞，周三十里。山石瑩潔，有羅紋，為硯質比端溪，故又名羅紋山，又名硯山，邑人汪藻有記。〈（《婺源志》）〉
蘇易簡《文房四譜》云：「今歙州山有石，俗謂之龍尾石，亦亞於端溪。若得實心，巧匠就而琢之，貯水處圓轉如渦旋可愛。」〈（《郡志》）〉
南唐元宗精意翰墨，歙守獻研，並薦工李少微。國主嘉之，擢為硯官，令石工周全師之，其後匠益多。〈（同上）〉
《歙硯說》云：「凡取石，先具牲醪祝板，齋戒擇日，至山下設神位十餘於壇，祝訖發之。稍褻慢，必有蜂蠆蟲蟒，毒物傷人。蓋神物所惜，不欲廣傳人間，所得不過百十枚，即竭矣。又當再祝之，前後嚙死者十餘人，今皆預祀享也。」唐侍讀《硯譜》云：「二十年前，頗見人用龍尾石硯，求之江南故老云：『昔李後主留意翰墨，用澄心堂紙。李廷墨，龍尾硯，三者為天下冠，當時貴之，自李氏亡而石不出，亦有傳至今者。』景中，校理錢仙芝守歙，始得李氏取石故處，其地本大溪也，常患水深，工不可入。仙芝改其流，自是方得之。後縣人病其需索，復溪流如初，石乃中絕。邑官復改溪流，遵錢公故道，而後所得盡佳石，遂與端石並行。」〈（同上）〉
何遠云：「涵星硯龍尾溪石風字樣，下有二足，琢之甚薄，先博士君得之外姓侄黃材成伯。成伯嗜研，求主婺源簿，顧視一老研工甚至。秩滿，研工送之百里，探懷出一研為贐，且言明府任三年所收，無此研也。黃責其不誠，工云：『凡臨縣者，孰不欲得佳研？使每研必珍石，則龍尾溪當泓為海不給也。此石歲採不過十數，幸善護之。然研只如常研，無甚佳者，但用之久，至垢埃積，經月不滌，而磨墨如新，此為勝絕。』」〈（《春渚記聞》）〉
新安墨以黃山名，數十年來，造者乃在婺源黃岡上，戴彥衡、吳滋為最。彥衡紹興八年，以薦作復古殿等墨，其初降雙角龍樣，是米待制元暉所畫，繼作蛙璧及戲虎樣。時議欲就禁苑為窯，稍取九里松古松為之。彥衡以松生道旁平地，不可用。其後衢池工者，載它山松往造，亦竟不成。彥衡未幾死，嘗出貢餘一圭，示米元暉，米以為罕有其比。詩人吳可贈詩曰：「病來□喜折釵股，老去長懷雙脊龍；他日扁舟曾乘興，摩娑圭璧小從容。」吳滋家有汪內相帖云：「吳滋作墨，新有能聲，紹興庚申於新安郡齋，授以對膠法，此墨是也，試之當見佳。」滋又求題品李參政漢老，李公云：「已經平子矣。」呂舍人居二，亦嘗遺以詩，今在東宮。以滋所造甚佳，例外支犒，設錢伍萬。〈（同上）〉
蔡君謨云：「李超易水人，唐末與子廷亡至歙州，其地多松，因留居，以墨名家。其墨有劍脊圓餅，面多為龍文，能削木墜水底，經月不壞。後至宣和間，其墨貴於黃金，蓋黃金可得，而墨不可得也。」〈（《文苑四史》）〉
吳布衣拭字去塵，居休寧之商山，宗族多富人，去塵獨好讀書鼓琴，布衣芒鞋，寥然自娛。輕財結客，好游名山水，從曹能始自楚之黔，覽勝搜奇，歸攜一編，以誇示里人，里人爭目笑之。仿易水法製墨，遇通人文士，倒囊相贈。富家翁厚價購之，輒大笑曰：「勿以孔方兄辱吾客卿也。」坐此益大困，耳聾頭眩，為悍婦所逐，落魄游吳門，遇亂，死虞山舟中，毛子晉為收葬之。去塵有《不寐詩》云：「莫怪故人消息斷，誰教金盡見床頭？」〈（《列朝詩集》）〉
明朝御用內墨，則宣德之龍鳳大定，光素大定〈（青填金填大明宣德年製，字別有朱藍紫綠等定）〉，外則國初之查文通龍忠迪〈（碧天龍氣水晶宮二種）〉，方正〈（牛舌墨）〉，蘇眉陽〈（臣蠶小墨）〉。嘉萬之羅小華〈（小道士等）〉，汪中山〈（太極十種玄香，太守四種，客卿四種，松滋侯四種）〉，邵青丘〈（墨上自印小像）〉，青丘子格之方於魯〈（青麟髓等其子封曰義倉篆）〉，程君房〈（玄元靈氣等方程墨各有譜）〉，汪仲嘉〈（梅花圖）〉，吳左於〈（玄淵髻珠二種）〉，丁南羽父子〈（一兩何染三萬筆）〉。今之潘嘉客〈（紫極龍光）〉，潘方凱〈（開天容）〉，吳名望〈（紫金霜）〉，吳去塵〈（不可磨，未曾有等）〉，而市品價尤重者，始方羅，中方程，今兩吳也。羅尚珠寶增墨之光，亦減墨之黑，羅不如方〈（官墨亦太多香料）〉。程尚膠輕，宜南不宜北，程不如方。兩吳質輕煙細，易松以桐，佐桐以脂，煙兩，油三石，今五石矣。遠煙獨草，今茜染四剖矣。膠用鹿麋，熟而懸之經年矣。夫焰頭蝕煙，則白角以時解，膠則凝釋。若遂能懸之側轂，使輪旋而受煙，法古乾漆，取代膠尼，徐鉉李廷何至殊異哉？〈（《帝京景物略》）〉
石腦油煙作墨堅重，以松煙者疏而碧，今不必也。李廷上矣，近代程君房、方於魯、祝彥輔、羅小華、丁南羽、邵奇丘、吳去塵、吳百昌、象玄、潘方凱、方回、嘉客、環山、方伯暗、敷遠，不惜萬金，故得合諸家秘法。君房於魯以神宗見取，名彰耳。法以蘇木諸草，去草性燃煙，所製金紫照人，漆煙作墨，其色反白，獨用豬脂，作墨不成。君房以脂入頂煙六分之一，其墨細潤，書畫尚焉。其入金泥珠沙水麝者，貴之也。水用〈（生舜）〉山易泉，膠用鹿膠阿膠，次廣膠，大雨錐之不動，市上牛皮膠合者軟矣。膽用熊膽，次用魚膽，吳去塵獨用豬膽，為其易也。取其動而化膠，黑能增色也。然豬膽久之，適如其質而已，不能增也。古藏墨以豹囊，然至燕地，往往化粉。惟君房伯暗兩家墨入燕堅倍於南。昔君房伯暗互相問而不言，各悟而後知，若合符節。良以北方風高，法以百日酎釀，斤用三銖，故不碎也。制以秋和之日，無風重房，萬杵乃成，所忌者天陰，陰則墨食曷矣。試法頂煙墨口，可以截紙投清水碗中，一晝夜如故，熊膽力也。君房玄元靈氣，於魯青龍髓，潘方凱石蓮秘寶，方回宜宜堂，嘉客客道人，吳百昌紫雪，程孟陽松圓閣，方伯暗寫經墨，澤遠一笏金，敷遠碧水神珠，廣居神隨，皆累試累驗之，其他亦不勝記矣。驗墨之成色，與白金等，潘嘉客試墨帖言之甚詳，其磨各墨而浸觀其黑者，一端也。其以新而冒舊者，{穴卯}之石灰中一晝夜而出者也。儲泳《祛疑》曰：「墨枉製膠煎膠，練杵鐵石臼中而已，區區秦皮紫草，適足為累。」〈（《物理小識》）〉
歙吳勉學夢為冥司所錄，叩頭乞生。旁有判官稟曰：「吳生陽祿未終。」吳連叩頭曰：「願作好事。」冥司曰：「汝作何好事？」吳曰：「吾觀醫集，率多訛舛，當為訂正而重梓之。」冥司曰：「刻幾何書？」吳曰：「盡家私刻之。」冥司曰：「汝家私幾何？」吳曰：「三萬。」冥司可而釋之。吳夢醒，廣刻醫書，因而獲利，乃搜古今典籍，並為梓之，刻貲費及十萬。〈（《言刃庵偶筆》）〉
宏光時，大兵至苑家寨，總兵王之綱邀巡按凌駒南避，不聽。及睢州破，被執不屈，投印於水，與侄潤生自縊。遺書豫王曰：「慎無渡江，若渡江，則揚子江頭凌御史，即錢塘江上伍相國也。」王厚斂之，事聞贈兵部。〈（《遣愁集》）〉
金聲字正希，原字子駿，休寧城東十里甌山人，隨父客嘉魚，占籍焉。有至性，四歲就外傅，問孔子何人，今安在。曰：「聖人，沒且二千年矣。」為哭不食。由拔貢舉順天鄉試，祟禎戊辰，成進士，授庶常，終日閉戶，一卷尹唔。召對平臺，薦申甫，全軍盡覆，廷臣交章劾聲誤國，聲自劾，均不問。命巡視西城，首疏以人才為急。頃告病南歸，防流寇，為鄉里行友助法。八年起山東按察司僉事，疏辭。十年邑饑，所在閉糴，聲集父老議，上戶貯米，中戶不得糴，下戶減價糴，饑民則賑，以是饑不為害。十六年，鳳督馬士英所募黔兵，殲於樂平，潰入祁婺，遂歸咎鄉勇，逮治聲。聲曰：「吾以一身受辱耳。」疏聞，見聲名，愴念舊勞，內批以翰林修撰來京。明年甲申，至丹徒而京師變，乃還。生平著論，皆原本性情。為製藝，每兀坐蒲團至終日，起一揮就，神情孤往，筆力亦堅銳無前。故棄魄取神，棄骨取髓，縱橫穿穴，而又不軼於有司之法度。艾東鄉亟稱之，以為可與震川並駕海內，家珍戶誦。後起兵抗王師，乙酉死於江寧，有文集《及時藝》行世。〈（《張天民文集》）〉
江天一字文石，世居歙寒江村，父宦楚，殉獻賊難，沉江。天一家貧好學，少聞金壇周鐘名，往從之。歸語其友閔遵古曰：「周君非佳士也。」天一文益磊落閎肆，困童子試二十年，後補邑弟之員，貧甚，裙布當穿空見尻。會姻戚投之金百二十，謀脫官事，天一愕然，揮去不顧。授徒淮安，有孝婦割肝活姑，天一義之，又感其事與祖母胡類，毅然請之郡守，為旌表。守藐其隔郡諸生也，不之許。天一遂出脯修資，刻楔自題名，往懸孝婦門。適守他出，相遇鼓樂，直沖其儀衛，守亦義之，不詰也。天一晚年益厭制舉業，概然有澄清志，推奉休寧金文毅公聲相講學里中。甲申國變，明年南京陷，天一佐文毅公舉兵，參其軍，攖險固守，與北兵相持累月。有陰導北兵從間道入者，師遂潰，文毅被執，揮天一去曰：「老母在，毋從我死也。」天一遂走歸，拜其祖母，母，及祖廟曰：「吾首與金公舉事，義不能使公獨死矣。」追文毅及之，大呼曰：「我金翰林參軍江天一也。」遂並執之，送南京同日斬，妻子並沒入官。閔遵古、蕭倫、僧海月為構屍殯之。同死者族孫孟卿，郡人陳繼遇，休寧吳國禎、余元英。〈（《魏叔子集》）〉
大兵入徽，鄉勇中有邵千斤及面果時，皆千夫敵也。戰於高視橋，面果時深入，邵千斤奮雙刀救之，人馬闢易，已得時，將共返。時曰：「何不乘勢再入？」會黃劬庵領兵來，橫截之，遂皆死，鄉勇死者無算。〈（《翠谷私筆》）〉
嘉魚熊開元號魚山，天啟乙丑進士，與金正希姻婭友善。崇禎時為給諫，劾輔臣周延儒，廷杖遣戍，直聲大著。後為僧，號蘗庵，常住休之仰山。僧俗禮謁，隨人提撕，或禪悅，或忠孝，或經史藝文，率人人愜心去。康熙甲寅，聞閩警，悵然曰：「此地將亂，不可以留。」遂去姑蘇數年，卒於花山，葬徽州黃山之丞相原。〈（《休寧志》）〉
何震字長卿，號雪漁，邑前人，以高雅游名公卿間。工金石篆刻，海內圖書，出長卿手，爭傳寶之。〈（同上）〉
篆學圖書，多出於新安，為他郡所不及。如汪夢龍休寧西門人，名濤字山來，多膂力，人呼之夢龍將軍。真草隸篆，以及諸家書法，無所不精。每寫一家，從不致雜入一筆。大則一字方丈，小則徑寸千言。鐵筆之妙，包羅百家，前無古人。少時至楚中販米，逆旅暇日，偶至一寺，見衣冠者十餘輩，在佛殿以沙聚地，成字徑丈曰：「岳陽樓。」山來笑謂曰：「是可以墨書也，何艱於八法乃爾耶？」眾驚愕，因白之郡守，延入署，煮墨一缸，山來以碎布蘸墨，書於扁上，頃刻成。守嘆賞久之，因囑山來落款於後，曰：「海陽汪濤書。」至今樓雖屢修，而此匾不能易也。其徒王言字綸紫，北門人。綸紫篆書出宦光之上，隸書直追中郎，至於行楷，各盡其妙。〈（《嘯虹筆記》）〉
朱修齡休寧北門人，仿漢銅頗入妙，但生動之中，不無太過。傅汪如字無波號銅阜，亦西門人。朱文圓勁生動，白文模漢銅，精妙入神，可謂青出於藍。〈（同上）〉
劉衛卿南街人，博識古篆，刀筆古樸，傳趙時朗、趙端、汪以水芳。時朗字天醉，舊墅人，書畫入妙，同侄又呂。端傳衛卿所學，天醉則蒼健嚴緊，又呂則古樸渾雅。以水芳西門人，秀爽精勁，尤工鐘鼎。〈（同上）〉
程穆倩邃歙人，能為近體小詩，工四體書，筆法精勁，徵君陳仲醇收之門墻。少與萬年少諸君子游，銳意篆刻，每作一印，稍不得意輒元刂去更為之。如是者數次，必求得當，方以示人。其末年所篆印章，醇古蒼雅，一時篆家不可及。晚遇汪子虎文出所作相質，汪子曰：「君去其奇古，一歸繆篆正派，斯得之矣。」穆倩志其言，故暮年所作，尤為海內寶重。年八十餘卒，其次子萬斯傳其業。〈（同上）〉
胡曰從十竹主人，寓南都，以印章名，然學有餘，而姿分不足。〈（同上）〉
汪炳字虎文，休寧舊墅人，其先入暨其兄，俱官京師，虎文又燕產也。少讀書過目成誦，其兄既明為中翰，精四體書，是以虎文於書法特有家學焉。甲申以後，挈家南還，僑居武林，見朱修齡《印譜》即仿之，一捉鐵筆，即能度越其妙。再游維揚，遇程子穆倩，彼此出《印譜》相證。穆倩嘆服，握其手曰：「始吾自以為無逾者，今見之，則此事當與子分任之。」虎文笑曰：「子既以此得名矣，吾又攘其美，吾不為也。」高鏡庭酷嗜穆倩，一見虎文之作，即過訪。時盛暑未及冠，遽持其袂曰：「幾幾乎交臂而失之，吾從此可無須程子矣。」虎文官浙中，遇徐子念芝於鄭中丞座。念芝固浙名手，因即席間，從虎文學焉。其所授前有吳下楊敏來諸人。〈（同上）〉
擔燈行贈程子穆倩云：「程子多才嗜飲，往來同人之家，賦詩飲酒無虛日。其歸必暮，暮必需燈，故每出必擔燈自隨；雖戴星而往，亦未嘗稍輟。又恐酒後顛躓，常令幼子偕行，嘗對人曰：『此非兒也，杖也。』予景其高風，嘉其逸趣，作歌以贈，冀添詞人一佳話云。」〈（《笠翁一家言》）〉
程衷素字阿白，文昌坊人。古貌古心，臨池一筆不茍下，能為虞歐陽顏柳諸體，金太史聲傳之。〈（《休寧志》）〉
舊傳樹老必自焚，未之信。甲子歲，邑東郊株樹山老樹無火自焚一晝夜，枝半燼，樹仍活。東南郊富瑯塔，崇禎間塔頂出煙七晝夜，後忽自息。今壬申歲，塔無火自焚，欄柱心皆燼，鐵頂自空墜，現出錫匣貯血書《金鋼經》一部。〈（《嘯虹筆記》）〉
北京前門關亭侯簽，靈異不勝記。休寧汪太史楫出使琉球，往時僅三晝夜，遂抵其國，蓋御書中山世土四字，賜琉球王尚貞者在船也。及返時，波濤萬狀，曠日遲久，然有烏鴉千餘，夜繞檣帆。船破數尺，又有巨魚塞其缺處不漏。封君太翁生伯七旬誕，琉球君臣預撰序文，製《松竹詩》，書錦屏寄祝。是年元旦，太史同其三郎前門關帝卜簽，俱得「一紙官書火急催，輕舟東下浪如雷，雖然日下多驚險，保汝平安去復回」之詩，當時駭而不解。越數月，出使命下，副使林中翰石萊曰：「事有前定，余元旦得關夫子簽，乃一紙官書火急催也。」太史亦述己簽，互相嘆異，三郎亦隨父渡海歸，俱驗。〈（同上）〉
祁門縣治形肖猴，前朝江右人為令，造城鎖之，猶聠發二解元。城有山，俗指為猴腦，後令又以巨石作八卦形厭之。百餘年，父老忿其破壞風水，欲易之，不果也。曹司馬貞吉署篆時，張孝廉瑗毅然率眾掘其石無數，石長丈許，皆直豎土中，未三年，孝廉冠南宮。〈（《懷秋集》）〉
查二瞻〈（名士標，休寧人）〉以書法名世，畫尤工，然不肯輕下筆。家人告罌無粟，乃握管，計一紙可易數日糧，輒又閣筆。二女年將三十，未嘗及嫁事，客詰所以，曰：「余幾忘之矣。」今八十，尚童顏。〈（《嘯虹筆記》）〉
明時新安兩相國，許文穆公後為程公國祥。國祥號我旋，歙之古關人，萬歷甲辰進士。兩為邑令，入南銓，一縕袍蒞事，甘之如飴。以病告歸，授徒講藝，僅給食粥。起北禮曹，轉典北選以特立不阿，為中人所忌，竟落籍家居。欲詣所知，率自策一蹇，懷刺投之，人不知為顯者。崇禎間，賜環水存歷卿寺，至南京倉場總督，儲峙倍增。升北京戶部尚書，左方右員，殫其拮據。每五鼓入部，至乙夜始出，日惟自置乾弟一臠，燒餅數枚，啖食而已。未幾，進文淵閣大學士，多所匡正，偶以陳對失旨，遂允告歸卒。《〈（歙志》）〉
徽州監生江旭奇因思陵幸學，疏進《孝經疏義》，並請祀諸葛亮、張巡、岳飛於文廟，章下所司。〈（《崇禎長編》）〉
汪溥勛字廣淵，歙之章岐人。順治丁酉舉於鄉，是科榜後，物論紛然。上震怒，臨軒親試，以詩賦序辨說製藝表判策論，甲仗森嚴，人皆股慄。溥勛即書以進，上得卷色喜，考上中，拔置舉人第一。己亥又召於瀛臺，再試如前，考置第六。是年會試不第，盧傳之日，上令傳呼江南舉人汪溥勛者再，時論惜之。後康熙丁未，始成進士，授中書。〈（《歙志》）〉
壬午冬十一月，中原賊再張，陷荊襄承德，大將不能支，遁走武昌。大江以南，亂兵殺掠淫擄，不忍見，不忍聞，亦不忍言，而遭其毒者，莫新安之人多。其明年春，賊飛檄稱勤王兵，犯池寧諸屬縣，直窺金陵，賴當路力遏，不得下。將圖新安，恃西北諸嶺守嚴毖，惴惴茍全。二月賊破蘄；三月黃。我郡南路為婺，忽報有兵入鄱湖，逆上江省，檄稱黔兵，改道將馳驛，由樂德入婺，合郡震悚，以狡賊乘郡西南之虛而入，方議守婺，而請命鳳督。會不一日，而郡西之祁，又報有稱沐國公兵來者。既無所請命，又不半日，已突抵祁城下。於是合郡惶惶，心悸愈不知所出，命在旦夕呼吸間矣。當是時，非拚死出御，即傾郡潰散，欲令民無挈妻子遠走，亦無得操挺出御。安坐以聽其入，而忍其荼毒，雖勇如賁育，智邁良信，不能為計也。新安以冒虛名受實禍，四方之人，素不以為人而以為肉。今搶亂時，乃復日甚，至懸坐入祁諸寇之江右人及徽本郡人，而亦以為是鳳督黔兵，且置樂平激變。及樂平自申詳，所招現禁之黔兵黔將，而若必欲盡舉而飛坐之徽人，而後甘心者。哀我憚人，見萇楚而樂其無生，謹集諸文移，錄其要者為帙，俾愷悌君子，得大略覽觀焉。〈（《新安固圉記》序記，全文不錄）〉
崇禎十六年二月二十四日，應天巡撫鄭〈（諱宣）〉照得流土叛逆，偽稱勤王兵將，直竄蘇、常、徽、寧，乘吾不意。地方官須督水陸大帥，扎營要路，拒防堵剿。時勢危急，不得不大聲疾呼，如致疏防白，簡從事。〈（節錄《巡撫檄》）〉
三月二十三日，婺源縣接得鳳督部院游擊將軍姜、劉、謝、李、牌，督黔兵由進賢、餘千、萬年、德興、婺源、休寧、徽州、蕪湖繳。〈（節錄《黔兵來牌》）〉
徽寧兵備張〈（諱文輝，時駐旌德）〉牌云：「自黔抵鳳，應從大江直下，即曰道梗，亦應由皖達鳳，若婺源原非通衢，萬里跋涉，何故舍平人夷而投險道？且後開婺源、休寧至徽州、蕪湖暫繳，而績旌涇南等縣，又何故竟未開載？既云往鳳陽征剿，而蕪湖繳，又何為情屬叵測？仰縣官吏即便鼓勵鄉勇，協力堵截，毋令乘虛入內，自取他禍。」〈（節錄《兵備道牌》）〉
按院鄭〈（諱昆貞）〉牌：黔兵到蕪，在初一日陸路來者，由江北去。此夥全是土寇假兵，仰速集鄉勇，扼要堵剿，毋致流毒。〈（節錄《按院牌》）〉
三月二十四日，祁門縣飛報接抄浮梁縣牌開，稱沐國公往鳳陽守皇陵，傳報一千五百員名。今三月十六日，早自余千縣陸路到饒州，在南天寺住下，共約六七百人，督兵都閫姜姓。鄱陽縣用水手一名，送備豬肉鹽魚米賞兵。除彼長行馬外，討縣馬二十七匹，每匹恤馬錢一千文。府城十七日關城，十八日反開城，差巡檢迎接。據說不由萬年、樂平而走浮梁，特先馳稟。〈（節錄《浮梁縣來牌》）〉
三月二十五日，兵到祁門者，人馬百九十餘，其中有僧衲婦人，及土音楚語者。祁令趙文光令於城外祠堂安歇，而來兵強居民房，民已忿怒。停二宿，漸肆擄奪。二十八日到塔兒頭，殺傷居民楊冬等數十人。黔休鄉勇各在界把守，互驚曰：「賊也，急擊勿失！」遂奮力前與敵，被殺傷黃五、許樸等數十人。鄉勇益向前死鬥，來兵遂勒馬奔回南岸，奪入汪氏宗祠。鄉勇圍之，放火焚祠，殺傷奔{穴友}，盡死乃止。〈（《遺聞》）〉
樂平縣三月二十二日，黔將劉玿珽、謝上用、李華玉、姜美等，統兵三百餘人，稱先奉鳳陽督院馬，取調黔兵，用資撻伐。自貴州起程，道由南昌，經樂平，望德興、婺源等處。職察其兵有來歷，即安設各官，並犒賞眾兵訖。次日二十三，天雨，多駐一宿。至二十四日趲齊夫馬就道，但初云取道德興，而臨發忽又往饒州。且華玉率先與姜謝二將俱行，獨劉玿珽留後，夫則另索夫價，馬則另討折乾，又要恤馬銀每匹三兩。更誘本地無賴，充數隨行，通邑人心，已為疑駭。及二十五日，又聞踉蹌復回，傳言先晚已至大吉張姓，系鄱陽地方，離樂五十餘里，愈恣擄掠，宰豬烹雞，縛夫奸婦。百姓憤極，聚眾格逐，前途難去，只得又來高橋，以至吳口街。將復往德興，更擅殺在田農夫，凡經過之地，無物不搶，經宿之家，有婦皆奸。吳姓人等，遂認為流賊，奮勇相逐。當晚黔兵仍退高橋，居民驚迫吶喊，各鄉聞風，持竿驅殺，互有所傷。次日寅時報至，職即出城赴救，見急奔者三人。詰系劉玿珽、李華、玉姜美，即與押送入城，獨謝上用不知著落。〈（樂平縣申詳）〉
樂平縣本年三月二十五日未時，職親救得三將劉玿珽、李華玉、姜美進城，彼時鄉民環聚喊泣，必要取殺首寇方散。劉玿珽等慌懼，於本日申時投呈，內稱：召等，自十五年十二月離黔督押馬騎，行至江西饒州府樂平縣。於本月二十二日到縣，蒙給夫馬，並犒賞眾兵訖。二十四日進發饒州，因錯念頭，改道德興，不料行至吳口街，冤遭彼處鄉兵，疑為流寇，糾眾數千，四圍趕殺，無處投奔，只得願投縣監，聽文以便前進。並據李華玉、姜美連名具呈，自願投監，亦同前情。據此，暫將三將監禁，以慰民心，鄉民漸次解散，已經約略具由通詳去後。又據本縣耆民陳七等呈送，間拾賊遺紅片包一個，內詩稿一紙云：「戰馬騰騰日日騎，人人都著紫羅衣，紅旗焰焰人驚膽，寶劍稜稜鬼皺眉；大戶積錢還我債，小民養女是吾妻，明年端坐南京殿，一舉成名天下知。」驗收貯庫。隨據本縣六都吳口街鄉約人等詹金、吳啟等連名，告為流寇屠民大變事；又據本都民程敬等，告為除寇寧民事；又據本都民趙齊告為受害事；又據一都程正興告為流寇倡亂殺變淫擄事；又據四十四都民盛祥告為剿寇安民事；又據本縣西關居民，告為情迫呼天斬叛安民事；又據馬戶盧春韶等告為太歲災命事；又據沿途受害居民金、李、吳等，告為異寇淫擄，焚殺慘變，賞申究剿，固國安民事；又據二都民汪五等，告為兇寇剽掠，殺死四命事；又據旱夫告為疊殺苦役事；又據二十五都高橋村葉恩等，告為流寇剽掠，殘害坑農事在卷。今又侯院司道批詳，至日復詳問，乃有婺源、德興、休寧、祁門四縣，鄰界各村聞風，各遣傳牌不絕，每云統率鄉兵千餘，前來會剿救護等情，雖俱備由回阻，以免攪擾地方。且闔邑黎民，驚駭日甚。且三將同陸續擒獲逃卒六名，俱收在監云云。〈（樂平覆詳）〉
職方清吏司案呈，據鳳督標下監紀官李章玉、參將包玉等，稟稱蒙募黔兵七千，統領二千過徽，被祁門等縣人民殺死兵七百名，馬六百匹，叩臺作主等因。案呈到部，為照百姓驚心風鶴，誤認黔兵為亂寇，彼此格鬥，互有人夷傷，事屬駭聞，情亦可憫。死者已矣，生者豈可羈留？且買來戰馬，俱系鳳督官銀，如有收存，當盡行察出，以還該營。本部將調劑於各主者，仰官吏留心處置。〈（兵部部文）〉
蓋緣流寇假赴試而破廬，冒閣部而破襄，冒官差而破無為，徽屬士民，聞之戒心，處處設險堤防，雖沐兵未得破徽，而徽民被毒，可勝憫惻？今奉部憲行察，並令密還兵馬，本府奉檄，且感且懼，即嚴行祁黟等縣，從實察覆。據稱黔來兵馬，已敗於樂，並未入徽。本府看得黔兵二十二到樂，民認為寇，捐生格殺，僅有三弁投監，盡載饒郡烏同知詳內。至於祁黟流寇或是沐兵，或如樂平所云沿途收帶無賴，原無馬匹到祁。〈（五月十八日徽州府申詳）〉
一件徽祁鄉官有司，無辜焚殺官兵等事，奉聖旨據奏黔兵八百，赴調過祁，官紳無端誘殺，好生慘毒，深可痛恨！吳翔鳳、趙文光、朱世平、金翰林通著該撫按提解來京究問。張文輝、唐良懿著從重議處，仍察下手兵丁梟示，馬匹器械各項，照數追還。該督軍前，不許隱匿，被殺屍軀，該地方官具棺收殮，設壇致祭。其已到各兵，該督厚加撫慰，剿賊圖功，以膺懋賞，該部即日檄傳。〈（初奉嚴旨）〉
一件，兵部為密陳江南情形事，職方清吏司，案呈崇禎十六年六月二十三日酉時，奉本部送御前發下紅本，該本部題前事等因。奉御批，已有旨了，仍著該撫按確察情形，密速飛奏朝廷，自有裁奪，該部即行密傳，欽此欽遵。恭奉到部，擬合就行，為此合用揭貼前去，煩為遵照御批內事理，將鳳督徽祁鄉官有司一疏事理，確察情形，密速飛報，以聽聖明裁奪。務期不激不縱兵民兩安，希為萬分毖慎施行，須至揭貼者，崇禎十六年六月二十四日。〈（繼奉溫旨）〉
徽州府鄉官倪思輝、畢懋良、畢懋康、姚宗衡、吳孔嘉、金聲、黃願素、汪元標、王文企、凌世韶、羅炌、許志才、許志古、游有倫、張士楚等，謹揭為危地可憂，狡謀已兆，布告王國共鞏陪京事。〈（公揭不錄）〉
巡按監察御史鄭昆貞為黔兵假道，淫掠鄉民，奮斗致傷，匯報始末情形，仰祈聖覽事。時余同鳳督馬士英委安慶府推官來集之往徽州一帶，細察兵馬下落。〈（初疏語不錄）〉
巡撫都察院右僉都御史鄭崑貞為黔兵焚掠徽民，鄉勇憤鬥樹敵，據報情繇，謹先上聞，仍俟察明，再行奏奪事。〈（初疏語不錄）〉
鄭按臺覆題，為遵旨確察密奏，以憑聖裁事。六月初七日，具疏報聞，正在候旨。七月二十八日，忽接塘兵小帖云：「今有鳳督差兵在路揚言，朝廷賞我鳳兵擒叛大功。前日徽州殺我黔兵，皇帝將府縣官拿去正法，鄉民盡要砍頭。我鳳兵豈比左兵，任百姓抵敵等語。」職未接咨御劄，未知此語何來？竊恐傳布入徽，徽民必洶洶心匡懼，山郡又構一亂萌也。今得督臣馬士英全本，抄閱之，以八百人馬，盡喪於祁門，以故殺之罪，全歸於推知，宜皇上有赫然逮吳翔鳳等，以究其殺是兵之繇也。弟督臣疏中，所列情形，只憑差官萬民安口稟，萬民安只據道役鄭天卿口傳，此中不無可商。先是萬民安至太平，以前途戒嚴難行，求職一文回報。職語之云：「此事方在察奏，總督差汝，正要前探實信，豈可不去？」職給之照牌，著本官至饒州方得下落等語。不謂萬民安僅至旌德而回，旌去祁三百里，傳報且未足憑，而況得之途說哉？夫黔兵之被殺，實自樂乎始，數月以來，事跡著明，遠近共知，非職一人所能妄有虛實，職請直捷為我皇上再陳之，可乎？按徽州婺源縣與饒州、樂平、德興接壤，三月二十四婺源縣接有黔將劉玿珽等飛票，而民以改道無印疑之。既而祁門接有浮梁之票，初云奉調黔兵，再云入援沐兵，而民則愈疑之。其至樂平也，據署印同知鄔文明申報江撫云：「黔兵自三月二十二日至二十四日，馳{穴友}於饒州、德興之間，殺在田農夫十三人，奸一女子立死，放火焚居，無物不掠，鄉兵尾而圍之城下，至萬人，謝上用不知下落，劉玿珽、李華玉、姜美投監身免。夫以萬人鬥數百人，其不留餘類可知，三將投監，職行徽州府往察之。據樂平六月初三日回文云：「轉解至府，現系饒州府獄。」本月十四日，督臣監紀通判方象乾見職云：「三將已至樂平，即回到營。」則其未至祁門，又不辨而自明矣。其入祁門者，係三月二十五日，該縣差役偵探，報稱人馬實百九十餘，縣官令於城外祠堂安歇，黔兵強居民房，停宿二日，拿婦潑飲，百姓憤怨。二十八日行至塔兒頭，殺居民楊冬等數十人。時黟休鄉勇，各在界口把截，見其僧婦雜處，認定是賊，拚一死敵，又被黔兵殺傷黃五、許樸等數十人。黔兵勒馬闖回南岸，奪入汪氏宗祠，鄉勇圍柱，放火焚祠，黔兵殺傷奔逸不等。此百九十餘人，鬥於祁門之始末也。當知縣趙文光給與米酒，並撥與馬匹，百姓謂其迎賊，幾至鼓譟。鄉官緊守城門，不敢出。祁距府百八十里，知府唐良懿聞報，自往救止，而變起瞬息，已無及矣。道臣張文輝駐旌德四百里而遙，差官飛報，不一而足，而亦無救於臨時矣。推官吳翔鳳，清官也，署休寧縣事，去祁百三十里。聞警料理城守，晝夜匪惶，實未出休城半步，督臣所聞，殆亦傳聞之誤。黟縣知縣朱世平曾跟督鄉兵至西武嶺，亦未至祁也。金翰林者，原任庶吉士金聲也，頃鎮兵風鶴時，徽之鄉鎮，各立義社共保境宇。本宦捐資饗士，募子弟千五百人，扼諸嶺隘，休人賴以無恐。其器械衣裝視他隊鮮明，故金翰林鄉兵之名，藉甚道路。其與祁黟敵黔兵者，本宦募兵有在焉，謂本宦臨陣而指揮之，職不敢為本宦誣也。本宦守禮者也，豈其以衰絰親金革之事乎？昨職會同督臣，委安慶推官來集之往徽察勘，本宦回覆，實實如是，但馬匹無幾。一聞兩院有察追之檄，各已滅跡，亦只可量賠馬價耳。職復令本宦至壽州見督臣，面陳顛末，不知督臣寧無悔任耳之已甚否？蓋督臣黔人也，其軍中參佐，大半皆黔產也。督臣方收黔兵為長技，一聞是信，不唯嘆兵馬可惜，亦且苦錢糧無銷。黔之兵將，多有子弟親戚在數百人中，不勝憤恨。遂使督臣激控於皇上，請殺鄉紳，殺有司，殺百姓，以快士卒之心；而不知自古用兵，無殺鄉紳百姓，為兵報仇之理也。職聞監紀李章玉一路不能鈐束劉玿珽等，故章玉自與包玉等，從水路而下，而玿珽等自改道饒徽，兵離監紀，未有不亂，而況黔卒之獷悍又異常乎？其李之晟所押一枝，聞在湘陰縣，兵嘩殺之晟二丁，之晟未知下落，兵各潰逃。繇是觀之，則黔兵之紀律可見矣。司馬法嚴明，亦所不貸，而特不幸發自百姓耳。百姓誠有罪，然無他，為父兄妻子死鬥也。有司者能令百姓坐視父兄見殺、妻子見辱，而制使勿動乎？青磷白骨之中，半是黔鬼，半是土魂，職不知其誰冤號，其誰殘暴也？若如督臣所云眾軍怨憤，不可不洩；則自兵興以來，客兵經過，毒害生靈，不知多少。左兵之至，江左男婦被殺擄，不下二萬。繁昌小邑，婦女之守節投溺者，八百餘人，職所建醮以度之。嗚呼！此亦民怨滿盈之日也，而誰與洩乎？又何怪楚民之激而從賊乎？兵心一去，不可為兵；民心一去，不可為國！安危之幾，全系如此，是在皇上之妙有裁奪而已。除徽寧道張文輝，徽州府知府唐良懿候處外，推官吳翔鳳、知縣朱世平、鄉官金聲謹會同撫臣鄭瑄，遵旨提解來京。但徽屬六縣，見在五無印官，倉庫獄囚，須接管有人，方可離任。職一面議委署印交盤，即行起解，不敢延緩。祁門縣趙文光被察回籍已久，容職另行移提。其下手兵丁，奉旨梟首，六邑人眾，豈可勝誅？驅使駢首，定激他變，合無量察為首者數人，以伸國法。其馬匹器械，迫取必致驚擾，合無令職等會議，量估價賞值，解赴軍前，另行買造。被殺屍驅，職已行地方瘞埋，令再行致祭訖。至解提各官，職各保其無故意誘殺之情，而地方有變，自當受過，予奪矜全，出自聖恩。知府唐良懿清廉威惠，為民所戴，今既束身，則府署已空矣。當民情洶沸之日，境內旱荒之年，皇上不可不為重郡安危計也。職重察情形，密速飛奏，若有一語偏護，則治職之罪，以告兵民，伏乞聖鑒施行。〈（《鄭按院覆疏》）〉
鄭撫臺覆題為遵旨確察密奏，仰候聖裁事。〈（《鄭撫臺覆疏》不錄）〉
原任翰林院庶吉士，加授山東道監察御史，今丁憂金聲揭為據疏略辨事。〈（揭文不錄）〉
金聲疏云：「臣甫筮仕，讀書中秘，痛憤主憂，奉命倉卒，從事戎行。臣受皇上特知殊恩，雖以病歸田，而讀書學道，期得一當，以副皇上奠安天下之心。庶幾君臣道合，用垂千古。日夜磨厲，不遑逸安，而君恩未酬，父命旋隕。去冬聞京師告警，苫塊之中，不能奮飛。繼值闖賊披猖，大帥南遁，亂賊公行，檄文盡冒勤王官兵，沿江屠毀，漸逼金陵，東南震恐，望風潰徙。蒙撫按檄行郡縣各屬防守，臣從郡縣有司，及士大夫之後，以為欲抗賊氛，先定民志。日宣高皇帝六諭，告以入事父母，各保井裡，出事君上，共固封疆之大義，與民同命，效死勿去。臣效空言，民有至性，聞之無不泣下感奮者。不意三月念四夜，忽傳婺源縣報文，稱四游擊將軍之兵，自黔入鳳，既舍大江孔道，又不渡江，繇皖陸路直行。乃紆回千里，涉崇山峻嶺，繇江西樂平思入婺而到徽州。絕無鳳督明文，而又適當賊陷蘄、黃之後，合郡皇皇，舉疑為賊，以為警在徽南一路也。至念五日，而徽西祁門縣突又有報文，稱沐國公兵，合郡人見兵不同名號，而又分道並入，定相攻襲。至廿七日而郡人被殺掠，自祁奔入者，稱兵已到祁城，皆楚人，江右人，及徽本郡人，且雜剪發人、婦人，實無黔人，而又絕無黔將。則合郡鼎沸，決以為賊矣。是時各鄉諸亡賴，分兩路而走祁婺者如市，諸面生可疑，及久外之人，忽歸而布各鄉者，所在見告，婦女之畏辱而自盡者，不可勝記。是時各縣各嚴城守，臣鄉居，不敢徙入城，身鎮定以安人心，謹相約各設備以待。至廿九日而郡人自祁奔入者，報賊廿八日已過祁東，與祁黟二縣居民兩相格鬥，幸未入休境，而聞斗已畢，賊已遁矣。至四月初三日，傳得婺報所稱姜、劉、謝、李四游擊將軍之兵，全未入婺。以三月廿五日，盡為江西樂平居民所憤殺。傳其兵為鳳督監紀李章玉所募之黔兵，其將劉玿珽、李華玉、姜美三人，現監樂平獄，其兵少有得脫者。樂平申江西各詳，內稱盡舉而殲之。樂平印信報文，現在郡縣諸當事處也。殊不意料李章玉反指殺掠祁門之寇，認為黔兵，而逞其偏詞，激怒鳳督，置樂平而反求徽人，徽人不能應命，遂蒙疏參。嗟呼！章玉何心，其於饒之樂平，既縱兵作賊，盡喪其兵而不敢言；而於徽之祁門，復故認賊為兵，喪於樂者責於徽。不惟可蔽鳳督以自解說其無罪，且圖以遂其當初繇樂入徽之念，而洩其中阻於樂不得入徽之私忿。臣不知督臣疏中，參臣何語？顧督臣讀聖賢書，自號知兵，竟不問兵隨將轉，將在何處，兵在何處耶？且督臣受詔為皇上殺賊安民，臣誼切同仇，望其旦夕滅闖擒獻，以解主憂，而拯民難。督臣豈不見諒，而監紀曰徽人殺兵，即疏參曰徽人殺兵，竟不察監紀當日{穴友}遣兵改道，事屬詭異，已違督臣節制。自非真欲攻襲，萬無再分兵別行，復異名號，而兩路並入之理，豈可以其一路之兵，而遂並冒認他路之賊耶？念此一舉，只因合郡有司，合郡士大夫，仗皇上威靈，奉當路嚴檄，相率百姓，徒以疇昔相誓，聞賊不走之故，不意遂致有臨難相助，見賊出御之事。郡縣而皆若此，其於國家之事，豈無小補？此亦何所開罪於督臣而必不相容？徽區區一郡，不難以是非聽之公論，禍福聽之聖裁，而念此逆賊未靖，人心危疑，將過江東南諸郡縣，盡以守御為畏途，以奔潰為上策，相率動色，以徽事為戒。其於委而去者，反尤而效之，民志不固，將何藉以抗賊氛？項唐報獻賊臨楚省城，鄉民方奮勇格殺，縛賊報官，官諭以恐系官兵，不得輕殺。民遂奔潰，而省城隨陷，宗藩生靈，一時俱盡。此亦皇上之所恫念，而督臣之所宜寒心者也。〈（《備陳守禦全疏》）〉
鄉紳士民公揭，為山邑之禦賊甚苦，黔兵之卸禍太奇，備陳顛末，仰祈公鑒事。〈（揭丈不錄）〉
黟縣待罪知縣朱世平揭為欽遵朝廷功令，恪守上臺憲檄，與民效死，幸保危疆，謹陳顛末，以明職守，以白民冤事。〈（揭文不錄）〉
寧國府公揭為蠱勢已極，震鄰可駭，急明殺奸之心，用固守禦之志事。〈（揭文不錄）〉
徽州六縣耆民陳王前、畢勝、汪澄、盧從朱、孫康、程大定等，揭為詳述徽祁禦賊之顛末，直白監紀嫁禍之情形，懇天代題，安民固國事。〈（揭文不錄）〉
奉聖旨，這所奏是否確情，姑俟吳翔鳳等解究奏奪，數百黔兵，橫罹峰刃，豈得不問？何為為兵報仇？鄭昆貞俟回道時，嚴加考核，該部知道。〈（《批鄭按院疏》）〉
北部看得督臣馬士英調募之新兵為徽祁所屬陷，八百士卒，付之一炬。此其事怪而且慘，由於推官吳翔鳳，鄉紳金翰林，首發大難而知縣朱世平、趙文光羽翼狂逞，遂為江南一奇變。四官俱已奉旨逮問，亦可以正厥罪，而洩死者之恨矣。至徽寧道張文輝、知府唐良懿先時曾接撫按之檄，臨時又折諸青矜之請，奈何不嚴行禁戢，坐視屬官士紳，專擅不顧，冥行而罔忌乎？各應降三級，戴罪管事，其梟下手兵丁，追還馬匹器械，收殮俠骨，招祭忠魂，即責成二宮，以為自贖之地可也。〈（《北部考功司看語》）〉
鄭按臺復徽州鄉紳書云：今天下竭郡邑之物力，以事督撫，一旦寇至，有司無以圖存，則惟鄉之大夫，與其子弟，相與殫力固圉。天子亦曰：「誰非臣子者，自衛其室家，即以衛朝廷之疆宇。」故協守有敘，倡逃有罰，鄉義勇訓練有命。夫茍鄉紳富室，捐資饗士，壯者出力荷戈，守令督帥嚴明，天下皆如此也，其效乃在督撫上矣。祁之役民以死鬥，不幸而曰兵也，則以徵調之士卒，奈何殺之？不知今之用兵者正為兵之殺民，與賊無異，且有甚焉。故有賊之地，民寧從賊，無賊之地，民亦仇兵。何則？賊容有不殺民之時，而兵則決無不苦民之事也。鳳督黔人，視黔卒加倍，而幕中參佐，無一非黔，更有親戚兄弟，在戕殺中，挑激之無所不至。劉玿珽等，自樂至，又自諱其事，是以歸罪於徽者獨苛，然而通國知其非公論也。今聞其乃補疏續參饒南，削祁門之說，不攻自破，而賢大夫與道府有司之無罪，亦不白自明矣。貞於十六日拜有小疏，凡可以為貴鄉剖雪者，亦頗委曲詳盡。第關密奏，未敢暴其辭，恐聞者愈以賈罪。況日月光華，中樞妙用，只令始末昭晰於諸公，決無稍礙。但明旨既宣，自宜奉行，雨露中回，更顯聖德。平心靜氣以俟之，使言者深悔任耳之過，則事機旋轉，復不費力。凡一切展辨，宜自暫省，不知有當於列位臺臺之萬一否？若蒸黎自捍頭目，初無纖過，聖天子豈以兵易吾民？貞待罪未去，終當以身蔽之，幸臺臺集而慰諭之。有督撫之護兵，不可無地方官之護民，貞也雖愚，知所從事矣。〈（《復書全抄》）〉
史大司馬復徽州眾紳書：謹復，今天下之所最厭苦者，惟賊與兵，乃兵之足為患者，或自以為兵，而郡邑莫能御之。又或人以為兵，而群坐而俟之。是故兵之所恃以逞者。賊亦冒之以為名，而居者不察，此郡邑之所以淪亡而不可救也。貴鄉號僻壤，又殷富，不見兵革，此其為豺虎屬目久矣。三月祁門之役，眾志成城，一以扼險殺敵為勸，使天下之人，盡如貴邑，寇盜不難平也。而議論呶呶若此，何以為地方綢繆計耶？所諭敬心識之，方冗率復，伏望鑒原！〈（《復書全抄》）〉
史大司馬與金正希書：老年臺之名，在天下無知與不知，皆能言之。若淮陰之距新安數百里，又受事有年，而高山之懷，發於寢寐，上林之雁，不通數行，平生疏拙之辜，誠不可以擢發論。以祁門三月之役，貴鄉諸生，曾一通其顛末於淮上，而後知老年臺之忠孝，為不可及也！當今之為國家患者賊，而殺賊則兵也。兵能殺賊則兵；兵不能殺賊，而所殺非賊，則並不得為兵。夫兵之不得為兵久矣，至兵之假號為援剿，為勤王，而實快其鹵掠殺百姓之志，此憂時之士，所以當食而放箸也。又況紆塗縱掠，明明賊之行徑，而欲責地方之不疑，胡可得耶？前已有字致當事，乃其復弟者，以各兵自明其非賊，將馬匹器械，一切交付，而地方於深夜圍而火之，弟亦正疑此舉之太過。及讀臺翰，則此語又似為募兵官之故為妝點也。臺諭云：「與賊入而後有悔，毋寧御之而後有悔。」夫御之一字，既難言之，而悔之一字，尤難言之。今江北之民之蒙難者，歷十餘歲矣。茍其一心御之，即未必悔，茍不御而即悔，則亦必御。而以悔之恐後，而御之獨先，此固明哲之事，而何當事者之不見諒也？老年臺身居苫塊之中，而力負疆場，志安桑梓，身任而不勞，怨至而不悔，慷慨激烈之氣，發於楮墨，灑灑累千百言，使人悚服。聖明在上，晦霾之日月，何可不揭中天而行也？大教謹一一心識之，弟法適以南樞員缺，謬膺簡命，今且揚帆次真州矣。正值旁午，諸不遑及，惟老年臺鑒之嗣將另布，不盡欲言。〈（復書全抄）〉
馬督復徽州眾鄉紳書：恭惟臺臺，聖世皋夔，清時山斗，五百年之名世，夫豈異人？億萬載之皇圖，實惟永奠。固英所景仰瞻依，奉為師範者，況忝榆之末，濫疆場之寄，所望於覆露者，又豈穎楮所能罄哉？黔兵被殺一案，事出意外，大非得已，英豈樂為是紛呶耶？按臺公祖密疏中所云：「英倚黔兵自強，兵馬遠來，可惜錢糧不能銷算，各將士親戚子弟，多在此中，不平之鳴亦不外此區區耳。」英自永城歸壽，只聞祁門之事，未知樂平之舉，而各將士哭聲震天，憤欲南渡。英固八百人之屍主，七百餘騎之失主也，不得不據萬民安所報徽寧差役之言，以入告。若使彼時貴府有司，據實相聞，留一活口相示，何敢以樂平之數，盡歸祁門？繼知樂平亦殺，戈陽亦殺，而樂平更多，亦即陸續據實上聞，亦何敢膠執前誤，獨仇祁門也哉？當日自武陵發兵東下，步兵從舟，而馬不可越洞庭，涉長江，不得不取道長沙者，勢也。江路險而梗，且兵多，陸路坦而寧，且兵少，監紀官之取水不從陸，亦勢也。原擬騎兵出九江，會於皖口，不意左兵在秋浦，逼使繇徽，此意外之變局也。又不意押馬諸將，以人馬眾多，店舍槽鍘不便，分先後兩路而行，則又變局中之變局也。然豈料前途有人焉，設穴而殺之也哉？在祁門者三百人，無孑遺焉。在樂平者五百餘人，止存十一人焉。戈陽者二十人，亦俱喪元焉。祁門啟釁之故，無人可問矣。樂平者止駐一夕，次日行二十里而被圍，有何積怨於地方，然猶曰人眾也。戈陽之二十人，又豈淫掠之故哉？嗟乎！此八百人者，皆將吏親戚，頭目精銳，非無籍獷悍之兵也。使果圖淫掠為不逞，則惟恐不合其黨，張其勢，又肯輕為分折，零星受屠耶？然此往事矣，三百餘人無噍類矣，不淫掠耶，誰為質問？果淫掠耶，法亦何加？但數百之冤魂，其父母妻子，令英作何安頓？數百之戰馬，數萬之金錢，令英作何歸著？惟乞臺臺設身處地，為英一籌耳。貴府有司，及公私揭帖，但云原無黔兵入徽；監紀懼罪，以樂平之事，移禍於祁，想亦非公論耶？昨日按臺密疏，所以罪英者至矣，而疏中所察情形，則似乎止爭多寡，不爭有無也。止罪黔兵以淫掠，而未嘗諱殺兵之事也，即萬民安所報者，不全屬於虛也。其言英不平之故，言言皆英隱痛，英何言哉？至兵之入樂入祁，監紀何知？江楚異路，監紀何罪？英疏具在，自據萬民安所報入告，時李章玉在浦護諸怨軍，不使南渡，其夢夢猶英也。何罪可懼，何禍可嫁，何謗可造，而欲代殺兵者分罪，又欲未死之黔兵，與死者同罪，不亦甚乎？然英所言者，公事也，非私怨也。鄭公祖之疏，英甘唾面，不敢有異同焉。既以入告，則以威福聽皇上，是非聽公論，寬嚴聽執法，察給聽撫按，亦更不執一毫成心，不敢出一贅語，但欲得戰馬以濟急，器甲以禦寇。嗟乎！萬里招來，實英作之孽，送入鬼門，實左兵為之梗，而無故被戮，實眾人宿生之冤債。但所惜艱難之時，一壺千金，而精兵猛將，良馬堅甲，不得為國家效毫發之用，則英所謂嘔血腐心，警魂墮魄，淚下沾襟而不能自已者也。然今之鳳督，亦極難且苦矣。大江南北，楚豫之樞，無事不相瓜葛，而一丁一馬，一甲一器，一鉛一炭，無不取之數千里外。絲忽孰非國家之金錢，而泥沙棄之，土芥拋之，誰非臣子，誰忍置之度外？想亦臺臺所垂憐而心亮者。時事方棘，血戰經年，鳳兵肝腦塗地於江南，似不無小補，亦未必無緩急相需時，想亦臺臺所深念也。軍書旁午，草勒肅復，憒憒不知所言，英無任惶悚之至。〈（復書全抄）〉
弟恐傷老母心，北行之事，隱不敢以告，行行且止，為老母數日遣人一追，真無奈何行也。今且將北渡矣，郡事，弟一到都便可決了。惟家下事不能不繫念。恐其見弟北行，而乘虛入郡，欲有所為，則歙中諸紳，不得不努力。邑士民無主，惟兄勿避勞怨，與邑中諸公商計，使弟一無所慮，則幸耳！數蒙掛念，舟次草勒，匆卒不盡願言。子弟幸時教誨之！〈（《正希公與程希呂先生書》）〉
巡視上下江御史黃為仰體新恩，酌量情法，措補軍資，重法首禍，以結欽案事。奉聖旨，徽人慘殺黔兵，掠奪馬匹，情罪可恨。但已經大赦，姑從寬結案，汪爵依擬，監候處決。趙文光提到另究，張文輝、唐良懿姑準開復。吳翔鳳降二級，用銀給與該營死者，著該府縣官，遵旨致祭遺骸，該部知道。〈（巡按來牌）〉
崇禎十六年十一月初十日，上傳總兵官唐通，著回鎮用心整練兵馬，相機戰守，有功日優敘隆酬。其死事劉之綸著從優議恤即奏，金聲速與起用，該部知道。〈（《邸報》）〉
敝郡人無本業，天下幸得無事，散而之四方，種種求衣食以自活。遭敵寇交棘，兵火相侵，其失業竄歸，而朝不及夕，無以自存者半郡中，今且什八九矣。頃議補軍資數千金，遠人不知，以為郡中宜若易易，而不知事勢之戛戛其難，已未可一二言盡，乃蒙黃侍御傳貫陽臺旨，必追首事，用兩人重罪以結案。夫當日事端，本由於先時備御，既家自為守，而機遂發於急難倉卒，則人各捍患，必坐何人為首，此實不能，而且定重罪，尤難乎其為獄辭。群人之傳讀貴陽督鳳時題疏也，內有言曰：「黔將蔣正秀為南樞臣，留以堵御左兵，有功題敘。」今有司將定重罪，是固不得概罪以堵兵，而直可專罪以堵黔也。郡人之傳讀貴陽督鳳時報書也，內有言曰：「兵之入樂入祁，監紀何知？原議騎兵出九江，會於皖口，不意左兵在秋浦，逼使由徽，此意外變局也。又不意押馬諸將，以人馬眾多，分兩路而行，則又變局中變局也。」始知意外變局，雖鳳中不及知，既而變局中變局，雖自押馬同行之官，亦不及知。而萬山中人，能逆斷一變局，知入樂之是黔，又能再逆斷一變局中變局，知入樂之外，復有入祁之皆黔，此必不能。今將定重罪，是固不得直罪以知黔也。夫實不知為黔，而相與共出死力，貴陽鑒原而矜其意，即不敢望比於蔣正秀之堵御，而按其過，亦堵御之過，毋亦是宥過無大，其誰不欣悅於無我之公明，而懾服於不殺之神武？追憶去春過□宗伯，宗伯為不孝述楊龍友之言曰：「天下原有兩是之事，黔兵與新安一案是也。」不孝唯唯，當煩宗伯為不孝通意鳳中，亦即以龍友此言，通不孝意也。黔人不能無所防而不改道，既改道，或不能無紛紜。徽人不能無所防而不堵御，既堵御，必不能無相傷。大抵同一不得已之勢也，於黔人乎何罪？於徽人乎亦何罪？固初不必定一有罪而後可以明一無罪也。貴陽今秉國均，不與督鳳同，愈咈喜怒，四海觀望，斗柄所指，天下春秋，固宜郡人之日夜望恩於督鳳時尚加進也。誠令重罪二人，而但傷一郡之心，而實有所關系於天下之勸誡，而大有所贊益於貴陽之盛德，亦何敢為一二郡人愛其死？《傳》不云乎？「居彼人之所，則恐其詈我也；今為我妻，則欲其為我詈人也。」貴陽今以天下為家，密邇郡縣，旦夕緩急，今亦郡人，將為貴陽詈人時也。願臺臺幸為婉語，請一笑而釋。〈（《與陳雪灘書》）〉
