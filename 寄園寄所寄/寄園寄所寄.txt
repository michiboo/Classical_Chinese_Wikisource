
予自少至壯，凡見聞新異，輒筆之於書。積之既久，分類成帙，用作座側之玩，因京園以寄其所寄，故以寄名園。嗣因竹太史采十餘條入《日下舊聞》，知不能久藏笥篋，遂爾付梓。
是書分十二寄，凡屬生平所歷，偶有觸者，輒附於末，以見世間事原有兩相符合處。至予作令晉中，平交山寇，夏君宛來敘其本末行世，亦節取數條，以相印證。
《囊底寄》。凡智囊已載者，概不復采，非好用機械也；有才不措諸實行，讀書不能致用，只紙上空談耳。
《鏡中寄》。忠孝故事，多不勝采，世所赫赫共傳者，不必錄，錄其幽僻而聳聽者。借鑒古人，以自敦本行，亦聖人論士，宗族稱孝，鄉黨稱悌之謂也。
《倚杖寄》。山川取其最大而有名者，新安山水，則齋為一卷，以故鄉從詳也。人生如電光石火，予於山水因緣不淺，況濟勝有具，何可刻置耶？
《撚鬚寄》。近來進退兩忘，時與良朋篝燈抵掌，非詩無以過日。其林臥遙集，偶然次韻，遂疊至千五百律，吟雖甚苦，心竊樂之，或亦具有夙癖耶？
《滅燭寄》。坡公夏日，愛人說鬼怪，猶屬嬉戲。神禹鑄鼎象物，凡愚賤細民，亦令知警，而預避防之，命音何厚？若言鬼怪而附以存者，雷霆之忽發，物類之駭觀，以及人妖之譎誕，頗有相類，因以編入。
《焚麈寄》。飽食終日，只鬥清譚，於身心何益？一言一事，皆足令人鼓舞興發，斯有濟耳。遺聞以資見聞；座箴談屑，以正人心術，助淹博；科名以勸子弟，壽考神童，皆可類推。
《獺祭寄》，能知事物根源。
《豕渡寄》則不致引典訛誤。
《裂眥寄》。觀勝朝之政事錯雜，盜賊紛紜，益知生太平世者為大幸，而防河泄者，當先杜蟻漏矣。事屬近代，尤不敢漫加己見，悉本成書，細加抄錄；中間或有是非未確處，觀者自能從原書正之。
《驅睡寄》。仙卜醫藥而外，亦有足豁人心脾者。
《泛葉寄》。故鄉事不無瑣細，然事屬桑梓，不厭詳也。至黔兵一剿，乃吾邑金正希先生主之，且一事而屢奉旨意，又經史閣部與馬貴陽幾番辨析，要為吾鄉存其略，以見金公功在扮榆。
《插菊寄》，可以不錄，然借胡盧之口，警君子之心，行事毋貽笑柄。雖屬笑談，未必無補。
丙子夏五，識於燕邸寄園之見心軒。
