
骨董乃方言，初無定字，東坡嘗作骨董羹，用此二字，晦庵先生《語類》只作汨董。〈（《霏雪錄》）〉
包衡曰：「道書以一卷為一卷，陶九成《說郛》用之。佛書以一條為一則，洪景盧《容齋隨筆》用之。卷音周，一作卷，與軸同。」〈（《續說郭》）〉
「千里蓴羹，未下鹽豉」，世多以淡煮蓴羹，未用鹽與豉相調和，非也。末字誤書為未，末下乃地名，此二處產此二物耳，其地今屬江干。〈（《同語錄》）〉
繭紬明初尚未行，至明季崇禎時，臣僚聞上惡其華麗，遂多以繭紬為服，始盛行。周櫟園曰：「繭紬備五善：色不加染點而有章，一也。浣濯雖敝，不易色，二也。日御之上者，十歲而不敗，三也。與韋衣處不已華，與紈縠處不已野，四也。出門不二服，吉凶可從焉，五也。」然元世祖二十五年紀災異云：「秋七月熒惑犯氐，太陰掩畢，濟南保定路唐縣野蠶成繭，絲可為帛。」又《金史•太宗紀》：南京帥以錦州野蠶成繭來獻，賞其長吏。可見前世不知有繭紬也。今則山東各處有之，歲以為常。其蠶散生野樹上，士人蠶時，必架廬林下，把竿逐鳥鼠之害。檞生者名檞繭，椿名椿繭，椒名椒繭。大如鳥卵，生深山叢條間者。視他繭特小，才如指上螺，名山繭質更佳，歲凡三稔，山東人恃此為業。〈（《雲穀臥餘》）〉
古人私印，有曰某氏圖書，或曰某人圖書之記，蓋唯用以識圖畫書籍，而其他則否。今人於私刻印章，概以圖書呼之，可謂誤矣。〈（《聽雨紀談》）〉
世但知封膜作畫，不知自舜妹嫘始。客曰：「惜此神技，創自婦人。」余曰：「嫘嘗脫舜於瞍象之害，則造化在手，堪作畫祖。」〈（《客中閑集》）〉
《事始》謂蒙恬造筆，蔡倫造紙，皆未必然。恬乃秦時人，而《詩》中已有彤管。又孔子作《春秋》，筆則筆，削則削，絕筆於獲麟。又《尚書》中候云： 「玄龜負圖出，周公援筆以時文寫之，」其來尚矣。馬大年乃附會以為簡牘之筆，乃今竹筆，非毫也。至蒙恬始用兔毫，殊不知《莊子》書中，有舐筆和墨之句，則以毫染墨明矣，竹筆豈可舐耶？《莊子》在恬之前，筆不始於恬明矣。又如蔡倫乃後漢時人，而《前漢•外戚傳》云：「赫蹄乃小紙也。」則紙已見於前漢，恐非始於蔡倫。然蒙恬所造，精工於前世則有之，謂始於二人，則不可也。〈（仝上）〉
今之書籍，每冊必數卷，或多至十餘卷，此僅存卷之名耳。古人藏書，皆作卷軸，鄴侯家多書，插架三萬軸是也。此制在唐猶然，其後以卷舒之難，因而為摺，久而摺斷，乃分為簿帙，以便檢閱，蓋愈遠而愈失其真矣。〈（《聽雨紀談》）〉
劉仲原得銅斛二於左馮翊，其一云：「始元四年造。」其二云：「甘露元年十月造。」數量皆同，云「容十斗」。後刻云：「重四十斤，以今權量較之，容三斗，重十有五斤。」乃知古今不同。《漢書》於定國飲酒至一石不亂，則是飲三斗。晉劉伶五斗解酲，一飲一石，則是一飲三斗，而一斗五升扶頭耳。《魏志》云：「曹公帳下有典韋持雙戟八十斤。」則是一戟重十五斤，兩戟共重三十斤耳。〈（仝上）〉
碑者施於墓則下棺，施於廟則繫牲。古人因刻文其上，今佛寺揭大石鏤文，士大夫皆題曰碑銘，何耶？吾所未曉。（宋祁《筆記》）}}
今之炮名曰佛狼機，人多不解其義。近閱《籌海圖編》始知佛狼機國名，非器名也。明正德間，顧僉憲應祥署海道，有大船二，直至廣城懷邑，稱佛狼機國入貢使者名加必丹。時武宗南巡，侇使羈會同館，一年後遣去，因遺此制，遂以地名器，如驢稱衛，龜名僂句也。〈（《雲穀臥餘》）〉
莊子、子貢過漢陰，見一丈人，方將為圃畦，鑿隧而入井，抱甕而出灌。子貢曰：「鑿本為機，後重前輕，挈水若抽，數如泆湯，其名為槔。」則今之水車，原名槔，槔邊方備警急，作高台，台上作桔槔。桔槔頭有兜零，以薪葦置其中，常低之，有寇即燃火舉之，以相告曰烽，望其煙曰燧，《唐詩》「桔槔烽上暮煙飛。」〈（《稗史》）〉
嘗見小說載一富人內室亡金，詰群婢不承，欲買狼筋治之，一婢驚懼欲逃，遂獲。予不知狼筋何物，且何以能察盜？一日偶閱《續博物志》曰：唐武宗四年，官市郎巾，有疑為狼筋者。有老僧云：『貧僧昔曾以一千，於賈胡市得三枚，狀如巨蛹爾，頭光帶黃色。』涇帥段祐宅失銀器十餘，集奴婢環庭炙之，蟲栗動，有一女奴臉唇間動，乃窺器者云。」乃知作小說者淹博乃爾，人不讀書，雖小說亦有所不曉，學可已乎哉？《續博物志》稱為晉季石撰，然中載有南唐元宗事，及開寶年號，豈晉人而至宋尚存，書或成於宋代歟？〈（《雲穀臥餘》）〉
物能復本形者，則言化。《月令》鷹化為鳩，則鳩又化為鷹，田鼠化為鴽，則鴽又化為田鼠。其不能復本形者，則不言化，如腐草為螢，難為蜃，爵為蛉，皆不言化也。〈（《霏雪錄》）〉
唐人《悼亡妓詩》：「斷腸猶繫琵琶弦。」琵字當讀如丞弼之弼。〈（仝上）〉
柳花與柳絮迥然不同，生於葉間，作鵝黃色者，花也。迨花既褪，就蒂結實，其實之熟，亂飛如棉者，絮也。古今吟詠往往以絮為花，以花為絮，略無分別，何耶？〈（《稗史》）〉
煬帝開河成，取吳越民間女，年十五六者，五百人，謂之殿腳女，置於龍舟。每彩纜一條，女十人牽之，間以羊十口。時盛暑，翰林學士虞世基獻計，請用垂柳，栽於沐梁兩堤上，一則樹根四枝，鞠護河堤，二則牽舟之女獲其陰，三則牽舟之羊食其葉。上大喜，詔民間有柳一株，賞一縑，百姓競獻之。帝自栽一株，群臣次第種，方及百姓。民謠曰：「天子先栽，然後百姓栽。」栽畢，帝御筆賜垂柳姓楊，故曰楊柳，然《詩經》「東門之楊，其葉牂牂」，乃謂柳之揚起者耳。〈（《客中閑集》）〉
摺疊扇一名撒扇，蓋收則摺疊，用則散開。或寫作箑者非是。箑即團扇也。團扇可以遮面，故又謂之便面，觀前人題詠及圖畫中可見已。聞撒扇自宋時已有之，或云始永樂中，因朝鮮國進松扇，上喜其卷舒之便，命工如式為之。南方女婦皆用團扇，惟妓女用撤扇。近年良家女婦亦有用撒扇者，此亦可以見風俗日趨於薄也。〈（仝上）〉
平江侯陳豫鎮守臨清日，館客作詩，有「簷前絡緯啼」之句。侯謂草蟲不可言啼，遂疏之。不知「絡緯啼」，李太白已道之矣，客終無以自明，二人蓋未嘗讀李詩故也。成化間，有吏建言時事，禮科給事中忌之，以「激厲風俗」之厲不從力，參送法司問罪。不知厲本古字，《漢書》凡云風厲勉厲，皆不從力，此吏亦不能自明，二人蓋未嘗讀《漢書》故也。兵科給事中閱兵部題本，以「伎」不從「女」，呼吏笞之。翌旦有不平者，命受笞吏執韻書以進，乃赧顏慰遣之，此蓋識俗字，不識古字故也。凡遇人文字所見未的，趣疵議之，後能無悔也乎？〈（仝上）〉
孟光舉案齊眉，俗直謂几案耳。呂少衛語林少穎，案乃古碗字，故舉與眉齊耳。張平子《四愁詩》：「何以報之青玉案。」謂青玉碗耳。若此類，皆不可以習熟，忽而不考，為識者所哂。〈（《後耳目志》）〉
元世祖笞杖之刑既定，曰天饒他一下，地饒他一下，我饒他一下，自是合笞五十，止笞四十七，合杖一百，止杖九十七。明朝洪武初，以《大誥》頒行天下，令官民人等，有此一本者，若犯笞杖徒流罪名，每減一等。無此者，每加一等。今之斷獄者不知其原，凡案牘皆曰大誥減等，失其旨。〈（《客中閑集》）〉
古謂除者，如階除等級而進也，何新授其官則曰除，除與除去不用之音同，何也？蓋官不可久，久則奸弊日深，如任重爵者，恩威日加，聲勢日重，人望日久，叛亂之萌是興，篡奪之禍是作，其國必危，故宮不可久居其任。宋高後臨崩，謂大臣呂大防曰：「卿等久居其任，可退，令天子另尋一班新人用。」正謂此也。除官一字，有自來矣。近代選曹補授，先具舊官於前，次書擬官於後，新舊相銜，故曰官。〈（《銜原始秘書》）〉
唐就新格，以正五九月為忌月，今人相沿以為不宜上任。考《唐書》，武德二年正月甲子，詔自今正月五月九月不得行刑，禁屠殺。（白居易在杭州詩曰： 「仲夏齋戒月，三旬斷腥膻。」）戴埴《鼠璞》云：「釋氏智論天帝釋以寶鏡照四大神洲，每月一移，察人善惡。正五九月照南贍部洲，唐人以此三月不行死刑，曰三長月，因禁屠宰，不上官。」《菽園雜記》謂新官上任，應祭告神祗，必須宰殺，故忌之也。按正五九月不上任，自是五行家言，不緣屠宰，其傳已久，亦不始於唐時。《北齊書》：文宣帝將受魏禪，或曰：「五月不可入官，犯之不終於其位。」曰：「王為天子，無復下期，豈得不終於其位乎？」又考《左傳》，鄭厲公復公父定叔之位，使以十月入，曰良月也，就盈數焉。而顏師古注《漢書》李廣數奇，以為命隻不耦。是則以雙月為良，隻月為忌，喜耦憎奇，古人已有之矣。〈（《日知錄》）〉
《禮記》問人之年，若二十則曰弱冠，蓋不習句讀，將兩句作一句讀了。夫人生十年，曰幼學，亦兩句讀，論年則幼，在禮則當學矣。二十曰弱冠，年雖弱，在禮則當冠矣。三十始壯，在禮則有室矣。四十曰強而仕矣，五十曰艾，在禮則服官政矣。六十曰耆，在禮可以一使矣。七十曰老，而傳八十九十曰耄，在禮不加刑矣。皆當作兩句點，今人並作一句點誤矣。〈（《雲麓漫抄》）〉
文王諱昌，而箕子為武王陳《洪範》曰：「使羞其行而邦其昌。」厲王諱胡，而其子宣王時詩云：「胡不相畏？」此詩書不諱也。《周頌》祀文武之樂歌，《雝》曰「克昌厥後」，《噫嘻》曰「駿發爾私」，此廟中不諱也。《春秋》僖公名申，而書戊申。定公名宋，而書宋仲幾。莊公名同，而書同盟，此臨文不諱也。〈（《竹窩遺錄》）〉
曲江燕，唐初設以慰下第舉人，其後廢弛，有司不復飭，而進士會同年於此，見《盛唐紀事》及李肇《史補》。蓋其始不過為毛喿解悶之舉，而其後以優賢俊，其末則以恣豪舉，崇遊觀矣。〈（《蓬窗續錄》）〉
孔子師老冉之說，肇於《莊子》，師老子故其著書譏侮古今聖賢，獨推老子甚至，假設孔子言語譽之。後來漢儒輯《禮記》，承其言曰：「聞諸老冉。」 司馬遷《史記•老子傳》，復增許多老子訓誨孔子言語；孔鮒作《家語》，著孔子事實，因據以為證，由是堅後學之信。不知《莊子》一書，多駕空寓言，時去孔子未遠，知天下崇信其學，故藉以引重。《禮記•家語》、《史記》出《莊子》後，見孔子萬世師表，不應禮樂無所自來，而問禮老冉一語，又備見諸書，莫詳始自《莊子》。不知老子之教，主於清淨無為，其著書厭薄禮樂，掊斗折衡，焚符破璽等論，冉又何禮之可問耶？孔子於人之有善，若管仲之仁，子產之惠，皆亟稱不暇，豈有冉聖師之而故沒之？若《莊子•外篇》著冉為周藏史，或者冉所取多書，孔子因往問冉焉，容有此理。不然，《魯論》何無一語及冉，而冉之禮何不盡傳其徒，而甘為棄名檢，蕩禮教之罪人耶？東坡嘗謂莊子雖譏孔子，實尊孔子，書未敘百家之學，有曰譬如耳目鼻口，各有所明而不能相通，故墨翟、宋鈃、禽滑釐、尹文、彭蒙、田駢、慎到、關尹、老冉，以至莊周，皆列敘名之耶。鄒魯之士，縉紳先生，其在詩書禮樂多能明之，則推而不敢斥，此又可見莊子前之推老冉者，偕孔子也。〈（《識遺》）〉
行人司憲性狂易，好啖生肉，丙戌進士。使高麗，舊例有蟒衣玉帶之賜，比到彼國將命時，與國王相見所用者。渠遽披戴京中，乘馬拜客，人皆竊笑。一出城，即用八轎馳驟入遼，設中軍官作威重如撫台。遼撫為韓耀，忮人也，來拜稍遲不納，大相忤，且自誇入朝即為吏科給事中，先期諮訪賢否得失。韓銜之，囑隨行者，凡一言一動禮物，皆密籍以報。使事畢，未入京，而韓疏至，被逮以死，其二親亦死，辱命殺身，真妄人不足惜。余同年夏子陽以給事中使琉球，在杭城亦玉帶八轎，至閩與撫臣徐學聚大相左，黽勉了事而歸，升太常少卿，未幾歿，夏本仁慈人，乃止於此，可憐也！〈（《湧幢小品》）〉
《漢書•張良傳》讚魁梧奇偉，蘇林梧讀悟，顏師古注可驚悟也，或讀吾非。〈（《書傳正誤》）〉
閑居用綠野，乃裴度於文宗時留守東都治堂，雖野服蕭散，不問事，時尚保厘留台，非閑居事也。宮觀用蓮社，乃白居易致仕，與僧如滿在香山修淨工，號白蓮社，是致仕後事。〈（《鼠璞》）〉
唐雁塔題名石刻，凡留題姓名，僧道士庶，前後不二，非止新進士也。唐進士特於曲江宴賞之暇，有此會，猶今北使過錢塘，例於浙江觀潮，天竺燒香耳。若泛以雁塔題名為登第慶賀之辭，則觀潮燒香，亦可顓言穹廬之來使乎？〈（仝上）〉
遜國諸書，載鐵氏二女詩，謂鐵司馬就義，二女沒入教坊，獻詩於原問官，上聞，得赦，出嫁士人。考鐵長女詩，乃吳人范昌期題老妓卷作也。詩云：「教坊落籍洗鉛華，一片春心對落花，舊曲聽來空有恨，故園歸去卻無家；雲鬟半嚲臨青鏡，兩淚頻彈濕絳紗，安得江州司馬在，尊前重為賦琵琶？」昌期字鳴鳳，詩見張士淪《國朝文纂》。同時杜瓊用嘉亦有次韻詩，題曰《無題》，則其非鐵氏作明矣。次女詩所謂「春來雨露深如海，嫁得劉郎勝阮郎」，其論尤為不倫。宗正睦絜論革除事，謂建文流落西南諸將，皆好事者偽作，則鐵女之詩可知，革除閑事，野史所載，大半訛繆。本朝閨閣詩，出好事假託者居多，如章綸母金節婦詩，「誰云妾無夫」一篇，高季迪詩也。陳少卿妻「野雞毛羽好」一篇，釋道原樂府也。甄節婦「泉流不歸山」長歌，羅一峰詩也，今盡削之。〈（《列朝詩集》）〉
小青者，本無其人，邑子譚生造傳及詩，與朋儕為戲曰：「小青者，離情字，正書心旁似小字也。」或言姓鍾，合之成鍾情字也。其傳及詩，俱不佳，流傳日廣，演為傳奇，至有以孤山訪小青墓為詩題者。俗語不實，流為丹青，良可噴飯。以事出虞山，故附著於此。〈（仝上）〉
起復者，來制未終，勉為任用，所謂導情起復者也。如歐公晏元獻神道碑：明年遷著作佐郎，丁父憂去官，已而真宗思之，即其家起復，為淮南發運使。及史嵩之喪父，經營起復是也。今人不考，例以服闋為起復，誤矣。宋制銜上亦帶書，如起復左僕射中書門下平章事臣趙普是也。〈（《霏雪錄》）〉
古人之書，多可傳者，未嘗自求其傳也。藏之於家，或當時，或後世人見而愛之，為之鏤刻，與眾同好，故可傳也。五代和凝有集百餘卷，自鏤版行於世，識者非之，可見前此無自刻文集者。今人不自量其詩文可否，概為鏤版行世，是以傳者少而不傳者多也。〈（《雲穀臥餘》）〉
下洋兵鄧老言向歷諸國，惟地上之物有異耳。其天象大小，遠近顯晦之類，雖遠國視之，一切與中國無異。予因此益知舊以二十八宿，分隸中國之九州者，為謬也。〈（《枝山前聞》）〉
「不如意事常八九，可與人言無二三。」世俗習傳語也。貳師乃云：「可與人言無二三。」更覺有味。《臨漢詩話》謂王摩詰詩「閉戶讀書多歲月，種松皆作老龍鱗」。為古木亦有致。〈（《嘯虹筆記》）〉
大德丁未，吳中蟹厄如蝗，平田皆滿，稻穀傷盡。吳諺蝦荒蟹亂，正謂此也。考之《吳越春秋》，越王勾踐召范蠡曰：「吾與子謀。」吳子曰：「未可也，今其稻蟹不遺種，其可乎？」蓋言蟹食稻也。蟹之害稻，自古為然，以五行占之，乃為兵象，是亦披堅執銳介甲之屬。明年海賊肖九六大肆剽掠，殺人流血。〈（《平江記事》）〉
王荊公多學，然亦有所失，如《周官》言讚牛耳，荊公言取其順聽。不知牛有耳而無竅，本以鼻聽。《詩》「誰謂鼠無牙」，公謂鼠實無牙，不知鼠實有牙，昔曾有人引一牛與荊公辨之，又嘗捕一鼠與之較，公曰：「然。」〈（《客中閑集》）〉
《古今考雋》：仲夏日為長至，仲冬日為短至，今世語以冬至為長至。《堯典》：仲夏平秩南訛，曰長至，仲冬平在朔易；日短至，此其證也。〈（《蓉泟集》）〉
儒者讀書，多隨俗呼，不從本音，或終身不悟者，凡讀廷〈（音定）〉皆作廷〈（音亭）〉，故廷中廷爭柏者鬼之廷，遊神之廷，皆作庭。假借之假〈（音嫁）〉皆作假〈（音賈）〉，朝請〈（音才嫁切）〉皆作請〈（屈請之請）〉，爛脫〈（音奪）〉皆作脫，太守〈（音狩）〉作守，周身之防〈（去聲）〉為防，廷尉評〈（去聲）〉為評，若此甚眾。〈（《筆記》）〉
宋蔡忠惠創洛陽橋，俗傳移檄海神，一卒應募，得醋字還。解曰：「酉月二十一日。」此事亦奇。然實明朝蔡錫之事，《名賢錄》云：「蔡錫字廷矛，鄞人，中永樂癸卯鄉試，入國監，以學行選授兵科給事中，升知泉州府。時洛陽橋圮，發故石，有刻文云：『石頭腐爛，蔡公再來。』遂捐俸修之，橋故跨海潮，日奔湱，施工極難。錫乃為文檄海神，募賚批者，莫應，忽有一醉卒蹌踉而前日：『我能往。』乃飲酒大醉，自沒於海，若有神接之者，遂得批以還，復於錫，上有一醋字。錫妄意曰：『得非八月二十一日耶？』刻以是日興工，潮不至者旬日，橋遂訖工，更其名為萬安。民德之，立祠其旁，配享端明，錫累官至湖廣巡撫。」〈（《博學彙編》）〉
世俗言太白在採石，因醉泛舟，見月影俯而取之，遂致溺死；其說甚誕，不足信也。按李陽冰作《太平草堂序》云：「陽冰試弦歌於當塗，公疾亟，草稿若干卷，手集未修，枕上授簡，俾為序。」又李華作公墓誌，亦云：「賦臨終歌而卒。」然則捉月之說正與杜子美食白酒牛炙而死者同矣。（陳焯《與同人書》）}}
《諾皋記》有三說，《西溪叢語》據巫皋事，以駁晁氏非也。《抱朴子》諾皋蓋六甲神名之類，必三說備，乃盡之。〈（《續說郛》）〉
元魏時，侯莫陳悅殺賀拔勝，侯莫陳三字姓也。陳眉公《通鑒》自以為精洽矣，乃誤為兩人，已屬可笑。乃閱《通鑒金丹》並除侯莫二字，只書陳悅，更為可異。若《綱目》於梁元帝子蕭方等，誰不知為方諸兄弟，而以誤脫等字為譏，亦獨何耶？〈（《嘯虹筆記》）〉
古樂府詞，河中之曲，詠莫愁云：「頭上金釵十二行，足下絲履五文章。」後人多誤使為金釵者十二行，不知一人獨插十二行金釵，古婦人髻非今比。〈（《稿簡贅筆》）〉
母在堂，乃稱舅為渭陽，得母自詛其親？〈（《雜纂》）〉
《列子》述孔子曰：「西方有聖人。」佞佛者以為指釋氏而言，皆妄也。《國語》姜氏曰：「西方之書有之曰：『懷與安實疾大事。』」注云：「《周語》誰將西歸，西方之人，皆謂周也。」予謂孔子果有是言，謂昔文王也，於佛何與？至王通直指佛為西方聖人，其學可知矣。〈（《坦齋通編》）〉
《周禮》：媒氏中春之月，令會男女，是月也，奔者不禁。此雖後世昏淫之主，亦無此法，曾是周公制禮而有是乎？予按古有聘則為妻，奔則為妾之言，以奔對聘，是明有奔之一說矣。意奔也者，當是草率成婚，若今鄙野小家之為，不能如聘者之六禮全備耳。蓋荒侵死喪，或孤弱而不能自存，必待備禮而需以歲年，則遲歸無時，男女之失所多矣。故先王通此一格，以濟大禮之窮，不待其既亂而為之所也。其曰令者，媒氏令之也，既有令者，非私合矣。不禁，不禁其闕禮也，豈誠逾牆行露之謂哉？不然，判妻入子且書之，遷葬嫁殤且禁之，而於佻達淫冶之私，反為之導引，豈理也哉？〈（《雲穀臥餘》）〉
國號上加大字，始於元，及明因之，以別於小明王也。其言大漢大唐大宋者，乃臣子及外國尊稱之詞，近見新安刻《曆祚考》一書，於漢唐宋及司馬晉皆加大字，失其初矣。〈（《湧幢小品》）〉
晉人有字父者，晉胡母輔之（字彥國）一日正飲，子謙之厲聲曰：「彥國年老，不得為爾將，令我尻背東壁。」又王濛美姿容，嘗攬鏡自照，稱其父字曰： 「王文開生如此兒耶？」有字夫者，呂後微時，嘗字高祖為季。有字叔者，袁種字其叔父盎曰：「絲能日飲幾何？」按《儀禮》，子祭父必稱父字，蓋古人冠而字之，敬其名也，乃知字為古人所重，不以為諱，明矣。今人諱名並諱字，非也。又生曰名，死曰諱，故廟諱曰諱，御名曰名。〈（《說儲》）〉
生名死諱，周制也，周人以諱事神，名終將諱之，然臨文不諱。近日士大夫文字中，稱生者之名，亦曰諱某，非禮也。〈（《綠雪亭雜言》）〉
偶閱《宋史》，陶穀本姓唐，以避石敬塘諱而改。然當時唐姓者，豈止穀一人，如唐景思者，敬塘時為貝州行軍司馬，歷事出帝，未聞改姓也。穀以逢迎取媚，其人品已見此矣，即改於晉代可耳。漢周宋易代之後，何不復耶？因思古人以避諱而改其名稱者，在當時或有所不得已，易世之後，相沿不改，甚無謂也！約略舉之，以恆山為常山，避漢文帝諱也。正月作平聲，避秦始皇諱也。以慶湖為湖，避漢安帝諱也。以虎林為武林，避唐世祖諱也。避漢明帝諱而蒯徹為蒯通，避司馬昭諱而以昭君為明妃，莊君平莊子陵避漢明帝諱，皆改莊為嚴。以唐太宗諱，凡世皆稱代，以宋孝宗諱，凡慎皆從謹，而慎德秀亦改為真德秀。若吳主女諱二十，至今猶以二十為念，時已過而不復，習而不察耳。自元明至今，偏名嫌名俱不諱，誠度越千古也。〈（《雲穀臥餘》）〉。
近時娶婦，新婦以帕或綾紗蒙其首，其禮不知起於何年。按《通典》，杜佑議曰：「婚姻王化，人倫之本，拜時之婦，《禮經》不載。自東漢魏晉，及於東晉，咸有此事。」按其議或時屬艱虞，歲遇良吉，急於嫁娶，為此制，以紗縠蒙女氏之首，而夫氏發之，因拜舅姑，便成婦。六禮悉舍合巹，復乖隳政教之大方，成容儀之弊法。由是觀之，蒙首之法，其傳已久，但古為失時急娶不備禮者而然，而今遂為通行耳。〈（《彙書》）〉
嘗閱《李氏刊誤》曰：「婚期雲來日婦於庭拜舅姑，次謁夫之長屬，中外故舊，皆當婦禮，通謂之客，故有拜客之名。今代非親非舊，皆列坐，而覿婦容，豈其宜哉？」〈（《懷秋集》）〉
世傳蘇子瞻有小妹，嫁為秦淮海之妻，而造為無稽之談以實之，皆妄。按《墨莊漫錄》云：「延安夫人蘇氏，丞相子容內也，有詞行於世，或以為東坡女弟，適柳子玉者所作，非也。」《菊坡叢話》云：「老蘇先生之女，幼而好學，慷慨能文，適其母兄程璿之子之才，作詩曰：『汝母之兄汝伯舅，求以厥子來結姻，鄉人婚嫁重母族，雖我不肯將安云？』人言蘇子無妹，卻有此詩。」然則子瞻固有二妹，一適柳子玉之子，一適程之才，而第非秦淮海耳。〈（仝上）〉
顏子推《家訓》云：「昔侯霸之子孫，稱其祖父曰家公，陳思王稱其父曰家父，母曰家母，潘尼稱其祖曰家祖，古人之所行，今人之所笑也。今南北風俗，言其祖及二親，無不云者，田裡猥人，方有此言之。淮北齊人，逮今幾七百年，稱家祖者復紛紛，皆是名家望族，亦所不免。家父母之稱，俗輩亦多有之，山簡謂年幾二十，不為公家所知，蓋指其父，非祖也。〈（《賓退錄》）〉
丈人謂之泰山。玄宗開元十三年，封禪於泰山，張說為封禪使。說女婿鄭鎰本是九品官，舊例封禪後，自三公已下，皆轉遷一階一級，惟鄭鎰是封禪使女婿，驟遷至五品，兼賜緋服。因大酺次，玄宗見鎰官位騰跳，怪而問之。鎰無辭以對，優人黃蟠綽奏曰：「此乃泰山之力也。」因此以丈人為泰山。余不以為然，當是泰山有丈人峰故耳。〈（《釋常談》）〉
唐宋人無有書狀元於己官銜之上者，逮元猶然，獨會稽楊維禎廉夫當元季書李黼榜進士，至刻之印章。蓋黼死節之臣，廉夫書之者，欲自附於忠節之後，其意固有在，且與黼相知，不忍忘也。後之人乃有效廉夫故事，書宋文公為王佐榜進士，謂佐足為文公重乎？惟誌書宜用此法，謂一榜之首，存之足以徵信也。〈（《湧幢小品》）〉
世說諸葛瑾為豫州，遣別駕詣台，語云：「小兒恪知謹，卿可以語，速往詣恪。」恪不與相見，後相遇，別駕喚恪咄咄郎君云。〈（《續釋常談》）〉
《唐•回紇傳》咸安公主下嫁可汗，上書恭甚，其言昔為兄弟，今為半子也。〈（仝上）〉
古者賓得主人酒則奠，一人舉酒酬地，故有祭酒之稱。惟祖道則主人自祭，今人席中皆行祖道之禮，誤矣。〈（《蘇譚》）〉
王右軍曾祖即丘子諱覽，祖侍御史諱正，故右軍書《蘭亭記》，覽字加才，它書正皆作政字，以示諱也。後人不知，相沿用之以為古，不知其於義無當也。又如唐人諱昺，以丙丁為景丁，諱淵，以殷淵源為深源。宋人諱恆，以田恆為田常，諱桓，以齊桓公為威公。諱貞，以王文貞旦、王文貞曾俱改為文正，其真諡文正者，范希文、司馬君實而已。在後世俱當訂改原文，而一切沿用，不知其非，何也？〈（《讀史訂疑》）〉
親傳業者為弟子，弟子復傳於人為門生。故《史記》曰：「七十二弟子傳。」而歐陽公為轉相授受者曰門生。〈（《群碎錄》）〉
太史公《夏本紀》自禹即天子位以後，雲帝禹，至於帝履癸，又曰帝桀。《殷本紀》自太甲書帝太甲，至於帝紂。《孔氏雜說》言二王亦得稱帝，引《史記•夏記》稱帝桀是也，何獨桀雲帝哉？《商紀》云：「周武王為天子，其後世貶帝號，號為士。」《索隱》曰：「按夏殷天子，亦皆稱帝，代以德溥，不及五帝，姑貶帝號，號為王，故本紀皆帝，而總曰三王也。」又譙周云：「夏殷之禮，生稱王，死稱廟主，皆以帝名配之，見《索隱》。」《國語》云：「玄王勤商，帝甲亂之。」又云：「商王帝辛大惡於民。」帝辛紂也，然而《易》曰帝乙，《書》亦曰帝乙，夏殷之稱帝，莫信於此。〈（《愛日齋叢抄》）〉
鄉人敘坐以齒，雖貴為卿大夫者，其居鄉亦皆謙退從厚，曰鄉黨莫如齒，不然，人必非之。考之《禮》，一命齒於鄉，再命齒於族，三命則不齒於族，此貴貴之義也。予嘗謂鄉之薦紳，同輩而序齒可也，苟非其人，而亦以齒尊之，不幾於失禮乎？藍田呂氏《鄉約》曰：「非士類者不以齒。」斯言為得之矣。〈（《聽雨紀談》）〉
春明門外，當路墓前，有堠題云：「漢太子太傅蕭望之墓。」有官見而怪之曰：「春明門題額正方，加之字可耳。如此堠直行書，只合題蕭望墓，何必之字？」唐有盧鴻一，取《屍子》鴻常一之義，而《通鑒綱目》書徵嵩山處士盧鴻為諫議大夫，誤以鴻為單名。注《三十國春秋》者，蕭方等，蓋方等佛經名，其弟名方諸、方知，而胡三省注《通鑒》，去等字為蕭方，此猶不知而誤也。至於方朔、葛亮，此何等語，而詩中往往見之，古人姓名，橫被削蝕者多矣，豈獨蕭傅？〈（《客中閑集》）〉
今登科錄敘其生之所自出，輒曰某處籍某處人，非也。舜生於諸馮，遷於負夏，卒於鳴條，以皆東夷地，故為東夷人。文王生於岐周，卒於畢郢，皆西夷地，故為西夷人，何嘗云某處籍某處人哉？四世而緦，已服窮而親盡矣，況四世而上焉者乎？猶曰某處人，無謂甚矣！或曰：「朱子閩產也，猶自稱新安，何也？」曰：「韋齋君本婺源人，因仕入閩，生文公，寓居建陽之考亭，其曰新安，不忘本也。」予先君渟懿公冕，吉安廬陵人，以公務至京，悅其山水之佳麗，因家焉。而予母郭氏歸之而生子，故予金陵產也，而稱廬陵者，不忘本耳。若世代既遠，而猶云云，豈不甚無謂哉？〈（《登科錄》）〉
