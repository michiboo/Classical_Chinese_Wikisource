
流寇起自崇禎元年，迄於明亡，大抵皆邊盜逃兵，土寇饑民，此撲彼興，不可勝計。始於王嘉胤，終於李自成、張獻忠，生民遭毒，良不可言。〈（《雞窗刺言》）〉
寇之毒也，萌於秦，延於晉，及畿南，蔓於豫、楚、蜀、江北，出沒秦、豫、楚、蜀，蹂躪無虛日，民遭菅刈，殺人八百萬，流血三千里，殆不啻焉。〈（《翦寇錄》）〉
群盜闖獻，麋爛天下，破城屠邑，迄無寧日。表而出之，俾考古者，知生民之不幸。〈（《嘯虹筆記》）〉
李自成米脂人，張獻忠膚施人，俱生於萬曆三十四年，二賊同庚，後四年，明烈帝生。〈（《翦寇錄》）〉
闖賊父守中禱子於華山，夢神以破軍星為之子，生自成呼為黃來兒。闖賊之禍，與黃巢大相類，黃巢播虐遍天下，後掘其祖墓，斬黃獸而巢滅。自成破雒後，聲勢日益張，朝廷密下秦撫汪喬年圖之。米脂令邊大受執自成族人，拷得其瘞地，入萬山中二百里，有李氏村，村旁聚葬十六塚中，一塚始祖也。相傳穴為仙人所定，有鐵燈，架醮火壙中，曰鐵燈不滅，李氏興。發之，有螻蟻數石，火光尚熒熒然。斷其棺，骨青黑色，毛骨被體而黃。腦後穴如錢大，中盤赤蛇，長三四寸，有角。見日而飛，高丈許，以目迎日色而吞咋者六七，顧眼射日，尚未開，反而仍伏。喬年殛膚骨並蛇，臘之以聞，後矢著闖目，舉事無成，亦與巢同一結局。〈（《貞勝紀》）〉
李自成妻韓氏，故倡也，縣役蓋君祿與之通。自成殺淫者，偕李過亡命甘州。後妻邢氏，又與高傑通，高傑竊之以降。潼關原之敗，妻女為官軍得。張獻忠瑪瑙山之敗，妻女九人，被擒者七，淫掠之報，已見當身矣。〈（《溶沚集》）〉
流寇所至，必先有鳥集如鴨，此鳧徯之先見也。〈（《政餘筆錄》）〉
多盜之鄉，婦子望夕陽則反鎖，走陷萊間睡熟，率為狼齧足，或負兒女去。〈（《怡曝堂集》）〉
獻賊少從軍，隸總兵王威，犯淫掠當斬，別將陳洪範來謁，力救之。威不得已，斬其黨十七人，鞭獻忠百，免亡關中為盜。獻忠天性凶黠，然進思舊恩，每飯必祝之，數語其下曰：「陳總兵活我。」刻旃檀為洪範像，事之。後知官軍中有陳將軍，喜曰：「此豈吾恩人耶？」詗之良是，乃選名姝，賚美珠文幣以進曰： 「獻忠向蒙公一言以免，有大恩不及報，公豈遂忘之耶？今遇於此，天也，願率所部降，隨馬足自效。」降後，熊文燦撫馭失宜，復叛去。〈（《綏史》）〉
流寇初起，三邊總督楊鶴獨主撫賊，出險，遂橫不可制，是流賊之禍，鶴始之也。闖賊將擒，督師大學士楊嗣昌謂圍師必闕，漫開函谷一道，闖逸出，遂毒不可收，是流賊之禍，昌終之也。前後誤國，可謂是父是子。夫兵法變化入神，豈容拘泥？先設三伏，然後開圍，如盛彥師之殲李密，庶乎可也。若嗣昌直是解綱縱虎，豈合陰符？〈（《嘯虹筆記》）〉
楊鶴之於神一魁，給賞花紅，鼓樂迎導，索劄副則予以官，求安插則定其境，奉之惟恐不及。有潼關道胡其俊者，賊獨頭虎已出其境，追送九十萬錢，名曰饋贐。又因其索酒篝梁肉，傳致給之。當賊初起，輕胡廷晏之安坐不擊，謂此吾省城賢主人，關中傳以為笑。〈（《綏史》）〉
中部城南有橋山，松柏甚茂，為黃帝葬衣冠處。隆坊斗大一城，上僅容趾，民丁不滿二百。吳御史甡至，激勸守城，又捐俸為浚濠堡。駐公館頹屋三楹，日夜坐臥一破桌上，天雨則枕衾皆濡，所從門書幾十五人，與同居處。炮火箭鏃，時時照射，城中誓必死，以勵將士，九月始復中部，擒首獻俘。〈（《憶記》）〉
秦寇半出官兵，官兵與戰，率皆其識面親鄰，矢石間相與語言，有泣下者。賊輒遺所掠牛驢，及老幼病殘脅從之人，恣官兵俘殺報功，謂之打活仗。〈（仝上）〉
甲戌晉中有三大夥賊，一名活地草賀宗漢，一名顯道神高加討，一名鄉襄人劉浩然，各以千萬計，屯聚汾相平陽要害。前撫院撫之，給劄予廩餉，歲費金錢累萬，而實分投出境，焚掠如故。〈（仝上）〉
永樂既都北京，令山東、河南、江北諸郡衛所各軍，春秋兩班，赴京部科點驗，發京營一體操練，以習軍士之勞，省徵調之煩，壯京師之衛，備邊隘之防，法甚善也。其後分發近邊築工，折其半納班價矣。又其後皂親駙馬侯伯有墳工，輒乞恩請班軍，以數千計，皆折價入橐矣。領班官歲斂軍士金錢入京，募人應點，本軍遂不赴京，大失祖宗之意。崇禎末年，流寇紛起，上屢行停免，而地方殘破，軍人十忘八九。〈（仝上）〉
清澗孟長更於本處石油寺，日則讀書，夜則點燈抄寫。鄉人訛傳長更在石油寺，若黃巢造兵書作反。長更不能自白，恐官司捕之，遂倡眾作亂，眾號點燈子，或曰點燈子，即趙四兒。〈（《寇志》）〉
乙亥正月，吳御史甡密諭安插官龔能訪諸賊名號，各營可用，間得其平日相疑情狀，乃手書朱帖，諭某有私稟，欲殺某出獻，時不可失，虛爵賞以待久矣。如是者數封，令誤投其營，果猜懼。一日有手提渠賊劉浩然首級，赴轅門報明者，給劄重賞，營眾駭散，分投活地草、顯道神營者甚夥。復為問牒，諭道神營，言頃報功者已給殊賞，爾營亦多有其人。又言某欲圖謀出降狀。顯道神大疑，於二月離巢出掠，率眾東下。乃懸重賞犒軍，出師追至忻代山中，賊首持大棗棍，立馬大呼曰：「我顯道神也，敢來決戰。」虎大威一箭正中其喉，僕馬獲擒，諸賊披靡。殺七百餘級凱旋。顯道神死，舁至忻州，驗其狀果猙獰，所持棗棍重三十餘斤，長九尺。軍士言：馬上舞之，若猛獸撲人，銳不可當，往日與戰，為所擊斃者甚多。〈（《記憶》）〉
乙亥交城縣北皆山，東連太原，西接邊徼，盜賊出沒不測，兵至則遁，路險不可窮追。乃檄趙民懷追剿近邊一帶土賊，而疏請耀薛敏忠交城守備，於山中要害處達堡砦領兵守之。賊出沒皆在吾兩眼中，發兵追擊，多擒獲者，賊不獲逞。〈（仝上）〉
河南流賊張甚，謀欲渡晉，吳甡檄縣道與將領分泛嚴防，兵不足，節以沿河一帶村民，給衣甲旗幟，往來上下不絕。賊望之，皆以為兵。除夕語眾軍曰：「年節恐軍士酣飲離次，為賊所窺，此數日夜更宜嚴惕，過此無虞矣。」賊果是夜呼噪至，我軍寂然，度相逼，則發炮擊之，傷者甚眾，至明乃止。次日賊遍滿山谷，然終不得渡。〈（仝上）〉
流賊破鳳陽，殺戮之慘，天地為黑。有縛人之夫與父，而淫其妻女，然後殺之者。有驅人之父，淫其女以為戲，而後殺之者。甚至裸孕婦於前，共卜其腹中男女，剖而驗之以為戲；一試不已，至再至三者。又甚至以大鍋煮油，擲孩子於內，觀其跳躍啼號，以為樂者。又甚至縛人於地，生刳其腹，實以米豆，牽群馬而爭飼之。取人之血，和米麥為粥，以餵馬驢，使之腹壯而能衝敵者。所擄人子女百千，臨行不能多帶，盡殺而去。或殺人而間以蘆葦薪木堆城下，縱火焚之，令穢氣煙焰，薰逼城上，守兵立仆。〈（《明季遺聞》）〉
賊陷鳳陽，鳳陽無城郭，賊大至，留守朱國相，千戶陳宏祖、陳其忠巷戰死。賊焚皇陵，樓殿為燼，燔松三十萬株，殺守陵太監六十餘人。縱高牆罪宗九十一人，焚留守分司府廳五百九十四間，焚鼓樓龍興寺六十七間，毀民房二萬二千六百五十二間。殺知府顏容暄等官六員，失印二夥，武官失印二十夥。殺武官四十一人，殺生員六十六名，陵牆班軍二千二百八十四名，高牆軍一百九十六名，精兵七百五十五名，操軍八百餘名。賊渠列幟，自稱古元真龍皇帝，恣掠二日。太監盧九德，總兵楊禦蕃以川兵三千救鳳陽，南京兵亦至。賊奔，以筵篿卜於神祠，不利，刳神像而去，趨廬州。〈（《寇志》）〉
賊圍六合，聚稚子百十，環木焚之，聽其哀號，以為笑樂。又裸婦人數千，詈於城下，少有愧阻，即磔之，攻三日而去。〈（仝上）〉
賊潁穎州，時州人之為守禦者甚豫。有韓進士者，別業在城外，一樓高可瞰城，眾議去之，韓不可。及賊至登樓，雨射城上，故城守者一隅缺，賊坎而登，城遂陷。然韓父母妻子亦皆見屠，明季進士勢重可笑。〈（《太白劍》）〉
徐太史致覺、銓部致章兄弟為諸生時，賊破城，大徐抱幼女匿城上窩鋪，餓一日矣。忽賊入民樓，擄財物，得一囊，乃麵餅也，怒而擲城上，遂得食不死。次日聞賊稍歸營，急出城，一賊則已尾之，踉蹌奔空宅中，入床下。忽又一人入，大徐方懼，旋聞其人慘號聲，賊已亂槊刺其人死。乃知亦為賊所逐，逃床下求免，賊刺之，誤以為即大徐也，遂得免。小徐遇賊，急躍入城河，賊以矛刺其喉，僅離寸許，不中。賊灣其身欲中之，則岸崩若將陷狀，如是數四。賊以不能刺徐也，慚甚而去，小徐復登岸走，遂免。〈（《棣園夜話》）〉
廬州城下一丐者，猝遇賊，即投身火水中。一賊怪其人不出，為繞水俟之。丐忽躍起，掣賊足入水；賊倉卒莫知所為，竟死丐手。太守吳公賞之，旌為奇功。〈（《太白劍》）〉
賊將入桐城時，火光連數十里。一老人通不經意，賊至自扶杖出見，與絮語平生窮苦狀，謂不足備主人。賊笑曰：「汝苦若此，何必久住世間為？」笑而殺之。又一翁赴其戚屬家，其家方洶洶出避，翁罵曰：「汝曹一出此室，立碎矣，正當需乃公，為而居守。」其家避未竟而賊至，翁立見殺。〈（仝上）〉
乙亥賊逼桐城，營城東，及夜城上炮如號，賊誡其屬曰：「趁此少睡，但聽城上聲息或偶寂，須急起作備。」近日又言若遇數十人，或百人，則直前薄之，彼一人動，眾立亂矣。若七八人或十數人，則謹避之，此必骨肉肝膈之能相死者。兩語皆拔自賊中者言之，其用意頗入微。〈（仝上）〉
乙亥賊破桐城時，嘗晨持一美婦，磔之東門橋頭，時乘城者俱見之。後拔自賊中者言，此婦以先一夕見賊，賊欲汙之，婦怒取案上酒盂提破賊，而賊恨之，不令速死。其磔必於東門橋，欲眾辱之。〈（仝上）〉
邑陶衝驛之側，婦某氏，當倉卒時，與其田主婦數輩，同匿一空室。其主人婦賢，婦素德之。亡何，望見賊騎至，眾皆泣。某氏曰：「無恐，第明日收我屍於某處耳。」因獨出門，若將他奔者，賊執之，問內有人否，婦曰：「無之。」又問此間有騾馬何處，婦對某家有之，賊令為導行。少頃至所約死處，度室中諸人已得脫，乃曰：「我一女子，何知騾馬處？」因具道所以。一賊頗義之，又一賊竟刃擊之。明日覓者至，尚能少作聲，始死。又賊至小龍時，居民迫渡一水，折其橋。賊至，擄得予家一人曰某者，令治橋。某曰：「我一人活，將眾人死乎？」遂遇害。〈（《孑遺錄》）〉
賊丁丑之趣桐城也，大眾盡奔，有劉道者，年七十，獨身當柵門，橫矛大呼，白髭盡張如蝟磔。賊數十騎不敢前，更回馬從他道以入。道從容還，負其店主人一老媼，走匿舍後山，從山頂望塵起，尤齧齒頓足，其氣直欲吞賊，世何嘗無壯士哉？是為正月十日，予以是夕奔俠山，予房弟兆已先在。予曰：「賊易與耳，但鄉人積為威劫，若夜擾之，必得所欲。」兆曰：「諾。」明日往見所善伍生，議皆合，少年多願從者。遂前跡賊，得之王氏宅，時賊醉且就睡矣。而所將諸少年，膽中怯，未至賊百步許，輒大噪。賊倉卒得為備，然兩生尤前鬥，凡殺馬十餘匹，賊被槍者數人。自是賊氣少折，每經里中，輒相戒備兩生。〈（《太白劍》）〉
獻賊及革裏眼、老犭回犭回、左金王諸賊，屯應霍間，四十八寨。擄掠男婦，有逃者獲回，捆馬上，遊各寨遍，人各加以刀箭，乃殺死。〈（《鵬升集》）〉
有張席之者，運司吏也，陰賊善謀，所交遍群不逞，又工術數。一日方食，忽放箸曰：「事發矣！」亡何，南部捕牒至而張已亡，及賊犯中都廣陵，獲二牒云：「為張王所使，通約龔徐兩家者。」張即席之也。於是眾始知席之去為賊吏，因捕得龔徐兩家，皆伏法。所謂龔徐者，龔十三、十四、徐二咸也。十三浙之龍遊人，以拳勇知名，常白晝殺珠賈，人不敢詰。其弟十四亦強有力，遇事輒為前鋒。此兩人橫廣陵中二十年，所居華屋美姬，視公卿家。二咸者，本泰州諸生，從泰來家運司之側，與十三兄弟為死友。每圖一事，龔以悍，徐以狡，其力能作使諸惡少及衙門用事者，無所不極意。至是聞賊且逼，徐忽操小船泊江渚，十三兄弟部所黨弄兵，倡言備兵，實謀應賊也。蓋三人皆故交席之，非前覺，事不可知矣。然徐奴視其父，父常訟之官，官不問。節婦宋氏，有殊色。徐計奪其節，婦自殺，官亦不問。又領司吏某家，見其女，屬媒致意；時女已許字人，吏懼，買他女似女者以獻。徐久覺其詐，中以危法，此官為中之也，又不止不問而已。最後奪諸生某之妓，主憤甚，實其惡於學使者凡款百餘，僅從薄罰，妓終不返。十三常冒比部舍人檄徵浙憲千鍰，事覺繫獄，殺其獄卒以逃。及後來廣陵，人皆知之，直指使者亦常少逮治之，不竟也。〈（《太白劍》）〉
嘗行定遠道中，遇押送宗人入高牆者楚藩也。凡男女二十人，入一小轎，其小如棺，橫木貫之，以攔其胸。旁為小孔，通飲食。有一人從孔中告饑甚哀，送者怒，立起碎轎，執其人捶之，至腦裂脅折而死，棄之去。蓋一馬奴與同來甚久者，心痛其事，為人言之。又時行李止一肩，二十人共之，問其故，蓋所資甚富，所經有司遞送，用夫數十人。因過某鈔關，榷關者某主事，心涎焉，以搜獲夾帶禁物為名，遂盡有之。尤可怪者，流賊犯中都時，獨不犯此牆。〈（仝上）〉
盱眙令蔣佳禎，西粵人也。盱眙故無城，賊間至，令送其母渡河，置泗州，與訣曰：「兒不得為母有矣！」謁直指以印付之，直指雅知令賢，挽其行。令奮曰：「佳禎受命天子，令盱眙，盱眙之外無寸土，是令死地也。」遽拂袖去。所素團練鄉兵若干人，望見令渡河歸，皆冒死來聽命，遂共前擊賊。賊見其有必死意，頗畏之，且前且卻。令自度終不免，問其下曰：「邑百姓逃盡乎？」曰：「盡矣。」令太息曰：「吾民倖免，若等可即散。」獨一門子、一皂隸痛哭不忍舍，卒共赴敵死。令既死，其民哭之，如哭其私，今祠之。〈（《志忠傳》）〉
林聞頂云：「鳳陽自兵火之後，十載不聞雞聲。」郝炯卿亦云：「六安州男子俱無右手，誠可恨也！」〈（《怡曝堂集》）〉
六合再破時，寇聚眾將坑之。忽有令免死，人斷一手。爭先伸臂，無言痛者。〈（仝上）〉
賊最畏總兵曹文詔，其兄子標將曹變蛟，更驍勇，時為之謠曰：「軍中有一曹，流賊聞之心膽搖。」文詔自隸馬世龍麾下為軍鋒，入秦。四年春，擊賊栗園，大勝，又克河曲，斬賊一千五百餘。六月斬王嘉胤。是年冬殲點燈子。五年春，擊殺可天飛、郝臨庵、獨行狼，八月又敗賊甘泉。六年春，斬代賊千五百級，又敗賊榆杜，又斬陽城賊千餘級。乃因小故，陷以他事落職。二年及復予官職，氣益銳，雖屢立功，八年五月，卒戰死於真寧，賊遂益無所憚。詔弟文耀陣沒忻州，變蛟亦善戰多功，後松山不食死，一門沒王事，曹氏稱最。〈（《懷秋集》）〉
熊文燦庸鄙無能，駐節襄陽，於後圃種蔬，日用數十人灌溉。時旱，郡邑申文祈雨。文燦批文云：「園蔬茁茂，禾苗何以獨枯？不過奸民為逋糧地耳。」左良玉謀於巡按林銘球，巡道王瑞旃欲誘執張獻忠。文燦曰：「殺降不祥。」力庇之，乃移其營於城內。〈（《明季遺聞》）〉
廬江某氏兄弟，夢其祖曰：「寇至矣，急買某空宅，當免難。」如其言，僅存門樓而已。寇至，兄弟避其地，四顧無藏身處，登門樓，各臥板上。賊屠城，以槍擊板，塵撲目，仰見板中裂漏天光曰：「無人。」遂去，後兄弟皆貴顯。〈（《棣園夜話》）〉
曾於蘇州遇一老，自言少年一斗粟劫入帳中，攻某城，掘塹七層。眾賊方患無策，一斗粟令曰：「限來日午時破城。」城上人聞且笑之。次早驅新降官兵數萬為前鋒，賊自後逼之，擠人馬填一塹，又渡一塹，比破城，日方午。〈（《嘯虹筆記》）〉
劉宗敏者，藍田鍛工也，有勇力。自成嘗離其大營，偕宗敏步入道旁叢祠中，惟孩兒軍張鼐者從，賊中所稱小張侯也。自成知宗敏亦有歸命意，太息曰：「人言我有天下分，若盍卜之於神，吉即從我，不則亟殺我以降。」宗敏曰：「諾。」納其刀於腰，再拜三投之，皆吉，起而殺其兩妻曰：「吾今死生從若矣。」軍中將士亦有殺妻子願從者。〈（《綏史》）〉
當戊寅之冬，穀人親見李自成以兵敗，從數十騎過穀城。獻忠與之飲酒，半酣，獻忠撫其背曰：「李兄盍亦從我降而僕僕奔走乎？」時獻忠已有異志，自成仰而嘻曰：「不可。」獻忠乃資其衣馬以去。穀人皆以之尤文燦曰：「若使主兵者調度得，宜彼且縛交通規則自效矣。」〈（仝上）〉
瑪瑙山之戰，獻忠妻敖氏高氏被獲，而高氏手提一嬰兒，諸將盛為之飾，欲以居奇，能得獻忠要領。閣部楊嗣昌處之襄陽獄中，並其黨潘獨鼇及前所執敖氏之兄，與養子惠二者，同繫襄陽獄。襄陽太守王承曾年少佻易，每晚囚薄呼名，悅敖氏高氏之豔，托以問賊中事，笑語頗洽。獄吏多與賊通者，潘獨鼇等得以脫桎梏，飼酒肉，往來不復禁，防禦頗疏。嗣昌以獻忠飄忽，常移文為戒。承曾笑曰：「是詎能飛去耶？」未幾獻賊破襄陽，潘獨鼇毀狴戶，偕敖氏高氏出。〈（仝上）〉
獻賊有美僮名子孩子，時年十八，技武絕倫。常與黃靖南對陣，甫出戰，僮遽飛矢中其手，黃幾敗陣。怒甚，伏兵擒之，愛其勇，欲令降，僮不應。侯笑曰：「聞賊夜臥汝腹上，本鎮亦能撫汝，何不速降？」僮堅不允，絕其食死。〈（《柳軒叢語》）〉
史翁嘗遊曹州，述二事：其一有諸生行市上，為一少年擠之泥中，生怒叱之。明日少年將數人，縛生於途，更抵生家，召其妻子曰：「令汝好作訣。」遂殺生，四分其屍，復與其家約，不得哭，及成服，犯者視此，其家謹如約。其一有召兩人傭工者，傭始難之，至則令掘地為坎，坎成，語傭曰：「此汝兩人臥處。」遂生瘞之。〈（《太白劍》）〉
楊一鶴為成都推官，登峨嵋山，有僧踞佛坐，睨楊而笑曰：「汝猶記下地時，行路遠歸，哭數日夜，吾撫其頂而止耶？」楊追憶兒時語，大驚，禮拜；臨別囑曰：「我鳳陽人，三十年後，見汝於淮上。」楊之為淮督也，得賊信，治文書亟，而僧薄暮擊軍門鼓，稱峨嵋萬世尊致書於楊。遲以詰朝請見，僧大詫曰：「過今夕不及救矣！」質明索之，不知所在，發函得七言詩四首，其一勸早遁，二則西市語也，三四為國亡讖。楊臨死合掌，稱「好師傅」。〈（《誅巢新編》）〉
大康伯張國紀之祭告鳳陽祖陵也，於乙亥九月初十日，從黃河舟行，路經單縣，為牟文綬戲下將官。吳尚文等二千人，白晝陳兵遮阻口，索過關銀一百兩。國紀不從，眾兵毀棄欽頒香帛，殺死水手校尉多人。〈（《綏史》）〉
欽天監博士楊永裕投賊，自詡有異術，能任自成取天下，請發獻王梓宮。俄大聲起山谷如雷，懼而止，分兵掠潛江京山諸縣。〈（仝上）〉
近山蓋樓如堡，內穿大井，積天石，周填以土十尺，四穿炮眼。上下用壯士二三十名守之，衣食堵禦之具，無不備。樓旁無附麗，雖大富貴家，其內人皆抱孩赤，挈壺餅，梯以上下。賊過而睨之，率勿攻，攻亦不利，頻年禦寇死守。〈（《怡曝堂集》）〉
賊沿江下，將至荊州，有某總兵病，其子督兵，前鋒步卒五十人過城下，見城盡閉，向沙市呼曰：「予官兵也，飯我，當為殺賊。」父老渡小舟送米來，步卒以鐵兜牟為炊，人挾弩矢百，皆傅毒藥。既飽食，父老去，悉伏狹道葭蒹中，兩岸皆深水。賊早過往劫新市，嘿紀其隊數。已而日將西，賊皆厚獲返，或挾女子馬上，或衣紅歌笑。回營指城上道府詬罵，復從狹道歸將盡，只剩一隊五十人，曰可出矣，排狹道上，五人為隊，既發矢，後五人復前，毒弩亂射如雨。賊渠百人，人馬盡死水中。賊訝其渠久不歸，拔營去。官軍開啦逐之，只柴煙係幟，樹杪懸羊擊鼓而已。是役也，以步卒五十，殺賊渠百，某總兵得奇功。〈（《嘯虹筆記》）〉
襄陽監司與某郡守城外江上募軍，有一舞雙刀者，刀法精妙，但見一片白影，不見其人。監司甚喜，欲與雙糧。郡守叱曰：「爾大膽，敢欺本府乎？爾優人也，曾於某時，本府署中扮劇非耶？刀法乃花拳，何濟實用？」其人惶遽退。一人攜一長竹插於地，自下而升至頂，於竹上舞棍；觀者方呼噪，竹忽折，其人飛身十數丈，舞棍不息。人攜一小傘，一大扇，平步到江岸，張其傘扇，踹水面如實地。監司擊節，皆與騎糧。郡守曰：「良是，但欲先帶回署，授以策略，然後用之。」 監司許諾，郡守帶署中，嚴刑拷掠，搜其身，得賊劄付，果流賊諜也，立斃之杖下。〈（仝上）〉
豫撫常道立招撫闖塌天等，闖塌天本名劉國能，性至孝，就撫乃奉其母命也。庚寅六月，左師遺之圍獻於瑪瑙山，獻食盡，分兵抄糧，不得者殺之，賊卒多降。左使國自刎死，其妻先死，其子方八歲，自解所帶小刀刎死。過天星即惠登相，亦賊中最悍者也，後降官兵。乙酉左師能將之前行，詐稱糧至，獻開營延入，國能大破之，擒其妻孥，與徐以顯、潘獨鼇等，送襄陽獄。後守葉，闖賊破城南下，登相猶大斥其非，不肯從。〈（《知寇子》）〉
流寇六股圍黃陂，令李鑒閉城堅守。城內半徽民，李令徽民出油米，使民守陴。每陴燃二炬，五人守，每一更，令一人睥睨，互易至曉。善鳥銃若僅七人，分守各城，銃無虛發。命諸生監時臨城巡警，多設黃傘旂幟於城頭，若尊官者然。夜巡城以杖擊地，作撻人狀，夜行面生者，輒擒之。賊知守備嚴，且無內間，圍半月，皆引去。〈（《羅他山記》）〉
漢口兩岸村落，各二十里，商舶千艘，女妓千餘班，簫鼓徹夜不絕，流寇至，無一存者。〈（《政餘筆錄》）〉
河北之謠曰：「鄴台復鄴台，曹操再出來。」賊羅汝才自號曹操，而天下大亂。〈（《異錄》）〉
李自成困車箱峽，幾成擒矣，詐降陳奇瑜。瑜輕賊，心詫大功可立，許之。賊一出棧道，放手殺掠，復不可制。噫！獻賊之降而復叛，誤於熊文燦，闖賊之詐降而叛，誤於陳奇瑜。參之肉其足食乎？〈（《債俠志》）〉
獻忠初為小賊，號黃虎，後為賊帥，稱八大王。嘗偽為官兵，駐南陽之東關，以詐取宛城；門未啟，而左良玉適至，疑而召之，獻窘逸去。良玉同副將羅岱追及，射之，矢著其眉心，又射貫其左手中指於弓靶上。兩馬相及，良玉抽刀劈其面，血流被甲；孫可望力前格之，得逸，逃至府城。左追剿之，一晝夜行七百里，至穀城又破之，乃降文燦。獻忠在穀城，嘗指其瘢語人曰：「此左將軍南陽時創我也。」〈（《雞窗剩言》）〉
闖賊初攻汴梁，相傳為總兵陳永福之子，射一箭傷目。獻賊敗，為豫將羅岱射之中額，然獻賊因是時降，而永福至癸未年，竟降闖。〈（《雅堂集跋語》）〉
十四年正月，闖破洛陽，殺福王薦於俎，雜鹿血和酒飲之曰：「福祿酒。」二月獻賊破襄陽，襄王被執。獻忠坐玉堂下，屬之酒曰：「吾欲斷楊嗣昌頭，嗣昌在蜀，今當借王頭，使嗣昌以陷藩伏去，王其努力盡此酒。」遂害之。二藩同時陷歿，最為慘酷，賊鋒益熾。〈（《知寇子》）〉
福王神宗愛子，母鄭貴妃專寵，就國日，海內全盛。上所遺稅使礦使數十人，月有奉，日有進。廣南明珠，滇黔丹砂，空青寶石，豫章磁，陝西異織文毳，蜀重錦，齊楚金礦銀礦，他搜括嬴羨億萬計。各人主私財，入貴妃掌握，擬斥十之九以資王，富厚甲天下。及賊逼，援兵之過洛者，口語藉藉，或詈道中曰：「王府金錢百萬，厭梁肉，而令吾輩枵腹死賊乎？」南大司馬呂維祺在城中苦勸王，王不為動。未幾洛陽破，王之血肉，且為闖之福祿酒，況財寶乎？賊入王府，珠玉貨賂山積，裝縑囊負任，以入盧氏山中，發王府中及倉粟，大賑饑民。〈（《綏史》）〉
開縣之敗，賊盡出蜀入楚，獻賊至當陽，令汝才與鄖治相持。自以輕騎，一日夜馳三百里。未抵襄陽，先遣劉興秀等二十八騎，偽為官軍，持軍符令箭，日晡叩城門曰：「督府調兵。」守者合符信，啟關入，夜半從中起，放機橋，納賊眾，城陷。〈（《知寇子》）〉
十二月陷承天，賊遣偽將王克生掘顯陵求寶。偽陽武知州張聯奎多備鍬鋤，獻策求歡。賊方舉事，風雷大作，晝晦。聯奎見金甲將手持金瓜，當頂一擊，即昏迷跌地，口鼻流血一夜而死。聯奎宣城諸生，其妻何氏，因以貌，都為賊所執，守節不從，慷慨遇難者也。克生去不知所在，眾賊驚散，闖大懼，遂不敢動。〈（《明季近聞》）〉
獻賊犯漢陽甚急，武昌賀相逢聖因長吏徐學顏入見楚王計事。王命中人出高皇帝分封時金裹交椅一曰：「此可佐軍，他無有。」逢聖哭而出。賊至，王被俘而沉之江，妃自殺。獻忠見庫金百萬，歡曰：「有如此而不設守，朱鬍子真庸兒也！」〈（仝上）〉
武昌未破前一月，有異人呼於市曰：「一群豬，屠伯至矣。」楚宗最橫，遇亂亦最酷。〈（《異錄》）〉
賊破黃梅，焚掠慘甚，余家世業，俱為流賊劫燒一空。先一日援剿將官，邀余孫時朗及曾孫承祖出城飲，得保其命，典中死者五人，可知明季兵與賊未常不相通也。〈（《先曾祖日記》）〉
闖賊三圍汴梁，城中饑甚，推官黃澍以閉糴，日斬米儈於市。一日署中馬死，命分肉，內丁人一斤。有悍僕欲倍之，分者不允，怒曰：「會須啖汝肝腦。」 分者笑曰：「好兄弟，奈何一至是？」割二解擲與之，悍僕低頭拾取，分肉者遽起，砍其頭，死，眾僕即前，欲分其屍為食。澍聞之，對天跪曰：「速殺我，分飽汝儕腹。」眾乃惶怖謝罪，遂埋悍者屍，不許食。又澍內人方食肉包，忽見人指頭，驚發病死。〈（《嘯虹筆記》）〉
汴京有散人褚生，精數術，言不可曉，事後輒奇中。前一年，別所知，將自沉於河，力挽之，不肯止，笑曰：「明年今月今日，此中人盡如我。」人咸怪其狂愚，已而果驗。〈（《綏史》）〉
崇禎壬午，寇圍大梁，張舉人林宗勸當事密檄左良玉趨大梁，背北城而陳，通黃河一線以為餉道。又當令陳永福兵列城外，勿聽入，入則城中餉竭，勢且民與兵俱盡，皆不聽。寇暫卻，或諷之曰：「盍去諸？」林宗曰：「死則死耳，奈何去以為民望乎？」圍城五閱月，日夜拮據行間，汴人倚之，皆守死不去。水灌城，背負其先人神主，抱詩文稿三尺許，登木筏。鄰求登筏者益眾，林宗不忍卻，移筏就之。筏且沈，乃移筏登屋，屋上人垂綆相接。林宗耄且乏食，數上下者久之，水大至而沒，次子允準及門生文大士皆從焉。長子允集泅水至西城請救父，罵賊而死。幼子允集憑浮木，依老僕婦，棲屋上，垂兩日夜。老婦餓，欲啖之，急附浮木，順流下，得渡舟以免。林宗之門人周元亮行求得之，撫恤其家，而林宗之遺骸，故汴撫高平仲斂而葬之柳園。〈（《列朝詩集》）〉
一賊巡營嚴密，人不得逃，逃者謂之落草，磔之。且連營百里，竟日不得越，禁行囊勿藏白金精兵，許攜妻子。戒旁漁生子，棄弗育，收男子十五以上，四十以下為兵。一精兵容私從為之主，從掌械司磨執爨，少者十餘人，駝驢少者十餘，載過城市，不令處室廬，寢興一單布幕。製綿甲，紉綻至百層輕厚，矢炮不能入。一兵卒，馬三匹，冬則掠茵褥，藉其蹄，曰恐惡寒也。剖人腹為之槽，馬沒此鋸牙思噬，若虎豹。軍止即出較騎射，曰站隊，及晡方畢，夜四鼓蓐食以聽令。所過值崇崗絕阪，騰而直上，毋得旁逾。水惟黃可阻轡，淮泗涇渭，人皆翹足踞馬背，或抱鬛緣尾，呼風而前。馬蹄所壅閼，水為不行。下流淺不盈尺，步兵褰裳徑涉，臨陣列馬三萬，名三堵牆，前者返顧，後即殺之。戰久不勝，馬兵佯敗，迫之則步卒之伉健者，長槍三萬，擊刺若飛，馬兵回合，無孑遺矣。其攻城也，束手降者，不殺不焚。守一日殺十之三，二日殺十之七，三日屠。殺人束其屍為燎，謂之打亮。城將陷，步兵萬人，周堞下防，縋城者馬兵徼於外，承其隙，巡之。張獻忠至殘忍，所攻城，一門陷，則一門可逃。自成若覆舟於海，無噍類。諸營校所獲，馬騾者上賞，弓矢鉛銳者亞賞，卷帛次之，珠玉為下。〈（《綏史》）〉
闖賊向汴梁百道攻城者七晝夜，周王出庫金五十萬，資守陴者，特懸賞有殪一賊者，予五十金。士鉤籍大呼擊賊，後雖為賊決河所淹，王卒未罹賊毒手。〈（仝上）〉
賊破夔，擁老少江畔圍殺，天忽昏黑，大雷雨。獻賊怒曰：「咱老子欲殺人，天不肯耶？」燃巨炮向上擊之，雷雨遽止，殺人如故。〈（《豹班集》）〉
賊殺蜀人之慘，割手足曰瓠奴，分夾脊曰邊地，槍其背於空中曰雪鰍，置火城以圍數百小兒，見奔走呼號以為樂，曰貫戲。剖孕婦之腹，抽善走之脛，碎人肝以飼馬，張人皮以懸市。〈（《塗原疏抄》）〉
蜀太醫院有舊制銅人，獻賊以楮幕其關竅，召諸醫考其針砭，有一穴差者立死。〈（《綏史》）〉
御史王孫蕃疏曰：臣聞賊破張秋，止住二日。劉元斌兵住三十七日，掘地拆牆，細細搜掠，凡民間埋藏之物，盡數獲之，東省有賊如梳，兵如篦之謠。班師回日，除主將車載並每扛人人一抬，不計其數，外印一人，頭軍俱四五，驢馱不等，是為何物？迨抵京而正陽門鋪戶緞，一二日間買盡，各兵俱蟒衣綾錦，肆行長安，萬耳萬目，共睹共聞，此則擄掠之明證也。元斌曰：殺良擄婦無其事，臣聞殺良非為割級也，一家有銀錢，則擄殺一家，一村有富室，則擄殺一村，玉石俱焚，慘烈於賊。至所擄男婦，每一兵似六七名口計，沿途掠民米畜，供其食用。恐一齊入京，駭人觀視，將婦女半留近京一帶地方，而陸續搬取，於時紅紫遍滿京城，見今賣為娼者，不可勝數。〈（《雄縣志》）〉
朝天關獲成都諸生顏天漢等，通表自成。獻賊怒，以為闔境俱反，詭稱開科，用軍禮發遣，諸生不至者，孥戮盡殺之西門外青羊宮，凡二萬二千三百人，棄筆墨成丘壟。先廬州府城最堅固，賊不能破，顧以學使者徐之垣試士至。賊偽拔書囊筆，襲儒衣冠，以入夜破其城。〈（《嶽半主人偶編》）〉
朱服遠遙授部郎，丁亥守曲靖郡，城破，不屈，為川逆刖手，不食而死。二兄賓遠任陸涼州，己亥城破，投崖而死。兩亥伯仲相繼歿，真不愧先榮祿公之教矣。潮音哭有詩云：「誓守封疆伯氏擒，忠魂碧血晝陰陰，賊非莽操奸何毒？地處滇黔禍更深；一死以酬君父志，此生不負聖賢心！於今身後孫連舉，節孝根芽萬里森。」紫兒哭有詩云：「禍及全滇丁亥春，垂髫小侄朱歸閩，百年同祖荊三[1234]，萬里離鄉父一人；亂後音書今始見，生前忠義此時真，欲知浩氣乾坤滿，斷臂投崖血尚新。」〈（《座右編》）〉
闖賊破西安，張國伸首倡僭號，覬作賊相，又為誘文太僕之室鄧夫人進之。鄧江南令族，知史書，工詩，國伸以為必見幸。自成故重太僕名，怒曰：「若同輩不能庇其伉儷，而行媚我。」叱國伸斬之，禮鄧而歸之家。〈（《快心傳》）〉
丘東周陝西前衛人，都司掾也。賊陷城，矢志欲刺賊，假持屯田冊，詣端履門，賊黨問之，東周答曰：「投屯田冊。」遂引至賊帥前，知志不可遂，乃大罵不屈。賊曰：「此醉人也。」扶之出。復罵曰：「自古豈有盲賊為天子者，會見汝屍磔萬，吾何醉之有？」賊去其衣，縛置柵前。罵如前，眾賊抉其齒，罵至死方止。〈（《陝西通志》）〉
吳奎之妻張氏，初時賊兵至門，見氏姿容美麗，遂倚之為居停。及知其欲逼己，急伏水，故向淺處，賊既沮而去。於是復起收淚，往尋其夫，道險人稠，無從即覓；中途相遇，而賊騎驟衝，復致相失。歸廬獨自掩門，已有預從竊入者，強淫之，無計為拒也。賊寢熟，遙聞叩門聲，心知夫之歸也，潛啟以入，遂與其夫共以刀刺賊死。於是蒼蒼茫茫，拾賊資物以逃。倏有井，頹然有水盈尋，今而後得死所矣，非復向時伏淺水意也。奎立阻不可，復泣曰：「妾前日所以偷生者，慮君之饑寒失所，不獲一訣生死，帳然！不料猝遇狂且，致成淫行，失節之愆，竊為郎羞；縱君不見罪，妾奈何顏偷生？幸不復以妾為念！」投井死。〈（《古處齋集》）〉
李自成多購蘄黃人為間，或攜藥囊蓍蔡為醫卜，或談青鳥姑布星家言，或為緇衣黃冠，或為乞丐戲術，或為肩挑買賣，或為皮鐵雜藝，分佈江皖諸境，覘伺虛實。甚至癸未會試，於路邀截赴京舉子，說透打合，為之夤緣中式，以作內應。以故破城之日，雲合響應，一呼咸集，人竟莫測所從來。如某某登癸未榜，文甚佳，亦賊代通關節者。〈（《懷秋集》）〉
甲申三月，京城破，徽賈守緞肆，與妻妾共謀飲砒霜酒。二流賊遽入，夫躲天窗板上，見賊抱其妻妾於膝，妻斟毒酒大碗自飲。賊笑曰：「盍與我共醉乎？」妻不答，妾解意，遂滿斟二碗進賊，仍取琵琶彈以侑。俄而二賊倒，妻亦倒。夫急下殺羊，以血灌妻，妻活，以先傾之酒毒尚輕也。拖二屍沉於後河，閉門靜避，竟免於難。〈（《甲申忠義傳》）〉
賊破城，常縛多人，令童子操刀殺戮。少有畏懾，即刃童子。有黠悍者，遂以善殺為樂，上下馬如飛，殺人如刈菅，名之曰孩兒軍。〈（《雞窗剩言》）〉
東國土強，三牛成具，乃可負犁。牛為賊所盡，直齊馬價，所存什一。大水之後，牛觸寒盡死，憫此孑遺，天不可籲，為之奈何？〈（《怡曝集》）〉
流氛殆十餘年，每日西墜，則赤氣竟天。禎季月亦如之，迄乙酉夏，而赤祲俱消。〈（仝上）〉
明初有十八子之讖，又云十八孩兒天上生。成化中，有李龍子者，結一中官入宮，中謀不軌，事發伏誅。識者以宋太祖取淳風舊本，亂其次第，李繼宋者，乃李亞子繼朱梁之讖；然相傳崇禎甲申，南京乾清宮陷，忽現一碑，上有云：「一小又一了，眼上一刀丁戌攪，平明騎馬入宮門，敢在皇極京城擾。」則又知亡明之為闖也。〈（《異錄》）〉
甲申二月大學士魏藻德夜聞刀兵聲，入其寢。三月初舉家聞哭泣，藻德又夢騎龍飛天，妄自私喜。闖賊破京勒餉，與方岳貢俱被拷夾，藻德自勒死，嶽岳不食死。陳演夢登高台，四望不見人，占者曰：「高而無民也。」俄而闖賊擒去，極刑榜掠，獻至銀三萬兩，金三千兩，珠三斗，拶夾至死。均之死也，何如早死數日？〈（《忠義錄》）〉
崇禎十二年九月，命大學士楊嗣昌以原官兼兵部尚書，督師討流寇，賜上方劍，宴於平台後殿上，手觴嗣昌三爵：賜以詩云：「鹽梅今暫作干城，上將威嚴細柳營，一掃寇氛從此靖，還期教養遂民生。」書用黃色金龍蠟箋，厚如指甲，長四尺餘，闊一尺六七寸，字大二寸餘。後一行署云：「賜督師輔臣嗣昌。」又二行署云：「崇禎十二年九月。」前鈐御筆之章，引首一寶，上方中書一押，大體似明德二字合成者，鈐一表正萬邦之寶。〈（《孤見籲天錄》）〉
明熹宗在位七年，帑藏懸罄。嘗將累朝所鑄銀甕銀碗尊鼎重器，輸銀作局，傾銷充餉，故餉銀多有銀作局三字者，此人所共見也。甲申春，廷臣請動內帑。夫內帑惟承運庫耳，錢糧解承運庫者二：一曰金花，二曰輕齎。金花銀所以供后妃金花，及宦官宮妾賞齎。輕齎銀以為勳戚及京衛武臣俸祿，隨進隨出，非如唐德宗私庫聚而不散者比。野史乃謂城破，大內尚有積金十餘庫，不知十餘庫何名？承運庫外，有甲乙等十庫，貯方物者也。天財庫，貯錢者也。古今通籍庫，貯書畫符券誥命者也。東裕庫，貯珍寶者也。外東庫亦貯方物，無金銀也，庫盡此矣。城破，惟東裕庫珍寶存耳，安有所謂十餘庫積金，而紛紛謂懷宗不輕發內帑，豈不冤哉？〈（《崇禎遺聞》）〉
甲申李賊自關中奔襄陽，其眾尚十餘萬，分為四十八部，居武昌五十日，改江夏為瑞符縣，設偽令，運銅炭，鑄永昌錢。謀奪舟南下，取宣歙，曰西北雖不定，東南詎再失之？將發而陰霾四塞，暴雨烈風，旗槍盡折。乃以四月二十四日，改由金牛、保安，走延寧、蒲圻，沿道恣殺掠，過通城。〈（《綏寇經略》）〉
癸未冬，張獻忠蹂躪湖南，甲申正月，率眾寇蜀。秋八月甲子，陷成都蜀王至澍，率家眷自沉於井。內江王至淥不屈死，總兵劉佳胤走死浣花溪。巡按劉之渤，成都推官劉士斗，華陽知縣沈雲祚，被賊不屈，死之。蜀府長史鄭安民，內江教諭姚思孝相繼死。獻忠入城後，大索全蜀紳士，至成都謬之。敘州在籍太常寺卿尹伸，及給事中吳字英，並不屈死。崇慶知州王勵精聞會城陷，即朝服北面，再拜登樓自焚死。丙戌年九月，入順慶府屠之。獻賊自言是歲有大劫不利，欲獨入武當山修行，俟劫運過，當復橫行天下。乃營於西充縣之鳳凰山。時肅王兵至，獻忠乘馬登高望之，猝遇前鋒，一矢而殪。及舁屍至，猶張目瞪視，於是斬首刳心，心色絕黑，時十二月十一日也。先是童謠有生於燕子嶺，死在鳳凰山，不謂獻忠應之。其埋屍處叢草如棘，誤觸之，輒成大癰；又嘗有黑虎噬人，人皆遠之。〈（《蜀難敘略》）〉
獻賊在川，偶沾疾，對天曰：「疾愈當貢朝天蠟燭二盤。」眾不解也。比疾起，令賊斫婦人小足，堆積如二山，將焚之，必欲以最窄者，置於上，遍斬無當意者。忽見己之妾足最窄，遂斫之，灌以油，其臭達天，獻大樂。〈（《酉皋外集》）〉
張獻忠過梓潼，夢文昌帝君儆之，寢而欲祭焉。令士人為祭章，稍通文，獻賊不解，輒殺之，蜀名士，一時被禍甚慘。既屢易不屬獻意，獻大聲曰：「咱自做；自念，爾輩書之。」其文曰：「咱老子姓張，爾也姓張，為甚嚇咱老子？咱與你聯了宗罷，尚饗！」至今川人常言其事。〈（仝上）〉
成都東門外，沿江十里，有鎖江橋，橋畔有回瀾塔。萬曆中，布政餘一龍所修。張獻忠破蜀後，登塔見成都城池宮殿，曰：「不利於城。」命毀之。修築將台，穿地取磚，至四五丈，得一古碑。上有篆書云：「修塔餘一龍，拆塔張獻忠，歲逢甲乙丙，此地血流紅，妖運終川北，毒氣播川東，吹簫不用竹，一箭貫當胸。漢炎興元年，丞相諸葛孔明記。」後獻忠以一箭死，殆知簫不用竹，乃肅字也。〈（《異錄》）〉
獻賊之仇視川人也，先屠儒，繼屠民，並欲屠川民之為兵者。在諸將中，多用川民為兵，無加都督。劉進忠將執之，而坑其眾。計未成，漏言於閽者，一軍聞之，俱逃。會本朝大兵至漢中，進忠因而歸命，王問以獻忠所在，進忠曰：「在順慶之金山鋪，為西充鹽亭之交境，去此千四百里，疾馳五晝夜可及。」獻忠以進忠守朝元關，殊不意有大兵前驅至而未信，進忠已入營中，與善射者俱，而指示之曰：「此獻忠也。」發一矢中額，訝曰：「果然！」逃伏積薪之下，執近侍詢之而得，乃曳出斬之。〈（《誅巢新編》）〉
乙酉四月，李自成過通城，命四十一部先發嚴行，無敢返顧者。通城有九宮山，一名羅公山，山有元帝廟，山民賽會，以盟謀捍衛閭井。自成止以二十騎殿，又嗬其二十騎止於山下，而自以單騎登山入廟。見帝像伏謁，若有物擊之者，不能起。村人疑以為劫盜，取所荷鍤碎其首。既斃而腰下見金印，且有非常衣服，大駭，從山後逃去。二十騎訝久不出，跡而求之，則已血肉臠分矣。〈（《綏史》）〉
金駕部鉉於壬午七月晦日，讀《邵子記》，其後曰：「甲申之春，定我進退，難遇時外，而向內退，若若衷遠，而勿滯之外，止三時遠不卒歲，優哉！優哉！遮沒我世。」及甲申死難，人始見之。〈（《三垣筆記》）〉
一隻虎名李錦，闖族弟也，偽稱亦眇一目，冀與闖相似。闖死於西塞山之左右，與興國州人寸磔。親弟某（號三千歲），與偽田侯、張侯、李侯，尤百戰中鴛鶩之徒也。兵分二十營，營有總。初過荊州，州人以計維其妻子，銜之，乃破澧州常德，繇松滋渡江，燒荊門夷陵，直逼荊州，齧指誓曰：「旦夕破荊州，州破留男女三尺以上者，全隊戮之。」盛火具攻城，城垂垂四角圮，男女號於陴，見萬騎自東方雲合，拍手大呼曰：「救至矣！」語賊，賊不之信。俄而十四騎殺入賊老營，盡麋爛，積屍高與城齊，左右中三路驍騎並集。賊乃棄前朝傳國之璽（璽方各五寸高殺五之一）並妻子舟車驢馬，一切輜重攻守之物，走當陽，未食，大兵前後邀之。闖賊弟李與田吳張侯伯等，率頭目百餘人，步數萬人，伏道乞降。一隻虎以殘騎間道匿大山，又追至襄陽界，邏者傳其列帥乃歸。四月初一日發荊州，大兵繇陸，余隨馬餘二侍郎繇水，泊漢陽府三里坡。十日遇大風雨，舟觸岸盡破，袱被宿岸邊；又五日而大兵至漢口，余乃入。〈（《怡曝堂集》）〉
南都之詔至武昌也，楚撫何騰蛟以劍自隨曰：「社稷之安危在此，若不開讀，此身有付三尺劍耳。」會左良玉腹心盧鼎力勸其拜詔，事乃定。及良玉從黃澍之謀東下也，以騰蛟不從，謀劫取其印。騰蛟急解付家人，令速出城，毋為所得。良玉令四將守之，逼與偕行；騰蛟至漢陽門，乘間投江，順流十里許，至竹牌門，遇一漁舟救之起。登岸視之，則關帝廟，而懷印出走之僕亦在，相視大驚喜，亟覓漁舟，不知所之。〈（《綏史》）〉
順治三年丙戌正月十日，張獻忠在川，復檢各衛軍，及各營新兵，年十五以上者殺之。各路會計所殺衛軍七十五萬有奇，家口不計，兵二十三萬六千有奇，家口三十二萬。自成都北威鳳山起，至南門桐子園，綿亙七十餘里，屍積若喬嶽。十六日乃出偽令，命孫可望曰：「將軍等分道出屠川民，兵得男手足二百雙者，授把總，女倍之。官以次進階，童稚手足不計。」可望等或日四五城不等，所遇幼男女投之水火，或棄道旁，襯馬足，或擲空中，以刃迎之為戲。不計幼，止計壯男女手足，寅出酉還，比賞格有逾十倍者，獎以為能。有一卒日殺數百人，立擢至都督，嗣後賊營公侯伯甚多，皆屠川民積功所得也。五月回上功疏，可望一路殺男五千九百八十八萬，女九千五百萬。文秀一路，殺男九千九百六十餘萬，女八千八百餘萬。定國一路殺男七千九百餘萬，女八千八百餘萬。能奇一路。殺男七千六百餘萬，女九千四百餘萬。獻忠自領者，名為御營老府，其數自計之，人不得而知也。又有振武南廠，七星治平，虎賁虎威，中廠八卦，三奇隆興，金戈天討，神策三才，太平志正，龍韜虎略，決勝宣威果勇等營，分剿川北川南，約不減可望等所殺之數。而王尚禮在成都，復收近城未盡之民，填之江中，蜀民於此，真無孑遺矣。〈（《見聞隨筆》）〉
獻忠將北行入陝，惡其黨太多，曰：「吾初起草澤，從者五百人，所至無敵。今日益多，前年出漢中，為賀珍所敗。非為將者習富貴不用命，即為兵者，有所貪戀，懷二心。吾欲止留發難時舊人，即家口多者，亦汰之，則人人自輕，便所向無阻。」汪兆齡從臾之曰：「恐兵知而先噪奈何？不若先立法責之，各將軍都督等，多置邏者，以伺察營伍。有偶語者，及微過，俱置之法，並連坐，如此則殺之有名無覺者矣。」密議已定，諸營尚未知，猶習故態，角射酣酒縱博，嬉笑怒罵如平時，邏者至，輒收治自誣服，並及其家。是日所殺，即十餘萬人，於是人人惴懾，無敢出一言者。邏者無所得，乃於夜或逾垣穴壁，入伏溜下，及床第幃幕間竊聽；但有笑語，即躍出收繫，並其家。賊嗜殺出天性，偶夜靜無事，忽云此時無可殺者，遂令殺其妻及愛妾數十人，惟一子亦殺之。令素嚴，人無敢諍者。晨興召諸妻妾，左右以告，則又怒其不言，舉左右奴隸數百人，悉殺之。嘗怒目視一童子，辟易，病二日死，其殘虐如此。又禁不得私藏金銀，至一兩者，家盡誅，十兩者生剝其皮。人或沉井中，或窖幽室，搜獲亦按連坐法，告捕者，即以其家妻妾馬匹給之。於是豪奴悍婢爭訟其主。偽總兵溫自讓延川人，不忍無辜戮其下，棄妻子，夜率所部百餘遁去。獻忠自引驍騎追之三百里，自讓脫走，所部兵俱自殺。他如偽右軍都督米脂張君，用八卦營汝州王明振武營，麻城洪正隆隆興營，涇陽郭胤三奇營，鳳陽宋官永定營，合肥郭尚義三才營，山東婁文幹城營，六安汪萬象援剿營，寶雞彭心見決勝營，周尚賢定遠營，張成中敞營，萬縣杜興文英勇營，黃崗張其在天威營，開封王見明龍韜營，麻城商元及志義天、討金戈、神策、虎威、虎賁、豹韜、虎略等營總兵失其名，俱以搜刮無功，坐徇庇誅逆剝皮死，並其家口部落，盡斬於南河。獻忠動剝人皮，剝皮者從項至尻，刻一縷裂之，張於前如鳥展翅，率逾日始絕，有即斃者，行刑之人坐死。〈（仝上）〉
獻忠開科取士，會試進士得一百二十人，狀元張大受成都華陽縣人，年未三十，身長七尺，頗善弓馬。群臣諂獻忠，咸進表疏稱賀，謂：「皇上龍飛首科，天下奇才為鼎元，此實天降大賢助陛下，不日四海一統，即此可卜也。」獻忠大悅，召大受。其人果儀表豐偉，氣象軒昂；兼之年齒少壯，服飾華美，獻忠一見大悅。左右見獻忠欣悅，又從旁交口稱譽，以為奇士，古今所未有。獻喜不勝賞，賜金幣刀馬至十餘種。次日大受入朝謝恩，面見獻忠，左右文武，復從旁譽其聰明學問，及詩文字畫，一切技藝。獻忠愈喜，召入宮賜宴，諸臣陪宴，歡樂竟日。臨散遂以席間金銀器皿，盡賜之。次早大受復入朝謝恩，叩首畢，諸臣復再拜曰：「陛下龍飛之始，天賜賢人，輔佐聖明，此國運昌明，萬年丕休之象。陛下當圖其像，傳播遠方，始知我國得人如此奇異，則敵可不戰而服矣。」獻忠大悅，遂召畫工圖其形像，又大宴群臣盡歡。群臣席間又極口稱譽獻忠，復賞賜美女十人，及甲第一區家丁二十人。次日獻忠坐朝，文武兩班方集，鴻臚寺上奏：新狀元午門外謝恩畢，將入朝面謝聖恩。獻忠忽嚬蹙曰：「這騾養的咱老子愛得他緊，但一見他，心上就愛得過不的，咱老子有些怕看見他，你們快些與我收拾了，不可叫他再來見咱老子。」凡流賊謂殺人為打發，如盡殺其眾，則謂之收拾也。諸臣承命，即刻使將張大受綁去殺之，並傳令將大受全家外，所賜美女家丁，盡數斬戮，不留一人。〈（《張獻忠亂蜀始末》）〉
梅村氏曰：「記死節者，不以日月為斷，先北都以殉主也。」《春秋傳》曰：「君為社稷，死則死之。」國亡與亡，臣軌之大者也。次豫豫台使者，銜命博訪，幸以其人傳焉，思宗其知之矣，故重之也。自秦晉以下無錄；非無錄也，曰時迫矣，不及於錄也。然則記死節者，必以其錄乎？曰有則核而詳，無則存而略，有錄焉而不必核者矣。君子之於前朝也，殘編舊翰，繹而出之，敢謂弗核乎？無錄而存焉者寡矣。吾懼今日存之，而後日失之；其或今日失之，而後日又存之，則繼而出者，吾庶幾望之也。北都以禮臣表忠之疏為鵠，而緒聞佐之，表忠之正祀諸臣者尚矣。附祀武臣，則盡以遇害死者，附祀文臣無一二臣遇害者乎？舍一二臣無遇害而不祀者乎？若是者宜改，曰不忍改也。內臣亦可以正祀乎？曰《春秋》之法，善善長長，何可以閽？故略而不書。舍死事北都，無可書者乎？《春秋》信以傳信，疑以傳疑，緣人之喜怒以為傳書，其疑太甚，且俳而不經，故略之也。豫以御史蘇京優恤之疏為鵠，而緒聞佐之，自一命以上，建祠致祭，且加恩於其家，嗚呼！勸忠之道備矣。北都破而群臣何可以不死？則猶恨乎死之少也。御史之所列也，將累數以徵於書；今在錄者四十一人，盡於此乎？曰闕文也，其書半軼而不存，以視乎秦晉楚蜀，其猶為半也已。秦之書少保，其可風乎？將軍死綏，真寧之一戰也，又終之以榆林。秦事武臣為烈，孫尚書死渭南矣。或曰陝縣之潰可乎？謀人之軍師國邑，敗則死之，成敗利鈍天也，可不謂之忠與？夫晉京師之蔽也，於太原則書之，於寧武於宣，大書矣，不再書死乎？晉弗係乎晉者，尊京師也。紀江北者，為國難乎？曰前此矣，前此曷為乎書？曰追書也。楚之於武昌也，以故相則書其官於承天也，以獻陵則書其地於永州也。以全三王，則書其事，死同書不同也。若蜀則麋爛矣，何可以書？何可以書者，不勝書也。嗟乎！北都之表忠也，豫之優恤也，以蜀視之，可勝歎哉！然天下之不勝書者，又不獨乎蜀也。
△正祀文臣
東閣大學士工部尚書，贈太傅，範文貞公景文〈（宇質公，吳橋人，癸丑進士，歿龍泉巷古井，妾亦自縊）〉。
戶禮兩部尚書，兼翰林院學士，贈太保，倪文正公元璐〈（字鴻寶，上虞人，壬戌進士。遺語家人曰：「必大行殮方收吾屍。」古文正從未有以贈死節者，倪公之弟請曰：「曾子云得正而斃，孟子云順受其正，何必不諡死節者？」於是並劉詹事之譏亦定）〉。
左都御史，贈太保，吏部尚書，李忠文公邦華〈（字懋明，吉水人，甲辰進士，縊於文信國禍中）〉。
兵部侍郎，贈太子少保，王忠端公家彥〈（字遵五，蒲州人，壬戌進士。守德勝門時，聞陷，自投城下，不死，自縊）〉。
刑部侍郎，贈尚書，孟忠貞公兆祥〈（字肖形，交河人，壬戌進士。守正陽門，死於門下，妻劉氏亦死）〉。
左副都御史，贈左都御史，施忠介公邦耀〈（字四明，餘姚人，己未進士，飲藥死）〉。
大理寺卿，贈刑部尚書，淩忠清公義渠〈（字茗柯，烏程人，乙丑進士，盡焚其生平著述，絕吭死）〉。
太常寺少卿，贈兵部右侍郎，吳忠節公麟徵〈（字磊齋，海鹽人，壬戌進士。麟徵初登第，夢一人乂手向背，吟文信國「山河破碎水飄絮，身世浮沉雨打萍」 之句，問之途人，云是隱士劉宗周，時尚未識宗周。當城陷時，有祝孝廉淵者，以奏保宗周，被逮留京師，公之故人也。臨命召祝至，酌酒慷慨告以前夢乃絕。其事甚奇）〉。
左春坊左庶子，贈禮部左侍郎，周文節公鳳翔〈（字巢軒，山陰人，戊辰進士。「碧血九原依舊主，白頭二老哭忠魂」，公之臨死，詩以遺其親者也）〉。
左春坊左諭德，贈禮部右侍郎，馬文忠公世奇〈（字素修，無錫人，辛未進士。以司經局印授其僕，焚朝衣於庭，北向闕拜，南向遙拜其母而絕）〉。
左春坊左中允，贈詹事府正詹，劉文正公理順〈（字湛六，杞縣人，甲戌殿試第一名，居鄉有名。賊李岩，其同邑也，掌箭遣人護之，聞已死，乃拜哭去）〉。
翰林院檢討，贈少詹事，汪文烈公偉〈（字長源，休寧人，戊辰進士。書於壁曰：「夫婦同死，節義成雙。」）〉。
太僕寺丞，贈少卿，申節湣公佳胤〈（字素園，永平人，辛未進士，投井死）〉。
戶科都給事中，贈太常寺卿，吳忠節公〈（字和受，新昌人，戊辰進士）〉。
御史贈太僕寺少卿，陳恭湣公良謨〈（字賓日，浙江鄞縣人，辛未進士，原名天工）〉。
御史贈太僕寺少卿，陳恭節公純德〈（字澹玄，湖廣永州人，庚辰進士）〉。
御史贈大理寺卿，王忠烈公章〈（字芳洲，武進士，戊辰進士，守城。巡城至阜成門，賊已扳堞上。賊持刀說降，公力叱之，賊刀築其膝，遇害）〉。
吏部員外，贈太僕卿，許忠節公直〈（字若魯，如皋人，甲戌進士）〉。
兵部郎中，贈大理卿，成忠毅公德〈（字潛民，懷柔人，辛未進士。公以鴆酒哭奠梓宮，賊露刀脅之，不為動。母與妻同死，子九歲，又撲殺之，然後自殺）〉。
兵部主事，贈太僕寺少卿，金忠節公鉉〈（字伯玉，京師人，戊辰進士。鉞初以駕部巡皇城，每過御河，輒流連不能去，歸語其弟曰：「我一見御河，若依依不忍舍，何也？」竟投河死）〉。
大同巡撫，贈兵部尚書，衛忠毅公景愛〈（字帶黃，韓城人，乙丑進士）〉。
宣府巡撫，贈左都御史，朱忠莊公之馮〈（字勉齋，大興人，乙丑進士。初總兵王承胤誘宣人降賊，會居庸總兵墨雲瓦至，之馮宣言京師將發兵剿宣人之應賊者，已而刑牛馬與承胤盟。賊至，承胤開門降，之馮死）〉。
進士贈河南道監察御史，孟節湣公章明〈（字伯昭，忠貞公兆祥之子，癸未進士）〉。
△正祀武臣
太傅新樂侯，贈太師恆國公劉忠壯公文炳〈（字淇筠，其先海州人，以靖難功為和陽千戶。籍在丘，後遷宛平。瀛國公應元之孫，新樂伯效祖之子。寇急，上於萬歲山騎射，文炳與駙馬鞏永固日侍左右，受手詔，諭勳戚出家丁巡緝京師，無應者。及外城破，上曰：「能為朕一巷戰乎？」兩臣對曰：「今止臣等親隨數騎耳，其何以戰？」上曰：「至是耶，朕志決矣。不能為太祖高皇帝守社稷，當為死社稷耳。」於是君臣向哭。城破，侯與駙馬各殺數十騎，見第中火起，下馬投井，顧其影乃戎服，曰：「此軍容，不可見皇上地下。」索冠服不得，得他冠而小，裂之乃得冠，遂投井死）〉。
惠安伯贈太師，進侯張忠武公慶臻〈（永城人，闔門自焚死。長子左都督承胤，次子承志，冒難南歸）〉。
襄城伯贈太子太師，進侯李貞武公國禎〈（襄城被執，見自成不屈，言烈帝宜葬以帝禮，太子諸王不可殺戮。自成從之）〉。
駙馬都尉贈少師，鞏貞湣公永固〈（大興人，以黃繩縛子女五人於柱閤門，自焚曰：「帝甥也，不可辱賊。」）〉。
太子少保左都督，贈太保，劉忠果公文耀〈（新樂侯文炳之弟，守外城永定門。外城破，馳至渾河收兵，見內城破，哭曰：「天乎！文耀在外城不即死，以內城必能守，得一見皇上請罪耳。不知如此！」乃著一板於井旁，曰：「太子少保文耀死處。」）〉。
三關總兵，贈太保，周忠武公遇吉〈（三韓人，破城日，擐甲運矛，策馬入中堅，手刃巨賊百餘。矢撇甲如毛，身中數十槍而死）〉。
少傅左都督，劉公繼祖。
△正祀諸忠婦女
成忠毅德母贈淑人張氏〈（忠毅初以直節為烏程所忌，下獄，淑人廷對，慷慨有丈夫風。京師陷，忠毅跪母前，而哭曰：「吾知汝意矣。汝死，吾何可不同難乎？」乃相繼殉）〉。
周忠武妻贈夫人劉氏〈（劉氏縱火先焚其居，跨馬灣弓，率家僮巷戰，從辰至未殺傷千人。矢絕然後赴火死，家僮無一人降者。賊恨之，屠寧武城，凡殺三十餘萬人。又曰劉夫人勇過遇吉，弓之強一軍莫能挽。率健婦百人上一樓，賊至，射死賊數百人。矢盡，百婦人死者亦遇半，夫人舉火焚樓死。遇吉有子數歲，健丁五百人，夫人以其子屬之曰：「能衝賊出，為都督全此子，幸也。」五百人巷戰死，並子俱沒，無人降賊者）〉。
金忠節鉉母贈恭人章氏〈（年八十）〉。妾王氏。
汪文烈偉妻贈恭人耿氏〈（文烈與耿恭人飲酒，題詩於壁。其縊也，恭人在左，乃復下曰：「不可亂夫婦次序。」其從容如此）〉。馬文忠世奇妾贈孺人朱氏。李氏。
劉文正理順妻贈孺人萬氏。妾李氏。陳恭湣良謨妾贈孺人時氏。
新樂侯劉文炳母太夫人杜氏〈（太夫人新樂伯效祖妻也。三子文炳、文耀、文炤。事急，夫人服命服登樓，懸孝純皇太后像，召文炳妻王夫人並李夫人、吳夫人至，拜哭曰：「太后恩深，自此不得報矣。」於樓上作數十繯曰：「大家一處死。」命積薪其下，死即焚之。謂文炳曰：「爾疾馳去殺一賊，猶快我。」謂文炤曰：「爾不可從死，瀛國太夫人在，當奉之。」有曰：「且劉氏不可無後。」城破，皆就縊。杜六縊，李九縊，不絕。或勸李投井，曰：「同一樓死，杜太夫人命也。吾可獨異耶？」瀛國正以甲申三月為八十誕期，賊信甚急，上猶賜金幣。其後瀛國卒以壽終。文炤居江南，劉氏訖不絕）〉。

△附祀文臣八人〈（除孟節湣公改入正祀外）〉
保定巡撫兵部侍郎，贈尚書徐公標。
兵科給事中，贈太僕少卿，顧公鋐。
工科給事中，贈太僕少卿，彭公鋐。
貴州道御史，贈太僕少卿，俞公志虞。
大名副使贈右副都副史，朱公庭煥〈（字中自，甲戌進士）〉。
金忠節鉉從死弟錄。
戶部郎中，贈太僕卿，徐公有聲。
寧武道王公胤懋〈（霸州人，辛未進士，與總兵周遇吉同死）〉。
四川道御史趙公鋐〈（昆明人，被執不屈，遇害）〉。
河間知府方公文耀〈（福建人，庚辰進士）〉。
大同督糧郎中，朱公家仕〈（係兵備）〉。
順天府推官，劉公有瀾。
通州知州張公經〈（蜀人，庚辰進士）〉。
：又有順天府訓導孫順〈（桐城人）〉，高攀桂〈（靜海人）〉，張體道〈（聞喜人）〉，閻汝茂〈（南宮人）〉，徐蘭芸〈（永平人。以上俱貢生）〉。
：野史有光祿署丞於騰蛟，副兵馬姚成，中書宋天顯、滕之祈、阮文貴，經歷張應選、毛維、張順天，知事陳貞達，儒士張世禧，及二子懋官備考。
△正祀諸生二人
長洲縣生員，贈翰林院五經博士許琰〈（字王重，望亭懋柳園人）〉。
布衣贈中書舍人湯文瓊。
：又有順天諸生曹肅〈（與其弟時家闔門盡節）〉，大同諸生李若葵〈（一家九人自縊，題曰一門全節）〉，肥鄉諸生宋湯齊，郭珩，王拱宸〈（於甲申四月倡義，為張汝行所殺）〉，又雞澤諸生殷淵〈（於甲申五月倡義，遇害於廣平西之廣平山，應補入）〉。
△附祀武臣
成國公朱公純臣〈（思宗危急時，傳朱諭至閣，命成國提督內外諸軍，托以東宮。會閣臣已出，遂置之几上，純臣不知也。城尋破，李自成得之，故純臣被殺）〉。
定遠侯鄧公文明。
武定侯郭公培民。
陽武侯薛公濂。
永康侯徐公錫登。
鎮遠侯顧公肇跡。
西寧侯宋公裕德。
懷寧侯孫公維藩。
彰武伯楊公崇猷。
宣城伯衛公時春〈（投井死）〉。
清平伯吳公道周。
新建伯王公先通。
安鄉伯張公光燦。
右都督方公履泰〈（係南和伯方一元之子）〉。
錦衣衛千戶李國祿。
：此南中附祀武臣也，尚有武臣應祀，祀而未及者，應補入。
遂安伯陳公秉衡。
保定侯梁公世勳。
豐城伯應襲李公開先〈（皆被執不屈死）〉。
大同總兵朱公三樂。
昌平總兵李公守鑅。
都督周公鏡〈（係烈後之弟，夫婦同自縊）〉。
錦衣衛僉事田弘祚〈（自縊死）〉，田弘謨〈（被殺，皆戚臣宏遇之弟）〉。
援剿總兵劉應昌〈（隸南樞史可法標下，賊急，率兵勤王。至揚州九龍橋文信國祠下，聞變，望闕遙拜，投橋下死）〉。
：野史有錦衣衛官王國興、李若珪、高文采〈（附載）〉。
△正祀內臣
總督京營太監王公承恩，諡忠湣〈（隨先帝自縊）〉。
前司禮監太監李公鳳翔，諡忠壯〈（破城自殺）〉。
△附祀內臣
王公之心，高公時朗，褚公憲章，方公正化，張公國元。
：京師陷後，賊黨偽制將軍劉芳亮，以三月二十四日攻陷保定，闔郡死。
光祿寺少卿張公羅彥〈（大書官爵姓名於廳事之壁，驅妻妾幼女及子婦於井，而後自經。有三犬守之不去，噬一跣足，戚絕其拇。賊大駭，乃埋之）〉。
觀政進士張公羅俊〈（羅彥之兄，守東城樓。城陷，從眾中擊賊，手刃脫，兩手抱賊，拇賊耳，血淋滿口笏間，大呼：「我進士張羅俊也。」聲不絕）〉。
諸生張君羅善〈（有勸之走者，不可，語兩兄曰：「我家有忠臣，豈可無義士？」遂投井死）〉。
武進士張公羅輔〈（初謀保伯兄憒圍出，羅彥不從。城陷，羅輔射賊，殺數十人。矢盡，乃馳馬橫刀砍賊。賊圍之，裂屍死。張氏兄弟五人，惟羅喆出亡，幸以免）〉。
監察御史金公毓峒〈（毓峒守西城，城陷，一綠衣一道毓峒入三皇廟，毓峒奮拳擊賊仆地，自負監軍御史印投廟前古井死）〉。
保定府同知攝府事邵公宗元〈（宗元與羅彥先定城守事，而後太守何公至，何以印讓宗元。宗元守最力，��徒坎下城，攜印走，罵賊被殺，手持印不解，賊斷兩指挾印去。）〉
保定府太守何公復。{〈（太守初授任，城已危，自知必死而入，因城守先定，故不受印，以讓邵公。城將陷，西北樓火發，公奮氣親升西洋炮，囚墜，遂焚死）〉。
後衛指揮劉公忠嗣。忠嗣妻毛氏，子婦王氏，忠嗣妹。
楊千戶妻劉氏，忠嗣女劉氏〈（忠嗣與宗元羅彥實主城守事。先城未破，於二十三日，手以弓弦逼諸婦女自盡，身仍登陴抗賊。城破被執，賊索印，忠嗣怒叱吒，奪賊刃，殺兩人。力盡受縛，剜目劓鼻死）〉。
左衛巡捕指揮文公運昌，妻宋氏〈（運昌與忠嗣同守城，城陷，夫婦投井死）〉。
邠州知州韓公東明，子仲淹〈（東明具衣冠，望闕拜畢，辭祖先，投井。仲淹射賊，墜城死）〉。
平原府通判張公維綱〈（罵賊不屈，被殺）〉。
舉人高君涇〈（死於水）〉，孫君從範〈（被殺）〉，張君爾翬，同妻唐氏死。
貢生郭鳴世〈（手擊賊死之）〉，諸生賀誠〈（衣巾同妻女死）〉，何一中同妻趙氏死。
王之珽同妻齊氏，暨三子二女俱死，韓楓同妻王氏死。
又內臣方公正化，故保定總監。城將危，奉命復至，守甚力，賊將上，以頭觸城，大哭，為亂兵所殺，已見內臣附祀中。
工部都給事中尹公洗，舉人劉君會昌，貢生王聯芳，諸生王世琦。
◎豫
文臣自督府以下死事者四十一人。
三邊總督傅宗龍死於項城〈（十四年五月死於闖）〉。
陝西巡撫汪喬年死於襄城〈（十四年十一月死於闖）〉。
保定總督楊文嶽死於汝寧城南三里店〈（十五年閏十一月死於闖）〉。
河南巡撫王漢被逆超殺於永城〈（漢初授河南縣，時河北十九州縣盜大起，惟漢大得民心，殺土寇殆盡，覃懷之間以安）〉。
分守河南道副使王胤長，雒陽城陷，被傷，賊退數日死。
分巡大梁道參議李乘雲力守禹州，登城血戰，連誅數賊，力窮被執，罵賊不絕，身受支解，口呼皇天，舌折殞命〈（乘雲高陽人乙利）〉。
睢陳兵備道僉事關永傑守陳州，力竭，猶手斬三四賊。被賊面一刀，背一槍，搠死城下；尚舉手指賊，罵不絕口，被賊殊其首而死〈（永傑，字人孟，隴西人，辛未進士。長身赤面，極類民間畫關壯繆像，自言實壯繆後，其殉國有祖之風烈，十五年三月死於闖）〉。
分守汝南道僉事艾毓初被賊殺於南陽門城內〈（米脂人，辛未進士，字孩如）〉。
分守汝南道僉事王世琮被賊執，罵不屈，與保督同時遇害〈（世琮，達州舉人）〉。
保定監軍道任棟力解汴圍，因左兵潰陣而死〈（棟永壽人，貢生）〉。
祭督監軍同知孫兆祿死於襄城。
開封府同知蘇茂均、管糧通判彭士奇、倉大使徐升、稅大使閻生白皆死〈（士奇舉人）〉。
通許知縣費令謀城破，投井死〈（令謀，鉛山人，舉人。新任通四十日，力不支，召父老曰：「我死則爾輩可全。」端笏北向拜，投井中。次日賊得之，其面如生）〉。
太康知縣魏令望舉家自焚死〈（令望，武鄉人，庚辰進士）〉。
尉氏知縣楊鵬城破罵賊死〈（鵬河津人，舉人）〉。
洧川知縣柴存禮被賊殺〈（江山人，貢生）〉。
鄢陵知縣劉振之罵賊被磔〈（忌溪人，舉人）〉。
陳州知州侯君耀，賊繩縛其手，而膝不屈，罵不絕口，引頸受戮〈（君耀咸寧人，辛酉舉人）〉。
西華知縣劉伯謙抱印投井。商水知縣王化行被賊殺。
商水再陷，知縣姚文衡以新任投水死。
許州知州王應翼、襄城知縣曹思正皆被賊殺〈（應翼京山舉人，思正岷州舉人）〉。
歸德府同知顏則孔、推官王世琇皆死於賊營〈（則孔沂州人，貢生。世琇清苑人，丁丑進士）〉。
鹿邑知縣紀懋勳城破自殺〈（膠州舉人）〉。
河南府知府亢孟檜罵賊死〈（臨汾舉人）〉。
偃師知縣徐日泰為賊所執，被磔。
宣陽知縣唐起奉、永寧知縣武大然皆被賊殺。
靈寶知縣朱挺死於賊營。
南陽知府顏日愉城未破時，先被賊殺死城上。
新城知縣丘茂袁，賊破城殺死。
汝寧知府傅汝為投西城濠死，通判朱如寶與楊保督、王巡道同遇害〈（汝為江陵人，甲戌進士。如寶成都舉人）〉。
汝陽知縣文師頤被賊殺〈（廣西人，舉人。視事甫二日，賊已至，誓死守，竟以殉）〉。
遂平知縣劉英死於城北劉家橋〈（英貴州貢生，十三年為遂平令。自成犯豫，所向無堅城。英鼓勵士卒，嬰城自守）〉。
△文武大臣殉難者
南京吏部尚書，贈太子太保，再贈太傅呂忠節公維祺〈（十四年正月，公守洛陽北門，縋家將下，鬥殺十數人。城陷，北向慟哭，瞋目罵賊曰：「吾天子大臣，死不愧天地，不愧聖賢，夫復何恨？」而伸頸受刃，容自若）〉。
鎮守南陽總兵猛公如虎〈（十四年十一月，公先以計殺賊精兵數千，已而他門陷，持短刀巷戰，手及袍袖有血數斗。過唐府國門，北向叩頭謝恩，自稱力竭，為賊殺）〉。
援剿保定標營都督姜公名武〈（岢嵐人，崇禎十五年與賊大戰於朱仙鎮七日，力竭死。贈特進榮祿大夫左都督）〉。
△州守縣令以下死事者
郟縣知縣李公貞佐〈（貞佐安邑舉人，率士民堅守。城破，賊縱兵大殺，貞佐勵聲曰：「驅百姓死守者，知縣耳，妄殺何為？」李自成褫其衣冠，倒懸於樹。貞佐大呼曰：「高皇帝有靈，我必祈上帝以殺賊！」賊斷其舌，剮之。母喬氏及妻俱死）〉。
郟州知州史記言〈（八年十月，混十萬、老犭回犭回等從靈寶至郟州，大登城，記言被執，罵賊死）〉。
鄧州知州孫澤盛〈（掖縣舉人。十年二月，土賊張三崇合張獻忠陷鄧，澤盛與同知薛應齡出戰，死之）〉。
鄧州知州劉振世〈（賊再陷鄧州，振世與吏目李國璽死之）〉。
鎮平知縣鍾其碩〈（陝西成縣人）〉，內鄉知縣龔新〈（江西舉人）〉，舞陽知縣潘弘〈（山陽貢生）〉，魯山知縣楊呈芳〈（山海衛貢生）〉，寶豐知縣張人龍〈（遵化貢生）〉，葉縣知縣張我翼〈（涇陽舉人）〉，城陷，皆為李自成所殺。
泌陽知縣王上昌，城陷，為張獻忠所殺〈（雲南舉人）〉。
新安知縣陳某〈（守闕門塞。自成攻之三日始拔，怒，盡屠其民。陳公大呼曰：「守塞者知縣耳，百姓何罪？」賊磔之。百姓倖免者三十二人，皆圖其像祀之）〉。
上蔡知縣許永禧〈（曲沃舉人。十五年，李自成攻上蔡，先脅降，不從。城陷，具袍笏，北面再拜，據案秉燭端坐。賊近，刀自刎）〉。
西平知縣高斗垣〈（繁時人，貢生。十五年，寇陷西平，被執，不屈死）〉。
真陽知縣王信〈（真寧人，貢生。十一年，單騎出撫土寇，會流寇數萬掩至，被執，欲挾以誘真陽羅山，信不可，遇害，賊搶其首去。邑諸生田育孳鄉勇追去，獲其元如生。贈光祿寺少卿，予特祠）〉。
商城知縣張國光〈（大興舉人，十六年，知商城縣，撫集荒殘，不遺餘力。聞北都陷，從容具衣冠，曰：「主辱臣死，予雖小臣，請從先皇帝於地下。」遂自經死）〉。
信陽知州高孝志〈（江都舉人，十四年知信陽。城陷，不屈死）〉。
固始朱泉鎮巡檢郝瑞日〈（秦人，十五年，以巡簡署羅山縣事。逾月，李自成偽官張其至，上寇萬朝勳與之合，執瑞日，脅降不從。朝勳夜置酒，群賊皆醉，瑞日半夜持匕首斷胸截吭，因懷印走，將以投鳳督，遇西不能進，復為賊所執。賊愛其勇，欲留之，瑞日曰：「我殺賊為國，自分死耳，肯降爾乎？」遂為所留，並從行二童子俱死）〉。
汝寧遊擊朱崇祖〈（汝陽人，初以軍校為豫撫玄默所知，戰破州通州有功，殺上寇殷守祖等皆其力。城陷，與妻孫氏登樓自焚死）〉。
汝寧千戶袁永基〈（性剛直，有才能，讀書尤精天文占驗。守南城，賊登陴，猶手刃數賊。歸與母王宜人訣，束甲出，短兵巷戰，次子世胤並家丁三人皆與難，王宜人投井死）〉。
保督麾下副將馮某〈（楊文嶽之大將虎大成，先汝寧未破攻上寨，中炮身死。自成攻汝寧，惟馮副將隨文嶽在南湖力戰，勢屈自刎）〉。
西關參將王某，北關副將趙某〈（自成攻汝寧，兩將力戰，勢不敵，自焚營寨，斫馬自刎。以上三人各書並失其名）〉。
△邑紳孝廉之死事者
都察院左副都御史楊公所修〈（字修白，商城人，萬曆庚戌進士。崇禎十四年，寇攻商城，守西門。城陷死之，名在逆案）〉。
通政司通政李公夢辰〈（字元居，睢州人，戌辰進士）〉。
翰林院檢討馬公剛中〈（字抑伯，商城人，甲戌進士。由大同推官考選，以乞假歸。十五年，獻忠攻城，率義勇登陴力戰。有勸之去者，剛中曰：「我誓與此城存亡，諸為此言可斬也。」城陷遇害）〉。
戶部主事崔公泌之〈（字卜定，鹿邑人，乙丑進士）〉。
陽和道副使洪公胤衡〈（商城人，萬曆丙辰進士。守商城北面，力戰遇害）〉。
臨汾知縣張質〈（商水人）〉。
懷仁知縣楊士英〈（西平人，恩貢。罵賊，並其子婦王氏亦死）〉。
△附見
項城教諭王君多福〈（息縣人，拒偽職不受，為書戒子，自縊死）〉。
陳州舉人王受爵〈（手刃數賊而死）〉。汜水舉人張治載、馬德茂〈（巷戰死）〉。歸德舉人徐作霖、吳伯裔、吳伯胤〈（皆負才名，為賊所殺）〉。
汝寧舉人王調鼎〈（十年，為賊洪用所殺）〉。
內鄉諸生許宣、許寀、許宮〈（倡義入鄧州執偽官，堅守許家寨。賊攻破之，寀與生母常氏相從入井，宣與宮皆死，宣妻鍾氏、家妻陳氏自經，妹許氏罵賊被殺。事聞，贈宣、寀、宮皆知縣，人稱許氏七烈）〉。
△附見
◎秦
大同總兵都督同知，贈太子少保，曹公文詔〈（八年七月，公以二千人與賊戰於真寧之湫頭，斬級五百，乘勝突追三十里，為賊騎數萬所圍，力屈轉鬥，拔刀自刎死，遊擊材官沒者二十餘人。事聞，贈太子少保，蔭一子指揮僉事，世襲）〉。
副將艾公萬年〈（與賊戰於寧州之襄樂鎮，中伏被圍，死之）〉。
副將柳公國楨〈（與萬年同沒）〉。
△大臣兵敗赴陣死事者一人
兵部尚書三邊總督，兼制應、鳳、江、皖、豫、楚、川、黔軍務孫公傅庭〈（十六年十月郟縣之敗，公固守潼關。關陷，公退屯渭南。賊攻渭南，破之，公策馬陷陣死。公妻張夫人於西安破日率二女六妾沉於井，揮其八歲兒逾垣避，有老翁收育之。公長子世瑞重趼入秦，得夫人屍，貌如生，老翁歸以弟，相扶還見者泣下）〉。
△同死者一
參軍喬君遷高〈（定襄人）〉。
△西安城陷職官死事者六人
巡撫陝西都察院副都御史馮公師孔。
按察使黃公絅〈（絅字季候，汝寧光州人，天啟壬戌進士。初以蘭州兵備，曾破李自成於山中，由洮岷道升按察使。西安陷，賊誘以重爵，正色不屈，赴井死。妻王淑人先自盡。事聞，贈太常卿，諡忠烈，其子黃彝先以乙亥光州陷，巷戰死）〉。
長安知縣吳從義〈（順天人，庚辰進士）〉。
指揮崔爾達。
秦府長史章世炯。
△西安鄉紳孝廉死難者
禮部尚書渭南南公企仲〈（萬曆庚辰進士，年八十三，遇害）〉。
工部尚書南公居益〈（企仲兄，師仲之子，被炮烙死）〉。
禮部祠祭司主事南公居業〈（企仲子，甲辰進士，被炮烙死）〉。
右副都御史三原焦公原溥〈（罵賊，斷舌而死）〉。
宣大巡撫焦公原清〈（不受偽官死）〉。
御史王公道紀。
參政田公時震〈（不受偽職死）〉。
副史祝公萬齡〈（冠帶至斯道中天院，拜孔子，自縊死）〉。
僉事王公徵〈（七日不食死）〉。
誥封都察院朱公常德。
舉人席增光，朱誼泉〈（俱投井，誼泉係宗室）〉。
△屬城道臣以下死者
商雒道黃公世清〈（滕縣人，甲戌進士，商州陷，死之）〉。
渭南知縣楊暄〈（山西萬全衛人，庚辰進士。暄初與蔡教官同守東門，舉人王命誥先自成未至十里，迎之，因開東門以應，城破，索印不與，擒之至，不屈大罵，並蔡教官俱被殺。蔡遼東人。命誥尋以事被劉宗敏笞掠，欲殺之，自成不許，後用為兵部尚書。其父亦舉人，先朝為忻州知州，賊敗後為兵所投，命誥遁去）〉。
蒲城知縣朱一統〈（抱印投井死）〉。
中牟知縣朱新鍱〈（中牟初未破，知大勢不支，妻妾死。城陷，乃自縊死）〉。
鳳翔知府唐公時明〈（時明字爾極，固始人，萬曆戊午經魁。誓守鳳翔，有典史董尚寶內應，城陷。自成遣牛金星誘降，又令尚寶說之，大罵不屈，自縊死之。次月，尚寶發狂暴死，人謂時明陰擊之云）〉。
平涼知府簡公仁瑞。
崇信知縣龐瑜〈（公安人，甲戌年死難者）〉。
△榆林文武大吏死忠者七人〈（秦人作《七忠烈傳》）〉}}
兵備副使都公任〈（祥符人，癸丑進士。城陷，引佩刀自裁）〉。
總兵王公世國〈（罵賊不屈，死之。公提督將軍威之子也）〉。
總兵尤公世祿〈（不屈罵賊死，其歷官見前）〉。
總兵王公世臣〈（不屈罵賊死之，乃世國之弟）〉。
總兵李公昌齡〈（西涼勳屬，僑居其地，不屈罵賊死之公，故延綏總兵也）〉。
總兵劉公某〈（罵賊被磔，史落其名，本中協副將，為憲副彝鼎子）〉。
總兵惠公顯〈（被執，過神木仰冘而絕，本左協副將，從諸生起家）〉。
△慶陽官紳死者四人
副使公復興。
推官華公居聖。
寧州知州董公琬。
邑紳麻公僖〈（字三軒，萬曆丁未進士，官至太常少卿）〉。
△耀州鄉紳
太常寺卿米公師襄。
△固原鄉紳
江西巡撫張公鳳翮。
△甘肅死難者
巡撫甘肅林公日瑞。
△大臣死事者一人
巡撫山西提督雁門等關，都察院右副都御史蔡忠襄公懋德〈（十五年晉饑，土寇王網者恣甚，公至，定其遺孽，五台、交山諸寇俱盡。李自成之破潼關也，公以八月至平陽防河。十月，廷議以公儒者，非戡亂才，詔以郭景昌代之。賊急，有勸以解任自便者，公曰：「吾平日講學，頗識死生大義，今安危呼吸之秋，忍去之乎？縱新撫至，亦與同殉封疆耳。」其再從太原出師救平陽也，諸將難之，公曰：「吾固知力不敵，但不救平陽，逆賊長驅，無險可守。吾總辦一死，與其死於賊，不如死於戰。」已而晉王及士民擁馬不能前，皆泣以守省城為請，乃止）〉。
△同死者四十餘人
布政趙公建極罵賊不屈死〈（建極字生同，河南永寧人，己未進士。其家守王範寨，寨破為自成所屠。建極五子皆死太原，亡家仇國怨一時並集，故建極罵賊尤烈，趙氏一時盡矣）〉。
按察司副使兼參議督糧道南公剛中〈（字桓生，山東陵縣人，辛未進士。以常博授南垣，十六年升今官，十月至太原。撫臣蔡公方駐師蒲阪，公分城東，同諸司道設守甚力，以陽和標兵三千之調防省城者驕蹇，慮為賊應，強之移南門外城中以安。十七年，河東望風數潰，獨汾州道範士髦斬叛待援，而公與蔡公三斬賊吏，為守具。賊於二月六日攻太原，明日南關外城陷，果陽和叛兵應之也。公在城上殺賊數十，會夜陰曀，大風沙擊面，公督守益力。遲明張雄引賊入，公縊而未絕，被賊，大罵。次日遂被害，元墮復躍起丈餘，賊眾驚愕）〉。
冀寧道僉事畢公拱辰〈（萊楊人，丙辰進士）〉。
副使毛公文炳〈（鄭州人，戊辰進士）〉。
裨將牛勇，朱孔訓，王永魁，先期陷陣死〈（孔訓初與勇同出戰，被傷，城破死）〉。
中軍應時盛先殺妻子，而後與蔡公同縊。
△附見
△鳳陵之難
太守顏容暄〈（四服避獄中，被執，杖而後殺之）〉。
留守司朱國相，千戶陳宏祖、陳其忠俱禦賊，戰沒於陣。
△潁州之難
潁州知州尹夢鼇〈（手刃賊）〉。
通判趙士寬〈（巷戰，與夢鼇皆被劍投水，合門死）〉。
州紳兵部尚書張公鶴鳴〈（年八十五，賊倒懸於樹射之，大罵不屈死）〉。子張大同〈（於父屍哭，被殺）〉。
副使張公鶴騰〈（罵賤死，鶴鳴之弟）〉。
△和州之難
△舒城之難
翰林院編修贈某官，胡公守恆〈（戊辰進士）〉。
△蕭縣之陷
鄉紳任之彥等十六人，諸生孫思謙等五十二人，被殺。
△巢縣之陷
知縣嚴覺〈（湖州貢生）〉。
△廬州之難
知廬州府太守鄭公履祥〈（浮梁人，丙辰進士）〉。
原任參政盧謙〈（端服待賊，刃紛加，擲屍小池，池水盡赤）〉。
△潛山之陷
潛山知縣李胤嘉〈（沈丘人，拔貢）〉，被賊執脅降，不從，同典史沈所安〈（仁和人）〉皆遇害。
△懷遠龍崗集之戰
遊擊朱子鳳〈（領廟灣兵五百與賊數萬戰，死之）〉。
△宿松酆家店之戰
副將程龍〈（以火藥自殺）〉，安慶參將潘可大，守備贈昭遠將軍陳於玉〈（前防浦口有功，自刎，面如生）〉，偏裨詹兆鵬〈（觸石死）〉，王希韓〈（一營俱死）〉，陸王猷〈（被臠分）〉，黃宏猷〈（鋸齒，罵不絕，斷足）〉，莫是驊，唐世龍，王定遠，周喜，張全斌，俞之夔，顧應宗，蔣建，藩象謙，季靖〈（俱死）〉，皆贈懷遠將軍。
△南京京營之敗
神機營都司徐元亨戰沒。
△武昌之難
太子太保禮部尚書文淵閣大學士賀文忠公逢聖同死，參將崔文榮，楚府長史徐學顏，武昌通判李毓英〈（全家自縊）〉，邑紳馮公雲路、熊公雯。
△承天之變
守獻陵楚撫宋一鶴，總兵錢中選，留守都司沈壽崇，鍾祥知縣蕭漢俱自殺〈（漢為令賢，賊戒勿殺，幽之寺。漢謂僧曰：「吾盡吾道，不礙汝法。」自經死）〉。
道臣張鳳翥，太守劉夢謙俱死。
黃州鄉紳副使樊公維城〈（罵賊不屈，洞胸死於即轅門）〉。
黃崗諸生易道沛，易道暹及其子諸生易為璉。
又應山孝廉劉申錫〈（甲子舉人，倡義於應山孝感雲夢，申錫恢復後為賊將白旺所殺。申錫家饒於貴，養死士百人，與申錫皆戰死）〉。
程良疇〈（倡義白雲寨，恢復孝感，斬賊自二十八騎。復以戰敗為白旺所獲，死於安陸縣。偽令白助公守孝感，良疇以白雲寨義兵逐之。良疇方征各寨之降賊者，助公逃至德安，請兵與良疇戰。良疇督兵過他寨，寨破被擒，白旺強之以降，逾半年不屈。左良玉遣惠登相攻德安，白旺以左兵乃良疇召之來也，遂於城上殺之。良疇復縣之功賴諸生萬以忠之功居多，以忠舊台臣萬言掄之子也，以忠捐貲守城。獻忠已登城而擊之下城，賴以全，後自成陷孝感，復同良疇恢復。奇士也，竟得以病終）〉。
△隨州初陷死難
知州王燾〈（太倉人，戊午舉人）〉。
△獻賊襄陽之難
兵備副使張公克儉〈（十四年二月，克儉已升河南巡撫，未赴任，難作）〉。
推官鄺公曰廣。
襄陽知縣李公大覺。
△獻賊湖南之難
湘陰知縣楊公開〈（廣東潮州舉人）〉。
衡陽知縣張公鵬翼。
東安知縣陳公道壽，又馮一第〈（湖廣甲子舉人第二，避賊入山中。會獻忠得其父，乃出，強以官，大罵不屈而死）〉。
△獻賊破麻城
暑麻城縣蕭頌聖死之。
△李自成荊襄之難
棗陽令郭裕〈（新淦舉人）〉。
宣城令陳美〈（新建舉人）〉。
光化令萬敬宗〈（南昌人，皆以破城被殺）〉。
△不受李自成偽署而死者
福州通判宋公大勳，羅雄知州蔡公思繩〈（皆襄陽人，以不從賊而死）〉。
江陵舉人陳萬策，李開先，光化舉人韓應龍〈（強以官，自殺）〉。
封禮部侍郎丘公民忠〈（城破自經，死闖賊之難，大學士瑜之父）〉。
△十年濾寇入蜀之難
昭化知縣王時化〈（贈尚寶丞）〉，劍州知州徐尚卿〈（贈參議）〉，鄲縣主簿張應奇〈（贈按察使司知事）〉，金堂典史潘夢科〈（贈將仕郎）〉。
廣元破，守將總兵侯良柱陣亡。
△十三年流寇入蜀之難
楚將汪之鳳與賊戰於土地嶺，死之。蜀將張令與賊戰於黃九灘，死之。參將劉士傑與獻忠大戰於開縣，士傑及遊擊郭開、猛先捷皆戰死。
△巴渝之難
舊撫陳公士奇〈（鎮海人，乙丑進士）〉。
知府王公行儉〈（宜興人，丁丑進士）〉。
巴縣令王公錫。
△成都之難
巡撫四川龍公文光〈（馬平籍雞容人，壬戌進士）〉。
監察御史劉公之勃〈（字安劉，陝西寶雞人。獻賊以之勃同鄉，欲用之。之勃勸以不殺百姓。既免，勸以改邪歸正，擁立蜀世子。不從，即大罵求死）〉。
成都推官劉公士斗〈（字映薇，南海人，辛未進士。當之勃與獻忠語而未決，士斗從後大呼曰：「此賊也，公不可少自屈。」賊執之，士斗又反顧之勃面，語如前。其死最烈）〉。
成都知縣吳公繼善〈（太倉人，丁丑進士）〉。
華陽知縣沈公雲祚〈（太倉人，庚辰進士。之勃、士斗被傳，雲祚請同死，遂遇害）〉。
仁壽知縣顧公繩〈（台吳縣舉人）〉。
資陽知縣賀公應選〈（字繼登，丹陽人，甲午舉人。賊破資陽，幸之不屈，處之別營，至乙酉冬被殺，十七口俱死）〉。
總兵劉公佳胤。
邑紳太常寺卿黃公伸。
戶科左給事中吳公宇英。
偏沅巡撫西充李公乾德。
△附記
△附忠貞軼紀
順天教授江左徐君懋賢手輯《忠貞軼紀》一卷，載京師甲申殉節之士，挺挺赴義，視死如歸。嗚呼！此不足征人心之不死，而三百年王澤之深長也哉！其所紀半屬儒生，間及一二武職間曹，要以闡揚幽光，補國史所不及。至於中閨貞媛，尤不勝書；當茲晦宴否塞之日，而取義捨生，寧甘玉碎，毋為瓦全，非所謂爵然自濯於汙泥者歟？是書輯予甲申歲當前聞見，要屬真核，且其言甚質，足為一時實錄，爰抄其姓名，以備後人采焉。
生員阮謙〈（謙父文相，初為神樞營號頭。二十一日聞帝崩，父子相向而哭，乃率弟文彩暨家人同拜帝靈。文相縊於中庭，謙與文彩縊於門外，庭內則文相嫂馬氏、妻王氏、女三姐、文彩妻朱氏、妾王氏、謙妻王氏，五婦一女分東西梁死焉，闔門九人無一生者）〉。
生員藺之菀〈（菀聞寇氛，每切齒裂眥。及城破，歎曰：「惟一死耳。」乃跪向母曰：「兒雖為諸生，然歲縻廩粟，君恩深矣。今義當殉難，不復能事母也。」母牽衣止之，乃奉母攜家屬避難他地。潛歸舊室，經死）〉。
生員周士貴〈（城破時，貴方縊於室，為賊所解。至四月二十日，書四語於紳，潛自經死。其書紳語曰：「痛心先帝，蒿目時艱，回天無力，在世何顏？」）〉
生員蔣士忠〈（十九日，士忠聞賊破城，遽持刀奔賊。所遇三賊，力戰被重傷，賊竟舍之而去。翌日知帝崩，慟哭望其妻，同赴水死）〉。
生員陳正國〈（賊破城，國欲殉死，念母老不能自決。母察之，朝夕相持而泣者匝月。一旦雞鳴時，母子並縊死。正國既沒，弟正儀、正中亦相縊死。國僅遺三月孤兒，妻狄氏苦節撫之）〉。
錦衣衛鎮撫魏師貞〈（城陷，自焚死）〉。
署都督僉事李明善〈（城破自縊）〉。
遊擊劉文質〈（賊破城，自縊，妾於氏從死）〉。
指揮宋延福〈（城破，偕妻陳氏同縊死）〉。
戶部陝西司員外寧承烈〈（城陷，縊於公署土地洞）〉。
生員常自牧母〈（亡其氏，年六十矣，厲聲罵賊，身觸刃而斃）〉。
生員沈塤母敕封孺人劉氏〈（年四十九歲，自以命婦義當殉國，城破墜井死。長女已適人，亦同日赴井死）〉。
夏　　妻孺人趙氏〈（孺人為夏繼室，生一女。夏為福建參政，留家京師。城破，謂諸子曰：「國家大變至此，汝父在閩，我身為命婦，惟死為得全耳。」先麾其女赴井，然後偕季媳孀婦唐氏同縊死，僕婦王氏亦隨死焉）〉。
鎮撫司僉書指揮李若璉〈（璉居官廉平，忤旨削級。城陷，題詩衿帶，朝服縊於中庭）〉。
京營參將陳嘉謨〈（嘉謨分守安定門，賊從東門直入，嘉謨巷戰而死。聘媳羅氏以絮袈塞口死）〉。
布衣楊國震〈（城破，國震聚妻一室，積薪舉火，鄰人救止。震遂移居東城黃華坊，與妻鄭氏、子楊德甲自焚，其同居田氏三女一男亦同投火死）〉。
生員張烈祖母崔氏〈（有撫孤守節四十年，子希賢、孫烈俱有名庠字。賊破城，烈痛心發憤，日住伏帝屍而哭。賊怒拘之，令作文，命題為天與之。烈破曰：「無可奈何。」賊大笑，崔欣然曰：「孫若得死所，吾之願也。」後賊入其室，崔高坐罵之，家人恐，咸跪而為之請。賊以為老悖，竟舍之去。賊既退，崔呼家人，語曰：「吾平日教若輩云何？而向賊作如此面目！」怒不食，死，年八十矣）〉。
光祿署正於騰雲〈（賊入城，雲大書齋壁曰：「死不順賊。」遂偕其妻郭氏、妾劉氏痛飲，同縊死。或作署丞於騰蛟）〉。
昌鎮標將任之華〈（賊圍城，之華請於兵部，願領火器三千守北面，未果而城陷。華亟歸曰：「家人不忍我死，當逃生耳。」遂出門，潛返馬廄，縊死）〉。
錦衣百戶吳登俊〈（江南人，以功世襲，城陷，自縊於宅後之水塘死）〉。
布衣秦文舉〈（聞帝崩，率妻子北面再拜，舉家自焚死）〉。
布衣張時燧〈（罵賊不屈，賊義而舍之，歸復縊死）〉。
知州馬象乾、教諭常朝光〈（乾甲子舉人，光壬午舉人，二人素友善。乾任仆州知州，家居。光授寶坻教諭，未赴任。三月十八日，賊圍城急。乾過光家問所以處此，光曰：「得死為幸耳。」翌日城破，乾率妻子六人並縊死。光被賊擒，罵不屈死之，妻沈氏、子德治亦自經於家）〉。
致仕經歷詹應麟〈（麟年近八十，被擒至賊營，厲聲罵賊，致劈腦死）〉。
錦衣衛旗尉鄔默妻賴氏〈（默昆季四人，長兄燾，次聰，次默，怎勳。城破日，賴氏慷慨語默曰：「爾盍圖殺賊以報國？無空死溝瀆。我婦人焉用苟活以累爾身？」遂率己女一及煦二女先死，少頃煦兒婦劉氏、孫咸哥、孫女大姐、二姐並隨勳妻霍氏縊死，勳亦死焉。及四月三十日，燾為賊所逼，復與其妻聶氏、孫健哥俱縊死）〉。
趙氏〈（趙氏錦衣指揮同知張元慶妻也。賊入慶家，趙氏厲聲與拉白刃，交下而死。於是元慶妻趙氏媳梁氏、趙氏、劉氏，子妾張氏，孫生員長玉賓，孫婦鬼氏，孫女大如並投井。賊退，家人救之，惟梁氏少存一息，旋復投繯死）〉。
鄭氏〈（癸未武進士錦衣指揮李鳳翼妻。賊入城，氏集其家婦女十一個同縊，死者鳳翼妾朱氏、媳陳氏、侄媳助氏、女二、侄女四、婢慶元）〉。
生員楊肇興母楊氏、叔母孀婦李氏〈（城垂破，楊氏先投井死，李氏孀居二十餘矣，見楊死，語諸婦曰：「大母年六旬尚就死，我輩寧欲生乎？」遂偕其媳潘氏、弟媳李氏，並赴井而死）〉。
生員李慕懸寡母徐氏〈（徐少寡，懸以遺腹子撫教成立，賊入城，掠懸去，母遂偕其媳陳氏、侄媳袁氏、侄女二人同赴井死）〉。
生員鍾宇秀母高氏〈（孀居。間賊至，投繯死，宇秀妻李氏亦隨姑死）〉。
生員顏卓妹〈（年甫十三齡，有豔色。賊挾卓獻妹，卓不從，女聞而自縊，母王氏痛其女，亦死）〉。
故金吾衛經歷趙對妻李氏〈（賊破城，李在房內掘土，深六七尺，藉以錦褥，上覆錦被。偕女二姐、孫女長姐同入坑，以土掩之而斃）〉。
生員牛應象三女〈（長年十八，次十五，次十三，俱未字。聞賊破城，掘土自埋死）〉。
生員蕭嘉熙妻李氏〈（城破，率兩妾安氏、陳氏同縊死）〉。
生員苗有棫妻李氏〈（城破時有械肄業山居，李氏攜兩孫付鄰人，自同一女赴井死）〉。
生員翁宜中妻周氏〈（城破赴水，為鄰人救免。四月三十日，賊將遁，更肆掠，氏懼縊死。九日方殮，顏色不變。時方赤日，有陰雲覆其上）〉。
生員毛公望妻楊氏〈（太醫院吏目楊元女也。賊入城，楊氏語公望曰：「我死矣，幸為語母家，各自盡，無為賊辱。」即□一女一婢共赴井死。公望奔告於楊，而元之妻洪氏、妾王氏並一男三女，俱已赴井死矣）〉。
生員劉讚明妻牛氏〈（年二十四歲。賊破城，號泣滿路，氏曰：「吾何懼哉？彼能虐生，不能淩死也。」賊入其室，氏投生女於水，手刃自刎死）〉。
舉人曹家麟妻於氏〈（氏孀居守節十年。聞賊至，付遺孤於大母，從容自縊死）〉。
生員張兆玄一門四節婦〈（塚婦苗氏即有棫女也，仲婦劉氏、妾養魁、女四姐同時赴井死）〉。
生員李時滋妻氏〈（賊臨城，氏縫綿衲衣一件，藏碎銀四兩，語時滋曰：「有變當服此。」時滋怒，擲衣而出。十九日，氏以衲衣付家人，攜子婦梁氏並一女同縊，滋父子競以衲衣護濟）〉。
生員劉任妻妹〈（妹少寡，依兄母同居郊外。賊至，同嫂王氏赴井死）〉。
生員劉肅妻王氏〈（氏一居苦節，賊至，偕幼女赴井死）〉。
生員孫灝妻王氏〈（縊死）〉。
孺士張捷妻馬氏〈（守節十三年，一女年及笄，賊至，同縊死）〉。
生員石原妻戴氏〈（縊死）〉。
生員將如蘭妻邊氏〈（逃亂至母家，同母赴井死）〉。
寡婦張氏、丘氏〈（張氏生員田霈妻也，年少孀居，城破時縊死。丘氏夫陳姓，守節二十三年，賊遁縱火時自縊死）〉。
生員史彝典妻蕭氏〈（縊死）〉。
周道隆妻姜氏〈（四月三十日縊死）〉。
季聚金妻秦氏〈（縊死）〉。
生員賈士遴母白氏〈（四月三十日，同媳李氏、孫女大姐同縊死，長子上在、孫兆元、兆慶亦死）〉。
太醫董從雲女〈（從雲被殺，女赴井死）〉。
三月十九日自盡者，又有生員黃化龍與其母金氏、祖母賈氏、伯母範氏共四口。生員王三祝妻陳氏並二女，共三口。生員王有信母張氏，嫂朱氏、劉氏、韓氏，妻包氏，弟婦丁氏，侄女大姐，共七口。生員李調元母楊氏。生員閻梅母李氏。生員張炯庶母徐氏。生員包羲易伯母柏氏，女三姐，侄女大姐。生員朱用卿父朱字義。生員洪士望弟洪士奇。生員夏時行妻李氏妹三人。生員馮炌妻於氏、嫂陳氏、侄女柏姐。生員溫良璞妻李氏，女大姐。生員張廷瓚妻劉氏。生員黃維泰妻董氏。陳時泰妻曹氏。李尊元妻□氏妹三姐、七姐。
四月三十日自盡者，則有生員史載文母林氏，宋壽國母方氏，曹紹勳母朱氏，妻張氏，生員王良眉妻張氏，米紹乘妻葉氏，何器妻夏氏，鄭以炳弟婦戴氏，郭茂襄妻辛氏。生員李思獻妾王氏，子李夢夔媳陳氏，女二，男女孫各一。
△漳泉海寇
漳泉海寇起自袁進，進受撫於閩將沈有容。進之後有袁忠，亦以受撫，與進並於遼東效用。忠之後有楊祿楊策，祿策之後，有鄭芝龍。芝龍泉人也，侵漳而不侵泉，故漳人議剿而泉人議撫，兩郡相持，久不決，寇愈橫。上為之逮治巡撫朱一馮，舊撫朱欽相，總鎮俞諮皋等。已而芝龍悔禍，降於兩廣總督熊文燦，有旨戴罪立功自贖。餘黨蔡三、老鍾六等，自閩海飄至廣東粵、萊蕪、馬耳粵、牛田洋，分往埭頭、洋嶼、青粵等處，我師禦之，頗有斬獲。其中李芝奇者，稱最強，初由立鍾東上陸鼇中左，為鄭芝龍所敗，繼又突大小金門，直犯潮海，入揭陽鋪，與把總鄭廷芳力戰過城，知揭陽縣馮元飆率鄉兵出城外，曾歷埠大戰，互有殺傷。其時楊策已被獲於馬耳粵，惟芝奇於惠州、潮海間恣掠。其老鍾六者名斌，竄而之浙，嘗以佯敗，誘官軍入洋，賊宗四合，總哨皆沒。寧、紹、溫、台、蘇松在在告警，巡撫張廷登增舲召兵，浙寇漸平。廣賊劉香則又芝奇之黨後出而更銳，犯小程，犯長樂，再犯廣之海豐，詭乞降，熊文燦信之。七年四月，道臣淇雲蒸、康承祖，參將夏之本、張一傑往招之，謝道山被留。逾年鄭芝龍合兵夾擊，香挾道將出船止兵。雲蒸大呼曰：「我矢志報國，急擊勿失。」遂遇害。香勢蹙，自焚溺死，承祖與二將脫歸，於是海禍遂息。〈（《綏史未刻編》）〉
江南海寇始於黃尚忠，尚忠死，又有陸大、廖二，而顧榮為劇。尚忠以十一年之冬，掠太倉之陸公市，尋就擒，陸大則以明年秋圍崇明縣，大掠青村柘林，為其下所殺，廖亦遁去，而眾推榮為長。榮招廖二合之，南北一宗，為船一百五十，眾萬人，約以十五年二月圖據崇明。邑令陸一鵬、守備陳安國設守，殺我把總王百度，百度勇將，人惜之。再犯福山，江南大震，應撫黃希憲、定海總兵王之仁期會剿。蘇松兵使者程珣視師劉家河，班捕斬格，募漁船百，漁下二千，為漁勇營，合諸哨。四月十八日出洋，遇賊高家嘴，王之仁前哨用大炮，碎賊一舟沉之。陳安國誓死夾擊，賊大敗，斬賊數百，焚十五舟，生擒五十五人。又敗之大安沙，敗之江北新港，收之楞頭，獲舟六十，俘百人，焚殺溺死無算。賊竄入淮北，為漕督史可法將士所逆擊，復轉而南。程珣得其兄顧大令，柘林守備楊芳者，與之俱以喻降，榮乃歸命。殺餘黨二千人，收其舟二十八為軍用，人皆以程珣有方略云。〈（仝上）〉
△廣東山寇
崇禎元年，寇聚廣東羅岡，及程鄉平遠，至福建上杭武平，由長寧小路出安遠會昌，偽號水興，稱王結寨（程平有賊張惟天等，增城有賊張元申等，官兵剿之，千戶危思仁、康繼祖被殺），又江西巡撫楊邦憲奏報流寇陷城劫庫，有旨切責邦憲，並諭南贛入閩粵撫臣會剿。其年秋，廣東束山紹興等營，千把總郭效忠、張承祚追賊至新鋪頭，大有斬獲。又往窠所生擒賊首張會雲，又右鎮把總何維坤，解擒獲賊首鍾咸、林可美等，山寇漸息。其後又有九連山寇。九連山跨三省九縣，其中上浰、中氵利、下浰，即王文成所平浰頭賊也。山勢羊腸鳥道，而寬平之處，田土膏腴，賊得且耕且掠，以為窟穴。當三四年間，山寇大起，間出贛州之龍南、定南二縣，以肆鹵掠。南雄郡城庳薄，岌岌莫保。惠州之和平，潮州之平遠，皆在萬山中，賊得以出入不禁。延至六年，始告蕩平。乃用廣東按臣梁天奇議，擇山中衍沃之處，如野鴨潭者七巢，相度屯種之地，設兵三百人，統於惠州參將。又以形勢，移平遠縣於石窟，而增修南雄府城，皆出於士民之捐助，不關縣官許之。〈（仝上）〉
△河北三叛
山東固多群盜，先是六年三月，朱大典報武德劇盜蕩平。又云曹南武城玉沙等寨，賊首郭金城等七人被獲，境內稍以靖。十二十三年間，有開州人黃小槐者，自號順天仁義王，有眾一萬二千，與東阿李沄相應，焚掠臨清、沂州間。後在鄆州玉皇廟為山東總兵楊禦蕃所執，此亦曹南賊。十四年大饑，亂四起，有李廷實、李鼎鉉者，陷高唐州，又東平吏胥開門迎賊，撫臣王國賓討平之。泰安土寇至十餘萬，掠寧陽曲阜間，兗州大震。賊取女子，衣以甲冑，守營，而己出放掠。聞青州兵至，還走邳徐，焚其郭，直抵揚州之南沙河店，毀漕船三十艘。復向東平張秋，圍豐縣未下，徐州賊又從而合之。當是時群盜王名以十數，其中李青山最劇。青山本屠者，因亂嘯聚，據梁山之壽張集，上累詔趣劉澤清以進剿。十四年十二月二十一日，澤清所部遊擊趙維修追青山，斬其黨艾雙雙，雙雙青山技藝師，偽封當家大元帥，梁山諸賊，皆其管轄也。二十七日，青山兵敗遁去，有賈望山者，澤清破其巢，執而訊之，稱青山同逆黨蕭侯封等三人，逃往山東之沂州。十五年正月六日，兗東防守都司齊見龍報其弟齊翌龍生擒青山以獻。先是青山以百騎走泗水，材官楊衍者，故將禦奇侄也。殺其騎且半，逐之至費縣東□之箕山，楊相射中其馬，翌龍遂得而生擒馘之。援剿禁旅，太監班師入都者曰劉元斌，於中道詭稱搜解青山餘黨，欲以自為功。司禮監王裕民以其疏入奏，疏曰：「臣等所擒梁山壽張集逆賊李青山，有偽軍師王鄰臣等，本東平州諸生，城陷為賊所得，因為之用。與偽中軍趙一資同備心腹，賊之陸梁跳蕩，其謀也。別部如黑虎廟偽元帥李明芳，臨潮集偽元帥餘城印，戴家廟偽元帥陳維新。城印破東平州，明芳、維新破張秋，而維新又燒漕船三十隻者也。又以攻破陰新，燒彝陵關箱者，偽元帥朱連掌賊之老營，與同起攻破新泰、東阿。偽元帥李相南梁山樑家灣樓順天飛虎，偽元帥徐尚德猩猩屯，偽元師李青芳，青山之從弟也。梁山偽元帥侯嚴化，藍店偽元帥賈望山，蕭皮口偽元帥吳應詔，油簍山偽元帥二人王山印、王東楚。梁山偽副元帥二人馮文運、呂同升皆以破東平時，先登為驍賊。蕭皮口偽副元帥王加與，花藍店偽副元帥魏建宏，又有偽千總張明山，偽參謀楊某，而馮三益、呂明年、王茂祥、施可憑皆賊目。臣元斌臣澤清奉皇上殲渠赦脅之旨，不敢根株支蔓，惟條奏首惡，及附逆有跡者二十四人，青山縛置檻車，餘皆反接以徇。」上曰：「青山小醜，久乃就擒，不足以獻廟祉。其命法司，按輕重，磔斬於都市且賞賚將士有差。」或曰：「王鄰臣勸青山以約降。」其獻俘也，上率太子永定二王，御門受之。眾賊曰：「許我做官，乃縛我耶？」至市，青山奮起，所縛之樁立拔，大詬罵當事負約，死乃絕聲。上以山東饑困，手詔就撫之，民各歸本土，務農耕作，發帑銀二萬以賑之。其後再有龍山、滄海、淵諸賊，東撫王永吉初至，以三百騎與之戰，未浹月，而收縛散遣之殆盡。〈（仝上）〉
袁時中北京滑縣人，崇禎十三年，河北大荒，群盜無慮數十萬，真定以南，道路全梗。時中嘯聚亡命，先襲開封（時中以十四年三月初六日攻陷霍近，又突往蕭縣，執其令以去），以其對袁老山一營而言，故謂之小袁營。諸賊中惟時中最黠，同起者相繼撲滅，而時中渡河南走，有眾四千人，圍蘭陽。總兵陳永福、吳遂程擊敗之，二將去而蘭陽之圍復合。尋又為官兵所挫，時中乃東奔歸德，達於潁亳，糾合饑民十餘萬。時李自成養兵襄城，由郾城而東塢壁向應，時中從潁亳屯以西，相遇於陳蔡之間。時中畏其強，而自成貪其眾，遣辯士說之，相與為盟，許配以女。時中遂俛首聽命，破睢陽寧陵以及於歸德，時中皆為先鋒甚力。然兩賊倉卒以形勢依倚，其中實不相得，又見自成驅之當矢石，而己收其利，心不服。其去歸德攻汴也，行至杞縣，遂叛而去。自成介馬追之，疾馳二百里，其眾半道散亡，時中左右屬者百餘騎，僅而免。自成圍汴而時中於其間收合餘燼，復得數萬人，東歸潁亳，為官軍所逐，屯柘城鹿邑界中。保督楊文嶽撫之不就，總督侯恂、豫撫王漢嘗有意羈縻之。時中俛狡不馴，而往來者持浮說以博利，卒不能得賊要領。杞縣之南，有地曰圉鎮，逼介睢州，時中薦處以荼毒，兩境之民，罔有寧日。睢州無長吏，劉肇昆、歐陽永鎮、趙成名皆以幕椽客將主州事。諸生黃亮好蹤橫，權宜招誘，嘗入其營中。賊黨多河北人，久客思家，潛求北渡。間有商販懷衛間者，而大康鹿邑焚掠自如也。御史蘇京按豫，素知其反覆。會永城劉超反，時中投牒請以擒超自贖，京卻之。尋得旨，許陳永福與之俱。時中自以銜上命，策馬河口徑渡。京與豫撫秦所式謀之曰：「彼畏闖，非圖超也，使一至河北，是為逆徒樹黨耳，永城可復下耶？」乃斂舟北岸，而告曰：「若斬李際遇並自成偽官來者，可以從君請，不則姑戢其下勿動。」已而自成移屯潮以逼，有扶溝諸生劉宗文者，為賊用，說時中除舊釁，復自歸。時中縛之，獻於御史京，京置諸法。自成遊騎數百，已鈔其營，時中殺一將曰張三，生俘三人，曰馬龍餘應王得貴，託言破賊。自成聞之怒，俄而全隊大至，擒時中殺之，餘眾或殺或降。散者向杞，杞令李翕如擒胡明山等十餘人。或向睢，睢人之與賊習者，艤筏為之渡，渡百人。御史京吏士收縛，己拔其健者十餘人為親信，他或逃東南以去。時中起十三年，至十六年五月二十四日滅。〈（仝上）〉
劉超晉人，其父賈於永城，因家焉。超頎而長，有才武，能讀書，於《左國》三史略，皆上口，再中河南武舉，俱第一（壬子戊午兩科）。天啟二年，永城王三善為黔撫，超與曹縣人劉澤清以偏陴從。時安拜彥圍貴陽，已十月。三善以十二月進兵龍里，追至老鴉關。超出廣陵兵，既勝，而驕恣搶掠，反為賊所乘，諸將多死，而超獨免，積勞遷四川遵義總兵。崇禎中，同邑練國事、丁魁楚、丁啟睿皆以督撫討賊，超以故將，在總理五省軍前效用。九年秋，兵部敘黔功，超以解圍，蔭一子外衛副千戶世襲。超上書闕下，誦言王三善以子死未葬，與諡未定，黔中共事者，比將百人。今力戰如都司范可行、郭應魁而不錄其勞，死事如王允綱、王允佐而不恤其死。其得贈者，止一劉奇為遊擊，而見在效用，惟劉澤清為通州總兵，然自用他戰績，非黔功也。又自以一戰捷龍里，再戰捷革鋪，三戰逐邦彥於陸廣河外，親解黔圍。身所斬四十一級，其二為賊目，所部卒斬級千餘，復地千里，僅一外衛千戶而猶副也，功大賞薄，有怏怏心。十二年正月二十一日，赴京聽用，朝諭以其怨望斥之。六月十八日，復歸永城，會河北土寇大起，李自成攻汴梁甚急，上募能救汴者。超應詔，請招募土寇，率所領六千人殺賊，乃用為保定總兵。名救汴，實不行，與其弟越陳兵出入，多與群盜通，永人大不便之。進士魏景琦召見，授御史，已受命，按江南矣。會言事罷歸，負氣詆超為通賊。超不勝忿，起殺景琦一家，並喬舉人明楷而反。河內令王漢以才名，擢御史，按豫，尋進為撫。方治軍懷慶，奉密旨，用計擒賊，提兵至永城，聲言招撫。練國事、丁魁楚等，夜開北門，納其軍。方坐城頭，發降票，超死士猝發，遂遇害。超與劉澤清通譜牒為一家，時澤清已貴，貽書欲以激變，請澤清以殺撫臣難之。超與其婿王全黔謀拘邑紳練國事、丁魁楚等，逼令草公奏，為己請寬罪。而全黔令其勇高擢者，同王仲寶、曹育民等五人，齎本以入，為金吾緝事者所獲，供澤清為之囊橐。上置不問，而命鳳撫馬士英、太監盧九德、河南總兵陳永福討之。九德以十六年四月初六日率京營副將楊大相、趙民懷、薛光胤等，至永，故將杜文煥、王承勳以家卒從，漕撫史可法遣參將李世春千六百人，鳳泗總兵牟文綬挑精騎百人皆會，而副將周士鳳扼雙溝以防奔逸。賊兵初七日突圍，以攻東北諸將，乘銳合擊，十三十四日兩晝夜，連戰十五合，賊死不可勝數，其氣遂衰。士英先檄劉良佐於正陽，率諸將劉澤洪等，從潁亳趨永，以十三日至，而黃得功在廬州，率馬成龍等挑精騎千人，為士英前驅。士英自率中軍楊振宗、劉復生、蔣正秀、姜兆熊，並筸兵從宿州趨永，十七日質明至，諸將乘銳渡濠，直抵城下。故督師丁啟睿時在城外，士英與之謀，得賊虛實，偕永福及副將丁啟元、參將李時隆等，議築長圍。先是永之紳民築城浚濠，製炮積糧，以防流寇，至是反為超用。永人逃出，則全家俱斃。驅無知之人，以當鋒鏑，官軍之被傷者，亦千餘人。上憂賊之負嵎也，特發御前銀一萬兩、各色蟒衣鬥牛飛魚等紵絲一百匹，犒賞戰士。超窮急請降，士英偽許之，既出見，猶帶刀自備。士英下與之禮，手去其刀曰：「若歸朝，何用此為？」已而潛易其親信，遂就執。五月之十日，上聞捷音，下詔曰：「反賊就擒，城中紳士得全，朕心嘉悅。」六月朔獻俘，超與其弟越淩遲處死，傳首九邊。小六兒及超越妻妾子女，給功臣為奴，家產入官，父母祖孫兄弟，俱流二千里。超黨張君晦者，勇善戰，亦論斬。超時年六十二，豫人有惜之者曰：「超知書，好交東南及中州知名士，少時自負其才，以永城人不許令就文試，故俛而從武，往往與同里不合。」王撫軍漢字子房，其遇害也，超為文祭之曰：「古之子房善謀，君何輕身失算，誤為亂兵所害？」所以自明其不反之意。超向在黔中，曾保全馬督家口於圍中，貽書士英，深自辨置，文義頗可觀。其就執，緣誘降，塘報未盡實，然殺近臣，戕大夫，嬰城拒戰，其反決矣。此其當誅，非可以浮詞他說解也。〈（仝上）〉
△徐碭蕭之賊
徐碭蕭與河南山東接壤，崇禎八年，有程繼孔、王道善、張方造三賊破蕭縣，焚徐州北關，歸永邳宿之間，道梗數百里。指揮蔡應瑞、守備賈之騄、哨官李毓秀等，以拒敵陣亡。自永城叛，劉超伏誅，餘孽朱世安、燕青等竄入其地，自稱反夭夭魏豹，遂南勾豫寇，東連滄浪淵諸賊，造舟置筏，勢亦披猖。崇禎十六年六月，淮徐道右參議行騰蛟議討之，徐州副將金聲桓、遊擊劉世昌、守備卓聖，又歸永參將丁啟光、丁啟胤、丁承烈，皆以兵會，而淮督路振飛命標將文懷忠、王心粹佐之。時張方造盤踞吳家集，我師以七月二十三日攻破，斬首千餘級，生擒張方譽等，而方造跳逸，跡之未獲也。賊程繼孔懼罪偽降，騰蛟姑許其請，於九月二十六日，單騎親至其巢，責孔舊罪過，令縛首惡王道善自贖。劉世昌身自督率，聲桓伏兵要害，為相應。繼孔果於十月初三日生執道善以獻。道善之逆黨張鳳梧等，尚據險不下。歸永三參將之師，先往，諸將續至，合圍凡三晝夜，連陷二寨，擒斬二千八百餘人，而騰蛟自行搗蕭縣之王窠。方造亦於去蕭八十里之酇陽集，為卓聖、嚴守敬、吳尚庚等所獲，即擒道善之第二日也。徐寇遂平。會騰蛟擢為楚撫，念程繼孔終留後患，乃檄之入楚隨征，此賊堅拒不可。於是鳳督馬士英定計於十二月十八日，命共副將楊振宗、莊朝梁同禁旅總兵馬得功、參將王進功等，共提兵五千，從東南一路，由宿州攻之。徐州副將金聲桓統標中左右等營，遊擊劉世昌等共提兵三千，從西北一路，由蕭縣攻之。徐城義勇，亦領鄉兵助戰。二十四日大會南嶽集，攻賊巢兩晝夜，繼孔大敗，奔竄入方圓寺洞中，至廿九日始就執。甲申正月，鳳督以檻車膠致京師，會國變得脫，歸徐州再糾眾為亂。逾年興平伯高傑北行過徐，繼孔伏謁興平，受士英指，立執之以為徇。此徐碭蕭三大寇之本末也。〈（仝上）〉
△河南諸寨
十六年四月二十一日，上傳盡免河南五府田租者半。三年又詔諭汝洛、島璧諸人：若等跡似弄兵，原非得已，義在報國，不乏同心，所宜赦罪錄功，大伸討賊。斬偽官者授職，捕賊徒者給賞，恢城獻俘者，不次用之。今就其可紀者三人。〈（仝上）〉
沈萬登汝寧真陽縣人，大使也。七年冬，汝人盛之友者，起嶽城，萬登聚鄉勇萬人為之應，白太徵、吳太宇亦並起。萬登稱順義王，太徵、太宇各自為長。之友被陳永福所破窮蹙，遂竄入流寇中，而萬登等擁眾自如。同時有舞陽楊四、泌陽郭三海及張五平、侯鷺鷥、盛顯祖等，而楊四據九曲，郭三海據平頭垛，稱為強。三海詐歸命，楊四詭請殺賊自贖，數反覆，未能有以定。十二年七月，萬登乃請降。劉洪起者，西平監徒，與其弟洪超、洪道結鄉井以自保，又有洪勳、洪禮等，號為諸劉，嘗乘夜遣人入賊中，取其馬〈（賊營中謠曰：「高點燈，多熬油，防備西平劉扁頭。」劉字司高，劉扁頭，別號也）〉。黨與漸以盛，官授為西平都司。郭三海之反覆也，十年春，巡按御史楊繩武檄洪起捕其黨張五平、侯鷺鷥誅之，郭三海亦為陳州軍士所獲。汝寧遊擊朱榮祖頗善戰，擊陳爾學〈（爾學在韓莊既敗，榮祖焚其寨）〉，盛顯祖破之，又以計誘賊首級。守祖入城受賞，並其黨五千殺之盡〈（郡人大司馬傅振商、太守李磷所定計）〉，萬登乃以明年降授都司，即其所居真陽為屯部。是年楊四為左良玉所殺，十五年四月，楊文嶽授汴不利歸，以其兵獲白太徵誅之〈（十三年有北灣土寇趙惟現者，奸民傅商為內應，謀襲汝寧，為其黨馬三所發。朱榮祖夜檎傅、三，陳政斬之乃定。十四年，左良玉兵駐汝，大殺掠，民憤而從亂。白大徵乘眾怒昏夜傅城，思殺驕兵以雪其毒。城內戒嚴，幸不動，城外兵民相擊。及晨，民大半為兵所殺，白太徵遁去，至是始伏法）〉。閏十一月，汝寧陷，文嶽及文武將吏俱斃。有東寨韓華美者，投自成受偽命守汝，自成尋追左良玉於襄陽，拔營走（土寇趙發吾乘虛入城，掘地搜索，老弱婦女盡）。當城未破時，同知韓煌（寶雞雲）署遂平篆，賊至，走崎牙山以免，殘民乃迎以入暑巡道事。而沈萬登之在真陽也，李自成授以威武大將軍，不受馬士英承制，命為副總兵，遂與劉洪起、洪禮收復。〈（仝上）〉
李際遇登封人，幼讀書，曾應童子試不就，去而井，遇礦徒用飲食相交結，有陳金斗者，為其軍師。金斗自謂受天書，能占候望氣，乘旱荒以蠱惑倡亂，官軍擒金斗並際遇妻子殺之。惟際遇中傷乘馬得脫。時禹州有任辰者，有眾二萬人，尋為官軍所殺。際遇復其眾，與於大忠、申靖邦、周如立、姬之英等，各結土寨。李踞登封之上寨，於踞高之屏風寨，放火殺人，並鄰寨以自益。於大忠破宜陽、新安二城，永寧、大宋各寨，極凶慘，而際遇羌有善意，人歸之。李自成之陷宛、洛、汝、蔡，際遇請降，劉氏兄弟不可，相與謀曰：「誰請兵，誰保鄉里？」超與道曰：「吾兩人願死，兄宜行。」洪起一日夜走七百里，至左帥軍前請救，足底入棘刺石屑而己不知。十六年二月，楚撫宋一鶴塘報有云：「副將劉洪起在西平與老犭回犭回等四家打仗。」三月兵部報遂平副將劉扁子將汝州偽官殺死，土寇趙發吾等歸之洪起，遂有眾十萬，有忠勇稱，而李際遇亦殺偽官以自效，上皆下詔褒獎。自成之在襄陽也，意欲移駐南陽。發右營出鄧州以迎敵，秦軍發左營出潁州以迎敵，兵發後營，一隻虎出河南以敵袁時中、李際遇、劉洪起。時中尋為自成所滅，劉李獨存，兩人固勁敵也。沈萬登初與劉洪禮佐韓煌以城守，而自成以夏四月於襄陽大置官吏，遣偽防禦使金有章並鄧璉（偽汝寧府印），鄒應麟（偽推官），樊仲表（偽汝陽令）至汝。檄到，韓華美具儀從郊迎，我巡道韓煌及署縣事朱某潛避去。偽果毅將軍以兵獲都尉侯玉鳳及長旅四人，分屯各門山寨。如馬尚志、蘇青山者次第受職所署官（馬偽威武將軍，蘇偽長成）。韓華美出屯信陽，有章建牙，殺戮徵求無虛日，萬登陽與合而陰圖之。九月二十四日，漏二下，令鄉勇傳呼曰：「土寇薄城。」有章懼，請萬登所部孫玉成等人守，而己脫身走真陽，萬登已密令收縛。十月朔，孫玉成、景鳳台等，合計執鄧璉、馬尚志等，萬登已而磔之，汝人爭食其肉。初四日，韓煌入，民遮道哭迎。萬登遂以所部兵鎮汝援剿，太監盧九德以聞，得旨沈萬登擒斬偽員甚多，具見義奮有功，將吏限一月內從優察議敘。當是時，李自成圍李際遇於玉寨甚急，會督師孫傅庭之兵，出自潼關，圍乃解。督師與自成戰於襄、洛之間，萬登、際遇皆不能出師為助。已而督師敗，自成入秦，兩人於其門完守入保。明年甲申春，萬登乃與洪起相賊殺，其釁起於萬登之中軍王明表殺洪起弟洪勳，攫其金，洪起稱兵復仇。韓煌知事不可為，與推官伍三秀避之於固始。四月朔，洪起召其黨郭黃驗、金皋、趙發吾以合圍。汝人糧糗牛馬俱盡，掘野草煮瓦松，終之以食人。彰德司里陳朱明聞京都變，南奔過汝為劉沈議和，沈不從，五月朔，城破，萬登偕孫玉成、陳田皆被執，洪起磔之於三里店。洪起自稱左平南麾下副將，軍南至楚潁，北抵大河，無不奉其約束。韓華美棄偽職，來投洪起，復令守汝。六月朔，自成右翌權將軍袁宗第聞洪起破汝也，自德安地而至，洪起棄城走楚，依左軍，而華美出迎賊。宗第怒其反覆，捶之幾斃，據城五日，宗第移營入秦。九月洪起自楚歸，擒南陽開封諸偽官，傳送南中，詔用為淮蔡總兵，加都督同知。洪起自稱受敕書進宮保，州縣已下，皆聽其署用，即汝寧御史公署，修改巨麗，開帥府，棨戟旌旗甚設。明年春，出軍新息、光固之間，徵各寨金幣，以充軍糧。六月大兵至汝，洪起道走平頭垛，孔將希貴圍之急，洪起中流矢斃，其下遂散。李際遇之在玉寨，亦以不早降官軍，執至京師死。噫嘻！此三人者，亦既已亡矣。此外有李好者，人馬以萬計，嘗以其兵從自成而劉鉉、李奎、鄭乾、伏應魁等，各統數千眾，介以賊似民之間。他若武山、翟營、孫學禮、周加禮、徐良臣、金高等，不及千人，何足數哉？〈（仝上）〉
普明聲阿述州土人也，初為馬者哨哨頭。水烏之亂，與沙源吾必奎等，俱奉調，率兵破賊有功。既而京營御史傅宗龍受命按黔，間道由建昌回滇，募兵赴任。知明聲勇黠，所部土兵亦強，特請隨行。滇撫閔洪學入秦，嘗言自明聲東行，滇土司兵益弱，其為時所重如此。明聲在黔，屢破水西賊眾，會宗龍入內艱歸水西，隨就撫。明聲亦回，得授阿述土知州，日益驕蹇。崇禎五年，巡按趙洪範至臨安，明聲率兵迓之，戈甲旂幟，列數里。洪範惡之，貽書撫軍王伉，謂其養癰。伉亦習聞明聲不法，遂列奏請檄調黔蜀兵會討焉。是年冬，三脅漢士兵俱集，以黔鎮商士傑掌兵政，伉自出臨安督糧。右布政使周士昌監軍擊明聲，敗之，進圍阿述。明聲使其下偽約降，陰使人以重賄誘吾必奎曰：「君不聞狐死兔悲乎？阿述平，兵行及元謀矣。」既而官軍與賊戰，必奎賣陣先走，官軍大敗，事聞，大司馬熊明遇以起釁為伉罪，遂與洪範俱被逮，士昌死於陣。明聲雖戰勝，仍巧詞乞撫，當道懲前事，不復致討。總督朱燮元自黔至，以兵威撫定焉。廣西郡守張繼孟奉委撫明聲，思以計殺之，每稱明聲才武，且有功，不宜摧毀以致變亂，皆有司之過也。明聲聞之喜，一日繼孟將謁兵備道於臨安，先誡其下，必取途阿述見明聲。將至，故熟睡輿中，其下不得請，醒而問所次，已逾其境數里矣。佯怒，責其從行者，且曰：「我有事，須急至臨郡，往返恐後期，可沿途置騎俟我，今回見普公。」遂盡屏輿蓋先行，獨與從者馳數騎，趨阿述。明聲先已有人偵繼孟，聞其言，益大喜，出迎謁語甚歡。方持茶餉客，繼孟戲曰：「嘗聞南中土司善藥人，我不敢飲。」明聲驚遽，指天誓曰：「方德公無以報，何有此？公果疑，明聲請先飲。」竟易盞飲之。不知繼孟執茶時，已預藏毒藥手中，置茶內矣。明聲留治饌，辭以有事謁兵備急，俟回，當痛飲。明聲已聞其途中言，信以為真，因別去。繼孟疾馳，易數馬，即夕達臨安。明聲發藥始覺，命其黨率兵追之，不能及。明聲死，其妻萬氏，江右寄籍人女也。狡而淫，據其眾，役使諸小彝，選部下壯而美者，更番入侍。沙源諸子定海、定洲、如琦等，皆與之私。既久，覺無以服人，乃招定海為贅婿。已而復嫌其樸陋，而定洲少年白晰，更竊殺定海而贅之洲。其子普眼遠恥之，與萬氏分寨而居。後服遠以病死，定洲遂兼有安南、阿述之眾，並近彝地愈廣，南至交岡。甲申張獻忠陷蜀，雲南震恐，使參將大贄率兵防金沙江。吾必奎者，其先為元謀土知縣，久絕不嗣矣。至必奎以戰功得官，仍居故地，自阿述賣陳後傑驁日甚，大贄貪墨，屢以事侵之。乙酉八月，必奎聚眾反，連陷武定、祿豐、楚雄諸郡縣，黔國公沐天波檄各土司兵會剿。十月官軍與土官祿永命、龍在田等擊敗必奎擒之。永命寧州知州，在田石屏州人也。俱以水烏之亂，有戰功，在田歷級副將。崇禎十一年，奉調至襄陽，隸總理熊文燦軍前，擊流賊革裏眼、射塌天於雙溝敗之，以是知名。張獻忠等受撫轂城，頗與密。既而獻忠叛，文燦獲罪，在田亦罷歸。元謀之役，與永年俱在行間。十一月沙定洲兵亦至，時必奎已伏誅，定洲猶留城外不肯歸。會奸人饒希之、余錫朋等，逋騙天波金寶，無以償，以貿易往來各土司營中，誇天波家饒富。定洲心動，陰結都司阮韻嘉、張國用、袁士宏等為內應，以十二月朔入城辭行，天波以家忌未出見。定洲入門大呼，其下蜂起焚劫，天波由小竇出西城，時祿永命在省，方巷戰拒賊，從官周鼎止天波討賊。天波疑鼎見誘，殺之，遂走楚雄。其母陳氏，妻焦氏，亦走城北普吉村之金井巷，當夜舉火自焚死。定洲因盡得沐氏所有，盤踞省城，劫巡撫吳兆元為題請，代天波鎮滇。又至祿豐，執家居大學士王錫袞，置貢院脅之，與兆元傳檄各郡縣，龍在田在安寧，與祿永命等，各引所部歸。萬氏在阿述聞變，驚曰：「吾家當為此賊敗矣！」謀至省執定洲以投誠。既至，見定洲氣焰赫然，資用饒洽，更喜過望，夫婦坐八人輿，持刺與撫按往來，欣然自得也。沐天波至楚雄，定洲率眾追之。是時楚雄新為吾必奎所破，金滄道副使楊畏知奉調監軍至楚，楚人留之，畏知遂駐楚。聞定洲西出，與天波計守禦之具未集，曰：「公在楚，賊以全力聚攻，城必破。公不如西走永昌，使楚得為備，賊即西追，恐楚塞其後；留攻楚，又恐公從西來，首尾牽制，上策也。」天波從之，定洲至楚雄，城閉不得入，為畏知所紿，遂去，遣其黨王朔、李日芳等，分攻大理、蒙化，陷之，屠殺以萬計。畏知乘間徹城外居民，盡入城，清四野，築隍陴，檄調漢土兵馬，郡縣多遙應之。其明年丙戌，定洲恐畏知截其歸路，又聞迤東祿永命、龍在田等，各自守，因不敢至永昌，撤兵回，竭力攻楚雄。楚雄守具既集，屢攻不能下。一日畏知坐城樓，賊發巨炮擊之，煙焰所指，正罩畏知，賊相慶，謂必死。須臾煙散，畏知端坐如故，惟擊去左幘耳，因驚歎以為神。畏知視賊懈，輒出奇兵奮擊，前後所殺甚夥。至夏，賊稍稍引去，東攻石屏，石屏守亦堅，復向攻寧州，破之，永命死，至峨土官王克猷走死於路。龍在田在石屏懼，與其黨許明臣竄大理。定洲既定迤東，復引而西，攻楚雄，分兵為七十二營，每七營各為一大營屯之，環城挖濠為久困計。畏知守益堅，終不能入。又明年丁亥，張獻忠被誅於西充，其義勇孫可望等，率殘兵由遵義入黔，龍在田使人告變，且勸其至滇。可望因詐稱黔國焦夫人弟，率兵來復仇。雲南初苦沙亂，皆延頸望其來，不知為賊也。三月可望等至真定洲，解楚雄之圍，率眾禦於革泥關，大敗遁歸阿述。可望破曲靖及交水，俱屠之，遂由陸涼、宜良入省。宜良知縣方興佐率眾持羊酒迎，可望賊喜，不入城，至省，巡撫吳兆元等迎於郊。巡按羅國瓛在曲靖被執不從，帶至省，自焚於署前。通判朱壽琳以僉都御史奉差募兵於滇，亦不屈，從容賦《絕命詩》，被殺。可望等因盡據城池官署，布列以居，法禁苛切，百姓失業流離，視昔較甚矣。既而分遣李定國徇迤東諸郡，可望自率兵西出，楊畏知禦於啟明橋，兵敗被執。可望聞其名，不殺，誘降之曰：「吾今已不為賊，當與爾共扶明耳。」畏知曰：「果爾，當從吾三事：一不用獻偽號，二不殺百姓，三不擄婦女。」可望皆許之，即拆箭對誓，迤西得免屠戮，畏知之力也。可望至大理，龍在田、許名臣迎降之，復以書諭沐天波，如與畏知言，天波遣子報命。永昌通判劉廷標上杭人，推官王運開夾江人，俱不屈，自縊死。可望分兵入麗江，悉取其數代所畜，厚待天波子，陰使劉文秀隨之疾馳，度蘭津橋，至永昌。會天波與鄉官龔彝等於北城樓，遂攜之，同楊畏知等俱至省。姚安舉人席上珍拒賊見執，至省被磔甚慘。李定國至臨安，臨安為定洲都目李阿楚駐守，拒戰甚力。定國穴地道置炮，炮發而城陷，阿楚赴火死，兵猶巷戰。定國怒，執城中紳衿兵民，盡戮之於城外白場，所殺七萬八千餘人，而陣亡與自焚自縊者不與焉。初意遂襲阿述、蒙自，取定洲，聞習寧有變，因盡掠臨安子女而回。過河西，在籍巡撫都御史耿廷籙赴水死，其妻楊氏被執，亦不屈見殺。至晉寧圍之，屠其城，並屠昆陽、呈貢、歸化，所殺又數十萬人。先是昆陽有孔師程者，以從軍得官，糾合晉寧各城人拒賊，定國既至，師程入舟遁去。晉寧知州石阡冷陽春，呈貢知縣嘉興夏祖訓俱死之。定國又盡殺臨安被獲婦女於路，亦千餘人。江川知縣周柔強不迎定國，率眾屯於撫仙湖中之孤山，定國既至省，使人出擊，盡殲之。蓋迤東屠戮之慘，幾與蜀省同，而迤西獨免，宜楚雄人至今屍祝楊畏知不衰也。然城亡與亡，大節不奪，如冷楊春諸人，亦何可多得哉？可望、定國既俱回省經營土木，毀南城民居萬間，作演武場。城內置四王府，磚石毀呈貢、昆陽二城為之。可望、文秀、定國與艾能奇皆僭稱王，在籍御史任饌等，又倡議尊可望為國主。可望遂置六部等官，以饌兼吏禮二部尚書，鑄興朝通寶錢。括近省田地，及監井之利，俱以官四民六分收取，各郡縣工技，悉歸營伍，以備軍資。可望饒機智，既據有全滇，益自尊大，而其黨猶儕視之。李定國尤崛強，每事相阻忤。明年戊子，可望與劉文秀等，議縛定國於演武場，聲其罪，杖之百。既復相與抱持而哭，命定國取沙定洲以贖罪。定國心憾之，念相推奉已久，無能與抗也。初定洲歸，屯兵洱革童，與萬氏分險自守，其下湯嘉賓、陳長命等各據一山立營，相去數十里，為犄角之勢。私通交址，借其援，以固諸蠻心。一日偶集於加賓營，定國偵得之，率兵遽至，圍以木城，困守三閱月，絕其水源。諸蠻懼，出降者相續，遂械定洲等數百人回省，剝其皮。於是沐天波具衣冠，謝雪祖宗母弟妻子之讎，滇人之被沙毒者，亦咸以為快焉。〈（《滇放》）〉
己丑四月，孫可望遣龔彝之弟龔鼎獻南金二十兩，馬四匹，移書桂林，求封親王名號。給事中金堡固諍，以為祖制無有。而廣西南寧府與雲南廣南府錯趾，可望來書，有不允封號，即提兵出戰等語。陳邦傳恐甚，先封秦王，尋封為制郡王，可望不受後封。〈（《明季遺聞》）〉
靖南侯黃得功字滸山，京營名將也。嘗敗張獻忠於潛山之方嶺，殺萬人，獻忠幾獲而佚。為人戇而忠，所部不過三萬。每戰，身自衝突，勁疾若飛，江淮人呼曰：「闖子。」幾詫以為無敵。〈（《綏寇未刻續編》）〉
靖南起徒步，為郡商執鞭往都，經山東，值響馬；眾商俱逃遁，靖南獨手提兩驢蹄禦賊，賊無不披靡，由是勇名震遠近。〈（《嘯虹筆記》）〉
休寧汪耐庵曾拜靖南侯門下。高傑引兵爭揚州，公從靖南侯飲，盤列生彘肩，割啖之。帳下驍將能飲者，以次坐，人浮巨觴。有丘總兵弟守備，辭不能飲，侯怒，欲杖之，總兵目公，公大笑，侯問故，曰：「生笑丘守備腿不及杖粗也。」侯笑而止。俄報高兵十里外將至矣，侯笑飲不動。又報距五里，又報僅三里，飲如故。乃報已抵城下，侯乃上馬，旁一卒授之弓，執左手，又一卒授之槍，掛於肘，又一卒授之鞭，跨左腿下，一卒授之鐧，跨右腿上；背後五騎，騎負一箭筒，筒箭百，隨之往。抽箭亂射，疾如雨，箭盡擲弓，繼以槍，槍貫二騎折旋，又擊死二騎。須臾擲槍，用鞭鐧雙揮之，肉雨墜，眾軍已歌凱矣，歸而豪飲如平時。〈（《柳軒叢談》）〉
黃得功副將林報國勇敢當先，為得功前鋒，所向有功。左金王、老犭回犭回、革裏眼等，數憚之。革賊大管隊二將者，王營中以驍勇聞，設伏以待報國。報國恃勇深入，隋其伏中，二將截戰，射傷報國之馬，報國步戰，遂不得脫。二將提報國首上山罵，誘得功，蓋恃其有伏也，各路兵皆集，無一敢前。得功正切齒，欲為復仇，匹馬直取二將。賊四起，用撓鉤鉤得功，得功奔回，二將追近，得功回身，聯箭中喉落馬。賊兵救奪，得功鐵鞭打開，提歸二將首級，以祭報國。群賊喪氣，我兵驚散，自是賊營相傳須避黃闖矣。〈（《寇志》）〉
靖南自刎後，金陵有人忽奔真武廟中者，跳舞大呼曰：「我靖南侯也，上帝命我代岳武穆王為四將，岳已升矣。」言畢，手提右廊岳像於中，而己立其位，作握鞭狀，良久乃蘇。〈（《嘯虹筆記》）〉
廣昌伯劉良佐字明宇，故東撫朱大典之舊將，後總督淮揚再率麾下，從護祖陵，禦革左，最後收永城亦有功。〈（《綏寇未刻編》）〉
東平侯劉澤清字鶴洲，家在曹縣，嘗一渡河救汴；壁壘未成，輒遁走。其為人好聲色，將略本無所長，修科臣韓如愈一言之怨，乘亂徼半道斬之（上遣科臣韓如愈督江浙餉，馬嘉值督閩廣餉，澤清遣兵徂擊之於東平戴家廟，而見白公貽清，詢其名曰：「非是。」既而遇韓，斫數刀，韓挺挺不撓，惟以幼子不宜殺劫者，曰：「無與小兒事。」舍之去。馬以變服免。如愈在垣，性嚴正無所依附，其糾澤清也。澤清持重幣賄之，如愈呼使誚讓，反其幣。故及）。自云先帝已行封，而詔不達，故與廣昌興平拜獨進侯，人莫得而辨也。〈（仝上）〉
興平伯高傑字英吾，係降將，初從孫傅庭於曾頭塚破賊。又一年而郟縣潰，潼關不支。傑率其下李成棟，楊繩武等十三總兵，有眾四十萬渡河，大掠晉中，鼓行南下，邳泗之間，驚曰：「高兵至矣！」居人喪失魂魄。閣部史可法謀於朝，分江北地為四鎮，一淮徐，一揚滁，一鳳泗，一廬州，俾畫疆以守，勿妄有所越軼。詔未行而軍候言高兵先驅至江浦，潁守將張上儀巨炮遮擊之，始卻。職方司主事萬元吉者，故武陵相監軍也，亟請行，扁舟徑造其壘曰：「吾欲犒軍，其將出告之，以戢兵聽朝命，奈何索渡？」將曰：「吾規欲寄家。」元吉曰：「公等所進取淮北而並孥淮南甚便，過江逼天子輦轂地，今渡即先自潰亂，非公等所以兼為國家意也。」諸將僉應曰：「諾。」顧獨有意揚州。揚州居天下膏腴，有新舊二城，城外為肆賣區，子女環寶累萬萬。高放手剽掠人，屠膾日以百數，保者恐，授兵登陴，誓死守。江都進士鄭元勳雅負才地，為鄉里服，且憂拒守，而城未必全，銳然出身為遊說，兼以早自異，無隨俱死。高聞鄭至，則大喜置酒，酣飲達旦，厚金帛遺之，且陳所以定居維揚，非有他意，相與約結而後入。鄭自詡得高要領，氣甚揚，語於眾曰：「高帥來，敕書召之也，彼手馬相國聘禮以相示，且言入城，當鎮慰父老以無動，苟如是，即南京且聽之入，況揚州乎？」百姓聞之，叫呼起曰： 「元勳與高反賣吾城以市德。」捽其首，臠割之殆盡。是時史公方渡江誓師，高見揚人之暴骨者載道，慮公以為非法，趣其下宵坎而埋之。見升帳，灑然變色易容。既庭謁，而公平易樸誠，人人引見加慰勞，則大喜。然其中慢以易，久之傑傲復出，固以元勳死無罪，請公誅首惡，開城門納其兵。公弗許，謀止公以要之，漸屏其左右，見己所親者，仗刀侍側。公論笑不為動，徐草奏與以瓜步城，眾稍稍懾服，公遂進而按部淮安。劉澤清之抵淮安也，過安東，守將丘磊邀取其輜重，恐貽儕輩笑，匿不聞。史公至，諸將俱橐鍵迎，視高加恭，顧其兵徒虛誇不足用。公自念：「誰可與共功者？不得不專意興平，勿虞與靖南之交惡也。」初靖南分地在儀真，廣昌在壽州，兩人交頗合，澤清頗以唇齒倚。登萊總兵黃蜚之南也，道出維揚，懼為兩人所脅，而素善得功，貽書請以兵逆。得功欣然，引輕兵三百騎來會。三義河守備某者，高裨將也，遽以告。高內疑士人叛已，而忌黃威名，得百姓心，驟聞而愕曰： 「是殆將襲我。」遣將卒出半道，別出千人，間走襲其城，而黃不知也，至土橋，解鞍下馬作食。高精騎伏道旁者猝起，得功角巾緩裝，出不意，亟環甲而飛矢雨集，所乘馬值千金，俄中矢踣，騰而上他馬馳去。高之遣兵也，戒之曰：「若擒得功，必生致之。」戰既合，有十七騎者，皆梟卒，追且及，注槊未下。黃大呼反鬥，發腰間所餘七矢，殺七人，矢盡揮長刀，復殪其三，乃及於大軍以免，惟從行一百騎皆歿。高所出千人襲儀真者，夜至，守將丘鉞、馬岱偵知設守，令將軍且食且休於城外，棋置炬火為疑兵。高兵知有備，不敢進，又望見炬火，以力趨半夜，實力盡，馬岱開門出擊，盡殲之。黃之還也，聞知，益大怒，按刀嗔目切齒。自以於同事本無殲芥，一朝見襲，又慨然於揚人之危逼，而思救之也。引廣昌為之助，誓必與英吾一決。萬元吉偕故將張文昌、李棲鳳參語於兩家者，百端，詗者曰：「天長有傅烽，得功引真州之兵將以至。」高劉皆束戴應敵，高曰：「曩千人多維揚猾少，吾故驅之，假於吾之士卒，詎至於敗？黃不足擒也。」元吉側身講解，文昌、棲鳳各以其眾來曰：「兵交綏，吾屬置橫陣以止鬥，即閣部亦不得已於一行。」會得功有母之喪，公入弔，立而語之曰：「土橋之釁，無智愚知其不義，今將軍以國故親故，而蠲盛怒，是歸其曲於高，而將軍收名於天下也。」得功色稍和，尚以失亡三百騎為恨。公命監紀應廷吉、陸遜之入高營曰：「靖南聽我矣，君何愛數百騎而害大事乎？」高如命人馬，馬羸多病死；公自以三千金償之，又令高出千金為黃母<貝冒>。二憾之講暫以成，陸猶未也。當是時興平最強，公銳意中原，念非高不足以委任；其人雖抗暴，然慷慨識機變，可說而動。有僧德宗者，談禍福奇中，高亦折節稱弟子。嘗與公及陸遜之四人者同坐，高謂僧曰：「弟子他日得免於禍乎？」僧曰：「居土起擾攘，今歸朝為大將，為通侯，此不足為居士重。惟率從史居士，儒家所稱聖人，我法所稱菩薩，居士與之一志並力，可謂得所歸矣，徒以問老僧無為也。」高不覺斂容服。高之妻邢夫人饒權智，高嘗語人曰：「邢有將略，吾得以自助，非貪其色也。」邢見史公出至誠，所以調護之良厚，乃亦勸高傾心。公喜曰：「吾誠得高而訓擾之，大事集矣。」命王相業監其軍，奏李成棟、賀大成、王之綱、李本深、胡茂楨為大將曰：「速驅之，可以專制河南。」高曰：「傑既以身許公，而將使妻子暴露野次，非所以安內顧也，敢終用揚城為請。」揚士紳復震動，守士以未除館為辭。公遽遷於東偏，虛己府以為之舍。刑夫人約其兵聽節制，士民安堵無恙。高乃趣治裝行，九月之十日，祭旂，疾風折大纛，西洋炮無故裂。應延吉私於其友曰：「明年太乙在震，角亢司垣，始擊掩迫壽星之次，法當蹶上將，吾懼阻眾，不敢言。」睢州許定國者，七十餘矣（許定國太康人，以故總兵赦罪出獄，收兵大縱掠，考城被其毒尤慘），毀家養士，負其功不得討，上書詆高為賊。高由是怨許，常曰：「吾見許必手刃之。」公之遣高圖中原也，爭之經年，始見從。定國懼討，貽書公求自全計。公語其使曰：「許總兵何地不可居，而必睢州乎？」興平於十月十四日啟行過徐州，以馬士英指，斬其將程小子。小子者，豐沛大盜（小子名繼孔，蕭將健步也。宿州有乾賊，小子之仇，誣告與之通，官府不察，往擒，激變程下，從乾賊，自據所居之梧桐山為亂），馬為鳳督時所俘以獻，未及誅，京師破而南下聚眾，以恢復為名者也。定國聞之益懼。乙酉正月之十一日，高兵至睢州，定國先數十里跪馬首迎，高扶起之曰：「若總兵，奈何行此禮？顧爾眾焉在？」許故隳其軍以羸見，高嗤之曰：「爾有此軍，何不以之開藩乎？」居明日，召詢之：「若豈不知我之將殺汝而顧不去，何也？」許頓首曰： 「定國固知公之怒也，然不知其罪。」高曰：「若累疏名我為賊，安得無罪？」許曰：「此定國之所以不去也，定國目不知書，倉皇中假手記室，而代者誤入公名，定國不知疏中何等語也！若以此殺定國，不亦冤乎？」高索記室者姓名，許曰：「彼知公之怒也，先期遁，跡之不獲。彼先去而定國不去，以明向名公者，非定國意也。」高粗人，見其屈服，且憐之，聞謾語以為信。無何，有某千戶者，遮馬投牒云：「定國謀公。」興平故以示勿貳，馬前笞六十，送許誅之，遂刑牲約為兄弟。定國飾美妹進，興平屏不御，笑謂之曰：「軍行無所事女子，第畜之，侯我功成後，以娛老乎！」定國唯唯退。時興平大營去城二十里，懸王命旗於城曰：「非有合，不得入。」從興平入者，左右饒健三百人。十三日夜，定國張晏燒燈，厚具樂以飲興平，令其少弟飲諸親將在別所，婦女賓客，皆雜坐。酒半酣，許弟動靜失常度，坐者覺，起而耳語興平曰：「今日之晏，視其弟志意有非常，得無謀我？」興平推之以手曰：「去，夫何敢？」親將退而意亦安之，三百人皆沾醉。興平所居為睢人甲第，垣牆高四周，有重廊復室，許於璧後置人，不及知。將卒俱就別所休息，臥榻畔，二三治衣書者，與傳事小兒。漏將殘，聞屋瓦歷然有聲，驚出視，則壯士逾垣屋者數十輩。興平有備身鐵杖，亟索之，已失，猶奪他人槍刀，鬥而後就執，從者三百人，皆同斃。一人床下伏，值床簀陷而免，他日為人說其事。定國蹀血南向坐曰：「三日來受汝屈辱，亦已盡，今定何如？」興平大笑曰：「吾乃為豎子所算，呼酒來，當痛飲死。」明日日中城不開，李本深、王之綱、郭虎攻東門始入，定國已渡河北去。睢人知其事，皆已行，諸將致疾於睢旁之二百里，悉屠之。閣部至徐州，初勿信，既而審知興平實死，大痛哭，知中原不可復圖，至還師以返救根本。東平侯澤清乃於其間大治淮邸，極宮室之盛，取美人鍾鼓以充之。嘗篝一水榭，費千金，諸生爭獻歌詩頌功德，於天下事，置勿聞也。匿丘磊之怨，中之以他罪，顧就繫所，置酒為極歡，卒文致之，以至於死。向特以計厚興平，聞其死，與二鎮謀曰：「我維孺子不足立，固當分其眾將之。」馬士英持不可曰：「彼所部惡肯輕屬人？亟假諸將以軍號，待固元爵長而還之以兵。」揚人之聞高死也，酌酒賀。靖南攘袂起曰：「固當以此州還我。」引其師至境上。二月十五，公既還自徐州，令同知曲從真、中軍馬應魁入其營，問故。黃曰：「吾為國大將，功最多，僻處瀕江一小邑，高傑有何功績而食數城？姑念其不終，割之以三縣足矣，餘地非高有也。」公曰：「吾豈不知將軍功，又非愛高而故右之也，因士馬多而令不一，今日驟奪而明日必亂，亂且曰首難自將軍始，其爭之也。」黃揮其兵，姑少卻，亦會高盧二監以王命解，因罷去，然其中不無鞅鞅。馬、阮因之，故靖南遂為其所用。嗟乎！自古釁難之生，非人力之所可及，以予觀乎四鎮之事，土橋則其曲已甚，睢州乃不戢自焚。在督師止以大計用興平，而靖南未能以苦心量師相。《詩》曰：「糾糾武夫，公侯腹心。」信哉！其為腹心之難也。〈（仝上）〉
許定國守河南某城，流賊奄至，箭如雨射之。定國立敵樓，以刀左右揮，箭盡兩斷，高與身等，笑向賊曰：「若之乎？急歸，人障一版來，受灑家箭。」賊挾版至，國射以鐵箭，枝皆貫入於版，死焉，賊驚遁。〈（《舟居閑語》）〉
許定國常與眾少年聚飲，眾請曰：「欲觀公神勇。」許曰：「可。」忽躍起，手攀簷前椽，全身懸空，左右換手，走長簷殆遍，顏色不變。〈（《柳軒叢談》）〉
得功有愛將曰林報國，每用兵，報國輒為前驅，賊畏之，亞於得功。於是報國至而賊趙虎者佯北，誘報國深入殺之，群賊正相賀，而得功突入虎陣斬虎，賊眾復潰而走。賊中有勇將，年少嗜殺，號無敵將軍。於是無敵將軍呼於陣曰：「汝曹何怯也？吾為汝曹擒黃將軍以來。」眾賊皆按轡觀之，無敵將軍奮勇大呼，馳至得功前。得功立擒之，橫置馬上，左手按其背，右手策馬去，賊眾大驚。〈（《孑遺錄》）〉
