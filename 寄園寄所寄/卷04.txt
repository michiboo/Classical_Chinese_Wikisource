
五言詩始於李陵蘇武河梁之吟，而五律之祖，又推沈約詠詩云：「登台望秋月，會圃臨春風。秋至湣衰草，寒來悲落桐。夕行聞夜鶴，晨征聽曉鴻。解佩去朝市，被褐守山東。」〈（《詩話叢談》）〉
七言詩肇於柏梁，盛於建安，然《三百篇》中七字句甚多，楚狂《接輿歌》，寧戚《扣牛歌》，項籍《垓下歌》，漢高《大風歌》，皆七字濫觴。楊升庵千里面談引梁簡文帝《春情》一首，陳後主《聽箏》一首，溫子升《搗衣》一首，隋王勣《北山》一首，為七律濫觴。然八句中皆雜五言二句，每首只五十二字耳。〈（附詩《春情》）〉「蝶黃花紫燕相追，楊低柳合路塵飛。已見垂鉤掛綠樹，誠知淇水沾羅衣。兩童夾車問不已，五馬城南猶未歸。鶯啼春欲駛，無為空掩扉。」 〈（《聽箏》）〉「文窗玳瑁影嬋娟，香幃翡翠出神仙。促柱點唇鶯欲語，調弦繁爪雁相連。秦聲本白楊家解，吳那知謝傅憐。只愁芳夜促，蘭膏無奈煎。」〈（《搗衣》）〉「長安城中望夜長，佳人錦石搗流黃。香杵紋砧知遠近，傳聲遞向何淒涼？七夕長河爛，中秋明月光。蠮螉塞邊絕候雁，鴛鴦樓上望天狼。」〈（《北山》）〉舊知山裏絕氛埃，登高日莫心悠哉！子平一去何時返？仲叔長遊遂不來。幽蘭獨夜清琴曲，桂樹淩雲濁酒杯。槁項同枯木，丹心等死灰。」〈（《幽草軒集》）〉
任昉云：「六言詩始於谷永。」然《文選》注引董仲舒琴歌二句，亦六言，不始於谷永明矣。《樂府滿歌行尾》一解，命如鑿石見火，居世竟能幾時？亦六言也。〈（《升庵外集》）〉
六朝沈君攸有《桂楫泛中河》詩雄渾工致，是七言排律，仍先於七言律也。若初唐則有蔡孚《打球篇》云：「德陽官北苑東陬，雲作高台月作樓。金錘玉鑿千金地，寶杖周紋七寶球。竇融一家三尚主，梁冀頻封萬戶侯。容色從來荷恩顧，意氣平生事俠遊。共道用兵如斷蔗，俱能走馬入長楸。紅鬛錦鬟風驟驥，黃駱青絲電紫騮。奔星亂下花場裏，初月飛來畫杖頭。自有長鳴須決勝，能馳迅足滿先籌。曹王漫說彈棋妙，劇孟休矜六博投。薄莫漢宮愉樂罷，還歸堯室曉垂旒。」〈（仝上）〉
絕句者，一句一絕，起於「春水滿四澤，夏雲多奇峰，秋月揚明暉，冬嶺秀孤松」也。或以為淵明詩，非也。杜詩「兩個黃鸝鳴翠柳」，實祖之。王維詩： 「柳條拂地不忍折，松柏稍雲從更長。藤花欲暗藏猱子，柏葉初齊養麝香。」宋六一翁亦有一首云：「夜涼吹笛千山月，路暗迷人百種花。棋散不知人換世，煙闌無奈客思家。」皆此體也。《樂府》有《打起黃鶯兒》一首，意連句圓，未嘗間斷，當絫此意，便有神聖工巧。〈（仝上）〉
《黃帝•彈歌》，斷竹，戚木，飛土，逐肉二言之始也。《詩•頌》「振振鷺，鷺於飛，歌咽咽，醉言歸」，三言之始也。「鬱陶乎予心，顏厚有忸怩，」 五言之始也。《詩•雅》，「我不敢效我友白逸」，李長吉「酒不到劉伶墳上土」，八言之始也。杜詩「男兒生不成名身已老」，九言也。李太白「黃帝鑄鼎於荊山煉丹砂，丹砂成騎龍飛上太清家」，十言也。東坡詩「山中故人應有招我歸來篇」，十一言也。〈（仝上）〉
元天目山釋明木中峰有九言《梅花詩》云：「昨夜東風吹折中林稍，渡口小艇滾入沙灘幻。野樹古梅獨臥寒屋角，疏影橫斜暗上書窗敲。半枯半活幾個擫蓓蕾，欲開未開數點含香苞。縱使畫工奇妙也縮手，我愛清香故把新詩嘲。」後楊慎作云：「玄冬小春十月微陽回，綠萼梅蕊蚤傍南枝開。折贈未寄陸凱隴頭去，相思忽到盧仝窗下來。歌殘水調沉珠明月浦，舞破山香碎玉淩風台。錯認高樓三弄叫雲笛，無奈二十四番花信催。」盧讚元《瞻梅花詩》云：「天將花王國豔殿春色，瞻梅洗妝素頰相追陪。絕勝濃英綴枝不韻李，堪友橫斜照水攙先梅。瑤池董雙成浴香肌露，竹林嵇叔夜醉玉山頹。風流何事不入錦囊句，清和天氣直挽青陽回。」九字律也。〈（《珊瑚編》）〉
古有三句之詩，意足詞贍，盤屈於二十一字中，最為難工。岑之敬《當墟曲》云：「明月二八照花新，當壚十五晚留賓，回眸百萬橫自陳。」《唐傳奇》無名氏《春詞》云：「楊柳嫋嫋隨風急，西樓美人春夢中，繡簾斜卷千條入。」宋謝皋羽《寄鄧牧心》云：「杜鵑花開桑葉齊，戴勝芋生藥苗肥，九錢山人歸未歸？」洪武中詹天臞《寄山中友人》云：「桂樹蒼蒼月如霧，山中故人讀書處，白露濕衣不可去。」又《古步虛詞》云：「三十六天高太清，元君夫人蹋雲語，吟風颯颯吹玉笙。」雲南提學彭綱《詠刺桐花》云：「樹頭樹底花楚楚，風吹綠葉翠翩翩，露出幾枝紅鸚鵡。」〈（《升庵外集》）〉
《漁隱叢話白雪浪齋日記》云：「退之聯句，古無此法，自退之新心開闢。予觀謝宣城有聯句七篇，陶靖節有聯句一篇，杜工部有聯句一篇，則諸公已先為之，退之亦是沿襲。今考之漁隱所言，亦未為得聯句實起於漢柏梁台，非始於靖節諸人也。又何遜李白顏真卿皆有是作，亦不特宣城工部而已。〈（《東齋記事》）〉
歐陽文忠守潁日，因小雪會飲聚星堂，賦詩約不得用玉月梨梅練絮白舞鵝鶴等字。歐公一篇云：「脫遺前言笑塵雜，搜索高家窺冥漠。」自後四十餘年，莫有繼者。元祐六年，東坡在潁，因禱雪於張龍公獲應，遂復舉前體，其末云：「汝南先賢有故事，醉翁詩話誰能說？當時號令君聽取，白戰不許持寸鐵。」〈（《漫婁詩話》）〉
藥名詩，世雲起自陳業，非也，東漢已有離合體，至唐始著藥名之號。如張籍《答鄱陽客》「江皋歲暮相逢地，黃葉霜前半夏枝，子夜吟詩向松桂，心中萬事喜君知。」是也。〈（《金玉詩話》）〉
集句是國初有之，未盛也。至石曼卿人物開敏，以文為戲，然後大著。嘗見手書下第偶成：「一生不得文章力，欲上青雲未有因。聖主不勞千里召，妲娥可惜一枝春。鳳凰詔下雖沾命，豹虎叢中也立身。啼得血流無用處，著朱騎馬定何人？」又云：「年去年來來去忙，為他人作嫁衣裳。仰天大笑出門去，獨對東風舞一場。」至元豐間，王文公益工於此，人言此起自公，非也。杜少陵云：「作詩用事，要如釋語，水中著鹽，飲水乃知鹽味。」此說詩家秘密藏也。如「五更鼓角聲悲壯，三峽星河影動搖」，一人徒見淩轢造化之工，不知乃用事也。禰衡《撾漁陽摻》悲壯，《漢武故事》星辰影動搖，方朔為民勞之應，則善用故事者，如擊風捕影，豈有跡耶？此理殆不容聲，予乃顯言之，已落第二義矣。〈（仝上）〉
梁武帝《江南美》云：「種花雜色滿上林，野芳耀彩垂輕陰，連手蹭蹀舞春心。舞春心，臨歲腴，中人望，獨踟躕。」此辭絕妙。填悶起於唐人，而六朝已濫觴矣。其餘若《美人聯》、《錦江南》、《稚女》渚篇，皆是《樂府》具載，不盡錄也。〈（《升庵辭品》）〉
古詩皆詠之，然後以聲依之，詠以成曲，謂之協律，詩外有和聞，所謂曲也。唐人乃以詞填入曲中，不復用和聲。此格雖云自王涯始，然正元元和之間，為之者已多，有在涯前者。又小曲有「咸陽沽酒寶釵空」之句，云李白作，《花間集》乃云張秘所為莫知孰是。楊繪《本事曲子》云：「近世謂小詞起於溫飛卿，然王建有宮中三台宮中凋笑，樂天有謝秋娘一去望江南。」又曰：「近傳一闋云李白製，即今《菩薩蠻》，其詞非白不能及此，信其自白始也。劉府《青瑣集》隋《海山記》中，有《望江南》調，即煬帝世，已有其事矣。」〈（《筆談》）〉
家語：舜作南風之詩，此則御製之始。〈（《稗史》）〉
王昌齡《灞池》詩，「開門望長川，薄莫見漁者。借問白頭翁，垂綸幾年也？」二韻俱助語，殊有致。孟襄陽詩，「所居最幽絕，所住皆靜者。依止此山門，誰能效丘也？」亦瀟灑可喜。〈（《焦氏筆乘》）〉
「漢宮一百四十五，多下珠簾閉瑣窗。何處營巢夏將半，茅簷煙樹語雙雙。」此杜牧《燕子》詩也。一百四十五，見《文選》注。大抵牧之詩好用數目堆積，如「南朝四百八十寺，」「二十四橋明月夜」，「故鄉七十五長亭」是也。〈（《含煙閣詩話》）〉
聯句自唐有之，若與坐客聯句，則互送為煩。據成式《廬陵官下記》截取斑竹，以遞送聯句，謂之句枝。或角押惡韻，或煎碗茶，為八韻詩，皆謂之集聯。若志於不朽，則太苦。客揀穩韻無所得，輒已謂之苦聯。句句共押平聲好韻不僻者，書於竹筒，謂之韻牒。〈（仝上）〉
《稗史》云：「詩有一句疊三字者，如吳融《秋樹》詩云：『一聲南雁已先紅，扌戚扌戚淒淒葉葉同』是也。有一句連三字者，如劉駕云：『樹樹樹稍啼曉鶯，夜夜夜深聞子規。』是也。有二句連三字者，如白樂天云：『新詩三十軸，軸軸金玉聲。』是也。有雙聯疊字者，如《古詩》云：『青青河畔草，鬱鬱園中柳；盈盈樓上女，皎皎當窗牖；娥娥紅粉妝，纖纖出素手，』是也。有七聯疊寫者，昌黎《南山》詩云：『延延離又屬，夬叛歸遘，喁喁魚闖萍，落落月徑宿。閔閔樹牆垣，巘巘架庫廄，參參削劍戟，奐奐銜瑩秀。敷敷花坡萼，闟闟屋摧霤，悠悠舒而安，兀兀狂明狃。超超出猶奔，蠢蠢駭不懋。』是也。然宋人《詠四溪》云：『灣灣灣處復灣灣，』更疊更切愈出愈奇矣。」〈（《萬青閣偶談》）〉
閩僧懷濬有詩二絕云：「家住閩山東復來，其中歲歲有花紅，而今再到花紅處，花在舊時紅處紅。」「家在閩山西復西，其中歲歲有鶯啼，而今再到鶯啼處，鶯在舊時隔處啼。」人多誦之。〈（《客中開集》）〉
王荊公詩，有「老景春可惜，無花可留得，莫嫌柳渾青，終恨李太白」之句，以古人姓名藏句，中蓋以文為戲，或者以前無此體，自公始見之。嘗讀《權德輿集》其一篇云：「藩宣秉戎寄，衡石崇位勢。年紀信不留，弛張良自愧。樵蘇則為愜，瓜李斯可畏。不顧榮官尊，每陳農畝利。居家類嚴巘，負郭射斂積。忌滿寵生嫌，養蒙恬勝智。疏鍾皓月曉，晚景丹霞異。澗谷永不諼，山樑冀無累。余符生肇學，得展禽尚志。從此直不疑，支離疏世事。」則德輿嘗為此體。〈（《稗史》）〉
稗史論古樂府，「古人師手匠心，而又情真景切，其詞自佳。今人就題擬作，如畫者寫真，雖形色相肖，而生人之神氣，安可得哉？杜少陵不擬題而自作，如前後《出塞》、《新婚別》、《無家別》、《新安吏》、《玉華宮》參之《樂府》，何啻伯仲？蓋平日造詣有淵然自得之趣，故臨文神情自別。」明李西崖詠古諸作，近日尤展成《明史一百首》，俱是異觀。〈（《嘯虹筆記》）〉
《古今樂錄》云：「傖歌以一句為一解，中國以一章為一解。」王僧虔啟曰：「古曰章，今曰解。」解有多少，當是先詩而後聲。詩敘事，聲成文，必使志盡於詩，音盡於曲。是以作詩有豐約，製解有多少。又諸曲調皆有辭有聲，而大曲又有豔有趨有亂。辭者其歌詩也，聲者若羊吾夷伊那何之類也。豔在曲之前，趨與亂在曲之後，亦猶吳聲西曲，前有和，後有送也。升庵謂豔在曲之前，與吳聲之和，若今之引子。趨與亂在曲之後，與吳聲之送，若今之尾聲。羊吾夷伊那何皆辭之餘音嫋嫋，有聲無字，雖借字作譜而無義，若今之哩羅嗹唵吽也，知此可以讀《古樂府》矣。〈（《升庵外集》）〉
陳後山詩，「吳詠未至慢，楚語不假些。」任淵注云：「慢謂南朝慢休，如徐庾之作。」余謂此解是也，但未原其始。《樂記》云：「宮商角徵羽，五者皆亂迭相陵，謂之慢。」又曰：「鄭衛之音，亂世之音也，比談慢矣。」宋詞有《聲聲慢》、《石州慢》、《惜餘春慢》、《木蘭花慢》、《拜星月慢》、《瀟湘逢故人慢》，皆雜比成調，古謂之嘖曲。嘖與賾同，雜亂也。琴曲有名散，元曲有名犯，又曲中入破，義亦如此。〈（仝上）〉
王彪之《竹賦》云：「上承霄而防露，下漏月而來風。庇清彈於幕下，影棹歌於帷中。」蓋楚人男女相悅之曲，有《防露》，有《雞鳴》，如今之《竹枝》。《東坡志林》亦云然，則《竹枝》之來亦古矣。《詩》野有蔓草，推之防露之意可知。〈（《稗史》）〉
《陽柳枝》，即古折楊柳枝義也，木歌亡隋之曲，故陳子昂有詩云：「萬里長江一帶開，岸邊楊柳幾千栽，錦帆未落干戈起，惆悵龍舟去不回。」後白居易有愛姬樊素善歌，小蠻善舞，故當時詩曰：「櫻桃樊素口，楊柳小蠻腰。」年既高邁，小蠻方豐豔，乃作《楊柳枝》詞以托意，曰：「一樹春風萬萬枝，嫩於金石軟於詩，永豐西角荒園裏，盡日無人屬阿誰？」及宣宗朝國樂唱是詞，帝問誰製，永豐在何處？左右具以對。時永豐坊西南角園中，有垂柳一枝，柳條極茂，因命使取二株植禁中。居易感上知名，且奇尚風雅，又作一章云：「一樹飄殘委泥土，雙株榮耀植天庭，定知玄象今春後，柳宿光中添兩星。」故後盧貞劉禹錫等和其題，自是為白氏《楊柳枝》，今人渾為一題，莫知其故，而六朝《樂府》收之，亦不辨也。又古有折楊柳行，可謂甚古，謝靈運嘗一作之，餘不多見也。復有月節折楊柳，雖是古詞，則似近於唐人意矣。〈（仝上）〉
古之《樂府》詩章，皆被之於樂，今《樂府》數句後，則曰一解，又數句曰二解，如此言者，蓋即古人之一段義終，則於瑟上解一柱馬也。〈（仝上）〉
梁武帝宴華光殿聯句，曹景宗後至，詩韻已盡，沈約與以所餘競病二字。景宗操筆而成，所謂「去時兒女悲，歸來笳鼓競，借問行路人，何如霍去病」是也。初讀此了，未曉賦韻韻盡為何等格法？偶閱《陳後主集》，見其序《宣猷堂宴集》五言曰：「披鉤賦詠，逐韻多少次第而用，座有江摠陸瑜孔範等三人，後主詔得迮格，白易夕擲斥折唶字，其詩用韻，與所得韻次，前後正同，曾不攙亂一字。」乃知其說是先詩韻為鉤，座客探鉤，各據所得，循序賦之，正後世次韻格也。唐之次韻，起元微之白樂天二公，自號元和體，古未有也。抑不知梁陳間已嘗出此，但其所次之韻，以探鉤所得，而非酬和先唱者，是小異耳。又楊衒之《洛陽伽藍記》載王肅入魏，舍江南故妻謝氏，而娶魏元帝女，其故妻贈之詩曰：「本為筐下蠶，今為機上絲，得路遂騰去，頗憶纏綿時。」其繼室代答以謝，止次用絲時二韻，則亦以倡和為次矣。〈（仝上）〉
少陵《飲中八仙歌》，分八篇，人人各異，本非重韻。〈（《金玉詩話》）〉
《風雅頌》既亡，一變而為《離騷》，再變而為西漢，三變而為歌行雜體，四變而為沈宋律詩。五言起蘇李，或云起枚乘。七言起於漢武柏梁。四言起於漢楚王、傳韋孟。六言起於漢司農谷永。三言起於晉夏侯湛。九言起於高貴鄉公。
以時而論，則有建安體〈（漢末年號曹予建父子鄴中七才子之詩）〉，黃初體〈（魏年號與建安相接其體一也）〉，正始體〈（魏年號稽阮諸公之詩）〉，太康體〈（晉年號左思潘岳二張二陸諸公之詩）〉，元嘉體〈（宋年號顏鮑謝諸公之詩）〉，永明體〈（齊年號齊諸公之詩）〉，齊梁體〈（通兩朝而言之）〉，南北朝禮〈（通魏周而言之與齊梁體一也）〉，唐初體〈（唐初猶襲陳隋之體）〉，盛唐體〈（景雲以後開元天寶諸公之詩）〉，大曆體〈（大曆十才子之詩）〉，元和體〈（元白諸公）〉，晚唐體，本朝體，〈（通前後而言之）〉元祐禮〈（蘇黃陳）〉，江西宗派體〈（山谷為之宗）〉。以人而諭：則有蘇李體〈（李陵蘇武）〉，曹劉體〈（子建公幹）〉，陶體〈（淵明）〉，謝體〈（靈運）〉，徐庾體〈（徐陵庾信）〉，沈宋體〈（佺期之問）〉，陳拾遺體〈（陳於昂）〉，王楊盧駱體〈（王勃楊炯盧照鄰駱賓王）〉，張曲江體〈（始興文獻公九齡）〉，少陵體，太白體，高達夫體〈（高常侍適）〉，孟浩然體，岑嘉州體〈（岑參）〉，王右丞體〈（王維）〉，韋蘇州體〈（韋應物）〉，韓昌黎體，柳子厚體，韋柳體〈（蘇州與儀曹合言之）〉，李長吉體，李商隱體〈（即西崑體）〉，盧仝體，白樂天體，元白體〈（微之樂天其體一也）〉，杜牧之體，張籍王建體〈（謂樂府體仝也）〉，賈浪仙體，孟東野體，杜荀鶴體，東坡體，山谷體，後山體〈（後山本學杜其語似之者但數篇他或似而不全又其他則本其自體耳）〉，王荊公體〈（公絕句最高其得意處高出蘇黃陳之上而與唐人尚隔一關）〉，邵康節體，陳簡齋體〈（陳去非與義也亦江西之派而小異）〉，楊誠齋體〈（其初學半山後山最後亦學絕句於唐人已而盡棄諸家之體而別出機杼蓋其自序如此）〉。又有所謂選體〈（選詩時代不同，體制隨異，今人例為五言古詩為選體，非也）〉，柏梁體〈（漢武帝與群臣共賦七言，每句用韻。後人謂此體為柏梁體）〉，玉台體〈〈（《玉台集》乃徐陵所序漢魏六朝之詩皆有之，或者但謂纖豔者為玉台體，其實則不然）〉，西崑體〈（韓握之體皆裙裾脂粉之語，有《香奩集》）〉〉，香奩體〈（梁簡文傷於輕靡，時號宮體。其他體制不一，大概不出此）〉，宮體〈（梁簡文傷於輕靡，時號宮體其他體制不一，大概不出此）〉，有近體〈（即律詩也）〉。
前人作詩，未始和韻，自唐白樂天與元微之為二浙觀察，往來置郵筒倡和，始依韻而多至千言，少或百數十言，篇章甚富。其自耀云：「曹公謂劉玄德曰：『天下英雄，唯使君與操耳。』予於微之亦云。」豈詩人豪氣，例愛矜誇耶？安知後世士有異論？〈（《珊瑚鉤詩話》）〉
晉傅咸作集經詩，其《毛詩》一篇，略曰：「聿修厥德，令終有亻叔，勉爾遁思，我言維服。盜言孔甘，其何能淑？讒人罔極，有面目。」此乃集旬詩之始。〈（《稗史》）〉
《七哀詩》，始於曹子建，其後王仲宣張孟陽皆相繼為之，人多不解七哀之義。或謂病而哀，痛而哀，悲而哀，耳目聞見而哀，口歎而哀，雖一事而七者具也。〈（《南濠詩話》）〉
古詩有離合體，近人多不解此體，始於孔北海，余讀《類文》，得北海四言一篇云：「漁父屈節，水潛匿方。與時進止，出寺弛張。呂公饑釣，闔口渭傍，九域有聖，無土不王。好是正直，安固子臧，海外有截，隼逝鷹揚。六翮不奮，羽儀未彰，龍蛇之蟄，此也可忘。致璿隱耀，美五韜光，無名無譽，且言深藏。按轡安行，誰謂路長？」此篇離合魯國孔融文舉六字。徐考之，詩二十二句，每章四句，離合一字，如首章云：「漁父屈節，水潛匿方，與時進止，出寺弛張。」第一句漁字，第二句水字，漁犯水字而去水則存者為魚字。第三句有時字，第四句有寺字時犯寺字而去寺，則存者為日字，離魚與日而合之，則為魯字。下四章仿此，殆古人好奇之過，欲以文字示其巧也。〈（《石林詩話》）〉
楊億劉筠作詩，務積故實，而語意輕淺，一時慕之，號西崑體，識者病之。〈（《臨漢詩話》）〉
古者字未有反切，故訓釋者但曰讀如某字而已。至魏孫炎始作反切，其實出於西域梵學也。自從聲韻日盛，宋周顒始作《四聲切韻》，行於時。梁沈約又撰《四聲譜》，以為在昔詞人，累千歲而不悟，而獨得胸襟，窮其妙旨，自謂入神之作。繼是若夏侯該《四聲韻略》之類，紛然各自名家矣。至唐孫愐始集為《唐韻》，諸書遂為之廢。本朝真宗時陳彭年與晁迥戚綸條貢舉事，取《字林》、《韻集》、《韻略》、《字統》及《三蒼》、《爾雅》為《禮部韻》，凡科場儀範，悉著為格。又景祐四年，詔國子監，以翰林學士丁度之《禮部韻略》頒行。初崇政殿說書賈昌朝言舊《韻略》多無訓解，又疑單聲與重疊字，不諳義理，致舉人詩賦或誤用之。遂詔度等以唐諸家韻本，刊定其韻，窄者凡三十處，許令附近通用，疑單聲及疊出字，皆於字下注解之，此蓋今所行脅《禮部韻》也。吳曾《漫錄》嘗論景祐修《韻略》事，既不得其始，徒拘於張希文鄭天休修書先後之辨爾。予因歎近時小學，幾至於廢絕，遂摭聲韻之本末備論於此庶覽者得以考云。〈（《東齊記事》）〉
唐詩，賡和有次韻（先後無易），有依韻（同在一韻），有用韻（用彼韻不必次）。吏部和皇甫陸渾山火是也。今人多不曉。劉長卿題於旅舍云：「搖落暮天迥，丹楓霜葉稀，孤城向水閉，獨鳥背人飛。渡口月初上，鄰家漁未歸，鄉心正欲絕，何處搗征衣？」張籍《宿江上館》云：「楚驛南渡口，夜深來客稀，月明見潮上，江靜覺歐飛。旅宿今已遠，此行殊未歸，離家久無信，又聽搗征衣。」兩詩偶似次韻，皆奇作也。〈（《貢父詩話》）〉
劉伯溫《思美人》三字詩曰：「雨欲來，風瀟瀟，披桂枝，拂陵苕。繁英隕，鮮葉飄，揚煙埃，靡招搖。激房帷，發綺綃，中髮膚，憯寂寥。思美人，隔青霄，水渺茫，山岧嶢。雲中鳥，何翛翛？欲寄書，天路遙。東逝川，不可邀，芳蘭花，日夜凋。掩瑤瑟，間玉蕭，魂睘睘，心搖搖。望明月，歌且謠，聊逍遙，永今宵。」〈（《客中閑集》）〉
蕭參將出鎮雅黎，其妻流寓楚雄，聞本朝兵至，泣將七歲子托於家丁，手刃幼女，取壁間舊句「驛梅驚別意，堤柳暗離愁」十字，離合成詩。「馬革何人能裹屍？四維不振笑男兒，幸聞碩果存幽閣，驛使無由到雅黎。木偶同朝止素餐，人情說到死真難，母牽幼女齊含笑，梅骨稜稜傲雪寒。苟合如何決意休？文姬回漢總堪羞，馬嘶芳草香魂斷，驚醒人間節婦流。口中節義是誰無？力挽江河總是虛，刀鋸不移巾幗志，別無沾滯是吾徒。立也悲傷坐也傷，日沉誰與起殘陽？心憐夫婿兒還幼，意慘蠅汙女伴娘。土兵劫去又官兵，日望征人不欲生，匹練有緣紅粉斷，堤邊一撮是佳城。木架原知冠蓋凋，夕陽古道冷蕭蕭，耳邊似聽貞魂泣，柳絮因風若為招。日前送別囑陽關，立意當如張別山，音信須憑隴外寄，暗傳夫信已投環。凶莫凶兮國喪亡，內庭無救各奔忙，佳人命薄成何用？離卻塵□骨也香。禾黍離離最可憐！火焚誰與救眉燃？心灰猶念舊夫子，愁殺妻孥盼杜鵑。」題畢自縊死，時維己亥之春。〈（《續人鏡陽秋》）〉
自杜工部《秋興》詩，一時興會，恰成八律，後人漫不論章法，每詩八首，輒謂慕杜。豈知詩寫性情，興盡即止，獨不可減而為四為六為七，增而為九為十乎？要須加一分嫌長，減一分嫌短，乃為妙耳。〈（《嘯虹筆記》）〉
鮑泉和《春日詩》：新鶯始新歸，新蝶復新飛，新花滿新樹，新日麗新暉。新光新氣早，新望新盈抱，新水新綠浮，新禽初聽好。新景自新還，新葉復新扳，新枝新可結，新愁詎解顏？新詩獨氤氳，新知不可聞，新扇如新月，新蓋學新雲。新落連珠淚，新點石榴裙。〈（仝上）〉
疊字詞頗有，疊字詩不多見。嘉靖間，倭子從紹興雨中往曹娥江，賦詩曰：「渺渺茫茫浪潑天，霏霏拂拂雨和煙，蒼蒼翠翠山遮寺，白白紅紅花滿川。整整齊齊沙上雁，來來往往渡頭船，行行坐坐看無盡，世世生生作話傳。天連泗水水連天，香鎖孤村村鎖煙，樹繞藤羅羅繞樹，川通巫峽峽通川。酒迷醉客客迷酒，船送行人人送船，此會應難難會此，傳今話古古今傳。」亦甚有味。〈（《堯山堂外史》）〉
藥名詩，如張藉《答鄱陽客詩》云「江皋歲暮相逢地，黃藥霜前半夏枝」之類是也。近世有禽言詩，甚有巧趣。然論禽言詩，當如藥名詩，用其名字，隱入詩句中，造語穩當，無異尋常詩，乃為造微入妙。如藥名詩云：「四海無遠志，一溪甘遂心。」遠志甘遂。二藥名也。禽言詩云：「喚起窗前曙，催歸日未西。」喚起催歸，二禽名也。〈（《客中閑集》）〉
舒狀元春遊，用重疊意作詩曰：「春風春日競春華，春水春山春景佳，新柳戀鶯鶯戀柳，好花迷蝶蝶迷花。尋芳子入遊芳伴，買酒人投賣酒家，去是路兮歸是路，馬頭相對日頭斜。」又用曲牌名作詩云：「惟愛宜春令去遊，風光猶勝小梁州，黃鶯兒唱今朝事，香柳娘牽舊日愁。三棒鼓催花下酒，一江風送渡頭舟，嗟予沉酸東風裏，笑剔銀燈上小樓。」〈（仝上）〉
唐伯虎《花月吟》：花香月色兩相宜，惜月憐花臥轉轉，月落漫憑花送酒，花殘還有月催詩。隔花窺月無多影，帶月看花別樣姿，多少花前月下客，年年和月醉花枝。〈（《客中閑集》）〉
國初東南人士重詩社，每一有力者為主，聘詩人為考官。隔歲封題於諸郡之能詩者，期以明春集卷，私試開榜次名，仍刻其優者，略如科舉之法。今世所傳，惟浦江吳氏月泉吟社，謝翱為考官，《春日田園雜興》為題，取羅公福為首。其所刻詩，以和平溫厚為主，無甚警拔，而卷中亦無能過之者，蓋一時所尚如此。〈（《麓堂詩話》）〉
羅明仲嘗謂三言亦可為體，出樹處二韻，迫西涯題扇。西涯即授筆云：「揚風帆，出江樹。家遙遙，在何處？」又因圍棋，出端觀二韻，即曰：「勝與負，相為端。我因君，得大觀。」〈（仝上）〉
樂府是官署之名，其官有令，有音監，有遊檄。《漢書•張仿傳》使大奴駿等四十餘人，群黨盛兵弩，白晝入樂府，攻射官寺。《後漢書•律曆志》元帝時，郎中京房知五聲之音，六十律之數，上使太子太傅韋元成，建議大夫章維試問房於樂府是也。後人乃以樂府所采之詩，即名之曰樂府誤矣，曰古樂府尤誤。《後漢書•馬廖傳》言哀帝去樂府注云：「哀帝即位，詔罷鄭衛之音，減郊祭及武樂等人數。」是亦以《樂府》所采之詩，即名之樂府也。〈（《日知錄》）〉
溫飛卿《題賀知章故居》，疊韻作絕句云：「廢砌翳薜荔，枯湖無菰浦，老媼寶槁草，愚儒輸逋租。」又兩中與李先期垂釣，先後相失，因作疊韻絕句云：「隔石覓履跡，西溪迷雞啼，小鳥擾曉沼，犁泥齊低畦。」〈（《晚唐詩》）〉
燈謎詩，前人間亦有之，然皆鄙俚，不足諷詠。予友遂安毛會侯令尹名際可，有燈謎詩十六首，每首各自為題，每句隱一古人姓名，共在一部《孟子》內，為燈謎開一生面。〈〈｛《嘯虹筆記》）〉〉
詩牌集字，詳於吳興王良樞一譜，其式用牙牌六百扇，廣六分，厚一分，以一面刻字，一面空白，其字聲平仄，以朱墨別之。椿牌一扇，長準詩牌二，刻曰詩伯。凡易牌均為四分，每一百扇以一人為詩伯。執椿牌內取一扇，以字盡數到某人，次第取用。以紙筆令詩伯掌之，聽各人自取韻，自製題，詩成細評優劣。分牌式之外，又有分韻式，立題式，用字式，借字式，較勝式，品第式，借寄式，翻新式，和韻式，收殘式，洗荒式，疊錦式，聯珠式，合璧式，煥彩式。其跋云：「余得是譜，藏之舊矣。小峰先生一見而奇之，先生性不飲，然多飲興，為近世觴政繁俗，宜歸於雅，乃刻而傳焉。夫嘉賓式宴，導樂宣和，即不如唐人擅場，而適趣遠矣。」〈（《詩牌譜》）〉
詩非苦吟不工，孟浩然眉毛盡落；裴祐袖手，衣袖至穿；王維走入醋甕，皆苦吟之驗也。〈（《存餘堂詩話》）〉
韓詩多悲，韓詩三百六十首，哭泣三百首；白詩多樂，白詩二千八百首，飲酒者九百首。詩本性情，多悲多樂，不免性情之偏。〈（《說儲》）〉
王孟端舍人作詩清麗，嘗有人久客京師，乃別取婦。孟端作詩寄之云：「新花枝勝舊花枝，從此無心念別離。可信秦淮今夜月，有人相對數歸期。」其人得詩感泣，不日歸。〈（《南濠詩話》）〉
宗岳二公，以忠節戰功，冠於南宋，戎馬倥傯，何暇筆硯？余嘗見宗忠簡石刻《華陰道二絕》云：「煙遮晃白初疑雪，日映斕斑卻是花。馬渡急流行小崦，柳絲如織映人家。」又云：「菅茅作屋幾家居，雲確風簾路不紆。坡側杏花溪畔柳，分明摩詰輞川圖。」岳武穆《湖南僧寺詩》，有「潭水寒生月，松風夜帶秋」之句，唐之名家，不過如此。〈（《升庵外集》）〉
退之「下視禹九州，□塵集毫端」、長吉「遙望齊州九點煙，一彌海水杯中瀉」，與老杜所謂「摩胸蕩層雲，決眥入飛鳥」者，是詩家何等眼界？〈（《裨史》）〉
米元章書法固精，詩律更妙，予愛其《望海樓》云：「雲間鐵甕近青天，縹緲飛樓百尺連。三峽江聲流筆底，六朝帆影落樽前。幾番畫角催紅日，無事滄洲起白煙。忽憶賞心何處是？春風秋月兩茫然。」又《詠潮》云：「怒氣號聲逝海門，州人傳是子胥魂。天排雲陣千家吼，地擁銀山萬馬奔。勢與月輪齊朔望，信如壺漏報朝昏。吳亡越罷成何事？一唱漁歌過遠村。」又《垂虹亭一絕》云：「斷雲一葉洞庭帆，玉破鱸魚霜破柑。好作新詩繼桑薴，垂虹秋色滿東南。」〈（《升庵外集》）〉
詩人志向，各自不同，如題漁父之作有美其山水之樂者，有憫其風波之苦者。陸龜蒙云：「一艇輕劃看晚濤，接離拋下漱春醪。相逢便倚蒹葭浦，更唱菱歌劈海螫。」鄭穀云：「白頭波上白頭翁，家逐船移滿浦風。一尺鱸魚新釣得，呼兒吹火荻花中。」江陰卞戶部（華伯榮）云：「天外閑雲物外情，功名真是一絲輕。浪花深處魚如舞，只為心安不受驚。」祝希哲云：「荻花風緊水生鱗，山色浮空淡抹銀。總道江南好風景，從前都屬打魚人。」是皆羨其樂也。李西涯云：「漁家生事苦難勝，盡日江頭未滿罾。回首不知天已暮，晚風吹浪濕鬅鬙。唐子畏云：「朱門公子饌鮮鱗，爭詫金盤一尺銀。誰信深溪狼虎裏，滿身風雨是漁人？」文徵明云：「小舟生長五湖濱，雨笠風蓑不去身。三尺銀鯿數斤鯉，長年辛苦只供人。」是皆憐其苦也。屬意雖不同，而寫景詠物，各極其妙。〈（《烏衣佳話》）〉
明太祖《題隱者詩》云：「固潔精魂欲上天，幽居深處水雲邊，煙封遠浦沙鷗盡，樹鎖前山草鹿眠。書假管城應復路，楮生墨客未回川，逢人更祝堅清志，那必雲衢足躡前？」其《早行》云：「忙著征衣快著鞭，回頭月掛柳稍邊，兩三點露不為雨，七八個星尚在天。茅店雞鳴人過語，竹離犬吠客驚眠，等閑擁出扶桑日，社稷山河在眼前。」其《詠新月》云：「誰將玉爪指長空，萬里山河一樣同，映水有鉤魚怯釣，銜山無箭鳥疑弓。清光未放雲霄外，素影遙分宇宙中，輪滿待逢三五夜，九州四海照無窮。」其《詠接樹》云：「老幹將柯伐去燒，從新接起舊枝條，雖然未歷風霜苦，自是先沾雨露饒。四五鍬泥牢護足，二三皮篾緊纏腰，東君看顧歸家後，分付兒童莫去搖！」餘多見小說，不具載。〈（《御製文集》）〉
臨海趙太守，洪武間卒業太學，為中貴《題蠶婦圖》云：「蠶未成絲葉已無，鬢雲撩亂粉痕枯。宮中羅綺輕如布，爭得王孫見此圖。」太祖幸中貴宅見之，詰問。中貴以趙對，即召除肇慶知府，在郡有廉聲。及歸，歎曰：「昔趙清獻持一硯，今吾倍之。」遂持二硯以歸，時號趙雙硯。〈（《仰山勝錄》）〉
劉基初見明太祖，問能詩乎？基曰：「儒者末事，何謂不能？」時帝方食，指所用斑竹箸，使賦之。基應聲曰：「一對湘江玉並看，二妃曾灑淚痕斑。」帝顰戲曰：「秀才氣味。」基曰：「未也，漢家四百年天下，盡在留侯一借間。」帝大悅，恨相見晚。〈（《堯山堂外紀》）〉
劉基《病足詩》：「昊天容我作支離，病瘧才除足就羸，跬步不妨猶以鱉，踔行那得更憐夔？抱珍獻楚何堪再，斫樹收龐亦未遲，塞臾於今知匪禍，周雞從此免為犧。」〈（《客中閑集》）〉
太祖嘗微行入酒坊，遇一監生，時坐客滿案，乃移土地神几，與生對席，間其里居，則四川重慶人也。帝因屬句曰：「千里為重，重水重山重慶府。」生應曰：「一人成大，大邦大國大明君。」帝又舉案几小木，命生賦詩，應曰：「寸木元從斧削成，每於低處立功名；他時若得台端用，要向人間治不平。」帝喜，翌日召生，命為按察司，今人家供土神於地始此。〈（《堯山堂外紀》）〉
明兵圍集慶路，與元兵大戰，元兵解去，乃堅守江左。見驛中有七歲兒，居其中，上問之。對曰：「臣父當此役已故，今臣代父耳。」上曰：「善對乎？」曰：「然。」上曰：「七歲兒童當馬驛。」即對曰：「萬年天子坐龍庭。」上喜，蠲其役。〈（仝上）〉
《新知錄》云：「金兵南下，宋室播遷金沙，潘武目擊中原之荼毒，而為四禽言詩，以寓慨焉。辭意惋切，因錄之。交交桑扈，交交桑扈，桑滿牆陰三月暮。去年蠶時處深閨，今年蠶時涉遠路。路旁忽聞人採桑，恨不相與攜傾筐。一身不蠶甘凍死，只憶兒女無衣裳。不如歸去，不如歸去，家在浙江東釁住。離家一程遠一程，飲食不同言語異。今之眷聚皆寇讎，開口強笑心懷憂，家鄉欲歸歸未得，不如狐死猶首丘。泥滑滑，泥滑滑，脫了繡鞋脫羅襪。前營上馬忙起行，後隊搭駝疾催發。行來數里日已低，北望燕京在天末，朝來傳令更可怪，落後行遲都斫殺。鶉鴣鴣，鵓鴣鴣，帳房遍野仍前呼。阿姊含羞對阿妹，大嫂揮涕看小姑。一家不幸俱被虜，猶幸同處為妻孥，願言相憐莫相妒，這個不是新丈夫。」新安黃生道京官之苦，亦作五禽言云：「泥滑滑，我欲舉步，前顛後蹶宦途此日泥沒脛，草鞋索斷足無襪。泥滑滑，前路漫漫何時達？提壺盧，客來置酒問中廚，槽坊昨日索酒債，僮僕空手難為沽。提壺盧，主人無錢空嗟吁。不如歸去淵明有辭，平子有賦。月俸但夠充馬料，京城冷宦實難措。不如歸去，三平兩滿隨分度。姑姑姑，中夜太息婦語夫：良人為官妾不樂，面無粉黛衣無襦。姑姑姑，不如商婦多金珠。得過且過，外官原是京官作，州府司道缺如林，宦囊有日裒然大。得過且過，爾我耐心守窮餓。」〈（《嘯虹筆記》）〉
明高帝在軍中喜閱經史，操筆成文，征偽《漢瀟湘賦詩》云：「馬渡溪頭苜蓿香，片雲片雨滿瀟湘。東風吹醒英雄夢，不是咸陽是洛陽。」〈（《說海》）〉
洪武間，張彥倫《詠愁詩》：「來何容易去何遲？半在胸中半在眉。門掩落花春去後，窗含殘月酒醒時。濃如野外連天草，亂似空中惹地絲。除卻五侯歌舞地，人間無處不相隨。」〈（《堯山堂外紀》）〉
毗陵李氏，年十六，《詠破錢》云：「半輪殘月掩塵埃，依稀猶有開元字。想見清光未破時，買盡人間不平事。」〈（《稗史》）〉
高皇誅藍玉籍其家，隻字往來皆連罪。孫蕢與玉題一畫，故殺之，臨刑口占云：「街鼓三聲近，西山日又斜，黃泉無客舍，今夜宿誰家？」高皇問監殺指揮，孫蕢死時何語？以此詩對。高皇怒曰：「有此好詩，何不早奏？」竟殺指揮。〈（《列朝詩集》）〉
虎丘劍池，云是闔閭埋玉處，一潭清冷，深不可測。宋戊子歲，忽幹暵，中見石扉。遊人競下探之，見石扇上題二絕云：「望月登樓海氣昏，劍池無底浸雲根。老僧只恐山攜去，日暮先教鎖寺門。」又「劍去池空一水寒，遊人到此憑欄杆。年來世事消磨盡，只有青山依舊看。」〈（《叢編》）〉
明太祖初渡江時，潛行至太平府不惹庵，因宿焉。僧異之，苦詢其爵里姓氏，乃索筆題詩曰：「殺盡江南百萬兵，腰間寶劍血光腥。山僧不識英雄漢，祇管嘵嘵問姓名。」後登極，聞詩已無有，命械僧至京，將殺之。僧曰：「御製後，僅有臣亡師一偈在焉。」問偈云何？即誦云：「御筆題詩不敢留，留時深恐鬼神愁。故將法水輕輕洗，尚有龍光射鬥牛。」上笑而釋之。〈（《龍興記》）〉
楊按察基字孟載，少負詩名，會稽楊廉夫來吳下，於坐上屬賦《鐵笛歌》，即效鐵驗。廉夫驚喜，與俱東，謂從遊者曰：「吾在東吳，又得一鐵，優於老鐵矣。」與高啟張羽徐貢為詩友，人稱國初吳中四傑。〈（《列朝詩集》）〉
吳人張習曰：「國初以高揚張徐比唐之四傑，故老言不惟文才之似，而其終局亦不相遠。眉庵盈川令終如一，太史之斃，同乎賓王，北郭雖不溺海，僅全要領，而非首丘，按察投龍江，又與照鄰無異。」〈（仝上）〉
唐子儀名文鳳，以字行，歙人，山長仲實次子，生而穎悟過人，以文見重當世，知名之士，得從諸故老遊。經史百氏，無不精究，善真草篆隸書，辟教紫陽書院，以文學徵於朝，授知興國縣，擢趙王府紀善，以禮義導翼，數有諫諍，卒年八十六歲。子儀與祖元、父仲實俱以文學擅名，時號小三蘇，為詩文豐縟閎深，有《梧岡集》。〈（仝上）〉
明初時嘗欲征倭國，彼遣使嗐哩嘛哈奉表乞降，上問倭國風俗如何？嗐哩嘛哈以詩答曰：「國比中原國，人如上古人，衣冠唐制度，禮樂漢君臣。銀壅芻新酒，金刀繪錦鱗，年年三二月，桃李一般春。」〈（《遵聞錄》）〉
明初詩僧稱宗泐，同時有德祥者，亦工於詩。其《送僧東遊》云：「與雲秋別寺，同月夜行船。」《詠蟬》云：「玉貂名並世，黃雀患相連，」泐復不能道也。又《卜築》云：「草生橋斷處，花落燕來初。」〈（《南濠詩話》）〉
錢塘吳慥，洪武間官四川，其父敬夫思之，作詩云：「劍閣淩雲鳥道邊，路難聞說上青天，山川萬里身如寄，鴻雁三秋信不傳。落葉打窗風似雨，孤燈背壁夜如年，老懷一掬鍾情淚，幾度沾衣獨泫然。」敬夫卒而慥始以丁憂還家，沉浮宦海者，念此詩能不悚然？〈（《昨非庵集》）〉
來復字見心，豫章人，先以人材仕元至學士，因亂，遂祝髮為僧，改今名云。來復髯甚長，後為僧而髯如故，尤工於詩，所與遊皆名士。初為給事中，嘗賦《聽雨》：「掛冠贏得賦閑居，聽雨羅浮老故廬，夜滴梧桐燈盡後，曉臨荷芰酒醒初。打窗聲稱江濤急，入坐寒兼地籟虛，忽憶候朝天上去，更愁泥滑出無驢。」又一日《送李宗遠歸廣東詩》云：「三山木落雁啼霜，虎踞關頭買小航。明日相思望南斗，水流不盡楚天長。」又詩云：「太平身退更何憂？歸老南山問故邱。一色梅花三萬樹，夜和明月醉羅浮。」又云：「聞說高侯氣膽狂，校詩多在白雲窗。秋來椰子甘如蜜，寄我須緘五百雙。」又云：「鸚鵡杯深泛紫霞，風涼渾訝謫仙家。錦袍留客催春燕，開遍東園豆蔻花。」胸次清灑出塵，溢為詩章，類如此。時僧宗泐著稱，復與之齊名，太祖嘗誦其所為詩文，稱賞久之。時蜀王雅誌釋典，禮遇復甚隆，王在中都構西堂讀書，召儒臣日與講論，復亦在列。又建寶訓堂，以奉祖訓，及前代帝王經典，命復作記。王又為澄心觀，書崇本敬賢四箴以自警，復亦代草。以得達太祖，召問曰：「汝不欲仕我而去，出家為僧，然留鬚亦有說乎？」對曰：「削髮除煩惱，留鬚表丈夫。」太祖笑而遣之。又一日召見賜膳畢，復上詩稱謝，詩云：「淇園風雨曉吹香，手挽袈裟近御床，闕下彩雲生雉尾，坐中金茀動龍光。金盤蘇合來殊域，玉盞醍醐出上方，稠疊濫承天上賜，自慚無德誦陶唐。」太祖覽詩大怒曰：「汝詩用殊字，是謂我為歹朱耶。又言無德誦陶唐，謂朕無德，則雖以陶唐誦我而不能耶？何物奸僧，敢大膽如此？」欲殺之，復遂玉箸雙垂，圓寂於丹墀之下。或曰：「見心之從釋者亦從赤松子之意歟？」有《蒲庵集》行世。〈（《孤樹哀談》）〉
明初一僧敲缽賣詩，聲絕詩就，有以雞卵命之賦，僧應聲曰：「一塊無瑕玉，中含混沌形，忽然成五德，叫落滿天星。」〈（《莫氏八材》）〉
蘇景元名大，休寧人，貫穿群經，通趙東山《春秋》屬辭之學，教授弟子。嘗輯新安文粹，撰國朝人歌詩，為《皇明正音》。成化中，年七十，自為墓誌而卒。〈（《列朝詩集》）〉
周子羽名翼，號戇齋，有《題雁來紅一絕》云：「翔雁南來塞草秋，未霜紅葉已先愁；綠珠宴罷歸金穀，七尺珊瑚夜不收。」雁來紅草名。〈（《堯山堂外紀》）〉
瞿宗吉《熨斗詩》：「有柄何曾挹酒漿，隨時用舍屬閨房，幹旋天上陽和氣，平貼人間錦繡香；悴袖卷紗移玉釧，金篝分火近牙床，衣成遠寄征夫去，印顆何時肘後黃？」〈（《綠雅》）〉
鳳仙花有紅白紫數種，宋時謂之金鳳花，其葉可以染指甲為紅色。元人瞿宗吉詩：金盆玉露搗仙葩，解使纖纖玉有瑕，一點愁凝鸚鵡啄，十分春上牡丹芽；嬌彈粉淚拋紅豆，戲掐花枝鏤絳霞，女伴相逢頻借問，幾回錯認守宮砂。又《玉簪花詩》：白露初凝氣候涼，花神獻寶助新妝，多來銀色三千界，壓盡金釵十二行；秋水為神冰琢骨，龍涎作炷麝傳香，不須石上憂磨折，長在佳人髽髻傍。〈（仝上）〉
楊孟載春草詩最傳，其警聯曰：「六朝舊恨斜陽外，南浦新愁細雨中。」又《詠新柳》云：「濃如煙草淡如金，濯濯姿容嫋嫋陰，漸軟已無憔翠色，未長先有別離心；風來東面知深淺，月到稍頭覺夜深惆悵隋宮千萬樹，淡煙疏雨正沈沈。」《詠春水》云：「溶溶漾漾欲平橋，知是巴山雪盡消，紅雨落花來滾滾，綠煙芳草去迢迢；沅湘已沒鷗邊渡，湓浦新添□外潮，向晚漁郎走相報，大家齊上木蘭橈。」〈（《鹿堂詩話》）〉
建文初，茅大方擢右副都御史，聞靖難兵起，以詩寄淮南守將梅殷曰：「幽燕消息近如何？聞道將軍志不磨，縱有火龍翻地軸，莫教鐵騎過天河；關中事業蕭丞相，塞外功勳馬伏波，老我不才無補報，臨風一歎一悲歌。」聞者壯之。〈（仝上）〉
方正學過子陵釣台長短句一章云：「正人須正己，治國先齊家，如何廢郭后，寵此陰麗華？糟糠之妻尚如此，貧賤之交可知矣！羊裘老子早見幾，故向桐江釣煙水。」〈（《三異人書》）〉
交趾使《遊西湖絕句》：一株楊枝幾枝花，醉飲西湖賣酒家；我國繁華不如此，春風遍地是桑麻。〈（《堯山堂外紀》）〉
練公子寧嘗過安慶謁余忠宣祠，有詩云：「將軍忠節冠荊揚，千載精神日月光，血戰孤城身已殞，名垂青史汗猶香；殘碑墮淚空秋草，折戟沉沙自夕陽，我亦有懷追國士，為君感慨奠椒漿。」識者知某必以忠顯。〈（《士氣記》）〉
杜庠字公序，號西河醉老，以詩名永樂間。其《過赤壁詩》云：「水軍東下本雄圖，千里長江隘舳艫，諸葛心中空有漢，曹瞞眼裏已無吳；兵消炬影東風猛，夢斷蕭聲夜月孤，過此不堪回首處，荒饑歐鳥滿煙蕪。」一時人傳誦，稱曰杜赤壁。〈（《文撮》）〉
興化沙溪驛有詩題壁云：「沙溪祇是舊沙溪，今日重來路欲迷；獨有暮鴉知我意，白雲深處盡情啼。」〈（《座右銘》）〉
一尼僧題一詩云：「到處尋春不見春，芒鞋踏破曉山雲；歸來笑撚梅花嗅，春在枝頭已十分。」絕似悟後人語。〈（《雪濤詩評》）〉
一全真題詩桃川壁間云：「磨快鋤頭挖苦參，不知山下白雲深；多年寂寞無煙火，細嚼梅花當點心。」讀之似不火食人語。〈（仝上）〉
蘇城淤川張士誠嘗以彩漆金花舟施錦帆，載美人泛此，列妓女於上，使唱《尋香采芳》曲。高太史啟詩云：「水繞荒城柳半枯，錦帆去後故宮蕪；窮奪畢竟輸漁父，長保秋風一幅蒲。」遂名其處曰錦帆涇，今府治西衣帶水是也。〈（《壟起雜事》）〉
解學士縉生而穎絕，未能言即知人教指，夢五色筆，筆有花如菡萏。五歲時族祖抱置膝上，戲之曰：「小兒何所愛？」應聲作四句，其一句曰：「小兒何所愛？夜夢筆生花；花根在何處？丹府是吾家。」挽筠澗先生：逐鹿兵還郊鼎稀，故家風節似君稀，山河百二還真主，泉石東南隱少微；黃菊花香高士醉，青門瓜熟故侯歸，九原若遇餘豳國，猶話孤城未解圖。〈（《列朝詩集》）〉
蜀中一耆儒，讚張果老倒騎驢圖曰：「舉世多少人，誰似這老漢？不是倒騎驢，凡事回頭看。」〈（《雪濤詩評》）〉
明仁宗在東宮時，嘗觀二內侍象弈，因命曹子佺應製詩云：「兩軍對敵立雙營，坐運神機決死生，十里封疆馳鐵馬，一川波浪動金兵；虞姬歌舞悲垓下，漢將旌旗過楚城，興盡計窮征戰罷，松陰花影滿殘枰。」帝和云：「二國爭強各用兵，擺成隊伍定輸贏，馬行曲路當先道，將守深宮戒遠征；乘險出車收敗卒，隔河飛炮下重城，等閑識得軍情事，一著功成見太平。」又云：「楚漢爭雄動戰爭，不勞金鼓便興兵，馬行二步鴻溝渡，將守三宮細柳營；擺陣出車當要路，隔河飛炮破重城，幄幃士相多機變，一卒功成見太平。」〈（《莫氏八林》）〉
《後山詩話》云：「呂某公歸老於洛，嘗遊龍門還，閽者執筆歷請官稱。公題以詩云：『思山乘興看山回，烏帽綸巾入帝台；門吏不須詢姓氏，也曾三到鳳池來。』」明黃州郡守夜巡，獲一犯禁者，供狀云：「舟泊蘆花淺水涯，故人邀我飲金卮因歌赤壁兩篇賦，不覺黃州半夜時；城上將軍原有禁，江南士子本無知，黃堂若問真消息，舊有聲名在鳳池。」禮而去之，識者謂為解春雨。〈（《嘯虹筆記》）〉
林清元人，高尚不仕，隱居寺中，府公來寺檢冊：詰問，且曰：「能詩乎？」對曰：「頗能。」即以冊號八音，命為詩，應聲云：「金紫何曾一掛懷，石田茆舍自天開，絲竿釣月江頭住，竹杖挑雲嶺上來；匏實曉收栽藥圃，土花春長讀書台，革除一點浮雲慮，木筆題詩酒數杯。」府公驚羨，遂與為友。故暇輒移酒過飲，倡和移日。一日忽論海濱人物因曰：「若林清者，雄才碩德，惜未見其人。」林不覺有感。府公曰：「君殆林清耶？」林曰：「若清者，君安得見之？此吾所以有感也。」相與盡醉而還。明日林去，府公再往訪之，不見，多方物色，終不得見矣。〈（《客中閑集》）〉
楊光浦有《詠梅集句》百首，又有《香奩集句》云：「垂柳陰陰晝掩扉，流鶯百囀最高枝；春閨幾許關心事，夫婿多情亦未知。宿雨厭厭睡起遲，曉鶯啼斷綠楊枝；夢中無限風流事，盡在停針不語時。紅芳落盡井邊桃，病酒懨懨日正高，百尺朱樓閑倚遍，靜看燕子壘新巢。細草春莎沒繡鞋，閑尋女伴過西家；東風不管人憔悴，開遍薔薇一樹花。冰雪肌膚力不勝，酷憐風月為多情；自慚不及鴛鴦侶，雙宿雙飛過一生。倚蘭無語倍傷情，夜合花開香滿庭；羌管一聲何處笛？細風斜雨不堪聽。郎上孤舟妾上樓，感時傷別思悠悠；離心不異西江水，流到瓜洲古渡頭。曉角昏鍾為度忙？怕黃昏後又黃昏；近來欲睡兼難睡，半是思郎半恨郎。盡日無人獨倚樓，愁來對鏡懶梳頭；深知身在情長在，嫁得蕭郎愛遠遊。」〈（《堯山堂外紀》）〉
《題焚書坑絕句》：「焚書祇是要人愚，人未愚時國已虛；惟有一人愚不得，又從黃石讀兵書。」不知何人所作，陸式齋常誦之。〈（仝上）〉
舒州下寨驛中詩：北堂無老信來稀，十載秋風雁自飛；今日滿頭生白髮，千山鄉路為誰歸？〈（《侯鯖錄》）〉
朱權，明高皇之十六子也，神姿朗秀，始能言，自稱大明奇士。好學博古，旁通釋老，尤精於史。洪武二十四年，冊封之大寧，文皇踐祚，改封南昌。恃靖難功，頗驕恣，多怨望不遜。晚年深自韜晦所居宮庭，無丹彩之飾，構精廬一區，蒔花藝竹，鼓琴著書。晚節益慕衝舉，自號臞仙。有《日蝕詩》云：「光浴咸池正皎然，忽如投暮落虞淵，青天俄有星千點，白晝爭看月一弦，蜀鳥亂啼疑入夜，杞人狂走怨無天，舉頭不見長安日，世事分明在眼前。」詩真怨望不遜矣。〈（《客中閑集》）〉
周憲王朱燉，明高皇之孫，周定王長子。勤學好古，留心翰墨，集古名跡十卷，手自臨摹勒石，名《東書堂集古法》帖，歷代重之。製《誠齋樂府傳奇》若干種，音律諧美，流傳內府，至今中原弦索多用之。李夢陽汴中《元宵絕句》云：「中山孺子倚新妝，趙女燕姬總擅場；齊唱憲王新樂府，金梁橋外月如霜。」王有《誠齋錄》諸集，傳於世。如《春日》云：「深巷日斜巢燕急，小樓風靜落花閑。」《春夜》云：「彩檻露華垂柳濕，珠簾風靜落花香。」《秋夜》云：「梧桐露滴鴛鴦瓦，楊柳風寒翡翠堂。」《牡丹亭書景》云：「鶯蹄小院穿青柳，燕蹴飛花過粉牆。」《日暮》云：「林鳩喚友常知雨，海燕將雛不避人。」《雪林清趣》云： 「采藥一僧雲外去，巢松雙鶴雨中遠。」《送人》云：「南浦斷雲收雨去，西風新雁帶霜來。」《漫興》云：「南國音書歸雁盡，西園風雨落花愁。」和王長史云：「採得藥苗遠竹徑，著殘棋子坐花陰。」《紅心驛》云：「枕上夢回鶯語滑，窗前風定柳陰涼。」《橫堤晚望》云：「神如秋水十分淨，心似中原萬里平。」皆風華和婉，盛世之音也。又作《柳枝歌》三首，序云：「白居易《楊柳枝》云：『永豐西角荒園裏，盡日無人屬阿誰？』宣宗朝樂工倡此詞，遂令中使取二株植於苑中。予於洪武年間，至長安尋訪永豐坊，乃在陝西城內，東西兩街尚有垂楊，柔枝拂地，愛而賦之。」歌云：「蘇小門前萬縷垂，白家園內兩三枝；聽歌看舞人何在？惟有東風展翠眉。三月風和散曲塵，枝枝垂地每傷神；為君繫得春心住，忍折長條送遠人。宛轉千條向晚風，拖煙帶雨渭城東；征衫點得輕輕絮，寄入陽關曲調中。」〈（仝上）〉
楊文定公嘗云：範文正高季迪皆出姑蘇，兩人氣象甚不同，蓋於其所賦卓筆峰見之。范云：「笠澤研池小，穹窿架石峨，仰憑天作紙，寫出太平歌。」高云：「雲來初似墨，雁過還成字，幹載只書空，山靈恨何事？」〈（仝上）〉
夏忠靖公少年極穎敏，或指屋上獸頭使賦之公即口占曰：「非龍非虎亦非羆，頭角皆因造化為，不向草茅誇氣象，卻於廊廟著威儀；昂昂飽歷冰霜苦，默默長承雨露滋，寄與飛飛諸燕雀，好來相近莫相疑。」論者以為居顯位而不免昵小人，此其驗云。〈（《堯山堂外紀》）〉
蘇平《詠豆腐》云：「傳得淮南術最佳，皮膚褪盡見精華，一輪磨上流瓊液，百沸湯中滾雪花；瓦缶浸來蟾有影，金刀剖破玉無瑕，個中滋味誰知得？多在僧家與道家。」〈（仝上）〉
淩雲翰字彥翀，見人家昆季析居者，作《沁園春》詞以嘲之云：「樹上淩霄，堂前紫荊，秋來尚芳；奈牝雞晨語，鶺鴒憔悴；妖狐晝嘯，鴻雁分行。仁智非周，喜憂非舜，一旦天倫忍遂忘。如何好，望松愀感泣，桑梓悲傷。古今禍起專房，總一國猶然，況一鄉家有婦人，豈無長舌？世無男子，誰有剛腸？樹大枝分，瓜熟蒂落，此語應非是義方。聊書此，要懲心鑒戒，不在文章。」〈（仝上）〉
高季迪年十八未娶，婦翁周仲建有疾，季迪往唁之。周出蘆雁圖命題，季迪走筆賦曰：「西風吹折荻花枝，好鳥飛來羽翮垂；沙闊水寒魚不見，滿身風露立多時。」仲建笑曰：「是子求室也。」即擇吉以女妻焉。」〈（仝上）〉
天順朝，嘗以銀豆金錢等物撒地，令官人及宮侍爭拾為鬥笑。編修楊守陳《賦銀豆謠》曰：「尚方承詔出九重，治銀為豆驅良工，顆顆勻圓奪天巧，朱函進入蓬萊宮。御手親將十餘把，琅玕亂灑金階下，萬顆珠璣走玉盤，一天雨雹敲鴛瓦。中官跪拾多盈袖，金鐺半墮羅裳縐，贏得天顏一笑歡，拜賜歸來坐清晝。聞知昨日六宮中，翠娥紅袖乏春風，黃金作豆競拾得，羊車不至愁煙中。別有銀壺薄如葉，並刀剪碎盈丹匣，也隨金豆灑金階，滿地春風飛蝴蝶，君不見民餐木皮和草根，夢想豆食如八珍，官倉有米無銀糴，操瓢盡作溝中塵。明主由來愛一顰，安邦只在恤窮民，願將銀豆三千斛，活取枯骸百萬人。」〈（《陋軒外集》）〉
正統間，處州葉宗留謀逆，杭點民兵，有生員之父，亦在點中。其子往訴於府，府主不為理；拂衣而出，自言水上打一棒，蓋俗云空無用也。府主聞其言，疑以惡語相嘲，即喚轉詢焉，生員直告以故。遂曰：「汝能賦此，當免其役。」因口占曰：「七尺琅玉杖碧流，一聲驚破楚天秋，千條索練開還合，萬顆明珠散復收；鷗鷺盡飛紅蓼岸，鴛鴦齊起白蘋洲，相應此處無魚釣，起網收綸別下鉤。」守遂除之。〈（《稗史》）〉
定襄伯郭登鎮大同，有古良將風。己巳之變，力守邊疆，大小十數戰，設飛天網攪地龍等法，發其機，頃刻數里皆陷破，一發五百步。顧又嫻文學，所著《左傳解》可與杜武庫爭衡。嘗記其二詩，《哀征人》云：「天迷離，水嗚咽，戰馬無聲寶刀折，冤鬼慘酸月夜啼，青磷熒熒明又滅，照戰征大戰時血。」《客中春晚》云：「遠塞書難寄，空庭花自開，舊巢雙燕子，今歲不曾來。」登以勇將，而風流儒雅若此。〈（《焦氏筆乘》）〉
《金陵》詞，是台城妓作。「宮中細草香紅濕，宮內纖腰碧窗泣；惟有虹梁春燕雛，猶傍珠簾玉鉤立。」〈（仝上）〉
道士席應真讀書學道法，兼通兵機，道衍師之，盡得其術，然深自晦藏，人無知者。已而至京口賦覽古詩云：「樵擄年來戰血乾，煙花猶自半凋殘，五州山近朝雲亂，萬歲樓空夜月寒；江水無潮通鐵甕，野田有路到金壇，蕭梁事業今何在？北固青青眼倦看。」其黨宗泐見搖膝高吟，笑之曰：「此豈釋子語？」曰：「斯道斯說，汝薄南朝矣。」〈（《堯山堂外紀》）〉
林廷玉《挑燈杖詩》云：「檠碗常存竹木莖；餘功時或賴扶傾，卻憐形體纖遠短，能使光芒暗復明；天上長庚原有焰，人間太乙又騰精，心燈聞說無明滅，何用區區得擅名？」〈（仝上）〉
成化初，張方州忤權要，出為杭州知府。無何，引疾歸田，雅好山水，歲率一再至杭州，至輒攜親朋出遊西湖，訪孤山，弔岳墳，登天竺，彩舟蠟屐，隨意所之。興至呼筆，大篇短章，頃刻立就。《題蘇堤春曉》云：「楊柳滿長堤，花明路不迷，畫船人未起，側枕聽鶯啼。」《平湖秋月》云：「風靜片雲消，寒浸波涼月，疑有夜吟人，推窗落楓葉。」《花港觀魚》云：「圉圉復洋洋，茭青露藻香，前湖漲水戲，誰解步濠梁？」《柳浪聞鶯》云：「藜杖憩蘇灣，風溫翠漲閑，驚聞雙語鳥，如在畫船間。」《三潭印月》云：「片月生滄海，三潭處處明，夜船歌舞處，人在鏡中行。」《南屏曉鍾》云：「幽夢忽驚覺，嚴城方向晨，看花春起早，已有曉妝人。」《兩峰出雲》云：「南峰雲乍晴，北峰雲欲雨，中有化霖人，高眠兩峰裏。」《雷峰夕照》云：「爽朗忽蒼茫，山高易夕陽，百年歌舞地，消得幾昏黃？」《曲院風和》云：「涼氣度方洲，香來水正流，時聞采蓮曲，不見采蓮舟。」《孤山梅雪》云：「春意逼溪橋，寒香閉蓬戶，山人不出門，驛使在途旅。」 〈（仝上）〉
成化甲午，倭人入貢，見欄前蜀葵花不識，人間之，題詩云：「花如木槿花相似，葉比芙蓉葉一般；五尺欄杆時不盡，尚留一半與人看。」〈（《西墅雜記》）〉
張給事寧字靜之，成化中奉使朝鮮，陪臣樸元亨為館伴，從遊太平館。靜之賦百韻，樸隨手和之，殊不相下。靜之得「溪流殘白春前雪，柳折新黃夜半風」之句。樸乃閣筆曰：「不能屬和矣。」〈（《列朝詩話》）〉
陳士英夾紙剪梅花一枝，照之宛然可見，題詩多不稱意。歸安陳大祐題曰：「露下銀河月上遲，黎花雪裏夢醒時；水晶簾在瓊樓上，惆悵河山會玉朓。」時號絕唱。〈（仝上）〉
弘治間人稱何李，謂信陽何大復景明，慶陽李空同夢陽。何十三舉於鄉，十七成進士，慷慨負義，終提學副使，年僅三十有九。李數以為言構禍，剛毅不撓，未免有尚氣傲物之誚，官亦提學副使。詩學杜子美，壽五十八，亦與子美同雖下吏四次，而晚景富侈，享用逾於子美。與大復論詩不合，竟絕交，亦其尚氣之過。〈（《蘇譚》）〉
弘治間，海寧塔下陳玉善畫山水，其年五十，忽欲讀書，坐閉一室，晝夜不息者，五年，遂成詩人。嘗題賈似道《湖山圖》云：「山上樓台湖匕船，平章醉後懶朝天；羽書莫報樊城急，新得蛾眉正少年。」意甚佳。〈（《堯山堂外紀》）〉
潯州張尚書燦為翰林學士時，與同寅限韻聯句，得單字。公成句，有衝雨斜飛燕子單，時服其當，馬端肅以燕子單學士稱之。〈（《柳譚詩話》）〉
李西涯當國時，其門生滿朝。西涯又喜延納獎拔，故門生或朝罷，或散衙後，即群集其家講藝談文，通日徹夜，率歲中以為常。一日有一門生歸省，兼告養病還家，西涯集同門諸人餞之，即席賦詩為贈，汪石潭俊詩先成，中一聯云：「千年芝草供靈藥，五色流泉洗道機。」諸人傳玩，以為絕佳，呈稿西涯。西涯抹後一句，令石潭重改，眾皆愕然。石潭思之，亦終不復能綴，眾以請於西涯曰：「吾輩以為抑之，此詩絕好，不知何故以為未善？」西涯曰：「歸省與養病是二事，今兩句單說養病，不及歸省，便是偏枯且又近於合盤。」眾請西涯續之，西涯即援筆曰：「五色宮袍當舞衣。」眾始歡服。〈（《玉堂叢話》）〉
李兆光嘗見西涯《祀陵詩》「野行愁夜虎，林臥起秋蠅」之句，問曰：「是為秋蠅所苦，不能臥而起耶？」西涯曰：「然。」一曰：「然則愁字恐對不過。」西涯曰：「妨字外亦無可易者。」曰：「請用回字如何？」蓋謂為夜虎所遏而回也，西涯曰：「善。」遂用之。〈（仝上）〉
李西涯次張京父涯，題《醉楊妃菊》云：「誰采繁花席上題，偶將名姓記唐妃，日烘花萼醺時面，雨換華清浴後衣；隔坐似邀秦國語，揮毫不放謫仙歸，欲從顏色窺生相，已落詩家第二機。」〈（《堯山堂外紀》）〉
黃岩王山人佐字仁甫，自號古直老人，旅遊京師，客公卿間三十年，不置釜甑，無童僕。李西涯贈詩曰：「長安信腳自來往，醉醒不信東君誰？」實錄也。古直題《嚴陵》曰：「天地此生惟故友，江湖何處不漁翁？」《遊西山》曰：「舊時增去竹房冷，今日客來山路生。」《述懷》曰：「窮將入骨詩還拙，事不縈心夢亦清。」〈（《列朝詩集》）〉
周詩字以言，嘗之京師，以詩文遊公卿間，少試方藥，皆神驗，欲以尚醫官之，拂袖而去。遊武林，敝衣匿僧寺中。提學孔天胤自翰林出，雅負知詩，閱岳鄂王廟題壁詩曰：「何事疥吾壁也？」命隸人帚墨掃之，至以詩言，乃大驚，立命駕往謁，與定交。其詩云：「將軍埋骨處，過客式英風，北伐生前烈，南枝死後忠；山河戎馬異，涕淚古今同，淒斷封丘草，蒼蒼落照中。」〈（仝上）〉
楊文理紈綺子也，善吟侈靡，以至於貧。致杜公序善，杜以進士出為攸令，楊欲往謁，闕道里費，趑趄久之。楚有商於吳者，難楊曰：「為我作行舟八詠，即載以往。」題曰：「篷牆篙櫓貓纜舵跳。」楊援筆一揮而就，商讀之躍然起敬，載之往，且厚贈焉。其《詠蓬》曰：「雨濕湘帆翠欲流，飄飄偏稱木蘭舟，才從紅蓼灘頭掛，又向白蘋洲畔收；數葉飽風淮浦晚，一繩拖雨洞庭秋，蓬萊聞說三千里，藉爾何當作勝遊？」《櫓》曰：「誰倩公輸巧作成？翩翩渾訝逐風鷹，分開水面秋煙冷，斫破波心夜月明；船尾駕來三尺短，棹頭搖去五銖輕，不堪聲作伊州調，客裏聞來倍慘情。」余不能全記，《檣》有曰：「宵歸海面疑撐月，晚泊山隈欲礙雲，雖愛高標平地起，最憐孤影隔溪分。」《篙》曰：「誰剪瀟湘玉一枝？棹郎常向手中持，撐開楊柳橋邊市，移過桃花洞口祠。」貓曰：「一環似月分中墜，四齒如錐向上驚。」《纜》曰：「秋風任擲孤篷外，夜月長維古渡邊。」《舵》曰：「不入紅塵芳草路，慣依疏雨落花津。」《跳》曰：「踏破曉霜還有跡，溜殘春雨不生苔。」如此等句，何可多得？惜不見其全集。〈（《莫氏入林》）〉
明朝欲征安南國，作一萍書當檄文曰：「穿田渡水冒秧針，到底原來種不深，空有根苗空有葉，敢生枝節敢生心，但知聚處焉知散？只識浮時不識沉，大抵中天風勢惡，掃歸湖海竟難尋。」安南得檄，即次韻一律云：「錦雲密密莫容針，帶葉連根不計深，常與白雲爭水面，豈容明月墜波心；千條雨線穿難破，萬頃風濤滾不沉，多少魚龍藏水底，漁郎無計把鉤尋。」明遂罷兵。〈（仝上）〉
劉欽謀在史館時，日請良醞酒一斗然飲少，多有藏者。湯東穀從劉索之，詩曰：「兼旬無酒飲，詩腹半焦枯，聞有黃封在，何勞市上沽？」劉悉其所藏與之。〈（《堯山堂外紀》）〉
汪應珍由諫垣出僉江右巡歷郡縣，名山勝跡，多有題詠。登餘千東山書院，題云：「趙相空懷汗馬勞，紫陽曾此弔英豪，乾坤何地忘淵聖？日月中天讀楚騷；江水帶雲來晚棹，山風吹雨濕春袍，前途疑是楊花泊，錯認鄱湖雪浪高。」考之：趙汝愚罷相，請晦翁訓其子崇憲，因注《楚辭》，人皆服其用事切實云。〈（《餘千志》）〉
有投刺稱詩伯者，主人訝之，偶見地上沙，面試以詩。其人應聲賦曰：「平平黃出塞，漠漠日鋪汀，鳥去風平篆，潮回日射星。」主人遂歎服。〈（《樗鄉集》）〉
邊尚書貢癖於求書，搜訪金石古文甚富。一夕毀於火，仰天大哭曰：「嗟呼！甚於喪我也！」病遂篤，卒年五十七，有《華泉詩集》八卷流傳。弘治時，朝士有所謂七子者，北都李夢陽，信陽何景明，武功康海，鄠杜王九思，吳郡徐楨卿，儀封王廷相，濟南邊貢也。吳人袁裘曰：「李何徐邊，世稱四傑，邊稍不逮，只堪鼓吹三家耳。」〈（《列朝詩集》）〉
寧庶人既就擒，拘宿公館，以銅盂與盥洗，仍責取銀者，其習於奢侈如此。嘗作二律貽巡撫王守仁，一曰：「可憐輕棄牡丹台，細掩重門晝不開，楊柳宮中和淚舞，芙蓉雨上帶愁回；痛思狗監真非輔，始信狡童自不才，金馬玉堂歸去路，等閑惟有庶人來。」二曰：「懶與乾坤擔此憂，我今隨步過瀛洲，清風明月人三個，荒草斜陽土一丘；夢去夢來俱是夢，愁多愁少總成愁，許多心事憑誰訴？滿目黃花別樣秋。」狗監指劉養正李士實，狡童蓋自謂也。〈（《堯山堂外紀》）〉
初宸濠之謀為不軌也，嘗作《秋懷詩》，有曰：「莫向西風問彭蠡，盤渦怒欲起蛟龍。」婁妃探知其意，嘗泣諫之，不聽，因作《早行詩》見意曰：「雞聲忽叫五更月，馬足先追十里風；欲買三杯壯行色，酒家猶在夢魂中。」後宸濠兵敗成擒，群小皆鼠竄，獨婁妃投水死。〈（仝上）〉
武宗幸薊之湯泉宮女王氏隨行，題詩賜之云：「滄海隆冬也異常，小池何自暖如湯？溶溶一脈流今古，不為人間洗冷腸。」〈（仝上）〉
鄭少穀初不識王浚川，作《漫興》十首，中有云：「海內談詩王子衡，春風坐遍魯諸生。」後鄭卒，王始知，為位而哭，走使千里致奠，為經紀其喪，仍刻其遺文。〈（《說統》）〉
正德間，有日本國使者，經西湖題詩云：「昔年曾見此湖圖，不信人間有此湖；今日打從湖上過，盡工還欠著工夫。」〈（《堯山堂外紀》）〉
文侍詔徵明初名璧，以字行，更字徵仲，長洲人。以諸生歲貢入京，用尚書李克嗣薦，授翰林院待詔，三載謝病歸，年九十而卒。日本貢使踵門求見，具冠服南面受拜，而卻其贄曰：「此國體也。」其乞貓詩甚趣，珍重從君乞小貍女郎先已辦氍毹，自緣夜榻思高枕，端耍山齋護舊書；遣聘自將鹽裹箬，策勳莫道食無魚，花陰滿地春堪戲，正是蠶眠二月餘。〈（《列朝詩集》）〉
衡山有《病起遣懷》二律，詞婉而峻，蓋不就寧藩之徵所作也。詩曰：「潦倒儒官二十年，業緣仍在利名間，敢言冀北無良馬，深愧淮南賦小山；病起秋風吹白髮，雨中黃葉暗松關，不嫌窮巷頻回轍，消受爐香一味間。經時臥病斷新過，自撥閑愁對酒歌，意外紛紜知命在，古來賢達患名多；千金逸驥空求骨，萬里冥鴻肯受羅？心事悠悠那復識？白頭辛苦服儒科。」寧藩敗，凡應辟者，崎嶇萬狀，公獨宴然。〈（《玉堂叢話》）〉
文徵明《詠蛙詩》云：「青燈照壁睡微茫，閣閣群蛙正繞堂，細雨黃昏貧鼓吹，誰家青草舊池塘？年來水旱真難卜，我已公弘分兩忘，寄謝繁聲休強聒，吳城明日是端陽。」〈（《初日錄》）〉
胡賓客儼南昌人，有續十二辰詩：「鼴鼠飲河河不乾，牛女長年相見難，赤手南山縛猛虎，月中取兔天漫漫。驪龍有珠常不睡，畫蛇添足適為累，老馬何曾有角？生羝牛觸藩徒忿懥。莫笑楚人冠沐猴，祝雞空自老林丘，舞陽屠狗沛中市，平津牧豕海東頭。」〈（《列朝詩集》）〉
彭華長於絕句，《詠陶淵明》云：「解印歸來雪鬢飄，呼童滴露寫前朝；叮嚀莫取江頭水，恐是金陵一夜潮。」題《王明妃》云：「抱得琵琶不忍彈，胡沙獵獵雪漫漫；曉來馬上寒如許，信是將軍出塞難。」〈（《說統》）〉
越僧某，索畫於石田翁，嘗寄一絕云：「寄將一副剡溪藤，江面青山畫幾層；筆到斷崖泉落處，石邊添個看雲僧。」石田欣然畫其詩意答之，余謂僧詩畫矣，何以圖為？〈（《彝白齋詩話》）〉
集唐《黃鶴樓詩》：「昔人已乘黃鶴去，江海茫茫何處尋？芳草連天迷遠望，薄雲籠日弄輕陰；一春魚雁無消息，萬里江山自古今，百尺朱樓閑倚遍，洞庭猶憶在前林。」又，「此地空餘黃鶴樓，成仙人去幾千秋，雲飛雨散知何處？落葉猿啼傍客舟；天水混融浮太極，野煙蹤跡似東周，此時悵望人多少，仙鶴恐成萬古愁。」又，「黃鶴一去不復返，白雲長在水潺潺，如何一諷神仙事，卻望千門草色間？城下煙波春拍岸，湖中西日倒銜山，征帆去棹殘春裏，飛鳥空慚倦未還。」 又，「白雲千載空悠悠，物換星移幾度秋，縱酒欲謀良夜醉，放歌曾作昔年遊；長安北望三千里，天府南來第一州，前後登臨思無盡，思歸時亦賦登樓。」又，「晴川歷歷漢陽樹，卻惹空山舊嘵煙，樓上北風斜卷席，洞庭秋色遠連天；公連未結王孫襪，壯志仍翰祖逖鞭，黃鶴樓中吹玉笛，水寒煙淡落花前。」又，「芳草淒淒鸚鵡洲，謝公此地昔曾遊，鳥啼花發人何在？仙去台空跡尚留；知愛魯連歸海上，空嗟王粲滯荊州，高樓惆悵憑欄久，惟見長江天際流。」又，「暮日鄉關何處是？杜陵遠客不勝悲，終期直道扶元化，敢負吾君作楚詞；北極朝廷終不改，楚天雲雨盡堪疑，酒酣往事多興念，黃鶴樓前吹笛時。」又，「煙波江上使人愁，幾度高吟寄水流，花界三千春渺渺，銀河一帶水悠悠；仙人有待騎黃鶴，身外無機任白頭，遙望洞庭山水色，春風一夜滯歸舟。」〈（《客中閑集》）〉
都南濠小時學詩於沈石田，石田問：「近有何得意作？」南濠以《節婦詩》首聯為對曰：「白髮貞心在，青燈淚眼枯。」石田曰：「詩則佳矣，然有一字未穩。」南濠茫然，避席請教。石田曰：「爾不讀《禮經》乎？《經》曰：『寡婦不夜哭。』何不以燈字改春字？」南濠不覺歎服。〈（《堯山堂外紀》）〉
朱少宰蘭嵎與衛桐楊司馬交厚，司馬官留郡，少宰迎之，喜曰：「余與君性情相近，宦轍亦安得相遠？在南中候車騎久矣。」因以《風箏詩》呈司馬曰： 「自負雲霄早致身，安排線索靠他人，摩天手乘風展，掉尾精神逐日新；暫聳觀瞻喧里巷，終嗟破碎委埃塵，牽來曳去成何用？驟雨淋頭斷送春。」司馬亦和一首曰：「糊腔駕茂競高危，笑笑人間鬥小兒，無樣蜉蝣驕燕雀，幾番荊棘入棠梨；飽看颺去情如紙，強與爭將命抵絲，莫得風光都使盡，春風亦有下場時。」二詩皆可警世。〈（《蘇譚》）〉
劉邦彥有《上元五夜觀燈詩》，十三夜云：「近喜元宵雪更晴，千門翠竹結高棚，珠簾半卷將圓月，玉指初調未合笙；新放花燈連九陌，舊傳金鑰啟重城，少年結伴嬉遊去，遮莫雞聲下五更。」十四夜云：「燈光漸比夜來饒，入海魚龍混暮潮，月照梅花青鎖闥，煙籠楊柳赤闌橋；鈿車過去拋珠果，寶騎重來聽玉簫，共約更深歸及早，大家明日看通宵。」十五夜云：「一派春聲迭管弦，九衢燈燭上薰天，風回鼇背星球亂，雲散魚璘碧月圓；逐隊馬翻塵似海，踏歌人盼夜如年，歸遲不屬金吾禁，爭覓遣簪與墜鈿。」十六夜云：「次第看燈俗舊傳，寶箏重按十三弦，人心未必今宵絕，鬼魄還如昨夜圓；尚覺繁華誇樂上，何須廣樂聽鈞天？追歡獨羨兒童健，靜對梅花憶往年。」十七夜云：「繡簾窣地護輕寒，明月來遲鳳蠟殘，風掃煙花春爛熳，雲沉星斗夜闌珊；醉敲馬鐙還家去，誰抱龍香隔院彈？試看燭燒如白日，鼇山無影海漫漫。」〈（仝上）〉
《李太白集》七言律止二三首，《孟浩然集》止二首，《孟東野集》無一首，皆足以名天下，傳後世，詩奚必以律為哉。〈（《麓堂詩話》）〉
徐階應製賦嘉靖二字曰：「土木原來大求夫，口稱萬歲與山呼，一橫直過乾坤大，兩豎斜飛社稷扶；加官加祿加爵位，立綱立紀立皇圖，主人自有千秋福，月正當天照五湖。」上大悅。〈（《堯山堂外紀》）〉
卞戶部未第時，一日過常熟，聞錢允暉曄詩名，往謁之。二公未嘗會晤，卞及門，與暗者曰：「可語汝主，詩人特相訪。」錢訝何人，自負如此，適宴客有妓錢令僕者出語之曰：「若賦贈妓詩一絕，方接見仍以艎降湘為韻。」卞不構思，一揮而就，詩曰：「琵琶斜抱出艅艎，貌與荷花兩不降；今夜彩云何處宿？空留明月熙瀟湘。」允暉見詩，歎服不已，倒履迎入，遂定交焉。〈（《堯山堂外紀》）〉
張以寧題《爛柯山圖詩》云：「人說仙家日月遲，仙家日月轉堪悲；誰將百歲人間事，只換山中一局棋。」〈（仝上）〉
吳人黃省曾氏刻劉父詩，其跋語云：「假太原少傳秘閣本校正十二字，始得就梓。」其用心亦勤矣。余家舊藏本，古律類分三卷，有自問一首云：「自問彭城子，何人接汝顛？酒腸寬似海，詩膽大於天；斷劍徒勞匣，枯琴無復弦，相逢不多合，賴是向林泉。」今黃本所遺也。〈（仝上）〉
雲間唐汝詢字仲言，五歲而瞽，父兄抱膝上，授以三百篇，及唐詩，無不成誦。旁通經史，能為諸體詩，箋注唐詩，援據該博，《子虛》《上林》諸賦，杜白諸長篇，鏘金戛玉，琅琅不遺一字。校杜詩，時有新義，如解溝壑疏放之句云：「出於向秀賦，嵇志遠而疏，呂心放而曠。」亦前人所未及也。〈（《列朝詩集》）〉
臨安旅邸壁間一絕云：「太乙峰前是我家，滿床書籍足生涯；春城戀酒不歸去，老卻碧桃無限花。」建州崇安分水驛壁一絕云：「江南三月已聞蟬，麥熟梅黃繭作綿；料得故園煙雨裏，輕寒猶作養花天。」丹陽玉乳泉壁間一絕云：「騎馬出門三月莫，楊花無奈雪漫天；客情最苦夜難度，宿處先尋無杜鵑。」三時皆可喜，然皆不著名姓。〈（《客中閑集》）〉
詠料絲燈罕佳者，薛郎中蕙字君采，有排律云：「淮南玉為碗，西京金作枝，未若茲燈麗，擅巧昆明池。霏微狀蟬翼，連娟侔網絲，煙空不礙視，霧弱未勝持。碧水點蔥鬱，彩石染萎蕤，霞疊有無色，雲攢深淺姿。焚蘭發香氣，對燭映紅滋，明月詎須侈？夜光方可嗤。」〈（《列朝詩集》）〉
曹南宮學佺詠《墨紗燈詩》云：「質裂橫疑水，光生薄似苔，憑將彩筆畫，認作剪刀裁；鳥向空中度，花從鏡裏開，細看若無力，不畏曉風催。」〈（仝上）〉
王守仁嘗登廬山，一至天池，累月不出，有句云：「昨夜月明峰頂宿，雷聲隱隱在山麓；醒來卻問山下人，風雨三更卷茆屋。」親書四幅留寺，後奉命討宸濠，勒功於開先之石壁。〈（《盧山通志》）〉
莊昶喜為詩，詠《包節婦》云：「二十夫君棄妾身，諸郎癡小舅姑貧，已甘薄命同衰葉，不掃蛾眉別嫁人；化石未成猶有淚，舞鸞雖在不驚塵，瑣窗獨對東風樹，歲歲花開他自春。」羅一峰見之曰：「可泣鬼神矣。」昶不以為然，惟乾坤鳶魚老眼腳頭之類，自謂為佳云。〈（《堯山堂外紀》）〉
陸靜逸嘗對景試張滄洲云：「楊柳花飛平地上，滾將春去。」滄洲應聲答云：「梧桐葉落半空中，撇下秋來。」〈（仝上）〉
祝京兆允明，五歲作徑尺字，九歲能詩，好酒色六博，善度新聲，少年習歌曲，間傅粉墨登場，梨園子弟相顧弗如也。海內索其文及書，贄幣踵門輒辭弗見，伺其狎遊，使女妓掩之，皆捆載以去。為家未嘗問有無，俸錢及四方餉遺召所善客噱飲，歌呼，費盡乃已，或分與持去，不留一錢。每出，則追呼索逋者相隨於道路，更用為忭笑資，其歿也幾無以斂云。〈（《列朝詩話》）〉
瓊州定安縣南有五指山，即黎母山瓊崖之望也。丘文莊公少時，詠詩曰：「五峰如指翠相連，撐起炎州半壁天，夜盥銀河摘星斗，朝探碧落弄雲煙；雨餘玉筍空中見，月出明珠掌上懸，豈是巨靈伸一臂，遙從海外數中原。」識者知其異日必貴。〈（《堯山堂外紀》）〉
縫衣詩鮮佳者，近惟謝幼睿一首，字字精工。詩曰：「懶向妝台理曉妝，為郎獨自製衣裳，金針入處心俱痛，素線牽時恨共長；霜戶敢辭纖手冷，芸窗思貼弱肌香，縫成不怪無鴻雁，贏得宵來覆妾床。」〈（《玄散詩話》）〉
放翁詩跋，余在友人郭貢士用端家，見所藏放翁墨跡，大書四詩，字勁麗可愛，詩亦格高。《放翁詩集》不載此，故錄之，後有明初高僧洽南州一跋頗佳，亦不可不為傳之也。《寓蓬萊館》絕句二首：桐葉吹殘舊葉黃，驛窗微雨送淒涼；長安許史無平素，莫恨棲棲立路傍。古驛蕭條獨倚闌，角聲吹晚雨催寒；殘年會合知無日，猶記新豐強自寬。《夜還驛舍》二首：樓上鼓鼓初發更，斷雲收雨旋成晴，市搖新漲壯燈影，驛路殘泥莊屐聲；□闠變遷非曩日，情懷牢落感餘生；高秋病起猶能醉，剩買官酤樂太平。白頭漸覺黑絲多，造物將如此老何？三萬里天供醉眼，二千年事入悲歌；劍關曾蹴連雲棧，海道新窺浴日波，未頌中興吾未死，插江崖石竟須磨。跋曰：「吾祖放翁老人，以詩文鳴於宋，雖不以書學顯，觀其手澤，跌蕩蒼古，無一筆不合古人遺法；而況詞章字畫，發乎忠肝義膽者哉？此軸詩四首，乃由劍南歸越之作，耿介之懷，益愈可見。長洲靜中山首座裝潢成軸卷，要余跋其尾，嗚呼！吾為公遠孫，不能光昭先德，逃形空虛，尚敢贅言於其間哉？尚觀南渡名公巨儒，多為權幸所忌抑，雖若考亭之賢，當時稱為第一等人，卒不見用，時事亦可知矣。然權幸敗績，誇毗苟進之士，同為澌盡，而公之片言隻字，散落人間，歷千百礻冀而知秘惜之；以彼視此，不亦大有徑庭也歟？中山其襲藏之。時洪武辛未二月望日，天竺靈山講寺住山沙門會稽溥洽識。〈（《應庵隨錄》）〉
《雪濤詩評》云：「『初月新月詩甚多，余獨愛一閨秀。』絕句尾語云：『天邊怕看如鉤月，釣起新愁與舊愁。』下字最巧。」
劉章子克明江右人，妻湖南馬氏，有《蒲鞋詩》云：「吳江浪浸白蒲春，越女初挑一樣新。才自繡窗離玉指，便隨羅襪上香塵。石榴裙下從容久，玳瑁筵前整頓頻。今日高樓鴛瓦上，不知拋擲是何人？」〈（《客中閑集》）〉
沈愚為人風流蘊藉，有《續香奩》四卷，蓋仿韓致堯之作。《繡鞋》一首曰：「幾日深閨繡得成，著來便覺可人情，一灣暖玉淩波小，兩瓣秋蓮落地輕；南陌踏青春有跡，西廂立月夜無聲，看花又濕蒼苔露，曬向窗前趁晚晴。」〈（《堯山堂外紀》）〉
王元美十五時，受《易》山陰駱行簡先生。一日有鬻刀者，先生分韻，元美得漠字，輒成句云：「少年醉舞洛陽街，將軍血戰黃沙漠。」先生奇之曰：「此子異日必以文鳴世。」〈（仝上）〉
崑山王逢年字舜華，往謁袁文榮公於政府，文榮以故人子厚遇之，令草應製文字，有所更竄。退而上書，閣下以詩文取科，以青詞拜相，惡知天下有古文品？不辭而去。文榮遣騎追之不得，嘗作《五敵詩》，請慢世敵嵇康，綴文敵馬遷，賦詩敵阮藉，述騷敵屈宋，書法敵二王。著書一編，曰《天錄閣外史》。妄男子輯東漢文，誤入之，益自喜，以為當吾世得追配古人也。〈（《列朝詩話》）〉
一驛丞題壁云：「碌碌庸庸馬跡間，朝來直到睡時閑；誰知夢裏猶辛苦，千里家山一夜還。」今之薄宦遠途者，亦可悲矣。〈（《蘇譚》）〉
天台宋氏家本富，後貧，鬻廬於鄰，價成作詩曰：「自歎年來刺骨貧，吾廬今已屬西鄰；殷勤說與東園柳，他日相逢是路人。」富者見詩惻然，即以券還之，亦不索其直。〈（《昨非錄》）〉
馬海粟題《楊妃病齒圖》云：「華清宮，一齒痛；馬嵬坡，一身痛；漁陽鼙鼓動地來，天下痛。」〈（《笑史》）〉
袁介《踏災行》：有一老農如病起，破衲毿毿瘦如鬼，曉來扶向官道旁，哀求行人乞錢米。予時捧檄離江城，邂逅一見憐其貧，倒囊贈與五升米，試問何故為窮民？老翁答言聽我語，我是東鄉李福五，我家無本為經商，只種官田三十畝；延祐七年三月初，賣衣買得犁與鋤，朝耕暮耘受辛苦，要還私債納官租；誰知六月至七月，雨水絕無潮又竭，欲求一點半點水，卻是農夫眼中血。滔滔黃浦如渭渠，農家爭水勝爭珠，數溝用接接不到，稻田一旦成沙塗。官司八月受災狀，我恐征糧吃官棒，相隨鄰里去告災，十石官糧望全放。當年隔莊分吉凶，高田盡荒低田豐，縣官不見高田旱，將謂亦與低田同。文字下鄉如火速，四鄰百姓都首伏，只因嗔我不肯首，卻把我田批作熟。太平九月開旱倉，嗟嗟貧乏無可償，男名阿孫女阿惜，逼我嫁賣賠官糧。阿孫賣與運糧戶，即日不知在何處？可憐阿惜猶未笄，賣向湖州山裏去。我老今年七十奇，饑無口食寒無衣，東求西乞度殘喘，無因早向黃泉歸。旋言旋拭腮邊淚，我忽驚慚汗沾背，老翁老翁勿復言，我是今年檢田吏。〈（《日知錄》）〉
古岡黎先生名真，號林坡，嘗以非罪謫戍遼左，同里馬某與焉。既先生蒙恩放回，而馬獨不與；其兄一日盛席以邀先生，侑觴之妓，皆絕色也。先生不往，遺之以詩曰：「錦色銀箏白玉卮，賞音元自有鍾期，可憐孤雁長城外，叫斷南雲總不知。」其兄得詩，為之墮淚而罷宴。〈（《遵聞錄》）〉
鄭宣述名作，歙人，讀書方山上，自號方山子。已棄去為商，往來宋梁間，時時從俠少年輕弓駿馬，射獵大梁藪中。獲雉免，則敲石火，炙腥肥，悲歌痛飲，垂鞭而去。為詩敏絕，一揮數十篇，李空同流寓汴中，招致門下，論詩較射，過從無虛日，其它雖王公大人，不置眼底。周王聞其名，召見長揖不拜，王禮而遣之。嘉靖初，年四十餘，病痰，別空同南歸，沒於豐沛舟中。方山初見空同，空同規其詩率易，乃沉思苦吟，不復放筆塗抹。詩數千百篇，空同選得二百餘，序而之傳。然方山詩如寒燈坐愈親，寒葉動秋聲之類，空同集中正未易有此佳句也。〈（《列朝詩集》）〉
歙程主事烈字惟光，博學苦吟，若「朔風如有鍔，寒日欲無光，山形關塞北，日影樹林西，孤舟不同載，行露有深悲。」皆奇句可吟。〈（仝上）〉
一下第舉子題《昭君圖》云：「一自蛾眉別漢宮，琵琶聲斷戍樓空；金錢買取龍泉劍，寄與君王斬畫工。」蓋以畫工喻典試者。〈（《雪濤詩評》）〉
近日雷峰下，有虞僧儒亦無妻室，殆是孤山後身。所著《溪山落花詩》，雖不知於和靖如何，然一夜得百五十首，可謂迅捷之極。至於食淡參禪，則不如孤山之率真也。〈（《解脫集》）〉
白雲先生陳昂，不知何許人。莆田城破奔豫章，織草屨為日，不給。繼之以卜，泛彭蠡，憩匡廬山。已入楚，由江陵入蜀，附僧舟傭爨以往，至亦輒傭於僧，遂遍歷三峽劍門之勝，登娥眉焉。所傭僧輒死，反自蜀，寓江陵松滋公安馬陵諸處。至金陵姚太守稍客之給居食。久之姚太守亦死，無所依；賣卜秦淮，或自榜片紙於扉，為人傭作詩文。巷中人有小小慶弔，持百錢斗米與之，隨所求以應。無則又賣卜，或雜以織屨。而林古度與其兄楙者，閩人，寓居金陵。一日過其門，見所榜片紙於扉，突入其室，問知為莆田人，頗述其平生。一扉之內，席床缶灶，敗紙退筆，錯處其中，檢其詩誦之。是時古度雖年少，頗曉其大意，稱之。每稱其詩，輒反面向壁流涕嗚咽，至於失聲。其後每過門，輒就餅餌食之輒喜，復出其詩，泣如前。居數年，竟窮以死，其子倉皇出覓棺衣，舁之中野。古度兄弟，急走索其集無所得。〈（《列朝詩集》）〉
沈石田初未知名，嘗與諸詩人集一貴官宅，其人出《禿嫗牧牛圖》，索諸公詩，並不愜意。石田題云：「貴妃血濺馬嵬坡，出塞昭君怨恨多；爭似阿婆牛背穩，笛中吹出太平歌。」諸公愧服，由是以詩豪名海內，而其詠物尤妙。如《詠錢》云：「有堪使鬼原非繆無，即呼兄亦不來。」《門神》云：「檢爾功名惟故紙，傍人門戶有長情。」《詠簾》云：「外面令人倍惆悵，裏邊容眼自分明。」《混堂》云：「未能潔已嗟先亂，亦復隨波惜眾同。」〈（《堯山堂外紀》）〉
噩夢堂貌寢有學，日日於五雲門外覓舟，過詞客坐久，諸客分韻賦詩。夢堂預坐乃起告曰：「諸公間有落韻，毋吝見施。」一客云：「小郎也能詩耶？」遂以蕉字與之，頃間夢堂告曰：「我詩就矣。」促誦之云：「平明飲罷促高標，撐出五雲門外橋，離越王城一百里，到曹娥渡十分潮。白飄晴雪楊花落，綠弄晚風浦葉搖，南北沉沉天作雨，臥聽篷韻學芭蕉。」於是眾客悚服，因歎曰：「不可謂秦無人也。」〈（仝上）〉
破瓢道人吳孺子字少君，蘭溪人，棄產購古法書名畫。遊江湖間，遇一水一石，有奇致，坐對累日不肯去。遊雁蕩絕糧，取啖蘆服，四十日不返。逾天台石樑，采萬歲藤，屢犯虎豹，制為曲機，可憑可寐。以數縑市一大瓢，摩挲鑢鐋，暗室發光。過荊溪盜發其篋，怒而碎之，抱而泣者累日，王元美作破瓢道人歌。所至僦居僧寺，自炊一銅灶，飯不足則哺糜，日買兩錢菜，又剩乾葉為齏羹，語人曰：「免我低眉向人，覺飽逾梁肉耳。」好潔不畏寒，遇泉水清冷，雖盛冬便解衣赴濯。樹蘭百本花時閉室以護香氣，有索看者，窗中捉鼻作見女聲拒之。篋中藏一劍，自言得煉劍秘法，戒人勿令觸近，干犯光怪。酒半，撫鐵如意，欲盡碎天下負心人首，或聞人訽誶若為不聞而去之。自言曾得「落葉識心酸」一語，三年不得上句；客泰州寒甚，得「風寒知絮敗」足成之。〈（《列朝詩集》）〉
《荷珠詩》：朝來毛女出邯鄲，手撒珍珠葉葉寒，金穀三車風裏碎，江妃一斛雨中圓；露丹涼滴青銅爵，鮫淚香凝古玉盤，持贈蘇公須仔細，休將逼水誤相看。〈（《客中閑集》）〉
陳仲醇嘗過一山林老而嗜花，紅紫英戶，弄孫負日，使人不復知有城居車馬之鬧，因贈以詩云：「有個小門松下開，堂前名藥繞畦栽；老翁抱孫不抱甕，恰欲灌花山雨來。」〈（《岩棲幽事》）〉
《稗史彙編》云：西湖之盛，始於唐，至宋南渡建都，則遊人士女畫船笙歌，日費千金，侈靡極矣，時人目為銷金鍋。元人上饒熊進德所作《竹枝詞》一首云：「銷金鍋邊瑪瑙坡，爭似農家春最多；蝴蝶滿園飛不去，好花紅到剪春羅。」寶叔山天然閣上諸作，惟蘇吳杜公一聯，深愜予意，其詞云：「分明似鏡憑誰鑄？多少黃金向此銷。」湖心亭舊有一聯云：「四季笙歌，尚有窮民悲月夜；六橋花柳，全無隙地種桑麻。」更關國計民生，又蘊藉可玩。六橋柳，及坡公所種老梅，皆為牧豎斬伐，識者謂西湖無柳，如美人無眉。無名字改舊作題云：「山外青山樓外樓，西湖歌舞幾時休？馬通薰得遊人臭，直把杭州作汴州。」〈（《懷秋集》）〉
劉師皋雅負知人，一日見米僧兒子革，奇其才，授箋俾賦以箋之蘆雁為題。革曰：「七八葉蘆秋水裏，兩三個雁夕陽邊；筆頭到處渾無礙，掃破寒潭萬頃煙。」劉遂以其女妻之。師皋死，革巳典郡，徒跣奔訃，報其受知於未遇也。〈（《客中閑集》）〉
吳江葉氏瓊章月府侍書女也，卒後從泐師授記。師曰：「既願皈依，必須審戒，我當一一審汝，仙子身三惡業，曾犯殺否？」對云：「曾呼小玉除花虱，嘗遺輕紈壞蝶衣。」曾犯盜否？對云：「不知新綠誰家樹，怪底清簫何處聲？」曾犯淫否？對曰：「晚鏡偷窺眉曲曲，春裙新繡鳥雙雙。」口四惡業，曾妄言否？對曰：「自謂生前歡喜地，詭雲今世辨才天。」曾綺語否？對云：「團香製就夫人字，鏤雪裁成幼婦詩。」曾兩舌否？對云：「對月意添愁喜句，拈詩評出短長詞。」 曾惡口否？對云：「生怕簾開識燕子，為憐花榭罵東風。」意三惡業，曾犯貪否？對云：「經營緗帙成千軸，辛苦鶯花滿一庭。」曾犯嗔否？對云：「怪他道蘊敲枯硯，薄彼崔徽撲玉奴。」曾犯癡否？對云「拋棄珠環收漢玉，戲捐粉盒葬花魂。」泐師遂授記。〈（《弘雅堂外集》）〉
邵飛飛福州府人，色藝俱絕。康熙中耿精忠反，有旗下羅御史者，隨王師入閩羅見而說之，賄媒氏，佯為欲娶繼室，其父母得千金許之。既嫁，隨羅北歸，其大婦妒悍，以飛飛配一奴。飛飛作《薄命詞》三十首，流傳京師，有謀欲娶之者，飛飛旋死。〈（《蘆中集》）〉
詩貴確切，如路德延《詠孩兒詩》，最為不可移動絕唱也。詩曰：「情態任天然，桃花兩頰鮮，乍行人共看，初語客多憐。臂膊肥如瓠，肌膚軟勝綿，長頭才覆額，分角漸垂肩。散誕無塵慮，逍遙占地仙，排衙朱榻上，喝道畫堂前。合調歌楊柳，齊聲踏采蓮，走堤衝細雨，奔巷趁輕煙。嫩竹乘為馬，新蒲作掉鞭，鸚雛金鏇繫，猧子彩絲牽。擁鶴歸晴島，驅鵝入暖泉，楊花爭弄雪，榆葉共收錢。錫鏡當胸掛，銀珠對耳懸，頭依蒼鶻裹，袖學柘枝揎。酒殢丹砂暖，茶催小玉煎，頻邀壽花插，時乞繡針穿。寶匣拿紅豆，妝奩拾翠鈿，短袍披案褥，劣帽戴靴氈。展畫趨三聖，開屏笑七賢，貯懷青杏小，華額綠荷圓。驚滴沾羅淚，嬌流汙錦涎，倦書饒婭奼，憎藥巧遷延。弄帳鸞綃映，藏衾鳳結纏，指敲迎使鼓，筋撥賽神弦。簾拂魚鉤動，箏垂雁柱偏，棋圖添路畫，笛管吹笙鐫。惱客初酣睡，驚僧半入禪，尋株窮屋瓦，探雀遍樓椽。拋果齊開口，藏鉤亂出拳，夜分圍榾柮，朝聚戲鞦韆。折竹裝泥燕，添絲放紙鳶，互跨輪水磑，相效打風旋。旗小裁紅絹，書幽截碧箋，遠鋪張鴿網，低控射蠅弦。吉語時時道，謠歌處處傳，匿窗肩乍曲，遮路臂相連。鬥草當春徑，爭球出晚田，柳傍慵獨坐，花底困橫眠。等鵠潛籬畔，聽蛩伏砌邊，傍枝拈舞蝶，餵樹捉鳴蟬。平島跨趼上，層崖逞捷緣，嫩苔車跡小，深雪履痕全。競指雲生岫，齊呼月上天，蟻窩尋徑斷，蜂穴繞階填。樵唱迥深嶺，笙歌下遠川，壘材為屋木，和土作盤埏。險砌高台石，危挑峻塔磚，忽升鄰舍樹，旋上後池船。項橐稱師日，甘羅作相年，明時方在德，勸爾減狂癲。」又張師錫次路德延韻，作《老兒詩》，亦妙。詩曰：「鬢髮盡皤然。眉分白雪鮮，周遮延客話，傴僂抱孫憐。無病常共粥，非寒亦衣綿假溫推擁背，借力仗搘肩。貌比三峰客，年過四皓仙，喚方離枕土，扶始到門前。每愛烹山茗，常嫌餓石蓮，耳聾如塞纊，眼暗似籠煙。宴坐贏憑几，乘騎困嚲鞭頭搖如旋轉，唇動若抽牽。骨冷愁離火，牙疼怯漱泉，形骸將就木，囊橐尚貪錢。膠睫乾眵綴，粘髭冷涕懸，披裘腰獺係，濯手袖慵揎。抬舉衣頻換，扶持藥屢煎，坐多茵易破，行少履難穿。喜婢裁裙布，嗔妻買粉鈿，房教深下幕，床遣厚鋪氈。琴聽憐三樂，圖張笑七賢，看嫌經字小，敲喜磬聲圓。食罷羹流袂，杯餘酒帶涎，樂來須遺罷，醫到久相延。裹帽縱橫掠；梳頭取次纏，長吁思往事，多感聽哀弦。氣注腰還重，風牽口便偏，墓松先遣種，誌石預教鐫。客到惟求藥，僧來忽聞禪，養茶懸灶壁，曬艾曝簷椽。怒僕空睜眼，嗔兒漫握拳，心驚嫌蹴踘，足軟怕鞦韆。蹜同寒狖，摧豗似飽鳶，觀瞻多目眩，牽動即頭旋。女嫁求紅燭。男婚乞彩箋，已聞捐几杖，寧更佩韋弦。賓客身非與，兒孫事已傳，養和屏作伴，如意拂相連。久棄登山屐，惟存負郭田，呻吟朝不樂，展轉夜無眠。呼稚來床畔，看書就枕邊，冷疑懷貯水，虛訝耳聞蟬。束帛非無分，安車信有緣，伏生甘坐末，絳老讓行先。拘急將風夜，昏沈欲雨天，雞皮塵漸漬，<齒見>齒食頻填。每憶居郎署，常思釣渭川，喜逢迎佛會，羞赴賞花筵。徑狹容移檻，階危索減磚，好生焚鳥網，惡殺打魚船。既感桑榆日，常嗟蒲柳年，長思當弱冠，悔不勝狂顛。」〈（《詩選》）〉
洪武辛酉，林鴻子羽為將樂縣訓導，與客遊玉華洞，酒乾藉草而臥，夢入瑤華洞天，洞主之三女，小字芸香，延入天葩軒，案有詩集，題曰《霞光》。女郎曰：「嚴君身列地仙，職司文衡，凡文入才子之詩，皆錄其中，以備上帝御覽。妾見君詩數十首，至一鳥鏡天淨，萬花潭雨香，與檄雨古壇瞑，禮星寒殿開之句，尤嚴君所稱賞也。」因揮翰賦詩，留連而覺。翌日避客獨遊，夢徑宛然，石壁阻絕，潭深莫測。鴻書一詩投之，如炊黍許，見蠟箋浮詩云：「天葩小院蔽銀屏，鵲散天河逗客星；欲識別來幽意苦，晚峰常想黛眉青。」覽畢，視所得箋，乃一黃葉，字亦隨滅矣。〈（《列朝詩集》）〉
紫姑仙《詠美人手詩》云：「笑折櫻桃力不禁，時攀楊柳弄春陰，管弦曲裏傳聲慢，星月樓前斂拜深；繡幕偷迥雙舞袖，綠窗閑整小眉心，秋來幾度挑羅襪，只為相思放卻針。」詩甚清婉。〈（《鴻書》）〉
教諭劉固字永貞，陝真寧人，其弟國娶景都御史清之姐，因與國依景。壬午六月，燕兵迫金川門，國勸固出城。固曰：「母老甥幼，況固曾受朝廷厚恩，惟有待死而已。」乃潛寄甥於王氏，乃城陷，固兀坐，又恐驚老母。已而清以挾劍被族，罪連姻婭，固與弟國母袁妻張同日受戮於聚寶門外。固一子，名超，年十五，慷慨有力，見父母將刑，惻然憤怒，髮上指，繩縛俱斷，遂躍起奪刑人刀，連砍十餘人。事聞，詔淩遲，固年三十六。按《幽州仙跡》云，近有降於乩者曰：「我劉永貞也。」題詩曰： 「一門都受戮，獨有外甥存，傷僅離娘乳，言之聲亦吞。」又詩曰：「且酌樽前酒，黃花向坐開，不須談往事，致使野猿哀。」人問先生今何仙？曰：「才入童初宮。」逾年又有降於乩者，詩云：「短劍光飛雪，還疑練帶鋪，龍吟豐邑獄，鬼笑蜀王都；燕客窮途見，秦官擁陛呼，白虹徒貫日，回看繼人無。靖難亡臣劉固書。」又詩曰：「鳥行白沙上，鳥去跡不滅，鳥往不復來，鳥巢枝已折。涼火不生煙，枯蒲葉堪結，衣鶉那紉蘭，椒漿沁心熱。明月照寒霜，離離清且冷，樹上棲鳥啼，幽人未能寢。空山來磬聲，幽韻流雲結，獨行森林中，復聽猿悲徹。」書法遒宕，侍郎徐良彥大學士錢士升記之。〈（《正氣記》）〉
嘗有一乩《題雞冠花》云：「雞冠本是胭脂染。」其人曰：「要白者。」即承云：「洗卻胭脂似雪妝，只為五更貪報曉，至今猶帶一頭霜。」〈（《堯山堂外紀》）〉
伯虎常見降仙，令對云：「雪消獅子瘦。」乩即書云：「月滿兔兒肥。」又令對云：「七里山塘，行到半塘三里半。」乩即書云：「九溪蠻洞，經遇中洞五溪中。」嘉興有三塔寺，有人作對云：「西浙浙西，三塔寺前三座塔。」時降乩者批云：「吾遊偏天下，乃能對。」對云：「北京京北，五台山下五層台。」〈（《唐伯虎紀事》）〉
△降壇詩
木落草枯風瀟瀟，天將欲雪幽香遙；可知山裏梅花發，只恐嚴寒凍未消。
△六言詩
夜寒風急如何？烏啼霜冷疏柯，雪落欲來逼歲，梅花何處山阿？銀燭欲殘夜半，鍾聲數里人家，月到疏林鳥靜，石床冷透霜花。香消多恨綿綿，偶到名園悄然，聽得竹爐聲細，枝松透出茶煙。落霜滿屋蕭條，睡鳥驚風墮橋，小犬曉嶢不已，莫非山鬼逍遙。
△塞外觀獵作
將軍出獵陰山下，毳帳旌旗蔽曠野，萬馬奔騰如錦雲，毳篥一聲競掩群。上窮飛鳥下窮獸，百發百中任左右，貫睛及項無遁逃，虎叫猿啼聲號啕。天風卷沙如飛雪，將軍殺渴還飲血，壯士放草野燒紅，火燒生肉咽喉嚨。落日銜山天無色，且請將軍少休息，唱凱如同戰勝回，馬駝絡繹肉山堆。皓月一升千里白，琵琶弦索無停歇，歸來再拜賀萬歲，預貯丹青圖淩煙。
△香奩詩〈（五十首之十）〉
百花釀酒醉春風，蜂蝶誰家鬥落紅？隔院鞦韆人影亂，鶯聲燕語在牆東。
百和香溫銀蠟殘，合歡帳裏聽風酸；呼奴餵飽饑鸚鵡，莫使深宵喚未餐。
芭蕉深綠映紗窗，折學名書美女腔；寫到鴛鴦頻住筆，倩郎合寫湊成雙。
十二樓中玉笛橫，朝臨新鏡兩傾城；兒郎怪道逢奴笑，秋水芙蓉一樣清。
茉莉花開似素馨，空階紈扇撲流螢；夜長撒下冰綃帳，擬當牽牛織女星。
杏花釵畔趁春濃，靜院深沉柳萬重；欲打鞦韆忽又住，恐郎嗔道鬢鬅鬆。
為看金魚臨小池，萍開湊巧見奴姿；微風忽起春波皺，誰叫郎來若樣遲？
上元十五競繁花，打謎從來數慣家；故把紅絲綰串字，會心正是在猜差。
階下亭亭吐素葩，臨風搖曳競爭誇；兒郎故意來相問，可是人間夜合花？
畫樓燕子任飛來，剪落梨花滿綠苔；好夢驟驚成未半，補全應否待郎回？
△拜問姓名作
生平餘恨在秋山，號泣春風碧落間；惆悵信公身後事，一腔熱血點花斑。
△甲戌帝京元旦
旬浹春方至，搖光昏指東，此朝誰得百？久歷漸成翁。青帝參寥廓，蒼龍馭溟濛？析津星奕奕，若木景曨。氣貢蒸勾甲，陽回閃螮蚜，晴光散宿霧，霽靄解陰風。歷換梅偏逸，時更竹亦忠，雪消山意復，寒退物生濛，蓂葉初榮砌，椒芬乍泄筒。六花衣獻瑞，五色賦稱工，鶴老新添歲，松貞久耐窮。土牛將賽社，紙燕盡朝宮，百務從寬限，千愁未到衷。按方圖旺相，對軸念宗功，開口嵌詞吉，逢人祝貸充。枕邊剩赤橘，楣上插青蔥，守歲氈圍坐，催妝火映攏，敝衣燒炭熨，豔望著香烘，防哭遺兒果，修容戒婢蓬。炎爐猶爍爍，鬧鼓正冬，放炮依官樣，郊天玩帝夢。泥金書戩穀，裂彩貼興隆，灶下安炊婦，堂前樂掃童。香凝神降界，馬化佛騰空，邀福推葷酒，守鏗愛臭銅。違心聽剝啄，著力小喉嚨，禱祝文相似，寒暄套略同。錦聯攢丐語，妙畫突馗瞳，雞卜祈年稔，雲占識歲豐。搖簽人語亂，念咒媼聲洪，禮縟能藏僂，囂多不下聾。獰神換襘袺，靈廟獻艨艟，掛鈴霄碎，燭燒紗晝籠。僧魚敲木櫃，道笏仰蒼穹，閶闔陳雙象，康衢雜五駿。庭燎齊頌壽，晝漏亂嗚璁，墀陛添鷹犬，班行重虎熊。社壇散種穀，飼宰豢犧童，煙禁猶嚴祭，馨聞僅及朦。內朝捐翟弗，恩宴藉毛絨，摟脖尤騎馬，彎腰只學弓。女莊行轎裏，人向冶場中，鬼臉粉無墜，歪腔竦滿叢。伏魔塗判醜，捕鼠放貓朦，拔拔憑誰轉？穰穰欲上翀。廠門吹喇叭，燈市競玲瓏，婦醉嫌驢倦，奴豪仗主雄。比丘尊賜赭，優寵貴乘械，妓館偏閑夕，盧場不避公。達官依斗坐，賤士買門通：碌碌紛儕輩，彬彬任僕童。扣鐶傳姓氏，投刺記胡同，爆紙如梅屑，錢標似筴叢。平交增款曲，親串故謙衝，過午騶輿靜，將晡顴頰紅。衢歌欣閭左，恩詔起疲癃，十部翻伶局，千般鬥火攻。花房開爛熳，水阜結嵸巃，白塔金鞭集，妝台蠟屐龐。驤騰疑逐電，車轉若飛蓬，佳客琴箏合，名園景象融。殘年多草草，此會莫匆匆，分韻思金穀，行杯恥石崇。衣冠偉楚楚，篇什雅渢々，七子俱能賦，群賢總不倥。馳才休畫足，奏技豈雕蟲，吉宴來張仲，黃壚得阿戎。清音入徵角，高韻廢絲桐，插管喋春酒，支鐺煮雪菘。松筠鏗蔌蔌，簾幕響<風共><風共>，草動遏殘東，雪飛隔斷虹。竿翹駐麼羅，轉輪擬□□，桂老山猶立，菊乾徑可礱。錦屏圍臘雪，石磴掃秋風，得喜將招燕，迎庥但望鴻。水仙嬌出屋，綠萼暖欹蒙，好客投朱轄，留賓縶玉驄。小園或仿庾，大樹獨依馮，曆帶去年節，詩刪昨夜忡。下元今又甲，天氣欲成雺。我亦忘其故，陶然樂未終。
西風如剪過南塘，斷盡寒蛩泣月光；枯樹欲成庾信賦，棲烏無計避岩霜。
一片西風雲萬疊，霜花凍結無行屟；夜深睡犬忽驚風，蔌階蔌前翻墜葉。
疏星明月掛林空，萬柳堂前不禁風；若個秋懷猶未盡，御溝零落剩殘紅。
輸菌曲幹晚山枯，鳥啄蟲書日未晡；牧笛一聲齊拍手，隔林風起唱隅於。
籬落蕭蕭驚未睡，曉林一望增憔悴；丹楓如蝶誤遊人，風景猶如二月二。
劃然驚起來林鵲，老樹心空風透窟；脫盡霜柯影寂寥，夜來誰掃寒潭月？
紛紛歷亂任欹斜，黃葉山頭何處家？一夜西風吹不盡，安排疏影綴霜花。
△降壇詩
近到瑤宮訪玉真，偶聞天樂迥凡塵；碧桃花發三千樹，莫道人間有是春。
△超臺
超然蘇子久名臺，登此蕭蕭草木哀；徘徊不敢舒長嘯，只恐山中鸞風來。
△蓼莊
國門西去絕塵氛，庭樹池魚向日曛；地僻可稱高隱處，草堂誰個續京文？
△獨倚樓
傑閣巍然冠小園〈（庾子山賦也）〉，松風終日到籬藩；焚香正可讀《周易》，只與羲皇共討論。
△叢桂小山
淮南賓客竟如何？此地山阿桂影疏；門掛黃金易一字，主人床上幾多書？
△羾青閣望西山
為看西山作畫樓，憑欄真個是風流；青青不斷如人意，莫把珠簾上玉鉤。
△寄園十二月〈（並序）〉
東風昨夜歸來了，樹上交交啼好鳥；試把梅花移向窗，清香滿座如春曉。〈｛正月）〉
中和節過冰方泮，草透平江迷曲岸；燕子飛來梁棟間，喃呢喚道春將半。〈｛二月）〉
遲遲春暖時方暮，夜靜梨花逢小雨；曲水流觴好賦詩，問人可是蘭亭數？〈｛三月）〉
牡丹花謝逢薪夏，時雨成泉階面瀉；綠樹婆娑陰滿庭，湘簾高卷人瀟灑。〈｛四月）〉
五月榴花紅似火，菖蒲如筆錦葵吐；主人愛詠陶潛詩，跂足南窗日未午。〈｛五月）〉
濃陰覆地宜秋早，吞影金魚依荇藻；高詠坡公水調詞，人間何必非瑤島？〈｛六月）〉
梧桐葉下涼風至，蟋蟀空階勞寤寐；曉起臨池漱水清，長空忽落一行字。〈｛七月）〉
槐花黃落秋猶未，零露滾滾摧庭卉；牆外搗衣誰送聲？令人長嘯增豪氣。〈｛八月）〉
落木蕭蕭繞石室，呼童起掃聲簌簌；乍風乍雨到重陽，只苦東籬猶未菊。〈｛九月）〉
霜濃泉石寒應怯，早已陰山幾次獵；未見江南二月花，園林灑看紅楓葉。〈｛十月）〉
霏霏寒雪亭皋晚，古樹枯林入畫苑；包竹裹花底樣忙，水仙也要同人暖。〈｛十一月）〉
朔風獵獵年將盡，酒酌醇醪常酪酊；羾青閣上看西山，萬里遙天杳冥冥。〈｛十二月）〉
△憶梅花詩聯句
夢想羅浮花盛開〈（乩）〉，清芬繚繞撲人懷〈（鹿亭）〉，滿山蝴蝶添紅紫〈（乩）〉，疏蕊繁英任參差〈（恆夫）〉。林下高風人不見〈（乩）〉，天涯寄得南枝茜〈（章雲）〉，孤山處士尚高眠〈（恆夫）〉，酒債還須千疋絹〈（紫滄）〉。冷顏倚石見姿仙〈（乩）〉，鐵笛一聲弄月明〈（酉山）〉，國色全無脂粉態〈（恆夫）〉，婆娑清影澹無聲〈（宛先）〉。蔣家三徑餘二友〈（乩）〉，呼鶴攜琴得未有〈（鹿亭）〉，含煙洗露見孤真〈（乩）〉，香中逸韻開別趣〈（恆夫）〉。林英已燦首重搔〈（乩）〉，靜影瘦橫夢想勞〈（恆夫）〉，半清淺處絕塵俗〈（章雲）〉，最愁雪虐與風餐〈（紫滄）〉。疏星亂點橫空黛〈（乩）〉，隔籬彷佛瓊花碎〈（酉山）〉，嫵媚曾傳宋廣平〈（乩）〉，鐵石剛腸年年在〈（恆夫）〉。一片寒雲壓塞垣〈（乩）〉，催花風信幾回翻〈（鹿亭）〉，瓊田萬頃浮光泫〈（宛先）〉，簌簌霜花踏破痕〈（恆夫）〉。攜回南窗待春暖〈（乩）〉，深護香魂簾不捲〈（章雲）〉，霜前雪後峭寒枝〈（乩）〉，移上闌千共縋綣〈（紫滄）〉。玉蕊檀心不可求〈（乩）〉，遠憶煙菲簇一丘〈（酉山）〉，梅花不發雪花發〈（乩）〉，雪礙梅花何處尋〈（宛先）〉。
△降壇詩
蕭蕭霜落不聞聲，斷盡棲烏樹上驚；賓客散來參觜掛，無人知道此時情。
座客有問當年殉難事，賦此以答
龍髯攀墮鼎湖弓，碧落猶聞長樂鍾；臣罪當誅慚入地，此來不復覲歡容。
△和趙給諫贈詩原韻六首〈（有序）〉
比來正苦憶眾前，暫爾清宵一晌緣，月掛枯林隨雁至，風吹黃葉候鍾旋；白虹未散人何在？碧血長埋憶惘然，猶記舊遊零落甚，莫將山鬼喚成仙。
清風明月夜窗前，不信生平有夙緣，老淚竟如花露滴，傷心猶比指紋旋；魂飛白草驚沙走，血化丹楓照雪然，殊愧長源當日事，姍姍枉自號神仙。
枯林霜冷小台前，點點鍾聲悟昔緣，白薴欲成歌石爛，絳桃已謝羽人旋；井中心史憑誰出？閣上青藜仗火然，幸有茗香恣往復，閑情試一賦遊仙。
蘭膏欲盡小燈前，一刻清談一刻緣，茶沸竹爐如瀑瀉，煙生磁鼎似風旋；千年未老廣成子，絕代高才孟浩然，無意往來飄忽甚，遼陽丁令已升仙。
我豈無因一至前，問君可是有情緣？身如蠟鳳隨膏製，心結爐煙似縷旋；翠柏霜淩猶未改，梅花寒噤向飄然，生平遺恨滄桑外，枉作人間邋遢仙。
無端身世在君前，偶假靈鸞一結緣，海水未枯何日至？馬頭不角幾時旋？上林神樹從新萎，長樂疏鍾記昔然，醉酒敢同天帝夢，逍遙強作地行仙。
