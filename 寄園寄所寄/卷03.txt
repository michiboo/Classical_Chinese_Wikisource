
泰山，五嶽之東嶽也，考《博物志》一日天孫，言為天帝孫也。主召魂東方，萬物始成，故知人生命之長短。《五經通義》云：「一曰岱宗。王者受命，易姓報功，告成必於岱宗也，東方萬物始交代之處，言為群嶽之長。」《白虎通》云：「王者受命必封禪，封者增高也，禪者廣厚也，皆刻石紀號，著己之功績，以自效也。天以高為尊，地以厚為德，故尊泰山之高，以示報天；禪梁甫之址，以示報地。」《漢官儀》及《泰山紀》云：「盤道屈曲而上，凡五十餘盤，經小天門、大天門，仰視天門，如從穴中視天窗矣。自下至古封禪處，凡四十里，山頂西岩為仙人石閭，東岩為介丘，東南岩名日觀，日觀者，雞一鳴時，見日始欲出，長三丈所。又東南名秦觀者，望見長安；吳觀者，望見會稽；周觀者，望見齊黃河。去泰山二百餘里，於祠所瞻，黃河如帶，若在山址。山南有廟，悉種柏千株，大者十五六圍。相傳漢武所種。小天門有秦時五大夫松見在。〈（俞瞻白《臥遊》）〉
出州城北望：輕煙薄靄，橫帶山腰，北行二里，過白鶴泉，泉出石罅，湁潗鼎沸，久早則滲漉。距西百餘步曰梳洗樓，不知創於何時。惟存故址。從西折北二里，有王母池，泉石清冽，不竭不溢，鄉人取水，祈而頗驗。又北五十餘步，曰呂岩，有呂仙石像。宋時建樓閣堙圮，獨荒基破礎存。今圍以石垣，其中深林茂草，森布蒙密，芄芄猗猗，頗有佳致。〈（明李裕《登泰山記》節文）〉
出泰安可二里許，即入山，皆詣曲逶迤而上，峰勢嶻嶭若相噬；而旁多溪澗泉流，碨礧間作悲鳴，至回馬嶺，乃卻肩輿，改腰筍。四里抵禦障岩，一日禦仗，宋永定陵東封止仗衛處。其前為巨澗，澗底白石砥平如玉色，而岩陡上廟，其巔頗寬，樹陰好鳥，喈喈可愛。又三里抵黃現，黃現者，不知其所由名，有松五，即所謂五大夫者也。以厄於石，不能茂，而稍具虯虺狀，當是二三百餘年物。亡何為百丈崖，崖凹深如屋，旁有石洞，槎口而下黑，其究叵測。已度石壁峪，為十八盤者三，而穿中竇曰天門，既上，罡風蓬蓬然吹帽欲墜，道士衣羽奉樂而迎，出沒雲氣中，亦一奇觀也。行可里許，為元君祠，元君者，不知其所由始，或曰即華山玉女也，天下之祝厘祈福者趣焉。祠宇頗瑰偉，而歲所入香緡以萬計，用供縣官匪頒。其右為御史所棲，後一石三尺許，刻李斯篆二行，一石池從廣及深，俱二尺許，亦曰玉女洗頭盆也。自是左折而上里許，曰嶽帝祠，陋不能勝香火，其後峭壁造天。左為開元帝《紀泰山銘》，唐隸徑可二寸而蠃，勢若飛動，惜其下三尺許，為拓碑者冬月構火蝕之，遂不全。右為蘇頲《東封頌》，字形頗秀媚，尚可辯，而損於閩人林阜 「忠孝廉節」四大字。又有顏魯公題名，損於方元煥詩，固不若苔土埋翳之尚可洗而有也。自是益北上數百武，為絕頂，曰玉皇祠，祠前有石柱方而色黃，理亦細，可丈許，所謂秦皇無字碑也。其石非山所有，或曰：「中有碑石冒之。」按李太宰裕記云：「石埋植土中，似方非方，四面廣狹不等，細觀之，總十二行，行各十二字，多不可識。」今殊不然，然李公以為在開元銘東十數步，則非此石明矣。恨曩時不於其地一訪拓，使先跡泯泯也。復折而東，稍下百步，復上百步，石室冠之，高如玉皇祠，中有黧色石蓋方丈，瑩潤可鑒，云：漢武帝所藏金泥玉檢地也。傳云白雲起封中者。已其前地稍辟，即所稱日觀秦觀越觀諸峰者，蓋五鼓而觀日出，則為日觀；西望見秦則秦觀；南望見越，為越觀耳。其後人所指某峰某峰，皆妄也。五鼓起，天初霽，日益弄色，其東南盡目力微白而滉漾者，以為海。曰直北而西隱隱一抹蒼碧。若長城之堞者，則意以為太行恆崧之類耳。至稍遠而淄澠濟泗，千流疊帶。近而諸山皆若培塿，獨徂徠稍尊，居然一衡，凡瞪眺久之，因思吳門白馬，固未敢信，即小天下，豈欺我哉？俄而諸山各出白雲一縷，若塚中起，稍上大如席，凡數百道，則狂馳而遇輒合，其起無盡，其狂馳而遇亦如之。頃刻遂遍成白玉地，而仰視則空青瑩然，上下異色，所謂野馬綱縕，信也。玉皇祠南柏樹，《記》云漢武所種千株，大者十五六圍，今不十之一而小，疑即其孫枝也。〈（明王世貞《遊泰山記》節文）〉
有客登岱嶽絕頂，行四十里，以伺日出。久之星斗漸稀，東望如平地，天際已明，其下則暗。又久之，明處有山數峰，如臥牛車蓋之狀，星斗盡不見，其下尚暗。初意日自明處出，又久之，自大暗中，日輪湧出，正紅色，升起數十丈，至明處全無光，其下亦尚暗。〈（《客中閑集》）〉
《周官》：荊州其山鎮曰衡山，衡山者，南嶽也。軒轅以灊霍之山為其副，故《爾雅》以霍山為南嶽。至漢武南巡，又以衡山南遠，道隔江漢，於是乃徙南嶽之祭於廬江灊山，蓋皆承軒轅為副之義也。故南嶽衡山朱陵之靈台，大虛之寶洞，上承冥宿，銓德釣物，故名衡山。下距踞官，攝位火鄉，赤帝館其嶺，祝融寄其陽，故號南嶽。周旋數百里，高四千一十丈，東南臨湘川，自湘川至長沙七百里，九向九背，然後不見。禹治水，登而祭之，因夢玄夷使者，遂獲金簡玉字之書，得治水之要。山有三峰，其一名紫蓋，天方明徹行，一隻白鶴，迴翔其上。一峰名石囷，下有石室，中常聞風誦聲。一峰名芙蓉，上有泉水飛流，如舒一幅練。《山海經》云：「衡山一名岣嶁山，其土多青，鳥多罌鵒。」〈（俞瞻白《臥遊》）〉
從山麓抵嶽廟三十里，石徑盤曲，夾以虯松老桂，鬱鬱蔥蔥，已不類人世矣。從廟側右轉而上，仄經縹緲，石磴垂接，懸崖巨壑，不敢勞瞬，十步九折，氣填胸臆。半山亭去嶽廟十五里，五峰背擁，雲海蕩漾，亦勝境也。復十五里，乃至祝融，初行山間，望芙蓉煙霞石廩天柱諸峰，皆摩宵插雲，森如戟列。而祝融乃藏諸峰間，才露頂如髻。及登峰首，則諸峰顧在履底，若揖若退，若頫若拱，瀟湘蒸江，一縷環帶。因憶李白「五峰時雪，飛花洞庭」之句，蓋實景也。傍睨蒼梧九疑，俯瞰江漢，紘延六合無所遺。蓋下視連巒別巘，悉如蟻垤，不足復入目中矣。觀音岩去峰頂可一里許，夜視天垣諸宿，大者或如盤盂，不類平時所見也。登上封，觀海日初出，金光燦燦，若丹鼎之方開。少焉紅輪湧於海底，火珠躍於洪爐，旋磨旋瑩，蒼茫雲海之間，心悚神懾，不能久留。遂下兜率，抵南台，循黃庭觀，登魏夫人升仙石，西行四十里得方廣寺。方廣在蓮花峰下，重裹如瓣，而寺居其中，是多響泉，聲轍數里，大如轟雷，細如鳴弦。幽草珍卉，夾徑窈窕。蓋衡山之勝，高稱祝融，奇言方廣；然磵道險絕，岩壑幽邃，人罕至焉。謁晦庵南軒二賢祠，宿嘉會堂，夜雨，曉起雲靄窈冥，前峰咫尺莫辨，徑道亦絕，了不知下方消息，自謂不復似世中人矣。止三日，衝雲而下行數里所，倏見青霄霽日，豁然中開，問山下人，乃雲比日殊晴，乃悟向者吾輩正坐雲間耳。又從廟側東轉十餘里，得朱陵洞，云是朱陵大帝之所，有瀑泉灑落水簾數疊，掛於雲際，飛花散雪，縈灑衣襟。岩畔有衝退石，大可逕丈，列坐其次，解纓濯足，酌酒浩歌。當此之時，意愜心融，舞雩沂水之樂也。〈（明張居正《遊衡嶽記》節文）〉
衡陽祠，其徑綿亙四十餘里夾道皆合抱松桂相間，連雲蔽日。人行空翠中，而秋來香聞十里。計其數，云一萬七千株，真神幻仙境。宜其靈妥神安，永久無虞。更聞天童寺松徑，亦二十餘里，比之不及焉。〈（《客坐親聞》）〉
按華山，西嶽也，《周官》：豫州其鎮山曰華山。《華山記》云：「山頂有池，生千葉蓮花，服之羽化，因曰華山。」《山海經》云：「一名太華，太華之山削成，而四方高五千仞，其廣十里。」薛宗注《西京賦》云：「華山對河東首陽山，黃河流於二山之間，古語云：『此本一山當河，河水過之而曲行，河神巨靈以手擘開其上，之足蹈離其下，中分為兩，以通河流。』」其指掌之形，在華山上，而腳跡在首陽山下，今皆可睹。郭緣生《述征記》及《華山記》云：「山下自華嶽廟列柏南行十一里，又東回三里，至中祠，又西南出五里，至南祠，南入谷口七里，又至一祠，又南一里，至天井，天井才容人，上可長六丈餘，出井如望空視明，如在室窺窗矣。去東南二里，至峻阪鬥上，又東上百丈崖，皆須攀繩挽葛而後行。又西南出六里，又至一寺，名胡越神寺。又行二里便屆山頂上，方七里，有靈泉二所：一名滿地，一名太上泉。池北有石鼓，嘗聞其鳴，其上有三峰直上，晴霽可睹。」（俞瞻白《臥遊》）}}
出城南，三峰在望，七八里至雲台觀，周武帝時焦道廣居雲台峰築此。延之又南行二里，至玉泉院，宋端拱中，建之山麓之居，希夷先生者也。院後有塚，或曰希夷仙去，骨蛻峽中，已乃道流，持其顱向人乞施與，嘉靖間姚侍御者，收葬之。塚後巨石曰工穴之像希夷臥其中如生。入山，兩山對開，嵐光交墮。行五里，至五里關，往時避兵者，就險疊石為關。行四里為希夷峽，山勢壁立，澗水經其中，彙作小池，從石室傍下之，如琴如築，希夷蛻骨於此，或云即張超臥仙坪也。半壁有穴，飛石掩之。又里許，至梭羅庵，步庵外東面，石壁可數十丈，鳴瀑掛壁，而下有坎，兩兩直上，可足趾通上方峰；石罅為西玄門，唐金仙公主修真於此駕鶴飛去，白雲宮細辛坪在焉。每歲三月，香火輻湊，華州道士來，始向峰頭斬荊棘開徑，懸鐵鎖而上之，不似三峰時通人跡也。北望山頭有石如柱，為繫馬峰，西望西山，山桃花石罅盛開，不知絕壁何緣著種？或云：「風吹花片，粘之輒生，山山有之。」雅淡不似人間穠豔也。望頃花間似有物去來，云是山羊善走險，棲嶔崎中，人利其毳，能伺取之。南有回峰，青柯所從之路也。四山高起，臨澗坐石，奇秀滿前，應接不暇。及暝間寥中泉聲，更自清迥曉聞，孤鶴長鳴，過山頭，乘肩輿亟上，每望前峰，已如路絕，既又逾焉。至十八盤者，山最陡，十有八折，乃得上，故名。盤盡峰迴忽見垣屋鱗鱗，綴前巘，則青柯坪至矣。至則祠廟神像，俱經地震頹圮，間已葺治數楹。獨地勢愈高，大然之景，爭獻秀爽，視梭羅又進之。佇立四望，遙見泉掛山腰如練，乃水簾洞也。直下三千尺，自蓮花來度石橋，左從徑上，可里許，有回心石焉。從此上千尺幢，遊人見險心悸，率退轉，是名回心。至千尺幢下，蓋絕壁，壁裂，裂之兩傍，稍施斧鑿，斷樹枝橫之，以承足，枝枝相離尺許，凡千尺雲。西折上百尺峽，峽以幢而裂在峽之內，出峽登望山台，方丈平石，可佇立遠眺。忽南峰片雲，欲墮不墮，作懶態，風吹斷之，如人乘鶴背來者。度二仙橋石樑跨壑，草樹清幽，過車箱崖，崖如車箱，人緣輪以行，乃至老君離垢絕壁，有坎如西玄，上之如幢如峽，而險更甚，謂老君登華，從此離氛垢云。過擦耳崖，崖峭立，躡處僅容足。又下臨淡壑，復至一崖，奇峭甚，仰攀折旋，出石穴以上，有鐵猿顰踞岸畔，曰猢猻愁，所謂「猿猱欲度愁扳援」 者歟？過此忽開朗，則白雲峰也。至險際，則閻王邊也，謂鄰於鬼矣。至日月崖，兩崖高起，日月出沒，從山隙射之，當是可觀。歷金天洞，洞最宏敞，地震時洞裂，神座皆下陷，可五寸。山之四周，下陷盈尺，山足土痕，至今存也。又經三元洞、蒼頭嶺，在其前嶺中起傍殺，蛇蜓入雲，人從龍眷行危甚，或一失足，轉圜千仞。石平處暫得休，伏視下方松頂，若蓬藿在蒼煙中，濤聲萬壑，疑泛巨海。剛風時時卷人衣覆面。嶺可百丈，真能褫魄。兩傍穴石拖鐵柱，有僕有立，舊常有欄，漢武帝登山御道也。度嶺望見雙松，聳出空際，曰此將軍樹矣。樹多枝幹盤曲，獨此二松，挺然離立。有石曰上馬石者。余曰：「即渥窪龍種，可緣上此！」蓋有風道人，不知姓名，遊行山頭二日，天馬下之，風道人就石跨馬，行空而去，故名。石傍有老松倒掛，若虯龍下雲端，忽昂首攫拿，奇奇怪怪，丹青所不能貌。坐石凝盼，忽西峰雲來，迷漫澗壑。恐雨至，亟趨雲山崖，崖有宗土地祠，謂華為群山之宗也，已頹圮。有四仙庵，為譚紫霄、馬丹陽、劉海蟾、丘長春修煉之所。雲人庵沾人衣皆濕，雲過乃復步，凡歷數險，則玉女峰矣。大石如龜，殿立龜背，甓瓦皆鐵，陶瓦則山風能颺去之也。前一圓坎，水紺碧，為玉女洗頭盆。又其前石裂，裂可五寸，以石投之，食頃猶有聲。或云下通黃河，唐玄宗禱雨進簡於此。刳龜腹為石室，舊有揚妓師事韓姑姑於此。又南為三清洞，王道人結庵其左，余過之，王出松子為供，味鮮美，甘香溢口。右偏新架扳屋，屋角松房成積，其長尺，皆風落而收之者。陟岡上東峰，岡石斜削，可數十丈，稍鑿足跡，無草樹枝蔓可攀躡，從者手接而上之，遂達於巔。有三茅洞。前為小殿，殿左右岩五峰道人居之，依岩置扇。當其缺處，稍亦架椽為屋，可坐客可爨。臨崖遠眺，當東峰盡處，東南北三面無他峰礙蔽。道人指點中條首陽諸山，疑隔數里，黃河如線，則近縈山足矣，村落比比，云此同州，此蒲州，此某某，千里之內，可俯而視也。忽雲生首陽，英英欲起。道人因言雲彌布峰巒，即蔽日下方不雨，一流動，則下方雨矣。有時晴雲冉冉，孤飛入谷，忽已失之，蓋歸雲也。步前岡老君棋所，棋石方徑五尺，三十二子，鐵為之，重不可舉。風色寒，天漸暝，還入崖下，道人請就其寢室，室入岩之幽，蓋一火坑，可容三四人。余與道人洎道士，相與箕踞而語，忽聞鼓聲，頃之如雷，余訝焉。道人曰：「風入岩坎耳。」問有神異？曰「夜靜時扉外有足聲，令弟子無窺扉，一任之，恐變幻能動人。」青柯坪道士某，為其師守舍，見緋衣方山冠者甚偉長，可十餘丈，坐山腰，垂其足，呼曰：「爾師山口失足，往攜之。」言已失所在，某如其言，攜師以歸，蓋山神也。問有猿鳥？曰：「青柯坪以上無鳥，山頭有一青雀，時來乞食，一老猿猜疑不近人，每危坐前岡，視眾猿采核，輒又去之。」 語久忘倦，久衾啜茶，乃就枕。俄而東壁有隙光，余曰：「曙色耶？」啟窗，片月方起，光上射岩端，白雲纖潔如素錦。月漸高，浮雲蔽之。擬觀日出狀，及旦，雲竟不開也。道人炊胡麻飯余，青雀飛止道人肩，道人曰：「雀來矣！」就掌中食已，復飛去。出扉重臨岩端，下望雲如飄棉飛絮，平鋪萬里。循岡北行，觀仙掌岩，祿壁黑色石膏，自塋中流出，隨膏凝結，黃白相間。遠望之，見其大者五岐如指，後人好奇，遂謂巨靈擘山，掌跡猶存。還復至王道人所，乃余憩板屋，已被風吹去，蓋聞雷時也。王導余左折觀新洞，洞頗高廣，猶未訖工，同州馬君怡額之曰：「迎陽。」蓋華當少陰，迎陽以配合之，令有生氣云。又上之，為雷神洞復右所為朝元洞，洞之下有賀老避靜處。穴石垂雙鎖，而下之鎖乃板道，以銅戈插之峻壁，而板載之。銅鎖之上，復綴壁以鎖，攀之而行。板道下，皆絕壁松林，隨山麓起伏，翠濤彌望。賀所棲室，憑於深崖，煬灶猶在室傍。有岩高十餘丈，遙復其室，朱書全真岩三大字，亦神奇矣。還出石穴，復經閻王邊，西折以上，為避詔岩。希夷表九重仙詔，休教丹鳳銜來，蓋比岩上覆如屋，多怪狀，與分寧之清水岩略等。西上為嶽殿，下有希夷睡經旬，鍾離雲房過焉，侯其息，以紙墨作黑白圈圖之，授純陽子曰：「先天混沌譜也。」又下為老君煉丹之所，石爐徑丈餘，高可六尺，蓋托聃以增靈勝云耳。北行為西峰，石罅二尺直下，相傳陳香子斧劈之，留有足跡，或曰巨靈足也。又北上為西嶽大殿，殿之北為捨身崖，古之有道者，皆於此仙去。崖之東稍折而下，為鎮嶽宮，玉井在焉，深可十丈，圓徑半之。記云：「池生千葉白蓮，服之羽化，或謂開花十丈藕如船，豈人所不到，易為怪誕耶？」又北上為蓮花峰，視諸峰不知更高幾許，覺得身在太清中，吞吐靈氣，皮毛心腑，灑灑如濯。昔李白僅登落雁峰，便謂呼吸之氣，上通帝坐，不知上此，更作何語，峰之下有石窪如臼，凡二十有八，上應列宿。自南而北如貫珠。水經其中，由崖端掛下山腹，水簾洞泄之。道人為余指點雲台白雲，白羊松桂，朝來玉掛，王秀毛女諸峰，張超、石羊、黃神、藏馬諸谷，歷歷詳說。余恨無羽翰橫飛，又恨不遂鑿岩結廬遁世以老。天漸晦，道人曰：「雨至宜且歸。」乃與道人別取故道下山，下山較易。蒼龍嶺遇雨，淅淅灑面，避之三元洞，雨止復行。下離垢如初上時，則先一人納余足坎中，而上縋余者，徐縱其手，乃以身下，下峽下撞如之。抵青柯坪，令僕夫倒輿而肩之，峰巒層疊隱見，如拱如揖，追隨送余。余亦如去知己，又如劉郎之失天台，漁郎桃源，悔其還也。〈（明陳以忠《華山遊記》）〉
按嵩高山者，五嶽之中嶽也。《釋名》云：「嵩，松字，或為崧，山大而高曰嵩。」《白虎通》云：「中央之嶽，獨加高字者何？嶽居四方之中，可高，故曰嵩高山。」漢武帝登中嶽，聞有呼萬歲聲，於是以三百戶封奉祠，命曰崇高邑，至後漢靈帝復改崇高為嵩高焉。戴延之《西征記》云：「其山東謂太室，而謂少室相去十七里，嵩其總名也。謂之室者，以其下各有石室焉。少室高八百六十丈，上方十里，與太室相次雜。」《道書》云：「自嶽神廟東北二十里，至一山名曰束龍門，其東有三台山。」昔漢武帝巡過此山，見學仙女，遂以名焉。南有許由山，高大四絕，其北有潁水，即堯聘許由處，猶有壇墠。昔周靈王太子晉好吹笙，作鳳鳴，遊伊洛間，道人浮丘公接上嵩山，三十餘年，往來緱氏，山近在嵩山之西也。漢世有道士從外國將貝多子來，於嵩高西麓種之，有四樹，與眾木異，一年三花，白色香美。〈（俞瞻白《臥遊》）〉
癸酉十一月朔，予至洛陽欲圖嵩山之遊，二日至偃師縣。三日自偃師沿河南行五里，渡河十里，登唐廬陵王墓，石表猶存，中一碑高大，字漫滅不可讀。三十里至萼嶺口，兩山對峙，岩道崎嶇，乃唐高宗幸少林寺時所鑿。山行八里，至少林寺，寺在少室山北麓，有碑。後魏孝文為番僧跋陀建者。唐太宗為秦王時，賜寺僧教，有云：「王世充叨竊非據，敢違天常，法師等並能深悟幾變，早識妙因，擒彼凶孽，廓茲淨土，聞以欣尚，不可思議。今東都危急，旦夕殄除，並以勉終茂功，以垂令範。」蓋當時寺僧之立功者，十有三人，惟曇宗授大將軍，其餘不欲授官，賜地四十頃，此可補《唐書》之缺。少林僧至今之武勇聞，所從來遠矣。寺佛殿後為講堂，堂後左有立雪亭。昔僧惠可嘗侍達摩雪深至腰不去，卒嗣其法，今僧中稱為二祖。山西廊百步為甘露台，胡僧跋陀於此翻經，天降甘露，故名。西北上山二里至達摩庵，殿前有六祖手植柏。又士一室門外，石刻達摩面壁之庵六大字，宋蔡汴書。室中塑達摩像，案前石高僅二尺，廣半之。達摩之形，宛然其上，拭之益顯。蓋庵之上四里，有達摩洞，茲石乃其九年所面者，古謂精神可通金石，誠哉！回至方丈寺，僧文載言經閣後有古槐，往視之，其高十丈，圍三十尺。文載復誦文潞公《遊寺詩》，有五品封槐今尚有之句，則其壽可知，第未知封自何時也？出寺東行十五里折而東北三里，至戒壇寺，破屋三楹，中四碑，刻元學士李溥光所書茶榜字，徑四寸，遒偉可愛。又傍有唐大曆二年，敕戒壇碑。寺左百步為會善，去法堂中，有後周嵩陽寺碑，後刻云：「大唐麟德元年，移植於此。」可謂古矣。佛殿東偏，有泉出自山中，惟供寺僧之汲，通之俾資灌溉，則伏而不流。僧云：「相傳唐高僧宴公於此，誦《法華經》，龍作人來聽。晏知其龍也，告以寺乏水，遂送此泉。」東南行時，有飛雪，十里至登封，雪乃大作。庚午雪霽，東行，嵩山近日，雪蒙其巔如玉田瓊樹，復相帶映，其清逼人，恨無工畫者如范寬以圖之耳。八里至嵩山神祠，祠在黃蓋峰下。蓋嵩山巍然中國之中，其周幾二百里，群山拱列，有類兒曹，宜其秀鍾靈聚，為五嶽之尊。而黃蓋一峰，在山東南盡處，其宅神靈，故宜祀之外，有亭扁曰草參，過客憚於人謁，多展拜於此。入門三重，咸有古柏，或喬或偃，或俯或欹，或屈而蟠，或怒而攫，或奮而欲騰，又或如帷蓋之張，幾二百株。三門內左右列四嶽祠，又有降神殿壁，繪申吉甫像，歲久剝落。謁嶽神殿，西為御祠，祠多歷代碑刻，南行二里，折而東北，又二里，北麓入盧岩寺，蓋唐盧鴻隱處。後為僧廬其上；四里有盧岩上寺，聞石壁飛瀑數丈，視此加勝，路陡雪深，竟莫能至。辛未登封北三里，至嵩陽廢觀，其中所存，惟唐李林甫觀記、元五祖堂記二碑，及三古柏。柏之高皆不逾三丈，大可六人圍，舊有石刻云：「漢武帝封大將軍。一其次亦可四人圍，道士云：「此次將軍也。」皆形狀怪甚，不可圖繪。夫漢武迄今千七百年，柏在當時已受封，殆殷周時物耶？其又次亦可三圍，予平生見古柏多矣，若二封柏，獨蓋出天下之壽木，亦奇矣哉！又東三里，據三陽為崇福宮，其後名萬歲山。昔漢武臨幸，聞空中呼萬歲者三，因即其地建萬歲觀，唐更名太乙。宋於此奉安真宗御容，設提舉管勾以祝厘中，故有弈棋樗蒲泛觴三亭，今惟存泛觴石。予命道士引泉委曲流之，立飲其上，而寒風砭人，數杯即罷。下山東行一里，觀啟母石，石旁之祠，及唐崔融碑，今皆不存。按啟母石事，見《淮南子》，其說不經，後之人蓋嘗辨之。〈（明都穆《遊嵩山記》）〉
按恆山，五嶽之北嶽也，《周官》并州，其鎮山曰恆山。《風俗通》曰：「恆常也，萬物伏北方有常，亦謂之常山。」《雅爾》曰：「常山謂之恆山。」 《五嶽圖》云：「恆山高三千九百丈七尺，上方三十里，周匝三十里，有太玄之泉，神草十九種，服之可度世。」《管子》曰：「其山北臨代，南俯趙，東接河海之間，早生而晚殺，五穀之所蕃熟，四種五獲焉。」後魏孝文道武立廟於其上，置侍祀九十人，歲時祈禱水旱，至文成帝東巡，親禮其神焉。〈（俞瞻白《臥遊》）〉
北嶽在渾源州之南，紛綴典籍，《書》著其為舜北巡狩之所為恆山。《水經》著其高三千九百丈為玄嶽，《福地記》著其周圍一百三十里，為總玄之天。予家太行白岩之傍，距岩五百餘里，心竊慕之，未及登覽。懷虎士二十餘年，至正德改元，奉天子命，分告於西藩園陵鎮瀆，道經渾源，去北嶽僅十里許。遂南行至簏其勢馮馮熅熅，恣生於天，縱盤於地，其胸蕩高雲，其巔徑赤日。余載喜載愕，斂色循坡東，迤嶺北而上，是多珍花靈草，枝態不類桃芳李葩，映帶左右。山半稍憩，俯視窺高，如緣虛歷空，上七里是為虎風口，其間多橫松強柏，狀如飛龍怒虯，葉皆四衍，熅熅然怪其太茂。從者云：「是嶽神所保護，人樵尺寸必有殃，故環山之斧斤不敢至。」其上路益險，登巔三里，始至嶽廟，頹楹古像，余肅顏再拜。廟之上有飛石窟，兩崖壁立，豁然中虛，相傳飛於曲陽縣，今尚有石突峙。故歷代怯升登者，就祠於曲陽，以為亦嶽靈所寓也。然歲之春，走千里之民，來焚香於廟下，有禱輒應，赫昭於西方如此，豈但護松柏然哉？余遂題名於懸崖，筆詩於碑及新廟之廳上。又數十步許，為聚仙台，台上有石坪，於是振衣絕頂而放覽焉。東則漁陽上谷，西則大同以南，奔峰來趨，北盡渾源、雲中之景。南目五台，隱隱在三百里外，而翠屏五峰畫錦封龍諸山，皆俯首伏脊於其下，因想有虞君臣會朝之事，不覺愴然。又隱在京都時常夢登高山遠眺，今灼灼與夢無異，故知茲遊非偶然者。〈（明喬宇《遊恆山記》）〉
自有河以來，皆言其源出崑崙，而以張驀之言為信，至元世祖始知其源出於星宿海也。招討使都實受命行，四閱月始抵其地，既還，圖其形勢來。上言河出吐蕃朵甘思西鄙，有泉百餘泓，方可七八十里沮洳散渙，不可逼視，登高望之，如列星然，名火敦腦兒，華言星宿海也。群流奈輳，近五十里，彙為二巨澤，名阿刺腦兒。自西而東，連屬成川，號赤濱河，又名亦裏赤忽蘭也。裏木三河，其流浸大，始名黃河，又岐為八九股。行二十日，至大雪山，名勝乞裏墖，即崑崙也。由崑崙南至闊即及闊提二地，始相屬，又經哈刺別裏赤兒之地，合入黃河，及乞兒馬赤二水，北行復折而西流，過崑崙，北又轉而東北行，約二十餘日，至積石，始入中國云。約自河發源，至中國計及萬里，然其間溪澗流絡，莫知紀極。崑崙之西，人跡簡少，而山背草石，至積石方林木茂暢，世言河九折，蓋彼地有二折焉。〈（《古今原始》）〉
禹治水時，河從積石東北，而南計三千里，至龍門為西河。冀州呂梁山石勢崇竦，其流激震。禹從呂梁北鑿龍門，以殺水勢，西因其回流性而導之。又南而至華陰，在陝之華陰縣，自南而東，至底柱，在河南陝州之三門山，又東經孟津。河南府孟津縣過洛汭鞏縣，至於大伾大名府浚縣，臨河之山，北過浲水，真定、冀州北折降渠，至於大陸，屬中山郡。今真定邢趙深三州之地，北分其勢，播分為九河，復同聚一處為逆河。蓋迎之以入於海，簡潔一水，先儒誤分而二，其一則河之經流也。徒駭等河故道，皆在河間滄州南皮東光慶雲獻縣，山東平原海豐由寧津吳橋南皮諸處，直達東海。周定王五年，河徙砱礫始失故道。漢文帝時決酸棗，東潰金堤，在河南延津榮陽諸縣，至大名清豐一帶，延亙千里。武帝時溢平原，屬德州，徙頓丘。今清豐縣又決濮陽瓠子口開河界，注巨野屬濟寧州，即大野通淮泗河，始與淮通，尚未入淮。文帝時決館陶，舊屬大名，今屬臨清。又決清河靈鳴犢口，今高唐州舊屬清河郡。成帝時決東郡金堤，決平原，溢渤海清河高唐州一帶，信都今冀州界。唐玄宗時決博州（今東昌），溢魏州，今大名冀州。五代時決鄆州，今鄆城縣博之揚劉，今東平之東阿縣揚劉鎮滑之魚池。宋太祖時決東平之竹村，開封之陽武大名之靈河澶潤，太宗時決溫縣榮澤頓丘，泛於澶濮曹濟諸州，東南流至彭城界，即今徐州入於淮自此河入淮之始。真宗時決鄆及武定州，尋溢滑澶濮曹鄆諸州邑，浮於徐濟而東入淮。仁宗時決開州館陶。神宗時決冀州棗強大名州邑，一合南清河以入淮，一合北清河以入海。南度後，河上流諸郡，為金所據，金獨受河患。其亡也，始自開封北衛州決，而入渦河南直隸壽毫，蒙城懷遠之間。元時決衛輝之新鄉，開封之楊武，杞縣之蒲口，榮澤之塔海莊歸德封丘諸界。其臣建議疏塞。若今會通河乃世祖所開，以通漕運，隨時救敝而已。當時九河逆河故道，久已淪入於海，滄州接平州。程子以為正南山有名碣石者，在海中，去岸五百里。今平原有馬頰河形存沙渠，其跡尚可放，大坯之北，不行矣。洪武中，決陽武之黑陽，山東經開封，南至頓城潁州穎上，東至壽州正陽鎮，金入於淮，故道復淤。永樂中疏浚，稍引支流，自金龍口入臨清會通河。正統間，又決榮陽，天順間決祥符。弘治間分流為二，一自祥符經歸德，至徐邳入淮。一自荊隆黃陵岡，經曹濮達張秋鎮入海。尋命重臣治築黃陵岡等口，以塞張秋，乃疏為二流；一鑿蒙澤孫家渡，至朱仙鎮，經扶溝，通許壽潁諸州邑，合渦河至下鳳陽毫州達淮。一疏賈魯奮河，由曹州出徐沛，以通運河，合淮俱入於海。正德間，決曹縣者再，嘉靖間，河為兗患，屢遺重臣治，未底績，濫溢於金鄉魚台，出沛縣之飛雲橋，南下徐邳。十三年復塞，由新開趙皮寨口盛流合渦河入淮，故道始復。〈（孫承澤輯《河紀》）〉
江出岷山，其源實自西戎萬山來。至嘉州而沫水，自雋州合大渡河穿夷界十山以會之，至漵州而馬湖江會之，又三百十五里而南廣江會之，至瀘州而內江，又自資簡會之，至重慶而嘉陵江，自利閬果合等州會之。至涪州而黔江，合南夷諸水會之。至萬縣而開江水，自開達等州會之。夫然後總而入峽。是江自峽而西，受大水凡八，及出峽而下岳陽，則會之者洞庭湖所受湖南北諸水也。又自是而下鄂渚，則會之者漢口所受興元諸水也。又自是而下黃州東四十里，則會之者，巴河也。又自是而下九江，則會之者，彭蠡所受江東西諸郡水也。又自是而下，則會之者，皖水所受淮西諸水也。夫然後總而入海。是以自峽而東，又受大水凡五。略計天下之水，會於江者，居天下之半，其名稱之大而可考者，凡十有三。故曰江源其出如甕，而能滔滔萬里，達海所受者眾也。嗚呼！問學者可以觀矣。〈（《地圖條要》）〉
廖角嘴營前沙，南北相對，海岸約闊一百四十五里，為第一重門戶。狼山福山相對江面，闊一百二十里，為第二重門戶。周家橋與山相對，周家橋北岸，至順江洲與江南分界，江面約闊六七里。順江洲至新洲夾江面，約闊七八里。新洲夾至山南岸江面，約闊十四五里，為第三重門戶。〈（仝上）〉
淮水出南陽平氏縣胎簪山，東北過桐柏山。淮水又東，逕義陽縣，淮水又逕義陽縣故城，南淮水又東得獅口水，東過江夏平春縣。北淮水又東流水注之，淮水又東北與大木水合，淮水又東北流，左會湖水。淮水又東逕安陽縣故城南，又東逕新息縣，南淮水又東逕浮光山，北淮水又東右壑水，淮水又東北南陂枝水注之。淮水又東逕淮陰亭北，又東逕白城南，淮水又東逕長陵城南，又東青陂水注之。淮水又東北合黃水，又東過期思縣北，淮水又東北淠水注之。東過原鹿縣南，汝水從西北來往注之，又東過廬江安豐縣東北，決水從北來注之。淮水又東谷水入，淮水又東北左會潤水，淮水又東北窮水入焉。又東北至九江壽春縣西，泚水洪水合北注之，又東潁水從西北來流注之。淮水又東流與穎口會東南逕倉陵北，又東北流逕壽春縣故城西，淮水又北左合椒水，又東過壽春縣北，肥水從縣東北流注之。淮水又北逕山硤中，謂之硤石，淮水又北逕莫邪山西，又東過當塗縣北，過水從西北來注之。淮水又東北濠水注之，淮水又北沙水注之，又東過鍾離縣北，淮水又東逕夏邱縣南，淮水又東逕浮山，淮水又東逕徐縣南，歷澗水注之。淮水又東池水注之，淮水又東蘄水注之，淮水又東歷客山，逕盱眙縣故城西，又東北至下邳淮陰縣西，泗水從西北來流注之。又東過淮陰縣北，中瀆水出白馬湖東北注之，又東兩小水流注之，又東至廣陵淮浦縣入於海。〈（《水經》）〉
《山海經》曰：「王屋之山，節氵聯水出焉。」而《地理志》亦曰：「王屋山沇水所出。」氵聯沇聲相近，蓋一水也。沇水即濟水，故《禹貢》曰：「導沇水東流為濟，入於河，溢為榮，東出於陶邱北，又東至於河，又東北會於汶，入於海。」夫濟之為水，瑩潔如玉，性下勁疾，貫大河而不濁，故《釋名》曰：「濟源也，言源出河北濟河而南也。池上有濟瀆神祠，祠後有北海神殿，志謂濟瀆源通北海，故祀北海於此。」或曰：「以北海遠望而祭之也。」殿前有池，是謂東池，池西有石橋，橋之西池曰西池，皆濟水自玉屋山頂流入太乙池，乃伏流地中，東行九十里，復見此彙為二池。《地誌》謂東源周回七百步，其深不測，西源周回六百八十五步，其深一丈。合流至溫縣，歷虢公台，西南入於河。自今觀之，東池即東源，周僅百餘步，亦不其深。西池即西源，周如東池，深才三四尺耳。玉屋山頂太乙池亦涸，古今陵谷，變遷乃爾。〈（《濟源記》）〉
西苑初入苑門，即臨太液池，蒲葦盈水際，如劍戟叢立，芰荷翠潔，清目可愛。循池東岸北行，榆柳杏桃，草色鋪岸如茵，花香襲人。行百步許，至椒園，松檜蒼翠，果樹分羅，中有圓殿，金碧掩映，四面豁敞，曰崇智。南有小池，金魚作陣，遊戲其中。西有小亭臨水，芳木匣之，曰玩芳。又北行至圓城，自兩掖洞門而升，上有古松三株，枝幹槎牙，形狀偃蹇，如龍奮爪拿空，突兀天表。前有花樹數品，香氣極清，中有圓殿，巍然高聳，曰承光。北望山峰嶙峋崒嵂，俯瞰池波，蕩漾澄澈，而山水之間，千姿萬態，莫不呈奇獻秀於几窗之前。西有長橋跨池下，過石橋而北，山曰萬歲，怪石參差，為門三。自東西而入，有殿倚山左右，立石為峰，以次對峙，四圓皆石，贔贔齦齶，鮮封蔓絡。佳木異草，上偃旁綴，樛葛薈翳，兩掖疊石為嶝，崎嶇折轉而上，岩洞非一。山畔並列三殿，中曰仁智，左曰介福，右曰延和。至其頂有殿，當中棟宇宏偉，簷楹翬飛，高插於層霄之上。殿內清虛，寒氣逼人，雖盛夏亭午，暑氣不到，殊覺曠蕩瀟爽，與人境隔異，曰廣寒。左右四亭，在各峰之頂，曰方壺、瀛洲、玉虹、金露，其中可跂而息。前崖有壁，夾道而入，壁間四孔，以蹤觀覽，而宮門崢嶸，風景佳麗，宛如圖畫。下過東橋，轉峰而北，有殿臨池，曰凝和。一亭臨水，曰擁翠飛香。北至艮隅，見池之源，云是西山玉泉，逶迤而來，流入宮牆，分泒入池。西至乾隅，有殿用草，曰太素。殿後草亭畫松竹梅於上，曰歲寒。門左有軒臨水，曰遠趣。軒前草亭，曰會景。循池西岸南行，有屋數連，池水通焉，以育禽鳥。有亭臨水，曰映輝。又南行數弓許，有殿臨池，曰迎翠。有亭臨水，曰澄波。東望山峰，倒蘸於太液波光之中，黛色嵐光，可掬可挹，煙謁雲濤，朝暮萬狀。又西南有小山，予遠望鬱然，日光潢照，紫翠重疊。至則有殿倚山，山下有洞，洞上石岩，橫列密孔，泉出迸流而下，曰水簾。其淙散激射，飛薄濺灑，最為可玩。水聲泠泠然，潛入石池，龍昂其首，口中噴出，復潛繞殿前，為流觴曲水，左右危石，盤折為徑。山畔有殿冀然，至其頂，一室正中，四面簾櫳欄，欄之外奇峰迴互，茂樹環擁，異花瑤草，莫可名狀。下轉山前，一殿深靜高爽，殿前石橋隱若虹起，極其精巧。左右有沼，沼中有台，台外古木叢高，百鳥翔集，鳴聲上下。至於南台，林木陰森，過橋而南，有殿面水，曰昭和。門外有亭臨岸，沙鷗水禽，如在鏡中，遊覽至此而止。〈（李賢《西苑記》）〉
西山出都城西北行二十里，至青龍橋，北折八里，經回龍庵，復折而西二里，抵西湖。湖中萍荇蒲藻，交青布綠，而野禽沙鳥，翔泳於水光山色間，皆悠然自適。沿河行二里，達功德寺，寺舊名護聖。其前有古台三，相傳金元氏主遊樂更衣之處，或曰此看花釣魚台也。寺極壯麗，中立二窮碑，其一明宣宗建寺文，其一元氏舊物，字皆番刻，莫能讀出。寺西行數百步，至玉泉山，金章宗嘗建行宮，今廢。西南一河，不甚深廣。山之北麓，鑿石為螭頭，口出泉，瀦而為池，即所謂玉泉，其形如規，瑩澈淡靚，掬飲之甚甘。上有亭宏敞可憩，其東石樑橫跨，泉由之東流入湖，經大內，注都城東南，至大通河，為京師八景之一。西南行至補陀寺，寺在玉泉山半，門內有呂公洞，廣僅丈許，深倍之。寺之右躋石級上，望湖亭峰巒圍拱，湖水亙其前，儼如匹練。〈（都穆《西山記》）〉
隆化寺可十餘里，路漸高，望有若石門者至即洪光寺。入石門，路甚修平，可步，古柏夾之，外不見林，上不見巔，枝幹交蔭，人行道上，蒼翠撲衣。日影注射，如荇藻淩亂。可數百步，復折而上，如是者凡有十一。每登一折，必右俯木未，左瞰絕壁，壁皆甃石為之，歲久若天造。柏從石罅出，初登一二盤，望柏稍上諸山如螺髻，至七八盤，山盡在下，精藍名墅，棋布繡錯，金碧晃耀。盤窮為山門，甚精麗，又進，為圓殿，後為方丈，東西偏為僧寮。洪光為香山支院，不復由十一盤，穿柏中小徑數十步，即香山藏經殿。步而下，即後殿，從兩廊逶迤行，至正殿，歷級從東行，至方丈。自迴廊復東為來青軒，群山拱揖，蒼蒨刺人目，下見陂陀高下，杏樹可十萬株，此香山第一勝處也。〈（沈守正《香山記》）〉
玉泉山在都城西三十里，最號奇勝。〈（錢習禮《玉泉山記》）〉
甕山在都城西三十里，清涼玉泉之東，西湖當其前，金山拱其後。山下有寺曰園靜，寺後絕壁千尺，石磴鱗次，而上寺僧淳之庵在焉。〈（倪嶽《遊甕山記》）〉
天壽山形勝起自崑崙，然而太行華嶽連亙數千里，於西山海以達醫無閭，逶迤千里。於東惟此天壽山本同一脈，乃奠居至北正中之處，此固第一大形勝，為天下之主山也。〈（葉勝《天壽山記》）〉
鳳凰山自遼城東行三日，出連山隘，乃至其地，蓋去朝鮮境尚百有餘里，土人稱為開州。其地蒼莽無人之場，山勢周環，連亙不絕。惟南面少缺，如人臂合抱，而掌未及接者，首尾低昂。大麓偃伏左右若兩翅，東西相望，宛如一大山，不知其中能寬閑空隙也。〈（王慎中《鳳凰山記》）〉
上方山自歡喜台拾級而升，凡九折，盡三百餘級，始登毗盧頂。頂上為寺一百二十，丹碧錯落，嵌入岩際，庵寺復精絕，蒔花種竹，如江南人家別墅。〈（徐渭《上方山記》）〉
雲水洞橫突一山，洞口啟岩下，洞外一小天，為遊人息足處。初進頗閎敞，如三楹岩屋；再入，洞門一束，俯而行，可二十步，人俱傴僂；又二十步，則屈踵匍伏；再二十步，則蛇蚓蜿蜒，火光中望石竇，僅容身焉。越此忽寬闊，石乳所結，萬象羅目，左行過仙人橋有老龍潭，石壁有二龍，鱗甲生動。他如幢幡寶墖，花卉鳳凰珍珠米雪之山，皆玲瓏神肖。二里許忽躋而上，又復入一洞，似行夾壁中，籧篨而蟹步者，二十餘武，更斜側而下，復平廣高遠。再入，有大士講法台，台高十數尺，旁有木魚鍾鼓雲板玉磬，擊之音清辨，各如其響。再入則十八羅漢，修短不一，而形態宛然。入洞來已五里，折而右，景象變幻如左。〈（吳啟元《上方山雲水洞記》）〉
塞外霧靈山在曹家寨路之東，牆子嶺路之北，直上四十里，一名孟廣硎。其下為廣硎水，東入潮湖，山頂舊多奇花，故又名萬花台。〈（朱長春《霧靈山記》）〉
寒溪山在江原道鱗蹄縣東五十里，山上有城有川，自城中流出，即成瀑布而下，懸流數百尺，望之如白虹垂天。自圓通驛而東，左右皆大山，洞府深邃，溪水縱橫，而渡者三十六。樹木如簀，上竦雲霄，旁無橫枝，松柏尤高，不見其巔。又其南峰作絕壁，其高千仞，奇怪莫狀，禽鳥不能飛渡。其下清泉觸岩成潭，盤石平衍可坐。又東數里，洞口甚狹，細徑緣崖，敘穴含岈，峰巒峭拔，如龍拿虎攫，如累層台者無數，其形勝甲於嶺西。〈（王維楨《寒山記》）〉
石門兩山{山載}嶪，正鎖驛道二十里為湯泉，泉在山坡下，初漫羨四溢，戚將軍繼光始甃石為池。池正壓九新堂，深二丈許，廣幾倍之，水勢壯甚，然適如石而止。未至數十步，聲湯湯然，氣滃滃然，若不可向邇。即而俯之，靜若玄鑒，可捧而盥，其氣香，其味衝。泡起於下，大小灑灑，若轉念珠。投以錢，作蛺蝶舞，與泡影相頡頏，良久乃下。〈（王衡《湯泉記》）〉
西湖去玉泉山不里許，即玉泉龍泉所瀦。蓋此地最窪，受諸泉之委，彙為巨浸，土名大泊湖。環湖十里餘，荷蒲菱芡，與夫沙禽水鳥，出沒隱見於天光雲影中，可稱絕勝。〈（蔣一蔡《燕京西湖記》）〉
高梁橋在西直門外，京師最勝地也。兩水夾堤，垂陽十餘里，流急而清，魚之沉水底者，鱗鬛皆見。精藍棋置，丹樓珠塔，窈窕綠樹中，而西山之在几席者，朝夕設色，以娛遊人。〈（袁宏道《燕遊記》）〉
涿州多燕古跡，西南有華陽台，舊傳燕丹與樊將軍置酒華陽館，出美人奇馬即此處。東南有督亢陂，則燕丹使荊軻賚地圖以獻秦者，其地沃美，故秦皇使人求之。舊有亭遺址，高丈餘，周七十步，土人掘其處，上多古瓦礫金錢云。〈（葉盛《華陽台記》）〉
雞鳴山之西三十里，為上花園，又三十里為鎮城。上花園相望有下花園，並遼蕭太后種花之所，遺址尚存。涿人頓長史銳詩：「嶺雲沉日暝煙斜，見說窮邊亦有花：應是漢宮青塚怨，不甘玉貌委龍沙。」〈（前人《上花園記》）〉
渾河即桑乾河，從保安舊城過沿河口，通石港口，直抵盧溝河。宋蘇轍《渡桑乾詩》云：「北渡桑乾冰欲結，心畏窮廬三尺雪；南渡桑乾風始和，冰開易水應生波。」轍蓋桑乾下流為渾河，渾河下流為盧溝，以其濁故呼渾河，以其黑故呼為盧溝，本一水也。〈（王荁《渾河記》）〉
河因桑乾山名，一名漯水，相傳黃河伏流，自山西馬邑縣金龍池發源，流至保安舊城燕尾河與洋河諸水合。唐賈島詩：「無端又渡桑乾水，卻望并州是故鄉。」即此渡桑乾，即朔風凜然，北漠寒沙，冷侵人面。〈（蔣一揆《桑乾河記》）〉
黃花鎮有禮鼠，色如鼯而毛淺，冬時聚榛實為糧，於穴中作岐穴貯之，若蒼囷然，多至三斗。其榛實皆美好，價倍於人所收者，山氓多掘取之。鼠失榛食，牝牡皆笮脰樹枝，懸死若縊。鎮將閔之，為禁甚厲，然不能止。〈（前人《黃花鎮記》）〉
《淮南子》天下有九塞，居庸其一焉，即今居庸關。按《圖經》，太行山南起山西澤州，迤邐北出數百里，lu脈不斷。自麓自脊，皆陡峻不可登越，獨有八處，粗通微徑，名之曰陘。兩山夾峙，一水旁流，其溢如線。居庸關是最北之第八陘也，西城去山不十丈，而山高於城數倍，岡坡漫衍，可容萬騎。〈（前人《居庸關記》）〉
大碣石山，在右北平驪城縣西南，王莽改曰碣石也。漢武帝亦嘗登之，以望巨海，而勒其石於此。今枕海有石如埇道數十里，當山頂有太石如柱形，往往而見，立於巨海之中。潮水大至，及潮波退，不動不沒，不知深淺，世名之天橋柱也。狀若人造，要亦非人力所就。〈（酈道元《碣石山注》）〉
《唐志》稱東南名山，衡廬茅蔣，金陵有二焉。蔣山故名鍾山，寶都邑之鎮，武侯所謂鍾山龍盤是也。宋周應合《山川序》云：「鍾山之左，自攝山、臨沂、雉亭、衡陽，以達於東，又東為白山、大城、雲穴、武岡，以達於東南，又南為土山、張山、青龍、石危、天印、彭城、雁門、竹堂，以達於南，又南為聚寶、戚家、梓桐、紫崖、夏侯、天闕，以達於西南，綿亙至三山，而止於大江，所謂龍蟠之勢也。鍾山之右，近之為覆舟雞籠，在宮城之後，又北為直瀆大壯觀四望，以達於西北，又西北為幕府盧龍馬鞍，以達於西，是為石頭城，亦止於江，所謂虎踞之形也。」〈（陳沂《金陵圖考》）〉
牛首山形，兩峰相峙如牛角然，故名。又名天闕。從山背東折而南，始見寺之浮圖與虛閣，據峰之高處。從麓又西行而北，乃入弘覺寺。寺內石磴百級而上，古杉連抱，夾磴而植。入天王殿後，又磴百級，列木而上，石檻環升，中有銀杏一株，枝覆數遍，乃經僧居之。修廊綠石而登至浮圖，躡其顛。又從修廊出，懸磴數十級，至觀音閣，閣之後有台，台之上有佛足跡，俯視平臨，若在半空。閣之下如石壁谽谺如覆，曰兜率崖，從微徑西行，入一屋，屋後有石窟曰文殊洞。遂從山背觀梁昭明飲馬池，登二峰，下至辟支洞，乃還。〈（喬字《牛首山記》）〉
靈谷寺在紫金山南，中有梁神僧寶誌塔。明初以塔逼宮，遷於此，錫以金額，書第一禪林四字，刻之洞門。過此長松夾道，蒼翠如沐，行松間三里，及寺；其前有萬工池，相轉鑿池時常役萬夫，故名。入門歷琵琶街，人鼓掌相應，有聲若彈絲然。已而閱八功德水，八功德者：《山記》謂一清，二冷，三香，四柔，五甘，六淨，七不饐，八除屙。〈（都穆《靈谷記》）〉
盧龍山在儀鳳門內，與獅子山相連，蜿蜒而東，故名盧龍山。山阿在道觀，因山之名，山憑城瞰大江，抱都邑，崔嵬兀起，寶據龍江之險。由台宇旁一徑叢樹，環繞而上，至其巔，則平脊回拱，去江咫尺，林木中江影掩映可愛。明高祖嘗登其上，建閱江樓。〈（喬宇《盧龍山記》）〉
石城門內之北二里有山環繞，經石樑入徑，至清涼寺。其寺乃南唐李主避暑處，故名清涼，至今多竹，相傳其所遺者。其山面城，平曠中有石基，乃翠微亭之故址也。登眺則都城宮闕，軍廩官府，居民街巷，遠而長江列巘，皆歷歷在目。城中具山水之幽，盡登覽之勝者，無如此山。〈（前人《金陵遊記》）〉
冶城乃吳冶鑄之地，晉元帝移於石頭城東高阜，唐韓滉築五城，此其一也，謂之冶城。宋置天慶觀其上，即今朝天宮也。宮之制外門弘敞，內立建置碑。又入大門，從修廊九曲而入，台殿崇峻侈麗，諸司習儀之所。殿宇後有亭，黃其垣，據高阜之巔，云明高祖嘗於此更衣。西下有西山道院，門徑幽隱，高台短垣，可以遠眺。又從迂徑而出，據山之西，一亭林木扶疏，岡壟起伏，不見城市，亦佳處也。又西下乃晉卞忠貞墓，前有祠，亦掌於宮之道士。〈（前人《冶城山記》）〉
金陵之泉，惟祈澤最清冽，有惠山之味。〈（前人《祈澤山記》）〉
攝山出金陵城北，經蔣山廟東行，出姚坊門三十里，入山後，有田疇平野。度石橋而東，復入山，古檜長松，連抱夾路，至棲霞寺（前人《攝山記》）}}。
弘濟寺自龍江獅子山連亙而東，皆崖壁峭峻，五里至幕府，十里至弘濟。又從南而東，連亙不絕二十餘里，至攝山而弘濟之形起，上覆出如兜率，俗名觀音山。山下臨大江，麓有一徑，石甃而上，入弘濟寺。寺之殿宇廊舍，負山橫起，短垣長檻，接連而去。有閣自麓至梯絕處，凡數十丈，簷阿峻起，復繫鐵索於山前，置木檻，使可憑以瞰。江上陰風怒濤，勢欲飛動，晴江淨練，可以坐閱，夜當明月橫江，尤可愛也。〈（前人《弘濟山記》）〉
從牛首南，緣山徑紆曲，細數峰約五里，至西風嶺，東行有石窟如屋，題曰獻花岩云。〈（前人《獻花岩記》）〉
莫愁湖《古樂府》云：「莫愁在何處？莫愁石城西。艇子打兩漿，催送莫愁來。」尚未詳也。莫愁，盧家女子，善歌唱，嘗入楚宮。李商隱詩「如何四紀為天子，不及盧家有莫愁」是也。莫愁村今在承天府漢江西，石城在州西北，晉羊祜所建。鄭穀詩：「石城昔為莫愁鄉，莫愁魂散石城荒。江人依舊棹舴艋，江岸還飛雙鴛鴦。」王橫詩：「村近莫愁連竹塢，人歌楚些下蘋洲。」又沈佺期詩「盧家少婦鬱金堂」即是也。〈（顧起元《莫愁湖考》）〉
後湖，出太平門行，可七八里，一望渺漫，光映上下，微風播揚，文漪聿興。其嵯峨霄漢之表，王氣鬱蔥而峙乎東南者，鍾山也。疊連如屏如幃，在西北者，幕府山也。巒嶺偃蹇，盤伏於地，而松森其上者，覆舟山也。挺拔而西，出城頭，殿閣參差，浮閣聳空者，雞鳴山也。山東西一帶，列如懸榜者，世傳台城也。崚嶒冒水而出者，島嶼也。傍視三法司，隱隱錯落雲水之湄，重岡疊阜，遙連於其外，巋然而鸞鳳峙，騰然而蛟龍走矣。其中遠近芳洲，相聚如五星，紅紫煙花，華絢如匹錦。〈（計宗道《後湖記》）〉
金陵東北有燕子磯，磯上有亭，更上又有亭，揭曰俯江亭。〈（宗臣《燕子磯記》）〉
北固山在京口城北，下臨長江，《元和郡縣志》謂其勢險固，故名。《梁史》大同十年，武帝嘗幸此山，易名北顧。予舊讀謝靈運《遊山》詩，及《世說》所載荀令則登山望海雲，雖未睹三山，使人有淩雲之意，未嘗不賞歎其勝。〈（都穆《北固山記》）〉
金山舊名浮玉，有龍洞，有妙高台，有善才石，有吞海亭，有日照崖，而中冷泉，水品稱天下第一。蓋其前臨滄海，卻倚大江，獨立無朋，以天為際，風濤朝夕，吞吐魚龍，淵窟盤據，所為萬山東注，一島中屹者也。焦山或名譙山，有罷漢崖，有煉丹台，有桃花塢，有吸江亭，有寶蓮閣，白石粼粼，高見雲表。其獨也，如洪濤之砥柱；其對也，如蒼龍之雙闕。山旁二島，即江漢朝宗於海水道也。合而觀之，焦山山裏寺，金山寺裏山，相距甚邇，氣勢相抗，世以並稱。〈（高峙《金焦兩山記》）〉
練湖即古曲阿後湖，雲陽之巨浸也。湖所名練，由孔子登泰山，觀吳門，若匹練然。而謝宣城亦稱「澄江淨如練」，以水容目之耳。或言昔開氏有道者居之，而沉其宅，數未露，勿濟人，每於凶年見之，稔則否。其產或以魚，或以茭、以芋、以匐，或茹蘆，或蒜，歲食其利，而邑不害。〈（潘之恆《練湖記》）〉
惠泉出惠山，昔陸羽好飲泉，能為泉水月旦，以金山泉為第一，而惠山二之，虎邱三之，當亦無謬。夫金山泉出自江心，去賺里遠，莫得其處，即雲郭璞墓側，要屬想像。而虎邱近且濁劣，居常水下。獨吾二泉者，以兩池為彙，池僅表丈，而大浸無加，爍石不減，困淪鮮滉，湁潗凜列，注瓶畜盎，色味累月。方隅千里，貧士醵錢以輸，官家置郵而遞，舠艑任載，道路絡繹。即風晨雨夕，炎天雪候，朱繩轆轤，軋軋不絕。雖名第二，不啻第一矣。源所從來，遠於若水洞一見，旋從洞底潛渫默走，委輸兩池之內。池上有亭焉；亭外為墀，周遭布石，石面堅密，無所注穢於池而泉甚潔。〈（鄒迪光《惠泉記》）〉
虎邱宜月宜雪，宜雨宜煙，宜春曉，宜夏，宜秋爽，宜落木，宜夕陽，無所不宜，而獨不宜於遊人雜遝之時。蓋不幸與城市密邇，遊者皆以附膻逐臭而來，非知登覽之趣者也。〈（李流芳《題江南臥遊冊》）〉
靈巖為館娃舊址，響屟廊、采香逕、琴台，皆在其上。〈（前人《題靈巖》）〉
吳郡之西南，有巨浸焉，廣三萬六千頃，中有山七十二，襟帶三州（蘇湖常也），東南之水皆歸也。其最大者二：一自寧國建康等處入溧陽，迤邐至長塘湖並潤州金壇延陵丹陽諸水，會於宜興以入（今寧國建康之水不由此矣）；一自宣歙天目諸山下，杭之臨安餘杭，湖之安吉武康長興以入，而皆由吳江分流，以入海，一名震澤，書所謂震澤底定是也。〈（王鏊《遊五湖記》）〉
太湖之山，發自天目，迤邐至宜興，入太湖融為諸山。湖之西北，為山十有四，馬跡最大。又東為山四十有一，西洞庭最大。又東為山十有七，東洞庭最大。馬跡兩洞庭望之，渺然如世外，即之茂林平野，閭巷井舍，仙宮梵宇，星布棋列。馬跡之北，津裏夫椒為大夫，差敗越處也。西洞庭之東北，渡渚黿山、橫山、陰山、秦餘、長沙山為大。長沙之西衝山、漫山為大。東洞庭之東，武山北則餘山，西南三山厥山、澤山為大。此其上亦有居人數百家，或數十家。馬跡兩洞庭分峙湖中，其餘諸山，或遠或近，若浮若沉，隱見出沒於波濤之間。馬跡之西北，有若積錢者，曰錢堆。稍東曰大凡小凡，與錫山若連而斷，舟行其中，曰獨山。有若二島相向者曰東鴨西鴨，中有三峰，稍南大墮小墮，與夫椒相對而差小，為小椒，為杜圻范蠡所嘗止也。西洞庭之北，貢湖中有兩山相近，曰大貢小貢。有若五星聚，曰五石：浮曰{艸}浮，曰思夫山；有若兩鳥飛且止者曰南鳥北鳥；其西兩山，南北相對而不相見，見即有風雷之異，曰大雷小雷。橫山之東曰於山紹山，曰疃浮，曰東獄西獄，世傳吳王於此置男女二獄也。其前為粥山，雲吳王飼囚者也。有若琴者，曰琴山；若杵，曰杵山；曰大竹曰小竹。與衝山近，若物浮水而可見者，曰長浮；癩頭浮殿前，浮與黿山相對而差小者，為龜山。有二女媚好相對，曰謝姑；有若立柱 {山載}，玉柱稍卻金庭，其南為亥山，為歷耳。中高而旁下者筆格；驤首若逝者石蛇；有若老人立石上掣蛇。石公石最奇，與黿山龜山南北相對，曰鼉山，山旁曰小鼉。若螺者青浮二鼉之間，若隱若見，曰驚籃。東洞庭之南，首銳而未岐者，曰箭浮，若屋欹者曰王舍浮薴浮。又南為白浮。澤陂之間，有若笠浮水面者，曰{艸弱}帽；有逸於前，後追而及之者，曰貓鼠；有若碑碣橫者曰石碑是為七十二，然其最大而名者，兩洞庭也。〈（前人《七十二峰記》）〉
兩洞庭分峙太湖中，其峰之最高者，西曰縹緲，東曰莫厘，皆鬥起，層波矗逼雲漢，可望而不可即。〈（前人《登莫厘峰記》）〉
常熟州治去西北若千步，為海虞山，山行若千步為東南前峰，又若千步為維摩嶺。由是躡重巒，逾疊巘，西亙十餘里，峻極拂水岩，然彼漸趨於平壤焉。且長江大河，映帶前後，琳宮梵宇，隱見林薄姻雨間，其狀蓋與羅浮匡廬相為彷彿。〈（張著《虞山遊詠圖序》）〉
西湖故明聖湖也，周繞三十里，三面環山，溪谷縷注，下有淵泉百道，瀦而為湖。漢時金牛見湖中，人言明聖之瑞，遂稱明聖湖；以其界於錢塘也，又稱錢塘湖；以其輸委於下湖也，又稱上湖；以其負郭而西也，故稱西湖云。西湖諸山之脈，皆宗天目。天目西去府治一百七十里，高山千九百丈，周廣五百五十里，蜿蟺東來，淩深拔峭，舒岡布麓，若翔若舞，萃於錢塘而崷萃於天竺。從此而南而東，則為龍井為大慈，為玉岑，為積慶，為南屏，為龍為鳳為吳，皆謂之南山。從此而北而東，則為靈隱，為仙姑，為履泰，為寶雲，為巨石，皆謂之北山。飛來峰界乎靈隱天竺兩山之間，高不逾數十丈，而怪石森立，青蒼玉削，若駭豹蹲獅，筆卓劍植，衡從偃仰，益玩益奇。上多異木，不假土壤，根生石外，矯若龍蛇。鬱鬱然丹葩翠蕤，蒙冪蓊翳，冬夏常青，煙雨雪月，四景尤佳。〈（《西湖志》）〉
　附《遊西湖》詩：「長堤邐迤岸深深，百遍看山倚樹吟。幾頃煙嵐浮墖頂，一聲款乃破湖心。綺筵畫舫來青靄，紺宇朱欄俯碧潯。只恐春深重繫纜，眼前楊柳蔽高岑。」〈（此余髫卯時《遊聖湖》詩，鄉前輩汪既明內翰最貴破湖心句。）〉
龍泓洞一名通天洞，俗傳其底可通浙東，有采乳石者入之，聞江濤浪浪然，櫓聲聒耳。壁間有蔣之奇篆書，賈似道廖瑩中等題名。宋咸通中，有高士丁飛者，字翰之，居洞中讀書，采藥力田自給，年七十二矣。操綆缶斤劚，陟峻如飛。嘗月下登岩鼓瑟，流淙協奏，天籟淒冷，往往致鸞鶴之翔集。〈（仝上）〉
靈隱山去城西十二里，高九十二丈，周一十二里，亦曰靈苑、曰仙居、曰武林，俗種西山。其山起歙出睦，跨富春，控餘杭，蜿蜒數百里，結局於錢塘，如引兩臂，南垂胭脂嶺，北垂駝現嶺。其山峰之北起者曰高峰，高峰之東曰屏風嶺，又東曰駝現嶺，高峰之西者曰烏峰，又西曰石筍，又西曰楊梅石門，又西曰西源，亦曰西庵，支出於西源之右者，曰石人。其南起而望之藹然者，曰白猿，左出白猿之前者，曰香爐，益前而垂澗者，曰興正。右出於白猿之前，而雲水森然者，曰月桂。白猿之東，曰胭脂嶺白猿之西曰獅子峰。又西曰五峰，又西曰白雲，又西曰中印。中印之前曰無礙，又前日善住。並善住而特起者，曰稽留，俗稱雞籠者訛也。稽留之西曰蓮花，有岩曰玉女。蓮花之東曰飛來，上有石樑西跨，下有岩洞，曰龍泓、曰香林、曰射旭、曰理公。其水南流者謂之南澗，北流者謂之北澗。南澗自合澗橋溯流至白雲峰之下，凡八。逾橋北澗，自龍脊橋溯流至白雲峰之下，凡七。逾橋南澗之源，出自西白雲峰而東注，會他支澗，逾第八橋之西，會奚家澗入新移澗，出閘口曲流，北經合澗橋。北澗之源，出自西源峰，而東注過騰雲塢逼楓樹塢，湍於第五橋，下浸飛來峰趾，彙於西塢，漾渟於洗耳潭，瀦於渦渚東嶼，亦曰暖泉。瀲灩於冷泉亭下，經呼猿石門澗，潛激於龍脊橋東，經合澗橋，又東二里，過行春橋，出靈隱浦，入西湖謂之錢源。泉之南出者七：曰月桂，曰伏犀，曰丹井，曰永清，曰偃松，曰聰明，曰倚錫。月桂在天竺寺之右，伏犀在飛來峰之巔，其餘皆出支塢泉之北。出者九：曰冷泉，曰韜光，曰白沙，曰石筍，曰白公茶井，曰無著偃松，曰永安，曰彌陀，曰騰雲。惟冷泉在澗壖，其餘皆出支塢。〈（仝上）〉
東南山水，餘杭郡為最。由郡言，靈隱為最；由寺觀言，冷泉亭為最。亭在山下水中央，寺西南隅，高不倍尋，廣不累丈，而撮奇搜勝，物無遁形。〈（白居易《冷泉亭記》）〉
嚴陵嚴先生祠，古柏陰風，夾江滴翠，氣象整峻，有俯視雲台之意。由客星亭右逕二十餘，折上西台亭曰留鼎，一絲，復從龍脊上騎。過東台亭曰垂竿目尺，附東台一平嶼，陡削畏眺，一石筍橫起幽澗，蹇仰恣傲，頗似先生手足。磴道中俱老松古木，風冷骨脾，此兩台者或當日振衣之所，空鉤意釣，何必魴鯉？吾不以滄桑泥高下也。〈（王思任《遊釣台記》）〉
東湖在明州東二十五甲，方八十里，受七十二溪之流，灝溔彙蓄，足以溉鄞七鄉之田，舊名萬金湖，昭利溥也。祠宇邃密，卉木芬鬱，埒杭西湖之盛，故並稱東湖云。〈（李濂《天童山記》）〉
循白雲山而南，過小白嶺東行，至天童山寺。予聞晉僧義興嘗住是山，篤戒律，有童於日給薪水，居無何，辭去，口：「吾太白辰也。」奄忽不見。宋孝宗書「應夢名山」四字賜之，入寺路徑如斗形，雙池並深，跨池而橋，築七塔以象斗。外池有水碓磴；內池曰萬工池，木葉雕落，不入其中。即入焉，經宿輒不見。〈（仝上）〉
《松陵集》云：「謝遺塵者，有道之士也，嘗隱於四明之南雷。」一旦訪龜蒙陸子，語以山中之奇，品為九題，索詩曰：「石窗過雲，雲南雲北，鹿亭樊榭潺溪洞，青欞子鞠。」皮日休和之，詩各固題，附見。宋施宿乃雲謝遺塵所稱，及陸皮諸詩，世雖競傳之，顧今四明山中居人，乃不知異境，果安所在？蓋與華山之華陽，武陵之桃源，皆神仙境，可聞而不可即者也。〈（沈明臣《四明山記》）〉
雪竇山在奉化縣治西，登日嶺夫人廟，嶺巔有石特立，類人形，故俗稱石夫人而廟之。又西北皆平原，有地濱湖江，曰白作洋。時旱地多赭，獨是洋黍稻彌蔚如雲。又西折北抵溪口，亂流而渡，西至山麓，緣麓西南數十折，始睹一亭，榜曰雪竇山，距縣蓋五十里矣。迤北折，西有亭在井旁，為名其亭曰寒碧。又西至望官曲，自入山亭，路皆險隘蒙蔚，至此則巒開林豁，曠視無際，僧候官，必於此平望之，故名。北至御書亭，有碑大刻「應夢名山」四字。僧云：「宋理宗嘗夢茲山，因圖而訪得之，乃御書此云。」北數步即山門，自登山經數十盤，每盤益高，至望官曲，俯視下界，已若身在層霄上矣。又歷數十盤，高益甚，既入山門，則坦夷寬曠，可四三頃，秔稌不殊平野，殿閣僅在危坡，忘其為萬山之絕頂也。殿前額十步，有阜森蔚，名含珠林，東西兩澗，合流於西南，合處作閣以道，名曰觀瀾閣，古漱玉亭或在茲與？南澗寬若沼，石文如錦，蓋即錦鏡池也。或曰：「澗旁舊有池，環以花木，今已湮為田矣。」又南亦作閣以道，名曰聽泉，亭旁有峻徑，曲折而南觀瀑布，蓋兩澗合流之泉，垂瀉於千丈崖，彙為隱潭，奇麗甚。然臨絕崖，俯浚谷，悸眩不能諦視。崖上有龍王祠，古飛雪亭也。間有妙高徐島崖，桃花坑，皆勝景。〈（楊守陳《雪竇山記》）〉
招寶山臨大海，四望浩渺，與天無際。海中諸島，隱隱如鳧鷗拍浪，時時飛聳欲墜，日本琉球諸番，異域遐眺，亦歷歷可指數，誠天地一奇觀也。〈（沈愷《招寶山記》）〉
寶陀山去昌國兩潮山，不甚高峻，山下居民百許家，以魚鹽為業，亦有耕稼。有一寺，僧五六十人。佛殿上有頻伽鳥二枚，營巢梁棟間，大如鴨，頰毛羽紺翠，其聲清越如擊玉，每歲生子必引去，不知所之。山有洞，其深罔測，莫得而入。洞中水聲，如敲數百面鼓鼙，語不相聞。其上復有洞穴，日光所射，可見數十步外，菩薩每現像於其中。〈（張邦基《普陀山記》）〉
世傳海市蜃樓不常見。庚寅季春，予避寇海濱，一日飯午，家童走報曰：「海中忽湧數山，皆昔未嘗有。父老以為甚異。」予駭而出，會潁川主人走使邀予，既至相攜登聚遠樓東望。第見滄溟浩渺中，矗如奇峰，聯如疊巘，列如碎岫，隱見不常。移時城郭台榭，驟變炊起，如眾大之區，數十萬家，魚鱗相比。中有浮圖老子之宮，三門嵯峨，鍾鼓樓翼其左右，簷牙歷歷，極公輸巧不能過。又移時或立如人，或散如獸，或列若旌旗之旆，甕盎之器，詭異萬千。日近晡，冉冉漫滅，向之有者安在？而海自若也。〈（林景熙《蜃記》）〉
大龍湫瀑，從絕壁石凹中傾瀉，故凡瀑皆衝激漰浤，而此瀑獨委蛇縹渺，大有昵人媚人之意。然或久閣不下，一下而憤懣逼億，盛氣以赴，則飛電迅雷之時發也。或忽然四散，不和所之，已散復集，而奔騰雜遝，一時齊至，則羽林三十萬，披堅執銳，如牆而進也。當其舒徐時，其為響如琴如瑟，如笙如簧，如箸如籥；而及其紛輪沕潏，則又如走石，如裂竹，如囂鼓，如鍾如鏞，如磬如鎛之具奏也。蓋蚴蟉者其常，而砰磕者其變也。少選五彩注射，作五色長虹，炫煜不定，白者白坿，青者青蓮，綠者綠珩，紅者紅罽，紫者紫磨。〈（鄒迪光《大龍湫記》）〉
雁山循崖而南，百里如畫，自樂清道白河芳林，逾窯奧，過長敫原，經占塔、本覺、寶冠、石門諸寺，出白溪驛，謂之右路；自黃岩由白若嶺，入石樑，過靈岩，逾馬鞍，至能仁，出長敫，抵窯敫，謂之左路。馬鞍嶺蓋其分界云。東谷之峰五十有三，西谷之峰四十有八，謂之百一峰。有泉五，有岩二十九，有石三十三，而石行廊為勝。有潭七，而沐浴為大。池一澗一，曰筋竹[1234]，一曰經行門，一即石門也。有洞十二，而道姑為古。有溪四，而四溪之水為會。有嶺七，而丹芳為峻。凡四十九盤。有障二而平霞為華。有橋二，有嶼二，有閣二，即南北也。有庵三，而八扇為八庵。有亭四，而看不足為奇，堂一曰資深，遊人之所有事也。〈（陸深《雁山圖記》）〉
天台山以上應台星得名，山有八重，如張大帆，而華頂居其上。桐柏、赤城、瀑布、佛隴、東滄、群峰，環列於下，如華之有瓣有鬚，儼若芙蕖一朵，族擁水面。〈（鄒之嶧《天台山紀略》）〉
金華洞為初平叱石處，余髫而聞之，發種乃一至，而叱石處復不在金華洞。未至洞十五里，有山曰赤松，今為寶積觀，觀旁祠二仙，即皇氏兄弟，是其處也。石故在山之巔，變怪牴牾，宛然如羊。〈（謝翔《金華記》）〉
近輝有黃花山，為太行異境，元人詩曰：「黃花白鹿知名寺，荊浩關同得意山」即此地也。此即所謂林慮山也。〈（《林慮山記》）〉
王屋山在濟源縣西百里，《禹貢》曰「底柱柝城，至於王屋」是也。以其山形如王者車蓋，故名。或曰山伏如屋也。〈（《王屋山記》）〉
城共西北七里，有蘇門山，一曰百門山，乃百泉始出之山。其地岩谷幽邃，林樾茂密，古名士多卜居焉。〈（前人《百泉山記》）〉
嘯台迤邐西轉，約里半許至康節安樂窩，拜其遺像。康節范陽人，幼從父古徙共城，遂築室百泉之上，名其所居曰安樂窩。〈（仝上）〉
盤谷在濟源縣北二十里，唐李願隱居於此，昌黎韓公有序送之，而是谷遂顯名於世。〈（仝上）〉
《山海經》太行山一名五行山，《列子》作太形，則行本音也。《河圖括地象》云：「太行天下之眷。」郭緣生《述征記》太行首始河內，自河內至幽州，凡有八陘。崔伯易《感山賦》，上正樞星，下開冀方，起為平邱，妥為平岡，巍乎甚尊，其名太行，蓋趁韻之誤耳。〈（顧起元《太行考》）〉
雁門山在代州北三十五里，志云：「以雁出其門，散名，一名雁門塞。關因山以立，凡山西之關四十有餘，皆踞隘保固，而聳拔雄壯，則雁門為最。」〈（喬宇《晉陽遊記》）〉
龍門在秦晉之間，萬山之會，禹治水極力之地，形勢甲於海內。〈（呂柚《晉遊雜記》）〉
砥柱在平陸縣東五十里，大河自蒲津西來，至是微折而南。是柱正當轉曲之間，在三門山之陽，紫荊駱駝二峰之西，其形如柱，植立中河。〈（仝上）〉
傅岩在乎陸縣東二十里，裏曰商賢，有水曰聖人澗，為說版築之所。〈（仝上）〉
五臺山本名清涼山，《華嚴經•疏》云：「清涼山者，即代州雁門郡五臺山也，以歲積堅冰，夏仍飛雪，曾無炎暑，故名清涼。五峰聳出，頂無林木，有如壘土之臺，故名五臺。」〈（僧延一《五臺山志》）〉
萬卦山在交城縣西北五里，群峰峙立，續斷開合，如萬卦然。天寧禪寺在山之趾，為十景之一，曰卦嶽爻峰，毗盧閣在寺後，面勢嚴正，簷阿圍欄，崇高爽朗。環山松柏，蒼翠可挹，下視雲林，遠觀汾水，宛若天台靈泉。〈（《交城志》）〉
酈山在西安之臨潼縣南半里，即抵其麓。〈（都穆《酈山記》）〉
華不注、大明湖、趵突泉，濟南之三譽也。〈（王思任《遊歷下諸勝記》）〉
孔林從山麓東行二百里，至曲阜，石俱骨，走渡泗水，忽數千頃，蓊藉靉靆。至聖林曲輦，路過洙水橋有石人二，劍笏儼如石麟，虎四，華表二，肅拜。享殿之下，觀子貢所植楷。先為子思墓，左伯魚，上則吾夫子藏也。〈（前人《孔林記》）〉
南樓在儀門之南，石城上，一曰黃鶴山，制度閎偉，登望尤勝。鄂州樓觀為多，而此獨得江山之要會，山谷所謂「江東湖北行畫圖，鄂州南樓天下無」是也。〈（陸遊《登南樓記》）〉
赤壁有五，漢陽、漢川、黃州、嘉魚、江夏皆有之，惟武昌嘉魚西南八十里，大江濱北岸，烏林南岸，乃吳破曹之赤壁也。唐屬蒲圻，故云去縣西百四十里，今屬嘉魚，宋謝枋得猶於石崖見赤壁二字。蘇子瞻所遊，乃黃州西下津江百步，赤壁磯上，人誤為赤鼻，非故地也。〈（顧起元《赤壁考》）〉
臨皋亭下八十數步，便是大江，其半是峨嵋雪水。〈（蘇軾《臨皋閑題》）〉
君山在府城西一十五里，洞庭湖中，一名洞庭山，又名湘山，狀如十二螺髻。《山海經》云：「洞庭之山，帝之二女居之。」蓋堯女湘君始居於此，故名。〈（胥文湘《君山記》）〉
九疑山在寧遠縣南六十里，晉郭璞云：「其山九溪皆相似。」或云：「九峰參差互相隱映，奇而疑之，故名。」〈（慎蒙《九疑山記》）〉
楚之西，洞庭之北，有武陵桃花源，即昔人避秦處也。逾桃花源水行三驛程，即辰陽郡。西北逾盧溪浦日，四舍許，為大西山，即《道書》第二十六大西華妙洞天，古傳所謂穆天子藏書於大西山小西山之中者是已。〈（王世龍《大西洞記》）〉
白鹿洞書院之脈，自五老峰來，絕壁懸天，一峰南下，如頓萬馬。可二十里，崛起一山，而四山環之，是為後屏山。山之陽，即今白鹿書院也。昔嶺臨溪，卓爾山峙其前，左翼山翼其左，兩山交織，一水中流，水自犀牛塘，聖澤源，經鹿眠釣台，貫道澗中，異石峻嶒，盛有先賢刂刻。至勘書台，則危崖飛湍，跨澗為橋，是名枕流台。上平如砥，遙對五老，獨對亭作焉。台左即左翼山，山有起亭，又稍折而南，名迥流山，其嶺空闊，可四望。舊有六合亭，亭今廢。跨溪為流芳橋，後先二坊，夾溪相映。又前平疇數十畝，隔溪層巒百仞，曰羅漢嶺，為書院外案。去回流東二里許，為書院石坊，曲折至梅溪湖，入彭蠡，有二曜星，扼其水口而陽儲諸奇岫，隔江入照，此鹿洞山水之全勝也。去書院十里而遙，有水簾三級，飛雪懸崖，則公文所謂新瀑是也。他若棲賢為唐李渤讀書處，臥龍岡為考亭十隱地，皆因書院而附見焉。〈（《白鹿志》）〉
《匡廬山記》云：「匡裕先生殷周之際，受道於仙人，即岩成館，人稱神仙之廬，因名廬山。高三千三百六十丈，周二百五十里，其山九疊，水亦九泒。」〈（《蓮社高賢傳》）〉
廬山之面，在南康數十里，皆壁，水從壁罅出，萬仞直落，勢安得不森豎躍舞，故飛瀑多開先為絕勝。登望瀑樓，見飛瀑之半，不甚暢，沿岩而折得青玉峽。峽蒼碧立彙為潭，巨石當其下，橫偃側布，瀑水掠潭行，與石遇齧而鬥，不勝，久乃斂狂斜趨，侵其趾而去。遊人坐石上，潭色侵膚，撲面皆冷翠。〈（《廬山觀瀑記》）〉
黃巖寺折而至前嶺，席文殊塔觀瀑，瀑注非壁下，雷奔海立，孤搴萬仞。峽風逆之，簾卷而上，忽焉橫曳，東披西帶。〈（仝上）〉
嶺南觀音山在會城隅之三里許，路不甚險，峰不甚峻。然嵯峨逼側之狀，榕陰松翠之幽，不減廬岳也。〈（郭昭《觀音山記》）〉
七星巖在肇慶府城之北五六里許，翠螺拱立如斗，故名，而玉皇閣水目洞為尤勝。〈（《兩峰草堂集》）〉
羅浮本兩山也，煙霧迷合若一，故稱羅浮。並無虎豹蛇虺之害，人遊其中迷，必有神人為之指引。不必裹糧，持長鑱食鍋，沿道掘山藥茯苓煮食之，可以療饑。奇物甚多，不可名狀。而蝴蝶甚大，其翅如車輪，五色燦爛，不可畜，畜輒飛歸。若有人取其蘭而育之者，雖千里亦去，蓋仙種也。〈（《行笈閑見錄》）〉
清遠一名中宿，舊傳黃帝二少子隱此，因號二禺山。梁時有二方士往舒州延祚寺，夜叩真俊禪師曰：「峽據清遠上遊，欲建道場，師許之乎？」俊諾，中夜風雨大作，遲明佛殿竇像已成。師曰：「此殿飛來，何不回去？」空中語曰：「動不如靜。」賜額飛來寺。〈（《地圖考》）〉
白嶽山在休寧城西三十里，高三百仞，周三十五里，奇峰四起，絕壁斷崖，遊齊雲者，必先登焉。齊雲岩在白嶽西北，高三百五十仞，周回數十里。縣西行峰皆平，至白嶽嶺峰始奇，石路盤回如線，遊人緣梯而升。自白嶽西南行五里，至桃源嶺，重岩夾峙，結小屋曰中和亭。亭下二巨石蹲伏，色黧黑，中有白質成突睛，曰石鱉塢。塢旁大壑，深不得其底，但聞水聲潺潺，出草樹間，曰桃花磵。渡磵近西，乃有石罅，方廣若門，曰天門。門下舊有石楠一株，大數十圍，門下諸石，如伏犀馴象。入門東南行，聯岩如城：其第一曰彌陀岩，即密多岩。今有密多院。《祥符經》云：「木罅中出蜜，長吏嘗遺取之，梁任昉為太守，遂止，皆誤傳也，乃僧取《梵書》波羅密多義耳。」第二曰觀音岩，視彌陀稍劣，前一石色正綠，昂啄而嚲尾，曰鸚鵡石。第三曰羅漢洞，稍加大焉。二石龍循洞門旁出，鱗骨隱隱，蹴之疑為石子所砌，諦視之，石肉相結，復意其為真龍也。第四曰龍王岩，視觀音加劣，岩上飛泉灑灑，落岩下如雨，曰珍球簾。簾前有池，池未嘗溢，亦未嘗涸，曰碧蓮池。瀦水沸散於西磵，曰龍池泉。西巘有虎跡，如泥淖所印者，曰黑虎嶺。黑虎西行折南里餘，至車<穀其>嶺，其峻視白嶽倍之。車<穀其>南二里，至真武觀。觀後一山突起，如屏倚天，所謂齊雲岩也。雲岩二字，宋內翰程必所題。明嘉靖丙辰，世宗以祈禱有應，曰齊雲山，敕建太素宮，左一峰曰石鼓，右一峰曰石鍾，夾屏兩峰曰輦輅。觀前水如帶，委蛇而東，為石橋以渡。南直觀門數百步，一峰挺然拔出蒼莽中，不與群山相屬，曰香爐峰。左右兩岸之門，有巨石特起，又謂之淩虛崖。橋西高崖中斷，一小峰離立下崖，曰捨身崖。崖西行上浮雲嶺，南下數十步，仰視棲霞洞，其頂橫臥一石如螮蝀，曰鵲橋。下有洗藥池，左崛起巨岩，曰紳霄。前一石銜尾封脊，引頸欲鳴，曰橐駝。西北人立數峰，有堆翠如螺髻者，曰三姑。有矯矯類力士之舉金生者，曰五丁。又有類有道者，比肩垂紳而來，曰五老。南一石卓立，曰天柱，險不可即。別一徑通獨聳岩，一磵自北西逶迤而來，散而為井者九。北三里一石洞屏榻整然，殆異入隱處。又北一里，五峰並峙，而中稍高，曰五鳳樓，上有石人，呼之隱隱若有聲應。西北有沉香閣，草木蒙茸，蛇虎潛中，不能往也。玄殿初創自宋寶慶，真武像，相傳百鳥銜泥所塑，然兩經火，一發不毀，其異如此。獨聳岩高三百仞，周十五里，頂有池水，清澈可鑒。崇崖凡數曲，里人鑿渠引水下山，溉田千畝〈（《休寧志》）〉。
齊雲天門奇勝，岩下碑碣填塞可厭，遊人好題，亦是一僻。仕其土者，薰習成風，朱書白榜，卷石皆遍，令人氣短。余謂律中盜山伐礦，皆有常刑，俗士毀汙山靈，而律不禁，何也？〈（《解脫集》）〉
黃山去鄣郡百二十里，疊巘層巒，冠絕江左，而徑與雲伍，遊者罕焉。康熙丁未春，家大人出守茲郡。余登署中紫翠樓，見雙嶺對屹，識即雲門峰，心怦怦為所動，欲遊不果。戊申秋雨至，俱為雨苦，雖往反雲影煙蘿中者，旬有九日，而山水奇奧未之見也。己酉九月治茫履竹杖，偕胡霖野、歐陽磐士諸子，及沖谷弟往焉。斯遊也，出鄣之朝湖門，而北十里許，抵潭渡，又十里許，抵潛口，紫霞山在焉。又十里，抵佛子嶺，則黃山趾也。黃山高四千仞，天目高一萬八千丈，而天目反出黃山下，蓋勢處卑下，其巔僅與此趾平也。又五里抵楊幹寺，水色山光，冷然善也。又十里許為容溪，係容城子仙處，夾徑叢篁，可以幕日。由栗村石壁山浹嶺，抵山口，幾二十里，蒼翠之色，滴人衣袂，遂止焉。明晨越石碪嶺，霧氣彌漫，十步之外，僅以聲達。下嶺霧開，同諸子坐溪石，看婦子曝稻。又十里抵湯口，則天都雲門入望矣。又八里抵湯院，即古祥符寺，外有泉，溫冽可浴。海內湯泉不一，獨此甲天下。他或足跡雜遝。汙濁隨之。否則氣帶硫磺，開鑿半假人力。茲生削壁下，片石凸出，以障風雨，若為浴者，作天然室也。浴泉而上，可六十武，抵桃花源，僧水琳出肅，余囑覓前導。明日坐飛白亭觀瀑布，隨往龍潭，四面闊可三丈，清鑒鬚眉。沿潭西為虎頭岩，岩外巨磐橫溪，一窟凹入，闊不盈尺，而深以丈計，碪甚石覆之，形同舌墜。僧云：「雨後水射窟中，石子互擊，如聞鍾磬絲竹音，是為丹井也。」背丹井而上，為蓮花庵，傳為鮑元則所建，尚餘數楹斜峙。由庵而南，捫蘿直上，山脊一罅，則軒轅黃帝藥爐也，爐邊坐可六七人，望諸峰最清。憩息良久，復尋舊徑回桃源，登峰造極，期於明日。夜將半，枕上忽若雷轟，僧云：「必峰頭有雨，龍潭蓋諸水門戶也。」晨起果陰黑，龍潭溢數尺矣。須臾大雨若瀑，潭勢溢猛，飛越沸騰之狀，千龍馳，若虎躍，若珠濺，若雪舞。一刻千變，目不暇給。雨四日，同人有歸志，余曰：「遊佳山水，如讀好書，展卷了了，意味反覺索然，何妨從稍處食蔗也？況風聲樹聲，雨聲濤聲，不啻鼓吹，遙見黛色隱隱出沒，已坐我米襄陽畫圖中矣。」次日雨止，路尚濕，即同諸子，由兜率廣之慈光寺，拜四面佛像，莊古縹碧鎏金凡七級，級萬像，高四丈許，若浮屠然。殿宇雄麗，規模類金陵之報恩，而闊遜之，黃子乾升新建也。去慈光寺而北望，紫色青鸞，撐出雲表，而徑曲邃，不三十武一憩，約五十憩，抵觀音岩，石黑暗古樸，與硃砂洞相對。又五里許，登老人峰，仰睹窮窿，非斷自削，而俯睇青鸞紫石，邈乎小矣。下老人峰，入天門羅漢洞，為蛟龍所敗，徑已塞，兩山並立，虛懸百尺，諸子股慄卻步。余令從者橫木於上，踞而度，再以餘力接諸子，始從焉。又里許抵小心坡，有根緣石起，枝葉交結，若揖若讓者，則迎送松也。又六十武，松以臥龍名，頗肖之，而徑益狹，臂不得縱。導者曰：「此猶闊處也。」又五十武，石壁劃束，徑由中裂，天可尺較，是為小一線天云。出小一線天，登峭壁磨背者可二十武，沿而北度木橋，入洞高二丈許，一隙透天。緣梯直上，人從隙出，不七十武，抵文殊院。僧壁立迓入，飯畢，登文殊座，指點三十六峰位置，但可遠望，莫辨文理。惟天都洞門可窺，峰房蟻穴，斷續宛如村落，而眷老人峰又拳石矣。下而北登立雪台，望後海愈奇，有平地矗起，直聳天半者，余曰塔也，僧曰峰也。有蹲踞懸崖，如躍如舞者，余曰獸也，僧曰石也。有綠成圍而煙成縷者，余曰舍也，僧曰松也。至紅紫萬狀，森森林列，微茫若雲，浩渺若水者，余莫辨，僧亦莫辨也。返而飲，飲而臥，渾忘人間事矣。晨起復往立雪台看雲，而雲氣半山；登文殊座看山，而山體半雲。壁立曰：「宿雲曉合，此山常態，今日不雨也。」俄頃雲果散，遂之蓮花峰，峰在文殊右，由立雪背而下，石磴齒齒淩面，若躡懸梯，身虛其半。同人懼而返者五六人，霖野磐士差壯，循級而上，筇不克翼者，以布曳之。自立雪抵峰下，約五百折，得平石圍坐，東望天都一隙若月。導者曰：「即昨所見洞門也。」又三十步，虯龍懸綴，根縷縷上指，一線串壁竇，而蒼翠自若，是為倒掛松云。又二十武，折而東，峰之背也。沿背而折者，凡八，抵元白靜室，故址猶存。左右截怪石，徑不可轉，人皆禹步。又千武許，石扇裂，木橋闊數寸，度者危之。又十武折而西，石夾若巷，高與肩，讓出巷，傴而入者，為洞風肅肅挾兩腋。三折而出，復之北腹，附崖者可十武，則極峰之巔矣。巔闊丈許，青石疊抱，中凹若盂，宛然蓮初開狀也。傍有醴泉，頗亦幽香，取以煮茗，絕非人間味。極目四眺，煙嵐蕩摩，九華天目匡廬微見，白嶽鄣邱咸在足下。北望一線白與天鄰者，則大江也。導者曰：「今日惜微雲，否則，一面千里，金陵報恩浮屠可指也。」語未畢，雲霧驟起，翳幔天地，峰為霧沒，露尖可三尺。霖野磐士恐，從者亦恐，余大呼曰：「不登此峰，不知黃山之大；無雲霧，不見此峰之奇。人生若寄，瞬息間青山蒼海，古人秉燭夜遊，豈無謂哉？」眾少定，而霧氣愈重，數辨危石，若蓮葉浮水上。余曰：「乘此可泛六合也。」眾大鼓掌。霧漸薄，諸峰次第出，乃以前徑，返抵立雪。壁立已候石上，謂余曰：「今日之遊快乎？吾固知不雨也。」攜而入。次蚤之後海，眾婉詞乞憐，期於桃源以俟。惟霖野不屈，仍偕往，舊徑霜滑，曉風刺骨，足力遜昨日，將午抵峰下。余仍欲登峰，道者云：「舍臥雲無宿處。」遂繞峰而西，將二十武，徑忽斷，硉兀憑淵，鑿壁為磴。眾大懼，余審顧久之，循序傳縋，後之履及前之肩。磴之受身處不二尺，受足處不一尺，字曰雲梯，信不誣也。下雲梯折而東，徑少平，行大壑中，可三里。甫躡而上，隨山肢轉者五六折，磏石若屏，徑以穴通，可容廿人，數隙漏天，亦不苦晦。三折約七十級，達巔，曠然一望，目不可繩。西為丹霞，又西為芙蓉，南為翠微，北為石柱，俱遜天都，惟蓮華差堪與並。至是霖野不能支，枕石臥。壁上松甚奇，獨往觀之，而徑不逾踵，亦心愕也。下壁入大一線天，仰貫太虛，渾如曳帛，較小一線天遠可三十武。出而下，境衍曠，林煙交錯，遠近相連，漸見沙土穿林。約百武，抵丹台，腹汨汨訴饑。遙見茅舍，陰喜之，及至，僧耳，納慧大呼，絕不聞，導者張以手喻，乃供薄粥，遂得接力上丹台矣。台敞平，容千人，俯視天壑，深靡測，奇峰環抱。對台一峰特起，端方秀削，色肖伽楠，怪松如髮，披覆其上，則紫玉屏也。余依依不忍去，霖野指夕陽在樹，導者復托虎駭，緩步下。去台北里許，坐蒲團，松本高不三尺，皮若龜甲，枝葉平密，匝圍數丈，根盤屈悉貫石罅間，不知何代物也？去松而北二里許，抵光明頂，前後海門可望，而始信諸峰又若招我往也。下光明頂半，行草中約百武，遇吼堂上人來，同坐林松，移時霖野乃至，耦一蒼頭，比及庵，星光射戶牖矣。吼堂詢遊狀，余曰：「登老人，山在天上；登文殊，山在面上；登蓮花，山在肩上；登丹台，山在腳下。」吼堂曰：「黃山最奇在海，明晨登獅子峰鋪海，或不果，日之初升可觀也。」余竟夕不能寢，時聞霖野從夢中說倦，質明整衣出，而吼堂已俟戶外。霖野適與夢戰，余舍之，同吼堂往，不八百武，抵峰下。天光霼然，雲冉冉自山腳起。吼堂曰：「今目海矣。」東方漸白，雲族四出，雖匼匝中往來有序，諸峰盡沒，惟天都蓮華煉丹，不為掩。余謂吼堂曰：「三峰真仙島矣，爾我寧不可俱登耶？」無何，而海勢已成風卷雲而聚者成瀾；雲籠岫而橫者成漬成濱；雲和霧起，而時上時下者，成濤成浪；遠山間霧孤木，而若往若來者，成帆成櫓。一望浩浩，若將千里。吼堂曰：「雲乎水乎？」余曰：「水者天地之包，五行之始上為雲雨，下為江河，水即雲，雲即水也。」已而雲少解，東矚金光燦爍，目為之奪。吼堂曰：「日也。」忽聲刺刺出草間，回顧之，則霖野扶筇蹌踉至，欲舉目，海已收矣，悵悵怨餘。余曰：「子不見海，夢也；余見海，亦夢也。」 吼堂笑攜之返，俱以野饌味殊媚舌，即扌玄吼堂為始信前導，至則峰裂成二。一松自東達西臥可橋，伐其怪異，雖不及峰西之擾，龍功於遊者，實大字之接引，允宜度松，即巔麟峋千仞，而東北諸峰，立者伏者，屹者拔者，支者結者，崩者壓者，踞者筍者，人者獸者，竄者戰者，飛者橫者，束者排者舞者，懸而墜者，眠而昂者，或以萬計。余躍然起曰：「峰耶幻耶？夢耶真耶？人為之耶？造物為之耶？立雪之望而莫辨者，其此也耶？藉非身到，烏知天地間有此奇境也哉？」去峰而東，可二百武，為散花塢，勢之澗大不及始信，而靈奇無二。余不意既有始信，復有此地。吼堂別去，余繞而東，折而下，幽壑茂林，約二十武，得擲缽庵止焉。日未晻，庵前修竹可人意，同霖野坐其下，不見天影，乃入。次日去擲缽而東五里許，止於亭，看九龍潭瀑布，瀑凡九折，遠可五六里，疾若電回，聲若雷鬥，舊云黃山無瀑謬矣。去亭十里，抵湯口，又八里抵桃源，諸子迎入，爭詢後海況？余倦甚，出袖詩答之，少憩復浴溫泉，乃令從者覓村醪，酬導者，並酬余兩足。諸子曰： 「讀吾子詩，江南之奇，信在黃山，黃山之奇，信在諸峰，諸峰之奇，信在松石，松石之奇，信在掘古，雲霧之奇，信在鋪海。惜窮荒絕漠，即生長其側者，亦不克多邀一盼也。」余曰：「黃山若不生窮荒絕漠，車馬及之矣；峰不生天半，塗汙及之矣；松不生奇峰，斧斤及之矣。而松有非餐雲吸霧，又烏能裴可愛若斯也？彼蒼之位置黃山正厚也。」諸子歎服，各引滿，就寢。晨起別冰琳出山徑，猶昨也。霜風灑灑，禾不在野，曾幾何時，序令已更，意劉阮初歸時，亦猶是也。歸以述之家大人，大人曰：「余夢想黃山，欲往不克者屢矣，不意小子先我遊也。雖然，遊亦豈易言哉？胸在牽滯，興必不暢；足無全力，覽必不周；筆墨無靈氣，不能為山水寫照；性情不與山水相近，不能收之胸中，放之紙上，與人共見，汝曷志之？我且作臥遊也。」鈖唯唯，因追憶時日，約略步武，舉似情狀，走筆而為之記。〈（漁陽曹鈖《賓及記》）〉
《渡石壁洽川橋》
《慈光寺》
松蘿山高一百六十仞，周十五里，山半石壁插天，峰巒攢簇，松蘿交映，有禪庵焉。創於唐，遷於元，新有大悲殿寄蘿庵，並勝概也。山蜿蜒數里，如列屏障，於縣治之北，左幹騰躍，東下則入，歙諸高峰，乃旋面而西，為邑巨鎮。出北郭，從東行為入山徑，崎嶇幽絕，不納輪蹄，石嶂峽流，人穿鳥道，歷山隈，逾峻嶺，復坦夷，而岡阜別一洞天。再入則危石戛泉，潺湲迸玉，復數里而層巒回合，鬱蔥吞吐，俗呼為金佛山。蓋未有金佛庵，實為松蘿山也。〈（《休寧縣志》）〉
古城巖在縣東七里，上有歙州治舊基。下有巨石，高丈餘，宋邑宰鄒補之手書兌卦，為磨崖碑。山麓兩巨石，夾立如門。循門而工，有兩石如鵝，兩鵝入洞，各見後半體，崖巔為汪王故宮。宣和間，改為萬安山。相傳明太祖臨徽州，曾駐蹕占簽。後敕祀榜文云：「神兵助順，復名萬歲山。」宮外有禪庵，萬曆間祝令世祿建還古書院，後建中台閣。又東障建文筆峰，西建文昌閣，東之下流有高公橋，依山為榭，稱名勝焉。〈（仝上）〉
鳳凰山一名鳳山，又名靈鳥山，在縣西二里。目白雲峰翼然而來，盡於夾溪二水之會，下臨孔道，趾方頂平，為海陽舊治。旁有小池曰鳳池，金太史聲讀書處也。登山遠眺，東有古城，蔚然蹲立；南則落石兀然衡幾；西則齊雲崒嵂遝靄；北則黃海天都，千朵芙蓉，灩灩雲表。〈（仝上）〉
落石台在縣西南二里，舊名斷石山，宋邑令呂大防題。明張令汝懋題曰：「海陽多佳山水，如落石台更為奇勝。當溪流環繞間，嵌寄巨石，若從天墮，落石之名，意有自乎？」〈（仝上）〉
石橋岩在白嶽山西，原名岐山，石壁千尺，有天成石樑。一山上坦而下闕，闕圓如月，上坦如梁，長十餘丈，廣三丈，可供登覽。當闕半里，特峙一峰，曰逼霄，形如立兔搗月宮，皆天巧也。〈（仝上）〉
張公山即古率山，由五嶺西北，重岡大嶺，源深根盤，周百餘里。昔有張公隱此采藥，煉丹數十年，忽不知所之，故名。山居嫠休之間，實為鄱浙二江之大源。《山海經》云：「漸江出三天子，都在率東。」麗道元所稱三天子都在黟南巒山中，即其地也。其陽西流入彭蠡；其陰則東流百七十里，北合吉陽之水為漸江。〈（仝上）〉
《漢志》云：漸江水出黟縣南。今浙嶺屬婺源，溪屬休寧。自此兩溪合，水港益大，渚清沙白，岸闊墅深，映日成藍，拱陰聚碧，千條萬派，自上溪口至率口東來，百餘里矣。觳紋錦浪，可數遊鱗，下見白石，歷歷如在鏡中。沂流而上，則川岩參差，崗岫縈繞，一線水道，皆自砑怪石中，百折而進，灣曲險伏，萬山俯瞰。顧大史瑞屏謂「處處皆惠泉，在在皆龍井，」有以也。又流四十里，至浦口，徽郡歙浦之水，方含流而為新安江。袁中郎記曰：「新安江清澈見底，峰巒疊翠，隱隱見水中，時有突出水面者，嵌空如湖石，江行之一快也。」江為山所夾，東流千里，石湍迅速，目所注視，輔不能了。而山喜為迥合，數步一轉，前舟莽莽，忽如入壁，折而隨之，乃知其為竇也。新安江徑嚴州至錢塘入海，自張公山至錢塘，共三百六十灘，諺云：「一灘高一丈，徽州在天上。」李供奉詩云：「聞說京華渡，東連五百灘。他年一攜手，搖艇入新安。」〈（仝上）〉
問政山為縣治屏障，宛若舞鳳翔鸞，遊龍伏虎，一名華屏，叢筱千霄，濕翠沾人。山椒有高眉峰，唐有千方外者，自荊南掌書記，棄妻學道。其從弟德晦刺史歙州，來訪之，德晦為築室山上，號問政山房。〈（《歙縣志》）〉
龍井山一名鶴頂山，橫截練江，雄挾漁梁澎贔之音，驚川舌谷。相傳宣州刺史訪仙待渡於此，俗所謂訪仙橋也。上建禹廟，復道巍樓，赬白綺分。上有文昌閣，登望見練江如帶，馳波跳沫，舟楫鱗次，魚鳥上下，最為遐矚。〈（仝上）〉
岑山屹立中流，石勢礌砢，水聲潑灂，蚪松插天，蒼蘚薈蔚，瀉入碧潭，巔平夷。唐天祜間建寺曰周流，元鄭玉嘗結屋其上，名讀書樓，因更山曰小焦山，下為鄭公釣台。〈（仝上）〉
豐樂溪出黃山，湯溪，其自白雲溪松谷澗九龍潭消搖溪者，皆趨太平。其左支經桑嶺會文溪，經海陽縣治，入於漸江淮浮溪，經雲門峰。下會曹溪阮溪容溪，入於豐樂，而支於汪溪氵眾溪，眾水會之，溪流始大。又五里為龍擺溪，虯龍蟯蜒，過笙溪琴溪，四合於仙人台，折入谷口，引溪流入澗，名曰閶闔溪。有庵曰圓通，臨於北阜，虯松翠壁，居然有石峽想。稍下為鶴林庵，潘之恆有詩云：「經僻狹如線，攢峰密似雲。」蓋幽絕之嶠也。又行二里，誨有潭澄清，而波濤砰擊，俱以狀元名，以與舒雅之居近也。中多飛鳧泛渚，昔人呼為雪鳧焉：又折而東，長林叢薄，旌亭椽舍，溪行至此，漸覺魚鳥依人，堪作濠濮間想。又十里經岩鎮，繞陰山之下，潁水會之，趨於潛虯山，鳴珠發籟，淵無潛鱗，飛虹翼之，如在蓬島。又折而東南二十里，與富資水合流入如練江。〈（仝上）〉
龍潭在婺源城東百里，山澗僻處，頗稱靈異。夾澗石為巘崿]，風景忽殊，在崖間時，見瀑布奇甚。凡垂如簾者，一為三折：及直而懸者，又各一少。前山益峻峭闃寂，摸捫蘿蔦，揭厲漣漪。蓋深涉於虎豹蛇虺之域，已逼靈境。又前及里許，逾澗循其石崖青壁，逕崩崖裂。石下復逾澗，左入潭，在大石峰，距絕壁下石，掬兩股為崖瀑。自其後乘高怒噴，直下數十尺，遠望如出穴中，雹狂雨狠，淙淙不絕。而其細者空濛霏微，如薄霧潭，砑而吃之，周迥可二百餘步，搖光蕩綠，莫測其深。曰是始流平地，為澗潭，上陰幽黯黑，風雨水氣合而為清，竦人肌骨。聞其上復有小潭，亦龍所窟，水自石門入而注焉，逕迂險，不可上。（汪古逸《遊龍潭記》）}}
葉村之山最秀拔者，為飛來峰，攢青蹙翠，排雲禦風，踴躍奮迅，自天而下。其旁諸山，羽翼茲峰，亦皆搜奇抉怪，以自納無隱焉。（程黟南《山雨樓記》）}}
由屯溪溯流，西南入張公山二百里，盡浙之源水，皆自高注下，湍流浚急，難殘者可揭也。當山水奇會處，匪彙為蛟龍窟宅，自浮遊至惟潭，以潭名且十數，而月潭最奇。潭上兩山相揖，如牛飲於溪，其鼻皆巨石，夾溪對峙如門。其南有山，諸小水來會，離立參拱，故潭形正圓，其深不可測也。每春夏溪流大漲，東於石門，湧而復墜，則震蕩迥潏，聲震天地，勢摧山嶽。齊之所入，深若歸虛；汩之所出，旋如車輪。使人目眩心掉，不可端視。其水落波平，則淺深一碧，瑩徹無瑕，鳥飛魚躍於溪光山色間，皆悠然自適。夾溪多白沙翠竹，販舟魚艇，往來其間，如畫圖然，而雪天尤為清絕，此月潭之大都也（東山公《月潭八景記》）}}。
績溪之東涉端瀨，逾坡陀山，行五六里，巨石嵌立崖谷間，巉而高，瑩然而明光，洞然鑒人毛髮，為一邑勝概。（舒道原《石照記》）}}
