
無錫王孟端工繪事，在京邸與一商人鄰居。月下聞吹簫聲甚喜，明日往訪其人，寫竹以贈曰：「我為簫聲而來，當用簫材報之。」其人不解事，以紅<毛瞿>毺為饋，乞再寫一枝為配。孟端大笑，取前畫裂之，而還其饋。〈（《列朝詩集》）〉
永樂中，曾狀元棨體貌魁碩，文學充贍，朝野咸聳望焉。有交趾貢使，飲量絕人，上令左右舉善飲者款之，或舉二都護以對。上曰：「朝廷上無一善飲者乎？」曾聞之，即自請往。上問曰：「卿量幾何？」曰：「款此二使足矣，不必盡臣量。」於是飲徹夜，二使皆醉愧而去。翌旦謝恩，上悅曰：「不論文學，祇是酒量，豈不作我明狀元耶？」益賜之酒。後病卒，且氣絕，呼酒飲至醉，題曰：「宮詹非小，六十非天，我以為多，人以為少。易簀蓋棺，此外何求？白雲青山，樂哉斯邱！」〈（《玉堂叢語》）〉
常熟桑悅字民懌，讀書一過，輒焚棄之。為博士弟子，謁部使者，書刺曰：「江南才子。」使者大駭，延之較書，預刊落以試。悅校至不屬，即索筆足之，使者乃敬禮焉。年十九，領成化乙酉鄉薦，會闈策「胸中有長劍，一日幾回磨」，為吳簡討汝賢所黜。又作《學以至聖人之道論》，有「我去而夫子來」語，為邱學士仲深所黜。三試得乙榜，年二十六，籍誤以二為六，用新例辭不許，除泰和訓導。仲深嘗召令觀所為文，紿曰：「出某集。」民懌心知之曰：「明公謂悅不怯穢乎？何得若文而令悅觀？」仲深為屈服。民懌既之官，仲深屬提學掾善遇之。掾至，問桑悅令何在，豈有恙耶？長吏素遭狎侮，皆銜之曰：「無恙，自負不肯來。」掾使吏往召之，曰：「連宵旦雨淫，傳舍圮，守妻子不暇，阿得候掾？」掾坐久，益兩吏促之。民懌怒曰：「始吾謂天下未有無耳者，乃今知有無耳者，掾是也。與若期，三日後來，復則不來矣。」掾聞，欲收之，緣仲深不果。三日後詣掾，長揖就列，掾厲聲訶之。民懌前曰：「昔汲長孺不拜大將軍，至今兩賢之，明公奈何以麵皮相恐，薄待廖廓之士耶？」因解綬請去。掾不得已，下階留之。御史聞悅名，召令說詩請坐講，講未竟，即跣足爬垢，御史不能耐，乃罷講。遷長沙通判，調柳州，意不欲行。人問之曰：「宗元久擅此州名，不忍遽往奪之耳。」會外艱歸遂不出。居家益任誕，褐衣楚制，往來郡邑間。民懌在燕市，見高麗使臣，市本朝兩都賦，無有，心竊恥之，作《兩都賦》。慕阮公詠懷，作《感懷五十四章》；居長沙，著《庸言》，自以為究天人之際，非儒者所知也。吳郡閻起山秀卿作《二科志》，以民懌首列狂簡，曰：「狂者未嘗無人，至如民懌可與進取者也。」〈（《列朝詩集》）〉
常評事倫字明卿，山西沁水人，正德六年進士，除大理寺評事，謫壽州判官，遷知寧羌州，卒年三十四。明卿多力善騎射，時馳馬出郊，與侯家子弟挾少年較射，問知為常評事，奉大白為壽，輒引滿揮鞭馳去。又時過倡家宿，至日高舂徐起赴朝，參朝吏訶之。敖然曰：「故賤時過從胡姬飲，不欲居薄耳。」中考功法，調判，庭詈御史，罷歸，益縱聲伎，自放酒。間度新聲，悲壯豔麗，善書畫。好彭老房中法，謂神仙可立致。從外舅滕洗馬飲大醉，衣紅，腰雙刀，馳馬渡水；馬顧見水中影驚蹶，刀出於腹，潰腸死。平陽守王溱為之收葬，有《常評事集》四卷，其《弔淮陰侯詩》，中原豪俠，至今猶傳之。〈（仝上）〉
王稚欽為文頃刻便就，多奇氣，然好狎遊，黏竿風鴟諸童子樂，又蹶不可馴，父母扶撲之，輒呼曰：「大人奈何輒虐海內名士耶？」為翰林庶吉士時，已有名，其意不可一世，僅推何景明而好薛蕙、鄭善夫。故事，學士二人為庶吉士師，甚嚴重，稚欽獨心易之。時登院署中樹，而窺學士過，故作聲驚使見，大恚，然度無如何，佯為不知也，乃已。當授官給事中，用言事過，詔特予外補裕州守。既中不屑州，而以諫出，知當召，益驕甚。台省監司過州，不出迎，亦無所託疾。人或勸之，怒曰：「齷齪諸盲官，受廷迎耶？當不愧死。」一日出候其師蔡潮，以他藩道者，潮好謂曰：「生來候我固厚，而分守從後來，亦一見否？且生厚我以師故，即分守君命也。」稚欽曰：「善。」乃前迎分守，分守既下車，數州吏微過，當稚欽笞之十。稚欽大罵曰：「蔡師誤先生見辱。」挺身出，悉呼其吏卒從守，勿更侍；一府中懾伏，亡敢留者。分守窘，不能具朝餔，謀於蔡潮；潮為謝過，稍給之，僅得夜引去。於是監司相戒，莫敢道裕州者。既歸愈益自放，達官貴人，來購文見者，稚欽多蓬首囚服應之。間衣紅紵窄衫，跨馬或騎牛，噓歌田野間，人多望而避之。〈（《玉堂叢語》）〉
黃謙工部主事，會試時過書肆，有《菊坡叢話》四冊，持閱之。傍一人從公惜閱，視其貌寢甚，調之曰：「老鼠拖生薑。」譏其無用也。其人微笑，私問公姓名。後與公同第官刑部，會公以夤緣事發，參送法司。其人坐公受賄削籍，過司日，大聲曰：「老鼠拖生薑。」公始悟結怨之繇。〈（《座右編》）〉
沈周名重一時，蘇州守求喜畫者，左右以沈對，便出朱票拘之。沈至，命立廡下獻技，沈乃為《焚琴煮鶴圖》以進。守不解曰：「亦平平耳。」明年入覲。見守溪王公，首問：「石田先生無恙乎？」守茫然無以應，歸質從者，則朱票所拘者也。守大慚，踵門謝過。〈（《笑史》）〉
鵝池生宋登春好詩，吳人徐學謨為荊州守，自往物色之，至再，始見。明日戴紫蘀冠，衣皂繒衫，報謁，踞上坐，隸人皆竊罵之。守為授室城中，約移居日往訪。屬有參謁，日旰往，生鍵扉臥，不納守。守令人穴垣入，生方科跣，席一槁僵臥壁下；守強起之，索酒盡歡而罷。守罹景藩之難，赴逮江夏，生送至岳陽而返。後數年，守坐廢家居；生為道士裝，持一缽，裹敗衲，行乞三千里，訪守海上，居三月別歸。〈（《列朝詩集》）〉
豐主事坊字存禮，鄞縣人，為人狂誕傲僻，縱口徇意，所至人畏而惡之。嘗要邑子沈嘉則具盛饌，結忘年交，相得甚歡。或間之曰：「是嘗姍笑公詩。」即大怒，設醮上章，詛之上帝。所詛凡三等：一等皆公卿大夫，有讎隙者；二等則布衣文士，嘉則為首；三等鼠蠅蚊蚤虱，其狂易可笑皆此類。〈（仝上）〉
鄒平耿尚忠做秀才時，以絹送染局，屢索不得；見局中有帳簿，覽竟投之火，染博士窘甚。耿曰：「汝付我絹，我還汝簿。」博士如命，取紙筆謄出，一字不差。宏治戊午中試第二名，署句容教諭，取士分房得李某等。後數十年，李以都憲巡撫山東，耿進謁，為門吏所阻，袖石擊鼓，自言耿尚忠來見。巡撫倒屣出迎，極盡綢繆，贈之金不受，跨蹇而歸。〈（《梅窗小史》）〉
宋莫者，身小而勇健，善手搏，以便捷取勝，吳下目為小虎。自言遇灌口二郎，授以法。明文皇時，外國進長人曰海衰，膂力絕倫，詔募能制之者。或以小虎薦，召見，令與角技，上臨觀焉。海衰身長逾丈，聲鳴如鍾，伏下見者皆辟易。顧小虎眇然一夫耳，海衰固弱視之，前提其髻，去地數尺曰：「爾欲何等死？」小虎佯作咿嚶狀曰：「任公死生。」乘其不意，徑捉其腎囊，力碎之。海衰不勝痛，偃於地，為小虎拳蹴至死。上喜，厚賞之。〈（《枝山野記》）〉
景泰己巳，也先退後，總兵石亨坐張掖門飛樓上，望見一騎搴旂，一騎挾弓矢，將薄城下。亨侄彪請出斬之，持斧騎而往，亦縱一騎，揚旂前迎；寇彎弓引滿，登矢射彪。亨遙見彪騎上如瓜墮地，彪縱騎奮而前，一斧砍落其首。搴旂騎遁去，獲其弓，亨彪共挽不能開。如瓜者，乃馬鞍判官頭，戰馬製此獨高，可以遮胸，必癭木乃堅。今尚射斷，若使低而不堅，一矢透心矣，寇力亦勇哉！首大如斗，非彪曷敵也？〈（《庭聞述略》）〉
湯參將胤勣字公讓，襄武王曾孫也。十五六，入學為生徒。應天尹下學，傳籌召諸生，後至當笞；大呼折尹，聲撼庭木，攘袂走出，題詩府署，闔扉而去。周文襄聞其名，召令作啟事郎，立具狀數萬言。文襄上書，薦其有文武才，驛召赴京。於少保請試之，立將台下，摘古今將略，及兵事以問，應對如洪鍾，萬眾環視歎賞。於公入對，授錦衣衛百戶。〈（《列朝詩集》）〉
江羅德善歌，慷慨好俠，有膂力，能陸地行舟，精武藝。嘉靖末年，流賊入閩，鉛山劉顯奉詔入閩征寇，與賊遇，我師失利；賊益猖獗無窮，官兵往禦，莫敢正視。羅德超身與戰三日，賊窘，明日復戰，賊以大帳覆羅德而執之為臠。縣官義之，歲給米養其母妻。〈（《鉛書》）〉
王慷海鹽人，生有神力，嘗以指觸破屋壁穿之，而指無傷。與人較藝寺廊，脫衣挾柱礎壓之，始就搏，眾驚拜為師。駕漕艘入都遇劫，慷佯執釁不顧，第取一大竹，用脅夾破之為薪，而劫者盡斂手去。有徒豪倫欲盡其藝，俟慷飯，持鐵叉刺之。慷手飯甑底當叉鋒，跳入倫懷，以二箸貫倫鼻孔，仆之地，其捷如此。〈（《衛志》）〉
有二賈誤入終南山中，猿啼虎嘯，驚怪殊甚。二賈自分必死也，望煙炊進，得草廬，有老嫗訝之曰：「爾何來？吾兒勇且武，遇之則死，宜速去。」二買求哀，老嫗不得已止之。俄有勇士以鐵杖肩二物，前一虎，後一鹿，矯而歸。入室，老嫗語之曰：「適有二賈，吾援焉，以候，請見之。」二賈為通姓氏，且告以失路艱辛狀。勇士憐之，遂出酒肉為餉，了無害意。翌日二賈告行，勇士送之，及半途而返，且告之曰：「勿語吾姓名。恐見知也。」〈（《萃野纂聞》）〉
一瓢道士少讀書不得志，走海上從軍。時海寇方盛，道人拳勇非常，從小校得功，至裨將。後失律畏誅，匿於盜群，出沒吳楚間。久乃厭之，以貲市歌舞妓十餘人，賣酒淮揚間，所得市門資，悉以自奉。諸妓更代侍之，無日不擁豔冶，食酒肉，聽絲竹，飲食供侍，擬於王者。又十餘年，心復厭之，亡去，常持一瓢乞食湖湘間。後至灃，灃人初不識；既久，出語顛狂，多奇中，發藥有效。又為人畫牛，信口作詩，有異語，人漸敬之。饋好衣服飲食，皆受而棄之，人以此多延款道人。道人棲古廟中，一日於爐灰裏取金鋌，付祝云：「為我召僧來禮懺。」懺畢，買一棺自坐其中，不覆，令十餘人移至城市上，手作拱揖狀，大呼曰：「年來甚擾諸公，貧道別矣。」雖小巷間，無不周遍，一市大驚。復還至廟中，乃仰臥命眾人曰：「可覆我。」眾人不敢覆，視之已去矣，遂覆而埋之，舉之甚輕，不類有人者。〈（《袁小修集》）〉
一門客遊大老家，久而無所事事。一日方群相宴坐，大老曰：「客何好？」曰：「客無好也。」曰：「客何能？」曰：「客無能也。」舉坐皆笑。客曰：「亦有微長，能箍桶。」大老曰：「請面試之。」命放一鐵箍舊桶，去席五尺許，取竹於座上編成圈，隨手擲之，其箍已將桶腰收密，而舊鐵箍落矣。再作一圈，復如前擲之，恰箍桶底，而底舊鐵箍又落矣。大老驚曰：「神技也！客必有他能，願賜觀之，勿秘。」客笑曰：「彈雀可乎？」腰出小刀二寸許，向簷間擲飛雀，腰截落地而小刀依然在手。連擲四五雀皆然，徐收繞於指，若一環狀，而後藏之。大老駭甚，知其劍俠也，厚贈而遺之。〈（《柳軒叢談》）〉
休寧吳虎文雄膂力，嘗客金陵，雜稠人中觀劇。明季最強暴不逞者，莫如西北遼人，偶一人誤以泥靴踹汙虎文朱履，方陪笑舉衣，為虎文拭泥，虎文惡聲加之。其人怪虎文文弱書生，乃敢叱我，拳毆虎文。虎文隨以手揮之，其人輒仆，而其黨公忿成群，來毆虎文。虎文聲色不動，觸之無不傷者，其黨充營軍者愈集，圍虎文數層。虎文談笑應之有餘。適參將道經其地，素與虎文善，乃叱眾散。虎文之勇，由是益震金陵。一日在常熟某先生坐，方詡其技，一老人道裝者微哂之。虎文怒，詰道人何方人，且曰：「若亦知槍棒乎？」告以新安之歙邑人，虎文益怒，詰曰：「若亦知歙之膂力第一人畢昆陽乎？」道人曰：「吾兄子。」虎文笑其誕，出座欲與較槍。道人持槍笑曰：「欲讓若干？」虎文瞪目不解所謂，道人曰：「吾手前握槍杆一尺，則子槍當長我槍一尺，是讓矣。子亦如吾侄，受我讓五寸乎？」虎文從之，運用槍法，直取老道，老道全不為動。乃虎文用槍到極巧妙處，幾中老人，然後直前一折，虎文槍已落手飛牆外矣。虎文不覺屈膝，老人笑扶之起曰：「子槍法誠善，惜用之太急也！吾與子戲，豈忍傷子？但令空手足矣。」〈（《柳軒叢談》）〉
天啟二年三月，操江徐必達年七十二歲，出巡至儀真，帶家兵三十人，又帶鐵關王刀一把，重七十三斤。十三日閱水操，內有家兵四人，能舞其刀，餘兵及看者數萬餘人，皆不能舉。自耿操江為關白之變，於萬曆廿四年出巡至今，計廿六年，未見有操江按臨。〈（《先曾祖日記》）〉
休寧令張天成，故遼東將家子，自言十七時，見許定國與其祖飲，從者以其弓從，請開之不可，強開之，努力僅寸許，兩背腋已傷骨矣。〈（《萬青閣偶談》）〉
黃仲霖為監軍，歸休寧時，攜一長人甚奇偉，不知者以為巨無霸。然不敢近。一旦休少年中，一有膽者力擊之，則怖而走矣。近陝西王輔臣反時，有步兵長九尺，操大刀猛鷙，多戰功。圖學士欲生擒其人，以數千騎圍之。其人曰：「何阻咱歸路？」眾曰：「學士公欲見汝。」其人曰：「要認咱。」忽撫躬擲一大履，眾方眩視，急殺開血路而走。後輔臣降，其人仍為走卒，無甚異。〈（《嘯虹筆記》）〉
四川韓巡撫遣心腹吏解金數十橐至都，道山東，晚宿一古寺，吏脫鞍馬，環繞夫役，枕刀睡橐上，晨起人馬如故，而橐化烏有矣。吏駭甚，誅求侍僧，僅貧蠢數眾，非能盜重貲者也。遍訪杳然，不得已，歸訴之韓，韓震怒，重考解金人，悉下於獄。繫既久，吏哀籲：願以全家易一身出囹圄，不探真消息，死不瞑也！韓素信吏，許之。至失金地，遠近密訪，絕無耗如前。一日大樹下見瞽而卜者，席地坐，大書於招者，專卜大事。吏異之，扣以失金狀。瞽者笑曰：「速命人輿我，得下落矣。」吏喜從之往，肩輿人聽瞽者指揮，左則左，右則右，皆巉岩山徑，無復人煙。已而夕陽在樹林中，時聞虎嘯聲，吏色然懼；瞽者忽喝輿人住，前指吏曰： 「請從此三折而東入深林，則知金所在，余不敢偕子同往也。」吏匐匍奔至，曲折殊甚，穿深林，果得一大莊院，為閽者所嗬，吏以直告。閽曰：「若何事饒舌？雖然，業已來，候吾王登殿自訴也。」吏隨入門數層，巍然台殿，丹碧射目。時日已西匿，屏息簷下待。少頃，燈火輝煌，仙樂作自內殿，幾半里，劍戟森列，侍衛如雲，非復人間。殿上一王者，童顏道貌，如老君，傍擁以羽幢寶劍，扶輦人環珮鏘然。王者呼從者引吏前問曰：「汝韓某命來索金者乎？」吏惶恐屏息，不能對。王者曰：「此處無義之金頗多，蓋引彼自認。」繞道至一庫，則金銀與棟齊，吏認前所解金，封識宛然未啟也。復返殿上，仙樂再作，王者已退矣。侍者傳令吏暫住數日，侯回音，朝夕閉一室，穴窗投以食。將半月，吏悔恨無聊，欲逃無路。偶見室有小門，試入之，又一洞天。吏方徘徊間，忽腥風自牆樹落，血滴衣袂，月下詳矚，皆人頭及斷手腳也。吏魂膽俱喪，急返故處，不能成寐。約三漏，殿上傳吏出，則王者侍從燈火，羅列如前，吏長跪聽命。王者曰：「吾不忍累汝全家，有紥復汝主，金不可得也。」吏唯唯，從者授書，一力士挾之出行，小徑如雲霧，足不履地，將黎明，已至通衢，力士曰：「第可歸矣。」回視之，影已滅。吏跋涉月餘，歸成都，述其事於韓。韓始不信，吏出書，韓自啟之，悚懼失色，汗浹背。退即盡釋解金人，人皆莫解所以。後韓卒，其親隨人云：「一月前有人入韓臥內，截其辮髪，及枕畔印鑰去。」韓不敢詰。王者所封紥內即此也。後遣人遍訪，迷其徑，不可得。〈（《隸園雜說》）〉
尤世威為總兵時，往謁薊遼督府曹文衡，文衡尊嚴不少假。更謁侯司徒恂，司徒公諭令勿長跪，相見如弟子禮。世威感悅，願效死。後司徒公行邊，至黃化鎮上遇火炮災，司徒公壓於敵樓下，背上積二十二死人。世威震而仆五里外，起立卒不肯去，號而呼求司徒公。復至敵樓，適有電光照司徒公，世威乃趨而抱之，而以手起其二十二死人者。火及冠，脫其冠，及袍，脫其袍，遂燒其鬚，及其左耳。世威堅不動，竟袒而負司徒公以出，行四十里，抵於山下，邊人謂之尤半耳云。〈（《壯悔堂集》）〉
汶上有響馬肆劫，眾捕方逡巡，見翁媼並轡來，識之，遮拜翁馬首求助。翁笑曰：「余夫婦朝泰安娘娘，何暇為人擒賊？」眾哀請，媼忿然曰：「老娘出一臂可乎？」眾喜，遮拜媼前。媼挈懷中所抱孩付翁，以己驢易翁馬，挾彈呼眾曰：「速隨來。」騎如飛鳥，蹤旋滅。眾馳二三十里，見媼緩轡返，有愉容：「車裝財物，若輩前往收還，諸賊奴，老娘已縱之矣。」遂去。眾趨前林，果不謬；蓋老媼能挽鐵胎弓，以鐵丸彈人，無不立死。所乘又追風馬，賊眾素呼為某太太，聞其名即遁耳。〈（《柳軒叢談》）〉
大鐵椎不知何許人，北平陳子燦與遇河南宋將軍家。宋懷慶青華鎮人，工技擊，七省好事者皆來學，人以其雄健，呼宋將軍云。宋弟於高信之，亦懷慶人，多力善射。長子燦七歲，少同學，故嘗與過宋將軍。時座上有健啖客，貌甚寢，右脅夾大鐵錐，重四五十斤，飲食拱揖不暫去。柄鐵折疊環復，如鎖上練，引之長丈許。與人罕言語，語類楚聲，扣其鄉及姓字，皆不答。既同寢，夜半，客曰：「我去矣！」言訖不見。子燦見窗戶皆閉，驚問信之，信之曰：「客初至，不冠不襪，以藍手巾裹頭，足纏白布。大鐵椎外，一物無所持，而腰多白金，吾與將軍俱不敢問也。」子燦寢而醒，則鼾睡坑上矣。一日辭宋將軍曰：「吾始聞汝名，以為豪；然皆不足用，吾去矣。」將軍強留之，乃曰：「吾嘗奪取諸響馬物，不順者輒擊殺之；眾魁請長其群，吾又不許。是以仇我，久居此，禍必及汝；今夜半，方期我決鬥某所。」宋將軍欣然曰：「吾騎馬挾矢以助戰。」客曰：「止，賊能且眾，吾欲護汝，則不快吾意。」宋將軍故自負，且欲觀客所為，力請客。客不得已，與偕行。將至鬥處，送將軍登空堡上，曰：「但觀之，慎勿聲，令賊知汝也。」時雞鳴月落，星光照曠野，百步見人。客馳下，吹觱栗數聲；頃之，賊二十餘騎四面集，步行負弓矢，從者百餘人。一賊提刀縱馬奔客曰：「奈何殺吾兄？」言未畢，客呼曰：「椎！」賊應聲落馬，馬首盡裂。眾賊環而進，客從容揮椎，人馬四面仆地，殺三十許人。宋將軍屏息觀之，股慄欲墮；忽然聞客大呼曰：「吾去矣！」地塵且起，黑煙滾滾，東向馳去，後遂不復至。〈（《魏叔子文集》）〉
松陵周姓者，道登相公族裔，不自檢束。凡暇日則負手井閻間，忽遇外來少年，相與泥首曰：「我周之世僕，名二舍，飄零道路，令歸服役。」周睹其眉目英偉，語言次第，不類下傭，始拒之。因舍執禮愈卑，遂留住敗屋中，以示相卻之意，舍了無去志。適因出探友人，舍亦隨行，見友人書室中閩蘭盛開，磁盆檀架，歎賞不已。舍云：「奴當為郎君致此。」周以妄言，不答而返。詰朝則蘭已宛在，驚馳呼舍，責彼行竊，損我家聲。言未畢，友人趨至，見蘭大笑曰：「吾兄欲此，何不明示，乃作梁上君子耶？」周以舍告。友曰：「吾固疑兄素非勇者，豈能輕越重垣，必有肉飛仙佐之耳。蘭不足惜，兄可督其見還，我輩伏暗壁中，窺其形跡。」周如約諭遣，舍無難色。是夜漏再下，見舍懸空而下，皂帔絳幘，左挾蘭，右匕首，捷如健鶻入雲，不暇轉瞬。迄晨次，周密訊，友云：「靜夜無聞，惟一絲玄霧，矯下簷楹，即覺霜雪侵人，戰栗不已。少焉秉燭就視，則蘭已置之舊所，不移毫髮，只花葉凋謝矣。周歸，旋召舍語：「若有術如此，自非無故相依，然稍為漏泄，禍將及我，可速他圖。」舍奮然而出，不知所往。〈（《西皋外集》）〉
休寧程宗斗弱冠好槍棍。祖付三千金命賈，宗斗攜往河南少林寺學武藝，罄其橐。少林例：學成者，能打散眾木偶，方許出寺，否則必欲去者，乃由狗竇出耳。宗斗學既久，獨能打散木偶，既出，懼祖責，不敢歸。父遣人訪得之，閉諸室，不令他遊。後父挾重貲，偕之往北京，道遇響馬賊，父懼甚，匿草間。宗斗獨敵數十人，皆辟易，響馬驚拜曰：「神人也！」邀其父子至山，宴而後歸其橐。宗斗從之，方半酣，偶聞門外喧嘩，急躍起如飛鳥，掠簷間，忽不見。群盜驚甚，少頃自門外從容來曰：「吾乍聞喧，將試吾拳勇，乃下人噪雜，不足辱一揮也。」盜皆色然恐，急還其行裝，送其父子歸。其父亦訝甚，曩亦不知其技勇若此也。後恐其將入匪類，不令出遊，遂以商賈終焉。〈（《懷秋集》）〉
趙涓精弈，號為國手。成化初，有二善弈者，充供奉；上命二人與涓弈，以金合貯，賞勝者。涓連勝，叩首領勝。兩人夜叩涓曰：「吾兩人無他長，徒以弈事上，公今連勝吾兩人，名成矣。脫再屈我，於公名不加增，而置吾兩人何處？今願以白金一笏為公壽，明日對，佯北一局，小假吾兩人顏色，感公長者。」涓許諾。明日果佯北一局，兩人即叩拜，開金合，則中貯錦衣、空名御紥，及一牙牌也。帝意本官涓，涓竟不得，帝歎曰：「孰為天子能造命哉？」〈（《昨非庵集》）〉
崑山舟師楊姓者，雅與金姓者善，金死，有子曰三，年十七，窶甚。楊憐之，招入舟，既久，以其力勤也，愛之。楊夫婦無子，一女年相若，因以妻三。歲餘，三沾痰，日漸尫羸阽危，楊夫婦始悔恨，辱罵不絕。一日江行，泊孤島下，賺其拾薪棄之，掛帆去。三欲歸無路，痛哭將欲赴江死。既又念島中或逢人，冀可救援。轉入林中，至一所，見戈戟森列，徐偵之，無所聞。漸就闃寂，僅有八大篋，封識完好，不知何為。蓋盜所劫財，踅貯此地。三乃匿戈戟溝中，更臨江濱，適有他舟經其處。三招之來曰：「我有行李，待伴不至，可附我去？」舟中許諾，悉以大篋入舟。行抵儀真，問居停主人家，密啟篋視，皆金珠也。即其地售得如幹，服食起居非故矣。既收童僕，復買妾。一日行過河下，楊舟適在，三識之，楊不知也。三乃使人顧其舟，雲湖襄賈，輜重累累，舳艫充刃。先是楊棄三時，女晝夜啼哭，不欲生；父母強之更納婿，女不從。至三登舟，舟人莫敢仰視，女竊視之，驚語母曰：「客狀甚似吾婿。」 母詈之曰：「見金夫不有躬耶？若三不知死所矣。」女遂不敢言。三顧女；佯謂舟人曰：「何不向船尾取破氈笠戴之？」蓋三窶時，初登楊舟有是旨也。於是妻覺之，出見，相與抱哭，歡如平生；而楊夫婦羅拜請罪。悔過無已，三亦不之較，尋同歸三家焉。未幾，會劇寇劉六劉七叛入吳，三出金帛募死士，從郡別駕胡公，直搗狼山之穴，縛其渠魁，討平之，功授武騎尉，妻亦從封云。〈（《鴻書》）〉
刑部郎陳某，謫守曹州，歲久不調，以形家言，造危樓於州前，兼以遊賞。樓旁為國子生楊森居，嗔其礙己，訴陳，陳不顧。亡何，靈寶許襄毅公進以直指使臨州，生復訴之；公即往登樓觀視，時陳宴樂之具皆不及徹。公歎息，命毀樓，改為州庫，督役掾於樓壁，折得一磚，題云：「許吏部，許吏部，毀高樓，蓋州庫，惱殺陳知州，喜殺楊知固。」公聞，以訊當時匠作，答曰：「當時有施道人題此，眾不識字，莫知所云。」公後官塚宰，楊令固安，陳以此憤卒。〈（《耳談》）〉
張明經謁選，黯夜與一人聚部屋下，互問籍里。明經曰：「我武昌人。」其人曰：「我濟南人。」又問公：「既楚產，蘄有巴水驛乎？」曰：「有之。」明經曰：「公問此何意？」曰：「我始生僅一歲，家失火，眾皆奔避出，獨遺我榻上。忽火中有聲曰：「莫燒死巴水驛驛丞。」又若有撼遏火勢者，人因得入，抱我出，今恐選得此驛耳。」及明觀榜，果巴水驛丞。〈（《珊瑚》）〉
浙江壬子科，按察副使端明胡公，副都御史忠烈孫公，新建伯文成王公同榜，皆浙人。寧藩之變，胡公發其謀，孫公殉其節，王公成其功。然當在棘闈，有為大聲者曰：「三人做得好事。」莫測其故，後始驗為寧藩發也。〈（《耳談》）〉
興化郡丞朱士容海婦有妊，求夢於九鯉仙，夢人示以科舉案，視惟一魁字，後果生男，名魁兒。兒亦穎甚，謂必驗之。乃年二十得危病，自曰：「魁字二十鬼也，吾其休矣！」果卒。文徵明父林守溫州，忽病，令人祈夢於仙。仙曰：「孔老人之言即是。」明日有老人告曰：「命解之木，共得板五十六斤，內三片圬無用。」問：「汝何姓？」曰：「小人姓孔。」公大駭。唐子畏寅亦以壽向仙祈夢，夢人示以中呂二字，不曉何語，後見東坡《滿庭芳》，詞下有中呂字。詞曰：「百年強半，來日苦無多。」亦默然，而二公俱卒，年皆五十三。〈（《迪吉錄》）〉
《春明夢餘錄》云：「遼之正殿曰洪武，元之正殿曰大明，後之國號年號先定焉。」余謂明崇禎間，築拱極城於盧溝橋，前曰順治，後曰永昌，一為本朝年號，一符闖賊僭號。又聞父老傳劉誠意對明太祖國祚之問云：「逢順則止。」一闖賊僭號大順，亦何足道？實符本朝順治年號。若匾額曰清明鼎望，清朝宿望，清朝柱臣之額，不一而足，豈非前□耶？」〈（《萬青閣偶談》）〉
青田有廟祠，在其邑之街衢。丙戌丁亥間，有大帥督兵過而惡之，下令拆毀。甫墮一牆，即於中得剃刀一張，順治錢一枚。帥見大駭，乃止不毀。〈（《懸榻篇》）〉
江浦鄭氏，累世同居，嘗列十木櫃，五櫃貯經史，訓族子弟；五櫃貯兵器，備不虞。中榜孝友堂，乃建文君筆也。永樂初，或誣建文君匿其家，遣使廉之。使者未至三日前，堂榜因素朽墮地，撤之。使者至，莫可蹤跡，及發櫃，恰見經史。事聞，乃斬誣者。〈（《臣鑒錄》）〉
龔饌本舟子，成化庚子八月，行次揚子江心，會大風雨，擠一富商溺水，盡攘其有。歸乃棄棹，舍於揚州，建高樓巨室，改事生殖，以享富貴。饌後生一子，撫育既長，視父如仇敵。一日□有祈鸞者，僎叩首曰：「敢請大仙，何吾父子不相得之甚也？」判云：「八月風雨何太惡？揚子江心波浪作。二十年前即此人，請君試把心頭摸。」僎凜然懼禍，盡貽其有於子，遠竄。〈（《野記》）〉
陸文定公樹聲，松江人，以大宗伯致仕，年六十無子。夫人為密置十鬟，誕日設宴，出為壽。公曰：「更為我取百金來。」金至，悉召其父母謂之曰：「吾老不足辱諸女，各贈十金為嫁資，使更擇婿。」後鄰家女三許人而三婿死，里中以為不祥，無敢聘者。公曰：「是真吾妾矣！」遂娶之，生子彥章，猶及見其登進士，仕至光祿卿。公壽九十七，朝廷為立百歲坊。〈（《續昨非錄》）〉
吳人王翰景泰中為御史，上疏勸易儲，與南城禁錮事甚力。及英宗復辟，攻於肅湣。數言前二事之非。英宗悅之，時有賞賜，許以大用。一日上御文華殿便室，架歷朝章疏，凡留中者俱在。忽驟風飄一本，宛轉上前，取而閱之，則翰勸易儲及南宮禁錮疏也。急宣翰來，以為復有賞賜，既至，上發前疏示之，翰叩頭出血請死，上遽叱出誅之。〈（《懲惡百條》）〉
有徽商過九江，見江干有舟被劫，商泊而救焉。內有孝廉七人，各給以衣食，且贈路資而去，初不問七人為誰。明歲癸未登第六人，其一為莆田方萬策。久之，萬策分巡嘉湖，屠憲副衝陽之，其時商以資盡，自鬻於屠為奴矣。方道見其侍駭之，呼至幾前，細審來歷，因曰：「爾曾記八年前活數人否？」商曰：「某已忘之。」良久乃云：「曾在九江救失盜者。」方道出席長跪曰：「我恩兄也，七人之中，我與焉。」即告屠，贖至公廨，款月餘，贈千金，又柬同難者贈之。商攜資重營，猶不失為富翁。〈（《座右編》）〉
聶以道曾宰江右一邑，有人早出賣菜，拾得至元鈔十五定，歸以奉母。母怒曰：「得非盜而欺我？況我家未嘗有此，立當禍至，可速送還。」子依命攜往原拾處，果見尋鈔者，付還其人，乃曰「我原三十錠」，爭不已，相持至聶前。聶推問村人是實，乃判云：「失者三十錠，拾者十五錠，非汝鈔也，可自別尋。」遂給賢母以養老。〈（《快心集》）〉
弘治辛酉，山西和順縣一糧戶，往布政司取通關，忽夢至一所，山西一省之官皆集。俄有符使齋文書一通置案，眾曰：「天榜至矣！」開榜，旁一官唱曰：「第一名李翰臣，大同府學生。」大同府縣皆起應曰：「其人孝友，多為人方便。」至第六名陳桂，和順縣應曰：「其人事繼母能孝。」至三十四名，縣官應曰：「其人放私債，迫死二人命。」中坐者舉筆勾之。至四十一名，縣官應曰： 「其人不孝，且逐其弟為人傭。」中坐者舉筆又勾之。至五十九名，縣官應曰：「其人捏詞寫訟，受害者凡幾家，死者凡幾人。」中坐者奪筆抹去。唱名畢，中坐者令人各舉所知，眾舉凡二十五人，中坐者擇九人，寫訖，糧戶醒而默記之。次日領通關，回至盤陀驛，遇陳桂曰：「公今年中第六名矣。」桂不信，因述其事；及榜發果然，餘皆符所夢。〈（《臣鑒錄》）〉
南昌有李某，業木，段某業針，劉某業星命。嘉靖間，俱以歲旱遷湖省金沙洲家焉。比鄰鄉戚，情好甚篤。亡何，李有侄喬來相依受徒。喬工製舉業，徒者日眾，修脯漸饒。劉視其星命當大貴，時段有女，少喬五六歲，劉因執伐以聘，明年庚午，喬歸應試，欲娶女偕歸，而段之婦忽中變，謂：「富貴未有期，喬固窶人，罷口誦即饑矣，奈何舍愛女適他省？」然不可背盟，遂為計誑喬，謂女當夜登舟，而己當送半道始返，實則膺女，喬與劉皆罔識焉。喬歸，即以儒士鄉會聯捷，副刑部郎。久之擢守成部，便道還過湖省，饋貽父母甚厚，而為禮甚恭。段女適蕭子，敗蕩日貧，而羨贗者擁高華，鬱鬱病卒。〈（《耳談》）〉
譚元春字友夏，楚人。父嘗客襄陽，舟旦發，忽聞岸上悲啼聲，急停舟問之；則里役失遺多金，無以償官，欲赴水死耳。譚慰之曰：「若金故不失。」隨取一大函畀之，其人曰：「此非吾金，安敢妄取？」譚曰：「第將去。」後丁卯歲，元春夢神告曰：「宜自策勵，爾父襄陽事發矣。」元春驚寤，以夢告母曰：「大人得無有不善事於襄陽乎？」母為具述前事，是歲鄉薦第一。〈（《不可不可錄》）〉
攜李有盛周者，號文湖，登嘉靖間進士。當為諸生時，人或以讒言汙蔑其妻，盛不察真贗，輒持劍殺之，自鳴於官。官曰：「烈士也。」亟賞之。未幾，妻見夢曰：「我實無玷，若用讒言殺我，我必報若。」越十五年，盛累官至郡太守，夜閱文書，有縊死事，盛語閽童曰：「縊何能死人？我請戲試之。」遂用組綬自繫，踐踏椅上，懸諸梁；閽童乘其懸也，亟取椅卻走，盛足不能至地，氣絕而死。閽童走歸家曰：「吾今日得報仇矣。」遂仆地死，人莫曉其故。後細詢之，則閽童之生日，乃盛妻之死日也。〈（《座右編》）〉
姑蘇有潘姓者，掘地得金二十萬，以分其子潘奎潘璧，兩母出也。璧年尚稚，奎乘其病，投毒餌中殺璧。奎生子名城，性聰穎，然淫恣無度。入貲為國子生，司成姜鳳阿覽牒曰：「何名潘城？」為增一璧字。父奎聞之，甚不樂。已而璧城破其家，百計索金於父，不得，遂誘劉氏奴激怒其父而毆之死，蓋璧再生為璧城云。〈（仝上）〉
萬曆間，京師有陰與奸婦期奔，尚慮其夫在，因跡夫所往，誘至僻地，縛之樹，拗其項以死，仍爪出其目睛。有白髯翁治之，納其晴，還目而舒其項，使活，歸語其婦，婦亦感悔，鳴官抵罪。〈（《耳談》）〉
李士衡奉使高麗，武人余英副焉。所得禮弊，及諸贈遺，士衡皆不關意。余英慮船漏，以士衡之物籍船底，己物置其上。無何，遇大風，船幾覆，舟人請減所載；倉忙不暇揀擇，信手拈出，棄之中流，舟始定，皆余英物也。〈（《野乘》）〉
萬曆丙辰進士韓某，父為顯宦，曾入一尼菴，見一尼色最麗，心動。他日以內人饋之餅，尼不知計，食之暈絕。韓趨入其菴，竊其袒服，以戲於旁。尼忽醒，覺其故，笑曰：「亦何至若是？晚當與君作伴耳。」韓信之不疑，遂去。頃之，沐浴對佛縊死。時韓尚無子，妻忽懷孕生男，稍長，聰穎殊絕，年十六，舉於鄉。明年以春闈試京師，一日捷音至，親朋稱慶；又一日見家僮凶服號哭而來，詢之，則新貴者已死矣。韓痛絕再蘇，詰其死時狀，僮曰：「公子將死時，忽發囈語曰：『吾豈真韓公子哉？乃某菴尼僧，托生其家，受他恩愛幾年，以償夙冤。今得請於帝，斬其嗣矣。』」韓聞此語，驚恨而卒。〈（《臣鑒錄》）〉
萬曆中，焦某以江陰小吏選楚中典史，遷府知事離任。江陰有一小僧，募金六百，布施普陀山，附舟而南。焦忽萌惡念，擠僧於江，有其金。忽見僧從水出曰：「君害我命，則亦已矣，金乃十方所施，不可得也。」自是日夕見形，焦憂懼得病，寢興不安。抵家病劇，諸凡祈禳，無所不營，而僧至必大呼曰：「功德何益？還我命來！」時焦歸且一年，囊中金亦盡。一日，僧持刺相訪，直入中堂，閽者辭以主病。僧叱云：「吾非募化，有事見汝主。」焦方負床呻吟，妻孥環泣，復聞此僧來訪，大駭云：「索命變幻如此，不如速死。」遂奪刀自殺，家人方抱止，而僧已至矣，謂焦曰：「某人也，非鬼也。去年於風浪中自分必死，忽有一燈引入蘆葦，遇漁舟拯脫，復募六百餘金，將往普陀償願。因過江陰，知君有此異疾，特來為君釋杯蛇之疑耳。」焦曰：「金盡奈何？」僧笑曰：「吾無意索金。」舉家聞之，羅拜，欲製衣履相遺，固卻不受，僅享一飯。使人跡之，果乘南海舟去，自是鬼形遂絕。焦疑不釋，少日而殂。焦止一子，方應孝廉舉，以親喪不赴，無故走江干，跳浪中死。〈（仝上）〉
秀水姚思仁萬曆間巡按山東河南，殺賊頗多。忽病中被攝入冥司，主者詰曰：「爾為御史，何好殺如此？」姚曰：「某為天子執法耳，非好殺也。」主者曰：「此言過矣！凡為人當體上天好生惡殺之心，先王刑期無刑之意；今爾不以哀矜勿喜自省，理應受罪。」姚曰：「固也，當兩省凶荒，某曾上疏請賑，所活不下數千萬，獨不可相準乎？」主者曰：「此爾幕賓賀燦然之所為也，已注其中年富貴矣。」姚曰：「稿雖賀作，疏由我上，獨不可分其半乎？」主者乃依言，令其生還。賀以秀水人，年少家貧，從姚於官，因見凶荒，特作疏稿，勸姚上之。後賀年四十登第，累官塚宰，姚亦官至工部尚書。〈（仝上）〉
中書舍人永嘉趙士禎為匿名妖書，朝廷緝捕之急，錦衣百戶崔德，緝順天黜生生光，並其子其妻鞫之。生光誣伏，歎曰：「朝廷得我結案，如一移口，諸君何處求生活乎？」太監陳矩上其獄，移刑部論斬；上欲加等，以謀危社稷律論磔，妻子戍邊。後士禎疾篤，自言其詳，肉碎落如磔。〈（《貞勝編》）〉
御史沈某，當萬曆甲辰春，審妖書時，生光哀辭鳴冤，沈不之顧，且聲色震厲，徑坐生光。生光努目切齒，含恨以死。後沈出巡，途中得病，謂其僕曰：「昏憒中見生光索命，病不起矣。」已而果卒。〈（《酌中志略》）〉
劉理順河南人，數上公車不第，請書讀源神廟中。一旦聞哭聲甚哀，詢之；乃一商人出外，七年不歸，母老貧甚，嫁媳於遠商，得銀十二兩，婦姑訣別，是以悲耳。劉聞之，急命其僕，歸家取十二金至。僕曰：「家已乏絕，止有納糧銀十餘兩，明日輸官矣。」劉曰：「汝第與我，糧銀當再為計。」遂作商人書，言貨殖七年獲利五百餘金，行將歸舍，先寄銀十二兩。姑媳得銀，以書示遠商，遂解議去。後旬餘，其子果歸，貨殖獲利，悉與書中合。駭甚曰：「此神明憫我耳！」明年甲戌，劉遂狀元及第。〈（《臣鑒錄》）〉
金壇於中丞相攸得無錫華生為婿，告其女曰：「吾二任都憲，歷十有七年，未嘗置人大辟，華生不患不富貴也，患居官或刻耳。」及華登第為江右司李，執法凜如，三日而入重罪者三。其妻述父言告之，華曰：「我為刑官，律如是，吾依律斷而已。若廢公法，而市己私，非所以明職守也。」後屢入人罪，屢勸輒以依律斷答之。華後無子，婢生二子，皆不肖，語其妻曰：「我生平未嘗欺公壞法，何生子如是？」妻曰：「此君之依律斷也。」今於子孫貴顯屢世，而華竟絕嗣。〈（《座右編》）〉
鳳陽倪秀才之妻徐氏，房資頗盛，其侍女緋桃，自恃才貌，冀寵於主公，而專內柄焉。值主母患痢，緋桃欲乘機斃之，謀於靈婆，得毒藥數丸，將和痢藥以進。未及逞謀，忽夢中自言：「爾若藥死，願謝金飾一匣。」同睡者詰之，則曰：「未嘗有言。」適腰間有丸藥墜地，又詰之，則曰：「我心悶欲治耳。」即取吞之，少時便血直注，號呼而死。〈（仝上）〉
紫潭李翁族產俱盛，嘗卜地得吉。相者曰：「主出飛來金帶。」後浙有孝廉某，北上阻雪，過其家，翁觴之屢日。孝廉見傳飧小婢，貌秀整，悅之，因人語翁，欲購為妾，翁許之，與偕行。後孝廉登第，歷任大司馬，其夫人暨諸姬皆無子，獨此姬生二男二女；夫人歿，遂續為夫人。夫人念其翁媼甚，潛屬其門吏，於黃岡人問翁媼消息。是時媼翁歿已久，家亦淪替如洗，莫有知者。忽翁之子以解軍赴遼陽，經都下，過大司馬宅門，與門吏誶語，知為黃岡人，以聞於夫人。夫人訊之，其兄也，大為之慟，教令出飾衣冠，具羔雁，謁公。公厚客之，饋贈甚盛。夫人益不悅，日涕泣曰：「能富貴人者，公也，今待妾家若此乎？且何以令諸兒女有外家也？」時有侯李氏絕胤，而山東人奏請襲者，敘功績不合，其功績冊在所司庫。公無能解於其夫人，陰以冊示李子，令熟之。亦奏請襲，下所司辨之，李子語合得襲侯，今紫潭稱李侯家是也。後復絕，獨其家綽楔在焉，相者稱飛來金帶始驗。〈（《耳談》）〉
監生陸萬齡曹代請祠魏忠賢國學，後被劾伏辜。同時更有一張生者，欲上疏以忠賢與孔子並尊，入國學，自稱見子路擊之，遽死。〈（《蕪史》）〉
寧波府庠王錄當貢，其次為李循模。李素無行，百計攘得之，王不較也。李入京，夤緣嚴嵩門下，求順天訓導，嚴諭銓曹許之。於是揚揚自得，縱步至順天府學，登其堂，窺其衙，徘徊良久。學役輩詰之，李大聲曰：「吾不數日當坐於此，鼠輩敢無狀耶？」諸人乃群嘩於吏部，文選大駭，亟易廣西一小縣，未幾，身及一子一僕，俱死於粵。明年王應貢就選，乃恰得順天府訓導。〈（《臣鑒錄》）〉
朱之蕃未第時，夢一神曰：「今年狀元，當是鎮江徐希孟，因彼私一奔女，黜之。汝家世陰德，與彼相等，次當及汝。但彼三代不食牛肉，汝父子獨未戒此，倘能早戒，狀元屆汝無疑也。」覺語其父，父以為夢境渺茫，明夜父夢亦如之，始大驚。次早父子焚香告天，誓不食牛肉。是年果狀元及第；徐止二甲第三。〈（《不可不可錄》）〉
松江諸生袁燦若，丁丑進士定弟也。十五年夢至一所，見歷代創業主，會議革命；有頃一人如帝者狀，披髮伏地，嗚咽泣訴枉。明高帝語之曰：「此事非我所能主，當往問建文皇帝。」燦若流汗浹背而醒。〈（《綏寇幼略》）〉
方崖趙公，談其鄉有為州牧者，因庖人具饌，失一鵝首，遂斃之杖下。後歸田，貲積頗厚，乃構一堂而栽雙桂。即扁之曰培桂，因手識云：「己酉堂前培桂，他日子孫必有折桂之手。」一夜坐堂上，忽空中戛然有聲，如鳥銜物擲地；燭之，乃一腐鵝首也。其人駭汗，未幾即病逝焉，自是家零落。至嘉靖己酉，鬻其居於人，其承鬻者，王姓名培桂也；計其扁堂之歲，僅一周花甲耳。〈（《座右編》）〉
萬曆丙戌間，京師有傭工之婦，先與衛軍羅姓者交密，呼為羅長官。後以隙絕，婦久曠欲動，乃擇葫盧卜潤之，每寢執以自娛，快意處，亟呼蘿蔔為羅長官。鄰人聞之，以為羅君復修好矣。鄰有惡少年，素垂涎於婦，調之不從，恨焉。適傭工夜歸，與婦寢，惡少不知也，意其獨宿，故無聲。挾利刀潛入，將迫之，捫枕得讎頭，誤認為羅，怒甚，連砍之而去。事既上，有司不能決。鄰人曰：「前此每夜其婦必呼其舊好羅長官，然但聞聲，未見其人也。」官以羅妒奸殺人，當重辟。羅極稱冤，竟不白。惡少歸，嗟歎不已，妻叩之，備述其故。妻亦與一人有私，其所私者，正避匿床下，計欲殺惡少而娶其妻，乃以所聞語鳴官，惡少竟得罪，而羅長官乃釋。〈（《報應錄》）〉
上海朱錦初投潘尚書為家人，後其子泮遊，入謝於公。潘曰：「汝子已係朝廷士子，可以門生禮見，勿復作主僕觀也。」即撿其靠身文書還之。朱不勝感激曰：「荷洪恩，須當報效，庶慊微心耳。」潘曰：「我富貴已足，何賴於汝？」朱懇請不已，潘沉吟再四，乃曰：「現今文廟圮壞，汝能修葺，賢於報我遠矣！」朱即獨力營繕，頗稱華煥，此事已過百餘年，人亦無有憶及之者。順治己亥科會元朱錦，亦上海人，官翰苑。至康熙壬子歿，臨卒時，文廟正梁年久朽壞，亦以是刻崩殞，視其建造之姓名，即朱錦也，始知會元乃其後身，事詳《上海志》。又縉雲鄭賡唐天啟丁卯孝廉，亦以儒學為兵火所毀，躬自督造，晨夕不輟，其子惟颺載颺相繼登進士。今人惟知崇飾寺觀，以希冥福，而於幼所誦法之聖人反秦越視之，抑知東家氏之靈爽，固若是其彰彰也乎？〈（《汪訒庵偶筆》）〉
儀真孔姓者，於荒年購得《孔氏家譜》，遂詣縣冒稱聖裔。時值變亂之餘，聖胄散落，縣為申請，得補奉祀生，遂於家安設聖位。然其人無行，淫人之妻，夫死遂娶為妾，而己妻亦有淫行，鄉里薄之。鄰有塾師，夜夢一儒者乘車，上豎一旂，題曰：「司馬牛。」弟子從者甚眾，皆頭帶包角巾（罩於髻上方，頂有帶者），語塾師曰：「來日此處有事，汝當避之。」覺而駭甚，如言避去。至午後火發，孔姓者從外奔歸，見火勢尚緩，亟入欲攫其譜；甫進門內，火忽四合，遂夫妻焚死。〈（仝上）〉
儀真諸生陳登睦讀書資福寺，有盜入其書室，陳飲歸遇之，拔壁間鈍劍砍盜。盜跪，哀求云：「有老母，乞恕饒。」陳時已醉，猶連砍數劍，盜負痛，踉蹌行不數武，死於寺後城腳。是科陳入闈，謄寫已完，文甚得意，忽見一鬼，汙血狼籍，以手急拍其案，硯翻墨潰，卷遂被貼。自後每入闈，鬼輒來擾，如是七科，終不得售。〈（仝上）〉
孝豐吳南山翁，居常好教責人，無所回曲，里惡少嫉之如仇。有施某蓄盜刺公，公常適邑，邑遠多山盜，因匿險間以候。公至其地，馬忽小蹶，因厲聲曰：「汝害我乎？」盜以為知己，遂不敢出。他日又如此伺公，公忽半道反，以心有他故也。然尚過施宅啜茶去，盜又罷，以為未至，而施又謂過己，皆以為神。他日盜以實告曰：「公真大福人也！某亦降心矣。」 〈（《耳談》）〉
金陵人楊公參，以參藩鎮廣南某郡。訟庭大雷雨，忽自天墜一物如球，皆海波所成，坼之得人，若目冥，楊飲之活。曰：「我某郡邑村民，與某某探珠海蚌中。我下而二人秉繩其上，忽得三珠，其一夜明最大。兩手握之上，復下取二小珠，繩忽斷，隨流墮潭中。潭中反無水，龍所蟠處，跨其背如馬，龍蟄亦復覺腹饑，因龍自舐其脅涎，亦舐之，遂不饑。但無奈瀾漪味苦甚，而縛裹其身成球，迷冥且死，雷動龍起，揚舞青旻間，身隨之，故墮此。」公遣騎急補之，某某與大珠俱在；蓋恐探者上，當得大珠，而二人分得小者也，是以斷繩。一訊吐實，抵二人死，而大珠還探者。〈（仝上）〉
許少司馬孟中先生，始解吏部郎歸，盜入室發橐，愕然如洗；乃恨其廉，縛置几上，而穿几作孔，火炙之。傍一盜獨曰：「廉自其天性，何苦乃公為？」得解，先生已屬目其人，眾挾先生送抵江上。俄而盜獲，先生困沙觜，忍死命赴邑庭，人莫知其故。先生指所屬目盜曰：「是恩我者，不然死矣。」且據地稽首，故是盜獨得活。沈殿元君典暨其尊人憲使中盜，一無髯者閉其婦女一室，戒群盜毋得入。旋亦獲，殿元即造邑堂，稱盜無髯者得釋，盜出問故，曰：「爾非閉婦女室者耶？」〈（仝上）〉
金沙李太青為諸生時，讀書姑宅，有婢娟媚，李私狎之，許以他日貴，當置偏室。崇禎癸酉，李登賢書，婢以實告姑，姑喜，將資奩具以待。李赴公車有日矣，來謝姑，復與婢拳拳再訂，群以為盟必踐也。比甲戌冠南宮，與妻謀之，妻大憾，遣人詰責姑，李不能禁，婢遂自經死。李官禮曹，當入值，輒私攜妾扮家僮，入宿禁省。一夕忽見前婢披髮過其前，李不之儆；漏三下，方與妾交媾情濃，忽內傳他旨呼李。李心虛，以為攜妾事泄也，遂脫陽死妾腹上，人以為婢索命云。〈（《幽草軒》）〉
休寧汪應鳴少客襄陽，充團練守江，孤旅遊行，偵者輒疑為賊間，濫殺甚夥。一日二賈自蜀來，足沾泥塵，有遠行色。眾曰賊也，揮刀欲斷其頭。汪止之曰：「焉有不問而枉殺之者？」縛而獻諸官，鞠之，則往來貨買賬目鑿鑿，果民也，引襄之牙儈，多有識之者。二人得免死，匆匆去，未及問汪姓名。未月餘，流寇奄至，沿途慘戮。汪逃避江上，煙水茫茫，無有渡者。急呼蘆中，舟皆不應；忽舟中有人伸頭偵之，認其為汪也，渡之去，即從前免死之二賈也。又嘗負不平，為人訴於皖。未濟江之前一日，旅邸中聞有號呼而哀籲者，問之，則遠客臥病垂危，囊盡，而店主人逼之去者也。汪惻然，盡解其橐以贈，而□留己串，至中途不能前，遂停轎以待後伴。又明日乃濟，舟子曰：「昨午此時狂風驟作，渡者覆溺無數，若昨來，魚腹矣。」〈（《續人鏡陽秋》）〉
順治初年，京都一賣水人趙遜，弱冠未有室，同輩人斂貲，為之納聘於人。市中得一婦人，以廿金買歸，及合巹，去其蒙之帕，乃白髮老嫗也。遜曰：「以少配老，則吾豈敢？願以母事之，得供饔飧足矣。」嫗然之。居數日，見遜執禮甚謹，乃呼之曰：「汝斂眾人之貲，原為得妻，今妻財兩空，奈何？吾有藏珠，可以償汝。」乃於衣帶中揀出，易金二十兩，又持至市上買一女；才入門，見嫗即大慟，叩之，乃其親女也。蓋嫗與女流落時未謀面，今會於都，始知之。嫗係洪洞人，家貲甚殷；有二子，皆衣冠舊族，原因兵荒失散。今既完聚，可圖歸計矣。所藏球尚有百餘顆，更變銀為路費，攜以歸。二子接入，喜從天降，遂將家產析而為三，兩兒一婿，各受其一，諧老終身焉。嗚呼！趙遜謀妻而尊為母，原非意中，老嫗納婿而竟得女，尤屬望外。順治己丑，公車北上，其途人為余言者，故表而書之。〈（《梅窗小史》）〉
鄞縣陸氏者，奸而橫，侵其鄰鄭氏，盡其產，撤其居，以為己宮室苑囿，所餘惟嘉樹一株。陸氏晚得子而暗，數歲遊於庭，忽指樹而言曰：「樹乎，汝猶在耶？」家人大驚，已而復喑不語，百方誘之，終不出一聲。稍長，荒淫戲傲，靡所不為，家罄乃死，人曰是鄭氏後身云。〈（《湧幢小品》）〉
南宮李皂隸悍惡異常，官司皆憚之。一日見美婦獨處室，欲強汙之，婦不從，手殺死，人莫之知。又因小忿，手擊死一膳夫，重賄於官，得免抵。次年至殺人期，自以為殺人當死，今得免，乃餘生也，當慶賀。遂設棺柩，集諸親友，鼓樂迎導，己乘轎從柩後，若往葬於山中者，以此厭勝。膳夫子五人忿甚，各持一利刃，俟草莽間；李轎至，圍而殺之，官吏咸喜，憫其孝，引報讎例得免死。李妻改醮後夫，述及李姦人婦狀，後夫驚曰：「吾前妻乃為汝夫殺耶？」蓋其人即所殺婦之夫也。〈（《蓉沚集》）〉
凡中風中暑中氣中毒中惡乾霍亂，一切速暴之症，生薑自然汁，加童便調服，立可解散。〈（《蘇譚》）〉
新州郡境有藥，人呼為吉財，解諸毒及蠱，神用無比。昔有人嘗至雷州，途中遇毒，面貌類異，自謂即斃；得吉財數寸飲之，一吐而愈。俗云：「昔有遇毒者，其奴吉財得是藥，因以奴名名之，實草根也，類芍藥。」凡人遇毒，夜中潛取二三寸，或判或磨，少加甘草，詰旦煎飲之，得吐即愈。俗傳將服是藥，不欲顯言，故云潛取。或云昔有里媼病蠱，其子為小胥，邑宰命以吉財飲之。暮乃具藥，及旦，其母謂曰：「吾夢人告我，若飲是且死，亟去之。」即仆於地。其子又告縣尹，縣尹固令飲之，果愈，豈中蠱者，亦有神若二豎哉？〈（《投荒雜錄》）〉
蠱毒（一本作妖術，以魚肉害人）在上則服升麻吐之，在腹則服鬱金下之；或合升麻鬱金服之，不吐則下。宋李巽岩侍郎燾為雷州推官，鞫獄得此方，活人甚多，見《范石湖集》。〈（《升庵外集》）〉
病痔者用苦{艸處}菜，或鮮者，或乾者，煮湯以熟爛為度，和湯置器中，閣一版其上，坐以薰之。侯湯可下手，撩苦{艸處}，頻頻澡洗，湯冷即止，日洗數次。予使宣府時，曾患此疾，太監弓勝授以此方，洗數日後，果見效，故記之。{艸處}一作苣，北方甚多，南方亦有之。〈（《菽園雜記》）〉
療時疾者，服大黃良。陳宜中嘗從夢中得此方，夢神人語曰：「天災流行，人多死於疫癘，惟服大黃者生。」事見《宋史》。〈（《說儲》）〉
凡風狗毒蛇咬傷者，只以人糞塗傷處，新糞尤佳，諸藥不及此。〈（《楮記室》）〉
洞庭賀澤民按蔡雲南時，分巡騰衝等處討賊，因染瘴癘，腰股發熱。有監生殺犬煮饋之，令空心恣食，飲酒數杯，即去溺溲，少候清利，其脹漸退，蓋犬肉能治瘴也。〈（《客座新聞》）〉
古人藏書辟蠹用芸，芸香草也，今人謂之七里香，葉類豌豆，作小叢生。南人采置席下，能去蚤虱。〈（《澄懷錄》）〉
魏國公徐鵬舉老而御女不衰，人傳其術，以好紅棗數十枚，令姬妾口含而寢，過夜則煮食之。〈（《蘇譚》）〉
淮西士人楊勔自言中年得異疾，每發聲言應答，腹中輒有小聲效之，數年間，其聲浸大。有道士見而驚曰：「此應聲蟲也，久不治，延及妻子；宜讀《本草》，遇蟲所不應者，當取服之。」勔如言，讀至雷丸，蟲乃無聲，乃頓餌數粒，遂愈。〈（《遁齋閑覽》）〉
蔡季通有睡訣云：「睡側而屈，覺正而伸，早晚以時，先睡心，後睡眼。」晦庵以為古今未發之妙，殊不知本出於《千金方》云：「半醉酒，獨自宿，軟枕頭，暖蓋足，能悉心，自瞑目。」〈（《穌譚》）〉
藏書之家，書冊或為雨漏，及途路水潦所漬者，皆可大甑中蒸而暴之，至一二番；乃以物填壓平處，逮乾，色雖微漬，而略無損壞。〈（《王氏談錄》）〉
以鐵浸水加礬，以白筆書之，拖墨硯上，則礬不受墨，成白字。又以此書紙上，不見字，浮水即見。舊傳烏鰂腹水立券，久則不見；今試之，先書時不似墨，但變色耳。中履曰：「以稗汁磨墨，拖礬書之紙。」〈（《物理小識》）〉
見吞鐵針，以乳香荔枝樸硝為末，以犬豕脂入鹽和之，吞下自愈。若碎鐵，則用皂莢硇砂。雷斅曰：「鐵遇神砂，如泥似粉。」神砂應即硇砂也。王少夫言外域收貘舌駝雞涎，便能吞鐵。一方以硇鹽漬針，而以負革脂鳳仙子吞之，因笑：「羅什無乃出此？」何子元曰：「鐵□煆金銀多年，以捶皂角，則一夕破。鐵中堅塊曰核，入香油則核散。福鐵皆塊也，筆醮白水周畫，擊之隨畫處斷，此理亦奇。」〈（仝上）〉
年疫，穿一井飲之，可得無恙，此仙人蘇耽之言。案《漢•禮儀志》云：「夏至日浚井改水，冬至日鑽燧改火，可去瘍病。」則耽言非無徵。〈（《說儲》）〉
治寒氣腹痛，緊陰危篤者，急飲熱酒，外用蔥熨法。蔥白碗粗一束，麻繩纏住，切去頭尾，留中一寸厚，放在臍中。上蓋片布，以熨斗貯火熨之，令熱氣入腹。蔥壞再換，以汗出痛止為度。〈（《蘇譚》）〉
病鼻赤者，乃陽明經胃火上炎。一方只食鹽一味，研細，每晨起，撮少許擦齒，噙水蕩漱，旋吐掌中，掬以洗面。行之月餘，而鼻色復舊，且有益於齒。〈（仝上）〉
口瘡無問新舊，遇夜臥，將自己兩睪丸，以手攊緊，左右交手揉三五十遍。每夜睡覺，輒行之，愈於服藥。〈（仝上）〉
凡產後，不問有病無病，即用童便好酒煮熱服之，百病不作。〈（仝上）〉
小兒急慢驚風，痰涎壅盛，塞於咽喉，其響如潮，名曰潮涎。但用金星礞石，火煆過，研細末，入生薄荷汁內，少加蜂蜜調和，溫水服之；良久，其藥自裹痰從大便出，屢試得效。如慢驚症，少加青州白丸數粒，更妙。〈（仝上）〉
萬安張振山開河，夢神與之方曰：「以桐油石灰，與黑豆末燒石，則鑿之甚易。」因用之驗。智按以硫燒之，其石亦易碎。〈（《物理小識》）〉
畫上粉被黑，或硫煙熏，以石灰湯蘸洗二三次，則色復舊。中通曰：「周江左言用枇杷核洗畫上黴，錘浸滾水，冷定洗之，則黴氣垢汙盡去。皂角亦可，又須急以清水淋去枇杷核皂角之餘氣。」〈（仝上）〉
焦弱侯《筆乘》言夏至石灰收百草方甚驗。愚者曰：「百草霜止血，但嫌其黑耳。惟以生半夏末，與製過松香最妙，敷上即合口；以半夏力，得不知痛。」〈（仝上）〉
《近峰聞略》曰：「稚子誤吞線錘，胡僧教啖餳糖半斤，果從後出。僧曰：『凡誤吞五金者，皆可出也。』」〈（仝上）〉
誤吞釣魚鉤者，以其鉤絲穿蠶口向外，更以光滑念珠穿其絲，如絫絫然，逼入喉中，其鉤□肉為繭所蒙，因念珠之路，相承拔之，即出。〈（《莫氏入林》）〉
青梔子實曬黃，能消白蟻為水。濕活樹去皮，頂鑿竅注桐油，豎置一二日，水盡去，以為樑柱，蟻不生。或用青礬煮柱本，惟中柱不可煮，煮即井水黑。馬教思曰：「血忌日五更斫松柱，無白蟻，或斧敲云。」今日血忌，蟻自去。中德曰：「養竹雞柱下，白蟻畏其聲。」中通曰：「白蟻必銜水上柱，乃能食木，松易受水，引泥作路，杉木受水易乾，故蟻不上也。一種蜂鑽杉木，須以煙熏之。」〈（《物理小識》）〉
凡入山牽白犬白雞與鹽，則藥寶並出百步外；口呼靈嶽，或呼林林央央則無恙，一作林兵。又曰：「入山默念儀方，即不見狼虺，默念儀黍，即不見虎。折後裙三折，攝腰間，則蛇不近，得虎光入土之白石佩之。凡渡江河，朱書禹字及手書士字，除驚恐。行山慮迷，掘蠁蟲一枚，於手無恙，蠁即土踴。及神龜前左肩臑骨，人穿以行，則不迷山。此出道家言，成式載婆珊婆演底，則《華嚴咒》也。人心有所依歸，不動他慮，則邪氣退避，此內定之法也。有以乾元亨利貞入咒者，推此可知。北齊權會乘騾夜行，忽二人引之失路，會怪之，誦《易經》上篇未盡，二人忽散。陳徐陵病篤，子榜燒香跪誦《孝經》三日，陵疾豁然愈。〈（仝上）〉
凡人溺死者，以鴨血灌之可活。〈（《升庵外集》）〉
張甲僑居司徒蔡謨家，遠出數宿，謨晝眠，夢甲云：「暴病心腹疼，腹滿不得吐而死，所病乾霍亂，可治，而人莫知其藥，故死耳。但以蜘蛛生斷去腳吞之，則愈耳。」謨覺，探之果死，其後有乾霍亂者，試用輒瘥。〈（《客中閑集》）〉
栗惟兗州、宣州者最勝，一球數顆，其中扁者謂之栗楔，能治腎虛，腰腳無力。以袋盛之風處俟乾，每旦吃十餘顆，次吃豬腎粥助之，久必強健。蓋風乾者，勝於日曝，而火煨油炒，勝於煮蒸。仍須細嚼，連液吞咽，則有益。若頓食至飽，反致傷脾。蘇子由詩云：「老去自添腰腳病，山翁服栗舊傳方；客來為說晨興晚，三咽徐收白玉漿。」此得食栗之訣也。〈（仝上）〉
王肅、張衡、馬均三人霧行，一人無恙，一人病，一人死，問其故。無恙者飲酒，病者飽，死者空腹。〈（仝上）〉
崇禎庚辰，黃公石齋，解公石帆，葉公潤山被杖，士夫皆謀蚺蛇膽。愚謂此大寒，令人絕嗣，不如三七無名異地龍蠟丸酒服，則杖不知痛；如不即得，則白蠟一兩，蟲一枚，酒服亦妙。壬午則熊公魚山，姜公卿墅復以直言拜杖矣。智急白如須用之。《中州集》曰：「貞祐中高琪柄國，士夫被笞辱，醫家以酒下地龍散，投以蠟丸，則受杖失痛。」《範中歌》曰：「嚼蠟誰知味最長？一桮卯酒地龍香；年來紙價長安貴，不重新詩重藥方。」偶書及此，為之一歎！疻痏青腫，用萊菔爛罨之即消，或用錄豆粉調附。〈（仝上）〉
蜣螂巴豆同塗，癢不可當，以雄磁石挾之即出。象牙牡鼠肝腦，栗屑烏雞尾灰，白梅人爪人齒垽和黑虱，皆能出箭頭鐵針在肉者。張子和《儒門事親方》端午取莨菪作丸，黃丹衣之置臍，而箭頭自出。劉薦叔曰：「近日行伍中，惟以乾莧菜與沙糖塗之，能出箭頭，與鉛炮子，此常驗者，則古方所未載也。」〈（仝上）〉
房室之戒多矣，而天變為尤。《月令》先雷三日，奮木鐸以令兆民曰：「雷將發聲，有不戒其容止者，生子不備，必有凶災，謂其瀆天威也。」今人生子而形殘體缺者，得無犯斯禁耶？迅雷風烈必變，其可忽哉？〈（《霏雪錄》）〉
病不服藥為中治，蓋謂服藥誤其死速，不藥死猶緩，萬一得明者治之，或可為耳。崑山周知縣景星家，一婦病腹中塊痛，有產科專門者診之為氣積，投以流氣破積之劑，又命人以湯餅軸戛之，不效。聞有巫降神頗靈，往問之，云：「此胎氣也，勿用藥。」信之，後果生一男。南京戶部主事韓文亮妻病，腹中作痛，按之若有物在臍左右者。適浙中一名醫至京，請診視之，云是症瘕，服三棱蓬術之劑。旬餘覺愈長，亦以其不效乃止。後數月生二男。此皆有命而然，可不慎哉？〈（《客中閑集》）〉
蚯蚓糞能治蜂螫，余少時摘黃柑，為遊蜂所毒，急以井泉調蚯蚓糞塗之，其痛立止。聞之昔人，納涼簷際，見石蜂為蜘蛛所罩，蛛出取蜂，受螫而墮。少蘇，爬沙牆角，以後足抵蚯蚓糞掩其傷，須臾健行，卒啖其蜂於網。信乎物亦有知也。沈存中《筆談》亦記一事，與此相類，但謂以芋梗耳，姑試之。〈（仝上）〉
夏秋月雜菰蕈，皆是惡蟲蛇氣結成，前後壞人甚多，斷不可吃。爾農民何不勤力種菜，四時無缺，何用將性命試此毒物？特此勸諭，莫招後悔。〈（《螢雪叢說》）〉
凡鴨卵過清明，則中不滿殼，宜於春初醃之。趙仁齋醃牛皮鴨子方，先以菜煎湯，內投松竹葉幾片，待溫，將蛋浸洗畢，每百用鹽十兩，栗柴灰或青柴灰五升，石灰一升，如常調醃之。入壇三日，取出盤調上下，復裝入。過三日又如之，封藏月餘，即成皮蛋。祈門方法用蕎麥灰，及稻草灰石灰。〈（《客中閑集》）〉
兒生墮地不啼，擊水瓢，迫貓令叫，即啼。兒語遲，取鵙所踢枝，鞭兒即語。中通曰：「俗稱不啼兒為悶寂生，旁人呼其父名，父應兒即啼。」〈（《物理小識》）〉
明太祖兵行，帶周顛至皖城，無風，舟師難行，遣人問之，顛者乃曰：「祇管行，祇管有風，無膽不行，便無風。」於是諸軍以舟薄岸，溯流而上，不二三里，微風漸起。又不十里，大風猛作，揚帆長驅，遂達小孤。〈（《廬山通志》）〉
張中字景華，臨川人也。少習儒，以《春秋》應進士舉不中，遂歷遊江右，得太極數學，談禍福多驗。時天下大亂，歸隱幕府山，與人言避兵之方，從之者吉，違則凶。歲壬寅正月，師下豫章，御史大夫鄧愈薦中，遣使者召至，賜之坐，問曰：「予定豫章，兵不血刃，生民自此蘇息否？」對曰：「未也，旦夕此地當流血，廬舍焚毀，鐵柱觀災，只一殿當存耳。」四月，指揮康泰反，一如中言，自是寵愈有加。且言國中大臣將有變，七月，平章邵榮參趙繼祖，伏甲北門，欲為亂，事覺伏誅。歲癸卯五月，上祭山川百神於覆舟山下，問此行如何，中曰：「吉，天馬兩重，似拜似舞。」祀畢，上欲遠，馬忽人立，作舞狀，已而俯若拜。是日中原贄名馬，兩重之語皆符。中又言：「省署內當有震，城中亦擾擾，但於上無傷耳。」六月丁未，忠勤樓災，藥炮藏樓中，遇火怒激如雷，省署與樓連，內外咸恐。偽漢陳友諒圍豫章，三月不解。七月癸酉，上舉兵伐之，召問中，對曰：「五十日當大勝，亥子之日獲其首領，其戰必在南康。」因命中舟行，舟次孤山，無風勿能進。中曰：「臣頗習洞玄法，當為祭之。」祭已風大作，遂達彭蠡湖。己丑轉湖中之康郎山，常忠武王遇春深入敵舟，數四圍之，僉以為不可救。中曰：「勿憂也，亥時當自出。」如期果出，連戰輒大勝，偽吳王陳友仁及將士溺死無算。八月壬戌，復大戰，流屍蔽江，陳友諒中飛矢卒。癸亥降其眾，自癸酉至癸亥，僅五旬，惟康郎山與南康小異耳。初豫章受圍，上問何日圍解，中對曰：「當在七月丙戌。」暨報至，乃乙酉，蓋日官算曆，是月常差一日，實在丙戌解去。其他奇中，往往類此。中為人狷介，寡與人言，嘗戴鐵冠，因號曰鐵冠子云。〈（《景濂文集》）〉
永樂間廣信永豐有丐子，寒暑惟著破衲，臭味不可聞。懸一燒瓶，行歌於市，自稱呂貧子。洞玄宮前，有米賈常施以錢。一日來乞，而賈冗且厭頻來，擲一錢與之，誤墮街心石上。貧子不拾，但以足趾踏錢入石沒輪。貧子故宿東嶽山頂，早出晚歸，風雨不間。賈駭踏錢事，往尋之，已死矣。為槁葬。後十餘年，賈為縣所役，解銀藩司，居半月不得報牒，食盡大窘。忽遇貧子於章江門，曰：「汝死矣，尚在乎？」曰：「未也，公今日得牒矣。」賈言食盡矣。貧子曰：「得牒時來就我。」往果得牒，就貧子，貧子著以雙草履，使閉目行，戒聞水碓聲，始可開目，必永豐始有水碓也。行數刻，聞水碓聲，果抵縣。投牒，令大詫曰：「藩司令晨所發牒，何以遽至？」賈言其故，方知是仙，為建呂仙祠。守金公銑令人發葬地，內惟石刻貧子像，上有歌詞，即往行歌於市者也。此石尚置祠中，街心石為金公攜歸，錢尚在石內。〈（《耳談》）〉
龍虎山二十七代天師某，進香武當元帝殿前，預戒道士曰：「必我先香，始令客進。」門未啟，然三晨皆有香先之；天師怒，係道士將治之。忽神座下一穢人出曰：「香自我焚，道士何罪？」天師視其神采異常，下拜之，即命釋道士。穢人不顧而去曰：「我姑蘇裴慶也，當與君會姑蘇。」天師視其足不在地上，益異之，遍追求之，不可得。抵姑蘇求裴仙，皆曰：「此癲人，常寄宿狗竇豬圈中，臭不可聞，且出乞食久矣。」其邑令逮其家室，一婦一男子，曰：「裴慶久不歸。」問：「男子為誰？」「此妾相倚以衣食者。」令大怒，男子曰： 「他人婦可有乎？」大噱之。天師已去姑蘇，前途纜夫中，慶在焉。天師長跪延之，益畏匿，浴於泥淖。天師跪不已，慶忽躍起，踞上席，大噱曰：「子何以有知耶？」故撓以臭穢，天師直舐之，相與談終夜。天師長跪涕泣，願以瓢笠相從。慶曰：「未也，三年後俟我於廬峰頂上。」遂別去。越三年，慶果歸，擔棄履，數石壘一洞，自入塞其門，火自內發，焚訖，裂焰中，人猶見慶騎白鶴升天。天師遲於廬峰需慶，果至，攜手並去，莫知所之。〈（《耳談》）〉
黔寧王沐英徵八百息婦，經露頂山，山頂有石壇。父老相傳云：「古有赤羽仙成道於此，道成之日，太華少室夫人帥仙官降壇，設金臘果木陵子食之，餘藏於櫃，今壇東石櫃是也。」英極力舉之，櫃忽開，內有朱字四行云：「翁台方龕，神驚鬼驚，啟食其力，海東沐英。」益異之。遍視櫃中，有木陵子三枚，似棗核而青色；英吞之，自覺身輕力盛。及平八百息婦，就於山上石刻紀功而還。〈（《逐鹿記》）〉
具區東山有井，淵深叵測，世呼柳毅井。嘉靖辛丑，中書舍人王某，與友人同遊，酒酣，因吟曰：「橘花垂蔭碧欄干，此地曾經柳毅傳；卿若有書吾肯寄，汲深千尺轆轤懸。」時林月漸明，隱隱見橘柚影中一美人掩映，若隔煙霧，卻前遙吟曰：「橘花如雪晚風清，迢遞關山春夢驚。明月一天涼似水，不堪重省舊時情。」即追討其跡，杳不可得。質明欲闢地祠之，鋤下鏗然有聲，得一石碑，龍井神女祠，因建宇於其上。〈（《留青日記》）〉
王禿子不知其名，亦不知為何許人。嘉靖時寓於縣之玄元觀，人見其鬢髮脫落，皆以禿子稱之。行止惟持一茅籃，中置垢垢補綴布數片，及一酒葫蘆，終日酣醉。邑中長者多與遊，時拉飲酒，皆取辦於籃中，人咸異之。忽別去，寓縣北山村，諸惡少索其術而不得，遂捶殺之，倒瘞荒原中。數年後，縣人解俵馬赴京，於菜市街遇見，時隆冬嚴寒，止著一破葛衫。眾方驚愕，王笑迎之，邀眾入酒館，痛飲盡歡，於邑中人無不注問。且曰：「有寄錢，取以償酒直。」東走不百步，入北小巷口，即出，負錢二緡餘，付酒家，忽不見，人始知前乃屍解也。又十餘年，有人於易水山中草庵內相見，道寒喧，自後不復知其所在。〈（《涿州志》）〉
王水部伯安正德間言事，謫閩中，過溪，舟覆幾危。時有漁人泛溪中，拯之上岸。方徘徊間，適遇一道者，稱舊識，邀至中和堂主人處，盤桓數日，主人乃仙翁也。臨行作詩送之云：「十五年前始識荊，此來消息最先聞；君將性命輕毫髮，誰把綱常重一分？寰宇已知誇令德，皇天終不喪斯文；武夷山下經行處，好對青樽醉夕曛。」〈（《存餘堂詩話》）〉
太和山有仙人三四，大瓢李其一焉。郢中守閩人李某，其曾孫按家譜，知其年百三十餘矣。屢欲謁祖，未能，後以檄往，而黃岡葉掾從入洞中，稱孫，拜床下不休。仙人不令止，亦不言世系，曰：「非是。」已令李公坐下，食僅飯一盂，豆一器。李公請飯其胥，曰：「飯不可得，但食以豆，然可免疾矣。」李公欲屣棄袍笏掛搭相從。仙人曰：「不可，公貴人也，自此皆榮擢，第記吾言，大司馬命不可拜。」後果累擢，及拜大司馬，公棄其章歸，代為丁公汝夔，庚戌之變，喪元東市。〈（《耳談》）〉
山左利津縣有李神仙者，刑部尚書李化熙，初登進士，謁選問之，寫一湖字，後掣簽得湖州府推官。及晉階太保歸曰：「神仙來見，求山資。」太保曰： 「吾清風兩袖，何以為贈？」神仙曰：「前月某日，公命小鬟攜白鏹若干置廚中，以手戲其雙足，曷言無也？」公笑曰：「吾欲觀神術，聊相戲耳。」遂厚贈之。〈（《梅窗小史》）〉
永豐玉灘，有村民費姓，業板築，暇則捕魚。一日攜魚歸，道逢三豔婦，盤姍行，以為大家婦，避道左。婦顧謂將魚來取錢，逾大松嶺，至其家，兩日留款，遂成居室。忽思家，歸尚為人板築。自是往來婦家七八年，顏色豐腴，絕食不饑。亦常持其家華衣美食，歸則烏有，人與偕往，至半道失民所在。其家綴長線於其身，以觀其所往；線自門隙中出無礙，至曠野繞樹而止。萬曆丙戌往，始不復歸。〈（《耳談》）〉
張皮雀者，名道修，少從其父參議江西時，每聞道院鍾鼓笙罄音，輒往觀焉，父不能禁。後還吳中為道士，師事胡風子，胡風子師事莫月鼎，授五雷法，居玄妙觀，弟子甚眾。欲密授道修，以書置屋上，覆瓦中，呼道修曰：「天將雨，亟升屋，敗隙補之。」道修如其言往，胡公曰：「得乎？」道修應曰：「得之矣。」 於是始得秘決，驅風雷如神，常懷一皮雀，好飲酒食狗肉。常有病瘧者，求治，會方啖狗肉，遂以汁濡作符，以授之曰：「僅握之，及家而後啟。」其人易之曰： 「何物能治疾耶？」中途竊視之，忽有神人怒撻之，幾絕。一日行道中，見一人責之曰：「汝婦將死，盍返視耶？」入寢中，婦果自縊，忽絕而蘇。天亢旱，太守朱勝求禱，道修曰：「儒輩每毀我，欲雨，設壇於學宮。」太守不可，然不得已，遂強設於里塾。又令黃冠舉之以行，命置水於兩廡間，呼群兒侍，諧笑滿前。每作符，遣一兒投水中，則雲氣生其上滃合，雷電轟烈，大雨如注。道修大呼曰：「請誅貪吏。」諸吏跪伏，莫敢仰視，良久曰：「沾足乎？」眾曰：「然。」雨乃止。江陰旱，富民周氏請禱，道修往視囤廩甚侈，怒曰：「彼為求福己耳。」且為之禱，雷雨大作。道修曰：「彼為富不仁，請焚其廩。」火繞其廬，焚之幾盡。吳江旱，王道會者禱之，雨已作，道修曰：「王道會亦禱雨乎？今日邂逅誠幸，相角法術如何？」眾歡然，建兩壇。道修謂道會曰：「左右何居？」道會觀東郊已雲，遂即左，道修在右。少頃雲歸於西，東望皎然，雨忽大注，道會大慚。神驗甚眾，不可測也。居常忤兄意，比受箠不走，但呼大宿世，大宿世，以壽終。翌日人於松陵長橋上，見之。〈（《異林》）〉
邵道人，蜀人也，年七十，善治病，令病者張目噓氣，即可活。目諸弟子置飯病者前，出袖中鐵尺，橫飯上，誦《大悲咒》已，起尺，摩病者曰：「瘥矣！」脫不可活，道人即趨出。病家以死日請，出指示日，如其數。道人不取錢，每歲自正月始活一人，取布尺裹衲，裹完勿取也。飯道人，無問多少美惡。道人喜飲水。冬月冰，道人齒間瀺瀺聲，頃之肩踴面紅，汗簌簌下。余世父患脛病，久不愈，以問道人，道人曰：「此祟也。若往聘某氏，謂其女陋，將更聘之，女慚縊死，此其祟也。」世父大驚，伏地頓首曰：「奈何？」道人曰：「今遇我，三日解矣。」三日瘍果瘥。居十餘年，忽謂諸弟子將歸。一日令設幾三層，坐其上，諸弟子始悟，環守之。夜有登幾伺其息者。夜半霹靂隱隱起屋脊，若戈士甲馬戰鬥之聲，弟子震懾伏地，天明起時，則道人死矣。〈（《李夢陽集》）〉
順城門外彭二胡同嶽嫗，以子死，將棄之於橋下，而哭其哀。忽一道士至，視之曰：「兒未死，何為棄之？」嫗曰：「何以得生？」曰：「汝抱歸時生矣。」嫗不信。道士因書字授之，而封甚固，曰：「汝子壽在其中，但不可開視；不然，不祥，若此時不足憂也。」嫗授訖，抱死子歸，果即活，大以為異。偶向日微照其封，內書隱隱得十四字，以為壽十四也；又照之，十四字上若有二字，以為壽二十四也。至壽三十餘，始病卒，發封乃萬曆二十四年也。〈（《耳談》）〉
平望里有楊碩甫者，父遠客遇盜，被刀者三，幸不死。楊聞之，亦引劍自斫其臂者三，筋骨俱斷。家酷貧，或以歲八金，延課子。未一月，其寡姨病死，無子。楊丐主人貸四金，為買棺，主不可。楊怒，拂衣去，正惘惘間，忽道旁遇一叟，野服古貌，謂之曰：「二十五里一株松，爛卻芒鞋此是蹤。」一言畢竟去。楊頗怪之，姑如言往，果見喬松下盤石上，有爛芒鞋，發視得四金焉，即取以殮。然楊竟失館無聊，志在訪前叟於山林幽邃處，妄求之。不數日果見之，語楊曰：「吾姓松，名年，與若曾大父同遊於庠，當時姓名，不足為若告也。」遂挈之入山，行約百里，見長松數百株，茅屋三間，四面無壁，而風雨不入。中設石几石凳各一，有小童侍側，默不發一語，並無謦欬聲。每日午，童淘米一盂進，松以指劃之，中分為二，飯熟終不相雜。松與童食其牛，楊食其半，飯極香，不滿半甌，然食之竟日夜不饑，亦不知米之所自來也。飯訖各趺坐，寂然不動。楊夜欲睡，命藉松葉而寢，雖隆冬亦不寒。松衣青薴袍，左袂恆下垂不露左手。楊竊窺之，見左手掩臍下，無名指甲長繞其腹者七匝。留旬日，語楊曰：「若可去矣。若貧，但可賣筆為活，與若十金，往湖州以二錢買筆十枝，至常熟賣之可得三錢，一往返得利五金，足以贍若。無利不可浮，筆亦不可過佳，必於常熟，勿他往。若自後可易名曰賀公遠，慎守吾言，可常至山中。稍不如戒，不得見矣。」楊嗜酒謔浪，人皆目為癡，伺其入山，爭書事訊吉凶，松不視而盡焚之。留旬日，或一月，將出，松以指蘸水於石几上作字，小童以楮墨謄寫，封固而雜投之。比至，隨探篋而應之，無不奇中，不可殫書。乙酉丙戌間，忽語楊曰：「吾將往粵西，若勿更至。」楊是後違□教，從事於賈，家以大殖，多置妾婢，修容成御女術，不敢復入山。有達者強之行，則迷不識道矣。時臨桂伯瞿公撫粵，靖江王作難，囚臨桂於舟中，欲餓死之。每日午於艎板下出香飯半甌食之，竟日夜不饑。如楊所說山中事，凡三十五日。靖江敗，乃得解。邑人訊其貌於楊，肖像祀之，稱曰松祖。〈（《爛柯集》）〉
閩生員許某，中年瞽，不見天日五載矣。庚寅元日，室中忽作旃檀香氣，自辰達戌，家人相訝，不知何祥。是夏有客宿於逆旅，臒而長，烏巾布袍，挾一囊，囊中雙敝履，問渡將走海上。逆旅人頗疑其狀，詰所由來，客自言吳人，善為方，治諸病，至眼方雖瞽可明。生有親在側，聞言馳報，因迎至，視之曰：「是當痊。」客為方不執古書，間用諸奇貴藥，家人出簪環購買，日夜搗治。藥成，味極苦惡，許勉服之，久而覺上睫漸輕，眶中若空無物者。積二十七日，左目劃然開，右亦漸豁，睹物如薄霧中，望見妻子，走視驚喜。客已至門曰：「吾固知若今日瘥也。」許率妻子羅拜，客曰：「若今當為具勞我矣，然無更設，有豚魚麵可供也。」實無此物，俄而饋者至，皆如言。客是日飲食殆兼五人饌，盡酒數斗，亦不見醉飽之色。席間取銅鉛各一片，出袖中藥，碧色，揉之如脂，几上微叩，爛然白金矣。因謂：「若取銅鉛錫器來，盡可金也，吾當以此術授若，若能離家，予偕若遊。」許謝不願，客笑頷之，乃授一冊書，皆眼方，其用藥神奇，與古方書不類，並雜方十餘種。許拜受，客因曰：「予將海上遊還，更過若。」於是遂去，不復見。許以其方試之，積千百人，隨病輕重，無不立效。且老猶能篝燈作繩頭書，自謂目力比年少時更健，意客乃真仙，為主祀於室，動止必祝，頗著驗。〈（《湧幢小品》）〉
東阿侯鉞少年遊古廟，見一髯翁入，稱九華山人，執手曰：「子必貴，再益一骨必有通仙殊巧。」揭脅衣，若有所內，微痛，久之乃平。遂能寫人形神，嘗一識面者，去之數十年，能默肖。舉進士時，榜下三百人，鉞皆識貌，為一小篋，畫而志之，比再見，無不識者。鉞嘗請告裡居，一日行山間，群盜劫以為質。鉞使從者還入城，貸金帛自贖；而身與盜坐石上笑語，盜服其言論，歎息羅拜去。鉞跨馬吟嘯返，乃圖盜衣冠狀貌送吏，盡獲諸境。鉞後官至都御史。〈（仝上）〉
新淦隱士聶棠建庵北關外，靜修學道，思遇呂真仙。一日有樵翁負薪求售，棠買之，隨寄破笠及擔而去，笠上遺金釵一股。棠適他出，翁來取笠，問棠何在，應以他往。翁遂題詩外壁云：「金釵付汝供香火，從今始見呂真仙。」棠駭異，出庵追之，止見一黃衣仙人，在天半雲端，因名望仙橋。
尹蓬頭者，北地產也，至元時為天慶觀道士，其道牒以羊皮綴而尚存。成化間，遊南都，發累歲不梳，南都人呼為尹蓬頭云。尹得邸寓，輒閉戶臥，多者逾月，少亦五六日。後起居常不飯，人饋之食，亦不辭。嘗詣人，會漉麵餉客，約碗四十餘。客戲尹曰：「公能盡之乎？」曰：「能。」須臾啖之盡。孫栗秀才曰： 「某伯父接尹於市，市有擔瓜賣者，某伯父戲曰：『公能盡之乎？』曰：『能。』即買饋，啖瓜立盡無餘也。」南戶曹李員外乞予告，一日辰刻，尹見李仆於都門外，僕曰：「命已下，主人幸得告矣。」是日方午，尹報李曰：「蚤見使者，言已得告，盍趣裝？」暨僕還，質問果然，則道里三千，往來特一飯頃耳。某御史當仲秋耗磨日，命其隸召尹來，隸曰：「昨昔之暮，尹登大中橋觀月，兩鼻孔垂涕尺許，尹殆死矣。」御史笑曰：「此為鼻柱，非老病也。」隸甫行而尹已扣門入，蓋知其召己也。魏國館尹齋舍，晝嘗隱几臥，寤而語魏國曰：「適遊姑蘇洞庭山甚適。」魏國愕不信，即出袖中兩紅橘畀之，時洞庭橘尚未至南也。南都一貴人母，敬事尹，數數供衣饌甚虔。其所愛孫，少未冠，而病尫瘵。諸擅醫名者，悉告技窮，母乃乞命於尹。尹曰：「此非藥物所能為，顧太夫人遇我厚，不敢愛我十年功，更肉此白骨也。」令直置兩榻，夜與少年四足相抵，纏縛仰臥。尹鼓氣運轉，喉嘑嘑有聲，氣達湧泉，貫少年足，若大火燃藏府支節間者，舉體汗如雨注，耗穢畢泄。詰朝解其縛，而少年蘇蘇有生色，別授圭匕藥，徐服而起。王文成公守仁禮闈落第，卒業南雍，從尹遊，共寢處百餘日。尹喜曰：「汝大聰明，雖無長生分，其以勳業顯哉？」文成悵然。洛陽有野毛頭張姓者，售偽誑愚，自矜飾，而以聞見該洽，諭說雄俊，引重薦紳間。客抵南都，士人慕而爭趨，軒車滿戶外。尹識其偽也，敝衣跣足往謁，隨與隸尊稱之。張方危弁高坐，側侍者肩摩，傲岸不為禮，顧罵曰：「乞兒辱吾教！」尹乃據東面坐而謂曰：「爾欲譚耶？」張曰：「夫道難言，頃譚道者，何如左慈之羊鳴，安期羨門之解形銷化，且爾乞兒，又奚知焉？」尹因刺之曰：「爾無我罵，爾注《悟真篇》，恐天下罵爾者無窮也。」張曰：「然則爾曉《參同》《悟真》耶？」尹張目朗音，為抽廣成壺邱延曆度紀樞奧，稍論敘柱下五千文，暨內典華嚴伽楞姬易艮卦彖爻三教渾合之旨，翩翻千百言。眾驚異悚聽，得耳所未聞，於是始知尹之辯慧不群，邃於玄學也。尹歸，倚牆立，自掌其頰數十，因鍵扉寢伏。久之，終南黃山人過訪，直尹睡正熟，謂弟子曰：「謹以一芒鞋貽爾師，我不能待，別矣。」又數日，尹起問曰：「有友人黃來，渠何言？」弟子白所贈，尹曰：「是期我遠去矣。」無何，逆閹劉瑾潛圖不軌，惡尹私有詆斥，羅而戍之關右。尹至戍所，偶過鐵鶴觀，騎一鶴淩空飛去。〈（《彭比部集》）〉
李長沙當國，先困於劉瑾之逆亂，後苦於流賊之縱橫，屢欲乞身未遂。一日退朝沉思，袍帶尚未及解，一道士服紫玉環求見；進之，指公所服帶，並自指曰：「此帶雖好，何如我環？倘能棄卻，相從入山。」公曰：「久服誠無滋味，第入山須尚歲月耳。」道士笑曰：「知公無分。」即出庭中微吟，踏劍乘雲而去。〈（《湧幢小品》）〉
張文僖公昇為舉子時，北上會試，遇一青巾道士附舟，舟中人皆慢易之，文僖頗加禮意。一日文僖讀程文，道士問曰：「公何為手是編不置耶？」曰：「書須溫乃熟。」曰：「書一目便了，何待溫？」曰：「子讀書能若是乎？」曰：「然。」即舉是編授之，道士一目即成誦；公心計道士必少時讀程文，今乃自表暴耳。復抽《洪武正韻》難曰：「此書亦可一覽記耶？」道士曰：「此書難，卻須覽二次。」輒覽二次又成誦，文僖知為異人，乃叩以後日事，道士曰：「公有三大事，其一舉狀元，其二買饒正己宅，其三則於滕王閣飲酒三日。」文僖問其「一二可解悟，其三謂何？」曰：「久當自知之。」詰其姓名，曰：「我徐慧也，字子奇，《忠孝經》中有吾名。」遂別去。文僖果大魁天下，官翰林春坊，劾閣臣劉吉奸邪，貶南京工部員外。便道過南昌兩院，暨三司諸公，慕其直聲，乃於滕王閣中置酒，款洽三日，乘暇遊鐵柱觀。觀中人方讀《忠孝經》，文僖翻閱之，見所謂徐子奇者，乃晉仙人也。文僖後居饒正己故址，一如徐仙之言。〈（仝上）〉
楊佛子頦下生瘤，大如覆盞。一日由市歸，中途值一操瓢者，穢癩不可近。時暴雨至，瓢者乞佛子雨蓋，即與，殊無難色。行一里餘，瓢者用左手掐拂子瘤，右手拊背曰：「患可醫，汝何報？」佛喜笑曰：「勿欺我。」瓢者曰：「吃我一醉，三日後當過君治瘤。」先口授折骨方，佛子未心信，別去數步，顧瞻其人，邈不知所之矣。佛子歸語人家，痛恨不得治癭方。明旦視頦下瘤，忽不見。家人驚怪，捫其背，則瘤還在背矣，人始悟佛子遇異人。〈（仝上）〉
佛法自漢明帝時入中國，然漢魏時惟聽西域人立寺都邑。至石虎敬事番僧佛圖澄，國人化之，始造寺廟，削髮出來，則是中國之人為僧，始於石虎時也。〈（《古今原始》）〉
晉明帝時，聽民劉峻出家，又聽洛陽婦女阿潘等為尼，此中國為尼之始。〈（仝上）〉
宋太祖時，始禁道士不得畜妻孥，前此道士皆有妻室，至是始與僧同禁。〈（仝上）〉
紹聖中，有僧遊天台，誤人新昌縣沃洲山上，遇大佛剎，寂無人聲。既登堂，見有官吏治事，徐入法堂，始見長老數人，相對默坐。僧前欲問訊，搖手止之，不敢問，側立以視。聞請第一員長老升堂，其人號泣就坐，紫衣金章，立於前。瞬息間，火從坐者體中出，沿燒其身，並及金紫者，不留遺燼。次第升堂，周而復始。僧密問吏何為，吏言平生無戒行，妄作住持，故作此報，金紫者請主也。僧懼亟出，至山半，逢數卒驅一老婦，彷彿認是其母，回首留顧，老婦曰：「以汝平生妄談般若，累我至是。」其行甚遽，不得敘語。僧下山覓路，問居人，並無寺，指別徑，乃達天台路，問其日已三宿矣。不復東遊，竟還家，母已死。播傳此事，長老退居者數人，關子東強幼安皆作文以記。〈（《彝堅志》）〉
宋范正敏《遁齋閑覽》云：太平興國江東有僧詣闕，請修天台寺，且言寺成，願焚身以報。太宗命入內，高品衛紹欽督其事，紹欽日與僧談笑無間。及營繕畢，乃積薪於庭，呼僧從願。僧言願見至尊面謝，紹欽不許，僧大怖泣告。紹欽促令登薪，火盛，僧欲下，紹欽遣左右以杖抑按焚之而退。今淮安安東縣塔倒壞數層，數年前有一木匠來云：「願得石灰二百斤，薴百斤，秫米一擔，能修一層。」父老不信，木匠乃自募各物，不用架索，呼僧眾助工，旋成一層。未幾布施雲集，塔遂成，人以為神，而匠即投塔下為僧。後在揚州三漢河，復欲修其塔，以二大樹橫插第七層，以小桌加樹杪，臨空天半，敲魚念佛，守土者怪而逐之，遂遁去。〈（《嘯虹筆記》）〉
元世祖徵方外士邱處機至京師，為立其教，賜金印章曰：「神仙符命。」此全真之所由始，其學本於老，而其說猶禪學也，佛老之外，又有此一學。〈（仝上）〉
武城之東普光寺，行童元暉，近村王氏子，既作僧，嗜酒不檢，一意狎遊。年二十五歲得疾甚惡，還家困臥一寒暑，忽昏不知人，仰首長鳴，頓仆於地。腰脊下尾骨，痛不可忍，呼瘍醫孔彥璋視之，乃短驢尾自皮膚間突出。父畏醜狀宣播，急掩其衣，愈痛切，復裸以示人，然後止。明日長尺許，又明日遍體生毛，頭面已肖驢形。數日蹄躐俱備，兩耳翹翹然，哮吼悲鳴，四肢據地，卓立儼成真驢。家人議欲殺之，寺僧不可，於是畜廄中，弗施轡勒。驢斯鳴不止，且亂齧人，試舉鞍置前，則聳耳以待，若有喜色。負重致遠，能日行二百里，凡十年，方死。〈（《彝堅志》）〉
巴東下岩院主僧，偶得一青磁碗攜歸，折花供佛前，經宿花滿其中，異之。更置米，明日米亦滿；復置錢，及金銀，皆然，自此院中富盛。及院主年老，一日過江檢田，懷中取碗，投之中流，弟子驚愕追惜。師曰：「我死，汝輩能謹飭自守乎？若藏之不密，適足以取禍，吾今棄之，蓋不欲汝曹增罪戾也。」明太祖時，蘇民沈萬三家，有一聚寶盆，置少亦多。上聞之，取試無驗，仍以還沈，復築應天城。終疑此盆之異，復命取鎮觀音門下，因名曰聚寶門。並徙沈於雲南。觀此則知主僧之有見。〈（《鴻書》）〉
姚少師道衍初侍燕邸，每夜夢與劉太保仲晦寤語，厥後現身佐命，恪守僧律。南屏西山，後先觀化，兩公之賜名，一曰秉忠，一曰廣孝，豈非再世示現者歟？〈（《列朝詩集》）〉
雲南曲靖府真峰寺碑略云：「明正統中，真峰有鏡中長老，晝夜不寐者四十餘年。夜嘗以素珠撤地，一一探之，仍集成串，以煉睡魔。某邑有節婦，年七十餘，臨終授百錢於子孫婦，光磨如鏡，字跡盡滅。子孫婦不解所以，曰：「此我守節五十年，每中夜欲心一熾，即撒此錢於地，比暗中摸取完，慾火消矣。」〈（《嘯虹筆記》）〉
姑蘇劉昌自鎮平赴南陽，至麒麟岡，見大塚數十被髮，十三里河益多。又至三里河，則一草庵外，方琢石甃橋，且治碑紀建橋功，皆粗完。入庵中，惟一小童云：「有僧旦時入城矣。」問此大石從何來，曰：「在十三里河塚中所出，石上有流血被滿。」問從吏此何為，曰：「當是殺牛馬然。」劉大駭。又行一里，見僧與兩人遠來，使人召之，乃皆拜道旁，好言問之曰：「非造橋僧耶？」 曰：「然。」又問從何得石，乃不能對，且詰何以血滿大石，僧言有千戶夜牽牛來殺之，就石上剝取皮耳。劉怒，使從吏送南陽府獄，蓋護衛軍也，皆坐如律。發塚夜殺牛，此豈小事？乃猶欲以建橋為功耶？本朝初年，一僧傎日坐京師前門化緣，一侍衛下馬問之，則五台山寺壞其二，募新之，需金三千。侍衛心動，為遍邀同志，捐金如數付僧。去後數載，侍衛告假遊五台，至則先憶僧所住寺，單騎急往觀所新寺，但見古剎頹落，荊棘遍佛殿。寺後忽有琵琶聲，窺之，群婦歌笑也。急馳而返，遇舊僧，堅留之，眾僧群集，灌之酒，鎖一空房，以刀一，索一，藥一封，聽其自裁。侍衛悔泣，至夜半，忽見屋角有穴光射入，喜曰：「吾當從此出。」急以棹梯而上，甫出穴，和身墜，至山腳急走，呼從人執械柱，盡擒之，置於法。視所鎖房，實堅密無穴也。〈（《樗鄉集》）〉
程篁墩總角時，與老僧參禪，問何許人，曰：「江南。」僧曰：「江南草木耳。」程曰：「草木之中，惟吾獨秀。」僧曰：「擇其秀者伐之。」程曰：「伐為皇家作棟樑。」僧詞窘，遂罵曰：「進三步必死，退三步必亡。」程曰：「橫行三步又何妨？」僧遂瞑逝。〈（《萬青閣偶談》）〉
劉晝與高歡書，尼與優婆彝，實是僧之妻妾，損胎殺子，其狀難言。今僧尼二百許萬，並俗女向有四百餘萬，六月一損胎，如是則年族二百萬戶，驗此佛是疫胎之鬼也。《大藏律》中佛告諸弟子：汝慎勿妄度沙彌尼，女人姿態難保，悅在須臾，以後菩薩不可妄度，是尼之醜行，亦佛之醜行也。〈（《疑耀》）〉
饒州有女尼，與士人張生私，因嫁之，有贈之詩者曰：「短髮蓬鬆綠未勻，袈裟脫卻著紅裙；於今嫁與張郎去，贏得僧敲月下門。」為尼者誦此，亦增一赧云。〈（《駒陰冗記》）〉
成化末，千斤劉石和尚作亂，康都督率兵禦之，召紫微山主僧惠通號小力禪，不往，請於朝，乃就命。康怒，列卒二百於轅門，見僧入，將奪刃亂斫以快意。僧語其徒曰：「康公意不善，吾不可不耀武以入。」乃手運棍躍入，至康公帳前，捷如猿猱，無能加以刃者。康乃起延坐，問僧用卒幾何，曰：「吾率得四十，直入賊營，不用官兵，止用扶夫一百挑米。」僧入告千斤劉曰：「汝抗朝命，勞及老僧。今與汝約，各以氈裹兵器，醮灰試鬥，身有白點多者為負，負則任汝料理，汝負當面縛以降。」賊許議，兩人鬥至暮而息；賊衣汙滿，遂詣軍門降，詔授通指揮使，辭。乃於紫玉山創石佛寺，設巡司以防盜賊，至今給五品祿云。〈（《彙書一編》）〉
成化間，有富商寓京師西華門內，寺僧揣其貲重，商又單弱，與徒刺商，先刺死二僕，埋土中。越二日有貴客遊賞過寺，一犬噬鳴不已，逐出復來，如有所訴。命人隨犬去，至屍地以足抉地悲號，發之，二屍出。屍下有伸吟聲，商復活，言僧殺之。聞於朝，諸僧皆斬。是歲例當度僧，以是罷不度。〈（仝上）〉
正德間，山中大家請僧誦經於一樓上，女及笄，有時上樓拈香頂禮。僧忽推墮小婢。閉戶淫女，聲言擊己則殺女，飲食皆以女故，繩挽自下。相持既久，忽有人定計，故扮盜劫其家，其魁是僧。僧故以其黨，招僧下出亡，僧從之，被縛，公私交撻死。〈（《耳談》）〉
正德時，西湖上有板庵，大覺禪師為神僧，創建佐國寺，極宏麗，而其資累數十萬，皆其所遣木球使者，丐乞於諸檀越所得。使者大如斗，圓如球，繪以五采，無翼而飛，不脛而走。每到人家，若侯門戚里，富賈大商，以頭點地，作叩首狀。人皆笑迎，爭為輸金，即禁御清嚴之地皆入焉，喜舍尤多。今禪師示寂，而使者木球已槁，猶以高座重茵，供置寺中，人猶以名求觀焉。〈（《耳談》）〉
嘉靖癸丑，賊兵入犯蘇松海濱，兵民敗走者三十七陣矣。操江蔡公克廉募僧兵殄滅之，自後我師與賊戰，多凱旋，自天員一陣始。先是賊寇首陷黃陂，杭郡守孫公，欲預備而無兵，與都督萬鹿園養僧二百人於昭慶寺。三司官以僧為無能，與鹿園睹酒於湧金門，暗置教師八人，促鹿園召高僧一人與決勝。鹿園請孤舟，則一僧揚揚而來，教師各持棍合擊之。孤舟以偏衫卻棍，一棍為袖所裹，信手奪之，反擊八人俱仆，三司擊節歎賞。孤舟上堂排宴席，大呼曰：「公等何仇，令人計殺我耶？」鹿園語之故，孤舟乃已。賊犯杭城，三司令僧兵四十人禦之，其將為天真天池二人。天池乃少林僧，於是交兵，大敗賊奴。賊人走襲上海太倉，蔡公駐節於蘇，帶金幣至杭，聘取僧兵。杭方戒嚴，莫肯與；鹿園無以謝蔡公，使人請月空等十八人，原非禦寇四十人之列，三司遂聽之。鹿園與月空曰：「爾至彼，宜以眾寡不敵，繳禮幣而善辭之，脫不允，可薦少林僧天員。」天員者，見講《楞嚴經》於天池山中，乃將材也。月空見蔡公，辭不獲，遂薦天員，天員就聘出山，乃五月十日也。蔡公館之於瑞光寺，與月空同處。天員招選僧四十八人，擬立將領。眾人以月空自杭來，乃客也，宜讓為將。天員曰：「吾乃真少林僧，彼何所長，而欲出吾上乎？」十八僧自推八人，願與校技。八人□以拳拳天員。天員時立露台，八僧自墀下歷階而上，天員以拳揮卻，不得上。八僧走繞殿後，持刃從殿門出斫天員。天員急取殿門長閂橫擊之，眾刀不得近，反為天員所擊；月空降氣求免，十八僧伏地稱服，蔡大奇之，乃令月空領杭僧十八名，天員領蘇僧四十八人，協力往剿。又選蛇山兵千人，與月空合為一枝，密催皮工造皮甲，竹工造毛竹甲。皮甲在內，竹甲在外。鐵工造鋼叉二十四把，鉤槍二十四把，鐵棍十二條，取靛青備諸身畔，各派兵器而演習之。六月初十日，遣哨六團，有賊百餘人，奮力追擊，賊懼而逸，止存母子船五隻，鑽木取火，燒其三，餘二亦為風浪所粉。十一日，天員與朱指揮議往八團迎賊，留提管僧無極於六團下營。朱指揮先往八團，被賊傷殺部兵二十九人，時六合知縣先被賊殺者，亦四十人矣。是晚僧兵至八團，賊聞之即走，天員引兵至一團之滃家港遇敵，已申時矣。天員率諸哨騎為先鋒，月空等排陣於後。見賊下屋，天員心覺其設伏，即衝前堵定，不容埋伏。賊裹衣包為八扛餌我兵。天員令曰：「有搶財物者斬！」月空無極橫列陣為長蛇之勢，韓都司王守備等繼其後，相離約百餘步。陣法兩人持長槍，夾一鉤槍手於其內，稍退一步，鉤槍之旁，長槍之後，鐵棍砍刀相間而列，弓弩火器，左右參錯。陣形既定，各食靛花一丸於口。賊首趙大王舉扇招賊來戰，諸賊約四十人，衣綠，排為一字形，當先，餘六十人衣緋，列於左右。持兵仰天而揖，置衣包八扛於地。僧兵不為動，天員引騎兵左右閃開，賊先發矢，僧兵亦發矢。天員傳令停射交鋒，無極催陣，呼伽藍三聲，大喊：「殺殺！」長槍者奮勇前戳，賊舞刀亂砍，鉤槍手隨長槍而進，從隙鉤賊之足。箭手發射，鐵棍從鉤槍而進，擊死鉤倒之，棍刀手繼之。賊一眼欲支長槍，又欲卻箭，不虞鉤蛇循而至，不能更顧其足也。僧兵以靛青塗面，賊見青臉紅布蒙頭，疑為神兵，斬首四十餘級。賊舍死潰圍，騎兵開一角縱之，走匿一屋中。僧兵以火攻圍，賊穿壁走，半陷入靛坑中，長槍刺殺之，僅二十餘人，合守營者共五十餘人。僧兵攻之急，一賊婦出視，乃趙大王妻也。僧某驍勇絕倫，持鐵棍逾塹溝擊殺之。賊夜奔柘林，殺一巡檢，二弓兵，即如金山。天員休兵調養十五日後，引兵至金山，賊逃往嘉興。僧兵追及之，湯總兵亦至，相合大攻，賊死二十餘人，出亡被殺者，復二十餘人。凡滃家港所逃，及老營之賊，悉剿滅無遺矣。計僧所傷亡者，四人耳。今之武藝，天下莫不讓少林，其次為伏牛，伏牛亦學於少林者。其次為五台，五台之傳，本於楊氏女所傳楊家槍者是也。鄭公若曾聞其事，而訪天員，適與高僧翻閱《藏經》三千而遍，心閉氣足，學有淵源，故臨戎而變化不窮也。〈（《彙書》）〉
黃猷吉，清源人，為淮揚兵憲，以疾歸，家居頗好道術，緇流羽客，無不接引。一日晝寢，有僧來謁，而閽者不為通，翌日至，又如之。僧歎惋曰：「吾以爾主好道，故來救其厄，今若此，信命也。」取筆題字數行於室東小廡而去。翌日立秋，其夜火發，宅產蕩盡，獨僧所題小廡無恙。閽者因具言所以，視其書曰：「坐不得，行不得，愁無心，口添畫，大口小口，青黃共色。」有解者曰：「坐不得行不得，立也，愁無心，秋也，口添畫，日也，大口小口，回也，青黃共色，綠也，凡染綠者，必青與黃合也，乃立秋日回祿也。」〈（《居東集》）〉
萬曆甲午，河南一方士，寓顯靈宮道士房，道士出行淫，方士必悉知之，蓋其腹中鬼語也。道士即致金幣，求授其術，得之。因用符水於天壇僻地，殺一行路小兒，取肝心及耳鼻唇尖咒之，兒靈爽即歸道士腹中，語世間禍福幽隱皆驗，賺取資財無算。一日語道士某家好女，心正懷春，適其家人皆出，可往也。一往而交合，道士甚德之。忽在布遇其父曰：「公非某乎？我某也，為道士殺如此。」道士驚愕，莫能禁。父及邏者以聞於東廠大璫，並方士於他郡得之，論死置獄。兒猶語腹中曰：「勿殺之，我益無依也。」大璫以是受上賞。〈（《耳談》）〉
姑蘇山溏某寺僧，月夜遇美婦人至曰：「與良人反目，怒歸母家，忽迷失道，身無所依，願得假宿。」僧始拒卻之，而心動曰：「汝但隨吾影行。」至一庵，蓋僧故所居空寂地方，欲解衣，忽其夫率群不逞，排闥入，縛僧曰：「賊禿！安得誘良家婦至此？」僧不能辯，但乞哀。旁一人曰：「可盡汝有，得釋。」僧曰：「有麵近百秉，皆出乞化，願以謝過。」麵既盡，始罷。後始知婦乃姣童，夫與群不逞皆優，嘗入寺，垂涎其面而作此。〈（《小窗異紀》）〉
有僧異貌，能絕粒，瓢衲之外，絲粟俱無。坐徽商木筏上，旬日不食不饑；商試之，放其筏中流，又旬日亦如此。乃相率禮拜，稱為活佛，競相供養，曰： 「無用供養我，某山寺頭陀以大殿毀，欲從檀越乞布施，作無量功德。」因出疏令各占甲乙畢，仍期某月日入寺相見。及期，眾往詢寺，絕無此僧，殿即毀，亦無乞施者。方與僧駭之，忽見伽藍貌酷似僧，懷中有簿，即前疏，眾詫神異，喜施千金，恐泄語有損功德，戒勿相傳。後乃知始塑像，因僧異貌，遂肖之，作此伎倆，而不食乃以乾牛肉□大數珠數十顆暗啖，皆奸僧所為。〈（《耳談》）〉
維揚木筏篷上，一僧擊木魚，數日不食，岸民業豆腐夫婦憫之，飲以漿。僧以銀一錠為報，且告曰：「某日當飛升矣。」至期仍在，民詰之曰：「有夙緣未了。」問以緣何在，曰：「即汝店中少婦，但得交背和衣坐一夕，即了矣。」擲以五十金曰：「從我即攜金去。」民貪其利，勸婦從之；其夜己代僧入篷擊木魚，至曉乃已。又三日，僧仍在，民又詰之，僧又擲五十金曰：「和衣坐緣未了，當脫衣一夕即是矣。」民許之，入篷代敲魚如前，至曉，僧已拐挈其妻，並前銀俱去矣。〈（《鵬升集》）〉
禪師沈蓮池杭郡秀才，與諸友課文，聞一友死，即感愴投筆。披緇坐蒲團十年，通慧知未來事。同邑吏部郎虞公淳熙始欲北面從其教，禪師曰：「不可，君貴人，明年登第矣。」既之京試畢，其試題並虞試文，皆從杭錄就，因虞使馳寄虞，謂已中也。虞大喜，校己文不差一字，是年果中。禪師嘉靖乙未生，居杭深山寺中，緘口不言休咎，人所供施甚饒，皆以施遊僧，以千計。蘄水徐進士恆庵令仁和，嘗邀致客榻數日，問能了生死否，曰：「出家三年，已了生死，至今所不盡了者，名根耳。」虞公前身為杭城老僧，其祖嘗供奉之，將化，言往虞宅而虞生。〈（《耳談》）〉
