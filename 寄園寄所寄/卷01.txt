
正德允秦藩請，欲益以陝之邊境。兵部科道交奏不可，上不聽。楊廷和將去冕引疾不草制，梁儲曰：「皆引疾，孰與事君？」上震怒，內臣督促，儲承命草曰：「昔太祖著令曰：『此土不畀封藩，非吝也，念此土廣且饒，藩封得之，多畜士馬，饒富而驕，奸人誘為不軌，不利宗社。』今王請祈懇篤，朕念親親，異地於王。王得地宜益謹，毋收聚奸人，毋多養士馬，毋聽狂人勸為不軌，震及邊方，危我社稷。是時雖欲保全親親，不可得已，王慎之毋忽。」上覽制駭曰：「若是其可虞，其勿與。」事遂寢。〈（《通記》）〉
郎中李夢陽勸尚書韓文劾劉瑾。文令夢陽具草，既成，讀而芟之曰：「是不可太文，文弗省也，不可多，多覽弗竟也。」疏具，遂合九卿諸大臣上之。〈（《貞勝編》）〉
嚴世蕃既敗，復為御史林潤所劾，捕世蕃、羅龍文。諭法司訊狀。世蕃猶抵掌曰：「任他燎原火，自有倒海水。」已而聚其黨竊議，自謂納賄自不可掩，然上所深惡聚眾通倭之說，得諷言官使削去，而故填楊繼盛沈練下獄為詞，則上必激而怒，上怒乃可脫也。謀既定，乃令其黨揚言之。三法司果依其言，具稿詣徐相國階議之，階固已預知，姑問稿安在？吏出懷中以進，閱畢曰：「法家斷案良佳。」延入內庭，屏左右語曰：「諸君子謂嚴公子當死乎？生乎？」曰：「死不足贖。」「然則比案將殺之乎？生之乎？」曰：「用楊沈正欲抵死。」階徐曰：「別自有說，楊沈事誠犯天下公惡，然楊以計中上所諱，取特旨，沈暗入招中，取泛旨。上英明，豈肯自引為過？一入寬疑，法司偕嚴氏歸過於上。必震怒，在事者皆不免，嚴公子騎款段出都門矣。」眾愕然，請更議，曰： 「稍遲事且泄，從中敗事者多，事且變。今當以原疏為主，而闡發通倭本謀，以試上意，然須大司寇執筆。」謝不敢當，群以讓階，階手出一幅於袖中曰：「擬議久矣，諸公以為何如？」皆唯唯，因曰：「前囑攜印及寫本吏同至，寧忘之乎？」皆曰：「已至。」即呼入扃戶，令疾書，用印封識，而世蕃不知也，竊自喜於形，謂龍文曰：「諸人慾以爾我賞楊沈命奈何？」龍文不應，執其手耳語曰：「且暢飲，不十日釋絏歸矣，誰謂阿儂智者？」龍文喜問故，曰：「第俟之。」已而階改疏上，但言其通賄僭侈，及龍文通倭狀。上覽疏曰：「此逆情非常，其會都察院、大理寺、錦衣衛鞠訊，具實以聞。」命下，階袖之出長安門，法司官俱集，階略問數語，速具疏以聞，世蕃雖善探，亦莫得知也。疏中極言事已勘實，其交通倭寇，僭謀叛逆，俱有顯證，請亟正典刑，以泄神人憤。上從之，命斬世蕃、龍文於市，二人聞，相抱哭。都人聞之大快，各相約持酒至西市看行刑。有譽階能翦大憝者，蹙額曰：「彼殺桂洲，我又殺其子，人必有不亮者，知我其天平？」〈（《快心錄》）〉
周延儒票擬機敏通達，能得上意，應對亦從容有體。上嘗怒科道楊枝起、馬嘉植、王士鑅，又以士鑅指楊嗣昌、溫體仁、薛國觀、謝升為四凶，大嫌之。延儒云：「堯有四凶。」上色乃解。又奉命擬敕，極口詆斥言官，末云除已往不究，故三人遂以得免。壬午七月，上問：「輔臣以張溥、張采何如人？」延儒曰：「讀書好秀士。」上曰：「亦不免偏。」延儒曰：「張溥、黃道周皆微偏，只因為讀書，所以人人惜之耳！」蔣德璟曰：「道周永戍，家貧子幼，望天恩赦回，或量移附近。」上微笑，吳甡輩復言之。延儒曰：「皇上無我之心，有同天地，既道周有望，便可徑用，何言移戍？」上不答微笑。既退，甡請以公揭薦。延儒曰：「不可。」已而上密劄：黃道周清操博學，作何赦罪酌用，先生每密議來奏，上御筆也。道周參楊嗣昌，上所最恨者，得延儒之言而起用。〈（《三垣筆記》）〉
黃論德道周以直諫下獄，思宗怒莫能回。後上偶言及岳飛事，歎曰：「安得將如岳飛者用之？」周延儒曰：「岳飛自是名將，然其破金人事，史或多溢辭，即如黃道周之為人，傳之史問不免曰：『其不用也，天下惜之！』」上默然，甫還宮，即傳旨復官。〈（《通志》）〉
左都御史劉宗周以救姜埰熊開元革職，刑部擬罪，諸輔臣懇請數四，不許。閣學蔣德璟面奏曰：「前唐太宗惡魏徵直諫，幾欲殺他，入宮尚說會須殺此田舍翁。皇后具服賀曰：『君仁則臣直。』」語未畢，上遽曰：「唐太宗才朕所不如，若論閉門德行，朕亦不學他。」公奏曰：「皇上是堯舜，安肯學唐太宗？祇是唐太宗巧於取名。」上曰：「如何巧於取名？」公對：「人臣敢言的用之，則名在人主；罪之，則名在臣下。太宗本不喜魏徵，故意優容他，以自成其名。」意遂回。〈（《崇禎雜錄》）〉
劉公應遇令永寧，會靈寶民苦鄉貴焦衍豐淩鑠，憤憤不平，遂圍城斬木。上台命公治之，公單騎夜馳，止攜僕役五六人，抵城下，解其門兵，邀邑中士大夫飲南樓，從容觴飲，人莫能測。以書示眾曰：「爾等聚眾立寨，報仇耶？叛耶？叛則吾當提大兵剿之，若仇則衍豐一村夫耳，為爾請命上官，一宰斃之有餘，何得自取滅亡？」眾羅拜陳衍豐罪，皆泣下解散去，後十日赴永寧降。已而公請當事削衍豐籍，擬鬼薪，遠近快之！〈（《劉巡撫傳》）〉
梅公之煥將勤王入都，援兵有噪而潰者，殺一參將、兩把總，西奔甘鎮，將據城勾敵。公先斷其歸路，徐檄諭之，立誅首惡數人，餘眾悉定，仍整旅而前。〈（《祺稹野乘》）〉
沈文學自徵磊落自負，崇禎三年，遵化水平破；兵使者張椿聞公知兵事，聘君幕府。公為計復遵永，事定後封管鑰，長揖策蹇，去之京師。時督師袁崇煥握重兵，璧城平，疑其有外心，大司馬募士能入袁營探實者，予上賞。公慨然應募，司馬欲與騎三百，公曰：「不可，崇煥無反心，某往必不敢加害；苟欲害某，三百騎亦不能救，徒滋疑耳。如崇煥敢殺某，則反狀明白，公即知所備矣，某又何惜一死報君父？」司馬乃授以令箭，夜縋城出，至袁營厲聲呼曰：「大司馬有語致督師。」諸軍注弓執矢欲射，視之一人耳，乃不疑，令入。公說曰：「天子新踐祚，即不次擢公，可謂公知己，固知公必不忍負朝廷。但公列營城外，而不入朝，天下何從識公忠誠哉？台省含沙，明主投杼，公族無噍類矣。且公往殺毛文龍，人已疑公，方冀公立功名自贖，稍不盡節，天下且爭臠公，可不畏歟？」崇煥改容謝，請即日入朝。公曰：「誤矣！城中人情洶洶，苟驟然入朝，此盧杞所以阻懷光也。俟某入城，具以情告而後進，則群疑盡釋矣。」煥唯唯惟命，公具道所以於大司馬。於是天子始召見煥，賜貂裘玉帶慰安之。繼召見，遂下煥獄。〈（《沈文學傳》）〉
奸徒李璉言利之疏入，欲盡江南縉紳富民，報名輸官，行首實籍沒之法。閣學錢公士升怵然曰：「此亂本也。」擬刑部提問，思宗意益不愜，命改票。公具疏痛駁之，謂：「巨室乃國家元氣所關，故《周禮•荒政》有保富之法。今天下秦晉楚豫，無一寧宇，惟江南數郡未動耳。若此法行，驅天下皆為盜賊矣！」言最切直，大拂上意，遂請告歸。〈（《錢閣學傳》）〉
安光初，東陽許都亂，亂首雖就擒，而餘黨猶時出劫掠。大司馬張國維邑人也，知盛公玉瓚宰蘭溪有善政，故請用公東陽，以撫綏之。公至，金華兩邑人士，爭來迎接，維時亂民叛黨，林立道左，或恐不測，謂宜陳兵備變。公曰：「是不過欲識新官，無他虞也。」去蓋示之面，皆拱揖而去。公至署，首視囚簿，凡以都中事株連者，悉慰遣之，餘黨感公恩，皆散去。〈（《盛東陽傳》）〉
文震孟以疏論時事忤璫，欲杖之。葉公向高力爭，語忠賢曰：「此上首科狀元，苟遭摧折，不祥孰甚？且固文丞相孫也，奈何獲罪神明？」忠賢意乃解。蓋燕俗敬事信國，璫性畏鬼神，因以獲濟。〈（《啟貞野乘》）〉
崇禎末年，闖賊勢亟，總憲李公邦華密疏請堅守，以衛九廟；仿先朝故事，命太子監國南京，分封二王江浙，以壯藩翰。思廟袖其疏，太息累日。是時巡撫馮公，方移疾候代，事急遺其子愷章飛章入奏云：「京師單虛，職守一無所備；臣謹具海船二百艘，率勁千人，知抵通郊，候駕旦夕南幸。」三月七日，愷章匍匐入都，閣部諸公，鈴柝沈沈，閣門晝扃；愷章榜徨七日，欲泣出關，四日而京城陷。
福清葉公向高當國時，鄭貴妃專寵，群臣咸慮福王奪宗，公時加調護，請福王之國甚力。一日鄭貴妃遣人來言曰：「先生全力為東朝，願分少許，惠顧福王。」公正色曰：「此正是全力為王處，人稱萬歲千歲，及吾輩云百歲者，徒虛話耳。皇上壽登五十，不為不高；趁此寵眷時啟行，資贈倍厚，宮中如山之積，惟意所欲。若時移勢改，常額外絲毫難得，況積年言語可畏，王一之國，百口冰解，更得賢聲，老臣為王，何所不至耶？」貴妃心動，乃如期行。先是禮部定儀制，王之國別皇太子四拜，坐受無他語，公密啟皇太子必當加意。太子深然之，欲下座答拜，福王同辭，乃立受，答其二，握手泣別，送至宮門。福王過望，帝與貴妃皆大喜。〈（《初續表忠記》）〉
泰昌不豫，南昌劉文端公一燝預顧命，駕崩日，君臣哭臨，舉哀畢，公即問王長子安在？太監王安曰：「李選侍匿禁暖閣中，要封皇貴妃。」公大言：「誰敢匿新天子者？」安趨而入，軟語選侍，皇長子不出，諸大臣不肯退，第一出見，群臣即還。選侍初頷之，既而悔，攬上裙不釋手。安直前擁抱皇太子，趨而出，英國公張維賢捧右手，公捧左手，升寶座呼萬歲，事乃定。選侍猶趨呼皇長子還閣，公不可，請暫居慈甯。上喜顧語安曰：「伴伴，今日安往？得髯閣下伴我，乃無恐。」公髯修故云。〈（仝上）〉
神宗晏駕，璫劉朝矯東宮旨，索世廟，戚畹絕莊。左忠毅公光斗還封不啟曰：「尺地皆殿下有，今日御史受命巡田，安敢私自進奉乎？」〈（仝上）〉
光廟賓天，年號未定。皖城左光斗曰：「今日以天啟存泰昌，非以泰昌更萬曆也，當以萬曆四十八年八月，為泰昌元年。」議始定。〈（仝上）〉
常熟顧恪湣公夫章為部郎日，兵尚張鶴鳴行邊，奏獲杜茂係奸細，與知縣某，同謀遣管家三人，交通叛族事甚具。王尚書紀問諸司，皆唯唯，公獨曰：「謀叛大事也，兩人同謀三月，共相與親密，必非尋常可比，豈有管家姓名，尚不知者？杜茂已審過五六次，夾過十餘次，姓名終不能供；況往返數千里，三人朝夕相聚，而不問姓名，尤不可解。」王大笑，蓋杜茂實陶登撫朗先標員，領餉募兵，餉費而兵不集，懼罪，走匿山寺中，為番役所誣也。審畢，王問坐當何罪？諸司不能對。公曰：「某雖非奸細，然與叛者同族，按律擬流三千里可也。」後王蒙譴，侍郎楊東明署事，欲定讞結案曰：「叛者既以謀反論，則於某乃反族，論當斬。」公直前曰：「反族不同謀，不同居者，止期親論斬。」楊作色曰：「謀反夷三族，何論期親？」公曰：「某所執乃《大明律》，老先生所迷乃《漢律》也。」讞乃定。〈（仝上）〉
藺賊奢崇明之據重慶也，貴州布政司參議胡平表方以忠州判官，在圍城中縋城，徒跣走石砫司秦良玉乞兵，林成都目把粉囂不肯應。平表慷慨號泣，不飲食者五日，良玉感動乃起兵。平表百方激勸措處以餉秦兵，一戰而復銜都，再戰而成都之圍解。四川撫按授之監軍，兼副總兵職銜，平表得以統束易置諸將。白市驛之戰，俘斬千餘，馬廟之戰，俘斬萬餘。占拒兩嶺，酣戰一日夜，斬首千餘，奪據二郎關，擒黑蓬頭迫降樊龍，復重慶。奢寅糾士府水西，復集十萬，我五路應之，四路皆敗，總兵楊愈茂死之。平表以六千兵，人囊米五升，援苗殲賊，無不一當百，十萬眾潰敗如掃。生擒偽元帥巨賊四十餘人，獲其偽印敕，偽號錦冊，及各縣印五顆，救出被擄生靈數萬。〈（《崇禎長編》）〉
兵部尚書呂維棋，當崇禎初年為南戶部侍郎，督糧儲。上以南糧逋欠日多，特加專敕，有侵欺者，五品以下，就便提問。公念上簡任重，而南糧窟穴最深，州縣催徵，大抵急北而緩南。又南糧多派之宦戶豪猾包攬，積逋至五六年，無從鈞剔。檄行州縣提解，率以空文具覆；甚有臥批不掣，遷擱至十餘年者。或有已解府司，而又挪移別款，不復補額者。官軍先己呼噪，侮及司官矣。公乃悉心振製，又請開爐鑄錢，以佐軍需，而嚴杜夾鑄私鑄之弊。舊例糧米交倉，必三飾三曬，耗折滋多。若交場給軍者免，謂之水兌。公燭其弊，乃改倉為場，聽運軍就便交納，即以支給兵丁，兩皆稱便。又錢糧支解，自置一簿而自銷之，吏胥無從上下其手，積弊頓清。〈（《續表忠記》）〉
康熙甲子裁浙閩縣督為閩督，督標在衢州，兵三千亦裁。兵乏食，嘩奪民物，罷市，衢民潛逃。時家玉峰兄士麟公撫浙，集司道議曰：「彼嘩，且佯回不知，急借藩庫銀三千，照常給之，餉至必安，然後於衢設一副將，兵八百。查各營兵缺，撥補可六七百名，所裁止半耳，仍令照舊克伍。」僉曰：「善。」獨藩司借餉有難色，公實貧，給之曰：「吾家素豐，倍萬金止矣，何惑乎？」藩司唯唯，即令中軍官星夜解餉至衢，諭云：「公疏請餉給汝等，不過半年，即盡補營缺矣。」兵叩首，市肆如常，疏入如請，兵民歡呼。嗣後武昌夏逢龍之變，因兵裁而激亂，始服公之先見。
杭城苦火災，蓋人居稠密，衢卷聯絡，簷舍鱗次櫛比，鮮磚石垣牆；每一延燒，輒以千百間計，男號女啼，塞巷填街，搶火兇徒，咆哮挺繫，甚於強劫。公初蒞，即約僚屬，以救火為第一義，人止知以水救火，豈知一杯之水，能救車薪之火乎？其道在首立救火之人，次嚴搶火之禁，而要務任於折近火房屋，以斷火路。公於在右兩標選定救火兵二百名，參遊統之行。藩司於各役內選定三十人，臬司二十人，杭府廳四十人，仁錢二縣各三十人，以各守領官統之。制給每名長二尺白布，號掛一件，上書衙門姓名，以示別也。某某執長柄鐵鐃鉤，某某執鉅纜繩索，某某執榔斧。平居逢朔旦，各衙門點驗。一旦火發聞風，公飛騎而前，文武各官星馳並到，令各著號衣。本標督兵先進升屋，於四傍稍遠隙處折之，鉤以鉤之，纜繩牷柱以拉之，榔以岩以，斧以斷之，頃刻而空，則火自息。
杭兵印子錢，民受困久矣！公憂之，寐中有人告曰：「容城償債可效也。」醒曰：「此神告我，但我蒞容城小邑，民借族債不過數千；今聞本息至三十萬之多，而我何以能償？」一日聞太夫人來，公喜曰：「母攜金至，可償也。」遂向將軍等認以己變產代償。次年太夫人至，公迎於境外，舟次北新關，請母產資一萬，令中軍設采亭十，每亭列千金，鼓吹迎入營。將軍等詣公衙門閱視，呀曰：「真滇物也，公既如此為兵民，我輩當恤公。」及會議曰：「既公還，利當讓。」公曰： 「不然，吾向為容城令，曾代民還債，彼莊頭輩且感激，利全讓，本減半，況外公大人乎？」難之，請再四，將軍等共諭兵曰：「此案不結久矣，民實難完，今撫院代償，眾心肯讓乎？」皆曰：「既撫院代償，願讓一半，得半，他圖甚於民負也。」公又恐攜物不足，則失言，每兩讓六完四可乎？眾叩首流涕曰：「唯。」於是公委杭太守將軍季四章京盡取原券清算，約三萬餘，公告太夫人以故。太夫人欣然曰：「可。」盡檢捐之。在省之鹽使，尚依藩臬，學使鹽司，遞捐以足，葛藤永斷，兵民祠祝。
永樂間，張洪使緬甸，召通事訪問，通事曰：「緬蠻甚倨傲，聞朝廷使臣來，別創草樓，北面以迎之。使至城閉，其從人於外，使徒行，延登草樓，緬人則南面與語，率以為常，前使皆姑容之。且其風土甚惡，至者居半日盡病，三日後死者相繼，而十無一還。」洪入境，遣通事諭緬人散去北面之樓，且告以中國禮，為官者出，行者皆避路，不則棰之，宜告緬民避路，毋遭棰也。乃選敢死士二十人，攜刀執杖，將入城，洪立馬城下，叱緬人辟門，不聽，遂棰之，排其門入。至宣慰之廷，緬人列象百餘，夾道而立，以鼻勾綰，請使臣下馬，即使拔刀斫象鼻，象始開馳，至其樓迎敕書，南面呼宣慰以下，北面聽受畢，使者西向坐，數其失禮，並擅殺鄰境宣慰罪。那羅塔不能答，但云：「請就館，明日回覆。」既還，緬人殺牲以供，具悉麾出命易生牢來饋。舊聞緬有木曰金剛纂，狀如棕櫚，枝幹屈曲，無葉，剉以漬水，暴牛羊渴甚而飲之；食其肉，必死。雖潰生牢，必俟三五日無毒，然後烹用。掃除營內，毋容穢惡，於營外百步許為廁，滿則實之以土，更為別廁，三日軍無病，人心始安。彼常以瘴癘怖我，故前使畏死，求亟還，莫敢與較。當調攝，食肉不許太過，飲酒不至於醉。居處無臭穢，衣食以漸增減，饋獻遊行，必防其毒。緬人嘗畜淫婦，誘我兵卒，犯之必死，謂之人瘴。洪朝夕誨之曰：「汝等來時，父母妻子哭送，拜禱神明，望爾生還。今犯人瘴而死，妻必改嫁，父母何歸？」眾皆感泣，不敢近人瘴。或有病瘧，予以平胃如柴胡治之，多愈。去時馬步七十人，歸時六十九人，惟一人朱官音保沒於彼，即命官旗焚收骨殖，點檢隨身行李，送還其家。緬人以軍無死傷，稱為神明。〈（《泳化續編》）〉
宣德末，永豐賊既平，時有告富民與賊通者三百餘人。布政陳智方賑饑，乃下令曰：「苟無實，宜自來。」眾悉詣官自白，智諭之曰：「果若人言，下諸吏鞠訊，尚能保家乎？今爾曹自赴官，若能出粟濟饑，可轉禍為福。」眾稽顙流涕，乞如命，得粟萬餘石，全活甚眾。〈（《貞勝編》）〉
南昌祝知府以廉能著，寧府有鶴為民犬咋死，府校訟之云：「鶴有金牌，乃吾王賜。」祝公判云：「鶴雖帶牌，犬不識字，禽獸相傷，豈幹人事？」竟縱其人。又兩家牛鬥，一牛死，判云：「兩牛相爭，一死一生；死者同享，生者同耕。」〈（《稗史》）〉
正德中，殷雲霽知清江，縣民朱鎧死於文廟西廡中，莫知殺之者。忽得匿名書曰：「殺鎧者某也。」某素仇鎧，眾謂不誣。雲霽曰：「此嫁禍以緩治也。」 密問左右：「與鎧狎者誰？」對曰：「胥姚明。」雲霽乃集群胥於堂曰：「吾欲寫書，各呈若字。」視明字類匿名書，詰之曰：「爾素狎鎧，奈何殺之？」明大驚曰：「鎧將販於蘇，獨吾候之，利其貲，故殺之耳。」〈（仝上）〉
明正統間，韓中丞擁兵入大藤，忽青袍方巾，數十人出林中，執香拜伏軍前曰：「我等悉良民，向執公役，為賊掠去；官軍累征，未嘗深入，無緣殄滅。今公至此，我等必得脫穿鈴矣。」韓厲聲曰：「爾等皆賊，敢欺我耶？」命悉裸而斬之，果皆有短刀藏於衣，乃盡支解之。隨兵入路，散懸身首於桐，夾道不絕。峽中蠻聞之，驚呼曰：「大神至矣！」極力拒敵，不支，遂平之。韓公膽力絕人，初得賊斬之，即取其首，傾腦飲之，即命將校飲之，多不能也。又兩司官集議，兵適引賊數人，公握刀付一布政曰：「公可手斬此賊。」布政戰縮，公笑曰：「公談兵何美？殺一緊囚猶爾，臨陣當何如？」即自持刀，連斷數人頭，眾懼有眩絕者，故軍中與賊皆畏之如虎。〈（《裒談》）〉
都御史韓公雍征大藤峽，出兵，令五鼓戰，將領者恐遭失事，二更即發，大破之。公賞其功，而問以違令之罪，軍法當斬，乃具聞請釋。一郡守治酒具進，用盒納妓於內，徑入幕府。公知必有隱物，召郡守入開盒，令妓奉酒畢，仍納於盒中，隨太守出。〈（《畜德錄》）〉
王陽明為知州時，賊首王和尚扳出同夥，有多應亭、多邦彥者，饒悍倍於他盜，招服已久。忽一日應亭母於兵道告辨一紙，批準下州中，引王和尚為證。意此必王和尚受財，計以辨脫耳。乃於後堂設案桌，桌圍內藏一門子，喚三盜至案前復審。預誡皂隸報寅賓館有客，公即轉出，少頃還入，則門子於桌下聽得王和尚對二賊云：「且忍兩夾棍，候為汝脫也。」三盜見事已泄，皆皇遽不復言，唯叩頭請死。〈（《遺{林心}集》）〉
巡撫王守仁討南贛賊，橫水、桶岡等處俱平，獨浰頭賊未下。先是守仁征橫水桶岡等賊，慮浰頭賊乘虛出援，乃使人賞以銀布，諭降之，惟賊首池大鬢不從。守仁計兵力未暇，羈縻之勿深問，有金巢等率眾降，守仁厚撫之，令從征。及橫水破，大鬢懼，遣其弟池仲安率老弱二百，詣守仁降，即願從征立功，實覘虛實為內應也。守仁知之，令從別哨，遠其蹄路，陰使人分召近浰頭諸縣被賊害者詢之，得其情，各授方略遣之歸，令密集眾兵，候平桶岡後，報師期。及桶岡平，大鬢益懼，守仁遣使至浰頭賜諸賊羊酒；賊嚴為備，詭諸使者曰：「龍川新民鄭志高盧珂欲仇殺掩襲，故備，非虞官兵也。」守仁佯信其言，怒盧鄭，檄臨川廉二人擅兵狀，且令大鬢除道，候還兵討之。大鬢假使來謝，無勞官兵，當自防禦之。盧珂鄭志高陳英者，龍川已招新民也，仍領舊部三十餘眾。時諸縣民皆為大鬢所脅，三人者獨抗賊，賊仇之。守仁還兵，三人來告變，言大鬢反狀。時池仲安方領兵在守仁所，守仁乃佯怒三人，收縛將斬之曰：「大鬢方遣弟領兵報效，安得有此？」仲安遂叩首辨列三人罪惡，守仁佯信之，械繫珂等，置之獄。守仁密使人至獄中，諭以意，令三人無恐，且遣使歸，集眾以候。十二月二十日，守仁還至贛，張樂大享將士，下令橫水桶岡既平，浰頭歸順，境內無虞矣。民久勞苦，宜休兵為樂。遂散兵使歸農。乃遣仲安歸報其兄，以盧珂被繫，故遣使令大鬢勿撤備，以防珂黨掩襲，大鬢意乃大安。守仁別購仲安所親，說仲安令目來投訴，云：「官意良厚，何可不親一往謝？且使盧珂等言無所入。」大鬢信之，謂其下曰：「欲伸先屈，贛州伎倆，須自往觀之。」遂帥其徒四十餘人，自詣贛。守仁先已檄諸郡縣及龍川等，勒兵候報。至是探知大鬢就道，亟遣使發諸路兵，候浰頭。然道經賊巢，始達，則使別齎一檄，為捕盧珂黨與者，佯示賊，賊果問，見檄遂不為意。大鬢至贛謁守仁，見軍門無用兵形，又覘知珂等繫獄，意益安，遣人報歸其黨，謂事無他。守仁乃夜釋珂等，使間道歸發兵，而令諸官屬以次設牛酒，日宴犒大鬢等，緩其歸。久之度珂已至家，諸郡縣兵當大集。守仁乃設犒於庭，先伐甲士，引大鬢等入，悉擒之，出珂狀訊之，皆服，遂悉至獄而趣諸路兵，同抵賊巢。守仁率親兵由龍南縣冷水徑，直搗下浰大巢，諸路兵皆令入。三浰賊弛備既久，驟聞官兵四集，驚懼，乃分投出禦，而悉其精銳千餘，據險設伏於龍子嶺。官軍為三衛犄角進，指揮魚恩首擊賊，戰良久，賊敗，王受等追之，伏發被扼。適推官危壽至，鼓譟前衝之，千戶孟俊率兵繞其後，賊大潰，遂克三浰大巢。餘賊精銳，尚八百人，聚九連山，山四面險絕，惟一面得上，賊設礌石滾木拒之，官兵不敢近。守仁乃令官兵衣賊衣，抵暮詐為賊敗奔者，山下賊見之，果相招呼；官兵乃得渡險遂扼其路，賊覺急禦，則大眾已闌入矣。賊不支，乃退走潰出。官兵先四路設伏待之，擒斬略盡。餘徒二百人，慟哭請降，守仁納之。相視諸險隘，以和平地方控扼三省，奏設縣治，下部議，從之。遂班師，捷聞，賜璽書褒賞，餘功賞齎有差，南贛自此無警矣。
王晉溪瓊在本兵，宸濠之亂，談笑自如，人始訝之；晉溪曰：「滋事吾已料理之矣，王伯安有大將材，吾置之贛州是也。」未幾而捷疏至，人咸稱服。選大將者當以晉溪為法。仇咸寧之大父為百戶時，邊外數萬騎突至，都御史李忠宣知其能，使率兵禦之。仇毅然曰：「兵不必多，憑吾自選五十人足矣。」忠宣從之。仇度來兵所必駐之地，掘地暗坑，令二十人埋伏，三十人登山瞭望，以銃為號。來兵至此果紮營，夜半銃發，坑卒地雷亦起，彼兵自相蹂殺過半。質明，五十騎歸報中軍，遣人馳割首級，遂成奇勳，選偏將者，正當以李忠宣為法。〈（《彙書》）〉
陽明既擒宸濠，囚於浙省。時武宗南幸，駐蹕留都，中官誘其令陽明釋放，還江西是待聖駕親征。差二中貴至浙省諭旨，陽明責中官具領狀，中官懼，其事乃寢。〈（《湧幢小品》）〉
伍文定討宸濠賊，殊死戰，忽出一大牌，書寧王已擒，我軍毋得縱殺。賊見之驚擾，遂大潰。〈（《臣鑒錄》）〉
宸濠甚慕唐六如，嘗遣人持百金至蘇聘之；既至，處以別館，待之甚厚。六如居半年，見所為多不法，知其後必反，遂佯狂。宸濠遣人饋物，則裸形箕踞譏嗬使者返命，宸濠曰：「孰謂唐生賢？直一狂生耳！」遂遣之歸。〈（《唐伯虎紀事》）〉
《陰亢記》云：「蘭陽處士丘琥，山西布政陵之子，商遊吳中，嘗過丹陽，買舟行。一人來附舟，直入寢所，琥識其狀盜也。佯落簪舟底，盡出其衣篋，鋪設而求之；又自解其衣，以示無物。又俾家僮與之酌酒，夜則自撫其臥側。明日其人去。未幾，其人殺人於丹陽城中，被縛。乃以其事語人曰：「吾幾誤殺丘公也。」人服丘之智。休寧邵大維嘗索逋江右，附孤舟雨夜泊鄱湖僻處，四無人煙，舟子貌甚不良。邵懼，亦用此術，佯以失物，呼舟子秉燭，盡檢箱篋，遂得無恙。〈（《嘯虹筆記》）〉
孔侍郎公鏞知田州日，峒獠倉卒犯城；公蒞任甫三日，郡兵先已調發，眾議閉門守。公曰：「孤城中虛，能支幾日乎？只應論以朝廷恩威，庶自解耳。」皆難之，謂太守書生迂談耳。公曰：「然則束手待盡乎？」眾曰：「即爾，誰當往？」公曰：「此吾城也，吾當獨行。」眾猶諫沮，公即命騎，令開門去，眾請從以少士兵，公笑卻之。眾乃乘城向賊啟門，賊以為出戰。門啟，一馬乘官人出，二人控絡而已。門復隨閉，賊問故？公曰：「我新太守也，當至爾峒寨，有所言，爾當導我。」賊叵測，姑導以行，遠入林箐，聞顧從夫，已逸其一。既達賊地，一亦逸矣。賊控馬入深林，夾路罥裸入於樹者，遙望見公，叫呼求救，公問何人？乃庠序士也，前期赴郡，為賊邀去，不從，賊將殺之耳。公不顧，徑入峒，賊露刃出迎，旁刃夾擁如林。至巢穴，公下馬立其廬中，顧賊曰：「吾乃爾父母官，可以座來，爾等來參見。」賊取榻置於中，公坐呼眾前，眾不覺相顧而集，渠酋問公為誰？公曰：「我太守也。」賊曰：「豈聖人兒孫耳？」公曰：「然。」賊皆羅拜。公曰：「我固知若曹本良民，逼於凍饑，聚此苟圖救死耳。前官不知此，動以兵加，欲剿絕汝。我今奉朝廷命，來作汝父母官，視汝如子孫，不忍便殺害汝。如能從我，當宥汝前罪，可送我歸府，我以穀帛齎汝，爾後勿復劫掠。若不從，可殺我，後有官軍來問罪，汝自當之矣。」眾錯愕，爭曰：「誠如公言，公誠能相恤，終公任不復擾犯。」公曰：「然，我一言已定，何必多疑？」眾復拜。公曰：「我餒矣，取食來。」眾殺牛馬為麥飯以進，公飽啖之，賊皆驚服。日暮，公曰：「晚矣，我不及入城，可即此宿。」賊除治中廬，設床褥，公徐寢，賊侍衛。明日賊復進食，公曰：「我尚倦行，更住此。」又宿至明日曰：「吾今歸矣，爾等能從往取穀帛乎？」賊曰：「然。」控馬送出林間，公顧曰：「此秀才，皆好人，汝既效順，可釋之，與我同返。」賊解其縛，還其巾裾，郡生奔走，公按轡出峒，數十賊騎而隨。薄暮及城，公命呼城中吏登城見之，驚曰：「太守畏死，叛而降之，導來陷城矣。」爭問故。公言：「第開門，吾有處分。」眾疑拒，公笑語賊，爾等勿入城，我當自入，乃出犒汝。賊少卻，城開，公入，復閉。公命取穀帛從城上投與之，賊取謝公而去，迄終任不復出。〈（《稗史》）〉
汪應軫為翰林官，武宗南巡，抗疏諫，奉旨廷杖，瀕死。出知泗州，車駕既發，郡邑旁徨勾攝，為其民，至塞戶逃匿。汪獨凝然不動，或詢其故？汪曰： 「駕來未有期，而倉卒措辦，科派四出，吏胥易為奸，倘費集而駕不至，將奈何？」時中使絡繹道路，恣需索，汪率壯士百餘人列舟次，呼聲震地，中使沮喪。汪麾從人速牽舟行，頃刻百里，遂出泗境，後有至者，斂戢不敢肆。駕至南都，中使矯詔，令泗洲進美人善歌吹者數十人。汪奏泗洲婦女荒陋，且近多流亡，無以應敕旨。臣向募桑婦千餘人，倘能納之宮中，俾受蠶事，實裨治化，事遂寢，世宗立召復舊職。〈（《臣鑒錄》）〉
武宗南巡，江提督彬所領邊兵，皆西北勁卒，偉岸多力。喬自岩患之，乃命於江南拳棒教師中，取其最短小而精悍者百人，每日與提督相期至教場比試。南人輕捷跳越如飛；北人粗笨，方欲交手，或撞其脅，或觸其腰，皆倒地僵臥。彬氣沮，異謀潛折，自是不敢復橫。〈（《遺愁》）〉
嘉興當孔道，內臣往來，百方需索。李公與菱藕，曆日內臣曰：「我無用此，太守幸與我金錢，或用布絹。」公曰：「諾。」即出牒取庫金錢去，與太監市布絹。復索金錢。公又出牒取庫金錢入遺曰：「布絹金錢去也，幸與印券附案，以使他日磨勘。」內臣咋舌，不敢受而去。〈（《後渠雜識》）〉
大同貓兒莊本遠人入貢正路，成化初，來使有從他路入者，上因守臣之奏許之。時姚友敏夔為禮部，奏請筵宴，賞賜一切殺減，其使有後言者。姚令通事諭旨云：「故迤北臣進貢，但從正路入境，朝廷有大筵宴相待。今爾從小路，疑非迤北頭目，只照他處使臣相待耳。」其使不復有言，人以為得馭遠之體。〈（《菽園雜記》）〉
胡廷桂為鉛山主簿，時私釀之禁甚嚴，有婦訴其姑私釀者。廷桂詰之曰：「汝事姑孝乎？」曰：「孝。」曰：「既孝，可代汝姑受責。」以私釀律笞之。〈（《臣鑒錄》）〉
太監谷大用迎駕承天，所至暴橫，官員接見，多遭斥辱，必先問曰：「你紗帽那裏來的？」一令略不為意，大用喝問如前，令曰：「我紗帽在十王府前，三錢五分白錢買來的。」大用一笑而罷。令出，眾問之，曰：「中官性陰，一笑更不能作威矣。」眾歎服。〈（《珊瑚網》）〉
屠諭德應埈欲治一僕，怒甚。僕求解於夫人。夫人謂置一大魚來，莫測其旨也。應埈嗜魚，見而詫其肥，夫人從旁微笑曰：「但水寬耳。」僕竟獲免。〈（《平湖縣志》）〉
劉公存義令平湖時，倭寇城急，計城上懸燈難禦風雨，且若燭寡。令鐵公作薄鐵板，斲薪木，灌以歷青，上置木板，遮覆瀝青，遇風雨益熾，不添燭而火光亙長夜。置長鈞墜城腰，城上望城下如晝，城下望城上如漆。〈（《平湖志》）〉
明漕運都御史鄭曉奏倭寇類多中國人，其間有勇力智謀者可用，每苦資身無策，遂甘心從賊。若不蚤圖區處，必為腹心憂。乞命各巡撫官，於軍民中，每歲查舉勇力智謀者數十人，月給食米一擔，俟其殺賊有功，請量授官職。不惟國人不為賊用，異日且有將材出於其間。今從賊者，宜出榜諭許令歸降，有擒斬賊徒者，如例給賞；材力可用者，立功贖罪，亦與敘遷。不然數年後，或有如盧循、孫恩、黃巢、王仙芝者，益滋曼難撲滅矣。報可。〈（《貞勝編》）〉
分宜相誕辰，公卿觴集其第，忽緹騎陸公金壺失焉。時公威權甚盛，或誚之。公曰：「無憂，盜獲矣。」因自坐門屏，與群公約，以次出，皆自檢其徒從。客盡，盜果不得出，伏樑上，獲之。蓋選官國子生，自言所盜皆珠玉金寶物，非是不顧，藏城外某塔頂上，而言京中苦其盜久矣。邯鄲有青矜子，日夜讀書其庠，書聲恆至旦，忽以大盜密捕去。庠師大恚曰：「是足不履外戶者。」然其家有駿馬，匿圖床中，藉以重氈，飲食惟燒酒粱肉盡一石，夜行五百里，動息皆如人意，蓋群盜遍為耳目，而以青矜子為魁。當其書聲息時，即馳馬去劫掠，還來未曉，猶為閉戶先生也。盜發自他郡，言其狀皆實，遂不可解。〈（《耳談》）〉
王世貞為青州兵備官，校捕七盜而逸其一，盜首妄言逸者姓名。俄縛一人至，甚稱冤，乃令置盜庭下，差遠而呼縛者跪階上，其足穿絲履。盜數後窺之，因密呼一隸，蒙盜首而肖縛者，易其履以入。盜首不知，即指絲履者。世貞大哮曰：「爾以吾皂為盜耶？」遽命釋之。〈（《遣愁集》）〉
績溪胡大司空松號承庵，先為嘉興推官，署印平湖。適倭寇至儀築城，公夜入幕府曰：「民難與慮始，請縛某居軍前禦倭，百姓受某恩必相急，乃可舉事。」從之。民大震，各任版築。不閱月城成，權奇之妙乃爾。然非素得民心，即殺十署事官，民何急焉？同時有滁州胡柏泉亦名鬆，官太宰。〈（《湧幢小品》）〉
胡宗憲總制兩浙，趙文華以兵侍監軍，威福自恣，胡迎拜借重，趙額之；暨胡張筵宴趙，趙愈有傲容，胡微詬之，堂上從官皆錯愕。趙<走 >曰：「吾奉天子命監爾軍，死生皆出吾手，而敢恣無狀耶？吾旗牌安在？」於是衛趙於堂下者皆嘩。胡大笑，叱曰：「吾擁十萬之眾，節制七省，不知天子命，何顧監軍，吾獨無旗牌耶？」為胡衛者，聲囂特起，其聲震地，趙眾為之靡然。時陪席者慰胡曰：「今日之事，君為主，縱不為監軍屈，寧不為尊賓屈老？」 胡復厲聲曰：「何以解謝？須壽之二千金耳！」趙聞而趣謂曰：「汝饋二千，我倍責於汝。」胡復笑曰：「即四千何難？」席遂罷。明日趙章無言，則以饋者至矣。胡他日曰：「此輩非有才望，能監我軍，不過夤緣以冀吾利耳。吾不與，則孤其來意，必興怨謗，與之則不甘，吾故詈而賞之。詈以泄吾氣，賞以慰其私，彼求賞而得賞，又何求焉？」人以是明胡之量，且足以褫趙之魄。〈（《亙史》）〉
陳副使子文字在中閩人，嘉靖八年進士，除麻城知縣，歷戶部郎，出知長沙府。土賊尹大憲阻水寨自固，歷數守莫能捕，子文故緩之。盜畜犢甚多，竊出貿易；乃伏壯士數十人於水次，而遣一入微服買犢，往誘之，伏兵卒發，生擒其渠魁。〈（《列朝詩集》）〉
張江陵欲甘心高新，鄭左都葛守禮與塚宰楊博力爭之，居正憤曰：「二公意我甘心高公耶？」奮入內，取廠中揭帖，投博曰：「是何與我事？」中有居正竄改四字曰：「歷歷有據。」居正忘之，守禮識其字，笑納諸袖。居正覺曰：「彼法理不諳，為易數字耳。」守禮曰：「機密重情，不即上聞，先政府耶？吾二人非謂相公甘心高公，以回天非相公不能。」居正揖謝曰：「苟可效，敢不任？」高公卒無虞。〈（《貞勝編》）〉
王霽宇象乾鎮宣府日，知粟價將踴，先借帑金二萬兩，糴而息之，凡再三，得息金三千兩，羨粟六千石。郭青螺子章撫黔中，販鹽於蜀，販魚於楚，帑金五千兩，得息如其數，以資軍餉，當時說者訾以大臣行商賈之事，冤哉！治國如治家，不可與腐儒道也。霽宇八十四尚在鎮，青螺身不滿五尺，功業文章，各過人數倍。〈（《蘇譚》）〉
楊璡受丹徒知縣，會中使如浙，所至縛守令置舟中，得賂始釋。將至丹徒，璡選善泅水者二人，令著耆老衣冠，先馳以迎。中使怒曰：「令安在，汝敢來謁我耶？」令左右執之。二人即躍於江中，潛遁去。璡徐至，紿曰：「聞公驅二人溺死江中，方今聖明之世，法令森嚴，如人命何？」中使懼，禮謝而去。〈（《座右編》）〉
萬曆丁丑，會元馮具區夢禎以庶吉士告歸，既滿入京，時洞中庶常凡四人，沈自邠陸可教楊德政皆已留館。故事一省未有盡留者，馮當補別署，其座師蒲州張閤學鳳磐憂之。蓋其時有忌馮，譖之於當路者，因盡留三人，將以抑馮，並示諸詞臣意指也。蒲州計無所出，命馮且駐郊外，俟江陵有家慶，過拜恭甚，而微作悒悒狀。江陵歡問故，且曰：「有心事所不足耶？」蒲州蹙額曰：「為馮子館事。」江陵憐之曰：「是會凶還他編修。」蒲州悅，飲盡歡方出；次日入朝補館，得不他補。〈（《湧幢小品》）〉
王佐字廷輔，山西遼州和順縣人。父義為譚城驛丞，有中貴駐驛，久不肯去，人厭苦之。佐方幼，夜密令人取庭樹巢鵲，黑身朱喙而縱之。中貴見之驚，諸館人皆驚，以為不祥，遂去。〈（仝上）〉
萬曆間，海鹽令王臨亨治獄多精察，有一婦早孀，隨母兄往來海鹽崇德間。有三惡少，一冒婦之叔，一偽為夫，一偽為亡夫之兒，詭詞訟縣，已而佯以和請；月餘，偽夫訟婦之母，見掠婦去。公覆前案良是，而訝其貌狼，鞠之，則前案悉偽也，三人伏辜。又一女未嫁，少年求之，其父不許，誣以娶而更嫁，婚書媒聘悉具。公呼女前致語，已而遽問少年曰：「汝妻手中有疤，記左手，右手？」少年愕然，遂敗。沈氏兄弟皆無子，兄富先亡，弟貧，有女嫁褚升，兄之妻常虞升瞰其貲。俄被盜，賄鄰人誣升，言從屋上來去，所遺鞋是也。公曰：「婿而盜，何必登屋？茲方六月，何必衣鞋？」升得白。〈（《海鹽縣圖經》）〉
李霖寰大司馬征播楊應龍，敗逃圃上，李公以大炮攻之；楊裸諸婦向炮，炮竟不燃，此受厭也。崇禎乙亥，流賊圍桐城，上架炮，賊亦逼人裸陰向城，時乃潑狗血，燒羊角煙以解之，炮竟發矣。故鑄劍鑄鍾，合練丹藥，皆忌裙釵之厭。〈（《物理小識》）〉
沈參將希儀屯柳州，左右皆猺諜，而無諜猺者。沈以為使官府人為諜，賊生疑。於是陰求得素與猺人商貶者數十人，假以買物，召至府，密謂之曰：「吾素知若輩通猺，吾不罪若，更與若銀為販本，若試為我猺賊。」眾感諾，乃人給五百兩使益買物，散入諸峒中。諸猺雖凶暴，樂役人，然販者至，則寨寨傳送護衛飲食，恐損一販者，則諸販不至。是以雖絕棧深箐，販者無所不歷，每有動靜，販者輒先知，奔走報公。公厚賞販者，而秘其事，雖肘腋親近，絕不得聞。至期，鳴銃者三，則諸兵皆聚，第謂之曰：「今日出某門，而遣心腹人為旗頭，引諸軍。」諸軍貿貿行，問旗頭，旗頭不知，曰：「然則汝何引我？」曰：「公強我往，我漫往耳，軍行千萬人其所往，獨公與旗頭兩人知之而已。」頃之紮營設伏，賊果至，遇伏奔，追殪之。已而賊寇他所，則公軍又已先在；或絕遠村聚，賊度官軍所必不至而潛寇，則公軍又已先在，賊始驚以為神。〈（《唐荊川文集》）〉
沈公始至柳，令諸猺得出入價買，遊嬉城中無禁。諸猺時入見，見公，公兒女撫之，久之稍稍擇其巧便曉事者，結以厚賞，使猺賊。後賊發具夥伍中，輒報公，公又厚賞之。而間諸猺曰：「若見我，若妻子，何不來見夫人？」諸猺叩頭不敢，公曰：「試令其來。」已而猺婦五六人來，夫人好言慰勞，賞之針線包帕諸物，以銀簪簪其頭。又命諸妾婢灌之以酒，人數大碗。察群婦中其夫嘗以賊事報者，則又陰引之他所，勞苦之曰：「若夫為吾大人盡力良苦。」私賞之包帕銀簪諸物，倍於人前所賞者，而盡以珍果美物，塞其袖中；又陰戒之，勿令人知也。諸猺婦既多得賞，又酒醉蹌蹌，舞手出府門；猺夫望見之歡喜，爭前掖而歸巢，自是諸猺婦來者，至數百人。夫人傾篋筐，針頭線尾皆盡，猶不能給，而猺婦相戒以勿令人知者猺婦又泄之，以所獨得珍果美物，誇諸猺婦，以為夫人愛己。諸猺婦皆怏怏心羨，嗾其夫使報賊，冀己入府得珍果美物。而公問使人往諸巢中，陰以夫人之命，賜物諸猺婦；自是賊中消息，或諸猺不肯言，則公婦嗾之使言。或諸猺竟不宣言者，則諸猺婦自於使人至巢賜物時，附耳語云云，若勿向我老公語也。〈（仝上）〉
沈公所獲劇賊多不殺，剜兩目，刖兩耳，賞銀數兩而還之巢。自是他賊有所擄掠，多不遣兵，而用剜目者駒而一人牽以諸賊，使征所擄掠。賊見之，驚曰：「某巢某也。」震懾不敢隱，盡還所擄掠，而剜目者索不已，賊至出自所有與之。公以給被擄者，而以其餘給剜目者。剜目者每一入巢，則利益多，而為賊者所獲，每不補所償，則益無利。在柳州所剜目七人，其六人皆為官用；其還巢而復為賊者，覃萬星一人而已，公竟以計擒殺之。〈（仝上）〉
公嘗欲剿一巢，而恐其泄也，乃佯病，所部人問病，公曰：「吾病思鳥獸肉，若輩能從我獵乎？」因起出獵，去賊二里而止營，軍中始知其非獵也。公耳目多，賊不能藪，率走之他巢。他巢人又嚇之曰：「公且剿汝。」則又走之他巢，他巢嚇之，則又走，跰血<疒重>以死，或餒稿崖谷。〈（仝上）〉
沈公每以甚雨淒凍風冥之夜，察賊所止宿處，四散遣人，齏以火銃，以筒貯火，衣毯衣毳帽，與草同色，潛至賊所，夜聲銃者二。賊盡罵老沈至矣，挈妻子裸而蒲伏上山頂，兒啼女哭，往往寒凍死，或觸崖石死，不者且為虎咬。諸妻子更相嗟怨，「汝為賊之利至此」。黎明下山詗之，則寂無人，陰使其黨至城詗之，時公所遣衣毯者，四散諸巢，同夜舉銃。明日諸巢所使為詗者，亦同會於城傍，西巢人謂東巢人曰：「老沈昨夜來吾巢。」東巢人謂西巢人曰：「老沈昨夜來吾巢。」則固已更相怪駭。已而詗之城中人，則老沈固安坐城中，不出也。益怪駭曰：「昨聲銃者誰耶？鬼耶？」諸詗又自相嚇曰：「虎咬人者，老沈所使也。」自此賊益膽落，或易而為好猺獞，而柳城四傍，一童子牽牛行深山，數百里無敢訶者。其軍民往往寄牛於猺家以耕，或索雞酒於猺，猺不敢不與。〈（仝上）〉
韋扶諫者，馬平四都猺賊弩中知府猺者也。凶猾甚，嘗七捕之不能得，至沈公亦七捕之終不能得。會有報扶諫逃鄰巢三層巢者，公潛率兵剿之，至巢則扶諫又已與三層賊往劫他所，而三層賊妻子獨在，公竟俘以歸，計七十餘人。平時公所俘賊妻子，盡以與狼兵為賞，至是獨不與，而閉之空室中，善飲食之。公又陰使狼兵數百人，怒而挺刃猙獰入室，恐諸婦女，作欲搶狀。公佯執鞭痛鞭狼兵使退，如是者三，欲以深德諸婦女，而潛使諸猺聞之，以繫其心。公又使熟猺謂諸猺之亡妻者曰：「吾不害汝，但得韋扶諫，則還汝妻子矣。」諸猺人四五人來投公，公令和入空室，視其妻；夫妻相持哭，其小子牽其父哭。妻曰：「非沈公，吾為狼兵殺且搶久矣。」已而怨相詈曰：「咄！扶諫非汝爹，非汝娘，何不縛以贖我？」諸猺心割而別，復見公。公曰：「欲得扶諫耳。」諸猺曰：「扶諫已逃他巢，圖之實難；雖然，願公切勿以吾妻子與狼兵也，吾且為公緩圖之。」公曰：「諾。」因令殺牛犒諸猺而去之。諸猺蹤跡扶諫所在，遂往以言猺扶諫曰：「還我妻子。」扶諫不應，諸猺因曰：「我輩失妻子，計窮惟有更隨汝作賊耳。」扶諫喜。諸猺乃詭相與計曰：「今官府擄吾妻子，而穿山驛與守堡百戶與行司，俱在山中，今往劫之，三印可必得也。守府懼失三印得重罪，以易吾妻子，可必得也。」扶諫曰：「善。」扶諫既離巢，則黨益孤，諸猺因醉扶諫與其黨而縛之，置嚴洞中使熟猺報公曰：「得扶諫矣。恐見賣，可遣吾妻子於三十里外相易。」公以為：吾不遣，諸猺且以為吾怯。於是鎖諸猺妻刃挾之以行。至三十里，使熟猺諭諸猺曰：「諸猺且劫妻子者，先殺妻子，然後戰。」諸猺請於公曰「吾獻扶諫懼仇，公可遣三十人至岩洞自取之。」公慮諸猺有變，乃選健卒十五人，賞而遣之曰：「得扶諫，吾且賞汝，若諸猺殺汝者，吾且重賞汝家。」又以十五人付之熟猺，而質熟猺妻子曰：「十五人者，損一人，汝妻子齏粉矣。」至岩洞中，果得扶諫而出。諸猺聞之，五里外懼扶諫往而妻子不至，復要公曰：「必相易於此。」公又曰：「吾不往，諸猺且謂吾怯。」於是先遣諸猺中妻子四五人往，言刃挾諸婦女狀，諸猺吐舌，懼殺妻子，帖息不敢動。遂易扶諫以歸，剜扶諫目，截耳剔心，手足斬之。而四懸諸城門。〈（仝上）〉
山東臨邑有四瞽者，寓京師，皆業說書。一日行道，各誇說在某貴戚內璫家說書，得錢幾何。傍一惡少聞之，紿謂某家喚說書，引至墟墓無人之地，出所佩金鐵，擊瞽者，搜其錢盡。一瞽獨曰：「我帶結不可解，公為我解，待我取錢。」惡少與解，而瞽已抳其要家，力持之，呼群瞽皆來助擊，至抉出目睛，盡搜其所奪，始相攜歸。〈（《耳談》）〉
古稱操舟者為長年。王長年閩人，失其名。自少有膽勇，漁海上。嘉靖已未，倭薄會大掠，長年為賊得，挾八舟，舟中賊五十餘人，同執者男婦十餘人，財物珍奇甚眾，賊舟數百艘同日揚帆泛海去。長年既被執，時時陽為好語媚賊首，甚親信之。又業已入舟，則盡解諸執者縛，不為防。長年乘間謂同執者曰：「若等思歸乎？能從吾計，且與若歸。」皆泣曰：「幸甚，計安出？」長年曰：「賊舟還，將抵國，不吾備；今幸東北風利，誠能醉賊，奪其刀，盡殺之，因棙柁飯帆歸，此時不可失也。」皆曰：「善。」會舟夜碇海中，相與定計，令諸婦女勸賊酒。賊度近家，喜甚，諸婦更為媚歌唱，迭勸賊，叫跳歡喜，飲大醉，臥相枕藉。婦人收其刀以出，長年手巨斧，餘人執刀盡砍五十餘賊，斷纜發舟。旁舟賊覺追之，我舟人持磁器雜物奮擊，斃一賊首；長年故善舟，追不及，日夜乘風舉帆行。抵岸，長年既盡割賊級，因私剜其舌，別藏之，挾金帛並諸男婦登岸，將歸。官軍見之，盡奪其級與金，長年禿而黃鬚，類倭人，並縛詣鎮將所，妄言捕得賊零舟，首擄生口具在，請得上功幕府。鎮將大喜，將斬長年，並上功。鎮將故州人也，長年急，乃作鄉語，歷言殺賊奔歸狀。鎮將唶曰：「若言斬賊級，豈有驗乎？」長年探懷中藏舌示之，鎮將驗賊首皆無舌，諸軍乃大駭服。事上幕府，中丞某，召至軍門覆按，皆實，用長年為裨將，謝不欲；則賜酒，鼓吹乘馬繞示諸營三日，予金帛遣歸，並遣諸男婦，而論罪官軍欲奪其功者。長年益禿，貧甚，猶操舟漁。〈（《湧幢小品》）〉
烏程潘內翰家婢春桃者，盜入宅獲幼子，將加虐訊。婢出曰：「金帛皆我所司，在某房某篋，惟汝所欲，小郎何得知？」盜競奔之，皆恣其去取，而幼子釋。盜去，家盡尤之曰：「汝必盡發其藏何故？」婢不答，惟耳語其主人曰：「我識盜二人皆鄰近某某，即劫去，猶我橐中物，何傷於多不多？不釋小郎，非所以愛子也，但當亟捕之耳。」亟捕人贓皆得，而財溢於所失數，蓋盜往所藏也。婢智矣哉！〈（《耳譚》）〉
劉滋濮陽人，少為庠士，家貧，田不二十畝，又值水旱，無以自活，乃盡鬻其田，逐什一之利，十餘年致萬金。為人慷慨，重然諾，取捨不苟，尤善心計，家藏白鏹，皆鑄大錠，錠四十斤，覆樓板下。有劇盜韓氏者，使其黨五十餘，越城劫之，得劉。劉曰：「若輩利吾財乎？」曰：「然。」指板下示之曰：「唯若所取。」賊見大鏹喜甚，盡力攜之，人不過二錠。既去，劉告家人，人亟遠匿，賊且復至。賊既登城，復命於韓，韓見金，良久曰：「不殺此人，吾輩且無噍類。」亟復往跡之，無所得。韓曰：「敗矣。」攜數錠遠遁去。既明，鄉人唁劉，劉笑曰：「財固在也。」告官捕之，不數十里，賊盡獲，金皆如故，獨失韓所攜耳。〈（《湧幢小品》）〉
某家新婦，於歸之夕，有賊來穴壁，已入，會其地有大本觸木，木倒，將賊擊破頭面死。其家舉火視，乃所識鄰人，惶惑，恐反以餌禍。新婦曰：「無妨。」令空一箱，□賊屍於內，因舉至賊家門首，剝啄數下。賊婦開門見箱，謂是夫所盜，即舉至內。數日夫不返，發視，乃是夫屍，莫知為誰所殺，亦不敢言，以瘞之。〈（《耳談》）〉
吳叟，吉安人，忘其名，里中有大猾，家徒數里，暴行為患，人皆畏而苦之。然不敢上狀於有司，亦怵怵恐致變，不敢問。會流賊逼里中，叟逐間詣其廬，說曰：「公之行事，上下之所知也，即有司懼不敢問；假令部使者督千人捕公，公能終拒之乎？」曰：「不能。」叟曰：「吾固知公之不能也，公即不能，何不因事自解？亡論自解，且令里人德公。」其人欣然曰：「惟長者命之。」叟因命之。叟因執其手曰：「方今流賊四劫，誠危急存亡之秋，而公雄傑，所部皆堪戰力士，賊氣驕，翦此何有？公當此時，誠能率其子弟擊賊，賊必潰，則里中莫不歡公，公得以長豪里中無懼矣。」其人遂掀髯而起曰：「公無言，我當為公擊賊。」於是勒其子弟最強者百人，人持挺急馳之，而叟騎一驢，從二蒼頭往讚。一遇賊，輒奮鬥，日已至未，凡數戰，殺數十人，猾者稍倦矣。輒命左右取水，而叟心計賊既已殺數十人，無可慮賊矣。獨念此猾暴里中無已時也，不若因其機滅之，遂從旁大呼，我兵且退；賊遂乘勝迫之，悉殺猾之父子兄弟。〈（《湧幢小品》）〉
朱潮遠鎮章泉時，軍民不辨官話，每堂審役，有譯鄉語者。一日老人告其子情殊迫切，詢其父有妻乎？子乃其所生乎？曰：「非妻則繼母也。」又詢其母與父年當乎？曰：「少艾。」朱曰：「此必父匿其妻，妻淩其子。」而中證乃其姑丈，叩首稱善。於是命父立其上，用小板連衣輕撲之，與父叩頭陪禮，示其父曰：「爾晚年靠子，何不念前妻之情？」戒其子曰：「親年無幾，家庭小隙，乃至此耶？」遂父子抱頭大哭，軍校無不墮淚也。今孝廉公車來，尚稱之。〈（《座右編》）〉
崇禎三年春，奢安間成都，百計攻城。正月，賊數千，自林中大噪而出，視之有物如舟，高丈許，長五百尺，樓數重，簞笰左右，板如平地。一人披髮仗劍，上載羽旗，中數百人，各挾機弩毒矢，牛數百頭運石轂行，旁翼兩雲樓如左右□，俯視城中老幼婦女皆哭。朱燮元曰：「此呂公車也，破之非炮石不可。」炮石者，巨木為柱，柱置軸間，轉索運杵，千鈞之石，飛擊如彈丸，賊車不得近。燮元復募敢死士，以大炮擊牛，中其當軛者；牛子反走，乘勢縱擊敗之。〈（《紀事本末》）〉
旗人王某，逃至山東，匿妻子於前妻父張某家，他往無蹤，捕者獲其妻。適里中有投井者，面目不可辨，其妻誣張某死其夫王。讞成抵罪，上之秋曹。杜相國立德時為大司寇，清理刑獄，撿王案反覆披閱，見單填有鬚長三寸語，王移牌察無鬚，公曰：「計王自張出逃，與捕獲其妻，才數日耳，鬚安能暴長？宜矜疑。」 眾不可。無何，其主旋獲王到部，同事愕然。〈（《碧園新草》）〉
浙西大置屠阿醜聯宗數十，出入湖泖間，與海寇劉香合謀叵測，汛兵不能制。撫按題請南浙兩省，會兵合剿；時蔡忠襄懋德備兵嘉禾，曰：「此可計擒也，何用興師？」乃力行鄉約保甲，盡得賊勾引窩贓處，密召其人謂之曰：「汝罪應死，吾姑貲汝；凡吾遺人，汝第飲食之，毋泄。」乃分遣兵卒，假做星卜貨賣乞丐等流，各之其所，伺賊所在，半夜發標兵掩襲之。賊出不意，惶遽登岸，四面伏發，斬其勇將沈千金，阿醜就擒，餘黨悉降。〈（《菊泉集》）〉
寧武總兵王中，領兵拔豫，病不能督戰，兵無餉。一日潰散，渡河歸，吳甡恐沿途搶掠，遺患地方，乃遣官招撫之曰：「邊備急，本院原疏請撤兵歸營，爾等各照隊令，領兵官押回原伍，經過地方，量給糧犒，毋得擾掠取罪。」各兵初謀入山為盜，見差官至，始安。將至省，甡復差官犒以羊酒，令領兵官入見，責之曰：「主帥即病，爾等非領兵頭目乎？誰倡逃者？」領兵官直陳某隊某某，原係降丁，不過十餘人，且謀入山為盜；各官調停，諭以本院德意乃止。今各隊皆怨此數人入骨，手書檄付之曰：「爾可擒解此數人，餘俱不問，仍歸伍可也。」領兵官果擒解獲院，疏請倡逃者已獲，宜正法，餘令歸伍，上從之。〈（《憶記》）〉
崇禎九年正月，闖王闖塌天八大將，搖天動七賊，連營數十萬，攻滁州急。太僕寺卿李覺斯同知州率士民固守，賊百計攻之不克，賊掠村落山谷婦女數百人，裸而遝淫之已，盡斷其首，環向堞埴其跗而倒埋之，露其下秋，血穢淋漓，以厭諸炮，守城兵多掩面不忍視。賊噪呼向城，城上燃炮，炮皆進裂，或喑不鳴，城中惶懼。覺斯立命取民間□腧，亦數百枚，如其數，懸堞外向，以厭勝之；燃炮皆發，賊大創。未幾，援兵至，遂遁。〈（《續知冠子》）〉
儀真南門橋五日觀競渡，龍舟在橋東，眾皆趨觀於東。左重右輕，橋欹而陷，觀者百餘人，一時漂溺，河流湍激，倉卒不能施救。橋側有一茶軒，遂將棹橙亂投於河，人得扳緣而起者十之三，其急智亦足取也。〈（《訒庵偶筆》）〉
溧陽裴令表善斷獄，無錫有叔與侄贖屋者，侄年長，叔庶出，齒甚少。侄欺之，賺叔白金三百，屋不肯還。訟之無錫令，不能直，反與叔以杖。叔負屈控於裴，裴置之獄中。月餘，忽以劫江窩家牒無錫，拘其侄。侄辨非窩，裴曰：「盜某時劫銀三百兩，藏於汝家，非窩乎？」侄曰：「此乃叔贖屋者，是叔窩也。」裴既令供明，遂杖侄四十，罰百金與叔，百金賑溧陽饑，餘百金，牒無錫令而斷還叔屋。〈（《懷秋集》）〉
有失鴨數十者，控於休寧廖令騰煃。廖曰：「近有來求鬻而未遂者乎？」曰：「有金姓人曾來。」蹤跡之，鴨具在；金強辨不服。廖悉取兩家鴨，雜於堂，命各呼之。金呼不應；失鴨者以竹竿呼，果成群而走，且曰：「吾鴨有火絡。」叩左掌驗之，果然。其中一鴨不應呼，且無掌甲，金執以狡辨。廖曰：「爾積竊也，懼人覺，故買一他鴨雜其中耳。」金赧服，責而還之。〈（《海陽紀略》）〉
明初郊祝文，有予我字，上怒，將罪作者。桂彥良進曰：「湯祀天曰：『予小子履。』武祭天曰：『我將我饗。』儒生泥古不通，煩上譴嗬。」眾得釋。〈（《玉堂叢語》）〉
霍尚書韜嘗欲營寺基為宅，凂縣令逐僧，僧去，書於壁云：「學士家移和尚寺，會元妻臥老僧房。」霍愧而止。〈（《笑林》）〉
焦芳入閣，仍欲兼部事，劉瑾屢遣人來與李閣老議。李云：「無此例。」瑾云：「曾聞李賢兼管。」李云：「李賢是吏部侍郎，入閣後升尚書，時李翱掌部事。」又問前有之乎？答曰：「蹇義為吏部尚書，與戶部尚書夏元吉五日一赴東閣，與大學士三楊議事，未嘗兼學士也。」次日吏請印信，內批令焦芳兼管部事，芳以問李，李曰：「某已言之，此二事實難兼攝，內閣佐天子出令，吏部所擬升調官，問有可否。今自擬之而自可否之耶？又每日通政司奏事，奉旨吏部知道者，即當廷跪。承旨內閣班，侍立聽令，亦將出跪而更起立耶？又部事差繆，或章奏錯誤，小則回話認罪，大則罰俸，脫有之，亦將隨同認罪乎？」芳乃辭部事。〈（《玉堂叢語》）〉
尚書劉南垣公請老家居，有直指使者以飲食上，苛求屬吏，郡縣患之。公曰：「此吾門生，當開諭之，俟其來款之。」曰：「老夫欲設席，恐妨公務，留此一飯，但老妻他往，無人治具，家常飯對食能乎？」直指以師命不敢辭，自朝至午，飯尚未出，直指饑甚。比飯至，惟脫粟飯豆腐一器而已，各食三碗，直指覺過飽。少頃，佳肴美醞，羅列於前，不能下筋。公強之，對曰：「已飽甚，不能也。」公笑曰：「可見飲饌原無精粗，饑時易為食，飽時難為味，時使然耳。」直指喻其訓，後不敢盤餮責人。〈（《座右編》）〉
某布政請按台酒，坐間，布政以多子為憂；按君止一子，又憂其寡。吏在傍云：「子好不須多。」布政聞之，因謂曰：「我多子，汝又何云？」答曰：「子好不愁多。」二公大稱賞，共汲引之。〈（《客中閑集》）〉
王文恪公鏊修《蘇州志》，眾欲請楊君謙；文恪以君謙謠啄，不欲與同局。《姑蘇志》成，文恪遣使送之。君謙方櫛沐，不暇抽看，但顧簽票云：「不通不通。」使者還述其語，文恪以為狂，慍甚。一日晤楊，問前語，君謙曰：「然今府志修於本朝，當以蘇州名志，姑蘇吳王台名也，以此名志可乎？」文恪始大服楊之精識。〈（《臣鑒錄》）〉
都指揮使王佐使後指揮陸陋陷其子，欲殺之，而盡取其產。子甚窘；子之母名亦在。既捕入對，炳方與同僚列坐，多張刑具脅之。其子方抗，母乃膝行而前，道其子罪極詳。子呼曰：「兒死已在頃刻，母忍助虐耶？」母叱曰：「死即死耳，尚復何說？」因指炳坐而顧子曰：「爾父坐此非一日矣，作此等事，應亦非一，致生汝不肖，乃天道也，夫復奚言？」僚佐皆驚歎，炳頰不覺發赤汗下，偽為旁視，輒遣之出，其事遂寢。〈（《遣愁集》）〉
鄱陽何梅穀英妻，垂老好事佛，自晨至夕，必口念「觀音菩薩」千遍。梅穀以儒學聞於時，止之則弗從，弗止恐貽笑士論。一日呼妻至，再且三，隨應隨呼，弗輟。妻怒曰：「何咶噪若是耶？」梅穀徐答曰：「呼僅二三，汝即我怒，觀音一日被你呼千遍，安得不汝怒耶？」妻頓悟，遂止。〈（《中州野錄》）〉
明太祖以北兵渡淮，時無一葦之楫。有人於囊中，取乾豬脬十餘，納氣其中，環繫腰間，浮水而南，徑奪舟以濟北軍。〈（《稗史》）〉
吳岳碑自首至座七，察碑之興功不可得。一田父進曰：「當時積土而立。」明季有巨碑，不能安於負重之上，一巧者曰：「碑不見龜，龜不見碑，則堅矣。」眾悟，與填土負重平，碑遂立。〈（《嘯虹筆記》）〉
《鴻書》云：「金中都被圍，完顏承暉遣人以礬寫奏告急。」今人用礬及膠，以鐵釘共煮，用其水，寫白紙上，視之無跡；以墨塗紙背，則其字畢現矣。古人兵書中傳密信，三發一知，頗為費力，何如此之省事？〈（仝上）〉
開濟館某尚書家，上郊祀，索白染圍爐三百，尚書窘迫莫應。濟教截矮桌腳，鑿圓孔，白紙糊之，取鐵鍋為爐，如數進。上喜，詰之，舉濟。是時索燎火萬炬於上元縣令陳煥，煥命各坊長督大小戶，具門簾香燈迎駕，遂命卷簾為燎，得如數進，上伏其才。〈（《王文祿集》）〉
董□陽與嚴嵩同朝，每過嵩，輒用赤金鏤姓名縫紅綾作柬，嵩以為尊敬之也。閽人利具金，每一傳執，即取金去；後嵩敗，董獨免交通律。〈（《嘯虹筆記》）〉
私鑄者，匿於湖中，人猶聞其鋸銼之聲；乃以甕為甕，累而牆之，其口向外，則外過者不聞其聲何也？聲為甕所收也。或曰：「廣孝曾用此法造器械，又空燒瓦枕，就地枕之，可聞數十里軍馬聲。」〈（《物理小識》）〉
猿，山家謂之鞠侯，皮陸具有詩，見《山川志》。猿好踐園蔬，所過狼藉，山間豆麥胡麻萊茯蔬果竹萌之類，多被踐。天衣寺僧法聰令捕一老猿，被以衣巾，多為細縫，使不得脫，縱之使去。老猴喜得脫逃，跳趨其群，群望而畏之，皆捨去。老猴趨之愈急。相逐日行數十百里，其害稍息。〈（《湧幢小品》）〉
熊公廷弼督學南畿，每試輒以紙三條，封諸生頭巾，不令交頭耳語。一生誤斷其紙，懼其責也；忽大聲擊案，通場皆舉首驚顧，紙盡斷。生遂得免。〈（《懷秋集》）〉
明時有內監懸一珠燈於長竹竿之頂，令於市曰：「能不梯升，不倒竿者，任其取去。」數日無有應者。忽一人舉其竿直走，至有井處，以竿插井中，取燈去，內監大笑。〈（《嘯虹筆記》）〉
尹見心為縣令，縣之河中生一大樹，屢壞人舟。見心曰：「何不去之？」民曰：「根在水中，不得去。」見心曰：「易易耳。」乃遣能識水性者一人往，量其長短，作一衫木桶，空其兩頭，從樹稍穿下，打入水中，因以巨瓢盡涸其水，入而鋸之，木遂斷。〈（《臣鑒錄》）〉
金山環缺處為波阻，不能達，有石橋一洞接焉。相傳有僧廣募市金，云：「揚子江心造石橋。」人爭布之，費不多而得募金無數。又有一僧行腳餒甚，無人與齋供，遂號於路云：「二十個饅頭兩口吞。」有好事者詰其不能，則云：「出家人不作狂語。」遂買巨餅二十與之，欲觀其吞法；僧張二袖口，各納十餅而去。〈（《菊泉集》）〉
金山郭墓下江心泉，為天下第一，然有龍窩，洄流甚急。相傳泉為龍所禁，不敢汲。康熙己巳六月，余避暑山之七峰閣，命寺僧拿四舟相連若井，抵洄流，用繩沈錫桶，桶上開五眼線，係木屑塞之，無令濁水入，下沈十數丈到底，方拔線提起木屑，則真泉入矣。三沉其桶，江波大作。予急回岸烹泉，與僧共飲，清香透骨，非復人間味；試以松蘿較惠泉，色更不變。僧曰：「衲等老死此山，未獲嘗江心真泉。」再取山中井水較之，味迥別。越數日，復拿舟郭墓畔，意欲取水，風濤掀翻，棹不可泊。如此者三，竟如海上三山，舟至輒引去，謂之龍禁，誠然。
艾司寇方宴客寄園中，盛夏新鑿一池，客讚曰：「待來年好種荷也。」艾曰：「何待來年？」客以為戲。比半酣，起行池上，則綠雲千朵，清香搖曳，六郎面灼灼迎人矣。客怪問之，艾曰：「為佳賓姑借催花檄也。」蓋園中盆荷甚多，艾密令人帶盆瀋水，博一笑耳。〈（《郮古新語》）〉
近時邑無賴子，邀百人作百子會，人出銀二兩，搖骰子，點多者先收，每月一應，八九年乃畢。冀其不能終局，先收會者得圖賴之耳。然猶未為巧。江西有一僧創千佛會，人出銀一錢投木櫃，搖點多者得百金歸，不必復應。往來行人，圖僥幸，二三日即聚千人，僧則利其每一會得抽分數金耳。後令聞之，懼惑眾，村僧乃止。〈（《明升集》）〉
