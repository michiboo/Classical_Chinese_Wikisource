御定佩文齋廣羣芳譜卷九
　穀譜
　　黍
｜原｜黍，〈汜勝之書雲，黍者暑也，待暑而生，暑後乃成也。說文雲，黍可為酒，從禾入水為意。六書精蘊雲，禾下從汆，象細粒散垂之形。古今注云，禾之黏者為黍。〉一名秬，〈爾雅雲，秬，黑黍。〉一名秠，〈爾雅雲，秠，一稃二米。注云，此亦黑黍，但中米異耳。〉有黃、白、黎三色，米皆黃，比粟微大，北人呼為黃米，屬火，南方之穀，性溫，益氣補中，久食令人多熱，小兒忌食。他如牛黍、燕頷、馬革、驢皮、稻尾、大黑黍、秀成、赤黍，皆黍之異名也。
｜增｜
｜廣志｜有濕屯、黃黍、有田黍、塸雲、鶯鴿之名。
｜齊民要術｜今俗有鶯〈闕一字〉黍、半夏黍。
｜博雅｜黍穰謂之䅀。
｜原｜苗穗與稷同，宜肥地，多收，刈後乘濕即打則稃易脫，遲則稃著粒上難脫。
｜彙考｜
｜原｜
｜詩王風｜彼黍離離。
｜曹風｜芃芃黍苗，陰雨膏之。
｜小雅｜我黍與與。
｜大雅｜誕降嘉種，維秬維秠。　恆之秬秠，是穫是畝。
｜周頌｜豐年多黍多稌。
｜增｜
｜詩小序｜華黍，時和歲豐，宜黍稷也。
｜禮記曲禮｜黍曰薌合。｜疏｜黍曰薌合者，夫穀秫者曰黍，秫既輭而相合，氣息又香，故曰薌合也。
｜原｜
｜王制｜秋薦黍。
｜月令｜仲夏之月，農乃登黍，天子乃以雛嘗黍，羞以含桃，先薦寢廟。｜注｜必以黍者，黍，火穀，氣之主也。
｜增｜
｜周禮天官｜羊宜黍。｜疏｜羊宜黍者，羊味甘熱，黍味苦溫，甘苦相成，故云羊宜黍。
｜左傳｜其藏之也，黑牡秬黍，以享司寒。
｜國語｜黍而不黍，不能蕃庶。
｜原｜
｜史記封禪書｜管仲說威公曰，古之封禪，鄗上之黍，北里之禾，所以為盛。
｜增｜
｜漢書律歷志｜度者，分、寸、尺、丈、引也，所以度長短也。本起黃鐘之長，以子穀秬黍中者，一黍之廣，度之九十分，黃鐘之長。｜注｜師古曰，子穀猶言穀子，秬即黑黍，中者，不大不小也。言取黑黍穀子大小中者，率為分寸也。
｜原｜
｜宋書符瑞志｜黃帝時，南夷乘白鹿來獻秬鬯。
｜增｜
｜隋書隱逸傳｜李士謙，字子約，趙郡平棘人也。李氏宗黨豪盛，每至春秋二社，必高會極歡，無不沉醉諠亂。嘗集士謙所，盛饌盈前，而先為設黍，謂羣從曰，孔子稱黍五穀之長，荀卿亦云食先黍稷，古人所尚，容可違乎，少長肅然，不敢弛惰，退而相謂曰，既見君子，方覺吾徒之不德也。
｜唐書王績傳｜績有奴婢數人，種黍，春秋釀酒，養鳧雁，蒔藥草自供。
｜山海經｜廣都之野，后稷葬焉，爰有膏黍膏稷。｜註｜言味好，滑如膏。　驩頭之國，維宜苣，穋楊是食。｜註｜苣，黑黍，今字從禾。
｜原｜
｜家語｜孔子侍坐於魯哀公，設桃具黍，公曰，以黍雪桃也，孔子對曰，夫黍五穀之長也，祭先王以為上盛，果有六而桃為下，祭先王不得入於廟，丘聞之也，君子以賤雪貴，不聞以貴雪賤，今以五穀之長，雪瓜蓏之下，是侵上忽下也。
｜增｜
｜列子｜鄒衍在燕，有谷地美而寒，不生五穀，鄒子吹律而溫氣至，今傳名曰黍谷。
｜原｜
｜韓子｜吳起欲攻秦小亭，置一石赤黍於東門外，令，人能徙於西門外者，賜之上田宅，人爭徙之，乃下令曰，明日攻秦，能先登者，與之大夫，賜之上田宅，於是攻之，一朝而拔。
｜增｜
｜韓子｜韓昭侯之時，黍種嘗貴尠有，昭侯令人覆廩，廩吏果竊黍種而糶之。
｜淮南子｜渭水多力而宜黍。
｜焦氏易林｜中田高黍，以享王母，受福千億，所求大得。　下田種黍，芳華當齒，大雨淋集，紛榮滿壅。
｜春秋佐助期｜黍神名侜侫，姓蘭郝。
｜春秋說題辭｜精移火轉生黍，夏出秋改。黍者，縮也。故其立字，木入米為黍酒以扶老。
｜東觀漢紀｜承宮，字少子，琅琊人。嘗將妻子入華蓋蒙陰山谷，耕種禾黍，臨熟，人就認之，宮便推與而去，由是發名。
｜古今注｜和帝元興元年，黑黍穗一禾二實，或三四實，生任城，得粟二斛八斗，以薦宗廟。
｜博物志｜黑墳宜麥黍。
｜紀年書｜惠成王八年，雨黍。
｜文中子｜藝黍登場，歲不過數石，以供祭祀、賓客之酒也。
｜談藪｜王元景大醉，楊遵彥曰，何大低昂，元景曰，黍熟頭低，麥熟頭昂，黍麥俱有，所以低昂。
｜農桑通訣｜秬鬯一卣，此言黍之為酒尚矣，今有赤黍，米黃而黏，可蒸食。白黍釀酒，亞於糯秫。又北地遠處，惟黍可生，其莖穗低小，可以釀酒，又可作饌粥，黏滑而甘，凡祭祀以為上盛，貴其色味之美也。
｜原｜成化元年，天雨黑黍於襄陽。
｜集藻｜
｜賦｜
｜增｜
｜晉嵇含孤黍賦｜余慎終屋之南榮，有孤黍生焉，因泥之濕，遭土之潤，宿昔芽櫱，滋茂甚速，塗燥根淺，忽然萎隕，深感此黍，不韜種以待時，貪榮棄本，寄身非所，自取凋枯，不亦宜乎。
｜文賦散句｜
｜原｜
｜漢張協七命｜大梁之黍，瓊山之禾，唐稷播其根，農帝嘗其華。
｜增｜
｜劉穎魯都賦｜禾黍油油，秔族垂芒，殘穗滿握，一穎盈箱。
｜魏王粲登樓賦｜華實蔽野，禾黍盈疇。
｜四言古詩｜
｜原｜
｜晉束皙華黍｜黮黮重雲，習習和風，黍華陵巔，麥秀丘中，靡田不播，九穀斯豐。　奕奕玄霄，濛濛甘霤，黍發稠華，亦挺其秀，靡田不植，九穀斯茂。　無高不播，無下不植，芒芒其稼，參參其穡，稸我王委，充我民食，玉燭陽明，顯猷翼翼。
｜詩散句｜
｜增｜
｜唐李白｜東臯春事起，種黍早歸田。
｜杜甫｜耕田秋雨足，禾黍已映道。　賴知禾黍收，已覺糟床注。
｜原｜
｜耿湋｜古道無人行，秋風動禾黍。
｜宋蘇軾｜今年秋應熟，過從飽雞黍。
｜金趙元｜還思釀新黍，甕面挹秋江。
｜唐曹鄴｜黑黍春來釀酒飲，青禾刈了驅牛載。
｜增｜
｜韋應物｜禾黍積東菑。
｜宋邵雍｜黃黍秋正熟。
｜陸游｜種黍蹋麴櫱。
｜唐白居易｜陶令有田唯種黍。
｜韋莊｜主人饋餉炊紅黍。
｜宋王安石｜連山沒雲皆種黍。
｜陸游｜黍酒新成壓小槽。
｜別錄｜
｜增｜
｜齊民要術｜凡黍、穄田，新開荒為上，大豆底為次，穀底為下。地必欲熟。〈再轉乃佳，若春夏耕者，下種後，再勞為良。〉一畝，用子四升。三月上旬種者為上時，四月上旬為中時，五月上旬為下時。夏種黍、穄，與稙穀同時，非夏者，大率以椹赤為候。〈諺曰，椹離離，種黍時。〉燥濕候黃塲種訖不曳撻。常記十月、十一月、十二月凍樹日種之，萬不失一。〈凍樹者，凝霜封著木條也。假令月三日凍樹，還以月三日種黍，他皆倣此。十月凍樹宜早黍，十一月凍樹宜中黍，十二月凍樹宜晚黍。若從十月至正月皆凍樹者，早晚黍悉宜也。〉苗生壟平，即宜杷勞，鋤三遍乃止，鋒而不耩。〈苗晚耩，即多折也。〉刈穄欲早，刈黍欲晚。〈穄晚多零落，黍早米不成。〉皆即濕踐之，穄踐訖即蒸而裛之。〈不蒸者難舂，米碎，蒸則易舂，米堅，香氣經夏不歇。〉黍宜曬之令燥。〈濕聚則鬱。〉凡黍黏者收薄。穄味美者亦收薄，難舂。　雜陰陽書曰，黍生於榆，六十日秀，秀後四十日成。黍生於巳，壯於酉，長於戌，老於亥，死於丑，惡於丙、午，忌於丑、寅、卯。穄忌於未、寅。孝經援神契雲，黑墳宜黍、麥。尚書考靈曜雲，夏，火星昬中，可以種黍、菽。　汜勝之書曰，種黍必待暑。先夏至二十日，此時有雨，疆土可種黍。一畝，三升。黍心未生，雨灌其心，心傷無實。黍心初生畏露，令人對持長索，概去其露，日出乃止。凡種黍，覆土鋤治，皆如禾法，欲疎於禾，按疎黍雖科，而米黃，又多減及空，令穊，雖不科而米白，且均熟不減，更勝疎者。汜氏雲，欲疎於禾，其義未聞。　崔氏曰，四月蠶入簇，時雨降，可種黍、禾，夏至先後各二日，可種黍。蟲食李者黍貴也。
｜原｜
｜製用｜三月三日，取黍麫和菜作，能避時氣，黍米性黏，可釀酒，可作餳，可蒸煮為糕糜，五月五日俗以菰葉裹成糭，名角黍，祭三閭大夫，遺製也。　合葵菜食成痼疾，合牛肉、白酒食生寸白蟲。　穰及根煑汁解苦瓠毒，浴去浮腫。　醉臥黍穰，令人生厲，落眉髮。
　　稷
｜原｜稷，一名穄，〈六書故云，稷、穄同聲，實一字也，本草雲，稷從畟，畟，進力治稼也，種稷者必畟，畟進力也。南人承北音，呼稷為穄，謂可供祭也。〉一名粢，〈爾雅雲，粢，稷。疏雲，粢者稷也。〉關西謂之𪎭，〈音靡，見唐本草。〉冀北謂之�，音牽，去聲。廣雅雲，�，穄也。苗似蘆，莖高三、四尺，有毛，結子成枝而疎散，外有薄殼，粒如粟而光滑，色紅黃，米似粟米而稍大，色黃鮮，麥後先諸米熟，炊飯疎爽香美，故以供祭，食之益氣安中，宜脾利胃，涼血解暑，壓丹石毒，屬土，脾之穀也，脾病宜食，多食發冷病。
｜增｜
｜本草｜稷與黍，一類二種也，黏者為黍，不黏者為稷，稷可作飯，黍可釀酒，猶稻之有稉與糯也，其色有赤、白、黃、黑數種，黑者禾稍高，俗通呼為黍子，不復呼為稷矣，北邊地寒，種之有補，河西出者，顆粒尤硬。
｜廣志｜穄有赤、白、黑、青、黃鶯鴿，凡五種。破減稷、逼麥稷，此二者以四月熟。
｜齊民要術｜按今俗有驢皮穄。
｜博雅｜稷穰謂之䅳。
｜彙考｜
｜原｜
｜詩王風｜彼稷之苗。
｜小雅｜我稷翼翼。
｜增｜
｜禮記曲禮｜稷曰明粢。｜疏｜稷曰明粢者，稷，粟也。明，白也。言此祭祀明白粢也。
｜月令｜孟秋之月，農乃登穀。｜註｜穀謂稷也。
｜周禮天官｜豕宜稷。｜疏｜豕宜稷者，豭豬味酸，牝豬味苦，稷米味甘，甘苦相成，故曰豕宜稷。
｜隋書天文志｜稷五星，稷，農正也。取乎百穀之長，以為號也。
｜穆天子傳｜天子西征，至於赤烏之人獻穄麥百載。　天子北征，入於曹奴之人獻穄米百車。　天子西征，至於𪃋韓氏，爰有樂野溫和，穄麥之所草。　天子東南翔行，馳驅千里，至於巨蒐之人 �奴獻秋麥千車，膜稷三十車。
｜原｜
｜呂氏春秋｜飯之美者，有陽山之穄。
｜增｜
｜風俗通｜米之神為稷，故以癸未日祠稷於西南，水勝火為金相也。
｜孝經說｜稷者五穀之長，五穀眾多，不可徧祭，故立稷而祭之。
｜尚書考靈曜｜春，鳥星昏中，以種稷，秋，虛星昬中，以收斂。
｜白虎通｜稷者，得陰陽中和之氣，而用尤多，故為長也。
｜獨斷｜稷神，蓋厲山氏之子柱也，柱能植百穀，帝顓頊之世，舉以為田正，天下賴其功，周棄亦播植百穀，以稷五穀之長也，因以稷名其神也。
｜齊民要術｜穀者總名，非止為粟也，然今人專以稷為穀，俗名之耳。
｜爾雅翼｜稷者，五穀之長，以其中央之穀。月令，中央土，食稷與牛，五行土為尊，故五穀稷為長。
｜兼明書｜或問曰，稷既百穀之神，不言穀而雲稷者何也，答曰，稷屬土，而為諸穀之長，故月令謂之首種。首種者，種最在前也。諸穀不可徧舉，故舉其長而為言之，以等之也。若直以穀言，則為人所褻慢也。
｜別錄｜
｜增｜
｜兩鈔摘腴｜毛詩傳注，先集維霰，曰霰稷雪也，或謂之米雪，謂其粒若稷米然。
｜本草衍義｜穄米其香可愛，故取以供祭祀，然發故疾，只堪作飯，不黏，其味淡。
｜原｜稷，三月種，耘四遍，七月熟，四、五月亦可種，但收少，遲耳。刈稷欲早，八、九月熟便刈，少遲遇風即落。　忌與瓠子、附子同食。
　　蜀黍
｜原｜蜀黍，一名蜀秫，〈種自蜀來，故以蜀為名。農政全書雲，其黏者近秫，故借名為秫。〉一名蘆穄、一名蘆粟、一名高粱，〈形類黍稷而高大如蘆荻，故有諸名。〉一名木稷、一名荻粱，〈廣雅雲，荻粱，木稷也。〉種宜卑下地，春月早種，得子多，秋收。莖麤，高丈餘，狀似蘆荻而內實。葉亦似蘆。穗大如帚，粒大如椒，紅黑色。米性堅實，黃赤色。熟時先刈其穗，稭成束攢而立之，方得乾米，有二種，黏者可和糯秫釀酒作餌，不黏者可作糕煮粥。可濟飢，亦可養畜。莖可織箔、編席、夾籬、供爨，梢可作筅帚，殼浸水色紅，可以紅酒，有利於民者最博，性溫、澀，溫中，澀腸胃，止泄瀉。
｜彙考｜
｜增｜
｜博物志｜三年種蜀黍，其後七年多虵。
｜別錄｜
｜增｜
｜農政全書｜玄扈先生曰，蜀秫在北方，地不宜麥禾者，乃種此，尤宜下地，立秋後五日，雖水潦至一丈深，不能壞之，立秋前水至即壞，故北土築堤二、三尺，以禦暴水。
　　附錄　玉蜀黍〈原作御麥，附麥後，按御麥乃別名，實蜀黍類也，今移入此。〉
｜原｜玉蜀黍，一名玉高粱、一名戎菽、一名御麥，〈以其曾經進御，故名御麥。出西番，舊名番麥，按農政全書又作玉米，玄扈先生曰，玉米或稱玉麥或稱玉蜀秫，從他方得種，其曰米、麥、秫皆借名也。〉幹葉類蜀黍而肥矮，亦似薏苡，苗高三、四尺，六、七月開花，成穗如秕麥狀，苗心別出一苞，如椶魚形，苞上出鬚，如紅絨垂垂，久則苞拆子出，顆顆攢簇，子粒如芡實，大而瑩白，花開於頂，實結於節。
　　粟
｜原｜粟，古作�，象穗在禾上之形，說文雲，粟之為言續也，續於穀也。粱屬也，〈蓋粱之細者，本草雲，穗大而毛長粒粗者為粱，穗小而毛短粒細者為粟。〉北方直名之曰穀，脫殼則謂之小米。
｜增｜
｜本草｜粟，一名秈粟，古以粟為黍、稷、粱、秫之總稱，而今之粟，在古但呼為粱，後人乃專以粱之細者名粟，大抵黏者為秫，不黏者為粟，故呼此為秈粟，以別秫而配秈。
｜原｜稈高三、四尺，似蜀秫，稈中空有節，細而矮，葉似蘆，小而有毛，穗似蒲，有毛，顆粒成簇，性鹹、淡，養脾胃，補虛損，益丹田，利小便，解熱毒，陳者尤良，北人日用不可缺者，諺雲，穀三千一穗之實，至三千顆言多也，其名或因姓氏、地里，或因形似、時令，早則有趕麥黃、百日糧、六十日還倉之類，中則有八月黃、老軍頭之類，晚則有鴈頭青、寒露粟、鐵鞭頭之類，又有粱穀、滑穀、
白穀、白穀黃米、黃穀白米之類。
｜增｜
｜廣志｜有赤粟白莖，有黑格雀粟，有張公斑，有含黃，有蒼背稷，有雪白粟，亦名白粟，又有白藍下、竹頭青、白逯、麥擢石、精狗蹯之名種雲。
｜齊民要術｜朱穀、高居黃、劉豬獬、道愍黃、聒穀黃、雀懊黃、續命黃、百日糧，有起婦黃、辱稻糧、奴子塲、音加支穀、焦金黃、䳺�合履，今一名麥爭塲，此十四種，早熟、耐旱、免蟲。聒穀黃、辱稻糧二種，味美。今墮車、下馬看、白羣羊、懸蛇赤尾、龍虎黃、雀民溙、馬洩韁、劉豬赤、李谷黃、河摩糧、東海黃、石䮑歲、青莖青、黑好黃、陌南木、隈隄黃、宋�癡、指張黃、兔胠青、惠日黃、寫風赤、一晛黃、山鹺、頓黨黃，此二十四種，穗皆有毛，耐風，免雀暴。寶珠黃、俗得白、張鄰黃、白鹺穀、銁於黃、張蟻白、耿虎黃、都奴赤、茄蘆黃、薰豬赤、魏爽黃、白莖青、竹根黃、調母粱、磊碨黃、劉沙白、憎延黃、赤粱穀、靈忽黃、獺尾青、續得黃、得容青、孫延黃、豬矢青、煙熏黃、樂婢青、平壽黃、鹿橛白、鹺折作、黃𥢏穇、阿居黃、赤巴粱、鹿蹄黃、狗蒼、可憐黃、米谷、鹿橛青、阿返，此三十八種，中麤大穀。白鹺穀、調母粱二種，味美。擇谷青、阿居黃、豬矢青有二種，味惡。黃𥢏穇、樂婢青二種，易舂。石柳閱、竹葉青，一名胡谷、水黑穀、忽泥青、衝天棒、雉子青、鴟腳穀、雁頭青、攬堆黃、青子規，此十種，晚熟耐蟲，災則盡矣。
｜彙考｜
｜原｜
｜左傳｜襄公二十九年，鄭子展卒，子皮即位，於是鄭饑，而未及麥，民病，子皮以子展之命，餼國人粟戶一鍾。
｜晉書孝友傳｜劉殷夢人曰，西籬下有粟，寤而掘之，果得粟十五鍾，銘曰，七年粟賜孝子劉殷。
｜宋書符瑞志｜文帝元嘉二十二年，醴湖屯生嘉粟，一莖九穗。
｜增｜
｜宋史食貨志｜初，農時，太宗嘗令取畿內青苗觀之，聽政之次，出示近臣，是歲，畿內菽粟苗皆長數尺。帝顧謂左右曰，朕每念耕稼之勤，苟非兵食所資，固當盡復其租稅。
｜管子｜桓公觀於野曰，何物可比君子之德，隰朋曰，粟可比君子之德，管仲曰，苗始出生也，眴眴乎似孺子，安之則安，不得則危，命之曰禾，可比君子，桓公曰，善。
｜原｜
｜韓非子｜鄒穆公有令，食鳧雁者必以秕，無敢以粟，鳧雁無食，而以一石粟易一石秕，其費甚矣，請以粟食之，公曰，非爾所知也，夫百姓餉牛而耕，曝背而耘，勤而不敢惰者，豈為鳥獸食哉，粟米，人之上食也，奈何以養鳥，汝知小計，而不知大害矣。
｜淮南子｜昔者倉頡作書而天雨粟。
｜增｜
｜風俗通｜燕太子丹仰天歎，天為雨粟。
｜焦氏易林｜新田宜粟，上農得穀，君子懷德，以千百福。
｜春秋說題辭｜粟助陽扶性，粟之為言續也，粟五變，一變而以陽生為苗，二變而秀為禾，三變而祭然謂之粟，四變入臼米出甲，五變而蒸飯可食。陽以一立為法，故粟積大一分，穗長一尺。文以七列，精以五六立，故其字為粟。西者，金所立，米者，陽精。故西字合米而為粟。
｜博物誌｜雁食粟，則翼重不能飛。
｜古今注｜武帝建元四年，天雨粟。　宣帝地節三年，長安雨黑粟。　元帝竟寧元年，山都縣雨粟，色青黑，味苦，大者如小豆，小者如麻子。
｜拾遺記｜樂浪之東，有背明之國，宜種百穀，有搖枝粟，其枝長而弱，無風常搖，食之益髓。有鳳冠粟，似鳳鳥之冠，食者多力。有游龍粟，葉屈曲，似游龍也，有瓊膏粟，白如銀，食此二粟，令人骨輕。　員嶠山，一名環丘，上有方湖，周廻千里，多大鵲，高一丈，銜不周之粟，粟穗高三丈，粒皎如玉，鵲銜粟飛於中國，故世俗間往往有之，其粟食之歷月不饑，故呂氏春秋雲，粟之美者，有不周之粟焉。
｜述異記｜宋文帝即位，而江表二千餘里，野粟生焉。
｜原｜
｜唐紀｜宣宗大中二年，福建進瑞粟十五莖，莖五、六穗。
｜增｜
｜全唐詩話｜李紳初以古風求知於呂溫，溫見齊煦誦憫農詩曰，春種一粒粟，秋收萬顆子，四海無閒田，農夫猶餓死。鋤禾日當午，汗滴禾下土，誰知盤中飱，粒粒皆辛苦。曰此人必為卿相，果如其言。
｜泉州志｜紫帽山有金粟洞，宋李邴雲，唐時泉人客洛陽，邂逅一羽衣，寄書紫帽隱者。既歸授書，遺以粟米半升，還家視之，金粟也。宋寧宗御書，金粟之洞，四字刻於石。
｜集藻｜
｜七言律詩｜
｜增｜
｜宋朱子次秀野種粟韻｜阿香一笑走豐隆，雨徧平疇萬頃中，舊喜樊遲知學圃，今看許子快論功，遙憐鬱鬱翻秋隴，預想垂垂弄晚風，珍重詩翁且強健，東阡南陌興無窮。
｜詩散句｜
｜增｜
｜唐李白｜雖有數斗玉，不如一盤粟。
｜韓愈｜囷倉穀粟滿，未有旦夕憂。
｜杜甫｜瘦地翻宜粟。
｜方干｜舂粟引高泉。
｜宋陸游｜雲嶼鋤粟。
｜唐杜甫｜鳥雀苦肥秋粟菽。
　　粱〈按粱與粟一類二種，原譜於粟部內獨載青粱一種者，非，今從本草增入。又按爾雅，虋，赤苗，註雲，今之赤粱粟。，白苗，註雲，今之白粱粟。虋同穈，詩大雅，維穈維，傳用爾雅疏，亦引郭註以解之，自蘓頌圖經本草列於黍部，李時珍本草綱目因之，而遂辨郭註為非誤矣。〉
｜增｜
｜本草｜粱，〈粱者，良也，穀之良者也。〉即粟也，〈周禮，九穀、六穀之名，有粱無粟。〉自漢以後，始以大而毛長者為粱，細而毛短者為粟。今則通呼為粟，而粱之名反隱矣。今世俗稱粟中之大穗長芒，麤粒而有紅毛、白毛、黃毛之品者，即粱也。蘇恭曰，黃粱，〈出蜀、漢、商、浙間，穗大毛長，穀米俱麤於白粱，而收子少，不耐水旱，食之香美，勝於諸粱，人號竹根黃。〉白粱，〈穗大多毛且長，而穀麤扁長，不似粟圓也，米亦白而大，食之香美，亞於黃粱。〉青粱，〈穀穗有毛而粒青，米亦微青而細於黃、白粱，粒似青稞而少麤，早熟而收薄，夏月食之，極為清涼，但味短色惡，不如黃、白粱，北人少種之，作餳清白，勝於餘米。〉
｜廣志｜有具粱、解粱、有遼東赤粱，魏武帝常以作粥。
｜彙考｜
｜增｜
｜禮記曲禮｜粱曰薌萁。｜疏｜粱曰薌萁者，粱謂白粱、黃粱也，萁語助也。
｜周禮天官｜犬宜粱。｜疏｜犬宜粱者，犬味酸而溫，粱米味甘而微寒，氣味相成，故云犬宜粱。
｜集藻｜
｜五言律詩｜
｜原｜
｜唐杜甫佐還山後寄一首｜白露黃粱熟，分張素有期，已應舂得細，頗覺寄來遲，味豈同金菊，香宜配綠葵，老人他日愛，正想滑流匙。
｜詩散句｜
｜增｜
｜唐杜甫｜新炊間黃粱。
｜別錄｜
｜原｜
｜種穀｜地欲肥，耕欲細欲深，秋耕更佳，種欲成，實不秕，用臘雪水浸過，耐旱辟蟲，時欲仲，春得雨為妙，小雨欲接濕，大雨須俟少乾，先耙後種，種後旋以石砘，砘令土堅，則苗出旺相，如遇天旱，苗出土仍砘，春種欲深，夏種欲淺，早禾、晚禾欲兼種，防歲有所宜，一雲，閏月年宜晚田，然大率宜早，早田收多於晚，早田淨而易治，晚者蕪穢難治，且早穀米實而多，晚穀皮厚，米少而虛，行欲稀，諺雲，稀穀大穗，來年好麥。
｜鋤穀｜鋤以三遍、四遍為度，第一遍曰撮苗，留苗欲密，第二遍曰定科，留其壯者，去其密者、弱者，第三遍曰擁本，鋤欲深，擁其土以護根，則耐旱，第四遍曰復壟，俗名添米五穀，惟小鋤為良，苗出壟則深鋤，鋤不厭數，周而復始，勿以無草而怠功，鋤者非止去草，蓋地熟而實多，糠薄而米美，鋤得十遍，可得八米，春鋤起地，夏鋤除草，春鋤不用觸濕，六月以後雖濕亦無嫌。
｜刈穀｜食貨志雲，力耕數耘，收穫如盜賊之至，故熟速刈，乾速積，刈早則傷鎌，刈晚則折穗，遇風則收減，濕積則藁爛，積晚則粒耗，連雨則生耳，所以收穫不可緩也，收穫者農事之終，務本者可怠焉，而自棄其前功乎。
｜積穀｜周禮地官曰，舍人掌粟入之藏，註曰，九穀俱藏，以粟為主，神農之教曰，有石城十仞，湯池百步，帶甲百萬，而無粟弗能守也，北方水土深厚，窖地而藏，可數十年不壞。
　　秫〈按秫與粟同類異種，原譜言粟而不及秫，今從本草增入。〉
｜增｜
｜爾雅｜眾，〈音終。〉秫。｜注｜謂黏粟也。｜疏｜與穀相似，其莖稈似禾而麤大者是也。
｜本草｜秫，一名糯秫、一名糯粟、一名黃糯，〈秫字篆文，象其禾體柔弱之形，俗呼糯粟。北人呼為黃糯，亦曰黃米。釀酒劣於糯也。〉蘇恭曰，凡黍、稷、粟、秫、稉、糯，三穀皆有秈、糯也。李時珍曰，秫即粱米、粟米之黏者。有赤、白、黃三色，皆可釀酒。圖經謂秫為黍之黏者，說文謂秫為稷之黏者，古今注謂秫為稻之黏者，皆誤也。惟蘇恭以粟、秫分秈、糯，孫炎注爾雅謂秫為黏粟者，得之。
｜廣志｜有胡秫，早熟及麥。
｜齊民要術｜按今世有黃粱，穀秫，桑根秫，櫶天培秫也。
｜彙考｜
｜增｜
｜晉書孔羣傳｜羣性嗜酒，嘗與親友書雲，今年田得七百石秫米，不足了麴櫱事。
｜燕翼貽謀錄｜宋种放有別墅在終南山，聚徒講學，性嗜酒，種秫自釀，林泉之景頗為幽勝，真宗聞之，欲幸其家而不果，咸平六年，遣使畫圖以進。
｜澄懷錄｜種明逸嗜酒，嘗種秫自釀曰，空山清寂，聊以養和，自號雲溪醉侯。
｜聞奇錄｜徐庭實巡官說乾符中武義縣，有人入山，掘地二尺，忽陷丈餘，深數尺，收得秫百斛，莫知其由，將醞酒，其味濃厚。
｜詩散句｜
｜增｜
｜晉陶潛｜春秫作美酒，酒熟吾自斟。
｜宋陸游｜供秫借留客。
｜元方夔｜種秫田多早帶秋。
　　附錄　穇子
｜原｜穇子，一名龍爪粟、一名鴨爪稗，〈本草雲，穇乃不黏之稱，亦不實之貌，龍爪、鴨爪，象其形也。〉北地荒坡處種之，苗葉似穀，至頂抽莖，有三棱，開細花，簇簇結穗如粟穗，而分數岐，如鷹爪之狀，內有細子如黍粒而細，褐色，味澀，稃甚薄，碾米，煮粥、炊飯、磨麫、蒸食皆宜，可救荒。
　　附錄　稊稗
｜增｜
｜爾雅｜蕛，苵。｜注｜蕛，似稗，布地生穢草。｜疏｜似稗之穢草也。
｜爾雅翼｜稊與稗二物也，皆有米而細小。
｜本草｜稗乃禾之卑賤者也，故字從卑。陳藏器曰，有二種，一黃白色，一紫黑色。紫黑者似有毛，北人呼為烏禾。
｜原｜稗野生，苗葉似穇子，色深綠，根下葉蔕紫色。梢頭出扁穗，結子如黍粒，茶褐色，味微苦，用與穇子同，食之益氣宜脾，故曹植有芳菰精稗之稱。苗根治金瘡及傷損，血出不已，搗敷即止，甚驗。每一斗得米三升。稊苗似稗，而穗如粟，有紫毛，即烏禾也，可救荒，又可殺蟲，煮以沃地，螻蚓皆死。
｜彙考｜
｜增｜
｜孟子｜五穀者，種之美者也，苟為不熟，不如荑稗。
｜莊子｜道在稊稗。
｜原｜
｜淮南子｜離先稻熟，而農夫薅之，不以小利傷大穫也。｜注｜離與稻相似。
｜增｜
｜江表傳｜吳五鳳元年，交趾稗草化為稻。
｜三峽考｜峽內隙地沙土宜黍稷菽麥，獨不宜秔秫耳，又一種自滇中來者，曰雲南稗，一曰雁爪稗，以形似名，亦播種畦植，與五穀爭價，東南所無也。
｜集藻｜
｜七言古詩｜
｜增｜
｜元方回種稗歎｜農田插秧秧綠時，稻中有稗農未知，稻苗欲秀稗先出，拔稗飼牛惟恐遲，
今年淛西田沒水，卻向淛東糴稗子，一斗稗子價幾何，已值去年三斗米，天災使然膺勝真，焉得世間無稗人。
｜別錄｜
｜增｜
｜汜勝之書｜稗既堪水旱，種無不熟之時，又特滋茂，良田畝得二、三十斛。魏武使典農種之，頃收二千斛，斛得米三四斗。釀酒甚美釅，炊食不減粟米，可備荒。稗稈一畝，則當稻稈二畝，宜擇其秸長而粒大種之，倘遇水旱，便可多種，亦救荒之一助。
　　附錄　稂
｜增｜
｜爾雅｜稂，童粱。｜注｜稂，莠類也。｜疏｜今人謂之宿田翁，或謂之守田也。
｜說文｜稂，禾秀之穗，生而不成者，謂之蕫蓢。
｜爾雅翼｜稂，惡草，與禾相雜。
｜本草｜一名狼尾草，〈爾雅雲，孟，狼尾。註雲，似茅，可以覆屋。本草拾遺謂即此物，按爾雅已釋稂曰童粱，果為一物不當重出也，姑存之以備考。〉陳藏器曰，生澤地，似茅作穗。廣志雲，子可作黍食。李時珍曰，莖、葉、穗、粒並如粟，而穗色紫黃，有毛。荒年亦可採食。
｜彙考｜
｜增｜
｜詩曹風｜冽彼下泉，浸彼苞稂。
｜小雅｜不稂不莠。
｜韓詩外傳｜馬不過稂莠。
　　附錄　菵草
｜增｜
｜爾雅｜皇，守田。｜注｜似燕麥，子如雕胡，米可食。生廢田中，一名守氣。
｜爾雅翼｜菵米可為飯，生水田中，苗子似小麥而小。四月熟，久食不饑，爾雅所謂，皇，守田也。
　　附錄　蒯草
｜增｜
｜爾雅翼｜蒯草，子堪食，如秔米。
　　附錄　東廧
｜增｜
｜廣志｜東廧，色青黑，粒如葵子，似蓬草，色青黑，十一月熟，出幽、涼並烏丸地。
｜魏書｜烏丸地宜東廧，似穄，可作白酒。
｜本草｜東廧生河西，河西人語雲，貸我東廧，償爾田粱。
　　附錄　粱禾
｜增｜
｜本草｜李時珍曰，廣志雲，粱禾，蔓生，其子如葵子，其米粉白如麫，可作饘粥，六月種，九月收，牛食之尤肥，此亦一穀似東廧者也。
　　附錄　蒒草
｜增｜
｜本草｜蒒草，一名自然穀、一名禹餘糧，
言禹治水棄其餘糧化而為此〈詳見後博物志。〉寇珣曰，蒒實如毬子，八月收之，海上民常食，中國未嘗見也。李時珍曰，方孝孺有海米行，亦蒒草之類也。
｜彙考｜
｜增｜
｜博物志｜扶海洲上有草名曰蒒，其實如大麥，從七月熟，民歛穫至冬乃訖，名曰自然穀，或曰禹餘糧。
｜集藻｜
｜七言古詩｜
｜增｜
｜明方孝孺海米行｜海邊有草名海米，大非蓬蒿小非薺，婦女攜籃晝作羣，採摘聊於海中洗，歸來滌釜燒松枝，煮米為飯充朝饑，莫辭苦澀咽不下，性命聊假須臾時。
　　附錄　感禾
｜增｜
｜齊民要術｜感禾，扶疎生，實似大麥。
　　附錄　楊禾
｜增｜
｜齊民要術｜楊禾，似藋，粒細，左折右炊，停則牙生。
　　附錄　火禾
｜增｜
｜齊民要術｜火禾，高丈餘，子如小豆，出粟特國。
　　附錄　木禾
｜增｜
｜山海經｜崑崙墟上有木禾，長五尋，大五圍。
｜彙考｜
｜增｜
｜穆天子傳｜天子東征至於重�氏黑水之阿，爰有野麥，爰有荅堇，西膜之所謂木禾，重�氏之所食。
　　附錄　嘉禾〈按詩註黍、稷、稻、粱皆名為禾，麻與菽麥則無禾稱，傳稱嘉禾皆統言之，故另列於諸穀之後。〉
｜原｜
｜瑞應圖｜嘉禾，五穀之長，盛德之精也，文者異本而同秀，質者同本而異秀，此夏、殷時嘉禾也。
｜晉徵祥說｜王者盛德則嘉禾生，嘉禾者，仁卉也，其大盈箱，一稃二米。
｜增｜
｜孝經援神契｜德下至地，則嘉禾生。
｜春秋運斗樞｜璇星明，則嘉禾液。
｜春秋感應符｜日下淪於地，則嘉禾興。
｜春秋說題辭｜天文以七，列星以五，故嘉禾之滋，莖長五尺，五七三十五，神盛，故連莖三十五穗，以成盛德，禾之極也。
｜彙考｜
｜原｜
｜書大傳｜成王時，有苗異莖而生，同為一穗，人有上之者，王召周公而問之，公曰，三苗為一穗，抑天下其合為一乎。
｜史記魯周公世家｜唐叔得禾，異畝同穎，獻之成王，成王命唐叔以餽周公於東土，作餽禾，周公既受命禾，嘉天子命，作嘉禾。
｜前漢書宣帝紀｜神爵元年，詔曰，嘉穀玄稷，降於郡國。
｜郊祀志｜王莽使中郎平憲誘羌還雲，天下太平，一禾長丈餘，故乞內屬。
｜後漢書鄭玄傳｜玄年十六，號神童，民有獻嘉禾者，欲表府，文辭鄙略，玄為改作，又著頌一篇，侯相高其才，而修冠禮焉。
｜南蠻傳｜順桓之世，板楯數反，太守蜀郡趙溫恩信降服，於是宕渠出九穗之禾。
｜吳志孫權傳｜黃龍三年，由拳野稻自生，改為禾興縣。　南始平言嘉禾生，改明年嘉禾元年。　赤烏七年秋，宛陵言嘉禾生。
｜宋書符瑞志｜漢安帝延光二年六月，嘉禾生九真，百十六本，七百六十八穗。　宋文帝元嘉十一年八月，嘉禾一莖九穗，生北汝陰。　二十二年六月，嘉禾生籍田，一莖九穗。　嘉禾生華林園，百六十穗。　二十四年七月，嘉禾旅生華林園及景陽山，江夏王義恭獻嘉禾甘露頌，中領軍吉陽縣侯沈演之上嘉禾頌。　二十五年六月，嘉禾旅生華林園，十株七百穗。　孝武帝大明元年五月，嘉禾一株五莖，生清暑殿鴟尾中。　嘉禾生青州，異根同穗。
｜南齊書祥瑞志｜永明元年正月，新蔡郡獲嘉禾，一莖五穗。　八月，新蔡縣獲嘉禾，二莖九穗，一莖七穗。　二年八月，梁郡睢陽縣界野田中獲嘉禾，一莖二十三穗。
｜魏書許謙傳｜謙子洛陽，為雁門太守，家田三生嘉禾，皆異壠合穎，太祖善之，進爵北地公，加鎮南將軍。
｜隋書循吏傳｜梁彥光為岐州刺史，甚有惠政，嘉禾連理，出於州境，開皇二年，上幸岐州，悅其能，賜粟五百斛，物三百叚，御傘一枚。
｜南史梁宗室傳｜始興忠武王憺，子暎，為吳興太守，郡累不稔，中大通三年，野穀生武康，凡二十二處，自此豐穰，暎製嘉穀頌以聞。
｜舊唐書五行志｜元和七年十一月，龍州武安川會田中嘉禾生，有麟食之，復生，麟之來，一鹿引之，羣鹿隨之，光華不可正視，使畫工圖麟及嘉禾來獻。
｜新唐書代宗本紀｜乾元元年四月，立為皇太子，初，太子生之歲，豫州獻嘉禾，於是以為祥，乃更名豫。
｜宋史理宗本紀｜景定元年，建陽縣嘉禾生，一本十五穗，詔改建陽為嘉禾縣。
｜遼史道宗本紀｜太康三年九月，玉田貢嘉禾。
｜金史世宗本紀｜大定二十四年正月辛卯，真定進嘉禾，二本六莖，異畝同穎。
｜五行志｜宣宗興定元年七月癸卯，大社壇產嘉禾，一莖十五穗。　十月，丹州進嘉禾，異畝同穎。　熙宗皇統四年正月乙丑，陝西進嘉禾十二莖，一本七穎。
｜山海經｜崑崙墟有禾，末長五尋。
｜穆天子傳｜□山是唯天下之良山也，寶玉之所在，嘉榖生之，草木碩美，天子於是取嘉禾以歸，樹於中國。
｜瑞應圖｜舜時后稷播植，天降秬秠，故詩曰，天降嘉種，惟秬惟秠。
｜東觀漢記｜光武以建平元年生於濟陽縣，是歲，有嘉禾生，一莖九穗，大於凡禾，縣界大熟，因名上曰秀。
｜原｜
｜古今注｜漢魯恭拜中牟令，嘉禾生恭庭中。
｜增｜
｜會稽典錄｜謝承遷吳郡督郵，歲穰，嘉禾六穗，生於部屬。
｜拾遺記｜炎帝始教民耒耜，躬勤畎畝之事，時有丹雀銜九穗禾，其墜地者，帝乃拾之，以植於田，食者老而不死。　周成王五年，有因祗之國，丈夫勤於耕稼，一日鋤十頃之地，貢嘉禾一莖盈車，故時俗四言詩曰，力勤十頃，能致嘉穎。　燕昭王時，有白鸞孤翔，銜千莖穟，穟於空中自生花實，落地則生根葉，一歲百穫，一莖滿車，故曰盈車嘉穟。　崑崙山者西方曰須彌山，上有九層，第三層有禾穟，一株滿車。
｜續搜神記｜盧陵巴丘人文晃者，世以田作為業，秋收已過，穫刈都畢，明旦至田，禾復湛然如先，即便穫，所獲盈倉而巨富。
｜大業拾遺錄｜七年九月，太原郡有獻禾，一本三穗，長八尺，穗長三尺五寸，大尺圍，芒穗皆紫色鮮明，自禾以上三尺餘亦紫色，有老人年八十餘，以素木匣盛之，賜物三十叚。
｜西域紀｜天竺國，禾之長者，沒槖駞。
｜酉陽雜俎｜婚禮，納采有合驩嘉禾，嘉禾，分福也。
｜原｜
｜唐紀｜代宗永泰元年秋，京兆府上言，鄠縣嘉禾生，穗長一尺餘，穗上粒重疊如連珠。　郭子儀上言，寧朔縣界，荒地十五里，有黑禾偶生徧地，掃盡經宿復生，其禾圓實，味甘美。
｜增｜
｜湧幢小品｜正德六年，如臯縣嘉禾，一本有至百莖者，其一本二十莖者尤多。
｜原｜
｜平陽縣志｜萬歷辛卯，縣民有田六畝，同時插秧，中三畝，勃然奮發，五日即結穀收成，縣以為嘉穀先登豐年大瑞。
｜增｜
｜揭陽縣志｜嘉靖十年，龍溪士人莊守德田，稻一莖五穗，以為嘉禾，獻於府，知府丘其仁藏諸庫。
｜集藻｜
｜表｜
｜增｜
｜唐張說為留守奏嘉禾表｜臣聞天聽自人，神和在德，代非乏瑞，罕遇開泰之期，福不虛徵，必俟休明之主。伏惟皇帝陛下仁覆萬靈，孝理四海，政每先於帝籍，役不紊於農時。嘉氣橫游，祥風紛灑，騰文煒色，九光連合於貞明，逸輩殊倫，百寶駢滋於動植。臣今月日奉進旨，告望鳳臺慶山醴泉之瑞，其日於山陵東栢城內得嘉禾一本，臣初見眾苗亙壟，香穎垂秋，嘉玩繁滋，欲觀成粒，左右無識，折以呈臣。異其綠葉綬舒，蔥芒璧秀，熟視奇狀，乃知嘉祥，下則異畝合莖，上又同連雙穗。昔雍熙之代，政理之君，雖導出應時，而生不擇地，未有託根神域，彰孝德之能深，吐秀壽宮，助粢盛之豐潔。此蓋睿誠通感，靈佑降祥，中古以來，未覩斯美。臣籍慶宗枝，久沐星潢之潤，躬持瑞穎，預奉天保之符。忭悅之誠，倍兼恆品。
｜符載廬州進嘉禾表｜臣某言，得廬州刺史裴靖狀稱，巢縣百姓唐海，母喪廬墓，手自耕植，以備祠祭。無何，於粟田之中，輒產嘉禾，一本六穗，一本五穗。即時差錄事參軍朱寧丁寧考驗，事狀明白。臣聞感天地者存乎誠，通神明者極乎孝，蘊而為精粹，發而為禎祥，上玄與之獻酬，后土為之泄露。故使騰芳高隴，擢穎清秋，冠九穀之英英，增大田之藹藹。此皆陛下聖德茂鴻，化洽名教，生人之內有淳孝，靈瑞之下有嘉禾，邁風烈於前王，煥丹青於唐史。不然，何幽贊玄答其若是乎，臣猥以鈍劣，祗守風土，宣陛下之恩澤，撫陛下之庶甿，覩茲盛美，光榮耳目，不勝歡忭踴躍之至。
｜權德輿嘉禾合穗表｜伏見武俊所奏，恆州鼓城縣生嘉禾，一本合穗，又盧徵奏，華州鄭縣獲嘉禾一穗者。謹按孫氏瑞應圖曰，嘉禾者五穀之長，王者德茂則生。伏惟陛下德葉玄功，仁育生類，同穎擢秀，殊祥並時。昔周道既昌，唐叔以獻，表天下和平之兆，為陰陽訢合之符。五穀登成，百嘉儲祉，發於厚載，集是休徵。況嶽鎮之方，表章繼至，感通昭晰，莫甚於斯。臣等忝列台司，喜倍恆品。
｜柳宗元賀嘉禾表｜今月某日，宰臣以幽州所進嘉禾圖各一軸示百寮者，伏以嘉穀順成，靈貺昭格，天人合應，遐邇同心。伏惟皇帝陛下睿謀廣運，神化旁行，植物知仁，祥圖應聖，靈嶽不愆於贊佑，燕谷用遂於生成，豐稔隨均，知朔南之被澤，休嘉克葉，見天地之同和，六穗慚稱於漢臣，異畝恥書於周典，自中形外，均慶同歡。臣謬職憲司，獲覩嘉瑞，無任忭躍之至。
｜禮部賀嘉禾及芝草表｜伏見今月某日內出劍南所進嘉禾圖，及陝州所進紫芝草示百寮者，珍圖煥開，瑞彩交映，遐邇偕至，福應攸同。伏惟皇帝陛下緝熙至道，保合太和，天惟發祥，地不愛寶，嘉禾擢質，靈草抽英，獻於王庭，唐叔慚同穎之異，薦諸郊廟，班史謝連葉之奇，既呈薿薿之祥，更覩煌煌之秀，豐年斯著，聖壽用彰，飲和之人，歡忭無極。臣等優游至化，披翫殊姿，慶忭之誠，倍百恆品。
｜張仲素賀嘉禾表｜伏見鄆州東平縣官莊地內，有禾異壠雙本，合成一穗，畫圖奏進，傳示百寮者。謹按瑞應圖曰，王者德茂而太平，君臣和，則嘉禾朱草以甲萌，言不得中和之氣，即不生也。伏惟陛下鼓和風，茂休應，泰階平於上下，大中建於人臣，神明是若，徵見必報，通彼殊壠，總其雙莖，滋大澤以冥造，成嘉穗而薦和，合為一，彰至化之會同，堅而好，表資生之豐實，推物類以得天意，觀繪事而擬靈篇，凡在班行，咸同慶幸。
｜狀｜
｜增｜
｜唐韓愈奏汴州得嘉禾嘉瓜狀｜謹按符瑞圖，王者德至於地，則嘉禾生。伏惟皇帝陛下，道合天地，恩霑動植，邇無不協，遠無不賓，神人以和，風雨咸若。前件嘉禾等，或兩根並植，一穗連房，或延蔓敷榮，異實共蔕，既葉和同之慶，又標豐稔之祥，感自皇恩，微莖何極於造化，親逢嘉瑞，小巨喜遇於休明。
｜謳｜
｜增｜
｜魏曹植穀謳｜於穆聖皇，仁暢惠渥，辭獻減膳，以服鰥獨，和氣致祥，時雨灑沃，野草萌芽，變化嘉穀。　猗猗嘉禾，惟穀之精，其洪盈箱，協穗殊莖，昔生周朝，今植魏廷，獻之朝堂，以昭祖靈。 
｜頌｜
｜增｜
｜宋劉義恭嘉禾頌並表｜臣聞居高聽卑，上帝之功，天且弗違，聖王之德，故能影響二儀，甄陶萬有，鑒觀今古，採驗圖緯，未有道闕化虧，而禎物著明者也。自皇運受終，辰曜交和，是以卉木表靈，山淵効寶。伏惟陛下體乾統極，休符襲逮，若乃鳳儀西郊，龍見東邑，海酋獻改緇之羽，河祗開俟清之源。三代象德，不能過也，有幽必闡，無遠弗屆，重譯歲至，休瑞日臻，前者躬藉南畝，嘉穀仍植，神明之應，在斯尤盛，四海既穆，五民樂業，思述汾陽，經始靈囿，蘭林甫樹，嘉露頻流，板築初就，祥穟如積，太平之符，於是乎在，臣以寡立，承乏槐鉉，浴沐芳津，預睹冥慶，不勝抃舞之情，謹上嘉禾甘露頌一篇，不足稱揚美烈，追用悚汗。頌曰，二象攸分，三靈樂主，齊應合從，在今猶古。天道誰親，惟仁斯輔，皇功帝績，理冠區宇。四民均極，我後體茲，惟機惟神，敬昭文思。九族既睦，萬邦允釐，德以位敘，道致雍熙。於穆不已，顯允東儲，生知夙叡，嶽茂淵虛。因心則哲，令問弘敷，繼徽下武，儷景辰居。軒制合宮，漢興未央，矧伊聖朝，九有已康。率由舊典，思燭前王，乃造陵霄，遂作景陽。有藹景陽，天淵之涘，清暑爽立，雲堂特起。植類斯育，動類斯止，極望江波，遍對嶽峙。化德惟達，休瑞惟懋，誕降嘉種，呈祚初構。甘露春凝，禎穟秋秀，於今匪烈，嗣歲仍富。昔在放勳，歷英數朝，降及重華，倚扇清庖。鑠矣皇慶，比物競昭，倫彼典策，被此風謠。資臣六蔽，任兼兩司，既恧仲袞，又慚鄭緇。豈忘衡泌，樂道明時，敢述休祉，愧闕令辭。
｜沈演之嘉禾頌｜煥炳禎圖，昭晰瑞典，運傾方閟，時亨始顯，綈狀既章，鳥文斯辨，於皇聖辟，承物紀遠，明兩辰麗，昌輝天衍。　理妙位崇，事神業盛，淵渥德澤，虛寂道政，恊化安心，調樂移性，玉衡從體，瑤光得正，臣星垂采，景雲立慶。　極仁所被，罔幽不攘，至和所感，靡況弗彰，鴛出丹穴，鸚起西廂，白鹿踰海，素鳥越江，結響穹陰，儀形鐘陽。　治人奉天，迺勤迺格，黛耜俶載，高廩已積，嘉禾重穋，甘露流液，擢秀辰畦，揚穎角澤，離穟合豪，榮區蔭斥。　盈箱徵殷，貫桑表周，今我大宋，靈貺綢繆，帝終撝謙，繹思勿休，躬薦宗廟，溫恭率由，降福以誠，孝享虔羞。　頒祉推功，登徽叡詔，恩覃隱顯，賞延荒徼，河溓海夷，山華嶽燿，憬琛夐賮，兼澤委效，日表地外，改服請教。　茂對盛時，綏萬屢豐，厭厭歸素，秩秩大同，上藏諸用，下知所從，仰式王度，俯歌南風，鴻名稱首，永保無窮。
｜贊｜
｜增｜
｜漢鄭玄婚禮謁文贊｜嘉禾為穀，班祿是宜，吐秀五七，乃名為嘉。
｜賦｜
｜增｜
｜唐潘炎嘉禾合穗賦並序｜景龍二年秋八月，屬縣長子有嘉禾合穗，瑞不虛月，侯其偉而乃賦曰，天祚明德兮降之嘉生，案彼靈篇兮莫之與京，脈震土膏，且分苗於南畝，駟臨天漢，爰合穗以西成，當元後之歷試，表休徵於太平，不莠不稂，實堅實早，引薰風於和氣，承湛露於蒼昊，生非百里，驗管仲之虛辭，出異崑山，自我皇之所寶，在瑞圖之右，為曠代之祥，唐叔得之而合穎，周成得之以充箱，雙米一稃，稱之表異，孤莖六穗，頌以非常，今也尤盛，居然允臧，轉風而屢騰佳氣，就日而交見祥光，獨天不生，託厚載於富媼，非聖不感，効元符於我皇，我皇得之熾而昌，風之起兮雲之揚，嘉禾之瑞未可量，天子億載臨萬方。
｜張真祥嘉禾合穎賦｜南山之下兮無人之境，力穡此中兮均夫躁靜，勞則不憚，既寒耕而熱耘，慶有所歸，忽異畝而同穎，莖駢惜芃芃之色，秀合垂䔿䔿之影，此焉觀瑞，亦祗以異，比於木乃連理之祥，在於人蓋同心之義，稃已聞於二米，莖乃殊於九穗，豈非德之能及，實聖朝之所致，爰考休徵，豐年是憑，麥兩岐而能匹，茅三脊而徒稱，固神倉之可貯，期郊廟之以升，欲薦堯階，且聞秷秷之穫，將登神膳，遂入烰烰之烝，天道玄默，瑞以表德，豈無沃土，而光於我家，豈無異方，而祚此王國，不有嘉生，孰謂賓榮，友朋之心，因取興於連茹，兄弟之樂，遂作戒於分荊，佇聞唐叔之獻，頌我後之昇平。
｜趙蕃甸人獻嘉禾賦｜聖上崇國本，致時康，動玄象之昭鑒，產嘉禾而應祥，甸人於是具畚鍤，修封疆，啟芳穎於修畛，薦靈姿於我皇，懿夫挺拔自分，連拳相接，始穰穰而齊實，終矯矯而異葉，殊其本，均二氣以發生，同乎心，表一德之和協，不然者，寧擢秀於墳衍，載具美於圖牒，徵其瑞質，稽彼大同，見芬敷而共貫，信縈結以交通，則知符乎帝道，發自天功，合穗之珍，方將效祉於今日，異畝之美，豈獨標奇於古風，於是野老歡心，田夫盡力，宛移根於沃壤之際，俄發耀於丹墀之側，祥煙近拂，乍疑連理之形，喜氣傍臨，更辨合歡之色，彌彰執契之道，載助惟馨之德，爾其天鑒非遠，神珍是呈，始苕亭而間出，終夭矯而曲成，豈比躬稼之時，盡化晉君之草，挺生之歲，克符漢帝之名，向令質委離披，孤生苯䔿，安得臨玉砌，邇龍袞，設穜稑之萌芽，為理化之根本，是知六府惟序，萬邦式孚，茅三脊而非偶，獸共觝而自殊，未若耀青芳於近甸，垂嘉貺於靈圖，況復聖慮彌深，皇猷思永，梯山航海，未足契其休光，菲食卑宮，將欲示其豐省，斯所謂騰茂實於厚地，故薦穗於重穎。
｜明沈鯉嘉禾賦｜惟帝籍之千畝，接宸極之宮牆，翕垓埏之瑞煒，穆元辰於孟陽，萃坤靈而厚載，孕扶輿以發祥，錯龍鱗於原隰，布鏤刻於塍疆，沁玉河之沃潤，浥金露之膏瀼，拓周臺之靈囿，陋漢苑之朱堂，感華胥於禁寓，闢融澤於扶桑，禱農祥於地後，震癉憤於天房，蓋聖朝之所以先稼穡備烝嘗，展一人之孝思，而關社稷之靈長者也，粵惟我皇踐祚闡坤握乾仁亶義濊聖思廣淵，契七月之精蘊，領無逸之真詮，振天明而育德，躬豐服於明禋，履桑林而簡器，望三素以祈年，當東作之平秩，舉大典於籍田，親秉耒以三推，御蔥轄於青氈，命后稷以播穀，簡伯禹以疏泉，班保介而終畝，勞百辟於肆筳，布陽和於九有，暢聖澤於八埏，爾乃精忱上達，協氣旁通，瑞祉迸臻，靈貺雲從，沴氛神禦，寶露時融，宜暑宜寒，十雨五風，將及我私，先急我公，我黍翼翼，我稷芃芃，既庭且碩，實大以豐，乃有嘉禾，秀擢蒙茸，或一本而多岐，或數穗而同莖，引瑤風以幻質，濯玉瀣而凝精，陸離離以綴蕾，曄釆釆以含英，溶丹椹之芳潔，燦瓊蘂之晶熒，秉五七之恆德，挺九穗之奇禎，纍連珠而合穎，壹金玉而本生，霈休符於甘雨，銜滋液於璇星，毓祥柯以五變，耀泰運於九莖，天施雨而匪瑞，日淪地而有徵，譬禮義之多富，獵龍鳳之異名，軼幽谷之蘭𦶜，掩玄圃之松苓，彼紫麻綠苣，豈嘉禾之與埒，而碧麥靈苗，詎並蔚而爭榮，若夫粟雨炎帝，瑞發軒轅，陶虞異穱，魯史書年，成周合穗，唐叔命篇，字成雨於蒼頡，穎頌著於鄭玄，拳野產之而名邑，赤烏因之以改元，外此而朱蓂歷於堯陛，紫蕙茁於太原，秀騰濟陰之境，旅生建武之年，稻孫揚蕤於金斗，祥麟集食於武川，敬仲乃啟封禪之所致，汾陽極稱天瑞之可傳，此皆帝不貴乎金玉，而寶夫衣食之源，故其政必調於函夏，而時省歛於秋田之所致也，乃有連叢合隴，七穗五岐，三苗四熟，珍綺紛披，或北里之稱盛，或玄山之讓奇，不周或呈其異種，帝庭或獻自外夷，或光照九阿之謠，或香聞五里之滋，是以繁瓌侈稱於前代，而昌符踵應於來茲，孰若聖世之休禎，炳靈淑於神祗，實皇衷之淵塞，特示象於疇菑，既登八極於安和，仍躋萬國於咸煕，允阜澤之潛通，羌宏化之寵綏，於是田畯至喜，穡夫載忻，僉曰異哉，世所希聞，薄言釆之，以獻吾君，於惟皇上勳華淑軌，方且秉沖自下，遜美弗居，謂嘉穀之呈象，豈涼德之克符，實先聖之顯烈，膺上帝之瑤圖也，於是降明詔，蠲吉辰，徵太師之九奏，舉宗伯之十倫，飭豆登而並薦，毖尊俎以俱陳，信曾孫之有道，企皇祖之居歆，於是大禮告成，億兆歡忻，東漸海隅，西暨沙壖，具瞻上瑞，雷動風傳，凡在廷之臣工，咸稽首以颺言，謂聖王治天下以孝，而五穀為王政之先茲者，聖德廣運，格於重玄，一人有慶，兆民賴焉，將使至治刑於萬國，嘉祥載於普天，皇風皥皥，王道平平，端冕垂旒，四海晏然，明明天子，壽考萬年。
｜許國嘉禾賦｜勾吳文學躡屩之燕會天子藻潤太平四方瑞應日奏闕下既聞有獻嘉禾者羣公畢賀迺盱衡濯慮而往觀之遘狥華子與好古先生辨論金門之左揖而聽其語狥華子曰吾聞太和之氣醞釀堪輿蓄極而發奇珍乃攄祥風之所披拂膏露之所沾濡神不能闡其粹天不能表其符沕潏逢涌溢為嘉禾蓋冥搜於玉筴茲快覿於皇都夫其陸海廣輪神臯沃衍龍首通渠魚鱗疊畹蔚封畛兮縱橫倬阡陌兮宛轉三推既倡兮九扈作勞黃茂聿滋兮玄功斯顯則有玉山異種北里仙英濟陽九穗崑崙五尋挹光華於日月凝沆瀣於太清卿雲照爛以垂覆景星煒煜而流晶毓非常之元化挺秀質於金莖爾乃穎擢丹霞顆抱明月豐枝苯䔿瑋幹芳潔或珠聯於異畝或琪映於同畷或兩儀分於混沌或五氣散於轇轕或參乎乾畫之精或象乎洛疇之列其生也后稷降靈厲山遺烈種美璧於藍田萃商金於清樾其用也含哺萬國芬芳九闥頤天顏於五位肇王基於七月猗寰中之上瑞羗閱世而昭揭昔蒼姬之受命兮爰抽祕於唐叔逮白水之真人兮值虹流而載育曰悠悠其歷劫兮嗟未聞乎芳躅匪至寶之不可恆兮何寂寥於圖籙聖皇建極兮超赫胥而軼大庭黃輿獻琛兮嘉禾乃登邇葳蕤兮千畝遠璀璨兮八紘由顧命越於今茲兮果何方兮弗獲亦何歲兮弗生保介紛綸而奏御奇祥雜遝於汗青蓋千萬年之希睹而鴻濛剖判所未有之庥禎也謂宜陟岱嶽告成功勒蒼崕樹穹窿跨蓂莢於堯除掩蟠桃於漢宮何為乎僅升太廟之幾聊陳尚膳之饔蔑洪朗而弗耀抑崇峻以謙沖意者聖人之盛德兮慮非所以章明賜而承昊穹於是好古先生拂然色厲正襟諤諤而復之曰異乎子言所謂見一斑之文豹蔽豐蔀而測星躔者也吾聞之柔桑暮拱殷道以興芝房協律漢業幾傾蒼鱗駟於羯乘黃龍炫於吳京謂變者未必為咎疑祥者未必為禎其休其否此焉足憑嗟大鈞之寥闊兮二五交蒸神奇臭腐兮靡詭弗呈勘一抹一擠之榮亦造化之偶然兮夫何與於朝廷是故明王馭世不貴異物有兢兢而思慎曷顓顓於黼黻稽六府之重輕察三才之秒忽故以豐年為寶民食為天游神稼穡雅意甫田躬黛耜御紺轅廑穆清之宵旰祗求裕乎元元如其耕耘不擾疆理盡力多黍多稌時萬時億雖有嘉禾奚益世故今天子遠覽陶鈞之上庶幾歸禾之旨視厥方貢讓而弗處有事寢園薦馨而已蓋俯狥乎百辟非則傚乎夸詡子大夫不究本原矜奇說異殊謬乎春秋之義語未卒勾吳文學攝齊而進曰長卿有言楚既失矣齊亦未為得也且皇天樹後以長世豈漠然其無情有錫羨以純佑或降威以宣懲伊災祥之大致固在昔其明徵然而天道遠人道邇驗善惡之幾先視後德何如耳有禾芊芊明盛之年飛紫芒於堯陌垂金粟於舜田氣緣感而後應治有開而必先以此為瑞瑞何疑焉若夫帝澤未流嘉禾聿穟搖盲飈以扶疎潤怪雨而薆薱雖併穗之可觀實陰陽之多戾出非其時是奚足貴名之曰妖又豈非類故夫麟一也遊郊者軒以之光西狩者周以之亡鳳一也岐山鳴而德茂穎川集而道荒彼四靈其畢爾豈茲禾之比方蓋以瑞稱之兮瑞未可必以妖視之兮妖亦非常亮神霄之有意非臧否其茫茫維觀物而考德兮乃天人之並彰噫嘻為妖為瑞以昬以聖則大聖之握符必降康之綦盛方今巢燧當陽夔龍布令步玉斗懸金鏡匹夫軫於宸衷三農重於八政春臺若登寒暑皆應是以震聲日景霅煜九玄貢華喬岳輸英大川極薰蒸而旁魄乃茁暢於天田所謂以和召和兮洵神理之自然豈比夫赤烏與泰始空詫說於民間昔我高皇帝之紹天也虎旅戢而化成龍門獻其嘉穗肆賁天章用歌敬畏不侈大以自矜爰貽謀而錫類誠天寵其德而靈承其瑞於今觀之維上克配而先生不考於此一以為希覩一以為偶然弗原天而盡人得無立言之少偏伊欲照金簡重瑤編表煕朝之鴻鑠邁周烈於千年務昭明乎聖德乃論治之真詮文學語既從容而先生歛容唯唯諾諾顧謂徇華子曰此嘉禾之讜議也足勸賢而警虐庶幾風人用備著作。
｜樂章｜
｜增｜
｜宋史朝會樂章｜彼美嘉禾，一莖九穗，農疇告祥，
史牒書瑞，擊壤歡歌，如京委積，留獻春種，昭錫善類。　嘉彼合穎，致貢昇平，異標南畝，瑞應西成，德至於地，皇祇效靈，和同之象，煥發祥經。
｜五言排律｜
｜原｜
｜唐孟簡詠嘉禾合穎｜玉燭將成歲，封人亦自歌，八方霑聖澤，異畝發嘉禾，共秀芳何遠，連莖瑞且多，穎低甘露滴，影亂惠風過，表稔由神化，為祥識氣和，因知興嗣歲，王道舊無頗。
｜增｜
｜無名氏嘉禾合穎｜天祚皇王德，神呈瑞穀嘉，感時苗自秀，證道葉方華，氣轉騰佳色，雲披映早霞，薰風浮合穎，湛露淨祥花，六穗垂兼倒，孤莖嫋復斜，應同唐叔獻，稱慶比周家。
｜詩散句｜
｜增｜
｜周庾信｜嘉禾雙合穎，稻熟再含胎。
｜唐張籍｜田有嘉穀隴，異畝穗亦同。
｜宋夏竦｜眉山遠地蜀山西，九穗嘉禾忽效奇。
｜元王惲｜嘉禾歲芊芊。
御定佩文齋廣群芳譜卷九
