御定佩文齋廣羣芳譜卷五十三
　花譜
　　萬年花
｜增｜萬年花，草本，小朶如盞，一莖百朶，其色粉紅而有紅絲，雖經久乾枯及沾泥汙，顏色鮮新不變。
御賜名曰萬年花。
　　金蓮
｜增｜金蓮花，出山西五臺山，塞外尤多，花色金黃，七瓣兩層，花心亦黃色，碎蘂，平正，有尖小長狹黃瓣環繞其心，一莖數朶，若蓮而小，六月盛開，一望徧地，金色爛然，至秋花乾而不落，結子如粟米而黑，其葉綠色，瘦尖而長，五尖或七尖。
｜𢑥考｜
｜增｜
｜遼史。營衛志｜道宗每歲先幸黑山，拜聖宗、興宗陵，賞金蓮，乃幸子河避暑。
｜洛陽花木記｜金蓮花出嵩山頂。
｜周伯琦。上都紀行詩註｜上都草多異花，有名金蓮花者，似荷而黃。
｜ 五臺山志｜山有旱金蓮，如真金，挺生綠地，相傳是文殊聖蹟。
｜集藻｜
｜賦｜
｜御製。金蓮花賦｜侔嘉名於華頂，結異質於清涼，冠方貢之三品，賦正色於中央，搴芙蓉而在陸，麗菡蓞於崇岡，顧柳池之非偶，豈蘋澗之可方，煥彪炳而成文，散栴檀而結爐，煙橫鉢裏之香，妝沐江干之靚，受範公輸之規，移芳彭澤之徑，田田與芰蓋殊形，矯矯並木蘭比勁，若夫當融風之拂樹，值暑雨之平池，面鏡潭而寫色，掩玉砌以橫枝，葉潤陵晨之霧，花含照夜之珠，襲輕芬於衣縠，映斜月於牕帷，本托根於道岸，曾何畏乎泥淄，爾乃草鋪微綠之區，蝶舞輕黃之翅，沾芳則土脈流膏，落蘂則蜜脾分饋，非桃李而成蹊，與鞠衣而同製，於是滴珠露以研黃，挹金房而瀉翠，玉板潤而脂融，松腴蒸而雲翳，摘珍產於山經，表奇芳於幽閟，異紅采於巖阿，謝朱霞於水曲，漏鐫長樂之銅壺，燈燦蓬山之銀燭，卑五華之仙葩，超四照之靈木，彼夫綠竹則稱君子，青松以儗大夫，澤荷載於篇什，猗蘭紀於史書，惟斯卉之挺秀，拔眾彚而標奇，感無言於空谷，久掩嫮于山陂，移土碪於上苑，沐日月之光曦，化同被於偃草，忱獲效乎傾葵。
｜詞｜
｜御製。嶺外金蓮盛放可愛寄調柳梢青｜萬頃金蓮，平臨難盡，髙眺千般，珠蹙移花，翠翻帶月，無暑神仙。　俗人莫道輕寒，悠雅處，餘香滿山，嶺外磊落，遠方隱者，誰似清閒。
　　茈碧花
｜山海經｜罷谷之山，洱水出焉，而西流注於洛，其中有茈碧。
｜雲南志｜浪穹縣西北五里有寧河，一名茈碧湖，水上有花曰茈碧，形如蓬而差小，有白者，有淺紅錦邊者，葉如荷葉，花葉本皆長五、六丈，晝則上浮，夜則拳曲入底，微風蕩之，香氣殊常，采以為羮，味美於蓴。
｜集藻｜
｜詩散句｜
｜增｜
｜明。楊慎｜荒經海圖有往證，欲拾茈碧尋靈湫。
　　九花樹
｜增｜
｜要覽｜九花樹生南嶽，雖經霜凝寒，必開，時人謂之應春花。
　　萬連
｜增｜
｜崔豹。古今注｜萬連，葉如鳥翅，一名鳥羽，一名鳳翼。花大者其色多紅綠，紅者紫點，綠者紺點，俗呼為仙人花，一名連纈花。
｜酉陽雜俎｜一名鳥蓬。
　　金䔲花
｜增｜
｜拾遺記｜晉武帝為撫軍時，府內後堂砌下，忽生草三株，莖黃葉綠，若總金抽翠，花條苒弱，狀似金䔲。有羌人姚馥，字世芬，充廐養馬，妙解陰陽之術，雲此草以應金德之瑞，後以府地賜張華，猶有草在，故茂先賦雲，擢九莖於漢庭，美三株於茲館，貴表祥乎金德，比名類乎相亂。
　　紅綬花
｜增｜
｜述異記｜紅綬花，蔓生，如綬一般，有文采焉。
　　優鉢曇花
｜增｜
｜梁書。波斯國傳｜國中有優鉢曇花，鮮華可愛。
　　迎輦花
｜增｜
｜拾遺錄｜洛陽進合蒂迎輦花，雲得之嵩山塢中，人不知名，採者異而貢之，會帝駕適至，因以迎輦名之。
｜南部煙花記｜迎輦花，外殷紫，內素膩，菲芳粉蕊，心深紅，跗爭兩花，枝榦烘翠，類通草，無刺，葉圓長薄，其香氣穠芬馥，或惹襟袖，移日不散，嗅之令人不多睡，帝令袁寶兒持之，號曰司花女。
　　金步搖
｜海錄碎事｜金步搖，叢生，其花四出，皆偶對，無風常搖，蓋榦弱而枝繁也。
　　靈壽花
｜增｜
｜酉陽雜俎｜韋絢雲，湖南有靈壽花，數帯簇開，視日如槿，紅色，春秋皆發，非作杖者。
　　都勝花
｜增｜
｜酉陽雜俎｜都勝花，紫色，兩重心，數葉卷上如蘆朶，蕊黃，葉細。
　　無憂花
｜增｜
｜酉陽雜俎｜無憂樹，女人觸之，花方開。
　　瘴川花
｜增｜
｜酉陽雜俎｜瘴川花，差類海榴，五朶簇生，葉狹長，重沓承於花底，色中第一，蜀色不能及，出黎州按轡嶺。
　　那伽花
｜增｜
｜酉陽雜俎｜那伽花，狀如三春無葉花，色白心黃，六瓣，出舶上。
　　提羅迦
｜增｜
｜酉陽雜俎｜提羅迦樹，花見日光即開。
　　拘尼陁
｜增｜
｜酉陽雜俎｜拘尼陁樹，花見月光即開。
　　繫白象樹花
｜增｜
｜酉陽雜俎｜乾陀國頭河岸有繫白象樹花，葉似棗，季冬方熟，相傳此樹滅，佛法亦滅。
　　簇蝶花
｜增｜
｜酉陽雜俎｜簇蝶花，花為朶共簇一蕊，蕊如蓮房，色如退紅，出溫州。
　　俱郍衛
｜增｜
｜酉陽雜俎｜俱郍衛，葉如竹，三莖一層，莖端分條如貞桐，花小，類木槲，出桂州。
　　木蓮
｜增｜
｜酉陽雜俎｜木蓮花，葉似辛夷，花類蓮花，色相傍，出忠州鳴玉溪，卭州亦有。
｜益部方物畧記｜木蓮花生峩睂山中諸谷，狀若芙蓉，香亦類之，木幹，花夏開，枝條茂蔚，不為園圃所蒔。
｜雲南志｜木蓮花出大理府境，樹高大，葉如枇杷，花如蓮，有青、黃、紅、白四色。
｜𢑥考｜
｜原｜
｜四川志｜忠州白鶴山佛殿前，唐時有木蓮二株，其高數丈，其葉堅厚如桂，仲夏作花，每花圻時，聲如破竹。
｜增｜
｜黃山志｜木蓮花在華嚴堂前，其本踰拱，高二丈，花如蓮，九瓣，白色紫縷，香如玉蘭，葉經霜不彫，朱實含苞內，苞開實出，若珊瑚新琢，止慈光寺一本。
｜點蒼山記｜山有木蓮、躑躅，花樹並高數丈，春日紅白錯雜被於谿谷。
｜集藻｜
｜贊｜
｜增｜
｜宋。宋祁。木蓮贊｜葩秀木顛，狀若芙渠，不實而榮，馥馥其敷。
｜賦｜
｜增｜
｜唐。無名氏。木蓮賦｜蔽茅珍樹，森林綺堂，庇根天壤，擢秀春光，雖違性於舊國，終奉恩於此鄉，違性何苦，主人有勿翦之怙，奉恩何其，主人有挈瓶之滋，君既加我以惠好，我亦報君以葳蕤，弱其枝，圓其葉，亂階前之蓂莢，跗綠縟，萼芊茸，狀中浦之芙蓉，既因其理，又憐其美，懷香則十步必聞，含笑則千金可市，有實雖漏於貢納，有蔭足延乎憩止，此木也，誠則不材，必姑樹其桃李。
｜七言絶句｜
｜增｜
｜唐。白居易。木蓮詩並序｜木蓮樹生巴峽山谷間，巴民亦呼為黃心樹，大者高五丈，涉冬不凋，身如青楊，有白文，葉如桂，厚大無脊，花如蓮，香色艷膩皆同，獨房蕊有異，四月初始開，自開迨謝，僅二十日，忠州西北十里有鳴玉谿，生者穠茂尤異，惜其遐僻，因題三絶句雲。
　如折芙蓉栽旱地，似拋芍藥掛高枝，雲埋水隔無人識，唯有南賔太守知。
　紅似臙脂膩如粉，傷心好物不須臾，山中風起無時節，明日重來得在無。
　已愁花落荒巖底，復恨根生亂石間，幾度欲移移不得，天教拋擲在深山。
｜畫木蓮花圖寄元郎中｜花房膩似紅蓮朶，艷色鮮如紫牡丹，唯有詩人能解愛，丹青寫出與君看。
｜詩散句｜
｜增｜
｜明。吳廷簡｜龍象天家錫，瑤花佛地來，池將空作水，根以樹為臺。
｜宋濂｜枝懸縞帶垂金彈，瓣落蒼苔墜玉杯。
　　石蓮
｜增｜
｜黃山志｜石蓮花畧同木蓮，但彼九出，此五出為異，花時瀰漫山谷，盈目皆香雪也。
｜集藻｜
｜五言絶句｜
｜增｜
｜唐。司空曙。石蓮花｜今逢石上生，本自波中有，紅艷秋風裏，誰憐眾芳後。
　　洛如花
｜增｜
｜雲仙雜記｜吳興山中有一樹，類竹而有實似莢狀，鄉人見之，以問陸澄，澄曰，名洛如花，郡有文士則生。
　　太平瑞聖花
｜增｜
｜益部方物畧記｜瑞聖花出青城山中，榦不條，高者乃尋丈，花率秋開，四出，與桃花類，然數十跗共為一花，繁密若綴，先後相繼，新蕊開而舊未萎也，蜀人號豐瑞花，故程相之畫圖以聞，更號瑞聖花，然有數種，其小者號寶仙，淺紅者為醉太平，白者名玉真，成都人競移蒔囿中，以為尤玩雲。
｜劍南詩注｜天聖中獻至京師，仁宗賜名太平瑞聖花。
｜集藻｜
｜贊｜
｜增｜
｜宋。宋祁。瑞聖花贊｜眾跗聚英，爛若一房，有守繪圖，厥名乃章，繁而不豔，是異眾芳。
｜五言律詩｜
｜增｜
｜宋。范成大。太平瑞聖花｜雪外捫參嶺，煙中濯錦州，密攢文杏蕊，高結綵雲毬，百世嘉名重，三登瑞氣浮，挽春同住夏，看到火西流。
｜七言絶句｜
｜增｜
｜宋。楊巽齋。醉太平花｜紫芝奇樹謾前聞，未若此花葉氣薰，種向春臺豈無象，望中秀色似卿雲。
　　七寶花
｜增｜
｜益部方物畧記｜七寶花，條葉，大抵玉蟬花類也，其生叢蔚，花葉甚茂。
｜集藻｜
｜贊｜
｜增｜
｜宋。宋祁。七寶花贊｜擢穎挺挺，盛夏則榮，丹紫合英，以寶見名。
　　鵞毛玉鳳花
｜增｜
｜益部方物畧記｜鵞毛玉鳳花，本至卑纎，蓬如釵股，秋開不蘤而鬢狀，似禽，故曰鳳，色白，故曰玉，以其分輕，故曰毛。
｜集藻｜
｜贊｜
｜增｜
｜宋。宋祁。鵞毛玉鳳花贊｜華而無采，狀類翔鳳，麼質毛輕，翩欲飛動。
　　蟬花
｜增｜
｜益部方物畧記｜蟬花，二川山林中皆有之，如蟬之不蛻，至秋則花其頭，長一、二寸，黃碧色。
｜西溪叢語｜本草蟬殼謂之蟬花，今成都有草名蟬花，今有乾者，視之乃蟬額裂面抽莖，上有花也。
｜集藻｜
｜贊｜
｜增｜
｜宋。宋祁。蟬花贊｜蟬不能蛻，委於林下，花生厥首，茲謂物化。
　　石蟬花
｜增｜
｜益部方物畧記｜石蟬花，始生，其苕森擢長二、三尺，葉如菖蒲，紫蕚五出，與蟬甚類，緑葉相側，蜀人因名之，又白者號玉蟬花。
｜集藻｜
｜贊｜
｜增｜
｜宋。宋祁。石蟬花贊｜有苕穎然，有蕚敷然，取其肖象，莫類於蟬。
　　錦帶花
｜增｜
｜杜詩注｜錦帶花，一名海仙花，一名文官花，此花出荊楚間，有花如錦，遂名錦帶花，花條如郁李，春末方開，紅白二色。
｜益部方物畧記｜錦帶花，蜀山中處處有之，長蔓柔纎，花葉間側如藻帶然，因象作名，花開者形似飛鳥，里人亦號鬢邊嬌。
｜萬花谷｜貢士舉院本故廣勇技營，有花初開白，次綠，次緋，次紫，故名為文官花。
｜石湖詩注｜東南甚珍此花，峽中漫生山谷。
｜集藻｜
｜五言古詩｜
｜增｜
｜宋。范成大。錦帶花｜妍紅棠棣粧，弱綠薔薇枝，小風一再來，飃䬙隨舞衣，吳下嫵芳檻，峽中滿荒陂，佳人墮空谷，皎皎白駒詩。
｜七言律詩｜
｜增｜
｜宋。楊萬里。錦帶花｜天女風梭織錦機，碧絲池上茜欒枝，何曾繫住春歸腳，只觧縈長客恨眉，節節生花花點點，茸茸曬日日遅遅，後園初夏無題目，小樹微芳也得詩。
｜七言絶句｜
｜增｜
｜宋。王禹偁。海仙花詩並序｜海仙花者，世謂之錦帶，維揚人傳雲，初得於海州山谷間，其枝長而花密若錦帶，然其花未開如海棠，既開如木瓜，而繁麗嫋弱過之，一朶滿頭，冠不克荷，惜其不香而無子，但可鈎壓其條，移植他所，因以釋草、釋木驗之，皆無有也，近之好事者作花譜，以海棠為花中神仙，予謂此花不在海棠下，宜以仙為號，目為錦帶，俚孰甚焉，又取始得之地，命曰海仙，且賦詩三章，以存其名。
　一堆絳雪壓春叢，嫋嫋長條弄晚風，借問開時何𠩄似，似將繡被覆熏籠。
　春憎窈窕教無子，天為妖嬈不與香，盡日含毫難比並，花中應是衛莊姜。
　何年移植在僧家，一簇柔條綴彩霞，錦帶為名俚且俗，為君呼作海仙花。
｜楊巽齋。錦帶花｜萬釘簇錦若垂紳，圍住東風穩稱身，聞道沈腰易寬減，何妨留與繫青春。
　鵠袍換綠契初心，旋賜銀緋與紫金，堪念紛紛名利客，對花應自歎侵尋。
　　青囊花
｜增｜
｜五代史｜胡嶠自契丹亡歸中國，畧能道其𠩄見，雲渡黑水至湯城淀，地氣最溫，多異花，一曰青囊，如中國金燈而色類藍，可愛。
　　旱金花
｜增｜
｜五代史｜湯城淀地氣最溫，多異花，一曰旱金，大如掌，金色爍人。
　　上元紅
｜增｜
｜桂海虞衡志｜上元紅，深紅色，絶似紅木瓜花，不結實，以燈夕前後開，故名。
　　泡花
｜增｜
｜桂海虞衡志｜泡花，南人或名柚花，春末開，蕊圓白如大珠，既折則似茶花，氣極清芳，與茉莉、素馨相逼，番人采以蒸香，風味超勝。
　　枸那花
｜增｜
｜桂海虞衡志｜枸那花，葉瘦長畧似楊柳，夏開淡紅花，一朶數十蕚，至秋深猶有之。
　　水西花
｜增｜
｜桂海虞衡志｜水西花，葉如萱草，花黃，夏開。
　　象蹄花
｜增｜
｜桂海虞衡志｜象蹄花，如梔子而葉小，夏開至秋深。
　　白鶴花
｜增｜
｜桂海虞衡志｜白鶴花，形如白鶴，立春開。
｜集藻｜
｜七言絶句｜
｜增｜
｜元。劉詵。玉笥山中有白鶴花，頂翅宛然類鶴，王蘭友作詩送至用韻二首｜縞衣元瓜立前除，天上人間翦紙糊，除𨚫青青三四葉，月明滿地𨚫全無。
　千載蘇仙上帝鄉，空餘琪草似人長，夜涼環珮不知處，夢覺滿山風露香。
　　望仙花
｜增｜
｜洛陽花木記｜望仙，亦名篦春。
｜集藻｜
｜七言絶句｜
｜增｜
｜宋。無名氏。望仙花｜風捲朱簾掛玉鉤，彩雲開處望仙儔，妍姿不逐東風去，日照斜暉上小樓。
　　金莖花
｜增｜
｜仙史｜元藏幾航海至一島曰滄洲，上有金莖花如蛺蝶，微風至則搖蕩如飛，婦人採之以為首飾，曰，不帶金莖花，不得到仙家，滄洲人研花如泥，竹簡彩繪，與真金無異。
　　白菱花
｜增｜
｜學圃餘疏｜白菱花，純白而雅，且開久而繁，人云來自閩中，問之乃無此種，始在豫章得之，定是嶺南花也，花至季冬始盡，性亦畏寒，花後宜藏室中。
　　百日紅〈與紫薇名同物異。〉
｜增｜
｜學圃餘疏｜臭梧桐者，吳地野生，花色淡，無植之者，淮揚間成大樹，花微者，縉紳家植之中庭，或雲，後庭花也，獨閩中此花紅鮮異常，能開百日，名百日紅，花作長鬚，亦與吳地不同，園林中植之，灼灼出矮牆上，至生深澗中，與清泉白石相映，斐然奪目，永嘉人謂之丁香花。
　　山丹〈與草本山丹名同物異。〉
｜增｜
｜學圃餘疏｜初見閩人來賣一花，雲是紅繡毬，倭國中來者，後至建寧，見縉紳家庭中，花簇紅毬，儼如翦綵，名曰山丹，乃閩卉也。
｜集藻｜
｜七言律詩｜
｜增｜
｜宋。劉克莊。山丹｜偶然避雨過民舍，一本山丹恰盛開，種久樹身樛似蓋，澆頻花面大如杯，怪疑朱草非時出，驚問紅雲甚處來，可惜書生無事力，千金移入畫欄栽。
｜七言絶句｜
｜增｜
｜宋。陳傅良。山丹｜軒窗一日粲三英，盡室無塵眼倍明，閩粵固嘗矜絶美，風騷猶未及知名。
｜鄭域。山丹｜團欒絳蕊發枝間，鉛鼎成丹七返還，乞與幽人伴幽壑，不妨相對兩朱顏。
｜無名氏。山丹｜亭下佳人錦繡衣，滿身纓絡綴明璣，晚來銷歇無尋處，花已飄零露已晞。
　煙紅露綠曉風香，燕舞鶯啼春日長，誰道使君貧且老，繡屏錦帳咽笙簧。
　人間花木眼曾經，未識斯花狀與名，丹𨚫青山暮春色，續他紅樹墜時英。
　　金鉢盂
｜增｜
｜草花譜｜金鉢盂，似娑羅而花小，夾瓣如甌，紅鮮可愛。
｜集藻｜
｜七言絶句｜
｜增｜
｜宋。楊巽齋。金鉢盂花｜恰匝枝頭簇絳英，朱髹梵器上天成，檻邊更插蠻薑葉，依約如歸佛手擎。
　　繅絲花
｜增｜
｜草花譜｜繅絲花，花葉儼如玫瑰而色淺紫，無香，枝生刺針，時至煮繭，花盡開放，故名，種從根分。
　　笑靨花
｜增｜
｜草花譜｜笑靨花，花細如豆，一條千花，望之若堆雪，然無子可種，根窠叢生，茂者數十條，以原根劈作數墩分種，易活。
　　紫羅襴
｜增｜
｜草花譜｜紫羅襴，草本，色紫，翠如鹿蔥花，秋深分本栽種，四月發花，可愛。
　　紫花兒
｜增｜
｜草花譜｜紫花兒，遍地叢生，花亦可愛，柔枝嫩葉，摘可作蔬，春時子種。
　　紅麥花
｜增｜
｜草花譜｜紅麥花，麥種，花妙如翦，子大於麥數倍，色紅可愛。
　　米篩花
｜增｜
｜葯圃同春｜碎米雪， 俗名米篩花。
　　蕾䔒花
｜增｜
｜葯圃同春｜蕾䔒有紅、黃、白三色，開於春月，最可扳籬，當植於徑。
　　悶頭花
｜增｜
｜東還記程｜渡灄水至黃滸舖，陌上徧生紫花，自根至顛純花少葉，色如江南諸葛菜、桔梗花，數百里內皆有之，楚人呼為悶頭花，近之輙頭悶不止，相戒以為不可嚮邇，吳人呼為老鼠花，花、幹皆入藥，春月採而藏之。
　　蠍子花
｜增｜
｜東還記程｜黔省山谷中多蠍子花。
　　龍女花
｜增｜
｜雲南志｜龍女花，出大理府太和感通寺，樹、葉全似山茶，蘂大而香。
　　和山花
｜增｜
｜雲南志｜和山花，樹高六、七丈，其質似桂，其花白，每朶十二瓣，應十二月，遇閏輒多一瓣，俗以為仙人遺種，在大理府上關和山之麓，土人因以其地名之。
　　雲南娑羅花〈與四川娑羅花名同物異。〉
｜增｜
｜雲南志｜娑羅花，在會城土主廟，其本類大理府和山花，佛日盛開，其色白微帶黃意，異香芳馥，非同凡花臭味，中出一蘂如稗穗垂出瓣中，每朶十二瓣，遇閏輒多一瓣，相傳高僧以二念珠入土，一珠出此樹雲。
　　優曇花
｜增｜
｜雲南志｜優曇花，在安寧州西北十里曹溪寺右，狀如蓮，有十二瓣，閏月則多一瓣，色白氣香，種來西域，亦娑羅花類也，後因兵燹伐去，遂無其種，今忽一株從根旁發出，已及拱矣。
　　金梅
｜增｜
｜大理府志｜金梅，𠩄在叢生，花似梅，色黃，與素馨相類。
　　金縷梅
｜增｜
｜黃山志｜金縷梅，其色金，瓣如縷，翩翩媕娜，有若翔舞，春時盛開，望去疑為蠟梅。
　　撚蠟
｜增｜
｜黃山志｜撚蠟，似梅而黃，一苞具四、五朶，大者淺碧，小者微黃，三月開。
　　春桂
｜增｜
｜黃山志｜春桂，經冬不凋，枝葉皆似桂。惟花五出，開以三月，與桂不同。
　　旌節花〈與黎州圖經旌節花名同物異。〉
｜增｜
｜黃山志｜旌節花，色黃，榦似老藤，一枝綴數十朶，成串下垂，行行如旌節，故名。
　　瓔珞花
｜增｜
｜黃山志｜瓔珞花，非黃非碧，幽蒨澹冶，光豔離合不定，其形垂垂如柳絲，其香澹泊而雋永。
　　紫雲花
｜增｜
｜黃山志｜紫雲花，葉尖長，花五出，深紫色，如雲承日光，故名紫雲。
　　蕡桃
｜增｜
｜黃山志｜蕡桃，枝葉、花色與桃無異，但趺先實耳。
　　海罽花
｜增｜
｜黃山志｜海罽花，枝杪叢生十餘朶，其瓣如苞，中抽綠心，徧覆石崖上，花不一色，淺深相錯如繡，黃山故稱雲海至舖海時，花光相映爛若雲錦，故有海罽之名。
　　蕊珠花
｜增｜
｜黃山志｜蕊珠花，木末開花，一朶五出，又有細蕊綴其下，素豔多姿，畧有微香。
　　玉鈴花
｜增｜
｜黃山志｜玉鈴花，高大蘢蔥，五月開白花，一枝十數朶排列下垂，形如玉鈴，有同追琢，香氣馥烈異常。
　　瑣瑣花
｜增｜
｜黃山志｜瑣瑣花，矮樹，葉尖有椏，五月枝杪開細花成叢，其香極幽。
　　仙都花
｜增｜
｜黃山志｜仙都花，產仙都峯下，古榦屈曲，枝盡處始布葉，葉長二寸許，花出葉上，一苞七、八朶，花七出而瓣不分，色淡紫，心抽綠絲數莖，花謝即復孕，三年一開，開則葉下垂如相讓然。
　　四照花
｜增｜
｜黃山志｜四照花，樹高大而葉沈碧，盛夏作花四出而銳其末，玉色微酣，碧蕊綠跗浮葉上，光彩照耀巖谷，故名四照。
　　覆杯花
｜增｜
｜黃山志｜覆杯花，空中垂下狀如竹髹朱，視之宛然一覆杯也。
　　查葡花
｜增｜
｜黃山志｜查葡花，木有芒刺，開小黃花如丁香，結實紅如丹砂。
　　紫鐸花
｜增｜
｜黃山志｜紫鐸花，黃山有之，花如懸鐸，色紫，秋日秀出蔓草中。
　　傲雲花
｜增｜
｜黃山志｜傲雲花，高榦參天，花如菡萏，三夏盛開，涉秋仍馥，實如蓮菂，葉亦饒香。
　　山釵花
｜增｜
｜黃山志｜山釵花，形似釵，一名碧股花，取香山釵莖抽碧股之句，開在夏中，樹最小而多致。
　　絳頴花
｜增｜
｜黃山志｜絳頴花，樹高葉尖，盛夏開小紫花，成叢，山中謂之錦毬。
　　蠟瓣花
｜增｜
｜黃山志｜蠟瓣花，葉大於掌，花五出，長二寸許，枝枝下垂，深黃滑澤如琢蜜蠟而成。
　　疊雪花
｜增｜
｜黃山志｜疊雪花，一名鶴翎，花綴枝頭霏霏如雪，中含一壺蘆高出花外，瑩然如刻玉。
　　囊環花
｜增｜
｜黃山志｜囊環，草花也，大葉紫莖，花形如玉環一雙韜紫綺囊中。
　　美人菊
｜增｜
｜黃山志｜美人菊，花似菊，單瓣，有紫、白二色，葉似虞美人，柔曼旖旎，最為可愛。
　　醉春花
｜增｜
｜黃山志｜醉春花，瘦梗碧葉，繁花繽紛，類秋海棠而柔縷多姿態，產黃山。
　　鵞羣花
｜增｜
｜黃山志｜鵞羣花，藤屬，葉尖有椏，花形類鵞，清秋開時若羣鵞游於碧波間也。
　　海瓊花
｜增｜
｜黃山志｜海瓊花，產於天海，枝盡處大葉生焉，花莖三五出葉中，未開時垂朶如罌，正開則如雕紫玉浮，光豔與海雲相映。
　　寶網花
｜增｜
｜黃山志｜寶網花，細白絲縈繞之，冬日貯瓶中不水而長豔。
　　紫霞杯
｜增｜
｜黃山志｜紫霞杯，狀如杯，色紫，無葉，止一綠苞如瓢以承之。
　　黃花
｜增｜黃花，不知其名，一朶四瓣，合抱如金盞，其色鵞黃，出汗帖木兒嶺以北，每一莖只一朶，翩然獨秀，眾草經霜凋萎，是花經霜顏色愈覺鮮明。
　　馬蹄蘭
｜增｜馬蹄蘭，生平地亂草間，葉劍樣如建蘭，堅韌不可斷，其花翠色可愛，秋則結苞成子，塞外尤多。
　　地椹花
｜增｜地椹花，青紫色，花瓣如葵，一花八九瓣，徑二寸許，瓣落盡則花心結子成堆，取之可以為漿。
　　鸞枝
｜增｜鸞枝花，木本，枝榦俱似桃，葉有刻缺似棣棠，三月附枝開花，或著樹身，最繁茂，瓣多而圓似郁李而大，深紅色，京師多有之。
　　長樂花
｜集藻｜
｜賦｜
｜增｜
｜晉。傅元。紫華賦並序｜紫華，一名長樂，生於蜀，其東界特饒，中國奇而種之，余嘉其華純耐久，可歷冬而服，故與友生各為之賦。
有遐方之奇草，稟二氣之純精，仰紫微之景曜，因令色以定名，剛莖勁立，纖條繁列，從回風以搖動，紛蘭暢而蕙潔，蔚青蔥以增茂，並含華而未發，於是散綠葉，秀紫榮，蘊若芝草之始敷，灼若百枝之在庭，獨參差以照燿，何光麗之雜形，渙渙昱昱而奪人目精，下無物以借喻，上取象於朝霞，妙萬物而比艷，莫茲草之可嘉。
｜唐。蘇頲。長樂花賦並序｜蜀太守庭際有紫華草，秋早始繁英露洗，冬早尚直本霜封，蕪雜大同於眾卉，盛衰小異於羣物，予訝而未識，吏或告余曰，此長虞所賦蜀長樂花也，故心賞焉，因口授書吏，遂墨而成作，恨不見古人𠩄為，得髣髴其旨爾。
夫長者以短長之形，度其長則至美，夫樂者以哀樂之類，同其樂則至喜，長也樂也，吾安得而間之，嘉纖植之並用，偉令名兮在茲，徒見其豐族苯䔿，高標璀璨，莖丹外而縞中，葉縹分以紅貫，綴綠穎之重疊，索紫蕤之爛熳，迫而象之，君子其常，或微或章，聳危冠兮纓若綬，默退靜其何望，遠以意之，佳人慾翔，炫炫煌煌，重羅綺兮撲瑤翠，蹇來思而未嘗，匪以幽兮自直，匪以直兮自藏，匪以晚兮自耀，匪以耀兮自強，文濁露之均灑，庇清舒之泛光，本無嫌於散地，甘有寓於殊方，然則太液初滿，上林新霽，䒠茸灼爍，萬品千計，搖瑞色而涵芝，雜奇葩而轉蕙，孰與夫玉堂金閣之偏賞，白日青春之特麗，歲不與兮時向闌，風蕭蕭兮夜漫漫，賔遠鴻於沙塞，呌離鶴於江千，君曾不見，三月華矣，盡林間之稿木，千霜殞矣，亦庭下之枯蘭，懿此常度，凌於早寒，假春期而不彩，雖秋令而不殘，衝雨霰之飛薄，任雲山之險難，芳弗珍於靃靡，節恆慕於檀欒，吾則知樹背之奚托，傾心之可安，如後凋之可貴，罔獨立其誰觀，文學掾起而為亂曰，白露瀼瀼，何草不黃，紫華灼灼，生君之堂，彼不伐兮秋自翳，時或珍兮君是惠，彤庭赫兮朱草駢，交屈軼兮友賔連，伊榛莽而荒此，君曷為而賦旃。
　　優鉢羅花
｜集藻｜
｜歌｜
｜增｜
｜唐。岑參。優鉢羅花歌並序｜參嘗讀佛經，聞有優鉢羅花，目𠩄未見，天寶庚申歲，參忝大理評事攝監察御史領伊西北庭度支副史，自公多暇，乃於府庭內栽樹種藥，為山鑿池，婆娑乎其間，足以寄傲，交河小吏有獻此花者，雲得之於天山之南，其狀異於眾草，勢巃嵸如冠弁，嶷然上聳，生不傍引，攢花中折，駢葉外包，異香騰風，秀色媚景，因賞而嘆曰，爾不生於中土，僻在遐裔，使牡丹價重，芙蓉譽高，惜哉，夫天地無私，陰陽無偏，各遂其生，自物厥性，豈以偏地而不生乎，豈以無人而不芳乎，適此花不遭小吏，終委諸山谷，亦何異懷才之士未會明主，𢷤於林藪耶，因感而為歌，歌曰，
白山南，赤山北，其間有花人不識，綠莖碧葉好顏色，葉六瓣，花九房，夜掩朝開多異香，何不生彼中國兮生西方，移根在庭，媚我公堂，恥與眾艸之為伍，何亭亭而獨芳，何不為人之所賞分，㴱山窮谷委嚴霜，吾竊悲陽關道路長，曾不得獻於君王。
　　戎王子
｜集藻｜
｜五言律詩｜
｜增｜
｜唐。杜甫。游何將軍山林｜萬里戎王子，何年別月支，異花開絶域，滋蔓匝清池。漢使徒空到，神農竟不知，露翻兼雨打，開拆日離披。
　　冬瑰花
｜集藻｜
｜五言律詩｜
｜增｜
｜唐。盧綸。和李舍人昆季詠冬瑰花寄贈徐侍郎｜獨鶴寄煙霜，雙鸞思晚芳，舊陰依謝宅，新艷出蕭牆。蝶散搖輕露，鶯銜入夕陽，雨朝勝濯錦，風夜劇焚香。斷日千層艷，孤霞一片光，密來驚葉少，動處覺枝長。布影期高賞，留春為遠方，嘗聞贈瓊玖，叨和愧升堂。
｜司空曙。和李員外與舍人詠冬瑰花寄徐侍郎｜仙吏紫薇郎，奇花共翫芳，攢星排綠蔕，照眼發紅光。暗妒翻堦葉，遙連直曙香，遊枝蜂繞易，礙刺鳥銜妨。露濕凝衣粉，風吹散蘂黃，蒙籠珠樹合，煥爛錦屏張。留客勝看竹，思人比愛棠，如傳採蘋詠，遠思滿瀟湘。
　　海紅
｜集藻｜
｜五言律詩｜
｜增｜
｜唐。劉長卿。夏中崔中丞宅見海紅搖落一花獨開｜何事一花殘，閑庭百艸闌，綠滋經雨發，紅艷隔林看。竟日餘香在，過時獨秀難，共憐芳意晚，秋露未須溥。
　　燕蓊花
｜集藻｜
｜七言絶句｜
｜增｜
｜唐。李郢。燕蓊花｜十二街中何限草，燕蓊盡欲占殘春，黃花撲地無窮極，愁殺江南去住人。
　　玉燭花
｜集藻｜
｜七言律詩｜
｜增｜
｜唐。劉兼。玉燭花｜裊裊香英三四枝，亭亭紅艷照堦墀，正當晚檻初開處，𨚫似春闈就試時，少女不吹方熠爚，東君偏惜未離披，夜深斜倚朱欄外，擬把鄰光借與誰。
　　杏香花
｜集藻｜
｜五言絶句｜
｜增｜
｜宋。邵雍。杏香花｜客說何州事，經營香味佳，訝予獨無語，貪嗅杏香花。
　　萬蝶花
｜集藻｜
｜七言絶句｜
｜增｜
｜宋。蘇轍。萬蝶花｜誰唱殘春蝶戀花，一團粉翅壓枝斜，美人慾向釵頭插，又𢙢驚飛鬢裏鴉。
｜楊巽齋。萬蝶花｜粉翼紛紛簇幾叢，搖風欲趂賣花翁，詩眸覽倦方欹枕，栩栩猶疑在夢中。
　　真珠花
｜集藻｜
｜七言絶句｜
｜增｜
｜宋。張舜民。真珠花｜風中的皪月中看，觧作人間五月寒，一似漢宮梳洗了，玉瓏蔥壓翠雲冠。
　千璣萬琲照庭除，細雨斜風拂座隅，莫道長安貧似磬，綠堦遶砌盡真珠。
｜楊巽齋。詠真珠花｜纍纍花發映庭除，柳帶榆錢總不如，一任春風吹滿地，幽人步履自虛徐。
　　鷹爪花
｜集藻｜
｜五言絶句｜
｜增｜
｜宋。王十朋。鷹爪花｜誰把名鷹爪，天然狀不殊，無心事搏擊，中有鳥相呼。
　　闍提花
｜集藻｜
｜七言絶句｜
｜增｜
｜宋。鄭域。闍提花｜此花移種自招提，借佛為名識者希，優鉢曼陁果何似，並參香色問因依。
　　御帶花
｜集藻｜
｜七言絶句｜
｜增｜
｜宋。翁元廣。御帶花｜未放枝頭嫩葉青，先開絳蕊照春晴，若無顏色宜宮院，安得花間御帶名。
　　玉手爐花
｜集藻｜
｜七言絶句｜
｜增｜
｜宋。翁元廣。玉手爐花｜小院無人春意深，凌風傲日出牆陰，只因落在山僧手，那得王孫為賞音。
｜無名氏。玉手爐花｜習習東風二月餘，此花宜近玉庭除，美人雲鬢不宜插，獻與觀音作手爐。
　　小黃蕖花
｜集藻｜
｜五言絶句｜
｜增｜
｜宋。劉允叔。小黃蕖花｜𥰡𥰡碎女英，絲絲縷玉莖，步搖釵朶見，老眼為增明。
　山礬紛似玉，黃蘗碎如金，二美傳春晚，同心契爾音。
　　繭漆花
｜集藻｜
｜七言絶句｜
｜增｜
｜宋。劉允叔。繭漆花｜清晨步上金雞嶺，極目漫山繭漆花，雪蕊瓊絲亦堪賞，樵童蠶婦帶歸家。
　　滿堂春
｜集藻｜
｜七言絶句｜
｜增｜
｜宋。楊巽齋。滿堂春｜花發園林晝錦如，列仙行綴在蓬壺，千金須撇豪家賞，一笑春風無向隅。
　　御仙花
｜集藻｜
｜七言絶句｜
｜增｜
｜宋。楊巽齋。御仙花｜不逐凡花逞艷嬌，移根上苑獨清高，君王曾選裝金帶，侈錫持荷耀紫袍。
　　壽春花
｜集藻｜
｜七言絶句｜
｜增｜
｜宋。楊巽齋。壽春花｜花開綴玉碧敷腴，香挹南薰景又殊，天賦芳姿長不老，命名為壽定非誣。
　　散水花
｜集藻｜
｜七言絶句｜
｜增｜
｜宋。無名氏。散水花｜盈枝點綴雪花鮮，環映清流分外妍，應是東君歸騎速，不知墜下玉絲鞭。
　　孩兒花
｜集藻｜
｜七言絶句｜
｜增｜
｜宋。無名氏。孩兒花｜纖穠初見似嬌癡，鼓舞春風二月時，何事自開還自落，可憐造化亦兒嬉。
　　練春紅
｜集藻｜
｜七言古詩｜
｜增｜
｜元。袁桷。謝王參議送練春紅二枝｜玉堂老仙玩幽獨，閉戶無人似初溽，倚闌岸幘領孤芳，蔌蔌輕紅冠羣綠，化工有意卑凡卉，積李崇桃空眩目，爭先鬭巧等堪憐，已向東風盡驅逐，此花精妍淨如洗，收拾餘春傲榮辱，何郎湯餅徒試妝，太真溫泉空賜浴，天然生色鑄真態，亭午低頭睡初足，誰言花後最奇絶，我怪酪奴能汗觸，嫣然一笑奉清歡，莫把金尊歌別鵠，並刀妙翦駢頭來，珠露淋漓袖新蹙，似嫌凡子多京塵，𨚫恨高人付流俗，微風澹蕩新雨生，強拭愁容吐殘馥，擬將色筆寫清意，綺語非工那忍凟，裵回中庭月過半，翠袖凌風注寒玉。
　　長十八
｜集藻｜
｜七言絶句｜
｜增｜
｜元。廼賢。塞上曲｜雙鬟小女玉娟娟，自卷氊簾出帳前，忽見一枝長十八，折來簪在帽簷邊。
　　波羅花
｜集藻｜
｜詞｜
｜增｜
｜宋。毛滂。清平樂｜雲峯秀疊，露冷琉璃葉，北畔波羅花弄雪，香度小橋淡月。　與君踏月尋花，玉人雙捧流霞，吸盡杯中花月，竹風相送還家。
　　疊羅花
｜集藻｜
｜詞｜
｜增｜
｜金。党懷英。感皇恩｜碧玉撚條，藍袍裁葉，明艷黃深軟金疊，道裝仙子，謫墮蕊珠宮，為春閒管領，花時節。　漢額妝濃，楚腰舞怯，襞積裙餘舊宮褶。　東君著意，留伴小庭風月，任教鶗鴂喚，羣芳歇。
　　藍雀花
｜增｜藍雀花，其花如雀，有身、有翼、有尾、有黃心如兩目，或雲即茱萸花。
｜集藻｜
｜五言絶句｜
｜御製。山菊藍雀花｜雨過初涼至，山花滿野馨，雖無紅紫艷，能使屬車停。
　　翠蛾眉
｜增｜翠蛾眉，花翠色，隨日側映，鮮妍有致。

御定佩文齋廣群芳譜卷五十三
