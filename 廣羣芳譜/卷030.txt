御定佩文齋廣羣芳譜卷三十
　花譜
　　荷花二
｜集藻｜
｜四言古詩｜
｜增｜
｜晉。傅玄。芙蕖｜煌煌芙蕖，從風芬葩，照以皎日，灌以清波，陰結其實，陽發其花，金房綠葉，素株翠柯。
｜五言古詩｜
｜增｜
｜漢。樂府。相和曲｜江南可採蓮，蓮葉何田田，魚戲蓮葉東，魚戲蓮葉西，魚戲蓮葉南，魚戲蓮葉北。
｜晉。張華。詠荷｜荷生綠泉中，碧葉齊如規，𢌞蕩流霧珠，映水逐條垂，照灼此金塘，藻曜君王池，不愁世嘗絕，但畏盛明移。
｜陸雲。芙蕖｜綠房含青實，金條懸白璆，俯仰隨風傾，煒曄照清流。
｜梁。簡文帝。採蓮曲｜晚日照空磯，採蓮承晚暉，風起湖難度，蓮多摘未稀，棹動芙蓉落，船移白鷺飛，荷絲傍繞腕，菱角遠牽衣。
｜同庾肩吾詠蓮舟買荷度｜採蓮前岸隈，舟子屢徘徊，荷披衣可識，風踈香不來，欲知船度處，當看荷葉開。
｜詠芙蓉｜圓花一𦷾卷，交葉半心開，影前光照曜，香裏蝶徘徊，欣隨玉露點，不逐秋風摧。
｜元帝。賦得涉江採芙蓉｜江風當夜清，桂檝逐流縈，初疑京兆劒，復似漢冠名，荷香帶風遠，蓮影向根生，葉捲珠難溜，花舒紅易傾，日暮鳧舟滿，歸來度錦城。
｜昭明太子。詠同心蓮｜江南採蓮處，照灼本足觀，況等連枝樹，俱耀紫莖端，同踰並根草，雙異獨鳴鸞，以茲代萱草，必使愁人歡。
｜沈約。詠芙蓉｜微風搖紫葉，輕露拂朱房，中池所以綠，待我汎紅光。
｜詠新荷應詔｜勿言草卉賤，幸宅天地中，微根纔出浪，短幹未搖風，寧知寸心裏，蓄紫復含紅。
｜吳均。採蓮｜錦帶雜花鈿，羅衣垂綠川，問子今何去，出採江南蓮，遼西三千里，欲寄無因緣，願君早旋反。及此荷花鮮。
｜劉孝威。採蓮曲｜金槳木蘭船，戲採江南蓮，蓮香隔浦渡，荷葉滿江鮮，房垂易入手，柄曲自臨盤，露花時濕釧，風莖乍拂鈿。
｜劉緩。詠江南可採蓮｜春初北岸涸，夏月南湖通，卷荷舒欲倚，芙蓉生即紅，檝小宜𢌞徑，船輕好入叢，釵光逐影亂，衣香隨逆風，江南少許地，年年情不窮。
｜朱超。詠同心芙蓉｜青山麗朝景，玄峰朗夜光，未及清池上，紅蕖並出房，日分雙𦷾影，風合兩花香，魚驚畏蓮折，龜上礙荷長，雲雨留輕潤，草木應嘉祥，徒歌涉江曲，誰見緝為裳。
｜江洪。詠荷｜澤陂有微草，能花復能實，碧葉喜翻風，紅英宜照日，移居玉池上，託根庶非失，如何霜露交，應與飛蓬匹。
｜陳。祖孫登。詠城塹中荷｜白水麗金扉，青荷承日暉，葉似環城蓋，香亂上橋衣，岸高知水落，影合見菱稀，猶疑涉江處，空望採蓮歸。
｜賦得涉江採芙蓉｜浮照滿川漲，芙蓉承落光，人來間花影，衣度得荷香，桂舟輕不定，菱歌引更長，采采嗟離別，無暇緝為裳。
｜周。庾信。賦得荷｜秋衣行欲製，風葢漸應欹，若有千年蔡，須巢但見隨。
｜隋。辛德源。芙蓉花｜洛神挺凝素，文君拂艶紅，麗質徒相比，鮮彩兩難同，光臨照波日，香隨出岸風，涉江長自遠，託意在無窮。
｜原｜
｜杜公瞻。詠同心芙蓉｜灼灼荷花瑞，亭亭出水中，一莖孤引綠，雙影共分紅，色奪歌人臉，香亂舞衣風，名蓮自可念，況復兩心同。
｜增｜
｜宏執恭。秋池一株蓮｜秋至皆空落，凌波獨吐紅，託根方得所，未肯即從風。
｜殷英童。採蓮曲｜蕩舟無數伴，解纜自相催，汗粉無庸拭，風裙隨意開，棹移浮荇亂，船進倚荷來，藕絲牽作縷，蓮葉捧成杯。
｜唐。太宗。採芙蓉｜結伴戲方塘，攜手上雕航，船移分細浪，風散動浮香，遊鶯無定曲，擎鳧有亂行，蓮稀釧聲斷，水廣棹歌長，棲鳥還密樹，泛流歸建章。
｜鄭愔。採蓮曲｜錦䋏沙棠艦，羅帶石榴裙，綠潭采荷芰，清江日稍曛，魚鳥爭唼喋，花葉相芬氳，不覺芳洲暮，棹歌處處聞。
｜原｜
｜王昌齡。越女｜越女作桂舟，還將桂為楫，湖上水渺漫，清江不可涉，摘取芙蓉花，莫摘芙蓉葉，將歸問夫壻，顏色何如妾。
｜李白。折荷有贈｜涉江翫秋水，愛此紅蕖鮮，攀荷弄其珠，蕩漾不成圓，佳期綵雲裏，欲贈隔遠天，相思無由見，悵望涼風前。
｜古風｜碧荷生幽泉，朝日艶且鮮，秋花冒綠水，密葉羅青煙，秀色粉絕世，馨香竟誰傳，坐看飛霜滿，凋此紅芳年，結根未得所，願託華池邊。
｜感興｜芙蓉嬌綠波，桃李誇白日，偶蒙春風榮，生此艶陽質，豈無佳人色，但恐花不實，宛轉龍火飛，零落互相失，詎知凌寒松，千載長守一。
｜增｜
｜李白。子夜吳歌｜鏡湖三百里，菡萏發荷花，五月西施採，人看隘若耶，回舟不待月，歸去越王家。
｜戎昱。採蓮曲｜雖聽採蓮曲，詎識採蓮心，漾檝愛花遠，回船愁浪深，煙生極浦色，日落半江陰，同侶憐波靜，看妝墮玉簪。
｜楊衡。採蓮｜凝鮮霧渚夕，揚艶綠波風，魚遊乍散藻，露重稍欹紅，楚客傷暮節，吳娃泣敗叢，促令芳本固，寧望雪霜中。
｜李德裕。重臺芙蓉｜芙蓉含露時，秀色波中溢，玉女攏朱裳，重重映皓質，晨霞耀丹景，片片明秋月，蘭澤多眾芳，妍姿不相匹。
｜白居易。東林寺白蓮｜東林北塘水，湛湛見底清，中生白芙蓉，菡萏三百莖，白日發光彩，清飈散芳馨，洩香銀囊破，瀉露玉盤傾，我慙塵垢眼，見此瓊瑤英，乃知紅蓮花，虛得清凈名，夏蕚敷未歇，秋房結纔成，夜深眾僧寢，獨起繞池行，欲收一顆子，寄向長安城，但恐出山去，人間種不生。
｜京兆府新栽蓮｜污溝貯濁水，水上葉田田，我來一長歎，知是東溪蓮，下有青泥污，馨香無復全，上有紅塵撲，顏色不得鮮，物性猶如此，人事亦宜然，託根非其所，不如遭棄捐，昔在溪中日，花葉媚清漣，今年不得地，顦顇府門前。
｜姚合。蓮塘｜方塘菡萏高，繁艶相照耀，幽人夜眠起，忽疑野中燒，曉尋不知休，白石岸亦峭。
｜宋。范仲淹。渚蓮｜武陵誰家子，波面雙雙渡，空積心中絲，未成機上素，似共織女期，秋宵苦霜露。
｜梅堯臣。起居退聞宣三館諸公觀瑞蓮｜來朝十二旒，將出未央殿，微聞嘉蓮開，獨許侍臣見，嘉蓮其如何，層樓擁霞片，玉輦下天泉，日昃不知倦，恩魚應亦喜，跳沫珠欲濺，誰憐與眾歸，博士臣疏賤。
｜蘇軾。與王郎昆仲及兒子邁遶城觀荷｜昨夜雨鳴渠，曉來風襲月，蕭然欲秋意，溪水清可啜，環城三十里，處處皆佳絕，浦蓮浩如海，時見舟一葉，此間真避世，青蒻低白髮，相逢欲相問，已逐驚鷗沒。
｜蘇轍。盆池白蓮｜白蓮生淤泥，清濁不相干，道人無室家，心跡兩蕭然，我住西湖濱，蒲蓮若雲屯，幽居常閉戶，時聽遊人言，色香世所共，眼鼻我亦存，鄰父閔我獨，遺我數寸根，潩水不入園，庭有三尺盆，兒童汲甘井，日晏泥水溫，及秋尚百日，花葉隨風翻，舉目得秀色，引息收清芬，此心湛不起，六塵空過門，誰家白蓮花，不受風霜殘。
｜千葉白蓮｜蓮花生淤泥，淨色比天女，臨池見千葉，謫墮問何故，空明世無匹，銀瓶送佛所，清泉養芳潔，為我三日住，蔫然落寶牀，應返梵天去。
｜秦觀。荷花｜方塘收雨腳，落日半遙岑，芙蕖凈娟娟，麗服撫翠衾，無言意自遠，欲渡秋水深，緬懷平生人，對此詎可尋，弄芳惜晼晚，酒至誰與斟，天涯有歸雲，聊寄相思心，心開獲清賞，芙蕖一何綺，美人艶新妝，歛袂照秋水，端如蕩子妻，顧自良家子，黃金選燕趙，搖落對江沚，薄暮風雨來，獨立淚如洗，望君君詎知，傾宮定誰似。
｜范成大。萬州西山湖亭秋荷｜叢薈忽明眼，山腰灔湖光，列岫繞雲錦，深林護風香，西山即太華，玉井餘新芳，隔江招岑仙，共擘雙蓮房。
｜楊萬里。玉井亭觀荷｜蕖仙初出波，照日穉猶怯，密排碧羅蓋，低護紅玉頰，館之水精宮，環以琉璃堞，珠明浮盤戲，酒漾流杯曄，青筆尖欲試，綠牋皺還摺，老龜大於錢，辛勤上團葉，忽聞人履聲，入水一荷捷。
｜金。蕭貢古。採蓮曲｜洋洋長江水，渺渺漲平湖，田田青茄荷，艶艶紅芙蕖，酣酣斜日外，冉冉涼風餘，蒨蒨誰家子，裊裊二八初，兩兩並輕舟，笑笑相招呼，悠悠波上鴛，潑潑蒲中魚，采采不盈手，依依欲何如。
｜元。龔璛。飲府庠荷花池上又自韓園至鄧覺非家飲觀蓮｜清樽如有期，初涼意俱適，肯來寂寞濱，菡萏亦浮植，陶然轉乘興，徑度一圃碧，遙指城南家，臨水更展席，酒狂易為仙，風便香堪食，空宇無能塵，物我皆醉色，誰言鬢已秋，始得痛飲力，願將花上露，為洗坐中客。
｜程鉅夫。至洪王肯堂治書見示芙蓉詩次韻｜春風歇桃李，秋雨深莓苔，蕭然公館間，得此奇種栽，九天清露零，一道紅雲開，勾牽綠衣隊，酣宴瑤池杯，穠妝月鑑懸，麗服霜刀裁，瑞蓮湧平地，妙色分五臺，蹔陪飛仙遊，偏稱幽人懷，終疑閬苑去，嘉會何時諧，此日眼雙明，臨風首低徊，長當歌楚騷，招得花神來。
｜李孝光。采蓮曲｜采蓮復采蓮，蓮生隔江水，不愁無舟楫，但愁波浪起。
｜夏日荷亭即事｜辟暑何所適，南亭俯中渚，鷗鷺了不驚，況復涼入髓，水華露未晞，香氣紛旖旎，美人美無度，嬋娟照江水，〔氵翛〕〔氵翛〕玉雪姿，何能畏袢暑，南風從天來，入我懷袖裏，高氣行青雲，且置吾白羽，邇來不飲酒，煮藥咽香蕊，羣賢政自佳，有作動盈紙，但恐清興闌，遭此催詩雨。
｜胡天游。觀蓮｜清池瑩人心，俯見荷葉背，南塘非不佳，無此青錢葢，沈沈古鏡凈，濯濯明妝對，涼風似留人，幽賞心獨會，天公亦解事，一雨不破塊，小呼巫陽雲，浣此傾國態，高盤捧跳珠，錯落無小大，恍疑逢二妃，迎笑爭解佩，低昂巧簸弄，明月聚還碎，馮夷不相容，轉盼何所在，人生總虛幻，佇立增嘆嘅，聊將一餉間，了我看花債，濂翁不我待，誰復同此愛，長嘯歸去來，餘芳滿襟帶。
｜倪瓚。池蓮詠｜𢌞翔波間風，的歷葉上露，清池結素彩，華月映微步，雲陰花房歛，雨歇芳氣度，欲去拾明璫，踟躕惜遲莫。
｜薛元曦。次韻歐陽檢閱濠池觀荷 ｜行行濠池上，亭亭見長荷，瓊葩耀初日，碧芰卷輕波，深蒲曉色亂，微雨晚香多，方舟時自移，高軒或來過，豈無河朔飲，那復發商歌，商歌一慷慨，此物奈君何。
｜原｜
｜明。申時行。晨起觀荷花｜水榭臨文漪，晨㬢出暘谷，宛彼芙蕖花，嫣然媚初旭，煥若丹霞敷，曄如錦雲簇，穠艶復芬馡，可以娛心目，須臾日漸中，歛華閟清馥，匪乏傾陽姿，將無避炎燠，舒捲固有時，昕晡遞相續，努力愛朝暉，寸陰如尺玉。
｜七言古詩｜
｜原｜
｜唐。王勃。採蓮曲｜採蓮歸，綠水芙蓉衣，秋風起浪鳧雁飛，桂棹蘭橈下長浦，羅裙玉腕輕搖櫓，葉嶼花潭極望平，江謳越吹相思苦，相思苦，佳期不可駐，塞外征夫猶未還，江南採蓮今已暮，採蓮花，渠今那必盡娼家，官道城南把桑葉，何如江上採蓮花，蓮花復蓮花，花葉何稠疊，葉翠本羞睂，花紅強似頰，佳人不在茲，悵望別離時，牽花憐共𦷾，折藕愛連絲，故情無處所，新物徒華滋，不惜西津交珮解，還羞北海鴈書遲，采蓮歌有節，采蓮夜未歇，正逢浩蕩江上風，又值徘徊江上月，徘徊蓮浦夜相逢，吳姬越女何丰茸，共問寒江千里外，征客關山路幾重。
｜李白。採蓮曲｜若耶溪傍採蓮女，笑摘荷花共人語，日照新妝水底明，風飄香袂空中舉，岸上誰家遊冶郎，三三五五映垂楊，紫騮嘶入落花去，見此踟躕空斷腸。
｜增｜
｜韓愈。奉酬盧給事雲夫四兄曲江荷花行見寄並呈上錢七兄閣老張十八助教｜曲江千頃秋波凈，平鋪紅雲蓋明鏡，大明宮中給事歸，走馬來看立不正，遺我明珠九十六，寒光映骨睡驪目，我今官閒得婆娑，問言何處芙蓉多，撐舟昆明度雲錦，腳敲兩舷叫吳歌，太白山高三百里，負雪嵬嵬插花裏，玉山前卻不復來，曲江汀瀅水平杯，我時相思不覺一回首，天門九扇相當開，上界真人足官府，豈如散仙鞭笞鸞鳳，終日相追陪。 
｜李商隱。贈荷花｜世間花葉不相倫，花入金盆葉作塵，惟有綠荷紅菡萏，卷舒開合任天真，此花此葉長相映，翠減紅衰愁殺人。
｜原｜
｜溫庭筠。張靜婉采蓮曲｜蘭膏墜髮紅玉春，燕釵拖頸拋盤雲，城西楊柳向嬌晚，門前溝水波𥻘𥻘，麒麟公子朝天客，珂馬璫璫度春陌，掌中無力舞衣輕，剪斷鮫綃破春碧，抱月飄煙一尺腰，麝臍龍髓憐嬌嬈，秋羅拂水碎光動，露重花多香不銷，鸂鶒交交塘水滿，綠萍金粟蓮莖短，一夜西風送雨來，粉痕零落愁紅淺，船頭折藕絲暗牽，藕根蓮子相留連，郎心似月月易缺，十五十六清光圓。
｜增｜
｜溫庭筠。蓮浦謠｜鳴橈軋軋溪溶溶，廢綠平煙吳苑東，水清蓮媚兩相向，鏡裏見愁愁更紅，白馬金鞭大堤上，西江日夕多風浪，荷心有露似驪珠，不是真圓亦搖蕩。
｜鮑溶。採蓮曲二首｜弄舟朅來南塘水，蓮葉映身摘蓮子，暑衣鮮凈鴛鴦喜，作浪舞花驚不起，殷勤護惜纖纖指，水菱初熟多新刺。
　採蓮朅來水無風，蓮潭如鏡松如龍，夏衫短袖交斜紅，艶歌笑鬭新芙蓉，戲魚住聽蓮花東。
｜宋。梅堯臣。南軒盆植重臺蓮移種池｜彤雲赤霧生綠房，朝霞變蕊朱粉光，白玉入泥不滿盎，羽蓋裛露明月璫，濁水一石亂鼁黽，鑿池五丈如斗方，萍根科斗得自在，荷芰明年出水央。
｜徐積。芰荷歌｜孔雀團花翡翠鈿，青皇拋盡買花錢，淥魚飛膽大如拳，琉璃瓦墜紫微天，湘妃曲譜誰可傳，彩毫不動斜卷牋，我家食客常三千，杯盤一樣青瑤圓，麻姑下來尋水仙，不見波瀾只見煙，昨夜秋風吹洞房，起來先著碧霞裳，半含笑面齊鬭妝，家家院落紺為牆，不道採花人在傍，貪看飛來白紵郎，亦有美人貞且良，獨在碧綃幃下藏。
｜秦觀。採蓮｜若耶溪邊天氣秋，採蓮女兒溪岸頭，笑隔荷花共人語，煙波渺渺蕩輕舟，數聲水調紅橋晚，棹轉舟回笑人遠，腸斷誰家遊冶郎，盡日踟躕臨柳岸。
｜林景熙。荷珠｜霞衣蔥珮來珊珊，水晶之宮綠玉盤，誰與馮夷作戲劇，貝闕驅入神瓢翻，又疑罷織鮫人泣，碧窪融作水銀汁，圓或為璧方為珪，寒光滉漾不可拾，古來欹器戒覆傾，真宰之柄常惡盈，季倫買笑輕百斛，金谷轉首迷荊榛，紛紛魚目爭貴惜，道眼獨懸諸幻息，須臾海霽山日高，綠雲萬柄凈如拭。
｜元。薩都剌。芙蓉曲｜秋江渺渺芙蓉芳，秋江女兒將斷膓，絳袍春淺護雲暖，翠袖日暮迎風涼，鯉魚吹浪江波白，霜落洞庭飛木葉，盪舟何處採蓮人，愛惜芙蓉好顏色。
｜許楨。瑞蓮歌｜太行山下溪名洹，洹溪主人今得賢，石渠分溜入方沼，種出萬柄紅白蓮，就中一茄發挺特，艶妝雙出雲髻鬈，有如二女降溈汭，翠裙紅袖相牽連，岐分駭目未信宿，里巷傳耳何喧闐，波神有為獻嘉瑞，要竝太史書豐年，主人謙德不敢有，福善自是天行權，亭亭植立萬花表，可人適在亭之前，日酣欲語轉嬌婉，風動似舞尤輕便，一時圖寫溢紈素，十日車馬空市廛，昔聞蓂莢曾表異，乃因土堦與采椽，景星鳳鳥豈常有，考信前史真宜傳，醴湖蕪塞不復見，而今乃濯圭塘泉，禎祥奕葉定不斷，藕絲萬縷相纏綿，幽人到此自怡悅，膏肓泉石尤難痊，要須紀錄入郡乘，千年增重吾山川。
｜於石。西湖荷花｜我昔扁舟泛湖去，回望荷花浩無數，誰家畫舫倚紅妝，笑聲迴入花深處，笙歌淒咽水雲寒，花色似嫌脂粉汙，夜深人靜月明中，方識荷花有真趣，水天倒浸碧琉璃，凈質芳姿澹相顧，亭亭翠蓋擁羣仙，輕風微顫凌波步，酒暈潮紅淺渥唇，膚如凝脂腰束素，一捻香骨薄裁冰，半破芳心嬌泣露，湖光花氣滿衣襟，月落波寒浸香霧，恍然人在蘂珠宮，便欲移家臨水住，回首落日低黃塵，十年不到湖山路，花開花落幾秋風，湖上青山自如故。
｜張昱。蓮塘曲｜青蘋風起柳塘水，波聲夜聒鴛鴦睡，一點芳心不自持，露荷又作璚珠碎，藕絲織錦香滿機，裁成衣裳將遺誰，只愁賤妾夢魂短，不恨蕩子歸來遲，花間鶗鴂依芳草，等閑綠遍邯鄲道，還應憶念蕩舟人，滿架芙蓉鏡中老。
｜吾丘衍。古採蓮｜濕風吹花生冷香，馮夷為舞冰絲裳，霏霏粉金飄晚塘，浮蘭舟，鼓桂楫，歌采蓮，為君發，遲遲歸來弄明月。
｜明。王彝。徐兩山寄蓮花｜秋風吹皺銀塘水，小雨芙蓉不勝洗，誰揀新船折得來，不怕綠芒傷玉指，煙絲有恨自悠揚，相惹相牽短復長，雙頭竝作幽修語，一夜露痕黃粉香，我有銀瓶秋水滿，君心不似蓮心短，綠房結子為君收，種向明年應未晚。
｜原｜
｜任思庵。荷花｜翠蓋佳人臨水立，寂寞雨中相對泣，溫泉洗出玉肌寒，檀粉不施香汗濕，一陣風來碧浪翻，珍珠零落難收拾。
｜五言律詩｜
｜御製。初秋幸西苑觀荷命小船採蓮｜命駕臨西苑，初秋向晚天，芰荷池沼滿，鷗鷺夕陽邊，頻使移輕舫，時來獻採蓮，離宮闌檻外，風動碧翩翩。
｜增｜
｜唐。李嶠。詠荷｜新溜滿澄陂，圓荷影若規，風來香氣遠，日落葢陰移，魚戲排緗葉，龜浮見綠池，魏朝難接採，楚服但同披。
｜李商隱。荷花｜都無色可並，不奈此香何，瑤席乘涼設，金羇落晚過，𢌞衾燈照綺，渡襪水沾羅，預想前秋別，離居夢櫂歌。
｜溫庭筠。芙蓉｜刺莖澹蕩綠，花片參差紅，吳歌秋水冷，湘廟夜雲空，濃艶香露裏，美人清鏡中，南樓未歸容，一夕練塘東。
｜李羣玉。新荷｜田田八九葉，散點綠池初，嫩碧纔平水，圓陰已蔽魚，浮萍遮不合，弱荇繞猶踈，半在春波底，芳心卷未舒。
｜晚蓮｜露冷芳意盡，稀疎空碧荷，殘香隨暮雨，枯蕊墮寒波，楚客罷奇服，吳姬停櫂歌，涉江無可寄，幽恨竟如何。
｜韓偓。荷花｜鈿扇相欹綠，香囊獨立紅，浸淫因重露，狂暴是秋風，逸調無人唱，秋塘每夜空，何由見周昉，移入畫屏中。
｜王貞白。宮池產瑞蓮｜雨露及萬物，嘉祥有瑞蓮，香飄雞樹近，榮占鳳池先，聖日臨雙麗，恩波照並妍，願同指侫草，生向帝堯前。
｜原｜
｜宋。豐稷。荷花｜桃杏二三月，此花泥滓中，人心正畏暑，水面獨搖風，凈剎如金涌，嘉賓照幕紅，誰歌采菱曲，舟在晚霞東。
｜增｜
｜朱子。奉酬圭父白蓮之作｜忽傳夔府句，並送遠公蓮，翠葢臨風迥，冰花浥露鮮，舞衣清縞袂，倒景爛珠躔，想像芙蓉闕，冥冥絕世緣。
｜岳珂。荷花盛開以病旬餘不至亭上偶成｜病襟慵策杖，天鏡恰開奩，青蓋迷前浦，紅妝間曲櫩，藻窺知鷺下，萍破識魚潛，會看吳公陣，官蛙奏曉嚴。
｜林景熙。荷錢｜盈盈新疊碧，難借柳條穿，鑄景菰蒲外，買鄰鷗鷺邊，炎官初掌柄，水國不書年，漸長薰風價，折筩供酒船。
｜元。劉永之。詠荷葉｜圓緘初出水，規蓋已迎風，色迷青鳥度，蔭密戲魚通，裁衣偏覺爽，酌酒乍如空，向曉珠搖蕩，時瀉玉盤中。
｜明。高啟。荷葉｜楚服新裁得，吳筩舊製成，圓應間荇菜，密欲翳蓮莖，聲中亂雨至，陰下一魚行，桂棹還思折，江南日暮情。
｜新荷｜如蓋復如鈿，初生雨後天，葉低浮水上，莖弱裊風前，乍覆遊魚戲，難藏宿鷺眠，佳人休便折，留蔭採蓮船。
｜楊基。荷葉｜圓的破蓬苞，孤莖上藕梢，雨撐棲鷺屋，風捲蔭龜巢，溪友裁巾幘，墟人作飯包，小娃曾已折，新月裏湖坳。
｜陳獻章。盆池栽蓮至秋始花｜栽種已後時，花發秋將遲，雖無女伴采，亦有山蜂知，葉稀因地力，香遠是天資，安得三閭手，臨軒賦楚詞。
　秋露開炎萼，非時不遣誇，盆中玉井水，溪上舂陵家，酒醒涼風發，詩成缺月斜，願為若耶叟，種水作生涯。
｜原｜
｜張祥鳶。蓮花｜日氣沉山紫，荷花照水明，香含風細細，影浸月盈盈，妃子華清浴，神君洛浦行，向人嬌欲語，解語恐傾城。
｜申時行。蓮花｜碧沼渟寒玉，紅蕖映綠波，妝凝朝日麗，香逐晚風多，游戲金鱗出，驚飛翠羽過，納涼依水榭，還續採蓮歌。
｜增｜
｜薛蕙。陳真人館中賞荷花作｜別館瀛洲麗，新花菡萏香，紅衣迷日色，翠蓋寫波光，雨過金塘濕，風生石檻涼，客來脩竹下，回首見瀟湘。
｜原｜
｜馮琦。秋蓮｜坐對芙蓉沼，行歌棠棣吟，相依香漠漠，獨立影沉沉，人自憐芳艶，誰當識苦心，秋風漸蕭索，結子已如今。
｜七言律詩｜
｜御製。千葉蓮池夜聞雨滴之聲｜田田荷蓋雨聲齊，樓蕊繽紛向晚迷，樹葉不愁點翠幄，秧針豈憶灌青畦，密林有意通霄響，茂草無知徧地萋，偶爾喜吟今歲好，漫將詩句入新題。
｜千葉蓮｜禁苑初秋玉殿涼，綠荷經瀨遞清商，千英水面重重艶，幾度風前柄柄香，宮女移船搖紺葉，近臣載筆詠紅芳，定心坐對西山靜，不管穠纖映夕陽。
｜原｜
｜唐。李紳。重臺蓮｜綠荷舒捲涼風曉，紅萼開縈紫菂重，雙女漢臯爭笑臉，二妃湘浦竝愁容，自含秋露貞姿潔，不曉春妖艶態穠，終恐玉京仙子識，卻持歸種碧池中。
｜增｜
｜白居易。題白蓮｜素房含露玉冠鮮，紺葉搖風鈿扇圓，本是吳州供進藕，今為伊水寄生蓮，移根到此三千里，結子經今六七年，不獨池中花故舊，兼乘舊日採花船。
｜包何。闕下芙蓉｜一人理國致昇平，萬物呈祥助聖明，天上河從闕下過，江南花向殿前生，慶雲垂蔭開難落，湛露為珠滿不傾，更對樂懸張簨簴，歌工欲奏採蓮聲。
｜原｜
｜姚合。詠南池嘉蓮｜芙蓉池裏葉田田，一本雙花照碧泉，濃淡共妍香各散，東西分艶𦷾相連，自知政術無他異，縱是禎祥亦偶然，四野人聞知盡喜，爭來入郭看嘉蓮。
｜增｜
｜溫庭筠。和太常杜少卿東都脩行里有嘉蓮｜春秋罷注直銅龍，舊宅嘉蓮照水紅，兩處龜巢清露裏，一時魚躍翠莖東，同心表瑞荀池上，半面分粧樂鏡中，應為臨川多麗句，故持重艶向西風。
｜吳融。高侍御話及皮博士池中白蓮因成一章寄博士兼呈侍御｜白玉花開綠錦池，風流御史報人知，看來應是雲中墮，偷去須從月下移，已被亂蟬催晼晚，更驚涼雨動䙰褷，習家秋色堪圖畫，只欠山公倒接䍦。
｜雍陶。永樂殷堯藩明府縣池嘉蓮詠｜青蘋白石匝蓮塘，水裏蓮開帶瑞光，露濕紅芳雙朶重，風搖綠𦷾一枝長，同心梔子徒誇艶，合穗嘉禾豈解香，不獨豐祥先有應，更宜花縣對潘郎。
｜李建勳。重臺蓮｜斜倚秋風絕比倫，千英和露染難勻，自為祥瑞生南國，誰把丹青寄北人，明月幾宵同綠水，牡丹無路出紅塵，憐伊不算多時立，嬴得馨香暗上身。
｜劉兼。蓮塘霽望｜新秋菡萏發紅英，向晚風飄滿郡馨，萬疊水紋羅乍展，一雙鸂鶒繡初成，採蓮女散吳歌闋，拾翠人歸楚雨晴，遠岸牧童吹短笛，蓼花深處信牛行。
｜宋。楊億。賦荷花｜翠幄飄香映綺襦，鈿盤清曉露成珠，休啼為近鮫人室，欲笑誰投玉女壺，雲氣乍𢌞巫峽夢，水嬉猶記曲池圖，金花卻薦何人步，枉遣凌波襪縷濡。
｜錢惟演。賦荷花｜欲網珊瑚碧浪深，橫塘斜日帶秋陰，漢宮此地留金餅，洛浦何人遺錦衾，舞學西城回雅態，歌傳南國有餘音，韓憑恨魄如長在，青骨香銷亦見尋。
｜韓琦。七夕會關亭觀蓮｜逃暑娛賓次水西，滿塘蓮艶馥軒墀，荷㘭似學傘飛去，房曲如將盞倒垂，肯把風流欺儉幕，且憑歌調擬吳姬，從來拙宦老難巧，任過靈光醉不知。
｜榮歸堂觀蓮戲成｜風捲蓮香不斷頭，田田荷影動清流，紅苞密障魚鷹坐，綠蓋低容水馬遊，時折嫩梢供玉箸，更裁圓葉代金甌，何如滿艦傾醇酎，醉向花前打拍浮。
｜王安石。鍾山西菴白蓮亭｜山亭新破一方苔，白帝留花滿四隈，野艶輕明非傅粉，秋光清淺不憑材，鄉窮自作幽人伴，歲晚誰為靜女媒，可笑遠公池上客，卻因松菊賦歸來。
｜周必大。次韻白蓮｜汀溝濁水葉田田，又見新栽京府蓮，玉井漫傳青壁水，雪膚如在射山前，泛紅入幕王家俗，種白開池陸子賢，不用若耶溪畔女，蘭橈夜採月娟娟。
｜次韻紅白蓮間生｜閒花不遣倚門墻，獨挹芙蕖冉冉香，艶質施朱窺宋玉，冰姿傅粉試何郎，青莖翠蓋原相映，縞袂霞裾各自芳，聞道金鑾行豹直，炬蓮先已兆嘉祥。
｜范成大。州宅堂前荷花｜凌波仙子靜中芳，也帶酣紅學醉妝，有意十分開曉露，無情一餉歛斜陽，泥根玉雪元無染，風葉青蔥亦自香，想得石湖花正好，接天雲錦畫船涼。
｜楊萬里。西府直舍盆池種蓮｜飛空天鏡墮莓苔，玉井移蓮旋旋栽，坐看一花隨手長，挨開半葉出頭來，稍添菱荇相縈𢃄，便有龜魚數徃回，剩欲繞池三兩匝，數聲排馬苦相催。
　西府寒泉汲十尋，深澆淺灑碧森森，高花已照紅妝鏡，小莟新抽紫玉簪，鈿破尚餘新雨恨，繖疎纔作半池陰，西湖瘦得如盆大，更伴詩人恐不禁。
｜岳珂。新荷出水｜貼水初翻紫玉團，忽驚矗立傍闌干，瑤池七日來青鳥，玉鏡孤奩舞翠鸞，曉露走盤珠顆瑩，晚風𩗺蓋雪衣寒，從今十丈開花面，太華峰頭更一看。
｜金。趙渢。盆池荷花｜一泓寒碧甃波光，雨後妖紅獨自芳，不許纖塵汙秀質，政須清吹發幽香，洛神初試凌波襪，妃子來從礜石湯，休笑埋盆等兒戲，要令引夢水雲鄉。
｜元。劉因。秋蓮｜瘦影亭亭不自容，淡香杳杳欲誰通，不堪翠減紅銷際，更在江清月冷中，擬欲青房全晚節，豈知白露已秋風，盛衰老眼依然在，莫放扁舟酒易空。
｜蒲道源。覺和尚庵賞白蓮｜冰雪肌膚出淤泥，伶俜寒影照漣漪，曉風浮冷夢初醒，夜月嬋娟清更宜，未要露濃垂別淚，先看水滑洗凝脂，陶詩近體驚兒女，大笑廬山遠法師。
｜原｜
｜薩都剌。三益堂芙蓉｜斑簾十二捲輕碧，秋水芙蓉隔畫欄，綵扇搖風霞透影，錦袍弄月酒生寒，湘魂翠袖留江浦，仙掌紅雲濕露盤，只恐淮南霜信早，絳紗籠燭夜深看。
｜增｜
｜宋無。觀沈氏盆開雙頭蓮花｜一枝傾國又傾城，笑竝香腮百媚生，湘浦二妃窺寶鏡，星宮雙女下銀泓，金波影儷嬋娟巧，玉露心分沆瀣清，曾向鴛鴦屏上看，野花空得合歡名。
｜謝宗可。藕花風｜舞落紅衣起未休，水雲鄉裏正颼颼，五更清逼銀塘露，六月涼生玉井秋，颭浪低翻霞影亂，凌波輕弄錦香浮，莫教吹醒鴛鴦夢，好送真人一葉舟。
｜王士熙。白蓮｜昆吾纖刃刻芳菲，玉女新拋織錦機，無質易隨清露滴，有情應化素雲飛，青腰霜下蟾房冷，皓首天邊鳥使稀，最憶齊州舊遊處，日斜雙槳折花歸。
｜胡天游。雙頭蓮｜一枝瑤柄倚風清，兩面紅妝鬭日明，張孔斷魂埋玉井，尹邢妖魄寄金莖，雙鸞俯鏡東西照，百子分房向背榮，若使此花還解語，好將蘭臭與誰平。
｜陳基。白芙蓉｜帝子西遊太液池，一杯秋露為君持，空令越女羞容貌，不與唐昌共本支，婭奼最憐無語處，風流全在半開時，自移長信宮中去，學得班娘淡畫眉。
｜張雨。碧筒飲｜採綠誰持作羽觴，使君亭上晚尊涼，玉莖沁露心微苦，翠蓋擎雲手亦香，飲水龜藏蓮葉小，吸川鯨恨藕絲長，傾壺誤展淋郎袖，笑絕耶溪窈窕娘。
｜明。邵亨貞。泖濱見荷花｜每愛西湖六月涼，水花風動畫船香，碧筒行酒從容醉，紅錦遊帷次第張，月殿承恩沾沆瀣，星槎流影下陂塘，江南秋冷紅衣落，獨立西風舊恨長。
｜李東陽。內閣五月蓮花盛開和太子太保劉公韻二首｜十分芳氣襲人清，未羨蘭蕤更菊英，盡去穠華還古淡，絕無言笑有風情，根含瀛海波濤潤，色藉天家雨露榮，見說中通能外直，此心端合與花盟。
　天與靈姿絕代清，看渠直作水中英，雲端別有栽培地，江上空多採掇情，總是丹青終屬幻，未經題品若為榮，他年自許歸來樂，不結陶翁社裏盟。
｜內閣五月蓮花盛開奉和少傅徐公韻二首｜漫道西湖百畝寬，新花尚怯曉波寒，內園自合先芳意，道眼從來是別觀，金掌溢時清露委，水仙多處綠雲攢，人間不解真顏色，卻愛紅妝舞翠盤。
　兩池風物許平分，新賞從來是舊聞，空翠欲沾衣上雨，朶紅猶識殿東雲，吟餘綵筆詩難就，宴出芳筩酒易醺，紅杏碧桃今在否，試將消息問東君。
｜原｜
｜徐階。次韻張龍湖吏部院中觀蓮｜曲徑方池別館東，荷開殊勝昔年紅，虛瞻玉井青㝠上，似覩金蓮紫禁中，佳實豫知深雨露，苦心原自耐霜風，亭亭獨立煙波冷，肯羨春華在漢宮。
｜沈周。並𦷾蓮花｜耶溪新綠露嬌痴，兩面紅妝倚一枝，水月精魂同結願，風花情性合相思，趙家阿妹春眠起，楊氏諸姨晚浴時，今日六郎顦顇盡，為渠還賦斷膓詩。
｜文徵明。秋蓮｜九月江南花事休，芙蓉宛轉在中洲，美人笑隔盈盈水，落日還生渺渺愁，露洗玉盤金殿冷，風吹羅𢃄錦城秋，相看未用傷遲暮，別有池塘一種幽。
｜陸樹聲。芙蕖｜芙蕖香靄水雲多，覽勝新從學士過，紅艶晴薰霞作錦，冰綃寒伴玉為河，如翻墮珥依仙渚，若浣明妝出素波，欲采芳華勞遠贈，秋風其奈獨看何。
　祕省仙居別苑東，池開新長芰荷紅，幽芳渺渺三湘外，疎影亭亭一水中，香濕瓊衣迷曉霧，塵銷羅襪起秋風，玉堂歸後青藜照，競擬金蓮出上宮。
｜黃佐。蓮花｜水殿盈盈萬玉妃，凌波長是步炎暉，迢遙玉井峰頭見，縹緲瑤池月下歸，洛浦露繁珠作珮，楚臺風急翠成幃，若教解語應愁絕，聞道金籠鎖雪衣。
｜張祥鳶。蓮花｜梅雨絲絲草閣涼，匡牀玄坐漫㷊香，四簷綠樹繁陰合，一卷黃庭白晝長，細和禽言成樂府，寬裁荷葉製衣裳，笑看溪水明於玉，新水朝添一尺長。
｜孫慎行。芙蓉｜一天霞采正流虹，出水芙蕖欲吐紅，縱是連宵困寒雨，終然危幹獨凌風，乾坤尚鬰胚胎裏，身世都忘水玉中，慎爾芳馨良自愛，晴光早晚總天功。
｜王衡。大內蓮花｜西山青落影娥池，仗外芙蓉入照時，薄雨未消初日暈，曉風欲語向人枝，六宮香粉流紅膩，三殿浮涼湛綠漪，的的夜舒人不見，集靈臺畔露華知。
｜張虛庵。湖上賞蓮｜湖上峰稠亂晚晴，每逢佳處問山名，偶因寺好頻停舫，貪為波澄不記觥，斜抱連環千嶂合，平分雙鏡六橋橫，更堪歲晏芙蓉冷，水國西風日夜清。
｜姚子雲。芙蓉｜東山未許謝公閒，別墅偏開荷葉灣，郭外沙堤新舊築，馬前雲樹有無間，歌聞花底遙分韻，影識池邊近解顏，濯魄冰壺誰得似，擎杯坐聽水潺潺。
｜增｜
｜吳孔嘉。詠並頭紅蓮｜碧池雙艶吐清風，澹蕩平分出露叢，姿比漢臯聯珮錦，苞疑合浦兩珠紅，同心映日香胎淨，並髻凌波色蘊空，好待月明棲翡翠，花房偕宿影濛濛。
｜程嘉燧。張卿子湯穉含泛舟看荷花｜主客琅玕爛漫同，快哉誰為乞天公，低昂霞綺船頭浪，狼籍玻璃盌面風，蠲暑可忘吹大小，析酲聊復辨雌雄，飛花度水來何處，折盡西陂勸酒筒。
｜五言排律｜
｜增｜
｜唐。姚合。和李補闕曲江看蓮花｜露荷迎曙發，灼灼復田田，乍見神應駭，頻來眼尚顛，光凝珠有𦷾，焰起火無煙，粉膩黃絲蘂，心重碧玉錢，日浮秋轉麗，雨灑曉彌鮮，醉艶酣千朶，愁紅思一川，綠莖扶萼正，翠菂滿房圓，淡暈還殊眾，繁英得自然，高名猶不厭，上客去爭先，景逸傾芳酒，懷濃習綵牋，海霞寧有態，蜀錦不成妍，客至應消病，僧來欲破禪，晚多臨水立，夜只傍堤眠，金似明沙渚，鐙疑宿浦船，風驚叢乍密，魚戲影微偏，穠彩燒晴霧，殷姿擷碧泉，畫工投粉筆，宮女棄花鈿，鳥戀驚難起，蜂偷困不前，繞行香爛漫，折贈意纏綿，誰記江南曲，風流合管絃。
｜陳至。芙蓉出水｜菡萏迎秋吐，妖嬈映水濱，劍芒開寶匣，峰影寫蒲津，下照參差荇，高辭苒弱蘋，自當巢翠甲，非止戲赬鱗，莫以時先後，而言色故新，芳香正堪翫，誰報涉江人。
｜賈謩。芙蓉出水｜的皪舒芳艶，紅姿映綠蘋，搖風開細浪，出沼𡡾清晨，翻影初迎日，流香暗襲人，獨披千葉淺，不競百花春，魚戲參差動，龜游次苐新，涉江如可採，從此免迷津。
｜宋。劉筠。荷花｜水國開良宴，霞天湛晚暉，凌波宓妃至，盪槳莫愁歸，妝淺休啼臉，香清願襲衣，即時聞鼓瑟，他日問支機，繡騎翩翩過，珍禽兩兩飛，牢收交甫珮，莫遣此心違。
｜再賦荷花｜暮雨過湘渚，微涼滿楚宮，濺裙無限水，障袂幾多風，浪跡嫌萍實，塵勞笑菊叢，氣清防麝損，信密待魚通，游女歌爭發，騷人思未窮，休傳江北意，月冷魏池空。
｜楊億。荷花｜絕岸疎煙合，回塘夕照和，水仙猶度曲，川後自收波，銀漢橋橫鵲，蘅臯襪濺羅，玉杯承露重，鈿扇起風多，翠羽芳洲近，青絲快騎過，石城秋信斷，搔首奈愁何。
｜再賦荷花｜舒女清泉滿，黃姑別渚通，巴天迷峽雨，楚澤映江楓，思逐鮫絲亂，香愁翠被空，灑從瓊蘂露，吹任石尤風，怨淚連疎竹，私書託過鴻，雙魚應共戲，休問葉西東。
｜錢惟演。荷花｜水濶雨蕭蕭，風微影自搖，徐孃羞半面，楚女妬纖腰，別恨拋深浦，遺香逐畫橈，華鐙連霧夕，鈿合映霞朝，淚有鮫人見，魂須宋玉招，凌波終未渡，疑待鵲為橋。
｜丁謂。荷花｜相倚秋風立，蘭言似有無，未饒霜女俊，不愛月娥孤，力弱煙披素，心危露泣珠，翦裁隨楚思，幽怨寄吳歈，半坼香囊解，微傾醉弁扶，涉江如可採，百琲荅輕軀。
｜原｜
｜王曄。芙蓉｜菡萏初舒艶，奇芬暈碧霄，中洲欣邂逅，南浦自招搖，瑩色涵香霧，新袍坼絳綃，娉婷自珍愛，穠郁更清超，照水臨青鏡，偎蘋倚彩翹，駢枝疑貫寵，並萼似爭嬌，綽約霞初映，披敷煙正銷，鬚蕤金粉嫩，房闖玉冠喬，月下仙人氅，風前公子袍，清虛雲步濕，沉浸瀣津饒，濯濯靈脩質，盈盈神女標，孤貞無漫蔓，雅則絕纖妖，喜動文鴛舞，光搖錦鯉跳，瓊根託紺潔，翠蓋障炎囂，靜賞聯瑤席，芳搴集桂橈，姚園多猥俗，陶徑亦蕭條，華井分流潤，天池引脈遙，須移玄圃種，莫向若耶漂，木末興幽詫，濂溪結㝠招，懷之思遠道，秋入鬢蕭蕭。
御定佩文齋廣群芳譜卷三十
