御定佩文齋廣羣芳譜卷十四
　蔬譜
｜原｜苜蓿，一名木粟，〈爾雅翼作木粟，言其米可炊飯也。〉一名懷風，一名光風草，〈西京雜記云：風在其間常蕭蕭然，日照其花有光彩，故名懷風，又名光風。〉一名連枝草。〈西京雜記云：茂陵人謂之連枝草。〉
｜增｜
｜本草｜苜蓿，一名牧宿，〈郭璞作牧宿，謂其宿根自生，可飼牧牛馬也。〉一名塞鼻力迦，〈見金光明經。〉
｜原｜張騫自大宛帶種歸，今處處有之。苗高尺餘，細莖分叉而生。葉似豌豆頗小，每三葉攢生一處，稍間開紫花，結彎角，角中有子，黍米大，狀如腰子。三晉為盛，秦、魯次之，燕、趙又次之，江南人不識也。味苦，平，無毒。安中，利五臟，洗脾胃間諸惡熱毒。
｜彙考｜
｜原｜
｜史記。大宛傳｜宛左右以蒲萄為酒，富人藏酒至萬餘石，久者數十歲不敗，俗嗜酒，馬嗜苜蓿。漢使取其實來，於是天子始種苜蓿、蒲萄肥饒地，及天馬多，外國使來眾，則離宮別觀傍盡種蒲萄、苜蓿極望。
｜增｜
｜漢書。西域傳｜罽賓地平溫和，有目宿雜草。
｜唐書。百官志｜凡驛馬給地四頃，蒔以苜蓿。
｜原｜
｜元史。食貨志｜至元七年，頒農桑之制，令各社布種苜蓿，以防飢年。
｜西京雜記｜樂遊苑，自生玫瑰樹，樹下多苜蓿。
｜增｜
｜述異記｜張騫苜蓿園，今在洛中。苜蓿，本塞外菜也。
｜西使記｜納商城，草皆苜蓿，藩籬以柏。
｜集藻｜
｜五言古詩｜
｜原｜
｜唐。薛令之。自悼｜朝日上團團，照見先生盤，盤中何所有，苜蓿長闌干，飯澀匙難綰，羹稀筯易寬，無以謀朝夕，何由保歲寒。
｜五言律詩｜
｜增｜
｜宋。梅堯臣。詠苜蓿｜苜蓿來西域，蒲萄亦既隨，蕃人初未惜，漢使始能持，宛馬當求日，離宮舊種時，黃花今自發，撩亂牧牛陂。
｜詩散句｜
｜增｜
｜宋。唐庚｜絳紗諒無有，苜蓿聊可嚼。
｜原｜
｜唐。杜甫｜宛馬總肥秦苜蓿，將軍只數漢嫖姚。
｜王維｜苜蓿隨天馬。
｜杜甫｜秋山苜蓿多。
｜宋。司馬光｜苜蓿花猶短。
｜陸游｜秋風枯苜蓿。
｜唐。李白｜天馬常銜苜蓿花。
｜宋。王安石｜苜蓿闌干放晚花。
｜陸游｜苜蓿堆盤莫笑貧。
｜元。郭鈺｜沙苑晴煙苜蓿肥。
｜別錄｜
｜增｜
｜妝樓記｜姑園戲作翦刀，以苜蓿根粉養之，裁衣則畫成墨界，不用人手而自行。
｜東坡詩注｜閩川長溪縣薛令之登第，開元中為東宮侍讀官，作苜蓿詩以自嘆。太宗至東宮見其詩，舉筆續之，啄木嘴距長，鳳凰毛羽短，苦嫌松桂寒，任逐桑榆暖。遂謝病歸。
｜原｜
｜種植｜夏月取子，和蕎麥種，刈蕎時，苜蓿生根，明年自生，止可一刈，三年後便盛，每歲三刈，欲留種者，止一刈，六七年後墾去根，別用子種。若傚兩浙種竹法，每一畝今年半去其根，至第三年去另一半，如此更換，可得長生，不煩更種。若墾後次年種穀，必倍收，為數年積葉壞爛，墾地復深，故今三晉人刈草三年即墾作田，亟欲肥地種穀也。
｜製用｜葉嫩時煠作菜，可食，亦可作羹，忌同蜜食，令人下利。採其葉，依薔薇露法蒸取，餾水甚芬香。開花時刈取餵馬、牛，易肥健，食不盡者，曬乾，冬月剉餵。
｜原｜蔓菁，一名蕪菁，〈北人名蔓菁，並汾河朔間燒食，其根呼為蕪根，蕪菁南北之通稱。〉一名葑，一名須，一名薞蕪，一名蕘，一名芥，〈爾雅云：須，薞蕪。疏云：陳宋之間謂之葑，幽州人謂之芥，陳楚謂之蘴，齊魯謂之蕘，關西謂之蕪菁，趙魏謂之大芥，七者一物也。〉一名九英菘，〈塞北河西種者名九英蔓菁，亦曰九英菘。〉一名諸葛菜。〈蜀人呼為諸葛菜。〉
｜增｜
｜本草｜蔓菁，一名馬王菜，〈苗猺獠狫地方產，菜味澀，多刺，即諸葛菜也，相傳為馬殷所遺，故名。〉一名雞毛菜，〈夏月則枯，蔬圃復，謂之雞毛菜。〉苗名蘴，〈孫愐雲，蘴，蔓菁苗也。〉根為沙吉木兒 〈蒙古人呼其根雲〉。
｜原｜根長而白，形如胡蘿蔔，霜後特軟美，蒸煮煨任用，梢似芋魁，含有膏潤，頗近穀氣。莖麤，葉大而厚濶，夏初起薹，開黃花，四出如芥，結角亦如芥，子勻圓似芥子，紫赤色。莖葉稍遜於根，亦柔膩，不類他菜。人久食蔬菜，無穀氣即有菜色，食蔓菁者獨否。蔓菁四時皆有，四時皆可食，春食苗，初夏食心，亦謂之薹，秋食莖，冬食根，數口之家能蒔數百本亦可終歲足蔬。子可打油，然燈甚明。每畝根葉可得五十石，每三石可當米一石，是一畝可得米十五、六石，則三人卒歲之需也。此菜北方甚多，河東太原所出其根極大，又出西番吐谷渾地。氣味苦，溫，無毒。常食通中下氣，利五臟，止消渴，去心腹冷痛，解麫毒。入丸藥，服令人肥健，尤宜婦人。
｜彙考｜
｜增｜
｜書。禹貢｜包匭菁茅。｜注｜菁，菜也，可以為葅。
｜詩。𨚍風｜采葑采菲，無以下體。｜注｜下體，根也。葑、菲根莖皆可食，而其根則有時而美惡。
｜鄘風｜爰采葑矣，沬之東矣。
｜唐風｜采葑采葑，首陽之東。
｜原｜
｜後漢書。桓帝紀｜永興二年詔司隸校尉部刺史曰：蝗災為害，水變仍至，五穀不登，人無宿儲，其令所傷郡國種蕪菁，以助人食。
｜北史。孟信傳｜信為趙平太守，政尚寬和，權豪無犯。山中老人曾以㹠酒饋之，信和顏接引，慇勤勞問，乃自出酒以鐵鐺溫之，素木盤盛蕪菁葅，惟此而已。
｜呂氏春秋｜菜之美者，具區之菁。
｜增｜
｜急就章｜老菁蘘荷冬日藏。
｜吳歷｜曹公數遣親近密覘，諸將有賓客酒食者，輙因事害之。備時閉門，將入種蕪菁，曹公使人闚門既去，備謂張飛、關羽曰，吾豈種菜者乎，曹公必有疑意，不可復留。
｜南方草木狀｜蕪菁，嶺嶠以南俱無之，偶有士人因官攜種就彼種之，出地則變為芥，亦橘種江北為枳之義也。
｜原｜
｜劉賓客嘉話錄｜公曰：諸葛所止令兵士獨種蔓菁者，何。絢曰：莫不是取其纔出甲者生啗，一也；葉舒可煮食，二也；久居隨以滋長，三也；棄去不惜，四也；回則易尋而採之，五也；冬有根可斸食，六也；比諸蔬屬其利不亦溥乎。曰：信矣。三蜀之人亦呼蔓菁為諸葛菜，江陵亦然。
｜增｜
｜兼明書｜今人呼菘為蔓菁，雲北地生者為蔓菁，江南生者為菘，其大同而小異耳，《食療本草》所論亦然。明曰：此蓋習俗之非也，余少時亦謂菘為蔓菁，常見醫方用蔓菁子為辟穀藥，又為塗頭油，又用之消毒腫，每訝菘子有此諸功，殊不知其所謂。近讀《齊民要術》乃知蔓菁是蘿蔔苗，平生之疑渙然冰釋，即醫方所用蔓菁子皆蘿菔苗也。漢桓帝時，年飢，勸人種蔓菁以充飢，諸葛亮征蠻，令軍人種蘿菔，則蘿菔、蔓菁為一物，無所疑也。然則北人呼菘為蔓菁，與南人不同者，亦有由也。蓋鼎峙之世，文軌不同，魏武之父諱嵩，故北人呼蔓菁，而江南不為之諱也，亦猶吳主之女名二十，而江南呼二十為念，而北人不為之避也。由此言之，蔓菁本為蘿菔苗，亦已明矣。或曰：根苗一物，何名之異乎。答曰：按，地骨，苗名枸杞；芎窮，苗名蘼蕪；藕，苗名蓮荷；亦其類也，斯例實繁，不可勝紀，何獨蔓菁、蘿菔不可異名乎。又曰：今北人呼為蔓菁者，其形狀與江南菘菜不同，何也。答曰：凡藥草、果實、蔬菜踰境則形狀小異，而況江南、北地乎。
｜爾雅翼｜今蔓菁園中無蜘蛛，是其所畏也。
｜雲南記｜巂州界緣山野間有菜，大葉而麤莖，其根若大蘿菔，土人蒸煮其根、葉而食之，可以療飢，名之為諸葛菜，云：武侯南徵用此菜蒔于山中以濟軍食，亦猶廣都縣山櫟木謂之諸葛木也。
｜原｜五臺山深谷中，居人每人歲種三百六十本，日食一本，不妨絶粒。
｜集藻｜
｜五言古詩｜
｜增｜
｜唐。韓愈。感春｜黃黃蕪菁花，桃李事已退，狂風簸枯榆，狼籍九衢內，春序一如此，汝顏安足賴，誰能駕飛車，相從觀海外。
｜宋。蘇軾。狄韶州煮蔓菁蘆菔羹｜我昔在田間，寒庖有珍烹，常支折腳鼎，自煮花蔓菁，中年失此味，想像如隔生，誰知南嶽老，解作東坡羹，中有蘆菔根，尚含曉露清，勿語貴公子，從渠嗜羶腥。
｜七言古詩｜
｜增｜
｜宋。張耒。郭圃送蕪菁感成長句｜蕪菁至南皆變菘，菘美在上根不食，瑤簪玉筍不可見，使我每食思故國，西鄰老翁知我意，盈筐走送如雪白，蒸烹氣味元不改，今晨一餐如南北，孔明用蜀最艱窘，百計捃拾無遺策，當時此物助軍行，渭上襃中有遺植，英雄臨事究瑣屑，終服奇才屈強敵，想見躬耕自灌畦，當時有意誰能測。
｜七言絶句｜
｜原｜
｜宋。陸游。蕪菁｜往日蕪菁不到吳，如今幽圃手親鋤，憑誰為向曹瞞道，徹底無能合種蔬。
｜詩散句｜
｜增｜
｜宋。朱弁｜手摘諸葛菜，自煮東坡羹。
｜原｜
｜唐。溫庭筠｜劉公春盡蕪菁色，華廄愁深苜蓿花。
｜增｜
｜韓偓｜厭聞趨競喜閒居，自種蕪菁亦自鋤。
｜宋。唐庚｜兔葵燕麥渾閒事，只有蕪菁到處生。
｜楊萬里｜花葉蔓菁非蔓菁，喫來自是甜底冰。
｜金。秦略｜一段蕪菁渾著角，葉間猶有幾花黃。
｜原｜
｜唐。杜甫｜冬菁飯之半。
｜增｜
｜宋。張耒｜蕪菁苗過茁。
｜韓琦｜黛抹蔓菁花滿畦。
｜蘇軾｜蔓菁宿根已生葉。
｜楊萬里｜早覺蔓菁撲鼻香。
｜別錄｜
｜增｜
｜荊楚歲時記｜仲冬采擷蕪菁、葵等雜菜，乾之，並為鹹葅。有得其和者，並作金釵色。
｜原｜
｜酉陽雜俎｜婺州僧清簡，家園蔓菁忽變為蓮。
｜夢溪筆談｜菜品中蕪菁、菘、芥之類，遇旱其標多結成花，或如蓮花，或作龍蛇之形，此常性無足怪者。熙寧中，李賓客及之知潤州，園中菜花悉成荷花，仍各有一佛坐於花中，形如雕刻，莫知其數，暴乾之，其相依然。或云：李氏之家奉佛甚謹，故有此異。
｜種植｜
　耕地欲熟，七月初種，一畝用子三升。種法：先薙草，雨過即耕，不雨，先一日灌地使透，次日熟耕。作畦，或耬種、或漫撒，覆土厚一指。五六日內，有雨，不須灌；無雨，戽水灌溝中，遙潤之，勿澆土，令地實。以沙土高者為上，故墟壞墻尤佳，宜厚壅之。擇子下種，出甲後即耘，出小者為茹。若不欲移植，取次耘出，存其大者，令相去尺許；若欲移植，俟苗長五七寸，擇其大者移之。先耕熟地，作畦深七八寸，起土作壟，藝苗其上，壟土虛浮，根大倍常。
　一法，子欲陳，用鰻鱺汁浸之，曝乾，種可無蟲。取子者，當六七月種，來年四月收；若中春種，亦即生薹，與秋種者同熟，但根小莖矮，子少耳。供食者，正月至八月皆可種，凡遇水旱，他穀已晚，但有隙地即可種此，以濟口食。
　一法，地方一尺五寸植一本，一歩十六本，一畝三千六百本，每本子一合可得三石六斗，比菜子可多三四倍利。
｜製用｜十月終，犁出蔓菁根，數曬過。冬月蒸食，甜而有味，和羊肉煮食，甚美。春生薹苗，亦菜中上品。四月收子打油，比脂麻易種、收多，臨用熬動，少摻脂麻煉熟，與小油無異。子九蒸九曝，搗為粉，可塗帛。菜割訖，尋手擇而瓣之，掛屋陰風涼處，勿令煙熏使味苦，燥則候天陰潤苫之，不候陰則碎折，久不苫則澀。
｜作鹹葅法｜擇好菜，捆作小束，用極鹹鹽水洗過，納瓮中，莖葉顛倒安置之，勿用淡水洗，易爛。洗菜鹽水澄清，入瓮，沒菜即止，不必調和，色仍青。用時，水洗去醎汁，煮為茹與生菜無異。
｜作湯葅法｜好菜擇訖，即入熱湯中煠，出，冷水濯過，鹽醋中，熬胡麻油香而且脆，多作，可留至春。若菜已萎，水洗漉出，經宿生之，然後煠，乾葉屑之，和穀作粥食。
｜增｜
｜爾雅｜
　菲，芴。｜注｜即土瓜也。｜疏｜菲似葍，莖麤，葉厚而長，有毛。三月中蒸鬻為茹，甘美，可作羹。幽州人謂之芴，今河內人謂之蓿菜。
　菲，蒠菜。｜注｜菲草生下濕地，似蕪菁，華赤色，可食。
｜增｜
｜本草｜同蒿，一名蓬蒿。〈形氣同蓬、蒿，故名。〉
｜原｜同蒿，莖肥，葉綠有刻缺，微似白蒿，甘脆滑膩。四月起薹，高二尺餘，開花深黃色，狀如單瓣菊花，一花結子近百，成毬。如地菘及苦蕒子，最易繁茂，以佐日用，最為佳品。主安氣，養脾胃，消水飲。多食動風，氣薰心，令氣滿。
｜別錄｜
｜原｜
｜種植｜肥地治畦如種他菜法，二月下種，可為常食，秋社前十日種，可為秋菜。如欲存種，留春菜收子。
｜原｜蔞蒿，一名白蒿，一名蘩，〈爾雅云：蘩，皤蒿。注云：白蒿也。〉一名蔏，〈爾雅云：購，蔏蔞。注云：蔞蒿也。生下田，初出可啖。〉一名由〈一作游〉湖，〈爾雅云：繁，由胡。〉一名旁勃。〈爾雅云：北海人謂之旁勃。〉有水、陸二種，〈爾雅通謂之蘩。曰：蘩，皤蒿，即今陸生艾蒿也，辛熏不美。曰：蘩，由胡，即今水生蔞蒿也。又曰：蘩之醜，秋為蒿，則通指水、陸二種而言，謂其春時各有種名，至秋老則皆呼為蒿矣。〉形狀相似，但水生者辛香而美。生陂澤中，二月發苗，葉似嫩艾而岐細，面青背白，其葉或赤或白，其根白脆，采其根莖，生熟葅曝皆可食，蓋嘉蔬也。
｜彙考｜
｜原｜
｜詩。周南｜翹翹錯薪，言刈其蔞。
｜召南｜於以采蘩，於沼於沚。
｜增｜
｜豳風｜春日遲遲，采蘩祁祁。｜傳｜采蘩所以生蠶也。
｜原｜
｜左傳｜蘋、蘩、薀、藻之菜，可薦於鬼神，可羞於王公。
｜增｜
｜左傳｜夫人執蘩菜以助祭。
｜神仙服食經｜十一月采旁勃。勃，白蒿也，白兔食之，壽八百歲。
｜集藻｜
｜文散句｜
｜增｜
｜楚。屈原。大招｜吳酸蒿蔞，不沾薄只。
｜詩散句｜
｜增｜
｜宋。蘇軾｜
　蔞蒿滿地蘆芽短，正是河豚欲上時。
　澗蔬煮蒿節。
　碎點青蒿涼餅滑。
｜黃庭堅｜
　蔞蒿數節玉簪橫。
　蔞蒿芽甜草頭辣。
｜方岳｜蔞蒿苗肥點寒綠。
｜元。戴帥初｜水味野栽蒿白瘦。
｜耶律楚材｜細煎蔞蒿點韭黃。
｜別錄｜
｜原｜
｜製用｜
　蔞蒿根莖白，熟葅曝皆可食。
　生挼醋醃為葅，食之甚益人。
　採蔞蒿莖，微用鹽醃，曝乾，味甚美，可以寄遠。
　嫩苗以沸湯瀹過，浸於漿水則成虀，如以清水或石灰水、礬水拔之，去其猛氣，曬乾，可留製食，醃焙乾極香美。
｜增｜
｜爾雅｜蔚，牡菣。｜注｜無子者。｜疏｜一名馬新蒿。
｜本草｜一名齊頭蒿，〈諸蒿葉尖，此獨奓而禿，故有齊頭之名。〉三四月生苗，其葉扁而本狹，末奓有禿岐，嫩時可茹。秋開細黃花，結實大如車前實，而內子微細不可見，故人以為無子也。
｜彙考｜
｜增｜
｜詩。小雅｜蓼蓼者莪，匪莪伊蔚。｜疏｜蔚，牡蒿也。
｜增｜
｜爾雅｜苹，藾蕭。｜注｜今藾蒿也。初生亦可食｜疏｜葉青白色，莖似箸而輕肥。始生香，可生食，又可蒸食。
｜本草｜苹即陸生皤蒿，俗呼艾蒿。
｜彙考｜
｜增｜
｜詩。小雅｜呦呦鹿鳴，食野之苹。
｜全唐詩話｜唐文宗聽政暇，博覽羣書。一日，延英顧問宰相，詩云：呦呦鹿鳴，食野之苹，苹是何草。宰相李珏、楊嗣復、陳夷行相顧未對。珏曰：臣按爾雅，苹是藾蕭。上曰：朕看毛詩疏，葉圓而花白，叢生野中，似非藾蕭。
｜增｜
｜本草｜邪蒿，葉紋皆邪，根莖似青蒿而細軟，色淺不臭。三四月生苗，根葉皆可茹。
｜彙考｜
｜增｜
｜北史。儒林傳｜邢峙，以經入授皇太子。廚宰進太子食，菜有邪蒿，峙令去之，曰：此菜有不正之名，非殿下宜食。文宣聞而嘉之，賜以被褥縑纊。
｜增｜
｜爾雅｜莪，蘿。｜注｜今莪蒿也，亦曰𦾰蒿。｜疏｜一名蘿蒿。生澤田漸洳之處，葉似邪蒿而細科，生三月中。莖可生食，又可蒸，香美，味頗似蔞蒿。
｜本草｜一名抱娘蒿，似小薊、宿蒿，先於百草。
｜彙考｜
｜增｜
｜詩。小雅｜菁菁者莪。｜注｜即莪蒿也。
｜原｜白菜，一名菘。〈埤雅云：菘性凌冬不彫，四時長有，有松之操，故其字會意。〉諸菜中最堪常食。
｜增｜
｜本草｜最肥大者名牛肚菘。
｜菜譜｜有春菘，有晚菘。
｜原｜有二種，一種莖圓厚微青，一種莖扁薄而白。葉皆淡青白色，子如蕓薹子而灰黑。八月種，二月開黃花，四瓣，如芥花，三月結角，亦如芥。燕、趙、遼陽、淮揚所種者最肥大而厚，一本有重十餘斤者。南方者畦內過冬，北方多入窖內。燕京圃人又以馬糞入窖壅培，不見風日，長出苗葉皆嫩黃色，脆美無滓，謂之黃芽菜，乃白菜別種，莖葉皆扁。味甘，溫，無毒。利腸胃，除胸煩，解酒渴，利大小便，和中止𠻳，冬汁尤佳。夏至前菘菜食，發皮膚風癢，動氣發病。又有春不老，一名八斤菜，葉似白菜而大，甚脆嫩，四時可種，醃食甚美。
｜彙考｜
｜原｜
｜後漢書。崔瑗傳｜瑗愛士，好賓客，盛修餚膳，殫極滋味，不問餘產，居常蔬食菜羹而已。
｜晉書。恆溫傳｜溫性儉，每讌唯下匕奠柈菜果而已。
｜良吏傳｜吳隱之為廣州刺史，清操踰勵，常食不過菜及乾魚。
｜增｜
｜南齊書。武陵昭王傳｜尚書令王儉詣曄，曄留儉設食，柈中菘菜、䱒魚而已。
｜周顒傳｜顒清貧寡慾，終日長蔬食。文惠太子問顒，菜食何味最勝。顒曰：春初早韭，秋末晚菘。
｜原｜
｜南齊書。孝義傳｜江泌，食菜不食心，以其有生意也。
｜增｜
｜南史。隱逸傳｜范元琰，家貧，唯以園蔬為業。嘗出行，見人盜其菘，元琰遽退走。母問其故，具以實答，母問盜者為誰，答曰：向所以退，畏其愧恥，今啓其名，願不洩也，於是母子祕之。
｜吳錄｜陸遜、諸葛瑾攻襄陽，遜遣親人韓扁賫表奉報，扁還遇抄。瑾聞之，欲急去。遜方催人種荳、菘，與諸將圍碁，以示閒暇。
｜原｜
｜藝文類聚｜范宣，挑菜傷指，大啼曰：身體髮膚，不敢毀傷，故啼。
｜增｜
｜清異錄｜江右多菘菜，粥筍者惡之。罵曰：心子菜，蓋筍奴菌妾也。
｜原｜
｜邵氏聞見錄｜汪信民常言，人常咬得菜根，則百事可做。胡康侯聞之，擊節嘆賞。
｜增｜
｜輟耕錄｜揚州至正丙申、丁酉間，兵燹之餘，城中屋址徧生白菜，大者重十五斤，小者亦不下八九斤，有膂力人所負纔四五窠耳。
｜集藻｜
｜啓｜
｜增｜
｜梁。簡文帝。謝勅賚大菘啓｜吳愧千里之蓴，蜀慚七菜之賦，是知泮宮採芹，空入魯詩，流火烹葵，徒傳豳曲。
｜五言古詩｜
｜增｜
｜宋。韓駒。食煮菜簡呂居仁｜曉謁呂公子，解帶浮屠宮，留我具朝餐，喚奴求晚菘，洗箸點鹽豉，鳴刀芼薑蔥，俄頃香馥坐，雨聲傳鼎中，方觀翠浪涌，忽變黃雲濃，爭貪歙鉢暖，不覺定盌空，憶登金山頂，僧飯與此同，還家不能學，空費烹調功，硬恐動牙頰，冷愁傷肺胸，君獨得其妙，堪持餉衰翁，異時聞豪氣，愛客行庖豐，殷勤故煮菜，知我林下風，人生各有道，旨蓄用禦冬，今我無所營，枵腹何由充，豈惟臺無餽，菜把尚不蒙，念當勤致此，亦足慰途窮。
｜七言古詩｜
｜增｜
｜元。吳鎮。墨菜畫卷｜菘根脫地翠毛濕，雪花翻匙玉肪泣，蕪蔞金谷暗塵土，美人壯士何顏色，山人久刮龜毛氊，囊空不貯揶揄錢，屠門大嚼知流涎，淡中滋味吾所便，元脩元脩今幾年，一笑不直東坡前。
｜五言律詩｜
｜增｜
｜元。許有壬。白菜｜土膏新且嫩，筐筥薦紛披，可作青精飯，仍攜玉版師，清風牙頰響，真味士夫知，南土稱秋末，投簪要及時。
｜五言絶句｜
｜原｜
｜唐。高適。同羣公題張處士菜園｜耕地桑柘間，地肥菜常熟，為問葵藿資，何如廟堂肉。
｜七言絶句｜
｜原｜
｜宋。范成大。田園雜興｜
　桑下春蔬綠滿畦，菘心青嫩芥薹肥，溪頭洗擇店頭賣，日暮裹鹽沽酒歸。
　撥雪挑來蹋地菘，味如蜜藕更肥醲，朱門肉食無風味，只作尋常菜把供。
｜陸游。菘｜雨送寒聲滿背蓬，如今真是荷鋤翁，可憐遇事常遲鈍，九月區區種晚菘。
｜增｜
｜方岳。種菘｜老圃相傳秋後菘，磚爐石銚一年冬，寧知遲種遲於我，又見南薰上番風。
｜明。李東陽。畫菜｜誰寫西園數葉菘，露華清曉濕蒙茸，玉堂夜半蘇郎渴，此味無因獻九重。
｜詩散句｜
｜原｜
｜宋。劉子翬｜周郎愛晚菘，對客素稱賞，今晨喜薦新，小嚼氷霜響。
｜增｜
｜蘇軾｜白菘類羔豚，冒土出熊蹯。
｜陸游｜身在有餘真妙語，杯羹何地欠秋菘。
｜唐。杜甫｜奴肥為種菘。
｜羅隱｜葉長春菘濶。
｜金。元好問｜菘肥秋未黃。
｜別錄｜
｜原｜
｜製用｜
　糟菜法。先將隔年壓過酒糟未出小酒者，罈封，每一斤，鹽四兩拌勻。好肥箭榦白菜，洗淨去葉，搭於陰處晾乾水氣。每菜二斤，糟一斤，一層菜，一層糟，隔日一翻騰，待熟，挽定入罈，上澆糟菜水汁，取用味美。
　晻菜法。白菜揀肥者，去心洗淨，一百斤用鹽五斤，一層菜，一層鹽，石壓兩日可用。
　又，白菜一百斤曬乾，抖搜去土，先用鹽二斤醃三四日，就滷內洗淨，每柯窩起，純用鹽三斤，入罈內，可長久。
　又法，白菜削去根及黃老葉，洗凈控乾。每菜十斤，鹽十兩，用甘草數莖放在潔淨瓮盛，將鹽撒入菜丫內，排頓瓮中，入蒔蘿少許，以手實捺，至半瓮，再入甘草數莖，候滿瓮，用石壓定。三日後，將菜倒過，抝出滷水，於乾淨器內另放。忌生水，𨚫將滷水澆菜內，候七日，依前法再倒，用新汲水渰浸，仍用磚石壓之。其菜味美香脆，若至春間食不盡者，於沸湯淖過，曬乾收貯。夏間將菜溫水浸過，壓水盡出，香油勻拌，以磁碗盛，頓飯上蒸之，其味尤佳美。
　黑醃虀。白菜如法醃透，取出，掛於桁上，曬極乾，上甑蒸熟，再曬乾收之，極耐久藏。夏月以此虀和肉炒，可以久留不臭。甑不便者，徑以水煮虀，曬乾亦可，但不如蒸者佳。芥菜同。
　乾菜。大科菘菜、芥菜洗淨畧曬，沸湯內煠五六分熟，曬乾。用鹽醬蒔蘿、茴香、花椒、陳皮、砂糖，同煮熟，曬乾，再蒸少時。
　菜虀。大菘菜叢採，十字劈裂，萊菔取緊小者，破作兩半，同向日中曬去水腳。二件薄切作方片，如錢眼子大，入淨罐中，以馬芹、茴香雜酒醋水等令得所，調淨鹽澆之，隨手舉罐，撼觸五、七十次，密蓋罐口，置竈上溫處，仍日一次如前法撼觸，三日後可供菜，色青白間錯，鮮潔可愛。
｜增｜
｜齊民要術｜
　菘，淨洗徧體，須長切，方如算子，長三寸許。束菘根，入沸湯小停，出，及熱與鹽、酢，細縷切橘皮和之，料理半奠之。 
　作菘鹹葅法。水四斗，鹽三升，攪之，令殺菜。又法，菘一斤，女麴間之。
｜原｜芥，一名辣菜，一名臘菜。〈其氣味辛辣，有介然者之義。又，可過冬也。本草云：冬月食者，俗呼臘菜；春月食者，俗呼春菜；四月食者，謂之夏菜。〉
｜增｜
｜本草｜芥葅，一名水蘇，一名勞祖。
｜原｜性辛，溫，無毒。溫中下氣，豁痰利膈。處處有之，種類不一，有青芥，〈又名刺芥。葉大子麤，葉似菘，有柔毛。味極辣，可生食，其子可藏冬瓜。〉紫芥，〈莖葉純紫，可愛，作虀最美。〉白芥，〈一名胡芥，一名蜀芥，來自戎中而盛於蜀。八九月種，至春深莖高二三尺，葉如花芥葉，青白色，為茹甚美。莖易起而中空，性脆，最畏狂風大雪，須謹護之。三月開黃花，結角，子如粱米，黃白色。又有一種，莖大而中實者，尤高，子亦大。白芥子，堪入藥，味極辛美，利九竅，明耳目，通中。〉他如南芥，刺芥，〈按，此即青芥。〉旋芥，馬芥，〈葉如青芥。〉花芥，〈葉多缺刻，如蘿蔔英。〉石芥，〈低小者。〉皺葉芥，〈大芥，一名皺葉芥。大葉皺紋，色尤深綠。味更辛辣，入藥用。〉之類，皆菜之美者。芥極多，心嫩者為芥藍，極脆。李時珍曰：芥性辛熱而散，久食耗真元，昬眼目，發瘡痔。劉恂嶺南異物志云：南土，芥高五六尺，子大如雞子，此又芥之尤異者也。
｜彙考｜
｜增｜
｜禮記。內則｜膾，秋用芥。
｜劉向。別錄｜尹都尉書有種芥、葵、蓼、韭、蔥諸篇。
｜嶺表錄異｜廣州地熱，種麥則苗而不實。北人將蔓菁子就彼種者，出土即變為芥。
｜酉陽雜俎｜掌中芥，末多國出也。取其子置掌中吹之，一吹一長，長三尺乃植於地。
｜金城記｜黎舉常云：欲以芥嫁筍，但恨時不同耳。
｜集藻｜
｜傳｜
｜原｜
｜明。沈周。疏介夫傳｜介夫，姓疏，名介，介夫字也。其先居趙魏之郊，從樹藝以生，子孫甚繁衍，至介始徙於宋。久之，由司城子罕薦以見宋王，王問曰：若居宋之土地幾葉於茲矣，久必有相賴者，若賴宋乎，宋賴若乎。對曰：介竊居王之土地，覃及雨露，欣榮不已，顧有寸長，敢不敷露於左右以求知也。臣本一介之微，視之甚草草，然可以禦國之饉歲，可以資王之儉德，可以勵民之苦心，王能味臣言，享臣用，則臣不為無利與宋。王曰：周人聚疏之財，寡人何敢失之，遂命從事於陽門兼修俎豆事。王日昵，有燕必偕，居常服綠，間錫之紫茸裘，以旌其勞辛之功。介為人貌直幹，濯秀可愛，羣居秩然不紊，有介然於世者，因名。但平生口剌剌，抉人是非，不少假借，被其中者或至流淚、出涕、發汗，眾曰介有薑桂之性，愈老愈辣。其族有大小之異，有曰蕪菁，曰幽者，皆澹泊於世味，雅與僧齋寒士交。其後介子推又徙晉，晉以其先人之聞納之，公子重耳出奔，推從焉，適遭絶食，推將割股肉，芼羹以進。公子止曰：亡人之在遠也，以有先生為禦，猶有旨蓄，而弗知其冬也，今先生軫之，念亡人之口腹，傷己以飽人，亡人弗以為飽，願先生自愛，毋易下體也。推卒割之，後公子歸伯第，賞有功而不及推。推之客歌於宮門，曰：茅之拔兮，茹亦及之，吐其茹矣，忘徃之飢。公子悔，追賞推。推逃之綿山上，曰：吾非賣菜而求益也，誓不出。公子筮而求之得鼎，曰：木巽火，烹飪之象，且傅說以調，伊尹以烹，我將獲賢者之輔，遂火其山以脇之。推就焚而死，人謂其介有跨竈風。
｜五言古詩｜
｜增｜
｜明。吳寬。紫芥｜惟芥本菜類，秋深掇而藏，此種乃野生，已向春初長，紫花布滿地，葉嫩亦堪嘗，氣味既不辛，𨚫與芥同行，北人無不食，木枿與草芒，入盤以油和，齒頰流肥香。
｜五言律詩｜
｜增｜
｜唐。錢起。藍上採石芥寄前李明府｜淵明遺愛處，山芥綠芳初，翫此春陰色，猶滋夜雨餘，隔溪煙葉小，覆石雪花舒，采采還相贈，瑤華信不如。
｜七言律詩｜
｜增｜
｜宋。楊萬里。芥虀｜茈薑馨辣最佳蔬，蓀芥芳心不讓渠，蟹眼嫩湯微熟了，鵞兒新酒未醒初，棖香醋釅作三友，露葉霜芽知幾鋤，自笑枯腸成破瓮，一生只解貯寒葅。
｜明。吳寬。紫芥｜滿目斕斑布地來，春風幾見錦灰堆，菜根作苦終嫌咬，茗葉浮香為撥開，何處兔葵嗟競掇，昨朝馬藺悔多栽，傳聞此種番邦致，用向中華亦楚材。
｜五言絶句｜
｜增｜
｜宋。朱子。南芥｜黃龍記昔遊，園客有佳遺，不謂洛生吟，輟餐時擁鼻。
｜七言絶句｜
｜增｜
｜宋。陸游。以石芥送劉韶美禮部劉比釀酒勁甚因以為戲｜
　古人重改陽城驛，吾輩欣聞石芥名，風味可人終骨骾，尊前真見魯諸生。
　長安官酒甜如蜜，風月雖佳嬾舉觴，持送盤蔬還會否，與公新釀鬭端方。
｜詩散句｜
｜原｜
｜宋。蘇軾｜芥藍如菌蕈，脆美牙齒響。
｜增｜
｜劉子翬｜葉實挹芳草，氣烈消煩滯。
｜朱潛山｜蔚然蒼石底，有此紫玉釵。
｜僧北磵｜淡金生色染宮黃，只作坡羹亦擅塲。
｜別錄｜
｜增｜
｜左傳｜季、郈之雞鬭，季氏介其雞，郈氏為之金距。｜注｜搗芥子播其羽也。
｜莊子｜覆杯水於㘭堂之上，則芥為之舟，置杯焉則膠。
｜神農本草經｜琥珀拾芥。
｜嶺南異物志｜唐孟琯嘗入嶺表買芥菜，置壁下，忘食，數日皆生四足，有首尾，能行走，大如螳螂但腰細身長。
｜物類相感志｜收芥菜子，宜隔年者則辣。
｜原｜
｜種植｜地用糞耕，畝用子一升。秋月種者，三月開黃花，結莢一二寸，子大如蘇子，色紫味辛。收子者即不摘心，白芥取子者，二月乘雨後種，性不耐寒，經冬即死，故須春種，五月熟而收子。苐地有南北，寒暖異宜，種植早晚又當隨其俗也。
｜製用｜
　葉可生食，又可醃以為葅，可釀以為虀。子研末泡為芥醬，和菜侑肉，辛香可啖。根煮熟，閉之罈罐中，上蓋以蘿蔔片，一二日內食之甚美。冬菜經春長心，嫩湯微熟，菜中佳品。
　菜脯。鹽虀菜去梗，用葉鋪開如薄餅大，用料物糝之。料用陳皮、杏仁、砂仁、甘草、蒔蘿、茴香、川椒，炒同為細末，撒菜上，更鋪菜一重，又撒物料，如此鋪撒五重，以平石壓之，用甑蒸過，切作小塊，調豆粉稠水蘸之，入油煠熟，冷定，磁器收之。
　秋間嫩春不老，芥菜陰半乾，擇去黃葉、老梗，將根劈為數瓣。每斤用炒鹽三兩五錢，將鹽陸續揉入菜內。每清晨即用鹽揉一次，先著力揉根，次稍揉梗葉一次，至日西，又照上法揉一次，至七日，即中矣須要，細揉用細鹽，每根用花椒、茴香入中心，窩起入罈內，仍取原汁澆入，用泥固封，至立春即移房內架起。
　芥菜虀，九月十月取青、紫、白芥菜，切細於沸湯內焯過，帶湯撈於盆內，與生萵苣同熟油，芥花或芝麻、白鹽約量拌勻，按於瓮內，三二日變黃，可食，至春不變味。
　乾虀菜，大芥菜每一百斤用鹽二十二兩，操撈得勻，以盆或缸疊疊放定，上用大石壓，醃數日，出水浸過石，撈起曬乾後，以本汁滷煮滾半熟，再曬乾收貯。若復蒸過，則黑而軟，置淨乾瓮中藏封，任留數年不壞，出路作菜極便。六月伏天，用炒過乾肉復同虀菜炒，放旬日不腐。凡六月天熱，饌不堪留，只以乾虀同炒，不要入湯水，放冷再收起，可放經旬不氣息，極妙。若醃芥鹽汁煮黃豆、極乾蘿蔔丁，曬乾收貯，經年可食。
　研芥子，入細辛少許，白蜜、好醋一處研爛，再以淡醋去滓，極辣。
　一法，芥子同石龍芮子同研，其辣異常。
｜原｜一名菠薐，一名波斯草，一名赤根菜，〈詢蒭錄雲，南人呼菠菜，北人呼赤根菜。〉一名鸚鵡菜。出西域頗陵國，今訛為菠薐，蓋頗陵之轉聲也。〈見劉賓客嘉話錄。〉莖柔脆中空。葉綠膩柔厚，直出一尖，傍出兩尖，似鼓子花葉之狀而稍長大。根長數寸，狀如桔梗，色赤，味甘美。四月起薹尺許，開碎白花，叢簇不顯，有雌雄，雌者結實，有刺，狀如蒺藜子。葉與根味甘，冷，滑，無毒。利五臟，通腸胃熱，開胸膈，下氣調中，止渴潤燥，解酒毒。服丹石人最宜。麻油炒食甚美，北人以為常食。春月出薹，嫩而且美，春暮薹漸老，沸湯晾過，曬乾備用，甚佳，可久食，誠四時可用之菜也。〈八、九月種者可備冬食，正、二月種者可備春蔬。〉南人食魚、稻，多食則冷大小腸。忌與䱉魚同食，發霍亂。
｜彙考｜
｜原｜
｜唐會要｜太宗時，尼波羅國獻菠薐菜，類紅藍，實如蒺藜，火熟之能益食味。
｜集藻｜
｜五言絶句｜
｜原｜
｜宋。劉子翬。詠菠薐｜金簇因形製，臨畦發永嘆，時危思擷佩，楚客莫紉蘭。
｜詩散句｜
｜原｜
｜宋。蘇軾｜北方苦寒今未已，雪底菠薐如鐵甲，豈知吾蜀富冬蔬，霜葉露芽寒更茁。
｜別錄｜
｜原｜
｜種植｜正、二月內，將子水浸一二日，候脹撈出，控乾，盆覆地上，俟芽出，擇肥鬆地作畦，於每月下旬下種，勤澆灌，可逐旋食用。秋社後二十日種者，至將霜時馬糞培之，以避霜雪，十月內沃以水，備冬蔬。此菜必過月朔乃生，即晦日下種與十餘日前種者同出，亦一異也。春種多蟲，不如秋種者佳。
｜原｜莧，凡五種。赤莧，〈一名蕢。爾雅云：蕢，赤莧。注云：今莧菜之赤莖者。本草云：一名花莧，莖葉深赤。〉白莧，人莧，〈俱大寒。又名糠莧、胡莧。二莧味勝他莧，但大者為白莧，小者為人莧，或謂之細莧，其實一也。其子霜後方熟，細而黑色。又，細莧俗名野莧，豬好食之，亦名豬莧。〉紫莧，〈莖、葉皆紫。無毒，不寒。吳人用以染爪者。〉五色莧。〈今稀有。〉諸莧皆三月種。葉如藍，莖葉皆高大易見，故名莧。〈或曰：莧從見，諧聲也。〉開細花成穗，穗中細子，扁而光黑，與青葙子、雞冠子無別，老則抽莖甚高，六月以後不堪食，子霜後始熟，九月收。五莧俱氣味甘，冷利，無毒。並利大小腸，治初痢，滑胎，通竅明目，除邪，去寒熱。白莧，補氣除熱。赤莧，主赤痢，射工、沙虱。紫莧，殺蟲毒，治氣痢。
｜彙考｜
｜增｜
｜易。夬卦｜莧陸夬夬。｜疏｜董遇云：莧，人莧也。
｜南齊書。王智深傳｜智深家貧，無人事，嘗餓五日，不得食，掘莧根食之。
｜南史。蔡樽傳｜樽在吳興，不飲郡井，齋前自種白莧、紫茄，以為常餌，詔褒其清。
｜詢蒭錄｜南人呼莧菜，北人呼荇，乃人莧音誤也。
｜集藻｜
｜七言律詩｜
｜增｜
｜宋。方岳。羹莧｜琉璃蒸乳壓㹠膏，未抵齋廚格調高，脫粟飯香供野莧，荷鋤人飽撚霜毛，斷無文伯可相累，比似何曾毋太豪，見說能醫射工毒，人間此物正騷騷。
｜詩散句｜
｜增｜
｜唐。杜甫｜莧也無所施，何顏入筐篚。
｜宋。王安石｜紫莧凌風怯。
｜金。史肅｜迎風紫莧因循老。
｜別錄｜
｜增｜
｜物類相感志｜紅莧菜煮生麻布，則色白如薴。
｜爾雅翼｜青泥殺鱉，得莧復生。
｜學圃餘疏｜莧有紅、白二種，素食者便之，肉食者忌與鱉共食。
｜原｜
｜製用｜
　赤莧，根、莖可糟藏，食之甚美，味辛。
　取鱉肉，切豆大，以莧菜裹，置土中一宿，即變小鱉，試之屢驗。
｜原｜馬齒莧，一名馬莧，一名五行草，〈以其葉青、梗赤、花黃、根白、子黑也。〉一名五方草，〈亦五行之義。〉一名長命菜，〈其性耐久難燥。〉一名九頭獅子草。
｜增｜
｜本草｜馬齒莧，一名馬齒龍牙。
｜原｜處處有之，柔莖布地，葉對生，比並圓整如馬齒，故名。六七月開細花，結小尖實，實中細子如葶藶子狀。苗煑熟曬乾可為蔬。有二種，葉大者名㹠耳草，不堪用；小葉者又名鼠齒莧，節葉間有水銀，每十觔可得八兩或十兩。氣味酸，寒，無毒。散血消腫，利腸，滑胎，解毒，通淋，治產後虛汗。
｜集藻｜
｜詩散句｜
｜原｜
｜唐。杜甫｜又如馬齒盛，氣擁葵荏昏。
｜增｜
｜杜甫｜馬齒葉亦繁。
｜別錄｜
｜增｜
｜顏氏家訓｜月令云：荔挺出。鄭玄注云：荔挺，馬薤也。說文云：似蒲而小，根可為刷。廣雅云：馬薤，荔也，通俗文亦云馬藺。易統通卦驗玄圖云：荔挺不出，則國多火災。蔡邕月令章句云：荔似挺。高誘注呂氏春秋云：荔草挺出也，然則月令注荔挺為草名，誤矣。河北平澤率生之，江東頗有此物，人或種於階庭，但呼為旱蒲，故不識馬薤，議禮者乃以為馬莧，堪食，亦名豚耳，俗名馬齒。江陵嘗有一僧，面形上廣下狹。劉緩幼子民譽，年始數歲，俊悟善體物，見此僧云：面似馬莧。其伯父縚因呼為荔挺法師，縚親講禮名儒，尚誤如此。
｜原｜
｜李絳。兵部手集｜唐武相元衡苦脛瘡，焮癢不可堪，百醫無效。廳吏上一方，馬齒莧搗爛敷上，兩三遍即癒。多年惡瘡，百方不瘥或痛焮不已並治。
｜增｜
｜野菜譜｜水馬齒，生水中，與旱馬齒相類，熟食。
　　〈葵與蜀葵二種，原譜誤合為一，今分葵入蔬譜，蜀葵等另入花譜。〉
｜增｜
｜廣雅｜蘬，丘葵也。
｜農書｜葵，陽草也。〈天有十日，葵與終始，故葵從癸。〉
｜齊民要術｜葵有紫莖、白莖二種，種別復有大小之殊。又有鴨腳葵。
｜本草｜一名露葵，〈古人採葵，必待露解。〉一名滑菜，〈言其性也。〉一名衛足。〈爾雅翼云：葵，揆也。葵葉傾日，不使照其足。〉
｜李時珍曰｜古人種為常食，今種之者頗鮮。其實大如指頂，皮薄而扁，實內子輕虛如榆莢仁。六七月種者為秋葵，八九月種者為冬葵，正月復種者為春葵。然宿根至春亦生。
｜農桑通訣｜葵為百菜之主，備四時之饌。本豐而耐旱，味甘而無毒，供食之餘，可為葅臘，枯枿之遺，可為榜簇，咸無棄材，誠蔬茹之上品也。
｜彙考｜
｜原｜
｜詩。豳風｜七月烹葵及菽。
｜左傳｜仲尼曰：鮑莊子之智不如葵，葵猶能衛其足。
｜南齊書。周顒傳｜顒清貧寡慾，終日長蔬食。衛將軍王儉謂顒曰：卿山中何所食。顒曰：赤米、白鹽、綠葵、紫蓼。
｜增｜
｜北史。盧觀傳｜觀弟叔彪在朝通貴，魏收常來詣之，訪以洛京舊事，不待食而起，云：難為子費。叔彪留之，良久食至，但有粟飱葵菜，木椀盛之，片脯而已。所將僕從，亦盡設食，一與此同。
｜管子｜桓公北伐山戎，出冬葵，布之天下。桓公憂北郭民貧，管子請禁，去市三百步者，不得樹葵菜。此則亦有以相及也。
｜原｜
｜列女傳｜魯漆室之女，見魯君老，太子幼，倚柱而歎，隣婦問之，曰：昔有客馬逸，踐園葵，使吾終歲不飽葵，吾聞河潤九里，漸濡三百里，魯國有患，君臣父子被其辱，婦女獨安所避。
｜異苑｜苻堅欲南師，夢葵生城南。以問婦，曰：若軍遠出，難為將。
｜列仙傳｜丁次都，為丁氏作奴，丁氏常使求葵，冬得生葵，問從何得此，雲從日南來。
｜集藻｜
｜賦｜
｜增｜
｜宋。鮑照。園葵賦｜風煖凌開，土昌泉動，游塵曝日，鳴雉依隴，主人拂黃冠，拭藜杖，布蔬種，平圻壤，通畔修直，膏畝夷敞，白莖紫蔕，豚耳鴨掌，溝東陌西，行三畦兩，既區既鉏，乃露乃映，勾萌欲伸，藂牙將放，爾乃晨露夕陰，霏雲四委，沈雷遠震，飛雨輕灑，徐未及晞，疾而不靡，柔莩爰秀，剛甲以解，稚葉萍布，弱陰競抽，萋萋翼翼，沃沃油油，下葳蕤而被逕，上參差而覆疇，承朝陽之麗景，得傾柯之所投，仕非魯相，有不拔之利，賓非二仲，無逸馬之憂，顧堇荼而莫偶，豈蘋藻之薦羞，若乃鄰老談稼，女嫗歸桑，拂此葦席，炊彼穄粱，秋壺援醢，曲瓢卷漿，乃羹乃瀹，堆鼎盈筐，甘旨蒨脆，柔滑芬芳，消淋逐水，潤胃調腸，於是既飫，徹盤投筯，回小人之腹，為君子之慮，近觀物運，遠訪師聖，聲數後彰，律理前定，烏非黔黑，鶴豈浴淨，彼圓行而方止，固得之於天性，伊冬箑而夏裘，無雙功而並盛，蕩然任心，樂道安命，春風夕來，秋日晨映，獨酌南軒，擁琴孤聽，篇章間作，以歌以詠，魚深沈而鳥高飛，孰知美色之為正。
｜文賦散句｜
｜原｜
｜漢。董仲舒。賢良策｜公儀子相魯，食於舍而茹葵，慍而拔其葵，曰：吾已食祿，又奪園夫利乎。
｜魏。曹植。求通親親表｜若葵藿之傾葉，太陽雖不為之𢌞光，然終向之者，誠也。
｜晉。潘岳。閒居賦｜綠葵含露，白薤負霜。
｜五言古詩｜
｜增｜
｜晉。陸機。園葵詩二首｜
　種葵北園中，葵生鬱萋萋，朝榮東北傾，夕頴西南晞，零露垂鮮澤，朗月耀其煇，時逝柔風戢，歲暮商飈飛，層雲無溫液，嚴霜有凝威，幸蒙高墉德，玄景蔭素蕤，豐條並春盛，落葉後秋衰，慶彼晚彫福，忘此孤生悲。
　翩翩晚彫葵，孤生寄北藩，被蒙覆露惠，微軀後時殘，庇足周一智，生理各萬端，不若聞道易，但傷知命難。
｜原｜
｜唐。白居易。烹葵｜昨臥不夕食，今起乃朝饑，貧廚何所有，炊稻烹秋葵，紅粒香復軟，綠英滑且肥，饑來止於飽，飽後復何思，思憶榮遇日，迨今窮退時，今亦不凍餒，昔亦無餘資，口既不減食，身又不減衣，撫心私自問，何者是榮衰，勿學常人意，其間分是非。
｜五言絶句｜
｜原｜
｜唐。李白。題葵葉｜慙君能衛足，歎我遠游根，白日如分照，還歸守故園。
｜七言絶句｜
｜增｜
｜宋。楊萬里｜
　都將葵葉葢亭中，樹似桄榔葉似㯶，欲向天公覓微雪，妝成急響打船篷。
　篛笠端能直幾錢，騎奴不擬雨連天，葢頭旋折山葵菜，擘破青青傘半邊。
｜明。徐𧶚。答楊署令送菜｜隙地知君手自栽，紺芽紅甲雨中開，閒居我亦清齋久，肯折新葵為送來。
｜詩散句｜
｜原｜
｜古詩｜採葵莫傷根，傷根葵不生。
｜晉。陸機｜無以肉食資，取笑葵與藿。
｜陶潛｜流目視西園，曄曄榮紫葵。
｜增｜
｜梁。沈約｜青青園中葵，凝露待日晞。
｜劉孝綽｜園葵亦何幸，傾葉奉離光。
｜原｜
｜唐。杜甫｜刈葵莫放手，放手傷葵根。
｜增｜
｜白居易｜中園何所有，滿地青青葵。
｜原｜
｜宋。蘇軾｜
　爛煑葵羹斟桂醑，風流可惜在蠻村。
　西崦人家應最樂，煑葵燒筍餉春耕。
｜增｜
｜唐。張九齡｜
　園葵亦向陽。
　衛足感葵陰。
｜李白｜園蔬烹露葵。
｜王維｜烹葵邀上客。
｜原｜
｜杜甫｜秋露接園葵。
｜增｜
｜杜甫｜
　香宜配碧葵。
　葵荒欲自鋤。
　傾陽逐露葵。
｜白居易｜晨露園葵鮮。
｜宋。陸游｜葵羹出鬴香。
｜唐。王維｜松下清齋折露葵。
｜宋。陸游｜雨慳葵葉未吐甲。
｜別錄｜
｜原｜
｜博物志｜陳葵子，微火炒，令爆咤，撒熟地，遍蹋之，朝種暮生，遲不過經宿耳。
｜增｜
｜博物志｜陳葵子，秋種覆葢，令經冬不死，春有子也。
｜齊民要術｜
　世人作葵菹不好，皆由葵太脆故也。菹菘，以社前二十日種之。葵，社前三十日種之。使葵至藏，皆欲生花乃佳耳，葵經十朝苦霜，乃采之，秫米為飯，令冷，取葵著甕中，以向飯沃之，欲令色黃，煑小麥時時粣之。
　崔寔曰：九月作葵菹。其歲溫即待十月。
　《食經》作葵葅法，擇燥葵五斛，鹽二斗，水五斗，大麥乾飯四升，合瀨。案葵一行，鹽、飯一行，清水澆滿。七日黃，便成矣。
｜原｜
｜製用｜
　食葵當乘其葉嫩時，須用蒜，無蒜勿食。久病大便澀滯者宜食，孕婦宜食，易產。作菜茹甚甘美，但性太滑利，不益人。熱食，令人熱悶。三月食生葵，動風氣，發宿疾，飲食不消。四月食之，發風疾。天行病後食之，令人失明。霜後生食，動五種留飲，吐水。心有毒，服藥人忌食。被犬咬者，終身勿食，食之即發。黃背紫莖者，勿食。同鯉魚、黍米酢食，害人。同豬肉食，令人無顏色。
　葵甚易生，地不論肥瘠，宜於不堪作田之地多種，以防荒年，採瀹，曬乾收貯。
｜增｜
｜本草｜一名苦葵，一名苦菜，〈益州有苦菜，乃是苦蘵，即龍葵也。〉一名天茄子，一名水茄，一名天泡草，一名老鴉酸漿草，〈與酸漿相類，故加老鴉以別之。〉一名老鴉眼睛草。〈五爪龍亦名老鴉眼睛草，同名異物也。〉李時珍曰：龍葵、龍珠，一類二種也，皆處處有之。四月生苗，高二三尺，莖大如筯，似燈籠草而無毛，葉似茄葉而小。五月以後，開小白花，五出，黃蕋。結子正圓，大如五味子，上有小蔕，數顆同綴，其味酸，中有細子，亦如茄子之子。但生青熟黑者為龍葵，生青熟赤者為龍珠。
｜增｜
｜爾雅｜蔠葵，繁露。｜注｜承露也，大莖小葉，華紫黃色。
｜本草｜一名落葵，一名藤葵，一名天葵，一名繁葵，一名御菜，一名臙脂菜。〈坡詩注云：豐湖有燕脂藤，生菜，滑美勝蓴。〉蔓生，葉似杏葉而肥厚，軟滑可茹。八、九月開細紫花，累累結實，如五味子，熟則紫黑色。揉取汁，紅如臙脂，女人飾面、點唇及染布物，謂之胡臙脂，亦曰染絳子，但色易變耳。其葉最能承露，其子垂垂亦如綴露，故得露名。

御定佩文齋廣群芳譜卷十四
