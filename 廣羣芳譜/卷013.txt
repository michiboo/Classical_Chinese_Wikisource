御定佩文齋廣羣芳譜卷十三
　蔬譜
｜原｜薑，〈說文作䕬。〉禦濕之菜也。苗高二三尺，葉似箭竹葉而長，兩兩相對。苗青，根嫩白、老黃，無實。處處有之，漢、溫、池州者良。三月種，五月生苗如初生嫩蘆而葉稍濶，葉亦辛香。秋社前後新芽頓長，如列指狀，採食無筋，尖微紫，名紫芽薑，又名子薑。秋分後者次之，霜後則老。性惡濕畏日，秋熱則無薑。氣味辛，微溫，無毒。通神明，辟邪氣，益脾胃，散風寒，除壯熱，治脹滿，去胸中臭氣，解菌蕈諸毒。生用發熱，熟用和中，留皮則涼，去皮則熱。八九月多食，春多患眼，孕婦忌食，令兒盈積。
｜彙考｜
｜原｜
｜論語｜不撤薑食。
｜增｜
｜史記。貨殖傳｜千畦薑韭，其人與千戶侯等。
｜後漢書。方術傳｜左慈，少有神道，嘗在司空曹操坐，求銅盤貯水，以竹竿餌釣於盤中，引出鱸魚。操又謂曰：既已得魚，恨無蜀中生薑耳。慈曰：亦可得也。操恐其近即所取，因曰：吾前遣人到蜀買錦，可過勅使者，增市二端。語頃，即得薑還，並獲操使報命。
｜南齊書。良政傳｜孔琇之為臨海太守，在任清約。罷郡還，獻乾薑二十斤。世祖嫌少，及知琇之清，乃歎息。
｜原｜
｜南史。周捨傳｜捨占對辯捷，嘗居直廬，語及嗜好。裴子野言：從來不嘗食薑。捨應聲曰：孔稱不撤，裴乃不嘗，一坐皆悅。
｜呂氏春秋｜和之美者，蜀郡楊樸之薑。
｜春秋運斗樞｜璇星散為薑，風土失得逆時，則薑有翼，辛而不臭。
｜神仙傳｜介象垂綸塪水，得鯔魚，使廚下切之。吳主曰：聞蜀使來，得蜀薑，作韲甚好，恨爾時無此。象曰：蜀薑豈不易得，願差所使者，可付值。吳主指左右一人，以錢五十付之，象書一符以著青竹杖中，使行人閉目騎杖，杖止，便買薑，訖，復閉目。此人承其言騎杖，須臾止，已至成都，不知是何處，問人，人言是蜀市中，乃買薑。於時吳使張溫，先在蜀，既於市中相識，甚驚，便作書寄其家。此人買薑畢，捉書，負薑，騎杖，閉目，須臾已還，吳廚下切膾適了。
｜酉陽雜俎｜山上有薑，下有銅錫。
｜李先生傳｜郎中喬翻，於洋渚遇神人，意欲啖薑，而市無之。神人以絹數疋，並書一牒，付信，入市門南下，任意所之，須臾，得薑數斗還。以問神人，神人曰：問李先生，當知我。
｜東坡雜記｜王介甫多思而喜鑿，時出一新說，既而悟其非也，則又出一言而解釋之，是以其學多說。嘗與劉貢父食，輟箸而問曰：孔子不撤薑食，何也。貢父曰：《本草》生薑多食損智，道非明民，將以愚之，孔子以道教人者也，故不撤薑食，將以愚之也。介甫欣然而笑，久之乃悟其戲己也。貢父雖戲言，然王氏之學實大類此。庚辰二月十一日食薑粥，甚美，歎曰無怪吾愚，吾食薑多矣，因並貢父言記之，以為後世君子一笑。
｜集藻｜
｜賦散句｜
｜增｜
｜漢。司馬相如。子虛賦｜茈薑蘘荷。
｜張衡。南都賦｜蘇蔱紫薑，拂徹羶腥。
｜晉。潘岳。閒居賦｜青筍紫薑。
｜左思。蜀都賦｜甘蔗卒薑，陽蓲陰敷。
｜魏都賦｜薑芋充茂。
｜五言古詩｜
｜原｜
｜宋。梅堯臣。謝劉原父寄糟薑｜名園萬家城，千畦等封侯，斸當燕去前，醃芽費糟丘，無筋偃王笑，有味三閭羞，寄入翰林席，聖以不撤優，又寄蓬門下，作賦誰肯休，惟我廣文舍，免為韲鹽仇，劉公漢家裔，才學歆向儔，胸中飽經史，辨論出九州，曾不奉權貴，但與故人投，贈辛非贈甘，此意當自求。
｜五言絶句｜
｜原｜
｜宋。劉子翬。詠子薑｜新芽肌理細，映日瑩如空，恰似勻妝指，柔尖帶淺紅。
｜朱子。子薑｜薑雲能損心，此謗誰與雪，請論去穢功，神明看朝徹。
｜詩散句｜
｜增｜
｜唐。李商隱｜蜀薑供煮陸機蓴。
｜宋。蘇軾｜
　先社薑芽肥勝肉。
　故人兼致白芽薑。
｜別錄｜
｜增｜
｜韓詩外傳｜宋玉因其友見楚相，楚相待之無以異，讓其友。其友曰：夫薑桂因地而生，不因地而辛，女因媒而嫁，不因媒而親。
｜原長編｜秦檜欲晏敦復附己，使人諭之。晏答曰：為我謝秦公，薑桂之性，到老愈辣。
｜種植｜宜白沙地，小與糞和種。熟耕，縱橫七八徧，佳。清明後三日種，濶一步作畦，長短隨地。橫作壠，壠相去一尺，深五六寸。壠中安薑，一尺一科，帶芽大三指。蓋土三寸，覆以蠶沙，無則用熟糞，雞糞尤妙。芽出後，有草即耘，漸漸以土蓋之。已後壠中𨚫令高，不得去土，為其芽向上長也。芽長後，從旁揠去老薑，耘鋤不厭數。五六月覆以柴棚或插蘆蔽日。不耐寒熱，八月收取，九月置煖窖中，寒甚，作深窖以糠粃和，埋煖處，勿凍壞，來年作種。
｜吳下田家志｜種薑宜甲子、乙丑、辛未、壬申、壬午。
｜製用｜
　生熟醋醬糟鹽蜜煎皆宜。早行山中，含之不犯霜霧蒸濕及山嵐之瘴氣。
　法製伏薑。薑四斤，刮去麤皮，洗淨曬乾，放磁盆。入白糖一斤，醬油二斤，官桂、大茴香、陳皮、紫蘇葉各二兩切細，拌勻。初伏曬起至三伏終，收貯。曬時用紗或夏布罩住，勿令蠅蟲飛入。此薑神妙，能治百病。
　伏月以老薑切片，秤一斤重為率曬乾。先用官桂、茴香、丁香、川椒各一兩為末，浸鏡面牽燒酒二斤，俟藥氣化溶，閉罐蒸，待冷，將曬乾生薑浸酒內，曬乾，又浸，又曬，以酒盡為度，磁罐收貯。如冬月大寒，侵晨噙薑一片，通身和暖。
　蜜煎薑。秋社前，取嫩芽二斤，洗淨控乾，不用鹽醃，以沸湯瀝乾。用白礬一兩半，湯泡化，一宿澄清，浸薑十餘日，方以蜜煎，磁罐貯。留經年，須常換蜜。
　脆薑。以嫩者去皮，甘草、白芷、零陵香少許同煮熟，切片食。
　法製薑。煎沸湯八升，入鹽三斤，打勻。次早別取清水，以白梅半斤搥碎和浸，同前鹽水和合，貯頓逐日，採牽牛花，去白蔕，投水中，候水深濃，去花。取嫩薑十斤，拭去紅衣，隨意切片。用白鹽五兩，白礬五兩，沸湯五椀化開，澄清，浸薑，微向日影中曬二日，撈出晾乾，再入少鹽拌勻，曬烈日中，待薑上白鹽凝燥為度，入器收貯。
　醋薑。嫩薑不拘多少，炒鹽，醃一宿，取出。滷同米醋煮數沸，候冷入薑及沙糖隨多少，箬扎，泥封固。
　糟薑。嫩薑天晴時收，陰乾五日，以麻布拭去紅皮，每一斤用鹽二兩、糟三斤，醃七日，取出拭淨。別用鹽二兩，法糟五斤，拌勻，入新磁罐，先以核桃二枚搥碎安罐底則薑不辣，然後入薑平糟面，以小熟栗末摻上則薑無渣，如常法泥封固，如要色紅，入釅牛花拌糟。
　糟薑。取嫩薑，用酒拌糟勻，入磁罈，上用沙糖，一塊箬扎口，泥封，七日可食。
　醋薑。炒鹽醃一宿，以原滷入釅醋同煎。
　五味薑。嫩薑一斤，切薄片，用白梅半斤打碎去仁，入炒鹽二兩，拌勻。曬三日，取出，用甘草半兩、檀香二錢為末，拌勻，曬三日，磁器收貯。
　九月二十八日食薑，損目。
｜增｜
｜南方草木狀｜冬葉乃薑葉也，苞苴物，交廣皆用之。南方地熱，物易腐敗，惟冬葉藏之，乃可持久。
｜齊民要術｜
　生薑一斤，淨洗，刮去皮，笇子切，不患長，大如細漆箸。以水二升，煮令沸，去沫，與蜜二升煮，復令沸，更去沫。椀子盛，合汁減半奠，用箸，二人共。無生薑，用乾薑，法如前，唯切欲極細。 
　蜜薑法。用生薑，淨洗，削治，十月酒糟中藏之。泥頭十日，熟。出，水洗，內蜜中。大者中解，小者渾用，竪奠四。又云：卒作，削治，蜜中煮之，亦可用。
｜東坡雜記｜予昔監郡錢塘，遊淨慈寺，眾中有僧號聰藥王，年八十餘，顏如渥丹，目光炯然，問其所能，蓋診脈知吉凶，如智緣者。自言服生薑四十年，故不老，云：薑能健脾溫腎，活血益氣。其法取生薑之無筋滓者，然不用子薑，錯之並皮裂取汁，貯器中，久之澄，去上黃而清者，取其下白而濃者，陰乾，刮取如麪，謂之薑乳。以蒸餅，或飰搜和丸如梧子，以酒或鹽米湯吞數十粒，或取末置酒食茶飲中食之，皆可。聰曰，山僧孤貧，無力治此，正爾和皮嚼爛，以溫水嚥之耳，初固辣，稍久則否，今但覺甘美而已。
｜原｜椒，一名花椒，一名大椒，一名檓，〈爾雅云：檓，大椒。注云：實大者名為檓。〉一名秦椒。〈以產自秦地，故名。今北方秦椒另有一種。〉生秦嶺、泰山、琅琊間，今處處有之。椒稟五行之精，葉青、皮紅、花黃、膜白、子黑。氣香，最易蕃衍，枝間有刺，扁而大。葉對生，形尖有刺，堅而滑澤，蜀、吳製作茶。四月開細花，五月結子，生青熟紅，大於蜀椒，其目亦不及蜀椒光黑，出隴西天水粒細者，善。今成臯諸山有竹葉椒，小毒、熱不堪入藥。東海諸山上亦有椒，枝葉亦相似，子長而不圓，甚香，味似橘皮。椒閉口者殺人，五月食，損氣傷心，令人多忘，中毒者涼水麻仁漿解之。
｜彙考｜
｜原｜
｜詩。唐風｜椒聊之實，蕃衍盈升，彼其之子，碩大無朋，椒聊且，遠條且。
｜陳風｜貽我握椒。
｜周頌｜有椒其馨。
｜增｜
｜史記。禮書｜椒蘭芬茝，所以養鼻也。
｜晉書。石崇傳｜崇與貴戚王愷、羊琇之徒以奢靡相尚。崇塗屋以椒，愷用赤石脂。
｜宋史。地理志｜黎州貢紅椒。
｜山海經｜
　景山，其草多秦椒。
　琴鼓之山，其木多椒。
｜荀子｜民之親我，驩若父母，其好我，芬若椒蘭。
｜淮南子｜申椒、杜茝美人之所懷服也，及漸之於𣺫，則不能保其芳矣。
｜漢官儀｜皇后稱椒房，取其實蔓延盈升。以椒塗室，亦取其溫暖。
｜春秋運斗樞｜玉衡星散為椒。
｜孝經援神契｜椒薑禦濕，菖蒲益聰。
｜原｜
｜四民月令｜正月之旦，進酒降神畢，室家無大小，次坐先祖之前，子孫各上椒酒於其家長，稱舉白。
｜增｜
｜燉煌新錄｜蘇割剌荅魯之右，大渾中，高百尋，然無草木，石皆赭色，山產椒，椒大如彈丸，然之香聞數里，每然椒，則有鳥自雲際蹁躚五色名赭爾鳥，蓋鳳凰種也。漢武帝遣將軍趙破奴，逐之，得其椒，不能解，詔問東方朔。朔曰：此天仙椒也，塞外千里有之，能致鳳。武帝植之太液池，至元帝時，椒生，果有異鳥翔集。
｜下黃私記｜鍾繇嬖庶子會之母，黜其夫人，文帝命繇復之，繇恚忿，餐椒致噤，帝乃止。
｜東坡詩注｜吳真君服椒法並歌曰：其椒應五行，其仁通五義，服之半年內，腳心汗如水。
｜瀛厓勝覽｜蘇門荅剌者，即古須文達那國。其地依山則種椒園，蔓生，如中國甜菜狀，花黃子白，其實初青，老則紅，半老則采之，曝乾，每百斤直白金一兩。
｜集藻｜
｜銘｜
｜增｜
｜晉成公。綏椒華銘｜嘉哉芳椒，載繁其實，厥味惟珍，蠲除百疾，肇惟歲始，月正元日，永介睂壽，以祈初吉。
｜頌｜
｜增｜
｜晉。劉臻妻。元日獻椒花頌｜美哉靈葩，爰采爰獻，聖容映之，永壽於萬。
｜贊｜
｜增｜
｜晉。郭璞。椒贊｜椒之灌植，實繁有倫，薰林烈薄，馞其芬辛，服之不已，洞見通神。
｜文賦散句｜
｜增｜
｜楚。屈原。離騷｜
　雜申椒與菌桂兮。
　巫陽將夕降兮，懷椒醑以要之。
｜九歌｜
　奠桂酒兮椒漿。
　播芳椒兮盈堂。
｜九章｜惟佳人之獨懷兮，折芳椒以自處。
｜漢。司馬相如。子虛賦｜椒桂木蘭。
｜劉向。九歎｜懷椒聊之蔎蔎兮。
｜魏。曹植。七啓｜紫蘭丹椒，施和必節。
｜晉。左思。蜀都賦｜或蕃丹椒。
｜七言律詩｜
｜增｜
｜明。僧宗林。花椒｜欣欣笑口向西風，噴出玄珠顆顆同，采處倒含秋露白，曬時嬌映夕陽紅，調漿美著騷經上，塗壁香凝漢殿中，鼎餗也應加此味，莫教薑桂獨成功。
｜五言絶句｜
｜原｜
｜唐。王維。椒園｜桂尊迎帝子，杜若贈佳人，椒漿奠瑤席，欲下雲中君。
｜裴廸。椒園｜丹刺𦊰人衣，芳香留過客，幸堪調鼎用，願君垂採摘。
｜詩散句｜
｜原｜
｜唐。杜甫｜守歲阿戎家，椒盤已頌花。
｜增｜
｜白居易｜聞道雲南有瀘水，椒花落時瘴煙起。
｜周。庾信｜
　椒花逐頌來。
　紅椒艶復殊。
｜原｜
｜唐。杜甫｜椒實雨新紅。
｜增｜
｜孟浩然｜石上攢椒樹。
｜李賀｜椒花墜紅濕雲間。
｜元。馬祖常｜椒花染紫風雨香。
｜別錄｜
｜增｜
｜酉陽雜俎｜
　椒可以來水銀。
　椒氣好下。
｜物類相感志｜用鹽擂椒，椒味好。
｜原｜
｜養生要論｜十二月臘夜，令人持椒臥井旁，無與人言，內椒井中，除瘟病。
｜枝山前聞｜盛起東寅，嘗夜夢有人寄椒於家久矣，忽欲椒，遂私發而用之。既覺，深自咎曰：豈吾平日義心不明以致此耶，迄不能寐，坐以待旦。
｜種植｜先將肥潤地耕熟，二月內取子種之，以灰糞和細土覆蓋則易生，此物乃陽中之物，不耐寒，冬月草苫，免致凍死。來年分栽，離七八尺用蔴籸灰糞和細土栽，忌水浸根，又宜焦土乾糞壅培，遇旱，用水澆灌。三年後換嫩枝，方結實。以髮纏樹根，或種香白芷，或種生菜，皆辟蛇食椒。
｜收摘｜中伏後，晴天帶露收，忌手捻，陰一日，曬三日，則紅而裂。遇雨，薄攤當風處，頻翻，若㷈則黑不香。若收作種，用乾土拌和，埋於避雨水地內，深一尺，勿令水浸生芽。
｜製用｜去目及閉口者，炒熱，隔紙鋪地上，以椀覆，待冷碾紅，入藥。
｜增｜
｜本草｜川椒，一名巴椒，一名蜀椒，一名南椒，一名蓎藙，一名點椒，一名含丸使者 〈見陶穀《清異錄》〉。蘇頌云：木高四五尺，似茱萸而小，有鍼刺。葉堅而滑，可煮飲食。四月結子無花，但生於枝葉間，顆如小豆而圓，皮紫赤色。李時珍曰：蜀椒子光黑，如人之瞳人，故謂之椒目。
｜原｜川椒，肉厚皮皺，粒小子黑，外紅裏白，入藥以此為良，他椒不及也。
｜增｜
｜四川志｜各州縣俱出椒，惟茂州出者最佳，其殻一開一合者最妙。
｜增｜
｜本草｜崖椒，一名野椒。不甚香，子灰色不黑，無光。
｜增｜
｜本草｜蔓椒，一名豬椒，一名豕椒，一名彘椒，一名豨椒，一名狗椒，一名金椒。野生林箐間，枝軟如蔓，子、葉皆似椒，山人亦食之。
｜增｜
｜本草｜地椒，出上黨郡。其苗覆地蔓生，莖葉甚細。花作小朶，色紫白，因舊莖而生。即蔓椒之小者。
｜集藻｜
｜五言律詩｜
｜增｜
｜元。許有壬。地椒｜凍雨催花紫，輕風散野香，刺沙尖葉細，敷地亂條長，楚客收成裹，奚童擷滿筐，行廚供草具，調鼎爾非良。
｜增｜
｜本草｜胡椒，一名昧履支。向陰生者名澄茄，向陽生者名胡椒。
｜原｜
｜酉陽雜俎｜胡椒生西戎摩伽陁國，今南番諸國、滇南、海南、交趾諸地皆有之。其苗蔓生，莖極柔弱，葉長寸半。有細條與葉齊，條上結子，兩兩對。其葉晨開暮合，合則裹其子於葉中。子形似漢椒，至芳辣，六月採，今作胡盤肉皆用之。
｜彙考｜
｜增｜
｜宋史。地理志｜廣州貢胡椒。
｜尚書故實｜元載家，籍財貨諸物，得胡椒八百石。
｜瀛厓勝覽｜
　阿枝國產胡椒，往往種於圃，四百斤直金錢百文，銀直五兩，珠以分論。
　古俚國產胡椒，亦以圃種，十月熟。
｜別錄｜
｜原｜
｜本草｜李時珍云：自少嗜胡椒，每歲病目，後痛絶之，目病亦愈。後畧食一二，目便昬澀，蓋辛走氣，熱助火也。病咽喉口齒者，亦宜忌之。
｜增｜
｜草花譜｜番椒，叢生，白花，子儼似禿筆頭，味辣色紅，甚可觀，子種。
｜原｜茴香，一名蘹香。〈本草云：俚俗多懷之衿袵咀嚼，蘹香之名或以此。〉
｜增｜
｜本草｜茴香，一名八月珠。
｜原｜宿根，深冬生苗作叢，肥莖綠葉。五六月開花，如蛇牀花而色黃。子如麥粒，輕而有細稜，俗呼為大茴香，近道人家園圃種者甚多，以寧夏者為第一。其他處小者，名小茴香。辛，平，無毒。理氣開胃，夏月祛蠅辟臭。煮臭肉，下少許即不臭，臭醬入末少許亦香，故曰茴香。
｜別錄｜
｜原｜
｜種植｜收時陰乾。宜向陽地，以糞土和子種之，仍種麻一窠以避日色。十月斫去枯梢，以糞土壅根下。
｜原｜茴香自番舶來者，實大如柏實，裂成八瓣，一瓣一核，大如豆，黃褐色，有仁，味更甜，俗呼舶茴香，又曰八角茴香。廣西左右江峒中亦有之，形色與中國茴香迥別，但氣味同耳。
｜桂海果志｜八角茴香，北人得之以薦酒。少許咀嚼甚芳香。
｜增｜
｜本草｜蒔蘿，一名慈謀勅，一名小茴香。
｜原｜蒔蘿，初生佛誓國，今嶺南及近道皆有之。三四月生苗，開花，其子簇生，狀如蛇牀子而短，微黑，芳辛不及茴香。善滋食味，多食無損。健脾開胃，下氣利膈，溫腸，殺魚肉毒，補水臟，治腎氣，壯筋骨。治小兒氣脹，霍亂嘔逆，腹冷不下食，兩肋痞滿。忌同阿魏食，奪其味也。
｜原｜韭，〈說文云：一種而久者，故謂之韭。象形，在一之上。一，地也。〉一名豐本，〈曲禮云：韭曰豐本。〉一名起陽草，一名草鍾乳，〈本草拾遺云：言其溫補也。〉一名嬾人菜。〈爾雅翼曰：諺雲，韭者嬾人菜，以其不須歲種也。〉莖名韭白，根名韭黃，花名韭菁。叢生豐本，長葉青翠。八月開小白花，成叢，醃作茹益人。
｜增｜
｜爾雅｜藿，山韭。｜疏｜韭生山中者名藿。
｜本草｜山韭，一名韱 〈音纖〉。形性與家韭相類，但根白，葉如燈心苗，山中往往有之。
｜彙考｜
｜原｜
｜詩。豳風｜四之日其蚤，獻羔祭韭。
｜增｜
｜禮記。王制｜庶人春薦韭。
｜內則｜豚，春用韭，秋用蓼。
｜原｜
｜周禮。天官｜朝事之豆，其實韭菹、醓醢。
｜漢書。循吏傳｜龔遂為渤海太守，勸民務農桑，令口種一樹榆，百本䪥，五十本蔥，一畦韭。
｜增｜
｜晉書。石崇傳｜崇每冬得韭䓑韲。王愷密貨崇帳下，問其所以。答云：韭䓑韲是搗韭根雜以麥苗耳。
｜原｜
｜南齊書。庾杲之傳｜杲之清貧自業，食惟有韭葅、𤅢韭、生韭、雜菜。或戲之曰：誰謂庾郎貧，食鮭常有二十七種。言三九也。
｜周顒傳｜顒清貧寡慾，終日長蔬食，雖有妻子，獨處山舍。文惠太子問顒菜食何味最勝。顒曰：春初早韭，秋末晚菘。
｜增｜
｜宋史。禮志｜太宗景祐三年，禮官宗正請每歲春孟月薦蔬，以韭以菘，配以卵。
｜食貨志｜男女十歲以上種韭一畦，濶一步，長十步。乏井者，鄰伍為鑿之。
｜易稽覽圖｜政道得則陰物變為陽。｜注｜若蔥變為韭，是也。
｜山海經｜
　丹熏之山，其草多韭、薤。
　視山，其上多韭。
｜原｜
｜夏小正｜正月，囿有韭。
｜莊子｜徐無鬼見魏武侯，武侯曰：先生居山林，食芧栗，厭蔥韭，以賓寡人，久矣，今老耶，其欲干酒食之味耶，其寡人亦有社稷之福耶。
｜增｜
｜說苑｜衛有五丈夫俱負缶而入井，灌韭，終日一區。鄧析過，下車為教之曰：為機重其後，輕其前，命曰橋，終日溉韭，百區不倦。五丈夫曰：吾師言曰，有機智之巧，必有機智之敗。我非不知，不欲為也。
｜漢武內傳｜西王母曰：仙之次藥，有八阮赤韭。
｜典術｜聖王之世功濟天下者堯也，天星降精於庭為韭，感而為菖蒲焉。
｜原｜
｜郭林宗別傳｜林宗有友人夜冒雨至，翦韭作炊餅食之。
｜水經注｜從平樂山順流五六里，山甚高峻，上合下空，中有石林，甚整頓。旁生野韭，人往乞者，神許則風吹別分，隨偃而拔，不得過越，不偃而拔，輙凶。
｜洛陽伽藍記｜陳留侯李崇為尚書令儀同三司，富傾天下，而性多儉恡，惡衣麤食，常無肉味，止有韭薤。崇客李元祐語人云：李令公一食十八種。人問其故。元祐曰：二韭一十八。聞者大笑。
｜增｜
｜三國世畧｜北齊太上，後宮無限，衣皆珠玉，一女歲費萬金，寒月盡皆食韭芽。
｜天台山記｜赤城山有洗腸井，昔曇猷禮石橋，應真怪其腹中有韭氣，猷出腸洗之，至今韭尚叢生焉。
｜清異錄｜杜頤食不可無韭，人惡其噉，候其僕市還，潛取棄之。怒罵曰：奴狗奴狗，安得去此一束金也。
｜張耒詩注｜俗言，八月韭，佛開口。
｜爾雅翼｜物久必變，故老韭為莧。
｜五色線｜韭多補洩，子甚溫，俗間呼草鍾乳。真誥云：務光服韭，煎以入清泠之淵也。
｜北征錄｜北邊雲臺戎，地多野韭、沙蔥，人皆采而食之。
｜集藻｜
｜傳｜
｜原｜
｜明。王肅。豐本傳｜豐本，蓋古仙人，一號久眎先生，相傳伊耆氏之世，磵居學道，得不死術。後出仕於周，其職為醢人屬，與昌氏、菁氏、茆氏共掌俎豆。凡祭祀燕享王及後世子之內羞咸取給焉，故周公天官書列其職，戴氏禮記載其名，豳七月詩亦歌其仲春薦廟事。周亡，不知所之，或雲隱畦町間，與農圃者伍，人多怪之，或執而髠其首，或戕其支體，尋復生完，衆始知先生為仙人也。漢時，與處士郭林宗友，林宗館於家，客至，輙命與同食。晉衛尉石崇，豪侈擅一世，知先生賢，咄嗟召之，先生亦不拒，往就，然策崇必敗，曰：不去將累我，我固不憂為彼累也，遽逸去。南齊侍中庾杲之，家貧好清士，每延先生共飯，人皆曰庾郎得豐本為不貧矣。唐隱者衛賓與拾遺杜甫善，甫嘗過賓宿，先生亦冒雨至，相與酣飲甚適，甫有詩美之，載甫集中。先生貌蒼古，綠髮白趾，常被翠羽衣，所棲止，人望之恆有氣鬱蔥然，即之咀嚼其言論有至味，令人灑然忘俗，壽莫知其幾也。今游會稽巖壑中，時時過山人韓氏亭上吟翁鍊士多有見之者雲。
｜賦散句｜
｜增｜
｜漢。張衡。南都賦｜秋韭冬菁。
｜梁。元帝。玄覽賦｜金鹽玉豉，堯韭舜榮。
｜五言律詩｜
｜增｜
｜元。許有壬。韭花｜西風吹野韭，花發滿沙陀，氣較葷蔬𡡾，功於肉食多，濃香跨薑桂，餘味及瓜茄，我欲收其實，歸山種澗阿。
｜五言絶句｜
｜原｜
｜宋。劉子翬。詠韭｜肉食嘲三九，終憐氣韻清，一畦春雨足，翠髮翦還生。
｜增｜
｜明。高啟。韭｜芽抽冒餘濕，掩冉煙中縷，幾夜故人來，尋畦翦春雨。
｜七言絶句｜
｜增｜
｜宋。方岳。種韭｜下秧已覺齒生津，坐想堆盤夜雨春，政恐廚人無變饌，庾郎貧不似吾貧。
｜詩散句｜
｜原｜
｜宋。張耒｜荒園秋露瘦韭葉，色茂春菘甘勝蕨，人言佛見為下筯，芼炙烹羹更滋滑。
｜陸游｜舍東種早韭，生計似庾郎。
｜蘇軾｜漸覺東風料峭寒，青蒿黃韭試春盤。
｜增｜
｜方岳｜𨚫喜庾郎貧到骨，韭畦時一摘煙苗。
｜蔣竹隱｜見說周顒誇早韭，斸煙鋤雨幸時分。
｜宋。沈約｜時韭日離離。
｜原｜
｜唐。杜甫｜夜雨翦春韭。
｜增｜
｜韓愈｜畦肥翦韭薤。
｜原｜
｜白居易｜秋韭花初白。
｜宋。蘇軾｜辛盤得青韭。
｜增｜
｜陸游｜雨足韭頭白。
｜金。元好問｜韭早春先綠。
｜元。周權｜早韭綠且纖。
｜宋。蘇軾｜韭芽戴土拳如蕨。
｜別錄｜
｜原｜韭根多年交結則不茂，秋月掘出，去老根，分栽，壅以雞豬糞。亦可子種。可生、可熟、可淹、可久，菜之最有益者。是處有之，葉高三寸便翦，翦過，糞土壅培之，翦忌日中，一年四五翦，留子者止一翦。子黑而扁，九月熟，收子，風中陰乾，勿令浥鬰。韭葉熱，根溫，功用同。生則辛而散痰散血，熟則甘而補中補腎、除熱下氣，益陽止瀉。子甘、溫，暖腰膝。春食香，夏食臭，多食昬神暗目，不可與蜜及牛肉同食。熱病後十日食之，即發。冬月多食，動宿飲，吐水，酒後尤忌。宿韭忌食，五月食韭，損人。北人冬月移根窖中，養以火炕，培以馬糞，葉長尺許，不見風日，色黃嫩，謂之韭黃，味甚美，但不益人，多食滯氣發病。
｜收子｜一如收蔥子法。如市賣者，以銅鐺盛水於火上微煮，須臾生芽者，可種，如不生，是裛鬰者，不堪作種。
｜種植｜土欲熟，糞欲勻，畦欲深。二月、七月種，先將地掘作坎，取椀覆土上，從椀外落子，以韭性向內生不向外生也，常薅令淨。四時類要云：收韭子種韭，第一番割，棄之，主人勿食。事類書云：韭畦用雞糞尤佳。至五年，根必滿，蟠糾而不長，擇高腴地分種之。正月上辛日，掃去畦中陳葉，以鐵杷摟起，下水，加熟糞，高三寸便翦用。凡近城郭有園圃者，種三十餘畦，貿易足供家費，秋後又可採韭花，供蔬茹。至冬養韭黃，比常韭易利數倍。或只就畦中覆以馬糞，北面𥪡籬障以禦北風，至春，其芽早出，長二三寸便可賣，較之他菜為利甚溥。
｜增｜
｜吳下田家志｜種韭宜甲子、辛未、己卯、辛巳、甲申、辛卯。
｜原｜
｜製用｜
　糟韭。肥嫩者赤日曝至將乾，以瓮鋪熟糟一層，排韭一層，相間如此，壓𦂳收用。
　鹽韭。霜後肥韭淨洗控乾，收磁缽內，鋪韭一層，撒鹽一層，醃二三宿，翻數次，裝入罐，用元滷少加香油浸之。
　醃韭花。韭花半結子時收摘，去𦷾梗，一斤用鹽三兩，同搗爛，入礶中。或就中醃小茄、小黃瓜，先別用鹽醃，去水，晾三日，入韭花中拌勻，用銅錢三四文著瓶底，𨚫入韭花，妙。
｜增｜
｜本草｜孝文韭，生塞北山谷，狀如韭，人多食之，雲是魏孝文帝所種。
｜增｜
｜本草｜諸葛韭，諸葛亮所種，韭更長，彼人食之。李時珍曰：此亦山韭也，但因人命名耳。
｜增｜
｜北戶錄｜水韭，生於池塘中，葉似韭，得非龍爪韭乎。字林云：簽 〈音嚴〉，水中野韭也。
｜原｜有二三尺者，五六月堪食，不葷而脆。
｜原｜蔥，一名芤，〈本草雲，草中有孔，故字從孔。〉一名菜伯，一名和事草，〈清異錄云：蔥和羹眾味，若藥劑必用甘草也，所以文言曰和事草。〉一名鹿胎。初生曰蔥鍼，葉曰蔥青，衣曰蔥袍，莖曰蔥白，葉中泲曰蔥苒。葉溫，白與鬚平，味辛，無毒。有數種，一種凍蔥，即冬蔥，夏衰冬盛，莖葉氣味俱軟美，食用、入藥最善，分莖栽，蒔而無子，人稱慈蔥，又稱大官蔥，謂宜上供也。一種漢蔥，〈本草云：一名木蔥，其莖麤硬，故有木名。〉春末開花成叢，青白色，冬即葉枯，亦供食品。胡蔥，生蜀郡山谷，狀似大蒜而小，形圓皮赤，葉似蔥，根似蒜，味如薤，不甚臭，八月種，五月收，一名蒜蔥，又名回回蔥，莖葉麤硬。茖蔥，山蔥也，生於山谷，似蔥而小，細莖大葉，〈爾雅云：茖，山蔥。疏雲，蔥生山中者名茖。〉生沙地者名沙蔥。又有一種樓蔥，亦冬蔥之類，江南人呼為龍角蔥、龍爪蔥、羊角蔥，皮赤，莖上生根，移下種之，每莖上葉出岐如八角，故名。蔥白辛，葉溫，根鬚平，主發散。是處皆有，生熟皆可食，更宜冬月，戒多食。四月每朝空心服蔥頭酒調血氣。正月忌食，令人面起游風。生同蜜食，作下利。燒同蜜食，壅氣殺人。生合棗食，令人病。合犬、雉肉食，多令人病血。服地黃、常山人忌用。
｜彙考｜
｜增｜
｜禮記。曲禮｜蔥渫處末。｜注｜渫，蒸蔥也。
｜內則｜
　膾，春用蔥，秋用芥。
　脂用蔥。
　切蔥若薤，實諸醯以柔之。
｜原｜
｜漢書。循吏傳｜大官園種冬生蔥韭菜茹，覆以屋廡，晝夜㸐蘊火，待溫氣乃生。信臣以為此皆不時之物，有傷於人，不宜以奉供養。
｜後漢書。逸民傳｜井丹，性清高，未嘗修刺候人。建武末，五王皆好賓客，更遣請丹，不能致。信陽侯陰就，以外戚貴盛，乃詭說五王，求錢千萬，約能致丹，而別使人要劫之。丹不得已，既至，就故為設麥飯蔥葉之食，丹推去之，曰：以君侯能供甘旨，故來相過，何其薄乎。更置盛饌，乃食。
｜增｜
｜後漢書。獨行傳｜陸續，詣洛陽詔獄，母至京師，作饋食付門卒以進。續對食悲泣，不能自勝，使者怪而問其故，續曰：母來不得相見，故泣耳。使者大怒，以為獄門吏卒通傳意氣，召將案之。續曰：因食餉羹，識母所自調和，故知來耳，非人告也。使者問，何以知母所作乎。續曰：母常截肉未嘗不方，蔥以寸為度，是以知之。
｜晉書。藝術傳｜佛圖澄誡石勒曰：今年蔥中有蟲，食必害人，可令百姓無食蔥也。勒班告境內，慎無食蔥，俄而石蔥果走。
｜原｜
｜梁書。呂僧珍傳｜僧珍去家久，表求拜墓，高祖欲榮之，使為本州刺使。從父兄子宏以販蔥為業，僧珍既至，乃棄業欲求州官。僧珍曰：吾荷國重恩，無以報效，汝等自有常分，豈可妄求叨越，但當速反蔥肆耳。
｜增｜
｜唐書。屈突通傳｜通蒞官勁正，有犯法者，雖親無所回縱。其弟蓋為長安令，亦以方嚴顯。時為語曰：寧食三斗艾，不見屈突蓋；寧食三斗蔥，不逢屈突通。
｜西域傳｜泥婆羅遣使入獻波稜、酢菜、渾提蔥。
｜山海經｜
　邊春之山，多蔥、葵、韭。
　北單之山，無草木，多蔥、韭。
｜管子｜齊桓公五年北征山戎，出冬蔥與戎菽，布之天下。
｜莊子｜春月飲酒茹蔥，以通五臟。
｜淮南子｜君子之於善也，猶採薪者見青蔥則拔之。
｜列仙傳｜阮丘蛆山上種蔥，百餘年乃去。
｜漢武內傳｜西王母曰：仙人上藥，有玄都綺蔥。
｜春秋元命苞｜天門山上有蔥，所種畦隴悉著，行人拔取者悉絶，若請神而求，即不拔自出，奇異辛香。
｜四民月令｜三月別小蔥，六月別大蔥，夏蔥曰小，冬蔥曰大。
｜東觀漢記｜孔奮，字君魚，為姑臧長前，長居官數月，輙𦤺貲產。奮在姑臧四歲，財物不增，唯老母極膳，妻子但食蔥菜，或嘲奮曰：置脂膏中，不能自潤。
｜晉令｜居洛陽內，園菜欲以當課者，聽其引長流，灌紫蔥，可各三畝。
｜廣志｜休循國居蔥嶺東，其山多大蔥。
｜華陽國志｜曹公既與先主語，失言。會天震雷，先主曰：聖人言，迅雷風烈必變，良有以也。曹公亦悔失言，使人窺之，見其拔蔥，公曰：大耳公未覺也。其夜先主急去。
｜西河舊事｜蔥嶺在燉煌西八十里，其山高大，上生蔥，故曰蔥嶺。
｜續搜神記｜新野趙真家，園中所種蔥，未經抽拔，忽一日盡縮入地。後經歲餘，真之兄弟自相分散。
｜酉陽雜俎｜山上有蔥，下有銀。
｜清異錄｜盤盞蔥，趙、魏間有之，幾如拄杖，麤但盈尺耳。
｜集藻｜
｜賦散句｜
｜增｜
｜宋。謝靈運。撰征賦｜寒蔥摽倩以凌陰。
｜七言絶句｜
｜原｜
｜宋。陸游。蔥｜瓦盆麥飯伴鄰翁，黃菌青蔬放筯空，一事尚非貧賤分，芼羹僭用大官蔥。
｜詩散句｜
｜增｜
｜宋。蘇軾｜總角黎家三小童，口吹蔥葉送迎翁。
｜章淳｜井丹已厭嘗蔥葉，庾亮何勞惜薤根。
｜唐。曹唐｜隴上沙蔥葉正齊。
｜原｜
｜宋。陳師道｜已辦煮餅燒油蔥。
｜增｜
｜元。耶律楚材｜勻和豌豆揉蔥白。
｜別錄｜
｜原｜
｜種植｜子味辛，色黑，作三瓣狀，有皺紋。收取陰乾，若令浥濕則不生，留春月調畦種。良地三翦，薄地再翦，翦宜平旦，避熱，宜與地平，勿太深、太高，八月止，不止則無袍而損白。凡栽蔥，曬稍蔫，將冗鬚去淨，疎行密排，豬雞鴨糞和麤糠壅之，不拘時，冬蔥暑種則茂。
｜吳下田家志｜種蔥宜甲子、甲申、己卯、辛未、辛巳、辛卯。
｜千金月令｜冬至日取葫蘆盛蔥根莖汁，埋於庭中，夏至發開，盡為水。以漬金、玉、銀、石青各三分，自消，暴乾如飴，可休糧，久服神仙，名曰金液漿。
｜增｜
｜丹鉛總錄｜水蔥，生水中，如蔥而中空，又名翠菅，此草可為席。
｜集藻｜
｜詩散句｜
｜增｜
｜唐。王維｜水驚波兮翠菅靡。
｜原｜蒜，一名葫，〈以來自蕃中，又稱胡蒜。〉一名大蒜，一名葷菜。葉如蘭，莖如蔥，根如水仙，味辛。處處有之，而北土以為常食。八月分瓣種之，當年便成獨顆，及熟，每瓤五七瓣或十餘瓣，亦有獨顆者。苗嫩時可生食，夏初食薹，秋月食種，乾者可食至次年春盡。花中有實，亦作蒜瓣而小，可食。孫愐唐韻云：張騫使西域，始得大蒜。初時中國止有小蒜，一名茆蒜，一名薍，一名蒚，〈爾雅云：蒚，山蒜。〉一名澤蒜，為其生於野澤也，又名山蒜、石蒜，為其生於山或石邊也，〈本草云：山蒜、澤蒜、石蒜，同一物也，但分生於山、澤、石間不同。〉呂忱字林云：𠸖 〈音吟〉，水中蒜，然則蒜不特生於平原及山、石，而又生於水矣。〈本草云：別有山慈姑、老鴉蒜、石蒜之類，根葉皆似蒜而不可食。〉性辛，溫，有小毒。其氣薰烈，能通五臟，達諸竅，去寒濕，辟邪惡，消癰腫，化癥積肉食，解暑毒嵐瘴。苐辛能散氣，熱能助火，傷肺損目，伐性昬神，有荏苒受之而不知者。鍊形家以小蒜、大蒜、韭、蕓薹、胡荽為五葷，道家以韭、薤、蒜、蕓薹、胡荽為五葷，佛家以大蒜、小蒜、興渠、慈蔥、茖蔥為五葷，雖品各不同，然皆辛薰之物，生食增恚，熟食發淫，有損性靈，故絶之雲。獨顆者切片，炙癰疽腫毒，最效。月令，三月勿食蒜，亦忌常食。
｜彙考｜
｜原｜
｜爾雅孫炎正義｜黃帝登蒚山，遭蕕芋草毒，得蒜，嚙食乃解，遂收植之，能殺腥羶蟲魚之毒。
｜增｜
｜夏小正。戴氏傳｜卵蒜也者，本如卵者也。
｜南史。張融傳｜豫章王大會賓僚，張融食炙，始行畢，行炙人便去，融欲求鹽蒜，口終不言，方搖食指，半日乃息。
｜唐書。宗楚客傳｜楚客諷趙延禧陳符命以𡡾帝，曰：去六月九日，內出瑞蒜也。
｜東觀漢記｜李恂為兗州刺史，所種園小麥、胡蒜，悉付從事，無所留。
｜崔豹。古今注｜蒜，卵蒜也，俗人謂之小蒜。外國有蒜，十許子共為一株，籜幕裹之，尤辛於小蒜，俗人呼之為大蒜。
｜原｜
｜高士傳｜閔貢，字仲叔，世稱節士，雖周黨之潔清，自以弗及也。黨見仲叔食無菜，遺以生蒜。仲叔曰：我欲省煩耳，今更作煩耶，受而不食。
｜增｜
｜袁子正書｜袁子曰：吾嘗與陳子息於鄴東門外，見一老父，方坐而食，其子投之蒜，食必有餘，欲棄則惜，欲持去則暑，遂盡食，於是太辛，螫其腸胃，兩目盡赤。陳子笑之，吾謂曰：子之家中，牛羊數千而不敢食，天暑有暍死者而後食之，病子之軀，亦猶是也。
｜蓮社高賢傳｜曇翼入秦望山，誦法華經十二年。感普賢大士，化女子，身披采服攜筠籠，一白豕，大蒜兩根，至師前，託宿。夜半呼腹疼，告師摩按，師辭以持戒，不應手觸，乃布裹錫杖遙為按之。翌日，女以采服化祥雲，豕變白象，蒜化䨇蓮，凌空而上，謂師曰：我普賢菩薩，特來相試。
｜異苑｜越王餘蒜，生南海水中，如竹算子，長尺許，白者似骨，黑者如角。古雲越王曾於舟中作籌，有餘者棄之水中而生。
｜鄴侯外傳｜泌為兒童時，身輕能於屏風上立、薰籠上行。道者云：十五歲必白日昇天。至其年八月十五日，笙歌在室，時有綵雲掛於庭樹。李氏之親愛，乃多貯蒜韲至數斛，伺其異音奇香之至，潛令人登屋，以巨杓颺濃蒜潑之，香樂遂散，自此更不復至。
｜清異錄｜蒜，五代宮中呼麝香草。
｜因話錄｜裴晉公不喜服食，每語人曰：雞、豬、魚、蒜遇著即食。
｜圖經｜京口有蒜山，多生大蒜
｜集藻｜
｜五言律詩｜
｜增｜
｜宋。范成大。頃在嶠南，其人好食檳榔，合蠣灰、蔞藤，食之輙昬然，已而醒快，三物合和，唾如膿血，可厭，今來蜀道，又為食蒜者所薰，戲題。｜旅食諳殊俗，堆盤駭異聞，南餐灰薦蠣，巴饌菜先葷，幸脫蔞藤醉，還遭胡蒜薰，絲蓴鄉味好，歸夢水連雲。
｜詩散句｜
｜原｜
｜明。馮琦｜再刖誰明玉，羣言竟破葫。
｜別錄｜
｜增｜
｜顏氏家訓｜三輔決錄云：前隊大夫范仲公，鹽豉蒜果共一筩。果當作魏顆之顆，北士通呼物一由改為一顆，蒜顆是俗間常語耳。故陳思王鷂雀賦云：頭如顆蒜，目似花椒。江南但呼為蒜符，不知謂為顆，學士相承讀為裹結之裹，言鹽與蒜共苞一裹，內筩中耳，正史削繁音義又音蒜顆為苦戈反，皆失也。
｜原｜
｜種植｜
｜多能鄙事｜
　熟耕地一二次，爬成溝，二寸一窠種一瓣。苗出高尺餘，頻鋤鬆根旁，頻以糞水澆之。拔去薹則瓣肥大，不則瘦小。澤潞種蒜，初出，如翦韭二三次，愈肥美。
　一說，九月初於菜畦中稠栽蒜瓣，候來年春二月，先將地熟鋤數次，每畝上糞數十擔，再鋤耙勻，持木㮶插一竅栽一株，栽徧。或無雨，常以水澆，至五月大如拳，極佳。
｜四民月令｜布穀鳴，收小蒜。六月、七月可種小蒜，八月可種大蒜。
｜爾雅翼｜種蒜宜良軟地，三遍熟耕之，五寸一株。諺曰：左右通鋤，一萬餘株。收條中種者，一年為獨瓣，二年者成大蒜，科皆如拳。今并州無大蒜，朝歌取種，一歲之後還成百子蒜，其瓣麤細正與條中子同。
｜原｜
｜吳下田家志｜種蒜宜戊辰、辛未、戊申、丙子、壬辰、癸巳、辛丑。
｜製用｜
　醋蒜。淨蒜瓣一斤，用石灰湯焯過，晾乾。用鹽三錢，醃一宿，漉出，再晾乾。用鹽七錢炒乾，以頭醋投入炒鹽內，煎一二沸，候冷，入罐，泥封，經年不壞。
　糟蒜。每一斤，石灰湯煠過，晾去水乾。鹽兩半，糟一斤半，拌勻，入罐內，泥封，兩月後可食。
　乾蒜薹鹽醃三日，曬乾。元滷煎滾煠過，又曬乾，蒸熟，磁罐盛之，久留不壞。
　九月勿食蒜，傷神損壽，魂魄不安。
｜增｜
｜物類相感志｜食蒜令口中不臭，用生薑、棗子同食。
｜原｜水晶蔥，葉似蔥而實蒜，不臭。宜鬆土鋤溝，擺於內，用牛馬糞、糠粃拌土葢之，仍以芝麻稭葢於上，八月種，來年五、七月收。宜薑醋浸。
｜原｜薤，一名蕌子，〈蕌音叫。或作蕎者，非。〉一名莜子，〈莜音釣。因其根白，呼為蕌子，江南人訛為莜子。〉一名火蔥，〈收種宜火薰。〉一名菜芝，〈爾雅翼云：夫物英華之美者莫如芝，故薤曰菜芝。〉一名鴻薈，〈爾雅云：䪥，鴻薈。注云：即䪥菜也。〉
｜增｜
｜酉陽雜俎｜蔬，薤白華，一名守宅，一名家芝。
｜原｜本文作䪥，韭類也。〈爾雅翼云：薤似韭而無實，亦不甚葷。〉葉中空，似細蔥葉而有稜，氣亦如蔥。體光華，露難竚，古人所以歌薤露也。八月栽根，正月分蒔，宜肥壤，數枝一本則茂而根大。二月開細花，紫白色。根如小蒜，一本數顆，相依而生，五月葉青則掘之，否則肉不滿。其根煑食、芼酒、糟藏、醋浸皆宜，故內則云：切蔥、薤實諸醯以柔之。
｜增｜
｜本草｜蘇恭云：有赤、白二種，白者補而美，赤者苦而無味。
｜原｜味辛、苦，溫，滑，無毒。王禎農書云：生則氣辛，熟則甘美，種之不蠹，食之有益，故學道人資之，老人宜之。
｜增｜
｜爾雅｜葝，山薤。
｜本草｜蘇頌曰：山薤莖葉與家薤相類，而根差長，葉差大，僅若鹿蔥，體性亦與家薤同。
｜農書｜野薤俗名天薤，生麥原中，葉似薤而小，味益辛，亦可供食，但不多有。
｜彙考｜
｜增｜
｜禮記。內則｜膏用薤。
｜原｜
｜少儀｜為君子擇蔥薤，則絶其本末。
｜增｜
｜後漢書。龐參傳｜參為漢陽太守，郡人任棠者有奇節，隱居教授。參到，先候之，棠不與言，但以薤一大本、水一盂置戶屏前，自抱孫兒伏於戶下。主簿白以為倨，參思其微意，良久曰：棠是欲曉太守也。水者，欲吾清也，拔大本薤，欲吾擊強宗也，抱兒當戶，欲吾開門恤孤也，於是歎息而還。
｜晉書。庾亮傳｜亮噉薤，因留白。陶侃問曰：安用此為。亮曰：故可以種。侃於是尤相稱，歎云：非惟風流，兼有為政之實。
｜山海經｜峽山，其草多薤、韭。
｜列仙傳｜務光服蒲、薤根。
｜洞㝠記｜鳥哀國有龍爪薤，長九尺，色如玉，煎之有膏，以和紫桂為丸，服一粒，千歲不饑，故語曰：薤和膏，自生毛。
｜魏畧｜李孚，字子憲，鉅鹿人也。興平中，本郡人民饑困。孚為諸生，嘗種薤，欲以成計，有從索者，亦不與一莖，亦不自食，故時人謂能行意。
｜世說｜桓公座有參軍，掎蒸薤不時解，共食者又不助，而掎終不放，舉坐皆笑。
｜酉陽雜俎｜
　仙藥有八天赤薤。
　山上有薤，下有金。
｜太平廣記｜唐李生與客謁華陰令，客能知人之飲食，客曰：明日必食椒、薤、酒。果然。
｜爾雅翼｜務光翦薤以入清冷之淵。今有薤葉篆傳者，以為務光所作。
｜集藻｜
｜賦散句｜
｜增｜
｜宋。謝靈運。撰征賦｜白薤感時而負霜。
｜五言律詩｜
｜原｜
｜唐。杜甫。秋日阮隱居致薤三十束｜隱者柴門內，畦蔬繞舍秋，盈筐承露薤，不待致書求，束比青蒭色，圓齊玉筯頭，衰年關鬲冷，味煖並無憂。
｜詩散句｜
｜原｜
｜魏。甄后｜莫以魚肉賤，捐棄蔥與薤。
｜唐。杜甫｜甚聞霜薤白，重惠意如何。
｜增｜
｜宋。張耒｜輕身強骨榦，𨚫老衛正氣。
｜蘇軾｜
　細思種薤五十本，大勝取禾三百廛。
　拔薤已觀賢守政，折蔬聊慰故人心。
｜唐。於鵠｜澆薤亦同渠。
｜李商隱｜薤白羅朝饌。
｜羅隱｜科圓早薤齊。
｜姚合｜種薤栽莎斸古坡。
｜方干｜薤葉平鋪合遝花。
｜宋。楊萬里｜薤本新痕割復齊。
｜別錄｜
｜增｜
｜爾雅翼｜今人種薤皆以大蒜置硫黃其中，久則種分為薤。
｜原｜安陸郭坦，兄得天行病後，遂能大餐，每日食至一斛。五年，家貧行乞，一日大饑，至一園，食薤一畦，大蒜一畦，便悶極臥地，吐一物如籠，漸縮小，有人撮飯於上，即消成水，而病尋瘳。此薤散結、蒜消癥之一驗也。
｜原｜蒝荽，〈荽，許氏說文作葰，雲薑屬，可以香口。〉一名香荽，一名胡荽，〈一作胡枲。〉一名胡菜。處處種之。莖青而柔，葉細有花歧，立夏後開細花成簇，如芹菜花，淡紫色，五月收子，如大麻子，亦辛香。子、葉俱可用，生、熟俱可食，甚有益於世者。根軟而白，多鬚綏綏然，故謂之荽，張騫得種於西域，故名胡荽，後因石勒諱胡，改作香荽，又以莖葉布散，呼為蒝荽。味辛，氣溫，消穀，止頭痛，治五臟，補不足，利大小腸，通心脾竅及小腹氣，拔四肢熱，治腸風。合諸菜食，氣香，令人口爽，辟飛屍、鬼疰、蠱毒。冬春采之，香美可食，亦可作葅。道家五葷之一，伏石鍾乳，久食損精神，令人多忘。凡腋氣、口臭、𧏾齒、腳氣、金瘡、久病人不可食。同斜蒿食，令人汗臭、難產。服補藥及藥中有白朮、牡丹皮者，忌。
｜彙考｜
｜增｜
｜湘山錄｜園荽即胡荽，世傳布種時口誦褻則滋茂，故士大夫以穢談為撒園荽。
｜集藻｜
｜雜著｜
｜增｜
｜明。屠本畯。野菜箋｜相彼莞荽，化胡攜來，臭如葷草，脆比菘薹，肉食者喜，藿食者諧，惟吾佛子，致謹於齋。或言，西域興渠別有種，使我罷食而疑猜。
｜別錄｜
｜原｜
｜種植｜宜肥濕地，先將子捍開，四五月晦日晚種，以灰、糞覆之，水澆則易長。六七月布種者，可竟冬食。春月挼子沃水生芽者，小小供食而已。都下火炕鬱蒸者，莖葉鵝黃色，甚香美脆嫩，苐非出自然，恐不益人。

御定佩文齋廣群芳譜卷十三
