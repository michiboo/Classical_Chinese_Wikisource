御定佩文齋廣羣芳譜卷五十六
　果譜
　　櫻桃 〈櫻桃花，別見花譜。〉
｜原｜櫻桃，〈本草衍義云：以其形肖桃，故曰櫻桃。綱目云：其顆如瓔珠，故謂之櫻。〉一名楔，一名荊桃，〈爾雅云：楔，荊桃。注云：今櫻桃。最大而甘者，謂之崖蜜。〉一名牛桃，一名英桃，〈見博物志。〉一名鸎桃，一名含桃，〈說文云：鸎桃，鸎鳥所含食，故又曰含桃。〉一名朱櫻，〈陶弘景本草經注云：櫻桃，即今朱櫻。〉《西京雜記》列櫻桃、含桃為二種。處處有之，洛中者最勝。一枝數十顆，圓如珊瑚。埤雅云：其顆大者如彈丸，小者如珠璣。生時青，及熟，色鮮瑩紅者為朱櫻；紫色皮內有細黃點者為紫櫻，味最珍重。又有正黃明者謂之蠟櫻，小而紅者謂之櫻珠，味皆不及。極大者有若彈丸，核細而肉厚，尤難得。
｜增｜
｜廣志｜櫻桃，有大者，有長八分者，有白色多肌者，凡三種。
｜膳夫錄｜大而殷者曰吳櫻桃。黃而白者曰櫻桃。小而赤者曰水櫻桃。
｜原｜味甘，無毒。調中，益氣，美志。止洩精、水穀痢。令人好顏色。多食令人吐。有暗風及喘嗽濕熱病人忌食，小兒尤忌。
｜彙考｜
｜增｜
｜禮記。月令｜羞以含桃，先薦寢廟。｜疏｜案月令諸月無薦果之文，此獨羞含桃者，以此果先成，異於餘物，故特記之。
｜原｜
｜史記。叔孫通列傳｜孝惠帝曾春出遊離宮。叔孫生曰：古者有春嘗果，方今櫻桃熟，可獻。願陛下出，因取櫻桃，獻宗廟。上廼許之。諸果獻，由此興。
｜增｜
｜舊唐書。文宗本紀｜帝性仁孝，嘗內園進櫻桃，所司啓曰：別賜三宮太后。帝曰：太后宮送物，焉得為賜。遽取筆改賜為奉。
｜中宗本紀｜上游櫻桃園，引中書門下五品以上諸司長官學士等入芳林園，嘗櫻桃，便令馬上口摘，置酒為樂。
｜原｜
｜新唐書。李適傳｜夏宴蒲萄園，賜朱櫻。
｜蕭頴士傳｜頴士召為集賢校理，宰相李林甫怒其不下己，調廣陵參軍事。頴士急中不能堪，作〈伐櫻桃賦〉曰：擢無庸之瑣質，蒙本枝以自庇，雖先寢而或薦，非和羹之正味。以譏林甫。
｜東觀漢記｜明帝月夜宴羣臣於照園。大官進櫻桃，以赤瑛為盤，賜羣臣。月下視之，盤與桃一色，羣臣皆笑，雲是空盤。
｜晉宮閣名｜承乾殿前櫻桃二株，含章殿前一株，華林園二百七十株。
｜增｜
｜洛陽宮殿簿｜顯陽殿前櫻桃六株，徽音殿前、乾元殿前並二株。
｜原｜
｜景龍文館記｜
　四年夏四月，上幸兩儀殿。特命侍臣升殿，食櫻桃，並盛以琉璃，和以杏酪，飲酴醿酒。
　上與侍臣樹下摘櫻桃，恣其食，末後大陳宴席，奏官樂，至暝，人賜朱櫻兩籠。
｜增｜
｜隋唐嘉話｜太宗將致櫻桃於酅公，稱「奉」則以尊，言「賜」又以卑，乃問之虞監。曰：昔梁帝遺齊巴陵王稱「餉」。遂從之。
｜竇烈女傳｜李希烈死，其子欲盡誅老將。有獻含桃者。桂娘為蠟帛書，以朱染帛，丸如含桃，遺陳仙奇妻。仙奇乃率部兵斬希烈妻子。
｜異聞錄｜天寶初，有范陽盧子在東都，春暮遊僧舍。僧方開講，盧詣之。有青衣擕櫻桃一籠，因與同餐，遂隨之行，即夢為御史為相。經三十年，又逢青衣，復到僧舍，下馬，忽然昏醉。講僧云：何久不起。乃見身著白衫服飾如故，問其僕，曰：日已午矣。
｜酉陽雜俎｜
　衛公言：滑州櫻桃十二枚，長一尺。
　道流陳景思說：勅使齊日昇養櫻桃，至五月皮皺如鴻柿，不落，其味數倍，人不測其法。
　韓約能作櫻桃餫饠，其色不變。
　成式姑壻裴元裕言羣從中有悅鄰女者，夢女遺二櫻桃，食之。及覺，核墜枕側。
｜原｜
｜零陵總記｜李直方第諸果，以櫻桃為第三。
｜增｜
｜翰林集詩注｜每歲初進櫻桃，先宣賜學士。
｜摭言｜唐時新進士尤重櫻桃宴。乾符四年，劉鄴第二子覃及第。時狀頭已下，方議醵率，覃潛遣人預購數十樹，獨置是宴，大會公卿。時京國櫻桃初出，雖貴達未適口，而覃山積鋪席，復和以糖酪者，人享蠻畫一小盎，亦不啻數升，以至參御輩靡不霑足。
｜續世說｜嚴綬為左僕射司空，嘗預百寮堂中食。上令中使馬江朝賜櫻桃。綬為兩班之首，舊職江朝，敘語次，不覺屈膝而拜。江朝答拜，御史大夫高郢亦從而拜。為御史𠩄劾，綬出鎮荊南，江朝降一官。
｜鼠璞｜東坡橄欖詩云：待得微甘回齒頰，已輸崖蜜十分甜。註：引杜詩「崖蜜松花落」。《本草》崖蜜蜂，黑色，作房於巖崖高峻處。然坡詩與橄欖對說，非真蜜也。鬼谷子曰：崖蜜，櫻桃也。他無經見。予讀《南海志》崖蜜，子小而黃，殼薄味甘。增城惠陽山間有之，雖不知與櫻桃為一物與否，要其類也。注坡詩者，引小說橄欖與棗爭，棗曰待爾回味，我已甜。特坡公換崖蜜作對耳。山谷詠橄欖云：想共餘甘有瓜葛，苦中真味晚方回。坡公取其味相反，山谷取其味相投。李義山詩：紅壁寂寥崖蜜盡。此但作蜜用，非是。
｜誠齋集詩注｜予舊在奉常孟夏太廟薦櫻桃，禮官各分賜四盤。
｜金城記｜黎舉嘗云：欲以棖子臣櫻桃，但恨不同時耳。
｜因樹屋書影｜白櫻桃，生京師西山中，微酸，不及朱櫻之甘碩也。
｜原｜
｜花史｜鄜州有櫻桃山，上多櫻桃樹。
｜帝京景物畧｜䨇林寺後一土山，山前一塔，傍多朱櫻。
｜集藻｜
｜表｜
｜增｜
｜唐。柳宗元。為武中丞謝賜櫻桃表｜臣某言：中使某乙至，奉宣聖旨，賜臣櫻桃若干者。天睠特深，時珍洊降，寵驚里巷，恩溢圓方。臣某誠喜誠懼，頓首頓首，伏以含桃之羞，時令攸貴，況今採因御苑，分自天廚，使發九霄，集繁星而積耀，味調六氣，承湛露而不晞，盈眥而外被恩光，適口而中含渥澤，顧慚素食，彌切自公，豈圖君子所先，遂厭小人之腹，無任感恩，欣躍之至。
｜啓｜
｜原｜
｜庾肩吾。謝𧶘朱櫻啓｜成叢殿側，猶連製賦之條，結實西園，非復粘蟬之樹，異合浦之歸來，疑藏珠實，同秦人之逐彈，似得金丸。
｜賦｜
｜增｜
｜梁宣帝。櫻桃賦｜惟櫻桃之為樹，先百果而含榮，既離離而春就，乍苒苒而冬迎，異群龍之旡首，殊大器之晚成，鳥纔食而便墮，雨薄灑而皆零，未覩紅顏之實，空有薦廟之名，等橘柚於簷戶，匹諸薦乎中庭，異梧桐之棲鳳，愧綠竹之恆貞，豈復論其美惡，且聳幹乎前櫺，葉繁抽而掩日，枝長弱而風生，且得蔽乎曦赫，實當暑之淒清。
｜唐。張莒。紫宸殿前櫻桃樹賦｜殿紫宸兮足麗，木朱櫻兮可嘉，扶踈柔弱，暈艶芬葩，晚移陰于丹楹，朝延影於翠華，美其固本宸居，獻名清廟，藹綠含彩，攢紅吐耀，晴暘斜映，將藻井以相輝，初月旁臨，與璧璫而共照，於是玄律方變，青陽始萌，日近易暖，天臨早榮，通條液潤，附節茸生，秦文信之著令，漢稷嗣之從行，莫不勤其時獻，旌此嘉名，將畫栱以斜界，與金華而對明，玉輦行低，雲旗雜處，迎華桂而搖露，向朱明而清暑，榮得其時，摘得其𠩄，於芳也可尚，取類也無匹，淨拂璇題，遠當溫室，舊株昔移於漢囿，蜜幹今逢於堯日，及夫春宿微雨，秋含翠煙，冬條雪染，夏實珠駢，垂一枝於萬葉，託沃土以延年，翫芳誠百花之首，充薦乃眾果之先，代帷房之錦帳，奪首飾於金鈿，濟濟多士，鏘鏘拜闕，拂露華以晨趨，染香花而夕謁，始凌寒而驚換，纔及暖而前發，自承恩於攀賞，固無憂於翦伐，伴穠李以表年，笑階蓂之記月。
｜元。程從龍。櫻桃賦並序｜
　元至正庚辰，館寓石洑齋，舍後蔬圃，其中有櫻桃，啖而美之，遂為小賦，以寓意雲。
　繄勾芒之作春，何窮奢而極侈，既袤野以施翠，復因林而設綺，一旦代序，成功者去，捲紅紫以回轅，繫繁珠於佳樹，但見的礫兮霰集，璀璨兮星聚，蝶欲聚而辟易，鶯欲啄而驚懼，儼翠幄之重重，韜至珍於茹圃，爰有詩人，此焉遊遨，感園丁之摘獻，俾侑進乎芳醪，覩珠顆之勻圓，始知其為櫻桃也，於是摭火齊於銀盤，啖紅香之瓊液，玩其精華，服其風味，爽可以愈沉痾，腴可以美意氣，羗理內而益脾，信蠲煩而清臆，終並功乎丹鼎，豈擅譽乎崖蜜，唐以之昭寵於新科，漢以之均恩於百職，廟羞薦天子之忱，寵贈旌野人之德，憶金鑾之殊遇，壓珠盤之佳色，何顯赫之不常，乃失身於幽側，每被銷於凡齒，歎九重之懸隔，在物理而尚然，宜人情之通塞，感斯果之擅稱，聊寄懷於翰墨。
｜明。錢文薦。櫻桃賦並序｜
　漢明帝月夜燕羣臣於沼，時大官進櫻桃，盛桃以盤，厥名赤瑛，桃盤同色，四照空明，臣觀諧喜，觴酌縱橫，坐中獻賦，異代長卿。
　賦曰：何華林之名品兮，乃殊異乎恆族，先百果而珍奇兮，歷九春而成熟，錫字肇夫月令兮，和中紀於藥錄，因薦羞其禮隆兮，緣頒𧶘以惠足，念朱明之來早兮，悲青陽之去速，向芳榭而流丹兮，入文窗而映綠，枝嫋嫋以低亞兮，實纍纍其相續，料素娥之未攀兮，愁黃鳥之先啄，幸未傷於風雨兮，知有待乎晴旭，遙而望之，爛若霞彩綴瓊枝，迫而就之，恍如珊瑚碎金谷，既稱名乎樂府，亦註譜於仙都，姿輝映以擬玉，質圓轉而方珠，揣火棗之同類，恐萍實之不如，帶露痕而覺有，眩燈暈而疑無，爾其寢廟駕返，御園旨宣，紛紜馳騎，絡繹飛箋，聊開祕閣，別整華筵，就中窈窕，沾恩最先，乍入脣而脂掩，忽籠袖而火然，神脈脈以無定，步珊珊其不前，亮衷情之有托，豈絃管之能傳，借嘉物以相比，發清歌而自憐。歌曰：朱實兮離離，玉膚兮絳衣，備百和兮含五滋，粲皓齒兮色怡，朱實兮盈盈，玉壺兮紅氷，斂䨇眸兮對孤燈，墮清淚兮血凝，歌罷，月輪斜度，天河倒瀉，徙倚闌邊，殷勤露下，張樂易歇，留情難舍，亟起為亂，仍歸於雅。亂曰：谷梨消煩，尚帶寒兮，壺甘釋悁，猶含酸兮，未若朱實堆玉盤兮，食之美好使人歡兮，常恐節移倏彫殘兮，安得九轉如金丹兮。
｜文賦散句｜
｜增｜
｜晉。左思。蜀都賦｜朱櫻春就。
｜潘岳。朱實賦｜煥若隨珠，皎如列星。
｜閒居賦｜三桃表櫻胡之別。
｜宋。劉義恭。謝賜櫻桃啓｜為樹則多陰，百果則先熟。
｜原｜
｜唐。蕭頴士。伐櫻桃樹賦｜綴繁英兮霰集，駢朱實以星羅，故當小鳥之𠩄啄食，妖姬之𠩄攀玩。
｜五言古詩｜
｜增｜
｜梁。簡文帝。奉答南平王康𧶘朱櫻｜倒流映碧叢，點露擎朱實，花茂蝶爭飛，枝濃鳥相失，已麗金釵瓜，仍美玉盤橘，寧異梅似丸，不羨萍如日，永植平臺垂，長與雲桂密，徒然奉推甘，終以愧操筆。
｜唐。太宗。賦得櫻桃｜華林滿芳景，洛陽徧陽春，朱顏含遠日，翠色影長津，喬柯囀嬌鳥，低枝映美人，昔作園中實，今來席上珍。
｜白居易。有木詩｜有木名櫻桃，得地早滋茂，葉密獨承日，花繁偏受露，迎風闇搖動，引鳥潛來去，鳥啄子難成，風來枝莫住，低軟易攀翫，佳人屢廻顧，色求桃李饒，心向松筠妬，好是映墻花，本非當軒樹，𠩄以姓蕭人，曾為伐櫻賦。
｜宋。楊萬里。櫻桃｜含桃丹更圓，輕質觸必碎，外有千粒珠，中藏半泓水，何人弄好手，萬顆揚虛脆，印成花鈿薄，染作氷澌紫，此果非不多，此味良獨美。
｜七言古詩｜
｜增｜
｜宋。文同。朱櫻歌｜金衣珍禽弄深樾，禁蘂朱櫻斑若纈，上幸離宮促薦新，藤籃寶籠貂璫發，凝霞作丸珠若軟，油露成津蜜初割，君王日午坐猗蘭，翡翠一盤紅靺鞨。
｜五言律詩｜
｜增｜
｜唐。李商隱。深樹見一顆櫻桃尚在｜高桃留晚實，尋得小庭南，矮墮綠雲髻，欹危紅玉篸，惜堪充鳳食，痛已被鶯含，越鳥誇香荔，齊名亦未甘。
｜宋。楊億。櫻桃｜團於火色貝，燦極月光珠，西海瑤池苑，曾城寶樹區，鳳幘生猶嫩，龍睛脫未枯，彤標與霞彩，紫府閟雲腴。
｜梅堯臣。朱櫻｜明珠摘本末，紅露貯金盤，始見侍臣賜，已為黃鳥殘，味兼羊酪美，食厭楚梅酸，苑囿東周盛，纍纍映葉丹。
｜併日得朱表臣酪及櫻桃｜昨日酪將熟，今朝櫻可餐，紫蒓休定價，黃鳥未新殘，甘滑已相美，齒牙仍尚完，應知消客熱，遠贈盎盈盤。
｜戴復古。櫻桃｜綠樹帶朱實，驅禽費彈丸，獨先諸果熟，堪奉五侯餐，猩血和瓊液，蠙珠走玉盤，同時得同賞，芍藥滿雕欄。
｜明。高啓。櫻桃｜密綠映圓紅，枝頭的的同，熟迎梅實雨，落值柳花風，美女名偏稱，流鶯啄未空，憶曾春薦後，捧賜出深宮。
｜王叔承。荊溪游櫻桃園｜珠林光萬點，紅亂野園芳，艷奪桃花彩，甘驕荔子漿，女翻䨇腕白，鶯溜一衣黃，問是誰家勝，江東顧辟疆。
｜七言律詩｜
｜增｜
｜唐。王維。勅賜百官櫻桃｜芙蓉闕下會千官，紫禁朱櫻出上闌，纔是寢園春薦後，非關御苑鳥銜殘，歸鞍競帶青絲籠，中使頻傾赤玉盤，飽食不須愁內熱，大官還有蔗漿寒。
｜崔興宗。和王維勅賜百官櫻桃｜未央朝謁正逶迤，天上櫻桃錫此時，朱實初傳九華殿，繁花舊雜萬年枝，未勝晏子江南橘，莫比潘家大谷梨，聞道令人好顏色，神農本草自應知。
｜原｜
｜杜甫。野人送朱櫻｜西蜀櫻桃也自紅，野人相贈滿筠籠，數廻細寫愁仍破，萬顆勻圓訝許同，憶昨賜霑門下省，退朝擎出大明宮，金盤玉筯無消息，此日嘗新任轉蓬。
｜韓愈。和水部張員外宣政衙賜百官櫻桃｜漢家舊種明光殿，炎帝還書本草經，豈似滿朝承雨露，共看傳賜出青㝠，香隨翠籠擎初重，色照銀盤瀉未停，食罷自知無𠩄報，空然慙汗仰皇扃。
｜增｜
｜張籍。朝日賜櫻桃｜仙果人間都未有，今朝忽見下天門，捧盤小吏初宣勅，當殿羣臣共拜恩，日色遙分廊下坐，露香纔出禁中園，每年從此長先熟，願得千春奉至尊。
｜白居易。吳櫻桃｜含桃最說出東吳，香色鮮穠氣味殊，洽恰舉頭千萬顆，婆娑拂面兩三株，鳥偷飛處銜將火，人摘爭時蹋破珠，可惜風吹兼雨打，明朝後日即應無。
｜溫庭筠。自有扈至京師已後朱櫻之期｜露圓霞赤數千枝，銀籠誰家寄𠩄思，秦苑飛禽諳熟早，杜陵遊客恨來遲，空看翠幄成陰日，不見紅珠滿樹時，盡日徘徊濃影下，祇應重作釣魚期。
｜原｜
｜韓偓。湖南絕少含桃，偶人以新摘者見惠，感事傷懷，因成四韻。｜時節雖同氣候殊，未知堪薦寢園無，合充鳳食留三島，不許鶯偷過五湖，苦筍恐難同象匕，酪漿無復瑩蠙珠，金盤歲歲長宣賜，忍淚看天憶帝都。
｜盧延讓。謝楊尚書惠櫻桃｜滿合虛紅怕動搖，尚書知重賜櫻桃，揉藍尚帶新鮮葉，潑血猶殘舊折條，萬顆真珠輕觸破，一團甘露軟含消，春來老病尤珍荷，併食中腸似火燒。
｜增｜
｜宋。梅堯臣。夜夢蔡紫微君謨同在閣下食櫻桃。蔡云：與君及此再食矣。夢中感而有賦，覺而錄之。｜朱櫻再食䨇盤日，紫禁重頒四月時，滉朗天開雲霧閣，依稀身在鳳凰池，味兼羊酪何由敵，豉下蒓羹不足宜，原廟薦來應已久，黃鶯猶在最深枝。
｜楊萬里。櫻桃｜櫻桃一雨半凋零，更與黃鸝翠羽爭，計會小風留紫脆，殷勤落日弄紅明，摘來珠顆光如濕，走下金盤不待傾，天上薦新舊分賜，兒童猶解憶寅清。
｜原｜
｜陳師道。謝人送櫻桃｜開門先得故人書，稍喜提攜起覆盂，得句有誰知我在，嘗新此日賴吾徒，傾籃的皪霑朝露，出袖熒煌得寶珠，會薦瑛盤驚一坐，莧腸藜口未良圖。
｜增｜
｜元。牟巘。七兒應復，與客飲櫻桃園，摘新歸以遺親，用其詩韻識所感。｜尚記當年薦寢園，百官分賜荷恩寬，帶青絲籠空餘夢，搔白頭人苦不歡，詩老誇稱作崖蜜，墅翁驚看瀉銀盤，南山見說紅千樹，鳥雀兒童任入闌。
｜明。袁凱。江上櫻桃正盛，而予寓𠩄無有，忽蘇城友人惠一大盒，故賦此。｜野店荒蹊紅滿枝，暖煙微雨共離披，忽思西蜀勻圓顆，正值東吳遠送時，老子細看方自訝，兒童驚喜欲成癡，拾遺門下曾沾賜，此日飄蓬也賦詩。
｜原｜
｜黃正色。櫻桃｜塞外含桃五月紅，一尊相對晚來風，高情不在羲皇下，清夢常牽江水東，薦廟久虛支子位，承恩敢望大明宮，詰朝又值蒲觴會，須信人間似轉蓬。
｜王士騏。櫻桃｜小鳥枝頭啄欲殘，美人珍惜捲簾看，霞烘的的珊瑚碎，露洗垂垂琥珀寒，素麵相逢渾似醉，朱唇半吐欲成丹，若教纖手和煙折，也勝官家赤玉盤。
｜陳繼儒。櫻桃｜藥欄春盡少花開，葉底朱櫻若個猜，熟後雨彈紅玉破，生前煙捧綠珠來，唇脂清淺疑無骨，風味溫柔別有胎，鸚鵡莫教輕啄碎，擲他年少滿車回。
｜五言排律｜
｜增｜
｜唐。孫逖。和韻廨署有櫻桃｜上林天禁裏，芳樹有紅櫻，江國今來見，君門春意生，香從花綬轉，色繞佩珠明，海鳥啣初實，吳姬掃落英，切將稀取貴，羞與眾同榮，為此堪攀折，芳蹊處處成。
｜原｜
｜白居易。與沈楊二舍人、閣老同食勑賜櫻桃，翫物感恩，因成十四韻。｜清曉趨丹禁，紅櫻降紫宸，驅禽養得熟，和葉摘來新，圓轉盤傾玉，鮮明籠透銀，內園題兩字，西掖賜三臣，熒惑晶華赤，醍醐氣味真，如珠未穿孔，似火不燒人，杏俗難為對，桃頑詎可倫，肉嫌盧橘厚，皮笑荔枝皴，瓊液酸甜足，金丸大小勻，偷須防曼倩，惜莫擲安仁，手擘纔離核，匙抄半是津，甘為舌上露，暖作腹中春，已懼長尸祿，仍驚數食珍，最慚恩未報，飽餵不才身。
｜增｜
｜杜牧。和裴傑秀才新櫻桃｜新果真瓊液，人應宴紫蘭，圓疑竊龍頷，色已奪雞冠，遠火微微辨，繁星歷歷看，茂先知味好，曼倩恨偷難，忍用烹騂酪，從將翫玉盤，流年如可駐，何必九華丹。
｜宋。劉筠。櫻桃｜赤水分珠樹，薰風送麥秋，蜀都春氣早，漢苑夏陰稠，廟薦清和候，恩頒侍從流，楚昭萍已剖，韓嫣彈爭投，沆瀣滋芳液，醍醐助品羞，玉盤光宛轉，會擬付歌喉。
｜楊億。櫻桃｜離宮時薦罷，樂府艷歌新，石髓凝秦洞，珠胎剖漢津，三桃聊並列，百果獨先春，清籞來君賜，彫盤助席珍，甘餘應受和，圓極豈能神，楚客便羊酪，歸期負紫蓴。
｜梅堯臣。聞學士院試含桃薦寢廟詩擬作｜交交鳴谷鳥，粲粲熟荊桃，寢廟此先薦，離宮將以遨，既同羞俎實，且異獻溪毛，露顆明朝日，朱光逼赬袍，戴經傳自久，漢令著方高，天子從茲食，羣臣賜亦叨。
｜五言絶句｜
｜增｜
｜唐。李商隱。嘲櫻桃｜朱實鳥含盡，春樓人未歸，南園無限樹，獨自葉如幃。
｜百果嘲櫻桃｜珠實雖先熟，瓊莩縱早開，流鶯猶故在，爭得諱含來。
｜櫻桃答｜眾果莫相誚，天生名品高，何因古樂府，惟有鄭櫻桃。
｜宋。蘇軾。和子由岐下詠櫻桃｜獨繞櫻桃樹，酒醒喉肺乾，莫愁枝上露，從向口中漙。
｜原｜
｜范成大。題櫻桃｜火齊寶纓絡，垂於綠繭絲，幽禽都未覺，和露折新枝。
｜增｜
｜金。張建。山中｜林櫻墮紅珠，打著琴上絃，山人時一笑，愛此聲琅然。
｜七言絶句｜
｜御製。櫻桃｜
　禁籞朱櫻曉露勻，不須驛騎拂紅塵，芙蓉未賜千官會，寢廟春殘早薦新。
　初夏含桃味早全，西山結實弱枝連，赤瑛充薦休言過，丹色濃濃眾果先。
｜原｜
｜唐。李白。白櫻桃｜紅羅袖裏分明見，白玉盤中看卻無，疑是老僧休念誦，腕前推下水晶珠。
｜顧況。櫻桃曲｜百舌猶來上苑花，遊人獨自憶京華，遙知寢廟嘗新後，勅賜櫻桃向幾家。
｜增｜
｜柳宗元。摘櫻桃贈元居士，時在望仙亭南樓與朱道士同處。｜海上朱櫻贈所思，樓居況是望仙時，蓬萊羽客如相訪，不是偷桃一小兒。
｜張祜。櫻桃｜石榴未拆梅猶小，愛此山花四五株，斜日庭前風裊裊，碧油千片漏紅珠。
｜韋莊。白櫻桃｜王母堦前種幾株，水晶簾外看如無，只應漢武金盤上，瀉得珊瑚白露珠。
｜陳與義。櫻桃｜四月江南黃鳥肥，櫻桃滿市燦朝暉，赤瑛盤裏雖殊遇，何似筠籠相發揮。
｜詩散句｜
｜增｜
｜唐。韓偓｜未許鶯偷出漢宮，上林初進半金籠，蔗漿自透銀杯冷，朱實相輝玉椀紅。
｜原｜
｜杜甫｜赤墀櫻桃枝，隱映銀絲籠。
｜增｜
｜宋。王禹偁｜鳥銜紅映觜，猿飽滑流唇。
｜宋祁｜
　林長景星密，枝重串珠繁。
　賞鮮流火動，漿熟醉霞溫。
｜原｜
｜劉敞｜
　磊落火齊珠，參差珊瑚叢。
　已驚變濃綠，忽更垂繁紅。
｜增｜
｜張俞｜南國繞春實，繁如躑躅然。
｜陳師道｜並蔕隨宜好，連心著意紅。
｜唐。王建｜白玉窓前起草臣，櫻桃初赤賜嘗新。
｜元稹｜心源一種閒如水，同醉櫻桃林下春。
｜宋。蘇轍｜盤中宛轉明珠滑，舌上逡廵絳雪消。
｜張俞｜紅實離離壓彩枝，熒煌珠琲粲葳蕤。
｜花蕊夫人｜三月櫻桃乍熟時，內人相引看紅枝。
｜唐。白居易｜殘櫻落紅珠。
｜溫庭筠｜櫻桃千子紅。
｜韋莊｜櫻紅鳥競鵮。
｜宋。謝希孟｜穀雨櫻桃落。
｜戴昺｜櫻熟鳥先窺。
｜原｜
｜唐。杜甫｜朱櫻此日垂朱實。
｜增｜
｜王建｜分朋閒坐賭櫻桃。
｜白居易｜櫻桃子綴小紅珠。
｜溫庭筠｜紅垂果蔕櫻桃重。
｜韓偓｜紅暈櫻桃粉未乾。
｜韋莊｜
　西園夜雨紅櫻熟。
　紅垂野岸櫻還熟。
｜宋。劉筠｜內苑朱櫻兼酪賜。
｜陸游｜蠟櫻桃子酪同時。
｜蘇軾｜櫻桃爛熟滴階紅。
｜詞｜
｜增｜
｜宋。晁補之。浣溪沙｜
　雨後園亭綠暗時，櫻桃紅顆壓枝低，綠兼紅好眼中迷。
　荔子天教生處遠，風流一種阿誰知，最紅深處有黃鸝。
｜辛棄疾。菩薩蠻｜
　香浮乳酩玻瓈椀，年年醉裏嘗新慣，何物比春風，歌唇一點紅。
　江湖清夢斷，翠籠明光殿，萬顆瀉輕勻，低頭愧野人。
｜李洪。浪淘沙｜
　上苑又春殘，櫻顆如丹，明光宮裏水晶盤，想得退朝花底散，宣賜千官。
　往事記金鑾，荔子難攀，多情更有酪漿寒，蜀客筠籠相贈處，愁憶長安。
｜王沂孫。三姝媚｜
　紅纓懸翠葆，漸金鈴枝深，瑤堦花少，萬顆燕支贈舊情，爭奈弄珠人老，扇底清歌，還記得樊姬嬌小，幾度相思，紅豆都消，碧絲空裊。
　芳意荼䕷開早，正夜色瑛盤，素蟾低照，薦筍同時歎，故園春事，已無多了，貯滿筠籠偏，暗觸天涯懷抱，漫想青衣，初見花陰夢好。
｜別錄｜
｜增｜
｜丹鉛總錄｜唐令狐楚有進金花、銀櫻桃籠狀云：首夏清和，含桃香熟，每聞捧擷，須有提攜，以其鮮紅，宜此潔白。
｜原｜
｜山家清供｜結實時須張網以驚鳥雀，置葦箔以護風雨。若經雨則蟲自內生，人莫之見，用水浸良久則蟲皆出，乃可食。
｜增｜
｜本草｜櫻桃鹽藏、蜜煎皆可，或同蜜擣作糕食，唐人以酪薦食之 。
｜原｜
｜種植｜二三月間，分有根枝栽土中，糞澆即活。仍記陰陽，否則不生，即生亦不結實。
　　附錄　山櫻桃
｜增｜
｜本草｜山櫻桃，一名朱桃，一名麥櫻 〈一作英〉，一名英豆，一名李桃。〈孟詵曰：又名柰桃。〉樹如朱嬰，但葉長尖不團。子小而尖，生青，熟黃赤，亦不光澤，而味惡不堪食。味辛，平，無毒。
　　楊梅
｜原｜楊梅，一名朹子。生江南、嶺南山谷間，會稽產者為天下冠。吳中楊梅種類甚多，名大葉者最早熟，味甚佳。次則卞山，本出苕溪，移植光福山中，尤勝。又次為青蔕、白蔕及大小松子。此外味皆不及。樹若荔枝，葉細青如龍眼及紫瑞香。本草云：楊梅樹葉冬月不彫，二月開花結實，形如楮實子，肉在核上，無皮殼。五月熟，生白，熟則有白、紅、紫三色，紅勝於白，紫勝於紅。凡楊梅顆大核細為上，鹽藏、蜜漬、糖製、火酒浸皆佳，可致遠。多食令人傷熱，食核中仁可解。味酸、甘，微熱。滌腸胃，除煩潰惡氣。久食損齒及筋，發瘡致痰。
｜增｜
｜北戶錄｜播州有白色者，甜而絕大。
｜越郡志｜會稽楊梅為天下之奇，顆大核細，其色紫。建安亦有之。
｜彙考｜
｜增｜
｜南史。任昉傳｜昉為新安太守，郡有蜜嶺，多楊梅。舊為太守𠩄採，昉以冒險多物故，即時停絕，吏人咸以為百餘年未之有也。
｜原｜
｜孝義傳｜王虛之，庭中楊梅樹隆冬三實，人謂孝感所致。
｜林邑記｜邑有楊梅，其大如杯椀，青時極酸，熟則如蜜。用以釀酒，號為梅香酎。
｜博物志｜地瘴處多生楊梅。
｜廣州記｜盧山頂有湖，楊梅、山桃繞其際。海人時登採拾，止得於山飽食，不得持下。
｜世說｜梁國楊氏子，九歲，甚聰慧。孔君平詣其父，父不在，乃呼兒。出，為設果。果有楊梅，孔指以示兒曰：此是君家果。兒應聲曰：未聞孔雀是夫子家禽。
｜增｜
｜雲仙雜記｜陸展郎中見楊梅，歎曰：此果恐是日精，然若無蜂兒採香，誰勝難和之味。即以竹絲籃貯千枚，並茶花蜜送衡山道士。
｜原｜
｜東坡集｜客有言：閩、廣荔枝，何物可對者。或對西涼葡萄，予以為未若吳越楊梅。平可正詩云：五月楊梅已滿林，初疑一顆價千金，味方河朔葡萄重，色比瀘南荔子深。則古人亦有舉而方之者矣。
｜增｜
｜東坡詩註｜杭州人呼白楊梅為聖僧。
｜南越志｜熙安縣多楊梅。
｜揮麈錄｜王嶷，字豐父，守會稽，童貫時方用事。貫苦腳氣，或云：楊梅仁可療是疾。豐父裒五十石以獻之。
｜西湖古跡事實｜杭州楊梅隖，在南山，近瑞峰石。隖內有一老嫗，姓金，其家楊梅甚盛，俗稱楊梅隖，𠩄謂金婆楊梅是也。
｜吳興記｜故章縣北有石槨山，上生楊梅，常以貢御。
｜吳興園林記｜葉氏石林，在卞山之陽，一徑產楊梅。盛夏之際，十餘里間朱實離離，不減閩中荔枝也。
｜貴耳集｜閩士赴科，吳人赴調，各以鄉產自誇。閩曰荔枝，吳曰楊梅。有題壁曰：閩鄉玉女含氷雪，吳郡星郎駕火雲。
｜劒南詩註｜
　太白梁園吟云：玉盤楊梅為君設，吳鹽如花皎白雪。不知楊梅酸者乃薦以鹽，佳品未嘗用也。
　項里鄉俗謂楊梅止曰梅。謂選擇楊梅曰作梅。
｜原｜
｜詩話總龜｜宋時梵天寺有月廊數百間，庭前多楊梅、盧橘。子瞻詩曰：夢繞吳山卻月廊，楊梅盧橘覺猶香。
｜增｜
｜西吳枝乘｜果實芰藕菱芡皆佳，而楊梅殊絕，出太子灣者大幾如卵，甘不勝口。
｜弁山記｜弁山下楊梅樹以數萬計，青翠滿林，不減閩之荔枝。
｜福建志｜尤溪縣九仙山有石碁局。鄉人林五入樵山中，見二人奕，從旁觀之。二白鶴啄楊梅，墮一顆於地，奕者令拾之，因俛拾以食，遽失奕者𠩄在，抵家遂辟穀不火食。
｜集藻｜
｜頌｜
｜增｜
｜梁。江淹。楊梅頌｜寶跨荔枝，芳軼木蘭，懷蕊挺實，涵黃糅丹，鏡日繡壑，照霞綺巒，為我羽翼，委君玉盤。
｜七言古詩｜
｜增｜
｜宋。周必大。次韻閻刑部才元楊梅｜炎官傘照濤江紅，五月獻果明光宮，越人一枝古𠩄重，蜀無他楊譜則同，玄珠更將赤水浴，流火呈祥復王屋，下伴長安黑彈丸，殺吏驚人寒起粟，新詩字字含芳鮮，大書遺我敦同年，請君速訪天竺老，食白追繼仇池仙。
｜明。楊循吉。初食楊梅｜楊梅本是我家果，歸來相對歎先作，往來南北數十年，久不餐汝幾忘卻，憶從年少在吳中，食以成傷難療藥，年年端午即有之，街頭賣折先附郭，初間生酸帶青色，次見熟從枝上落，吳儂好奇不論錢，一味纔逢傾倒橐，生時熏蒸喜烈日，𠩄怕狂風陰雨虐，有紅有白紫者佳，大如彈丸圓可握，生芒刺口易破碎，到牙甘露先流齶，黃船奉貢晝夜走，數枚出賜惟臺閣，其餘官小𨚗得預，說著江南懷頗惡，吳人鹽蜜百計收，不知本味終枯涸，肉存液去但有名，奪以酸甜無可嚼，我今到家又遇夏，正是高林雨方濯，滿盤新摘恣狂啖，十指染丹如茜著，細思口實亦小事，其來乃以微官博，使余不有故山歸，安得香鮮列惟錯，人生百年有適意，忍口勞勞何所樂。
｜五言律詩｜
｜增｜
｜宋。岳珂。楊梅｜渰歷三家市，梅垂萬顆酸，雲池看火樹，嶁室試金丹，風露盈籃重，氷霜透齒寒，他楊應不類，留與子雲看。
｜七言律詩｜
｜原｜
｜宋。平可正。楊梅｜五月楊梅已滿林，初疑一顆價千金，味方河朔葡萄重，色比瀘南荔子深，飛艇似聞新入貢，登盤不見舊供吟，詩成欲寄山中友，恐起頭陀愛渴心。
｜增｜
｜陸游。六峯項里看采楊梅｜綠陰翳翳連山市，丹實纍纍照路隅，未愛滿盤堆火齊，先驚探頷得驪珠，斜簪寶髻看遊舫，細織筠籠入上都，醉裏自矜豪氣在，欲乘風露摘千株。
｜方岳。詠楊梅｜五月梅晴暑正袢，楊家亦有果堪攀，雪融火齊驪珠冷，粟起丹砂鶴頂殷，併與文園消午渴，不禁越女蹙春山，畧如荔子仍同姓，直恐前身是阿環。
｜原｜
｜楊萬里。謝紹興帥丘宗卿惠楊梅｜
　越絕諸楊盛一時，與儂瓜葛不曾知，一夫自歎吾衰矣，此客何從夢見之，也解過江尋德祖，政緣作尹是丘遲，渠伊不是南村派，未分先驅事荔枝。
　梅出稽山世少䨇，情知風味勝他楊，玉肌半醉生紅粟，墨暈微深染紫囊，火齊堆盤珠徑寸，醴泉浸齒蔗為漿，故人解寄吾家果，未變蓬萊閣下香。
｜增｜
｜明。李東陽。賜楊梅｜官河催載滿船氷，五月楊梅入帝京，沁齒不知紅露濕，到詩偏助玉堂清，名從傅鼎遙分派，價比隋珠亦稱情，再拜文華門外地，講筵恩重若為榮。
｜五言絶句｜
｜增｜
｜宋。郭祥正。楊梅｜
　紅實綴青枝，爛漫照前塢，不及杏繁時，林間有仙果。
　顆顆龍睛濕，深深映石門，自憐非荔子，不得薦堯閽。
｜陳景沂。楊梅｜止渴還相似，和羹諒亦同，不思五和裏，均擅一調功。
｜明。吳寬。楊梅｜五月果初熟，枝頭鶴頂丹，欲知甘冷好，千顆薦氷盤。
｜七言絶句｜
｜增｜
｜宋。蘇軾。參寥惠楊梅｜新居未換一根椽，只有楊梅不直錢，莫共金家鬭甘苦，參寥不是老婆禪。
｜陶弼。楊梅｜嶺北土寒無荔子，人言形味似楊梅，翠條丹實休相學，不願紅塵一騎來。
｜陸游。項里觀楊梅｜
　山前五月楊梅市，溪上千年項羽祠，小繖輕輿不辭遠，年年來及貢梅時。
　隔歲租園不計錢，楊梅海裏過年年，癡人只競閒名利，那信三山是地仙。
　山中戶戶作梅忙，火齊驪珠入帝鄉，細織筠籠相映發，華清虛說荔枝筐。
｜徐似道｜火齊無光荔實圓，未嘗先說齒流涎，喚回天竺三年夢，參透披雲一味禪。
｜方岳。楊梅｜筠籠帶雨摘初殘，粟粟生寒鶴頂殷，眾口但便甜似蜜，寧知奇處是微酸。
｜詩散句｜
｜增｜
｜宋。蘇軾｜南村諸楊北村盧，白花青葉冬不枯，垂紅綴紫煙雨裏，特與荔枝為先驅。
｜原｜
｜明。徐階｜三春葉底青丸小，五月枝頭赬彈圓，折來鶴頂紅猶濕，剜破龍睛血未乾。
｜增｜
｜宋。張舜民｜
　姑射團肌雪，祝融留眼睛，
　正愁春酒盡，且喜火丹成。
｜蘇軾｜羅浮山下四時春，盧橘楊梅次第新。
｜陸游｜今年項里楊梅熟，綠李來禽不足言。
｜唐。孟浩然｜稚子摘楊梅。
｜張泌｜高林帶雨楊梅熟。
｜宋。蘇軾｜時於㯶裏得楊梅。
｜王安石｜㝠㝠江雨熟楊梅。
｜陸游｜
　火齊楊梅已再嘗。
　楊梅線紫開園晚。
｜詞｜
｜增｜
｜宋。陳舜翁。南柯子｜
　德祖家珍熟，錢塘五月中，碧梧桐翠蓋筠籠，傾向水晶盤內，鬭嘗空。
　絳粟成團小，清甜笑蜜濃，微酸猶解慘人容，最是玉纖撚處，染輕紅。
｜王觀。浪淘沙｜
　素手水晶盤，疊起仙丸，紅綃碾碎卻成團，安得密排金粟徧，何似雞冠。
　味勝玉漿寒，只怕宜酸，莫將荔子一般看，色淡香消僝僽損，纔到長安。
｜元。張雨。燕山亭｜
　鶴頂珠圓，蝟肌粟聚，寶葉揉藍初洗，親剪翠柯，遠贈筠籠，脈脈紅泉流齒，骨換丹砂，笑尚帶，儒酸風味，誰記，曾問譜西冷，綠陰青子。
　君家幾度樽前，摘天上繁星，伴人同醉，纖手素盤，歷亂殷紅，浮沈半壺脂水，珍果同時，惟醉寫，來禽青李，爭似，為越女，吳姬染指。
｜別錄｜
｜原｜
｜種植｜性宜山地。核投糞池中，浸六月取出，收潤土中。二月鋤地，種之。待長尺許，次年移栽。三四年後，以生子枝接之。次年仍移栽山地，多留宿土。臘月內，離根四五尺於高處開溝，灰糞壅之，不宜著根，每遇雨，肥水滲下，則結子大而肥。《物類相感志》云：桑樹接楊梅，則不酸。樹上生癩，以甘草釘之，則去。
｜增｜
｜墨客揮犀｜楊梅有雌雄。雄者不實，鑿木幹作方寸穴，取雌木填之，乃實。
｜學圃餘疏｜楊梅，須山土，吾地沙土，非宜，種之亦能生，但小耳。樹極婆娑可愛，今當種澹圃高岡上，與山礬相覆蔭。
｜原｜
｜製用｜糖楊梅。以梅三斤為率，用鹽一兩醃半日，沸湯浸一夜，控乾。入糖二斤，薄荷葉一大把，輕手拌勻。日暴，汁乾，收。
｜增｜
｜齊民要術｜藏楊梅法。擇佳完者一石，以鹽一斗醃之，鹽入肉中仍出，曝令乾熇。取杬皮二斤，煮取汁，漬之，不加蜜。漬梅色如初，美好可堪數歲。
｜清供錄｜楊梅渴水。楊梅不計多少，掬搦自然汁，濾至十分淨，入砂石器內，慢火熬濃，滴入水，不散為度。若熬不到，則生白醭。貯以淨器。用時，每一斤梅汁，入蜜三斤，腦麝少許，冷熱任用。如無蜜，毬糖四斤，入水熬過亦可。
　　枇杷  〈花，附見。〉
｜原｜枇杷，樹高丈餘，易種。肥枝，長葉微似栗，大如驢耳，背有黃毛，形似琵琶，故名。陰密婆娑可愛，四時不凋。冬開白花，三四月成實，簇結有毛，大者如雞子，小者如龍眼。味甜而酢，白者為上，黃者次之。皮肉薄，核大如茅栗。相傳枇杷秋萌、冬花、春實、夏熟，備四時之氣，他物無與類者。《清異錄》云：建業野人種枇杷者，誇其色曰䗶兄。襄、漢、吳、蜀、淮、揚、閩、嶺、江西、湖南北皆有。《廣志》云：無核者名焦子，出廣州。味甘、酸，平，無毒。止渴下氣，利肺氣，止吐逆，潤五臟，主上焦熱。可充果實，多食發痰熱，傷脾。同炙肉及熱麪食，患熱黃疾。花治頭風，鼻流清涕。木白皮止吐逆不下食。葉治肺胃病，取其下氣， 氣下則火降痰順，而逆嘔欬渴皆愈。
｜彙考｜
｜增｜
｜周禮。地官｜場人，掌國之場圃，而樹之果蓏珍異之物。｜註｜珍異，葡萄、枇杷之屬。
｜唐書。德宗本紀｜大厯十四年五月癸亥即位，閏月戊寅，罷山南貢枇杷、江南甘橘非供宗廟者。
｜西京雜記｜上林苑，枇杷十株。
｜晉宮閣名｜華林園，枇杷四株。
｜廣州記｜枇杷若榴，參乎京都。
｜華山記｜華山講堂西頭有枇杷園。
｜冷齋夜話｜東坡詩曰：客來茶罷空無有，盧橘微黃尚帶酸。張嘉甫曰：盧橘何種果類。答曰：枇杷是矣。又問：何以驗之。答曰：事見相如賦。嘉甫曰：盧橘夏熟，黃甘橙楱，枇杷撚柿，亭奈厚朴。盧橘果枇杷，則賦不應四句重用。應劭注曰：伊尹書曰箕山之東，青鳥之𠩄，有盧橘，常夏熟。不據依之，何也。東坡笑曰：意不欲耳。
｜三柳軒記｜枇杷為麤客。
｜居山雜志｜巖下有枇杷一樹，已及百年，翠葉扶疎可愛。
｜集藻｜
｜賦｜
｜增｜
｜宋。周祗。枇杷賦並序｜昔魯季孫有嘉樹，韓宣子賦譽之，屈原離騷亦著橘賦。至枇杷樹，寒暑無變，負雪揚華，余植庭圃，遂賦之云：名同音器，質貞松竹，四序一采，素華冬馥，霏雪潤其綠蕤，商風理其勁條，望之㝠濛，即之疎寥。
｜謝瞻。安成郡庭枇杷樹賦｜伊南國之嘉木，偉邦庭而延樹，稟金秋之清條，抱東陽之和煦，肇寒葩於結霜，承炎果乎纖露，高臨甍首，傍拂階路。
｜五言古詩｜
｜原｜
｜唐。羊士諤。枇杷花｜珍樹寒始花，氤氳九秋月，佳期若有待，芳意常無絕，嫋嫋碧海風，濛濛綠枝雪，急景有餘妍，春禽自流悅。
｜宋。宋祁。枇杷｜有果產西蜀，作花凌早寒，樹繁碧玉葉，柯疊黃金丸，上都不可寄，味咀獨長歎。
｜增｜
｜范成大。手植枇杷｜枇杷昔𠩄嗜，不問甘與酸，黃泥裹餘核，散擲籬落間，春風拆勾萌，樸樕如榛菅，一株獨成長，蒼然齊屋山，去年小試花，壠瓏犯氷寒，化成黃金彈，同登桃李盤，大鈞播羣物，斡旋不作難，樹老人何堪，挽鏡覓朱顏，領髭爾許長，大笑欹巾冠。
｜五言律詩｜
｜原｜
｜唐。司空署。衛明府寄枇杷葉｜傾筐呈綠葉，重疊色何鮮，詎是秋風裏，猶如曉露傳，仙方當見重，消疾未應便，全勝甘蕉葉，空披謝氏篇。
｜增｜
｜宋。司馬光。枇杷洲｜周官歛珍味，漢苑結芳根，何意荒洲上，猶餘嘉樹存，犯寒花已發，迎暑實尤繁，願逐葡萄使，離宮奉至尊。
｜蘇軾。真覺院賞枇杷｜綠暗初迎夏，紅殘不及春，魏花非老伴，盧橘是鄉人，井落依山盡，巖崖發興新，歲寒君記取，松雪看蒼鱗。
｜原｜
｜楊萬里。詠枇杷｜大葉聳長耳，一梢堪滿盤，荔支多與核，金橘卻無酸，雨壓低枝重，漿流氷齒寒，長卿今在否，莫遣作園官。
｜七言律詩｜
｜增｜
｜宋。陸游。山園屢種楊梅皆不成，枇杷一株獨結實，戲作長句。｜楊梅空有樹團團，卻是枇杷解滿盤，難學權門堆火齊，且從公子拾金丸，枝頭不怕風搖落，地上惟憂鳥啄殘，清曉呼僮乘露摘，任教半熟雜甘酸。
｜明。李東陽。賜枇杷｜尚方珍果賜新嘗，分得江南百顆黃，遠道不妨經月暑，冷枝疑帶隔年霜，龍箋帖罷名初散，翠籠開時手亦香，歸領君恩薦家廟，不禁清淚滿衣裳。
｜吳寬。紀賜枇杷｜吳船入貢泝江濤，分賜儒臣幸此遭，臥病謾思新橘柚，退朝休賦舊櫻桃，珍奇未惜初加惠，淺薄無能莫效勞，箬籠曉來傾瀉處，金丸錯落駭兒曹。
｜于慎行。紀賜鮮枇杷｜嘉名漢苑舊標奇，北客由來自不知，綠蕚經春開籠日，黃金滿樹入筐時，江南謾道珍盧橘，西蜀休稱薦荔枝，千里梯航來不易，懷將餘核誌恩私。
｜五言絶句｜
｜增｜
｜宋。梅堯臣。隱淨遺枇杷｜五月枇杷實，青青味尚酸，獮猴定撩亂，欲待熟時難。
｜七言絶句｜
｜增｜
｜宋。梅堯臣。依韻和行之枇杷，時予送紅梅與之。｜五月枇杷黃似橘，誰思荔枝同此時，嘉名已著上林賦，卻恨紅梅未有詩。
｜明。高啟。東丘蘭若見枇杷｜落葉空林忽有香，疎花吹雪過東墻，居僧記取南風後，留箇金丸待我嘗。
｜沈周。枇杷｜誰鑄黃金三百丸，彈胎微濕露漙漙，從今抵鵲何消玉，更有餳漿沁齒寒。
｜詩散句｜
｜增｜
｜宋。周必大｜昭陽睡起人如玉，妝臺對罷雙蛾綠，琉璃葉底黃金簇，纖手拈來嗅清馥，可人風味少人知，把盡春風夏作熟。
｜宋。張舜民｜似梅嫌足核，如蜜少加酸。
｜明。沈周｜數顆黃金彈，枝頭駭鳥飛。
｜原｜
｜唐。白居易｜淮山側畔楚江陰，五月枇杷正滿林。
｜宋。劉子翬｜萬顆金丸綴樹稠，遺根漢苑識風流。
｜唐。杜甫｜枇杷樹樹香。
｜增｜
｜柳宗元｜夏首薦枇杷。
｜元。成廷珪｜枇杷雪洗青。
｜宋。趙抃｜紅嚼山杷口似饞。
｜陸游｜無核枇杷接亦生。
｜原｜
｜元。顧瑛｜枇杷花開如雪白。
｜別錄｜
｜增｜
｜物類相感志｜枇杷不宜糞。
｜學圃餘疏｜枇杷，出東洞庭者大，自種者小，然卻有風味，獨核者佳。葢他果須接乃生，獨此果直種之，亦能生也。
｜原｜
｜田家五行｜枇杷五月開結，主水。

御定佩文齋廣群芳譜卷五十六
