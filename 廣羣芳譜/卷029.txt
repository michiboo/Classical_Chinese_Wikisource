御定佩文齋廣羣芳譜卷二十九
　花譜
　　荷花一
｜原｜荷為芙蕖花，〈爾雅雲，荷，芙蕖。詩箋雲，芙蕖之莖曰荷。〉一名水芙蓉，〈古今注云，芙蓉，一名荷花。杜詩注云，產於陸者曰木芙蓉，產於水者曰草芙蓉。〉一名水芝，一名水芸，一名澤芝，一名水旦，一名水華。
｜增｜
｜三餘帖｜一名玉環。
｜原｜花已發為芙蕖，未發為菡萏。〈詩正義雲，菡，一作莟。萏，一作𦻁。〉其莖茄，其葉蕸，其本蔤。葉清明後生，圓如蓋，色清翠。五、六月開，花有數色，惟紅、白二色為多，花心有黃蕊，長寸餘，大者花至百葉。
｜增｜
｜本草｜花白者香，紅者艶，千葉者不結實。以蓮子種者生遲，藕芽種者最易發。湖澤陂池皆有之，而名亦異。
｜原｜花生池澤中最秀，凡物先華而後實，獨此華實齊生，百節疎通，萬竅玲瓏，亭亭物表，出淤泥而不染，花中之君子也。有重臺蓮，一花即開，從蓮房內又生花，不結無子。並頭蓮，晉泰和間生於玄圃，謂之嘉蓮，今所在有之，最易生，能傷別蓮，宜獨種。一品蓮，〈一本生三蕚。〉四面蓮，〈周圍共四蕚。〉灑金蓮，〈瓣上有黃點。〉金邊蓮，〈瓣周圍一線，色微黃。〉衣鉢蓮，〈花盤千葉，蕊分三色，產滇池。〉千葉蓮，〈華山頂有池，產千葉蓮花，服之羽化。今人家亦有之，然頭重易萎，多難開完。〉黃蓮，〈王韶之神鏡記雲，九疑山過半路皆行竹松下，狹路有青澗，澗中有黃色蓮，芳氣竟谷。〉金蓮，〈金池，方數十里，水石泥沙皆如金色，其中有四足魚，金蓮花，洲人研之如泥，以之彩繪，光輝煥爛，無異真金。〉分香蓮，〈三堂往事雲，三堂使宅中有釣仙池，一種蓮，一歲再結，每實子十隻，花時香兼桃、菊、梅英。〉分枝荷，〈拾遺記雲，漢昭帝，穿淋池植分枝荷，一莖四葉，狀如駢蓋，日照則葉低蔭根，若葵之衛足也，名曰低光荷。實如玄珠，可以飾珮，花葉雖萎，芬芳之氣徹十餘里，食之令人口氣常香，益人肌理。〉夜舒荷，〈拾遺記雲，靈帝西園渠中植蓮，大如蓋，長一丈，其葉夜舒晝卷，一莖有四蓮叢生，名曰夜舒荷。亦云，月出則舒也，故曰望舒荷。〉紅蓮，〈麻姑壇記雲，壇東南，池有紅蓮忽變碧，今又白矣，〉睡蓮，〈北戶錄雲，葉如荇而大，沉於水面，其花布葉數重，凡五種色。當夏晝開，夜入水底，次日復出，生南海。〉四季蓮，〈儋州清水池，其中四季荷花不絕，臘月尤盛。〉他如佛座蓮，金鑲玉印蓮，斗大紫蓮，碧蓮，錦邊蓮諸品，尤為絕勝。王敬美曰，蓮花種最多，惟蘇州府學前者，葉如傘蓋，莖長丈許，花大而紅，結房曰百子蓮，此最宜種大池中。舊又見黃、白二種，黃名佳，卻微淡黃耳。千葉白蓮亦未為奇，有一種碧臺蓮，大佳，花白，而瓣上恆滴一翠點，房之上復抽綠葉，似花非花，余嘗種之，摘取瓶中以為西方供。近於南都李鴻臚所，復得一種，曰錦邊蓮，蒂綠花白，作蕊時，綠苞已微界一線紅矣，開時千葉，每葉俱似臙脂染邊，真奇種也，余將以配碧臺蓮，甃二池對種，亦可置大缸中，為幾前之玩。
｜彙考｜
｜原｜
｜詩。鄭風｜隰有荷華。
｜陳風｜彼澤之陂，有蒲與荷。
彼澤之陂，有蒲菡萏。
｜史記。龜策傳｜龜千歲乃遊蓮葉之上。
｜晉書。藝術傳｜石勒召佛圖澄，試以智術，澄即取鉢盛水，燒香咒之，須臾鉢中生青蓮花，光色曜日，勒由此信之。
｜宋書。符瑞志｜文帝元嘉中，蓮生建康頟檐湖，一莖兩花。
｜增｜
｜宋書。符瑞志｜元嘉十年七月，華林天淵池，芙蓉異花同蒂。
元嘉十七年十月，尋陽弘農祐幾湖，芙蓉連理。
｜梁書。武帝本紀｜天監十年五月乙酉，嘉蓮一莖三花，生樂遊苑。
｜原｜
｜陳書。孫瑒傳｜瑒出鎮郢州，乃合十餘船為大舫，於中立亭池，植荷芰，每良辰美景，賓僚並集，泛長江而置酒，亦一時之勝賞焉。
｜增｜
｜魏書。釋老志｜明帝曾欲壞宮西佛圖，外國沙門乃金盤盛水，置於殿前，以佛舍利投之於水，乃有五色光起，於是帝嘆曰，自非靈異，安得爾乎。遂徙於道東，為作周閣百間，佛圖故處，鑿為濛汜池，種芙蓉於中。
｜原｜
｜南史。晉安王子懋傳｜子懋年七歲時，母阮淑媛嘗病危篤，請僧行道，有獻蓮花供佛者，眾僧以銅甖盛水漬其莖，欲花不萎。子懋流涕禮佛曰，若使阿姨因此和勝，願諸佛令花竟齋不萎。七日齋畢，花更鮮紅，視甖中稍有根鬚，當世稱其孝感。
｜增｜
｜南史。徐勉傳｜勉戒子崧書雲，瀆中並饒荷䓈，湖裏殊富芰蓮。
｜宋史。五行志｜紹興二十一年，民家竈鼎生金色蓮花。
萬州、虔州放生池生蓮，皆同蒂異萼。
二十三年六月，汀州生蓮，同蒂異蕚者十有二。
｜樂志｜女弟子隊舞，六曰採蓮隊，衣紅羅生色綽子，繫暈裙，戴雲鬟髻，乘綵船，執蓮花。
｜淮南子｜海閭生屈龍，屈龍生容華。｜注｜海閭，浮草之先也。屈龍，游龍。容華，芙蓉草花。
｜三輔黃圖｜漢昭帝琳池中植分枝荷，宮人貴之，每遊燕出入，必皆含嚼，或剪以為衣，或折以障日，以為戲弄。
｜洞㝠記｜北及玄坂，去崆峒十七萬里，日月不至，其地自明。有紫河萬里，流沫千丈，中有寒荷，霜下方香茂也。
｜枕中書｜玉京七寶山芝沼中，蓮花徑度十丈。
｜鄱陽記｜弋陽嶺上多密巗，宋元嘉中，有人見其巖內三鐵鑊，鑊各容百斛，中生蓮花，他人往尋，不知所在。
｜原｜
｜關令尹喜內傳｜關令尹喜生時，其家陸地生蓮花，光色鮮盛。
｜拾遺記｜漢武時，海中有人，叉角，面如玉色，美髭髯，腰蔽槲葉，乘一葉紅蓮，約長丈餘，偃臥其中，手持一書，自東海浮來，俄為雲霧所迷，不知所之。東方朔曰，此太乙星也。
漢昭帝遊柳池，有芙蓉，紫色，大如斗，花素葉甘，香氣襲人，其實如珠。
｜增｜
｜拾遺記｜周穆王三十六年，王東巡大騎之谷，指春宵宮，集諸方士仙術之要，有冰荷者，出冰壑之中，取此花以覆燈，不欲使光明遠也。
｜原｜
｜蓮社高賢傳｜謝靈運一見遠公，肅然心服，乃即寺築臺，翻涅槃經，鑿池植白蓮。時遠公諸賢同修淨土之業，因號白蓮社。
｜元嘉起居注｜泰始二年八月，嘉蓮一雙，駢花並實，合跗同莖，生豫章鱧湖。
六年，雙蓮一蒂，生東宮元圃池。
｜增｜
｜幽明錄｜晉末，黃祖至孝，母病篤，庭中稽顙，俄頃，天漢開明，有一老翁以兩丸藥賜母，服之，眾患頓消。翁曰，汝入三月，可泛河而來。依期行，見門題曰，善福門，內有水曰，湎源池，有芙蕖如車輪。
｜洛陽伽籃記｜準財里內有開善寺，入其後園，見朱荷出池，綠萍浮水，飛梁跨樹，層閣出雲，咸皆嘖嘖。
｜三國典略｜齊主還鄴，高麗、新羅並遣使來朝貢。先是，徐州產蓮花一莖兩蒂。占雲，異木連枝，遠人入欵。斯其應也。
｜萬歲歷｜齊太和二年，烏程縣閣下生蓮花。
｜靈異記｜貞觀二十年，渝州相恩寺側，泉內忽出紅蓮花，面廣三尺，旅遊往來無不歎訝，經月不滅。
｜原｜
｜開元天寶遺事｜太液池千葉白蓮開，帝與妃子共賞，指妃謂左右曰，何如此解語花。
｜增｜
｜平泉草木記｜水物之美者，荷有蘋洲之重臺蓮，芙蓉湖之白蓮。
｜金陵芙蓉池記｜金陵城西有白芙蓉，素萼盈尺，皎如霜雪，江南梅雨麥秋後，風景甚清，漾舟綠潭，不覺隆暑，與嘉客泛玩，終夕忘疲。
｜原｜
｜酉陽雜俎｜曆城北二里有蓮子湖，周環二十里，湖中多蓮花，紅綠間明，乍疑濯錦。又漁船掩映，罟罾疏布，遠望之者，若蛛網浮杯也。
曆城北有使君林，魏正始中，鄭公愨三伏之際，每率賓僚避暑於此，取大蓮葉置硯格上，盛酒二升，以簪刺葉，令與柄通，屈莖上輪囷如象鼻，傳噏之，名為碧筒杯。曆下學之，言酒味雜蓮氣，香冷勝於水。
霍光園中鑿大池，植五色睡蓮，養鴛鴦三十六對，望之爛若披錦。
｜增｜
｜慧山寺記｜梁大同中，有青蓮花育於此山，因以古華山精舍為慧山寺。
｜尚書故實｜宣平太傅相國盧公，應舉時，寄居壽州安豐縣別墅。嘗出遊芍陂，見里人負薪者，持碧蓮花一朵，已傷器刃矣，雲，陂中得之。盧公後從事浙西，因使淮服，話於太尉衛公，公令搜訪芍陂，則無有矣。又徧尋於江渚間，亦終不能得，乃知向者一朵，蓋神異焉。
｜原｜
｜北夢瑣言｜元和中，蘇昌遠居吳中，有女郎素衣紅臉，相與狎，贈以玉環，一日見檻前白蓮花開，花蕊中有物，乃玉環也，折之乃絕。
｜增｜
｜稽神錄｜婺源尉朱慶源，罷任方還家，在豫章之豐城，庭中地甚爽塏，忽生蓮一枝。其家駭懼，多方以禳之，蓮生不已，乃築堤堰水以沼之，遂成大池，芡荷甚茂。其年慶源授南豐令，後三歲入為大理評事。
｜原｜
｜字說｜藕藏於水，其自處卑，無所加焉，其所與汙，潔白自若，中有孔焉，不偶不生，若此可以偶物矣。茄無附枝，泥不能汙，水不能沒，挺出而立，若此可以加物矣。蓮既有以自白，又會而屬焉，若此可以連物矣。𧂄䓿實若舀，隨昏昕闔闢焉。蕸，假根以立，而不如藕之有所偶，假莖以出，而不如茄之有所加，假華以生，而不如蓮之有所連，䓿𧂄之有䓿也，若此可謂遐矣。夫䓿物者終必吐，連物者終於散，偶物者或析之，加物亦不可謂常，故遐在此，不在彼也。蔤，退藏於無用，而可用可見者本焉，若此可以密矣。合此眾美，則可以荷物，可以為芙，可以為蕖，故曰，荷，芙蕖也。荷以荷物為義，故通於負荷之字。
｜縉紳脞說｜雍熙中，張君房寓泊廬山開先寺，望黃石崖瀑布水中，一大紅葉泛而下，令僧行急取之，乃紅蓮，一葉長三尺，濶一尺三寸，嘗觀廬山記，說沛水出雙劍峯，頂有池，濶數百尺，其深莫測，又有清源池，生蓮花大如車輪，今可信矣。君房因分此花葉遺好事者，磨湯飲之，其蓮香經宿不散。
｜增｜
｜能改齋漫錄｜政和癸巳，大晟樂成，蔡元長以次膺薦，詔乘驛赴闕。次膺至都，會禁中嘉蓮生，遂屬辭以進，名並蒂芙蓉。上覽之，稱善。除大晟府協律郎。
｜原｜
｜避暑錄話｜歐陽文忠公在揚州作平山堂，壯麗為淮南第一。堂據蜀岡，下臨江南，數百里真、潤、金陵三州，隱隱若可見。公每暑時，輙凌晨攜客往遊，遣人走邵伯取荷花千餘朵，以畫盆分插百許盆，與客相間。遇酒行，即遣妓取一花傳客，以次摘其葉，盡處則飲酒，往往侵夜載月而歸。余紹聖初始登第，嘗以六七月之間館於此堂者幾月。寺有一僧，年八十餘，及見公，猶能道公時事甚詳。邇來幾四十年，念之猶在目。今余小池植蓮雖不多，來歲花開，當與山中一二客修此故事。
｜增｜
｜彥周詩話｜世間花卉無踰蓮花者，蓋諸花皆藉暄風暖日，獨蓮花得意於水月，其香清涼，雖荷葉無花時亦自香也。梁，江從簡為採荷調雲，欲持荷作柱，荷弱不勝梁，欲持荷作鏡，荷暗本無光。此語嘲何敬容，而波及蓮荷矣。
｜繼古叢編｜韓昌黎古意詩，太華峰頭玉井蓮，開花十丈藕如船。始意退之自為豪偉之辭，後見真人關令尹喜傳，老子曰，天涯之洲，真人遊時各坐蓮花之上，花輒徑十丈，有返香生蓮，逆水聞三千里。又北齊修文御覽有花生香一門，專載此事，諸家集注韓詩皆遺而不收，特表出之。
｜花經｜蓮，三品七命。
｜演繁露｜洛陽無白蓮花，白樂天自吳中帶種歸，乃始有之。有白蓮池泛舟詩曰，白藕新花照水開，紅窗小舫信風𢌞，誰教一片江南興，逐我殷勤萬里來。又，種白蓮詩曰，吳中白藕洛中栽，莫戀江南花嬾開，萬里攜歸爾知否，紅蕉朱槿不將來。
｜五色線｜河南志，寶林禪院有雲、錦二溪，溪上生雙荷花，色香異於常者。
｜吳興園林記｜蓮花莊，在月河之西，四面鹹水，荷花盛開時，錦雲百頃，亦城中之所無也。
｜乾淳起居注｜太上同上至飛來峰看放水簾，時荷花盛開，太上指池心雲，此種五花同幹，近伯圭自湖州進來，前此未見也。
｜濟南行記｜水西亭之下，湖曰大明，其源出於舜泉，其大占城府三之一。秋荷方盛，紅綠如繡，令人渺然有吳兒舟渚之想。
繡江發源長白山下，周圍三四十里。府參佐輩觴予繡江亭，漾舟荷花中十餘里，劇談豪飲，抵暮乃罷。
｜原｜
｜談撰｜宋召宣用臣，卓有幹才。元豐間，掖庭水殿落成，嘉致既備，偶失種蓮，宋即購於都城，得器缶所植者百餘本，連缶沉水底，再夕視之，則蓮已開盈沼矣，其幹辦可謂精敏。
｜增｜
｜真臘風土記｜草花甚多且香而艶，水中之花更有多品，其中正月亦有荷花。
｜原｜
｜輟耕錄｜至正庚子秋七月九日，飲松江泗濱夏氏清樾堂上，酒半，折正開荷花，置小金巵於其中，命歌姬捧以行酒，客就姬取花，左手執枝，右手分開花瓣，以口就飲，其風致過碧筒遠甚，余因名為解語杯。
｜增｜
｜輟耕錄｜京師城外萬柳堂，亦一宴遊處也，野雲廉公一日於中置酒，招䟲齋盧公、松雪趙公同飲，時歌兒劉氏名解語花者，左手執荷花，右手執杯，歌小聖樂雲，綠葉陰濃，徧池亭水閣，偏趁涼多，海榴初綻，朵朵蹙紅羅，乳燕雛鶯弄語，對高柳鳴蟬相和，驟雨過，似瓊珠亂撒，打遍新荷，人生百年有幾，念良辰美景，休放虛過，富貴前定，何用苦張羅。命友邀賓宴賞飲芳醑，淺酌低歌，且酩酊，從教二輪，來往如梭，既而行酒，趙公喜，即席賦詩曰，萬柳堂前數畝池，平鋪雲錦蓋漣漪，主人自有滄洲趣，遊女仍歌白雪詞，手把荷花來勸酒，步隨芳草去尋詩，誰知咫尺京城外，便有無窮萬里思。此詩集中無，小聖樂乃小石調曲，元遺山先生所製，而名姬多歌之，俗以為驟雨打新荷者是也。
｜江郎山記｜江郎山，在江山縣南五十里，山有池，產碧蓮。
｜金陵諸園記｜杞園傍一池，有金邊白蓮花，甚奇。
｜瓶史｜蓮花以山礬、玉簪為婢。
｜客越志｜西湖藕花，雲錦燦爛，香氣十里。
｜明月編｜蓮花渡，青葉田田，花高於葉，如紅妝美人立翠盤中舞。
｜林水錄｜肥水，東側有一湖，三春九夏，紅荷覆水。
唐城西北隅有湖，俗謂之唐池，蓮荷被水，勝遊多萃其上。
｜三餘贅筆｜曾端伯以荷花為浮友。張敏叔以蓮為靜客。
｜原｜
｜花史｜宋元嘉六年，賈道子行荊上，見芙蓉方發，取還家，聞花有聲，尋得舍利，白如真珠，焰照梁棟。
宋太平興國時，內出玉津園瑞蓮一盆示輔臣，花與葉悉似合歡而生。
宋孝宗於池中種紅、白荷花萬柄，以瓦盆別種，分列水底，時易新者，以為美觀。
國初金箔張嘗於臘月索乾石蓮子，亂撒池中，頃刻花開滿池，香艶可愛，剪紙為舫，置水中，踏而登焉，鼓棹放歌，徃來花叢，俄失所在。
自百里芳至平陽峙，一百里皆荷花，王羲之自南門登舟賞荷花，即此地也。
｜華山志｜韓愈登華山蓮華峰，歸謂僧曰，峯頂有池，菡萏盛開可愛，其中又有破鐵舟焉。
｜蘇州府志｜府城西華山，老子枕中記雲，此地可度難。山半有池曰天池，產千葉蓮，昔人嘗服之羽化。
正統戊午，吳縣學池中蓮一莖三花，明年縣學施公槃狀元及第。成化辛卯，蘇州府學池中蓮一莖二花，明年吳公寬狀元及第。
｜增｜
｜湖州府志｜芙蓉池在府城東白蘋洲上，其中多千葉蓮花。
｜原｜
｜處州府志｜仙都山在縉雲縣東二十三里，一名縉雲山，一名丹峰山，道書謂玄都洞天，上有鼎湖，產異蓮。
｜贑州府志｜興國縣放生池上，蓮花彌望，夾堤皆垂柳，羣山環列，有浮圖突兀在雲煙紫翠間，記稱，江山之勝頗似西湖。
盤古山，在會昌縣東南一百二十里，四面皆石壁，有池廣一畝，產瑞蓮。
｜增｜
｜贑州府志｜瑞蓮池，在雩都縣治西，池產異蓮，其葉曰雙捲劍脊，其花曰雙頭叉髻，三蕚二十四葉，其實曰覆鍾金鋌，移之他處，輙類常種，俗傳雩山倒影所致。
｜原｜
｜黃州府志｜馮茂山，在黃梅縣東北三十里，即五祖大滿禪師道場，山頂有池，生白蓮花，又名蓮峰。
｜雲南志｜滇池在雲南府城南，周廣五百餘里，產千葉蓮。
｜集藻｜
｜表｜
｜增｜
｜唐。崔融。為百官賀千葉瑞蓮表｜伏奉恩旨，垂示臣等千葉瑞蓮，觀其綠裏紅葩，緗莖素蕚，露搖珠點，霞坼金鬚，百星交映，羽蓋張而一色，萬目齊明，車輪合而千狀，謂鸞翔之欲舞，若羣鵷之並飛，峯形聳而半天，石勢蹲而臨海，沖氣積其下，惠風流其上，服之可以登仙，採之可以駐壽，雖復釋梵天王之國，千影離婁，善住天子之地，雙輝燦爛，校之今日，未可同年。臣等謹按，華嚴經雲，蓮花世界是盧舍郍佛成道之國，一蓮花有百億國，無量清淨經雲，無量清淨佛，七寶池中生蓮花上。夫蓮花者，出塵離染，清淨無瑕，有以見如來之心，有以察如來之法，道之行也，曾不徒然，伏惟天冊寶金輪聖神皇帝現此妙身，當茲巨瑞，符契㝠合，影響不差，非常之貺，曠古未聞，殊特之珍，歷代一見，手舞足蹈，倍百常情，無任慶躍之至。
｜權德輿。中書門下賀神龍寺渠中瑞蓮表｜今日中書某至，奉宣進止，示臣等神龍寺殿前渠中瑞蓮花圖，其花一莖兩房者。伏惟陛下仁聖感通，弘被生植，宥萬方之暇，必順天心，於九重之中，別開佛剎，絪縕降祉，菡萏敷榮，瑞茲灼灼之花，迥出田田之葉，吉祥殿外，芳馥殊常，功德池中，光華交映，扶疎發越，並秀相鮮，玄功嘉應，超冠圖牒，彼芝稱三秀，麥有兩歧，雖驗休祥，豈階妙法，觀雙芙之挺茂，荷一雨之均霑，陰隲生成，發輝嚴淨，臣等忝居樞近，倍萬歡心，無任欣忭悅懌之至。
｜張仲素。賀西內嘉蓮表｜臣伏見今月九日，中書門下宣示百官西內池中嘉蓮圖，其蓮一本兩花者。臣聞明聖有作，天人合應，既彰化本，必降祥符，即事而推，昭昭可見。伏惟陛下儲精要道，憂羣羣方，致理大同，猶懼不至，所以恢弘聖教，資福生靈，玄造感通，嘉瑞屢降，況茲菡萏，儒釋同稱，經文但喻乎淤泥，詩人特歌於彼澤，豈比夫躍銅池，煥靈沼，傳芳丹禁，濯影清流，特聳孤莖，以表清淨之源一致，對敷雙蕚，是明內外之教齊興，天雖不言，假物明意，臣仰披圖牒，逖覽古先，豈無禎祥，莫此昭著，望雲就日，徒深抃躍之誠，舞德歌功，何報恩𥝠之重，無任忭賀慶躍之至。
｜柳宗元。為王京兆賀嘉蓮表｜今日某時，中使某奉宣聖旨，出西內神龍寺前水渠內合歡蓮花圖一軸，示百僚者，祥圖煥開，異彩交映，贊天地之合德，表神人之同歡，臣某誠歡誠慶，稽首頓首。伏惟皇帝陛下道協重華，慶傳種德，調陰陽之粹美，孕造化之精英，吉慶每見於天心，發祥必自於禁掖，是使雙華擢秀，蓮蒂垂芳，香激大王之風，影耀天泉之水，煥開宮沼，旁映給園，靈貺應期，天龍護聖，寶歷羣超於小劫，神功允洽於大千，臣某獲覩昇平，濫居榮寵，聞瑞應而稱慶，仰繢事而增歡，無任抃蹈喜躍之至。
｜說｜
｜原｜
｜宋。周子。愛蓮說｜水陸草木之花可愛者甚蕃，晉陶淵明愛菊，自李唐以來，世人甚愛牡丹，予獨愛蓮出淤泥而不染，濯漣漪而不妖，中通外直，不蔓不枝，香遠益清，亭亭淨植，可遠觀而不可褻玩焉，予謂菊，花之隱逸者也，牡丹，花之富貴者也，蓮，花之君子者也，噫，菊之愛，陶後鮮有聞，蓮之愛，同予者何人，牡丹之愛，宜乎眾矣。
｜傳｜
｜原｜
｜明。葉受。君子傳｜君子諱蓮，或又謂諱菡萏，字芙蓉，相傳為神仙家流，世居太華山玉井中。始祖有諱碧藕者，壽千歲，成周時，因西王母進見穆天子，陪宴瑤池上。子孫散處，其根泒世襲其名，亦曰藕，咸潔白聰明，意氣清虛，自以仙流，弗與生民伍。隱遁不見於世，苟可蔽身，雖污泥重淵沒齒不怨。時人為之謠曰，平生水雲姿，七星羅心胸，豈無絲毫益，上裨天子聰，而不自薦達，胡為乎泥中。藕聞亦不介意，世有好而訪之者，輙強與歸，竟不辭謝，第求澡雪以徃，任其指使，或療渴治病，養老慈幼，娛賓客，供祭祀，靡不順承，雖刳股臠體，不憚。藕生茄，茄端楷離立，屹然有出塵之志。茄生荷，荷為人圓渾，能紉緝為衣，與楚畹蘭氏齊名，見稱於三閭大夫。又嘗為桮棬，屈體輪囷如象鼻狀，授客吸酒，號碧筒杯。東坡見其遺製，酌酒試之，歎曰，碧盌既作象鼻彎，白酒猶帶荷心苦。藝絕當時，後人無能效之者。傳十葉至君子，君子質羸氣盈，心芳貎溢，內視欿然不足，外觀佩服鮮整，光曄可愛，盡得羽化之術，飄然有高世之志，因辟穀於人間，世無所好，惟日引清漣以自娛。濯古有東昏侯寵貴嬪，愛君子姿色，令與潘妃進履，君子愀然，侯範金肖像代焉。唐明皇鑿太液池，與楊貴妃遊宴其中，近臣將相或不得時至，君子侍從其間，不少刻舍左右，會祿山之亂遂引去。釋有金仙氏，雅知君子齋潔，留參侍世尊，君子惡其異己，不果留，釋剡木勒像遣之。自是流落江湖，甘同草芥，不希薦達。番禺程九齡遇諸巷，望見驚喜，亟拜曰，吾先夫子從周先生遊，周先生友愛君子，君子吾先夫子師友也，敢不拜。時薰風徐來，君子欣然起舞，笑媚相迎，恨相見之晚。九齡固請以歸下榻，貯壺汲清漣以奉，顧諸子姓曰，君子吾方外友也，可善事之。日鉤簾去屏蔽，灑掃左右，惟恐失君子歡。君子不時見，每盛夏，東日方興，振衣起立，吟風灑露，逍遙欣躍，已而徘徊顧望，移午斂體握固，噤不露半唇，數日卸服，委其心而蛻去，至時復來，來去皆在壺中，人莫能窺其跡。九齡益奇之，謂曰，昔費長房遇壺公，能答鬼使社，今吾其為長房乎，因自號小壺公。神仙家自希夷之後不傳世，無能知者，君子知之亦欲傳世，顧非其人，雖傳不解，嘗以其畧示九齡，不盡解，因俟其去而視其遺玉蛹纍纍，私啖之，瓊液滿嚥，兩臉駸駸君子之色。君子歸九齡，有異人過而相曰，何物老媼生此寧馨兒，神清骨潤，徃來人世，壽未可量也。昔見其浴漢昭帝柳池中，芳氣襲人。又見其在華山頂上，人得其丹服之，輙羽化，今已數百年，顧在此。九齡聞之愈敬，信服之不少怠。
｜頌｜
｜增｜
｜宋。顏延之。碧芙蓉頌｜澤芝芳艶，擅奇水屬，練氣紅荷，比符縹玉，擢麗滄池，飛映雲屋，實紀仙方，名書靈躅。
｜贊｜
｜增｜
｜晉。郭璞。芙蓉贊｜芙蓉麗草，一曰澤芝，泛葉雲布，映波赮熙，伯陽是食，饗比靈期。
｜賦｜
｜御製。西苑芙蕖賦｜惟澤芝誌於爾雅，菡萏詠於風詩，繄金塘之麗草，允柳沼之朱儀，夫其的爍輕莎，翩躚清瀨，玉節蟠根，翠羽襞葢，縷黃作鬚，跗紫成𦷾，蔭太液之漣漪，蕩昆明之霧靄，爾乃幽房晨折，芳葩夜舒，前迎丹𣪵，後匝瑤除，高披宜道，斜嬝周廬，萋萋川碧，淼淼天虛，光留錦騖，陰唼文魚，葉漾珠而錯落，影翻月而軒渠，若夫黛罨如煙，華濃似綺，藻采橫洲，霱雲披沚，或雪沁瓊英，螺含碧蘤，桃倩紅𧀮，菊分金蕊，競秀揚輝，爛兮出水，如仰如俯，似低復昂，亭亭交倚，田田並將，宛若瑤林之四映，矯如朱鷺之載翔，至於萍合橋痕，蒲牽波縠，溪靜禽喧，臺高樹複，梅雨滴而浮馨，麥飈扇而散馥，氤氳於講席之書，郁烈乎侍臣之服，間命沙棠之楫，駕芙蓉之舟，似搴華峰之種，無待汾水之謳，宴羣工於在鎬，聊悅豫以凝庥，蓋其濯素挺生，拔泥不滓，外直中通，花榮實旨，潔比高人，清同君子，是以盧山則淵明屆焉，濂溪則惇頣樂只，余願賢士之𥼶荷裳，乃睠幽姿而不自已。
｜增｜
｜漢。閔鴻。芙蓉賦｜乃有芙蓉靈草，載育中川，竦修幹以凌波，建綠葉之規圓，灼若夜光之在玄岫，赤若太陽之映朝雲，乃有陽文修嫮，傾城之色，楊桂枻而來遊，玩英華於水側，納嘉賔兮傾筐，珥紅葩以為飾，感夭桃而歌詩，申關睢以自敕，嗟留夷與蘭芷，聽鶗鴂而不鳴，嘉芙蓉之殊偉，託皇居以發英。
｜魏。曹植。芙蓉賦｜覽百卉之英茂，無斯華之獨靈，結修根於重壤，泛清流而擢莖，其始榮也，皦若夜光尋扶桑，其揚暉也，晃若九陽出暘谷，芙蓉蹇產，菡萏星屬，絲條垂珠，丹榮吐綠，焜焜韡韡，爛若龍燭，觀者終朝，情猶未足，於是狡童媛女，相與同遊，擢素手於羅袖，接紅葩於中流。
｜晉。孫楚。蓮花賦｜有自然之麗草，育靈沼之清瀨，結根繫於重壤，森蔓延以騰邁，爾乃紅花電發，暉光曄曄，仰曜朝霞，俯照綠水，潛緗房之奧密兮，含珍藕之甘腴，攢聚星列，纖離相扶，微若玄黎披幽夜，粲若鄧林飛鵷雛。
｜潘岳。蓮花賦｜偉玄澤之普衍，嘉植物之並敷，遊莫美於春臺，華莫盛於芙蕖，於是惠風動，沖氣和，眄清池，翫蓮花，舒綠葉，挺纖柯，結綠房，列紅葩，仰含清液，俯濯素波，修柯婀娜，柔莖苒弱，流風徐轉，𢌞波微激，其望之也，曄若皦日燭崑山，其即之也。晃若盈尺映藍田。
｜芙蓉賦｜蔭蘭池之豐沼，育沃野之上腴，課眾榮而比觀，煥卓犖而獨殊，狎獵雲布，窋咤星羅，光擬燭龍，色奪朝霞，丹煇揮紅，飛鬚垂的，紛披赩赫，散煥熠爚，流芬賦采，風靡雲旋，布濩磊落，蔓衍夭閑，發清陽而增媚，潤白玉而加鮮。
｜夏侯湛。芙蓉賦｜臨清池以遊覽，觀芙蓉之麗華，潛靈藕於玄泉，擢修莖乎清波，煥然蔭沼，灼爾星羅，若乃𢌞縈外散，菡萏內離，的出艶發，葉恢花披，綠房翠𦷾，紫飾紅敷，黃螺圓出，垂蕤散舒，纓以金牙，點以素珠，固陂池之麗觀，尊終世之特殊，爾乃採淳葩，摘圓質，析碧皮，食素實，味甘滋而清美，同嘉異乎橙橘，參嘉果以作珍，長充御乎口實。
｜宋。傅亮。芙蓉賦｜考庶卉之珍麗，實總美於芙蕖，潛幽泉以育藕，披翠蓮而挺敷，汎輕荷以冒沼，列紅葩而曜除，徼旭露以滋采，靡朝風而肆芳，表麗觀於中沚，播郁烈於蘭堂，在龍見而萌秀，於火中而結房，豈呈芬於芷蕙，將越味於沙棠，詠三閭之被服，美蘭佩而荷裳，伊玄匠之有瞻，悅嘉卉於中渠，既暉映於丹墀，亦納芳於綺疏。
｜原｜
｜鮑照。芙蓉賦｜感衣裳於楚賦，詠憂思於陳詩，訪羣英之艶絕，標高名於澤芝，會春陂乎夕張，搴芙蓉而水嬉，抽我衿之桂蘭，點子吻之瑜辭，選羣芳之徽號，美斯花之郁烈，抱茲性之清芬，稟若華之驚絕，單蓲陽之妙手，測淲池之光潔，爍彤輝之明媚，粲雕霞之繁悅，顧椒丘而非偶，豈圓桃而能埒，彪炳以蒨藻，翠莖而紅葩，青房兮規接，紫的兮圓羅，樹妖婬之弱幹，散菡萏之輕荷，上星光而倒景，下龍鱗而隱波，戲錦鱗而夕映，曜繡羽以晨過，結游童之湘吹，起榜妾之江歌，備日月之溫麗，非盛明而謂何，若乃當融風之暄盪，承暑雨之平渥，被瑤塘之周流，繞金渠之屈曲，排積霧而揚芳，鏡洞泉而含綠，葉折水以為珠，條集露而成玉，潤蓬山之瓊膏，輝蔥河之銀燭，冠五華於仙草，超四照於靈木，雜眾姿於開卷，閱羣貌於昏明，無長袖之容止，信一笑之空城，森紫葉以上擢，紛緗蕊而不傾，根雖割而琯徹，柯既解而絲縈，感盛衰之可懷，質始終而常清，故其為芳也綢繆，其為媚也奔發，對妝則色殊，比蘭則香越，泛明彩於宵波，飛澄華於曉月，陋荊姬之朱顏，笑夏女之光髮，恨狎世而貽賤，徒愛存而賞沒，雖凌羣以擅奇，終從歲而零歇。
｜增｜
｜梁。簡文帝。採蓮賦｜望江南兮清且空，對荷華兮丹復紅，臥蓮葉而覆水，亂高房而出叢，楚王暇日之歡，麗人妖艶之質，且棄垂釣之魚，未論芳䓑之實，唯欲迴渡輕船，共採新蓮，傍斜山而屢轉，乘橫流而不前，於是素腕舉，紅袖長，迴巧笑，墮鳴璫，荷稠刺密，亟牽衣而綰裳，人喧水濺，惜虧朱而壞妝，物色雖晚，徘徊未返，畏風多而榜危，驚舟移而花遠，謌曰，嘗聞蕖可愛，採擷欲為裙，葉滑不留綖，心忙無暇薰，千春誰與樂，惟有妾隨君。
｜元帝。採蓮賦｜紫莖兮文波，紅蓮兮芰荷，綠房兮翠蓋，紫實兮黃螺，於時妖童媛女，蕩舟心許，鷁首徐𢌞，兼傳羽杯，棹將移而藻掛，船欲動而萍開，爾其纖腰束素，遷延顧步，夏始春餘，葉嫩花初，恐沾裳而淺笑，畏傾船而斂裾，故以水濺蘭橈，蘆侵羅𧟆，菊澤未反，梧臺逈見，荇濕霑衫，菱長繞釧，泛柏舟而容與，歌採蓮於江渚，歌曰，碧玉小家女，來嫁汝南王，蓮花亂臉色，荷葉雜衣香，因持薦君子，願襲芙蓉裳。
｜昭明太子。芙蓉賦｜色兼列彩，體繁眾號，初榮夏芬，晚花秋曜，興澤陂之徽章，結江南之流調。
｜江淹。蓮花賦｜檢水陸之具品，閱山海之異名，珍爾秀之不定，乃天地之精英，殖東國之流詠，出西極而擅名，方翠羽而結葉，比碧玉而為莖，蕊金光而赩色，藕冰折而玉清，載紅蓮以吐秀，披絳葉以舒英，故香氛感俗，淑氣參靈，躑躅人世，茵蒕祇冥，青桂羞烈，沉水慚馨，於是生乎澤陂，出乎江陰，見彩霞之夕照，覿雕雲之晝臨，既翕赩於洲漲，亦映曖於川潯，奪夜月及熒光，掩朝日與赩火，出金沙而延曜，被淥波而覃拖，冠百草而絕羣，出異類之眾夥，故仙聖傳圖，英隱留記，一為道珍，二為世瑞，發青蓮於王宮，驗奇花於陸地，若其江淡澤芬，則照電爍日，池光沼綠，則明璧洞室，曜長洲而瓊文，映青崖而火質，或凴大淵之清峭，或殖疏圃之蒙密，故河北櫂歌之姝，江南採菱之女，春水厲兮楫潺湲，秋風駛兮舟容與，著縹芰兮出波，擥湘蓮兮映渚，迎佳人兮北燕，送上客兮南楚，知荷華之將晏，惜玉手之空佇，廼為謠曰，秋雁度兮芳草殘，琴柱急兮江上寒，願一見兮道我意，千里遠兮長路難，若其花實各名，根葉異辭，既號芙蕖，亦曰澤芝，麗詠楚賦，艶歌陳詩，非獨瑞草，爰兼上藥，味靈丹砂，氣驗青艧，乃可劍棄海岫，龍舉雲㟧，畫臺殿兮霞蔚，圖縑縞兮炳爍，永含靈於洲渚，長不絕兮川壑。
｜原｜
｜唐。王勃。採蓮賦｜非登高可以賦者，惟採蓮而已矣，況洞庭兮紫波，復瀟湘兮綠水，或暑雨兮朝霽，乍涼飈兮暮起，黛葉青跗，煙周五湖，紅葩絳蘤，電爍千里，尤見重於幽客，信作謠於君子，爾其珍族廣茂，淑類博傳，藻河渭之空曲，被沮漳之淪漣，燭澄灣而爛爛，亙修漲之田田，豈直水區澤國，江漘海壖，是以吳娃越艶，鄭婉秦妍，感靈翹於上節，悅瑞色於中年，錦帆映浦，羅衣塞川，飛木蘭之畫楫，駕芙蓉之綺船，問子何去，幽潭採蓮，已矣哉，誠不知其所以然，賞由物召，興以情遷，故其游泳一致，悲欣萬緒，至若金室麗妃，璇宮佚女，傷鳳臺之寂寞，厭鸞扃之閑處，侍飲南津，陪歡北渚，見磯岸之紆直，覿旌旄之低舉，上苑神池，芳林御陂，樓陰架沚，殿彩乘漪，張拜洛之容衛，備橫汾之羽儀，簫鼓發兮龍文動，鱗羽喧兮鷁首移，咸靚妝而麗服，各分騖而並馳，蘋縈槳礙，荇觸船危，視雲霞之沃蕩，望林泉之蔽虧，洪川泱泱兮菡萏積，綠水湛湛兮芙蕖披，惜歲時兮易晚，傷君王兮未知，折紺房與緗菂，攬紅葩及碧枝，𢌞綃裙兮竊獨歎，步羅襪兮私自奇，莫不驚香悼色，畏別傷離，復有濯宮年少，期門公子，翠髮蛾眉，頳唇皓齒，傅粉蘭堂之上，偷香椒屋之裏，亦復銜恩激誓，佩寵緘愁，承好賜之珍席，奉嬉遊之彩斿，繡棟曛兮翠羽帳，瑤塘曙兮青翰舟，搴條拾蕊，沿波泝流，池心寬而藻薄，浦口窄而萍稠，和橈姬之衛吹，接榜女之齊謳，去復去兮水色夕，採復採兮荷葉秋，願承歡而卒歲，長接席而寡仇，於是薊北無事，關西始樂，霧盡江垠，氣恬海寞，消怪氣於沅澧，照榮光於河洛，殊方異類，舞詠相錯，王公卿士，歌吹並作，則有侯家瑣第，戚里芳園，穿池灞岸之曲，蓄水河陽之源，隄防谷口，島嶼轘轅，嘉木畢植，靈草具繁，沉桂北之丹藕，濯荊南之紫根，鬰淒淒而霧合，燦曄曄而霞翻，洎乎氣徹都鄙，景華川陸，麥雨微涼，梅飈淺燠，命妖侶於石城，嘯娛朋於金谷，乃使綠珠捧棹，青琴理舳，樽芳醪，藉珍餗，汎玉潭之瀰漫，遶金渠之隈隩，石近水而苔濃，岸連山而樹複，排芰末而爭遠，託蘆間而競逐，赴汨凌波，飛袿振羅，風低綠幹，水濺黃螺，上客喧兮樂未已，美人醉兮顏將酡，畏蓮色之如臉，願衣香兮勝荷，徘徊郢調，悽慘燕歌，念窮歡於水涘，誓畢賞於川阿，結漢女，邀湘娥，北溪蕊尚密，南汀花更多，恨光景兮不駐，指芳馨兮謂何，若乃南楚義妻，東吳信婦，結褵整佩，承筐奉帚，忽君子兮有行，復良人兮遠征，南討九真百粵，北戌雞田雁城，念去魂駭，相視骨驚，臨春渚兮一送，見秋潭兮四平，與子之別，煙波望絕，念子之寒，江山路難，水淡淡兮蓮葉紫，風颯颯兮荷花丹，翦瑤帶而猶欷，折瓊英而不歡，既而緣隈逗浦，還栧歸㯭，睠芳草兮已殘，憶離居兮方苦，延素頸於極漲，攘皓腕於神滸，惜佳期兮末由，徒增思兮何補，又若倡姬蕩媵，命侶招羣，淇上洛表，湘臯汝墳，望洲草兮翡翠色，動浦水兮驪龍文，願解佩以邀子，思搴裳而從君，悲時暮，愁日曛，鳴鐶釧兮響窈窕，艶珠翠兮光繽紛，憐曙埜之絳氣，愛晴天之碧雲，棹巡汀而柳拂，船向渚而菱分，掇翠莖以翳景，襲朱蕚以為裙，梃楫凌亂，風流雨散，鳴榔絡繹，霧罷煙釋，狀飛虯之蜿蜿，若驚鴻之奕奕，艇怯奔潮，篙憎淺石，絲著手而偏繞，刺牽衣而屢襞，乃有貴子王孫，乘間縱觀，何平叔之符彩，潘安仁之藻翰，稅龍馬於金堤，命鳧舟於石岸，錦纜翻灑，銀檣照爛，日側光沉，風驚浪深，紆北渚之新贈，恣東溪之密尋，鴛鴦繡彩之文履，瑇瑁瓊華之寶琴，扣舷擊榜，吳歈越吟，溱與洧兮葉覆水，淮與濟兮花冒潯，值明月之夕出，逢丹霞之夜臨，茱萸歌兮軫妾思，芍藥曲兮傷人心，伊採蓮之賤事，信忘情之葢寡，雖跡兆於水鄉，遂風行於天下，感極哀樂，聲參鄭雅，是以緬察谷底，窮覽地維，北盡豐鎬澇潏，南究巴沲越沂，莫不候期應節，沿濤汎湄，薄言採之，興言服之，發文扃之麗什，動幽幌之情詩，使人結眷，令人相思，宜其色震百草，香奪九芝，棲碧羽之神雀，負青𦫉之寶龜，紫秩流記，丹經秘詞，豈徒加繡柱之光彩，曄文井之華滋，已矣哉，向使時無其族，代乏厥類，獨秀上清之境，不生中國之地，學鸞鳳而時來，與鶼鶼而間至，必能使眾瑞彩沒，羣貺色沮，湯武齋戒，伊臯延佇，豈俾夫秦童趙僕，倡姬艶女，狎而玩之，擷而採之乎，時有東鄙幽人，西園舊客，常陪帝子之輿，經侍天人之籍，詠綠竹於風曉，賦彤管於日夕，暑徃寒來，忽矣悠哉，蓬飄梗逝，天涯海際，似還卬之寥廓，同適越之淫滯，蕭索窮途，飄颻一隅，昔聞七澤，今過五湖，聽菱歌兮幾曲，視蓮房兮幾株，非鄴地之宴語，異睢苑之歡娛，況復殊方別域，重瀛複嶂，虞翻則故鄉寥落，許靖則生涯惆悵，感芳草之及時，懼修名之或喪，誓剗跡潁上，棲影渭陽，枕箕岫之孤石，泛磻溪之小塘，餐素實兮吸絳房，荷為衣兮芰為裳，永潔已於丘壑，長寄心於君王，且為歌曰，芳華兮修名，奇秀兮異植，紅光兮碧色，稟天地之淑麗，承雨露之霑飾，蓮有藕兮藕有枝，才有用兮用有時，何當婀娜華實移，為君含香藻鳳池。
｜宋之問。秋蓮賦並序｜天授元年，勑學士楊炯與之問分日於洛城西，入閣每雞鳴後，至羽林仗，閽人奏名請龜契，佇命拱立於御橋之西，玉池清泠，紅蕖菡萏，謬履扃闥，自春徂秋，見其生，視其長，覩其盛，惜其衰，得終天年而無夭折者，良以隔礙仙禁，人莫由見，向若生於瀟湘洞庭，溱洧淇澳，即有吳姬越客，鄭女衛童，芳心未成，採擷都盡，今委以白露，順以涼風，榮落有期，秋分畢矣，斐然願歌其事，久之乃為秋蓮賦焉。
若夫西城秘掖，北禁仙流，見白露之先降，悲紅蕖之已秋，昔之菡萏齊秀，芬敷競發，君門閟兮九重，兵衛儼兮千列，綠葉青枝，緣溝覆池，映連旗兮搖艶，揮長劍兮陸離，疏𤁄兮裂穀，交流兮相沃，四繞兮丹禁，三匝兮承明，曉而望之，若霓裳宛轉朝玉京，夕而察之，若霞標灼爍散赤城。既如秦女艶日兮鳳鳴，又似洛妃拾翠兮鴻驚，足使瑤草罷色，芳樹無情，複道兮詰曲，離宮兮相屬，飛閣兮周廬，金鋪兮璧除。君之駕兮旖旎，蓮之葉兮扶疎，萬乘顧兮駐綵騎，六宮喜兮停羅裾，仰仙遊而德澤，縱幽覽而神虛，豈與夫溪澗兮沼沚，自生兮自死，海泝兮江沱，萬里兮煙波，泛漢女，游湘娥，佩鳴玉，戲清波，中流欲渡兮木蘭楫，幽泉一曲兮採蓮歌，江南兮峴北，汀洲兮不極，既有芳兮莎城，長無艶兮水國，豈知移植天泉，香飄列仙，嬌紫臺之月露，含玉宇之風煙，雜葩兮照燭，眾彩兮相宣，鳥翡翠兮丹青翰，樹珊瑚兮林碧鮮，夫其生也，春風晝蕩，爍日相煎，夭桃盡兮穠李滅，出大堤兮艶欲燃，夫其謝也，秋灰度管，金氣騰天，宮槐疎兮井桐變，搖寒波兮風颯然，歸根息艶兮八九月，乘化無窮兮千萬年，越人望兮已長久，鄭女採兮無由緣，何深蒂之能固，何穠香之獨全，別有待制揚雄，悲秋宋玉，夏之來兮翫早紅，秋之暮兮悲餘綠，禮盛燕臺，人非楚材，雲霧圖兮蘭為閣，金銀酒兮蓮作杯。落英兮徘徊，風轉兮哀哀，入黃扉兮灑錦石，縈白蘋兮覆綠苔，寒暑忙忙兮代謝，故葉新花兮往來，何秋日之可表，托芙蓉以為媒。
｜增｜
｜白居易。荷珠賦｜迸水所集，輕荷正敷，引修莖而出葉，凝玉液以成珠，淨綠田田，神龜之巢處斯在，虛明皎皎，靈鵲之銜來豈殊，既羅列其青葢，又昭章於白榆，亂點的爍，分規青瑩，仰虛無以上出，掩晶熒而外映，灑之不著，湛兮逾淨，時寄寓於傾欹，每因依於平正，可止則止，必荷之中央，在圓而圓，得水之本性，飃飈既息而常凝，魚鳥頻衝而不定，爾乃一氣暗後，初陽照前，宿雨霽而猶在，曉露裛而正鮮，熠熠有光，映空水而煥若，纍纍無數，遍池塘而炯然，宛轉而魚目𢌞視，沖融而蚌胎未堅，因霑濡而大小，隨散合以虧全，輕彩蕩漾，芳濃厭浥，明璣而夜月爭光，丹粟而晨霞散入，其息也與波俱停，其動也與風皆急，若轉於掌，乃是江妃之珠，如凝於盤，遂成泉客之泣，冰壺捧玉而殊倫，水鏡沈精而莫及，則知氣有相假，物有相資，惟雨露之留處，當芙蓉之茂時，雖賦象而無準，必成形而在茲，喻於人則寄之生也，擬於道則沖而用之，自契玄珠之妙，何求赤水之遺。
｜宋。歐陽修。荷花賦｜步蘭塘以清暑兮，颯蘋風以中人，擷杜若之春榮兮，搴芙蓉於水濱，嘉丹葩之耀質，出綠水而含新，蔭曲池之清泚，漾波紋之淵淪，披紅衣而耀彩，寄清流而託根，挺無華之淺艶，靡競麗乎先春，抱生意以自得兮，及薰時之嘉辰，若夫夏畹蘭衰，夢池草密，慘羣芳之已銷，獨斯蓮之迥出，可以嗅清香而折酲，可以玩芳華而自逸，況其晚浦煙霞，水亭風日，投文竿而餌垂，泳萍莖而波溢，絲縈藕以全折，杯卷荷而半側，墜紫菂以欹煙，斂紅芳而向夕，可憐影兮相顧，列金葩而返植，清風遏以似起，碧露合而乍失，或兩兩以相扶，漸亭亭而獨出，發臙脂於北土，生異香於西域，匪江妃之小腰，即廣陵之清骨，爾乃曲沼微陽，橫塘細雨，逐橋上之歸鞍，笑堤邊之遊女，墮虹梁而窺影，倚風臺而欲舞，覆翠被以薰香，然犀燈而照浦，雙心並根，千株泣露，湛月白而風清，杳池平而樹古，送艇子於西州，聞棹謳於北渚，迎桃根而待檝，逢宓妃而未渡，迫而視之，靚若星妃臨水而脈脈盈盈，遠而望之，杳如峽女行雲而朝朝暮暮，其妖麗也，其閒雅也，香荃橈兮木蘭舟，澹容與兮悵夷猶，東西隨葉隱，上下逐波浮，已見雙魚能比目，應笑鴛鴦會白頭，昔聞妃子貴東隣，池上金花不染塵，空留此日田田葉，不見當時步步人。
｜明。申時行。瑞蓮賦並序｜惟聖皇御歷十有四年，道化滂流，和氣翔洽，於時崇慈寧之新構，備尊養之上儀，大孝潛孚，靈貺昭答，乃有嘉蓮獻異，重臺發祥，萬乘臨觀，六宮燕喜，信熙時之上瑞，馨德之貞符，爰付丹青，用垂琬琰，命臣等賦之，臣謹拜手稽首而作賦曰，
若夫璇宮壯麗，紫殿巍峩，接蓬萊之仙苑，環太液之恩波，渟泓玄澤，醞釀醇和，欣嘉生之咸鬯，紛靈瑞其何多，宛彼芙蕖，嫣然沼沚，載以文罌，陳之金戺，覆碧葉兮田田，漾清漣兮泚泚，被茝紉蘭，抽黃曳紫，既冉冉以流馨，復重重而結綺，爾其艶外生艶，華中吐華，剖碧房兮敷絳萼，幻珠實兮成丹葩，粲英英其疊起，芬鬱鬱其交加，乃若旭日方升，卿雲有爛，初抱赤兮若傾，忽飛丹兮若煉，如盤如葢，臨金掌以曈曨，非霧非煙，照虹梁而璀璨，又若桂輪乍滿，蕙露初零，凝清輝兮湛湛，漱芳潤兮盈盈，紺宇層樓，接銀潢而瀲灔，雲鬟高髻，開寶鏡以晶熒，又若涼雨纔收，薰風徐送，濯雲錦兮澄鮮，舞霓裳兮飛動，凌波綽約，宛洛浦之驚鴻，翽羽翩躚，恍秦臺之儀鳳，至於星敷電發，霧變霞蒸，觸景而生態，隨物而賦形，縱他卉之穠麗，未若茲花之最靈，觀其托體，慈闈敷，榮秘殿，映藻井以生妍，傍綺疏而呈倩，煒煌三秀之庭，搖曳五明之扇，載色載笑，如承長樂之歡，來游來觀，每荷重瞳之眷，詫神物之有知，信人寰之僅見，豈比夫駢花並寔，連理分枝，望舒生於漢圃，合歡產於唐池，太華峰頭徒詠，如船之異，麻姑壇上虛傳，變碧之奇，斯蓋重申之佑命，特顯象於昌期，猗歟我皇，德如虞聖，時業業以憂勤，日夔夔而祇敬，承顏順志，極尊養之隆，解慍阜財，布寬仁之令，故珍貺駢𩥚，而奇祥疊應，繩繩繼繼，用彰累葉之休，赫赫明明，式表重華之盛，尚增修於玄德，庶永承乎天慶。
｜原｜
｜申時行。後瑞蓮賦｜有韡者華，婉如清揚，菡萏為簪，芙蓉為裳，出五沃之上腴兮，苞九疑之奇芳，繄中通而外直兮，洵䔍實而輝光，德可比於君子兮，又奚遜夫國香，羌託種於靈沼兮，載移根於長樂，挺翠蓋之團團兮，冒朱華之灼灼，枝承蕤以婀娜兮，何揚翹之磊落，揉珠菂以成葩兮，煥重英之出蕚，森濯潁於芝房兮，儼敷榮於菌閣，朝晞髮於扶桑兮，若葵赤之常傾，夕弄影於望舒兮，象桂輪之載盈，峩星冠於絳闕兮，散霞標於赤城，鳳羽矯其翩翩兮，蜃樓起而崢嶸，恣意態之橫出兮，紛可柄於丹青，彼新宮之嶻嶪兮，固神靈之所宅，薰風扇其淳和兮，甘雨滋其薌澤，卿雲助其爛漫兮，膏露增其的皪，夫惟孕粹而鍾祥兮，肆焜煌而舄奕，乃其含芬桂掖，流曄椒塗，承恩輝於黼幄兮，分繡采於翟褕，映畫堂之甲帳兮，迎紫𦋺之金輿，燦榮光於華渚兮，鬰佳氣於蓬壺，宮伯忻忻而告瑞，慈顏穆穆其歡愉，何司花之特巧，殆坤元之出符，天子乃考祥圖，披靈契，徵素蓮於王母，遡石蕖於炎帝，或一房而百子，或一花而千歲，兆多壽而多男，允卜年而卜世，於是羣臣効三呼之祝，薦萬歲之觴，陳瓜瓞椒聊之什，詠竹苞松茂之章，曰文子與文孫兮，俾熾而昌，曰聖母及聖皇兮，俾壽而康，如重臺之積累，共乾坤而久長，臣拜手而作頌，庸昭示於無疆，頌曰，瞻彼璇宮臨紫極兮，仙籞神池𣾀靈澤兮，煜煜奇葩產禁掖兮，綠葉朱華苞翠菂兮，重英𤴁蕚何赩赫兮，地符山川帝申錫兮，百世本支兆蕃碩兮，慈齡聖算齊箕翼兮，小臣獻頌揚休德兮，福祿萬年，子孫千億兮。
｜文散句｜
｜增｜
｜楚。屈原。離騷｜製芰荷以為衣兮，雧芙蓉以為裳。
｜九歌｜搴芙蓉兮木末。
築室兮水中，葺之兮荷葢。
芷葺兮荷屋。
荷衣兮蕙帶，儵而來兮忽而逝。
｜宋玉。九辯｜被荷裯之晏晏兮，然潢洋而不可帶。
｜招魂｜坐堂伏檻，臨曲池些，芙蓉始發，雜芰荷些。
｜漢。王褒。九懷｜抽蒲兮為坐，援芙蕖兮為葢。
｜劉向。九歎｜芙蓉葢而蔆華車兮，紫貝闕而玉堂。
御定佩文齋廣群芳譜卷二十九
