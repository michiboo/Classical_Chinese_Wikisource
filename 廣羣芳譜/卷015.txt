御定佩文齋廣羣芳譜卷十五
　蔬譜
｜原｜生菜，一名白苣，一名石苣。
｜增｜
｜陸機詩疏｜青州謂之芭。
｜原｜似萵苣而葉色白，斷之有白汁。正、二月下種，四月開黃花如苦蕒，結子亦同。八月、十月可再種，以糞水頻澆則肥大，諺雲，生菜不離園，宜生食，又，生挼鹽、醋拌食，故名生菜。色紫者名紫苣，一雲紫苣和土作器，火煆如銅。
｜集藻｜
｜詩散句｜
｜增｜
｜唐。杜甫｜脆添生菜美，陰益食單涼。
｜別錄｜
｜原｜
｜種植｜作畦下種如菠薐法，先用水浸種一日，於濕地上襯布置子，以盆合之，候芽出，種畦中。宜肥地。
｜原｜苦菜，一名苦苣，一名苦蕒，一名褊苣，一名游冬，〈博雅云：游冬，苦菜也。埤雅云：此草凌冬不凋，故名。〉一名天香菜。
｜增｜
｜爾雅｜荼，苦菜。｜疏｜一名荼草，一名選。
｜陸機詩疏｜生山田及澤中，得霜甜脆而美。
｜本草｜春初生苗，有赤莖、白莖二種。葉似花蘿蔔葉，上葉抱莖，梢菜似鸛嘴，每葉分叉，攛挺如穿葉狀。
｜原｜葉狹而綠帶碧。莖空，斷之有白汁。花黃，如初綻野菊花，春夏皆旋開。一花結子一叢，如同蒿子，花罷則萼斂，子上有白毛茸茸，隨風飄揚，落處即生。今處處有之，但在北方者至冬而凋，在南方者冬夏常青，為少異耳。味苦，寒，無毒。夏天宜食，能益心和血通氣。主治腸澼渴熱，中疾惡瘡，霍亂後胃氣煩逆。忌與蜜同食，作肉痔。脾胃虛寒人，不可多食。
｜彙考｜
｜原｜
｜詩。𨚍風｜誰謂荼苦，其甘如薺。
｜唐風｜采苦采苦，首陽之下。
｜大雅｜堇荼如飴。
｜禮記。月令｜孟夏之月，苦菜秀。
｜增｜
｜禮記。內則｜濡豚包苦實蓼。｜疏｜言濡豚之時，包裹豚肉，以苦菜殺其惡氣，又實之以蓼。
｜水經注｜若城東得苦菜夏浦，浦東有苦菜夏，江逕其北，故浦有苦菜之名焉。
｜顏氏家訓｜詩云：誰謂荼苦。爾雅、毛傳並以荼，苦菜也。又禮云：苦菜秀。案，易統通卦驗玄圖曰：苦菜生於寒秋，更冬歷春，得夏乃成。今中原苦菜則如此也，一名游冬，葉似苦苣而細，摘斷有白汁，花黃似菊。江南別有苦菜，葉似酸漿，其花或紫或白，子大如珠，熟時或赤或黑，此菜可以釋勞，案，郭璞註爾雅，此乃蘵黃蒢也，今河北謂之龍葵。梁世講禮者，以此當苦菜，既無宿根，至春子方生耳，亦大誤也。又，高誘注呂氏春秋曰：榮而不實曰英。苦菜當言英，益知非龍葵也。
｜兼明書｜《月令》孟夏，苦菜秀。孔穎達曰：菜似馬薤而花白，其味極苦。明曰：按，夏小正，四月王萯秀，月令用小正為本，改王萯為苦菜也。詩豳風，四月秀葽。鄭康成疑葽為王萯。今驗四月秀者，野人呼為苦葽，春初，取煮去苦味，和米粉作餅食之。四月中，莖如蓬艾，花如牛蒡花，四月秋氣生，故苦葽秀，則一歲物成，自苦葽殆。月令所書皆應時之物，其言苦菜即苦葽也。穎達所見，別是一物，不可引以解此。
｜真珠船｜唐景龍二年，郿縣民王上賓家有苦蕒菜，高三尺餘，上廣尺餘，厚二分。
｜集藻｜
｜七言律詩｜
｜原｜
｜明。黃正色｜
　但得菜根俱可啖，況於苦蕒亦奇逢，初嘗不解回甘味，慣醉方知醒酒功，茹素無緣葷未斷，禪宗有約障難空，北窻入夏稀盤餖，莫厭頻頻餉阿儂。
　盤餐落落對瓜畦，杜撰人間苦蕒虀，嫩綠浮羹蓴讓滑，微酸入口舌應迷，野人生計誰雲薄，藿食家風未是低，為報青蠅莫相點，欲隨芹曝獻金閨。
｜詩散句｜
｜原｜
｜唐。杜甫｜苦苣刺如針。
｜原｜菾菜，一名莙薘菜。苗高三四尺，莖若蒴𧃔，有細稜，夏潤冬枯。葉青白色，似白菘菜葉而短，莖亦相類但差小耳。正、二月下種，宿根亦自生。四月開細白花，結實狀如茱萸毬而輕虛，土黃色，內有細子。根白色。味甘、苦，大寒，滑，無毒。開胃，通心膈，利五臟，理脾氣，去頭風，補中下氣。宜婦人。冷氣人不可多食，動氣。患腹冷人食之，必破腹。十月以後宜於暖處窖藏。
｜別錄｜
｜原｜
｜製用｜醋浸，揩面去粉滓，潤澤有光。莙薘莖燒灰，淋汁洗衣，色如白玉。
｜原｜蕹菜，〈蕹與壅同。此菜惟以壅成，故謂之蕹。〉幹柔如蔓，中空。葉似菠薐及鏨頭，開白花，堪茹。南人編葦為筏，作小孔，浮水上，種子於水中，長成莖葉皆出葦孔中，隨水上下，南方之奇蔬也。陸種者宜濕地，畏霜雪，九月藏土窖中，三四月取出，壅以糞土，節節生芽，一本可成一畦。生嶺南，今江夏、金陵多蒔之。
｜別錄｜
｜增｜
｜南方草木狀｜野葛有大毒，以蕹菜汁滴其苗，當時萎死。世傳魏武能噉野葛至一尺，雲先食此菜。
｜北戶錄｜蕹菜，葉如柳，三月生。陳藏器云：主解胡蔓草毒。胡蔓草即野葛也。
｜原｜
｜製用｜味短，須豬肉同煮，俟肉色紫乃堪食。
｜增｜
｜本草｜蕓薹菜，〈塞外有雲臺戍，始種此菜，故名。〉一名寒菜，一名胡菜，一名薹菜，一名薹芥，一名油菜。
｜原｜單莖圓肥，淡青色，葉附莖上，形如白菜。嫩時可炒食，既老，莖端開花如蘿蔔花，結角，中有子。
｜增｜
｜本草｜九月、十月下種，生葉，冬、春採薹心為茹，三月則老不可食。開小黃花，四瓣，子灰赤色，炒過榨油黃色，燃燈甚明。
｜原｜味溫，無毒。主風游丹腫，乳癰。煮食，主腰腳痺，破癥瘕結血。多食損陽氣，發瘡、口齒痛，又生腹中諸蟲。
｜集藻｜
｜七言絶句｜
｜增｜
｜宋。范成大。田家雜興｜桑下春蔬綠滿畦，菘心青嫩芥薹肥，溪頭選擇店頭賣，日暮裹鹽沽酒歸。
｜詩散句｜
｜增｜
｜宋。楊萬里｜薹菘正自有風味，杯盤底用專腴豐。
｜別錄｜
｜原｜
｜製用｜曬薹菜。以春分後摘薹菜花，不拘多少，沸湯焯過，控乾，少用鹽拌勻，良久，曬乾，以紙袋收貯。臨用湯浸，油、鹽、薑、醋拌食。
｜增｜
｜本草｜蔊菜，一名𦹫〈音罩〉菜，一名辣米菜。生南方，田園小草也。冬月布地叢生，長二三寸，柔梗細葉。三月開細花，黃色，結細角，長一二分，角內有細子。味極辛辣，沙地生者尤伶仃。
｜彙考｜
｜增｜
｜山家清供｜考亭先生每飲後，則以蔊莁供。一出於盱江分於逢陽，一生於嚴灘石上，公所供蓋建陽種，集有蔊詩可考。山谷縣孫崿，以沙臥蔊，食其苗雲。
｜集藻｜
｜七言古詩｜
｜增｜
｜宋。楊萬里。羅仲憲送蔊菜謝以長句｜學琴自有譜，相鶴自有經，蔬經我繙盡，不見蔊菜名，金華詩札初相識，玉友尊前每相憶，坐令芥蓀姜子牙，一見風流俱避席，取士取名多失真，向來許靖亦誤人，君不見鄭花不得半山句，卻參魯直稱門生。
｜五言律詩｜
｜增｜
｜宋。朱子。次韻公濟惠蔊｜靈草生何許，風泉古澗旁，褰裳勤采擷，枝筯嚏芳香，冷入玄根閟，春歸翠穎長，遙知拈起處，全體露真常。
｜五言絶句｜
｜增｜
｜宋。朱子。蔊菜｜小草有真性，托根寒澗幽，懦夫曾一嘬，感憤不能休。
｜七言絶句｜
｜增｜
｜宋。楊萬里｜虀臼文辭粲受辛，子牙為祖芥為孫，勸君莫謁獨醒客，只謁高陽社裏人。
｜增｜
｜四川志｜巢菜，州縣俱出，葉似槐而小，其子如小豆。夏時種以糞田，其苗可食。
｜集藻｜
｜五言古詩｜
｜增｜
｜宋。蘇軾。元修菜並引｜
　菜之美者，有吾鄉之巢，故人巢元修嗜之，余亦嗜之。元修云：使孔北海見，當復雲吾家菜耶，因謂之元修菜。余去鄉十有五年，思而不可得，元修適自蜀來，見余於黃，乃作是詩，使歸致其子，而種之東坡之下雲。
　彼美君家菜，鋪田綠茸茸，豆莢圓且小，槐芽細而豐，種之秋雨餘，擢秀繁霜中，欲花而未萼，一一如青蟲，是時青裙女，採擷何匆匆，烝之復湘之，香色蔚其饛，點酒下鹽豉，縷橙芼薑蔥，那知雞與豚，但恐放筯空，春盡苗葉老，耕翻煙雨叢，潤隨甘澤化，暖作青泥融，始終不我負，力與糞壤同，我老忘家舍，楚音變兒童，此物獨嫵媚，終年繫余胸，君歸致其子，囊盛勿函封，張騫移苜蓿，適用如葵菘，馬援載薏苡，羅生等蒿蓬，懸知東坡下，塉鹵化千鍾，長使齊安民，指此說兩翁。
｜七言絶句｜
｜原｜
｜宋。陸游。巢菜｜昏昏霧雨暗衡茅，兒女隨宜治酒殽，便覺此身如在蜀，一盤籠餅是豌巢。
｜巢菜竝序｜
　蜀蔬有兩巢，大巢，豌豆之不實者；小巢，生稻畦中，東坡所賦元修菜是也，吳中絶多，名漂搖草，一名野蠶豆，但人不知取食耳。予小舟過梅市得之，始以作羹，風味宛然在醴泉蟇頤時也。
　冷落無人佐客庖，庾郎三九困飢嘲，此行忽似蟇津路，自候風爐煮小巢。
｜原｜薇，〈字說云：微賤所食，因謂之薇。〉一名野豌豆，一名大巢菜。〈《本草》項氏曰：巢菜有大、小二種，大者即薇，乃野豌豆之不實者；小者即東坡所謂元修菜也。〉
｜增｜
｜爾雅｜薇，垂水。｜註｜生於水邊。｜疏｜草生於水濱而枝葉垂於水者曰薇。
｜說文｜薇，似藿。
｜陸璣詩疏｜薇，山菜也。今官園種之以供宗廟祭祀。
｜通志｜薇，生水旁，葉如萍。
｜原｜生麥田及原隰中。本草云：非水草也。莖葉氣味皆似豌豆，其藿作蔬，入羹皆宜。
｜彙考｜
｜原｜
｜詩。召南｜陟彼南山，言采其薇。
｜小雅｜
　採薇採薇，薇亦作止。
　山有蕨薇。
｜增｜
｜史記。伯夷傳｜武王已平殷亂，天下宗周，而伯夷、叔齊恥之，義不食周粟，隱於首陽山，採薇而食之。作歌曰：登彼西山兮，采其薇矣，以暴易暴兮，不知其非矣，神農虞夏忽焉沒兮，我安適歸矣，於嗟徂兮，命之衰矣。
｜三秦記｜夷、齊食薇三年，顏色不異，武王誡之，不食而死。
｜集藻｜
｜文散句｜
｜增｜
｜楚。屈原。天問｜驚女採薇，鹿何祐。
｜五言古詩｜
｜原｜
｜唐。白居易。續古詩｜朝采山上薇，暮采山上薇，歲晏薇亦盡，飢來何所為，坐飲白石水，手把青松枝，擊節獨長歌，其聲清且悲，櫪馬非不肥，所苦長縶維，豢豕非不飽，所憂竟為犧，行行歌此曲，以慰常苦飢。
｜詩散句｜
｜原｜
｜唐。杜甫｜繫書無浪語，愁寂故山薇。
｜增｜
｜李頻｜家住東臯下，好採舊山薇。
｜原｜
｜明。馮琦｜圖南吾豈敢，願托北山薇。
｜增｜
｜唐。張九齡｜採薇南山岑。
｜杜甫｜山中疾採薇。
｜許渾｜白雲空長越山薇。
｜原｜蕨，一名虌。〈爾雅云：蕨，虌。註云：廣雅雲紫藄，非也。江西謂之虌。陸璣詩疏云：山菜也。周、秦曰蕨，齊、魯曰虌。埤雅云：狀如大雀拳足，又如其足之蹷也，故謂之蕨。俗雲，初生亦類鱉腳，故曰虌也。〉
｜增｜
｜齊民要術｜二月中，高八九寸，老有葉，瀹為茹，滑美如葵。三月中，其端散為三枝，枝有數葉，葉似青蒿，長麄堅長，不可食用。
｜原｜處處山中有之。二三月生芽，拳曲，狀如小兒拳，長則展，寬如鳳尾。高三四尺，莖嫩時無葉，採取以灰湯煮去涎滑，曬乾作蔬，味甘滑，肉煮甚美，薑醋拌食亦佳，荒年可救饑。根紫色，皮內有白粉，搗爛，洗澄取粉，名蕨粉，可蒸食，亦可盪皮作線，色淡紫，味滑美。陸璣謂可供祭祀，故周詩采之。
｜增｜
｜爾雅翼｜蕨，紫色而肥，野人今歲焚山，則來歲蕨菜繁生。其舊生蕨之處，蕨葉老硬敷披，人誌之，謂之蕨基。
｜原｜氣味甘，寒，滑，無毒。去暴熱，利水道，令人睡。焙為末，米飲下二錢，治腸風熱毒。根燒灰油調，傅蛇、蠨傷。
｜彙考｜
｜原｜
｜詩。召南｜陟彼南山，言采其蕨。
｜增｜
｜晉書。文苑傳｜張翰為大司馬東曹掾謂同郡顧榮曰：吾本山林間人，無望於時，子善以明防前，以智慮後。榮執其手，愴然曰：吾亦與子採南山蕨，飲三江水耳。
｜洞冥記｜帝起俯月臺眺月，亦曰眺蟾臺，酌雲菹酒，菹以玄草、黑蕨、金蒲、甜蓼。
｜搜神後記｜太尉郗鑒，字道徽，鎮丹徒。曾出獵，時二月中，蕨始生。有一甲士折食一莖，即覺欲吐，因歸，乃成心腹疼痛。經半年許，忽大吐，吐出一赤蛇，長尺餘，尚活動搖，乃掛著屋簷前，汁稍稍出，蛇漸焦，小經一宿，視之，乃是一莖蕨，猶昔之所食，病遂除差。
｜清異志｜王鯨逢賣蕨姥，黃衣破結，有饑色，憫之，乃以千錢買蕨，姥謝而去。及歸，蒸於烏頭甑，盡成金釵，蓋姥非常人也。
｜窮幽記｜猿啼之地，蕨乃多有，每一聲遽出萬莖。
｜本草｜蕨，根如紫草，多生山間。人作茹食之，四皓食之而壽，夷、齊食之而夭，固非良物。
｜集藻｜
｜五言古詩｜
｜增｜
｜宋。朱子。次韻公濟惠蕨｜西山採蕨人，蓬首尚傾國，懷哉遠莫致，引脰氣已塞，頃筐忽墮前，此意豈易得，良遇不可遲，枯笻有餘力。
｜七言律詩｜
｜增｜
｜宋。朱松。次韻李堯端見嘲食蕨｜真人官府未夤緣，且向龍山作散仙，春入燒痕催採蕨，雨翻泥隴憶歸田，蔬腸我若枵蟬腹，詩格君如擊鶻拳，筯下萬錢謀更鄙，諸公飽煞大官羶。
｜方岳。采蕨｜野燒初肥紫玉圓，枯松瀑布煮春煙，偃王妙處原無骨，鈎弋生來已作拳，早韭不甘同臭味，秋蓴雖滑帶腥涎，食經豈為兒曹設，弱腳寒中恐未然。
｜詩散句｜
｜增｜
｜唐。李白｜昔在南陽城，唯飡獨山蕨。
｜原｜
｜杜甫｜食蕨不願餘，茅茨眼中見。
｜增｜
｜杜甫｜
　秋風吹几杖，不厭北山蕨。
　石間採蕨女，鬻菜輸官曹。
｜宋。謝靈運｜野蕨漸紫苞。
｜唐。張九齡｜採蕨南山岑。
｜李白｜
　初拳幾枝蕨。
　石壁老野蕨。
｜杜甫｜石暄蕨芽紫。
｜王維｜
　繞籬生野蕨。
　采蕨輕軒冕。
｜白居易｜飢捉采蕨筐。
｜李賀｜紫蕨生石雲。
｜鄭谷｜山蕨止春飢。
｜宋。梅堯臣｜蕨肥巖向日。
｜唐。杜甫｜今日東湖採蕨薇。
｜白居易｜蕨芽已作小兒拳。
｜宋。陸游｜山童新採蕨芽肥。
｜楊萬里｜食蕨食臂莫食拳。
｜金。元好問｜中林春雨蕨芽肥。
｜元。郭鈺｜紫芽初長粉如脂。
｜別錄｜
｜原｜
｜製用｜嫩蕨，沸湯煠熟，曬乾。用時以滾湯浸軟，料物拌食，任調葷素。
｜增｜
｜齊民要術｜食經曰：藏蕨法，先洗蕨，肥著器中，蕨一行，鹽一行，薄粥沃之。一法，以薄灰淹之一宿，出，蟹眼湯瀹之，出熇，內糟中，可至蕨時。
｜增｜
｜爾雅｜藄，月爾。｜注｜即紫藄也，似蕨可食。
｜本草｜李時珍曰：紫藄，似蕨，有花而味苦，謂之迷蕨，初生亦可食。三蒼謂之紫蕨。
｜增｜
｜本草｜水蕨，似蕨，生水中。呂氏春秋云：菜之美者，有雲夢之䔇。即此菜也。
｜原｜薺，一名護生草。〈本草云：薺生濟濟，故謂之薺。釋家取其莖作挑燈杖，可避蚊蛾，謂之護生草。〉野生，有大、小數種。小薺，花、葉、莖扁，味美。最細者名沙薺。大薺，科、葉皆大，而味不及小薺。莖硬有毛者名菥蓂，〈爾雅云：菥蓂，大薺。疏云：又名薎菥，一名太蕺，一名馬辛。〉味欠佳。冬至後生苗，二三月起莖五六寸，開細白花，結莢如小萍，有三角，莢內細子名蒫，〈爾雅云：蒫，薺實。疏云：薺，子味甘，人取其葉作葅及羹。〉四月收。師曠所謂，歲欲豐，甘草先生，即此。
｜增｜
｜野菜譜｜江薺，〈生臘月，生熟皆可食，花時不可食，但可作虀用。〉倒灌薺，〈生旱田，采之熟食，亦可作虀。〉蒿柴薺，〈其葉可食，其稭可燃。〉掃帚薺，〈春采，熟食。〉碎米薺。〈三月采，皆可作虀。〉
｜彙考｜
｜增｜
｜詩。𨚍風｜誰謂荼苦，其甘如薺。
｜禮記。月令｜孟夏之月，靡草死。｜注｜靡草，薺、葶藶之屬。
｜周禮。地官｜以土會之法，辨五地之物生。四曰墳衍，其動物宜介物，其植物宜莢物。｜注｜莢物，薺莢、王棘之屬。
｜淮南子｜薺，夌冬生而夏死。
｜春秋繁露｜薺以美，冬，水氣也，薺，甘味也，乘於水氣，故美者甘勝寒也。薺之言濟，所以濟大水也。
｜抱朴子｜薺、夌、大蒜，仲夏而枯。
｜明皇雜錄｜高力士逐於巫山，山谷多薺而人不之食。因為詩寄意雲，兩京作斤賣，五溪無人採，夷夏雖有殊，氣味終不改。
｜集藻｜
｜尺牘｜
｜原｜
｜宋。蘇軾。與徐十二｜今日食薺極美，念君臥病，麫、酒、醋皆不可近，惟有天然之珍，雖不甘於五味，而有味外之美。《本草》薺，和肝氣，明目。凡人夜則血歸於肝，肝為宿血之臟，過三更不睡，則朝旦面色黃燥，意思荒浪，以血不得歸故也。若肝氣和，則血脈通流，津液暢潤，瘡疥於何有。君今患瘡，故宜食薺。其法：取薺一二升許，淨擇，入淘了米三合，冷水三升，生薑不去皮搥兩指大，同入釜中，澆生油一蜆殼當於羹面上，不得觸，觸則生油氣，不可食，不得入鹽、醋。君若知此味，則陸海八珍皆可鄙厭也，天生此物，以為幽人山居之祿，輙以奉傳，不可忽也。
｜賦｜
｜增｜
｜晉。夏侯湛。薺賦｜寒冬之日，余登乎城，跬步乎北園，覩眾草之萎悴，覽林果之零殘，悲纖條之槁摧，慜枯葉之飄殫，見芳薺之時生，被畦疇而獨繁，鑚重氷而挺茂，蒙嚴霜以發鮮，舍盛陽而弗萌，在太陰而斯育，永安性於猛寒，差無寧乎暖燠，齊精氣於𣢸冬，均貞固乎松竹。
｜文賦散句｜
｜增｜
｜楚。屈原。九章｜荼薺不同畝兮。
｜原｜
｜齊。卞伯玉。薺賦｜終風掃於暮節，霜露交於杪秋，有淒淒之綠薺，方滋繁於中疇。
｜四言古詩｜
｜原｜
｜明。陳繼儒｜十畝之郊，菜葉薺花，抱甕灌之，樂哉農家。
｜五言古詩｜
｜原｜
｜宋。陸游。食薺十韻｜舍東種早韭，生計似庾郎，舍西種小果，戲學蠶叢鄉，惟薺天所賜，青青被陵岡，珍美屏鹽酪，耿介凌雪霜，采擷無闕日，烹餁有祕方，候火地爐暖，加糝沙鉢香，尚嫌雜筍蕨，而況汙膏粱，炊秔及鬻䴵，得此生輝光，吾饞實易足，捫腹喜欲狂，一掃萬錢食，終老稽山旁。
｜五言律詩｜
｜增｜
｜宋。徐似道｜萋萋牆根薺，采掇盈一襜，破白半浮糝，殺青微下鹽，長貧歎亦苦，積悟覺尤甘，緬想拔葵老，吾今已傷廉。
｜七言律詩｜
｜增｜
｜宋。陸游。食薺糝甚美蓋蜀人所謂東坡羹也｜薺糝芳甘妙絶倫，啜來恍若在峨岷，蓴羹下豉知難敵，牛乳抨酥亦未珍，異味頗思修淨供，祕方當惜授廚人，午窓自撫膨脝腹，好住煙村莫厭貧。
｜七言絶句｜
｜原｜
｜宋。陸游。食薺｜
　小著鹽醯和滋味，微加薑桂助精神，風爐歙鉢窮家活，妙訣何曾𡧓授人。
　日日思歸飽蕨薇，春來薺美忽忘歸，傳誇真欲嫌荼苦，自笑何時得瓠肥。
　采采珍蔬不待畦，中原正味壓蓴絲，挑根擇葉無虛日，直到開花如雪時。
｜詩散句｜
｜增｜
｜唐。白居易｜滿庭田地濕，薺葉生牆根。
｜宋。陳與義｜薄飯不能羹，牆陰老春薺。
｜程俱｜薺花雖未繁，著地爛於纈。
｜金。李獻能｜曉雪沒寒薺，無物充朝饑。
｜宋。司馬光｜後檐數戶地荒穢，不翦欲令生薺花。
｜原｜
｜蘇軾｜時遶麥田求野薺，強為僧舍煮山羹。
｜增｜
｜劉克莊｜薺花滿地無人見，惟有山蜂度短牆。
｜唐。孟郊｜食薺腸亦苦。
｜朱慶餘｜迎寒薺葉稠。
｜宋。王安石｜薰風洲渚薺花繁。
｜陸游｜寒薺繞牆甘若飴。
｜金。段繼昌｜凍隴蘇來白薺添。
｜別錄｜
｜原｜
｜製用｜清明，日未出，採薺莖，候乾，夏作燈杖，蚊、蛾不敢近。
〈原作藋。按，本草作藜，原譜以藜為地葵，又以為王彗，皆誤也，今正之。〉
｜原｜藜，一名萊，一名紅心灰藋，一名臙脂菜，一名鶴頂草，一名落藜。生不擇地，處處有之，即灰藋之紅心者。莖、葉稍大，嫩時亦可食，故昔人謂藜藿與膏粱不同。老則莖可為杖。氣味甘，平，微毒。殺蟲，煎湯洗蟲瘡、潄齒䘌。搗爛，塗諸蟲傷。
｜彙考｜
｜增｜
｜詩。小雅｜北山有萊。｜疏｜萊，草名，其葉可食。今兗州人烝以為茹，謂之萊烝。
｜晉書。山濤傳｜魏帝以濤母老，贈藜杖一枚。
｜淮南子｜藜藿之生，蝡蝡然日加數寸，不可以為櫨棟楩柟。
｜笠澤叢書｜讀古聖人書，每涵咀義味，獨坐日昃，案上一杯藜藿，如五鼎太牢饋於左右。
｜詢蒭錄｜古稱藜即灰莧，老可為杖，蓋藜杖也。
｜集藻｜
｜文散句｜
｜增｜
｜漢。司馬遷。自序｜糲粱之食，藜藿之羹。
｜王褒。聖主得賢臣頌｜羹藜含糗者，不足與論太牢之滋味。
｜五言絶句｜
｜增｜
｜明。李東陽。詠藜｜藜新尚可蒸，藜老亦堪煮，明年幸強健，拄杖看秋雨。
｜詩散句｜
｜增｜
｜晉。陶潛｜敝襟不掩肘，藜羹常乏斟。
｜原｜
｜唐。杜甫｜
　吾安藜不糝，汝貴玉為琛。
　試問甘藜藿，未𡧓羨輕肥。
｜增｜
｜韓愈｜
　藜羹尚如此，肉食安可嘗。
　三年國子師，腸肚集藜莧。
　童穉頻書札，盤飡詎糝藜。
｜宋。蘇軾｜寄語故山友，慎無厭藜羹。
｜陳克｜顧我從來貧到骨，經營藜藿亦艱辛。
｜蘇軾｜藜羹對書史。
｜陸游｜藜羹自美何待糝。
｜別錄｜
｜原｜
｜製用｜嫩時採葉，滾水煠熟，香油拌為茹，頗益人，能滌腸胃。加蒜亦可啖。煠出曬乾，可備冬月之用。其苗既老，可束為帚，直榦之麤而長者可為拄杖。
｜增｜
｜爾雅｜拜，蔏藋。｜注｜蔏藋亦似藜。｜疏｜此亦似藜而葉大者，名拜，一名蔏藋。
｜原｜灰藋，一名灰滌菜，一名金鎖天，今訛為灰條菜。處處原野有之。四月生苗，莖有紫紅線稜。葉尖有刻缺，面青背白。莖心、嫩葉皆有細白灰如沙。為蔬亦佳。氣味甘，平，無毒。治惡瘡，蟲咬，面䵟等疾。忌，著肉作瘡。五月漸老，高者數尺。七八月開細白花，結實成簇如毬，中有細子，蒸曝取仁，可炊飯及磨粉食。救荒本草云：結子成穗者味甘，散者味苦，生牆下、樹下者忌用，白者謂之蛇灰，有毒。
｜原｜蓴，〈一作蒓。〉一名茆，〈詩傳云：茆，鳧葵也。又，陸璣疏云：茆與荇菜相似，江東人謂之蓴菜。〉一名錦帶，一名水葵，〈陸璣疏云：江東或謂之水葵。〉一名露葵，〈詳見顏氏家訓。〉一名馬蹄草，一名缺盆草。
｜增｜
｜毛詩音義｜干寶云：茆，今之𪁗蹗草，江東有之。鄭小同云：或名水戾，一雲今之浮菜，即豬蓴也。
｜原｜生南方湖澤中，最易生，種以水淺深為候，水深則莖肥而葉少，水淺則莖瘦而葉多。其性逐水而滑，惟吳越人喜食之。葉如荇菜而差圓，形似馬蹄。莖紫色，大如筯，柔滑可羹。夏月開黃花，結實青紫色，大如棠梨，中有細子。三四月嫩莖未葉，細如釵股，黃赤色，名穉蓴，〈穉，小也。〉又名雉尾蓴，體軟味甜。五月葉稍舒長者名絲蓴。〈細莖如絲也。〉九月萌在泥中，漸麤硬，名瑰蓴，或作葵蓴。十月、十一月名豬蓴，〈謂可餵豬也。〉又名龜蓴，〈酉陽雜俎云：江東謂之蓴龜。〉味苦體澀，不堪食，取汁作羹，猶勝他菜。味甘，寒，無毒。治消渴熱痺，厚腸胃，安下焦，逐水，解百藥毒竝蠱氣。
｜彙考｜
｜原｜
｜詩。魯頌｜思樂泮水，薄采其茆。
｜增｜
｜晉書。陸機傳｜機入洛，嘗詣侍中王濟，濟指羊酪謂機曰：卿吳中何以敵此。答云：千里蓴羹，未下鹽豉。時人稱為名對。
｜原｜
｜晉書。文苑傳｜張翰，有清才，善屬文，齊王冏辟為大司馬東曹掾。因見秋風起，思吳中菰菜、蓴羹、鱸魚膾，曰：人生貴適志，何能羈宦數千里外以要名爵乎，遂命駕而歸。
｜增｜
｜南史。沈顗傳｜顗素不事家產，逢齊末兵荒，與家人并日而食。或有饋其粱肉者，閉門不受，惟採蓴、荇根供食，以樵採自資，怡怡然恆不改其樂。
｜孝義傳｜陶子鏘，母嗜蓴，母沒後，恆以供奠。梁武義師初至，此年冬，營蓴不得，子鏘痛恨慟哭，遂長斷蓴味。
｜岳陽風土記｜岳陽雖水鄉，絶難得蓴菜，惟臨湘東蓴湖間有之。
｜顏氏家訓｜梁世有蔡朗，父諱純，既不涉學，遂呼蓴為露葵，面牆之徒，逓相倣傚。承聖中，遣一士大夫聘齊，齊主客郎李恕問梁使曰：江南有露葵否。荅曰：露葵是蓴，水鄉所出，卿今食者綠葵菜耳。
｜幽明錄｜河東常有醜奴，將一小兒湖邊拔蒲，暮宿空田舍中。時日向暝，見一少女子，姿容極美，乘小船載蓴逕前投醜奴舍寄住，因臥，覺有臊氣，女已知人意，便求出戶，變而為獺。
｜寓簡｜齊高帝設蓴膾，崔祖思曰：此味故為南北所推。
｜墨莊漫錄｜杜子美祭房相國，九月用茶藕蓴鯽之奠。蓴生於春，至秋則不可食，不知何謂。而晉張翰亦以秋風動而思菰菜、蓴羹、鱸鱠，鱸固秋物，而蓴不可曉也。
｜陸游詩注｜蓴菜最宜鹽豉，所謂未下鹽豉者，言下鹽豉則非羊酪可敵，蓋盛言蓴羹之美耳。
｜因話錄｜千里蓴羹，未下鹽豉。世多以淡煮蓴羹，未用鹽與豉相調和，非也。蓋末字悞書為未，末下乃地名，此二處產此物耳，其地今屬江干。
｜花史｜蕭山湘湖產絲蓴最美。
｜四川志｜綿竹縣武都山上出白蓴菜，甚美。
｜集藻｜
｜記｜
｜增｜
｜明。袁宏道。湘湖記｜蕭山櫻桃、𩿤鳥、蓴菜皆知名，而蓴尤美。蓴採自西湖，浸湘湖一宿，然後佳，若浸他湖便無味，浸處亦無多地，方圓僅得數十丈許。其根如荇，其葉微類初出水荷錢，其枝丫如珊瑚而細，又如鹿角菜，其凍如冰、如白膠附枝葉間，清液泠泠欲滴，其味香粹滑柔，略如魚髓、蟹脂而清輕遠勝，半日而味變，一日而味盡，比之荔枝尤覺嬌脆矣。其品可以寵蓮嬖藕，無得當者，惟花中之蘭，果中之楊梅可異類作配耳，惜乎此物東不踰紹，西不過錢塘江，不能遠去，以故世無知者。余往仕吳，問吳人，張翰蓴作何狀，吳人無以對，果若爾，季鷹棄官不為折本矣。然蓴以春暮生，入夏數日而盡，秋風鱸魚將無非是，抑千里湖中別有一種蓴耶。
｜雜著｜
｜增｜
｜明。李流芳。題西湖臥遊冊｜辛亥四月在西湖，值蓴菜方盛，時以采擷作羹，飽噉，有蓴羹歌。長不能載，大意謂西湖蓴菜，自吾友數人而外，無能知其味者，袁石公盛稱湘湖蓴羹，不知湘湖無蓴，皆從西湖採去。又謂非湘湖水浸不佳，不知蓴初摘時必浸之，經宿乃愈肥，凡泉水、湖水皆可，不必湘湖也，然西湖人竟無知之者。圖中人舟縱橫，皆蕭山賣菜翁也，可與吾歌竝存，以發好事者一笑。
｜原｜
｜張七澤｜蓴菜生松江華亭谷，郡志載之甚詳，吾家步兵所為，寄思於秋風者也，然武林西湖亦有之。袁中郎狀其味之美，云：香脆滑柔，略如魚髓、蟹脂，而輕清遠勝，其品無得當者，惟花中之蘭，果中之楊梅，可以異類作配。余謂花中之蘭是矣，果中楊梅豈堪敵蓴，何不以荔枝易之。中郎又謂，問吳人無知者。蓋蓴惟出於吾郡，所產既少，又其味易變，不能遠致故耳。
｜五言律詩｜
｜增｜
｜明。鄒斯盛。太湖采蓴並引｜
　辛酉秋，汎太湖，見紫蓴雜出蘋荇間，詢諸旁人，不識也，衍棹求之得數里許，太湖向無蓴，采自余始，因賦詩紀之。
　春暖氷芽茁，秋深味更清，有花開水底，是葉貼湖平，野客分雲種，山廚帶露烹，橘黃霜白後，對酒奈何情。
　風靜綠生煙，煙中蕩小船，香絲縈手滑，清供得秋鮮，荇葉分圓缺，鱸魚相後先，誰雲是千里，采采自今年。
｜七言律詩｜
｜增｜
｜宋。楊萬里。詠蓴｜鮫人直下白龍潭，割得龍公滑碧髯，曉起相傳蘂珠闕，夜來失卻水晶簾，一杯淡煮宜醒酒，千里何須下豉鹽，可是士衡殺風景，卻將羶膩比清纖。
｜徐似道。蓴羹｜堆盤縷縷又秋風，客俎虀鹽一洗空，羹膾疑居舵樓底，杯螯如墮酒船中，蓴羹本是詩人事，尊俎那容俗子同，不日挽君來快問，請分一箸供涪翁。
｜五言絶句｜
｜增｜
｜明。高啓。蓴菜｜紫絲浮半滑，波上老秋風，憶共香菰薦，吳江葉艇中。
｜七言絶句｜
｜增｜
｜宋。張孝祥｜我夢扁舟震澤風，蓴羹晚筯落盤空，那知嶺表炎蒸地，也有青絲滿碧籠。
｜方岳。蓴羹｜煙雨中間幾白鷗，藕花菱葉小亭幽，紫蓴共煮香涎滑，吐出新詩字字秋。
｜徐似道｜千里蓴絲未下鹽，北遊誰復話江南，可憐一筯秋風味，錯被旁人舌本參。
｜明。陸樹聲｜陸瑁湖邊水慢流，洛陽城外問漁舟，鱸魚正美蓴絲熟，不到秋風已倦遊。
｜徐茂吳｜
　波心未吐心如結，水葉初齊葉尚含，脂自凝膚柔繞指，轉教風味憶江南。
　鮫杼紛紛散作絲，龍涎宛宛滑流匙，詩人采茆元從水，莫悞嘉蔬喚露葵。
　平湖倒影南山綠，中𣾀三潭靈怪潛，蕩槳忽驚雲霧氣，驪龍頷下割龍髯。
　誰握氷絲摘露叢，水晶簾展玉璁瓏，魚鬚細細龍油滑，道是鮫人織錦宮。
　兔絲自是難勝織，試比蓴絲總不任，聞說西陵蘇小小，當年戲采結同心。
　蓴絲不似藕絲輕，傍腕纏綿入手縈，漫詠東人空杼軸，西湖經緯自縱橫。
｜沈明臣。西湖采蓴曲｜西湖蓴菜勝東吳，三月春波綠滿湖，新樣越羅裁窄袖，著來人說似羅敷。
｜詩散句｜
｜原｜
｜唐。杜甫｜豉化蓴絲熟，刀鳴膾縷飛。
｜嚴維｜江南季春天，蓴菜細如弦。
｜增｜
｜宋。司馬光｜蓴羹紫絲滑，鱸膾雪花肥。
｜陸游｜勿言蓴菜老，檥棹醉湘湖。
｜唐。皮日休｜雨來蓴菜流船滑，春後鱸魚墜釣肥。
｜宋。陸游｜
　石帆山路頻回首，箭茁蓴絲正滿盤。
　秋來便有欣然處，新種蓴絲已滿塘。
｜文天祥｜賴有蒓風堪斫膾，便無花月亦飛觴。
｜元。謝宗可｜氷縠冷纏青縷滑，翠鈿細綴玉絲香。
｜原｜
｜唐。杜甫｜
　君思千里蓴。
　絲繁煮細蓴。
｜增｜
｜杜甫｜羹煮秋蓴滑。
｜白居易｜蓴絲滑且柔。
｜賀知章｜鏡湖蓴菜亂如絲。
｜羅隱｜盤擎紫線蓴初熟。
｜皮日休｜買得蓴絲待陸機。
｜宋。黃庭堅｜醉煮白魚羹紫蓴。
｜明。陳繼儒｜蓴絲翠滴蓴氷紫。
｜詞｜
｜增｜
｜宋。王易簡。摸魚兒｜
　怪鮫宮，水晶簾捲，氷痕初斷香縷，柔波蕩槳人難到，三十六陂煙雨，春又去，伴點點荷錢，隱約吳中路，相思日暮，恨洛浦娉婷，芳鈿翠翦，奩影照淒楚。
　功名夢，消得西風一度，高人今在何許，鱸香菰冷斜陽裏，多少天涯意緒，誰記取，但枯豉紅鹽，溜玉凝秋筯，尊前起舞，算惟有淵明，黃花歲晚，此興共千古。
｜又｜
　遇湘臯，碧龍驚起，氷涎猶護髯影，春洲未有菱歌伴，獨占暮煙千頃，呼短艇，試翦取纖條，玉溜青絲瑩，樽前細認，似水面新荷，波心半卷，點點翠鈿淨。
　淒涼味，酪乳那堪比竝，吳鹽一箸秋冷，當時不為鱸魚去，聊爾動渠歸興，還記省，是幾度西風，幾處吹愁醒，鷗昏鷺暝，謾換得霜痕，蕭蕭兩鬢，羞與共秋鏡。
｜唐玨。摸魚兒｜
　漸滄浪，凍痕銷盡，瓊絲初漾明鏡，鮫人夜翦龍涎滑，織就水晶簾冷，鳧葉淨，最好似，嫩荷半捲浮晴影，玉流翠凝，早枯豉融香，紅鹽和雪，醉齒嚼清瑩。
　功名夢，曾被秋風喚醒，故人應動高興，悠然世味渾如水，千里舊懷誰省，空對景，奈回首，姑蘇臺畔愁波暝，煙寒夜靜，但只有芳洲，蘋花與老，何日泛歸艇。
｜別錄｜
｜增｜
｜爾雅翼｜今吳人嗜蓴菜，鱸魚蓋魚之美者，復因水菜以芼之，兩物相宜，獨為珍味。
｜原｜
｜製用｜內景經云：四月食蓴菜鯽魚羹，開胃。
｜禁忌｜
｜雞跖集｜
　蓴入七八月不可食，中有蝸蟲故也。至十月，氷凍蟲死，雖老猶可食。
　蓴性雖冷，熱食及多食擁氣，損人胃及齒，令人顏色惡，損毛髮。和醋食，令人骨痿，發痔，關節急，嗜睡。《腳氣論》中冷人食，此誤人極深。
｜原｜芹，古作蘄，〈本草作𧁲，從屮，從𣂷，諧聲也，後省作芹。楚有蘄州、蘄縣，俱音淇。羅願云：地多產芹，故字從芹。蘄亦音芹，徐鍇註說文，蘄字，從屮，[單斤]，諸書無[單斤]字，據此，則蘄字亦當從𣂷，作𧁲字也。〉一名水英，一名楚葵。〈爾雅云：芹，楚葵。注云：今水中芹菜。〉有水芹，旱芹。水芹生江湖陂澤之涯，旱芹生平地，有赤、白二種。〈爾雅翼云：白芹，舒、蘄多有之，土人呼為白芷。〉二月生苗，其葉對節而生，似芎藭。其莖有節稜而中空，其氣芬芳。五月開細白花，如蛇床花。蘇恭云：白芹取根，赤芹莖、葉竝堪作葅。味甘，無毒。止血養精，益氣，止煩，去伏熱，殺藥毒，令人肥健。置酒醬香美，和醋食，滋人，但損齒。又有一種，馬芹，爾雅謂之茭，又名牛蘄，若野茴香，葉細銳，可食，亦芹類也。〈本草李時珍云：一名胡芹，一名野茴香，以其氣味、子形微似也。金光明經謂之葉婆你，與芹同類而異種。〉一種黃花者，毛芹也，有毒，殺人。〈此旱芹之一種。〉
｜彙考｜
｜增｜
｜詩。小雅｜觱沸檻泉，言采其芹。｜箋｜芹，菜也，可以為葅，亦所用待君子也。我使采其水中芹者，尚潔清也。
｜魯頌｜思樂泮水，薄采其芹。
｜周禮。天官｜加豆之實，芹菹、兔醢。
｜原｜
｜呂氏春秋｜菜之美者，雲夢之芹。
｜列子｜昔人有美戎菽、甘枲、莖芹、萍子者，對鄉豪稱之。鄉豪取而嘗之，蜇於口，慘於腹，眾哂而怨之，其人大慚。
｜四時寶鏡｜東晉李鄂，立春日命以蘆菔、芹菜為菜盤，相餽貺。
｜增｜
｜龍城錄｜魏左相，忠言讜論，贊襄萬機，誠社稷臣。有日退朝，太宗笑謂侍臣曰：此羊鼻公不知遺何好而能動其情。侍臣曰：魏徵好嗜醋芹，每食之，欣然稱快，此見其真態也。明日召賜食，有醋芹三盃，公見之欣喜翼然，食未竟而芹已盡。太宗笑曰：卿謂無所好，今朕見之矣。公拜謝曰：君無為故無所好，臣執作從事，獨僻此收斂物。太宗默而感之，公退，太宗仰睨而三歎之。
｜二老堂詩話｜蜀人縷鳩為膾，配以芹菜。或為詩云：本欲將芹補，那知弄巧成。
｜爾雅翼｜釋菜，以菜為摯，即采水中三品之水草以薦之。采菽詩次章，采檻泉中之水芹，微物也，而古人不以微薄廢禮，猶愈於無禮也，今釋奠先聖猶用之。
｜昌平山水記｜芹城，在州東三十里。有橋，橋下有水，出芹。
｜山家清供｜芹，二月三月作英時采之，入湯，取出以苦酒研子，入鹽與茴香漬之，可作葅，惟瀹而羹之，既清而馨，猶碧澗然，故杜甫有香芹碧澗羹之句。
｜集藻｜
｜四言古詩｜
｜原｜
｜明。陳繼儒｜春水漸寬，青青者芹，君且留此，彈余素琴。
｜五言律詩｜
｜增｜
｜宋。朱子。次韻公濟惠芹｜晚食寧論肉，知君薄世榮，瓊田何日種，玉本一時生，白鶴今休誤，青泥舊得名，收單還炙背，北闕儻關情。
｜五言絶句｜
｜增｜
｜明。高啓。芹｜飯煮憶青泥，羹炊思碧澗，無路獻君門，對案增三歎。
｜詩散句｜
｜原｜
｜唐。杜甫｜獻芹則小小，薦藻明區區。
｜韓愈｜食芹雖雲美，獻御固已癡。
｜杜甫｜風吹青井芹。
｜增｜
｜白居易｜飯稻茹芹英。
｜元。倪瓚｜香芹渾滿澗。
｜原｜
｜唐。杜甫｜飯煮青泥坊底芹。
｜增｜
｜杜甫｜
　美芹由來知野人。
　盤剝白鴉烏觜芹。
｜溫庭筠｜潔白芹芽入燕泥。
｜宋。陸游｜盤蔬臨水采芹芽。
｜詞｜
｜增｜
｜宋。高觀國。生查子｜
　野香春吐芽，泥濕隨飛燕，碧澗一杯羹，夜照無人翦。
　玉釵和露香，鵞管隨香軟，野意重殷勤，持以君王獻。
｜別錄｜
｜原｜
｜禁忌｜三月、八月二時，龍帶精入芹菜中。人誤食之為病，面青手青，腹滿如妊，痛不可忍。服硬餳三四升，日三，吐出蜥蜴便瘥。一說，亦虺蛇、蜥蜴之毒耳，非龍也，春夏之交，遺精於此，且蛇喜食芹，尤為可證。
｜增｜
｜本草｜紫芹，一名蜀芹，亦名楚葵，一名苔菜，一名水萄菜。
｜原｜紫芹，即赤芹。生陰崖陂池近水石邊，狀類赤芍藥。葉深綠，背甚赤，莖似蕎麥，花紅可喜，結實亦似粃蕎麥。味苦澀，其汁可以煮雌、制汞、伏砂、擒黃，號起貧草。他方頗少，太行、王屋諸山最多。
｜增｜
｜魏王花木志｜吳郡邊海諸山，悉生紫菜。
｜吳都賦注｜紫菜，生海水中，正青，附石生，取乾之則紫色，臨海常獻之。
｜集藻｜
｜增｜
｜宋。黃庭堅。綠菜贊｜蔡蒙之下，彼江一曲，有茹生之，可以為䔩，蛙蠙之衣，采采盈掬，吉蠲洗澤，不溷沙礫，芼以辛鹹，宜酒宜餗，在吳則紫，在蜀則綠，其臭味同，遠故不錄，誰其發之，班我旨蓄，維女博士，史君炎玉。
｜增｜
｜盛京志｜龍鬚菜，生於東南海邊石上，叢生，狀如柳根，長者至尺餘，白色。以醋浸食，亦佳蔬也。土人呼為麒麟菜，出金州海邊。
｜增｜
｜南越志｜猴葵，色赤，生石上，南越謂之鹿角。
｜盛京志｜鹿角菜，生東南海中，大如鐵線，分丫如鹿角，紫黃色。乾之為海錯，水洗醋拌則如新味，金州海邊有之。

御定佩文齋廣群芳譜卷十五
