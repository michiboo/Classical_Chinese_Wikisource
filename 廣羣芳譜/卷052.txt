御定佩文齋廣羣芳譜卷五十二
　花譜
　　雞冠
｜增｜
｜花史｜雞冠花，俗名波羅奢花。
｜碧雞漫志｜吳蜀雞冠有一種小者，高不過五、六寸，目曰後庭花。
｜原｜有掃帚雞冠，有扇面雞冠，有纓絡雞冠，有深紫、淺紅、純白、淺黃四色，又有一朶而紫黃各半，名鴛鴦雞冠，又有紫、白、粉紅三色一朶者，又有一種五色者，最矮，名壽星雞冠，扇面者以矮為佳，帚樣者以高為趣。今處處有之，三月生苗，入夏高者五、六尺，矮者纔數寸，其葉青柔，頗似白莧菜而窄，𧣪有赤脈，紅者莖赤，黃者、白者莖青白，或圓、或扁，有筋起，六、七月莖端開花，穗圓長而尖者，如青箱之穗，扁卷而平者，如雄雞之冠，花大，有圍一、二尺者，層層疊卷，可愛，穗有小筒子在其中，黑、細、光滑，與莧實無異，花最耐久，霜後始蔫。苗、花、子氣味俱同，甘，寒，無毒，主治瘡痔及血病，止腸風瀉血，赤白痢，崩中帶下，分赤白用，子入藥須炒。 
｜𢑥考｜
｜原｜
｜楓牕小牘｜雞冠花，汴京謂之洗手花，中元節前，兒童唱賣，以供祖先。
｜增｜
｜花經｜雞冠八品二命。
｜花木考｜蘇黃門詠雞冠花詩，後庭花草盛，憐汝繫興亡。世遂以雞冠為玉樹後庭花，不知世說諸書有蒹葭倚玉樹語，杜少陵飲中八仙歌復有皎如玉樹臨風前之句，玉樹一種斷非草本，或又謂花經所載別有後庭，豈花名後庭而以玉樹嘉之耶，且宋、元以來，或以為山礬，或以為瑒花，楊用修、王敬美復以為丁香、梔子，雞冠之說何可盡信也。
｜原｜
｜花史｜解縉嘗侍上側，上命賦雞冠花詩，縉曰，雞冠本是臙脂染，上忽從袖中出白雞冠，雲是白者，縉應聲曰，今日如何淺淡妝，只為五更貪報曉，至今戴𨚫滿頭霜。
｜集藻｜
｜賦｜
｜增｜
｜明。仲弘道。雞冠花賦並序｜百卉以雨露為生，簷下則雨露減矣，乃雨露減者，霜霰亦減，當草枯木落之時，此花反得因簷下而晚盛，嗚呼，嗇於此者豐於彼，造化生物之盈虧固如是，其難料也，奈何以目前之菀枯，定將來之榮落邪，因作賦以紀之。
聿觀桃李豔春，荷蕖吐夏，秋桂霜迎，冬梅雪迓，夢草開晨，睡蓮閉夜，候既至而芬芳，蘂欲敷而莫假，爰有一蘤，在欄之下，鸂𪄠為羣，鴨鳧作亞，丹同鶴頂，冠非鶡野，狀毰毸而不飛，類翰音而實啞，乃生長於階除，托根株於簷廈，日光射兮無多，雨露霏兮亦寡，方其炎蒸甫歇，金風乍颸，羣株炫采，爛焉盈枝，爾乃瘦梗寒條，較芙蓉而更寂，疎根朗葉，對籬菊其多思，似班姬退處夫長門，如薴蘿幽閉乎西施，迨夫青霜降兮木落，白露瀼兮草萎，眾卉兮凋謝，爾獨映乎條枚，涼飇凜凓兮，摧之不能摧，風霰飄零兮，欺之不可欺，爾於是強項獨發，傲骨生姿，朱紫奮采，黃白爭奇，瓣如扇而半疊，子似綴而分披，露盤擎兮五色，仙掌搖兮九疑，胡前者之偃蹇，而後者之陸離，余仰而思，俯而惟，識造物之有定理，豈苦樂而無等夷，然則前之偃蹇也，如甯戚之扣角，如百里奚之炊扅，又如蘓武之吞氊臥雪，王章之涕泣牛衣，後之陸離也，如唐且華顛而為秦相，呂尚皓首而作周師，更如張蒼七十而稱漢佐，王祥六十八而遇晉，知先者未必為幸，後者不足雲遲，苦者乃所釀樂，樂者適足增癡，物有循環之數，人無長盛之時，茲一微卉兮且然，豈榮枯禍福兮而造化乃有所私。
｜五言古詩｜
｜原｜
｜宋。梅堯臣。雞冠｜神農記百卉，五色異甘酸，乃有秋花實，全如雞幘丹，籠煙何聳聳，泫露更團團，取譬可無意，得名殊足觀，逼真歸造化，任巧即彫剜，赤玉書留魏，丹砂句誦韓，誠能因物比，誰謂入時難，有客驅辭穎，臨風運筆端，嘗嗟古吟闕，每惜此芳殘，揣情苦精妙，繼音慚未安。
｜增｜
｜孔平仲。雞冠｜我初種雞冠，其小乃毫芒，曾未得幾時，忽已過我長，根株既猥大，枝葉亦開張，吐花凌朝曦，生意殊未央，陰風自西來，慘淡驅清霜，一夜忽變故，葉萎花已黃，當此繁盛時，為爾償壺觴，及今乃腐草，好翫安可常，呼童盡翦拔，時恐踐踏傷，庭除稍曠濶，耳目加清涼，竹枝久蒙蔽，迥立獨蒼蒼。
｜原｜
｜無名氏。雞冠｜秋至天地閉，百芳變枯草，愛爾得雄名，宛然出陳寶，未甘階墀陋，肯與時節老，赤玉刻縝栗，丹芝謝彫槁，鮮鮮雲葉卷，粲粲鳧翁好，由來名實副，何必榮華早，君看先春花，浮浪難自保。
｜增｜
｜元。郝經。雞冠｜夷則播新律，卉木協秋候，綰結流火餘，的皪金天宿，峩峩列庭除，摘摘儼雄秀，炎帝朝火官，絳幘軒宇宙，植立竟不拜，離披擁青袖，奕葉初類莧，吐心漸如豆，脈絡引絲起，一片珊瑚瘦，雲芝茁紅腴，紫茵卷翠脰，碎顆蹙丹砂，肉綻殷血透，怒割赤龍耳，勁磔還亂糅，麻葉薄且聳，山字缺乃覆，查牙欲成角，擁腫下連咮，生全餘小穗，展盡帶殘皺，昂藏偃膺高，突兀出羣驟，還將早霞映，欲向朝日雊，月露終夜棲，風雨幾回鬭，再礪復自止，交退誰與救，區區閒草花，象物與接搆，弭兵日觀戰，亦是自貽咎，垂簾且相忘，高枕臥清晝。
｜七言律詩｜
｜增｜
｜宋。歐陽澈。和世弼雞冠花｜芳名從古號雞冠，赭�醒然𨚫一般，不語宋牕何足賣，難通函谷漫勞看，倚風縱有如丹頂，遇敵應無似錦翰，空費栽培污庭砌，到頭不若植芝蘭。
｜原｜
｜明。何棟如。詠雞冠花｜日下飛來孰可儔，雲中養就氣偏柔，懶施金距當雄敵，為戴霞冠慕遠遊，獨立莓苔閒伴鶴，卑棲蘋藻靜羣鷗，何如化作幽人夢，嗁破三湘萬古愁。
｜五言絶句｜
｜增｜
｜宋。范成大。題張希賢畫雞冠｜號名極形似，摹寫與真逼，聊以畫滑稽，慰我秋園寂。
｜七言絶句｜
｜原｜
｜唐。羅鄴。雞冠花｜一枝濃艷對秋光，露滴風搖倚砌旁，曉景乍看何處似，謝家新染紫羅囊。
｜宋。孔平仲。種花口號｜幽居裝景要多般，帶雨移花便得看，禁奈久長顏色好，繞堦更使種雞冠。
｜王令。白雞冠｜如飛如舞對瑤臺，一頂春雲若翦裁，誰教移根蓂莢畔，玉雞知應太平來。
｜趙企。詠雞冠花｜秋光及物眼猶迷，著葉婆娑擬碧雞，精采十分佯欲動，五更只欠一聲嗁。
｜楊萬里。雞冠花｜出墻那得丈高雞，只露紅冠隔錦衣，𨚫是吳兒工料事，會稽真箇不能嗁。
　陳倉金碧夜雙斜，一隻今棲紀渻家，別有飛來矮人國，化成玉樹後庭花。
｜錢熙。雞冠花｜亭亭高出竹籬間，露滴風吹血未乾，學得京城梳洗樣，舊羅包𨚫綠雲鬟。
｜趙山臺。雞冠花｜木雞不與眾雞同，曾逐旌陽上碧空，學得仙家餐玉法，至今木血不能紅。
｜楊英齋。雞冠花｜擢擢高花血染猩，𨚫憐金距起閒爭，宋家窓下宜栽此，莫問臨風不解鳴。
｜增｜
｜元。姚文奐。題畫雞冠花｜何處一聲天下白，霜華晚拂絳雲冠，五陵鬭罷歸來後，獨立秋亭血未乾。
｜詩散句｜
｜原｜
｜宋。百氏集｜雨餘疑飲啄，風動欲飛鳴。
　對立如期鬭，初開若欲飛。
｜增｜
｜明。沈周｜高冠紅突兀，獨立似晨雞。
｜原｜
｜宋。黃庭堅｜紫冠黃細網絲窠，蝶繞蜂圍奈晚何。
｜楊萬里｜有時風動頭相倚，似向階前欲鬭時。
｜郭應祥｜西風吹得一枝生，昻首風前不飛去。
｜別錄｜
｜原｜
｜種植｜清明下種，喜肥地，用簸箕扇子撒種，則成大片，高者宜以竹木架定，庶遇風雨不摧折、捲曲。
　　水仙
｜增｜
｜長物志｜水仙，六朝人呼為雅蒜。
｜南陽詩注｜此花外白中黃，莖幹虛通如蔥，本生武當山谷間，土人謂之天蔥。
｜原｜水仙，叢生下濕地，根似蒜頭，外有薄赤皮，冬生，葉如萱草綠而厚，春初於葉中抽一莖，莖頭開花數朶，大如簪頭，色白，圓如酒杯，上有五尖，中承黃心，宛然盞樣，故有金盞銀臺之名，〈見河陽花木記，〉其花瑩韻，其香清幽。一種千葉者，花片卷皺，下輕黃，上淡白，不作杯狀，世人重之，指為真水仙。一雲單瓣者名水仙，千瓣者名玉玲瓏，〈本草雲，蓋一物二種耳。學圃餘疏雲，以單葉者為貴，出嘉定，短葉高花最佳種也。〉亦有紅花者。此花不可缺水，故名水仙。根味苦、微辛，寒，滑，無毒，治癰腫及魚骨鯁。花作香澤，塗身，理髮，去風氣。
｜𢑥考｜
｜增｜
｜三餘帖｜和氣旁薄，陰陽得理，則配元榮於庭。配元即今水仙花也，一名儷蘭。一曰女星散為配元。
｜內觀日疏｜姚姥住長離橋，十一月夜半，大寒，夢觀星墜於地，化為水仙花一叢，甚香美，摘食之，覺而產一女，長而令淑有文，固以名焉。觀星即女史，在天柱下，故迄今水仙花名女史花，又名姚女花。
｜集異記｜薛䕩，河東人，幼時於窓櫺內窺見一女子，素服珠履，獨步中庭，歎曰，良人游學，艱於會面，對此風景，能無悵然，於袖中出畫蘭卷子，對之微笑，復淚下吟詩，其音細亮，聞有人聲，遂隱於水仙花下，忽一男子從叢蘭中出曰，娘子久離，必應相念，阻於跬步，不啻萬里，亦歌詩二篇，歌已，仍入叢蘭中。䕩苦心強記，驚訝久之，自此文藻異常，一時傳誦，謂二花為夫婦花。
｜原｜
｜清冷傳｜湯夷，華陰人，服水仙八石為水仙，是名河伯。
｜增｜
｜三柳軒雜識｜水仙為雅客。
｜學圃餘疏｜水仙宜置瓶中，前接蠟梅，後接江梅，真歲寒友也。
｜瓶史｜水仙神骨清絶，織女之梁玉清也。
｜瓶花譜｜水仙一品九命。
｜原｜
｜花史｜謝公夢一仙女𢌿水仙花一束，明日生謝夫人，長而聰慧能吟詠。
　唐元宗賜虢國夫人紅水仙十二盆，盆皆金玉七寶所造。
　宋，楊仲囦自蕭山致水仙一、二百本，極盛，乃以兩古銅洗萟之，學洛神賦體作水仙花賦。
｜集藻｜
｜賦｜
｜增｜
｜宋。高似孫。水仙花前賦，有序｜水仙花，非花也，幽楚窈眇，脫去埃滓，全如近湘君、湘夫人、離騷大夫與宋玉諸人，世無能道花之清明者，輙見乎辭。
天以一而生神，坎以習而成元，渫沖奧以致潤，抱孤貞以成妍，禹何知以能海，羲何神而開乾，際壑炁之無畔，壯英心之自仙，悲莫悲乎，巫咸之鄉，哀莫哀乎，原胥之淵，迅英挺以如濯，肯徘徊而自憐，至若鮫館截綃而凝霜，貝庭含璣而媚川，蒼茫乎，三島之接霧，杳眇乎，十洲之滙天，雲雨閑霽，水空澄鮮，一色如磨，萬波不顛，亦有帝女兮泣竹，湘君兮鼓絃，神妃兮解佩，冰夷兮扣舷，是皆凝姿約素，挺粹含娟，以婉自將，以淑相宣，芳以氣屬，妙以辭傳，指北渚以將下，薄西津而驟旋，或搴芳若，或采佳荃，有蘭可餐，有蘋可搴，於是樂極忘歸，塵空失蠲，萬慮俱泯，餘情獨筌，扣冰娥以勺尠，訪瑤母而潔�，挹水星以請命，託神祇而垂甄，已矣乎，超萬刼以自蛻，麗一嶶而獨涓，懷琬琰以成潔，抱雪霜以為堅，參至道以不死，秉至精而長年，是蓋苞水德之靈長，合五行之自然者乎。
｜水仙花後賦，有序｜余既作前水仙賦，疑不足以渫余之情者，乃依稀洛神賦為後辭，尚庶幾乎。
余從太史，游覽山川，汎瀟汨，下澧沅，摩嶷雲，息梧煙，歲莫天寒，僕痡車顛，爾乃釋鑣乎茝涯，進秣乎芝㕓，周旋乎荊滸，騁望乎湘淵，於是神疑目駭，心離意惻，即之戃怳，適焉髣髴，覩一美人，於水之側，乃拊從者而訊之曰，汝有識於彼者乎，彼何人者，甚閑且潔也，從者進曰，僕聞茲水之靈，曰湘夫人，然則太史公之所遇，其或是乎，其形維何，僕願知之，余告之曰，其狀也，皓如鷗輕，朗如鵠停，瑩浸玉潔，秀含蘭馨，清明兮如閬風之翦雪，皎淨兮如瑤池之宿月，其始來也，炯然層冰出蛟壑，其徐進也，粲然清霜宿瓊枝，沈詳弗矜，燕婉中度，不穠不纖，非怨非訴，美色含光，輕姿約素，瓌容雅態，芳澤不污，素質窈裊，流暉㛹娟，抱德貞亮，吐心芳蠲，婉嫿幽靜，志泰神閑，柔於修辭，既豐且鮮，飾躬被服，稽圖合章，峨五采之英珥兮，錯九芝之明璫，舞碧霓之修帶兮，妥英雲之輕裝，顏有鍊而如灼，體非薰而彌香，沐姱容之練練，乘清氣之徜徉，於是舒懷肆逸，且娛且顰，羽蓋醫映，翠旄繽紛，軃金搖之欲墮兮，玩晴洲之青蘋，余衷耽其靜孌兮，黯淡蕩而馳神，媒不靈於締歡兮，託湘波以通勤，暢中靈之胥悟兮，捐余璫於水濱，懿玉儀之靜莊，允約矩而應規，輕瑤華而不御兮，指二南而揚詩，謂皎日之可鑒兮，非暗室之自欺，數解佩之夙遇兮，風嫋嫋而凝思，志貞介而言妙兮，誓守禮以將之，於是靈修竦然，嬿婉徘徊，拊孤影以欲翥，心將飛而仍回，褰蓀幬之芳烈，燕芷房之玫瑰，感幽志之悽激兮，喟揚音而彌哀，爾乃眾真縹渺，並游嘯侶，或濟西澨，或臨北渚，或采幽蘅，或茹芳杜，約洛川之神妃，會巫陰之奇女，清莫清乎姮棲，愁莫愁乎牛渚，媠輕裾之裔裔，泠清飇而雲舉，體迅飛鴻，俶若輕雲，流睇橫波，餘芳氤氳，其度有則，不顛不危，優柔靡忒，必兢必祇，溫乎如玉，曄分陸離，精采相授，羌余其悲，於是川後歛飇，冰夷𨚫濤，龍伯獻珠，鮫人貢綃，躍三虯以指塗，蕤蒼芝而夾御，雙螭帖其馴乘，儼華斿之布濩，鴛鴦嘯而先驅，翡翠翼而齊騖，於是趨彭蠡，過洞庭，洗月轂，飛星軿，流清聲而吐奇，誦坤乾之大經，畫三靈而不汨，潛一意而長醒，恍楊袂以如失，雪微汍而霑纓，拊佳期之不來，日冉冉而西征，敻微素之孰寄，誰其將余英瓊，揚清波而微注，指潛淵而自驚，恍精采之相授，迄難陳其餘情，於是游倦思歸，路異神留，遺思杳眇，寤寐好逑，蹇悠悠而何之，指寒川而薄憩，蘭菲菲而襲余，睇碧雲而搖曳，信心會而神交，豈綢繆之未契，竦僕夫之儆余，命速駕乎蘭枻，其母惑於所悅，當陳古而為之制。
｜元。任士林。水仙花賦｜眇伊人之蟬蛻兮，宅清泠以為扉，越蓬隔弱窗，不知其幾千里兮，跂余望之，忽軒窓之翠碧兮，見此綽約之芳姿，曳青蔥之華裾兮，倚玉薤之披披，逍遙清霜之夕，徘徊明月之辰，佩乞碧霞，衣紉綠雲，金杯盥雨，玉盤承津，𣂏和注淳，斟酌天均，於時庭空人靜，萬竅不作，聲沉𡵯虛之歌，奏杳鈞天之樂，江妃具俎以進羞，海若充賓而酬酢，持杜觶而未揚，想堂中之歡樂，余亦洗醆更酌，接芳蕤而為客縱歌，頽然不知天河之既落。
｜明。姚綬。水仙花賦｜伊昔涪翁，夙罹謫逐，行邁阻修，浮水奔陸，方歸與以息駕，乃燕坐於蔀屋，惟是屋也，依高山，臨大江，影薄高雲，聲飛怒瀧，敞宇衡門，洞乎八窓，式遣懷於吟嘯，忽有都乎神娏，爾乃乍近乍遙，水面微𡵯。羅韤生塵，綃裳沾露，腰纖弱蘭，脣冶樊素，匪揚桂旗，匪蹋神魚，遽引遽𨚫，或疾或除，袖翩翻兮婉娩，帶繚繞兮紓舒，悵數年之獨往，鄙良夜以鰥居，矯望延佇，掠盻躊躇，汎若斷梗，浮猶馮虛，乃若貼金蓮於玉趾，眷茲樂胥於焉邇止，瑪瑙坡荒，仙王祠圯，睇梅兄於嶺頭，懷礬弟於澗溪，涘進左右而諗之曰，水上步月，彼其仙邪，惟炫素質，不御鉛華，中有金蕤，輕蒙臂紗，衝斥暮雨，揮霍朝霞，爾或見之，而豈吾之過誇邪，左右屏息對曰，彼之來斯，誠類仙子，馨香芬芳，容光旖旎，其綽約也，儼藐姑之神，其聫娟也，齊洛川之子，初雖瞻馳，終莫摹擬，是則主人之𠩄見，僕輩之𠩄跂者也，於是之時，涪翁啞然而作聲，彼人泯然而無跡，江風惟清，江月自白，倀倀何之，翳翳寢息，晨興向明，躑躅於庭，忽幽花之託根，依后土以降靈，胡然生之大瘦，歲晏流形，宋玉招魂之賦，莊周夢蝶之經，翁遄作詩，調同金石，有頃比夕載驗厥跡，無被花之懊惱，出門一笑而橫大江之空碧。
｜五言古詩｜
｜增｜
｜宋。陳與義。詠水仙花五韻｜仙人緗色裘，縞衣以裼之。青幌紛委地，獨立東風時。吹香洞庭暖，㺯影清晝遲。寂寂籬落陰，亭亭與予期。誰知園中客，能賦會真詩。
｜朱子。賦水仙花｜隆冬凋百卉，江梅厲孤芳，如何蓬艾底，亦有春風香，紛敷翠羽帔，溫靘白玉相，黃冠表獨立，淡然水仙裝，弱植愧蘭蓀，高標摧冰霜，湘君謝遺褋，漢水羞捐璫，嗟彼世俗人，慾火焚衷腸，徒知慕佳冶，詎識懷貞剛，淒涼柏舟誓，惻愴終風章，卓哉有遺烈，千載不可忘。
｜陳傅良。水仙花｜江梅丈人行，歲寒固天姿，蠟梅微著色，標緻亦背時，胡然此柔嘉，支本僅自持，廼以平地尺，氣與松篁夷，粹然金玉相，承以翠羽儀，獨立萬槁中，冰膠雪垂垂，水仙誰強名，相宜未相知，刻畫近脂粉，而況山谷詩，吾聞抱太和，未易形似窺，當其自英華，造物且霽威，平生恨剛褊，未老齒髮衰，掇花置寘瓶，吾今得吾師。
｜許仲企。水仙花｜定州紅花甆，瑰石藝靈苗，芳苞茁水仙，厥名為玉霄，適從閩越來，綠綬擁翠條，十花冒其顛，一一振鷺翹，粉蕤間黃白，清香從風飄，回首天台山，更識膽瓶蕉。
｜七言古詩｜
｜原｜
｜宋。黃庭堅。王充道送水仙花五十枝｜凌波仙子生塵襪，水上盈盈步微月，是誰招此斷腸魂，種作寒花寄愁絶，含香體素欲傾城，山礬是弟梅是兄，坐對真成被花惱，出門一笑大江橫。 
｜五言律詩｜
｜增｜
｜元。錢選。水仙花圖｜帝子不沉湘，亭亭絶世妝，曉煙橫薄袂，秋瀨韻明璫，洛浦應求友，姚家合讓王，殷勤歸水部，雅意在分香。
｜七言律詩｜
｜增｜
｜宋。韓維。謝到水仙二本｜黃中秀外榦虛通，乃喜嘉名近帝聰，密葉暗傳深夜露，殘花猶及早春風，拒霜已失芙蓉艶，出水難留菡萏紅，多謝使君憐寂寞，許教綽約伴山翁。
｜楊萬里。詠千葉水仙花並序｜世以水仙為金盞銀臺，蓋單葉者，其中有一酒盞，深黃而金色，至千葉水仙，其中花片捲皺密蹙，一片之中，下輕黃而上淡白，如染一截者，與酒杯之狀殊不相似，安得以舊日俗名辱之，要之，單葉者當命以舊名，而千葉者乃真水仙雲。
薤葉蔥根兩不差，重蕤風味獨清嘉，薄揉肪玉圍金鈿，細染鵞黃剩素紗，臺琖原非千葉種，丰容要是小蓮花，向來山谷相看日，知是他家是當家。
｜水仙花｜生來弱體不禁風，匹似蘋花較小豊，腦子醲熏衆香國，江妃寒損水晶宮，銀臺金盞談何俗，礬弟梅兄品未公，寄語金華老仙伯，凌波仙子更凌空。
｜原｜
｜劉克莊。水仙花｜歲華搖落物蕭然，一種清風絶可憐，不許淤泥侵皓素，全憑風露發幽妍，騷䰟灑落沉湘客，玉色依稀捉月仙，𨚫笑浩翁太脂粉，誤將高雅匹嬋娟。
｜增｜
｜元。仇遠。題趙子固水墨雙鈎水仙卷｜冰薄沙昬短草枯，采香人遠隔湘湖，誰留夜月羣仙珮，絶勝秋風九畹圖，白粲銅盤傾沆瀣，青明寶玦碎珊瑚，𨚫憐不得同蘭蕙，一識清醒楚大夫。
｜鄧文原。題趙子固水墨雙鈎水仙卷｜仙子凌波佩陸離，文魚先乘殿馮夷，積冰斵雪揚靈夜，鼓瑟吹竽會舞時，海上瑤池春不斷，人間金盌事堪疑，天寒日暮花無語，清淺蓬萊當問誰。
｜原｜
｜明。屠隆。詠水仙花｜娟娟湘洛淨如羅，幻出芳䰟儼素娥，夜靜有人來鼓瑟，月明何處去凌波，蕭疎冷艷冰綃薄，綽約風鬟露氣多，直是靈根堪度世，妖容知不傍池荷。
｜梁辰魚。詠水仙花｜幽修開處月微茫，秋水凝神黯淡妝，繞砌霧濃空見影，隔簾風細但聞香，瑤壇夜靜黃冠濕，小洞秋深玉珮涼，一叚凌波堪畫處，至今詞賦憶陳王。
｜五言絶句｜
｜增｜
｜宋。楊萬里。水仙花｜韻絶香仍絶，花清月未清，天仙不行地，且借水為名。
　開處誰為伴，蕭然不可鄰，雪宮孤弄影，水殿四無人。
｜原｜
｜明。於若瀛。詠水仙｜水花垂弱蔕，嫋嫋綠雲輕，自足壓羣卉，誰言梅是兄。
｜增｜
｜王穀祥。水仙花｜仙卉發璚英，娟娟不染塵，月明江上望，疑是弄珠人。
　瑤環月下鳴，翠帶風中舉，胡然洛浦神，胡然漢濵女。
｜陳淳。水仙｜玉面嬋娟小，檀心馥郁多，盈盈仙骨在，端欲去凌波。
　荒圃淑氣回，寒柯發光澤，下有白玉花，玲瓏映深碧。
｜七言絶句｜
｜御製。見案頭水仙花偶作二首｜翠帔緗冠白玉珈，清姿終不汙泥沙，騷人空自吟芳芷，未識凌波第一花。
　冰雪為肌玉鍊顏，亭亭如立藐姑山，羣花只在軒窓外，那得移來几案間。
｜增｜
｜宋。陳搏。詠水仙花｜湘君遺恨付雲來，雖墮塵埃不染埃，疑是漢家涵德殿，金芝相伴玉芝開。
｜宋。劉攽。水仙花｜早於桃李晚於梅，冰雪肌膚姑射來，明月寒霜中夜靜，素娥青女共徘徊。
｜黃庭堅。共郡送水仙花並二大本｜折送東園粟玉花，併移香本到寒家，何時持上玉宸殿，乞與官梅定等差。
｜劉邦直。送水仙花｜得水能仙天與奇，寒香寂寞動冰肌，仙風道骨今誰有，淡掃蛾眉篸一枝。
　錢塘昔聞水仙廟，荊州今見水仙花，暗香靚色撩詩句，宜在林逋處士家。
｜次韻中玉水仙花二首｜借水開花自一奇，水沉為骨玉為肌，暗香已壓荼䕷倒，只此寒梅無好枝。
　淤泥已作白蓮藕，糞壤能開黃玉花，可惜國香天不管，隨緣流落野人家。
｜張耒。賦水仙花｜宮樣鵞黃綠帶垂，中州未省見仙姿，只疑湘水綃機女，來伴清秋宋玉悲。
｜范成大。次韻龔養正送水仙花｜色界香塵付八還，正觀不起況邪觀，花前猶有詩情在，還作凌波步月看。
｜楊萬里。水仙花｜江妃虛𨚫蘂珠宮，銀漢仙人謫此中，偶趁月明波上戲，一身冰雪舞東風。
　額間拂煞御袍黃，衣上偷將月姊香，待倩春風作媒妁，西湖嫁與水仙王。
｜張孝祥。和人詠水仙花二首｜瘴土風煙那有此，只疑姑射是前身，仙風道骨難消得，付與霜臺衣繡人。
　淨色只應撩處士，國香今不落民家，江城望斷春消息，故遣詩人詠此花。
｜朱子。用子服韻謝水仙花｜水中仙子來何處，翠袖黃冠白玉英，報道幽人被渠惱，著詩送與老難兄。
｜姜特立。水仙｜六出玉盤金屈巵，青瑤叢裏出花枝，清香自信高羣品，故與江梅相並時。
｜徐似道。水仙花二首｜天然初不事鉛華，此是無塵有韻花，翠帶詎容縈俗客，金杯只合勸詩家。
　林下清風自一家，稍親梅竹近蘭芽，只緣羞與凡花伍，移植名園不肯花。
｜游寒巖。水仙花二首｜金玉其相一兩花，遐心空為爾興嗟，山礬不用來修敬，只許江梅共一家。
　黃琮白璧綴幽花，珍重高人為嘆嗟，織女橫河溪月墮，杯盤狼籍水仙家。
｜來氏。水仙花｜瑤池來宴老仙家，醉倒風流萼綠華，白玉斷笄金暈頂，幻成癡絶女兒花。
　花盟平日不曾寒，六月曝根高處安，待得秋殘親手種，萬姬圍繞雪中看。
｜元。張伯淳。題趙子固水仙圖｜裙長帶裊寒偏耐，玉質金相密更奇，見畫如花花似畫，西興渡口晚晴時。
｜陳旅。題水仙花圖｜莫信陳王賦洛神，凌波那得更生塵，水香露影空清處，留得當年解珮人。
｜袁士元。水仙｜醉欄月落金杯側，舞倦風翻翠袖長，相對了無塵俗態，麻姑曾約過潯陽。
｜姚文奐。題虞瑞巖描水仙花｜離思如雲賦洛神，花容婀娜玉生春，淩波襪冷香䰟遠，環珮珊珊月色新。
｜原｜
｜倪瓚。水仙花｜曉夢盈盈湘水春，翠虯白鳳照江濵，香䰟莫逐冷風散，擬學黃初賦洛神。
｜增｜
｜丁鶴年。水仙花二首｜湘雲冉冉月依依，翠袖霓裳作隊歸，怪底香風吹不斷，水晶宮裏宴江妃。
　影娥池上曉涼多，羅襪生塵水不波，一夜碧雲凝作夢，醒來無奈月明何。
｜明。李東陽。題水仙｜澹墨輕和玉露香，水中仙子素衣裳，風鬟霧髩無纏束，不是人間富貴妝。
｜原｜
｜文徵明。水仙｜羅帶無風翠自流，晚寒微軃玉搔頭，九疑不見蒼梧遠，憐取湘江一片愁。
｜增｜
｜杜大中。水仙二首｜玉貎盈盈翠帶輕，凌波微𡵯不生塵，風流誰是陳思客，想像當年洛水人。
　靈雨濛濛幻態輕，驚魂想像逝懷傾，願將玉珮遙相逐，脫骨逍遙水上人。
｜張新。水仙花｜玉質金相翠帶圍，霜華月色共輝輝，江妃方欲凌波去，漢女初從解珮歸。
｜孫齊之。水仙花｜碧江香和楚雲飛，銷盡冰心粉色微，乍向月中看素影，𨚫疑波上步靈妃。
｜鍾惺。暮春水仙花｜偶向殘冬遇洛神，孤情只道立先春，今從九月過三月，疑是前身與後身。
　物值同時妒亦宜，梅花今見子離離，相逢洞口千紅裏，素影當前君不知。
　萬花如燄柳如煙，常𢙢冰綃畏不前，曾在水邊衣不濕，可知入火不能然。
　每笑梅花太畏喧，一身自許歷寒溫，春風特念冰霜後，邀與春花共慰存。
｜詩散句｜
｜原｜
｜宋。僧船窻｜如聞交佩解，疑是洛妃來，朔吹欺羅袖，朝霜滋玉臺。
｜徐致中｜薤葉秀且聳，蘭香細而幽。
｜林洪｜翠帶拖雲舞，金巵照雪斟。
｜增｜
｜鄭清之｜玉昆相倚帶仙風，璧立春前萬卉空。
｜錢勰｜碧玉簪長生洞府，黃金杯重壓銀臺。
｜僧北澗｜華裾冉冉低香綬，柔玉稜稜襯嫩金。
｜原｜
｜徐似道｜曉風洛浦凌波際，夜月江臯解珮時。
｜詞｜
｜增｜
｜宋。趙溍。長相思｜金璞明，玉璞明，小小杯柈翠袖擎，滿將春色盛。　仙佩鳴，玉佩鳴，雪月花中過洞庭，此時人獨清。
｜原｜
｜盧祖臯。卜算子｜珮解洛波遙，弦冷湘江渺，月底盈盈誤不歸，獨立風塵表。　窗綺護幽妍，瓶玉扶輕裊，到後知誰語素心，寂寂山寒峭。
｜增｜
｜謝薖。菩薩蠻｜相思一夜庭花發，窗前忽誤生塵襪，曉起艶寒妝，雪肌生暗香。　佳人纖手摘，手與花同色，插鬢有誰宜，除非潘玉兒。
｜原｜
｜高觀國。菩薩蠻｜雲嬌雪妒羞相倚，淩波共酌春風醉，的皪玉壺寒，肯教金琖單。　只疑雙蝶夢，翠袖和香擁，香外有鴛鴦，風流煙水鄉。
｜增｜
｜無名氏。菩薩蠻｜人人盡道黃葵淡，儂家解說黃葵艶，可喜萬般宜，不勞朱粉施。　摘承金盞酒，勸爾千春壽，擎作女真冠，試伊嬌面看。
｜又｜高梧葉下秋光晚，珍叢花出黃金盞，還似去年時，傍欄三兩枝。　人情須耐久，花面長依舊，莫學蜜蜂兒，等閒悠颺飛。
｜原｜
｜曾惇。朝中措｜幽芳獨秀在山林，不怕曉寒侵，應笑錢塘蘓小，語嬌終帶吳音。　乘槎歸去，雲濤萬頃，誰是知心，寫向生綃屏上，蕭然伴我寒衾。
｜又｜綠華居處渺雲深，不受一塵侵，細看宜州新句，平生纔是知音。　淩波一去，平生夢斷，誰最關心，惟有青天碧海，知渠夜夜孤衾。
｜增｜
｜無名氏。偷聲木蘭花｜景陽樓上鐘聲曉，半面嗁妝勻未了，殘月紛紛，斜影幽香暗斷䰟。　玉顏應在昭陽殿，𨚫向前村深夜見，冰雪肌膚，還有斑斑雪點無。
｜南歌子｜翠袖熏龍腦，烏雲映玉臺，春蔥一簇屬金杯，曾記西樓同醉，角聲催。　嫋嫋凌波淺，深深𡵯月來，隔紗微笑𢙢郎猜，素艶濃香依舊，去年開。
｜馬莊父。天仙子｜白玉為臺金作盞，香是江梅名閬苑，年時把酒對君歌，歌不斷，杯無算，花月當樓人意滿。　翹戴一枝蟬影亂，樂事且隨人意換，西樓回首月明中，花已綻，人何遠，可惜國香天不管。
｜原｜
｜高觀國。金人捧露盤｜夢湘雲，吟湘月，弔湘靈，有誰見，羅襪塵生，凌波深深𡵯穩，背人羞整六銖輕，娉娉裊裊，暈嬌黃，玉色輕明。　香心靜，波心冷，琴心怨，客心驚，怕珮解，𨚫返瑤京，杯擎清露，醉春蘭交與梅兄，蒼煙萬頃，斷腸是，雪冷江清。
｜增｜
｜陳允平。念奴嬌｜漢江露冷，是誰將瑤瑟，彈向雲中，一曲清泠聲漸杳，月高人在珠宮，暈額黃輕，塗腮粉艶，羅帶織青蔥，天香吹散，珮環猶自丁東。　回首杜若汀洲，金鈿玉鏡，何日得相逢，獨立飃飄煙浪遠，羅襪塵羞濺春紅，渺渺予懷，迢迢良夜，三十六陂風，九疑何處，斷䰟飛度千峯。
｜周密。花犯｜楚江湄，湘娥乍見，無言灑清淚，淡然春意，空獨倚東風，芳思誰記，凌波路冷秋無際，香雲隨𡵯起，謾記，漢宮仙掌，亭亭明月底。　冰弦寫怨更多情，騷人恨，枉賦芳蘭幽芷，春思遠，誰賞，國香風味，相將共，歲寒伴侶，小窓淨，沉煙熏翠被，幽夢覺，涓涓清露，一枝燈影裏。
｜趙聞禮。水龍吟｜幾年埋玉藍田，綠雲翠水烘春暖，衣薰麝馥，韈羅塵沁，凌波𡵯淺，鈿碧搔頭，膩黃冰腦，參差難翦，乍聲沉素瑟，天風珮冷，蹁躚舞，霓裳徧。　湘浦盈盈月滿，抱相思，夜寒腸斷，含香有恨，招䰟無路，瑤琴寫怨，幽韻淒涼，暮江空渺，數峯清遠，粲迎風一笑，持花酹酒，結南枝伴。
｜王沂孫。慶宮春｜明玉擎金，纖羅飄帶，為君起舞回雪，柔影參差，幽芳零亂，翠圍腰瘦一捻，歲華相誤，記前度，湘臯怨別，哀絃重聽，都是淒涼，未須彈徹。　國香到此誰憐，煙冷沙昬，頓成愁絶，花惱難禁，酒消欲盡，門外冰澌初結，試招仙魄，怕今夜，瑤簪凍折，攜盤獨出，空想咸陽，故宮落月。
｜趙雪齋。金盞子｜得水能仙，向漢臯遺佩，碧波涵月，藍玉暖生煙，稱縞袂黃冠，素姿冰潔，亭亭獨立風前，柰香多愁絶，當時事，琴心妙處雖傳，有誰堪說。　歲晚杳無人，更短景，繁雲天欲雪，瀟湘煙水茫茫，但萬里相思，寒江空濶，殷勤折向梅邊，聽玉龍吹徹，丁寧道，惟願百年兄弟，相看晚節。 
｜原｜
｜辛棄疾。賀新郎｜雲臥衣裳冷，看蕭然，風前月下，水邊幽影，羅襪塵生凌波𡵯，湯沐煙波萬頃，愛一點，嬌黃成暈，不記相逢曾解珮，甚多情，為我香成陣，待和淚，搵殘粉。　靈均千古懷沙恨，想當初，悤悤忘把，此花題品，煙雨淒迷僝僽損，翠袂遙遙誰整，謾寫入，瑤琴幽憤，絃斷招䰟無人賦，但金杯的皪銀臺潤，愁殢酒，又還醒。
｜別錄｜
｜原｜
｜種植｜五月初收根，用小便浸一宿，曬乾，拌濕土，懸當火煙𠩄及處，八月取出，瓣瓣分開，用豬糞拌土植之，植後不可缺水，起時、種時若犯鐵器永不開花。訣雲，六月不在土，七月不在房，栽向東籬下，寒花朶朶香。又雲，和土曬半月方種，以收陽氣，覆以肥土，白酒糟和土澆之則茂。
　於若瀛曰，水仙江南處處有之，惟吳中嘉定種為最，花簇葉上，他種則隱葉內耳。蓄種，囊以紗，懸於梁間，風之。未播，先以蔽草履寸斷，雜溲浡浸透，俟有生意方入土，以入土早晚為花先後，金陵即善植者，十叢不一、二花，余每歲向友人乞三、四莖置齋頭，香可十日，茲十日者，縱非風雨亦不易出齋頭也。
　水仙花以精盆植之，可供書室雅翫。
｜愛護｜霜重時即搭棚遮蓋，以避霜雪，向南開一門，天晴日暖則開之，以承日色，北方土寒，凡牡丹、貼梗海棠皆用此法，不特水仙也，又法，初起葉時，以磚壓住，不令即透，則他日花出葉上，杭州近江處，園丁種之成林，以土近鹹滷，故花茂。
｜瓶插｜插瓶用鹽水，與梅花同。
　　附錄　𧛮祇
｜增｜
｜酉陽雜俎｜𧛮祇，出拂林國。根大如雞卵，葉長三、四尺，似蒜，中心抽條，莖端開花，六出，紅白色，花心黃赤，不結子，冬生夏死。取花壓油，塗身去風氣，〈本草雲，據此形狀，與水仙髣髴，豈外國名謂不同耶。〉
　　附錄　水仙樹
｜原｜拘樓國有水仙樹，腹腹中有水，謂之仙漿，飲者七日醉。

御定佩文齋廣群芳譜卷五十二
