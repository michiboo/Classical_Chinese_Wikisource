御定佩文齋廣羣芳譜卷四十九
　花譜
　　菊花二
｜集藻｜
｜序｜
｜增｜
｜唐。駱賓王。冒雨尋菊序｜白帝徂秋，黃金勝友，解塵成契，冒雨相邀，間涼燠則鴻鴈在天，敘交遊則芝蘭滿室，砌花舒菊，還同載酒之園，岸葉低松，直泛維舟之浦，參差遠岫，斷雲將野鶴俱飛，滴瀝空庭，竹響共雨聲相亂，仰折巾於書閣，行閱飄麰，揖雅步於琴臺，坐聞流水，字中蝌斗，競落文河，筆下蛟龍，爭投學海，珠簾映水，風生曳露之濤，錦石封泥，苔濕印龜之岸，泛蘭英於戶牖，座接雞談，下木葉於中池，廚烹野鴈，墜白花於濕桂，落紫蔕於疎藤，雖物序足悲，而人風可愛，留姓名於金谷，不謝季倫，混心跡於玉山，無慚叔夜，雲爾。
｜原｜
｜宋。劉蒙泉。菊譜。序｜草木之有花，浮冶而易壊，凡天下輕脆難久之物，皆以花比之，宜非正人達士之所好，然予觀屈原之為文，香草龍鳯，以比忠正，而菊與菌、桂、荃、蕙、蘭、芷同為所取，松者，天下堅正之木也，陶淵明乃以松配菊，連語而稱之，夫屈原、淵明實皆正人達士，其於菊貴重之如此，是菊雖以花為名，固與浮冶易壊之物不可同年而語也，且菊固有異於物者，凡花皆以春盛，而實皆以秋成，菊獨以秋花悅茂於風霜揺落之時，此其得時者異也，有葉者，花未必可食，而康風子乃以食菊仙，此其花異也，花可食者，根葉未必可食，而陸龜蒙雲，春苗恣肥，得以採擷，供左右杯按，又本草雲，以正月取根，此其根、葉異也，夫以一草之微，自本至末，有功於人如此，加以色香態度纖妙閑雅，可為丘壑燕靜之娛，然則古人取以比徳，而配之以歲寒之松，夫豈徒然而已哉，洛陽風俗大抵好花，菊品比他州為盛，劉元、孫伯紹者隱居伊洛，廣植諸菊，朝夕嘯詠其側，蓋已有意譜之而未暇也，崇寧甲申九月，余為龍門之遊，得至君居，顧而樂之，相與訂論，因隨其名品論，序於左，以列諸譜之次。
｜史正志。菊譜。前序｜菊，草屬也，以黃為正，所以概稱黃花，漢俗九日飲菊酒，以祓除不祥，蓋九月律中無射而數九，俗尚九日，而用時之草也，南陽酈縣有菊潭，飲其水者皆壽，神仙傳有康生服其花而成仙，菊有黃花，北方用以準節令，大畧黃花開時，節候不差，江南地暖，百卉造作無時，而菊獨不然，考其理，菊性介烈高潔，不與百卉同其盛衰，必待霜降草木黃落而花始開，嶺南冬至始有微霜，故也，本草，一名日精，一名周盈，一名傅延年，所宜貴者，菊苗可以採，花可以藥，囊可以枕，釀可以飲，所以高人隱士，籬落畦圃之間，不可一日無此花也，陶淵明植於三徑，采於東籬，裛露掇英，汎以忘憂，鍾會賦以五美，謂圓華高懸，準天極也，純黃不雜，后土色也，早植晚發，君子德也，冒霜吐穎，象勁直也，杯中體輕，神仙食也，其為所重如此，然品類有數十種，而白菊一、二年多有變黃者，余在三水植白菊百餘株，次年盡變為黃花，今以色之黃、白及雜色品類可見於吳門者，二十有七種，大小、顏色殊異而不同，自昔好事者為牡丹、芍藥、海棠、竹筍作譜，記者多矣，獨菊花未有為之譜者，殆亦菊花之闕文也，余始以所見為之，若夫耳目之未接，品類之未備，更俟博雅君子與我同志者續之。
｜增｜
｜史正志。菊譜。後序｜菊之開也，既黃白淺深之不同，而花有落者，有不落者，蓋花瓣結密者不落，盛開之後，淺黃者轉白，而白色者漸轉紅，枯於枝上，花瓣扶疎者多落，盛開之後，漸覺離披，遇風雨撼之，則飄散滿地矣，王介甫武夷詩云，黃昬風雨打園林，殘菊飄零滿地金，歐陽永叔見之，戲介甫曰，秋花不比春花落，為報詩人子細吟，介甫聞之笑曰，歐陽九不學之過也，豈不見楚辭雲，夕餐秋菊之落英，東坡，歐公門人也，其詩亦有欲伴騷人賦落英，與夫𨚫繞東籬嗅落英，亦用楚辭語耳，王彥賓言，古人之言有不必盡循者，如楚辭言秋菊落英之語，余謂詩人所以多識草木之名，蓋為是也，歐、王二公文章擅一世，而左右佩紉，彼此相笑，豈非於草木之名，猶有未盡識之，而不知有落、有不落者耶，王彥賓之徒又從而為之贅疣，蓋益遠矣，若夫可餐者，乃菊之初開，芳馨可愛耳，若夫衰謝而後落，豈復有可餐之味，楚辭之過，乃在於此，或雲詩之訪落，落訓始也，意落英之落，蓋謂始開之花耳，然則介甫之引證，殆亦未思歟，或者之說，不為無據，余學為老圃而頗識草木者，因併書於菊譜之後。
｜范成大。范村菊譜。序｜山林好事者或以菊比君子，其說以為歲華晼晚，草木變衰，乃獨煜然秀發，傲睨風露，此幽人逸士之操，雖寂寥荒寒，而味道之腴，不改其樂者也，神農書，以菊為養生上藥，能輕身延年，南陽人飲其潭水皆壽百歲，使夫人者有為於當世，醫國惠民亦猶是而已，菊於君子之道誠有臭味哉，月令以動植志氣候，如桃、桐華直雲始華，至菊獨曰菊有黃華，豈以正色獨立，不伍眾草，變詞而言之歟，故名勝之士未有不愛菊者，至陶淵明尤甚愛之，而菊名益重，又其花時秋暑始退，歲事既登，天氣高明，人情舒閒，騷人飲流亦以菊為時花，移檻列斛，輦致觴詠間謂之重九節物，此非深知菊者，要亦不可謂不愛菊也，愛者既多，種者日廣，吳下老圃伺春苗尺許時，掇去其顛，數日則歧出兩枝，又掇之，每掇益岐，至秋則一幹所出數千百朶，婆娑團植，如車蓋熏籠矣，人力勤，土又膏沃，花亦為之屢變，頃見東陽人家菊圖多至七十種，淳煕丙午范村所植止得三十六種，悉為譜之，明年將益訪求他品為後譜雲。
｜書｜
｜增｜
｜魏。文帝。與鍾繇九日送菊書｜歲往月來，忽逢九月九日，九為陽數，而日月並應，俗嘉其名，以為宜於長久，故以享宴高會，是月律中無射，言群木百草，無有射地而生，惟芳菊紛然獨榮，非夫含乾坤之純和，體芬芳之淑氣，孰能如此，故屈平悲冉冉之將老，思餐秋菊之落英，輔體延年，莫斯之貴，謹奉一束，以助彭祖之術。
｜傳｜
｜原｜
｜元，楊維楨。黃華傳｜先生姓黃，字華，其先有日精者，初生莁之繇曰，煜煜煌煌，綠衣黃裳，德與坤協，數用九彰，九九相仍，俾爾壽昌，佐用炎皇，啟於兌方，世為中黃，夫中，五數也，寄旺四時，九九，重陽數也，兌，秋方也，雖寄旺四時，而盛必於秋乎，陶氏旺春，劉氏旺夏，陶、劉氏謝，而中黃氏其昌乎，後日精以養生術佐農皇氏，壽登一百二十餘歲，嘉其功，封之雍州之土，為壽鄉公，賜姓中黃氏，後有治蘠者，注姬公旦爾雅，旦上其名，綴衣薦服於帝，帝服之喜，特賜御愛黃，至孫，英，其祚始落三湘，與屈原同夕餐，英子為華，西入秦，遇陽翟大賈，衒金爭價咸陽市，華文備五色，名次月令，至今夏小正以華之善記節名為節，華後入漢，以服餌法幹上，出入宮禁，后妃、侍兒咸與之飲酒，乞其祝辭曰，長壽，長壽，宣帝時，華以外國肥甘進，上嘗之喜曰，金盞銀柈，真神仙食也，吾不能效武帝食露盤矣，華嘗以氣岸高，自標置，曰，予圜冠準天，純色準地，當贊天地，開八荒壽域，黃中通理，獨暢四支，非予前聞人佐農皇志也，時陽九厄矣，遂入平蓋山鍊九華大藥，時時與好事者出，沽酒市中，見者咸呼為九華先生，彭澤令陶潛方棄官柴桑，聞先生名，特延致之，後徙宅東，潛不敢名，惟以九華呼之，潛當九月九日無酒，與先生口講服餌法，語之曰，南山朝來致有佳氣耳，少時，江州刺史王弘送酒至，潛以酒讓先生飲，先生憙曰，吾得拍浮此足矣，潛平日交惟兩人，先生與五鬛大夫也，五鬛在先生上，先生戲與五鬛較短長，曰，汝雖長遭斧創，我雖短升中堂，又以其能相殿最曰，吾茹能使饑人辟糧，汝能乎，曰，能，吾飲能使癃殘人康寧壽考，汝能乎，曰，能，曰吾一出能使時王知正氣，一灰跡能使諸蟈族吞其譟而不聲，汝能乎，曰，不能矣，曰不能何以上吾也，五鬛亦曰，吾一出能棟天子明堂，一灰跡能染歷代之文章，子能乎，曰，不能也，曰，此吾所以上子也，潛聞而笑曰，九華既失，五鬛亦未為得也，二三子黜德滅巧，將太上從，太上無名，功故無窮，於是二人者相與持酒，懽甚，潛頽然醉，醉則遣客，而二人者侍門下，至蒙霜露不去，先自譜其族，凡一百六十三黜，其冒姓名者，曰滴金、馬蘭、童萬、錢覆等，凡六種，題曰，九華壽譜，藏於家雲。
｜題跋｜
｜增｜
｜宋。劉克莊。題建陽馬君菊譜｜菊之名著於周官，詠於詩騷，植物中可方蘭、桂，人中惟靈均、淵明似之，後漢胡廣貴壽，偶然耳，乃托菊水以自神，糞土之評，萬古不磨，嗚呼，非廣之辱，菊之辱也，至忠獻韓公始有晚香之句，膾炙人口，近時，番禺崔公辭相印不拜，自號菊坡，俱為本朝佳話，嗚呼，非二公之榮，菊之榮也，建陽馬君譜菊得百種，各為之詠，其嗜好清絕可喜，亦幸君未為人爵所縻，林下趣專穫與菊相周旋如此，未知他日官達，將為伯始乎，抑為韓、為崔乎，將以榮是菊乎，抑以辱是菊乎，君其謹之，勿使菊有遺憾。
｜明。李東陽。周原己席上題十月賞菊卷｜東籬掃徑，慨花事之將闌，西社傳書，念瓜期之未晚，百年易過，九日重遭，惟菊為隱逸之稱，而冬乃閉藏之令，挺孤芳於獨茂，脫眾屣於羣紛，視蒲柳之望誰先，比松柏之凋尤後，神農嘗藥，著靈品於方書，屈子餐英，播遺芬於辭苑，物非遠取，類實羣分，闢地成田，八世守柴桑之業，揮毫作賦，一鄉傳甫里之風，君惟有之是以似之，我則知者不如樂者，敢將幽意，用託微馨，懷彼隰之皇皇，詠初筵之秩秩，貯之以數仞之華屋，得其所哉，佩之以五色之錦囊，永為好也，念菲葑之無下，愧糠粃之在前，未揭齊眉，先提蕳首。
｜雜著｜
｜原｜
｜宋。劉蒙泉。定品｜或問，菊奚先，曰，色與香而後態，色奚先，曰，黃者中之色，土王季月，而菊以九月花，金土之應，相生而相得者也，其次莫若白，西方金氣之應，菊以秋開，則其氣鍾焉，陳藏器雲，白菊生平澤，花紫者，白之變，紅者，紫之變也，此紫所以為白之次，而紅所以為紫之次雲，有色矣，而又有香，有香矣，而復有態，是花之尤者也，或曰，花以艶媚為悅，而子以態為後歟，曰，吾嘗聞於古人矣，妍卉繁花為小人，松竹蘭菊為君子，安有君子而以態為悅乎，至於具香與色而又有態，是君子而有威儀者也，菊有名龍腦者，具香與色而態不足者也，有名都勝者，具態與色而香不足者也，菊之黃者未必皆勝，而置於前者重其色也，菊之白者未必皆劣，而列於中者次其色也，雜羅、香毬、玉鈴之類，皆以瓌異而升焉，至於順聖、楊妃之類，轉紅受色不正，故雖有芬香，態度不得與諸花爭也，然余獨以龍腦為諸花之冠，是故君子貴其質焉，後之視此譜者，觸類而求之，則意可見也。
｜說疑｜或謂菊與苦薏有兩種，而陶隠居、日華子所記皆無千葉花，疑今譜中或有非菊者，然余嘗讀隱居之說，謂莖紫色青作蒿艾氣為苦薏，今余所記菊中，雖有莖青者，然而氣香味甘，枝葉纖少，或有味苦者而紫色細莖，亦無蒿艾之氣，又今人間相傳為菊其已久矣，故未能輕取舊說而棄之也，凡植物之見取於人者，栽培、灌溉不失其宜，則枝葉華實無不猥大，至其氣之所聚，乃有連理、合穎、雙葉、並蔕之瑞，而況於花有變而為千葉者乎，日華子曰，花大者為甘菊，花小而苦者為野菊，若種園圃肥沃之處，復同一體，是小可變為甘也，如是，則單葉變為千葉，亦有之矣，牡丹、芍藥皆為藥中所用，隱居等但記花之紅、白，亦不雲有千葉者，今二花生於山野，類皆單葉小花，至於園圃肥沃之地，栽鋤糞養，皆為千葉大花，變態百出，奚獨至於菊而疑之，唐杜甫秋雨嘆曰，雨中百草秋爛死，堦下決明顏色鮮，著葉滿枝翠羽蓋，花開無數黃金錢，說者以為即本草決明子，此物乃七月作花，形如白匾豆，葉極稀疎，焉有翠羽蓋與黃金錢也，彼蓋不知甘菊一名石決，為其明目去翳，與石決明同功，故吳越間呼為石決，子美所嘆，正此花耳，而趙、杜二公妄引本草以為決明子，疎矣。
｜銘｜
｜增｜
｜晉。王淑之。蘭菊銘｜蘭既春敷，菊又秋榮，芳薰百草，色艷羣英，孰是芳質，在幽愈馨。
｜嵇含。菊花銘｜煌煌丹菊，暮秋彌榮，葳蕤圓秀，翠葉紫莖，詵詵神仙，徒餐落英。
｜頌｜
｜原｜
｜晉。成公。綏菊頌｜先民有作，詠茲秋菊，綠葉黃華，菲菲彧彧，芳踰蘭蕙，茂過松柏，其莖可玩，其葩可服，味之不已，喬松等福。
｜傅統妻莘氏。菊花頌｜英英麗草，稟氣靈和，春茂翠葉，秋曜金華，布濩高原，蔓衍陵阿，揚芳吐馥，載芬載葩，爰採爰拾，投之醇酒，御於王公，以介睂壽，服之延年，佩之黃耇，文園賓客，乃用不朽。
｜贊｜
｜增｜
｜晉。郭璞。菊贊｜菊名日精，布華玄月，仙客薄采，何憂華髮。
｜賦｜
｜御製。菊賦｜當金飈之蕭摵，正珠露之飄零，睹百卉之具腓，感菀枯之逓更，疇晚序而挺節，矯氣化而敷榮，爰有紫蔕含芳，黃華逞茂，擢苕穎於春初，曜丰容於霜後，先梅萼而吐芬，繼蘭叢而擅秀，既勁操之彌堅，實寒香之可嗅，爾其密葉蒙茸，繁英歷琭，霞蔚雲蒸，煙披雨沐，色徵土德之純，氣稟金行之肅，舞燈影而紛披，傍籬根而芳馥，似幽人之相依，豈世情之共逐，是以丘園逸叟，山澤癯儒，植而供玩，擷以當蔬，存真味於淡泊，協潛德以敷腴，亦有餐霞御氣，乖雲握符，盤飣桐杞，囊繫茱萸，或年壽之永延，或災患之潛袪，斯其著效於仙靈之籙，尤不可以耳目拘也，至若賦餐英於楚客，傳送酒於晉賢，泛甘馨於南郡，準節令於渾天，罔不貞操卓爾，高韻悠然，宜名流之競羨，亦譜藉之長篇，矧茲北闕秋深，西山氣爽，餘桕葉之參差，剩楓林之莽蒼，蝶揚揚而𡡾秋，鴈𡄸𡄸而流響，寒漠漠而侵階，月溶溶而度幌，爾乃橫逸態以寡儔，吐層蘤而直上，種類間錯，名品紛羅，映小山之叢桂，覆潭水之澄波，低昂兮如紫衣之垂，袖璀璨兮如白貝之編珂，稟黃中之通理，知中美之孔多，蓋與松筠而共勁，亦視桃李而殊科，彼夫揚霜傑於詩人，誇日精於本草，藉滋培於寒雨，綻鮮華於清曉，咸以孤潔方幽人之貞，高逸擬君子之道，苟其歷歲寒而長存，何恨乎挺生之不早。
｜增｜
｜魏鍾會。菊花賦｜何秋菊之可奇兮，獨華茂乎凝霜，挺葳蕤於蒼春兮，表壯觀乎金商，延蔓蓊鬱，緣阪被崗，縹幹綠葉，青柯紅芒，芳實離離，暉藻煌煌，微風扇動，照曜垂光，於是季秋九月，九日數並，置酒華堂，高會娛情，百卉彫瘁，芳菊始榮，紛葩韡曄，或黃或青，乃有毛嬙西施，荊姬秦嬴，妍姿妖艷，一顧傾城，擢纖纖之素手，雪皓腕而露形，仰撫雲髻，俯弄芳榮。
｜晉。孫楚。菊花賦｜彼芳菊之為草兮，稟自然之醇精，當青春而潛翳兮，迄素秋而敷榮，於是和樂公子，雍容無為，翱翔華林，駿足交馳，薄言采之，手摺纖枝，飛金英以浮旨酒，拂翠葉以振羽儀，偉茲物之珍麗兮，超庶類而神奇。
｜潘岳。秋菊賦｜垂采煒於芙蓉，流芳越乎蘭林，遊女望榮而巧笑，鵷鶵遙集而弄音，若乃真人採其實，王母接其葩，或充虛而養氣，或增妖而揚娥，既延期以永壽，又蠲疾而弭痾。
｜齊。卞伯玉。菊賦｜佇寒丘以彌望，覿中霜之嫩菊，肇三春而懷芬，凌九秋以愈馥，不履苦而淪操，不在同而表淑，傷眾花之飄落，嘉茲卉之能靈，振勁翮以揚綠，含凝露而吐英。
｜唐。楊炯。庭菊賦｜庭菊美貞芳也，天子幸於東都，皇儲監守於武德之殿，以門下內省為左春坊，今庶子裴公所居，即黃門侍郎之廳事也，其庭有菊焉，中令薛公，昔拜瑣闥，此焉遊處，今兼左庶子，止於東廳，甍宇連接，洞門相向，每罷朝之後，未嘗不游於斯，詠於斯，覽叢菊於斯，歎其君子之德，命學士為之賦，是日也，薛凱以親賢為洗馬，田岩以幽貞為學士，高元思、張師德以至孝托後車，顏強學、沈尊行以博聞兼侍讀，周琮、李憲、王祖英、曹叔文以儒術進，崔融、徐彥伯、劉知柔、石抱忠以文章顯，德行則許子豐，耆舊則權無二，駱縯則古訓之前識，張相則老莊之後英，並承高命，咸窮體物，小子託於吹竽之末，敢闕其詞哉，遂作賦雲。
日之貞矣，於彼重陽，菊之榮矣，於彼華坊，含天地之精氣，吸日月之淳光，雲布霧合，箕舒翼張，鬱兮蔓衍，郁兮芬芳，珉枝金萼，翠葉紅芒，其在夕也，言庭燎之皙皙，其向晨也，謂明星之煌煌，爾其萬里年華，九州春色，花的爍兮如錦，草連綿兮似織，當此時也，和其光，同其塵，應春光而早殖，及夫秋星下照，金氣上騰，風蕭蕭兮瑟瑟，霜刺刺兮稜稜，當此時也，弱其志，強其骨，獨歲寒而晚登，雨還風去，天長地久，純黃象於后土，故採桑而菊衣，輕體御於神仙，故登山而菊酒，文賓採之而羽化，康公服之而不朽，東極於是長存，南陽以之睂壽，胡太尉之允誠，光輔漢庭，萬機理，三階平，及暮年華髮垂肩，秋菊長英，蠲邪滌瘵，於焉永貞，鍾太尉之聲，實彝倫魏室，道合鹽梅，功成輔弼，降文屋之命，修彭祖之術，保性和神，此焉終吉，君章請老，歲久懸車，秋風生兮北園夕，白露濕兮前階虛，佇閑庭之曠邈，對涼菊之扶疎，人生行樂，孰知其餘，淵明解印，退歸田野，山鬱律兮萬里，天蒼莽兮四下，憑南軒以長嘯，出東籬而盈把，歸去來兮，夫何為者，若夫窈窕重闈，亙青瑣兮接黃扉，深沉大壯，通肅成兮連博望，乃有𨛬鄉貴族，薛縣名家，共汾河之鼎氣，同庶子之春華，朝遊夕處，徘徊顧慕，難搖落於三秋，偉貞芳於十步，伊纖莖之菲薄，荷君子之恩遇，不羨池水之芙蓉，願比瑤山之桂樹，歲如何其歲已秋，叢菊芳兮庭之幽，君子至止，悵容與而淹留，歲如何其歲將逝，叢菊芳兮庭之際，君子至止，聊從容以卒歲。
｜原｜
｜陸龜蒙。杞菊賦｜天隨生宅荒少墻，屋多隙地，著圖書所，前後皆樹以杞菊，春苗恣肥，得以採擷供左右杯案，及夏五月，枝葉老硬，氣味苦澀，旦暮猶責兒童輩掇拾不已，人或歎曰，千乘之邑，非無好事之家，日欲擊鮮為具以飽君者多矣，君獨閉關不出，率空腸貯古聖賢道德言語，何自苦如此，生笑曰，我幾年來忍饑誦經，豈不知屠沽兒有酒食耶，退而作杞菊賦以自廣雲。
惟杞惟菊，偕寒互綠，或穎或苕，煙披雨沐，我衣敗綈，我飯脫粟，羞慚齒牙，苟且粱肉，蔓延駢羅，其生實多，爾杞未棘，爾菊未莎，其如予何，其如予何。
｜增｜
｜宋。蘇軾。後杞菊賦並序｜天隨生自言常食杞菊，及夏五月，枝葉老硬，氣味苦澀，猶食不已，因作賦以自廣，始余嘗疑之，以為士不遇，窮約可也，至於饑餓嚼囓草木，則過矣，而余仕宦十有九年，家日益貧，衣食之奉，殆不如昔者，及移守膠西，意且一飽，而齋廚索然，不堪其憂，日與通守劉君廷式，循古城廢圃，求杞菊食之，捫腹而笑，然後知天隨之言，可信不繆，作後杞菊賦以自嘲，且解之雲。
吁嗟，先生誰使汝坐堂上稱太守，前賓客之造請，後掾屬之趨走，朝衙達午，夕坐過酉，曾杯酒之不設，攬草木以誑口，對案顰蹙，舉箸噎嘔，昔陰將軍設麥飯與蔥葉，井丹推去而不齅，怪先生之眷眷，豈故山之無有，先生聽然而笑曰，人生一世，如屈伸肘，何者為貧，何者為富，何者為美，何者為陋，或糠覈而瓠肥，或梁肉而墨瘦，何侯方丈，庾郎三九，較豐約於夢寐，卒同歸於一朽，吾方以杞為糧，以菊為糗，春食苗，夏食葉，秋食花實，而冬食根，庶幾乎西河、南陽之壽。
｜張栻。續杞菊賦｜張子為江陵之數月，時方中春，草木敷榮，經行郡圃，意有所欣，非花柳之是問，眷杞菊之青青，爰命采掇，付之庖人，汲清泉以細烹，屏五味而不親，甘脆可口，蔚其芬馨，盡日為之加飯，而他物幾不足以前陳，飯已捫腹，得意謳吟，客有問者曰，異哉，先生之嗜此也乎，蘇公之在膠西，值黨禁之方興，歎齋廚之蕭條，乃覽乎草木之英，今先生當無事之時，據方伯之位，校吏奔走，頤指如意，廣廈延賓，毬場享士，清酒百壺，鼎臑俎胾，宰夫奏刀，各獻其技，顧無求而弗獲，雖醉飽其何忌，而乃樂從夫野人之餐，豈亦下取乎葑菲，不然得無近於矯激，有同於脫粟布被者乎，張子應之曰，天壤之間，孰為正味，厚或腊毒，淡乃其至，猩唇豹胎，旋取詭異，山鮮海錯，紛糾莫計，苟滋味之或偏，在六府而成贅，極口腹之慾，初何出於一美，惟杞與菊，中和所萃，謂勁不苦，滑甘靡滯，非若他蔬，善嘔走水，既瞭目而安神，復沃煩而滌穢，驗南陽於西河，又頹齡之可制，此其為功，曷可殫紀，況於膏粱之習，貧賤則廢，雋永之求，不得則恚，茲隨寓之必有，雖約居而足恃，殆將與之終身，又可貽夫同志，子獨不見吾納湖之陰乎，雪銷壤肥，其茸葳蕤，與子婆娑，薄言掇之，石銚瓦盌，啜汁咀虀，高論唐虞，詠歌詩書，嗟乎，微斯物，孰同先生之歸，於是相屬而歌，殆日晏以忘饑。
｜元。郝經。牡丹菊賦有序｜初入新館，客將宋日新致硃砂紅牡丹菊一本，祇三、四花，慘悴萎暗，不以為奇，遂植之穿廊西之隙地，今歲忽茂達成叢，高六、七尺，及秋而放數百花，所未見也，適王甫書狀生朝，而其花尤盛，故作賦以寓感，其辭曰，
西風悄兮幽扃，木葉下兮空庭，忽異卉之呈芳，乃示予以不情，郁霞腴之春姿，敷玉瀣之秋英，蹙絳綃於青苞，翦翠羅於綠莛，拆緗桃與紫微，訝鞓紅與鶴翎，高層層以奕奕，重裊裊以盈盈，結膩黃以為心，抺沉粉而含馨，凝夜氣以夸晝，奼斜陽而嚲晴，仍牡丹之花王，彊將菊以為名，嗚呼噫嘻，時哉匪時，造化則奪，形色不移，雖反常而似妖，顧真宰豈予欺，寓國色於羇孤，謝凡品之芬菲，掞金氣於西陸，吐霜葩於東籬，鄙傾城之鄭袖，期佩蘭之湘纍，獨超出於羣倫，不繫累於等夷，特以秋而為春，乃奇花之出奇，彼自為一時，殆非後時也，且持杯而浥露，更嚼句以待月，儘吳江之飛霜，甚窮海之饕雪，與後凋之姚魏，共終全於晚節。
｜明。何景明。白菊賦有序｜甲子九月十四日，馮侍御宴集出白菊詠賞，屬予賦之，蓋以奉賓主之歡洽耳，豈有望於榮觀哉，辭曰，
繄季秋之將望，予恤夫序次之易代，既無暇於遊覽，亦索處而寡類，接芳鄰之招引，誠欽志於雅誨，厪主人之投轄，肅群俊而弭蓋，廼陳秋卉以侑觴，冀逸興之可貸，咸式燕以延賞，異過時而尚愛，喜幽玩以怡情，追佳節之莫待，豈無得於物觀，實有感於斯會，猥受簡以抒思，庶形狀之具載，爾其葳紫莖而上擢，麃奇荄以孤植，葉萋萋其微靄，萼慄慄以寒色，申纖縞以自貞，羞組綵之外飾，承危朶而不傾，挺柔條而益力，香冉冉而不繁，豔娟娟而稍抑，態屢覿而愈妍，意凝想而彌極，始嚴整而莫褻，終溫郁而可即，華不露而已章，思欲語而復默，神超有而入無，豈髣髴之遽得，廼若閒館重深，高幕虛涼，簷蕭蕭以下月，庭靄靄而降霜，燦灼爍以映夕，紛委綴而明廊，素娥兮聯裙，青女兮駢妝，縹輕鬢以雲鬚，皎靚質而雪光，驂連蜷兮鸞鶴，服陸離兮珮璫，信雕容之可赧，嗤效顰之不量，於是賓徙倚而久竚，若耿耿其懷傷，釭滅影兮續膏，夜就深兮移牀，馳留歎於永謝，結華思於餘芳，允思美之所遇，亦既隱而復揚，乃歲律之甫遷，慨金氣之何速，鳥栖棲而斂翮，飇颯颯以驚木，怳窮莽於廣隰，班紛薄於修陸，眾已謝於塲野，獨宛轉於寒谷，甘苦心於螻蟻，等末幹於樸樕，雖曠絕以自持，胡偃蹇而下伏，夕淹雨而泣素，朝披煙而委綠，羌守操以堅冰，徒有容之若玉，儻衣袖之是將，亦絃琴而可錄，吾觀夫懷達人之隱德，抱貞女之幽衷，詎嬰情於豐華，奚移志於始終，桃早秀而先萎，槿晨敷而暮空，苟清白之為尚，曷芊菲之足崇，嗟予之不淑兮，撫年運而興悲，覩茲植之所由，懼修名之失時，彼斯人之同志，吾何俗之不隨，廼孑孑以矯激，羨草木之所為，偉夫君之超越，幸方圓之有持，矧諸公之奮奇，俱發蹤之可師，顧會合之不偶，常寡歡而多離，指孤芳而締好，創遊燕以為嬉，誠後期之不忘，或有徵於微辭。
｜後白菊賦有序｜菊有白色者，超越他品，予嘗賦之矣，丙寅之秋，京師桃李皆花，予庭是種生意淒然，久而不敷，至十月始盛開，色益鮮麗，予感焉，復作後賦。
大運荒乎何停，陰陽奄以代謝，究動植之所由，嗟何物之弗化，時維孟冬，金虎兮屏舍，白帝兮徂駕，氣厲厲兮始嚴，景曶曶兮將下，值抱疴以閒居，循周除而蕩思，庭葉萎以陳翳，階蘚穢而不治，覽庶草之先零，撫茲根之獨遲，彼桃李之非令，亦競榮而呈姿，曄丹華以鬱鬱，冒綠林而萋萋，胡眾人之好侈，班紛慕其芳菲，朝絲吹兮填闉，夕車馬兮成蹊，咎玄樞之舛訛，諒人事之尤違，矧天道之無遠，或省予而弗知，繄予植之雖晚，實鄙志之所欣，賤群穠之溷濁，恥雜敷之糾紛，俱並進以取妍，表孤花以見珍，寧他卉之我先，甘避跡而弗羣，乃其蘊金氣以內凝，標皜質而外映，蔓不踰垣，繁不被徑，葉塗塗其自沃，枝矯矯而獨勁，宛含意其孰語，若鍾情而未定，女幽房而專情，士窮巷而寡行，服縞組以修容，珮珩璜以昭令，寄岑寂以怡心，襲馨香以飾性，無良朋以修好，憾邪妁之干正，又如下國之擯臣，離宮之斥嬪，心怦怦以濳惻，懷耿耿而苦辛，緬中宵以前席，念昔日之下陳，慨微欵之莫宣，若有怨而弗伸，分孤蹇以終畢，羌孰予兮幸親，結柔條而三嗅，重延佇而欽心，寂闃館以容與，散塵營以滌襟，鑒微月之曖曖，步列星之森森，天窈窈以條革，疾風起而夕陰，念冱寒之已逼，慘獨悲夫眾林，苟操性之殊軌，豈華色之遽沉，內惝悢以懷顧，怳屏營以咨嗟，覩日月之減毀，恐霜雪之增加，抱孤英以自明，悵情親之我遐，慮寒香之終匱，俾予身之蹉跎，負大塊以馮生，豈惟是乎獨嘉，物何盛而弗衰，亦何枯而弗華，夫芝焚而柏薪，皆菸顏而殞葩，伊桃李之既零，亦奚異乎泥沙，委常運以流轉，復胡戚而胡夸，誠予衷之不爽，彼夸戚兮，如何亂曰，有美一人，揚清芬兮，縞袖合沓，回素雲兮，被服文徽，皓繽紛兮，令儀襜襜，斂玉手兮，傾城獨立，世不有兮，時無蹇修，誰則覯兮，谷逶迤兮，雪霰來兮，眾芳萎兮，嗟伊人兮，秉志不回兮。
｜徐氏。園菊賦｜晨步小園，一望疎林，白雲縹緲，黃葉紛紜，風蕭蕭而異響，寒凜凜而侵人，驚天道已殘秋，覺霜氣之稜稜，鴈嘹嚦而南還，蛩啾唧而哀吟，值時景之荒涼，菊方華於後庭，何其晚也，是造物之無知乎善爾，碧枝點翠，嫩萼噴金，無桃李之妖艷，抱松柏之堅心，雖素雅之非凡，奈何生乎不辰，寄寸根於塵世，胡為乎，不遇乎，陽春及其華也，不穫寵而鮮妍兮，懷淒楚於秋霜，陰雲慘淡以蔽天兮，日色薄而無光，日色既薄而苦短兮，惜乎金英之徒芳，遭風欺而雨妒兮，獨㷀㷀而不變，其常吁嗟佳哉，細觀其高世出塵之姿，幽默徘徊之態，嬾隨俗以富貴，愛清冷而盤桓，似有為而不見用於時者也，似抱道而隱逸者也，順天而安分者也，豈習俗之能知邪，重曰聊植疎籬清且幽兮，天運閉塞，隱而潛兮，隱而潛兮，霜淒雨霏兮，百草罷綠爾猶存兮，困苦自持，時窮見操兮，行比幽人，素位履貞兮。
｜文賦散句｜
｜增｜
｜晉。傅玄。菊花賦｜布濩河洛，縱橫齊秦，掇以纖手，承以輕巾，操以玉英，納以朱脣，服之者長壽，食之者通神。
｜盧諶。菊花賦｜綠葉雲布，黃橤星羅。
｜陶潛。歸去來辭｜三徑就荒，松菊猶存。
｜梁。吳均。與顧章書｜幸富菊花，偏饒竹實，山谷所資，於斯已辦。
｜四言古詩｜
｜原｜
｜唐。蕭穎士。菊榮一篇五章｜采采者菊，芬其榮斯，紫英黃萼，照灼丹墀，愷悌君子，佩服攸宜，王國是維，大君是毘，貽爾子孫，百祿萃之。
　采采者菊，於邑之城，舊根新莖，布葉垂英，彼美淑人，應家之禎，有弦既鳴，我政則平，宜爾棟崇，必復其慶。
　采采者菊，於邦之府，陰槐翳柳，邇楹近宇，彼勞者子，喧卑是處，慨其莫知，蘊結誰語，企彼高人，色斯遐舉。
　采采者菊，於賓之館，既低其枝，又弱其幹，有匪君子，是焉披翫，良辰旨酒，宴飲無算，愴其仳別，終然永歎。
　歲方晏矣，霜露殘促，誰其榮斯，有英者菊，豈微春華，懿此貞色，人之侮我，混於薪棘，詩人有言，好是正直。
｜五言古詩｜
｜原｜
｜晉。袁山松。詠菊｜靈菊植幽崖，擢穎陵寒飈，春露不染色，秋霜不改條。
｜陶潛。飲酒｜結廬在人境，而無車馬喧，問君何能爾，心遠地自偏，採菊東籬下，悠然見南山，山氣日夕佳，飛鳥相與還，此中有真意，欲辨已忘言。
　秋菊有佳色，裛露掇其英，汎此忘憂物，遠我遺世情，一觴雖獨進，杯盡壺自傾，日入羣動息，歸鳥趨林鳴，嘯傲東軒下，聊復得此生。
｜和郭主簿｜和澤周三春，清涼素秋節，露凝無遊氛，天高風景澈，陵岑聳逸峰，遙瞻皆奇絕，芳菊開林耀，青松冠巖列，懷此貞秀姿，卓為霜下傑，銜觴念幽人，千載撫爾訣，檢素不復展，厭厭竟良月。
｜增｜
｜梁。王筠。摘園菊贈謝僕射舉｜靈茅挺三脊，神芝曜九明，菊花偏可憙，碧葉媚金英，重九惟嘉節，抱一應元貞，泛酌宜長久，聊薦野人誠。
｜唐。韋應物。效陶彭澤｜霜露悴百草，時菊獨妍華，物性有如此，寒暑其奈何，掇英泛濁醪，日入會田家，盡醉茅簷下，一生豈在多。
｜韓愈。晚菊｜少年飲酒時，踴躍見菊花，今來不復飲，每見恆咨嗟，佇立摘滿手，行行把歸家，此時無與語，棄置奈悲何。
｜白居易。東園翫菊｜少年昨已去，芳歲今又闌，如何寂寞意，復此荒涼園，園中獨立久，日淡風露寒，秋蔬盡蕪沒，好樹亦凋殘，唯有數叢菊，新開籬落間，攜觴聊就酌，為爾一留連，憶我少小日，易為興所牽，見酒無時節，未飲已欣然，近從年長來，漸覺取樂難，常恐更衰老，強飲亦無歡，顧謂爾菊花，後時何獨鮮，誠知不為我，借爾暫開顏。
｜和錢員外早冬翫禁中新菊｜禁署寒氣遲，孟冬菊初坼，新黃間繁綠，爛若金照碧，仙郎卜隱日，心似陶彭澤，秋憐潭上看，日慣籬邊摘，今來此地賞，野意潛自適，金馬門內花，玉山峰下客，寒芳引清句，吟翫煙景夕，賜酒色偏宜，握蘭香不敵，淒淒百卉死，歲晚冰霜積，唯有此花開，殷勤助君惜。
｜席夔。霜菊｜時令忽已變，行看被霜菊，可憐後時秀，當此凜風肅，淅瀝翠枝翻，淒清金蘂馥，凝姿節堪重，澄艷景非淑，寧祛青女威，願盈君子掬，持來汎樽酒，永以照幽獨。
｜宋。蘇舜欽。和聖俞庭菊｜不謂花草稀，實愛菊色好，先時自封殖，坐待秋氣老，類裝翠羽枝，已喜金靨小，嚴霜發層英，益見化匠巧，搖疑光艷落，折恐叢薄少，一日三四吟，一吟三四遶，賞專情自迷，美極語難肖，得君所賦詩，爛熳愜懷抱，朗詠償此心，清尊為之倒。
｜梅堯臣。舟上採菊｜泯泯平慢流，行當季秋月，演漾過汀洲，汀洲芳杜歇，白露夜正霏，黃菊寒更發，采以泛酒巵，不獨映華髮。
｜和劉原甫省中新菊｜華省切星斗，沉沉嚴燕房，秋風茂陵孫，種菊爛生光，天晴蝴蝶飛，上下舞雙黃，劉郎才筆豪，移榻吟在傍，日晚吏已散，殘景上粉墻，有酒無飲伴，掇英襟裾香，還思陶淵明，棄官歸柴桑，東籬獨此物，盈把恨無觴，賴有白衣來，好事遺壺漿，適意各一時，豈乏同舍郎。
｜謹和相國屋上菊叢｜屋上有叢菊，結根深瓦縫，既無地勢美，又乏土力擁，乃因塗明生，不因人所種，亦能應節開，焉取入公用，公來步廣庭，聞鴈目始縱，忽見粲然英，降植合常從，賓僚席其傍，詠翫意已重，物莫厭僻遠，會遇良可頌。
｜依韻和通判把菊有寄｜湖邊草樹多，蠹葉已少色，唯菊不畏霜，淡艷如有德，自與蘭並生，非因人所植，愛貴曾未厭，秋日短苦逼，朋好各相望，採持空嘆息，臨杯不能飲，對案不能食，借問君何憂，節物感人極。
｜歐陽修。西齋手植菊花過節始開偶書奉呈聖俞｜秋風吹浮雲，寒雨灑清曉，鮮鮮墻下菊，顏色一何好，好色豈能常，得時仍不早，文章損精神，何用覷天巧，四時悲代謝，萬物惜凋槁，豈知寒鑑中，兩髩甚秋草，東城彼詩翁，學問同少小，風塵世事多，日月良會少，我有一樽酒，念君思共倒，上浮黃金蘂，送以清歌裊，為君發朱顏，可以𨚫君老。
｜原｜
｜蘇洵。菊｜騷人足奇思，香草比君子，況此霜下傑，清芬絕蘭茝，氣稟金行秀，德備黃中美，古來鶴髮翁，餐英飲其水，但恐蓬藋傷，課童加料理。
｜增｜
｜司馬光。秋原菊｜高原向搖落，叢菊始滋榮，草際浮金碧，照人雙目明，何須天生理，玉斝泛餘英。
｜王安石。黃菊有至性｜團團城上日，秋至少光輝，積陰欲滔天，況乃草木微，黃菊有至性，孤芳犯寒威，采采霜露間，亦足慰朝饑。
｜原｜
｜蘇軾。詠甘菊｜越山春始寒，霜菊晚愈好，朝來出細粟，稍覺芳歲老，孤根蔭長松，獨秀無眾草，晨光雖照耀，秋雨半摧倒，先生臥不出，黃葉紛可掃，無人送酒壺，空腹嚼珠寶，香風入牙頰，楚些發天藻，新荑蔚已滿，宿根寒不槁，揚揚弄芳蝶，生死何足道，頗訝昌黎公，恨爾生不早。
｜增｜
｜蘇軾。贈朱遜之詩並引｜元祐六年九月，與朱遜之會議於穎，或言洛人善接花，歲出新枝，而菊品尤多，遜之曰，菊當以黃為正，餘可鄙也，昔叔向聞鬷蔑一言，知其為人，予於遜之亦云。
　黃花候秋節，遠自夏小正，坤裳有正色，鞠衣亦令名，一從人偽勝，遂與天力爭，易姓寓非族，改顏隨所令，新奇既易售，粹駮宜相傾，疾惡逢伯厚，識真似淵明，君言我所印，世論豈敢評，願君為霜風，一掃紫與赬。
｜和子由記園中草木｜野菊生秋澗，芳心空自知，無人驚歲晚，惟有暗蛩悲，花開澗水上，花落澗水湄，菊衰蛩亦蟄，與汝歲相期，楚客方多感，秋風詠江蘺，落英不滿掬，何以慰朝饑。
｜陳與義。菊｜黃花不負秋，與秋作光輝，夜霜猶作祟，朝日為解圍，今晨豈重九，節意入幽菲，孤芳擅天地，眾卉亦已微，殷勤黃金靨，照耀白板扉，沽酒欲壽花，孔方與我違，靜坐絕省事，未覺此計非，夕英豈不腴，騷人自難肥。
｜書懷示友｜蕭蕭十月菊，耿耿照白草，開窓逢一笑，未覺徐娘老，風霜要飽更，獨立晚更好，韓公真躁人，顧用憂懷抱。
｜范成大。寄題向撫州採菊亭｜一葉起秋色，眾綠凋歲華，耿耿霜露側，餘此黃金葩，西風滿天地，孤芳照塵沙，殷勤開小築，花氣日夕嘉，落英楚纍手，東籬陶令家，兩窮偶寓意，豈必真愛花，不如亭中人，一笑了天涯，采采勿虛度，門前欲高牙。
｜陸游。陶淵明雲三徑就荒，松菊猶存，蓋以菊配松也，余讀而感之，因賦此詩。｜菊花如端人，獨立凌冰霜，名紀先秦書，功標列仙方，紛紛零落中，見此數枝黃，高情守幽貞，大節凜介剛，乃知淵明意，不為汎酒觴，折嗅三歎息，歲晚彌芬芳。
｜小飯賞菊｜菊得霜乃榮，性與凡草殊，我病得霜健，每𨚫稚子扶，豈與菊同性，故能老不枯，今朝喚父老，採菊陳酒壺，舉袖舞翩躚，擊缶歌嗚嗚，秋晚遇佳日，一醉詎可無。
｜晚菊｜蒲柳如懦夫，望秋已凋黃，菊花如志士，過時有餘香，眷言東籬下，數株弄秋光，粲粲滋夕露，英英傲晨霜，高人寄幽情，采以泛酒觴，投分真耐久，歲晚歸枕囊。
｜陳篔窓。詠菊花｜手種黃金花，摩挲待其成，朝來風雨過，萬𢑥秋竛竮，起問花知否，獨立常亭亭，嘗於清霜下，退然得此生，南山與東籬，我亦學淵明，久落塵網中，叫花花不應。
｜韓竹坡。採菊｜擷我百結衣，為君采東籬，半日不盈掬，明朝還滿枝，悠然何處是，千古正如斯。
｜金。党懷英。西湖晚菊｜重湖滙城曲，佳菊被水涯，高寒逼素秋，無人自芳菲，鮮飈散幽馥，晴露隨餘滋，蹊荒綠苔合，采采嘆後時，古瓶貯清泚，芳樽湔塵霏，遠懷淵明賢，獨往誰與期，徘徊東籬月，歲晏有餘悲。
｜元。郝經。野菊｜乾坤入消數，萬物呈晚節，秋晏菊始華，荒叢翳林樾，野迥幽姿清，岡斷寒艷接，絲蟲罥青苞，啼螿抱枯葉，瀼露積玉華，層層擁金屑，我欲摘以杯，飲之濯中熱，霜栽郁高標，胡與荒穢列，嗟爾夷惠儔，玉質難變滅，不謂無人看，便使幽香歇，安得老瓦盆，坐對澆古月。
｜何中。菊二首｜我耕不半畝，黃花列千叢，蕭條變衰時，一夕萬里風，立孤不作難，英英異風骨，君看牆東客，夜寒步霜月。
　菊花如幽人，梅花如烈士，同居冰雪中，標格不相似，道路阻荒寒，故人萬里餘，菊枝儻可折，持以寄遠書。
｜吳景奎。採菊｜爽氣浮西山，風煙澹原隰，悠然出衡門，佳節逢九日，眾草萋以青，黃菊正秋色，采之不盈把，妙意良自得，謂能制頹齡，可泛忘憂物，驩言命壺觴，萬事付酣適，永懷東籬人，俛仰已陳跡。
｜王翰。題菊｜我憶故園時，繞籬種佳菊，交葉長青蔥，餘英吐芳馥，別來二十載，粲粲抱幽獨，豈無桃李顏，歲晚同草木，及茲覩餘芳，使我淚盈掬，離披已欲摧，瀟灑猶在目，雨露豈所偏，歲月不可復，歸去來南山，餐英坐空谷。
｜戴良。對菊聯句｜翡翠翦秋葉，金瓊鏤寒英。〈良。〉駢枝競戢戢，植幹紛亭亭。〈翰。〉逞芳固的皪，鬭𡡾益晶熒。〈璜。〉幽姿匪人造，逸態諒天成。〈轅。〉傍芽萌庶孽，乳萼孕懷綳。〈溫。〉螫虎縮逗翳，㾕蚝枯梮莖。〈良。〉遲倩飇陣颯，疾役雷輥輷。〈翰。〉挐楹互雜沓，跂檻逓紛爭。〈璜。〉秋榮恣𡜮婐，春粲失嫈嫇。〈轅。〉瑩奪鵝肪膩，飛攘鷗毳輕。〈溫。〉韻冽帖疎穴，跡祕慰羇傖。〈良。〉魏書奉延輔，酈水滋甘馨。〈翰。〉締芳笑蘭友，論雅傲梅兄。〈璜。〉摵摵感餘鎩，采采憐孤撐。〈轅。〉譜之已百品，詠之復千名。〈溫。〉或繁若朝弁，或潔若藍瑛。〈良。〉或密若飄霰，或粲若羅星。〈翰。〉或赴若輻輳，或屹若峩屏。〈璜。〉或散若㽅豆，或聚若輜軿。〈轅。〉或潤若璜佩，或麗若金籯。〈溫。〉或鮮如鷺振，或悴如魴赬。〈良。〉或斥如僕隸，或積如雲仍。〈翰。〉或翩如春蝶，或熠如宵螢。〈璜。〉或偃如膂傴，或昂如氣盈。〈轅。〉或揚如袂舉，或側如杯傾。〈溫。〉或盛喜若笑，或哀憂若酲。〈良。〉或即階陛立，或俱盆盎升。〈翰。〉或儕處士逸，或儷節婦貞。〈璜。〉或翔疑孔翥，或峙訝鸞停。〈轅。〉或詫天姥巧，或覘地媼靈。〈溫。〉朝采有元亮，夕餐有屈平。〈良。〉用酬我嘉節，來踐爾佳盟。〈翰。〉餖容交錯飣，巵許逡巡行。〈璜。〉摘鮮盛棃栗，傾濁饒醁醽。〈轅。〉起酬足蹂躪，坐嚥腹膨脝。〈溫。〉陸味萃南品，海腥極東烹。〈良。〉已暢一朝樂，復哦千古情。〈溫。〉句奇媲犖确。韻古鏗韶韺。〈良。〉馳驟門接武，格鬭掀鏖兵。〈翰。〉味辛薑桂性，語險魅魈驚。〈溫。〉怯敵跡屢屏，懾敗眼頻瞠。〈良。〉籍湜走且躓，郊島弛復獰。〈翰。〉尊卑異川岳，清濁分渭涇。〈璜。〉遐思時踸胃，凝睇靡瞤睛。〈轅。〉顧慚駑駘力，莫抗騏驥衡。〈溫。〉四美已雲具，二難亦既並。〈翰。〉愁去踰激矢，歡來劇抽絣。〈璜。〉即此成放曠，何用困拘儜。〈良。〉永緝婀娜佩，庶濯塵垢纓。〈翰。〉
｜僧宗衍。對菊有感｜百草競春色，惟菊有秋芳，豈不涉寒暑，本性自有常，疾風吹高林，木落天雨霜，誰知籬落間，弱質懷剛腸，不怨歲月暝，所悲迫新陽，永歌歸去來，此意不能忘。
｜明。胡翰。維南有佳鞠｜維南有佳鞠，風露發清妍，離離碧玉樹，燦燦黃金錢，色含坤裳美，質抱日精圓，蘊靈自女幾，滋布瀰樊川，既入神後品，還充仙子餐，中壽登百歲，上壽延千年，千年與百歲，何異瞬息間，獨有幽貞節，可比金石堅，托以奉君子，歲晏期弗諼。
｜王芾。題秋菊軒｜九月霜露零，秋氣已雲肅，草木盡凋悴，而有籬下菊，燦燦如有情，盈盈抱幽獨，我欲餐其英，采之不盈掬，呼兒具雞黍，白酒正可漉，素心二三人，於焉敘心曲，陶然付一醉，萬事亦已足，詠歌柴桑詩，千載有餘馥。
｜李東陽。墨菊二首｜白霜被原隰，黃菊秋始花，餘馨引遙袂，采掇初還家，秀色雖可玩，玩久不復華，入畫清且古，為詩正而葩，幽懷託揮寫，庶用傳無涯，持此問真幻，無言空自嗟。
　畫菊不畫香，香空詎堪掬，畫菊不畫色，色似花已俗，都無色香在，安用此為菊，登堂見孤標，入手宜可觸，自非識菊者，但看桃李足，古色今不知，世人空有目。
｜王問。涇上觀菊｜涇上一老人，愛菊如愛稼，踏葉到林丘，散襟茅茨下，青歌吐芳音，采采漸盈把，睠言五色姿，陽春似相假，晚節良可親，予懷自舒寫，有物苟會心，那辭在荒野，歲晏不可留，柴車夙雲駕，奕奕車馬客，誰解閑行者。
｜董其昌。盆菊｜眾芳豈不妍，秋英自清絕，意與幽人會，標名霜下傑，容以桃李顏，艷彼茱萸節，翩翩五陵子，佳色紛相悅，積紫照朱茵，堆黃象金埒，賞韻一以乖，籬堵寧辭拙，亭亭盆中菊，偏承美人擷，香分甘谷幽，色借氷壺潔，對此讀離騷，心魂坐瑩澈，悠然見西山，孤峯正嶔櫱。

御定佩文齋廣群芳譜卷四十九
