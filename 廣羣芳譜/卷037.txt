御定佩文齋廣羣芳譜卷三十七
　花譜
　　玉蘂〈按宋祁曰，維揚州后土廟有花正白，曰玉蘂，王禹偁愛賞之，更稱曰瓊花，曾糙曰，今瑒花即玉蘂花，魯直更其名為山礬，皆非也，今以周必大玉蘂辨證為據，分為三譜，諸說詳載於後，以備參考。〉
｜原｜
｜周必大。玉蘂辨證｜條蔓如荼䕷，冬凋春茂，柘葉紫莖，玉蘂花苞初甚微，經月漸大，暮春方八出，鬚如氷絲，上綴金粟，花心復有碧筩，狀類膽瓶，其中別抽一英出眾鬚上，散為十餘蘂，猶刻玉然。
｜增｜
｜全芳備祖｜玉蘂，枝條髣髴葡萄，葉類柘葉之尖圓、梅葉之厚薄，花類梅而萼瓣縮小，心微黃，類小淨瓶，暮春初夏盛開，葉獨後凋，其花白玉色，其香殊異，其高丈餘，是名玉蘂。
｜彙考｜
｜原｜
｜劇談錄｜上都安業坊唐昌觀舊有玉蘂，花甚繁，每發，若瑤林瓊樹，元和中，春物方盛，車馬尋玩者相繼，忽一日，有女子年可十七、八，衣繡綠衣，乘馬，峩髻雙鬟，無簪珥之飾，容色婉約迥出於眾，從以二女冠、三女僕，僕者皆丱髻黃衫，端麗無比，既下馬，以白𤰄扇障面，直造花所，異香芬馥，聞於數十步之外，觀者以為出自宮掖，莫敢逼而視之，佇立良久，令小僕取花數枝而出，將乘馬，𢌞謂黃冠者曰，曩有玉峰之約，自此可以行矣，時觀者如堵，咸覺煙霏鶴唳，景物輝煥，舉轡百步，有輕風擁塵，隨之而去，須臾塵滅，望之已在半天，方悟神仙之遊，餘香不散者經月餘日，時嚴給事休復、元相國、劉賓客、白醉吟俱有聞玉蘂院真人降詩。
｜增｜
｜李德裕。招隱山觀玉蘂樹詩注｜內署沈大夫所居閣前有此樹，每花落，空中迴旋久之方集庭際，大夫草詔之夕，皆邀予同玩。
｜原｜
｜蔡寬夫詩話｜李衛公玉蘂花詩云，玉蘂天中樹，金鑾昔共窺，注以為禁林有此木，吳人不識，自文饒賞玩始得名，此為潤州招隱山作也，碑今裂為四叚，在通判廳中，而招隱無復有此花矣，詢之土人皆莫知為何物，或雲即今揚州后土祠瓊花，是已自王元之始易其名，晏元獻嘗以李善文選注質之曰，瓊乃赤玉，與此花不類也。
｜漁隱叢話｜沈傳師奉酬浙西尙書九丈招隱山觀玉蘂樹戲書即事見懷之作，丹徒令書其後雲，招隱玉蘂花以二公詩著名，累經兵燬，花偶存而刻本久失，好事尋訪每不滿意，住持置弗問者幾人矣，普覺來主法席，求用治刻本礲石重鐫，遊客玩花讀詩，頓還三百年舊觀，良足嘉美，自晉宋，招隱名甲京口，古松脩竹，清泉幽洞，播在談詠，誇詡勝絶，邇者採伐童頳，寔不副名，覺師培植掃剔，立志弗倦，加以年序蒼翠環合景物増邃，師與此寺此詞同永其傳，尙勉之哉。
｜增｜
｜高齋詩話｜唐人題唐昌觀玉蘂詩云，一樹瓏鬆玉刻成，飄廊點地色輕輕，女冠夜覓香來處，惟有堦前碎月明，今瑒花即玉蘂花，介甫以比瑒，謂當用此瑒字，蓋瑒，玉名，取其白耳，魯直又更其名為山礬，謂可以染也，廬陵叚謙叔，多聞士也，家藏異書古刻至多，有楊汝士與叚二十二帖雲，唐昌玉蘂以少故見貴耳，自來江南，山山有之，土人取以供染事，不甚惜也，則知瑒花之為玉蘂，斷無疑矣，傅子容見此帖，乃作絶句雲，比瑒更礬總未佳，要須博物似張華，因觀異代前賢帖，知是唐昌玉蘂花，余放浪林泉之日久矣，屢從樵夫野叟聞所謂鄭花者，指其木謂余曰，此鄭木也，其葉如凍青，高二、三丈，或有小者，亦丈餘，暮春開花，如凍青，花雖香而甚烈，全不旖旎，但山谷雲，江南野中有一種小白花，木高數尺，春開極香，與余所見全不類。
｜韻語陽秋｜江南野中有小白花，木高數尺，春間極香，土人呼為瑒花，瑒，玉名，取其白也，魯直雲，荊公欲作傳而陋其名，予謂名曰山礬，野人㵨其葉以染黃，不借礬而成色，故以名爾，嘗有絶句雲，高節亭邊竹已空，山礬獨自倚春風是也，近見曾端伯高齋詩話雲，此花即唐昌玉蘂花也，所謂一樹瓏鬆玉刻成，飄廊點地色輕輕者，以余觀之，恐未必然，玉蘂佳名也，此花自唐流傳至今，當以玉蘂得名，不應舍玉蘂而呼瑒，魯直亦不應舍玉蘂而呼山礬也，豈端伯別有所據耶。
｜容齋隨筆｜物以希見為珍，不必異種也，長安唐昌觀玉蘂乃今瑒花，又名米囊，黃魯直易山礬者，在江東彌山亙野，殆與榛莽相似，而唐昌所產，至於神女下遊，折花而去，以踐玉峰之期，不特俗士罕見，雖神仙亦不識也。
｜玉蘂辨證｜唐人甚重玉蘂，故唐昌觀有之，集賢院有之，翰林院亦有之，皆非凡境也，予往因親舊自鎮江招隱來，遠致一本，種之軒檻，再歲始著花，不久當成樹，花蘂猶刻玉然，花名玉蘂，乃在於此，宋子京、劉原父、宋次道博洽無比，不知何故疑為瓊花，王元之知楊州，但言未詳何木，俗呼為瓊花，子京何故以誣元之，蔡君又引晏同叔之言以為證，甚無謂也，劉夢得雪蘂瓊絲之句最為中的，何必拘李善赤玉為之注耶，𣒅，音陣，南史劉杳傳所謂𣒅酒者，予嘗得醞法，芳烈異常，山谷似不必以杳傳為據，循俗訛𣒅作鄭，而江南鄉音又呼鄭為瑒，復疑未安，於是創山攀之名，然二詩並序，初未嘗及玉蘂，因好事者偽作唐人帖，故曾端伯、洪景盧皆信之其實，諸公猶未見此花，所謂信耳而不信目也。　以玉蘂為瑒，起於曾端伯，予與叚叔之子元愷同里巷，徃還至熟，其父初無楊汝士帖，小說難信，類此。
｜原｜
｜全芳備祖｜戴顒，字仲若，捨宅為招隱寺，寺在京口放鶴門外，古竹院相望數里，孤處於萬山荒涼之顛，所由山徑石卵纍纍不絶如綫，是名招隱寺，有米元章隸碑以紀仲若之出處，方丈有閣，號招華，梁昭明選文於中，閣之左有亭，名虎跑，其泉清汎，閣之右有亭，名玉蘂，巍扁其上，亭之下有玉蘂二株，對峙一架，土人僉言，此花自唐迄今，天下只二株，亦猶瓊花之於維揚，千餘年間，凡幾遭兵燬倖存今，唐長安白玉等觀及御史所居閣前，往往不可稽考，而僅餘此寺，雖然李德裕、沈傳師詩句可以究其終始，欲天下皆知此花非山礬、非瓊花，其敻出鮮儔而自成一家也，故詳紀其本末雲。
｜長安志｜安業坊唐昌觀，舊有玉蘂花，乃唐昌公主所植。
｜集藻｜
｜五言古詩｜
｜原｜
｜唐。王琪。玉蘂花｜玉蘂生禁林，地崇姿亦貴，散漫溪谷中，蓬茨復何異，清芬信幽遠，素彩非妖麗，蒼煙蔽山日，瓊瑤為之晦，歲久自扶疎，巖深愈幽邃，請觀唐相吟，俗眼無輕視。
　唐昌觀中樹，曾降九天人，鑾駕久何許，雪英如舊春，豈無遺佩者，來效捧以顰。
｜七言古詩｜
｜增｜
｜宋。徐積玉。玉女花二首並序｜部使者林公作玉蘂二詩，同使趙公屬和，亦以見命，因吟之為玉女焉。
　楊花可與名玉妃，楚花可與名玉女，天上瑤臺是本居，人在月宮合同處，一點難容赤水霞，平生冷笑巫山雨，此女持身色太嚴，玉璧如盤求不許。
　國艶雖殊情太少，蛾睂不畫雙瞳瞭，新就明河洗面來，更佩明珠蹋瑤草，不用朱鸞與紫霞，玉麒麟駕白雲車，君看面上都無邪，更看身上都無瑕，越王國女金可邀，卓王孫女琴可招，更有秦王家弄玉，嫁人只被愛吹簫。
｜原｜
｜鄭域｜維揚后土廟瓊花，安業唐昌宮玉蘂，判然二物本不同，喚作一般良未是，瓊花雪白輕壓枝，大率形模八仙耳，山溪行路多見之，樵夫摧殘如獮薙，比之玉蘂似實非，金粟氷絲那有此，花鬚中有碧膽瓶，別出瓏璁髙半指，清馨靜夜衝九天，招引瑤臺玉仙子，乘風躍馬汗漫遊，偷折繁香分月姊，紫莖柘葉荼䕷條，少到尋常人眼底，翰林內苑集賢閣，雨露承天近尺咫，後人不識天上花，又把山礬輕擬比，葉酸而澀供染黃，不著霜縑偏入紙，江鄉老少知此名，鄭𣒅瑒音無正字，方言土諺隨舌訛，鳥馬成焉固應爾。
｜五言律詩｜
｜原｜
｜唐。李德裕。招隱山觀玉蘂樹戲書即事奉寄江西沈大夫閣老｜玉蘂天中樹，金閨昔共窺，落英閑舞雪，密葉乍低帷，舊賞煙霄遠，前歡歲月移，今來想顏色，還似憶瓊枝。
｜沈傳師。奉酬浙西尙書九丈招隱山觀玉蘂樹戲書即事見懷之作｜曾對金鑾直，同依玉樹陰，雪英飛舞近，煙葉動搖深，素萼年年密，衰容日日侵，勞君想華髮，近欲不勝簪。
｜增｜
｜羊士諤。故蕭尚書癭柏齋前玉蘂樹與王起居吏部孟員外同賞｜柏寢閉何時，瑤華自滿枝，天清凝積素，風暖動芬絲，留步蒼苔暗，停觴白日遲，因吟茂陵草，幽賞待妍詞。
｜七言律詩｜
｜增｜
｜宋。徐積。瑤真詩二首有序｜淮南轉運林公次中所居之府，有花一株，舊名玉蘂，公改曰瑤真，即瓊花之別本也，瓊，赤玉也，名其花者蓋誤矣，楊楚二花同為一物，而楚花獨得瑤名也真者，天下之良貴也，故因物而寓之，則存乎其心者不問可知，蓋未嘗不在乎其真也，既名其花，遂名其館，謂山陽學官曰，子能賦之否乎，於是得律詩二章，其亦庶乎，述而賦之也。
　此花所在宜開館，彼玉維瑤合比君，每到黃昬成淡月，卻臨曉後作團雲，人間偽釆何如質，物裏孤芳自勝羣，應笑馬嵬坡下女，太真為號繋黃裙。
　不知記得瑤林否，故國曾陪閬苑春，色貎易分渾是正，性情雖辨縂歸真，紅塵世上無雙物，白雪宮中第幾人，若問誰何名玉女，一般嚴靜敵霜神。
｜原｜
｜楊東山。題玉蘂花｜纔入平園便有聲，唐昌觀裏久知名，已堆玉琖分金粟，更插銀花入翠罌，蘿蔓春風滕薜長，山礬香氣晉齊盟，世間百卉應無限，不遇王公枉一生。
｜增｜
｜周必大。去夏孫從之示玉蘂佳篇，時過未敢賡和，今年此花盛開，輙次嚴韻並以新刻辨證為獻｜食菜曾饕三百囷，種花重看一番新，洞仙舊賞淪無跡，工部高吟必有神，𤴁雪雅宜歌白雪，送春仍欲買青春，向來偽帖今氷䆁，從此佳名編廣輪。
｜次韻廷秀待制玉蘂｜姑射山前雪照人，長安水畔態尤真，步搖翹玉中心整，瓔珞塗金四面勻，常笑荼䕷藏琅藥，獨陪芍藥殿餘春，自從唐氏來天女，直到平園見後陳。
｜趙正則彥法司戶沿檄而歸玉蘂已過追賦車字韻詩奉答｜春深遊客競繁華，寶馬香輪帶麴車，不為來看招隱樹，有誰肯顧野人家，飛飛粉蝶鬚相映，皎皎銀蟾色共誇，今得審言詩勝畫，傳神何必趙昌花。
｜五言絶句｜
｜增｜
｜唐。鄭谷。中臺題玉蘂｜唐昌樹已荒，天意眷文昌，日晚微風起，春時雪滿墻。
｜七言絶句｜
｜原｜
｜唐。嚴休復。聞玉蘂院真人降二首｜味道齋心禱玉宸，魂銷冷眼未逢真，不如滿樹瓊瑤蘂，笑對藏花洞裏人。
　羽車潛下玉龜山，塵界何由覩蕣顏，惟有無情枝上雪，好風吹綴綠雲鬟。

｜武元衡。唐昌觀玉蘂花｜琪樹年年玉蘂新，洞宮長閉彩霞春，日暮落英鋪地雪，獻花無復九天人。
｜張籍。同嚴給事聞唐昌觀玉蘂院近有仙過因成絶句二首｜千枝花裏玉塵飛，阿母宮中見亦稀，應共諸仙鬭百草，獨來偷折一枝歸。
　五色雲中紫鳳車，尋仙來到洞仙家，飛輪回處無蹤跡，惟有斑斑落地花。
｜劉禹錫。和嚴給事聞唐昌觀玉蘂花下有遊仙二首｜玉女來看玉樹花，異香先引七香車，攀枝弄雪時回首，驚怪人間日易斜。
　雪蘂瓊絲滿院春，羽衣輕步不生塵，君平簾下徒相問，長記吹簫別有人。
｜白居易。酬嚴給事聞玉蘂花下有遊仙｜嬴女偷乘鳳下時，洞中潛歇弄瓊枝，不緣嗁鳥春饒舌，青瑣仙郎可得知。
｜惜玉蘂花有懷集賢王校書起｜芳意將闌風又吹，白雲離葉雪辭枝，集賢讐校無閒日，落盡瑤華君不知。
｜增｜
｜元稹。酬嚴給事聞玉蘂花下有遊仙｜弄玉潛過玉樹時，不教青鳥出花枝，的應未有諸人覺，只是嚴郎卜得知。
｜原｜
｜楊巨源。唐昌玉蘂花｜晴空素艶照霞新，香灑天風不到塵，持贈昔聞將白雪，蘂珠宮上玉華春。
｜楊凝。唐昌觀玉蘂花｜瑤花玉蘂種何年，蕭史秦嬴向紫煙，時控綵鸞過舊邸，摘花持獻玉皇前。
｜增｜
｜宋。徐鉉。和賈員外戩見贈玉蘂花栽｜瓊瑤一簇帶花來，便劚蒼苔手自栽，喜見唐昌舊顏色，為君判病酌金罍。
｜詩散句｜
｜增｜
｜宋。楊萬里｜團酥刻玉比未暇，雅靜居然不塵汙，須信掇之天上奇，細吐冰絲說心愫。
｜劉允叔｜江南春晚經行地，賸有唐昌玉蘂花，露彩煙絺無限態，氷清玉潤白成葩。
｜劉克莊｜玉蘂春陰密，琅玕晚暑清。
｜原｜
｜唐。劉禹錫｜鳳池西畔圖書府，玉樹玲瓏景氣閒。
｜宋。趙清臣｜正是清燈深雨夜，空傳玉蘂發春情。
｜唐。鄭畋｜小閣涼添玉蘂風。
　　瓊花〈聚八仙花附見譜內〉
｜增｜
｜澠水燕談｜揚州后土廟有瓊花一株，潔白可愛，歲久，木大而花繁，俗目為瓊花，不知實何木也。
｜齊東野語｜揚州后土祠瓊花，天下無二本，絶類聚八仙，色微黃而有香，仁宗慶歷中，嘗分植禁苑，明年輙枯，遂復載還祠中，敷榮如故，淳熙中，壽皇亦嘗移植南內，逾年，憔悴無花，仍送還之，其後，宦者陳源命園丁取孫枝移接聚八仙根上，遂活，然其香色則大減矣，今后土之花已薪，而人間所有者，特當時接本髣髴似之耳。
｜彙考｜
｜增｜
｜聞見雜錄｜揚州后土廟有瓊花一株，宋丞相郊構亭花側，榜曰無雙，謂天下無別株也。
｜廣陵志｜后土廟瓊花，本大而花繁，天下無之，孫冕過維揚，使人訪之，謂山中甚多，伹歲苦樵斧野燒，故木不能大而花不能盛，遂不為人所貴，復傷之以詩曰，可憐遐僻地，常化燎原灰，其說蓋誤以聚八仙為此花耳，聚八仙花雖類瓊花，而瓊花之異者，其香如蓮花清馥可愛，雖翦折之，餘韻亦不減，此聚八仙之所無也。
｜韻語陽秋｜瓊花惟揚州后土祠中有之，其他皆聚八仙，近似而非，鮮于子駿詩云，百蘤天下多，瓊花天上希，結根托靈祠，地著不可移，八蔀冠羣芳，一株攢萬枝，而宋次道春明退朝錄雲，瓊花一名玉蘂，按唐朝唐昌觀有玉蘂花，王建詩所謂，女冠夜覓香來處，惟有階前碎月明是也，長安觀亦有玉蘂花，劉禹錫所謂，玉女來看玉樹花，異香先引七香車是也，唐內苑亦有玉蘂花，李德裕與沈傳師草詔之夕，屢同玩賞，故德裕詩云，玉蘂天中樹，金閨昔共窺，傳師和雲，曾對金鑾直，同依玉樹陰是也，招隱山亦有玉蘂花，李德裕所謂，吳人初不識，因余玩賞乃得此名是也，由是論之，則玉蘂花豈一處有哉，其非瓊花明也，東坡瑞香詞有后土祠中玉蘂花之句者，非謂玉蘂花，止謂瓊花如玉蘂之白耳。
｜西溪叢語｜唐昌觀玉蘂花，今之散水花，揚州瓊花，今之聚八仙，但木老耳。
｜花經｜瓊花二品八命。聚八仙六品四命。
｜山房隨筆｜揚州瓊花，天下祇一本，士大夫愛重，作亭花側，扁曰無雙，德祐乙亥，北師至，花遂不榮，趙棠國炎有絶句弔曰，名擅無雙氣色雄，忍將一死報東風，他年我若修花史，合傳瓊妃烈女中。
｜代醉篇｜傳記所載揚州瓊花天下祇一本，及觀西吳里語復雲宋時德清嶽祠廡下有瓊花一本，春時盛放，每告朔設會，特開數朶，時號月旦花，則彼時此花已有二本矣。
｜花史｜景定間，濠州曾主簿入廣西宿某驛，傍民舍主人邀坐，丰儀甚雅，庭有奇花數盆，曾曰，曾見廣陵瓊花否，主人曰，有，即入折一枝以授，曾持入驛，回顧，民舍無有矣，視瓊花，茅也。
｜集藻｜
｜辨｜
｜增｜
｜宋。鄭興裔。瓊花辨｜瓊花天下無雙，昨因北騎侵軼，或謂所存非舊，疑黃冠以聚八仙補種其處，未知然否，屬自合肥易鎮來此，所覩郡圃中聚八仙，若驟然過目，大率相類，及細觀熟玩，不同者有三，瓊花大而瓣厚，其色淡黃，聚八仙花小而瓣薄，其色漸青，不同者一也，瓊花葉柔而瑩澤，聚八仙葉麤而有芒，不同者二也，瓊花蘂與花平，不結子而香，聚八仙蘂低於花，結子而不香，不同者三也，余尚未敢自信，嘗取花雜示兒輩，皆能識而別之，始乃無疑，適后土祠宇頽敝，鳩工撤舊鼎為増建，時當季夏，非花放之日，忽一枝敻然特開於其杪，郡人競觀，莫不嘉歎，餘生罕信奇詭，倘非目撃，則謂好事者誇誕，今觀此靈，豈非司花之神鑒予之信心乎，故為之辨，以驗來者。
｜明。郎瑛。瓊花辨｜雍錄辨梔子花即玉蘂花，改之為山礬者王荊公，以其花葉可以染黃，不借礬而成色之故，野客叢書又載揚州后土廟玉蘂花序文，序文以玉蘂即瓊花也，改之為瓊花者宋王元之之更也，予意瓊花在宋極名之勝，今作詩與序者，又皆宋人，必不差矣，使果一種，則梔子江南到處有之，胡為至貴，而揚州者名傳千古耶，及考揚志謂瓊花或雲唐植，今雍錄亦以玉蘂唐惟長安一株，元、白等賦詩貴重，又曰花白心黃，三、四月間開，開時芬芳滿野，高可數丈，意即今之梔子千葉者耶，但花大樹高如粉團耳，不然何二書相符，後世不傳，惜江南未能收護使高大也，況生於陝，移於揚、汴，在彼亦自為奇矣，但齊東野語以色微黃，似與雍錄一樹瓏鬆玉刻成，小有間也，昨見宋畫瓊花，真似野八仙，但多一頭九朶簇成者，然亦未知孰是。
｜記｜
｜增｜
｜宋。杜斿。瓊花記｜余自京口過揚州，尋訪舊事，知世所傳后土瓊花在今城之蕃𨤲觀，亟往謁蕃𨤲觀瓊花猶在，然余聞紹興辛巳之交，金人入揚州，已揭其本而去，何從復得此種也，觀壁上有諸公所記載，直排世俗偽謂道士以聚八仙嗣其名，聚八仙葉、瓣、色、香皆不類，余曾不及見二花開時，類不類不得知，獨怪金人既揭其本，復何從得此種也，有老道士鬚髮皓然，自言生於崇寧間，今八十有六載矣，能敘今花本末，余與對坐於花之亭西，改容而問，道士指花之根𠏉而言曰，此某手所培護而至此者也，指觀之大門而言曰，此向之殿廬處也，指所坐之亭曰，此向之無雙亭處也，花舊在無雙亭下，殿西之北，自紹興十五年，向龍圖子諲以殿廬面勢狹小，徙置轉後，則花當殿西之南，更三十一年，知郡事劉澤復命移花於殿之前，即今之花處，乃是歲八月十五日也，初，二十四年時，直花之東南，離三、四尺許儵然一小根，枝葉日茂，其下大莖寸，至其放時，鄉疎背密移之，不敢易，又十一月，金人渡淮，趨揚州，直入觀揭花本去，其小者翦而誅之，於時某方避亂奔走，初亦不知也，寇既退，某始以十二月來舊地，是時訓練官成平領兵馬依觀屯寨，其軍人接某曰，觀主至耶，瓊花已壞鹵手，旁有一小根微見地面，可識認非其種乎，某心知之，謂難以口舌定，惟告以瓊花若剔其根枝，投之火，則臭達於鼻，於是剔其根枝，投之火，果臭達於鼻，軍人皆喜歎，某即默禱后土，移植之花處，日往護之，越明年，二月既望，夜中天大雷雨，某詰朝起，視兩廡蚯蚓布地皆滿，往所植根旁，則勃然三櫱從根出矣，自是遂條達不已，至於今三十年之久，見其婆娑偃蓋，常不忘斷根時也，道士既言，余爲之竦然曰，盛衰感應之理，豈可不知其故哉，夫他日不生小根，而儵然起於二十四年，兆先見也，去辛巳八年者以養穉也，離離且三四尺許者，不併揭也，翦而復萌者，終盛也，天大雷雨蚯蚓布地而三櫱勃然者，蚯蚓伏深壤陽氣驟趣之則動植俱奮也，以人事言之，不知趙孤、漢孤之不亡何以異，是自微而存，存而有力，扶植成就以至後日，則程嬰、丙吉之功，道士宜獲其報，今之享上壽，倘有相之者，余恐道士亡後，來者無以知今花本末，而疑不觧也，故序而書之，其間歲月事故之叅錯，煩委有可附見者，悉不敢畧，以知其不誣，若其他靈異甚多，未暇及也，道士姓唐，名大寧，余實金華杜斿，紹興二年記。
｜賦｜
｜增｜
｜宋。張問。瓊花賦｜揚州后土祠瓊花經兵火後，枯而復生，今歲尤盛，邦人喜之，以為和平之證也，乃賦之，賦曰，偉赤社之會都，滋黑壤之饒沃，萃溫潤之秀氣，發英華於地軸，是為瓊花異於凡木，香凝𡡾服之蘭，色瑩光明之玉，托根后土之祠，擢𠏉蜀岡之麓，曾不知其歲年，亦弗紀於圖錄，欲問司花之女，但注詩人之目，謂天下之一株，冠羣葩之芬馥，豈唐昌之餘芳，載後庭之遺曲者乎，當其風入琳宮，春歸華屋，萼拆青綃，色凝寒綠，枝珊瑚兮鏤雪氷，蘂珠璣兮爛金粟，真庭靜兮朝曦麗其纖穠，仙籞深兮瑞露滋其芬郁，瑤林瑰艶之蔥蒨，閬苑琪英之燿煜，若蓋而繡，似璧而縠，如黃琮瑚璉，璀燦於禋壇，而文珠珮環，玲瓏乎衣鞠，桂娥競爽，借月影於冰蟾，阿母來觀，下雲軿於皓鵠，儷靚容於茉莉，抗素馨於薝蔔，笑玫瑰於塵凡，鄙荼䕷於淺俗，惟水仙可並其幽閒，而江梅似同其清淑，真絶代之無雙，久彌芬於幽谷，若乃聚八仙之殊種，玉蝴蝶之別族，葉扶疎而韻不勝，色近似而香不足，猶瑾瑜琬琰之粹溫，豈碔砆堅珉之碌碌，蓋艶冶爭妍者，眾之所同，而蠲潔尙白者，我之所獨，是以兵火不能焚，邊塵不能辱，根常移而復還，本已枯而再續，疑神明之護持，偏化工之茂育，抑將薦瑞於太平，而致祥於玉燭。
｜元。郝經。瓊花賦並序｜中統二年春三月，制使李公致瓊花數枝，是年冬十月，而夢二客相邀至維揚之后土祠，飲於花下，嘯歌為樂，既醉而覺，乃作賦焉，辭曰，
江風吹雲，枕壓霜月，神不棲目，軼思超越，栩栩曳曳，境與世別，天宇闢，凡蹤絶，歷蘭路，開桂闕，飄飄乎馮高御空，不知身之幾何，而造乎虛白，已而扶搖頡頏，恍惚莫量，疑在鈞天，亦如巫陽，孤鶴飛來，縞衣玄裳，翩然負予，背風翺翔，下視淮海，雉堞相望，貝錯珠瑩，接屋連牆，繡簾琱櫳，綺疏綠房，十里一市，金紗煌煌，混灝海之魚龍，駭飛埃而陸梁，忽丹霄之二仙，翥青鳥以相將，指仙花以為言，可釂月而飛觴，是閬苑之仙根，來瑞世而呈芳，拆膩雪以搖碧，刻春氷而帶黃，噴蘂蝶於花心，引輕絲而不狂，天風收其落英，不委地而飄揚，彼眾卉則俗死，漫紅妖而綠倡，玉陰婆娑，徙倚徜徉，清香忽來，莫知其方，乃誦明月之曲，歌窈窕之章，倚歌橫簫，鏘鳳鳴凰，挹芳瀾之浩渺，傾墜露之淋浪，卷瓊瑤於杯盤，吸霜露於肺腸，欲折枝而不敢，懼真宰之或傷，且對花而舉酒，澆遯世之茫茫，倐焉玉女，隔花而語，髣髴花神，是為花主，謪自瑤華，以臨后土，翦氷綃以為裳，染麝塵於金縷，拂白霓而下征，曳秋霞而輕舉，現仙姿於塵寰，寓風神於月府，且曰有妹，其字飛瓊，適來瑤池，善為新聲，與君佐酒，以薦予誠，遽作穿雲，振搖瓊英，說仙家之幽杳，詠蓬壺與赤城，閱花朝以逍遙，駐芳姿以輕盈，嗟，胡為乎斯世，而沉冥於此生也，時予既醉，二仙亦去，花落尊空，歌殘玉樹，斗轉參橫，脫兔驚寤，餘香冉冉，月滿牎戶，乃為記夢之歌，歌曰，玉宇春兮花始開，與二仙兮飄然而來，花亦喜兮搖搖乎瓊瑰，掇飛英兮汎酒杯，飛仙為我兮歌以纍，纍亦既醉兮胡不歸，花滿袖兮香滿幃，謂予是夢兮余不疑，嗟時之人兮，孰非夢之為。
｜五言古詩｜
｜增｜
｜宋。韓琦。后土廟瓊花｜維揚一株花，四海無同類，年年后土祠，獨此瓊瑤貴，中含散水芳，外圍蝴蝶戲，酴醿不見香，芍藥暫多𡡾，扶疎翠葢圓，散亂真珠綴，不從眾格繁，自守幽姿粹，嘗聞好事家，欲移京轂地，既違孤潔情，終誤栽培意，洛陽紅牡丹，適時名轉異，新榮托舊枝，萬狀呈妖麗，天工借顏色，深淺隨人智，三春愛賞時，車馬喧如市，草木稟賦殊，得失豈輕議，我來首見花，對花聊自醉。
｜七言古詩｜
｜增｜
｜宋。徐積。瓊花歌｜春皇自厭花多紅，欲得花顏如玉容，春皇青女深相得，先教斂與秋霜色，乃有雪月供光星，榆獻白㪷量，銀漢琉璃濕，人間美玉搗作灰，荊山崑山鬼神泣，天上有人名玉女，投壺之外能為素，姑射神人解種花，先須此物為根芽，天罅地竅掬精粹，蟾身驪頷偷光華，其時正值天地交，二氣上下陰陽調，此花孕育得其正，其間邪氣無纖毫，所以其色為正色，出乎其類拔乎萃，一如君子有諸內，睟然其色見於外，三月將盡四月前，百花開盡春蕭然，揚州日暖花開未，春香不動花房閉，仙掌秋高玉露濃，鮫人泣下珠璣碎，黃鸝本是花中客，啼盡好聲求不得，春皇費盡養花心，春風使盡開花力，春歸鶯去花始開，誰人放出深閨來，唐家天子太平時，太真浴罷華清池，紅裳繡袂厭君眼，更作地仙披羽衣，麻姑睡起蓬萊島，風吹玉面秋天曉，洛川女子能長生，水中肌骨成瑤瓊，褒姒不見諸侯兵，盡日不笑如無情，宋玉移家安在哉，東鄰不畫臙脂腮，卓文君去成都速，錦衣金翠慵裝束，吹簫容貌果何如，見說其人名弄玉，若比此花俱不足，淫妖恠艶文之累，一如婦人有賢德，不為邪色亂正色，孀居之女能自持，終身惟著大練衣，又如正色立朝者，不以柔𡡾為姦欺，以此論之乃可重，人之不正將胡為，論德乃是花之傑，論色乃是花之絶，洛陽花名古雲好，看花須向揚州道，君不見，去年花下吹黑風，霹靂閃電搜玉龍，此時半夜花光中，不覺屈曲蟠長虹，又不聞，天上琳琅樹，種在煙霞最深處，白雲枝葉白玉英，此花莫是琳琅精，此花愛圓不愛缺，一樹花開似明月，襄王半夜指為雲，謝女黃昏吟作雪，杏花俗艶梨花麤，柳花細碎梅花疎，桃花不正其容冶，牡丹不謹其體舒，如此之類無足奇，此花之外更有誰，世非紅紫不入眼，此花何用求人知，詩人自與花相期，長告年年乞一枝。
｜方岳。非瓊花｜舊傳瓊花無與雙，專奇擅美名此邦，江南清夢入詩府，安得一念令心降，去年騎鶴揚州住，斗酒屢眠雲霧窓，月寒雪冷花未吐，正爾俗葉凡株椿，心期妙處在真實，不假羽節青霓幢，今春訪花吾第一，自折繁枝盛翠缸，橫看倒睨掉頭語，前詩後賦何其哤，真珠碎簇玉蝴蝶，直與八仙同一腔，聞名見面足笑莞，強為花辨幾愚蠢，有如巨賢雜羣小，望而可識為奇厖，陳餘張耳信相似，一等人耳無純尨，忠耶佞耶豈難別，祝鮀不類關龍逢，試持此論訊后土，謂予不信如長江。
｜再用韻酬朱行甫｜夢中翠鳳飛來雙，駕言后土游名邦，手持玉簡判紅紫，斂衽欲以詩城降，粹容喜動日月角，揖我入對玲瓏窓，為言瓊花返蓬閬，下界久矣無根樁，乃今存者贋本耳，補亡以紿青油幢，人間識真蓋亦寡，載酒嘉賔寧論缸，黃冠誕譎謹勿信，傳訛聽舛其言哤，為花作辨誰氏子，謬妄譜入黃鐘腔，耳庸目陋惑世俗，其罪不能三赦惷，朱雲之孫亦奇士，文有氣骨豐而厖，謂瓊赤玉匪為白，不比俗論紛茸尨，詩筒往來捷於響，夜發嚴鼓聲逄逄，咨爾岳為謝此老，壯哉寸管飛濤江。
｜元。趙文。瓊花上天歌｜朔風吹沙堆浪白，二十四橋沈冷月，顛風夜半撼蕪城，雪萼瓊絲破空碧，金缾歲歲獻君王，玉罌泛酒連花香，明光殿暗沙漠遠，人自無情花斷腸，落蘂飛天識天路，何如拔樹飛昇去，唐昌游女再歸來，城中只有瓊花露，江南俘客吟如呌，想像裁辭不成調，天宮夜半按霓裳，玉女擎花紫皇笑。
｜謝應芳。瓊花行送盛克明教授歸維揚｜揚州好花非不多，奈爾絶品無雙何，水沈香漬素玉蘂，琉璃滑葉青瑤柯，東風二月花時節，二十四橋香浸月，小山叢桂避芳塵，東閣官梅褪殘雪，向來名士多品題，括香御史今亦知，何日移春獻天子，不負此花天下奇。
｜七言律詩｜
｜增｜
｜宋。劉敞。無雙亭觀瓊花贈聖民｜東方萬木競紛華，天下無雙獨此花，那有雪英凌暖日，不為琪樹隔流沙，祠城寂寞春空老，江雨㝠濛日易斜，仙品國香俱妙絶，少傾高興盡流霞。
｜方岳。約黃成之觀瓊花予不及從以詩代簡｜杜宇聲中鬢欲華，春風將綠又天涯，欠隨江夏無雙士，共看揚州第一花，想像煙雲人跨鶴，淋漓詩句字棲鴉，蹇驢不管唐衫濕，醉兀歸鞍暮雨斜。
｜王洋。瓊花｜愛奇造物翦瓊瑰，為鎮靈祠特地栽，事紀揚州千古勝，名居天下萬花魁，何人斫卻依然在，甚處移將不肯開，浪說八仙模樣似，八仙安得有香來。
｜鄭良嗣。和王洋瓊花｜玉立祠庭久不衰，俄經翦伐重能栽，端知妙護有神力，更喜當時殲厥魁，種不他傳焉得子，年將豐稔輙多開，天生異物初無伴，只許翻階近侍來。
｜徐意一。謝瓊花｜瓊甤走送寶瓶花，愧之詩情洊拜嘉，一種清香來月殿，十分雅態出仙家，細看后土春氷薄，未覺劉郎日影斜，擬跨胎禽塵幾隔，珠簾十里自繁華。
｜賈似道。瓊花｜寂寂蕃𨤲觀裏花，伊誰封殖得名嘉，應知天下無他本，惟有揚州是爾家，種雪春溫團影密，攢冰香重壓枝斜，倚闌莫問榮枯事，付與東風管物華。
｜王月浦。瓊花｜蕃𨤲觀裏瓊花樹，天地中間第一花，此種從何探原委，東風無處著繁華，千鬚簇蝶團清馥，九萼聯珠異眾葩，幾見朱衣和露翦，金瓶先進帝王家。
｜五言絶句｜
｜增｜
｜宋。俞清老。瓊花｜因此瓊花發，維揚勝洛陽，若無三月雨，占斷一春香。
｜七言絶句｜
｜增｜
｜宋。王禹偁。后土廟瓊花詩二首並序｜揚州后土廟有花一株，潔白可愛，且其樹大而花繁，不知實何木也，俗謂之瓊花，因賦詩以狀其態雲，
　誰移琪樹下仙鄉，二月輕冰八月霜，若使壽陽公主在，自當羞見落梅妝。
　春冰薄薄壓枝柯，分與清香是月娥，忽似暑天深澗底，老松擎雪白婆娑。
｜劉敞。移瓊花詩並序｜自淮南遷東平，移后土廟瓊花植於濯纓亭，此花天下只一株耳，永叔為揚州作無雙亭以賞之，彼土人別號八仙花，或雲李衛公所賦玉蘂花即此種，
淮海無雙玉蘂花，異時來自八仙家，魯人未覩天中樹，乞與春風賞物華。
｜秦觀。瓊花｜無雙亭上傳觴處，最惜人歸月上時，相見異鄉心欲絶，可憐花與月應知。
｜呂本中。謝人送瓊花｜凝煙欲滿讀書窓，忽有瓊花樹小缸，更喜風流好名字，百金一朶號無雙。
　斷腸風味久難尋，尚有名花寄此心，折盡春枝春已晚，只宜良月不宜陰。
｜趙師秀。瓊花｜香得坤靈秀氣全，蘂𤥄團外蝶翩翩，親曾后土祠中看，不是人間聚八仙。
｜顏芝宿。瓊花｜后土祠中三月暮，瓊花放後有蜂來，東君不怕春歸去，留待詩人一夜開。
｜元。尹廷高。瓊花｜無雙亭下萬人看，欲覓殘英一片難，夜靜月明猿鶴唳，誤翻玉雪墮闌干。
｜舒頔。蕃𨤲觀｜天上奇花玉色浮，祇留一種在揚州，如今后土無根蒂，蜂蝶紛紛各自愁。
｜楊維楨。宮詞｜后土璚仙屬內家，揚州從比絶名花，君王題品容誰並，萼綠宮中萼綠華。
｜詩散句｜
｜增｜
｜元。宋無｜雪讓玲瓏巧，冰銷刻鏤瑕，人間惟獨爾，地上更何加，萬蘤殊寥落，羣芳避艶邪，玫瑰誠執御，芍藥等泥沙。
｜宋。韓琦｜千點真珠擎素蘂，一環明玉破香葩。
｜陳傳良｜且將書寄南來雁，為問瓊花果是非。
｜唐。曹唐｜雲隴瓊花滿地香。
｜元。郝經｜東風吹落瓊花雨。
｜詞｜
｜增｜
｜宋。劉克莊。昭君怨｜后土祠中標韻，天上人間一本，道號玉真妃，字瓊姬。　我與花曾半面，流落花前重見，莫把玉簫吹，怕驚飛。
｜向子諲。醜奴兒｜無雙亭下瓊花樹，玉骨雲腴，傾國稱姝，除卻揚州是處無。　天教紅藥來驂乘，桃李先驅，總作花奴，翠擁紅遮到玉都。
｜又。虞美人｜去年不到瓊花底，蝶夢空相倚，今年特地趂花來，卻欲不教同醉，過花開。　花知此恨年年有，也伴人俱瘦，一枝和淚寄東風，應把舊愁新恨，入睂峯。
｜又｜去年雪滿長安樹，望斷揚州路，今年看雪在揚州，人望蓬萊深處，若為愁。　而今不恨伊相誤，自恨來何暮，平山堂下舊嬉遊，只有舞春楊柳，似風流。 
｜晁補之。下水船｜百紫千紅翠，惟有瓊花特異，便是當年，唐昌觀中玉蘂，尚記得，月裏仙人來賞，明日喧傳都市。　甚時又，分與揚州本，一朶氷姿難比，曾向無雙亭下，半酣獨倚，似夢覺，曉出瑤臺十里，猶憶飛瓊標緻。
｜馬莊父。滿庭芳｜共慶春時，滿庭芳思，一枝玉蘂非常，少年遊冶，何但折垂楊，曾向瑤臺月下，逢解佩，玉女翻香，風光好，真珠簾捲，都勝早梅芳。　人間，無比並，蝴蝶樹，爭敢相方，既春歸後，此意難忘，夜夢揚州萬玉，飛魂共，紫燕歸梁，須行樂，馬家花圃，不肯醉紅妝。
｜鄭覺齋。揚州慢｜弄玉輕盈，飛瓊淡濘，襪塵步下迷樓，試新妝纔了，注沉水香毬，記曉翦，春冰馳送，金瓶露濕，緹綺新流，甚中天，月色被風，吹夢南州。　樽前相見，似羞人，蹤跡萍浮，問弄雪飄枝，無雙亭上，何日重遊，我欲纏腰騎鶴，煙霄遠，舊事悠悠，但憑闌無語，煙花三月春愁。
｜趙以夫。揚州慢｜十里春風，二分明月，蘂仙飛下瓊樓，看氷花翦翦，擁砌玉成毬，想長日，雲階竚立，太真肌骨，飛燕風流，斂羣芳，清麗精神，初付揚州。　雨窓數朶，夢驚回，天外香浮，似閬苑花神，憐人冷落，騎鶴來游，為問江淮風景，長空淡，煙水悠悠，又黃昏羌笛，孤城吹起新愁。
｜周密。瑤花｜朱鈿寶玦，天上飛瓊，比人間春別，江南江北，曾未見，謾擬梨雲梅雪，淮山春晚，問誰識，芳心高潔，消幾番，花落花開，老了玉關豪傑。　金壺翦送瓊枝，看一騎紅塵，香度瑤闕，韶華正好，應自喜，初識長安蜂蝶，杜郎老矣，想舊事，花須能說，記少年，一夢揚州，二十四橋明月。
｜張翥。喜遷鶯｜東風吹盡，但一片綠陰，空留春恨，后土祠荒，飛瓊謫久，還喜玉容堪認，二十四橋夜月，二十四番花信，便載酒，怕芳菲易老，陰晴難穩。　嬌困，羞起晚，竚立畫闌，淨洗閒脂粉，沉水濃薰，蜂黃淡染，自有絶塵香韻，也知世間無對，肯許浮花相近，鳳簫遠，待數枝折與，玉峰人問。
｜劉克莊。賀新郎｜辜負東風約，憶曾將，淮南草木，筆端籠絡，后土祠中明月夜，忽有瑤姬跨鶴，迥不比，水仙低弱，天上人間惟一本，倒千鍾，瓊露花前酌，追往事，怎忘卻。　移根應費仙家藥，謾回頭，關山信斷，堡城笳作，問訊而今平安否，莫遣玉簫驚落，但畫卷，依稀描著，白髮愧無渡江曲，與君家，子敬相酧酢，新舊恨，兩交錯。
｜馬莊父。賀新郎｜客裏傷春淺，問今年，梅蘂因甚，化工不管，陌上芳塵行處滿，可計天涯近遠，見說道，迷樓左畔，一似江南先得煖，向何郎，庭下都尋徧，辜負了，看花眼。　古來好物難為伴，只瓊花一種，傳來仙苑，獨許揚州作珍產，便勝了，千千萬萬，又卻待，東風吹綻，自昔聞名今見面，數歸期，屈指家山晚，歸去說，也稀罕。
｜施芸隱。摸魚兒｜柳蒙茸，暗淩波路，煙霏𢡖澹平楚，七香車駐猊璚掩，遙認翠華雲母，芳景暮，鴛甃悄，銖衣來按飛瓊舞，淒涼洛浦，漸玉漏沉沉，清陰滿地，乘月步虛去。　銷凝處，誰說三生小杜，翔螭聲斷簫鼓，情知禁苑酥塵涴，羞與倡紅同譜，春幾度，想依舊，苔痕長印唐昌士，風流千古，人在小紅樓，珠簾半捲，香注玉壺露。
　　山礬花〈原作芸香，入卉譜，按山礬，木本，非古所謂芸草，自沈括筆談以為七里香，而李時珍本草綱目遂以為芸香，不知芸草與山礬或皆有七里香之名，而反疑芸香之非一種也，誤矣，今分山礬，別見卉譜，花譜芸草即海桐。〉
｜原｜山礬，一名𣒅花，一名瑒花，〈周必大雲，𣒅，音陣，出南史，荊俗訛𣒅為鄭，呼為鄭礬，江南又訛鄭為瑒也，瑒，音暢。〉一名春桂，一名七里香，黃庭堅易其名為山礬。
｜增｜
｜學圃餘疏｜山礬，一名海桐樹，婆娑可觀，花碎白而香，宋人灰其葉造黝紫色。
｜本草｜生江、淮、湖、蜀野中，樹大者株高丈許，其葉似巵子葉，生不對節，光澤堅強，畧有齒，凌冬不彫，三月開花，繁白如雪，六出，黃蘂，甚芬芳，結子大如椒，青黑色，熟則黃色，可食，其葉味濇，人取以染黃及收豆腐或雜入茗中。
｜彙考｜
｜增｜
｜三柳軒雜識｜山礬為幽客。
｜缾花譜｜山礬四品六命。
｜瓶史｜山礬潔而逸，有林下風，魚玄機之綠翹也。
｜原｜
｜春風堂隨筆｜辛丑南歸，訪舊至南浦，見堂下盆中，有樹婆娑鬰茂，問之，曰，此海桐花，即山礬也，因憶山谷賦水仙花雲，山礬是弟梅是兄，但白花爾，卻有歲寒之意。
｜四川志｜卭縣出山礬，花色白如雪，香氣極遠。
｜集藻｜
｜七言古詩｜
｜增｜
｜宋。清非居士｜黃龍山中春事晚，山谷道人上山坂，鼻端山礬花氣濃，怪底經行眾芳苑，一種風姿極可人，幽姿正色相鮮新，素馨籍甚不足意，黃淡羞澀終非真。
｜明。許伯旅。題林周民山礬圖｜山礬入畫古所少，我昔見之倪瓚家，問君何處得此本，水屋十月來春花，東風著樹香滿雪，長鬚露滴金粟結，一枝獨立霜霰餘，已覺江梅是同列，惜哉此物知者稀，深林大谷多所遺，牧竪樵童爾何苦，翦伐每同荊棘歸，林君本是鰲頭客，高臥雲間人莫識，酒酣揮袖卷新圖，一笑西山眼中碧。
｜五言律詩｜
｜增｜
｜宋。薛季宣｜𣑆花，唐玉蘂花，介甫謂之瑒花，魯直謂之山礬，武昌山中多有之，其葉可供染事，土人用之釀酒。
𣑆綠吐瑤琨，冷然郭外村，仙人來玉蘂，文士立山礬，芳澤留絲素，風流付酒樽，莫言瑒酷似，香處不勝繁。
｜五言絶句｜
｜增｜
｜宋。趙汝鐩。山礬｜七里香風遠，山礬滿嶺開，野生人所賤，移動卻難栽。
｜七言絶句｜
｜原｜
｜宋。黃庭堅。題高節亭邊山礬花並序｜江南野中有一種小白花，本高數尺，春開極香，野人謂之鄭花，王荊公嘗欲作詩而陋其名，予請名曰山礬，野人采鄭花葉以染黃，必借礬而成色，故名山礬，海岸孤絶處，補陀山譯者謂小白花山，予疑即此花爾，不然，何以觀音老人端坐不去耶，
　高節亭邊竹已空，山礬獨自倚春風，二三名士開顏笑，把斷花光水不通。
　北嶺山礬取次開，輕風正用此時來，平生習氣難料理，愛著幽香未擬回。
｜增｜
｜曾幾。山礬｜青雲葉底雪花繁，只與田家插鬢鬟，不枉涪翁初著句，能令大士久開顏。
｜謝𨗲。山礬｜一樹山礬宮樣妝，曉風微送雨中香，鼻端空寂誰知許，莫恠狂風取次狂。
｜方岳。山礬｜只有江梅合是兄，水仙終似虢夫人，季方正爾難為弟，每恨詩評未逼真。
｜原｜
｜張季靈。山礬｜漫山白蘂殿春華，多貯清香野老家，須向風前招蝶使，秘通家籍省梅花。
｜鄒艮山。山礬｜折來隨意插銅壺，能白能香雪不如，匹似梅花輸一著，枝肥葉密欠清癯。
｜祝穆。山礬｜玲瓏葉底雪花寒，春盡香熏草木間，移植小軒共燕坐，恍疑身在普陀山。
｜詩散句｜
｜原｜
｜宋。曾幾｜可惜不當梅蘂破，幽香合在弟兄間。
｜增｜
｜楊萬里｜玉花小朶是山礬，香殺行人只欲顛。
｜原｜
｜明。孫蕡｜山礬花落春風起。
｜詞｜
｜原｜
｜宋。徐俯。南柯子｜細葉黃金嫩，繁花白雪香，共誰連璧向河陽，自是不須湯餅，試何郎。　婀娜璁瓏髻，輕盈淡薄妝，莫令韓壽在伊傍，便逐遊蜂驚蝶，過東牆。
｜別錄｜
｜原｜
｜種植｜此物最易生，春月分而壓之，俟生根，移種。

御定佩文齋廣群芳譜卷三十七
