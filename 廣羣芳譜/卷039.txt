御定佩文齋廣羣芳譜卷三十九
　花譜
　　杜鵑
｜增｜
｜本草｜杜鵑花，一名紅躑躅，一名山石榴，一名映山紅，一名山躑躅。處處山谷有之，高者四、五尺，低者一、二尺，春生苗，葉淺綠色，枝少而花繁，一枝數萼，二月始開，花如羊躑躅，而蔕如石榴花，有紅者、紫者、五出者、千葉者，小兒食其花，味酸，無毒。
｜湧幢小品｜杜鵑花以二、三月杜鵑鳴時開，有二種，其一、先敷葉後著花者，色丹如血，其一、先著花後敷葉者，色差淡，人多結縛為盤盂翔鳳之狀，嘉泰志雲，近時又謂先敷葉後著花者為石巖，以別之，然前人但謂之紅躑躅，不知石巖之名起於何時，今江南在在皆稱石巖。
｜學圃餘疏｜花之紅者曰杜鵑，葉細花小，色鮮瓣密者曰石巖。
｜草花譜｜杜鵑花出蜀中者佳，謂之川鵑，花內十數層，色紅甚。出四明者，花可二、三層，色淡。
｜雲南志｜杜鵑有五色雙瓣者，永昌、蒙化多至二十餘種。
｜彙考｜
｜增｜
｜續仙傳｜鶴林寺在潤州，有杜鵑花高丈餘，每至春月爛漫，僧相傳雲，貞元中有僧自天台移栽之，其後有殷七七，字文祥，周寶舊識之，及移鎮浙西，營飾其花院，鎻閉時或窺見有二女子共游林下，俗傳花神也，寶一日謂七七曰，鶴林之花，天下奇絶，嘗聞能作非時花，今重九將近，能開此花以副此日乎，七七乃前一日往鶴林焉，中夜女子來，謂七七曰，妾為上帝所命司此花，今與道者開之，然此花不久歸閬苑矣，於是女子瞥然不見，及九日，爛漫如春，寶驚異，遊賞累日，俄不見，其後兵火焚寺，樹失根株，信歸閬苑矣。
｜平泉草木記｜己未歲得稽山之四時杜鵑。
｜容齋隨筆｜物以希見者為珍，不必異種也，潤州鶴林寺杜鵑，乃今映山紅，又名紅躑躅，在江東彌山亙野，殆與榛莽相似，而鶴林之花，至以為外國僧鉢盂中所移，上帝命玉女下司之，已踰百年，終歸閬苑，是不特土俗罕見，雖神仙亦不識也，王建宮詞雲，大儀前日暖房來，囑向昭陽乞藥栽，勑賜一窠紅躑躅，謝恩未了奏花開，其重如此，則宮禁中亦鮮之。
｜三柳軒雜識｜杜鵑為仙客。
｜花經｜杜鵑八品二命。躑躅七品三命。
｜閩部疏｜閩中大都氣暖，春花皆先時放，方二月下旬已見躑躅。
｜越中雜記｜五泄多穠花異草，紅白青綠，燦爛如錦，映山紅有高七、八尺者，與他山絶異。
｜草花譜｜映山紅若生滿山頂，其年豐稔，人競採之。
｜黃山志｜雲外峯上有杜鵑花，繞峯而生。
｜集藻｜
｜五言古詩｜
｜增｜
｜宋。梅堯臣。九月十八日山中見杜鵑花復開｜山中泉壑暖，幽木寒更華，春鳥各噤口，遊子未還家，雲誰未及還，對此重興嗟，何必因啼血，顏色勝曙霞。
｜七言古詩｜
｜增｜
｜唐。元稹。紫躑躅｜紫躑躅，滅紫櫳裙倚山腹，文君新寡乍歸來，羞怨春風不能哭，我從相識便相憐，但是花叢不廻目，去年春別湘水頭，今年夏見青山曲，迢迢遠在青山上，山高水濶難容足，願為朝日早相暾，願作輕風暗相觸，紫躑躅，我向通川爾幽獨，可憐今夜宿青山，何年𨚫向青山宿，山花漸暗月漸明，月照空山滿山綠，山空月午夜無人，何處知我顏如玉。
｜白居易。山石榴寄元九｜山石榴，一名山躑躅，一名杜鵑花，杜鵑啼時花撲撲，九江三月杜鵑來，一聲催得一枝開，江城上佐閒無事，山下斸得廳前栽，爛漫一欄十八樹，根株有數花無數，千房萬葉一時新，嫩紫殷紅鮮麴塵，淚痕裛損臙脂臉，剪刀裁破紅綃巾，謫仙初墮愁在世，奼女新嫁嬌泥春，日射血珠將滴地，風翻燄火欲燒人，閒折兩枝持在手，細看不似人間有，花中此物是西施，芙蓉芍藥皆嫫母，奇芳絶艶別者誰，通州遷客元拾遺，拾遺初貶江陵去，去時正值青春暮，商山秦嶺愁殺人，山石榴花紅夾路，題詩報我何所云，若雲色似石榴裙，當時叢畔唯思我，今日欄前只憶君，憶君不見坐銷落，日西風起紅紛紛。
｜五言律詩｜
｜增｜
｜唐。孟郊。酬鄭毗躑躅詠｜不似人手致，豈關地勢偏，孤光裊餘翠，獨影舞多妍，迸火燒閒地，紅星墮遠天，忽驚物表物，嘉客為留連。
｜方干。杜鵑花｜未問移栽日，先愁落地時，疎中從間葉，密處莫燒枝，郢客教誰探，胡蜂見自知，周㢠兩三步，常有醉鄉期。
｜成彥雄。杜鵑花｜杜鵑花與鳥，怨艶兩何賒，疑是口中血，滴成枝上花，一聲寒食夜，數朶野僧家，謝豹出不出，日遲遲又斜。
｜七言律詩｜
｜增｜
｜唐。白居易。喜山石榴花開｜忠州州裏今日花，廬山山頭去年樹，已憐根損斬新栽，還喜花開依舊數，赤玉何人少琴軫，紅纈誰家合羅袴，但知爛漫恣情開，莫怕南賔桃李妬。
｜題山石榴花｜一叢千朶壓欄干，翦碎紅綃𨚫作團，風嫋舞腰香不盡，露消妝臉淚新乾，薔薇帶刺攀應懶，菡蓞生泥翫亦難，爭及此花簷戶下，任人採弄盡人看。
｜玉泉寺南三里澗下多深紅躑躅繁艶殊常感惜題詩以示遊者｜玉泉南澗花奇怪，不似花叢似火堆，今日多情唯我到，每年無故為誰開，寧辭辛苦行三里，更與留連飲兩杯，猶有一般辜負事，不將歌舞管絃來。
｜李咸用。題僧院杜鵑花｜若比眾芳應有在，難同上品是中春，牡丹為性疎南國，朱槿操心不滿旬，留得𨚫緣真達者，見來寧作獨醒人，鶴林太盛今空地，莫放枝條出四隣。
｜宋。真山民。杜鵑花｜愁鎖巴雲往事空，只將遺恨寄芳叢，歸心千古終難白，啼血萬山都是紅，枝帶翠煙深夜月，魂飛錦水舊東風，至今染出懷鄉恨，長掛行人望眼中。
｜七言小律｜
｜增｜
｜白居易。題孤山寺山石榴花｜山榴花似結紅巾，容艶新妍占斷春，色相故關行道地，香塵擬觸坐禪人，瞿曇弟子君知否，恐是天魔女化身。
｜五言排律｜
｜增｜
｜白居易。山石榴花｜曄曄復煌煌，花中無比方。艶夭宜小院，條短稱低廊。本是山頭物，今為砌下芳。千叢相向背，萬朶互低昂。照灼連朱檻，玲瓏映粉墻。風來添意態，日出助晶光。漸綻燕支萼，猶含琴軫房。離披亂翦綵，斑駁未勻妝。絳焰燈千炷，紅裙妓一行。此時逢國色，何處覓天香。恐合栽金闕，思將獻玉皇。好差青鳥使，封作百花王。
｜五言絶句｜
｜增｜
｜唐。曹松。寒食日題杜鵑花｜一朶復一朶，併開寒食時，誰家不禁火，總在此花枝。
｜七言絶句｜
｜御製。詠杜鵑花賜高士奇｜石巖如火本天台，秀質丹心日月催，移根禁苑清詩句，朱夏山林惜茂才。
｜增｜
｜唐。李白。宣城見杜鵑花｜蜀國曾聞子規鳥，宣城還見杜鵑花，一呌一㢠腸一斷，三春三月憶三巴。
｜張籍。寄李渤｜五度溪頭躑躅紅，嵩陽寺裏講時鐘，春山處處行應好，一月看花到幾峰。
｜白居易。戲問山石榴｜小樹山榴近砌栽，半含紅萼帶花來，爭知司馬夫人妬，移到庭前便不開。
｜杜牧。山石榴｜似火山榴映小山，繁中能薄艶中閒，一朶佳人玉釵上，祗疑燒𨚫翠雲鬟。
｜雍陶。歎靈鷲寺山石榴｜水蝶巖蜂俱不知，露桃凝艶數千枝，山深春晚無人賞，即是杜鵑催落時。
｜吳融。送杜鵑花｜春紅始謝又秋紅，息國亡來入楚宮，應是蜀冤啼不盡，更憑顏色訴西風。
｜韓偓。淨興寺杜鵑花｜一園紅艶醉坡陀，自地連梢簇蒨羅，蜀魄未歸長滴血，祗應偏滴此叢多。
｜宋。劉敝。杜鵑花｜嫩紅輕紫仙姿貴，合是山中寂寞開，九陌風塵肯相顧，可憐空使下山來。
｜蘇軾。趙昌躑躅｜楓林翠壁楚江邊，躑躅千層不忍看，開卷便知歸客路，劒南樵叟為施丹。
｜楊萬里。杜鵑花二首｜泣露啼紅作麼生，開時偏值杜鵑聲，杜鵑口血能多少，恐是征人淚滴成。
　何須名苑看春風，一路山花不負儂，日日錦江呈錦樣，清溪倒照映山紅。
｜趙成徳。白杜鵑花三首｜雲樹重重和淚冷，故宮遺廟有知音，秦吳萬里皆芳草，染到山花恨最深。
　春山未有杜鵑啼，花發杜鵑知不知，寄語催歸儘哀怨，莫將啼血汚仙姿。
　冰肌玉骨擅無雙，不與山花鬭艶妝，欲染啼紅𡨚杜宇，爭如傅粉伴何郎。
｜楊巽齋。杜鵑花｜鮮紅滴滴映霞明，盡是𡨚禽血染成，羈客有家歸未得，對花無語兩含情。
｜易寓言。杜鵑花｜輕翦梢頭薄薄羅，子規湔血恨難磨，園林莫道香飛盡，嫩綠枝頭不用多。
｜僧北澗。杜鵑花｜露凝丹臉粲芳肌，不御鉛華亦自奇，強學海棠春睡足，如何學得未醒時。
｜元。郯韶。李雲山畫杜鵑花｜金井西頭萼綠仙，霞裾風帔影翩翩，隴西才子多清思，漫把春雲染杜鵑。
｜明。張獻翼。杜鵑花｜花花葉葉正含芳，麗景朝朝夜夜長，何事江南春去盡，子規聲裏駐年光。
｜詩散句｜
｜增｜
｜宋。張俞｜夏園無雜英，灼灼山榴開，落日杜鵑苦，花仍萎蒼苔。
｜唐。韓愈｜三月崧少歩，躑躅紅千層。
｜李白｜杜鵑花開春已闌，歸向陵陽釣魚晚。
｜李紳｜澗底紅花奪火然，搖風有毒愁行客。
｜韓愈｜前年嶺隅鄉思發，躑躅成山開不算。　山榴躑躅少意思，照耀黃紫徒為叢。
｜司空圖｜莫怪行人頻悵望，杜鵑不是故鄉花。
｜宋。蘇軾｜當時只道鶴林仙，能遣秋光放杜鵑。　南漪杜鵑天下無，披香殿上紅氍毹。
｜王十朋｜造物私我小園林，此花大勝金腰帶。
｜徐似道｜牧童出捲烏鹽角，越女歸簪謝豹花。
｜陳錦山｜一聲杜宇啼春風，明朝緋掛千山叢。
｜吳仲孚｜梨花瘦盡東風嬾，商畧平生到杜鵑。
｜唐。白居易｜杜鵑花落杜鵑啼。　晚葉尚開紅躑躅。
｜韋莊｜杜鵑花發鷓鴣啼。
｜宋。寇凖｜杜鵑啼處花成血。
｜王安石｜躑躅江頭挽醉紅。　躑躅萬樹紅相圍。
｜詞｜
｜增｜
｜宋。高觀國。浪淘沙｜啼魄一天涯，怨入芳華，可憐零血染煙霞，記得西風秋露冷，曾凂司花。　明月滿窓紗，倦客思家，故宮春事與愁賒，冉冉斷魂招不得，翠冷紅斜。
｜辛棄疾。定風波｜百紫千紅過了春，杜鵑聲苦不堪聞，𨚫解啼教春小住，風雨，空山招得海棠魂。　一似蜀宮當日女，無數，猩猩血染赭羅巾，畢竟花開誰作主，記取，大都花屬惜花人。
｜別錄｜
｜增｜
｜花鏡｜杜鵑性最喜陰而惡肥，每早以河水澆，置之樹陰之下，則葉青翠可觀，亦有黃、白二色者，春鵑亦有長丈餘者，須種以山黃泥，澆以羊糞水，方茂，若用映山紅接者，花不甚佳，切忌糞水，宜豆汁澆。
　　附錄　黃杜鵑
｜增｜
｜本草｜黃杜鵑，一名黃躑躅，一名老虎花，一名驚羊花，一名羊不食草，一名玉枝，一名羊躑躅，一名鬧羊花，〈陶弘景曰，羊食其葉，躑躅而死，故名。鬧當作惱，惱，亂也。〉韓保昇曰，小樹，高二尺，葉似桃葉，花黃，似瓜花，蘇頌曰，所在有之，春生苗似鹿蔥，葉似紅花，莖高三、四尺，夏開花，似凌霄花、山石榴輩，正黃色，李時珍曰，其花五出，蕊瓣皆黃，氣味皆惡，有毒。
　　附錄　山枇杷
｜增｜
｜李紳文集｜駱谷多山枇杷，毒能殺人，其花明艶與杜鵑花相似，樵者識之。
｜集藻｜
｜七言古詩｜
｜原｜
｜唐。元稹。山枇杷｜山枇杷，花似牡丹殷潑血，往年乘傳過青山，正值山花好時節，壓枝凝艶已全開，映葉香苞纔半裂，𦂳搏紅袖欲支頤，慢解絳囊初破結，金線叢飄繁蕊亂，珊瑚朶重纖莖折，因風旋落裙片飛，帶日斜看目精熱，亞水依巖半傾側，籠雲隱霧多愁絶，綠珠語盡身欲投，漢武眼穿神漸滅，穠姿秀色人皆愛，怨媚羞容我偏別，說向閒人人不聽，曾向樂天時一說，昨來谷口先相問，及到山前已消歇，左降通州十日遲，又與幽花一年別，山枇杷，爾託深山何太拙，天高萬里看不精，帝在九重聲不徹，園中杏樹良人醉，陌上柳枝年少折，因爾幽芳喻昔賢，磻溪冷坐權門咽。
｜七言律詩｜
｜增｜
｜唐。白居易。山枇杷｜深山老去惜年華，況對東谿野枇杷，火樹風來翻絳燄，瓊枝日出曬紅紗，回看桃李都無色，映得芙蓉不是花，爭奈結根深石底，無因移得到人家。
｜七言絶句｜
｜增｜
｜唐。白居易。山枇杷花二首｜萬重青嶂蜀門口，一樹紅花山頂頭，春盡憶家歸未得，低紅如解替君愁。
　葉如裙色碧綃淺，花似芙蓉紅粉輕，若使此花兼解語，推囚御史定違程。
　　木槿
｜原｜木槿，一名椵，一名櫬，〈白曰椵，紅曰櫬。〉一名日及，一名王蒸，〈爾雅雲，椵，木槿。櫬，木槿。註雲，別二名也。或呼日及，亦曰王蒸。〉一名蕣，〈本作舜，取僅榮一瞬之義。〉一名朝菌，〈見莊子。〉一名朱槿，一名赤槿，一名朝開暮落花。木如李，高五、六尺，多岐，枝色微白，可種可揷，葉繁密如桑，葉光而厚，末尖而有椏齒，花小而艶，有深紅、粉紅、白色、單葉、千葉之殊，五月始開，朝開暮落，結實輕虛，大如指頂，秋深自裂，其中子如榆莢、馬兜鈴之仁。嫩葉可茹，作飲代茶，味平，滑，無毒，潤燥活血，除濕熱，小兒忌弄，令病瘧，俗名瘧子花。
｜增｜
｜酉陽雜俎｜那提槿，花紫色，兩重葉，外重葉卷心，心中抽莖高寸餘，葉端分五瓣如蔕，瓣中紫蕊，莖上黃葉。
｜彙考｜
｜原｜
｜詩。鄭風｜有女同車，顏如舜華。　有女同行，顏如舜英。｜傳｜英，猶華也。
｜禮記。月令｜仲夏之月，木槿榮。
｜增｜
｜宋書。樂志｜雨水方降木槿榮。
｜莊子｜朝菌不知晦朔。｜註｜朝菌亦名日及。
｜淮南子｜莊生貴支離，悲木槿。
｜原｜
｜抱朴子｜木槿、楊柳斷殖之更生，倒之亦生，橫之亦生，生之易者，莫過斯木，然埋之既淺，又未得久，乍刻乍剝，或搖或拔，雖壅以高壤，浸以春澤，猶不脫於枯瘁者，以其根荄不固，不暇吐其萌芽，津液不得遂結其生氣也。
｜增｜
｜晉宮閣名｜華林園有木槿三株。
｜外國圖｜君子之國，多木槿之花，人民食之，去琅琊三萬里。
｜原｜
｜羯鼓錄｜汝陽王璡，寜王子也，姿容妍美，秀出藩邸，嘗戴砑絹帽打曲，上自摘紅槿花一朶，置於帽上笡處，二物皆極滑，久之方安，遂奏舞山香一曲，而花不墜，上大喜，笑賜璡金器一廚，因誇曰，花奴資質明瑩，肌髮光細，非人間人，必神仙謫墮也。
｜埤雅｜詩曰顏如舜華，又曰顏如舜英，顏如舜華，則言不可與久也，顏如舜英，則愈不可與久矣，葢榮而不實者謂之英。
｜增｜
｜爾雅翼｜木槿，仲夏夜陰而榮，月令取之以為候，詩云，有女同車，顏如舜華，乃華之甚茂者，又枝葉相當有同車之象。
｜花經｜木槿九品一命。
｜三柳軒雜識｜姚氏殘語以木槿為時客，今改為莊客。
｜集藻｜
｜序｜
｜原｜
｜晉。潘尼。朝菌賦序｜朝菌者，葢朝華而暮落，世謂之木槿，或謂之日及，詩人以為舜華，莊周以為朝菌，其物向晨而結，建明而布，見陽而盛，終日而殞，不亦異乎，何名之多也。
｜稽含。朝生暮落樹賦序｜草木春榮秋悴，此樹朝生暮落。
｜增｜
｜蘇彥。舜華詩序｜其為花也，色甚鮮麗，迎晨而榮，日中則衰，至夕而零，莊周載朝菌不知晦朔，況此朝不及夕者乎，苟映采於一朝，燿穎於當時，焉識夭壽之所在哉，余既翫其葩，而歎其榮不終日。
｜成公綏。日及賦序｜日及者，華甚鮮茂，榮於仲夏，訖於孟秋。
｜頌｜
｜增｜
｜宋。顏延之。赤槿頌｜日御北至，夏德南宣，玉蒸榮心，氣動上玄，華繅間物，受色朱天，是謂珍樹，含艶丹間。
｜賦｜
｜原｜
｜晉。盧諶。朝華賦｜覽庭隅之嘉木，慕朝華之可玩，俯浸潤之泉壤，仰晞影於雲漢。
｜增｜
｜羊𡽪。木槿賦｜有木槿之初榮，藻眾林而間色，在青春而資氣，逮中夏以呈飾，挹宵露以舒采，暉神景而吸赩。
｜夏侯湛。朝華賦｜咨神樹之修異，實積陽之純精，蜿潛根以誕節，據川壤以擢莖，皎日升而朝華，玄景逝而夕零，逮明晨而繁沸，若靜夜之眾星，長莖攢起，柔條列布，擢靈柯於時雨，滋逸采於豐露，灼煌煌以煒煒，獨崇朝而達暮，於是茂樹蒼蒼，纖枝翩翩，潛光玉朗，綠葉翠鮮。
｜傅咸。舜華賦｜覽中唐之奇樹，稟沖粹之至清，應青春而敷櫱，逮朱夏而誕英，布夭夭之纖枝，發灼灼之殊榮，紅葩紫蔕，翠葉素莖，含暉吐曜，爛若列星，朝陽照灼以舒暉，逸藻采粲而光明，罄天瓖而莫儷，何菱華之足榮。
｜原｜
｜陳。江總。南越木槿賦｜日及多名，蕤賔肇生，東方記乎夕死，郭璞贊以朝榮，潘文體其夏盛，稽賦閔其秋零，此則京華之麗木，非干越之舜英，南中羣草，眾花之寶，雅什未名，騷人失藻，雨來翠潤，露歇紅燥，疊萼疑擎，低莖若倒，朝霞映日殊未妍，珊瑚照水定非鮮，千葉芙蓉詎相似，百枝燈花復羞然，暫欲寄根對滄海，大願移華廁綺錢，井上桃蟲難可雜，庭中桂蠹豈見憐，乃為歌曰，啼眉梁冀婦，紅妝蕩子家，若持花並笑，宜笑不勝花，趙女垂金珥，燕姬插寶珈，誰知紅槿艶，無因寄狹邪，徒令萬里道，攀折自咨嗟。
｜文散句｜
｜增｜
｜漢。東方朔。與公孫弘借車馬書｜木槿夕死朝榮，士亦不長貧也。
｜晉。傅玄。朝華賦序｜朝華，麗木也。
｜五言古詩｜
｜增｜
｜唐。李白。詠槿一首｜園花笑芳年，池草艶春色，猶不如槿花，嬋娟玉階側，芬榮何夭促，零落在瞬息，豈若瓊樹枝，終歲長翕赩。
｜白居易。秋槿｜風露颯已冷，天色亦黃昬，中庭有槿花，榮落同一晨，秋開已寂寞，夕隕何紛紜，正憐少顏色，復歎不逡巡，感此因念彼，懷哉聊一陳，男兒老富貴，女子晚㛰姻，頭白始得志，色衰方事人，後時不獲已，安得如青春。
｜元。劉詵。白木槿｜數花出籬楥，耿耿照夜闌，月寒客獨起，恍若山雪殘，天風泠然來，坐久身欲翰，夢酌瓊宮漿，薦以雕玉盤，羣妃霓裳冷，天姣環青鸞，世言朝暮落，耐此十日看，始知潔白姿，頗勝施朱丹，大鈞縱萬物，爾本羞蕙蘭，同類偶自別，亦復得賞歎，勗哉勵貞節，相期在歲寒。
｜舒頔。白槿花｜素質不自媚，開花向秋前，澹然超羣芳，不與春爭妍，涼夜弄清影，縞衣照嬋娟，佳人分寂寞，零落祗自憐，鮮鮮碧雲樹，皎皎萬玉懸，朝開暮還落，物理乃自然，嗤彼擁腫木，徒爾全天年。
｜木槿｜愛花朝朝開，憐花暮即落，顏色雖可人，賦質無乃薄，亭亭映清池，風動亦綽約，彷彿芙蓉花，依稀木芍藥，炎天眾芳彫，而此獨凌鑠，慰目聊娛情，蒼松在巖壑。
｜明。吳寬。槿｜南方徧短籬，木槿每當路，北地少為貴，翻編短籬護，要知一物耳，貴賤以地故，夏末蕊纍纍，生意含曉露，花開亦可觀，別種更相妬，獨憐一夕間，顏色已非素，蕊多固應爾，此理真自悟，不見萱草花，開落只朝暮。
｜五言律詩｜
｜原｜
｜唐。楊淩。詠槿花｜羣玉開雙槿，丹榮對絳紗，含煙疑出火，隔雨怪舒霞，向晚爭辭蕊，迎朝鬭發花，非關後桃李，為欲繼年華。
｜增｜
｜羊士諤。玩槿花｜何乃詩人興，妍詞屬舜華，風流感異代，窈窕比同車，凝艶垂清露，驚秋隔絳紗，蟬鳴復蟲思，惆悵竹陰斜。
｜李商隱。槿花二首｜燕體傷風力，雞香積露文，殷鮮一相雜，啼笑兩難分，月裏寧無姊，雲中亦有君，三清與仙島，何事亦離羣。
　珠館熏然久，玉房梳掃餘，燒蘭才作燭，襞錦不成書，本以亭亭遠，翻嫌脈脈疎，廻頭問殘照，殘照更空虛。
｜朱槿花｜蓮後紅何患，梅先白莫誇，纔飛建章火，又落赤城霞，不捲錦步障，未登油壁車，日西相對罷，休澣向天涯。
　勇多侵露去，恨有礙燈還，嗅自微微白，看成沓沓殷，坐忘疑物外，歸去有簾間，君問傷春句，千詞不可刪。
｜宋。楊億。槿花｜宿霧初披縠，晨霞暫照梁，千金輕換笑，七駕未成章，塵暗神妃襪，衣殘侍史香，深情傳寶瑟，終古怨清湘。
｜錢惟演。槿花｜綺霞初結處，珠露未晞時，寶樹寧三尺，華燈更九枝，亭亭方自喜，黯黯𨚫成悲，欲作非煙散，猶憐反照遲。
｜劉騭。槿花｜虢國妝初罷，高唐夢始廻，霓裳猶未解，繡被已成堆，赤帝宮簾捲，華陽洞戶開，神仙有良會，清唱在瑤臺。
｜謝翺。槿樹｜白犬吠行人，西風杵臼新，洗香澄宿水，曝髮向秋隣，野草依溝盡，宮花入帽頻，人家小門徑，憐爾獨相親。
｜七言律詩｜
｜原｜
｜宋。楊萬里。木槿｜夾路疎籬錦作堆，朝開暮落復朝開，抽苞粔籹輕拖糝，近蔕臙脂釅抹顋，占破半年猶道少，何曾一日不芳來，花中𨚫是渠長命，換舊添新底用催。
｜明。陸深。白木槿｜曾聞鄭女詠同車，更愛丰標澹有華，欲傍莓苔橫野渡，似將鉛粉鬭朝霞，品題從此添高價，物色仍煩築短沙，漫道春來李能白，秋風一種玉無瑕。
｜五言絶句｜
｜增｜
｜唐。劉庭琦。詠木槿樹題武進文明府廳｜物情良可見，人事不勝悲，莫恃朝榮好，君看暮落時。
｜原｜
｜楊凌。槿花｜綠樹競扶疎，紅姿相照灼，不學桃李花，亂向春風落。
｜增｜
｜崔道融。槿花｜槿花不見夕，一日一回新，東風吹桃李，須到明年春。
｜白居易。和微之歎槿花｜朝榮殊可惜，暮落實堪嗟，若向花中比，猶應勝眼花。
｜元。劉詵。白木槿｜潔比何郎白，淨如寶兒憨，秋風竹籬逕，日暮道人菴。
｜明。張以寧。木槿花｜朝昬看開落，一笑小窓中，別種蟠桃子，千年一度紅。
｜七言絶句｜
｜增｜
｜唐。戎昱。題槿花｜自用金錢買槿栽，二年方始得花開，憐紅未許佳人見，蝴蝶爭知早到來。
｜紅槿花｜花自深紅葉麴塵，不將桃李共爭春，今日驚秋自憐客，折來持贈少年人。
｜原｜
｜白居易。白槿花｜秋蕣晚英無艶色，何因栽種在人家，使君自別羅敷面，爭解回頭愛白花。
｜李商隱。槿花｜風露淒淒秋景繁，可憐榮落任朝昬，未央宮裏三千女，但保紅顏莫保恩。
｜宋。張俞。木槿｜朝菌一生迷晦朔，靈蓂千歲換春秋，如何槿艶無終日，獨倚闌干為爾羞。
｜張登｜甲子雖推小雪天，刺桐猶綠槿花然，陽和長養無時歇，𨚫是炎州雨露偏。
｜陸壑｜野槿扶疎當縛籬，山深不用掩山扉，客來踏破松梢月，鶴向主人頭上飛。
｜僧紹隆，朱槿｜朱槿移栽䆁梵中，老僧非是愛花紅，朝開暮落關何事，祗要人知色是空。
｜詩散句｜
｜增｜
｜宋。楊萬里｜曉艶欲開孫武陣，晚風爭墜綠珠樓，來如急電無因駐，去似驚鴻不可收。
｜唐。楊炯｜綠琪千歲樹，黃槿四時花。
｜韓偓｜揷槿作藩籬，叢生覆小池。
｜宋。劉筠｜紫霧函燈檠，彤霞逼綺寮。
｜原｜
｜黃庭堅｜吾聞調羹槿，異味及枌榆。
｜唐。竇鞏 ｜籬外涓涓澗水流，槿花半照夕陽愁。
｜宋。秦觀｜槿籬護藥紅遮徑，竹筧通泉白徧邨。
｜增｜
｜晉。阮籍｜木槿耀采華。
｜唐。上官儀｜槿散凌風縟。
｜凌敬｜日槿落青跗。
｜於鵠｜槿籬生白花。
｜原｜
｜白居易｜蕭條槿花風。　槿枝無宿花。
｜增｜
｜杜牧｜槿墮初開艶。
｜皮日休｜籬疎從綠槿。
｜宋。王安石｜薄槿臙脂染。
｜范成大｜槿花紅未落。　槿心傾穠露。
｜元。龔璛｜花繞槿籬秋。
｜唐。王維｜山中習靜觀朝槿。
｜原｜
｜白居易｜槿花一日自為榮。
｜增｜
｜張籍｜紅槿開當宴客亭。　蟬聲滿樹槿花疎。
｜金。張庭玉｜蝴蝶穿花木槿開。
｜別錄｜
｜原｜
｜扦插｜二、三月間新芽初發時，截作叚，長一二尺，如揷木芙蓉法，即活，若欲揷籬，須一連揷去，若少住手便不相接。
｜取用｜湖南北多植為籬障，花與枝兩用。
　皮及根甘，平，滑，無毒，作飲服，令人能睡。
　花作湯飲，治風，皮治瘡癬，川中者，色紅，氣厚力優，尤效。
　　扶桑
｜增｜
｜本草｜扶桑，一名佛桑，一名朱槿，一名赤槿，一名日及，〈東海日出處有扶桑樹，此花光艶照日，其葉如桑，因以比之，後人訛為佛桑，乃木槿別種，故日及諸名亦與之同。〉
｜原｜高四、五尺，產南方，枝葉婆娑，葉深綠色，光而厚，微濇如桑，花有紅、黃、白三色，紅者尤貴，呼為朱槿，葉及花性甘，平，無毒。
｜增｜
｜稽含。草木狀｜扶桑出南涼郡，花深紅色，五出，大如蜀葵，重敷柔澤，有蕊一條，長如花葉，上綴金屑，日光所爍，疑若焰生，一叢之上，日開數百朶，朝開暮落，自五月始，至中冬乃歇，插樹即活。
｜清漳志｜佛桑比朱槿頗耐久，葢二種也。
｜臨漳志｜花似槿，四時常開，婦人簪帶之。
｜集藻｜
｜七言律詩｜
｜原｜
｜宋。蔡襄。耕園驛佛桑花詩並序｜明道中，予為漳州軍事判官，晚秋嘗至州西耕園驛，驛庭有佛桑數十株，開花繁盛，念其寒月窮山，方自媚好，乃作耕園驛佛桑花詩一首，既而乘桴東下，又作溪行一首，慶厯七年，予使本路，明年夏四月，自汀來漳，復至是驛，花尚仍舊，追感昔游，因紀前事，併載舊篇龕於西壁雲，
　溪館初寒似早春，寒花相倚媚行人，可憐萬木凋零盡，獨見繁枝爛漫新，清艶夜沾雲表露，幽香時過轍中塵，名園不肯爭顏色，灼灼夭桃野水濵。
　使軺迢遞到天涯，候館遷延感歲華，白髮𨚫攀臨砌樹，青條猶放過墻花，悲來惟有金城柳，醉後曾乘海客槎，欲問昔游無處所，晚煙生水日沉沙。
｜明。桑悅。詠佛桑｜南無麗卉鬭猩紅，淨土門傳到此中，欲供如來嫌色重，謂藏宣聖訝枝同，葉深似有慈雲擁，蕊坼偏驚慧日烘，賞玩何妨三宿戀，只愁燒破太虛空。
｜詩散句｜
｜原｜
｜宋。蔡襄｜野人家家熖，燒紅有扶桑。
｜蘇軾｜熖熖燒空紅佛桑。
｜增｜
｜楊萬里｜佛桑解吐四時艶。
｜別錄｜
｜增｜
｜荔支譜｜荔支以鹽梅滷浸佛桑花為紅漿漬之，曝乾，色紅而甘酸。
　　合驩
｜原｜合驩，一名合昬，一名夜合，一名青棠，〈或作裳。〉
｜增｜
｜本草｜合驩，一名萌葛，一名烏賴樹，〈金光明經名為尸利灑樹，俗呼馬纓花。〉
｜原｜處處有之，枝甚柔弱，葉纖密，圓而綠，似槐而小，相對生，至暮而合，枝葉互相交結，風來輙改，不相牽綴，五月開花，色如醮暈線，下半白，上半肉紅，散垂如絲，至秋而實，作莢，子極薄細，花中異品也，根側分條藝之，子亦可種。主安和五臟，利心志，令人驩樂，於若瀛曰，夜合生宛朐及荊山，花俯垂有姿，鬚端紫點手拈之即脫，才破萼，香氣襲人，金陵盆植者，無根而花，花後不堪留，即留亦無能再花。
｜彙考｜
｜增｜
｜崔豹。古今注｜欲蠲人之忿，則贈之青棠。青棠，一名合懽，合懽則忘忿。　合歡樹之階庭，使人不忿，稽康種之舍前。
｜原｜
｜晉宮閣名｜晉華林園有合歡四株。
｜女紅餘志｜杜羔妻趙氏，每端午取夜合花置枕中，羔稍不樂，輙取少許入酒，令婢送飲，便覺歡然。
｜增｜
｜槁簡贅筆｜閑花野草亦隨時輕重，唐人詩中多言夜合、石竹，如遼陽春盡無消息，夜合花前日又西，山花揷寶髻，石竹繡羅衣是也，至今唐畫、宮殿、池臺多作二花，自然有富貴氣，今人絶不知重矣。
｜花經｜夜合七品三命。
｜缾花譜｜夜合四品六命。
｜集藻｜
｜文賦散句｜
｜原｜
｜晉。嵇康。養生論｜合歡蠲忿，萱草忘憂。
｜宋。陸倕。刻漏銘｜合昬暮捲，蓂莢朝開。
｜五言古詩｜
｜原｜
｜晉。楊芳。合歡詩｜南鄰有奇樹，乘春挺素華，豐翹被長條，綠葉蔽朱柯，因風吐𡽪音，芳氣入紫霞，我心羨此木，願徙著余家，夕得游其下，朝得弄其葩，爾根深且固，余宅淺且洿，移植良無期，歎息將如何。
｜宋。韓琦。夜合｜俗人之愛花，重色不重香，吾今得真賞，似矯時之常，所愛夜合花，清芬踰眾芳，葉葉自相對，開斂隨陰陽，不慙厯草滋，獨擅堯階祥，得此合歡名，憂忿誠可忘，茸茸紅白姿，百和從風颺，沉水燎庭檻，薰陸紛纓裳，彌月固未歇，況茲夏景長，凡目不我貴，馥烈徒自將，仲尼失滅明，史遷疑子房，以貌不以行，舉世同悲傷，予欲先馨德，羣艶孰可方，直饒妖牡丹，須遜花中王。
｜增｜
｜元。吳師道。合歡木｜合歡愛嘉名，矧復知昬旦，淮土產特多，蔥蘢蔭溝岸，離離青葉解，冉冉紅茸散，靜和宿露卷，動與微風戀，物意豈悅人，和樂自堪玩，蹇予寡所諧，觸事多忿悁，亦擬學稽生，植根向庭畔。
｜五言律詩｜
｜原｜
｜唐。白居易。對晚開夜合花贈皇甫郎中｜移晚校一月，花遲過半年，紅開杪秋日，翠合欲昬天，白露滴未死，涼風吹更鮮，後時誰肯顧，唯我與君憐。
｜元稹。夜合｜綺樹滿朝陽，融融有露光，雨多疑濯錦，風散似分妝，葉密煙蒙火，枝低繡拂墻，更憐當暑見，留詠日偏長。
｜增｜
｜元稹。感小株夜合｜纖𠏉未盈把，高條纔過眉，不禁風苦動，偏受露先萎，不分秋同盡，深嗟小便衰，傷心落殘葉，猶識合昬期。
｜七言律詩｜
｜增｜
｜元。袁桷。題玉堂合歡花初開｜一樹高花冠玉堂，知時舒捲欲雲翔，馬嘶不動游纓聳，雉尾初開翠扇張，舊渴未須餐玉屑，嘉名端合紀青裳，雲窓霧冷文書靜，留取餘清散遠香。
｜五言小律｜
｜增｜
｜唐。李頎。題合歡｜開花復卷葉，艶眼又驚心，蝶遶西枝露，風披東𠏉陰，黃衫漂細蕊，時拂女郎砧。
｜五言絶句｜
｜原｜
｜明。於若瀛。夜合花｜一莖兩三花，低垂泫朝露，開簾弄幽色，時有香風度。
｜七言絶句｜
｜增｜
｜唐。白居易。東墻夜合樹去秋為風雨所摧今年花時悵然有感｜碧荑紅縷今何在，風雨飄將去不回，惆悵去年墻下地，今春惟有薺花開。
｜原｜
｜宋。韓琦。中書東廳夜合｜合昬枝老拂簷牙，紅白開成蘸暈花，最是清香合蠲忿，累旬風送入窓紗。
｜增｜
｜明。李東陽。夜合花二絶｜夜合枝頭別有春，坐含風露入清晨，任他明月能相照，斂盡芳心不向人。
　袂掩芳塵欲避春，羞將月夕換風晨，向來花品看應熟，不待開時已可人。
｜陸師道。題夜合花｜夜合花開香滿庭，翠枝拂檻玉娉婷，詩人賸有高陽興，相對冷然宿酒醒。
｜原｜
｜王野｜遠遊消息斷天涯，燕子空能到妾家，春色不知人獨自，庭前開遍合歡花。
｜陳繼儒｜梅雨晴時處處蛙，尋常家釀不須賒，老親醉後盤餐散，瓶裏初開夜合花。
｜詩散句｜
｜原｜
｜唐。杜甫｜合歡尙知時，鴛鴦不獨宿。
｜增｜
｜宋。蘇軾｜可憐夜合花，青枝散紅茸。
｜原｜
｜明。申時行｜隙地不栽無果樹，中庭那有合歡花。
｜王誼｜碧紗籠裏銀缸影，照見深宮夜合花。
｜古詩｜消忿贈合歡。
｜增｜
｜梁。沈約｜合歡葉暮卷。
｜宋。韓琦｜合歡香影拂西齋。
｜別錄｜
｜增｜
｜詩話｜心胸填錯取合歡掌大一枝，水煑服之，故後山詩云，探囊一試合昬湯。
｜普濟方｜髮落不生，合歡、木灰二合，墻衣五合，鉄精一合，水萍末二合，生油調塗。
｜百一選方｜撲損折骨，取合歡皮去粗皮炒黑色四兩，芥菜子炒一兩，為末，每服二錢，溫酒臥時服，以滓傅之接骨甚妙。
｜子母秘錄｜小兒撮口，夜合花枝濃煎汁，拭口中並洗之。
　　附錄　有情樹
｜原｜
｜花史｜遜頓國有樹，晝開夜合，名曰夜合，亦云有情樹，若各自種，則無花。
　　木芙蓉
｜原｜木芙蓉，一名木蓮，一名華木，一名拒霜花，一名杹木，一名地芙蓉，〈本草雲，此花艶如荷花，故有芙蓉、木蓮之名，八、九月始開，故名拒霜，俗呼為杹皮樹。相如賦謂之華木。註雲，皮可為索也。〉有數種，惟大紅千瓣，白千瓣，半白半桃紅千瓣，醉芙蓉，朝白午桃紅晚大紅者，佳甚，黃色者種貴難得，又有四面花，轉觀花，紅白相間，八、九月間次第開謝，深淺敷榮，最耐寒而不落，不結子，總之此花清姿雅質，獨殿眾芳，秋江寂寞不怨東風可稱俟，命之君子矣，欲染別色，以水調靛，紙蘸花蕊上，仍裹其尖，開花碧色，五色皆可染，種池塘邊，暎水益妍。氣味辛，平，無毒， 清肺涼血，散熱解毒，消腫毒惡瘡，排膿止痛，有殊効，俗傳葉能爛獺毛。
｜彙考｜
｜增｜
｜平泉草木記｜己未歲得會稽之百葉木芙蓉，又得鍾陵之同心木芙蓉。
｜清異錄｜錢俶以弟信鎮湖州，後圃芙蓉枝上穿一黃玉玦，枝梢交雜，不知從何而穿也，信截𠏉取玦以獻，人謂真仙來遊，留此以驚世耳。
｜益部方物畧記｜添色拒霜花，生彭、漢、蜀州，花常多葉，始開白色，明日稍紅，又明日則若桃花然。
｜原｜
｜歸田錄｜石曼卿去世後，其故人有見之者，雲，我今為仙，主芙蓉城，欲呼故人共游，不諾，忿然騎一素驢而去。
｜石林燕語｜慶𠪱中，有朝士將曉赴朝，見美女三十餘人，靚妝麗服，兩兩並馬而行，觀文丁度按轡於其後，朝士驚曰，丁素儉約，何姬之眾耶，有一人最後行，朝士問曰，觀文將宅眷何往，曰，非也，諸女御迎芙蓉館主耳，俄聞丁卒。
｜增｜
｜東坡集｜九月十日，君猷置酒秋香亭，有拒霜獨向君猷開，坐客喜笑，以為非使君莫可當此，故作詩詞以記之。
｜原｜
｜成都記｜孟後主於成都城上遍種芙蓉，每至秋，四十里如錦繡，高下相照，因名錦城，以花染繒為帳，名芙蓉帳。
｜增｜
｜二老堂詩話｜唐人裒劉禹錫嘉話雲，進士陳標詠黃蜀葵詩云，能共牡丹爭幾許，得人憎處只緣多，予嘗語客，花多固取輕於人，何憎嫌之有，因論木芙蓉全似芍藥，但患無兩平字易牡丹字，欲改此句作，得人輕處只緣多，眾以為善，且謂移芍藥二字在句首則可矣，予以失全句為疑，或雲本草芍藥一名餘容，因綴一絶雲，花如人面映秋波，拒傲清霜色更和，能共餘容爭幾許，得人輕處只緣多，白樂天和錢學士白牡丹詩云，唐昌玉蕊花，攀玩眾所爭，折來比顏色，一樹如瑤瓊，彼因稀見貴，此以多為輕，固知輕字為勝。
｜吳興園林記｜端肅和王家，後臨顏魯公池，依城曲折，亂植拒霜，號芙蓉城。
｜見聞後錄｜李太白詩云，昔作芙蓉花，今為斷腸草，按陶弘景仙方注云，斷腸草，不可食，其花美好，名芙蓉。
｜錦里新聞｜錦城因錦江之水濯錦而名，人又謂蜀王衍命蜀城遍栽芙蓉花，得名亦新。
｜花經｜芙蓉九品一命。
｜缾花譜｜芙蓉六品四命。
｜蜀都雜抄｜蜀城謂之芙蓉城，傳自孟氏，今城上聞栽有數株，兩歲著花，予適閱視見之，皆淺紅一色，花亦凋瘵，殊不若吳中之爛然數色也。
｜泉南雜志｜芙蓉有產於山者，余廨後手揷一枝，未半載，扶疎出墻，名曰木芙蓉，花最繁盛，不下數百，大如甌，其色有朝紅暮白者，此則惟粉紅一色耳。
｜弇山園記｜蓮池東西可七丈許，南北半之長，夏醉而臨池，不茗而醒，遊客每徙倚其地，輙詫謂予，此何必減王衛軍芙蓉池也，余謝不敢當，而會吾鄉有從廢圃下得一石，刻曰芙蓉渚，是開元古隸，或雲范石湖家物，因樹之池右，池從南得小溝宛轉與後溪合，傍皆紅白木芙蓉環之，蓋亦不偶雲。
｜原｜
｜學圃餘疏｜芙蓉特宜水際，種類不同先後開，故當雜植之，大紅最貴，最先開，次淺紅，常種也，白最後開，有曰三醉者，一日間凡三換色，亦奇，客言曽見有黃者。芙蓉入江西俱成大樹，人從樓上觀，吾地如榛荊狀，故須三年一斫𨚫。
｜花史｜溫州江心寺文丞相祠中有木芙蓉盛開，其本高二丈，幹圍四尺，花幾萬餘，暢茂散漫。
　芙蓉有二種，出於水者，謂之草芙蓉，出於陸者，謂之木芙蓉，又名木蓮，樂天詩曰，水蓮開盡木蓮開，謂此。
　邛州有弄色木芙蓉，一日白，二日淺紅，三日黃，四日深紅，比落色紫，人號為文官花。
　許智老為長沙，有木芙蓉二株，可庇畝餘，一日盛開，賔客盈溢，坐中有王子懷者，言花朶不踰萬，數若過之願受罰，智老許之，子懷因指所攜妓賈三英胡錦鼎文帔以酬直，智老乃命廝僕羣採，凡一萬三千餘朶，子懷褫帔納主人而遁。
｜集藻｜
｜頌｜
｜增｜
｜梁。江淹。木蓮頌｜迸采泉壑，騰光淵丘，緗麗碧巘，紅艶桂洲，山人結侶，靈俗共遊，時至不採，為子淹留。
｜贊｜
｜增｜
｜宋。宋祁。添色拒霜花贊｜自濃而淡，花之常態，今顧反之，亦不之怪。
｜五言古詩｜
｜增｜
｜唐。柳宗元。湘岸移木芙蓉植龍興精舍｜有美不自蔽，安能守孤根，盈盈湘西岸，秋至風露繁，麗影別寒水，穠芳委前軒，芰荷諒難雜，反此生高原。
｜巽公院芙蓉亭｜新亭俯朱檻，嘉木開芙蓉，清香晨風遠，縟彩寒露濃，瀟灑出人世，低昂多異容，嘗聞色空喻，造物誰為工，流連秋月晏，迢遞來山鐘。
｜原｜
｜宋。歐陽修。拒霜花｜芳菲能幾時，顏色如自愛，鮮鮮弄霜曉，裊裊含風態，蕙蘭殞秋香，桃李媚春醉，時節雖不同，盛衰終一致，莫笑黃菊花，籬根守憔悴。
｜增｜
｜司馬光。未開木芙蓉｜木末采芙蓉，騷人歌所無，何言霜華艶，不與水芝殊，香苞麝臍結，茂葉桐陰敷，豈若龜巢類，飄零老五湖。
｜蘇軾。王伯敭所藏趙昌芙蓉｜清飈已拂林，積水漸收潦，溪邊野芙蓉，花木相媚好，坐看池蓮盡，獨伴霜菊槁，幽姿強一笑，暮景迫摧倒，淒涼似貧女，嫁晚驚衰早，誰寫少年容，樵人劒南老。
｜陳與義。拒霜｜拒霜花已吐，吾宇不淒涼，天地雖肅殺，草木有芬芳，道人宴坐處，侍女古時妝，濃露濕丹臉，西風吹綠裳。
｜范成大。羔羊齋小池兩涘木芙蓉盛開有懷故園｜洞戶掩秋深，畫橋橫晚靜，嫋嫋芙蓉風，池光弄花影，懷我白鷗邊，錦障繚千頃，明湖拍岸平，紅綠染天鏡，釣船無畔岸，收拾入簿領，牆籓束院落，寒窘令人癭。
｜楊萬里。山寺觀木芙蓉｜初約山寺遊，端為怪奇石，𨚗知雲水鄉，化作錦繡國，入門徑深深，過眼秋寂寂，隔竹小亭明，稠紅滿疎碧，山僧引幽踐，絶巘恣住陟，三步綺為障，十步霞作壁，四圍盡芙蓉，山僧所手植，秋英例臞淡，此花獨腴澤，𨚫憶補外時，朝士作祖席，是間萬株梅，冷射千崖白，舊遊不可尋，雪枝半榛棘。
｜金。党懷英。西湖芙蓉｜林飈振危柯，野露委荒蔓，孤芳為誰妍，一笑聊自獻，明妝炫朝麗，醉態羞晚困，脈脈懷春情，悄悄驚秋怨，豈無桃李媒，不嫁惜嬋媛，悠哉清霜暮，共抱蘭菊恨。
｜元。朱德潤。題芙蓉花屏｜夾城遺芳栽，搖落及千年，芙蓉發靚妝，絶艶秋江邊，臨風拂羅幃，紅裳擁三千，素抱拒霜質，亭亭赤城仙，曾攜一枝去，生綃記餘妍。
｜五言律詩｜
｜原｜
｜唐。韓愈。木芙蓉｜新開寒露叢，遠比水間紅，艶色寧相妬，嘉名偶自同，採江官渡晚，搴木古祠空，須得勤來看，無令便逐風。
｜增｜
｜宋。梅堯臣。詠王宗說園黃木芙蓉｜水中兼木末，相擬有嘉花，玉蕊坼蒸粟，金房落晚霞，涉江從楚女，採菊聽陶家，事與離騷異，吾將搴以誇。
｜陶弼。木芙蓉｜孤芳託寒木，一曉一番新，春色不為主，天香勤動人，丹楓見流落，黃菊坐因循，莫訝偏相愛，衰遲似我身。
｜原｜
｜明。申時行。芙蓉沜｜羣芳搖落後，秋色在林塘，艶態偏臨水，幽姿獨拒霜，漢臯霞作佩，湘曲錦為裳，白首滄江上，相看醉夕陽。
｜七言律詩｜
｜增｜
｜唐。劉兼。詠木芙蓉｜素靈失律詐風流，強把芳菲半載偷，是葉葳蕤霜照夜，此花爛漫火燒秋，謝蓮色淡爭堪種，陶菊香濃亦合羞，誰道金風能肅物，因何厚薄不相侔。
｜宋。徐鉉。題殷舍人宅木芙蓉｜憐君庭下木芙蓉，嫋嫋纖枝淡淡紅，曉吐芳心零宿露，晚搖嬌影媚清風，似含情態悲秋雨，暗減馨香借菊叢，默飲數杯應未稱，不知歌管與誰同。
｜范成大。攜家石湖賞拒霜｜水上晴雲綵蝀橫，許多蜂蝶趁船行，漁樵引入新花塢，兒女扶登小錦城，艶粉發妝朝日麗，濕紅浮影晚波清，誰知搖落霜林畔，一叚韶光畫不成。
｜原｜
｜楊萬里。拒霜花｜木蕖何似水芙蕖，同個聲名各自都，風露商量借膏沐，臙脂深淺入肌膚，喚回春色秋光裏，饒得紅妝翠葢無，字曰拒霜渾不惡，𨚫愁霜重要人扶。
｜方岳。木芙蓉｜綠裳丹臉水仙容，不謂佳名偶自同，一朶方酣初日色，千枝應發去年叢，莫驚墜露添新紫，更待微霜暈淺紅，𨚫笑牡丹猶淺俗，但將濃艶醉春風。
｜增｜
｜元。蒲道源。紅芙蓉｜豐肌弱骨與秋宜，宿酒酣來不自持，豈為嚴霜成槁質，要憑初日發妍姿，燕姬入畫猶嫌陋，蜀錦團窠未足奇，獨對芳叢寄幽興，子高真是遇仙時。
｜轉觀芙蓉｜露涼風冷見溫柔，誰挽春還九月秋，午醉未醒全帶艶，晨妝初罷尚含羞，未甘白紵居寒素，也著緋衣入品流，若信牡丹南面貴，此花應自合封侯。
｜明。袁凱。浦上木芙蓉盛開約黃鶴山人共觀｜江浦芙蓉色正深，青霜點染更沉沉，孤舟向日曾親見，短褐於今欲遠尋，已擬攜尊同野客，不妨展席對沙禽，明年臂痛應全愈，移遍東園野木陰。
｜原｜
｜申時行。小園看芙蓉｜西園試詠鄴中詞，正及朱華冒綠池，綽約偏多臨水態，逍遙獨抱拒霜姿，吳姫曉鏡臨妝早，楚客霞裳集錦遲，最愛秋江留晚色，儘教白首醉瓊巵。
｜五言絶句｜
｜原｜
｜宋。宋祁。木芙蓉｜皓露侵緗蕊，尖風獵絳英，繁霜不可拒，切弗受空名。
　江南江北樹，秋至僅成叢，向晚誰爭艶，酡顏淺作紅。
｜增｜
｜梅堯臣。拒霜｜木杪芙蓉花，開非紅艶早，常畏晚霜寒，朱華競衰草。
｜原｜
｜石延年。木芙蓉｜深淺霜前後，應同舊渚紅，羣芳坐衰歇，聊自舞秋風。
｜朱子。木芙蓉｜紅芳曉露濃，綠樹秋風冷，共喜巧回春，不妨閑弄影。
｜楊萬里。木芙蓉｜染露金風裏，宜霜玉水濵，莫嫌開最晚，元自不爭春。
｜七言絶句｜
｜增｜
｜唐。李嘉佑。秋朝木芙蓉｜水面芙蓉秋已衰，繁條倒是著花時，平明露滴垂紅臉，似有朝開暮落悲。
｜白居易。木芙蓉下招客飲｜晚涼思飲兩三杯，召得江頭酒客來，莫怕秋無伴醉物，水蓮花盡木蓮開。
｜黃滔。木芙蓉三首｜黃鳥啼煙二月朝，若教開即牡丹饒，天嫌青帝恩光盛，留與秋風雪寂寥。
　𨚫假青腰女翦成，綠羅囊綻綵霞呈，誰憐不及黃花菊，只遇陶潛便得名。
　須到露寒方有態，為經霜裛稍無香，移根若在秦宮裏，多少佳人泣曉妝。
｜原｜
｜歐陽修。木芙蓉｜種處雪消春始動，開時霜落雁初過，誰栽金菊叢相近，織出新番蜀錦窠。
｜增｜
｜司馬光。和秉國芙蓉五章｜清曉霜華漫自濃，獨憑佳日養殘紅，勸君秉燭須勤賞，閶闔難禁一夜風。
　北方稀見誠奇物，筆界輕絲指捻紅，楚蜀可憐人不賞，牆根屋角數無窮。
　平昔低頭避桃李，英華今發歲雲秋，盛時已過渾如我，醉舞狂歌插滿頭。
　後時獨立誠難事，猶賴堦庭有菊叢，綽約霜前弄姿態，非如羣木萬林紅。
　但見涉江求水際，豈知緣木采霜中，微紅未肯全衰歇，正似𨠑顏鶴髮翁。
｜原｜
｜王安石。木芙蓉｜水邊無數木芙蓉，露染臙脂色未濃，正似美人初醉著，強擡青鏡欲妝慵。
｜拒霜花｜落盡羣花獨自芳，紅英渾欲拒嚴霜，開元天子千秋節，戚里人家承露囊。
｜增｜
｜文同。芙蓉｜蜀國芙蓉名二色，重陽前後始盈枝，畫調粉筆分班處，繡引金針閑剌時。
｜原｜
｜蘇軾。和述古拒霜花｜千林掃作一番黃，只有芙蓉獨自芳，喚作拒霜知未稱，細思𨚫是最宜霜。
｜增｜
｜張耒。芙蓉｜今年古寺摘芙蓉，憔悴真成澤畔翁，聊把一枝閒照水，明年何處對霜紅。
｜范成大。窓前木芙蓉｜辛苦孤花破小寒，花心應似客心酸，更憑青女留連得，未必愁紅怨綠看。
｜題羔羊齋外木芙蓉｜慵妝酣酒夕陽濃，洗盡霜痕看綺叢，綠地團花紅錦障，不知庭院有西風。
｜陸游。拒霜｜滿庭黃葉舞西風，天地方收肅殺功，何事獨蒙青女力，牆頭催放數苞紅。
｜原｜
｜劉珵。木芙蓉｜翠幄臨流結絳囊，多情長伴菊花芳，誰憐冷落清秋後，能把柔姿獨拒霜。
｜劉克莊。芙蓉二絶｜湖上秋風起櫂歌，萬株映柳更依荷，老來不作繁華夢，一樹池邊已覺多。
　池上秋開一兩叢，未妨冷淡伴詩翁，而今縱有看花意，不愛深紅愛淺紅。
｜增｜
｜劉圻父。木芙蓉｜曉妝如玉暮如霞，濃淡分秋染此花，終日獨酲干底事，晚知爛醉是生涯。
｜陳經國。木芙蓉｜紫茸排萼露微紅，不比春花對日烘，冷落半秋誰是侶，可憐妖艶嫁西風。
｜原｜
｜鄭域。木芙蓉｜妖紅弄色絢池臺，不作匆匆一夜開，若遇春時占春榜，牡丹未必作花魁。
｜增｜
｜元。虞集。木芙蓉｜九月襄王宴渚宮，霓旍翠羽度雲中，滿汀山雨衣裳濕，宋玉愁多賦未工。
｜宋褧。長安驛道中觀芙蓉寄嘲伯循｜玉溪橋畔淡朝霞，照景紅妝泫露華，說似分司才御史，水邊花勝驛中花。
｜盧琦。題錢舜舉木芙蓉｜紅妝初映酒杯酣，斜倚西風轉不堪，霜後池塘秋欲盡，令人惆悵憶江南。
｜明。徐賁。雨後慰池上芙蓉｜池上新晴偶獨過，芙蓉寂寞照寒波，相看莫厭秋情薄，若在春風怨更多。
｜原｜
｜謝遷。芙蓉｜傍水施朱意自真，幽棲非是避芳塵，已呼晚菊為兄弟，更為秋江作主人。
｜增｜
｜吳孔嘉。木芙蓉｜半臨秋水照新妝，澹靜丰神冷艶裳，堪與菊英稱晚節，愛他含雨拒清霜。
｜僧文湛。題畫芙蓉｜江邊誰種木芙蓉，寂寞芳姿照水紅，莫怪秋來更多怨，年年不得見春風。
｜詩散句｜
｜原｜
｜宋。歐陽修｜湖上野芙蓉，含思秋脈脈，娟娟如靜女，不肯傍阡陌，詩人杳未來，幽艶冷難宅。
｜李覯｜甚疑牡丹叢，但病皮骨老，不宜入水看，只可隔水眺。
｜增｜
｜唐。韓愈｜四隅芙蓉樹，擢艶皆猗猗。
｜原｜
｜宋。宋祁｜麴塵輕抱蕊，宮纈巧裝叢。
｜梅堯臣｜託根地雖卑，凌霜花亦茂。
｜增｜
｜文同｜何人露秋纈，不管著秋霜。
｜許棐｜霜樹不知醜，葉與花爭紅。
｜明。沈周｜秋風吹冷艶，晨露濕新妝。
｜原｜
｜唐。高蟾｜芙蓉生在秋江上，不向東風怨未開。
｜增｜
｜宋。宋祁｜情知邊地風霜惡，不肯將花剩占秋。
｜文同｜落晚自憐窺露沼，忍寒誰念倚霜籬。
｜秦觀｜芙蓉露濃紅壓枝，幽禽感秋花畔啼。
｜黃庭堅｜霜花留得紅妝面，酌盡齋中竹葉瓶。　客興不辜春竹葉，年華全屬拒霜叢。
｜原｜
｜韓駒｜舊時憶在延真館，玉作芙蓉院院明。
｜增｜
｜楊萬里｜亂翦素羅妝一樹，畧將敗朶點臙脂。
｜徐似道｜一帶拒霜三十里，又催簫鼓作秋聲。
｜張俞｜待教滿地妖紅落，獨與秋風作主人。
｜原｜
｜戴復古｜就中一種芙蓉別，只染鵝黃學道妝。
｜翁卷｜芙蓉不分秋蕭索，鬭拆繁紅滿樹頭。
｜詞｜
｜增｜
｜葉夢得。卜算子｜曉雨洗新妝，艶艶驚衰眼，不趁東風取次開，待得清霜晚。　曲港照回流，影亂微波淺，作態低昂好自持，江濶煙村遠。
｜原｜
｜范成大。菩薩蠻｜冰明玉潤天然色，淒涼拚作西風客，不肯嫁東風，殷勤霜露中。　綠窓梳洗晚，笑把玻璃盞，斜日上妝臺，酒紅和困來。
｜高觀國。菩薩蠻｜紅雲半壓秋波急，艶妝泣露嬌啼色，佳夢入仙城，風流石曼卿。　宮袍呼醉醒，休捲西風錦，明日粉香殘，六橋煙水寒。
｜晏殊。少年遊｜霜華滿樹，蘭凋蕙慘，秋艶入芙蓉，臙脂嫩臉，黃金輕蕊，猶自怨春風。　前歡往事，當歌對酒，無限到心中，更憑朱檻憶芳容，腸斷一枝紅。
｜增｜
｜蘇軾。定風波｜兩兩輕紅半暈腮，依依獨為使君回，若道使君無此意，何為，雙花不向別人開。　但看低昂煙雨裏，不已，勸君休訴十分杯，更問尊前狂副使，來歲，花開時節與誰來。
｜別錄｜
｜原｜
｜種植｜十月花謝後，截老條長尺許，臥置窖內無風處，覆以乾壤及土，候來春有萌芽時，先以硬棒打洞，入糞及河泥漿水灌滿，然後揷入，上露寸餘，遮以爛草，即活，當年即花，若不先打洞，傷其皮即死。
｜製用｜皮柔靭，連條風戾之，至春，漚於池，以糾綆索，甚能勝水，多種之，歲可髠用。

御定佩文齋廣群芳譜卷三十九
