御定佩文齋廣羣芳譜卷三十六
　花譜
　　海棠二
｜集藻｜
｜五言排律｜
｜增｜
｜唐。薛能。海棠｜酷烈復離披，元功莫我知，青苔浮落處，暮柳間開時，醉帶遊人插，連陰被叟移，晨前清露濕，宴後惡風吹，香少傳何計，妍多畫半遺，島蘇漣水脈，庭綻粒松枝，偶泛因沉硯，閒飄欲亂碁，遶山生玉壘，和郡徧坤維，負賞慙休飲，牽吟分失饑，明年應不見，留此贈巴兒。
｜宋。王禹偁。商山海棠｜錦里名雖盛，商山艶更繁，別疑天與態，不類土生根，淺著紅蘭染，深於絳雪噴，待開先釀酒，怕落預呼魂，香裏無勍敵，花中是至尊，桂須辭月窟，桃合避仙源，浮動冠頻側，霓裳袖忽翻，望夫臨水石，窺客出墻垣，贈別難饒柳，忘憂肯讓萱，輕輕飛燕舞，脈脈息媯言，蕙陋虛侵徑，梨凡浪占園，論心留蝶宿，低面厭鶯喧，不忝神仙品，何辜造化恩，自期栽御苑，誰使擲山村，綺季荒祠畔，仙娥古洞門，煙愁思舊夢，雨泣怨新㛰，畫恐明妃恨，移同卓氏奔，祇教三月見，不得四時存，繡被堆籠勢，臙脂浥淚痕，貳車春未去，應得伴芳樽。
｜石延年。和樞密侍郎因看海棠憶禁苑此花最盛｜君看海棠格，羣花品詎同，嬌嬈情自富，蕭散艶非窮，舊縠斑吳苑，梅羅碎蜀宮，錦窠杯裏影，繡叚隟前烘，心亂香無數，莖柔動滿叢，意分巫峽雨，腰細漢臺風，盛若霞藏日，鮮于血灑空，高低千點赤，深淺半開紅，妝指朱纔布，膏唇檀更融，色焦無可壓，體瘦不成豐，枝重輕浮外，苞疎密閙中，難勝蜂不定，易入蝶能通。　　　　　　　　　　　　
｜宋祁。蜀海棠｜蜀國天餘煦，珍葩地所宜，濃芳不隱葉，併艶欲燃枝，襞影分羣萼，均霞點萬蕤，回文錦成後，夾煎燎烘時，蜂蕊迎銜密，鶯梢向坐危，淺深雙絶態，啼笑兩妍姿，絳節排煙竦，丹釭落蒂垂，童容障畏薄，便面到憂遲，𡡾日能徐照，暄風肯遽吹，惜歡當晼晚，留恨付離披，麗極都無比，繁多僅自持，損香饒麝柏，照影欠瑤池，畫要精侔色，歌須巧騁辭，舉樽頻語客，細摘玩芳期。
｜海棠｜西域流根遠，中都屬賞偏，初無可並色，竟不許勝妍，薄暝霞烘爛，平明露濯鮮，長衾繡作地，密帳錦為天，淺影才欹檻，柯橫欲照筵，愁心隨落處，醉眼著繁邊，的的誇妝靚，番番恃笑嘕，何嘗間蘭𡡾，要是掩櫻然，艶足非他譽，香輕且近傳，所嗟名後出，遺載楚臣篇。
｜楊諤。和燕龍圖海棠｜西漢欺盧橘，東陽愛野棠，許昌奇此遇，子美欠先揚，杜宇三春艶，蠶叢一國香，臙脂點亂雨，生色麗斜陽，富艶東君節，暄妍白帝方，錦樓祈水色，玉壘換山光，風格林檎細，腰肢郁李長，天生笑容質，時樣舞衣裳，少吐深深染，全開淡淡妝，煙媒護綠蒂，風陣損朱房，旋失因臨水，閒飄弗過墻，佩亡愁殺甫，簪脫即連姜，蝶舞菱花照，鶯啼罨畫堂，仙如弄玉少，墜似綠珠常，不見還成悔，相思幾欲狂，春深濯錦水，日晚浣紗方，臥對移簾柙，吟看近筆牀，池清滿園倒，鳥起一枝昻，紫燕銜泥急，黃蜂趂蜜忙，化工真用意，銷得與攜觴。
｜沈立。海棠百韻｜岷蜀地千里，海棠花獨妍。萬株佳麗國，二月艶陽天。叢萼勻如布，脩蕤巧似編。彤雲輕點綴，赤玉碎雕鐫。瑟瑟光輸瑩，猩猩血借鮮。淺深相向背，疎密逓勾牽。輕蒨重重染，丹砂細細研。蕊纖金粟拱，鬚嫰紫絲拳。紅蠟隨英滴，明璣著顆穿。初莖爭裊娜，翹𠏉共蹁蹮。絶代知無價，生香不減𥴈。分靈應桂苑，鍾粹定星躔。木帝經邦相，花王入室賢。祥飈如剪拂，卿靄共陶甄。真宰陰推轂，勾芒與著鞭。不須憂薄命，好為惜流年。贊翼施生柄，扶持煦嫗權。主張韶令正，調燮淑威宣。和氣高低洽，芳心次第還。金釵人十二，珠履客三千。雲雨迷巫峽，風波怨洛川。姘婷宜住楚，妖冶合居燕。繡被通宵展，華燈徹曙燃。橫披前檻外，半出假山巔。暗羨遊蜂採，偷輸蟻穴沿。瘦嫌蛛網織，柔怯女蘿纏。蓄恨憑誰訊，無言只自憐。文君酒壚畔，揚子草堂前。品格生來別，風流到老全。繁中生悵望，眾裏見喧闐。暄暖精神出，晴明意態便。關關鶯對語，兩兩燕高鶱。天上宜封殖，人間偶竚延。共櫻圍別館，與杏擁斜阡。清暖簾爭卷，黃昬幕尚褰。低籠金轣𨌠，高映畫鞦韆。忽認梁園妓，深疑閬苑仙。怱怱來蕙圃，遠遠別芝田。羞隱暝濛霧，輕如淡蕩煙。乍逢開羽扇，初喜下雲駢。髣髴向星靨，依稀帶翠鈿。五銖衣宛轉，七寶帳翩翾。獨立挨霓節，成行列彩旃。困宜欹虎枕，步好襯金蓮。舞定休回袖，妝濃不傅鉛。蓋張松鬱鬱，茵藉草芊芊。馥郁蘭供夢，扶蘇柳伴眠。軀輕彌綽約，腰細更便嬛。婭奼常顒若，幽柔自灑然。侍兒羅白芷，婢子列芳荃。口口濃檀注，腮腮薄粉填。解圍施葉幄，買笑有榆錢。旖旎環瑤席，婆娑匝玳筵。嬌依屏曲曲，泣對露涓涓。南陌輕埃蔽，東郊夕照連。幾時休縹緲，從此識嬋娟。是處遺簪珥，誰家不管絃。妬姬貪恐失，戲稚惜何顛。折閃搔頭褪，擎摐約腕揎。戴遮鬟上鳳，裝壓鬢邊蟬。汲引新懽聚，消磨宿忿蠲。縱觀須倒載，命宴必加籩。翻曲教歌媛，更詞送酒船。鄉心須暫觧，病眼當時痊。迢逓來油壁，從容住錦韀。雅宜交讓比，穠與棣華聯。不憤參朱槿，寧甘混木棉。酴醿潛失色，躑躅敢差肩。素柰思投跡，夭桃恥備員。梧桐愧金井，芍藥濫花磚。併壓辛夷俗，潛排寶馬蔫。天恩無久恃，人寵莫長專。布影交三徑，敷榮徧一廛。凝眸方曄曄，回首旋翩翩。可忍驚飈挫，胡煩急景煎。珊瑚隨手碎，絳雪繞枝旋。拂漢霞初散，當樓月自圓。飄零隨蠛蠓，散亂逐漪漣。灼灼龜城外，亭亭錦水邊。抱愁應慘蹙，有淚即潺湲。午影迷蝴蝶，朝寒怨杜鵑。物情元倚伏，人意莫拘攣。擢秀高羣木，稱珍極八埏。未開獨脈脈，憂落固悁悁。別著新文紀，重尋舊譜箋。共知紅艶好，誰辨赤心堅。實似陪朱李，根宜灌醴泉。栽須鄰竹柏，樹莫繞烏鳶。恥託膏腴茂，當隨富貴遷。為多猶底滯，因遠尚迍邅。客思易成亂，心期未省愆。畫思摩詰筆，吟稱薛濤牋。醉目休頻送，詩情豈易緣。薛能誇麗句，鄭谷賞佳篇。止感芳姿美，那憐託地偏。山經猶罕記，方志未多傳。巧詠憂才竭，冥搜得意詮。遐陬寡真賞，僻境忍輕捐。抽秘慚非據，探奇敢讓先。援毫敘名卉，聊用放懷焉。
　　
｜程敦厚。和冬曦海棠｜花中名品異，人重比甘棠，苞嫩相思密，紅深琥珀光，好風傳馥郁，凡卉愧芬芳，爛熳雲成瑞，葳蕤女有嬙，生來先蜀國，開處始朝陽，賞即笙歌地，題稱翰墨塲，煙霞容易散，蜂蝶等閒忙，誰是多情侶，欄邊重舉觴。
｜七言排律｜
｜增｜
｜宋。張洎。內署書閣前海棠花盛開率爾七言八韻寄長卿諫議｜去歲海棠花發日，曾將詩句詠芳妍，今來花發春依舊，君已雄飛玉案前，驟隔清塵樞要地，獨攀紅蕊艶陽天，疎枝高映銀臺月，嫩葉低含綺閣煙，花落花開懷勝賞，春來春去感流年，清辭早綴巴人唱，妙翰猶緘蜀國箋，共仰芳圖方赫爾，自嗟衰鬢轉皤然，因憑鶯蝶傳消息，莫忘蓬萊有病仙。
｜張冕。海棠｜海棠栽植徧塵寰，未必成都欲詠難，山木瓜開千顆顆，水林檎發一攢攢，初疑紅豆爭頭綴，忽覺臙脂眾手丸，西蜀僧家根撥小，南荊官舍樹枝寬，高穿羣木無因蔽，平倚危樓最好看，十畝園林渾似火，數方池面悉如丹，錦袍萬丈仍連袂，珠被齊光更合歡，風嫋細腰妝正罷，露晞銅雀淚新乾，晨㬢遠借彤雲暖，秋魄微侵甲帳寒，會讌豈勞供幄幙，採香應見費龍檀，穠燒游女青絲髮，殷染妖姬白玉冠，賔席半移隈茜綬，使車多熱簇雕鞍，層層排朶縈飛蝶，密密交柯宿翠翰，詩客早慙矜鏤管，畫工誰敢衒霜紈，本期相伴千塲醉，可忍輕邀百卉殘，川路尚移隨迅瀨，蕃船猶折出長瀾，飄零絳雪深盈尺，收拾晴霞散結團，時去獨應賢者識，色空潛有達人觀，譜為仙子終須美，實作寒梅況不酸，五六年來離別恨，春宵頻夢石臺盤。
｜元。馬祖常。畫海棠圖｜石家五尺珊瑚樹，海國千房火齊珠，風雨春寒圍錦護，艶陽天暖倚闌扶，浣時應貯芙蓉水，香處重熏翡翠爐，紅膩不隨蜂觜蝕，粉勻終為蝶身敷，葳蕤綵纈盤仙綬，襞積雲羅落舞襦，青帝化成非幻有，杜陵吟老卻知無，催開每賴斟鸚鵡，吹落還因唱鷓鴣，曾見赤城花亞蕊，丹鉛此去不須圖。
｜五言絶句｜
｜增｜
｜宋。晏殊。海棠｜濯錦江頭樹，移根藥砌中，只應春有意，偏與半妝紅。
｜陳與義。海棠｜花葉兩分明，春陰耿簾幕，東風吹不斷，日暮臙脂薄。
｜洪适。黃海棠｜漢宮嬌半額，雅澹稱花仙，天與溫柔態，妝成取次妍。
｜垂絲海棠｜脈脈似崔𡽪，朝朝長著地，誰能觧倒懸，扶起雲鬟墜。
｜楊萬里。海棠｜艶翠春鋪骨，妖紅醉入肌，花仙別無訣，一味服臙脂。
｜七言絶句｜
｜原｜
｜唐。賈島。海棠二首｜名園對植幾經春，露蕊煙梢畫不真，多謝許昌傳雅什，蜀都曾未遇詩人。
　昔聞遊客話芳菲，濯錦江頭幾萬枝，縱使許昌持健筆，可憐終古媿幽姿。
｜增｜
｜鄭谷。蜀中賞海棠｜濃淡芳春滿蜀鄉，半隨風雨斷鶯腸，浣花溪上空惆悵，子美無心為發揚。
｜原｜
｜吳融。海棠｜雪綻霞鋪錦水頭，占春顏色最風流，若教更近天街種，馬上多逢醉五侯。
｜增｜
｜宋。光宗。會僚屬賞海棠偶有題詠｜濃淡名花產蜀鄉，半含風露浥新妝，嬌嬈不減舊時態，誰與丹青為發揚。
｜王禹偁。別堂後海棠｜一堆紅雪𡡾青春，惜別須教淚滿巾，好在明年莫憔悴，校書兼是愛花人。
｜郭震。海棠｜又隨桃李一時榮，不逐東風處處生，疑是四方嫌不種，教於蜀地獨垂名。
｜宋祁。海棠｜萬萼霞乾照曙空，向來心賞已多同，未如此日家園樂，數徧繁枝袞袞紅。
｜趙抃。答贛縣錢顗著作移花｜令尹憐花意思勤，海棠多種郡園新，自從西蜀年年見，今日欄邊似故人。
｜韓維。展江亭海棠四首｜占盡人間麗與華，白頭判得醉流霞，誰將法錦翻新樣，紅綠裝成徧地花。
　昔年曾到蜀江頭，絶艶牽心幾十秋，今日欄邊見顏色，夢魂不復過西州。
　紅糝裝條嫋嫋長，人間不合有天香，千觴未足酬佳麗，回首東風更斷腸。
　又避寒風與暖曦，年年長此探花期，如今太守尤珍愛，只許官娥戴一枝。
｜王安石。海棠｜綠嬌隱約睂輕掃，紅嫩妖饒臉薄妝，巧筆寫傳功未盡，清才吟詠興何長。
｜文同。和何靖山人海棠｜為愛香苞照地紅，倚欄終日對芳叢，夜深忽憶南枝好，把酒更來明月中。
｜原｜
｜蘇軾。海棠｜東風嫋嫋汎崇光，香霧霏霏月轉廊，只恐夜深花睡去，高燒銀燭照紅妝。
｜增｜
｜趙次公。和東坡海棠｜露氣熹微帶曉光，枝邊燦煥映𢌞廊，細看素臉原無玉，初點臙脂駐靚妝。
｜張舜民。移岳州去房陵道中見海棠｜馬息山頭見海棠，羣仙會處錦屏張，天寒日晚行人絶，自落自開還自香。
｜張耒。晁二家海棠去歲花開，呼杜卿家小娃歌舞花下，今春花復開而杜已出守，戲以詩調之｜頗疑蜂蝶過隣家，知是東墻去歲花，駿馬無因迎小妾，鴟夷何用強隨車。
｜原｜
｜崔鷃。海棠｜渾是華清出浴初，碧綃斜掩見紅膚，便教桃李能言語，要比嬌妍比得無。
｜增｜
｜陳與義。海棠三首｜
海棠點點要詩催，日暮紫綿無數開，欲識此花奇絶處，明朝有雨試重來。
　紅妝翠袖一番新，久向園林作好春，卻笑華清誇睡足，只今羅韈久無塵。
　深院無人春日長，遊蜂來往燕飛忙，海棠嬌甚成羞澀，憑仗東風催曉妝。
｜周必大。次韻楊廷秀並序｜萬花川谷主人為海棠賦二首，妙絶古今，斷章有平生不帶看花福，不是愁中即病中之歎，代花次韻。
　江國羣芳自有餘，詩才酒興不愁無，卻憐西蜀移根遠，醉向東風落筆初。
　傅粉施朱淡復濃，不辭沐雨更梳風，豈知命似佳人薄，不在吾公樂事中。
｜范成大。垂絲海棠｜春工葉葉與絲絲，怕日嫌風不自持，曉鏡為誰妝未辦，沁痕猶有淚臙脂。
｜賞海棠三絶｜芳春隨分到貧家，兒女多情惜歲華，聊為海棠修故事，去年燈燭去年花。
　燭光花影兩相宜，占斷風光二月時，但得常如妃子醉，何妨獨欠少陵詩。
　憶向宣華夜倚欄，花光妍暖月光寒，如今蹋颯嫌風露，且只銅瓶滿插看。
｜聞石湖海棠盛開亟攜家過之｜東風花信十分開，細意留連待我來，開過十分風不動，更無一片點蒼苔。
　家人扶上錦城頭，蜂蝶圑中爛熳遊，報答春光須小醉，紅雲洞裏按伊州。
　低花妨帽小攜笻，深淺臙脂一萬重，不用高燒銀燭照，暖雲烘日正春濃。
｜陸游。海棠二首｜十里迢迢望碧雞，一城晴雨不曾齊，今朝未得平安報，便恐飛紅已作泥。
　蜀地名花擅古今，一枝氣可壓千林，譏彈更到無香處，常恨人言太刻深。
｜楊萬里。張功父南湖海棠杖藜走筆｜看盡都城種海棠，只將一徑引教長，約齋妙出春風手，人在中央花四傍。
　天公信手灑明霞，若遣停勻未必佳，卻得數株多葉底，殷勤襯出密邊花。
｜垂絲海棠｜無波可照底須窺，與柳爭嬌也學垂，破曉驟晴天有意，生紅新曬一鉤絲。
｜張栻。所思亭海棠初開折贈兩使者｜未須比擬紅深淺，更莫平章香有無，過雨夕陽樓上看，千花容有此膚腴。
　東風著物本無私，紅入花梢特地奇，想得霜臺春思滿，一枝聊遣博新詩。
｜陳傅良。海棠｜淡月看花似霧中，遽呼燈燭倚花叢，夜來月色明如晝，卻向庭蕪數落紅。
｜吳芾。寄朝宗｜海棠已作十分妝，細看妖嬈更異常，不得與君同勝賞，空燒銀燭照紅光。
｜和陳子良海棠四首｜春來人物盡熙熙，紅紫無情亦滿枝，正引衰翁詩思動，舉頭那更得君詩。
　花開春色麗晴空，惱我狂來只遶叢，試問妖嬈誰與比，一株勝卻萬株紅。
　雨後花頭頓覺肥，細看還是舊風姿，坐餘自有香芬馥，不許凡人取次知。
　十年栽種滿園花，無似茲花艶麗多，已是譜中推第一，不須還更問如何。
｜海棠｜海棠元自有天香，底事詩人故謗傷，不信請來花下坐，惱人鼻觀不尋常。
｜王之道。題苦竹寺海棠洞｜翠袖朱唇一笑開，倚風無力競相偎，陽城豈是僧家物，端恐齊奴步障來。
｜戴復古。海棠｜十月園林不雨霜，朝曦赫赫見秋陽，夜來聽得遊人語，不見梅花見海棠。
｜劉克莊。海棠三首｜萬紅夾路笑相迎，髣髴前身石曼卿，若向花中論富貴，芙蓉城劣海棠城。
　幾樹繁紅映碧灣，薴羅山下見芳顔，分明消得黃金屋，卻墮荒溪野徑間。
　色深乍擣守宮紅，片片俄隨蛺蝶風，到得離披無意緒，精神全在半開中。
｜程敦厚。惜海棠晚開｜今年春色可勝嗟，二月山中未見花，長憶去年今夜月，海棠花影到𥦗紗。
｜雨中海棠｜玉脆紅輕不耐寒，無端風雨苦相干，曉來試卷珠簾看，𥰡𥰡飛香滿畫闌。
｜僧惠洪。海棠｜酒入香腮笑未知，小妝初罷醉兒癡，一株柳外墻頭見，勝卻千叢著雨時。
｜金。蔡松年。黃海棠｜輕如紅豆排冰雪，一拂新鵞色更奇，不覺濃陰破明玉，有情誰觧賞離披。
｜王世昌。方城東寺海棠｜苦茝如鍼草有芒，桃花輕薄絮顛狂，少陵例有詩沾丐，只枉無言到海棠。
｜元好問。同兒輩賦未開海棠二首｜翠葉輕籠豆顆勻，臙脂濃抹蠟痕新，殷勤留著花梢露，滴下生紅可惜春。
　枝間新綠一重重，小蕾深藏數點紅，愛惜芳心莫輕吐，且教桃李鬧春風。
｜元。黃庚。海棠｜臉暈輕紅酒力微，真妃半醉夜深時，杜鵑叫落花梢月，獨倚東風睡不知。
｜歐陽玄。為浪溪題折枝海棠｜點綴春風只一枝，此花猶是半開時，更令老杜如今見，便是無情也賦詩。
｜尹廷高。臘月海棠｜尤物真能奪化工，臘前偷泄數枝紅，霜花不上臙脂面，強飾春妍嫁北風。
｜楊維楨。折枝海棠｜金屋銀釭照宿妝，一枝分得錦雲鄉，梅郎底事多餘恨，怪殺珊瑚不肯香。
｜馬臻。海棠｜殷紅含露滳朝寒，疑是春工畫未乾，底事詩人吟不穩，直須燒燭夜深看。
｜明。高啟。西齋庭前海棠｜寂寥銀燭與金盤，睡足簾前怯曉寒，不是詩人賞幽興，雨中深院有誰看。
｜楊慎。興教寺海棠｜兩樹繁花占上春，多情誰是惜芳人，京華一朶千金價，肯信空山委路塵。
｜黃姬水。天妃宮看西域海棠｜仙觀臺荒蔓草中，海棠一樹太憎紅，可憐亦是星槎物，不學葡萄入漢宮。
｜董少玉。海棠花｜小樓風定月初斜，紫玉新枝綰落霞，睡起不堪重秉燭，春來愁煞海棠花。
｜原｜
｜張新｜雨滋霞襯入朱顏，月下疑從姑射還，最是春工多巧思，著將色在淺深間。
｜詩散句｜
｜原｜
｜宋。楊萬里｜不關殘酒醉難醒，不為春愁嬾散中，自是新晴生睡思，起來無力對東風。
｜斯菴｜宛轉風前不自持，妖嬈微傅淡臙脂，花如翦彩層層見，枝似輕絲裊裊垂。
｜唐。韓偓｜海棠花在否，側臥捲簾看。
｜增｜
｜宋。高惟幾｜使梅休妬白，仙杏已輸紅。
｜王十朋｜詩裏稱名友，花中占上游。
｜唐。張𧓍｜獨倚闌干正惆悵，海棠花裏鷓鴣啼。
｜原｜
｜韓偓｜鬰鬰蒼髯真道友，絲絲紅萼是鄉人。
　海棠花下鞦韆畔，背人撩𩬆道匆匆。
｜增｜
｜宋。王安石｜纔經暖律移新歲，旋見繁紅滿故枝。
｜蘇軾｜驟暄不為海棠計，長晝只添鸚鵡愁。
｜陳與義｜燕子不禁連夜雨，海棠猶待老夫詩。
｜范成大｜遲日溫風護海棠，十分顏色醉春妝。
｜原｜
｜陸游｜露章夜奏通明殿，乞借春陰護海棠。
　曉來強自試新妝，倦整金蓮看海棠。
｜楊萬里｜故園今日海棠開，夢入江西錦繡堆。
｜增｜
｜王十朋｜杜陵應恨未曾識，空向成都結草堂。
｜陳傅良｜未曉啼鶯相喚語，海棠飛盡一庭紅。
｜嚴粲｜過了海棠人不省，夢中姑自詠梅花。
｜原｜
｜杜佺｜海棠正好東風惡，狼籍殘紅襯馬蹄。
｜增｜
｜朱淑真｜桃羞艶冶應回首，柳妬妖嬈祇皺睂。
｜元。潘伯修｜春寒玉帳花陰合，夜照香篝藥氣濃。
｜䆁至仁｜月裏精神今更好，雨中顏色向來新。
｜宋。戴復古｜紅透海棠嬌。
｜元。黃庚｜錦棠紅濯雨。
｜宋。陳與義｜暮雨霏霏濕海棠。
｜陸游｜萬枝猩血海棠紅。
｜元。劉秉忠｜海棠微露濕臙脂。
｜詞｜
｜增｜
｜宋。吳潛。如夢令｜江上綠楊芳草，想見故園春好，一洞海棠花，昨夜夢魂飛繞，驚曉，驚曉，牕外一聲啼鳥。
｜王十朋。點絳唇｜絲蕊垂垂，嫣然一笑新妝就，錦亭前後，燕子來時候。　誰恨無香，試把花枝嗅，風微透，細熏錦袖，不止嘉州有。
｜王安石。菩薩蠻｜海棠亂發皆臨水，君知此處花何似，涼月白紛紛，香風隔岸聞。　囀枝黃鳥近，隔岸聲相應，隨意坐莓苔，飄零酒一杯。
｜劉儗。菩薩蠻｜東風去了秦樓畔，一川煙草無人管，芳樹雨初晴，黃鸝三兩聲。　海棠花已謝，春事無多也，只有牡丹時，知他歸不歸。
｜葉夢得。卜算子｜嬌艶醉楊妃，輕裊憐飛燕，人在昭陽睡足時，初試妝深淺。　一叚錦新裁，萬里來何遠，高燭休教照夜寒，𡡾臉融春暖。
｜劉克莊。卜算子｜片片蜨衣輕，點點猩紅小，道是天工不惜花，百種千般巧。　朝見樹頭繁，暮見枝頭少，道是天工果惜花，雨洗風吹了。
｜又｜盡是手栽成，合得天饒借，風雨於花有底讐，著意相陵藉。　做暖逼教開，做冷催教謝，不負明年花下人，只負栽花者。
｜原｜
｜晏殊。訴衷情｜海棠枝綴一重重，清曉近簾櫳，臙脂誰與勻染，偏向臉邊濃。　看葉嫩，惜花紅，意無窮，如花如葉，歲歲年年，共占春風。
｜增｜
｜張孝祥。錦園春｜醉痕潮玉，愛柔英未吐，露華如簇，絶艶矜春，分流芳金谷。　風梳雨沐，耿空抱，夜闌清淑，杜老情疎，黃州賦冷，誰憐幽獨。
｜李廌。南鄉子｜十月小春天，紅葉紅花半雨煙，點滴紅酥真耐冷，爭先，奪取梅魂鬭雪妍。　坐待曉鶯遷，織女機頭蜀錦鮮，枝上綠毛么鳳子，飛仙，乞取雙雙作被眠。
｜原｜
｜范成大。醉落魄｜馬蹄塵撲，春風得意笙歌逐，欵門不問誰家竹，只揀紅妝，高處燒銀燭。　碧雞坊裏花如屋，燕王宮下花成谷，不須悔唱關山曲，只為海棠，也合來西蜀。
｜增｜
｜京松坡。醉落魄｜芳塵休撲，名花喚我相隨逐，淺妝不比梅欺竹，深注朱唇，妝面稱紅燭。　阿嬌合貯黃金屋，是誰卻遣來空谷，酡顏徧倚闌干曲，一叚風流，不枉到西蜀。
｜王道輔。蝶戀花｜濯錦江頭春欲暮，枝上繁紅，著意留春住，祗恐東君嫌面素，新妝勝把臙脂傅。　曉夢驚寒初過雨，寂寞珠簾，問有餘花否，悵望草堂無一語，丹青傳得凝情處。
｜張材甫。蝶戀花｜前日海棠猶未破，點點臙脂，染就真珠顆，今日重來花下坐，亂鋪宮錦春無那。　勝摘繁枝簪幾朶，痛惜深憐，只恐芳菲過，醉倒何妨花底臥，不須紅袖來扶我。
｜明。仁宗。蝶戀花｜煙抹霜林秋欲困，吹破臙脂，便覺西風潤，翠袖怯寒愁一寸，誰家庭院黃昬信。　明月修容生遠恨，旋摘餘嬌，簪滿佳人鬢，醉倚小欄花影近，不應先有春風分。
｜宋。張奕。殢人嬌｜多少臙脂，勻成點就，千枝亂，攢紅堆繡，花無長好，更光陰去後，對景憶良朋，故應招手。　曾記年時，花開把酒，枉淋淋，春衫濕透，文園今病，問速能來否，卻道有荼䕷，牡丹時候。
｜張孝祥。感皇恩｜常歲海棠時，偷閑須到，多病尋芳懶春老，偶來恰值，半謝妖饒猶好，便呼詩酒伴，同顛倒。　繁枝高蔭，疎枝低繞，紅底杯盤花影照，多情一片，怪我歸來不早，斷腸銷碎錦，門前道。
｜陳濟翁。踏青游｜濯錦江頭，羞殺艶桃穠李，縱趙昌，丹青難比，暈輕紅，留淺素，千嬌百𡡾，照綠水，恰如下臨鸞鏡，妃子弄妝猶醉。　詩筆因循，不曉少陵深意，但滿眼，傷春珠淚，燕來時，鶯啼處，年年憔悴，便除是，秉燭憑欄吟賞，莫教夜深花睡。
｜晁補之。洞仙歌｜羣芳未盡，是海棠時候，雨過寒輕好晴晝，最妖饒一樹，全是初開，雲鬟小，塗粉施朱未就。　全開還自好，駘宕春餘，百樣宮羅鬭繁繡，縱無語也，應心恨我來遲，恰柳絮，將春歸後，醉猶倚柔枝，恰黃昬，一點愁，須共花同瘦。
｜劉克莊。滿江紅｜老子年來，頗自許，心腸鐵石，尚一點，銷磨未盡，愛花成癖，懊惱每嫌寒勒住，丁寜莫被晴烘拆，柰暄風，烈日太無情，如何得。　張畫燭，頻頻惜，憑素手，輕輕摘，更幾番雨過，彩雲無跡，今日不來花下飲，明朝空向枝頭覓，對殘紅，滿院杜鵑啼，添愁寂。
｜劉處靜。燭影搖紅｜蜀錦華堂，寶箏頻送花前酒，妖嬈全在半開時，人試單衣後，花前圍春競秀，如紅潮，玉顋微透，欲甦還睡，淺酒扶頭，朦朧晴晝。　金屋名姝，恨情空貯閒睂岫，世間還有此娉婷，拚盡珠量斗，真艶可令消受，倩鶯催，天香共袖，冷煙庭院，淡月梨花，空教春瘦。
｜劉儗。木蘭花慢｜漸秋空向晚，被風雨，趲重陽，正木落疎林，海棠枝上，忽見紅妝，料應妬他蘭菊，任年年，獨自占秋光，故把春風嬌面，向人逞艶呈芳。　看來畢竟此花強，祗是欠些香，悄一似，五陵公子，卻厭膏梁，肯來水邊竹下，與幽人，相對說淒涼，只恐夜深花睡，五更微有清霜。
｜謝薖。念奴嬌｜綠雲影裏，把明霞，織就千重文繡，紫膩紅嬌扶不起，好是未開時候，半怯新寒，半宜晴色，養得臙脂透，小亭人靜，嫩鶯啼破清晝。　猶記攜手芳陰，一枝觧帶嬌，艶波雙秀，小語輕憐花總見，爭得似花長久，醉淺休歸，夜深同睡，明月還相守，免教春去，斷腸空嘆詩瘦。
｜馬莊父。水龍吟｜東君直是多情，好花一夜都開盡，杏梢零落，藥欄遲暮，不教寧靜，風度鞦韆，日移簾幕，翠紅交映，正太真浴罷，西施濃抹，都沉醉，嬌相稱。　磨徧綠牕銅鏡，挽春衫，不堪比並，暮雲空谷，佳人何處，碧苔侵徑，睡裏相看，酒邊凝想，許多風韻，問因何，卻欠一些香味，惹旁人恨。
｜方岳。水龍吟｜晝長庭院深深，春柔一枕流霞睡，䑃朧欲醒，嬌羞還困，錦屏圍翠，豆蔻初肥，櫻桃微綻，玉欄同倚，記華清欲起，渭水流波，暖紅漲，棄脂水。　燕子來時天氣，儘韶風，與他為地，芳叢雨歇，露痕日釅，英英仙意，莫恨無香，最憐有韻，天然情致，待問春能幾，五更猶是，拼今宵醉。
｜王十朋。二郎神｜深深庭院，夜雨過，簾櫳高捲，正滿檻，海棠開欲半，仍朶朶，紅深紅淺，遙認三千宮女面，勻點點，臙脂未徧，更微帶，春醪宿醉，裊娜香肌嬌嬾。　日暖，芳心暗吐，含羞輕顫，笑繁杏，夭桃爭爛熳，愛容易，出墻臨岸，子美當年游蜀苑，又豈是，無心眷戀，都只為，天然體態，難把詩工裁翦。
｜劉克莊。摸魚兒｜甚春來，冷煙淒雨，朝朝遲了芳信，驀然乍暖晴三日，又覺萬姝嬌困，霜點鬢，潘令老，年年不帶看花分，才情減盡，悵玉局飛仙，石湖絶筆，孤負這春韻。　傾城色，懊恨佳人薄命，墻頭岑寂誰問，東風日暮無聊歎，吹得臙脂成粉，君試認，花共酒，古來二事天尤吝，年光去迅，謾綠葉成陰，青苔徧地，做取異時恨。
｜別錄｜
｜原｜
｜王禹偁詩話｜杜子美避地蜀中，未嘗有一詩說著海棠，以其生母名海棠也。
｜增｜
｜韻語陽秋｜杜子美居蜀累年，吟詠殆徧，海棠奇艶而詩章獨不及，何耶，鄭谷詩云，浣花溪上空惆悵，子美無心為發揚，是已本朝名士賦海棠甚多，徃徃皆用此為實事，如石延年雲，杜甫句作畧，薛能詩未工，錢易詩云，子美無情甚，都官著意頻，李定詩云，不霑工部風騷力，猶占勾芒造化權，獨王荊公用此作梅花詩，最為有意，所謂，少陵為爾牽詩興，可是無心賦海棠也。
｜墨客揮犀｜李丹大夫客都下一年無差遣，及授昌州倅議者，以去家遠乃改授鄂州，彭淵材聞之，吐飯大步往謁李曰，誰為大夫謀，昌，佳郡也，奈何去之，李驚曰，供給豐乎，曰非也，民訟簡乎，曰非也，曰然則何以知其佳，淵材曰，海棠無香，昌州海棠獨香，非佳郡乎，聞者傳以為笑。
｜原｜
｜蜀檮杌｜潘炕有嬖妾觧愁，姓趙氏，其母夢吞海棠花蕊而生，頗有國色，善為新聲。
｜冷齋夜話｜彭淵材曰，平生所恨者五事，人問其故，淵材不言，久之曰，吾論不入時聽，恐汝曹輕易之，問者力請，乃答曰，第一恨鰣魚多骨，二恨金橘太酸，三恨蓴菜性冷，四恨海棠無香，五恨曾子固不能詩，聞者大笑，淵材瞠目答曰，諸子果輕易吾論也。
　東坡海棠詩曰，只恐夜深花睡去，故燒銀燭照紅妝，事見太真外傳，明皇登沉香亭，召太真妃，於時卯醉未醒，命力士使侍兒扶掖而至，妃子醉顏殘妝，𩬆亂釵橫，不能再拜，明皇笑曰，豈妃子醉，直海棠睡未足耳。
｜增｜
｜冷齋夜話｜前輩作花詩多用美女比其狀，如曰，若教觧語應傾國，任是無情也動人，誠然哉，山谷作酴醿詩曰，露濕何郎試湯餅，日烘荀令炷爐香，乃用美丈夫比之，特若出類，而吾叔淵材作海棠詩又不然，曰，雨過溫泉浴妃子，露濃湯餅試何郎，意尤工也。
｜詩話總龜｜東坡謫居齊安時，以文筆游戲三昧，齊安樂籍中李宜者，色藝不下他妓，他妓因讌席中往往得詩，宜獨以語訥不能請，及坡將移臨汝，於飲餞處，宜奉觴再拜，取領巾乞書，公顧視久之，令宜磨硯，墨濃取筆大書，東坡五歲黃州住，何事無言及李宜，即擲筆袖手與客笑談，坐客相謂，語似凡易又不終篇，何也，至將徹具，宜復拜請，坡大笑曰，幾忘，出場繼書曰，恰似西川杜工部，海棠雖好不留詩，一座撃節，盡歡而散。
｜就印錄｜張寶用鴨卵殼以金絲鏤海棠花，名鮫胎盞。
｜雲蕉館紀談｜明昇在重慶取浮江青䗫石為茶磨，令宮人以武隆雪錦茶碾之，焙以大足縣香霏亭海棠花，味倍於常，海棠無香，獨此地有香，焙茶尤妙。
｜原｜
｜栽接｜海棠性多類棃，核生者十數年方有花，都下接工多以嫩枝附棃而贅之，則易茂，種宜壚壤膏沃之地，貼梗海棠，臘月於根傍開小溝，攀枝著地，以肥土壅之，自能生根，來年十月截斷，二月移栽，櫻桃接貼梗則成垂絲，棃樹接貼梗則成西府，又，春月取根側小本種之，亦易活，或雲，以西河柳接亦可，海棠色紅，接以木瓜則色白，亦可以枝插，不花，取已花之木納於根跗間，即花，花謝結子，翦去，來年花盛而無葉。
｜澆灌｜瑣碎錄雲，海棠花欲鮮而盛，於冬至日早，以糟水澆根下，或肥水澆，或盦過麻屑，糞土壅培根下，使之厚密，纔到春暖則枝葉自然大發，著花亦繁密矣，一雲，此花無香而畏臭，故不宜灌糞，一雲，惟貼梗忌糞，西府、垂絲亦不甚忌，止惡純濃者耳。
｜插瓶｜薄荷包根或以薄荷水養之，則花開耐久。
　　附錄　秋海棠
｜原｜一名八月春，草本，花色粉紅，甚嬌艶，葉綠如翠羽，此花有二種，葉下紅筋者為常品，綠筋者開花更有雅趣。
｜彙考｜
｜原｜
｜採蘭雜志｜昔有婦人懷人不見，恆灑淚於北墻之下，後灑處生草，其花甚𡡾，色如婦面，其葉正綠反紅，秋開，名曰斷腸花，即今秋海棠也。
　於若瀛曰，秋海棠喜陰生，又宜卑濕，莖岐處作淺絳，色綠，葉文似朱絲，婉𡡾可人，不獨花也。
｜增｜
｜學圃餘疏｜秋海棠嬌好，宜於幽砌，北牕下種之，傍以古拙一峰，菖蒲、翠筠草皆其益友也。
｜荊溪疏｜善卷後洞秋時，海棠千本並著花，一壑皆丹。
｜瓶史｜秋海棠嬌，然有酸態，鄭康成、崔秀才之侍兒也。
｜瓶花譜｜秋海棠四品六命。
｜集藻｜
｜五言律詩｜
｜原｜
｜明。王士騏。題秋海棠｜是花偏灼灼，開處幾叢叢，弱質不禁露，幽懷欲訴風，空庭聊取𡡾，傍石若為容，黃菊紛相應，餐英未許同。
｜鍾惺。詠秋海棠｜墻壁固吾分，煙霜亦是恩，光輕偏到蒂，命薄倖餘根，笑泣誰能喻，榮衰不敢論，年年秋色下，幽獨自相存。
｜七言絶句｜
｜原｜
｜明。俞琬綸。詠秋海棠｜薄羅初試怯風淒，小樣紅妝著雨低，一叚妖嬈描不就，非關子美不能詩。
　春色先應到海棠，獨留此種占秋芳，稀疎點綴猩紅小，堪佐黃花薦客觴。
｜別錄｜
｜原｜性好陰而惡日，一見日即瘁，喜淨而惡糞，宜盆栽，寘南墻下，時灌之，枝上有種，落地，明年自生根，夏便開花，四圍用碎瓦鋪之則根不爛，老根過冬者花更茂。　浸花水飲之害人。

御定佩文齋廣群芳譜卷三十六
