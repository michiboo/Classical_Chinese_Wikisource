御定佩文齋廣羣芳譜卷十六
　蔬譜
｜原｜山藥，原名薯蕷，〈負暄雜錄云：山藥，本名薯蕷，避唐代宗諱，改名薯藥，宋英宗諱曙，改名山藥。〉一名山藷，一名土藷，一名玉延，〈廣雅云：玉延，署預也。吳普云：秦、楚名玉延。〉一名修脆。
｜增｜
｜本草｜山藥，一名藷藇，一名山芋，一名藷薯，一名兒草，江、閩人單呼為藷。
｜原｜處處有之，南京者最大而美，蜀道尤良，入藥以懷慶者為佳。春間生苗，蔓延，莖紫。葉青，有三尖，似白牽牛葉更厚而光澤。五、六月開細花，成穟，淡紅色，大類棗花。秋生實於葉間，青黃，八月熟，落根下，外薄皮土黃色，狀似雷丸，大小不一，肉白色，煮食甘滑，與根同。冬春採根，皮亦土黃色，薄而有毛，其肉白色者為上，青黑者不堪用。南中一種生山中者，根細如指，極緊實，刮磨入湯，煮之作塊，味更佳，食之尤益人。江、湖、閩中一種，根如薑、芋而皮紫，大者切數片，去皮煎煮食俱美，但性冷於北地者，彼土人呼為藷。入藥以野生者為勝，性甘，溫、平，無毒。鎮心神，安魂魄，止腰痛，治虛羸，健脾胃，益腎氣，止洩痢，化痰涎，久服，耳目聰明，輕身不老。
｜彙考｜
｜增｜
｜山海經｜
　景山，其草多藷藇。
　升山，其草多藷藇。
｜搜神記｜漢時有杜蘭香者，自稱南康人氏，以建業四年春，數詣張碩。碩年十七，望見其車在門外，婢通言，阿母所生，遣授配君，可不敬從。碩呼女前視，可十六七，說事邈然久遠。有婢子二人，大者萱支，小者松支，鈿車青牛上，飲食皆備。出薯蕷子三枚，大如雞子，云：食此，令君不畏風波，辟寒溫。碩食二枚，欲留一。不肯，令碩食盡。言，本為君作妻，情無曠遠，以年命未合，且小乖，太歲東方卯，當還求君。
｜湘中記｜永和初，有採藥衡山者，道迷糧盡，過息巖下，見一老公，四、五年少，對執書。告之以飢，與其食物，如薯蕷。指教所去，六日至家，而不復飢。
｜異苑｜薯蕷入藥，又復可食，野人謂之土藷。若欲掘取，嘿然而獲，唱名者便不可得。人有植者，隨所種之物而像之也。
｜清異錄｜蜀孟昶，月旦必素飱，性喜薯藥，左右因呼薯藥為月一盤。
｜集藻｜
｜頌｜
｜增｜
｜梁。江淹。薯蕷頌｜華不可炫，葉不足憐，微根儻餌，棄劍為仙，黃金共壽，丹雘爭年，君謂無妄，我驗衡山。
｜賦｜
｜原｜
｜宋。陳與義。玉延賦｜吾聞陽公之田，不懇不耕，爰播盈斗，可獲連城，資陰陽之淑氣，孕天地之至精，蜿蜒赤埴之腴，煌扈白虹之英，驚山木之潤發，冒朝采之餘榮，逮百嘉之澤盡，候此玉之豐成，王公大人，方以不貪為寶，辭秦玉而陋楚珩，雖三獻其奚售，乃舉贄於老生，老生囊中之法未試，腹內之雷久鳴，搴石鼎以自濯，搘豕腹之彭亨，春江浩其波濤，遠壑颯以松聲，俄白雲之漲谷，亂雙眼於晦明，擅人間之三絶，色味勝而香清，捧杯盂而笑領，映戶牖之新晴，斥去懶殘之芋，盡棄接輿之菁，收奇勳於景刻，匕未落而體輕，凌厲八仙，掃除三彭，見蓬萊之夷路，接閶闔於初程，彼狥華之大夫，含三生之宿酲，汙以蜂蜜，辱以羊羹，合嘗逸少之炙，同傳孝儀之鯖，嘆超然之至味，乃陸沈於聾盲，豈能於我乎遇，亦或卿而或烹，起援筆以三叫，馳蛇蚓以縱橫，吾何與大夫之迷疾，蓋以慰此玉之不平也。
｜五言古詩｜
｜增｜
｜宋。司馬光。荅昌言求薯蕷苗｜冬實散肥壤，春苗動新葉，雅意非遺人，野情聊自愜，何言好事者，求訪來相疊，會種十畝餘，坐取詩盈篋。
｜陳與義。同楊運幹黃秀才村西買山藥｜潦縮田路寬，委蛇散腰腳，勝日三枝杖，村西買山藥，岡巒相吞吐，遠水互前卻，天陰野水明，歲暮竹籬薄，田翁領客意，發筐堆磊落，玉質緗色裘，用世乃見縛，屠門幾許快，夜語尋幽約，石鼎看雲翻，門前北風惡。
｜七言古詩｜
｜增｜
｜宋。文同。子平寄惠希夷陳先生服唐福山藥方因戲作雜言謝之｜蜀江之東山，色盡如赭，有道人云，此是丹砂伏其下，煙雲光潤若洗濯，澗谷玲瓏如刻畫，我聞神仙草藥不在凡土生，是中當有靈苗異卉之根莖，果然人言所出山芋為第一，西南諸郡有者皆虛名，就中唐福眾稱賞，肥實甘香天所養，有時巖頭倒垂三尺壯士臂，忽然洞口直舉一合仙人掌，土人入冬農事閑，千篝萬鍤來此山，可憐所鬻不甚貴，著價即售曾不慳，往年子瞻為余說，言君所部之內此物尤奇絶，後復寄書勸我當餌之，滿紙親提華嶽先生訣，予因購之不惜錢，依方服餌將二年，其功神聖久乃覺，牙牢體溢支節堅，自問丹霄幾時上，早生兩翅教高颺，塵世如帑不可居，待看鴻濛對雲將。
｜元。龔璛。掘山藥歌｜綠薜紫藤緗色子，種玉綿延春透髓，晴虹歲晚寒不起，託命長鑱山谷裏，小隱牆東塹藥闌，斸土政得方槃槃，服食相傳養生訣，茂陵劉郎和露啜。
｜五言律詩｜
｜增｜
｜明。劉崧。嘗山藥｜誰種山中玉，修圓故自勻，野人尋得慣，帶雨斸來新，味益丹田暖，香凝石髓春，商芝亦何事，空負白頭人。
｜七言律詩｜
｜增｜
｜宋。王安石。次韻奉和蔡樞密南京種山藥法｜區種拋來六七年，春風條蔓想宛延，難追老圃莓苔徑，空對珍盤玳瑁筵，嘉種忽傳河右壤，靈苗更長闕西偏，故畦穿斸知何日，南望鍾山一慨然。
｜原｜
｜黃庭堅。山蕷湯｜廚人清曉獻瓊糜，正是相如酒渴時，能解饑寒勝湯餅，略無風味笑蹲鴟，打窓急雨知然鼎，亂眼晴雲看上匙，已覺塵生雙井椀，濁醪從此不須持。
｜朱子。和秀野山藥｜怪來朽壤耀瓊英，小斸頃筐可代耕，豢豹於人儘無分，蹲鴟從此不須生，雪鑱但使身長健，石鼎何妨手自烹，欲賦玉延無好語，羞論蜂蜜與羊羹。
｜詩散句｜
｜增｜
｜宋。王珪｜鳳池春晚綠生煙，曾見高枝蔓玉延，常伴兔絲留我篋，幾隨竹葉泛君筵。
｜唐。韓愈｜僧還相訪來，山藥煮可掘。
｜宋。張舜民｜如何山芋輩，天下稱朱魏。
｜唐。杜甫｜充膓多薯蕷。
｜宋。蘇軾｜淇上白玉延。
｜詞｜
｜增｜
｜宋。張鎡。南柯子｜
　積雪迷松徑，圍爐掩竹扉，牀頭一味有蹲鴟，軟火深聞香熟，已多時。
　自得陶朱法，休教嬾瓚知，浪傳黃獨正甘肥，紫玉嬰兒盈尺，更新奇。
｜又｜
　種玉能延命，居山易學仙，青青一畝自鉏煙，露孕雲蒸肌骨，更凝堅。
　熟染蜂房蜜，清添石鼎泉，雲香酥膩老來便，煨芋爐深卻笑，祖師禪。
｜別錄｜
｜原｜
｜種植｜春社日，取宿根多毛有白瘤者，竹刀截作二寸長塊。先將地開作二尺寬溝，深三四尺，長短任意，先填亂糞柴一半，上實以土。將截斷山藥𥪡埋於中，上仍以糞土覆與溝平。時澆灌之，苗生，以竹或樹枝架作楥，高三四尺。當年可食，三四年者根大，尤美。夏月宜頻澆，最宜肥地，每年易人而種，宜牛糞、麻籸，忌人糞。
｜修治｜
　以布裹手，竹刀刮去皮，竹篩盛。置簷風處，不得見日，至夕乾五分，候全乾收。或微火烘乾亦可。
　又法，去皮，以水浸之，糝白礬末少許入水中。經宿洗淨，則涎自去。
｜原｜芋，一名土芝，一名蹲鴟，〈史記注云：芋頭形類鴟鳥之蹲。〉一名莒。〈說文云：齊謂芋為莒。〉
｜增｜
｜說文｜大芋實根駭人，故謂之芋。
｜廣雅｜渠，芋也，其葉謂之𦵸葃。
｜爾雅翼｜芋之大者，前漢謂之芋魁，後漢書謂之芋渠。
｜種芋法｜吳郡所產，大者謂之芋頭，嘉定名之博羅，旁生小者謂之芋妳。
｜原｜在在有之，蜀漢為最，京洛者差圓小。葉如荷，長而不圓。莖微紫，乾之亦中食。根白，亦有紫者。南方之芋，子大如斗，旁生子甚多，皮上有微毛如鱗次裹之，拔之則連茹而起，味甘，蒸煮任意。濕紙包，火煨過，熟乘熱噉之則鬆而膩。益氣充饑，亦可為羹臛，若和皮水煮，冷啖，堅頑少味，最不易消。廣志所載十數種，君子芋，〈大如斗魁。〉淡〈原作談，誤。〉善芋，〈魁大如瓶，少子。葉如繖蓋，紺色而紫，莖其長丈餘，易熟長味，是芋之最善者。〉百果芋，〈魁大子繁，畝收百斛。〉雞子芋，〈色黃。〉車轂芋，鉅〈一作銀。〉子芋，旁〈原作勞，誤。〉巨芋，青浥邊芋，四種皆多子，可乾臘亦可藏至夏，皆種之美者。長味芋，〈味美，莖亦可食。〉九面芋，〈大而不美。〉青芋，曹芋，〈一作素芋。〉象芋，〈一作象空芋，大而弱，使人易饑。〉皆不可食。又有蔓芋，〈緣枝生，大者如二三升。〉博士芋，〈出新鄭，蔓生而根如鵞鴨卵。〉百子芋。〈出葉俞縣，有魁芋，無旁子。〉
｜增｜
｜酉陽雜俎｜天芋，〈生終南山中，葉如荷而厚。〉雀芋。〈狀如雀頭，置乾地反濕，置濕地反乾，飛鳥觸之墮，走獸遇之僵。〉
｜益部方物畧記｜赤鸇芋，〈俗號赤鸇頭，芋形長而圓，但子不繁衍，味最美。〉蠻芋，〈味亦美，其形則圓，子繁衍，人多蒔之。〉摶果芋。〈品最下。摶，接也，言可接果。山中人多食之。〉
｜本草｜芋種雖多，有水、旱二種。旱芋，山地可種；水芋，水田蒔之。葉皆相似，但水芋味勝，莖亦可食。芋不開花時或七八月間有開者，抽莖生花，黃色，旁有一長萼護之，如半邊蓮花之狀。
｜原｜芋味平，除煩止渴。可以療饑，可以備荒。小兒戒食，滯胃氣，難尅化，有風疾服風藥者最忌，多致殺人。備荒論曰：蝗之所至，凡草木葉無有遺者，獨不食芋、桑與水中菱芡，宜廣種之。
｜彙考｜
｜原｜
｜史記。貨殖傳｜蜀卓氏之先，趙人也。秦破趙，遷卓氏。曰：吾聞岷山之下沃野，下有蹲鴟，至死不饑。乃求遠遷，致之臨卭。
｜漢書。翟方進傳｜初，汝南有鴻隙陂，郡以為饒。翟方進為相，奏罷之。王莽時，常枯旱，郡中追怨方進。童謠曰：壞陂誰，翟子威，飯我豆食羹芋魁，反乎覆，陂當復，誰雲者，兩黃鵠。
｜增｜
｜晉書。李雄載記｜雄剋成都，軍饑甚，乃率眾就穀於郪，掘野芋而食之。
｜南史。孝義傳｜鮮于文宗，漁陽人，年七歲喪父。父以種芋時亡，至明年芋時，對芋嗚咽，如此終身。
｜孝經援神契｜仲冬日，昴星中，收莒芋。
｜原｜
｜列仙傳｜酒客為梁丞，使民益種芋，三年當大饑。眾如其言，後果大饑，梁民得不死。
｜增｜
｜汝南先賢傳｜
　薛直歸先人冢側，種稻、芋，稻以祭祀，芋以充饑。耽道說禮，玄虗無為。
　袁安，除陰平長。時年饑，民皆菜食，租入不畢。安聽使輸芋，曰：百姓饑困，長何得食穀，先自引芋，吏皆從之。
｜華陽國志｜何隨，字季業，蜀郡郫人也，除安漢令，蜀亡去官。時巴土饑荒，所在無穀，送吏行乏，輙取道側民芋，隨以緜繫其處，使足所取直。民視芋，見緜，相語曰：聞何安漢清廉，行過從者無糧必能爾耳。持緜追還之，終不受。因為語曰：安漢吏取糧，令為之償。
｜原｜
｜鄴侯外傳｜泌嘗於衡嶽寺讀書，嬾殘所謂嬾殘經音，先悽愴而後喜悅，必謫墮之人。中夜，潛往謁焉。嬾殘命坐，發火出芋以啖之。謂泌曰，愼勿多言，領取十年宰相。
｜增｜
｜雲仙雜記｜李華燒三城絶品炭，以龍腦裹芋魁煨之。擊爐曰，芋魁遭遇矣。
｜青棠集｜張九齡知蕭炅不學，故相調謔。一日送芋，書稱蹲鴟。蕭荅曰，損芋拜嘉，惟蹲鴟未至，然僕家多怪，亦不願見此惡鳥焉。九齡以書示客，滿座大笑。
｜物類相感志｜今浙東生土芋，狀磊塊自實，若天雷頻則多生，若耕種欲取，不得名之，若呼芋字，則逡巡不見矣。
｜玉堂閒話｜閤皁山一寺僧甚專力種芋，歲收極多，杵之如泥，造壍為牆。後遇大饑，獨此寺四十餘僧食芋壍，以度凶歲。
｜爾雅翼｜唐開元中，蕭嵩奏請注文選。東宮衛佐馮光進解蹲鴟云：今之芋子，即是著毛蘿蔔。嵩聞大笑。
｜原｜
｜影燈記｜洛陽人家上元各造芋郎君，食之，宜男女。
｜增｜
｜澄懷錄｜有人收得虞永興與圓機書一紙，翦開，字字賣之，房村二字得芋千頭。
｜原｜閩清上有巖曰盤谷，下有橋曰渡仙，產奇花異果。嘗有二人入山，適一叟，後至袖中出芋數枚相啖，忽不見，但見木葉盈尺，題詩其上曰：偶與雲水會，不與雲水通，雲散水流後，杳然天地空。
｜集藻｜
｜贊｜
｜增｜
｜宋。宋祁。芋贊｜芋種不一，鸇芋則貴，民儲于田，可用終歲。
｜文賦散句｜
｜增｜
｜漢。東方朔。七諫｜拔搴玄芝兮，列樹芋荷。
｜晉。左思。吳都賦｜徇蹲鴟之沃，則以為世濟陽九。
｜蜀都賦｜瓜疇芋區。
｜五言絶句｜
｜增｜
｜宋。朱子。芋魁｜沃野無凶年，正得蹲鴟力，區種萬葉青，深煨奉朝食。
｜七言絶句｜
｜增｜
｜宋。韓琦。中書東廳山芋｜隨竹縈回翠蔓延，土藷名異出前編，會須霜晚餐珠實，可挹浮丘作地仙。
｜原｜
｜蘇軾。過子忽出新意，以山芋作玉糝羹，色香味皆奇絶，天上酥𨠑則不可知，人間決無此味也。｜香似龍涎仍釅白，味如牛乳更全清，莫將南海金虀膾，輕比東坡玉糝羹。
｜陸游。芋｜陸生晝臥腹便便，歎息何時食萬錢，莫誚蹲鴟少風味，賴渠撐拄過凶年。
｜詩散句｜
｜增｜
｜宋。孫覿｜蹲鴟勸加餐，風味亦可人。
｜原｜
｜劉子翬｜曉煩黏玉糝，深椀啖糢糊。
｜增｜
｜陸游｜
　風爐歙鉢生涯在，且試新寒芋糝羹。
　葑火正紅煨芋美，不妨乘炬雪中歸。
｜梁。沈約｜綠芋鬱參差。
｜周。庾信｜白石香新芋。
｜唐。王維｜
　巴人訟芋田。
　新秋綠芋肥。
｜岑參｜葉葉藏山徑。
｜原｜
｜杜甫｜紫收岷嶺芋。
｜增｜
｜軒轅彌明｜凍芋強抽萌。
｜張籍｜沙田紫芋肥。
｜薛能｜野色生肥芋。
｜宋。陸游｜美啜芋魁羹。
｜元。李孝光｜芋熟騎童分。
｜王逢｜新霜芋長孫。
｜唐。張籍｜水店晴看芋葉黃。
｜韋莊｜木甑朝蒸紫芋香。
｜宋。蘇軾｜
　土人頓頓食藷芋。
　芋魁徑尺誰能盡。
｜陸游｜
　芋肥一本可專車。
　地爐枯葉夜煨芋。
｜元。戴帥初｜山毛人摘芋紅多。
｜馬臻｜飽霜紫芋細凝酥。
｜別錄｜
｜增｜
｜神仙傳｜焦先常食白石，以分與人，熟煮如芋。
｜種芋法｜陶隱居曰：生則有毒，性滑，尤為服餌家之所忌。劉禹錫云：十月後曬乾收之，冬月食，他時月不可食，久食則虛勞無力。圖經曰：食之過多則有損傷。唐本草云：多食動宿冷。
｜原｜
｜擇種｜十月揀根圓長尖白者，就屋南簷下掘坑，以礱糠鋪底，將種放下，稻草蓋之，勿使凍爛。至三月間取出，埋肥地，待早苗發三四葉，於五月間擇近水肥地移栽，其科行與種稻同。或用河泥，或用灰糞、爛草壅培。旱則澆之，有草則去之。若種旱芋亦宜肥地。
｜栽種｜正、二月將耕過地先鋤一徧，以新黃土覆蓋。三月中，擇壬申、壬午、壬戌、辛巳、戊申、庚子、辛卯日，將芋芽向上，種。候生三四葉，高四五寸，五月移栽。大抵芋畏旱，宜近水軟沙地。區深可三尺許，行欲寬，寬則過風。本欲深，深則根大。春宜種，夏種不生。秋宜壅，失壅則瘦。鋤宜頻，澆宜數。霜降宜捩其葉，鋤開根邊土，上肥泥壅根，使力回於根，則愈大而愈肥。汜勝之書云：區方深各三尺，下實豆萁尺有五寸，以糞著萁上，如萁厚。一區種五本，要勻，再以糞土覆之，芋成萁爛，皆長三尺。南方多水芋，北方多旱芋，總之，地皆宜肥。水芋二尺一科，𤱔為科二千一百六十，科收魁若子二斤，𤱔為斤二千三百二十，以備荒救饑，已數倍於作田矣。種芋之地，眾人往來眼目多見及聞刷鍋聲，多不孳生。
｜鋤芋｜
　宜晨露未乾及雨後耘，鋤令根旁虗，則芋大子多。若日中耘，大熱則蔫。以灰糞培則茂。
　水芋不必耘，但亦宜肥地。
　七月乃塘，法在芋四角掘土壅根，則土暖，結子圓大，霜後起之。
　芋荄繁，宜剝取淖，曬乾，煮食味極甘美。
｜製用｜
　芋餺飥。煮熟，去皮擂爛，以細布紐去查，和麪、豆粉為𥹸，捍切，麤細任意。初煮，二十沸如鐵，至百沸軟滑，汁食之。和鯽魚、鱧魚作臛食，良。
　微糝以鹽，則煮不糢糊。
　霜後，芋子上芋白擘下，以液漿煠過，曬乾，冬月炒食，味勝蒲筍。
　聞山中人取大芋曝極乾，和土築牆，經久不壞，荒年取用。或去皮搗爛塗壁，歲歲加之，亦經久不壞。苐芋多惡種，無論野生即田園所植亦須擇種，厚壅，不然有青色多斑駁者，味最劣。青芋多毒，先以灰汁煮，薑亦可，次易水，煮熟乃堪食。博物志云：野芋，狀小於家芋，有大毒。家芋種之三年，不採成穭芋，形葉俱相似，根並殺人，悞食者，土漿及大豆汁、糞汁灌之，良。
　煮芋汁洗膩衣，潔白如玉。
｜增｜
｜東坡雜記｜
　岷山之下，凶年以蹲鴟為糧，不復疫癘，知此物之宜人也。本草謂芋，土芝。云：益氣充饑。惠州富此物，然人食者不免瘴。吳遠游曰：此非芋之罪也，芋當去皮，濕紙包，煨之火過，熟乃噉之，則鬆而膩，乃能益氣充饑。今惠人皆和皮水煮，冷淡堅頑少味，其發瘴固宜。丙子除夜前兩日，夜饑甚，遠遊煨芋兩枚見啖，美甚，乃為書此帖。
　蜀中人接花果皆用芋膠合其罅，予少時頗能之。嘗與子由戲用苦楝木接李，既實，不可嚮口，無復李味。傳云：一薰一蕕，十年尚猶有臭，非虗語也。芋自是一種，不甚堪食，名接果。
｜夢溪筆談｜處士劉湯隱居王屋山，常於齋中見一大蜂𦊰於蛛網，蛛縛之，為蜂所螫，墜地，俄頃蛛鼓腹欲裂，徐徐行入草，嚙芋梗微破，以瘡就嚙處磨之，良久，腹漸消，輕躁如故。自後，人有為蜂螫者，挼芋梗傅之則愈。
｜原｜香芋，形如土豆而味甘美，煮熟可下茶。
｜增｜
｜種芋法｜香芋，皮黃肉白，莖葉如扁豆而細。又有引蔓開花，花落即生，名之曰落花生，皆嘉定有之。
｜增｜
｜本草｜甘露子，〈以根味而名。〉一名地蠶，〈原譜誤作環。〉一名土蛹，一名草石蠶，〈皆以根形而名。蘇頌云：草根之似蠶者，亦名石蠶。〉一名滴露，一名地爪兒。荊湘、江淮以南野中有之，人亦栽蒔。二月生苗，長者近尺，方莖對節，狹葉有齒，並如雞蘇，但葉皺有毛。四月開小花成穗，一如紫蘇花穗，結子如荊芥子。其根聯珠，狀如老蠶，掘根蒸煮食之，味如百合。
｜原｜二三月鋤，宜沃土，宜沾濕。凡種，宜於園圃近陰處或樹蔭下疎種之，至秋乃收。生熟皆可食，又可蜜煎，可醬漬，可作豉。雨中以灰雜鬆土覆掩根，鋤草淨，則生繁，至冬鋤取。一云：葉上露滴地即滋𦙍，是以有滴露之名。
｜集藻｜
｜七言古詩｜
｜增｜
｜宋。楊萬里。甘露子｜甘露子，甘露子，喚作地蠶亦良似，不食柘葉不食桑，何須走入地底藏，不能作繭不上簇，如何也蒙賜沐浴，呼我果，謂之果，呼我䔩，謂之䔩，唐臨鼂錯莫逢他，高陽酒徒咀爾不搖牙。
｜原｜
｜本草｜土芋，一名土豆，一名土卵，一名黃獨。蔓生，葉如豆。根圓如卵，肉白皮黃，可灰汁煮食，亦可蒸食。解諸藥毒，生研水服，吐出惡物。
｜原｜
　甘藷，一名朱藷，一名番藷，大者名玉枕藷。〈稗史類編云：嶺外多藷，有發深山邃谷而得者，重數十斤，名玉枕藷。〉形圓而長，本末皆銳，肉紫皮白，質理膩潤。氣味甘，平，無毒。補虛乏，益氣力，健脾胃，強腎陰，與薯蕷同功，久食益人。與芋及薯蕷自是各種，巨者如杯、如拳，亦有大如甌者。氣香，生時似桂花，熟者似薔薇露。撲地傅生，一莖蔓延至數十百莖，節節生根，一𤱔種數十石，勝種穀二十倍。閩、廣人以當米穀，有謂性冷者，非。三二月及七八月俱可種，但卵有大小耳。卵八九月始生，冬至乃止。始生便可食，若未須者勿頓掘，令居土中，日漸大，到冬至須盡掘出，不則敗爛。
　徐玄扈云：昔人謂蔓菁有六利，柿有七絕，予謂甘藷有十二勝。收入多，一也。色白味甘，諸土種中特為敻絶，二也。益人與薯蕷同功，三也。徧地傅生，翦莖作種，今歲一莖，次年便可種數十𤱔，四也。枝葉附地，隨節生根，風雨不能侵損，五也。可當米穀，凶年不能災，六也。可充籩實，七也。可釀酒，八也。乾久收藏，屑之旋作餅餌，勝用餳蜜，九也。生熟皆可食，十也。用地少，易於灌溉，十一也。春夏種，初冬收入，枝葉極盛，草穢不容，但須壅土，不用鋤耘，不妨農工，十二也。
｜南方草木狀｜甘藷，蓋薯蕷之類，或曰芋之類。根葉不如芋，皮紫而肉白，蒸鬻食之。產珠崖之地，海中之人，皆不業耕稼，惟掘地種甘藷。秋熟收之，蒸㬠，切如米粒，倉圌貯之，以充糧糗，是名藷糧。大抵南人二毛者，百無一二，惟海中之人壽百餘歲者，由不食五穀，食甘藷故耳。
｜異物志｜甘藷出交廣，南方民家以二月種，十月收之。其根似芋，亦有巨魁，大者如鵞卵，小者如雞鴨卵。剝去紫皮，肌肉正白如肪，南人當米穀，果食炙皆香美。初時甚甜，經久得風稍淡。
｜甘藷疏｜
　閩、廣藷有二種。一名山藷，彼中故有之。一名番藷，有人自海外得此種，海外人亦禁不令出境，此人取藷絞入汲水繩中，因得渡海，分種移植，遂開閩廣之境。兩種莖葉多相類，但山藷植援附樹乃生，番藷蔓地生。山藷形魁壘，番藷形圓而長。其味則番藷甚甘，山藷為劣。
　江南田圩下者，不宜藷。若高仰之地，平時種藍、種豆者，易以種藷，有數倍之獲。大江以北，土更高，地更廣，即其利百倍不啻矣。倘慮天旱，則此種𤱔收數十石，數口之家，止種一𤱔，縱災甚，而汲井灌溉，一至成熟，終歲足食，又何不可。
｜集藻｜
｜序｜
｜原｜
｜明。徐玄扈。甘藷疏序｜方輿之內，山陬海澨，麗土之毛，足以活人者多矣。或隱弗章，即章矣，近之人習用之，以為澤居之魚鱉，山居之麋鹿也。遠之人逖聞之，以為踰汶之貉，踰淮之橘也，坐是兩者弗獲相通焉。余不佞獨持迂論，以為能相通者什九，不者什一，人人務相通，即世可無聚不足，民可無道殣。或嗤笑之，固陋之心，終不能移。每聞他方之產可以利濟人者，往往欲得而藝之，同志者或不遠千里而致，耕獲菑畬，時時利賴其用，以此持論頗益堅。歲戊申，江以南大無麥禾，欲以樹藝佐其急，且備異日也。有言閩越之利甘藷者，客莆田，徐生為予三致其種，種之，生且蕃，畧無異彼土，庶幾哉，橘逾淮弗為枳矣。余不敢以麋鹿自封也，欲徧布之，恐不可戶說，輙以是疏先焉。
｜別錄｜
｜增｜
｜物類相感志｜手植如手鋤鍬等物，植隨本物形狀。
｜原｜
｜種植｜種藷宜高地、沙地，起脊尺餘，種在脊上。遇旱可汲井澆灌，即遇澇年，若水退在七月中，氣候既不及藝五穀，即可翦藤種藷。至於蝗蝻為害，草木蕩盡，惟藷根在地，薦食不及，縱令莖葉皆盡，尚能發生。若蝗信到時，急令人發土徧壅，蝗去之後，滋生更易，是天災物害皆不能為之損。人家凡有隙地，但只數尺，仰天見日，便可種，得石許，此救荒第一義也。須歲前深耕，以大糞壅之，春分後下種。若非沙土，先用柴灰或牛馬糞和土中，使土脈散緩與沙土同，庶可行根，重耕起要極深。將藷根每段截三四寸長，覆土深半寸許，每株相去縱七八尺，橫二三尺。俟蔓生既盛，苗長一丈，留二尺作老根，餘翦三葉為一段，插入土中，每栽苗相去一尺，大約二分入土，一分在外，即又生藷，隨長隨翦，隨種隨生，蔓延與原種者不異。凡栽須順栽，倒栽則不生。節在土上即生枝，在土下即生卵。約各節生根，即從其連綴處斷之，令各成根苗，每節可得卵三五枚。
｜製用｜
　可生食、可蒸食、可煮食、可煨食。可切米，曬乾收，作粥飯。可曬乾磨粉，作餅餌。其粉可作梗子炒煤子食。取粉可作丸，似珍珠沙穀米。可造酒。但忌與醋同用。
　一造粳。將糯米水浸五七日，以米酸為度，淘淨曬乾，搗成細粉。 看晴天，將糯米粉入生水，和作團子如杯口大。即將藷根拭去皮，洗淨沙，石上徐徐磨作漿，要極細，勿攙水。將糯團煮熟，撈入瓶中，用木杖盡力攪作糜，候冷熱得所，大約以可入手為度。將藷漿傾入，每糯粉三斗，入藷漿一斤，攪極勻。先將乾小粉篩平板上，次將糜置粉上，又著乾粉，捍薄，曬半乾，切如骰子樣，曬極乾，收藏。用時慢火燒鍋令熱，下二合許，慢火炒，少刻漸軟，漸發成圓毬子，次下白糖、芝蔴，或更加香料炒勻，候冷，極浮脆。每粳二升，可炒一斗。芋漿、山藥漿亦可作。
　造粉。取藷根，麤布拭去皮，水洗淨。和水磨細，入水中，淘去浮渣，取澄下細粉，曬乾同豆粉。灑水作丸，與珍珠沙穀米無異。
　造酒。藷根不拘多少，寸截斷，曬半乾，甑炊熟，取出揉爛，入甑中。用酒藥研細，搜和按實，中作小坎，候漿到看老嫩，如法下水，用絹袋濾過，或生或煮熟任用。其入甑寒暖，酒藥分兩，下水升斗，或用麯蘗，或加藥物，悉與米酒同法。若造燒酒，即用藷酒入鍋，如法滴糟成頭子燒酒，或用藷糟造常用燒酒，亦與酒糟造燒酒同。 
｜藏種｜
　九月十月間掘藷卵，揀近根先生者，勿令損傷，用軟草包裹，掛通風處陰乾。
　一法，於八月中揀近根老藤，翦七八寸長，每七八根作一小束。耕地作畦，將藤束栽畦內，如栽韭法，過月餘，每條下生小卵如蒜頭狀。冬月畏寒，稍用草蓋覆，至來春分種。若老條、原卵在土中，無不壞爛。
　一法，霜降前取近根卵稍堅實者，陰乾，以軟草各襯，另以軟草裹之，置無風和暖，不近霜雪不受氷凍處。
　一法，霜降前收取根藤，曝令乾，於竈下掘窖，約深一尺五六寸，先下稻糠三四寸，次置種其上，更加稻糠三四寸，以土蓋之。
　一法，七八月取老藤，種入木筩或磁瓦器中，至霜降前，置草篅中，以稻糠襯，置向陽近火處，至春分後，依前法種。
｜收蔓｜枝節已徧地不能容者，即為游藤，宜翦去之，及掘根時捲去。藤蔓俱可飼牛、羊、豬，或曬乾，冬月喂，皆能令肥腯。
｜用地｜凡藷二三月種者，每株用地，方二步有半，而卵徧焉，每官𤱔約用藷三十六株。四五月種者，地方二步，而卵徧焉，𤱔約六十株。六月種者，方一步有半，而卵徧焉，𤱔約一百六株有奇。七月種者，地方一步，而卵徧焉，𤱔約二百四十株。八月種者，地方三尺以內，得卵細小矣，𤱔約九百六十株。種之疎密，畧以此準之。九月畦種，生卵如箸如棗，擬作種，此松江法也。北方早寒，宜早一月算，又在視天氣寒暖，臨時斟酌耳。
｜原｜蘿蔔，一名萊菔，〈菘乃菜名，萊菔乃根名，後世訛為蘿蔔。南人呼為蘿瓝，或雲性能制麥毒，故名來服，言來麰之所服也。〉一名蘆菔，一名雹葖，〈爾雅云：葖，蘆萉。注云：萉，宜為菔。蘆菔，蕪菁屬，紫花大根，俗呼雹葖。〉一名紫花菘，一名溫菘，〈紫花菘、溫菘皆南人所呼。吳人呼楚菘，廣南人呼秦菘。廣韻云：魯人呼為菈𦿚。〉一名土酥，〈農書云：北人蘿蔔，一種四名。春曰破地錐，夏曰夏生，秋曰蘿蔔，冬曰土酥，謂其潔白如酥也。〉一名薺根。處處有之，北土尤多。其狀有長、圓二類，根有紅、白二色。莖高尺餘，苗稠則小，隨時取食令稀，則根肥大。葉大者如蕪菁，細者如花芥，皆有細柔毛。春末抽高薹，開小花，紫碧色。夏初結英，子大如麻子，黃赤色，圓而微扁。生河朔者頗大，而江南、安州、洪州、信陽者尤大，有重至五六斤者。大抵生沙壤者脆而甘，生瘠地者堅而辣。根、葉皆可生、可熟、可葅、可虀、可醬、可豉、可醋、可糖、可臘、可飯，乃蔬中之最有益者。氣味辛、甘，無毒。下氣消穀，去痰癖，止咳𠻳，利膈，寬中，肥健人，令肌膚細白。同豬、羊肉、鯽魚煮食更補益。熟者多食，滯膈中成溢。飲服地黃、何首烏者，食之髮白，以蘿蔔多食滲血，性相反也。
｜彙考｜
｜增｜
｜北史。張威傳｜威遷青州總管，頗事產業，遣家奴於人間鬻蘆菔根，其奴緣此侵擾百姓。
｜原｜
｜清異錄｜王奭善營度，子弟不許仕宦。每年止種火田玉乳蘿蔔、壺城馬面菘，可致千緡。
｜增｜
｜談苑｜江東居民言，種芋三十𤱔，計省米三十斛；種蘿蔔三十𤱔，計益米三十斛。
｜爾雅翼｜昔有婆羅門僧東來，見食麥麵者，曰：此大熱，何以食之。及見蘿菔，曰：賴有此以解之耳。自此相傳食麫必食蘿菔。
｜國老談苑｜寇準年三十餘，太宗欲大用，尚難其少。準知之，遂服地黃，兼餌蘆菔以反之，未幾髭髮皓白。
｜原｜
｜五色線｜王旻好勸人食蘆菔根葉，云：冬食功多力甚，養生之物也。
｜集藻｜
｜傳｜
｜原｜
｜明。高應經。羅伯英傳｜先生姓羅，名伯英，字陽和，上世出蔡仲之後。周季國亡，蔡之孫子自以王者後，恥臣列國，分佈天下。雖族類蕃蕪，然皆隱約原野，與農圃老人結無情之交，於勢利泊如也。春秋間，齊魯交惡，猶以野無厥族卜其無恃，為當時貴重尚如此。漢初陳平欲薦士間楚，竟不能致厥族之良，惟以惡子弟進，故用其讒，卒以亡楚，後平掠其功封侯，惡子弟卒不顯，是以此族益務韜晦。蜀諸葛武侯嘗用其別子蔓青氏督餉，道行伍中，既策功，當進爵，以非其好，故弗就也。先生與蔓青同遠祖，生而孤特自殖，克邁種德，學有根本，閒居自負其才曰：吾進可以備鼎鼐，退可以賁丘園，進退不違乎時，吾事畢矣。豪貴之家聞先生風聲，爭設大烹以享之。先生心事潔白，啓口皆可咀嚼，故貴人不甚相知，平生惟與學士雅好尤篤，凡親嗜先生之久者，天下事無不可做。晚年所養既久，中益充實，雖雜處塵土間，物竟莫得而湼，自有一種幽人潛德風味，上自宮府，下至兒童、走卒、室婦、少女，莫不知有先生。然欲用之者，非強拔起之不能致，終不效毛遂輩，沾沾喜自薦也。老辣之性與日俱盛，尤以名為累，嘆其不得深根固蔕於下，乃學逃名於漆園之徒，游心物初，委順造化，深欲祕本根，以緒餘啟世之不知道者。故嘗著論曰：天下無道則言有枝葉，所惡於言者，為其無用也，吾言可無用也與哉，世殆未知吾枝葉之正味矣。一夕，偶過白水真人舍，坐客有誚之者，附耳話言謂先生今日雖無食肉相虀酸氣，吾知免耳。先生若罔聞知，據爐危坐，少焉清談時，出爽氣襲人，客不覺前席舉手，願與餘瀝以沃渴懷。先生傾倒肺腑，粹然一出於正，絕無世俗溷濁之味，客與接談者皆嘖嘖不容口，如入太古室，酌玄酒而啜太羹，恨相知之晚也。乃復相顧而嘆曰：先生蓋有道之士也，清不絕俗，淡不累物，吾儕久與至人處，乃今則知之耳，圖所以易其名者，遂私號曰清淡先生雲。
｜五言律詩｜
｜增｜
｜元。許有壬。蘆菔｜性質宜沙地，栽培屬夏畦，熟登甘似芋，生薦脆如棃，老病消凝滯，奇功直品題，故園長尺許，青葉更堪虀。
｜五言絶句｜
｜原｜
｜宋。黃庭堅。蘿菔｜密壤深根蔕，風霜已飽經，如何純白質，近蔕染微青。
｜朱子。蘿蔔｜紛敷翦翠叢，津潤擢玉本，寂寞病文園，吟餘得深齦。
｜詩散句｜
｜增｜
｜宋。蘇軾｜中有蘆菔根，尚含曉露清。
｜原｜
｜唐。杜甫｜長安冬葅酸且綠，金城土酥淨如練。
｜宋。蘇軾｜秋來霜雪滿東園，蘆菔生兒芥有孫。
｜楊萬里｜雪白蘆菔非蘆菔，喫來自是辣底玉。
｜增｜
｜僧北磵｜安得脆瓊蘆菔子，蘋洲南畔種殘雲。
｜楊萬里｜
　金城土酥玉雪容。
　蘆菔削氷寒脫齒。
｜方岳｜萊菔根鬆鏤氷玉。
｜別錄｜
｜原｜
｜種植｜頭伏下種，宜沙地，地欲生則無蟲，耕地欲熟則草少。治畦長一丈，闊四尺，每子一升可種二十畦，子陳更佳。先用熟糞勻布畦內，水飲透，次日用大糞拌子，令勻，撒畦內，細土覆之。苗出三四指便可食，擇其密者去之，疏則根大。尺地只可留三四窠，厚壅頻澆，其利自倍，月月可種，月月可食。欲收種子，於九月十月擇其良者，去鬚帶葉移栽之，澆灌以時，至春收子，可備種蒔。鋤不厭頻，忌帶露鋤，恐生蟲。
｜增｜
｜種樹書｜種蘿蔔宜沙壖地，五月犂五六徧，六月六日種，鋤不厭多，稠即少種。
｜原｜
｜製用｜
　香蘿蔔。白蘿蔔堅實者切小塊，晾二日。每一斤，鹽一兩，醃過，布揉去水，再晾，又揉，又晾又揉，乾濕得宜。每一斤用白沙糖四兩，醋一椀，小茴香、花椒、砂仁、陳皮各一錢，搗細拌勻，磁礶收貯。青瓜丁亦可照此法做。
　蘿蔔虀。蘿蔔切作薄片，萵苣條或嫩蔓菁、白菜切大小同，各以鹽醃，良久，沸湯煠過，入新水中。次煎酸漿泡之，以椀蓋覆，入瓶中浸冷。
　蘿蔔乾。以蘿蔔切作骰子大，曬乾，收候。醃芥菜滷水煮，加川椒、蒔蘿拌勻，曬乾，收貯。久留不壞，味極美。
　又法：切過，鹽醃一宿，日中曬乾用。
　水醃蘿蔔。蘿蔔削去根鬚洗淨，以鹽擦，放瓮內五六日，下水時復攪勻，一月後可食。加以一二鵞棃則香脆。若食不盡者，就以滷水煮蘿蔔透，控乾，入醬或切細條曬乾收。臨食時，熱湯泡透，炒食聽用。
｜增｜
｜齊民要術｜蘿蔔菹法。淨洗通體，細切長縷，束為把，大如十張紙卷。暫經沸湯即出，多與鹽，二升暖湯合把手按之。又，細縷切，暫經沸湯，與橘皮和，及暖興則黃壞，料理滿奠。
｜原｜
｜洞微志｜齊州有人病狂，雲夢中見紅裳少女引入宮殿中，其小姑令歌，遂歌云：五靈樓閣曉玲瓏，天府由來是此中，惆悵悶懷言不盡，一丸蘿蔔火吾官。一道士解之云：少女心神，小姑脾神。火，毀也。醫經言，蘿蔔制麪毒。故曰火吾宮，此犯大麥毒也。以藥並蘿蔔治，果愈。
｜清異錄｜鄭居易計部言其家自先世多留帶莖蘿蔔，懸之簷下，有至十餘年者。每至夏秋有病痢者，煮水服之即止，愈久者愈妙。
｜增｜
｜東坡雜記｜裕陵傳王荊公偏頭疼方，雲是禁中秘方。用生蘿蔔汁一蜆殼，注鼻中，左痛注右，右痛注左，或兩鼻皆注亦可，雖數十年患，皆一注而愈。荊公與僕言之已愈數人矣。
｜原｜
｜延壽書｜李師逃難，入石窟中。賊以煙薰之，垂死，摸得蘿蔔菜一束，嚥其汁，獲甦。
｜張杲醫說｜
　饒民李七病鼻衂甚危，醫以蘿蔔自然汁和無灰酒飲之，即止。蓋血隨氣運，氣滯則血妄行，蘿蔔下氣，故也。 
　有人好食豆腐中毒，醫治不效。偶聞人云其妻誤以蘿蔔湯入豆腐鍋中，遂不成。其人遽飲蘿蔔湯，遂愈。
｜范濟畧代巡述｜中州一代巡，病𠻳久不愈，甚危。徵醫各府，歸德僅一老醫年七十餘，病𠻳亦劇，府官不得已以之應命。行至一村，渴甚，叩民家求飲。其家以熱水一盂飲之，覺𠻳似少止，再求一杯，又覺少愈，因詢此何水，其人荅曰：村野無茶，適煮蘿蔔乾，遂以奉用。醫曰：吾生平最喜食此，偶途中用盡，敢求少許。其家餽以數升，醫食數日，𠻳全愈。及見代巡，病與己同，診脈後，出一方，因向代巡云：藥須醫人自煎，恐他人煎不得法，藥難取效，及煎時，潛以蘿蔔乾加入。數日，代巡病癒，大神其技，給冠帶作興千金，遂成富室。
｜原｜形白而細長，根葉俱淡脆無辛辣氣，可生食。亦有大如臂，長七八寸者，則土地之異也。出山東壽光市者尤鬆脆。
｜原｜有黃、赤二種，長五六寸。宜伏內畦種，肥地亦可漫種。大者盈握，冬初掘根，生熟皆可啖，可果可蔬。莖高二三尺，有白毛，氣如蒿，不可生食。貧人曬乾，冬月亦可拌腐充饑。三伏內治地點種，地肥則漫種，頻澆則肥大。欲收種者，留至次年。開碎白花，攢簇如傘。子如蛇牀子，稍長而有毛，褐色。又如蒔蘿子。元時始自邊塞中來，故名。甘、辛，無毒。下氣補中，利胸膈，安五臟，令人健食，有益無損。子治久痢。一種野胡蘿蔔，根細小，用亦同。金幼孜北征錄云：交河北有沙蘿蔔，根長二尺許，大者徑寸，下支生小者如筯。色黃白，氣味辛而微苦，氣似胡蘿蔔，想亦胡蘿蔔之類，但地利人力之不同耳。
｜別錄｜
｜原｜
｜製用｜胡蘿蔔鮮者切片，畧煠，控乾。入蔥丁、蒔蘿、茴香、川椒、紅豆研爛，並鹽拌勻，醃一時食。
｜增｜
｜野菜譜｜野葡蔔，葉似葡蔔，故名。可熟食。
｜原｜
｜本草｜一名萵菜，〈墨客揮犀云：萵菜，自咼國來，故名。〉一名千金菜，〈清異錄云：咼國使者來漢，隋人求得菜種，酬之甚厚，因名千金菜。〉葉似白苣而尖嫩多皺，色稍青，折之有白汁。四月抽薹，高三四尺。剝皮生食，味清脆，糟食亦佳。江東人鹽曬壓實，以備方物，謂之萵筍。
｜彙考｜
｜增｜
｜蓼花洲閒錄｜五代時有僧某卓庵道邊，藝蔬丐錢。一日晝寢，夢一金色龍食所藝萵苣數畦。僧寤驚，且曰：必有異人至。已而見一偉丈夫於所夢之所，取萵苣食之。僧視其狀貌凜然，遂攝衣延之，餽食甚勤。頃刻告去，僧囑之曰：富貴無相忘。因以所夢告，且曰：公他日得志，願為老僧於此地建一大寺。偉丈夫，乃藝祖也，既即位，求其僧尚存，遂命建寺，賜名普安。
｜集藻｜
｜五言古詩｜
｜增｜
｜唐。杜甫。種萵苣並序｜
　既雨已秋，堂下理小畦，隔種一兩席許萵苣，向二旬矣。而苣不甲坼，獨野莧青青。傷時君子或晚得微祿，轗軻不進，因作此詩。 
　陰陽一錯亂，驕蹇不復理，枯旱於其中，炎方慘如燬，植物半蹉跎，嘉生將已矣，雲雷歘奔命，師伯集所使，指揮赤白日，澒洞青光起，雨聲先已風，散足盡西靡，山泉落滄江，霹靂猶在耳，終朝紆颯沓，信宿罷瀟灑，堂下可以畦，呼童對經始，苣兮蔬之常，隨事藝其子，破塊數席間，荷鋤功易止，兩旬不甲坼，空惜埋泥滓，野莧迷汝來，宗生實於此，此輩豈無秋，亦蒙寒露委，翻然出地速，滋蔓戶庭毀，因知邪干正，掩抑至沒齒，賢良雖得祿，守道不封己，擁塞敗蘭芝，眾多盛荊𣏌，中園陷蕭艾，老圃永為恥，登於白玉盤，藉以如霞綺，莧也無所施，胡顏入筐篚。
｜別錄｜
｜增｜
｜野䔩品｜萵苣菜，採取，去葉去皮，寸切，以滾湯泡之，加薑、油、糖、醋拌之。
｜學圃餘疏｜萵苣，盛於京口，鹹食脆美，即旋摘烹之亦佳。
｜原｜
｜本草｜彭乘云：萵苣有毒，百蟲不敢近。蛇虺觸之，則目瞑不見物。人中其毒，薑汁解之。

御定佩文齋廣群芳譜卷十六
