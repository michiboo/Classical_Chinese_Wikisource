御定佩文齋廣羣芳譜卷五十七
　果譜
　　柰
｜原｜柰，一名頻婆，與林檎一類而二種。江南雖有，西土最豐。樹與葉皆似林檎，而實稍大，味酸，微帶澀。可栽，可壓。白者為素柰，赤者為丹柰，亦曰朱柰，青者為綠柰，皆夏熟。〈《西京雜記》雲︰上林苑，柰三，白柰、紫柰，綠柰。《廣志》云：柰有白、 青、赤三種。張掖有白柰，酒泉有赤柰。〉
｜增｜
｜本草｜涼州有冬柰，冬熟，子帶碧色。
｜原｜性寒。多食令人肺寒、膨脹，病人尤甚。
｜彙考｜
｜增｜
｜宋書。符瑞志｜晉武帝太始二年六月，嘉柰一蔕十實，生酒泉。
｜北史。楊愔傳｜愔一門四世同居，家甚隆盛，昆季就學者三十餘人。學庭前有柰樹，實落地，羣兒咸爭之，愔頹然獨坐。其季父暐適入學館，見之大用嗟異，顧謂賓客曰：此兒恬裕，有我家風。
｜漢武內傳｜仙藥之次者，有員丘紫柰，出永昌。
｜漢武故事｜上握蘭園之金精，摘圓丘之紫柰。
｜原｜
｜洞㝠記｜有紫柰，大如斗，甜如蜜，核紫花青。研之有汁如漆，可染衣，其汁著衣不可湔浣，亦名闇衣柰。
｜增｜
｜拾遺記｜須彌山有柰，冬生，如碧色，以玉井水洗，食之骨輕柔，能騰虛也。
｜洛陽伽藍記｜
　報德寺多果木，柰味甚美，冠於京師。
　白馬寺浮圖前柰林，實重七斤，味殊美，冠於中京。帝至熟時常詣取之，或復賜宮人。宮人得之，轉餉親戚，以為奇味，得者不敢輙食，乃歷數家。
　河間王琛造迎風館於後園，窓戶之上列錢青瑣，玉鳳銜鈴，金龍吐珮。素柰朱李枝條入簷，伎女樓上坐而摘食。
｜述異記｜漢末，楊氏家園中產神柰三株。
｜晉宮閣簿｜秋有白柰。
｜真誥｜夏禹詣鍾山，啖紫柰。
｜洞仙傳｜展上公學道於伏龍地，乃植柰彌滿所住之上。常白諸仙人云：昔在華陽下，食白柰美，憶之未久，忽已三千歲矣。郭四朝後來住其處，又種五果。上公云：此地善，可種柰，所謂福鄉之柰，可以除災癘。
｜原｜
｜南嶽夫人傳｜夫人姓魏，名華存，性樂神仙。季冬夜半，有四真人降夫人靜室，因設玄室紫柰。夫人還，王屋山王子喬等並降，時夫人與真人為賓主，設三玄紫柰。
｜增｜
｜朝野僉載｜貞觀中，頓丘有人於黃河渚上拾菜，得一樹栽子，大如指，持歸蒔之。三年乃結子五顆，味如柰又似林檎，多汁，異常酸美。送縣，縣上州以其奇味，乃進之。後樹長成，漸至三百顆，每年進之，號曰朱柰，至今猶存。德、貝、博等州取其枝接，所在豐足，人以為從西域浮來，礙渚而住矣。
｜洽聞記｜河州鳳林關有靈巖寺，每七月十五日，溪穴流出聖柰，大如盞，以為常。
｜原｜
｜酉陽雜俎｜白柰，出涼州野豬澤，大如兔頭。
｜續仙傳｜謝玄卿遇神仙，設玄洲白柰。
｜虎邱山疏｜虎邱山下三面有春、秋二柰。
｜燕都韋園記｜去園里許有柰子古樹，婆娑數畝。春時花盛開，望之如雪。三夏葉特繁密，列坐其下，微雨烈日俱不到，被蔭若夏屋。公安袁宏道嘗謂戒壇老松、顯靈宮栢、城南柰子，可稱卉木中三絕雲。
｜集藻｜
｜詔｜
｜增｜
｜魏明帝詔｜此柰從涼州來，道里既遠，又東來轉暖，故中變色不佳耳。
｜表｜
｜增｜
｜魏。曹植。謝賜柰表｜即夕殿中，虎賁宣詔，賜臣等冬柰一奩，詔賜使溫啖，夜非食時，而賜見及。柰以夏熟，今則冬至，物以非時為珍，恩以絕口為厚，非臣等所宜荷之。
｜啓｜
｜增｜
｜梁。劉潛。謝始興王賜柰啓｜酒泉之實，稱於王賦，瓜州之味，記自張文，亦有太沖，嗟其夏成，子建暢其寒熟，潘園曜白，孫井浮朱，並見重於昔時，而霑恩於茲日。
｜賦散句｜
｜增｜
｜漢。王逸。荔支賦｜酒泉白柰。
｜晉。左思。蜀都賦｜素柰夏成。
｜潘岳。閒居賦｜二柰曜丹白之色。
｜五言古詩｜
｜原｜
｜梁。褚澐。詠柰｜成都貴素質，酒泉稱白麗，紅紫奪夏藻，芬芳掩春蕙，映日照新芳，叢林抽晚蔕，誰謂重三珠，終焉競八桂，不讓圜丘中，粲潔華庭際。
｜謝𤦹。和蕭國子詠柰花｜俱榮上節初，獨秀高秋晚，吐綠變衰園，舒紅搖落苑，不逐奇幻生，寧從吹律㬉，幸同瑤華折，為君聊贈遠。
｜增｜
｜宋。梅堯臣。深夏忽見柰樹上猶存一顆實｜纍纍後堂柰，落盡風雨枝，行藥偶散步，倚杖聊縱窺，林葉隱孤實，山鳥曾未知，物亦以晦存，悟茲身世為。
｜詩散句｜
｜原｜
｜唐。杜甫｜宿陰繁素柰，過雨亂紅渠。
｜增｜
｜宋。梅堯臣｜豈無山石榴，獨見庭柰喜。
｜明。袁宏道｜終日惜柰花，一身苦牽羈。
｜唐。杜甫｜輕籠熟柰香。
｜增｜
｜姚合｜素柰花開西子面。
｜別錄｜
｜增｜
｜製用｜
｜䆁名｜
　柰油，搗柰實和以塗繒上，燥取而發之，形如油也。
　柰脯，切柰曝乾之如脯也。
｜廣志｜西方多柰，家家收切，曝乾作脯，十百斛，以為蓄積，謂之頻婆糧。又取熟柰納甕中，勿令蠅入。六七日待爛，以酒醃，攪如粥，下水再攪，濾去皮子。良久，去清汁，傾布上，以灰在下引汁盡，日乾為末。調食物甘酸可食。
｜本草｜今關西人以赤柰、楸子取汁，塗器中，曝乾，名果單。味甘酸，可以饋遠。
　　林檎 〈花，附見。〉
｜原｜一名來禽，一名蜜果，〈此果味甜，能來眾禽於林，故有林檎、來禽之名。〉
一名文林郎果，〈詳見洽聞記。〉一名冷金丹。〈詳見清異錄。〉
｜增｜
｜元氏長慶集｜林檎花，一名月臨花。
｜學圃餘疏｜花紅，即古林檎。
｜原｜生渤海間。以柰樹搏接。二月開粉紅花。子如柰，小而差圓，六七月熟，色淡紅，可愛。有甜、酸二種，有金、紅、水、蜜、黑五色。甜者，早熟而味脆美；酸者，熟差晚，須爛方可食。黑者色如紫柰。有冬月再實者。性甘，溫。下氣消渴，多食脹滿。或云：食多覺膨脹，並嚼其核即消。一云：食其子令人心煩。生者食多，生瘡癤。
｜彙考｜
｜增｜
｜宋書。符瑞志｜文帝元嘉十五年二月，太子家令劉徵園中林檎樹連理。
｜宋史。禮志｜太宗景祐三年，禮官宗正請每歲夏仲月薦果，以瓜，以來禽。
｜西京雜記｜初修上林苑，羣臣遠方各獻名果異樹，有林檎十株。
｜原｜
｜王右軍帖｜青李、來禽子皆囊盛為佳，函封多不生。
｜增｜
｜京口記｜南國多林檎。
｜洽聞記｜永徽中，魏郡人王方言拾得樹果，以獻刺史紀王慎。王貢於高宗，以為朱柰，又名五色林檎，或謂之聯珠果。上重賜王方言文林郎，亦號此果為文林郎。
｜酉陽雜俎｜鄆州闞司倉者，家在荊州，其女乳母鈕氏，有一子，妻愛之，與其子均焉。忽一日，偶得林檎一蔕，戲與己子。乳母乃怒曰：小娘子成長，忘我矣。常有物與我子，停今何容偏，乃齧吻攘臂，再三反覆。主人之子，一家驚怖，逐奪之。其子狀貌長短，正與乳母兒不下也。妻知其怪，謝之。鈕氏復手𥳽主人之子，始如舊矣。
｜桂苑叢談｜王梵志，衛州黎陽人也。黎陽城東十五里，有王德祖者，當隋之時，家有林檎樹，生癭大如斗。經三年，其癭朽爛，德祖見之，乃撤其皮，遂見一孩兒，抱胎而出，因收養之。至七歲，能語，問曰：誰人育我，及問姓名。德祖具以實告，因林木而生曰梵天，後改曰志，我家長育，可姓王也。作詩諷人，甚有義旨，葢菩薩示化也。
｜稽神錄｜光州檢日官蔣舜卿，行山中，見一人方採林檎，以二枚與之食，因而不饑。家人以為不得食，不治將病，求醫甚切，而不能愈。後聞壽春有人善醫，令往訪之，始行一日，宿一所村店，有老父問，以𠩄患具告之。父曰：吾能救之，無煩遠行也。出藥方寸匕，使服之，吐二林檎，如新，父收之去。舜卿之食如常，既歸，他日訪之，店與老父俱不見矣。
｜原｜
｜東坡集｜兒子邁幼時，嘗作林檎詩，云：熟顆無風時自脫，半腮迎日鬭先紅。於等輩中亦號有思致者。
｜增｜
｜三柳軒雜識｜來禽為靚客。
｜花經｜林檎，四品六命。
｜賞心樂事｜禁中五月，於艶香館賞林檎。
｜史纂｜馬玨居華陽亭，墻外有林檎一株，枯已久矣。師四月十四日汲水沃之，曰：純陽來年是日生於此樹之下。
｜瓶史｜林檎、頻婆姿媚可人，潘生之解愁也。
｜集藻｜
｜啓｜
｜增｜
｜梁。劉孝威。謝𧶘林檎啓｜勇聞齊國，止錫二桃，遠至仙方，裁蒙數棗，豈如恩豐漢篋，賜廣魏奩，奼女數而僅通，算郎計而方得，生於玉井之側，出自金膏之地，上靈所貴，下土希逢。
｜庾肩吾。謝𧶘林檎啟｜丹徒故苑，歲綿長而不見，岷山舊植，路重阻而來難，未有徙核圓丘，移根閬阪，仙廚始摘，猶堆青玉之盤，下賤爰頒，遂入抽蒲之座。
｜賦散句｜
｜增｜
｜晉。左思。蜀都賦｜其園則有林檎、枇杷。
｜五言古詩｜
｜增｜
｜唐。元稹。月臨花｜凌風颺颺花，透影朧朧月，巫峽隔波雲，姑峯漏霞雪，鏡勻嬌麵粉，燈泛高籠纈，夜久清露多，啼珠墜還結。
｜宋。梅堯臣。宣城宰郭仲文遺林檎｜右軍好佳果，墨帖求林檎，君今忽持贈，知有逸少心，密枝傳應遠，朱頰映已深，不愁炎暑劇，幸同玉漿斟。
｜七言古詩｜
｜原｜
｜宋。陳與義。來禽花｜來禽花高不受折，滿意清明好時節，人間風日不貸春，昨夜臙脂今日雪，舍東蕪菁滿眼黃，蝴蝶飛去專斜陽，妍媸都無十日事，付與梧桐一夏涼。
｜五言律詩｜
｜增｜
｜唐。鄭谷。水林檎花｜一露一朝新，簾櫳曉景分，艶和蜂蝶動，香帶管絃聞，笑擬春無力，妝濃酒漸醺，直疑風起夜，飛去替行雲。
｜宋。梅堯臣。八月三日詠原甫庭前林檎花｜秋蠹無完葉，疎叢有瘁莖，偶來庭樹下，重看露葩榮，眾自守常理，獨開偏見情，從今數霜月，結子尚能成。
｜七言絶句｜
｜御製。詠林檎｜野果初來上苑東，紫紅鮮品進離宮，雖然不及羣珍味，也有微誠在此中。
｜增｜
｜宋。王庭珪。國材姪送林檎｜嫩紅輕拂女兒臉，淺綠深堆瑪瑙盤，草木若能成好事，年年早寄一枝看。
｜原｜
｜劉子翬。林檎花｜粲粲來禽已著花，芳根誰徙向天涯，好將青李相遮映，風味應同逸少家。
｜增｜
｜明。楊慎。以來禽果餉煚庵｜佳果東來濯錦江，楚謠萍實亦堪䨇，王家珍重來禽帖，青李櫻桃總受降。
｜詩散句｜
｜原｜
｜宋。蘇軾｜東坡先生未歸時，自種來禽與青李。
｜劉子翬｜東風也作清明意，開遍來禽一樹花。
｜增｜
｜陸游｜來禽顏色不禁雨。
｜楊萬里｜來禽濃抹日半臉。
｜詞｜
｜原｜
｜宋。史達祖。留春令｜
　秀肌豐靨，韻多香足，綠勻紅注，翦取東風入金盤，斷不買，臨卭賦。
　宮錦機中春富裕，勸玉環休妒，等得明朝酒消時，是閒淡，雍容處。
｜增｜
｜丘崈。洞仙歌｜
　豐肌膩體，淡雅仍矜貴，不與羣芳競姝麗，向瓊林珠殿，獨占春風，仙仗裏，曾奉三宮稱燕喜。
　低徊如有恨，失意含羞，樂事繁華竟誰記，應憐我老去，無句酬伊，吟未就，不覺東風又起，鎮獨自，黃昏怯輕寒，這情緒年年，共花憔悴。
｜別錄｜
｜增｜
｜物類相感志｜林檎樹生毛蟲，埋蠶蛾於下，或以洗魚水澆之，即止。
｜貴耳集｜思陵偶持一扇，迺祐陵御筆，畫林檎花上一鸜鵒。
｜原｜
｜製用｜
｜清異錄｜林檎百枚，蜂蜜浸十日。更易蜂蜜五斤，細丹砂末二兩，攪拌，封固，一月出之，陰乾。飯後酒時食一兩枚，名冷金丹。
｜齊民要術｜作林檎麨法。林檎赤熟時，擘破，去子心蔕，日曬令乾。或磨或擣，下細絹篩，麤者再磨擣，以細盡為限。以方寸匕投於椀中，即成美漿。不去蔕則太苦，合子則不度夏，留心則太酸。若乾噉者，以林檎麨一升，和米麪二升，味正適調。
｜增｜
｜南村輟耕錄｜句曲山房熟水法。削沉香釘數個，插入林檎中，置瓶內，沃以沸湯，密封瓶口，久之乃飲，其妙莫量。
｜清供錄｜林檎渴水。林檎微生者不計多少，擂碎，以滾湯就竹器，放定擂碎林檎，衝淋下汁，滓無味為度。以文武火熬，常攪，勿令煿了，熬至滴入水不散，然後加腦麝少許，檀香末尤佳。熟時脯乾，研末，點湯服甚美。
｜原｜
｜收藏｜
｜家塾事親｜林檎每百顆取二十顆搥碎，入水同煎，候冷納淨甕中浸之，密封其口，以浸著為度，可久留。
｜便民圖纂｜枇杷、林檎、楊梅等果，用臘水同薄荷一握，明礬少許，入甕內，投果於中，顏色不變，味更涼爽。
　　蘋果
｜原｜蘋果，〈按，本草不載蘋果，而釋柰云：一名頻婆。據採蘭雜志、學圃餘疏，頻婆又當屬此果名，葢與柰一類二種也。〉出北地，燕趙者尤佳。接用林檎體。樹身聳直，葉青似林檎而大。果如梨而圓滑，生青，熟則半紅半白，或全紅，光潔可愛玩，香聞數步，味甘鬆。未熟者，食如棉絮，過熟又沙爛不堪食，惟八九分熟者最美。
｜彙考｜
｜增｜
｜採蘭雜志｜燕地有頻婆，味雖平淡，夜置枕邊，微有香氣。即佛書𠩄謂頻婆華，言相思也。昔袁上方時以此致張子，由此觀之，則當時未必不以為相思也。
｜學圃餘疏｜北土之蘋婆果，即花紅一種之變也。吳地素無，近亦有移植之者，載北土以來，亦能花、能果，形味俱減，然猶是奇物。
｜集藻｜
｜七言律詩｜
｜增｜
｜明。曾棨。頻婆果｜異果曾因釋老知，喜看嘉實出京師，芳腴絕勝仙林杏，甘脆全過大谷梨，炎帝遺書慙未錄，長卿多病獨相宜，由來南土無人識，那得靈根此處移。
｜別錄｜
｜原｜
｜收藏｜取畧熟者，收氷窖中，至夏月，味尤甘美。秋月切片曬乾，過歲食，亦佳。
　　橄㰖
｜原｜橄㰖，一名青果，一名諫果，一名忠果。〈詳見《齊東野語》。〉
｜增｜
｜陵川詩註｜南人謂之格覧。
｜原｜生嶺南、閩、廣諸郡及沿海浦嶼間皆有之。樹似木槵而高，大數圍，端直可愛。枝皆高聳，葉似櫸柳 。二月開花，八月結子，狀如長棗，色青，兩頭皆尖，先生者居下，後生者漸高，深秋方熟。核亦兩頭尖而有稜，核內有三竅，竅內中有仁，可食。其類有：綠㰖，〈色青綠，核內無仁，亦有乾小。〉烏㰖，〈色青黑，肉爛而甘。取肉槌碎，乾自有霜如白鹽，謂之㰖醬。仁最肥大，有紋叢疊如海螵蛸，色白，外有黑皮，最甘嫩。〉又有一種波斯橄㰖，〈生邕州。色類相似，但核作兩瓣。〉一種方㰖。〈出廣西兩江峒中，似橄㰖而有三角或四角，即波斯橄㰖之類也。〉野生者樹峻而子繁，蜜漬、鹽醃皆可藏久，用之致遠作佳果。生嚼味苦澀微酸，良久乃甘美。生食、煮汁飲並生津止渴，開胃下氣。治喉痛，消酒毒，住泄瀉，解一切魚鱉毒及骨鯁。閩中尤重其味，云：咀之口香，勝雞舌香。
｜彙考｜
｜增｜
｜三輔黃圖｜漢武帝元鼎六年，破南越，起扶荔宮，以植𠩄得奇草異木，有橄㰖百餘本。
｜南方草木狀｜橄㰖，吳時歲貢，以賜近侍。本朝自泰康後，亦如之。
｜廣志｜橄㰖大如雞子，交州以飲酒。
｜金樓子｜有樹名獨根，分為二枝，其東向一枝是木威樹，南向一枝是橄㰖樹。
｜歸叟詩話｜記得小說南人誇橄㰖於河東人云：此有回味。東人云：不若我棗，比得你回味，我已甜久矣。
｜學齋呫嗶｜東坡橄㰖詩云：紛紛青子落紅鹽。葢凡果之生也必青，其熟也必變色，如梅杏半傅黃，朱果爛枝繁是也。惟有橄㰖，雖熟亦青，故謂之青子，不可他用也。
｜齊東野語｜涪翁在戎州，日過蔡次律家，小軒外植餘甘子，乞名於翁，因名之曰味諫軒。其後，王宣子予以橄㰖送翁，翁賦云：方懷味諫軒中果，忽見金盤橄㰖來，想與餘甘有瓜葛，苦中真味晚方回。然則二物，可名之為諫果也。
｜閩部疏｜橄㰖，在芋原上八十里間沿麓樹之，蒼鬱可愛。
｜集藻｜
｜跋｜
｜增｜
｜宋。魏了翁。跋胡文靖公晉臣橄㰖詩真蹟｜無味之味至味也，乃五行之太極也。鹹、苦、酸、辛、甘則五行之所作也，皆五味之一也。然其間所謂甘者，在天為濕，在地為土，在色為黃，在音為宮，則甘於四者，猶得為味之中也。故荼不如薺也，菫不如飴也，毒藥不如嘉穀也，苦節不如甘節也，龍逢比干不如咎夔稷契也。然則橄㰖之以苦見取，何也。謂其變之正者也，崔嵬諫臣心，憂主無一偽，世固有持是而不見錄者多矣，三復是詩，而有感焉。
｜五言古詩｜
｜原｜
｜宋。王禹偁。橄㰖｜江東多果實，橄㰖稱珍奇，北人將薦酒，食之先顰睂，皮肉苦且澀，歷口復棄遺，良久有回味，始覺甘如飴，我今何𠩄喻，喻彼忠臣辭，直道逆君耳，斥逐投天涯，世亂思其言，噬臍焉能追，寄語採詩者，無輕橄㰖詩。
｜增｜
｜梅堯臣。玉汝遺橄㰖｜南國青青果，渉冬知始摘，雖咀澀難任，竟當甘莫敵，來從萬里外，或以苦口擲，𠩄投同木瓜，欲報無瓊璧。
｜原｜
｜歐陽修。橄㰖｜五行居四時，維火盛南訛，炎焦凌木氣，橄㰖得之多，酸苦不相入，初爭久方和，霜苞入中州，萬里來江波，幸登君子席，得與眾果羅，中州眾果佳，珠圓玉光瑳，媿茲微陋質，以遠不見訶，餳飴兒女甜，遺味久則那，良藥不甘口，厥功見沉痾，忠言初厭之，事至悔若何，世已無採詩，詩成為君哦。
｜劉攽。橄㰖｜南珍富奇異，疇昔頗窮𢱯，夷荒無書傳，從古陋鉛槧，苞封走中土，天序異離坎，有香已變衰，有色多黯譾，今君此堂上，珍物惟橄㰖，青膚鏤瓊瑩，翠顆森菡蓞，苦為幽人貞，久見君子淡，甘懷彼包羞，日新此剛敢，清泉薦芳茗，臭味獨潛感，澡雪清煩酲，滌除瑩玄覽，靈均採時菊，西伯嗜昌歜，廟鼎實調梅，壯士仍嘗膽，由來超俗好，諸絕不言慘，慇勤謝凡口，薤白空三噉。
｜增｜
｜元。郝經。詠橄㰖｜南果足韻勝，北人罕為奇，銀盤獻青子，愛玩驚見之，蓮房飽出蛹，棗滑生下枝，翠粉苔𡋯新，清烈凝松脂，齒牙噴艱澀，苦硬不可持，氣韻久始來，靈根瀹天池，灑然凌清飈，甘露濡仙芝，有如宿瘤妻，苦節真可期，亦如相韓休，朕瘠天下肥，危辭遽逆耳，終自為良規，先難阻欲速，後得卒莫違，默默心語口，此樂夫誰知，始覺眾果俗，橘奴復梨兒，海嶺瘴天黑，異味翻荼飴，雨露存天真，颶霧不可滋，島嶼出乳泉，造化亦若茲，元氣舌本甜，酸苦歸涕洟，本來甘受和，眾味相假移，居然復其源，偽妄焉能欺，何當謝世網，兀坐忘奔追，深山石室空，煮石療調饑，破鼎煮春芽，嚼此吟湘纍，翛然沃肺腑，看山坐支頤，物表有真味，載歌採薇詩。
｜洪希文。嘗新橄㰖｜橄㰖如佳士，外圓內實剛，為味苦且澀，其氣清以芳，侑酒解酒毒，投茶助茶香，得鹽即回味，消食尤奇方，宮商舌底發，星宿胸中藏，雖雲白露降，氣味更老蒼，山林假歲月，顏色饒風霜，以茲調眾口，誰敢輕頡頏，作此橄㰖詩，遠繼葑菲章，大器當晚成，斯言君勿忘。
｜七言律詩｜
｜原｜
｜明。馬德澄。謝送橄㰖｜美人抱瑟自姑蘇，佳果盈籠贈客需，味淡冰桃清較勝，色侔玉棗脆偏逾，入唇香嫩含雞舌，啓齒甘回吐鳳酥，更為高歌聲沸耳，相從啜茗啟醍醐。
｜七言絶句｜
｜原｜
｜宋。蘇軾。橄㰖｜紛紛青子落紅鹽，正味森森苦且嚴，待得微甘回齒頰，已輸崖蜜十分甜。
｜增｜
｜元。郝經。橄㰖｜半青來子味難誇，宜著山僧點蠟茶，若是党家金帳底，只將金橘送流霞。
｜詩散句｜
｜增｜
｜唐。白居易｜漿酸橄㰖新。
｜宋。孫覿｜紅鹽著樹落青子。
｜詞｜
｜增｜
｜宋。吳禮之。浣溪沙｜
　南國風流是故鄉，紅鹽落子不因霜，於中小底最珍藏。
　薦酒薦茶些子澀，透心透頂十分香，可人回味越思量。
｜黃庭堅。好事近｜
　瀟灑薦冰盤，滿坐暗驚香集，久後一般風味，問幾人知得。
　畫堂飲散已歸來，清潤轉更惜，留取酒醒時候，助茗甌春色。
｜別錄｜
｜原｜
｜採摘｜
｜嶺表錄異｜橄㰖樹，有野生者，樹峻不可梯緣，但刻其根下方寸許，內鹽於其中，一夕子皆自落。
｜增｜
｜種樹書｜橄㰖將熟，以竹釘釘之，其實盡落。
｜隣幾雜志｜橄㰖，木並花如樗。將採其實，剝其皮，以薑汁塗之，則盡落。
｜原｜
｜製用｜
　橄㰖仁，甘，平，無毒。唇吻燥痛，研爛傅之。
　橄㰖核，甘、澀，溫，無毒。治魚積，魚鯁。又治痘瘡倒黶。燒研服，治下血。
　橄㰖枝上狀如黑膠者，土人採取，爇之甚清烈，謂之欖香。雜以牛皮膠者，即不佳。
｜物類相感志｜
　栗子與橄㰖同食，作梅花香。
　橄㰖與鹽同食，則無苦味。
｜延壽書｜凡食橄㰖必去兩頭，其性熱也。過白露摘食，庶不病痁。
｜增｜
｜嶺表錄異｜樹枝節上生脂膏如桃膠，南人採之，和其皮葉煎之，調和黑飴，謂之橄㰖糖。用濯船損，乾後牢於膠漆，著水益乾堅耳。
｜名醫錄｜吳江一富人食鱖魚，骨鯁胸中不可下，有漁人教以食橄㰖。時無此果，以核為末，水調服之而瘳。漁者曰：橄㰖木作取魚棹箆，魚觸之即浮出，是以知魚畏橄㰖也。
　　附錄　木威
｜增｜
｜本草拾遺｜生嶺南山谷。樹高丈餘，葉似楝。子如橄㰖而堅，亦似棗，削去皮可為粽食。
　　餘甘子
｜原｜餘甘子，一名菴摩勒，〈見梵書，又名摩勒落迦果。〉二廣諸郡、閩之泉州及西川戎瀘蠻界山谷皆有之。
｜增｜
｜南方草木狀｜花黃。實似李，青黃色。核圓，作六七稜。食之先苦後甘。
｜異物志｜其樹葉如槐葉，其枝如柘。其子圓，大如彈丸，有文理如定陶瓜。
｜本草｜木高一二丈，枝條甚軟。葉青細密，朝開暮歛，如夜合而微小，春生冬凋。三月有花，著條而生，如粟粒，隨即結實，作莛，每條三兩子，至冬而熟。連核作五六瓣，乾即並核皆裂，俗作果子噉之。泉州山中亦有，狀如川楝子，形圓，味類橄欖，亦可蜜漬鹽藏。其木可製器物。
｜集藻｜
｜贊｜
｜增｜
｜宋。宋祁。餘甘子贊｜黃葩翠葉，圓實而澤，咀久還甘，或號庵勒。
｜賦散句｜
｜晉。左思。吳都賦｜其果則丹橘、餘甘。
｜五言古詩｜
｜原｜
｜宋。劉子翬。詠餘甘｜炎方橄欖佳，餘甘豈苗裔，風姿雖小殊，氣韻乃酷似，醉顏澀吻餘，髣髴清香至，侯門收寸長，粉骨成珍劑，猶聞雜蜜草，少轉森嚴味，奇材用不專，雖用何殊棄，端知効苦言，逆耳多嫌忌，棄果事何傷，違言德之累，悅口易逢知，感茲發長喟。
｜七言絶句｜
｜增｜
｜宋。張孝祥。餘甘子｜
　甘言誤我三折臂，良藥為洗五年腸，欲知苦過味方永，請試君家肘後方。
　此老才堪上諫坡，南州留滯意如何，還將苦口劘英主，醫國懸知藥籠多。
　苦愁人意未相諳，卒以初嘗廢後甘，王氏有詩旌橄欖，可憐遺味在巴南。
｜詞｜
｜增｜
｜宋。黃庭堅。更漏子｜
　菴摩勒，西土果，霜後明珠顆顆，憑玉兔，搗香塵，稱為席上珍。
　號餘甘，爭奈苦，臨上馬時分付，管回味，卻思量，忠言君試嘗。
　　山樝
｜原｜山樝，〈一作楂，其味似楂，故名。〉一名棠梂子，一名羊梂，〈「朹」字之誤。〉一名山裏果，一名茅樝，一名猴樝，一名鼠樝，〈本草云：生於川原茅林中，猴、鼠喜食之，故又有諸名也。〉一名朹子，一名檕梅，〈《爾雅》云：朹，檕梅。〉一名赤瓜子。〈本草云：當作赤棗，樝狀似赤棗。《虞衡志》有赤棗。王璆《百一方》云：山裏紅果，俗名酸棗。正合此義。〉其類有二種，皆生山中。一種小者，樹高數尺，多枝柯。葉有五尖，色青背白，椏間有刺。三月開小白花，五出。實有赤、黃二色，九月熟，其核狀如牽牛子，色微白映紅，甚堅。一種大者，樹高丈餘，花葉皆同，但實稍大而色黃綠，皮澀肉虛。初甚酸澀，經霜乃紅可食。出滁州、青州者佳。為消滯要藥，語云：山樝有爛肉之功。小者為棠朹子、茅樝、猴樝，堪入藥。肥大者為羊朹子，可作果食。
｜別錄｜
｜原｜
｜製用｜
　取熟者蒸爛，去皮核及內白筋，白肉搗爛，加入白糖，以不酸為度。微加白礬末，則色更鮮妍。入籠蒸至凝定，收之。作果甚美，兼能消食。
　又，蒸爛熟，去皮核，用蜜浸之，頻加蜜，以不酸為度，食之亦佳。
　聞有以此果切作四瓣，加薑鹽拌蒸食，又一法也。
　入藥者切四瓣，去核曬乾，收用。
　山樝酒。山樝熟時，擇擘去蟲，洗淨控乾，搗半碎。每缸用三斗，隨添黍米少許亦可，以甑蒸半熟，取出攤冷，入大麯半塊，燒酒一斤，拌如常法。其味甘淡，不醉人，極消食積。
　　枳椇
｜增｜
｜古今注｜枳椇子，一名樹蜜，一名木餳，〈味餳美如餳蜜。〉一名白石，一名白實，一名木石，一名木實。
｜本草｜枳椇，一名蜜𣖌𣕌，〈音止矩〉，一名蜜屈律，〈皆屈曲不伸之意。此樹多枝而曲，其子亦拳曲，故名。〉一名木蜜，〈因其味也。〉一名木珊瑚，一名雞距子，一名雞爪子。〈象其形也。〉木名金鈎木，一名枅栱，一名交加枝。〈言其紐屈也。〉木高三四丈，葉圓，大如桑柘。夏月開花枝頭，結實如雞爪形，長寸許，紐曲，開作兩三岐，儼若雞之足距。嫩時青色，經霜乃黃，嚼之味甘如蜜。每開岐盡處，結一二小子，狀如蔓荊子，內有扁核赤色，如酸棗仁形。〈按，今山西甚多，俗名拐棗。〉
｜彙考｜
｜增｜
｜詩。小雅｜南山有枸。｜陸璣疏｜枸樹，一名枸骨。今官園種之，謂之木蜜。古語曰：枳枸來巢。言其味甘，故飛鳥慕而巢之。本從南方來，能令酒味薄，若以為屋柱，則一屋之酒皆薄。
｜禮記。曲禮｜婦人之贄，椇榛棗脯。
｜爾雅翼｜古者人君燕食所加庶羞，凡三十一物，椇其一也。又為婦人之贄。荊楚之俗亦鹽藏荷裹以為冬儲。今不以為重，賤者食之而已。
　　葡萄
｜原｜葡萄，〈古作蒲桃，又作蒲陶。〉一名賜紫櫻桃。生隴西、五原、燉煌山谷，今河東及江北皆有之，而平陽尤盛。苗作藤蔓而極長大，盛者一二本綿被山谷間。三月開小花成穗，黃白色，旋著實，七八月熟。水晶葡萄，〈暈色帶白，如著粉。形大而長，味甚甘。西番者更佳。〉馬乳葡萄，〈色紫，形大而長，味甘。〉紫葡萄，〈黑色，有大小二種，酸甜二味。〉綠葡萄，〈出蜀中，熟時色綠，若西番之綠葡萄，名兔睛，味勝糖蜜。無核，則異品也，其價甚貴。〉瑣瑣葡萄，〈出西番，實小如胡椒。今中國亦有種者，一架中間生一二穗。〉雲南出者大如棗，味尤長。《唐史》波斯國𠩄出，大如雞卵也。
｜增｜今塞外有十種葡萄：伏地公領孫、哈密公領孫、哈密紅葡萄、哈密綠葡萄、哈密白葡萄、哈密黑葡萄、哈密瑣瑣葡萄、馬乳葡萄、伏地黑葡萄、伏地瑪瑙葡萄。
｜原｜可生食，可釀酒。最難乾，不乾，不可收。今太原、平陽皆製乾，貨之四方。西北人食之無恙，東南食之多病熱。其根、莖中空相通，暮溉其根，至朝而水浸其中，故俗呼其苗為水通。澆以米泔水最良。以麝入其皮，則葡萄盡作香氣。以甘草作針，針其根則立死。《三元延壽書》云：葡萄架下不可飲酒，恐蟲屎傷人。
｜彙考｜
｜增｜
｜周禮。地官｜場人掌國之場圃，而樹之果蓏珍異之物，以時歛而藏之。｜注｜珍異，枇杷、葡萄之屬。
｜原｜
｜史記。大宛傳｜宛左右以葡萄為酒，富人藏酒至萬餘石，久者數十歲不敗。俗嗜酒，馬嗜苜蓿，漢使取其實來，於是天子始種苜蓿、葡萄肥饒地。及天馬多，外國使來眾，則離宮別館旁盡種葡萄、苜蓿極望。
｜增｜
｜漢書。西域傳｜
　且末國、難兜國、罽賓國，有蒲陶諸果。
　武帝發使十餘軰，抵宛西諸國求奇物，漢使采蒲陶、苜蓿種歸。
｜後漢書。西域傳｜栗弋國出葡萄眾果，其土水美，故葡萄酒特有名焉。
｜梁書。扶桑國傳｜地多蒲陶。
｜高昌國傳｜大同中，遣使貢蒲陶等物。
｜北齊書。李元忠傳｜元忠曾貢世宗葡萄酒一盤。世宗報以百練縑，遺其書曰：儀同位亞台鉉，識懷貞素，出藩入侍，備經要重，而猶家無擔石，室如懸磬，豈輕財重義，奉時愛己故也。久相嘉尚，嗟詠無極，恆思標賞，有意無由，忽辱蒲桃，良深佩戴，聊用絹百匹，以酬清德也。
｜南史。夷貊傳｜高昌國出蒲桃酒。梁大同中，遣使獻蒲桃、氍㲣。
｜原｜
｜唐書。陳叔達傳｜嘗賜食得葡萄，不舉。帝問之。對曰：臣母病渴，求不能致，願歸奉之。帝流涕曰：卿有母遺乎。因賜之，又𧶘物百叚。
｜西域傳｜大食國歲獻貴人，葡萄大者如雞卵。
｜增｜
｜秦州記｜秦野多葡萄。
｜晉宮閣名｜華林園，葡萄百七十八株。
｜原｜
｜後涼錄｜龜茲國人奢侈，家有至千斛葡萄。
｜增｜
｜燉煌張氏家傳｜扶風孟侘以葡萄酒一升遺張讓，即擢涼州刺史。
｜洛陽伽藍記｜白馬寺浮圖前，葡萄枝葉繁衍，實偉於棗，味殊美，冠於中京。帝至熟時，常詣取之，或復賜宮人。宮人得之，轉餉親戚，以為奇味。得者不敢輙食，乃歷數家。
｜金樓子｜大月氏國，善為葡萄花葉酒，或以根及汁醞之。其花似丁香而綠榮碧鬚，夏春之時，萬鬚競發如鸞翼。八月中，風至，吹葉上，傷裂有似綾紈，故人呼為蒲萄風，亦名為裂葉風。
｜景龍文館記｜四月上巳日，上幸司農卿王光輔莊。駕還頓後，中書侍郎南陽岑羲設茗，飲葡萄，與學士等討論經史。
｜原｜
｜西域記｜焉耆國土宜葡萄。笯赤建國多葡萄。
｜增｜
｜宣室志｜晉陽西有童子寺，在郊牧之外。貞元中，有鄧珪者寓居於寺，秋夜與朋友數軰會宿，忽見一手自牖間入，色黃而瘦甚。珪開其牖，聞有唫嘯之聲，訊之曰：汝為誰。對曰：吾隱居山谷有年矣，今夕縱風月之遊，聞先生在此，故來奉謁，願得坐牖下，聽先生與客談。珪許之，既坐，與客談笑極歡，久之告去。明夕再來，又以手出於牖間，珪以緡系其臂，牢不可解，遂引緡而去。明日，珪與客窮其跡，至寺北百餘步，有蒲桃一株，甚蕃茂，而緡系其枝，有葉類人手，果牖間𠩄見，遂掘其根而焚之。
｜原｜
｜酉陽雜俎｜貝丘之南有葡萄谷，谷中葡萄，可就其所食之，或有取歸者即失道，世言王母葡萄也。天寶中，沙門曇霄因遊諸嶽，至此谷得葡萄食之，又見枯蔓堪為杖，大如指，五尺餘，持還本寺植之，遂活。長高數仞，蔭地幅員十丈，仰觀若帷葢焉，其房實磊落，紫瑩如墜，時人號為草龍珠帳。
｜增｜
｜酉陽雜俎｜庾信謂魏使尉瑾曰：我在鄴，遂大得葡萄，奇有滋味。陳昭曰：作何形狀。徐君房曰：有類軟棗。信曰：君殊不體物，可得言似生荔支。魏肇師曰：魏武有言，末夏涉秋，尚有餘暑，酒醉宿酲，掩露而食，甘而不飴，酸而不酢，道之固以流涎稱奇，況親食之者。瑾曰：此物實出於大宛，張騫𠩄致，有黃、白、黑三種，成熟之時，子實逼側，星編珠聚，西域多釀以為酒，每來歲貢，在漢西京似亦不少，杜陵田五十畝，中有葡萄百樹，今在京兆，非直止禁林也。信曰：乃園種戶植，接蔭連架。昭曰：其味何如橘柚。信曰：津液奇勝，芬芳減之。瑾曰：金衣素裏，見苞作貢，向齒自消，良應不及。
｜零陵總記｜李直方，常第果實。若貢士，以葡萄為五。
｜河東備錄｜楊炎食葡萄，曰：汝若不澀，當以太原尹相授。
｜清異錄｜河東葡萄有極大者，惟土人得啖之，其至京師者百二子、紫粉頭而已。
｜原｜
｜南部新書｜太宗破高昌，收馬乳葡萄，種於苑中，併得酒法。仍自損益，造酒成綠色，芳香酷烈，味若醍醐。
｜增｜
｜蒙泉雜言｜《酉陽雜俎》與《六帖》皆載葡萄由張騫自大宛移植漢宮。按本草已具神農九種，當塗熄火去騫未遠，而魏文之詔實稱中國名果，不言西來，是唐以前無此論。予嘗以為大宛之種必與中國者異，故博望取之，叚白𠩄載必有所據，但失實耳。比戍酒泉屢嘗取乾之名曰瑣瑣，比中國者差小，形圓而色正赤，其味甘美，非中國者可敵，則予𠩄見，庶或得之。今此種處處有之，獨蒲坂者勝，土人乾之以資貿易，江南重之，稱蕃葡萄。曰蕃雲者，豈承襲瑣瑣之乾與姑識之，以俟知者。
｜甲申雜記｜湖南提刑唐秷雲其父諲為湖北漕，有一道人間與唐漕飲，取千里外物，不移刻。一日，唐欲河東葡萄，又思峽中新荔子，酒數巡，則令人就其臥屏間取之，皆美新若方折枝者。
｜集藻｜
｜詔｜
｜原｜
｜魏文帝詔｜中國珍果甚多，且復為說葡萄，當其末夏涉秋，尚有餘暑，醉酒宿酲，掩露而食，甘而不䬼，脆而不酸，冷而不寒，味長汁多，除煩解渴。又釀以為酒，甘於麴櫱，善醉而易醒，道之固以流涎咽唾，況親食之耶，他方之果，寧有匹者。
｜贊｜
｜增｜
｜宋。宋祁。綠葡萄贊｜西南所宜，柔蔓紛衍，縹穗綠實，其甘可薦。
｜賦｜
｜增｜
｜魏。鍾會。蒲桃賦並序｜
　余植蒲桃於堂前，嘉而賦之。
　美乾道之廣覆兮，佳陽澤之至淳，覽遐方之殊偉兮，無斯果之獨珍，托靈根於玄圃，植崑山之高垠，綠葉翁鬱，曖若重陰翳羲和，秀房陸離，焜若紫英乘素波，仰承甘液之靈露，下歙豐潤於醴泉，總眾和之淑美，體至氣於自然，珍味允備，與物無儔，清濁外暢，甘旨內遒，滋澤膏潤，入口散流。
｜宋。宋祁。右史院蒲桃賦｜
　癸酉之仲夏，予受詔修書，寓於右史院，紬繹多暇，裴回堂除，有蒲桃一本，延蔓疎瘠，垂實甚寡。予且玩且咀，以為省戶凝切，禁廷敞閑，人不夭摧，禽不棲啄，與平原槁壤有間，匪灌叢宿莽𠩄干，而條悴葉芸，不為時珍，何耶。得非地以𠩄宜為安，根以屢徙為危，封植浸灌，信美非願，因為小賦，代其臆對云：
　昔炎漢之遣使，道西域而始通，得蒲桃之異種，偕苜蓿以來東，矜𠩄從以至遠，遂徧植乎離宮，去蔥雪之寒鄉，託崤函之福地，並萬寶以均載，歷千古而舒粹，玩之可使蠲煩，食之足以平志，不由甘而取壞，迺因少而獲貴，鄙柚苞之輕侻，賤蔗境之塵滓，粵何人斯，植我於茲，托深嚴之祕署，切轇轕之文榱，培孤莖以槁壤，引柔蔓乎標枝，泉石渠以蒙浸，露金莖而並滋，布涼影於月宮，獵重葩於禁颸，蔽風廬之岑寂，隱肅唱而逶遲，彼得地而逢辰，宜欣欣以茂遂，奚敷華而委質，反慘慘而茲瘁，乏磊砢於當年，讓紛華於此世，是必野荄非曾掖之玩，菲實異大官之味，因枳橘之屢遷，嘆匏瓜之徒繫，亦猶鬰柳有性，不願桮棬之華，海鳥取容，非榮觴酒之饋，胡不放之巖際，歸之壠陰，上敷榮於樛木，外結庇於緇林，蒙煙沭霧，跨野彌岑，豐茸大德之谷，棲息無檎之禽，保深根以庇本，誡繁實之披心，窮天年以善育，奚斧斤之可尋。亂曰：堦藥衒華，堂萱爭麗，枝以萬年為名，木以五衢稱瑞，是皆托中涓以進熟，荷鈎盾之為地，結賞心以自如，非孤生之所冀。
｜文賦散句｜
｜增｜
｜魏。荀勗。葡萄賦｜靈運宣流，休祥允淑，懿彼秋方，乾元是畜，有葡萄之珍奇，應淳和而延育。
｜晉。左思。蜀都賦｜葡萄亂潰。
｜魏都賦｜葡萄結陰。
｜潘岳。閒居賦｜石榴蒲桃之珍，磊落蔓衍乎其側。
｜五言古詩｜
｜原｜
｜唐。劉禹錫。葡萄歌｜野田生葡萄，纏繞一枝蒿，移來碧墀下，長苗日日高，分岐浩繁縟，修蔓盤詰曲，揚翹向庭柯，意思如有屬，為之立長架，布濩當軒綠，米液溉其根，理疎看滲漉，繁葩組綬結，懸實珠璣蹙，馬乳帶輕霜，龍鱗曜初旭，有客汾陰至，臨堂瞪䨇目，自言我晉人，種此如種玉，釀之成美酒，令人飲不足，為君持一斗，往取涼州牧。
｜增｜
｜宋。梅堯臣。范景仁席中賦葡萄｜朱盤何纍纍，紫乳封霜厚，今為馬谷繁，昔釀涼州酒，乃知西土珍，漢使傳應久。
｜蘇轍。賦園中𠩄有｜葡萄不禁冬，盤屈似無氣，春來乘盛陽，覆架青綾被，龍髯亂無數，馬乳垂至地，初如早梅酸，晚作醲酪味，誰能釀為酒，為爾架前醉，滿斗不與人，涼州幾時至。
｜元。郝經。甲子歲後園葡萄｜深院荒草長，短蔓裂塼縫，葡萄本西果，南國誰與種，插蘆為扶持，灌溉甚珍重，瘦骨紫節舒，龍頭青線控，蟠蟠上疎籬，蒨蒨將遠縱，遭遇雖後時，取實望秋仲，摘露添俎豆，庶閒館人供，誰知六月旱，卉木焦死眾，斷秧餘幾花，勉強著土擁，竟作纏結枯，日繞空悼痛，肺渴口重乾，望梅心欲烘，忽憶河隴秋，滿地無歇空，支離半空架，丰茸十里洞，拇乳積成岸，澒癑接梁棟，一派碼碯漿，傾注百千甕，徃歲見沙陀，回鶻正來貢，詔賜琥珀心，雪盛瓶盡凍，查牙飲流澌，氣壓黑馬湩，一旦離魏闕，五載猶在宋，見此復何時，鳥道目迎送。
｜七言古詩｜
｜增｜
｜唐。唐彥謙。詠葡萄｜西園晚霽浮嫩涼，開尊漫摘葡萄嘗，滿架高撐紫絡索，一枝斜嚲金琅璫，天風颼颼葉栩栩，蝴蝶聲乾作晴雨，神蛟清夜蟄寒潭，萬片濕雲飛不起，石家美人金谷遊，羅幃翠幕珊瑚鈎，玉盤新薦入華屋，珠帳高懸夜不收，勝遊記得當年景，清氣逼人毛骨冷，笑呼明鏡上遙天，醉倚銀牀弄秋影。
｜宋。楊萬里。初食太原生葡萄時十二月二日｜淮南葡萄八月酸，只可生吃不可乾，淮北葡萄十月熟，縱可作羓也無肉，老夫臘裏來都梁，飣坐那得馬乳香，分明猶帶龍鬚在，徑寸玄珠肥十倍，太原清霜熬絳餳，甘露凍作紫水精，隆冬壓架無人摘，雪打冰封不曾拆，風吹日炙不曾臘，玉盤一朶直萬錢，與渠傾葢真忘年，君不見，道逢麴車口流涎。
｜元。楊載。題溫日觀葡萄｜老禪嗜酒醉不醒，強坐虛櫩寫清影，興來擲筆意茫然，落葉滿庭秋月冷，醉中捉筆兩眼花，倚檐架子欹復斜，翠藤盤屈那可辨，但見滿紙生龍蛇。
｜明。王九思。畫葡萄引｜漢武唯知貴異物，博望常勞使西域，大夏康居產富饒，胡桐檉柳非奇特，獨取葡萄入漢宮，遂遣天王親外國，當時肉味壓侯王，今日霜根徧西北，吾家十畝後園裏，長條幾架南山側，龍鬚時裊水風斜，馬乳盡垂秋雨色，故園一別驚風雨，畫圖相對思鄉土，青錢已辦雇河舟，白首行看住草樓，但願千缸釀春酒，未須一斗博涼州。
｜僧守仁。題溫日觀葡萄次韻｜龍扃失鑰十二重，驪珠迸落鮫人宮，鑌刀剪斷紫瓔珞，纍纍馬乳垂金風，樹根吹火照殘墨，冷雨松棚秋鬼哭，蔗丸嚼碎流沙氷，鴨酒呼來漢江綠，鐵削虬藤劒三尺，雷梭怒穴陶家璧，曇胡醉起面秋巖，一索摩尼掛空壁。
｜七言律詩｜
｜增｜
｜宋。黃庭堅。景珍太博見示舊唱和葡萄詩因而次韻｜映日圓光萬顆餘，如觀寶藏隔蝦鬚，夜愁風起飄星去，曉喜天晴綴露珠，宮女揀枝模錦繡，論師持味比醍醐，欲收百斛供春釀，放出聲名壓酪奴。
｜原｜
｜楊萬里。葡萄｜纔喜盤藤捲葉生，又驚壓架暗陰成，夏褰涼潤青油幕，秋摘甘寒黑水晶，近竹猶爭一尺許，拋鬚先𦊰兩三莖，今年乞種江南去，長使茅齋怯晚晴。
｜增｜
｜元。洪希文。葡萄｜走架龍鬚弱不支，炎天待月立多時，醍醐縱美輸清滑，瓔珞雖圓讓陸離，珍異曾誇太沖賦，纍垂已入退之詩，當年若得傳方法，博取涼州亦一奇。
｜原｜
｜明。馮琦。葡萄架｜
　晻曖繁陰覆綠苔，藤枝蘿蔓共縈回，自隨博望仙槎後，詔許甘泉別殿栽，的的紫房含雨潤，疎疎翠幄向風開，詞臣病渴沾新釀，不羨金莖露一杯。
　一架扶疎碧水潯，午涼不散綠雲深，芳香未讓醍醐美，秀色全滋薜荔陰，紫玉含風秋液冷，玄珠入夜月華侵，莫言西域傳來晚，猶及相如賦上林。
｜五言排律｜
｜增｜
｜唐。劉禹錫。和令狐相公謝太原李侍中寄蒲桃｜珍果出西域，移根到北方，昔年隨漢使，今日寄梁王，上相芳緘至，行臺綺席張，魚鱗含宿潤，馬乳帶殘霜，染指鉛粉膩，滿㗋甘露香，醞成千日酒，味敵五雲漿，咀嚼停金盞，稱嗟響畫堂，慚非末至客，不得一枝嘗。
｜五言絶句｜
｜增｜
｜唐。唐彥謙。葡萄｜金谷風露涼，綠珠醉初醒，珠帳夜不收，月明墮清影。
｜宋。王十朋。詠葡萄｜珠帳臨簷掛，龍鬚滿架抽，也知堪釀酒，不要博涼州。
｜元。劉詵。葡萄｜枯葉展大蝶，低枝屈長虯，露寒壓成酒，無夢到涼州。
｜七言絶句｜
｜原｜
｜唐。韓愈。題張十一旅舍葡萄｜新莖未徧半猶枯，高架支離倒復扶，若欲滿盤堆馬乳，莫辭添竹引龍鬚。
｜增｜
｜宋。張栻。題葡萄架｜君家小圃占春光，眼看龍鬚百尺長，移向樓邊並春井，明年垂實更陰涼。
｜王十朋。詠葡萄｜水晶馬乳薦新秋，青紫酸甘孰味優，只可堆鹽餉韓子，不宜釀酒博涼州。
｜原｜
｜楊萬里。葡萄乾｜涼州博酒不勝癡，銀海乘槎領得歸，玉骨瘦將無一把，向來馬乳太輕肥。
｜增｜
｜元。傅若金。題松菴上人墨葡萄二首｜
　漢苑尋常露下時，月明高架影參差，上林近日無來使，腸斷江南見一枝。
　露顆含香近客衣，蜜蜂蝴蝶繞藤飛，夜來應值驪龍睡，探得明珠月下歸。
｜貢性之。墨葡萄｜酒醒西樓月欲斜，滿窓晴影走秋蛇，狂夫賸有相如渴，一滴涼州未許賒。
｜題肅萬邦葡萄｜憶騎官馬過灤陽，馬乳纍纍壓架香，釀就瓊漿三百斛，胡姬當道喚人嘗。
｜鄭氏允端。葡萄｜滿筐圓實驪珠滑，入口甘香氷玉寒，若使文園知此渴，露華應不乞金盤。
｜明。李東陽。葡萄次韻二首｜
　采采西林白露團，一時清賞故人歡，蕭條四十年前事，又向誰家卷裏看。
　西土葡萄別樣團，謫居聊此寫清歡，荔支香水誰高下，且與詩人一例看。
｜原｜
｜李夢陽。葡萄｜萬里西風過鴈時，綠雲玄玉影參差，酒酣試取氷丸嚼，不說天南有荔枝。
｜增｜
｜沈周。葡萄｜秋棚昨夜黑風呼，鬼淚瀅瀅泣不枯，明日擔夫曉街上，一筐新味賞明珠。
｜詩散句｜
｜增｜
｜宋。梅堯臣｜南庭葡萄架，萬乳纍將磓。
｜張九成｜葡萄得涼州，𠩄求輒復効。
｜唐。李頎｜長安春物舊相宜，小苑葡萄花滿枝。
｜宋。張耒｜葡萄盤屈如秋蛇，春來蟄起紆橫斜。
｜唐。王維｜葡萄逐漢臣。
｜原｜
｜李白｜葡萄出漢宮。
｜增｜
｜李白｜葡萄開景風。
｜杜甫｜一縣葡萄熟。
｜姚合｜筐封紫葡萄。
｜張諤｜昨夜葡萄初上架。
｜宋。陸游｜爛紫葡萄重垂架。
｜原｜
｜元。顧阿瑛｜葡萄玉盞酌西涼。
｜詞｜
｜增｜
｜宋。張鎡。眼兒媚｜
　玄霜涼夜鑄瑤丹，飄落翠藤間，西風萬顆，明珠巧綴，零露漙沾。
　時人那識風流品，馬乳喜堆盤，玉纖旋摘，銀罌分釀，莫負清懽。
｜鷓鴣天｜
　陰陰一架紺雲涼，裊裊千絲翠蔓長，紫玉乳圓秋結穗，水晶珠瑩露凝漿。
　相並熟，試新嘗，纍纍輕翦粉痕香，小槽壓就西涼酒，風月無邊是醉鄉。
｜別錄｜
｜增｜
｜記事珠｜小兒髮初生，為小髻十數，其父母為兒女相勝之辭曰：葡萄髻十穗勝五穗。
｜圖繪寶鑑｜
　戴進，字文進，喜作葡萄，配以鈎勒竹、蟹爪草，奇甚。
　胡大年、僧菴庵皆工葡萄。
　徐柱，字夢節，東吳人，善寫葡萄。
｜農田餘話｜古人無畫葡萄者，吳僧溫日觀夜於月中視葡萄影有悟，出新意，似飛白書體為之，酒酣興發，以手潑墨，然後揮寫，迅於行草，收拾散落，頃刻而就，如神，甚奇特也。其弟子沈仲華，湖州人，傳其法，亦佳，世多見之。
｜原｜
｜種植｜取肥枝如拇指大者，從有孔盆底穿過，盤一尺於盆內，實以土，放原架下。時澆之，候秋間生根，從盆底外截斷，另成一架。澆用冷肉汁或米泔水。
｜增｜
｜種樹書｜葡萄欲其肉實，當栽於棗樹之旁，於春鑽棗樹，上作竅子，引葡萄枝入竅中透出。至二三年，其枝既長大塞滿樹竅，便可斫去葡萄根，託棗根以生，便得肉實如棗。北地皆如此種法。
｜製用｜
｜清供錄｜葡萄渴水。生葡萄不計多少，擂碎，濾去滓令淨。以慢火熬，以稠濃為度，取出，收貯淨磁器中。熬時弗犯銅鐵器。葡萄熟者不可用，止可造酒。臨時斟酌入煉過熟蜜及檀香末、腦麝少許。
｜原｜
｜收藏｜北方天寒，初冬須以草裹，埋地中尺餘，俟春分後取出，臥置地數日，然後架起。子生時，去其繁葉，使霑風露，則結子肥大。
　　附錄　野葡萄
｜原｜野葡萄，一名燕薁，一名蘡薁，〈《說文》云：薁，櫻也。《廣雅》云：燕薁，櫻薁也。〉一名嬰舌，一名山葡萄。藤名木龍，〈按，《詩疏》謂之車[革英]藤。〉蔓生，苗、葉、花、實與葡萄相似，但實小而圓，色不甚紫。亦堪為酒。
｜增｜
｜草花譜｜野葡萄，生諸山中。子細如小豆，色紫，蓓虆而生，狀若葡萄，蟠之高樹，懸掛可觀。
｜彙考｜
｜增｜
｜詩。豳風｜六月食鬰及薁。
｜集藻｜
｜賦散句｜
｜增｜
｜漢。司馬相如。上林賦｜隱夫薁棣。
　　附錄　蔓胡桃
｜增｜
｜酉陽雜俎｜蔓胡桃，出南詔。大如扁螺，兩隔，味如胡桃。或言蠻中藤子也。
｜園林草木疏｜一作蔓葡萄，子甘滑如乳，霜風下潰。

御定佩文齋廣群芳譜卷五十七
