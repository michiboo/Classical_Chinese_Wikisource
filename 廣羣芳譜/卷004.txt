御定佩文齋廣羣芳譜卷四
　天時譜
　　夏
｜增｜禮記鄉飲酒義｜南方者夏，夏之為言假也，養之長之假之，仁也。
｜爾雅｜夏為朱明。｜註｜氣赤而光明。　夏為長嬴。
｜尸子｜南方為夏，夏興也，南任也，萬物莫不任興，蕃殖充盈也。
｜原｜梁元帝纂要｜夏曰朱夏、炎夏、三夏、九夏。天曰昊天。風曰炎風。節曰炎節。草曰茂草、雜草。木曰蔚林、茂林、密樹、茂樹。
｜彙考｜
｜增｜禮記王制｜夏薦麥。
｜周禮秋官｜薙氏掌殺草，春始生而萌之，夏日至而夷之。
｜原｜晉書嵇康傳｜康性絕巧而好鍜，宅有一柳樹甚茂，乃激水環之，夏月居其上以鍜。
｜山海經｜朱提郡堂狼山多毒草，盛夏之月飛鳥過之亦不得去。
｜淮南子｜武王蔭暍人於柳下，而天下懷。
｜增｜淮南子｜夏取果蓏。｜注｜有核曰果，無核曰蓏。　薺麥夏死，而人曰夏生，生者眾。
｜尚書考靈曜｜夏火星昏中，可以種黍。
｜原｜括地圖｜天毒國最熱，夏則草木皆乾。
｜語林｜陸機在洛，夏月忽思東頭竹篠飲，語劉寶曰，吾思鄉轉深矣。
｜增｜敘閒錄｜嵇昌蓄採星盆，夏月漬果，則倍冷。
｜原｜杜陽雜編｜李輔國夏月堂中設迎涼草，其色碧，似苦竹，葉細於杉，刺之牕戶間舉室皆涼。
｜增｜熙朝樂事｜西湖夏夜觀荷最宜，風露舒涼，清香徐細，傍花淺酌，如對美人倩笑款語也。
｜清閒供｜夏時晨起，芰荷為衣，傍花枝吸露，午後刳椰子杯，浮瓜沉李，搗蓮花，飲碧芳酒，日晡浴罷，掉小舟垂釣於古藤曲水邊，薄暮籜冠蒲扇，立層岡看火雲變現。
｜林下盟｜暑月晚涼浴罷，杖履逍遙，臨池觀月，乘高取風，採蓮剝芡，剖瓜雪藕，白醪三杯取醉而適其為樂，殆未可以一二數也。
｜集藻｜
｜文賦散句｜
｜增｜梁江淹四時賦｜炎雲峯起，芳樹未移，臯蘭生坂，朱荷出池，憶上國之綺樹，想金陵之蕙枝。
｜唐王勃夏日登韓城門樓序｜驚花亂下，戲鳥平飛，荷葉滋而曉露繁，竹院靜而炎氣息。
｜宋王炎夏日郊行賦｜麥穟穟而餅餌，桑陰陰而繭絲，麻旆旆而沒人，秧芃芃而布畦。
｜五言古詩｜
｜增｜梁江總夏日還山庭｜獨於幽棲地，山庭暗女蘿，澗漬長低篠，池開半卷荷，野花朝暝落，盤根歲月多，停尊無賞慰，狎鳥自經過。
｜梁簡文帝納涼｜斜日晚駸駸，池塘生半陰，避暑高梧側，輕風時入襟，落花還就影，驚蟬乍失林，遊魚吹水沫，神蔡上荷心，翠竹垂秋采，丹棗映疎碪，無勞夜遊曲，寄此託微吟。
｜隋薛道衡梅夏應教｜長廊連紫殿，細雨應黃梅，浮雲半空上，清吹隔池來，集鳳桐花散，騰龜蓮葉開，幸逢為善樂，頻降濟時才。
｜唐韋應物園亭覽物｜積雨時物變，夏綠滿園新，殘花已落實，高筍半成筠，守此幽棲地，自是忘機人。
｜宋秦觀田居｜入夏桑柘稠，陰陰翳墟落，新麥已登場，餘蠶猶占箔，隆曦破層陰，霽靄收遠壑，雌霓臥淪漪，鮮飈泛叢薄，林深鳥更鳴，水漫魚知樂，贏老厭煩歊，解衣屢磅礡，蔭樹濯涼颸，起行遺帶索，家婦餉初還，丁男耘有託，倒筒備青錢，鹽茗恐垂橐，明日輸絹租，鄰兒入城郭。
｜七言古詩｜
｜增｜宋歐陽修歸田樂｜南風原頭吹百草，草木叢叢茅舍小，麥穗初齊稚子嬌，桑葉正肥蠶食飽，老翁但喜歲年熟，餉婦安知時節好，野棠梨密啼晚鶯，海石榴紅囀山鳥，田家此樂知者誰，我獨知之歸不早，乞身當及強健時，顧我蹉跎已衰老。
｜原｜梅堯臣夏熱｜六龍銜火燒寰宇，魏王氷井若湯煮，松枝桂葉凝若癡，喘殺溪頭嘯風虎，北冥融卻萬丈氷，千觔凍鼠忙如蒸，我聞北土長飛雪，此時日㬠地皮裂，仙芝瑤草不敢茁，湘川竹蕉琅玕折，西郊雲好雨不垂，堆青疊碧徒爾為。
｜增｜元薩都剌新夏曲｜紅泣香枯怨流水，夜放籜龍千尺尾，風生宮樹曉層層，涼綠一簾收不起，煙乾寶鴨白晝清，祝融緩轡行且停，薔薇花深霧冥冥，碧牕睡起香滿肱。
｜何中山中樂｜隄柳綠搖新罨畫，石榴紅摺嬌裙衩，蓮蕩風閒翡翠欹，菱塘雨定鴛鴦下，溪女浣紗朝出村，行官飲水暮歸舍，瓦瓶手挈隔年醅，石下坐圍明月夜，山中之樂誰得知，我獨知之來何為，空裏烏蟾飛影過，桑麻課效勝書帷。
｜原｜鄭奎妻夏月詞｜芭蕉葉展青鸞尾，萱草花含金鳳嘴，一雙乳燕出雕梁，數點新荷浮綠水，困人天氣日長時，鍼線慵拈午漏遲，起向石榴陰畔立，戲將梅子打鶯兒。
｜五言律詩｜
｜增｜唐駱賓王夏日遊目｜暫屏塵囂累，言尋物外情，致逸心逾默，神幽體自輕，浦夏荷香滿，田秋麥氣清，詎假滄浪上，將濯楚臣纓。
｜夏日遊山家｜返照下層岑，物外狎招尋，蘭徑薰幽偑，槐庭落暗金，谷靜風聲徹，山空月色深，一遣樊籠累，唯餘松桂心。
｜杜審言夏日過鄭七山齋｜共有樽中好，言尋谷口來，薜蘿山徑入，荷芰水亭開，日氣含殘雨，雲陰送晚雷，洛陽鐘鼓至，車馬繫遲回。
｜韋應物夏花明｜夏條綠已密，朱萼綴明鮮，炎炎日正午，灼灼火俱燃，翻風適自亂，照水復成妍，歸視窓間字，熒煌滿眼前。
｜許渾長興里夏日南鄰避暑｜侯家大道傍，蟬噪樹蒼蒼，開鏁洞門遠，下簾賓館涼，欄圍紅藥盛，架引綠蘿長，永日一欹枕，故山雲水鄉。
｜宋韓琦夏景即事｜槐耳籠前檻，雲峰透曲櫺，涼風即崑閬，煩思入滄溟，荷弱翻青蓋，榴新倒綠缾，晚來收驟雨，一枕夢魂醒。
｜邵雍春盡後園閒步｜綠樹成陰日，黃鶯對語時，小渠初瀲灧，新竹正參差，倚杖閒吟久，攜童引步遲，好風知我意，故故向人吹。
｜張耒夏日｜過雨芰荷亂，繁陰竹樹多，雛聲知鳥哺，萍動見魚過，細徑饒苔蘚，陰墻引薜蘿，角巾從倒側，踈懶欲如何。　蚓壤排晴圃，蝸涎印雨階，花鬚嬌帶粉，樹角老封苔，問字病多忘，過鄰慵卻廻，晚涼還盥櫛，對竹引清杯。　細徑依原僻，茅蓬四五家，山田來雉兔，溪雨熟桑麻，竹籠晨收果，茅菴夜守瓜，頗知農事樂，從此問生涯。
｜金龐鑄喜夏｜小暑不足畏，深居如退藏，青奴初薦枕，黃妳亦升堂，鳥語竹陰密，雨聲荷葉香，晚涼無一事，步屧到西廂。
｜明仁宗池亭納涼｜夏日多炎熱，臨池憩午涼，雨滋槐葉翠，風過藕花香，舞燕來青瑣，流鶯出建章，援琴彈野操，民物樂時康
｜七言律詩｜
｜增｜唐錢起避暑納涼｜木槿花開畏日長，時搖輕扇倚繩牀，初晴草蔓緣新筍，頻雨苔衣染舊墻，十旬河朔應虛醉，八柱天台好納涼，無事始知禪靜勝，深垂紗帳詠滄浪。
｜宋陸游逃暑小飲熟睡至暮｜桑落香浮槲葉杯，甘瓜綠李亦佳哉，虛堂頓解汗揮雨，高枕俄成鼻殷雷，靜聽風聲生檻竹，徐看日影轉庭槐，晚涼更動扁舟興，北渚紅蕖已半開。　槐影桐陰欲滿廊，綸巾羽扇自生涼，新篘玉瀣陳雙榼，平展風漪可一牀，馳騎遠分丹荔到，大盆寒浸碧瓜香，湖邊誰謂幽居陋，也愛迢迢夏日長。
｜原｜明王象晉夏日｜祝融司令繼芳春，四望郊原樂事均，翠浪翻池荷蓋綠，黃雲布壟麥痕新，榴花焰焰紅噴火，葵葉翩翩影應辰，偃仰茂林逃酷暑，呼朋酌酒莫辭頻
｜五言排律｜
｜增｜唐楊巨源夏日裴尹員外西齋看花｜笑向東來客，看花枉在前，始知清夏月，更勝艷陽天，露濕呈妝汗，風吹畏火燃，蔥蘢和葉盛，爛熳壓枝鮮，紅綵當鈴閣，清香到玉筵，蝶棲驚曙色，鶯語滯晴煙，得地殊堪賞，過時倍覺妍，芳菲遲最好，唯是謝家憐。
｜五言絕句｜
｜御製橋望｜郊原浮麥氣，池沼漾青蘋，夏日臨橋望，薰風處處新。
｜增｜金宇文虛中廻文｜翠密圍窓竹，青圓貼水荷，睡多嫌晝永，醒少得風和。　草徑迷深綠，蓮池浴膩紅，早蟬嗚樹曲，鮮鯉躍潭東。
｜七言絕句｜
｜增｜唐皮日休藥名離合夏日即事｜桂葉似茸含露紫，葛花如綬蘸溪黃，連雲更入幽深地，骨錄閒攜相蠟郎。
｜高駢山亭夏日｜綠樹陰濃夏日長，樓台倒影入池塘，水精簾動微風起，滿架薔薇一院香。
｜宋司馬光夏日西齋書事｜榴花映葉未全開，槐影沉沉雨勢來，小院地偏人不到，滿庭鳥跡印蒼苔。
｜范成大夏日田園雜興｜梅子金黃杏子肥。麥花雪白菜花稀。日長籬落無人過。惟有蜻蜓蛺蝶飛。　五月吳江麥秀寒，移秧披絮尚衣單，稻根科斗行如塊，田水今年一尺寬。　二麥俱秋斗百錢，田家喚作小豐年，餅爐飯甑無饑色，接到西風熟稻天。　晝出耘田夜績麻，村莊兒女各當家，童孫未解供耕織，也傍桑陰學種瓜。　槐葉初勻日氣涼，蔥蔥鼠耳翠成雙，三公只得三株看，閒客清陰滿北窓。　千頃芙蕖放棹嬉，花深迷路晚忘歸，家人暗識船行處，時有驚忙小鴨飛。　采菱辛苦廢犁鉏，血指流丹鬼質枯，無力買田聊種水，近來湖面亦收租。
｜楊萬里夏日｜不但春妍夏亦佳，隨緣花草是生涯，鹿蔥解插纖長柄，金鳳仍開最小花。
｜戴昺夏晝小雨｜小牀蘄簟展琉璃，窓外新篁一尺圍，正午雲橋陣雨過，冬青花上蜜蜂歸。
｜元僧善住夏日｜中庭日午橘花開，蜂蝶何知故故來，一陣南薰生殿角，亂飄香雪點蒼苔。
｜原｜明吳寬夏日｜綠蔭松蘿暑氣涼，清泉瀉入小池塘，人間晝永無聊賴，一朵荷花滿院香。
｜增｜黃氏幼藻夏日｜深院塵消散午炎，篆煙如夢晝淹淹，輕風似與荷花約，為送香來自捲簾。
｜詩散句｜
｜增｜周庾信｜槐庭垂綠穗，蓮浦落紅衣。
｜陳徐陵｜嫩竹猶含粉，初荷未聚塵。
｜隋李德林｜椆枝覆玉檻，荷葉滿銀塘。
｜唐杜甫｜公子調冰水，佳人雪藕絲。
｜嚴維｜蕙風清水殿，荷氣雜天香。
｜張籍｜竹月泛涼影，萱露澹幽叢。
｜原｜宋邵雍｜夏木無重數，叢陰翠樹低。
｜秦觀｜新麥已登場，餘蠶猶占箔。
｜增｜唐方干｜樹影興賒侵枕簟，荷香坐久著衣巾。　巖溜噴空晴似雨，林蘿礙日夏多寒。
｜宋陸游｜池塘瀲瀲荷浮葉，門巷陰陰筍放梢。
｜元方夔｜楝花零落魚初發，梅子青黃雨不乾。　早麥熟隨芹菜餉，晚茶香和樹芽蒸。
｜原｜蘇澹｜林塘乍迸翁孫竹，籬落齊開姊妹花。
｜增｜晉謝朓｜夏木轉成帷。
｜周庾信｜夏餘花欲盡。
｜唐韓偓｜暑退松篁健。
｜李顒｜垂藤引夏涼。
｜李咸用｜雲水沉沉夏亦寒。
｜宋陸游｜簷前桐影偏宜夏。
｜詞｜
｜原｜宋秦觀如夢令｜門外綠陰千頃，兩兩黃鸝相應，睡起不勝情，行到碧梧金井，人靜，人靜，風弄一枝花影。
｜增｜明陳繼儒攤破浣溪紗｜梓樹花香月半明，棹歌歸去蟪蛄鳴，曲曲柳灣茅屋矮，掛魚罾。　笑指吾廬何處是，一池荷葉小橋橫，燈火紙窓修竹裏，讀書聲。
｜原｜宋蘇庠臨江仙｜獵獵風蒲初暑過，瀟然庭戶秋清，野航渡口帶煙橫，晚山千萬疊，別鶴兩三聲。　秋水芙蓉聊蕩槳，一樽同破愁城，蓼花灘上白鷗明，暮雲連極浦，急雨暗長汀。
｜明文徵明青玉案｜庭下石榴花亂吐，滿地綠，陰亭午，午睡覺來時自語，悠揚魂夢，黯然情緒，蝴蝶過墻去。　駸駸嬌眼開仍殢，悄無人，欲出還凝竚，團扇不搖風自舉，盈盈翠竹，纖纖白薴，不受些兒暑。
｜別錄｜
｜原｜芸窓類記｜凡收藏書畫，於未梅雨前曬極燥頓匣櫃中，厚以紙糊門及小縫令不通風，即不黴，古人藏書多用芸香，即今之七里香也，匣櫃須用楸、梓、杉、桫之類，忌油松，內不用漆。
｜占候｜夏氷，歲饑，五穀不成。
｜製用｜夏月凡制一切果蔬，俱用臘雪水最佳。
　　四月　立夏、小滿附見。
｜增｜禮記月令｜孟夏之月，日在畢，昏翼中，旦婺女中。｜註｜日月會於實沈，而斗建己之辰也。　王瓜生，苦菜秀。　命野虞，出行田原，為天子勞農勸民，毋或失時。　農乃登麥，天子乃以彘嘗麥，先薦寢廟。　聚畜百藥，靡草死，麥秋至。
｜原｜梁元帝纂要｜是月曰孟夏，亦曰首夏。
｜增｜花月令｜是月也，杜鵑翔，木香升，新篁敷粉，罌粟滿，芍藥相，木筆書空。
｜瓶史月表｜花盟主芍藥、薝蔔、夜合。花客卿石巖、鸎粟、玫瑰。花使令刺牡丹、粉團龍爪、垂絲海棠、虞美人、楝花。
｜彙考｜
｜原｜詩幽風｜四月秀葽。
｜增｜夏小正｜四月，囿有見杏。　王萯莠，取荼。｜傳｜荼也者，以為君薦蔣也。
｜晉書樂志｜四月之管名為仲呂者，呂，助也，謂陽氣盛長，陰助成功也。　四月之辰謂為巳，巳者起也，物至此時畢盡而起也。　四月官田，其樹桃。　孟夏之月，以熟穀禾。　律受夾鍾，夾鍾者，種始莢也。
｜四民月令｜四月可種黍，謂之上時。
｜禮斗威儀｜孟夏驅獸無害五穀。
｜秦中歲時記｜長安四月巳後，自堂廚至百司廚通謂之櫻筍廚。
｜高僧傳｜摩歌利頭四月八日浴佛，以都梁香為青色水，鬱金香為赤色水，丘隆香為白色水，附子香為黃色水，安息香為黑色水，以灌佛頂也。
｜景龍文館記｜四年四月，上幸司農少卿王光輔莊，駕還朝後，中書侍郎南陽岑羲設茗，飲葡萄漿，與學士等討論經史。
｜東坡詩註｜成都太守自正月十日至四月十九日浣花乃止。
｜水衡記｜麥黃水，四月水名。
｜賞心樂事｜四月，芳草亭鬭草，芙蓉池新荷，蕊珠洞荼䕷，滿霜亭菊芽，玉照堂青梅，艷香館長春花，安閒堂紫笑，羣仙繪幅樓前玫瑰，餐霞軒櫻桃，詩禪堂盤子山丹花。南湖雜花。鷗渚亭五色鸎粟花。
｜清閒供｜四月十四菖蒲誕。
｜史纂｜馬珏居華陽亭，墻外有來禽一株枯已久矣，師四月十四日汲水沃之，曰純陽來年是日生於此樹之下。
｜帝京景物畧｜四月八日捨豆兒曰結緣，十八日亦捨，先是拈豆念佛，一豆佛號一聲，有念豆至石者，至日熟豆人徧捨之，其人亦一念佛啖一豆也，是月榆初錢，麵和糖蒸食之曰榆錢糕。
｜立夏｜
｜增｜禮記月令｜是月也，以立夏，先立夏三日，太史謁之天子曰，某日立夏，盛德在火，天子乃齋，立夏之日，天子親帥三公、九卿、大夫，以迎夏於南郊。
｜三禮義宗｜四月立夏為節，夏大也，至此之時物已長大，故以為名。
｜說林｜立夏日俗尚啖李，時人語曰，立夏得食李，能令顏色美，故是日婦女作李會，取李汁和酒飲之，謂之駐色酒，一曰是日啖李，令不疰夏。
｜熙朝樂事｜立夏之日，人家各烹新茶，配以諸色細果，餽送親戚比鄰，謂之七家茶，富室競侈，果皆雕刻，飾以金箔，而香茶名目若茉莉、林檎、桂蕊、薔薇、丁檀、蘇杏，盛以哥汝瓷甌，僅供一啜而已。
｜嘉吳記｜俗於立夏日噉青梅，雲令人終歲神清不惛睡。
｜小滿｜
｜增｜孝經緯｜立夏後十五日斗指巳為小滿。
｜物類相感志｜青梅過小滿黃，蜀葵過小滿則長。
｜集藻｜
｜文賦散句｜
｜原｜晉傅玄述夏賦｜四月惟夏，運臻正陽，和氣穆而扇物，麥含露而飛芒，清徵泛於琴瑟，朱鳥感於炎荒，鹿角解於中野，草木蔚其條長。
｜梁昭明太子錦帶書｜節屆朱明，晷鍾丹陸，依依聳蓋，俱臨帝女之桑，鬱鬱丹城，並掛陶潛之柳，梅風拂戶牖之內，麥氣擁宮闕之前。
｜唐許敬宗麥秋賦｜葉幄垂秀，條帷泛光，鶯傳枝而嬝娜，蜂散蕊而芬芳，對銀縚而偶檖，並金縷而分芒，改炎炎之鑠石，若懍懍之懷霜。
｜五言古詩｜
｜原｜晉陶潛讀山海經｜孟夏草木長，遶屋樹扶踈，眾鳥欣有託，吾亦愛吾廬，既耕亦已種，時還讀我書，窮巷隔深轍，頗廻故人車，歡言酌春酒，摘我園中蔬，微雨從東來，好風與之俱，泛覽周王傳，流觀山海圖，俯仰終宇宙，不樂復何如。
｜增｜梁簡文帝和湘東王首夏｜冷風雜細雨，垂雲助麥涼，竹水俱蔥翠，花蝶兩飛翔，燕泥含復落，鶗吟斂更揚，臥石藤為纜，山橋樹作梁，欲待華池上，明月吐清光。
｜唐劉禹錫初夏曲｜時節過繁華，陰陰千萬家，巢禽命子戲，園果墜枝斜，寂寞孤飛蝶，窺叢覓晚花。
｜白居易首夏南池獨酌｜春盡雜英歇，夏初芳草深，薰風自南至，吹我池上林，綠蘋散還合，頳鯉跳復沈，新葉有佳色，殘鶯猶好音，依然謝家物，池酌對風琴，慙無康樂作，秉筆思沈吟，境勝才思劣，詩成不稱心。
｜宋梅堯臣孟夏二日通判太博惠庭花｜前日已春盡，夏卉抽嫩青，唯君所植花，餘紅猶滿庭，常惜畏景逼，贈未及飄零，欲插為之醉，但慙髮星星。
｜七言古詩｜
｜原｜唐李賀四月樂詞｜曉涼暮涼樹如蓋，千山濃綠生雲外，依微香雨青氛氳，膩葉蟠花照曲門，金塘閑水搖碧漪，老景沈重無驚飛，墜紅殘萼暗參差。
｜五言律詩｜
｜御製夏日迎薰亭｜苑啟時初夏，亭陰午未闌，雨過池藻碧，日綻海榴丹，水木含清景，禽魚得靜觀，薰風能解慍，試取玉琴彈。
｜夏日郊行｜節變春方去，清和助麥秋，蔚林乘早夏，茂草接新流，柳絮隄邊起，荷錢水上浮，風光殊舊日，此意未曾休。
｜初夏玉泉山二首｜別館依丹麓，疎簾映碧莎，泉聲當檻出，花氣入垣多，路轉溪橋接，舟沿石竇過，薰風能阜物，藻景已清和　山翠引鳴鑣，湖光漾畫橈，野雲低隔寺，沙柳暗藏橋，百囀黃鸝近，雙飛白鷺遙，今年農事早，時雨足新苗。
｜增｜唐韋應物始夏南園思舊里｜夏首雲物變，雨餘草木繁，池荷初貼水，林花已掃園，縈叢蝶尚亂，依閣鳥猶喧，對此淺芳月，憶在漢陵原。
｜白居易早夏遊平泉廻｜夏早日初長，南風草木香，肩輿頗平穩，澗路甚清涼，紫蕨行看探，青梅旋摘嘗，療饑兼解渴，一盞冷雲漿。
｜宋司馬光首夏呈諸鄰｜首夏木陰薄，清和自一時，筍抽八九尺，荷生三四枝，新服裁蟬翼，舊扇拂蛛絲，莎徑熱未劇，晨昏來徃宜。
｜陸游幽居初夏｜梅塢青黃子，草陂紅紫花，雙鵞朝戲浦，羣鴨暮還家，赤腳挑殘筍，蒼頭摘晚茶，出門逢野老，滿意說桑麻。
｜元白珽餘杭四月｜四月餘杭道，一晴生意繁，朱櫻青豆酒，綠草白鵞村，水滿船頭滑，風輕袖影翻，幾家蠶事動，寂寂晝門開。
｜明陳憲章四月｜四月陰晴裏，山花落漸稀，雨聲寒月桂，日色煖酴醿，病起初持酒，春歸尚掩扉，午風吹蛺蝶，低趁乳禽飛。　生意日無涯，乾坤自不知，受風荷柄曲，擎雨柏枝垂，靜坐觀羣妙，聊行覓小詩，臨階愛新竹，抽作碧參差。
｜七言律詩｜
｜原｜唐皮日休四月十五日和陸龜蒙道室書事｜朝望齋戒是尋常，靜啟金根第幾章，竹葉飲為甘露色，蓮花鮓作肉芝香，松膏背日凝雲磴，丹粉經年染石牀，剩欲與君終此志，頑仙惟恐鬢成霜。
｜宋蔡襄四月池上｜風下平池水暈開，池邊露坐水風來，草香苒苒生吟席，雲影飛飛度酒杯，荷葉偶成雙翠蓋，荔枝纔似小青梅，人閑物靜兩相得，月色蒼涼始肯廻。
｜陸游初夏閒居｜城上朱旗夏令初，溪頭綠水蘸菰蒲，花貪結子無遺萼，燕接飛蟲正哺雛，簫鼓賽蠶人盡醉，陂塘移稻客相呼，長安青蓋金羈馬，也有農家此樂無。
｜戴昺四月即景｜茶歌纔了又田歌，節物真成一鳥過，蒼竹颭風涼意足，碧梧留雨夜聲多，瓜緣茅屋抽長蔓，藕過蔬畦出矮荷，最喜白鷗相狎久，對人自在浴清波。
｜真山民初夏｜一葉薰風帶暑回，雨天濃翠與庭槐，不隨春去鶯猶在，好競時妝榴又開，剪尺旋裁新白薴，杯盤聊薦舊青梅，篋中敝扇投閒久，依舊團團入手來。
｜五言排律｜
｜增｜唐太宗賦得夏首啟節｜北闕三春晚，南榮九夏初，黃鶯弄漸變，翠林花落餘，瀑流還響谷，猿啼自應虛，早荷向心卷，長楊就影舒，此時歡不極，調軫坐相於。
｜白居易春末夏初閒遊江郭二首｜閒出乘輕屐，徐行蹋軟沙，觀魚傍湓浦，看竹入楊家，林迸穿籬筍，藤飄落水花，雨埋釣舟小，風颺酒旗斜，嫩剝青菱角，濃煎白茗茶，淹留不知夕，城樹欲棲鴉。　柳影繁初合，鶯聲澀漸稀，早梅迎夏結，殘絮送春飛，西日韶光盡，南風暑氣微，展張新小簟，熨帖舊生衣，綠蟻杯香嫩，紅絲鱠縷肥，故園無此味，何必苦思歸。
｜首夏猶清和聯句｜記得謝家詩，清和即此時〈白居易〉，餘花數種在，密葉幾重垂〈裴度〉，芳謝人人惜，陰成處處宜〈劉禹錫〉，水萍爭點綴，梁燕共追隨〈白行式〉，亂蝶憐踈蕋，殘鶯戀好枝〈張藉〉，草香殊未歇，雲勢漸多奇〈白居易〉，單服初寧體，新篁已出籬〈裴度〉，與春為別近，覺日轉行遲〈劉禹錫〉，繞樹風光少，侵階苔蘚滋〈白行式〉，唯思奉歡樂，長得在西池〈張藉〉。
｜七言絕句｜
｜御製夏日閒坐｜雲斂風微紫燕飛，春光已去夏初歸，清襟贏得天然處，暗覺花香到玉扉。
｜增｜宋司馬光初夏｜首夏清和新雨晴，綠莎細軟不妨行，園夫遮道白何事，梔子花開班筍生。
｜王安石初夏即事｜石樑茅屋有彎碕，流水濺濺度兩陂，晴日煖風生麥氣，綠陰幽草勝花時。
｜東陂｜荷葉初開筍漸抽，東陂南蕩正堪遊，無端隴上翛翛麥，橫起寒風占作秋。
｜陳造早夏｜安石榴花猩血鮮，涼荷高葉碧田田，鰣魚入市河豚罷，已是江南打麥天。
｜范成大初夏四首｜清晨出郭更登臺，不見餘春只麼回，桑葉露枝蠶向老，菜花成莢蝶猶來。　晴絲千尺挽韶光，百舌無聲燕子忙，永日屋頭槐影暗，微風扇裏麥花香。　東君不解惜芳菲，料峭寒中一夢非，翦盡牡丹梅子綻，何須風雨送春歸。　一簾芳樹綠蔥蔥，蝴蝶飛來覓綺叢，雪白荼䕷紅寶相，尚攜春色見薰風。
｜陸游初夏｜紛紛紅紫已成塵，布穀聲中夏令新，夾路桑麻行不盡，始知身是太平人。　槐柳成陰雨洗塵，櫻桃酪乳併嘗新，古來江左多佳句，夏淺勝春最可人。
｜楊萬里初夏｜麥黃秧碧百家衣，已熱猶寒四月時，雨後覓春無一寸，薔薇花發釅燕脂。　手種琅玕劣十年，今年新筍不勝繁，不知明早添多少，日暮閒來數一番。
｜戴敏遊張園｜乳鴨池塘水淺深，熟梅天氣半晴陰，東園載酒西園醉，摘盡枇杷一樹金。
｜詩散句｜
｜增｜晉謝靈運｜首夏猶清和，芳草亦未歇。
｜原｜謝朓｜麥候始清和，涼雨消炎燠。
｜唐太宗｜一朝春夏改，隔夜鳥花遷。
｜增｜張說｜庭柳餘春駐，宮櫻早夏催。
｜原｜杜甫｜摘荷纔首夏，驄馬尚餘春。
｜錢起｜花萼敗春多寂寞，葉陰迎夏已清和。
｜宋謝伯初｜園林換葉梅初熟，池館無人燕學飛。
｜蘇軾｜吳國晚蠶初斷葉，占城早稻欲移秧。
｜陸游｜採茶歌裏春光老，煮繭香中夏景長。　風和柳岸吹綿後，雨足瓜畦引蔓時。　梅子生仁已帶酸，楝花墮地尚微寒。
｜詞｜
｜原｜明陳繼儒攤破浣溪沙｜蜂欲分衙燕補巢，清和天氣綠陰嬌，一陣窓前風雨到，打芭蕉。　驚起幽人初睡午，茶煙繚繞出花稍，有箇客來琴在背，度紅橋。
｜葉夢得黃金縷｜睡起流鶯語，掩蒼苔，房櫳向曉，亂紅無數，吹盡殘花無人問，惟有垂楊自舞，漸煖靄，初回輕暑，寶扇重尋明月影，暗塵侵，尚有乘鸞女，驚舊恨，鎮如許。　江南夢斷衡臯渚，看黏天，蒲菰漲綠，半空煙雨，無限樓前滄波意，誰採蘋花寄取，空惆悵，蘭舟容與，萬里雲帆何時到，送孤鴻，目斷千山阻，誰為我，唱金縷。
｜別錄｜
｜原｜占候｜月內有三卯宜麻，無則麥不收。月內寒主旱，諺雲，黃梅寒，井底乾。　諺雲，有穀無穀且看四月十六，立一丈竿量月影，月當中時影過竿雨水多、沒田、夏旱、人饑。長九尺，主三時雨水。八尺、七尺主雨水。六尺低田大熟，高田半收。五尺主夏旱。四尺蝗。三尺人饑。
｜增｜農政全書｜分龍之日，農家於是日早，以米篩盛灰藉之紙，至晚視之，若有雨點跡，則秋不熟、穀價高、人多閉糶。　諺雲，二麥不怕神共鬼，只怕四月八日雨，大抵立夏後雨多便損麥，蓋麥花夜吐，雨多花損。
｜種植｜秋王瓜、麥門冬、芝麻、蘿蔔、扁豆、粟、紫蘇、菱、莧、小豆、絲瓜、枇杷、蔥、瑞香、芡。
｜移植｜石菖蒲、櫻桃、茄、秋海棠、茉莉、梔子、秋牡丹、枇杷、蔥、翠雲草、菊、芋。
｜壓插｜玉繡毬、木樨、梔子、錦葵、玉蝴蝶、木香、荼䕷、芙蓉。
｜收採｜豨薟草、白蘚根、菜子、析冥子、桃、杏仁、蠶豆、柴胡、筍乾、楮實、黃葵花、蒼耳子、紅花、蕤仁、桑椹。
｜整頓｜防露傷麥，翦菖蒲，鋤蔥、素馨，斫楮皮，埋蠶沙，伐樹絡麻。
｜田忌｜天火酉，九焦未，地火未，糞忌寅，荒蕪申。
　　五月　芒種、夏至、端午附見。
｜增｜禮記月令｜仲夏之月，日在東井，昏亢中，旦危中。｜註｜日月會於鶉首，而斗建午之辰也。　農乃登黍，天子乃以雛嘗黍，羞以含桃，先薦寢廟，令民毋艾藍以染。　半夏生，木堇榮。
｜原｜梁元帝纂要｜五月曰仲夏，亦曰暑月、臯月。
｜花月令｜是月也，葵赤，紫薇葩，薝蔔始馨，夜合交，榴花照眼，紫椹降於桑。
｜增｜瓶史月表｜五月，花盟主石榴、番萱、夾竹桃。花客卿蜀葵、洛陽花、午時紅。花使令川荔枝、梔子、花火、石榴、孩兒菊、一丈紅、石竹花。
｜彙考｜
｜增｜周禮秋官｜仲夏斬陰木。｜註｜陰木秋冬生者，若松柏之屬。
｜夏小正｜五月乃衣瓜｜傳｜瓜者，急瓜之辭也，瓜者，始食瓜也。　初昏大火中，種黍，菽糜，煮梅，蓄蘭。｜傳｜大火者，心也。心中，種黍，菽糜時也。煮梅，為豆實也。蓄蘭，為沐浴也。
｜晉書樂志｜五月之辰謂為午，午者長也、大也，言物皆長大也。　五月之管名為蕤賓，葳蕤垂下貌也，賓敬也，謂時陽氣下降，陰氣始起，相賓敬也。
｜風俗通｜五月落梅風，江准以為信風。
｜風土記｜五月有霖霪號為梅雨，霑衣皆敗，謂之送梅雨。
｜歲時雜記｜仲夏多大雨名濯枝雨。
｜水衡記｜五月瓜蔓水，五月瓜延蔓故以名。
｜夢溪筆談｜五月草木茂盛，逾於初生，故曰勝先。
｜賞心樂事｜五月聽鶯堂摘瓜，重午節泛蒲，煙波觀碧蘆，南湖萱花，綺互亭火笑花水，北書院采蘋，鷗渚亭五色蜀葵，清夏堂楊梅叢，奎閣榴花，艷香館林檎，摘星軒枇杷。
｜清閒供｜五月十三竹醉日。
｜芒種｜
｜增｜嬾真子錄｜陝州夏縣士人樂舉明遠嘗雲，二十四氣其名皆可解，獨小滿、芒種說者不一，僕因問之，明遠曰，皆為麥也，小滿四月中謂麥之氣至此方小滿，因未熟也，芒種五月節種，該數類之種，謂種之有芒者，麥也，至是當熟矣，僕因記周禮稻人，澤草所生，種之芒種，註雲，澤草之所生，其地可種芒，種芒種稻、麥也，僕近為老農始知過五月節則稻不可種，所謂芒種五月節者，謂麥至是而始可收，稻過是而不可種也，古人名節之意，所以告農候之早晚深哉。
｜夏至｜
｜增｜周禮秋官｜柞氏掌攻草木及林麓，夏日至令刊陽木而火之。｜疏｜夏日至，謂五月夏至之日為之也。令刊陽木而火之，謂先削以去其皮乃燒之。
｜管子｜夏至而麥熟，天子祀太宗，其盛以麥，穀之始也。
｜荊楚歲時記｜夏至日食糭。取菊為灰，以止小麥橐。按干寶變化論雲，朽稻為蠶，朽麥為蛺蝶，此其騐乎。
｜風土記｜夏至前芒種後雨為黃梅雨，田家初插秧，謂之發黃梅。
｜端午｜
｜增｜玉燭寶典｜洛陽人家端午造朮羹、艾酒，以花絲作樓閣插鬢，贈遺辟瘟扇。
｜荊楚歲時記｜五月五日，四民並蹋百草，又有鬭百草之戲。採艾為人，懸門戶，以禳毒氣。按宗則嘗以五月五日雞未鳴時採艾，見似人處，攬而取之，用灸有騐。　是日競渡，採雜藥。
｜風土記｜端午烹鶩進筒糭，一名角黍，以菰葉裹黏米、栗、棗，以灰煮令熟，蓋取陰陽包裹未散之象。
｜千金月令｜端午以菖蒲或鏤或屑以泛酒。
｜採蘭雜志｜杜羔妻趙氏，每歲端午午時取夜合花置枕中，羔稍不樂，輒取少許入酒，令婢送飲，羔即歡然，當時婦人爭效之。
｜酉陽雜俎｜五月進五時圖，五時花，施帳之上。
｜歲時雜記｜端午刻菖艾為小人子或葫蘆形，帶之辟邪。
｜吳中歲時記｜端午簪艾葉、榴花以辟邪。
｜乾淳歲時記｜端午，禁中插食盤架，設天師、艾虎、意思山子數十座，五色蒲絲百草霜，以大盒三層，飾以珠翠、葵、榴、艾花。蜈蚣、蛇、蠍、蜥蜴等謂之毒蟲。又以大金瓶數十，遍插葵、榴、梔子花，環繞殿閣，及分賜后妃諸閣，大璫近侍翠葉、五色葵榴、金絲翠扇、真珠百索、釵符經筒、香囊、軟香龍涎佩帶及紫練、白葛、紅蕉之類。大臣貴邸，均被細葛，香羅、蒲絲、艾朵、彩團、巧粽之賜，而外邸節物，大率效尤焉。
｜熙朝樂事｜端午為天中節，家家買葵、榴、蒲、艾，植之堂中，或採百草以治藥品。
｜東京夢華錄｜端午節物，百索艾花，銀樣鼓兒花，花巧畫扇，香糖果子，糭子、白團、紫蘇、菖蒲、木瓜，並皆葺切，以香藥相和，用梅紅匣子盛裹，自五月一日及端午前一日，賣桃、柳、蒲葉、葵花、佛道艾，次日家家鋪陳於門首，與糭子、五色水團、茶、酒供養，又釘艾人於門上，士庶迎相宴賞。
｜歲華紀麗譜｜五月五日宴大慈寺設廳，醫人鬻艾，道人賣符，朱索，綵縷，長命辟災之物，筒飯，角黍，莫不咸在。
｜遼志｜五月五日午時，採艾葉與綿相和，絮衣七事，國主著之，臣僚各賜艾衣三事，國主及臣僚飲宴，渤海廚子進艾糕，各點大黃湯下，北呼此時為討賽離。又以雜絲或綠結合歡索，纏於臂膊，婦人進長命縷，宛轉皆為人像，帶之。
｜集藻｜
｜文散句｜
｜原｜魏文帝與吳質書｜蕤賓紀時，景風扇物，天氣和煖，眾果具繁。
｜梁昭明太子錦帶書｜麥隴移秋，桑律漸暮，蓮花泛水，艷如越女之腮，蘋葉漂風，影亂秦臺之鏡，炎風以之扇戶，暑氣於是盈樓，凍雨洗梅樹之中，火雲燒桂林之上。
｜五言古詩｜
｜增｜周庾信奉和夏日應令｜朱簾捲麗日，翠幕蔽重陽，五月炎氣蒸，三時刻漏長，麥隨風裏熟，梅逐雨中黃，開冰帶井水，和粉雜生香，衫含蕉葉氣，扇動竹花涼，早菱生軟角，初蓮開細房，願陪仙鶴舉，洛浦聽笙簧。
｜宋陸游時雨｜時雨及芒種，四野皆插秧，家家麥飯羹，處處菱歌長，老我成惰農，永日付竹牀，衰髮短不櫛，愛此一雨涼，庭木集奇聲，架藤發幽香，鸎衣濕不去，勸我持一觴，即今幸無事，海際皆農桑，野老固不窮，擊壤歌虞唐。
｜七言古詩｜
｜增｜宋陸游怡齋｜東湖仲夏草樹荒，屋古無人亭午涼，萱房微呀不見日，筍籜自解時吹香，野藤蟠屋入窓罅，濕菌扶踈生屋樑，跨溝數椽最幽翳，漲水及檻雨敗墻，靜涵青蘋舞藻荇，閒立白鷺浮鴛鴦，芙蕖雖瘦亦瀰漫，照眼翠蓋遮紅妝，水紋珍簟欲卷卻，團團素扇嬾復將，天風忽送塔鈴語，喚覺清夢遊瀟湘。
｜五言律詩｜
｜御製午日｜令序當重午，南臺日正中，玉階鳴瀑水，瑤軫奏薰風，菖葉浮杯綠，榴花照檻紅，臨流看競渡，轉憶濟川功。
｜途次端午｜蕤賓逢夏律，午日俯澄流，黃鳥林中變，新蒲岸外稠，宮筵傳綵糭，仙酒泛丹榴，遙憶蓬萊上，垂楊蔭御溝。
｜增｜宋陸游重五｜重五山村好，榴花忽已繁，糭包分兩髻，艾束著危冠，舊俗方儲藥，贏軀亦點丹，日斜吾事畢，一笑向杯盤。
｜七言律詩｜
｜原｜唐李德裕嶺南道中｜嶺水爭分路轉迷，桄榔椰葉暗蠻溪，愁衝毒霧逢蛇草，畏落沙蟲避燕泥，五月畬田收火米，三更津吏報潮雞，不堪腸斷思鄉處，紅槿花中越鳥啼。
｜增｜元成廷珪夏日過萬蓬菴｜愛汝東菴暑氣薄，解衣盤礡坐苺苔，一林綠竹盡可數，五月白蓮猶未開，捉塵談禪知獨徃，買魚沽酒待重來，滄江日落山更好，且放輕舟緩緩廻。
｜明虞堪午日訪沈元圭席上次韻｜一簾葵錦爛晴霞，五色絲虹映臂紗，玄藥自消頭上雪，絳榴誰插鬢邊花，茶烹石鼎從施禁，詩寫蠻箋學破邪，不是西山黃石叟，難逢東老地仙家。
｜原｜何景明午日｜五月五日天氣鮮，艾葉榴花對眼前，鄉土歲時殊不惡，閭閻風俗自堪憐，鄰人角黍能相送，野老蒲觴得共傳，回首十年車馬地，每逢佳節淚潸然。
｜文徵明仲夏有懷｜五月江南櫻筍殘，踈花吹盡綠漫漫，雨來卻及梅黃候，春去猶餘麥秀寒，白日幽深苑屋靜，野情蕭散薴袍寬，美人何處經時別，滿耳新蟬獨倚闌。
｜五言絕句｜
｜增｜宋蘇軾端午皇帝閣帖子詞｜採秀擷羣芳，爭儲百藥良，太醫初薦艾，庶草騐蕃昌。
｜皇太妃閤端午帖子詞｜雨細方梅夏，風高已麥秋，應憐百花盡，綠葉暗紅榴。
｜太皇太后閤端午帖子詞｜日永蠶收簇，風高麥上場，朝來藉田令，菰黍獻時芳。
｜夫人閤端午帖子詞｜肅肅槐庭午，沈沈玉漏稀，皇恩樂佳節，鬭草得珠璣。
｜六言絕句｜
｜增｜宋鼂補之仲夏即事｜紅葵有雨長穗，青棗無風壓枝，濕礎人霑汗際，蒸林禪烈號時。
｜七言絕句｜
｜增｜宋王安石五月與和叔同遊齊安｜繅成白雪桑重綠，割盡黃雲稻正青，他日玉堂揮翰手，芳時同此賦林坰。
｜蘇軾皇太后閤端午帖子詞｜秘殿扶踈夏木深，雨餘初有一蟬吟，應將嬴女乘鸞扇，更助南風長棘心。　上林珍木暗池臺，蜀產吳包萬里來，不獨盤中見盧橘，時於糭裏得楊梅。
｜皇太妃閤端午帖子詞｜玉盆沈李灧清泉，金鴨噓空裊細煙，自有梧楸障畏日，仍欣麥黍報豐年。
｜陸游重午｜葉底榴花蹙絳繒，街頭初賣苑池冰，世間各自有時節，蕭艾著冠稱道陵。
｜原｜僧道潛臨平道中｜春蒲獵獵弄輕柔，欲立蜻蜓不自由，五月臨平山下路，藕花無數滿汀洲。
｜增｜金趙秉文夏至｜玉堂睡起苦思茶，別院銅輪碾露芽，紅日轉階簾影薄，一雙蝴蝶上葵花。
｜馬定國村居｜五月南風化蟪蛄，野塘晚筍未成蒲，檉花落盡紅英細，沙渚鴛鴦半引雛。
｜元廼賢月湖竹枝詞｜五月荷花紅滿湖，團團荷葉綠雲扶，女郎把釣水邊立，折得柳條穿白魚。
｜詩散句｜
｜原｜唐李白｜火火五月中，景風從南來，數枝石榴發，一丈荷花開。　五月梅始黃，蠶稠桑柘空。　山花異人間，五月雪中白。
｜增｜宋李邦直｜艾葉成人後，榴花結子初。
｜唐陳羽｜池上樓臺五月涼，百花開罷水芝香。
｜方干｜長潭五月來冰氣，孤檜中宵學雨聲。
｜宋章得象｜五日看花憐並蔕，今朝鬭草正宜男。　花陰轉午清風細，玉燕釵頭艾虎輕。
｜陸游｜瓜蔓水生初抹岸，梅黃雨細欲遮樓。
｜戴復古｜海榴花上雨蕭蕭，自切菖蒲泛濁醪。
｜元周權｜人家綠艾端陽節，天氣黃梅雨細時。
｜顧瑛｜梧竹一庭涼欲雨，池臺五月氣涵秋。
｜明唐順之｜榴吐千花承雨蓋，蓂開五葉拂瑤墀。
｜唐韓翃｜寒水浮瓜五月時。
｜薛能｜槐柳陰陰五月天。
｜宋王珪｜瑤墀九御薦菖華。
｜秦觀｜菡萏吹風五月秋。
｜章得象｜菖蒲泛酒堯樽綠。
｜元馬士熙｜曲闌五月櫻桃紅。
｜詞｜
｜原｜宋蘇軾阮郎歸｜綠槐高柳咽新蟬，薰風初入絃，碧紗窓下水沈煙，碁聲驚晝眠。　微雨過，小荷翻，榴花開欲然，玉盆纖手弄清泉，瓊珠碎又圓。
｜吳禮之喜遷鶯｜梅霖初歇，正絳色海榴，爭開佳節，角黍包金，香蒲切玉，是處玳筵羅列，鬭巧已輸年少，玉腕綵絲雙結，艤畫舫，見龍舟兩兩，波心齊發。　奇絕，難畫處，激起浪花，翻作湖間雪，畫鼓轟雷，紅旗掣電，奪罷錦標方徹，望中水天日暮，猶自珠簾高揭，棹歸晚，載荷香十里，一鈎新月。
｜增｜劉克莊賀新郎｜思遠樓前路，望平隄，十里湖光，畫船無數，綠蓋盈盈紅粉面，葉底荷花解語，鬭巧結，同心雙縷，尚有經年離別恨，一絲絲，總是相思處，相見也，又重午。　清江舊事傳荊楚，歎人情千載如新，尚沈菰黍，且盡樽前今日醉，誰肯獨醒弔古，泛幾盞，菖蒲綠醑，兩兩龍舟爭競渡，奈珠簾暮捲西山雨，看未足，怎歸去。
｜別錄｜
｜原｜占候｜博雅｜月內有三卯宜稻及大小豆，無則宜早豆。　五月大，種瓜不下。五月小，種秧必須早。　五月小，瓜果吃不了。
｜田家五行志｜夏至在月初主雨水調，諺雲，夏至端午前，坐了種田年。夏至在月中，耽閣糶米翁。　夏至值甲寅、丁卯，粟貴。　朔日值芒種，六畜災。值夏至，冬米大貴。　十日得辰，早禾半收，十一日得辰，五穀不收。
｜歲時記｜夏至在初二、三主米麥貴，初五米貴，諺雲，夏至連端午，家家賣兒女。初七、八米麥平，二十大饑，上旬米賤。中旬大豐米大賤。末旬大歉米大貴。
｜便民圖纂｜五月暴熱之時，看窠草忽自枯死，主有水。
｜種植｜晚大豆、夏蘿蔔、黑豆、黃豆、晚菘菜、赤豆、菉豆、瓜。
｜移植｜枇杷、月季、荼䕷、薔薇、木香、櫻桃、石榴、錦帶、棠棣、玉堂春、西河柳、橘、瑞香、寶香、素馨、剪春羅、竹、橙。
｜收採｜菖蒲、蒜臺、麥、諸菜子、馬齒莧、青葙子、卷柏、藤花、莧、天茄、苖、白花菜、大小薊、旋覆花、紅花、萱花、杜仲、蛇牀子、馬蘭子、酸漿草、黃柏、槐花、浮萍、蒲公英、益母草、車前子、金銀花、天麻、艾、水仙根、豨薟草、罌粟子、蔴黃、澤瀉。
｜整頓｜割薴蔴，斫桑枝，糞桑，採練葛。
｜製用｜金門歲節｜重午日午時有雨，則急砍一竹，竹節中必有神水，瀝取和獺肝為圓，治心塊腹聚等病。
｜田忌｜天火子，地火酉，荒蕪巳，九焦卯，糞忌午。
　　六月　伏附見。
｜增｜禮記月令｜季夏之月，日在柳，昏火中，旦奎中。｜註｜日月會於鶉火，而斗建未之辰也。　溫風始至。　命澤人，納材葦。　樹木方盛，命虞人，入山行木，毋有斬伐。
｜原｜花月令｜是月也，萱宜男，鳳仙來儀，菡萏百子，凌宵登，茉莉來賓，玉簪搔頭。
｜增｜瓶史月表｜六月，花盟主蓮花、玉簪、茉莉。花客卿百合、山丹、山礬、水木樨。花使令錦葵、錦燈籠、長雞冠、仙人掌、赬桐、鳳仙花。
｜彙考｜
｜原｜詩幽風｜六月食鬱及薁。
｜增｜夏小正｜六月煮桃。｜傳｜桃也者，拖桃也，拖桃也者，山桃也，煮以為豆實也。
｜晉書樂志｜六月之辰謂之未，未者，味也，言時萬物向成，有滋味也。　六月之管名為林鍾，林者，林茂也，謂時物茂盛於野也。
｜雲仙雜記｜房壽六月召客，坐湘竹簟，憑狐文幾，編香藤為俎，刳椰子為杯，搗蓮花製碧芳酒，調羊酪造含風酢，皆涼物也。
｜內觀日疏｜六月廿四日為觀蓮節，鼂采與其夫各以蓮子饋遺為歡。
｜夢溪筆談｜六月萬物小盛，故曰小吉。
｜暇日記｜六月山礬水。
｜賞心樂事｜六月，蒼寒堂後碧蓮，碧宇竹林避暑，芙蓉池賞荷，花約齋夏菊，清夏堂新荔枝，霞川食桃。
｜吳郡記｜荷花蕩在葑門之外，每年六月廿四日遊人最盛，畫舫雲集，露幃則千花競笑，舉袂則亂雲出峽，揮扇則星流月映，聞歌則雷輥濤趨，蘇人遊冶之盛，至是日而極矣。
｜伏｜
｜原｜四民月令｜初伏薦麥瓜於祖禰。
｜東京夢華錄｜都人最重三伏，蓋六月中別無時節，徃風亭水榭，峻宇高樓，雪檻氷盤，沈李浮瓜，流杯曲沼，苞鮓新荷，遠邇笙歌，通夕始罷。
｜增｜清閒供｜六月初伏薦麥瓜，中伏碧筒勸竹篠飲，二十四日蓮誕。
｜集藻｜
｜文散句｜
｜原｜梁昭明太子錦帶書｜三伏漸終，九夏將謝，螢飛腐草，光浮帳裏之書，蟬噪繁柯，影入機中之鬢，濯枝遷潦，湓芳槿茂而發榮，山土焦流，金海水沸而漂爍。
｜五言古詩｜
｜增｜宋鼂補之夏季｜夏季百果繁，兔葵亦成實，獨有野石榴，幽花時熠熠，熠熠非獨好，芳榮賴午日，翩翩彼白蜨，髣髴麤采挹，睡餘起對此，嘉興亦蕭瑟，良非阡陌麗，敢競陽春出，無言以成蹊，上愧桃李質，幸當飽霜餘，萬顆富君室。
｜七言古詩｜
｜增｜宋蔡襄甲辰初伏快雨涼風晝眠初覺庭前小欄花木各有意氣效栢梁體｜閏夏天氣熱焰烘，崇朝快雨隨清風，晝軒夢覺開前櫳，畫欄花草意氣雄，側枕遙聞數異同，如此微物煩化工，盍各言爾之所從，繁葩富豔生朱紅〈川海棠〉，枯條大蕋千萬重〈緋桃〉，修榦點綴赤日中〈蜀葵〉，蠲去憂忿誰與功〈萱草〉，採摘烹煮袪煩胸〈百合〉，秋霜巨實垂如甕〈木瓜〉，橫柯遠引交加叢〈紅玫瑰〉，葉抽綠劍端黃茸〈山薑〉，直立開披泉貨通〈金錢〉，疊繞翠羽翻蚪龍〈薜荔〉，誤入畦町非余公〈䔛麻〉，助滌渴肺思匪躬〈麥門冬〉，物物自名詞不窮，願當我意乃汝容，負汝不飲慙衰翁。
｜歐陽修初伏日招王幾道小飲｜北園數畝宮墻下，嗟我官居如傳舍，滹沱北渡馬踏氷，西山病歸花已謝，落英不見空繞樹，細草初長猶可藉，空園一鎖不復窺，不覺芳蹊繁早夏，隔墻時時聞好鳥，如得嘉客聽清話，今朝試去繞園尋，綠李橫枝礙行馬，蒲萄憶見初引蔓，翠葉陰陰還滿架，紅榴最晚子已繁，猶有殘花藏葉罅，人生有酒復何求，官事無了須偷暇，古雲伏日當早歸，況今著令許休假，能來解帶相就飲，為子埽月開風榭。
｜七言律詩｜
｜原｜唐王維積雨輞川莊作｜積雨空林煙火遲，蒸梨炊黍餉東菑，漠漠水田飛白鷺，陰陰夏木囀黃鸝，山中習靜觀朝槿，松下清齋折露葵，野老與人爭席罷，海鷗何事更相疑。
｜增｜宋韓琦六月六日雨後過嶽廟遊從封寺觀稼｜暑雨頻經信宿休，近郊方出釋潛憂，雖妨麥始二停獲，且見苗知一半收，神嶽怖民藏電雹，老松憑寺偃蛟虯，佳遊況遇從豐讖，好飾千倉待有秋。
｜七言絕句｜
｜原｜宋蘇軾西湖｜畢竟西湖六月中，風光不與四時同，接天蓮葉無窮碧，映日荷花別樣紅。
｜詩散句｜
｜增｜宋蘇軾｜遶郭荷花一千頃，誰知六月下塘春。
｜元龔璛｜六月涼如冰熨齒，枇杷移陰碧書幾。
｜梁庾信｜六月蟬鳴稻。
｜詞｜
｜原｜明陳繼儒浪淘沙｜風雨霎時晴，荷葉青青，雙鬟捧著小紅燈，報道綠紗廊底下，蕉月分明。　枕簟嫩涼生，茉莉香清，蘭花新吐百餘莖，撲得流螢飛去也，團扇多情。
｜別錄｜
｜原｜占候｜六月無蠅主米價平，諺雲，六月無蠅，新舊相登。　三伏宜熱，諺雲，六月不熱五穀不結，蓋當槁稻之時，又當下壅晴熱，則苗旺，涼雨則苗沒，立秋在晦早稻遲。
｜種植｜秋赤豆、秋菉豆、豇豆、蘿蔔、胡蘿蔔、素馨、芥菜、晚瓜、蔓青、小蒜。
｜壅培｜麥冬、橙、芋、韭、橘。
｜灌溉｜菊、牡丹、芍藥、茉莉。
｜收採｜花椒、薴、竹、青箱子、紫草、槐花、藕、天仙子、蓮鬚、蓮花、松香、杜仲、鳳仙花、莖菱科、苜蓿、蓮房、茅根、乾漆、藿香、白芷、葛、莧菜、葦草、菌、郁李根、野白薺、地踏菜、燈草、旋覆花、眼子菜、澤瀉。
｜整頓｜鋤竹園，漚麻，耕麥地。
｜製用｜洽聞記｜日濟國西南海上有三島，各相去數十里，其島出黃漆，似中夏漆樹，彼土六月，破樹腹取汁，以漆器物，若黃金，其光奪目。
｜田忌｜天火卯，九焦子，糞忌子，地火巳，荒蕪辰。
御定佩文齋廣群芳譜卷四
