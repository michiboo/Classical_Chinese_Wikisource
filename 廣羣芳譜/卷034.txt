御定佩文齋廣羣芳譜卷三十四
　花譜
　　牡丹三
｜集藻｜
｜五言排律｜
｜增｜
｜唐。王建。牡丹｜此花名價別，開艶益皇都，香逼苓菱萎，紅燒躑躅枯，軟光籠細脈，妖色暖鮮膚，滿蕊攢黃粉，含稜鏤絳蘓，好和薰御扆，堪畫入宮圖，晚態愁新婦，殘妝望病夫，教人知箇數，留客賞斯須，一夜輕風起，千金買亦無。
｜同於汝錫賞白牡丹｜曉日花初吐，春寒白未凝，月光裁不得，蘓合點難勝，柔膩於雲葉，新鮮掩鶴膺，統心黃倒暈，側莖紫重稜，乍斂看如睡，初開問欲譍，並香幽蕙死，比艶美人憎，價數千金貴，形相兩眼疼，自知顏色好，愁被彩光凌。
｜白居易。牡丹｜絶代祇西子，眾芳惟牡丹，月中虗有桂，天上漫誇蘭，夜濯金波滿，朝傾玉露殘，性應輕菡萏，根本是琅玕，奪目霞千片，凌風綺一端，稍宜經宿雨，偏覺耐春寒，見說開元歲，初令植御欄，貴妃嬌欲比，侍女妒羞看，巧類鴛機織，光攢麝月團，暫移公子第，還種杏花壇，豪士傾囊買，貧儒假乘觀，葉藏梧際鳳，枝動鏡中鸞，似笑賔初至，如愁酒欲闌，詩人忘芍藥，釋子媿栴檀，酷烈宜名壽，姿容想姓潘，素光翻鷺羽，丹艶赩雞冠，燕拂驚還語，蜂貪困未安，倘令紅臉笑，兼解翠眉攢，少長呈連萼，驕矜寄合歡，息肩移九軌，無脛到千官，日曜香房拆，風披蕊粉乾，好酬青玉案，稱貯碧氷盤，璧要連城與，珠堪十斛判，更思初甲坼，那得異泥蟠，騷詠應遺恨，農經祇畧刊，魯班雕不得，延壽筆將殫，醉客同攀折，佳人惜犯干，始知來苑囿，全勝在林巒，泥滓常澆灑，庭除又綽寬，若將桃李並，更覺效顰難。
｜姚合。和王郎中召看牡丹｜葩𤴁萼相重，燒欄復照空，妍姿朝景裏，醉艶晚𤇆中，乍怪霞臨砌，還疑燭出籠，繞行驚地赤，移坐覺衣紅，殷麗開繁朶，香濃發幾叢，裁綃樣豈似，染茜色寧同，嫩畏人看損，鮮愁日炙融，嬋娟涵宿露，爛熳抵春風，縱賞襟情合，閒呤景思通，客來歸盡懶，鶯戀語無窮，萬物珍那比，千金買不充，如今難更有，縱有在仙宮。
｜薛能。牡丹｜異色稟陶甄，常疑主者偏，眾芳殊不類，一笑獨奢妍，顆拆羞含嫩，叢虛隱陷圓，亞心堆勝被，美色艶於蓮，品格如寒食，精光似少年，種堪收子子，價合易賢賢，迴秀應無妒，奇香稱有仙，深陰宜映幕，富貴助開筵，蜀水爭能染，巫山未可憐，數難忘次第，立困戀傍邊，逐日愁風雨，和星祝夜天，且從留盡賞，𩀌此便歸田。
　萬朶照初筵，狂遊憶少年，曉光如曲水，顏色似西川，白向庚辛受，朱從造化研，眾開成伴侶，相笑極神仙，見焰寧勞火，聞香不帶煙，自高輕月桂，非偶賤池蓮，影接雕盤動，叢遭惡草偏，招歡憂事阻，就臥覺情牽，四面宜綈錦，當頭稱管絃，泊來鶯定憶，紛擾蝶何顛，蘓息承朝露，滋榮仰霽天，壓闌多盡好，敵國貴宜然，未落須迷醉，因茲任病纏，人誰知極物，空負感麟篇。
｜宋。王禹偁。牡丹｜艶絶百花慙，花中合面南，賦詩情莫倦，中酒病先甘，國色渾無對，天香亦不堪，遮須施錦帳，戴好上瑤簪，苞拆深擎露，枝拖翠出藍，半傾留粉蝶，微亞摘宜男，鄰妓臨妝妒，胡蜂得蕊貪，忽行晴吹動，濃睡曉𤇆含，話別年經一，相逢月又三，遣誰撏白髮，為爾換新衫，池館邀賔看，衙庭放吏參，仙娥喧道院，魔女逼禪庵，亂拆窠難惜，分題韻更探，歌歡殊未厭，零落痛曾諳，穀雨供湯沐，黃鸝助笑談，顏生如見此，未免也醺酣。
｜蘓軾。謝郡人田賀二生獻花｜城裏田員外，城西賀秀才，不愁家四壁，自有錦千堆，珍重尤奇品，艱難最後開，芳心困落日，薄艶戰輕雷，老守仍多病，壯懷先已灰，𣪞勤此粲者，攀折為誰哉，玉腕揎紅袖，金樽瀉白醅，何當鑷霜鬢，強插滿頭回。
｜元。貢奎。賦牡丹｜曲檻春如錦，晴開曉日妍，樹搖風影亂，枝滴露光圓，玉珮停湘女，金盤拱漢仙，翠填宮𩬆巧，黃染御袍鮮，力費青工造，名隨綺語傳，細翎層擁鶴，弱翅獨迎蟬，倚竹成雙立，留華任眾先，久看心已倦，欲折意還憐，洛譜今存幾，吳園路憶千，可應頻載酒，相與醉華年。
｜五言絕句｜
｜原｜
｜唐。王維。紅牡丹｜綠艶閒且淨，紅衣淺復深，花心愁欲斷，春色豈知心。
｜劉禹錫。唐郎中宅與諸公飲酒看牡丹｜今日花前飲，甘心醉數杯，但愁花有語，不為老人開。
｜增｜
｜劉禹錫。渾侍中宅牡丹｜徑尺千餘朶，人間有此花，今朝見顏色，更不問諸家。
｜元稹。牡丹二首｜簇蕊風頻壞，裁紅雨更新，眼看吹落地，便別一年春。
　繁綠陰全合，衰紅展漸難，風光一擡舉，猶得暫時看。
｜司空圖。牡丹｜得地牡丹盛，曉添龍麝香，主人猶自惜，錦幕護春霜。
｜原｜
｜無名氏｜傾國姿容別，多開富貴家，臨軒一賞後，輕薄萬千花。
｜增｜
｜蘓軾。三萼牡丹｜風雨何年別，留真向此邦，至今遺恨在，巧過不成雙。
｜和子由岐下牡丹｜花好常患稀，花多信佳否，未有四十枝，枝枝大如斗。
｜范成大。題張希賢紙本牡丹｜洛花紅肉姿，蜀筆丹砂染，生綃多俗格，紙本有真艶。
｜楊萬里。牡丹｜排日上牙牌，記花先後開，看花不仔細，過了𨚫重回。
｜六言絕句｜
｜御製。憶暢春園牡丹｜曉雨疎疎薄灑，午風習習輕吹，忽念暢春花事，正當萬朶開時。
｜增｜
｜宋。范成大。單葉御衣黃｜舟前鵞羽映酒，塞上駞酥截肪，春工若與多葉，應入姚家鴈行。
｜水晶毬｜縹緲醉魂夢物，嬌嬈輕素輕紅，若非風細日薄，直恐雲消雪融。
｜壽安紅｜豐肌弱骨自喜，醉暈妝光縂宜，獨立風前雨裏，嫣然不要人持。
｜疊羅紅｜襞積翦裁千疊，深藏愛惜孤芳，若要韶華展盡，東風細細商量。
｜崇寧紅｜勻染十分艶絶，當年欲占春風，曉起妝光沁粉，晚來醉面潮紅。
｜鞓紅｜猩唇鶴頂太赤，榴萼梅腮弄黃，帶眼一般官樣，祗愁瘦損東陽。
｜紫中貴｜沉沉色與露滴，泥泥香隨日烘，滿眼艶妝紅袖，紫綃終是仙風。
｜七言絕句｜
｜御製。暢春園眾花盛開最為可觀惟綠牡丹清雅迥常世所罕有賦七言絶以記之｜碧蕊青霞壓眾芳，檀心逐朶韞真香，花殘又是一年事，莫遣春光放日長。
｜原｜
｜唐。李益。牡丹｜紫蕊叢開未到家，𨚫教遊客賞繁華，始知年少求名處，滿眼空中別有花。
｜增｜
｜陳標。僧院牡丹｜琉璃地上開紅艶，碧落天頭散晚霞，應是向西無地種，不然爭肯重蓮花。
｜令狐楚。赴東都別牡丹｜十年不見小庭花，紫萼臨開又別家，上馬出門回首望，何時更得到京華。
｜原｜
｜劉禹錫。和令狐相公別牡丹｜平章宅裏一欄花，臨到開時不在家，莫道兩京非遠別，春明門外即天涯。
｜增｜
｜劉禹錫。賞牡丹二首｜庭前芍藥妖無格，池上芙蕖淨少情，惟有牡丹真國色，花開時節動京城。
　偶然相遇人間世，合在層臺阿姥家，有此傾城好顏色，天教晚發賽諸花。
｜原｜
｜白居易。白牡丹｜白花冷淡無人愛，亦占芳名道牡丹，應似東宮白贊善，被人還喚作朝官。
｜增｜
｜白居易。看惲家牡丹戲贈李二十｜香勝燒蘭紅勝霞，城中最數令公家，人人散後君須看，歸到江南無此花。
｜移牡丹栽｜金錢買得牡丹栽，何處辭叢別主來，紅芳堪惜還堪恨，百處移將百處開。
｜惜牡丹花二首｜惆悵堦前紅牡丹，晚來惟有兩枝殘，明朝風起應吹盡，夜惜衰紅把火看。
　寂寞萎紅低向雨，𩀌披破艶散隨風，晴明落地猶惆悵，何況飄零泥土中。
｜微之宅殘牡丹｜殘紅零落無人賞，雨打風摧花不全，諸處見時猶悵望，況當元九小庭前。
｜原｜
｜元稹。西明寺牡丹｜花向琉璃地上生，光風炫轉紫雲英，自從天女盤中見，直至今朝眼更明。
｜增｜
｜元稹。酬胡三憑人問牡丹｜竊見胡三問牡丹，為言依舊滿西欄，花時何處偏相憶，寥落衰紅雨後看。
｜贈李十二牡丹花片因以餞行｜鶯澀餘聲絮墮風，牡丹花盡葉成叢，可憐顏色經年別，收取朱欄一片紅。
｜徐凝。牡丹｜何人不愛牡丹花，占斷城中好物華，疑是洛川神女作，千嬌萬態破朝霞。
｜張祜。杭州開元寺牡丹花｜穠艶初開小藥欄，人人惆悵出長安，風流𨚫是錢塘寺，不踏紅塵見牡丹。
｜周賁。題牡丹｜萬葉紅綃翦盡春，丹青任寫不如真，風光九十無多日，難惜樽前折贈人。
｜段成式。牛尊師宅看牡丹｜洞裏仙春日更長，翠叢風翦紫霞芳，若為蕭史通家客，情願扛壺入醉鄉。
｜溫庭筠。夜看牡丹｜高低深淺一欄紅，把火𣪞勤繞露叢，希逸近來成懶病，不能容易向春風。
｜周繇。看牡丹贈段柯古｜金蕊霞英疊彩香，初疑少女出蘭房，逡巡又是一年別，寄語集仙呼索郎。
｜唐彥謙。牡丹｜青帝於君事分偏，穠堆浮艶倚朱門，雖然占得笙歌地，將甚酬他雨露恩。
｜吳融。和僧詠牡丹｜萬緣消盡本無心，何事看花恨𨚫深，都是支郎足情調，墮香殘蕊亦成吟。
｜韋莊。白牡丹｜閨中莫妒新妝婦，陌上須慚傅粉郎，昨夜月明渾似水，入門惟覺一庭香。
｜宋。王禹偁。山僧送牡丹｜數枝香帶雨霏霏，雨裏㩗來叩竹扉，擬戴𨚫休成惆望，御園曾插滿頭歸。
｜原｜
｜韓琦。詠錦被堆｜不管鶯聲向曉催，錦衾春晚尚成堆，香紅若解知人意，睡取東君不放回。
｜增｜
｜石延年。牡丹｜春風晴晝起浮光，玉作氷膚羅作裳，獨步世無吳苑艶，渾身天與漢宮香。
　西園春色纔桃李，綘已成圍雪作團，更欲開花比京洛，故將姚魏接山丹。
｜原｜
｜歐陽修。白牡丹｜蟾精雪魄孕雲荄，春入香腴一夜開，宿露枝頭藏玉塊，暖風庭面倒銀杯。
｜增｜
｜蔡襄。李閣使新種洛花｜堂下朱欄小魏紅，一枝穠艶占春風，新聞洛下傳佳種，未必開時勝舊叢。
｜司馬光。雨中聞姚黃開呈子駿堯夫｜小雨留春春未歸，好花雖有恐行稀，勸君披取漁蓑去，走看姚黃拚濕衣。
｜王珪。宮詞｜洛陽新進牡丹叢，種在蓬萊第幾峰，壓曉看花傳駕入，露苞方拆御袍紅。
｜沈遼。奉陪頴叔賦鎖院牡丹｜昔年曾到洛城中，玉椀金盤深淺紅，行上荊溪溪畔寺，愧將白髮對東風。
｜原｜
｜邵雍。謝君實端明惠牡丹｜霜臺何處得奇葩，分送天津小隱家，初訝山妻忽驚走，尋常只慣插葵花。
｜蘓軾。雨中賞牡丹｜霏霏雨露作清妍，爍爍明燈照欲然，明日春陰花未老，故應未忍著酥煎。
｜堂後白牡丹｜城西千葉豈不好，笑舞春風醉臉丹，何似後堂氷玉潔，遊蜂非意不相干。
｜和述古冬日牡丹｜一朶妖紅翠欲流，春光回照雪霜羞，化工只欲呈新巧，不放閒花得少休。
　花開時節雨連風，𨚫向霜餘染爛紅，滿地春光私一物，此心未信出天工。
　當時只道鶴林仙，能遣春光發杜鵑，誰信詩能回造化，直教霜枿放春妍。
　不分清霜入小園，故將詩律變寒暄，使君欲見藍關詠，更倩韓郎為染根。
｜增｜
｜蘓軾。吉祥寺花將落而陳述古期不至｜今歲東風巧剪裁，含情只待使君來，對花無語花應恨，直恐明年花不開。
｜述古聞之明日即來坐上復用前韻｜仙衣不用翦刀裁，國色初含卯酒來，太守問花花有語，為君零落為君開。
　春光冉冉歸何處，更向樽前把一杯，盡日問花花不語，為誰零落為誰開。
｜遊太平寺淨土院看牡丹中有淡黃一朶特奇｜醉中眼纈自斕斑，天雨曼陀照玉盤，一朶官黃微拂掠，鞓紅魏紫不須看。
　小檻徘徊日自斜，只愁春盡委泥沙，丹青欲寫傾城色，世上今無楊子華。
｜常州太平寺觀牡丹｜武林千葉照觀空，別後湖山幾信風，自笑眼花紅綠眩，還將白首看鞓紅。
｜黃庭堅。效王仲玉少監詠姚花用其韻｜映日低風整復斜，綠玉眉心黃袖遮，大梁城裏雖罕見，心知不是牛家花。
　九嶷山中萼綠華，黃雲承韈到羊家，真詮蟲蝕詩句斷，猶託餘情開此花。
　仙衣襞積駕黃鵠，草木無光一笑開，人間風日不可耐，故待成陰葉下來。
　湯沐氷肌照春色，海牛押簾風不開，直言紅塵無路入，猶傍蜂鬚蝶翅來。
｜原｜
｜張耒。移宛丘牡丹植圭竇齋前｜千里相逢如故人，故栽庭下要相親，明年一笑東風裏，山杏江桃不當春。
｜增｜
｜張商英｜落日賔朋醉帽斜，笙歌一曲上雲車，頗知春色隨軒去，不見東庵滿眼花。
｜范成大。戲題牡丹｜主人細意惜芳春，寶帳籠堦護紫雲，風日等閒猶不到，外間蜂蝶莫紛紛。
｜蜀花以狀元紅為第一金陵東御園紫繡毬為最｜西樓第一紅多葉，東苑無雙紫壓枝，夢裏東風忙裏過，蒲團藥鼎髩成絲。
｜題徐煕風牡丹｜蕊珠仙馭曉驂鸞，道服朝元露未乾，天半罡風如激箭，綠綃飄蕩紫綃寒。
　寒入仙裙粟玉肌，舞餘全不耐風吹，從教旅拒春無力，細看腰肢嫋嫋時。
｜簡畢叔滋覓牡丹｜冷落韶光穀雨寒，一年辜負倚闌干，欲知春色偏濃處，須向香風徑裏看。
｜再賦簡養正｜南北梅枝噤雪寒，玉棃皴雨淚闌干，一年春色催殘盡，更覓姚黃魏紫看。
｜楊萬里。和彭仲莊對牡丹上酒｜病身無伴臥空山，石友相從慰眼寒，呼酒撚花談舊事，牡丹正似夢中看。
｜催看黃氏南園牡丹｜愁雨留花花已闌，作晴猶喜兩朝寒，山城春事無多子，可緩黃園看牡丹。
｜方岳。次韻牡丹｜嬌紅深倚翠雲團，髣髴三生吳綵鸞，詩眼頓驚春富貴，雨侵衫袖不知寒。
｜原｜
｜徐意一｜姚魏從來洛下誇，千金不惜買繁華，今年底事花能賤，緣是宮中不賞花。
｜程滄洲｜春工殫巧萬花叢，晚見昭儀擅漢宮，可惜芳時天不惜，三更雨歇五更風。
｜朱淑真。偶得牡丹數本移植牕外將有著花意二首｜玉種先從上苑分，擁培圍護怕因循，快晴快雨隨人意，正為墻陰作好春。
　香玉封春未著花，露根烘曉見纖霞，自非水月觀音樣，不稱維摩居士家。
｜增｜
｜金。章宗。雲龍川泰和殿五月牡丹｜洛陽穀雨紅千葉，嶺外朱明玉一枝，地力發生雖有異，天公造物本無私。
｜龐鑄。未開牡丹｜國香半吐醉顏酡，炫燿春工已自多，愛惜不教催羯鼓，更澆卯酒看如何。
｜元。劉秉忠。新開牡丹｜四月新來三月還，一春光景鏡中看，東風也逐情濃處，吹落桃花放牡丹。
｜馬祖常。送牡丹｜十五年前花發時，仙翁邀賞醉瑤池，如今頭白無情思，只見瑤池花滿枝。
｜題折枝牡丹圖｜洛陽春雨濕芳菲，萬斛臙脂染舞衣，帳底金盤承蜜露，東家蝴蝶不須飛。
｜葉顒。牡丹｜絳色羅裳綠色襦，沉香亭北理腰肢，含風笑日嬌無力，恰似楊妃睡起時。
｜馬臻。春日雜興｜花底飛觴酒浪翻，纔迎春至又春殘，日斜客散爐煙盡，自洗窯瓶插牡丹。
｜明。寧獻王。宮詞｜霽天旭日敝金扉，和氣氤氳滿禁闈，寶殿晝長簾幙靜，牡丹花下蝶交飛。
｜周憲王。元宮詞｜上都四月衣金紗，避暑隨鑾即是家，衲鉢北來天氣冷，只宜栽種牡丹花。
｜李東陽。題畫牡丹｜彩毫和露寫名花，紫艶分明出魏家，應是洛陽歸夢遠，緇塵紅土半京華。
｜吳寬。牡丹初開奭奐張幕以護｜春深喜見一樣紅，翠幕高張日正中，為語兩郎須記取，愛身當與愛花同。
｜儲瓘。歲寒亭前牡丹謝｜眼看春去減穠華，倚檻依依影共斜，開向省中猶不賞，錯將飄泊怨天涯。
｜文徵明。題畫牡丹｜粉香雲暖露華新，曉日濃熏富貴春，好似沉香亭上看，東風依約可憐人。
｜原｜
｜薛蕙｜錦園處處鎖名花，步障層層簇絳紗，斟酌君恩似春色，牡丹枝上獨繁華。
｜陸樹聲。白牡丹｜洛陽春色畫圖中，幻出天然奪化工，不泥繁華競紅紫，一般清艶領東風。
｜馮琦。牡丹｜百寶闌干護曉寒，沉香亭畔若為看，春來誰作韶華主，總領羣芳是牡丹。
　數朶紅雲靜不飛，含香含態醉春暉，東皇雨露知多少，昨夜風前已賜緋。
　瑤華脈脈殿春殘，姑射仙人畫裏看，月下敢矜容似玉，年來真有臭如蘭。
　艶蕊連翩映彩霞，獨將傾國殿春華，虛疑五色文通華，散作平章萬樹花。
　非煙非霧倚雕欄，珍重天香雨後看，願以美人錦繡叚，高張翠幕護春寒。
｜王衡。二色牡丹｜宮雲朶朶映朝霞，百寶欄前鬭麗華，卯酒未消紅玉面，薄施檀粉伴梅花。
　洛陽女兒紅顏饒，血色羅裙寶抹腰，借得霓裳半庭月，居然管領百花朝。
｜詩散句｜
｜原｜
｜宋。宋祁｜壓枝高下錦，攢蕊淺深霞，疊彩晞陽媚，鮮苞照露斜。
｜夏竦｜紅芳爭並萼，緗葉競駢枝，彩鳳雙飛穩，霞冠對舞歌。
｜蘓轍｜千毬紫繡檠熏炷，萬葉紅雲砌寶冠，直把醉容欺玉斝，滿將春色上金盤。
｜增｜
｜張耒｜擬王擬妃姚與魏，歲歲年年千萬葉，若將顏色定高低，綠珠雖美猶為妾。
｜穆修｜怨啼甄后土，寒出貴妃湯。
｜原｜
｜宋祁｜晚蕊仍晞日，斜柯但倚煙。
　濯水錦窠艶，頹雲仙髻繁。
｜夏竦｜向日檀心並，承煙翠幹孤。
｜梅堯臣｜紅棲金谷妓，黃值洛川妃。
｜蔡襄｜來如從月下，去似逐雲飛。
｜唐。白居易｜霧重不勝瓊液冷，雨餘惟見玉容低。
　氷肌玉骨鍾瓊萼，雪魄蟾魂孕秀根。
｜增｜
｜司空圖｜牡丹極用三春力，開得方知不是花。
｜唐彥謙｜顏色無因饒錦繡，馨香惟解掩蘭蓀。
｜宋。王禹偁｜應是吳宮歌舞罷，西施因醉未施朱。
｜宋祁｜金衣瑞羽迎風展，琮栗仙盃壓霧斜。
｜韓琦｜絶艶好將金作屋，清香宜引玉飛錢。
｜梅堯臣｜葉底風吹紫錦囊，宮爐應近更添香。
｜原｜
｜蘓轍｜花從單葉成千葉，家住汝南移洛南。
｜黃庭堅｜露晞春晚到春叢，拂掠殘妝可意紅。
　不誇西子錦為幄，肯送太真雲想衣。
　𨚫嫌點污青春面，自汲寒泉洗醉紅。
　浴泉秦虢流丹粉，臨渚娥英冷佩衣。
｜劉巨濟｜初洗退紅唇起絳，半沾斜綠眼橫波。
｜增｜
｜周必大｜天香未染蜂猶懶，日幄先籠蝶已知。
｜元。朱德潤｜深院朱欄覆錦茵，百花開盡牡丹春。
｜原｜
｜唐。元稹｜牡丹經雨泣斜陽。
｜增｜
｜溫庭筠｜雨後牡丹春睡濃。
｜原｜
｜宋。韓琦｜一枝香折瑞雲紅。
｜張耒｜天女奇姿雲錦裳。
｜增｜
｜周必大｜頃刻常開七七花。
｜元。劉秉忠｜牡丹香散一簾風。
｜詞｜
｜原｜
｜宋。吳潛。如夢令｜一餉園林綠就，柳色鶯聲遠透，輕暖與輕寒，又是牡丹時候，時候，時候，歲歲年年人瘦。
｜增｜
｜王十朋。點絳唇｜庭院深深，異香一片來天上，傲春遲放，百卉皆推讓。
　憶昔西都，姚魏聲名旺，堪惆悵，醉翁何徃，誰與花標榜。
｜李銓。點絳唇｜十二紅欄，帝城穀雨初晴後，粉拖香逗，易惹春衫袖。
　把酒題詩，遐想歡如舊，花知否，故人消瘦，長憶同攜手。
｜唐。孫光憲。生查子｜清曉牡丹芳，紅艶疑金蕊，乍占錦江春，永認笙歌地。
　感人心為物瑞，爛漫煙花裏，戴上玉釵時，逈與凡花異。
｜原｜
｜明。陳繼儒。攤破浣溪沙｜晏起還嗔中酒時，玉牌分得牡丹枝，花下自調新樂府，寫烏絲。
　付與紫衣傳別院，夜來翻入管絃吹，賺得老夫重醉也，有情癡。
｜宋。曾覿。朝中措｜華堂欄檻占韶光，端不負年芳，依倚東風向晚，數行淡濃仙妝。
　停杯醉折，多情多恨，絶𧰟真香，只恐去為雲雨，夢魂時惱襄王。
｜范成大。玉樓春｜雲橫水繞芳塵陌，一萬重花春拍拍，藍橋仙路不崎嶇，醉舞狂歌容倦客。
　真香解語人傾國，知是紫雲誰敢覓，滿蹊桃李不能言，分付仙家君莫惜。
｜明。李東陽。浪淘沙｜春去有餘春，且付花神，天香滿地不沾塵，報道夜來新雨過，雨過還新。
　芳意比佳人，誰寫花真，碧雲為葢草為茵，剛道花王誰不信，疑是前身。
｜宋。賀鑄。鷓鴣天｜雪弄輕陰穀雨乾，半垂雲幙護殘寒，化工著意呈新巧，翦刻朝霞飣露盤。
　輝錦繡，掩芝蘭，開元天寶盛長安，沉香亭子鈎欄畔，偏得三郎帶笑看。
｜辛棄疾。鷓鴣天｜翠葢牙籤幾百株，楊家姊妹夜遊初，五花結隊香如霧，一朶傾城醉未蘓。
　閒小立，困相扶，夜來風雨有情無，愁紅慘綠今宵看，𨚫似吳宮教陣圖。
濃翠深黃一畫圖，中間更有玉盤盂，先裁翡翠妝成葢，更點臙脂染透蘓。
　香瀲灧，錦糢糊，主人長得醉工夫，莫攜弄玉欄邊去，羞得花枝一朶無。
占斷雕欄只一株，春工費盡幾工夫，天香夜染衣猶濕，國色朝酣酒未蘓。
　嬌欲語，巧相扶，不妨老幹自扶踈，恰如翠幙高堂上，來看紅衫百子圖。
｜增｜
｜李廷忠。鷓鴣天｜洛浦風光爛漫時，千金開晏醉為期，花方著雨猶含笑，蝶不禁寒總是癡。
　檀暈吐，玉華滋，不隨桃李競春菲，東君自有回天力，看把花枝帶月歸。
｜原｜
｜張掄。臨江仙｜玉宇暖浮清禁曉，丹葩色照晴空，珊瑚敲碎玉玲瓏，人間無此種，來自廣寒宮。
　雕玉闌干深院靜，嫣然頻笑東風，曲屏須占一枝紅，且圖欹醉枕，香到夢魂中。
｜王采。蝶戀花｜燕子來時春未老，紅蠟團枝，費盡東君巧，煙雨弄晴芳意惱，兩餘特地殘妝好。
　斜倚青樓臨遠道，不管傍人，密共東君笑，都見嬌多情不少，丹青傳得傾城貌。
｜增｜
｜毛滂。蝶戀花｜三疊闌干鋪碧甃，小雨新晴，纔過清明𠉀，初見花王披袞繡，嬌雲瑞日明春晝。
　彩女朝真天質秀，寶髻微偏，風卷霞衣皺，莫道東君情最厚，韶華半在東堂手。
｜曾覿。定風波｜上苑穠芳初雨晴，香風嫋嫋泛軒楹，猶記洛陽開小晏，嬌面，粉光依約認傾城。
　流落江南重此會，相對，金蕉蘸甲十分傾，怕見人間春更好，問道，如今老去尚多情。
｜方岳。江神子｜窓綃深掩護芳塵，翠眉顰，越精神，幾雨幾晴，做得這些春，切莫近前輕著語，題品錯，怕花嗔。
　碧壺難貯玉粼粼，碎苔𣪞，晚風頻，吹得酒痕，如洗一番新，只恨謫仙渾懶事，辜負𨚫，倚欄人。
｜楊纘。八六子｜怨殘紅，夜來無賴，雨催春去匆匆，但暗水，新流芳恨，蝶淒蜂慘，千林嫩綠迷空。
　那知國色還逢，柔弱華清扶倦，輕盈洛浦臨風，細認得凝妝，點脂勻粉，露蟬聳翠，蕊金團玉成叢，幾許愁隨笑解，一聲歌轉春融，眼朦朧，憑欄半醒醉中。
｜吳文英。漢宮春｜花姥來時，帶天香國艶，羞掩名姝，日長半嬌半困，宿酒微蘇，沈香檻北，比人間，風異煙殊，春恨重，盤雲隊髻，碧花番吐瓊盂。
　洛苑舊移仙譜，向吳姝深館，曾奉清娛，猩唇露紅未洗，客𩬆霜鋪，蘭詞沁壁，過西園，重載雙壺，休漫道，花扶人醉，醉花卻要人扶。
｜晁補之。夜合花｜百紫千紅，占春多少，共推絶世花王，西都萬家俱好，不為姚黃，漫膓斷巫陽，對沉香，亭北新妝，記清平調，詞成進了，一夢仙鄉。
　天葩秀出無雙，倚朝暉，半如酣酒成狂，無言自有，檀心一點偷芳，念徃事情傷，又新艶，曾說滁陽，縱歸來晚，君王醒後，別是風光。
｜王沂孫。水龍吟｜曉寒慵揭珠簾，牡丹院落花開未，玉闌干畔，柳絲一把，和風半倚，國色微酣，天香乍染，扶春不起，自真妃舞罷，謫仙賦後，繁華夢，如流水。
　池館家家芳事，記當時，買栽無地，爭如一朶，幽人獨對，水邊竹際，把酒花前，剩拚醉了，醒來還醉，怕洛中，春色匆匆，又入杜鵑聲裏。
｜紫姑。瑞鶴仙｜覩嬌紅細捻，是西子當日，留心千葉，西都競栽接，好園林，臺榭何妨日涉，輕羅慢褶，費多少，陽和調爕，向曉來露浥，芳苞一點，醉紅潮頰。
　雙靨，姚黃國艶，魏紫天香，倚風羞怯，雲鬟試插，都引動，狂蜂蝶，況東君，開宴賞心樂事，莫惜獻酬頻疊，看相將，紅藥翻階，尚餘媵妾。
｜趙以夫。大酺｜正綠陰濃，鶯聲嬾，庭院寒輕煙薄，天然花富貴，逞妖紅殷紫，疊葩重萼，醉艶酣春，妍姿挹露，翠羽輕明如削，檀心鵞黃嫩，似離情愁緒，萬絲交錯，更銀燭交輝，玉瓶微浸，宛然京洛。
　朝來風雨惡，怕僝僽，低張青油幕，便好倩，佳人插帽，貴客傳箋，趁良辰，賞心行樂，四美難並也，須拚醉，莫辭盃酌，被花惱，情無著，長笛何處，一笑江頭高閣，極目水雲漠漠。
｜原｜
｜劉克莊。六州歌頭｜維摩病起，兀坐等枯株，清晨裏，誰來問，是文殊，遣名姝，奪盡羣花色，浴纔出，酲初觧，千萬態，嬌無力，困相扶，絶代佳人，不入金張室，𨚫訪吾廬，對茶鐺禪榻，笑殺此翁癯，瑤砌金壺，始消渠。
　憶昇平日，繁華事，修成譜，寫成圖，奇絶甚，歐公記，蔡公書，古來無，一自京華隔，問姚魏，竟何如，多應是，彩雲散，劫灰餘，野鹿銜將花去，休回首，河洛丘墟，漫傷春弔古，夢繞漢唐都，歌罷欷歔。
｜別錄｜
｜增｜
｜雲仙雜記｜宋旻語常帶華藻，李儒安曰，時方三月，坐間生無數牡丹花矣。
｜清異錄｜吳越有一種玲瓏牡丹鮓，以魚葉鬭成牡丹狀，既熟，出盎中，微紅如初開牡丹。
｜畫史｜徐煕風牡丹圖，葉幾千餘片，花只三朶，一在正面，一在右，一在眾枝亂葉之背。
｜墨客揮犀｜歐公嘗得一古畫，牡丹叢其下有一貓，永叔未知其精妙。丞相正肅吳公與歐公家相近，一見曰，此正午牡丹叢，何以明之，其花敷妍而色燥，此日中時花，貓眼黑晴如線，此正午貓眼也，有帶露，花則房斂而色澤，貓眼早、暮則睛圓，正午則如一線耳，此亦善求古人之意也。
｜漁隱叢話｜裴璘白牡丹詩，時稱絶唱，以余觀之，語句凡近，不若胡武平詠白牡丹詩，雲，璧堂月冷難成寐，翠幄風多不奈寒，其語意清遠，過裴璘遠矣。如皮日休詠白蓮詩云，無情有恨何人見，月冷風清欲墮時，若移作白牡丹詩，有何不可，覺更清切耳。
｜升庵詞品｜朝天紫，本蜀牡丹花名，其色正紫，如金紫大夫之服色，故名，後人以為曲名，今以紫作子，非也。
｜花木考｜花石在慈和縣武口寨，石上有花如堆心牡丹，枝葉繚繞，雖精於畫者不能及，或以物擊碎其花，拂拭復見，重疊非一。
｜花史｜唐末劉訓者，京師富人，京師春遊以牡丹為勝賞，訓邀客賞花，乃繫水牛累百於門，人指曰，此劉家黑牡丹也。
｜原｜
｜移植｜移牡丹宜秋分後，如天氣尚熱，或遇陰雨，九月亦可。須全根寬掘，以漸至近，勿損細根，將宿土洗淨，再用酒洗。每窠用熟糞土一斗，白蘞末一斤，拌勻，再下小麥數十粒於窠底，然後植於窠中，以細土覆滿，將牡丹提與地平，使其根直，易生，土須與幹上舊痕平，不可太低、太高，勿築實，勿腳踏，隨以河水或雨水澆之，窠滿即止，待土微乾，略添細土覆葢，過三、四日再澆。封培根土，宜成小堆，以手拍實，免風入吹壞花根。每本約離三尺，使葉相接，而枝不相擦，風通氣透，而日色不入乃佳，不可太密，防枝相磨致損花芽，不可太稀，恐日曬土熱致傷嫩根。小雪前後用草薦遮障，勿使透風，若欲遠移，將根用水洗凈，取紅淤土羅細末，趁濕勻粘花根，隨用軟棉花自細根尖纏至老根，再用麻紕纏定，以水灑之，枝上紅芽用香油紙或礬綿紙包札籠住，不得損動，即萬里可致也，或曰中秋為牡丹生日，移栽必旺。
｜分花｜揀長成大顆茂盛者，一叢七、八枝或十數枝持作一把，摔去土，細視有根者劈開，或一二枝，或三四枝作一窠，用輕粉加硫黃少許，碾為末，加黃土成泥，將根上劈破處擦勻，方置窠內，栽如前法。
｜種花｜六月中，看枝間角微開，露見黑子，收置，向風處曬一日，以濕土拌，收瓦器中。至秋分前後三五日，擇善地，調畦土，要極細，畦中滿澆水，候乾。以水試子，擇其沉者，用細土拌白蘞末種之，隔五寸一枚，下子畢，上加細土一寸。冬時葢以落葉，來春二月內用水澆，常令潤濕。三月生苗，最宜愛護。六月中以箔遮日，勿致曬損，夜則露之，至次年八月移栽。若待角乾收子，出者甚少，即出亦不旺，以子乾而津脈少耳。
｜接花｜花不接不佳，接花須秋社後重陽前，過此不宜。將單葉花本如指大者，離地二三寸許，斜削一半，取千葉牡丹新嫩旺條，亦用利刀斜削一半，上留二三眼，貼於小牡丹削處，合如一株，麻紕緊扎，泥封嚴密，兩瓦合之，壅以軟土，罩以蒻葉，勿令見風日，向南留一小戶以達氣，至來春驚蟄後，去瓦土，隨以草薦圍之，仍樹棘數枝以禦霜，茂者當年有花，是謂貼接。或將小牡丹新苗旺盛者，離地二三寸用利刀截斷，以尖刀劐一小口，取上品牡丹枝，上有一二芽者，截二三寸長一叚，兩邊斜削，插於劐處，比量吻合，麻紕扎緊，細濕土壅高一尺，瓦盆葢頂。待二七開視，茂者其芽紅白鮮麗，長及一寸，此極旺者，若未發，再培之，三七開看，活者即發，否則腐斃，活者仍用土培盆合，至春分去土，恐有烈風，仍用盆葢，時常檢點，至三月中方放開，全見風日，又恐茂者長高被風吹折，仍以草罩罩之。接頭枝如及時截取者，藏新簍潤土，十餘日行數百里，亦可接活。立春若是子日，茄根上接之，不出一月，花即爛熳。二、三月間，取芍藥根大如蘿蔔者，削尖如馬耳，將牡丹枝劈開如燕尾，插下縛緊，以肥泥培之，即活，當年有花，一二年牡丹生根，割去芍藥根，成真牡丹矣。又椿樹接者，高丈餘，可於樓上賞玩，唐人所謂樓子牡丹也。
　牡丹一接便活者，逐年有花，若初接不活，削去再接，只當年有花。
　王敬美雲，牡丹本出中州，江陰人能以芍藥根接之，今遂繁滋，百種幻出，余澹圃中絶盛，遂冠一州，其中如綠蝴蝶、大紅獅頭、舞青猊、尺素最難得開，南都牡丹讓江陰，獨西瓜瓤為絶品，余亦致之矣，後當於中州購得黃樓子，一生便無餘憾。人言牡丹性瘦不喜糞，又言夏時宜頻澆水，亦殊不然，余圃中亦用糞，乃佳，又中州土燥，故宜澆水，吾地濕，安可頻澆，大都此物宜於沙土耳。南都人言，分牡丹種時，須直其根，屈之則死，深其坑，以竹虛插，培土後拔去之，此種法宜知。
｜澆花｜尋常澆灌，或日未出，或夜既靜，最要有常。正月一次，須天氣和暖，如凍未觧，切不可澆。二月三次。三月五次。四月花開不必澆，澆則花開不齊，如有雨，任之，亦不宜聚水於根旁，花卸後宜養花，一日一次，十餘日後暫止，視該澆方澆。六月暑中忌澆，恐損其根鬚，來春花不茂，雖旱亦不澆。七月後，七八日一澆。八月翦枯枝並葉上炕土，五六日一澆。九月三五日一澆，澆頻恐發秋葉，來春不茂，如天氣寒則澆更宜稀，此時枝上橐芽漸出，可見澆灌之功也。十月、十一月一次或二次，須天氣和暖，日上時方澆，適可即止，勿傷水，或以宰豬湯連餘垢候冷透澆一、二次，則肥壯宜花。十二月地凍不可澆。春間開凍時，去炕土，澆時緩緩為妙，不可濕其幹，雨水、河水為上，甜水次之，醎水不宜，最忌犬糞。
｜養花｜凡打掐牡丹，在花卸後五月間，止留當頂一芽，傍枝餘朶摘去，則花大。欲存二枝，留二紅芽，存三枝，留三紅芽，其餘盡用竹鍼挑去。芽上二層葉枝為花棚，芽下護枝名花牀，養命護胎，尤宜愛惜。花自有紅芽至開時，正十箇月，故曰花胎。培養正在八、九月時，隔二年一次，取角屑硫黃碾如麵，拌細土粉，挑動花根，壅入土一寸，外用土培，約高二、三寸。地氣既暖，入春漸有花蕾，多則懼分其脈，俟如彈子大時，捻之，不實者摘去，止留中心大者二、三朶，氣聚則花肥，開時甚大，色亦鮮艶，開時必用高幕遮日，則耐久。花纔落便翦其蒂，恐結子則奪來春之氣，翦勿太長，恐損花芽。伏中仍要遮護花芽，勿令曬損，候日不甚炎，方撤去。八月望後，翦去葉，留梗寸許，存其津脈不上溢以養橐芽，其花棚、花牀慎不可翦。九月初，培以細土，使下另生芽。冬至北面竪草薦，以障風寒。冬至日，研鍾乳粉和硫黃少許，置根下土中，不茂者亦茂。每掐一枝須用泥封紙固，否則久必成孔，蜂入水灌，連身皆枯，慎之。
｜衛花｜牡丹根甜，多引蟲食，栽時置白蘞末於根下，蟲不敢近。花開漸小，由蠹蟲害之，尋其穴，鍼以硫黃末，其旁枝葉有小孔，乃蟲所藏處，或鍼入硫黃，或以百部塞之，則蟲死，而花復盛。又有一種小蜂能蛀枝梗，秋冬即藏枝梗中。又有紅色蠹蟲能蛀木心，尋其穴填硫黃末，或杉木釘釘之。花生白蟻，以真麻油從有孔處澆之則蟻死，而花愈茂。又法，於秋冬葉落時，看有穴枯枝拆開，捉盡其蟲亦妙。又五月五日，用好明雄黃研細，水調，每根下澆一小鍾，不生蟲。桂及烏賊魚骨刺入花梗，必死。又最忌麝香、桐油、生漆，一著其氣味，即時萎落。汴中種花者，園旁種辟麝數株，枝葉類冬青，花時辟麝正發新葉，氣味臭辣，能辟麝。凡花為麝傷，焚艾及雄黃末，上風薰之，能解其毒。忌用熱手摩撫搖撼，忌栽木斛，不耐久。花旁勿令長草，奪土脈。不可踏實，地氣不升。初開時，勿令穢人、僧尼及有體氣者採折，使花不茂。
｜變花｜周日用曰，愚聞熟地栯生菜蘭，持硫黃末篩於其上，盆覆之，即時可待。用以變白牡丹為五色，皆以沃其根，紫草汁則變紫，紅花汁則變紅。又根下放白朮末，諸般顏色皆變腰金。又白花初開，用筆蘸白礬水描過，待乾，以螣黃和粉調淡黃色描之，即成黃牡丹，恐為雨濕，再描清礬水一次。
｜翦花｜花宜就觀不可輕翦，欲翦亦須短其枝，庶不傷幹，又須急翦，庶不傷根，既翦，旋以蠟封其枝。翦下花，先燒斷處，亦以蠟封其蒂，置瓶中，可供數日玩。或養以蜂蜜，芍藥亦然。如已萎者，翦去下截爛處，用竹架之水缸中，盡浸枝梗，一夕復鮮。若欲寄遠，蠟封後，每朶裹以菜葉，安竹籠中，勿致搖動，馬上急逓，可致數百里。
｜煎花｜牡丹花煎法與玉蘭同，可食，可蜜浸。
　　附錄　魚兒牡丹
｜集藻｜
｜七言律詩｜
｜增｜
｜宋。周必大。詠魚兒牡丹並序｜魚兒牡丹，得之湘中，花紅而蕊白，狀類雙魚，纍纍相比，枝不勝壓而下垂若俯首，然鼻目良可辨，葉與牡丹無異，亦以二月開，因是得名，其幹則芍藥也，余命曰花嬪，而賦是詩，聞江東山谷間甚多。
天教姚魏主芳菲，合有宮嬪次列妃，玉頸圓瑳宜粉面，霞裙深染學翬衣，枝頭窈窕魚雙貫，風裏蹁躚鳳對飛，莫把根苗方芍藥，留春不似送將歸。
｜太守趙山甫示和篇次韻為謝｜阿嬌金屋聚芳菲，當御連環聚妾妃，龍女墜天頩素頰，鮫人出水織纁衣，袖垂戶外瞻雙引，燕在宮中第一飛，不用蟲魚箋爾雅，使君行合左符歸。
｜李子權時中坐上示及和花妃詩即席次韻｜姚皇去後幾菲菲，湘水依然從二妃，雙淚一時紅作鬣，連枝千載綠為衣，檻前斑竹應同伴，波面文鴛欲共飛，吟徧世間閑草木，何如江月詠沂歸。
｜楊廷秀秘監萬花川谷中洛花甚富乃用野人韻為魚兒牡丹賦詩光榮多矣𢙣語敘謝｜萬花川谷第春菲，也許湘靈媵伏妃，翠葉迎風牽荇帶，紅綃浴日濕宮衣，共船不妬龍陽釣，警乘猶疑洛渚飛，誰把荒園一魚目，換將五十六珠歸。
　　附錄　纏枝牡丹
｜增｜
｜本草｜纏枝牡丹，一名旋葍，一名筋根，〈其根似筋。〉一名續筋根，〈言其根主續筋。〉一名㹠腸草，〈象其形也。〉一名美草，一名天斂草，一名鼓子花，〈其花不作瓣狀，如軍中所吹鼓子。〉保昇雲，所在川澤皆有，蔓生，葉似薯蕷而狹長，花紅色，根無毛節。李時珍曰，秋開，花如白牽牛花，粉紅色，亦有千葉者，色似粉紅牡丹。
｜原｜
｜花木譜｜柔枝倚附而生，花有牡丹態度，甚小，纏縛小屏，花開爛然，亦有雅趣。
｜花史｜芒種時開，芽萌長出方可分種。
　　附錄　秋牡丹
｜原｜秋牡丹，草本，徧地蔓延，葉似牡丹差小，花似菊之紫鶴翎，黃心。秋色寂寥，花間植數枝，足壯秋容，分種易活，肥土為佳。

御定佩文齋廣群芳譜卷三十四
