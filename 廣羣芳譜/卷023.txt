御定佩文齋廣羣芳譜卷二十三
　花譜
　　梅花二
｜集藻｜
｜五言律詩｜
｜御製。鄧尉山｜鄧尉知名久，看梅及早春，豈因躭勝賞，本是重時巡，野靄朝來散，山容雨後新，繽紛開萬樹，相對愜佳辰。
｜增｜
｜唐。楊炯。梅花落｜窓外一株梅，寒花五出開，影隨朝日遠，香逐便風來，泣對銅鈎障，愁看玉鏡臺，行人斷消息，春恨幾徘徊。
｜李嶠。詠梅｜大庾歛寒光，南枝獨早芳，雪含朝暝色，風引去來香，妝面廻青鏡，歌塵起畫梁，若能逢止渴，何假泛瓊漿。 
｜張九齡。庭梅詠｜芳意何能早，孤榮亦自危，更憐花蔕弱，不受歲寒移，朔雪那相妬，陰風已屢吹，馨香雖尚爾，飄蕩復誰知。
｜孫逖。詠後庭梅｜聞唱梅花落，江南春意深，更傳千里外，來入越人吟，弱幹紅妝倚，繁香翠羽尋，庭中自公日，歌舞向芳陰。
　梅院重門掩，遙遙歌吹邊，庭深人不見，春至曲能傳，花落彈碁處，香來薦枕前，使君停五馬，行樂此中偏。 
｜杜甫。江梅｜梅蕊臘前破，梅花年後多，絶知春意早，最奈客愁何，雪樹元同色，江風亦自波，故園不可見，巫岫鬱嵯峨。
｜錢起。山路梅｜莫言山路僻，還被好風催，行客淒涼過，村籬冷落開，晚溪寒水照，晴日數蜂來，重憶江南酒，何因把一杯。
｜朱慶餘。早梅｜天然根性異，萬物盡難陪，自古承春早，嚴冬鬭雪開，艶寒宜雨露，香冷隔塵埃，堪把依松竹，良途一處栽。
｜杜牧。梅｜輕盈照溪水，掩歛下瑤臺，妬雪聊相比，欺春不逐來，偶同佳客見，似為凍醪開，若在秦樓畔，堪為弄玉媒。
｜許渾。看早梅｜澗梅寒正發，莫信笛中吹，素艶雪凝樹，清香風滿枝，折驚山鳥散，攜任野蜂隨，今日從公醉，何人倒接䍦。
｜鄭谷。江梅｜江梅且緩飛，前輩有歌詞，莫惜黃金縷，難忘白雪枝，吟看歸不得，醉嗅立如癡，和雨和煙折，含情寄所思。
｜韋蟾。梅｜高樹臨溪艶，低枝隔竹繁，何須是桃李，然後欲忘言，擬折魂先斷，須看眼更昏，誰知南陌草，𨚫解望王孫。
｜䆁齊己。早梅｜萬木凍欲折，孤根暖獨回，前村深雪裏，昨夜一枝開，風送幽香出，禽窺素艶來，明年如應律，先發映春臺。
｜宋。王珪。梅花｜冷香疑到骨，瓊艶幾堪餐，半醉臨風折，清吟拂曉觀，贈春無限意，和雪不知寒，桃李有慚色，枯枝託並欄。
｜晁端友。探得早梅｜嶺梅何處早，雪裏看芳菲，北陸寒猶在，南枝春已歸，曉妝初見妬，殘角未成飛，引我江頭夢，清香憶滿衣。
｜文同。梅｜寒梅引舊枝，映竹復臨池，朶露深開處，香聞瞥過時，凌兢侵臘雪，散漫入春詩，贈我歲寒色，憐君冰玉姿。
｜蘇軾。中隱堂｜二月驚梅晚，幽香此地無，依依慰遠客，皎皎似吳姝，不恨故園隔，空嗟芳歲徂，春深桃李亂，笑汝益羈孤。
｜次韻陳四雪中賞梅｜臘酒詩催熟，寒梅雪鬭新，杜陵休歎老，韋曲已先春，獨秀驚凡目，遺英臥逸民，高歌對三白，遲暮慰安仁。
｜楊時。早梅｜楚國春歸早，寒梅處處開，月和清艶宿，天與靚妝來，東閣詩懷動，南枝歲律回，蕭然冰雪態，無處不輕埃。
｜朱子。早梅｜今日清江路，寒梅第一枝，不愁風嫋嫋，正奈雪垂垂，暖熱惟須酒，平章𨚫要詩，他年千里夢，誰與寫相思。
｜楊萬里。和羅巨濟山居｜園花皆手植，梅蘂獨禁寒，色與香無價，飛和雪作團，數枝橫翠竹，一夜遶朱欄，不惜吟邊苦，收將句裏看。
｜陳亮。梅花｜疎枝橫玉瘦，小蕚點珠光，一朶忽先變，百花皆後香，欲傳春信息，不怕雪埋藏，玉笛休三弄，東君正主張。
｜戴昺。探梅｜踏破登山屐，來尋傍水叢，眼明千樹底，春在數花中，格瘦詩難寫，香寒酒易空，狂歌歸秉燭，驚怪走兒童。
｜葛長庚。梅窓｜南窓屋數楹，一點陽和生，枝上雪裝瘦，墻頭風作清，霜天酒自暖，月夜夢難成，何處人吹笛，黃昏送幾聲。
｜原｜
｜明。申時行｜築圃雙林畔，看花百卉先，含春俱綽約，綴雪暫清妍，景弄孤山月，香分庾嶺天，任教催白髮，索笑自年年。
｜增｜
｜王穉登。銅坑看梅｜人似梅花瘦，舟如蓮葉長，青山十畝白，流水一春香，種密人難入，開齊夜有光，苔枝容我折，野老不嗔狂。
　橋外花開日，分明雪作圖，不將他樹襍，未有一家無，多處千青嶂，香時過太湖，濁醪原易得，市遠亦須沽。
｜原｜
｜陳繼儒｜潦倒鹿裘寒，探梅草未乾，拈花先命酒，釣雪戲投竿，客去鳥聲碎，山高屐齒刪，不辭松底臥，一任老袁安。
｜七言律詩｜
｜原｜
｜唐。杜甫。和裴迪登蜀州東亭送客逢早梅相憶見寄｜東閣官梅動詩興，還如何遜在揚州，此時對雪遙相憶，送客逢春可自由，幸不折來傷歲暮，若為看去亂鄉愁，江邊一樹垂垂發，朝夕催人自白頭。
｜增｜
｜李商隱。酬崔八早梅｜知訪寒梅過野塘，久留金勒為廻腸，謝郎衣袖初翻雪，荀令熏爐更換香，何處拂胸資蜨粉，幾時塗額藉蜂黃，維摩一室雖多病，亦要天花作道塲。
｜原｜
｜羅隱。梅｜吳王醉處十餘里，照夜拂衣今正繁，經雨不隨山鳥散，倚風如共路人言，愁憐粉艶飄歌席，靜愛寒香撲酒尊，欲寄所思無好信，為君惆悵又黃昏。
｜增｜
｜崔魯。梅｜含情含態一枝枝，斜壓漁家短短籬，惹袖尚憐香半日，向人如訴雨多時，初開偏稱雕梁畫，未落先愁玉笛吹，行客見來無去意，解帆煙浦為題詩。
｜原｜
｜宋。林逋。山園小梅｜眾芳搖落獨暄妍，占盡風情向小園，疎影橫斜水清淺，暗香浮動月黃昏，霜禽欲下先偷眼，粉蝶如知合斷魂，幸有微吟可相狎，不須檀板共金樽。
｜增｜
｜林逋。山園小梅｜剪綃零碎點酥乾，向背稀稠畫亦難，日薄縱甘春至晚，霜深應怯夜來寒，澄鮮祗共鄰僧惜，冷落猶嫌俗客看，憶著江南舊行路，酒旗斜拂墮吟鞍。
｜又詠小梅｜數年閑作園林主，未有新詩到小梅，摘索又開三兩朶，團欒空遶百千廻，荒鄰獨映山初靜，晚景相禁雪欲來，寄語清香少愁結，為君吟罷一銜杯。
｜梅花｜小園煙景正淒迷，陣陣寒香壓麝臍，池水倒窺疎影動，屋簷斜入一枝低，畫名空向閑時看，詩客休徵故事題，慙媿黃鸝與蝴蝶，袛知春色在桃溪。
　孤根何事在柴荊，村色仍將臘候並，橫隔片煙爭向靜，半黏殘雪不勝清，等閒題詠誰為愧，子細相看似有情，搔首壽陽千載後，可堪青草雜芳英。
｜趙抃。素芳亭賞梅花｜素蕚清香並酒巵，主人勤意囑留詩，為逢蜀國新開日，𨚫憶江南舊賞時，春早未通桃李信，臘殘都放雪霜姿，先公舊植亭欄外，肯構重來見本枝。
｜王安石。梅花｜漢宮嬌額半塗黃，粉色凌寒透薄妝，好借月魂來映燭，恐隨春夢去飛揚，風亭把盞酬孤艶，雪徑回輿認暗香，不為調羹應結子，直須留此占年芳。
　結子非貪鼎鼐嘗，偶先紅杏占年芳，從教臘雪埋藏骨，𨚫怕春風漏泄香，不御鉛華知國色，祗裁雲縷想仙裳，少陵為爾牽詩興，可是無心賦海棠。
　淺淺池塘短短墻，年年為爾惜流芳，向人自有無言意，傾國天教抵死香，鬚裊黃金危欲墮，蒂團紅蠟巧能裝，嬋娟一種如冰雪，依倚春風笑野棠。
｜陳師道。梅花｜百卉前頭第一芳，低臨粉水浸寒光，卷簾初認雲猶凍，逆鼻渾疑雪亦香，鼎實自期終有待，天真不假更勻裝，江南望斷無來使，且伴詩翁入醉鄉。
｜劉子翬。梅花｜玉骨綃裳韻太孤，天教飛雪伴清癯，林寒疎蕊半開落，野廻暗香疑有無，庾嶺風光仍似舊，漢宮鉛粉莫相污，驚心不必傷空樹，一白流空春便徂。
｜朱子。前村｜玉立寒煙寂寞濵，仙姿瀟灑淨無塵，千林搖落今如許，一樹橫斜獨可人，眞與雪霜娛晩景，任從桃柳殿殘春，綠陰青子明年事，衆口驚嗟鼎味新。
｜次韻早梅｜可愛紅芳愛素芳，多情珍重老劉郎，疎英的皪尊中影，微月黃昏句裏香，胸次自憐真玉雪，人間何處有冰霜，廵簷說盡心期事，肯醉家人錦瑟傍。
｜原｜
｜陸游。梅花｜家是江南友是蘭，水邊月底怯新寒，畫圖省識驚春早，玉笛孤吹怨夜殘，冷淡合教閑處著，清癯難遣俗人看，相逢剩作樽前恨，索笑情懷老漸闌。
　月地雲堦暗斷腸，知心誰解賞孤芳，相逢只怪影亦好，歸去始驚身染香，渡口耐寒窺淨綠，橋邊凝怨立昏黃，與卿俱是江南客，剩欲樽前說故鄉。
｜增｜
｜陸游。十二月初一日得梅一枝絶奇戲作長句｜高標已壓萬花羣，尚恐嬌春習氣存，月兔擣霜供換骨，湘娥鼓瑟為招魂，孤城小驛初飛雪，斷角殘鐘半掩門，盡意端相終有恨，夜寒皴玉倩誰溫。
｜浣花賞梅｜老子人間自在身，插梅不惜損烏巾，春回積雪層冰裏，香動荒山野水濱，帶月一枝低弄影，背風千片遠隨人，石家樓上貪吹笛，肯放朝朝玉樹新。
｜山亭觀梅｜與梅歲歲有幽期，忘𨚫如今兩鬢絲，乘淡月時和雪看，斸蒼苔地帶花移，先春瘦損應多恨，靜夜香來更一奇，醉倒欄邊君勿笑，明朝紅蕚綴空枝。
｜射的山觀梅｜凌厲冰霜節愈堅，人間乃有此癯仙，坐收國士無雙價，獨立東皇太乙前，此去幽尋應盡日，向來別恨動經年，花中竟是誰流輩，欲許芳蘭恐未然。
｜楊萬里。普明寺見梅｜城中忙失探梅期，初見僧窓一兩枝，猶喜相看那恨晚，故應更好半開時，今冬不雪何關事，作伴孤芳𨚫欠伊，月落山空正幽獨，慰存無酒且新詩。
｜梅花下小飲｜今年春在臘前回，怪底空山早見梅，數點有情吹面過，一花無賴背人開，為攜竹葉澆瓊樹，旋折冰葩浸玉盃，近節雨晴誰料得，明朝無興也重來。
｜徐璣。梅花｜是誰曾種白玻璃，夐絶寒荒一點奇，不厭隴頭千萬樹，最憐窓下兩三枝，幽深真是離騷句，枯健猶如賈島詩，吟到月斜渾未已，蕭蕭𩬆影有風吹。
｜梅坡｜淺水低坡幾樹苔，冷光搖動玉塵埃，橫斜直似安排得，古怪多應折損來，潔白要從侵夜看，飄零𨚫是被春催，閒行立斷清風影，一片飛香落酒杯。
｜劉克莊。落梅｜一片能教一斷腸，可堪平砌更堆墻，飄如遷客來過嶺，墜似騷人去赴湘，亂點莓苔多莫數，偶粘衣袖久仍香，東風謬掌花權柄，𨚫忌孤高不主張。
　昨夜尖風幾陣寒，心知清物久留難，枝疎似被金刀剪，片細疑經玉杵殘，痛叱山童持帚去，苛留野客坐苔看，月中徒倚憑空樹，也勝吳兒賞牡丹。
｜裘萬頃。次洪內相梅亭｜人間多是梅開後，旋踵東籬事故常，那得紅簾捲朱戶，細看素質傲清霜，一生寄興雲山外，幾度搔頭江路傍，咫尺名園身未到，夜窓羞對返魂香。
｜次王成之韻詠梅｜誰遣冰魂照夕陽，搖搖一任北風涼，眼前共有幾多蕊，鼻觀胡為如此香，佳實會須歸列鼎，孤標已自壓羣芳，濡毫我欲從君賦，未害平生鐵石腸。
｜戴復古。梅｜孤標粲粲壓羣葩，獨占春風管歲華，幾樹參差江上路，數枝裝點野人家，冰池照眼何須月，雪岸聞香不見花，絶似林間隱君子，自從幽處作生涯。
｜靈洲梅花｜穿林傍水幾平章，合有春風到草堂，自入冬來多是暖，無尋花處只聞香，枝南枝北一輪月，山後山前兩屐霜，直看過年開未了，醉吟且放老夫狂。
｜林景熙。漁舍觀梅｜冷雲漠漠護籬陰，瀟灑苔枝出竹林，影落寒磯和雪釣，香浮老甕帶春斟，幾憑水驛傳芳信，祗許沙鷗識素心，回首西湖千樹遠，扁舟寂寞夢中尋。
｜金。劉著文季侍郎得綠蕚香梅子文待制有詩輙亦同賦｜一枝綠蕚冠羣芳，瀟灑猶疑楚岸傍，香骨瘦來冰蕊細，夢魂清處月波涼，賡酬便合成千首，醒醉寧須計百觴，橫玉呌雲吹不盡，只教今古洗離腸。
｜劉迎。梅花｜誰道江梅驛信遲，碧琅玕裏見橫枝，為尋疎影暗香處，獨立嫩寒清曉時，嚼蕊不妨浮白飲，認桃休賦比紅詩，平生東閣風流在，何遜而今鬢欲絲。
｜周昂。和路宣叔梅｜月底明肌粲壽陽，道人呼入竹西堂，安排臘味千鍾酒，消破春風萬斛香，花鳥有情應見惜，蛾眉傾國故難藏，西湖骨朽東坡遠，又為君詩惱一場。
｜李獻能。上清宮梅｜壓住盧家白玉堂，琳宮瀟灑占年芳，光生琪樹風霜古，影占銀潢月露涼，物外根株本仙種，世間紅紫避嚴妝，遨頭詞伯今何遜，一笑詩成字字香。
｜范墀。梅花｜春風也自惜流光，只放寒梅一樹芳，玉粉更裝前夜雪，口脂猶注昔年香，江湖昨夢同誰寄，詩酒風流豈易忘，東閣何郎未全老，花枝休笑鬢絲長。
｜元。仇遠。梅二首｜為怕緇塵著素衣，凍痕封蕊放香遲，月來忽送闌干影，春到不分南北枝，啼夢翠禽依樹宿，斷魂玉笛隔花吹，從他萬片隨風去，須有青青葉底時。
　夢想幽芳無處尋，相逢依舊歲寒心，要看月底玲瓏玉，休折枝頭蓓蕾金，清曉風霜和艶冷，黃昏庭院覺香深，揚州一樹春多少，殢得何郎瘦不禁。
｜劉清叟。梅四首｜休說逋仙兩句工，冰甌滌筆別形容，清標騷客風前立，素麵仙姝月下逢，山店霜寒香撲馬，溪橋水淺影如龍，千枝盡是寒凝結，金鼎無鹽味更濃。
　破荒玉雪粲煙村，倚竹無言獨斷魂，三弄直須琴對越，一寒安用酒溫存，家風巢許堪同社，心事夷齊可共論，應出繽紛幾紅紫，一枝開處自乾坤。
　除香除影賦梅花，方許詩中擅作家，怕俗似嫌羔作酒，高人頗稱雪煎茶，參橫屋角霜初下，人倚闌干月欲斜，夜冷玉肌愁入骨，金壺移入伴窓紗。
　天花夜半落溪傍，傍有獰然為取將，擎爪仰空呈潔白，掀髯倒地覓昏黃，修鱗月下霜同色，敗甲風前雪有香，欲起補之圖影看，生愁飛入水中藏。
｜趙文。詠梅｜白玉堂前野水濵，何曾榮悴異精神，當於香色外觀韻，可怪冰霜裏有春，天下無花堪伯仲，江南惟爾不風塵，欲將素玉相推戴，老向山中作素臣。
｜劉秉忠。江邊梅樹｜江邊繚繞惜芳叢，絶筆天真在眼中，素艶乍開珠蓓蕾，暗香微度玉玲瓏，一枝倒影斜斜月，萬樹浮光細細風，明日行經山下路，幾回特地駐青驄。
｜虞集。謝書巢惠梅花｜巢翁遠送梅花樹，正在東風四日前，紅蕚無言餘舊雪，白頭相見又新年，喜從嘉樹來江雨，憶共香秔上海船，春夜不眠賔客醉，只留孤鶴伴清妍。
｜薩都剌。燈夕觀梅｜翠禽偷夢出南園，綽約冰姿傍綠尊，水鏡玉釵浮翠影，風簾銀燭照妝痕，粉香微潤無人見，素質多寒藉酒溫，不似海棠春睡去，西樓月落已黃昏。
｜雅琥。二月梅｜去年呵筆賦寒梅，又見仙家二月開，不是東君留客醉，肯教神女逐春回，棃花院落為雲妒，柳絮池塘作雪猜，東閣如今清興減，羅浮誰與寄香來。
｜謝宗可。梅魂｜枝南枝北路迢迢，飛入孤山夜寂寥，水月浮香應自返，溪風弄影為誰招，縞衣夢裏和愁斷，玉笛聲中逐恨消，似欠靈均歌楚些，逋仙墳冷草蕭蕭。
｜水中梅影｜澄澄寒碧映冰條，雲母屏開見阿嬌，春色一枝流不去，雪痕千點浸難消，臨風倚檻雲鬟濕，帶月凌波玉佩搖，最是黃昏堪畫處，橫斜清淺傍溪橋。
｜蟠梅｜縈春絆碧裂蒼苔，歲晏寒香宛轉來，蛟蟄凍雲冰骨瘦，龍眠夜月玉鱗開，風霜氣勢從千折，鐵石心腸亦九廻，祗為東君甘自屈，不教枉占百花魁。
｜吳澄。疊葉梅｜羅浮夢斷杳無蹤，冰雪仙姿兩兩逢，縞袂怯單寒後襲，粉妝嫌薄曉來濃，迎風一笑知顏厚，臨水相看見影重，道眼只將平等視，玉環飛燕總天容。
｜葉顒。二月江城見梅｜二月江城第一枝，怕寒故故著花遲，不嫌艶杏夭桃俗，甘受狂蜂妬蜨疑，月落西湖驚舊夢，雪消南國憶當時，樓頭亦有霜天角，嬾對春風暖日吹。
｜僧明本。梅花｜見非恍惚夢非神，雪後霜前分外真，疎影暗消三弄月，半聯淒斷獨吟人，歲寒搖落孤根在，江驛荒涼徃事塵，碎嚼幽香清可挹，玉奴無復更臨春。
　玉簫起處暗驚神，曲緩瑤臺逸韻真，泉石幾年雲冷鶴，關山萬里月愁人，香凝老樹調風味，影落寒窓枕隙塵，檀板金樽久岑寂，微吟不減昔時春。
　白雲堆裏曉飛神，道骨翛然一太真，古岸埋香多是雪，寒巖欺影四無人，因風寄遠愁應老，坐雨辭根恨未塵，賸欲廵檐賦歸隱，共君心事答閒春。
　水中仙子鏡中神，夜夜相攜入夢真，隴鴈哀殘埋玉地，朔風吹老弄蟾人，寒添灞上雙眉凍，愁壓江南幾屐塵，雪裏不嫌情味苦，一枝占斷九州春。
　橫影伶仃似有神，半清淺處獨呈真，數枝沖澹晚唐句，一種孤高東晉人，上苑清房誰耐雪，廬山玉峽肯蒙塵，是中天趣那能識，惜被東風漏洩春。
　眼花落井眩雙神，雪步迢迢見欲真，澹墨畫圖橫玉影，黃昏庭院倚闌人，唾絨猶認窓間跡，啼粉空餘鏡面塵，消得黃金鑄成屋，年年雪裏貯芳春。
　憶昔君平勘卜神，青衣應是日時真，雲開巫女多嬌面，浴出楊妃一麗人，竹葉杯浮苔砌月，豆荄灰暖紙窓塵，驚春恐落羣芳後，先到名園逐上春。
｜明。高啟。梅花｜瓊姿只合在瑤臺，誰向江南處處栽，雪滿山中高士臥，月明林下美人來，寒依疎影蕭蕭竹，春掩殘香漠漠苔，自去何郎無好詠，東風愁寂幾回開。
　縞袂相逢半是仙，平生水竹有深緣，將疎尚密微經雨，似暗還明遠在煙，薄暝山家松樹下，嫩寒江店杏花前，秦人若觧當時種，不引漁郎入洞天。
　翠羽驚飛別樹頭，冷香狼藉倩誰收，騎驢客醉風吹帽，放鶴人歸雪滿舟，淡月微雲皆似夢，空山流水獨成愁，幾看疎影低回處，只道花神夜出遊。
　斷魂祗有月明知，無限春愁在一枝，不共人言惟獨笑，忽疑君到正相思，歌殘別院燒燈夜，妝罷深宮攬鏡時，舊夢已隨流水遠，山窓聊復伴題詩。
｜李東陽。梅澗｜地僻沙寒水更清，老梅偏向澗邊橫，風吹落瓣仍低隕，石壓傍枝𨚫倒生，野鶴對人輕欲舞，蹇驢衝雪瘦能行，山翁只在山中老，看盡春光不入城。
｜原｜
｜申時行。梅花｜庾嶺春姿占早芳，梁園夜色轉輝光，毰毸已見花如霰，瑩潔還疑玉有香，積處寒侵姑射骨，融來暗洗壽陽妝，此時獨對遙相憶，吹笛關山總斷腸。
｜張祥鳶。水邊梅｜花信風嬌花事遲，梅花春半未盈枝，暗香稍稍能相𡡾，冷蕊娟娟不自持，影落清池搖水鏡，標凝殘雪瘦瓊姿，細看疑是羅浮夜，月淡參橫惱夢思。
｜增｜
｜鄒之麟。梅花｜滿天飛雪少人行，野寺東邊鶴數聲，閒淡可參仁者靜，丰神已造聖之清，嘗稱宮閣曾相見，不道孤山浪有名，欲折一枝供大士，疎籬隔斷水盈盈。
｜朱之蕃。梅影｜斗帳香浮月欲斜，縱橫疎密徧窓紗，恍疑姑射仙姬歩，來訪西湖處士家，轉盼含情仍逞態，全欺琢玉更蒸霞，溪藤點筆留芳韻，書幌銀缸不用遮。
｜老梅｜空巖曲折掛蒼虬，骨幹崚嶒韻致幽，闇淡輸香宜紙帳，森疎濯影向溪流，嬾隨艶冶榮千樹，獨葆清真隱一丘，自有松篁深結契，江天春柳任輕柔。
　東皇著意布三陽，點綴疎枝弄早芳，刻玉鏤冰無俗韻，鈎簾汎座有餘香，臥遊庾嶺雲橫路，夢到西湖雪映堂，相對傾尊明月上，行吟繞樹不知忙。
｜李流芳。梅花下次韻｜頻年不到此花中，喜見花枝壓路通，近坐繁香如殢酒，當杯落瓣尚禁風，朝光已逐輕陰變，晚氣遙隨積靄空，贏得閑身共歡賞，莫將開謝比飄蓬。
｜出郊看梅｜門外春風應候來，扁舟還擬去尋梅，山僧每訝多年別，游侶方欣久客回，草閣一枝先破蕚，村園數樹已生苔，只今步雪堪乘興，新醞還期待子開。
｜原｜
｜連石器｜嬌朱淺碧透煙光，瘦倚疎篁出半墻，雅有風情勝桃李，巧含春思避冰霜，融明醉臉籠輕暈，歛掩仙裙蹙嫩黃，日暮風英墮行袂，依稀如著領巾香。
｜王鳳雛｜由來王氏人多癖，我愛梅花癖最深，新構小樓偏有韻，移來幾樹欲成陰，村人近觧呼梅里，勝客相將擬竹林，莫訝鶯啼猶未起，縱然蝶化也相尋。
｜五言排律｜
｜增｜
｜唐。韓愈。春雪間早梅｜梅將雪共春，彩艶不相因，逐吹能爭密，排枝巧妬新，誰令香滿座，獨使淨無塵，芳意饒呈瑞，寒光助照人，玲瓏開已徧，點綴坐來頻，那是俱疑似，須知兩逼真，熒煌初亂眼，浩蕩忽迷神，未許瓊華比，從將玉樹親，先期迎獻歲，更伴占茲辰，願得長輝映，輕微敢自珍。
｜庾敬休。賦得春雪映早梅｜清晨凝雪彩，新候變庭梅，樹愛春榮徧，窓驚曙色催，寒光添素壁，積潤履青苔，分明六出瑞，隱映幾枝開，聞笛花疑落，揮琴興轉來，曲成非寡和，長詠思悠哉。
｜鄭述誠。華林園早梅｜曉日東樓路，林端見早梅，獨凌寒氣發，不逐眾花開，素彩風前艶，韶光雪後催，蕊香霑紫陌，枝亞拂青苔，止渴曾為用，和羹舊有才，含情慾攀折，路望幾徘徊。
｜元稹。賦得春雪映早梅｜飛舞先春雪，因依上早梅，一枝方漸秀，六出已同開，積素光逾密，真花節暗催，摶風飄不散，見晛忽偏摧，郢曲琴空奏，羌音笛自哀，今朝兩成詠，翻挾昔人才。
｜宋。梅堯臣。依韻和正仲重臺梅花｜芳梅何蒨蒨，素葉吐層層，近臘寒猶勁，先春氣已承，冷香傳去遠，靜艶密還增，有意常欺雪，無功合鏤冰，早煙籠玉暖，凍雨浴脂凝，漢女新妝薄，燕姬瘦骨稜，壓枝唯恐折，簇蕚似難勝，神物終來護，江鄉未觧矜，獨奇心豈欲，寄遠客何曾，不見黃鸝度，寧防粉蝶凌，月光臨更好，溪水照偏能，畫軸開雲霧，宮刀剪綵繒，都無筆可衒，莫信巧堪憑，丹杏塵多雜，夭桃俗所稱，故林嘗渴望，大庾更愁登，重和陽春曲，聲辭猥媿仍。
｜司馬光。和君貺張氏梅臺｜京洛春何早，憑高種嶺梅，紛披百株密，爛漫一朝開，青女共黏綴，霜娥巧剪裁，崑山雪滿谷，蓬渚浪成堆，勢擁樽前合，香從席下來，蜺旌羾天起，練甲洗兵回，不使光風散，曾無夜色催，人稠衣馥郁，地狹舞徘徊，民服召公化，時推何遜才，淹留文酒樂，璧月上瑤臺。
｜五言絶句｜
｜御製。詠盆中梅｜瓊枝遺玉骨，粉蕊趁冰姿，香透芙蓉帳，詩成度御墀。
｜增｜
｜唐。王適。江濵梅｜忽見寒梅樹，開花漢水濵，不知春色早，疑是弄珠人。
｜張籍。梅溪｜自愛新梅好，行尋一徑斜，不教人埽石，恐損落來花。
｜元稹。贈熊士登｜平生本多思，況復老逢春，今日梅花下，他鄉值故人。
｜李商隱。憶梅｜定定住天涯，依依向物華，寒梅最堪恨，長作去年花。
｜韋處厚。梅溪｜夾岸迎清素，交枝漾淺淪，味調方薦實，臘近又先春。
｜李中。梅花｜羣木方憎雪，開花長在先，流鶯與舞蝶，不見許因緣。
｜原｜
｜宋。王安石。梅花｜墻角數枝梅，凌寒獨自開，遙知不是雪，為有暗香來。
｜增｜
｜陳與義。梅花｜客行滿山雪，香處是梅花，丁寧明月夜，記取影橫斜。
｜陸游。梅花｜山月皜中庭，幽人酒初醒，不是怯清寒，愁蹋梅花影。
｜朱子。詠梅｜獨樹臨孤岸，橫枝放淺花，不須煩驛使，正耐雪斜斜。
｜梅嶺｜梅花破蕚時，瘴雨吹成雪，驛使忽相逢，無言似愁絶。
｜早梅｜霜風殊未高，杖策荒園裏，仙子別經年，相看共驚喜。
｜寒梅｜白玉堂前樹，風清月影殘，無情三弄笛，遙夜不勝寒。
｜疎梅｜玉笛未黃昏，冰灘已清淺，疎影不勝妍，愁心為誰遠。
｜金。李俊民。詠梅｜未報江南信，先開雪裏村，要看花上月，立馬待黃昏。
｜元。楊維楨。月梅｜天上清虛府，人間香影家，阿剛斫桂斧，只合種梅花。
｜張昱。鄰墻梅花｜臘後春纔到，寒香襲素袍，梅花如有意，不在粉墻高。
｜問梅｜一種隴頭樹，東風都合吹，未應造物者，偏在向南枝。
｜六言絶句｜
｜增｜
｜金。元好問。題曹得一扇頭｜機中秦女仙去，月夜梅花晚開，只見一枝疎影，不知何處香來。
｜元。趙次誠。早梅｜江南冬十二月，溪上梅三兩花，載取小舟香影，月明自棹回家。
｜杜本。題梅 ｜點點苔枝綴玉，疎疎檀蕊凝香，還記當年月色，簫聲暗度宮墻。
｜明。焦竑。靈谷寺梅花塢｜山下幾家茅屋，村中千樹梅花，藉草持壺燕坐，隔林敲石煎茶。
　薝蔔林東短墻，曾開寶地齊梁，初春老樹花發，深磵無人自芳。
｜七言絶句｜
｜御製。懋勤殿古幹梅｜宮梅先發上林枝，淡白含芳窈窕姿，若待春風吹律暖，影隨朝日樂雍熙。
｜原｜
｜唐。戎昱。早梅｜一樹寒梅白玉條，迥臨村路傍溪橋，不知近水花先發，疑是經春雪未銷。
｜增｜
｜白居易。新栽梅｜池邊新種七株梅，欲到花時點檢來，莫怕長洲桃李妬，今年好為使君開。
｜盧中。初識梅花｜江北不如南地暖，江南好斷北人腸，臙脂桃頰棃花粉，共作寒梅一面妝。
｜劉言史。竹裏梅｜竹裏梅花相並枝，梅花正發竹枝垂，風吹總向竹枝上，直似王家雪下時。
｜王初。春日詠梅花二首｜青帝來時值遠芳，殘花殘雪尚交光，隔年擬待春消息，得見春風已斷腸。
　應為陽春信未傳，故將青艶屬殘年，東君欲待尋佳約，剩寄衣香與粉緜。
｜來鵬。梅花｜枝枝倚檻照池氷，粉薄香殘恨不勝，占得早芳何所利，與他霜雪助威稜。
｜韋莊。春陌｜滿街芳草卓香車，仙子門前白日斜，腸斷東風各回首，一枝春雪凍梅花。
｜羅隱。梅花｜繁如瑞雪壓枝開，越嶺吳溪免用栽，𨚫是五侯家未識，春風不放過江來。
｜崔道融。梅｜谿上寒梅初發枝，夜來霜月透芳菲，清光寂寞思無盡，應待琴尊與觧圍。
｜對早梅寄友人｜憶得去年有遺恨，花前未醉到無花，清芳一夜月通白，先脫寒衣送酒家。
｜宋。范仲淹。梅花｜蕭條臘後復春前，雪壓霜欺未放妍，昨日倚闌枝上看，似留芳意入新年。
｜蔡襄。十一月後庭梅花盛開二首｜迎臘梅花無數開，旋看飛片點青苔，幽香粉艶誰人見，時有山禽入樹來。
　日暖香繁已盛開，開時曾遶百千廻，春風豈是多情思，相伴花前去又來。
｜梅堯臣。京師逢賣梅花五首｜此土只知看杏蕊，大梁亦復賣梅花，此心還似庾開府，不惜金錢買取誇。
　驛使前時走馬廻，北人初識越人梅，清香莫把荼䕷比，只欠溪頭月下杯。
　憶在鄱君舊國傍，馬穿脩竹忽聞香，偶將眼趁蝴蝶去，隔水深深幾樹芳。
　曾見竹籬和樹夾，高枝斜引過柴扉，對門獨木危橋上，少婦髻鬟猶戴歸。
　此去吾鄉二千里，不看素蕚兩三年，移根種子誰辛苦，上苑偷來直幾錢。
｜依韻和吳正仲屯田重臺梅花詩｜桃花已滿秦人洞，杏樹猶存董奉祠，莫怪寒梅獨多葉，只緣樂府有新詩。
｜司馬光。梅花半開｜帝鄉春色嶺頭梅，高壓年華犯雪開，正與嘉賔思共醉，不須芳物重相催。
｜王安石。梅｜華髮尋香始見梅，一枝臨路雪培堆，鳳城南陌他年憶，杳杳難隨驛使來。
｜蘇軾。梅｜春來幽谷水潺潺，的皪梅花草棘間，一夜東風吹石裂，半隨飛雪渡關山。
　何人把酒慰深幽，開自無聊落更愁，幸有清溪三百曲，不辭相送到黃州。
｜次韻楊公濟奉議梅花｜梅梢春色弄微和，作意南枝剪刻多，月黑林間逢縞袂，霸陵醉尉誤誰何。
　相逢月下是瑤臺，藉草清樽連夜開，明日酒醒應滿地，空令飢鶴啄莓苔。
　綠髮尋春湖畔回，萬松嶺上一枝開，而今縱老霜根在，得見劉郎又獨來。
　月地雲堦漫一樽，玉奴終不負東昏，臨春結綺荒荊棘，誰信幽香是返魂。
　日出冰壺散水花，野梅官柳漸欹斜，西郊欲就詩人飲，黃四娘東子美家。
　君知早落坐先開，莫著新詩句句催，嶺北霜枝最多思，忍寒留待使君來。
　冰盤未薦含酸子，雪嶺先看耐凍枝，應笑春風木芍藥，豐肌弱骨要人醫。
　寒雀喧喧凍不飛，遶林空啅未開枝，多情好與風流伴，不到雙雙燕語時。
　鮫綃剪碎玉簪輕，檀暈妝成雪月明，肯伴老人春一醉，懸知欲落更多情。
　縞裙練帨玉川家，肝膽清新冷不邪，穠李爭春猶辦此，更教踏雪看梅花。
｜再和楊公濟梅花韻｜一枝風物便清和，看盡千林未覺多，結習已空從著袂，不須天女問云何。
　天教桃李作輿臺，故遣寒梅第一開，憑仗幽人收艾納，國香和雨入青苔。
　白髮思家萬里回，小軒臨木為花開，故應剩作詩千首，知是多情得得來。
　人去殘英滿酒樽，不堪細雨濕黃昏，夜寒那得穿花蝶，知是風流楚客魂。
　春入西湖到處花，裙腰芳草抱山斜，盈盈觧佩臨煙浦，脈脈當壚傍酒家。
　莫向霜晨怨未開，白頭朝夕自相催，斬新一朶含風露，恰似西廂待月來。
　洗盡鉛華見雪肌，要將真色鬭生枝，檀心已作龍涎吐，玉頰何勞獺髓醫。
　湖面初驚片片飛，樽前吹折最繁枝，何人會得春風意，怕見黃梅雨細時。
　長恨漫天柳絮輕，只將飛舞占清明，寒梅似與春相避，未解無私造物情。
　北客南來豈是家，醉看參月半橫斜，他年欲識吳姬面，秉燭三更對此花。
｜曾鞏。憶越中梅｜浣紗亭北小山梅，蘭渚移來手自栽，今日舊林冰雪地，冷香幽艶向誰開。
｜陳與義。水墨梅｜巧畫無鹽醜不除，此花風韻更清殊，從教變白能爲墨，桃李依然是僕奴。
　粲粲江南萬玉妃，別來幾度見春歸，相逢京洛渾依舊，惟恨緇塵染素衣。
　自讀西湖處士詩，年年臨水看幽姿，晴窓畫出橫斜影，絶勝前村夜雪時。 　　
｜唐庚。春日雜興｜愛梅長恐著花遲，日禱東風莫後期，及得見梅還冷淡，東風全在小桃枝。
｜孫覿。梅花｜北風剪水玉花飛，翠袖凌寒不自持，脈脈含情無一語，水邊籬落立多時。
　纖纖蘿蔓牽茅屋，細細苔花點石缸，要斷酒醒山月吐，一枝疎影臥東窓。
｜范成大。梅為雪所禁｜凍蕊粘枝瘦欲乾，新年猶未有春看，雪花祗欲欺紅紫，不道梅花也怕寒。
｜雨後排岸司報梅開｜雨入南枝玉蕊皴，合江雲冷凍芳塵，司花好事相邀勒，不著笙歌不肯春。
｜原｜
｜陸游。梅花｜幽香淡淡影疎疎，雪虐風饕只自如，正是花中巢許輩，人間富貴不關渠。
　聞道梅花坼曉風，雪堆徧滿四山中，何方可化身千億，一樹梅前一放翁。
｜增｜
｜陸游。梅花｜亂篸桐帽花如雪，斜掛驢鞍酒滿壺，安得丹青如顧陸，憑渠畫我夜歸圖。
｜江上尋梅｜小園風月不多寬，一樹梅花開未殘，剝啄敲門嫌特地，緩拖藤杖隔籬看。
　鐘殘小院欲消魂，漠漠幽香伴月痕，江上人家應勝此，明朝更出小南門。
｜折梅花｜折得梅花媿滿顏，文書堆案正如山，輸君一覺翛然夢，長在清泉白石間。
　湖上梅花手自移，小橋風月最相宜，主人歲歲常為客，莫怪幽香怨不知。
｜梅花｜當年走馬錦城西，曾為梅花醉似泥，二十里中香不斷，青陽宮到浣花溪。
｜觀梅｜春暖山中雲作堆，放翁艇子出尋梅，不須問信道傍叟，但覓梅花多處來。
｜雪後尋梅｜雙鵲飛來噪午晴，一枝梅影向窓橫，幽人宿醉閒欹枕，不待聞香已觧酲。
　竹籬曲曲水邊村，月淡霜清欲斷魂，商約前身是飛燕，玉肌無粟立黃昏。
｜朱子。墨梅｜夢裏清江醉墨香，蕊寒枝瘦凜冰霜，如今白黑渾休問，且作人間時世裝。
｜梅花｜幽壑潺湲小水通，茅茨煙雨竹籬空，梅花亂發籬邊樹，似倚寒枝恨朔風。
｜楊萬里。池亭雙樹梅花｜開盡梅花半欲殘，兩枝晴雪作雙寒，團欒遶樹元無見，只合池亭隔水看。
｜南齋梅花｜朝來早起掛南窓，要看梅花試曉妝，兩樹相挨前後發，老夫一月不燒香。
｜瓶裏梅花｜膽樣銀瓶玉樣梅，北枝折得未全開，為憐落莫空山裏，喚入詩人几案來。
　雪凍霜封稍欲殘，殷勤折向坐中看，綺窓深閉珠簾密，不遣花梢半點寒。
｜探梅｜山間幽步不勝奇，正是深寒淺暮時，一樹梅花開一朶，惱人偏在最高枝。
｜西歸見梅｜官路桐江西復西，野梅千樹壓疎籬，昨來都下筠籃底，三百青錢買一枝。
｜梅影上有寒雀來徃｜梅花寒雀不須摹，日影描窓作畫圖，寒雀觧飛花解舞，君看此畫古今無。
｜昌英知縣叔作歲坐上賦瓶裏梅花時坐上九人｜銷冰作水旋成家，猶似江頭竹外斜，試問坐中還幾客，九人而已更梅花。
｜慶長叔招飲花下｜長廊盡處繞梅行，過盡風聲得雪聲，醉裏不愁飄濕面，自舒翠袖點瓊英。
｜道傍梅花｜一行誰栽十里梅，下臨溪水恰齊開，此行便是無官事，只為梅花也合來。
｜吳龍翰。久客買舟西還｜萬里煙波興渺然，愁心繫住灞橋邊，歸裝詩少不成載，自折梅花湊滿船。
｜水邊早梅｜數花黯淡帶寒煙，漏洩春光矮屋邊，會被清池寫疎影，一枝分作兩枝妍。
｜宋伯仁。兀坐｜對坐清清一穗香，悄無人語日偏長，硯盤數點梅花片，暗引遊蜂度粉墻。
｜謝枋得。武夷山中｜十年無夢得還家，獨立青峰野水涯，天地寂寥山雨歇，幾生修得到梅花。
｜方逢辰。題吳氏梅堂｜聞君家在雪邊住，靠盡闌干索盡詩，只怕梅花應冷笑，清香元不要人知。
｜元吉。夜坐｜森森夜氣落寒櫩，閒把離騷酒正酣，忽憶梅花不成語，夢中風雪在江南。
｜趙信庵。梅花｜夜深梅印橫窓月，紙帳魂清夢亦香，莫謂道人無一事，也隨疎影伴寒光。
｜金。劉仲尹。窓外梅蕾｜細蕾初看柳麥肥，春風得得遶窓扉，道人方作玉溪夢，石塢竹橋風雪飛。
｜墨梅｜生憎施粉與施朱，換骨玄都亦自殊，疎影冷香題不到，夢驚煙雨暗西湖。
｜史學。晚梅｜孤根春半恰春回，剛逐夭桃艶杏開，蝶子蜂兒應有語。東風元不為渠來。
｜楊邦基。墨梅｜粉蝶如知合斷魂，啼妝先自怨黃昏，華光筆底春風老，寂寞嶺南煙雨痕。
｜李俊民。梅｜朝來一雪羃晴沙，行到前村始見花，驛使便將春色去，暗香今夜落誰家。
｜馮子振。詠綠蕚｜蕊珠宮裏小仙娃，暫別椒房柳翠華，底事塵緣猶未斷，謫來人世列名花。
｜段克己。憶梅｜姑射仙人冰雪膚，昔年伴我向西湖，別來幾度春風換，標格而今似舊無。
｜夢梅｜天仙邀我醉瑤臺，春向飛瓊笑裏回，為報棃花緣已斷，休將雲雨下山來。
｜尋梅｜風流誰似李三郎，不記仙姿委路傍，天上人間無覓處，風流羅羃只聞香。
｜探梅｜虢國夫人約素身，不教脂粉涴天真，一班曾向春前見，顏色如今更可人。
｜乞梅｜寄語詩人林隱君，水西千樹要平分，玉顏絳領堪娛老，御史何勞覓紫雲。
｜折梅｜白玉堂深夜色寒，玉兒和月倚蓬山，高情不似章臺柳，也許餘人取次攀。
｜嗅梅｜手撚冰蕤步月華，暗香先已透垂瓜，壽陽畢竟無才思，但臥含章拂落花。
｜浸梅｜玉骨渾將山麝薫，冰肌得水更精神，凌波微步東風軟，羞殺當年洛浦人。
｜浴梅｜脈脈晴天翠幕張，玉環月底按霓裳，𨚫嫌塵污香羅襪，故著溫泉為洗妝。
｜惜梅｜窈窕銀屏掩畫堂，為嫌玉瘦怯昏黃，落英猶可為香爇，不學翾風老退房。
｜段成己。乘興杖屨山麓值梅始華徘徊久之因折數枝置幾側燈下漫成二首｜戲蝶遊蜂總未知，小窓低亞兩三枝，夜闌燈下橫疎影，渾似西湖月上時。
　幽香不許俗人知，纔是東風第一枝，誤認文君新睡起，讀書窓下立多時。
｜憶梅｜初謁瓊漿記昔年，迎門一笑想嫣然，夜來雪暗前村路，恨滿東風意不傳。
｜夢梅｜神女塵緣久未忘，飄然隨月到高唐，歡情未接還驚覺，雲雨陽臺空斷腸。
｜尋梅｜玉想形容霞想裾，雲英自與世姬殊，幾年來往藍橋路，搗盡玄霜得見無。
｜探梅｜未嘗親到謝家堂，風韻何由識謝娘，說與選花場上客，須知林下勝閨房。
｜乞梅｜漏洩春光洛水傍，紫雲名字襲人香，可能惠我黃昏伴，休笑分司御史狂。
｜齅梅｜玉骨那堪瘴霧傷，好將經卷伴南荒，坡仙鼻孔清如水，老覺朝雲道氣長。
｜浸梅｜洛浦飄颻信有神，凌波忽覩一枝春，摩挲老眼看微步，旎旎香生羅襪塵。
｜浴梅｜洗盡鉛華見玉環，肌膚冰雪照人寒，臨風脈脈嬌無力，輕裛香羅半未乾。
｜惜梅｜襟袂翛然風味酸，北人誰識蔡姬賢，可憐拋𨚫清伊月，埋沒邊沙二十年。
｜元。趙孟頫。梅花｜瀟灑江梅似玉人，倚風無語澹生春，曲中桃葉元非侶，夢裏棃花恐未真。
｜許楨。月下觀梅｜老樹清溪映白沙，可人竹外一枝斜，黃昏信步前村去，香到松林賣酒家。
｜虞集。留宿上方觀｜燈前自了讀殘經，風入疎簾月入櫺，坐到夜深誰是伴，數枝梅蕚一銅瓶。
｜洪希文。二月梅花｜奪得冰姿過歲華，遠離塵垢迥堪誇，即今年少多脂粉，只恐春光不稱花。
｜黃鎮成。梅花｜吟徧蕭疎霜後村，江頭千樹欲黃昏，等閒又被春風覺，添得寒梢月一痕。
｜王冕。墨梅｜我家洗硯池邊樹，朶朶花開淡墨痕，不要人誇好顏色，只留清氣滿乾坤。
｜梅花六首｜月明海底夜無煙，恰似西湖雪後天，清氣逼人禁不得，玉簫吹上大樓船。
　海雲初破月團團，獨鶴歸來夜未闌，一片笙歌湖水上，玉妃無語倚闌干。
　三月東風吹雪消，湖南山色翠如澆，一聲羌管無人見，無數梅花落野橋。
　和靖門前雪作堆，多年積得滿身苔，疎花箇箇團冰雪，羌笛吹他不下來。
　馬跡山前萬樹梅，千花萬花如雪開，滿載揚州秋露白，玉簫吹過太湖來。
　斷雲流水孤山路，看得春風幾樹花，騎馬歸來城郭是，月明簫管起誰家。
｜劉永之。題墨梅二首｜茅屋蒼苔野水濵，歲寒冰雪久相親，江湖後夜扁舟夢，猶記尊前對玉人。
　仙館曾逢玉帶姿，夢中要作曉寒詞，於今相對情如水，唯有清霜繞鬢絲。
｜貢性之。梅｜眼中誰識歲寒交，只有梅花伴寂寥，明月滿天天似水，酒醒聽徹玉人簫。
｜丁鶴年。題梅花｜池館春深看牡丹，五陵車馬隘長安，誰知凜凜冰霜際，𨚫是梅花守歲寒。
｜顧瑛。新安梅｜寶地生春玉氣新，苔煙如霧翠光勻，山僧分得維摩供，三素雲中別有春。
｜僧明本。評梅｜月旦花前豈乏人，風霜齒頰帶陽春，江南野史餘芳論，絶世清如古逸民。
｜剪梅｜破玉並刀試手溫，香凝雙股斷芳魂，花隨燕尾輕分去，不帶春風爪甲痕。
｜苔梅｜古貌蒼然鶴膝枝，唾花生暈護春機，玉堂試看青袍客，莫忘江南有白衣。
｜月梅｜數枝姑射鬭嬋娟，疎影分明不夜天，散𨚫廣寒宮裏桂，春光長滿玉堂前。
｜風梅｜花間少女翦春寒，粲粲霓裳舞隊仙，月夜遙看環佩冷，莫教吹落玉花鈿。
｜煙梅｜夢隔棃雲近曉天，苔枝浮翠逗春寒，不嫌玉質籠輕素，留與詩人冷澹看。
｜疎梅｜依稀殘雪浸寒波，桃李漫山奈俗何，瀟灑最宜三二點，好花清影不須多。
｜隔簾梅｜庭花映箔眩吟眸，一片湘雲鎖莫愁，風卷黃昏疎影動，珊瑚枝上月如鈎。
｜紙帳梅｜春融剡雪道人家，素幅凝香四面遮，明月滿牀清夢覺，白雲堆裏見疎花。
｜明。卓敬。栽梅｜風流東閣題詩客，瀟灑西湖處士家，雪冷江深無夢到，自鋤明月種梅花。
｜李東陽。泥金梅｜棃花如雪柳如金，俗眼猶將較淺深，爭似能黃更能白，兩般顏色一般心。
｜原｜
｜羅倫。禁中梅花｜一段清香藹禁闈，幾枝疎影照寒輝，玉堂不讓孤山趣，雪骨冰肌對紫薇。
｜王世貞｜空庭一樹影橫斜，玉瘦香寒領歲華，觧道廣平心似鐵，古來先已賦梅花。
｜張新｜臘破春從碧海回，人人爭愛說花魁，如何費盡平章力，不道人間有綠梅。
｜王菉猗｜不受塵埃半點侵，竹籬茅舍自甘心，只因誤識林和靖，惹得詩人說到今。
｜劉文光｜玉手纖纖捧玉杯，仙郎南去幾時回，天涯到處生芳草，須記凌寒雪裏梅。
｜陳繼儒。梅｜村邊楊柳已拖黃，一路雲深舊講堂，偶向梅花村裏度，芒鞵到處雪痕香。
｜詩散句｜
｜增｜
｜唐。李白｜送君遊梅湖，應見梅花發，有使寄我來，無令紅芳歇。
｜宋。韓駒｜空山有美人，寒林弄孤芳，曉分天女白，夜奪嫦娥光。
｜謝逸｜梅清不受塵，日淨本無垢，微風更觧事，排遣香入牖。
｜曾鞏｜海邊憔悴多情客，想見一枝寒玉色，願君攀折贈餘香，勿使隨風自狼籍。
｜周必大｜忽逢綠衣鬢如雲，歌舞醉人睡昏昏，覺來但有風相襲，夢斷初無香返魂。
｜陸游｜冰崖雪谷木未芽，造物破荒開此花，神全形枯近有道，意莊色正知無邪。
｜元。僧明本｜荒溪獨照山初靜，寒影相持雪亦塵，每惜半檐風露重，起披玉毳伴瓊春。
｜梁。元帝｜早煙籠玉暖，凍雨浴時凝。
｜何遜｜銜霜當路發，映雪擬寒開。
｜唐。李商隱｜匝路亭亭艶，非時裛裛香。
｜溫庭皓｜雪繁鸎不識，風裊蝶空廻。
｜宋。司馬光｜色如虛室白，香似玉人清。
｜劉敞｜俠骨香經浴，冰膚冷照鄰。
｜晁沖之｜影寒垂積雪，枝薄帶春冰。
｜楊萬里｜花明不是月，夜靜偶聞香。
　霧質雲為屋，瓊膚玉作囊。
｜元。許有壬｜晚香傳遠樹，春雪避南枝。
｜廼賢｜夜深憐雪落，香動覺春廻
｜唐。杜甫｜巡簷索共梅花笑，冷蕊疎枝半不禁。
｜韓愈｜相思一夜梅花發，忽到窓前疑是君。
｜韓偓｜風雖狂暴翻添思，雪欲侵陵更助香。
｜崔魯｜強半瘦因前夜雪，數枝愁向晚來天。
｜宋。王禹偁｜風月精神珠玉骨，冰雪簪珥瓊瑤璫。
｜邵雍｜角中飄去淒於骨，笛裏拈來妙入神。
｜司馬光｜臺前日暖分三色，林下風清共一香。
｜原｜
｜王安石｜額黃映日明飛燕，肌粉含風冷太真。
｜增｜
｜石延年｜月中欲與人爭瘦，雪後偷憑笛訴寒。
｜蘇軾｜數枝殘綠風吹盡，一點芳心雀啅開。
｜舒亶｜短笛樓頭三弄夜，前村雪裏一枝春。
｜張耒｜月娥服御無非素，玉女精神不尚妝。
｜陳克｜愁眼不供千樹雪，醉頭猶柰一枝春。
｜王十朋｜仙客風中飄素袂，玉妃月下試新妝。
｜陸游｜淺寒籬落清霜後，疎影池塘淡月中。
　梅瘦有情橫淡月，雲輕無力護清霜。
｜朱子｜美人邂逅一笑粲，倒影的皪疎枝橫。
　故山風雪深寒夜，只有梅花獨自香。
｜楊萬里｜寒入玉衣燈下薄，春撩雪骨酒邊香。
｜徐致中｜石畔長來枝易老，竹間瘦得蕚全清。
｜戴復古｜蜂黃塗額半含蕊，鶴膝翹空疎帶花。
｜秦敏｜徐妃半麵粉包蕚，荀令一爐香裊枝。
｜趙正泓｜收回疎影月初墜，約住寒香雪正深。
｜陸蒼三｜寫真妙絶橫窓影，傲骨清香透水枝。
｜劉翰｜小窓細嚼梅花蕊，吐出新詩字字香。
｜䆁道潛｜一樹輕明侵晚岸，數枝清瘦映疎籬。
｜惠洪｜梢橫波面月搖影，花落樽前酒帶香。
｜元。謝宗可｜鐘殘角斷愁多少，月落參橫夢有無。
｜楊維楨｜萬花敢向雪中出，一樹獨先天下春。
｜葉顒｜一徑梅香雲滿地，半窓花影月籠紗。
｜僧明本｜半牀素被鋪寒玉，一幅生綃畫美人。
　斜照𥦗紗斜照水，半隨風信半隨塵。
｜梁。簡文帝｜風吹梅蕊香。
｜唐。李白｜林香雨落梅。
｜杜甫｜雪片叢梅發。
｜元稹｜露梅飄暗香。
｜宋。蘇軾｜梅雪耿黃昏。
｜陳師道｜梅寒釀雪花。
｜陸游｜梅花無賴香。
　疎梅畫作屏。
｜畢仲游｜梅花萬里春。
｜朱子｜梅疎𨚫耐寒。
｜元。張伯淳｜冬深梅不寒。
｜黃庚｜梅瘦似詩人。
｜唐。杜審言｜梅花落處疑殘雪。
｜杜甫｜山意衝寒欲放梅。
｜宋。陸游｜江北江南萬樹梅。
　春近野梅香欲動。
　穿簾細細野梅香。
　斷橋煙雨梅花瘦。
　梅花忽報一枝春。
　落梅黏袖上漁舟。
｜金。馮子翼｜釀梅天氣不多寒。
｜李俊民｜一枝瀟灑隴頭香。
｜元。趙孟頫｜梅花庭院雪飄香。
｜陳樵｜春廻隴首梅先覺。
｜謝宗可｜高臥梅花月半牀。

御定佩文齋廣群芳譜卷二十三
