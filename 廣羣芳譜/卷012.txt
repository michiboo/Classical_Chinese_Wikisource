御定佩文齋廣羣芳譜卷十二
　桑麻譜
｜增｜
｜廣雅｜薴，三稜也。
｜說文｜麻，草也，可以為繩。
｜本草｜苧麻作紵，可以績紵，故謂之紵。凡麻絲之細者為絟，麤者為紵。
｜原｜薴，績麻也，有二種，一種紫麻，一種白薴，出荊、揚、閩、蜀、江、浙，今中州亦有之。皮可績布。苗高七八尺。葉如楮葉而無叉，面或青或紫；背白，有短毛。花青如白楊而長，夏秋間著細穗，一朶數千穗，白色，子熟茶褐色。根黃白而輕虗，一科數十莖，宿根在土中，到春自生，不須栽種。荊、揚間每歲三刈，每𤱔得麻三十斤，少亦不下二十斤，每斤三百文，過常麻數倍。又有一種山薴，頗相似。蠶最惡麻，凡麻枲之屬，近蠶種則不生，戒之。
｜本草｜李時珍曰：薴，家薴也。又有山薴，野薴也。有紫薴，葉面紫；白薴，葉面青，其背皆白。可刮洗煮食，味甘美。九月收子，二月可種。宿根，六月生根、葉。氣味甘，寒，無毒。
｜彙考｜
｜原｜
｜詩。王風｜丘中有麻，彼留子嗟。
｜增｜
｜齊風｜蓺麻如之何，衡從其畝。
｜陳風｜東門之池，可以漚紵。｜傳｜紵，麻屬。
｜周禮。地官｜凡宅不毛者，有里布。｜注｜謂不植桑麻也，欲令宅植桑麻，則無稅賦以勸之，不植桑麻之毛者，則罰以二十五家之稅布。
｜左傳｜詩曰：雖有絲麻，無棄菅蒯。
｜後漢書。崔寔傳｜寔出為五原太守。五原土宜麻枲，而俗不知績織，民冬月無衣，積細草而臥其中，見吏則衣草而出。寔至官，斥賣儲偫，為作紡績、織紝、綀縕之具以教之，民得以免寒苦。
｜魏書。食貨志｜諸麻布之土，男夫及課，別給麻田十𤱔，婦人五𤱔。
｜隋書。食貨志｜河清三年，每丁給永業二十𤱔，為桑田。不宜桑者，給麻田。
｜南史。甄法崇傳｜法崇孫，彬。嘗以一束薴就長沙寺庫質錢，後贖薴還，於薴束中得五兩金，送還寺庫。道人以金半仰酬，往復十餘，彬堅然不受，因謂曰：五月披羊裘而負薪，豈拾遺金者耶。
｜伏暅傳｜暅徙新安太守，在郡清恪。郡多麻薴，家人乃至無以為繩，其勵志如此。
｜唐書。食貨志｜丁隨鄉所出，歲輸絹二匹，綾、絁二丈，布加五之一，綿三兩，麻三斤，非蠶鄉則輸銀十四兩，謂之調。
｜越絕書｜麻林山。勾踐欲伐吳，種麻以為弓絃，故曰麻林。
｜墨子｜婦人夙興夜寐，紡績織紝，多治麻、絲、葛緒細布縿，此其分事也。
｜荀子｜麻葛繭絲、鳥獸之羽毛齒革也，固有餘，足以衣人矣。
｜淮南子｜汾水濛濁而宜麻。
｜風俗通｜蓬生麻中，不扶自植。
｜廬陵記｜成芳隱麥林山，剝薴織布為短襴寬袖之衣，著以酤酒，自稱隱士衫。
｜集藻｜
｜贊｜
｜增｜
｜晉。郭璞。麻贊｜草皮之良，莫貴於麻，用無不給，服無不加，至物在邇，求之好遐。
｜詩散句｜
｜原｜
｜唐。杜甫｜青青屋東麻，散亂牀上書。
｜增｜
｜劉禹錫｜煖分煨芋火，明借緝麻燈。
｜晉。謝靈運｜折麻心莫展。
｜宋。戴復古｜蔽門麻菶菶。
｜別錄｜
｜原｜薴根味甘，刮洗去皮，切片，浸去惡水，煮極熟，食之甜美。穉頭中有緜，芼之和粉食，可救荒。
｜移栽｜薴已盛時，宜於周圍掘取新科，如法移栽，則本科長茂，新栽又多。或如代園種竹法，於四五年後，將根科最盛者間一畦，移栽一畦，截根分栽，或壓條滋生。此畦既盛，又掘彼畦，如此更代．滋植無窮。將欲移栽，預選秋耕熟肥地，更用細糞糞過。來春移栽，地氣動為上時，萌芽為中時，苗長為下時。周圍離一尺五寸作區，移栽擁土畢，以水淹之，若夏秋，須趂雨後地濕，連土於近地栽亦可。苗高數寸，即用大糞和半水澆之，最忌豬糞。或曰薴月月可栽，但須地濕。一雲薴根忌見星月，堂屋內收藏，若露地，須用苫蓋，使見星月即變野薴。
｜栽根｜用刀將根截作三四指長，栽時四圍各離一尺五寸，作區，每區臥二三根，擁土畢，方澆水，三五日再澆。苗高勤鋤，旱則澆之。第二年方堪再刈，至年久根科盤結不旺，掘根分栽。若欲致遠，須少帶原土，裹以蒲包，外用蓆包，掩合勿透風，日數百里外亦可活。
｜種子｜三四月下種，園圃有井及臨河處俱可，沙地為上，兩和地次之。劚地一二遍，作畦濶半步，長四步，再劚一遍，用杴背浮按稍實，再耙平。隔宿用水飲畦，明旦，細齒耙浮，耬起再耙平，隨用潤土半升，子一合，勻撒，一合子可種六七畦，撒畢，苕箒輕輕掃合，用覆土則不出。搭棚三尺高，加細箔遮蓋，五六月炎熱時，箔上加苫重蓋，不則曬死。未生芽或苗初出不可澆水，用炊箒細灑水於棚上，常令濕潤。每夜及天陰去箔，以受露氣。苗出，有草即拔去。苗高三指，不須用棚。如地稍乾，用水輕澆。約長三寸，擇稍壯地，作畦移栽，隔宿飲苗，明旦將空畦澆過，帶土撅苗移栽，相離四寸。頻鋤，三五日一澆，二十日後，十餘日一澆。十月後，用牛、馬糞蓋厚一尺，庶不凍死。二月後，耙去糞，令苗出，以後歲歲如此。若北土，春月亦不必去糞，即以作壅可也，凡蓋用糞壤、諸雜草穢、敝蓆、舊薦俱可。子種者，三四年之後方堪一刈，切忌太早。
｜刈麻｜每歲可割三鐮，頭次見根旁小芽高五六分，大麻即可割。大麻即割，小芽便盛，即二次麻。若小芽過高，大麻不割，不惟芽不旺，又損大麻。大約五月初割一鐮，六月半或七月初割二鐮，八月半或九月初割三鐮。諺曰：頭薴見秧，二薴見糠，三薴見霜。唯二鐮長疾，麻亦最好。割後即細糞壅之，旋用水澆，必以夜或陰天，若日下澆，則皮有繡痕。
｜剝麻｜刈倒時，隨用竹刀或鐵刀從梢分開剝下皮，即以刀刮其白瓤，其浮上皴皮自脫，得其裏如筋者，煮之。剝麻，春夏和暖時與常法同，若冬月，用溫水潤濕，易為分劈。首薴麤勁，堪為麤布，二薴稍柔細，惟三薴甚佳，堪為細布。刮薴之刀，煆鐵為之，長三寸許，捲成小槽，內插短柄，兩刃向上，以繩為用，仰置手中，將所割薴皮，橫覆刃上，以大指就按刮之，薴膚即脫。
｜漚麻｜縛作小束搭房上，夜露晝曬五七日，自然潔白。若值陰雨，於屋底風道搭晾，經雨即黑。一雲績既成，纏作纓子，於水盆內浸一宿，紡訖，用桑柴灰淋水浸一宿，撈出。每纑五兩，用淨水一盞，細石灰拌勻，停一宿，至來日，擇去石灰，卻用黍稭灰淋水煮過，自然白軟，曬乾，再用清水煮一度，別用水擺極淨，曬乾，逗成纏，鋪經織造與常法同。一雲紡成纑，用乾石灰拌和，夏三冬五，春秋酌中，抖去。別用石灰煮熟待冷，於清水中濯淨，然後用蘆簾平鋪水面，攤纑於上，半浸半曬，遇夜收起瀝乾，次日如前，候纑極白，方可織布，此池漚之法，須假水浴日曝而成。善績者，麻皮一斤，得績一斤，織布一疋。次者斤半，又次二斤、三斤，其布柔韌潔白，比常布價高一二倍。又曰：漚麻者但如法漚訖，方績作纑，經緯成布，非先績後漚也。亦有用本色績纑者，夜露晝曬，數日便績成纑，待成布後，方練白。若如治葛者，刈後即蒸熟剝之，不復練矣，用此作布，更柔而且韌。
｜收種｜收子作種，須頭薴者佳，九月霜降後，收子曬乾，以濕沙土拌勻，盛筐內，以草蓋覆，若凍損則不生。二薴、三薴子皆不成，不堪作種。種時以水試之，取沈者用。
｜原｜大麻，一名火麻，一名黃麻，一名漢麻，雄者名枲麻、〈爾雅云：枲，麻。疏云：麻，一名枲。〉牡麻，雌者名苴麻、〈爾雅云：莩，麻母。疏：苴，麻之盛子者也，一名莩，一名麻母。〉荸麻。早春種為春麻，晚春種為秋麻。莖高五六尺，枝葉扶疎，葉狹而長，狀如益母草葉，一枝七葉或九葉。五六月開細黃花，成穗，隨即結實，似蘓子而大。剝去皮作麻，績之可為布。其稭白而有稜，細者可為燭心。花名麻勃。子之連殼者名麻蕡。〈爾雅云：黂，枲實。疏云：即麻子名也。蕡與黂通。陶弘景以為麻花。蘓恭以為麻子。蘇頌謂蕡、子、花為三物。李時珍云：麻勃是花，麻蕡是實，麻仁是實中仁也。一名麻藍，一名青葛。〉
｜彙考｜
｜增｜
｜書。禹貢｜岱畎絲、枲、鉛、松、怪石。｜傳｜岱山之谷，出此五物，皆貢之。｜疏｜枲，麻也。
｜詩。陳風｜
　不績其麻，市也婆娑。｜箋｜績麻者，婦人之事也，疾其今不為。
　東門之池，可以漚麻。｜傳｜池，城池也。漚，柔也。｜箋｜於池中柔麻，使可緝績作衣服。｜疏｜考工記：㡛氏以涗水漚其絲。注云：漚，漸也。楚人曰漚，齊人曰涹。然則漚是漸漬之名，此雲漚，柔者，謂漸漬使之柔韌也。
｜豳風｜
　八月載績。｜傳｜載績，絲事畢而麻事起矣。｜疏｜績，緝麻之名。八月絲事畢而麻事起，故始績也。
　九月叔苴。｜疏｜苴，麻子也。
　禾麻菽麥。
｜大雅｜麻麥幪幪。｜傳｜幪幪然，盛茂也。
｜禮記。月令｜
　仲秋之月，天子食麻與犬。
　以犬嘗麻，先薦寢廟。｜注｜麻始熟也。
｜周禮。天官。籩人｜
　朝事之籩，其實麷蕡。｜注｜蕡，枲實也。鄭司農云：熬麥曰麷，麻曰蕡。｜疏｜注云：蕡，枲實也者。案喪服云：苴絰。子夏傳云：苴，麻之有蕡。蕡是麻之子實也。又案，疏衰裳齊牡麻絰，子夏傳云：牡麻者，枲麻也。則枲麻謂雄麻也。若然，枲麻無實，而解蕡為枲實者，舉其類耳。
　典枲，掌布緦縷紵之麻草之物，以待時頒功而授齎。｜疏｜曰掌布緦縷紵之麻草之物者，欲見布緦縷用麻之物，紵用草之物，布中可以兼用葛䔛之草為之。
　及獻功受苦功，以其賈楬而藏之，以待時頒。｜注｜鄭司農云：苦功謂麻功布紵。｜疏｜苦功謂麻功，為盬麤之功。
｜原｜
｜孟子｜麻縷絲絮輕重同，則價相若。
｜增｜
｜史記。周本紀｜周后稷，名棄。棄為兒時，屹如巨人之志。其游戲，好種樹麻、菽，麻、菽美。
｜隋書。孝義傳｜紐回，字孝政。性至孝，父母喪，廬於墓側，廬前生麻一株，高丈許，圍之合拱，枝葉鬱茂，冬夏恆青，時人異之。周武帝表其閭。
｜南史。劉峻傳｜峻好學，寄人廡下，自課讀書，常燎麻炬，從夕達旦。時或昏睡，爇其鬚髮，及覺復讀，其精力如此。
｜列子｜昔人有美戎菽，甘枲莖芹萍子者，對鄉豪稱之，鄉豪取而嘗之，蜇於口，糝於腹，衆哂而怨之，其人大慚。｜注｜枲，胡枲也。
｜原｜
｜紀異錄｜鄭珏與李愚同為學士，鄭閣下一麻生，李曰：承旨入相矣。霜降成實，乃白麻也，是夜制出拜相，拜相用白麻。
｜崑山縣志｜嘉祐中，崑山海上有一船，桅折風飄泊岸，船中三十餘人，衣冠如唐人，繫紅鞓角帶，著短皁衫，見人慟哭，語言書字皆不可曉，行則相綴如鴈行。久之，自出一書示人，乃唐天寶中屯羅島首領陪戎副衛，又有一書，乃上高麗表，亦稱屯羅島，皆用漢字，蓋東夷之臣屬高麗者。時賛善大夫韓正彥為令，召其人犒以酒食，且使人為治桅，教以起仆之法，其人喜，各捧首謝而去。船中有麻子大如蓮的，土人求種之，初歲亦如蓮的，次年漸小，數年後與中國麻子無異。
｜集藻｜
｜七言絕句｜
｜增｜
｜宋。陸游。聞鄰村守麻｜樂事新年憶錦城，城南麻市試春行，如今老病茅檐底，臥聽兒童嚇雀聲。
｜詩散句｜
｜增｜
｜梁。吳均｜麻生滿城頭，麻葉落城溝，麻莖左右披，溝水東西流。
｜別錄｜
｜原｜
｜種植｜取斑黑麻子種，地須耕二徧，一𤱔用子二升。三月種者為上時，四月初為中時，五月初為下時。大率二尺留一科，密則不成。鋤須淨，荒則少實。五穀地近道處種之，六畜不犯。豆地種則兩損。六月中，可於空處種蔓菁子。氾勝之書曰：高一尺，加蠶矢糞之，樹三升。無蠶矢，以熟糞糞之。天旱，以流水澆之，樹五升，井水須少曝，以殺其寒氣。雨澤適時，勿澆，澆不欲數。霜後實成，速斫。種宜己亥、辛巳、壬申、庚申、戊申及正月三卯日，忌寅未日、辛亥日。種駱麻地宜肥濕，早者四月，遲者六月，繁密處，芟去則長。
｜刈麻｜稈上生白膩時即刈，攤宜薄，束宜少，漚宜清水，生熟要相宜，麻一斤可取皮四兩。
｜齊民要術｜
　凡種麻，用白麻子。〈白麻子為雄麻。崔寔曰：牡麻，青白，無實，兩頭銳而輕浮。〉麻欲得良田，不用故墟，地薄者糞之，〈崔寔曰：正月糞疇。疇，麻田也。〉耕不厭熟，田欲歲易。良田一𤱔，用子三升，薄田二升。夏至前十日為上時，至日為中時，至後十日為下時。〈麥黃種麻，麻黃種麥，亦良候也。〉澤多者，先漬麻子令芽生，待他白背，耬耩，漫擲子，空曳勞。澤少者，暫浸即出，不待芽生，耬頭中下之。麻生數日中，常驅雀。布葉而鋤。勃如灰便刈，束欲小，縛欲薄，一宿輙翻之。穫欲淨，漚欲清水，生熟合宜。
　汜勝之書曰：種枲太早，則剛堅、厚皮、多節，晚則不堅。寧失於早，不失於晚。穫麻之法，穗勃勃如灰，拔之。夏至後二十日漚枲，枲和如絲。
　〈唐本草作𦯶麻。〉
｜原｜檾麻，說文云：枲屬，從𣏟，不從林。爾雅翼云：檾，或作䔛。〈種必連頃，故謂之䔛。〉周禮：典枲麻草。｜注｜草葛，䔛也。
｜增｜
｜本草｜𦯶麻，一名白麻。
｜原｜苗高四五尺，或六七尺。葉似薴而薄，種與麻同法，葉圓如蓋。花黃，結子如橡斗而面平，中有隔，外各有尖，子如大麻子而黑，有微毛，與黃麻子同時熟。刈作小束，池內漚之，爛去青皮，取其麻片，潔白如雪。耐水爛，可織為毯、被及作汲綆、牛索，或作牛衣、雨衣、草覆等具，農家歲歲不可無者。實味苦，平，無毒。治痢疾及生眼翳、瘀肉，起倒睫拳毛。
｜增｜
｜南越志｜疎麻，大二圍，高數丈。四時結實，無衰落。
｜彙考｜
｜增｜
｜丹鉛錄｜楚辭，采疎麻兮瑤華，注以疎麻即麻也。觀南越志所載疎麻，則自有此一種木也。
｜原｜葛，一名黃斤，一名鹿藿，〈鹿食九草，此其一種，故名。〉一名雞齊。處處有之，江浙尤多，有野生，有家種。春生苗，引藤蔓，長一二丈，紫色，取治可作絺綌。其根外紫內白，大如臂，長者七八尺。葉有三尖，如楓葉而長，面青背淡。七月著花，紅紫色，纍纍成穗，曬乾可煠食。其莢如小黃豆莢，有毛。子綠色，形扁，如鹽梅子核，生嚼腥，七八月採。根味甘、辛，花、實味甘，平，皆無毒。
｜增｜
｜唐本草｜葛根入土五六寸以上者，名葛脰，脰者頸也，服之令人吐，以有微毒也。本經，葛穀，即是其實也。
｜彙考｜
｜增｜
｜易。困卦｜困於葛藟。｜疏｜葛藟，引蔓纏繞之草。
｜詩。周南｜
　葛之覃兮，施於中谷，維葉萋萋。｜傳｜覃，延也。葛所以為絺綌，女功之事煩縟者。施，移也。中谷，谷中也。萋萋，茂盛貌。
　葛之覃兮，施於中谷，維葉莫莫，是刈是濩，為絺為綌，服之無斁。｜傳｜莫莫，成就貌。濩，煮之也。精曰絺，麤曰綌。斁，厭也。
　南有樛木，葛藟纍之。｜傳｜南，南土也。木下曲曰樛。南土之葛藟茂盛。
｜𨚍風｜旄丘之葛兮，何誕之節兮。｜箋｜土氣緩則葛生濶節。
｜王風｜
　綿綿葛藟，在河之滸。｜傳｜綿綿，長不絕之貌。水厓曰滸。｜正義｜綿綿然枝葉長而不絕者，乃是葛藟之草，所以得然者，由其在河之滸，得河之潤，故也。
　彼采葛兮，一日不見，如三月兮。
｜原｜
｜唐風｜葛生蒙楚，蘞蔓於野。
｜增｜
｜周禮。地官｜掌葛，以時征絺綌之材于山農。｜疏｜所以徵絺綌於於山農者，以其葛出于山也。
｜左傳｜葛藟猶能庇其本根。｜註｜葛之能藟蔓繁滋者，以本枝廕庥之多。
｜汲冢周書｜礫石不可穀樹之葛。
｜越絕書｜葛山者，勾踐種葛，使越女織治葛布，獻於吳王夫差。去縣七里。
｜吳越春秋｜吳王得葛布之獻，乃復增越之封，賜羽毛之飾、几杖、諸侯之服。越國大悅。采葛之婦，傷越王用心之苦，乃作苦之詩曰：葛不連蔓𦯲台台，我君心苦命更之，嘗膽不苦甘如飴，令我采葛以作絲，女工織兮不敢遲，弱於羅兮輕霏霏，號絺素兮將獻之，越王悅兮忘罪除，吳王歡兮飛尺書，增封益地賜羽奇，几杖茵褥諸侯儀，羣臣拜舞天顏舒，我王何憂不能移。
｜淮南子｜於越生葛絺。
｜輟耕錄｜臨海章安鎮有蔡木匠，一夕，手持斧斤自外歸，由東山殯葬處，蔡沈醉，寢棺上。夜半天黑，忽聞一人高叫，棺中云：某家女病損症，蓋其後園葛大哥淫之耳。卻請法師捉鬼，我二人同行一觀，何如。棺中云：我有客至，不可去。蔡明日詣某家曰：娘子之疾，我能愈之。因問屋後曾種葛否。曰：然。乃掘地得一根，甚巨，斫之有血，煮啖女子，病即除。
｜集藻｜
｜文散句｜
｜原｜
｜漢。劉向。九歎｜葛藟纍於桂樹兮，鴟鳲集於木蘭。
｜五言古詩｜
｜增｜
｜晉。樂府。前溪歌｜黃葛結蒙籠，生在洛溪邊，花落逐水去，何當順流還，還亦不復鮮。
｜原｜
｜唐。李白。黃葛篇｜黃葛生洛溪，黃花自綿冪，青煙蔓長條，繚繞幾百尺，閨人費素手，採緝作絺綌，縫為絕國衣，遠寄日南客，蒼梧大火落，暑服莫輕擲，此物雖過時，是妾手中跡。
｜增｜
｜明。張時徹。采葛篇｜種葛南山下，春風吹葛長，二月吹葛綠，八月吹葛黃，腰鐮逝采掇，織作君衣裳，經以長相憶，緯以思不忘，出入君篋笥，長得近輝光，層氷布河水，中夜皓凝霜，吳羅五文采，蜀錦雙鴛鴦，君㤙當斷絕，歎息摧中腸，中腸日以摧，葛葉日以衰，願留枯根株，化作萱草枝。
｜七言古詩｜
｜增｜
｜唐。鮑溶。采葛行｜春溪幾回葛花黃，黃麝引子山山香，蠻女不惜手足損，鈎刀一一率利長，葛絲茸茸春雪體，深澗擇泉清處洗，殷勤十指蠶吐絲，當牕嫋嫋聲高機，織成一匹無一兩，供進天子五月衣。
｜五言律詩｜
｜增｜
｜唐。戎昱。和李尹種葛｜弱質人皆棄，唯君手自栽，藟含霜後竹，香惹臘前梅，擬托凌雲勢，須憑接引材，綠陰如可惜，黃鳥定飛來。
｜七言絕句｜
｜原｜
｜唐。曹唐。小遊仙詩｜方士飛軒駐碧霞，酒香風冷月初斜。不知誰唱春歸曲，落盡溪頭白葛花。
｜詩散句｜
｜增｜
｜魏。曹植｜種葛南山下，葛藟自成陰。
｜唐。孟郊｜葛花零落風。
｜項斯｜螢歸葛葉垂。
｜韓翃｜葛花滿把能消酒。
｜羅鄴｜石井晴垂青葛葉。
｜別錄｜
｜原｜
｜梁書。任昉傳｜昉素清貧，卒後，其子西華，冬日著葛帔練裙，道逢劉孝標，孝標泫然矜之，乃著廣絕交論，蓋譏其舊交也。
｜增｜
｜南史。隱逸傳｜吳苞，濮陽鄄城人。宋太始中，過江，聚徒教學。冠黃葛巾，竹麈尾，蔬食二十餘年。
｜原｜
　葛根端陽午時採，破之曬乾，入藥解酒毒，治消渴、傷寒、壯熱，敷蟲蛇傷，殺百藥毒，壓丹石，發瘡疹，又可蒸及作粉食甚益人。生者墮胎，多食傷胃。
　花同小豆花，乾為末，酒服，飲酒不醉。
　金瘡出血，挼葉傅之。
　燒蔓研，水服，治卒然喉痺。
｜採葛｜夏月葛成，嫩而短者留之，一丈上下者連根取，謂之頭葛。如太長，看近根有白點者不堪用，無白點者可截七八尺，謂之二葛。
｜練葛｜採後即挽成網，𦂳火煮爛熟，指甲剝，看麻白不黏青即剝下。長流水邊捶，洗淨風乾，露一二宿尤白，安陰處，忌日色，紡之以織。
｜洗葛衣｜清水揉梅葉洗，經夏不脆。或用梅葉搗碎泡湯，入磁盆內洗之，忌用木器則黑。
｜增｜
｜本草拾遺｜鐵葛生山南峽中。葉似枸杞。根如葛，黑色。味甘，溫，無毒。主一切風，血氣羸弱，令人性健。久服，治風緩偏風。
　〈按斑枝花與木棉同類異種，原附錄於後，今從本草併合為一，其諸家辨論不一，具載彙考中，以備參考。〉
｜增｜
｜本草｜木棉，一名古貝，〈似木者名古貝，或作吉貝，乃古字之訛。〉一名古終，〈似草者名古終。〉梵書謂之啖婆，又曰迦羅婆劫。李時珍曰：木棉有草、木二種。交、廣木棉，樹大如抱，其枝似桐。葉大，如胡桃葉。入秋開花，紅如山茶，花蘂、花片極厚，為房甚繁，短側相比。結實大如拳，實中白棉，棉中有子。今人謂之斑枝花，訛為攀枝花。南史所謂林邑國出古貝花，中如鵝毳。吳錄所謂永昌木棉，樹高過屋，皆指似木之木棉也。江南、淮北所種木棉，四月下種，莖弱如蔓，高者四五尺。葉有三尖如楓葉。入秋開花黃色，如葵花而小，亦有紅紫者。結實大如桃，中有白棉，棉中有子，大如梧子，亦有紫棉者，八月採，謂之綿花。南史所謂高昌國有草，實如繭，中絲為細纑，名曰白疊。南越志謂桂州出古終藤，結實如鵝毳，皆指似草之木棉也。此種出南番，宋末始入江南，今徧及江北與中州矣。
｜原｜春月以子種。稭似木，葉綠似牡丹而小。花黃如秋葵而葉單，幹不貴高長枝最喜繁茂。結實三稜，青皮，尖頂，纍纍如桃，北人呼為花桃，熟則桃裂而絨現，其絨如鵝毳，用以絮衣，甚輕暖。子如珠，可以打油，油之滓，可以糞地。秸甚堅，堪燒，葉堪飼牛，其為利益甚溥。種類甚多，江花出楚中，棉不甚重，二十而得五，性強𦂳。北花出畿輔山東，柔細，中紡織，綿稍輕，二十而得四，或得五。浙花出餘姚，中紡織，綿最重，二十而得七。吳下種，大都類此。更有數種稍異者，一曰黃蔕，穰蔕有黃色，如粟米大，棉重。一曰青核，核青，細於他種，棉重。一曰黑核，核亦細，純黑色，棉重。一曰寬大衣，核白而穰浮，棉重。此四種皆二十而得九。黃蔕稍強𦂳，餘皆柔細，中紡織。又一種紫花，浮細而核大，棉輕，二十而得四，其布製衣甚朴雅，士紳多尚之。又有深青色者，亦奇種，其傳不廣。擇種須用青核等為佳。
｜彙考｜
｜增｜
｜書。禹貢｜島夷卉服，厥篚織貝。｜集傳｜卉，草也。葛及木綿之屬，今南夷木棉之精好者，亦謂之吉貝，海島之夷，以卉服來貢，而吉貝之精者，則入篚焉。
｜南史。高昌國傳｜有草，實如繭，中絲為細纑，名曰白疊，取以為帛，甚軟白。
｜林邑國傳｜出古貝，古貝者，樹名也。其花成時如鵝毳，抽其緒紡之以作布，與紵布不殊，亦染成五色，織為斑布。
｜呵羅單國傳｜都闍婆洲，元嘉七年，遣使獻古貝、葉波國古貝等物。 
｜丹丹國傳｜梁中大通二年，遣使奉表，獻古貝、雜香藥。
｜唐書。南蠻傳｜婆利，以古貝橫一幅繚於腰。古貝，草也，緝其花為布，麤曰貝，精曰𣱃。
｜吳錄｜交阯安定縣有木棉，樹高丈。實如酒杯，口有綿，如蠶之綿也。又可作布，名曰白緤，一名毛布。
｜南越志｜桂州出古終藤，結實如鵝毳，核如珠，治出其核，紡如絲綿，染為斑布。
｜南州異物志｜木棉，吉貝所生，熟時如鵝毳，細過絲綿，中有核如珠珣，用之則治，出其核，昔用輾軸，今用攬車尤便。其為布，曰斑布，繁縟多巧曰城，次麤者曰文縟，又次麤者曰烏驎。
｜諸番雜志｜木棉，吉貝木所生，占城、闍婆諸國皆有之。今已為中國珍貨，但不自本土所產，不能足用。
｜演繁露｜唐環王傳，出古貝，古貝草也，緝其花為布，麤曰貝，精曰㲲。按，今吉貝亦緝花為之，而古、吉二字不同，豈訛名耶，抑兩物也。
｜遯齋閒覽｜閩嶺以南多木棉，土人競植之，有至數千株者，采其花為布，號吉貝布。余後因讀南史海南諸國傳，言林邑等國出吉貝木，正此種也。
｜泊宅編｜閩廣多種木棉，紡績為布，名曰吉貝。海南蠻人織為巾，上出細字、雜花卉，尤工巧，即古所謂白疊布。李琮詩有腥味魚中墨，衣成木上綿之句。
｜原｜
｜解醒語｜元至元間，馬八兒國入貢。二十二年遣使至其國，求奇寶，得吉貝衣十襲。吉貝，樹名，其花成時如鵝毳，抽其緒，紡之以作布，亦染成五色，織為斑布。
｜增｜
｜丹鉛總錄｜唐李商隱詩，木棉花發鷓鴣飛。又，王叡詩，紙錢飛出木棉花。南中木棉，樹大如抱，花紅似山茶而蘂黃，花片極厚，非江南所藝者。張勃吳錄云：交阯安定縣有木棉樹，實如酒杯，口有綿，可作布。按此即今之斑枝花，雲南阿迷州有之，嶺南尤多，汪廣洋有斑枝花曲。
｜閩部疏｜昔聞長老言，廣人種棉花，高六七尺，有四五年不易者。余初未之信，過泉州至同安龍溪間，扶遙道傍，狀若榛荊，迫而視之，即棉花也。時方清秋，幹已著黃花矣，然不可呼為木棉。木棉花者，高樹丹花若茶，吐實蓬蓬，吳中所謂攀枝花也。楊用修具載丹鉛以為異，曰雲南阿迷州有之，聞嶺廣猶多，不知惠安志已載此樹名為攀桂花，楊乃曰斑枝花，與吳中攀枝花，蓋三名一物也。
｜原｜
｜梧潯雜佩｜
　吾松以棉布衣被天下，而棉花之來莫詳其始，相傳為種出西番，元時始入中國。按通鑑，梁武帝送木棉皁帳，史炤釋文云：木棉，江南多有之，以春二三月下種，既生，須一月三薅，至秋生黃花、結實，及熟時，其皮四裂，其中綻出如棉。土人以鐵鋋碾去其核，取如棉者，以竹為小弓，長尺四五寸許，牽弦以彈綿，令其勻細，卷為筒，就車紡之，自然抽緒如繰絲狀，織以為布。按史紹所言，即今之綿花無疑矣，但今制彈綿之弓以木為之，長六尺餘，則與古稍異耳，謂起自元時，非也，苐史炤以此解木棉，亦未為當。木棉出交廣，其樹盈抱，其實如酒杯，其口有綿，可作布，見張勃吳錄，即今之斑枝花，楊用修辨之是矣。
　木綿，一名瓊枝，其高數丈，樹類梧桐，葉類桃而稍大，花色深紅類山茶，春夏花開滿樹，望之爛然如綴錦，花謝結子，大如酒杯，絮吐於口，茸茸如細毳。舊雲海南蠻人織為布，名曰吉貝，今第以充裀褥，取其軟而溫，未有治以為布者，潯梧間亦多有之，但土人未嘗採取，隨風飄墜而已。
｜農政全書｜玄扈先生曰：吉貝之名獨昉於南史，相傳至今，不知其義，意是海外方言也。小說家所謂木棉，其所為布曰城、曰文縟、曰烏驎、曰斑布、曰白㲲、白緤、曰屈珣者，皆此，故是草本。而吳錄稱木棉者，南中地煖，一種後開花結實，以數歲計，頗似木芙蓉，不若中土之歲一下種也，故曰十餘年不換，明非木本矣。吉貝之稱木，即禹貢之言卉，取別於蠶綿耳。閩廣不稱木棉者，彼中稱攀枝花為木棉也，攀枝花中作裀褥，雖柔滑而不韌，絕不能牽引，豈堪作布，或疑木棉是此，謂可為布，而其法不傳，非也。吳錄所言木棉亦即是吉貝，或疑其雲樹高丈，當是攀枝，不知攀枝高十數丈，南方吉貝，數年不凋，其高丈許，亦不足怪。蓋南史所謂林邑吉貝，吳錄所謂永昌木棉，皆指草本之木棉，可為布，意即娑羅木，然與斑枝花絕不類。又中土所織棉布及西洋布，精麤不等，絕無光澤，而余見曹溪釋惠能所傳衣，曰屈珣布，即白㲲布，雲是西域木棉心所織者，其色澤如蠶絲，豈即娑羅籠叚耶，抑西土吉貝尚有他種邪。又嘗疑洋布之細，非此中吉貝可作，及見榜葛刺吉貝，其核絕細，綿亦絕軟，與中國種大不類，乃知向來所傳，亦非其佳者。
｜集藻｜
｜序｜
｜增｜
｜元。王禎。木棉圖譜序｜中國自桑土既蠶之後，惟以繭纊為務，殊不知木棉之為用。夫木棉產自海南，諸種藝、製作之法駸駸北來，江淮川蜀既獲其利。至南北混一之後，商販於此服被漸廣，名曰吉布，又曰綿布，甚幅疋之制特為長濶，茸密輕暖可抵繒帛，又為毳服毯叚，足代本物。按裴淵廣州記云：蠻彝不蠶，採木棉為絮。又諸番雜志云：木棉，吉貝木所生，占城、闍婆諸國皆有之，今已為中國珍貨，但不自本土所產，不能足用。且比之蠶桑，無採養之勞，有必收之效，將之枲薴，免績緝之工，得禦寒之益，可謂不麻而布，不繭而絮。雖曰南產，言其通用，則北方多寒，或繭纊不足，而裘褐之費，此最省便，列製造之具於此，廣遠近滋習，農務助桑麻之用，華夏兼蠻彝之利，將自此始矣。
｜明。王象晉。木棉譜序｜禹貢：島夷卉服，厥篚織貝。蔡氏謂棉之精好者為吉貝。徐子先吉貝一疏，載棉之利最詳。興美利利前民用仁人之言，夫今棉之利遍宇內，且功力視薴葛甚省，績薴葛日以錢計，紡綿四日，而得一觔，信其利遠出麻枲上也。今北土廣樹蓺而昧於織，南土精織紝而寡於蓺，若以北之棉，學松之織，利當更倍。顧棉則方舟而鬻諸南，布則方舟而鬻諸北，此子先所為歎也，予故撮其旨要，俾務本者得覽焉。
｜賦｜
｜御製。木棉賦並序｜
　木棉之為利於人溥矣，衣被禦寒，實有賴焉。夫既紡以為布，復擘以為絖，卒歲之謀，出之隴畝，功不在五穀下。嘗稽之載籍，島夷卉服，註以為吉貝，即其種也。然止以充遠方之貢，而未嘗遍植於中土，故周禮婦功，惟治蠶枲，唐徵庸調，但及絲麻。至木棉之種，後世由外蕃始，入於關、陝、閩、粵，今則遠邇貴賤，咸資其利，而昔人篇什，罕有及之者，故為之賦曰：
　攷吉貝之佳種，披丘索以窮源，道伽毗而遠來，由秦粵而衍蕃，倣崖州之紡織，製七襄而無痕，傚宋人之洴澼，比八綿而同溫，先麥秋而播種，齊壼棗而登原，宿黃雲於萬蘂，墮白雪於千村，落秋實於露晞，軋機柚於星昏，煖佐耆年之帛，陽回寒女之門，幸卒歲之可娛，及民力之普存，若應鐘之司律，正薄寒之中人，月照牛衣之夜，霜侵葛屨之辰，家挾千箱之纊，路絕百結之鶉，曝茅簷而歌愛日，賽田祖而洽比隣，謝履絲之靡麗，免於貉之艱辛，故夫八口之家，九土之氓，無沍寒之膚裂，罕疾風之條鳴，時和年豐，水耨火耕，歲落三鍾之棉，塲登百𤱔之秔，同彼婦子，樂此太平，奚羨纂組之巧，與夫縞紵之輕，慨風詩之未錄，省方問俗，將以補幽什，而續授衣之經。
｜五言古詩｜
｜增｜
｜宋。謝枋得。謝劉純父惠木棉布｜嘉樹種木棉，天何厚八閩，厥土不宜桑，蠶事殊艱辛，木棉收千株，八口不憂貧，江東易此種，亦可致富殷，柰何來瘴癘，或者畏蒼旻，吾知饒信間，蠶月如岐邠，兒童皆衣帛，豈但奉老親，婦女賤羅綺，賣絲買金銀，角齒不兼與，天道斯平均，所以木棉利，不𢌿江東人，避秦衣木葉，矧肯羞懸鶉，天下有元德，孔融願卜隣，綈袍望不及，共裘志自仁，贈我以兩端，物意皆可珍，潔白如雪積，麗密過錦純，羔縫不足貴，狐腋難擬倫，絺纊皆作貢，此物不薦陳，豈非神禹意，隱匿遺小民，詩多草木名，箋疏欲諄諄，國家無楚越，欲識固無因，翦裁為大裘，窮冬勝三春。
｜詩散句｜
｜原｜
｜唐。張藉｜蜀客南行祭碧雞，木棉花發錦江西。
｜增｜
｜宋。劉克莊｜幾樹半天紅似染，居人云是木棉花。
｜楊萬里｜卻是南中春色別，滿城都是木棉花。
｜元。方夔｜木棉白茸茸。
｜別錄｜
｜原｜
｜種植｜種花之地，以白沙土為上，兩和土次之，喜高亢惡下濕。拾花畢，即剗去秸，遍地上糞，隨深耕之，令陽和之氣掩入，土內有力。耕三遍，隨撈平，不致風乾，如秋耕二遍。正月地氣透，或時雨過，再耕一遍。大約糞多則先糞而後耕，糞少則隨種而用糞，此其㮣也，須用熟糞、麻餅亦佳。
｜增｜
｜農政全書｜
　花性忌燥，燥則濕蒸而桃易脫落。花忌苗並，並則直起而無旁枝，中下少桃。種不宜晚，晚則秋寒，早則桃多，不成實，即成亦不甚大，而花軟無絨。
　玄扈先生曰：秋耕為良，獲稻後即用人耕。又，不宜耙細，須大墢岸起，令其凝沍，來年凍釋，土脈細潤。正月初轉耕，二月初再轉，此二轉必撈蓋令細。清明前作畦畛，土欲絕細，畦欲濶，溝欲深。既作畦，便於白地上鋤三四次，雨後鋤為良，則土細而草除。
｜原｜棉田於清明前先下壅，或糞、或灰、或豆餅、或生泥，多寡量田肥瘠。剉豆餅，勿委地，仍分定畦畛，均布之。吾鄉密種者，不得過十餅以上，糞不過十石以上，懼大肥，虛長不實，實亦生蟲。若依古法，苗間三尺，不妨一再倍也。有種晚棉，用黃花苕饒草底壅者，田擬種棉，秋則種草，來年刈草雍稻，留草根，田中轉耕之，若草不甚盛，加別壅，欲厚壅，即並草掩覆之，或種大麥、蠶豆等並掩覆之，皆草壅法也。草壅之收，有倍他壅者，惟生泥，棉所最急，不論何物，壅必須之。
｜擇種｜農桑通訣云：花種初收者未實，近霜者不生，惟中間收者為上。老農云：棉種必冬月碾取，經日曬燥，冬月生意斂藏，曬曝不傷萌芽。春間生意茁發，不宜大曬，總之陳者、粃者、油者、濕蒸者、經火焙者，皆不堪作種。將種時，用水浥濕，過半刻淘出，其不堪者，皆浮出水面，而堅實不損者，必沈，取而種之，苗必茂。又一法，浸用雪水，能旱。鰻魚汁浸過，不蛀。
｜下種｜種不宜蚤，恐春霜傷苗。又不宜晚，恐秋霜傷桃。大約在清明、穀雨間，此時霜止也。種法有三。漫撒者，用種多，更難耘。耬耩者，易鋤，而用種亦多。惟穴種者，用種頗少，但多費人工。法將耕過熟地，仍用犁耕過，就於溝內隔一尺作一穴，澆水一二碗，俟水入地下，種四五粒，熟糞一碗，覆土一二指，用腳踏實，大約一人持種，二人攜糞。若漫撒及耬耩者，須用石砘砘實，若虛浮則芽不能出，出亦易萎。
｜耘苗｜鋤棉者，一去草穢，二令浮土附苗根，則根入地深，三令土虛浮，根苗得遠行，功須極細密，鋤必七遍以上，又當在夏至前。諺曰：鋤花要趂黃梅信，鋤頭落地長三寸。大抵苗宜稀，鋤宜密，此要訣也。初頂兩葉止，剗去草，宜密留，以備傷，再鋤，宜稍密，三鋤，則定苗科。一穴止留麤旺者一株，斷不可兩株並留，並則直起而無旁枝，桃少。苗長後，有幹麤粗葉大，眾中特壯異者，名曰雄花，大而不結實，然又不可無，間留一二株，多則去之。地中不可種別物，恐分地力。又不宜密種，如肥田密種，即青酣不實，又易生蟲，稀種則能肥，肥則實繁而多收。亢倉子曰：立苗有行故速長，強弱不相害故速大，正其行，通其中，疏為冷風，則有收而多功。又云：樹肥無使扶疎，樹磽不欲專生而獨居。夫苗其弱也欲孤，其長也欲相與俱，其熟也欲相與扶，扶疎且不可，況逼迫耶。若數寸一株，長枝布葉，株百餘子，𤱔二三百斤，豈不力省而利倍哉。
｜打心｜苗高七八寸，打去衝天心，令四旁生枝，旁枝半尺以上亦打去心，勿令交枝相揉，如此則花多實密，葉葉不空。大約打心當在伏中，三伏各打一次，不宜雨暗，恐聾灌而多空條，最宜晴明，庶旺相而生旁枝。如有未長大者，又當隨時打去，不必例拘。
｜增｜
｜農政全書｜
　打心視苗遲早，早者大暑前後摘，遲者立秋摘。秋後勢定，勿摘矣，摘亦不復生枝。
　簡別之法。老農云：一、二次鋤去大葉者，此大核少棉種也，三鋤後去小葉者，此秕不實種也，或實而油浥病種也，苐此為雜種言耳。若純用墨核等佳種，精擇之，自無大核雜種，即全去小者。
｜原｜
｜拾花｜花既結桃，待桃開絨露為熟。旋熟旋摘，攤放箔上，日曝夜露，待子粒既乾，方可收貯，則絨不浥而子不腐。
｜紡績｜花既曝乾，碾去種子，彈使熟細，便可紡線。農桑通訣所載，紡車容三繀，若倣其製而效之，尤易為力。或曰：北地風高，細紡不易。今肅寧之布，幾同松之中品，聞其鄉多穿地窖，深數尺，作屋其上，簷高，地二尺許作窻以通日光，人居其中，就濕地紡績，便得𦂳細與南土無異。若陰雨蒸濕，不妨移就平地，而南人寓都下者，多朝夕就露下紡，日中陰雨亦紡則安，在北地風高，不便細紡也。
｜織布｜布之名不一，曰城，曰文縟，曰烏驎，曰屈珣，曰白㲲、白緤，曰貝布、班布，總之皆棉布也。海南所織，上出細字雜花，名吉貝布。松布之巧者，有折枝、團鳳、碁局、字樣等製，而一切桿彈、紡織、綜綫、挈花法，皆始於黃媼，其布之麗密，他方莫並焉。南中用糊，先將棉繀入紝車成紝，次入糊盆度過，竹木作架，兩端用繂急維，竹帚痛刷，候乾上機，謂之刷紗。南布之佳者，皆刷紗也。北地則風塵易起，若依肅寧作窖，冒以修廊循簷，作牕令可開闔，以避就風日於中，經刷織紝，遇輕陰無風，纖塵不起，不妨移之平地，成布當不減吳下矣。

御定佩文齋廣群芳譜卷十二
