御定佩文齋廣羣芳譜卷一
　天時譜
　　春
｜增｜禮記鄉飲酒義｜東方者春，春之為言蠢也，產萬物者聖也。｜注｜蠢動生之貌也，聖之為言生也。｜疏｜東方產育萬物，故為春為聖。　
｜爾雅｜春為青陽。｜注｜氣青而溫陽。　春為發生。　
｜公羊傳｜春者何歲之始也。｜注｜春者天地開闢之端，養生之首。　
｜管子｜東方曰歲星，其時曰春，其氣曰風，風生木。　
｜梁元帝纂要｜春曰陽春、青春、芳春、三春、九春。風曰陽風、春風、暄風、柔風、惠風。景曰媚景。時曰良時、嘉時、芳時。辰曰良辰、嘉辰、芳辰。節曰華節、芳節、嘉節、良節、韶節、淑節。草曰弱草、芳草、芳卉。木曰華木、華樹、芳樹、陽樹。林曰茂林、芳林。
｜彙考｜
｜原｜詩小雅｜春日遲遲，卉木萋萋，倉庚喈喈，釆繁祁祁。　
｜增｜詩正義｜周成王太平之時，於春時親耕籍田以勸農桑，又祈求社稷使年豐。　
｜周禮天官｜內宰，上春，詔王后帥六宮之人，而生穜稑之種，而獻之於王。｜注｜先種後熟曰穜，後種先熟曰稑。　
｜史記叔孫通傳｜孝惠帝曾春出遊離宮，叔孫生曰，古者有春嘗果，方今櫻桃熟，可獻，願陛下出，因取櫻桃獻宗廟，上許之，諸果獻由此興。　
｜原｜前漢書文帝紀｜元年三月，詔曰，方春和時，草木羣生之物皆有以自樂。　
｜增｜律曆志｜少陽者東方，東動也，陽氣動，物於時為春，春蠢也，物蠢生乃動運。　
｜後漢書明帝紀｜永平三年春，詔曰，夫春者，歲之始也，始得其正，則三時有成，有司其勉順時氣，勸督農桑。　
｜章帝紀｜元和二年，詔曰，方春生養，萬物莩甲，宜助萌陽，以育時物。　
｜郎覬傳｜方春東作，布德之元，陽氣開發，養導萬物。　
｜逸周書｜禹禁，春三月山林不登斧，以成草木之長。　
｜管子｜日至六十日而陽凍釋，七十日而陰凍釋，陰凍釋而萟稷，故春事二十五日之內耳。　
｜莊子｜春雨日時，草木怒生，銚鎒於是乎始修，草木之到植者過半而不知其然。　
｜尸子｜春為忠也，東方而春，春動也，是故鳥獸孕榮華生萬物，遂忠之至也。　
｜呂氏春秋｜冬至後五旬七日，菖蒲生乃耕，菖者百草之先生者也，於是始耕。　
｜淮南子｜春風至則甘雨降，生育萬物，草木榮華，莫見其為者，而功既成矣。　
｜春秋繁露｜木者春，生之性，農之本也。　
｜原｜劉向別錄｜鄒衍居燕，燕有谷地美而春不生黍稷，衍吹律，暖氣乃至，草木乃生，至今名黍谷。　
｜增｜焦氏易林｜百草嘉卉，萌芽將出，昆蟲扶戶，陽明所得。　谷風布氣，萬
物出生，萌庶長養，華葉茂盛。　
｜春秋元命苞｜春者，神明推移，精華結紐。｜注｜神明猶陰陽也，相推使物精華結成紐結要也。　
｜春秋文耀鉤｜春致其時華實乃榮。　
｜洛陽伽藍記｜法雲寺北，有臨淮王彧宅，彧性愛山林，又重賔客，至於春風扇揚，花樹如錦，晨食南館，夜遊後園，僚寀成羣，俊民滿席，絲桐發響，羽觴流行，詩賦並陳，清言乍起，莫不領其玄奧，忘其褊恡焉，是以入彧室者謂登仙也，荊州秀才張斐裳，常為五言，有句雲，異林花共色，別樹鳥同聲，彧以蛟龍錦賜之。　
｜史畧｜北齊盧士深妻崔氏，有才學，春日以桃花和雪與兒靧面雲，取紅花，取白雪，與兒洗面作光悅，取白雪，取紅花，與兒洗面作研華，取雪白，取花紅，與兒洗面作華容。　
｜國史補｜曲江大會，先牒教坊請奏，上御紫雲樓，垂簾觀焉，時或擬作樂，則為之移日，故曹松詩云，追遊若遇三清樂，行從應妨一日春，勅下後，人置皮袋，例以圖障、酒器、錢、絹入其中，逢花即飲，故張藉詩云，無人不借花園宿，到處皆攜酒器行。　
｜原｜曲江春宴錄｜長安貴家遊賞，翦百花裝成獅子，互相送遺，獅子有小連環，欲送以蜀錦流蘇牽之曰，春光且莫去，留與醉人看。　虞松方春謂，握月擔風，且留後日，吞花臥酒，不可過時。　
｜玉塵集｜穆宗宮中，花開以重頂帳蒙蔽，置惜春御史，號曰括春。　
｜開元天寶遺事｜學士許慎選，放曠不拘小節，多與親友結宴於花圃中，未嘗具帷幄設坐具，使童僕輩聚落花鋪於坐下，曰，吾自有花裀，何消坐具。　楊國忠子弟，每春至之時，求名花異木植於檻中，以板為底，以木為輪，使牽之自轉，所至之處，檻在目前，而便即歡賞目之為移春檻。　長安貴遊子弟，每至春時，遊宴供帳於園囿中，隨行載以油幕，或遇陰雨，以幕覆之，盡驩而歸。　長安俠少，每至春時，結朋聯黨，各乘矮馬，飾以錦韀金絡，竝轡於花樹下徃來，使僕從執酒皿而隨之，遇好囿則駐馬而飲。　長安士女，春時鬭花，戴插以奇花多者為勝，皆用千金市名花，植於庭苑中，以偹春時之鬭也。　長安士女，遊春野步，遇名花則設席藉草，以紅裙遞相插掛，以為宴幄。　寧王，春時於後園中，紉紅絲為繩，密綴金鈴，繫於花梢之上，每有烏鵲翔集，則令園史掣鈴索以驚之，蓋惜花之故也。　
｜增｜六一詩話｜梅聖俞嘗與范希文席上賦河豚詩，春洲生荻芽，春岸飛楊花，河豚當是時，貴不數魚蝦。河豚常出於春暮，羣游水上，食絮而肥，南人多與荻芽為羹雲最美。　
｜溫公詩話｜先朝春月，多召兩府兩制三館於後苑賞花、釣魚、賦詩，嘉祐末仁宗復修故事羣臣和御製詩，是日微陰寒，韓魏公時為首相，詩卒章雲，輕雲閣雨迎天仗，寒色留春入壽杯，二十年前曾侍宴，台司今日喜重陪。　
｜東坡集｜吳越王妃每歲春必歸，臨安王遺書曰，陌上花開可緩緩歸矣，吳人用其語為歌。　
｜歲時雜記｜一月二氣六候，自小寒至穀雨，四月八氣二十四候，每候五日，以一花之風信應之，小寒一候梅花，二候山茶，三候水仙，大寒一候瑞香，二候蘭花，三候山礬，立春一候迎春，二候櫻桃，三候望春，雨水一候菜花，二候杏花，三候李花，驚蟄一候桃花，二候棠梨，三候薔薇，春分一候海棠，二候梨花，三候木蘭，清明一候桐花，二候麥花，三候柳花，穀雨一候牡丹，二候酴醿，三候楝花，楝花竟則立夏。　
｜曲洧舊聞｜范蜀公居許作長嘯堂前有荼䕷架，春時宴客，花落酒杯中，飲以大白，舉坐無遺謂之飛英會。　
｜東臯雜錄｜花信風，梅花風最先，楝花風最後，凡廿四番，以為寒絕，後唐人詩云，楝花開後風光好，梅子黃時雨意濃。徐師川詩云，一百五日寒食雨，二十四番花信風。又古詩云，早禾秧雨初晴後，苦楝花風吹日長。　
｜蓬窓續錄｜曲江宴唐進士會同年於此，豪客園戶爭以名花布道上，進士乘馬盛服鮮製，推
同年俊少者為探花使，白居易詩，春風得意馬蹄疾，一日看徧長安花。　
｜道山清話｜哲宗御講筳，手摺一柳枝翫，程頤為講官奏曰，方春萬物發生之時，不可非時毀
折，哲宗亟擲於地。　
｜漁隱叢話｜蔡繁卿守揚州，春時作萬花會，用花十餘萬枝。　
｜原｜遯齋閑覽｜河朔春時多大風，飛塵撼木，數日一作，二三日方止，以訪左右對曰，不
得是風且無年，名曰吹花擘柳風，草木百穀皆藉之。　
｜增｜乾淳歲時記｜禁中賞花非一，先期後苑及修內司分任排辦，凡諸苑亭榭花木妝點一新，錦簾綃幕飛梭繡毬，以至茵褥設放器玩盆窠珍禽異物，各務奇麗，起自梅堂賞梅，芳春堂賞杏花，桃源觀桃，粲錦堂金林檎，照妝亭海棠，蘭亭修禊至於鍾美堂大花為極盛堂前三面皆以花石為臺，各植名品，臺後分植玉蘭、繡毬數百株，儼如鏤玉屏堂內左右各列三層雕花彩檻，護以彩色牡丹，畫衣間列碾玉、水晶、金壺及大食玻璃官窯等瓶，各簪奇品如姚、魏、御衣黃、照殿紅之類幾千朵，至於梁棟窓戶間，亦以湘筒貯花，鱗次簇插何翅萬朵，自中殿妃嬪以至內官賞賜有差，下至伶官樂部應奉人等，亦霑恩賜，謂之隨花賞，至暮春則稽古會瀛堂賞瓊花，靜侶亭紫笑，淨香亭采蘭、挑筍，則春事已在綠陰芳草間矣。　蔣苑使有小圃不滿二畝，而花木匼匝亭榭奇巧，春時悉以所有書畫玩器羅列滿前，閙竿花藍之類，悉皆縷絲金玉為之，且立標竿射垛及鞦韆、梭門、鬪雞、蹴踘諸戲事以娛遊客，衣冠士女至者招邀杯酒，徃徃禁煙乃已，謂之放春。　
｜湖山勝槩｜豐樂樓舊為眾樂亭，又改聳翠樓，政和中改今名，淳祐間，趙京尹重建，宏麗為湖山冠，又甃月池立鞦韆梭門植花木構數亭，春時遊人繁盛。
｜清閒供｜春時晨起，點梅花湯，課奚奴灑掃護階苔，取薔薇露浣手，薰玉蕤香讀古赤文綠字書，晌午採筍、蕨，供胡麻，汲泉試新茗，午後乘欵叚馬，執翦水鞭，攜斗酒雙柑，徃聽黃鸝，日晡坐柳風前，裂五色牋，集錦囊佳句，薄暮遶徑灌花。　
｜花史｜漢武帝嘗以吸花絲所織錦賜麗娟，命作舞衣，春暮宴於花下，舞時故以袖拂落花滿身都著舞態愈媚，謂之百花舞。　宗測春遊山谷間，見奇花異草則繫於帶上，歸而圖其形狀，名聚芳圖百花帶，人多效之。　武陵儒生苗形事園池以接賓客，有野春亭雜植山花五色錯列。　平湖上有龍湫山花爛熳，不可枚舉，近寺茅簷草舍皆繞植桃李，春遊士女輻湊杯盤狼籍，無不手撚花枝，醉呼潦倒者。　
｜西湖志｜杭州壽安坊俗稱官巷，宋時謂之花市，亦曰花團，蓋汴京壽安山下多花園，春時賞宴，爭華競侈，錦簇繡圍，移都後以花市比之，故稱壽安坊，今兩岸多賣花之家，亦其遺俗也。
｜集藻｜
｜賦｜
｜御製春雨賦｜神籥絪縕，化機和煦，元氣上融，醲膏下聚，首五行者曰水，潤萬物者惟雨，於時蒼祗蒞節，青鳥司晨，餘寒未歛，禁火方新，風輕颺以習習，雲密布而鱗鱗，垂九霄之嘉澍，飛四野之甘津，始觸石以吐液，旋彌空而散澤，初曳縷以吹絲，繼緣霤而滴墀，乍密還疎，欲斷又續，拂宇披檐，挹川注谷，既磅礡而淋漓，亦瀰漫而滲漉，戛綺埒之明璣，流銅池之文縠，木欣欣以向榮，草萋萋而如沐，若夫徂畛徂隰，是蔉是穮，塍麥漸秀，田禾始苗，廣地道之發育，資土脈之沃饒，雖霑體而塗足，幸渥葉而濡條，況乃灌溉神州，濊汪赤縣，無遠弗屆，靡幽不徧，灑郊牧而歡呼，浹寰瀛而舞忭，慶玉燭之長調，喜豐年之屢見，夫惟天地之德廣大無私，春生夏長，雲行雨施，寓栽培於無意，普美利於不知，植品物以咸若，含細大而莫遺，所以觧澤徬徨，湛恩深厚，覆被民生，惠鮮隴畝，興有渰於三陽，敷仙霖於千耦，世並享夫豐亨俗咸登於仁壽，洋洋乎造物之弘功予一人乎何有。
｜增｜晉夏侯湛春可樂賦｜春可樂兮，樂東作之良時，嘉新田之啟菜，悅中疇之發菑，桑冉冉以奮條，麥遂遂以揚秀，澤苗翳渚，原卉耀阜，春可樂兮，樂崇陸之可娛，登夷岡以迥眺，超嬌駕乎山隅，綴雜花以為蓋，集繁蕤以飾裳，散風衣之馥氣，納戢懷之潛芳，鶯交交以弄音，翠翾翾以輕翔，招君子以偕樂，攜淑人以微行。　
｜周庾信春賦｜宜春苑中春已歸，披香殿裏作春衣，新年鳥聲千種囀，二月楊花滿路飛，河陽一縣併是花，金谷從來滿園樹，一叢香草足礙人，數尺游絲即橫路，開上林而競入，擁河橋而爭度，出麗華之金屋，下飛燕之蘭宮，釵朵多而訝重，髻鬟高而畏風，眉將柳而爭綠，面共桃而競紅，影來池裏，花落衫中，苔始綠而藏魚，麥纔青而覆雉，吹簫弄玉之臺，鳴佩凌波之水，移戚里而家富，入新豐而酒美，石榴聊泛，蒲桃醱醅，芙蓉玉盎，蓮子金杯，新芽竹筍，細核楊梅，綠珠捧琴至，文君送酒來，玉管初調，鳴絃暫撫，陽春綠水之曲，對鳳廻鷥之舞，更炙笙簧，還移箏桂，月入歌扇，花承節鼓，協律都尉，射雉中郎，停車小苑，連騎長楊，金鞍始被，柘弓新張，拂塵看馬埒，分朋入射堂，馬是天池之龍種，帶乃荊山之玉梁，艷錦安天鹿，新綾織鳳皇，三日曲水向河津，日晚河邊多觧神，樹下流杯客，沙頭度水人，鏤薄窄衫袖，穿珠帖領巾，百丈山頭日欲斜，三晡未醉莫還家，池中水影懸勝鏡，屋裏衣香不如花。
｜文賦散句｜
｜增｜晉傅玄陽春賦｜乾坤絪縕，沖氣穆清，幽蟄蠢動，萬物樂生，依依楊柳，翩翩浮萍，桃之夭夭，灼灼其榮，繁華曄而燿野，煒芬葩而揚英。　
｜湛方生懷春賦｜麥芃芃而含秀，桑譪譪而敷榮，華照灼以爛林，葉婀娜以媚莖。　
｜王廙春可樂賦｜春可樂兮，樂孟月之初陽，冰泮渙以微流，土冐橛而觧剛，野暄卉以揮綠，山蔥蒨以發蒼。　
｜李顒四時賦｜平臯眇莽，中林蔥青，野馬飛澗，晨虹垂旌，陽燕南徂，陰鴈北征，青華皓皓，丹秀熒熒。　
｜謝萬春遊賦｜青陽司候，勾芒御辰，陳條灌以摧枯，初莖蔚其曜新，羃豐葉而為幄，靡翠草而成茵。　
｜宋劉義恭感春賦｜天晻曖而流寒，日陰翳而淪精，風淑穆而吹蘭，雨濛濛而洗莖，草承澤而擢秀，花順氣而飛馨。　
｜梁元帝春賦｜洛陽小苑之西，長安大道之東，苔染池而盡綠，桃含山而併紅，露霑枝而重葉，網縈花而曳風。　
｜隋蕭愨春賦｜落花無限數，飛鳥排花度，禁苑玉饒風，吹花春滿路。
　｜唐王勃春思賦｜蜀川風候隔秦川，今年節物異常年，霜前柳葉銜霜翠，雪裏梅花犯雪妍，霜前雪裏知春早，看柳看梅覺春好，思萬里之佳期，憶三秦之遠道，澹蕩春色，悠揚懷抱，野何樹而無花，水何隄而無草。　
｜原｜宋之問春宴韋曲莊序｜萬株果樹，色雜雲霞，千畝竹林，氣含煙霧，激樊川而縈碧瀨，浸以成波，望太乙而鄰少微，森然逼坐。　鋪落花以為藉，結垂楊而代幄，霽景含日，晚霞五彩而丹青，韶光卷雲，春臯一色而凝黛。　
｜李邕春賦｜楊廻曲沼，李雜芳園，條煙濃而曳地，花錦縟而當軒。　
｜李白春夜宴桃李園序｜幽賞未已，高談轉清，開瓊筵以坐花，飛羽觴而醉月。　
｜惜餘春賦｜平原萋兮綺色，愛芳草兮如翦，惜餘春之將闌，每為恨而不淺。
｜五言古詩｜
｜御製春｜旭日含新淑，春光覆滿屋，東皇轉歲華，融氣雜山谷。　
｜增｜晉郭璞春｜青陽暢和氣，谷風穆以溫，英茞曄林薈，昆蟲咸啟門，高臺臨迅流，四座列王孫，羽蓋停雲陰，翠鬱映玉樽。　
｜齊謝朓新渚｜宛洛佳遨遊，春色滿皇州，結軫青郊路，廻瞰蒼江流，日華川上動，風光草際浮，桃李成蹊徑，桑榆蔭道周，東都已俶載，言歸望綠疇。　
｜梁簡文帝春日｜年還樂應滿，春歸思復生，桃含可憐紫，柳發斷腸青，落花隨燕入，遊絲帶蝶驚，邯鄲歌管地，見許欲留情。　
｜晚日後堂｜幔陰通碧砌，日影度城隅，岸柳垂長葉，窓桃落細跗，花留蛺蝶粉，竹翳蜻蜓珠，賞心無與共，染翰獨踟躕。　
｜元帝春日｜新鶯隱葉囀，新燕向窓飛，柳絮時依酒，梅花乍入衣，玉珂逐風度，金鞍映日暉，無令春色晚，獨望行人歸。　
｜望春｜葉濃知柳密，花盡覺梅踈，蘭生未可握，蒲小不堪書。　
｜江淹當春四韻｜雷萌山中草，雲煦江上花，流煙漾璇景，輕風泛凌霞，我有幽蘭念，銜意矚望斜，友人殊未還，獨慰檐前華。　
｜虞羲春郊｜光風轉蕙畮，香霧鬱蘭津，暄遲蝶弄蘤，景麗鳥和春，樵歌喧隴暮，漁枻亂江晨，山中芳杜若，依依獨思人。　
｜王筠春遊｜叢蘭已飛蝶，楊柳未藏鴉，物色相煎蕩，微步出東家，既同翡翠翼，復如桃李花，欲以千金笑，廻君流水車。　
｜鮑泉春日｜新燕始新歸，新蝶復新飛，新花滿新樹，新月麗新暉，新光新氣早，新望新盈抱，新水新綠浮，新禽新聽好，新景自新還，新葉復新攀，新枝雖可結，新愁詎觧顏。　
｜蕭瑱春日貽劉孝綽｜澗水初流碧，山櫻早發紅，新禽爭弄響，落蕊亂從風，拂檐多軟幹，映戶悉花叢，誰雲相去遠，垂柳對高桐。　
｜聞人蒨春日｜高臺動春色，清池映日華，綠葵向光轉，翠柳逐風斜，林有嗚心鳥，園多奪目花，相與咸知節，嘆子獨離家。　
｜陳徐陵春日｜岸煙起暮色，岸水帶斜暉，徑狹橫枝度，簾搖驚燕飛，落花承步履，流澗寫行衣，何殊九枝蓋，薄暮洞庭歸。　
｜周庾信詠春｜逍遙遊桂苑，寂絕想桃源，狹石分花徑，長橋映水門，管聲驚百鳥，人衣香一園，定知歡未足，橫琴坐樹根。　
｜楊師道春朝閒步｜休沐乘閒豫，清晨步百林，池塘藉芳草，蘭芷襲幽衿，霧中分曉日，花裏弄春禽，野徑香恆滿，山堦筍屢侵，何須命輕蓋，桃李自成陰。　
｜原｜唐李白春思｜燕草如碧絲，秦桑低綠枝，當君懷歸日，是妾斷腸時，春風不相識，何事入羅幃。　
｜增｜張子容春江花月夜｜林花發岸口，氣色動江新，此夜江中月，流光花上春，分明石潭裏，宜照浣紗人。　
｜王維贈斐十迪｜風景日夕佳，與君賦新詩，澹然望遠空，如意方支頤，春風動百草，蘭蕙生我籬，曖曖日暖閨，田家來致詞，欣欣春還臯，淡淡水生陂，桃李雖未開，荑萼滿芳枝，請君理還策，敢告將農時。　
｜韓愈感春｜偶坐藤樹下，暮春下旬間，藤陰已可庇，落蕊還漫漫，亹亹新葉大，瓏瓏晚花乾，青天高寥寥，兩蝶飛翻翻，時節適當爾，懷悲自無端。　
｜孟郊長安早春｜旭日朱樓光，東風不驚塵，公子醉未起，美人爭探春，探春不為桑，探春不為麥，日日出西園，祗望花柳色，乃知田家春，不入五侯宅。　
｜獨孤及山中春思｜獺祭川水大，人家春日長，獨謠晝不暮，搔首慚年芳，靡草知節換，含葩向新陽，不嫌三徑深，為我生池塘，亭午井竈聞，雀聲響空倉，花落沒屐齒，風動羣木香，歸路雲水外，天涯香茫茫，獨卷萬里心，深入山烏行，芳景勿相迫，春愁未遽忘。　
｜權德輿春日戲題｜江春好游衍，處處芳菲積，綵舫入花津，香車依柳陌，綠楊煙裊裊，紅蕊鶯寂寂，如何愁思人，獨與風光隔。　
｜宋曾鞏和張友直城東春日｜東流抱孤城，雨洗見春色，風吹百草根，道路千里碧，莫盡溪漫漫，波瀾散無跡，遙林缺見山，冉冉蒼譪積，沙禽有行蹤，文字不可識，青松對桃李，桃紅李花白，紅白勢方競，青青守巖側，君意無不諧，研談欲俱得，賦詩多所陳，炳若觀龜拆，城東不待到，眾物已歷歷。　
｜朱子春日言懷｜春至草木變，郊園猶掩扉，茲晨與心會，覽物徧芳菲，桃萼破淺紅，時禽悅朝暉，泉谷暖方融，原田水初肥，東作興庶甿，歲功始在茲，端居適自慰，世事復有期，終然心所向，農畝還當歸。　
｜元吳師道德興開化道中｜春晨氣澄穆，雜卉香滿路，百舌嗚高林，墟煙淡如霧，農夫啟門出，在野各有務，行人獨何為，憧憧自來去。　兩崖蒼石間，湍水激清瀉，山桃爛紅芳，光影連上下，春風忽怒起，意乃媚行者，飛花撲人來，攬之欲盈把。　
｜倪瓚春日雲林齋居｜池泉春漲深，徑苔夕陰滿，諷詠紫霞篇，馳情華陽館，晴嵐拂書幌，飛花浮茗盌，階下松粉黃，窓間雲氣暖，石樑蘿蔦垂，翳翳行蹤斷，非與世相違，冥棲久忘返。
｜七言古詩｜
｜增｜陳賀循庭中有奇樹｜三春節物始芳菲，遊絲細草動春暉，香風飄舞花間度，好鳥和鳴枝上飛，臨池間竹偏增綠，依堦映雪紛如玉，溫室庭前竟不言，鼓吹樓中能作曲，曾聞遠別舊難思，攀折會取贈佳期，長條本自堪為帶，密葉由來好作幃，星稀漢轉月輪明，徘徊夜鵲屢相驚，欲識幽人蘭杜徑，山窓芳桂復叢生。　
｜唐文德後遊春曲｜上苑杏花朝日明，蘭閨艷妾動春情，井上新花偷面色，簷前嫩柳效身輕，花中去來看蝶舞，樹上長短聽流鶯，林下何須遠借問，出眾風流舊有名。　
｜溫庭筠陽春曲｜雲母空窓曉煙薄，香昬龍氣凝暉閣，霏霏霧雨杏花天，簾外春威著羅幕，曲闌伏檻金麒麟，沙苑芳郊連翠茵，廄馬何能齧芳草，路人不敢隨流塵。　
｜惜春詞｜百舌問花花不語，低回似恨橫塘雨，蜂爭粉蕊蝶分香，不似垂楊惜金縷，願君留得長妖韶，莫逐東風還蕩搖，秦女含嚬向煙月，愁紅帶露空迢迢。　
｜原｜宋寇準江南春｜波渺渺，柳依依，孤村芳樹遠，斜日杏花飛，江南春盡離腸斷，蘋滿汀洲人未歸。　
｜增｜歐陽修春寒｜東風吹雲海天黑，饑龍凍雲雨不滴，嗔雷隱隱愁煙白，宿露無光瑤草寂，東皇染花滿春園，天為花迷惜春色，呼雲鏁月恐紅蔫，幾日春陰養花魄，悠悠遠絮縈空擲，
愁思織春挽不得，高樓去天無幾尺，遠岫參差亂屏碧。　
｜徐積江南春｜今年是處春風早，江南地暖春逾好，春風次第入江山，先入梅花既芳草，芳草春深似有情，真共江山到洞庭，落花流水武陵道，湖中有山春更青，斜陽西落一點明，少年莫上岳陽城。　
｜陸游雨霽出遊｜十日苦雨一日晴，拂拭拄杖西村行，清溝冷冷流細水，好風習習吹衣輕，四鄰蛙聲已閣閣，兩岸柳色爭青青，辛夷先開半委地，海棠獨立方傾城，春工遇物初不擇，亦秀燕麥開蕪菁，薺花如雪又爛熳，百草紅紫那知名，小魚誰取置道側，細柳穿頰危將烹，欣然買放寄吾意，草萊無地蘇疲氓。　
｜元周權春日即事｜吳蠶欲老疇未秧，拍隄野水廻橫塘，淡煙踈樹綠陰薄，落花飛絮白日長，
寒具油乾過冷節，匆匆芳事歸鶗鴂，枕書睡足午窓明，雪乳浮浮翻兔褐。
｜五言律詩｜
｜御製春日郊行｜春殿晴雲曉，鑾輿出禁闈，桃花臨紫陌，柳色啟青暉，細雨清塵界，和風散德威，馬嘶馳道遠，滿地盡芳菲。　
｜玉泉春曉｜郊墅初晴後，芳春曙色旋，孤巒堆畫障，細穴吐新泉，浪靜鮮鱗躍，風恬紫菂妍，怡情看萬象，浩浩思無邊。　
｜春日觀花｜枝上流鶯蚤，千紅萬紫香，氣融催景麗，風過遞年芳，穠李花猶淺，垂楊葉未長，澗中春溜發，疑是奏笙簧。
｜增｜唐宋之問春日芙蓉園侍宴｜芙蓉秦地沼，盧橘漢家園，谷轉斜盤徑，川廻曲抱源，風來花自舞，春入鳥能言，侍宴瑤池夕，歸途騎吹繁。　年光竹裏徧，春色杏間遙，煙氣籠青閣，流文蕩畫橋，飛花隨蝶舞，艷曲伴鶯嬌，今日陪歡豫，還疑陟紫霄。　
｜原｜杜甫春夜喜雨｜好雨知時節，當春乃發生，隨風潛入夜，潤物細無聲，野徑雲俱黑，江船火獨明，曉看紅濕處，花重錦官城。　
｜增｜秦系春日閒居｜一似桃源隱，將今過客迷，礙冠門柳長，驚夢院鶯啼，澆藥泉流細，圍碁日影低，舉家無外事，共愛草萋萋。　
｜王建長安春遊｜騎馬傍閑坊，新衣著雨香，桃花紅粉醉，柳絮白雲狂，不覺愁春去，何曾得日長，牡丹相次發，城裏又湏忙。　
｜韋述春日山莊｜初歲開韶月，田家喜載陽，晚晴搖水態，遲景蕩春光，浦淨漁舟遠，花飛樵路香，自然成野趣，都使俗情忘。　
｜元稹遣春｜失游花伴，因風浪引將，柳堤遙認馬，梅徑誤尋香，晚景行看謝，春心漸欲狂，園林都不到，何處枉風光。　
｜於良史春山月夜｜春山多勝事，賞翫夜忘歸，掬水月在手，弄花香滿衣，興來無遠近，欲去惜芳菲，南望嗚鐘處，樓臺深翠微。　
｜李商隱判春｜一桃復一李，井上占年芳，笑處如臨鏡，窺時不隱牆，敢言西子短，誰覺宓妃長，珠玉終相類，同名作夜光。　
｜春宵自遣｜地勝遺塵事，身閑念歲華，晚晴風過竹，深夜月當花，石亂知泉咽，苔荒任徑斜，陶然恃琴酒，忘在山家。　
｜春遊｜橋峻斑騅疾，川長白鳥高，煙輕唯潤柳，風濫欲吹桃，徙倚三層閣，摩挲七寶刀，庾郎年最少，青草妒春袍。　
｜李中喜春雨有寄｜青春終日雨，公子莫思情，任阻西園會，且觀南畝耕，最憐滋隴麥，不恨濕林鶯，父老應相賀，豐年兆已成。　
｜僧貫休春興｜柳暖鶯多語，花明草盡長，風流在詩句，牽率繞池塘，叫切禽名宇，飛狂蝶姓莊，時來真可惜，自勉掇蘭芳。　
｜原｜僧皎然春興｜片雨拂檐楹，煩襟四座清，霏微過麥隴，蕭散傍莎城，靜愛和花落，幽聞入竹聲，朝觀趣無限，高詠寄閒情。　
｜增｜宋梅堯臣和元輿遊春韻｜乘閒多野興，信馬與君行，碧樹斜通市，清流曲抱城，山花高下色，春鳥短長聲，日暮吾廬近，還歌空復情。　
｜春陰｜濃淡雲無定，淒微氣宇寒，鳩嗚桑葉吐，村暗杏花殘，客子行裘薄，春塘野水寬，輕雷欣已發，謬作採茶官。　
｜李彌遜春日雜韻｜幽棲足春事，晴日苦相催，屐齒穿沙穩，笻鬚礙竹回，光風初轉蕙，殘雪欲欺梅，自是經過少，柴門日日開。　
｜真山民春遊｜春光潑眼明，占勝得新亭，棠醉風扶起，柳眠鶯喚醒，非無杯泛綠，安得髩皆青，且事日為樂，歌聲莫暫停。　
｜元陳樵春日｜細雨花陰重，輕煙草色勻，驚禽長避客，嬌燕卻依人，絃管紅樓酒，跧蹏紫陌塵，東風競遊賞，因想上林春。　
｜葉顒春日｜曉洞雲歸濕，青山草木新，夭桃含宿雨，嫩柳裊輕塵，蝶翅寒猶怯，蜂衙晚漸陳，香風簇羅綺，已有蹋青人。
｜七言律詩｜
｜御製景山望春｜雲霄千尺倚丹丘，輦下山河一望收，鳳翥中天連紫闕，龍蟠北極壯皇州，煙生沆瀣春初麗，露濕芙蓉翠欲流，卻向閭閰看蔀屋，崇高還廑廟堂憂。　
｜後苑漫興｜佳氣青蔥繞苑牆，紅泉紫岫勝雲莊，雕欄細草經春滿，綺閣繁花入午香，雨露生成隨品類，鳶魚飛躍自低昂，閑亭久坐渾無事，靜對琴書覺意長。
｜增｜唐張謂春園家宴｜南園春色正相宜，大婦同行少婦隨，竹裏登樓人不見，花間覓路鳥先知，櫻桃觧結垂簷子，楊柳能低入戶枝，山簡醉來歌一曲，參差笑煞郢中兒。　
｜包何和程員外春日東郊即事｜郎官休浣憐遲日，野老歡娛為有年，幾處折花驚蝶夢，數家留葉待蠶眠，藤垂委地縈珠實，泉迸侵堦浸綠錢，直到閉關朝謁去，鶯聲不散柳含煙。　
｜李紳憶春日曲江宴後許至芙蓉園｜春風上苑開桃李，詔許看花入御園，香徑草中廻玉勒，鳳凰池畔泛金樽，綠絲垂柳遮風暗，紅藥低叢拂砌繁，歸繞曲江春景晚，未央明月鎖千門。　
｜王建春日五門西望｜百官朝下五門西，塵起春風過玉堤，黃帕葢鞍呈過馬，紅羅纏頸鬪回雞，館松枝重牆頭出，御柳條長水面齊，唯有教坊南草色，古苔陰地冷萋萋。　
｜楊巨源長安春遊｜鳳城春報曲江頭，上客年年是勝遊，日暖雲山當廣陌，天清絲管在高樓，蘢蔥樹色分仙閣，縹緲花香泛御溝，掛壁朱門新邸第，漢家恩澤問酇侯。　
｜白居易錢塘湖春行｜孤山寺北賈亭西，水面初平雲腳低，幾處早鶯爭暖樹，誰家新燕啄春泥，亂花漸欲迷人眼，淺草纔能沒馬蹄，最愛湖東行不足，綠楊陰裏白沙堤。　
｜杭州春望｜望海樓明照曙霞，護江堤白蹋晴沙，潮聲夜入伍員廟，柳色春藏蘇小家，紅袖織綾誇柿蔕，青旗沽酒趁梨花，誰開湖寺西南路，草綠帬腰一道斜。　
｜認春｜認得春風先到處，西園南面水東頭，柳初變後條猶重，花未開前枝已稠，暗助醉顏尋綠酒，潛添睡興著紅樓，知君未別陽春數，宜待春深好擬遊。　
｜溫庭筠春日野行｜日西塘水金堤斜，碧草芊芊暗吐芽，野岸明媚山芍藥，水田叫噪官蝦蟆，鏡中有浪動菱蔓，陌上無風飄柳花，何事輕橈向溪客，綠萍方好不還家。　
｜方干春日｜年去年來似有期，日高添睡是春時，雖將細雨催蘆筍，用東風染柳絲，重霧已應吞海色，輕霜何事挫花枝，此時野客因花醉，醉臥花間應不知。　
｜宋陳襄春日賞林亭｜把酒春亭覽眾芳，水精簾箔逗山光，孤松冷落千年換，野槿紛華一日香，綠圃煙深迷蛺蝶，曲池波暖睡鴛鴦，文園莫惜鸘裘費，買取宜城作醉鄉。　
｜王廷珪春日山行｜緩鞚青絲馬不嘶，春山草長靜山扉，迸林新筍斑斑出，隔水幽禽欵欵飛，雨過泉聲鳴嶺背，日長花氣撲人衣，雲藏遠岫茶煙起，知有僧居在翠微。　
｜陸遊春日小園｜市塵不到放翁家，繞麥穿桑野徑斜，夜雨長深三尺水，曉寒留得一分花，悶從鄰舍分春瓮，閒就僧窓試露芽，自此年光應更好，日驅秧馬聽繅車。　
｜雨霽春色粲然喜而有賦｜應接年光日漸慵，猶能一飲百花空，半霑蝶粉簾櫳雨，遠送鶯聲巷陌風，千縷麴塵楊柳綠，萬枝猩血海棠紅，從來造物陶甄手，在閒人詩句中。　
｜朱子和秀野韻｜江臯晴日麗芳華，翠竹踈疎映白沙，路轉忽逢沽酒客，眼明惟見滿園花，望中景助詩人趣，物外春歸釋子家，向晚尋芳草徑，夕陽流水遶村斜。　
｜戴昺春事｜春事關心常起早，愛看景物試憑欄，戲魚池面微添綠，啼鳥枝頭尚帶寒，斬棘重樊新插柳，𣂏泉頻灌自栽蘭，年年賸有園林興，每恨廬邊地不寬。　
｜方岳春日雜興｜高下雲藏野老家，縱橫水漱竹籬斜，勒將春去許多雨，流出山來都是花，白首風煙三徑草，清時鼓吹一池蛙，身閒不耐閒雙手，洗甑炊香夜作茶。　南岡北嶺對窓扉，看盡朝嵐與夕霏，社後未曾聞燕語，雨中誰不惜花飛，山醅約莫幾時熟，沙筍輪囷一尺圍，莫怨
風光損桃李，荼䕷芍藥又芳菲。　
｜高翥春日湖上｜清波門外放船時盡日輕寒戀客衣花下笑聲人共語柳邊檣影燕初飛曉風不定棠梨瘦夜雨相連薺麥肥，最憶故山春正好，夜來先遣夢魂歸。　
｜真山民春曉雨｜破曉檐花未放乾，披衣和夢倚闌干，釀成苔暈地猶濕，老盡鶯聲風正寒，無客醉敲金𩍐響，有人睡怯翠衾單，牡丹一夜成消瘦，下珠簾不忍看。　
｜元宋無春日野步｜翳日榿陰翠幄遮，葑圍高下奕枰斜，陂塘幾曲深淺水，桃李一溪紅白花，赬尾自跳魚放子，綠頭相並鴨眠沙，春郊景物堪圖寫，輸與煙樵雨牧家。　
｜原｜明陸樹聲｜一番風雨釀重陰，雲樹蒼茫自遠林，徑滿煙蘿圍作障，石分泉路細鳴琴，青門插柳關幽思，紫陌行春滯賞心，最是桃花爭欲放，不禁庭院曉寒侵。　
｜曹大章｜東風綠草到平臺，小檻晴臨曲磵隈，月影上洲楊柳亂，霧香沾酒杏花開，佳人步郭逢君飲，臥病憐春強自來，尋勝正當花度日，蕊宮鶯蝶一齊回。　
｜於若瀛｜不問深紅與淺紅，名園次第暗芳叢，乍隨絮逐仍依草，忽向西飛又轉東，嫩碧朝添眉自恨，流黃夜罷錦成空，年年一度開還落，始信隋家剪未工。
｜五言排律｜
｜增｜唐王叡春草碧色｜習習東風扇，萋萋草色新，淺深千里碧，高下一時春，嫩葉舒煙際，微香動水濵，金塘明夕照，輦路惹芳塵，造化功何廣，陽和力自均，今當發生日，瀝懇祝良辰。　
｜張嗣初賦得春色滿皇州｜何處年華好，皇州淑氣勻，朝陽潛應律，草木暗迎春，柳變金隄畔，蘭抽曲水濱，輕黃重輦道，微綠映天津，麗景浮丹闕，晴光擁紫宸，不知幽遠地，今日幾枝新。　
｜李商隱永樂縣所居一草一木無非自栽今春悉已芳茂因書即事一章｜手種悲陳事，心期翫物華，柳飛彭澤雪，桃散武陵霞，枳嫩棲鸞葉，桐香待鳳花，綬藤縈弱蔓，袍草展新芽，學植功雖倍，成蹊跡尚賖，芳年誰共翫，終老邵平瓜。　
｜李郢春日題山家｜偶與樵人熟，春殘日日來，依崗尋紫蕨，挽樹得青梅，燕靜銜泥起，蜂喧抱蕊回，嫩茶重攪綠，新酒畧吹醅，漠漠蠶生紙，涓涓水弄苔，丁香正堪結，留步小庭隈。　
｜鄭谷木向榮｜園林青氣動，眾木散寒聲，敗葉牆陰在，滋條雪後榮，欣欣春令早，藹藹日華輕，庾嶺梅先覺，隋堤柳暗驚，山川應物候，臯壤起農情，祗待開花日，連棲出谷鶯。
｜五言絕句｜
｜御製春夜｜玉鑪煙靄盡，夜靜百花香，曙氣浮丹陛，春光拂象床。
｜增｜唐張九齡荅靳博士｜上苑春先入，中園花盡開，唯餘幽徑草，尚待日光催。　
｜張起春情｜畫閣餘寒在，新年舊燕歸，梅花猶帶雪，未得試春衣。　
｜張仲素春遊曲｜萬樹江邊杏，新開一夜風，滿園深淺色，照在綠波中。　煙柳飛輕絮，風榆落小錢，濛濛百花裏，羅綺競鞦韆。　
｜孟郊春後雨｜昨夜一霎雨，天意蘇群物，何物最先知，虛庭草爭出。　
｜王建春意｜雖是杏園主，一株臨古岐，從傷春意早，乞取舊開枝。　
｜權德輿春日戲題｜隨風柳絮輕，映日杏花明，無奈花深處，流鶯三數聲。　
｜許渾長安早春｜雲月有歸處，故山清洛南，秦城一花落，春夢滿江潭。　
｜宋陸遊春雨｜湖上新春柳，搖搖欲喚人，多情今夜雨，先洗馬蹄塵。　
｜楊萬里春日｜日落碧簪外，人行紅雨中，幽人詩酒裏，又是一春風。
｜七言絕句｜
｜御製春日｜佳氣山川浹地行，物隨節候變初晴，雪消樹底花爭發，冰泮池頭草欲生。　
｜春晴舟中作｜野水漫漫野岸長，幾行嫩柳帶斜陽，不知春色來多少，但覺飛花處處香。　
｜增｜唐岑參山房春事｜風恬日暖蕩春光，戲蝶遊蜂亂入房，數枝門柳低衣桁，一片山花落筆床。　
｜王維遊春詞｜經過柳陌與桃溪，尋逐春光著處迷，鳥度時時衝絮起，花繁滾滾壓枝低。　
｜韋應物春思｜野花如雪繞江城，坐見年芳憶帝京，閶闔曉開凝碧樹，曾陪鵷鷺聽流鶯。　
｜錢起春郊｜水透冰渠漸有聲，氣融煙霧晚來明，東風好作陽和使，逢草逢花報發生。　
｜盧綸曲江望春｜菖蒲翻葉柳交枝，暗上蓮舟鳥不知，更到無花最深處，玉樓金殿影參差。　
｜翫春因寄馮衛二補闕戲呈李益｜掖垣春色自天來，紅藥當堦次第開，萱草叢叢爾何物，等閒穿破綠莓苔。　
｜韓愈曲江春遊寄白二十二舍人｜漠漠輕陰晚自開，青天白日映樓臺，曲江水滿花千樹，有底忙時不肯來。　
｜白居易晚春｜晝靜簾踈燕語頻，雙雙鬪雀動堦塵，柴扉日暮隨風掩，落盡閒花不見人。　
｜元稹與吳侍郎春遊｜蒼龍闕下陪驄馬，紫閣峰頭見白雲，滿眼流光隨日度，今朝花落更紛紛。　
｜李賀南園｜花枝草蔓眼中開，小白長紅越女腮，可憐日暮嫣香落，嫁與春風不用媒。　
｜李約江南春｜池塘春暖水紋開，堤柳垂絲間野梅，江上年年芳意早，蓬瀛春色逐潮來。　
｜羅鄴春日題城南韋曲｜韋曲城南錦繡堆，千金不惜買花栽，誰知豪貴多羈束，落盡春紅不見來。　
｜韋莊春陌｜滿街芳草卓香車，仙子門前白日斜，腸斷東風各回首，一枝春雪凍梅花。　
｜王周問春｜遊絲垂幄雨依依，枝上紅香片片飛，把酒問春因底意，為誰來後為誰歸。　
｜春荅｜花枝千萬趁春開，三月闌珊即自回，剩向東園種桃李，明年依舊為君來。　
｜劉兼春遊｜柳成金穗草如茵，載酒尋花共賞春，先入醉鄉君莫問，十年風景在三秦。　
｜宋寇準春晝偶書｜白晝偶成芳草夢，起來幽興有新詩，風簾不動黃鸝語，坐見庭花日影移。　
｜趙抃賞春亭｜滂葩浩艷滿亭隈，當席芳樽醉看來，始信君恩不私物，亂山窮處亦花開。　
｜歐陽修豐樂亭遊春｜綠樹交加山鳥啼，晴嵐蕩漾落花飛，鳥歌花落太守醉，明日酒醒春已歸。　春雲澹澹日輝輝，草惹行襟絮拂衣，行到亭西逢太守，籃輿酩酊插花歸。　紅樹青山日欲斜，長郊草色綠無涯，遊人不管春將老，來往亭前蹋落花。　
｜王珪宮詞｜麗日祥煙鎖禁林，櫻桃初熟杏成陰，年年翠輦來遊幸，花落春宮一寸深。　
｜王安石春風｜春風過柳綠如繅，晴日蒸紅出小桃，池暖水香魚沒處，一環清浪湧亭臯。　
｜秦觀春日｜黃金蓛蓛滿垂楊，尚有春寒到畫堂，酒力漸消歌扇怯，入簾飛雪帶梅香。　
｜崔鷃春日村居｜春草門前已沒靴，更無人過野人家，離離細竹時聞雨，淡淡疎簾不隔花。　
｜王鎡叚橋春望｜拾翠車間輦路塵，山南山北杜鵑春，誰家庭院東風裏，吹出桃花不見人。　
｜金元好問梁園春｜暖入金溝細浪添，津橋楊柳綠纖纖，賣花聲動天街遠，幾處春風揭繡簾。　
｜元薩都剌春日偶成｜蹋馬歸來過早春，空階己見草如茵，東風吹綠青溪柳，馬上輕寒不著人。　
｜馬臻春日閒居｜茶香庭院一枰棋，柳影侵堦日自移，因見刺桐花滿樹，等閒憶煞故園時。　
｜西湖春日｜要囑園丁取折枝，紅桃白李紫薔薇，石函橋畔人煙晚，挑得春光一擔歸。　
｜春日幽居｜淺淺春風尚帶寒，日斜香篆半燒殘，杏花一樹開如錦，怕觸啼鶯不倚闌。　
｜釋石屋山居吟｜滿山筍蕨滿園茶，一樹紅花間白花，大抵四時春最好，就中尤好是山家。
｜詩散句｜
｜增｜晉陶潛｜歡言酌春酒，摘我園中蔬。　
｜齊謝朓｜喧鳥覆春洲，雜英滿芳甸。　
｜梁沈約｜春風搖雜樹，葳蕤綠且丹。　
｜蕭子範｜春情寄柳色，鳥言出梅中。　
｜陳張正見｜春光落雲葉，花影發晴枝。　
｜唐王勃｜草綠縈春帶，榆青綴古錢。　芳樹搖春晚，晴雲入座飛。　
｜岑參｜竹深喧暮鳥，花缺露春山。　鶯聲隨坐嘯，柳色喚行春。　
｜原｜杜甫｜漢節梅花外，春城海水邊。　夜雨翦春韭，新炊間黃粱。　野館濃花發，春帆細雨來。　一徑野花落，孤村春水生。　雲溪花淡淡，春郭水泠泠。　
｜增｜錢起｜蘭蕙暖初吐，春鳩鳴欲巢。　
｜嚴維｜柳塘春水慢，花塢夕陽遲。　
｜李嘉祐｜野渡花爭發，春塘水亂流。　
｜儲嗣宗｜鶴語松上月，花明雪裏春。　
｜劉禹錫｜花含欲語意，草有鬪生心。　
｜柳宗元｜平野春草綠，晚鶯啼遠林　
｜白居易｜紅簇交枝杏，春含卷葉荷。　春樹花珠顆，春塘水麴塵。　
｜崔塗｜忽覺草木變，始知天地春。　
｜曹松｜御柳舞著水，野鶯啼破春。　
｜宋余靖｜松溪千蓋雨，茶圃一旗春。　
｜司馬光｜草遶春街碧，花繁夕市紅。　
｜毛滂｜春渚連天闊，春風夾岸香。　
｜王安石｜冉冉春行暮，菲菲物競華。　
｜蘇軾｜行看花柳動，共享無邊春。　
｜晁補之｜春風入木心，皮肌發紅綠。　
｜吳中復｜花涵清露曉，風卷綠波春。　
｜元馬祖常｜竹光浮畫碧，花蕊颺春紅。　
｜陳樵｜春風何處來，草木忽已榮。　
｜倪瓚｜蘼蕪細雨濕，桃李春風寒。　
｜馬臻｜淑氣浮芳鮮，山澤一時綠。　
｜原｜馮琦｜梅圃懸春月，松扉拂澗虹。　
｜增｜唐王維｜草色全經細雨濕，花枝欲動春風寒。　
｜李白｜長安白日照春空，綠楊結煙垂裊風。　
｜杜甫｜落花遊絲白日靜，鳴鳩乳燕青春深。　
｜李賀｜朱城報春更漏轉，光風催蘭吹小殿。　
｜溫庭筠｜霏霏霧雨杏花天，簾外春威著羅幕。　
｜曹松｜半夜笙歌教洗月，平明桃李放燒春。　
｜司空圖｜孤嶼池痕春漲滿，小欄花韻午晴初。　
｜宋韓琦｜草濕漫鋪留醉席，榆寒難掃買春錢。　
｜石延年｜鶯聲不逐春光老，花影長隨日腳流。　
｜王安石｜濃綠萬枝紅一點，動人春色不須多。　
｜蘇軾｜臥聞百舌呼春風，起尋花柳村村同。　陋巷開門負朝日，小園除雪得春蔬。　浥浥爐香初泛夜，離離花影欲搖春。　
｜陸游｜小桃婀娜並芳柔，紅蘭茁芽滿春洲。　小樓一夜聽春雨，深巷明朝賣杏花。　新陽蘇醒春前柳，輕暖醫治雪後梅。　春深水暖多魚婢，雨足年豐少麥奴。　靜院春風傳浴鼓，畫廊晚雨濕茶煙。　
｜元耶律楚材｜花藏徑畔春泉碧，雲散林梢晚照明。　
｜郝經｜四圍紅錦春風軟，滿地綠陰春晝長。　
｜許衡｜萬樹春紅羅錦綺，一灣晴碧捲玻璃。　
｜王惲｜花枝入簾春夢香，遊絲翻空清晝長。　
｜許謙｜春風生草雉堞青，隨處軟茵供小坐。　
｜倪瓚｜柳絮如煙迷曉浦，杏花飛雪點春波。　
｜顧阿瑛｜桃花亭亭笑酣春，溪邊浣花染溪水。　
｜馬臻｜蟄雷夜送催花雨，香徑春迷鬪草人。　
｜唐上官儀｜春堤芳草積。　
｜杜甫｜春風花草香。　
｜武元衡｜春風綻百花。　
｜白居易｜春染柳梢黃。　
｜韋莊｜杏花春陌馬聲嬌。　
｜宋劉筠｜杏梁春晚燕沾泥。　
｜宋祁｜風光駘蕩百花春。　
｜蘇軾｜滿地春風掃落花。　
｜陸游｜春晚江邊草過腰。　春近野梅香初動。　
｜元虞集｜山雨欲來春樹暗。　桃花吹雨春牽纜。　
｜周權｜渚波春綠荻芽新。　
｜郭鈺｜野徑春煙匝翠蘿。　萬絲煙柳鎖春晴。　
｜葉顒｜隔溪春色兩三花。
｜詞｜
｜增｜唐馮延已三臺令｜春色，春色，依舊青山紫陌，日斜柳暗花蔫，醉臥春風少年，年少，年少，行樂直須及早。　
｜王建三臺令｜蝴蜨，蝴蜨，飛上金枝玉葉，君前對舞春風，百葉桃花樹紅，紅樹，紅樹，燕語鶯啼日暮。　
｜宋毛滂憶秦娥｜夜夜，夜了花朝也，連忙，指點銀瓶索酒嘗。　明朝花落知多少，莫把殘紅掃，愁人，一片花減飛春。　
｜洪适生查子｜桃疎蜨惜春，柳困鶯銜絮，日影過簾旌，多少閒愁緒。　紅綻武陵溪，綠暗章臺路，春色似行人，無意花間住。　
｜唐和凝春光好｜蘋葉軟，杏花明，畫船輕，雙浴鴛鴦出綠汀，棹歌聲。　春水春風無浪，春天半雨半晴，紅粉相隨南浦晚，幾含情。　
｜宋張槃浣溪沙｜習習輕風破海棠，鞦韆移影上廻廊，晝長蝴蜨為誰忙。　度柳早鶯分暖綠，過花小蝶帶春香，滿庭芳草又斜陽。　
｜高觀國菩薩蠻｜春風吹綠湖邊草，春光依舊湖邊道，玉勒錦障泥，少年遊冶時。　煙明花似繡，且醉旗亭酒，斜日照花西，歸鴉花外啼。　
｜程垓菩薩蠻｜畫橋泊泊春江綠，行人正在春江曲，花潤接平川，有人花底眠。　東風原自好，只怕催花老，安得萬垂楊，繫教春日長。　
｜周密謁金門｜芳事晚，數點杏鈿香淺，惻惻輕寒風翦翦，錦屏春夢遠。　穉柳拖，煙嬌軟，花影暗藏深院，初試輕衫並畫扇，牡丹紅未展。　
｜李之儀好事近｜春到雨初晴，正在小樓時節，柳眼向人微笑，傍闌干堪折。　暮山濃淡瑣煙霏，梅杏半明滅，玉斝莫辭沉醉，判歸時斜月。　
｜唐歐陽炯清平樂｜春來階砌，春雨如絲細，春徑滿飄紅杏蔕，春燕舞隨風勢。　春幡細縷春繒，春閨一點春燈，自是春心撩亂，非關春夢無憑。　
｜宋王安國清平樂｜留春不住，費盡鶯兒語，滿地殘紅宮錦污，昨夜南園風雨。　小憐初上
琵琶，曉來思繞天涯，不肯畫堂朱戶，春風自在楊花。　
｜王安中清平樂｜花時微雨，未減春分數，占取簾疎花密處，把酒聽歌金縷。　斜風輕度濃香，閒情正與春長，向晚紅燈入座，嘗新青杏隨觴。　
｜盧祖臯西江月｜燕掠晴絲裊裊，魚吹水葉，禁街微雨灑芳塵，寒食清明相近。　謾著宮羅試暖，閒呼社酒酬春，晚風簾幕悄無人，二十四番花信。　
｜毛滂西江月｜煙雨半藏楊柳，風花初著桃花，玉人細細酌流霞，醉裏將春留下。　柳外鴛鴦
作伴，花邊蝴蝶為家，醉翁醉也且由他，月在柳橋花下。　
｜周密西江月｜波影暖浮玉甃，柳陰深鎖金鋪，湘桃花褪燕調雛，又是一番春暮。　碧桂情深鳳怨，雲屏夢淺鶯呼，繡窓人倦冷薰爐，簾影搖搖亭午。　
｜吳潛南柯子｜池水凝新碧，欄花駐老紅，有人獨倚畫橋東，手把一枝楊柳繫春風。　鵲伴遊絲墮，蜂黏落蕊空，鞦韆庭院小簾櫳，多少閒情閒緒雨聲中。　
｜楊無咎於中好｜墻頭艷杏花初試，繞珍叢，細挼紅蕊，欲知占盡春明媚，悄無意，看
桃李。　持杯準擬花間醉，早一葉，兩葉飛墮，晚來旋旋深無地，更聽得，東風起。　
｜毛滂蹋莎行｜階影紅遲，柳苞黃徧，織雲弄日陰晴半，重簾不捲篆香橫，小花初破春叢淺。　鳳繡猶重，鴨爐長暖，屏山翠入江南遠，醉輕夢短枕閒欹，綠窓窈窕風光轉。　
｜元何可視蝶戀花｜金井啼鴉深院曉，颺盡東風，柳絮吹難了，燕子多情相識早，杏梁依舊雙雙到。　一縷沉煙簾幕悄，滿眼飛花，祗攪人懷抱，十二玉樓春樹杪，天涯不斷青青草。　
｜宋俞國寶風入松｜一春長費買花錢，日日醉湖邊，玉驄慣識西湖路，驕嘶過沽酒樓前，紅杏香中歌舞，綠楊影裏鞦韆。　暖風十里麗人天，花壓髩雲偏，畫船載得春歸去，餘情付湖水湖煙，明日重扶殘醉，來尋陌上花鈿。　
｜柳永木蘭花慢｜坼桐花爛熳，乍疎雨，洗清明，正艷杏燒林，緗桃繡野，芳景如屏，傾城盡尋勝賞，驟雕鞍紺𨏥出郊坰，風暖繁絃脆管，萬家競奏新聲。　盈盈，鬪草蹋青人，艷冶遞逢迎，向路旁徃徃，遺簪墜珥，珠翠縱橫，歡情對佳麗地，任金罍罄竭玉山傾，𢶳明朝永日，畫堂一枕春酲。　
｜黃機喜遷鶯｜平湖百畝，種滿湖蓮葉，繞堤楊柳，冉冉波光，輝輝煙影，空翠濕霑襟袖，靜愜鄰雞啼午，暖逼沙鷗眠晝，西園路，更紅塵不斷，蝶酣蜂瘦。　知否，堪畫處，野薺蕪菁，罥地鋪茵繡，桃李陰邊，桑麻叢裏，斜矗酒帘誇酒，竹寺小依山趾，茅店平窺津口，春又晚，正香風有客，倚闌搔首。
｜別錄｜
｜增｜汜勝之書｜栽樹正月為上時，二月為中時，三月為下時，然棗雞口，槐兔目，桑蝦蟇眼，
榆負瘤散，其餘雜木，鼠耳(宀蟲)趄各其時，凡種栽並插皆用此等形象。　
｜本草｜凡採根物多以春月採者，謂春初津潤始萌，未衝枝葉，勢力淳濃也。　春月移栽各樹宜上半月前，則茂而結實，移栽松、柏、槐、柳、桑、柘、橙、橘各色樹皆可。
御定佩文齋廣羣芳譜卷一
