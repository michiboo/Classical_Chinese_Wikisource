御定佩文齋廣羣芳譜卷五十八
　果譜
　　棗
｜原｜棗，〈《埤雅》云：棘大者棗，於文重朿為棗。《本草》云：棗性高，故重朿。棘性卑，故並朿。朿音次。棗、棘皆有刺針，會意也。〉一名木蜜。〈《廣記》云：木蜜，棗也。〉皮麤。葉小，面深綠色，背微白。發芽遲，五月開小花，淡黃色，花落即結實。生青不堪食，漸大漸白至微見紅絲，即堪生啖。熟則純紅，味甚甘甜。《王禎農書》云：南北皆有，然南棗堅燥，不如北棗肥美，生於青、齊、晉、絳者尤佳。《齊民要術》云：旱澇之地不任稼穡者，種棗則任矣。種類甚多，有：
壺棗，〈《爾雅》云：棗，壺棗。註云：今江東呼棗大而銳上者為壺。壺猶瓠也。〉
鹿盧棗，〈《爾雅》云：邊，要棗。註云：子細腰，今謂之鹿盧棗。〉
白棗，〈《爾雅》云：擠，白棗。註云：即今棗子白乃熟。〉
楊徹齊棗，〈見《爾雅》。註云：未詳。〉
羊棗，〈《爾雅》云：遵，羊棗。註云：實小而圓，紫黑色，今俗呼之為羊矢棗。〉
大棗，〈《爾雅》云：洗，大棗。註云：今河東猗氏縣出大棗，子如雞卵。〉
蹶洩棗，〈《爾雅》云：蹶洩，苦棗。註云：子味苦。〉
無實棗，〈《爾雅》云：皙，無實棗。註云：不著子者。〉
還味棗，〈《爾雅》云：還味，捻棗。註云：還味，短味。〉
蹙咨棗，〈《爾雅》云：一名大白。核小肌肥。〉
穀城紫棗，〈長二寸。〉
西王母棗，〈大如李核，三月熟，在眾果之先。〉
夏白棗，〈出洛陽。〉
墟棗，〈出汲郡。一名安益棗。〉
信都大棗，梁國夫人棗，三星棗，駢白棗，灌棗，狗牙棗，雞心棗，牛頭棗，獮猴棗，夕棗，崎廉棗。〈以上十六名並出《廣志》。〉
棠棗，玉門棗，〈並出《西京雜記》。〉
樂氏棗，〈《齊民要術》云：出青州，豐肌細核，多膏肥美，為天下第一。相傳樂毅破齊時，從燕來齊所種也。〉
羊角棗，〈詳見後《鄴中記》。〉
御棗，〈味最美，出安邑。〉
窯坊棗，〈味佳，出應天府窯坊門內。〉
無核棗，〈實小，核僅有形，食之不覺。出青城縣。〉
氐棗，木棗，丹棗，鶴珠棗。〈出天台，閒閒真人以致元帝。〉
｜增｜
｜爾雅｜煮，填棗。〈未詳。〉
｜西京雜記｜上林苑有弱枝棗，青華棗，赤心棗。
｜廣志｜單父棗，玄棗。
｜圖經｜水菱棗。〈味極美。〉
｜酉陽雜俎｜仙人棗。〈晉時華林園有棗，長五寸，葉如針，名仙人棗。〉
｜本草衍義｜御棗，〈甘美輕脆，後眾棗熟而易生蟲，今人所謂撲落酥者是也。〉牙棗，〈先眾棗熟，亦甘美，微酸而尖長。〉二棗皆可噉，不堪收曝。
｜清異錄｜雞冠棗，〈出睢陽，宜作脯。〉醍醐棗。〈宜生噉。〉
｜元。柳貫。打棗譜｜棣棗，紅棗，〈出山東，紅色。〉紫紋棗，香棗，〈出哈密。〉圓愛棗，火棗，三寸棗，金槌棗，鳳眼棗，凍棗，沙棗，〈出赤斤。〉𡸰嵻棗，〈詳見後《洞㝠記》。〉凡棗，𪷆海棗，細核棗，天蒸棗，〈乾紅於樹上。〉騩山棗，〈色甚美。〉膠棗，南棗，團棗，美棗，匾棗，良棗，臥棗，鹽官棗，〈出海鹽，紫色，味佳。〉菟棗，〈高尺許，實如棗，出丹陽。〉七尺棗，密雲棗，〈出密雲縣，味最甘。〉牙棗，〈先熟，亦甘美。〉金城棗，〈形大而虛少脂。〉青州棗，赤棗，萬歲棗，〈出三佛齊國。〉山棗。〈狀如棗而圓，色青黃而味甘酸，出廣州。〉
｜客燕雜記｜京師佳果有纓絡棗，賽棃棗，合兒棗。
｜原｜能開胃健脾。可久留，生熟皆可食。多食生熱，令人齒黃，病齲齒。
｜彙考｜
｜原｜
｜詩。豳風｜八月剝棗。
｜禮記。曲禮｜婦人之摯，椇榛脯脩棗栗。
｜增｜
｜內則｜
　棗栗飴蜜以甘之。
　棗曰新之。｜疏｜棗易有塵埃，恆治拭之使新。
　食棗桃李，弗致於核。
｜原｜
｜周禮。天官｜饋食之籩，其實棗栗。
｜增｜
｜左傳｜女贄，不過榛栗棗脩，以告虔也。｜疏｜棗，取其早起也。
｜孟子｜曾晳嗜羊棗，曾子不忍食羊棗。
｜戰國策｜蘇秦說燕文侯曰：北有棗栗之利，民雖不由田作，棗栗之實足食於民。
｜原｜
｜史記。封禪書｜李少君曰：臣嘗遊海上，見安期生食巨棗，大如瓜。
｜貨殖傳｜安邑千樹棗，其人與千戶侯等。
｜增｜
｜漢書。王吉傳｜始吉少時學問居長安，東家有大棗樹垂吉庭中。吉婦取棗以啖吉，吉後知之，乃去婦。東家聞而欲伐其樹，鄰里共止之，因固請吉令還婦。里中為之語曰：東家有樹，王陽婦去，東家棗完，去婦復還。
｜原｜
｜南史。蕭琛傳｜琛嘗侍宴，醉伏。上以棗投琛，琛乃取栗擲上，中面。帝動色曰：此中有人，不得如此，豈有說耶。琛曰：陛下投臣以赤心，臣敢不報以戰栗。
｜增｜
｜魏書。奚康生傳｜徐玄明以城內附。詔遣康生迎接，賜細御銀纏槊一張並棗奈果，面勅曰：果者，果如朕心；棗者，早遂朕意。
｜南史。王泰傳｜泰幼敏悟，年數歲時，祖母集諸孫姪，散棗栗於牀，羣兒競之，泰獨不取。問其故，對曰：不取自當得賜。由是中表異之。
｜北史。藝術傳｜綦母懷文云：昔在晉陽為監館，館中有一蠕蠕客。同館胡沙門指語懷文，雲此人別有異算術，仍指庭中一棗樹，雲令其布算子，即知其實數。乃試之，並辯若干純赤，若干赤白相半。於是剝數之，惟少一子。算者曰：必不少，但更撼之。果落一實。
｜宋史。禮志｜太宗景祐三年，禮官宗正請每歲秋孟月嘗果嘗穄，配以雞，果以棗以棃。
｜原｜
｜晏子春秋｜齊景公謂晏子曰：東海之中，有水而赤，其中有棗，華而不實，何也。晏子曰：昔者，秦穆公乘龍理天下，以黃布裹蒸棗，至海而投其布，故水赤；蒸棗，故華而不實。公曰：吾佯問子耳。對曰：嬰聞之，佯問者亦佯對。
｜增｜
｜晏子春秋｜楚莊王愛馬，噉棗脯。
｜鄒子｜燧人氏，夏取棗、杏之火。
｜原｜
｜韓非子｜秦饑。應侯謂王曰：五苑之棗、栗，請發與之。
｜淮南子｜桃棗蔭於街者，莫有援也。
｜增｜
｜神異經｜北方荒中有棗林，其高五十丈，敷張枝條數里餘，疾風不能偃，雷霆不能摧。其子長六七寸，圍過其長，熟赤如朱，乾之不縮，氣味潤澤，殊於常棗，食之可以安軀，益於氣力，故方書稱之。赤松子云：北方大棗，味有殊，既可益氣，又安軀。
｜武帝內傳｜列玉門之棗，酌蒲萄之醴。
｜原｜
｜尹喜內傳｜尹喜與老子西遊，省太真、王母，共食玉文之棗，其實如瓶。
｜東方朔外傳｜武帝時，上林獻棗。上以杖擊未央殿前檻，呼朔曰：叱來，叱來，先生知此篋中何物。朔曰：上林之棗，四十九枚。上曰：何以知之。朔曰：呼朔者，上也；以杖擊檻，兩木，林也；來來者，棗也；叱叱者，四十九也。上大笑，賜帛十疋。
｜增｜
｜馬明生別傳｜安期生仙人見神女，設廚膳。安期曰：昔與女郎遊息於西海之際，食棗異美，此間棗小，不及之，憶此棗未久，已二千年矣。神女云：吾昔與君共食一枚，乃不盡，此間小棗，𨚗可相比耶。
｜原｜
｜洞㝠記｜武帝元鼎元年，起招仙閣。進𡸰嵻細棗，出𡸰嵻山，山臨碧海，萬年一熟，如今之軟棗，咋之有膏，膏可燃燈。
｜風俗通｜鮑焦耕田而食，鑿井而飲，在山中惟食棗。或曰：此棗，子所植耶。遂強吐之，枯立而死。
｜蔡邕奏事｜程莫，年十四，叔父病故，莫抱屍悲哀。舅哀其羸劣，嚼棗肉餔之。莫見食歔欷，不能吞咽。
｜增｜
｜魏文帝詔｜南方有龍眼、荔枝，寧比西國蒲葡、石蜜乎，酢且不如中國。凡棗味之美者，莫若安邑御棗也。
｜原｜
｜英雄記｜孔文舉東萊賊所攻，城欲破，治中左承祖請以官棗賦與戰士。
｜增｜
｜南方草木狀｜海棗，樹身無閑枝，直聳三四十丈。樹頂四面，共生十餘枝葉，如栟櫚。五年一實，實甚大，如杯盌，核兩頭不尖，䨇卷而圓，其味極甘美，安邑御棗無以加也。泰康五年，林邑獻百枚。
｜祭法｜春祠用棗。
｜原｜
｜冀州論｜安平好棗，地產不為無珍。
｜增｜
｜神仙傳｜吳郡沈義，為仙人所迎上天，云：天上見老君，賜義棗二枚，大如雞子。
｜晉宮閣名｜華林園，棗六十二株，王母棗十四株。
｜廣志｜周文王時，有弱枝之棗，甚美，禁之不令人取，置樹苑中。
｜原｜
｜拾遺記｜北極有枝峯之陰，多棗樹，高百尋，枝莖皆空，實長一尺，核細而柔，百年一熟。
｜增｜
｜異苑｜太元中，南郡江陵縣有棗樹，一年忽生桃、李、棗三種花子。
｜幽明錄｜太原王仲德，年少時遭亂，絕粒二日，忽有人扶其頭，呼云：可起㗖棗。瞥見一小兒，長四尺，即隱。乃有一囊乾棗在前，噉之，小有氣力，便起。
｜世說｜王敦尚武帝舞陽公主，如廁，見漆箱中盛棗，本以塞鼻，敦謂廁上下果，遂啖之。羣婢皆笑。
｜述異記｜
　北方有七尺之棗，凡人不得見。或見而食之，即為地仙。
　魏世，河內冬雨棗。
｜洛陽伽藍記｜華林園蓬萊山南有百果園，果列作林，林各有堂。有仙人棗，長五寸，把之兩頭俱出，核細如針，霜降乃熟，食之甚美，俗傳雲出崑崙山。一曰西王母棗。
｜原｜
｜鄴中記｜石虎苑中有西王母棗，冬夏有葉，九月生花，十二月乃成，三子一尺。又有羊角棗，亦生三子一尺。
｜增｜
｜賈氏說林｜昔有人得安期大棗，在大河之南煮，三日始熟，香聞十里，死者生，病者起，其人食之白日上昇，故地名煮棗。
｜奚囊橘柚｜糜欽棗，出真陵之山，食一枚大醉，經年不醒。東方朔嘗遊其地，以一斛歸進上。上和諸香作丸，大若芥子，每集羣臣，取一丸入水一石，頃刻成酒，味逾醇醪，謂之糜欽酒，又謂之真陵酒，又謂之仙薌酒。飲者香，經月不歇。
｜大業拾遺記｜信都獻仲思棗四百枚，棗長四五寸，正紫色，細文文縐，小核，味甘勝於青州棗。北齊時，有仙人仲思得此棗種之，因以為名，一名仙棗，時海內惟有數株。
｜宣室志｜河中永樂縣道淨院，居蒲中之勝境。蒲中多大棗，天下人傳歲中不過一二無核者，侯道華比三年輙得啖之，後仙去。
｜杜陽雜編｜處士元藏機，大業元年為海使判官，遇風浪壞船，獨為破木所載，忽達於洲島。洲人曰：此乃滄洲。有碧棗丹栗，皆大如梨。
｜北夢瑣言｜河中永樂縣出棗，世傳得棗無核者食之，可度世里。有蘇氏女獲而食之，不食五穀，年五十嫁，顏如處子。
｜原｜
｜杜氏新語｜杜畿為江東守，平虜將軍劉勳為太祖所親，貴震朝廷，常從畿求大棗，拒以他故。後勳伏法，太祖得其書，歎曰：杜畿可謂不𡡾竈也。
｜清異錄｜
　百益一損者，棗。故醫氏目為百益紅。
　或謂棗是聖花兒。
｜增｜
｜寰宇記｜宣帝時，幽州刺史李宣尚范陽公主，憶長安，於易州築一城象長安，城中有棗樹花而不結，皆向西南而引，俗謂思鄉棗。
｜原｜
｜東坡集｜朱明洞在沖虛觀後，雲是蓬萊第七洞天。唐永樂，道士侯道華以食鄧天師棗仙去，永樂有無核棗，人不可得，道華得之。予在岐下亦得食一枚雲。
｜增｜
｜夢溪筆談｜棗與棘相聚，皆有刺。棗，獨生，高而少橫枝；棘，列生，卑而成林，以此為別。其文皆從朿，音刺，木芒刺也。朿而相戴立生者，棗也；朿而相比橫生者，棘也。
｜畫墁錄｜寧州之南二十里棗社，以狄梁公兩為寧州刺史，民立祠，植棗，取兩朿之義。
｜樂府集｜古咄唶歌曰：棗下何纂纂，榮華各有時，棗初欲赤時，人從四邊來，棗適今日賜，誰當仰視之。潘安仁笙賦云：詠園桃之夭夭，歌棗下之纂纂，歌曰：棗下纂纂，朱實離離，宛其死矣，化為枯枝。纂纂，棗花也。棗之纂纂盛貌，實之離離將衰，言榮謝之各有時也。
｜括異志｜邢州城東十餘里，周世宗之祖莊也，門側有井，上有大棗二株。世宗時，柯葉茂盛，垂蔭一畝。恭帝既禪，棗遂枯。明道中，枯枿復生一枝，長一丈餘，蔚然可愛，井水中如覆錦繡。明年，詔求五代帝王之後，柴氏自邢、蔡、虢等州諸族被甄敘入官者三十餘人。井棗之祥，亦非空應。
｜爾雅翼｜晉人好食棗，其人寘之懷袖，食無時，久之齒皆黃。故嵇康養生論云：齒居晉而黃，謂棗故也。
｜原｜
｜東陽記｜信安縣有懸室坂。晉時，有民王質伐木至石室中，見童子四人，彈琴而歌，因倚歌而聽之。童子以一物如棗，與質含之，便不復饑。
｜增｜
｜雲林集｜袁員外年八十有二，顏貌筋力如四五十許人。為言甫弱冠遭逢盛明，初宰當塗過九華山，道逢神人，與棗食之。後數見夢寐間，若冥感玄遇者。
｜千佛山記｜濟南千佛山多棗樹，纍纍如垂珠。
｜異林｜張剌達，宋時為華州掾，嘗從太守入華山謁陳摶先生。一道人至，藍袍葛巾，探袖出棗三枚，顏色各異，以白者授先生，赤者自食，青者投太守。太守不悅，持以奉掾，掾遂啖之。道人出，太守曰：是何道者。先生曰：此純陽真人也。太守悔恨，追不能及。張公自後得道，國初時，往往遊人間，每顯靈異。
｜原｜
｜花史｜呂仙亭前棗樹，未嘗實。一歲，忽有實如瓜，太守命小吏採而進，小吏私啖之，遂仙去。
｜集藻｜
｜啟｜
｜增｜
｜陳。周弘正。謝梁元帝𧶘玉門棗啟｜安期舊美，安息高名，臣金馬之榮，未獲趨奉，方朔之賜，遽降洪恩。
｜贊｜
｜增｜
｜晉。郭璞。贊｜因材制義，赤心鯁直，藹藹卿士，亮此袞職，建國辨方，外朝九棘。
｜賦｜
｜增｜
｜晉。傅玄。棗賦｜有蓬萊之嘉樹，植神州之膏壤，擢剛莖以排虛，誕幽根以滋長，北蔭塞門，南臨三江，或布燕趙，或廣河東，既乃繁枝四合，豐茂蓊鬱，斐斐素華，離離朱實，脆若嚼雪，甘如含蜜，脆者宜新，當夏之珍，堅者宜乾，薦羞天人，有棗若瓜，出自海濱，全生益氣，服之如神。
｜陳後主。棗賦｜芳園列榦，森梢繁羅，蘂餘莖少，葉暗枝多，復有奇樹，風間臨〈闕二字〉夜影來，未若丹心美實，絳質嘉枝，重鍼共暗，枝瓠同瑰，羞金盤於氷水，薦玉案於深杯，此歡心之未已，方夢腸而屢廻。
｜文散句｜
｜增｜
｜晉。潘岳。閒居賦｜周文弱枝之棗。
｜五言古詩｜
｜原｜
｜後秦。趙整。諷諫詩｜北園有棗樹，布葉垂重陰，外雖多棘刺，內實有赤心。
｜梁。簡文帝。棗｜浮華齊水麗，垂彩鄭都奇，白英紛靡靡，紫實標離離，風搖羊角樹，日映雞心枝，穀城踰石蜜，蓬岳表仙儀，已聞安邑美，永茂玉門垂。
｜增｜
｜簡文帝。棗下何纂纂｜垂花臨碧澗，結翠依丹巘，非直入遊宮，兼期植靈苑，落日芳春暮，遊人歌吹晚，弱刺引羅衣，朱實凌還幰，且歡洛浦詞，無羨安期遠。
｜唐。白居易。杏園棗樹｜人言百果中，惟棗凡且鄙，皮皺似龜手，葉小如鼠耳，胡為不自知，生花此園裏，豈宜遇攀玩，倖免遭傷毀，二月曲江頭，雜英紅旖旎，棗亦在其間，如嫫對西子，東風不擇木，吹煦長未已，眼看欲合抱，得盡生生理，寄言遊春客，乞君一廻視，君愛繞指柔，從君憐柳杞，君求悅目豔，不敢爭桃李，君若作大車，輪軸材須此。
｜宋。梅堯臣。亳州李密學寄御棗一篋｜沛譙有鉅棗，味甘蜜相差，其赤如君心，其大如王瓜，嘗貢趨國門，豈及貧儒家，今見待士意，下異盧仝茶，食之無厭飫，詠德曾未涯。
｜原｜
｜王安石。賦棗｜種桃昔所傳，種棗予所欲，在實為美果，論材又良木，餘甘入鄰家，尚得饞婦逐，況予秋盤中，快噉取饜足，風苞墮朱繒，日顆皺紅玉，贄享古已然，豳詩自宜錄，緬懷青齊間，萬樹蔭平陸，誰雲食之昏，匿知乃成俗，廣庭觴聖壽，以此參餚𫂙，願此赤心投，皇明倘予燭。
｜增｜
｜明。吳寬。棗｜荒園乏佳果，棗樹八九株，纂纂爭結實，大率如琲珠，此種味甘脆，南方之所無，日炙色漸赤，兒童已窺覦，剝擊盈數斗，鄰舍或求須，早知實可食，何須種檉榆，此木頗耐旱，地宜土不濡，所以齊魯間，斬伐充薪蒭，近復得異種，攣拳類人痀，曲木未可惡，惟天付形軀，良材卻矯揉，不見笏與弧。
｜七言古詩｜
｜增｜
｜宋。梅堯臣。烏啄棗｜樹頭陽烏飢啄棗，破紅遶地青蠅老，青蠅雨濕驚不飛，殘棗入泥人不掃，西風落盡鳥亦歸，晉客齒黃空懊惱。
｜七言律詩｜
｜增｜
｜宋。歐陽修。寄棗人行書贈子履學士｜秋來紅棗壓枝繁，堆向君家白玉盤，甘辛楚國赤萍實，磊落韓嫣金彈丸，聊效詩人投木李，敢期佳句報琅玕，嗟予久苦相如渴，卻憶氷梨熨齒寒。
｜明。李東陽。若虛夜餽送瓶棗｜異代神仙事不賒，如瓶丹棗勝如瓜，多情饋客詩兼遠，急腳攜筐步半斜，內苑不勞方朔射，西鄰還有少陵家，白頭正有分甘興，先向高堂一薦茶。
｜原｜
｜王象晉。詠棗｜蓐收司契物華新，纍纍丹苞日可親，漢帝殿前曾鄭重，呂仙亭下詫奇珍，味逾石蜜甜偏永，紅邁朱櫻色莫倫，怪道仲思名姓著，好同玉李供楓宸。
｜五言排律｜
｜增｜
｜宋。郭祥正。詠棗｜彼美祗園果，珍同玉井船，後期千歲熟，今日萬珠圓，地濶仍依水，欄深自帶煙，結花雖最晚，藏核莫如堅，大食移根遠，番禺托蒂連，舊名稽藥錄，新實著詩篇，甜出諸餳上，香居百果前，黑腰虛羨爾，紅皺豈為然，邂逅為公壽，婆娑與世延，暮鐘催酒散，嘶馬引旂旋，今作中州瑞，元從異國傳，何當廣栽植，欲以慰饑年。
｜五言絶句｜
｜增｜
｜宋。蘇軾。和子由岐下詠棗｜居人幾番老，棗樹未成槎，汝長才堪軸，吾歸已及瓜。
｜詩散句｜
｜增｜
｜唐。李白｜親見安期公，食棗大如瓜。
｜宋。趙抃｜棗熟房櫳暝，花妍院落明。
｜金。酈權｜夾道懸新棗，荒畦臥晚瓜。
｜原｜
｜唐。杜甫｜庭前八月梨棗熟，一日上樹能千廻。
｜增｜
｜曹唐｜等閑相別三千歲，長憶水邊分棗時。
｜宋。蘇轍｜久聞牛尾何曾識，竊比雞頭意未安。
｜黃庭堅｜日顆曝乾紅玉軟，風枝牽動綠羅鮮。
｜唐。杜甫｜棗熟從人打。
｜韓愈｜紅皺曬檐瓦。
｜宋。張耒｜眩日棗裝林。
｜金。高士談｜猶青棗未霜。
｜唐。杜甫｜堂前撲棗任西鄰。
｜李賀｜出籬火棗垂紅淺。
｜薛能｜棗枝秋赤近高天。
｜宋。歐陽修｜紅棗林繁欣歲熟。
｜黃庭堅｜䔩䔩衣巾落棗花。
｜別錄｜
｜增｜
｜發蒙記｜甘棗令人不惑。
｜酉陽雜俎｜單雄信幼時，學堂前植一棗樹，至年十八，伐為槍，長丈七尺，拱圍不合，刃重七十斤，號為寒骨白。
｜原｜
｜分栽｜選味佳者留作栽。候葉始生，取大棗傍條二三尺高者移種。棗性硬，其生晚。芽未出，移，恐難出。三步一行，行欲相當。如本年芽未出，弗遽刪除。諺云：棗樹三年不算死。亦有久而後生者。
｜修樹｜每元旦日未出時，反斧斑駁椎之，謂之嫁棗。不椎，則花而不實。斫之則子萎而落。候大蠶入簇，以仗擊其枝間，振去狂花，則結實多。
｜收棗｜棗全赤即收，撼而落之為上。半赤而收者，肉未充滿，乾則色黃而皮皺，將赤味亦不佳。全赤久不收，則皮硬，復有鳥雀之患。一法：將纔熟棗，乘清晨連上枝葉摘下，弗損傷。通風處，晾去露氣。簡新缸無油酒氣者，清水刷淨，火烘乾，待冷。取淨稈草，曬乾，候冷。一層草，一層棗，入缸中，封固，可至來歲猶鮮。
｜曬棗｜先治地令淨，有草則令棗臭。架箔椽上，以無齒木朳聚而散之，日二十度乃佳。夜不必聚，得霜露氣，速成。如有雨，則聚而苫之。五六日，選其紅軟者，上高廚暴之。胮爛者去之，否則恐壞餘棗。其未乾者，曬曝如法。
｜作乾棗｜新菰蔣露於庭，以草鋪上，厚三寸，覆以新蔣。凡三日，撤覆露之，畢日曝，取乾，納房中。每一石，以酒一升潄著器中，密泥之，可以經數年不壞。
｜棗油｜取紅軟棗入釜，以水僅淹平，煮沸漉出，研細。生布絞取汁，塗盤上曬乾，其形如油，刮下。每一匙投湯中，即成美漿。
｜棗脯｜切棗曝乾如脯。
｜棗米｜棗煮熟爛，將穀微碾去糠，和棗勻作一處，曬七八分乾，石碾碾過，再曬極乾，收貯聽用。臨時石磨磨細，可作粥，作點心。任用純穀、黍、稷、蜀秫、麥麪之類俱可作。
｜製用｜
　十月內，取大棗中破之，去皮核，文武火反覆炙香。煮湯飲，健脾開胃，甚宜人。
　五月五日，熨斗燒棗一枚，置牀下，辟狗蝨。
　　附錄　天棗
｜原｜天棗，在蕭縣天門寺，春時吐華，結實如酸棗，可食。每四月七日其實皆熟，次日遂空。〈見《湧幢小品》。〉
　　附錄　糯棗
｜原｜糯棗，葉如柳，實似杏而小，味亦甘美。〈見《古今註》。〉
　　附錄　酸棗
｜原｜酸棗，一名樲。〈《爾雅》云：樲，酸棗。〉
｜增｜
｜說文｜橪，酸棗也。
｜原｜酸棗，小而圓，如芡。無大樹，實生青熟紅，皮薄核大。仁堪入藥，生用令人不眠，䨇仁者勿用。取紅軟者，箔上曬乾。納釜中，水僅掩棗，煮一沸即漉出，入盆研，布絞取濃汁塗器上，日曝使乾，取為末。一碗投方寸。遠行用以和米炒，其味酸甜，解飢渴最妙。
｜彙考｜
｜增｜
｜孟子｜養其樲棘。
｜淮南子｜伐橪棗以為矜。
｜述異記｜耆舊說：周秦時，河南雨酸棗，遂生野棗，今酸棗縣是也。
　　附錄　波斯棗
｜增｜
｜酉陽雜俎｜波斯棗，出波斯國，波斯國呼為窟莽樹。長三四丈，圍五六尺，葉如土藤不凋。二月生花，狀如蕉花，有兩甲漸漸開，罅中有十餘房。子長二寸，黃白色，有核，熟則紫黑，狀類乾棗，味甘如餳，可食。
　　附錄　千年棗
｜增｜
｜一統志｜千年棗，出拂菻國。
　　附錄　萬歲棗
｜增｜
｜一統志｜萬歲棗，生大食諸番及三佛齊國。
　　𣐈
｜原｜𣐈，〈《說文》作枾，本草從𣐈。今俗作杮者，非。〉赤實果也。樹高大，枝繁。葉大，圓而光澤。四月開小花，黃白色。結實青綠色，八九月乃熟。
紅𣐈，〈皮深紅而多核，所在皆有。〉
黃𣐈，〈生汴、洛諸州。〉
朱𣐈，〈出華山，似紅𣐈而圓小，皮薄可愛，味更甘珍。〉
著蓋𣐈，〈蒂下別有一層。〉
牛心𣐈，〈狀如牛心。〉
蒸餅𣐈，〈狀如市賣炊餅。〉
八稜𣐈，〈大而稍扁。南劍尤溪𣐈，處州松場𣐈，尤為奇品。〉
塔𣐈。〈大於諸𣐈，去皮掛木上風乾之，佳。〉
｜增｜
｜學圃餘疏｜海門𣐈，罐𣐈。〈無核，皆甘冷可食。〉
｜戒菴漫筆｜𣐈類大小形狀極多，有火盆𣐈，〈大而扁。〉方𣐈，〈四稜六稜，乾瓤無核，甚佳。〉火珠。〈多核，不美。〉
｜原｜種類甚多，大者如楪，其次如拳，小者如鹿心、鴨子、雞子。生者澀，不堪食。其核形扁，狀如木鱉子而堅。根甚固，謂之𣐈盤。世傳𣐈有七絶，一多壽，二多陰，三無鳥巢，四無蟲蠧，五霜葉可玩，六佳實可啖，七落葉肥大可以臨書。多食引痰。日乾者，多食動風。同蟹食，腹痛作瀉。食𣐈飲熱酒，令人易醉，或心痛欲絶。
｜彙考｜
｜增｜
｜東觀漢記｜韋順為東平相，賞罰必信。有𣐈樹生屋上，徙庭中，遂茂。順至孝行，人以為感於天地而生。
｜晉宮閣名｜華林園，𣐈六十七株，暉章殿前𣐈一株。
｜義熙起居注｜吳令顧修期言：西鄉有𣐈樹，殊本合條。依舊集賀，詔停。
｜述異記｜番禺有酸𣐈、甜梅。李乂果賦云：梅甜𣐈酸。
｜酉陽雜俎｜慈恩寺中𣐈樹是法力上人手植。
｜爾雅翼｜𣐈於經罕見，惟內則所加庶修三十一物中有之。
｜在田錄｜高皇微時，過剩柴村，已經二日不食矣，行漸伶仃。至一所，乃人家故園，垣缺樹凋，上悲歎久之，緩步周視。東北隅有一樹，霜𣐈正熟，上取食之，食十枚便飽，又惆悵久之而去。乙未夏，上拔採石，取太平，道經於此，樹猶在，上指樹以前事語左右，因下馬以赤袍加之，曰：封爾為凌霜長者。或曰凌霜侯。
｜集藻｜
｜啓｜
｜增｜
｜梁。簡文帝。謝東宮賜𣐈啓｜懸霜照采，凌冬挺潤，甘清玉露，味重金液，雖復安邑秋獻，靈關晚實，無以匹此嘉名，方茲擅美。
｜文散句｜
｜增｜
｜梁。昭明太子。七啓｜鴻𣐈若瓜。
｜五言古詩｜
｜增｜
｜宋。孔平仲。詠無核紅𣐈｜林中有丹果，壓枝一何稠，為𣐈已軟美，嗟爾骨亦柔，風霜變顏色，雨露如膏油，大哉造化心，於爾何綢繆，荊筐載趨市，價賤良易求，剖心無所有，入口頗相投，為栗外屈強，老者所不收，為棗中亦剛，飼兒戟其喉，眾言咀嚼快，惟爾無所憂，排羅置前列，圓熟當高秋，且以悅一時，長久豈暇謀，咄哉潰爛速，棄擲將誰尤。
｜七言古詩｜
｜原｜
｜唐。韓愈。遊青龍寺呈崔大補闕｜秋灰初吹季月管，日出卯南暉景短，友生招我佛寺行，正值萬株紅葉滿，光華閃壁見神鬼，赫赫炎官張火傘，然雲燒樹大實駢，金烏下啄赬虬卵，魂翻眼倒忘處所，赤氣沖融無間斷，有如流傳上古時，九輪照燭乾坤旱，二三道士席其間，靈液屢進玻璃盌，忽驚顏色變韶稚，卻信靈仙非怪誕，桃源迷路竟茫茫，棗下悲歌徒纂纂，前年嶺隅鄉思發，躑躅成山開不算，去歲羇帆湘水明，霜楓千里隨歸伴，猿呼鼯嘯鷓鴣啼，側耳酸腸難濯澣，思君攜手安能得，今日相從敢辭嬾，由來鈍騃寡參尋，況是儒官飽閒散，惟君與我同懷抱，鋤去陵谷置平坦，年少得途未要忙，時清諫疏尤宜罕，何人有酒身無事，誰家多竹門可款，須知節候即風寒，幸及亭午猶妍暖，南山逼冬轉清瘦，刻畫圭角出崖窾，當憂復被氷雪埋，汲汲來窺戒遲緩。
｜五言律詩｜
｜增｜
｜宋。張蘊。朱𣐈｜慈恩分種遠，駢實渥如丹，垂野華星大，然雲火樹寒，蟹螯徵有忌，猩血訝難摶，七絕雖堪賞，無勞把核鑽。
｜原｜
｜楊萬里。謝人惠𣐈｜紅葉曾題字，烏椑昔擅塲，凍乾千顆蜜，尚帶一林霜，核有都無底，吾衰喜細嘗，暫無瓊玖句，報惠不相當。
｜五言絶句｜
｜增｜
｜唐。劉禹錫。詠紅𣐈子｜曉連星影出，晚帶日光懸，本因遺採掇，翻自保天年。
｜詩散句｜
｜增｜
｜梁。庾仲容｜發葉臨層檻，翻英糅花藥，風生樹影移，露重新枝弱，苑朱正蔥翠，梁烏未銷鑠。
｜原｜
｜古詩｜色勝金衣美，甘逾玉液清。
｜增｜
｜唐。韓愈｜霜天熟𣐈栗，收拾不可遲。
｜白居易｜𣐈樹綠陰合，王家庭院寬。
｜張籍｜園紅𣐈葉稀。
｜鄭谷｜𣐈繁和葉紅。
｜元。成廷珪｜𣐈因風落早。
｜唐。皮日休｜客省蕭條𣐈葉紅。
｜宋。蘇軾｜𣐈葉滿庭紅顆秋。
｜詞｜
｜原｜
｜宋。僧仲殊。西江月｜
　味過華林芳蔕，色兼陽井沉朱，輕勻絳蠟裹團酥，不比人間甘露。
　神鼎十分火棗，龍盤二寸紅珠，清含氷蜜洗雲腴，只恐身輕飛去。
｜別錄｜
｜增｜
｜尚書故實｜鄭廣文，學書而病無紙，知慈恩寺有𣐈葉數間屋，遂借僧房居止，日取紅葉學書，歲久殆遍。後自寫所製詩並畫同為一卷封進，玄宗御筆書其尾曰：鄭虔三絶。 
｜原｜
｜傳燈錄｜溈山禪師與仰山遊行，鳥銜紅𣐈葉墜前，仰山洗淨，與溈山分半。
｜增｜
｜東坡集｜韓退之青龍寺詩終篇言赤色，莫識其故。嘗見小說，鄭虔寓青龍寺，乏紙，取𣐈葉書之。九月𣐈葉赤色，退之詩乃謂此也。
｜夢溪筆談｜木中有文，多是𣐈木。治平初，杭州南新縣民家析𣐈木，中有「上天大國」四字，予親見之，書法絶類顏真卿，極有筆力。國字中間或字仍挑起作尖口，全是顏筆，知其非偽者。其橫畫即是橫理，斜畫即是斜理，其木直剖，偶當「天」字中分，而天字不破，上下兩畫並一腳皆橫挺出半指許，如木中之節，以兩木合之，如合契焉。
｜春渚紀聞｜晉江尤氏，其鄰朱氏圃中有𣐈木，高出屋上。一夕雷震，中裂木身，若以濃墨書「尤家」二字，連屬而上，不知其數。至於木枝細者，破視亦隨枝之大小成字。尤氏乞得其木，作數百段分遺好事，字體帶草，勁健如王會稽書。朱氏後以其圃歸尤氏雲。
｜種樹書｜
　𣐈樹接桃枝，則為金桃。
　𣐈子接及三次，則全無核。
｜原｜
｜製用｜
｜烘𣐈｜用生𣐈置器中，自然紅熟，澀味盡去，其甘如蜜，如火烘成，非以火烘也。
｜醂𣐈｜置𣐈於水中，數日即熟，但性冷。亦有鹽藏者，有毒。又有用灰汁澡三四度，去汁，著器中，十餘日即可食，但不宜治病。
｜烏𣐈｜火薫乾者。
｜𣐈糕｜用糯米一斗，乾𣐈五十，同搗成粉，如乾煮棗泥和拌之，蒸食，佳。
｜𣐈餅｜大𣐈去皮，捻扁，日曬夜露，至乾，納甕中，待生霜，取出。一名白𣐈，又名𣐈花。
｜𣐈霜｜即𣐈餅所出霜也，乃𣐈中精液。入肺病上焦藥尤佳。
　　附錄　椑𣐈
｜原｜椑𣐈，一名漆𣐈，一名綠𣐈，一名青椑，一名烏椑，一名花椑，一名赤棠𣐈。乃𣐈之小而卑者。生江淮，宣、歙、荊、襄、閩、廣諸州。雖熟亦深綠色，大如杏，味甘，可生啖，服丹石人宜之，而人弗之貴。搗碎浸汁，謂之𣐈漆，可染罾扇諸物。
｜彙考｜
｜增｜
｜廣志｜梁侯園有烏椑，八稜，大如酒盞。
｜西京雜記｜上林苑有青椑，赤葉椑，烏椑。宜都出大椑。
｜集藻｜
｜賦散句｜
｜增｜
｜晉。潘岳。閒居賦｜梁侯烏椑之𣐈。
｜宋。謝靈運。山居賦｜椑𣐈被實於長浦。
｜七言絶句｜
｜原｜
｜宋。劉子翬｜秋林黃葉晚霜嚴，熟蔕甘香未得兼，火傘虬珠浪褒拂，風標卻似色中黔。
　　附錄　軟𣐈
｜原｜軟𣐈，一名㮕棗，〈《本草》云：《千金方》作軟棗，其形似棗而軟也。《廣志》云：㮕棗，小𣐈也，肌細而厚，少核，可以供御。〉一名梬棗，一名牛奶𣐈，〈《古今注》云：牛奶𣐈即軟棗。〉一名君遷子，〈司馬光名苑云：君遷子如馬奶，即今牛奶𣐈也。〉一名丁香𣐈，一名紅藍棗。《本草》云：生海南，樹高丈餘，子中有汁如乳汁，甜美。其木類𣐈而葉長，但結實小而長，乾熟則紫黑色。 一種小圓如指頭大者，味尤美。其樹接𣐈甚佳。
｜彙考｜
｜增｜
｜西京雜記｜上林苑有梬棗。
｜北夢瑣言｜晉朝趙令公瑩家有㮕棗，婆娑異常，四遠俱見。望氣者曰：此家有登宰輔者，不在其身，在其子孫。後令公由太原大拜。
　　附錄　蕃𣐈
｜原｜蕃𣐈，一名六月𣐈。莖似蒿，高四五尺。葉似艾，花似榴。一枝結五實或三四實，一樹二三十實。縛作架，最堪觀，火傘、火珠未足為喻。草本也，來自西蕃，故名。
　　木瓜 〈花，附見。〉
｜原｜木瓜，一名楙，〈《爾雅》云：楙，木瓜。註云：木實如小瓜，酢而可食。《本草》云：木瓜之名，取此義也。〉一名鐵腳梨。〈《清異錄》云：木瓜性益下部，若腳膝筋骨有疾者，必用焉，故方家號為鐵腳梨。〉樹如柰，叢生。枝、葉、花俱如鐵腳海棠。可種、可接、可以條壓。葉光而厚，春末開花，紅色微帶白，作房。實如小瓜，或似梨稍長，皮光色黃，上微白如著粉。津潤不木者為木瓜，香而甘酸不澀，食之益人。醋浸一日方可食，生不堪噉。處處有之，山陰蘭亭尤多，而宣城者為佳，本州以充土貢，故有宣州花木瓜之稱。西洛木瓜，味和美，至熟青白色，入藥絕有功，勝宣州者。味淡，性酸，溫，無毒。去濕和胃，強筋骨，治腳氣，霍亂大吐下，轉筋不止。枝葉、根皮煮汁飲，並止霍亂吐下，轉筋，療腳氣。枝作杖，利筋脈。核治霍亂，煩燥氣急。花治面黑粉滓。
｜彙考｜
｜原｜
｜詩。衛風｜投我以木瓜，報之以瓊琚。
｜增｜
｜孔叢子｜孔子曰：吾於木瓜，見苞苴之禮行。
｜晉宮閣名｜華林園，木瓜五株。
｜廣志｜木瓜，子可藏，枝可為數號，一尺百二十節。
｜水經注｜魚復縣多木瓜樹，大者如甒。
｜三國典畧｜齊孝昭北伐庫莫奚，至天池，以木瓜灰毒魚。
｜明皇雜記｜元獻皇后思食酸味，明皇以告張說，因進，經袖出木瓜以獻。
｜妝樓記｜木瓜粉詩曰：良人為漬木瓜粉，遮卻紅腮交午痕。
｜清異錄｜段文昌既貴，竭財奉身，晚年尤甚。以木瓜益腳膝，銀稜木瓜胡樣桶濯足。蓋用木瓜樹解合為桶也。
｜唐語林｜崔涓守杭州，湖上飲餞，客有獻木瓜者。有中使袖歸，曰：禁中未嘗有此，宜進於上。頃之解舟而去。守懼得罪，欲輟飲。官妓作酒紏者白守，某度木瓜經宿，必委中流也。會送者還，云：果潰爛，棄之矣。守異其言，召問之，曰：此物芳脆易損，必不能入獻。守取香錦𧶘之。
｜埤雅｜諺曰：梨百損一益，楙百益一損。投人之道，宜有以益之，而報人則欲堅久，故詩曰：投我以木瓜，報之以瓊琚。
｜圖經本草｜宣人種蒔木瓜徧滿山谷。始實成，則簇紙花黏於上，夜露日烘，漸變紅色，其文如生，故有宣州花木瓜之稱。
｜花經｜木瓜，七品三命。
｜缾花譜｜木瓜，九品一命。
｜方輿勝覽｜天台石橋梁，既峭危，下臨絕澗，過者心悸。石罅有木瓜，華時有蛇盤紏，至實落，供大士，乃去，號為護聖瓜。
｜陵陽集詩注｜木瓜園，入折山數里。供進後，方敢賣。土人取瓜，埋其半於沙中，以紙鏤花貼上，以溪水灑之，日曬乃紅。
｜集藻｜
｜賦｜
｜增｜
｜宋。何承天。木瓜賦｜美中州之佳樹，表閑冶之麗姿，結靈根以誕秀，傾朝日以揚輝，擢叢柯之冉冉，布翠葉而葳蕤，惟茲木之在林，亦超類而獨劭，方朝華而繁實，比沙棠而有耀，當大夏之方隆，愧微幹之纖撓，豈隱樸以幸全，固呈才而不效，離眾用而獲寧，永端己以勵操，願佳人之予投，思同歸以托好，顧衛風之攸珍，雖瓊琚而匪報。
｜五言古詩｜
｜增｜
｜宋。梅堯臣。次韻和王尚書荅贈宣城花木瓜十韻｜百果各甘酸，或由人所植，木瓜聞衛詩，贈好非玉色，投此瓊玖報，蓋重車馬飾，貴賤今既殊，凌紙字翕赩，一一如明珠，自得見安格，復何備國風，庶亦見王澤，捧之為重賜，誦已乃忘食，幸資藥品用，少助宣調力，南土加文章，中州異肥瘠，公將和鼎餗，微意願尋繹。
｜張舜民。木瓜｜商州楚地戶，宛在江漢偏，草木已漸苞，果實尤可憐，木瓜大如甒，橙橘家家懸，隔崖有宿葉，黃紫凝霜煙，高秋萬嶂出，一望通鄖川，都邑雖僻陋，來者多名賢。
｜七言古詩｜
｜增｜
｜宋。陸游。或遺木瓜有䨇實者香甚戲作｜宣城繡瓜有奇香，偶得並蔕置枕傍，六根互用亦何常，我以鼻嗅代舌嘗。
｜五言律詩｜
｜增｜
｜唐。劉禹錫。令狐相公見示題洋州崔侍郎宅䨇木瓜花，頃接侍郎同舍陪宴樹下，吟玩來什，輙成和章。｜金牛蜀路遠，玉樹帝城春，榮耀登華館，逢迎欠主人，簾前疑小雪，牆外麗行塵，來去皆回首，情深是德鄰。
｜七言律詩｜
｜增｜
｜明。丘濬。謝送木瓜｜經霜著雨玉枝疎，除卻宣城總不如，久入神農為藥品，曾從孔子見苞苴，味涵玉液酸仍澀，囊蹙金砂實不虛，深感故人相贈與，此情何以報瓊琚。
｜五言絶句｜
｜增｜
｜宋。范成大。木瓜｜沉沉黛色濃，糝糝金沙絢，卻笑宣州房，競作紅妝面。
｜題趙昌木瓜花｜秋風魏瓠實，春雨臙脂花，綵筆不可寫，滴露勻朝霞。
｜七言絶句｜
｜增｜
｜唐。劉言史。看山木瓜花｜
　柔枝濕艷亞朱闌，暫作庭芳便欲殘，深藏數片將歸去，紅縷金針繡取看。
　裛露凝氛紫豔新，千般婉娜不勝春，年年此樹花開日，出盡丹陽郭裏人。
｜權德輿。木瓜花｜晝漏沉沉倦鎖闈，西園東觀閱芳菲，繁花滿樹似留客，應為主人休澣歸。
｜宋。張舜民。木瓜｜古言疾癘由卑濕，木實能醫見藥書，有力與人消患難，無心望爾報瓊琚。
｜木瓜花｜簇簇紅葩間綠荄，陽和閒暇不須催，天教爾艶足奇絕，不與夭桃次第開。
｜元。牟巘。四安道中所見｜木瓜已過折山來，黃帕封林未敢開，想見白沙紅照裏，繡紋磊落見奇瑰。
｜詩散句｜
｜增｜
｜唐。李白｜客心自酸楚，況對木瓜山。
｜宋。梅堯臣｜大實木瓜熟，壓枝常畏風。
｜楊萬里｜天下宣州花木瓜，日華沾液繡成花。
｜詞｜
｜增｜
｜宋。王采。蝶戀花｜
　暈綠抽芽新葉鬭，掩映嬌紅，脈脈羣芳後，京兆畫眉樊素口，風姿別是閨房秀。
　新篆題詩霜實就，挾得瓊琚，心事偏長久，應是春來初覺有，丹青傳得厭厭瘦。
｜別錄｜
｜原｜
｜種法｜秋社前後，分其條移栽，次年便結子，勝春栽者。
｜製用｜
　木瓜性脆，可蜜漬為果。去子蒸爛，搗泥入蜜，與薑作煎，冬飲尤佳。
　木瓜最療轉筋，如病此，但呼其名及土上作木瓜字，即愈。
　凡使木瓜，勿犯鐵器，銅刀削去硬皮並子，切片曬乾。黃牛乳拌蒸，從巳至未，待如膏乃曬用。《會典》中，宣州貢烏爛蟲蛀木瓜入御藥局。取其陳久無木氣也。
　木瓜不宜多食，損齒及骨。木桃、木李俱可煎可糕。
　羅天益寶鑑云：劉太保日食蜜煎木瓜三五枚，同伴數人皆病淋疾，以問天益。天益曰：此食酸所致也，但不食則已。
　木瓜醬。木瓜十兩，去皮細切，以湯淋浸，加薑片一兩，甘草二兩，紫蘇四兩，鹽一兩。每用些少泡湯，沉井中，俟極冷飲之。
｜增｜
｜齊民要術｜
　欲啖者，截著熱灰中，令萎蔫，洗淨，以苦酒頭汁蜜之，可案酒食。蜜封藏百日，乃食之，甚美。
　先切去皮，煮令熟，著水中，車輪切，百瓜用三升鹽，蜜一斗漬之。晝曝，夜內汁中，取令乾，以餘汁蜜藏之。亦同濃秔汁也。
｜清供錄｜木瓜渴水。木瓜不計多少，去皮穰核，取淨肉一斤為率，切作方寸大薄片。先用蜜三斤或四五斤，於砂石銀器內慢火熬開，濾過。次入木瓜片，同前，如滾起汎沬，旋旋掠去，煎兩三箇時辰，嘗味，如酸入蜜，須要甜酸得中。用匙挑出放冷器內，候冷再挑起，其蜜稠硬入絲不斷者為度。
｜本草衍義｜木瓜得木之正，人以鉛霜或胡粉塗之，則失酢味且無渣，蓋受金之制也。
　　附錄　𣙣樝
｜原｜𣙣樝，一名蠻樝，一名瘙樝，一名木李，一名木梨。木、葉、花酷類木瓜，但比木瓜大而色黃。李時珍曰：乃木瓜之無重蒂者也。
｜彙考｜
｜增｜
｜詩。衛風｜投我以木李，報之以瓊玖。
｜爾雅翼｜齊武帝幸丹陽，羣臣宴飲，王敬則執𣙣樝，以刀子削之。
｜別錄｜
｜增｜
｜爾雅翼｜宛陵人植木瓜者，亦就樝木上接之，得樝之餘氣，則澀而不美。

御定佩文齋廣群芳譜卷五十八
