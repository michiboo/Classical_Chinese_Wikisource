御定佩文齋廣羣芳譜卷十
　穀譜
　　大豆 〈按黑豆、黃豆皆名大豆，原譜分而為二，今從齊民要術併合為一。〉
｜原｜豆者，莢穀之總名也，大者謂之菽。
｜增｜
｜本草｜大豆有黑、白、黃、褐、青、斑數色。
｜原｜黑豆，處處有之，苗高三、四尺，蔓生，莖葉蔓延，葉團有尖，色青帶黑，上有小白毛，秋開小白花成叢，結莢長寸餘，多者五、六粒，亦有一、二粒者，經霜乃熟。𦂳小者為雄豆，入藥良，大者止堪食用、作豉及餵牲畜，味生則平，炒則熱，煑則寒，作豉主發散，造醬及生黃卷平，牛食之溫，馬食之冷，一體之中，用之數變。小兒以炒豆同豬肉食，多壅氣致死，十歲以上則無妨。服蓽麻子及厚朴者並忌炒豆，犯之脹滿致死。黃豆亦有小、大二種，種、耘、收穫、苗、葉、莢、萁與黑豆無異，惟葉之色稍淡，結角比黑豆稍肥，其豆可食、可醬、可豉、可油、可腐，腐之滓可餵豬，荒年人亦可充饑，油之滓可糞地，萁可然火，葉名藿，嫩時可為茹。
｜增｜
｜廣志｜有黃落豆，有御豆，〈其豆角長。〉有塲豆，〈葉可食。〉有青、有黃者。
｜齊民要術｜今世大豆有白、黑二種及長梢、牛踐之名。又有黑高麗豆、鷰豆，大豆類也。
｜彙考｜
｜增｜
｜詩。幽風｜七月亨葵及菽。
｜小雅｜中原有菽，庶民采之。　采菽采菽，筐之筥之。｜傳｜菽𠩄以筆太牢而待君子也。｜箋｜采之者，采其葉以為藿，三牲牛、羊、豕芼以藿，王饗賓客，有生爼，乃用鉶羹，故使采之。
｜原｜
｜大雅｜蓺之荏菽，荏菽斾斾。
｜增｜
｜禮記。檀弓｜啜菽飲水盡其歡。
｜月令｜孟夏之月，天子食菽與雞。｜注｜菽實孚甲堅合，屬水，雞木畜，時熱食之，亦以安性也。
｜原｜
｜左傳｜周子有兄而無慧，不能辨菽麥。｜注｜菽，大豆也，豆、麥殊形易別，故以為癡者之候。
｜增｜
｜戰國策｜張儀為秦連橫，說韓王曰，韓地險惡，山居，五穀𠩄生，非麥而豆，民之所食，大抵豆飯藿羹。｜注｜藿，菽之少者。姚雲史記後語作非菽而麥，下文亦作菽，古語只稱菽，漢以後方呼豆。
｜史記。周后稷本記｜棄為兒時，屹如巨人之志，其游戲，好種樹麻、菽，麻、菽美。
｜前漢書。鮑宣傳｜漿酒藿肉。｜注｜師古曰，藿，豆葉也。
｜楊惲傳｜惲報孫會宗書，詩曰，田彼南山，蕪穢不治。種一頃豆，落而為萁，人生行樂耳，須富貴何時。
｜後漢書。馮異傳｜王郎起，光武自薊東南馳，晨夜草舍，至饒陽蕪蔞亭，時天寒烈，眾皆饑疲。異上豆粥，明旦，光武謂諸將曰，昨得公孫豆粥，饑寒俱觧。後帝即位，使中黃門賜以珍寶，詔曰，倉卒蕪蔞亭豆粥，滹沱河麥飯，厚意久不報。
｜晉書。良吏傳｜吳隱之，介立有清操，雖日晏歠菽，不饗非其粟。
｜隱逸傳｜翟莊，端居篳門，歠菽飲水，州府禮命，及公車徵，並不就。
｜北齊書。厙狄伏連傳｜冬至之日，親表稱賀，其妻為設豆餅。伏連問，此豆因何而得，妻對向於食馬豆中分減充用，伏連大怒，典馬、掌食之人並加杖罰。
｜唐書。韋貫之傳｜貫之居貧，噉豆糜自給。
｜揚子｜子有含菽縕絮而致滋美其親，將以求孝也。
｜列子｜周諺曰，晨出夜入，自以性之恆，啜菽茹藿，自以味之極。
｜呂氏春秋｜得時之豆，長莖短足，其莢二七為族，多枝數節，競葉蕃實。
｜淮南子｜河水中濁而宜菽。
｜焦氏易林｜
　中原有菽，以待饔食，飲御諸友，所求大得。
　旦樹菽豆，暮成藿羹，心之𠩄樂，志快心歡。
｜孝經援神契｜赤土宜菽。
｜春秋佐助期｜豆神名靈殖，姓樂，長七尺，大目，通於時節。
｜原｜
｜東觀漢記｜
　劉平，嘗為餓賊𠩄刼，叩頭曰，老母饑，少氣力，待平為命，願得還，飯食母，馳來就死，涕泣發於肝膽。賊即遣去，乃摭三斗豆，以謝賊恩。
　閔貢，字仲叔，太原人也，與周黨相友，黨每過仲叔，共啜菽飲水，無菜茹。
｜古今注｜宣帝元康四年，南陽雨豆。
｜世說｜石崇為客作豆粥，咄嗟便辦，恆冬天得韭萍虀。王愷為搤腕，乃密貨崇帳下都督，問𠩄以。都督曰，豆至難煑，唯預作熟末，客至，作白粥以投之，韭萍虀是搗韭根雜以麥苗爾。
｜增｜
｜鶡冠子｜兩葉蔽目，不見泰山，䨇豆塞耳，不聞雷霆。
｜拾遺記｜樂浪之東有背明之國，宜種百穀，有繞明豆，其莖弱，自相縈纒。有頃離豆，言其豆見日葉垂覆地，食者不老不疾。
｜益都耆舊傳｜朱倉，字卿雲，之蜀，從處士張寧受春秋，糴豆十斛，屑之為糧，閉戶精誦。寧矜之，歛得米二十石，倉不受一粒。
｜爾雅翼｜八月雨為豆花雨。
｜原｜
｜䨇槐歲抄｜
　溫陵人家，中元前數日，以水浸黑豆暴之，及芽，以糠皮寘盆內，鋪沙植豆，用板壓，長則覆以桶，曉則曬之，欲其齊而不為風日損也。中元則陳於祖宗之前，越三日出之，洗焯，漬以油、鹽、苦酒、香料，可為茹，捲以麻餅尤佳，色淺黃，名鵞黃豆生。
　弘治乙卯六月，黟歙雨豆。
　隆慶六年四月，陝西西寧衛天降黑豆徧地，人食之則氣閉。
｜集藻｜
｜賦｜
｜增｜
｜晉。張華。豆羹賦｜乃有孟秋嘉菽，垂枝挺英，是刈是獲，充簞盈篋，香鑠和調，周疾赴急，時御一杯，下咽三嘆，時在下邑，頗多艱難，空匱之厄，固不輟懽，追念昔日，啜菽永安。
｜頌｜
｜增｜
｜宋。蘇軾。食豆粥頌｜道人親煑豆粥，大眾齊念般若，老夫試挑一口，已覺西家作馬。
｜五言古詩｜
｜原｜
｜魏。曹植。應詔作｜煮豆燃豆萁，豆在釜中泣，本是同根生，相煎何太急。
｜晉。陶潛。歸園田居｜種豆南山下，草盛豆苗稀，晨興理荒穢，帶月荷鋤歸，道狹草木長，夕露沾我衣，衣沾不足惜，但使願無違。
｜七言古詩｜
｜增｜
｜宋。蘇軾。豆粥｜君不見滹沱流澌車折軸，公孫倉皇奉豆粥，濕薪破竈自燎衣，饑寒頓解劉文叔，又不見金谷敲氷草木春，帳下烹煎皆美人，萍虀豆粥不傳法，咄嗟而辦石季倫，干戈未解身如寄，聲色相纏心已醉，身心顛倒自不知，更識人間有真味，豈如江頭千頃雪色蘆，茅檐出沒晨煙孤，地碓舂秔光似玉，沙瓶煮豆輭如酥，我老此身無著處，賣書來問東家住，臥聽雞鳴粥熟時，蓬頭曳履君家去。
｜方岳。豆苗｜江南之筍天下奇，春風匆匆催上籬，秦郵之薑肥勝肉，遠莫達之長負腹，先生一鉢同僧居，別有方法供齋蔬，山房掃地布豆粒，不煩勤荷煙中鋤，手分瀑泉灑作雨，覆以老瓦如穹廬，平明發視玉髯磔，一夜怒長堪冰菹，自親火候瀹魚眼，帶生芼入晴雲椀，碧絲高壓涎滑蓴，脆響平欺辛螫蔊，晚菘早韭各一時，非時不到詩人脾，何如此雋咄嗟辦，庾郎處貧未為慣。
｜詩散句｜
｜原｜
｜唐。杜甫｜相攜行豆田，秋花靄霏霏。
｜增｜
｜宋。楊萬里｜道邊籬落半遮眼，白白紅紅徧豆花。
｜唐。張九齡｜塲藿已成歲。
｜杜甫｜豆子雨已熟。
｜宋。蘇軾｜秋霖暗豆莢。
｜陸游｜
　宿雨飽豆莢。
　豆莢雨中肥。
｜林景煕｜蟲響豆花秋。
｜原｜
｜唐。杜甫｜南山豆苗早荒穢。
｜增｜
｜許渾｜童子遙迎種豆歸。
｜溫庭筠｜桑竹參差映豆花。
｜宋。陸游｜籩實傍籬收豆莢。
｜楊萬里｜晚紫豆花初總角。
｜元。李孝光｜豆遺晨壠茅齊白。
｜明。高啓｜白豆花開片雨餘。
｜原｜
｜孟淑卿｜豆花雨過晚生涼。
｜別錄｜
｜原｜
｜種植｜槐無蟲宜豆，夏至前後下種，上旬種則花密莢多，宜甲子、丙子、戍寅、壬午及六月三卯日，忌西南風及申卯日。肥地宜稀，薄地宜密，纔出便鋤，草淨為佳，使葉蔽其根，不畏旱。穫宜晚，莢赤、莖蒼、葉微黃方穫。
｜增｜
｜崔寔月令｜二月可種大豆。又，二月，昏參夕，杏花盛，桑椹赤，可種大豆，謂之上時。四月，時雨降，可種大、小豆。
｜雜陰陽書｜大豆生於槐，九十日秀，秀後七十日熟。豆生於申，壯於子，長於壬，老於丑，死於寅，惡於甲、乙，忌於卯、午、丙、丁。
｜齊民要術｜
　春大豆，次稙穀之後，二月中旬為上時，〈一畝用子八升。〉三月上旬為中時，〈用子一斗。〉四月上旬為下時，〈用子一斗二升。〉歲宜晚者，五六月亦得，然稍晚稍加種子。地不求熟，〈秋鋒之地，即摘種，地過熟者，苗茂而實少。〉收刈欲晚，〈此不零落，刈早損實。〉必須耬下，〈種欲深，故豆性強，苗深則及澤。〉鋒、耩各一，鋤不過再。葉落盡，然後刈，〈葉不盡，則難治。〉刈訖則速耕，〈大豆怕雨，秋不耕則無澤。〉種茭者，用麥底，一畝用子三升，先漫散訖，犁細淺㽟，而勞之，〈旱則糞堅葉落，稀則苗莖不高，深則土厚不生。〉若澤多者，先深耕訖，逆垈擲豆，然後勞之，〈澤少則否，為其浥鬱不生。〉九月中，候近地葉有黃落者，速刈之，〈葉少不黃必浥鬱，刈不速，逢風則葉落盡，遇雨澤爛不成。〉
　汜勝之書曰，大豆保歲易為，宜古之，𠩄以備凶年也。謹計家口數，種大豆，率人五畝，此田之本也。三月榆莢時有雨，高田可種大豆，土和無塊，畝五升，土不和，則益之。種大豆，夏至後二十日尚可種，戴甲而生，不用深耕，大豆須勻而稀。豆花憎見日，見日則黃爛而根焦也。
　穫豆之法，莢黑而莖蒼，輒收無疑，其實將落，反失之，故曰，豆熟於塲，於場穫豆，即青莢在上，黑莢在下。
　汜勝之區種大豆法，坎方深各六寸，相去二尺，一畝得千六百八十坎，其坎成，取美糞一升，合坎中土攪和，以內坎中，臨種沃之，坎三升水，坎內豆三粒，覆上土，勿厚，以掌抑之，令種與土相親，一畝用種一升，用糞十六石八斗。豆生五六葉，鋤之，旱者溉之，坎三升水。丁夫一人，可治五畝，至秋收，一畝中十六石。
｜農政全書｜種大豆，鋤成行壠，舂穴下種，早者二月種，四月可食，名曰梅豆。
｜吳下田家志｜種豆宜甲子、乙丑、壬申、丙子、戊寅、壬午、壬寅。
｜原｜
｜服食博物志｜
　人食豆三年，則身重，行動難。
　左慈荒年法，用大豆粒細調勻者，生熟挼之令有光，暖徹豆心內。先日不食，以冷水頓服訖，一切魚肉菜果不得復食，渴飲冷水。初小困，十日後，體力壯健，不思食。
｜抱朴子｜相國張文蔚莊內有鼠狼穴，養四子，為蛇𠩄吞，鼠狼雌雄情切，乃於穴外坌土壅穴，俟蛇出頭，度其回轉不便，當腰咬斷而劈腹，銜出四子，尚有氣，寘於穴外，銜豆葉嚼而敷之，皆活。後人以豆葉治蛇咬，蓋本於此。
｜延年秘錄｜服大豆，令人長肌膚，益顏色，填骨髓，加氣力，補虛能食，不過兩劑。大豆五升，如作醬法，取黃搗末，以豬肪煉膏，和丸梧子大，每服五十丸至百丸，溫酒下，神驗秘方也，肥人忌服。
｜輟耕錄｜黃山谷煑豆帖雲，煮黑豆法，確豆一升，挼莎極淨，用貫眾一斤，細剉如骰子，同豆斟酌水多少，慢火煑豆香熟，日乾之，翻覆令展盡餘汁，簛取黑豆，去貫眾。空心日㗖五、七粒，食百草木枝葉皆有味，可飽也。
｜荊湖近事｜
　陶華以鹽煑黑豆，常食之，雲能補腎。蓋豆乃腎之穀，其形類腎，黑色通腎，引之以鹽，𠩄以妙也。
　李守愚侵晨井華水，吞黑豆五、七粒，謂之五臟穀，到老視聽不衰。
｜製用｜六月六日，以洗淨大黃豆煮熟，取出候冷，以麫為衣，攤於席上，以衣蓋之。又用青蒿㷈一七，取出曬乾，搓去麫黃，入缸。煎紫蘇鹽湯，候冷，浸豆與水平，每豆一斤用鹽六兩，浸過一夜取出，和食香拌勻，裝淨罈內，令日曬四、五日，從新搜過一次，再曬再搜四、五次用。
　　附錄　穭豆
｜原｜穭豆，〈本草雲，穭，乃自生稻名，此豆野生，故名。〉一名䝁豆，一名䝁菽，一名治䝁，一名鹿豆，一名驢豆。黑豆中最細者，即黑小豆也。野生，今下地亦種之。小科細粒，葉如葛，霜後熟。可蒸食，甘，溫，無毒。炒焦黑，熱投酒中，治產後冷血。
　　赤小豆 〈按，廣雅雲，小豆，荅也，統而名之也。齊民要術雲，小豆有綠、赤、白三種，𧰆豆、碗豆、蠶豆、留豆亦其類也。今照本草分列於後。〉
｜原｜赤小豆，一名赤豆，一名紅豆。處處種之，夏至後下種，苗高尺許，葉本大末尖。至秋開花，淡銀褐色，有腐氣。莢長二、三寸，比綠豆莢稍大，色微白帶紅。三青二黃時即收之，可煮、可炒、可粥飯、可作麫食餡並良。久服則津血滲洩，令人肌瘦身重，合魚鮓食，成消渴。其稍大而鮮紅、淡紅者，止可食用，色赤黯而粒緊小者，入藥，甘、酸，平，無毒，心之穀也，性下行，能入陰分，行津液，利小便，消脹，除腫，止吐，治下痢腸澼，解酒病，除寒熱，排膿散血，通乳汁，下胞衣，利產難，水氣、腳氣最為急需。花名赤腐婢，解酒毒，明目，下水，治小兒丹毒。葉去煩熱，煮食明目。
｜彙考｜
｜原｜
｜吳志。趙達傳｜達治九宮一算之術，使人取小豆數升，播之席上，立處其數，驗覆，果信。
｜晉書。郭璞傳｜璞至廬江，愛主人婢，無由而得，乃取小豆三升，繞主人舍散之。主人晨見赤衣人數千圍其家，就視則滅，甚惡之，請璞為卦。璞曰，君家不宜畜此婢，可於東南三十里賣之，慎勿爭價，則此祟可除，主人從之。
｜歲時雜記｜共工氏有不才子，以冬至日死，為疫鬼，畏赤豆，故是日作赤豆粥厭之。
｜田家五行｜十二月二十五日夜，煑赤豆粥，大小人口皆食之，在外之人亦留分，以俟其歸，謂之口數粥，亦驅瘟鬼之意。
｜別錄｜
｜增｜
｜齊民要術｜赤豆，三月種，六月旋摘，遲者四月種亦可，宜稀，稠得𠩄太密，不實。
　　綠豆
｜原｜綠以，〈本草雲，綠以色名也，舊作菉，非。〉圓小者佳，大者名植豆，功用頗同。四月下種，苗高尺許，葉小而有毛，至秋開小白花，莢長二、三寸，比赤豆莢微小。有二種，粒麤而色鮮者為官綠，又名明綠，皮薄粉多。粒小而色暗者為油綠，又名灰綠，皮厚粉少。早種者，名摘綠，可頻摘也。遲種者，名拔綠，一拔而已。其用甚廣，可作豆粥、豆飯、豆酒，煼食、炒食。水泡，磨為粉，澄濾，作餌蒸糕，盪皮壓索，為食中要物，亦可餵牲畜，真濟世良穀也。性甘，寒，無毒，肉平、皮寒，用宜連皮。解金石、砒霜、草木一切諸毒，生研新汲水服，反榧子殼害人，合鯉魚鮓食，久則令人肝黃成渴病。花及芽解酒毒，莢治赤痢。
｜彙考｜
｜增｜
｜湘山野錄｜真宗深念稼穡，聞占城稻耐旱，西天菉豆子多而粒大，各遣使以珍貨求其種。占城得種二十石，至今在處播之，西天中印土得菉豆種二石，不知今之菉豆是否。始植於後苑，秋成日，宣近臣嘗之，仍賜占稻及西天菉豆御詩。
｜孫公談圃｜張文定嘗苦腳疾，無藥可療，一日遊相國寺，有賣藥者，得菉豆兩粒，服之遂癒。
｜原｜唐公之夔，號抱一，西粵人也，言其地無綠豆，每承捨入京，包中止帶斗餘，多則至𣏼江輙遇風浪不能渡，到彼中比於藥物，凡患時疾者，用等秤買，一家煑豆，香味四達，兩鄰對門患病人聞其氣輙愈。
｜別錄｜
｜原｜
｜種植｜綠豆宜刈了麻地上種之，太早不生莢，若其年李不蛀，則豆有收，忌卯日下種。
｜增｜
｜種樹書｜種菉豆地宜瘦，四月種，六月收，子再種，八月又收。
｜原｜
｜製用｜豆虀，先取濕沙納甆器中，以綠豆勻撒其上，如種藝法，深桶覆，藏室中，勿令見風，日一次掬水灑透，俟其苗長可尺許，摘取，蟹眼湯綽過，以料虀供之。赤豆亦可，然不如綠豆之佳。
　　白豆
｜原｜白豆，一名飯豆，小豆之白者也，亦有土黃色者。大如綠豆而差長，粥、飯皆可用。四五月種，苗葉似赤小豆而微尖，嫩者可作菜，亦可生食。味甘，平，調中，補五臟，暖腸胃，腎之穀也，腎病宜食。浙東一種味更勝，作醬、作腐極佳。北方水白豆，相似而不及。
｜增｜
｜本草｜一種蔉豆，葉如大豆，亦其類也。
　　碗豆
｜原｜豌豆，〈本草綱目雲，其苗柔弱宛宛，故得豌名。豌舊作𧯡，音剜。〉一名胡豆，〈本草經雲，張騫使外國，得胡豆種。〉一名戎菽，〈爾雅雲，戎菽謂之荏菽。注云，即胡豆。管子云，桓公伐山戎，以戎菽徧布於天下。〉一名畢豆，〈崔實月令作𧰆豆。廣雅作豍豆，又名曰留豆。〉一名青小豆，一名青斑豆，一名麻累，〈本草綱目雲，嫩時青色，老則斑麻，故有諸名。〉一名回鶻〈唐書雲，畢豆出回鶻地。飲膳正要作回回豆，即回鶻也。〉一名淮豆，〈農書雲，俗呼豌豆大者為淮豆。〉一名國豆，〈鄴中記雲，石勒改為國豆。〉種出西戎，北土甚多。八、九月下種，亦有春種者。蔓生，有鬚，葉似蒺藜葉，兩兩相對，嫩時可食。三、四月開小花如蛾形，淡紫色。結莢形圓，長寸許，子圓如藥丸。嫩時可煑食，老則可炒食，可作麫食饀，磨粉麫甚白而細膩。出西戎者大如杏仁，百穀之中，最為先熟，又耐久藏，宜多種。可和醬，作澡豆，去䵟𪒟，令面光澤，亦可餵馬。性甘，平，無毒。調營衛，平氣益中，治消渴，淡煑食之，良。煑食，殺鬼毒心病，下乳汁。研末，塗癰腫痘瘡。
｜集藻｜
｜狀｜
｜增｜
｜唐。陸贄。請依京兆所請折納事狀｜京兆府先奏，當管蟲食豌豆，全然不收，請㨿數折納大豆。奉勅，宜依。度支續奏稱，據時估豌豆每斗七十價已上，大豆每斗三十價已下，京兆府𠩄請將大豆替豌豆，望令各據估計錢數折納，則冀免損官司者。求瘼救災，國之令典，求瘼在知其𠩄患，救災在恤其𠩄無，只如螟蜮為殃，豌豆全損，檢覆若非虛謬，地稅固合免徵。直道而行，大體斯在，司府折納充數，已為尅下從權，度支凖估計錢，乃是幸災規利，𠩄得無幾，其傷實多，傷風得財，非謂理道。且豌豆為物，入用甚微，舊例𠩄支，唯充畜料，凖數廻給大豆，諸司誰曰不然，計價剩徵，義將安在，理無𠩄㨿，事不可從，望依前勅處分，未審可否。
｜別錄｜
｜增｜
｜農政全書｜玄扈先生曰，碗豆與蠶豆各種，蠶豆之利倍於豌十倍，其耐陳則一也。
　　蠶豆 〈以下四種原列蔬譜，今從本草移入於此。〉
｜原｜蠶豆，一名胡豆，〈本草綱目雲，豆莢狀如老蠶，故名。王禎農書謂其蠶時始熟，故名，亦通。吳瑞本草以此為豌豆，誤矣。此種豆亦自西胡來，雖與豌豆同名、同時種，而形性迥別。太平御覽雲，張騫使外國，得胡豆種歸，指此也。今蜀人呼此為胡豆，而豌豆不復名胡豆矣。〉南北皆有，蜀中尤多。八月下種，冬生嫩苗可茹。莖方而肥，中空。葉狀如匙，頭圓而下尖，面綠、背白，柔厚，一枝三葉。二月開花，如蛾狀，紫白色。結莢連綴，蜀人收其子備荒。性甘、微辛，平，無毒。快胃，和臟腑，解酒毒，誤吞金銀等物者，用之皆效。
｜集藻｜
｜七言律詩｜
｜增｜
｜宋。楊萬里。招陳益之、李兼濟二主管小酌，益之指蠶豆雲未有賦者，戲作七言｜翠莢中排淺碧珠，甘欺崖蜜輭欺酥，沙瓶新熟西湖水，漆櫑分嘗曉露腴，味與櫻梅三益友，名因蠶繭一絲絇，老夫稼圃方䨇學，譜入詩中當稼書。
｜別錄｜
｜增｜
｜農桑通訣｜蠶豆，百穀之中最為先登。
｜農政全書｜
　玄扈先生曰，蠶豆種花田中，冬天不拔花秸，用以拒霜，至清明後拔之。
　蠶豆八月初種，臘月宜厚壅之，此種極救農家之急，且蝗𠩄不食。
　　豇豆
｜原｜豇豆，一名䜶𧰤，〈音絳雙。本草綱目雲，此豆紅色居多，莢必䨇生，故有豇、䜶䝄之名。廣雅指為胡豆，誤矣。〉處處有之，穀雨前後下種者，六月子便可種，一年可兩收，四月種者，七、八種收。一種蔓長丈餘，一種蔓短。懸架則蕃，鋪地則不甚旺，宜灰壅。其葉俱本大末尖，嫩時可茹。其花有紅、白二色。莢有白、紅、紫、赤、斑駁數色，長者至二尺，生必兩兩並垂，有習坎之義。子微曲，如人腎形，𠩄謂豆為腎穀者，宜以此當之。性甘、鹹，無毒。理中益氣，補腎健胃，和五臟，調營衛，生精髓，止消渴、吐逆、泄痢、小便數。與諸疾無禁，但水腫忌補腎，不宜多食此豆。嫩時充菜，老則收子，可穀、可果、可菜，取用最多，豆中上品也。
｜別錄｜
｜原｜
｜本草｜昔盧廉夫教人補腎氣，每日空心煑豇豆入少鹽，食之大有益。
｜袖珍方｜中鼠莽毒者，以豇豆汁飲，即解。欲試者，先刈鼠莽苗，以汁潑之，便根爛不生，此則物理然也。
　　附錄　黎豆
｜原｜黎豆，一名狸豆，一名黎沙，一名獵沙，〈見古今注。〉其大者名虎豆，亦名虎沙，〈爾雅雲，欇，虎櫐。注云，今虎豆江東呼為㯿欇。本草綱目雲，爾雅虎櫐，即狸豆也。古人謂藤為櫐，後人訛櫐為狸矣。又雲，黎，黑色也，此豆莢老則黑色，有毛露筋，如虎、狸指爪，其子亦有點，如虎、狸之斑，煑之汁黑，故有諸名。〉野生山中，人亦有種之者。三月下種，生蔓，葉如豇豆，但文理偏斜。六、七月開花成簇，紫色，狀如扁豆花。一枝結莢十餘，長三、四寸，大如拇指，有白茸毛，老則黑而露筋，宛如乾熊指爪之狀。其子大如刀豆，淡紫色，有斑點如狸文。煑去黑汁，同豬、雞肉再煮食，味乃佳。
　　附錄　馬豆
｜增｜
｜古今注｜馬豆，一名馬沙，似虎豆而小，實大如指，亦可食也。
｜彙考｜
｜增｜
｜雲仙散錄｜品物類聚曰，白馬豆食之齒醉。虢國夫人廚吏鄧連，以洗豆皮作靈沙臛，供翠鴛堂。
　　藊豆
｜原｜藊豆，一名沿籬豆，一名蛾眉豆，〈本草雲，藊本作扁，莢形扁也。沿籬，蔓延也。蛾眉，象豆脊白路之形也。〉二月種，蔓生，人家多種之籬邊或以竹木架起。每叉三枝，一居頂，二對生，一枝三葉，亦一居頂，二對生，葉大如杯，圓而有尖。花有紫、白二色，狀如小蛾，有翅尾形。莢生花下，花卸而莢現，及老，長寸餘，有青、白二色，形凡十餘樣，或長或團，或如龍爪、虎爪，或如豬耳、刀鐮，種種不同，皆纍纍成枝，一枝十餘莢成穗，白露後實更繁衍。子有黑、白、赤、斑四色，〈圖經本草雲，黑者名鵲豆，蓋以其黑間有白道，如鵲羽也。〉每莢子或一或二、三。一種莢硬不堪食，惟豆子麤圓而色白者可入藥，微炒用，氣味甘，微溫，無毒。和中下氣，消暑，暖脾胃，除濕熱，止消渴，解酒毒、河豚魚毒、一切草木毒。
｜集藻｜
｜增｜
｜明。王伯稠。涼生豆花｜豆花初放晚涼淒，碧葉陰中絡緯嗁，貪與鄰翁棚底話，不知新月照清溪。
｜別錄｜
｜原｜
｜月令廣義｜芒種前扁豆開花，主水。
｜種植｜清明下種，以草木灰蓋之，不用土覆，芽長，分栽，搭棚引上。
｜增｜
｜農政全書｜玄扈先生曰，以口向上種之，粒粒出，若扁種，十不出一，蓋豆瓣重，頂土不起，故爛。
　　刀豆
｜原｜刀豆，一名挾劍豆，〈拾遺記雲，樂浪之東有融澤，有挾劒豆，其莢形似人挾劍，橫斜而生，即此。〉人家多種之，蔓引一、二丈，葉如豇豆葉而稍長大，五、六、七月開紫花，結莢長者近尺，微似皁莢，扁而劍脊，三稜。嫩青，煑食、醬醃、蜜煎皆佳。老則微黑，子大如拇指頂，淡紅色。同雞、豬肉煮食，甚美。氣味甘，平，無毒。溫中下氣，利腸，止䬣逆，益腎補元。
｜別錄｜
｜原｜
｜本草綱目｜一人病後䬣逆不止，聲聞鄰家，或令取刀豆，燒存性，白湯調服二錢，即止。此亦取其下氣歸元，而逆自止也。
｜種植｜將地鋤鬆，深半尺，熟糞拌勻。清明時，先用布濕微水潤豆，令脹，將見芽，鋤前土作穴，每穴一粒，側放入，不可深，此豆體重，深則難出，上用鋸末拌土，薄蓋一層。一雲，用草灰，日日澆令濕，俟生蔓，竹木架起。
　　大靈豆
｜增｜
｜貴耳錄｜大靈豆，華山陳搏有靈豆，服一粒四十九日不饑，筋力如故，顏色若嬰兒，世罕得服之者。
　　木豆
｜增｜
｜交州記｜木豆，出徐、僮間，子美，似烏頭大，葉似柳，一年種，數年採。
　　靈光豆
｜增｜
｜杜陽雜編｜大歷中，日林國獻靈光豆，大小類中國之菉豆，其色紅而光芒，長數尺，本國人呼為詰多珠。和石上菖蒲葉煑之即大如鵞卵，其中純紫，稱之可重一斤已上，啖之香美無比，數日不復言饑渴。
　　佛豆
｜增｜
｜益部方物畧記｜佛豆，粒甚大而堅，農夫不甚種，唯圃中蒔以為利。以鹽漬食之，小兒所嗜。
｜集藻｜
｜贊｜
｜增｜
｜宋。宋祁。佛豆贊｜豐粒茂苗，豆別一類，秋種春斂，農不常蒔。
　　脂麻
｜原｜脂麻，〈俗作芝麻者，非。〉一名油麻，一名胡麻，〈夢溪筆談雲，胡麻直是今油麻，張騫始自大宛得油麻之種，故名胡麻，以別中國之大麻也。本草雲油麻、脂麻，謂其多脂油也。〉一名巨勝，〈本草雲，巨勝即胡麻之角巨如方勝者。〉一名方莖，〈以莖名。〉一名狗虱，〈以形名。〉一名藤弘，〈見廣雅，本草雲，藤弘者，弘亦巨也。〉一名交麻，〈杜寶拾遺記雲，隋大業中，改為交麻。〉陶弘景曰，胡麻，八穀之中，惟此為良。李時珍曰，脂麻有有早、晚二種，黑、白、赤三色，莖皆方，高者三、四尺，葉光澤，有本團而末銳者、有本團而末分三丫如鴨掌形者，葛洪謂一葉兩尖為巨勝，蓋不知烏麻、白麻，皆有二種葉也。秋開白花，似牽牛花而微小，亦有帶紫艶者。節節生枝結角，長者寸許，四稜、六稜者房小而子少，七稜、八稜者房大而子多，皆隨地肥瘠。蘇恭謂四稜為胡麻，八稜為巨勝，謂其房大勝諸麻也。其枝四散者，角繁子多，一莖獨上者，角稀子少。取油以白者為勝，可以烹煎，可以然點。服食以黑者為良，胡地者子肥大，其紋鵲，其色紫黑，取油亦多，尤妙，其色黑入腎，能潤燥也。赤者狀如老茄，子錢乙治痘瘡，變黑歸腎，用赤脂麻煎湯送百祥丸，取其解毒耳。
｜彙考｜
｜增｜
｜拾遺記｜樂浪之東有背明之國，宜種百穀，有通明麻，食者夜行不持燭，是苣勝也，食之延壽，後天而老。
｜原｜
｜神仙傳｜魯女生，長樂人，初餌胡麻及朮，絶穀八十餘年，日少壯，色如桃花，日能行三百里，走及麞鹿。
｜增｜
｜雞肋篇｜胡麻俗呼芝麻，言其性有八抝，謂雨暘時薄收，大旱方大熟，開花向下，結子向上，炒焦壓榨，才得生油，膏車則滑，鑽鍼乃澀也。
｜本草｜俗傳胡麻須夫婦同種則茂盛。故本事詩云，胡麻好種無人種，合是歸時底不歸。
｜原｜
｜天台志｜劉晨、阮肇入天台採藥，失道食盡，見桃實，食之覺身輕，行數里至溪滸，持杯取水，見一杯流出，有胡麻飯。溪邊二女子笑曰，劉、阮二郎捉向𠩄失流杯來，便迎歸，作食。既出，無復相識，至家，子孫已七世矣。
｜集藻｜
｜賦｜
｜增｜
｜宋。蘇軾。服胡麻賦並序｜
　始余嘗服伏苓，久之良有益也。夢道士謂余，伏苓燥，當雜胡麻食之。夢中問道士，何者為胡麻。道士言，脂麻是也。既而讀本草雲，胡麻，一名狗蝨，一名方莖，黑者為巨勝，其油正可作食，則胡麻之為脂麻，信矣。又雲，性與伏苓相宜，於是始異斯夢，方將以其說食之。而子由賦伏苓以示余，乃作服胡麻賦以答之，世間人聞服脂麻以致神仙，必大笑，求胡麻而不可得，則必求山苗野草之實以當之，此古𠩄謂道在邇而求諸遠者歟，其詞曰，
　我夢羽人，頎而長兮，惠而告我，藥之良兮，喬松千尺，老不僵兮，流膏入土，龜蛇藏兮，得而食之，壽莫量兮，於此有草，眾𠩄嘗兮，狀如狗蝨，其莖方兮，夜炊晝曝，久乃臧兮，伏苓為君，此其相兮，我興發書，若合符兮，乃瀹乃烝，甘且腴兮，補填骨髓，流髮膚兮，是身如雲，我何居兮，長生不死，道之餘兮，神藥如蓬，生爾廬兮，世人不信，空自劬兮，搜抉異物，出怪迂兮，槁死空山，固其𠩄兮，至陽赫赫，發自坤兮，至陰肅肅，躋於乾兮，寂然反照，珠在淵兮，沃之不滅，又不燔兮，長虹流電，光燭天兮，嗟此區區，何與於其間兮，譬之膏油，火之𠩄傳而已耶。
｜元。戴表元。胡麻賦｜六月亢旱，百稼槁乾，有物沃然，秀於中田，是為胡麻，外白中玄，嘻微心之良苦，徵日御而周旋，朝舒翹以東嚮，夕偃媚而西遷，若餞迎之有節，閱旦旦而不愆，有一儒者睹而異之曰，是物其有識，可比義於戎葵，惟太陽之委照，疇一物之得遺，彼芃然以自遂，有得氣而不知，獨輸勤於畎畂，致展轉於遐暉，跡其華粲粲以淡成，幹亭亭而直致，陰迴翔以蓋屬，膏湛渟而珠媚，疑本質之過清，常凝溫而抱粹，庸遇暵以不傷，表孤妍於眾悴，且其芘本近仁，嚮明近智，蹈約而不移近信，在困而能恭近義，故論胡麻者，以為君子之道四，宜乎以爾登良醫之篋衍，依飛仙之服餌也。
｜詩散句｜
｜原｜
｜唐。王維｜御羹和石髓，香飯進胡麻。
｜增｜
｜宋。梅堯臣｜
　傍枝延扶疎，脩英繁槖韜。
　胡麻養氣血，種以督兒曹。
｜原｜
｜明。馮琦｜居然在玄圃，不必飯胡麻。
｜增｜
｜唐。曹唐｜白羊成隊難收拾，吃盡溪邊巨勝花。
｜宋。陸游｜
　胡麻刈罷下𪍷初，引水家家灌晚蔬。
　欲曬胡麻愁屢雨。
｜別錄｜
｜原｜
｜種植｜須肥地，荒地亦可，但多加糞。二、三月為上時，四月上旬為中時，五月上旬為下時，望前種，實多而成，望後種，少子多粃。每畝二升，取沙土中拌和之，則入地勻，須多種。宜甲子、壬申、丙子、壬午及六月三卯日，忌南風及辛亥、寅未日。
｜收割｜鋤三、四徧，逾多逾妙，頻鋤草淨。簡熟者先獲，束欲小，大則難乾，五、六束一攢，斜倚之，使風得入。候口開，以小杖微打令子出，仍攢之，三日一打，四、五徧乃淨，曬乾收藏。
｜服食｜
　抱朴子雲，用上黨、胡麻三斗，淘淨甑蒸令氣徧，日乾，以水淘去沫再蒸，如此九度，以湯脫去皮，簸淨，炒香為末，白蜜棗膏丸彈子大。每服溫酒化下一丸，日三。忌毒魚、狗肉、生菜。服至百日，除一切痼疾。一年，身面光澤，不饑。二年，白髮返黑。三年，齒落更生。四年，水火不能害。五年，行及奔馬。若欲下之，飲葵菜汁。
　孫真人云，用胡麻三升，去黃褐者，蒸三十徧，微炒香為末，入白蜜三升，杵三百下，丸桐子大。每旦服五十丸，人過四十以上，久服明目洞視，腸柔如筋。
｜取用｜漬汁和麫至靭滑，人身生肉丁者，擦之即愈。七月七日采烏麻花最上頭者，陰乾為末，烏麻油漬之，眉毛不生者，日塗之即生，又生禿髮。
｜稭｜
　入米倉內，米不蛀。燒灰，入點痣及去惡肉方中用。除夜撒之房臥內外，雲可避邪。又，生脂麻單條者，名霸王鞭，𥪡臥房前，亦云可袪鬼。
　葉湯浸，良久涎出，稠黃色，婦人用梳頭、沐髮、去風。
｜家塾事親｜
　油生笮者，良，有潤燥解毒、止痛消腫之功。蒸炒者，止可食用及然點，不堪入藥。入藥以烏麻油為上，白麻油次之，須自笮者可用，市者恐偽。臘月油久放不壞，點燈、照蠶、辟蟲、熬膏藥極效，搽婦人頭髮，黑光不臭，不生蟣虱。
　麻餅，笮去油麻滓也，亦名麻籸，可食，荒歲人以救饑，入鹽作醬甚滑膩，又可養魚、肥田，周禮堅強用蕡，亦此義也。
｜增｜
｜好事集｜以胡麻麫啖犬，則光黑而駿，使獵必大獲，又可得三十歲。
｜物類相感志｜芝麻萁燒煙熏紙，被不作聲。
　　附錄　青蘘
｜原｜青蘘，一名夢神，一名胡麻，巨勝苗也，一作葉。服食家作菜用，其法，秋間取巨勝子種肥地畦中，如種菜法，苗出，鋤令無草，乾即灌水，採食，滑美如葵。
　　附錄　亞麻
｜增｜
｜本草｜亞麻，一名鵶麻，一名壁虱胡麻。蘇頌曰，出兗州、威勝軍。苗、葉俱青，花白色。李時珍曰，陝西人亦種之，其實亦可榨油然燈，氣惡不堪食。

御定佩文齋廣群芳譜卷十
