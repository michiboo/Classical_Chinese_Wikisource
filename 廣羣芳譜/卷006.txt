御定佩文齋廣羣芳譜卷六
　天時譜
　　冬
｜增｜禮記鄉飲酒義｜北方者冬，冬之為言中也，中者藏也。
｜爾雅｜冬為玄英。｜註｜氣黑而清英。　冬為安寧。
｜蔡邕月令章句｜冬終也，萬物於是終也。
｜梁元帝纂要｜冬曰玄冬、三冬、九冬。天曰上天。風曰寒風、勁風、嚴風、厲風、哀風、陰風。景曰冬景、寒景。時曰寒辰。節曰嚴節。草曰寒卉、黃草。木曰寒木、寒柯、素木、寒條。
｜彙考｜
｜原｜詩𨚍風｜我有旨蓄，亦以禦冬。
｜增｜禮記王制｜冬薦稻。
｜原｜漢書魯恭傳｜易曰，潛龍勿用，言十一月、十二月陽氣潛藏，未得用事，育噓萬物，養其根荄，而猶盛陰在上，地凍水氷，陽氣否隔，閉而成冬。
｜晉書孝義傳｜劉殷，祖母王氏冬月思菫，殷時年九歲，乃於澤中慟哭，聲不絕者半日，忽若有人云止，止，殷收淚視地，有菫生焉，因得斛餘以供母。
｜增｜唐書五行志｜長慶二年，冬少雪水不氷凍，草木萌荑如正月。
｜管子｜北方曰月，其時曰冬，其氣曰寒，其德淳起溫怒周密，斷刑致罰，以符陰氣，大寒乃至，五穀乃熟，此謂月德。
｜韓非子｜周公曰，冬日之閉凍也不固，則春夏之長草木也不茂。
｜原｜鶡冠子｜斗柄指北而天下皆冬。
｜呂氏春秋｜冬之德寒，寒不信，其地不成剛，地不成剛，則凍閉不固。
｜增｜淮南子｜冬伐薪蒸。｜註｜大曰薪，小曰蒸。
｜尚書大傳｜北方，伏方也，萬物之方伏也，冬，中也，物方藏於中也，陽盛則吁荼萬物而養之外，陰盛則呼吸萬物而藏之內，故曰呼吸者，陰陽之交接，萬物之始終。
｜新論｜冬木可折。
｜原｜魏略｜顏斐為京兆尹，課民當輸租時，以車牛各致薪兩束，為冬月寒氷炙筆硯之用。
｜增｜拾遺記｜漢明帝霜林園皆植寒果，積氷之節百果方盛，俗謂之相陵，霜林之聲訛也。
｜神仙傳｜葛玄冬日能為客設生瓜。
｜竹書｜帝舜四十七年，冬隕霜不殺草木。
｜原｜杜陽雜編｜李輔國遇嚴寒置鳳首木於堂，和煦如二三月，又別名常春草。
｜運行論注｜凝慘氷雪，寒之化，凜冽霜電，寒之用，柔耎之物遇寒則堅，寒之致，太虛澄淨，黑氣浮空，天色黯然，高空之寒氣也，氣如散麻，本末皆黑，川澤之寒氣也，太虛清白，空明雪映，遐邇一色，山谷之寒氣也，太虛白昏，大明不翳，如霧雨氣，遐邇肅然，北望色玄，凝雰夜落，此水氣所生，寒之化也，太虛微黑，白埃昏翳，天地一色，遠視不分，此寒溫凝結，雪之將至也，地裂水氷，河流乾涸，枯澤浮鹹，木歛土堅，是土勝水，水不得自清水所生，寒之用也。
｜增｜歲華紀麗｜羽律纔移，乾風更肅，霜樹盡摧於枯葉，玉壺漸結於輕氷，松秀寒姿，桂榮貞質，星斗旋臨亥位，金烏迭次房星，北戶墐扉之日，東臯穫稻之辰。
｜原｜清閒供｜冬時午後，攜籠向古松懸崖間，敲氷煮建茗，日晡布衣皮帽，策蹇驢問寒梅消息，薄暮圍爐，促膝煨芋，魁說無上偈。
｜集藻｜
｜文賦散句｜
｜增｜楚屈原遠遊｜嘉南州之炎德兮，麗桂樹之冬榮。
｜晉陸機感時賦｜寒冽冽而感興，風謖謖而妄作，嗚枯條之泠泠，飛落葉之漠漠。
｜唐趙自厲寒賦｜幽林風掃，時物霜殘，柔條危勁，奧室淒寒，有美人兮心恍惚，情怵悼而靡安。　伊鮮物之皆瘁，獨霜松之常青，縱寒苦之飄激，淬堅明而自寧。
｜五言古詩｜
｜增｜晉曹毗詠冬｜綿邈冬夕永，凜厲寒氣升，離葉向晨落，長風振條興，夜靜輕響起，天清月輝澄，寒氷盈渠結，素霜竟櫩凝，今載忽已暮，來紀奄復仍。
｜原｜梁簡文帝玄圃冬夕｜洞門扉未掩，金壺漏已催，曛煙生澗曲，暗色起林隈，雪花無有蔕，氷鏡不安臺，階楊始倒插，浦桂半新栽，陳根委落蕙，細葉發香梅，雁去銜蘆止，猿戲繞枝來。
｜七言古詩｜
｜增｜宋陸游冬夜吟｜昨夜凝霜皎如月，碧瓦鱗鱗凍將裂，今夜明月卻如霜，竹影橫窻更清絕，造物有意娛詩人，供與詩材次第新，饑鴻病鶴自無寐，山窮水絕誰為鄰，西村梅花消息動，唧唧寒醅漸嗚瓮，儘將醉帽插幽香，此生莫作長安夢。
｜元何中山中樂｜千花重作陽春節，野杏山桃隨處發，莫思前度看花誰，已見荒原芳草歇，穆山山下數灣月，華山山涯千丈雪，幽人獨在雪月中，要與梅花成四絕，山中之樂誰得知，我獨知之來何為，除卻山家新臘醞，世間無事可相宜。
｜原｜鄭奎妻冬月詞｜山茶未開梅先吐，風動簾旌雪花舞，金盤冐冷塑狻猊，綉幙圍春護鸚鵡，倩人呵筆畫雙眉，脂水凝寒上臉遲，妝罷扶頭重照鏡，鳳釵斜壓瑞香枝。
｜五言律詩｜
｜增｜唐太宗冬日臨昆明池｜石鯨分玉溜，劫燼隱平沙，柳影氷無葉，梅心凍有花，寒野凝朝霧，霜天散夕霞，歡情猶未極，落景遽西斜。
｜張蠙次韻和友人冬日書齋｜四季多花木，窮冬亦不凋，薄氷行處斷，殘火睡來消，象版簽書帙，蠻藤絡酒瓢，公卿有知己，時得一相招。
｜宋張耒冬日雜興｜水落橋痕在，沙乾岸草枯，霜餘槐老壯，風際竹清疎，啄木高逾響，鶺鴒飛且呼，二年親友絕，惟有對禽魚。　空山身欲老，徂歲臘還來，愁怯年年柳，傷心處處梅，綠蔬挑甲短，紅蠟點花開，氷雪如何有，東風日夜回。
｜唐庚立冬後作｜啗蔗入佳境，冬來幽興長，瘴鄉得好語，昨夜有飛霜，籬下重陽在，醅中小至香，西鄰蕉向熟，時致一梳黃。
｜陸游冬日｜吳中寒氣薄，歲暮亦和風，移樹來村北，尋僧渡港東，露葵收半綠，霜稻杵微紅，一飽無餘念，吾生正不窮。
｜朱子冬日｜蕭條時序晚，已復度高秋，回澗白波起，通川絳樹稠，晨風散清露，嘉稻卷平疇，獨懷志士感，歲事幸將休。　清霜染澗樹，蕭索向嚴冬，密雨有時集，寒雲無定容，波明橫瀨出，風急遠林空，一極窻間眺，高旻矗亂峰。
｜七言律詩｜
｜增｜唐韓偓冬日｜蕭條古木銜斜日，戚晴寒滯早梅，愁處雪煙連野起，靜時風竹過牆來，故人每憶心先見，新酒偷嘗手自開，景狀入詩兼入畫，言情不盡恨無才。
｜宋真山民初冬｜林葉新經數夜霜，地爐獨擁一山房，塵書邀我共高閣，濁酒勸人歸醉鄉，費省家貧還似富，身閒日短亦如長，梅花苦欲催詩興，又破梢頭半點香。
｜原｜明文徵明｜煙鎖凝塵四壁空，青燈欲燼夜溶溶，涼聲度竹風如雨，碎影搖窻月在松，病枕蕭條聞永漏，草堂搖落已深冬，不堪酒醒淒然地，撫景懷人意萬重。
｜王象晉｜蜡祭喧喧土鼓搓，紛紛髦穉擁如波，詠幽恍際周王世，布令行宣青帝和，氷筯迎陽辭碧瓦，梅珠散彩耀繁柯，春光積漸來茅舍，對酒能忘鼓腹歌。
｜孟淑卿｜默坐深閨思有餘，霜威漸覺襲衣裾，青綾被冷無鴛夢，紫塞天寒斷雁書，竹葉舞風侵戶響，梅花和月上窻虛，雙蛾爭似庭前柳，臘盡春來忽又舒。
｜五言絕句｜
｜增｜唐王勃冬郊行望｜桂密巖花白，梨疎林葉紅，江臯寒望盡，歸念斷征篷。
｜金宇文虛中回文｜鶻健呼風急，烏啼促景殘，窟深宜兔蟄，蒲折蔭魚寒。
｜七言絕句｜
｜增｜唐元稹西歸｜寒花帶雪滿山腰，著柳氷珠滿碧條，天色漸明回一望，玉塵隨馬度藍橋。
｜元王惲蘭道溪中｜豫樟蔽日無黃落，竹筍經霜更碧鮮，記取江南光景異，暖煙晴日是冬天。
｜郭珏冬詞｜疎林晴旭散啼鴉，高閣朱簾窣地遮，為問王孫歸也未，玉梅開到北枝花。
｜詩散句｜
｜增｜唐劉孝孫｜凍柳含風落，寒梅照日鮮。
｜郎士元｜高松殘子落，寒井凍痕生。
｜李頻｜芸細書中氣，松疎雪後陰。
｜宋陸游｜藤疎不覆架，桐落欲平溝。
｜唐張籍｜梅花蠻草連冬有，行處無家不滿園

　　十月　立冬、小雪附見
｜增｜禮記月令｜孟冬之月，日在尾，昏危中，旦七星中。｜註｜日月會於析水之津，而斗建亥之辰也。
｜原｜梁元帝纂要｜冬曰孟冬，亦曰上冬，曰陽月。
｜花月令｜是月也，蘆傳冬菜蒔，木葉避霜，芳草歛漢宮秋老，薴蔴護其根。
｜增｜瓶史月表｜十月，花盟主白寶珠茶、梅。花客卿山茶花、甘菊花。花使令野菊、寒菊、芭蕉。
｜彙考｜
｜增｜詩幽風｜十月穫稻，為此春酒，以介眉壽。　十月納禾稼，黍稷重穋，禾麻菽麥。
｜晉書樂志｜十月之辰謂為亥，亥者𠜨也，言時陰氣𠜨殺萬物也。　十月之管名為應鐘，應者和也，謂歲功皆成，應和陽功，收而聚之也。
｜唐書西域傳｜東女國巫者，以十月詣山中，布糟麥呪呼羣鳥，俄有鳥來如雞狀，剖視之，有穀者豐歲，名曰鳥卜。
｜淮南子｜孟冬之月，招搖指亥，爨松燧火。
｜荊楚歲時記｜十月朔日，黍臛，俗謂之秦歲首。｜注｜未詳黍臛之義，今北人此日設麻羹豆飯，當為其始熟嘗新耳，禰衡別傳雲，十月朝，黃祖在艨艟上，會設黍臛，是也。
｜原化記｜崔希真十月一日雪，遇老父於門，獻松花酒，老父曰，此酒無味，乃於懷中取丸藥置酒中，味極美，後問天師，師曰，此真人葛洪第三子，其藥乃千歲松膠也。
｜夢溪筆談｜十月，萬物登成，可以會計，故曰功曹。
｜賞心樂事｜十月，滿霜亭蜜橘，賞小春花，杏花莊挑薺。
｜東坡詩注｜嶺南氣候不常，菊花開時即重陽，涼天佳月即中秋，十月九日菊始開，乃與客作重陽。
｜立冬｜
｜原｜禮記月令｜是月也，以立冬，先立冬三日，太史謁之天子曰，某日立冬，盛德在水，天子乃齋，立冬之日，天子親率三公、九卿、大夫以迎冬於北郊。
｜三禮義宗｜十月立冬為節者，冬終也，立冬之時萬物終成，故為節名。
｜東京夢華錄｜立冬前五日，西御園進冬菜，京師地寒，冬月無蔬菜，上至宮禁，下及民間，一時收藏，以充一冬食用。
｜熙朝樂事｜立冬日，以各色香草及菊花、金銀花煎湯沐浴，謂之掃疥。
｜小雪｜
｜增｜三禮義宗｜十月小雪為中者，氣序轉寒，雨變成雪，故以小雪為中。
｜集藻｜
｜謠｜
｜增｜晉夏矦湛苦寒謠｜惟立冬之初夜，天慘懍以降寒，霜皚皚以被庭，氷塘瀩於井榦，草槭槭以疏葉，木蕭蕭以零殘，松損葉於翠條，竹摧柯於綠竿。
｜五言古詩｜
｜原｜梁簡文帝大同十年十月戊寅詩｜喧塵是時息，靜坐對重巒，冬深柳條落，雪後桂枝殘，星明露色盡，天白雁行單，雲飛乍想閣，氷結遠疑紈，晚橘隱重屏，枯藤帶迴竿，荻陰連水氣，山峰染月寒。
｜增｜唐白居易湓浦早冬｜潯陽孟冬月，草木未全衰，秪抵長安陌，涼風八月時，日西湓水曲，獨行吟舊詩，蓼花始零落，蒲葉稍離披，但作城中想，何異曲江池。
｜七言古詩｜
｜增｜宋陸游初冬步至東村｜八月風吹粳稻香，九月蕎熟天始霜，男耕女饁常滿野，宿麥覆塊皆蒼蒼，豐年比屋喜迎客，花底何曾酒杯迮，家人但覔浩歌聲，不在東阡在南陌。
｜五言律詩｜
｜原｜唐杜甫孟冬｜殊俗還多事，方冬變所為，破柑霜落爪，嘗稻雪翻匙，巫峽寒都薄，烏蠻瘴遠隨，終然減灘瀨，暫喜息蛟螭。
｜增｜元僧方潤初冬作｜泬寥蕭瑟後，霽色卻怡人，霜已千林曙，天猶十月春，黃花蝶過晚，白葦雁銜新，野性自夷曠，非關絕世塵。
｜七言律詩｜
｜原｜唐陸龜蒙小雪後書事｜時侯頻過小雪天，江南寒色未全偏，楓汀尚憶逢人別，麥隴惟應欠雉眠，更擬結茅臨水次，偶因行藥到村前，鄰翁意緒相安慰，多說明年是稔年。
｜增｜宋鄭俠次孟堅初冬晴和見梨桃二花作｜十月南天尚暑襟，幽花何怪動清吟，半扉素蘂呈修徑，幾朵夭紅出茂林，地借小春回暖氣，日勻疎影轉輕陰，惟應幕府多才俊，不負行臺醉客心。
｜陸游初冬｜鉏犁滿野及冬耕，時聽兒童叱犢聲，逐客固宜安散地，閒民何幸樂昇平，雪花漫漫蕎初熟，綠葉離離薺可烹，飯飽身閒書有課，西窻來趂夕陽明。　志士逢秋已自傷，老人況復惜年光，正看溪碓舂粳滑，又見山坡下麥忙，桐落井牀多槁葉，菊殘衫袖尚餘香，讀書有課真當勉，�貯明膏伴夜長。
｜七言絕句｜
｜御製塞外初冬｜陰山南去雁行多，渺渺沙原六御過，報是初冬新律改，依然霜曉氣暄和。
｜增｜唐樊晃十月南中感懷｜南路蹉跎客未回，常嗟物候暗相催，四時不變江頭草，十月先開嶺上梅。
｜張登小雪日戲題｜甲子徒推小雪天，刺桐猶綠槿花然，陽和長養無時歇，卻是炎洲雨露偏。
｜原｜宋蘇軾初冬｜荷盡已無擎雨蓋，菊殘猶有傲霜枝，一年好景君須記，正是橙黃橘綠時。
｜增｜鄭思肖小春花｜天地無情正北風，飛鴻哀咽亂雲中，此時縱使開千樹，不及東皇一點紅。
｜元僧善住十月｜清霜欲重小春天，楊柳蕭踈帶曉煙，無奈東皇苦多事，又傳春信到梅邊。
｜詩散句｜
｜增｜唐杜甫｜漢源十月交，天氣涼如秋，草木未黃落，況聞山水幽，栗亭名更佳，下有良田疇，充腸多薯蕷，崖蜜亦易求，密竹復冬筍，清池可方舟，雖傷旅寓遠，庶遂平生游。
｜詞｜
｜宋歐陽修漁家傲｜十月小春梅蘂綻，紅爐暖閣新妝遍，錦帳美人貪睡暖，羞起嬾，玉壺一夜氷澌滿。　樓上四垂簾不捲，天寒山色偏宜遠，風急雁行吹字斷，紅日晚，江天雪意雲撩亂。
｜別錄｜
｜原｜占候｜家塾事親｜十月，有三卯糴平，無則穀貴。　立冬日，先立一丈竿占影，得一尺大疫、大旱、大暑、大饑，二尺赤地千里，三尺大旱，四尺、五尺低田收，六尺高低田熟，七尺高田收，八尺澇，九尺大水，一丈水入城郭。　朔日值立冬主災異，值小雪有東風，春米賤，西風春米貴。其日用斗量米，若綴在斗，來春陡貴，甚騐。
｜種藝｜豌豆、油菜、葵菜、冬芥菜、麥、菠菜、烏菘、萱草、冬白菜、黃茋、防風。
｜移植｜五味子、黃精、梅、柑、五加皮、菊、橙、橘。
｜收採｜枸杞、枳殼、山茱萸、芎藭、五加皮根、梔子、皂莢、麥門冬、苦參、白荳蔻、貝母、牛膝、女貞葉、桑葉、決明子、陳皮、地黃、山藥子、槐實、芙蓉花、薴根、冬瓜、栝蔞根、蕨根、甘蔗、山芋。
｜澆培｜橙橘諸果。　包裹諸畏寒花果。　墪諸畏寒花木根上土壅薴蔴。　壅茴香根。
｜整頓｜窖茉莉、芙蓉、蘭、菊、菖蒲、夾竹桃、虎刺。養蘿蔔。種莙薘菜、耘麥。
｜田忌｜天火卯，地火丑，糞忌亥，九焦亥，荒蕪寅

　　十一月　冬至附見
｜增｜禮記月令｜仲冬之月，日在斗，昏東辟中，旦軫中。｜注｜日月會於星紀，而斗建子之辰也。　是月也，日短至，陰陽爭，諸生蕩　芸始生，荔挺出。
｜原｜梁元帝纂要｜是月曰玄明天，又曰廣寒月。
｜花月令｜是月也，芸生，楓丹，蕉紅，巖桂馥，枇杷綴金，松栢後凋。
｜增｜瓶史月表｜花盟主紅梅花。花客卿楊妃茶花。花使令金盞花。
｜彙考｜
｜增｜周禮地官｜仲冬斬陽木。｜注｜鄭司農雲，陽木，春夏生者，玄謂陽木，生山南者。
｜原｜前漢書律歷志｜十一月，乾之初九，陽氣伏於地下，始著為一，萬物萌動，鍾於太陰。
｜增｜淮南子｜見一葉之落，知歲之暮，覩瓶中之氷，知天下之寒。
｜原列仙傳｜仙人馬湘在刺史馬植坐上，仲冬月以酒杯盛土種瓜子，須臾蔓引生實，食其味甚美。
｜玉燭寶典｜月晦煮赤豆作糜以祭門，禳疫也。
｜增｜荊楚歲時記｜仲冬之月，采擷霜燕菁葵等雜菜，乾之，並為鹹葅。
｜賞心樂事｜十一月，摘星軒枇杷花，味空亭臘梅，蒼寒堂南天竺，花院水仙。
｜成都古今記｜十一月有梅市。
｜一統志｜雷陽界稻十一月下種，揚雪耕耘，次年四月熟，與他地逈異
｜冬至｜
｜原｜周禮秋官｜柞氏掌攻草木及林麓，冬日至，令剝陰木而水之。
｜增｜周禮秋官｜薙氏掌殺草，冬日至而耜之。
｜漢書律歷志｜候氣之法，為室三重，戶閉，塗釁周，密布緹幔，室中以木為琯，每律各如之，內卑外高，從其方位，加律其上，以葭莩灰抑其兩端，案歷而候之，氣至者灰去。
｜魏相傳｜冬至則八風之序立，萬物之性成。
｜呂氏春秋｜冬至後五旬十日，菖蒲生，菖者百卉之先生者也。
｜淮南子｜冬至日則陽乘陰，是以萬物仰而生。
｜原｜易通卦驗｜十一月，廣漠風至則蘭、射干生。
｜增｜孝經緯｜斗指子為冬至，至有三義，一者陰極之至，二者陽氣始生，三者日行南至，故謂之至。
｜玉燭寶典｜十一月建子，周之正月，冬至日極南影長，陰陽日月萬物之始，當黃鍾律，其管最長，故有履長之賀。
｜原｜西域志｜天竺國以十月二十六日為冬至，冬至則麥秀。
｜帝京景物略｜冬至日畫素梅一枝，為瓣八十有一，日染一瓣，瓣盡而九九畢則春深矣，曰九九消寒圖
｜集藻｜
｜五言古詩｜
｜原｜晉傅亮冬至｜星昴殷仲冬，短晷窮南陸，柔荔迎時萋，芳芸應節馥。
｜北齊蕭愨冬至應教｜天宮初動磬，緹室已飛灰，暮風吹竹起，陽雲覆戶來，折氷開荔色，除雪出蘭栽，慚無宋玉辯，濫吹楚王臺。
｜五言律詩｜
｜原｜唐杜甫草堂即事｜荒村建子月，獨樹老夫家，雪裏江船渡，風前竹徑斜，寒魚依密藻，宿鷺起圓沙，濁酒禁愁得，無錢何處賖。
｜宋邵雍冬至｜冬至子之半，天心無改移，一陽初動處，萬物未生時，玄酒味方淡，太音聲正希，此言如不信，更請問庖羲。
｜增｜范成大長至日與同舍遊北山｜歲晚山同色，湖平霧不收，寒雲低閣雪，佳節靜供愁，竹栢森嚴立，蒲荷索莫休，瘦筇知腳力，政爾耐清遊。
｜七言律詩｜
｜原｜唐杜甫小至｜天時人事日相催，冬至陽生春又來，刺繡五紋添弱線，吹葭六管動飛灰，岸容待臘將舒柳，山意衝寒欲放梅，雲物不殊鄉國異，教兒且覆掌中杯。
｜韓偓冬至夜作｜中宵忽見動葭灰，料得南枝有早梅，四海便應枯草綠，九重先覺凍雲開，陰氛莫向河源塞，陽氣今從地底回，不道慘舒無定分，卻憂蚊響又成雷。
｜明李夢陽冬至感懷｜奉天門下玉欄橋，此日催班侍早朝，占史奏雲懽萬國，大官傳宴散層霄，苑梅應律春先動，宮柳迎風色慾搖，一出忽驚今十載，百年勳業有漁樵。
｜七言絕句｜
｜御製途中長至｜關塞經時蹕未回，律逢葭琯暗飛灰，遙知日晷添宮線，暖閣前頭放早梅。
｜原｜宋蘇軾冬至日獨遊吉祥寺｜井底微陽回未回，蕭蕭寒雨濕枯荄，何人更似蘇夫子，不是花時肯獨來。
｜冬至後十餘日復至吉祥寺｜東君意淺著寒梅，千朵深紅未暇裁，安得道人殷七七，不論時節遣花開。
｜明董其昌長安冬至｜子月風光雪後看，新陽一縷動長安，禁鐘乍應雲門曲，寶樹先驅黍谷寒。
｜詩散句｜
｜原｜宋楊萬里｜禽翻竹葉霜初下，人立梅花月正高。
｜僧洪惠｜夜久雪猿啼嶽嶺，夢回清月上梅花。
｜詞｜
｜宋曾實軒小重山｜薄雪初銷銀月端，疎疎浮竹影，紅闌，梅花夢事落孤山，禁人處，霜重鼓聲寒。　留取曉來看，斑簾低小閣，燭花殘，一帆明月去蒼灣，空相憶，雪浪月痕翻。
｜增｜李肩吾風入松｜霜風連夜做冬晴，曉日千門，香葭暖透黃鐘管，正玉臺，彩筆書雲，竹外南枝意早，數花開對清樽。　香閨女伴笑輕盈，倦繡停針，花磚一線添紅景，看從今，迤邐新春，寒食相逢何處，百單五箇黃昏。
｜別錄｜
｜原｜占候｜
｜四時纂要｜冬至日數至元旦，五十日者，民食足，若不滿五十日者，一日減一升，有餘日益一升，最驗。　至前米價長，至後必賤，落則反貴。　寒不降五月雷電。　朔日值冬至，主年荒歲凶。　古占書以朔日冬至為令辰。
｜田家五行志｜得壬，一日主旱，二日小旱，三日赤旱，四日五穀大熟，五日小水，六日大水，七日河決，八日海翻，九日大熟，十日少收，十一、十二日五穀不成。
｜歷法｜冬至日中竪八尺表，其晷如度者，其歲美、人和，不則歲惡、人惑，晷進則水，晷退則旱，進一尺則日食，退一尺則月食。　歷家推朔旦，冬至夜半甲子謂之歷元，最難得。
｜禁忌｜
｜千金方｜勿食經霜菜，令人面無光澤。
｜增｜居家宜忌｜十一月勿食生菜，發宿疾，勿食生韭，多涕唾。
｜原｜種藝｜松、檜、春菜、箭榦菜、茼蒿、杉、柏、菠菜、黃矮菜、萵苣。
｜移植｜松、臘梅、檜。
｜壅培｜石榴、牡丹、椒、瑞香、麥冬、芙蓉、木香、竹、芍藥。
｜收採｜冬葵子、陳皮、款冬花、鬼箭。
｜整頓｜澆海棠，芟薔薇，修荼䕷，芟木香，鋤油菜。
｜田忌｜天火午，地火子，糞忌丑，九焦申，荒蕪午。

　　十二月　小寒、大寒、臘日、除夕附見
｜增｜禮記月令｜季冬之月，日在婺女，昏婁中，旦氐中。｜注｜日月會於玄枵，而斗建丑之辰也。　氷以入，令告民出五種。｜注｜氷既入，而令田官出五種，以明大寒氣過，農事將起也。　是月也，日窮於次，月窮於紀，星回於天，數將幾終，歲且更始，專而農民，毋有所使。
｜原｜梁元帝纂要｜季冬亦曰暮冬、杪冬、除月、暮節、暮歲、窮稔、窮紀。
｜花月令｜是月也，梅蘂吐，山茶麗，水仙凌波，茗有花，瑞香郁烈，山礬鬯發。
｜增｜瓶史月表｜十二月，花盟主蠟梅、獨頭蘭花。花客卿茗花、漳茶花。花使令枇杷花。
｜彙考｜
｜增｜禮記王制｜冢宰制國用，必於歲之杪，五穀皆入，然後制國用。
｜夏小正｜十有二月納卵蒜。｜傳｜卵蒜也者，本如卵者也。
｜韓非子｜魯哀公問於仲尼曰，冬十二月霣霜不殺菽，何為記此，對曰，此言可以殺而不殺也，宜殺而不殺，梅李冬實，天失道，草木猶犯干之，而況人君乎。
｜荊州記｜淮陽郡十二月一日種穀，至明年三月新穀便登。
｜賞心樂事｜十二月，綺互亭檀香、蠟梅。湖山探梅。花院蘭花。玉照堂看早梅。
｜榕城隨筆｜漳於八閩為極南，得氣最暖，其人生不識霜雪之狀，隆冬不禦裘絮，桃李以臘月華，大寒之候，桂香襲人，特為可愛。
｜小寒｜
｜原｜孝經緯｜冬至後十五日，斗指癸為小寒，陽極陰生乃為寒，今日初寒尚小也。
｜詩含神霧｜小寒為節者，亦形於大寒，故謂之小，言時寒氣猶未極也。
｜大寒｜
｜增｜孝經緯｜小寒後十五日，斗指丑為大寒，至此栗烈極也。
｜詩含神霧｜大寒者，上形於小寒，故謂之大，十一月一陽爻初起，至此始徹，陰氣出地方盡，寒氣併在上，寒氣之逆極，故謂大寒。
｜臘｜
｜原｜禮記郊特牲｜天子大蜡八，伊耆氏始為蠟，蠟也者，索也，歲十二月，合聚萬物而索饗之也。
｜增｜郊特牲｜蠟之祭也，主先嗇而祭司嗇也，祭百種，以報嗇也。
｜原｜風俗通｜夏曰嘉平，殷曰清祀，周曰大蜡，漢改曰臘，臘者，獵也，因獵取獸以祭先祖，或曰新故交接，大祭以報功也。
｜增｜荊楚歲時記｜十二月八日為臘日，諺語，臘鼓嗚，春草生，村人並擊細腰鼓，戴胡頭，及作金剛力士，以逐疫。
｜原｜卓異記｜天授二年臘，卿相詐稱上苑花開請幸，則天許之，乃遣使宣詔曰，明朝遊上苑，火急報春知，花須連夜發，莫待曉風吹，於是明晨名花瑞草皆發，羣臣咸服其異。
｜養生要論｜十二月臘夜，令人持椒臥井旁，無與人言，納椒井中，可除瘟病。
｜杜氏通典｜蠟之義，自伊耆氏之代，而有其禮，古之君子便之，是報田之祭也，其神農初為田事，故以報也。
｜風土記｜東京作浴佛會，以諸果品煮粥，謂之臘八粥。
｜農政全書｜冬至後第三戍為臘，臘前兩三番雪謂之臘前三白，大宜菜、麥，諺雲，若要麥，見三白。
｜除夕｜
｜增｜吳中風俗記｜吳中風俗，除夜村落間以禿箒若蔴䕸竹枝等，燃火炬縛於長竿之梢，以照田蠶，爛然徧野，以祈絲穀。　除夜宜焚辟瘟丹，或蒼朮、皂角、楓、芸諸香，以辟邪袪濕，宣鬱氣，助陽德，即閟室虛堂亦無不到。
｜集藻｜
｜文賦散句｜
｜增｜晉傅玄大寒賦｜百川咽而不流兮，氷凍合於四海，扶木顦顇於暘谷，若華零落於濛汜。
｜陸雲歲暮賦｜時凜冽其可悲兮，氣蕭條以傷心，悽風愴其鳴條兮，落葉翻而灑林。
｜唐王勃守歲序｜槐火滅而寒氣消，蘆灰用而春風起，魚鱗布葉，爛五色而翻光，鳳腦吐花，燦百枝而引照。　栢葉為銘，影泛新年之酒，椒花入頌，先開獻歲之詞。
｜張九齡歲除登逍遙臺序｜南土融合，覺寒氣之向盡，東郊物暖，愛春色之方來。
｜四言古詩｜
｜原｜晉裴秀大蜡詩｜日躔星紀，大呂司辰，玄象改次，庶眾更新，歲事告成，八蜡報勤，告成伊何，年豐物阜，豐禋孝祀，介茲萬枯，報勤伊何，農功是歸，穆穆我後，務茲蒸黎，宣力菑畝，沾體暴肌，飲饗清祀，四方來綏，充牣郊甸，鱗集京師，交錯貿遷，紛葩相追，反袂成幕，連袵成帷，有肉如丘，有酒如泉，有殽如林，有貨如山，和氣來臻，率土同歡，祥風協順，降祉自天，方隅清謐，嘉祚日延，與民優游，享壽萬年。
｜五言古詩｜
｜原｜梁庾肩吾歲盡應令｜歲序已雲殫，春心不自安，聊開栢葉酒，試奠五辛盤，金薄圖神燕，朱泥印鬼丸，梅花應可折，倩為雪中看。
｜五言律詩｜
｜原｜唐太宗除夜｜暮景斜芳殿，年華麗綺宮，寒辭去冬雪，暖帶入春風，階馥舒梅素，盤花捲燭紅，共歡新故歲，迎送一宵中。　歲陰窮暮紀，獻節啟新芳，冬盡今宵促，年開明日長，氷消出鏡水，梅散入風香，對此歡終宴，傾壺待曙光。
｜沈佺期歲夜安樂公主滿月侍宴應制｜除夜子星廻，天孫滿月杯，詠歌鱗趾合，簫管鳳凰來，歲炬常燃桂，春盤預折梅，聖皇千萬壽，垂曉御樓開。
｜史育除夜｜今歲今宵盡，明年明日來，寒隨一夜去，春逐五更回，氣色空中改，容顏暗裏催，風光人不覺，已著後園梅。
｜杜甫杜位宅守歲｜守歲阿戎家，椒盤已頌花，盍簪喧櫪馬，烈炬散林鴉，四十明朝過，飛騰暮景斜，誰能更拘束，爛醉是生涯。
｜韋莊歲除對王秀才作｜我惜今夜促，君愁玉漏頻，豈知新歲酒，猶作異鄉身，雪向寅前凍，花從子後春，到明追此會，俱是隔年人。
｜增｜宋陸游臘月｜今冬少霜雪，臘月厭重裘，漸動園林興，頓寛薪炭憂，山陂泉脈活，村市柳枝柔，春餅吾何患，嘉蔬日可求。
｜七言律詩｜
｜御製賦得爆竹聲中一歲除是日微雪｜爆竹連宵不夜城，占年積素即豐盈，維新四始全仁政，修省三朝冀太平，拂曙和風臨上日，通晨淑氣擁華清，願將柏葉芳尊酒，賜與臣鄰共大羹。
｜增｜唐杜審言守歲侍宴｜季冬除夜接新年，帝子王孫捧御筵，宮闕星河低拂樹，殿前燈燭上薰天，彈弦奏節梅風入，對局探鉤柏酒傳，欲向正元歌萬壽，暫留歡賞寄春前。
｜原｜杜甫臘日｜臘日常年暖尚遙，今年臘日凍全消，侵陵雪色還萱草，漏洩春光有柳條，縱酒欲謀良夜醉，還家初散紫宸朝，口脂面藥隨恩澤，翠管銀罌下九宵。
｜十二月初一日作｜今朝臘月春意動，雲安縣前江可憐，一聲何處送書雁，百丈誰家上瀨船，未將梅蘂驚愁眼，更取椒花媚遠天，明光起草人所羨，病廢幾時朝日邊。
｜增｜宋宋郊十二月望日禁中作｜閏歷先春破臘寒，綵花金勝寵千官，氷從太液池邊動，柳向靈和殿裏看，瑞氣因風飄禁仗，暖暉依日上仙盤，須知聖運隨生殖，萬國年年共此懽。
｜陸游歲未盡前數日偶題長句｜老向人間跡轉孤，參差煙火出菰蒲，數畦綠菜寒猶茁，一勺清泉手自𣂏，穀賤窺籬無狗盜，夜長暖足有狸奴，歲闌更喜人強健，小草書成鬱壘符。　風號四野雲如墨，徂歲消磨不滿旬，瑞雪便應平地尺，野梅又報一年春，長河斷渡氷將合，古寺題詩手為皴，僵臥閉門行路絕，安知當代獨無人。
｜原｜明文徵明｜雲霞駘蕩曉光和，手摺梅花對酒歌，暮齒不嫌來日短，霜髭較似去年多，東風漸屬青陽候，流水微生綠玉波，鳥弄新音晴晝永，相看不飲奈春何。
｜五言絕句｜
｜原｜唐太宗太原召侍臣守歲｜四時運灰琯，一夕變冬春，送寒餘雪盡，迎歲早梅新。
｜七言絕句｜
｜原｜宋韓絳｜新陽氣候未全佳，尚縱寒威壓歲華，賴有椒湯共卯酒，不妨和雪看梅花。
｜增｜范成大除夕前二日夜雨｜雪不成花夜雨來，隴頭一洗定無埃，小童卻怕溪橋滑，明日先生合探梅。
｜楊萬里臘裏立春｜嫩日催青出凍荄，小風吹白落疎梅，殘冬未放春交割，早有黃蜂紫蝶來。
｜詩散句｜
｜增｜唐殷璠｜雪冷江空歲暮時，竹陰梅影月參差。
｜宋韓琦｜一箭尚留終在臘，萬花潛發欲驚春。
｜楊萬里｜臘月潮州見桃李，元來不作好春看。
｜明王韋｜好記流年收栢葉，乍消殘雪見梅枝。
｜詞｜
｜增｜宋汪莘行香子｜野店殘冬，綠酒春濃，念如今，此意誰同，溪光不盡，山翠無窮，有幾枝梅，幾竿竹，幾株松。　籃輿乘興，薄暮疎鐘，望孤村，斜日匆匆，夜窻雪障，曉枕雲峰，便擁漁蓑，頂漁笠，作漁翁。
｜別錄｜
｜原｜負暄雜錄｜二十四日五更，取井花水平旦第一汲者，盛淨器中，量人口多少，浸乳香至歲旦五更，暖令溫，從小至大，每人以乳香一小塊飲水三吸，一年不患時疾。
｜法天生意｜大寒冷早出噙真麻油則耐寒。　勿食經霜菜果，減人顏色。
｜占候｜柳眼青，來年夏秋米賤。　月內萌類不見，六月五穀不實。　二十四日田夫牧豎候昏時，爭立竿燎火於野，名曰照田蠶，看火色占來
年水旱，白主水，紅主旱，猛烈主豐，衰微主歉，東北風吉，臘盡火光及燒籸盆爆竹看火色，大率與田蠶火同。
｜種藝｜檾麻、茼蒿、菠菜，栽桑。
｜移植｜山茶、玉梅、海棠、柳。
｜壓插｜石榴、薔薇、月季、木香、十姊妹。
｜收採｜大戟根節、款冬花、木蘭皮、鬼箭、穀樹皮、冬葵子、蒲公英、菖蒲、忍冬藤。
｜壅培｜橘、桑、苧麻、韭、竹、芍藥。
｜整頓｜墾秧田，燒荒，修，柳修，桑浴，蠶種，伐竹木，磨桑葉，造農具，挑溝塘，乾蒿，砍穀樹，刈茅草，葺園籬，酵河泥，貯雪水，貯蔴油。
｜田忌｜天火酉，地火子，糞忌卯，九焦巳，荒蕪戍
御定佩文齋廣群芳譜卷六
