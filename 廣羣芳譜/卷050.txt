御定佩文齋廣羣芳譜卷五十
　花譜
　　菊花三
｜集藻｜
｜七言古詩｜
｜增｜
｜梁。簡文帝。採菊篇｜日精麗草散秋株，洛陽少婦絶妍姝，相呼提筐採菊珠，朝起露濕霑羅襦，東方千騎從驪駒，更不下山逢故夫。
｜原｜
｜唐。杜甫。歎庭前甘菊花｜庭前甘菊移時晚，青蘂重陽不堪摘，明日蕭條盡醉醒，殘花爛漫開何益，籬邊野外多眾芳，采擷細瑣升中堂，念茲空長大枝葉，結根失所纏風霜。
｜增｜
｜宋。梅堯臣。甘菊｜世言此解制頹齡，便當園蔬春競種，到秋猶得泛其英，爛醉莫辭官有俸。
｜和吳沖卿省中植菊｜園果已熟實未墜，野卉已老葉未瘁，菊叢是時方發榮，潭上籬邊俱有為，一從潭島輔長年，一自籬根圖暫醉，今將移近省中蘭，壅培早與陶潛異，黃土肥濃沃井泉，朱欄屈曲侵堦地，勁風不到何動搖，清露能霑誰著意，看看重九各登高，金蘂滿頭無所忌，及此頻邀同舍歡，向來莫羨鍾繇賜，我家蓬藋不足雲，強對嘉章顏起愧。
｜歐陽修。希真堂東手種菊花十月始開｜當春種花唯恐遲，我獨種菊君勿誚，春枝滿園爛張錦，風雨須臾落顛倒，看多易厭情不專，鬭紫誇紅隨俗好，豁然高秋天地肅，百物衰零誰暇弔，君看金蘂正芬敷，曉日浮霜相照耀，後時寧與竹相榮，𡡾世不爭桃李笑，煌煌正色秀可餐，藹藹清香寒愈峭，高人避喧守幽獨，淑女靜容修窈窕，方當搖落看轉佳，慰我寂寥何以報，時攜一樽相就飲，如得貧交論久要，我從多難壯心衰，跡與世人爭靜躁，種花勿種兒女花，老大安能逐年少。
｜曾鞏。菊花｜菊花秋開只一種，意遠不隨桃與梅，遊人有幾愛孤淡，零落野水空巖隈，層層露萼間枝葉，金靨萬箇圍蒼苔，直從陶令酷愛尚，始有我見心眼開，為憐清香與正色，欲搴更惜常徘徊，當攜玉軫就花醉，一飲不辭三百杯。
｜陸游。山園草間菊數枝開席地獨酌｜屋東菊畦蔓草荒，瘦枝出草三尺長，碎金狼籍不堪摘，掃地為渠持一觴，日斜大醉叫墮幘，野花村酒何曾擇，君不見，詩人跌宕例如此，蒼耳林中留太白。
｜楊萬里。買菊｜老夫山居花繞屋，南齋杏花北齋菊，青春二月杏花開，抱瓶醉臥錦繡堆，涼秋九月菊花發，自折寒枝插華髮，湘纍落英曾幾何，陶令東鄰未是多，吾家滿山種秋色，黃金為地香為國，就中更有一丈黃，霜葩月蘂耿出墻，飲徒無酒尋不得，尋得一身花露香，如今小寓咸陽寺，有口何曾問花事，百錢擔上買一株，聊伴詩人發幽意。
　病眼仇冤一束書，客舍葭莩菊一株，看來看去兩相厭，花意蕭條恰似無，清曉肩輿過花市，陶家全圃移在此，千株萬株都不看，一枝兩枝誰復遺，平地拔起金浮屠，瑞光千尺照碧虛，乃是結成菊花塔，蜜蜂作僧僧作蝶，菊花障子更玲瓏，翡翠六扇排屏風，金錢裝面密如積，金鈿滿地無人識，先生一見雙眼開，故山三徑何獨懷，君不見，內前四時有花賣，和寧門裏花如海。
｜林亦之。奉題林稚春菊花枕子歌｜故人所說菊花枕，似把冰丸月下飲，秋水一雙明炯炯，數在青囊第一品，狂風江上吹蒹葭，往往得之嵇阮家，閉門誦書二十載，眼睛損盡生空花，建陽小作箸頭書，殘更燈火亂蟲魚，石渠文字大如斗，塲屋歲月又不偶，𨚫來南山青草邊，東西盡為菊花田，手提長筐向山曲，一下收拾三百斛，昨者昬迷才起來，解把簷頭小字讀，乃知妙物通群仙，一切藥囊應棄捐。
｜謝枋得。菊｜淵明豈但隱逸人，淵明素懷諸葛志，清香不獨占秋天，菊潭一滴三千歲。
｜鄭思肖。菊花歌｜太極之髓日之精，生出天地秋風身，萬木搖落百草死，正色與秋爭光明，背時獨立抱寂寞，心香貞烈透寥廓，至死不變英氣多，舉頭南山高嵯峨。
｜金。宇文虛中。白菊｜西風蕭颯百草黃，南齋白菊占秋芳，主人好事不專饗，擷送客館分幽香，幽香清艷兩難得，冰雪肌膚龍麝裛，悄然坐我蘂珠宮，玉斧瑤姬皆舊識，仙家藝菊名日精，我今號爾為月英，月中風露秋夕好，感此仙種來曾城，憑君傳與金天令，月與霜姿駐清景，重陽好伴白衣來，五柳先生憶三徑。
｜元。范梈。送菊｜臥病高秋留海浦，明日重陽更風雨，杜門不出長蒼苔，令我天涯心獨苦，籬角黃花親手栽，近節如何獨未開，含芳閟采亮有以，使君昨暮徵詩來，凌晨試遣霜根送，畚土雖微甚珍重，極知無意競秋光，任作橫窓歲寒供，憶我初客天子都，西垣植此常千株，結花年年應吹帽，始信南邦事盡殊，願得封培自今日，何間朱厓萬家室，秋香端不負乾坤，但嗔簫管亂儔匹，歸去來兮雖得歸，念歸政自莫輕違，他日采英林下酌，誰向清霜望翠微。
｜明。吳寬。過相城為沈陶庵和天全翁賞菊之作｜菊花開日是重陽，坡翁妙語不可當，我雲但得花之趣，何必秋來菊有黃，神仙中人壽且康，老年見客纔下堂，幅巾飄飄映華髮，導我直過東籬傍，庵居春風定先到，已見菊苗三寸長，浩歌淵明飲酒章，悠然依舊虞山蒼，素琴無絃舊有例，當春賞菊嗟何妨，封題一笑報蘇子，為我轉致陶柴桑。
｜陳鴻。買西園菊至招同社諸人花下小飲因和短歌｜幾處菊花殘，西園餘數畝，買來竹窓下，折簡會賓友，把酒坐花旁，一齊衫袖香，春天百卉𡡾，不及此幽芳，堦下涼風薄暮起，枝枝低拂深杯裏，願君盡醉宿我家，明日更看西園花。
｜五言律詩｜
｜增｜
｜唐。太宗。賦得殘菊｜階蘭凝曙霜，岸菊照晨光，露濃晞曉笑，風勁淺殘香，細葉凋輕翠，圓花飛碎黃，還持今歲色，復結後年芳。
｜駱賓王。秋菊｜擢秀三秋晚，開芳十步中，分黃俱笑日，含翠共搖風，碎影涵流動，浮香隔岸通，金翹徒可泛，玉斝竟誰同。
｜李嶠。詠菊｜玉律三秋暮，金精九日開，榮舒洛媛浦，香泛野人杯，靃靡寒潭側，丰茸曉岸隈，黃花今日晚，無復白衣來。
｜原｜
｜李白。感遇｜可嘆東籬菊，莖疎葉且微，雖言異蘭蕙，亦自有芳菲，未泛盈樽酒，徒沾清露輝，當榮君不採，飄落欲何依。
｜增｜
｜盧綸。九日奉陪令公登白樓同詠菊｜瓊樽猶有菊，可以獻留侯，願比三花秀，非同百卉秋，金英分藥細，玉露結房稠，黃雀知恩在，銜飛亦上樓。
｜朱灣。秋夜宴王郎中宅賦得露中菊｜眾芳春競發，寒菊露偏滋，受氣何曾異，開花獨自遲，晚成猶有分，欲採未過時，忍棄東籬下，看隨秋草衰。
｜耿湋。賦得寒蜂採菊蘂｜遊颺下晴空，尋芳到菊叢，帶聲來蘂上，連影在香中，去住霑餘霧，高低順過風，終慙異蝴蝶，不與夢魂通。
｜顧非熊。萬年厲員外宅賞殘菊｜纔過重陽後，人心已為殘，近霜須苦惜，帶蝶更宜看，色減頻經雨，香銷恐漸寒，今朝陶令宅，不醉𨚫應難。
｜姚合。病中辱朱諫議惠甘菊藥苗因以詩贈｜蕭蕭一畝宮，種菊十餘叢，採摘和芳露，封題寄病翁，熟宜茶鼎裏，餐稱石甌中，香氣將何比，從來味不同。
｜李商隱。菊｜暗暗淡淡紫，融融冶冶黃，陶令籬邊色，羅含宅裏香，幾時禁重露，實是怯殘陽，願泛金鸚鵡，升君白玉堂。
｜許棠。白菊｜所尚雪霜姿，非關落帽期，香飄風外別，影到月中疑，發在林彫後，繁當露冷時，人間稀有此，自古乃無詩。
｜李建勳。採菊｜簇簇競相鮮，一枝開幾番，味甘資麴糵，香好勝蘭蓀，古道風搖遠，荒籬露壓繁，盈筐時採得，服餌近知門。
｜蕭彧。賦得菊送德林郎中學士赴東府｜離情折楊柳，此別異春哉，含露東籬艷，汎香南浦杯，惜持行次贈，留插醉中廻，暮齒如能制，玉山甘判頹。
｜張蠙。白菊｜秋天木葉乾，猶有白花殘，舉世稀栽得，豪家𨚫畫看，片苔相應綠，諸卉獨宜寒，幾度攜佳客，登高欲折難。
｜原｜
｜羅隱。詠菊｜籬落歲雲暮，數枝聊自芳，雪裁纖蘂密，金拆小苞香，千載白衣酒，一生青女霜，春叢莫輕薄，彼此有行藏。
｜增｜
｜僧無可。詠菊｜東籬搖落後，密艷被寒催，夾雨驚新拆，經霜忽盡開，野香盈客袖，禁蘂泛天杯，不共春蘭並，悠揚遠蝶來。
｜僧廣宣。九日菊花詠應詔｜可訝東籬菊，能知節候芳，細枝青玉潤，繁蘂碎金香，爽氣浮朝露，濃滋帶夜霜，汎杯傳壽酒，應共樂時康。
｜宋。韓琦。菊｜萬卉趁枯死，香金鬭晚葩，甘名應得露，野色豈如家，俗態惜遲暮，芳情誰怨嗟，重陽樽酒伴，不見牡丹花。
｜菊觴｜九日陪嘉客，金英泛酒船，醱醅時上下，浮蟻自周旋，香逐榴花發，甘嗤柏葉先，坐中宜醉挹，仙錄載延年。
｜重九席上賦金鈴菊｜黃金綴菊鈴，兗地獨馳名，細蘂浮杯雅，香筩貯露清，風休沉夜警，雨碎入寒聲，自此傳仙種，秋芳冠玉京。
｜邵雍。和張二少卿丈白菊｜清淡曉凝霜，疎枝殿顥商，自知能潔白，誰念獨芬芳，豈為瓊無艷，還驚雪有香，素英浮玉液，一色混瑤觴。
｜司馬光。和李殿丞倉中對菊｜高士寄朝市，迥然心跡殊，秋風太倉裏，黃菊滿庭隅，陶令成詩後，王公送酒無，遙知壓俗事，未免強躊躇。
　文案漸消散，倉閑吏已稀，庭空數蝶下，夜靜一螢飛，愛賞忽成句，淹留時忘歸，高情雖不繫，遇此獨依依。
　涼風正蕭瑟，好月復徘徊，幽興渺不盡，芳樽時一開，餘英蓋紅葉，墜露濕蒼苔，從此東籬下，應忘歸去來。
｜和江鄰幾金鈴菊｜何處見佳菊，秋風汶水陽，酒浮金鐸細，露汎蜜房香，不謂紅塵地，相逢君子堂，依然故人意，不減舊芬芳。
｜詠菊｜瑣瑣南陽菊，秋潭歲自開，孤根擁紅葉，落蘂𡡾蒼苔，正以參靈藥，因之植紫臺，願兼金掌露，同入柏梁杯。
｜野菊｜野菊未嘗種，秋花何處來，羞隨眾草沒，故犯早霜開，寒蝶舞不去，夜蛩吟更哀，幽人自移席，小摘泛清杯。
｜孔平仲。對菊有懷郎祖仁｜庭下金鈴菊，花開已十分，多情能惠我，對景獨思君，秀色三秋好，清香一室聞，扁舟今夜雨，何處宿江雲。
｜戴昺。十日取野菊從酒｜野徑菊仍好，村壚酒亦嘉，未應今日蘂，便是背時花，心在家千里，身猶客九華，官程難久駐，風雨暮山斜。
｜金。党懷英。黃菊集句｜九月欲將盡，鮮鮮金作堆，遶籬殘艷密，擁鼻細香來，五色中偏貴，羣花落始開，可憐陶靖節，共此一傾杯。
｜元。蒲道源。九月十八日黃菊始開時且禁釀漫成示德衡弟｜苒苒秋事杪，幽叢花始黃，直須彫眾卉，纔許見孤芳，重露洗金質，嚴風吹綠裳，陶翁如有酒，何日不重陽。
｜范梈。九日諸生攜酒至城東看菊｜楚楚臨堦菊，重陽特地開，慰人良有意，報汝愧無才，巷杵聞雞發，鄰觴送蟹來，采英吾欲寄，悵望倚江臺。
｜明。高啟。王公子宅五月菊｜秋英忽夏發，宛在阿戎家，細認驚初見，高吟喜共誇，不依寒竹雨，欲映午榴霞，我意甘遲暮，樽前有此花。
｜何景明。汝慶宅紅菊｜紅菊開時暮，亭亭冠物華，亦知顏色好，不是艷陽花，羅綺嬌秋日，樓臺𡡾晚霞，清香如不改，常傍美人家。
｜八月二十八日子容過對菊｜近節逢花放，開樽集異鄉，乾坤共一笑，風雨似重陽，誰識暮蟬意，獨憐秋樹芳，他時益爛熳，邀爾醉西堂。
｜汝濟夜過同以行對菊花｜搖落相過地，芳菲晚更親，酒醺留𡡾眼，燈色笑生春，風雨新晴夜，江山未老身，百年如不醉，恐負此花神。
｜原｜
｜李夢陽。菊花｜不隨羣草出，能後百花榮，氣為凌秋健，香緣飲露清，細開宜避世，獨立每含情，可道蓬蒿地，東籬萬代名。
｜增｜
｜陳憲章。前菊會｜荒村開紫菊，細雨隔蒼梧，漂泊逢山鬼，歸來覓酒徒，佳期賓不赴，幽賞子何孤，為罰南山老，青錢買百壺。
｜後菊會｜餘花留醉客，缺月到疎梧，我老真違世，人生各有徒，交遊今日少，宇宙此亭孤，慣得趨時理，千金買一壺。
｜後菊會再次李九淵韻｜黃花憎競賞，人事奪幽期，長夜來尋醉，微霜落滿枝，行藏深琖酒，風月小囊詩，長嘯東軒下，蒼髯白接䍦。
　留連杯酒下，重疊菊花期，熟犬知過客，寒蜂亦戀枝，溪山迥月色，香影入梅詩，地窄君休舞，傾斜爾接䍦。
｜楚雲臺觀民澤所栽菊，寄民澤用昨九日韻，時民澤還五羊未返｜當軒玉朶孤，植竹翠莖扶，香細風初動，神清俗本無，寒深溪井涸，月出山瓢疎，何處異鄉客，永懷歌茱萸。
｜野菊吟寄子長再次前韻｜野菊生何處，尋香杖偶扶，孤標猶訝絶，佳色舊知無，老弄真成獨，秋來不作疎，金樽誰九日，引滿對茱萸。
｜吳明府送菊次韻答之｜黃菊有名花，淵明無酒官，酒多人自醉，花好月同看，老未厭人世，天教共歲寒，未應攜不去，高步蓬萊山。
｜原｜
｜申時行。菊畦｜誅茆疏野徑，種菊擬山家，秀擢三秋幹，奇分五色葩，凌霜留晚節，殿歲奪春華，為道餐英好，東籬興獨賒。
｜唐文獻｜西苑宸遊地，東籬菊已花，當年誇野色，此日艷天葩，輕白凌寒露，深紅散晚霞，秋英疑可茹，無復楚人嗟。
｜七言律詩｜
｜增｜
｜唐。白居易。酬皇甫郎中對菊花見憶｜愛菊高人吟逸韻，悲秋病客感衰懷，黃花助興方攜酒，紅葉添愁正滿堦，居士葷腥今已斷，仙郎杯杓為誰排，愧君相憶東籬下，擬廢重陽一日齋。
｜李商隱。野菊｜苦竹園南椒塢邊，微香冉冉淚涓涓，已悲節物同寒鴈，忍委芳心與暮蟬，細路獨來當此夕，清樽相伴省他年，紫雲新苑移花處，不取霜栽近御筵。
｜和馬郎中移白菊見示｜陶詩只採黃金實，郢曲新傳白雪英，素色不同籬下發，繁花疑自月中生，浮杯小摘開雲母，帶露旋移綴水精，偏稱含香五字客，從茲得地始芳榮。
｜李山甫。劉員外寄移菊｜秋來緣樹復緣墻，怕共平蕪一例荒，顏色不能隨地變，風流唯解逐人香，煙含細葉交加碧，露拆寒英次第黃，深謝栽培與知賞，但慚終歲待重陽。
｜皮日休。和魯望白菊｜已過重陽半月天，琅華千點照寒煙，蘂香亦似浮金靨，花樣還如鏤玉錢，玩影馮妃堪比艷，鍊形蕭史好爭妍，無由摘向牙箱裏，飛上方諸贈列仙。
｜陸龜蒙。幽居有白菊一叢因而成詠呈知己｜還是延年一種材，即將瑤朶冒霜開，不如紅艷臨歌扇，欲伴黃英入酒杯，陶令接䍦堪岸著，梁王高屋好欹來，月中若有閑田地，為勸姮娥作意栽。
｜重憶白菊｜我憐貞白重寒芳，前後叢生夾小堂，月朶暮開無絶艷，風莖時動有奇香，何慙謝雪清才詠，不羨劉梅貴主妝，更憶幽窓凝一夢，夜來村落有微霜。
｜鄭璧。白菊｜白艷輕明帶露痕，始知佳色重難羣，終朝疑笑梁王雪，盡日慵飛蜀帝魂，燕語似翻瑤渚浪，鴈風疑卷玉綃紋，瓊妃若會寬裁翦，堪作蟾宮夜舞裙。
｜司馬都。白菊｜恥共金英一例開，素芳須待早霜催，遶籬看見成瑤圃，汎酒初迷傍玉杯，映水好將蘋作伴，犯寒疑與雪為媒，夫君每尚風流事，應為徐妃致此栽。
｜張賁。白菊｜雪采冰姿號女華，寄身多是地仙家，有時南國和霜立，幾處東籬伴月斜，謝客瓊枝空貯恨，袁郎金鈿不成夸，自知終古清香在，更出梅妝弄晚霞。
｜宋。韓琦。九日賞菊未開席上次韻答崔象之寺丞｜誰知九日接賓觴，未放寒花拆露房，早是生來悲晚節，那堪開不在重陽，滿頭且應良辰插，一夜寧衰淺意香，守待金鈴披絶艷，共君搴蘂醉餘芳。
｜和崔象之紫菊｜紫菊披風碎曉霞，年年霜晚賞奇葩，嘉名自合開仙府，麗色何妨奪錦砂，兩徑蕭疎凌蘚暈，露叢芬馥敵蘭芽，孤標只取當筵重，不似尋常泛酒花。
｜八月十九日賞菊｜春英無不惜開遲，秋菊常懷素景悲，慣負晚霜甘索寞，忽逢先閏促離披，欲移庭檻嫌傷早，擬泛賓罍未入時，自是寒花當守分，一違佳節速人嗤。
｜王安石。和晚菊｜不得黃花九日吹，空看野葉翠葳蕤，淵明酩酊知何處，子美蕭條向此時，委翳似甘終草莽，栽培空欲傍藩籬，可憐蜂蝶飄零後，始有閑人把一枝。
｜蘇轍。戲題菊花｜春初種菊助槃蔬，秋晚開花插滿壺，微物不多分地力，終年乃爾任人須，天隨匕箸幾時輟，彭澤樽罍未遽無，更擬食根花落後，一依本草太傷渠。
｜徐積。菊花｜為汝花中開最孤，詩翁可惜屢提壺，𨚫應有意酬青眼，渾似傾心向白鬚，擊銅鉢時吟更好，擲金錢後醉相娛，楊妃只有黃裙在，且問風霜留得無。
｜劉子翬。詠菊｜青叢馥郁早抽芽，金蘂爛斑晚著花，秋意祇應宜淡泊，化工可是惜鉛華，輕煙細雨重陽節，曲檻疎籬五柳家，暮醉朝吟供採摘，更憐寒蝶共生涯。
｜楊萬里。野菊｜未與騷人當糗糧，況隨流俗作重陽，政緣在野有幽色，肯為無人減妙香，已晚相逢半山碧，便忙也折一枝黃，花應冷笑東籬族，猶向陶翁覓寵光。
｜九日菊未花｜舊說黃楊厄閏年，今年併厄菊花天，但挼青蘂浮新酒，何必黃金鑄小錢，半醉嚼香霜月底，一枝𨚫老鬢絲邊，阿誰會得開遲意，暗展重陽十月前。
｜九日郡中送白菊｜未應白菊減於黃，金作鈿心玉作裳，一夜西風開瘦蕾，兩年南海伴重陽，若言佳節如常日，為底寒花分外香，挼蘂浮杯莫多著，一枝留插鬢邊霜。
｜陳傅良。和林宗易菊花韻｜一歲所餘秋有幾，重陽偏與老相催，每憐白髮能長健，雖愛黃花亦懶栽，好景游從須好友，新詩風味似新醅，人生適意無過此，恣聽東籬早晏開。
｜潘紫巖｜香名不枉入騷壇，最愛霜林耐歲寒，切莫逢人嘆遲暮，何曾委地有飄殘，人如靖節本堪採，世欠靈均少得餐，甚矣吾衰閉門坐，籬邊自折一枝看。
｜原｜
｜方九功｜露冷江蘋鴈度時，蕭蕭黃菊滿疎籬，寒枝帶雨開仍艷，晚節凌霜賞未遲，移傍小簷承綺席，縱觀深夜倒金巵，摘來冉冉香盈把，共泛西風醉莫辭。
　莫惜寒花開太晚，孤懷深喜客來雙，疎枝最耐存霜圃，晚節偏宜映月窓，同調自應蘭是籍，濁醪何有玉為缸，籬邊無限陶潛興，倒著綸巾醉未降。
｜增｜
｜金。元好問。野菊，座主閑閑公命作｜柴桑人去已千年，細菊斑斑也自圓，共愛鮮明照秋色，爭教狼籍臥疎煙，荒畦斷壟新霜後，瘦蝶寒螿晚景前，只恐春叢笑遲暮，題詩端為發幽妍。
　晚景蕭疎畫不成，晚花作意出繁英，鮮明獨向霜露見，爛熳𨚫隨蒿艾生，南國騷人知有待，西風蝴蝶更多情，南山正在悠然處，安得芳樽與細傾。
｜為鮮于彥魯賦十月菊｜清霜淅淅散銀沙，驚見芳叢閱歲華，借暖定誰留翠被，鍊顏端自有丹砂，秋香舊入騷人賦，晚節今傳好事家，不是西風苦留客，衰遲久已避梅花。
｜元。王惲。桃花菊｜淚灑明妃寄露葩，換根非為貯丹砂，黃輕白碎空多種，碧爛紅鮮自一家，騷客賦詩憐晚節，野人修譜是頭花，九秋霜露無情甚，時約行雲護彩霞。
｜馬祖常。雙頭菊｜金屈巵邊醉袖垂，秋雲如幄貯仙姿，寒生小靨廻鸞動，香入流蘇睡鴨移，結綬巧承西顥曲，落鈿羞帶月支睂，青霜為我催顦顇，銀屋何人怨別離。
｜菊枕｜東籬采采數枝霜，包裹西風入夢涼，半夜歸心三徑遠，一囊秋色四屏香，牀頭未覺黃金盡，鏡底難教白髮長，幾度醉來消不得，臥收清氣入詩腸。
｜明。高啟。晚香軒｜不畏風霜向晚欺，獨開眾卉已凋時，地荒老圃苔三徑，節過重陽雨一籬，秋色蒼茫人醉少，寒香落寞蝶先知，山翁獨念同衰晚，坐對幽軒每賦詩。
｜原｜
｜李東陽。楊妃菊｜誰采繁花席上題，偶將名姓託唐妃，日烘花萼醺時面，雨換華清浴後衣，隔座似邀秦國語，揮毫未放謫仙歸，欲從顏色窺生相，已落詩家第二機。
｜增｜
｜李東陽。月下賞菊東邃庵太常先生｜不隨春蝶夢滕王，又送秋蟬過綠楊，佳客到時非舊雨，好花開處亦重陽，為園恨少青山地，插帽羞看綠鬢郎，長對此花還此客，縱教多病也身康。
｜十月賞菊體齋席上限韻｜尋芳何意到君家，雨過高城少暮沙，此夜幽歡還月下，去年孤館各天涯，狂思晚節曾吹帽，壽擬春期及進瓜，不是老來詩骨健，誰能白髮對黃花。
｜後園種菊經月，忽見數花，用亨父韻並呈城東賞菊諸君｜幽花種得偶相忘，步轉南簷𨚫背堂，但有芳心寧擇地，更無佳客亦宜觴，登臨憶負重陽雨，採綴愁沾昨夜霜，滿袖餘香試披拂，晚來風力正悠揚。
｜九日盆菊盛開將出郭有作｜買得長安擔上秋，南山只在屋西頭，花開正好逢佳節，身病那堪復遠遊，昨夜月明空對酒，晚來風急怕登樓，多情重有燈前約，為報花神作意留。
｜周原己席上賦十月菊｜布袍蕭索不勝涼，坐愛芳心共日光，何用門前看五柳，始知秋後有重陽，故園栽處田應熟，小市開時藥正香，自古交期須歲晚，相過不敢避風霜。
｜冬月對菊用陳玉汝韻｜搖落霜空萬木飛，一枝無奈賞心微，未成老圃應須學，若在南山便合歸，人道秋香非昨夜，天留晚色共斜暉，陶翁可是忘機者，猶自含情待白衣。
｜吳寬原已宅賞菊｜休從雲外望天香，誰似蕭然林下妝，嫩蘂漸成黃面老，低枝猶比白衣長，曾隨枸杞添風味，𨚫笑芙蓉住水鄉，詩社清忙今又動，看花直擬過重陽。
｜次韻李士英劉道亨過園居看菊｜詩人渾不厭貧家，閒就荒園看菊花，傾倒臘醅瓶未罄，品題秋色句爭嘉，殘英抱節真霜傑，本草言功有日華，醉後𨚫勞歸騎晚，西風烏帽數枝斜。
｜陳憲章。九日晚對菊次容處士韻，是日縣主曹侯二尹邵侯持酒過白沙，李九淵容貫各館鄉中未歸｜一年佳節到黃花，霜在籬根月在沙，今日縣侯親送酒，幾時詩客報還家，疎枝向晚青如許，老鬢逢秋白未涯，更欲西良開酒𧣴，勝遊堪泛五更槎。
｜再用韻｜焉知老子非元亮，請看黃花滿白沙，賸有香醪供采采，何須蠟屐到家家，屢經細雨開花面，獨立西風背水涯，欲把一株種蟾闕，恐驚天女笑乘槎。
｜次趙提學十月賞菊韻｜不論開早與開遲，到處逢花把一枝，清獻插來紗帽重，陶潛醉倒葛巾欹，青藜不赴先生召，白雪虛傳幼婦詞，𨚫對藥欄何意緒，江門店酒獨斟時。
｜答吳樂善送菊｜兩莖何處萎霜根，路入廬山不問村，佳節總非前日月，新香猶裊舊龍門，氣清天與金行秀，色淺人知土德尊，今日淵明不能領，倒巾簷下弄詩魂。
｜何孟春。送菊涯翁｜山徑曾陪九日遊，數枝還為一尊留，買從遠市聊供節，栽向名園合擅秋，漸老有人憐客瘦，乍寒無計替蜂愁，多情不用防吹帽，短髮猶禁插滿頭。
｜熊卓。汪司驥席上對菊｜錦席秋軒流客觴，堦除遲菊戀年芳，翠條苒苒初經雨，青蘂娟娟欲候霜，幸為分回供閴寂，空然別去夢寒香，小車如覓東溪路，古屋疎籬是醉鄉。
｜喬長史。詠醉楊妃菊｜嬝娜嬌姿不耐霜，芳根移得在昭陽，帶將春色三分艷，散作秋陰滿院香，傾日尚疑聞羯鼓，臨風猶似舞霓裳，祇愁野鹿偷銜去，寂寞棃園空斷腸。
｜原｜
｜王世貞｜貪看晚節傲霜颸，淡色幽香冷不辭，入坐叵羅爭自引，歸來欵叚未須騎，推敲月下猶孤語，競病風流彼一時，若使東籬主人在，攢睂那肯和新詩。
｜增｜
｜申時行。對菊｜獨坐高齋汎羽觴，且看叢菊𡡾重陽，繁英乍吐丹霞色，冷艷全分白雪香，好共清幽矜晚節，偏從搖落殿秋光，疎花短髮能相倚，三徑猶憐歲月長。
｜婁東荊石公餉菊賦謝｜一水能通貫月槎，九秋偏贈傲霜花，瓊枝濯濯深含露，紫艷叢叢細吐霞，開傍松軒成晚節，分來蓬島是仙葩，試論禁苑追陪日，何似園林樂事賖。
｜茅亭看菊｜小結茅齋掩蓽門，翛然風物似山村，一丘高臥身仍健，三徑新鋤菊尚存，麗色盈盈開錦障，幽香冉冉注清尊，誰知搖落風霜候，偏荷栽培雨露恩。
｜原｜
｜馬德澄｜秋深菊圃吹寒風，報道阿家花早叢，鶯羽半遮西子白，鶴翎斜映太真紅，參差萬朶霜天曉，稠疊千枝煙雨空，肯與山樵分秀色，移栽不遠過墻東。
｜吳執御｜水浸長天搖砌明，亭亭珠玉綻秋英，晚香冷秀經霜後，淡意疎容與景迎，籬下留連非藉酒，雨中尋覓最多情，飛塵不到莎廳下，愛爾幽香浸骨清。
｜五言排律｜
｜原｜
｜唐。劉禹錫。和令狐相公玩白菊｜家家菊盡黃，梁國獨如霜，瑩靜真琪樹，分明對玉堂，仙人披雪氅，素女厭紅妝，粉蝶來難見，麻衣拂更香，向風搖羽扇，含露滴瓊漿，高艷遮銀井，繁枝覆象牀，桂叢慙並發，梅蕊妬先芳，一入瑤華詠，從茲播樂章。
｜增｜
｜劉禹錫。和令狐相公九日對黃白二菊花見懷｜素萼迎寒秀，金英帶露香，繁華照旄鉞，榮盛對銀黃，琮璧交輝映，衣裳雜彩章，晴雲遙蓋覆，秋蝶近悠揚，空想逢九日，何由陪一觴，滿叢佳色在，未肯委嚴霜。
｜許渾。南海使院對菊懷丁卯別墅｜何處曾移菊，溪橋鶴嶺東，籬疎還有艷，園小亦無叢，日晚秋煙裏，星繁曉露中，影搖金澗水，香染玉潭風，罷酒慙陶令，題詩答謝公，朝來數花發，身在尉佗宮。
｜薛能。詠夾徑菊｜夾徑盡黃英，不通人並行，幾曾相對綻，元自兩行生，叢比高低等，香連左右並，畔搖風勢斷，中夾日華明，間隔蛩吟隔，交橫蝶亂橫，頻應泛桑落，摘處近前楹。
｜公乘億。賦得秋菊有佳色｜陶令籬邊菊，秋來色轉佳，翠攢千片葉，金翦一枝花，蘂逐蜂鬚亂，英隨蝶翅斜，帶香飄綠綺，和酒上烏紗，散漫搖霜彩，嬌妍漏日華，芳菲彭澤見，稱更在誰家。
｜鄭谷。恩門小諫雨中乞菊栽｜握蘭將滿歲，栽菊伴吟詩，老去慵趨世，朝廻獨繞籬，遞香風細細，澆綠水瀰瀰，祇共山僧賞，何當國士移，孤根深有託，微雨正相宜，更待金英發，憑君插一枝。
｜宋。錢惟演。樞密王左丞宅新菊｜賀燕翻飛地，靈芳茂遂時，陰連桃李徑，潤接鳳凰池，夕照輝金葆，輕風拂翠蕤，露珠清自沍，煙素引還披，西顥霜雖勁，南榮暖更滋，擷芳多楚澤，得地勝陶籬，味可登蘭籍，香應奪桂旗，願公長𨚫老，宴寢奉瓊巵。
｜楊億。樞密王左丞宅新菊｜中樞多暇日，小圃占秋光，雕玉新成檻，繁金乍泛觴，陶籬侵柳色，羅宅掩蘭芳，芝影連虛室，萱叢接後堂，傅巖猶借雨，庾嶺未飛霜，溫樹偏分蔭，芸籤亦鬭香，交枝迷露井，墜葉點橫塘，桐錄知延壽，千齡奉紫皇。
｜劉筠。樞密王左丞宅新菊｜東閣留嘉客，寒葩艷晚光，秋風自蕭瑟，台座對熒煌，麗奪雙南價，清含九畹香，嵰山霜薦味，太液鵠分裳，已助蜂成蜜，還隨蟻泛觴，俯臨輝艾綬，佩服間萸房，節物傳荊俗，詩情掩謝塘，更期松偃蓋，永奉太清方。
｜李繼。樞密王左丞宅新菊｜青規前席暇，歸沐興何長，北第秋將晚，東籬菊正芳，幽叢霏薄霧，桂色艷輕霜，已近黃金印，兼臨白玉堂，甘疑掩萍實，秀肯讓芝房，有佞還應指，無憂可要忘，蘂浮丞相酒，氣馥令君香，好固松椿壽，仙經識秘方。
｜元。何中。移菊｜僅得林間趣，閒尋菊本移，人家深竹裏，楓葉夕陽時，汲井澆畦潤，將鉏下手遲，護叢秋蘂損，帶土怕根知，每被歸樵問，深憐冷蝶隨，寒香生徑術，幽事補灣碕，斗柄西北落，鴈聲霜露垂，裴回繞叢畔，自笑可能癡。
｜五言絶句｜
｜御製。九日對菊｜不與繁花競，寒苞晚更香，數莖偏挺秀，嘉爾傲風霜。
｜增｜
｜唐。陳叔達。詠菊｜霜間開紫蔕，露下發金英，但令逢採摘，寧辭獨晚榮。
｜原｜
｜杜甫。復愁｜每恨陶彭澤，無錢對菊花，如今九日至，自覺酒須賒。
｜增｜
｜李端。和張尹憶東籬菊｜傳書報劉尹，何事憶陶家，若為籬邊菊，山中有此花。
｜王建。野菊｜晚艷出荒籬，冷香著秋水，憶向山中見，伴蛩石壁裏。
｜姚合。詠新菊｜黃金色未足，摘取且嘗新，若待重陽日，何曾異眾人。
｜原｜
｜賈島。對菊｜九日不出門，十日見黃菊，灼灼尚繁英，美人無消息。
｜增｜
｜杜牧。將赴湖州留題亭菊｜陶菊手自種，楚蘭心有期，遙知渡江日，正是擷芳時。
｜折菊｜籬東菊徑深，折得自孤吟，雨中衣半濕，擁鼻自知心。
｜錢珝。江行無題｜叢菊生堤上，此花長後時，有人還採掇，何必在春期。 
　晚菊繞江壘，忽如開古屏，莫言時節過，白日有餘馨。
　潯陽江畔菊，應似古來秋，為問幽棲客，吟時得酒不。
｜宋。徐鉉。詠菊｜細麗披金彩，氛氳散遠馨，汎杯頻奉賜，緣解制頹齡。
｜梅堯臣。殘菊｜零落黃金蘂，雖枯不改香，深叢隱孤秀，猶得奉清觴。
｜司馬光。晚行後園見菊戲宜莆｜野菊荒無數，斑斑初見花，徑須求一醉，試遣問東家。
｜原｜
｜楊萬里。菊｜味苦誰能愛，香含只自珍，長將潭底水，普供世間人。
｜朱子。菊｜青蘂冒珍叢，幽姿含曉露，政爾破荒寒，詎免傷遲暮。
｜王十朋｜佳節逢吹帽，黃金染菊叢，淵明何處飲，三徑冷香中。
｜增｜
｜金。李俊民。菊｜色笑秋光淡，香嫌酒力慳，東籬在何處，客裏見南山。
｜明。高啟。菊蹊｜獨行林下路，望望南山暮，無酒掇英嘗，寒香已零露。
｜陳憲章。題淵明菊｜籬下花堪把，先生有酒不，遙看白衣者，不復問江州。
｜對菊｜淅淅西風至，為秋未有涯，江邊聊一醉，信手得黃花。
　春事歸桃李，西風響未休，長官三徑晚，丞相一坡秋。
　天地花無數，寒花色乃佳，古詩拈未出，除是長官來。
｜原｜
｜李夢陽｜白鴈獨橫秋，黃花伴醉遊，眼看風物換，愁殺仲宣樓。
｜增｜
｜陳淳。菊花｜清霜下籬落，佳色散花枝，載詠南山句，幽懷不自持。
｜原｜
｜於若瀛。菊花｜冷艷吐金英，疎香入玉斝，偏宜處士居，不種朱門下。
｜增｜
｜王穀祥。菊｜颯颯金風度，嫣嫣秋色妍，白衣還自至，青女更相憐。
｜六言絶句｜
｜增｜
｜明。陳憲章。周鎬送白菊乞詩｜陶令黃金遶舍，君家白玉滿園，千古清風廬阜，幾叢細雨江門。
　微醉不須酩酊，半開莫待離披，安得季芳與語，相思欲寄一枝。
　白菊偏宜素髮，青山只對蒼顏，嚥罷秋香滿腹，風吹不到長安。

御定佩文齋廣群芳譜卷五十
