御定佩文齋廣羣芳譜卷四十一
　花譜
　　山茶
｜原｜山茶，一名曼陀羅樹，高者丈餘，低者二、三尺，枝𠏉交加，葉似木樨，硬有稜稍厚，中闊寸餘，兩頭尖，長三寸許，面深綠光滑，背淺綠，經冬不脫，以葉類茶，又可作飲，故得茶名，花有數種，十月開至二月，有鶴頂茶，〈大如蓮，紅如血，中心塞滿如鶴頂，來自雲南，曰滇茶。〉瑪瑙茶，〈紅、黃、白、粉為心，大紅為盤，產自溫州。〉寶珠茶，〈千葉攢簇，色深少態。〉楊妃茶，〈單葉，花開早，桃紅色。〉焦萼白寶珠，〈似寶珠而蘂白，九月開花，清香可愛。〉正宮粉，賽宮粉，〈皆粉紅色。〉石榴茶，〈中有碎花。〉海榴茶，〈青蔕而小。〉菜榴茶，躑躅茶，〈類山躑躅。〉真珠茶，串珠茶，〈粉紅色。〉又有雲茶，磬口茶，茉莉茶，一稔紅，照殿紅，〈郝經詩注云，山茶大者曰月丹，又大者曰照殿紅。〉千葉紅，千葉白之類，〈葉各不同，或雲亦有黃者。〉不可勝數，就中寶珠為佳，蜀茶更勝。虞衡志雲，廣州有南山茶，花大倍中州，色微淡，葉薄有毛，結實如棃，大如拳，有數核，如肥皂子大。於若瀛雲，寶珠山茶，千葉，含苞歷幾月而放，殷紅若丹，最可愛，聞滇南有二、三丈者，開至千朶，大於牡丹，皆下垂，稱絶艶矣。
｜增｜
｜雲南志｜土產山茶花，謝肇淛謂其品七十有二，趙璧作譜近百種，大抵以深紅、輭枝、分心、捲瓣者為上。
｜原｜紅花為末，入薑汁、童便，酒調服，治吐血、衂血、下血，可代鬱金，研末，麻油調，塗湯火傷灼。
｜彙考｜
｜增｜
｜劒南詩注｜成都海雲寺山茶，一樹千苞，特為繁麗。　海雲寺山茶開，故事宴集甚盛。
｜花經｜山茶七品三命。
｜瓶花譜｜黃白山茶二品八命。蜀茶三品七命。
｜光福山記｜海雲院有連理山茶。
｜原｜
｜學圃餘疏｜潯陽陶狄祠山茶一株，𠏉大盈抱，枝蔭滿庭，二月三日祭時，花特盛，好事者分種之，竟無一活，紹興曹娥廟亦有之，止如拱把之半，土人云，千年外物也。
　黃山茶、白山茶、紅白茶梅皆九月開，二山茶花大而多韻，亦茶中之貴品，楊妃山茶稍後，與白菱同時開，楊妃是淡紅，殊不為佳，為是冬初花，當具一種耳。
　吾地山茶重寶珠，有一種花大而心繁者，以蜀茶稱，然其色類殷紅，嘗聞人言，滇中絶勝，余官莆中，見士大夫家皆種蜀茶，花數千朶，色鮮紅作密瓣，其大如杯，雲種自林中丞蜀中得來，性特畏寒，又不喜盆栽，余得一株長七、八尺，舁歸植澹園中，作屋幕於隆冬，春時拆去，蘂多輙摘𨚫，僅留二、三，花更大。
｜增｜
｜閩部疏｜滇茶，不寶珠而色鮮好嬌於寶珠茶，其大如盌，瓣有重臺，交覆可當芍藥，莆人林大輅中丞宦，彼帶一株歸，今傳種家有之，開時千朶艶發，綠葉掩映，大是佳卉。
｜瓶史｜山茶鮮妍，石氏之翾風，羊家之靜婉也。　黃白山茶韻勝其姿，郭冠軍之春風也。
｜淔中茶花記｜茶花最甲海內，種類七十有二，冬末春初盛開，大於牡丹，一望若火齊雲錦，爍日蒸霞，南城鄧直指有茶花百韻詩，言茶有數絶，
一、壽經三四百年，尚如新植。
一、枝幹高竦四五丈，大可合抱。
一、膚紋蒼潤，黯若古雲氣罇罍。
一、枝條黝紏，狀如塵尾龍形。
一、蟠根輪囷離奇，可憑而幾，可藉而枕。
一、豐葉森沉如幄。
一、性耐霜雪，四時常青。
一、次第開放，歷二、三月。
一、水養瓶中，十餘日顏色不變。
｜滇雲紀勝書｜山茶花在會城者，以沐氏西園為最，西園有樓，名簇錦，茶花四面簇之，凡數十樹，樹可三丈，花簇其上，樹以萬計，紫者、朱者、紅者、紅白兼者，映日如錦，落英鋪地，如坐錦茵，此一奇也，僕嘗以花時登簇錦賞之，有十丈錦屏開綠野，兩行紅粉擁朱樓之句，及登太華，則山茶數十樹羅殿前，樹愈高花愈繁，色色可念，不數西園矣。
｜滇南太華山記｜兩墀山茶樹八本，皆高二丈餘，枝葉團扶，萬花如錦。
｜集藻｜
｜賦｜
｜增｜
｜宋。黃庭堅。白山茶賦，並序｜姨母文城君作白山茶賦，興寄高遠蓋以自況，類楚人之橘頌，感之，作後白山茶賦，孔子曰，歲寒然後知松栢之後凋也，麗紫妖紅，爭春而取寵，然後知白山茶之韻勝也，此木產於臨川之崔嵬，是為麻源第三谷仙聖所廬金堂瓊榭，故是花也，稟金天之正氣，非木果之匹亞，乃得骨於崑䦘，非乞靈於施夏，造物之手，執丹青而無所用，析薪之斤，雖睥睨而幸見赦，高潔皓白，清修閒暇，裴回冰雪之晨，偃蹇霜月之夜，彼細腰之子孫，與莊生之物化，方培戶以思溫，故無得而陵跨，蓋將與日月爭光，何苦與洛陽爭價，惟是當時，而見尊顯，處於瑤臺玉墀之上，是以閉藏，而無悶淡，然於乾楓枯柳之下，江北則上徐庾，江南則數鮑謝，蓋不能刻畫嫦娥，藩飾姑射，諒無地以寄言，故莫傳於膾炙，況乎見素抱樸，難乎郢人，故徐熙、趙昌舐筆和鉛而不敢畫，或謂山丹之皓質，足以爭長而更霸，知我如此，不幾乎罵，雖瓊華明后土之祠，白蓮秀遠公之社，皆聲名籍甚，俗態不捨，挾脂粉之氣而蘊蘭麝，與君周旋，其避三舍。
｜五言古詩｜
｜增｜
｜宋。梅堯臣。山茶花樹子贈李廷老｜南國有嘉樹，華若赤玉杯，曾無冬春改，常冒霰雪開，客從天目來，移比瓊與瑰，贈我居大梁，蓬門方塵埃，舉武尚有礙，何地可以栽，每游平棘侯，大第夾青槐，朱欄植奇卉，磨碧為壅臺，於此豈不宜，亟致勿徘徊，將看榮茂時，莫嗤寒園梅。
｜和普公賦東園山茶｜紅蘤勝朱槿，越丹看更大，臘月冒寒開，楚梅猶不奈，曾非中土有，流落思江外。
｜蘇軾。王伯敭所藏趙昌山茶｜蕭蕭南山松，黃葉隕勁風，誰憐兒女花，散火冰雪中，能傳歲寒姿，古來惟丘翁，趙叟得其妙，一洗膠粉空，掌中調丹砂，染此鶴頂紅，何須誇落墨，獨賞江南工。
｜原｜
｜徐致中，山茶｜山茶本晚出，舊不聞圃經，花深嫌少態，曾入蘇公評，邇來亦變怪，紛然著名稱，黃香開最早，與菊為軰朋，粉紅更妖嬈，玉環帶春酲，偉哉紅百葉，花重枝不勝，尤愛南山茶，花開一尺盈，月丹又其亞，不減紅帶鞓，吐絲心抽鬚，鋸齒葉翦稜，白茶亦數品，玉磬尤晶明，桃葉何處來，沠別疑武陵，愈出愈奇怪，一見一歎驚。
｜增｜
｜明。釋道衍。茶軒為陳惟寅賦｜千苞凜冰雪，一樹當窓幾，晴旭曉微烘，遊蜂掠芳蘂，澹香勻密露，繁艶照煙水，幽人賞詠遲，每恨殘紅委。
｜七言古詩｜
｜增｜
｜宋。曾鞏。山茶花｜山茶花開春未歸，春歸正值花盛時，蒼然老樹皆誰種，照耀萬朶紅相圍，蜂藏鳥伏不得見，東風用力先吹噓，追思前者葉葢地，萬木慘慘攢空枝，寒梅數綻小顏色，霰雪滿眼常相迷，豈如此花開此日，絳艶獨出凌朝曦，為憐勁意似松柏，欲攀更惜長依依，山榴淺薄豈足比，五月霧露空芳菲。
｜明。蘇伯衡。中丞劉先生齋閣前山茶一枝並蔕因效柏梁體｜朔風翦冰雨雪雱，萬木蕭條凍且僵，青藜丈人鈴閣傍，山茶作花紅錦妝，中有一枝並蔕香，符彩爛若雙鴛鴦，嫣然占盡三春光，皇英來自雲中央，赤旗翠節兩作行，阿母笑執瑤池觴，仙童雙雙吹鳳凰，綵女齊綰珊瑚璫，麗色照耀青霞裳，芳氣氤氳滿中堂，大君尺劒空八荒，牛歸桃林馬華陽，百度既貞四維張，禮樂誰雲謙未遑，製作直欲追虞唐，大人今之杜與房，主臣合德真明良，朝夕左右扶維綱，餘子議論安敢當，一朝嘉惠錫後皇，乃是人文發禎祥，玉局仙子喜欲狂，更祝人文壽而康，黼黻鴻猷煥天章，嘉樹呈瑞垂無疆。
｜五言律詩｜
｜增｜
｜宋。朱長文。次韻司封使君和練推官再詠山茶｜珍木何年種，繁英滿舊枝，開從殘雪裏，盛過牡丹時，對日心全展，凌風榦不欹，藥階如賦詠，欠此尚相思。
｜七言律詩｜
｜增｜
｜宋。曾鞏。以白山茶寄吳仲庶｜山茶純白是天真，筠籠封題摘尚新，秀色未饒三谷雪，清香先得五峰春，瓊花散漫情終蕩，玉蘂蕭條跡更塵，遠寄一枝隨驛使，欲分芬種更無因。
｜原｜
｜蘇軾。和子由開元寺山茶，舊無花，今歲盛開｜長明燈下石闌干，長共杉松鬭歲寒，葉厚有稜犀甲健，花深少態鶴頭丹，久陪方丈曼陀雨，羞對先生苜蓿盤，雪裏盛開知有意，明年歸後更誰看。
｜增｜
｜蘇轍。宛丘開元寺殿下山茶一株，數年不開，頃從子瞻遊此，每以為恨，今二月中，山茶開千餘朶，因作詩奉寄｜古殿山花叢百圍，故園曾見色依依，凌寒強比松筠秀，吐艶空驚歲月非，冰雪紛紜真性在，根株老大眾緣希，山中草木誰攜種，潦倒塵埃不復歸。
｜謝𨗲。玉茗花｜佳園昨夜變春容，清曉驚開玉一叢，素質定欺雲液白，淺妝羞退鶴翎紅，似聞金谷初無種，欲畫鵝溪恐未工，底事餘花避三舍，孤高元有使君風。
　騷人漫說麻源谷，本在風流刺史家，直與瑤林共高徹，可須梅影鬭橫斜，芳尊莫待紅妝賞，幽艶長令烈士嗟，憑仗邊鸞折枝手，應宜展障玉鴉乂。
｜范成大。十二月十八日海雲賞山茶｜追趁新晴管物華，馬蹏鬆快帽檐斜，天南臘盡風晞雪，冰下春來水漱沙，已報主林催市柳，仍從掌故問山茶，豐年自是歡聲沸，更著牙前畫鼓撾。
｜十一月十日海雲賞山茶｜門巷歡呼十里村，臘前風物已知春，兩年池上經行處，萬里天邊未去人，客鬢花身俱歲晚，妝光酒色且時新，海雲橋下溪如鏡，休把冠巾照路塵。
｜原｜
｜楊萬里。山茶｜樹子團團映碧岑，初看喚作木犀林，誰將金粟銀絲膾，簇飣朱紅菜椀心，春早橫招桃李妬，歲寒不受雪霜侵，題詩畢竟輸坡老，葉厚有稜花色深。
｜王十朋。族兄文通贈山茶｜野性無端喜種花，吾兄得得贈山茶，鶯聲老後移雖晚，鶴頂丹時看始佳，雨葉鱗鱗成小葢，春枝艶艶首羣葩，自慙欲報無瓊玖，來往同看本一家。
｜劉克莊。山茶｜青女行霜下曉空，山茶獨殿眾花叢，不知戶外千林縞，且看盆中一本紅，性晚每經寒始拆，色深𨚫愛日微烘，人言此樹尤難養，暮溉晨澆自課童。
｜增｜
｜元。郝經。月丹｜小艇移來江漲橋，盤盤矮矮格仍嬌，丹霞皺月琱紅玉，香霧凝春翦絳綃，一種是花偏富貴，三冬無物比妖嬈，廣寒記憶曾攀折，滿殿光搖照紫霄。
｜五言絶句｜
｜原｜
｜明。於若瀛。山茶｜丹砂點雕蘂，經月獨含苞，既足風前態，還宜雪裏嬌。
｜增｜
｜陳淳。山茶｜丹葩間碧葉，雪中自重疊，山人倚醉時，奈可映頳頰。
　窮冬多雪霰，柔脆已先摧，不是丹砂質，寧能醉後開。
｜七言絶句｜
｜原｜
｜宋。陶弼。山茶｜淺為玉茗深都勝，大曰山茶小海紅，名譽漫多朋援少，年年身在雪霜中。
　江南池館厭深紅，零落空山煙雨中，𨚫是北人偏愛惜，數枝和雪上屏風。
｜蘇軾。邵伯梵行寺山茶｜山茶相對阿誰栽，細雨無人我獨來，說似與君君不會，爛紅如火雪中開。
｜趙昌山茶｜游蜂掠盡粉絲黃，落蘂猶收蜜露香，待得春風幾枝在，年來殺菽有飛霜。
｜增｜
｜范成大。玉茗花｜折得瑤華付與誰，人間鉛粉弄妝遲，直須遠寄驂鸞客，鬢腳飄飄可一枝。
｜陸游。山茶一樹自冬至清明後著花不已｜東園三日雨兼風，桃李飄零掃地空，惟有小茶偏耐久，綠叢又放數枝紅。
｜山茶｜雪裏開花到春晚，世間耐久孰如君，憑闌歎息無人會，三十年前宴海雲。
｜原｜
｜俞國寶｜花近東溪居士家，好攜樽酒款攜茶，玉皇收拾還天上，便恐筠陽無此花。
　玉潔冰寒自一家，地偏驚對此山茶，歸來不負西遊眼，曾識人間未見花。
｜增｜
｜金。叚克己。山茶雪｜孃子宮中儀體新，八姨羞把舊妝勻，畫羅瑞錦難相稱，故著龍香簇絳巾。
｜元。馬祖常。趙中丞折枝山茶｜火齊珠紅拂翠翹，石家步障曉寒消，千枝蠟炬燒春夜，羯鼓催花打六么。
｜薩都剌。阻風南露筋過羅漢寺看山茶｜野寺尋春酒未醒，不知幾日過清明，小闌干外東風急，一樹山茶落晚晴。
｜明。沈周。白山茶｜犀甲凌寒碧葉重，玉杯擎處露華濃，何當借壽長生酒，只恐茶仙未肯容。
｜紅山茶｜老葉經寒壯歲華，猩紅點點雪中葩，願希葵藿傾忠膽，豈是爭妍富貴家。
｜原｜
｜張新。寶珠茶｜臙脂染就綘裾襴，琥珀裝成赤玉盤，似共東風解相識，一枝先已破春寒。
｜楊妃茶｜曾將傾國比名花，別有輕紅暈臉霞，自是太真多異色，品題兼得重山茶。
｜詩散句｜
｜原｜
｜宋。張舜民｜葉硬經霜綠，花肥映雪紅。
｜增｜
｜僧惠洪｜千朶鶴頂紅，染此叢間綠。
｜明。沈周｜雪後無顏色，凌寒見此花。
｜原｜
｜宋。王十朋｜道人贈我歲寒種，不是尋常兒女花。
｜曾季貍｜惟有山茶殊耐久，獨能深月占春風。
｜無名氏｜勁節不摧岷嶺雪，芳姿偏受建溪風。
｜元。郝經｜秦女怨離拋翡翠，漢宮愁絶冷臙脂。
｜別錄｜
｜增｜
｜葯圃同春｜蜀茶，紅白二色，清而喜腴，秋時用烏豆水灌之，其花益妍。
｜原｜
｜栽接｜春間、臘月皆可移栽。四季花寄枝宜用本體。黃花香寄枝宜用茶體，若用山茶體，花仍紅色。白花寄枝同上。一種玉茗，如山茶而色白，黃心綠萼。磬口花、鬯口花宜子種。以單葉接千葉者，則花盛樹久。以冬青接，十不活一。
　　蠟梅
｜增｜
｜本草｜蠟梅，一名黃梅花，〈黃庭堅詩序雲，香氣似梅，類女工撚蠟所成，京洛人因謂蠟梅。范成大梅譜雲，本非梅類，以其與梅同時，而香又相近，色酷似蜜脾，故名蠟梅。王世懋學圃餘疏雲，考蠟梅原名黃梅，故王安國煕寜間尚詠黃梅，至元祐間蘇、黃命為蠟梅，人言臘時開，故名臘梅，非也，為色正似黃蠟耳。〉
｜原｜蠟梅，小樹，叢枝尖葉，木身與葉類桃而濶大尖硬，花亦五出，色欠晶明。以子種出，經接過，花疎，雖盛開常半含，名磬口梅，〈梅譜雲，言似僧磬之口也。學圃餘疏雲，出河南。花史雲，楚中荊襄者最佳，色深黃，圓瓣如白梅，若瓶一枝，香可盈室。〉次曰荷花，〈學圃餘疏雲，出松江。花史雲，瓣有微尖，形似荷花。〉又次曰九英，〈梅譜雲，子種，不經接，花小香淡，其品最下，謂之狗蠅，後訛為九英。〉又有開最先，色深黃如紫檀，花密香濃，名檀香梅，此品最佳。此花多宿葉，結實如垂鈴，尖長寸餘，子在其中。
｜彙考｜
｜增｜
｜王直方詩話｜蠟梅，山谷初見之，戲作二絶，緣此，盛於京師。
｜原｜
｜梅譜｜蠟梅，香極清香，殆過於梅，初不以形狀貴也，故難題詠，山谷、簡齋但作五言小詩而已。
｜增｜
｜賔朋宴話｜王直方，父家多侍兒，而小鬟素兒尤妍麗，王嘗以蠟梅花送晁無咎，無咎以詩謝之，有雲，芳菲意淺姿容淡，憶得素兒如此梅。
｜竹坡詩話｜東南有蠟梅蓋自近時始，余童時猶未之見，元祐間魯直諸公方有詩，前此未嘗有賦此詩者，政和間李端叔在姑溪，元夕見之僧舍中，嘗作兩絶，其後篇雲，程氏園當尺五天，千金爭賞憑朱欄，莫因今日家家有，便作尋常兩等看，觀端叔此詩，可以知前日之未嘗有也。
｜梅溪詩注｜東南臘梅，葉落始開，峽中地暖，花開而葉不落。
｜三柳軒雜識｜姚氏殘語以蠟梅為寒客，今改為久客。
｜花經｜蠟梅一品九命。
｜瓶史｜浴蠟梅宜清瘦僧，然寒花性不耐浴，當以輕綃護之。　蠟梅以水仙為婢。
｜京口諸山記｜焦山觀音閣，蠟梅一株，輕風翩反若傳隱士神者。
｜集藻｜
｜七言古詩｜
｜原｜
｜宋。蘇軾。蠟梅一首贈趙景貺｜天工點酥作梅花，此有蠟梅禪老家，蜜蜂採花作黃蠟，取蠟為花亦其物，天工變化誰得知，我亦兒嬉作小詩，君不見，萬松嶺上黃千葉，玉蘂檀心兩奇絶，醉中不覺度千山，夜聞梅香失醉眠，歸來𨚫夢尋花去，夢裡花仙覓奇句，此間風物屬詩人，我老不飲當付君，君行適吳我適越，笑指西湖作衣鉢。
｜陳師道。和蘇公蠟梅｜化人巧作緗樣花，何年落子空王家，羽衣霓裳涴香蠟，從此人間識尤物，青瑣朱郎𨚫未知，天公下取仙翁詩，烏丸雞距寫玉葉，𨚫怪寒花未清絶，北風驅雪度關山，把燭看花夜不眠，明朝詩成公亦去，長使詩仙誦佳句，湖山信美更須人，已覺西湖屬此君，坐想明年吳與越，行酒賦詩聽擊鉢。
｜陳與義。蠟梅｜智瓊額黃且勿誇，回眼視此風前葩，家家融蠟作杏蔕，歲歲逢梅是蠟花，世間真偽非兩法，映日細看真是蠟，我今嚼蠟已甘腴，況此有韻蠟不如，只愁繁香欺定力，薰我欲醉須人扶，不辭花前醉倒臥經月，是酒是香君試別。
｜增｜
｜周必大。次韻王龜齡省中黃梅｜化工未約酴醿菊，先放緗梅伴羣玉，幽姿著意慕鉛黃，正色何心輕萼綠，妝成自淺風味深，對此寧辭食無肉，可憐涪翁被渠惱，中歲梅屏桮杓醁。
｜楊萬里。蠟梅次坡公韻｜梅花已自不是花，冰魂謫墮玉皇家，不餐煙火更餐蠟，化作黃姑瞞造物，後山未覺坡先知，東坡勾引後山詩，金花勸飲金荷葉，兩公醉吟許孤絶，人間姚魏漫如山，令人眼暗只欲眠，此花寒香來又去，惱損詩人難覓句，月兼花影𨚫三人，欠箇文同作墨君，吾詩無復古清越，萬水千山一瓶鉢。
｜劉詵。和羅昌逢蠟梅｜梅兄不見今幾時，黃塵盡涴冰玉姿，𨚫疑來從金仙國，已覺顏貌俱近之，水邊林下恍如昨，都非都似驚相嬉，額黃萬斛塗未了，頩怒半落宮簷枝，縹裾下壓紺裾裼，緗袖醉枕紅膚脂，天寒鵝兒凍凝酒，日明蜂戶光分脾，暗香著人慾襲骨，妙意未必和靖知，小窓靜晝膽瓶古，長廊微雪珠簾垂，一枝几案誰所置，便覺春意生睫眉，勿嫌吟詩苦不似，酒觴更倒黃金巵。
｜五言律詩｜
｜增｜
｜宋。尤袤。蠟梅｜破臘驚春意，凌寒試曉粧，應嫌脂粉白，故染麴塵黃，綴樹蜂懸室，排箏鴈著行，團酥與凝蠟，難學是生香。
｜原｜
｜楊萬里。蠟梅｜栗玉圓彫蕾，金鐘細著行，來從真蠟國，自號小黃香，夕吹撩寒馥，晨曦透暖光，南枝本同姓，喚我作他楊。
｜增｜
｜朱子。蠟梅｜風雪催殘臘，南枝一夜空，誰知荒草裏，𨚫有暗香同，姿瑩輕黃外，芳騰淺絳中，不遭岑寂侶，何以媚芳叢。
｜七言律詩｜
｜增｜
｜宋。王安國。黃梅花｜庾嶺時開媚雪霜，梁園春色占中央，莫教鶯過毛無色，已覺蜂歸蠟有香，㺯月似浮金屑水，飄風如舞麯塵場，何人剩著栽培力，太液池邊想菊裳。
｜陸游。荀秀才送蠟梅｜與梅同譜又同時，我為評香似更奇，痛飲便判千日醉，清狂頓減十年衰，色疑初割蜂脾蜜，影欲平欺鶴膝枝，插向寶壺猶未稱，合將金屋貯幽姿。
｜王十朋。蠟梅｜天工著意點駝酥，不與江梅鬭雪膚，露滴蜂房釀崖蜜，日烘龍腦噴金爐，萬松張葢黃尤好，三峽藏春綠不枯，題品倘非坡與谷，世人應作小蟲呼。
｜原｜
｜樓鑰。詠蠟梅水仙｜二株巧笑出蘭房，玉質檀姿各自芳，品格雅稱仙子態，精神疑著道家黃，宓妃漫詫凌波步，漢殿徒翻半額妝，一味真香清且絶，明窓相對古冠裳。
｜增｜
｜金。趙秉文。古瓶蠟梅｜石冷銅腥苦未清，瓦壺溫水照輕明，土花暈碧龍紋澀，燭淚痕疎鴈字橫，未許功名歸鼎鼐，且收風月入瓶罌，嬌黃喚醒朝陽夢，漢苑荒涼草棘生。
｜元。耶律楚材。蠟梅｜越嶺仙姿迥異常，洞庭春染六銖裳，枝橫碧玉天然瘦，蕾破黃金分外香，反笑素英渾淡抹，𨚫嫌紅艶太濃粧，臨風浥此薔薇露，醉墨淋漓寄渺茫。
｜五言絶句｜
｜原｜
｜宋。黃庭堅。詠蠟梅二首｜金蓓鎖春寒，惱人香未展，雖無桃李顏，風味極不淺。
　體熏山麝臍，色染薔薇露，披拂不滿襟，時有暗香度。
｜陳師道。蠟梅｜異色深宜晚，生香故觸人，不施千點白，別作一家春。
｜增｜
｜陳師道。和豫章公黃梅｜寒裏一枝春，白間千點黃，道人不好色，行處若為香。
　色輕花更艶，體弱香自永，玉質金作裳，山明風㺯影。
　舊鬢千絲白，新梅百葉黃，留花如有待，迷國更煩香。
　冉冉梢頭綠，婷婷花下人，欲傳千里信，暗折一枝春。
　黃裏含真意，春容帶薄寒，欲知誰稱面，偏插一枝看。
　花裏重重葉，釵頭點點黃，祇應報春信，故作著人香。
｜原｜
｜陳與義。蠟梅｜黃羅作廣袂，絳帳作中單，人間誰敢著，留得護春寒。
　一花香十里，更值滿枝開，承恩不在貌，誰敢鬭香來。
｜增｜
｜陳與義。蠟梅｜朱朱與白白，著意待春開，那知洞房裏，已傍額黃來。
　花房小如許，銅砌黃金塗，中有萬斛香，與君細細輸。
　來從底處所，黃露滿衣濕，緣憨翻得憐，亭亭倚風立。
　奕奕金仙面，排行立曉晴，殷勤夜來雪，小住作珠纓。
　亭亭金步搖，朝日明漢宮，當時好光景，一似此園中。
　韻勝誰能舍，色莊那得親，朝陽一映樹，到骨不留塵。
｜王十朋。蠟梅｜蝶採花成蠟，還將蠟染花，一經坡谷眼，名字壓羣葩。
｜七言絶句｜
｜原｜
｜宋。黃庭堅。從張仲謀乞蠟梅｜聞君寺後野梅發，香蜜染成官樣黃，不擬折來遮老眼，欲知春色到池塘。
　天工戲翦百花房，奪盡人工更有香，埋玉地中成故物，折枝鏡裏憶新妝。
　臥雲莊上梅花發，香似早梅開不遲，淺色春衫弄風日，遺來當為作新詩。
｜增｜
｜晁補之。謝王立之送蠟梅五首｜未教落素混冰池，且看輕黃綴雪枝，越使可因千里致，春風元自未曾知。
　恐是凝酥染得黃，月中清露滴來香，定知何遜牽詩興，借與穿簾一點光。
　上林初就召羣臣，紫蔕同心各自新，誰見小園春雪裏，破春一萼更驚人。
　詩報蠟梅開最先，小奩分寄雪中妍，水村映竹家家有，天漢橋邊絶可憐。
　去年不見蠟梅開，凖擬新年恰恰來，芳菲意淺姿容淡，憶得素兒知此梅。
｜晁沖之。和王立之蠟梅｜茅簷竹塢兩幽奇，岸幘尋花醉亦知，崖蜜已成蜂去盡，夜寒惟有露房垂。
　老去攀翻興益奇，招攜風月作新知，但令春釀常如此，百罰深杯亦倒垂。
　酴醿架倒花仍發，薜荔墻摧石亦移，此地與君凡幾醉，年年同賦蠟梅詩。
　步屧穿花醉晚風，翻枝摘葉興何窮，他年上苑求佳種，越白江紅掃地空。
｜原｜
｜韓駒。蠟梅｜路入君家百步香，隔簾初試漢宮妝，只疑夢到昭陽殿，一簇輕紅繞淡黃。
｜增｜
｜張孝祥。蠟梅｜滿面宮妝淡淡黃，絳紗封蠟貯幽香，遙憐未識花消息，乞與一枝收斷腸。
｜周必大。蠟梅｜繭黃織就費天機，付與園林晚出枝，詩老品題猶誤在，紅梅未是獨開遲。
｜范成大。從巨濟乞蠟梅｜寂寥人在曉雞窓，苦憶花前續斷腸，全樹折來應不惜，君家真色自生香。
｜次韻漢卿舅蠟梅｜垂垂瘦萼泫微霜，翦翦纖英鎖暗香，金雀釵頭金蛺蝶，春風傳得舊宮妝。
　湘袂朝天紫錦裳，光風微度絳霄香，壽陽信美無仙骨，空把心情學澹妝。
｜楊萬里。蠟梅｜江梅珍重雪衣裳，薄相紅梅學杏裝，渠獨小參黃面老，額間艶艶發金光。
　蜜蜂底物是生涯，花作餱糧蠟作家，歲晚畧無花可採，𨚫將香蠟吐成花。
　天向梅梢別出奇，國香未許世人知，殷勤滴蠟緘封𨚫，偷被霜風折一枝。
　香蜜栽葩分外工，疎枝數點綴雛蜂，嬌黃染就宮妝樣，香暖猶宜愛日烘。
｜王十朋。蠟梅｜劉郎不獨種桃花，蠟蘂柔香更可佳，臭味相同林下友，從今花木亦通家。
｜謝翺。蠟梅｜冷艶清香受雪知，雨中誰把蠟為衣，蜜房做就花枝色，留得寒蜂宿不歸。
｜吳永齋。蠟梅｜若得西湖處士疑，如何顏色到鵝兒，清香全與江梅似，只欠橫斜照水枝。
｜原｜
｜金。趙伯成。蠟梅二首｜凍蕾含香蠟點勻，古來幽谷有佳人，詩家只怨和羹晚，不道紅梅別是春。
　冷艶疎香寂寞濱，欲持何物向時人，東風自是清狂手，辦作竹籬茅舍春。
｜增｜
｜元。耶律楚材。謝王巨川惠蠟梅｜雪裏冰枝破冷金，前村籬落暗香侵，令人多謝王公子，分惠幽芳寄好音。
｜馮子振。蠟梅｜洗𨚫鉛膏扮道裝，檀心淺露紫香囊，從今宮額翻新樣，變作眉間一點黃。
｜詩散句｜
｜增｜
｜宋。曾肇｜紫蔕黃苞破臘寒，清香旋逐角聲殘。
｜李薦｜底處嬌黃蠟樣梅，幽香解向北寒開。
｜蘇伯業｜花鬚醞蜜共稱美，蜜脾翦花噴沉水。
｜周必大｜東觀奇童承詔後，南昌故尉欲仙時。
｜詞｜
｜原｜
｜宋王十。點絳唇｜蠟換梅姿，天然香韻初非俗，蝶馳蜂逐，蜜在花梢熟。　巖壑深藏，幾載甘幽獨，因坡谷，一標題目，高價掀蘭菊。
｜李芸子。卜算子｜蜜葉蠟蜂房，花下頻來往，不知辛苦為誰甜，山月梅花上。　玉質紫金衣，香雪隨風蕩，人間喚作返魂梅，仍是蜂兒樣。
｜韓元吉。菩薩蠻｜江南雪裏花如玉，風流越樣新裝束，恰恰縷金裳，濃薰百和香。　分明籬菊艶，𨚫作妝梅面，無處奈君何，一枝春已多。
｜趙彥端。好事近｜一種歲前春，誰辨額黃腮白，風意只吟羣木，與此花全別。　此花佳處似佳人，高韻帶詩格，君子歲寒相許，有芳心難結。
｜馬莊父。浪淘沙｜嬌額尚塗黃，不入時妝，十分輕脆奈風霜，幾度細腰尋得蜜，錯認蜂房。　東閣久淒涼，江路悠長，休將顏色較芬芳，無奈世間真若偽，賴有幽香。
｜毛滂。踏莎行｜粟玉玲瓏，甕酥浮動，芳跗染得臙脂重，風前蘭麝作香寒，枝頭煙雪和春凍。　蜂翅初開，蜜房香㺯，佳人寒睡愁如夢，鵝黃衫子茜羅裙，風流不與紅梅共。
｜馬莊父。破陣子｜點綴莫窺天巧，名稱𨚫道人為，香醞蜜脾分幾點，色映烏雲倚一枝，遙看倒透遲。　映水不嫌疎影，嬌春也自同時，紅樹落殘風乍暖，塞管聲長曉更催，此花知不知。
｜葉夢得。千秋歲｜曉煙溪畔，曾記東風面，化工與重裁翦，頭黃明艶粉，不共妖紅輭，凝露臉多情，正似當時見。　誰向滄波岸，特地移閒館，情一縷，愁千點，煩君搜妙語，為我催清燕，須細看，紛紛亂蘂空凡艶。
｜吳文英。天香｜蟬葉粘霜，蠅苞綴凍，生香遠帶風峭，嶺上寒多，溪頭月冷，枝北瘦，枝南小，玉奴有姊，先占立，墻陰春蚤，初試宮黃淡泊，偷分壽陽纖巧。　銀燭淚珠未曉，酒鐘慳，貯愁多少，記得短亭歸馬，暮衙蜂鬧，荳蔻釵頭恨褭，但悵望，天涯歲華老，遠信難封，吳雲鴈杳。
｜增｜
｜張翥。水龍吟｜玉人梔貌堪憐，曉妝一洗鉛華盡，此花應是，菊分顏色，梅分風韻，萼點駝酥，口攢金磬，心凝檀粉，甚女貞染就，仙衣絶勝，蜂兒重，鵝兒嫩。　說與玉龍莫品，怕宮波一般流恨，故人堪寄，折枝代取，江南春信，沉水全薰，蘗絲密綴，額黃深暈，乍燕姬未識，是花是蠟，笑偎人問。
｜別錄｜
｜原｜
｜取用｜
｜物類相感志｜蠟梅樹皮浸水磨墨，發光彩。
｜本草｜花氣味辛，溫，解暑生津。
｜禁忌｜
｜花史｜蠟梅人多愛其香，但可遠聞，不可近嗅，嗅之頭痛，屢試不爽。
｜種植｜子既成，試沉水者種之，秋間發萌放葉，澆灌得宜，四、五年可見花。　一法，取根旁自出者分栽，易成樹。
　　瑞香
｜原｜瑞香，一名露甲，一名蓬萊紫，一名風流樹。高者三、四尺許，枝榦婆娑，柔條厚葉，四時長青，葉深綠色，有楊梅葉、枇杷葉、荷葉、攣枝。冬春之交開花成簇，長三、四分，如丁香狀，共數種，有黃花、紫花、白花、粉紅花、二色花、梅子花、串子花，皆有香，惟攣枝花紫者更香烈。枇杷葉者結子，其始出於廬山，宋時人家種之，始著名。攣枝者其節攣曲，如斷折之狀。其根綿輭而香，葉光潤似橘葉，邊有黃色者，名金邊瑞香，枝頭甚繁，體𠏉柔韌，性畏寒，冬月須收暖室或窖內，夏月置之陰處勿見日，此花名麝囊，能損花，宜另種。
｜彙考｜
｜原｜
｜清異錄｜廬山瑞香花，始緣一比丘晝寢磐石上，夢中聞花香酷烈，及覺，求得之，因名睡香，四方奇之，謂為花中祥瑞，遂名瑞香。
｜增｜
｜花經｜紫風流一品九命。
｜三餘贅筆｜曾端伯以瑞香為殊友。張敏叔以瑞香為佳客。
｜灌園史｜瑞香名始於廬山比丘，則似前此未之有矣，乃楚辭所載露甲，或復以瑞香當之，是時佛教未東，豈得先有比丘耶，意此花本名露甲，至有廬山一事，始易今名耳。
｜集藻｜
｜序｜
｜原｜
｜宋。呂大防。瑞香圖序｜瑞香，芳草也，其木高纔數尺，生山坡間，花如丁香，而有黃、紫二種，冬春之交其花始發，植之庭檻，則芳馨出於戶外，野人不以為貴，宋景文亦闕而不載，予今春城後二十年守成都，公庭、僧圃靡不有也，予恐其沒於草，一日見知於時，殆與人事無異，感而圖之，因為之序。
｜五言古詩｜
｜原｜
｜宋。蘇軾。次韻曹子方龍山真覺院瑞香花｜幽香結淺紫，來自孤雲岑，骨香不自知，色淺意殊深，移栽青蓮宇，遂冠薝蔔林，紉為楚臣佩，散落天女襟，君持風霜節，耳聆歌笑音，一逢蘭蕙質，稍回鐵石心，置酒要妍暖，養花須晏陰，及此陰晴間，恐致慳嗇霖，綵雲知易散，鷤䳏憂先吟，明朝便陳跡，試著丹青臨。
｜增｜
｜葉適。新移瑞香舊曾作文忘之因今追憶雲｜一株當三春，名花不易得，百年等尋丈，不博千乘國，野人三十本，強賣青銅百，應憐跗蘤具，苦為薪米廹，移栽向明陽，妃媛儼行列，土膏合根性，功用成夙昔，除香出淺紫，泣露輕脈脈，含愁欲誰訴，折去情更惜，方求蔽芾陰，未受搔擢厄，嗟余自羈旅，何以慰新客，殷勤深夜來，少待山月白。
｜七言古詩｜
｜增｜
｜宋。范成大。瑞香花｜萬粒叢芳破雪殘，曲房深院閉春寒，紫紫青青雲錦被，百疊薰籠晚不翻，酒惡休拈花蘂嗅，花氣醉人醲勝酒，大將香供惱幽禪，恰在蘭枯梅落後。
｜明。宣宗。瑞香花｜瑞香花，葉如織，其葉非一狀，花開亦殊色，或如瑪瑙之殷紅，或如玉雪之姿容，或含淺絳或深紫，細蕤疊萼芬玲瓏，臘後春前花未放，先春獨占梅花上，繞枝芳意露毰毸，萬卉千葩總相讓，曈曨旭日照堦墀，淡蕩香風拂面時，初疑沉檀𤑔寶鼎，亦似蘭麝薰人衣，瑞香花，樹高三尺強，山桃野杏動踰丈，得以幽叢約馥香。
｜五言律詩｜
｜原｜
｜宋。楊萬里。詠瑞香｜外著明霞綺，中裁淡玉紗，森森千萬筍，旋旋兩三花，小霽迎風喜，輕寒索幙遮，香中真上瑞，蘭麝敢名家。
　短短薰籠小，團團錦帕圍，浮陽烘酒思，沉水著人衣，茉莉通家遠，椒花具體微，春愁渾瘦盡，別有瘦中肥。
｜增｜
｜僧惠洪。次韻真覺大師瑞香花｜淺色映華堂，清寒熏夜香，應持燕尾翦，破此麝臍囊，有恨成春睡，無人見洗妝，故山煙雨裏，寂寞為誰芳。
｜七言律詩｜
｜原｜
｜宋。蘇軾。刁景純賞瑞香花憶先朝侍宴次韻｜上苑夭桃自作行，劉郎去後幾回芳，厭從年少追新賞，閒對宮花識舊香，欲贈佳人非汎洧，好紉幽佩弔沉湘，鶴林神女無消息，為問何年返帝鄉。
｜增｜
｜周必大。次韻楊廷秀待制瑞香花｜灞橋忍凍兩相攢，漢殿含春別一般，粉面固宜垂紫袖，錦裳何必著中禪，禁庭侍史今同宿，宮帽花枝故自欒，咀嚼新詩懷舊直，刺貪寧不愧河檀。
｜原｜
｜楊萬里。瑞香花｜侵雪開花雪不浸，開時色淺未開深，碧團圞裏筍成束，紫蓓蕾中香滿襟，別派近傅廬阜頂，孤芳元是洞庭心，詩人自有薰籠錦，不用衣篝炷水沉。
｜瑞香花盛開呈周益公二首｜近看丁香萬粒攢，遠看𨚫與紫毬般，誰將玉膽薔薇水，新濯瓊膚錦繡禪，淨界薰修爾芬馥，無人翦剔自檀欒，下元前至上元後，省得龍沉與麝蘭。
　鍼來大筍束仍攢，作麼開時色兩般，荀令金爐炷沉水，昭容紫袖襯中禪，同花異葉株株異，一種欒枝節節欒，雪裏寒香得三友，溪邊梅與雪邊蘭。
｜增｜
｜方岳。種瑞香花｜自種幽香傍短櫺，荷鋤正用雨㝠㝠，山家安得瑞龍腦，春事不專紅鶴翎，持向東風論甲乙，與遮西日費丁寧，何年得似熏籠錦，茗盌時時為乞靈。
｜原｜
｜劉克莊。謝太守送瑞香花｜一樹婆娑整復斜，使君輟贈到田家，自慙甕牖繩樞子，不稱香囊錦傘花，小借暖風為破萼，旋澆新水待抽芽，丁寜兒子勤封植，留與甘棠一樣誇。
｜朱淑真。詠瑞香｜玲瓏巧蹙紫羅囊，今得東君著意妝，帶露欲開宜暖日，臨風微困怯春霜，發揮名字來廬阜，彈壓芳菲入醉鄉，最是午牕初睡醒，熏籠贏得夢魂香。
｜增｜
｜元。郝經。孟少保後園瑞香｜羽葆層層擁細花，甲梅斜映隔山茶，兩三叢裏氤氳氣，數百年來富貴家，雕玉香濃團瑞雪，翠翹春暖插輕霞，主人一去無消息，庭戶蕭疎落晚鴉。
｜明。陳憲章。次韻張廷實瑞香花開有懐｜三徑歸來闢草萊，偶逢名士乞花栽，莫愁冷艶無人愛，正遞寒香別圃開，年光暗逐東流水，春信纔通半樹梅，必有比鄰高二仲，手捫花樹共徘徊。
｜五言絶句｜
｜增｜
｜宋。陳造。瑞香花｜鈎窓玩孤芳，殘月衣上明，紫囊拆蘭麝，小風㺯初晴。
｜范成大。瑞香三首｜小檻移秀色，端來媚禪房，道人不解飲，醺然醉天香。
　紫雲蹙繡被，團圞覆衣篝，濃薰百和韻，香極𨚫成愁。
　一叢三百朵，細細拆濃檀，簾幕護花氣，不知窓外寒。
｜原｜
｜王十朋。瑞香花｜真是花中瑞，本朝名始聞，江南一夢後，天下仰清芬。
｜增｜
｜明。陳淳。題瑞香花｜穠香拆麝臍，細蘂秀鶴頂，東風故飄蕩，薰人醉不醒。
｜七言絶句｜
｜原｜
｜宋。楊萬里。瑞香花｜織錦天孫矮作機，紫茸翻了白花枝，更將沉水濃薰𨚫，月淡風微欲午時。
｜移瑞香花斛｜夜綴香窠沐露華，畫移翠斛馥牕紗，將身扶起簾帷看，生怕簾帷挨著花。
｜鄭清之。瑞香｜粉面芳心碧玉裳，持來宛作故山香，征途不覺春如許，更問蘭芽幾寸長。
｜白氏集詠紫瑞香｜廬阜當年春睡濃，花名從此擅春工，紫葩四迸呈鮮粉，如𤑔仙香透錦籠。
｜白瑞香｜繁花簇粉烘晴日，藹有濃香透暖風，六曲闌干凝睇處，錦籠爭似玉為籠。
｜增｜
｜元。楊維楨。瑞香花｜一團華葢翠亭亭，萬箇丁香露欲零，日炙錦薰眠不得，玉人扶起酒初醒。
｜詩散句｜
｜增｜
｜宋。蘇籀｜芳蕤何蒨絢，尤物真旖旎，五葉映雕闌，三椏駢粉蘂，妍分春月魂，香徹肌骨髓。
｜原｜
｜樵隱居士｜眾妙與春競，紛紛持所長，此花最幽遠，如以禮自將，猗蘭敢回步，薝蔔亦退藏。
｜韓駒｜著葉團青葢，開花炷寶薰。
｜楊萬里｜紫袖染難透，瓊膚曬轉香。
｜曾肇｜風雨離披枝葉瘦，可憐終不減清香。
｜張舜民｜檻中紫艶纔盈握，天上花香暗襲人。
｜陳克｜沉香殿裏春風早，紅錦薰籠二月時。　沁枝清露濯幽葩，醉質斕斑襯曉霞。
｜楊萬里｜齊開忽作欒枝錦，未拆猶疑紫素馨。
｜王十朋｜世人競重薰籠錦，子素何曾怯瑞香。
｜劉克莊｜便覺麝囊無遠韻，頻挑蟻蠹有新芽。
｜陳古澗｜曉露染成雞舌紫，東風吹作麝臍香。
｜陶弼｜玉英金實碧琳枝。
｜詞｜
｜原｜
｜宋。趙彥端。點絳唇｜護雨烘晴，紫雲縹緲來深院，晚寒誰見，紅杏枝頭怨。　絶代佳人，萬里沉香殿，光風轉，夢餘千片，猶恨相逢淺。
｜王十朋。點絳唇｜欄檻陰沉，紫雲呈瑞餘寒凜，捲簾欹枕，香逼幽人寢。　入夢何年，廬阜聞名稔，風流甚，阿誰題品，喚作薰籠錦。
｜張孝祥。浣溪沙｜臘後春前別一般，梅花枯淡水仙寒，翠雲裘裏紫霞冠。　妙品只今推第一，寶香元不是人間，為君更酌小龍團。
｜蘇軾。西江月｜公子眼花亂發，老夫鼻觀先通，領巾飄下瑞香風，驚起謫仙春夢。　后土祠中玉蘂，蓬萊殿裏鞓紅，此花清絶更纖穠，把酒何人心動。
｜增｜
｜張掄。西江月｜翦就碧雲鬭蘂，刻成紫玉芳心，淺春不怕峭寒侵，暖徹薰籠瑞錦。　花裏清芬獨步，尊前勝韻難禁，飛香直到玉杯深，消得厭厭夜飲。
｜原｜
｜程垓。瑞鷓鴣｜東風冷落舊梅臺，猶喜仙花拂面開，紺色染衣春意靜，水沉薰骨晚風來。　柔條不學丁香結，矮樹仍參茉莉栽，安得方盆載幽植，道人隨處作香材。
｜方岳。水龍吟｜當年睡裏聞香，阿誰喚作花間瑞，巾飄沉水，籠薰古錦，擁青綾被，初日酣晴，和風送暖，十分清致，掩牕紗，待香凝酒醒，儘消受，這春思。　縱把萬紅排比，想較伊，更爭些子，詩仙老手，春風妙筆，要題教似，十里揚州，三生杜牧，可曾知此，趁紫脣微綻，芳心半透，與騷人醉。
｜增｜
｜金。蔡松年。江城子慢｜紫雲點楓葉，巖樹小，婆娑歲寒節，占高潔，纖苞暖，釀出梅魂蘭魄，照濃碧，茗盌添春花氣重，芸牕晚，濛濛浮霽月，小眠鼻觀先通，廬山夢舊清絶。　蕭閑平生淡泊，獨芳溫一念，猶未衰歇，種種陳跡，而今老，但覓茶煙禪榻，寄閑寂，風外天花無夢也，鴛鴦債，從渠千萬劫，夜寒回施，幽香與愁客。
｜別錄｜
｜原｜
｜栽種｜梅雨時折其枝，揷肥陰之地，自能生根。一雲，左手摺下，旋即扦插勿換手，無不活者。一雲，芒種時，就老枝上，翦其嫩枝，破其根，入大麥一粒，纒以亂髮，揷土中，即活。一說，帶花揷於背日處，或初秋揷於水稻側，俟生根，移種之，移時不得露根，露根則不榮。
｜澆灌｜瑞香惡太濕，又畏日曬。以撏豬湯或宰雞鵝毛水，從根澆之，甚肥。蚯蚓喜食其根，覺葉少萎，以小便澆之，令出，即尋逐之，須河水多澆之，以解其醎。以頭垢擁根，則葉綠。大㮣香花怕糞，瑞香為最，尤忌人糞，犯之輙死。
　　附錄　結香
｜原｜結香，𠏉、葉如瑞香，而枝甚柔韌，可綰結，花色鵝黃，比瑞香稍長，開與瑞香同時，花落始生葉。

御定佩文齋廣群芳譜卷四十一
