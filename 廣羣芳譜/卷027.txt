御定佩文齋廣羣芳譜卷二十七
　花譜
　　李花 〈李實，別見果譜。〉
｜原｜李樹，大者高丈許，樹之枝幹如桃，葉綠而多，花小而繁，色白。
｜增｜
｜格物叢話｜桃、李二花同時竝開，而李之淡泊、纖穠、香雅、潔密，兼可夜盼，有非桃之所得而埒者。
｜彙考｜
｜原｜
｜詩。召南｜何彼穠矣，花如桃李。
｜增｜
｜宋書。符瑞志｜
　晉武帝太元十九年正月丁亥，華林園延賢堂西北，李樹連理。
　宋文帝元嘉十四年，南郡江陵光禕之園，甘李二連理。
｜南齊書。祥瑞志｜
　永明四年二月，秣陵縣高天明園中，李樹連理生，高三尺五寸，兩枝別生，復高三尺，合為一榦。
　七年，江寧縣李樹二株連理，兩根相去一丈五尺。
｜原｜
｜東方朔外傳｜東方朔與弟子俱行，朔渴，令弟子叩道傍人家門，不知室主姓名，呼之不應。朔復往，見博勞飛集其家李木上，謂弟子曰，主人當姓李名博，汝呼當應。室中人果有姓李名博者，出與朔相見，即入取飲與之。
｜樞要錄｜伍貫卿居沅陵，家有李花一株，月夜奴婢遙見花作數團，如飛仙狀上天去，花上露水倐然作雨數千點，花亡矣。
｜敘聞錄｜憲宗以鳳李花釀換骨膠，賜裴度。
｜承平舊纂｜蕭瑀、陳叔達於龍昌寺看李花，相與論李有九標，謂香、雅、細、淡、潔、密、宜月夜、宜綠鬢、宜白酒。
｜高隱外書｜元微之、白樂天兩不相下，一日同詠李花，微之先成葦綃之句，樂天乃服。蓋葦綃白而輕，一時所尚。
｜增｜
｜耕桑偶記｜終南及廬岳出好李花，兩京貴侯富民以千金買種，終、廬有致富者。
｜三柳軒雜識｜余嘗評花，以為李如東郭貧女。
｜花經｜千葉李，五品五命。
｜瓶花譜｜千葉李，七品三命。
｜灌園史｜語雲，桃李不言，下自成蹊。予謂桃花如麗姝，歌舞塲中定不可少，李花如女道士，煙霞泉石間獨可無一乎。
｜集藻｜
｜五言古詩｜
｜增｜
｜宋。雞鳴高樹顛古詞｜桃生露井上，李樹生桃傍，蟲來嚙桃根，李樹代桃僵。
｜陳。江總。詠李｜嘉樹春風早，春風花落新，但見成蹊處，幾得正冠人，當知露井側，復與夭桃鄰。
｜唐。太宗。賦得李｜玉衡流桂圃，成蹊正可尋，鶯啼密葉外，蝶戲脆花心，麗景光朝彩，輕煙散夕陰，暫顧暉章側，還眺靈山林。
｜元。劉詵。閑居燕坐望城隅李花｜春晴滿天地，我獨了一室，得欣或暫時，積念動彌日，遙花洗宿潤，姝靜耿獨立，日光照素服，玉氣起數尺，紛紛看花人，車馬共朝夕，幽意當誰言，微風斷城笛。
｜七言古詩｜
｜原｜
｜唐。韓愈。李花贈張十一署｜江陵城西二月尾，花不見桃惟見李，風揉雨練雪羞比，波濤翻空杳無涘，君知此處花何似，白花倒燭天夜明，羣雞驚鳴官吏起，金烏海底初飛來，朱輝散射青霞開，迷魂亂眼看不得，照耀萬樹繁如堆，念昔少年著遊燕，對花豈省曾辭杯，自從流落憂感集，欲去未到先思迴，祗今四十已如此，後日更老誰論哉，力攜一樽獨就醉，不忍虛擲委黃埃。
｜李花二首｜
　平旦入西園，梨花數株若矜誇，旁有一株李，顏色慘慘似含嗟，問之不肯道所以，獨繞百匝至日斜，忽憶前時經此樹，正見芳意初萌芽，奈何趁酒不省錄，不見玉枝攢霜葩，泫然為汝下雨淚，無由返斾羲和車，東風來吹不解顏，蒼茫夜氣生相遮，氷盤夏薦碧實脆，斥去不御慙其花。
　當春天地爭奢華，洛陽園苑尤紛拏，誰將平地萬堆雪，翦刻作此連天花，日光赤色照未好，明月暫入都交加，夜領張徹投盧仝，乘雲共至玉皇家，長姬香御四羅列，縞裙練帨無等差，靜濯明妝有所奉，顧我未肯置齒牙，清寒瑩骨肝膽醒，一生思慮無由邪。
｜宋。歐陽修。感李花｜昨日摘花初見桃，今日摘花還見李，晴風暖日苦相催，春物𠩄餘知有幾，中年多病壯心衰，對酒思歸未及歸，不及牆根花與草，春來隨處自芳菲。
｜五言律詩｜
｜增｜
｜唐。李商隱。李花｜李徑獨來數，愁情相與懸，自明無月夜，強笑欲風天，減粉與園籜，分香沾渚蓮，徐妃久已嫁，猶自玉為鈿。
｜子直晉昌李花｜吳館何時熨，秦臺幾夜熏，綃輕誰解卷，香異自先聞，月裏誰無姊，雲中亦有君，樽前見飄蕩，愁極客襟分。
｜原｜
｜宋。司馬光。李花｜嘉李繁相倚，園林淡泊春，齊紈翦衣薄，吳紵下機新，色與晴光亂，香和露氣勻，望中皆玉樹，環堵不為貧。
｜范屏麓。李花｜麗日風和暖，漫山李正開，盈林銀綴簇，滿樹雪成堆，清馥勝秋菊，芳姿比臘梅，杖藜遊俠子，攀折晚歸來。
｜七言律詩｜
｜原｜
｜宋。陳與義。望燕公樓下李花｜燕公樓下繁華樹，一日遙看一百回，羽葢夢餘當晝立，縞衣風急過墻來，洛陽路不容春到，南國花應為客開，今日豈堪簪短髮，感時傷舊意難裁。
｜增｜
｜楊萬里。丙戍上元後和昌英叔李花｜春暖何緣雪壓山，香來初認李花繁，露酣月蘂蒼茫外，梅與山礬伯仲間，剩雨殘風底無賴，明朝後日不堪看，泥深小忍春遊腳，猶遣青童去一攀。
｜明。楊基。李花｜憶與盧仝共看來，花光月色兩徘徊，江村遠處長相識，風雨寒時已早開，霽雪玲瓏愁易濕，春氷輕薄笑難裁，江城二月城西路，誰惜柔香滿翠苔。
｜五言絶句｜
｜原｜
｜唐。太宗。探得李｜盤根直盈渚，交幹橫倚天，舒華光四海，卷葉蔭三川。
｜增｜
｜宋。蘇軾。和子由岐下李｜不及梨英輭，應慙梅𦹛紅，西園有千葉，澹佇更纖穠。
｜明。李東陽。詠李｜名果出吾家，移栽自海涯，要看花勝雪，先放雨催花。
｜七言絶句｜
｜增｜
｜宋。蔡襄。玉臺驛見晚李花有感｜玉京仙子愛春芳，弄徧瓊枝嗅盡香，祗有此花知舊意，又隨風色過東墻。
｜原｜
｜楊萬里。讀退之李花詩並序｜
　桃李歲歲同時並開，而退之有花不見桃惟見李之句，殊不可解，因晚登碧落堂，望隔江桃皆暗而李獨明，乃悟其妙，蓋炫晝縞夜雲。
　近紅暮看失臙脂，遠白宵明雪色奇，花不見桃惟見李，一生不曉退之詩。
｜李花｜
　山莊又報李花穠，火急來看細雨中，除卻斷膓千樹雪，別無春恨訴東風。
　李花宜遠更宜繁，惟遠惟繁更足看，莫學江梅作踈影，家風各自一般般。
｜劉克莊。李花｜為愛橋邊半樹斜，解衣貰酒隔橋家，唐人苦死無標緻，只識玄都觀裏花。
｜詩散句｜
｜原｜
｜宋。司馬光｜碎錦不飛蒙樹合，素雲欹本亞枝難。
｜增｜
｜梅堯臣｜重門深鎻春風入，先折桃花與李花。
｜唐。張九齡｜成蹊謝李徑。
｜李白｜託陰當樹李。
｜原｜
｜杜甫｜仙李盤根大。
｜元稹｜葦綃開萬朶。
｜詞｜
｜原｜
｜万俟。雅言尉遲杯慢｜
　碎雲薄，向碧玉，枝頭綴萬萼，如將汞粉勻開，疑似柏麝薰卻，雪魄未應若，況天賦，標艶仍綽約，當暄風，暖日佳處，戲蝶游蜂粘著。
　重重繡帟珠箔，障濃艶霏霏，異香漠漠，見說徐妃，當年嫁了，信任玉鈿零落，無言自啼露蕭索，夜深待，月上闌干角，廣寒宮，要與姮娥，素妝一夜相學。
｜別錄｜
｜增｜
｜神仙傳｜老子之母，適至李樹下而生老子，生而能言，指李樹曰，以此為我姓。
｜本草｜李根可治瘡，服其花令人好顏色。
　　棃花 〈梨實，別見果譜。〉
｜原｜梨，樹似杏，高二三丈。葉亦似杏，微厚大而硬，色青，光膩，有細齒，老則斑點。二月間開白花，如雪六出。
｜增｜
｜格物叢話｜春二三月，百花開盡，始見梨花，靚艶寒香，罕見賞識。又一種千葉，花賦姿迥別。
｜花木考｜梨花有二種，瓣舒者佳。
｜彙考｜
｜增｜
｜宋書。符瑞志｜文帝元嘉十四年二月，宮內螽斯堂前，梨樹連理。
｜原｜
｜唐書。杜景佺傳｜武后嘗季秋出梨花示羣臣宰相，皆賀。景佺獨曰，陰陽不相奪倫，凟則為災，故曰，冬無愆陽，夏無伏陰，春無淒風，秋無苦雨，今草木黃落，而梨復花，凟陰陽也。
｜祥雲志｜梁緒，梨花時折花簪之，壓損帽簷，至頭不能舉。
｜金鑾密記｜九仙殿銀井有梨二株，枝葉交接，宮中呼為雌雄樹。
｜唐餘錄｜洛陽梨花時，人多攜酒其下，曰為梨花洗妝，或至買樹。
｜增｜
｜清異錄｜司空圖菩薩蠻，謂梨花為瀛洲玉雨。
｜雲齋廣錄｜汝陽侯穆清叔，因寒食縱步郊外，會數年少同飲梨花下，各賦棃花詩。清叔得愁字，詩曰，共飲棃花下，梨花插滿頭，清香來玉樹，白蟻泛金甌，妝靚青娥妒，光凝粉蝶羞，年年寒食夜，吟繞不勝愁，眾客閣筆。
｜原｜
｜花經｜棃花，五品五命。
｜瓶花譜｜棃花，四品六命。
｜蜀都雜抄｜黎州安撫司內小廳東有棃樹一株，高九丈，圍九尺，州人取其枝以接果，豈黎以梨名耶，州人呼為三藏梨，相傳為唐僧西遊植黎杖於此，曰，他日州治在此，恐非實事。古稱黎杖，黎即苜蓿，養之歷霜雪，經一二歲，木本修直，生鬼面，可杖，取其徑而堅，非梨木也。
｜洞庭山記｜山陽樹棃數十千，華甚盛，憑高一盼，夫非白雲鄉耶，惜相過晚耳。
｜滇雲紀勝書｜棃花處處有之，或擁山巔，或列山腳，或滿人村，望之如濤如雪，僕自曲靖還省時，有乍疑洱海濤初起，忽憶蒼山雪未消之句。
｜學圃餘疏｜余性愛棃花，而微恨其氣不可嗅，吾地酷少此種，溶溶院落，何可無此君，終當致之。
｜增｜
｜橫山草堂記｜空藴庵庭植梨樹一株，春時弄色於細雨微煙，恍玉人之初沐也。
｜集藻｜
｜贊｜
｜增｜
｜宋。孝武帝。棃花贊｜沃瘠異壤，舒慘殊時，惟氣在春，具物含滋，嘉樹之生，於彼山基，開榮布采，不離塵緇。
｜賦｜
｜增｜
｜唐。盧照鄰。病棃樹賦並序｜
　癸酉之歲，余臥病於長安光德坊之官舍，閴寂無人，伏枕十旬，閉門三月。庭無眾木，惟有病梨一樹，圍纔數握，高僅盈尺，花實憔悴，似不任乎歲寒，枝葉零丁，絶有意乎朝暮。嗟乎，同托根於膏壤，俱稟氣於太和，而修短不均，榮枯殊貫，豈賦命之理得之自然，將資生之化有𠩄偏及，樹猶如此，人何以堪，有感於懷，賦之雲爾。
　天象平運，方祇廣植，挺芳桂於月輪，橫扶桑於日域，建木聳靈丘之上，蟠桃生巨海之側，細枝葉連，洪柯條直，齊天地之一指，任烏兔之棲息，或垂陰萬畝，或結子千年，何偏施之雨露，何獨厚之風煙，愍茲珍木，離離幽獨，飛茂實於河陽，傳芳名於金谷，紫澗稱其殊旨，玄光表其仙族，爾生何為，零丁若斯，無輪桷之可用，無棟梁之可施，進無違於斤斧，退無競於班倕，無庭槐之生意，有巖桐之死枝，爾其高纔數仞，圍僅盈尺，修幹罕雙，枯條每隻，葉病多紫，花凋少白，夕鳥怨其巢危，秋蟾悲其翳窄，怯衝飈之搖落，忌炎景之臨迫，既而地歇蒸霧，天收耀靈，西秦明月，東井流星，顦顇孤影，徘徊直形，狀金莖之的的，疑石柱之亭亭，若夫西海夸父之林，南海蚩尤之樹，莫不摩霄拂日，藏雲吐霧，別有橋邊朽柱，天上靈查，年年歲歲，無葉無花，榮辱兩齊，吉凶同軌，寧守雌以外喪，不修襮而內否，亦猶縱酒高賢，佯狂君子，為其脗合，置其憂喜，生非我生，物謂之生，死非我死，穀神不死，混彭殤於一觀，庶筌蹏於茲理。
｜宋。陳藻。棃花賦｜絪縕無涯，孕精產荂，九旬流華，四月孔奢，有匪浮誇，花外之花，爾其娟靜閒暇以窈窕兮，敷舒幽貞其清皦兮，恬淡瀟灑，委蛇淳雅，美不邇麗，素不鄰野，若帝厭爾眾芳之滛冶，我宜錫其純嘏者邪，濯濯春雨，皓皓華月，彼質而靜，彼淡而悅，或依於葛，我𠩄執兮，或俯於藻，我𠩄拾兮，祠庭閴寂，樹英繁密，祁祁僮僮，如出而入，奚素絢以比容，徵彤管而名實，夫大竅闔闢冶，至靈甄無識，蓋有暌性而合質者邪，於何后妃兮，似欣欣乎晴光，余將歸寜兮，眡滌濯乎衣裳，流水之陽，古公胥宇，乃㩦乃姜，不容不妝，後脫簪珥，露諫宣王，煙之蒼蒼，青障於張，解圍小郎，三三兩兩，寒牕之傍恍兮，文德散帙於中宮，左嬪摛思於椒房，函如六齡之鄧，衰若大家之班，或乃暴風滛雨，赴死無懼，生兮貞女，歿兮烈婦，於嗟牡丹，彼美芍藥，胡為顏色，可與娛樂，豐豐褒似，𧰟𧰟麗姬，君以為妍，人以為媸，花百其試，予茲懿哉，亂曰，匪冬而雪，匪夜而月，香山何人，題我太真，江之永兮，不可泳思，漢之廣矣，不可方思。
｜晁補之。北京官舍後棃花賦｜
　梨於經無記，而舍後棃，人𠩄不賞，故賦之，其辭曰，
　攬察草木，本原𠩄起，李梅紀於隕霜兮，橘柚隨乎織筐，木瓜足贈而詠，詩含桃可羞，而記禮雖信微而有托兮，亦不委夫厥美，惟茲梨之俊茂兮，𦍑獨遠而未揚，含溫潤之秀質兮，皎若和璧，榮其光澹暗愜，其無偶兮，厯年歲之已長，暮春者，陽癉憤盈，羣木解膚，似夸者，似鬭者，似辴者，似頩者，色非一色，同嫵殊嫮，茲棃娟然，獨見其素，繄過時兮不省，滋脈脈兮後戶，亦何必耀榮華兮朝日，顧恩私兮泣露，然而中唐之樗，枝大扶踈，以其近人，人以縶駒，則磨則齧，則折則泄，孰與夫朽壤幽薄，厥植維弱，履屐不蹈，根乃𥓯礡。
｜五言古詩｜
｜御製。詠畫梨花｜最愛棃花白，又惜同春老，唯此畫圖中，冬夏長美好，不令風雨催，且無蜂蝶繞，靚妝伴月容，盡在紙間造，惡紫嫌奪朱，素體物難攪，三品運胸中，六法生卉草。
｜增｜
｜齊。王融。詠池上棃花｜翻階沒細草，集水間踈萍，芳春照流雪，深夕映繁星。
｜劉繪。和池上棃花｜露庭晚飜積，風閨夜入多，縈樷似亂蝶，拂燭狀聯蛾。
｜梁。沈約。西地棃｜列茂河陽苑，蓄紫濫觴隈，翻黃秋沃若，落素春徘徊。
｜原｜
｜劉孝綽。於座應令詠棃花｜玉壘稱津潤，金谷詠芳菲，詎匹龍樓下，素蕊映華扉，雜雨疑霰落，因風似蝶飛，豈不憐飄墜，願入九重闈。
｜增｜
｜唐。元稹。遣興｜始見棃花房，坐對棃花白，行看棃葉青，已復梨葉赤，嚴霜九月半，危𦷾幾時客，況有高高原，秋風四來迫。
｜原｜
｜宋。黃庭堅。賞壓沙寺棃花｜沙頭十日春，當年誰手種，風飄香未改，雪壓枝自重，看花思食實，知味少人共，霜降百工休，把酒約𡩖縱。
｜增｜
｜金。高士談。棃花｜中原莭物正，棃花配寒食，黃昬一雨過，滿地嗟狼籍，塞垣春已深，花事猶寂寂，朝來三月半，初見一枝白，爛漫雪有香，瓏鬆玉仍刻，芳心點深紫，嫩葉裁輕碧，懶慢不出門，雙瓶貯春色，𣪞勤遮老眼，邂逅慰愁夕，一樽對花飲，況有風流客，酒闌思故鄉，相顧空歎息。
｜元好問。棃花｜棃花如靜女，寂寞出春暮，春工惜天真，玉頰洗風露，素月淡相映，蕭然見風度，恨無塵外人，為續雪香句，孤芳忌太潔，莫遣凡卉妒。
｜元。程鉅夫。次韻肯堂學士冬日紅棃花｜黃菊臥堦雨，六花舞天風，壁凍室生白，手僵肉作紅，秀句忽墮前，光恠侵簾櫳，主人宴坐處，元氣含沖融，無情及枯株，嫣然為修容，坐令玉華君，來從蘂珠宮，麗妝凝祥雲，明眸轉驚鴻，豈非散花手，試君情𠩄鍾，老我嗜好淡，空詩亦雷同，祗願酌花時，毋忘比鄰翁。
｜虞集。憶三十年前與元復初參政同賦秋日棃花元有句雲朝食葉底棃暮看枝上花而忘其後句因續之雲｜朝食葉底棃，暮看枝上花，花開食實後，霜風振長柯，遠水良可鑒，彩雲亦易過，念爾白於雪，日暮當如何。
｜七言古詩｜
｜增｜
｜宋。歐陽修。千葉紅棃花並序｜
　峽州署中，舊有此花，前無賞者，知郡朱郎中始加闌檻，命坐客賦之。
　紅棃千葉愛者誰，白髮郎官心好奇，徘徊繞樹不忍折，一日千帀看無時，夷陵寂寞千山裡，地遠氣偏時莭異，愁煙苦霧少芳菲，野卉蠻花鬭紅紫，可憐此樹生此處，高枝絶艶無人顧，春風吹落復吹開，山鳥飛來自飛去，根盤樹老幾經春，真賞今纔遇使君，風輕絳雲樽前舞，日暖繁香露下聞，從來奇物產天涯，安得移根植帝家，猶勝張騫為漢使，辛勤西域徙榴花。
｜元。趙孟頫。題錢舜舉著色棃花｜東風吹日花冥冥，繁枝壓雪凌風塵，素羅衣裳照青春，眼中若有棃園人，攀條弄芳畏日夕，只今紙上空顏色，顏色好，愁轉多，與君酤酒花前歌。
｜明。楊基。北山棃花並序｜
　余卜居金川，去北山無十里，每清明時棃花盛開，輒動洗粧之想，鄰友薛起宗邀余看者再，俱以猥俗所繫，不能如約，昨又期出郭，風雨泥濘，弗良於行，起宗為折一枝相贈，喜而賦此。
　北山棃花千樹栽，年年清明花正開，薛君好事兩邀我，騎馬看花攜酒來，看花出郭我𠩄愛，況是棃花最多態，我牽塵俗不得赴，花本無情花亦怪，君今折花馬上歸，索我細詠梨花詩，氷肌玉骨未受飾，敢以粉墨圖西施，東坡先生心似鐵，惆悵東闌一枝雪，重門晚掩沉沉雨，踈簾亱捲溶溶月，月宜淺澹雨宜濃，淡非浪白濃非紅，閨房秀麗林下趣，富貴標格神仙風，一枝寂寞開逾徧，朶朶玲瓏看應眩，皓腕輕籠素練衣，蛾眉淡掃春風面，自須玉堂承露華，何事種向山人家，不愁占斷天下白，正恐壓盡人間花，江梅正好憐清楚，桃杏紛紛何足數，只有銀鐙照海棠，海棠亦是嬌兒女。
｜憶北山棃花｜去年清明花正發，騎馬曉出神策門，千桃萬李看未了，小徑更入棃花村，低枝初開帶宿雨，高樹爛日迷朝暾，柔膚凝脂暖欲滴，香髓入面春無痕，青霞玲瓏翠羽亂，白雲照耀瓊瑤溫，折花對酒藉草坐，花氣暗撲黃金尊，薛君起舞為我壽，勸我一曲招花魂，須臾明月忽到樹，主人送客惟留髡，羅巾欹斜烏帽落，醉眼況復知清渾，村中至今為故事，笑我自是劉伶孫，我慚不答竊自慶，大抵此樂皆君恩，今年清明坐西省，雷雨兩日如翻盆，羣花削跡凈如掃，眾綠既暗不可捫，豈無青錢換斗酒，案牘雜沓窮晨昏，伻來督責至訶詈，面微發紅氣每吞，未能摶搖跨鵰鶚，詎免束縛同雞豚，人生屈辱乃淬礪，百鍊正欲逢盤根，自知力不舉一羽，強欲扛鼎追烏賁，晚晴汲井試新火，紫筍綠薤共盤飱，歸來飯飽對妻子，萬事反復何足論。
｜湘陰廟棃花｜平生厭看桃與李，惟有梨花心獨喜，海雪樓前雪一株，歲歲清明醉花底，北山岡下花㝡盛，千樹𤫩瓏圍綠水，前年騎馬賞花處，我與河東兩人耳，青苔滿地芳草合，只有黃鸝映花蘂，當時美人三閣上，寶髻慵梳初睡起，鏡裏爭先試一枝，真態欲將春色比，樓空燕去花自落，細雨黃昬淚如洗，踈籬蕭蕭茅屋破，況復臨春開結綺，我自賞花仍弔古，花亦粲然為露齒，歸來婆娑簪滿帽，十日羅衣香不止，去年相憶豫章城，咫尺春江如萬里，今年邂逅洞庭曲，細蕚含愁照清泚，人至魂銷楚雨中，花應腸斷湘煙裏，三年勝遊不再得，百歲歡娛能有幾，吉祥牡丹非舊夢，元都桃花亦如此，更約明年載酒來，莫笑花前人老矣。
｜五言律詩｜
｜原｜
｜唐。溫憲。棃花｜綠陰寒食晚，猶自滿空園，雨歇芳菲白，蜂稀寂寞繁，一枝橫野路，數樹出江村，悵望頻回首，何人共酒尊。
｜宋。梅堯臣。棃花｜處處棃花發，看看燕子歸，園思前法部，淚濕舊宮妃，月白鞦韆地，風吹蛺蝶衣，強傾寒食酒，漸老覺歡微。
｜增｜
｜金。龐鑄。棃花｜孤潔本無匹，誰令先眾芳，花能紅處白，月共冷時香，縞袂清無染，氷姿淡不妝，夜來清露底，萬顆玉毫光。
｜元。張伯淳。次韻安野內翰棃花｜玄景窮陰候，春林早著花，素妝臨曉鏡，紅粉涴輕紗，勝賞懷京洛，吟情軼永嘉，泥中妨載酒，咫尺路頭賒。
｜馬祖常。崇真宮西棃花｜春日棃花下，相逢把臂行，香痕憐粉白，酒暈惜紅輕，影動簾穿燕，聲來樹度鶯，共當𢬵一醉，莫待鬢華生。
｜七言律詩｜
｜增｜
｜唐。羊士諤。成都從事蕭員外寄海棃花詩｜珠履行臺擁附蟬，外郎高步似神仙，陳詩今見唐風盛，從事遙瞻衛國賢，擲地好辭凌彩筆，浣花春水膩魚箋，東山芳意須同賞，子著囊盛幾日傳。
｜宋。韓琦。會壓沙寺觀棃花｜同賞棃花過淨坊，壓沙幽𨶑面平岡，孤園不治黃金界，醉筆徒誇白雪香，風急幾翻雲影亂，殿深全掩玉毫光，朝來經雨低含淚，競寫真妃寂寞妝。
｜賞棃花｜
　興福棃珍號素封，千株花發此欣逢，風開笑臉輕桃艶，雨帶啼痕自玉容，蝶舞只疑殘靨墜，月明惟覺異香濃，尋春已恨來時晚，莫厭頻揮瀲灔鍾。
　寒食西藍賞素英，白毫光裏亂雲騰，莊嚴金地三千界，顏色瑤臺十二層，后土瓊花慚我寡，唐昌玉蘂豈吾朋，雪香預約為亭號，修創終逢好事僧。
｜周必大。重九竹園見棃花懷子中兄｜春花著雨即塵埃，何似深秋耐久開，菊尚無多饒瑞質，霜如有意護香腮，也知林下風光早，不為山中厯日催，望斷行人思折寄，卻疑呼作嶺頭梅。
｜原｜
｜朱淑真。棃花｜朝來帶雨一枝春，薄薄香羅蹙葉勻，冷艶未饒梅共色，靚妝長與月為鄰，許同蝶夢還如蝶，似替人愁𨚫笑人，須到年年寒食夜，情懷為爾倍傷神。
｜增｜
｜金。雷淵。棃花｜雪作肌膚玉作容，不將妖艶嫁東風，梅魂何物三春在，桃臉真成一笑空，雨細無情添寂寞，月明有意助豐融，相如病渴妨文賦，想像甘寒結小紅。
｜原｜
｜張建。棃花｜蠹樹枝高茁朶稠，嫩苞開破雪搓毬，碎粘粉紫鬚齊吐，潤卷丹黃葉半抽，月影曉窓留好夢，雨聲深院鎖清愁，瓊苞已實香猶在，散入長安賣酒樓。
｜增｜
｜元。鮮于樞。清明日宴集賢宋學士園時棃花盛開諸老屬僕同賦｜琪樹吹香蕩夕暉，華簪人對雪霏霏，漢宮新火初傳燭，楚女行雲乍濕衣，一片花疑蝴蝶化，滿枝春想玉釵肥，蛾眉不用梨園曲，唱徹瑤臺醉未歸。
｜張養浩。秋日棃花｜雪香吹盡樹頭春，誰遣西風為返魂，月影已非前日夢，雨容獨帶舊時痕，只知秋色千林老，爭信陽和一脈存，莫訝𣪞韓太多事，仙家元不計寒暄。
｜鄭洪。嚴希德請賞棃花命妓行酒｜瀟灑東闌一樹春，雪膚氷骨月精神，朝雲著處迷詩夢，暮雨來時想玉人，華屋洗妝歌小小，銀缾推枕喚真真，紫薇閣下繁華處，芍藥荼䕷總後塵。
｜明。吳寬。棃花｜名果先從張谷來，紛紛碎雪欲成堆，淡妝自把蛾眉掃，巧笑誰將瓠齒開，園子豈求他種接，主人能使及時栽，夭桃灼灼驚凡目，縞素應甘自不才。
｜原｜
｜文徵明。棃花｜翦水凝霜妒蝶羣，曲闌風味玉清溫，粉痕浥露春含淚，夜色籠煙月斷魂，十里香雲迷短夢，誰家細雨鎖重門，洗妝見說清明近，旋典春衣置酒樽。
｜增｜
｜程嘉燧。周家清明植棃花六月盛開邀客賦詩｜清明院落夜溶溶，籠柳嬌黃讓雪樷，亂攪三眠飛絮白，浪攙百子石榴紅，燒殘高燭東風後，掩卻重門細雨中，聞向花間歌法曲，應憐江海白頭翁。
｜五言絶句｜
｜增｜
｜唐。王維。左掖棃花｜閑灑階邊草，輕隨箔外風，黃鶯弄不足，銜入未央宮。
｜丘為。左掖棃花｜冷𧰟全欺雪，餘香乍入衣，春風且莫定，吹向玉階飛。
｜原｜
｜皇甫冉。禁省棃花｜巧解迎人意，還能亂蝶飛，春風時入戶，幾片落朝衣。
｜錢起。棃花｜艶靜如籠月，香寒未逐風，桃花徒照地，終被笑妖紅。
｜宋。王十朋。棃花｜淡客逢寒食，煙村爛漫芳，謫仙天上去，白雪世間香。
｜增｜
｜明。楊基。西園棃花春晚開一枝｜明日是清明，孤花雪闘輕，不須開滿樹，春少更多情。
｜七言絶句｜
｜原｜
｜唐。韓愈。聞棃花發贈劉師命｜桃蹊惆悵不能過，紅艶紛紛落地多，聞道郭西千樹雪，欲將君去醉如何。
｜棃花下贈劉師命｜洛陽城外清明節，百花寥落棃花發，今日相逢瘴海頭，共驚爛熳開正月。
｜元稹。雜思詩｜尋常百種花齊發，偏摘棃花與白人，今日江頭兩三樹，可憐和葉度殘春。
｜增｜
｜白居易。江岸梨｜梨花有思緣和葉，一樹江頭惱煞君，最似孀閨少年婦，白妝素袖碧紗裙。
｜殷璠。棃花｜雲滿衣裳月滿身，輕盈歸歩過流塵，五更無限留連意，常恐風花又一春。
｜徐凝。翫花｜一樹棃花春向暮，雪枝殘處怨風來，明朝漸校無多去，看到黃昏不欲回。
｜原｜
｜溫庭筠。鄠杜郊居｜槿籬芳援近樵家，壠麥青青一徑斜，寂寞遊人寒食後，夜來風雨送棃花。
｜增｜
｜宋。韓琦。棃花｜花下延賔啓宴杯，回頭香雪即成堆，主人自挈宜城釀，不為青旗趁爾來。
｜司馬光。和道矩紅梨花二首｜
　繁枝細葉互低昂，香敵荼䕷艶海棠，應為窮邊太寥落，併將春色付穠芳。
　蜀江新錦濯朝陽，楚國纖腰傅薄妝，何事白花零落早，同時不敢鬪芬芳。
｜王安石。紅梨｜紅棃無葉庇花身，黃菊芬香委路塵，歲晚蒼官纔自保，日高青女尚橫陳。
｜原｜
｜蘇軾。東欄梨花｜棃花淡白柳深青，柳絮飛時花滿城，惆悵東欄一株雪，人生看得幾清明。
｜增｜
｜晁補之。和王拱辰觀梨花二首｜
　海棠丰韵詫芬芳，慙愧棃花冷似霜，賴有樂天春雨句，寂寥從此亦馨香。
　壓沙寺裡萬株芳，一道清流照雪霜，銀闕森森廣寒曉，仙人玉仗有天香。
｜原｜
｜張舜民。梨花｜青女朝來冷透肌，殘春小雨更霏微，流鶯怪底爭來往，為擲金梭織玉衣。
｜謝逸。梨花二首｜
　冷香銷盡晚風吹，脈脈無言對落暉，舊日郊西千樹雪，今隨蝴蝶作團飛。
　翦翦輕風漠漠寒，玉肌蕭索粉香殘，一枝帶雨𡓜頭去，不用行人著眼看。
｜陸游。梨花｜
　開向春殘不恨遲，綠楊窣地最相宜，征西幕府煎茶地，一幅邊鸞畫折枝。
　粉淡香清自一家，未容桃李占年華，常思南鄭清明路，醉袖迎風雪一杈。
　嘉陵江色嫩如藍，鳳集山光照馬銜，楊柳棃花迎客處，至今時夢到城南。
｜趙福元。梨花｜玉作精神雪作膚，雨中嬌韻越清癯，若人會得嫣然態，寫作楊妃出浴圖。
｜何菊潭｜二月春風楊柳青，知郎繫馬在長亭，相思情味如中酒，折盡棃花嗅不醒。
｜增｜
｜金。史旭。梨花｜少年攜酒日尋花，老去花前欲飲茶，今日傳觴似年少，一枝香雪上烏紗。
｜原｜
｜呂中孚。梨花｜等待清明得得芳，團枝晴雪暖生香，洗妝自有風流態，卻笑紅深映海棠。
｜段繼昌。梨花｜一林輕素媚春光，透骨濃薰百和香，消得太真吹玉笛，小庭人散月如霜。
｜增｜
｜元。王惲。題錢舜舉畫棃花｜掖西千樹鬧春華，莫把芳容帶雨誇，看取一枝橫絶處，洗妝還是漢宮娃。
｜朱德潤。題梨花折枝｜玉壓帽簷花底春，惜無花下洗妝人，阿嬌一掬東風淚，聊仗丹青為寫真。
｜郯韶。梨花｜渚宮花落雨霏霏，春盡江南客未歸，多少東家蝴蝶夢，相思並逐彩雲飛。
｜原｜
｜明。文徵明｜物華無賴酒初醒，奕奕梨花照晚晴，恠的山禽啼不歇，十分春色近清明。
｜增｜
｜張鳳翼。梨花｜重門寂寂鎖香雲，雨滴空階坐夜分，老去微之風調在，折來何處與雙文。
｜原｜
｜張新。梨花｜粉翅還嫌蝶太輕，雪衣偏喜燕多情，寜王玉笛知何處，寂寞黃昬伴月明。
｜詩散句｜
｜原｜
｜宋。文同｜寒食北園春已深，棃花滿枝雪圍徧，青春每向風外得，秀艶應難雪中見。
｜阮南溪｜𦆯紛紫雪浮鬚細，冷淡清姿奪玉光，剛笑何郎曾傅粉，絶憐荀令愛薰香。
｜增｜
｜唐。白居易｜四鄰棃花時，二月伊水色。
｜獨孤及｜爾來大谷梨，白花再成雪。
｜宋。梅堯臣｜前日是清明，驟雨沾棃花。
｜蘇軾｜紅梨驚合抱，映島孤雲馥。
｜原｜
｜蘇軾｜尚記棃花樹，依依聞暗香。
｜陳三嶼｜棃花春二月，杜宇月三更。
｜增｜
｜唐。劉方平｜寂寞空庭春欲晚，棃花滿地不開門。
｜李賀｜曲水飄香去不歸，梨花落盡成秋苑。
｜原｜
｜呂溫｜獨臥郡齋寥落意，隔簾微雨濕梨花。
｜杜牧｜閒吹玉殿昭華琯，醉折梨園縹蔕花。
｜增｜
｜宋。曾幾｜一片朝容粉面寒，雨餘仍帶淚闌干。
｜范成大｜點檢棃花成一夢，蘸紅新綠滿枝頭。
｜陸游｜梨花堆雪柳吹緜，常記梁州古驛前。
｜金。蕭貢｜香惹夢魂雲漠漠，光搖溪館月溶溶。
｜元。王惲｜風簷數點催妝雨，辦與棃花作好春。
｜原｜
｜顧瑛｜忽見棃花點綴開，蕭然冷浸姮娥影。
｜增｜
｜唐。王維｜棃花夕鳥藏。
｜原｜
｜李白｜梨花白雪香。
｜增｜
｜李白｜棃花千樹雪。
｜原｜
｜杜甫｜色好梨勝頰。
｜增｜
｜韓愈｜露亦染梨腮。
｜原｜
｜杜牧｜棃花獨送春。
｜溫庭筠｜棃花雪壓枝。
｜周朴｜臨風千點雪。
｜增｜
｜韋莊｜棃花雪又催。
｜宋。楊億｜棃花飛白雪。
｜原｜
｜黃庭堅｜月黑見棃花。
｜增｜
｜陳思道｜倚墻棃頰紅。
｜金。元好問｜梨花淡丰容。
｜原｜
｜唐。白居易｜
　風寒露重棃花濕。
　棃花一枝春帶雨。
｜增｜
｜白居易｜手把棃花寒食心。
｜曹唐｜棃花新折東風輭。
｜羅鄴｜梨花滿地東風急。
｜原｜
｜宋。劉筠｜亂飄棃雪曉來天。
｜增｜
｜韓琦｜共藉棃花作寒食。
｜孔方平｜
　砌下棃花一堆雪。
　雨暗棃花春自光。
｜陸游｜溪口赤梨丹染腮。
｜金。趙元｜梨葉霜如酒力濃。
｜張建｜玉棃花底月三更。
｜呂中孚｜半庭寒影在棃花。
｜元。戴帥初｜粉墻風細欲梨花。
｜尹廷高｜落盡梨花春不多。
｜劉秉忠｜梨花亂舞白霓裳。
｜王惲｜已開棃蘂雪為團。
｜趙孟頫｜棃花淡白柳花香。
｜袁桷｜
　梨花的的疑蝴蝶。
　梨花亂逐沙鷗起。
｜黃庚｜滿堦香雪落梨花。
｜原｜
｜宋旡｜棃花明白夜來風。
｜增｜
｜周權｜香浮夜月棃飄雪。
｜陳高｜棃花沐雨帶嬌羞。
｜詞｜
｜原｜
｜宋。史達祖。玉樓春｜
　玉容寂寞誰為主，寒食心情愁幾許，前身清淡似梅妝，遙夜依微留月住。
　香迷蝴蝶飛時路，雪在鞦韆來往處，黃昏著了素衣裳，深閉重門聽夜雨。
｜王采。蝶戀花｜
　鏤雪成花檀作蘂，愛伴鞦韆，搖曳東風裏，翠袖年年寒食淚，為伊牽惹愁無際。
　幽艶偏宜春雨細，紅粉闌干，有個人相似，鈿合金釵誰與寄，丹青傳得淒涼意。
｜曾覿。驀山溪｜
　減翠凋紅，正是青春杪，深院嫋香風，看棃花，一枝開早，瓏璁映面，依約認嬌顰，天淡淡，月溶溶，春意知多少。
　清明池館，芳信年年好，更向五侯家，把江梅，風光占了，休教寂寞，辜負向人心，檀板響，寶杯傾，潘鬢從他老。
｜增｜
｜周邦彥。水龍吟｜
　素肌應怯餘寒，艶陽占盡青蕪地，樊川照日，靈關遮路，殘紅歛避，傳火樓臺，妬花風雨，長門深閉，亞簾櫳半濕，一枝在手，偏勾引，黃昬淚。
　別有風前月底，布繁英，滿園歌吹，朱鉛退盡，潘妃卻酒，昭君乍起，雪浪翻空，粉裳縞夜，不成春思，恨玉容不見，瓊英漫好，與何人比。
｜樓扶。水龍吟｜
　素娥洗盡繁妝，夜深步月鞦韆地，輕腮暈玉，柔肌籠粉，緇塵斂避，霽雪留香，曉雲同夢，昭陽空閉，悵仙園路杳，曲欄人寂，踈雨濕，盈盈淚。
　未放游蜂葉底，怕春歸，不禁狂吹，象牀困倚，氷魄微醒，鶯聲喚起，愁對黃昬，恨催寒食，滿襟離思，想千紅過盡，一枝獨冷，把梅花比。
｜元。王惲。水龍吟｜
　纖包淡貯幽香，玲瓏輕鎖秋陽麗，仙根借暖，定應不待，荊王翠被，瀟灑輕盈，玉容渾是，金莖露氣，甚西風宛轉，東欄暮雨，空點綴，真妃淚。
　誰遣司花妙手，又一番，角奇爭異，使君高臥，竹亭閒寂，故來相慰，燕几螺屏，一枝披拂，繡簾風細，約洗妝快瀉，玉屏芳酒，枕秋蟾醉。
｜別錄｜
｜原｜
｜明皇雜錄｜天寶中，上命宮中女子數百人為棃園弟子。
｜白居易詩注｜杭俗釀酒，趁梨花時熟，號為梨花春。
｜增｜
｜米芾。畫史｜范大珪有富公家折枝梨花，古筆，非江南蜀畫。
御定佩文齋廣群芳譜卷二十七
