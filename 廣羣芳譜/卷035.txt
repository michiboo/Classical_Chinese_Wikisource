御定佩文齋廣羣芳譜卷三十五
　花譜
　　海棠一
｜增｜
｜沈立。海棠記｜海棠，根色黃而盤勁，木堅而多節，外白而中赤，其枝柔密而條暢，其葉縹綠色，小者淺紫色，其香清酷，不蘭不麝。
｜原｜海棠有四種，皆木本，貼梗海棠，〈叢生，單葉，枝作花磬口深紅，無香，不結子，新正即開，亦有四季花者，花五出，初極紅，如臙脂點點然，及開則漸成纈暈，至落則若宿妝殘粉矣。〉垂絲海棠，〈樹生柔枝長蒂，花色淺紅，葢由櫻桃接之而成，故花梗細長似櫻桃，其瓣叢密而色嬌媚，重英向下有若小蓮。〉西府海棠，〈枝梗畧堅，花色稍紅。〉木瓜海棠，〈生子如木瓜，可食。〉海棠盛於蜀，而秦中次之，其株翛然出塵，俯視眾芳，有超羣絶類之勢，而其花甚豐，其葉甚茂，其枝甚柔，望之綽約如處女，非若他花冶容不正者比，葢色之美者惟海棠，視之如淺絳，外英英數點如深臙脂，此詩家所以難為狀也，以其有色無香，故唐相賈耽著花譜，以為花中神仙，花木錄曰，南海海棠，枝多屈曲有刺，如杜梨，花繁盛，開稍早，四季花，灌生，花紅如臙脂，無大木，即貼梗，又祝家桃，花同西府，𨁵微堅瑣碎，錄曰，一種黃者，木性，類海棠，青葉微圓而色深光滑不相類，花半開鵞黃色，盛開漸淺紅矣，葉間或三或五蕊，如金粟，鬚如紫絲，實如梨，大如櫻桃，至秋熟，可食，其味甘而微酸。
｜增｜
｜本草｜李時珍曰，飲膳正要果類有海紅，不知出處，此即海棠梨之實也，狀如木瓜而小，二月開紅花，實至八月迺熟，鄭樵通志雲，海棠子名海紅，即爾雅赤棠也。
｜彙考｜
｜增｜
｜平泉草木記｜凡花木以海為名者，悉從海外來，如海棠之類是也。
｜原｜
｜王禹偁詩話｜石崇見海棠歎曰，汝若能香，當以金屋貯汝。
｜增｜
｜東坡雜記｜海棠似絹花。
｜原｜
｜復齋漫錄｜仁宗朝張冕學士賦蜀中海棠詩，沈立取以載海棠記中雲，山木瓜開千顆顆，水林檎發一攢攢，注云，大約木瓜、林檎初開皆與海棠相類，若冕言則江西人正謂棠梨花耳，惟紫綿色者謂之海棠，似木瓜、林檎六出者，非真海棠也，晏元獻雲，已定復搖春水色，似紅如白海棠花，亦與張冕同意。
｜紺珠集｜徐儉樂道，隱於藥肆中，家植海棠，結巢其上，引客登木而飲。
｜冷齋夜話｜少游在黃州，飲於海棠橋老書生家，海棠叢開，少游醉臥宿於此，明日題其柱曰，喚起一聲人悄，衾暖夢寒窓曉，瘴雨過，海棠開，春色又添多少，社甕釀成微笑，半破癯瓢共𦥝，覺健倒，急投牀，醉鄉廣大人間小，東坡甚愛之。
　范石湖每歲移家泛湖賞海棠。
｜閱耕餘錄｜宋淳熙間，秦中有雙株海棠，其高數丈，翛然在眾花之上，與江淮所產絶不類，荊南官舍亦有兩株，略如之，姿艶柔婉，豐富之極。
　昌州海棠獨香，其木合抱，每樹或二十餘葉，號海棠香國，太守於郡前建香霏閣，每至花時，延客賦賞。
　蜀嘉定州海棠有香，獨異他處。
｜增｜
｜古今詩話｜東坡謫黃州，居於定惠院之東，雜花滿山，而獨海棠一株，土人不知貴，東坡為作長篇，平生喜為人寫，人間刻石者，自有五六本，雲，吾平生最得意詩也。
｜石林詩話｜韓持國雖剛果特立，風節凜然，而情致風流絶出時輩，許昌崔象之侍郎舊第，今為杜君章所有，廳後小亭僅丈餘，舊有海棠二株，持國每花開輒載酒日飲其下，竟謝而去，歲以為常，至今故老猶能言之，余嘗於小亭柱間得公二絶句，其一雲，濯錦江頭千萬枝，當年未解惜芳菲，而今得向君家見，不怕春寒雨濕衣，尙可想見當時氣味，韓忠憲嘗帥蜀，持國兄弟皆侍行，尙少，故前二句雲爾，其二雲，長條無風亦自動，柔艶著雨更相宜，漫其後句，曾存之家池島上亦有海棠十餘株，余為守時，歲亦與王幼安諸人席地屢飲，然此公勝處不能繼也。
｜陳思。海棠譜｜閩中曹宇修貢堂下海棠極盛，三面共二十四叢，長條修幹，頃所未見，每春著花真錦繡叚，其間有如紫綿揉色者，亦有不如此者，葢其種類不同，不可一概論也，至其花落，則皆若宿妝淡粉矣，餘三春對此觀之，至熟大率富沙多，此官舍人家徃徃皆種之，並是帚子海棠，正與蜀中者相類，斯可貴耳，今江浙間別有一種，柔枝長蒂，顏色淺紅，垂英向下如日蔫者，謂之垂絲海棠，全與此不相類，葢強名耳。
｜金城記｜黎舉嘗曰，欲以梅聘海棠，但恨時不同耳。
｜牡丹榮辱志｜重葉海棠曰花命婦。
｜花經｜海棠六品四命。垂絲海棠三品七命。
｜詞話｜曾覿取友於十花，海棠名友也。
｜三柳軒雜識｜海棠為蜀客。
｜原｜
｜學圃餘疏｜海棠品類甚多，曰垂絲，曰西府，曰棠棃，曰木瓜，曰貼梗，就中西府最佳，而西府之名紫綿者尤佳，以其色重而瓣多也，此花特盛於南都，余所見徐氏西園，樹皆參天，花時至，不見葉，西園木瓜尤異，定是土產所宜耳，垂絲以櫻桃木接，開久，甚可厭，苐最先，花與玉蘭同時，植之傍，掩映不可廢也，貼梗，草本，郡城中種之，極高大，當訪求種法，以備一種，紫綿，宋苕溪漁隱叢話備載之。
｜增｜
｜滇中記｜垂絲海棠，高數丈，每當春時鮮媚殊常，真人間尤物，自大理至永昌沿山歴澗徃徃而是。
｜瓶史｜浴海棠宜韻致客。　海棠以蘋婆、林檎、丁香為婢。
｜原｜
｜花木考｜錢塘縣舊有吳越時羅江東隱手植海棠一本，王黃州元之嘗題詩云，江東遺跡在錢塘，手植庭花滿院香，若使當年居顯位，海棠今日是甘棠，觀此，杭州海棠亦香，不獨昌州然也。
｜增｜
｜徐渭游紀｜春日與友人攜觴俎，探禹穴，就十峰山，人馬丈飲於小園，林卉雲繁，索得海棠秧二本，穿籬過別畦，又掘竹母數根而去，因紀一詩云，春來擕酒醉春蘿，乞得春花一兩窠，不若取將松竹去，成陰留待主人過。
｜燕都游覽志｜回龍觀舊多海棠，旁有六角亭，每歲花發時，上臨幸焉。
｜兩堤桃柳議｜望湖亭前有西府海棠一株，所謂漢宮三千，趙姊第一，良非虛語。
｜饒州志｜蜀錦亭在府治慶朔堂右，宋范仲淹植海棠二株，其後鄒柯築亭，題曰蜀錦，王十朋詩，亭廢名猶在，春來花自芳，猶餘蜀中錦，愛惜比甘棠。
｜南寜府志｜海棠橋在橫州西，橋南北皆植海棠，有書生祝姓者居此，宋秦觀嘗醉宿其家。
｜順慶府志｜海棠川在西充縣，環繞縣治，上多海棠，因名。
｜黎州志｜海棠池在城西北五里，環池皆植海棠，為郡守賔僚遊宴之地。
｜保寜府志｜海棠溪在府治南，因上多海棠，故名。
｜原｜
｜敘州府志｜長寜縣有海棠洞，昔郡人王氏環植海棠，每春時，郡守宴寮友於其下。
｜嘉定州志｜海棠山在州西，山多海棠，為郡守宴賞之地。
｜集藻｜
｜序｜
｜增｜
｜宋。沈立。海棠記序｜蜀花稱美者，有海棠焉，然記牒多所不錄，葢恐近代有之，嘗聞真宗皇帝御製後苑雜花十題，以海棠為首章，賜近臣唱和，則知海棠足與牡丹抗衡，而可獨步於西州矣，因搜擇前志，惟唐相賈元靖耽著百花譜，以海棠為花中神仙，誠不虛美耳，近世名儒巨賢發於歌詠，清辭麗句徃徃而得，立慶歴中為縣洪雅，春多暇日，地富海棠，幸得為東道主，惜其繁艶，為一隅之滯卉，為作海棠記，敘其大概及編次諸公詩句於右，復率蕪拙作五言百韻詩一章，四韻詩一章，附於卷末，好事者幸無誚焉。
｜陳思。海棠譜序｜世之花卉種類不一，或以色而艶，或以香而妍，是皆鍾天地之秀，為人所欽羨也，梅花占於春前，牡丹殿於春後，騷人墨客特注意焉，獨海棠一種，豐姿艶質固不在二花下，自杜陵入蜀，絶吟於是花，世因以此薄之，其後都官鄭谷已為舉似，本朝列聖品題，雲章奎畫，烜燿千古，此花始得顯聞於時，盛傳於世矣，今採取諸家雜錄及彚次唐以來諸人詩句，以為一編目，曰海棠譜，雖纂集未能詳盡，聊預諸譜之列雲，開慶改元長至日敘。
｜明。宋濂。春日看海棠花詩序｜春氣和煦，海棠名花競放，浦陽鄭太常仲開宴觴客於眾芳園，時日已西沒，乃列燭花枝上，花既娟好，而燭光映之愈致其妍，於是眾咸悅，銜杯詠詩，亹亹不自休，酒半酣，金華宋濂乃揚言曰，李格非書洛陽名園記，謂園圃之興廢為天下盛衰之候，今者衣冠雍容，酬倡於俎豆間，花雖不解言，亦散影婆娑，若相與為娛樂者，不知何自而致之，亦曰，聖天子在上，廓清四海，化呻吟為謳歌，所以有斯樂耳，帝力所被如天開日明，萬物煕煕皆有春意，世道之盛兆見於此，苟不能詩則止能則烏可已也，雖然經有之，無已太康，職思其居，吾儕今夕無乃過於太康矣乎，宜知好樂之無荒，而為良士之瞿瞿可也，所賦詩自太常君而下凡三十人，其三則賔客，餘皆其昆弟子姓雲。
｜贊｜
｜增｜
｜宋。宋祁。重葉海棠贊｜修柯柔蔓，濃淺繁縂，盛則重蘤，不常厥種。
｜五言古詩｜
｜增｜
｜宋。歐陽修。折海棠戲贈聖俞二首｜搖搖墻頭花，笑笑弄顏色，荒涼眾草間，露此紅的皪，草木本無情，及時如自得，青春不可恃，白日忽已昃，繞之重吟哦，歸坐成歎息，人生浪自苦，得酒且開釋，不見宛陵翁，作詩頭早白。
　搖搖墻頭花，艶艶爭青娥，朝見開尚少，暮看繁已多，不惜花開繁，所惜時節過，昨日枝上紅，今日隨流波，物理固如此，古來知奈何，達人但飲酒，壯士徒悲歌。
｜梅堯臣。依韻答永叔海棠二首｜搖搖墻頭花，蒨蒨有好色，高枝笑粲粲，低枝明皪皪，但與風相撩，不與風相得，風吹莫苦急，遊子歎日昃，彭祖與顏回，相去猶瞬息，每觀形影篇，曷在神所釋，不可廢我吟，畢竟焉免白。
　搖搖墻頭花，一一如舞蛾，春風買艶逸，艶逸此何多，不為遊蜂撓，即為狂蝶過，日光苦給給，魯叟白波波，人生若朝菌，不飲奈老何，楊雄寂寞居，豈若阮生歌。
｜劉子翬 。海棠洲｜煌煌海棠洲，錦樹臨清灣，常恨灣頭風，吹花走潺湲，潺湲去不息，花亦無由還。
｜朱子。山館觀海棠｜景暄林氣深，雨罷寒塘綠，置酒此佳晨，尋幽慕前躅，芳樹麗煙華，紫錦散清馥，當由懷別恨，寂寞向空谷。
｜陸游。張園觀海棠｜朝陽照城樓，春容極明媚，走馬蜀錦園，名花動人意，嚴妝漢宮曉，一笑初破睡，定知夜宴歡，酒入妖骨醉，低鬟羞不語，困頓嬌欲閉，雖艶無俗姿，太息真富貴，結束吾方歸，此別知幾歲，黃昏廉纖雨，千點裛紅淚。
｜海棠｜今日春已半，風雨停出遊，瓶中海棠花，數酌相獻酬，尚想錦官城，花時樂事稠，金鞭過南市，紅燭宴西樓，千林誇盛麗，一枝賞纖柔，狂吟恨未工，酩酊醉不休，那知茅簷底，白髮見花愁，花亦如病姝，掩抑向客羞，尤物終動人，要非桃杏儔，東風萬里恨，浩蕩不可收。
｜金。元好問。海棠｜妍花紅粉妝，意態工媚嫵，窈窕春風前，霞衣欲輕舉，金盤渺華屋，國艶徒自許，依依如有意，脈脈不得語，詩人太冷落，愁絶殘春雨。
｜元。郝經。儀真館後園海棠兩花於秋因為小酌賦詩｜二年海棠秋，幽妍對寥索，霜後輒著花，枯株吐纖弱，化工為詩人，故令造物錯，木落出奇芬，風度亦不惡，尖黃簇短葉，膩翠光欲鑠，蹙縮苞紅粟，殷濃入深萼，稀踈生意怯，靜麗尤綽約，飛絲照青蟲，蠨蛸共連絡，深閨養春嬌，霜華滿珠箔，賴得西風輕，微薰小陰作，盈盈出宮妝，新寒翠綃薄，空庭自顏色，含恨誰附著，息入楚無言，意婉心不樂，琵琶怨昭陽，所遇非所託，獨有未歸人，相看慰孤酌，𨚫似海南時，坡仙政漂泊，有酒仍有花，世事且高閣，後時亦何遲，適遇今猶昨，香霧沾新橙，傾酒兩螯嚼，銀燭更高燒，秋花易零落。
｜七言古詩｜
｜原｜
｜宋。蘇軾。寓居定惠院之東雜花滿山有海棠一株土人不知貴也｜江城地瘴蕃草木，只有名花苦幽獨，嫣然一笑竹籬間，桃李滿山總粗俗，也知造物有深意，故遣佳人在空谷，自然富貴出天姿，不待金盤薦華屋，朱唇得酒暈生臉，翠袖捲紗紅映肉，林深霧暗曉光遲，日暖風輕春睡足，雨中有淚亦悽愴，月下無人更清淑，先生食飽無一事，散步逍遙自捫腹，不問人家與僧舍，掛杖敲門看修竹，忽逢絶艶照衰朽，歎息無言揩病目，陋邦何處得此花，無乃好事移西蜀，寸根千里不易到，銜子飛來定鴻鵠，天涯流落俱可念，為飲一樽歌此曲，明朝酒醒還獨來，雪落紛紛那忍觸。
｜增｜
｜趙次公。和東坡定惠院海棠｜化工妙手開羣木，酷向海棠私意獨，殊姿艶艶雜花裏，端覺神仙在流俗，睡起臙脂懶未勻，天然膩理還豐肉，繁華增麗態度遠，婀娜含嬌風韻足，豈惟婉孌彤管姝，真同窈窕關雎淑，未能奔徃白玉樓，要當貯以黃金屋，顧雖風暖欲黃昏，脈脈難禁倚修竹，可憐俗眼不知貴，空把容光照山谷，此花本出西南地，李杜無詩恨遺蜀，高才沒世孰雕龍，後輩補亡難刻鵠，貂裘季子客齊安，相逢忽慰羈人目，當年甫白君可繼，為花重賦陽春曲，把酒因澆礨磈胸，搜句輒傾空洞腹，多情恐作深雲收，兒童莫信來輕觸。
｜原｜
｜陸游。海棠歌｜我初入蜀鬢未霜，南充樊亭看海棠，當時已謂目未睹，豈知更有碧雞坊，碧雞海棠天下絶，枝枝似染猩猩血，蜀姬艶妝肯讓人，花前頓覺無顏色，扁舟東下八千里，桃李真成奴僕爾，若使海棠根可移，揚州芍藥應羞死，風雨春殘杜鵑哭，夜夜寒衾夢還蜀，何從乞得不死方，更看千年未為足。
｜增｜
｜陸游。二月十六日賞海棠｜常年春半花事竟，今年春半花始盛，放翁不減少年狂，走馬直與飛蝶競，妍華有露洗愈明，纖弱無風搖不定，莫放飄零作紅雨，剩看倩笑臨妝鏡，溪梅枯槁墮巖谷，山杏輕浮真妾媵，欲誇絶艶不勝說，縱欠濃香何足病，華橙銀燭搖花光，翠杓金船豪酒興，夜闌感事獨悽然，繁枝空折堪誰贈。
｜張園海棠｜洛陽春信久不通，姚魏開落塵沙中，揚州千葉昔曾見，已歎造化無餘功，西來始見海棠盛，成都第一推燕宮，池臺掃除凡木盡，天地眩轉花光紅，慶雲墮空不飛去，時有絳雪縈微風，蜂蝶成團出無路，我亦狂走迷西東，此園低樹猶三丈，錦繡𨚫在青天上，不須更著刀尺裁，乞與齊奴開步障。
｜錦亭｜天公為我齒頰計，遣飫黃柑與丹荔，又憐狂眼老更狂，令看廣陵芍藥蜀海棠，周行萬里逐所樂，天公於我元不薄，貴人不出長安城，寶帶華纓真汝縛，樂哉今從石湖公，大度不計聾丞聾，夜宴新亭海棠底，紅雲倒吸玻璃鍾，琵琶弦繁腰鼓急，盤鳳舞衫香霧濕，春醪凸盞燭光搖，素月中天花影立，遊人如雲環玉帳，詩未落紙先傳唱，此邦句律方一新，鳳閣舍人今有樣。
｜驛舍見屏風畫海棠有感｜厭煩只欲長面壁，此心安得頑如石，杜門復出歎習氣，止酒還開慙定力，成都二月海棠開，錦繡裹成迷巷陌，燕宮最盛號花海，霸國雄豪有遺跡，猩紅鸚綠極天巧，疊萼重跗眩朝日，繁華一夢忽吹散，閉眼細思猶歷歷，憂樂相尋豈易知，故人應記醉中詩，夜闌風雨嘉州驛，愁向屏風見折枝。
｜楊萬里。海棠｜帝城二三月，海棠可萬株，向來青女輕滕六，戲與一撼即日枯，東皇夜遣司花女，手挼紅藍滴青露，染成片片淨練酥，亂點稍稍酣日樹，蓬萊仙人約老翁，寄箋招喚陸龜蒙，為花一醉夜不息，就中一事最奇特，海棠兩岸繡帷裳，是間橫著雙胡床，龜蒙踞牀忽倒臥，烏紗自落非風墮，花吹滿面雪霏霏，起來索筆手如飛，臥去起來都是韻，是醉是醒君莫問，好箇海棠花下醉臥圖，如今畫手誰姓吳。
｜薛季宣。香海棠詩並序｜舊說海棠無香，惟昌州海棠有香，騐之蜀道，信然，以為不易之論，藥圃有棠三本，其花亦香，乃知非蜀棠獨香，香棠自有種耳。
世間原有無窮恨，海外棠花宮錦爛，燒炙東風春未半，濃妝獨立情撩亂，博山爐冷沉煙斷，記語洛妃池側畔，袿衣透濕飄香汗，舞罷霓裳高燭看，吳苑散花灘彼岸，亦有當初舊游觀，棠棃古逕霞光燦，薔薇露冷衣新盥，捲袖臙脂紅入腕，噴人蘭芷芳都貫，天然種性真奇玩，嶺海誠知煎可㸑，擬擷桑柯燃熾炭，裛取緗巾永傳玩，他年留得重公案。
｜原｜
｜潘從哲。海棠｜江臯春早饒花木，花品神仙此稱獨，當年坡老一題詩，到今標格超凡俗，我來黃州亦再閏，五見此花燦東谷，孤根自結白蓮社，媚姿不貯黃金屋，日華濃艶澹生唇，霧縠繁紅微映肉，宛如初浴出華清，詎是朝酣睡未足，有時著雨更妖𡢃，無力勝風轉嬌淑，我欲題詩和坡老，抽思未得還捫腹，把酒徘徊倚嘯臺，行吟繞徧西池竹，苦無藻麗發巧心，數傍花枝舒拙目，問花何以擬甘棠，緣同太守來西蜀，花容詩句縂絶世，高風渺渺翔鴻鵠，歲歲年年花自開，遊人幾和陽春曲，悠悠不盡古人情，啼鶯語燕紛相觸。
｜增｜
｜元。陳樵。海棠｜東風吹墮緗雲影，別院春遲宮漏永，繡帷寶帶綰流蘓，夢入瑤臺呼不醒，熒熒銀燭花蕊多，城頭烏啼奈曉何。
｜劉詵。賦歐園海棠和羅起初｜蜀州海棠錦成畦，昌州海棠芳氣菲，名花自古恨不見，東風吹在西家西，美人壓酒紅珠落，半笑新晴半含萼，玉膚柔薄絳袖寒，妝淚輕盈脂臉怍，太真姣睡金屋春，綠珠夜燕宮蠟薪，一時羣花盡妾媵，娉娉嫋嫋真仙人，雨餘繁枝深綠凈，好及佳時入觴詠，花容相對易新故，人事無情有衰盛，我昔曾同花下歡，寶釵插映鴉髮盤，只今便能日日為花醉，欲挽朱顏應已難。
｜袁士元。海棠｜主人愛花如愛珠，春風庭院如畫圖，搴衣曲徑步花影，翩翩夜月飛長裾，海棠睡起春正美，花貌參差玉相似，主人吟賞夜不眠，直欲題詩壓蘓子。
｜明。楊基。西省海棠並序｜山西陳則威以晉無梅花，以管勾職初來江西，即求識之，省左掖東檻有海棠一小株，則威尤鍾愛之，日數至花下，風雨昬暮弗忍去也，嘗索余賦詩，余時迫於案牘，不暇，舟行湘中，棃、杏、桃、李每得厭觀，獨無海棠，因賦詩以補其闕。
山西公子虬髯客，到處尋梅認香白，春風省掖海棠開，暫去還來拋不得，嗟我有癖常自笑，不意逢君同此癖，曉窓雲暖風日妍，數朶娉婷春半拆，睡損紅綃膩有痕，舞酣金殿嬌無力，銀燈不如微月照，珠簾更著疎煙隔，飛燕輕盈富貴姿，玉環態度神仙格，此日凝妝青瑣外，當時擅寵沉香北，繁開似妬卻冥冥，半吐欲言終默默，豈惟人愛亦自愛，不獨春惜當誰惜，細雨重陰也看來，莫對空枝漫相憶。
｜邀方員外看花｜金昌亭西萬株花，臙脂玉雪爭紛拏，春風擕酒看花去，騎馬徑到山人家，花深樹密無徑入，下馬徘徊映花立，紫萼風微翠袖香，紅絲露重烏巾濕，別來幾負看花期，客到匆匆見一枝，白下橋邊寒食後，廣陵城外綠陰時，今年花最逢春早，凖擬清樽對花倒，人意方邀酒伴來，花枝已向東風老，花雖漸老仍堪折，猶勝紛紛滿溪雪，且共芙蓉帳裏人，坐看海棠枝上月。
｜五言律詩｜
｜增｜
｜唐。顧非熊。斜谷郵亭玩海棠花｜忽識海棠花，令人只歎嗟，艶繁惟共笑，香近試堪誇，駐騎忘山險，持杯任日斜，何川是多處，應繞羽人家。
｜溫庭筠。題磁嶺海棠花｜幽態竟誰賞，歲華空與期，川回香盡處，泉照艶濃時，蜀彩澹搖曳，吳妝低怨思，王孫又誰恨，惆悵下山遲。
｜宋。真宗。海棠詩二首｜春律行將半，繁枝忽競芳，霏霏含宿霧，灼灼艶朝陽，戲蝶棲輕蕊，遊蜂逐遠香，物華留賦詠，非獨務雕章。
　翠萼凌晨綻，清香逐處飄，高低臨曲檻，紅白間纖條，潤比攢溫玉，繁如簇絳綃，盡堪圖畫取，名筆在僧繇。
｜郭震。海棠｜西蜀傳芳日，東君著意時，鮮葩猩薦血，紫萼蠟融脂，絳闕疑流落，瓊欄合護持，無詩杜工部，今有省郎知。
｜劉筠。奉和真宗御製後苑海棠｜遲景烘初綻，鮮風惜未飄，蝶魂迷密徑，鶯語近新條，芳蕙薰宮錦，丹漿暈海綃，維時奉宸唱，賡奉愧咎繇。
｜晏殊。奉和真宗御製後苑海棠｜太液波才綠，靈和絮未飄，霞文光啟旦，珠琲密封條，積潤涵仙露，濃陰奪海綃，九陽資造化，天意屬喬繇。
｜海棠｜香靄何驚目，鮮妍欲蕩魂，向人無限思，當晝不勝繁，浩露晴方浥，遊蜂暖更喧，只應春有意，留贈子山園。
｜和樞密侍郎因看海棠憶禁苑此花最盛｜青瑣曾留𦕎，珍叢宛未移，幸分霖雨潤，猶見艶陽姿，㟁幘來朱檻，攀條憶絳蕤，能令人愛樹，不獨召南詩。
｜梅堯臣。海棠二首｜江燕入朱閣，海棠繁錦條，醉生燕玉頰，瘦聚楚宮腰，曾不分香去，尤宜著意描，誰能共吹笛，樹下想前朝。
　要識吳同蜀，須看線海棠，臙脂色慾滴，紫蠟蒂何長，夜雨偏宜著，春風一任狂，當時杜子美，吟徧獨相忘。
｜朱子。山館觀海棠｜春草池塘綠，忽驚花嶼紅，亂英深淺色，芳氣有無中，置酒賔朋集，披襟賞詠同，若非摹寫得，應逐彩雲空。
｜沈立。海棠｜占斷香與色，蜀花徒自開，園林無即俗，蜂蝶落仍來，青帝若為意，東風無限才，古今吟不盡，百韻愧空裁。
｜謝翺。雨中海棠｜風吹簾網動，對爾惜芳菲，蜀雨何人在，吳宮祇燕歸，燭消春粉盡，淚濕野香微，抱蘤殘青子，鳥銜隨處飛。
｜原｜
｜明。張祥鳶。海棠｜好鳥啼春晝，晴雲護草堂，日高忘盥櫛，天暖減衣裳，洗硯抄花譜，鈎簾看海棠，闌干閒徒倚，巢燕落泥香。
｜薛蕙。海棠畫扇｜西蜀繁花樹，春深亂蕊紅，還憐彩扇上，宛似錦城中，影轉團團月，香含細細風，江淹才力減，賦爾若為工。
｜王叔承。雨中看垂絲海棠｜江花低拂座，窈窕雨中枝，濕翠濃芳樹，嬌紅裊碧絲，驪山清祓處，越水浣紗時，可奈風前態，逢春映酒巵。
｜七言律詩｜
｜增｜
｜唐。李紳。海棠｜海邊佳樹生奇彩，知是仙山取得栽，瓊蕊籍中聞閬苑，紫芝圖上見蓬萊，淺深芳萼通宵換，委積紅英報晚開，寄語春園百花道，莫爭顏色泛金杯。
｜薛能。海棠｜四海應無蜀海棠，一時開處一城香，晴來使府低臨檻，雨後人家散出墻，閒地細飄浮淨蘚，短亭深綻隔垂楊，從來看盡詩誰苦，不及懽遊與畫將。
｜原｜
｜鄭谷。海棠｜春風用意勻顏色，消得擕觴與賦詩，濃麗最宜新著雨，嬌嬈全在欲開時，莫愁粉黛臨窓懶，梁廣丹青點筆遲，朝醉暮吟看不足，羨他蝴蝶宿深枝。
｜增｜
｜鄭谷。擢第後入蜀經羅利路見海棠盛開偶題｜上國休誇紅杏艶，沉溪自照綠苔磯，一枝低帶流鶯睡，數片狂和舞蝶飛，堪恨路長移不得，可無人與畫將歸，手中已有新春桂，多謝𤇆香更入衣。
｜劉兼。海棠花｜淡淡微紅色不深，依依偏得似春心，𤇆輕虢國顰歌黛，露重長門斂淚襟，低傍繡簾人易折，密藏香蕊蝶難尋，良宵更有多情處，月下芬芳伴醉吟。
｜宋。太宗。海棠｜每至春園獨有名，天然與染半紅深，芳菲占得歌臺地，妖艶誰憐向日臨，莫道無情閒笑臉，任從折戴上冠簮，偏宜雨後看顏色，幾處金杯為爾斟。
｜晏殊。海棠｜輕盈千結亂櫻叢，占得年芳近碧櫳，逐處間勻高下萼，幾番分破淺深紅，煙晴始覺香櫻綻，日極猶疑蠟蒂融，數夕朱欄未飄落，再三珍重石尤風。
｜宋祁。和晏尚書海棠｜媚柯攢仄倚春暉，封殖寧同北枳移，台嶺分霞爭抱萼，蜀宮裁錦鬭纏枝，不憂輕露蒙時潤，正恨炎風獵處危，把酒憑欄堪併賞，莫容私恨為披離。
｜邵雍。遊海棠西山示趙彥成｜東風吹雨過溪門，白白朱朱亂遠村，灘石已無回棹勢，㟁楓猶出繫船痕，時平不厭江山僻，客好惟知笑語溫，莫上南崗看春色，海棠花下卻銷魂。
｜范鎮。海棠｜不知真宰是誰專，生得韶光此樹偏，吟筆偶遺工部意，賦辭今職翰林權，風翻翠暮晨香入，霞照危墻夕影連，移植上園如得地，芳名應在紫薇先。
｜石揚休。海棠｜花工裁翦用功專，濯錦江頭價最偏，酷愛幾思憑畫手，難題渾覺挫詩權，艶凝絳纈深深染，樹認紅綃密密連，因想當年武平一，枝枝眷賜侍臣先。
｜詠海棠｜開盡夭桃落盡棃，淺荂深萼照華池，都緣西蜀盤根遠，豈是東君屬意遲，𤇆慘別容曛宿酒，露凝啼臉失臙脂，須知賈相風流甚，曾許神仙品格奇。
｜李定。海棠｜青帝行春信自專，精心知向海棠偏，不霑工部風騷力，猶占勾芒造化權，倚檻半開紅朶密，遶池初應翠枝連，誰人與㧞裁瓊苑，看與花王鬭後先。
｜和石著作海棠｜輕紅如杏素遮棃，直似佳人照碧池，已是化工教艶絶，莫嫌青帝與開遲，𤇆滋綽約明雙臉，雨借妖饒入四肢，西蜀有名須得地，瓊林高壓百花奇。
｜郭稹。海棠｜朱欄明媚照橫塘，芳樹交加枕短墻，傳得東君深意態，染成西蜀好風光，破紅枝上仍施粉，繁翠陰中旋撲香，應為無詩怨工部，至今含露作啼妝。
｜程琳。海棠｜海外移根灼灼奇，風情間麗比應稀，晶熒寶萼排珠琲，旖旎芳叢簇繡帷，繁極只愁隨暮雨，飄多何計駐春暉，浣花溪上年年意，露濕𤇆霞拂客衣。
｜高覿。海棠次韻｜錦里花中色最奇，妖嬈天賦本來稀，綺霞忽照迷紅障，縠露輕籠設翠帷，繁朶有情裝媚景，纖枝無力帶殘暉，好將繡向羅裙上，永作香閨楚楚衣。
｜范純仁。西園海棠｜丹葩翠葉競妖濃，蜂蝶翻翻弄暖風，濯雨正疑宮錦爛，媚晴先奪曉霞紅，芬菲劒外從來勝，歡賞天涯為爾同，卻想鄉關足塵土，只應能見畫圖中。
｜吳中復。海棠｜靚妝濃淡蕊蒙茸，高下池臺細細風，卻恨韶華偏蜀土，更無顏色似川紅，尋香只恐三春暮，把酒欣逢一笑同，子美詩才猶閣筆，只今寂寞錦城中。
｜陳與義。陪粹翁舉酒君子亭亭下海棠方開｜世故驅人殊未央，即隨地主借繩牀，春風浩浩吹遊子，暮雨霏霏濕海棠，故國衣冠無態度，隔簾花葉有輝光，使君禮數能寛否，酒味撩人我欲狂。
｜劉子翬。海棠｜幽姿淑態弄春晴，梅借風流柳借輕，種處靜宜臨野水，開時長是近清明，幾經夜雨香猶在，染盡臙脂畫不成，詩老無心為題拂，至今惆悵似含情。
｜吳芾。和澤民求海棠｜君是詩中老作家，笑將麗句換名花，花因詩去情非淺，詩為花來語更嘉，須好栽培承雨露，莫令顦顇困塵沙，他年爛熳如西蜀，我欲從君看綺霞。
｜見市上有賣海棠者悵然有感｜連年蹤跡滯江鄉，長憶吾廬萬海棠，想得春來增絶麗，無因歸去賞芬芳，偶然擔上逢人賣，猶記尊前為爾狂，何日故園修舊好，賸燒銀燭照紅妝。
｜陸游。海棠｜誰道名花獨故宮，東城盛麗足爭雄，橫陳錦幛闌干外，盡吸紅雲酒盞中，貪看不辭持夜燭，倚狂直欲擅春風，拾遺舊詠悲零落，瘦損腰圍擬未工。
｜夜宴賞海棠醉書｜便便癡腹本來寬，不是天涯強作歡，燕子歸來新社雨，海棠開後卻春寒，醉誇落紙詩千首，歌費纏頭錦百端，深院不聞傳夜漏，忽驚蠟淚已堆盤。
｜懷成都海棠｜碧雞坊裏海棠時，彌月兼旬醉不知，馬上難尋前夢境，樽前誰記舊歌辭，目窮落日橫千嶂，膓斷春光把一枝，說與故人應不信，茶𤇆禪榻鬂成絲。
｜原｜
｜楊萬里。垂絲海棠｜垂絲別得一風光，誰道全輸蜀海棠，風攪玉皇紅世界，日烘青帝紫衣裳，懶無氣力仍春醉，睡起精神欲曉妝，舉似老夫新句子，看渠桃李敢承當。
｜增｜
｜楊萬里。海棠二首｜小園不到負今晨，晚喚嬌紅伴老身，落日爭明那肯暮，艶妝一出更無春，樹間露坐看搖影，酒底花光並入唇，銀燭不燒渠不睡，梢頭恰恰掛氷輪。
　競艶嬌紅最是他，教人嫌少不嫌多，初酣曉日紅千滴，晚笑東風澹一渦，自是花中無國色，非關格外占春窠，開時慳與渠儂醉，卻恨飄零可若何。
｜徐儉。海棠｜子美無詩到海棠，酒邊游戲畧平章，日烘不睡卻成睡，風暖無香亦自香，花事一番勞應接，春光強半被分張，速來窠上尋徐老，同醉花前作楚狂。
｜方岳。海棠盛開而雨｜閉門十日雨淋漓，洗盡紅香了未知，纔一霽晴齊睡去，幾何人見半開時，世無解語玉條脫，春欲負予金屈巵，自是晦明天不定，非干工部欠渠詩。
｜金。蔡松年。黃海棠｜清陰不歎晚晴芳，縹緲緗雲翠袖長，萼綠江花輸帶葉，醉紅蜀艶恨無香，南州氣味連三月，東晉風流共一觴，老眼寒來易愁絶，溫柔乞與醉中鄉。
｜梁持勝。海棠｜野杏山桃委路塵，芳菲都屬錦城春，只緣造物偏留意，任使無香亦可人，粉白漫誇宮様巧，臙脂難染睡痕新，沉香亭子勾欄畔，消得君王比太真。
｜元。牟巘。和劉朔齋海棠｜人物當今第一流，以花為屋玉為舟，曉妝未許褰帷看，夜醉何妨秉燭遊，錦里宣華思舊夢，杭州定慧起新愁，何如歸伴徐公飲，穩結一巢花上頭。
｜王惲。海棠｜桃李無光分落英，海棠姿色占春榮，雲鬟綠擁妝初罷，醉臉紅勻睡未醒，任使無香真可意，故教千葉更多情，光風流轉都無幾，莫惜沙頭倒玉瓶。
｜張昱。鄰園海棠｜自家池館久荒涼，𨚫過鄰園看海棠，日色未嫣紅錦被，露華猶溼紫羅囊，掌中飛燕還能舞，夢裏朝雲自有香，銀燭莫辭深夜照，幾多佳麗負春光。
｜顧瑛。絳雪亭秋日海棠花｜怪底海棠能狡獪，今年當暑著花鮮，露黏粉蝶生珠汗，日炙猩紅上紫綿，夢斷馬嵬春信遠，神遊金谷晚妝妍，獨憐向歲題詩者，不見燒燈花樹前。
｜明。楊基。祁陽道中見海棠｜桂陽江口望祁陽，疉疉𤇆雲入渺茫，高樹綠陰千嶂濕，野棠疎雨一籬香，縱無春在猶回首，況有鵑啼合斷膓，惆悵東湖堤上柳，暖風輕絮正悠揚。
｜原｜
｜吳國倫。海棠｜仙署名花海國移，半開風雨倍含姿，紅妝向客寒猶膩，翠幔留春艶不支，欹側漫同妃子醉，婆娑觧乞沈郎詩，梁園多少青陽景，妒煞君家赤玉枝。
｜張祥鳶。海棠｜花朝曾與故人期，夜敞柴關遲所思，小閣憶君同倚處，曲欄憐我獨憑時，望中落日青絲騎，夢裏東風瓊樹枝，可是海棠如有待，春分猶自著花遲。

御定佩文齋廣群芳譜卷三十五
