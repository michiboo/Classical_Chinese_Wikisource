御定佩文齋廣羣芳譜卷五十五
　果譜
　　李 〈李花，別見花譜。〉
｜原｜李，〈《爾雅翼》云：李，木之多子者，故從子。《本草》云：木之多子者多矣，何獨李稱木子耶。按《素問》言：李味酸，屬肝，東方果也 。則李於五果屬木，故得專稱爾。〉一名嘉慶子，〈韋述《兩京記》云：東都嘉慶坊有美李，人稱嘉慶子。〉
｜增｜
｜本草｜梵書名居陵迦。
｜原｜李實有離核、合核、無核之異。小時青，熟則各色，有紅、有紫、有黃、有綠，又有外青內白，外青內紅者。大者如杯、如卵，小者如彈、如櫻。
其味有甘、酸、苦、澀之殊。性耐久，樹可得三十年，雖枝楛，子亦不細。種類頗多，有：
麥李，〈麥秀時熟。實小，有溝，肥甜。爾雅云：痤，接慮李。注云：今之麥李。是也。〉
南居李，〈解核如杏，堪入藥。《風土記》云：南居細李，四月先熟。〉
季春李，〈《鄴中記》云：華林園有春李，冬花春熟。〉
木李，〈絕大而美。〉
御黃李，〈形大而味厚，核小而甘香，李中佳品也。〉
均亭李，〈紫而肥大，味甘如蜜，南方李此為最。〉
擘李，〈熟則自裂。〉
餻李，〈肥粘如餻。〉
中植李，〈麥前熟。〉
趙李，〈無核。爾雅云：休，無實李。注云：一名趙李。是也。〉
御李，〈大如櫻桃，紅黃色，先諸李熟。詳見後《西溪叢語》。〉
赤李，〈其實赤。爾雅云：駁，赤李。注云：子赤。是也。〉
冬李，〈十月、十一月熟。〉
離核李，〈似柰，有擘裂。〉
皆李之特出者。他如：
經李，〈一名老李，樹數年即枯。〉
杏李，〈味小酸，似杏。〉
黃扁李，夏李，
名李，〈出南郡。〉
縹青李，〈出房陵。〉
建黃李，〈出河沂。見傅玄賦。〉
青皮李，赤陵李，馬肝李，牛心李，紫粉李，小青李，水李，扁縫李，金李，
鼠精李，〈詳見《好事集》。〉
合枝李，柰李，晚李之類，未可悉數。建寧者甚甘，今之李乾皆從此出。
｜增｜
｜西京雜記｜上林苑，李有紫李、綠李、朱李、黃李、青綺李、青房李、同心李、含枝李、金枝李、顏淵李〈出魯〉、羌李、燕李、蠻李、侯李。
｜廣志｜有車上李。
｜述異記｜杜陵有金李。李大者謂之夏李，尤小者謂之鼠李。
｜客燕雜記｜京師佳果有麝香李、盤山李。
｜彙考｜
｜增｜
｜詩。王風｜丘中有李，彼留之子。
｜小雅｜北山有李。
｜大雅｜投我以桃，報之以李。
｜原｜
｜爾雅｜棗李曰疐之。｜疏｜謂治棗李皆去其核，核者，柢也。
｜孟子｜井上有李。
｜增｜
｜晉書。王濟傳｜和嶠性至儉，家有好李。帝求之，不過數十。濟候其上直，率少年詣園，共啖畢，伐樹而去。
｜王戎傳｜戎嘗與羣兒戲於道側，見李樹多實，等輩競趨之，戎獨不徃。或問其故，戎曰：樹在道邊而多子，必苦李也。取之信然。
｜南史。王僧孺傳｜僧孺幼聰慧，有餽其父冬李，先以一與之。僧孺不受，曰：大人未見，不容先嘗。
｜山海經｜邊春之山、岐山、孟子之山、靈山、卑山，其上多桃、李。
｜原｜
｜管子｜五沃之土，其木宜梅、李。
｜增｜
｜春秋運斗樞｜玉衡星散為李。
｜黃帝內傳｜王母遺帝上清玉文之李。
｜原｜
｜鹽鐵論｜夫李、梅實多者，來歲為之衰。
｜洞冥記｜琳國去長安九萬里，生玉葉李，色如碧玉，數千歲一熟，味酸。昔韓眾嘗餌此李，亦名韓眾李。
｜漢武內傳｜李少君謂帝云：鍾山之李大如瓶，臣以食之，遂生奇光。
｜增｜
｜漢武內傳｜仙藥之上者，有員丘紅李。
｜風俗通｜汝南南頓張助於田中種禾，見李核，意欲持去，顧見空桑中有土，因殖種，以餘漿灌溉。後人見桑中反復生李，轉相告語，有病目痛者息陰下，言李君令我目愈，謝以一豚，目痛小疾亦行自愈，遠近翕赫，其下車騎常數千百，酒肉滂沱。間一歲餘，張助遠出來還，見之，驚曰：此有何神，乃我𠩄種耳。因就斮之。
｜抱朴子｜五原蔡誕，入山而還，欺其家人云：到崑崙山，有玉桃、玉李形如世間者，但光明洞徹而堅，以玉井水洗之，便輭而可食。
｜原｜
｜神仙傳｜老子之母，適至李樹下而生老子。生而能言，指李樹曰：以此為我姓。
｜增｜
｜孝子傳｜王祥後母庭中有李，始結子，使祥晝視鳥雀，夜則趨鼠。一夜風雨大至，祥抱泣至曉，母見之惻然。
｜搜神記｜袁紹在冀州，有神出河東，號度朔君，百姓共為立廟。兗州有一士，姓蘇，母病往禱。見一客來，著白布單衣，高冠，冠似魚頭，謂度朔君曰：昔臨廬山，共食白李，憶之未久，已三千歲，日月易得，使人悵然。去後，謂士曰：此南海君也。
｜荊州記｜房陵縣有朱仲者，家有好李，代𠩄希有。
｜述異記｜
　瀨鄉老子祠有紅縹李，一李二色。
　魏文帝安陽殿前，天降朱李八枚，啖一枚，可數日不食。今李種有安陽李，大而又甘者，即其種也。
　晉暉章殿前有嘉李。
　房陵定山有朱仲李園三十六𠩄。潘岳閒居賦：防陵朱仲之李。李尤果賦云：三十六園朱李。是也。中山有縹李，大如拳者呼仙李。李尤果賦云：如拳之李。陸士衡果賦云：中山之縹李。又云：仙李縹而神李紅。
｜原｜
｜世說｜王戎有好李，賣之，恐人得其種，恆鑽其核。
｜語林｜和嶠性至儉，家有好李，諸弟徃園中食李，而皆計核責錢。
｜增｜
｜顏氏家訓｜齊武成帝子瑯琊王嘗朝南殿，見鈎盾獻早李，還索不得，遂大怒。詢曰：至尊已有，我何意無。不知分齊率皆如此。
｜集真記｜西王母居龍月城，城中產黃中李，花開則三影，結實則九影，花實上皆有黃中二字，王母惜之過於蟠桃。與紫陽真官博戲，則以一二百枚遞分勝負。
｜原｜
｜好事集｜王侍中家堂前有鼠從地出，其穴即生李樹，花實俱好，此鼠精李也。
｜增｜
｜花木錄｜北齊武帝改芳林園為仙都苑，植名果，有合歡杏、同心李。
｜原｜
｜零陵總記｜李直方常第果實若貢士，以綠李為首。
｜雲仙雜記｜崔奉國家有一種李，肉厚而無核，識者曰：天罰乖龍必割其耳，血墮地生此李。
｜增｜
｜談苑｜許州小窯出好李，太常少卿劉蒙正有園在焉，多植之。每遣人負擔歸京師以遺貴要，竊得嘗之，絕大而味佳，𠩄謂曾知已也。
｜高僧傳｜唐肅宗至德二年返轅指扶風，令釋元皎於鳳翔開元寺置御藥師場，忽於法會內生一叢李樹，有四十九莖。元皎等表賀，帝喜曰：此大瑞。應答勅云：瑞李繁滋，國之興兆，生在伽藍之內，足知覺樹之榮感，此殊祥與師同慶。
｜西溪叢語｜許昌節度使小廳是故魏景福殿。魏太祖挾令獻帝自洛都許，許州有小李子，色黃，大如櫻桃，謂之御李子，即獻帝𠩄植，至今有焉。
｜武夷山記｜峰山有仙李，如小鳥卵，長而色赤，味亦酸美。
｜異林｜弘治甲寅楓樹生李實。又歲丙辰，李樹生豆莢，苕苕滿枝。
｜學圃餘疏｜李，種亦殊多，北土盤山麝香紅妙甚，江南絕無，然亦有一種極大而紅者，味可亞之，亦有玉黃、青翠、嘉慶子俱稱佳品。今吾圃中僅有粉李一種，餘當致之。
｜原｜
｜花史｜
　嘉興府城西南，地產佳李，因名檇李。《越絕書》作就李。又云：吳王曾醉西施於此，號醉李。
　水晶李，出天台，閑閑真人曾致元帝。
｜集藻｜
｜表｜
｜增｜
｜唐。孫逖。為宰相賀李樹凌冬結實表｜臣等伏見劉麟奏，南郡李樹凌冬結實，並圖及李實者，唯此珍樹，名應皇族，玄元𠩄指，用興長發之祥，明靈是憑，故表非常之瑞，已經夏實，更發冬榮，霜雪而翠葉不凋，斯須而朱實皆就，仁及草木，既葉太平之期，道貴生成，仍呈久視之應，恭惟聖感，詎可名言，𠩄以彰寶祚之靈長，表天枝之碩茂，遠踰海嶠，來薦闕庭，豈三秀之足稱，何兩岐之敢喻，殊祥洊至，品物同歡，況在臣等，寧勝抃躍，無任欣慶之至。
｜雜著｜
｜原｜
｜晉。王羲之帖｜青李、來禽、櫻桃、日給、藤子皆囊盛為佳，函封多不生。足下所疏，雲此果佳，可為致子，當種之，此種彼胡桃亦生也。吾䔍喜種果，今在田裡惟以此為事，故遠及足下致此子者，大惠也。
｜賦｜
｜增｜
｜晉。傅元。李賦｜植中州之名果兮，結修根於芳園，嘉列樹之蔚蔚兮，美弱枝之爰爰，既乃長條四布，密葉重陰，夕景迴光，傍陰蘭林，於是肅肅晨風，飄飄落英，潛實內結，豐彩外盈，翠質未變，形隨運成，清角奏而微酸起，大宮動而和甘生，既變洽熟，五色有章，種別類分，或朱或黃，甘酸得適，美逾蜜房，浮彩點駁，赤者如丹，入口流濺，逸味難原，見之則心悅，含之則神安，乃有河沂黃建，房陵縹青，一樹三色，異味殊名，乃上代之𠩄不睹兮，咸升御乎紫庭，周萬國之口實兮，充薦饗於神靈，昔怪古人之感貺，乃答之以寶瓊，翫斯味之奇瑋兮，然後知報之為輕。
｜五言古詩｜
｜增｜
｜梁。王筠。答元金紫餉朱李｜穠華春發彩，結實下成蹊，潘生詠金谷，魏後沈寒溪，逢君重妖麗，移翫入崇閨，慙無瓊玖報，徒用萃幽棲。
｜沈約。麥李｜青玉冠西海，碧石彌外區，化為中園實，其下成路衢，在先良足貴，因小邈難逾，色潤房陵縹，味奪寒水朱，摘持欲以獻，尚食且踟躕。
｜陳。江總。詠李｜嘉樹春風早，春風花落新，但見成蹊處，幾得正冠人，當知露井側，復與夭桃鄰。
｜七言絶句｜
｜原｜
｜唐。白居易。嘉慶李｜東都綠李萬州栽，君手封題我手開，把得欲嘗先悵望，與渠同別故鄉來。
｜宋。王十朋。詠李｜長念詩人詠子嗟，團欒繞樹日欹斜，氷盤行薦炎天實，不用東陵學種瓜。
｜詩散句｜
｜原｜
｜晉。張華｜朱李生東苑，甘瓜出西郊。
｜增｜
｜唐。於鵠｜仲夏梅霖發，枝頭玉實繁。
｜原｜
｜宋。宋祁｜會見繁英出縹墻，更將朱實奉華堂。
｜增｜
｜宋。顏延年｜李下不整冠。
｜謝脁｜夏李沉朱實。
｜原｜
｜唐。杜甫｜
　朱李沉不冷。
　故索苦李餐。
｜韓愈｜
　道傍多苦李。
　氷盤夏薦碧實脆。
｜宋。蘇軾｜
　朱李扶疎禽自來。
　紫李黃瓜村路香。
｜別錄｜
｜原｜
｜移栽｜春月，取近根小條栽之，離大樹遠者不用。待長，移之別地。性喜開爽，宜稀栽，南北成行，率兩步一株，太密聯陰則子小而味不佳。樹下勤去草而不可耕，耕則樹肥而無實。
｜嫁李｜正月一日或十五日，以磚石著李樹岐中，則實繁。又，臘月中，以杖微打樹岐間，正月晦日，復打，可令足子。又法，以煮寒食醴酪火㮇著樹枝間，亦良。或曰：桃樹接李則生子甘紅。
｜禁忌｜
　李，多食腹脹，苦澀者忌食。
　服朮人不可食。
　不沉水者不可食。
　不可合雀肉食。
　不可合蜜食。
　不可臨水食。
　不可合漿水食。
｜製用｜
　鹽曝法：夏月，李黃時摘取，以鹽挼去汁，合鹽曬萎，去核，復曬乾。用時以湯洗淨，薦酒甚佳。
　嘉慶子：取朱李蒸熟曬乾。又糖藏、蜜煎皆可久留。
｜保生月錄｜食李能除固熱，調中，不可多食。
　　棃 〈棃花，別見花譜。〉
｜原｜棃，〈《爾雅》云：棃，山樆。疏云：其在山之名，則曰樆，人植之曰棃。本草補遺云：棃者利也，其性下流利也。〉一名果宗，一名快果，〈陶弘景別錄云：梨性冷利，多食損人，故俗人謂之快果。〉一名玉乳，一名蜜父。〈《清異錄》云：建業野人種棃者，詫其味，曰：蜜父。〉北地處處有之，南方惟宣城為勝。二月開花，上巳日無風則結梨必佳。有二種：瓣圓而舒者，果甘；缺而皺者，味酸。果圓如榴，頂微凹，無尖瓣。性甘，寒，無毒。潤肺涼心，消痰降火，解瘡毒、酒毒。乳棃，〈本草云：又名雪梨，出宣城，皮厚肉實而味長。〉鵞棃，〈本草云：又名綿梨，出河之南北，皮薄漿多，味頗短，香則過之。〉二棃皆入藥。其餘水棃，赤棃，茅棃，禦兒棃，〈本草云：即玉乳之訛，或雲「禦兒」一作「語兒」，地名也，在嘉興縣。〉紫糜棃，陽城夏棃、秋棃，種類非一。他如紫梨，〈植瑤光樓前。〉香水梨，〈本草云：又名消梨，出北地，最為上品。〉張公夏梨，〈《廣志》云：出洛陽北邙，海內惟有一株。〉廣都棃，鉅鹿豪梨，〈《廣志》云：重六斤，數人分食之。〉鉅野梨，新豊箭谷梨，關西谷中梨，〈《廣志》云：關以西，京兆、右扶風界，諸谷中梨率多供御。〉味、色、香種種奇絶，未可悉數。
｜增｜
｜西京雜記｜上林苑有青棃，〈實大。〉芳棃，〈實小。〉大谷棃，細葉棃，縹葉棃，金葉梨，〈出琅琊王野家，太守王唐𠩄獻。〉潮海梨，〈出瀚海北，耐寒，不枯。〉東王梨，〈出海中。〉紫條梨。
｜廣志｜常山真定梨，梁國睢陽梨，齊都臨淄梨。
｜洛陽花木記｜雨梨，濁梨，穰梨，車寶梨，紅鵞梨，敷鵞梨，紅消梨，秦王掐消梨，蜜指梨，清沙爛。
｜本草｜紫花梨，〈療心熱。詳見後《耳目記》。〉真定御梨，〈詳見後魏文帝詔。〉含消棃，〈漢武嘗種於上苑，梨之奇品也。詳見後《三輔黃圖》。〉青皮，早穀，半斤，沙糜諸梨，皆粗濇不堪，止可蒸煮及切烘為脯。
｜原｜一種桑梨，止堪同蜜煮食。生食冷中，不益人。
｜彙考｜
｜增｜
｜禮記。內則｜柤梨曰攢之。｜注｜攢之者，鑽治其螙處也。
｜原｜
｜宋書。王玄謨傳｜玄謨營貨利，一疋布責人八百棃。
｜增｜
｜南史。扶桑國傳｜扶桑國有赤梨，經年不壞。
｜北史。高聰傳｜聰廢於家，斷絕人事，惟修營園果，世稱高聰棃，以為珍異。
｜山海經｜洞庭之山，其木多柤棃。
｜家語｜曾參，後母遇之無恩，供養不衰，其妻以蒸棃不熟，因出之。人曰：非七出也。參曰：蒸梨小物耳，吾欲使熟而不用吾命，況大事乎。
｜莊子｜三王五帝之禮義法度不同，譬其猶樝棃橘柚邪，其味相反，而皆可於口。
｜韓非子｜夫樹柤棃橘柚者，食之則甘，嗅之則香。
｜神異經｜東方有樹焉，高百丈，敷張自輔，葉長一丈，廣六尺，其名曰棃，如今之樝棃，但樹大耳。其子徑三尺，剖之少瓤，白如素。和羮食之為地仙，衣服不敗，辟穀，可以入水火。｜注｜一名木棃。
｜原｜
｜洞冥記｜塗山之背有棃，大如升，或雲如斗，紫色，千年一花，謂之紫輕棃。
｜增｜
｜尹喜內傳｜老子西遊，省太真王母，共食碧棃、紫棃。
｜原｜
｜漢武內傳｜太上之藥，有玄光棃。
｜增｜
｜三輔黃圖｜
　三秦記云：漢武帝御宿園，出大棃，如五升瓶，落地則破，其取梨先以布囊承之，號曰含消。
　雲陽宮記曰：雲陽車箱坂下有棃園一頃，棃數百株，青翠繁密，望之如車葢。
｜原｜
｜魏文帝詔｜真定郡梨，大若拳，甘若蜜，脆若菱，可以解煩釋悁。
｜魏書｜魏武〈為兗州牧上書〉曰：山陽有美棃，謹上三箱。
｜增｜
｜曹瞞傳｜王自漢中至洛陽，起建始殿，使工蘇越徃徙美梨，掘之，根盡血出。
｜文士傳｜孔融年四歲，與諸兄食棃，輙取其小者。人問其故，答曰：我小兒，法當取小者。由此宗族奇之。
｜神仙傳｜吳主徵介象至武昌，甚尊敬之，稱為介君。後告言病，帝遣左右姬侍以美梨一奩賜象。象食之，須臾便死，乃埋葬之，以日中時死，晡時已至建業，𠩄賜棃付苑吏種之。吏後以表聞，發棺視之，惟一符耳。
｜晉令｜諸宮秩棃守護者，吏一人。
｜涼州記｜呂光時，燉煌太守宋歆獻同心之棃。
｜南康記｜歸山石城內有棃熟，人食其實，任意取足。持歸家，人噉輙病，或顛仆失徑亡命。味似秋梨。
｜永嘉郡記｜青田村人家多種棃樹，名曰官梨。子大一圍五寸，恆以供獻，名為御梨，吏司守視，土人有未知味者。實落至地即融䆁。
｜幽明錄｜成彪兄喪，晝哭夜泣。兄提二升酒，一盤梨就之，引酌相勸。
｜原｜
｜世說｜
　道安公嘗集講僧數百人，習鑿齒餉十梨，公坐中手自剖分梨，盡人徧都無偏頗。
　桓南郡每見人不快，輙嗔曰：君得哀家棃，當復不蒸食否。｜注｜秣陵有哀家棃，大如升，甚美，入口即消。
｜增｜
｜述異記｜南方有三尺之棃，人不得見，或見而食之即為地仙。
｜洛陽伽藍記｜報德寺，高祖𠩄立，在開陽門外三里。周圍有園，珍果出焉，有棃，如承光寺。
｜三晉山險記｜山陽縣北有谷，通得驢馬，石勒昔在此啖梨，生樹，今有棃園。
｜原｜
｜廣五行志｜宋廢帝大始中，江南盛傳消棃，先無此樹，自此百姓爭植之，既而後齊蕭氏受禪。
｜鄴侯外傳｜肅宗嘗夜坐，召潁王等三弟，同於地爐罽毯上坐。時李泌絕粒，上自燒二梨以賜之。潁王恃恩固求，上不與，曰：汝嘗飽肉食，先生絕粒，何必爭之。賜以他果。潁王曰：先生恩渥如此，臣等請聯句以為他年故事。上許之。潁王曰：先生年幾許，顏色若童兒。信王曰：夜抱九仙骨，朝披一品衣。益王曰：不食千鍾粟，唯餐兩顆棃。既而三王請上成之，上曰：天生此間氣，助我化無為。
｜童子通神集｜房次律弟子金圖十二歲時，次律問以葛洪仙籙中事，以水玉數珠手節之，凡兩徧，三百事。次律賞以轉枝梨。
｜增｜
｜酉陽雜俎｜
　洛陽報德寺，梨重六斤。
　曹州及揚州淮口出夏梨。
｜洽聞記｜融峰上有青壇，方五丈，有燒香行道處，古形銅器數種。有梨樹高三十丈，子如斗，至搖落時，但見其汁核，無得味者。
｜耳目記｜武宗患心熱。青城山邢道士，以肘後綠囊中青丹兩粒，取梨數枚絞汁，進之。帝疾尋愈，從容問其丹為何物。曰：赤城山頂有青芝兩株，太白南溪有紫花梨一樹，臣遊二山偶獲兩寶，合鍊成丹。邢辭去後，帝詔示天下有紫花梨，即時奏上。時恆州節度太尉公王達尚壽春公主，即會昌之女弟，聞真定李令種梨數株，其一紫花梨，即遣寺人就加封檢，剪其旁樹，匝以朱欄，寶惜纖枝有同月桂，當花發之時，防蜂蝶之窺耗，每以輕綃紗縠遠加籠罩焉。洎及秋實，公主必手選而進之，比達帝庭，十得其六七，帝多食，此梨雖不及邢氏者，亦粗解其煩燥耳。是時有李遵來侍御任恆州記室，作進梨表，云：紫花開處，擅美春林，縹蔕懸時，廻光秋浦，離離玉潤，落落珠圓，甘不待嘗，脆難勝口。表達闕下，公卿笑之曰：常山公何用進殘梨於天府也。葢以其表有「脆難勝口」之句。有縣宰李尚嘗以守樹不謹，曾風折一枝，降為冀州典午。
｜零陵總記｜李直方嘗第果實若貢士，以楞梨為二。
｜原｜
｜吳越備史｜李昇，本徐氏，湖州安吉人，為安吉令。先是其家有梨樹，雲結一實大如升，其父異之，將獻郡守。有謂其父曰：此果非常年𠩄有，即上獻，來年見徵，安知復有此物，不如勿獻。其父然之，因會鄰里將共食，即席剖之，有赤蛇在實中。割者大驚，投刃於地，俄而赤蛇走其母榻下，尋之了無𠩄見，未幾其母遂孕知誥。
｜增｜
｜湘山野錄｜李建勳丞相出鎮豫章，一日與賓僚遊東山，忽平田間一茅舍有兒童誦書聲，攜策就之，乃一老叟教數村童。叟驚悚離席，改容趨謝而翔雅有體，氣調瀟灑。丞相愛之，遂觴於其廬，置之客右，叟亦不敢輙談。李以晚渴連食數梨，賓僚有曰：此不宜多食，號為五臟刀斧。叟竊笑，丞相曰：先生之哂必有異同。叟謝曰：小子愚賤，偶爾失容於鈞重，然實無𠩄聞。李堅質之，仍脅以巨觥，曰：無說則沃之。叟不得已問說者曰：敢問刀斧之說有稽乎。曰：舉世盡雲，必有𠩄稽。叟曰：見《鶡冠子》，𠩄謂五臟刀斧者，非所食之棃，乃離別之離爾，蓋言人之別離，戕伐胸懷甚若刀斧。遂就架取一小冊，振拂以呈丞相，乃《鶡冠子》也，撿之如其說，李特加重。
｜過庭錄｜邵伯恭侍郎守長安，既去。久之，以書抵親識曰：自去長安，惟酥棃筍時復繋念，其他漫然不復記憶，可謂風流矣。
｜茅亭客話｜滕處士昌祐，字勝華。𠩄居園中有梨，名車轂，圍一尺。摘時，先以布囊盛之，落地即碎。
｜石湖集詩注｜良鄉燕山屬邑驛中，供金粟梨，內丘鵞梨為天下第一。初熟收藏，十一月出汗後方佳。園戶雲棃至易種，一接便生，可支數十年，吾家園者，猶聖宗太平時𠩄接。
｜劒南集詩注｜村人謂小梨為梨頭。
｜老學庵筆記｜紹聖中，蔡京館遼使，李儼葢泛使者留館頗久。一日儼方飲，忽持盤中杏曰：來未花開，如今多幸。京即舉梨，謂之曰：去雖葉落，未可輕離。
｜原｜
｜類編｜一士人狀若有疾，懨懨無聊，徃謁楊吉老。楊曰：君熱症已極，氣血銷鑠，此去三年，當以疽死。士人不樂而去，聞茅山有道士醫術通神，而不欲人知，乃衣僕人衣詣山，願執薪水之役。道士留置弟子中，久之，以實白道士。診之，笑曰：汝便下山，日日喫好梨一顆，如無生棃，取乾棃煮熟，食滓飲汁，疾自當平。士人如其戒，經一歲，復見楊。楊見其顏貌腴澤，脈息和平，驚曰：君必遇異人，不然豈有痊理。士人告以故，吉老具衣冠望茅山設拜，自咎其學之未至。
｜增｜
｜雲蕉館記談｜廣安出紫棃，到口即化者為佳。明昇取其汁和紫藤粉為糕，名雲液紫霜，食之能卻醉。
｜學圃餘疏｜梨如哀家棃，金華紫花棃，不可見也。今北之秋白梨，南之宣州梨，皆吾地所不能及也。聞西洞庭有一種佳者，將熟時以箬就樹包之，味不下宣州，當覓此種植之，亦一快也。
｜一統志｜棃洲山，在寧波府奉化縣西南六十里。舊志孫興公弟承公遊此，獲仙棃，食之成仙，故名。
｜集藻｜
｜頌｜
｜增｜
｜晉。王讚。梨樹頌並序｜
　太康十一年，梨樹四枝與中枝合生於囿，皇太子令侍中頌之。
　嘉木時生，瑞我皇祚，修幹外揚，隆枝內附，翼翼皇儲，克光其敬，神啟其和，人隆其盛，降自玄圃，合體連性，時惟令月，躬親北林，樂在同人，如蘭如金，木之期應，乃同其心，同心之生，啟自神明，在心斯動，於言斯形，先民有則，稱詩表情，惟永作歌，以休厥靈。
｜啓｜
｜原｜
｜宋。謝脁。謝隋王賜紫梨啟｜味出靈關之陰，旨介玉津之澨，豈徒真定歸美，大谷滋慙，將恐帝臺妙棠，安期靈棗，不得孤擅玉盤，獨甘仙席，雖秦君得器，漢後推餐，望古可儔，於今何答。
｜梁。庾肩吾。謝賚梨啟｜睢陽東苑，子圍三尺，新豐箭谷，枝懸六斤，未有生因粉水，產自銅丘，影連鄧橘，林交苑柿，遠薦中廚，爰頒下室，事同靈棗，有願還年，恐似仙桃，無因留核。
｜文賦散句｜
｜增｜
｜魏。何晏。九州論｜真定好梨。
｜晉。左思。蜀都賦｜紫梨津潤。
｜潘岳。閑居賦｜張公大谷之梨。
｜傅巽。七誨｜襄陽黃梨。
｜五言古詩｜
｜增｜
｜梁元帝。詠梨｜大谷常流稱，南荒本足珍，綠葉已承露，紫實復含津。
｜沈約。詠梨應詔｜大谷來既重，岷山道又難，摧折非𠩄恡，但令入玉盤。
｜周。庾信。奉梨｜接枝秋轉脆，含消落更香，擎置仙人掌，應添瑞露漿。
｜宋。梅堯臣。玉汝贈永興氷蜜梨十顆｜棃傳真定間，其甘曰如蜜，君得咸陽中，味兼氷作質，遺之析朝酲，亦以蠲煩疾，吾兒勿多嗜，不比盤中栗。
｜江鄰幾學士寄酥梨｜興平烹瓊乳，咸陽摘氷枝，秦女點山日，張公開谷時，刻破玉漿壺，泛融金酒巵，適從關中寄，不見博士卑。
｜曾鞏。食梨｜今歲天旱甚，百穀病已久，山棃最大樹，屬此亦乾朽，當春花盛時，雪滿山前後，常期摘秋實，穰穰落吾手，忽驚氷玉敗，不與膏澤偶，清朝起周覽，映葉才八九，閑居問時物，此說得溪叟，貧齋分寂絕，塵抱徒噎嘔，寧知蕭條內，把握忽先有，食新恐非稱，分少覺已厚，開苞日星動，落刃氷雪剖，煙潯擇新汲，遠負盈素缶，英華兩相發，光彩生戶牖，初嘗蜜經齒，久嚼泉垂口，蠲煩慰諸親，愈渴忻眾友，肯視故畦瓜，寧論濁泥藕，歲晚迫風霜，人饑乏藜糗，真味雖暫御，未許置樽酒。
｜楊道山。乞梨｜張果出李園，有實大如斗，擬須青女熟，不奈飛廉吼，料因秋草間，磊砢驪珠走，磨刀垂饞涎，佇立待一剖。
｜七言古詩｜
｜增｜
｜宋。邵雍。食梨｜願君莫愛金花梨，願君須愛紅消棃，金花紅消兩般味，一般顏色如臙脂，紅消食之甘如飴，金花食之顰雙眉，似此悞人多少事，未審之前宜辨之。
｜孔平仲。食梨｜東方早寒雪霜摯，新梨十月已滿市，削成黃蠟圓且長，味甘骨冷體有香，芳尊命友先眾果，百十磊砢升君堂，贈君玉壺層氷之皎潔，副以金莖皓露之清涼，奈何撥火取煨栗，梨雖至美或不嘗，顰睂三嚥手摩腹，謂此發病為第一，奪之兒口餳止哭，君不記南方無此物，五更酒渴喚水時，思此千里莫致之，及今乃以多見賤，南方橘柚東方梨。
｜元。耶律楚材。和陳秀玉綿梨｜石門九月西風高，綿梨萬樹金垂梢，清溪千里攜贈我，藤篚乍發香盈包，縹葉紫條生拔俗，夜光安可同魚目，文園消渴正難禁，齒嚼寒氷劚香玉。
｜五言律詩｜
｜增｜
｜唐。李嶠。詠梨｜擅美玄光側，傳芳瀚海中，鳳文踈象郡，花影麗新豐，色對瑤池紫，甘依大谷紅，若令逢漢主，還冀識張公。
｜宋。梅堯臣。王道損贈永興氷蜜梨四顆｜名果出西州，霜前競以收，老嫌氷熨齒，渴愛蜜過喉，色向瑤盤發，甘應蟻酒投，仙桃無此比，不畏小兒偷。
｜程敦厚。謝人送梨｜遠意來佳惠，秋筠起翠籃，清香殊未散，奇品互相參，鳳卵辭丹穴，龍珠出古潭，剖輕刀匕快，嚼易齒牙甘。
｜七言律詩｜
｜增｜
｜宋。徐鉉。贈陶使君求梨｜昨宵宴罷醉如泥，惟憶張公大谷梨，白玉花繁曾綴處，黃金色嫩乍成時，冷侵肺腑醒偏早，香惹衣襟歇倍遲，今旦中山方酒渴，唯應此物最相宜。
｜楊億。詠梨｜繁花如雪早傷春，千樹封侯未是貧，漢苑漫傳盧橘賦，驪山曾識荔支塵，九秋青女霜添味，五夜方諸月溜津，楚客狂酲朝已解，水風猶自獵江蘋。
｜劉筠。詠梨｜玄光仙樹阻丹梯，御宿嘉名近可齊，真定早寒霜葉薄，樊川初曉露枝低，先時櫻熟煩羊酪，遠信梅酸損瓠犀，宋玉有情終未識，蔗漿無奈楚魂迷。
｜錢惟演。詠梨｜紫花青蔕壓枝繁，秋實離離出上闌，東海圓珪無奈碧，嵰山甜雪不勝寒，已憂仙珮懸珠重，更恐金刀切玉難，自與相如解消渴，何須瓊蘂作朝餐。
｜丁謂。詠梨｜搖搖繁實弄秋光，曾伴青椑薦武皇，元圃雲腴滋紺質，上林風馭獵清香，尋芳尚憶瓊為樹，蠲渴因知玉有漿，多少好枝誰最見，冒霜丹頰倚鄰墻。
｜韓琦。壓沙寺梨｜壓沙千畝敵侯封，珍果誠非眾品同，自得嘉名過氷蜜，誰知精別有雌雄，嘗滋沆瀣充肌脆，不假臙脂上頰紅，四海舉皆推美味，任從潘賦紀張公。
｜劉子翬。詠梨｜尚想飛花映綺疏，離離秋實點塵蕪，丹腮曉露香猶薄，玉齒寒氷嚼欲無，舊有佳名傳大谷，誰分靈種下江都，柘漿不用傳金椀，猶得相如病少蘇。
｜楊東山。詠梨｜想像含消與接枝，英華集裏脆香詩，外飛翠羽中懷玉，嚼出清泉上滿池，益齒應餐多正好，堆盤儘飣老相宜，炎蒸時節還能洗，不是棃侯更有誰。
｜楊萬里。詠梨｜掛冠大谷肯干時，飣坐風流特地奇，骨裏馨香衣不隔，胸中氷雪齒先知，賣漿碎搗瓊為汁，解甲方憐玉作肌，老子醉來渾謝客，見渠倒屣只嫌疑。
｜朱子。食梨｜珍實渾疑露結成，香葩況是雪儲精，乍驚磊落堆盤出，旋剖輕盈照骨明，盧橘謾勞誇夏熟，柘漿未許析朝酲，啖餘更檢桐君綠，快果知非浪得名。
｜元。劉因。醉梨｜白雪春香洗未殘，元霜誰遣凍成團，漆封圓果盤增滑，蜜和濃漿齒避寒，綠蟻從今忘病渴，金花無地著餘酸，快人風味依然在，莫作尋常軟熟看。
｜五言排律｜
｜增｜
｜唐。許渾。蒙賓客李相國見示和宣武盧僕射以吏部高尚書自江南赴闕貺大梨白鷴因贈五言六韻攀和｜巨實珍吳果，馴雛重越禽，摘來魚浦上，𢹂在兔園陰，霜合凝丹頰，風披歛素襟，刀分瓊液散，籠蔽雪華深，虎帳齋中設，龍樓洛下吟，含消兼受彩，應貴冢卿心。
｜五言絶句｜
｜增｜
｜宋。蘇軾。和子由岐下詠梨｜霜降紅梨熟，柔柯已不勝，未嘗蠲夏渴，長見助冬氷。
｜七言絶句｜
｜增｜
｜宋。王安石。耿天隲惠梨次韻｜
　故人家果獨難忘，秋實初成便得嘗，直使紫花形味勝，豈能終日望咸陽。
　淮浦新陰百畝涼，分甘每得助秋嘗，張公大谷雖雲美，誰肯苞苴出晉陽。
　甘滋南北共傳誇，栽接還如老圃家，誰謂交梨非外獎，因君澆灌已萌芽。
｜范成大。內丘梨園｜汗後鵞梨爽似氷，花身耐久老猶榮，園翁指是還三嘆，曾共翁身見太平。
｜詩散句｜
｜增｜
｜梁宣帝｜綠葉已承露，紫實復含津。
｜宋。曾鞏｜初嘗蜜經齒，久嚼泉垂口。
｜陶弼｜色鮮因曉日，聲脆得秋霜。
｜晏殊｜嘉名舊出新豐谷，美實今鄰御宿園。
｜歐陽修｜嗟余久苦相如渴，卻憶氷梨熨齒寒。
｜辛夤孫｜
　蒙君知重惠瓊實，薄起金刀釘玉深。
　嚼處春氷敲齒冷，嚥時雪液沃心寒。
｜宋。謝脁｜環梨懸已紫。
｜梁。沈約｜高梨有繁實。
｜庾肩吾｜梨紅大谷晚。
｜周。庾信｜脆梨裁數實。
｜唐。太宗｜園棃始帶紅。
｜李白｜山盤薦霜梨。
｜杜甫｜
　山梨結小紅。
　紅棃迥得霜。
　張棃不外求。
｜柳宗元｜霜重梨棗熟。
｜於鵠｜蒸棃常共竈。
｜張籍｜梨晚漸紅墜。
｜宋。梅堯臣｜剖破玉壺漿。
｜蘇軾｜高樹紅消棃。
｜陸游｜
　梨大圍三寸。
　氷梨赬似頰。
｜金。高士談｜北風熟柤梨。
｜宋。錢惟演｜紫梨半熟連紅樹。
｜黃庭堅｜漢苑甘寒梨得霜。
｜陸游｜門前喚擔買梨頭。
｜金。蕭貢｜霜添老葉山梨紫。
｜別錄｜
｜增｜
｜南史。張敷傳｜敷，小名樝。父邵，小名梨。文帝戲之曰：樝如何梨。答曰：梨是百果之宗，樝何敢比也。
｜原｜
｜唐書。崔遠傳｜遠有文而風致整峻，世慕其為，目曰飣座棃，言座𠩄珍也。
｜御史本草｜侍御史為脆梨，漸入佳味。
｜輶軒絕代語｜燕代北鄙謂老曰梨，言面色如凍棃也。
｜邵氏聞見後錄｜錢昭度有食梨詩云：西南片月充腸冷，二八飛泉繞齒寒。予讀樂府解題井謎云：二八三八，飛泉仰流。葢二八三八為五八，五八四十也，四十為井字。
｜韻府｜人勸劉淨翁捨俗出家。山谷頌曰：掉卻甜桃喫酸梨。
｜種梨｜梨熟時埋之，經年，至春生芽。次年分栽，溉以肥水，至冬葉落，附地刈之，以炭火燒頭。二年即結子，若櫓生及種而不栽，則結子遲。每棃有十餘子，惟二子生棃，餘皆生杜。
｜栽梨｜春分前十日，取旺棃筍如拐樣，截其兩頭，火燒，鐵器烙定津脈，臥栽於地，即活。
｜接梨｜取棠杜如臂以上者，大者接五枝，小者二三枝。梨葉微動為上時，欲開莩為下時。先作麻紉纏十數匝，以小利鋸截杜，令去地五六寸，將原幹用利刃貼皮劙開，尖竹籤刺入皮木之際，令深一寸許。預取結梨旺，嫩枝向陽者，長五六寸，削如馬耳，名曰棃貼，用口含少時，以借其氣，插入杜樹孔中，大小長短削與所刺等，拔去竹籤，即插梨貼至所探處，緊縛勿動搖，以綿裹杜樹頂，封熟泥於上。以土培覆，令棃僅出頭，仍以土壅四畔，當梨上沃水，水盡，以土覆之，務令堅。蜜梨枝甚脆，培土時須謹慎，若著掌則芽折。梨貼須去黑皮，勿傷青皮，傷青皮則不活。梨既生，杜旁有葉即去之，勿分其力，月餘自發長，即生梨。梨生，用箬包裹，勿為象鼻蟲𠩄傷。又云：凡接梨，園中用旁枝，葉得四散；庭前用中心，取其枝幹直上。用根邊小枝，樹形可喜，五年方結子。用鳩根老枝，三年即結子，但樹醜。若遠道取貼，根下燒三四寸，可行數百里猶生。
｜種樹書｜桑上接梨，則脆而甘美。
｜藏棃｜初霜即收，多經霜不能至夏。於屋下掘深窨坑，底無令潤濕，收梨在中，不須覆葢，便可經夏。摘時須好接，勿令損傷。
｜物類相感志｜梨與蘿蔔相間收，或削梨蒂，種於蘿蔔內，藏之，皆可經年不爛。
｜本草｜就樹上以囊包裹，過冬乃摘，亦妙。
｜製用｜
｜農桑通訣｜
　凡酸棃換水煮熟則甜美不損人。
　西路產梨處，取甜梨去皮，切作厚片，火焙乾，謂之梨花，允為佳果，可充貢。
｜增｜
｜齊民要術｜梨菹法。先作灠，用小梨，瓶中水漬，泥頭，自秋至春。至冬中 ，須亦可用。又云：一月日可用。將用，去皮 ，通體薄切，奠之以梨灠汁，投少蜜令甜酢，以泥封之。若卒，切梨如上，五梨半用苦酒二升，湯二升，合和之，溫令少熱，下盛，一奠五六片，汁沃上至半。以篸置柸旁，夏停不過五日。
　　附錄　檖
｜增｜
｜爾雅｜檖，蘿。｜注｜今陽檖也。實似梨而小，酢可食。｜陸璣詩疏｜檖，一名赤蘿，一名山梨也。今人謂之陽檖，實如梨但小耳。一名鹿梨，一名鼠梨，今人亦種之。極有脆美者，亦如梨之美者。
｜本草｜蘇頌曰：江寧府信州一種小梨，名鹿梨，葉如茶，根如小拇頭。彼人取皮治瘡，八月採之。近處亦有，但采實作乾，不知入藥也。李時珍曰：山棃，野梨也，處處有之。梨大如杏，可食。其木文細密，赤者文急，白者文緩。
｜彙考｜
｜增｜
｜詩。秦風｜隰有樹檖。
　　附錄　樝
｜原｜樝，〈與柤同，又作查。本草云：酢澀而多渣，故謂之樝。〉一名和圓子，一名木桃。處處有之，孟州特多。小於木瓜，更酢澀，色微黃，蒂、核皆粗，核中之子小而圓。味劣於梨與木瓜，而入蜜煮湯則香美過之。去𢙣心咽酸，止酒痰黃水。功與木瓜相近。
｜增｜
｜風土記｜柤，棃屬，內堅而香。
｜彙考｜
｜增｜
｜詩。衛風｜投我以木桃，報之以瓊瑤。
｜禮記。內則｜柤梨薑桂。｜注｜柤，梨之不臧者。
｜山海經｜
　銅山、葛山、賈超之山，其木多柤。
　甘樝列於崑崙。
　中容之國，甘柤𠩄生。
　葢猶之山，其上有甘樝，枝幹皆赤，黃葉，白華，黑實。
　有沃之國，爰有甘柤。
｜神異經｜南方大荒之中有樹焉，名曰柤、稼、𣘗。柤者，柤梨也。稼者，株稼也。𣘗，親暱也。三千歲作華，九千歲作實。其華蘂紫色，其實赤色，其高百丈或千丈也。敷張自輔，東西南北枝各近五十丈。葉長七尺，廣五尺，色如綠青木。皮如梓樹，理如甘草，味飴。實長九尺，圍如其長，而無瓤核，以竹刀剖之如凝蜜，得實復見實即滅矣。言復見後實熟者，壽一萬二千歲。
｜宋景文筆記｜鄭元注禮記，謂柤，梨之臧者。今樝與梨絕不類，恐元所指非今樝也。
｜集藻｜
｜詩散句｜
｜增｜
｜周。庾信｜甘查惟一株。
｜原｜
｜唐。杜甫｜樝梨且綴碧。
｜別錄｜
｜增｜
｜續世說｜張敷從彭城還，傅亮下船與別。張不起，授手著舫戶外。傅遂不執手，熟視張面，云：查故是梨中不臧者。便去。
　　附錄　榲桲
｜原｜榲桲，出關陝，沙苑者更佳。似樝子而小，氣香辟衣魚。樹如林檎，花白綠色。味甘，食之宜淨洗去毛，恐損肺，不宜多食。同車螯食，發疝氣。
｜彙考｜
｜增｜
｜述異記｜江淮南人至北，見榲桲，以為樝子。
｜集藻｜
｜五言古詩｜
｜增｜
｜宋。無名氏。詠榲桲｜秦中物專靈，榲桲為佳果，南枝種府署，高樹立婀娜，秋來收新實，照日垂萬顆，中滋味醴釀，外飾素苴裹，彥思摘晨露，滿合持贈我。
｜七言絶句｜
｜增｜
｜宋。梅堯臣。得沙苑榲桲戲酬｜蒺藜已枯天馬歸，嫩蠟籠黃霜冒幹，不比江南楂柚酸，橐駞載與吳人看。
　　棠棃 〈棠棃花，別見花譜。〉
｜原｜棠棃，〈鄭康成詩注云：北人謂之杜棃，南人謂之棠棃。通志云：甘棠謂之棠梨。丹鉛總錄云：楟，山棃，今棠棃。廣志云：上黨楟梨，小而加甘。是也。〉實如小楝子，霜後可食。其樹接棃甚佳。處處有之，有甘酢、赤白二種。陸機詩疏云：白棠，甘棠也，子多酸美而滑。赤棠，子澀而酢，木理亦赤，可作弓材。〈爾雅云：杜，甘棠。注云：今之杜梨。又云：杜，赤棠。白者棠。疏云：赤者為杜，白者為棠。陸璣詩疏云：赤棠與白棠同耳，但子有赤白美𢙣。本草云：或雲牝曰杜，杜曰棠。或云： 澀者杜，甘者棠。杜者澀也，棠者餹也。〉
｜彙考｜
｜增｜
｜詩。小雅｜有杕之杜，有晥其實。
｜十六國春秋｜慕容雋觀兵近郊，見甘棠於道周，從者不識。雋曰：此詩𠩄謂甘棠。甘者，味之主也。木者，春之行也。五德屬仁，五行屬土，春以施生，味以養物，色又赤者，將有赫赫之慶於中土。吾謂國家之盛，此其徵也。傳曰：升高能賦，可以為大夫。羣司亦各書其志，吾將覽焉。於是內外臣僚並上甘棠頌。
｜紀異記｜陝州峽石縣山中有棠一株，甚偉，古老傳云：鳳止棠。貞觀初，有鳳止此木，其後結實猶如合掌狀，團團婉轉有赤黃之色。其馨香脆美，乃諸果之王，職貢之珍也。刺史韋堅為銘刻石。
｜集藻｜
｜賦｜
｜增｜
｜晉。孫楚。杕杜賦並序｜
　家弟以虞氏梨賦見示，余謂豈以梨有用之為貴，杜無用之為賤。故無用獲全，𠩄以為貴；有用獲殘，𠩄以為賤。故賦雲爾。
　惟有杕之為杜，齊萬物而並生，其質菲薄，既不施於器用，華葉疎悴，靡休陰之茂榮，昔在召伯，聽訟述職，甘棠作頌，垂之罔極。
｜文散句｜
｜增｜
｜漢。劉向。九歎｜甘棠枯於豐草兮。
｜五言古詩｜
｜增｜
｜宋。王安石。甘棠梨｜甘棠詩𠩄歌，自足誇眾果，愛其凌秋霜，萬玉懸磊砢，園夫盛採摘，市賈爭包裹，車輸動盈箱，舟載輙連舵，朝分不知數，暮在知幾顆，但使甘有餘，何傷小而橢，主人捐千金，飣餖留四坐，柑椑與橙栗，在口亦云可，都城紛華地，內熱易生火，問客當此時，蠲煩孰如我。
｜別錄｜
｜增｜
｜齊民要術｜棠熟時收種之，否則春月移栽。八月初天晴時，摘葉薄布，曬令乾，可以染絳。成樹之後，歲收絹一疋。
　　附錄　沙棠
｜增｜
｜山海經｜崑崙之丘，有木焉，其狀如棠，華黃赤實，其味如李而無核，名曰沙棠。可以禦水，食之使人不溺。
｜本草｜今嶺外寧鄉、瀧水、羅浮山中皆有之。
｜彙考｜
｜增｜
｜呂氏春秋｜果之美者，沙棠之實。
｜拾遺記｜岱輿山有沙棠、豫章之木，其長千尋，細枝為舟，猶長十丈。
｜西京雜記｜上林苑有沙棠、青棠。
｜述異記｜漢成帝常與趙飛燕遊太液池，以沙棠木為舟。其木出崑崙山，人食其實，入水不溺。詩曰：安得沙棠木，刳以為舟船。
｜集藻｜
｜贊｜
｜增｜
｜晉。郭璞。沙棠贊｜安得沙棠，制為龍舟，泛彼滄海，眇然遐遊，聊以逍遙，任彼去留。
　　棣 〈棣花，別見花譜。〉
｜原｜棣，一名郁李，一名鬱李，一名爵李，一名車下李，一名鬱梅，一名爵梅。山野處處有之。花及子並似木李，惟子小如櫻桃，熟赤色，五月熟，可食，又可入藥。
｜增｜
｜陸璣詩疏｜許慎曰：鬰，白棣樹也，如李而小，正白。又有赤棣，樹亦似白棣。葉如刺榆而嫩圓，子正赤。
｜原｜性潔，喜暖日和風，澆宜清水，忌肥。核仁氣味甘、苦、酸，平而潤，無毒。治大腹水腫，面目四肢浮腫。利小便，通水道。消宿食，下結氣。宣大腸氣滯，燥濇不通。
｜彙考｜
｜增｜
｜詩。豳風｜六月食鬰與薁。
｜別錄｜
｜原｜本草按《宋史。錢乙傳》云：一乳婦因悸而病，既愈，目張不得瞑，乙令煮郁李酒，飲之使醉，即愈。𠩄以然者，目系內連肝膽，恐則氣結，膽橫不下。郁李能去結，隨酒入膽，結去膽下，則目能瞑矣。此真得肯綮之妙者也。

御定佩文齋廣群芳譜卷五十五
