御定佩文齋廣羣芳譜卷四十六
　花譜
　　金燈花
｜增｜
｜本草｜金燈花，一名鬼燈檠，一名朱姑，一名鹿蹄草，一名無義草，〈酉陽雜俎雲，金燈之花與葉不相見，人惡種之，謂之無義草。〉根名山慈姑，〈根狀如慈姑，花狀如燈籠而朱色，故有諸名。〉李時珍曰，處處有之，冬月生葉，如水仙花之葉而狹，二月中抽一莖如箭簳，高尺許，莖端開花，白色，亦有紅色、黃色者，上有黑點，〈草花譜雲，金燈色紅，銀燈色白。〉眾花簇成一朶，如絲紐成，三月結子，有三稜，四月初苗枯，即掘取其根，遲則苗腐難尋。根苗與老鴉蒜極相類，但有毛殼包裹為異耳。
｜𢑥考｜
｜增｜
｜園林草木疏｜金燈隰生，花開纍纍，明艷，垂條不自支，俗惡人家種之。
｜花經｜金燈七品三命。
｜荊溪游記｜善權洞秋晚徧壑皆金燈花，綺錯如繡。
｜集藻｜
｜七言絶句｜
｜增｜
｜宋。晏殊。金燈花｜蘭膏爇處光猶淺，銀燭燒時焰不馨，好向書生窓下種，免教辛苦更囊螢。
｜詩散句｜
｜增｜
｜宋。晏殊｜煌煌五枝燈，下有玉蟠螭。
｜楊巽齋｜如龍乍化青藜熖，寧用窓前設短檠。
　　金盞花
｜增｜
｜宛陵集詩注｜金盞花，一名醒酒花。
｜原｜金盞花，一名長春花，〈金盞，其花形也，長春，言耐久也。〉一名杏葉草。高四、五寸，嫩時頗肥澤，葉似柳葉，厚而狹，抱莖而生，甚柔脆，花大如指頂，金黃色，瓣狹長而頂圓，開時團團，狀如盞子，生莖端，相續不絶，結實在萼內，色黑如小蟲蟠屈之狀。味酸，寒，無毒。
｜𢑥考｜
｜增｜
｜學圃雜疏｜花之四季開者，蘭桂之外，有長春菊，即金盞花也。
｜集藻｜
｜五言律詩｜
｜增｜
｜宋。梅堯臣。金盞子｜鍾令昔醒酒，豫章留此花，黃金盞何小，白玉椀無瑕，始入何郎宅，還歸楚客家，從茲不能醉，只恐賣流霞。
　　附錄　側金盞花
｜增｜
｜桂海虞衡志｜側金盞，花如小黃葵，葉似槿，歲暮開，與梅同時。
　　翦春羅
｜增｜
｜花史｜翦春羅，一名碎翦羅。
｜原｜翦春羅，一名翦紅羅。蔓生，二月生，苗高尺餘，柔莖，綠葉似冬青而小，對生，抱莖，入夏開深紅花，如錢大，凡六出，周廻如翦成，茸茸可愛，結實大如豆，內有細子。人家多種之盆盎中，每盆數株，竪小竹葦縛作圓架如筒，花附其上，開如火樹，亦雅翫也。味甘，寒，無毒。
｜集藻｜
｜七言絶句｜
｜原｜
｜宋。翁元廣。翦春羅｜誰把風刀翦薄羅，極知造化著功多，飄零易逐春光老，公子樽前奈若何。
　　附錄　翦秋羅
｜原｜翦秋羅，一名漢宮秋。色深紅，花瓣分數岐，尖峭可愛，八月間開。春時待芽出土寸許，分其根種之，種子亦可，喜陰地，清水灌之，用竹圈作架扶之，可翫。春、夏、秋、冬以時名也。
　　附錄　翦羅花
｜原｜翦羅花，色紅，出南越，性畏寒，壅以雞糞，澆以燖豬湯、退雞鵝水則茂，冬入窖中。
　　附錄　翦金羅
｜原｜翦金羅，金黃色，花甚美艷。
　　附錄　翦紅紗
｜原｜翦紅紗，莖高三尺，葉旋覆，夏秋開花，狀如石竹花而稍大，四圍如翦，瓣鮮紅可愛，結穗亦如石竹，穗中有細子。
　　石竹
｜原｜石竹，草品纖細而青翠，花有五色、單葉、千葉，又有翦絨，嬌艷奪目，㛹娟動人，一雲千瓣者名洛陽花，草花中佳品也。
｜增｜
｜洛陽花木記｜鵝毛石竹，一名繡竹。
｜原｜王敬美曰，石竹雖草花，厚培之能作重臺異態，與夜落、金錢、鳳仙花之類俱籬落間物。
｜𢑥考｜
｜增｜
｜酉陽雜俎｜衛公言，蜀中石竹有碧花。
｜花經｜石竹九品一命。
｜集藻｜
｜五言古詩｜
｜增｜
｜唐。王績。石竹詠｜萋萋結綠枝，煜煜垂朱英，常恐零露降，不得全其生，歎息聊自思，此生豈我情，昔我未生時，誰者令我萌，棄置勿重陳，委化何足驚。
｜原｜
｜宋。張耒。石竹花｜真竹乃不花，爾獨艷暮春，何妨兒女眼，謂爾勝霜筠，世無王子猷，豈有知竹人，粲粲好自持，時來稱此君。
｜五言律詩｜
｜增｜
｜唐。獨孤及。荅李滁州題庭前石竹花見寄｜殷疑曙霞染，巧類匣刀裁，不怕南風熱，能迎小暑開，遊蜂憐色好，思婦感年催，覽贈添離恨，愁腸日幾廻。
｜原｜
｜司空曙。雲陽寺石竹花｜一自幽山別，相逢此寺中，高低俱出葉，深淺不分叢，野蝶難爭白，庭榴暗讓紅，誰憐芳最久，春露到秋風。
｜七言律詩｜
｜增｜
｜宋。王安石。石竹花｜退公詩酒樂華年，欲取幽芳近綺筵，種玉亂抽青節瘦，刻繒輕點絳花圓，風霜不放飄零早，雨露應從愛惜偏，已向美人衣上繡，更留佳客賦嬋娟。
｜元。虞集。賦石竹｜積雪初消萼綠華，東風吹動絳綃霞，龍噓石氣千年潤，鶴過林陰一徑斜，刻字欲尋金錯落，析旌如織翠交加，綺窓坐對吹笙暖，未覺人間歲月賒。
｜五言排律｜
｜增｜
｜唐。李頎。魏倉曹宅各賦一物得當軒石竹｜羅生殊眾色，獨為表華滋，雖雜蘭蕙處，無爭桃李時，同人趨府暇，落日後庭期，密葉散紅點，靈條驚紫蕤，芳菲看不厭，採摘願來茲。
｜五言絶句｜
｜增｜
｜唐。皇甫冉。病中對石竹花｜散點空堦下，閒凝細雨中，那能久相伴，嗟爾滯秋風。
｜宋。文同。石竹｜蜂齧紅蕊爛，蟲啼碧叢短，秋風掠地起，只有蒼苔管。
｜七言絶句｜
｜增｜
｜唐。陸龜蒙。石竹花詠｜曾看南朝畫國娃，古蘿衣上碎明霞，而今莫共金錢鬭，買斷春風是此花。
｜宋。王安石。石竹花｜春歸幽谷始成叢，地面芬敷淺淺紅，車馬不臨誰見賞，可憐亦解度春風。
｜原｜
｜楊監丞｜長夏幽居景不窮，花開芳砌翠成叢，窓南高臥追涼際，時有微香逗晚風。
｜增｜
｜元。蒲道源。賦石竹｜短籬新見出梢梢，蔥蒨都無尺許高，茜色芳葩工點綴，莫教容易混蓬蒿。
｜詩散句｜
｜原｜
｜宋。林逋｜ 所重晚芳聊在目，可關秋色易為花，深枝苒苒裝溪翠，碎片英英翦海霞。
｜王安石｜麝香眠後露檀勻，繡在羅衣色未真，斜倚細叢如有恨，冷搖數朶欲無春。
｜唐。李白｜石竹繡羅衣。
｜杜甫｜麝香眠石竹。
｜增｜
｜徐晶｜石竹數重青。
｜詞｜
｜原｜
｜宋。晏殊。採桑子｜古蘿衣上金針樣，繡出芳妍，玉砌朱闌，紫艷紅英照日鮮。　佳人畫閣新妝了，對立叢邊，試摘嬋娟，貼向睂心學翠鈿。
｜別錄｜
｜原｜
｜花史｜石竹花，須每年起根分種則茂，但枝蔓柔弱，易至散漫，須用小竹扶之，用細竹或小葦圍縛，則不摧折。
　　罌粟花
｜原｜罌粟，一名米囊花，一名御米花，一名米殼花。
｜增｜
｜本草｜罌粟，一名象穀，〈其實狀如罌子，其米如粟，乃象乎穀，可以供御，故有諸名。〉
｜原｜青莖，高一、二尺，葉如茼蒿，花有大紅、桃紅、紅紫、純紫、純白，一種而具數色，又有千葉、單葉，一花而具二類，艷麗可翫，實如蓮房，其子囊數千粒，大小如葶藶子。
｜增｜
｜本草｜蘇頌曰，九月布子，涉冬至春，始生苗，極繁茂。李時珍曰，三、四月抽薹，結青苞，花開則苞脫，大如仰盞，罌在花中，鬚蕊裹之，花開三日即謝而罌在，莖頭長一、二尺，大如馬兜鈴，上有蓋，下有蔕，宛然如酒罌，中有白米，極細。
｜𢑥考｜
｜增｜
｜花經｜米囊七品三命。
｜原｜
｜學圃雜疏｜芍藥之後，罌粟花最繁華，其物能變，加意灌植，妍好千態，曾有作黃色、綠色者，遠視佳甚，近頗不堪聞。
｜瓶史｜罌粟、蜀葵，妍於籬落，司空圖之鸞臺也。
｜增｜
｜聞雁齋筆談｜罌粟花之無香韻者也，朱宓侯種之盈畝，萬朶爛然，亦足奪目。鮑我生問余，此堪作何比，余昔過蘆溝橋一莊院，僧驅騾百許頭，縱食櫪下，其色相錯如繡，始知昔人雲錦之比，殆非虛妄，今日所見頗為似之，二生絶倒。
｜集藻｜
｜四言古詩｜
｜原｜
｜宋。蘇轍。種藥苗詩｜築室城西，中有圖書，窓戶之餘，松竹扶疎，拔棘開畦，以毓嘉蔬，畦夫告予，罌粟可儲，罌小如罌，粟細如粟，與麥皆種，與穄皆熟，苗堪春菜，實比秋穀，研作牛乳，烹為佛粥，老人氣衰，飲食無幾，食肉不消，食菜寡味，柳槌石鉢，煎以蜜水，便口利喉，調肺養胃，三年杜門，莫適往還，幽人衲僧，相對忘言，飲之一杯，失笑欣然，我來潁川，如遊廬山。 
｜七言律詩｜
｜增｜
｜明。吳幼培。罌粟花｜庭院深沉白晝長，堦前仙卉吐羣芳，含煙帶雨呈嬌態，傅粉凝脂逞艷妝，種自中秋須隔歲，開於初夏伴傾陽，更誇結子纍纍碩，何必污邪滿稻粱。
｜七言絶句｜
｜原｜
｜宋。謝邁。罌粟花｜鉛膏細細點花梢，道是春深雪未消，一斛千囊蒼玉粟，東風吹作米長腰。
　茶粒齊圜剖罌子，作湯和蜜味尤宜，中年強飯𨚫丹石，安用咄嗟成淖糜。
｜楊萬里。米囊花｜鳥語蜂喧蝶亦忙，爭傳天詔詔花王，東君羽衛無供給，探借春風十日糧。
｜詩散句｜
｜原｜
｜唐。雍陶｜萬里客愁今日散，馬前初見米囊花。
｜別錄｜
｜原｜
｜種藝｜八月中秋夜或重陽月下子，下畢，以掃帚掃勻，花乃千葉，兩手交換撒子，則花重臺，或雲，以墨汁拌撒免蟻食，須先糞地極肥鬆，用冷飲湯並鍋底灰和細乾土拌勻，下訖，仍以土蓋，出後，澆清糞，刪其繁，以稀為貴，長即以竹籬扶之，若土瘦、種遲，則變為單葉，然單葉者粟必滿，千葉者粟多空。
｜增｜
｜本草｜罌中米可煑粥和飯食。水研濾漿，同菉豆粉作腐食。亦可取油。
　　麗春
｜原｜麗春，罌粟別種也，〈本草雲，其花變態不常，艷麗可愛，故曰麗春，又曰賽牡丹，又曰錦被花。〉叢生，柔幹，多葉，有刺，根苗止一類，而具數色，有紅者、白者、紫者、傅粉之紅者、間青之黃者，而紅復有數品，有微紅者、半紅者、白膚降唇者、丹衣而素純者、殷紅如染茜者，姿狀蔥秀，色澤鮮明，頗堪娛目，草花中妙品也，江浙皆有，金陵更佳。
｜增｜
｜游默齋花譜｜紫二品，深者鬚青，淡者鬚黃。白亦二品，葉大者微碧，葉細者竊黃。而竊黃尤奇，素衣黃裏，芳秀茸茸，若新鵝之毳，竊紅似芍藥中粉紅樓，特差小，視凡花之粉紅十倍。
｜集藻｜
｜五言古詩｜
｜增｜
｜唐。杜甫。麗春｜百草競春華，麗春應最勝，少須好顏色，多漫枝條剩，紛紛桃李枝，處處總能移，如何貴重此，𨚫怕有人知。
｜宋。張先。麗春｜蓬蒿眼已熟，收拾到阿麗，從分色紅白，未害格奴婢，爭妍知不足，出刺以自衛，上有寒梅枝，春霜正憔悴。
｜五言律詩｜
｜增｜
｜宋。潘檉。麗春｜梁苑花銷去，黃臺早自熏，不同罌子粟，別是石榴裙，婀娜纔勝掌，參差莫夢雲，王郎尋水竹，駐履幾殷勤。
｜詩散句｜
｜增｜
｜宋。徐致中｜照眼妝新就，扶頭酒半醒。　並肩罌粟多含態，具體牡丹惟欠香。
　　虞美人
｜增｜
｜學圃餘疏｜虞美人，一名滿園春，千葉者佳。
｜原｜虞美人草，獨莖，三葉，葉如決明，一葉在莖端，兩葉在莖之半相對而生，人或近之，抵掌謳曲，葉動如舞，故又名舞草，出雅州。〈見酉陽雜俎。〉
｜增｜
｜花鏡｜江浙最多，叢生，花葉類罌粟而小，一本有數十花，莖細而有毛，發蕊頭朝下，花開始直，單瓣、叢心、五色俱備，姿態蔥秀，因風飛舞，儼如蝶翅扇動，亦花中妙品。
｜𢑥考｜
｜增｜
｜益州草木記｜雅州名山縣出虞美人草，花葉兩相對，人或近之，即向人而俯，如為唱虞美人曲，則此草相應而舞，他曲則否。
｜賈氏談錄｜褒斜山谷中有虞美人草，狀如雞冠，大葉相對，歌唱虞美人曲，則兩葉如人拊掌之狀，頗中節。
｜益部方物畧記｜蜀中傳虞美人草，予以虞作娛，意其草柔纖，為歌氣所動，故其葉至小者或動搖，美人以為娛樂耳。
｜筆談｜高郵桑景舒性知音，舊聞虞美人草，逢人作虞美人曲，枝葉皆動，他曲不然，試之，如所傳，詳其曲皆吳音也，他日取琴，試用吳音製一曲，對草鼓之，枝葉皆動，乃因曰虞美人操，其聲調與舊曲始末不相近，而草輒應之者，律法同管也。
｜東齋記事｜虞美人草，唱他曲亦動，傳者誤矣。
｜錦里新聞｜虞美人草，父老雲，曾有人於和夷埧見此草，偶歌之葉虞韻，遂舞動如醉者然，因是登之志。
｜碧雞漫志｜虞美人，脞說稱起於項籍虞兮之歌，余謂後世以此命名可也，曲起於當時，非也，曾子宣夫人魏氏作虞美人草行，有雲，芳魂寂寞寄寒枝，舊曲聞來似歛睂。又雲，當年遺事久成空，慷慨尊前為誰舞。亦有就曲誌其事者，世以為工，其詞雲，帳前草草軍情變，月下旌旗亂，褫衣推枕愴離情，遠風吹下楚歌聲，月三更。撫騅欲上重相顧，艷態花無主，手中蓮鍔凜秋霜，九泉歸去是仙鄉，恨茫茫。黃載萬追和之，壓倒前輩矣，其詞有雲，世間離恨何時了，不為英雄少，楚歌聲起霸圖休，𨚫似一江春水向東流，蔓葛荒葵城隴暮，玉貌知何處，至今芳草解婆娑，只有當時魂魄未消磨。按益州草木記、賈氏談錄、酉陽雜俎、益州方物圖贊、筆談、吳東齋記事六家說各有異同，方物圖贊最穿鑿，無所稽據。聞蜀中數處有此草，予皆未之見，恐種族不類，則所感歌亦異，然舊曲三，其一屬中呂調，其一中呂宮，近世轉入黃鐘宮，此草應拍而舞，應舊曲乎、新曲乎，桑氏吳音，合舊曲乎、新曲乎，恨無可問者，又不知吳草與蜀產有異同否耶。
｜四川志｜潼川西三十里紫葢山産虞美人草。
｜集藻｜
｜贊｜
｜增｜
｜宋。宋祁。虞美人草贊｜翠莖纖柔，穉葉相當，逼而歌之，或合或張。
｜五言古詩｜
｜增｜
｜宋。姜夔。賦虞美人草｜夜闌浩歌起，玉帳生悲風，江東可千里，棄妾蓬蒿中，化石那解語，作草猶可舞，陌上望騅來，翻然不相顧。
｜七言古詩｜
｜原｜
｜宋。魏夫人。虞美人草行｜鴻門玉斗紛如雪，十萬降兵夜流血，咸陽宮殿三月紅，霸業已隨煙燼滅，剛強必死仁義王，陰陵失道非天亡，英雄本學萬人敵，何用屑屑悲紅妝，三軍敗盡旌旗倒，玉帳佳人坐中老，香魂夜逐劍光飛，清血化為原上草，芳心寂寞寄寒枝，舊曲聞來似歛睂，哀怨徘徊愁不語，恰如初聽楚歌時，滔滔逝水流今古，楚漢興亡兩邱土，當年遺事總成空，慷慨尊前為誰舞。
｜增｜
｜僧北磵。詠虞美人草｜君恩似海海不深，妾意如鐵利斷金，捨生取義我所欲，忍死織室羞同心，春姿忽作秋蓮委，一寸剛明曾不死，明年原上野花繁，一枝自托華風起，裊裊娉娉不成艷，能度淺深生色染，向人慾訴𨚫無言，寂寞千年恨難掩，芳郊遊女宛轉歌，停車拍手看婆娑。
｜五言律詩｜
｜增｜
｜宋。陳師道。詠虞美人草｜幽草默通神，舊題虞美人，長言方度曲，應節若翻身，律呂聲相召，雲龍氣自親，無情猶感會，不獨在君臣。
｜七言律詩｜
｜原｜
｜明。孫齊之。詠虞美人草｜楚宮花態至今存，傾國傾城總莫論，夜帳一歌身易殞，春風千載恨難吞，臙脂臉上啼痕在，粉黛光中血淚新，誰道漢宮花似錦，也隨荒草任朝昬。
｜徐茂吳。詠虞美人草｜楚宮人去霸圖移，賸有芳名寄一枝，浥露晚妝餘涕淚，臨風夜舞憶腰肢，乍翻尚自疑紅藥，欲刈終難混綠葵，若使靈均當日見，不將哀怨托江蘺。
　紅顏一日盡江𣾨，芳草能傳易代姿，尚想施朱留片萼，翻疑化碧有單枝，迎風似逐歌聲起，宿雨那經舞袖垂，微艷莫教輕委地，徘徊猶似美人貽。
｜七言絶句｜
｜增｜
｜宋。蕭海藻。詠虞美人草｜魯公死後一壞荒，誰與竿頭薦一觴，妾願得生墳土上，日翻舞袖向君王。
｜易幼學。詠虞美人草｜霸業將衰漢業興，佳人玉帳醉難醒，可憐血染原頭草，直至如今舞不停。
｜許野雪。詠虞美人草｜合歡枝葉想腰身，不共長安草木春，若聽楚歌能楚舞，未央空有戚夫人。
｜五言排律｜
｜原｜
｜明。孫齊之。題虞美人草｜君王誠慷慨，為妾總銷魂，伏劍酬君貺，留花弔楚人，風翻紅袖舞，露泫翠睂顰，吳會依春樹，烏江伴渚蘋，浮雲隨代變，芳草逐年新，空使英雄淚，感慨欲沾巾。
｜詩散句｜
｜原｜
｜明。孫齊之｜夜月空懸漢宮鏡，幽姿猶帶楚雲妝。
｜詞｜
｜增｜
｜宋。辛棄疾。浪淘沙｜不肎過江東，玉帳匆匆，至今草木憶英雄，唱著虞兮當日曲，便舞春風。　兒女此情同，往事朦朧，湘娥竹上淚痕濃，舜目重瞳堪痛恨，羽亦重瞳。
｜虞美人｜當年得意如芳草，日日春風好，拔山力盡忽悲歌，飲罷虞兮從此，奈君何。　人間不識精誠苦，貪看青青舞，驀然歛袵𨚫無言，怕是曲中猶帶，楚歌聲。
｜無名氏。虞美人｜歌唇乍啟塵飛處，翠葉輕輕舉，似呈舞態逞嬌容，嫩條纖麗玉玲瓏，怯秋風。　虞姬珠翠兵戈裏，莫認埋魂地，只應遺恨寄芳叢，露和清淚濕輕紅，古今同。
　　萱花
｜原｜萱，〈本作藼，又通作諼、蘐、蕿、萲。〉一名忘憂，〈說文雲，萱，忘憂草也。〉一名療愁，〈述異記雲，吳中呼為療愁花。〉一名宜男，〈風土記雲，懷妊婦人佩其花，則生男，故名宜男。〉
｜增｜
｜本草｜一名丹棘，〈古今注云，欲忘人之憂，則贈之以丹棘，丹棘一名忘憂，故也。〉一名鹿劍，一名妓女。
｜原｜苞生莖無附枝，繁萼攢連，葉四垂，花初發如黃鵠嘴，開則六出，時有春花、夏花、秋花、冬花四季，色有黃、白、紅、紫、麝香、重葉、單葉數種，與鹿蔥相似，惟黃如蜜色者清香。
｜增｜
｜格物叢話｜一種名鳳頭者尤佳。
｜學圃餘疏｜一種小而絶黃者曰金臺。
｜原｜春食苗，夏食花，其穉芽、花跗皆可食，性冷，能下氣，不可多食。
｜𢑥考｜
｜增｜
｜博物志｜神農經曰，中藥養性，謂合歡蠲忿，萱草忘憂。
｜增｜
｜清異錄｜孟昶時，每臘日，內官各獻羅體圏金花樹子，梁守珍獻忘憂花，縷金於花上，曰獨立仙。
｜花經｜忘憂四品六命。
｜三柳軒雜識｜萱草花為歡客。
｜西溪叢語｜毛詩伯兮篇雲，焉得諼草，言樹之背。注云，諼草令人忘憂，背北堂也。今人多用北堂、萱堂於鰥居之人，然伯之暫出未嘗死也，但其花未嘗雙開，故有北堂之義。說文，藼、萱、蕿、萲皆一字也，令人忘憂，通作諼。據爾雅，諼，訓忘也，因其忘故，古用諼草字。嵇康養生論雲，合歡蠲忿，萱草忘憂。本草雲，利心志，令人懽喜，忘憂。風土記雲，婦人有妊，佩之生男子，故謂之宜男草。陸士衡詩云，焉得忘歸草，言樹背與襟，忘歸之義未詳。
｜集藻｜
｜頌｜
｜原｜
｜魏。曹植。宜男花頌｜草號宜男，既煜且貞，其貞伊何，惟乾之嘉，其煜伊何，綠葉丹華，光采晃曜，配彼朝日，君子躭樂，好和琴瑟，固作螽斯，惟物孔臧，福齊太姒，永世克昌。
｜賦｜
｜原｜
｜晉。夏侯湛。忘憂草賦｜淑大邦之奇草兮，應則百之休祥，稟至貞之靈氣兮，顯嘉名以自彰，冠眾卉而挺生兮，承木德於少陽，體柔性剛，蕙潔蘭芳，結纖根以立本兮，噓靈渥於青雲，順陰陽以滋茂兮，笑含章之有文，遠而望之，燭若丹霞照青天，近而觀之，曄若芙蓉鑒綠泉，萋萋翠葉，灼灼朱華，煒若珠玉之樹，煥如景宿之羅，𠑽后妃之盛飾兮，登紫微之內庭，回日月之暉光兮，隨天運以虛盈。
｜傅玄。宜男花賦｜猗猗令草，生於中方，花曰宜男，號應禎祥，遠而望之，煥若三辰之麗天，近而察之，明若芙蓉之鑒泉，於是姣童媛女，以時來征，結九秋之永思，含春風以娛情。
｜增｜
｜梁。徐勉。萱草花賦｜覽詩人之比興，寄卉木以命辭，惟平章之萱草，欲忘憂而樹之，爰有幽憂，庭閑志靜，高木列其陰，蘭芳糅其影，翫叢蘤之爭芬，悅羣根之競穎，或開紅而散紫，或𦯀蒀於上春，信茲華之獨秀，投金質於炎辰，既耀色以祛痗，亦含香而可均，不待合歡之木，無俟孫枝之筠，同芰荷於闌暑，及蟬露乎首旻，其葉四垂，其跗六出，亦曰宜男，加名斯吉，華而不艷，雅而不質，隨晦明而舒捲，與風霜而榮悴，笑杜蘅與揭車，何眾𢑥之能匹。
｜文散句｜
｜原｜
｜魏。王朗。與魏太子書｜惠書不遺，慰沃，奉讀歡笑，以籍饑渴，雖萱草忘憂，臯蘇釋勞，無以加也。
｜增｜
｜應瑒。報龐惠公書｜雖萱草在背，臯蘇在側，悒憤不逞，祗以增毒。
｜梁元帝。與劉智藏書｜鵠望還信，以代萱蘇。
｜何遜。為衡山侯與婦書｜始知萋萋萱草，忘憂之言不實，團團輕扇，合歡之用為虛。
｜五言古詩｜
｜原｜
｜梁元帝。宜男草｜可愛宜男草，垂采映倡家，何時如此葉，結實復含花。
｜增｜
｜北齊。陽休之。詠萱草｜開跗幽澗底，散采曲堂垂，優柔清露濕，微穆惠風吹，朝朝含麗景，夜夜對華池。
｜隋。魏澹。詠堦前萱草｜綠草正含芳，靃靡映前堂，帶心花欲發，依籠葉已長，雲度時無影，風來乍有香，橫得忘憂號，余憂遂不忘。
｜韋應物。對萱草｜何人樹萱草，對此郡齋幽，本是忘憂物，今夕重生憂，叢疎露始滴，芳餘蝶尚留，還思杜陵圃，離披風雨秋。
｜宋。司馬光。萱草｜葉濯宿露翠，花迎朝日黃，昔誰封殖此，儼列侍高堂，達士隱於吏，孰為行與藏，逍遙玩永日，自無憂可忘。
｜明。高啟。萱草｜不見堂上親，空樹堂下草，夏來風雨繁，離披數叢老，日暮欲忘憂，搴芳轉傷抱。
｜五言律詩｜
｜增｜
｜唐。陳子昂。魏氏園亭人賦一物得秋亭萱草｜昔時幽徑裏，榮耀雜春叢，今來玉墀上，銷歇畏秋風，細葉猶含綠，鮮花未吐紅，忘憂誰見賞，空此北堂中。
｜李嶠。萱草｜屣步尋芳草，忘憂自結叢，黃英開養性，綠葉正依籠，色湛仙人露，香傳少女風，還依北堂下，曹植動文雄。
｜李咸用。萱草｜芳草比君子，詩人情有由，祗應憐雅態，未必解忘憂，積雨莎庭小，微風蘚砌幽，莫言開太晚，猶勝菊花秋。
｜原｜
｜宋。黃庭堅。萱草｜從來占北堂，雨露借恩光，與菊亂佳色，共葵傾太陽，人生真苦相，物理忌孤芳，不及空庭草，榮衰可兩忘。
｜增｜
｜金。周昂。萱草｜萬里黃萱好，風煙接路傍，跡疎雖異域，心密竟中央，染練成初色，移瓶得細香，客愁無路遣，始為看花忘。
｜七言律詩｜
｜增｜
｜明。高啟。萱草｜幽華獨殿眾芳紅，臨砌亭亭發幾叢，亂葉離披經宿雨，纖莖窈窕擢薰風，佳人作佩頻朝採，倦蝶尋香幾處通，最愛看來憂盡觧，不須更釀酒多功。
｜五言絶句｜
｜增｜
｜唐。白居易。酬夢得比萱草見贈｜杜康能散悶，萱草解忘憂，借問萱逢杜，何如白見劉。
｜原｜
｜聶夷中。遊子吟｜萱草生堂堦，遊子行天涯，慈親倚堂門，不見萱草花。
｜增｜
｜宋。朱子。萱草｜春條擁深翠，夏花明夕陰，北堂罕悴物，獨爾澹沖襟。　西窓萱草叢，昔是何人種，移向北堂前，諸孫時繞弄。
｜王十朋。萱草｜有客看萱草，終身悔遠遊，向人空自綠，無復解忘憂。
｜原｜
｜徐似道。題萱草｜莫訝萱枝小，能施宮樣妝，只緣渲染足，絕似杜蘭香。
｜七言絶句｜
｜增｜
｜唐。吳融。忘憂花｜繁紅落盡始淒涼，直道忘憂也未忘，數朶殷紅似春在，春愁特此繫人腸。
｜宋。梅堯臣。萱草｜人心與草不相同，安有樹萱憂自釋，若言憂及此能忘，乃是人心為物易。
｜明。李東陽。饋萱邃𤲅太宰侑以一詩｜雨後宜男色更深，采來新自玉堂陰，紫葵紅藥標題徧，可忍黃花獨苦心。
｜原｜
｜黃省曾｜清萱到處碧鬖鬖，興慶宮前色倍含，借問皇家何種此，太平天子要宜男。
｜詩散句｜
｜原｜
｜宋。宋祁｜脩莖無附葉，繁萼攢莛首，每欲問詩人，定得忘憂否。
｜劉敞｜種萱不種蘭，自謂憂可忘，綠葉何萋萋，春愁更茫茫。
｜增｜
｜蘇軾｜萱草雖微花，孤秀自能拔，亭亭亂葉中，一一芳心插。
｜漢。李陵｜願得萱草枝，以解饑渴情。
｜宋。謝惠連｜積憤成疚痗，無萱將如何。
｜齊。王融｜思君如萱草，一見乃忘憂。
｜梁。江淹｜消憂非萱草，永懷寄夢寐。
｜唐。李白｜忘憂或假草，滿院羅叢萱。
｜原｜
｜孟郊｜萱草兒女花，不解壯士憂。
｜宋。宋祁｜膩蘤金英撲，纖莛玉股抽。
｜晏殊｜若教花有語，𨚫解使人愁。
｜增｜
｜石延年｜移萱樹之背，丹霞間縹色。
｜蘇轍｜萱草朝始開，谺然黃鵠觜。
｜朱喬年｜穠花夫豈少，愛此入風雅。
｜陸游｜根蘇萱出土，冰斷水生紋。
｜程俱｜堂萱不吾負，芽甲破春雪。
｜原｜
｜唐。於鵠｜胸前空帶宜男草，嫁得蕭郎愛遠遊。
｜溫庭筠｜宜男漫作後庭草，不似櫻桃結子紅。
｜增｜
｜宋。陸游｜簾外微風斜燕影，池邊殘照歛萱房。
｜唐。張九齡｜萱草憂可樹。
｜原｜
｜李白｜忘憂當樹萱。
｜溫庭筠｜萱草含丹粉。
｜增｜
｜李商隱｜忘憂碧葉齊。
｜杜牧｜睂點萱芽嫩。
｜元。張昱｜染裙萱草纔抽綠。
｜別錄｜
｜原｜
｜種植｜雨中分，勾萌種之，初宜稀，一年後自然稠密，或雲，用根向上，葉向下種之，則出苗最盛，夏萱固繁，秋萱亦不可無，葢秋色甚少，此品亦庶幾可壯秋色耳。
｜宋氏種樹書｜萱有三種，單瓣者可食，千瓣者食之殺人，惟色如蜜者香清葉嫩，可𠑽高齋清供，又可作蔬食，不可不多種也。
｜製用｜採花作葅，甚利胸膈。　採花入梅醬、砂糖可作美菜，鮮者積久成多，可和雞肉，其味勝黃花菜，彼則山萱故也。
｜增｜
｜本草｜東人採其花跗乾而貨之，名為黃花菜。
｜野菜箋｜鹽三分，糖霜一錢，蔴油半盞，和起作伴菜料頭，或加搗薑些少，又是一製。凡花菜採來洗淨，滾湯焯起，速入水漂一時，然後取起搾乾，拌料供食，其色青翠不變，如生且又脆嫩不爛，更多風味。家菜亦如此法，他若炙煿作虀，不在此製。
　　附錄　鹿蔥
｜原｜鹿蔥色頗類萱，但無香爾，鹿喜食之，故以命名，然葉與花莖皆各自一種。萱葉綠而尖長，鹿蔥葉團而翠綠。萱葉與花同茂，鹿蔥葉枯死而後花。萱一莖實心而花五、六朶節開，鹿蔥一莖虛心而花五、六朶並開於頂。萱六瓣而光，鹿蔥七、八瓣。本草注萱雲，即今之鹿蔥，誤。〈按嵇含宜男花序雲，荊楚之土號為鹿蔥，根苗可以薦於俎，世人慾求男者，服之尤良也，則古人亦以鹿蔥為萱花，葢一類而二種也。〉
｜集藻｜
｜五言古詩｜
｜增｜
｜梁。沈約。詠鹿蔥｜野馬不任騎，兎絲不任織，既非中野花，無堪麕䴥食。
　　附錄　水蔥
｜增｜
｜南方草木狀｜水蔥花、葉皆如鹿蔥，花色有紅、黃、紫三種，出始興，婦人懷妊佩其花生男者，即此花，非鹿蔥也，交廣人佩之極有驗，然其土多男，不厭女子，故不常佩也。〈按此說又與風土記、嵇含序不同，未知孰是，本草謂亦萱草之類是也。〉
　　蜀葵〈原與葵菜混合為一，今正之。〉
｜原｜蜀葵，一名戎葵，〈爾雅雲，菺，戎葵。注云，今蜀葵也，似葵，花如木槿華。疏雲，戎、蜀葢其所自也，因以名之。〉一名吳葵，〈爾雅翼作胡葵。〉一名一丈紅，〈草木記雲，浙中人種葵，俗名一丈紅，有五色。〉
｜增｜
｜本草｜處處人家植之，春初種子，冬月宿根，苗嫩時亦可茹食，葉似葵菜而大，莖高五、六尺，其實大如指頂，皮薄而扁，內仁如馬兜鈴。
｜原｜肥地勤灌，可變至五、六十種，色有深紅、淺紅、紫、白、墨紫、深淺桃紅、茄子藍數色，〈學圃餘疏雲，黑者如墨，藍者如靛。〉形有千瓣、五心、重臺、重葉、單葉、翦絨、鋸口、細瓣、圓瓣、重瓣數種。五月繁華，莫過於此，庭中籬下，無所不宜。莖有紫、白二種，白者為勝。
｜增｜
｜花木記｜洛陽有翦稜蜀葵、九心蜀葵。
｜𢑥考｜
｜增｜
｜杜陽雜編｜處士伊祁元為上種六合葵於殿前，色紅而葉類於戎葵，始生六莖，其上合為一株，共生十二葉，內出二十四花，花如桃花而一朶千葉，一葉六影，其成實如相思子。上自采餌之，頗覺神驗。
｜鐵圍山叢談｜王晉卿家舊寶，徐處士碧檻蜀葵圖，但二幅，晉卿每歎闕其半也，𡽪廟一旦訪得之，乃從晉卿借半圖，晉卿惟命，但謂端邸愛而欲得其祕爾，𡽪廟命匠者𥛦軸成全圖，招晉卿以觀，因卷以贈，一時盛傳，人人悚異，厥後禁中謂之就日圖者是也。
｜花經｜胡葵九品一命。
｜缾花譜｜千葉戎葵八品二命。
｜西墅雜記｜成化甲午，倭人入貢，見欄前蜀葵花，不識，因問之，題詩云，花如木槿花相似，葉比芙蓉葉一般，五尺欄杆遮不盡，尚留一半與人看。外國亦有此能詩者。
｜集藻｜
｜贊｜
｜增｜
｜宋。顏延之。蜀葵贊｜井維降精，岷絡升靈，物微氣麗，卉草之英，渝艷眾葩，冠冕羣英，類麻能直，方葵不傾。
｜賦｜
｜增｜
｜梁。王筠。蜀葵花賦｜惟茲奇草，遷花西道，凌金坂之威夷，跨玉津之浩浩，值油雲之廣臨，屬光風之長掃，仰椒屋而敷榮，值蘭房而振藻，邁眾芳而秀出，冠雜卉而當闈，既扶疏而雲蔓，亦灼爍而星微，布護交加，蓊茸紛葩，疎莖密葉，翠萼丹華。
｜原｜
｜陳。虞繁。蜀葵賦｜惟茲珍草，懷芬吐榮，挺河渭之膏壤，吸昴井之玄精，繞銅爵而疏植，映昆明而羅生，作妙觀於神州，扇令名於東京，馳驛命而遠致，攢華林而麗庭，申脩翹之冉冉，播圓葉之青青。
｜五言古詩｜
｜增｜
｜唐。岑參。蜀葵花歌｜昨日一花開，今日一花開，今日花正好，昨日花已老，人生不得長少年，莫惜床頭沽酒錢，請君有錢向酒家，君不見，蜀葵花。
｜原｜
｜宋。司馬光。蜀葵｜白若繪初斷，紅如顏欲酡，坐令仙駕嚴，幢節紛駢羅，物性有常妍，人情輕所多，菖蒲儻日秀，棄擲不吾過。
｜明。高啟。葵花｜豔發朱光裏，叢依綠蔭邊，夕同山蕣落，午並海榴燃，幽馥流珍簟，鮮輝照藻筵，羣芳已謝賞，孤植轉成憐。
｜七言古詩｜
｜增｜
｜宋。謝翺。種葵葡萄下｜戎葵花種葡萄下，年年葉長見花謝，葡萄漸密花漸遲，開時及見葡萄垂，微風搖曳架上枝，陰雲凝碧行琉璃，天人下飲葡萄露，花神夜泣向天訴，謝爾葡萄數尺陰，不如寸草同此心。
｜五言律詩｜
｜增｜
｜唐。武元衡。宜陽所居白蜀葵荅詠柬諸公｜冉冉眾芳歇，亭亭虛室前，敷榮時已背，幽賞地宜偏，紅艷世方重，素花徒可憐，何當君子願，知不競暄妍。
｜徐夤。蜀葵｜劒門南面樹，移向會仙亭，錦水饒花艷，岷山帶葉青，文君慚婉娩，神女讓娉婷，爛熳紅兼紫，飄香入繡扄。
｜原｜
｜宋。韓琦。蜀葵｜炎天花盡歇，錦繡獨成林，不入當時眼，其如向日心，寶釵知見棄，幽蝶或來尋，誰許清風下，芳醪對一斟。
｜七言律詩｜
｜增｜
｜元。許衡。繼人葵花韻｜戎葵花色耀深濃，偏稱脩叢映短叢，絳臉有情爭向日，錦苞無語細含風，舒開九夏天真秀，壓倒千年畫史工，但恨主人貧且窶，不教相對舞衣紅。
｜五言絶句｜
｜增｜
｜明。高啟。白葵花｜素彩發庭陰，涼滋玉露深，誰憐白衣者，亦有向陽心。
｜陸師道。蜀葵｜向日層層折，深紅間淺紅，無心駐車馬，開落任薰風。
｜七言絶句｜
｜增｜
｜唐。陳陶。蜀葵詠｜綠衣宛地紅倡倡，薰風似舞諸女郎，南隣蕩子婦亡賴，錦機春夜成文章。
｜陳標。蜀葵｜眼前無奈蜀葵何，淺紫深紅數百窠，能共牡丹爭幾許，得人輕處只緣多。
｜原｜
｜宋。楊巽齋。蜀葵｜紅白青黃弄淺深，旌分幢列自成陰，但疑承露矜殊色，誰識傾陽無二心。
｜增｜
｜金。祝簡。雜詩｜榴花嬌欲鬭羅裙，石竹開成碎纈文，更有戎葵亦堪愛，日烘紅臉酒初醺。
｜明。李東陽。蜀葵｜羞學紅妝媚晚霞，祗將忠赤報天家，縱教雨黑天陰夜，不是南枝不放花。
｜別錄｜
｜原｜
｜種植｜實大如指頂，皮薄而扁，子如蕪荑仁輕虛，易種，收子以多為貴。八、九月間鋤地下種，冬有雪輙耮之，勿令飛去，使地保澤，無蟲災。至春初，刪其細小，餘留在地，頻澆水，勿缺肥，當有變異色者發生，滿庭花開，最久至七月中尚藩。大風雨後，即宜扶起，壅根少遲，其頭便曲，不堪觀矣。尋千葉者四、五種，墻籬向陽處間色種之，幹長而直，花艷而久，勝種鸎粟十倍。
｜製用｜插缾用沸湯，以紙塞口則不萎，或以石灰蘸過，令乾方插，花開至頂，葉仍如舊，鳳仙、芙蓉插法同。
　葵花可收，乾入香炭塹內，引火耐燒。
　葉可收，染紙色，所謂葵箋是也。
　　錦葵
｜原｜錦葵，一名荍，〈爾雅雲，荍，蚍衃。注云，今荊葵也，似葵，紫色。疏雲，小草，多花少葉，葉又翹起。〉一名芘芣，〈詩傳雲，荍，芘芣也。〉叢低，葉微厚，花如小錢，文彩可觀，又名錢葵，色深紅、淺紅、淡紫，皆單葉，開亦耐久。詩陳風，視爾如荍，即此種，同蜀葵。
　　天葵
｜原｜天葵，一名莃，一名菟葵，〈爾雅雲，莃，菟葵。〉葉如錢而厚嫩，面青，背微紫。
｜本草｜一名雷丸草，寇宗奭曰，綠葉如黃蜀葵，其花似拒霜，其形至小，如初開單葉蜀葵，有檀心，色如牡丹姚黃，其葉則蜀葵也。
｜𢑥考｜
｜增｜
｜岣嶁神書｜紫背天葵，出蜀中，靈草也，生於水際，取自然汁煑汞則堅。
｜本草｜凡丹石之類，得此而後能神。雷公炮炙論雲，如要形堅，豈忘紫背，謂其能堅鈆也。
　　附錄　旌節花
｜原｜旌節花，高四、五尺，花小，類茄花，俗譌錦茄兒，花節節對生，紅紫如錦。
｜增｜
｜益部方物畧記｜脩脩華碧皆層層而擢正，類使所持節然，故以名。見益州圖經。
｜𢑥考｜
｜增｜
｜花史｜唐，王處回家居，有道士以花種貽之，曰，此仙家旌節花也，後處回歷二鎮。
｜丹鉛總錄｜太平廣記引黎州圖經雲，黎州漢源縣琉璃城有旌節花，去地二、三尺，行行皆如旌節。蘇子由詩，綠竹琅玕色，紅葵旌節花，借喻葵形，非謂旌節即葵也。
｜集藻｜
｜贊｜
｜增｜
｜宋。宋祁。旌節花｜擢條亭亭，層層紫丹，狀若使節，方圖實刋。
｜五言絶句｜
｜增｜
｜宋。陸游。旌節葵｜旌節庭下葵，鼓吹池中蛙，坐令灌園公，忽作富貴家。
｜詩散句｜
｜增｜
｜宋。洪諮夔｜槍旗漫摘社前雨，旌節旋移春後花。
　　附錄　西番葵
｜原｜西番葵，莖如竹，高丈餘，葉似蜀葵而大，花托圓，二、三尺，如蓮房而扁，花黃色，子如萆蔴子而扁。孕婦忌經其下，能墮胎。

御定佩文齋廣群芳譜卷四十六
