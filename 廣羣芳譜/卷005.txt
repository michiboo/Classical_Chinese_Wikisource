御定佩文齋廣羣芳譜卷五
　天時譜
　　秋
｜增｜禮記鄉飲酒義｜西方者秋，秋之為言，愁也。
｜爾雅｜秋為白藏。｜注｜氣白而收藏。　秋為收成。
｜尸子｜西方為秋，秋，肅也，萬物莫不禮肅也。
｜原｜梁元帝纂要｜秋曰三秋、九秋、素秋、素商、高商。天曰旻天。風曰商風、素風、淒風、高風、涼風、激風、悲風。景曰朗景、澄景、清景。時曰淒辰、霜辰。節曰素節、商節。草曰荒草。木曰疎木、衰林、霜柯、霜條。
｜彙考｜
｜原｜易兌卦｜兌正秋也，萬物之所說也。
｜詩小雅｜秋日淒淒，百卉具腓。
｜增｜管子｜秋至而禾熟，天子用祀於大惢。
｜淮南子｜秋風下霜，倒生挫傷。｜注｜草木首地而生，故曰倒生，挫傷者，凋落也。　秋畜疏食。｜注｜菜蔬曰疏，穀食曰食。
｜三統歷說｜秋為陰中，萬物以成。
｜原｜羯鼓錄｜明皇製秋風高曲，每奏之，則清風徐來，夜葉交墜。
｜增｜清閒供｜秋時晌午，用蓮房洗硯，理茶具，拭梧竹，午後戴白接籬，著隱士衫，望紅樹葉落，得句題其上，薄暮焚香，壅菊。
｜集藻｜
｜文賦散句｜原｜楚屈原九歌｜嫋嫋兮秋風，洞庭波兮木葉下。
｜宋玉九辨｜悲哉，秋之為氣也，蕭瑟兮，草木搖落而變衰，憭慄兮，若在遠行，登山臨水兮，送將歸，泬㵳兮，天高而氣清，寂寥兮，收潦而水清。　皇天平分四時兮，竊獨悲此凜秋，白露既下降百草兮，奄離披此梧楸。
｜漢東方朔七諫｜秋草榮其將實兮，微霜下而夜降，商風肅而害生兮，百草育而不長。
｜晉潘岳秋興賦｜耕東臯之沃壤兮，輸黍稷之餘稅，泉涌湍於石間兮，菊揚芳乎崖涘。
｜湛方生秋夜賦｜悲九秋之為節，物凋悴而無榮，嶺頹鮮而隕綠，木傾柯而落英。
｜宋沈勃秋羈賦｜菊圖縟於園沼，橘倒飾於池側，草改貌而傾蕡，林伐狀而搖蔕，潭斂氣而威荷，露危光而嚴蕙。
｜梁元帝秋興賦｜洞庭之葉初下，塞外之草前衰。
｜秋風搖落辭｜秋風起兮寒鴈歸，寒蟬鳴兮秋草腓，萍青兮水澈，葉落兮林稀，翠為蓋兮玳為席，蘭為室兮金作扉，水周兮曲堂，花交兮洞房，樹參差兮密稍紫，荷紛披兮疏且黃。
｜唐王勃秋夜山亭宴集序｜紅蘋綠荇，亙渚連翹，玉帶瑤華，分欄間植，池簾夕敞，香牽十步之風，岫幌宵搴，氣襲三危之露。
｜李白悲清秋賦｜荷花落兮江色秋，風嫋嫋兮夜悠悠，臨窮溟以有羨，思釣鰲於滄州。
｜劉禹錫秋聲賦｜松竹含韻，梧楸早脫，驚綺疏之晚吹，墜碧砌之涼月。
｜黃淊秋色賦｜踆烏減赫，顧兔添明，池上落紅蕖之態，煙中吟玉笛之聲，泰華峰高，染蓮花而翠活，湘川樹老，換楓葉以丹生，愈碧高山，偏清漢水，松柏風高兮歲寒出，梧桐蟬急兮煙翠死。
｜五言古詩｜
｜原｜晉江逌詠秋｜祝融解炎轡，蓐收起涼駕，高風催節變，凝露督物化，長林悲素秋，茂草思朱夏，鳴鴈薄雲嶺，蟋蟀吟深榭，寒蟬向夕號，驚飇激中夜，感物增人懷，悽然無欣暇。
｜宋劉鑠秋歌｜旻天清且高，秋風發初涼，白露下微津，明月流素光，凝煙汎城闕，淒風入軒房，朱華先零落，綠草就芸黃，纖羅還笥篋，輕紈改衣裳。
｜鮑照詠秋｜秋蘭徒晚綠，流風漸不親，飆我垂罳幕，驚此樑上塵，沉陰安可久，豐景將遂淪，何由忽靈化，暫見別離人。
｜增｜周庾信秋日｜蒼茫望落景，羈旅對窮秋，賴有南園菊，殘花足解愁。
｜原｜庾信遊昆明池｜秋光麗晚天，鷁舸泛中川，密菱障浴鳥，高荷沒釣船，碎珠縈斷菊，殘絲繞折蓮，落花摧十酒，棲鳥送一絃。
｜唐太宗度秋｜夏律昨留灰，秋箭今移晷，峩嵋岫初出，洞庭波漸起，桂白發幽巖，菊黃開灞涘，運流方可歎，含毫屬微理。
｜增｜李白秋思｜春陽如昨日，碧樹嗚黃鸝，蕪然蕙草暮，颯爾涼風吹，天秋木葉下，月冷莎鷄悲，坐愁羣芳歇，白露凋華滋。
｜王昌齡秋興｜日暮西北堂，涼風洗修木，著書在南牕，門館常肅肅，苔草延古意，視聽轉幽獨，或問余所營，刈黍就寒谷。
｜白居易早秋曲江感懷｜離離暑雲散，嫋嫋涼風起，池上秋又來，荷花半成子，朱顏易銷歇，白日無窮已，人壽不如山，年光急於水，青蕪與紅蓼，歲歲秋相似，去歲此悲秋，今我復來此。
｜新秋｜西風飄一葉，庭前颯已涼，風池明月水，衰蓮白露房，具奈江南夜，綿綿自此長。
｜溫庭筠秋日｜爽氣變昏旦，神臯徧原隰，煙華久蕩搖，石澗仍清急，柳闇山犬吠，蒲流水禽立，菊花明欲迷，棗葉光如濕，天籟思林嶺，車壓倦都邑，譸張夙所違，悔恡何由入，芳草秋可藉，幽泉曉堪汲，牧羊燒外嗚，林果雨中拾，復此遂閒曠，翛然脫羈縶，田收鳥雀喧，氣肅龍蛇蟄，佳節足豐穰，良朋阻遊集，沉機日寂寥，葆素常呼吸，投跡倦攸徃，放懷志所執，良時有東菑，吾將事蓑笠。
｜宋歐陽修秋晚凝翠亭｜黃葉落空城，青山繞官廨，風雲淒已高，歲月驚何邁，陂田寒未收，野水淺生派，晴林紫榴折，霜日紅梨曬，蕭踈喜竹勁，寂寞傷蘭敗，叢菊如有情，幽芳慰孤介，嘉客日可攜，寒醅美新醡，登臨無厭頻，氷雪行即屆。
｜司馬光秋意三首｜槐花滿庭除，籍籍不可掃，稍疎邵平瓜，漸熟王陽棗，失時團扇棄，新進祫衣好，日暮益愁思，寒螿起幽草，忽聞秋興篇，歎賞幾絕倒。　端居倦煩暑，園圃久不窺，雨餘秋氣新，紅葉生紫梨，形骸得蕭散，不知環堵卑，何能效流俗，把酒須菊枝，登高已可醉，四野青雲垂。　弱植生川澤，托根北堂後，昔時青春姿，扶疎映軒牖，風霜日消落，憔悴復何有，蠹穿枯節斷，雨漬虛心朽，幸不夭天年，猶得勝凡柳。
｜陸游秋花歎｜秋花如義士，榮悴相與同，豈比輕薄花，四散隨春風，黃菊抱殘枝，寂寞臥寒雨，拒霜更可憐，和蔕浮煙浦，古來結交意，正要共死生，讀我秋花詩，可代丹鷄盟。
｜原｜明馮琦秋夜簡敬承公亮｜秋色遽如許，客心鬱未安，微微日影薄，肅肅天宇寬，高風下木葉，零露被崇蘭，四氣自斡運，誰為衰盛端，朱華曾幾何，素萼忽已殘，楚楚松柏姿，凌風以自完，願言附高節，與君同歲寒。
｜七言古詩｜
｜原｜唐無名氏秋｜月色驅秋下穹昊，梁間燕語辭巢蚤，古苔凝紫貼瑤堦，露槿啼紅墮江草，越客羈魂掛長道，西風欲揭南山倒，粉娥恨骨不勝衣，映門楚碧蟬聲老。
｜增｜宋邵雍秋日飲後晚歸｜水竹園林秋更好，忍把芳樽容易倒，重陽已過菊方開，多情不學年光老，雲陰不動柳條低，風遞輕寒梧葉槁，無涯逸與不可收，馬蹄慢踏天街草。
｜元何中山中樂｜空山一夜生新雨，涼起賞心千萬緒，扇團自守不依人，桐葉知幾尋脫路，隔隴笑談雜樵牧，臨流賓從惟鷗鷺，旋庖蘆菔美勝酥，精淅新杭香滿戶，山中之樂誰得知，我獨知之來何為，青林紅樹人煙濕，護得金橙密處垂。
｜五言律詩｜
｜御製禁園秋霽｜樹冷催蟬咽，荷疎表影長，深秋殘暑氣，微爽待高陽，戶外遠塵蹟，園中多蕙香，溶溶新雨霽，吟乏愧成章。
｜增｜唐太宗秋日翠微宮｜秋光凝翠嶺，涼吹肅離宮，荷疎一蓋缺，樹冷半惟空，側陣移鴻影，圓花釘菊叢，攄懷俗塵外，高眺白雲中。
｜秋日二首｜菊散金風起，荷疎玉露圓，將秋數行鴈，離夏幾林蟬，雲凝愁半嶺，霞碎纈高天，還似成都望，直見峩睂前。　爽氣澄蘭沼，秋風動桂林，露凝千片玉，菊散一叢金，日岫高低影，雲空點綴陰，蓬瀛不可望，泉石且娛心。
｜王維山居秋暝｜空山新雨後，天氣晚來秋，明月松間照，清泉石上流，竹喧歸浣女，蓮動下漁舟，隨意春芳歇，王孫自可留。
｜原｜李白秋登宣城謝朓北樓｜江城如畫裏，山曉望晴空，兩水夾明鏡，雙橋落彩虹，人煙寒橘柚，秋色老梧桐，誰念北樓上，臨風懷謝公。
｜包佶秋日過徐氏園林｜回塘分越水，古樹積吳煙，埽竹催鋪席，垂蘿待繫船，鳥窺新罅栗，龜上半欹蓮，屢入忘歸地，長嗟俗事牽。
｜增｜白居易荅劉戒之早秋別墅見寄｜涼風木槿籬，暮雨槐花枝，併起新秋思，為得故人詩，避地鳥擇木，入朝魚在池，城中與山下，喧靜闇相思。
｜許渾早秋｜遙夜泛清瑟，西風生翠蘿，殘螢委玉露，早鴈拂金河，高樹曉還密，遠山晴更多，淮南一葉下，自覺老煙波。
｜雍陶和劉補闕秋園寓興｜水木多陰冷，池塘秋意多，庭風吹故葉，堦露淨寒莎，愁鴈窺燈語，情人見月過，砧聲聽已別，蟲響復相和。　閉門無事後，此地即山中，但覺鳥聲異，不知人境同，晚花開為雨，殘果落因風，獨坐還吟酌，詩成酒已空。　秋色庭蕪上，清朝見露華，疎篁抽晚筍，幽藥吐寒芽，引水新渠淨，登臺小徑斜，人來多愛此，蕭爽似仙家。　禁掖朝廻後，林園勝賞時，野人來辨藥，庭鶴徃看碁，晚日明丹棗，朝霜潤紫梨，還因重風景，猶自有秋詩。
｜鄭谷郊野｜蓼水菊籬邊，新晴有亂蟬，秋光終寂寞，晚醉自留連，野濕禾中露，村閑社後天，題詩滿紅葉，何必浣花牋。
｜宋邵雍秋夜｜浮雲一消散，星斗粲長天，碧蘚墜丹果，清香生白蓮，體涼猶衣葛，耳靜已無蟬，坐久羣動息，秋空唯寂然。
｜歐陽修秋郊曉行｜寒郊桑柘稀，秋色曉依依，野燒侵河斷，山鴉向日飛，行歌採樵去，荷鍤刈田歸，秫酒家家熟，相邀白竹扉。
｜陸游新秋｜秋氣入清茄，旗亭酒可賒，長歌穿小市，短帽插幽花，溪女留新蟹，園公餉晚瓜，誰知閑老子，解作醉生涯。
｜金趙渢秋郊晚望｜桃竹猶堪杖，幽尋興頗嘉，池荷能幾葉，籬菊不多花，地坼成龜兆，林枯出犬牙，村農慶豐歲，社鼓已三撾。
｜師拓曲江秋望｜山遠嶂重出，野平天四圍，涼風芡實坼，久雨藕花肥，水濶漁舟小，天長去鳥微，紫蒲行處有，采采莫盈衣。
｜元德明山中秋夕｜黃卷存餘習，青燈共晚涼，只知書味永，不覺鬢絲長，老檜千年物，幽蘭一國香，平生陶靖節，此夕邈相望。
｜明仁宗江樓秋望｜遠碧接天涯，登臨景自佳，蘋洲晴亦雪，楓岸晝常霞，落鴈過前浦，浮鷗傍淺沙，竹籬高曬網，茅屋是漁家。
｜秋風｜玉律轉清商，金飇送晚涼，輕飄梧葉墜，暗度桂花香，月下生林籟，天邊展鴈行，吹噓禾黍熟，萬頃似雲黃。
｜原｜張祥鳶秋望｜快閣臨飛鳥，遙天入斷峰，白雲山面面，紅葉樹重重，空翠當杯落，晴光刺眼濃，願言隨楚客，木末採芙蓉。
｜七言律詩｜
｜增｜唐溫庭筠郊居秋日｜稻田鳧鴈滿晴沙，釣渚歸來一逕斜，門帶果林招邑吏，井分蔬圃屬鄰家，臯原寂歷垂禾穗，桑竹參差映豆花，自笑謾懷經世策，不將心事許煙霞。
｜原｜趙嘏長安秋夕｜雲物淒涼拂曙流，漢家宮闕動高秋，殘星幾點鴈橫塞，長笛一聲人倚樓，紫艷半開籬菊靜，紅衣落盡渚蓮愁，鱸魚正美不歸去，空戴南冠學楚囚。
｜韋莊秋日早行｜上馬蕭蕭襟袖涼，路穿禾黍繞宮牆，半山殘月露華冷，兩岸野風蓮萼香，煙外驛樓紅隱隱，渚邊雲樹暗蒼蒼，行人自是心如火，兔走鳥飛不覺長。
｜增｜元何中秋懷｜采采蘋花可偑香，依依橘柚未全黃，人行塞北非征戍，鴈過江南有稻粱，短笛疎鐘來別浦，亂鴉飛鶩過斜陽，西風擾擾知何似，看見黃花滿地霜。
｜明陸樹聲｜獨憐秋色倍清幽，花月娟娟夜氣浮，滿院風飄香欲散，一天雲淨影交流，光搖皓魄庭如水，寒染霜葩玉作毬，把酒啜英誇二美，賞心還以繼前修。
｜五言排律｜
｜增｜唐太宗秋日即事｜爽氣浮舟闕，秋光澹紫宮，衣碎荷疎影，花明菊點叢，袍輕低草露，蓋側舞松風，散岫飄雲葉，迷路飛煙鴻，砌冷蘭凋佩，閨寒樹殞桐，別鶴棲琴裏，離猿啼峽中，野落飛星箭，弦虛半月弓，芳菲夕霧起，暮色滿房櫳。
｜盧照鄰山林休日田家｜歸休乘暇日，饁稼返秋場，徑草疏王篲，巖枝落帝桑，耕田虞訟寢，鑿井漢機忘，戎葵朝委露，齊棗夜含霜，南澗泉初冽，東籬菊正芳，還思北牕下，高臥偃羲皇。
｜五言絕句｜
｜增｜唐王績秋夜喜遇王處士｜北場芸藿罷，東臯刈黍歸，相逢秋月滿，更值夜螢飛。
｜原｜李白綠水曲｜綠水明秋月，南湖採白蘋，荷花嬌欲語，愁殺盪舟人。
｜錢珝江行｜萬木已清霜，江邊村事忙，故溪黃稻熟，一夜夢中香。
｜七言絕句｜
｜原｜唐吳融涼思｜松間小檻接波平，月淡煙沉暑氣清，半夜水禽棲不定，綠荷風動露珠傾。
｜增｜李商隱到秋｜扇風淅瀝簞流離，萬里南雲滯所思，守到清秋還寂寞，葉丹苔碧閉門時。
｜宋秦觀秋辭二首｜雲惹低空不更飛，班班紅葉欲辭枝，秋光未老仍微暖，恰似梅花結子時。　無數青莎繞玉堦，夕陽紅淺過牆來，西風莫道無情思，未放芙蓉取次開。
｜范成大秋日｜碧蘆青柳不宜霜，染作滄洲一帶黃，莫把江山誇北客，冷雲寒水更荒涼。
｜陸游秋懷｜園丁傍架摘黃瓜，村女沿籬采碧花，城市尚餘三伏熱，秋光先到野人家。
｜金高士談楊休烈村居｜籬落牽牛放晚花，西風吹落滿人家，閉門久雨青苔滑，時見鴛鴦下白沙。　柿葉經霜菊在溪，天寒落日見雞棲，西家有客篘新酒，紅葉蕭蕭蓋芋畦。
｜趙元秋日｜禾穗纍纍豆角稠，崧前村落太平秋，熙熙多少豐年意，都在農家社案頭。
｜元郭鈺秋辭｜鶴認琪花欲下遲，蓬萊仙客遣催詩，情深寫到相思處，秋露芙蓉開滿池。
｜明世宗秋日即事｜拂暑金風動袞裳，滿天商吹助新涼，農家萬寶收成後，十里遙聞禾黍香。
｜陳繼儒｜草綠蘋香縠水紋，秋山寂寂冷斜曛，庭前雙桂牕留影，時宿寒鴉與斷雲。　秋老江瀕漾夕空，蕭蕭楓葉掛疎紅，那知三泖清秋思，偏寄蘆花一寺中。
｜詩散句｜
｜增｜宋鮑照｜氣交蓬門疎，風數園草殘。
｜梁簡文帝｜池蓮翻罷葉，露篠生寒條。
｜蕭愨｜芙蓉露下落，楊柳月中疎。
｜周王褒｜苑寒梨樹紫，山秋菊葉黃。
｜庾信｜殘秋欲屏扇，餘菊尚浮杯。
｜唐太宗｜露結林疎葉，寒輕菊吐滋。　霜翦涼地蕙，風捎幽渚荷。
｜盧照鄰｜窮巷秋風葉，空庭寒露枝。
｜李義府｜關樹凋涼葉，塞草落寒花。
｜張說｜汀葭變秋色，津樹入寒煙。
｜蘇頲｜落暉隱桑柘，秋原被花實。
｜李嶠｜梧桐稍下葉，山桂欲開花。
｜李白｜一為滄浪客，十見紅渠秋。
｜張均｜洲白蘆花吐，園紅柿葉稀。
｜尹𢘅｜風秋樹色雜，苔古石文斑。
｜司空曙｜花酣蓮報謝，葉在柳呈疎。
｜韓翃｜兼葭露下晚，菡萏水中秋。　風翦荷衣碎，霜迎栗鏬開。
｜李商隱｜秋應為紅葉，雨不厭青苔。　桐槿日零落，雨餘方寂寥。
｜溫庭筠｜江館白蘋夜，水關紅葉秋。
｜李咸用｜柳葉飄乾翠，楓枝撼碎紅。　數花籬菊晚，片葉井梧秋。
｜許渾｜葦花迷夕棹，梧葉散秋砧。
｜方干｜細雨蓮塘晚，疎蟬橘岸秋。
｜徐鍇｜雨久莓苔紫，霜濃薜荔紅。
｜宋邵雍｜紅葉戰西風，黃花笑寒日。
｜陸游｜秋色滿江干，江楓已半丹。
｜元吳萊｜梧桐老葉恨，芙蓉新蕊愁。
｜吳師道｜紅惜芙蓉落，青憐薜荔生。
｜明謝榛｜間庭秋一色，滿架豆花垂。
｜唐韓翃｜風吹山帶遙知雨，露濕荷花已報秋。
｜溫庭筠｜三秋岸雪花初白，一夜林霜葉盡紅。
｜韓偓｜楓葉微紅近有霜，碧雲秋色滿吳鄉。　稻壟蓼紅溝水清，荻園葉白秋日明。
｜宋秦觀｜莫誇春色欺秋色，未信桃花勝菊花。
｜陸游｜夕露正看沾草棘，晨霜已見落楸槐。
｜楊萬里｜秋風畢竟無多巧，只把燕支滴蓼花。
｜金辛願｜煙迷短草秋還綠，露濕寒花晚更香。
｜元仇遠｜山分秋色歸紅葉，風約蘋香入畫船。
｜蕭國寶｜丹楓葉落霜初肅，白葦花開月倍明。
｜周權｜梧葉庭除秋漸老，豆花籬落晚初晴。
｜明沈德符｜繞林行藥挈軍持，小插秋花寄遠思。
｜原｜文徵明｜江空露下芙蓉葉，月出風吹桂樹枝。
｜陳繼儒｜疎菊籬邊如待酒，芰荷池上可為衣。
｜王象晉｜禾黍滿場堆玉粒，橘橙弄色掛金罍。
｜增｜晉謝朓｜秋町鬱蒙茸。
｜周庾信｜霜天林木燥。
｜陳徐陵｜江秋岸荻黃。
｜唐李白｜木落識歲秋。　秋風生桂枝。　清秋凋碧柳。
｜韓翃｜秋江落葉遲。
｜李咸用｜薄日朦朧秋。
｜李濤｜秋槐滿地花。
｜於濆｜秋沼生荷芰。
｜杜甫｜清秋幕府井梧寒。
｜司空曙｜菊花楓葉向誰秋。
｜李益｜柿葉翻紅霜景秋。
｜李商隱｜秋日掌堦柿葉陰。
｜鄭谷｜紅葉黃花秋景寬。
｜杜荀鶴｜秋水鷺飛紅蓼晚。
｜宋蘇軾｜楓葉蘆花秋興長。
｜秦觀｜雨荷風蓼不勝秋。
｜元葉顒｜黃花有恨驚秋老。
｜趙孟頫｜露下碧梧秋滿天。
｜張雨｜秋在梧桐疎處多。
｜明孫太初｜菰米蓮房作好秋。
｜詞｜
｜原｜明劉基眼兒媚｜煙草淒淒小樓西，雲壓雁聲低，兩行疎柳，一絲殘照，數點鴉棲。　春山碧樹秋重綠，人在武陵溪，無情明月，有情歸夢，同到幽閨。
｜增｜宋劉鎮念奴嬌｜嫩涼生曉，怪今朝湖上，秋風無跡，古寺桂香山色外，腸斷幽叢金碧，驟雨俄來，蒼煙不見，苔徑孤吟屐，繫船高柳，晚蟬咽破愁寂。　且約攜酒高歌，與鷗相好，分坐漁磯石，算只藕花知我意，猶把紅芳留客，樓閣空濛，管絃清潤，一水盈盈隔，不如休去，月懸良夜千尺。
｜別錄｜
｜原｜千金方｜秋宜食黍、桃、蔥。　秋耕宜早，恐霜後掩入陰氣。　收五穀，擇吉日，上倉先祭倉神。　收藏鮮果，梨橘之類帶枝插，蘿蔔或芋中仍用紙或乾穰草包護瓮，勿通氣。

　　七月　立秋、七夕附見
｜增｜禮記月令｜孟秋之月，日在翼，昏建星中，旦畢中。｜註｜日月會於鶉尾，而斗建申之辰也。　涼風至，白露降。　是月也，農乃登穀，天子嘗新，先薦寢廟。｜註｜黍稷之屬於是始熟。　命百官始收歛。｜註｜順秋氣收歛物。
｜原｜梁元帝纂要｜七月曰孟秋、首秋、初秋、上秋、肇秋、蘭秋，又曰涼月。
｜花月令｜是月也，桐報秋，木槿榮，紫薇映月，蓼紅，菱實，雞冠報晚。
｜增｜瓶史月表｜七月，花盟主紫薇、蕙花。花客卿秋海棠、重臺朱槿。花使令波斯菊、水木香、矮雞冠、向日葵。
｜彙考｜
｜原｜詩幽風｜七月食瓜。　七月烹葵及菽。
｜增｜夏小正｜七月莠雚葦。｜傳｜未莠則不為雚葦。莠然後為雚葦。故先言莠。　湟潦生苹，爽死，苹秀。｜傳｜湟潦生苹也者，湟，下處也，有湟，然後有潦，潦而後有苹草也。爽也者，猶疏也。苹也者，馬帚也。　初昏織女正東鄉，時有霖雨，灌茶。｜傳｜灌，聚也，荼，雚葦之莠也，為蔣楮之也，雚未莠為菼，葦未莠為蘆。
｜晉書樂志｜七月之辰謂為申，申者身也，言時萬物身體皆成就也。　七月之管名為夷則，夷，平也，則，法也，謂萬物將成，平均皆有法則也。
｜秦中歲時記｜進士下第，當年七月復獻新文，求拔解，故曰槐花黃，舉子忙。
｜水衡記｜荻苗水，七月、八月菼花，故以名。
｜夢溪筆談｜七月，百穀成實，自能任持，故曰太乙。
｜賞心樂事｜七月，餐霞軒五色鳳仙花，玉照堂玉簪，西湖荷花，南湖觀魚，應鉉堂東葡萄，霞川水葒，珍林剝棗。
｜洽聞記｜河中鳳林關有靈巖寺，七月十五日，溪穴流聖柰出，大如琖。
｜楚志｜水陸寺在沔江，深不可測，名蓮花潭，於初秋良夜，有蓮花艷出水面，香浮襲人。
｜立秋｜
｜增｜禮記月令｜是月也，以立秋，先立秋三日，太史謁之天子曰，某日立秋，盛德在金，天子乃齋，立秋之日，天子親帥三公、九卿、諸侯、大夫，以迎秋於西郊。
｜要覽｜列子御風，常以立春歸乎八荒，立秋遊乎風穴，是風至，草木皆生，否則搖落，謂之離合風。
｜東京夢華錄｜立秋日，滿街賣楸葉，婦女兒童輩，皆翦成花樣戴之。是月，瓜果梨棗方盛。京師棗有數品，靈棗、牙棗、青州棗、亳州棗。雞頭上市，則梁門裏李和家最盛。中貴戚里，取索供賣，內中泛索，金合絡繹，士庶買之，一裹十文，用小新荷葉包，槮以麝香，紅小索兒繫之，賣者雖多，不及李和一色拺銀皮子嫩者貨之。
｜熙朝樂事｜立秋之日，男女咸戴楸葉，以應時序，或以石楠紅葉翦刻花瓣插鬢邊，或以秋水吞赤小荳七粒。
｜七夕｜
｜增｜荊楚歲時記｜七月七夕，人家婦女結綵縷，穿七孔鍼，陳瓜果於庭中，以乞巧，有喜子網於瓜上，則以為符應。
｜風土記｜或問董勛，七日為良日，飲食不同於古，何也，勛曰，七月黍熟，七曰陽數，故曰珍糜，今惟設湯餅，不復有糜矣。
｜說林｜七月七日，陳豐以青蓮子十枚寄葛勃，勃啖未竟墜一子於盆水中，有喜鵲過，惡汙其上，勃遂棄之，明早有並蔕花開於水面如梅花大，取置幾頭，數日始謝，房亦漸長，剖之各得實五枚，如豐來數，自是鄉人改雙星節為雙蓮節。
｜原｜東京夢華錄｜七月七夕，以小板傳土，旋種粟令生苗，置小茅屋花木，作田舍家小人物，皆村落之態，謂之穀板。又以瓜雕刻成花樣，謂之花瓜。又以菉豆、小豆、小麥於磁器內，以水浸之，生芽數寸，以紅藍綵縷束之，謂之種生。皆於街心設綵羃帳貨賣，前三五日，車馬盈市，羅綺滿街，旋折未開荷花，都人善做假雙頭蓮，取玩一時，提攜而歸。又小兒須買新荷葉執之，蓋效顰磨喝樂。至初六日、七日晚，貴家多結綵樓於庭，鋪陳磨喝樂、花瓜、酒、焚香列拜，謂之乞巧。
｜五色線｜仙子云，天寶六載侍輦驪山，七夕夜，張錦繪樹瓜花，陳飲食，焚香於庭，拜縷針絍線。
｜致虛閣雜俎｜薛瑤英於七月七日，令諸婢共翦輕綵，作連理花千餘朵，以陽起石染之，當午散於亭中，隨風而上徧空中，如五色雲霞，久之方沒，謂之渡河吉慶花，藉以乞巧。　七夕，徐婕妤雕鏤菱藕，作奇花異鳥，攢於水晶盤中，以進上，極其精巧，上大稱賞，賜以珍寶無數，上對之竟日喜不可言，至定昏時，上自散置宮中几上，令宮人暗中摸取，以多寡精麤為勝負，謂之鬭巧，以為歡笑。
｜誠齋雜記｜蔡州丁氏女精於女紅，每七夕禱以酒果，忽見流星墜筵中，明日瓜上有金梭，自是巧思益進。
｜常氏日錄｜七日，將午時酒服菖蒲一二寸，飲酒不醉。
｜集藻｜
｜文賦散句｜
｜增｜晉盧湛感運賦｜氣瀲瀲而浸冷，霜微微而日華，翠葉紛以朝落，朱華慘以夕捐。
｜原｜梁昭明太子錦帶書｜桂吐花於小山之上，梨翻葉於大谷之中。
｜唐王勃七夕賦｜玉繩湛色，金漢斜光，煙淒碧樹，露濕銀塘，視蓮潭之變彩，見松院之生涼，引驚蟬於寶瑟，宿蘭燕於瑤筐。
｜宋田錫早秋賦｜桐葉潛零，下玉欄兮金井，桂花增麗，鑒珠簾兮綺疏。
｜四言古詩｜
｜原｜晉潘尼七月七日侍皇太子宴｜商風初授，辰火微流，朱明送夏，少昊迎秋，嘉禾茂園，芳草被疇，於時秋遊，以豫以休。
｜五言古詩｜
｜原｜北周庾信奉和初秋｜落星初伏火，秋霜正動鐘，北閣連橫漢，南宮應鑿龍，祥鸞棲竹實，靈蔡上芙蓉，自有南風曲，還來吹九重。
｜唐李賀七月樂辭｜星依雲渚冷，露滴盤中圓，好花生木末，衰黃愁空園，夜天如玉砌，池葉極青錢，僅厭舞衫薄，稍知花簟寒，曉風何拂拂，北斗光闌干。
｜五言律詩｜
｜御製早秋新霽｜卷幔過新雨，披襟納好風，餘霞明遠岫，倒景射晴虹，稼穡豐年足，乾坤爽氣同，高天雲斷處，歷歷見初鴻。
｜增｜唐太宗儀鸞殿早秋｜寒驚薊門葉，秋發小山枝，松陰背日轉，竹影避風移，提壺菊花岸，高興芙蓉池，欲知涼氣早，巢空燕不窺。
｜宋邵雍和李文思早秋｜一雨洗觚稜，三川氣象清，林風傳顥氣，木葉送商聲，忽忽蓮生菂，看看菊吐英，太平時裏老，何以報虛生。　池畔拖垂柳，闌邊笑晚霞，敗荷傾敝蓋，老檜露枯槎，歲暮驚時態，年高惜物華，東陵風未替，解憶故園瓜。
｜陸游初秋｜藉草沾衣露，沿溪掠面風，桐凋無茂綠，蓮老有疎紅，小彴欹危度，鄰園曲折通，新秋得強健，一笑莫匆匆。
｜七言律詩｜
｜御製立秋前一日晚同左右間坐進鮮果偶作｜初到金風天氣晚，微涼雨後畫簾垂，九重迥出白雲遠，三殿高臨北斗移，珍果滿盤新獻節，碧梧一葉報秋時，漏深不寐題詩句，月色輝煌照鳳墀。
｜增｜唐韋莊早秋夜作｜翠簟初清暑半銷，撇簾松韻送輕飇，莎庭露永琴書潤，山郭月明砧杵遙，傍砌綠苔鳴蟋蟀，繞簾紅樹織蠨蛸，不須更作悲秋賦，王粲辭家鬢已凋。
｜明景氏翩翩七夕｜樓前蕭史憶吹簫，鴈足西風倍寂寥，望斷支機應化石，愁填烏鵲未成橋，素毫月冷吟梧葉，紈扇秋回識柳條，姊妹東鄰如乞巧，莫教瓜果浪相招。
｜七言絕句｜
｜增｜宋范成大七月十六日石湖路中書事｜白葛烏紗稱老農，溪南溪北水車風，稻頭的皪黏朝露，步入明珠翠網中。
｜立秋後二日泛舟越來溪｜西風初入小溪帆，旋織波紋縐淺藍，行入鬧荷無水面，紅蓮沉醉白蓮酣。
｜元趙雍初秋夜坐｜夜深庭院寂無聲，明月流空萬影橫，坐對荷花三兩朵，紅衣落盡秋風生。
｜詩散句｜
｜增｜唐鄭㮣｜江南孟秋天，稻花白如氈。
｜白居易｜清風水蘋葉，白露木蘭枝。
｜韋莊｜柿葉添紅影，槐柯減綠陰。
｜李商隱｜桂含爽氣三秋首，蓂吐中旬一葉新。
｜宋陸游｜風生細葛無三伏，月上疎林正四更。
｜詞｜
｜原｜宋歐陽修漁家傲｜七月新秋風露早，渚蓮未折庭梧老，是處瓜花時節好，金樽倒，人間綵縷爭祈巧。　萬葉敲聲涼乍到，百蟲啼晚煙如埽，漏箭初長天杳杳，人語悄，那堪夜雨催清曉。
｜別錄｜
｜占候｜有三卯田禾熟，無則旱種麥。
｜種植｜蘿蔔、白菜、蕪菁、芥菜、秋黃瓜、甜菜、萵苣、芫荽、水仙根、苦蕒、晚紅花、牛膝、蔥、烏菘、臘梅子、蜀葵、韭。
｜澆灌｜桂樹忌澆，橙橘糞。
｜收採｜胡桃、乾薑、蘑菇、斑貓、浮萍、楮實、瞿麥、刈藍、卷柏、海棠、覆盆子、使君子、畢澄、茄、麻子、藕、蔓荊子、蔴黃莖、白薔薇、刈薴、芋、石硫黃、馬鞭草、露蜂房、石龍芮皮、鼠尾草、甜瓜蔕、天門冬、眼子菜、旋覆花、白蒺藜、荷葉、槐實、蒮香、五加皮、菱、芡、石韋、蒺藜、漆。
｜整頓｜漚晚麻，翻麥地，伐木斫竹。
｜製用｜醬鳳仙莖，製瓜虀，曬葫蘆、茄、瓜乾。
｜田忌｜天火午，地火辰，荒蕪亥，九焦酉，糞忌酉。

　　八月　秋分、中秋附見
｜增｜禮記月令｜仲秋之月，日在角，昏牽牛中，旦觜觿中。｜註｜日月會於壽星，而斗建酉之辰也。　天子乃難，以達秋氣。以犬嘗麻，先薦寢廟。　乃命有司，趣民收斂，務蓄菜，多積聚，乃勸種麥，毋或失時，其有失時，行罪無疑。
｜原｜花月令｜是月也，槐黃，蘋笑，芝草奏功，桂香，秋葵高掇，金錢及第。
｜增｜瓶史月表｜八月，花盟主丹桂、木樨、芙蓉。花客卿寶頭雞冠、楊妃槿。花使令水葒花、翦秋羅、牡丹花、山茶花。
｜彙考｜
｜原｜詩幽風｜八月萑葦。　八月其獲。　八月斷壺。　八月剝棗。
｜增｜夏小正｜八月剝瓜。｜傳｜剝瓜也者，畜瓜之時也。　剝棗，栗零。｜傳｜剝也者，取也。零也者，降，零而後取之，故不言剝也。
｜晉書樂志｜八月之辰謂為酉，酉者，緧也，謂時物皆緧縮也。　八月之管名為南呂，南呂任也，謂時物皆秀，有懷任之象也。
｜續齊諧記｜鄧紹八月旦，入華山採藥，見一童子執五綵囊，盛柏葉上露如珠滿囊，紹問，用此何為，荅曰，赤松先生取以明眼，言終便失所在。
｜荊楚歲時記｜八月十四日，以錦綵為眼明囊，遞相餉遺。｜註｜按述征記雲，八月一日作五明囊，盛取百草頭露，洗眼令眼明也。
｜風土記｜里俗以八月雨為豆花雨。
｜夢溪筆談｜八月，枝條堅剛，故曰天罡。
｜賞心樂事｜八月，湖山尋桂，現樂堂秋花，眾妙峰山木犀，霞川野菊，綺互亭千葉木犀，桂隱攀桂，杏花莊雞冠、黃葵。
｜成都古今記｜八月有桂市。
｜山家清事｜八月八日為竹醉，曰種竹易活。
｜筍譜｜竹八月謂之小春，熱欲去，寒欲來，故曰小春。
｜秋分｜
｜增｜宋書律志｜秋分而禾䅺定，䅺定而禾熟，律之數十二，故十二䅺而當一粟，一粟而當一寸。
｜中秋｜
｜增｜瑣碎錄｜中秋無月，則兔不孕，蚌不胎，蕎麥不實。
｜乾淳歲時記｜中秋夕，禁中賞月，延桂。
｜通考｜八月十五為移花日。
｜禪林備覽｜有梵僧從天竺鷲山飛來，雲八月十五日夜桂子落。
｜清閒供｜八月十五日牡丹誕。
｜集藻｜
｜文賦散句｜
｜原｜梁昭明太子錦帶書｜黃花笑冷，白羽悲秋，既傳蘇子之書，更泛陶公之酒。
｜增｜元王柏長嘯山游記｜辛卯秋八月，與客游於北山，於時丹楓纈林，香桂染袖，金粟垂潁，翠莢吐英，芙蓉靚冶，籬菊敷茂，紫蘭兮抗莖，濯蕊於深幽，香稻兮春玉，𥳽珠於踐蹂，懸顆苞於棗栗，粲青黃於橘柚，日暄而不熇，雨寒而不驟，正一年之佳景候也。
｜五言古詩｜
｜原｜晉孫綽秋日｜蕭瑟中秋日，鴈唳風雲高，山居感時變，遠客與長謠，疎林積涼風，虛岫結凝霄，湛露灑庭樹，密葉亂縈條，撫葉悲先落，攀松羨後凋，垂綸在林野，交情遠市朝，澹然懷古心，濠上豈伊遙。
｜增｜唐白居易南湖晚秋｜八月白露降，湖中水方老，旦夕秋風多，衰荷半傾倒，手攀青楓樹，足蹋黃蘆草，慘淡老容顏，零落秋懷抱，有兄在淮楚，有弟在蜀道，萬里何時來，煙波白浩浩。
｜七言古詩｜
｜增｜宋徐積八月十四夜｜有人望月吟太虛，半夜秋風吹碧蘆，碧蘆風起吹老桂，吟聲入月驚蟾蜍，明夜中秋更好吟，兔肥蟾大桂成林，桂兔之外有何物，玉池水到中秋溢，秋風刮水如霜滴。
｜五言律詩｜
｜增｜唐廖凝中秋月｜九十日秋色，今宵已平分，孤光含列宿，四面絕纖雲，眾木排疎影，寒流疊細紋，遙遙望丹桂，心緒正紛紛。
｜七言律詩｜
｜原｜明蔡羽秋思｜清秋山色淨簾櫳，八月芙蓉滿鏡中，醉任嶺雲連海綠，愁禁楓葉接天紅，養魚好伴鴟夷子，飲水如無桑薴翁，江上美人期不到，吹簫獨自向虛空。
｜七言絕句｜
｜原｜宋韓琦仲秋八日雲臺觀羣花盛開｜春早凡花百種榮，秋芳能得幾多名，仙家八月靈葩發，不與尋常俗艷爭
｜別錄｜
｜原｜占候｜有三卯三庚低田麥稻吉，三庚二卯麥宜高田，無三卯不宜麥。諺雲三卯三庚麥出低坑，三庚二卯麥出坳巧。　月大盡，有水災，少菜。
｜月令通考｜秋分，諺曰分社同一日，低田盡叫屈，秋分在社前，斗米換斗錢，秋分在社後，斗米換斗豆。　朔日值白露，果穀不實，值秋分，主物價貴。　十一日卜來年水旱侵，晨或隔夜於水邊無風浪處，作一水則子，至晚看之，若沒，主水露，主旱平，主小水，又主本年好種麥，名曰橫港。
｜增｜農政全書｜八月朔日風雨宜麥、麻子貴十倍。又雲凡朔要晴，惟此日要雨，好種麥。　諺曰，白露前是雨，白露後是鬼，其時之雨，片雲來便雨，稻花見日吐出，陰雨則收，正吐之時暴雨忽來，卒不能收，遂致白颯之患，若連朝雨反不為災。
｜種植｜箭幹菜、豌豆、蠶豆、萵苣、麥、水晶蔥、籮卜、芥菜、蔓菁、蒜、春菜、菠菜、油菜、白菜、藠紅花、烏菘、胡荽、胡麻、雞頭蔥、木瓜、罌粟、黃矮菜、芍藥、菱。
｜移植｜櫻桃、橘、李、柚、枇杷、柑、杏、梅、銀杏、桃、梔子、芍藥、枸杞、木犀、梧桐、橙、牡丹、玫瑰、丁香、木筆、石菊、百合、水仙、山丹。
｜壓插｜玫瑰、薔薇。
｜貼接｜牡丹、綠萼梅、海棠。
｜澆灌｜牡丹、瑞香、芍藥並宜豬糞。
｜收採｜割穀著實根。　豇豆、石楠實、大棗、狼毒、牛膝、韭花、金毛狗脊、人參、酸棗、山藥、桔梗、牡丹皮根、薏苡草、龍膽、白斂、當歸、白蒺藜、升麻、芍藥根、柴胡、黃芩、烏藥根、秦艽、生地、澤瀉、巴戟天、白蘚皮、甘草、白朮、黃連、萱草根、香附子、百合、知母、玄參、天門冬、山豆根、地榆、防己、前胡、茅香苗、胡黃連、萆薢、桂皮、茯神、薴根、蜀椒、花椒、甘松、茯苓、丁香、豬苓、雷丸、王不留行根、苖花子、藍種、秦皮、虎杖、巴豆、角蒿。
｜整頓｜修牡丹，芟芍藥，菊加土，放芋根，鋤竹園，蘭換盆，刈薴，忌澆橙橘。
｜田忌｜天火酉，地火卯，九焦午，糞忌申，荒蕪卯

　　九月　九日附見
｜增｜禮記月令｜季秋之月，日在房，昏虛中，旦柳中。｜註｜日月會於大火，而斗建戍之辰也。　鞠有黃華。　命百官，貴賤無不務內，以會天地之藏，無有宣出。　乃命冢宰，農事備收，舉五穀之要。　是月也，草木黃落，乃伐薪為炭。　是月也，天子以犬嘗稻，先薦寢廟。
｜原｜梁元帝纂要｜九月曰季秋，亦曰暮秋、末秋、暮商、季商、杪商，又曰玄月。
｜增｜花月令｜是月也，菊有英，巴竹筍，芙蓉綻，山樂乳，橙橘登，老荷化為衣。
｜瓶史月表｜九月，花盟主菊花。花客卿月桂。花使令老來紅、葉下紅
｜彙考｜
｜原｜詩幽風｜九月叔苴。
｜夏小正｜九月，榮鞠樹麥。｜傳｜榮鞠，鞠草也，鞠榮而樹麥，時之急也。
｜晉書樂志｜九月之辰謂之戍，戍者滅也，謂時物皆衰滅也。　九月之管名曰無射，射者出也，言時陽氣上升，萬物收藏，無復出也。
｜夢溪筆談｜九月，木可為枝幹，故曰太衡。
｜九日｜
｜增｜西京雜記｜戚夫人待兒賈佩蘭，後出為扶風人叚儒妻，說在宮內時，九月九日佩茱萸，食蓬餌，飲菊花酒，令人長壽，菊花舒時，並採莖葉雜黍米釀之，至來年九月九日始熟，就飲焉，故謂之菊花酒。
｜玉燭寶典｜九日食蓬餌，飲菊花酒者，其時黍秫並收，因以黏米嘉味觸類嘗新，遂成積習。
｜太清記｜九月九日，採菊花與茯苓、松脂，久服之，令人不老。
｜原｜風土記｜九月九日，律中無射而數九，俗尚此日，折茱萸房以插頭，言辟除惡氣，為禦初寒。　漢俗九日飲菊花酒，以袚除不祥。
｜續齊諧記｜汝南桓景隨費長房游學累年，長房謂曰，九月九日汝家中當有災，宜急去，令家人各作絳囊，盛茱萸以繫臂，登高飲菊花酒，此禍可除，景如言舉家登山，夕還，見雞犬牛羊一時暴死，長房聞之曰，此可代也，今世人九日登高飲酒，婦人帶茱萸囊，蓋始於此。
｜續晉陽秋｜陶潛九月九日無酒，於宅邊菊叢中摘盈把，坐其側，望見白衣人乃王弘送酒，即便就酌而後歸。
｜增｜千金月令｜重陽之日，必以餚酒登高眺遠，為時讌之遊賞，以暢秋志。酒必採茱萸、甘菊以泛之，既醉而還。
｜原｜歲時雜記｜二社重陽，以棗為糕，或加以栗，以肉。
｜洛陽風土記｜九日，以花糕、法酒賜近臣。
｜增｜賞心樂事｜重九，登城把萸，把菊亭釆菊，蘇堤看芙蓉，珍林嘗時果，景全亭金橘，芙蓉池三色拒霜。
｜東京夢華錄｜九月重陽，都下貴菊，有數種，其黃白色蕊若蓮房曰萬齡菊，粉紅色曰桃花菊，白而檀心曰木香菊，黃色而圓者曰金鈴菊，純白而大者曰喜容菊，無處無之，酒家皆以菊花縛成洞戶。都人出郊外登高宴聚，前一二日，各以粉麵蒸糕遺送，摻飣果實，如石榴子、栗黃、銀杏、松子之類。
｜熙朝樂事｜重九日登高飲燕者，必簪菊，泛萸，猶古人之遺俗也，又以蘇子微漬梅滷，雜和蔗霜，梨、橙、玉榴小顆，名曰春蘭秋菊
｜集藻｜
｜書｜
｜原｜魏文帝與鍾繇九日送菊書｜歲徃月來，忽復九月九日，九為陽數，而日月並應，俗嘉其名，以為宜於長久，故以宴享高會，是月律中無射，言羣木庶草無有射地而生，惟芳菊紛然獨榮，非夫含乾坤之純和，體芬芳之淑氣，孰能如此，故屈平悲冉冉之將老，思餐秋菊之落英，輔體延年，莫斯之貴，謹奉一束，以助彭祖之術。
｜文賦散句｜
｜原｜宋傅亮九月九日登凌囂館賦｜何物慘而節哀，又雲悠而風厲，悴綠繁於寒渚，隕豐雚於荒澨，翫中原之芬菊，惜蘭圃之凋蕙，旌竹柏之勁心，謝梧楸之零脆。
｜梁昭明太子錦帶書｜重陽變序，節景窮秋，霜抱樹而擁柯，風拂林而下葉，金堤翠柳，帶星釆而均調，紫塞蒼鴻，追風光而結陣。
｜五言古詩｜
｜原｜晉陶潛九日閒居｜世短意常多，斯人樂久生，日月依辰至，舉俗愛其名，露淒暄風息，氣徹天象明，徃燕無遺影，來鴈有餘聲，酒能袪百慮，菊解制頹齡，如何蓬廬士，空視時運傾，塵爵恥虛罍，寒華徒自榮，歛襟獨閑謠，緬焉起深情，棲遲固多娛，淹留豈無成。
｜乙酉歲九月九日｜靡靡秋已夕，淒淒風露交，蔓草不復榮，園木空自凋，清氣澄餘滓，杳然天界高，哀蟬無留響，叢鴈鳴雲霄，萬化相尋繹，人生豈不勞，從古皆有沒，念之中心焦，何以稱我情，濁酒且自陶，千載非所知，聊以永今朝。
｜增｜梁庾肩吾九日侍宴｜轍跡光周頌，廵遊盛夏功，鈎陳萬騎轉，閶闔九門通，秋暉逐行漏，朔氣繞桐風，獻壽重陽節，廻鑾上苑中，疏山開輦道，間樹出離宮，玉醴吹巖菊，銀牀落井桐，御梨寒更紫，仙桃秋轉紅，飲羽山西射，浮雲冀北驄，塵飛金埒滿，葉破柳條空，騰猿疑矯箭，驚鴈避虛弓，彫材濫梓，花綬接鵷鴻，愧乏天庭藻，徒參文王雄。
｜陳江總於長安歸還楊州九月九日行至薇山亭賦韻｜心逐南雲逝，形隨北鴈來，故鄉籬下菊，今日幾花開。
｜唐太宗山閣晚秋｜山亭秋色滿，巖牖涼風度，疎蘭尚染煙，殘菊猶承露，古石依新苔，新巢封古樹，歷覽情無極，咫尺輪光暮。
｜原｜宋梅堯臣九日永叔長文原甫景仁鄰幾持國過飲｜秋堂雨更靜，粲粲佳菊芳，置酒延羣公，掇英浮新黃，心猶慕淵明，歸來醉柴桑，莫問車馬之，去跡亂康莊。
｜蘇軾九日閒居和陶詩｜九日獨何日，欣然愜平生，四時靡不佳，樂此古所名，龍山憶孟子，栗里懷淵明，鮮鮮霜菊豔，溜溜糟牀聲，閒居知令節，樂事滿餘齡，登高望雲海，醉覺三山傾，長歌振履商，起舞帶索榮，坎軻識天意，淹留見人情，但願飽秔稌，年年樂秋成。
｜五言律詩｜
｜御製九日幸景山登高｜秋色淨樓臺，登高紫禁隈，千門鳴雁度，萬井霽煙開，翠拂鑾輿上，雲隨豹尾來，佳辰欣宴賞，滿泛菊花杯。
｜原｜唐中宗九月九日幸臨渭亭登高｜九日正乘秋，三杯興已周，汎桂迎樽滿，吹花向酒浮，長房萸早熟，彭澤菊初收，何藉龍沙上，方得恣淹留。
｜增｜王績九月九日｜野人迷節候，端坐隔塵埃，忽見黃花吐，方知素節回，映巖千叚發，臨浦萬株開，香氣徒盈把，無人送酒來。
｜崔善為荅王無功九日｜秋來菊花氣，深山客重尋，露葉疑涵玉，風花似散金，摘來還泛酒，獨坐即徐斟，王弘貪自醉，無復覓楊林。
｜原｜沈佺期九日侍宴應制｜御氣幸金方，憑高薦羽觴，魏文頒菊蕊，漢武賜萸囊，去鶴留笙吹，歸鴻識舞行，年年重九慶，日日奉天長。
｜杜甫九日｜舊日重陽日，傳杯不放杯，即今蓬鬢改，但媿菊花開，北闕心長戀，西江首獨回，茱萸賜朝士，難得一枝來。
｜九日曲江｜綴席茱萸好，浮舟菡萏衰，季秋時欲半，九日意兼悲，江水清源曲，荊門此路疑，晚來高興盡，搖蕩菊花期。
｜七言律詩｜
｜原｜唐延長諤九日｜秋天林下不知春，一種佳遊事也均，絳葉從朝飛著夜，黃花開日未成旬，將橫陌樹頻驚馬，半醉歸途數問人，城遠登高併九日，茱萸凡作幾年新。
｜杜甫九日藍田崔氏莊｜老去悲秋強自寬，興來今日盡君歡，羞將短髮還吹帽，笑倩傍人為整冠，藍水遠從千澗落，玉山高並兩寒，明年此會知誰健，醉把茱萸仔細看。
｜嚴維九日登高｜詩家九日憐芳菊，逐客高齋瞰浙江，漁浦浪花搖素壁，西陵樹色入秋牕，木奴向熟懸金實，桑落新開瀉玉缸，四子醉時爭講德，笑論黃霸屈為邦。
｜增｜宋韓琦壬子重九｜菊有黃花氣候移，重陽香萼已乾枝，金鈴後坼孤芳在，玉液輕浮一醉宜，煙渚去來鴻自適，霜叢飛遶蝶何知，風前客帽從吹落，且伴山翁倒接䍦。
｜邵雍秋暮西軒｜遶欄種菊一齊芳，戶牖軒牕總是香，得意不能無興詠，樂時況復遇豐穰，深秋景物隨宜好，向老筋骸麤且康，飲罷何妨更登眺，爛霞堆裏有斜陽。
｜楊萬里九日即事呈尤延之｜昨日茱萸未苦香，今朝籬菊頃然黃，浮英泛蕊多多著，舊酒新醅細細嘗，節裏且追千載事，髩邊管得幾莖霜，正冠落帽多兒態，自笑狂夫老不狂。
｜金姚孝錫重九｜天邊今日又重陽，隴樹紅飛鴈信霜，且插茱萸慰衰鬢，莫將詩句撓廻腸，歌勤皓齒人俱醉，舞戀晴暉蝶也忙，來日預期扶宿酒，未應籬菊減秋香。
｜五言排律｜
｜原｜唐高宗九月九日｜端居臨玉扆，初律啟金商，鳳闕澄秋色，龍闈引夕涼，野靜山氣歛，林疎風露長，砌蘭窺半影，巖桂發全香，滿蓋荷凋翠，圓花菊散黃，揮鞭爭電烈，飛羽亂星光，柳空穿石碎，弦虛側月張，怯猿啼落岫，驚鴈斷分行，斜輪低夕景，歸斾擁通莊。
｜沈佺期白蓮花亭侍宴應制｜九日陪天仗，三秋幸禁林，霜威變綠樹，雲氣落青岑，水殿黃花合，山亭絳葉深，朱旗夾小徑，寶馬駐青潯，花吏收寒果，饔人膳野禽，承歡不覺暝，遙響素秋砧。
｜增｜王維奉和聖製重陽節宰臣及羣官上壽應制｜四海方無事，三秋大有年，百生逢此日，萬壽願齊天，芍藥和金鼎，茱萸插玳筵，玉堂開右個，天樂動宮懸，御柳疎秋景，城鴉拂曙煙，無窮菊花節，長奉柏梁篇。
｜五言絕句｜
｜增｜唐王勃九日｜九日重陽節，開門有菊花，不知來送酒，若箇是陶家。
｜原｜李白九日龍山飲｜九日龍山飲，黃花笑逐臣，醉看風落帽，舞愛月留人。
｜九日十日即事｜昨日登高罷，今朝更舉觴，菊花何太苦，遭此兩重陽。
｜杜甫復愁｜每恨陶彭澤，無錢對菊花，如今九日至，自覺酒須賖。
｜增｜金宇文虛中回文詩｜短葦低殘雨，虛舟帶晚潮，斷鴻歸暗浦，疎葉墮寒梢。　慼慼蛩吟苦，茫茫水驛孤，日銜山色暮，霜帶菊叢枯。
｜明馬氏間卿暮秋｜野色滿園中，閒情立晚風，菊花含雨豔，楓葉醉霜紅。
｜七言絕句｜
｜原｜唐張諤九日宴｜秋葉風吹黃颯颯，晴雲日照白鱗鱗，歸來特問茱萸女，今日登高醉幾人。
｜增｜王維九月九日憶山東兄弟｜獨在異鄉為異客，每逢佳節倍思親，遙知兄弟登高處，遍插茱萸少一人。
｜宋韓琦重九會光化二園｜誰言秋色不如春，及到重陽景自新，隨分笙歌行樂處，菊花萸子更宜人。
｜王安石九日｜九日無歡可得追，飄然隨意歷山陂，蔣陵西曲風煙慘，也有黃花一兩枝。
｜陸游九月晦日作｜菊枝傾倒不成叢，桐葉凋零已半空，自是老來多感慨，不須蕭瑟為秋風，　炊煙漠漠衡門寂，寒日昏昏倦易還，數樹丹楓映蒼檜，天工解作范寬山。
｜秋晚｜新築場如鏡面平，家家歡喜賀秋成，老來懶惰慚丁壯，羙睡中聞打稻聲。
｜秋晚雜興｜汀樹猶青未著霜，壠間稗穗已先黃，放翁皓首歸民籍，爛醉狂歌坐簀牀。　冷落秋風把酒杯，半酣直欲挽春回，今年菰菜嘗新晚，正與鱸魚一味來。
｜金張本九日月中對菊｜花上清光花下陰，素娥惜此萬黃金，一杯寒露三更後，誰信幽人更苦心。
｜詩散句｜
｜原｜齊王儉｜寥寥清景，靄靄微霜，草木搖落，幽蘭獨芳。
｜梁沈約｜暮芝始綠，年桂初丹，上林葉下，滄池水寒。　葉浮楚水，草折梁園，淒涼霜野，惆悵晨鵾。
｜丘遲｜雲物游颺，光景高麗，枯葉木落，寒花委砌。
｜唐李白｜今日雲景好，水綠秋山明，攜壺酌流霞，搴菊汎寒榮。
｜白居易｜黍香酒初熟，菊暖花未開，間聽竹枝曲，淺酌茱萸杯。
｜陳江總｜園菊把黃花，庭榴割朱實。
｜原｜隋賀敳｜寒花低岸菊，涼葉下庭梧。
｜增｜唐張錫｜菊彩揚堯日，萸香遶舜風。
｜蕭至忠｜寵極萸房遍，恩深菊酎餘。
｜樊忱｜插萸登鷲嶺，把菊坐蜂臺。
｜趙彥伯｜簪掛丹萸蕊，杯浮紫菊花。
｜原｜宋之問｜時菊芳仙醞，秋蘭動睿篇。
｜蘇瓌｜菊氣先薰酒，萸香更襲衣。
｜孫佺｜應節萸房滿，初寒菊圃新。
｜高適｜絳葉擁虛砌，黃花隨濁醪。
｜陰先行｜山棠紅葉下，岸菊紫花開。
｜蔣山卿｜歲熟村多釀，秋深菊始華。
｜韋莊｜水館紅蘭合，山城紫菊深。
｜白居易｜江南九月未搖落，柳青蒲綠稻穟香。
｜司空圖｜重陽未到已登臨，探得黃花且獨斟。
｜增｜宋周必大｜遙知九日平山會，笑插茱萸滿鬢紅。
｜陸游｜但憶社醅挼菊蕊，敢布朝士賜萸枝。
｜金周昂｜猶賴多情數枝菊，𡧓留金蕊待重陽　
｜原｜元耶律楚材｜鴈門九日西風高，綿梨萬樹垂金綃。
｜增｜曹伯啟｜蕎花不識秋光老，猶向桑陰密處開。
｜唐嚴維｜菊度重陽少。
｜殷璠｜重陽開滿菊花金。
｜杜荀鶴｜重陽酒熟茱萸紫。
｜詞｜
｜原｜明陳繼儒昭君怨｜記得東坡老叟，莫負清明重九，今日正重陽，菊花黃。　花插滿頭歸去，落日前村楓樹，樹裏唱歌聲，釣漁人。
｜增｜金李俊民點絳唇｜秋樹風高，可憐憔悴門前柳，白衣去後，間卻持杯手。　一笑相逢，落帽年時友，君知否，南山如舊，人比黃花瘦。
｜宋蘇軾浣溪沙｜珠檜絲杉冷欲霜，山城歌舞助淒涼，且餐山色飲湖光。　共挽朱轓留半日，強揉青蕊作重陽，不知明日為誰黃。
｜黃機清平樂｜西風獵獵，又是登高節，一片情懷無處說，秋滿江頭紅葉。　誰憐鬢影淒涼，新來更點吳霜，辜負萸囊菊琖，年年客裏重陽。
｜原｜李易安醉花陰｜薄霧濃雲愁永晝，瑞腦噴香獸，時節又重陽，玉枕紗廚，半夜涼初透。　東籬把酒黃昏後，有暗香盈袖，莫道不消魂，簾捲西風，人似黃花瘦。
｜黃庭堅鷓鴣天｜黃菊枝頭破曉寒，人生莫放酒杯乾，風前橫笛斜吹雨，醉裏簪花倒著冠。　身健在，且加飱，舞裙歌板盡清歡，黃花白雪相牽挽，付與時人冷眼看。
｜蘇軾南鄉子｜霜降水痕收，淺碧露遠洲，酒力漸消風力軟，颼颼，破帽多情卻戀頭。　詩酒若為儔，但把清樽斷送秋，萬事到頭都是夢，休休，明日黃花蝶也愁。
｜歐陽修漁家傲｜九日歡遊何處好，黃花萬蕊雕欄遶，通體清香無俗調，天氣好，煙滋露結功多少。　日腳清寒高下照，寶釘密綴圓斜小，落葉西園風嫋嫋，催秋老，叢邊莫厭金樽倒。
｜又｜九月霜秋秋已盡，烘林敗葉紅相映，惟有東籬黃菊盛，遺金粉，人家簾幕重陽近。　曉日陰陰晴未定，授衣時節輕寒嫩，新鴈一聲風又勁，雲欲凝，鴈來應有吾鄉信。
｜別錄｜
｜原｜種植｜大小麥、油菜、碗豆、水仙、春菜、芫荽、萵苣、白菜、冬瓜、蒜、芥菜、罌粟。
｜移植｜牡丹、芍藥、萱草、山茶、臘梅、麗春、玫瑰、竹、諸果木。
｜收採｜五倍子、五穀種、菊花、薔薇子、芝麻稈、木瓜、乾薑、兔絲子、大豆、杜仲、白朮、粟、厚朴、芎藭、橄欖、茱萸、梔子、皂莢、皂角、茶子、豆稭、茄種、松節、抓抓兒。
｜整頓｜採菊花，鋤蓆草，掘薑，糞麥門冬，刈紫草收子，刈苕菷，掘芋，收苧麻子，去荷葉缸水。
｜製用｜本草｜凡棗用九月採日乾，補中益氣，久服神仙。以其月採太乙餘糧，久服耐寒暑不饑輕身，可醃諸色菜及造茭白、藕、蘿蔔、葫蘆諸生鮓，作香茄、蒜茄、蒜東瓜、芥虀。
｜田忌｜天火子，地火寅，糞忌巳，九焦寅，荒蕪未。
御定佩文齋廣群芳譜卷五
