御定佩文齋廣羣芳譜卷二十二
　花譜
　　梅花一〈梅實，別見果譜。〉
｜原｜梅，先眾木花，花似杏，甚香，杏遠不及，老幹如杏，嫩條綠色，葉似杏有長尖，樹最耐久，性潔喜曬，澆以塘水則茂，忌肥水。種類不一，白者有綠萼梅，〈凡梅花跗蒂皆絳紫色，惟此純綠，枝梗亦青，特為清高，好事者比之九嶷仙人萼綠華，吳下又有一種，萼亦微綠，四邊猶淺絳，亦自難得。〉重葉梅，〈花頭甚豐，葉重數層，盛開如小白蓮，梅中奇品也。〉消梅，〈花與江梅、官城梅相似。〉玉蝶梅，〈花頭大而微紅，色甚妍可愛。〉時梅、冬梅。異品有墨梅，〈花黑如墨，或雲以苦楝樹接者。〉他如侯梅、紫梅、同心梅、紫蒂梅尚多，而重葉、綠萼、玉蝶尤今人所尚也。
｜增｜
｜范成大。梅譜｜
江梅，〈遺核野生，不經栽接者，又名直腳梅，或謂之野梅，凡山澗水濱，荒寒清絶之趣，皆此木也，花稍小而疎瘦有韻，香最清。〉
早梅，〈花勝直腳梅，吳中春晚，二月始爛漫，獨此品於冬至前已開，故得早名。錢塘湖上亦有一種，開尤早，余嘗重陽日親折之，有橫枝對菊開之句。〉
官城梅，〈吳下圃人以直腳梅擇他本花肥者接之，花遂敷腴，唐人所稱官梅，止謂在官府園圃中，非此官城梅也。〉
百葉緗梅，〈亦名黃香梅，亦名千葉香梅，花葉至二十餘，瓣心色微黃，花頭差小而繁密，別有一種，芳香比常梅尤穠美，不結實。〉
｜花鏡｜
照水梅，〈花開皆向下而香甚濃，奇品也。〉
品字梅，〈一花三實。〉
麗枝梅，〈花繁而蒂紫。〉
九英梅，〈此花為杜子美、白樂天所賞鑒。〉
臺閣梅，〈花開後，心中復有一蕊心放出。〉
｜原｜賈思勰曰，梅花早而白，杏花晚而紅，乃知天下之美有不得兼者，梅花優於香，桃花優於色，若荔枝無好花，牡丹無美實，亦其類也。
｜彙考｜
｜增｜
｜詩。曹風｜鳲鳩在桑，其子在梅。
｜小雅｜山有嘉卉，侯栗侯梅。
｜宋史。隱逸傳｜林逋結廬西湖孤山，不娶無子，多植梅畜鶴，因謂妻梅子鶴。
｜說苑｜越使執一枝梅遺梁王，梁王之臣曰韓子，顧左右曰，惡有一枝梅，乃遺列國之君乎。
｜山海經｜靈山有木多梅。
｜原｜
｜西京雜記｜漢上林苑有侯梅、紫花梅、同心梅、紫蒂梅、麗友梅。
｜荊州記｜陸覬與范曄相善，自江南寄梅花一枝詣長安與曄，因贈以詩，折梅逢驛使，寄與隴頭人，江南無所有，聊贈一枝春。
｜金陵志｜宋武帝女壽陽公主，人日臥於含章殿簷下，梅花落於額上成五出花，拂之不去，號梅花妝，宮人皆效之。
｜增｜
｜江陵記｜洪亭村下有梅廻村，舊雲是梅槐合生成樹，是以名之，今音訛，謂之梅廻。
｜原｜
｜杜甫詩注｜何遜為揚州法曹，廨舍有梅樹一株，時吟詠其下，後居洛，思梅，請再徃，從之，抵揚，花方盛開，對花傍偟終日。
｜增｜
｜梅妃傳｜梅妃，姓江氏，名釆蘋，開元中侍明皇，大見寵幸，性喜梅，所居欄檻悉植數株，上榜曰梅亭，梅開賦賞，至夜分尚顧戀花下不能去，上以其所好，戲名曰梅妃，妃有梅花賦。
｜雲仙雜記｜李白遊慈恩寺，寺僧乞詩，白為題訖，僧獻綠英梅、檀香筆格、蘭縑袴、紫瓊霜。
｜原｜
｜龍城錄｜隋開皇中，趙師雄遷羅浮，一日天寒，日暮於松林間酒肆傍舍，見美人淡妝素服出迎，時已昬黑，殘雪未消，月色微明，師雄與語，言極清麗，芳香襲人，因與扣酒家門共飲，少頃，一綠衣童子笑歌戲舞，師雄醉寐，但覺風寒相襲，久之東方已白，起視，大梅花樹上有翠羽，剌嘈相顧，月落參橫，惆悵而已。
｜常朝錄｜元稹為翰林承旨，朝退，行至廊下，時初日映九英梅，隙光射稹，有氣勃勃然，百僚望之曰，豈腸胃文章，映日可見乎。
｜白帖｜大庾嶺上梅花，南枝已落，北枝方開。
｜增｜
｜倦遊錄｜大庾嶺上有佛塔廟，有婦人題雲，妾幼年侍父任英州司㓂，既代歸，父以大庾本有梅嶺之名而反無梅，遂植三十株於道之右，因題詩於壁，今隨夫之任端溪，復至此寺，前詩已汚漫矣，因再書之雲，英江今日掌刑回，上得梅山不見梅，輟俸買將三十本，清香留與雪中開，好事者因以夾道植梅矣。
｜談苑｜王曾布衣時，以梅花詩獻呂蒙正，雲，而今未問和羹事，且向百花頭上開，蒙正曰，此生已安排狀元宰相也。
｜程氏遺書｜早梅冬至已前發，方一陽未生，然則發生者，何也，其榮其枯，此萬物一個陰陽升降大節也，然逐枝自有一個榮枯，分限不齊，此各有一乾坤也，各自有個消長，只是個消息，惟其消息，此所以不窮，至如松柏，亦不是不凋，只是後凋，凋得不覺，怎少得消息，方夏生長時，𨚫有夏枯者，則冬寒之際有發生之物，何足怪也。
｜談撰｜卉木皆感春氣而生，獨梅開以冬，葢東方動以風，風生木，故曲直作酸，則酸者木之性，惟梅之味最酸，乃得氣之正，北方水為之母，以生之則易感，故梅先眾木而華。
｜邵氏聞見錄｜呂文穆大隱莊梅，葢早梅也，香甚烈而大，雲從大庾嶺移其本至此。
｜癸辛雜識｜梅花無仰開者，葢亦自能巧避風雪耳，騐之信然。
　宜興西地名石庭，十餘里皆古梅，苔蘚蒼翠，宛如虬龍，皆數百年物也，有小梅僅半寸許，叢生苔間，著花極晚。
｜祖秀。華陽宮記｜政和初作艮嶽，于禁城之東，鑿池為溪澗，因其餘土積而為山，曰飛來峰，腰徑百尺，植梅萬本，曰梅嶺。
｜原｜
｜張鎡。梅品｜花宜稱，二十六條，為淡雲，為曉日，為薄寒，為細雨，為輕煙，為佳月，為夕陽，為微雪，為晚霞，為珍禽，為孤鶴，為清溪，為小橋，為竹邊，為松下，為明𥦗，為疎籬，為蒼厓，為綠苔，為銅瓶，為紙帳，為林間吹笛，為膝上橫琴，為石枰下碁，為掃雪煎茶，為美人澹妝𥮾戴。
｜增｜
｜梅品｜花榮寵，六條，為煙塵不染，為鈴索護持，為除地徑淨落瓣不緇，為王公旦夕留盻，為詩人閣筆評量，為妙妓淡妝雅歌。
｜十二月燕遊次序｜正月玉照堂賞梅，湖山尋梅。二月玉照堂西緗梅，堂東紅梅。十二月湖山探梅，玉照堂看早梅。
｜萬花谷｜曾端伯以梅花為清友。
｜金城記｜黎舉常雲，以梅聘海棠，但恨時不同耳。
｜劒南詩注｜成都合江園葢故蜀別苑，梅最盛，自初開，監官日報府，報至開五分，則府主來宴，遊人亦競集。
｜曲洧舊聞｜許洛中有江梅、椒萼梅、綠萼梅、千葉黃香梅四種。
｜原｜
｜范成大。梅譜｜古梅會稽最多，四明、吳興亦間有之，其枝樛曲萬狀，蒼蘚鱗皴，封滿花身，又有苔鬚垂於枝間，或長數寸，風至，綠絲飄飄可翫，初謂古木歷久風日致然，詳考會稽所產，雖小株亦有苔痕，葢別是一種，非必古木，余嘗從會稽移植十本，一年後，花雖盛發，苔皆剝落殆盡，其自湖之武康得者，即不變移，風土不相宜，會稽隔一江，湖蘓接壤，故土宜或異同也，凡古梅多苔者，封固花葉之眼，惟罅隙間始能發花，花雖稀而氣之所鍾，豐腴妙絶，苔剝落者，則花發仍多，與常梅同。
　去成都二十里，有臥梅，偃蹇十餘丈，相傳唐物也，謂之梅龍，好事者載酒徃游。
　清江酒家有大梅如數間屋，傍枝四垂，周遭可羅坐數十人，任子嚴運使買得，作凌風閣臨之，因遂築大圃謂之盤園，餘生平所見梅之奇古者，惟此兩處為冠。
　洛都賣花者爭先為奇，初冬折未開枝，置浴室中薰蒸，令坼，強名早梅，終瑣碎無香，余頃守桂林，立春，梅已過，元夕則嘗青子，皆非風土之正，杜子美詩云，梅蕊臘前破，梅花年後多，惟冬春之交，正是花時耳。
　項里出古梅，老幹奇怪，苔蘚封枝，疎花點綴，夭嬌如畫，殊令人愛，翫不忍捨。
｜增｜
｜誠齋江湖集詩註｜余既得麾臨漳，朝士餞余，高會於西湖上釗寺，滿谷皆梅花，一望無際，絶頂有亭，榜曰錦屏，余獨倚一株，醉極，摘梅花嚼之，同舍張監簿，蜀人，名珖，字君玉，相顧曰，清勝如許，謂非謫仙可乎。
｜輟耕錄｜紹興行宮中有玉質亭，梅繞之。
　由繹已堂過錦臙廊，百八十楹，直通御前廊外即後苑，梅花千樹，曰梅崗，亭曰冰梅亭。
　道士張雨，字伯雨，號句曲外史，嘗從王溪月真人入京，初，燕地未有梅花，吳閒閒宗師全節，新從江南移至，護以穹廬，匾曰潄芳亭，伯雨偶造其所，恍若與西湖故人遇，徘徊既久，不覺熟寢於中，伯雨覺，日已暮矣，閒閒笑曰，伯雨素有詩名，宜作詩以贖過，雨遂賦詩，有風沙不憚五千里，將身跳入仙人壺之句，閒閒大喜，送翰林集賢嘗所徃來者，袁學士伯長，謝博士敬德，馬御史伯庸，吳助教養浩，虞修撰伯生，俱和之。
｜廣客談｜龍廣寒，江湖異人也，事母至孝，六月一日其母壽旦，方啟北牖舉壽觴，忽梅花一枝入牖，香色絶佳，人遂以孝梅稱之，士大夫贈詩者甚多，惟張存菊一絶最為人膾炙，其詩曰，南風吹南枝，一白照萬綠，歲寒誰知心，孟宗林下竹，厥後孝梅年百有五歲，猶童顏綠髮，人以為孝感所致。
｜韻府｜張景修以梅花為清客。
｜原｜
｜玉壺冰｜王冕隱九里山，樹梅花千株，桃、柳居其半，結茅廬三間，自題為梅花屋。
｜學圃餘疏｜京師許千戶家，見盆中一綠萼玉蝶梅，梅之極品，不知種在何處，當詢而覓之，余薋園中一綠萼梅，偃葢婆娑，下可坐數十人，今特作高樓賞之，子孫當加意培壅。
｜增｜
｜事詞類奇｜水陸草木之花，香而可愛者甚眾，梅獨先天下而春，故首及之。
｜潛確類書｜梅具四德，初生蕊為元，開花為亨，結子為利，成熟為貞。梅有四貴，貴稀不貴繁，貴老不貴嫩，貴瘦不貴肥，貴含不貴開。
｜袁宏道。吳郡諸山記｜光福一名鄧尉，與元墓、銅坑諸山相連屬，山中梅最盛，花時香雪三十里。
｜具區記｜梅花莫盛於洞庭山之後堡下鎮東山之長圻、豐圻，舟輿壺觴，纍纍不絶。
｜西湖志｜永興寺庭前有綠萼二樹，古𠏉扶疎，為河渚、西溪之冠。
　西溪居民數百家，聚為村市，姚安春日游西溪詩，梅花引我入溪深，半繞青松半翠林，已耐歲寒成好友，還將春色伴幽岑，蒼煙踏破鞋無跡，明月挑來杖有心，贏得清芬盈客袖，莫愁歸路暮雲侵。
｜西湖志餘｜淳熙五年二月初一日，孝宗過德壽宮起居，太上留坐冷泉堂，至石橋亭子看古梅，太上曰，苔梅有二種，一種出張公洞者，苔蘚甚厚，花極香，一種出越上，苔如綠絲，長尺餘，今歲二種同時著花，留此少觀，復命內史宣史浩至，賜坐，用內人動樂進酒，君臣皆沾醉而退。
　淳熙八年正月二日，孝宗遣太子恭迎二殿至南內，初就凌虛閣排當三盞，後至萼綠華堂看梅，是日大雪，太上大喜，盡歡而罷。
　孤山梅花以和靖著名，然白樂天去郡有憶杭州梅花因敘舊寄蕭協律詩，三年悶悶在餘杭，曾與梅花醉幾塲，伍相廟邊繁似雪，孤山園裏麗如妝云云，則自唐時已賞鑒於名公矣。
｜原｜
｜桂林志｜袁豐宅後有六株梅，開時曾為鄰屋煙氣所爍，乃團泥塞竈，張幕蔽風，久而又拆其屋，曰，氷姿玉骨，世外佳人，但恨無傾城笑耳。
｜花史｜唐梅仙祖師，學道於白雲山，篤戒行，夏月偶坐化於梅下，數里聞梅花香，經旬不息，遠近異之。
　宋憲聖后，每治生菜，必於梅下取落花雜之。
　宋趙必連，刻苦讀書，開慶間，以文蔭當補官，辭不就，晚植梅數百株，名其居曰梅花莊，與弟若槸日吟詠其中。
　鐵腳道人，常愛赤腳走雪中，興發則朗誦南華秋水篇，嚼梅花滿口，和雪嚥之，曰，吾欲寒香沁入肺腑。
　陳英，隱居江南，種梅千株，花時落英繽紛，恍如積雪。
　廣西桂林府，滿山皆梅，開時作梅瘴，易染人。
｜增｜
｜花史｜嘉魚人陳從龍，少嗜學，每夜讀書至曙，能詩，環居栽梅，倚樹而臥。
　孤山放鶴亭，林逋隱此，蓄二鶴，每泛舟湖中，客至，童子縱鶴飛報，即歸，後人題句雲，種梅花處伴林逋。西湖志，至元間，儒學提舉余謙復，補植梅數百本於山，構梅亭於其下。
｜湖州府志｜煙霞塢，武康劉頴士別業，谷口梅花十餘里。
　紫梅溪，在歸安縣東北三十里，上多生梅，每歲或開紫花一枝，故名。
｜開封府志｜梅花堂，在許州治北，蘇軾建。
｜饒州府志｜餘干縣藏山上，趙汝愚嘗讀書於此，理宗為題梅巖二字。
｜黃州府志｜春風嶺多梅花。
｜成都府志｜成都府東閣，即杜甫招裴廸登東亭觀梅處。
｜泉州府志｜南安縣梅花山下多梅樹。
｜建寧府志｜崇安縣梅亭，趙抃作令時，手植梅於後圃，因名。
｜興化府志｜城東南穀城山舊有梅隱、松隱、竹隱三精舍。
｜南雄府志｜大庾嶺即五嶺之一，漢武帝擊南粵，楊僕遣部將庾勝屯兵於此，因名大庾，其初險峻，行者苦之，自張九齡開鑿，始可通車馬，其上多植梅，又名梅嶺。
｜惠州府志｜梅花村，羅浮飛雲峰側，趙師雄遇美人，即此。
｜平樂府志｜城東梅花園，宋鄒浩記。
｜羅浮山志｜沖虛觀殿階古梅，傳是葛洪手種，芳烈異於凡梅，鐵幹虬枝，堅瘦如削，真千餘年物也，嶺南嘉樹惟此與智藥所植訶子樹並傳。
｜原｜長干之南七里許曰華嚴寺，寺僧蒔花為業，而梅尤富，白與紅植相若，惟綠萼、玉蝶植倍之，率以絲縛，虬枝盤曲可愛，桃本者三、四年輙膠矣，不善縛則抽條蔓引不如不縛者為佳，以故收藏難，每歲開時，但取一、二本，落後則歸之。又靈谷之左偏曰梅花塢，約五十餘株，萬松在西，香雪滿林，最為奇絶。
｜集藻｜
｜序｜
｜原｜
｜宋。楊萬里。和梅詩序｜梅，肇於炎帝之經，著於說命之書、召南之詩，然以滋不以象，以寔不以華也，豈古之人皆質而不尚其華歟，然華如桃李，顏如舜華，不尚華哉，而獨遺梅之華，何也，至楚之騷人，飲芳而食菲，佩芳馨而食葩藻，盡掇天下之香草、嘉木，以苾芬其四體，而金玉其言語文章，盡遠取江籬、杜若，而近捨梅，豈偶遺之歟，抑梅之未遭歟，南北諸子如陰鏗、何遜、蘇子卿，詩人之風流至此極矣，梅於是時始以花聞天下，及唐之李、杜、本朝之蘇、黃崛起千載之下而躪藉千載之上，遂主風月花草之夏盟，而於其間始出桃李蘭蕙，而居客之左，葢梅之有遭，未有盛於此時者，然色彌章，用彌晦，花彌利，實彌鈍也，梅之初服，豈其端使之然哉，前之遺，今之遭，信然歟，余友洮湖陳晞顏，蓋造次必於梅，顚沛必於梅者也，嘉愛之不足而吟詠之，吟詠之不足則盡取古人賦梅之作而賡和之，寄一編以遺予曰，從古此詩已八百篇矣，不盈千篇，吾未止也，予讀之而驚曰，抑何豐耶，豐而不奇則亦常耳，抑何奇耶，余嘗愛陰鏗詩云，花舒雪尚飄，照日不俱銷，蘇子卿雲，祗言花是雪，不悟有香來，唐人崔道融詩云，香中別有韻，清極不知寒，是三家者豈畏疎影暗香之句哉，晞顏之詩同梅而清，清在梅前，同梅而馨，馨在梅後，其於三家所謂未聞以千里畏人者也。
｜增｜
｜張鎡。梅品。序｜梅花為天下神奇，而詩人尤所酷好，淳熙歲乙巳，予得曹氏荒圃於南湖之濵，有古梅數十，爰輟地十畝，移種成列，增取西湖北山別圃紅梅，合三百餘本，築堂數間以臨之，又夾以兩室，東植千葉緗梅，西植紅梅，各一、二十章，前為軒楹，如堂之數，花時居宿其中，環潔輝映夜如對月，因名曰玉照，復開澗環繞，小舟徃來，未始半月捨去，自是客有遊桂隱者，必求觀焉，頃者太保周益公秉鈞，予嘗造東閣坐定，首顧予曰，一棹徑穿花十里，滿城無此好風光，葢予舊詩尾句，眾客相與歆豔，於是遊玉照者又必求觀焉，值春凝寒，又能留花，過孟月始盛，名人才士題詠層委，亦可謂不負此花矣，但花豔並秀，非天時清美不宜，又標韻孤特，若三閭、首陽二子，寧槁山澤，終不𡧓頫首屏氣，受世俗湔拂，間有身親貌悅，而此心落落不相領會，甚至於汚褻附近畧不自揆者，花雖眷客，然我輩胸中空洞，幾為花呼呌稱寃，不特三歎而足也，因審其性情，思所以為獎護之策，凡數月乃得之，今疏花宜稱、憎嫉、榮寵、屈辱四事，總五十八條，揭之堂上，使來者有所警省，且示人徒知梅花之貴而不能愛敬也，使與予之言傳布流誦亦將有愧色雲。
｜范成大。梅譜。前序｜梅，天下之尤物，無問智、愚、賢、不肖，莫敢有異議，學圃之士，必先種梅，且不厭多，他花有無多少，皆不係重輕，余於石湖、玉雪坡既有梅數百本，比年又於舍南買王氏僦舍七十楹，盡拆除之，治為范村，以其地三分之一與梅，吳下栽梅特盛，其品不一，今始盡得之，隨所得為之譜，以遺好事者。
｜梅譜。後序｜梅，以韻勝，以格高，故以斜橫疎瘦與老枝怪奇者為貴，其新接穉木，一歲抽嫩枝，直上或三、四尺，如酴醿、薔薇輩者，吳下謂之氣條，此直宜取實規利，無所謂韻與格矣，又有一種於條上茁短橫枝，狀如棘針，花密綴之，亦非高品，近世始畫墨梅，江西有楊補之者，尤有名，其徒倣之者實繁，觀楊氏畫，大畧皆氣條耳，雖筆法奇峭，去梅實遠，惟廉宣仲所作，差有風致，世鮮有評之者，余故附之譜後雲。
｜原｜
｜明。張鼐。孤山種梅序｜夫人標物異，物借人靈，古徃而今自來，風光無盡，景遷而人不改，興會常新，是知有補斯完，無虧不滿，誰非造化，轉水光山色於眼前，繄彼人功，留雪月風花於本地，維昔孤山逸老，曾於嬴嶼栽梅，偃伏千枝，淡蕩寒嵐之月，崚嶒數樹，留連野水之煙，自鶴去而人不還，乃山空而種亦少，庾嶺之春久寂，羅浮之夢不來，雖走馬征輿，鬧前堤之景色，奈暗香踈影，辜此夜之清光，是以同社諸君子，點綴冰花，補苴玉樹，種不移於海外，勝已集乎山中，灌巖隙而長玉龍，紛披偃仰，礨澗湄而棲白鳳，布置橫斜，幽心扶瘦骨同妍，冷趣植寒枝共遠，西冷橋畔，重開玄圃印清波，六一泉邊，載起瓊樓邀皓月，非惟借風霜之伴，與岸花江柳鬭風光，亦將留山澤之臞，令溪飲巖居生氣色，倘高人扶笻掃石，正堪讀易說詩，若韻士載酒飛觥，亦足吟風弄月，使千古勝塲，不渝寂寞，將六堤佳境，盡入包羅，豈獨處士之功臣，抑亦坡仙之勝友，余薄游湖上，緬想孤蹤，策月下之驢，為問山中誰是主，指雲間之鶴，來看亭畔幾枝花，爰快述其良圖，用同貽於好事雲爾。
｜說｜
｜原｜
｜宋。楊東山。梅花說｜易曰，乾為天，前輩論乾與天異，謂天者乾之形體，乾者天之性情，某因觸類而思之，不但乾與天異而已，事事物物莫不皆有形體性情，林和靖詠梅，疎影橫斜水清淺二句，此為梅寫真之句也，梅之形體也，雪後園林纔半樹二句，此為梅傳神之句也，梅之性情也，寫梅形體是謂寫真，傳梅性情是為傳神。
｜文｜
｜原｜
｜周之翰。爇梅文｜寒勒銅瓶凍未開，南枝春斷不歸來，這回勿入梨雲夢，𨚫把芳心作死灰，恭惟地壚中，處士梅先生，生自羅浮，沠分庾嶺，形如枯木，稜稜山澤之臞，膚若凝脂，凜凜氷霜之操，春魁占百花頭上，歲寒居三友圖中，玉堂茆舍本無心，金𪔂商羹期結果，不料道人見挽，便離有色之根，夫何冰氏相凌，遽返華胥之國，玉骨擁爐烘不醒，深魂剪紙竟難招，紙帳夜長，猶作尋香之夢，筠𥦗月淡，尚疑弄影之時，雖宋廣平鐵石心腸，忘情未得，使華光老丹青手叚，摸索未真，𨚫怨零落一枝春，好與茶毗三眛火，惜花君子，還道這一點香魂，今在何處，咦，烱然不逐東風散，只在孤山水月中。
｜傳｜
｜原｜
｜元。王冕。梅華傳｜先生姓梅，名華，字魁，不知何許人，或謂出炎帝，其先有以滋味干商高宗，乃召與語，大悅曰，若作和羹，爾惟鹽梅，因食釆於梅，賜以為氏，梅之有姓，自此始，至紂時，梅伯以直言諫妲己事，被醢，族遂隱，迨周，有摽有者，始出仕，其寔行著於詩，垂三十餘世，當漢成帝時，梅福以文學補南昌尉，上書言朝廷事，不納，亦隱去，變姓名，為吳市門卒雲，自是子孫散處，不甚顯，漢末，綠林盜起，避地大林，大將軍曹操行師失道，軍士渴甚，願見梅氏，梅聚族謀曰，老瞞垂涎漢𪔂，人不韙之，吾家世清白，慎勿與語，竟匿不出，厥後，絫生葉，葉生萼，萼生蕊，蕊生華，是為先生，先生為人修潔灑落，秀外瑩中，玉立風塵之表，飄飄然真神仙中人，所居環堵竹籬茅舍灑如也，行者過其處必徘徊指顧曰，是梅先生居也，勿翦勿伐，谿山風月，其與之俱，先生雅與高人韻士游，徂徠十八公、山陰此君輩皆歲寒友，何遜為揚州法曹，掾虛東閣待先生，先生遇之甚厚，相對移日留數詩而歸，先生南北兩支，世傳南煖北寒，先生葢居於南者也，先生諸子甚多，長雲寔，操行堅固，人謂其有廼父風味，居南京犀浦者為黃氏，其餘別族具載石湖譜，太史公曰，梅先生翩翩濁世之高士也，觀其清標雅韻，有古君子之風焉，彼華腴綺麗烏能辱之哉，以故天下人士景仰愛慕豈虛也耶。
｜明。何喬新。梅伯華傳｜梅伯華，字汝芳，世居大江之南，其先本若木氏之裔，食釆於梅，春秋時復屬於楚，秦始皇遣將軍王翦滅楚，遂移兵伐梅，滅之，子孫散處江南，以國氏其家，杭之西湖、粵之大庾者宗枝尤蕃衍，伯華自幼好修，丰姿芳潔，翛然埃𡏖之表，好居山澤，每與騷人處士徜徉泉石雲壑之間，終日忘返，不識者疑為仙雲，性剛介，士無賢不肖皆知敬重，好事者或寫其像於屏，見者肅然起敬，不覺鄙吝自消，楚令尹子蘭、申公子椒以清修自負，願託交於伯華，伯華曰，若等無寔而外飾，終將委厥美以從俗耳，非吾友也，凌波仙子、洛迦樊生亦以雅素絶俗，願與伯華為異姓兄弟，伯華笑曰，若等得我一體非可與共度歲寒者也，丞相廣平宋公，貞心勁質，於人少許可，獨敬重伯華，嘗作賦以誦其美，伯華覽之，不樂曰，知人信不易哉，吾嘗以宋公鐵石心腸，顧乃輕吐綺語，至以文君、綠珠況我，噫，知德者鮮矣，當陽春和煦時，羣葩競榮，紅香翠蔓，燦如也，而伯華恬然於荒寒之野，或以後時誚之者曰，大丈夫盍乘時取紅紫，自苦於寂寞，誰復知之，伯華曰，榮悴命也，然有性焉，吾知安吾命，盡吾性而已，且子未睹其終耳，狂飈振蕩，彼將飄泊何所戾耶，言者慚而退，石湖范公與伯華交莫逆，買地於所居之范村，招伯華聚族居之，且為作譜，辨其韻格之異，而歎寫真者不察也，由是伯華益有聞於天下雲。
｜洪璐。白知春傳｜白知春，大庾人也，初不詳其得姓之由，或曰太昊氏廷臣有貎晳而傅粉者，帝呼為白郎，遂以為姓，至商高宗時，有善調𪔂羹者，同傅說為相，大著勲業，天下始重其名，自後族類繁衍，徧處海內，漢末，有族子居鄧襄間，最繁盛，曹瞞師過，渴甚獲濟，歸而勒其功於史，後世稱之，西晉時，曰華魁者，為江南亭長，遇陸正平於傅舍，遂為通使，長安故人為薦，拜秘書省伴讀，二世至飛英，落魄不拘，專事放蕩，其友薦為上林內史，得入宮禁，為劉宋壽陽公主飾妝，公主甚喜，宮中爭效慕之，梁，何遜官揚州，與清江盛開者為僚宷，日共賡吟，情誼甚密，唐宋璟未相時，於從父東川官舍，見郡人一本，性姿素樸，儀容古雅，請為忘年交，作文美之，其後，有名九英者，與白樂天、元稹、杜甫輩相友善，京師謂之連璧，九英女瓊姫，居羅浮，擇壻，名士趙師雄月夜遇之，遂定婚媾，世傳為奇遇，宋有奇男子，同林和靖隱孤山，甘淡泊，忘勢利，和靖為詩美其行，今載集中，再傳曰墨，始策為吏，除守衡州，宣德澤及於民，有甘棠之思，卒繪其像，民間多奉祀之，白有遠族，因秦俗，家貧子壯，分贅楊氏，厥類尤蕃，生子雖狀貎不類白，而氣味相似，故亦見珍於世，知春字儒華，衡州十世孫，生而骨格清癯，丰神灑落，雖邊幅不修，而天然標格，自出風塵之表，性慧，善推步星數，每歲天子將頒春歷，輙先以消息吐白，人間世以其知春候，故名之，為人孤潔，不交塵俗，惟與蜀人葉恆盛，衛人管若虛為耐久朋，嘗曰，吾雖不見用於治朝，亦當魁芳譽於天下，一日恆盛、若虛聞之曰，吾聞智者不失時，勇者不失勢，陽德方亨，皆爭憐角寵，而子若不聞，迨夫肅殺逞，眾芳謝，子顧抗顏獨出，此何以故，曰，竊聞之，有赫赫之譽者發必淺，無彰彰之名者飬必深，與其揚金石於鄭衛交奏之時，孰若援舜琴而獨鳴，播德馨於桃李暄妍之塲，孰若藴蘭芳而獨寫，是故使避秦皆商山，則孰為漢廷之蕭曹，不仕隋皆汾河，則誰為唐室之房杜，當時聞其名者，多跨蹇踏雪尋訪至，有取其連枝，令奚童肩負，館之華堂，靜室禮對，閣筆平章，不踰日，則歛容而去，知春惟林居簡出，謝絶紛華，日以甘酸醞釀，成就諸子之德，寔思以宏先人調𪔂之業雲。
｜記｜
｜增｜
｜明。劉基。友梅軒記｜臯亭之山有隱者焉，以友梅字其軒，環其居皆梅也，或曰，友者，人倫之名也，君子以友輔仁，人求其友必於人焉，可也，梅，卉木也，人得而友之乎，生於世為人焉，舍斯人弗友而卉木乎，取之斯人也，不既怪矣乎，劉子曰，否，彼固有所激而雲也，夫彼所謂隱者也，不同乎人而隱，彼固自絶於世之人，而卉木之為徒也，彼固以斯世為不足乎，已而隱以為高，彼固謂人不足與友，而卉木良我友也，彼誠有所激哉，世之如管鮑者鮮矣，刺於谷風，嗟於桑柔，臏於涓，賣於寄，累於灌夫，蠅營狗苟於拜塵之人，友之而不為損者，鮮矣哉，人不可以無友，彼將何所取哉，梅，卉木也，有歲寒之操焉，取諸人弗得矣，舍卉木何取哉，且此物非徒取也，凌霜雪而獨秀，守潔白而不汚，人而象之，亦可以為人矣。
｜原｜
｜姚淶。梅花記｜洪崖仙尉隱於大庾之嶠長，子孫者累數百祀，跨躡南北，綿邈遠近，夏曄冬蒨，日衍以蕃，客有過之者，始見之，若聚焉，繼見之，若邑焉，滋茂弗已，宋守趙孟藡氏，見而稱之曰，若是其稠乎，是可國也，於是建國號曰梅，奄一方而有之，封域視古宋衛，然其國與諸國異，有父子兄弟而無君長，有疆圍山川而無城郭，有榮瘁盛衰而無征伐，有風雨霜露而無耕穰，有大小短長縱橫曲直而無妍𡟎，其居結瑤而構瓊，其俗擷芳而嚅馥，其服被縞而曳素，徃徃搜㝠寄遠，埃𡏖之地弗處，世慕其潔至假氷玉神仙以為喻，國於南州而性獨耐寒，雖加以嚴霜暴霰不能虐也，自肇國以來，輒隸於職方，歲遣子修貢於廷，累代嘉之，聽梅氏自為治，弗奪其土，於是國益庶且大，初梅氏以𪔂味薦於商，商道賴以復興，周人得其名於謠，以列於司樂者，由是聲重天下，華寔既符，今古同賞，或謂其風韻獨勝，或謂其神形俱清，或謂其標格秀雅，或謂其節操凝固，如宋廣平、杜少陵、林和靖諸名賢，皆與梅氏為方外友類，形諸篇什以摹寫情狀，然其所得不過一村、一圃、一林、一木之勝，而未有以國名者，自梅氏有國，而其散處于海內者，咸列於附庸，罔或先焉，立國既久，梅氏之英，庾山之靈，相與求其主，劉先生挺生南服出而臨之，而國於是乎有主，先生猶不敢當，曰，我梅花國人也，或請於先生，敢問宅是國何義也，先生曰，吾之所取於梅氏者有五善焉，博於濟物，仁也，不撓於時，義也，生不相陵，禮也，審於擇友，智也，出不愆其期，信也，此吾之所以獨樂於梅，不徒臭味之合而已，若夫桑梓之所詔，鞶帶之所佩，朝夕之所玩，几案之所味，皆取足於是，而梅也無役不供，亦惟求吾適耳，奚其主，問者曰，梅生數千年乃有國，復數百年乃有主，主是邦者非先生其誰，天下不被梅之澤者久矣，今世所賴於梅者，微先生孰能盡其用乎，幸矣，先生之主斯國也，且昔人有所謂烏衣槐安者，徒托諸寓言皆齊諧之流，非所以語於道也，先生之國以寔不以名，以道不以物，吾益嘉先生之善為斯國主也，先生笑而不答，因書以為記。
｜增｜
｜陳繼儒。梅花樓記｜王元美嘗謂余市居之跡於喧也，山居之跡於寂也，唯園居在季孟間耳，然王氏之弇山，枕城中，朝暾映門，遊屐麏集，即主人亦徃徃支門謝客，欲放而之於曠野無人之鄉而不可得，余然後知園之與眾也寜獨，與其謀於市也，寜謀於野，吾友范象先有園在橫澇野塘之南，去城十里而近，喧寂半之，四面榆柳陰翳，小池上梅花兩樹，婆娑相對，蒼枝老骨，縱橫屈曲，排簷而上，其榦可抱，其葉可䕃，一畝其子可得五石，范子謂吾見梅多矣，未有如此君之老而奇者，乃結高樓以臨之，獨與一二老衲攤虎皮，爇猊𪔂，倚樓而歌之曰，雪滿山中高士臥，月明林下美人來，已復笑曰，如季迪詩不過得花之幽韻閒淡而已，吾家老梅，政如碧眼西僧，修睂露額，又若毒龍怒虬，紛挐搆鬭於廣莫之野，攫爪迸鱗，鬼怪萬狀，度他木詎足與此君爭勝庶幾，鍾賈山之嘉樹，四賢祠之紫藤，差鼎足耳，范子樓既成，於是廣蒔霞桃、芙蓉、來禽之屬，以映帶之池，加闢竹、加徙梅之為觀日閑以敞，而陳子適來，陳子曰，吾嘗聞徃年探梅者過壽安寺中，寺僧為遊客所困，至析而為薪，而其次惟光福元墓之傍，薄雪輕雲，漠漠數里，一快平生，然村人率以種梅為業，不復有品題護持，與梅花兩相韻者，古今梅花之知己，僅得林逋君，復三百年而有范子，范子於此中塊然野處，白板赤欄，朱簾碧幄，依微獨立於暗香踈影之外，何異處士孤山，所少者，童子開門放鶴耳，他日抱鶴上扁舟送之，花下煙沙星渚，短笛悠悠，有巍然破輕浪而出者，則陳先生至也，子其報梅花吐一枝以候我。
｜頌｜
｜增｜
｜明。劉基。梅頌｜吳興章仲文築室花溪之上，環植梅焉，命之曰梅花之莊，頌曰，朱方之秀，梅實碩兮，含章而貞，受命獨兮，扶踈蕭森，清以直兮，元冰沍寒，不撓其節兮，玉之潔兮，夷之特兮，閉而發兮，芳烈郁兮，黃中絳跗，美而完兮，麗而不淫，物莫能幹兮，冬榮夏實，含陰陽兮，青黃纍離，以和羹兮，文質彬彬，德之儀兮，君子之象，君子之宜兮。
｜賦｜
｜原｜
｜梁。簡文帝。梅花賦｜層城之宮，靈苑之中，奇木萬品，庶草千叢，光分影雜，條繁榦通，寒圭變節，冬灰徙筩，並皆枯悴，色落摧風，年歸氣新，搖芸動塵，梅花特早，偏能識春，或乘陽而發金，乍雜雪而被銀，吐艶四照之林，舒榮五衢之路，既玉綴而珠離，且冰懸而雹布，葉嫩出而未成，枝抽心而插故，標半落而飛空，香隨風而遠度，掛靡靡之游絲，雜霏霏之晨霧，爭樓上之落粉，奪機中之織素，乍開花而傍巘，或含影而臨池，向玉堦而結釆，拂網戶而低枝，於是重閨佳麗，貌婉心嫻，憐早花之驚節，訝春光之遣寒，裌衣始薄，羅袖初單，折此芳華，舉茲輕袖，或插鬢而問人，或殘枝而相授，恨鬟前之太空，嫌金鈿之轉舊，顧影丹墀，弄此嬌姿，洞開春牖，四卷羅帷，東風吹梅畏落盡，賤妾為此歛蛾眉，花色持相比，恆愁恐失時。
｜唐。宋璟。梅花賦｜垂拱三年，予春秋二十有五，戰藝再北，從父之東川授館，官舍有梅一本，敷𤾡於榛莽中，喟然歎曰，嗚呼，斯梅托根非其所，出羣之姿，何以別乎，若其貞心不改，是則可取也已，感而成興，遂作賦曰，
高齋寥閴，歲晏山深，景翳翳以斜度，風悄悄而亂吟，坐窮簷以無朋，進一觴而孤斟，步前除以彳亍，倚藜杖於墻陰，蔚有寒梅，誰其封植，未綠葉而先葩，抽青枝於宿枿，光分影布，冰玉一色，胡雜遝乎眾草，又蕪沒乎叢棘，匪王孫之見幻，羌潔白其何極，若夫瓊英綴雪，絳萼著霜，儼如傅粉，是謂何郎，清香潛襲，疎蕊暗齅，又如竊香，是謂韓壽，凍雨晚濕，宿露朝滋，又如英皇，泣於九嶷，愛日烘晴，明蟾照夜，又如神人，來從姑射，煙晦晨昏，陰霾晝閉，又如通德，掩袖擁髻，狂颷捲沙，飄素摧柔，又如綠珠，輕身墜樓，半開半含，非默非言，溫伯雪子，目擊道存，或俯或仰，匪笑匪怒，東朝順子，正容物悟，或憔悴若靈均，或欹傲若曼倩，或嫵媚若文君，或輕盈若飛燕，口吻雌黃，擬議殆徧，彼其藝蘭兮九畹，釆蕙兮五柞，緝之以芙蓉，贈之以芍藥，玩小山之叢桂，掇芳洲之杜若，是皆物出於地產之奇，名著於風人之託，然而艶於春者，望秋先悴，盛於夏者，未冬而萎，或朝蕤而速謝，或夕秀而遂衰，曷若茲卉，歲寒特妍，氷凝涸沍，擅美專權，相彼百花，孰敢爭先，鸎語方澀，蜂房未喧，獨步早春，自全其天，至若措跡隱深，寓形幽絶，恥隣市廛，甘遁巖穴，江僕射之孤燈向壁，不可悽迷，陶彭澤之三徑投閑，曾無悁結，貴不移於本性，方有儷於君子之節，聊染翰以寄懷，用垂示於來哲，從父見而朂之曰，萬木僵仆，梅英載吐，玉立冰姿，不易厥素，子善體物，永保貞固。
｜增｜
｜宋。朱子。梅花賦並序｜楚襄王遊乎雲夢之野，觀梅之始華者，愛之，徘徊而不能舍焉，驂乘宋玉進曰，美則美矣，臣恨其生寂寞之濵，而榮此歲寒之時也，大王誠有意好之，則何若移之渚宮之囿，而終觀其寔哉，宋玉之意，葢以屈原之放微悟王，而王不能用，於是退而獻賦曰，
夫何嘉卉而信奇兮，厲歲寒而方華，潔清姱而不滛兮，專精皎其無瑕，既笑蘭蕙而易誅兮，復異乎松栢之不華，屏山谷以自娛兮，命冰雪而為家，謂後皇賦予命兮，生南國而不遷，雖瘴癘非所託兮，尚幽獨之可願，歲序徂以崢嶸兮，物皆舍故而就新，披宿莽而橫出兮，廓獨立而増妍，玄霧滃而四起兮，川谷沍而冰堅，澹容與而不衒兮，象姑射而無鄰，夕同雲之繽紛兮，林莽雜其葳蕤，曾予質之無加兮，専皎潔而未衰，方酷烈而誾誾兮，信橫發而不可摧，紛旖旎亦何好兮，靜窈窕而自持，徂清夜之湛湛兮，玉繩耿而未低，方娉婷而自喜兮，友明月以為儀，歘浮雲之來蔽兮，四顧莽而無人，悵寂寞其淒涼兮，泣回風之無辭，立何久乎山阿兮，步何躊躕於水濵，忽舉目而有見兮，恍顧盻之足疑，謂彼漢之廣兮，羌何為乎人間，既奇服之眩耀兮，又綽約而可觀，欲一聽白雲之歌兮，歎揚音之不可聞，將結軫乎瑤池兮，懼佳期之非真，願借陽春之白日兮，及芳菲之未虧，與遲暮而零落兮，曷若𠑽夫佩幃，渚宮矧未有此兮，紛草棘之縱橫，椒蘭後乎霜雪兮，亦何有乎芳馨，俟桃李於載陽兮，倉庚寂而未鳴，私顧影而自憐兮，淡愁思之不可更，君性好而弗取兮，亦吾命其何傷，辭曰，後皇貞樹，艶以姱兮，潔誠諒清，有嘉實兮，江南之人，羌無以異兮，煢獨處廓，豈不可召兮，層臺累榭，靜而可樂兮，王孫兮歸來，無使哀江南兮。
｜明。徐渭。梅賦｜孤稟矜競，妙英雋發，肌理冰凝，幹膚曲屈，留連野水之煙，淡蕩寒山之月，蕊一攢而集霞，葩五出而爭雪，側披斷磧，委朔風其將吹，忽上高空，助凍雲之欲結，杪數英之半掬，中萬斛之一摶，古幹橫肱，玉龍遊而張甲，編條聚腦，白鳳戢以流翰，珮玦繽紛，何啻凌波之子，肌膚綽約，無言姑射之仙，趣將幽而見取，艷以冷而為妍，縕香氣於空表，弄皎色於霄端，瘦影橫𥦗，臞然山澤，素魂麗壁，忽爾嬋娟，托使將傳，寄江南之遐信，隨風暗度，報塞北以春天，羌笛一聲，韻全飄於纖指，素琴三弄，神屢托於冰絃，乃有巖居之徒，溪飲之老，裋褐黃冠，龐睂壽考，跨蹇策笻，𤍽漿烹藻，望谷口以窮搜，坐石頭而拂掃，亦有遊心道德之儒，含思風雅之伯，讀易說詩於其下，詠騷作記當其處，景得人而益增，人因景而標致，斯風格之雅幽，而韻調之殊異，亦足以快心暢神，洗鬱破滯，又何羨乎羅浮之奇，而東嶽之麗。 
｜五言古詩｜
｜增｜
｜梁。簡文帝。雪裏梅花｜絶訝梅花晚，爭來雪裏窺，下枝低可見，高處遠難知，俱羞惜腕露，相讓到腰羸，定須還剪綵，學作兩三枝。
｜梁元帝。詠梅｜梅含今春樹，還臨先日池，人懷前歲意，花發故年枝。
｜鮑泉。詠梅花｜可惜階下梅，飄蕩逐風𢌞，度簾拂羅幌，縈𥦗落梳臺，乍隨纖手去，還因插鬢來，客心屢看此，愁睂歛詎開。
｜王筠。和孔中丞雪裏梅花｜水泉猶未動，庭樹已先知，翻光同雪舞，落素混冰池，今春競時發，猶是昔年枝，惟有長顦顇，對鏡不能窺。
｜庾肩吾。同蕭左丞詠摘梅花｜𥦗梅朝始發，庭雪晚初消，折花牽短樹，幽叢入細條，垂冰溜玉手，含刺𦋀春腰，遠道終難寄，馨香徒自饒。
｜周。庾信。詠梅花｜常年臘月半，已覺梅花闌，不信今春晚，俱來雪裏看，樹凍懸冰落，枝高出手寒，早知覓不見，真悔著衣單。
｜陳。陰鏗。詠雪裏梅｜春近寒雖轉，梅舒雪尚飄，因風還共落，照日不俱銷，葉開隨足影，花多助重條，今來漸異昨，向晚判勝朝。
｜謝爕。早梅｜迎春故早發，獨自不疑寒，畏落眾花後，無人別意看。
｜徐陵。梅花｜對戶一株梅，新花落故栽，燕拾還蓮井，風吹上鏡臺，倡家怨思妾，樓上獨裵徊，啼看竹葉錦，簪罷未能裁。
｜唐。柳宗元。早梅｜早梅發高樹，𢌞映楚天碧，朔吹飄夜香，繁霜滋曉白，欲為萬里贈，杳杳山水隔，寒英坐消落，何用慰遠客。
｜宋。梅堯臣。讀吳正仲重臺梅花詩｜楚梅何多葉，縹蔕攢瓊瑰，常惜歲景盡，每先春風開，龍沙雪為友，青女霜作媒，託根邇廟堂，結子助𪔂鼒，吳侯本吳人，筆力高崔嵬，但詠同姓木，予非梁棟材。
｜陸游。古梅｜梅花吐幽香，百卉皆可屏，一朝見古梅，梅亦墮凡境，重疊碧蘚暈，夭矯蒼虬枝，誰吸古磵水，養此塵外姿。
｜魏了翁。西郊訪梅｜荒煙散牛羊，落日尙城市，天寒萬木脫，歲晏羣動弭，西郊有孤芳，獨喚春事起，幽光耿參月，清艷明野水，欲開未開時，似語不語意，或疑春較遲，的皪尚霜蕊，誰知春風心，渾在阿堵裏，洞霄逍遙公，九隴花月使，領客居上頭，蹇予亦婪尾，頗懷去年遊，歲月如許駛，悠悠竟何成，總被物化使。
｜元。程鉅夫。家園見梅有懷疇昔同僚諸君子因成廿六韻奉寄｜徃時姑射仙，夜墮江南村。江南富嘉植，梅花眾中尊。九地閟玄凝，先天占春暄。的皪冰雪姿，不受風塵昬。孤清愜幽意，賸馥醒吟魂。愛之玩不斁，㝠契終無言。羅浮本幻境，前夢覺已諼。蹇蹄滯京華，倦翼棲淮垣。後先青雲士，表裏白玉溫。我形自覺穢，交道久逾敦。貞節保松栢，芳心共蘭蓀。信知歲寒友，何異連枝昆。獨賢天所矜，家山問鷄豚。歸來適仲冬，平旦窺荒園。依依故人面，竟日對傾罇。清池疎蕊影，淡月新梢痕。泠然絶埃𡏖，恍若遊崑崙。忽憶如花人，高談霏露繁。眼中不可見，思纛風翩翻。頗慚標緻似，遠近殊託根。洪鈞轉嚴令，青皇𢌿新恩。坐看佳實長，適口塞眾喧。徧遺實中仁，生意彌乾坤。平生識賞心，皎潔明朝暾。凌寒折一枝，慇勤寄王孫。又恐遠莫致，作詩當重論。
｜馬祖常。移梅｜植爾當庭隅，豈復資𪔂味，遷爾自谷中，豈復相嫵媚，冽冽玄㝠候，眾植各浮脆，高標自凌寒，孤尚獨冠歲，麼禽何處來，飛下雙羽翠。
　幽屏逐魚鳥，沈跡儔隱淪，所欣在林藪，嘉植日以親，眷言江介品，紛葩號南珍，遇我好奇服，移根得良因，井井十畝園，菁茆蔭澗濱，縞裳擢玉質，宜此空山春。
｜傅若金。題墨梅二首｜老樹亞晴空，疎花帶寒野，風流不自惜，澹泊從人寫，歲晏孰能娛，空山少來者。
　孤花何婉娩，玉立含幽素，短短時出橋，疎疎或臨路，生疑簷下月，半照墻西樹。
｜黃清老。題竹外一枝梅花｜仙標何處來，一枝倚寒玉，晴𥦗見疎林，座上春可掬，山陰帶殘雪，水影兼遠綠，珍重孤竹君，歲寒伴幽獨。
｜七言古詩｜
｜增｜
｜陳。江總。梅花落｜臘月正月早驚春，眾花未發梅花新，可憐芬芳臨玉臺，朝攀晚折還復開，長安少年多輕薄，兩兩常唱梅花落，滿酌金巵催玉柱，落梅樹下宜歌舞，金谷萬株連綺甍。梅花密處藏嬌鶯，桃李佳人慾相照，摘葉牽花來並笑，楊柳條青樓上輕，梅花色白雪中明，橫笛短簫悽復咽，誰知栢梁聲不絶。
｜宋。蘇軾。松風亭下梅花盛開｜春風嶺上淮南村，昔年梅花曾斷魂，豈知流落復相見，蠻風蜑雨愁黃昬，長條半落荔支浦，臥樹獨秀桄榔園，豈惟幽光留夜色，直恐冷艶排冬溫，松風亭下荊棘裏，兩株玉蕊明朝暾，海南仙雲嬌墮砌，月下縞衣來扣門，酒醒夢覺起繞樹，妙意有在終無言，先生獨飲勿歎息，幸有落月窺清樽。
｜再用前韻｜羅浮山下梅花村，玉雪為骨冰為魂，紛紛初疑月掛樹，耿耿獨與參橫昬，先生索居江海上，悄如病鶴棲荒園，天香國艶𡧓相顧，知我酒熟詩清溫，蓬萊宮中花鳥使，綠衣倒掛扶桑暾，抱叢窺我方醉臥，故遣啄木先敲門，麻姑過君急灑掃，鳥能歌舞花能言，酒醒人散山寂寂，惟有落蕊粘空樽。
｜和秦太虛梅花｜西湖處士骨應槁，只有此詩君壓倒，東坡先生心已灰，為愛君詩被花惱，多情立馬待黃昏，殘雪消遲月出早，江頭千樹春欲闇，竹外一枝斜更好，孤山山下醉眠處，點綴裙腰紛不掃，萬里春隨逐客來，十年花送佳人老，去年花開我已病，今年對花還草草，不如風雨卷春歸，收拾餘香還𢌿昊。
｜再和潛師｜花工未議蘇羣槁，先向寒梅一傾倒，江南無雪春瘴生，為散冰花除熱惱，風清月落無人見，洗妝自趁霜鐘早，惟有飛來雙白鷺，玉羽瓊枝鬭清好，吳山道人心似水，眼淨塵空無可掃，故將妙語寄多情，橫機欲試東坡老，東坡習氣除未盡，時復長篇書小草，且撼長條餐落英，忍饑未忍窮呼昊。
｜沈與求。溪上見梅｜晴溪漲淥如陰苔，晴山插影相瀠洄，畫船疊鼓順流下，波光浩蕩征帆開，灘縈岸繚柁牙轉，水石互激如奔雷，須臾已復過絶壁，歸路漸近嚴陵臺，山重溪複境彌迥，暗香忽自空中來，日斜正見叢棘外，炯炯疎片飄寒梅，槎牙一種獨愁絶，含情不語明巖隈，凌波疑是水仙出，縞衣素質行徘徊，下窺深淺一笑粲，半使凡卉俱塵埃，山谷之儒已臞甚，龜膓鶴骨世所咍，相逢頓覺百憂釋，不嫁春風誰與媒，舟行易遠空回首，角聲吹夢心悠哉。
｜唐庚。劒州道中見桃李盛開而梅花猶有存者｜桃花能紅李能白，春深無處無顏色，不應尚有數枝梅，可是東君苦留客，向來開處當嚴冬，李花未白桃未紅，即今已是丈人行，勿與年少爭春風。
｜朱子。用東坡韻｜北風日日霾江村，歸夢政爾勞營魂，忽聞梅蕊臘前破，楚客不愛蘭佩昬，尋幽舊識此堂古，曳杖偶集仙家園，嵐陰春物未全到，邂逅只有南枝溫，冷光自照眼色界，雪艶未怯扶桑暾，遙知雲臺溪上路，玉樹千里藏山門，自憐塵羈不得去，坐想佳處知難言，但對君詩慰岑寂，已似共倒花前樽。
　羅浮山下黃茅村，蘇仙仙去餘詩魂，梅花自入三疊曲，至今不受蠻煙昬，佳名一旦異凡木，絶艶千古高名園，𨚫憐冰質不自暖，雖有步障難為溫，羞同桃李媚春色，敢與葵藿爭朝暾，歸來只有修竹伴，寂歷自掩疎籬門，亦知真意還有在，未覺浩氣終難言，一杯勸汝吾不淺，要汝共保山林樽。
　江梅欲破江南村，無人觧與招芳魂，朔雲爲斷蜂蝶信，凍雨一洗煙塵昬，天憐絶艶世無匹，故遣寂寞依山園，自吹羌笛娛夜永，未要鄒律回春溫，連娟窺水墮殘月，的皪泣露晞晨暾，海山清游記上界，衰病此日空柴門，相逢不敢話疇昔，能賦豈必皆成言，雕鐫肝腎竟何益，況復制酒哦空樽。
｜次張彥輔賞梅韻｜朔風萬里開雲屏，清霜夜墜朝景晴，南枝浩蕩正春色，凍蘂的皪含空明，花邊偶對青銅鏡，槁項不堪冰雪映，擁爐獨坐只悲吟，振策出遊舒遠興，暗香何處時一飄，行行復值最長條，傾頭欲折渺誰贈，滿意相思那得邀，極知異縣淹行李，心賞未甘輕付𢌿，石雄賦罷不相聞，秀墅書來因舉似，兩翁句法爭新奇，畫出疎影沉寒漪，幽探自出塵境外，勝概未許兒曹知，祇今嚼蕊攀條處，他日重來記前度，風臺月觀悄無言，玉笛冰灘索同賦，嗟予衰懶倦將迎，過眼紛紛無復情，尚喜疎英窺水白，更憐落片點苔青，興來亂插飛蓬首，擬向君家醉君酒，酒酣耳熱莫狂歌，布鼓雷門須縮手。
｜楊萬里。瓶中梅花長句｜幽人蚤作月滿堦，月隨幽人登船齋，推門欲開猶未開，猛香排門撲我懷，徑從鼻孔上濯頂，拂拂吹盡髮底埃，恍然墮我眾香國，欲問何祥無處覓，㝠搜一室一物無，瓶裏一枝梅的皪，平生為梅到斷腸，何曾知渠有許香，夜來偶忘掛南𥦗，貯此幽馥萬斛強，𨚫憶去年西湖上，錦屏下瞰千青嶂，谷深梅盛一萬株，十頃雪波浮欲漲，是時雨後初開前，日光烘花香作煙，政如新火炷博山，蒸出沉水和龍涎，醉登絶頂撼疎影，掇葉餐花照氷井，蜀人老張同舍郎，喚作謫仙儂笑領，如今茅屋臥山村，更無載酒來叩門，一尊孤斟懶論文，猶有梅花是故人。
｜梅花下遇小雨｜偶來花下聊散策，落英滿地珠為席，繞花百匝不忍歸，生怕幽芳怨孤寂，仰頭欲折一枝斜，自插白髩明烏紗，傍人勸我不用許，道我滿頭都是花，初來也覺香破鼻，頃之無香亦無味，虛疑黃昬花欲睡，不知被花薰得醉，忽然細雨濕我頭，雨落未落花先愁，三點兩點亦不惡，未要打空花片休。
｜郡泊燕堂庭中梅花｜林中梅花如隱士，只多野氣無塵氣，庭中梅花如貴人，也無野氣也無塵，不疎不密隨宜了，旋落旋開無不好，珠簾遣風細為吹，畫簷護霜寒更微，詩翁繞堦未得句，先送詩材與翁語，有酒如澠誰伴翁，玉雪對飲惟渠儂，翁欲還家即明發，更為梅兄留一月。
｜雨後曉起問訊梅花｜前日看梅風吹倒，昨日看梅雨霑帽，近梅一日或再來，遠梅隔年纔一到，夜來為梅愁雨聲，挑燈起坐至天明，不知消息平安否，早來問訊還疾走，橫枝雨後轉清妍，玉容洗妝晨更鮮，絶似孤山半𡶶雪，不羨玉井十丈蓮，十事八九不如意，人生巧墮天公計，簿書海底白人頭，孤負江南風月秋，憶昔少年命同社，月裏傳觴梅影下，一片花飛落酒中，十分便罰琉璃鐘，如今老病不飲酒，梅花也合憐衰翁。
｜雪夜尋梅｜去年看梅南溪北，月作主人梅作客，今年看梅荊溪西，玉為風骨雪為衣，臘前欲雪竟未雪，梅花不慣人間熱，橫枝憔悴涴晴埃，端令羞面不𡧓開，縞裙夜訴玉皇殿，乞得天花來作伴，三更滕六駕海神，先遣東風吹玉塵，梅仙曉沐銀浦水，冰膚別放瑤林春，詩人莫作雪前看，雪後精神添一半。
｜金。李俊民。籌堂尋梅｜蕭疎籬落誰家圃，尋芳信逐遊𧊵去，眼前荊棘少人行，馬蹄直到香來處，怕愁貪睡獨開遲，瘦損春寒鶴膝枝，可是東君苦留客，斜風細雨不堪詩。
｜元。朱德潤。登道山亭觀梅用東坡韻｜道山亭下梅花村，坡仙作詩為招魂，明姿照人隔寒水，瘦影帶月欺黃昬，先生頗厭郡齋冷，持書晚約窺山園，松風吹香清人骨，地爐煙消酒初溫，孤標已出羣卉上，故遣雪意迷晴暾，和羹結子時較晚，先傳春色來衡門，天寒谷幽翠袖薄，豈知青鳥能傳言，明晨看花重有約，呼童掃石羅清樽。
｜劉詵。竹外梅梢｜誰家修篁千萬竿，短墻流水朱闌干，孤芳託根得春早，一枝斜出行路看，遙擬青林炯初霽，一點兩點雪未殘，小𥦗月落霜角動，誰與伴此空山寒。
｜王冕。題月下梅花｜平生愛梅頗成癖，踏雪行穿一雙屐，六花散漫飛滿空，千里萬里同一色，衝寒不畏朔風吹，乘興來此江之湄，繁花滿樹梅欲放，彷彿羅浮曾見時，南枝橫斜北枝好，北枝看過南枝老，中有一枝致奇絶，萬蕊千葩弄天巧，老夫見此喜欲顛，載酒大酌梅花仙，仙人怪我來何晚，一別已是三千年，醉來仰面臥深雪，夢扶飛瓊上天闕，酒醒起視夜何其，饑烏啼殘半江月。
｜題墨梅圖｜朔風吹寒冰作壘，梅花枝上春如海，清香散作天下春，草木無名藉光彩，長林大谷月色新，枝南枝北清無塵，廣平心事誰與論，徒以鐵石磨乾坤，歲晚燕山雲渺渺，居庸古北無人到，白草黃沙羊馬羣，瓊樓玉殿煙花繞，凡桃俗李爭芬芳，只有老梅心自常，貞姿燦燦眩冰玉，正色凜凜欺風霜，轉身西泠隔煙霧，欲問逋仙杳無所，夜深湖上酒船歸，長嘯一聲雙鶴舞。
｜梅花二首｜江南十月天雨霜，人間草木不敢芳，獨有谿頭老梅樹，麵皮如鐵生光芒，朔風吹寒珠蕾裂，千花萬花開白雪，髣髴蓬萊羣玉妃，夜深下踏瑤臺月，銀鐺泠泠動清韻，海煙不隔羅浮信，相逄共說歲寒盟，笑我飄流霜滿鬢，君家秋露白滿缸，放懷飲我千百觴，興酣脫帽恣盤薄，拍手大呌梅花王，五更𥦗前博山冷，么鳳飛鳴酒初醒，起來笑抱石大人，門外白雲三萬頃。
　昔年曾踏西湖路，巢居閣上春無數，雪晴月白最精神，瑪瑙坡前第三樹，虬枝屈鐵交碧苔，疎花㬉迸珍珠胎，初擬羣仙下寥廓，瓊璫玉佩行瑤臺，又疑幽人在空谷，滿面清霜鬢華綠，迎風冷笑桃杏花，紅紫紛紛太麤俗，今年來看秦淮水，路隔西湖一千里，草堂上是白雲窩，夜半松風喚予起，青山隔世無游塵，雲根粉壁光如銀，長嘯一聲月入戶，孤山處士來相親，江南梅花自有主，休問當年何水部，山僧對我默無語，栢子無風墮青雨。
｜明。沈周。竹堂寺探梅｜竹堂梅花一千樹，晴雪塞門無入處，秋官黃門兩詩客，珂馬西來為花駐，老翁攜酒亦偶同，花不留人人自住，滿身毛骨沁冰影，嚼蕊含香各搜句，酒酣塗紙作橫斜，筆下珠花濕春露，只愁此紙捲春去，明日重來花在地。
｜原｜
｜王世貞。梅花｜瑤臺仙姝畏桃妬，化作君庭雙玉樹，大庾萬條看更俗，隴頭一闋吹不墮，張果齯齒如編銀，要與此樹爭丰神，飛觴三雅媚殘月，握筆片語開新春，有子移根奉溫室，皎皎冰姿射霜日，莫言子作書生酸，要與君王調𪔂實。
｜於若瀛。題畫梅花｜錢君手出畫梅卷，零風點雪寒芳歛，老幹橫生色如䥫，空山月抹孤根遠，古今誰得傅梅神，開卷瓊英寒逼人，漫誇范致能為譜，長老華光差得真，一幅一枝不為少，逐毫亂落奪天巧，影滅香消破碧虛，含飈出霧何縹緲，
逋翁湖山詩思清，揚州東閣最含情，瘦花數點應難謝，不受江南笛裏聲。

御定佩文齋廣群芳譜卷二十二
