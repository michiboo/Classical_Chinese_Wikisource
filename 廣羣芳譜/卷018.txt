御定佩文齋廣羣芳譜卷十八
　茶譜
　　茶一
｜原｜茶，〈鶴山集雲，茶之始其字為荼。玉篇雲，荼，除加切。〉一名檟，一名茗，一名荈，〈爾雅雲，檟，苦荼。注云，早采者為荼，晚取者為茗，一名荈，蜀人名之苦荼。〉一名蔎，〈方言云，蜀西南人謂荼曰蔎。〉樹如瓜蘆，葉如梔子，花如白薔薇而黃心，清香隱然，實如栟櫚，蔕如丁香，根如胡桃。有高一尺者，有二尺者，有數丈者，有兩人合抱者，出巴山峽川。有建州大、小龍團，始於丁謂，成於蔡君謨。宋太平興國二年始造龍、鳳茶，〈龍、鳳茶，餅上飾以龍鳳紋也，供御者以金裝成。〉咸平中，丁為福建漕，監造御茶，進龍鳳團。慶厯中，蔡端眀為漕，始造小龍團茶。歐陽永叔聞之曰，君謨士人也，何至作此事自後。煕寧末，有旨下建州製蜜雲龍一品，尤為奇絶。蜀州雀舌、鳥嘴、麥顆蓋嫩芽所造似之。又有片甲者，早春黃，芽葉相抱，如片甲也。蟬翼，葉輭薄如蟬翼也。洪州鶴嶺茶，其味極妙。蜀之雅州蒙山頂有露芽、穀芽，皆雲火前者，言採造於禁火之前也，火後者次之。一雲，雅州蒙頂茶，其生最晚，在春夏之交常有雲霧覆其上，若有神物護持之。又有五花茶者，其片作五出花。雲腳，出袁州界橋，其名甚著，不若湖州之研膏、紫筍烹之有綠腳垂下。又，紫筍者，其色紫而似筍。唐德宗每賜同昌公主饌，其茶有綠花紫英之號。草茶，盛於兩浙，日注第一，自景祐以來，洪州雙井白芽製作尤精，遠在日注之上，遂為草茶第一。宜興㴩湖出含膏，宣城縣有丫山，形如小方餅，橫鋪茗芽產其上，其山東為朝日所燭，號曰陽坡，其茶最勝，太守薦之京洛人士，題曰丫山陽坡橫文茶，一名瑞草魁。又有建州北苑先春，洪州西山白露，安吉州顧渚紫筍，常州宜興紫筍、陽羨春，池陽鳳嶺，睦州鳩坑，劒南石花、露鋑芽、籛芽，南康雲居，峽州小江園碧澗𦼔、明月𦼔、芳蘂𦼔、茱萸𦼔，東川神泉小團，昌明獸目，福州方山露芽，夔州香山，江陵楠木，湖南衡蘄州蘄門團黃，壽州霍山黃芽，六安州小峴春，皆茶之極品。玉壘關外寶唐山，有茶樹產懸崖，筍長三寸，五寸方有一葉兩葉。太和山騫林茶，初泡極苦澀，至三四泡，清香特異，人以為茶寶。涪州出三般茶，最上賓化，製於早春，其次白馬，最下涪陵。收茶在四月，嫩則益人，粗則損人，真者用箬煙薰過氣味尤佳。
｜增｜
｜茶經｜茶之出。
　山南。以峽州上，〈峽州生遠安、宜都、夷陵三縣山谷。〉襄州、荊州次，〈襄州生南鄣縣山谷，荊州生江陵縣山谷。〉衡州下，〈生衡山、茶陵二縣山谷。〉金州、梁州又下，〈金州生西城、安康二縣山谷。梁州生襄城、金牛二縣山谷。〉
　淮南。以光州上，〈生光山縣黃頭港者，與峽州同。〉義陽郡、舒州次，〈生義陽縣鍾山者，與襄州同。舒州生太湖縣潛山者，與荊州同。〉壽州下，〈盛唐縣生霍山者，與衡山同也。〉蘄州、黃州又下，〈蘄州生黃梅縣山谷，黃州生麻城縣山谷，並與金州、梁州同也。〉
　浙西。以湖州上，〈湖州生長興縣顧渚山谷，與峽州、光州同。生山桑、儒師二寺、白茅山懸腳嶺，與襄州、荊南、義陽郡同。生鳳亭山伏翼閣、飛雲、曲水二寺、啄木嶺，與壽州、常州同。生安吉、武康二縣山谷，與金州、梁州同。〉常州次，〈常州義興縣生君山懸腳嶺北峯下，與荊州、義陽郡同。生圈嶺善權寺、石亭山，與舒州同。〉宣州、杭州、睦州、歙州下，〈宣州生宣城縣雅山，與蘄州同。太平縣生上睦、臨睦，與黃州同。杭州臨安、於潛二縣生天目山，與舒州同。錢塘生天竺、靈隱二寺，睦州生桐廬縣山谷，歙州生婺源山谷，與衡州同。〉潤州、蘇州又下，〈潤州江寧縣生傲山，蘇州長洲縣生洞庭山，與金州、梁州、蘄州同。〉
　劍南。以彭州上，〈生九隴縣馬鞍山至德寺、棚口，與襄州同。〉緜州、蜀州次，〈緜州龍安縣生松嶺關，與荊州同。其西昌、昌明、神泉縣西山者並佳，有過松嶺者，不堪採。蜀州青城縣生丈人山，與緜州同。青城有散茶、木茶。〉卬州次，雅州、瀘州下，〈雅州百丈山、名山，瀘州瀘川者，與金州同也。〉睂州、漢州又下，〈睂州丹挍縣生鐵山者，漢州緜竹縣生竹山者，與潤州同。〉
　浙東。以越州上，〈餘姚縣生瀑布泉嶺曰仙茗，大者殊異，小者與襄縣同。〉明州、婺州次，〈明州鄞縣生榆莢村，婺州東陽縣生東目山，與荊州同。〉台州下，〈台州曹縣生赤城者，與歙州同。〉
　黔中。生恩州、播州、費州、夷州。
　江南。生鄂州、袁州、吉州。
　嶺南。生福州、建州、韶州、象州。〈福州生閩方山山陰縣也。〉
｜茶譜｜卬州有火井、思安。建州有先春、龍焙。渠江有薄片。巴東有真香。福州有柏巖。常之陽羨。婺之舉巖。丫山之陽坡。龍安之騎火。黔陽之都濡。瀘州之納溪。梅嶺之數者。其名皆著。
｜大觀茶論｜白茶自為一種，與常茶不同，其條敷闡，其葉瑩薄，崖林之間，偶然生出，非人力所可致。有者不過四、五家，生者不過一、二株，所造止於二、三銙而已。芽英不多，尤難蒸焙，湯火一失則已變而為常品。須製造精微，運度得宜，則表裏昭徹，如玉之在璞，它無與倫也。
｜東溪試茶錄｜
　白葉茶，〈民間大重，出於近歲，園焙時有之，地不以山川遠近，發不以社之先後，芽葉如紙，民間以為茶瑞。〉
　柑葉茶，〈樹高丈餘，徑頭七、八寸，葉厚而圓，狀類柑橘之葉，其芽發即肥乳，長二寸許，為食茶之上品。〉
　早茶，〈亦類柑葉，發常先春，民間採製為試焙者也。〉
　細葉茶，〈葉比柑葉細薄，樹高五、六尺，芽短而不乳，今生沙溪山中，葢土薄而不茂也。〉
　稽茶，〈葉細而厚密，芽晚而青黃。〉
　晚茶，〈葢稽茶之類，發比諸茶晚，生於社後。〉
　叢茶，〈亦曰蘗茶，叢生，高不數尺，一歲之間，發者數四，貧民取以為利。〉
｜宣和北苑貢茶錄｜
　南唐採茶北苑，初造研膏，繼造蠟面，既又製其佳者號曰京鋌。太平興國初，特置龍鳳模，造團茶。又一種茶，叢生石崖，枝葉尤茂，至道初，造之，別號石乳，又一號的乳，又一種號白乳。慶厯中，蔡君謨創小龍團。元豐間，造密雲龍。紹聖間，改為瑞雲翔龍。至大觀初，白茶遂為第一。既又製三色細茶及試新銙、貢新銙。凡茶芽數品，最上曰小芽，如雀舌鷹爪，號芽茶。次曰揀芽，一芽帶一葉，號一鎗一旗。次曰中芽，一芽帶兩葉，號一鎗兩旗。宣和庚子，始創銀線水芽，將已揀熟芽再剔去，取其心一縷，用珍器貯清泉漬之，光明瑩潔，若銀線。以制方寸新銙，有小龍蜿蜒其上，號龍團勝雪，白茶、勝雪以次，厥名實繁，今列於左。
　貢新銙，試新銙，白茶，龍團勝雪，御苑玉芽，萬壽龍芽，上林第一，乙夜清供，承平雅玩，龍鳳英華，玉除清賞，啓沃承恩，雪英，雲葉，蜀葵，金錢，玉華，寸金，無比壽芽，萬春銀葉，宜年寳玉，玉清慶雲，無疆壽龍，玉葉長春，瑞雲翔龍，長壽玉圭，興國巖銙，香口焙銙，上品揀芽，新收揀芽，太平嘉瑞，龍苑報春，南山應瑞，興國巖揀芽，興國巖小龍，興國巖小鳳，〈以上號細色。〉
　揀芽，小龍，小鳳，大龍，大鳳，〈以上號粗色。〉
　又有瓊林毓料，浴雪呈祥，壑源供季，篚推先，價倍南金，暘谷先春，壽巖𨚫勝，延平石乳，清白可鑒，風韻甚高，凡十色。
｜文獻通考｜凡茶有二類，曰片、曰散。片茶蒸造，實棬模中串之，惟建、劒則既蒸而研，編竹為格，置焙室中，最為精潔。其名有龍、鳳、石乳、的乳、白乳、頭金、蠟面、頭骨、次骨、末骨、麤骨、山挺十二等，〈龍、鳳皆團片。石乳、頭乳皆狹片，名曰京。的乳亦有濶片者。乳以下皆濶片。〉餘州片茶有進寶䨇勝寶山兩府出興國軍，仙芝嫩蘂福合祿合運合慶合指合出饒、池州，泥片出虔州，綠英金片出袁州，玉津出臨江軍、靈川、福州，先春早春華英來泉勝金出歙州，獨行靈草綠芽片金金茗出潭州，大拓枕出江陵，大小巴陵開勝開捲小捲生黃翎毛出岳州，雙上綠芽大小方出岳、辰、澧州，東首淺山薄側出光州，總二十六名。散茶有太湖、龍溪、次號、末號出淮南，嶽麓、草子、楊樹、雨前、雨後出荊湖，清口出歸州，茗子出江南，總十一名。
｜茶箋｜天池青翠芳馨可稱仙品，陽羨俗名羅岕，浙之長興者佳，荊溪稍下，細者其價兩倍，天池六安品亦精，入藥最效，龍井不過十數畝，外此有茶，皆不及天目，為天池、龍井之次。地誌雲，山中寒氣早，嚴茶之萌芽較晚。
｜原｜
｜七修彙藁｜洪武二十四年，詔天下產茶之地，歲有定額，以建寧為上。茶名有四，探春、先春、次春、紫筍，不得碾揉為大、小龍團。
｜增｜
｜茶譜通考｜南康之雲居，彭州之仙崖石花，建安之青鳳髓，岳陽之含膏冷，劒南之綠昌明。
｜品茶要錄補｜婺州之舉崖碧貌，宣城之陽坡橫紋，涪州之賓化，建安之石崖白。
｜茶事拾遺｜潭州有鐵色，夷陵有壓磚。
｜研北雜志｜交趾茶，如綠苔，味辛，名之曰登。
｜桐柏山志｜瀑布山，一名紫凝山，產大葉茶。
｜黃山志｜蓮花菴旁就石縫養茶，多輕香冷韻襲人齗齶，謂之黃山雲霧茶。
｜杭州府志｜寶雲山產者名寶雲茶，下天竺香林洞者名香林茶，上天竺白雲峰者名白雲茶。
｜雲南志｜
　太華山在雲南府西，產茶，色味俱似松蘿，名曰太華茶。
　普洱山在車里軍民宣慰司北，其上產茶，性溫味香，名曰普洱茶。
　孟通山在灣甸州境，產細茶，味最勝，名曰灣甸茶。
｜大理府志｜感通寺在點蒼山聖應峰麓，舊名蕩山，又名上山，有三十六院，皆產茶，樹高一丈，性味不減陽羨，名曰感通茶。
｜彙考｜
｜增｜
｜吳志。韋曜傳｜孫皓每饗宴，無不竟日，坐席無能否率以七升為限，雖不悉入口，皆澆灌取盡。曜素飲酒不過二升，皓初禮異時，常為裁減或密賜茶荈以代酒。
｜唐書。令狐楚傳｜先是，鄭注奏建榷茶使，王涯又議官自治園植茶，人不便，楚請廢使，如舊法，從之。
｜鄭注傳｜帝問富人術，注以榷茶對。其法欲置茶官，籍民圃而給其直，工自擷暴，則利悉之官。帝始詔王涯為榷茶使。
｜李珏傳｜鹽鐵使王播增茶稅十之五以佐用度。珏上疏謂榷率本濟軍興，而稅茶自貞元以來有之。方天下無事，忽厚斂以傷國體，一不可。茗為人飲，與鹽粟同資，若重稅之，售必高，其㢢先及貧下，二不可。山澤之產無定數，程斤論稅，以售多為利，若價騰踴，則市者稀，其稅幾何，三不可。
｜裴休傳｜休領諸道鹽鐵轉運使，立稅茶十二法，人以為便。
｜劉建鋒傳｜高郁教馬殷收茗算，募高戶置邸閣居茗，號八牀主人。
｜原｜
｜唐書。隱逸傳｜
　陸羽，字鴻漸，有文學，嗜茶，著茶經三篇，言茶之原、之法、之具尤備，天下益知飲茶矣。
　常伯熊，因羽論復廣著茶之功。御史大夫李季卿宣慰江南，次臨淮，知伯熊善煮茶，召之，伯熊執器前，季卿為再舉杯。至江南，又有薦羽者，召之，羽衣野服，挈具而入，季卿不為禮，羽愧之，更著毀茶論。
　陸龜蒙，嗜茶，置園顧渚山下，歲取茶租，自判品第。不喜與流俗交，雖造門不見，升舟設蓬席，齎束茶竈、筆牀、釣具徃來，時謂江湖散人。
｜增｜
｜宋史。兵志｜熙寧三年，熙河運司以歲計不足，乞以官茶博糴，每茶三觔易粟一斛，其利甚溥。朝廷謂茶馬司本以博馬，不可以博糴，於茶馬司歲額外，增買川茶兩倍茶，朝廷別出錢二百萬給之，令提刑司封樁。又令茶馬官程之邵兼轉運使，由是數歲，邊用粗足。
｜晏子春秋｜嬰相齊景公時，食脫粟之飯，炙三戈五卵，茗菜而已。
｜晉中興書｜陸納為吳興太守，時衛將軍謝安常欲詣納，納兄子俶怪納無所備，不敢問之，乃私蓄數十人饌。安既至，所設惟茶果而已。俶遂陳盛饌，珍羞畢具。及安去，納杖俶四十，雲，汝既不能光益叔父，奈何穢吾素業。
｜原｜
｜世說｜晉王濛好飲茶，客至輙飲之。士大夫甚以為苦，每欲徃侯濛者，必雲，今日有水厄。
｜增｜
｜世說｜任瞻，字育長，少時有令名，自過江失志。既下飲，問人云，此為荼、為茗。覺人有怪色，乃自申明雲，向問飲為熱為冷耳。
｜原｜
｜廣陵耆舊傳｜晉元帝時，有老姥每旦獨提一器茗，徃市鬻之，市人競買，自旦至暮，其器不減。所得錢盡散路傍孤貧乞人，人或異之，州法曹縶之於獄，至夜，老姥執所鬻茗器，從獄牖中飛出。
｜續搜神記｜桓宣武有一督將，因病後虛熱，便能飲複茗，必以一斛二斗乃飽。後有客造之，更進五升，乃吐出一物，如升大，有口，形質縮縐，壯如牛䐗。客乃令置盆中，以斛二斗複茗澆之，此物噏之都盡。而腹中覺小脹，又增進五升，便悉混然從口中湧出，既吐此物，病遂瘥。或問此何病，答曰，此病名茗瘕，一名斛二瘕。
｜增｜
｜續搜神記｜晉武帝時，宣城人秦精常入武昌山採茗，遇一毛人，長丈餘，引精至山下，示以叢茗而去，俄而復還，乃探懷中橘以遺精。精怖，負茗而歸。
｜荊州記｜武陵七縣通出茶最好。
｜原｜
｜神異記｜餘姚人虞洪入山採茗，遇一道士牽三青牛，引洪至瀑布山，曰，予丹丘子也，聞子善具飲，常思見惠。山中有大茗，可以相給，子他日有甌犠之餘，乞相遺也。洪因設奠祀之，後常令家人入山，獲大茗焉。
｜異苑｜剡縣陳務妻，少寡，與二子同居，好飲茶茗，以宅中有古塚，每飲輙先祀之。二子患之，曰，古塚何知，徒以勞意，欲掘去之，母苦禁而止。其夜夢一人云，吾止此塚三百餘年，卿二子恆欲見毀，賴相保護，又烹吾佳茗，雖潛身朽壤，豈忘翳桑之報。及曉，於庭中獲錢十萬，似久埋者，惟貫新耳。
｜增｜
｜宋錄｜新安王子鸞、豫章王子尚詣曇濟道人於八公山。道人設荼茗，子尚味之，曰，此甘露也，何言荼茗。
｜洛陽伽藍記｜王肅初入國，不食羊肉及酪漿等，常飯鯽魚羹，渴飲茗汁。京師士子見肅一飲一斗，號為漏巵。經數年已後，肅與高祖殿會，食羊肉酪粥甚多。高祖怪之，謂肅曰，羊肉何如魚羹，茗飲何如酪漿。肅對曰，羊者是陸產之最，魚者是水族之長，所好不同，並各稱珍，以味言之，是有優劣，羊比齊、魯大邦，魚比邾、莒小國，惟茗不中，與酪作奴。高祖大笑，彭城王謂肅曰，卿不重齊魯大邦，而愛邾莒小國。肅對曰，鄉曲所美，不得不好。王重謂曰，卿明日顧我，為卿設邾莒之食，亦有酪奴，因此復號茗飲為酪奴。時給事中劉鎬，慕肅之風，專習茗飲，彭城王謂鎬曰，卿不慕王侯八珍，好蒼頭水厄，海上有逐臭之夫，里內有學顰之婦，以卿言之，即是也。自是朝貴燕會，雖設茗飲，皆恥不復食。後西豐侯蕭正德歸降時，元乂欲為設茗，先問，卿於水厄多少。正德不曉義意，答曰，下官雖生於水鄉，而立身以來，未遭陽侯之難。元乂與舉坐之客皆大笑焉。
｜原｜
｜權紓文｜隋文帝微時，夢神人易其腦骨，自爾腦痛，忽遇一僧雲，山中有茗草，煮而飲之當愈，帝服之有効。繇是人競採掇，乃為之贊，其畧曰，窮春秋，演河圖，不如載茗一車。
｜增｜
｜括地圖｜臨遂縣東一百四十里，有茶溪。
｜吳興記｜烏程縣西有溫山，出御荈。
｜夷陵圖經｜黃牛、荊門、女觀、望州等山茶茗出焉。
｜永嘉圖經｜永嘉縣東三百里有白茶山。
｜淮陰圖經｜山陽縣南二十里有茶坡。
｜茶陵圖經｜茶陵者，所謂陵谷生茶茗焉。
｜坤元錄｜辰州漵浦縣西北三百五十里無射山，多茶樹。
｜記事珠｜建人謂鬭茶為茗戰。
｜原｜
｜唐新記｜唐右補闕綦母炅，性不飲茶，著伐茶飲，序其畧曰，釋滯消壅，一日之利暫佳，瘠氣耗精，終身之害斯大，獲益則歸功茶力，貽患則不謂茶災。
｜增｜
｜開元天寶遺事｜逸人王休，居太白山下，日與僧道異人徃還。每至冬時，取溪氷敲其精瑩者煮建茗，共賓客飲之。
｜原｜
｜蠻甌志｜
　白樂天方齋，劉禹錫正病酒，禹錫乃饋菊苗虀、蘆菔酢，換取樂天六斑茶二囊，炙以醒酒。
　覺林僧志崇，收茶三等，待客以驚雷莢，自奉以荁草帶，供佛以紫茸香，赴茶者以油囊盛餘瀝歸。
｜增｜
｜茶經｜鮑照妹令暉著香茗賦。
｜中朝故事｜李德裕有親知授舒州牧，李曰，到郡日，天柱峰茶可惠三四角。其人輙獻數觔，李𨚫之。明年罷郡，用意精求，獲數角，投之贊皇，閱而受之，曰，此茶可消酒肉毒。乃命烹一甌，沃於肉食，以銀合閉之，詰旦開視，其肉已化為水矣，眾服其廣識。
｜國史補｜
　常魯公使西蕃，烹茶帳中，贊普問曰，此為何物。魯公曰，滌煩療渴，所謂茶也。贊普曰，我此亦有，遂命出之，以指曰，此壽州者，此舒州者，此顧渚者，此蘄門者，此昌明者，此灉湖者。
　鞏縣陶者多為甕偶人，號陸鴻漸，買數十茶器得一鴻漸，市人沽茗不利，輙灌注之。
｜原｜
｜南部新書｜胡生者，以釘鉸為業，居近白蘋洲，傍有古墳，每茶飲必奠酹之。忽夢一人謂曰，吾姓柳，平生善為詩而嗜茶，感子苦茗之惠，無以為報，欲教子以詩。胡生辭以不能，柳強之曰，但率子意為之，當有致矣。生後遂工詩，時人謂之釘鉸詩。
｜增｜
｜南部新書｜大中三年，東都進一僧，年一百三十歲。宣宗問，服何藥致然。對曰，臣少也賤，不知藥性，本好茶，至處惟茶是求，或飲百椀不厭。因賜茶五十觔，令居保壽寺。
｜義興舊志｜南嶽寺有真珠泉，稠錫禪師嘗飲之，清甘可口，曰，得此泉烹桐廬茶，不亦稱乎。未幾，有白蛇銜茶子墜寺前，由此滋蔓，茶味頗佳，號曰蛇種。
｜原｜
｜茶譜｜
　湖州長興縣啄木嶺金沙泉，即每歲造茶之所也。湖、常二郡接界於此，厥土有境會亭，每茶時二牧畢至。此泉處沙中，居常無水，將造茶，太守具儀注犧牲，拜勅祭泉，頃之發源，水甚清溢。造供御者畢，水即微減，供堂者畢，水已半之，太守造畢，即涸矣。太守或還斾稽期，則示風雷之變，或見鷙獸毒蛇水魅睗睒之類焉。
　蜀之雅州有蒙山，山上有五頂，頂有茶園，其中頂曰上清峰。昔有僧病冷且久，嘗遇一老父，謂曰，蒙之中頂茶，嘗以春分之先後，多搆人力，俟雷之發聲，併手採摘，以多為貴，三日而止。若獲一兩，以本處水煎服，即能祛宿疾。二兩，當眼前無疾。三兩，因以換骨。四兩，即為地仙。僧因之中頂，築室以候，及期獲一兩餘，服未竟而疾瘥。年至八十餘，氣力不衰，時到城市，人觀其容貌，常若三十餘，睂髮紺綠，後入青城山，不知所終。今四頂茶園不廢，惟中頂草木繁茂，重雲積霧，蔽虧日月，鷙獸時出，人跡罕到矣。
｜增｜
｜紀異錄｜有積師者，嗜茶久，非漸兒煎侍不鄉口，羽出遊江湖，師絶於茶味。代宗召入供奉，命宮人善茶者餉師，一啜而罷。訪羽，召入賜師齋。俾羽煎茗，一舉而盡，曰，有若漸兒所為也，於是出羽見之。
｜原｜
｜金鑾密記｜故例，翰林當直學士，每春晚人困，則日賜成象殿茶。
｜清異錄｜
　開寶中，竇儀以新茶飲予，味極美。奩面標雲，龍陂仙子茶。龍陂是顧渚山之別境。
　偽閩甘露堂前兩株茶，鬰茂婆娑，宮人呼為清人樹。每春初，嬪嬙戲摘新芽，堂中設傾筐會。
　顯德初，大理徐恪見貽卿信鋌子茶，茶麵印文曰玉蟬膏，又一種曰清風使。恪，建人也。
　孫樵送茶焦刑部書，晚甘侯十五人遣侍齋閣，此徒皆乘雷而摘，拜水而和，蓋建陽丹山碧水之鄉，月澗雲龕之品，慎勿賤用之。
　䨇林大士自徃蒙頂結茅種茶，凡三年，得絶佳者號聖楊花、吉祥蘂，共逾五觔，持歸供獻。
｜增｜
｜清異錄｜
　和凝在朝，率同列逓日以茶相飲，味劣者有罰，號為湯社。
　有得建州茶膏，取作耐重兒八枚，膠以金縷，獻於閩王曦。
　吳僧文了善烹茶，遊荊南，高保勉洎子季興延置紫雲菴，日試其藝，保勉父子呼為湯神，奏授華定水大師上人，目曰乳妖。
　符昭遠不喜茶，嘗為御史同列會茶，歎曰，此物面目嚴冷，了無和美之態，可謂冷麵草也。飯餘嚼佛眼芎，以甘菊湯送之，亦可爽神。
　豹革為囊，風神呼吸之具也。煮茶啜之，可以滌滯思而起清風，每引此義，稱茶為水豹囊。
　皮光業最躭茗事，一日，中表請嘗新柑，筵具殊豐，簪紱叢集，纔至，未顧尊罍而呼茶甚急，徑進一巨甌，題曰，未見甘心氏，先迎苦口師。眾噱，曰，此師固清高，而難以療飢也。
｜浪樓雜記｜天成四年，度支奏，朝臣乞假省覲者，欲量賜茶藥。文班自左右常侍至侍郎，宜各賜蜀茶三觔，蠟麵茶二觔。武班官各有差。
｜談苑｜建州，陸羽茶經尚未知之，但言福建等十二州未詳，徃徃得之，其味極佳。江左近日方有蠟面之號，李氏別令取其乳作片，或號曰京挺、的乳及骨子等，每歲不過五六萬觔，訖今歲出三十餘萬觔。凡十品，曰龍、鳳茶、京挺、的乳、石乳、白乳、頭金、蠟面、頭骨、次骨。龍茶以供乘輿及賜執政親王長主，餘皇族學士將帥皆得鳳茶，舍人近臣賜京挺、的乳，館閣白乳。龍、鳳、石乳茶皆太宗令罷，江左乃有研膏茶供御，即龍茶之品也。丁謂北苑茶錄三卷，備載造茶之法，今行於世。
｜類苑｜世傳陶穀買得党太尉故妓，取雪水煎團茶，謂妓曰，党家應不識此。妓曰，彼粗人安得有此，但能銷金帳下，淺斟低唱，飲羊羔兒酒爾。陶愧其言。
｜宛陵詩注｜揚州歲貢蜀岡茶，似蒙頂茶，能除疾延年。
｜嘉祐雜志｜蘇才翁嘗與蔡君謨鬭茶，蔡用惠山泉。蘇茶小劣，改用竹瀝水煎，遂能取勝。
｜夢溪筆談｜
　茶芽，古人謂之雀舌、麥顆，言其至嫩也。今茶之美者，其質素良，而所植之木又美，則新芽一發，便長寸餘，其細如鍼，唯芽長為上品，以其質幹、土力皆有餘，故也。如雀舌、麥顆者，極下材爾。
　古人論茶，唯言陽羨、顧渚、天柱、蒙頂之類，都未言建溪。然唐人重串茶粘黑者，則已近乎建餅矣。建茶皆喬木，吳、蜀、淮南唯叢茇而已，品自居下。建溪勝處曰郝源、曾坑，其間又岔根、山頂二品尤勝，李氏時號為北苑，置使領之。
｜澠水燕談｜建茶盛於江南，近歲製作尤精，龍鳳團茶最為上品，一觔八餅，慶厯中，蔡君謨為福州轉運使，始造小團，以充歲貢，一觔二十餅，所謂上品龍茶者也。
｜原｜
｜東坡集｜
　僕在黃州，參寥自吳中來訪，館之東坡。一日，夢見參寥所作詩，覺而記其兩句雲，寒食清明都過了，石泉槐火一時新。後七年，僕出守錢塘，而參寥始卜居西湖智果院，院有泉出石縫間，甘冷宜茶。寒食之明日，僕與客泛湖，自孤山來謁參寥，汲泉鑽火，烹黃蘗茶，忽悟所夢詩，兆於七年之前。眾客皆驚嘆，知傳記所載，非虛語也。
　予去此十七年，復與彭城張聖途、丹陽陳輔之同來，院僧梵英，葺治堂宇，比舊加嚴潔，茗飲芳烈，問，此新茶耶。英曰，茶性新舊交，則香味復。予嘗見知琴者，言琴不百年，則桐之生意不盡，緩急清濁，常與雨暘寒暑相應，此理與茶相近，故並記之。
｜增｜
｜黔南行紀｜
　陸羽茶經紀黃牛峽茶可飲，因令舟人求之。有媼賣新茶一籠，與草葉無異，山中無好事者故爾。
　初余在峽州，問士大夫黃陵茶，皆雲觕澀不可飲。試問小吏，雲，唯僧茶味善。試令求之，得十餅，價甚平也，𢹂至黃牛峽．置風爐清樾間，身候湯，手㧫得味。既以享黃牛神，且酌元明堯夫，雲，不減江南茶味也。乃知夷陵士大夫但以貌取之爾。
｜燕翼貽謀錄｜國初，沿江置務收茶，名曰榷貨務，給賣客旅如鹽貨，然人不以為便。淳化四年二月癸亥，詔廢沿江八處應茶商，並許於出茶處市之，未幾，有司恐課額有虧，復請於上，六月戊戍，詔復舊制。六飛南渡後官不能運致茶貨，而榷貨務只賣茶引矣。
｜姚氏殘語｜紹興進茶，自范文虎始。
｜王氏談錄｜公言茶品高而年多者必稍陳，遇有茶處，春初取新芽輕炙，雜而烹之，氣味自復在。襄陽試作甚佳，嘗語君謨，亦以為然。
｜甲申雜記｜
　仁宗朝，春試進士集英殿，后妃御太清樓觀之，慈聖光獻出餅角子以賜進士，出七寶茶以賜考試官。
　初，貢團茶及白羊酒，惟見任兩府方賜之。仁宗朝，及前宰臣，歲賜茶一觔，酒二壺，後以為例。
｜隨手雜錄｜
　子瞻在杭時，一日中使至，密謂子瞻曰，某出京師，辭官家，官家曰，辭了娘娘來。某辭太后殿，復到官家處，引某至一櫃子旁，出此一角，密語曰，賜與蘇軾，不得令人知。遂出所賜，乃茶一觔，封題皆御筆，子瞻具劄子附進稱謝。
　潘中散適為處州守，一日作醮，其茶百二十盞皆乳華，內一盞如墨，詰之，則酌酒人誤酌茶盞中。潘焚香再拜謝過，即成乳華，僚吏皆驚歎。
｜春渚紀聞｜東坡先生一日與魯直、文潛諸人會，飯既，食骨䭔兒血羹。客有須薄茶者，因就取所碾龍團，徧啜坐人，或曰，使龍茶能言，當須稱屈。先生撫掌久之，曰，是亦可為一題。因援筆戲作律賦一首，以俾薦血羹，龍團稱屈為韻，山谷擊節稱詠不能已。已無藏本，聞關子開能誦，今亡矣，惜哉。
｜雞肋編｜米芾作文狂怪，嘗作詩云，飯白雲留子，茶甘露有兄。人不省露兄故，嘗叩之，乃曰，只是甘露哥哥爾。
｜原｜
｜因話錄｜察院諸廳，兵察常主院中茶，茶必市蜀之佳者，貯於陶器，以防暑濕，御史躬自緘啓，故謂之茶甌廳。
｜苕溪詩話｜北苑，官焙也，漕司歲貢，為上。壑源，私焙也，土人亦以入貢，為次。二焙相去三四里間。若沙溪，外焙也，與二焙絶遠，為下。故黃魯直詩，莫遣沙溪來亂真，是也。官焙造茶，常在驚蟄後。
｜增｜
｜避暑錄話｜
　裴晉公詩云，飽食緩行初睡覺，一甌新茗侍兒煎，脫巾斜倚繩牀坐，風送水聲來耳邊。公為此詩必自以為得志，然吾山居七年享此多矣，今歲新茶適佳，夏初作小池，導安樂泉注之，得常熟破山重臺白蓮植其間，葉已覆水，雖無淙潺之聲，然亦澄澈可喜，此晉公之所誦詠，而吾得之，可不為幸乎。
　北苑茶正所產為曾坑，謂之正焙，非曾坑為沙溪，謂之外焙，二地相去不遠，而茶種懸絶。沙溪色白，過於曾坑，但味短而微澀，識茶者一啜，如別涇渭也。余始疑地氣土宜不應頓異如此，及來山中，每開闢徑路，刳治巖竇，有尋丈之間土色各殊，肥瘠、緊緩、燥潤亦從而不同。並植兩木於數步之間，封培灌溉畧等，而生死豐瘁如二物者，然後知事不經見，不可必信也。草茶極品惟䨇井、顧渚，亦不過各有數畝。䨇井在分寧縣，其地屬黃氏魯直家也，元祐間，魯直力推賞於京師，族人交致之，然歲僅得一二觔爾。顧渚在長興縣，所謂吉祥寺也，其半為今劉侍郎希范家所有。兩地所產，歲亦止五六觔。近歲寺僧求之者多，不暇精擇，不及劉氏遠甚。余歲求於劉氏，過半觔則不復佳。蓋茶味雖均，其精者在嫩芽，取其初萌如雀舌者謂之槍，稍敷而為葉者謂之旗，旗非所貴，不得已取一槍一旗猶可，過是則老矣，此所以為難得也。
｜九華山錄｜至化城寺，謁金地藏塔，僧祖瑛獻土產茶，味敵北苑。
｜名臣言行錄｜張詠令崇陽，民以茶為業。公曰，茶利厚，官將榷之，命拔茶而植桑，民以為苦。其後榷茶，他縣皆失業，而崇陽之桑已成，其為政知所先後如此。
｜盧溪詩注｜䨇井老人以青紗蠟紙裹細茶寄人，不過二兩。
｜岳陽風土記｜灉湖諸山舊出茶，謂之灉湖茶，李肇所謂岳州灉湖之含膏也，唐人極重之，見於篇什。今人不甚種植，唯白鶴僧園有千餘本，土地頗類北苑，所出茶一歲不過一、二十兩，土人謂之白鶴茶。味極甘香，非他處草茶可比，並茶園地色亦相類，但土人不甚植爾。
｜品茶要錄｜茶，即古荼字也，周詩記荼苦，春秋書齊荼，漢志書荼陵，至陸羽茶經、玉川茶歌、趙贊茶禁以後，遂以茶易荼。
｜延福宮曲宴記｜宣和二年十二月癸巳，召宰執親王學士曲宴於延福宮，命近侍取茶具，親手注湯擊沸，少頃白乳浮盞面，如疎星淡月，顧諸臣曰，此自烹茶，飲畢皆頓首謝。
｜謝氏詩源｜昔有客過茅君，時當大暑，茅君於手巾內觧茶葉，人與一葉，客飲之，五內清涼。茅君曰，此蓬萊山穆陀樹葉，眾仙食之以當食，又有寶文之蘂，服之不飢。謝幼貞詩，摘寶文之初蘂，拾穆陀之墜葉。
｜蔡寬夫詩話｜湖州紫筍入貢，每歲以清明日貢到，先薦宗廟，賜近臣。紫筍生顧渚，在湖、常二州之間，以其萌茁紫而似筍。
｜五色線｜龍安有騎火茶，最上，不在火前，不在火後故也。清明改火，故曰騎火茶。
｜苕溪漁隱叢話｜
　歐公和劉原父揚州時會堂絶句雲，積雪猶封蒙頂樹，驚雷未發建溪春，中州地暖萌芽早，入貢宜先百物新。注云，時會堂造貢茶所也。余以陸羽茶經考之，不言揚州出茶，惟毛文錫茶譜雲，揚州禪智寺，隋之故宮，寺傍蜀岡，其茶甘香，味如蒙頂焉。苐不知入貢之因起於何時，故不得而誌之也。
　唐義興縣重修茶舍記雲，義興貢茶非舊也，前此御史大夫李棲筠實典是邦，山僧有獻佳茗者，會客嘗之，野人陸羽以為芬香甘辣，冠於他境，可薦於上，棲筠從之，始進萬兩，厥後因之，遂為任土之貢與常賦之邦侔矣。故玉川子詩云，天子須嘗陽羨茶，百草不敢先開花，正謂此也。
｜乾淳歲時記｜仲春上旬，福建漕司進第一綱茶，名北苑試新，方寸小夸，進御止百夸，護以黃羅輭盝，藉以青篛，裹以黃羅夾複，臣封朱印，外用朱漆小匣，鍍金鎖，又以細竹絲織笈貯之，凡數重。此乃雀舌水芽所造，一夸之直四十萬，僅可供數甌之啜爾，或以一二賜外邸，則以生線分觧，轉遺好事，以為奇玩。
｜青瑣詩話｜大丞相李公昉嘗言，當時目外鎮為麤官，有學士遺外鎮官茶，外鎮有詩謝雲，麤官乞與真虛擲，賴有詩情合得嘗。
｜夢餘錄｜東坡以茶性寒，故平生不飲，惟飯後濃茶滌齒而已。然大中三年，東都進一僧，百三十歲，宣宗問服何藥，雲，性惟好茶，飲至百椀，少猶四、五十椀。以坡言律之，必且損壽，反得長年，則又何也。
｜丹鉛錄｜密雲龍，茶名，極為甘馨。宋廖正一，字明畧，晚登蘇門，子瞻大奇之，時黃、秦、張、晁號蘇門四學士，子瞻待之甚厚，每來必令侍妾朝雲取密雲龍，家人以此知之。一日又命取密雲龍，家人謂是，四學士窺之，乃明畧也。山谷有矞雲龍，亦茶名。
｜快雪堂漫錄｜李於鱗為吾浙按察副使，徐子與以岕茶最精者餉之，比看子與昭慶寺，問及，則已賞皁役矣。蓋岕茶葉大多梗，於鱗北士，不遇宜矣。
｜西吳枝乘｜湖人於茗不數顧渚而數羅岕，然顧渚之佳者其風味已遠出龍井下，岕稍清雋，然葉粗而作草氣。丁長孺嘗以半角見餉，且教余烹煎之法，迨試之，殊類羊公鶴，此余有觧有未觧也。余嘗品茗，以武夷、虎丘第一，淡而遠也，松蘿、龍井次之，香而艶也，天池又次之，常而不厭也，餘子瑣瑣，勿置齒喙。
｜茶事拾遺｜
　錢起，字仲文，與趙莒為茶宴。又嘗過長孫宅與朗上人作茶會。
　蔡襄善別茶，建安能仁院有茶生石縫間，蓋精品也。僧採造得茶十餅，號石巖白。以四餅遺蔡，以四餅密遣人走京師遺王內翰禹玉。歲餘，蔡被召還闕，訪禹玉，禹玉命子弟於茶筒中選精品碾以待蔡。蔡捧甌未嘗，輙曰，此極似能仁寺石巖白，公何以得之。禹玉未信，索帖騐之，乃服。
　張芸叟雲，有唐茶品，以陽羨為上，建溪、北苑未著也。貞元中，常袞為建州刺史，始蒸焙而研之，謂之研膏茶。
　無垢居士張九成子韶，設心六度，不為子孫計。因取華嚴善知識，日供其二回食，以飯緇流，嘗供十六大天，而諸位茶杯悉變為乳。
｜指月錄｜有僧到趙州，從諗禪師問新到，曾到此間麼。曰，曾到。師曰，喫茶去。又問僧，僧曰，不曾到。師曰，喫茶去。後院主問曰，為甚麼曾到也雲喫茶去，不曾到也雲喫茶去。師召院主，主應喏，師曰，喫茶去。
｜天池記｜土人以茶為業，𨻶地皆種茶。
｜滇行紀略｜城外石馬井水，無異惠泉，感通寺茶，不下天池伏龍，特此中人不善焙製爾。徽州松蘿茶舊亦無聞，偶虎丘有一僧徃松蘿菴，如虎丘法焙製，遂見嗜於天下，恨此泉不逢陸鴻漸，此茶不逢虎丘僧也。
｜武夷雜記｜武夷茶賞自蔡君謨始，謂其味過北苑龍團，周右文極仰之，蓋緣山中不曉製焙法，一味計多狥利之過也。余試採少許，製以松蘿法，汲虎嘯巖下語兒泉烹之，三德俱備，帶雲石而復有甘輭氣，乃分數百葉寄右文令茶吐氣，復酹一杯報君謨於地下爾。
｜名勝志｜鵶山在文脊山北，產茶充貢，茶經雲，味與蘄州同，梅洵有茶煑鵶山雪滿甌之句。
｜枕譚｜古傳注，茶樹，初採為茶，老為茗，再老為荈，今㮣稱茗當是錯用事也。
｜煑泉小品｜唐人以對花啜茶為殺風景，故王介甫詩，金谷千花莫漫煎，其意在花，非在茶也。余則以為金谷花前信不宜矣，若把一甌對山花啜之，當更助風景，又何必羔兒酒也。
｜茶董｜
　周韶好蓄奇茗，嘗與蔡君謨鬭勝，題品風味，君謨屈焉。
　朱桃椎嘗織芒屩置道上，見者為鬻米茗易之。
　胡嵩飛龍澗飲茶詩，沾牙舊姓餘甘氏，破睡當封不夜侯。陶穀愛其新奇，令猶子彝和之，應聲曰，生涼好喚雞蘇佛，回味宜稱橄欖仙。彝時年十二。
　顏清臣作張志和傳碑，漁童捧釣收綸，蘆中鼓枻，樵青蘇蘭薪桂，竹裏煎茶。
　宣城何子華邀客於剖金堂，酒半出嘉陽嚴峻畫陸羽像，子華因言前代惑駿逸者為馬癖，泥貫索者為錢癖，愛子者有譽兒癖，耽書者有左傳癖，若此叟溺於茗事，何以名其癖。楊粹仲曰，茶雖珍，未離草也，宜追目陸氏為甘草癖。
　西域僧金地藏所植名金地茶，出煙霞雲霧之中，與地上產者其味敻絶。
　黃魯直以小團龍半鋌題詩贈晁無咎，曲幾蒲團聽煑湯，煎成車聲繞羊腸，雞蘇胡麻留渴羌，不應亂我官焙香。東坡見之曰，黃九恁地怎得不窮。
｜學林新編｜
　茶之佳者，造在社前，其次火前，謂寒食前也，其下則雨前，謂穀雨前也。唐僧齊己詩，高人愛惜藏巖裏，白甀封題寄火前。茶皆言火前，蓋未知社前之為佳也。
　靳門團黃有一旗一鎗之號，言一葉一芽也。歐公詩，共約試新茶，旗鎗幾時綠。王荊公送元厚之詩，新茗齋中試一旗。世謂茶始生而嫩者為一鎗，寖大而開為一旗。
　宋蔡襄進龍茶二篇，上篇論茶色、茶香、茶味、炙茶、碾茶、羅茶、候湯、熁盞、點茶，下篇論茶焙、茶籠、砧椎、茶鈴、茶碾、茶羅、茶盞、茶匙、湯瓶。

御定佩文齋廣群芳譜卷十八
