御定佩文齋廣羣芳譜卷三十一
　花譜
　　荷花三
｜集藻｜
｜五言絶句｜
｜增｜
｜唐。盧照鄰。曲池荷｜浮香繞曲岸，圓影覆華池，常恐秋風早，飄零君不知。
｜原｜
｜王維。臨湖亭｜輕舸迎上客，悠悠湖上來，當軒對樽酒，四面芙蓉開。
｜增｜
｜王維。題蓮花塢｜日日採蓮去，洲長多暮歸，弄篙莫濺水，畏濕紅蓮衣。
｜郭恭。秋池一枝蓮｜秋至皆零落，凌波獨吐紅，托根方得所，未肯即隨風。
｜原｜
｜劉方平。採蓮歌｜落日晴江裏，荊歌艶楚腰，採蓮從小慣，十五即乘潮。
｜增｜
｜韓愈。荷池｜風雨秋池上，高荷蓋水繁，未諳鳴摵摵，那似卷翻翻。
｜李羣玉。蓮葉｜根是泥中玉，心承露下珠，在君塘下種，埋沒任春蒲。
｜朱景玄。望蓮臺｜秋臺好登望，菡萏發清池，半似紅顏醉，凌波欲暮時。
｜陸龜蒙。芙蓉｜閒吟鮑昭賦，更起屈平愁，莫引西風動，紅衣不耐秋。
｜宋。楊億。白蓮｜昨夜三更裏，嫦娥墮玉簪，馮夷不敢受，捧出碧波心。
｜梅堯臣。蓮塘｜不畏塘雨急，鈿葉自相遮，文禽忽驚去，衝落波上霞。
｜蘇軾。和子由岐下荷花｜田田抗朝陽，節節臥春水，平鋪亂萍葉，屢動報魚子。
｜蘇轍。和文與可菡萏軒｜開花濁水中，抱性一何潔，朱檻月明時，清香為誰發。
｜原｜
｜曹修古｜荷葉罩芙蓉，圜青映嫩紅，佳人南陌上，翠蓋立春風。
｜增｜
｜元。吳師道。蓮藕花葉圖｜玉雪竅玲瓏，紛披綠映紅，生生無限意，只在苦心中。
｜楊維楨。采蓮曲｜東湖採蓮葉，西湖採蓮花，一花與一葉，持寄阿侯家。
｜鄭氏允端。詠蓮｜本無塵土氣，自在水雲鄉，楚楚凈如拭，亭亭生妙香。
｜明。陳獻章。題茂叔蓮｜船入荷花內，船衝荷葉開，先生歸去後，誰坐此船來。
｜原｜
｜常倫。採蓮曲｜棹發千花動，風傳一水香，傍人持並𦷾，含笑打鴛鴦。
｜屠隆｜與歡遊池上，荷生滿綠池，朱花似歡面，素藕似歡肌。
｜增｜
｜熊卓。採蓮曲｜採蓮復採蓮，盈盈水中路，鴛鴦觸葉飛，卸下團團露。
｜原｜
｜於若瀛。採蓮曲｜入港采芙蓉，芙蓉動㴸淰，游魚聚蜂房，吹作波心錦。
｜七言絶句｜
｜御製。日講畢同翰林張英高士奇勵杜訥看荷｜千隊芙蓉太液池，迎薰初散講筵時，螭頭絕勝金蓮燭，自有清香送曉颸。
｜夏燕新蓮｜紫燕雙雙到案前，天教霖雨足禾田，臨窓斜掠蓮花影，雲與波光皆渺然。
｜七夕觀千葉蓮｜玉露初分水殿涼，滿地紅白雜芬芳，香飄隨座皆秋色，細月朧朧掛未央。
｜原｜
｜唐。王昌齡。採蓮曲｜荷葉羅裙一色裁，芙蓉向臉兩邊開，亂入池中看不見，聞歌始覺有人來。
｜增｜
｜陳去疾。採蓮曲｜粉光花色葉中開，荷氣衣香水上來，棹響清潭見斜影，雙鴛何事亦相猜。
｜白居易。看採蓮｜小桃閒上採蓮船，半採紅蓮半白蓮，不似江南惡風浪，芙蓉池在臥牀前。
｜階下蓮｜葉展影翻當砌月，花開香散入簾風，不如種在天池上，猶勝生於野水中。
｜劉商。詠雙開蓮花｜菡萏新花曉並開，濃妝美笑面相偎，西方采畫嘉陵鳥，早晚雙飛池上來。
｜溫庭筠。蓮花｜綠塘搖灔接星津，軋軋蘭橈入白蘋，應為洛神波上襪，至今蓮蘂有香塵。
｜皮日休。重臺蓮花｜欹紅婑媠力難任，每葉頭邊半米金，可得教他水妃見，兩重元是一重心。
｜白蓮｜但恐醍醐難並潔，祇應薝蔔可齊香，半垂金粉知何似，靜婉臨溪照額黃。
｜原｜
｜陸龜蒙。白蓮｜素蘤多蒙別艶欺，此花真合在瑤池，還應有恨無人覺，月曉風清欲墮時。
｜增｜
｜陸龜蒙。重臺蓮花｜水國煙鄉足芰荷，就中芳瑞此難過，風情為與吳王近，紅萼常教一倍多。
｜白芙蓉｜澹然相對卻成勞，月染風裁箇箇高，似說玉皇親謫墮，至今猶著水霜袍。
｜原｜
｜鄭谷。蓮葉｜移舟水濺差差綠，倚檻風搖柄柄香，多謝浣溪人未折，雨中留得蓋鴛鴦。
｜增｜
｜孫光憲。採蓮｜菡萏香蓮十頃陂，小姑貪戲採蓮遲，晚來弄水船頭濕，更脫紅裙裹鴨兒。
｜宋。楊億。荷花｜瑤水霓旌綺宴陳，漢宮渠怨露華新，誰然百炬金花燭，波襪歌梁暗落塵。
｜錢惟演。荷花｜唾露金銷月似霜，雲屏玉輦剩秋光，不知惟有高唐夢，翠被華鐙徹曙香。
｜丁謂。荷花｜夢散高唐夜正遙，楚天何處不無憀，秋風似會荊王意，露渚煙汀養細腰。
｜原｜
｜杜衍。荷花｜鑿破蒼苔漲作池，芰荷分得綠參差，曉開一朶煙波上，似畫真妃出浴時。
｜增｜
｜杜衍。紅白蓮｜芙蓉照水弄嬌斜，白白紅紅各一家，近日新花出新巧，一枝能著兩般花。
｜雨中荷花｜翠蓋佳人臨水立，檀粉不勻香汗濕，一陣風來碧浪翻，珍珠零落難收拾。
｜原｜
｜韓琦。柳溪嘲蓮｜清香奇色匝芳洲，只得公餘一見休，道是好花堪謔問，幾時曾上美人頭。
｜歐陽修。荷葉｜池面風來波灔灔，陂間露下葉田田，誰於水上張青蓋，罩卻紅妝唱採蓮。
｜增｜
｜蔡襄。泉州北藏院見初荷花｜初花纔過小荷身，曉露霑紅點點勻，莫為愁心偏倚望，清江元有未歸人。
｜原｜
｜邵雍。並𦷾蓮｜漢室嬋娟雙姊妹，天台縹緲兩神仙，當時儘有風流過，謫向人間作瑞蓮。
｜增｜
｜王安石。芙蕖｜芙蕖耐夏復宜秋，一種今年便滿溝，南蕩東陂無此物，但隨深淺見遊鯈。
｜荷花｜亭亭風露擁川坻，天放嬌嬈豈自知，一舸超然他日事，故應將爾當西施。
｜原｜
｜蘇軾。橫湖｜貪看翠蓋擁紅妝，不覺湖邊一夜霜，卷卻天機雲錦段，從教疋練寫秋光。
｜增｜
｜蘇軾。和文與可洋州園池，菡萏亭｜日日移牀趁下風，清香不盡思何窮，若為化作龜千歲，巢向田田萬葉中。
｜沈諫議召游湖不赴明日得雙蓮於北山下作一絕持獻沈既見和又別作一首因用其韻｜湖上棠陰手自栽，問公更得幾回來，水仙亦恐公歸去，故遣雙蓮一夜開。
　詔書行捧縷金箋，樂府應歌相府蓮，莫忘今年花發處，西湖西畔北山前。
｜同景文詠蓮塘｜塘上鈎簾對晚香，不知斜日已侵牀，江妃自惜凌波襪，長在高荷扇影涼。
｜蘇轍。梁山泊見荷花憶吳興｜南國家家漾綵𦫊，芙蕖遠近日微明，梁山泊裏逢花發，卻憶吳興十里行。
　終日舟行花尚多，清香無奈著人何，更須月出波尤凈，臥聽漁家蕩槳歌。
｜徐積。白蓮花｜水一重重玉一重，更無妖色媚西風，雖然物外能為素，又恐人間只愛紅。
｜原｜
｜趙𪔂臣｜嬌紅婭奼不勝姿，只許行人半面窺，恰似姑蘇明月夜，水晶宮殿貯西施。
｜增｜
｜范成大。荷池｜方池留水勝埋盆，露入蓮腮沁粉痕，鈴索無聲人不到，小禽飛入閙荷根。
｜再賦郡沼雙蓮三絕｜館娃魂散碧雲沉，化作雙蓮寄恨深，千載不償連理願，一枝空有合歡心。
　池光欄檻倚斜暉，把酒看花醉不歸，但許鴛鴦相對浴，休驚翡翠一雙飛。
　兩岐秀罷已蒿萊，春意還從菡萏回，不是使君和氣勝，此花應向別人開。
｜陸游。荷花二首｜風露青㝠水面涼，旋移野艇受清香，猶嫌翠蓋紅妝句，何況人言似六郎。
　南浦清秋露冷時，凋紅片片已堪悲，若教巨眼高人看，風折霜枯似更奇。
｜暑中久不把酒盆池千葉白蓮忽開一枝欣然小酌因賦絕句｜千葉芙蕖白玉膚，一樽沆瀣碧琳腴，極知俱出氛埃外，我亦秋風山澤癯。
　我讀淵明止酒篇，知渠未識玉池仙，誰言見面無多子，高壓天魔萬二千。
｜原｜
｜楊萬里。紅白蓮｜紅白蓮花開共塘，兩般顏色一般香，恰如漢殿三千女，半是濃妝半淡妝。
　司花手法我能知，說破當知未大奇，亂翦素羅裝一樹，畧將數朶蘸臙脂。
｜增｜
｜楊萬里。過臨平蓮蕩｜人家星散水中央，十里芹羹菰飯香，想得薰風端午後，荷花世界柳絲鄉。
｜瓶中紅白二蓮｜紅白蓮花共玉瓶，紅蓮韻絕白蓮清，空齋不是無秋暑，暑被花銷斷不生。
　揀得新開便折將，忽然到晚歛花房，只愁花歛香還減，來早重開別是香。
　白蓮半莟未開時，看作紅蓮更不疑，到得欲開渾別了，玉膚洗退淡臙脂。
｜曉坐荷橋｜四葉青蘋照綠池，千重翠蓋護紅衣，蜻蜓空裏原無見，只見波間仰面飛。
｜朱子。次呂季克東堂愛蓮詠｜聞道移根玉井旁，開花十丈是尋常，月明露冷無人見，獨為先生引興長。
｜原｜
｜劉宰｜水邊舟子競招招，陌上車塵晚更囂，只有幽人無個事，藕花深處弄輕橈。
｜鄭清之｜一樣娉婷絕代無，水宮魚貫出瓊鋪，緣何買得凌波女，為有荷盤萬斛珠。
｜增｜
｜林景熙。荷花｜凈根元不競芳菲，萬柄亭亭出碧漪，乘露醉肌渾欲洗，無風清氣自相吹。
｜孔山｜萱草軒窓處處幽，酒中不著客中愁，芭蕉葉上無多雨，分與池荷一半秋。
｜原｜
｜江萬里｜結亭臨水似舟中，夜雨瀟瀟亂打蓬，荷葉曉看元不濕，卻疑悞聴五更風。
｜吳菊潭｜吳姬一曲採蓮歌，回首秋風卷碧波，翠蓋不能擎雨露，鴛鴦應怨夜寒多。
｜虞可齋｜晚來一棹鑑湖東，隊隊峰巒入短蓬，一色藕花三十里，淡妝濃抹錦雲紅。
｜王月浦｜雨餘無事倚闌干，媚水荷花粉未乾，十萬瓊珠天不惜，綠盤擎出與人看。
｜陳古澗｜扇颭宮羅衣浸牀，湘妃晚浴試紅妝，闌干月滿難成夢，風露侵人徹首涼。
｜楊巽齋｜翠蓋紅幢耀日鮮，西湖佳麗會羣仙，波平十里鋪雲錦，風度清香趁畫船。
｜增｜
｜朱淑貞。新荷｜平波浮動洛妃鈿，翠色嬌圓小更鮮，蕩漾湖光三十頃，未知葉底是誰蓮。
｜金。趙渢。荷花｜誰開玉鑑瀉天光，占斷人間六月涼，日落沙禽猶未散，也知受用藕花香。
｜完顏璹。池蓮｜輕輕姿質淡娟娟，點綴圓池亦可憐，數點飛來荷葉雨，暮香分得小江天。
｜段克己。荷葉露｜仗下華清賜浴時，溫泉香膩洗凝脂，團花翠壁琉璃滑，狼籍珠璣醉不知。
｜段成己。荷葉露｜泉客將歸返故淵，西風渺渺碧波寒，主人情厚無他贈，一把真珠泣翠盤。
｜元。何中。荷花｜曲沼芙蓉映竹嘉，綠紅相倚擁雲霞，生來不得東風力，終作薰風第一花。
｜貢性之。畫蓮｜吳王宮殿水流香，步屧廊深暑氣涼，長日香風吹不斷，藕花多處浴鴛鴦。
｜顧瑛。觀荷值雨｜湖山堂上看荷花，亂舞紅妝萬髻丫，細雨霑衣涼似水，畫船五月客思家。
｜明。陳獻章。茂叔愛蓮｜不枝不蔓體本具，外直中通用乃神，我即蓮花花即我，如公方是愛蓮人。
｜李東陽。蓮花｜不見峰頭十丈紅，別將芳思寫江風，翠翹金鈿明鸞鏡，疑是湘妃出水中。
｜原｜
｜徐階。盆蓮｜四面花開玉露滋，曉風翻雨葉垂垂，泉明酒思濂溪癖，憑仗盆池借一枝。
｜申時行。應制題黃臺蓮二首｜九疑山下分奇種，百子房中吐瑞姿，朶朶黃雲團羽蓋，為迎金母下瑤池。
　芙蓉為𢃄菊為裳，高結重臺散異香，見說君王頻問寢，名花長映御袍黃。
｜於若瀛｜羣英的歷點蒼苔，朶朶芙蓉並𦷾開，只恐西風易零落，殿芳故寫嶺頭梅。
｜丘雲霄｜輕雲疎雨一時來，忽見荷花並𦷾開，睡起南薰情思嬾，夢深遙過楚王臺。
｜丁明登｜朝來急雨湧山泉，洗出芙蓉意態妍，嬝嬝數莖欹竹嶼，美人和露入淇園。
｜馬德灃｜朶朶紅蓮映綠池，微風吹動影參差，深閨寂寞嫌長晝，一點芳心只自知。
｜鄭德明｜曲曲闌干水殿涼，紅綃扇底芰荷香，按歌誤觸鴛鴦起，宮漏今宵分外長。
｜沈明臣｜晚涼風度玉池香，看盡歸鴉入建章，妾貌不如蓮樣好，莫將明月比寒塘。
｜許成名｜藕花塘上雨霏霏，無數蓮房著水垂，羞見鴛鴦交頸臥，卻將荷葉蓋頭歸。
｜陶安｜絕艶蓮花水面浮，綠雲香濕一沙鷗，何時摘取池中葉，駕作中流太乙舟。
｜詩散句｜
｜增｜
｜古詩｜涉江採芙蓉，蘭澤多芳草，采之欲遺誰，所思在遠道。
｜唐。上官儀｜密樹風煙積，𢌞塘荷芰新。
｜徐彥伯｜折藕絲能脆，開花葉正圓。
｜張九齡｜荷葉生幽渚，芳華信在茲。
｜原｜
｜李白｜素手把芙蓉，虛步躡太清。
｜增｜
｜杜甫｜全紅開似鏡，半綠卷如杯。
　城晚通雲霧，亭深到芰荷。
｜韓愈｜蜂蟬碎錦纈，綠池披菡萏。
｜白居易｜僱人栽菡萏，買石造潺湲。
　冷碧新秋水，殘紅半破蓮。
｜元稹｜晚荷猶展卷，早蟬遽蕭嘹。
｜錢珝｜晚荷人不折，留取作秋香。
｜杜荀鶴｜年年越溪上，相憶採芙蓉。
｜宋。楊億｜急雨度前軒，池荷相對翻。
｜梅堯臣｜嘉蓮如笑迎，照水呈丹顋。
　高城浸湖光，面面當紅蕖。
｜原｜
｜劉敞｜交陰分擢秀，並葉爛齊芳。
　亂香清宿醉，濃艶破狂愁。
｜蘇軾｜荷背風翻白，蓮腮雨褪紅。
｜增｜
｜金。劉昂霄｜何物媚遊人，微風動池荷。
｜元。李孝光｜樹湧中流碧，蓮生隔浦香。
｜唐。韓愈｜曲江荷花蓋十里，江湖生目思莫緘。
｜來鵬｜一夜綠荷霜翦破，賺他秋雨不成珠。
｜韓偓｜卷荷忽被微風觸，瀉下清香露一杯。
｜宋。趙抃｜江瀆荷花開似錦，且同歸去採蓮舟。
｜文彥博｜為愛霜瑩寬白簡，得隨津閣看紅蓮。
｜秦觀｜斜吹疎雨濕秋江，霜風暗引芙蕖香。
｜高翥｜膩玉肌膚碧玉房，纍纍波面襯紅妝。
｜金。元好問｜長白山前繡江水，展放荷花三十里。
｜元。張翥｜虹影連蜷山外雨，荷香澹蕩晚來風。
｜李孝光｜兩行雲樹忽遠近，十里荷花能白紅。
｜原｜
｜明。丁明登｜輕霜約水淡無痕，竹裏芙蓉意態新。
｜魏。曹植｜朱華冒綠池。
｜增｜
｜宋。謝朓｜紅蓮搖弱荇。
｜梁。庾肩吾｜綠荷生綺葉。
｜周。庾信｜初蓮開細房。
　蓮花類洗杯。
　蓮開長倒垂。
｜陳。徐陵｜荷開水殿香。
｜隋。薛道衡｜荷心宜露泫。
｜唐。上官儀｜荷銷裛露香。
｜趙冬曦｜夏近未舒蓮。
｜王維｜紅蓮落故衣。
｜孟浩然｜荷風送香氣。
｜原｜
｜李白｜荷花嬌欲語。
　芙蓉老秋霜。
｜杜甫｜江蓮搖白羽。
　紅膩小池蓮。
　荷凈納涼時。
｜增｜
｜杜甫｜霜倒半池蓮。
｜李嘉祐｜向日荷新卷。
｜王灣｜盛香蓮近拆。
｜原｜
｜劉禹錫｜白蓮方出水。
｜韋應物｜曉露洗紅蓮。
｜增｜
｜柳宗元｜菡萏溢嘉色。
｜孟郊｜荷折碧圓傾。
｜白居易｜霜潔白蓮香。
　紅芳照水荷。
　荷新鈿扇圓。
｜鄭谷｜荷密連池綠。
　露荷香自任。
｜方干｜新荷露壓傾。
｜許渾｜荷香遞雨聲。
｜朱慶餘｜秋水藕花明。
｜宋。王安石｜荷氣馥初潦。
｜蘇軾｜秋風靜芙蕖。
　新荷弄晚涼。
｜原｜
｜唐。杜甫｜棹拂荷珠碎圓。
　點溪荷葉疊青錢。
　露冷蓮房墜粉紅。
　並𦷾芙蓉本自雙。
　雨裛紅蕖冉冉香。
　青春波浪芙蓉園。
｜增｜
｜白居易｜秋芳初結白芙蓉。
　浪搖花影白蓮池。
｜溫庭筠｜皎鏡方塘菡萏秋。
｜方干｜池塘月撼芙蕖浪。
｜陸龜蒙｜水國煙鄉足芰荷。
｜吳融｜白波無際落紅蕖。
｜杜荀鶴｜看引秋泉灌藕花。
｜韋莊｜一片野風蓮萼香。
｜宋。錢惟演｜水風猶獵敗荷香。
｜韓琦｜濃妝照檻秋蓮合。
｜梅堯臣｜西風滿眼是秋蕖。
｜王安石｜荷葉相依萬蓋陰。
｜蘇軾｜荷花夜開風露香。
｜陸游｜颭颭荷盤露欲傾。
｜原｜
｜虞可齋｜芰荷風起動清秋。
｜增｜
｜金。蔡珪｜荷鈿小小半溪香。
｜王磵｜日映荷花晚更紅。
｜王元粹｜風動綠荷香滿溪。
｜元。馬祖常｜綠愛荷盤夏翦衣。
｜郭鈺｜湖水浸秋藕花白。
｜王逢｜水涼風攪一池荷。
｜顧瑛｜蓮花池畔暑風涼。
｜詞｜
｜原｜
｜宋。李清照。如夢令｜常記溪亭日暮，沉醉不知歸路，興盡欲回舟，悞入藕花深處，爭渡，爭渡，驚起一行鷗鷺。
｜張鎡。相見歡｜曉來閑立回塘，一襟香，玉颭雲鬆風外，數枝涼。　相並渾如私語，惱人膓，飛去方知白鷺，在花傍。
｜增｜
｜向子諲。相見歡｜亭亭秋水芙蓉，翠闈中，又是一年風露，笑相逢。　天機畔雲錦亂，思無窮，路隔銀河猶解，訴西風。
｜秦觀。調笑｜柳岸，水清淺，笑折荷花呼女伴，盈盈日照新妝面。　水調空傳幽怨，扁舟日暮笑聲遠，對此令人膓斷。
｜張鎡。昭君怨｜月在碧虛中住，人向亂荷中去，花氣雜風涼，滿船香。　雲被歌聲搖動，酒被詩情掇送，醉裏臥花心，擁紅衾。
｜蘇軾。浣溪沙｜四面垂楊十里荷，問云何處最花多，畫樓南畔夕陽和。　天氣乍涼人寂寞，光陰須得酒消磨，且來花裏聴笙歌。
｜原｜
｜陳與義。菩薩蠻｜南軒面對芙蓉浦，宜風宜月還宜雨，紅少綠多時，簾前光景奇。　繩牀烏木幾，盡日繁香裏，睡起一篇新，與花為主人。
｜增｜
｜晏幾道。採桑子｜湘妃浦口蓮開盡，昨夜紅稀，懶過前溪，閑艤扁舟看鴈飛。　去年謝女池邊醉，晚雨霏微，記得歸時，旋折新荷蓋舞衣。
｜元。許有壬。太常引｜幽人早起赴池亭，初日照娉婷，風蓋露珠傾，又勝似前時雨聲。　水沉香裏，錦雲深處，雙檜插天青，一葉釣舟輕，似野渡，無人自橫。
｜原｜
｜宋。葉夢得。鷓鴣天｜曉日初開露未晞，夕陽輕散雨還微，暗搖錦霧游鯈戲，斜映紅雲屬玉飛。　情脈脈，恨依依，沙邊空見棹船歸，何人解舞新聲曲，一試纖腰六尺圍。
｜增｜
｜金。蔡松年。鷓鴣天｜秀樾橫塘十里香，水光晚色靜年芳，燕支雪瘦薰沉水，翡翠盤高走夜光。　山黛遠，月波長，暮雲秋影照瀟湘，醉魂應逐凌波夢，分付西風此夜涼。
｜宋。秦觀。虞美人｜行行信馬橫塘畔，煙水秋平岸，綠荷多少夕陽中，知為阿誰凝恨，背西風。　紅妝艇子來何處，蕩槳偷相顧，鴛鴦驚起不無愁，柳外一雙飛去，卻回頭。
｜趙彥端。鵲橋仙｜藕花亭上，無塵無暑，灔灔一池秋凈，綠羅寶蓋碧瓊竿，翠浪裏，重重月影。　一家姊妹，兩般裝束，濃淡施朱傅粉，夜深風入覺微寒，問誰在，牙牀酒醒。
｜原｜
｜賀鑄。踏莎行｜楊柳回塘，鴛鴦別浦，綠萍漲斷蓮舟路，定無蜂蝶慕幽香，紅衣脫盡芳心苦。　返照迎潮，行雲𢃄雨，依依似與騷人語，當年不肯嫁春風，無端卻被秋風誤。
｜增｜
｜蘇軾。荷華媚｜霞苞霓荷碧，天然地，別是風流標格，重重青蓋下，千嬌照水，好紅紅白白。　每悵望，明月清風夜，甚低迷不語，妖邪無力，終須放，船兒去，清香深處住，看伊顏色。
｜原｜
｜蘇庠。臨江仙｜獵獵風蒲初暑過，蕭然庭戶秋清，野航渡口帶煙橫，晚山千萬疊，別鶴兩三聲。　秋水芙蕖聊盪槳，一樽同破愁城，蓼花灘上白鷗明，暮雲連極浦，急雨暗長汀。
｜宋祁。蝶戀花｜雨過蒲桃新漲綠，蒼玉盤傾，墮碎珠千斛，姬㜮擁前紅簇簇，溫泉初試真妃浴。　驛使南來丹荔熟，故翦輕綃，一色頒時服，嬌汗易晞凝醉玉，清涼不用香綿撲。
｜晏幾道。蝶戀花｜妖艶秋蓮生別浦，紅臉青腰，舊識凌波女，照影弄妝嬌欲語，西風豈是繁華主。　可恨良辰天不與，纔過斜陽，又值黃昏雨，朝落暮開空自許，竟無人解知心苦。
｜蔣捷。蝶戀花｜我愛荷花花最軟，錦拶雲挨，朶朶嬌如顫，一陣微風來自遠，紅低欲蘸涼波淺。　莫是羊家張靜婉，抱月飄煙，舞得腰肢倦，偷把翠羅香被展，無眠卻又頻翻轉。
｜歐陽修。蝶戀花｜一曲天香金粉膩，蓮子心中，自有深深意，薏密蓮深秋正媚，將花寄恨無人會。　橋上少年橋下水，小棹歸時，不許牽紅袂，浪濺荷心圓又碎，無端欲墮相思淚。
｜又｜水浸秋天風皺浪，縹緲仙舟，只似秋江上，和露採蓮愁一餉，看花卻是啼妝樣。　折得蓮莖絲未放，蓮斷絲牽，特地成惆悵，歸棹莫愁花蕩漾，江頭有箇人相望。
｜又｜越女採蓮秋水畔，窄袖輕羅，暗露雙金釧，照影摘花花似面，芳心只共絲爭亂。　鸂鶒灘頭風浪晚，霧重煙昏，不見來時伴，隱隱歌聲歸棹遠，離愁引著江南岸。
｜漁家傲｜荷葉田田青照水，孤舟挽在花陰底，昨夜蕭踈微雨墜，愁不寐，朝來又覺西風起。　雨擺風搖金蘂碎，合歡枝上香房翠，蓮子與人長廝類，無好意，年年苦在中心裏。
｜又｜為愛蓮房都一柄，雙苞雙蘂雙紅影，雨勢不來風色定，池水靜，仙郎綵女臨鸞鏡。　妾有容華君不省，花今恩愛猶相並，花卻有情人薄倖，心耿耿，因花又染相思病。
｜又｜葉有清風花有露，葉籠花罩鴛鴦侶，白錦頂絲紅錦羽，蓮女妬，驚飛不許長相聚。　日腳沉紅天色暮，清涼傘上微微雨，早是水寒無宿處，須回步，枉教雨裏分飛去。
｜增｜
｜歐陽修。漁家傲｜妾本錢塘蘇小妹，芙蓉花共門相對，昨日為逢青傘蓋，慵不採，今朝斗覺凋零煞。　愁倚畫樓無計奈，亂紅飄過秋塘外，料得明年秋色在，香可愛，其如鏡裏花顏改。
｜又｜花底忽聞敲兩槳，逡巡女伴來尋訪，酒盞旋將荷葉當，蓮舟蕩，時時盞裏生紅浪。　花氣酒香清廝釀，花腮酒面紅相向，醉倚綠陰眠一餉，驚起望，船頭閣在沙灘上。
｜又｜葉重如將青玉亞，花輕疑是紅綃掛，顏色清新香脫灑，堪長價，牡丹怎得稱王者。　雨筆露箋勻彩畫，日爐風炭熏蘭麝，天與多情絲一把，誰廝惹，千條萬縷縈心下。
｜又｜粉蘂丹青描不得，金鍼線線功難敵，誰𠊓暗香輕採摘，風淅淅，船頭觸散雙鸂鶒。　夜雨染成天水碧，朝陽借出臙脂色，欲落又開人共惜，秋氣逼，盤中已見新荷菂。
｜又｜幽鷺漫來窺品格，雙魚豈解傳消息，綠柄嫩香頻採摘，心似織，條條不斷誰牽役。　珠淚暗和清露滴，羅衣染盡秋江色，對面不言情脈脈，煙水隔，無人說似長相憶。
｜又｜楚國細腰元自瘦，文君膩臉誰描就，日夜鼓聲催箭漏，昏復晝，紅顏豈得長如舊。　醉折嫩房紅蘂嗅，夭絲不斷清香透，卻𠊓小欄凝望久，風滿袖，西池月上人歸後。
｜高觀國。祝英臺近｜擁紅粧，翻翠蓋，紅影暗南浦，波面澄霞，蘭艇採香去，有人水濺湘裙，相招晚醉，正月上，涼生風露。　兩凝佇，別後歌斷雲閒，嬌姿黯無語，魂夢西風，端的此心苦，遙想芳臉輕顰，凌波微步，鎮輸與，沙邊鷗鷺。
｜原｜
｜晁補之。新荷葉｜雨過回塘，圓荷嫩綠新抽，越女輕盈，畫橈穩送蘭舟，波光艶粉，紅相間，脈脈嬌羞，菱歌隱隱，漸遙依約凝眸。　堤上郎心，波間妝影遲留，不覺歸時，暮天碧月如鈎，風蟬噪晚，餘霞映，幾點沙鷗，漁歌不到，有人獨倚危樓。
｜增｜
｜鄭斗煥。新荷葉｜乳鴨池塘，晴波漾綠鱗鱗，宿藕根香，夏來生意還新，蚨錢小鈿，花貼翠，相間萍星，一番雨過，一番暗展圓青。　魚戲龜游，看來猶未勝情，因憶年時，垂釣曾約輕盈，玉人何處，關情是，半捲芳心，簾風一棹，鴛鴦催起歌聲。
｜金。趙可。驀山溪｜雲房西下，天共滄波遠，走馬記狂遊，正芙蕖，平鋪鏡面，浮空欄檻，招我倒芳尊，看花醉，把花歸，扶路清香滿。　水楓舊曲，應逐歌塵散，時節又新涼，料開徧，橫湖清淺，冰姿好在，莫道總無情，殘月下，曉風前，有恨何人見。
｜原｜
｜宋。劉光祖。洞仙歌｜晚風收暑，小池塘荷凈，獨倚胡牀酒初醒，起徘徊，時有香氣吹來，雲藻亂，葉底游魚動影。　空擎承露蓋，不見冰容，惆悵明妝曉鸞鏡，後夜月涼時，月淡花低，幽夢覺，欲憑誰省，且應記，臨流憑欄干，便遙想，江南紅酣千頃。
｜康與之。洞仙歌｜若耶溪路，別岸花無數，欲飲嬌紅向人語，與綠荷，相倚恨，回首西風，波淼淼，三十六陂煙雨。　新妝明照水，汀渚生香，不嫁東風被誰誤，遣踟躕，騷客意，千里綿綿，仙浪遠，何處凌波微步，想南浦，潮生畫橈歸，正月曉風清，斷膓凝佇。
｜增｜
｜姜夔。惜紅衣｜枕簟邀涼，琴書換日，睡餘無力，細灑冰泉，並刀破甘碧，墻頭喚酒，誰問訊，城南詩客，岑寂，高樹晚蟬，說西風消息。　虹梁水陌，魚浪吹香，紅衣半狼籍，維舟試望，故國渺天北，可惜渚邊沙外，不共美人遊歷，問甚時同賦，三十六陂秋色。
｜張炎。紅情｜無邊香色，記涉江自採，錦亭雲密，翦翦紅衣，學舞波心舊曾識，一見依然自語，流水遠，幾回空憶，動倒影，取次窺妝，玉潤露痕濕。　閒立翠屏側，愛向人弄芳，背酣斜日，料應太液，三十六宮土花碧，清興凌風更爽，正無數滿汀如昔，泛片葉，煙波裏，臥橫紫笛。
｜周密。綠葢舞風輕｜玉立照新妝，翠蓋亭亭，凌波步秋漪，真色生香，明璫搖淡月，舞袖斜倚，耿耿芳心，奈千縷，晴絲縈繫，恨開遲，不嫁東風，顰怨嬌蘂。　花底謾卜幽期，素手採珠房，粉艶初洗，雨濕鉛腮，碧雲深，暗聚軟綃清淚，訪藕尋蓮，楚江遠，相思誰寄，棹歌回，衣露滿身花氣。
｜原｜
｜姜夔。念奴嬌｜鬧紅一舸，記年時，長與鴛鴦為侶，三十六陂人未到，水佩風裳無數，翠葉吹涼，玉容銷酒，更灑菰蒲雨，嫣然搖動，冷香飛上詩句。　日暮青葢亭亭，情人不見，爭忍凌波去，只恐舞衣寒易落，愁入西風南浦，高柳垂陰，老魚吹浪，留我花間住，田田多少，幾𢌞沙際歸路。
｜僧仲殊。念奴嬌｜水楓葉下，乍湖光清淺，涼生商素，西帝宸遊羅翠蓋，擁出三千宮女，絳采嬌春，鉛華掩晝，占斷鴛鴦浦，歌聲搖曳，浣紗人在何處。　應笑桂蘂一枝，廣寒宮殿，冷落棲愁苦，雪艶冰肌羞淡泊，偷把臙脂勻注，媚臉籠霞，芳心泣露，不肯為雲雨，金波影裏，為誰長恁凝竚。
｜增｜
｜趙以夫。憶舊遊｜望紅蕖影裏，冉冉斜陽，十里沙平，喚起江湖夢，向沙鷗住處，細說前盟，水鄉六月無暑，寒玉散青冰，笑老去心情，也將醉眼，鎮為花青。　亭亭，步明鏡，似月浸華清，人在秋庭，照夜銀河落，想粉香濕露，恩澤初承，十洲縹緲何許，風引綵舟行，尚憶得西施，餘情裊裊煙水汀。
｜呂同老。水龍吟｜冰肌不污天真，曉來玉立瑤池裏，亭亭翠蓋，盈盈素靨，時妝凈洗，太液波翻，霓裳舞罷，斷魂流水，甚依然舊日，濃香淡粉，花不似，人憔悴。　欲喚凌波仙子，泛扁舟，浩波千里，只愁回首，冰奩半掩，明璫亂墜，月影淒迷，露華零落，小欄誰倚，共芳盟，猶有雙棲雪鷺，夜寒驚起。
｜張炎。水龍吟｜仙人掌上芙蓉，涓涓猶滴金盤露，輕妝照水，纖裳玉立，飄颻似舞，幾度消凝，滿湖煙月，一汀鷗鷺，記小舟夜悄，波明香遠，渾不見，花開處。　應是浣紗人妬，褪紅衣，被誰輕誤，閒情雅澹，冶姿清潤，憑嬌待語，隔浦相逢，偶然傾蓋，似傳心素，怕湘臯珮解，綠雲十里，卷西風去。
｜李居仁。水龍吟｜蘂仙羣擁宸遊，素肌似怯波心冷，霜裳縞夜，冰壺凝露，紅塵洗盡，弄玉輕盈，飛瓊綽約，淡妝臨鏡，更多情一片，碧雲不捲，籠嬌面，回清影。　菱唱數聲乍聽，載名娃，藕絲縈艇，雪鷗沙鷺，夜來同夢，曉風吹醒，酒暈全消，粉痕微漬，色明香瑩，問此花，曷貯瑤池，應未許，繁紅並。
｜趙汝鈉。水龍吟｜露華洗盡凡妝，玉妃來侍瑤池宴，風裳水佩，冰肌雪艶，清涼不汗，解語情多，凌波步穩，酒容消散，想溫泉浴罷，天然真態，渾疑是，宮妝淺。　暗想淒愁別岸，粉痕消，香腮凝腕，雪空水冷，此情誰許，鷺知鷗見，羽扇微搖，翠帷低擁，清涼亭院，待夜深，月上闌干，更邀取，姮娥伴。
｜周密。水龍吟｜素鸞飛下青㝠，舞衣半惹涼雲碎，藍田種玉，綠房迎曉，一奩秋意，擎露盤深，憶君涼夜，暗傾鉛水，想鴛鴦正結，梨雲好夢，西風冷，還驚起。　應是飛瓊仙會，倚涼飈，碧簪斜墜，輕妝鬭白，明璫照影，紅衣羞避，霽月三更，粉香千點，靜聞十里，聽湘絃奏徹，冰綃偷翦，聚相思淚。
｜練恕可。水龍吟｜素姬初宴瑤池，珮環誤落雲深處，分香華井，洗妝湘渚，天姿淡濘，碧蓋吹涼，玉冠迎曉，盈盈笑語，記當時乍識，江明夜凈，只愁被嬋娟誤。　幾點沙邊飛鷺，舊盟寒，遠迷煙雨，相思未盡，纖羅曳水，清鉛泣露，玉鏡臺空，銀瓶綆絕，斷魂何許，待今宵試採，中流一葉，共凌波去。
｜王易簡。水龍吟｜翠裳微護冰肌，夜深暗濕瑤臺露，芳容淡濘，風神蕭散，凌波晚步，西子殘妝，環兒初起，未須勻注，看明璫素襪，相逢憔悴，當應被薰風誤。　十里雲愁雪妬，抱淒涼，盼嬌無語，當時姊妹，朱顏褪酒，紅衣按舞，別浦重尋，舊盟惟有，一行鷗鷺，伴玉顏月曉，盈盈冷艶，洗人間暑。
｜唐玨。水龍吟｜淡妝人更嬋娟，晚奩凈洗鉛華膩，泠泠月色，蕭蕭風度，嬌紅欲避，太液池空，霓裳舞倦，不堪重記，歎冰魂猶在，翠輿難駐，玉簪為誰輕墜。　別有凌空一葉，泛清寒，素波千里，珠房淚濕，明璫恨遠，舊遊夢裏，羽扇生秋，瓊樓不夜，尚遺仙意，柰香雲易散，綃衣半脫，露涼如水。
｜無名氏。綠意｜碧圓自潔，向淺洲遠浦，亭亭清絕，猶有遺簪，不展秋心，能卷幾多炎熱，鴛鴦密語同傾蓋，且莫與，浣紗人說，怨歌忽斷，花風碎卻，翠雲千疊。　回首當年漢舞，怕飛去，謾縐留仙裙褶，戀戀青衫，猶染枯香，還笑鬢絲飄雪，盤心清露如鉛水，又一夜，西風聽折，喜凈看，匹練秋光，倒瀉半湖明月。
｜劉辰翁。沁園春｜淺碧芙蓉，素艶亭亭，前身阿嬌，記湘浦露冷，酥容倍潔，華清水滑，酒暈全消，瑤翦豐肌，雲翻碎萼，白羽鮮明時自搖，風流處，是古香幽韻，時度鮮飈。　瓊枝璧月清標，對千朶嬋娟傾翠瓢，況水晶臺榭，低迷凈淥，冰霜詞調，隱約輕橈，細認金房，種奇朶秀，已覺青衿橫素腰，西風晚，看花開十丈，玉井非遙。
｜元。張翥。摸魚兒｜問西湖，舊家兒女，香魂還又連理，多情慾賦雙蕖怨，閑卻滿奩秋意，嬌旖旎，愛照影，紅妝一樣新梳洗，王孫正擬，喚翠袖輕歌，玉箏低按，涼夜為花醉。　鴛鴦浦，淒斷凌波夢裏，空憐心苦絲脆，吳娃小艇應偷採，一道綠萍猶碎，君試記，還怕是，西風吹作行雲起，闌干漫倚，待載酒重來，尋芳已晚，餘恨渺煙水。
｜別錄｜
｜增｜
｜南史。羊侃傳｜侃性豪侈，善音律，自造採蓮、棹歌兩曲，甚有新致。
｜原｜
｜庾杲之傳｜庾杲之，字景行，王儉用為衛將軍長史。安陸侯蕭緬與儉書曰，盛府元僚實難其選，庾景行汎淥水，依芙蓉，何其麗也。時人以入儉府為蓮花池。
｜增｜
｜周書。薛憕傳｜魏文帝造一欹器，為二荷同處一盤，相去盈尺，中有蓮下垂器上，以水注荷則出於蓮而盈乎器，為鳧鴈、蟾蜍以飾之，謂之水芝欹器。
｜唐書。令狐綯傳｜綯為翰林承旨，夜對禁中，燭盡，帝以乘輿金蓮華炬送還院。
｜西京雜記｜卓文君臉際常若芙蓉。
｜拾遺記｜洹流如沙塵，足踐則陷，其深難測。大風吹沙如霧，有石蕖，青色，堅而甚輕，從風靡靡，覆其波上，一莖百葉，千年一花。
｜荊州記｜衡山有三峰極秀，一峰名芙蓉峰，最為竦桀，自非清霽素朝不可望見。
｜世說｜顏延之嘗問鮑明遠，己詩與謝康樂優劣。鮑曰，謝五言如初發芙蓉，自然可愛。君詩若鋪錦列繡，亦雕繪滿眼。
｜蓮社高賢傳｜釋惠安患山中無刻漏，乃於水上立十二葉芙蓉，因波隨轉分定晝夜，以為行道之節，謂之蓮花漏。
｜原｜
｜搜神記｜王敦在武昌，鈴下儀仗生蓮華，五六日而落。
｜增｜
｜九華山記｜青陽縣有九子山，高數千丈，上九峰如蓮花。
｜北山錄｜徐陵浴佛以蓮葉露。
｜清異錄｜郭進家能作蓮花餅，餡有十五隔者，每隔有一折枝蓮花，作十五色。
　隋宦者劉繼銓，得芙蓉鷗二十四隻以獻，毛色如芙蓉。
｜原｜
｜成都記｜唐玄宗以芙蓉花汁調香粉作御墨，曰龍香劑。
｜增｜
｜畫品｜菡萏圖，趙昌作，昌善畫花，設色明潤，筆跡柔美，有名於蜀士大夫。舊雲，徐熙畫花傳花神，趙昌畫花寫花形，然比之徐熙則差劣其後，鐔宏、王友之輩皆弗逮也。荷花生泥汙之中，出於水而不著水，昌此花標韻清遠，能識此意耳。
｜緯畧｜顏延之碧芙蓉頌曰，澤芝芳艶，擅奇水屬，水屬二字，全未見人用。劉孝威謝藕啟曰，凡厥水羞，莫敢相輩，水羞二字亦新。
｜續骫骳說｜參寥子嘗在臨平道中作詩云，風蒲獵獵弄輕柔，欲立蜻蜓不自由，五月臨平山下路，藕花無數亂汀洲，東坡一見為寫而刻諸石。宗婦曹夫人善丹青，作臨平藕花圖，人爭影寫，葢不獨寶其畫也。
｜陳輔之。詩話｜唐人牡丹詩云，紅開西子妝樓曉，翠揭麻姑水殿春。改春作秋，全是蓮花詩。
｜老學庵筆記｜吳幾先嘗言，參寥詩云，五月臨平山下路，藕花無數滿汀州。五月非荷花盛時，不當雲無數滿汀州。廉宣仲雲，此但取句美，若雲六月臨平山下路，便不佳矣。幾先雲，只是君記得熟，故以五月為勝，不然止雲六月，亦豈不佳哉。
｜五色線｜劉交居若耶溪，忽聞有人採蓮喧笑聲，交以溪左右無人居，甚訝之，乃斷柳枝蔽身視之，忽見十餘女子從一華林而出，皆衣青綠，年十六七，入叢蓮相對而歌，交乃棹舟以逼之，諸女皆化為龜入水。
｜致虛雜俎｜六月廿有四日，謝文君獨處無侶，命沈君攸製采蓮之曲以解其悲愁之思，援筆便成，曰，平川映晚霞，蓮舟泛浪花，衣香隨岸遠，荷影向流斜，度手牽長柄，轉楫避疎花，還船不畏滿，歸路詎嫌賒。謝贊嘆久之。
｜圖繪寶鑑｜於青年，毘陵人，嘉定間專畫荷花草蟲，世號於荷。
　馮大有自號怡齋，寓居吳門，專畫蓮荷，精巧入格。
　僧希白善白描荷花。
｜丹鉛雜錄｜左傳注，楚有茄人城。張楫，音茄，曰荷。古樂府，鷺何食，食茄下。西京賦，𦷾倒茄於藻井，披紅葩之狎獵。注，茄，藕莖也。
｜異林｜弘治乙卯，苦蕒菜開蓮花，七日而謝。又，歲丙辰三月，敘州楠樹生蓮花五十餘朶。
｜避暑漫抄｜有神降於鄭絳家，吟詩曰，忽然湖上片雲飛，不覺舟中雨濕衣，折得蓮花渾忘卻，空將荷葉蓋頭歸。
｜林泉隨筆｜周子愛蓮說一篇，僅百餘字，形容蓮之可愛，宛然如在目前。蓋不必求太極於梅枝而全體呈露矣。
｜原｜
｜釵小志｜歐公知潁州，有官妓盧媚兒姿貌端秀，口中常作芙蕖花香。有蜀僧雲，此人前身為尼，誦法華經二十年。
｜花史｜唐冀國夫人，任氏女，少奉釋教。一日有僧持衣求浣，女欣然濯之溪邊，每一漂衣蓮花應手而出，驚異求僧，不知所在，因識其處為百花潭。
　房壽六月召客搗蓮花製碧芳酒。
　賈似道在揚州時有道人求見，問其所能，曰，善畫蓮。秋壑館之於小金山放鶴亭，索絹四幅，閉門不容觀者，逾五六日，似道自徃觀之，僅畫一葉傾露珠滴滴流下，滴於石上，復散滴於地，秋壑見精妙令了之。道人辭去，約再來，秋壑掛於壁上，每風起則荷葉動，露珠傾盡，已而復然，道人不可復索，方知神仙也。
　昇元閣，梁朝故物，高二百四十尺，今名瓦棺寺。西晉時，地產青蓮兩朶，聞之所司，掘得瓦棺，開見一老僧，花從舌根頂顱出，詢及父老，曰，昔有僧誦法華經萬餘卷，臨卒遺言以瓦棺葬之此地。
　法華山樵夫得青蓮一枝，掘地有石匣，藏一童子，舌根不壞，花自舌出。
｜西湖志｜仙姥，餘杭人，嫁於西湖農家，能釀百花酒，王方平常沽飲。是後羣仙時降，因授藥一丸以償酒價，姥服化去，後十餘年，有人見姥於洞庭，仍賣百花酒雲。今杭州北山有仙姥墩。王安石詩云，綠漪堂前湖水綠，歸來正復有荷花，花前若見餘杭姥，為道仙人憶酒家。
｜增｜
｜黃山志｜雲谷禪院因營造伐木，登擲鉢峰，見半壁有龕，牖間生石蓮花一朶，以斧截斷，視之，色若琥珀，紅光耀目。
｜原｜
｜贑州府志｜大龍山在信豐縣南一百二十里，層巒疊嶂，遇夜或紅光燭天，產異花如白蓮。
｜增｜
｜泉州府志｜蓮花峰在南安縣西北，其山聳峙，上開八石若蓮花然。
｜台州府志｜芙蓉山在府城東二百里出海口，望之如紅蓮始開。
｜原｜
｜栽種｜春分前栽，則花出葉上。先將好壯河泥乾者，少半瓮，築實，隔以蘆蓆，上用河泥半尺築平，有雨蓋之，俟泥曬微裂方種，蓋藕根上行遇實，始生花也。次將藕壯大三節無損者，順鋪在上，大者一枝，小者二枝，頭向南，芽朝上。用硫黃研碎，紙撚簪柄粗，纏藕節一二道，再用翦碎豬毛少許，安在藕節。再用肥河泥次第填四寸厚，藕芽勿露。日中曬淤泥，迸裂方可少加河水，先加水止可四指深，𠉀擎荷大發，再加河水，交夏水方可深。如此種，當年有花且茂盛。管子曰，五沃之土生蓮。故栽宜壯土，然不可多加壯糞，反至發熱壞藕。
｜插瓶｜瓶注溫湯，蓋以紙，削尖花桿，隨手急插。或去根少許，封以蠟，或亂髮密纏折處，仍以泥封固其竅，先插瓶中，後注水。或將竹釘十字扦蘂，使出白汁，方插瓶。如此則耐久。
｜製用｜
｜常氏日錄｜七月七日采蓮花七分，八月八日采藕根八分，九月九日采蓮實九分，陰乾搗細，煉蜜為丸，服之令人不老，長生。
　蓮華，服之鎮心、輕身、駐顏。
　　附錄　山蓮
｜原｜百丈山有草花如蓮花。
　　附錄　西番蓮
｜原｜西番蓮，花淡雅似菊之月下西施，自春至秋，相繼不絕，亦花中佳品。春間將藤壓地，自生根，隔年鑿斷分栽。
　　附錄　鐵線蓮
｜原｜鐵線蓮，花葉俱似西番，花心黑如鐵線。
　　附錄　朝日蓮
｜增｜
｜益部方物畧記｜朝日蓮，花色或黃或白，葉浮水上，翠厚而澤，形如菱花差大，開則隨日所在，日入輙歛，而自藏於葉下，若葵藿傾太陽之比。
｜集藻｜
｜贊｜
｜增｜
｜宋。宋祁。朝日蓮贊｜素花碧葉，浮秀波面，日中則向，日入還歛。

御定佩文齋廣群芳譜卷三十一
