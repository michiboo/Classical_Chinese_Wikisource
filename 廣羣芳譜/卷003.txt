御定佩文齋廣羣芳譜卷三
　天時譜
　　三月　寒食、清明、上巳、穀雨附見。
｜增｜禮記月令｜季春之月，日在胃，昏七星中，旦牽牛中。｜註｜日月會於大梁，而斗建辰之辰也。　桐始華。　萍始生。　乃為麥祈實。　是月也，生氣方盛，陽氣發泄，勾者畢出，萌者盡達，不可以內。　命野虞毋伐桑柘，鳴鳩拂其羽，戴勝降於桑。｜註｜蠶將生之候也。　具曲植籧筐，后妃齋戒，親東鄉躬桑，禁婦女毋觀，省婦使，以勸蠶事。
｜梁元帝纂要｜三月曰季春，亦曰暮春、末春、晚春。
｜原｜花月令｜是月也，白桐榮，荼䕷條達，牡丹始繁，麥吐華，楝花應候，楊入大水為萍。
｜增｜瓶史月表｜三月，花盟主牡丹、滇茶、蘭花、碧桃。花客卿川鵑、梨花、木香、紫荊。花使令木筆、薔薇、謝豹、丁香、七姊妹、郁李、長春。
｜花歷｜三月木筆書空，棣唐萼韡韡，海棠睡，繡毬落。
｜彙考｜
｜增｜詩幽風｜蠶月條桑，取彼斧斨，以伐遠揚。
｜周頌｜嗟嗟保介，維暮之春，亦又何求，如何新，於皇來牟，將受厥明。｜註｜暮春，斗柄建辰，夏正之三月也。
｜夏小正｜三月，參則伏，攝桑萎楊。｜傳｜攝桑，攝而記之，急桑也。萎楊，楊則花而後記之。　采識。｜傳｜識，草也。　祈麥實。｜傳｜麥者，五穀之先見者，故急祈而記之也。　拂桐芭。｜傳｜拂也者，桐芭之時也，或曰，言桐芭始生貌，拂拂然也。
｜淮南子｜三月官鄉，其樹李。昏張中，則務種穀。
｜汜勝之書｜三月榆莢舒。
｜四民月令｜三月，杏花盛，可菑白沙輕土之田。
｜風土記｜三月雨謂之迎梅。
｜初學記｜三月雨曰榆莢雨。
｜夢溪筆談｜三月，華葉從根而生，故曰從魁。
｜賞心樂事｜三月，花院月丹，花院桃柳。蒼寒堂西緋碧桃。滿霜亭北棣棠。碧宇觀筍。芳草亭觀草鬭。春堂牡丹、芍藥。宜雨堂千葉海棠。艷香館林檎。花院紫牡丹。宜雨堂北黃薔薇。瀛巒勝處山花。經寮鬭茶。羣仙繪幅樓芍藥。
｜聞見近錄｜故事，季春上池賜生花，自上至從臣皆簪花而歸。
｜演繁露｜三月花開時，風名花信風，初汎觀則似謂此風來報花之消息耳，按呂氏春秋曰，春之得風，風不信，則其花不成，乃知花信風者，風應花期，其來有信也。
｜寒食｜
｜原｜四民月令｜齊人呼寒食為冷節。　寒食以麵為蒸餅樣，團棗附之名曰棗餻。
｜鄴中記｜并州俗，冬至後百五日，為介子推斷火，冷食三日。
｜荊楚歲時記｜去冬至一百五日，即有疾風甚雨，謂之寒食。
｜增｜王燭寶典｜寒食為大麥粥，研杏仁為酪，引餳沃之。
｜酉陽雜俎｜寒食，賜近臣麥粥，帖綵毬，鏤雞子。
｜原｜零陽總記｜蜀人遇寒食，用楊桐葉並細冬青葉染飯，色青而有光，食之資陽氣，道家謂之青精乾䭀食，今俗以夾麥青草搗汁和糯米作青粉團，烏桕葉染烏飯作糕，是此遺意。
｜金門歲節｜洛陽人家寒食日裝萬花輿，煮桃花粥。
｜增｜揮塵後錄｜朱新仲少仕江寧，在王彥昭幕中，有代彥昭春日留客致語雲，寒食止數日間才晴又雨，牡丹蓋數種枝欲拆又芳，皆魯公帖與牡丹譜中全語也。
｜乾淳歲時記｜清明前三日為寒食節，都城人家皆插柳滿簷，雖小坊幽曲亦青青可愛，大家則加棗䭅於柳上，然多取之湖堤。有詩云，莫把青青都折盡，明朝更有出城人。
｜熙朝樂事｜清明前兩日謂之寒食，人家插柳滿簷，青蒨可愛，男女亦咸戴之，諺雲，清明不戴柳，紅顏成皓首。
｜清明｜
｜原｜素問｜清明次五日，牡丹華。
｜四民月令｜清明節令蠶妾理蠶室。　是月也杏花盛，種百穀。
｜志林｜東坡在黃州夢參寥誦所作新詩，覺而記兩句雲，寒食清明都過了，石泉槐火一時新，夢中曰火固新矣，泉何故新，荅曰，俗以清明日淘井。
｜春明退朝錄｜周禮四時變火，唐惟清明取榆柳火，以賜近臣戚里。宋朝惟賜大臣，順陽氣也。
｜增｜提要錄｜清明雨為杏花雨。
｜歲時雜記｜清明，湖州進紫筍茶。
｜東京夢華錄｜清明日，都人出郊，徃徃就芳樹之下，或園囿之間，羅列杯盤，互相勸酬，抵暮而歸，各攜名花異果，山亭戲具，謂之門外土儀。轎子即以楊柳、雜花裝簇頂上，四垂遮映，緩入都門，斜楊御柳，醉歸院落，明月梨花，最為盛景。　是月季春，萬花爛熳，牡丹、芍藥、棣棠、木香，種種上市，賣花者歌叫之聲，清奇可聽。
｜穀雨｜
｜孝經緯｜清明後十五日，斗指辰，為穀雨，言雨生百穀也。
｜牡丹譜｜洛陽以穀雨為牡丹開候，而一百五者，長至一百五日，開最先。
｜溫公文集註｜洛陽人謂穀雨為牡丹厄。
｜居家宜忌｜穀雨日採茶炒藏，能治痰嗽及療百病熱疾。
｜上巳｜
｜原｜後漢書禮儀志｜三月上巳日，官民皆褉於東流水上。
｜宋書禮志｜魏以後，但用三日，不復用巳。
｜韓詩外傳｜鄭國之俗，上巳於溙洧之上，招魂續魄，秉蘭草，袚除不祥。
｜荊楚歲時記｜上巳日，取鼠麴汁蜜和粉，謂之龍舌䉽，以厭時氣。
｜千金月令｜三月三日上踏青履。
｜增｜洛陽圖經｜上巳日，婦女以薺花點油，祝而灑之水上，若成龍鳳花卉之狀，則吉，謂之油花卜。
｜酉陽雜俎｜唐中宗三月三日，賜侍臣細柳圈，言帶之免蠆毒。
｜原｜賞心樂事｜三月三日，男女皆戴薺花，諺雲，三春戴薺花，桃李羞繁華。
｜五色線｜荊楚歲時記｜三月三日，四民踏百草，今人因有鬭百草之戲。鄭谷詩云，何如鬭百草，賭取鳳凰釵。
｜集藻｜
｜文賦散句｜
｜原｜梁昭明太子錦帶書｜景逼徂春，時臨變節，啼鶯出谷，爭傳求友之音，翔蘂飛林，競散佳人之靨。
｜晉張協洛褉賦｜夫何三春之令月，嘉天氣之氤氳，和風穆以布暢，百卉曄而敷芬。
｜阮瞻上巳賦｜臨清川而嘉讌，聊假日以遊娛，蔭朝雲而為蓋，托茂樹以為廬，好修林之蓊鬱，樂草莽之扶疎，列肆筵而設席，祈吉祥於斯塗。
｜增｜簡文帝晚春賦｜待餘春於北閤，藉高讌於南陂，水篩空而照底，風入樹而香枝，嗟時序之廻幹，歎物候之推移，望初篁之傍嶺，愛新荷之發池，石憑波而倒植，林隱日而橫垂。
｜蕭子範家園三日賦｜懽茲嘉月，悅此時良，庭散花蘂，傍插筠篁，灑玄醪於沼沚，浮絳棗於泱泱，觀翠淪之出沒，戲青舸之低昂。
｜周庾信三日華林園馬射賦｜於時玄鳥司歷，蒼龍馭行，羔獻冰開，桐華萍合，皇帝幸於華林之園，千乘雷動，萬騎雲屯，落花與芝蓋同飛，楊柳共春旗一色。
｜原｜唐王勃三月上巳袚褉序｜遲遲風景出沒，媚於郊原，片片仙雲遠近，生於林薄，雜花爭發，非止桃蹊，羣鳥亂飛，有踰鶯谷，王孫春草，處處爭鮮，仲阮芳園，家家竝翠，於是攜旨酒，列芳筵，先袚褉於長洲，卻申交於促席。
｜王維暮春逍遙谷讌集序｜巖谷先曙，羲和不能信其時，芳卉後春，勾芒不能一其令，桃徑窈窕，蘅臯超忽，驂御延佇於叢薄，珮玉升降於蒼翠。
｜蕭穎士蓬池褉飲序｜褉逸禮也，鄭風有之，蓋取諸勾萌發達，陽景敷煦，握芳蘭，臨清川，乘和蠲絜，用徼介祉，厥義存矣。
｜四言古詩｜
｜增｜晉張華三月三日後園會｜暮春元日，陽氣清明，祁祁甘雨，膏澤流盈，習習祥風，啟滯導生，禽鳥翔逸，卉木滋榮，纖條被綠，翠華合英。
｜五言古詩｜
｜御製時巡近郊憫農事有作｜芳郊景物麗，淑氣扇暮春，靈雨應良節，光風薄佳辰，省耕已屆候，夙駕方來巡，前驅列式道，羽衛羅鈎陳，時有田間子，荷耒披車塵，譏訶勿頻數，疾苦當咨詢，千耦幸終畝，二鬴猶懸囷，穮蔉爾勤動，痌瘝予隱親，賙賜出泉府，拊循屬官臣，行潦有挹器，冽井無枯津，所惠良未徧，嗛嗛愧斯人。
｜增｜宋謝惠連三月三日曲水集｜四時著平分，三春稟融爍，遲遲和景婉，夭夭園桃灼，攜朋適郊野，昧爽辭廛郭，斐雲興翠嶺，芳飊起華薄，解轡偃崇丘，藉草遶廻壑，際渚羅時簌，託波汎輕爵。
｜宋鮑照三日｜氣暄動心思，柳青起春懷，時艷憐花藥，服淨俛登臺，提觴野中飲，愛心煙未開，露包染春草，泉源潔氷苔，泥泥濡露條，嫋嫋承風栽，鳧雛掇苦薺，黃鳥銜櫻梅，解衿欣景預，臨流競覆杯，美人竟何在，浮心空自摧。
｜原｜梁簡文帝三日侍宴林光殿曲水詩｜芳年多美色，麗景復妍遙，握蘭惟是旦，採艾亦今朝，廻沙溜碧水，曲岫散桃夭，綺花非一種，風絲亂百條，雲起相思觀，日照飛虹橋，繁華絃姝色，燕趙艷妍妖，金鞍汗血馬，寶髻珊瑚翹，蘭馨起縠袖，蓮錦束瓊腰，相看隱綠樹，見人還自嬌，玉桂鳴羅薦，渠枕泛廻潮，洛濱非拾羽，滿握詎貽椒。
｜晚春｜紫蘭葉初滿，黃鶯哢不稀，石蹲還似獸，蘿長更如衣，水曲文魚聚，林暝雅鳥飛，渚浦變新節，巖桐長舊圍，風花落未已，山齋開夜扉。
｜沈約三日率爾成篇｜麗日屬元已，年芳具在斯，開花已匝樹，流鶯復滿枝，洛陽繁華子，長安輕薄兒，東出千金堰，西臨鴈騖陂，清晨戲伊水，薄暮宿蘭池，寧憶春蠶起，日暮桑欲萎。
｜增｜庾肩吾三日侍蘭亭曲水宴｜策星依夜動，鑾駕總朝遊，旌門臨苑樹，相風出鳳樓，春生露泥泥，天覆雲油油，桃花舒玉澗，柳葉暗金溝，褉川分曲沼，帳殿掩芳洲，踴躍赬魚出，參差絳棗浮，百戲俱臨水，千鍾共逐流。
｜隋蕭愨春晚｜春庭聊縱望，樓臺自相隱，窓梅落晚花，池竹開新筍，泉鳴知水急，雲來覺山近，不愁花不飛，到畏花飛盡。
｜唐白居易寒食洛下宴遊贈馮李二少尹｜豐年寒食節，美景洛陽城，三尹皆強健，七日盡晴明，東郊蹋青草，南園攀紫荊，風折海榴艷，露墜木蘭英，假開春未老，宴合日屢傾，珠翠混花影，管絃藏水聲，佳會不易得，良辰亦難並，聽吟歌暫輟，看舞杯徐行，米價賤如土，酒味濃於餳，此時不盡醉，但恐負平生，殷勤二曹長，各捧一銀觥。
｜崔護郡齋三月下旬作｜春事日已歇，池塘曠幽尋，殘紅披獨墜，嫩綠間淺深，偃仰捲芳褥，顧步愛新陰，謀春未及竟，初夏遽見侵。
｜溫庭筠寒食節日寄楚望｜芳蘭無意綠，弱柳何窮縷，心斷入淮山，夢長穿楚雨，繁花如二八，好月當三五，愁碧竟平臯，韶紅換幽圃，流鶯隱員樹，乳燕喧餘哺，曠望戀層臺，離憂集環堵，當年不自遣，晚得終何補，鄭谷有樵蘇，歸來要腰斧。
｜宋歐陽修暮春｜幽憂無以銷，春日靜愈長，薰風入花骨，花枝午低昂，徃來採花蜂，清蜜未滿房，春事已爛熳，落英漸飄揚，蛺蝶無所為，飛飛助其忙，啼鳥亦屢變，新音巧調簧，遊絲最無事，百尺拖晴光，天工施造化，萬物感春陽。
｜陸遊春晚書齋壁｜海棠已成雪，桃李不足言，纖纖麥被野，鬱鬱桑連村，穉蠶細如螘，杜宇號朝昏，展墓秫餌美，坐社黍酒渾，早筍漸上市，青韭初出園，老夫下箸喜，盡屏雞與豚，幽居亦何樂，且洗兩耳喧，呼兒燒柏子，悠然坐東軒。
｜原｜明文徵明｜妍英弄芳意，麗色含春姿，物華浩無涯，駘蕩東風吹，東風日已熙，草色日已滋，青春萬里道，遊子有所思，浮雲漏白日，宿露朝已晞，攀條惜婉麗，忽得瑛瓊枝，芳蹤未有托，暮景已西馳，菁華難復恃，結蘤聊自怡。
｜七言古詩｜
｜增｜唐宋之問寒食陸渾別業｜洛陽城裏花如雪，陸渾山中今始發，旦別河橋楊柳風，夕臥伊川桃李月，伊川桃李正芳新，寒食山中酒復春，野老不知堯舜力，酣歌一曲太平人。
｜王維寒食城東即事｜清谿一道穿桃李，演漾綠蒲涵白芷，谿上人家凡幾家，落花半落東流水，蹴踘屢過飛鳥上，鞦韆競出垂楊裏，少年分日作遨遊，不用清明兼上巳。
｜李賀三月樂詞｜東方風來滿眼春，花城柳暗愁殺人，複宮深殿竹風起，新翠舞衿淨如水，光風轉蕙百餘里，暖霧驅雲撲天地，軍裝宮妓掃蛾淺，搖搖錦城夾城暖，曲水飄香去不歸，梨花落盡成秋苑。
｜宋邵雍三月吟｜滿城盡日行春去，言念行春還有數，真宰何曾不發生，遊人其奈無憑據，梨花著雨漫成啼，柳絮因風爭肯住，一片清明好意多，奈何意好難分付。
｜明楊基清明看花｜吉祥寺裏千堆錦，綠髮仙人對花飲，腰鼓金盤五色藍，醉歸猶帶花枝寢，東風壬子幾清明，三百年來寺已傾，沙河塘上癡兒女，猶頌錢塘太守名，看花我亦逢壬子，況是清明非偶爾，莫論南浦與西湖，楚水吳山正相似，青蓮居士識前因，金粟如來見後身，總不能知塵外劫，也須曾是會中人。
｜原｜何景明｜長安三月百花殘，滿城飛絮何漫漫，千門萬戶東風起，陌上河邊春色闌，美人高樓鎖深院，白花濛濛落如霰，晴窓窈窕朝日遲，亂入簾櫳趂雙燕，遊絲相牽時裊裊，委地飄廊不須掃，君不見，江頭綠葉吹香綿，隨波化作浮萍草。
｜五言律詩｜
｜御製春日內苑賜宴詩並序｜己未三月，律應姑洗，望日之吉，賜內閣大臣及侍衛宴於內苑時，乃玩花於絳雪，玉樹含風，浮杯於西齋，金池漾月，飲酒樂甚，因率題四韻，以示羣臣。春深內苑裏，珍席宴羣臣，蝶向雙檐舞，花飛複閣新，和羹期上佐，調鼎協洪鈞，簫鼓歡無極，芳年醉此辰。
｜增｜唐李益春晚賦得餘花落｜留春春竟去，春去花如此，蝶舞遶應稀，鳥驚飛詎已，衰紅辭故萼，繁綠扶凋蘂，自委不勝愁，庭風那更起。
｜原｜柳中庸寒食｜春暮越江邊，春陰寒食天，杏花香麥粥，柳絮伴鞦韆，酒是芳菲節，人當桃李年，不知何處恨，已解入箏弦。
｜張又新三月五日泛長沙東湖｜上巳餘風景。芳辰集遠坰。湖光迷翡翠。草色醉蜻蜓。鳥弄桐花日。魚翻穀雨萍。從今留勝會。誰看畫蘭亭。
｜增｜項斯晚春花｜陰洞日光薄，花開不及時，當春無半樹，經燒足空枝，踈與香風會，細將泉影移，此中人到少，開盡幾人知。
｜原｜唐彥謙上巳寄韓八｜上巳接寒食，鶯花寥落晨，微微潑火雨，草草踏青人，涼似三秋景，清無九陌塵，與余同病者，對此合傷神。
｜增｜宋余靖暮春｜草帶全鋪翠，花房半墜紅，農家榆莢雨，江國鯉魚風，堤柳綿爭撲，山櫻火共烘，長安少年客，不信有衰翁。
｜蘇軾雨晴散步｜雨過浮萍合，蛙聲滿四鄰，海棠真一夢，梅子欲嘗新，拄杖閒挑菜，鞦韆不見人，殷勤木芍藥，獨自殿餘春。
｜張九成晚春即事｜幽事晚山色，幽齋春雨餘，亂紅欹澗水，浮綠漲郊墟，北牖迸新筍，西園生野蔬，槿籬遶茅屋，已分老樵漁。
｜范成大寒食郊行｜隴麥欣欣綠，山桃寂寂紅，帆邊魚蕝浪，木末酒旗風，信步隨芳草，迷途問小童，賞心添腳力，呼渡過溪東。
｜陸游山家暮春｜遶屋清陰合，緣堤綠草纖，起蠶初放食，新麥已磨鎌，苦筍先調醬，青梅小蘸鹽，佳時幸無事，酒盡更須添。
｜戴昺次韻春事｜海棠紅未了，又近牡丹時，送日多忙事，酬春欠好詩，暖風吹麥早，晴晷轉花遲，不盡清遊興，重為上巳期。
｜陳與義寒食｜草草隨時事，蕭蕭傍水門，濃陰花照野，寒食柳圍村，客袂空佳節，鶯聲忽故園，不知何處笛，吹恨滿清尊。
｜僧契嵩山亭晚春｜小庭晚來靜，林石自巉巉，犬去吠人語，花飛恣鳥銜，晴煙熏茂草，照日藹高杉，更喜團圓月，清光下碧巖。
｜明李禎三月四日即景｜忽忽春將暮，俄過三月三，草誰憐益母，花自媚宜男，乍到尋巢燕，初眠上箔蠶，新茶與穉筍，鄉味憶江南。
｜七言律詩｜
｜增｜唐皇甫冉三月三日義興李明府後亭泛舟｜江南煙景復如何，聞道新亭更可過，處處藝蘭春浦綠，萋萋藉草遠山多，壺觴須就陶彭澤，風俗猶傳晉永和，更使輕橈徐轉去，微風落日水增波。
｜杜牧殘春獨來南亭因寄張祐｜暖雲如粉草如茵，獨步長堤不見人，一嶺桃花紅錦黦，半溪山水碧羅新，高枝百舌猶欺鳥，帶葉梨花獨送春，仲蔚欲知何處在，苦吟林下拂詩塵。
｜溫庭筠寒食日作｜紅深綠暗逕相交，抱暖含芳披紫袍，綵索平時牆婉娩，輕毬落處晚寥梢，窓中草色妬鷄卵，盤上芹泥憎燕巢，自有玉樓芳意在，不能騎馬度煙郊。
｜原｜李山甫寒食｜柳帶東風一向斜，春陰淡淡蔽人家，有時三點兩點雨，到處十枝五枝花，萬井樓臺疑繡畫，九原珠翠似煙霞，年年今日誰相問，猶臥長安泣歲華。
｜來鵬清明日與友人遊玉粒塘莊｜幾度春山共陸郎，清明時節好風光，細穿綠荇船頭滑，碎踏殘花屐齒香，風急嶺雲飄迥野，雨餘田水落芳塘，不堪吟罷東回首，滿耳蛙聲正夕陽。
｜寒食山館書情｜獨把一杯山館中，每經時節恨飄蓬，侵堦草色連朝雨，滿地梨花昨夜風，蜀魄啼來春寂寞，楚魂吟後月朦朧，分明記得還家夢，徐孺宅前湖水東。
｜增｜韓偓春盡日｜樹頭初日照西簷，樹底蔦花夜雨霑，外院池亭聞動鎖，後堂闌檻見垂簾，柳腰入戶風斜倚，榆莢堆牆水半淹，把酒送春惆悵在，年年三月病厭厭。
｜原｜韋莊長安清明｜早是傷春暮雨天，可憐芳草更芊芊，內官初賜清明火，上相閑分白打錢，紫陌亂嘶紅叱撥，綠楊高映畫鞦韆，遊人記得承平事，暗喜風光似昔年。
｜增｜宋王禹偁寒食｜今年寒食在商山，山裏風光亦可憐，稚子就花拈蛺蝶，人家依樹繫鞦韆，郊原曉綠初經雨，巷陌春陰乍禁煙，副使官閑莫惆悵，酒錢猶有撰碑錢。
｜韓琦上巳瓊林苑賜筵｜春光濃簇寶津樓，樓下新波漲鴨頭，嘉節難逢真上巳，賜筵榮入小瀛洲，仙園雨過花遺靨，御陌風長絮作毬，褉飲不須辭巨白，清明來日尚歸休。
｜蔡襄上巳日杭州東園｜地上多於枝上花，東樓凝望惜年華，潮頭正對伍員廟，燕子爭歸百姓家，粉籜漸高山徑筍，綠旗初展石巖茶，流芳自與人兼老，尊酒相逢莫重嗟。
｜原｜歐陽修清明賜新火｜魚鑰侵晨放九門，天街一騎走紅塵，桐花應候催佳節，榆火推恩忝侍臣，多病正愁餳粥冷，清香但愛蠟煙新，自憐慣識金蓮燭，翰院曾經七見春。
｜曹組寒食輦下｜海棠時節又清明，塵歛煙牧雨乍晴，幾處青簾沾酒市，一竿紅日賣花聲，綵毬時向梭門過，繡轂遙隨輦路行，日暮人人醉歸去，熙熙春物見昇平。
｜范成大上巳日萬歲池呈程詠之｜濃春酒暖絳煙霏，漲水天平雪浪遲，綠岸翻鷗如北渚，紅塵躍馬似西池，麥苗翦翦嘗新麫，梅子雙雙帶折枝，試比長安水邊景，祇無饑客為題詩。
｜陸游晚春｜雨足人家插稻秧，蠶生隣女採桑黃，萬花掃跡春將暮，百草吹香日正長，閒覓啼鶯穿北崦，戲隨飛蝶過東岡，飄然且喜身強健，不怪兒曹笑老彊。
｜楊萬里寒食雨作｜雙燕衝簾報禁煙，喚驚晝夢聳詩肩，晚寒正與花為地，曉雨能令水作天，桃李海棠聯病眼，清明寒食又經年，老來不辦雕新句，報答風光且一篇。
｜三月十日｜纔看桃李錦城圍，忽便園林綠作堆，遠草將人雙眼去，飛花引蝶過牆來，簿書節裏無多著，懷抱朝來得好開，已是七分春去了，何須鳥語苦相催。
｜吳龍翰春晚郊行｜芒鞋竹杖出柴關，簡點園林腳不閒，翠幄初張花作局，錦棚成列筍為班，煙波鷗鷺春風外，桑柘牛羊夕照閒，野興不須邀客共，芳樽濁酒對黃山。
｜許月卿三月｜三月春如年少時，了知造化最兒嬉，智行無事柳飛絮，道發自然花滿枝，錦繡園林添富貴，神仙院落鬭清奇，老天長似春三月，游戲人間不皺眉。
｜元王渾清明日錦隄行樂｜浪說蘭亭褉事修，年年春好錦隄遊，花翻舞袖驚歌板，柳隔高城暗酒樓，綠樹恐應春事老，金鞭重為使君留，竹西路晚歸時醉，何處珠簾半上鈎。
｜李孝光次晚春韻｜燕幕沉沉春晝永，閒敲碁子小闌東，拍天漲綠連朝雨，滿地殘紅昨夜風，草際夢回詩有債，柳邊寒薄絮無功，韶光暗換千年事，莫遣閒愁著鬢中。
｜明楊基江村寒食｜預折楊柳插繞簷，荳糜香軟麥餳甜，春衣未染新絲織，午篆猶分舊火添，小雨送春青見萼，輕雷催筍碧抽尖，不因人遠傷離別，那得春愁上短髯。
｜沈周上巳日漫作｜和風晴日正宜春，碧柳紅桃得得新，老謝袚除何故事，健追行樂有閒身，鄰翁採薺分家小，遊女揉花打路人，不限長安水邊好，太平隨地總堯民。
｜五言排律｜
｜增｜唐白居易春末｜閒出乘輕屐，徐行踏軟沙，觀魚傍湓浦，看竹入楊家，林迸穿籬筍，藤飄落水花，雨埋釣舟小，風颺酒旗斜，嫩剝青菱角，濃煎白茗茶，淹留不知夕，城樹欲棲鴉。
｜五言絕句｜
｜御製途次逢寒食｜何處來春風，淡蕩開晴旭，不見杏花紅，纔逢柳梢綠。
｜增｜唐嚴維江南三月｜江南季春天，蓴菜細如弦，湖邊草作逕，湖上葉如船。
｜原｜劉禹錫｜春晚思悠哉，花葉自相催，漠漠空中去，何時天際來。
｜增｜崔道融春晚｜三月寒食時，日色濃於酒，落盡牆頭花，鶯聲隔原柳。
｜寒食夜｜滿地梨花白，風吹碎月明，大家寒食夜，獨貯望鄉情。
｜七言絕句｜
｜御製清明｜巳日纔從江岸行，舟中還復度清明，上林聞道花遲發，留與歸時聽早鶯。
｜清明登玉泉山｜寒食登高芳草青，泉聲映柳覆春亭，心中懷得天然處，對對沙鷗樂野汀。
｜原｜唐沈佺期上巳日袚褉渭濱應制｜寶馬香車清渭濱，紅桃碧柳褉堂春，皇情尚憶垂竿佐，天祚先呈捧劍人。
｜增｜錢起暮春歸故山草堂｜谷口殘春黃鳥啼，辛夷花盡杏花飛，始憐幽竹山窓下，不改清陰待我歸。
｜原｜韓翃寒冷日即事｜春城無處不飛花，寒食東風御柳斜，日暮漢宮傳蠟燭，輕煙散入五侯家。
｜增｜竇鞏襄陽寒食寄宇文籍｜煙水初消見萬家，東風吹柳萬條斜，大隄欲上誰相伴，馬踏春泥半是花。
｜武元衡陌上暮春｜青青南陌柳如絲，柳色鶯聲晚日遲，何處最傷遊客思，春風三月落花時。
｜韓愈晚春｜草樹知春不久歸，百般紅紫鬭芳菲，楊花榆莢無才思，惟解漫天作雪飛。
｜杜牧春晚題韋家亭子｜擁鼻侵襟花草香，高臺春去恨茫茫，蔦紅半落平池晚，曲渚飄成錦一張。
｜溫庭筠三月十八日雪中作｜芍藥薔薇語早梅，不知誰是艷陽才，今朝領得東風意，不復饒君雪裏開。
｜方干寒食日｜百花香氣傍行人，花底垂鞭日易曛，野父不知寒食節，穿林轉壑自燒雲。
｜成彥雄暮春日晏溪亭｜寒食尋芳遊不足，溪亭還醉綠楊煙，誰家花落臨流樹，數片殘紅到檻前。
｜宋邵雍禁煙題錦屏山下二首｜寒食風煙錦屏下，憑高把酒興何如，滿川桃李風妍媚，不忍重為風破除。　無涯桃李待清明，經歲方能開得成，不念化工曾著力，狂風何故苦相陵。
｜秦觀三月晦日｜節物相催各自新，癡心兒女挽留春，芳菲歇去何須恨，夏木陰陰正可人。
｜張耒晚春｜睡足高簷春日斜，碾聲初破小龍茶，樓邊綠樹飛紅盡，春色牆陰老薺花。
｜范成大三月四日驟暖｜日腳融晴晚氣暄，睡餘初覺薄羅便，如何柳絮沾泥處，暖似槐陰轉午天。
｜春晚｜客去鈎窓詠小詩，遊絲撩亂柳花稀，微風盡日吹芳草，蝴蝶雙雙貼地飛。
　夕陽槐影上簾鈎，一枕清風夢昔遊，夢見錢塘春盡處，碧桃花謝水西流。
｜楊萬里三月廿七日送春｜只餘三日便清和，儘放春歸莫恨他，落盡千花飛盡絮，留春不住欲如何。
｜王鎡深春｜夾泥花上舊巢邊，翠箔桑空蠶又眠，天氣乍晴風候別，坐看盆藕出雙錢。　燕子來時春又休，暖風吹綠上枝頭，繡簾不隔荼䕷月，香影無人自入樓。
｜僧道潛春晚｜曉風池沼水瀾翻，春盡淮南麥秀寒，院落無人日停午，柳花如雪滿闌干。
｜金高士談寒食｜燕泥半落烏衣巷，柳色全添綠綺窓，且伴丁香過寒食，弄晴蝴蝶一雙雙。
｜元宋褧春詞｜嬌春楊柳暗藏鴉，掩映文窓一樹花，寒食清明都過了，悄無車馬問儂家。
｜詩散句｜
｜增｜齊邢子才｜芳春時欲遽，覽物惜將移，新萍已冒沼，餘花尚滿枝。
｜唐王維｜年光三月裏，宮殿百花中。
｜李嘉祐｜清明桑葉小，度雨杏花飛。
｜韋應物｜晴明寒食好，春園百卉開。
｜原｜賈島｜晴風吹柳絮，新月起廚煙。
｜白居易｜三月草萋萋，黃鶯歇又啼。
｜增｜溫庭筠｜晚風楊葉社，寒食杏花村。
｜司空圖｜人家寒食月，花影午時天。
｜宋徐鉉｜東風不好事，吹落滿庭花。
｜韓琦｜春寒芳意晚，未見柳飛綿。
｜楊萬里｜荔子園園花寒食日日雨。
｜原｜唐李白｜江邊石上誰知處，綠戰紅酣別是春。
｜杜甫｜落花遊絲白日靜，鳴鳩乳燕青春深。
｜劉禹錫｜草色淺深圍幄幕，花枝上下逐鞦韆。
｜胡曾｜金鉻馬銜原上草，玉釵人折路傍花。
｜崔魯｜杏酪漸香隣舍粥，榆煙欲變舊爐灰。
｜韓偓｜惻惻輕寒翦翦風，杏花飄雪小桃紅。
｜張泌｜青草浪高三月渡，綠楊花撲一溪煙。　弱柳未勝寒食雨，好花爭奈夕陽天。
｜韋莊｜錦江風散霏霏雨，花市香飄漠漠塵。
｜宋韓琦｜白楊花落眠蠶老，紅杏枝殘笑靨圓。　興慶池頭三月三，柳如拖綬草如衫。
｜晏殊｜夾道桃花新過雨，馬蹄無處避殘紅。
｜蘇舜欽｜春陰垂野草青青，時有幽花一樹明。
｜歐陽修｜杯盤餳粥春風冷，池館榆錢夜雨新。　九門寒食多遊騎，三月春陰正養花。
｜王安石｜已著單衣猶禁火，海棠花下怯黃昏。　蕭蕭三月閉柴荊，綠葉陰陰忽滿城。
｜蘇軾｜北城寒食煙火微，落花蝴蝶作團飛。　藍尾忽驚新火後，遨頭要及浣花前。
｜謝逸｜點點花飛春事晚，青肯芳草暮愁生。
｜增｜范成大｜桃杏滿村春似錦，踏歌椎鼓過清明。　石門柳綠清明市，洞口桃花上巳山。
｜元龔繡｜今年石湖好清明，每樹梨花香雪晴。
｜周權｜杜宇青山三月暮，桃花流水一溪雲。
｜馬臻｜潑火雨晴餳粥冷，落花風暖筍輿輕。
｜原｜唐劉禹錫｜楚香寒食橘花時。
｜陸羽｜人買山茶先穀雨。
｜李商隱｜粥香餳白杏花天。
｜增｜宋徽宗｜茸母初生識禁煙。
｜邵雍｜三月初三花正開。　上巳觀花花意濃。
｜原｜蘇軾｜火冷餳稀杏粥稠。
｜詞｜
｜增｜宋謝懋憶少年｜池塘綠遍，王孫芳草，依依斜日，遊絲捲晴晝，繫東風無力。　蜨趁幽香蜂釀蜜，鞦韆外臥紅堆碧，心情費消遣，更梨花寒食。
｜劉克莊憶秦娥｜遊人絕，綠陰滿野芳菲歇，芳菲歇，養蠶天氣，採茶時節。　枝頭杜宇啼成血，陌頭楊柳吹成雪，吹成雪，淡煙疎雨，江南三月。
｜趙長卿畫堂春｜
小亭煙柳水溶溶，野花白白紅紅，惱人池上晚來風，吹損春容。　又是清明天氣，當年小院相逢，憑欄幽思幾千重，殘杏香中。
｜原｜賀鑄柳梢青｜子規啼血，可憐又是，春歸時節，滿院春風，海棠鋪繡，梨花飛雪。　丁香露泣殘枝，悄未比，愁腸寸結，自是休文，多情多感，不干風月。
｜李清照怨王孫｜帝里春晚，重門深院，草綠堦前，暮天鴈斷，樓上遠信誰傳，恨綿綿。　多情自是多沾惹，難拚捨，又是寒食也，鞦韆巷陌人靜，皎月初斜，浸梨花。
｜明王世貞玉樓春｜是誰約勒東君去，枝上曉聲寒杜宇，柔綠猶能抵死留，妖紅不解逡巡住。　灞陵一陣飄香雨，宛轉玉驄蹄下土，記他含蘂拆苞時，總有千金無贖處。
｜宋趙令畤蝶戀花｜欲減羅衣寒未去，不捲珠簾，人在深深處，紅杏枝頭花幾許，啼痕止恨清明雨。　盡日水沉香一縷，宿酒醒遲，惱破春情緒，飛燕又將歸信誤，小屏風上西江路。
｜增｜趙善扛十拍子｜柳絮飛時綠暗，荼䕷開後春酣，花外青簾迷酒思，陌上晴光收翠嵐，佳辰三月三。　解佩人逢游女，踏青草鬭宜男，醉倚畫欄欄檻北，夢繞清江江水南，飛鸞與共驂。
｜原｜明葉道卿鳳凰閣｜遍園林綠，暗渾如昨，翠幄下，無一片是花萼，可恨狂風橫雨，忒煞情薄，盡底把韶華送卻。　楊花無奈，是處穿簾透幕，豈知人意正蕭索，春去也，這般愁，沒處安著，怎奈何，黃昏院落。
｜王世貞青玉案｜鴨頭波染濃於酎，風起處，紅香青皺，乳燕雙雙簾幙透，梨花未雪，綠楊猶絮，蠶飽桑陰瘦。　無端釀出清明候，忽憶城南乍分手，十二闌干寒更陡，踏青人遠，鬭茶時近，滋味如中酒。
｜宋辛棄疾祝英臺近｜寶釵分，桃葉渡，煙柳暗南浦，陌上層樓，十日九風雨，斷腸點點飛紅，都無人管，倩誰喚，流鶯聲住。　鬢邊覷，試把花卜歸期，纔簪又重數，羅帳燈昏，哽咽夢中語，是他春帶愁來，春歸何處，又不解，帶將愁去。
｜滿江紅｜家住江南，又過了，清明寒食，花徑裏，一番風雨，一番狼籍，紅粉暗隨流水去，園林漸覺清陰密，算年年，落盡刺桐花，寒無力。　庭院靜，空相憶，無處說，閒愁極，怕流鶯乳燕，得知消息，尺素如今何處也，綠雲依舊無蹤跡，謾教人，羞去上層樓，平蕪碧。
｜增｜李琳六么令｜淡煙疎雨，香逕渺啼鴂，新晴畫簾閑卷，燕外寒尤力，依約天涯芳草，染得春風碧，人間陳跡，斜陽今古，幾縷遊絲趁飛蝶。　誰向尊前起舞，又覺春如客，翠袖折取蔫紅，笑與簪華髮，回首青山一點，簷外寒雲疊，梨花著雨，柳花飛絮，夢繞闌干滿園雪。
｜施岳曲遊春｜畫鼓西冷路，占柳陰花影，芳意如織，小楫衝波，度麯塵扇底，粉香簾隙，岸轉斜陽隔，又過盡，別船簫笛，傍斷橋，翠繞紅圍，相對半篙晴色。　頃刻，千家暮碧，向沽酒樓前，猶繫金勒，乘月歸來，正梨花夜縞，海棠煙幕，院宇明寒食，醉乍醒，一庭春寂，任滿身，露濕東風，欲眠未得。
｜別錄｜
｜原｜占候｜三月有三卯宜豆，無則麥不收。　月內有暴水，謂之桃花水，主多梅雨，無則無。　清明有水而渾，主高低田大熟、雨水調。　朔日值清明，草木茂，值穀雨，主年豐。　上巳聽蛙聲，上晝叫上鄉熟，下晝叫下鄉熟，終日叫上下齊熟，聲啞低田熟，聲響低田澇。
｜種植｜穀、黍、芝蔴、薏苡、黑豆、御麥、棉花、白扁豆、蠶豆、刀豆、紅豆、葫蘆、茄、豇豆、落花生、生菜、菠菜、菘菜、茼蒿、蔥、山藥、穄、瓠子、茭筍、稍瓜、香芋、蘿蔔、韭、王瓜、南瓜、冬瓜、菜瓜、蘘荷、茴香、薑、大豆、銀杏、葡萄、薤、土瓜、荸薺、芋、香菜、櫻桃、枸杞、椒、紫蘇、白蘇、天茄、望江南、梨、菊、牛旁、鳳仙、薄荷、玫瑰、十樣錦、藕、栗、百合、雞冠、山丹、紅花、紫草、薇、獨帚、萆麻子、石竹、罌粟、商陸、葵、決明、麻。
｜移植｜石榴、地黃、楊梅、木瓜、梧桐、柑橘、夜合、冬青、寶相、檜、桑、海棠、橙、菱、木槿、麗春、玉簪、杉、槐、芙蓉、薔薇、秋海棠、芭蕉、楮、梔子、木香、醒頭香、紫萼。
｜貼接｜柑、柚、橙、橘、玉蘭、棗、香櫞、柿、接桃、桐、接栗、杏、接梅。
｜收採｜筆管菜、藤花、椿芽、蔞蒿、蒲公英、槐芽、菊芽、金雀花、薺菜、黃棟芽、牛膝、蕨芽、葵菜、藜菜、看麥娘、黃連芽、葛花、灰莧、薇菜、斜蒿、老鸛嘴、蓬蒿芽、水苔、紫草、車前葉、牛舌科、厚朴、紫花、王瓜、鈎藤、天茄苗、鴈兒腸、狗脊、土瓜、荊芥、碎米薺、天門冬、芫花、白附子、澤蘭、川芎芽、紫參根、防葵、穀精草、艾紫、葛根皮、紫背、浮萍、夏枯草、蕪荑實、白朮、青葙莖葉、澤漆莖葉、羊躑躅、白薇根、玄參、小水萍、桑寄生、黃芩、防風芽、射干根。
｜整頓｜開溝渠，犁秧田，理花棚，浸稻，出菖蒲，鋤蒜，拔蓬。
｜製用｜千金月令｜三月三日採艾，掛戶風乾，以備醫藥。
｜四時纂要｜三月三日取桃花片，至七月七日和烏雞血，塗面與身。
｜萬花谷｜三月三日宜沐枸杞湯。
｜便民要纂｜三月採夏枯草煎汁熬膏，治遠年損傷。
｜田忌｜天火午，地火申，九焦戍，荒蕪丑，糞忌辰。
御定佩文齋廣群芳譜卷三
