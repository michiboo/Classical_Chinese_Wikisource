御定佩文齋廣羣芳譜卷二十六
　花譜
　　桃花二
｜集藻｜
｜五言古詩｜
｜原｜
｜晉。陶潛。桃花源詩｜嬴氏亂天紀，賢者避其世，黃綺之商山，伊人亦云逝，往跡𣹰復湮，來徑遂蕪廢，相命肄農耕，日入從所憩，桑竹垂餘蔭，菽稷隨時藝，春蠶取長絲，秋熟靡王稅，荒路曖交通，雞犬互鳴吠，俎豆猶古法，衣裳無新製，童孺縱行歌，斑白歡遊詣，草榮識𥱳和，木衰知風厲，雖無紀歷誌，四時自成歲，怡然有餘樂，於何勞智慧，奇蹤隱五百，一朝敞神界，淳薄既異源，旋復還幽蔽，借問遊方士，焉測塵囂外，願言躡輕風，高舉尋吾契。
｜梁。簡文帝。詠桃｜初桃麗新彩，照地吐其芳，枝間留紫燕，葉底發輕香，飛花入露井，交幹拂華堂，若映窓前柳，端疑紅粉妝。
｜增｜
｜沈約。詠桃｜風來吹葉動，風去畏花傷，紅英已照灼，況復含日光，歌童暗理曲，游女夜縫裳，詎減當春淚，能斷思人腸。
｜任昉。詠池邊桃｜已謝西王苑，復揖綏山枝，聊逢賞者愛，棲趾傍蓮池，開紅春灼灼，結實夏離離。
｜隋。蕭慤。奉和詠龍門桃花｜舊聞開露井，今見植龍門，樹少知非塞，花高異小園，論時應未發，故欲影歸軒，祇言經摘罷，猶勝逐風翻。
｜唐。孔紹安。應詔詠夭桃｜結葉還臨影，飛香欲徧空，不意餘花落，翻沉露井中。
｜原｜
｜李白。古風｜桃花開東園，含笑誇白日，偶蒙東風榮，生此艶陽質，豈無佳人色，但恐花不實，宛轉龍火飛，零落早相失，詎知南山松，獨立自蕭瑟。
｜寄東魯二稚子｜吳地桑葉綠，吳蠶已三眠，我家寄東魯，誰種龜陰田，春事已不及，江行復茫然，南風吹歸心，飛墮酒樓前，樓東一株桃，枝葉拂青煙，此樹我所種，別來向三年，桃今與樓齊，我行尚未旋，嬌女字平陽，折花倚桃邊，折花不見我，淚下如流泉，小兒名伯禽，與姊亦齊肩，雙行桃樹下，撫背復誰憐，念此失次第，肝腸日憂煎，裂素寫遠意，因之汶陽川。
｜增｜
｜張籍。新桃｜桃生葉婆娑，枝葉四面多，高未出墻顛，蒿莧相凌摩，植之三年餘，今年初試花，秋來未成實，其陰良已嘉，青蟬不來鳴，安得迅羽過，常恐牽絲蟲，蒙冪成網羅，顧託戲童兒，勿折吾柔柯，明年結甘實，磊磊充汝家。
｜白居易。種桃歌｜食桃種其核，一年核生芽，二年長枝葉，三年桃有花，憶昨五六歲，灼灼盛芬華，迨茲八九載，有減而無加，去春已稀少，今春漸無多，明年後年後，芳意當如何，命酒樹下飲，停杯拾餘葩，因桃忽自感，悲吒成狂歌。
｜宋。梅堯臣。通判桃花廳｜種桃西庭下，有意延東風，東風與雨至，染出枝上紅，花底有小鳥，其字曰桃蟲，既於桃得名，為桃言女工，剪羅作舞衣，奉君歡莫窮，舉杯無愧者，避世武陵翁。
｜蘇軾。次韻表兄程正輔江行見桃花｜曲士賦懷沙，草木傷莽莽，德人無荊棘，坐失嶺嶠阻，我兄瑚璉姿，流落漳江浦，凈眼見桃花，紛紛墮紅雨，蕭然振衣裓，笑問散花女，我觀解語花，粉色如黃土，一言破千偈，況爾初不語，可憐一轉話，他日如何舉，故復此微吟，聊和嘔啞櫓，江邊閒草木，閑客當為主，邇來子美瘦，正坐作詩苦，袖手焚筆研，清篇真漫與，願君理北轅，六轡去如組，上林桃花開，水煖鴻北翥。
｜元。劉詵。和羅昌逢千葉桃｜閏贏首增春，朔霽久連望，梅殘不留玉，桃盛忽成障，異姿奪眾妍，姝萼同一狀，重緋雜禓襲，疊綵迷下上，淚明露借光，影墮日分漾，紛披競年華，翦刻費天匠，先生被花惱，書罷時亦訪，亭空晝無人，山鳥立幽桁，橫波繞碧帶，老樹入古像，同遊無前度，得句有孤倡，仙源誰與期，微風起衣浪。
｜明。仁宗。桃園春曉｜曙光猶未分，芳園露華炫，碧桃千萬樹，鮮妍如錦絢，隔林鶯語滑，兩兩間關囀，掖垣將啟扉，漏箭傳聲遠，花底候宮車，更覺東風軟。
｜袁凱。桃谿｜繁花亦何言，人至跡愈顯，因石自高下，綠源屢回轉，鶯啼陰久匝，雨霽苔猶淺，漁父欲問津，煙中聞雞犬。
｜七言古詩｜
｜原｜
｜唐。王維。桃花源行｜漁舟逐水愛山春，兩岸桃花夾去津，坐看紅樹不知遠，行盡青溪不見人，山口潛行始隈隩，山開曠望旋平陸，遙看一處攢雲樹，近入千家散花竹，樵客初傳漢姓名，居人未改秦衣服，居人共住武陵源，還從物外起田園，月明松下房櫳靜，日出雲中雞犬喧，驚聞俗客爭來集，競引還家問都邑，平明閭巷掃花開，薄暮漁樵乘水入，初因避地去人間，及至成仙遂不還，峽裏誰知有人事，世中遙望空雲山，不疑靈境難聞見，塵心未盡思鄉縣，出洞無論隔山水，辭家終擬長游衍，自謂經過舊不迷，安知峰壑今來變，當時只記入山深，青溪幾曲到雲林，春來遍是桃花水，不辨仙源何處尋。
｜李白。寄遠｜憶昨東園桃李紅碧枝，與君此時初別離，金瓶落井無消息，令人行歎復坐思，坐思行歎成楚越，春風玉顏畏銷歇，碧窓紛紛下落花，青樓寂寂空明月，兩不見，但相思，空留錦字表心素，至今緘愁不忍窺。
｜杜甫。風雨看舟前落花戲為新句｜江上人家桃樹枝，春寒細雨入踈籬，影遭碧水潛勾引，風妬紅花𨚫倒吹，吹花困癲旁舟楫，水光風力俱相怯，赤憎輕薄遮人懷，珍重分明不來接，濕久飛遲半欲高，縈沙惹草細於毛，蜜蜂蝴蝶生情性，偷眼蜻蜓避百勞。
｜韓愈。桃源圖｜神仙有無何渺茫，桃源之說誠荒唐，流水盤廻山百轉，生綃數幅垂中堂，武陵太守好事者，題緘遠寄南宮下，南宮先生欣得之，波濤入筆驅文辭，文工畫妙各臻極，異境恍忽移於斯，架巖鑿谷開宮室，接屋連墻千萬日，嬴顛劉蹶了不聞，地圻天分非所恤，種桃處處惟開花，川源遠近蒸紅霞，初來猶自念鄉邑，歲久此地還成家，漁舟之子來何所，物色相猜更同語，大蛇中斷喪前王，羣馬南渡開新主，聽終詞絶共悽然，自說今經六百年，當時萬事皆眼見，不知幾許猶流傳，爭持酒食來相饋，禮數不同樽俎異，月明半宿玉堂空，骨冷魂清無夢寐，夜半金雞啁哳鳴，火輪飛出客心驚，人間有累不可住，依然離別難為情，船開棹進一廻顧，萬里蒼蒼煙水暮，世俗寧知偽與真，至今傳者武陵人。
｜增｜
｜元稹。南家桃｜南家桃樹深紅色，日照露光看不得，樹小花狂風易吹，一夜風吹滿墻北，離人自有經時別，眼前落花心歎息，更待明年花滿枝，一年迢遞空相憶。
｜李咸用。緋桃花歌｜上帝春官思麗絶，夭桃變態求新悅，便是花中傾國容，牡丹泫露長門月，野樹滴殘鵑呌血，曦車碾下朝霞屑，惆悵東風未解狂，爭教此物芳菲歇。
｜宋。歐陽修。四月九日幽谷見緋桃盛開｜經年種花滿幽谷，花開不暇把一巵，人生此事尚難必，況欲功名書鼎彝，深紅淺紫看雖好，顏色不耐東風吹，緋桃一樹獨後發，意若待我留芳菲，清香嫩蕊含不吐，日日怪我來何遲，無情草木不解語，向我有意偏依依，羣芳落盡始爛漫，榮枯不與眾艶隨，念花意厚何以報，唯有醉倒花東西，盛開比落猶數日，清樽尚可三四攜。
｜王安石。移桃花示俞秀老｜舍南舍北皆種桃，東風一吹數尺高，枝柯蔫綿花爛漫，美錦千兩敷亭臯，晴溝漲春綠周遭，俯視紅影移漁舠，山前邂逅武陵客，水際髣髴秦人逃，攀條弄芳畏晼晚，已見黍雪盤中毛，仙人愛杏令虎守，百年終屬樵蘇手，我衰此果復易朽，蟲來食根那得久，瑤池紺絶誰見有，更植花時且進酒，君能酩酊相隨否。
｜元。吾丘衍。桃花雨樂府一章寄翼之｜秦源春夢陽臺晚，風散驚紅作秋苑，閒陰碧樹搖暖雲，茸苔羅水香氤氳，蝶飛不濕煙綿路，吳娥怨澀鸞階步，參差海羽雙燕來，依微石舞瀟湘回。
｜明。楊基。千葉桃花｜江花先好還先落，一月芳菲已蕭索，掖垣一樹獨開遲，嫩葉蘢蓯抱香萼，朝來小雨浥輕紅，春色千重與萬重，點註定知煩曉露，剪裁寧不費春工，春來到處尋桃李，不道東闌花自美，傷心世事總如花，何用勞勞行萬里。
｜憶左掖千葉桃花｜穠李積皓雪，繁桃炫朝霞，江邊日日見春色，盡是尋常兒女花，東闌一樹能傾國，千瓣玲瓏誰剪刻，半吐疑紅𨚫勝紅，全開似白元非白，旁雖淺淡正復穠，雅麗稱月閒宜風，陰時晴午各異態，嗔喜笑顰無不工，嗟我匆匆簿書急，時復微吟對花立，白薴猶沾夕露香，青鞋不怕蒼苔濕，而今漂泊楚江濱，想像丰儀一愴神，惆悵當時看花客，對花還說去年人。
｜寫生碧桃花歌｜少年慣作看花客，陌上桃花總相識，春風似向此中偏，一種花開百般色，只愛深紅更淺紅，君家此本更不同，枝上白雲吹不散，堦前明月照疑空，一縱一橫根各別，香上斜封愁欲折，畫筵紅燭人半醉，忽見此花驚是雪，武陵秦人那得知，河陽滿縣徒爾為，當時東風千樹錦，未比君家璚樹枝，翠禽飛來嗟易見，粉蝶棲時難可辨，紅妝美女嬌如花，著向花間應掩面，花今正開鶯亂啼，酒醒拈筆為君題，羨君兄弟如虹蜺，豪飲不愁花下迷，玉壺清酒金偏提，秦箏琵琶羗管齊，走覓橋西舊酒伴，莫待風雨花成泥。
｜王弼。戲題窓前小桃｜小桃甚小能芬芳，乃在主人廳柱旁，忽然見此婉清揚，使我廢書典衣裳，去年柔弱風中狂，樊姬癡小未解妝，綠羅衫袂紅錦襠，一笑伴我窓風涼，一春寂寞臥桁楊，花氣撲簾聞晝香，水飄竹格小匡床，主人乃是江左王，小桃小桃弗爾傷，坐看明年廳柱長。
｜原｜
｜王世貞｜閩中喬木俱成林，林家主人饒隱心，時篘竹葉千斛酒，來坐桃花萬樹陰，澹日輕煙釀芳暝，翠羽黃鸝喚妝醒，開處疑蒸紫帽霞，澆時欲涸栴檀井，祝君度索三千春，有子仍為金母珍，漢帝方徵上林植，可容長作武陵人。
｜馮琦｜無棣城邊春欲暮，臥龍岡上花如霧，年年醉徹武陵煙，至今記得桃源路，桃源遍地桃花水，翠屏高傍層城起，寧可餘姿點綠蕪，𡧓將浮艶誇穠李，始看一徑盤空曲，漸入千枝散朝旭，滿樹殘霞爛不收，一天香雨飛紅玉，白雲深鎖揚子居，青山自愛陶公廬，平蕪十里閒看鳥，春水一竿不羨魚，大隱何須分出處，賞心豈必長林莽，桃李濃滋華省陰，公門自是韶華主，綏山一顆憶仙家，絶勝河陽萬樹花，歲歲願公懸水鏡，長將秋實代春華。
｜趙福元｜神仙擁出蓬萊宮，羅幃繡幙圍香風，雲鬟繞繞梳翡翠，頳顏滴滴勻猩紅，千嬌百媚粲相逐，爛醉芳春逞芬馥，朝陽影裏燦紅瓊，晨霞香中咽寒玉，承恩侍宴青帝前，錦衣半脫酣晝眠，鶯鶯燕燕扶不起，巧呼苦喚殊可憐，傍欄無力嬌欲語，花羣本是桃源女，幾年流水飯胡麻，今在武陵溪上住。
｜五言律詩｜
｜御製。和唐太宗詠桃花即用原韻｜苑裏韶華滿，春工試綺妝，霞輕籠樹影，日暖散林光，倚檻千叢錦，開簾百和香，東風自駘宕，長護萬年芳。
｜增｜
｜唐。太宗。詠桃｜禁苑春暉麗，花蹊綺樹妝，綴條深淺色，點露參差光，向日分千笑，迎風共一香，如何山嶺側，獨秀隱遙芳。
｜李嶠。詠桃｜獨有成蹊處，穠華發井傍，山風凝笑臉，朝露泫啼妝，隱士顏應改，仙人路漸長，還欣上林苑，千歲奉君王。
｜劉長卿。晚桃｜四月深澗底，桃花方欲然，寧知地勢下，遂使春風偏，此意頗堪惜，無言誰為傳，過時君未賞，空媚幽林前。
｜溫庭筠。敷水小桃盛開｜敷水小橋東，娟娟照露叢，所嗟非勝地，堪恨是春風，二月艶陽節，一枝惆悵紅，定知留不住，吹落路塵中。
｜李商隱。桃園｜竟日小桃園，休寒亦未暄，坐鶯當酒重，送客出墻繁，啼久艶粉薄，舞多香雪翻，猶憐未圓月，先出照黃昏。
｜宋。韓琦。百井路山桃｜漫嶺夭桃樹，無人亦自開，雲霞深隱洞，錦繡遠成堆，生意驚樵斧，芳情謝宴杯，莫迷行客路，不似武陵回。
｜明。高啟。桃花｜春色東家出，相窺似有心，曲垣遮自短，別院閉還深，影動疑人折，香搖妬蝶尋，好風時解意，吹片拂羅襟。
｜原｜
｜申時行。桃谿｜分得元都種，依然玉洞春，逶迤成曲徑，爛漫及芳辰，錦疊溪邊浪，紅銷雨後塵，武陵差可擬，吾豈避秦人。
｜方九功｜一曲桃園樹，平沙十里春，落花紅勝錦，藉草綠如茵，野興邀詩伴，村沽覓酒鄰，怕逢漁父問，疑是避秦人。
｜陸卿子｜一覩傾城貌，千山斂夕霏，露桃差比艶，汀月借生輝，躡蹬雲迎襪，凌波水濺衣，餘芳吹不散，常繞渚煙飛。
｜七言律詩｜
｜原｜
｜唐。杜甫。題桃樹｜小徑升堂舊不斜，五株桃樹亦從遮，高秋總餧貧人實，來歲還舒滿眼花，簾戶每宜通乳燕，兒童莫信打慈鵶，寡妻羣盜非今日，天下車書正一家。
｜增｜
｜白居易。晚桃花｜一樹紅桃亞拂池，竹遮松蔭晚開時，非因斜日無由見，不是閒人豈得知，寒地生材遺較易，貧家養女嫁常遲，春深欲落誰憐惜，白侍郎來折一枝。
｜溫庭筠。反生桃花發因題｜病眼相逢四壁空，夜來山雪破東風，未知王母千年熟，且共劉郎一笑同，已落又開橫晚翠，似無如有帶朝紅，僧䖍蠟炬高三尺，莫惜連宵照露叢。
｜唐彥謙。緋桃｜短墻荒圃四無鄰，烈火緋桃照地春，坐久好風休掩袂，夜來細雨已沾巾，敢同俗態期青眼，似有微辭動絳唇，盡日更無鄉井念，此時何必見秦人。
｜李咸用。緋桃花｜茫茫天意為誰留，深染夭桃備勝遊，未醉已知醒後憶，欲開先為落時愁，癡蛾亂撲燈難滅，躍鯉傍驚電不收，何事梨花空似雪，也稱春色是悠悠。
｜李中。詠桃花｜祗應紅杏是知音，灼灼偏宜間竹陰，幾樹半開金谷曉，一溪齊綻武陵深，艶舒百葉時皆重，子熟千年事莫尋，誰𡵯宋墻明月下，好香和影上衣襟。
｜韋莊。詠庭前桃｜曾向桃源爛漫遊，也同漁父泛仙舟，皆言洞裏千株好，未勝庭前一樹幽，帶露似垂湘女淚，無言如伴息媯愁，五陵公子饒春恨，莫引香風上酒樓。
｜宋。梅堯臣。和江鄰幾省中賞小桃｜年年二月賣花天，唯有小桃偏占先，初見嫩紅無不喜，終知俗艶幾多妍，鄰翁已折郊園裏，貴客爭誇粉署邊，可惜工夫吟向此，會須重醉牡丹前。
｜次韻和王舍人憶省中小桃寄江學士｜淺綻臙脂紫蠟芳，深斟吳酎白瓊觴，鳳池人憶去年艶，雉省客無今日狂，髣髴物華先上苑，依稀歌吹下昭陽，平明社雨莫催促，應翫移牀欲近傍。
｜蔡襄。過楊樂道宅西桃花盛開｜城隈繞舍似山家，舍下新桃已放花，無限幽香風正好，不勝狂艶日初斜，自憐馬上空愁望，誰向樽前與醉誇，京國難逢春氣味，莫隨塵事度年華。
｜孔武仲。館中桃花｜蓬壺深絶鎖芳菲，初出仙桃第一枝，天近自應風景別，春長莫恨化工遲，相從朱戶人稀到，半掩香苞蝶未知，想像江南今盛發，亦經頻雨稍離披。
｜陸游。連日至梅仙塢及花涇觀桃花｜千載桃源信不通，鏡湖西塢擅春風，舟行十里畫屏上，身在兩山紅雨中，俗事挽人常故故，夕陽歸櫂莫匆匆，豪華無復當年樂，爛醉狂歌亦足雄。
　桃花塢近釣魚磯，不比劉郎萬里歸，水底紅雲迷醉眼，樽前絳雪點春衣，病依几杖猶能出，老愛風光未忍違，天借清遊每窮日，夜深炬火候柴扉。
｜原｜
｜張虛菴｜笑披初服返林臯，小築精廬牓慕陶，已買扁舟浮綠水，更依疎柳插紅桃，春風荏苒來三徑，歲月侵尋入二毛，𨚫笑文章緣業在，篋書重簡課兒曹。
｜增｜
｜金。王寂。桃花｜應嗔國色朝酣酒，賜與羽衣如太真，道士厭看千樹老，令君別換一城新，湘梅拂額更不俗，栗玉削肌殊可人，想得乞漿尋舊約，春風不似去年春。
｜元。楊載。碧桃｜一枝如玉照芳春，幾度憑闌欲殢人，翠被夜寒愁灑淚，珠簾月冷怕傷神，劉郎陌上栽仍舊，王母池邊賞又新，不是梨花飄雪樹，望中清絶更無倫。
｜曹文晦。桃源春曉｜數點殘星掛綠蘿，看桃行入舊山阿，洞門花霧紅成陣，沙麓巖前翠作渦，天外曙光驚鶴夢，水邊啼鳥和漁歌，劉郎去後無人到，吟倚東風草色多。
｜馬臻。桃花｜淺碧繁紅又滿枝，化工消息本無機，艶滋曉露鶯搖落，香漬春泥燕掠歸，金谷園中芳草在，玄都觀裏昔人非，自從雲隔天台路，劉阮如今夢亦稀。
｜黃可玉。碧桃｜洗盡嬌紅出翠帷，玉人無語背斜暉，綠華前度通仙譜，天水何年染素衣，宴罷瑤池春夢斷，影寒姑射夜深歸，禁煙時節多風雨，莫遣繁英一片飛。
｜明。楊基。桃花｜深深翠竹映嬋娟，湘女梳妝立曉煙，流水落花成悵望，舞裙歌袖是因緣，也無人折休相妬，纔有鶯啼更可憐，𨚫憶東闌碧千葉，暖風香雨為誰妍。
｜陳鴻。詠紅白桃花｜雙艶如從露井看，妝分濃淡映雕欄，玉膚中酒冰綃薄，粉面窺人錦帳寒，杏雨並隨窓外度，梨雲同入帳中殘，膽瓶不是餘香在，定訝珊瑚間木難。
｜原｜
｜申時行。山中看桃花｜萬山廻合似天台，二月桃花已遍開，映水𨚫疑乘浪煖，緣崖故是倚雲栽，亂紅飛雨沾衣袂，碎錦分霞入酒杯，謾道武陵仙路遠，探奇有客問津來。
｜方廣德｜露井花時露未晞，紫文丹萼鬭芳菲，佳人南國還嬌艶，仙種西池定是非，浥雨別含濃淡態，籠煙怯逗淺深暉，祇緣瓊貌難為侶，獨傍房陵片玉飛。
｜曹大章｜竹徑寥寥空碧苔，雙星忽漫照高臺，唾飛白玉風前落，舄度青雲江上來，螭尾清班原帝侍，虎頭詞客總仙才，相逢莫問年來事，惟有桃花似舊開。
｜增｜
｜胡師閔。粉紅桃花｜溫情膩質可憐生，浥浥輕韶入粉勻，新暖透肌紅沁玉，曉風吹酒淡生春，窺墻有態如含笑，對面無言故惱人，莫作尋常輕薄看，楊家姊妹是前身。
｜五言排律｜
｜增｜
｜唐。章孝標。玄都觀栽桃十韻｜驅使鬼神功，攢栽萬樹紅，薰香丹鳳闕，妝點紫瓊宮，寶帳重遮日，妖金遍累空，色燃燒藥火，影舞步虛風，粉撲青牛過，枝驚白鶴沖，拜星春錦上，服食曉霞中，碁局陰長合，簫聲秘不通，艶陽迷俗客，幽邃失壺公，根𣏚終盤石，桑麻自轉蓬，求師飽靈藥，他日訪遼東。
｜薛能。桃花｜秀氣自天鍾，千年豈易逢，開齊全未落，繁極欲相重，冷濕朝如淡，晴乾午更濃，風光新社燕，時莭舊春鴻，籬落欹臨竹，亭臺盡間松，亂緣堪羨蟻，深入不如蜂，有影宜暄煦，無言自冶容，洞連非俗世，蹊靜接仙蹤，子熟河應變，根盤土已封，西王潛愛惜，東朔盜過從，醉席眠英好，題詩戀景慵，芳菲聊一望，何必在臨邛。
｜五言絶句｜
｜增｜
｜唐。李商隱。嘲桃｜無賴夭桃面，平明露井東，春風為開了，𨚫擬笑春風。
｜原｜
｜鄭谷。感興｜禾黍不陽艶，競栽桃李春，翻令力耕者，半作賣花人。
｜宋。崔鷃｜殘夜迷春曉，夭桃怯夜寒，何人未妝洗，先傍玉欄干。
｜增｜
｜蘇軾。和子由岐下桃花｜爭開不待葉，密綴欲無條，傍沼人窺鑑，驚魚水濺橋。
｜原｜
｜王十朋。桃花｜在處飄紅雨，臨窓照夕陽，何時清禁裏，一醉伴仙郎。
｜增｜
｜明。陳道復。題桃花｜春光何爛漫，桃花發滿谿，武陵香萬樹，寧不放人題。
｜楊基。壺中二色桃花｜素頰映紅腮，西園共折來，憐渠竟先落，知是最先開。
｜李東陽。桃花｜種樹乘春雨，開花待曉風，一年還一樹，隨意滿園紅。
｜七言絶句｜
｜御製。雨後見桃花｜新雨濛濛宜五沃，蒸霞始放見錢江，初春錦繡鋪千樹，落日微吟坐北窓。
｜增｜
｜唐。李嶠。從宴桃花園詠桃花應制｜歲去無言忽憔悴，時來含笑吐氛氳，不能擁路迷仙客，故欲開蹊待聖君。
｜趙彥伯。從宴桃花園詠桃花應制｜紅萼競然春苑曙，丰茸新色御筵開，長年願奉西王讌，近侍慚無東朔才。
｜蘇頲。從宴桃花園詠桃花應制｜桃花灼灼有光輝，無數成蹊點更飛，為見芳林含笑待，遂同溫樹不言歸。
｜李乂。侍宴桃花園詠桃花應制｜綺萼成蹊遍籞芳，紅英撲地滿庭香，莫將秋宴傳王母，來比春華壽聖皇。
｜張說。桃園馬上應制｜林間艶色驕天馬，苑裏穠華伴麗人，願逐南風飛帝席，年年含笑舞青春。
｜原｜
｜李白。山中問荅｜問余何事棲碧山，笑而不答心自閒，桃花流水杳然去，別有天地非人間。
｜杜甫。江畔獨𡵯尋花絶句｜黃師塔前江水東，春光嬾困倚微風，桃花一簇開無主，可愛深紅愛淺紅。
｜漫典｜手種桃李非無主，野老墻低還是家，恰似春風相欺得，夜來吹折數枝花。
｜蕭八明府寔處覓桃栽｜奉乞桃栽一百根，春前為送浣花村，河陽縣裏雖無數，濯錦江邊未滿園。
｜增｜
｜顧況。崦裏桃花｜崦裏桃花逢女冠，林間杏葉落仙壇，老人方授上清籙，夜聽步虛山月寒。
｜原｜
｜劉禹錫。竹枝詞｜山桃紅花滿上頭，蜀江春水拍山流，花紅易衰似郎意，水流無限似儂愁。
｜韓愈。題百葉桃花｜百葉雙桃晚更紅，臨窓映竹見玲瓏，應知侍史歸天上，故伴仙郎宿禁中。
｜王建。宮詞｜樹頭樹底覓殘紅，一片西飛一片東，自是桃花貪結子，錯教人恨五更風。
｜增｜
｜白居易。寄題忠州小樓桃花｜再遊巫峽知何日，總是秦人說向誰，長憶小樓風月夜，紅欄干外兩三枝。
｜夜惜禁中桃花因懷錢員外｜前日歸時花正紅，今夜宿時枝半空，坐惜殘芳君不見，風吹狼籍月明中。
｜大林寺桃花｜人間四月芳菲盡，山寺桃花始盛開，長恨春歸無覓處，不知轉入此中來。
｜下邽莊南桃花｜邨南無限桃花發，唯我多情獨自來，日暮風吹紅滿地，無人解惜為誰開。
｜元稹。亞枝紅｜平陽池上亞枝紅，悵望山郵是事同，還向萬竿深竹裏，一枝渾臥碧流中。
　南家桃樹深紅色，日照霞光看不得，樹小花狂風易吹，一夜風吹滿墻北。
｜原｜
｜元稹。劉阮妻｜芙蓉脂肉綠雲鬟，罨畫樓臺青黛山，千樹桃花萬年藥，不知何事憶人間。
｜白敏中。桃花｜千朶穠芳倚樹斜，一枝枝綴亂雲霞，憑君莫厭臨風看，占斷春光是此花。
｜增｜
｜杜牧。酬王秀才桃花園見寄｜桃滿西園淑景催，幾多紅艶淺深開，此花不逐溪流出，晉客無因入洞來。
｜原｜
｜雍陶。過舊宅看花｜山桃野杏兩三栽，樹樹繁花去後開，今日主人相引看，誰知曾是客移來。
｜來鵬。惜花｜東風漸急夕陽斜，一樹夭桃數日花，為惜紅芳今夜裏，不知和月落誰家。
｜增｜
｜曹唐。題武陵洞五首｜此生終使此身閒，不是春時且要還，寄語桃花與流水，莫辭相送到人間。
　溪口回舟日已昏，𨚫聽雞犬隔前邨，殷勤重與秦人別，莫使桃花閉洞門。
　𨚫恐重來路不通，殷勤回首謝春風，白雞黃犬不將去，且寄桃花深洞中。
　桃花夾岸香何之，花滿春山水去遲，三宿武陵溪上月，始知人世有春時。
　渡水傍山尋絶壁，白雲飛處洞天開，仙人來往無行跡，石逕春風長綠苔。
｜周朴。桃花｜桃花春色暖先開，明媚誰人不看來，可惜狂風吹落後，殷紅片片點莓苔。
｜司空圖。移桃栽｜獨臨官路易傷摧，從遣春風恣意開，禪客笑移山上看，流鶯直到檻前來。
｜鄭谷。小桃｜和煙和雨遮敷水，映竹映邨連灞橋，撩亂春風耐寒食，到頭贏得杏花嬌。
｜吳融。桃花｜滿樹如嬌爛漫紅，萬枝丹彩灼春融，何當結作千年實，將示人間造化工。
｜陸希聲。桃花谷｜君陽山下足春風，滿谷仙桃照水紅，何必武陵源上去，澗邊好過落花中。
｜桃蹊｜芳草霏霏遍地齊，桃花脈脈自成蹊，也知百舌多言語，住向春風盡意啼。
｜無名氏。桃花行｜源水叢花無數開，丹跗紅萼間青梅，從今結子三千歲，預喜仙遊後摘來。
｜宋。王禹偁。看桃花｜野桃無主滿山隈，仙客攜樽獨自來，盡月馨香留我醉，每春顏色為誰開。
｜原｜
｜种放。桃花｜習習香薰薄薄煙，杏遲梅早不同妍，山齋盡日無鶯蝶，只與幽人伴醉眠。
｜增｜
｜梅堯臣。和鄰幾學士桃花｜深殿有春人到稀，武陵雖說昧當時，躊躇莫憶人間世，恐至塵中悔𨚫遲。
｜歐陽修。和江鄰幾學土桃花｜草上紅多枝上稀，芳條綠萼憶來時，見桃著子始歸後，誰道仙花開落遲。
｜蔡襄。後舍緋桃｜十年樹底折香葩，蔌蔌浮光弄晚霞，只恨無情是風雨，直將紅片入西家。
｜南劍州芋陽舖見臘月桃花｜可笑夭桃耐雪風，山客墻外見踈紅，為君持酒一相向，生意雖殊寂寞同。
｜建溪桃花｜何物山桃不自羞，欲乘風力占溪流，仙源明有重來路，莫下橫枝礙客舟。
｜過南劍州芋陽舖見桃花｜七年相別復相逢，墻外千枝依舊紅，只有蒼顏日憔悴，奈緣多感泣春風。
｜原｜
｜劉敞｜小樓西望那人家，出屋香梢幾樹花，只恐東風能作惡，亂紅如雨墮窓紗。
｜邵雍。二色桃｜施朱施粉色俱好，傾國傾城艶不同，疑是蕊宮雙姊妹，一時攜手嫁東風。
｜增｜
｜石延年。詠小桃｜生色深紅綬帶長，宮簾寒在井欄香，誰家升上瑤池品，先得春風一面妝。
｜范成大。次韻周子𠑽正字館中緋碧兩桃花｜碧城香霧赤城霞，染出劉郎未見花，憑仗天風扶絳𥱳，為招萼綠過羊家。
｜張恭甫。正字折贈館中碧桃因次子𠑽韻｜滿枝晴雪照青霞，舊識桃源暈碧花，俯仰京塵隔年夢，東風猶認故人家。
｜陸游。泛舟觀桃花｜花徑二月桃花發，霞照波心錦裹山，說與東風直須惜，莫吹一片落人間。
　桃源只在鏡湖中，影落清波十里紅，自別西川海棠後，初將爛醉荅春風。
　種桃亦解比封君，世故紛紛寂不聞，九轉金丹應已熟，全家仙去隱紅雲。
　湖南小山花更多，不醉將如春色何，釣得鮮鱗堪斫膾，任教微雨濕漁蓑。
　鄰曲一生花裏活，邨翁疑是古遺民，初來自被春留住，枉道當時為避秦。
｜楊萬里。神堂舖前桃花｜北江二月正春寒，初見桃花喜未殘，臘月潮州見桃李，元來不作好春看。
｜吳儆。雪中桃花｜夭桃先已醉春風，青女猶爭造化工，應與騷人嫌太赤，故將鉛粉注深紅。
　粲粲乘鸞萬玉妃，𡧓將紅艶鬭光輝，只應侍宴瑤池罷，猶帶天邊醉色歸。
｜原｜
｜曾季貍｜衣裁緗纈態纖穠，猶在瑤池午醉中，嫌近清明時節冷，趁渠新火一番紅。
｜趙信菴。秋日桃花｜匼匝西園一徑通，幾經霜盡野塘空，桃花錯認東風暖，𨚫與芙蓉鬭小紅。
｜陳月潭｜雙槳春風𣢾𣢾移，斜陽平半落芳池，不妨暫向橋邊駐，更為桃花了一詩。
｜黃靜齋｜雨後桃花作片飛，風前柳絮點人衣，春歸不用怨風雨，無雨無風春亦歸。
｜蕭冰崖｜桃源花發幾番春，聞說漁郎此問津，秦帝漫勞方士遣，神仙已是避秦人。
｜朱淑真。窓西桃花盛開｜盡是劉郎手自栽，劉郎去後幾番開，東君有意能相顧，蛺蝶無情更不來。
｜增｜
｜金。高士談。二月十一日見桃花｜鳴鳩天色半陰晴，竹屋松窓老寸心，閉戶不知春早晚，桃花紅淺柳青深。
｜元。張弘範。碧桃花｜應是玄都觀裏仙，為嫌白淡厭紅蔫，故栽一種新顏色，疑是飛仙墜翠鈿。
｜王惲。小桃｜梅粉飄零柳未𤇆，一枝春色獨當軒，今年盼得紅苞拆，風雪禁持第幾番。
｜鄭氏允端。桃花｜細雨春寒江上時，小桃欹樹出踈籬，從教一簇開無主，終不留題崔護詩。
｜明。陳憲章。潘岳愛桃｜潘郎本自愛桃花，種向河陽幾萬家，世有長官如孟子，還除花地樹桑麻。
｜桃花｜雲鎖千峯午未開，桃花流水更天台，劉郎莫記歸時路，只許劉郎一度來。
　山中兒女不知秦，無賴漁郎最惱人，溪上桃花君莫種，東風不貸武陵津。
｜魯鐸。桃溪｜世路悠悠已倦遊，桃溪深處草堂幽，東風自解幽人意，不遣飛花逐水流。
｜王弼。次韻匏菴先生共月菴賞桃花二絶句｜斜月枝頭照返魂，先生扶醉倚籬門，花應欲識蒼然面，莫遣風前絳燭昏。
　墻底芳樽歲合開，杖藜歲約為花來，醉翁慣作頹然醉，先報東風掃綠苔。
｜王叔承。看梅後從太湖出吳江歸爛溪一路桃花盛開口占紀興｜千巖古樹幾浮槎，數盡寒英起暮霞，百曲青溪歸亦好，五湖春水徧桃花。
｜陶望齡。詠上苑桃花｜度索山頭駐彩霞，蓬萊宮闕即仙家，共傳西苑千秋實，已著東風一樹花。
｜董其昌。上苑桃花二首｜宜春苑裏占春多，爛漫紅霞發早柯，𨚫憶禁林成徑處，雲扶𡵯輦一經過。
　灼灼宮桃濕露華，人間萬樹失芳葩，有時源上隨流水，盡日天邊自雨花。
｜原｜
｜孫慎行｜桃源只在市城邊，錦瑟明妝滿畫船，莫怪道人回首處，朝來暮去已年年。
｜孫齊之｜秋夜佳人歌木蘭，瀟湘幅上水雲寒，誰教蕙帳留春色，九月桃花鏡裏看。
｜張公舉｜一年春事又成空，擁鼻微吟半醉中，夾道桃花三月暮，馬蹄無處避殘紅。
｜杜贊｜孔雀屏開春夢幽，水晶簾捲篆煙浮，深宮盡日渾無事，閒看桃花落御溝。
｜鄧志謨｜風掃桃花片片飛，夜闌不寐倚屏圍，聲聲杜宇催歸去，不向郎啼向妾啼。
｜丘陵｜芳郊晴日草萋萋，千樹桃花一鳥啼，無數落紅隨水去，又分春色入城西。
｜徐臣｜不騁嬌姿媚艶陽，𨚫來冒雪並寒芳，應嫌春色繁華態，故學梅花淺淡妝。
｜張新｜綠淺紅深醉眼濃，殢人何處不迷蹤，飛時莫浪隨流水，自有春濤可化龍。
｜儲氏｜夭桃灼灼倚窓前，春色繽紛帶紫煙，昨夜雨聲來枕上，惜花人聽不曾眠。
｜詩散句｜
｜原｜
｜宋。韓駒｜桃花如美人，服飾靚以豐，徘徊顧香影，似為悅己容，數枝有餘妍，窈窕禁省中。
｜增｜
｜林逋｜任應雨杏情無別，最與煙篁分不疎，比合並饒皮博士，形相偏屬薛尚書。
｜原｜
｜王十朋｜欲留王母盤中核，兼採秦人洞裏薪，此事渺茫花笑我，不如聯賞故園春。
｜陸壑｜采藥人歸聞朮氣，尋仙路遠夢桃花，買來山釀全如水，易解昏昏到日斜。
｜增｜
｜唐。李白｜犬吠水聲中，桃花帶雨濃。
｜原｜
｜杜甫｜如行武陵暮，欲問桃源宿。
　小桃知客意，春盡始開花。
　桃紅客若至，定是昔人迷。
｜王昌齡｜桃花四面發，桃葉一枝開。
｜儲光羲｜江水帶冰綠，桃花隨雨飛。
｜韓愈｜川原曉服鮮，桃李晨妝靚。
｜王真白｜露香紅玉樹，風綻碧蟠桃。
｜增｜
｜元。張翥｜野水碧於草，桃花紅照人。
｜唐。獨孤及｜欲識桃花最多處，前程問取武陵兒。
｜丁仙芝｜桃花昨夜撩亂開，當軒發色映樓臺。
｜原｜
｜郎士元｜重門深鎖無人見，惟有碧桃千樹花。
｜增｜
｜曹唐｜春風流水還無賴，偷放桃花出洞門。
　玉沙瑤草連溪碧，流水桃花滿澗香。
｜羅隱｜桃在仙翁舊苑傍，暖煙晴靄撲人香。
｜韋莊｜文昌二十四仙曹，盡倚紅簷種露桃。
｜原｜
｜宋。种放｜綠萼紅葩曉態新，風流如陣戰愁人。
｜增｜
｜司馬光｜銅駝陌上桃花紅，洛陽無處無春風。
｜原｜
｜陶弼｜三月宮桃滿上林，一花千萼費春心。
　一花五出尚可飲，何況重重疊疊開。
｜王琪｜莫向東風恨開晚，鳳城猶有未歸人。
｜王安石｜春風過柳如絲綠，晴日蒸桃出小紅。
｜增｜
｜張舜民｜十月江南號小春，新陽已放一枝新。
｜張耒｜雙桃栽罷還惆悵，憶昨淮陽舊種花。
｜陳與義｜自唱新詩與明月，碧桃開盡雨聲中。
｜陸游｜久客未歸丹竈冷，碧桃八十一番新。
｜楊萬里｜兩岸桃花總無力，斜紅相倚臥春風。
｜元。李孝光｜雲消新水鴨頭綠，沙暖小桃猩血紅。
｜明。徐賁｜風遞濃香到水涯，幾株桃樹映門斜。
｜梁。簡文帝｜桃含可憐紫。
　窓桃落細跗。
｜周。庾信｜村桃拂紅粉。
　流水桃花香。
｜王褒｜新桃緣徑紅。
｜唐。蘇味道｜桃舒春錦芳。
｜趙冬曦｜桃紅卷欲舒。
｜原｜
｜杜甫｜栽桃爛漫紅。
　紅入桃花嫩。
｜劉長卿｜桃花色慾醉。
｜韓愈｜桃枝綴紅糝。
｜杜牧｜紅繞緗桃塢。
｜增｜
｜李商隱｜桃散武陵霞。
｜宋。蘇軾｜夭桃弄春色。
｜元。馬祖常｜蟠桃萼翦緋。
｜王逢｜崇桃紅霧斂。
｜梁。劉孝威｜桃花水脈引行光。
｜原｜
｜唐。李白｜岸夾桃花錦浪生。
｜杜甫｜點注桃花舒小紅。
　桃花氣㬉眼自醉。
　不分桃花紅勝錦。
　紅芳落盡井邊桃。
｜高適｜百媚桃花如欲語。
　桃花點地紅斑斑。
｜白居易｜桃花亂落如紅雨。
　翦綃裁錦一重重。
｜增｜
｜杜牧｜一嶺桃花紅錦黦。
｜李商隱｜露桃塗頰依苔井。
｜高駢｜博羅山下碧桃春。
｜宋。司馬光｜桃樹連村一片紅。
｜邵雍｜露桃紅裛暖仍香。
｜王安石｜宿雨催紅出小桃。
｜金。張汝霖｜小桃無語半含嬌。
｜元。白珽｜桃花含笑夕陽中。
｜耶律楚材｜倚檻夭桃幾點明。
｜趙孟頫｜臨水紅桃對鏡開。
｜許有壬｜紫蕭吹綻碧桃花。
｜張昱｜桃花吹盡雨前紅。
｜倪瓚｜兩岸桃花飛接人。
｜明。楊基｜千葉紅開並蒂花。
｜詞｜
｜御製。前過江浙桃花已放今回鑾至津門復見桃花盛開調寄點絳唇｜再見桃花，津門紅映依然好，回鑾纔到，疑似兩春報。
　錦纜仙舟，星夜眄辰曉，情飄渺，艶陽時嫋，不是垂楊老。
｜增｜
｜宋。周紫芝。點絳唇｜燕子風高，小桃枝上花無數，亂溪深處，滿地飛紅雨。
　喚得春來，又送春歸去，渾無緒，劉郎前度，空記來時路。
｜原｜
｜秦觀。點絳唇｜醉漾輕舟，信流引到花深處，塵緣相悞，無計花間住。
　煙水茫茫，回首斜陽暮，山無數，亂紅如雨，不計來時路。
｜增｜
｜王洪。卜算子｜宿雨漲春流，曉日紅千樹，幾度尋芳載酒來，日與春相遇。
　弱水與桃源，有路從教去，不見西湖柳萬絲，滿地飛風絮。
｜劉圻父。阮郎歸｜長條嫋嫋串紅綃，無風時自搖，十分妖艶更媌條，殢春情態嬌。
　風影舞，霧痕潮，買來和蝶饒，故園愁絶楚宮腰，相逢恨怎消。
｜原｜
｜秦觀。虞美人｜碧桃天上栽和露，不是凡花數，亂山深處水瀠廻，可惜一枝如畫，向誰開。
　輕寒細雨情何限，不道春難管，為君沉醉一何妨，只怕酒醒時候，斷人腸。
｜陳與義。虞美人｜十年花底承朝露，看到江南樹，洛陽城裏又東風，未必桃花得似，舊時紅。
　臙脂睡起春纔好，應恨人空老，心情雖只在吟詩，白髮劉郎孤負，可憐枝。
｜聶大年。臨江仙｜記得武陵門外路，雨餘芳草蒙茸，杏花深巷酒旗風，紫騮嘶過處，隨意數殘紅。
　有約玉人同載酒，夕陽歸路西東，舞衫歌扇繡簾櫳，昔遊成一夢，試問賣花翁。
｜王道輔。蝶戀花｜穠艶嬌春春晼晚，雨借風饒，學得宮妝淺，愛把綠眉都不展，無言脈脈情何限。
　花下當時紅粉面，凖擬新年，都向花前見，爭奈武陵人易散，丹青傳得閨中怨。
｜增｜
｜賀鑄。定風波｜墻上夭桃簇簇紅，巧隨飛絮入簾櫳，自是芳心貪結子，翻使，惜花人恨五更風。
　露萼鮮濃妝臉靚，相映，隔年情事此門中，粉面不知何處在，無奈，武陵流水卷春空。
｜原｜
｜鄭履齋。滿江紅｜柳帶榆錢，又還是，清明寒食，正滿園羅綺，滿城簫笛，花樹得晴紅欲染，遠山過雨青如滴，問江南，池館有誰來，江南客。
　烏衣巷，今猶昔，烏衣事，今難覓，但年年燕子，晚煙斜日，抖擻一春塵土債，悲涼萬古英雄跡，且芳樽，隨分趁芳時，休虛擲。
｜增｜
｜陶宗儀。露華｜武陵夜寂，記露影璇空，一笑曾識，素臉暈鉛，巧把黛螺輕羃，莫是歌渡煙江，浣𨚫舊家顏色，還又訝，深宮紺袖，唾花猶濕。
　問他阿母消息，甚落寞梨雲，青鳥難覓，不比綿紅輕薄，容易狼籍，嫩綠護出溪頭，誰顧采香仙客，春晚也，頻溫玉笙是得。
｜王沂孫。露華｜紺葩乍坼，笑爛漫嬌紅，不是春色，換了素妝，重把青螺輕拂，舊歌共渡煙江，𨚫占玉奴標格，風霜峭，瑤臺種時，付與仙骨。
　閑門晝掩淒惻，似淡月梨花，重化清魄，尚帶唾痕香凝，怎忍攀摘，嫩綠漸暖溪陰，簌簌粉雲飛出，芳艶冷，劉郎未應認得。
｜原｜
｜黃庭堅。水調歌頭｜瑤草一何碧，春入武陵溪，溪上夭桃無數，花上有黃鸝，我欲穿花尋路，直入白雲深處，浩氣展虹霓，祇恐花深處，紅露濕人衣。
　坐白石，倚玉枕，拂金徽，謫仙何處，無人伴我白螺杯，我為靈芝仙草，不為朱唇丹臉，長嘯亦何為，醉舞下山去，明月逐人歸。
｜晁端禮。水龍吟｜嶺梅香雪飄零盡，繁杏枝頭猶未，小桃一種，夭嬈偏占，春工用意，微噴丹砂，半含朝露，粉墻低倚，是誰家小女，嬌癡怨別，空凝睇，東風裏。
　好是佳人半醉，近橫波，一枝爭媚，玄都觀裏，武陵溪上，空隨流水，悵恨如紅雨，風不定，五更天氣，念當年門裏，如今陌上，灑離人淚。
｜增｜
｜馮取洽。摸魚兒｜歎劉郎，那回輕別，霏霏三落紅雨，玄都觀裏應遺恨，一抹淡煙殘縷，愁望處，想霧暗雲深，忘𨚫來時路，新花舊主，把刻羽流商，裁紅翦翠，山徑日將暮。
　空枝上，時有幽禽對語，聲聲如問來否，人生行樂須閒健，衰老念誰免此，吾所與，在溪上深深，錦繡花千塢，何時定去，但對酒思君，呼兒為我，頻唱小桃句。
｜別錄｜
｜增｜
｜左傳｜其出之也，桃弧棘矢，以除其災。｜疏｜服䖍雲，桃，所以逃凶也。
｜前漢書。溝洫志注｜師古曰，桃方華時，即有雨水，川谷冰泮，眾流猥集，波瀾盛長，故謂之桃花水耳。
｜唐書。方技傳｜明崇儼以奇技自名，高宗召見，甚悅，試為窟室，使宮人奏樂其中，召崇儼問，何祥耶，為我止之。崇儼書桃木為二符，剚室上，樂即止，曰，向見怪龍，怖而止。
｜原｜
｜戰國策｜孟嘗君將入秦，蘇秦往見。孟嘗君曰，人事者吾已知之，所未聞者鬼事耳。秦曰，臣之來，固且以鬼事見君矣，臣來，過淄水上，有土偶人焉，與桃梗相與語。桃梗謂土偶人曰，子西岸之土也，埏子以為人，至歲八月，降雨下，淄水至，則子殘矣。土偶人曰，不然，吾西岸之土，殘則復西岸耳，子東園之桃梗也，刻削子以為人，降雨下，淄水至，流子而去，則子漂漂者，將如何。今秦四塞之國，譬如虎口，而君入之，則臣不知君所如矣，孟嘗君乃止。
｜莊子｜插桃枝於戶，連灰其下，童子入而不畏，而鬼畏之，是鬼智不如童子也。
｜淮南畢萬術｜孤桃枝之券，令雞夜鳴。｜註｜取孤桃南北行，枝長三尺，折以為券，塗以三歲雄雞血，安棲下，則雞夜鳴。
｜典術｜桃之精，生在鬼門，以制百鬼，故今作桃梗人著門，以厭邪。
｜增｜
｜漢官儀｜二千石，綬青地桃花縹三彩。
｜原｜
｜風俗通｜按黃帝書，上古之時有神荼、鬱壘昆弟二人，性能執鬼，度索山上桃樹下簡閱百鬼，妄禍害，則縛以葦索，執以食虎。於是縣官常以臘除夕飾桃人，垂葦索，畫虎於門，皆追效前事，以衛凶也。
｜神仙傳｜高丘公服桃膠而得仙。
｜抱朴子｜桃膠用桑木灰漬過，服之愈百病，久服體有光，能絶穀。
｜侯鯖錄｜桃茢以除不祥，今人以桃枝灑地辟惡。
｜神農本草經｜服桃花三樹盡，則面如桃花。
｜太清方｜三月三日採桃花，酒浸服之，除百病，好顏色。一雲，桃、李花服之可𨚫老。
｜酉陽雜俎｜安期生以醉墨灑石上，皆成桃花。
｜增｜
｜物類相感志｜桃花飯。做飯了，以梅紅紙盛之，濕後去紙，和勻，則紅白相間。
｜畫史｜徐熙大小折枝，吾家亦有，士人家往往見之，翎毛之倫非雅玩，故不錄。桃一大枝謂之滿堂春色，在余家。
｜原｜
｜東坡志林｜世人見古德有見桃花悟道者，爭頌桃花，便將桃花作飯，五十年轉沒交涉，正如張長史見擔夫與公主爭路，而得草書之氣，欲學長史書，日就擔夫求之，豈可得哉。
｜增｜
｜紀談錄｜陶淵明所記桃花源，人謂桃花觀即是其處，不知公蓋寓言也。
｜話腴｜桃、杏雙仁者必殺人，其花本五出，有六出必雙仁而殺人矣，反常故也。
｜彥周詩話｜荊公桃花詩云，晴溝漲春綠周遭，俯視紅影移魚舠，皆觀其影也。其後雲，攀條弄芳畏晼晚，已見黍雪盤中毛，事見家語。
｜齊東野語｜天台營妓嚴蕊，字幼芳，色藝冠一時。唐與正守台日，酒邊嘗命賦紅白桃花，即成如夢令，雲，道是梨花不是，道是杏花不是，白白與紅紅，別是東風情味，曾記，曾記，人在武陵微醉。與正賞之雙縑。
｜全唐詩話｜沈存中雲，唐人以詩主人物，故雖小詩莫不極工而後已，所謂旬鍜月鍊者，信非虛言小說。崔護題城南詩，其始雲，去年今日此門中，人面桃花相映紅，人面不知何處去，桃花依舊笑春風。後以其意未全，語未工，改第三句曰，人面祗今何處去，至今所傳有此兩本，惟本事詩作祗今何處在。唐人詩大都如此，雖有兩今字，不恤也，取語意為主耳，後人以其有兩今字，故多行前篇。
｜夢書｜桃為守禦，辟不祥，夢見桃者，守禦官。
｜紙箋譜｜楊炎在中書後閣用桃花紙糊窓。
｜原｜
｜青州雜記｜桃花有一種盛開時垂絲一二尺者，採之，煉以松脂，纏織成履，甚輕。
｜金門歲節錄｜河陽人家寒食，食桃花粥。
｜增｜
｜郎瑛。顏洞記｜普安進山四十里有玲瓏石樹二株，一則綠幹紅花之桃，一則青幹白花之李，非若繪畫於壁者也。
｜原｜
｜花史｜天寶時，宮中下紅雨如桃花，太真用染衣裙。
　蔡君謨水晶枕中有桃一枝，宛如新折。
　會寧桃花山，土石赤似桃花。
　桃花洞產硃砂，四季洞門若桃花色。
｜家塾事親｜三月三日取桃花陰乾為末，收至七月七日，取烏雞血和，塗面光白潤色如玉。
　三月三日取桃葉搗取汁七升，以醋一升，同煎至五六分，服之蟲俱下，根亦可。
　收東向桃枝，於五月五日正午，東向斫成三寸木人，著衣帶中，能補心虛健忘，令人耳目聰明。又雲，戊子日，取東引者二寸，枕之兼用尤妙。
　　附錄　夾竹桃
｜原｜夾竹桃，花五瓣，長筒瓣微尖淡紅，嬌艶類桃花，葉狹長類竹，故名。夾竹桃自春及秋逐旋繼開，嫵媚堪賞。何無咎雲，溫台有叢生者，一本至二百餘幹，晨起掃落花盈斗，最為奇品。
｜學圃餘疏｜夾竹桃與五色佛桑俱是嶺南北來貨，夾竹桃花不甚佳而堪久藏，佛桑即謹護必無存者。
｜集藻｜
｜五言古詩｜
｜增｜
｜宋。李覯。弋陽縣學北堂見夾竹桃花有感而書｜暖碧覆晴殷，依依近水欄，異類偶相合，勁節何能安，同時盡妖艶，無地容檀欒，移根既不可，潔心誠為難，外貌任春色，中心期歲寒，正聲尚可聽，誰是伶倫官。
｜五言律詩｜
｜原｜
｜明。王世懋。詠夾竹桃｜名花踰嶺至，婀娜自成陰，不分芳春色，猶餘晚歲心，絳分疎翠小，青入嫩紅深，本識仙源種，無妨共入林。
　何來武陵色，移植向深閨，葉不迎秋墮，花仍入夏齊，菲菲能拂石，冉冉更成蹊，尚挾風霜氣，流鶯未敢棲。
　寂寞誰相問，清齋隔市囂，忽遺芳樹至，應識雅情高，布葉踈疑竹，分花嫩似桃，野人看不厭，常此對村醪。
｜別錄｜
｜原｜
｜種植｜性喜肥，宜肥土盆栽，肥水澆之則茂。又惡濕而畏寒，九月初宜置向陽處，十月入窖，忌見霜雪，冬天亦不宜太燥，和暖時微以水潤之，但不可多，恐凍。來年三月出窖，五六月時可配白茉莉，婦人簪髻，嬌裊可挹。
　四月中，以大竹管分兩瓣合嫩枝，實以肥泥，朝夕灌水，一月後便生白根，兩月後即可翦下另栽。初時用竹幫扶，恐搖動，一二月後新根紮土，便不須用，此物極易變化。
　　附錄　金絲桃
｜原｜金絲桃，花如桃而心有黃鬚鋪散花外，若金絲然。以根下劈開分種，易活。
｜增｜金絲桃，南中多有之，塞外遍地叢生。六七月花開尤為絢爛，花五瓣如桃而長，色鵝黃，心微綠，莖起處一苞有綠盤，盤出五花，開則五花俱開，如黃金然。

御定佩文齋廣群芳譜卷二十六
