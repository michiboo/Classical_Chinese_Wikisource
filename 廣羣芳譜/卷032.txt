御定佩文齋廣羣芳譜卷三十二
　花譜
　　牡丹一
｜原｜牡丹，一名鹿韭，一名鼠姑，一名百兩金，一名木芍藥。〈通志雲，牡丹初無名，依芍藥得名，故其初曰木芍藥。本草又雲，以其花似芍藥而宿幹似木也。〉秦漢以前無考，自謝康樂始言永嘉水際竹間多牡丹，而劉賔客嘉話錄謂北齊楊子華有畫牡丹，則此花之從來舊矣。唐開元中，天下太平，牡丹始盛於長安。逮宋，惟洛陽之花為天下冠，一時名人高士如邵康節、范堯夫、司馬君實、歐陽永叔諸公尤加崇尚，往往見之詠歌。洛陽之俗，大都好花，閱洛陽風土記可考鏡也。天彭號小西京，以其好花，有京洛之遺風焉。大抵洛陽之花，以姚、魏為冠，姚黃未出，牛黃第一，牛黃未出，魏花第一，魏花未出，左花第一，左花之前，惟有蘇家紅、賀家紅、林家紅之類，花皆單葉，惟洛陽者千葉，故名曰洛陽花，自洛陽花盛，而諸花詘矣，嗣是，歲益培接，競出新奇，固不特前所稱諸品已也。性宜寒畏熱，喜燥惡濕，得新土則根旺，栽向陽則性舒。陰晴相半謂之養花天，栽接剔治，謂之弄花。最忌烈風炎日，若陰晴燥濕得中，栽接種植有法，花可開至七百葉，面可徑尺。善種花者，須擇種之佳者種之，若事事合法，時時著意，則花必盛茂，間變異品，此則以人力奪天工者也。
｜增｜
｜廣雅｜白𦬸，牡丹也。
｜本草｜李時珍曰，牡丹以色丹者為上，雖結子而根上生苗，故謂之牡丹。蘇恭曰，生漢中、劒南，苗似羊桃，夏生白花，秋實圓綠，冬實赤色，凌冬不凋，根似芍藥，長安謂之吳牡丹。蘇頌曰，今丹、延、青、越、滁、和州山中皆有，花有黃、紫、紅、白數色，此是山牡丹。二月於梗上生苗葉，三月開花，花葉與人家所種者相似，但花瓣止五、六葉，五月結子，黑色。根黃白色，長五七尺，近世人多貴重，欲其花之詭異，皆秋冬移接，培以壤土，至春盛開，其狀百變。
｜原｜花有
姚黃，〈花千葉，出民姚氏家，一歲不過數朶。〉
禁院黃，〈姚黃別品，閒淡高秀，可亞姚黃。〉
慶雲黃，〈花葉重複，郁然輪囷，以故得名。〉
甘草黃，〈單葉，色如甘草，洛人善別花，見其樹知為奇花，其葉嚼之不腥。〉
牛黃，〈千葉，出民牛氏家，比姚黃差小。〉
瑪瑙盤，〈赤黃色，五瓣，樹高二、三尺，葉頗短蹙。〉
黃氣毬，〈淡黃檀心，花葉圓正，間背相承，敷腴可愛。〉
御衣黃，〈千葉，色似黃葵。〉
淡鵞黃，〈初開微黃如新鵞兒，平頭，後漸白，不甚大。〉
太平樓閣，〈千葉。〉
　〈以上黃類。〉
魏花，〈千葉，肉紅畧有粉梢，出魏丞相仁溥之家，樹高不過四尺，花高五、六寸，濶三、四寸，葉至七百餘。錢思公嘗曰，人謂牡丹花王，今姚花真可為王，魏乃後也。一名寶樓臺。〉
石榴紅，〈千葉樓子，類王家紅。〉
曹縣狀元紅，〈成樹宜陰。〉
映日紅，〈細瓣，宜陽。〉
王家大紅，〈紅而長尖微曲，宜陽。〉
大紅西瓜瓤，〈宜陽。〉
大紅舞青猊，〈胎微短，花微小，中出五青瓣，宜陰。〉
七寶冠，〈難開，又名七寶旋心。〉
醉臙脂，〈莖長，每開頭垂下，宜陽。〉
大葉桃紅，〈宜陰。〉
殿春芳，〈開遲。〉
美人紅。
蓮蕊紅，〈瓣似蓮花。〉
翠紅妝，〈難開，宜陰。〉
陳州紅。
硃砂紅，〈花葉甚鮮，向日視之如猩血，宜陰。〉
錦袍紅，〈古名潛溪緋，深紅，比寶樓臺微小而鮮粗，樹高五、六尺，但枝弱，開時須以杖扶，恐為風雨所折，枝葉踈濶，棗芽小彎。〉
皺葉桃紅，〈葉圓而皺，難開，宜陰。〉
桃紅西瓜瓤，〈胎紅而長，宜陽。〉
　〈以上俱千葉樓子。〉
大紅翦絨，〈千葉並頭，其瓣如翦。〉
羊血紅，〈易開。〉
錦袍紅。
石家紅，〈葉稀不甚繁。〉
壽春紅，〈瘦小，宜陽。〉
彩霞紅。
海天霞，〈大如盤，宜陽。〉
　〈以上俱千葉平頭。〉
小葉大紅，〈千葉，難開。〉
鶴翎紅。
醉仙桃，〈外白內紅，難開，宜陰。〉
梅紅平頭，〈深桃紅。〉
西子紅，〈圓如毬，宜陰。〉
麤葉壽安紅，〈肉紅，中有黃蕊，花出壽安縣錦屏山，細葉者尤佳。〉
丹州、延州紅。
海雲紅，〈色如霞。〉
桃紅線。
桃紅鳳頭，〈花高大。〉
獻來紅，〈花大，淺紅，歛瓣如撮，顏色鮮明，樹高三、四尺，葉團。張僕射居洛，人有獻者，故名。〉
祥雲紅，〈淺紅，花妖艶多態，而花葉最多，如朶雲狀。〉
淺嬌紅，〈大桃紅，外瓣微紅而深嬌，徑過五寸，葉似粗葉壽安，頗捲皺，蔥綠色。〉
嬌紅樓臺，〈淺桃紅，宜陰。〉
輕羅紅。
淺紅嬌，〈嬌紅，葉綠可愛，開最早。〉
花紅繡毬，〈細瓣，開圓如毬。〉
花紅平頭，〈銀紅色。〉
銀紅毬，〈外白內紅，色極嬌，圓如毬。〉
醉嬌紅，〈微紅。〉
出莖紅桃，〈大尺餘，其莖長二尺。〉
西子，〈開圓如毬，宜陰。〉
　〈以上俱千葉。〉
大紅繡毬，〈花類王家紅，葉微小。〉
罌粟紅，〈茜花鮮粗開瓣合櫳深檀心，葉如西施而尖長，花中之烜煥者。〉
壽安紅，〈平頭黃心，葉粗、細二種，粗者香。〉
鞓紅，〈單葉，深紅。張僕射齊賢自青州以駱駝䭾其種，遂傳洛中，因色類腰帶鞓，故名。亦名青州紅。〉
勝鞓紅，〈樹高二尺，葉尖長，花紅赤煥然，五葉。〉
鶴翎紅，〈多瓣，花末白而本肉紅，如鴻鵠羽毛，細葉。〉
蓮花萼，〈多葉紅花，青趺三重如蓮萼。〉
一尺紅，〈深紅頗近紫，花面大幾尺。〉
文公紅，〈出西京潞公園，亦花之麗者。〉
迎日紅，〈醉西施同類，深紅，開最早，妖麗奪目。〉
彩霞，〈其色光麗，爛然如霞。〉
梅紅樓子。
嬌紅，〈色如魏紅，不甚大。〉
紹興春，〈祥雲子花也，花尤富，大者徑尺，紹興中始傳。〉
金腰樓、玉腰樓，〈皆粉紅花而起樓子，黃白間之如金玉色，與胭脂同類。〉
政和春，〈淺粉紅，花有絲頭，政和中始出。〉
疉羅，〈中間瑣碎如疊羅紋。〉
勝疉羅，〈差大於疉羅。〉
瑞露蟬，〈亦粉紅花，中抽碧心如合蟬狀。〉
乾花，〈分蟬旋轉，其花亦大。〉
大千葉、小千葉，〈皆粉紅花之傑者，大千葉無碎花，小千葉則花萼瑣碎。〉
桃紅西番頭，〈難開，宜陰。〉
四面鏡，〈有旋葉。〉
　〈以上紅類。〉
慶天香，〈千葉樓子，高五、六寸，香而清，初開單葉，五七年則千葉矣，年遠者樹高八、九尺。〉
肉西，〈千葉樓子。〉
水紅毬，〈千葉，叢生，宜陰。〉
合歡花，〈一莖兩朶。〉
觀音面，〈開緊不甚大，叢生，宜陰。〉
粉娥嬌，〈大淡粉紅，花如椀大，開盛者飽滿如饅頭樣，中外一色，惟瓣根微有深紅，葉與樹如天香，高四、五尺，諸花開後方開，清香耐久。〉
　〈以上俱千葉。〉
醉楊妃，〈二種。一千葉樓子，宜陽，名醉春容。一平頭極大，不耐日色。〉
赤玉盤，〈千葉平頭，外白內紅，宜陰。〉
回回粉西，〈細瓣樓子，外紅內粉紅。〉
醉西施，〈粉白，花中間紅暈狀如酡顏。〉
西天香，〈開早，初甚嬌，三、四日則白矣。〉
百葉仙人。
　〈以上粉紅類。〉
玉芙蓉，〈千葉樓子，成樹宜陰。〉
素鸞嬌，〈宜陰。〉
綠邊白，〈每瓣上有綠色。〉
玉重樓，〈宜陰。〉
羊脂玉，〈大瓣。〉
白舞青猊，〈中出五青瓣。〉
醉玉樓。
　〈以上俱千葉樓子。〉
白剪絨，〈千葉平頭，瓣上如鋸齒，又名白纓絡，難開。〉
玉盤盂，〈大瓣。〉
蓮香白，〈瓣如蓮花，香亦如之。〉
　〈以上俱千葉平頭。〉
粉西施，〈千葉，甚大，宜陰。〉
玉樓春，〈多雨盛開，類玉蒸餅而高，有樓子之狀。〉
萬卷書，〈花瓣皆捲筒，又名波斯頭，又名玉玲瓏。一種千葉桃紅，亦同名。〉
無瑕玉。
水晶毬。
慶天香。
玉天仙。
素鸞。
玉仙妝。
檀心玉鳳，〈瓣中有深檀色。〉
玉繡毬。
青心白，〈心青。〉
伏家白。
鳳尾白。
金絲白。
平頭白，〈盛者大尺許，難開，宜陰。〉
遲來白。
紫玉，〈白瓣中有紅絲紋，大尺許。〉
　〈以上俱千葉。〉
醉春容，〈色似玉芙蓉，開頭差小。〉
玉板白，〈單葉，長如拍板，色如玉，深檀心。〉
玉樓子，〈白花起樓，高標逸韻，自是風塵外物。〉
劉師哥，〈白花帶微紅，多至數百葉，纖妍可愛。〉
玉覆盆，〈一名玉炊餅，圓頭白華。〉
碧花，〈正一品，花淺碧而開最晚，一名歐碧。〉
玉盌白，〈單葉，花大如盌。〉
玉天香，〈單葉，大白，深黃蕊，開徑一尺，雖無千葉而丰韻異常。〉
一百五，〈多葉，白花，大如盌，瓣長三寸許，黃蕊深檀心，枝葉高大亦如天香而葉大尖長，洛花以穀雨為開候，而此花常至一百五日，開最先，古名燈籠。〉
　〈以上白類。〉
海雲紅，〈千葉樓子。〉
西紫，〈深紫，中有黃蕊，樹生枯燥古鐵色，葉尖長，九月內，棗芽鮮明紅潤，剪其葉遠望若珊瑚然。〉
即墨子，〈色類墨葵。〉
丁香紫。
茄花紫，〈又名藕絲。〉
紫姑仙，〈大瓣。〉
淡藕絲，〈如吳中所染藕色，綠胎紫莖，花瓣中一淺紅絲相界，宜陰。〉
　〈以上俱千葉樓子。〉
左花，〈千葉紫花，出民左氏家，葉密齊如截，亦謂之平頭紫。〉
紫舞青猊，〈中出五青瓣。〉
紫樓子。
瑞香紫，〈大瓣。〉
平頭紫，〈大徑尺，一名真紫。〉
徐家紫，〈花大。〉
紫羅袍，〈又名茄色樓。〉
紫重樓，〈難開。〉
紫紅芳。
煙籠紫，〈色淺淡。〉
　〈以上俱千葉。〉
紫金荷，〈花大盤而紫赤色，五、六瓣，中有黃蕊，花平如荷葉狀，開時側立翩然。〉
鹿胎，〈多葉，紫花，有白點如鹿胎。〉
紫繡毬，〈一名新紫花，魏花之別品也。花如綉毬狀，亦有起樓者，為天彭紫花之冠。〉
乾道紫，〈色稍淡而暈紅。〉
潑墨紫，〈新紫花之子也，單葉，深黑如墨。〉
葛巾紫，〈花圓正而富麗，如世人所戴葛巾狀。〉
福嚴紫，〈重葉紫花，葉少，如紫繡毬，謂之舊紫。〉
朝天紫，〈色正紫，如金紫夫人之服色，今作子，非也。〉
三學士。
錦團綠，〈樹高二尺，亂生成叢，葉齊小短厚，如寶樓臺，花千葉，粉紫色，合紐如撮瓣，細紋多，媚而欠香，根傍易生，古名波斯，又名獅子頭、滾繡毬。〉
包金紫，〈花大而深紫，鮮粗，一枝僅十四、五瓣，中有黃蕊大紅如核桃，又似僧持銅擊子，樹高三、四尺，葉髣髴天香而圓。〉
多葉紫，〈深紫花，止七、八瓣，中有大黃蕊，樹高四、五尺，花大如盌，葉尖長。〉
紫雲芳，〈大紫，千葉樓子，葉髣髴天香，雖不及寶樓臺，而紫容深迥，自是一樣清致，耐久而欠清香。〉
蓬萊相公。
　〈以上紫類。〉
青心黃，〈花原一本，或正圓如毬，或層起成樓子，亦異品也。〉
狀元紅，〈重葉深紅花，其色與鞓紅、潛緋相類，天資富貴，天彭人以冠花品。〉
金花狀元紅，〈大瓣平頭，微紫，每瓣上有黃鬚，宜陽。〉
金絲大紅，〈平頭，不甚大，瓣上有金絲毫，一名金線紅。〉
臙脂樓，〈深淺相間如臙脂染成，重疊纍萼狀如樓觀。〉
倒暈檀心，〈多葉紅花，凡花近萼色深至末漸淺，此花自外深色，近萼反淺白，而深檀點其心，尤可愛。〉
九蕊珍珠紅，〈千葉紅花，葉上有一點，白如珠，葉密蹙，其蕊九叢。〉
添色紅，〈多葉，花始開色白，經日漸紅，至落乃類深紅，此造化之尤巧者。〉
雙頭紅，〈並蒂駢萼，色尤鮮明，養之得地則歲歲皆雙，此花之絶異者也。〉
鹿胎紅，〈鶴翎紅子花也，色微帶黃，上有白點如鹿胎，極化工之妙。〉
潛溪緋，〈千葉緋花，出潛溪寺，本紫花，忽於叢中特出緋者一、二朶，明年移在他枝，洛陽謂之轉枝花。〉
一捻紅，〈多葉淺紅，葉杪深紅一點，如人以二指捻之。舊傳貴妃勻面餘脂印花上，來歲花開，上有指印紅跡，帝命今名。〉
富貴紅，〈花葉圓正而厚，色若新染，他花皆卸，獨此抱枝而槁，亦花之異者。〉
桃紅舞青猊，〈千葉樓子，中五青瓣，一名睡綠蟬，宜陽。〉
玉兔天香，〈青紅胎，其花粉色、銀紅二種。一早開，頭微小，一晚開，頭極大，中出二瓣如兔耳。〉
蕚綠華，〈千葉樓子，大瓣，羣花卸後始開，每瓣上有綠色，一名佛頭青，一名鴨蛋青，一名綠蝴蝶，得自永寧王宮中。〉
葉底紫，〈千葉，其色如墨，亦謂墨紫，花在叢中，旁心生一大枝，引葉覆其上，其開比他花可延十日，豈造物者亦惜之耶。唐末有中官為觀軍容者，花出其家，亦謂之軍容紫。〉
腰金紫，〈千葉，腰有黃鬚一團。〉
駝褐裘，〈千葉樓子，大瓣，色類褐衣，宜陰。〉
蜜嬌，〈樹如樗，高三、四尺，葉尖長頗濶厚，花五瓣，色如蜜蠟，中有蕊根檀心。〉
　〈以上間色。〉
大凡紅、白者多香，紫者香烈而欠清。樓子高、千葉多者其葉尖岐多而圓厚，紅者葉深綠，紫者葉黑綠，惟白花與淡紅者畧同。此花須殷勤照管，酌量澆灌，仔細培養，花若開盛，主人必有大喜，忌栽宅內天井中。
｜增｜
｜鄞江周氏洛陽牡丹記｜
勝姚黃、靳黃，〈千葉黃花也，有深紫檀心，開頭可八、九寸許，色雖深於姚，然精釆未易勝也，但頻年有花，洛人所以貴之。出靳氏之圃，因姓得名，皆在姚黃之前，洛人貴之，皆不減姚花，但鮮潔不及姚，而無青心之異焉，可以亞姚，而居丹州黃之上矣。〉
千心黃，〈千葉黃花也，大率類丹州黃，而近瓶碎蘂特盛，異於眾花，故謂之千心黃。〉
閔黃，〈千葉黃花也，色類甘草黃而無檀心，出於閔氏之圃，因此得名，其品第蓋甘草黃之比歟。〉
女真黃，〈千葉淺黃色花也，元豐中出於洛陽銀李氏園中，李以為異，獻於大尹潞公，公見心愛之，命曰女真黃。其開頭可八、九寸許，色類丹州黃而微帶紅，溫潤勻榮，其狀色端整，類劉師閣而黃，諸名圃皆未有，然亦甘草黃之比歟。〉
絲頭黃，〈千葉黃花也，色類丹州黃，外有大葉如盤，中有碎葉一簇，可百餘分，碎葉之心有黃絲數十莖聳起而特立，高出於花葉之上，故目之為絲頭黃。唯天黃寺僧房中一本特佳，他圃未之有也。〉
御袍黃，〈千葉黃花也，色與開頭大率類女真黃。元豐時，應天院神御花圃中植山箆數百，忽於其中變此一種，因目之為御袍黃。〉
狀元紅，〈千葉深紅花也，色類丹砂而淺，葉杪微淡近萼漸深，有紫檀心，開頭可七、八寸，其色甚美，迥出眾花之上，故洛人以狀元呼之，惜乎開頭差小於魏花，而色深過之遠甚。其花出於安國寺張氏家，熙寧初方有之，俗謂之張八花，今流傳諸譜甚盛，龍歲有此花，又特可貴也。〉
勝魏、都勝，〈勝魏似魏花而微深，都勝似魏花而差大，葉微帶紫紅色，意其種皆魏花所變歟。豈寓於紅花本者，其子變而為勝魏，寓於紫花本者，其子變而為都勝耶。〉
瑞雲紅，〈千葉肉紅花也，開頭大尺餘，色類魏花微深，然碎葉差大，不若魏花之繁密也，葉杪微卷如雲氣狀，故以瑞雲目之。然與魏花迭為盛衰，魏花多則瑞雲少，瑞雲多則魏花少。〉
岳山紅，〈千葉肉紅花也，本出嵩岳，因此得名。色深於瑞雲，淺於狀元紅，有紫檀心，鮮潔可愛，花唇微淡，近萼漸深，開頭可八、九寸。〉
間金，〈千葉紅花也，微帶紫而類金繫腰，開頭可八、九寸許，葉間有黃蕊，故以間金目之，其花蓋黃蕊之所變也。〉
金繫腰，〈千葉黃花也，類間金而無蕊，每葉上有金線一道，橫於半花上，故目之為金繫腰，其花本出於緱氏山中。〉
九萼紅，〈千葉粉紅花也，莖葉極高大，其苞有青跗九重，苞未拆時特異於眾花，花開必先青拆數日，然後色變紅，花葉多鈹蹙，有類揉草，然多不成就，偶有成者，開頭盈尺。〉
劉師閣，〈千葉淺紅花也，開頭可八、九寸許，無檀心，本出長安劉氏尼之閣下，因此得名。微帶紅黃色，如美人肌肉，瑩白溫潤，花亦端整，然不常開，率數年乃一見花耳。〉
洗妝紅，〈千葉肉紅花也，元豐中，忽生於銀李圃山箆中，大率似壽安而小異。劉公伯壽見而愛之，謂如美婦人洗去脂粉而見其天真之肌，瑩潔溫潤，因命今名。其品第蓋壽安、劉師閣之比歟。〉
蹙金毬，〈千葉淺紅花也，色類間金而葉杪鈹蹙，間有黃稜斷續於其間，因此得名，然不知所出之因，今安勝寺及諸園皆有之。〉
探春毬，〈千葉肉紅花也，開時在穀雨前，與一百五相次開，故曰探春毬。其花大率類壽安紅，以其開早，故得今名。〉
二色紅，〈千葉紅花也，元豐中出於銀李園中。於接頭一本上岐分為二色，一淺一深，深者類間金，淺者類瑞雲。始以為有兩接頭，祥細視之，實一本也，豈一氣之所鍾而有淺深厚薄之不齊歟。大尹潞公見而賞異之，因命今名。〉
蹙金樓子，〈千葉紅花也，類金繫腰，下有大葉如盤，盤中碎葉繁密，聳起而圓整，特高於眾花，碎葉鈹蹙，互相粘綴，中有黃蕊間雜於其間，然葉之多雖魏花不及也。元豐中，生於袁氏之圃。〉
碎金紅，〈千葉粉紅花也，色類間金，每葉上有黃點數星如黍粟大，故謂之碎金紅。〉
越山紅樓子，〈千葉粉紅花也，本出於會稽，不知到洛之因。近心有長葉數十片聳起而特立，狀類重臺蓮，故有樓子之名。〉
彤雲紅，〈千葉紅花也，類狀元紅，微帶緋色，開頭大者幾盈尺，花唇微白、近萼漸深，檀心之中皆瑩白類御袍。花本出於月波堤之福嚴寺，司馬公見而愛之，目之為彤雲紅也。〉
紫絲旋心，〈千葉粉紅花也，外有大葉十數重如盤，盤中有碎葉百許簇於瓶心之外，如旋心芍藥，然上有紫絲數十莖，高出於碎葉之表，故謂之曰紫絲旋心。元豐中，生於銀李圃中。〉
富貴紅、不暈紅、壽妝紅、玉盤妝，〈皆千葉粉紅花也，大率類壽安而有小異，富貴紅色差深而帶緋紫色，不暈紅次之，壽妝紅又次之，玉盤妝最淺淡者也，大葉微白，碎葉粉紅，故得玉盤妝之號。〉
雙頭紅、雙頭紫，〈皆千葉花也，二花皆並蒂而生，如鞍子而不相連屬者也，惟應天院神御花圃中有之。亦有多葉者，蓋地勢有肥瘠，故有多葉之變耳，培壅得地力有簇五者，然開頭愈多則花愈小矣。〉
紫繡毬，〈千葉紫花也，色深而瑩澤，葉密而圓整，因得繡毬之名，然難得見花。大率類左紫雲，但葉杪色白不如左紫之唇白也，比之陳州紫、袁家紫皆大同而小異耳。〉
安勝紫，〈紫花也，開頭徑尺餘，本出於城中千葉安勝院，因此得名。延歲左紫與繡毬皆難得花，唯安勝紫與大宋紫特盛，歲歲皆有，故名圃中傳接甚多。〉
大宋紫，〈千葉紫花也，本出於永寧縣大宋川豪民李氏之圃，因謂大宋紫。開頭極盛，徑尺餘，眾花無比其大者，其色大率類安勝紫雲。〉
順聖，〈千葉花也，色深，類陳州紫，每葉上有白縷數道，自唇至萼，紫白相間深淺同，開頭可八、九寸許，熙寧中方有。〉
陳州紫、袁家紫，〈一色花，皆千葉，大率類紫繡毬，而圓整不及也。〉
玉千葉，〈白花，無檀心，瑩白如玉，溫潤可愛，景祐中開於苑上書宅山箆中，細葉繁密，類魏花而白，今傳接於洛中雖多，然難得花，不歲成千葉也。〉
玉蒸餅，〈千葉白花也，本出延州，及流傳到洛而繁盛過於延州時。花頭大於玉千葉，杪瑩白，近萼微紅，開頭可盈尺，每至盛開，枝多低，亦謂之軟條花雲。〉
承露紅，〈多葉紅花也，每朶各有二葉，每葉之近萼處，各成一箇鼓子花樸，凡有十二箇，惟葉杪折展與眾花不同，其下玲瓏不相倚著，望之如雕鏤可愛。凌晨如有甘露盈箇，其香益更旖旎，與承露紫大率相類，唯其色異耳。〉
玉樓紅，〈多葉花也，色類彤雲紅，每葉上有白縷數道若雕鏤者然，故以玉樓紅目之。〉
｜薛鳳翔。亳州牡丹史｜
天香一品，〈圓胎，能成樹，宜陰，其花平頭大葉，色如猩血。出賈立家，子生，故一名賈立紅。〉
萬花一品，〈色若榴實，花房緊密，插架層起而色麗明媚，有如丹飾浮圖。〉
嬌容三變，〈初綻紫色，及開桃紅，經日漸至梅紅，至落乃更深紅。諸花色久漸褪，惟此愈進，故曰三變。陰處、陽處開者各不相類，其色之變亦不止於三也。歐記中有添色紅，疑即其種。袁石公記為芙蓉三變。其本原出方氏。〉
赤朱衣，〈舊名奪翠，得自許州。花房鱗次而起，緊實小巧，體態婉孌，顏如渥赭。凡花於一葉間色有深淺，惟此花內外一如流丹。近復得奪錦一種，大瓣深紅，浮光凝潤，尤過於奪翠。〉
覺紅，〈此花乃蜀僧居亳所種，以僧名覺人，遂呼為覺紅。又謂佛土所產，而紅色無出其右者，一名無上紅。其胎紅尖，花放平頭大葉，房亦簇滿，約有數層，而艶過一品，稍恨其單葉時多。〉
大黃，〈綠胎，最宜向陰養之，愈久愈妙。其花大瓣易開，初開微黃，垂殘愈黃，簪瓶中經宿則色可等秋葵花。〉
小黃，〈綠胎，花之膚理輕皺，弱於淵綃，周有托瓣。〉
瓜瓤黃，〈質過大黃，殊柔膩靡曼，但一房不過四、五層，而近萼處微帶紫，故少遜耳。〉
金玉交輝，〈綠胎，長幹，其花大瓣，黃蕊若貫珠皆出房外，層葉最多，至殘時，開放尚有餘力。勝於鋪錦，此曹州所出，為第一品。〉
八艶妝，〈蓋八種花也，亳州僅得雲秀妝、洛妃妝、堯英妝三種，雲秀為最。更有綠花一種，色如豆綠，大葉千層起樓，出自鄧氏，真為異品。〉
萬疊雪峰，〈千葉，白花。〉
黃絨鋪錦，〈此花細葉，卷如絨縷，下有四、五葉差濶，連綴承之，上有黃鬚布滿，若種金粟。〉
銀紅嬌，〈其花大瓣，丰姿綽約，如絳雪繞枝。〉
繡衣紅，〈肉紅胎，花開平頭，大葉，亦梅紅色花瓣，相映渾然，有黃氣如琥珀光明徹可鑒，以夏侍御所出，名繡衣雲。〉
軟瓣銀紅，〈幹長，胎圓，花瓣若蟬翼輕薄，無礙其色，等繡衣紅而上之。〉
碧紗籠，〈出張氏，向陽易開，頭甚豐盈，其色淺紅，如秋雲羅帕，實丹砂其中，望之隱隱綠趺遮護，更如翠幕，故又名疊翠。〉
新紅嬌艶，〈花乃梅紅之深重者，艶質嬌麗，如朝霞藏日，光彩陸離，又若新染未乾，故名新紅。極勝，始成千葉，尤出一品上，緣歲多單葉，乃其病也。方氏一種新紅繡毬，趙氏一種新紅奇觀，皆麗色動人，然所傳多贋，蓋以天香一品亂之。〉
宮錦，〈此品碎瓣，梅紅色，開時必俟花房滿實，方為大放，然後漸成纈暈。〉
花紅繡毬，〈紅胎，圓小花，開房緊，葉繁，周有托瓣，易開，且早綢繆，布濩如疊碎霞，命名繡毬者，以其形圓聚也。〉
銀紅繡毬，〈花微小而色輕。〉
楊紀繡毬、妬嬌紅，〈色俱類花紅繡毬，而體勢不同。〉
花紅萃盤，〈紅胎，枝上綠葉窄小，條亦頗短，房外有托瓣，深桃紅色，綠趺重𦹛。〉
天機圓錦，〈青胎，開花小而圓滿，朱房嵌枝，絢如翦綵。〉
銀紅犯，〈有二種。一紅艶過天香一品，開花最難。一色視一品稍淺，易開。俱長條大葉，圓胎，其花緊滿，開期最後。〉
飛燕妝，〈有三種。一出方氏，長枝長葉，此花黃紅。一出馬氏者，雖深紅起樓，遠不及方。一出張氏者，乃白花類象牙色，差勝於馬。〉
飛燕紅妝，〈一名花紅楊妃，細瓣修長，得自曹縣方家。〉
海棠紅，〈喜陽易開，綠葉細長，常多秋發，諸花皆以紅極稱佳，獨此品通體金黃，兼有紅彩，人謂似鐵梗海棠，而活色香艶皆過之。盛時則房中四、五葉參差突出，其胎本紅，在陰處則綠，春來亦復紅也，大都花胎多四時變易耳。〉
海棠魂，〈謂得其神也，亦石氏自許州移至。〉
新銀紅毬，〈方家銀紅二種，色態頗類，苐樹頭綠葉稍別，其色光彩動搖。〉
碎瓣無瑕玉，〈綠胎，枝上葉圓，宜陽，乃白花中之最上乘。又一種如芹葉者，不及此。〉
青心無瑕玉，〈豐偉悅人。又一種葉幹類大黃者，亦名無瑕玉。〉
梅州紅，〈性喜陰，圓葉，圓胎，花瓣長短有序，疎密合宜，色近海棠紅，但近萼處稍紫。出曹縣王氏，別號梅州雲。〉
勝嬌容，〈深紅色，最耐殘，如一莖有兩胎者，必剪其一，即不剪，亦獨一胎能花。花大可五、六圍，高可六、七寸。〉
醉玉環，〈方顯仁所種，乃醉楊妃子花，花房倒綴故以醉志之。胎體圓綠，其花下承五、六大葉，濶三寸許，圍擁周匝如盆盂盛花狀，質本白而間以藕色，輕紅輕藍相錯成繡，其母醉楊妃作深藕色。〉
妬榴紅，〈胎圓如豆，樹葉如菊，最易成樹，早開應時，苐不耐炎日，久之色褪。〉
榴花紅，〈色近榴花。〉
花紅疊萃，〈尖胎，花身魁岸，其下大葉五、六層，腰間襞積細瓣鬈曲碎聚，頂上復出一層大葉，花在綠樹之顛。〉
秋水妝，〈肉紅圓胎，枝葉秀長，其花平頭，易開，花葉叢萃，質本白而內含淺紺，外則隱隱叢紅綠之氣。夏侍御初得之方氏，謂其爽氣侵人，如秋水浴洛神，遂命今名。〉
老銀紅毬，〈花本深紅，亦有水紅，時而邊如施粉，中如布朱，其胎青紅。〉
楊妃深醉，〈胎長，花質酷似勝嬌容，名深醉者，謂其色深也。〉
花紅神品，〈花葉之末色微微入紅、漸紅、漸黃，蓋得自太康。〉
花紅平頭，〈綠胎，其花平頭，濶葉，色如火，羣花中紅而照耀者獨此為冠。世傳為曹縣石榴紅，韓氏重貲得之，邇來幾絶。王氏田間藏一本，購歸涼暑園，但頂少渙散，中露檀心。又一種千瓣者，南里園有之，凡花稱平頭，謂其齊如截也。〉
花紅舞青猊，〈宜陰，老銀紅毬子花，色亦似之，開時結繡，從花中抽五、六青葉，如翠羽雙翹。〉
花紅魁，〈出張氏。〉
萬花魁，〈出李氏。〉
西萬花魁，〈巨麗尤甚方氏。別有銀紅魁。〉
絳紗籠，〈胎小，花瓣有紫色一線分其中，質紅如燭。〉
杜鵑紅，〈短莖，綠胎，樹葉尖厚，花作深梅紅色，細葉稠疊緊實，如赤玉碎雕而成。〉
大素、小素，〈易開，宜陰。小素一名劉六白。二花平頭，房小，初開結繡，一叢常發數頭，如素白樓子、玉帶白，皎潔更出其上。〉
玉玲瓏。
碧玉樓，〈如瓊樓玉宇。〉
玉簪白，〈謂白如玉簪花。〉
鸚鵡白，〈謂類鸚鵡頂上毛。〉
賽羊絨，〈謂細瓣環曲如絨。〉
白鶴頂，〈色甚白，而鶴頂殷紅，取名不類可怪。〉
沈家白。
綠珠墜玉樓，〈長胎，花色皚然，葉半有綠點如珠，其色類佛頭青而體異也。〉
界破玉，〈此花如白練，花瓣中擘一畫如桃紅絲繅，宛如約素，片片皆同。舊品中有桃紅線者，乃淺紅花，又非此種。夏侍御新出一種，類界破玉，謂之紅線，線外微似雜色組。〉
花膏紅，〈梗、胎俱紅，其花大葉，若胭脂點成，光瑩如鏡，但微恨其花房多散漫耳。〉
鳳尾花紅，〈尖胎，平頭，內外葉有數層，名鳳尾者，以葉似耳。〉
縐葉桃紅〈花瓣尖細，層層密聚如簇絳綃，苐色澤少暗，嘉隆間最重之，一時並出者，更有大葉桃花，其花稍不及縐葉。〉
太真晚妝，〈此花千層，小葉，花房實滿，葉葉相從，次第漸高，其色微紅而鮮，潔如太真淚結紅冰，因其晚開故名。曹縣一種，名忍濟紅，色相近，忍濟者，王氏齋名。〉
平實紅，〈此花大瓣桃紅，花面徑過一尺，花之大無過於此，亦得自曹州。〉
銀紅錦繡，〈宜陰，花形、開法俱似三變，其色微紅，淺深得宜，宛然若繡。〉
煙粉樓，〈色同魏紅而易開，張氏子種花也。〉
褰幕嬌紅，〈即縮項嬌紅。長胎，柳綠，長葉，因其莖短，花在葉底，其色梅紅，起樓如千葉桃。別有縮項一種，葉單。〉
花紅翦絨，〈花瓣纖細，叢聚緊滿，類文縠剪成，大都與花紅纓絡同致。〉
花紅纓絡，〈長枝大葉，其花易開，疊瓣穠密，外衛以五、六大片。〉
念奴嬌，〈有二種，俱綠胎，能成樹。出張氏者，深銀紅色，大而姣好。出韓氏者，色桃紅，大次之。〉
漢宮春，〈紅胎，硬莖，必獨本成樹方歲歲有花，花葉直竦而立，其色深紅，出張氏。〉
墨葵，〈大瓣，平頭。〉
油紅，〈高聳起樓，與墨葵俱明如點漆，黑擬松煙，最為異色。〉
墨翦絨，〈碎瓣柔軟。〉
墨繡毬，〈圓滿緊聚。〉
中秋月，〈綠胎尖小，花房嵯峨，瑩白無瑕。〉
琉瓶灌朱，〈樹葉微圓，朱房攢密，類隔琉璃而盛丹漿，微嫌葉單根紫，遇千葉時亦自妙品。〉
藕絲平頭，〈花葉微濶，繁可數層。又藕絲繡毬，好叢生，易開而花小。又藕絲樓子，花大而房垂。三種惟平頭為上，繡毬次之，樓子不逮遠甚。〉
桃花萬卷書，〈細瓣如砌，枝不禁花，垂垂向下。〉
喬家西瓜瓤，〈尖胎，枝葉青長，宜陽，出自曹縣，花如瓜中紅肉，色類軟瓣銀紅。〉
進宮袍，〈綠胎，易開，謂色如宮中所賜茜袍也，其體質當以輕絨赤綃目之。〉
嬌紅樓臺，〈胎、莖似王家紅，體似花紅繡毬，色似宮袍紅而神彩充足。銀紅樓臺，色有深淺，花實與之表裏。〉
倚新妝，〈綠胎，脩幹，花面盈尺，大類緋桃色，出自曹縣。〉
合歡嬌，〈深桃紅色，一胎二花，托蒂偶亞，微有大小。〉
轉枝，〈一莖二花，紅白對開，記其方向，明歲紅白互異其處二花。出鄢陵劉水山太守家，亳中亦僅有矣。鄢陵尚有萬卉含羞。〉
靧面嬌，〈南園鶴翎紅枝上忽開一花二色，紅白中分，紅如脂膏，白如膩粉，時郡大夫嚴公造賞，呼為太極圖，余因六朝有取紅花，取白雪，與兒靧面，作光潔之詞，乃易其名。〉
觀音現，〈白花中微露銀紅，舊有觀音面，好叢生，色深花差大，苐平頂而散，為其疵耳。〉
非霞，〈胎長，花房高峙，層層漸起，葉在柯端，花棲葉下，色淺紅。〉
醉西，〈紅胎，青葉圓大，成樹易開，色作粉紅。〉
勝西施，〈花大盈尺，色粉白暈紅。又一種香西施，色亦相類，花中香氣郁烈。〉
繡芙蓉，〈與玉芙蓉相類，出仝氏。〉
添色喜容，〈綠胎，柳綠葉，宜陽，易開，花微小有托瓣，房以內色深，外微暈。又一種青葉者，名大添色喜容，花瓣參差，色亦不逮。〉
玉樓春雪，〈花大如斗。又一種玉樓春老，色類鶴翎紅。〉
臙脂界粉，〈粉葉，朱絲，文理交錯。〉
金精雪浪，〈白花黃萼，互相照映，花瓣微濶而厚硬，近蕊稍紫，常以此亂黃絨鋪錦。〉
玉美人，〈大葉，色白如勻粉。〉
白蓮花，〈出自許州，其中黃心如線，寸許，儼如蓮蕊。〉
珊瑚樓，〈莖短，胎長，宜陽，色如珊瑚。〉
蒨膏紅，〈即如膏紅，胎紅，尖長，此品亦梅紅色，盛則花葉互峙，弱則平頭。〉
大火珠，〈綠胎，色深紅，內外掩映若燃，光焰瑩流。〉
火齊紅，〈其花邊白內赤。〉
太真冠，〈長胎，開早，花瓣勁健，外白內紅。〉
倚欄嬌，〈肉紅胎，淺桃紅色，花頭長大。又一種滿池嬌，千瓣，成樹色澤過之。〉
大嬌紅，〈向陽易開，色如銀紅嬌，苐葉單。又一種嬌紅，色如魏紅，花微小而難接。〉
五雲樓，〈花圓聚如毬，稍長，開則結繡，頂有五旋葉，邊有黃綠相間。〉
玉樓觀音現，〈花白，難開，開時如水月樓臺，迥出塵外，花與中秋月小異。〉
喬紅，〈有二種，皆紅胎，色深重，近木紅，俱出沈氏。〉
潔白，〈出朱氏，舊有紫玉者，花最大，白瓣中紛布紅絲，盤錯如繡。〉
睡鶴仙，〈色淡紅，宜陰，其大如倚新妝，花心出二葉。〉
脫紫留朱，〈先紫而後深紅。又花紅寶樓臺者，亦然。〉
醉猩猩，〈沈氏首出之花，易開，色深紅，中微帶檀紫，亞於花紅平頭，緊密處𨚫勝。〉
灑金桃紅，〈黃鬚，滿房皆布，葉顛點點有度，羅如星斗。〉
桃紅樓子，〈小葉，大紅，皆起樓。〉
老僧帽，〈一花五葉，兩葉相參而立，傍兩葉佐之，一葉遶其後，最下者，如陳州紅。〉
臙脂紅。
大紅寶樓臺。
殿春魁，〈平頭。〉
勝天香。
粉繡毬。
粉重樓。
膩粉紅，〈有托瓣。〉
勝緋桃。
茄皮紫。
紫纓絡。
白纓絡。
出嘴白。
汴城白。
茄色樓。
藕色獅子頭。
縷金衣，〈產自許州，房高莖長，碎瓣綺錯，其色紅極，無類可方，可為神品之冠。〉
花紅獨勝，〈魚鱗小瓣，層層相承。又一種花紅無敵，小葉聚集，重樓巍然，色亦相類。〉
五陵春，奇色映目，〈二花大葉蘢蓯，樓臺盤鬱。〉
閨艶，〈絨瓣纖細。〉
金屋嬌，〈層分碎葉，斐疊若樓。〉
艶陽嬌，〈小瓣，梅紅。〉
嬌白無雙、楚素君、白屋公卿、連城玉，〈皆千層大瓣。〉
黃白繡毬、玉潤白、賽玉魁、冰清白、碧天一色，〈皆碎瓣起樓。〉
瑤臺玉露，〈絨葉緊聚。〉
雪素，〈葉繁蕊香。〉
王家大白，〈大過諸花。〉
藕絲霓裳，〈面徑八寸許。〉
三春魁，〈多葉，桃紅，房出樹表。〉
銀紅妙品、銀紅艶妝、銀紅絶唱，〈俱下布數片大葉，中間細瑣堆積。又一種銀紅上乘，大瓣簇滿，其色皆如其名。〉
采霞綃，〈千層大葉。〉
珊瑚鳳頭，〈房間大瓣。〉
　〈按原譜全載歐陽修牡丹花釋名，陸游天彭牡丹記，參用周氏牡丹記，薛鳳翔牡丹史，其未經採擇者，續此。〉
｜彙考｜
｜增｜
｜宋史。五行志｜雍煕二年八月，刑部尚書宋琪家，牡丹三華。
｜素問｜清明次五日，田鼠化為鴽，牡丹華。
｜海記｜隋帝闢地二百里為西苑，詔天下進花卉。易州進二十箱牡丹，有頳紅、鞓紅、飛來紅、袁家紅、醉顏紅、雲紅、天外紅、一拂黃、軟條黃、延安黃、先春紅、顫風嬌等名。
｜原｜
｜龍城錄｜洛人宋單父，字仲孺，善吟詩，亦能種藝術，凡牡丹變易千種，紅白鬭色，人不能知其術。上皇召至驪山植花，萬本色樣各不同，賜金千餘兩，內人皆呼為花師，亦幻世之絶藝也。
｜開元天寶遺事｜初有木芍藥植於沉香亭前，其花一日忽開，一枝兩頭，朝則深紅，午則深碧，暮則深黃，夜則粉白，晝夜之間，香艶各異。帝曰，此花木之妖，不足訝也。
　明皇與貴妃幸華清宮，因宿酒初醒，憑妃子肩同看木芍藥，上親折一枝與妃子，逓嗅其艶，曰，不惟萱草忘憂，此花香艶尤能醒酒。
　上賜楊國忠木芍藥數本，植於家，國忠以百寶裝飾欄楯，雖帝宮之內不能及也。
｜楊妃外傳｜開元中，禁中初重木芍藥，即今牡丹也，得數本紅、紫、淺紅、通白者。上因移植於興慶池東沉香亭前，會花方繁開，上乘照夜白，妃以步輦從，詔棃園弟子，李龜年手捧檀板，押眾樂前將欲歌。上曰，賞名花，對妃子，焉用舊樂辭為，遂命龜年持金花箋，宣賜翰林學士李白，進清平調辭三章。白欣承詔旨，猶苦宿酲未解，援筆賦雲，雲想衣裳花想容，春風拂檻露華濃，若非羣玉山頭見，會向瑤臺月下逢，一枝紅艶露凝香，雲雨巫山枉斷膓，借問漢宮誰得似，可憐飛燕倚新妝，名花傾國兩相歡，長得君王𢃄笑看，解釋春風無限恨，沉香亭北倚欄干。龜年捧詞進，上命棃園弟子約畧詞調撫絲竹，遂促龜年以歌，妃持頗黎七寶盃，酌西涼州葡萄酒，笑領歌意甚厚。
｜摭異記｜太和開成中，有程修已者，以善畫得進謁。會暮春，內殿賞牡丹花，上頗好詩，因問修已曰，今京邑傳唱牡丹詩，誰為首出。修已對曰，嘗聞公卿間多吟賞中書舍人李正封詩，曰，國色朝酣酒，天香夜染衣。上聞之嗟賞，移時笑謂賢妃曰，汝妝鏡臺前，飲一紫金盞酒，則正封之詩可見矣。
｜增｜
｜國史補｜長安貴遊尚牡丹三十餘年，每春暮，車馬若狂，以不就觀為恥，人種以求利，一本有直數萬者。
｜杜陽雜編｜穆宗皇帝殿前種千葉牡丹，花始開，香氣襲人，一朶千葉，大而且紅。上每覩芳盛，嘆曰，人間未有。自是宮中每夜即有黃、白蛺蝶數萬，飛集於花間，輝光照耀，達曉方去。上令張羅於空中，遂得數百於殿內，縱𡣕御追捉以為娛樂，遲明視之，則皆金玉也，其狀工巧，無以為比，而內人爭用絳縷絆其腳以為首飾，夜則光起妝奩中。其後開寶廚，覩金錢玉屑之內，有蠕蠕者，有為蝶者，宮中方覺焉。
　文宗於內殿前看牡丹，翹足憑欄，忽吟舒元輿牡丹賦雲，俯者如愁，仰者如語，含者如咽。吟罷，方省元輿辭，不覺嘆息。
｜原｜
｜酉陽雜俎｜東都尊賢坊田令宅，中門內有紫牡丹成樹，發花千朶。花盛時，每月夜有小人五六，長尺餘，遊於花上，如此七、八年，人將掩之，輙失所在。
｜增｜
｜酉陽雜俎｜撿隋朝種植法七十卷中，初不記說牡丹，則知隋朝花藥所無也。開元末，裴士淹為郎官，奉使幽冀回，至汾州眾香寺，得白牡丹一窠，植於長安私第，天寶中，為都下奇賞。至德中，馬僕射又得紅、紫二色者，移於城中，元和初猶少，今與戎葵角多少矣。
　衛公言，貞元中牡丹已貴，柳渾詩言，近來無奈牡丹何，數十千錢買一顆，今朝始得分明見，也共戎葵較幾多。成式又嘗見衛公園中有馮紹正雞圖，當時已畫牡丹矣。
　韓愈侍郎有疎從子姪自江淮來，年甚少，韓為街西假僧院令讀書。經旬，寺主綱訴其狂率。韓遽令歸，且責曰，市肆賤類營衣食，尚有一長處，汝所為如此，竟作何物。姪拜謝，徐曰，某有一藝，恨叔不知，因指堦前牡丹曰，叔要此花青、紫、黃、赤惟命也。韓大奇之，遂給所須試之，乃竪箔曲尺遮牡丹叢，不令人窺，掘窠四面，深及其根，寬容人座，唯賫紫鑛、輕粉、朱紅，旦暮治其根，凡七日，乃填坑，白其叔曰，恨校遲一月，時冬初也。牡丹本紫，及花發，色白紅歷綠，每朶有一聯詩，字色分明，乃是韓出關時詩一韻，曰，雲橫秦嶺家何在，雪擁藍關馬不前，十四字。韓大驚異，姪且辭歸江淮，竟不願仕。
　興唐寺有牡丹一窠。元和中，著花一千二百朶，其色有正暈、倒暈、淺紅、淺紫、深紫、黃、白檀等，獨無深紅，又有花葉中無抹心者，重臺花者，其花面徑七、八寸。
　興善寺素師院牡丹，色絶佳，元和末，一枝花合歡。
｜雲溪友議｜白樂天初為杭州刺史，令訪牡丹花，獨開元寺僧惠澄近於京師得之，始植於庭，闌圍甚密，他處未之有也。時春景方深，惠澄設油幕覆牡丹，自此東越分而種之矣。會徐凝自富春來，不知而先題詩云，此花南地知難種，慚愧僧閒用意栽，海燕解憐頻睥睨，胡蜂未識更徘徊，虛生芍藥徒勞妬，羞殺玫瑰不敢開，惟有數苞紅襆在，含芳只待舍人來。白尋到寺，看花命酒，同醉而歸。
｜原｜
｜劇譚錄｜朔方節度使李進賢，豪侈奉身，雅好賔客，有中朝宿德常話在名塲日失意邊遊，進賢接納甚至，其後京華相遇時，亦造其門，屬牡丹盛開，因以賞花為名，及期而往。廳事備陳，飲饌宴席之間，已非尋常。舉杯數巡，復引眾賔入內，室宇華麗，楹柱皆設錦繡，列筵甚廣。器用皆是黃金，堦前有花數叢，覆以錦幄。妓妾俱服紈綺，執絲簧，善歌舞者至多。客之左右皆有女僕雙鬟者二人，所須無不畢至，承接之意常日指使者，不如芳酒綺餚，窮極水陸。至於僕乘供給，靡不豐盛，自午迄於明晨，不覩杯盤狼籍。
　京國花卉之辰，尤以牡丹為上，至於佛宇道觀，遊覽者罕不經歷。慈恩浴堂院有花兩叢，每開及五六百朶，繁艶芬馥，近少倫比。有僧思振常話會昌中朝士數人尋芳，徧詣僧室，時東廊院有白花可愛，相與傾酒而坐，因雲牡丹之盛，蓋亦奇矣，然世之所玩者，但淺紅、深紫而已，竟未識紅之深者。院主老僧微笑曰，安得無之，但諸賢未見爾。於是從而詰之，經宿不去，雲，上人向來之言當是曾有所覩，必希相引寓目春遊之願足矣。僧但云曾於他處一逢，蓋非輦轂所見。及旦，求之不已，僧方露言曰，眾君子好尚如此，貧道又安得藏之，今欲同看此花，但未知不泄於人否。朝士作禮而誓雲，終身不復言。僧乃自開一房，其間施設幡像，有板壁遮以舊幕，幕下啟門而入，至一院，有小堂兩間，頗甚華潔，軒廡欄楹皆是柏材，有殷紅牡丹一窠，婆娑幾及千朶，初旭纔照，露華半晞，濃姿半開，炫燿心目，朝士驚賞留戀，及暮而去。信宿，有權要子弟與親友數人同來，入寺至有花僧院，從容良久，引僧至曲江閒步，將出門，令小僕寄安茶笈，裹以黃帕，於曲江岸藉草而坐。忽有弟子奔走而來雲，有數十人入院掘花，禁之不止，僧俛首無言，唯自吁嘆，坐中皆相盼而笑，既而𨚫歸至寺門，見以大畚盛花，舁而去。取花者謂僧曰，竊知貴院舊有名花，宅中咸欲一看，不敢預告，恐難於見捨，適所寄籠子中有金三十兩，蜀茶二斤，以為酬贈。
｜清異錄｜南漢地狹力貧，不自揣度，有欺四方傲中國之志，每見北人，盛誇嶺海之強。世宗遣使入嶺，館接者遺茉莉，文其名曰小南強，及鋹面縛到闕，見洛陽牡丹，大駭，有縉紳謂曰，此名大北勝。
　諸葛穎精於數，晉王廣引為參軍，甚見親重。一日共坐，王曰，吾臥內牡丹盛開，試為一筭。穎布策度一二子，曰，開七十九朶。王入掩戶，去左右數之，政合其數，有二蕊將開，故倚欄看傳記伺之，不數十行，二蕊大發，乃出謂穎曰，君算得無左乎。穎再挑一二子，曰，過矣，乃八十一朶也。王告以實，盡歡而退。
　韓宏罷宣武節度，歸長安私第，有牡丹雜花命劚去之，曰，吾豈效兒女輩耶，當時為牡丹包羞。
　洛陽大內臨芳殿，廼莊宗所建，殿前有牡丹千餘本，如百藥仙人、月宮花、小黃嬌、雪夫人、粉奴香、蓬萊相公、卵心黃、御衣紅、紫龍杯、三雲紫等。
｜增｜
｜僧仲殊。越中牡丹花品序｜越之好尚惟牡丹，其絶麗者三十二種，始乎郡齋、豪家名族、梵宇道宮，池臺水榭植之無間，來賞花者，不問親疎，謂之看花局。澤國此月多有輕雲微雨，謂之養花天。
｜南部新書｜長安三月五日看牡丹，奔走車馬。慈恩寺元果院白牡丹，遲半月開，故裴兵部璘題詩於佛殿壁上曰，長安豪貴惜春殘，爭賞先開紫牡丹，別有玉杯承露冷，無人肯向月中看。太和中，敬宗自夾城出芙蓉園，因幸此寺，見所題詩，吟玩久之，因令宮𡣕諷念，及暮，此詩滿六宮矣。
｜洞微志｜中軍都虞侯金治所居堂東植牡丹一本，著花三百朶，其色如血，謂之金含稜，每瓶子頂上有碎金絲如自然蛺蝶之狀，一城以為殊異。
｜原｜
｜異人錄｜唐高宗宴羣臣，賞雙頭牡丹，賦詩。上官昭容雲，勢如聯璧友，心似臭蘭人。
　張茂卿好事園，有一樓四圍列植奇花，接牡丹於椿樹之杪，花盛開時，延賔客推樓玩賞。
｜事物紀原｜武后詔遊後苑，百花俱開，牡丹獨遲，遂貶於洛陽，故洛陽牡丹冠天下。是不特芳姿艶質足壓羣葩，而勁骨剛心尤高出萬卉，安得以富貴一語概之。
｜復齋漫錄｜孟蜀時，禮部尚書李昊每將牡丹花數枝分遺朋友，以興平酥同贈，曰，俟花凋謝即以酥煎食之，無棄濃艶，其風流貴重如此。
｜增｜
｜王文正遺事｜上於後苑曲宴，步於檻中，自翦牡丹兩朶，召公親戴。有中貴人白公言，此花昨日上選賜相公，已於別叢擇下花請相公躬進，公乃取花，因酌一巵同獻。上大喜，引滿以杯示公，從臣皆榮焉。
｜盛事美談｜晁文元公迥在翰林，以文章德行為仁宗所優異。曲宴宜春殿，出牡丹百餘盤，千葉者纔十餘朶，所賜止親王、宰臣，真宗顧文元及錢文禧，各賜一朶。
｜墨莊漫錄｜兩京牡丹聞於天下，花盛時，太守作萬花會，宴集之所以花為屏帳，至梁棟柱栱悉以竹筒貯水簮花釘掛，舉目皆花也。
　洛中花工宣和中以藥壅培白牡丹，如玉千葉、一百五、玉樓春等根下，次年花作淺碧色，號歐家碧，歲貢禁府，價在姚黃上。
｜原｜
｜聞見錄｜錢惟演為留守，始置驛，貢洛花，識者鄙之。
　李泰伯攜酒賞牡丹，乘醉取筆蘸酒圖之，明晨嗅枝上花，皆作酒氣。
　富鄭公留守西京，府園牡丹盛開，召文潞公、司馬端明、邵康節先生諸人共賞。客曰，此花有數乎，請先生筮之，即畢，曰，凡若干朶，使人數之，如先生言。及問此花幾時開盡，先生再揲筮，良久曰，此花盡來日午時，坐客皆不答。鄭公因曰，來日食後可會於此，以驗先生之言。次日食畢，花尚無恙，洎烹茶之際，忽羣馬逸出與客馬相踶嚙，奔花叢中，既定，花盡毀折，於是洛中愈重先生。
｜增｜
｜東坡集｜看牡丹法當在午前，過午則離披矣。
｜成都記｜彭城牡丹在蜀為第一，故有小洛陽之稱。天彭謂之花州。牛心山下謂之花村。
｜原｜
｜童蒙訓｜王簡卿嘗赴張無功鎡牡丹會雲，眾賔既集，一堂寂無所有，俄問左右雲，香發未，答曰，已發，命捲簾，則異香自內出，郁然滿坐。羣妓以酒肴絲竹次第而至，別有名姬十輩，皆衣白，凡首飾衣領皆牡丹，首戴照殿紅，一妓執板奏歌侑觴，歌罷樂作乃退。復垂簾談論自如，良久香起，捲簾如前，別十姬，易服與花而出，大抵簮白花則衣紫，紫花則衣鵞黃，黃花則衣紅。如是十杯，衣與花凡十易，所謳者皆前輩牡丹名詞，酒竟，歌樂無慮，數百十人列行送客，燭光香霧，歌吹雜作，客皆恍然如仙遊。
　康節訪趙郎中與章子厚同會，子厚議論縱橫，因及洛中牡丹之盛。趙曰，邵先生洛人也，知花甚詳。康節因言，洛人以見根撥而知花之高下者，上也，見枝葉而知高下者，次也，見蓓蕾而知高下者，下也，如公所說，乃知花之下也，章默然。
｜增｜
｜廣客談｜吳逸谿，名性諠，檇李人，家貧力學，明春秋，嘗中江浙延祐丁巳鄉舉。先是所居城廬手植牡丹一本，多年未花，是歲前臘月，忽作一花，顏色鮮美，無異暮春時。士大夫相率來觀者，其門如市，初亦未卜其休咎，來秋八月，吳公領鄉薦，邦人榮之，以為此花之徵。
｜貴耳集｜慈寧殿賞牡丹，時椒房受冊，三殿極歡。上洞達音律，自製曲，賜名舞楊花，停觴命小臣賦詞，俾貴人歌以侑玉巵為壽，左右皆呼萬歲。
｜乾淳起居注｜淳熙六年三月，車駕過宮，恭請太上、太后幸聚景園，遂至錦壁賞大花。三面漫坡牡丹約千餘叢，各有牙牌金字，上張碧油絹幕，又別翦好色樣一千朶，安頓花架，並是水晶玻瓈，天青汝窯金瓶，就中間沉香卓兒一隻，安頓白玉碾花商尊，約高二尺，徑二尺三寸，獨插照殿紅十五枝，進酒三杯，應隨駕宮人內官，並賜兩面翠葉滴金牡丹一枝，翠葉牡丹沉香柄金絲御書扇各一把。
｜輟耕錄｜陳隨應宋南渡行宮記雲，後苑植牡丹，扁曰伊洛傳芳。
｜原｜
｜湧幢小品｜青城山有牡丹，樹高十丈，花甲一週始一作花。永樂中適當花開，蜀獻王遣使視之，取花以回。
　陸成之宅牡丹一株，百餘年矣，朶朶茂盛，顏色鮮明。有李氏者欲得之，既移，其花朶朶皆面牆，強之向人，不能也，未幾，凋殘零落，無復前觀。
｜增｜
｜吳寬詩注｜家有牡丹一株，花後有二瓣稍張，人名鳳尾。
｜花木考｜宋高宗紹興三十一年，饒州鄱陽縣民家籬竹間生重萼牡丹。
　正統四年閏二月十六日，天香圃牡丹一品變成綠色，凡開三朶，憲宗畫其形色，詠之以詩。
　崑崙山元陽觀後有牡丹花，根株連抱，問植者誰，曰，王仙所遺也。
｜原｜
｜花史｜錫山安氏圃牡丹最盛。天順中，老僕徐奎聞圃中嘆聲呝呝，諦聽之，聲出牡丹中，雲我等蒙主翁灌溉有年，未獲善已，來日厄又至，奈何，羣花咸若哽咽，奎叱之乃止。翼日主翁邀客攜酒詣圃，奎以告，客皆異之，一惡少獨嗔其妄，竟閱姣且大者折以去。
｜增｜
｜花史｜陳郡謝翺舉進士，能七字詩，寓居長安昇道里，庭中多植牡丹。一日，有美人年十六、七，色絶代，乘金車來謂翺曰，聞此地有名花，故來與君一醉耳。即設饌同翺食，復請翺賦詩，曰，陽臺後會已無期，碧樹煙深玉漏遲，半夜香風滿庭月，花前竟發楚王悲。美人亦和雲，相思無路莫相思，風裏花開只片時，惆悵金閨𨚫歸處，曉鶯啼斷綠楊枝。遂揮淚別去，不復見。
｜帝京景物畧｜右安門外草橋，其北土近泉，居人以種花為業，冬則溫火暄之，十月中旬牡丹已進御矣。
　都城牡丹時，無不往觀惠安園者，園在嘉興觀西二里，堂前牡丹數百畝。
｜燕都遊覽志｜太傅惠安伯張公園，牡丹花時，主人製小竹𠅭以供遊客行花塍中。
　武清侯別業，額曰清華園，廣十里，園中牡丹多異種，以綠蝴蝶為第一，開時足稱花海。
｜五雜俎｜朝廷進御，常有不時之花，然皆藏土窖中，四周以火逼之，故隆冬時即有牡丹花，計其工力，一本至數十金。
｜原｜
｜如臯志｜宋淳煕三年春，如臯縣孝里莊園，牡丹一本，無種自生，明年花盛開，乃紫牡丹也。杭州推官某，見花甚愛，欲移分一株，掘土尺許，見一石如劒，長二尺，題曰，此花瓊島飛來種，只許人間老眼看，遂不敢移，以是鄉老誕日值花開時，必往宴為壽。李嵩三月八日生，自八十看花至一百九歲。
｜集藻｜
｜序｜
｜原｜
｜宋。歐陽修。洛陽牡丹花品序｜牡丹出丹州、延州，東出青州，南亦出越州，而出洛陽者，今為天下第一。𨿅陽所謂丹州花、延州紅、青州紅，皆彼土之尤傑者，然來洛陽，纔得備眾花之一種，列第不出三以下，不能獨立與洛花敵。而越花以遠罕識不見齒然，雖越人亦不敢自譽以與洛陽爭高下，是洛陽者，果天下之第一也。洛陽亦有黃芍藥、緋桃、瑞蓮、千葉李、紅郁李之類，皆不減他出者，而洛陽人不甚惜，謂之果子花，曰某花某花。至牡丹則不名，直曰花，其意謂天下真花獨牡丹，其名之著，不假曰牡丹而可知也，其愛重之如此。說者多言洛陽居三河間，古善地，昔周公以尺寸考日出沒，則知寒暑風雨乖與順於此取正，此蓋天地之中，草木之華得中和之氣者多，故獨與他方異，余甚以為不然。夫洛陽於周所有之土，四方入貢，道里均乃九州之中，在天地崑崙磅礴之間，未必中也。又況天地之和氣，宜徧被四方上下，不宜限其中以自私。夫中與和者，有常之氣，其推於物也，亦宜為有常之形，物之常者不甚美，亦不甚惡。及元氣之病也，美惡隔並而不相和，故物有極美與極惡者，皆得於氣之偏也。花之鍾其美，與夫癭木擁腫之鍾其惡，醜好雖異，而得分氣之偏病則均。洛陽城圍數十里，而諸縣之花莫及城中者，出其境則不可植焉，豈又偏氣之美者獨聚此數十里之地乎，此又天地之大不可考也已。凡物不常有而為害乎人者曰災，不常有而徒可怪駭不為害者曰妖。語曰，天反時為災，地反物為妖，此亦草木之妖，而萬物之一怪也。然比夫癭木擁腫者，竊獨鍾其美，而見幸於人焉。余在洛陽，四見春，天聖九年三月始至洛，其至也晚，見其晚者。明年，會與友人梅聖俞游嵩山少室、緱氏嶺、石唐山紫雲洞，既還，不及見。又明年，有悼亡之戚，不暇見。又明年，以留守推官歲滿，解去，只見其早者。是未嘗見其極盛時，然目之所矚，已不勝其麗焉。余居府中時，嘗謁錢思公於雙桂樓下，見一小屏立座後，細書字滿其上，思公指之曰，欲作花品，此是牡丹名，凡九十餘種。余時不暇讀之，然余所經見而今人多稱者，纔三十許種，不知思公何從而得之多也，計其餘，雖有名而不著，未必佳也，故今所錄，但取其特著者而次第之。
｜增｜
｜蘇軾。牡丹記序｜熙寧五年三月二十三日，余從太守沈公觀花於吉祥寺僧守璘之圃，圃中花千本，其品以百數。酒酣樂作，州人大集，金槃綵籃以獻，於坐者五十有三人，飲酒樂甚，素不飲者皆醉，自輿臺皂隸皆插花以從，觀者數萬人。明日，公出所集牡丹記十卷以示客，凡牡丹之見於傳記與栽植培養剝治之方，古今詠歌詩賦，下至怪奇小說皆在。余既觀花之極盛，與州人共游之樂，又得觀此書之精究博備，以為三者皆可紀，而公又求余文以冠於篇。蓋此花見重於世三百餘年，窮妖極麗以擅天下之觀美，而近歲尤復變態百出，務為新奇，以追逐時好者，不可勝紀，此草木之智巧便侫者也。今公自耆老重德，而余又愚蠢迂濶，舉世莫與為比，則其於此書無乃皆非其人乎。然鹿門子嘗怪宋廣平之為人，意其鐵心石膓，而為梅花賦則清便艶發，得南朝徐庾體。今以余觀之，凡託於椎陋以眩世者，又豈足信哉，余雖非其人，強為公紀之。公家書二萬卷，博覽彊記，遇事成書，非獨牡丹也。
｜陸游。天彭牡丹花品序｜牡丹，在中州，洛陽為第一，在蜀，天彭為第一。天彭之花皆不詳其所自出，土人云，曩時永寧院有僧種花最盛，俗謂之牡丹院，春時賞花者多集於此，其後花稍衰，人亦不復至。崇寧中，州民宋氏、張氏、蔡氏，宣和中，石子灘楊氏，皆嘗買洛中新花以歸。自是洛花散於人間，花戶始盛，皆以接花為業，大家好事者皆竭其力以養花，而天彭之花遂冠兩川。今惟三井李氏、劉村毋氏、城中蘇氏、城西李氏花特盛，又有餘力治亭館，以故最得名，至花戶連畛相望，莫得而姓氏也。天彭三邑皆有花，惟城西沙橋上下花尤超絶，由沙橋至堋口，崇寧之間亦多佳品，自城東抵濛陽則絶少矣。大抵花品近百種，然著者不過四十，而紅花最多，紫花、黃花、白花各不過數品，碧花一、二而已。今自狀元紅至歐碧以類次第之，所未詳者，姑列其名於後，以待好事者。
｜傳｜
｜原｜
｜明。李佩。姚黃傳｜高陽國王諱黃，字時重，姓姚氏，舜八十一代孫。先世居諸馮之姚墟，舜子商均出娥皇，數傳至中央而王於漢。至晉，子姓蕃衍，富者貴者馨名上苑名園，五傳而黃生，思本娥皇，易皇為黃，重出也，黃為天下正色，祖中央也。黃美丰姿，肌體膩潤，拔類絶倫，游西京，術者相之，謂其有一萬八千年富貴。楊勉見而奇之，曰，此皇王之胄，奇種也。開元初，薦為先春館上賔，上以黃先朝富貴勳舊不敢易之，命同游沉香亭，時曉日倚欄，東風拂翠，上與黃酣樂，見其冶容浥露，檀口呼風，愛幸特至，命李白賦詩美之，所謂解釋東風無限恨，沉香亭北倚闌干，蓋實錄雲。又召金臺御史、紫霞仙官、洪狀元佐飲於亭，擊羯鼓為樂，黃每飲，正色不迷，得元吉風，其醉而酣，變幻萬狀，向時如迎，背時如訣，忻時如語，含時如咽，時俯而愁如，時仰而悅如，時側而跌如，而曲之時則折如也。凡作止動中規矩，識者雲，豈獨風流冠西洛，只疑富貴是東皇。金臺御史連章上薦，以為富貴為眾所宗，宜膺爵土，遂受封為高陽郡公，娶魏國公女紫英，相傳魏本丹朱後，名紫者，從朱也，當時有姚黃、魏紫，奕葉重華之讖。黃出入禁苑，紫車翠葆，高牙大纛，並擬王者，安祿山嫉之，謂其為㛰同姓，上章極論，楊勉為表申解，其畧曰，舜堯同祖，姚祁異姓，此堯所以以二女觀舜也，況數百代以降，聖人易姓遺教，彰人耳目，於婚奚尤。上從勉言，置不問，尋命黃就封之郡，久之，眾推戴日深，尊為高陽國王，傳國甚遠。
｜記｜
｜增｜
｜宋。歐陽修。風俗記｜洛陽之俗，大抵好花，春時城中無貴賤皆插花，雖負擔者亦然。花開時，士庶競為游遨，往往於古寺廢宅有池臺處，為市井張幄帟，笙歌之聲相聞，最盛於月陂堤、張家園、棠棣坊、長壽寺東街與郭令宅，至花落乃罷。洛陽至東京六驛，舊不進花，自今徐州李相迪為留守時，始進御，歲遣牙校一員，乘驛馬，一日一夕至京師，所進不過姚黃、魏花三數朶，以菜葉實竹籠子藉覆之，使馬上不動搖，以蠟封花蒂，乃數日不落。大抵洛人家家有花，而少大樹者，蓋其不接則不佳，春初時，洛人於壽安山中斵小栽子賣城中，謂之山箆子，人家治地為畦塍種之，至秋乃接。接花工尤著者一人，謂之門園子，豪家無不邀之，姚黃一接頭直錢五千，秋時立券買之，至春見花乃歸其直，洛人甚惜此花，不欲傳，有權貴求其接頭者，或以湯中蘸殺與之。魏花初出時，接頭亦直錢五千，今尚直一千。接時須用社後重陽前，過此不堪矣，花之木去地五七寸許截之乃接，以泥封裹，用軟土壅之，以篛葉作庵子罩之，不令見風日，惟南向留一小戶以達氣，至春乃去其覆，此接花之法也。種花必擇善地，盡去舊土，以細土用白歛末一斤和之，蓋牡丹根甜，多引蟲食，白歛能殺蟲，此種花之法也。澆花亦自有時，或日未出，或日西時，九月旬日一澆，十月、十一月三日二日一澆，正月隔日一澆，二月一日一澆，此澆花之法也。一本發數朶者，擇其小者去之，只留一、二朶，謂之打剝，懼分其脈也。花纔落，便翦其枝，勿令結子，懼其易老也。春初既去篛庵，便以棘數枝置花叢上，棘氣暖可以辟霜，不損花芽，他大樹亦然，此養花之法也。花開漸小於舊者，蓋有蠹蟲損之，必尋其穴，以硫黃簮之，其㫄又有小穴如鍼孔，乃蟲所藏處，花工謂之氣窓，以大鍼點琉黃末鍼之，蟲乃死，花復盛，此醫花之法也。烏賊魚骨用以鍼花樹，入其膚花輙死，此花之忌也。
｜周氏洛陽花木記｜余少時，聞洛陽花卉之盛甲於天下，嘗恨未能盡觀其繁盛妍麗，竊有憾焉。熙寧中，長兄倅絳，因自東都謁告往省親，三月過洛，始得遊精藍名圃，賞及牡丹，然後信向之所聞為不虛矣。會迫於官期，不得從容游覽，元豐四年，余蒞官於洛，吏事之暇，因得博求譜錄，得唐李衛公平泉花木記，范尚書、歐陽參政二譜，按名尋討，十得見其七八焉。然范公所述五十二品，可考者纔三十八，歐之所錄者二篇而已，其敘錢思公雙桂樓下小屏中所錄九十餘種，但㮣言其畧耳，至於花之名品，則莫得而見焉。因以余耳目之所聞見及近世所出新花，參校三賢所錄者，凡百餘品，其亦殫於此乎。
｜李廌。洛陽名園記｜洛陽花甚多種，而獨名牡丹曰花。凡園皆植牡丹，而獨名此曰花園子。蓋無他，池亭獨有牡丹數十萬本，凡城中賴花以生者，畢家於此，至花時，張幙幄列市肆，管絃其中，城中士女絶煙火遊之，過花時則復為丘墟，破垣遺竈相望矣。今牡丹歲益滋，而姚黃、魏紫一枝千錢，姚黃無賣者。
｜原｜
｜胡元質。牡丹記｜大中祥符辛亥春，府尹任公中正宴客大慈精舍，州民王氏獻一合歡牡丹，公即命圖之，士庶創觀，闐咽終日。蜀自李唐後未有此花，凡圖畫者惟名洛陽，偽蜀王氏號其苑曰宣華，權相勳臣競起第宅，窮極奢麗，皆無牡丹。惟徐延瓊聞秦州董成村僧院有牡丹一株，遂厚以金帛，歷三千里取至蜀，植於新宅，至孟氏於宣華苑廣加栽植，名之曰牡丹苑。廣政五年，牡丹雙開者十，黃者、白者三，紅白相間者四，後主宴苑中賞之，花至盛矣，有深紅、淺紅、深紫、淺紫、淡黃、鏂黃、潔白、正暈、倒暈、金含稜、銀含稜、傍枝、副搏、合歡、重臺至五十葉，蜀平，花散落民間。小東門外有張百花、李百花之號，皆培子分根，種以求利，每一本或獲數萬錢。宋景文公初帥蜀，彭州守朱君綽，始取彭州園花凡十品以獻，公在蜀四年，每花時，按其名往取，彭州送花，遂成故事，公於十種花尤愛重錦被堆，嘗為之賦，蓋他園所無也。牡丹之性不利燥濕，彭州丘壤，既得燥濕之中，又土人種蒔偏得法，花開有至七百葉，面可徑尺以上，今品類幾五十種，有一種色淡紅，枝頭絶大者，舍人程公厚倅是州，目之為祥雲，其花結子可種，餘花多取單葉花本，以千葉花接之，千葉花來自洛京，土人謂之京花，單葉時號川花。朱彭州牡丹詩有，蹄金點鬢密，璋玉縷跗紅，香惜持來遠，春應摘後空之句，今西樓花數欄不甚多，而彭州所供率下品，錢公成大時以錢買之，始得名花，提刑程公沂預會歎曰，自離洛陽今始見花爾，程公故洛陽人也。
｜增｜
｜張邦基。陳州牡丹記｜洛陽牡丹之品見於花譜，然未若陳州之盛且多也，園戶植花如種黍粟，動以頃計。政和壬辰春，予侍親在郡，時園戶牛氏家忽開一枝，色如鵞雛而淡，其面一尺三四寸，高尺許，柔葩重疊，約千百葉，其本姚黃也，而於葩英之端有金粉一暈縷之，其心紫蕊，亦金粉縷之，牛氏乃以縷金黃名之，以籧篨作棚屋圍幛，復張青帟護之，於門首遣人約止遊人，人輸千錢乃得入觀，十日間其家數百千，余亦獲見之，郡守聞之，欲翦以進於內府，眾園戶皆不可，曰此花之變易者，不可為常，他時復來索此品，何以應之，又欲移其根，亦以此為辭，乃已，明年花開，果如舊品矣。
｜原｜
｜陸游。天彭風俗記｜天彭號小西京，以其俗好花，有京洛之遺風，大家至千本。花時，自太守而下，徃徃即花盛處，張飲帟幕，車馬歌吹相屬，最盛於清明寒食時，在寒食前者謂之火前花，其開稍大，火後花則易落。最喜陰晴相半，時謂之養花天，栽接剔治，各有其法，謂之弄花，其俗有弄花一年，看花十日之語，故大家例惜花，可就觀，不敢輕翦，蓋翦花則次年花絶少。惟花戶則多植花以謀利，雙頭紅初出時，一本花取直至三十千，祥雲初出亦直七八千，今尚兩千。州家歲常以花餉諸臺及㫄郡，蠟蒂筠籃，旁午於道。余客成都六年，歲常得餉，然不能絶佳。淳熙己酉歲，成都帥以善價私售於花戶，得數百苞，馳驛取之，至成都，露猶未晞，其大徑尺，夜宴西樓下，燭焰與花相映，發影搖酒中，繁麗動人。嗟乎，天彭之花，要不可望洛中，而其盛已如此，使異時復兩京，王公將相築園亭以相誇，尚余幸得與觀焉，其動心盪目，又宜何如也。
｜增｜
｜明。袁宏道。張園看牡丹記｜四月初四日，李長卿邀余及顧升伯、湯嘉賔、鄭太初出平則門看牡丹，主人為惠安伯張公元善，皓髮頳顏，伺客甚謹。時牡丹繁盛，約開五千餘，平頭紫大如盤者甚夥，西瓜瓤、舞青猊之類徧畦，有之一種為芙蓉三變，尤佳，曉起白如珂雪，已後作嫩黃色，午間紅暈一點如腮霞，花之極妖異者。主人自言經營四十餘年，精神筋力強半疲於此花，每見人間花實即採而歸，種之二年芽始茁，十五年始花，久則變而為異種，有單瓣而樓子者，有始常而終冶麗者，已老不復花則芟其枝。時殘紅在海棠，猶三千餘本，中設緋幕絲肉逓作，自籬落以至門屏，無非牡丹，可謂極花之觀。最後一空亭，甚敞，亭周遭皆芍藥，密如韭畦，墻外有隙地十餘畝，種亦如之。約以開時復來，廿六日，偕升伯、長卿及友人李本石、龍君超、丘長孺、陶孝若、胡仲修、十弟寓庸，時小修亦自密雲至，遂同往觀，紅者已開殘，惟空亭周遭數十畝如積雪，約十餘萬本，是日來者多高戶，遂大醉而歸。
｜雜著｜
｜增｜
｜明。夏之臣。評亳州牡丹｜吾亳牡丹年來浸盛，嬌容三變猶在季孟之間，等此而上，有天香一品、妬榴紅、勝嬌容、宮袍紅、琉璃貫珠、新紅，種類不一，惟雜紅最後出，頗稱難得。又有大黃一種，輕膩可愛，不減三變，初開拳曲結銹，不甚舒展，須大開時方到極妙處，為一病耳。至如佛頭青為白花第一，此時極多，無難致。大抵紅色以花子紅、銀紅、桃紅為上，如紫色或如木紅則卑卑不足數矣。吾亳土脈頗宜花，毋論園丁地主，但好事者皆能以子種，或就根分移，其捷徑者惟取方寸之芽，於下品牡丹全根上如法接之，當年盛者長一尺餘，即著花一二朶，二三年轉盛，如上三變之類，皆以此法接之。其種類異者，其種子之忽變者也，其種類繁者，其栽接之捷徑者也，此其所以盛也。他處好事者，目擊千葉大紅即以為至寶，不遑深辨，而上色上品，即吾亳好事之家，惟有力者能得之，予向於牡丹亦止浮慕，近且精其伎倆，園丁好事之家，窮搜而厚遺之，故所得名品頗多，草堂數武之地種蒔殆徧，率以兩色併作一叢，紅白異狀，錯綜其間，又以平頭紫、慶天香、先春紅三色插入花叢，間雜而成文章，他時盛開，爛然若錦，點綴春光，亦一奇也。
御定佩文齋廣群芳譜卷三十二
