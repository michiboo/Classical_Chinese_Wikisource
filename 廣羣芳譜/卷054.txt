御定佩文齋廣羣芳譜卷五十四
　果譜
　　梅 〈梅花，別見花譜。〉
｜原｜梅，〈《說文》作楳。〉一名䕩，〈《廣志》云：蜀名梅為䕩。〉實似杏，〈《草木疏》云：梅，杏類也。實赤於杏而酸。〉大者如小兒拳，小者如彈。熟則黃，微甘酸，可啖。生純青，酸甚。〈《本草》云：花開於冬而實熟於夏，得木之金氣，故其味最酸。。〉多食泄津液，生痰，損筋，蝕脾，傷腎，弱齒。為脯含之口香，造煎堪久。子赤者材堅；白者材脆。種類不一，
白者有：
　綠萼梅，〈實大，五月熟。〉
　重葉梅，〈結實多雙。〉
　消梅，〈實甘，青。止可生啖，雖酢甚鬆脆，多液無滓。花重者實小，單者大。不宜熟，亦不堪煎造。〉
　冠城梅，〈實甚大，五月熟。〉
　時梅，〈實大，五六月熟。〉
　早梅，〈四月熟。〉
　冬梅，〈實小，十月可用，不能熟。〉
紅者有：
　鶴頂梅，〈實大而紅。〉
　鴛鴦梅，〈《梅譜》云：即多葉紅梅也。結實必雙，凡雙果必雙蔕，惟此一蔕而結雙梅，尤異。〉
　雙頭梅，〈或結並蔕，小實，不堪啖。〉
　杏梅，〈實扁而斑，味似杏。〉
異品有：
　冰梅，〈實吐自葉罅，不花，色如冰玉，無核，含之自融如冰，佳品也。〉
｜增｜
｜范成大。梅譜｜江梅，〈子小而硬。〉
｜具區志｜洞庭諸山佳種有：
　吐花酸，〈實小味酸，方吐花即可啖。〉
　脆梅，〈一名時裏梅。實圓而大，可以蜜漬及蒸製。〉
　按原譜各果名目雜採諸書，間有遺闕，續錄於後，其已見者更不重出。
｜原｜賈思勰曰：梅，實小而酸，核有韲文。杏，實大而甜，核無文采。梅任調食及韲，杏則不任此用。世人或不能辨，言梅、杏為一物，失之遠矣。
｜彙考｜
｜原｜
｜書。說命｜若作和羹，爾惟鹽梅。｜傳｜鹽鹹梅醋羹，須鹹醋以和之。
｜詩。周南｜
　摽有梅，其實七兮。｜傳｜摽，落也。盛極則墮落者，梅也，尙在樹者七。
　摽有梅，其實三兮。｜傳｜在者三也。｜箋｜此夏鄉晚，梅之墮落者差多，在者餘三耳。
　摽有梅，頃筐暨之。｜傳｜暨，取也。｜箋｜謂夏已晚，頃筐取之於地。
｜增｜
｜禮記。內則｜
　桃諸，梅諸，卵鹽。｜註｜人君燕𠩄食也。｜疏｜桃諸，梅諸，卵鹽者，言食桃諸，梅諸之時，以卵鹽和之。王肅云：諸，菹也。謂桃菹、梅菹，即今之藏桃也、藏梅也。欲藏之時，必先稍乾之。故《周禮》謂之乾䕩。
　梅，杏。｜註｜人君燕食𠩄加庶羞也。
　膾，獸用梅。｜集說｜獸用梅，以梅和獸也。
　食棗、桃、李、梅，弗致於核，為恭敬也。
｜周禮。天官｜饋食之籩，其實乾䕩。｜注｜乾䕩，梅也。
｜夏小正｜五月：煮梅，為豆實。
｜左傳｜晏子對齊侯曰：和如羹焉，水火醯醢鹽梅，以烹魚肉，燀之以薪，宰夫和之，齊之以味，濟其不及，以洩其過。君子食之，以平其心。
｜吳志。孫亮傳註｜亮方食生梅，使黃門至中藏取蜜漬梅，蜜中有鼠矢。召問藏吏，藏吏叩頭。亮曰：黃門從汝求蜜耶。吏曰：向求，實不敢與。黃門不服。侍中刁元、張邠啟：黃門、藏吏辭語不同，請付獄推盡。亮曰：此易知耳，令破鼠矢，矢裏燥。亮大笑謂元、邠曰：若矢先在蜜中，中外當俱濕，裏燥，必是黃門𠩄為。黃門首服，左右莫不驚悚。
｜南史。柳惲傳｜惲嘗與瑯琊王瞻博射，嫌其皮濶，乃摘梅帖烏珠之上，發必命中，觀者驚駭。
｜唐書。蕭倣傳｜倣自集賢學士拜嶺南節度使，南方珍賄叢夥，不以入門。家人病，取槁梅於廚以和劑。倣知，趨市還之。
｜原｜
｜五代史。趙匡凝傳｜楊渥方宴，食青梅。匡凝顧渥曰：弗多食，發小兒熱。諸將以為嫚，渥遷匡凝海陵。
｜增｜
｜山海經｜雲山之上，其實乾臘。｜註｜臘乾，梅也。
｜淮南子｜百梅足以為百人酸，一梅不足以為一人和。
｜世說｜魏武行役，失汲道，軍皆渴。乃令曰：前有大梅林，饒子甘酸，可以解渴。士卒聞之，口皆出水，乘此得及前源。
｜語林｜范汪能噉梅，人嘗致一斛奩留汪，食之，須臾盡。
｜述異記｜邯鄲，有故邯鄲宮基存焉，中有趙王果園，梅、李至冬而花，春得而食。
｜筆談｜吳人多謂梅子為曹公，以嘗望梅止渴也。又謂鵝為右軍。有士人遺醋梅與燖鵝，作書云：醋浸曹公一甕，湯燖右軍兩隻。
｜埤雅｜張協《七命》云：酤以春梅。正言春梅者，春實尚青，味酢故也。
｜六帖補｜前蜀王建判官馮涓好戲，時鳳翔遣張郎中通好，來晨宴接。王慮馮公先語而張子乘之，或致失機，乃令客將傳達，旦請緘嘿。坐既定，而賓主寂然，無敢發其語端者。馮乃取青梅，鏗然一嚼之，四座流涎，因成大笑。
｜峩眉山志｜山有梅子坡。白雲禪師道行偶渴，索水不得，望前坡有梅樹，擬此纍纍梅實，可以回津，至其地，無一梅樹，而渴已止矣。今建有茶菴，後人援以名坡雲。
｜集藻｜
｜五言古詩｜
｜增｜
｜宋。梅堯臣。青梅｜梅葉未藏禽，梅子青可摘，江南小家女，手弄門前劇，齒軟莫勝酸，棄之曾不惜，寧顧馬上郎，春風滿行陌。
｜蔡襄。和吳省副青梅｜梅花畏高寒，獨向江南發，那知汴陽墅，青顆摘春月，持之矜𠩄無，歸思動楚越，願君侑清罇，行恐新芳歇。
｜黃庭堅。古風上蘇子瞻｜江梅有佳實，結根桃李場，桃李終不言，朝露借恩光，孤芳已皎潔，冰雪空自香，古來和鼎實，此物升廟廊，歲月生成晚，煙雨青已黃，得升桃李盤，以遠初見嘗，終焉不可口，擲置官道傍，但使本根在，棄捐何能傷。
｜七言古詩｜
｜增｜
｜宋。鮑照。梅花落｜中庭雜樹多，偏為梅咨嗟，問君何獨然，念其霜中能作花，露中能作實，搖蕩春風媚春日，念爾零落逐寒風，徒有霜花無霜質。
｜七言絶句｜
｜增｜
｜唐。羅隱。紅梅｜天賜臙脂一抹腮，盤中磊落笛中哀，雖然未得和羹便，曾與將軍止渴來。
｜宋。梅堯臣。送紅梅行之有詩依其韻和｜綴綴紅梅肥似蠟，濛濛飛雨灑如絲，吳郎齒軟食不得，翻憶張公大谷梨。
｜黃庭堅。戲答晁適道乞消梅｜
青莎徑裏香未乾，黃鳥陰中實已圓，蒸豆作烏鹽作白，屬聞丹杏薦牙盤。
北客未嘗眉自顰，南人誇說齒生津，磨錢和蜜誰能許，去蔕供鹽亦可人。
｜以梅餽晁深道戲贈二首｜
帶葉連枝摘未殘，依稀茶塢竹籬間，相如病渴應須此，莫與文君蹙遠山。
渴夢吞江起解顏，詩成有味齒牙間，前身鄴下劉公幹，今日江南庾子山。
｜楊萬里。梅熟小雨｜風從獨樹忽然來，雨去山前遠卻回，留許枝間慰愁眼，兒童抵死打黃梅。
｜元。張弘範。梅雨｜輕雲薄薄暗江干，幾陣紗窓送嫩寒，濃醉呼童新摘得，未黃梅子已微酸。
｜顧瑛。謝靜遠惠蜜梅｜江南煙雨未全黃，誰使青酸墮蜜房，娬媚已能知魏證，典刑時復見中郎。
｜馬臻。西湖即事｜園丁花木巧桮棬，萬紫千紅簇綺筵，折得青梅小如豆，獻來還索賞金錢。
｜詩散句｜
｜增｜
｜唐。李白｜郎騎竹馬來，遶床弄青梅。
｜白居易｜黃鳥啼欲歇，青梅結半成。
｜宋。陸游｜青梅薦煮酒，綠樹變鳴禽。
｜原｜
｜白居易｜食蘗不易食梅難，蘗能苦兮梅能酸。
｜增｜
｜宋。黃庭堅｜要知春景深和淺，試看青梅大幾分。
｜楊萬里｜峯頭揀徧低陰處，帶葉青梅摘一枝。
｜元。馬臻｜午睡醒來春事晚，枝頭梅豆已生仁。
｜原｜
｜明。王世貞｜莫言子作書生酸，要與君王調鼎實。
｜雷思霈｜不應便雜夭桃杏，半點微酸已著枝。
｜增｜
｜梁。簡文帝｜摘梅多繞樹。
｜周。庾信｜梅逐雨中黃。
｜唐。杜甫｜
　紅綻雨肥梅。
　四月熟黃梅。
　梅杏半傳黃。
｜白居易｜早梅結青實。
｜許渾｜未臘梅先實。
｜韓偓｜齒軟越梅酸。
｜宋。蘇軾｜金盤未薦含酸子。
｜朱松｜冰盤青子渴爭嘗。
｜元。劉詵｜紈扇晴嬉墮脆梅。
｜詞｜
｜增｜
｜宋。孫艤。菩薩蠻｜
　一聲羗笛吹嗚咽，玉溪夜半梅翻雪，江月正茫茫，斷腸流水香。
　含章春欲暮，落日千山雨，一點著微酸，吳姬先齒寒。
｜別錄｜
｜原｜
｜神異經｜北方荒外有橫公魚，夜化為人，刺之不入，煮之不死，以烏梅二十七枚煮之即熟，可已邪病。
｜增｜
｜風俗通｜五月落梅風，江淮以為信風。
｜風土記｜夏至霖霪，至前為黃梅，先時為迎梅雨，及時為梅雨，後時為送梅雨。
｜原｜
｜抱朴子｜綺里丹法：用鉛百斤，煮以雄黃，皆成金。金太剛，豬膏煮之；太柔，梅煮之。
｜物類相感志｜
　青梅，小滿前嫩脆，過後則易黃。
　梅子與韶粉同食，不酸不軟，梅葉尤佳。
｜本草｜梅核能明目，益氣，不饑。
｜種樹書｜桑上接梅則不酸。
｜田家五行｜梅實少，秫亦少。諺云：樹無梅，手無杯。
｜製用｜
｜居家必要｜
　取大青梅以鹽漬之，日曬夜漬十晝十夜便成白梅，調鼎和虀，𠩄在任用。青梅籃盛，突上薫黑，即成烏梅，用以入藥，不任調食。以稻灰淋汁潤濕，蒸過則肥澤不蠹，亦可糖藏，蜜煎作果。烏梅洗淨搗爛，水煮滾，入紅糖，使酸甘得宜，水內泡冷，暑月飲甚妙。或搗爛加蜜適中調湯微煮飲。
　梅醬。熟梅十斤爛蒸去核，每肉一斤加鹽三錢，攪勻。日中曬，待紅黑色收起。用時加白荳蔻仁、檀香，些少飴糖調勻，服涼水，極解渴。
　冰梅丸，治喉閉。五月五日合，青梅二十個，鹽十二兩，先於初一日醃至初五日。取梅汁拌白芷、羗活、防風、桔梗各二兩，明礬三兩，豬牙皂角三十條，俱為細末，拌梅。磁瓶收貯。
　糖脆梅。青梅每百個以刀劃成路，將熟冷醋浸一宿，取出控乾。別用熟醋調沙糖一觔，半浸沒，入新瓶內，以箬紮口，仍覆椀。藏地深一二尺，用泥上蓋過，白露節取出，換糖浸。
｜增｜
｜北戶錄｜嶺南之梅小於江左，居人采之，雜以朱槿花和鹽曝之，梅為槿花𠩄染，其色可愛。又有選大梅刻鏤瓶罐結帶之類，取棹汁漬之，亦甚甘脆。
　　附錄　海梅
｜增｜
｜峨眉山志｜海梅，高僅三尺，冬月開小花，結實如櫻桃。
　　杏 〈杏花，別見花譜。〉
｜原｜杏，一名甜梅，〈江南錄云：楊行密改杏名甜梅。〉樹大。實多，形如彈丸，有大如梨者。生酢熟甜。性熱生痰及癰疽，不宜多食，小兒、產婦尤忌。
｜增｜
｜格物叢話｜杏實，味香於梅而酸不及，核與肉自相離，其仁可入藥。
｜原｜種類不一，有：
金杏，〈圓而黃，熟最早，味最勝。一名漢帝杏，謂武帝上林苑遺種也。大如梨，黃如橘。出濟南。〉
白杏，〈熟時色青白或微黃，味甘淡而不酢。生滎陽。〉
沙杏，〈甘而多汁，即世𠩄稱水杏也。〉
梅杏，〈黃而帶酢。〉
柰杏，〈青而帶黃，出鄴中。〉
金剛拳，〈赤大而扁，肉厚，味甚佳，又名肉杏。〉
木杏，〈形扁色青黃，味酢不堪食。〉
山杏，〈肉薄，不堪食，但可收仁用。〉
巴旦杏，〈一名八擔杏。出回回地，今關西諸處皆有。葉差小，實小而肉薄，核如梅。皮薄而仁清甘鮮者尤脆美，稱果之佳者。〉
又有赤杏，黃杏，〈廣志云：出鄴中。〉蓬萊杏。
｜增｜
｜述異記｜句漏縣有縹杏。
｜彙考｜
｜原｜
｜北周書。孝義傳｜張元性廉潔，南鄰有杏兩樹，杏熟，多落元園中，元悉以還主。
｜增｜
｜夏小正｜四月囿有見杏。
｜管子｜五沃之土，其木宜杏。
｜原｜
｜地理志｜范蠡宅在洞庭湖中，有海杏，大如拳也。
｜元晏春秋｜衛倫過予，言及於味，稱魏故侍中劉子陽食餅知鹽生，精味之至也。予曰：師曠識勞薪，易牙別淄澠，子陽今之妙士也，定之何難。倫因命僕取糧糗以進，予嘗之曰：麥也，有杏、李、柰味，三果之熟也不同時，子焉得兼之。倫笑而不言，退告人曰：士安之識過劉氏，吾將來家實多，故杏時將發，糅以杏汁；李、柰將發，又糅以李、柰汁，故兼三味。
｜祭法｜夏祠用杏。
｜增｜
｜神仙傳｜董奉居廬山，不種田，日為人治病，亦不取錢。病重愈者，使栽杏五株，輕者一株，如此數年，計得十萬餘株，鬱然成林。乃使山中百禽羣獸遊戲其下，卒不生草，常如芸治也。後杏子大熟於林中，作一草倉示時人曰：欲買杏者不須報奉，但將穀一器置倉中，即自往取杏一器去。常有人置穀來少而取杏去多者，林中羣虎出吼逐之，大怖，急挈杏走，路傍傾覆，至家量杏一如穀多少。或有人偷杏者，虎逐之到家，嚙至死，家人知其偷杏，乃送還奉，叩頭謝過，乃使卻活。奉每年貨杏得穀，旋以賑救貧乏，供給行旅不逮者，歲二萬餘斛。
｜潯陽記｜杏在北嶺上，有樹百株，今猶稱董先生杏林。
｜原｜
｜荊楚歲時記｜孫楚祭介之推云：𩛿一盤，醴酪二盂，今寒食有杏酪、麥粥，即其類也。
｜南嶽夫人傳｜仙人有三玄紫杏。
｜冀州論｜魏郡好杏，地產不為珍。
｜增｜
｜嵩高山記｜嵩山東有牛山，其山多杏，至五月爛然黃茂，百姓皆資此為命，人人𠑽飽，而杏不盡。
｜原｜
｜朱超石與兄書｜光武墳邊杏甚美，今奉送其核。
｜增｜
｜述異記｜杏園洲在南海中，洲中多杏，海上人云仙人種杏處。漢時常有人舟行遇風，泊此洲五六日，食杏，故免死。又云：洲中別有冬杏。
｜文昌雜錄｜禮部王員外言，昔見朝議大夫李冠卿說揚州𠩄居堂前杏一窠極大，花多而不實，適有一媒姥見如此，笑謂家人曰：來春與嫁了此杏。冬深忽攜酒一樽來，雲是婚家撞門酒，索處子裙一腰繫樹上，已而奠酒，辭祝再三而去。家人莫不笑之，至來春，此杏結子無數。
｜酉陽雜俎｜杜師仁常賃居，庭有巨杏樹。鄰居老人每擔水至樹側，必歎曰：此樹可惜。杜詰之，老人云：某善知木病，此樹有疾，某請治。乃診樹一處曰：樹病醋心。杜染指於蠹處，嘗之味若薄醋。老人持小鈎披蠹，再三鈎之，得一白蟲如蝠，乃傅藥於瘡中，復戒曰：有實，自青皮時必摽之，十去八九，則樹活。如其言，樹益茂盛矣。又嘗見《栽植經》三卷，言木有病醋心者。
｜原｜
｜桂苑叢談｜馬燧子鬯，以第中大杏餽竇文瑒，文瑒以進德宗。德宗未嘗見，頗怪鬯，令中使就封其樹。鬯懼，進宅為奉誠園。
｜增｜
｜文獻通考｜杏多實不蟲者，來年秋禾善。五木者，五穀之先，欲知五穀，但視五木。故五果分五行，𠩄以表五穀也。又按五果之義，夏之果莫先於杏，五時之首，寢廟必有薦，而此杏適丁夏之時，故特取之。杏之枝葉華果皆赤，故古者鑽燧，夏取棗杏之火也。
｜學圃餘疏｜杏花，江南雖多，實味大不如北，其樹易成，實易結，林中摘食甚佳。
｜兗州府志｜杏山，在寧陽，上多杏。
｜南陽府志｜杏山，即抱朴子種杏處。
｜九江府志｜太乙宮，在德化。宋名祥符觀，即董奉杏林也。
｜集藻｜
｜五言古詩｜
｜增｜
｜宋。楊萬里。折杏子｜天暖酒易醺，春暮花難覓，意行到南園，杏子半紅碧，輕風動高枝，可望不可摘，聳肩跂一足，偶爾攀翻得，攀條初亦喜，折條還復惜，小苦已自韻，未酸正堪喫，聊將插鬢歸，空樽有餘瀝。
｜七言律詩｜
｜增｜
｜唐。羊士諤。州民有獻杏者，瑰麗溢目，因感花未幾，聊以成詠｜南郭東風賞杏壇，幾株芳樹昨留歡，卻憶落花飄綺席，忽驚如實滿雕盤，蛾眉半歛千金薄，鷤鴂初鳴百草閒，志士古來悲節換，美人啼鳥亦長歎。
｜五言排律｜
｜增｜
｜唐。錢起。酬長孫繹藍溪寄杏｜愛君藍水上，種杏近成田，拂徑清陰合，臨流彩實懸，清香和宿雨，佳色出晴煙，懿此傾筐贈，想知懷橘年，芳馨來滿袖，瓊玖願酬篇，把玩情何極，雲林若眼前。
｜五言絶句｜
｜增｜
｜宋。梅堯臣。詠雙杏子其核亦然｜子核成雙杏，將寄同心人，定棲鴛鴦魄，為物豈無因。
｜蘇軾。和子由岐下杏｜開花送餘寒，結子及新火，關中幸無梅，汝強充鼎和。
｜元。馬祖常。謝人送杏子詩｜杏子黃金色，筠籠出薊丘，味甘醒午寢，可是督詩郵。
｜七言絶句｜
｜增｜
｜唐。白居易。重尋杏園｜忽憶芳時頻酩酊，卻尋醉處重徘徊，杏花結子春深後，誰解多情又獨來。
｜元。張弘範。青杏｜落盡殘紅綠滿枝，青青如豆釀酸時，佳人摘得新嘗怯，一點春愁鎖畫眉。
｜詩散句｜
｜增｜
｜宋。歐陽修｜芳枝結青杏，翠葆新奕奕。
｜黃庭堅｜買魚斫膾須論網，撲杏供盤不數枚。
｜唐。王維｜董奉杏成林。
｜宋。梅堯臣｜仙人愛杏令虎守。
｜蘇軾｜花褪殘紅青杏小。
｜秦觀｜董奉栽成杏子丹。
｜陳師道｜里中饋杏得新嘗。
｜別錄｜
｜增｜
｜野人閒話｜翰林辛夤孫，頃年在青城山居。其居則古先道院，在一峯之頂，內有塑像黃姑，則六代元宗之子也。一夕夢見，召夤孫謂曰：汝可食杏仁，令汝聰利，老而彌壯，心力不倦亦資於年壽矣，汝可有道性，又不終在此，須出山佐理當代。夤孫夢中拜請其法，則與怡神論中者同。元宗孫申天師，元有怡神論語卷，下卷中有神仙秘方三十首，則甘草為首，右食杏仁法次之。杏仁七個，去皮尖，早晨盥漱了內於口中，久之則盡去，其皮又於口中暖之，逡巡爛嚼，和津液如乳汁，乃頓嚥。但日日如法食之，一年必換血，令人輕健安泰。夤孫遂日日食之，至今老而輕健，年踰從心，猶多著述。
｜原｜
｜製用｜
｜清異錄｜杏仁新水浸沒，生薑、甘草、丁香、蜀椒、縮砂、白豆蔻、鹽花、沈、檀、龍、麝，皆取末，如麵攪拌，曬乾，候水盡，味透，更以香藥鋪糝，名爽團。宿酲未解，一枚爽然。
｜農桑通訣｜杏熟時，多取爛者，盆中研之，生布絞取濃汁，塗盤中，曬乾取下。可和水為漿，又和麪用。
｜本草｜
　杏仁能使人血溢，少誤之，必出血不已，或至委頓，故近世少有服者。
　杏仁，五月採，破核，去雙仁者。自朝蒸之至午，便以慢火微烘之，七日乃收貯。每旦腹空時，不拘多少任意噉之，積久不止，駐顏延年。
｜釋名｜杏可以為油。
｜齊民要術｜杏子仁可以為粥。
｜種植｜桃樹接杏，結果紅而且大，又耐久不枯。
　　桃 〈桃花，別見花譜。〉
｜原｜桃，實甘子繁，故字從木、從兆。〈本草云：十億曰兆，言其多也。〉性酸、甘，熱。可食，多食令人有熱，能發丹石毒。生桃尤不宜多食，有損無益。性早實，三年便結子，五年即老，結子便細，十年即死，以皮緊也。若四年後，用刀自樹本竪劃其皮至生枝處，使膠盡出，則多活數年。種類頗多，有：
崑崙桃，〈一名王母桃，一名仙人桃，一名冬桃。出洛中，味甘美，詳見後《洛陽伽藍記》。〉
扁桃，〈出波斯國。形扁肉澀，不堪食。核狀如盒，樹高五六丈，圍四五尺，葉似桃而濶大，三月開白花，花落結實如桃。彼地名波淡樹，仁甘美，番人珍之。北戶錄云：形如半月狀，出占卑國。〉
新羅桃，〈子可食，性熱。〉
方桃，〈形微方。〉
餅子桃，〈狀如香餅，味甘。〉
油桃，〈小於眾桃，有赤斑點，光如塗油。花多子小，不堪噉，惟取仁。出汴中。〉
巨核桃，〈詳見後《拾遺記》。〉
金桃，〈形長，色黃如金，肉黏核，多蛀，熟遲。用柿接者，味甘色黃。〉
銀桃，〈形圓，色青白，肉不黏核，六月中熟。〉
鴛鴦桃，〈結實多雙。〉
李桃，〈形圓色青，肉不黏核，其皮光澤如李，一名光桃。〉
十月桃，〈形圓色青，肉黏核，味甘酸，十月中成熟。一名古冬桃，又名雪桃。十月桃，形圓色青，按《爾雅》云：旄，冬桃。疏云：桃子冬熟者不旄，當即此也。〉
毛桃，〈即《爾雅》𠩄謂榹桃。小而多毛，核黏味惡，不堪食，其仁充滿多脂，可入藥。〉
水蜜桃，〈獨上海有之，而顧尚寶西園𠩄出尤佳，其味亞於生荔枝。〉
雷震紅，〈張七澤云：每雷雨過，輙見一紅暈，最為難得。〉
他如紅桃、緗桃、白桃、烏桃，皆以色名。五月早桃、秋桃、霜桃，皆以時名。臙脂桃、絡絲桃，皆以形名。王敬美有言桃種最多，金桃、蜜桃、灰桃之類，多植園中取果。壽星桃，樹矮而花，能結大桃，亦奇種可玩，桃殊不堪食。
｜增｜
｜西京雜記｜上林苑有秦桃、緗核桃、金城桃、綺葉桃、紫文桃。
｜客燕雜記｜京師中佳果有紅桃、白銀桃、小桃、蟠桃、合桃、酒紅桃、霜下桃、肅寧八月桃。
｜彙考｜
｜增｜
｜詩。周南｜桃之夭夭，有蕡其實。｜傳｜蕡，實貌。
｜衛風｜投我以木桃，報之以瓊瑤。
｜魏風｜園有桃，其實之殽。
｜禮記。內則｜桃曰膽之。｜疏｜桃多毛，拭治去毛，令色青滑如膽也。或曰膽謂苦，桃有苦如膽者，擇去之。
｜周禮｜饋食之籩，其實桃。
｜舊唐書。太宗紀｜貞觀十一年，唐國獻金桃、銀桃。詔令置於苑囿。
｜神農經｜玉桃，服之長生不死。若不得早服之，臨終日服之，其屍畢天地不朽。
｜原｜
｜夏小正｜六月煮桃。｜傳｜桃也者，柂桃也。柂桃也者，山桃也。煮以為豆實也。
｜增｜
｜家語｜六果桃為下，祭祀不用，不登郊廟。
｜晏子春秋｜公孫捷、田開疆、古冶子事景公，勇而無禮，公患之。晏子言於公，請饋以二桃，曰：三子計功而食。公孫曰：吾再搏乳虎，功可以食。田曰：吾仗兵而御三軍者再，功可以食。古冶子曰：吾嘗濟河黿，銜左驂，冶潛行水底，逆流百步，從流九里得黿頭，功可以食。二子曰：吾勇不若子，功不逮子，取桃不讓，是貪也；然而不死，無勇也。刎頸而死。冶曰：二子死之，冶獨不逮。亦刎頸而死。
｜原｜
｜韓非子｜
　彌子瑕有寵於衛君，與君遊於果園，食桃而甘，以其半啖君。君曰：忠乎，忘其口啖寡人。及彌子色衰愛弛，得罪於君，君曰：是固嘗啖我以餘桃。
　孔子侍座於魯哀公，哀公賜之桃與黍。孔子先飯黍而後噉桃。公曰：黍以雪桃也。對曰：丘知之矣，夫黍，五穀之長，而桃為下。君子以賤雪貴，不聞以貴雪賤也。
｜呂氏春秋｜子產治鄭，桃棗之蔭於街者，莫援也。
｜增｜
｜神異經｜東方有樹，高五十丈，葉長八尺，名曰桃。其子徑三尺二寸，和核作羹，食之，令人益壽。核中仁可以治嗽，小桃溫潤，咳嗽人食之即止。
｜原｜
｜新序｜魏文侯見箕季，從者食其園之桃，箕季禁之。文侯曰：從者食園桃，箕季禁之，豈愛桃哉，是教我下無侵上也。
｜增｜
｜說苑｜樹桃李者，夏得休息，秋得實焉。
｜武帝內則｜七月七日西王母降，自設天廚，真妙非常，豐珍上果，芳華百味，紫芝萎蕤，芬芳填樏，清香之酒，非地上𠩄有，香氣殊絕，帝不能名也。又命侍女更索桃果，須臾，以玉盤盛仙桃七顆，大如鴨卵，形圓，青色，以呈王母。母以四顆與帝，三顆自食。桃味甘美，口有盈味，帝食輙收其核，王母問帝，帝曰：欲種之。母曰：此桃三千年一生實，中夏地薄，種之不生。帝乃止。
｜漢武故事｜東郡獻短人，帝呼東方朔。朔至，短人因指朔謂帝曰：西王母種桃，三千年一著子，此兒不良，已三過偷之矣。
｜原｜
｜尹喜內傳｜老子西遊，省太真、王母，共食碧桃、紫梨。
｜鍾離意別傳｜秦吏趙凱以私恨告國民吳且生盜食宗廟御桃。且生對曰：民不敢食也。王曰：剖其腹，出其桃。史記惡而書之，曰：食桃之肉，當有遺核，王不知此，而剖人腹以求桃，非理也。
｜增｜
｜博物志｜漢武帝時，西王母遣使乘白鹿告帝當來，乃供帳九華殿以待之。七月七日夜漏七刻，王母乘紫雲車而至於殿西，南面東向，頭上戴七種，青氣鬱鬱如雲，有三青鳥如烏大使侍母傍。時設九微燈，帝南面西向。王母索七桃，大如彈丸，以五枚與帝，母食二枚。惟帝與母對坐，其從者皆不得進，時東方朔竊從殿南廂，朱鳥牖中窺母。母顧之謂帝曰：此窺牖小兒嘗三來盜吾桃。帝乃大怪之。由此世人知方朔神仙也。
｜原｜
｜神仙傳｜張道陵者，沛國人也。有趙昇者，就陵受學。陵將諸弟子登雲臺絕巖之上，下有一桃樹如人臂，傍生石壁，下臨不測，桃大有實。陵謂諸弟子曰：有人能得此桃實，當告以道要。於時伏而窺之者二百餘人，股戰流汗，無敢久臨，視之者莫不卻退而還謝，不能得。一人乃昇曰：神之𠩄護，何險之有。聖師在此，終不使吾死於谷中耳。師有教者，必是此桃有可得之理故耳。乃從上自擲，投樹上，足不蹉跌，取桃滿懷，而石壁峭峻，無𠩄攀緣，不能得返，於是乃以桃一一擲上，正得二百二顆。陵得而分賜諸弟子各一，陵自食一，留一以待昇。陵乃以手引昇，眾視之，見陵臂長三二丈引昇，昇忽然來還，乃以向𠩄留桃與之。
｜增｜
｜神仙傳｜董子陽，少知長生之道，隱博落山中九十餘年，但食桃，飲石泉。
｜拾遺記｜明帝時，恆山獻巨桃核。巨桃霜下結花，隆暑方熟，雲仙人𠩄食。帝使植於霜林園。
｜原｜
｜元中記｜木子之大者，有積石山之桃實焉，大如十斛籠。
｜增｜
｜甄異錄｜譙郡夏侯文規亡後見形，經庭前桃樹邊過，曰：此桃吾昔𠩄種，子乃美好。其婦曰：人言亡者畏桃，君何不畏耶。曰：桃東南枝長二尺八寸向日者，憎之，我亦不畏也。
｜搜神記｜前周葛由，蜀羗人也，周成王時好刻木作羊賣之。一旦乘木羊入蜀中，蜀中王侯貴人追之上綏山。綏山多桃，在峩眉山西南，高無極也，隨之者不復還，皆得仙道。故里諺曰：得綏山一桃，雖不能仙，亦足以豪。山下立祠數十處。
｜東陽記｜龍丘山峯際復有巖穴，外如窓牖，中有石林。巖前有一桃樹，其實甚甘，非山中自有，莫知誰植。
｜廣州記｜廬山有山桃，大如檳榔形，色黑而味甘酢，人時登採拾。只得於上飽噉，或欲持下，迷不得返。
｜原｜
｜荊楚歲時記｜正月一日飲桃湯。桃者，五行之精，厭伏邪氣，制百鬼也。
｜增｜
｜新論｜知伯，庖人亡炙一筪而即知之，韓魏將反而不能知。邯鄲子陽園亡一桃，而即覺之。其自亡也，而不能知，斯皆銳情於小而亡大者也。
｜述異記｜
　磅磄山，去扶桑五萬里，日𠩄不及。其地甚寒，有桃樹千圍，萬年一實。一說日本國有金桃，其實重一觔。
　崑崙有玉桃，光明潤徹而堅瑩，須以玉井泉洗之，便軟可食。
　武陵源，在吳中，山無他木，盡生桃李，俗呼為桃李源。源上有石洞，洞中有乳水。世傳秦末吳中人於此避難，食桃李實，皆得仙。
｜原｜
｜幽明錄｜漢明帝永平五年，郯縣劉晨、阮肇共入天台山取穀皮，迷路不得返。經十餘日糧盡，饑餒殆死。遙望山上有一桃，大有子實而絕巖環澗，永無登路，板緣藤葛然後得上，各啖數桃而不饑。下山一大溪邊有二女，姿質妙絕，因要還家，勅婢。云：劉、阮二郎向雖得瓊實，猶尚虛弊，可速作食。有胡麻山羊脯甚美，遂留半載餘。二人懷土求歸，女曰：宿福𠩄牽，何復欲還。因指示還路。既出，無復相識，問得七世孫，傳聞上世入山，迷不得歸。
｜增｜
｜世說｜桓元素輕桓崖，崖在京下有好桃，元就連求之，遂不得佳者。元與殷仲文書以為嗤笑曰：德之休明，肅慎貢其楛矢，如其不爾，籬壁間物亦不可得也。
｜洛陽伽藍記｜華林園蓬萊山南有百果園，果列作林，林各有堂。有仙人桃，其色赤，表裏照徹，得嚴霜乃熟，雲出崑崙山，一曰王母桃也。
｜元和郡國志｜綿州彰明縣雲臺山天柱崖下有一桃樹，高五丈餘，外皮似桃，內心似松。張道陵與王長、趙昇試法於此，四百餘年桃迨今不朽，有碑記之。
｜洽聞記｜吐谷渾有桃，大如一石瓮。
｜原｜
｜酉陽雜俎｜
　史論在齊州時，出獵至一縣界，憩蘭若中，覺桃香異常，訪其僧。僧不及隱，言近有人施二桃，因從經案下取出獻論，大如飯椀。時饑，盡食之，核大如雞卵，論因詰其𠩄自。僧笑，向實謬言之，此桃去此十餘里，道路危險，貧道偶行腳見之，覺異，因掇數枚。論曰：今去騎從，與和尚偕往。僧不得已，導論北去荒榛中，經五里許，抵一水。僧曰：恐中丞不能渡此。論志決往，乃依，僧解衣戴之而浮。登岸，又經西北，涉二小水，上山越澗數里，至一處，奇泉怪石，非人境也。有桃數百株，幹掃地，高二三尺，其香破鼻。論與僧各食一蔕，腹果然矣。論解衣將盡力苞之，僧曰：此或靈境，不可多取。貧道嘗聽長老說，昔日有人亦嘗至此，懷五六枚，迷不得出。論亦疑僧非常，取兩個而返。僧切戒論不得言。論至州，使招僧，僧已逝矣。
　王母桃，洛陽華林園內有之，十月始熟，形如括蔞。俗語曰：王母甘桃，食之解勞。亦名西王母桃。
　長白山，相傳古肅然山也。峴南有鐘鳴，燕世桑門釋惠霄者，自廣固至北峴聽鐘聲。稍前，忽見一寺，門宇炳煥，遂求中食。見一沙彌，乃摘一桃與霄，須臾，又與一桃，語霄曰：至此已淹留，可去矣。霄出，廻頭顧，失寺。至廣固見弟子，言失和尚已二年矣。霄始知二桃，兆二年也。
　仙桃，出郴州蘇耽仙壇。有人至，心祈之，輙落壇上，或至五六顆。形似石塊，赤黃色，破之，如有核三重。研飲之，愈眾疾，尤治邪氣。
｜增｜
｜會昌解頤錄｜鄴華林苑有勾鼻桃子，重三觔或二觔半。亦有名梨者，凡此眾果氣味甘美，入口消汁，又間有名果。季龍作蝦蟆車，四廂廣一丈，深一丈，合土在中，植之則無不生也。
｜清異錄｜鄴中環桃特異，後唐莊宗曰：昔人以橘為千頭木奴，此不為餘甘尉乎。
｜神仙感遇傳｜咸通中，趙僧懷一居雲門寺，遇一道流，相與入山，花木繁茂，水石幽勝。久之覺饑，道流曰：此有仙桃，千歲一實，可以療饑。以一桃授之，大如二升器，奇香珍味，非世𠩄有。懷一自此不食。
｜海錄碎事｜
　洋州雲臺山生獼猴桃，甚甘酸，食之止渴。
　唐貞觀中，康居國獻黃桃，大如鵝卵，其色如金，因呼為金桃。用柿樹接桃枝，亦為金桃。早熟者謂之絡絲白，晚熟者謂之過雁紅。
｜東坡雜記｜李公擇與客游天柱寺，還過司命祠下，道旁見一桃爛熟可愛，當往來之衝而不為人之𠩄得，疑其為真靈之瑞。分食之則不足，眾以與公擇，公擇不可。時蘇、徐二客皆有老母七十餘，公擇使二公分之，歸遺其母。人人滿意，過於食桃，此事不可不識也。
｜仇池筆記｜黃州岐亭有王翊者，家富而好善。𠩄居後有茂林果木，一日，有村婦林中見一桃，過熟而絕大，獨在木杪，乃取而食之。翊適見，大驚。婦人食已棄其核，翊取而剖之，得雄黃一塊，如桃仁，及研而吞之，甚甘美。自是斷葷肉，齋居一食，不復殺生，可謂異事也。
｜埤雅｜諺曰：白頭種桃。又曰：桃三，李四，梅子十二。言桃生三歲便放，花果早於梅李，故首雖已白，其花子之利可待也。
｜茅亭客話｜滕處士昌祐，字勝華，𠩄居園中有金桃，深黃，剖之至核，紅翠如金，味美為桃之最。
｜白玉蟾集｜寧都金精山，係第三十五福地。漢初，張芒女麗英入山，獲二桃得道。長沙王吳芮聘焉，至洞中，見女乘紫雲在半空，謂芮曰：吾為金星之精，降治此山。言訖，升天而去。
｜原｜
｜五色線｜
　咸通中，許明奴家嫗入山林採樵，於南山見一人坐石上，方食桃甚大，問嫗曰：我許明奴之祖宣平，與汝一桃食之，不可將出。嫗食桃甚美，其後增食，日漸童顏，入山不歸，行疾如飛。
　金母降謝自然，將桃一枝懸臂上，有三十顆，碧色大如椀，雲此猶是小者。
｜增｜
｜長春真人本行碑｜真人徵赴京師，眷遇至渥，遣中使賜上林桃。師不食菜果者十餘年矣，至是取其一啗之，重上賜也。
｜湧幢小品｜嘉靖乙卯，上夜坐庭中，御幄後忽獲一桃，左右視或見桃從空中墜。上喜曰：天賜也。修迎恩大典五日，明日復有一桃降。
｜藜床瀋餘｜戊辰冬杪，偶至靈濟宮，遇道人授一桃特大，曰：與汝有緣，故以相贈。訝其非常，受而啖之，味甘美而核甚細。
｜杭州府志｜古記云：昔人於天目捕獵，沮雨於石城之外，見林間有白桃一顆，摘入手，如冰，忽又變紅，其熱如湯。遂採木葉包之，藏於白囊，下山，捫之猶在，及至家，惟木葉存。
｜集藻｜
｜表｜
｜增｜
｜唐。李嶠。為納言姚璹等賀瑞桃表｜伏見內出靈桃，四實共同一蔕，禁園芳果，仙庭奇樹，名珍杏柰，族茂櫻胡，鮮花發於上春，嘉實成於早夏，四而為一，表四海之一君，異而為同，明異才之同貫，漢宮留核，曾𠩄未窺，衛國報瓊，何能竊似，殊祥靈應，疊貺駢臻，凡在見聞，孰不歡躍，臣等謬當樞近，累覿休符，喜忭之情，實萬恆品。
｜賦｜
｜原｜
｜晉。傅元。桃賦｜有東園之珍果兮，承陰陽之靈和，結柔根以列樹兮，艶長𤱔而駢羅，夏日先熟，初進廟堂，辛氏踐秋，厥味益長，花落實結，與時剛柔，既甘且脆，入口消流，亦有冬桃，冷侔冰霜，和神適意，恣口𠩄嘗，華升御於內庭兮，飾佳人之令顏，實充虛而療饑兮，信功烈之難原，嘉放牛於斯林兮，悅萬國之乂安，望海島而慷慨兮，懷度索之靈山，何茲樹之獨茂兮，條枝紛而麗閑，根龍虬而雲結兮，彌萬里而屈盤，禦百鬼之妖慝兮，列神荼以司姦，辟凶邪而濟正兮，豈唯榮美之足言。
｜增｜
｜宋。伍緝之。園桃賦｜嗟王母之奇果，特華實兮兼副，既陶煦以夏成，又凌寒而冬就，嗟異植兮難拔，亦晚枯兮先茂，農黃品其味，漢帝驚其珍，林休反耕之牛，宅樹司惡之神，景斃勇於不足，彌增罪於甘分，雖無言兮成蹊，叵充餚於魏君，時令載始，周南申章，膽擇有制，藥齊惟良，魯拂柩以悔荊，楚供弧以事王。
｜唐。獨孤授。蟠桃賦｜東海神木，是曰蟠桃，可得聞其廣，而未量其高，葢蒼龍之𠩄臨據，白日之𠩄先照，結根於凌北之峯，稟氣乎衡星之耀，其生植也，與乾坤始，其蟠縈也，至三千里，上鳴天雞，下宅鬱壘，徒駭於說，莫原其以，配若木以相望，冠扶桑而特起，爾乃煥初陽之杲杲，壓巨海之漫漫，太皥司方以流昐，羲和策御而上千，傾高柯而飛鳥罕及，隨巨葉而青雲共蟠，何帝休之名誌，豈姑繇而變觀，窮海陸以標奇，抗蓬瀛而爭聳，疑蒸林之相合，乃一木之𠩄擁，照滇海則攀其若浮，昇日輪則遠視如捧，霜雪莫能以凋換，風濤庸得其震傾，拂垂雲之修翼，蔭吹潦之長鯨，非有歲之可紀，每先晨之效明，拂青桂於陰魄，掩白榆於太清，信植物之神秀，壯元化之曲成，木無與儔，其誰騁兩鬭之術，子不可獲，安有被三竊之名，是知瑰異之說，或處明而若晦，區域之心，多玩小以疑大，天無𠩄不育，地無𠩄不載，莫出混茫之中，咸居耳目之外，偉蟠桃之遐絕，宜列仙之遊會，安得探神物而駐韶顏，涉滄海而登朔山，驂素虬之夭矯，駕綵鳳之廻環，庶因此以捧日，願修條而一攀。
｜原｜
｜宋。吳淑。桃賦｜果實多品，惟桃可佳，夭夭其色，灼灼其華，或成仙而益壽，或制鬼而祛邪，或美后妃之德，或報瓊瑤之華，驚蟄應氣而斯盛，農人為候而無差，陟雲臺而臨崖布綺，遊武陵而夾岸舒霞，妬媢常聞於武女，愛惡潛移於子瑕，至若綏山刻木，神荼索葦，犯上既戒於文侯，雪賤復聞於夫子，神女嘗食於二郎，齊相亦殺乎三士，崑崙以霜實稱奇，磅磄以寒英表異，旄榹異狀而同名，侯白殊味而俱美，別有綺葉金城之號，紫文緗核之名，雖雲六果之下，誠為五木之精，高丘餐膠而輕舉，師門食葩而道成，復有棓羿之事，畏漢之情，元冬霜林之茂，朱夏豆實之英，至於漢皇罷種，方朔潛偷，僵李傷嗟於見累，土偶哀憐於載浮，樊氏競術於靈變，蔡誕託詐於仙遊，亦有種列三名，實盈十斛，太清漬花而療疾，抱朴服膠而絕穀，或呪之而頮面，或出之而剖腹，豈若饗碧實於西遊，標嘉名於仙籙。
｜五言古詩｜
｜增｜
｜宋。孔平仲。食桃｜翦彼十圍木，架此百尺梁，十圍不加大，百尺不加長，胡為被錦繡，空爾飾文章，根斷膚已剝，至朽不復昌，食桃棄其核，下與糞壤藏，雨露之𠩄濡，發生乃微芒，回首枝幹大，冉冉出我牆，開花又結子，意態何煌煌。
｜梅堯臣。將行與蔡仲謀飲分席上果得桃｜曾無千歲人，安見千歲實，聊效昔𠩄投，瓊瑤報非一。
｜七言絶句｜
｜增｜
｜唐。蔣防。元都觀桃｜舊傳天上千年熟，今見人間五日香，紅軟滿枝須作意，莫教方朔施偷將。
｜楊萬里。嘗桃｜
　金桃兩飣照銀杯，一是栽花一買來，香味比嘗無兩樣，人情畢竟愛親栽。
　小桃著子可憐渠，疎處全疎無處無，併綴一梢三十顆，縋枝欲折沒人扶。
｜劉克莊。桃｜歲歲春風花覆墻，摘來紅實亦甘香，當時無種瑤池本，卻恐清河未得嘗。
｜詩散句｜
｜增｜
｜梁。任昉｜已謝西王苑，復揖綏山枝，聊逢賞者愛，棲趾傍蓮池，開紅春灼灼，結實夏離離。
｜宋。文同｜雨染煙蒸萬實垂，丹砂為首玉為衣，客疑麗水新淘得，人向瓊池舊帶歸。
｜原｜
｜唐。溫庭筠｜夏園桃已熟，紅臉點臙脂。
｜姚合｜桃花四散飛，桃子壓枝垂。
｜增｜
｜殷璠｜迎春別賜瑤池宴，捧進金盤五色桃。
｜曹唐｜千歲紅桃香破鼻，玉盤盛出與金妃。
｜宋。宋祁｜要待花稀見秋實，縹肌細肉薦盤珍。
｜元。柳貫｜青鳥銜書昨夜來，蟠桃如斗核如杯。
｜唐。杜甫｜鸚鵡啄金桃。
｜白居易｜紅潤圓桃熟。
｜沈彬｜金桃爛熟沒人偷。
｜宋。秦觀｜歲星偷得桃枝碧。
｜詞｜
｜增｜
｜鄭域。壺中天｜
　蕊宮仙子愛癡兒，不禁三偷家果，棄核成根傳漢苑，依舊風煙難老，養就丹砂，長留紅臉，點透臙脂顆，金盤盛處，恍然天上新墮。
　莫厭對此飛觴，千年一熟，異人間梨棗，劉阮塵緣猶未斷，卻向花間飛過，爭似蓮枝，摘來滿把，鶯嘴平分破，餐霞嚼露，鎮長歌醉蓬島。
｜別錄｜
｜原｜
｜南康記｜南康玉山有石桃，故老云：古有寒桃，生於嶺巔，隱淪之士將大取其實，因變成石焉。
｜增｜
｜酉陽雜俎｜
　蜀後主有核桃兩扇，每扇著仁處約盛水五升，良久水成酒味醉人，更互貯水以供其宴，卻不知得自何處。
　水部員外郎杜陟，嘗見江淮市人以桃核扇量米，正容一升，言於九嶷山溪中得。
｜北戶錄｜至德初，徐正，字凝，于海鹽縣白塔沙渚之上得一桃核，片可貯一升。
｜野人閑話｜蜀文谷，好古之士也，於中書舍人劉光祚處見桃核杯，杯濶尺餘，紋綵燦然，真蟠桃之實也。劉自雲少時遊華嶽，見一道士以此核酌瀑泉盥潄，觀之驚駭，道士以半片授之。
｜後蜀記事｜孟㫤二十年十二月，中書舍人劉光祚進蟠桃核酒杯，雲得於華山陳搏。賜帛五十疋。
｜墨莊漫錄｜有人以桃核半枚獻王黼者，中容米三四斗。
｜王氏神仙傳｜咸通中，王㻌為王屋令，遇東極真人王太虛，授以𠩄注黃庭經，復與桃核，大如數斗器。磨而服之，身輕無疾。
｜宛委餘編｜洪武乙卯，出示元內庫𠩄藏巨桃半核，長五寸，廣四寸七分。前刻「西王母賜漢武桃」及「宣和殿」十字，塗以金，中繪龜鶴雲氣之象。後鐫庚子甲申月丁酉日記。命學士宋濂為賦。
｜原｜
｜種桃｜凡種桃，淺則出，深則不生，故其根淺不耐旱而易枯。近得老圃𠩄傳，雲於初結實，次年斫去，其樹復生，又斫又生。但覺生虱即斫，令復長。則其根入地深而盤結固，百年猶結實如初。
｜增｜
｜種樹書｜
　桃樹接李枝則紅而甘。
　梅樹接桃則脆，桃樹接杏則大。
　桃熟時，墻面暖處寬深為坑，收濕牛糞納坑中。收好桃核十數枚，尖頭向上，坑中糞土葢厚一尺深。春芽生，和土移種之。
｜原｜
｜衛桃｜桃實太繁則多墜，以刀橫斫其幹數下，乃止。又，社日舂根下土，持石壓樹枝，則實不墜。桃子蛀者，以煮豬首汁冷澆之，或以刀疎斫之，則穰出而不蛀。如生小蟲如蚊，俗名蚜蟲，雖桐油灑之，不能盡除，以多年竹燈檠掛懸樹梢間，則蟲自落，甚驗。
　　附錄　羊桃
｜增｜
｜爾雅｜長楚，銚芅。｜註｜今羊桃也，或曰鬼桃。葉似桃，華白，子如小麥，亦似桃。｜疏｜陸機疏云：葉長而狹，花紫赤色，其枝莖弱，過一尺引蔓於草上。鄭氏曰：藤生，子赤，狀如鼠糞，故亦名鼠矢。兒童食之。
｜本草｜亦名羊腸，一名御弋。生山林川谷及田野。
｜蜀本圖經｜子細如棗核，苗長弱，蔓生，不能為樹，今呼為細子，根似牡丹。
｜原｜羊桃，福州產，其花五瓣，色青黃。
｜彙考｜
｜增｜
｜詩。檜風｜隰有萇楚，猗儺其枝。｜箋｜銚弋之性，始生正直，及其長大則其枝猗儺而柔順，不妄尋蔓草木。

御定佩文齋廣群芳譜卷五十四
