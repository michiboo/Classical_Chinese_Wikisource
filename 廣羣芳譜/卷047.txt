御定佩文齋廣羣芳譜卷四十七
　花譜
　　百合花〈原列果譜，今從全芳備祖移入於此。〉
｜增｜
｜本草｜百合，一名𩐏，〈玉篇雲，𩐏，百合蒜。〉一名強瞿，〈此物花、葉、根皆四向，故曰強瞿，凡物旁生謂之瞿。陶景弘曰，俗人呼為強仇，仇即瞿也，聲之訛耳。〉一名蒜腦藷，〈其根如大蒜，其味如山藷。〉一名重箱，一名中逢花，一名重邁，一名中庭。
｜原｜百合，一名摩羅，春生，苗高二、三尺，幹麤如箭，葉生四面如雞距，又似柳葉，青色，近莖微紫，莖端碧白，四、五月開花，甚大，有麝香、珍珠二種，〈麝香，花微黃，甚香。珍珠，花紅有黑點，莖葉中有紫珠。按李時珍本草雲，百合葉似短竹葉，不似柳葉。五、六月莖端開大白花，長五寸，六出，四垂向下，色亦不紅。紅者葉似柳，乃山丹也。又雲，紅花帶黃而四垂，上有黑斑點，其子先結在枝葉間者，卷丹也。蓋一種三類。〉根似蒜而大，重疊生二、三十瓣，〈爾雅翼雲，小者如大蒜，大者如椀，數十片相累，狀如白蓮花，故名百合，言百片合成也。〉味甘，平，無毒，主治邪氣腹脹，心痛，喉痺，補中益氣，定心志，殺蠱毒，療癰腫，止顛狂、涕淚，產後血病，蒸煑食之、擣粉作麫食，最益人，和肉更佳。
｜𢑥考｜
｜增｜
｜酉陽雜俎｜元和末，海陵夏侯乙庭前生百合花，大於常數倍，異之，因發其下，得甓匣十三重，各匣一鏡，第七者光不蝕，照日光環一丈，其餘規銅而已。
｜原｜
｜集異記｜兗州徂徠山寺曰光化，客有習儒業者，堅志棲焉，夏日因閱畫壁於廊序，忽逢白衣美女，年十五、六，姿貌絕異，因誘至於室，情款甚密，及去，以白玉指環遺之，因上寺門樓，隱身目送，白衣行計百步許，奄然不見，乃識其處，尋見百合苗一枝，白花絕偉，客因斸之，根本如拱，瑰異不類常者，及歸，乃啟其重跗，百疊既盡，白玉指環，宛在其內。
｜增｜
｜老學庵筆記｜蜀孟氏時，苑中忽生百合花一本，數百房，皆並蔕，圖其狀於聖壽寺門樓之東頰壁間，謂之瑞花圖，至今尚存。
｜原｜都波國，無稼穡，以百合為糧。
｜集藻｜
｜賦｜
｜原｜
｜唐。王勔。百合花賦｜荷春光之餘煦，託陽山之峻趾，比蓂莢之能連，引芝芳而自擬，固其布葉相從，潛根必重，示不孤於日用，欣有葉於時雍，嗤五葉之非偶，陋三花之未穠，亦藐兮不可長，辰兮不可逢，恐鶗鴂吟兮眾芳晚，幸左右之先容。
｜五言古詩｜
｜原｜
｜梁。宣帝。百合｜接葉有多種，開花無異色，含露或低垂，從風時偃抑。
｜宋。王右丞。百合｜少陵晚崎嶇，託命在黃獨，天隨自寂寞，療饑惟杞菊，古來淪放人，餘馨被草木，我客漢東城，鄰曲見未熟，不應惱鵞鴨，更忍累口腹，過從首三張，伯仲肩二陸，赬膚分子薑，雲茁饋萌竹，冥搜到百合，真使當重肉，軟溫甚蹲鴟，瑩淨豈鴻鵠，食之儻有助，蓋昔先所服，詩腸貯微潤，茗椀爭餘馥，果堪止淚無，欲從望鄉目。
｜七言絶句｜
｜增｜
｜宋。陸游。窓前作小土山蓺蘭及玉簪最後得香百合併種之戲作｜芳蘭移取徧中林，餘地何妨種玉簪，更乞兩叢香百合，老翁七十尚童心。
｜詩散句｜
｜增｜
｜明。陳淳｜夜深香滿屋，疑是酒醒時。
｜別錄｜
｜原｜
｜種植｜秋分節取其瓣分種之，五寸一科，宜雞糞，宜肥地，頻澆則花開爛熳，清香滿庭，春分不可移，二年一分，不可枯死。
　　山丹
｜原｜山丹，一名紅百合，一名連珠，一名川強瞿，一名紅花菜。〈本草雲，燕、齊人采其花跗未開者，乾而食之，名紅花菜。〉根似百合，體小而瓣少，莖亦短小，葉狹長而尖，頗似柳葉，與百合迥別，四月開紅花，六瓣不四垂，亦結小子。根氣味甘，平，無毒。　一種高四、五尺，如萱花，花大如椀，紅斑黑點，瓣俱反捲，一葉生一子，名回頭見子花，又名番山丹，根似百合，不堪食。〈按此即本草所云卷丹也。〉一種高尺許，花紅如硃砂，茂者一榦兩、三花，花小於百合，無香，一名中庭花，其性與百合同，色可觀，根同百合，可食，味少苦。〈按此即花疏所云渥丹也。原譜既列於此，又附於後者，誤，今併合為一。〉
｜集藻｜
｜五言古詩｜
｜增｜
｜宋。蘇轍。西軒種山丹｜淮陽千葉花，到此三百里，城中眾名園，栽接比桃李，吾廬適新成，西有數畦地，乘秋種山丹，得雨生可喜，山丹非佳花，老圃有深意，宿根已得土，絕品皆可寄，明年春陽升，盈尺爛如綺，居然盜天功，信矣斯人智，根苗相因依，非真亦非偽，客來但一笑，勿問所從致。
｜朱子。山丹｜昔遊嶺海間，幾見蠻卉拆，素英溥夕露，朱葩爛晴日，歸來今幾年，晤對祇寒碧，因君賦山丹，怳復見顏色。
｜五言律詩｜
｜增｜
｜宋。蘇轍。種花｜築室力已盡，種花功尚疎，山丹得春雨，艷色照庭除，末品何曾數，羣芳自不如，今秋接千葉，試取洛人餘。
｜七言律詩｜
｜增｜
｜宋。楊萬里。山丹花｜春去無芳可得尋，山丹最晚出幽林，柹紅一色明羅袖，金粉羣蟲集寶簪，花似鹿蔥還耐久，葉如芍藥不多深，香泥瓦斛移山蘤，聊著書窓伴小吟。
｜詩散句｜
｜增｜
｜宋。蘇軾｜堂前種山丹，錯落瑪瑙盤。
｜陳傅良｜山丹吹出青藜火，金蝶窺叢何婀娜。
｜別錄｜
｜原｜
｜種植｜一年一起，春時分種，取其大者供食，小者用肥土，如種蒜法，以雞糞壅之則茂。
｜增｜番山丹花，須每年八、九月分種，方盛。
　　鳳仙
｜原｜鳳仙，一名海蒳，一名旱珍珠，一名小桃紅，一名染指甲草。〈本草雲，女人采其花及葉包染指甲，其實狀如小桃，故有指甲、小桃諸名。宋光宗李後，諱鳳，宮中呼為好女兒花。張宛邱呼為菊婢。韋君呼為羽客。〉人家多種之，極易生，二月下子，隨時可再種，即冬月嚴寒，種之火坑，亦生。苗高二、三尺，莖有紅、白二色，肥者大如拇指，中空而脆，葉長而尖，似桃、柳葉，有鋸齒，故又有夾竹桃之名，椏間開花，頭翅尾足俱翹然如鳳狀，故又有金鳳之名，色紅、紫、黃、白，碧及雜色，善變易，有灑金者，白瓣上紅色數點，又變之異者，自夏初至秋盡，開卸相續，結實纍纍，大如櫻桃，形微長有尖，色如毛桃，生青熟黃，觸之即自裂，皮卷如拳，故又有急性子之名，苞中有子。似蘿蔔子而小，褐色。氣味微苦，溫，有小毒，治產難，積塊噎膈，下骨哽，透骨通竅。葉甘，溫，滑，無毒，活血消積。根苦、甘、辛，有小毒，散血通經，軟堅透骨，治誤吞銅鐵。此草不生蟲蠱，蜂蝶亦多不近，恐不能無毒。花卸即去其蔕，不使結子，則花益茂。 
｜𢑥考｜
｜增｜
｜三柳軒雜識｜鳳仙為𡡾客。
｜花經｜金鳳七品三命。
｜平園詩注｜金鳳、木犀二花殆是的對。
｜原｜
｜花史｜謝長裾見鳳仙花，命侍兒進葉公金膏，以麈尾稍染膏灑之，折一枝插倒影山側，明年此花金色不去，至今有斑點，大小不同，若灑金，名倒影花。　李玉英秋日採鳳仙花染指甲，後於月中調絃，或比之落花流水。　鳳仙五月開，主水。
｜集藻｜
｜五言古詩｜
｜原｜
｜宋。劉圻父。｜天霜彫九陵，梧桐日枯槁，鳳德何其衰，驚飛下幽草，九苞空髣髴，衆彩各自好，黃中獨含章，見晚更傾倒，託根幔亭峰，弱質深自保，便翾金翅短，淡泊乃幾道，俗眼迷是非，人間跡如掃。
｜七言古詩｜
｜原｜
｜宋。文同。金鳳花｜花有金鳳為小叢，秋色已深方盛發，英英秀質實具體，文采爛然無少闕，纖莖翩翩翠影動，紅白紛亂如點纈，誰雲脆弱易飄墮，自卵至翼亦數月，鋪茸翦綵轉難似，只把長條恣穿結，常疑一似小兒花，性命所繫不忍折，君不見，昨夜雨，今朝風，一隊驚飛返丹穴。
｜五言絶句｜
｜原｜
｜宋。徐致中。金鳳花｜鮮鮮金鳳花，得時亦自𡡾，物生無貴賤，罕見乃為貴。
｜增｜
｜明。王氏美君。詠鳳仙花｜鳳鳥久不至，花枝空復名，何如學葵蘂，開即向陽傾。
｜七言絶句｜
｜增｜
｜唐。吳仁璧。鳳仙花｜香紅嫩綠正開時，冷蝶饑蜂兩不知，此際最宜何處看，朝陽初上碧梧枝。
｜原｜
｜宋。晏殊。金鳳花｜九苞顏色春霞萃，丹穴威儀秀氣殫，題品直須名最上，昻昻驤首倚朱欄。
｜歐陽修。金鳳花｜憶繞朱欄手自栽，綠叢高下幾番開，中庭雨過無人跡，狼籍深紅點綠苔。
｜楊萬里。金鳳花｜細看金鳳小花叢，費盡司花染作工，雪色白邊袍色紫，更饒深淺四般紅。
｜增｜
｜僧北澗。金鳳花｜小似釵頭縷粟金，不將紅淺笑紅深，虛名冗利閒花草，寂寞朝陽采羽瘖。
｜詩散句｜
｜原｜
｜宋。劉敞｜綠葉紛映階，紅芳爛盈眼，輝輝丹穴禽，矯矯翅翎展。
｜張耒｜金鳳乃婢妾，紅紫徒相鮮。
｜增｜
｜明。劉基｜庭前金鳳花，向晚爭嫵𡡾。
｜原｜
｜宋。僧北澗｜飛花只合秦樓去，莫與金釵壓翠蟬。
｜元。楊維楨｜夜搗守宮金鳳蘂，十尖盡換紅鴉嘴。
｜明。徐階｜金鳳花開色最鮮，佳人染得指頭丹。　金盤和露搗仙葩，解使纖纖玉有暇。
｜詞｜
｜原｜
｜明。夏樹芳。女冠子｜秋花姝麗，疑是虞庭集毳，爛霞開，不向丹山植，還從蘂闕來。　飛來金屈戍，添上玉搔頭，暗撥求凰操，韻聲幽。
｜增｜
｜宋。陳景沂。水龍吟｜階前砌下新涼，嫩姿弱質婆娑小，仙家甚處，鳳雛飛下，化成窈窕，尖葉參差，柔枝裊娜，體將玉造，自川葵放後，堂萱謝了，是園苑，無花草。　自恨西風太早，逞芳容紫團緋繞，管裏低昻，篦頭約掠，空成懊惱，圓胎結就，小鈴垂下，直開臨□，□凡間謫墮，不知西帝，曾關宸抱。 
｜別錄｜
｜原｜
｜製用｜采肥莖汋醃，可為葅。
　花，酒浸一宿，亦可食。
　取紅花搗爛煑犀杯，色如蠟，可充舊犀，初煑出，忌見風，見風即裂。
　庖人烹魚肉難卒爛，投子數粒同山查，即易爛。
　女人采紅花同白礬搗爛，先以蒜擦指甲，以花傅上葉包裹，次日紅鮮可愛，數月不退。
　能損齒，服者不可著牙，多用亦戟人喉。
　插瓶用沸水或石灰入湯，可開半月。
｜增｜
｜物類相感志｜枳實煑魚則骨軟，或用鳳仙花子。
｜野䔩品｜鳳仙花梗採頭芽，湯淖，少加鹽，曬乾，可留年餘，以芝麻拌，供新者可入茶，最宜炒麪觔食佳，熝豆腐、素菜無一不可。
　　金錢
｜增｜
｜酉陽雜俎｜金錢花，一名毗屍沙。
｜原｜金錢花，一名子午花，〈格物叢話雲，花以金錢名，言其形之似也，惟久稜廓耳。花史雲，午開子落，故名子午花。〉一名夜落金錢花，予改為金榜及第花。花秋開，黃色，朶如錢，綠葉柔枝，㛹娟可愛，園林草木疏雲，梁大同中進自外國，今在處有之，栽磁盆中，副以小竹架，亦書室中雅翫也。又有銀錢一種，七月開，以子種。
｜𢑥考｜
｜原｜
｜酉陽雜俎｜梁，豫州掾屬以雙陸，賭金錢，錢盡，以金錢花相足，魚弘謂得花勝得錢。
｜增｜
｜花經｜金錢花七品三命。
｜原｜
｜花史｜鄭榮嘗作金錢花詩，未就，夢一紅裳女子擲錢與之曰，為君潤筆，及覺，探懷中，得花數朶，遂戲呼為潤筆花。
｜集藻｜
｜五言律詩｜
｜增｜
｜宋。劉攽。金錢花｜披沙百鍊貴，濟世五銖圜，侔色都疑似，頒形適自然，蕭蕭秋意蚤，采采露華鮮，貧謝侏儒甚，煩君慰眼前。
｜七言絶句｜
｜增｜
｜唐。盧肇。金錢花｜輪郭休誇四字書，紅窠寫出對庭除，時時買得佳人笑，本色金錢𨚫不如。
｜原｜
｜來鵬。金錢花｜也無輪郭也無神，露洗還同鑄出新，青帝若教花裏用，牡丹應是得錢人。
｜皮日休。金錢花｜陰陽為炭地為爐，鑄出金錢不用模，謾向人前逞顏色，不知還解濟貧無。
｜吳仁璧。金錢花｜淺絳濃香幾蘂勻，日鎔金鑄萬家新，堪疑劉寵遺芳在，不許山陰父老貧。
｜羅隱。金錢花｜占得佳名繞樹芳，依依相伴向秋光，若教此物堪收貯，應被豪家盡劚將。
｜原｜
｜宋。石𢘅。金錢花｜名貴已居三品上，價高仍在五銖先，春來買斷深紅色，燒得人心似火燃。
｜章藝齋。金錢花｜巧冶都由造化罏，風磨雨洗好形模，花神果有神通力，買斷春光用得無。
｜詩散句｜
｜原｜
｜宋。百氏集｜能買三秋景，難供九府輸。　厚重圓殊秦半兩，輕飄薄似漢三分。
｜蘇軾｜金錢色傍秋。
｜別錄｜
｜增｜
｜酉陽雜俎｜衛公言，金錢花損眼。
　　滴滴金
｜原｜滴滴金，一名夏菊，一名艾菊，一名旋覆花，〈本草雲，花圓而覆下，故名。〉一名疊羅金。
｜本草｜旋覆，一名盜庚，〈爾雅雲，蕧，盜庚。注云，旋覆，似菊。本草雲，庚者，金也，謂其夏開黃花，盜竊金氣也。〉一名戴椹。
｜花史｜一名金錢菊。〈本草，亦名金錢花。〉
｜原｜莖青而香，葉青而長，尖而無椏，高僅二、三尺，花色金黃，千瓣最細，凡二、三層，明黃色，心乃深黃中有一點微綠者，巧小如錢，亦有大如折二錢者，所産之地不同也，自六月開至八月，苗初生，自陳根出，既則徧地生苗，繇花梢頭露滴入土，即生新根，故名滴滴金，嘗斸地驗其根，果無聯屬。
｜集藻｜
｜七言絶句｜
｜原｜
｜宋。陶弼｜九秋瑞露滴成芽，不是榆花即桂花，星女月娥宮不鎖，天風吹落野人家。
｜增｜
｜謝邁。滴滴金｜滿庭黃色抑何深，一滴梅霖一滴金，莫使貪夫來見此，聞名亦起覬覦心。
｜原｜
｜百花新詠｜秋來蔓草莫相侵，露滴花梢滿地金，若入仙人丹竈裏，還如松柏歲寒心。
　　玉簪
｜原｜玉簪，〈漢武帝寵李夫人，取玉簪搔頭，後宮人皆效之，玉簪花之名取此。〉一名白萼，一名白鶴仙，一名季女，〈白萼象其色，白鶴象其形，季女象其卦。〉處處有之，有宿根，二月生，苗成叢，高尺餘，柔莖如白菘菜，葉大如掌，團而有尖，面青背白，紋如車前，頗嬌瑩，六、七月叢中抽一莖，莖上有細葉十餘，每葉出花一朶，長二、三寸，本小末大，未開時，正如白玉搔頭簪形，開時微綻四出，中吐黃蘂，七鬚環列，一鬚獨長，甚香而清，朝開暮卷，間有結子者，圓如豌豆，生青熟黑，其根連生，如鬼臼、射干之類，有鬚毛，舊莖死則根有一臼，新根生則舊根腐。亦有紫花者，〈學圃餘疏雲，紫者名紫鶴。〉葉微狹，花小於白者，葉上黃綠相間，名間道花。又有一種小紫，五月開，花小，白，葉石綠色。此物損牙齒，不可著牙，根性甘、辛，寒，有毒，解毒，塗腫，下骨。葉性同根，解蛇虺毒。
｜𢑥考｜
｜增｜
｜春渚紀聞｜酒成碧後方堪飲，花到白來原自香，此趙丈德麟賦玉簪花詩也。歷數花品，白而香者，十花八、九香也。
｜集藻｜
｜賦｜
｜增｜
｜明。田藝蘅。玉簪花賦｜白花六出，碧莖森森，綠苞敷豔，翠葉叢陰，皜絲垂鬚，黃檀綴心，色美如玉，形肖惟簪，曰貴且重，名比南金，方其根萎，嚴霜英，抽湛露，酷暑既徂，涼飈初度，拂拂翻榮，亭亭挺素，皓雪凝條，明冰掛樹，山梔為之抱慚，水仙見而生妒，縱玉井之蓮花，亦同行而卻步，廼若微雨乍淋，淡然晚妝，洗盡鉛華，月映霓裳，插瑤笄於綠鬢，解瓊𤧑於華堂，獨持雅潔，以壓羣芳，鄙芙蓉之多態，笑蕙蘭其不香，當百卉之搖落，聳孤秀於清商，故得列君階除，遠彼塵坌，舞媛致疑而反銜，逸士欲投而長遯，採下體而不遺，入麗藻之粲論，苟能刈蓍而不忘，寧辭磨石而終鈍，感德輝於三秋，媿草心之徑寸，幸朝東於華冠，雖夕隕而何恨。
｜五言古詩｜
｜增｜
｜金。元好問。同白兄賦瓶中玉簪｜畏景眾芳歇，仙葩此夷猶，冰姿出新沐，娟娟倚清秋，昨夢今見之，風鬟玉搔頭，誰言閨房秀，高情渺林丘，碧筵古銅壺，一室香四周，懷人成獨詠，遠思徒悠悠。
｜元。劉因。玉簪｜堂陰秋氣集，幽花獨清新，臨風玉一簪，含情待何人，含情不自展，未展情更真，徘徊明月光，泛泛如相親，因之欲有託，風鬟渺冰輪。
｜七言律詩｜
｜增｜
｜元。劉因。玉簪花｜花中冰雪避秋陽，月底陰陰鎖暗香，玉瘦每憂和露滴，心清惟恨有絲長，且留宛轉圍瀋水，莫遣聯翩入粉囊，只許幽人太相似，蒼苔疎雨北窓涼。
｜原｜
｜方廣德。玉簪｜不信搔頭花底重，數莖秋濯露溶溶，腰憎荊玉生前折，影比崔娘月裏逢，摘去何人憐素腕，插來是處映秋容，薄愁莫減冰霜骨，十二金釵好向從。
｜七言絶句｜
｜原｜
｜唐。羅隱。玉簪｜雪魄冰姿俗不侵，阿誰移植小窓陰，若非月姊黃金釧，難買天孫白玉簪。
｜宋。王安石。玉簪｜瑤池仙子宴流霞，醉裏遺簪幻做花，萬斛濃香山麝馥，隨風吹落到君家。
｜黃庭堅。玉簪｜宴罷瑤池阿母家，嫩瓊飛上紫雲車，玉簪墮地無人拾，化作江南第一花。
｜鄭修。玉簪花｜玉色瓷盆綠柄深，夜涼移向小窓陰，兒童莫訝心難展，未展心時正似簪。
｜吳震齋。王簪花｜素娥昔日宴仙家，醉裏從他寶髻斜，遺下玉簪無覓處，如今化作一枝花。
｜增｜
｜明。李東陽。玉簪｜昨夜花神出蘂宮，綠雲裊裊不禁風，妝成試照池邊影，祇恐搔頭落水中。
｜詩散句｜
｜增｜
｜金。史肅｜玉簪香好在，墻角幾枝開。
｜原｜
｜孫鐸｜披拂西風如有待，徘徊涼月更多情。
｜增｜
｜劉龍山｜一瓶秋水玉簪香。
｜元。趙雍｜淡然相對玉簪香。
｜明。吳寬｜玉削簪頭露濯開。
｜詞｜
｜增｜
｜金。黃庭筠。謁金門｜秋蕭索，燈火新涼簾幕，翠被不禁臨曉薄，南樓聞畫角。　想見玉壺冰萼，一夜西風開𨚫，夢覺烏嗁殘月落，幽香無處著。
｜張雨。滿江紅｜玉導纖長，頓化作，雲英香莢，風弄影，綠鬟撩亂，搔頭斜插，璞小還思釵燕並，叢幽略比蕉心狹，看柔鬚、點綴半開時，微烘蠟。　冰筯瘦，瓊林滑，芳徑底，誰偷掐，怕夜涼消得，錦圍紅帀，鵞管不禁仙露重，蜜脾勝借清香發，待使君，絕妙好詞成，須彈壓。
｜張翥。露華｜瀛洲種玉，總付與花神，月底深斸，琢就瑤笄，光映鬢雲斜矗，幾度借取搔頭，別試漢宮裝束，風露冷，幽香半襟，淡竚欄曲。　亭亭雪艷愁獨，愛粉沁冰䇶，鬚撚金粟，石上那回磨斷，爭忍輕觸，一自楚客歸來，珠履舊遊誰續，秋夢起，殘妝半簪墜綠。
｜張雨。東風第一枝｜清淚如鉛，綠房迎曉，寶階低擁雲葉，蜻蜓飛上搔頭，依前艷香未歇，西窓暗雨，怪簾底，參差涼月，正一叢、深倚琅玕，石上只愁磨折。　問瑤草，應憐短髮，曾醉墮，無聲膩滑，羞他金雀鈿蟬，高似水仙羅襪，芳心斷絕，誰與贈，江臯瓊玦，試折花，擲作銀橋，看舞素鸞回雪。
｜別錄｜
｜原｜
｜種植｜春初雨後分其勾萌，種以肥土，勤澆灌，即活，分時忌鐵器。　花瓣拖麫，香油煠過，入少糖霜，香清味淡，可充清供。　取未開者，裝鉛粉在內，以線縛口，久之，婦女用以傅面，經歲尚香。
｜增｜
｜崆峒子｜骨鯁以玉簪花根汁滴之則化。
　　秋葵
｜原｜秋葵，〈與葵相似，故名，秋葵朝夕𩑭陽，此葵是也，本草作黃蜀葵，寇宗奭雲，與蜀葵別種，非蜀葵中黃者也。〉一名側金盞。莖高六、七尺，葉如芙蓉，深綠色，開岐叉，有五尖如人爪，形狹而多缺，六月放，花大如椀，鵞黃色，紫心，六瓣而側，雅淡堪玩，朝開、午收、暮落，隨即結角，大如拇指，長二寸許，本大末尖，六稜有毛，老則黑色，其稜自綻，內有六房，子纍纍在房內，狀如莔麻子，色黑，秋盡收，二月種，以手高撒，梗亦長大。花、子及根氣味並甘，寒，滑，無毒。為催生妙藥，子宜浸油，治瘡，塗湯火傷。
｜𢑥考｜
｜原｜
｜說文｜黃葵常傾葉向日，不令照其根。
｜增｜
｜彥周詩話｜寫生之句，取其形似，故辭多迂弱，趙昌畫黃蜀葵，東坡作詩云，檀心紫成暈，翠葉森有芒。揣摸刻骨，造語壯麗，後世莫及。
｜花經｜葵花九品一命。
｜瓶花譜｜秋葵八品二命。
｜集藻｜
｜賦｜
｜增｜
｜唐。韓偓。黃蜀葵賦｜色配中央，心傾太陽，布葉近臨於玉砌，移根遠自於銅梁，萼綠華未遇楊羲，冠簪駊騀，杜蘭香喜逢張碩，巾帔飄揚，銀漢之星機欲曙，金臺之漏箭初長，動人妖艷，馥鼻生香，千里鵠鶵，濫得名於太液，三秋菊蘂，虛長價於柴桑，向日微困，迎風欲翔，周昉神疲，吮筆而深慚思拙，江淹色沮，擘牋而所恨才荒，蝶翅堪憎，蜂鬚可妒，幾多之金粉遭竊，一點之檀心被污，何須逼視，漢夫人之鴛寢多羞，不待含情，晉天子之羊車自駐，激電寒暄，跳丸烏兔，得不淹留，深勞顧慕，懊恨張京兆，唯將桂葉添睂，悵望齊東昬，𨚫把蓮花襯步，騷人易老，絕色多愁，曷忍在綺窓側畔，唯當居繡戶前頭，日斷猶駐，魂消未收，映葉而似擎歌扇，偎欄而若墮妝樓，感荀粲之殷勤，誓無緘著，怨謝鯤之強暴，未近風流，清旦鶯嗁，黃昬客散，鶴頸兮長引，猿腸兮屢斷，攀條立處，林烏應笑於後棲，欹枕看時，梁燕或聞於長嘆，已而已而，唯有醉眠於叢畔。
｜五言古詩｜
｜增｜
｜唐。戴叔倫。嘆葵花｜今日見花落，明日見花開，花開能向日，花落委蒼苔，自不同凡卉，看時幾日廻。
｜原｜
｜宋。蘇軾。題王伯敭所藏趙昌畫。黃葵｜弱質困夏永，奇姿蘇晚涼，低昻黃金杯，照耀初日光，檀心自成暈，翠葉森有芒，古來寫生人，妙絕誰似昌，晨妝與午醉，真態含陰陽，君看此花枝，中有風露香。
｜增｜
｜梁棟。黃葵｜乾坤有正氣，間色皆為臣，名葩據中央，紅紫誰敢隣，傾日不忘君，衛足恐傷身，㝠然無知識，忠孝出本真，林林天地間，戴履而為人，明靈秀萬物，孰不尊君親，嗟嗟叔季後，利慾冺天倫，邈哉望帝國，產此瑞世珍，九夏不趨炎，三月不爭春，高秋風露冷，孤標出清塵，背時還獨立，攬芳淚沾巾。
｜七言古詩｜
｜增｜
｜金。元好問。甲辰秋，洛陽得黃葵子，種之南庵，明年夏六月作花，佛經所謂閻浮檀金，明淨柔軟，令人愛樂者，此花可以當之，因爲賦長韻。｜芳蕤浥露嬌黃濕，五疊湘裙輕襞積，晨妝午醉一日間，白白紅紅總狼籍，上陽宮女要頭冠，摹寫雖工破的難，看來明淨復柔軟，花中乃有閻浮檀，千里移根洛陽陌，主人不飲誰看客，乞與金杯自傾側，明年為渠當舉白。
｜五言律詩｜
｜增｜
｜唐。崔涯。黃蜀葵｜野欄秋景晚，疎散兩三枝，嫩蘂淺輕態，幽香閑澹姿，露傾金盞小，風引道冠欹，獨立悄無語，清愁人詎知。
｜七言律詩｜
｜原｜
｜唐。韋莊。使院黃葵花｜薄妝新著淡黃衣，對捧金爐侍醮遲，向月似矜傾國貌，倚風如唱步虛詞，乍開檀炷疑聞語，試與雲和必解吹，為報同人看來好，不禁秋露即離披。 
｜五言絶句｜
｜增｜
｜宋。文同。秋葵｜錦江何日別，漆水今朝見，清露繞顏色，秋鵞一分淺。
｜范成大。霜後紀園中草木｜種葵如種麥，隔歲已下子，僅成一榦花，浪備四時氣。
｜金。姚孝錫。黃蜀葵｜傾心知向日，布葉解承陰，空側黃金盞，誰人與對斟。
｜元。趙孟頫。黃葵詞｜仙掌鬱金衣，朝陽風露晞，可憐蜂與蝶，祇解弄春暉。
｜明。高啟。黃葵｜春晚獨餘芳，風回帶酒香，美人偏愛看，因似御衣裳。
｜王穀祥。秋葵｜玉兒本來潔，新妝不愛濃，秋風羅袖薄，飄飄若為容。
｜陳淳。秋葵｜月上墻東阿，秋光照庭戶，幽葩向人明，泫似冷冷露。　素質倚秋風，向人渾欲語，春風莫相笑，丹心自能許。
｜七言絶句｜
｜原｜
｜唐。李涉。黃葵｜此花莫遣俗人看，新染鵞黃色未乾，好逐秋風天上去，紫陽宮女要頭冠。
｜增｜
｜張祜。黃蜀葵花｜名花八葉嫩黃金，色照書窓透竹林，無奈美人閒把嗅，直疑檀口印中心。
｜薛能。黃蜀葵｜嬌黃新嫩欲題詩，盡日含毫有所思，記得玉人春病較，道家裝束厭禳時。
｜唐彥謙。秋葵｜月瓣團圞剪赬羅，長條排蘂綴鳴珂，傾陽一點丹心在，承得中天雨露多。
｜原｜
｜宋。劉攽。黃葵｜白露清風催八月，紫蘭紅藥共淒涼，黃花冷淡無人看，獨自傾心向太陽。
｜宋祁。黃葵｜黃葵貴麗不夭饒，一朶新晴松外高，還似邇英臨黼座，曈曨曉日照天袍。
｜增｜
｜陸游。黃蜀葵｜開時閒淡歛時愁，蘭菊應容預勝流，剩欲持杯相領略，一庭風雨不禁秋。
｜原｜
｜王立美。黃葵｜昔年南國看黃葵，雲鬢金釵向後垂，今日村家籬落下，秋風寂寞兩三枝。
｜增｜
｜元。袁易。題畫黃葵｜憶昔戎葵花下飲，金杯春灧綠鬟欹，祇今花似金杯側，獨對西風詠折枝。
｜明。李東陽｜不隨紅紫鬭芬華，別有風流出畫家，誰解人間真正色，秋來交付與黃花。
｜沈周。秋葵｜誰道紅葩夏日芳，獨留黃種吐秋光，五尺竹欄關不住，還將一半露宮妝。
｜陳師道。秋葵｜炎豔秋來故改妝，薄羅閒淡試鵞黃，傾城別有檀心在，依倚西風送夕陽。
｜陳淳。秋葵｜長門秋晚露淒淒，雙袖輕翻舊賜衣，自笑不如桃與李，春風吹向上林飛。
｜詩散句｜
｜增｜
｜元。馬祖常｜紫暈成丹景，黃敷綴綠幢。
｜郭鈺｜蠟光膩粉花正開，翠袖捧出黃金杯。
｜原｜
｜宋。陳司封｜秋來似學金丹術，戲把硫黃製酒杯。
｜潘德久｜一樹黃葵金盞側，勸人相對醉西風。
｜詞｜
｜原｜
｜宋。晏殊。菩薩蠻｜秋花最是黃葵好，天然嫩態迎春早，染得道家衣，淡妝梳洗時。　曉來清露滴，一一金杯側，插向綠雲鬟，便隨王母仙。 
｜別錄｜
｜原｜
｜製用｜曬黃葵須破其蘂則不腐。　花開盡，帶青收其稭，勿令枯槁，水中浸一、二日，取皮為縷，可織布及作繩用。
｜增｜
｜物類相感志｜紙被舊而毛起者，將破，用黃蜀葵梗五七根，捶碎，水浸，刷之則如新。
　　曼陀羅花
｜增｜
｜本草｜曼陀羅花，一名風茄兒，一名山茄子，〈法華經言，佛說法時，天雨曼陀羅花，又道家北斗有陀羅使者，手執此花，故後人因以名。曼陀羅，梵言雜色也。茄乃因葉形爾。〉生北土，人家亦栽之，春生夏長，獨莖直上，高四、五尺，生不旁引，綠莖，碧葉，葉如茄葉，八月開白花，凡六瓣，狀如牽牛花而大，攢花中折，駢葉外包，而朝開夜合，結實圓而有丁拐，中有小子，八月採花，九月采實。氣味辛，溫，有毒。
｜洛陽花木記｜有千葉曼陀羅花、層臺曼陀羅花。
｜集藻｜
｜五言古詩｜
｜增｜
｜宋。陳與義。曼佗羅｜我圃殊不俗，翠蕤敷玉房，秋風不敢吹，謂是天上香，煙迷金錢夢，露醉木蕖妝，同時不同調，曉月照低昻。
　　蓼花
｜原｜蓼花，其類甚多，有青蓼、香蓼，葉小，狹而薄。紫蓼、赤蓼，葉相似而厚。馬蓼，〈本草綱目雲，馬蓼一名墨記草，俗呼大蓼是也。〉水蓼，〈開寶本草雲，生於淺水澤中，故名水蓼。按爾雅，薔，虞蓼。注云，虞蓼，澤蓼也，即此。〉葉濶大，上有黑點。木蓼，一名天蓼，蔓生，葉似柘。六蓼花皆紅白，子皆大如胡麻，赤黑而尖扁，惟木蓼花黃白，子皮生青熟黑。人所堪食者三種，一青蓼，葉有圓有尖，圓者勝。一紫蓼，相似而色紫。 一香蓼，相似而香，並不甚辛，可食。諸蓼春苗，夏茂，秋始花，花開蓓虆而細，長二寸，枝枝下垂，色粉紅，可觀，水邊甚多，故又名水葒花。〈名醫別錄雲，馬蓼最大者名蘢薣，即水葒也。本草拾遺雲，天蓼即水葒。本草綱目雲，葒草，一名鴻𧀺，一名蘢古，一名游龍，一名石龍，一名大蓼。〉身高者丈餘，節生如竹，秋間爛熳，可愛。一種叢生，高僅二尺許，細莖弱葉似柳，其味香辣，人名辣蓼。並冬死，唯香蓼宿根重生，可為生菜。青蓼可入藥。古人用蓼和羹，後世飲食不復用，人亦鮮種藝，今但以平澤所生香、青、紫三蓼為良。〈崔豹古今注云，青色者，蓼。紫色者，荼。〉性辛，溫，無毒。實主明目溫中，耐風寒，下水氣，去癧瘍，止霍亂，去面浮腫，療小兒頭瘡。苗葉除大、小腸邪氣，利中益志。
｜𢑥考｜
｜增｜
｜詩。鄭風｜隰有游龍。｜傳｜龍，紅草也。｜箋｜游龍，猶放縱也。｜正義｜此草直名龍耳，而言游龍，知謂枝葉放縱也。
｜周頌｜予又集於蓼。｜疏｜蓼，辛苦之菜。
　其鎛斯趙，以薅荼蓼。｜傳｜趙，刺也。蓼，水草也。
｜禮記。內則｜蝸醢而苽食、雉羹，麥食、脯羹、雞羹，折稌、犬羹、兔羹，和糝不蓼。｜疏｜和糝不蓼者，此等之羹，宜以五味調和米屑為糝，不需加蓼也。
　濡豚包苦實蓼，濡雞醢醬實蓼，濡魚卵醬實蓼，濡鼈醢醬實蓼。｜疏｜凡言實蓼者，皇氏雲，謂破開其腹，實蓼於其腹中，更縫而合之也。
　膾秋用蓼。
　鶉羹、雞羹、鴽，釀之蓼。｜注｜釀謂切雜之也。
　魴、鱮烝，雛燒，雉薌，無蓼。｜疏｜薌無蓼者，薌謂蘇、荏之屬，言三者調和，唯以蘇、荏之屬，無用蓼也。
｜戰國策｜魏文子曰，蓼蟲在蓼則生，在芥則死，非蓼仁而芥賊也，本不可失。
｜吳越春秋｜越王念吳，欲復怨，非一旦也，苦思勞心，夜以接日，臥則攻之以蓼。
｜述異記｜長沙定王故宮有蓼園，真定王故園也。
｜爾雅翼｜淮南言，水草之始，海閭生屈龍，屈龍生容華，容華生蔈，蔈生萍藻，萍藻生浮草，凡浮生不根茇者，生於藻。屈龍豈亦此龍草耶，歛為屈，縱為游，是或一道也。
｜楚辭芳草譜｜蓼生水澤，楚辭曰，蓼蟲不知徙乎葵菜，言蓼辛葵甘，蟲各安其故，不知遷也。
｜集藻｜
｜賦｜
｜原｜
｜漢。孔臧。蓼蟲賦｜季夏既望，暑往涼還，逍遙諷誦，遂居東園，周旋覽觀，憩乎南藩，睹茲茂蓼，紛葩吐榮，猗那隨風，綠葉厲莖，爰有蠕蟲，厥狀似螟，群聚其間，食之以生，於是寤物託事，推況乎人，幼長斯蓼，莫或知辛，膏梁之子，豈曰不雲，苟非德義，不以為家，安逸無心，如禽獸何。
｜五言古詩｜
｜增｜
｜元。郝經。甲子歲後園野蓼｜𥧹池蓮蒲短，久旱餘淺淤，墻隈積餘埃，玉鳳秋不翥，野蓼根莖堅，幸得浸沮洳，節葉瘦且赤，蘼蕪交翠箸，細蘂亦鮮潔，粉米糅丹素，獨窣裊輕穗，離披滴清露，水花淡晚色，幽窅足真趣，忽憶過夢澤，千里渺煙樹，蘆花與蓼花，露錦蕩雪絮，深入芙蕖藪，遠映蒹葭渡，舉鞭問飛鴻，駐馬嚼佳句，乃今四壁中，浩渺隔煙霧，日斜對幽叢，聊以慰遲暮，大似辛苦蟲，無復風標鷺，來因援沉溺，底事極幽錮，屢上刳腸書，無地瀝血訴，嗟嗟好花草，焉用生此處，祇因為詩人，故故獨不去，嘗膽如啖蔗，食蓼猶饍御，仰首但有天，志節久愈著。 
｜明。袁凱。蓼灘｜衍迤近橫塘，陂陀間幽渚，輕穗含夕霏，叢條偃秋雨，縱橫覆魚隊，闃寂來鷗侶，杖策時一臨，逍遙更延佇。
｜五言律詩｜
｜原｜
｜唐代。鄭谷。蓼花｜簇簇復悠悠，年年拂漫流，差池伴黃菊，冷淡過清秋，晚帶鳴蟲急，寒藏宿鷺愁，故溪歸不得，憑仗繫漁舟。
｜增｜
｜宋。梅堯臣。水葒｜灼灼有芳艷，本生江漢濱，臨風輕笑久，隔浦淡妝新，白鷺煙中客，紅蕖水上鄰，無香結珠穗，秋露浥羅巾。
｜五言絶句｜
｜增｜
｜宋。宋祁。蓼花｜夏砌綠莖秀，秋檐紅穗繁，終然體不𡡾，無那對虞翻。
｜文同。蓼花｜紅芳宵露清，翠節晚窓迎，雨後曬殘日，秋容滿檻亭。
｜蘇轍。和文與可蓼嶼｜風高蓮欲衰，霜重蓼初發，會使此池中，秋芳未嘗歇。
｜七言絶句｜
｜增｜
｜宋。梅堯臣。和石昌言學士官舍水葒｜江天淡淡江水平，江岸有花紅作穗，今日特向都城開，畫時只合銜魚翠。
｜蘇軾。和文與可蓼嶼｜秋歸南浦蟪蛄鳴，霜落橫湖沙水清，臥雨幽花無限思，抱叢寒蝶不勝情。
｜范成大。道見蓼花｜秋風裊裊露華鮮，去歲如今刺釣船，歙縣門西見紅蓼，此身曾在白鷗前。
｜劉克莊。水葒｜分紅間白汀洲晚，拜雨揖風江漢秋，看誰耐得清霜去，卻恐蘆花先白頭。
｜詩散句｜
｜原｜
｜宋。張詠｜紅穗已沾巫峽雨，綠痕猶帶錦江泥，狂吟不覺驚鷗夢，坐困翻疑在舊溪。
｜增｜
｜唐。柳宗元｜蓼花被隄岸，陂水寒更綠。
｜錢珝｜難將垂岸蓼，盈把當江蘺。
｜原｜
｜宋。石延年｜羣芳坐衰歇，聊自舞秋風。
｜蘇軾｜叢蓼雖可喜，輕紅隨秋薄。
｜唐。羅鄴｜暮天新鴈起汀洲，紅蓼花開水國愁。
｜宋。宋祁｜花穗迎秋結晚紅，園林清淡更西風。
｜林逋｜簇簇菰蒲映蓼花，水痕天影蘸秋霞。
｜陸游｜老作漁翁猶喜事，數枝紅蓼醉清秋。
｜唐。韓愈｜蓼雜芳菲疇。
｜許渾｜池連秋蓼紅。
｜宋。鄭獬｜鹽鼓薦芹蓼。
｜陸游｜雪晴蓼甲紅。
｜唐。白居易｜水蓼冷花紅簇簇。
｜溫庭筠｜雨濕蓼花千穗紅。
｜詞｜
｜原｜
｜宋。王詵。行香子｜金井先秋，梧葉飄黃，幾回驚覺夢初長，雨微煙淡，疎柳池塘，漸蓼花明，菱花冷，藕花涼。　幽人已慣，衾單枕冷，任商飆，催換年光，問誰相伴，終日清狂，有竹間風，樽中酒，水邊牀。
｜增｜
｜元。張翥。水龍吟｜芙蓉老去妝殘，露華滴盡珠盤淚，水天瀟灑，秋容冷淡，憑誰點綴，瘦葦黃邊，疎萍白外，滿汀煙穟，把餘妍分與，西風染就，猶堪愛，紅芳𡡾。　幾度臨流送遠，向花前，偏驚客意，船窓雨後，數枝低入，香零粉碎，不見當年，秦淮花月，竹西歌吹，但此時此處，叢叢滿眼，伴離人醉。
｜別錄｜
｜原｜
｜製用｜春初以壺盧盛水浸蓼子，高掛火上使暖，生紅芽，以備五辛盤，與大麥麫相宜。

御定佩文齋廣群芳譜卷四十七
