御定佩文齋廣羣芳譜卷八
　穀譜
　　稻
｜原｜稻一名稌，有稉，有穤，與稬同，爾雅雲，稌，稻。註雲，今沛國呼稌。疏雲，案說文雲，沛國謂稻為糯，秔稻屬也。字林雲，穤，黏稻也，秔稻不黏者，本草以粳米、稻米為二物，秔，古稉字，然秔、穤，甚相類，黏、不黏為異耳，本草雲，黏者為穤，不黏者為稉，穤者，懦也，稉者，硬也，又雲，稻稌者秔穤之通稱，本草則專指糯以為稻也，其性黏軟，故謂之穤。堪作飯、作粥，南方以為常食，北方以為佳品，禮記祭宗廟之禮謂稻為嘉蔬，周禮地官有稻人，漢有稻田使者，蓋通稉糯而言也，稉之熟也晚謂之晚稻，稉之小者謂之秈，秈熟早謂之早，稻有早、中、晚三熟，水、旱二類，南方土下泥塗多，宜水稻，北方地平惟澤土，宜旱稻，種類甚多。
｜增｜本草｜孟詵曰淮、泗之間最多，襄洛土稉，米亦堅實而香，南方多收火稻，李時珍曰，西南夷有燒山地為田種旱稻者，謂之火米，真臘有水稻，高丈許，隨水而長。
｜原｜其穀之紅、白、大、小不同，芒之有、無、長、短不同，米之堅、鬆、赤、白、紫、烏不同，味之香、否、軟、硬不同，性之溫、涼、寒、熱不同，大要北粳涼，南粳溫北粳涼，南粳溫，赤粳熱，白粳涼，晚白粳寒，新粳熱，陳粳涼。葉與梗似小麥，穗似大麥，稃與實不相黏，溫中益氣，止煩渴，和腸胃，合芡實作粥，益精強志，聰耳明目。其類為香𥤐，〈一名香子，粒小色斑，以三、五十粒入他米數升，炊之芬芳香美。〉小香稻，〈赤芒，白粒，其色如玉，食之香美，凡享奠延賓以為上品，出閩中。〉雪裏揀，〈粒大色白，稈軟而有芒。〉三穗子，〈一穗三百餘粒，出湖州。〉箭子，〈粒細長而白，味甘香，九月熟，稻之上品。〉臙脂赤，〈香柔而甘，舂煮之作，純赤色，晚稻上品，有一種性不畏卥，可當鹹湖、近海口之田不得不種。〉蓋下白，〈正月種，五月刈，其莖根復生，九月再熟，理生玉鏡雲，一名再熟稻，又謂之再撩。〉麥爭塲，〈三月種，六月熟，此種早熟，農人甚賴其利，食新者爭市之，價倍貴。〉青芋稻，〈六月熟。累子稻、白漢稻，七月熟，此三種，出益州，大而長，米半寸，亦嘉種也。〉木香秔，〈粒小而性柔，七月熟，有紅芒、白芒之等。〉虎掌稻、赤穬稻，蟬嗚稻，〈俱七月熟。〉早白稻，〈一名小白，一名細白，粒赤而桴芒白，五月初種，八月熟。九月熟者謂之晚白，一名蘆花白，一名大白。〉中秋稻，〈粒白而大，四月種，八月熟。八月望熟者，謂之早中秋，又謂之閃西風。〉一丈紅，〈五月種，八月收，能水，水深三、四尺漫撒之，能抽芽出水。〉勝紅蓮，〈粒長色斑。〉擺柳稻，〈性硬，皮、莖俱白。〉紫芒稻，〈粒白，殼紫。〉紅蓮，〈粒大，芒紅，皮赤。〉三朝齊，〈一名下馬看，秀最易。〉矮白，〈又名師姑，粒白，無芒，稈矮，俱五月種，九月熟。〉摭稻，〈春種，夏獲，七月再插，十月熟。〉金城種，〈粒尖色紅而性硬，四月種，七月熟，高仰所種，松江謂之赤米，下品也。〉烏口稻，〈一名冷水結，再蒔而晚熟，色黑而耐水與寒，稻之下品。〉他如黃稻、黃陸稻、豫章、青赤芒，〈白米。〉青甲等稻，未可枚舉。
｜增｜本草｜秈稻，一名占稻，〈種出占城國，故名。〉似稉而粒小，各處有之，品類亦多，有赤、白二色，與稉大同小異。
｜理生玉鏡｜自占城來，作飯差硬，宋氏使占城，珍寶易之以給於民者，六旬稻，〈一名拖犂歸，粒小色白，四月種，六月熟。又有八十日稻、百日赤毗陵，亦有六十日秈、八十日秈、百日秈之品，百日赤、百日秈俱白稃而無芒，七、八月熟，其味白淡而紅甘。〉烏秈，〈粒大而芒長，秸柔而韌，可織履，飯之香美，浙中以供賓客及老疾、孕婦，三月種，七月收，其田以蒔晚稻可再熟。〉
｜廣志｜稉有烏稉、黑穬、青幽、白夏之名。
｜齊民要術｜案今世有尾紫稻、青杖稻、飛青稻、赤甲稻、烏陵稻、白地稻、孤灰稻。
｜原｜糯稻一名秫稻，苗葉莖穗與粳稻同。
｜增｜本草｜宋馬志曰，秫稻米，即糯米也，其粒大小似秔米。宋寇宗奭曰，今造酒糯米也，其性溫，故可為酒。明李時珍曰，南方水田多種之，其性黏，穀殼有紅白二色，或有毛，或無毛，米亦有赤白二色。
｜原｜米可粆食，可釀酒，可熬湯，可作粢，可煮糕，可蒸糕。水稻赤色者，酒多糟少，一種粒白如霜，長三四分，性黏滯難化，多食令人身軟，擁諸經絡氣，發癰疽瘡癤中痛，合酒食醉難醒，小兒及病人最忌，孕婦雜肉食之，令子不利，小貓、犬食之，腳屈不能行，馬食之足重，其類為蘆黃糯，〈一名泥裡變，言不待日之曬也，粒大色白芒長，熟最早，其色易變，釀酒最佳。〉金釵糯，〈粒長而釀酒倍多。〉烏香糯，〈黑烏氣香。〉秈糯，〈一名趕陳糯，一名趕不著，粒最長白，稃有芒，四月種，七月熟。〉小娘糯，〈不耐風水，四月種，八月熟。〉青稈糯，〈稃黃芒赤，已熟而桿微青，最宜良田，四月種，九月熟。〉矮糯，〈一名矮兒糯，尖大而色白，四月種，九月熟。〉硃砂糯，〈一名臙脂糯，芒長而穀多白斑，五月種，九月熟。〉羊脂糯，〈色白性軟，五月種，十月熟。〉虎皮糯，〈白斑，五月種，十月熟。〉
鐵梗糯，〈稈挺而堅。〉馬騌糯，〈芒如馬騌色赤。〉秋風糯〈一名瞞官糯，一名冷粒糯，
粒圓白而稃黃大，暑可刈，易種多收，農人喜種之，飯則糯，釀則粳，糶則減價，多以代粳輸租。〉
｜齊民要術｜秫稻有九格秫、雉木秫、大黃秫、常秫、馬身秫、長江秫、惠成秫、黃滿秫、方滿秫、虎皮秫、薈奈秫。
｜彙考｜
｜原｜詩幽風｜十月獲稻。
｜增｜周頌｜豐年多黍多稌。｜傳｜稌，稻也。
｜禮記王制｜冬薦稻。
｜月令｜季秋之月，天子乃以犬嘗稻，先薦寢廟。
｜周禮地官｜稻人掌稼下地，以瀦蓄水，以防止水，以溝蕩水，以遂均水，以列舍水，以澮瀉水，以涉揚其芟，作田，凡稼澤，夏以水殄草而芟夷之，澤草所生，種之芒種，旱暵，共其雩斂。｜註｜澤草之所生，其地可種芒，種芒，種稻、麥也。稻人共雩斂，稻急水者也。｜疏｜以下田種稻、麥，故曰稼下地，但水鍾曰，澤有水及鹹卥皆不生草，即不得芒種，故曰草所生，餘官不言共雩斂，於此官特言共者，以稻是水穀，急須水，故旱時特使共雩之發斂也。
｜周禮夏官｜東南曰揚州，其穀宜稻。　正南曰荊州，其穀宜稻。
｜左傳｜鄅人藉稻。｜註｜其君自出藉稻，蓋履行之。｜疏｜服虔雲，藉，耕種於藉田也。
｜戰國策｜東周欲為稻，西周不下水，東周患之，蘇子謂東周君曰，臣請使西周下水可乎，乃徃見西周之君曰，君之謀過矣，今不下水，所以富東周也，今其民皆種麥，無他種矣，君若欲害之，不若一為下水，以病其所種，下水，東周必復種稻，種稻而復奪之，若是，則東周之民可令一仰西周，而受命於君矣，西周君曰，善。
｜史記夏本紀｜令益與眾庶稻，可種卑濕。
｜後漢書郡國志｜廣陵郡有長洲澤，吳王濞太倉在此。｜注｜縣多麋，博物記曰，千百為羣，掘食草根，其處成泥，名曰麋畯，民人隨此畯種稻，不耕而獲，其收百倍。
｜張堪傳｜堪拜漁陽太守，開稻田八千餘頃，勸民耕種，以致殷富。
｜魏志夏侯惇傳｜惇復領陳留，濟陰太守，時大旱，蝗蟲起，惇乃斷太壽水作陂，身自負土，率將士勸種稻，民賴其利。
｜吳志鍾離牧傳｜牧少居永興，躬自墾田，種稻二十餘畝，臨熟，縣民有識認之，牧曰，本以田荒，故墾之耳爾，遂以稻與縣人，縣長聞之，召民繫獄，欲繩以法，牧為之請，長曰，君慕承宮，自行義事，僕為民主，當以法率下，何得寢公憲而從君耶，牧曰，此是郡界，緣君意顧，故來蹔住，今以少稻而殺此民，何心復留，遂出裝，還山陰，長自往止之，為釋繫民，民慙懼，率妻子舂取稻得六十斛米，送還牧，牧閉門不受，民輸置道旁，莫有取者，牧由此發名。
｜晉書陶侃傳｜侃嘗出遊，見人持一把未熟稻，侃問，用此何為，人云，行道所見，聊取之爾，侃大怒曰，汝既不佃，而戲賊人稻，執而鞭之，是以百姓勸於農殖，家給人足。
｜原｜晉書孝友傳｜孫晷，吳國富春人，年饑穀貴，人有生刈其稻者，晷見而避之，須去而出，既而自刈送與之。
｜隱逸傳｜郭翻居貧無業，欲墾荒田，先立表題，經年無主，然後乃作，稻將熟，有認之者，悉推與之，縣令聞而詰之，以稻還翻，翻遂不受。
｜增｜晉書藝術傳｜幸靈者，豫章建昌人，父母常使守稻，羣牛食之，靈見而不驅，待牛去，乃往理其殘亂者，其父母見而怒之，靈曰，夫萬物生天地之間，各欲得食，牛方食，奈何驅之，父愈怒曰，即如汝言，復用理壞者何為，靈曰，此稻又欲得終其性。
｜南齊書孔琇之傳｜琇之補吳令，有小兒年十歲，偷刈鄰家稻一束，琇之付獄治罪，或諫之，琇之曰，十歲便能為盜，長大何所不為，縣中皆震肅。
｜南史范雲傳｜文惠太子嘗幸東田，觀獲稻，雲時從，文惠顧雲曰，此刈甚快，雲曰，三時之務，亦甚勤勞，願殿下知稼穡之艱難，無徇一朝之宴逸也。
｜陳伯之傳｜伯之年十三四，好著獺皮冠，帶刺刀，候鄰里稻熟，輒偷刈之，常為田主所見，呵之曰，楚子莫動，伯之曰，君稻幸多，取一擔何苦，田主收執之，因拔刀而進曰，楚子定何如，田主皆反走，徐擔稻而歸。
｜南史隱逸傳｜晉陶潛為彭澤令，公田悉令種秫稻，妻子固請種粳，乃使二百五十畝種秫，五十畝種粳。　顧歡家貧，父使田中驅雀，歡作黃雀賦而歸，雀食稻過半，父怒欲撻之，見賦乃止。
｜增｜新唐書郭元振傳｜元振為涼州都督，遣甘州刺史李漢通闢屯田，盡水陸之利，稻收豐衍。
｜於頔傳｜頔為湖州刺史，部有湖陂，異時溉田三千頃，久廞廢，頔行縣，命修復隄閼，歲獲秔稻蒲魚無慮萬計。
｜李百藥傳｜百藥七歲能屬文，父友陸乂等共讀徐陵文，有刈琅邪之稻之語，歎不得其事，百藥進曰，春秋鄅子藉稻，杜預謂在琅邪，客大驚，號奇童。
｜南蠻傳｜環王稻歲再熟。　牂牁無城郭，土熱多霖雨，稻粟再熟。　墮婆登在環王南，種稻月一熟。
｜宋史仁宗本紀｜慶歷四年五月，幸玉津園，觀種稻。
｜禮志｜紹興七年七月，張浚等言，雨澤稍愆，乞禱，上曰，朕患不知四方水旱之實，宮中種稻兩區，其一地下，其一地高，高者其苗有槁意矣，須精加祈禱，以救旱暵。　景德四年十月二十九日，詔皇太子、宗室、近臣、諸帥赴玉宸殿翠芳亭觀稻，賜宴，仍以稻分賜之。
｜食貨志｜言者謂，江北之民雜植諸穀，江南專種秔稻，雖土風各有所宜，至於參植以防水旱亦古之制，於是，詔江南、兩浙、荊湖、嶺南、福建諸州長吏，勸民益種諸穀，江北諸州，亦令就水廣種秔稻，並免其租。　江南、兩浙、荊湖、嶺南、福建土多秔稻，須霜降成實，自十月一日始收租。　大中祥符四年，帝以江淮兩淛稍旱，即水田不登，遣使就福建取占城稻三萬斛，分給三路為種，擇民田高仰者蒔之，蓋旱稻也，內出種法，命轉運使揭榜示民，後又種於玉宸殿，帝與近臣同觀，畢刈，又遣內使持於朝堂示百官，稻比中國者穗長而無芒，粒差小，不擇地而生。
｜山海經｜箕尾之山，其神狀皆鳥身而龍首，其祀之禮，糈用稌米。｜註｜稌，稌稻也。　廣漠之都，后稷葬焉，爰有膏稻。｜註｜言味好，滑如膏。
｜淮南子｜江水肥仁而宜稻。　稻生於水，而不能生於湍瀨之流。
｜伏虔古今注｜惠帝三年，桂宮、陽翟俱雨稻米。
｜春秋說題辭｜稻之為言藉也，稻冬含水，盛其德也，故稻太陰，精含水，漸洳乃能化也，江旁多稻，固其宜也。
｜原｜孝經援神契｜汙田宜稻。
｜蔡邕月令｜十月耯稻，人君嘗其先熟，故在季秋九月熟者，謂之半夏稻。
｜增｜括地誌｜自崑崙山以南，多是平地而下濕。土肥良，多種稻，歲四熟，留役駞馬，米粒亦極大。
｜會稽典錄｜夏香，有盜刈稻者，香助收之，盜者慙，送以還香，香不受。
｜博物志｜下泉宜稻。
｜華陽國志｜江州縣北，有稻田，出御米。
｜風土記｜稴稻之青穟，米皆青白也。
｜原｜抱朴子｜南海晉安有九熟之稻。
｜增｜拾遺記｜樂浪之東，有背明之國，在扶桑之東，見日出於西方，其國昏昏常暗，宜種百穀，名曰融澤，方三千里，五穀皆良，食之後天而老，有浹日之稻，種之十旬而熟，有翻形稻，言食者沒而更生，夭而有壽，有明清稻，食者延年也，清腸稻，食一粒歷年不饑。
｜原｜異物志｜交趾稻夏熟，農者一歲再種。
｜安成記｜安成郡毛亭，田疇膏腴，厥稻馨香，飯若凝脂。
｜淵明別傳｜淵明嘗聞田水聲，倚杖久聽，歎曰，秫稻已秀，翠色染人，時剖胸襟，一洗荊棘，此水過吾師丈人矣。
｜增｜世說｜簡文見田稻不識，問是何草，左右荅是稻，簡文還，三日不出，雲，寧有賴其末而不識其本。
｜水經注｜九真太守任延，始教耕犂，俗化交土，風行象林，知耕以來，六百餘年，火耕水耨，法與華同，名白田，種白穀，七月大作，十月登熟，名赤田，種赤穀，十二月作，四月登熟，所謂兩熟之稻也。
｜述異記｜大禹時，天雨稻。古詩云，安得天雨稻，飼我天下民。
｜廣雅｜稻穗謂之未稻，已割而復抽曰稻孫。
｜原｜西域記｜天竺國土溽熱，稻歲四熟。　摩揭陀有異稻，巨粒，號供大人米。
｜增｜唐歷｜開元十九年，揚州奏穭生稻二百一十五頃，再熟稻一千八百頃，其粒與常稻無異。
｜酉陽雜俎｜酆都稻名重思，其米如石榴子，粒稍大，味如菱。杜瓊作重思賦，曰，霏霏春暮，翠矣重思，雲氣交被，嘉穀應時。
｜原｜偽越外紀｜稻一年再熟，今浙江溫州稻，一歲兩種，廣東又有三種，田地氣暖故也。
｜續仙傳｜唐謝玄卿遇神仙設龍睛稻。
｜增｜東坡雜記｜黎子雲言，海南秫稻，率三五歲一變，頃歲儋人最重鐵腳糯，今歲乃變為馬眼糯，草木性理有不可知者。
｜中吳紀聞｜紅蓮早稻自古有之，陸魯望詩云，遙為曉風吟白菊，近炊早稻識紅蓮。
｜三柳軒雜識｜五穀以稻為貴，古人各以其類配之，如以殺雞配為黍，謂野人之餐也，
以啜菽配飲水，謂貧者之孝也，以蔬食對菜羹，謂貶降之食也，惟食稻則對衣錦，又祭祀以稻為嘉蔬，公享大夫則以為吉饎，是五穀以稻為貴也。
｜椒宮舊事｜成穆貴妃孫氏，參政孫英之妹，嘗與上登香雲閣，觀後苑刈稻，上命宮人取酒來為賞豐飲，令妃誦詩侑酒，妃為歌李紳憫農詩，上大悅，賜子有加。
｜戒菴漫筆｜稻花白而瓣少者米賤，多而色黃則貴，俗雲，銀花賤，金花貴也。
｜奎瀛勝覽｜舊港土沃人稠，地宜稼穡，諺雲，一季種田，三季收稻，言收穫廣也。
｜海槎餘錄｜黎俗，四五月必集眾斫山木，縱火燒盡，土下尺餘亦且熱透，徐徐鋤轉，種旱稻，曰山禾，米粒大而香可食，連收三四熟。
｜湧幢小品｜暹羅國稻，其粒盈寸。
｜燕山叢錄｜房山縣有石窩稻，色白味香美，以為飯，雖盛暑，經數宿不餲。
｜原｜一統志｜雷陽界稻十一月下種，揚雪耕耘，次年四月熟，與他地逈異。　稻花午開暮合，開合皆於日中，香甚，有至七開七合者。
｜集藻｜
｜啟｜
｜增｜梁庾肩吾荅湘東王稉米啟｜竊以農夫力耕，時逢儉歲，疎賤時澤，必取豐年，椓斛瀉珠，嘉聞陶量，翻庭委玉，欣見馬圖。
｜又｜出梁國之〈闕一字〉租，兼水陸之殊品，伊尹說而不至，石崇豪所未及，遇處默之，得賓同符朗之舉箸，長河可塞，上德無酬。
｜又｜味重新城，香踰澇水，連舟入浦，似彥伯之南歸，積地為山，疑馬援之西至，不待候沙，同新渝之再熟，無勞拜石，均遼倉之重滿，前恩未遠，次渥仍流，墨翟假以故書，裴楷慙其國賜。
｜謝東宮稉米啟｜𣹑水鳴蟬，香聞七里，瓊山合穎，租歸十縣，肩吾人慙振藻，徒降人間之松，職濫更繁，空撤家承之俸，成珠委地，事重逢仙，游玉為糧，珍踰入楚，雖復激水滄流，不待監河之說，春風掃地，方誚文學之篇。
｜書｜
｜增｜魏文帝與朝臣論秔稻書｜江表惟長沙名有好米，何得比新城秔稻耶，上風吹之，五里聞香。
｜宋蘇軾與弟子由弟書｜或為予言，草木之長，常在昧明間，早起伺之，乃見其拔起數寸，竹筍尤甚，夏秋之交，稻方含秀，黃昏月出，露珠起於其根，纍纍然忽自騰上，若推之者，或綴於莖心，或綴於葉端，稻乃秀實，驗之信然，此二事與子由養生之說契，故以此為寄。
｜贊｜
｜增｜晉湛方生庭前植稻苗贊｜蒨蒨嘉苗，離離階側，弱葉繁蔚，圓株疎植，清流津根，輕露濯色。
｜文賦散句｜
｜增｜漢張衡南都賦｜若其廚膳，則有華薌重秬，𣹑臯香秔。
｜鄭玄婚禮謁文｜秔稻馥芬，婚禮之珍。
｜袁淮觀殊俗｜河內青稉，新成白稉。
｜晉左思吳都賦｜國稅再熟之稻。
｜宋蘇軾與李公擇書｜軾見在東坡作陂種稻，勞苦之中亦自有樂事。
｜五言古詩｜
｜御製秋日出郊觀稼｜秋氣日寥迴，萬象皆蒼蒼，朝暾被渥露，草木含晶光，西成方屆候，農事將築場，於焉省歛穫，令典重百王，輕軒屏前置，夙駕無嚴裝，郊原一以眺，煙樹紛成行，微風散深樾，清流抱迴塘，土脈秀且沃，篝車鬱相望，新鐮粲如月，刈此溪雲黃，捃拾復何幸，遺秉滿道旁，鳥雀互翔集，婦子咸悅康，行將吹葦籥，報爾千斯箱，眷言三時勤，艱難詎可忘，茫茫視九壤，豈盡歌豐穰，二鬴苟不充，子飢惄如傷，幸茲樂有年，時若雨與暘，朂哉慎所麗，田功庶無荒。
｜增｜晉陶潛庚戌歲九月中於西田穫稻｜人生歸有道，衣食固其端，孰是都不營，而以求自安，開春理常業，歲功聊可觀，晨出肆微勤，日入負禾還，山中饒霜露，風氣亦先寒，田家豈不苦，弗獲辭此難，四體誠乃疲，庶無異患於，盥濯息簷下，斗酒散襟顏，遙遙沮溺心，千載乃相關，但願長如此，躬耕非所歎。
｜原｜杜甫行官張望補稻畦水歸｜東屯大江北，百頃平若桉，六月青稻多，千畦碧泉亂，插秧適雲已，引溜加溉灌，更僕徃方塘，決渠當斷岸，公私各地著，浸潤無天旱，主守問家臣，分明見溪伴，芊芊炯翠羽，剡剡生銀漢，鷗鳥鏡裏來，關山雪邊看，秋菰成黑米，精鑿傳白粲，玉粒足晨炊，紅鮮任霞散，終然添旅食，作苦期壯觀，遺穗及眾多，我倉戒滋蔓。
｜秋行官張望督促東渚刈稻向畢清晨遣女奴阿稽豎子阿叚徃問｜東渚雨今足，佇聞稉稻香，上天無偏頗，蒲稗各自長，人情見非類，田家戒其荒，功夫競搰搰，除草置岸傍，穀者命之本，客居安可忘，青春具所務，勤墾免亂常，吳牛力容易，並驅動莫當，豐苗亦已穊，雲水照方塘，有生固蔓延，靜一資隄防，督領不無人，提攜頗在綱，荊揚風土暖，肅肅候微霜，尚恐主守疎，用心未甚臧，清朝遣婢僕，寄語踰崇岡，西成聚必散，不獨陵我倉，豈要仁里譽，感此時世忙，北風吹蒹葭，蟋蟀近中堂，荏苒百工休，鬱紆遲暮傷。
｜增｜李覯穫稻｜朝陽過山來，下田猶露濕，餉婦念兒啼，逢人不敢立，青黃先後收，斷折傴僂拾，鳥鼠盈官倉，新租喜復入。
｜陸游稻陂｜白水滿稻陂，投種未三宿，新秧出水面，已作纖纖綠，年來殘俸絕，所望在一熟，見之喜欲舞，不復憂半菽，想當西成時，載重壓車軸，病齒幸已勞，往矣分社肉。
｜代鄉鄰作插秧歌｜浸種二月初，插秧四月中，小舟載秧把，往來疾於鴻，吳鹽雪花白，村酒粥面濃，長歌相贈荅，宛轉含豳風，日暮飛槳歸，小市鼓鼕鼕，起居問尊老，勤儉教兒童，何人采此語，為我告相公，不必賜民租，但願年屢豐。
｜元趙孟頫題耕圖正月｜田家重元日，置酒會鄰里，小大易新衣，相戒未明起，老翁年已邁，含笑弄孫子，老嫗惠且慈，白髮被兩耳，杯盤且羅列，飲食致甘旨，相呼團欒坐，聊慰衰莫齒，田磽藉人力，糞壤要鋤理，新歲不敢閑，農事自茲始。
｜二月｜東風吹原野，地凍亦已消，早覺農事動，荷鋤過相招，遲遲朝日上，炊煙出林梢，土膏脈既起，良耜利若刀，高低徧翻墾，宿草不待燒，幼婦頗能家，井臼常自操，散灰緣舊俗，門逕環周遭，所冀歲有成，慇勤在今朝。
｜三月｜良農知土性，肥瘠有不同，時至萬物生，芽櫱由地中，秉耒向畎畝，忽徧西與東，舉家往于田，勞瘁在爾農，春雨及時降，被野何濛濛，乘茲各布種，庶望西成功，培根利秋實，仰天望年豐，但使陰陽和，自然倉廩充。
｜四月｜孟夏土加潤，苗生無近遠，漫漫冐淺陂，芃芃被長阪，嘉穀雖已殖，惡草亦滋蔓，君子與小人，並處必為患，朝朝荷鋤往，薅耨忘疲倦，旦隨鳥雀起，歸與牛羊晚，有婦念將飢，過午可無飯，一飽不易得，念此獨長歎。
｜五月｜仲夏苦雨乾，二麥先後熟，南風吹隴畝，惠氣散清淑，是為農夫慶，所望實其腹，酤酒醉比鄰，笑語聲滿屋，紛然收穫罷，高廩起相屬，有周成王業，后稷播百穀，皇天貽來牟，長世自茲卜，願言仍歲稔，四海盡蒙福。
｜六月｜當暑耘水田，農夫亦良苦，赤日背欲裂，白汗灑如雨，匍匐行水中，泥淖及腰膂，新苗抽利劍，割膚何痛楚，夫耘婦當饁，奔走及亭午，無時暫休息，不得避炎暑，誰憐萬民食，粒粒非易取，願陳知稼穡，無逸傳自古。
｜七月｜大火既西流，涼風日淒厲，古人重稼穡，力田在匪懈，郊行省農事，禾黍何斾斾，碾以他山石，玉粒使人愛，大祀須粢盛，一一稽古制，是為五穀長，異彼稊與稗，炊之香且美，可用享上帝，豈惟足食人，一飽有所待。
｜八月｜白露下百草，莖葉日紛委，是時禾黍登，充積徧都鄙，在郊既千庾，入邑復萬軌，人言田家樂，此樂誰可比，租賦以輸官，所餘足儲峙，不然風雪至，凍餒及妻子，優游茅簷下，庶可以卒歲，太平元有象，治世乃如此。
｜九月｜大家饒米麪，何啻百室盈，縱復人力多，舂磨常不停，激水轉大輪，磑碾亦易成，古人有機智，用之可厚生，朝出連百車，莫入還滿庭，勾稽數多寡，必假布算精，小人好爭利，晝夜心營營，君子貴知足，知足萬慮輕。
｜十月｜孟冬農事畢，穀粟既已藏，彌望四野空，藳秸亦在場，朝廷政方理，庶事和陰陽，所以頻歲登，不憂旱與蝗，置酒燕鄉里，尊老列上行，餚羞不厭多，炰羔復烹羊，縱酒窮日夕，為樂殊未央，禱天祝聖人，萬年長壽昌。
｜十一月｜農家值豐年，樂事日熙熙，黑黍可釀酒，在牢羊豕肥，東鄰有一女，西鄰有一兒，兒年十五六，女大亦可笄，財禮不求備，多少取隨宜，冬前與冬後，昏嫁利此時，但願子孫多，門戶可扶持，女當力蠶桑，男當力耘耔。
｜十二月｜一日不力作，一日食不足，慘淡歲雲莫，風雪入破屋，老農氣力衰，傴僂腰背曲，索綯民事急，晝夜互相續，飯牛欲牛肥，茭藳亦預蓄，蹇驢雖力弱，挽車致百斛，農家極勞苦，歲豈恆稔熟，能知稼穡艱，天下自蒙福。
｜明高啟看刈禾｜農工亦云勞，此日始告成，往穫安可後，相催及秋晴，父子俱在田，札札鐮有聲，黃雲漸收盡，曠望空郊平，日入負擔歸，謳歌道中行，鳥雀亦群喜，下啄飛且鳴，今年幸稍豐，私廩各已盈，如何有貧婦，拾穗猶惸惸。
｜京師嘗吳稉｜新秔粲如玉，遠漕來中吳，初嘗愛精鑿，想出官田租，我本東臯民，少年習耕鋤，霜天萬穗熟，恣啄從飢烏，日暮刈穫歸，妻孥共歡呼，茅屋夜舂急，風雨江村孤，晨炊滿家香，薦以出網鱸，如今幸蒙恩，遨遊在南都，門前半區田，別來想已蕪，長年盜寸廩，補報一事無，投匕忽歎息，飽食慙農夫。
｜七言古詩｜
｜增｜唐張籍江村行｜南塘水深蘆筍齊，下田種稻不作畦，耕塲磷磷在水底，短衣半染蘆中泥，田頭刈莎結為屋，歸來繫牛還獨宿，水淹手足盡為瘡，山虻繞衣飛撲撲，桑村椹黑蠶再眠，小姑採桑不餉田，江南熱旱天氣毒，雨中移秧顏色鮮，一年耕種長苦辛，田熟家家將賽神。
｜宋陸游農家秋晚戲詠｜鞭地如鏡築我塲，破礱玉粒輸官倉，九月野空天欲霜，甑中初喜新稉香，舍邊蕭蕭落葉多，野蠶出繭飛黃蛾，寒蔬種罷醉且歌，隻雞短紙賽園婆。
｜楊萬里插秧歌｜田夫拋秧田婦接，小兒拔秧大兒插，笠是兜鍪蓑是甲，雨從頭上濕到胛，喚渠朝餐歇半霎，低頭折腰只不荅，秧根未牢蒔未匝，照管鵞兒與雛鴨。
｜五言律詩｜
｜御製觀苗無意到潭柘詠時景｜晝永熏風至，泉清決決長，芳年添景色，遲日換流光，舊竹隨隄發，新花滿澗香，觀苗不覺晚，微雨點衣裳。
｜原｜唐杜甫茅堂檢校收稻二首｜香稻三秋末，平田百頃間，喜無多屋宇，幸不礙雲山，御裌侵寒氣，嘗新破旅顏，紅鮮終日有，玉粒未吾慳。　稻米炊能白，秋葵煮復新，誰雲滑易飽，老藉軟俱勻，種幸房州熟，苗同伊闕春，無勞映渠盎，自有色如銀。
｜蹔往白帝復還東屯｜復作歸田去，猶殘穫稻功，築塲憐穴蟻，拾穗許村童，落杵光輝白，除芒子粒紅，加餐可扶老，倉庾慰飄蓬。
｜宋陸游統分稻晚歸｜出裹一簞飯，歸收百把禾，勤勞解堪忍，餘暇更吟哦，歲惡增吾困，家貧賴汝多，村醪莫辭醉，羹芋學岷峨。
｜明石沆觀稻｜稻水千區暎，村煙幾處斜，冷風低樹起，輕浪細浮花，鳥雀深深圃，鳧鷖淺淺沙，社歌聲不絕，於此見年華。
｜七言律詩｜
｜御製入關見雨膏潤澤禾苗茂遂喜而有作｜甘雨時霖為洗兵，恰逢戰勝武功成，軍容萬隊初凱旋，婦子千村正饁耕，天意要荒同職貢，人歡閭井共昇平，征途每憶民生事，喜見桑麻愜此情。
｜唐唐彥謙西明寺威公盆池新稻｜為笑江南種稻時，露蟬鳴後雨霏霏，蓮盆積潤分畦小，藻井垂陰擢秀稀，得地又生金粟界，結根仍對水田衣，支公尚有三吳思，更使幽人憶釣磯。
｜宋唐庚端孺糴米龍川得稉糯數十斛以歸作詩調之｜倒拔孤舟入瘴煙，歸來百斛瀉豐年，炊香未數神江白，釀滑偏宜佛跡泉，飽去定知頻夢與，醉中何至便妨禪，憑君為比長安米，看直公車牘幾千。
｜楊萬里種秧｜田底泥中跡尚深，折花和葉插畦心，晚秧初撚金絨線，先種輸他綠玉鍼，雲壟霧疇俱水響，絲風毛雨政春深，莫聽布穀相煎急，且為提壺強勸斟。
｜朱子次秀野泛滄波館至赤石觀刈早稻韻｜綠雲黃半武夷鄉，碧水縈紆一帶長，聞道放船飛皂蓋，定知行酒載紅裳，櫂謳如賀豐年信，樂飲閒酬此日涼，禾黍誰言不陽艷，晚炊流詠有餘香。
｜明顧清穫稻用分秧韻｜負郭園池帶宅田，老晴天氣太平年，穫來禾稻叢高廩，散出牛羊滿近川，饋啟甑山騰霧靄，蟻香醅甕起淪漣，斜陽一枕西牕夢，縱有丹青不與傳。
｜五言排律｜
｜增｜歐陽修和劉原父從幸後苑觀稻呈講筵諸公｜禁籞皇居接，香畦鏤檻邊，分渠自靈沼，種稻滿滮田，六榖名居首，三農政所先，擢莖蒙德茂，養實以時堅，曉謁龍池罷，行瞻鳳蓋翩，粹容知喜色，嘉瑞奏豐年，衰病慙經學，陪遊與俊賢，安知帝力及，但樂歲功全，拜賜秋風裏，分行黼座前，自憐臺笠叟，來綴侍臣篇。
｜五言絕句｜
｜增｜唐韓愈和虢州劉使君稻畦｜罫布畦堪數，枝分水莫尋，魚肥知已秀，鶴沒覺初深。
｜宋梅堯臣稻畦｜淺淺碧水平，青青稻苗長，偏知楚客愛，白鷺飛下上。
｜七言絕句｜
｜御製題耕圖｜
｜浸種｜暄和節候肇農功，自此勤勞處處同，早辨東田穜稑種，褰裳涉水浸筠籠。
｜耕｜土膏初動正春晴，野老支筇早課耕，辛苦田家惟穡事，隴邊時聽叱牛聲。
｜耙耨｜每當旰食念民依，南畝三時願不違，已見深耕還易耨，綠蓑青笠雨霏霏。
｜耖｜東阡西陌力潺湲，扶耖泥塗未得閒，為念饔飱由力作，敢辭竭蹷向田間。
｜碌碡｜老農力穡慮偏周，早夜扶犂未肯休，更駕烏犍施碌碡，好教春水滿平疇。
｜布秧｜農家布種避春寒，甲坼初萌最可觀，自昔虞書傳播穀，民間莫作等閒看。
｜初秧｜一年農事在春深，無限田家望歲心，最愛清和天氣好，綠疇千頃露秧鍼。
｜淤蔭｜從來土沃藉農勤，豐歉皆由用力分，薙草灑灰滋地利，心期千畝稼如雲。
｜拔秧｜青蔥刺水滿平川，移植西疇更勃然，節序驚心芒種迫，分秧須及夏初天。
｜插秧｜千畦水澤正瀰瀰，競插新秧恐後時，亞旅同心欣力作，月明歸去莫嫌遲。
｜一耘｜豐苗翼翼出清波，荑稗叢生可若何，非種自應芟薙盡，莫教稂莠敗嘉禾。
｜二耘｜曾為耘苗結隊行，更憂宿草去還生，隴間餽饁頻來往，勞勩田家婦子情。
｜三耘｜䆉稏盈畦日正長，復勤穮蔉下方塘，堪憐曝背炎蒸下，惟冀青疇發紫芒。
｜灌溉｜塍田六月水泉微，引溜通渠迅若飛，轉盡桔橰筋力瘁，斜陽西下未言歸。
｜收刈｜滿目黃雲曉露晞，腰鎌穫稻喜晴暉，兒童處處收遺穗，村舍家家荷擔歸。
｜登場｜年穀豐穰萬寶成，築塲納稼積如京，廻思望杏瞻蒲日，多少辛勤感倍生。
｜持穗｜南畝秋來慶阜成，瞿瞿未釋老農情，霜天曉起呼鄰里，遍聽村村打稻聲。
｜舂碓｜秋林茆屋晚風吹，杵臼相依近短籬，比舍舂聲如和荅，家家篝火夜深時。
｜籭｜謾言嘉穀可登盤，穅秕還憂欲去難，粒粒皆從辛苦得，農家真作雨珠看。
｜簸揚｜作苦三時用力深，簸揚偏愛近風林，須知白粲流匙滑，費盡農夫百種心。
｜礱｜經營阡陌苦胼胝，艱食由來念阻饑，且喜稼成登石磑，從茲鼓腹樂雍煕。
｜入倉｜倉箱頓滿各欣然，補葺牛牢雨雪天，�到蓋藏休暇日，從前拮据已經年。
｜祭神｜東疇舉趾祝年豐，喜見盈寧百室同，粒我蒸民遺澤遠，吹幽擊鼓報難窮。
｜暢春園觀稻時七月十一日也｜七月紫芒五里香，近園遺種祝禎祥，炎方塞北皆稱瑞，稼穡天工樂歲穰。
｜增｜唐韋莊稻田｜綠波春浪滿前陂，極目連雲𥝧稏肥，更被鷺鷥千點雪，破煙來入畫屏飛。
｜宋滕白觀稻｜稻穗登塲穀滿車，家家雞犬更桑麻，漫栽木槿成籬落，已得清陰又得花。　週遭圩岸繚山城，一眼圩田翠不分，行到秋苗初熟處，翠茸錦上織黃雲。
｜范成大插秧｜種密移疎綠毯平，行間清淺縠紋生，誰知細細青青草，中有豐年擊壤聲。
｜東門外觀刈熟｜潮到靈橋綠繞船，海邊力穡屢豐年，淡青山色深黃稻，恰似胥門九月天。
｜陸游秋晚｜新築塲如鏡面平，家家歡喜賀秋成，老來懶惰慙丁壯，美睡中聞打稻聲。
｜夜聞鄰家治稻｜二頃春蕪廢不耕，半生名宦竟何成，歸來每羨鄰家樂，月下風傳打稻聲。
｜稻飯｜買得烏犍遇歲穰，此身永免屬官倉，塘南塘北九千頃，八月村村稻飯香。
｜劉詵秧老歌｜三月四月江南村，村村插秧無朝昏，紅妝少婦荷飰出，白頭老人驅犢奔。
｜詩散句｜
｜增｜漢茅山父老歌｜佳雨灌畦稻，陸田亦復周。
｜唐李邕｜負郭喜秔稻，安時歌吉祥。
｜杜甫｜荊扉臨野碓，半濕搗香秔。　雲帆轉遼海，粳稻來東吳。
｜白居易｜稻飯紅似花，調沃新酪漿。
｜元稹｜年年十月暮，珠稻欲垂新。
｜李賀｜昌谷五月稻，細青滿平水。
｜杜牧｜罷亞百頃稻，西風吹半黃。
｜宋蘇軾｜共看山下稻，涼葉晚翻翻。
｜郭祥正｜選種隨土宜，播植穤與秔。
｜陸游｜穫稻黃雲卷，舂稉玉粒新。　新蔬經雨綠，晚稻得霜紅。　白稻雨中熟，黃鵶桑下鳴。
｜戴復古｜稻田秋後雀，茅舍午時雞。
｜張伯玉｜䆉稏西成稻，逍遙北海尊。
｜元李孝光｜日氣常蒸稻，天香喜釀花。
｜原｜唐杜甫｜東屯稻畦一百頃，北有澗水通青苗。　稻米流脂粟米白，公私倉廩俱豐實。
｜宋蘇軾｜翠浪舞翻紅䆉稏，白雲穿破碧玲瓏。　君家稻田冠西蜀，擣玉揚珠三萬斛。
｜增｜張耒｜裹飯送君吾豈敢，黃雲䆉稏連東臯。
｜原｜毛滂｜百里飽看紅䆉稏，一杯輕愧黑蜿蜒。
｜何扶｜良田膴膴無西東，䆉稏臥畦雲滿叢。　十里稻香新綠野，一聲歌斷舊青樓。
｜增｜陸游｜未論蓴羹與羊酪，新秔要勝太倉紅。　冰魚可釣羹材足，霜稻方登糴價平。　春雨乍晴霜吐葉，秋風初冷稻吹花。　築陂處處移新稻，乘屋家家補破茆。　春粳入甑香炊玉，壓酒鳴槽滴碎珠。　萬里秋風菰菜老，一川明月稻花香。　泥融無塊水初渾，雨細有痕秧正綠。
｜僧惠洪｜想見龍城山下路，一川秋色稻花風。
｜元李孝光｜梅月逢庚江雨歇，稻花迎午水風涼。
｜梁庾肩吾｜青花出稻苗。
｜原｜周庾信｜六月蟬嗚稻。
｜增｜唐王維｜鄖國稻苗秀。
｜杜甫｜秔稻共比屋。　稻穫空雲水。　嘗稻雪翻匙。　秔稻熟天風。
｜李頎｜白甌貯香稉。
｜李嘉祐｜時雨稻秔齊。
｜柳宗元｜霜稻侵山平。
｜韓愈｜刈稻擔肩頳。
｜張籍｜野氣稻苗風。
｜孟郊｜種稻耕白水。　淅玉炊香稉。
｜白居易｜綠科秧早稻。　紅粒綠渾稻。　鹿米麞牙稻。
｜朱慶餘｜雨色稻苗深。
｜許渾｜霜沆野碓舂。
｜方干｜香稉倩水舂。
｜鄭谷｜開懷江稻熟。
｜韋莊｜稻熟渚禽肥。　田深黍稻底。
｜錢珝｜晚晴貪穫稻。
｜宋梅堯臣｜清風生稻花。
｜王安石｜黃焦下澤稻。
｜范成大｜稻穗黃欲臥。
｜陸游｜雲碓舂秔白。　園丁刈霜稻。　露下稻花香。
｜金完顏璹｜未短新村墅。
｜元劉因｜脈脈稻分溝。
｜方夔｜移秧趁芒種。
｜李孝光｜城裏鑑湖稻。
｜原｜唐杜甫｜香稻啄殘鸚鵡粒。
｜增｜李嘉祐｜萬畦新稻傍山村。
｜李賀｜荒畦九月稻乂芽。
｜李郢｜小田微雨稻苗香。
｜皮日休｜處處路傍千頃稻。
｜殷璠｜千里稻花應秀色。
｜韋莊｜稻花香澤水千畦。　南畝秋風白稻肥。　秋雨幾家紅稻熟。　滿畦秋水稻苗平。
｜杜荀鶴｜稻苗平入水雲間。
｜宋梅堯臣｜霜前稻熟舂紅稃。
｜王安石｜畦稻新春滑欲流。　稻畦藏水綠秧齊。
｜蘇軾｜烏程霜稻襲人香。　紅稻白魚飽兒女。
｜黃庭堅｜未舂玉粒送官倉。
｜王炎｜稻如馬尾覆溝塍。
｜范成大｜江頭一尺稻花雨。
｜陸游｜稻陂雨細豐年候。　壓塍霜稻報豐年。　稻壠青秧漫漫平。　雨足人畦千頃稻。
｜楊萬里｜早黃稻穗已長鬚。
｜元馬祖常｜江田稻花露始零。
｜李孝光｜稻盡秋田孕更青。
｜詞｜
｜增｜宋曹文龍點絳唇｜霜落吳江，萬畦香稻來塲圃，夜村舂處，茅屋寒燈雨。　玉粒長腰，沉水溫溫注，相留住，共抄雲子，更聽歌聲駐。
｜別錄｜
｜原｜田家五行｜雨水節，燒乾鑊，以糯稻爆之，謂之孛婁花，占稻色，自早禾至晚稻皆爆一握，各以器列，比並分數斷高下，以番白多為勝，卜人口亦如之。
｜種稻｜甲子、戊辰、己巳、庚午、辛未、壬申、癸酉、甲戌、丙子、丁丑、戊寅、己卯、癸未、甲申、戊子、己丑、庚寅、辛卯、甲午、庚子、辛丑、壬寅、甲辰、丙午、丁未、戊申、己酉、壬子、癸丑、庚申、辛酉、壬戌、癸亥，成、收、開日。忌平、閉、丑日。
｜犂田｜須犁耙三四遍，青草或糞穰灰土，厚鋪於內𨡩爛打平，方可撒種，則肥而發旺。
｜浸種｜宜甲戌、壬午、壬辰，成、開日，早稻清明節前浸，晚稻穀雨前後浸，用稻草包裹一斗或二、三斗投於池塘水內，缸內亦可，晝浸夜收，不用長流水，難得生芽若未出，用草
𨡩之，浸三、四日，微見白芽如鍼尖大，取出於陰處陰乾，密撒田內，候八、九日秧青，放水浸之，糯稻出芽較遲，浸八、九日，如前微見白芽方可種，撒時必晴明，則苗易竪，亦須看潮候，二、三日復撒稻草灰於上，易生根。
｜插秧｜庚午、辛未、癸酉、丙子、己卯、壬午、癸未、甲申、甲午、己亥、庚子、癸卯、甲辰、丙午、戊申、己酉、己未、辛酉，成、收、開日，芒種前後插之，早稻宜上旬，拔秧時輕手拔出，就水洗根去泥，約八、九、十根作一小束，卻於犁熟水田內插栽，每四、五根為一叢，約離六、七寸插一叢，腳不宜頻那，舒手只插六叢，卻那一遍，再插六叢，再那一遍，逐漸插去，務要整直。
｜摥稻｜稻初發時，用揚耙於裸行中摥去稗草，易耘搜鬆，稻根則易旺。
｜耘稻｜摥稻後，將灰糞或麻豆餅屑撒田內，用水耘去草盡淨，近秋放水，將田泥塗光，謂之熇稻，待土裂，車水浸灌之，謂之還水，穀成熟方可去水，或遇天少雨，急鋤一遍，弗令開裂，俟天興雲，則澆肥糞，待雨弗致缺水，則稻發不遏。
｜水稻｜稻之名不一，然非水則無以生，種藝之法，宜選上流出水，便其性也，種稻者，蓄陂塘以瀦之，置隄閘以止之，種時先放水十日，後曳碌碡十遍，地既熟淨然後下種，候苗生五、六寸，拔而秧之，高七、八寸則耘之，耘畢放水熇之，欲秀復用水浸之，苗既長茂，復薅拔以去莨莠，農家收穫尤當及時，江南上雨下水，收稻必用喬杆笎架，乃不遺失。
｜旱稻｜宜用下田，齊民要術曰，凡下田停水處，燥則堅垎，濕則汙泥，難治而易荒，墝埆而殺種，春耕者，殺種尤甚，故宜五六月暵之，以擬大麥，如水澇不得種，九月一轉至春種稻，萬不失一。凡種下田，不問秋夏，候水盡，地白背時，速耕耙耮頻翻令熟。二月半種稻為上時，三月為中時，四月初及半為下時。漬種令開口，耬耩掩種之，即再遍耮。苗長三寸，耙耮而鋤之，鋤欲速，每經一雨輒耙耮，苗高尺許冒雨薅之，科大如穊者，五六月中霖雨時，拔而栽之，入七月，不復任栽。今閩中有占城種，即黃秈也，性耐旱，高仰處皆宜種，謂之旱占，其米粒大而且甘，早種早熟，六十日即可穫，為旱稻佳種，北方水源頗少，惟陸地霑濕處種稻，其耕鋤薅拔一如前法。
｜增｜齊民要術｜治旱稻赤米令飯白法，莫問冬夏，常以熟湯浸米，一食久，然後以手挼之，湯令瀉去，即以冷水淘沃，挼去，白乃止，飯色潔白，無異清流之米。又，�赤稻一臼，米裏著蒿葉一把，白鹽一把，白�之，即絕白。
御定佩文齋廣群芳譜卷八
