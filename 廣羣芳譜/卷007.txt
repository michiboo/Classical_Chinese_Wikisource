御定佩文齋廣羣芳譜卷七
　穀譜
　　麥　按大麥、小麥，統名曰麥，原譜耑以小麥為麥，而另列大麥於後，今從齊民要術併合為一。
｜增｜說文｜麥，芒穀，秋種厚埋，故謂之麥，麥屬金，金王而生，火王而死。
｜原｜小麥一名來，又作䅘，爾雅雲，小麥，䅘。廣雅雲，來，小麥也。本草雲，麥字從來，從夊，來象其實，夊象其根。苗生如韭，成似稻，高二三尺，實居殼中，芒生殼上，生青，熟黃，秋種，夏熟，具四時中和之氣，兼寒熱溫涼之性，繼絕續乏，為利甚普，故為五穀之貴，亦可春種，至夏便收，然不及秋種者，性有南北之異，北地燥，冬多雪，春少雨，麥晝花，薄皮多麫，食之宜人，南方卑濕，冬無雪，春多雨，麥受卑濕之氣，又夜花，食之生熱，腹痛難消，亦地氣使然也，北麥固佳，陳者更良。
｜增｜廣志｜卥水麥，其實大，麥形，有縫。稅麥，似大麥，出涼州。旋麥，三月種，八月熟，出西方。赤小麥，赤而肥，稀熟，出鄭縣。山提小麥，至黏弱，以貢御。半夏小麥、禿芒麥，齊民要術雲，按今世有落麥者，禿芒是也。
｜原｜大麥，一名牟，又作麰，爾雅雲，大麥，麰。廣雅雲，牟，大麥也。本草雲，麥之苗粒皆大於來，故得大名，牟亦大也，或又作𪍓，班固典引雲，玄秬黃𪍓之事是也。莖葉與小麥相似，但莖微麤，葉微大，色深青，而外如白粉，芒長，殼與粒相黏，未易脫，小麥磨麫作餅餌食，大麥止堪碾米作粥飯及餵馬，用此其所異也，性平涼滑膩，作飯寬中下氣，煑粥甚滑，磨麫作醬甚甘美，春秋皆可種，他如穬麥，本草李時珍雲，穬麥有二種，一種類小麥而大，一種類大麥而大，又雲，是大麥中一種皮厚而色青者也。唐蕭炳雲，西川人種食之，山東、河北人正月種之，名曰春穬，形狀與大麥相似。陳承雲，作麫脆硬，食多脹人，汴洛河北之間又呼為黃稞。赤麥，廣志雲，有赤麥，赤色而肥。青稞麥，本草陳藏器雲，青稞似大麥，天生皮肉相離，秦隴巴西種之。王楨農書雲，青稞有大小二種，似大小麥而粒大皮薄，多麫無麩，西人種之。黑穬麥，見廣志。大抵與大麥一類而異種。
｜增｜廣志｜𥟶麥，出涼州，似大麥。
｜本草｜穤麥，大麥有黏者名穤麥，可以釀酒。
｜彙考｜
｜增｜詩鄘風｜爰釆麥矣，沬之北矣。
｜原｜鄘風｜我行其野，芃芃其麥。
｜增｜周頌｜貽我來牟，帝命率育。｜箋｜武王渡孟津，白魚躍入舟，出涘以燎，後五日，火流為烏，五至，以穀俱來，此謂貽我來牟。｜疏｜穀葢牟麥也。
｜原｜周頌｜於皇來牟，將受厥明，明昭上帝，迄用康年。
｜增｜禮記｜王制，夏薦麥。
｜月令｜孟春之月，雪霜大摯，首種不入。｜蔡邕章句｜太陰干陽，雨雪而霜，故大傷。首種，首種謂宿麥也，麥以秋種，故謂之首種。　季春之月，天子乃為麥祈實。｜註｜於含秀求其成也。　孟夏之月，農乃登麥，天子乃以彘嘗麥，先薦寢廟。｜註｜麥之新氣尤盛，以彘食之，散其熱也。　麥秋至。　仲秋之月，乃勸種麥，無或失時。｜註｜麥者，接絕續乏之穀，尤重之。｜疏｜前年秋穀至夏絕盡，後年秋穀夏時未登，是其絕也，夏時人民糧食闕短，是其乏也，麥乃夏時而熟，是接其絕，續其乏也。
｜內則｜麥食脯羹鷄羹。｜疏｜謂以麥為飯，析脯為羹，又以鷄為羹，三者味相宜也。
｜周禮天官｜雁宜麥。｜疏｜雁宜麥者，雁味甘平，大麥味酸而溫，小麥味甘微寒，氣味相成，故云雁宜麥。
｜原｜左傳｜隱公三年，夏，四月，鄭祭足帥師取溫之麥。
｜孟子｜今夫麰麥，播種而耰之，其地同，樹之時又同，浡然而生，至於日至之時，皆熟矣。
｜家語｜宓子賤為單父宰，齊攻魯，道由單父，單父父老請曰，麥已熟矣，今齊寇至，不及人人自收其麥，請放民皆使出獲麥，可以益糧，且不資寇，三請而宓子賤不聽，俄而齊寇逮乎麥，季孫聞之怒，使人讓曰，民寒耕熱芸，曾不得食，可不哀哉，猶可有告而不聽，非所以也，宓子賤蹵然曰，今茲無麥，明年可樹，若使不耕者得獲，是使民樂有寇也，且單父得一歲之麥，於魯不加強，喪之不加弱，使民有自取之心，其創必數世不息，季孫聞之，赧然媿曰，地若可入，吾豈忍見宓子哉。
｜增｜前漢書食貨志｜董仲舒說上曰，春秋他穀不書，至於麥禾不成則書之，以此見，聖人於五穀最重麥與禾也，今關中俗不好種麥，是歲失春秋之所重，而損生民之具也，願陛下幸詔大司農，使關中民益種宿麥，令毋後時。｜註｜師古曰，宿麥謂其苗經冬。
｜後漢書光武本紀｜詔曰，久旱傷麥，秋種未下，朕甚憂之。
｜原｜後漢書馮異傳｜光武至南宮，大風雨，引車入道傍空舍，馮異抱薪，鄧禹爇火，光武對竈燎衣，異進麥飯。
｜逸民傳｜高鳳，少為書生，家以農畝為業，專精誦讀，晝夜不息，妻嘗之田，曝麥於庭，令鳳護雞，時天暴雨，鳳持竿誦經，不覺潦水流麥，妻還怪問，鳳方悟之，後遂為名儒。
｜增｜晉書孝友傳｜王裒家貧，躬耕，計口而田，度身而蠶，或有助之者，不聽，諸生密為刈麥，裒遂棄之。　庾袞母終，服喪居於墓側，歲大饑，藜羹不糝，門人慾進飯者，而袞每曰已食，莫敢為設，及麥熟，獲者已畢，而採捃尚多，袞乃引其羣子以退曰，待其間，及其捃也，不曲行，不旁掇，跪而把之，則亦大獲。
｜魏書樊子鵠傳｜子鵠除殷州刺史，屬歲旱儉，子鵠恐民流亡，乃勒有粟之家分貸貧者，並遣人牛易力，多種二麥，州內以此獲安。
｜釋老志｜東萊人王道翼，少有絕俗之志，隱韓信山，四十餘年，斷粟食麥。
｜隋書隱逸傳｜張文詡，河東人也，每以德化人，鄉黨頗移風俗，嘗有人夜中竊刈其麥者，見而避之，盜因感悟，棄麥而謝，文詡慰諭之，自誓不言，因令持去，經數年盜者向鄉人說之，始為遠近所悉。
｜南史吳明徹傳｜明徹有粟麥三千餘斛，而鄰里饑餒，乃白諸兄，與鄉里計口平分，同其豐儉，賴以存者甚眾。
｜孝義傳｜沈崇傃母卒，葬後更行服三年，久食麥屑，不噉鹽酢。
｜舊唐書高宗本紀｜儀鳳三年，五月，幸九成宮，秋七月，宴近臣諸親於咸亨殿，上謂霍王元軌曰，去冬無雪，今春少雨，自避暑此宮，甘雨頻降，夏麥豐熟，秋稼滋榮。
｜玄宗本紀｜上自於苑中種麥，率皇太子已下躬自收獲，謂太子等曰，此將薦宗廟，是以躬親，亦欲令汝等知稼穡之難也，因分賜侍臣，謂曰，比歲令人巡撿苗稼，所對多不實，故自種植以觀其成，且春秋書麥禾，豈非古人所重也。
｜五代史回鶻傳｜回鶻地宜白麥、青麥、𪍯麥。
｜宋史仁宗本紀｜天聖三年，四月癸巳幸御莊，觀刈麥，聞民舍機杼聲，賜織婦茶帛。
｜禮志｜太宗景祐三年，禮官宗正請每歲夏孟月，嘗麥配以彘。　皇五年，後苑寶政殿刈麥，謂輔臣曰，朕新作此殿，不欲植花，歲以種麥，庶知穡事不易也，自是幸觀穀麥，惟就後苑。
｜汲冢周書｜維四年孟夏，王初祈禱於宗廟，乃嘗麥於太祖。
｜穆天子傳｜天子西征至於赤烏之人，獻穄麥百載，天子西征至於𪃋韓氏，爰有樂野溫和，穄麥之所草。　黑水之阿爰有野麥。
｜師曠禽經｜澤雉啼而麥齊。
｜原｜莊子｜青青之麥，生於陵陂。
｜增｜呂氏春秋｜今茲美萊，來茲美麥。　孟夏之昔，殺三葉而獲大麥。｜註｜昔，終也，三葉，薺苨也，葶藶也，菥蓂也，見三葉之死，則大麥可獲之候也。
｜淮南子｜濟水通和而宜麥。
｜春秋佐助期｜麥神名福習。
｜春秋說題辭｜麥之為言，殖也，寢生觸凍而不息，精射刺直，故麥含芒，事且立也。
｜說文｜麰，周所受來牟也，一麥，二牟，象其芒刺之形，天所來也。
｜獨斷｜老扈氏農正，趣民收麥。
｜原｜曾暪傳｜太祖嘗出車，行經麥中，令士卒無敗麥，犯者死，騎士皆下馬付麥相持，於時太祖馬騰入麥中，勅主簿議罪，主簿對以春秋之義，罸不加於尊，太祖曰，製法而自犯之，何以帥下然，孤為軍帥不可殺，請自刑，因拔劍割髮以置地。
｜諸葛恪別傳｜孫權饗蜀使費禕，禕停食餅，索筆作麥賦，恪亦請筆作磨賦，咸稱善焉。
｜增｜秦子｜孔文舉為北海相，有母病思食新麥，家無，乃盜鄰熟麥而進之，文舉聞之，特賞曰，不必來謝，但勿盜也，盜而不罪者，以為勤於母也。
｜博物志｜漢武帝時，廣陽縣雨麥。　五土所宜，黑墳宜麥黍。
｜玄晏春秋｜衛倫過予，言及於味，稱魏故侍中劉子陽，食餅知鹽生，精味之至也，予曰，師曠識勞薪，易牙別淄澠，子陽今之妙也，定之何難，倫因命僕取糧糗以進，予曰，麥也，有杏李奈味，三果之熟也不同，子焉得兼之，倫笑而不答，退告人曰，士安之識過劉氏，吾將來家實多，故杏時將發，糅以杏汁，李奈將發，又糅以李奈汁，故兼三味。
｜陳留耆舊傳｜高式至孝，永平中蝝蝗為災，獨不食式麥。
｜西域諸國志｜天竺十一月六日為冬至，則麥禾，十二月十六日為臘，則麥熟。
｜拾遺記｜
樂浪之東有背明之國，其國昬，昬常暗，宜種百穀，名曰融澤，方三千里，五穀皆良，食之後天而死，有延精麥，延壽益氣，有昆和麥，調暢六府，有輕心麥，食者體輕，有醇和麥，為麴以釀酒，一醉累月，食之凌冬可袒，有含露麥，穟中有露，味甘如飴。　張華為九醞酒，以三薇漬麯櫱，櫱出西羌，麴出北方，北方有指星麥，四月火星出，麥熟而獲之，櫱，用水漬麥三夕而萌芽，平旦雞鳴而用之，俗人呼為雞鳴麥，以之釀酒，醇美久含，令人齒動，若大醉不叫笑搖蕩，令人肝腸消爛，俗人謂為消腸酒。
｜晉中興書｜符健，洪第三子，健陰圖關中，陽使其徒種麥，示無西意。
｜水經注｜汶水入萊蕪谷，出谷有平丘，面山傍水，土人悉以種麥，雲此丘不宜植稷黍，而宜麥，齊人相承以植之。
｜國史補｜竇氏子，言家方盛時，有奴厚歛羣從數宅之資，供白麥麫，醫雲，白麫性平，由是恣食不疑，凡數歲，未嘗生疾，其後有奴告其謬妄，所輸麫乃常麥，非白麥也，羣從諸宅，一時暴熱皆發。
｜原｜杜陽雜編｜元和八年，大軫國貢碧麥，形大於中華之麥，表裏皆碧，香氣如稉米，食之體輕，可以禦風。
｜增｜孔帖｜同昌公主出降，賜金麥銀米共數斛，此皆條枝國獻。　高昌土沃，麥皆再熟。
｜東坡集｜江湖間有鳥嗚於四五月，其聲若雲麥熟即快，今年二麥如雲，此鳥不妄言也。
｜原｜東坡詩註｜今大內，當麥熟時，以黃羅帕封賜百官，其外題曰麨，或雲以蜜漬食尤佳。
｜增｜朱子詩註｜小說人有中麥毒者，夢紅裳娘子悲歌，有一丸蘆菔火吾宮之句。
｜空同子｜麥種之秋而焦於夏，火尅金也，麥穗直而芒，有兵象焉。
｜湧幢小品｜洪武初，一儒赴召，太祖問曰，習何經，曰業農，太祖曰，汝知麥禾之節不同乎，對曰，禾三節，麥四節，禾播種於春，至秋而獲，凡歷三時，故三節，麥則歷四時始成，故四節，太祖曰，是能知稼穡者，即擢某州知州。　木蘭國有三寸之麥。
｜原｜梧潯雜佩｜南方四月雨後尚有餘寒，土人謂之麥秀寒，按王勃採蓮賦，麥雨微涼，又徐陵集，亦有麥冷之語。
｜集藻｜
｜傳｜
｜原｜宋蘇軾溫陶君傳｜石中美，字信美，中牟人也，本姓麥氏，隨母羅氏去其夫而適石，因冐其姓，始中美之生也，其父太卜氏以連山筮之，遇師䷒之爻，是謂師之革䷰，曰，生乎土，成乎水，而變乎火，坎以輮之，坤以布之，釡以熟之，口以內之，腹以藏之，美在其中，而暢於四支，能者樂之以為大腹，不能者傷之以為心病，眾所說也，善莫大焉，故因以名字之，中美幼輕躁踈散，與物不合，得其鄉人儲子之意，因使從滏水湯先生游，既熟，遂陶而成之，為人白晳而長，溫厚柔忍，在諸石中最有名，儲子因秦故，司馬錯、李斯、子由、趙高、閻樂並薦於秦王，得與甫田蔡甲、肥鄉羊奭、內黃韓音子俱召見，是時王方省覽文書，日昃未食，見之甚喜，曰，卿等向者安在，何相見之晚耶，未見君子，惄如調饑，卿等之謂也，自是皆得進見，充上心腹，賜爵土，更上食，與御旦夕召對，所獻納時或麤踈，上未嘗不盡善也，秦王以繆毒事出文信侯而遷太后，怒恚，數日不食，中美乘機進諫，上說，賜爵徹侯，食溫、定陶二縣，號溫陶君，中美既被任用，凡有造作，自丞相以下莫不是之，其為人柔和，有以塞讒人之口故也，他日秦王坐朝，日旰，意有所思，亟召中美，將虛以納之，中美不熟計以進，其說頗剛，鯁志不快之者累日，有博士單軫說上曰，為其所傷矣，宜有以下之，即無患，因進其弟子已升、元華於上，上意稍平，然自是遂踈中美，不得為尚食矣，中美曰，吾為尚食，日夕自謂不素餐者，今吾與羊生輩皆不得進，縱復有用者，將誅辱乎，昔也得充心腹，而今也遽不信，是有不善我之心，雖使時或思我，彼將不盡矣，遂稱疾，以侯就第，其後子孫生郡郭者，散居四方，自號渾氏、扈氏、索氏、石氏為四族雲。
｜文賦散句｜
｜原｜殷箕子麥秀歌｜麥秀漸漸兮，彼黍離離。
｜漢枚乘七發｜麥秀𦾶兮雉朝飛。
｜增｜魏黃觀疏｜今年麥苗雖好，臨熟多雨，而悉復偃壞，小麥畧盡，惟穬麥、大麥頗得半收耳。
｜原｜晉潘岳射雉賦｜麥漸漸以擢芒。
｜五言古詩｜
｜增｜唐白居易觀刈麥｜田家少閒月，五月人倍忙，夜來南風起，小麥覆隴黃，婦姑荷簞食，童穉攜壺漿，相隨餉田去，丁壯在南岡，足蒸暑土氣，背灼炎天光，力盡不知熱，但惜夏日長，復有貧婦人，抱子在其傍，右手秉遺穗，左臂懸弊筐，聽其相顧言，聞者為悲傷，家田輸稅盡，拾此充飢腸，今我何功德，曾不事農桑，吏祿三百石，歲晏有餘糧，念此私自愧，盡日不能忘。
｜宋蘇轍遲往泉店殺麥｜罷民不耕獲，豈利有攸往，古人為我言，許此亦無妄，一冬免鋤犁，二麥盈罋盎，火老金尚伏，雨過築場壤，隣家助伯亞，蒼耳割榛莽，朝陽得終日，經歲可無恙，老夫終病慵，長子幸可仗，劬勞慎勿厭，䴵餌家共享，秋田雨初足，已作豐熟想，歸來報好音，相對開臘釀。
｜七言古詩｜
｜增｜宋蘇軾鴉種麥行｜霜林老鴉閒無用，畦東拾麥畦西種，畦西種得青猗猗，畦東已作牛尾稀，明年麥熟芒攢槊，農夫未食鴉先啄，徐行俯仰若自矜，鼓翅跳踉上牛角，憶昔舜耕歷山鳥為耘，如今老鴉種麥更辛勤，農夫羅拜鴉飛起，勸農使者來行水。
｜五禽言｜去年麥不熟，挾彈規我肉，今年麥上場，處處有殘粟，豐年無象何處尋，聽取林間快活吟。
｜蘇轍遜往泉城獲麥｜少年食稻不食粟，老居潁川稻不足，人言小麥勝西川，雪花水磨煮成玉，泠淘槐葉氷上齒，湯餅羊羹火入腹，五年隨俗麤得飽，晨朝稻米纔供粥，兒曹知我老且饞，觸熱泉城正三伏，田家有信呼即來，亭午驅牛汗如浴，吾兒生來讀書史，不慣田家爭斗斛，今年久旱麥粒細，及半罷休饒老宿，歸來爛熳㬠蒼耳，來歲未知還爾熟，百口且留終歲儲，貧交強半倉無穀。
｜外孫文九伏中入村㬠麥｜春田不雨憂無麥，入囷得半猶足食，伏中一㬠不得緩，旱田倉耳猶難得，人言春旱夏當潦，入伏未保天日好，老農經事言不虛，防風防雨如防盜，外孫讀書舊有功，五言七字傳祖風，旋投詩筆到田舍，知我老來饞且慵，秋田正急車難起，汗滴肩頳愧鄰里，磨聲細轉雪花飛，舉家百口磨牙齒，食前方丈我所無，蒸餅十家或有諸，孫歸何用慰勤苦，烹雞亦有蒸葫蘆。
｜張舜民打麥｜打麥打麥，彭彭魄魄，聲在山南應山北，四月太陽出東北，纔離海嶠麥尚青，轉到天心麥已熟，鶡旦催人夜不眠，打雞呼雨雲如墨，大婦腰鐮出，小婦具筐逐，上壠先捋青，下壠已成束，田家以苦乃為樂，敢憚頭枯面焦黑，貴人薦廟已嘗新，酒醴雍容會所親，曲終厭飫勞僮僕，豈信田家未入唇，盡將精好輸公賦，次把升斗求市人，麥秋正急又秧禾，豐歲自少凶歲多，田家辛苦可奈何，將此打麥詞，兼作插禾歌。
｜范成大刈麥行｜梅花開時我種麥，桃李花飛麥叢碧，多病經旬不出門，東坡已作黃雲色，腰鐮刈熟趁晴歸，明朝雨來麥沾泥，犁田待雨插晚稻，朝來移秧夜食麨。
｜陸游屢雪二麥可望喜而作歌｜苦寒勿怨天雨雪，雪來遺我明年麥，三月翠浪舞東風，四月黃雲暗南陌，坐看比屋騰歡聲，已覺有司寛吏責，腰鎌丁壯傾閭里，拾穗兒童動千百，玉塵出磨飛屋樑，銀絲入釡須寛湯，寒醅發劑炊䴵裂，新麻壓油寒具香，大婦下機廢晨織，小姑佐庖忘晚妝，老翁飽食笑捫腹，林下擊壤歌時康。
｜張孝祥｜大麥半枯自浮沉，小麥刺水鋪綠針，山邊老農望麥熟，出門見水放聲哭，去年泠泠七月雨，秋苗不收一粒穀，只今米價貴如玉，併日舉家纔食粥，小兒索飯門前啼，大兒雖瘦把鋤犁，晴時種麥畊荒壠，正好下秧無稻種。
｜戴復古刈麥行｜腰鎌上壠刈黃雲，東家西家麥滿門，前村寡婦拾滯穟，饘粥有餘炊餅餌，我聞淮南麥最多，麥田今歲屯干戈，飽飯不知征戰苦，生長此方真樂土。　
｜王炎麥苗已有生意掘烏稬
者未止｜兒童飯犢女採桑，水滿東臯耕事忙，稻秧半綠麥半黃，天許食新饘粥香，田父咨嗟仍笑語，赤地一年今得雨，紫蕨有根妻子喜，免填溝壑棄閭里。
｜元王禎芟麥歌｜田家食力不食智，麰麥年年勤種蒔，老農八十諳地利，暑夏呼兒先暵地，再耕再耨土華膩，手把耬犁知已試，土沃不妨投種穊，今年已報春澤被，覆壠苗深如櫛比，薰風長養見天意，獵獵青旗催穉穗，纔結稃胞花雪墜，赫赫曦輪熾鑽燧，儘著精華輸至味，粒飽芒森密如篲，頓失前時浪翻翠，豈知真宰調元氣，化作黃雲表嘉瑞，老農眼飽雖自慰，旦夕卻憂風雨至，子婦犇忙事芟器，釤綽翩翩轉雙臂，曳籠腰間盈復棄，急載牛箱夜無寐，轉首登場簇高積，風翻日碾半猶未，已向公門奉新餽，麴材和糴凡幾次，年餉巡門仍語誶，夏稅有程今反易，自餘宿負如取寄，指此有秋爭蟻萃，一得豈能償百費，終歲勤勞一歔欷，昨日公堂宴賓貴，樽俎橫陳混淆胾，檀板珠繩按歌吹，萬錢不值供一醉，庖人搓揉出精粹，尚喜食新誇餅餌，物不天來皆力致，飽食何人知所自，春祈夏薦禮所記，報本從來追古義，但願斯民不畏吏，吏不擾民民自遂，凡在牧民遵此治，坐見兩岐歌政異，日富囷倉均被賜，不使老農憂歲事。
｜明｜高啟打麥詞｜雉雛高飛夏雲暖，行割黃雲隨手斷，疎莖短若牛毛垂，去冬無雪不相宜，場頭負歸日色白，穗落連枷聲拍拍，呼兒打曬當及晴，雨來怕有飛蛾生，臥驅鳥雀非愛惜，明年好收供爾食。
｜五言律詩｜
｜增｜宋蘇轍殺麥二首｜麥幸十分熟，雨過三日霪，初晴尚未伏，半夜卷重陰，細築場無隙，輕推磨有音，驚聞諸縣水，一㬠直千金。　雨後麥多病，庾中蛾欲飛，不辭終日暑，幸脫半年飢，潦水來何暴，秋田望已微，農夫愚可念，此報定誰非。
｜陸游種麥｜墾地播宿麥，飯牛臨野池，未能貪佛日，正恐失農時，矻矻鋤耰力，勤勤祝史辭，嘉平得三白，吾飽豈無期。
｜七言律詩｜
｜增｜宋朱子次韻秀野滄波館刈麥｜貽牟夙昔但聲歌，今見郊園樂事多，且喜甌簍符善禱，未須蘆菔顰妖娥，霞觴正自誇真一，香鉢何煩問畢羅，我欲賣刀來學稼，不知還許受廛麼。
｜原｜明申時行麥浪｜芃芃秀色挺來牟，片片黃雲似水流，風作跳波時隱見，雨添新漲乍沉浮，晴畦錦漾千層縠，寒隴濤生四月秋，卻怪狂瀾頻起陸，漫教文偉賦中收。
｜董其昌太廟薦麥｜閟宮朝啟肅精禋，御苑來牟及薦新，九葉靈光開大歷，雙岐瑞穎獻昌辰，風廻玉幾馨先稷，露裛金莖潔似蘋，一自寢園祈報後，於皇清頌遍周民。
｜七言絕句｜
｜御製見途中夏麥將熟誌喜｜江滸淮壖道已周，歸看東省麥盈疇，雨滋膏潤苗多秀，早慶今年大有秋。
｜清明麥秀｜清明前後麥花香，遍野氤氳映驌驦，須認秋成春雨密，隔溪村落飲斜陽。
｜增｜宋王珪宮詞｜六龍觀稼奉宸遊，齊賀豐年薦麥秋，後苑宴回卿相出，內官金合送來麰。
｜王安石陂麥｜陂麥連雲慘淡黃，綠陰門巷不多涼，更無一片桃花在，借問春歸有底忙。
｜范成大出東郊觀麥苗｜去歲秋霖麥下遲，臘殘一雪潤無泥，相將飽喫滹沱飯，來聽林間快活啼。
｜刈麥｜麥頭熟顆已如珠，小阨惟憂積雨餘，匄我一晴天易耳，十分終惠莫乘除。
｜田園雜興｜高田二麥接山青，傍水低田綠未耕，桃杏滿村春似錦，踏歌椎鼓過清明。
｜楊萬里江山道中麥熟｜黃雲剖露幾肩歸，紫玉炊香一飯肥，卻破麥田秧晚稻，未教水牯臥斜暉。
｜麥｜無邊綠錦織雲機，全幅青羅作地衣，個是農家真富貴，雪花消盡麥苗肥。
｜方岳農謠｜春雨初晴水拍堤，村南村北鵓鴣啼，含風宿麥青相接，刺水柔秧綠未齊。　小麥青青大麥黃，護田沙逕繞羊腸，秧畦岸岸水初飽，塵甑家家飯已香。
｜原｜譚知榮｜麥隴風來翠浪浮，霏微小雨似深秋，野庭終日捲簾坐，清樾對啼黃栗留。
｜詩散句｜
｜杜甫｜崆峒小麥熟。
｜增｜杜甫｜白屋花開裏，孤城麥秀邊。　山田麥無隴，春氣晚更生。
｜韓愈｜南陽郭門外，桑下麥青青。
｜白居易｜四月未全熱，麥涼江風秋。
｜元稹｜年年四五月，蠒實麥小秋。
｜原｜司空圖｜綠樹連村暗，黃花入麥稀。
｜宋蘇軾｜登城望牟麥，綠浪風掀舞。
｜增｜陸游｜但見古河東，壠麥如鋪雪。
｜麥麻九疇｜野黃麥初割，畦綠蔬纔灌。
｜王元粹｜青青道邊麥，知是誰家田。
｜宋石介｜使麥長熟人不饑，敢告吾君不須赦。
｜王安石｜無端隴上翛翛麥，橫起風寒占作秋。
｜范純仁｜潤催隴麥將黃節，寒阻春蠶趁早眠。
｜唐庾｜睡外莫聽泥活活，想中已賭麥含含。
｜陸游｜京塵日念家山樂，況值腰鎌割麥初。　雨畏禾頭蒸耳出，潤憂麥粒化蛾飛。　已過西成賽廟期，家家下麥不容遲。　壓車麥穗黃雲卷，食葉蠶聲白雨來。　山村處處晴收麥，鄰曲家家午曬絲。
｜楊萬里｜紅紅白白花臨水，碧碧黃黃麥際天。
｜危禎｜麥風翻隴潑濃綠，花露滴枝黏老紅。
｜吳潛｜吳波亭下縏扁舟，輕雨輕寒又麥秋。
｜盧贊元｜麥秋天氣朝朝變，蠶月人家處處忙。
｜宋謝朓｜麥候始清和。
｜齊王僧達｜麥壠多秀色。
｜邢邵｜風輕麥候初。
｜周庾信｜麥隨風裏熟。
｜陳江總｜麥氣涼昬曉。
｜唐盧從願｜蘅臯起麥涼。
｜張謂｜秋風麥穗黃。
｜蕭穎士｜麥秋田野喧。
｜王維｜雉雊麥苗秀。
｜杜甫｜徼麥早向熟。
｜原｜杜甫｜細麥落輕花。　青熒陵陂麥。　涼州白麥枯。
｜增｜韓愈｜暖風抽宿麥。
｜孟郊｜麥風清冷吹。
｜李賀｜麥雨漲溪田。
｜張蠙｜甸麥深藏雉。
｜宋王安石｜麥漲一溪雲。
｜蘇軾｜夏旱臞麥人。
｜唐庚｜雀飛田有麥。
｜汪藻｜麥隴如人深。
｜范成大｜麥裏綠叢高。
｜戴復古｜梯山畦麥秀。
｜黃公度｜晴添麥隴黃。
｜金吳激｜風雨麥秋寒。
｜元方夔｜山田麥苗肥。
｜袁桷｜土沃村村麥。
｜原｜唐李白｜荊州麥熟繭成蛾。　麥隴青青三月時。
｜增｜儲光羲｜麥涼浮壠雉媒低。
｜柳宗元｜麥芒際天搖清波。
｜李賀｜野家麥畦上新壠。
｜朱慶餘｜麥風吹雨正徘徊。
｜薛逢｜晚麥芒乾風似秋。
｜薛能｜鄰驚麥野聞雛雉。
｜杜荀鶴｜高下麥田新雨後。　分開野色收新麥。
｜宋石介｜麥宜過社猶催種。
｜原｜歐陽修｜四月田家麥穗稠。
｜王安石｜晴日暖風生麥氣。
｜增｜蘇軾｜麥熟旋供湯餅新。
｜王阮｜麗日借黃催麥壠。
｜范成大｜麥雨一犁隨處綠。　青黃麥隴平平去。
｜陸游｜水面秧青麥半黃。　雪花漫漫麥將熟。　土膏動後麥苗長。
｜戴復古｜鍜磨嗚時大麥黃。
｜黃公度｜乍寒乍煖麥秋天。
｜金王渥｜穀雨連朝沒麥場。
｜宇文虛中｜彌壠連天麥浪寒。
｜麻九疇｜筍輿歸路麥花香。
｜元好問｜一犁春雨麥青青。　灔灔蒼波麥已勻。
｜元方回｜夏前十日嘗新麥。
｜耶律楚材｜萬頃青青麥浪平。　馬祖常滋麥，春膏覆壠齊。
｜謝應芳｜天假春晴養麥苗。
｜別錄｜
｜增｜尚書大傳｜秋昬虛星中，可以種麥。
｜原｜種麥｜
｜農政全書｜八月白露節後，逢上戊為上時，中戊為中時，下戊為下時，種須簡成實者棉子油拌過，則無蟲而耐旱，大約杏多則不蛀，宜肥地，有雨佳，諺雲，無雨莫種麥，又雲，麥怕胎裏旱，又雲，要喫麫泥裏纒，春雨更宜，諺雲，麥收三月雨，春間鋤一遍，收子多，若三春有雨，入夏時有微風，此大有之年也，諺雲，麥秀風搖，初種忌戍日，諺雲，無灰不種麥，雨經社日佳，以灰糞拌種妙。
｜增｜雜陰陽書｜大麥生於杏。二百日秀，秀後五十日成。麥生於亥，壯於卯，長於辰，老於巳，死於午，惡於戍，忌於子、丑。小麥生於桃。二百一十日秀，秀後六十日成。忌與大麥同。蟲食杏者麥貴。
｜齊民要術｜崔寔曰，凡種大、小麥，得白露節，可種薄田，秋分，種中田，後十日，種美田。唯穬，早晚無常。正月，可種春麥、豍豆，盡二月止。　汜勝之書曰，凡田有六道，麥為首種。種麥得時，無不善。夏至後七十日，可種宿麥，早種則蟲而有節，晚種則穗小而少實。當種麥，若天旱無雨澤，則薄漬麥種以酢漿並蠶矢，夜半漬，向晨速投之，令與白露俱下，酢漿令麥耐旱，蠶矢令麥忍寒。麥生黃色，傷於太稠，稠者鋤而稀之。秋鋤以棘柴耬之，以壅麥根。故諺雲，子欲富，黃金覆。黃金覆者，謂秋鋤麥，曳柴壅麥根也。至春凍解，棘柴曳之，突絕其乾葉，須麥生，復鋤之，到榆莢時，注雨止，候土白背復鋤，如此則收必倍。冬雨雪止，以物輒藺麥上，掩其雪，勿令從風飛去，後雪，復如此，則麥耐旱，多實。春凍解，耕如土，種旋麥，麥生根茂盛，莽鋤如宿麥。　區種麥，區大小如中農夫區，禾收，區種，凡種一畝，用子二升，覆土厚二寸，以足踐之，令種土相親。麥生根成，鋤區間秋草，緣以棘柴律土壅麥根。秋旱，則以桑落曉澆之。秋雨澤適，勿澆之。麥凍解，棘柴律之，突絕去其枯葉。區間草生，鋤之。大男、大女治十畝，至五月收，區一畝，得百石以上，十畝得千石以上。　大、小麥，皆須五月、六月暵地，不暵地而種者，其收倍薄。　種大、小麥，先㽟，逐犁䅖種者佳。其山田及剛強之地，則耬下之，凡耬種者，匪直土淺易生，於鋒鋤亦便。穬麥，非良地則不須種。　八月中戊社前種者為上時，擲者，畝用子二升半。下戊前為中時，用子三升。八月末九月初為下時。用子三、四升。八月上戊社前為上時，擲者，用子一升半。中戊前為中時，用子二升。下戊前為下時，用子二升半。正月、二月勞而鋤之，三月、四月鋒而更鋤。　小麥宜下種，歌曰，高田種小麥，稴穇不成穗。
｜吳下田家志｜種麥宜庚午、辛未、辛巳、辛卯、庚子、庚戍。
｜種樹書｜小麥不過冬，大麥不過年。　麥最宜雪，諺雲，冬無雪，麥不結。　種麥之法，土欲細，溝欲深，耙欲輕，撒欲勻。曬麥之法，宜烈日之中，乘熟而收，仍用蒼耳葉或麻葉碎雜其中，則免化蛾。　臘日種麥及豆，來年必熟，麥苗盛時，須使人縱牧於其間令稍實，則其收
倍多。麥屬陽故宜乾原，稻屬陰故宜水澤。
｜士農必用｜相傳農語雲，彭祖壽年八百，不可忘了植蠶植麥，又雲，社後種麥爭回耬，又雲，社前種麥爭回牛，言奪時之急，如此之甚也。
｜原｜種塌麥｜
｜法天生意｜六月初旬，五更時乘露未乾陽氣在下，耕地，牛得其涼耕過，稀種菉豆，候七月間，豆有花，犁翻豆秧入地，麥苗易茂。
｜護麥｜
｜農桑撮要｜防露傷麥，但有沙霧，將檾麻散拴長繩上，侵晨令兩人對持其繩，於麥上牽拽，抹去沙霧，則不傷麥。
｜刈麥｜
｜農政全書｜凡農家所種宿麥早熟，最宜早收，故韓氏直說雲，五六月麥熟，帶青收一半，合熟收一半，若候齊熟，恐被暴風急雨所摧，必至拋費，每日至晚即便載麥上場堆積，用苫密覆以防雨作，如搬載不及即於地內苫積，天晴乘夜載上場，即攤一二車，薄則易乾，碾後一遍，翻過又碾一遍，起稭下場，揚子收起，雖未淨，直待所收麥都碾盡，然後將未淨稭稗再碾，如此可一日一場，比至麥收盡，已碾訖三之一矣，大抵農家之忙，無似蠶麥，古語云，收麥如救火。
｜增｜齊民要術｜麥，倒刈，薄布，順風放火，火既著，即以掃帚撲滅，仍打之，如此者，
夏蟲不生。
｜原｜貯麥｜
｜太平御覽｜麥之為蝶繇濕也，萬物之變皆有化也，止麥之化，區之以灰法，於伏天曬極乾，乘熟覆以石灰則不生蟲，又以蠶沙和之，辟蠧，蒼耳或艾曝乾剉碎同收亦不蛀，若稍濕必生蟲。
｜增｜齊民要術｜立秋前治訖，蒿艾簞盛之，良，以蒿艾閉窖埋之，亦佳，窖麥法，必須日曝令乾，及熱埋之，多種久居供食者，宜作劁。
｜清異錄｜積麥以十辛良，下子不得過三辛，收潑不得過三辛，上場入倉亦用辛日。
｜農家諺｜雲行北，好曬麥。

　　瑞麥
｜原｜說文｜天降瑞麥，一來二麰。
｜彙考｜
｜原｜後漢書張堪傳｜堪拜漁陽太守，百姓歌曰，桑無附枝，麥秀兩岐，張公為政，樂不可支。
｜增｜舊唐書玄宗本紀｜天寶三載三月，武威郡上言，番禾縣天寶山有醴泉湧出，嶺石化為瑞麰，遠近貧乏者取以給食，改番禾為天寶縣。
｜宋書符瑞志｜晉武帝太康十年六月，嘉麥生扶風郡，一莖九穗，是歲收三倍。
｜北齊書孟業傳｜業遷東郡守，以寬惠著，其年，麥一莖五穗，其餘三穗四穗共一莖，合郡人以為政化所感。
｜宋史樂志｜端拱初諸州，麥兩穗三穗者，連歲來上，有司請以為瑞麥之曲，薦於朝會用之。
｜五行志｜皇祐三年五月，彭山縣上瑞麥圖，凡一莖五穗者數本，帝曰，朕嘗禁四方獻瑞，今得西川秀麥圖，可謂真瑞矣，其賜田夫束帛，以勸之。
｜遼史聖宗本紀｜統和二十年十二月，南京、平州麥秀兩岐。
｜金史五行志｜宣宗興定元年四月，陳州商水縣進瑞麥，一莖四穗。開封府進瑞麥，一莖三穗、二莖四穗。
｜原｜前涼錄｜永嘉三年，嘉麥一莖九穗，生於姑臧。
｜增｜孔帖｜梁宋州節度使友諒進瑞麥，一莖三穗，太祖怒曰，宋州大水，何用此為。
｜原｜西安志｜宣德中，嘉麥生茂陵，一莖九穗。
｜新城志｜天啟四年，嘉麥生王氏田中，一莖五穗。
｜集藻｜
｜表｜
｜增｜崔融為皇太子賀嘉麥表｜伏見雍州司馬徐慶稱，所部有嘉麥，一莖六穗，纖芒濯露，疑因黑壤之宜，香稼搖風，若吐黃金之色，豈非靈心昭應，睿德感通，降之自天，何必來牟之詠，嘗之於廟，先符孟夏之時，凡在含生，相趨動色，臣謬當居守，肅奉宗桃，一穗兩岐，徒
說張君之詠，十畝千石，方輕汜氏之書，仰天意而增歡，顧人心而載躍，無任喜忭之至。
｜狀｜
｜增｜宋秦觀代蔡州進瑞麥圖狀｜勘會本州，自春以來，屢得雨澤，已於某月日具狀奏聞訖，今來二麥並已成熟，地無高下，所收斗斛數倍當年，及諸縣節次申送，致麥苗有一莖二穗或三穗，其多有至五穗者甚多，父老等皆雲，數十年無此豐熟，亦未嘗見有麥苗一莖至數穗者，以此見臨御以來，功化日新，利興害去，善氣充塞，至此嘉應，臣待罪郡守，目睹其事，不敢隱默，謹畫成圖子一本，隨狀上進以聞。
｜頌｜
｜增｜明李東陽瑞麥頌並序｜瑞麥頌豐年也，和氣旁達，嘉麥效祥，頌聲作焉，以麥上德，昭農事也，維田有麥，載被其隴，既堅既實，岐岐總總，我場我隴，其積如踴，皇德斯播，於勤於動，維此瑞麥，曰帝之寵。　維麥在田，載耕載穮，胝我手足，劬我耜銚，以夕以朝，中心孔怊，載抃而謳，於歲之秋，曰茲豐年，維我民勞。　天監帝德，亦念民阻，噓以和風，渥以甘雨，貽我嘉麥，及我穀黍，維年之祥，祈不我拒，以徧率土，於天之下，永荷皇嘏。
｜賦｜
｜增｜唐任瑗瑞麥賦｜建極惟皇，昭鑠於光，出豫考卜，乘時省方，西自酆鎬，東巡洛陽，順天游而有慶，緬日晷之雲長，徵賢宣室，布政明堂，風雨時序，黎庶其康，盡物稱瑞，窮靈委祥，明含日月，則階蓂恆秀，澤及草木，而隴麥登芳，於是闢離宮，通禁苑，覩茲瑞之所應，實皇恩之燭遠，朝任得人，時唯賢相，九流分職，三旗協亮，稱堯舜之允敷，同益贊而為唱，曰珍瑞麥，生我皇國，凌寒而秀，彰聖之德，願載東觀之書，以歌南薰之則，既而帝曰，欽哉，天符聿來，俾予光於四表，惟爾翼於中台，念幽芳之遂性，知棫樸之當材，且夫麥之為瑞，其德至矣，居寒自生，當暑薦美，含實珠淨，耀芒鋒起，既標詠於詩人，亦稱奇於縑史，當其芃芃於野，漸漸其秀，將嗣穀以登年，豈凌霜而不茂，在昔唐叔，嘉禾伊育，昭彼周王，天人斯穆，今惟聖帝，此焉攸淑，涵之如春也，及晝而繁榮，就之如日也，來牟而紛郁，則有小儒，怡然鼓腹，照水鏡之光鑑，參歷選之題目，未登高而賦成，庶陳美於金竹者也。
｜高敭庭瑞麥賦｜聖人順動，文思欽明，天地貞觀，品物咸亨，去憑虛而就安處，面周洛而背咸京，雲旗電發，霜戟林行，太陰用事，其日在斗，萬國來庭，百神奔走，泉潛動而荄落，水益壯而氷厚，冠異氣於繚垣，吐嘉麰於寒藪，不忌風雪，全抽兩穗，逼日月之光華，得雲雨之攸利，芒纖纖而擢隴，葉青青而聳翠，同黍谷之移暄，類榆林之因地，瑞紀增煥，嘉禾異植，出天苑之稱奇，訪人寰而未識，凌玉霜而表勁，挺金莖而孤植，顧耀穎於年和，望生成於地力，倬彼藩翰，其代天工，即漢庭之相國，類晉室之清通，拜殊祥而北首，列圖史於南宮，紆粹容於有穆，冠鴻業而無窮，實穎實栗，是崇是奉，可以為瑚璉之資，可以為穜稑之種，偉長至之馭序，同少陽之在候，成粒貴於鳥銜，覆苗期於雉劬，夫瑞也，百王之珍事，其生也，二
儀之大德，道泰則稱物呈形，政乖則群方皆忒，伊小草之何幸，逢大人之允塞，願均照於離明，祈作禎於王國。
｜樂章｜
｜增｜宋史朝會樂章｜芃芃嘉麥，擢秀分岐，甘露夕灑，惠風晨吹，良農告瑞，循吏稱奇，歸美英主，折而貢之。
｜七言律詩｜
｜增｜范成大次韻袁起巖瑞麥｜此麥兩岐已黃熟，其間又出一青枝，亦已秀實，傳記所未載也。｜民和神福固其宜，況有仁先四者施，吳稻即看收再熟，周牟先已秀雙岐，蕙風半老黃金穗，梅雨重春綠玉枝，樂不可支聊發詠，田間日日是芳時。
｜五言排律｜
｜原｜唐鄭畋詠麥穗兩岐｜聖慮憂千畝，嘉苗薦兩岐，如雲方表盛，成穗忽標奇，瑞露縱橫滴，祥風左右吹，謳歌連上苑，化日遍平陂，史冊書堪重，丹青畫更宜，願依連理樹，俱作萬年枝。
｜張聿詠瑞麥｜瑞麥生堯日，芃芃雨露偏，兩岐分更合，異畝穎仍連，冀獲明王慶，寧惟太守賢，仁風吹靡靡，甘雨長芊芊，聖德應多稔，皇家配有年，已聞天下泰，誰為濟西田。
｜詩散句｜
｜增｜宋夏竦｜似法陰爻呈六穗，或符陽數效三岐。
｜唐李嶠｜瑞麥兩岐秀。
｜白居易｜岐秀麥分花。

　　雀麥
｜增｜爾雅｜蘥雀麥。｜註｜即燕麥也。
｜本草｜雀麥，一名杜姥草，一名牛星草，李時珍曰，此野麥也，燕雀所食，故名。日華本草謂此為瞿麥，非矣。蘇恭曰，在處有之，生故墟野林下，苗葉似小麥而弱，其實似穬麥而細。周憲王曰，燕麥穗極細，每穗又分小叉十數個，子亦細小。
｜彙考｜
｜增｜唐書劉禹錫傳｜禹錫由和州刺史入為主客郎中，復作遊玄都觀詩，且言始謫十年，還京師，道士植桃其盛若霞，又十四年過之，無復一存，唯兔葵燕麥，動搖春風耳，以詆權近。
｜博物志｜食鷰麥令人骨節斷解。
｜丹鉛錄｜范文正公安撫江淮，進民間所食烏昧草，乞宣示六宮，傳諸戚里，以抑奢侈。烏昧草即今之野燕麥，淮南謂麥曰昧，故史從音為文。　燕麥滇南霑益一路有之，土人以為朝夕常食，非虛名也。

　　蕎麥
｜原｜蕎麥，一名荍麥，一名烏麥，一名花蕎。莖弱而翹然，易長易收，磨麫如麥，故曰蕎，曰荍，而與麥同名也，俗亦呼甜蕎，以別苦蕎。南北皆有之，立秋前後下種，密種則實多，稀則少，八九月熟，性最畏霜，宜早種，遲則少收，苗高一二尺，莖空而赤，葉綠如烏臼樹葉，開小白花，甚繁密，花落結實三稜，嫩青，老則烏黑，性甘、寒、無毒，降氣寬中，氣盛有濕熱者，宜之，若脾胃虛弱者，不宜，多食難消，煑熟日中曝開口舂取米，可作飯，磨為麫，滑膩亞於麥麫，北人作煎餅及餅餌日用，以供常食，農人以為禦冬之具，南人但作粉餌食，和豬羊肉熱食，不過十餘頓，即患熱風，忌同黃魚食。
｜彙考｜
｜增｜宋史禮志｜太宗景祐三年，禮官宗正請每歲秋季月嘗豆、嘗蕎麥。
｜後山談叢｜穎諺曰，黃𪃬口噤蕎麥斗，夏中候黃𪃬不嗚，則蕎麥可廣種也。
｜水南翰記｜蕎麥，韻書無之，道藏有藥石爾雅，唐元和間梅彪所集諸藥隱名，以粟、黍、蕎、麥、豆為五弟。
｜高昌行記｜高昌地產五穀，惟無蕎麥。
｜集藻｜
｜七言古詩｜
｜增｜宋陸游蕎麥熟刈者滿野喜而有作｜城南城北如鋪雪，原頭家家種蕎麥，霜晴收斂少在家，餅餌今冬不憂窄，胡麻壓油油更香，油新餅美爭先嘗，獵歸熾火燎雉兔，相呼置酒喜欲狂，陌上行歌忘惡歲，小婦紅妝穗簪髻，詔書寛大與天通，逐熟淮南幾誤計。
｜詩散句｜
｜增｜唐溫庭筠｜日暮鳥飛散，滿山蕎麥花。
｜宋戴敏｜頗動詩人興，滿園蕎麥花。
｜唐白居易｜獨出門前望野田，月明蕎麥花如雪。
｜宋范成大｜落日青山都好在，山間蕎麥滿芳洲。
｜陸游｜𪍷熟山僧分餺飥，船來溪友餉薪樗。
｜唐白居易｜蕎麥鋪花白。
｜宋韓琦｜雲鋪蕎麥花漫野。
｜陸游｜滿村蕎麥正離離。　暖日暉暉秀蕎麥。　未收蕎麥怯新霜。
｜金王良臣｜蕎花冉冉蜜脾香。
｜元貢奎｜路轉滿川蕎麥花。
｜別錄｜
｜增｜齊民要術｜凡蕎麥，五月耕，經三十五日，草爛得轉，井種，耕三遍，立秋前後，皆十日內種之，耕地三遍，即三重著子，下兩重子黑，上一重子白，皆是白汁，滿飽如濃，即須收刈之，但對稍搭鋪之，其白者日漸盡變為黑，如待上頭總黑，半已下黑子，盡落矣。

　　附錄　苦蕎麥
｜原｜苦蕎麥出南方，春社前後種之，莖青多枝葉，似蕎麥而尖，花帶綠色，實亦似蕎麥，而稜角不峭，味苦，磨為粉，蒸使氣饀，滴去黃汁，乃可為糕餌，色如豬肝，穀之下品。

　　瞿麥
｜增｜爾雅｜大菊蘧麥。｜註｜一名麥句薑，即瞿麥。
｜廣雅｜茈萎，麥句薑，蘧麥。
｜本草｜瞿麥一名巨句麥，一名大蘭，一名地麫。陶弘景雲，今出近道，一莖生細葉，花紅紫赤，可愛，子頗似麥，故名瞿麥。
｜別錄｜
｜增｜齊民要術｜種瞿麥法，以伏為時，一名地麫，良地一畝，用子五升，薄田三、四升。畝收十石，渾蒸，曝乾，舂去皮，米全不碎，炊作餐甚滑，細磨下絹簁，作餅亦滑美，然為性多穢，一種此物，數年不絕，耘鋤之功，更益劬勞。
御定佩文齋廣群芳譜卷七
