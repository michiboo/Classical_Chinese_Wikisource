御定佩文齋廣羣芳譜卷五十九
　果譜
　　安石榴 〈榴花，別見花譜。〉
｜原｜安石榴，〈種出安石國，故名。詳見花譜。〉一名若榴，〈《廣雅》云：若榴，石榴也。丹實垂垂若贅瘤也。〉一名金罌，〈《筆衡》云：吳越王錢鏐改榴為金罌。〉一名金庬，〈《湧幢小品》云：杭越之間呼石榴為金庬，蓋避錢鏐諱也。〉一名天漿。〈《酉陽雜俎》云：李衛公言石榴甜者謂之天漿。〉有甜、酸、苦三種。單葉者，旋開花，旋結實，花杔即榴，不結者杔尖小。千葉者，不結實。甜者甘，溫，澀，無毒。可食，潤燥，制三屍蟲，理乳石毒。但性滯戀膈，多食生痰，損肺，黑齒，服食家忌之。酸者性溫，澀，無毒。兼收歛之氣，只堪入藥，陳久更良。榴實圓如毬，頂有尖瓣，大者如杯，皮赤色有黑斑點。皮中如蜂窠，有黃膜隔之。子如人齒，白者似雪，淡紅者似水紅寶石，紅者如硃砂。淡紅、潔白者味甘，紅者味酸。秋後經霜則實自裂。有：富陽榴，〈實大者如碗。〉海榴，〈樹僅二尺，栽盆中，結實亦大，直垂至盆，堪作美觀。〉黃榴，〈結實甚多，最易傳種。〉河陰榴。〈《瑣碎錄》云：河陰出榴，名三十八，中間止有三十八子也。〉
｜增｜
｜酉陽雜俎｜南詔石榴。〈皮薄如藤紙，味絶於洛中。〉
｜本草｜水晶榴，〈子白，瑩澈如水晶，味亦甘。〉苦石榴，〈《抱朴子》云：出積石山。或雲即山石榴也。〉山石榴。〈形頗類榴而小，不作房，生青、齊間，甚多。蜜漬以當果，甚美。〉
｜彙考｜
｜原｜
｜宋書。符瑞志｜晉安帝隆安三年，武陵臨沅獻安石榴，一蔕六實。
｜增｜
｜宋書。張暢傳｜孝武鎮彭城，暢為安北長史。魏太武遣使求甘蔗、安石榴。暢曰：石榴出自鄴下，當非彼所乏。
｜北史。魏收傳｜安德王延宗納趙郡李祖收女為妃，後帝幸李宅宴，而妃母宋氏薦二石榴於帝前。問諸人莫知其意，帝投之。收曰：石榴房中多子，王新婚，妃母欲子孫眾多。帝大喜，詔收卿還將來，仍賜收美錦二疋。
｜西京新記｜上林苑，有安石榴十株。
｜原｜
｜祭儀｜秋嘗果，以棃、棗、柰、安石榴。
｜增｜
｜拾遺記｜吳主以潘夫人遊昭宣臺，志意幸愜，既盡酣醉，唾於玉壺中，使侍婢瀉於臺下，得火齊指環，即掛石榴枝上，因其處起臺，名曰環榴臺。
｜述異記｜瀨鄉老子祠，有紫石榴。
｜原｜
｜洛陽伽藍記｜白馬寺在西陽門外三里。京師語曰：白馬甜榴，一實直牛。
｜鄴中記｜石虎苑中有安石榴，子大如盂碗，其味不酸。
｜增｜
｜酉陽雜俎｜
　梁大同中，東州後堂，石榴皆生䨇子。
　大食勿斯離國，石榴重五六斤。
｜劇談錄｜武宗朝，術士金陵許元長善變幻。武宗謂之曰：先朝明崇儼，取羅浮山甘子，萬里往來，止於旬日。東都當進石榴，時已熟矣，卿今日當致十顆。元長奉詔而出，及旦，寢殿始開，金盤貯石榴致於御榻。俄有使奉進，亦以所失之數上聞。靈驗變通，皆如此類。
｜北戶錄｜鄭虔云：石榴堪作胭脂，睿宗女代國公主常為之，棄其實於禁中，叢生成林。
｜海錄碎事｜邵武郡庭有石榴一株，士人視所實之數，以為登科之信。熙寧庚戌歲，有䨇實於木末者，又有附枝而䨇實者，是歲，葉祖洽、上官均名在一二，何與京兄弟同榜。祖洽有詩曰：已分桂葉爭雲路，不負榴花結露枝。蓋謂此也。
｜本草｜安石榴有酸、淡兩種，道家謂之三屍酒，雲三屍得此果，則醉。
｜澄懷錄｜郭文在山間有石榴、楊梅，為樵牧所傷。文賣簪沽酒以澆花樹。人問之，曰：為二子洗瘡止痛。
｜學圃餘疏｜安石榴無如京師，致之南方，多不活，即活，多化為叢狀。不若求富陽種種之，實大子綻，即不甘亦足供玩。
｜原｜
｜花史｜石崇園有石榴，名石崇榴。
｜集藻｜
｜賦｜
｜增｜
｜晉。潘尼。安石榴賦並序｜
　安石榴者，天下之奇樹，九州之名果，是以屬文之士或敘而賦之，蓋感時而騁思，覩物而興辭。
　余遷舊宇，爰造新居，前臨曠澤，卻背清渠，實有斯樹，植於堂隅，華實並麗，滋味亦殊，可以樂志，可以充虛，朱芳赫弈，紅萼參差，含英吐秀 ，乍含乍披，遙而望之，煥若隋珠耀重川，詳而察之，灼若列宿出雲間，湘涯二後，漢川遊女，攜類命儔，逍遙避暑，託斯樹以棲遲，溯祥風而容與，爾乃擢纖手兮舒皓腕，羅袖靡兮流芳散，披綠葉兮修條，綴朱華兮弱幹，豈金翠之足珍，實茲葩之可玩，商秋授氣，收華斂實，千房同蔕，十子如一，繽紛磊落，垂光曜質，滋味浸液，馨香流溢。
｜張載。安石榴賦｜有若榴之奇樹，肇結根於西海，仰青春以啓萌，晞朱夏以發采，揮光垂綠，擢榦曜鮮，熻若羣翡俱棲，爛若百枝並燃，煥乎鬱鬱，焜乎煌煌，仰映青霄，俯燭蘭堂，似西極之若木，譬東谷之扶桑，於是天廻節移，龍火西夕，流風晨激，行露朝白，紫房既熟，赬膚自坼，剖之則珠散，含之則氷釋。
｜張協。安石榴賦｜攷草木於方志，覽華實於園疇，窮陸產於包貢，嗟英奇於若榴，耀靈葩於三春，綴霜滋於九秋，爾乃飛龍啓節，揚飇扇埃，含和澤以滋生，鬱敷萌以挺栽，傾柯遠擢，沉根下盤，繁莖篠密，豐榦林攢，揮長枝以揚綠，披翠葉以吐丹，流暉俯散，廻葩仰照，爛若百枝並燃，爀如烽燧俱燎，曒如朝日，晃若籠燭，晞絳綵於扶桑，接朱光於若木，爾乃赬萼挺蔕，金牙承蕤，蔭佳人之玄髻，發窈窕之素姿，游女一顧傾城，無鹽化為南威，於是天漢西流，辰角南傾，芳實磊落，月滿虧盈，爰採爰收，乃剖乃拆，內憐幽以含紫，外滴瀝以霞赤，柔膚氷潔，凝光玉瑩，璀如氷碎，泫若珠迸，含清冷之溫潤，信和神以理性。
｜應貞。安石榴賦並序｜
　余往日職在中書時，直廬前有安石榴樹，枝葉既盛，華實甚茂，為之作賦。
　挹微露以鮮采，承輕風而動葩，南拂陰檐，北扇陽阿，其旁則有大廈崇房，重廊高廡，皇籍帝典，圖書之府，時移節變，大火西旋，丹葩結秀，朱實星懸，膚坼理阻，爛若珠駢。
｜潘岳。河陽庭前安石榴賦｜仰天路而高睇，顧鄰國以相望，位莫微於宰邑，館莫陋於河陽，雖小縣陋館，聊可以遊，實有嘉木，曰安石榴，修條外暢，榮榦內樛，扶疎偃蹇，冉弱紛柔，於是暮春告謝，孟夏戒初，新莖擢潤，膏葉垂腴，曾華曄以先越，含榮𪄚其方敷，丹暉綴於朱房，緗菂點乎紅鬚，煌煌煒煒，熠爍委累，似琉璃之棲鄧林，若珊瑚之暎綠水，光明燐爛，含丹耀紫，味滋芳神，色麗瓊蘂，遙而望之，煥若隨珠耀重淵，詳而察之，灼若列星出雲間，十房同膜，千子如一，御渴療飢，解酲止疾，既乃攢乎狹庭，載阨載褊，土階無等，肩牆惟淺，壁衣蒼苔，瓦被駁蘚，處悴而榮，在幽彌顯，其華可翫，其實可珍，羞於王公，薦於鬼神，豈伊仄陋，用渝厥真，果猶如之，而況於人。
｜宋。梅堯臣。矮石榴樹子賦並序｜
　襄城縣庭下生矮石榴，往來者異之，予為作賦，寫其狀，因以自勵雲。
　有矮石榴，其高倍尺中，訟庭儷戒石，訪諸走胥，雲非封植，忽此生榮，三傳歲歷，密葉如蓋，繁條如織，萎蕤下垂，疲軟無力，緗苞貯露，纍纍仄仄，下人俯視，顚本可識，雀愧卑棲而不肯集兮，故啾唧以矯翼，偃偃盤盤，若屈若鬱，紉紉結結，非曲非直，榦不足攀，陰不足息，夫何挺質之可惑耶，意為異與，為妖與，人以為異，我不知其異，曰殊眾人之類類，人以為妖，我不知其妖，曰乖眾木之翹翹，然而不生樊圃臺榭，遊觀之所，產茲堂下，其有以警，而有以覩，因形取義， 庶將自補，當革蔓衍之多枝，無若軟柔之不舉，勿俾苞苴之流行，勿使吏氓之輕侮，勿淟涊以自抑，勿猶豫而失處，勿闒茸以接卑，勿上下之不撫，夫如是，則異也妖也，固弗取，維戒懼斯主。
｜五言古詩｜
｜增｜
｜梁。元帝。詠石榴｜塗林未應發，春暮轉相催，燃燈疑夜火，連珠勝早梅，西域移根至，南方釀酒來，葉翠如新翦，花紅似故栽，還憶河陽縣，映水珊瑚開。
｜王筠。摘安石榴贈劉孝威｜中庭有奇樹，當戶發華滋，素莖表朱實，綠葉廁紅蕤，既標太沖賦，復見安仁詩，宗生仁壽殿，族代河陽𣾨，有美清淮北，如玉又如龜，退書寫蟲篆，進對多好辭，我家新置側，可求不難識，相望阻盈盈，相思滿胸臆，高枝為君採，請寄西飛翼。
｜原｜
｜宋。梅堯臣。詠石榴｜榴枝苦多雨，過熟拆已半，秋雷石罌破，曉日丹砂爛，任從雕俎薦，豈待霜刀判，張騫西使時，蒟醬同歸漢。
｜增｜
｜梅堯臣。陽武王安之寄石榴｜安榴若拳石，中蘊丹砂粒，剖之珠落盤，不待鮫人泣，舊友大河濱，作宰實畿邑，嚴霜百果熟，為贈忽我及，始時童稚嬌，爭取猴猿集，老夫所食微，何暇更收拾，聊荅君意勤，作詩恨短澀。
｜元。朱德潤。題石榴｜雨餘鳴蜩歇，眾綠鬱陰翳，綃囊蹙紅巾，光焰當林麗，映日萼先皺，臨風葉如綴，秋深薦紅實，顆裂排皓齒，秪應乘槎客，天上得先味。
｜七言古詩｜
｜增｜
｜唐。皮日休。石榴歌｜蟬噪秋枝槐葉黃，石榴香老愁寒霜，流霞包染紫鸚粟，黃蠟紙裹紅刳房，玉刻氷壺含露濕，斕斑似帶湘娥泣，蕭娘初嫁嗜甘酸，嚼破水精千萬粒。
｜莊布。石榴歌｜玳瑁殼皴枝婀娜，馬牙硝骨綿敷裹，霜風擊破錦香囊，鸚鵡啄殘紅豆顆，美人擎在金盤腹，錯認海螺斑碌碌，滿口含嘗瓊液甘，一堂齒冷敲寒玉。
｜金。元格。從趙敷道覓石榴｜仙人囊中五色露，得種昔與蒲桃俱，猩猩染花開五月，已覺秋實懸庭除，張園一酸齒欲裂，君家兩株蜜不如，竹馬兒童厭棃栗，綠囊聊為剝紅珠。
｜五言律詩｜
｜增｜
｜宋。鄭獬。石榴｜高枝重欲折，霜老拆丹膚，試剖紫金椀，滿堆紅玉珠，根雖傳大夏，種必近仙都，題作江南信，人應賤橘奴。
｜七言律詩｜
｜增｜
｜宋。楊萬里。石榴｜深著紅藍染暑裳，啄成紋玳敵秋霜，半含笑裏清氷齒，忽綻吟邊古錦囊，霧縠作房珠作骨，水晶為粒玉為漿，劉郎不為文園渴，何苦星槎遠取將。
｜原｜
｜方廣德。石榴｜塗林疎樹自離離，入眼紅膚總不遺，若為連珠過沈約，何來新築伴潘尼，金房半坼珠駢落，霜葉平翻玉並欹，還記葡萄槎上種，折來那不稱同時。
｜五言絶句｜
｜增｜
｜宋。晏殊。石榴｜開從百花後，占斷羣芳色，更作琴軫房，輕盈瑣牕側。
｜蘇軾。和子由岐下石榴｜風流意不盡，獨自送殘芳，色作裙腰染，名隨酒琖狂。
｜范成大。題石榴｜日烘古錦囊，露浥紅瑪瑙，玉池嚥清肥，三彭跡如掃。
｜明。王穀祥。題石榴｜榴房拆錦囊，珊瑚何齒齒，試展畫圖看，憑將頌多子。
｜陳淳。石榴｜
　未摘霜前實，先看雨後花，名應出西海，顏豈論東家。
　蠟蔕團赬玉，文英簇絳綃，秋來結佳果，珍味不須調。
｜七言絶句｜
｜增｜
｜唐。李商隱。石榴｜榴枝婀娜榴實繁，榴膜輕明榴子鮮，可羨瑤池碧桃樹，碧桃紅頰一千年。
｜原｜
｜宋。劉子翬。石榴｜庭榴結實墊芳叢，一夜飛霜染茜容，萬子同苞無異質，金房玉隔謾重重。
｜增｜
｜陸游。山店賣石榴取以薦酒｜山色蒼寒雲釀雪，旗亭據榻興悠哉，麯生正欲相料理，喚取風流醋醋來。
｜明。沈周。石榴｜張騫帶得西來種，中祕千珍及萬珍，一箇臭囊藏不盡，又從身外覆精神。
｜詩散句｜
｜增｜
｜宋。宋祁｜不競灼灼花，只效離離實。
｜明。沈周｜累累枝上實，滿腹飽珠璣。
｜陳淳｜結果多佳子，甘酸合鼎調。
｜宋。宋祁｜煙滋黛葉千條困，露裂星房百子均。
｜石延年｜盡日攜樽芳樹下，何須佳醞得塗林。
｜張舜民｜人拾鳥銜真可惜，皮開子落不論錢。
｜陸游｜半吐山榴看著子，新來梁燕見將雛。
｜宋。謝朓｜珠榴拆且紅。
｜陳。江總｜庭榴剖朱實。
｜唐。王維｜夕雨紅榴拆。
｜韓愈｜
　味美蔗為漿。
　潛苞絳實拆。
｜宋。邵雍｜久雨榴自罅。
｜歐陽修｜晴林紫榴拆。
｜黃魯直｜紅榴罅玉房。
｜原｜
｜唐。元稹｜海榴紅綻錦窠勻。
｜增｜
｜唐。韋莊｜誰家樹壓紅榴拆。
｜宋。錢惟演｜蜜房初滿若榴紅。
｜陸游｜
　露重榴房初拆罅。
　風拆安榴子滿房。
｜別錄｜
｜增｜
｜梁書。海南傳｜頓遜國有酒樹，似安石榴，取汁停瓮中，數日成美酒。
｜記事珠｜李漢碎胡瑪瑙，盤盛送王莒，曰：安石榴。莒見之不疑，既食乃覺。
｜東坡集｜回先生過湖州，東林沈氏飲醉，以石榴皮書其家東老菴之壁云：西鄰已富憂不足，東老雖貧樂有餘，白酒釀來因好客，黃金散盡為收書。坡聞而次其韻：淒涼雨露三年後，髣髴塵埃數字餘，至用榴皮緣底事，中書君豈不中書。
｜志雅堂雜抄｜凡碾工描玉，用石榴皮汁則見水不脫。
｜湧幢小品｜金荊榴樹，色如真金密緻，而文采盤蹙如美錦，細膩而香。隋時，朱寬征南得數十片，作枕及案面，沉檀所不及。
｜嫁榴｜石榴不結子者，以石塊或枯骨安樹叉間或根下，則結子不落。
｜原｜
｜藏榴｜選大者，連枝摘下，安新瓦缸內，以紙十餘重，密封蓋之。
　　栗
｜增｜
｜本草｜栗，〈說文作㮚，從𠧪音條，象花實下垂之狀也。佛書名篤迦。〉木高二三丈，極類櫟。四月開花，青黃色，長條似胡桃花。實有房彙，大者若拳，小者若桃李。
｜原｜栗，苞生，外殼刺如蝟毛，其中著實，或單或䨇或三四，少者實大，多者實小。實有殼，紫黑色。殼內膜甚薄，色微紅黑，外毛內光。膜內肉，外黃內白。八九月熟，則苞自裂而實墜。宣州及北地所產小者為勝。陸璣詩疏曰：栗，五方皆有，周、秦、吳、揚特饒。惟漁陽及范陽生者甜美味長，他方不及。本草圖經云：兗州、宣州最勝。燕山栗，小而味最甘。蜀本圖經云：板栗，錐栗，〈二樹皆大。〉茅栗。〈似板栗而細如橡子，其樹雖小，葉亦不殊，但春生、夏花、秋實、冬枯為異。綱目云：即爾雅所謂栭栗也。一名栵栗，可炒食之。〉衍義云：湖北有一種旋栗。〈頂圓末尖，即榛栗，象榛子形也。〉
｜增｜
｜西京雜記｜上林苑，栗四：有侯栗，榛栗，瑰栗，嶧陽栗。〈嶧陽都尉曹龍所獻，大如拳。〉
｜唐本草｜桂陽有莘栗，〈叢生，實大如杏仁，皮、子形色與栗無異，但小耳。〉又有奧栗。〈皆與栗同，子圓而細，惟江湖有之。或雲即莘也。〉
｜客燕雜記｜京師佳果，栗三：霜前栗，盤古栗，鷹爪栗。
｜原｜栗之為果，種類頗多，總之味鹹，氣溫，無毒。主益氣，厚腸胃，補腎氣。治腰腳無力，破痃癖，理血。當中一子名栗楔，治血更效。生則動氣，熟則滯氣，唯曝乾或火煨汗出，食之良，百菓中最有益者。小兒不宜多食，難尅化。患風水病者忌，以味鹹也。
｜彙考｜
｜原｜
｜詩。鄘風｜樹之榛栗。
｜增｜
｜鄭風｜東門之栗。
｜原｜
｜秦風｜隰有栗。
｜增｜
｜小雅｜山有嘉卉，侯栗侯梅。
｜禮記。內則｜栗曰撰之。｜疏｜栗，蟲好食，數數布陳，撰省視之。
｜儀禮。士冠禮｜再醮，兩籩栗脯。
｜聘禮｜夫人使下大夫勞以二竹簠方，玄被纁裏有蓋，其實棗蒸栗擇，兼執之以進，賔受棗，大夫二手授栗。
｜原｜
｜論語｜周人以栗。｜疏｜凡建邦立社各以其土所宜之木，周都豐鎬宜栗。
｜增｜
｜史記。蘇秦傳｜蘇秦說燕文侯曰：南有碣石雁門之饒，北有棗栗之利，民雖不佃作，而足於棗栗矣，此所謂天府也。
｜貨殖傳｜燕、秦千樹栗，其人與千戶侯等。
｜原｜
｜後漢書。馬韓國傳｜馬韓出大栗如梨。
｜宋書。劉秀之傳｜秀之，大明元年徵為右衛將軍。明年，遷丹陽尹。先是，秀之從叔穆之為丹陽尹，與子弟於廳事上飲宴，秀之亦與焉。廳事有一穴，穆之謂子弟及秀之曰：汝等試以栗遙擲此柱，若能入穴，後必得此郡。諸子並不能中，唯秀之獨入焉。
｜梁書。沈約傳｜約嘗侍讌，豫州獻栗，徑寸半，帝奇之，問曰：栗事多少。與約各疏所憶，約少帝三事。出謂人曰：此公護前，不讓即羞死。帝以其言不讓，欲抵其罪，徐勉固諫，乃止。
｜王泰傳｜泰幼敏悟，年數歲時，祖母集諸孫姪，散棗栗於牀，羣兒皆競之，泰獨不取。 問其故，對曰：不取自當得賜。由是中表異之。
｜增｜
｜南史。蕭琛傳｜琛經預御筵，醉伏。上以棗投琛，琛乃取栗擲上，正中面。時御史中丞在坐，帝動色曰：此中有人，不得如此，豈有說耶。琛即荅曰：陛下投臣以赤心，臣敢不報以戰栗。
｜宋史。禮志｜仁宗景祐三年，禮官宗正請每歲冬孟月，羞以兔，果以栗，蔬以藷藇。
｜原｜
｜宋史。孝義傳｜易延慶奉母至孝，母存日喜食栗，乃種二栗樹於墓前，經年，其樹連理，三年，合抱，生栗盈枝。人以為孝感所致。
｜增｜
｜遼史。蕭韓家奴傳｜韓家奴，先為右通進，典南京栗園。後遷天成軍節度使，徙彰愍宮使。帝與語，才之，命為詩友。嘗從容問曰：卿居外有異聞乎。韓家奴對曰：臣惟知炒栗，小者熟則大者必生，大者熟則小者必焦，使大小均熟始為盡美，不知其他。帝大笑。
｜山海經｜銅山，葛山，賈超之山，其木多栗。
｜夏小正｜八月栗零。｜傳｜零也者，降也，降而後取之也。
｜尙書。逸篇｜西社惟栗。
｜原｜
｜范子｜栗出三輔。
｜莊子｜莊周遊乎雕陵之樊，覩一異雀自南方來，感周之顙而集於栗林。
｜呂氏春秋｜果之美者，有箕山之栗。
｜增｜
｜神異經｜東方荒中有木名曰栗，其殼徑三尺三寸，殼刺長丈餘，實徑三尺，殼亦黃，其味甜。又，東北荒中有木，高四十丈，葉長五尺，廣三尺，名曰栗。其實徑三尺二寸，其殼赤，其肉黃白，味甜，食之令人短氣而渴。
｜原｜
｜說苑｜田饒曰：果園棃栗，後宮婦人摭以相摘，而士曾不得一嘗。
｜增｜
｜東方朔傳｜朔曰：王公啖兒以丹栗霞漿，兒食之既多，飽悶幾絕，乃飲玄天黃露半合，即醒。
｜原｜
｜三輔黃圖｜三秦記云：御宿園出栗，十五枚一升。
｜會稽先賢傳｜光武詔嚴遵詣行在，蜀郡獻栗、橘，上使公卿各以手所及取之，遵獨不取。上問故，遵曰：君賜臣以禮，臣奉君以恭，今賜無主，臣是以不敢取。
｜增｜
｜盧諶祭法｜春秋冬祠皆用栗。
｜晉宮閣名｜華林園中，栗一株，侯栗六株。
｜廣志｜栗有關中侯栗大如雞子，梁州獻栗徑寸半，越中栗大如拳。
｜鄴中記｜鄴中產巨栗，脫其殼可以為杯。
｜原｜
｜豫章古今記｜宋度拜定陵令，縣人杜伯夷清高不仕，度與談論，設棗栗而已。
｜增｜
｜水經注｜汝水灣中有地數頃，上有栗園，栗小，殊不並固安之實也，然歲貢三百石以充天府。水渚即栗州也，樹木高茂，望若屯雲積氣矣，林中有栗堂射埻，甚閑敞，牧宰及英彥多所遊薄。
｜括地誌｜漢武帝果園，栗味甘而小，不如三秦記所云。固安之栗，天下稱之，為御栗，因有栗園。
｜地理記｜諸暨產如拳之栗。
｜華山記｜西山麓中有栗林，藝植以來，蕭森繁茂。
｜酉陽雜俎｜
　李衛公一夕甘子園會客，盤中有猴栗，無味。
　陳堅處士云：虔州南有漸栗，形如素核。
｜杜陽雜編｜滄浪洲有碧棗、丹栗，皆大如拳。
｜原｜
｜續仙傳｜
　道人殷七七，名文祥，能造逡巡酒，開頃刻花。嘗一官僚召飲，取栗散於官妓，皆聞異香，唯笑七七者，栗綴於鼻不可脫，但聞臭，須臾狂舞，粉黛狼籍。共為陳謝，始墜。
　謝玄卿遇神仙，設鳳冠栗。
｜增｜
｜清異錄｜晉王嘗窮追汴師，糧運不繼，蒸栗以食，軍中遂呼栗為河東飯。
｜西溪叢語｜杜甫詩云：嘗果栗皺開。或作雛字，殊不可解。集韻：皺，側尤切，革紋蹙也。《漢上題襟》周繇詩云：開栗弋之紫皺。貫休云：新蟬避栗皺。又云：栗不和皺落。即栗蓬也。
｜青箱雜記｜王文正公旦與楊文公億為空門友。楊公謫汝州，公適當軸，每音問不及他事，唯談論真諦而已。余嘗見楊公親筆與公云：山栗一秤，聊表村信。蓋汝惟產栗，而億與王公忘形交，以一秤栗遺之，斯亦昔人雞黍縞紵之意乎。
｜老學菴筆記｜故都李和煼栗，名聞四方，他人百計效之，終不可及。紹興中，陳福公及錢上閤出使，至燕山，忽有兩人持煼栗各十裹來獻，三節人亦人得一裹。自贊曰：李和兒也。
｜五色線｜王可交棹漁舟入江，遇一彩舫，有道士七人，玉冠霞帔，侍從十餘人，鬃角雲鬟，面前各有青玉盤酒器，呼可交上舫，命與酒喫。侍者瀉酒於尊，酒再三不出。道士曰：酒，靈物，若得入口當換其骨，瀉之不出，亦命也。一人曰：與栗。出，俄取二栗與之。其栗青赤，光如棗，長二寸許，囓之有皮，非人間之栗，肉脆而甘。可交食栗之後，絕穀，𨔝靜若有神助。
｜柝津日記｜遼於南京置栗園司，蕭韓家奴為右通進，典南京栗園，是也。元昌平縣亦有栗園，徹里傳戰於昌平栗園，是也。蘇秦謂燕民雖不耕作，而足於棗栗。唐時范陽以為土貢，今燕京市肆及秋則以餳拌雜石子爆之，栗比南中差小，而味頗甘，以御栗名，正不以大為貴也。
｜集藻｜
｜賦｜
｜增｜
｜漢。蔡邕。傷故栗賦並序｜
　人有折蔡氏祠前栗者，故作斯賦。
　樹遐方之嘉木兮，於靈宇之前庭，通二門以征行兮，夾階除而列生，彌霜雪而不凋兮，當春夏而滋榮，因本心以誕節兮，凝育櫱之綠英，形猗猗以艶茂兮，似翠玉之清明，何根莖之豐美兮，將蕃熾以悠長，適禍賊之災人兮，嗟夭折以摧傷。
｜陳。陸瓊。栗賦｜四時逸盛，百果玄芳，綠梅春馥，紅桃夏香，何羣品之浮脆，惟此質之久長，外刺同夫拱棘，內潔甚於氷霜，伏南安而來清，列御宿而懸房，薦羞則椇榛並列，加籩則菱芡同行，金盤兮麗色，玉俎兮鮮光，周人以之戰懼，大官稱於栢梁。
｜啓｜
｜增｜
｜梁。庾肩吾。謝東宮栗啓｜查或火成，鑽以為屑，柰稱煎用，曝而成糗，未若北燕巨實，用奪榮枯，南國脯山，翻成齒決，承恩踴躍，對聞喜之河，念報屏營，問知來之鳥。
｜雜言｜
｜增｜
｜陳。陸玢。賦得雜言詠栗｜貨見珍於有漢，木取貴於隆周，英肇萌於朱夏，實方落于素秋，委玉盤，雜椒糈，將象席，糅珍羞。
｜文賦散句｜
｜增｜
｜漢。王褒。僮約｜南安拾栗採橘。
｜王逸。荔枝賦｜北燕薦朔濱之巨栗。
｜晉。左思。蜀都賦｜榛栗罅發。
｜魏都賦｜固安之栗。
｜盧毓。冀州論｜中山好栗，地產不為無珍。
｜梁。昭明太子。七召｜汶垂蒼栗。
｜七契｜北燕之栗。
｜五言古詩｜
｜增｜
｜宋。梅堯臣。尹陽尉耿傳惠新栗｜金行氣已勁，霜實繁林梢，尺素走下隸，一奩來遠郊，中黃比玉質，外刺同芡苞，野人寒齋會，山爐夜火炮，棃慚小兒嗜，茗憶麤官拋，此焉真可貺，遽爾及衡茅。
｜文同｜天師攜此種，至自上饒遠，當時十七樹，高榦寄孤巘，蒼蓬蒺藜大，紫殼檳榔軟，蜀都名果中，推之為上選。
｜七言律詩｜
｜增｜
｜宋。蘇轍。次韻王適食茅栗｜相從萬里試南餐，對案長思苜蓿盤，山栗滿籃兼白黑，村醪入口半甜酸，久聞牛尾何曾試，竊比雞頭意未安，故國霜蓬如盌大，夜來彈劒似馮驩。
｜朱子。栗熟｜樹雜椅桐繼國風，莫教林下長蒿蓬，共期秋實充腸飽，不羨春花轉眼空，病起數升傳藥錄，晨興三咽學仙翁，櫻桃浪得銀絲薦，一笑纔堪發面紅。
｜元。張雨。新栗寄雲林｜朅來常熟嘗新栗，黃玉穰分紫殼開，果園坊中無買處，頂山寺裏為求來，囊盛稍共來禽帖，酒薦深宜蘸甲杯，首奉雲林三百顆，也勝酸橘寄書回。
｜七言絶句｜
｜增｜
｜宋。石介。栗園｜遊困歸來訪栗園，栗園老樹再生孫，莫驚頭上見髮白，拾栗兒童長幾番。
｜原｜
｜蘇轍。栗｜老去自添腰腳病，山翁服栗舊傳方，客來為說晨興晚，三咽徐收白玉漿。
｜陸游。夜食炒栗有感｜齒根浮動歎吾衰，山栗炮燔療夜飢，喚起少年京輦夢，和寧門外早朝時。
｜詩散句｜
｜原｜
｜唐。韓愈｜霜天熟柿栗，收拾不妨遲。
｜杜甫｜羞逐長安社中兒，赤雞白狗賭棃栗。
｜增｜
｜宋。孫覿｜綈囊丹果什襲包，爆栗飛燼石火敲。
｜范成大｜紫爛山棃紅皺棗，總輸易栗十分甜。
｜陸游｜蝟刺坼蓬新栗熟，鵝雛弄色凍醅濃。
｜周。庾信｜
　家童掃栗跗。
　秋林栗更肥。
｜原｜
｜唐。杜甫｜
　穰多栗過拳。
　山家蒸栗暖。
｜韋應物｜採栗玄猿窟。
｜增｜
｜韓翃｜霜迎栗罅開。
｜張籍｜秋猿守栗林。
｜李洞｜雲深猿拾栗。
｜宋。張耒｜園栗炮還美。
｜陸游｜霜栗大如拳。
｜元。方回｜擘黃新栗嫩。
｜原｜
｜唐。杜甫｜盤剝白鵶谷口栗。
｜增｜
｜皮日休｜野猿偷栗重窺戶。
｜宋。蘇轍｜山栗似拳應自飽。
｜別錄｜
｜增｜
｜相玉書｜黃侔蒸栗。
｜種樹書｜採栗時要得披殘，明年其枝葉益茂。
｜物類相感志｜栗得橄欖香。
｜原｜
｜收藏｜
　藏生栗法。霜後取生栗，投水中，去浮者，餘漉出，布拭乾，曬少時，令無水脈為度。先將沙炒乾放冷，取無油酒器新罈罐裝入，一層栗，一層沙，約八九分滿，用箬葉紮緊。掃一淨地，將器倒覆其上，畧以黃土封之，弗近酒器，可至來春不壞。
　又法。栗子一石，鹽二斤水泡開，浸栗一二宿，漉出曬乾。同芝麻二石拌勻，盛荊囤中，永遠不壞，食之軟美。
　藏乾栗法。霜後取沉水栗一斗，用鹽一斤調水浸栗令沒，經宿漉起㫰乾。用竹籃或麤麻布袋掛背日少通風處，日搖動一二次，至來春不損不蛀不壞。
｜種藝｜齊民要術云：栗，種而不栽。栽雖活，尋死。栗初熟離苞，即於屋內埋濕土中，埋須深，弗令凍。路遠者以革囊盛之。停三日以上及見風日，則不可作種。至二月芽生，出而種之，芽向上乃生根。既生，數年不用掌近。三年內，每到十月，常須草裹，至二月漸解，不裹則易至凍死。仍用籬圍之。其實方而匾者，他日結子豐滿。樹高四五尺取生子樹枝接之。
｜製用｜
　以兩栗蘸油，兩栗蘸水，置鍋中，周圍更排四十七個，濕紙搭蓋，慢火燒，候有爆聲即熟。
　大栗每個殼底以刀十字畫開，底向下逐旋排鍋中，以鹽一撮繞鍋撒下，蓋定發火，候熟取用。
　選底平可作對者二枚，一枚香油塗濕底，一枚白水塗濕底，合作一對，置鍋底當中，取栗逐旋蓋上，多亦不妨。將鍋蓋嚴，燒一飯頃取出，俱酥熟且不黏殼。
　又法，入油紙撚一條炒，不用鐵鍋尤妙。
　栗炒熟，搗爛曬乾磨細，每六升，新糯米粉四升，白沙糖半斤，蜜水溲之，篩置甑中，隨畫開，蒸粉熟為度，火炙為糕。
　栗木作門關，可以遠盜。
｜增｜
｜物類相感志｜喫栗子於生芽處咬破些，吹氣一口，剝之皮自脫。竹葉與栗同食無柤。
　　附錄　石栗
｜增｜
｜南方草木狀｜石栗，樹與栗同，但生於山石罅閒。花開三年方結實，其殼厚而肉少，其味似胡桃仁。熟或為羣鸚鵡至啄食畧盡，故彼人多珍貴之。出日南。
　　附錄　天師栗
｜增｜
｜益部方物畧記｜天師栗，〈本草云：張天師學道於此所遺，故名。〉生青城山中，他處無有也。似栗味美，惟獨房為異。久食已風攣。
｜集藻｜
｜贊｜
｜增｜
｜宋。宋祁。天師栗贊｜栗類尤眾，此特殊味，專蓬若橡，託神以貴。
　　榧
｜原｜榧，〈本草云：其木名文木，斐然章采，故謂之榧。〉一名柀子，〈本草經有彼子。唐本草云：「彼」當從木作「柀」。〉一名赤果，一名玉榧，〈日用本草云：土人呼為赤果，一名玉榧。〉一名玉山果。生永昌，以信州玉山者為佳，本地人呼為野杉。木大者連抱，高數仞，其木有雄雌，雄者花而雌者實。其木形如栢，木理似松，細軟堪為器用。葉似杉。冬月開黃圓花，結實如棗。核大如橄欖，無稜而殼薄，黃白色。其仁肉白，外有一層黑麤衣。小而心實者尤佳，一樹可下數十斛。
｜增｜
｜爾雅翼｜柀實去皮殼，可生食。亦𤏛而收之，可以經久。
｜本草會編｜有一種麤榧，其木與榧相似，但理麤色赤，其子稍肥大，頂圓不尖。
｜新安志｜休寧縣產榧子，出黃山者尤佳。
｜雲南志｜榧子出劒川州者良。
｜原｜味甘，平，澀，無毒。治五痔，去三蟲，輕身明目。煮素羹，味更甜美。同甘蔗食，其滓自軟。豬脂炒榧，黑皮自脫。性熱，同鵝肉食，令人上壅，生斷節風。同菉豆食，殺人。忌火氣。
｜集藻｜
｜五言古詩｜
｜原｜
｜宋。蘇軾。送鄭戶曹賦席上果得榧子｜彼美玉山果，粲為金槃實，瘴霧脫蠻溪，清尊奉佳客，客行何以贈，一語當加璧，祝君如此果，德膏以自澤，驅禳三彭仇，已我心腹疾，願君如此木，凜凜傲霜雪，斲為君倚幾，滑淨不容刮，物微興不淺，此贈毋輕擲。
｜七言古詩｜
｜增｜
｜宋。劉子翬。荅人寄榧｜老坡文中吼闞聲，凜凜常如對英峙，琅然諷詠興凌雲，瞠若追攀顙流泚，玉山妙唱久寂寥，可與言詩有我子，裁箋遠餉風露新，坐我千尺黃山底，初挼玄殼出氷霜，小嚼清香泛牕幾，已輕魏帝昵蒲萄，肯許唐賢魁綠李，極知入口無正味，苦淡酸甘各矜美，不經真識為品題，此物初焉幾不齒，青青有用拔蒿萊，白粲無酬腐糠粃，士懷瓌瑞勿自神，邂逅飛沉同一理，子才超然會曄然，外澤中貞期是似，味果固已驅煩邪，味道更須淪骨髓。
｜葉適。蜂兒榧歌｜平林常榧啖俚蠻，玉山之產升金盤，其中一樹斷崖立，石乳蔭根多歲寒，形嫌蜂兒尚麤率，味嫌蜂兒少標律，昔日取急欲高比，今我細論翻下匹，世間異物難並兼，百年不許贏栽添，餘甘何為滿地澀，荔子正復漫天甜，浮雲變化嗟俯仰，靈芝醴泉成獨往，後來空向玉山求，坐對蜂兒還想像。
｜詩散句｜
｜增｜
｜宋。梅堯臣｜榧樹移皆活，風霜不變青。
｜晁補之｜博士獨能名玉榧。
｜別錄｜
｜原｜
｜收藏｜以盛茶舊磁甕收之，經久不壞。欲種，以二月下子。
　　榛
｜原｜榛，〈古作「親」。本草云：親，從辛從木，俗作「莘」者，誤。〉生遼東山谷。樹高丈餘，子如小栗。李時珍曰：榛樹低小如荊，叢生。冬末開花如櫟花，成條下垂，長二三寸。二月生葉，如初生櫻桃葉，多皺文而有細齒及尖。其實作苞，三五相粘，一苞一實，實如櫟。實上壯下銳，生青熟褐，殼厚而堅。仁白而圓，大如杏仁，亦有皮尖，然多空者，諺曰：十榛九空。陸璣詩疏云：榛有兩種。一種大小枝葉皮樹皆如栗，而子小，形如橡子，味亦如栗，枝莖可以為燭，詩所謂「樹之榛栗」者也。一種高丈餘，枝葉如水蓼，子作胡桃味，遼代上黨甚多，久留亦易油壞。種法與栗同。味甘，平，無毒。益氣力，實腸胃，調中不饑，健行甚驗。遼東榛，軍行食之當糧。榛之為利亦大矣。
｜彙考｜
｜增｜
｜詩。𨚍風｜山有榛。
｜鄘風｜樹之榛栗。
｜曹風｜鳲鳩在桑，其子在榛。
｜小雅｜營營青蠅，止於榛。
｜大雅｜瞻彼旱麓，榛楛濟濟。
｜禮記。曲禮｜婦人之贄，椇榛脯脩棗栗。｜註｜榛實似栗而小，關中鄜坊正多。
｜山海經｜上申之山，灌題之山，潘侯之山，下多榛楛。
｜埤雅｜詩曰營營青蠅，止於樊，止於棘，止於榛者，言圃有樊，園有棘，山有榛，明欲遠而止之彌遠也。又曰鳲鳩在桑，其子在梅，其子在棘，其子在榛者，蓋先實者梅，後實者棘；先實者棘，後實者榛，故其序如此，亦其榛卑小於棘，棘卑小於梅，詩以刺之故每況愈下也。
｜爾雅翼｜
　說者以榛可為贄，為文事；楛可為矢，為武事，是蓋不然，夫榛楛皆用之武事。《說文》榛木也，一曰菆也。菆，蓋矢之善者。《春秋傳》所謂致師者，左射以菆，是也。
　女贄用榛者，取榛有臻至之義。
｜黃花鎮記｜黃花鎮有禮鼠，色如鼦而毛淺。冬時聚榛實為糧，於穴中作岐穴貯之，若倉囷然，多至三斗。其榛實皆美好，價倍於人所收者，山氓多掘取之。
｜昌平州志｜榛出北山黃花鎮者良。
｜集藻｜
｜七言絶句｜
｜增｜
｜明。吳寬。謝屠公送新榛｜七月遼陽已降霜，簪頭落地野榛香，三年不到燕山下，又喜頻將玉顆嘗。
　　附錄　胡榛子
｜增｜
｜本草｜一名阿月渾子，一名無名子。生西國諸番。
｜彙考｜
｜酉陽雜俎｜阿月生西國，蕃人言與胡榛子同樹，一年榛子，二年阿月。
｜南州記｜無名木，生嶺南山谷，其實狀如榛子，波斯呼為阿月渾子。
　　松子
｜增｜
｜本草｜松實狀如豬心，疊成鱗砌，秋老則子長鱗裂。惟遼海及雲南者，謂之海松子。馬志曰：海松子，狀如小栗，三角，其中仁香美，當果食之，亦代麻腐食之，與中國松子不同。蘇頌曰：松，歲久則實繁，中原雖有，小而不及塞上者佳好也。吳瑞曰：松子有南松、北松。華陰松，形小殼薄，有香。新羅者，肉甚香美。時珍曰：海松子，其樹與中國松樹同，惟五葉一叢者，毬內結子，大如巴豆而有三稜，一頭尖爾，馬志謂似小栗，殊失本體。
｜廣志｜千歲老松子，色黃白，味似栗，可食。
｜新羅國記｜松，樹大連抱，有五粒，子形如桃仁而稍小，皮硬。有人取而食之，味如胡桃。浸酒療風。
｜彙考｜
｜增｜
｜神仙傳｜趙瞿得癩病重，家人送置山中。忽見三神人，以松子、松栢脂各五升賜之。告瞿曰：此不但愈病，當長生耳，服半可愈，愈即弗廢。瞿服之未盡，病癒，身體強健，乃歸家。更服之，二年顏色轉少，肌膚光澤，走如飛鳥。在人間三百餘年，常如童子顏色。入山，不知所之。
｜搜神記｜偓佺者，槐山採藥父也。好食松實，形體生毛，長七寸，兩目盡方，能飛行逐走馬。以松子遺堯，堯不暇服。松者，簡松也。時受服者，皆三百歲。
｜異苑｜漢末，宮人小黃門上墓樹上避兵，食松栢實，遂不復饑，舉體生毛，長尺許。魏武聞而收養，還食穀，齒落頭白。
｜酉陽雜俎｜成式修竹里私第，大堂前有五鬣松兩根，大財如椀。甲子年結實，味與新羅、南詔者不別。
｜清異錄｜新羅使者每來多鬻松子，有數等，玉角香、重堂卷、御家長、龍牙子。惟玉角香最奇，使者亦自珍之。
｜集藻｜
｜七言絶句｜
｜增｜
｜金。雷思。食松子｜千嵓玉粒盡長松，半夜珠璣落雪風，休道東游無所得，歲寒梁棟滿胸中。
｜詩散句｜
｜增｜
｜唐。杜甫｜風落收松子。
｜薛能｜坐石落松子。
｜宋。林逋｜秋階響松子。
｜司馬光｜飯炊松粒細。
｜林逋｜雨敲松子落琴牀。
｜別錄｜
｜增｜
｜物類相感志｜
　凡雜色羊肉，入松子，則無毒。
　松子仁帶皮則不油。
｜東坡雜記｜十月以後，冬至以前，松實結，熟而未落，折取並萼，收之竹器中，懸之風道。未熟則不生，過熟則隨風飛去。至春初，敲取其實，以大鐵鎚入荒茅地中數寸，置數粒其中，得春雨自生。自採實至種皆以不犯手氣為佳。松性至堅悍，然始生至脆弱，多畏日與牛羊，故須荒茅地，以茅陰障日。若白地，當雜大麥數十粒種之，賴麥陰乃活。須護以棘，日使人行視，三五年乃成。五年之後，乃可洗其下枝使高。七年之後，乃可去其細密者使大。大畧如此。
　　核桃
｜原｜核桃，一名胡桃，一名羌桃。〈博物志云：張騫使西域還，得胡桃種。故以胡、羌為名。〉
｜本草｜胡桃，梵書名播師羅。
｜酉陽雜俎｜胡桃，仁曰蝦蟇。樹高丈許，春初生葉，長三寸，兩兩相對。三月開花，如栗花穗，蒼黃色。結實如青桃，九月熟時漚爛皮肉，取核內仁為果。北方多種之，以殼薄仁肥者為佳。
｜廣志｜陳倉胡桃，薄皮多肌。陰平胡桃，大而皮脆，急促則碎。
｜增｜味甘氣熱，皮濇仁潤。治痰氣喘嗽，醋心及癘風諸病。今往往以之下酒，則昔人所云食多動風動痰，令人惡心，脫鬚睂及同酒多食咯血者，妄也。或素有痰火積熱者，不宜多食耳。大抵留皮則消滯，去皮則養血潤血。微和鹽食更佳。能通命門，利三焦，益氣養血，與破故紙為補下焦腎命之要藥。
｜彙考｜
｜增｜
｜外國志｜大秦國有棗、榛、胡桃、蓮藕雜果。
｜西京雜記｜上林苑有胡桃，出西域。
｜晉宮閣名｜華林園，胡桃八十四株。
｜荀氏春秋祠制｜常設用胡桃。
｜廣五行記｜後蜀李雄玉衡十二年，扶風人韓豹為太史令。雄卒，子期立，以豹為太傅，嘗言於期曰：臣今老，志在田園，欲植胡桃，願賜其種。期不悟。俄而李壽，自涪率眾南向襲剋成都，廢期自立。
｜尚書故實｜王內史書帖中有與蜀郡守朱書，求櫻桃、來禽、日結、藤子，又曰：胡桃種已成矣。
｜學圃餘疏｜核桃，北果，而宜山種，吾地絕少，然亦可種。
｜文賦散句｜
｜增｜
｜漢。孔融與諸卿書｜多惠胡桃，深知篤意。
｜原｜
｜晉。紐滔母答吳國夫人書｜胡桃本生西羌，外剛樸，內柔甘質，似古賢，欲以奉貢。
｜增｜
｜潘岳。閒居賦｜三桃表櫻胡之別。
｜七言律詩｜
｜原｜
｜宋。楊萬里。謝送胡桃｜三韓萬里半天松，方丈蓬萊東復東，珠玉鏁成千歲實，氷霜吹落九秋風，酒邊腷膊牙車響，座上須臾漆櫑空，新果新嘗正新暑，繡衣使者念山翁。
｜別錄｜
｜原｜
｜本草｜
　宋洪邁有痰疾，因晚對，上遣使諭令以胡桃肉三顆，生薑三片，臥時嚼服，即少飲湯，又再嚼如前數，即靜臥。如旨服之，旦而痰消𠻳止。
　溧陽洪輯，幼子病喘，醫以危告。其妻夜夢大士令服人參胡桃湯，試之，喘即定。明日，去胡桃皮用之，喘復作。仍連皮用，信宿而愈，蓋人參定喘，連皮胡桃能斂肺也。
｜增｜
｜素園石譜｜孫漢陽平生好石，秋夕，夢一冠蓋士送三石，其一深碧色，紋理如核桃。
｜原｜
｜種植｜選平日實佳者，留樹上弗摘，俟其自落，青皮自裂。又揀殼光紋淺體重者，作種。掘地二三寸，入糞一碗，鋪片瓦，種一枚，覆土踏實，水澆之。冬月凍裂殼，來春自生。下用瓦者，使無入地直根，異日好移栽也。
｜收藏｜
｜便民圖要｜以麤布袋盛，掛風面處，則不膩。收松子亦用此法。
｜增｜
｜物類相感志｜
　收胡桃不可焙，焙則油了。
　胡桃能碎錢。
　　附錄　山胡桃
｜原｜
｜嶺表錄｜山胡桃，底平如檳榔，皮厚而堅，多肉少仁，內殼甚厚，須椎之方破。此南方出者，殊不見佳。
　　附錄　蔓胡桃
｜增｜
｜酉陽雜俎｜蔓胡桃，出南詔。大如扁螺，兩隔，味如胡桃。或言蠻中藤子也。
　　銀杏
｜原｜銀杏，一名白果，一名鴨腳子。〈本草云：葉似鴨腳，因以為名。宋初始入貢，改呼銀杏，因其形似杏而核色白也。今名白果。〉處處皆有，以宣城為盛。樹高二三丈，或至連抱，可作棟梁。葉薄，縱理，儼如鴨掌，面綠背淡。二月開花成簇，青白色，二更開，旋即卸落，人罕見之。一枝結子百十，狀如小杏，經霜乃熟，色黃而氣臭。爛去肉取核為果，其核兩頭尖，中圓大而扁。三稜為雄，二稜為雌。其仁嫩時綠色，久則黃。其樹耐久，肌理白膩，術家取刻符印，雲能召使鬼神。氣味甘、微苦，平，澀，無毒。生食解酒，降痰，消毒殺蟲。熟食溫肺益氣，定喘𠻳。搗汁浣衣去油膩。食多壅氣，臚脹，昏頓。《三元延壽書》言：白果食滿千顆，殺人，昔有歲飢，以白果代飯，食飽者次日皆死。小兒食多昏霍，發驚引疳。同鰻鱺食，患軟風。
｜彙考｜
｜增｜
｜盧氏雜記｜唐鄭光讌飲，把酒曰：某改令，身上取果子名，雲膍臍。薛保遜還令雲腳杏，滿座大笑。
｜原｜
｜詩話總龜｜京師舊無鴨腳，駙馬都尉李文和自南方來，移植於私第，因而著子，自後稍稍蕃多，不復以南方為貴。
｜增｜
｜春渚紀聞｜元豐間，禁中有果名鴨腳子者，四大樹皆合抱。其三在翠芳亭之北，歲收實至數斛，而托地陰翳，無可臨玩之所。其一在太清樓之東，得地顯曠，可以就賞，而未嘗著一實。裕陵嘗指而加歎，以謂事有不能適人意者如此，戒圃者善視之而已。明年，一木遂花，而得實數斛。裕陵大悅，命宴太清以賞之，仍分頒侍從。
｜墨客揮犀｜銀杏，葉如鴨腳。獨窠者不實，偶生及叢生者乃實。
｜原｜
｜湧幢小品｜浦城縣村中有白果一樹，世傳以為仙人擲樹枝於上，其枝垂生。每年果熟時，不生於枝節，惟於樹身腫成大塊，破之可得二三斗，多至石餘。實視凡果差小，味則同。
｜增｜
｜京口記｜勝果寺禪堂前，銀杏一株巨甚，僧雲宋植也。
｜半塘小志｜銀杏樹在天王殿前，可泉上人房之側，本大五抱，藤繞修條，鱗次鬣張，儼如龍甲，而體無枯瘁，當夏有穠陰，可庇十乘。余題曰：龍樹。友人太倉王伯翊，讀書寺中，愛其婆娑，芟除蕪穢而置欄楯焉。
｜泰山記｜五廟前銀杏，大者圍三仞，火空其中，獨一面不枯，其上枝葉蔽芾如新植。
｜學圃餘疏｜銀杏樹有大合抱而不實，人言樹有雌雄，聞亦有法治之則生。樹長大，秋冬葉純黃，間楓林中相錯如繡，此植圃中岡上，即不實，可也。
｜原｜
｜崑山縣志｜龔猗，汴人，殿中侍御史，扈從高宗南渡，道經崑山貞義里，折銀杏一株，插地祝曰：若此枝得活，吾於是居。其枝長茂，後成大樹，繁枝樛屈，臃腫如癭如乳者，凡七十餘顆，相傳為其子孫嗣世之數。
｜集藻｜
｜文散句｜
｜原｜
｜元。王禎。農書｜絳囊貢御，玉椀薦酒，其初名價，豈減於葡萄、安石榴哉。
｜五言古詩｜
｜原｜
｜宋。梅堯臣。永叔遺李太愽家新生鴨腳子｜北人見鴨腳，南人見胡桃，識內不識外，疑若橡栗韜，鴨腳類綠李，其名因葉高，吾鄉宣城郡，每以此為勞，種樹三十年，結子防山猱，剝核手無膚，特置宮省曹，今喜生都下，薦酒壓葡萄，初聞帝苑夸，又復主第褒，纍纍誰採掇，玉椀上金鰲，金鰲文章宗，分贈我已叨，豈無異鄉感，感此微物遭，一世走塵土，鬢顛得霜毛。
｜增｜
｜梅堯臣。鴨腳子｜魏帝迷遠圖，於吳求鬭鴨，乃為吳人料，重玩志已匧，江南有嘉樹，修聳入天插，葉如欄邊跡，子剝杏中甲，持之奉漢宮，百果不相壓，非甘復非酸，淡苦眾所狎，千里競齎貢，何異貴爭啑。
｜依韻酬永叔謝予銀杏｜去年我何有，鴨腳遠贈人，人將比鵝毛，貴多不貴珍，雖少未為貴，亦以知我貧，至交不變舊，佳果幸及新，窮坑我易滿，分餉猶奉親，計料失廣大，瑣屑且沉淪，何用報珠玉，千里來殷勤。
｜原｜
｜歐陽修。和聖俞李侯家鴨腳子｜鴨腳生江南，名實未相浮，絳囊因入貢，銀杏貴中州，致遠有餘力，好奇自賢侯，因令江上根，結實夷門陬，始摘纔三四，金奩獻凝旒，公卿不及識，天子百金酬，歲久子漸多，纍纍枝上稠，主人名好客，贈我比珠投，博望昔所徙，葡萄安石榴，想其初來時，厥價與此侔，今已徧中國，籬根及牆頭，物性久雖在，人情逐時流，誰當記其始，後世知來由，是亦史官法，豈徒續君謳。
｜增｜
｜歐陽修。梅聖俞寄銀杏｜鵝毛贈千里，所重以其人，鴨腳雖百箇，得之誠可珍，予問得之誰，詩老遠且貧，霜野摘林實，京師寄時新，封包雖甚微，採掇皆躬親，物賤以人貴，人賢棄而淪，開緘重嗟惜，詩以報殷勤。
｜五言律詩｜
｜增｜
｜宋。梅堯臣。鴨腳子｜高林似吳鴨，滿樹蹼金鋪，結子繁黃李，炮仁瑩翠珠，神農本草闕，夏禹貢書無，遂壓葡萄貴，秋來徧上都。
｜七言律詩｜
｜增｜
｜明。吳寬。謝濟之送銀杏｜錯落朱提數百枚，洞庭秋色滿盤堆，霜餘亂摘連柑子，雪裏同煨有芋魁，不用盛囊書後寫，料非鑽核意無猜，卻愁佳惠終難繼，乞與山中幾樹栽。
｜七言絶句｜
｜原｜
｜宋。楊萬里。銀杏｜深灰淺火畧相遭，小苦微甘韻最高，未必雞頭如鴨腳，不妨銀杏伴金桃。
｜詩散句｜
｜增｜
｜宋。梅堯臣｜百歲蟠根地，䨇陰淨梵居，凌雲枝已密，似蹼葉非疎。
｜張商英｜鴨腳半熟色猶青，紗囊馳寄江陵城，城中朱門翰林宅，清風六月吹簾旌，玉纖雪腕白相照，爛銀殼破玻璃明。
｜張舜民｜何人栽銀杏，青條數尺間。
｜原｜
｜晁補之｜宣城此物常充貢。
｜別錄｜
｜增｜
｜物類相感志｜用蘆菔梗同煮銀杏，不苦。
｜原｜
｜種植｜須雌雄同種，其樹相望乃結實，或雌樹臨水照影亦可。或於雌樹鑿一孔，納雄樹木一塊以泥之，亦結子。
｜移栽｜春分前後，先掘深坑，水攪成稀泥，然後下栽子。掘時連土，繩縛牢，不令散碎，則易活。
｜採摘｜熟時，以竹篾箍樹本，擊篾，則銀杏自落。

御定佩文齋廣群芳譜卷五十九
