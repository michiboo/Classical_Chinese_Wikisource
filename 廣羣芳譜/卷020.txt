御定佩文齋廣羣芳譜卷二十
　茶譜
　　茶三
｜集藻｜
｜七言古詩｜
｜增｜
｜唐。劉禹錫。西山蘭若試茶歌｜山僧後檐茶數叢，春來映竹抽新茸，宛然為客振衣起，自傍芳叢摘鷹嘴，斯須炒成滿室香，便酌砌下金沙水，驟雨松聲入鼎來，白雲滿盌花徘徊，悠揚噴鼻宿酲散，清峭徹骨煩襟開，陽崖陰嶺各殊氣，未若竹下莓苔地，炎帝雖嘗未辨煎，桐君有錄那知味，新芽連拳半未舒，自摘至煎俄頃餘，木蘭墜露香微似，瑤草臨波色不如，僧言靈味宜幽寂，采采翹英為嘉客，不辭緘封寄郡齋，甎井銅爐損標格，何況蒙山顧渚春，白泥赤印走風塵，欲知花乳清泠味，須是眠雲跂石人。
｜原｜
｜盧仝。走筆謝孟諫議寄新茶｜日高丈五睡正濃，軍將打門驚周公，口雲諫議送書信，白絹斜封三道印，開緘宛見諫議面，手閱月團三百片，聞道新年入山裏，蟄蟲驚動春風起，天子須嘗陽羨茶，百草不敢先開花，仁風暗結珠琲瓃，先春抽出黃金芽，摘鮮焙芳旋封裹，至精至好且不奢，至尊之餘合王公，何事便到山人家，柴門反關無俗客，紗帽籠頭自煎喫，碧雲引風吹不斷，白花浮光凝碗面，一碗喉吻潤，兩碗破孤悶，三碗搜枯腸，惟有文字五千卷，四碗發輕汗，平生不平事，盡向毛孔散，五碗肌骨清，六碗通仙靈，七碗喫不得也，唯覺兩腋習習清風生。
｜增｜
｜溫庭筠。西嶺道士茶歌｜乳竇濺濺通石脈，綠塵愁草春江色，澗花入井水味香，山月當人松影直，仙翁白扇霜鳥翎，拂壇夜讀黃庭經，疎香皓齒有餘味，更覺鶴心通杳冥。
｜李郢。茶山貢焙歌｜使君愛客情無已，客在金臺價難比，春風三月貢茶時，盡逐紅旌到山裏，焙中清曉朱門開，筐箱漸見新芽來，陵煙觸露不停采，官家赤印連帖催，朝饑暮匐誰興哀，喧闐競納不盈掬，一時一餉還成堆，蒸之馥之香勝梅，研膏架動轟如雷，茶成拜表貢天子，萬人爭噉春山摧，驛騎鞭聲砉流電，半夜驅夫誰復見，十日王程路四千，到時須及清明宴，吾君可謂納諫君，諫官不諫何由聞，九重城裏雖旰食，天涯吏役長紛紛，使君憂民慘容色，就焙嘗茶坐諸客，幾回到口重咨嗟，嫩綠鮮芳出何力，山中有酒亦有歌，樂營房戶皆仙家，仙家十隊酒百斛，金絲宴饌隨經過，使君是日憂思多，客亦無言徵綺羅，𣪞勤繞焙複長歎，官府例成期如何，吳民吳民莫憔悴，使君作相期蘇爾。
｜秦韜玉。採茶歌｜天柱香芽露香發，爛研瑟瑟穿荻篾，太守憐才寄野人，山童碾破團團月，倚雲便酌泉聲煑，獸炭潛然蚌珠吐，看著晴天早日明，鼎中颯颯篩風雨，老翠香塵下纔熟，攪時繞筯秋雲綠，躭書病酒兩多情，坐對閩甌睡先足，洗我胸中幽思清，鬼神應愁歌欲成。
｜李咸用。謝僧寄茶｜空門少年初志堅，摘芳為藥除睡眠，匡山茗樹朝陽偏，暖萌如爪拏飛鳶，枝枝膏露凝滴圓，參差失向兜羅綿，傾筐短甑蒸新鮮，白薴眼細勻於研，甎排古砌春苔乾，殷勤寄我清明前，金槽無聲飛碧煙，赤獸呵氷急鐵喧，林風夕和真珠泉，半匙青粉攪潺湲，綠雲輕綰湘娥鬟，嘗來縱使重支枕，蝴蝶寂寥空掩關。
｜僧皎然。飲茶歌送鄭容｜丹丘羽人輕玉食，採茶飲之生羽翼，名藏仙府世空知，骨化雲宮人不識，雲山童子調金鐺，楚人茶經虛得名，霜天半夜芳草折，爛熳緗華啜久生，賞君茶味祛我疾，使人胸中蕩憂慄，日上香爐情未畢，醉蹋虎溪雲，高歌送君出。
｜宋。歐陽修。嘗新茶呈聖俞｜建安三千里，京師三月嘗新茶，人情好先務取勝，百物貴早相矜誇，年窮臘盡春欲動，蟄雷未起驅龍蛇，夜聞擊鼓滿山谷，千人助呌聲喊呀，萬木寒癡睡不醒，唯有此樹先萌芽，乃知此為最靈物，宜其獨得天地之英華，終朝採摘不盈掬，通犀銙小圓復窊，鄙哉穀雨槍與旗，多不足貴如刈麻，建安太守急寄我，香篛包裹封題斜，泉甘器潔天色好，坐中揀擇客亦嘉，新香嫩色如始造，不似來遠從天涯，停匙側盞試水路，拭目向空看乳花，可憐俗夫把金錠，猛火炙背如蝦蟆，由來真物有真賞，坐逢詩老頻咨嗟，須臾共起索酒飲，何異奏雅終淫哇。
｜次韻再作｜吾年向老世味薄，所好未衰惟飲茶，建溪苦遠雖不到，自少嘗見閩人誇，每嗤江浙凡茗草，叢生狼籍惟藏蛇，豈如含膏入香作，金餅蜿蜒兩龍戲以呀，其餘品第亦奇絶，愈小愈精皆露芽，泛之白花如粉乳，乍見紫面生光華，手持心愛不欲碾，有類弄印幾成窊，論功可以療百疾，輕身久服勝胡麻，我謂斯言頗過矣，其實最能祛睡邪，茶官貢餘偶分寄，地遠物新來意嘉，親烹屢酌不知厭，自謂此樂真無涯，未言久食成手顫，已覺疾飢生眼花，客遭水厄疲捧碗，口吻無異蝕月蟇，僮奴傍視疑復笑，嗜好乖僻誠堪嗟，更蒙酬句怪可駭，兒曹助噪聲哇哇。
｜雙井茶｜西江水清江石老，石上生茶如鳳爪，窮臘不寒春氣早，䨇井茅生先百草，白毛囊以紅碧紗，十觔茶養一兩芽，長安富貴五侯家，一啜猶須三日誇，寶雲日注非不精，爭新棄舊世人情，豈知君子有常德，至寶不隨時變易，君不見建溪龍鳳團，不改舊時香味色。
｜送龍茶與許道人｜潁陽道士青霞客，來似浮雲去無蹟，夜朝北斗太清壇，不道姓名人不識，我有龍團古蒼璧，九龍泉深一百尺，憑君汲井試烹之，不是人間香味色。
｜鬭茶歌｜年年春自東南來，建溪先暖冰微開，溪邊奇茗冠天下，武夷仙人從古栽，新雷昨夜發何處，家家嬉笑穿雲去，露芽錯落一番榮，綴玉含珠散嘉樹，終朝采掇未盈襜，唯求精粹不敢貪，研膏焙乳有誰製，方中圭兮圓中蟾，北苑將期獻天子，林下雄豪先鬭美，鼎磨雲外首山銅，瓶攜江上中𤃩水，黃金碾畔綠塵飛，碧玉甌中翠濤起，鬭茶味兮輕醍醐，鬭茶香兮薄蘭芷，其間品第胡能欺，十目視而十手指，勝若登仙不可攀，輸同降將無窮恥，吁嗟天產石上英，論功不愧階前蓂，眾人之濁我可清，千日之醉我可醒，屈原試與招魂魄，劉伶𨚫得聞雷霆，盧仝敢不歌，陸羽須作經，森然萬象中，焉知無茶星，商山丈人休茹芝，首陽先生休採薇，長安酒價減千萬，成都藥市無光輝，不如仙山一啜好，泠然便欲乘風飛，君莫羨花間女郎只鬭草，贏得珠璣滿斗歸。
｜梅堯臣。次韻永叔嘗新茶｜自從陸羽生人間，人間相學事新茶，當時採摘未甚盛，或有高士燒竹煑泉為世誇，入山乘露掇嫩嘴，林下不畏虎與虵，近年建安所出勝，天下貴賤求呀呀，東溪北苑供御餘，王家葉家長白芽，造成小餅若帶銙，鬭浮鬭色矜夷華，味久𢌞甘竟日在，不比苦硬令舌窊，此等莫與北俗道，只觧白土和脂麻，歐陽翰林最別識，品第高下無欹斜，晴明開軒碾雪末，眾客共賞皆稱嘉，建安太守置書角，青篛包封來海涯，清明纔過已到此，正是洛陽人寄花，兔毛紫盞自相稱，清泉不必求蝦蟇，石缾煎湯銀梗打，粟粒鋪面人驚嗟，詩腸久飢不禁力，一啜入腹鳴咿哇。
｜和次韻再作｜建溪茗株成大樹，頗殊楚越所種茶，先春喊山搯白萼，亦異鳥嘴蜀客誇，烹新鬭硬要咬盞，不同飲酒爭畫蛇，從揉至碾用盡力，只取勝負相笑呀，誰傳䨇井與日注，終是品格稱草芽，歐陽翰林百事得精妙，官職況已登清華，昔得隴西大銅碾，碾多歲久深且窊，昨日寄來新臠片，包以䕩篛纏以麻，唯能䞉啜任腹冷，倖免酩酊冠弁斜，人言飲多頭顫挑，自欲清醒氣味嘉，此病雖得優醉者，醉來顛踣禍莫涯，不願清風生兩腋，但願對竹兼對花，還思退之在南方，嘗說稍稍能啗蟇，古之賢人尚若此，我今貧陋休相嗟，公不遺舊許頻徃，何必絲管喧咬哇。
｜黃庶。家童來持䨇井芽數數飲之輙成詩以示同舍｜我疑醇醲千古味，寂寞散在山茶枝，䨇井名入天下耳，建溪春色無光輝，吾鄉茶友若敵國，糞土尺璧珍刀圭，嗟予奔走車馬跡，塵埃荊棘生喉頤，煮雲為腴不可見，青泉綠樹應相𠷣，長鬚前日千里至，百芽包裹林巖姿，開緘春風若滿手，喜氣收拾人恐知，江南陽和夜欲試，小齋獨與清風期，汲得泉甘火亦得，混沌不死詩書肥，詩書坐對為主客，一啜已見沆𤅈醨，通宵安穩睡物外，家夢欲遣不肯歸，不信試來與君飲，洗出正性還肝脾。
｜蘇軾。試院煎茶｜蟹眼已過魚眼生，颼颼欲作松風鳴，蒙茸出磨細珠落，眩轉遶甌飛雪輕，銀瓶瀉湯誇第二，未識古人煎水意，君不見昔時李生好客手自煎，貴從活火發新泉，又不見今時潞公煎茶學西蜀，定州花瓷琢紅玉，我今貧病長苦飢，分無玉盌捧蛾眉，且學公家作茗飲，塼爐石銚行相隨，不用撐腸拄腹文字五千卷，但願一甌常及睡足日高時。
｜月兔茶｜環非環，玦非玦，中有迷離玉兔兒，一似佳人帬上月，月圓還缺缺還圓，此月一缺圓何年，君不見鬭茶公子不忍鬭小團，上有雙銜綬帶䨇飛鸞。
｜和錢安道寄惠建茶｜我官於南今幾時，嘗盡溪茶與山茗，胸中似記故人面，口不能言心自省，為君細說我未暇，試評其畧差可聽，建溪所產雖不同，一一天與君子性，森然可愛不可慢，骨清肉膩和且正，雪花雨腳何足道，啜過始知真味永，縱復苦硬終可錄，汲黯少戇寬饒猛，草茶無賴空有名，高者妖邪次頑懭，體輕雖復強浮汎，性滯偏工嘔酸冷，其間絶品豈不佳，張禹縱賢非骨鯁，葵花玉𩊓不易致，道路幽險隔雲嶺，誰知使者來自西，開緘磊落收百餅，嗅香嚼味本非別，透紙自覺光炯炯，粃糠團鳳友小龍，奴隸日注臣䨇井，收藏愛惜待佳客，不敢包裹鑽權倖，此詩有味君勿傳，空使時人怒生癭。
｜和蔣夔寄茶｜我生百事常隨緣，四方水陸無不便，扁舟渡江適吳越，三年飲食窮芳鮮，金𧅴玉膾飯炊雪，海螯江柱初脫泉，臨風飽食甘寢罷，一甌花乳浮輕圓，自從捨舟入東武，沃野便到桑麻川，翦毛胡羊大如馬，誰記鹿角腥槃筵，廚中蒸粟埋飯罋，大杓更取酸生涎，柘羅銅碾棄不用，脂麻白土須盆研，故人猶作舊眼看，謂我好尚如當年，沙谿北苑強分別，水腳一線爭誰先，清詩兩幅寄千里，紫金百餅費萬錢，吟哦烹噍兩奇絶，只恐偷乞煩封纏，老妻稚子不知愛，一半已入薑鹽煎，人生所遇無不可，南北嗜好知誰賢，死生禍福久不擇，更論甘苦爭𡟎妍，知君窮旅不自釋，因詩寄謝聊相鐫。
｜魯直以詩饋䨇井茶次其韻為謝｜江夏無䨇種奇茗，汝陰六一誇新書，磨成不敢付僮僕，自看雪湯生璣珠，列仙之儒瘠不腴，只有病渴同相如，明年我欲東南去，畫舫何妨宿太湖。
｜蘇轍。和子瞻煎茶｜年來病嬾百不堪，未廢飲食求芳甘，煎茶舊法出西蜀，水聲火候猶能諳，相傳煎茶只煎水，茶性仍存偏有味，君不見閩中茶品天下高，傾身事茶不知勞，又不見北方茗飲無不有，鹽酪椒薑誇滿口，我今倦遊思故鄉，不學南方與北方，銅鐺得火蚯蚓呌，匙腳旋轉秋螢光，何時茅簷歸去炙背讀文字，遣兒折取枯竹女煎湯。
｜陳襄。古靈山試茶歌｜乳源淺淺交寒石，松花墮粉愁無色，明皇玉女跨神雲，鬭翦輕羅縷殘碧，我聞巒山二月春方歸，苦霧迷天新雪飛，仙鼠潭邊蘭草齊，露芽吸盡香龍脂，轆轤繩細井花暖，香塵散碧瑠璃椀，玉川氷骨照人寒，瑟瑟祥風滿眼前，紫屏冷落瀋水煙，山月堂軒金鴨眠，麻姑痴煑丹井泉，不識人間有上仙。
｜原｜
｜黃庭堅。以䨇井茶送子瞻｜人間風日不到處，天上玉堂森寶書，想見東坡舊居士，揮毫百斛瀉明珠，我家江南摘雲腴，落磑霏霏雪不如，為君喚起黃州夢，獨載扁舟向五湖。
｜增｜
｜黃庭堅。謝送碾賜壑源揀芽｜矞雲從龍小蒼璧，元豐至今人未識，壑源包貢第一春，緗匳碾香供玉食，睿思殿東金井欄，甘露薦椀天開顏，橋山事嚴庀百局，補袞諸公省中宿，中人傳賜夜未央，雨露恩光照宮燭，左丞似是李元禮，好事風流有涇渭，肯憐天祿校書郎，親勅家庭遣分似，春風飽識大官羊，不慣腐儒湯餅腸，搜攪十年燈火讀，令我胸中書傳香，已戒應門老馬走，客來問字莫載酒。
｜以小團龍及半挺贈無咎並詩用前韻為戲｜我持玄圭與蒼璧，以暗投人渠不識，城南窮巷有佳人，不索㯽榔常晏食，赤銅茗椀雨斑斑，銀粟翻光解破顏，上有龍文下棋局，探囊贈君諾已宿，此物已是元豐春，先皇聖功調玉燭，晁子胸中開典禮，平生自期莘與渭，故用澆君磊隗胸，莫令鬢毛雪相似，曲幾蒲團聽煑湯，煎成車聲繞羊腸，雞蘇胡麻留渴羌，不應亂我官焙香，肥如瓠壺鼻雷吼，幸君飲此勿飲酒。
｜以䨇井茶送孔常父｜校經同省並門居，無日不聞公讀書，故持茗椀澆舌本，要聽六經如貫珠，心知韻勝舌知腴，何似寶雲與真如，湯餅作魔應午寢，慰公渴夢吞江湖。
｜博士王揚休碾密雲龍同事十三人飲之戲作｜矞雲蒼璧小盤龍，貢包新樣出元豐，王郎坦腹飯牀東，大官分物來婦翁，棘圍深鎖武成宮，談天進士雕虛空，鳴鳩欲雨喚雌雄，南嶺北嶺宮徵同，午牕欲眠視濛濛，喜君開包碾春風，注湯官焙香出籠，非君灌頂甘露椀，幾為談天乾舌本。
｜荅黃冕仲索煎䨇井並簡揚休｜江夏無䨇乃吾宗，同舍頗似王安豐，能澆茗椀湔祓我，風袂欲挹浮丘翁，吾宗落筆賞幽事，秋月下照澄江空，家山鷹爪是小草，敢與好賜雲龍同，不嫌水厄幸來辱，寒泉湯鼎聽松風，夜堂朱墨小燈籠，惜無纖纖來捧椀，唯倚新詩可傳本。
｜謝劉景文送團茶｜劉侯惠我大玄璧，上有雌雄䨇鳳跡，鵝溪水練落春雪，粟面一杯增目力，劉侯惠我小玄璧，自裁半璧煑瓊糜，收藏殘月惜未碾，直待匡衡來說詩，絳囊團團餘幾璧，因來送我公莫惜，箇中渴羌飽湯餅，雞蘇胡麻煑同喫。
｜晁補之。次韻魯直謝李左丞送茶｜都城米貴斗論璧，長飢茗椀無從識，道和何暇索㯽榔，慚媿雲龍羞肉食，壑源萬畮不作欄，上春伐鼓驚山顏，題封進御官有局，夜行初不更驛宿，氷融太液俱未知，寒食新苞隨賜燭，建安一水去兩水，易較豈如涇與渭，左丞分送天上餘，我試比方良有似，月團清潤珍豢羊，葵花瑣細胃與腸，可憐賦罷羣玉晚，寧憶睡餘䨇井香，大勝膠西蘇太守，茶湯不美誇薄酒。
｜魯直復以詩送茶雲願君飲此勿飲酒次韻｜相茶真似石韞璧，至精那可皮膚識，溪芽不給萬口須，徃徃山毛俱入食，雲龍正用餉近班，乞與麤官誠靦顏，崇朝一椀坐官局，申旦形清不成宿，平生樂此臭味同，故人貽我情相燭，黃侯發軔日千里，天育收駒自汧渭，車聲出鼎細九盤，如此佳句誰能似，遣試齊民蟹眼湯，扶起醉頭湔腐腸，頗類它時玉川子，破鼻竹林風送香，吾儕幽事動不朽，但讀離騷可無酒。
｜晁沖之。陸元鈞宰寄日注茶｜我昔不知風雅頌，草木獨遺茶比諷，陋哉徐鉉說茶苦，欲與淇園竹同種，又疑禹漏稅九州，橘柚當年錯包貢，腐儒妄測聖人意，遠物勞民亦安用，含桃熟薦當在盤，荔子生來枉飛鞚，羊葅異好亦何有，蚶菜殊珍要非奉，君家季疵真禍首，毀論徒勞世仍重，爭新鬭試誇擊拂，風俗移人可深痛，老夫病渴手自煎，嗜好悠悠亦從眾，更煩小陸分日注，密封細字蠻奴送，槍旗卻憶採擷初，雪花似是雲溪動，更期遺我但敲門，玉川無復周公夢。
｜簡江子之求茶｜政和密雲不作團，小銙寸許蒼龍蟠，金花絳囊如截玉，綠面彷彿松溪寒，人間此品那可得，三年聞有終未識，老夫於此百不忙，飽食但苦夏日長，北牕無風睡不解，齒頰苦澀思清涼，故人新除協律郎，交遊多在白玉堂，揀芽鬭銙皆飫嘗，幸為傳聲李太府，煩渠折簡買頭綱。
｜楊萬里。澹菴坐上觀顯上人分茶｜分茶何似煎茶好，煎茶不似分茶巧，蒸水老禪弄泉手，隆興元春新玉爪，二者相遭兔甌面，怪怪奇奇真善幻，紛如擘絮行太空，影落寒江能萬變，銀瓶首下仍尻高，注湯作字勢嫖姚，不須更師屋漏法，只問此瓶當響荅，紫微仙人烏角巾，喚我起看清風生，京塵滿袖思一洗，病眼生花得再明，漢鼎難調要公理，策勳茗椀非公事，不如回施與寒儒，歸讀茶經傳衲子。
｜謝木韞之舍人送講筵賜茶｜吳綾縫囊染菊水，蠻砂塗印題進字，淳熙錫貢新水芽，天珍誤落黃茅地，故人鸞渚紫微郎，金華講徹花草香，宣賜龍焙第一綱，殿上走趨明月璫，御前啜罷三危露，滿袖香煙懷璧去，歸來拈出兩蜿蜒，雷鳴晦冥驚破柱，北苑龍芽內樣新，銅圍銀範鑄瓊塵，九天寶月霏五雲，玉龍䨇舞黃金鱗，老夫平生愛煑茗，十年燒穿折腳鼎，下山汲井得甘冷，上山摘芽得苦梗，何曾夢到龍遊窠，何曾夢喫龍芽茶，故人分送玉川子，春風來自玉皇家，鍜圭椎璧調氷水，烹龍炰鳳搜肝髓，石花紫筍可衙官，赤印白泥牛走爾，故人氣味茶樣清，故人風骨茶樣明，開緘不但似見面，叩之咳唾金玉聲，麴生勸人墮巾幘，睡魔遣我拋書冊，老夫七椀病未能，一啜猶堪坐秋夕。
｜葛長庚。茶歌｜柳眼偷看梅花飛，百花頭上東風吹，壑源春到不知時，霹靂一聲驚曉枝，枝頭未敢展槍旗，吐玉綴金先獻奇，雀舌含春不解語，只有曉露晨煙知，帶露和煙摘歸去，蒸來細搗幾千杵，揑作月團三百片，火候調勻文與武，碾邊飛絮捲玉塵，磨下落珠散金縷，首山黃銅鑄小鐺，活火新泉自烹煑，蟹眼已沒魚眼浮，𩘝𩘝松聲送風雨，定州紅玉琢花甆，瑞雪滿甌浮白乳，綠雲入口生香風，滿口蘭芷香無窮，兩腋颼颼毛竅通，洗盡枯腸萬事空，君不見孟諫議，送茶驚起盧仝睡，又不見白居易，餽茶喚醒禹錫醉，陸羽作茶經，曹暉作茶銘，文正范公對茶笑，紗帽籠頭煎石銚，素虛見雨如丹砂，點作滿盞菖蒲花，東坡深得煎水法，酒闌徃徃覓一呷，趙州夢裏見南泉，愛結焚香瀹茗緣，吾儕烹茶有滋味，華池神水先調試，丹田一畝自栽培，金翁奼女採歸來，天爐地鼎依時節，煉作黃芽烹白雪，味如甘露勝醍醐，服之頓覺沉疴甦，身輕便欲登天衢，不知天上有茶無。
｜元。洪希文。煑土茶歌｜論茶自古稱壑源，品水無出中𤃩泉，莆中苦茶出土產，鄉味自汲井水煎，器新火活清味永，且從平地休登仙，王侯第宅鬭絶品，揣分不到山翁前，臨風一啜心自省，此意莫與他人傳。
｜謝應芳。陽羨茶｜南山茶樹化刧灰，白蛇無復銜子來，頻年雨露養遺植，先春粟粒珠含胎，待看茶焙春煙起，篛籠封春貢天子，誰能遺我小團月，煙火肺肝令一洗。
｜明。高啓。採茶詞｜雷過溪山碧雲暖，幽叢半吐槍旗短，銀釵女兒相應歌，筐中摘得誰最多，歸來清香猶在手，高品先將呈太守，竹爐新焙未得嘗，籠盛販與湖南商，山家不解種禾黍，衣食年年在春雨。
｜原｜
｜王世貞。試虎丘茶｜洪都鶴嶺太麓生，北苑鳳團先一鳴，虎丘晩出榖雨候，百草鬭品皆為輕，慧水不肯甘第二，擬借春芽冠春意，陸郎為我手自煎，松飇寫出真珠泉，君不見蒙頂空勞薦巴蜀，定紅輸卻宣甆玉，氊根麥粉填調飢，碧紗捧出䨇蛾眉，搊箏炙管且未要，隱囊筠榻須相隨，最宜纖指就一吸，半醉倦讀離騷時。
｜於若瀛。龍井茶｜西湖之西開龍井，煙霞近接南峰嶺，飛流蜜汨寫幽壑，石磴紆曲片雲冷，拄杖尋源到上方，松枝半落澄潭靜，銅瓶試取烹新茶，濤起龍團沸穀芽，中頂無須憂獸跡，湖州豈懼涸金沙，漫道白芽䨇井嫩，未必紅泥方印嘉，世人品茶未嘗見，但說天池與陽羨，豈知新茗煑新泉，團黃分洌浮甌面，二槍浪白附三篇，一串應輸錢五萬。
｜五言律詩｜
｜增｜
｜唐。皇甫冉。送陸鴻漸棲霞寺採茶｜採茶非採菉，遠遠上層崖，布葉春風暖，盈筐白日斜，舊知山寺路，時宿野人家，借問王孫草，何時泛椀花。
｜送陸鴻漸山人採茶｜千峰待逋客，香茗復叢生，採摘知深處，煙霞羨獨行，幽期山寺遠，野飯石泉清，寂寂燃燈夜，相思一磬聲。
｜錢起。過長孫宅與郎上人茶會｜偶與息心侶，忘歸才子家，玄談兼藻思，綠茗代榴花，岸幘看雲卷，含毫任景斜，松喬若逢此，不復醉流霞。
｜宋。梅堯臣。頴公遺碧霄峰茗｜到山春已晚，何更有新茶，峰頂應多雨，天寒始發芽，採時林狖靜，蒸處石泉嘉，持作衣囊秘，分來五柳家。
｜蘇軾。怡然以垂雲新茶見餉報以大龍團仍戲作小詩｜妙供來香積，珍烹具大官，揀芽分雀舌，賜茗出龍團，曉日雲菴暖，春風浴殿寒，聊將試道眼，莫作兩般看。
｜黃庭堅。寄新茶與南禪師｜筠焙熟香茶，能醫病眼花，因甘野夫食，聊寄法王家，石鉢收雲液，銅缾煑露華，一甌資舌本，吾欲問三車。
｜曾幾。謝人送壑源絶品雲九重所賜也｜三伏汗如雨，終朝霑我裳，誰分金掌露，來作玉溪涼，別甑軟炊飯，小爐深炷香，麯生何等物，不與汝同鄉。
｜述姪餉日注茶｜寶銙自不乏，山芽安可無，子能來日注，吾得具風爐，夏木囀黃鳥，僧牕行白駒，談多喚坐睡，此味政時須。
｜陸游。北巖採新茶用忘懷錄中法煎飲｜槐火初鑽燧，松風自候湯，攜籃苔徑遠，落爪雪芽長，細啜襟靈爽，微吟齒頰香，歸時更清絶，竹影踏斜陽。
｜徐照。謝徐璣惠茶｜建山惟上貢，采擷極艱辛，不擬分奇品，遙將寄野人，角開秋月滿，香入井泉新，靜室無來客，碑黏陸羽真。
｜七言律詩｜
｜增｜
｜唐。白居易。謝李六郎中寄新蜀茶｜故情周匝向交親，新茗分張及病身，紅紙一封書後信，綠芽十片火前春，湯添勺水煎魚眼，末下刀圭攪麴塵，不寄他人先寄我，應緣我是別茶人。
｜李郢。酬友人春暮寄枳花茶｜昨日東風吹枳花，酒醒春晚一甌茶，如雲正護幽人壍，似雪纔分野老家，金餅拍成和雨露，玉塵煎出照煙霞，相如病渴今全校，不羨生臺白頸鴉。
｜薛能。謝劉相公寄天柱茶｜兩串春團敵夜光，名題天柱印維揚，偷嫌曼倩桃無味，搗覺嫦娥藥不香，惜恐被分緣利市，盡應難覓為供堂，麤官寄與真拋𨚫，賴有詩情合得嘗。
｜原｜
｜鄭谷。峽中嘗茶｜簇簇新英摘露光，小江園裏火煎嘗，吳僧漫說鴉山好，蜀叟休誇鳥嘴香，入座半甌輕泛綠，開緘數片淺含黃，鹿門病客不歸去，酒渴更知春味長。
｜增｜
｜徐夤。尚書惠蠟麵茶｜武夷春暖月初圓，採摘新芽獻地仙，飛鵲印成香蠟片，啼猿溪走木蘭船，金槽和碾沉香末，氷椀輕涵翠縷煙，分贈恩深知最異，晚鐺宜煑北山泉。
｜劉兼。從弟舍人惠茶｜曾求芳茗貢蕪詞，果沐頒霑味甚奇，龜背起紋輕炙處，雲頭翻液乍烹時，老丞倦悶偏宜矣，舊客過從別有之，珍重宗親相寄惠，水亭山閣自攜持。
｜宋。王禹偁。龍鳳茶｜樣標龍鳳號題新，賜得還因作近臣，烹處豈期商嶺水，碾時空想建溪春，香於九畹芳蘭氣，囿如三秋皓月輪，愛惜不嘗惟恐盡，除將供養白頭親。
｜趙抃。次謝許少卿寄臥龍山茶｜越芽遠寄入都時，酬唱珍誇互見詩，紫玉叢中觀雨腳，翠峰頂上摘雲旗，啜多思爽都忘寐，吟苦更長了不知，想到明年公進用，臥龍春色自遲遲。
｜歐陽修。和梅公儀嘗建茶｜溪山擊鼓助雷驚，逗曉靈芽發翠莖，摘處兩旗香可愛，貢來䨇鳳品尤精，寒侵病骨惟思睡，花落春愁未解酲，喜共紫甌吟且酌，羨君瀟灑有餘清。
｜梅堯臣。和杜相公謝蔡君謨寄茶｜天子歲嘗龍焙茶，茶官催摘雨前芽，團香已入中都府，鬭品爭傳太傅家，小石冷泉留早味，紫泥新品泛春華，吳中內史才多少，從此蓴羹不足誇。
｜嘗茶和公儀｜都籃攜具上都堂，碾破雲團北焙香，湯嫩水清花不散，口甘神爽味偏長，莫誇李白仙人掌，且作盧仝走筆章，亦欲清風生兩腋，從教吹去月輪傍。
｜蔡襄。和孫之翰謝寄茶｜北苑靈芽天下精，要須寒過入春生，故人偏愛雲腴白，佳句遙傳玉律清，衰病萬緣皆絶慮，甘香一味未忘情，封題盡是山家寶，晝日虛堂試品程。
｜和杜相公謝寄茶｜破春龍焙走新茶，盡是西溪近社芽，纔拆緘封思退傅，為留甘旨減藏家，鮮明香色凝雲液，清徹神情敵露華，𨚫笑虛名陸鴻漸，曾無賢相作詩誇。
｜蘇軾。新茶送簽判程朝奉以饋其母有詩相謝次韻荅之｜縫衣送與溧陽尉，舍肉懷歸潁谷封，聞道平反供一笑，會須難老待千鍾，火前試焙分新銙，雪裏頭綱輟賜龍，從此升堂是兄弟，一甌林下記相逢。
｜次韻曹輔寄壑源試焙新芽｜仙山靈草濕行雲，洗遍香肌粉末勻，明月來投玉川子，清風吹破武林春，要知玉雪心腸好，不是膏油首面新，戲作小詩君勿笑，從來佳茗似佳人。
｜汲江煎茶｜活水還須活火煎，自臨釣石取深清，大瓢貯月歸春甕，小杓分江入夜缾，雪乳已翻煎處腳，松風忽作瀉時聲，枯腸未易禁三椀，坐聽荒城長短更。
｜蘇轍。次韻李公擇以惠泉荅章子厚新茶｜
　無錫銅瓶手自持，新芽顧渚近相思，故人贈荅無千里，好事安排巧一時，蟹眼煎成聲未老，兔毛傾看色尤宜，槍旗攜到齊西境，更試城南金線奇。
　新詩態度藹春雲，肯把篇章枉與人，性似好茶常自養，交如泉水久彌親，睡濃正想羅聲發，食飽尤便粥面勻，底處翰林長外補，明年誰送霅溪春。
｜宋城宰韓秉文惠日鑄茶｜君家日鑄山前住，冬後茶芽麥粒麤，磨轉春雷飛白雪，甌傾錫水散凝酥，谿山去眼塵生面，簿領埋頭汗匝膚，一啜更能分幕府，定應知我俗人無。
｜次前韻｜龍鸞僅比閩團釅，鹽酪應嫌北俗麤，採愧吳僧身似臘，點須越女手如酥，舌根遺味輕浮齒，腋下清風稍襲膚，七椀未容留客試，瓶中數問有餘無。
｜王令。謝張和仲惠寶雲茶｜故人有意真憐我，靈荈封題寄蓽門，與療文園消渴病，還招楚客獨醒魂，烹來似帶吳雲腳，摘處應無穀雨痕，果肯同嘗竹林下，寒泉猶有惠山存。
｜秦觀。次韻謝李安上惠茶｜故人早歲佩飛霞，故遣長鬚致茗芽，寒橐遽收諸品玉，午甌初試一團花，著書懶復追鴻漸，辨水猶能效易牙，從此道山春困少，黃書剩校兩三家。
｜朱松。答卓民表送茶｜攪雲飛雪一番新，誰念幽人尚食陳，髣髴三生玉川子，破除千餅建溪春，喚回窈窈清都夢，洗盡蓬蓬渴肺塵，便欲乘風度芹水，卻悲狡獪得君嗔。
｜周必大。次韻王少府送蕉坑茶｜昏然午枕困漳濵，醒以清風賴子真，初似參禪逢硬語，久如味諫得端人，王程不趂清明宴，野老先分浩蕩春，敢向柘羅評綠玉，待君同碾試飛塵。
｜胡邦衡生日以詩送北苑八銙日注二瓶｜賀客稱觴滿冠霞，懸知酒渴正思茶，尚書八餅分閩焙，主簿䨇瓶揀越芽，妙手合調金鼎鉉，清風穩到玉皇家，明年勅使宣臺餽，莫忘幽人賦葉嘉。
｜尚長道見和次韻｜鍾山處士映高霞，止酒惟親睡起茶，遠向溪邊尋活水，閒於竹裏試陽芽，一甌休問帝前席，七椀且同僧在家，所愧叔孫無五善，若為重拜晉君嘉。
｜陸游。試茶｜蒼爪初驚鷹脫韝，得湯已見玉花浮，睡魔何止避三舍，歡伯直知輸一籌，日鑄焙香懷舊隱，谷簾試水憶西遊，銀缾銅碾俱官樣，恨欠纖纖為捧甌。
｜喜得建茶｜玉食何由到草萊，重奩初喜坼封開，雪霏庾嶺紅絲磑，乳泛閩溪綠地材，舌本常留甘盡日，鼻端無復鼾如雷，故應不負朋遊意，手挈風爐竹下來。
｜效蜀人煎茶戲作長句｜午枕初回夢蝶牀，紅絲小磑破旗槍，正須山石龍頭鼎，一試風爐蟹眼湯，巖電已能開倦眼，春雪不許殷枯腸，飯囊酒瓮紛紛是，誰賞蒙山紫筍香。
｜楊萬里。以六一泉煑䨇井茶｜鷹爪新茶蟹眼湯，松風鳴雪兔毫霜，細參六一泉中味，故有涪翁句子香，日注建溪當近舍，落霞秋水夢還鄉，何時歸上滕王閣，自看風爐自煑嘗。
｜陳蹇叔郎中出閩漕別送新茶李聖俞郎中出手分似｜頭綱別樣建溪春，小璧蒼龍浪得名，細瀉谷簾珠顆露，打成寒食杏花𩛿，鷓鴣椀面雲縈字，兔褐甌心雪作泓，不待清風生兩腋，清風先向舌端生。
｜方岳。趙龍學寄陽羨茶為汲蜀井對瓊花烹之｜三印誰分陽羨茶，自煎蜀井瀹瓊花，數間明月玉川屋，兩腋清風銀漢槎，團鳳烹來奴僕等，老龍畢竟當行家，相思幾夢山陰雪，搜攪平生書五車。
｜釋惠洪。與客啜茶戲成｜道人要我煑溫山，似識相如病裏顏，金鼎浪翻螃蟹眼，玉甌絞刷鷓鴣斑，津津白乳衝眉上，拂拂清風產腋間，喚起晴牕春晝夢，絶憐佳味少人攀。
｜元。劉秉忠。嘗雲芝茶｜鐵色皴皮帶老霜，含英咀美入詩腸，舌根未得天真味，鼻觀先通聖妙香，海上精華難品第，江南草木屬尋常，待將膚湊浸微汗，毛骨生風六月涼。
｜耶律楚材。西域從王君玉乞茶因其韻七首｜
　積年不啜建溪茶，心竅黃塵塞五車，碧玉甌中思雪浪，黃金碾畔憶雷芽，盧仝七椀詩難得，諗老三甌夢亦賒，敢乞君侯分數餅，暫教清興繞煙霞。
　厚意江洪絶品茶，先生分出滿輪車，雪花灎灎浮金蘂，玉屑紛紛碎白芽，破夢一杯非易得，搜腸三椀不能賒，瓊甌啜罷酬平昔，飽看西山插翠霞。
　高人惠我嶺南茶，爛賞飛花雪沒車，玉屑三甌烹嫩蘂，青旗一葉碾新芽，頓令衰叟詩魂爽，便覺紅塵客夢賒，兩腋清風生坐榻，幽歡遠勝泛流霞。
　酒仙飄逸不知茶，可笑流涎見麴車，玉杵和雲舂素月，金刀帶雨剪黃芽，試將綺語求茶飲，特勝春衫把酒賒，啜罷神清淡無寐，塵囂身世便雲霞。
　長笑劉伶不識茶，胡為買鍤漫隨車，蕭蕭暮雨雲千頃，𥖵𥖵春雷玉一芽，建郡深甌吳地遠，金山佳水楚江賒，紅爐石鼎烹團月，一椀和香吸碧霞。
　枯腸搜盡數杯茶，千卷胸中到幾車，湯響松風三昧手，雪香雷震一槍芽，滿囊垂賜情何厚，萬里攜來路更賒，清興無涯騰八表，騎鯨踏破赤城霞。
　啜罷江南一椀茶，枯腸歷歷走雷車，黃金小碾飛瓊屑，碧玉深甌點雪芽，筆陣陳兵詩思勇，睡魔卷甲夢魂賒，精神爽逸無餘事，臥看殘陽補斷霞。
｜謝宗可。茶筅｜此君一節瑩無瑕，夜聽松聲漱玉華，萬縷引風歸蟹眼，半瓶飛雪起龍牙，香凝翠髮雲生腳，濕滿蒼髯浪捲花，到手纖毫皆盡力，多因不負玉川家。
｜謝應芳。寄題無錫錢仲毅煑茗軒｜聚蚊金谷任葷羶，煑茗留人也自賢，三百小團陽羨月，尋常新汲惠山泉，星飛白石童敲火，煙出青林鶴上天，午夢覺來腸欲沸，松風吹響竹爐邊。
｜原｜
｜明。文徵明。煎茶｜嫩湯自候魚生眼，新茗還誇翠展旗，穀雨江南佳節近，惠山泉下小船歸，山人紗帽籠頭處，禪榻風花遶𩬆飛，酒客不通塵夢醒，臥看春日下松扉。
｜增｜
｜徐渭。某伯子惠虎丘茗謝之｜虎丘春茗妙烘蒸，七椀何愁不上升，青箬舊封題穀雨，紫砂新礶買宜興，卻從梅月橫三弄，細攪松風炧一燈，合向吳儂彤管說，好將書上玉壺氷。
｜潘允哲。謝人惠茶｜長日燕臺正憶家，故人新惠故園茶，茸分玉碾聞蘭氣，火煖金鐺見雪花，漫道玉川陽羨蘂，還如鴻漸建溪芽，泠然一啜煩襟滌，欲御天風弄紫霞。
｜陳繼儒｜山中日日試新泉，君合前身老玉川，石枕月侵蕉葉夢，竹爐風軟落花煙，點來直是窺三昧，醒來翻能賦百篇，卻笑當年醉鄉子，一生虛擲杖頭錢。
｜五言排律｜
｜增｜
｜唐。姚合。寄楊工部聞毗陵舍弟自罨溪入茶山｜採茶溪路好，花影半浮沉，畫舸僧同上，春山客共尋，芳新生石際，幽嫩在山陰，色是春光染，香驚日色侵，試嘗應酒醒，封進定恩深，芳貽千里外，怡怡太府吟。
｜杜牧。題宜興茶山｜山實東吳秀，茶稱瑞草魁，剖符雖俗吏，修貢亦仙才，溪盡停蠻棹，旗張卓翠苔，柳邨穿窈窕，松澗渡喧豗，等級雲峰峻，寬平洞府開，拂天聞笑語，特地見樓臺，泉嫩黃金湧，牙香紫璧裁，拜章期沃日，輕騎疾奔雷，舞袖嵐侵潤，歌聲谷荅𢌞，磬音藏葉鳥，雪艶照潭梅，好是全家到，兼為奉詔來，樹陰香作帳，花逕落成堆，景物殘三月，登臨愴一杯，重遊難自尅，俛首入塵埃。
｜原｜
｜曹鄴。故人寄茶｜劒外九華英，緘題下玉京，開時微月上，碾處亂泉聲，半夜招僧至，孤吟對月烹，碧沉霞腳碎，香泛乳花輕，六腑睡神去，數朝詩思清，用餘不敢費，留伴肘書行。
｜薛能。蜀州鄭使君寄鳥嘴茶｜鳥觜擷渾芽，精靈勝鏌鋣，烹嘗方帶酒，滋味更無茶，拒碾乾聲細，撐封利穎斜，銜蘆齊勁實，啄木聚菁華，鹽損添常誡，薑宜著更誇，得來拋道藥，攜去就僧家，旋覺前甌淺，還愁後信賒，千慙故人意，此惠敵丹砂。
｜增｜
｜宋。王禹偁。茶園十二韻｜勤王修歲貢，晚駕過郊原，蔽芾餘千本，青蔥共一園，芽新撐老葉，土軟迸新根，舌小侔黃雀，毛獰摘綠猿，出蒸香更別，入焙火微溫，採近桐華節，生無穀雨痕，緘縢防遠道，進獻趂頭番，待破華胥夢，先經閶闔門，汲泉鳴玉甃，開宴壓瑤罇，茂育知天意，甄收荷主恩，沃心同直諫，苦口類嘉言，未復金鑾召，年年奉至尊。
｜丁謂。北苑茶｜北苑龍茶著，甘鮮的是珍，四方惟數此，萬物更無新，纔吐微茫綠，初沾少許春，散尋縈樹徧，急採上山頻，宿葉寒猶在，芳芽冷未伸，茅茨溪上焙，藍籠雨中民，長疾勾萌拆，開齊分兩勻，帶煙蒸雀舌，和露疊龍鱗，作貢勝諸道，先嘗祇一人，緘封瞻闕下，郵傳渡江濵，特旨留丹禁，殊恩賜近臣，啜將靈藥助，用與上尊親，投進英華盡，初烹氣味真，細香勝卻麝，淺色過於筠，顧渚慙投木，宜都愧積薪，年年號供御，天產壯甌閩。
｜七言排律｜
｜增｜
｜宋。余靖。和伯恭自造新茶｜郡庭無事即仙家，野圃栽成紫筍茶，疎雨半晴回暖氣，輕雷初過得新芽，烘褫精謹松齋靜，採擷縈迂澗路斜，江水薄煎萍髣髴，越甌新試雪交加，一槍試焙春尤早，三盞搜腸句更嘉，多謝彩箋貽野貺，想資詩筆思無涯。
｜五言絶句｜
｜增｜
｜唐。張籍。和韋開州盛山。茶嶺｜紫芽連白蘂，初向嶺頭生，自看家人摘，尋常觸露行。
｜白居易。山泉煎茶有懷｜坐酌泠泠水，看煎瑟瑟塵，無由持一盌，寄與愛茶人。
｜ 宋。蘇軾。贈包安靜先生｜
　皓色生甌面，堪稱雪見羞，東坡調詩腹，今夜睡應休。
　建茶三十片，不審味如何，奉贈包居士，僧房戰睡魔。
｜朱子。茶坂｜攜籯北嶺西，采擷供茗飲，一啜夜牕寒，跏趺謝衾枕。
｜七言絶句｜
｜增｜
｜唐。錢起。與趙莒茶宴｜竹下忘言對紫茶，全勝羽客醉流霞，塵心洗盡興難盡，一樹蟬聲片影斜。
｜盧綸。新茶詠寄上西川相公二十三舅大夫二十舅｜三獻蓬萊始一嘗，日調金鼎閱芳香，貯之玉合寸半餅，寄與阿連題數行。
｜劉禹錫。嘗茶｜生拍芳叢鷹嘴芽，老郎封寄謫仙家，今宵更有湘江月，照出霏霏滿盌花。
｜白居易。蕭員外寄新蜀茶｜蜀茶寄到但驚新，渭水煎來始覺珍，滿甌似乳堪持翫，況是春深酒渴人。
｜施肩吾。蜀茗詞｜越椀初盛蜀茗新，薄雲輕處攪來勻，山僧問我將何比，欲道瓊漿𨚫畏嗔。
｜姚合。乞新茶｜嫩綠微黃碧澗春，采時聞道斷葷辛，不將錢買將詩乞，借問山翁有幾人。
｜李羣玉。荅友寄新茗｜滿火芳香碾麴塵，吳甌湘水綠花新，愧君千里分滋味，寄與春風酒渴人。
｜陸希聲。茗坡｜二月山家穀雨天，半坡芳茗露華鮮，春酲酒病兼消渴，惜取新芽旋摘煎。
｜成彥雄。煎茶｜岳寺春深睡起時，虎路泉畔思遲遲，蜀茶倩箇雲僧碾，自拾枯松三四枝。
｜崔道融。謝朱韋侍寄貺蜀茶｜瑟瑟香塵瑟瑟泉，驚風驟雨起爐煙，一甌解卻山中醉，便覺身輕欲上天。
｜僧靈一。與亢居士青山潭飲茶｜野泉煙火白雲間，坐飲香茶愛此山，巖下維舟不忍去，青溪流水暮潺潺。
｜宋。林逋。烹北苑茶有懷｜石碾輕飛瑟瑟塵，乳花烹出建溪春，人間絶品應難識，閑對茶經憶故人。
｜歐陽修。和原父楊州時會堂｜憶昔嘗修守臣職，先春自探兩旗開，誰知白首來辭禁，得與金鑾賜一杯。
｜梅堯臣。七寶茶｜七物甘香雜蘂茶，浮花泛綠亂於霞，啜之始覺君恩重，休作尋常一等誇。
｜曾鞏。閏正月十一日呂殿丞寄新茶｜偏得朝陽借力催，千金一銙過溪來，曾坑貢後春猶早，海上先嘗第一杯。
｜寄獻新茶｜種處地靈偏得日，摘時春早未聞雷，京師萬里爭先到，應得慈親手自開。
｜蹇磻翁寄新茶二首｜
　龍焙嘗茶第一人，最憐溪岸兩旗新，肯分方銙醒衰思，應恐慵眠過一春。
　貢時天上䨇龍去，鬭處人間一水爭，分得餘甘慰憔悴，碾嘗終夜骨毛清。
｜嘗新茶｜麥粒收來品絶倫，葵花製出樣爭新，一杯永日醒䨇眼，草木英華信有神。
｜王安石。寄茶與和甫｜綵絳縫囊海上舟，月團蒼潤紫煙浮，集英殿裏春風晚，分到並門想麥秋。
｜寄茶與平甫｜碧月團團墮九天，封題寄與洛中仙，石樓試水宜頻啜，金谷看花莫漫煎。
｜黃庭堅。戲答荊州王克道烹茶二首｜
　茗椀難加酒椀醇，暫時扶起藉糟人，何須忍垢不濯足，苦學梁州陰子春。
　龍焙東風魚眼湯，箇中即是白雲鄉，更煎䨇井蒼鷹爪，始耐落花春日長。
｜謝公擇舊分賜茶三首｜
　外家新賜蒼龍璧，北焙風煙天上來，明日蓬山破寒月，先甘和夢聽春雷。
　文書滿案惟生睡，夢裏鳴鳩喚雨來，乞與降魔大圓鏡，真成破柱作驚雷。
　細題葉字包青箬，割取丘郎春信來，𢬵洗一春湯餅睡，亦知清夜有蚊雷。
｜以潞公所惠揀芽送公擇次舊韻｜慶雲十六升龍樣，國老元年密賜來，披拂龍文射牛斗，外家英鑒似張雷。
｜奉同公擇作揀芽詠｜赤囊歲上䨇龍璧，曾見前朝盛事來，想得天香隨御所，延春閣道囀輕雷。
｜今歲官茶極妙難為賞音者戲作兩詩用前韻｜
　雞酥狗蝨難同味，懷取君恩歸去來，青蒻湖邊尋顧陸，白蓮社裏覓宗雷。
　乳花翻椀正眉開，時若渴羌衝熱來，知味者誰心已許，維摩雖默語如雷。
｜奉同六舅尚書詠茶碾煎烹三首｜
　要及新香碾一杯，不應傳寶到雲來，碎身粉骨方餘味，莫厭聲喧萬壑雷。
　風爐小鼎不須催，魚眼長隨蟹眼來，深注寒泉收第一，亦防枵腹爆乾雷。
　乳粥瓊糜露腳回，色香味觸映根來，睡魔有耳不及掩，直拂繩牀過疾雷。
｜謝人惠茶｜一規蒼玉琢蜿蜒，藉有佳人錦叚鮮，莫笑持歸淮海去，為君重試大明泉。
｜晁補之。和荅曾敬之秘書見招能賦堂烹茶｜
　玉泉吟鼎月隳輪，姑射風標兩絶塵，只欠何郎牕畔雪，戎葵為我作餘春。
　一盌分來百越春，玉溪小暑卻宜人，紅塵他日同回首，能賦堂中偶坐身。
｜次韻提刑毅甫送茶｜炰羔煑餅漸宜秦，愁絶江南一味真，健步遠梅安用插，鷓鴣金盞有餘春。
｜孫覿。李茂嘉寄茶｜蠻珍分到謫仙家，斷璧殘璋裹絳紗，擬把金釵候湯眼，不將白玉伴脂麻。
｜周必大。送陸務觀赴七閩提舉常平茶事｜暮年桑薴毀茶經，應為征行不到閩，今有雲孫持使節，好因貢焙祀茶人。
｜陸游。同何元立蔡肩吾至東丁院汲泉煑茶｜雲芽近自峩睂得，不減紅囊顧渚春，旋置風爐清樾下，他年奇事記三人。
｜飯罷碾茶戲書｜江風吹雨暗衡門，手碾新茶破睡昏，小餅龍團供玉食，今年也到浣花村。
｜試茶｜北牕高臥鼾如雷，誰遣香茶挽夢回，綠地毫甌雪花乳，不妨也道入閩來。
｜晝臥聞碾茶｜小醉初消日未晡，幽牕催破紫雲腴，玉川七椀何須爾，銅碾聲中睡已無。
｜戴昺。嘗茶｜自汲香泉帶落花，漫燒石鼎試新茶，綠陰天氣閒庭院，臥聽黃蜂報晚衙。
｜徐意一。北苑茶詞｜官焙春綱入貢時，擔頭獵獵小黃旗，甘香不羨嘗陽羨，密待天顏喜可知。
｜金。劉著。伯堅惠新茶｜建溪玉餅號無䨇，䨇井為奴日鑄降，忽聽松風翻蟹眼，卻疑春雪落寒江。
｜馮璧。東坡海南烹茶圖｜講筵分賜密雲龍，春夢分明覺亦空，地惡九鑽黎洞火，天游兩腋玉川風。
｜明。施漸。贈歐道士賣茶｜靜守黃庭不煉丹，因貧卻得一身閑，自看火候蒸茶熟，野鹿銜筐送下山。
｜陸容。送茶僧｜江南風致說僧家，石上清香竹裏茶，法藏名僧知更好，香煙茶暈滿袈裟。
｜原｜
｜王德操。謝人送茶｜穀雨年年僧送茶，近來無復及貧家，伏龍手製能分餉，活火新泉試落霞。

御定佩文齋廣群芳譜卷二十
