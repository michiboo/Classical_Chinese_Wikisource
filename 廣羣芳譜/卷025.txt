御定佩文齋廣羣芳譜卷二十五
　花譜
　　杏花 〈杏實，別見果譜。〉
｜原｜杏，樹大，花多，根最淺，以大石壓根則花盛。葉似梅差大，色微紅，圓而有尖。花二月開，未開色純紅，開時色白微𢃄紅，至落則純白矣。花五出，其六出者必雙仁，有毒。千葉者不結實。
｜增｜
｜格物叢話｜杏有黃花者，真絶品也。
｜彙考｜
｜增｜
｜山海經｜靈山之下，其木多杏。
｜原｜
｜莊子｜孔子遊緇帷之林，坐杏壇之上，弟子讀書，孔子弦歌鼓琴。
｜典術｜杏者東方歲星之精。
｜西京雜記｜上林苑有蓬萊杏，又有文杏，謂其樹有文彩也。
　東海都尉於台獻杏一株，花雜五色，六出，雲仙人𠩄食。
｜增｜
｜晉宮闕記｜明光殿，杏八株。
｜原｜
｜洛陽宮殿簿｜乾陽殿前杏六株，含章殿前杏四株。
｜述異記｜賴鄉老子祠前有縹杏。
　天台山有杏花，六出而五色，號仙人杏。
｜摭言｜唐進士杏花園初會謂之探花宴，擇少俊二人為探花使，徧遊名園，若他人先折得花，二人皆受罰。
｜異景錄｜裴晉公午橋莊有文杏百株，其處立碎錦坊。
｜增｜
｜東坡雜記｜僕在徐州，王子立、子敏皆館於官舍，而蜀人張師厚來過，二生方年少，吹洞簫飲酒杏花下。明年，余謫黃州，對月獨飲，嘗有詩云，去年花落在徐州，對月酣歌美清夜，今日黃州見花發，小院閉門風露下，蓋憶與二王飲時也。
｜全唐詩話｜段文昌客遊成都，韋南康與奏，釋褐為賔從，後劉闢逐佐外邑。高崇文收蜀，召復舊職，指其椅曰，此猶不足與君坐，文昌遽請歸闕，至興元西鵠嗚驛，有僧倚巴山者，有前識，謂文昌曰，去日既逢梅蕊綻，來時應見杏花開。至京屢升擢，自相位拜劒南節度，西至鵠嗚杏花方盛。
｜原｜
｜詩話｜徐州古豐縣朱陳村有杏花一百二十里，近有人為德慶戶曹，過此村，花尚無恙。
｜增｜
｜三柳軒雜識｜余嘗評花，以為杏有閨門之態。
｜花經｜杏，四品六命。
｜宋濂。遊荊塗二山記｜禹廟前杏樹一章，大可蔽二牛，二柏參差左右，樹東置小甕，杏柯之水時津津其中。廟史雲，當晨霧四集，水愈多，其來如泉，可代井。
｜沈守正。遊香山寺記｜自廻廊復東為來青軒，羣山拱揖蒼蒨刺人目，下見陂陀高下，杏樹可十萬株，此香山之第一勝處也。
｜原｜
｜學圃餘疏｜杏花無奇，多種成林則佳。城中朱氏園中百株，偃仰水傍，予嘗攜榼賞之，今當於廣圃荒池別置一林。
｜增｜
｜閩部疏｜閩地最饒花，獨杏花絶產，亦一異也。
｜屠隆。小輞川記｜池西有榭臨澗，澗前植杏樹數十株，顏曰文杏館。
｜王衡。遊香山記｜臥佛寺，面面皆杏花，而一緋杏據西園上者，大可盈抱且殊麗。宿於靈光寺，信步得一杏園，可百餘樹，屏以翠柏而山臨之。憶吾鄉絶少杏花，僅朱氏園有三十樹，較此直春薺爾，而余每花期必提紅酒一罌，與二三子婆娑醉舞其下，豈謂天壤間自有杏花谷哉。
｜花史｜五果為五穀之祥，而杏華又候農時。四民月令曰，三月杏花盛，可菑白沙輕土之田。又曰，三月昬參夕，杏花盛，桑椹赤，可種大豆，謂之上時。
｜原｜
｜揚州府志｜太平園中有杏數十株，每至爛開，太守大張宴，一株命一妓倚其傍，立館曰爭春。開元中，宴罷，或聞花有嘆息之聲。
｜池州府志｜銅陵杏山，昔傳葛仙翁嘗留此種杏，下有溪，落英飛堰上，名花堰。
｜增｜
｜池州府志｜府城秀山門外杏花村，杜牧詩，牧童遙指杏花村，即此。
｜集藻｜
｜五言古詩｜
｜原｜
｜周庾信。杏花｜春色方盈野，枝枝綻翠英，依稀映村塢，爛漫開山城，好折待賔客，金盤襯紅瓊。
｜增｜
｜宋。王安石。杏花｜石樑度空曠，茅屋臨清炯，俯窺嬌嬈杏，未覺身勝影，嫣如景陽妃，含笑墮宮井，怊悵有微波，殘妝壞難整。
｜原｜
｜蘇軾。三月二十日多葉杏開｜零露泫月蕊，溫風散晴葩，天工了不睡，連夜開此花，芳心誰翦刻，天質自清華，惱客香有無，弄妝影橫斜，中山古戰國，殺氣浮高牙，叢臺餘𣐙服，易水雜悲笳，自從此花開，玉肌洗塵沙，坐令遊俠窟，化作溫柔家，我老念江海，不飲空咨嗟，劉郎歸何日，紅桃爍殘霞，明年花開時，舉酒望三巴。
｜增｜
｜陸游。江路見杏花｜我行浣花村，紅杏紅於染，數樹照南陂，一林藏北崦，雖慙嶺梅高，繁麗豈易貶，雨絲飛復止，雲葉低未斂，似嫌風日緊，護此臙脂點，身閒得縱觀，無語吾𠩄歉。
｜元。范梈。二杏｜北鄰杏一株，身作龍盤拏，直上青天中，虛空高結花，南鄰杏更好，枝幹相交加，三月二月時，匝地堆紅霞，自我來京城，寄居諸公家，其地僻且阻，茂樹繞牕紗，亦有桃與李，盛節爭豪奢，雖富無可人，紛紛亂如麻，晚遇此二杏，突兀超塵沙，常時好客來，立斾遙咨嗟，欲去復顧戀，徃徃至日斜，我昔直詞館，嬴馬道路賒，晨徃昬黑歸，無由領其嘉，今我已投散，終日猶枯查，朝暮出見之，百匝虛簷牙，而我又將去，何繇報繁葩，誓將適南郡，闢地江之涯，種此一萬樹，漫漫被荒遐，花成實給食，收拾歲盈車，此事亦易集，但恐君疑誇。
｜明。袁凱。杏塢｜窈窕石徑深，參差繁英滿，發采已雲奇，生香殊未斷，依依午橋路，粲粲朱陳坂，月色散疎影，時時坐橫管。
｜七言古詩｜
｜原｜
｜唐。韓愈。杏花｜居鄰北郭古寺空，杏花兩株能白紅，曲江滿園不可到，看此寧避雨與風，二年流竄出嶺外，𠩄見草木多異同，冬寒不嚴地恆泄，陽氣發亂無全功，浮花浪蕊鎮常有，纔開還落瘴霧中，山榴躑躅少意思，照耀黃紫徒為叢，鷓鴣鈎輈猿呌歇，香靄深谷攢青楓，豈如此樹一來翫，若在京國情何窮，今旦胡為忽惆悵，萬片飄泊隨西東，明年花發應更好，道人莫忘鄰家翁。
｜增｜
｜宋。歐陽修。鎮陽殘杏｜鎮陽二月春苦寒，東風力弱氷雪頑，北潭跬步病不到，何暇騎馬尋郊原，鵰丘新晴暖已動，砌下流水來潺潺，但聞簷間鳥語變，不覺桃杏開已闌，人生一世浪自苦，盛衰桃李開落間，西亭昨日偶獨到，猶有一樹當南軒，殘芳爛漫看更好，皓若春雪團枝繁，無風已恐自零落，長條可愛不可攀，猶堪攜酒醉其下，誰肯伴我頹巾冠。
｜原｜
｜蘇軾。月夜與客飲酒杏花下｜杏花飛簾散餘春，明月入戶尋幽人，褰衣步月踏花影，炯如流水涵青蘋，花間置酒清香發，爭挽長條落香雪，山城薄酒不堪飲，勸君且吸盃中月，洞簫聲斷月明中，惟憂月落酒杯空，明朝捲地東風惡，但見綠葉棲殘紅。
｜增｜
｜金。元好問。荊棘中杏花｜墻東荒蹊抱村斜，荊棘狼籍盤根芽，何年丹杏此留種，小紅濈濈爭春華，野人慣見漫不省，獨有詩客來咨嗟，天真不到鉛粉筆，富艶自是宮闈花，曲池芳徑非夙昔，蒼苔濁酒同天涯，京師惜花如惜玉，曉擔賣徹東西家，杏花看紅不看白，十日忙殺遊春車，誰家園亭有此樹，鄭重已著重幃遮，阿嬌新寵貯金屋，明妃遠嫁愁清笳，落花縈簾拂牀席，亦有飄泊沾泥沙，天公無心物自物，得意未用相凌誇，黃昬人歸花不語，惟有落月啼棲鴉。
｜紀子正杏園宴集｜紀翁種杏城西垠，千株萬株紅𧰟新，今年寒食好天色，曉氣鬱鬱含芳津，天公自愛此花好，朝薰暮染煩花神，融霞暈雪一傾倒，非煙非霧非卿雲，未開何𠩄似，乳兒粉妝深絳唇，能啼能笑癡復騃，畫出百子元非真，半開何𠩄似，里中處女東家鄰，陽和入骨春思動，欲語不語時輕顰，就中爛漫尤更好，五家合隊虢與秦，曲江江頭看車馬，十里羅綺爭紅塵，陽平一邑多詩豪，主人買酒邀眾賔，花時有成約，恨少陽子張吾軍，落花著衣紅繽紛，四座慘淡傷精魂，花開花落十日耳，對花不飲花應嗔，愛花常苦得花晚，爭教行樂無閒身，芳苞一破不更合，且看錦樹烘殘春。
｜元。袁桷。㶟陽張節婦瓶中杏枝著花因賦｜陶人妙合陰陽機，凍壺頃刻廻芳菲，盈盈綠房綴氷蕊，玉蝶婀娜穿帷飛，佳人蓬鬢不下堂，手繡孤鳳橫匡牀，寶刀翦繒試春色，翠袖慘澹顏無光，烏頭可白珠九曲，造物深知憐不足，故應試此一枝春，點綴扶疎驚眾目。
｜五言律詩｜
｜增｜
｜唐。溫憲。杏花｜團雪上晴梢，紅明映碧寥，店香風起夜，村白雨休朝，靜落頻沾蔕，繁開正蔽條，澹然閒賞久，無以破妖嬈。
｜張籍。古苑杏花｜廢苑杏花在，行人愁到時，獨開新塹底，半露舊燒枝，晚色連荒轍，低陰覆折碑，茫茫古陵下，春盡又誰知。
｜原｜
｜鄭谷。杏花｜不學梅欺雪，輕紅照碧池，小桃新謝後，雙燕卻來時，香屬登龍客，煙籠宿蝶枝，臨軒須貌取，風雨易離披。
｜增｜
｜宋。梅堯臣。依韻和王幾道途次杏花有感｜馬上逢丹杏，芳條拂眼過，可憐芳徑少，不道故園多，艶萼粘紅蠟，仙葩縐薄羅，客心知易感，路遠奈愁何。
｜原｜
｜明。申時行。詠適適圃杏垣｜坊開裴墅錦，花發董林株，望欲迷瓊苑，栽疑近白榆，微風舒露臉，小雨濕煙鬚，春意枝頭閙，從教醉玉壺。
｜五言小律｜
｜原｜
｜唐。吳融。杏花｜春物競相妒，杏花應最嬌，紅輕欲愁殺，粉薄似啼消，願作南華夢，翩翩繞此條。
｜七言律詩｜
｜增｜
｜唐。溫庭筠。杏花｜紅花初綻雪花繁，重疊高低滿小園，正見盛時猶悵望，豈堪開處已繽翻，情為世累詩十首，醉是吾鄉酒一樽，杳杳艶歌春日午，出墻何處隔朱門。
｜吳融。途中見杏花｜一枝紅杏出墻頭，墻外人行正獨愁，長得看來猶有恨，可堪逢處更難留，林空色曙鶯先到，春淺香寒蝶未遊，更憶帝鄉千萬樹，淡煙籠日暗神州。
｜杏花｜粉薄紅輕揜斂羞，花中占斷得風流，軟非因醉都無力，凝不成歌亦自愁，獨照影時臨水畔，最含情處出墻頭，徘徊盡日難成別，更待黃昬對酒樓。
｜羅隱。杏花｜暖觸衣襟漠漠香，間梅遮柳不勝芳，數枝艶拂文君酒，半里紅欹宋玉墻，盡日無人疑悵望，有時經雨乍淒涼，舊山山下還如此，回首東風一斷腸。
｜原｜
｜宋。林逋。杏花｜蓓蕾枝梢血點乾，粉紅腮頰露春寒，不禁煙雨輕欺著，祗好亭臺愛惜看，偎柳傍桃斜欲墜，等鶯期蝶猛成團，京城巷陌新晴後，買得風流更一般。
｜韓琦。次韻和崔公孺國博黃杏花｜顆顆裝成藥竈牙，日邊開處近彤霞，真宜相閣栽培物，更是仙人種植花，高行出羣猶抑慕，香名超格合洪誇，諸賢繼有尋芳會，欲奉歡遊決自差。
｜增｜
｜司馬光。和道矩送客汾西村舍杏花盛開置酒其下｜田家繁杏壓枝紅，遠勝桃夭與李穠，何事偏宜閒處植，無端復向別時逢，林間暫繫黃金勒，花下聊飛碼碯鍾，會待重來醉嘉樹，只愁風雨不相容。
｜楊萬里。郡圃杏花二首｜小樹嫣然一兩枝，晴薰雨醉總相宜，纔憐欲白仍紅處，政是微開半吐時，得幸東風無忌對，主張春色更還誰，海棠穠麗梅花淡，匹似渠儂別樣奇。
　迥出千花合受降，不然受拜亦何妨，行穿小樹尋晴朵，自挽芳條嗅暖香，卻恨來時差已晚，不如清曉看新妝，朗吟清露溫風句，惱殺詩翁只斷腸。
｜金。毛麾。和思達兄杏花｜碎翦明霞役化工，曉園香散暖煙中，羞逢柳眼三眠白，分得桃腮一笑紅，上苑繁華迷故國，曲江顦顇老春風，欲傳此恨花無語，強對芳時作醉翁。
｜元好問。杏花二首｜芳樹春融絳蠟凝，春風寂寞掩柴荊，畫眉盧女嬌無奈，齲齒孫娘笑不成，已怕宿妝添蝶粉，更堪暖蕊鬭蜂聲，一般疏影黃昬月，獨愛寒梅恐未平。
　一穗蘆鞭一穗塵，西園紅艶眼中新，帽簷分去家家喜，酒面飛來片片春，梅柳幾曾同故事，櫻桃纔得綴芳辰，荒城此日腸堪斷，老𨚫探花筵上人。
｜杏花落後分韻得歸字｜獺髓能醫病頰肥，鸞膠無那片紅飛，殘陽澹澹不肯下，流水溶溶何處歸，煮酒青林寒食過，明妝高燭賞心違，寫生正有徐熙在，漢苑招魂果是非。
｜張村杏花｜昨日櫻桃絳蠟痕，今朝紅袖已迎門，只應芳樹知人意，留著殘妝伴酒尊，穠李尚須羞粉艶，寒梅空自怨黃昬，詩家元白無今古，從此張村即趙村。
｜元。吳師道。見杏花｜曲江二十年前會，回首芳菲似夢中，老去京華度寒食，閑來野水看東風，樹頭絳雪飛還白，花外青天映更紅，聞說琳宮更佳絶，明朝攜酒訪城東。
｜錢惟善。杏花｜等鶯期燕引遊蜂，知隔垂楊第幾重，壇近緇帷忘晝永，宮催羯鼓助春濃，絳煙輕潤香鬚裛，紅雪乾團粉淚鎔，寂寞曲江人不見，貞元朝士憶時雍。
｜明。楊基。杏花｜當時庭館醉春風，客裏相逢意轉濃，只恐臙脂吹漸白，最憐春水照能紅，一枝爭買珠簾外，千樹遙看小店中，惆悵先生歸去後，江南煙雨又濛濛。
｜吳寬。清明日園中見杏花初開｜疎花寂歷似殘紅，病眼摩挲望欲空，已恨浥開無細雨，𨚫愁吹落有狂風，物華又報清明節，人世真成白髮翁，為語天工須索性，剩將春色慰人濃。
｜黃姬水。息園賞杏花｜平津舊闢招賢館，乘興來尋愜賞期，南陌青旂蘸甲酒，東風小苑斷腸枝，遊絲日暖即橫路，舞燕泥香故掠池，見說醉花宜及晝，可能辜負艶陽時。
｜朱謀㬜。杏花｜二月燒林發絳英，六街初有賣花聲，黃鸝立亞高枝雨，紫燕飛來小樹晴，村僻深藏沽酒斾，樓高全露約簾旌，年年開徧曲江寺，香在馬蹏歸處生。
｜五言排律｜
｜增｜
｜唐。李商隱。杏花｜上國昔相值，亭亭如欲言，異鄉今暫賞，脈脈豈無恩，楥少風多力，墻高月有痕，為含無限意，遂對不勝繁，仙子玉京路，主人金谷園，幾時辭碧落，誰伴過黃昬，鏡拂鉛華膩，爐藏桂燼溫，終應催竹葉，先擬詠桃根，莫學啼成血，從教夢寄魂，吳王採香徑，失路入煙村。
｜五言絶句｜
｜原｜
｜唐。王維。文杏館｜文杏裁為梁，香茅結為宇，不知棟裏雲，去作人間雨。
｜王涯。杏花｜萬樹江邊杏，新開一夜風，滿園深淺色，照在碧波中。
｜增｜
｜司空圖。村西杏花｜薄膩力偏羸，看看愴別時，東風狂不惜，西子病難醫。
　肌細分紅脈，香濃破紫苞，無因留得翫，爭忍折來拋。
｜宋。梅堯臣。初見杏花｜不待春風徧，煙林獨早開，淺紅欺醉粉，肯信有江梅。
｜王安石。睡起折杏花數枝二首｜獨臥南窓榻，翛然五六旬，已聞鄰杏好，故挽一枝春。
　獨臥無心起，春風閉寂寥，鳥聲誰喚汝，屋角故相撩。
｜范成大。題徐熙杏花｜老枝當歲寒，芳蘤春澹濘，霧綃輕欲無，嫣紅恐飛去。
｜原｜
｜楊萬里。杏花｜道白非真白，言紅不若紅，請君紅白外，別眼看天工。
｜增｜
｜元。宋無。墻頭杏花｜紅杏西鄰樹，過墻無數花，相煩問春色，端的屬誰家。
｜七言絶句｜
｜原｜
｜唐。白居易。杏園花下贈劉郎中｜怪君把酒偏惆悵，曾是貞元花下人，自別花來多少事，東風二十四回春。
｜增｜
｜白居易。題杏園花落｜花園欲去去應遲，正是風吹狼籍時，近西數樹猶堪惜，半落春風半在枝。
｜元稹。杏花｜常年出入右銀臺，每怪春風例早回，慚愧杏園行在景，同州園裏也先開。
｜杜牧。杏園｜夜來微雨洗芳塵，公子驊騮步貼勻，莫怪杏園顦顇去，滿城多少插花人。
｜薛能。杏花｜活色生香第一流，手中移得近青樓，誰知艶性終相負，亂向春風笑不休。
｜原｜
｜高駢。訪隱者不遇｜落花流水認天台，半醉閒吟獨自來，惆悵仙翁何處去，滿庭紅杏碧桃開。
｜增｜
｜司空圖。杏花｜詩家偏為此傷情，品韻由來莫與爭，解笑亦應兼解語，只應慵語倩鶯聲。
｜吳村看杏花｜潘郎愛說是詩家，枉占河陽一縣花，千載幾人搜警句，補方金字愛晴霞。
｜鄭谷。曲江紅杏｜遮莫江頭柳色遮，日濃鶯睡一枝斜，女郎折得殷勤看，道是春風及第花。
｜羅隱。詠杏花｜暖氣潛催次第春，梅花已謝杏花新，半開半落閒園裏，何異榮枯世上人。
｜宋。王禹偁。杏花六首｜紅芳紫萼怯春寒，蓓蕾粘枝密作團，記得觀燈鳳樓上，百條銀燭淚闌干。
　暖映垂楊曲檻邊，一堆紅雪罩春煙，春來自得風流伴，榆莢休拋買笑錢。
　桃紅梨白欲爭春，素態嬌姿雨未勻，日暮墻頭試回首，不施朱粉是東鄰。
　長愁風雨暗離披，醉繞吟看得幾時，只有流鶯偏趁意，夜來偷宿最繁枝。
　登龍曾入少年塲，錫宴瓊林醉御觴，爭戴滿頭紅爛漫，至今猶雜桂枝香。
　陌上紛披枝上稀，多情猶解撲人衣，雙成灑道迎王母，十里濛濛絳雪飛。
｜邵雍。瀍河上觀杏花廻｜瀍河東看杏花開，花外天津暮𨚫廻，更把杏花頭上插，途人知道看花來。
｜王安石。北陂杏花｜一陂春水繞花身，花影妖嬈各占春，縱被春風吹作雪，絶勝南陌碾成塵。
｜杏花｜垂楊一徑紫苔封，人語蕭蕭院落中，獨有杏花如喚客，倚墻斜日數枝紅。
｜次韻杏花三首｜只愁風雨刼春回，怕見枝頭爛漫開，野鳥不知人意緒，啄教零亂點蒼苔。
　心憐紅蕊與移栽，不惜年年糞壤培，風雨無時誰會得，欲教零亂強催開。
　看時高艶先驚眼，折處幽香易滿懷，野女強篸看亦醜，少教憔悴逐荊釵。
｜蘇軾。徐熙杏花｜江左風流王謝家，盡攜書畫到天涯，𨚫因梅雨丹青暗，洗出徐熙落墨花。
｜徐積。杏花二首｜窓外花開紅滿枝，董生正下讀書帷，東風到晚殊無定，今夜清香屬阿誰。
　一點臙脂淡染腮，十分顏色為誰開，殘燈欲燼書帷閉，猶有清香半夜來。
｜原｜
｜呂祖謙。看杏花｜江梅已過杏花初，尚怯春寒著蕊疎，待得重來幾枝在，半隨蝶翅半蜂鬚。
｜增｜
｜范成大。題張晞顏杏花圖｜紅粉團枝一萬重，當年獨自費東風，若為報答春無賴，付與笙歌鼎沸中。
｜雲露堂前杏花｜蠟紅枝上粉紅雲，日麗煙濃看不真，浩蕩光風無畔岸，如何鎖得杏園春。
｜原｜
｜楊萬里。杏花五首｜白白紅紅一樹春，晴光耀眼看難真，無端昨夜蕭蕭雨，細錦全機𨚫作茵。
　紅藍細細糝晴苞，紫玉森森走膩條，枯梗折枝無一寸，併驅春色犇花梢。
　不信東皇也有私，如何偏寵杏花枝，於中更出紅千葉，且道化工奇不奇。
　曾見乾條撼雪飛，一暄爆出萬餘枝，從今日日須來看，看到紅紅白白時。
　看花千樹洛陽春，白傅年年愛趙村，月蕊晴葩風露格，老夫移得在東園。
｜朱淑真。杏花｜淺注臙脂翦絳綃，獨將嬌艶冠花曹，春心自得東皇意，遠勝玄都觀裏桃。
｜增｜
｜金。劉豫。杏｜竹塢人家瀕小溪，數枝紅杏出疎籬，門前山色𢃄煙重，幽鳥一聲春日遲。
｜元好問。杏花雜詩三首｜杏花墻外一枝橫，半面宮妝出曉晴，看盡春風不回首，寶兒元自太憨生。
　露華浥浥汎晴光，睡足東風倚綠窓，試遣紅妝映銀燭，湘桃爭合伴仙郎。
　紅妝翠蓋惜風流，春動香生不自由，莫向芸齋厭閒冷，小詩供作錦纏頭。
｜渾源望湖川見百葉杏花｜四月山泉凍未開，東君纔為挽春廻，多情丹杏知人意，留著雙華待我來。
｜元。元淮。南圃杏花｜臙脂萬點怯輕寒，蓓蕾枝頭絳雪乾，昨夜南園春雨過，玉人曉起揭簾看。
｜安熙杏花始開連日大風不獲一賞晨起徃觀歸而小酌得一絶句｜生紅和露滴臙脂，又到芳春寂寞時，便擬提壺花下醉，𨚫愁羞殺背陰枝。
｜鄭氏允端。徐熙杏花｜寫生政自愛徐熙，把卷摩挲眼欲迷，曾記沉沉春雨後，一枝斜透粉墻西。
｜明。陳鐸。寫杏花自題絶句｜晴園紅粉護春煙，髣髴江村二月天，記得景卿回首處，一枝斜拂酒樓前。
｜朱曰藩。涇西杏花雜興｜張村趙村與吳村，千古空牽艶客魂，墻東一樹穠如錦，莫怪先生獨閉門。
｜原｜
｜申時行。題扇頭杏花｜上林佳處午橋邊，半染赬霞半著煙，記得曲江春日裏，一枝曾占百花先。
｜增｜
｜文嘉。杏花｜三月曲江微雨乾，東風一日徧長安，圍煙簇粉春如海，總待新郎馬上看。
｜原｜
｜張新｜曲江池畔題詩處，燕子飛時花正開，報道狀元歸去也，馬頭春色日邊來。
｜詩散句｜
｜原｜
｜唐。劉禹錫｜年年曲江望，花發即經過，未飲心先醉，臨風思倍多。
｜沈亞之｜𢃄雲猶誤雪，映日欲欺霞，紫陌傳香遠，紅泉落影斜。
｜宋。孫何｜殷紅鄙桃艶，淡白笑棃花，落處飄微霰，繁時𤴁亂霞。
｜增｜
｜元。柳貫｜今晨訪客出城東，馬上風來亂吹塕，穠桃靚李杳然空，山杏一梢紅聳聳，浮暉滿樹豈饒春，麗色迎人太矜寵。
｜唐。王維｜屋上春鳩鳴，村邊杏花白。
｜原｜
｜杜甫｜盈盈當雪杏，艶艶待香梅。
｜宋。寇準｜孤村芳草遠，斜日杏花飛。
｜文同｜月淡斜分影，池清暗寫真。
｜唐。李商隱｜粥香餳白杏花天，省對流鶯坐綺筵。
｜增｜
｜李商隱｜日日山光鬭日光，山城斜路杏花香。
｜原｜
｜韋莊｜大道青樓御苑東，玉欄仙杏壓枝紅。
｜增｜
｜宋。梅堯臣｜田家春作日日近，丹杏破纇場圃頭。
｜原｜
｜蘇軾｜我是朱陳舊使君，勸農曾入杏花村。
｜增｜
｜蘇軾｜一色杏花三十里，新郎君去馬如飛。
｜沈與求｜杏火燒空潑眼明，遊人蕩槳綠蕪城。
｜陸游｜鴨頭綠漲池平岸，猩血紅深杏出墻。
｜原｜
｜施芸隱｜落梅香斷無消息，一樹春風屬杏花。
｜鄭安晚｜客裏不知春早晚，失驚紅雨到墻陰。
｜增｜
｜金。段繼昌｜西崦山家籬落背，杏梢初見一分紅。
｜張萬公｜今日檐間看風色，一株紅杏暗驚心。
｜元。劉秉忠｜簷外杏花橫素月，恰如梅影在西窓。
｜唐。白居易｜園杏紅萼折。
｜孟郊｜碎纈紅滿杏
｜原｜
｜李賀｜煙濕杏花鬚。
　紅簇交枝杏。
｜增｜
｜李嘉祐｜度雨杏花稀。
｜原｜
｜姚合｜花開連錦帳。
｜增｜
｜溫庭筠｜春鬢杏花紅。
｜薛能｜山熱杏花村。
｜韋莊｜紅障杏籬深。
｜原｜
｜宋。文同｜曾伴曲江春。
｜增｜
｜元。馬祖常｜仙杏葩凝赤。
｜原｜
｜唐。杜甫｜種杏仙家近白榆。
｜白居易｜花園淡薄開花鳳。
｜增｜
｜白居易｜紅蠟粘枝杏欲開。
｜項斯｜綠杏搖風占古春。
｜曹唐｜好風吹樹杏花香。
｜薛能｜蕊杏含春欲鳥啼。
｜韓偓｜杏苞如臉半開香。
｜原｜
｜鄭谷｜柳絲牽水杏花紅。
｜唐彥謙｜杏艶桃花奪晚霞。
｜增｜
｜吳融｜杏花向日紅勻臉。
｜高蟾｜日邊紅杏倚雲栽。
｜張佖｜隔江紅杏一枝明。
｜原｜
｜韋莊｜霏微紅雨杏花天。
｜增｜
｜羅隱｜小杏妖嬈弄色紅。
｜宋。梅堯臣｜丹杏梢頭漏泄春。
｜王令｜杏萼春深翻淺纈。
｜張耒｜密裝杏萼紅如糝。
｜金。張藥｜晴日有心烘杏花。
｜王偓｜杏花聯句香隨馬。
｜王元粹｜臨風一樹杏花開。
｜元。馬臻｜杏花一樹開如錦。
｜陳深｜夕陽一樹杏花明。
｜倪瓚｜風軒紅杏散餘霞。
　杏花飛雪點春波。
｜詞｜
｜原｜
｜宋。趙鼎。點絳唇｜煙冷金爐，夢回鴛帳餘香嫩，更無人問，一枕江南恨。
　消瘦休文，頓覺春衫褪，清明近，杏花吹盡，薄暮東風緊。
｜曾覿。春光好｜臙脂膩，粉光輕，正新晴，枝上閙紅無處著，近清明。
　仙娥進酒多情，向花下，相笑盈盈，不惜十分傾玉斝，惜彫零。
｜增｜
｜張孝祥。菩薩蠻｜東風約畧吹羅幕，一簾細雨春陰薄，試把杏花看，濕紅嬌暮寒。
　佳人雙玉枕，烘醉鴛鴦錦，折得最繁枝，暖香生翠幃。
｜康與之。憶秦娥｜春寂寞，長安古道東風惡，東風惡，臙脂滿地，杏花零落。
　臂銷不奈黃金約，天寒尚怯春衫薄，春衫薄，不禁珠淚，為君彈𨚫。
｜曾平丘。清平樂｜艶苞初坼，偏惜東風力，上苑梨花煙雨濕，新染臙脂顏色。
　玉人小立簾櫳，輕勻媚臉妝紅，斜插一枝雲髻，看誰剩得春容。
｜金。王庭筠。清平樂｜今年春早，到處花開了，只有此枝春恰好，月底輕顰淺笑。
　風流全似梅花，承當疎影橫斜，夢想溪南溪北，竹籬茅舍人家。
｜原｜
｜宋。杜安世。憶漢月｜紅杏一枝遙見，凝露粉愁香怨，吹開吹謝任春風，恨流鶯，不能拘管。
　曲池連夜雨，綠水上，翠紅千片，直擬移來向深院，任彫零，不孤雙眼。
｜增｜
｜趙彥端。千秋歲｜杏花風下，獨立春寒夜，微雨度，疎星掛，暉暉濃艶出，嫋嫋繁枝亞，朱檻倚，輕羅醉裏添還卸。
　寂寞情猶乍，悵望驂鸞駕，衣褪玉，香欺麝，一花拚一醉，杯重憑誰把，春去也，重簾翠幕人如畫。
｜原｜
｜沈公述。念奴嬌｜杏花過雨，漸殘紅零落，臙脂顏色，流水飄香人漸遠，難托春心脈脈，恨別王孫，墻陰目斷，手把青梅摘，金鞍何處，綠楊依舊南陌。
　消散雲雨須臾，多情因甚，有輕離輕拆，燕語千般，爭解說，些子伊家消息，厚約深盟，除非重見，見了方端的，而今無奈，寸腸千恨堆積。
｜增｜
｜晃端禮。水龍吟｜小桃零落春將半，雙燕𨚫來池館，名園相倚，初開繁杏，一枝遙見，竹外斜穿，柳間深映，粉愁春怨，任紅欹宋玉，墻頭千里，漫牽惹，人腸斷。
　常記山城斜路，噴清香，日遲風暖，春陰挫後，馬前惆悵，滿枝妝淺，深院簾垂雨，愁人處，碎紅千片，料明年更發，多應更好，約鄰翁看。
｜別錄｜
｜增｜
｜釵小志｜阮文姬插鬢用杏花，陶溥公呼曰二花。
｜歸田詩話｜陳簡齋詩云，客子光陰詩卷裏，杏花消息雨聲中，陸放翁詩云，小樓一夜聲春雨，深巷明朝賣杏花，皆佳句也，惜全篇不稱。葉靖逸詩，春色滿園關不住，一枝紅杏出墻來，戴石屏詩，一冬天氣如春暖，昨日街頭賣杏花，句意亦佳，可以追及之。
｜花事類編｜趙清獻公帥蜀，有妓𢃄杏花，清獻喜之，戲曰，頭上杏花真有幸，妓應聲曰，枝間梅子豈無媒。
｜原｜種杏與桃同，取極熟者𢃄肉埋糞中，至春芽出即移別地，行宜稀，宜近人家。樹大戒移栽，移則不茂。正月钁樹下地，通陽氣，二月除樹下草，三月離樹五步作畦，以通水，旱則澆灌，遇有霜雪則燒煙樹下，以護花苞。
　　桃花一 〈桃實，別見果譜。〉
｜原｜桃，西方之木也，乃五木之精，枝幹扶疎，處處有之。葉狹而長，二月開花，有紅、白、粉紅、深粉紅之殊，他如單瓣大紅、千瓣桃紅之變也，單瓣白桃、千瓣白桃之變也。爛漫芳菲，其色甚媚，花早，易植，木少則花盛，種類頗多。本草雲，絳桃，〈千瓣。〉緋桃，〈俗名蘇州桃，花如翦絨，比諸桃開遲，而色可愛。〉千葉桃，〈一名碧桃，花色淡紅。〉美人桃，〈一名人面桃，粉紅千瓣，不實。〉二色桃，〈花開稍遲，粉紅千瓣，極佳。〉日月桃，〈一枝二花，或紅或白。〉鴛鴦桃，〈千葉深紅，開最後。〉瑞仙桃，〈色深紅，花最密。〉又有壽星桃，〈樹矮而花亦可玩。〉巨核桃，〈出常山，漢明帝時所獻，霜下始花。〉十月桃，〈十月實熟，故名，花紅色。〉油桃，〈月令中桃始華，即此。其華最繁，文選所謂山桃發紅萼，是也。〉李桃，〈花深紅色。〉王敬美有言，桃花種最多，其可供玩者莫如碧桃、人面桃二種，緋桃乏韻，即不種亦可也。
｜彙考｜
｜原｜
｜詩。周南｜桃之夭夭，灼灼其華。｜傳｜桃有華之盛者，夭夭，其少壯也，灼灼，華之盛也。
｜召南｜何彼穠矣，花如桃李。
｜禮記。月令｜仲春之月，桃始華。
｜史記。李將軍傳贊｜諺雲，桃李不言，下自成蹊。
｜增｜
｜易通卦驗｜驚蟄曰大壯，初九，桃不花，倉庫多火。
｜原｜
｜春秋運斗樞｜玉衡星之精散為桃。
｜增｜
｜管子｜五沃之土，其木宜桃。
｜原｜
｜荀子｜桃李倩粲於一時，時至而殺。至於松栢，經隆冬而不凋，蒙霜雪而不變，可謂得其性矣。
｜增｜
｜十洲記｜東海有山名度索山，有大桃樹，屈盤數千里，曰蟠桃。
｜拾遺記｜扶桑東五萬里有磅磄山，上有桃樹百圍，其花色青黑，萬歲一實。
｜原｜
｜神仙傳｜樊夫人與夫劉剛俱學道術，各自言勝。中庭有兩大桃樹，夫妻各咒其一，桃便相鬭擊，良久，剛𠩄咒者，樹走出籬外。
｜增｜
｜晉宮閣名｜華林園，桃七百三十八株，白桃三株，侯桃三株。
｜妬記｜武歷陽女嫁阮宣，武絶忌。家有一桃樹，華葉灼燿，宣歎美之，即便大怒，使婢取刀斫樹，摧折其華。
｜原｜
｜史畧｜北齊盧士深妻，崔林義之女，有才學。春日以桃花和雪靧兒面，咒曰，取紅花，取白雪，與兒洗面作光悅，取白雪，取紅花，與兒洗面作研華，取花紅，取雪白，與兒洗面作光澤，取雪白，取花紅，與兒洗面作華容。
｜增｜
｜景龍文館記｜景龍四年春，上宴於桃花園，羣臣畢從，學士李嶠等各獻桃花詩，上令宮女歌之，辭既清婉，歌仍妙絶，獻詩者舞蹈稱萬歲，上勅太常簡二十篇入樂府，號曰桃花行。
｜原｜
｜開元天寶遺事｜御苑新有千葉桃花，帝親折一枝插於妃子寶冠上，曰，此箇花尤能助嬌態也。
　明皇禁苑中，初有千葉桃盛開，帝與貴妃日宴於樹下，帝曰，不獨萱草忘憂，此花亦能銷恨。
｜增｜
｜北戶錄｜桑薴翁謂李復雲，天寶末，有韋長史虗舟寓於盧山瀑布泉，時夏月多雨，見瀑布之中流出一桃，葉𤄃五寸，長一尺二寸。
｜原｜
｜劇談錄｜武宗朝，術士王瓊妙於化物無𠩄不能，方冬以藥栽培桃、杏數株，一夕繁英盡發，芳蕊濃艶，月餘方謝。
｜本事詩｜唐崔護舉進士不第，清明獨遊都城南，得村居，花木叢萃，叩門久之，有女子自門隙問，對曰，尋春獨行，酒渴求飲，女子啟關以盂水至，獨倚小桃柯佇立，而屬意殊厚，崔辭，起送至門，如不勝情而入，後絶不復至。及來歲清明，徑徃尋之，門庭如故而扃矣，因題詩於左扉，雲，去年今日此門中，人面桃花相映紅，人面不知何處去，桃花依舊笑春風。後數日復徃，聞其中哭聲，護叩門，有老父出，曰，君非崔護耶，曰然，曰君殺我女，吾女笄年未嫁，自去年以來常恍惚如有𠩄失，比日與之出，歸見左扉字，入門遂病，絶食數日而死。崔大感慟，請入哭之，尚儼然在牀，崔舉女首，枕以股，大呼曰，護在斯，護在斯，須臾開目，半日復活，老父大喜，以女歸之。
｜增｜
｜清異錄｜江南後主同氣宜春王從謙，嘗春日與妃侍遊宮中後圃，妃侍覩桃花爛開，意欲折而條高，小黃門取綵梯獻，時從謙正乘駿馬擊毬，乃引鞚至花底，痛採芳菲，顧謂嬪妾曰，吾之綠耳梯何如。
｜外史檮杌｜蜀孟知祥僭位，召百官宴芳林園，賞紅桃花，其葉六出。
｜彥周詩話｜春時穠麗無過桃柳，桃之夭夭，楊柳依依，詩人言之也。老杜雲，顛狂柳絮隨風舞，輕薄桃花逐水流，不知緣誰而波及桃花與楊柳矣。
｜原｜
｜埤雅｜桃性早華，又華於仲春，故周南以興女之年時俱富也。
｜雞肋編｜范純仁女孫病狂，嘗閉於室中，窓外有大桃樹一株，花適盛開，一夕斷櫺，登木食桃花幾盡，自是遂愈。
｜孫公談圃｜石曼卿通判海州，以山嶺高峻，人路不通，畧無花卉點綴照映，使人以泥裹桃核，拋擲于山嶺上，不數年間，花發滿山，爛如錦繡。
｜增｜
｜老學庵筆記｜歐陽公、梅宛陵、王文恭集皆有小桃詩。歐詩云，雪裏花開人未知，摘來相顧共驚疑，便須索酒花前醉，初見今年第一枝。初但謂桃花有一種早開者耳，及游成都，始識𠩄謂小桃者，上元前後即著花，狀如垂絲海棠。曾子固雜識雲，正月二十，開天章閣，賞小桃，正謂此也。
｜全唐詩話｜劉禹錫元和十年自朗州召至京戲贈看花君子云，紫陌紅塵拂面來，無人不道看花回，玄都觀裏桃千樹，盡是劉郎去後栽。再游玄都觀絶句並序雲，余貞元二十一年為屯田郎，時此觀未有花，是歲出牧連州，貶朗州司馬，居十年，召至京師，人人皆言有道士手植仙桃，滿觀如紅霞，遂有前篇，以志一時之事，旋又出牧，今十有四年，復為主客郎中，重遊玄都，蕩然無復一樹，惟兔葵、燕麥動搖春風耳，因再題二十八字，以俟後游，時太和二年三月也，詩云，百畝庭中半是苔，桃花凈盡菜花開，種桃道士歸何處，前度劉郎今又來。
｜鄭志道。劉阮洞記｜鳴玉澗之東有塢，植桃數畦，花光射目，落英繽紛，點綴芳草，流紅縹緲，隨水而下，此昔人食桃輕舉之地也，遂名曰桃花塢。
｜六朝事跡｜桃花塢在蔣山寶公塔之西北，舊有桃花甚盛，今不復存。
　霹靂溝在城東五里，王荊公詩云，霹靂溝西路，柴荊四五家，憶曾騎欵段，隨意入桃花。
｜花經｜碧桃、千葉桃，三品七命。緋桃花，五品五命。
｜王維楨。游石城山記｜茅公嘗與余遊石城山中，其時三月矣，而桃尚未華，茅公訝之而問故。余謂草木期雖至，猶須日曝之乃發耳，今四面連峰，雲霧恆發其上，見日最難，桃華能乎，故得日苟先梅常侵臘，得日苟後桃乃失春，斯未足訝也。
｜王叔承。茅山記｜夜次毘陵桃花園，桃花數十畝，映月如朝霞，忽忽身在華陽夢中也。
｜聞鴈齋筆談｜桃之品，無慮數十，絳碧夭緋總堪極目，然夭者故是正色耶，至於人面桃則桃之變極矣，瑩白如雪，光浮白外，素者故艶不艶，於此方之梅花，則今古雅俗正復迥然，藉使敷蘤，一時堪作梅嬖，夭夭者雲從可也。
｜香宇詩談｜今花始開曰試花，張司業新桃行，植之三年餘，今夏初試花，月令桃始華，亦讀如試。
｜王立程。天台山記｜桃源洞，即漢永平中劉晨、阮肇遇仙處，澗之東塢有桃數畦，春時花光射目，紅雨點綴芳草如踏錦茵。
｜江郎山志｜山多緋桃，華而不實。
｜黃山志｜桃花峰下有桃花源、桃花溪，處處皆桃花。
｜武𡗝雜記｜春山霽時，滿鼻皆新綠香訪，鼓樓坑十里桃花，杖策獨行，隨流折步，春意尤閒。
｜西湖志｜包家山多桃花，宋時有匾曰蒸霞，二月遊人最盛，號小桃源。董嗣杲詩，綺霞蒸日透林梢，一簇南山尚姓包，冷水峪邊苔色老，沖雲樓下樹陰高，園鄰古道傳耕籍，臺倚青城想拜郊，欲趁桃花尋隱去，關門無鎖不須敲。
　西湖棲霞嶺，以嶺上桃花爛漫，色如凝霞，故名。
｜原｜
｜玄中記｜寧波府城東，舊傳劉、阮採藥於此，春月桃花萬樹，儼若桃源。
｜花史｜茅山乾元觀道士姜麻子，閻蓬頭弟子也，從揚州乞爛桃核數石，空山月明中種之，不避豺虎，自茶庵至觀中有桃花五里餘。
　志勤禪師在溈山因桃花悟道，偈曰，自從一見桃花後，三十年來更不疑。
　簡州天水一碧，放目無際，春月桃花甚繁。
　潘岳為河陽令，栽桃李，號河陽滿縣花。
　劉公幹居鄴下，一日桃李爛漫，值諸公子延賞，久之方去。公幹問僕曰，損花乎。僕曰，無，但愛賞而已。公幹曰，珍重輕薄，子不損折，使老夫酒興不空也，遂飲花下。
　錢伸仲於錫山𠩄居作芳美亭，種桃數千百株。蔡載作詩曰，高人不惜地，自種無邊春，莫隨流水去，恐汙世間塵。
　古田縣黃蘗山多桃樹，下有桃塢、桃湖、桃洲，春月不減武陵。桃溪在黃蘗山下，春風微和，夭桃夾岸，亦勝境也。
　漵浦一名華蓋山，昔人嘗種桃千樹，至今呼桃花圃。
｜增｜
｜一統志｜平樂府仙巖富州口多桃花，旁有碧潭，游魚可掬。
｜集藻｜
｜記｜
｜原｜
｜晉。陶潛。桃花源記｜晉太元中，武陵人捕魚為業，緣溪行，忘路之遠近，忽逢桃花林，夾岸數百步中無雜樹，芳草鮮美，落英繽紛，漁人甚異之。復前行欲窮其林，林盡水源便得一山，山有小口，髣髴若有光，便舍船從口入，初極狹，纔通人，復行數十步，豁然開朗。土地平曠，屋舍儼然，有良田美池，桑竹之屬，阡陌交通，雞犬相聞。其中徃來種作男女，衣著悉如外人，黃髮垂髻，並怡然自樂，見漁人乃大驚，問𠩄從來，具答之，便要還家設酒殺雞作食，村中聞有此人，咸來問訊，自雲，先世避秦時亂，率妻子邑人來此絶境，不復出焉，遂與外人間隔，問今是何世，乃不知有漢，毋論魏晉，此人一一為具言，所聞皆歎惋，餘人各復延至其家，皆出酒食，停數日辭去，此中人語雲，不足為外人道也。既出得其船，便扶向路，處處志之，及郡下，詣太守，說如此，太守即遣人隨其徃，尋向𠩄志，遂迷不復得路。南陽劉子驥，高尚士也，聞之欣然規徃，未果，尋病終，後遂無問津者。
｜增｜
｜明。王衡。東門觀桃花記｜蓋今人多偽為雅，而吾吳尤甚，蘭、菊幾家置一譜焉，次則君竹而友松，第而至桃花極矣廼。余性獨深愛桃花，每春未嘗不游，游必徧。今年二月之十七日，余與汝增約，使人徃探城四隅，問花之𠩄止而之焉，具報東門好，則步出東門，踏菜花行，望見一邨居，小有花柳可觀，則酒鎗與蒲蓆已次第設矣，其居在小溪中，桃花左右溪約有三四十株，甚嫩美。既又移至吳氏莊，莊宅與池相遶，畧同前而廣五倍之，花碩大且繁，中一緋色據水上者特異，長楊數章立池外，如偉丈夫衣冠拱手而護少女於內，桃花亦醉面垂垂，傍水洗妝不輕見頭額也，飲樹下，留連久之。顧日尚未晡，廼復信步尋花，其在水濱者，墻角橋畔者，菜花柳樹叢中者，輙灑水施茵，曰與而延客，或遇之矮簷下及坑塹竈突之間，則含酒滿舌噀之，曰為汝浣衣，席暖更移，酒盡復買，忘其去城之遂遠也。汝增曰，夫桃價不堪與牡丹作奴，人且以市娼辱之，子何好之甚，余笑曰，子品花乎，品價乎，夫價則百十桃者有之，然皆如口脂麵粉不粘人意，刻畫綵繢人能盜天，夫桃也，遠而睇之，光浮浮然，近而即之，若有暖暈然，蓋頌桃德者夭夭，近之灼灼，則已下矣。擬之於春殆巽女乎，陽出震而得梅，桃與梅其得氣獨完，故於香味色中具有別韻，即刻畫綵繢者巧愈不似，似愈不真，子舍是而貴夫盆盎，拳握之觀何歟，且夫天下之貴賤失𠩄久矣，餖飣貴而梁肉賤，土偶貴而人物賤，品題貴而考課賤，桃之賤，於子無惑也，汝增無以對，遂以筆誌其語。
｜頌｜
｜增｜
｜梁。江淹。桃頌｜惟園有桃，惟山有叢，丹葩擎露，紫葉繞風，引霧如電，映煙成虹，伊春之秀，乃華之宗。
｜賦｜
｜增｜
｜陳。張正見。衰桃賦｜巖巖秀峰，吐桂榮松，獨夭桃之灼灼，輕擢采於寒蹤，爾乃萬株成錦，千林似翼，苔畫波文，花然樹色，發秦源而逸氣，飄漢綬而流芳，譬蘭釭之夜炷，似明鏡之朝妝，成蹊列徑，光崖𧰟氾，間真定之蒼棃，雜房陵之縹李，紛芳難歇，照曜無儔，舒若霞光欲起，散似電采將收，既而風落新枝，霜飛故葉，歎垂釣之妖童，怨傾城之麗妾。
｜原｜
｜唐。皮日休。桃花賦並序｜余嘗慕宋廣平之為相，貞姿勁質，剛態毅狀，疑其鐵腸與石心，不解吐婉媚辭，然覩其文，而有梅花賦，清便富艶，得南朝徐、庾體，殊不類其為人也。後蘓相味道得而稱之，廣平之名遂振，嗚呼，夫廣平之才，未為是賦，則蘇公果暇知其人哉，將廣平困於窮，阨於躓，強為是文耶，日休於文尚矣，狀花卉，體風物，非有𠩄諷，輙抑而不發，因感廣平之𠩄作，復為桃花賦，其辭曰，
伊祁氏之作春也，有𧰟外之𧰟，華中之華，眾木不得，融為桃花，厥花伊何，其美實多，臺隸眾芳，緣飾陽和，開破嫩萼，壓低柔柯，其色則不淡不深，若素練輕茜，玉顏半酡，若夫美景妍時，春含曉滋，密如不幹，繁若無枝，妦妦婉婉，夭夭怡怡，或俛者若想，或閉者如癡，或向者如步，或倚者如疲，或溫黁而可薰，或婑媠而莫持，或幽柔而旁午，或撦冶而倒披，或翹矣如望，或凝然若思，或奕偞以作態，或窈窕而騁姿，日將明兮似喜，天將慘兮若悲，近榆錢兮妝翠靨，映楊柳兮顰愁眉，輕紅拖裳，動則裊香，宛若鄭袖，初見楚王，夜景皎潔，閧然秀發，又若嫦娥，欲奔明月，蝶散蜂寂，當閨脈脈，又若妲己，未聞裂帛，或開故楚，𧰟𧰟春曙，又若息媯，含情不語，或臨金塘，或交綺井，又若西子，浣紗見影，玉露厭浥，妖紅墜濕，又若驪姬，將譖而泣，或在水濱，或臨江浦，又若神女，見鄭交甫，或臨廣筵，或當高會，又若韓娥，將歌斂態，微動輕風，婆娑暖紅，又若飛燕，舞於掌中，半霑斜吹，或動或止，又若文姬，將賦而思，丰茸旖旎，互交逓倚，又若麗華，侍讌初醉，狂風猛雨，一陣紅去，又若褒姒，初隨戎虜，滿地春色，階前砌側，又若戚姬，死於鞫域，花品之中，此花最異，以眾為繁，以多見鄙，自是物情，非關春意，若氏族之斥素流，品秩之卑寒士，他目則目，他耳則耳，或以昵而稱珍，或以疎而見貴，或有實而花乖，或有花而實悴，其花可以暢君之心目，其實可以充君之口腹，匪乎茲花，他則碌碌，我欲脩花品，以此花為第一，懼俗情之橫議，我曰不然，為之則已，我目吾目，我耳吾耳，妍𡟎決於心，取捨斷於志，豈惟草木之品獨然，信為國兮如此。

御定佩文齋廣群芳譜卷二十五
