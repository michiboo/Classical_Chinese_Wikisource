御定佩文齋廣羣芳譜卷十七
　蔬譜
｜原｜菜瓜，北方名苦瓜。蔓葉俱如甜瓜，生時色青質脆，可生食，間有苦者，亦可作豉醃葅，故名菜瓜。熟亦微甜，生秋月，大小不一，止可醃以備冬月之用。
｜彙考｜
｜增｜
｜詩。豳風｜七月食瓜。
｜小雅｜疆場有瓜，是剝是菹。｜傳｜剝瓜為葅也。
｜夏小正｜八月剝瓜。｜注｜畜瓜之時也。
｜別錄｜
｜原｜
｜製用｜
　十香菜。黃豆一斗煮爛，去湯撈起，用麪四斤，拌勻，二寸厚，用乾蘆席上蒲包蓋密二七，候冷取出，曬乾聽用。菜瓜出時，用廿一斤切丁，鹽二斤醃一宿，取出㫰乾。加薑絲二三斤，陳皮絲半斤，去皮杏仁三升。每黃豉一升，醃瓜水三椀，加好酒一瓶，拌勻。再加花椒四兩，大小茴香各二兩，甘松、三奈、白芷、蒔蘿各半兩，拌勻。以淨罈盛滿，箬扎口，泥封。外寫東西南北四字，每日曬一面，三七後可用。
　十香瓜。切碁子塊，每斤用鹽八錢，諸料物同瓜拌勻，缸醃一二日，控乾，日曬，晚復入滷，如此三次，勿令太乾，裝罈。
　醬瓜。醬黃一斤，鹽四兩，先將青瓜剖開去子，用石灰、白礬不拘多少為末和，取清水將瓜泡一日一夜，取出洗淨。量用鹽醃一日，滾湯一掠，晾乾，不可日曬。每瓜一斤，醬麪一斤，鹽四兩，拌入甕中。一月後醬透，取瓜少帶醬，入罈收貯。用甚青脆甘美，其醬或食或再醬蔬菜。
　糖醋瓜。生菜瓜一片，切小塊，鹽一兩五錢，醃一宿撈起。以汁煎滾，候冷，入瓜拌透，又曬。再用糖四兩，醋一椀，磁器浸入小茴香、砂仁、花椒、紫蘇、薑少許。
　香瓜。將瓜用鹽滷浸一宿，漉起，用滷煎滾過，曬乾。用好醋煎滾，候冷，調砂糖、薑絲、紫蘇、蒔蘿、茴香拌勻，用磁器貯用。
　糟瓜。菜瓜以石灰、白礬煎滾，冷，浸一伏時，用煮酒泡糟鹽，入銅錢百餘文拌勻，醃十日，取出控乾。別用好糟，入鹽適中，煮酒泡，再拌，入罈收貯，箬扎口泥封。
　瓜虀。揀未熟瓜，每斤隨瓣切開，去瓤不用，就百沸湯焯過。以鹽五兩勻擦翻轉，豆豉半斤，釅醋半升，麫醬斤半，馬芹、川椒、乾薑、陳皮、甘草、茴香各半兩，蕪荑二兩，並為細末，同瓜一處拌勻，入磁甕內醃壓，於冷處頓之。經半月後則熟，瓜色明透絶類琥珀，味甚香美。
　又，取生瓜，用竹簽穿透，每瓜十枚用鹽四兩，醃一宿，瀝去瓜水令乾，用醬十兩拌勻，烈日曬，翻轉又曬乾，入新磁器內收用。
｜增｜
｜本草｜稍瓜，一名越瓜，一名菜瓜。南北皆有。二三月下種生苗，就地生蔓。青葉黃花，並如冬瓜花葉而小。夏秋之間結瓜，有青、白二色，大如瓠子。一種長者至二尺許，俗呼羊角瓜，子狀如胡瓜子，大如麥粒。
｜原｜稍瓜，蔓生。較黃瓜頗麤，色綠而黑，縱有白紋界之微凹，體光而滑，膚實而韌。味甘，寒。利腸，去煩熱，止渴，利小便，解酒熱，宣洩熱氣。不益小兒，不可與乳酥、鮓同食。宜忌大略與黃瓜同。
｜別錄｜
｜增｜
｜倦遊雜錄｜韓龍圖贄，山東人，鄉里食味好以醬漬瓜啗，謂之瓜虀。韓為河北都漕，廨宇在大名府，府中諸軍營多鬻此物，韓嘗曰：某營者最佳，某營者次之。趙說歎曰：歐陽永叔嘗撰花譜，蔡君謨亦著荔枝譜，今須請韓龍圖贄撰瓜虀譜矣。
｜原｜
｜製用｜
　糖醋瓜。稍瓜分二片，又橫切作薄片，淡曬。薑絲、糖、醋拌勻，納淨罈內，十數日即可用。
　盤醬瓜。細白麪不拘多少，伏中新汲水和，軟硬得法，用模踏堅實，切二指厚片，放蓆上排勻，以黃蒿覆之。三七後，遍生黃衣，取出曬極乾，入水略濕，刷去黃衣，淨碾為細末，名曰醬黃。每醬黃一斤，用瓜一斤，炒鹽四兩。七月間稍瓜熟時，檢嫩全者，不須去瓤，先將數內鹽醃瓜一宿，次日將鹽與醬麪拌勻，一層醬，一層瓜，盛甕中，每層瓜內間茄一個。每日清晨盤一次，日夕盤一次，盤在盆內，十數日即成，收貯任內。
　糟瓜。稍瓜每五斤，用鹽七兩，和糟勻醃，用古錢五十文，逐層頓。十餘日取出，去錢並舊糟，換好糟，依前醃之，入甕收貯待用。
｜增｜
｜齊民要術｜食經藏越瓜法。糟一斗，鹽三升，醃瓜三宿。出，以布拭之，復醃如此。凡瓜欲得完，慎勿傷，傷便爛，以布囊就取之，佳。豫章郡人晚種越瓜，所以味亦異。
｜學圃餘疏｜瓜之不堪生噉而堪醬食者曰菜瓜，圓者如甜瓜，長者如王瓜，皆一類也。以甜醬漬之，為蔬中佳味。
｜原｜黃瓜，一名胡瓜，〈本草云：張騫使西域得種，故名。拾遺錄云：大業四年避諱，改為黃瓜。俗又呼為王瓜。〉蔓生。葉如木芙蓉葉，五尖而澀，有細白刺，如針芒。莖五稜，亦有細白刺。開黃花。結實青白二色，質脆嫩多汁，有長數寸者，有長一二尺者，遍體生刺，如小粟粒，多謊花，其結瓜者即隨花並出。味清涼，解煩止渴，可生食。種陽地，暖則易生，行陣宜整，兩行微相近，用樹枝棚起如人胸高，附蔓於上，兩行外相遠以通人行。喜糞壅，頻鋤勿令生草，瓜生至初花鋤三四次，鋤勿著根，令瓜苦。亦有隨地蔓生者。摘瓜時宜引手摘，勿踏瓜蔓，亦勿翻覆之。此瓜可生食，亦可醃以為菹。性甘，寒。小兒不宜多食。
｜彙考｜
｜增｜
｜述異記｜南康樗都縣西㳂江有石室，名夢口穴。嘗有船人遇一人通身黃衣，擔兩籠黃瓜，求寄載，過至岸下，此人徑下崖，直入石穴中。
｜學圃餘疏｜王瓜，出燕京者最佳，其地人種之火室中，逼生花葉。二月初即結小實，中官取以上供。唐人詩云二月中旬已進瓜，不足為奇矣。又一種秋生者，亦佳，吾土俱宜。閩中二三月間食，入夏枯矣。
｜集藻｜
｜七言絶句｜
｜原｜
｜宋。陸游｜白苣黃瓜上市稀，盤中頓覺有光輝，時清閭里俱安業，殊勝周人詠採薇。
｜別錄｜
｜原｜
｜種植｜下種宜甲子、庚子、壬寅、辛巳，黃道開成日。二月上旬為上時，三月上旬為中時，四月上旬為下時，至五六月止可種藏瓜耳。藏瓜，皮厚可收藏者。預先將畦劚數遍，以土熟為度，加熟糞一層，又翻轉，以耙耬平，水飲足。將子用軟布包裹，水濕，生芽出。天晴日中種子於內，掩以浮土二指厚。每晨以清糞水灌澆，俟苗長茂，帶土移栽。苗大發旺，用竹刀開其根跗間，納大麥一粒，結瓜碩大而久。栽苗之畦修治與上同，糞要熟而細，一切草根須去盡。
｜收子｜取生數葉即結瓜者，謂之本母。子留至極熟摘下，截去兩頭，取中央者，洗淨晾乾，置乾燥處，勿令浥濕，浥濕則難生。
｜衛瓜｜
　瓜生蟻，用羊骨引至旁，棄去。瓜中黃甲小蟲，喜食瓜葉，宜以緜兜𦊰去。
　瓜忌香，尤忌麝香，一觸之輙痿死。一法，瓜旁種蔥、蒜，能辟麝。
｜藏瓜｜淋過灰曬乾，藏瓜、茄至冬如新。
｜製用｜
　新摘瓜開作兩片，將子與瓤去淨，鹽醃二三日，晾乾。入滷醬掩十餘日，滾水候冷洗淨，晾乾，入好麪醬醃，極嫩。黃瓜整醃之尤肥美，茄同此。
　又法，黃瓜、茄不拘多少。先用醬黃鋪在缸內，次以鮮瓜、茄鋪一層，鹽一層，又下醬黃一層，瓜茄一層，鹽一層。如此層層相醃五七宿，烈日曬之。欲作乾瓜，取出曝之，不必用水。
｜原｜南瓜，附地蔓生，莖麤而空，有毛。葉大而綠，亦有毛。開黃花，結實形橫圓而𥪡扁，色黃有白紋，界之微凹。煮熟食，味麪而膩，亦可和肉作羹。又有番南瓜，實之紋如南瓜而色黑綠，蔕頗尖，形似葫蘆。二瓜皆不可生食。
｜增｜
｜本草｜南瓜，四月生苗，引蔓甚繁，一蔓可延十餘丈，節節有根，近地即著。葉狀如蜀葵，大如荷葉。花如西瓜花。結瓜正圓，大如西瓜，上有稜如甜瓜。一本可結數十顆，其色或綠或黃或紅。子如冬瓜子。肉厚色黃。
｜農桑通訣｜浙中一種陰瓜，宜陰地種之。秋熟色黃如金，皮膚稍厚，可藏至春，食之如新。疑即南瓜也。
｜原｜絲瓜，一名蠻瓜，一名布瓜，一名天羅絮，一名天絲瓜。蔓生，莖綠色，有稜而光。葉如黃瓜葉而大，無刺，深綠色。宜高架，喜背陽向陰，開大黃花，〈五出，微似胡瓜花，蘂瓣俱黃。〉少以鹽漬，可點茶。結實狀如瓜，有短而肥者，有長而瘠者。〈瓜大寸許，長一二尺，或三四尺，深綠色有皺點，瓜首如鱉首。〉嫩者煮熟加薑、醋食，同雞、鴨、豬肉炒食，佳。不可生食，性冷，解毒，多食敗陽。九月將老者取子留作種，瓢絲如網，可滌器。
｜集藻｜
｜七言絶句｜
｜增｜
｜宋。杜北山。詠絲瓜｜寂寥籬戶入泉聲，不見山容亦自清，數日雨晴秋草長，絲瓜沿上瓦牆生。
｜趙梅隱。詠絲瓜｜黃花褪束綠身長，白結絲包困曉霜，虛瘦得來成一捻，剛偎人面染脂香。
　〈呼東瓜者，非。〉
｜原｜冬瓜，一名白瓜，一名水芝，一名地芝，〈見廣雅。〉一名蔬𦶍。在處蒔之，附地蔓生，莖麤如指，有毛，中空。葉大而青，有白毛如刺。開白花，實生蔓下，長者如枕，圓者如斗，皮厚有毛，初生青綠，經霜則青皮上白如塗粉，肉及子亦白。八月斷其梢，簡實小者摘去，止留大者五六枚，經霜乃熟，十月足，收之。味甘，微寒。性急善走，除小腹水脹，利小便，止渴，益氣，除滿，耐老，去頭面熱，鍊五臟。有熱病者宜食，陰虛及患寒疾人、久病人忌之。霜降後方可食，不然成反胃病。
｜增｜
｜本草｜其瓤謂之瓜練，白虛如絮，可以浣練衣服。其子謂之瓜犀，在瓤中成列。
｜彙考｜
｜增｜
｜清異錄｜果中子繁者惟夏瓜、冬瓜、石榴，故嗜果者目瓜為百子甕。
｜瀛厓勝覽｜蘇門荅刺國東瓜久留不敗。
｜學圃餘疏｜天下結實大者無若冬瓜，味雖不甚佳，而性溫可食。
｜廣東志｜崑𡶁山冬瓜延蔓，蒼藤徑寸，實長三四丈，大踰圍。
｜集藻｜
｜七言絶句｜
｜增｜
｜宋。鄭安曉。詠冬瓜｜翦翦黃花秋復春，霜皮露葉護長身，生來籠統君休笑，腹裏能容數百人。
｜別錄｜
｜原｜
｜種植｜
｜齊民要術｜
　種冬瓜法。傍墻陰地作區，圍二尺，深五寸，以熟糞及土相和。正月晦日種，既生，以柴木倚牆令其緣上。旱則澆之。
　冬瓜十月區種，如區種瓜法。冬則推雪著區上為堆。潤澤肥好，乃勝春種。
｜收藏｜宜高燥處，忌近鹽、醋及掃箒、雞、犬觸犯。與芥子同安置，可經年不壞。
｜收子｜瓜蔕灣曲貼肉者雌瓜也，俟極老，取子，收高燥處勿浥濕，留作種。
｜製用｜
｜荊楚歲時記｜七月採瓜犀為面脂。瓢亦可作澡豆。
｜齊民要術｜冬瓜削去皮、子，於芥子醬中或美豆醬中藏之，佳。
｜增｜
｜齊民要術｜
　瓜芥菹。用冬瓜，切長三寸，廣一寸，厚二分。芥子少與胡芹子合熟研，去滓，與好酢，鹽之，下瓜。唯久益佳也。
　食經藏梅瓜法。先取霜下老白冬瓜，削去皮，取肉方正薄切如手版。細施灰，羅瓜著上，復以灰覆之。煮𣑁皮、烏皮梅汁器中。細切瓜，令方三分，長二寸，熟煠之，以之投梅汁。數月可食。以醋石榴子著中，並佳也。
｜物類相感志｜夏月衣蒸，以冬瓜汁浸洗，其跡自去。
｜原｜
｜多能鄙事｜
　蜜煎。經霜老冬瓜去皮及近瓤者，用近皮肉切片，沸湯焯過，放冷。以石灰湯浸一宿，去灰水，以蜜放銀石器內熬熟，下瓜片微煎，漉出。別用蜜煎候瓜色微黃，傾出待冷，以磁礶收，煉蜜養之。
　蒜冬瓜。以老者去皮瓤，切作一指濶。白礬、石灰煎湯焯過，溫水泡去灰氣，控乾。每斤用鹽二兩，蒜瓣三兩，同擣碎，拌冬瓜裝入磁器，添熬過好頭醋浸之。
　冬瓜仁七升，絹袋盛。投三沸湯中，須臾取出，曝乾，如此三度。清苦酒漬一宿，曝乾為末。日服方寸匕，能令人肥悅，明目，延年不老。又法，取子三五升，去皮，為丸。空心日服三十丸，令人白淨如玉，又能補肝明目，治男子五勞七傷。
　悅澤面容。白瓜仁五兩，桃花四兩，白楊皮二兩，為末。食後，白湯服方寸匕，日三服。欲白，加瓜仁；欲紅，加桃花。三十日面白，五十日手足俱白。一方有橘皮，無楊皮。
　跌撲傷損。用乾冬瓜皮一兩，真牛皮膠一兩，剉入鍋內，炒存性，研末。每服五錢，好酒熱服，仍飲酒一甌，厚蓋，取微汗，其痛即止。
　損傷腰痛。冬瓜皮燒研，酒服一錢。
　〈本草云：壺，酒器。盧，飲器。此物各象其形，故名。俗作葫蘆。〉
｜增｜
｜本草｜壺盧，一名瓠瓜，一名匏瓜。〈圓者曰匏，亦曰瓢。〉
｜原｜葫蘆，匏也，一名𣋒姑。蔓生，莖長，須架起則結實圓正，亦有就地生者。大小數種，有大如盆盎者，有小如拳者，有柄長數尺者，有中作亞腰者。莖韌，有絲如筋。葉圓，有小白毛，面青背白。開白花。有甘、苦二種。甘者，性冷，無毒，利水道，止消渴。苦者，有毒，不可食，惟可佩以渡水。陸農師曰：項短大腹曰瓠，〈長如越瓜，首尾如一者。〉細而合上曰匏，〈無柄而圓大，形扁者。〉似匏而肥圓者曰壺。〈匏之有短柄大腹者。〉
｜增｜
｜本草｜李時珍曰：長瓠，懸瓠，〈瓠之一頭有腹，長柄者。今人以為茶、酒瓢。〉壺盧，瓠瓜，蒲盧。〈細腰者。今之藥壺盧。廣志謂之約腹壺。亦有大小二種。〉名狀不一，其實一類各色也。處處有之，但有遲早之殊，並以正月下種，生苗引蔓延緣。其葉似冬瓜葉而稍團，有柔毛，嫩時可食。五六月開白花。結實白色，大小長短各有種色。瓤中之子齒列而長，謂之瓠犀。〈爾雅云：瓠棲，瓣。注云：瓠中瓣也。〉
｜彙考｜
｜增｜
｜詩。𨚍風｜匏有苦葉。｜疏｜匏葉少時可為羹，今河南及揚州人恆食之。八月中，堅強不可食，故云苦葉。
｜原｜
｜豳風｜八月斷壺。
｜小雅｜
　南有樛木，甘瓠纍之。
　幡幡瓠葉，采之亨之。
｜大雅｜酌之用匏。
｜增｜
｜禮記。月令｜仲冬行秋令，則瓜瓠不成。
｜郊特牲｜器用陶匏，以象天地之性也。
｜周禮。地官｜場人掌國之場圃，而樹之果蓏珍異之物。｜注｜蓏，瓜瓠之屬。
｜原｜
｜論語｜吾豈匏瓜也哉，焉能繫而不食。
｜增｜
｜晉書。杜預傳｜預初攻江陵，吳人知預病癭，憚其智計，以瓠繫狗頸示之。
｜南齊書。卞彬傳｜彬性飲酒，以瓠壺瓢勺杬皮為餚，著帛冠，十二年不改易。以大瓠為火籠，什物多諸詭異。自稱卞田居，婦為傅蠶室。
｜梁書。蕭琛傳｜始琛在宣城，有北僧南度，惟齎一葫蘆，中有漢書序傳。僧曰：三輔舊老相傳，以為班固真本。琛固求得之。
｜北齊書。武成胡後傳｜後母範陽盧道約女，初懷孕，有胡僧詣門曰：此宅瓠盧中有月。既而生後。
｜唐書。柳玭傳｜玭嘗述家訓以戒子孫曰：余舊府高公先君兄弟三人，俱居清列，非速客不二羹胾，夕食齕蔔瓠而已，皆保重名於世。
｜管子｜六畜育於家，瓜瓠、葷菜、百果備具，國之富也。
｜原｜
｜莊子｜惠子謂莊子曰：魏王貽我大瓠之種，我樹之成，而實五石，以盛水漿，其堅不能自舉也，剖之以為瓢，則瓠落無所容，非不呺然大也，吾為其無用而掊之。莊子曰：夫子固拙於用大矣。子有五石之瓠，何不慮以為大樽而浮乎江湖，而憂其瓠落無所容，則夫子猶有蓬之心也夫。
｜增｜
｜韓非子｜齊有居士田仲者，宋人屈穀見之曰：穀聞先生之義，不恃仰人而食。今穀有樹瓠之道，堅如石，厚而無竅，願獻之。仲曰：夫瓠所貴者，謂其可以盛也。今厚而無竅則不可剖以盛物，而任重如堅石則不可以剖而以斟，吾無以瓠為也。曰：然，穀將以欲棄之。今田仲不恃仰人而食，亦無益人之國，亦堅瓠之類也。
｜鶡冠子｜賤生於無所用，中河失船，一壺千金。
｜淮南子｜百人抗浮，不若一人挈而趨。｜注｜浮，瓠也。
｜新序｜魏文侯見箕季牆壞不治，問其故。曰：不時。又進瓠羹。文侯曰：牆壞不築，教我無奪民功。貽我瓠羹，教我無多歛百姓。
｜太康地記｜朱崖儋耳無水，唯種大瓠，藤斷，其汁用之亦足。
｜世說｜陸士衡初入洛，咨張公所宜，詣曰劉道真，是其一。既往，劉尚在哀制中，性嗜酒，禮畢，初無他言，唯問：東吳有長柄壺盧，卿得種來否。陸兄弟殊失望，乃悔往。
｜記事珠｜王筠好弄葫蘆，每吟詠，則注水於葫蘆，傾已復注，若擲之於地，則詩成矣。
｜酉陽雜俎｜儋崖種瓠，成實，率皆石餘。
｜盧氏雜說｜鄭餘慶清儉有重德，一日忽召親朋官數人會食。眾皆驚，朝僚以故相望重，皆凌晨詣之。至日高，餘慶方出，閒話移時，諸人皆枵然。餘慶呼左右曰：處分廚家，爛蒸去毛，莫拗折項。諸人相顧，以為必蒸鵞鴨之類。逡巡舁臺盤出，醬醋亦極香新，良久就餐，每人前下粟米飯一椀，蒸葫蘆一枚。相國餐美，諸人強進而罷。
｜清異錄｜瓠少味無韻，葷素俱不相宜，俗呼淨街槌。
｜埤雅｜瓠葉，庶人之菜也，菜無微於瓠葉。
｜原｜婦人歸外家，外舅、姨皆以新葫蘆兒贈之，俗雲宜長外甥。
｜集藻｜
｜五言律詩｜
｜原｜
｜唐。杜甫。除架｜束薪已零落，瓠葉轉蕭疎，幸結白花了，寧辭青蔓除，秋蟲聲不去，暮雀意何如，寒事今牢落，人生亦有初。
｜鄭審。酒席賦得匏瓢｜華閣與賢開，仙瓢自遠來，幽林常伴許，陋巷亦隨回，掛影憐紅壁，傾心向綠杯，何曾斟酌處，不使玉山頹。
｜增｜
｜元。范梈。種瓠｜
　或言種瓠蔓長必剪，其標乃實，余齋所種，因樹為架，蔓緣不已，果多虗花，欲去之，慮傷其凌霄之意，因賦五言為之解嘲雲。
　豈是階庭物，支離亦自奇，已殊凡草蔓，綴得好花枝，帶雨寧無實，凌霄必有為，啾啾羣鳥雀，從汝踏多時。
｜秋後瓠果成一實，輪囷可愛，余嘉其晚成而不羣，荅賦雲｜嘉瓠吾所愛，孤高更可人，不虛種植意，終繫發生神，有葉誠藏用，無容豈識真，明年應見汝，衆子亦輪囷。
｜七言律詩｜
｜增｜
｜金。麻九疇。三弟手植瓢材且有詩，予亦戲作｜為愛胡盧手自栽，弱條柔蔓漸縈回，素花飄後初成實，碧蔭濃時可數枚，試問老禪藤繳去，何如遊子杖挑來，早知瓠落終無用，只合江湖養不才。
｜五言絶句｜
｜增｜
｜明。高啟。摘瓠｜輪囷臥霜露，秋曉摘初歸，自笑詩人骨，何由似爾肥。
｜七言絶句｜
｜增｜
｜宋。楊萬里｜笑殺桑根甘瓠苗，亂他桑葉上他條，向人更逞廋藏巧，卻到桑梢掛一瓢。
｜詩散句｜
｜增｜
｜宋。孝武帝｜匏漿調秋葉。
｜唐。李白｜魯叟悲匏瓜。
｜朱慶餘｜荒蔓露青匏。
｜宋。陸游｜家園瓜瓠漸輪囷。
｜元。王逢｜籬落緣雲瓠子肥。
｜明。僧道衍｜嫩瓠肥白纔燖豝。
｜別錄｜
｜增｜
｜國語｜諸侯伐秦，及涇莫濟。叔向見叔孫穆子，穆子曰：豹之業，及匏有苦葉矣，不知其他。叔向退，召舟虞與司馬，曰：夫苦匏不材與人共濟而已。是行也，魯人以莒子先濟，諸侯從之。
｜蜀志。張裔傳｜裔為益州太守，雍闓曰：張府君如瓠壺，外雖澤而內實麤。
｜唐書。禮樂志｜有葫蘆笙、簫。
｜博物志｜庭州灞水，以金銀鐵器盛之皆漏，唯瓠葉不漏。
｜酉陽雜俎｜瓠，牛踐苗則子苦。
｜爾雅翼｜天之匏瓜星，一名天雞，在河鼓東。曹植洛神賦：歎匏瓜之無匹兮，詠牽牛之獨處。阮瑀止慾賦曰：傷匏瓜之無偶，悲織女之獨勤。則古稱匏瓜皆謂星爾。
｜原｜
｜種植｜
　葫蘆、冬瓜、茄瓠、瓠子、黃瓜、菜瓜俱宜天晴日下種。每晨以清糞水澆之，二月下旬栽，則五月中旬結實，若三月種則太遲矣。種法，正月預以糞和灰土實填作一坑，候土發過熱，篩過，以盆盛土，種諸子。常灑水，日曬暖，夜收暖處，候生甲時，分種於肥地。常以清糞水澆灌，上用低柵蓋之，待長，帶土移栽。俟引蔓結子，子外之條掐去之。凡留子，初生二三子不佳，取第四五者留之。每科留三枚即足，餘旋食之。
　種大葫蘆。正月中，掘地作坑，深數尺或至一丈。填實油蔴、菉豆爛草葉一層，糞土一層，如此數重，向上一尺餘，糞土填之。坑方四五尺，每坑只種十餘顆。二月下子，待生長尺許，揀擇肥好者四莖，每兩莖相縛著一處，仍以竹刀刮去半邊，以物纏住，以牛糞黃泥封之，一如接樹法裹。待生做一處，只留一頭。取此兩莖，亦如前法，四根合作一根。長大隻留一根，待結葫蘆，只揀取兩箇周正好大者，餘俱去之。依此，葫蘆極大，每箇可盛一石。
　長頸葫蘆，如前法。如欲將長頭打結，待葫蘆生成，趁嫩時將其根下土挖去一邊，卻輕擘開根頭，掗入巴豆肉一粒在根裏，仍將土罨其根。俟二三日，通根藤葉俱輭敝欲死，卻任意將葫蘆結成或縧環等式，仍取去根中巴豆，照舊培澆，過數日，復鮮如故，俟老收之。
｜增｜
｜物類相感志｜葫蘆照水種自正。
｜原｜
｜製用｜
｜崔豹。古今注｜匏，瓠也。壺盧，瓠之無柄者也。瓠有柄者，懸瓠，可以為笙，曲沃者尤善，秋乃可用之，則漆其裏。瓢亦瓠也，瓠其總，瓢其別也。
｜增｜
｜嶺表錄異｜胡盧笙，交趾人多取無柄之瓠割而為笙。上安十三簧，吹之音韻清響，雅合律呂。
｜記事珠｜唐世風俗貴重葫蘆醬、桃花醋。
｜逢原記｜李適之酒器有瓠子巵。
｜原｜
｜埤雅｜匏苦，瓠甘。酌酒，冬盛則暖，夏盛則寒。
｜增｜
｜埤雅｜壺性善浮，要之可以渉水，南人謂之要舟。
｜爾雅翼｜河汾之寶，有曲沃之懸匏焉，良工取以為笙。
｜瀛厓勝覽｜古俚國以葫蘆為樂器。
｜原｜
｜王氏農書｜
　匏之為用甚廣大者，可煮作素羹，可和肉煮作葷羹，可蜜煎作果，可削條作乾。小者可作盒盞，長柄者可作噴壺，亞腰者可盛藥餌，苦者可治病。
　瓠之為物也，纍然而生，食之無窮，烹餁咸宜，最為佳蔬。種得其法，則其實碩大，小之為瓠杓，大之為盆盎，膚瓤可以餵豬，犀瓣可以灌燭，舉無棄材，濟世之功大矣。
｜農桑撮要｜做葫蘆茄乾。茄削片，葫蘆匏子削條，曬乾收，依做乾菜法。
｜千金月令｜冬至日，取葫蘆盛蔥根莖汁，埋於庭中。夏至發開，盡為水，以漬金、玉、銀、石青各三分，自消，曝乾如飴。可休糧，久服神仙，名曰金液漿。
｜原｜瓠子，江南名扁蒲。就地蔓生，處處有之。苗、葉、花俱如葫蘆。結子長一二尺，夏熟，亦有短者，麤如人肘，中有瓤，兩頭相似。味淡，可煮食，不可生噉。夏月為日用常食，至秋則盡，不堪久留。性冷，無毒。除煩止渴，治心熱，利水道，調心肺，治石淋，吐蛔蟲，壓丹石毒。
｜原｜茄子，一名落蘇，〈酉陽雜俎云：錢王有子跛足，以聲相近，故呼落蘇。〉一名小菰，〈見晉書先蠶儀注。〉一名崑崙瓜。〈見大業拾遺錄云：改呼茄子為崑崙紫瓜。清異錄云：人間但名崑味。〉有紫、青、白三種，老則黃如金。來自暹羅，紫者又名紫膨脝。〈說本黃庭堅。〉白茄又名銀茄。又一種白者名渤海茄，形圓，有蔕，有蕚，大者如甌。又一種白花，青色，稍扁。一種白而扁謂之番茄，此物宜水勤澆，多糞則味鮮嫩，自小至大，生熟皆可食，又可曬乾冬月用，如地瘠少水者，生食之，刺人喉。一種水茄，形稍長，亦有紫、青、白三色，根細末大，甘而多津，可止渴，此種尤不可缺水與糞。此數種在在有之。味甘，寒，丹溪謂茄屬土，甘而降火。莖麤如指，紫黑有刺。葉如蜀葵葉，亦紫黑有刺。開花時，摘其葉布通衢，規以灰，令人物踐踏之，則子繁，俗名嫁茄。熟者食之厚腸胃，火炙食之甚美，北方以為常食，南人不敢生食，云：動氣發瘡及痼痰。患冷氣人忌用，秋後茄發眼疾。
｜增｜
｜本草｜株高三四尺，葉大如掌。自夏至秋，開紫花，五瓣相連，五稜如縷，黃蘂綠蔕，蔕包其茄。茄中有瓤，瓤中有子，子如脂麻。有團如栝樓者，有長四五寸者。
｜彙考｜
｜增｜
｜南史。蔡樽傳｜樽為吳興太守，不飲郡井。齋前自種白莧、紫茄，以為常餌。詔褒其清。
｜嶺表錄異｜交嶺茄樹，經冬不凋，有二三年漸成大樹者，其實如瓜也。
｜拾遺記｜淇漳之鱧，脯以青茄。
｜原｜
｜水經注｜石頭對西蔡浦，長百里，上有大荻浦，下有茄子浦。
｜酉陽雜俎｜有新羅種，色稍白，形如雞卵。西明寺僧造玄，院中有其種。
｜增｜
｜酉陽雜俎｜茄子，本蓮莖名，革遐反。今呼茄，未知所自。成式因就節下食有茄子數蔕，偶問張周封故事。張云：一名落蘇，事具本草。嶺南茄子宿根成樹，高五六尺。姚向曾為南選使，親見之。
｜真臘風土記｜蔬菜有蔥、芥、韭、茄瓜、西瓜、王瓜。瓜、茄正月間即有之，茄樹有經數年不除者。
｜容齋隨筆｜浙西常茄皆皮紫，其白者為水茄。江西常茄皆皮白，其紫為水茄。亦一異也。
｜集藻｜
｜頌｜
｜原｜
｜宋。張舜民。茄子頌｜身累百贅，頸附千疣，採之不勤，茹之頗柔。
｜五言律詩｜
｜增｜
｜明。董其昌。詠紫茄五首｜
　何物崑崙種，曾經御苑題，似葵能衛足，非李亦成蹊，落實尋常味，攀條徑寸低，玉盤如可薦，寧復悵雲泥。
　欲辨嘉蔬種，應同藿食人，纍垂貪結子，低矮巧藏身，被壠千苞赤，連畦萬顆勻，清齋頻擷取，老圃未生嗔。
　纂纂稱天茁，芊芊見土毛，知非豐歲寶，聊佐腐儒饕，落處寧為瓠，投來頗似桃，米家圖矮樹，怪爾矗雲高。
　卑棲性所便，尺五即為天，每帶胭脂色，來登玳瑁筵，江蓴下豉美，蒟醬點庖鮮，能誤青鞋客，忙趨過邵田。
　不敢怨無詩，秋當詠菊時，封關丸可弄，覆餗印何纍，槐國分陰近，僬僥假蓋遲，誰知謙吉意，更好助觀頤。
｜五言絶句｜
｜增｜
｜明。吳寬。題畫茄｜種茄糞壤中，地力亦易竭，厥狀雖不同，難將味分別。
｜七言絶句｜
｜原｜
｜宋。黃庭堅。謝楊履道送銀茄四首｜
　藜藿盤中生精神，珍蔬長蔕色勝銀，朝來鹽醯飽滋味，已覺瓜瓠謾輪囷。
　君家水茄白銀色，殊勝埧裏紫彭亨，蜀人生疎不下著，君與北人俱眼明。
　白金作顆非椎成，中有萬粟嚼輕氷，戎州夏畦少蔬供，感君來飯在家僧。
　畦丁收盡垂露實，葉底猶藏十二三，待得銀包已成穀，更當乞種過江南。
｜增｜
｜鄭安曉｜青紫皮膚類宰官，光圓頭腦作僧看，如何緇俗偏同嗜，入口原來總一般。
｜元。錢選。題秋茄圖｜憶昔毘山愛寫生，瓜茄任我筆縱橫，自憐老去翻成拙，學圃今猶學不成。
｜明。陳憲章。荅送茄瓜｜
　兩頭肥綠壓肩斜，五月江園始送瓜，童子近前與翁語，小籃瓜底是新茄。
　同將形色委人間，竊比高松一鶴閑，口腹累人都未免，茄瓜籃裏又詩還。
｜詩散句｜
｜增｜
｜梁。沈約｜紫茄紛爛熳。
｜唐。柳宗元｜珍蔬折五茄。
｜元。方回｜茄藤宜硬地。
｜宋。張耒｜映葉乳茄濃黛抹。
｜別錄｜
｜增｜
｜白獺髓｜趙希倉倅紹興日，令庖人造燥子茄子，欲書判食單，問廳吏茄字。吏曰：草頭下著加。即援筆書，草下用家字，乃蒙字。郡人目曰燥子蒙。
｜原｜
｜種植｜二月下子，須肥熟地，常澆灌之。俟四五葉，帶土移栽，相離尺許。根宜築實，虗則風入難活。區土不宜有浮土，恐雨濺泥污葉，則萎而不茂。宜天晴栽，鋤治、培壅功不可缺。
｜王氏農書｜茄視他菜最耐久，供膳之餘，糟鹽豉醋，無所不宜，須廣種之。
｜務本新書｜茄開花，斟酌窠數，削去枝葉，再長晚茄。
｜老圃常談｜種茄二十科，糞壅得所，可供一人食。
｜增｜
｜種樹書｜
　種茄子時，初見根處，擘開，納硫黃一星，以泥培之。結子倍多，其大如盞，味甘而益人。
　茄著五葉，因雨栽之。
｜原｜
｜收種｜九月黃熟時摘取，擘四瓣或六瓣，曬極乾，懸之房內或向陽處，勿浥濕。臨種時，水泡取子，淘淨，去其浮者。
｜製用｜
　糖醋茄。新嫩茄切三角，沸湯煠過，麤布包，壓乾，鹽醋醃一宿，曬乾。薑、陳皮、蒔蘿、茴香、紫蘇為末，拌勻，煎滾糖醋燒，曬乾收貯。用時以湯泡過，香油煠用。
　糟茄。天晴日停午摘嫩茄，去蔕。用沸湯焯過，候冷，以軟帛拭乾。每十觔用鹽二十兩飛過，白礬末秤一兩，酒糟十觔，拌勻。入罈，泥封，久而茄色愈黃透不黑。
　食香茄。切小塊，每觔用鹽四兩，以食香同茄拌勻，醃一二日，控乾，日曬，晚復入滷水，如此三五次，收貯。
　醬茄。九月間，將好嫩茄去蔕，酌量用鹽醃五日，去水。別用市醬醃五七日，其水盡去，揩乾，曬一日，方可入好醬內。
　蒜茄。深秋摘下茄，去蔕，揩淨。用常醋一椀、水一椀合煎微沸。將茄煠過，控乾，搗蒜並鹽和冷定醋水拌勻。納磁罈。
　蝙蝠茄。嫩茄切四瓣，滾湯煮將熟，搨好醬上，俟稍鹹，取出，加椒末、麻油，入籠蒸香。籠內托以厚麪餅盛油。
　芥末茄。嫩茄切條，不洗，曬乾。多著油，鍋內加鹽炒熟，入磁盆中攤冷，用乾芥末拌和，磁礶收。
　燒茄。乾鍋內每油三兩，擺去蔕茄十箇，盆蓋，燒候軟如泥。入鹽、醬，料物麻、杏泥拌，入蒜尤佳。
　鵪鶉茄。嫩者切細縷，焯過，控乾。用鹽、醬、椒、蒔、茴、橘、杏、甘草、紅豆，研細末拌，曬蒸，收用。用時，以湯泡，蘸香油煠之。
　茄，大切三片，小二片。用河水浸半時，撈入鍋內，加鹽，用水煮一滾，取出，曬至晚，仍入原湯再煮一滾，留鍋內。明早後，煮一滾，再曬至晚。如前再煮，以湯盡為度，曬至極乾，入罈內收。
｜增｜
｜物類相感志｜茄子以爐灰藏之，可至四五月。
｜靈苑方｜腸風下血，用經霜茄連蔕，燒存性為末，每日空心溫酒服二錢。
｜圖經本草｜腰腳風血積冷，筋急拘攣疼痛者。取茄子五十觔，切洗，以水五斗煮取濃汁，濾去滓。更入小鐺中，煎至一升以來，即入生粟粉同煎，令稀稠得所，取出搜和。更入麝香、硃砂末，同丸如梧子大。每日用秫米酒送下三十丸，近暮再服，一月乃瘥。
｜增｜
｜本草｜陳藏器曰：苦茄，野生嶺南，樹小有刺。子塗癰腫，根亦可作湯浴，主治瘴氣。
｜原｜
｜滇南雜記｜緬茄，出緬甸，大而色紫，蔕圓整，蠟色者佳，今會城絕不可得，多以小者於蔕上刻人物鳥獸之形，殊殺風景。過滇中者多市之，而滇中人亦以此贈遠。
｜集藻｜
｜五言絶句｜
｜增｜
｜宋。劉子翬｜緬甸實如瓜，垂金粲秋色，誰刻紫瓊瑤，玲瓏投遠客。
｜增｜
｜爾雅｜中馗，菌。｜注｜地蕈也。似蓋，今江東名為土菌，亦曰馗廚，可啖。
｜本草｜
　李時珍曰：中馗，神名，又，槌名也。此菌若繖，其狀如槌及中馗之帽，故以名之。
　土菌，一名杜蕈，一名地蕈，一名菰子，一名地雞，一名獐頭。氣味甘，寒。陳藏器曰：地生者為菌，木生者為檽。江東人呼為蕈。凡菌從地中出者，皆主瘡疥，牛糞上黑菌尤佳。若燒灰地上，經秋雨生菌重臺者，名仙人帽，大主血病。菌，冬春無毒，夏秋有毒，有蛇、蟲從下過也。夜中有光者，欲爛無蟲者，煮之不熟者，煮訖照人無影者，上有毛下無紋者，仰卷赤色者，並有毒。孟詵曰：菌子，槐樹上者良，野田中者有毒。汪頴曰：凡煮菌，投以薑屑、飯粒，若色黑者殺人，否則無毒。
　又，鬼蓋，叢生垣牆下，旦生暮死。一名地蓋，一名朝生，即今鬼繖，一名鬼屋。
　地芩，生腐木積草處，大雨生，蓋黃白色，四月采之。
　鬼筆，生糞穢處，頭如筆，紫色，名朝生暮落花。
｜陳仁玉。菌譜｜
　合蕈。〈生韋羌山。寒極雪收，春氣欲動，土鬆芽活，此菌候也。菌質外褐色，肌理玉潔，芳薌韻味，一發釜鬵，聞百步外。蓋菌多種，例柔美，皆無香，獨合蕈香與味稱。合蕈始名，舊傳昔嘗上進，標以台蕈，上遙見誤讀，因承誤雲。孟溪山中亦同時產，惟蕈柄高，無香氣，土人以是別於韋羌焉。〉
　稠膏蕈。〈生孟溪山。秋中霏雨，零露浸釀，山膏木腴，蓓為菌花，戢戢多生山絕頂、高樹杪。初如蕊珠圓瑩，類輕酥滴乳，淺黃白色，味尤甘勝。已乃傘張，大幾掌，味頓渝矣。春時亦間生，不能多。稠膏得名，土人謂稠木膏液所生耳。合蕈他邦猶或有之，此菌獨此山所產，故尤可貴。煮法，當徐下鼎，瀋伺涫沸漉起，謹勿匕撓，撓則涎腥不可食。性參和眾味，而特全於酒。烹齊既調，溫厚滑甘，或欲致遠，則復湯蒸熟，貯之瓶罌，然其味去出山遠也。〉
　栗殼蕈。〈寒氣至，稠膏將盡，栗殼色者則其續也。〉
　松蕈。〈生松陰，採無時。〉
　竹蕈。〈生竹根，味極甘。〉
　麥蕈。〈多生溪邊沙壤鬆土中，俗名麥丹蕈，未詳。味殊美，絕類北方摩姑。〉
　玉蕈。〈生山中，初寒時，色潔皙可愛，故名玉。然作羹微韌，俗名寒蒲蕈。〉
　黃蕈。〈叢生山中，梔鬰黃色，俗名黃纘蕈。又有名黃㹠者，殊峭硬有味。〉
　紫蕈。〈頳紫色，亦山中產，俗名紫富蕈，品為下。〉
　四季蕈。〈生林木中，味甘而肌理麤峭，不入品。〉
　鵞膏蕈。〈生高山，狀類鵞子，久乃繖開，味殊甘滑，不謝稠膏，然與杜蕈相亂。杜蕈者，生土中，俗言毒蟄氣所成，食之殺人。甚美有惡，宜在所黜。凡中其毒者必笑，解之宜以苦茗雜白礬勻新水併咽之，無不立愈。〉
｜潘之恆。廣菌譜｜
　杉菌。〈出宜州。生積年杉木上，狀若菌。採無時。〉
　皂角蕈。〈生皂樹上，不可食。〉
　香蕈。〈香蕈生桐、柳、枳椇木上，紫色者名香蕈。字從草從覃，覃，延也。蕈味雋永，有覃延之意。〉
　天花蕈。〈即天花菜，出五臺山。形如松花而大於斗，香氣如蕈，白色，食之甚美。〉
　蔴菰蕈。〈出東、淮北山間。埋桑、楮木於土中，澆以米泔，待菰生，采之。長二三寸，本小末大，白色柔軟，其中空虛，狀如未開玉簪花。俗名雞足蔴菰，謂其味、狀相似也。一種狀如羊肚，有蜂窠眼者名羊肚菜。〉
　雞㙡蕈。〈出雲南。生沙地間，丁蕈也，高腳繖頭。土人采烘，以充方物。按通雅作雞𡒇，雲南志謂之雞葼，雞以形言，葼者飛而歛足之貌，說本楊慎，或作蟻㙡，以其產處下皆蟻穴。貴州志雲，下有蟻若蜂房狀，又名蟻奪。〉
　雷蕈。〈出廣西橫州。遇雷過即生，須疾采之，稍遲則腐或老不堪用矣。作羹甚美，亦如雞㙡之屬，其價並珍。〉
　舵菜。〈即海舶舵上所生菌也，亦不多得。〉
　竹蓐。〈即竹菰也，草更生曰蓐，得溽濕之氣而成。本草作竹肉，因其味也。生慈竹林，夏月逢雨滴汁著地，湧出如鹿角，白色者可食。生苦竹枝上，如雞子、如肉臠者，有大毒。又曰，竹菰生朽竹根節上，狀如木耳，或紅白色。酉陽雜俎云：江淮有竹肉，大如彈丸，味如白雞。即此物也，惟苦竹生者有毒。〉
　萑菌，〈萑當作萑，乃蘆葦之屬，讀如桓。若音觀，乃鳥名。或以為鸛屎所化，非也。今渤海蘆葦澤中鹹鹵地往往有之，其菌色白輕虛，表裏相似，與眾菌不同。出滄州。秋雨以時乃有之，若天旱久霖即稀。日乾者良。〉
｜彙考｜
｜增｜
｜莊子｜樂出虗，蒸成菌。
｜列子｜朽壤之上有菌芝者，生於朝，死於晦。
｜呂氏春秋｜和之美者，越駱之菌。
｜潛夫論｜中堂生負苞，山野生蘭芷。負苞，朽木菌也。
｜博物志｜江南諸山郡中，大樹斷倒者，經春夏生菌，謂之椹。食之有味，而忽毒殺。人云此物往往自有毒者，或雲蛇所著之。楓樹生者，啖之，令人笑而不止，治之，飲水漿即愈。
｜酉陽雜俎｜
　宋州莆田縣破岡山，武宗二年，巨石上生菌，大如合簣，莖及蓋黃白色，其下淺紅，盡為過僧所食，雲美倍諸菌。
　開成元年春，成式修竹里私第，書齋前有枯紫荊數枝蠹折，因伐之，餘尺許。至三年秋，枯根上生一菌，大如斗，下布五足，頂黃白兩暈，綠垂裙，如鵞鞴，高尺餘。至午，色變黑而死。焚之，氣如麻香。成式嘗置香爐於枿臺，每念經，門生以為善徵。後覽諸志怪，南齊吳郡褚思莊，素奉釋氏。眠於渠下，短柱是柟木，去地四尺餘，有節。大明中，忽有一物如芝，生於節上，黃色鮮明，漸漸長數尺。數日，遂成千佛狀，面目爪指及光相衣服，莫不完具，如金鍱隱起，摩之殊軟。常以春末生，秋末落，落時佛形如故，但色褐耳。至落時，其家貯之箱中。積五年，思莊不復住其下，亦無他顯盛。闔門壽考，思莊父終九十七；兄年七十，健如壯年。
｜雲仙雜記｜齊文宣帝凌虗宴，取香菌以供品味，有銅釘菌、分絲菌。
｜清異錄｜菌蕈有一種食之令人得乾笑疾，士人戲呼為笑矣乎。
｜茅亭夜話｜淳化中有民支氏，於昭覺寺設齋寺僧，市野葚有黑而斑者或黃白而赤者為齋食，衆僧食訖悉皆吐瀉，亦有死者。時有醫人急告之曰：但掘地作坑，以新汲水投坑中攪之，澄清名曰地漿，每服一小盞，不過再三，其毒即解。當時甚救得人。夫蕇菌之物，皆是草木變化，生樹者曰蕈，生於地者曰菌，皆濕氣鬱蒸而生。又有生於腐骸、毒蛇之上者，大而光明，人誤以為靈芝，食而速死。故書之警其誤。
｜墨客揮犀｜有菌生於朽木或糞壤上，其形如瑞芝，潔白可愛，夜則有光，可以鑑物。
｜內觀日疏｜謝幼貞嗜菌。庭中忽生一菌，狀如飛鳥。沈子玉曰：此謂禽芝，以處女中單覆之，則活，煮而食之，可數百歲。謝入取中單，有隣女乞火，跨之，翩然飛去。謝但歎恨而已。
｜五臺山記｜山盡豫章之材，居僧苦其荒塞，斧斤不力，在在付之一炬。樹故名柴木，得雨之後，精氣怒生，菌如斗壯，所云天花者也。牧兒得一本，輙易一縑。
｜居山雜志｜山中雨後多生菌，其一名曰蕈，凡有數種，惟春末最多，八月雖有而不時，其小者可食，山人饜之，而城居不多得也。樵童得者，負以筠籠，多售於楓橋市郭，人爭買之，與珍異等，以其非植而有，故也。
｜荊溪疏｜竹茹，蕈也，小如錢，赤如丹砂，生以二月。山中所在有之，不獨竹下，風味極佳，當為伊蒲第一。
｜集藻｜
｜序｜
｜增｜
｜宋。陳仁玉。菌譜序｜芝菌皆氣茁也，靈華三秀，稱瑞尚矣。朝菌晦朔，莊生訕之，至若儔其食品，古則未聞。自商山茹芝，而五臺天花，亦甲羣彙，仙居界台、括，叢山峻拔，仙靈所宮，爰產異菌。林居巖棲者，左右芼之，固黎莧之至腴，蓴葵之上瑞，比或以羞王公，登玉食。自有此山，即有此菌，未有此遇也，遇不遇無與菌事，繄欲盡菌性而究其用，第其品作菌譜。
｜文賦散句｜
｜增｜
｜漢。張衡。思玄賦｜咀石菌之流英。
｜魏。嵇康。荅難養生論｜金丹石菌。
｜周。庾信。小園賦｜連珠細菌，長柄寒匏。
｜七言古詩｜
｜增｜
｜宋。楊萬里。蕈子｜空山一雨山溜急，漂流桂子松花汁，土膏鬆暖都滲入，蒸出蕈花團戢戢，戴穿落葉忽起立，撥開落葉百數十，蠟面黃紫光欲濕，酥莖嬌脆手輕拾，色如鵞掌味如蜜，滑似蓴絲無點澀，傘不如笠釘勝笠，香留齒牙麝莫及，菘羔楮雞避席揖，餐玉茹芝當卻粒，作羹不可疎一日，作臘仍堪貯盈笈。
｜金。朱弁。謝崔致君餉天花｜三年北饌飽羶葷，佳蔬頗憶南州味，地菜方為九夏珍，天花忽從五臺至，崔侯胸中散千卷，金甌名相傳雲裔，愛山亦如謝康樂，得此攜歸豈容易，應憐使館久寂寥，分餉明明見深意，堆盤初見瑤草瘦，鳴齒稍覺瓊枝脆，樹雞濕爛慚叩門，桑蛾青黃漫趨市，赤城菌子立萬釘，今日因君不知貴，乖龍耳僅免一割，沙門業已通三世，偃戈息民未有術，雖復加餐祗增媿，雲山去此縱不遠，口腹何容更相累，報君此詩永為好，捧腹一笑萬事置。
｜明。史遷。菌子詩追和楊廷秀韻｜松花岡頭雷雨急，坡陀流膏漬香汁，新泥日蒸氣深入，穿苔破蘚釘戢戢，如蓋如芝萬玉立，紫黃百餘紅間十，燕支微勻滑更濕，頃筐盛之行且拾，天隨杞菊漫苦澀，采歸芼之脫巾笠，桑蛾楮雞皆不及，嫫菇天花當拱揖，鹽豉作羹炊玉粒，先生飽飯踏曉日，更遣樵青行負笈。
｜五言律詩｜
｜增｜
｜元。許有壬。沙菌｜牛羊膏潤足，物產借英華，帳腳駢遮地，釘頭怒戴沙，齋廚供玉食，毳索出氊車，莫作垂涎想，家園有莫邪。
｜七言律詩｜
｜增｜
｜宋。蘇軾。與參寥師行園中得黃耳蕈｜遣化何時取眾香，法筵齋缽久淒涼，寒蔬病甲誰能采，落葉空畦半已荒，老楮忽生黃耳菌，故人兼致白芽薑。蕭然放筯東南去，又入春山筍蕨鄉。
｜五言絶句｜
｜增｜
｜宋。朱子。紫蕈｜誰將紫芝苗，種此槎上土，便學商山翁，風餐謝肥羜。
｜白蕈｜聞說閬風苑，瓊田產玉芝，不收雲表露，烹瀹詎相宜。
｜七言絶句｜
｜御製。天花｜靈山過雨萬松青，朶朶緗雲摘翠屏，玉笈重緘敕飛騎，先調六膳進慈寜。
｜增｜
｜明。楊慎。沐五華送雞㙡｜海上天風吹玉芝，樵童睡熟不曾知，仙人住近華陽洞，分得瓊英一兩枝。
｜詩散句｜
｜增｜
｜宋。汪藻｜戢戢寸玉嫩，纍纍萬釘繁，中涵煙霞氣，外絕沙土痕，下筯極雋永，加餐亦平溫。
｜程俱｜驚雷發蒸菌，自可當夏鱉。
｜蘇軾｜筍如玉筯葚如簪，強飲且為山作主。
｜黃庭堅｜驚雷菌子出萬釘，白鵞折掌鱉解甲。
｜僧北磵｜香風薰陶紫芝秀，陸地挺特荷錢圓。
｜唐。王維｜顧乏釘頭菌。
｜劉禹錫｜橋柱黏黃菌。
｜張籍｜掃窓秋菌落。
｜朱慶餘｜深籬藏白菌。
｜皮日休｜頹檐倒菌黃。
｜宋。范成大｜柳菌黏枝住。
｜唐。元稹｜菌生香案正當衙。
｜韋莊｜幾處籬懸白菌肥。
｜宋。王安石｜濕濕嶺雲生竹菌。
｜陸游｜黃耳蕈生齋鉢富。
｜方岳｜雷樹生釘肥勝肉。
｜元。馬祖常｜九秋雷隱菌收釘。
｜別錄｜
｜增｜
｜三餘贅筆｜蕈生皆陰濕地，風味殊美，然間有毒，食之往往殺人。近傳一法，煮時和燈心草或以銀簪淬之，若燈心草與簪色黑，即有毒，棄之勿食。
｜野蔌品｜用朽桑木、樟木、楠木，截成一尺長段。臘月掃爛葉，擇肥陰地，和木埋於深畦，如種菜法。春月用米泔水澆灌，不時菌出，逐日灌以三次，即大如拳。采同素菜炒食、作脯俱美。木上生者不傷人。
｜增｜
｜本草｜木耳，一名木檽，一名木菌，一名木㙡，一名樹雞，一名木蛾。〈曰耳、曰蛾，象形也。曰檽，以軟濕者佳也。曰雞、曰㙡，因味似也，南楚人謂雞為㙡。曰菌，猶蜠也，亦象形也，蜠乃貝子之名。或曰地生為菌，木生為蛾。〉生於朽木之上，無枝葉，乃濕熱餘氣所生。其良、毒亦隨木性，今貨者亦多雜木，惟桑、柳、楮、榆之耳為多。桑耳，〈一名桑檽，一名桑蛾，一名桑雞，一名桑黃，一名桑臣，一名桑上寄生。桑檽以下皆軟耳之名，桑黃以下皆硬菰之名。〉槐耳，〈一名槐檽，一名槐菌，一名槐雞，一名赤雞，一名槐蛾。此槐樹上菌也，當取堅如桑耳者。煮漿粥安槐木上，草覆之，即生蕈。〉榆耳，〈八月采之，令人不飢。按，藜床瀋餘云：榆肉，榆蕈也。腴脆無比，大者數斤，即指此種。〉柘耳，〈一名柘黃。〉楊櫨耳。〈出南山。〉
｜集藻｜
｜五言絶句｜
｜增｜
｜宋。朱子。木耳｜蔬腸久自安，異味非所誇，樹耳黑垂𥅆，登盤今亦乍。
｜詩散句｜
｜增｜
｜宋。汪藻｜溪邊臥枯柳，雨餘忽生耳。
｜別錄｜
｜增｜
｜齊民要術｜作木耳菹法。取棗、桑、榆、柳樹邊生，尤輭濕者。煮五沸，去腥汁，出置冷水中，淨洮，又著酢漿水中洗出，細縷切。訖胡荽、蔥白，下豉汁，漿清及酢調和適口，下薑、椒末，甚滑美。
｜增｜
｜本草｜石耳，一名靈芝。生天台、四明、河南、宣州、黃山、巴西、邊徼諸山石崖土，遠望如煙。廬山亦有之，狀如地耳，山僧采曝餽遠，洗去沙土，作茹勝於木耳。
｜集藻｜
｜七言古詩｜
｜增｜
｜宋。黃庭堅。荅永新宗令寄石耳｜飢欲食首陽薇，渴欲飲潁川水，嘉禾令尹清如氷，寄我南山石上耳，筠籠動浮煙雨姿，瀹湯磨沙光陸離，竹萌粉餌相發揮，芥薑作辛和味宜，公庭退食飽下筯，杞菊避席遺萍虀，鴈門天花不復憶，況及桑鵞與楮雞，小人藜羹亦易足，嘉蔬遣餉荷眷私，吾聞石耳之生常在蒼崖之絕壁，苔衣石腴風日炙，捫蘿挽葛深萬仞，側足委骨豺虎宅，佩刀買犢劒買牛，作民父母今得職，閔仲叔不以口腹累安邑，我其敢用鮭菜煩嘉禾，願公不復甘此鼎，免使射利登嵯峩。
｜增｜
｜本草｜地耳，一名地踏菰。亦石耳之屬，生於地者，狀如木耳。春夏生雨中，雨後亟采之，見日即不堪。味甘，寒，無毒。主明目益氣。
｜野菜譜｜地踏菜，一名地耳。雨後采，熟食，見日則枯，沒化為水。
｜增｜
｜呂氏春秋｜餘瞀之南，南極之崖，有菜，其名曰嘉樹，其色若碧。
｜增｜
｜廣州記｜生嶺南。似艾，二月生苗，宜雞羹食之，故名。味辛，溫，無毒。溫中益氣。
｜增｜
｜南方草木狀｜合浦有菜名優殿，以豆醬汁茹食之，甚香美可食。
｜增｜
｜廣志｜葙根以爲菹，香辛。
｜增｜
｜吳志。孫皓傳｜天紀三年，有買菜生工人吳平家，高四尺，厚三分，如枇杷形，上廣尺八寸，下莖廣五寸，兩邊生菜綠色。東觀按圖名買菜，作平慮草，遂以平為平慮郎。
｜增｜
｜吳書｜趙咨使魏，魏人曰：聞江東有專蹄菜，作若為食。咨曰：當得倉鰷以作羹。
｜增｜
｜拾遺記｜咸寧四年，立芳蔬園於金墉城東，多種異菜。有菜名曰芸薇，類有三種。紫色者最繁，味辛，其根爛熳，春夏葉密，秋蘂冬馥，其實若珠，五色，隨時而盛，一名芸芝。其色紫為上蔬，其味辛；色黃為中蔬，其味甘；色青者為下蔬，其味鹹。常以三蔬充御膳。其葉可藉飲食，以供宗廟祭祀，亦止人飢渴。宮人採，帶其莖葉，香氣歷日不歇。
｜增｜
｜廣州記｜冬風菜，陸生，宜配肉作羹。
｜增｜
｜字林｜穀菜，生水中。
｜增｜
｜齊民要術｜荶菜，似蒜，生水中。
｜增｜
｜齊民要術｜菹菜，紫色，有藤。
｜增｜
｜齊民要術｜䕦菜，葉似竹，生水旁。
｜增｜
｜齊民要術｜繤菜，似蕨。
｜增｜
｜齊民要術｜藒菜，似蕨，生水中。
｜增｜
｜齊民要術｜葟菜，似蒜，生水邊。
｜增｜
｜齊民要術｜蓶菜，似烏韭而黃。
｜增｜
｜齊民要術｜䓠菜，生水中，大葉。
｜增｜
｜異物志｜安南有羞菜，蔓生水上，甘美可食。人過池中以手指曰：爾羞否。即時憔悴，待其人去，漸青如初。
｜增｜
｜唐書。西域傳｜貞觀二十一年，有健達王獻佛土菜，莖五，葉赤，華紫鬚。
｜增｜
｜酉陽雜俎｜江淮有孟娘菜，益肉食。
｜增｜
｜益部方物畧記｜真珠菜，戎瀘等州有之，生水中石上。翠縷纖蔓首貫珠，蜀人以蜜熬食之。或以醯煮，可致數千里不壞也。
｜黃山志｜真珠菜，藤本蔓生，暮春發芽，每芽端綴一二蘂，圓白如珠，葉脆綠如茶。連蘂葉臘之，香甘鮮滑，他蔬讓美。
｜集藻｜
｜贊｜
｜增｜
｜宋。宋祁。真珠菜贊｜植根水中，端若串珠，皿而瀹之，可以代蔬。
｜增｜
｜野菜箋｜四明有菜名雪裏蕻，雪深諸菜凍損，此菜獨青。
｜增｜
｜野菜譜｜白鼓釘，一名蒲公英，一名耩耨草，一名金簪草，一名黃花地丁。四時皆有，惟極寒天小而可用，採之熟食。
｜增｜
｜野菜譜｜翦刀股，春採，生食，兼可作虀。
｜增｜
｜野菜譜｜豬殃殃，豬食之則病，故名。春採，熟食。
｜增｜
｜野菜譜｜絲蕎蕎，二三月採，熟食。四月結角不用。
｜增｜
｜野菜譜｜牛塘利，二三月採，熟食，亦可作虀。
｜增｜
｜野菜譜｜浮薔，入夏生水中。六七月採，生熟皆可食。
｜增｜
｜野菜譜｜水菜，秋生水田，狀類白菜，熟食。
｜增｜
｜野菜譜｜看麥娘，隨麥生隴上，因名。春採，可熟食。
｜增｜
｜野菜譜｜狗腳跡，生霜降時，葉如狗印，故名。熟食。
｜增｜
｜野菜譜｜破破衲，臘月便生，正、二月採，熟食。三月老不堪用。
｜增｜
｜野菜譜｜燕子不來香，早春採，可熟食。燕來時則腥，不堪食，故名。
｜增｜
｜野菜譜｜猢猻腳跡，以形似名。三月採之，熟食。
｜增｜
｜野菜譜｜眼子菜，六七月採，生水澤中，青葉背紫色，莖柔滑而細，長可數尺。熟食。
｜增｜
｜野菜譜｜貓耳朶，正、二月採，搗爛和粉麪作餅，蒸食。
｜增｜
｜野菜譜｜籓籬頭，臘月採，熟食。入春，不宜用。
｜增｜
｜野菜譜｜二月生，如豆牙菜，熟食之，生亦可食。
｜增｜
｜野菜譜｜野籬落，正、二月採頭，湯焯過可食。
｜增｜
｜野菜譜｜羊耳禿，二三月採，熟食。
｜增｜
｜野菜譜｜黃花菜，一名黃瓜菜。正、二月採，熟食。
｜增｜
｜野菜譜｜油灼灼，生水邊，葉光澤。生熟皆可食，又可作乾菜。
｜增｜
｜野菜譜｜燈蛾兒，二月採，熟食。
｜增｜
｜野菜譜｜芽兒拳，正、二月採，熟食。
｜增｜
｜野菜譜｜板蕎蕎，正、二月和根採之，炊食。三四月結角，不堪用。
｜增｜
｜野菜譜｜天藕兒，根如藕而小，熟食。楷、葉不可食。
｜增｜
｜野菜譜｜老鸛筋，二月採之，熟食，亦可作虀。
｜增｜
｜野菜譜｜鵞觀草，正、二月如麥青，炊食。
｜增｜
｜野菜譜｜牛尾瘟，牛食之則病。生深水中，葉如髮，莖如藻。冬月和魚煮食，夏秋亦可食之。
　〈與藥譜兔絲名同物異。〉
｜增｜
｜野菜譜｜兔絲根，一名兔絲苗。春採葉苗，秋冬採根。蒸食，味甘。多食，令人眩暈。
｜增｜
｜野菜譜｜草鞋片，二三月採，熟食。
｜增｜
｜野菜譜｜抓抓兒，深秋採之，日乾，和穀煮食，如粉清香可愛。
｜增｜
｜野菜譜｜雀舌草，以形似得名。初生時採，熟食。
｜增｜
｜一統志｜羅漢菜，出江西南昌府西山。葉如豆苗，因靈觀尊者自西山持至，故名。湖廣蘄州二角山亦有之，舊傳有異僧所種，若雜葷物即無味。
｜增｜
｜一統志｜根子菜，根似蔓菁而大似蘿蔔，俗呼根子菜。他處皆無，惟湖廣安陸縣有之。
｜增｜
｜盛京志｜龍芽菜，有二種。樹龍芽，葉似椿而大，採其初生者，可食。有地龍芽，葉亦相似。
｜增｜
｜盛京志｜杏葉菜，葉似杏，山蔬之可食者。
｜增｜
｜盛京志｜歪脖菜，似杏葉菜而大，葉圓，其梗至頂稍彎，故名。亦山蔬之美者。
｜增｜
｜峩睂山志｜龍巔菜，似椿樹頭有刺，似白芥菜滿山自生，九老洞者尤佳。
｜增｜
｜雲南志｜高河菜，出大理府點蒼山高河中。莖紅，葉綠，味甚辛辣。五六月採之，若高聲則雲霧驟起，風雨卒至，蓋高河乃龍湫也。
｜增｜
｜雲南志｜蓮花菜，出大理府洱河東上滄湖。相傳蒙詔時觀音大士化箭鏃所成。

御定佩文齋廣群芳譜卷十七
