御定佩文齋廣羣芳譜卷二十四
　花譜
　　梅花三
｜集藻｜
｜詞｜
｜增｜
｜宋。王十朋。點絳唇｜雪逕深深，北枝貪睡南枝醒，暗香疎影，孤壓羣芳頂。
　玉艶氷姿，妝點園林景，凴欄詠，月明溪靜，憶昔林和靖。
｜王藻。霜天曉角｜疎明瘦直，不受東皇識，留取伴春應肎，萬紅裏，怎著得。
　夜色，何處笛，曉寒無奈力，若在壽陽宮殿，一點點，有人惜。
｜蕭泰來。霜天曉角｜千霜萬雪，受盡寒磨折，賴是生來瘦硬，渾不怕，角吹徹。
　清絶，影也別，知心惟有月，元沒春風情性，如何共，海棠說。
｜林逋。霜天曉角｜氷清霜結，昨夜梅花發，甚處玉龍三弄，聲搖動，枝頭月。
　夢絶，金獸熱，曉寒蘭燼㓕，要捲珠簾清賞，且莫掃，階前雪。
｜樓槃。霜天曉角｜月淡風輕，黃昏未是清，吟到十分清處，也不啻，二三更。
　曉鐘，天未明，曉霜人未行，只有城頭殘角，說得盡，我平生。
｜又｜翦雪裁氷，有人嫌太清，又有人嫌太瘦，都不是，我知音。
　誰是我知音，孤山人姓林，一自西湖別後，辜負我，到如今。
｜蘇軾。菩薩蠻｜濕雲不動溪橋冷，嫩寒初透東風影，橋下水聲長，一枝和月香。
　人憐花似舊，花比人應瘦，莫凴小欄干，夜深花正寒。
｜又。回文｜雪花飛暖融香頰，頰香融暖飛花雪，欺雪任單衣，衣單任雪欺。
　別時梅子結，結子梅時別，歸不恨開遲，遲開恨不歸。
｜賀鑄。減字木蘭花｜簪花照鏡，客鬂蕭蕭都不凖，擬倩東君，化作尊前入夢雲。
　風香月影，信是瑤臺清夜永，深閉重門，牽絆劉郎別後魂。
｜周邦彥。採桑子｜肌膚綽約真仙子，來伴氷霜，洗盡鉛黃，素麵初無一點妝。
　尋花不用持銀燭，暗裏聞香，零落池塘，分付餘妍與壽陽。
｜向子諲。卜算子｜竹裏一枝梅，雨洗娟娟靜，疑是佳人日暮來，綽約風前影。
　新恨有誰知，徃事那能省，夢繞陽臺寂寞囬，沾袖餘香冷。
｜朱雍。好事近｜春色為誰來，枝上半留殘雪，恰近小園香逕，對霜林寒月。
　危欄淒斷笛聲長，吹到偏嗚咽，最好短亭歸路，有行人先折。
｜金。李俊民。謁金門｜金的皪，猶𢃄枝頭寒色，休道北人渾未識，自然梅有格。
　初見花時摘索，再見花時狼籍，詩句眼前拈不出，惱人樓上笛。
｜又｜頻點撿，依舊雪肌清減，似恨海東花使濫，不教么鳳探。
　休笑詩人冷淡，道盡影疎香暗，桃杏雖然無藻鑑，承當應不敢。
｜又｜全不讓，占了百花頭上，沒個知音人共賞，陶潛無處望。
　也有江湖酒量，也有風騷詩將，休道花前無伎倆，疎狂些子放。
｜又｜偷造化，秀出含章簷下，為問花中誰可嫁，海棠開已罷。
　占了十分閑雅，占了十分瀟灑，若使畫工能此畫，九方臯相馬。
｜又｜花譜內，莫作等閒看待，鬭草吳王無可對，有他西子在。
　好在一枝竹外，影也教人堪愛，未免世間兒女態，折來頭上戴。
｜又｜春一半，留與大家同看，覓個溫柔林下伴，北枝猶未暖。
　縱有姮娥照管，可惜羅浮夢短，斷嶺不能遮望眼，幾時魂卻返。
｜又｜多少恨，不見舊時風韻，浪蘂浮花都懶問，江頭春有信。
　誇甚壽陽妝鏡，說甚揚州詩興，雲去月來堪弄影，世間無此景。
｜又｜隨健步，已過市橋江路，費盡江湖多少句，暗香留不住。
　銷得黃昏幾度，又是天寒日暮，枕上吟魂無著處，化為蝴蝶去。
｜宋。張孝祥。清平樂｜吹香嚼蕊，獨立東風裏，雪凍雲嬌天似水，羞殺夭桃穠李。
　如今見說闌干，不禁月冷風寒，嶺上驛程人遠，城頭戍角聲乾。
｜朱敦儒。憶秦娥｜霜風急，江南路上梅花白，梅花白，寒溪殘月，冷村深雪。
　洛陽醉裏曾同滴，水西竹外常相憶，常相憶，寶釵雙鳳，鬢邊春色。
｜張孝祥。憶秦娥｜梅花發，寒梢掛在瑤臺月，瑤臺月，和羹心事，履霜時節。
　斷橋流水聲鳴咽，行人立馬空愁絶，空愁絶，為誰凝竚，為誰攀折。
｜無名氏。憶少年｜疎疎整整，斜斜淡淡，盈盈脈脈，徒憐暗香句，笑梨花顏色。
　羈馬蕭蕭行又急，空回首，水寒沙白，天涯倦牢落，忽一聲羗笛。
｜蘇軾。阮郎歸｜暗香浮動月黃昏，堂前一樹春，東風何事入西鄰，兒家常閉門。
　雪肌冷，玉容真，香腮粉未勻，折花欲寄隴頭人，江南日欲曛。
｜陸游。朝中措｜幽姿不入少年塲，無語只淒涼，一個飄零身世，十分冷淡心腸。
　江頭月底，新詩舊夢，孤恨清香，任是春風不管，也曾先識東皇。
｜楊補之。柳梢青｜傲雪凌霜，愛他梅蘂，攙借春光，步繞西湖，興餘東閣，可奈詩腸。
　娟娟月轉廻廊，悄無人處，安排暗香，一夜相思，幾枝疎影，落在寒𥦗。
｜又｜雪艶煙痕，又要春光，來到芳尊，憶昨年時，月移清影，人立黃昏。
　一番幽思誰論，但永夜，空迷夢魂，繞遍江南，繚墻深院，水郭山邨。
｜又｜月墮霜飛，隔𥦗疎瘦，微見橫枝，不道寒香，解隨羗管，吹到簾幃。
　個中風味誰知，睡乍起，烏雲任欹，嚼蕊唼英，淺顰低笑，須半醒時。
｜又｜月轉墻東，幾枝寒影，一點香風，清不成眠，醉憑詩興，起繞珍叢。
　平生袛合情鍾，慚老矣，無愁可供，最是難忘，倚樓人在，橫笛聲中。
｜又｜玉骨氷肌，為誰偏好，特地相宜，一段風微，廣平休賦，和靖無詩。
　綺𥦗睡起春遲，困無力，菱花笑窺，嚼蕊吹香，眉心點字，鬢畔簪時。
｜又｜水曲山傍，寒稍冷蕊，隱映脩篁，細細吹香，疎疎沈影，惱亂廻腸。
　為誰駐馬橫塘，漫立盡，煙邨夕陽，空裊吟鞭，幾多詩句，不斷思量。
｜蘇軾。西江月｜玉骨那愁瘴霧，氷肌自有仙風，海仙時遣探芳叢，倒掛綠毛么鳳。
　素麵常嫌粉涴，洗妝不褪唇紅，高情已逐曉雲空，不與梨花同夢。
｜魏杞。虞美人｜氷膚玉面孤山裔，𡧓到人間世，天然不與百花同，卻恨無情輕付，與東風。
　麗譙三弄江梅曉，立馬溪橋小，只應明月最相思，曾見幽香一點，未開時。
｜黃庭堅。虞美人｜天涯也有江南信，梅破知春近，夜闌風細得香遲，不道曉來開遍，向南枝。
　玉臺弄粉花應妬，飄到眉心住，平生個裏飲杯深，去國十年老盡，少年心。
｜向子諲。虞美人｜江頭苦被梅花惱，一夜霜鬢老，誰將氷玉比精神，除是凌風卻月，見天真。
　情高意遠仍多思，只有人相似，滿城桃李不能春，獨向雪花深處，露花身。
｜范成大。玉樓春｜佳人無對甘幽獨，竹雨松風相澡浴，山深翠袖自生寒，夜久玉肌元不粟。
　卻尋千樹煙江曲，道骨仙風終絶俗，絳裙縞袂各朝元，只有散香名萼綠。
｜馬莊父。玉樓春｜南枝又覺芳心動，愁我相思情味重，隴頭何處寄將書，香發有時疑是夢。
　誰家橫笛成三弄，吹倒幽香和夢送，覺來知不是梅花，落寞歲寒誰與共。
｜丘崈。錦帳春｜翠竹如屏，淺山如畫，小池面，危橋一跨，著㯶亭臨水，宛然郊野，竹籬茅舍。
　好是天寒，倍添妍雅，正雪意，垂垂欲下，更朦朧月影，弄晴初夜，梅花動也。
｜蘇軾。南鄉子｜寒雀滿疎籬，爭抱寒枝看玉蕤，忽見客來花下坐，驚飛，踏散芳英落酒巵。
　痛飲又能詩，坐客無氈醉不知，花謝酒闌春到也，離離，一點微酸已著枝。
｜辛棄疾。臨江仙｜老去惜花心已懶，愛梅猶遶江村，一枝先破玉溪春，更無花態度，全是雪精神。
　勝向空山餐秀色，為渠著句清新，竹根流水帶溪雲，醉來渾不記，歸去月黃昬。
｜劉光祖。江城子｜一分雪意卻成霜，暮雲黃，月微茫，只有梅花，依舊吐幽芳，還喜無邊春信至，疎影下，覓浮香。
　才情端是紫薇郎，別鴛行，憶宮墻，夜半何為，人與月交相，君合召歸吾老矣，月隨去，照廻廊。
｜高觀國。金人捧露盤｜念瑤姬，翻瑤佩，下瑤池，冷香夢，吹上南枝，羅浮路杳，憶曾清晚見仙姿，天寒翠袖，可憐是，倚竹依依。
　溪痕淺，雲痕凍，月痕淡，粉痕微，江頭怨，一笛休吹，芳香待寄，玉堂煙驛雨淒迷，新愁萬斛，為春瘦，卻怕春知。
｜朱敦儒。驀山溪｜玉真姊妹，只這梅花是，乘醉下瑤臺，粉燕脂，何曾梳洗，氷姿素艶，壓羣芳，獨自笑，有時愁，一點心誰寄。
　雲添蕊佩，霜護盈盈淚，塵世悔重來，夢淒涼，玉樓十二，教些香去，說與惜花人，雲黯淡，月朦朧，今夕誰同睡。
｜辛棄疾。最高樓｜花知否，花一似何郎，又似沈東陽，瘦稜稜地天然白，冷清清地許多香，笑東君，還又向，北枝忙。
　著一陣，霎時間底雪，更一個，缺些兒底月，山下路，水邊墻，清香怕有人知處，影兒守定竹傍廂，且饒他，桃李趁，少年塲。
｜李之儀。早梅芳｜雪初消，頓覺寒將變，已報梅稍暖，日邊霜外，迤𨓦枝條自柔軟，嫩苞勻點綴，綠萼輕裁翦，隱深心，未許清香散。
　漸融和，開欲遍，密處疑無間，天然標韻，不與羣花鬭深淺，夕陽波似動，曲水風猶懶，最銷魂，弄影無人見。
｜朱敦儒。洞仙歌｜何人不愛，是江梅初綻，野雪寒空凍雲晚，看清溪綽約，粉艶春風，包絳萼，姑射氷肌自暖。
　上林花萬品，都借風流，國色天香任歆羨，共素娥青女，一笑相逢，人不見，悄悄霜宮月殿，想乘雲，長徃玉皇前，粲蕊佩月璫，侍清都宴。
｜金。李俊民。洞仙歌｜隴頭瀟灑，辜負尋芳眼，浪蘂浮花問名懶，縱看看驛使，帶得春來，祇恐怕，綠葉成陰子滿。
　暗香無恙否，月落參橫，惆悵羅浮夢短，賴故人情重，不減西湖，花一月，分我黃昬一半，更選甚，南枝與北枝，是一種春風，待爭寒煖。
｜宋。柳永。江城梅花引｜年年江上探春梅，為誰開，暗香來，疑是月宮，仙子下瑤臺，冷艶一枝香在手，故人遠，相思切，寄與誰。
　恨極怨極嗅香蕊，念此情，家萬里，暮霞散綺，楚天碧，數片輕飛，為我多情，特地點征衣，花易飄零人易老，正心碎，那堪塞管吹。
｜元。張雨。雪獅兒｜含香弄粉，便勾引，遊騎尋芳，城南城北，別有西邨，斷港氷凘微綠，孤山路熟，伴老鶴，晚先尋宿，怕凍損，三花兩蕊，寒泉幽谷。
　幾番花影濯足，記歸來，醉臥雪深平屋，春夢無憑，鬢底鬧蛾爭撲，不如圖畫，相對展，官奴風竹，燒黃燭，自聽瓶笙調曲。
｜宋。劉克莊。滿江紅｜赤日黃埃，夢不到，清溪翠麓，空健羨，君家別墅，幾株幽獨，骨冷肌清偏要月，天寒日暮尤宜竹，想主人，杖履繞千回，山南北。
　寜委澗，嫌金屋，寜傲雪，羞銀燭，笑出塵風韻，背時妝束，競愛東隣姬傅粉，誰憐空穀人如玉，笑林逋，何遜謾成詩，無人讀。
｜姜夔。暗香｜舊時月色，算幾番照我，梅邊吹笛，喚起玉人，不管清寒與攀折，何遜而今漸老，都忘卻，春風詞筆，但怪得，竹外疎花，香冷入瑤席。
　江國，正寂寂，歎寄與路遙，夜雪初積，翠尊易泣，紅萼無言耿想憶，長記曾攜手處，千樹壓，西湖寒碧，又片片，吹盡也，幾時見得。
｜趙彥端。醉蓬萊｜向蓬萊雲渺，姑射山深，有春長好，香滿枝南，笑人間驚早，試問寒柯，鏤氷裁玉，費化工多少，東閣詩成，西湖夢覺，幾番清曉。
　好是羅幃，麝溫屏暖，卻恨煙邨，雨愁風惱，一一清芬，為東君傾倒，待得明年，綠陰青子，蔭鳳凰池沼，更把陽和，從頭付與，繁花芳草。
｜趙以夫。孤鸞｜江頭春早，問江上寒梅，占春多少，自照疎星冷，祗許春風到，幽香不知甚處，但迢迢，滿河煙草，回首誰家竹外，有一枝斜好。
　記當年，曾共花前笑，念玉雪襟期，有誰知道，喚起羅浮夢，正參橫月小，淒涼更吹寒管，謾相思，鬢毛驚老，待覓西湖半曲，對霜天清曉。
｜朱子。念奴嬌｜臨風一笑，問羣芳誰是，真香純白，獨立無朋，算來有，姑射山頭仙客，絶艶誰憐，真心自保，邈與塵緣隔，天然殊勝，不關風露氷雪。
　應笑俗李麤桃，無言翻引，狂蜂亂蝶，爭似黃昬閑弄影，清淺一溪霜月，畫角初殘，瑤臺夢斷，直下成休歇，綠陰青子，莫教容易摧折。
｜吳文英。高陽臺｜宮粉彫痕，仙雲墮影，無人野水荒灣，古石埋香，金沙銷骨連環，南樓不恨吹橫笛，恨曉風，千里關山，半飄零，庭上黃昬，月冷闌干。
　壽陽宮裏愁鸞鏡，問誰調玉髓，暗補香瘢，細雨歸鴻，孤山無限春寒，離魂難倩招清些，夢縞衣，解佩溪邊，最愁人，啼鳥晴明，葉底清圓。
｜元。張翥。東風第一枝｜老樹渾苔，橫枝未葉，青春𡧓誤芳約，背陰未返氷魂，陽稍已含紅萼，佳人寒怯，誰驚起，曉來梳掠，是月斜，花外麼禽，霜冷竹間幽鶴。
　雲淡淡，粉痕漸薄，風細細，凍香又落，叩門喜伴金尊，倚欄怕聽畫角，依稀夢裏，記半面、淺窺朱箔，甚時得，重寫鸞箋，去訪舊遊東閣。
｜宋。吳文英。解語花｜門橫皺碧，路入蒼煙，春近江南岸，暮寒如翦，臨溪影，一一半斜清淺，飛英弄晚，蕩千里，暗香平遠，端正看，瓊樹三枝，總似蘭昌見。
　酥映雲容夜暖，伴蘭翹清瘦，簫鳳柔婉，冷雲荒翠，幽棲久，無語暗申春怨，東風半面，料凖擬，何郎詩卷，歡未闌，煙雨青黃，宜晝陰庭館。
｜周邦彥。花犯｜粉墻低，梅花照眼，依然舊風味，露痕輕綴，淨洗鉛華，無限清麗，去年勝賞曾孤倚，氷盤同燕喜，更可惜，雪中高樹，香篝熏素被。
　今年對花太匆匆，相逢似有恨，依依愁悴，凝望中，蒼苔上，旋看飛墜，相將，脆丸薦酒，人正在，空江煙浪裏，但夢想，一枝瀟灑，黃昬斜照水。
｜元。張翥。木蘭花慢｜愛西湖千樹，曾幾度，為攜尊，向柳外停橈，苔邊待鶴，酒熱詩溫，瀛洲舊時月色，悵荒涼惟有數枝存，天上梨花成夢，江南桃葉移根。
　如今憔悴客愁邨，難返暗香魂，甚歲晚春遲，角寒笛曉，雪暗雲昬，登臨不堪寄目，但青山隱隱月紛紛，再約與君同醉，從他啄木敲門。
｜宋。朱敦儒。壺中天｜見梅驚笑，問經年，何處收香藏白，似語如愁還笑我，何苦紅塵久客，觀裏栽桃，仙家種杏，到處成疎隔，千林無伴，淡然獨傲霜雪。
　且與管領春回，孤標爭𡧓，逐雄蜂雌蝶，豈是無情知他受了，多少淒涼風月，寄隴程遙，和羮心在，忍使芳塵歇，東風寂寞，可憐誰為攀折。
｜辛棄疾。瑞鶴仙｜雁霜寒透幙，正護月雲輕，嫩氷猶薄，溪奩照梳掠，想含章弄粉，艶妝誰學，玉肌瘦弱，更重重，龍綃襯著，倚東風，一笑嫣然，轉盻萬花羞落。
　寂寞，家山何在，雪後園林，水邊樓閣，瑤池舊約，鱗鴻更復誰託，粉蝶兒只解，尋花覓柳，開遍南枝未覺，但傷心，冷落黃昬，數聲畫角。
｜周密。臺城路｜東風又入江南岸，年年漢宮春早，寶屑無痕，生香有韻，消得何郎花惱，孤山夢繞，記路隔金沙，那回曾到，夜月相思，翠尊誰共飲香醥。
　天寒宮怨贈遠，水邊憑為問，春到多少，竹外凝情，墻陰照影，誰見嫣然一笑，冷香未了，怕玉管西樓，一聲霜曉，花自多情，看花人自老。
｜晁端禮。水龍吟｜夜來深雪前邨路，應是早梅初綻，故人贈我，江頭春信，南枝向暖，疎影橫斜，暗香浮動，月明深淺，向亭前驛畔，行人立馬，頻回首，空腸斷。
　別有玉溪仙館，壽陽人，初勻粉面，天教占了，百花頭上，和羹未晚，最是關情處，高樓上，一聲羗管，仗何人說與，東君留取，倚闌干看。
｜劉燾。花心動｜偏憶江梅，有塵表丰儀，世外標格，低傍小橋，斜出疎籬，似向隴頭曾識，暗香孤韻氷霜裏，初不怕，春寒要勒，問桃李盈門，怎生向前爭得。
　省共蕭娘去摘，玉纖映瓊枝，照人一色，淡粉暈酥，多少飛來，到得壽陽宮額，再三留待東君管，都將那，別花不惜，但只恐，高樓又三弄笛。
｜元。黃子行。西湖月｜初弦月掛林梢，又一度西園，探梅消息，粉墻朱戶，苔枝露蘂，淡勻輕飾，玉兒應有恨，為悵望東昬，相記憶，便解珮，飛入雲階，長伴此花傾國。
　還嗟瘦損幽人，記立馬攀條，倚欄橫笛，少年風味，拈花弄蕊，愛香憐色，揚州何遜在，試點染吟箋，留醉墨，漫贏得，疎影寒窓，夜深孤寂。
｜宋。趙以夫。角招｜曉風薄，苔枝上，翦成萬點氷萼，暗香無處著，立馬斷魂，晴雪籬落，溪畧彴，悵寄驛，音書遼邈，夢繞揚州東閣，風流舊日何郎，想依然林壑。
　離索，引杯自酌，相看冷淡，一笑人如削，水雲寒漠漠，底處羣仙，飛來霜鶴，芳姿綽約，正月滿，瑤臺珠箔，徙倚闌干寂寞，盡分付，許多愁，城頭角。
｜王沂孫。望梅｜畫欄人寂，喜輕盈照水，犯寒先坼，裊數枝，雲縷鮫綃，露淺淺，塗黃漢宮嬌額，翦玉裁氷，已占斷，江南春色，恨風前素艶，雪裏暗香，偶成拋擲。
　如今眼穿故國，待拈花弄蕊，時話思憶，想隴頭，依約飄零，甚千里芳心，杳無消息，粉怯珠愁，又只恐，吹殘羌笛，正斜飛，半窓曉月，夢回隴驛。
｜一蕚紅｜思飄颻，擁仙姝獨步，明月照蒼翹，花候猶遲，庭陰不掃，門掩山意蕭條，抱芳恨，佳人分薄，似未許，芳魄化春嬌，雨澀風慳，霧輕波細，湘夢迢迢。
　誰伴碧尊雕俎，喚瓊姬皎皎，綠髮蕭蕭，青鳳啼空，玉龍舞夜，遙盼河漢光搖，未須賦，疎香淡影，且同倚，枯蘚聽吹簫，聽久餘音欲絶，寒透鮫綃。
｜張炎。疎影｜黃昬片月，似滿地碎陰，還更清絶，枝北枝南，疑有疑無，幾度背燈難折，依稀倩女離魂處，緩步出，前邨時節，看夜深，竹外橫斜，應妬過雲明滅。
　窺鏡蛾眉淡掃，為容不在貌，獨抱孤潔，莫是花光，描取春痕，不怕麗譙吹徹，還驚海上燃犀去，照水底，珊瑚疑活，做弄得，酒醒天寒，空對一庭香雪。
｜姜夔。疎影｜苔枝綴玉，有翠禽小小，枝上同宿，客裏相逢，籬角黃昬，無言自倚修竹，昭君不慣胡沙遠，但暗憶，江南江北，想珮環，月下歸來，化作此花幽獨。
　猶記深宮舊事，那人正睡裏，飛近蛾綠，莫似春風，不管盈盈，早與安排金屋，還教一片隨波去，又𨚫怨，玉龍哀曲，等恁時，重覓幽香，已入小窓橫幅。
｜方岳。沁園春｜有美人兮，鐵石心腸，寄春一枝，喜蘚生龍甲，那因雪瘦，月橫鶴膝，不受寒欺，雲臥空山，夢回孤驛，生怕渠嗔未敢詩，江頭路，問銷魂幾許，索笑何時。
　賦成字字明璣，君莫倚，家山舊解題，歎水曹安在，飄然欲去，道山已矣，其誰與歸，煙雨愁予，江山老我，畢竟歲寒然後知，微酸在，儘危譙斜倚，殘角孤吹。
｜高觀國。賀新郎｜月冷霜袍擁，見一枝，年華又晚，粉愁香凍，雲隔溪橋人不度，的皪春心未縱，清影怕，寒波搖動，更沒纖毫塵俗態，倚高情，預得春風寵，沉凍蜨，掛么鳳。
　一杯正要吳姬捧，想見那，柔酥弄白，暗香偷送，回首羅浮今在否，寂寞煙迷翠壠，又爭奈，桓伊三弄，開遍西湖春意爛，算羣花，正作江山夢，吟思怯，暮雲重。
｜劉克莊。賀新郎｜鵲報千林喜，還猛省，謝家池館，早寒天氣，要與瑤姬敘離索，草草杯盤藉地，悵減盡，何郎才思，不願玉堂並金屋，願年年，歲歲花間醉，餐秀色，挹高𦤺。
　西園飛蓋東山妓，問何如，半山雪裏，孤山煙外，管甚夜深風露冷，人與長瓶共睡，任翠羽，枝頭多事，老子平生無他過，為梅花，愛取風流罪，簪向髮，莫教墜。
｜俞國寶。賀新郎｜夢裏驂鸞鶴，覺三山不遠，依然被海風吹落，浮到五湖煙水上，剛被梅花醉著，粲玉樹，輕明疎薄，十萬瓊琚天女隊，捧氷壺，玉液琉璃杓，來伴我，薦清酌。
　恍然夢斷殊非昨，問溪邊竹外，新來為誰開𨚫，無限氷壺招不得，擬把離騷喚覺，待抖擻，紅塵雙腳，萬里瑤臺終一到，想玉奴，不負東風約，留此恨，寄殘角。
｜別錄｜
｜增｜
｜東方朔外傳｜朔門生三人俱行，乃見一鳩。一生曰，今當有酒。一生曰，其酒必酸。一生曰，雖得酒，不得飲也。三生皆到，須臾主人出酒，即安樽於地而覆之，訖不得飲。朔乃問其故，曰，出門見鳩飲水，故知得酒。鳩飛集梅樹，故知酒酸。鳩飛去，所集枝折，故知不得飲之。
｜桂陽先賢傳｜蘇耽後園梅樹下種藥，可治百病。
｜二老堂詩話｜政和中，廬陵太守程祁，學有淵源，尤工詩，在郡六年。郡人段子沖，字謙叔，學問過人，自號潛叟，郡以遺逸八行薦，力辭，與程唱酬梅花絶句，展轉千首，識者已嘆其博。近歲有同年陳從古，字希顏，裒古梅花詩八百篇，一一次韻，其自序雲，在漢、晉未之或聞，自宋鮑照以下，僅得十七人，共二十一首，唐詩人最盛，杜少陵二首，白樂天四首，元微之、韓退之、柳子厚、劉夢得、杜牧之各一首，自餘不過一二，如李翰林、韋蘇州、孟東野、皮日休諸人，則又寂無一篇。至本朝方盛行，而予日積月累，酬和千篇雲。
｜許彥周詩話｜林和靖梅詩云，疎影橫斜水清淺，暗香浮動月黃昬，大為歐陽文忠公稱賞。大凡和靖集中，梅詩最好，梅花詩中此二句尤奇麗。東坡和少游梅詩云，西湖處士骨應槁，只有此詩君壓倒，僕意東坡亦有微意也。
｜竹坡詩話｜林和靖賦梅花詩，有疎影橫斜水清淺，暗香浮動月黃昬之語，膾炙天下殆二百年。東坡晚年在惠州，作梅花詩云，紛紛初疑月掛樹，耿耿獨與參橫昬，此語一出，和靖之氣遂索然矣。張文潛雲，調鼎當年終有實，論花天下更無香，此雖未及東坡高妙，然猶可使和靖作衙官。政和間，余見胡份司業和曾公袞梅詩云，絶艶更無花得似，暗香惟有月明知，亦自奇絶，使醉翁見之，未必專賞和靖也。
｜西湖志餘｜馬浩瀾評梅詩。林和靖，疎影橫斜水清淺，暗香浮動月黃昬，寫梅之風韻。高季廸，雪滿山中高士臥，月明林下美人來，狀梅之精神。楊廉夫，萬花敢向雪中出，一樹獨先天下春，道梅之氣節。
　林和靖疎影暗香之聯，歐陽文忠極賞之。王晉卿顧謂此兩句杏與桃、李皆可用，蘇東坡雲可則可，但恐杏、桃、李不敢當耳。黃魯直則愛雪後園林纔半樹，水邊籬落忽橫枝，謂勝前句。王直方則謂池水倒窺疎影動，屋簷斜入一枝低，可與前句伯仲。
｜餘冬序錄｜宣和中，陳與義以賦墨梅詩受知徽宗，遂登冊府，而序其集者，遂有詩能達人之說。
｜山家清供。梅花湯餅｜泉之紫帽山有高人，常作此供。初浸白梅、檀香末水，和麵作餛飩皮，每一疊用五出鐵鑿，如梅花樣者，鑿取之。候煑熟，乃過於雞清汁內，每客上二百餘花，一食亦不忘梅也。
｜蜜漬梅花｜楊誠齋詩云，甕澄雪水釀春寒，蜜點梅花帶露餐，句裏畧無煙火氣，更教獨上少陵壇。剝白肉少許浸雪水，梅花溫釀之，露一宿，取去，蜜漬之，可薦酒，較之敲雪煎茶風味不殊。
｜湯綻梅｜十月後，用竹刀取欲開梅蕊，上蘸以蠟，投尊缶中，夏月以熱湯就盞泡之，花即綻香可愛也。
｜梅粥｜梅落英淨洗，用雪水煑，候白粥熟，同煑。楊誠齋詩云，纔看臘後得春饒，愁見風前作雪飄，脫蕊收將熬粥吃，落英仍好當香燒。
｜梅花脯｜山栗、橄欖薄切同食，有梅花風韻，名梅花脯。
｜山家清事。梅花紙帳｜用獨床傍植四黑漆柱，各掛錫瓶，插梅數枝。後設黑漆板，約二尺，自地及頂，欲靠以清坐。左右設橫木，亦可掛衣。角安斑竹書貯，藏書。掛白麈，上作大方目，用細白楮作帳罩之，中安小荷葉鼎燃紫藤香。用布單、楮衾、菊枕、蒲褥乃相稱。
｜原｜
｜多能鄙事｜梅將開時，清旦摘半開花頭𢃄蒂置瓶中，每一兩用炒鹽一兩灑之，不可以手觸壞，以厚紙數重密封，置陰處，次年取時，先置蜜於盞內，然後取花二三朵，滾湯一泡，花頭自開，香美異常。
｜增｜
｜梅樑。述異記｜會稽山禹廟中有梅樑，忽一春而生枝葉。
｜四明圖經｜大梅山在鄞縣東七十里，蓋漢梅子真舊隱也。山頂有大梅木，其上則伐為會稽禹廟之樑，其下則為它山堰之梁。禹廟之梁，張僧繇畫龍於其上，夜或風雨飛入鏡湖與龍鬭，後人見樑上水淋漓而萍藻滿焉，始駭異之，乃以鐵索鎖於柱。
｜具區志｜梅梁湖在夫椒山，東吳時進梅梁，至此，舟沉失梁，後每至春首，則水面生花。
｜花史｜晉孝武太元三年，僕射謝安作新宮，太極殿欠一梁，有梅木流至石頭城下，取用之，畫梅花於樑上表瑞，因名梅梁殿。
｜梅杖｜元劉因東齋諸物，有梅杖詩云，鐵石心腸氷玉姿，掌中潛得歲寒枝，天教一握藏春密，風覓餘香就手吹，雪月吟懷隨步履，溪山高興入支頤，玉堂若要扶持用，說與東君也不知。又，謝宗可梅杖詩，江路策雲香在手，溪橋挑月影隨人。
｜畫梅｜
｜癸辛雜識｜趙孟堅字子固，善墨戲，於水仙尤得意。晚畫梅，自成一家，嘗作梅譜詩，頗盡源委。
｜畫梅譜｜華光道人方丈植梅數本，每花放時輒移床其下，吟詠終日，莫知其意。偶月夜未寢，見窓間疎影橫斜，蕭然可愛，遂以筆規其狀，凌晨視之，殊有月下之思，因此好寫得其三昧，標名於世。黃魯直觀之曰，如嫩寒春晚行孤山水邊籬落間，但欠香耳。
　有枯梅、新梅、繁梅、山梅、疎梅、野梅、宮梅、江梅、園梅、盤梅，其法不同，不可無別。詩曰，十種梅花木，須憑墨色分，莫令無辨別，寫作一般春。
　梅之有象，由制氣也，花屬陽而象天，木屬陰而象地，而其故各有五，𠩄以別奇偶而成變化。蒂者，花之𠩄自生，象以太極，故有一丁。房者，花之𠩄自彰，象以三才，故有三點。萼者，花之𠩄自出，象以五行，故有五葉。鬚者，花之𠩄自成，象以七政，故有七莖。謝者，花之𠩄自究，復以極數，故有九變。此花之𠩄自皆陽，而成數皆奇也。根者，梅之所自始，象以二儀，故有二體。木者，梅之所自放，象以四時，故有四向。枝者，梅之𠩄自成，象以六爻，故有六成。稍者，梅之𠩄自備，象以八卦，故有八結。樹者，梅之𠩄自全，象以足數，故有十種。此木之𠩄自皆陰，而成數皆偶也。
　若作臨崖傍水，枝怪花疎，只欲半開。若作梳風冼雨，枝閑花茂，只看離披爛漫。若作披煙𢃄霧，枝嫩花茂，只要含笑盈枝。若作臨風𢃄雪，幹老枝疎，只要墨撥淡蕩花間。若作停霜映日，森空峭直，只要花細香舒。
　葉須圓而不類杏，枝欲瘦而不類柳，似竹之清，如松之實，斯成梅矣。
｜復齋日記｜會稽王冕元章有高才，其墨梅冠絶古今，斷縑殘楮人爭寶之。其畫梅多自題有雲，我家洗硯池頭樹，個個花開淡墨痕，不用人誇好顏色，只留清氣滿乾坤。
　樂平程楷初發棹北上赴會試，是夕，夢人有攜扇面畫梅枝一，楷題雲，誰把枯枝紙上栽，瓊花錯落𢃄晴開，天公預報春消息，占斷江南第一魁，覺而喜，明年果中禮部第一。
｜楊允孚。灤京雜詠｜試問窓間九九圖，餘寒消盡暖回初，梅花點遍無餘白，看到今朝是杏株。｜註｜冬至後，貼梅花一枝於窓間，佳人曉妝時以臙脂日圖一圈，八十一圈既足，變作杏花，即暖回矣。
｜西湖志｜梅花泉，在栢家園左，平地出泉，浮漚作梅花瓣，每聚五為一，若可掇拾。
｜桂海虞衡志｜石梅，生海中，一叢數枝，橫斜瘦硬形色真枯梅也，雖巧工造作所不能及，根𠩄附著如覆菌。
｜原｜
｜花史｜太和山有榔梅，相傳真武折梅寄榔樹上，誓曰，吾道若成，開花結果，竟如其言。
｜增｜
｜一統志｜嚴州府梅花峰，淳安望之若梅花五出。
　貴州都勻府梅花洞，白石齒齒，遠望若梅花。
｜瓶史｜浴梅宜隱士。
　梅花以迎春、瑞香、山茶為婢。
｜原｜
｜瓶插｜煑鯽魚湯可插梅。
｜增｜
｜瓶花譜｜梅花初折，宜火燒折處，固滲以泥。
　冬間別無嘉卉，僅有蠟梅、梅花、水仙數種，此時極宜敞口古尊罍插貯，須用錫作替管盛水，可免破裂之患，若用小磁器瓶，必投以硫黃少許。一法用淡肉汁去浮油，入瓶插花，則花悉開，而瓶畧無損。
｜原｜	
｜眉公秘笈｜癸辛雜志雲，折梅花插鹽中，花開酷有肥態，試之良然。乙未正月十四日舟過鍾賈山，大雪，探梅僧院，僧出酒相餉，因論前事，僧言以醃豕滾汁熱貯，瓶梅𨚫能放葉結子，余始知古人鹽梅和羹故自同調。
｜接法｜春分後接，用桃、杏體，杏更耐久。
｜移種｜去其枝梢，大其根盤，沃以溝泥，即活。
　衣物為梅雨所裛，梅葉煎湯洗。
　清水揉梅葉，洗焦葛衣，經夏不脆。
　　附錄　紅梅
｜增｜
｜范成大。梅譜｜紅梅，標格猶是梅，而繁密則如杏，香亦類杏。有鶴頂梅、千葉紅梅。〈其種來至閩、湘，故有福州紅、潭州紅、邵武紅等號。〉
｜花鏡｜鴛鴦梅，〈花艶輕盈，重葉數層。〉雙頭紅梅，〈重葉，並蒂。〉單瓣紅梅、杏梅，〈花色淡紅。〉臙脂梅、朱梅，〈較千葉紅梅色更深而艶。〉
｜彙考｜
｜增｜
｜西京雜記｜漢初脩上林苑，遠方各獻名果異樹。有朱梅、臙脂梅。
｜石湖詩註｜新安絶少紅梅，唯倅廳特盛，通判朝議召幕僚賞之，坐皆有詩。
｜梅譜｜紅梅與江梅同開，紅白相間，園林初春絶景也。石延年詩云，認桃無綠葉，辨杏有青枝，當時以為著。題東坡詩云，詩老不知梅格在，更看綠葉與青枝，蓋謂其不韻。為紅梅解嘲雲，承平時，此花獨盛於姑蘇。晏元獻雲，始移梅西岡圃中，一日，貴遊賂園吏，得一枝分接，由是都下有二本。王琪君玉時守吳郡，以詩遺公曰，館娃宮北發精神，粉瘦瓊寒露葉新，園吏無端偷折去，鳳城從此有雙身。當時罕得如此，比年展轉移接，殆不可勝數矣。世傳吳下紅梅詩甚多，惟方子通一篇絶唱，有紫府與丹來換骨，春風吹酒上凝脂之句。
｜埤雅｜天下之美有不得而兼者，梅花優於香，桃花優於色。梅花早而白，杏花晚而紅。總龜雲，紅梅清艶兩絶，晏殊特珍賞之。
｜原｜
｜雜志｜南唐苑中有紅羅亭，四面專植紅梅。
｜摭遺｜蜀州有紅梅數本，郡侯建閣扃鑰，遊人莫得見。忽有兩婦人高髻大袖，憑欄語笑。郡侯啟鑰，間不見人，唯東壁有詩曰，南枝向暖北枝寒，一種春風有兩般，憑仗高樓莫吹笛，大家留取倚蘭干。
｜學圃餘疏｜南中梅都於臘月前便開，吾地稍遲，紅梅最先發，元日有開者，此花故當首。植性多蟲易敗，宜時時去之，閩中有深淺二種，可致其淺者。
｜增｜
｜事詞類奇｜常州水田寺有紅梅閣，相傳一禪師住寺中，黃冠薛道光訪之，相約出神同徃廣陵觀伽藍會，見紅梅甚開，各執一枝歸。薛道光即從袖中取出，禪師則不能，蓋師𠩄出者陰神，道光𠩄出者陽神也，後人遂以是名其閣雲。
｜集藻｜
｜五言古詩｜
｜增｜
｜宋。梅堯臣。吳正仲求紅梅接頭｜君家梅溪上，但見梅花白，我家梅樹紅，求枝寄歸客，翦接如交情，本末不相隔，明年舉酒時，醉頰生微赤。
｜程致道。紅梅｜春風日浩蕩，醉色回氷肌，所恨培雪根，向來歲寒枝，差池弄芳晚，坐令顏色移，顏色固嫵媚，清香無故時。
｜元。劉詵。元日賦紅梅｜紅梅本遲暮，冬暖遂爭先，亂蕊額黃澹，細蘤丹沙圓，雖加點染工，風致終自然，懷哉生意具，欲折還復憐，物理且如此，吾生寧怨天。
｜七言古詩｜
｜增｜
｜宋。梅堯臣。紅梅篇｜昨夜輕雷起風雨，芍藥紅牙竹欄土，南庭梅花如杏花，東家殘朱塗頰䩉，萼為裳衣蕊為組，枝為高居幹為戶，蛺蝶未生蜂未來，赤身掩斂無金縷，終然有心當助傅說羹，落亦不學飛燕皇后廻風舞，此意又笑麻姑與王母，勾引何人擗麟脯，是非方朔謾漢武，只知此桃不知語，樹不著口數，而今言之已莫補，放我渾丹鳳凰羽。
｜王十朋。紅梅｜似桃非桃杏非杏，獨與江梅相早晚，天姿約畧𢃄春醒，便覺花容太柔婉，霞觴瀲灔玉妃醉，應悞劉郎來閬苑，會須參作比紅詩，莫學墻頭等閒見。
｜范成大。紅梅｜華燈收盡江梅落，別有橫枝照林薄，天教閬苑染芳根，小住山城慰蕭索，騰騰醉後酒紅醺，淡淡妝成笑靨新，斟酌東君已傾倒，為渠都費十分春，別乘胸懷有風月，催喚新尊洗愁絶，花知主客得不凡，一夜光風融絳雪，樓頭煙暝吹單于，花梢掛星光有無，歸來境熟落春夢，夢入鎖香紅綺疏。
｜嶺上紅梅｜霧雨臙脂照松竹，江南春風一枝足，滿城桃李各嫣然，寂寞傾城在空谷，城中誰解惜娉婷，遊子路傍空復情，花不能言客無語，日暮清愁相對生。
｜元。郝經。賞紅梅｜汴梁宮中絳綃梅，移向汴河堤上栽，青條團掿杏花顆，瑣細向陽才半開，張公小隊呼我飲，風色偃髯寒氣凜，玉銜徑踏黃河氷，貂帽颯簷掀紫錦，金鞍細馬歌舞人，雪壓小橋不動塵，入門下馬簇花宴，紅蓮舊府花正新，玉川金波碧香酒，折花遍插分素手，春透寒梢未全綻，風流正要臙脂瘦，賞梅不用歌落梅，緩歌𨚫著銀笙催，愛香細擷生霞蕊，浮動雲腴嚼一杯，本是前邨冷澹花，不稱王侯將相家，明朝更向明月底，藉雪凍吟疎影裏。
｜謝應芳。薦福寺紅梅｜紅梅閣下紅梅樹，陵谷移時風拔去，堯峯老禪歸故山，覓得孤根栽舊處，年年春到花時節，一枝五出臙脂雪，春風笑面歲寒心，光塵混融風韻別，老禪道服忘妍醜，品題假我扶犁手，黃州定慧海棠花，可與齊名傳不朽，月香水影象王宮，雜花世界將無同，幾度拈花有人笑，吾將請問瞿曇翁。
｜五言律詩｜
｜增｜
｜宋。石延年。紅梅｜梅好惟傷白，今紅是絶奇，認桃無綠葉，辨杏有青枝，烘笑從人贈，酡顏任笛吹，未應嬌意急，發赤怒春遲。
｜梅堯臣。紅梅｜家住寒溪曲，梅先雜煖春，學妝如小女，聚笑發丹唇，野杏堪同舍，山櫻莫與隣，休吹江上笛，留伴庾園人。
｜朱子。和宋文韻紅梅｜聞說寒梅盡，尋芳去已遲，冷香無宿蕊，穠艶有繁枝，正復非同調，何妨讀舊詩，廣平偏嫵媚，鐵石誤心期。
｜葛長庚。紅梅｜人賦紅梅少，予詩為補遺，霞融姑射面，酒沁壽陽肌，太潔遭時妬，獨醒為眾疑，漫隨春色媚，自保歲寒姿。
｜七言律詩｜
｜原｜
｜宋。蘇軾。紅梅｜怕愁貪睡獨開遲，自恐氷容不入時，故作小紅桃杏色，尚餘孤瘦雪霜姿，寒心未𡧓隨春態，酒暈無端上玉肌，詩老不知梅格在，更看綠葉與青枝。
　雪裏開花卻是遲，何如獨占上春時，也知造物含深意，故與施朱發妙姿，細雨裛殘千顆淚，輕寒瘦損一分肌，不應便雜夭桃杏，半點微酸已著枝。
｜增｜
｜蘇軾。紅梅｜幽人自恨探春遲，不見檀心未吐時，丹鼎奪貽那是寶，玉人頩頰更多姿，抱叢暗蕊初含子，落盞濃香已透肌，乞與徐熙畫新樣，竹間璀璨出斜枝。
｜范成大。次韻元夕賞倅廳紅梅三首｜春入林梢一再風，破寒勻染費天工，雖然媚蕩新妝別，只與橫斜舊格同，午枕乍醒鉛粉退，曉奩初罷臘脂融，後來顏色休論似，夾路漫山取次紅。
　真色生香絶世逢，煙光池面兩溶溶，楚隣不待施朱好，虢國翻嫌傅粉濃，晴日曖雲春照耀，溫風霽月夜舂容，酒闌且駐紗籠看，慢破團團一壁龍。
　司花一笑為誰開，知道朱幡得得來，疎影有情當洞戶，蔫香無語墮空杯，風生翰墨留連看，月入笙歌次第催，來歲如今翻舊唱，五雲叢裏望三台。
｜韓元吉。紅梅｜不隨羣艶競年芳，獨自施朱對雪霜，越女謾誇天下白，壽陽還作醉時妝，半依修竹餘真態，錯認夭桃有暗香，月底瑤臺清夢到，霓裳新換舞衣長。
｜金。段克己。紅梅用誠之弟韻｜梅花香裏滿蒲團，萬事人間總不干，醉夢每憐春意淺，詩魂長遶夜枝寒，記曾上苑溪頭見，又向前村雪裏看，回首青蕤已如豆，齒牙衰朽怯微酸。
　小梅初破月團團，戲蝶遊蜂未敢幹，醉臉不禁經宿雨，芳心似欲訴朝寒，乍驚別後容華換，更與尊前仔細看，便好栽培近東閣，免教風味一生酸。
｜段成己。紅梅｜誰點氷綃絳雪團，黃昬和月倚闌干，差隨桃李爭春意，要伴松筠傲歲寒，冷艶只宜寒處著，淺妝難入俗人看，天心固惜調羹便，空抱枝頭一點酸。
｜元。元淮。立春賞紅梅｜昨夜東風轉斗杓，陌頭楊柳雪纔消，曉來一樹如繁杏，開向孤邨隔小橋，應是化工嫌粉瘦，故將顏色助花嬌，青枝綠葉何須辨，萬卉叢中奪錦標。
｜謝宗可。紅梅｜梨雲無夢倚黃昬，薄倩朱鉛蝕淚痕，宿酒破寒薰玉骨，仙丹偷暖返氷魂，茜裙影露羅衣卷，霞佩香封縞袂溫，回首孤山斜照外，尋真誤入杏花邨。
｜鴛鴦梅｜兩兩魁春簇錦機，文衾夢覺月分輝，枝頭交頸棲香暖，花底同心結子肥，金殿鎖煙妝粉額，玉堂環水浴紅衣，有情一種隨流去，莫被風飄各自飛。
｜袁桷。觀紅梅｜雲閣香溫睡覺遲，不堪殘角曉鐘時，玉妃瓊屑難為從，青女鉛華敢弄姿，可怪鮫綃能幻色，誰將猩血解填肌，團團似就廻文錦，薄暮凝愁下翠枝。
｜楊載。紅梅｜玉人中酒殢芳華，盡壓東風百種花，襆被冬深裁異錦，篝燈夜永障輕紗，纖蕤露沁蜂腰蠟，密蕊雲蒸鶴頂砂，為問閬風何處在，相期高舉籋晨霞。
｜原｜
｜明。雷思霈。紅梅｜似是梨枝靠杏芽，又飛柳絮裹桃花，嵰山紺雪仙娥頰，玉座丹砂道士家，豈為穠香非素質，故將氷蕊當鉛華，廣平心事堅如鐵，作賦何妨嫵媚奢。
｜五言絶句｜
｜增｜
｜宋。王安石。紅梅｜春半花纔發，多應不耐寒，北人初不識，渾作杏花看。
｜范成大。紅梅｜酒力欺朝寒，潮紅上妝面，桃李漫同時，輸了春風半。
｜元。王冕。紅梅｜深院春無限，香風吹綠漪，玉妃清夢醒，花雨落臙脂。
｜明。黃肅。紅梅｜隴頭人未來，江南春幾許，惆悵玉簫聲，吹落臙脂雨。
｜七言絶句｜
｜增｜
｜宋。蘇軾。謝送紅梅栽｜年年芳信負紅梅，江畔垂垂又欲開，珍重多情關令尹，直和根撥送春來。
｜原｜
｜毛滂。紅梅｜何處曾臨阿母池，深將絳雪點寒枝，東墻羞頰逢人笑，南國酡顏強自持。
｜增｜
｜陸游。紅梅｜雪裏溪頭已占春，小園又試晚妝新，放翁老去風情在，惱得梅花醉似人。
｜原｜
｜楊平州｜誰將醉裏春風面，換𨚫平生玉雪身，賴得月明留瘦影，苦心氷骨見天真。
｜徐介軒｜寒香冷艶綴輕枝，誤認夭桃未放時，盛飾霓裳陪越女，不施粉黛抹臙脂。
　輕盈弄月醉霞觴，嬌軟酡顏褪晚妝，縞素叢中紅一點，好花終是不尋常。
｜桂水集｜紫府移來詫早芳，玉容寂寞試紅妝，花含曉雨臙脂濕，枝繞春風絳雪涼。
｜增｜
｜金。麻九疇。紅梅｜一種氷魂物已尤，朱唇點綴更風流，歲寒未許東風管，澹抹濃妝得自由。
｜元日能。紅梅｜天上紅光白玉肌，吳妝約畧更相宜，認桃辨杏由君眼，自有溪風山月知。
｜元。王冕。紅梅四首｜彩鳳穿花啄石苔，玉窓瓊戶紫煙開，山人不說羅浮夢，𨚫憶玄都觀裏栽。
　玉妃步月影毿毿，宴罷瑤池酒正酣，半夜不知香露冷，春風吹夢過江南。
　昭陽殿裏醉春風，香隔瓊簾映淺紅，翠袖擁雲扶不起，玉簫吹過小樓東。
　爛醉西湖處士家，酒痕吹上水邊花，東風蛺蝶迷香夢，一樹珊瑚月影斜。
｜楊維楨。紅梅｜羅浮仙子宴璚宮，海色生春醉靨紅，十二闌干明月夜，九霞帳暖睡東風。
｜丁鶴年。紅梅｜姑射仙人鍊玉砂，丹光晴貫洞中霞，無端半夜東風起，吹作江南第一花。
｜明。李東陽。題延平劉郎中廷信𠩄藏紅梅三首｜美人家住越江城，翠袖紅顏最有情，猶是江南無雪地，雪中看得更分明。
　莫種西湖淺水濵，水清花艶各傷神，春光不與花相妬，花到開時𨚫妬春。
　玄都寂寞花無主，劒浦芳菲樹亦香，顏色似同風格異，劉郎非是舊劉郎。
｜原｜
｜王世貞｜小苑紅梅刺眼新，一枝分作峽江春，長安驛騎知何限，天上於今少故人。
｜謝文爵｜近水穿籬壓眾芳，檀心一點漏春光，世情多厭氷霜面，故作東風冶艶妝。
｜增｜
｜僧德輝。題紅梅｜三百年來處士家，酒旗風裏一枝斜，段橋荒蘚無人問，顏色如今問杏花。
｜詩散句｜
｜增｜
｜元。虞集｜醉來紅袖近，歌罷彩雲消。
｜唐。杜甫｜沙邨白雪仍含凍，江院紅梅已放春。 
｜宋。晏殊｜若使開遲二三月，北人應作杏花看。
｜張舜民｜小園寂寞鎖春風，初見梅花一抹紅。
｜王十朋｜梅花精神杏花色，春入蓮洲初破萼。
｜鄭安晚｜堅白雅占南枝先，淺紅尤待北人識。
｜徐致中｜要知此花清絶處，端如醉面讀離騷。
｜釋道潛｜月浸繁枝香冉冉，露浮紅萼曉團團。
｜元。許謙｜梅花照眼送寒色，酒暈著臉生春和。
｜詞｜
｜原｜
｜宋。蘇軾。菩薩蠻｜嶠南江淺紅梅小，小梅紅淺江南嶠，窺我向疎籬，籬疎向我窺。
　老人行即到，到即行人老，離別惜殘枝，枝殘惜別離。
｜高觀國。留春令｜玉妃春醉，夜寒吹墮，江南風月，一自情留館娃宮，在竹外，尤清絶。
　貪睡開遲風韻別，向杏花休說，角冷黃昬艶歌殘，拍驚落，胭脂雪。
｜毛滂。木蘭花｜當日嶺頭相見處，玉骨氷肌元淡素，近來因甚要濃妝，不管滿城桃杏妬。
　酒暈臉霞春態度，認是東君偏管顧，生羅衣褪為誰羞，香冷薰爐都不覷。
｜真秀德。蝶戀花｜兩岸月橋花半吐，紅透肌香，暗把遊人誤，盡道武陵溪上路，不知迷入江南去。
　先自氷霜真態度，何事枝頭，點點胭脂污，莫是東君嫌澹素，問花花又嬌無語。
｜蘇軾。定風波｜好睡慵開莫厭遲，自憐氷臉不時宜，偶作小紅桃杏色，閑雅，尚餘孤瘦雪霜姿。
　休把閒心隨物態，何事，酒生微暈沁瑤肌，詩老不知梅格在，吟詠，更看綠葉與青枝。
｜杜安世。折紅梅｜喜輕凘初綻，微和漸入，郊原時節，春消息，夜來陡覺，紅梅數枝爭發，玉溪珍館，不似個，尋常標格，化工別與，一種風情，似勻點胭脂，染成香雪。
　重吟細閱，比繁杏夭桃，品流終別，可惜彩雲易散，冷落謝池風月，憑誰向說，三弄處，龍吟休咽，大家覓取，時倚欄干，聞有花堪折，勸君須折。
｜別錄｜
｜增｜
｜北戶錄｜嶺南之梅，小於江左，居人採之，雜以朱槿花，和鹽曝之，梅為槿花𠩄染，其色可愛。
｜東坡紅梅詩註｜楚辭遠遊篇，玉色頩以艶顏兮，精神粹而始壯。頩，怒色，玉人怒則頰紅，故以比紅梅也。
｜事文類聚｜東坡雲，石曼卿紅梅詩，認桃無綠葉，辨杏有青枝，此邨學堂中語也。
｜原｜
｜花史｜洪覺範用皂角膠畫紅梅於生絹扇上，燈月下映之，宛然疎影。
　　附錄　茶梅花
｜原｜茶梅花，開十一月中，正諸花彫謝之候，花如鵝眼錢而色粉紅，心黃，開且耐久，望之雅素。無此，則子月虛度矣。
｜增｜
｜類林｜新羅國多海紅，即淺紅山茶而差小，自十二月開至二月，與梅同時，故名茶梅。 
｜集藻｜
｜七言絶句｜
｜增｜
｜劉仕亨。詠茶梅花｜小院猶寒未暖時，海紅花發晝遲遲，半深半淺東風裏，好似徐熙帶雪枝。

御定佩文齋廣群芳譜卷二十四
