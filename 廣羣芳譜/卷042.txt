御定佩文齋廣羣芳譜卷四十二
　花譜
　　迎春花
｜原｜迎春花，一名金腰𢃄，人家園圃多種之，叢生，高數尺，有一丈者，方莖厚葉，如初生小椒葉而無齒，面青背淡，對節生小枝，一枝三葉，春前有花如瑞香，花黃色，不結實。葉苦、澀，平，無毒。雖草花，最先點綴春色，亦不可廢，花時移栽，土肥則茂，燖牲水灌之，則花蕃，二月中可分。
｜彙考｜
｜增｜
｜三柳軒雜識｜迎春花為僭客。
｜花經｜迎春花七品三命。
｜瓶花譜｜迎春花六品四命。
｜學圃餘疏｜餘一迎春花盆景，結屈老幹天然，得之嘉定唐少谷，人以為寶。
｜集藻｜
｜七言絶句｜
｜增｜
｜唐。白居易。代迎春花招劉郎中｜幸與松筠相近栽，不隨桃李一時開，杏園豈敢妨君去，未有花時且看來。
｜翫迎春花贈楊郎中｜金英翠萼𢃄春寒，黃色花中有幾般，憑君語向遊人道，莫作蔓菁花眼看。
｜宋。韓琦。中書東廰迎春｜覆闌纖弱綠條長，帶雪衝寒折嫩黃，迎得春來非自足，百花千卉共芬芳。
　迎得新春入舊科，獨先嘉卉占陽和，今年頓被寒摧折，應為尖頭送暖多。
｜劉敞。閣前迎春花｜穠李繁桃刮眼明，東風先入九重城，黃花翠蔓無人顧，浪得迎春世上名。
　沉沉華省鎖紅塵，忽地花枝覺歲新，為問名園最深處，不知迎得幾多春。
　華省當時綠鬢郎，金樽美酒醉紅芳，今日對花不成飲，春愁已與草俱長。
｜詩散句｜
｜増｜
｜宋。晏殊｜淺艷侔鶯羽，纖條結兔絲，偏凌早春發，應誚眾芳遲。
｜詞｜
｜原｜
｜宋。趙師俠。清平樂｜纖穠嬌小，也解爭春早，占得中央顏色好，粧點枝枝新巧。　東皇初到江城，殷勤先去迎春，乞與黃金腰𢃄，壓持紅紫紛紛。
　　金雀花
｜原｜金雀花，叢生，莖褐色，高數尺，有柔刺，一簇數葉，花生葉傍，色黃，形尖，旁開兩瓣，勢如飛雀，甚可愛，春初即開，采之，滾湯入少鹽微焯，可作茶品清供，春間分栽，最易繁衍。
｜集藻｜
｜七言絶句｜
｜原｜
｜宋。翁元廣。金雀花｜管領東風知幾春，也將俗態染香塵，有人不具看花眼，惱殺飄蓬老病身。
　　酴醿
｜原｜酴醿，一名獨步春，一名百宜枝杖，一名瓊綬帶，一名雪纓絡，一名沉香蜜友。藤身，灌生，青莖多刺，一穎三葉如品字形，面光綠，背翠色，多缺刻，花青跗紅萼，及開時變白帶淺碧，大朶千瓣，香微而清，盤作高架，二、三月間爛熳可觀，盛開時折置書冊中，冬取插鬢猶有餘香，本名荼䕷，一種色黃似酒，故加酉字。
｜增｜
｜益部方物畧記｜蜀酴醿多白，而黃者時時有之，但香減於白花。
｜四川志｜成都縣出酴醿花，有三種，曰白玉碗，曰出爐銀，曰雲南紅，色香俱美。
｜彙考｜
｜增｜
｜清異錄｜酴醿、木香事事稱宜，故賣插枝，雲百宜枝杖，此洛社故事也。
｜花經｜酴醿一品九命。
｜澄懷錄｜韓熙載雲，對花焚香，酴醿宜沉水。
｜原｜
｜誠齋雜記｜范蜀公居許下，造大堂，名以長嘯，前有酴醿架，高廣可容十客，每春季花繁蕪，客其下，約曰，有飛花墮酒中者嚼一大白，或笑語喧嘩之際，微風過之，滿座無遺，時號飛英會。
｜增｜
｜三餘贅筆｜曾端伯以荼䕷為韻友。張敏叔以荼䕷為雅客。
｜花木考｜酴醿色作淺紅，香氣不足，閱唐宋詩詞，多用粉面、額黃、香瓊、香雪等字，心竊疑之，及考此花本作荼䕷，以酒號酴醿，花色似之，遂復從酉，則花作白色似無可疑矣，王敬美學圃雜疏，乃疑酴醿為白木香，不知陶學士穀雲，洛社故事賣酴醿、木香，插枝者均謂百宜枝杖，二花並列，豈能無別耶。
｜廣東志｜酴醿，海國所產為盛，出大西洋國者，花大如中國之牡丹，蠻中遇天氣淒寒，零露凝結，他草木乃冰澌葉萎，殊無香韻，惟酴醿花上瓊瑤清瑩，芬芳襲人，若甘露焉，夷女以澤體膩髮，香經月不滅，國人貯以鉛瓶，行販他國。
｜集藻｜
｜記｜
｜增｜
｜宋。張耒。咸平縣丞廰酴醿記｜咸平五年，詔以陳留之通許鎮為咸平縣，先是章聖皇帝幸毫，祠老子，道通許築宮以待幸，既為，縣即以宮為令治所，主簿居中書府，而樞密府為尉舍，煕寧某年始置丞，於是遷縣尉於外而丞居焉，丞居之堂庭有酴醿，問之邑之老人，則其為樞密府時所種也，既老而益蕃延，蔓庇覆占庭之大半，其花特大於其類，邑之酴醿皆出其下，蓋當時築室種植以待天子之所，必有珍麗可喜之物而後敢陳，是以獨秀於一邑，而莫能及也。
｜贊｜
｜增｜
｜宋。宋祁。酴醿贊｜人情尙奇，賤白貴黃，厥英畧同，實寡於香。
｜五言古詩｜
｜原｜
｜宋。蘇軾。杜沂遊武昌以酴醿花見餉｜酴醿不爭春，寂寞開最晚，青蛟走玉骨，羽蓋蒙珠幰，不妝艷已絶，無風香自遠，淒涼吳宮闕，紅粉埋故苑，至今微月夜，笙簫來翠巘，餘妍入此花，千載尚清婉，怪君呼不歸，定為花所挽，昨宵雷雨惡，花盡君應返。
｜增｜
｜崔鷃。酴醿依柏引蔓上冐其顛｜春風亦已老，自厭丹采媚，獨留白雪花，灑此千尺翠，嵯峨珠籠冠，縹緲冒佛髻，幽香勿襲人，恐為真色累，但願保明姿，終日奉清對，要之萬物夥，汙潔自有類。
｜元。貢奎。荼䕷架｜西園檢春事，積雨斷餘紅，荼䕷壓高架，皎皎晚日烘，翠蔓點殘雪，清香度微風，幽人對之坐，瑩然此心同，徘徊不忍去，片月來高空，宛如萬玉娥，素袖舞雲中，珠璣露顆綴，翠珮煙光籠，愛花不受折，枝柔刺盈叢，㩦酒醉其下，慰此良夜終。
｜明。吳寬。酴醿｜酴醿發長條，叢生類蓍草，每記眾花開，此種開獨早，南方色多紅，黃色見者少，但嫌易零落，蜂蝶食不飽，曲闌強遮護，童子日必掃，花落當復開，豈似主人老，往昔詩客來，覓句步頻繞，載誦成感傷，誰來慰幽抱。
｜七言古詩｜
｜增｜
｜宋。司馬光。修酴醿架｜貧家不辦構堅木，縛竹立架擎酴醿，風搖雨漬不耐久，未及三載俱離披，往來遂復廢此徑，舉頭礙冠行掛衣，呼奴改作豈得已，抽新換故拆四籬，來春席地還可飲，日色不到香風吹。
｜蘇轍。次韻詠酴醿｜蜀中酴醿生如積，開落春風山寂寂，已憐正發香晻曖，猶愛未開光的皪，半垂野水弱如墜，直上長松勇無敵，風中娜娜應數丈，月下煌煌真一色，故園聞道開愈繁，老人自恨歸無日，百花已過春欲暮，燕坐繩牀空歎息，朝來滿把得幽香，案頭亂插銅瓶濕，一番花蘂轉頭空，誰能往問天台拾。
｜原｜
｜楊萬里。和羅武岡荼䕷長句｜花飛十不啻五六，青子團枝朱紫簇，江南桃李總成陰，不論少城與韋曲，荼䕷珍重不浪開，晚堆綠雲點水玉，體熏山麝非一臍，水洗銀河費千斛，滴成小蓓密於糝，亂走長條柔可束，醉眸須及月下來，破鼻試從風裏觸，先生未必被花惱，偶與門人暮春浴，為憐壓架十萬枝，小立旁邊領新馥，剩拚好語寵瓊蕤，更掇清英付𨤍醁，先生何得便杜門，霜鬢猶須玉堂宿。
｜增｜
｜楊萬里。走筆謝張功父送酴醿｜西湖野僧夸藏冰，半年化作真水精，南湖詩人笑渠拙，不知儂家解乾雪，藏冰窨子山之幽，鑱透九地山鬼愁，儂家藏雪有妙手，分明曬在翡翠樓，向來巽二拉滕六，玉妃夜投玉川屋，翦冰作花吹朔風，揉雲為粉散寒空，醉揮兩袖拂銀漢，梢頭萬斛冷不融，瓊田挈月拾翠羽，砌成重樓天半許，盤作青蛟吐綠霧，亂飄六出熏沉炷，人間雪脆那可藏，天上雪落何曾香，三月盡頭四月首，南湖香雪今誰有，分似誠齋老詩叟，碎挼玉花泛春酒，一飲一石更五斗。
｜王十朋。次韻程泰之酴醿｜青春果作堂堂去，啼鳥喚春春不住，明珠萬顆玉為錢，欲買風光嗟已暮，蓬山地冷花木稀，祇有寒梅已先吐，誰遣虯枝上高架，稍覺雲陰覆行路，雨餘景物猶未佳，葉底精神不多露，鼻觀疑聞班馬香，姿比何郎更風度，平生惜春如惜別，老眼待花如待哺，幽芳相對止三人，草草杯盤為花具。
｜元。華幼武。荼䕷歌｜丹葩醉染猩猩血，素萼便娟比霜雪，呈妖逞艷豈足貴，含芳嗜潔誇清絶，荼䕷飽浥春雨膏，玲瓏翦刻英瓊瑤，千金腦麝和淑質，萬箇玉蝶瑩柔條，坐看明月花梢上，便應題作清虛牓，醉眠花底不須歸，狼籍苔茵空撫掌，先生愛花何太濃，對花一飲揮千鍾，昔逢端伯稱韻友，我欲結好慚衰容，莫教搖落西風後，賈島留題傳不朽，憐君為作荼䕷歌，多情又釀荼䕷酒。
｜五言律詩｜
｜增｜
｜宋。梅堯臣。有折景福殿後酴醿花至者｜有鳥銜花出，清香不畏風，初從上林發，來過未央中，蔟蔟霜苞密，層層玉葉同，誰將作美酒，醉看月生東。
｜原｜
｜陳與義。酴醿｜雨過無桃李，唯餘雪覆墻，青天映妙質，白日照繁香，影動春微透，花寒韻更長，風流到尊酒，猶足助詩狂。
｜明。王象晉。酴醿｜皓齒舞霓裳，飄飄翠𢃄長，何郎初傅粉，荀令乍薰香，玉蘂休誇白，金沙敢並芳，可憐蜂與蝶，早晚引風狂。
｜七言律詩｜
｜原｜
｜宋。黃庭堅。觀主簿家酴醿｜肌膚冰雪熏沉水，百草千花莫比芳，露濕何郎試湯餅，日烘荀令炷爐香，風流徹骨成春酒，夢寐宜人入枕囊，輸與能詩王主簿，瑤臺影裏據胡牀。
｜增｜
｜晁補之。次韻李秬酴醿｜天紅瑣碎競春嬌，後出何妨便奪標，雲鶴嬉晴來萬隻，玉龍驚震上千條，蓐收晃蕩風前仗，萼綠飄翩月下綃，曾向瓊林亭畔見，天涯相遇一魂銷。
｜原｜
｜劉子翬。次韻張守酴醿｜榮華休羨黑頭公，且對芳晨賞麗叢，十萬青條寒掛雨，三千粉面笑臨風，莫將擬雪才情賦，盍與觀梅況味同，只恐春歸有遺恨，典刑猶在濁醪中。
｜增｜
｜劉子翬。酴醿｜顛風急雨退花晨，翠葉銀苞照眼新，高架攀緣雖得地，長條盤屈總由人，橫釵數朶開猶小，撲酒餘香韻絶倫，唯有金沙顏色好，年年相伴殿殘春。
｜原｜
｜劉克莊。酴醿｜青蛟蛻骨萬條長，玉架盤雲護曉窓，外面看來些子葉，中間著得許多香，一枝縞色分明好，百卉含羞不敢芳，飛殺銜花雙海燕，被渠勾引一春忙。
｜朱淑真。詠酴醿｜花神未許春歸去，故遣仙姿殿眾芳，白玉體輕蟾魄瑩，素紗囊薄麝臍香，夢思洛浦嬋娟態，愁記瑤臺淡淨妝，勾引詩人清絶處，一枝和雨在東墻。
｜增｜
｜金。劉仲尹。酴醿｜相看絶似好交友，著眼江梅季孟中，海窟笙簫來鶴背，月林氷雪繞春風，滿前玉蘂名尤重，特地棃花夢不同，安得涪翁香一瓣，種成聊供小南豐。
｜五言排律｜
｜增｜
｜宋。蘇轍。次韻孔文仲酴醿｜蒼虵凍不死，輕素暖仍歸，落蘂時吹面，繁香自撲幃，光凝真照夜，枝輭或牽衣，似厭風霾苦，應思霧雨霏，開樽迎最盛，掃地見初稀，賴有清陰在，金波肯發揮。
｜原｜
｜黃庭堅。見諸人倡和酴醿詩輙次韻戲詠｜梅殘紅藥遲，此物共春暉，名字因壺酒，風流付枕幃，墜鈿香徑草，飄雪淨垣衣，玉氣晴虹發，沉材鋸屑霏，直知多可厭，何忍摘令稀，常恨金沙學，顰時正可揮。
｜五言絶句｜
｜增｜
｜宋。蘇軾。和文與可洋州園池。荼䕷洞｜猗猗翠蔓長，藹藹繁香足，綺席墮殘英，芳樽漬餘馥。
｜朱子。荼䕷｜結楥遂芳植，覆墻擁深翠，還當具春酒，與客花下醉。
｜明。李東陽。荼䕷｜買種已經年，貪看亦云久，未惜雨沾衣，應防刺傷手。
｜七言絶句｜
｜原｜
｜宋。韓維。酴醿｜平生為愛此香濃，仰面常迎落架風，每至春歸有遺恨，典刑猶在酒杯中。
｜增｜
｜韓維。酴醿｜細蓓繁英次第開，攀條盡日未能回，不如醉臥春風底，時使清香拂面來。
｜惜荼䕷｜天意再三珍雅艶，花中最後吐奇香，狂風莫掃殘英盡，留與佳人貯絳囊。
｜原｜
｜歐陽修。酴醿｜清明時節散天香，輕染鵝兒一抹黃，最是風流堪賞處，美人取作浥羅裳。
｜劉攽。荼䕷｜明紅暗紫競芬菲，送盡東風不自知，占得餘香慰愁眼，百芳無得似荼䕷。
｜蘇軾。和文與可洋州園池。酴醿洞｜長憶故山寒食夜，野荼䕷發暗香來，分無素手簪羅髻，且折霜蕤浸玉醅。
｜蘇轍。和王晉卿都尉荼䕷｜後圃荼䕷手自栽，清於芍藥釅於梅，舊來酒客今無幾，三嗅馨香懶舉杯。
｜張舜民。酴醿｜冰肌雪艷映殘春，燠日薰風入四鄰，任是主人能愛惜，也拚一半與遊人。
｜黃庭堅。酴醿｜漢宮嬌額半塗黃，入骨濃薰賈女香，日色漸遲風力細，倚闌偷舞白霓裳。
｜張仲謀。家堂前酴醿委地｜沉水衣籠白玉苗，不蒙湔拂苦無聊，煩君斫取西莊柳，扶起春風十萬條。
｜增｜
｜秦觀。賞荼䕷有感｜春來百物不入眼，惟見此花堪斷腸，借問斷腸緣底事，羅衣曾似此花香。
｜原｜
｜王庭珪。酴醿｜東皇收拾春歸去，獨遣荼䕷殿後塵，憐我寒牕賦愁寂，時看玉面送殘春。
｜增｜
｜楊萬里。坡仙閣上觀荼䕷｜仰架遙看時見些，登樓下瞰脫然佳，酴醿蝴蝶渾無辨，飛去方知不是花。
　酴醿約我早來看，及至來看花已殘，動地寒風君莫怯，亂吹香雪灑闌干。
｜陸游。東陽觀酴醿｜福州正月把離杯，已見酴醿壓架開，吳地春寒花漸晚，北歸一路摘香來。
｜薛季宣。酴醿花謝有感｜當初曾醉浣花春，席地棠棃當錦茵，今日酴醿飄似雪，閑忙不比舊時人。
｜原｜
｜盧祖臯。酴醿｜雪榦雲條一架春，酒中風度夢中聞，東風不是無顏色，過了梅花便是君。
｜徐似道。酴醿｜紛紛紅紫落莓苔，𢃄月和煙特地開，疑是玉妃新浴出，翠雲梯上舞風臺。
｜戴復古。酴醿｜東風滿架索春饒，三月梁園雪未消，賸馥何人炷蘭麝，柔枝無力𢃄瓊瑤。
｜增｜
｜方岳。荼䕷｜山徑陰陰雨未乾，春風已暖𨚫成寒，不緣天氣渾無準，要護荼䕷繼牡丹。
　手揷春風十萬條，野香落架玉搖搖，黃鸝莫悞看花眼，等得南薰雪未消。
｜陳三嶼｜布葉敷條翠作圍，自生芒刺護裳衣，莫嫌野興難拘束，只伴春風亦見幾。
｜原｜
｜謝幼謙。酴醿｜香雪支離半墜風，柔條無奈不成叢，阿蠻如許風流骨，打困鞦韆細雨中。
｜任拙齋｜一年春事到荼䕷，香雪紛紛又撲衣，盡把檀心好看取，與留春住莫教歸。
｜周方泉｜荼䕷架倒無人架，全似老夫狂醉時，昨夜一番溪雨橫，又添苔蘚到花枝。
｜湛道山｜雨後溪流半沒沙，粉墻賣酒是誰家，客中不覺春深淺，開了荼䕷一架花。
　一春多雨少晴光，眼底青春去意忙，已恨點衣紅作陣，絶憐滿架雪生香。
｜無名氏｜穠華先占早春芳，色別仙容五様妝，步屧東郊風力輭，吹來只是一般香。
｜增｜
｜金。元好問。荼䕷｜枕幃餘韻最清真，夢裏猶來著莫人，擬借濃陰作羅幕，玉纓多處臥殘春。
｜元。葉顒。酴醿｜一點檀心氣味長，向人無語舞霓裳，千紅萬紫消磨盡，猶有風吹不斷香。
｜詩散句｜
｜原｜
｜宋。謝堯仁｜下騰赤蛟身，上抽碧龍頭，千枝蟠一蓋，一蓋簪萬球，花要帶月看，香要和露收，一點落衣袂，經月氣未休，一摘入釀瓮，經歲味尚留。
｜宋祁｜來自蠶叢國，香傳弱水神，析酲疑破鼻，併艷欲留春。
｜王十朋｜風枝張雨蓋，露臉汗何郎，收拾歸𨤍醁，芳姿韻更香。
｜梅堯臣｜京師三月荼䕷開，高架交垂自為洞，素蘂層層紫蘂香，釀歸光祿春生瓮。
｜增｜
｜石𢘅｜獨淸合作諸蘭佩，深白未數楊花綿，春風爛熳倚墻角，一月不復燒龍涎。
｜原｜
｜劉攽｜瓊林殿側玉鈎欄，雪覆新花四月闌，密影可容千客坐，柔條何處萬龍蟠。
｜程敦厚｜獨嫌朱臉花顏俗，全學瑤臺玉女妝，素月共成中夜色，好風分散四鄰香。
｜增｜
｜种放｜綠葉排圓翠，青苞蓄異香。
｜原｜
｜宋祁｜無華真國色，有韻自天香。
｜晏殊｜玉女雕瓊蘂，仙禽借菊衣。
｜增｜
｜蔡襄｜側月光艶薄，餘芳香氣微。
｜蘇轍｜光凝真照夜，枝輭或牽衣。
｜張舜民｜青春逐流水，素質獨輕微。
｜原｜
｜曾肇｜國艷寜施粉，天香自染衣。
｜增｜
｜張耒｜臨風難自持，為舞白霓裳。
｜陸游｜桃李擅春事，酴醿為之殿。
｜戴復古｜林塘飛翡翠，籬落帶酴醿。
｜原｜
｜徐致中｜叢葉扶金蘂，微風動弱枝。
｜增｜
｜宋祁｜媚條無力倚風長，架作圓陰覆坐涼。
｜原｜
｜晏殊｜喚將梅蘂要同韻，羞殺棃花不敢香。
｜劉攽｜強挽春風留一醉，露香還可析朝酲。
｜增｜
｜張耒｜風霜老枯蹙龍蛇，中有青春白玉葩。
｜原｜
｜王庭珪｜殘春鈴閣無公事，來就酴醿放晚衙。
｜增｜
｜范成大｜不用忙催銀燭上，酴醿如雪照黃昏。　快晴似為酴醿計，急雨還妨燕子飛。
｜原｜
｜楊萬里｜走上松梢繞𨚫好，為他滿插一頭花。　白玉梢頭千點韻，綠雲堆裏一枝斜。
｜張栻｜玉立春深雪不如，生香透骨雪應無。
｜增｜
｜劉克莊｜還將廬舍全身面，換𨚫何郎粉色姿。
｜原｜
｜吳潛｜可堪收拾歸屏枕，頗欲浮沉付酒杯。
｜徐致中｜青蛟暖霽拏雲上，白雪深春壓架香。
｜鄭子𣆀｜玉斧無人觧修月，珠裙有意欲留仙。
｜盧元贊｜姑射真人玉骨香，淡月微風惜良夜。
｜楊元素｜高唐神女蘭供澤，姑射仙人雪瑩肌。
｜司馬光｜酴醿雪擁簷。　春老酴醿香。
｜范成大｜酴醿乃天香。
｜元。方回｜酴醿縋綠長。
｜宋。張耒｜酴醿輕盈飛燕身。
｜周必大｜滿架冰肌含碧雲。
｜金。張藥｜酴醿架小縱橫春。
｜詞｜
｜原｜
｜宋。無名氏。如夢令｜今夜荼䕷風起，須是玉消瓊碎，淡蕩滿城春，惱破愁人春睡，須醉，須醉，莫待黃梅雨細。
｜王十朋。點絳唇｜羽蓋垂垂，玉英亂簇春光滿，韻淸香遠，暖日烘庭院。　露浥瓊枝，暈透何郎臉，情何限，古人不見，誰與花評點。
｜又｜野態芳姿，枝頭占得春長久，怕鈎衣袖，不放攀花手。　試問東山，花似當時否，還依舊，謫仙去後，風月今誰有。
｜向子諲。浣溪沙｜翠羽衣裳白玉人，不將朱粉汚天真，清風為伴月為鄰。　枕上觧隨良夜夢，壺中別是一家春，同心少綰更尖新。
｜增｜
｜朱子。浣溪沙｜壓架年來雪作堆，珍叢也是近移栽，肯令容易放春回。　𨚫恐陰晴無定度，從教紅白一時開，多情蜂蝶早飛來。
｜原｜
｜趙師俠。柳梢青｜紅紫凋零，化工特地，翦玉裁瓊，碧葉叢芳，檀心點素，香雪團英。　柔風喚起娉婷，似無力，斜欹翠屏，細細吹香，盈盈浥露，花裏傾城。
｜向子諲。西江月｜紅退小園桃杏，綠生芳草池塘，誰家芍藥殿春光，不似荼䕷宮樣。　翠蓋更蒙朱幰，熏爐剩熨沉香，娟娟風露滿衣裳，獨歩瑤臺月上。
｜少年游｜去年同醉荼䕷下，健筆賦新詞，今年君去，荼䕷欲破，誰與醉為期。　舊曲重歌斟別酒，風露泣花枝，漳水能長，湘水遠流，不盡兩相思。 
｜晁端禮。鷓鴣天｜紅紫飄零綠滿城，春風於此獨留情，誰將十幅紅綾被，撲向熏籠一夜明。　風不定，雨初晴，曉來苔上拾殘英，速教貯向鴛鴦枕，猶有餘香入夢清。
｜張元幹。臨江仙｜鶯喚屏山驚睡覺，嬌羞須倩郎扶，荼䕷斗帳冷熏爐，翠穿金落索，香汎玉流蘇。　長記枕痕消醉色，日高猶倦妝梳，一枝春瘦想如初，夢迷芳草路，望斷素鱗書。
｜韓元吉。臨江仙｜不恨綠陰桃李過，荼䕷正向人開，一樽清夜月徘徊，花如人意好，月為此花來。　未信人間香有許，𨚫疑同住瑤臺，紛紛殘雪度深杯，直教攀折盡，猶勝酒醒回。
｜劉克莊。最高樓｜司春有序，排次到荼䕷，預報在庭知，蘂珠宮裏晨妝罷，披香殿下曉班齊，探花正驅使，問賞花期。　元不遜，梅花浮月影，也不妬，棃花𢃄雨枝，偏恨柳，綠條垂，與其向晚包團絮，不如對酒折芳蕤，謝東君，收拾在，牡丹時。
｜增｜
｜元。叚宏章。洞仙歌｜一庭晴雪，了東風孤注，睡起濃香占窓戶，對翠蛟盤雨，白鳳迎風，知誰見，愁與飛紅流處。　想飛英弄玉，共駕蒼煙，欲向人間挽春住，清淚滿檀心，如此江山，都付與，斜陽杜宇，是曾約梅花𢃄春來，又自趁棃花，送春歸去。
｜宋。趙彥端。滿江紅｜千種繁香，香已去，翩然無跡，誰信道，荼䕷枝上，靜中收得，曉鏡洗妝非粉白，晚衣弄舞餘衫碧，粲寶鈿，珠珥不勝持，濃陰夕。　金翦度，還堪惜，霜葉墜，無從覔，知多少，好詞清夢，釀成冰骨，天女散花無酒聖，仙人種玉慚香德，悵攀條，記得鬢絲青，東風客。
｜史可堂。聲聲慢｜羞朱妬粉，染霧裁雲，淡然蒼佩仙裳，半額蜂妝，莫道梳洗家常，碧羅亂縈小帶，翠虯寒，一架清香，春思苦，倚晴嬌無力，如待韓郎。　密幄籠芳吟夜，任露沾輕袖，月轉空梁，弱骨柔姿，偏觧勾引詩狂，遺鈿碎金滿地，恨無情，風送韶光，閑晝永，看青青，垂蔓過墻。
｜曹邍。玲瓏四犯｜一架幽芳，自過了梅花，猶占清絶，露葉檀心，香滿萬條晴雪，肌素淨冼鉛華，似弄玉，乍離瑤闕，看翠虯，白鳳飛舞，不管暮煙啼鴂。　酒中風格天然別，記唐宮，賜尊芳冽，玉蕤喚得餘春住，猶醉迷飛蝶，天氣乍雨乍晴，長是伴牡丹時節，夜散瓊樓宴，金鋪深掩，一庭春月。
｜盧祖臯。水龍吟｜蕩紅流水無聲，暮煙細草粘天遠，低徊倦蝶，徃來忙燕，芳期頓懶，綠霧迷墻，翠虯騰架，雪明香暖，笑依依欲挽，春風教住，還疑是，相逢晚。　不似梅妝瘦減，占人間，丰神蕭散，攀條弄蘂，天涯猶記，曲欄小院，老去情懷，酒邊風味，有時重見，對枕幃空想，東窓舊夢，𢃄將離恨。
｜原｜
｜劉克莊。賀新郎｜曾與瑤姬約，恍相逢，翠裳搖曳，珠瓔聯絡，風露青冥非人世，攬結玉龍驂鶴，怕不奈，千條輕弱，禱祝花神憐惜取，到開時，晴雨須斟酌，枝上雪，莫消𨚫。　惱人還似中狂藥，憑危欄，燭光交映，樂聲遙作，身上春衫香重透，看到參橫月落，算茉莉，猶低一著，坐有緱山王郎子，倚玉簫，度曲難為酢，君不顧，鑄成錯。
｜又｜想赴瑤池約，向東風，名姬駿馬，翠韉金絡，太液池邊鵠羣下，又似南樓呼鶴，畫不就，濃纖嬌弱，羅帕封香來天上，瀉銅盤，沆瀣供清酌，春去也，被留𨚫。　芳魂再返應無藥，似詩吟，綠衣黃裏，感傷而作，愛惜尚嫌蜂採去，何況流鶯蹙落，且放下，珠簾遮著，除𨚫江南黃九外，有何人，敢與花酬酢，君認取，莫教錯。
｜又｜淺把宮黃約，細端相，普陀巖裏，金身珠絡，萼綠華輕羅襪小，飛下祥雲彩鶴，朶朶賽，蜂腰纖弱，已被色香撩病思，儘鵝兒，酒美無多酌，看不足，怕殘卻。　人間難得傷春藥，更枝頭，流鶯喚起，少年狂作，留取姚家花相伴，羞與萬紅同落，未肯讓，蠟梅先著，樂府今無黃絹手，問斯人，清唱何人酢，休草草，認題錯。
｜劉過。賀新郎｜院宇重重掩，醉沉沉，亭陰正午，繡簾高捲，金鴨香濃薰寶篆，驚起雕梁語燕，正架上，荼䕷開徧，嫩萼梢頭舒素態，似嫦娥，初試宮籹淺，風力嫩，異香輭。　佳人無意拈鍼線，遶朱欄，徘徊六曲，為他留戀，試把花心輕輕數，暗卜歸期近遠，奈數了，依然重怨，把酒問春春不管，枉教人，只憑空腸斷，腸斷處，合消遣。
｜別錄｜
｜原｜
｜景龍文館記｜唐制召侍臣學士食櫻桃，飲酴醿酒，盛以琉璃盤，和以香酪。
｜增｜
｜春渚紀聞｜蔣子有家藏東坡先生於吳牋上手書一詞，是為餘杭通守時字，雲，紅杏了，夭桃𥁞，獨自占春芳，不比人間蘭麝，自然透骨生香，對酒莫相忘，似佳人，兼合明光，只憂長笛吹花落，除是寧王。既不知曲名，常以問先生門下士及伯達與仲虎、叔平諸孫，皆雲未之見也，又不知，兼合明光，是何等事，或雲是酴醿也。
｜原｜舒雅作青紗連二枕，滿貯酴醿、木犀、瑞香散蘂，甚益鼻根。蜀人取酴醿造酒，味甚芳烈。
　　附錄　金沙
｜原｜金沙羅似酴醿，花單瓣，紅艶奪目。
｜彙考｜
｜增｜
｜玉堂雜記｜東閣窓下甃小池傍植金沙、月桂之屬。
｜花經｜金沙花六品四命。
｜集藻｜
｜五言律詩｜
｜增｜
｜宋。梅堯臣。金沙花｜金有披沙得，花應不可多，栽培由地力，艶色與天和，玉座君王賞，朱欄將相羅，稱觴千萬壽，繁葉奈香何。
｜七言律詩｜
｜增｜
｜宋。楊萬里。金沙花｜金沙道是殿羣芳，不道荼䕷輸一塲，十里紅妝蹋青出，一張錦被灑晴香，只須舊蔭已無暑，更走新條如許長，若恨昨朝來草草，夜來風雨更禁當。
｜五言絶句｜
｜原｜
｜宋。王安石。池上看金沙花數枝過酴醿架盛開｜故作酴醿架，金沙祇謾栽，似矜顏色好，飛度雪前開。
｜七言絶句｜
｜增｜
｜宋。王安石。池上看金沙花｜午陰𡩖占一方苔，映水前年坐看栽，紅蘂似嫌塵染汚，青條飛上別枝開。
　酴醿一架最先來，夾水金沙次第栽，濃綠扶疎雲對起，醉紅撩亂雪爭開。
　海棠開後數金沙，高架層層吐絳葩，咫尺西城無力到，不知誰賞魏家花。
｜黃庭堅。以金沙酴醿送公壽｜天遣酴醿玉作花，紫綿揉色染金沙，憑君著意樽前看，便與春工立等差。
｜周必大。閣前金沙花｜滿架冰肌合碧雲，翻堦碧袖助紅裙，玉堂只有金沙在，伴直明年又屬君。
｜楊萬里。金沙花｜獨種荼䕷冷卻伊，金沙作伴暖相依，荼䕷枯了來年補，且看金沙也自奇。
　雙松樹子碧團圞，紅錦纏頭白錦冠，儘放花枝過墻去，不妨分與路人看。
　　薔薇
｜原｜薔薇，〈本草經作墻蘼。李時珍曰，草蔓柔靡，依墻援而生，故名。〉一名刺紅，〈本草作刺花。〉一名山棘，一名牛勒，一名牛棘，〈本草雲，其莖多刺勒人，牛喜食之，故有諸名。〉一名買笑。藤身，叢生，莖青多刺，𡔯肥，但不可多，花單而白者更香，結子名營實，堪入藥。其類有朱千薔薇，〈赤色多葉，花大葉粗，最先開。〉荷花薔薇，〈千葉，花紅狀似荷花。〉刺梅堆，〈千葉，色大紅，如刺繡所成，開最後。〉五色薔薇，〈花亦多葉而小，一枝五六朶，有深紅、淺紅之別。〉黃薔薇，〈色蜜花大，韻雅態嬌，紫莖修條，繁夥可愛，薔薇上品也。〉淡黃薔薇，鵞黃薔薇，〈易盛難久。〉白薔薇，〈類玫瑰。〉又有紫者，黑者，肉紅者，粉紅者，〈名粉團。〉四出者，重瓣厚疊者，長沙千葉者。開時連春接夏，清馥可人，結屏甚佳，別有野薔薇，號野客，雪白、粉紅香更郁烈，法於花䣃時，摘去其蔕，花發無已。如生莠蟲，以魚腥水澆之，傾銀爐灰撒之，蟲自死。他如寶相、金鉢盂、佛見笑、七姊妹、十姊妹體態相類，種法亦同。又有月桂一種，花應月圓缺。
｜彙考｜
｜原｜
｜賈氏說林｜武帝與麗娟看花時，薔薇始開，態若含笑，帝曰，此花絶勝佳人笑也。麗娟戲曰，笑可買乎。帝曰，可。麗娟遂取黃金百斤，作買笑錢奉帝，為一日之歡。薔薇名買笑，自麗娟始。
｜寰宇記｜梁元帝竹林堂中多種薔薇，康家四出薔薇，白馬寺黑薔薇，長沙千葉薔薇，並以長格校其上，花葉相連其下，有十間花屋，枝葉交映，芬芳襲人。
｜增｜
｜平泉草木記｜己未歲得會稽之百葉薔薇，又得嵇山之重臺薔薇。
｜益部方物記｜錦被堆，花出彭州，其色一似薔薇，有刺不可玩。俗謂薔薇為錦被堆花。
｜花經｜薔薇七品三命。
｜三餘贅筆｜張敏叔以薔薇為野客。
｜原｜
｜花史｜徐知誥會客，令賦薔薇詩，先成者賜以錦袍，陳濬先得之。
　東平城南許司馬後圃，薔薇花太繁，欲分於別地栽插，忽花根下掘得一石如雞，五色燦然，遂呼薔薇為玉雞苗。
｜湖廣志｜鴻軒在景陵縣，張耒謫居，日建亭其側植薔薇，臨別題詩云，他年若問鴻軒人，堂下薔薇應觧語。
｜增｜
｜浙江志｜薔薇洞在上虞縣東山之半。李白詩，不到東山久，薔薇幾度花，白雲他自散，明月落誰家。
｜集藻｜
｜贊｜
｜增｜
｜宋。宋祁。錦被堆贊｜花跗芬侈，叢刺於根，不可把玩，艶以妍整。
｜賦｜
｜增｜
｜明。俞允文。黃薔薇賦，有序｜周於舜得斯卉一莖，植於園亭，迄今七載矣，顧見兩花，始驗其異，意甚玩之，遂作斯賦。
有中園之嘉卉兮，體天質之純清，陋眾芳之穠𧰟兮，昭粹色之奇英，羌移根而永託兮，遂挺栽乎前庭，含內美以俟時兮，越七𧝀而始榮，觧輕黃於綠苞兮，乃夭矯乎朱明，潤瓊膏於夕露兮，潄金芽於朝陽，綴雨絲之霏微兮，澹浮靄而委傾，送遙芬於柔飈兮，歛綽態於弱莖，枝裊長而施散兮，葉鱗次而繁興，乍纚縰以鈞帶兮，忽飄遠其若驚，合厚陰於階墀兮，育翠景於軒櫺，匹芳籬而慚烈兮，比崇蘭而匪馨，彼美人之採捋兮，奚遠涉乎江濆，顧斯種之獨珍兮，宜象德而肖形，豈絶處而遵晦兮，闕故記於幽經，肆予情而流詠兮，庶蘄顯夫修名。
｜五言古詩｜
｜增｜
｜宋。謝朓。詠薔薇｜低枝詎勝葉，輕香幸自通，發萼初攢紫，餘采尚霏紅，新花對白日，故蘂逐行風，參差不俱曜。誰肯盻微叢。
｜梁。簡文帝。詠薔薇｜燕來枝益輭，風飄花轉光，氤氳不肯去，還來階上香。
｜原｜
｜元帝。看摘薔薇｜倡女倦春閨，迎風戲玉除，近叢香影密，隔樹望釵疎，橫枝斜綰袖，嫩葉下牽裾，墻高攀不及，花新摘未舒，莫疑插鬢少，分人猶有餘。
｜柳惲。詠薔薇｜當戶種薔薇，枝葉太葳蕤，不搖香已亂，無風花自飛，春閨不能靜，開匣理明妃，曲池浮采采，斜岸列依依，或聞好音度，時見銜泥歸，且對清酤湛，其餘任是非。
｜劉緩。看美人摘薔薇｜新花臨曲池，佳麗復相隨，鮮紅同映水，輕香共逐吹，繞架尋多處，窺叢見好枝，矜新猶恨少，將故復嫌萎，釵邊爛熳插，無處不相宜。
｜鮑泉。詠薔薇｜經植宜春館，靃靡上蘭宮，片舒猶帶紫，半捲未全紅，葉疎難蔽日，花密易傷風，佳麗新妝罷，含笑折芳叢。
｜增｜
｜唐。孟郊。邀人賞薔薇｜蜀色庶可比，楚叢亦應無，醉紅不自力，狂艶如索扶，麗蘂惜未掃，宛枝長更紆，何人是花侯，詩老強相呼。 
｜宋。梅堯臣。依韻和中道寶相花｜嘉卉得所託，植君之寢陽，開榮同此春，淡艶自生光，不為露益色，不為風盡香，節換葉已密，尚可見餘芳。
｜明。顧璘。薔薇洞｜百丈薔薇枝，繚繞成洞房，密葉翠幄重，穠花紅錦張，對著玉局碁，遣此朱夏長，香雲落衣袂，一月留餘芳。
｜七言古詩｜
｜增｜
｜唐。儲光羲。薔薇歌｜裊裊長數尋，青青不作林，一莖獨秀當庭心，數枝分作滿庭陰，春日遲遲欲將半，庭影離離正堪玩，枝上嬌鶯不畏人，葉底飛蛾自相亂，秦家女兒愛芳菲，畫睂相伴採葳蕤，高處紅鬚欲就手，低邊綠刺已牽衣，葡萄架上朝光滿，楊柳園中暝鳥飛，連袂蹋歌從此去，風吹香氣逐人歸。
｜孟郊。和薔薇歌｜仙機札札織鳳凰，花開七十有二行，天霞落地攢紅光，風枝嫋嫋時一颺，飛散葩馥繞空王，忽驚錦浪洗新色，又似宮娃逞妝飾，終當一使移花根，還比葡萄天上植。
｜韓偓。自撫州往南城縣舟行見拂水薔薇因有是作｜江中春雨波浪肥，石上野花枝葉瘦，枝低波高如有情，浪去枝留如力鬭，綠刺紅房戰褭時，吳娃越艶醺酣後，且將濁酒伴清吟，酒逸吟狂輕宇宙。
｜原｜
｜無名氏。紅薔薇｜九天碎霞明澤國，造化功夫潛翦刻，淺碧睂長約細枝，深紅刺短鈎春色，晴日當樓曉香歇，錦帶盤空欲成結，謝豹聲催麥隴秋，春風吹落猩猩血。
｜增｜
｜宋。梅堯臣。宋次道家摘寶相花歸清平里｜往歲見此花開遲，手擷羣芳因醉嗅，今來須約爛漫看，及過風雨又已後，主人為我特殷勤，架底深深掇孤秀，密枝陰蔓不爭開，薄紅細葉尖相鬭，先時已落已掃除，最晚堪憐子所厚，呼童歸遺不可緩，金盤付與急奔驟，暮還已見雪映髻，初拈尚覺香在袖，官橋夜市正沽酒，沽酒共賞莫待晝。
｜明。楊基。詠七姊妹花｜紅羅鬭結同心小，七蘂參差弄春曉，盡是東風兒女魂，蛾眉一樣青螺掃，三姊娉婷四妹嬌，綠窓虛度可憐宵，八姨秦國休相妒，腸斷江東大小喬。
｜五言律詩｜
｜原｜
｜唐。朱慶餘。題薔薇花｜四面垂條密，浮陰入夏清，綠攢傷手刺，紅墮斷腸英，粉著蜂鬚膩，光凝蝶翅明，雨中看亦好，況復值初晴。
｜增｜
｜李羣玉。臨水薔薇｜堪愛復堪傷，無情不久長，浪搖千臉淚，風舞一叢芳，似濯文君錦，如啼漢女妝，所思雲雨外，何處寄馨香。
｜李咸用。僧院薔薇｜客引擎茶看，離披曬錦紅，不緣開淨域，爭忍負春風，小片當吟落，清香入定空，何人來此植，應故惱休公。
｜原｜
｜宋。楊萬里。謝薔薇及酒｜海外薔薇水，中州未得方，旋偷金掌露，淺染玉羅裳，已換桃花骨，何須賈氏香，更煩麯生軰，同訪墨池楊。
｜增｜
｜姜特立。野薔薇｜擬花無品格，在野有光輝，香薄當初夏，濃陰蔽夕暉，籬根堆素錦，樹杪掛明璣，萬物生天地，時來無細微。
｜原｜
｜高應冕｜美人芳樹下，笑語出薔薇，細草輭侵歩，香風輕拂衣，情隨游蝶去，意逐彩雲飛，無限傷春思，花前未忍歸。
｜七言律詩｜
｜增｜
｜唐。白居易。薔薇正開春酒初熟因招劉十九張大夫崔二十四同飲｜瓮頭竹葉經春熟，階底薔薇入夏開，似火淺深紅壓架，如餳氣味綠粘臺，試將詩句相招去，倘有風情或可來，明日早花應更好，心期同醉卯時杯。
｜原｜
｜方干。朱秀才庭階薔薇｜繡難相似畫難真，明媚鮮妍絶比倫，露壓盤條方到地，風吹艶色慾燒春，斷霞轉影侵西壁，濃麝分香入四鄰，看取後時歸故里，庭花應讓錦衣新。
｜增｜
｜陸龜蒙。薔薇｜倚墻當戶自橫陳，致得貧家不似貧，外布芳菲雖笑日，中含芒刺欲傷人，清香徃徃生遙吹，狂蔓看看及四鄰，遇有客來堪玩處，一端晴綺照煙新。
｜皮日休。和薔薇次韻｜誰繡連延滿戶陳，暫應遮得陸郎貧，紅芳掩歛將迷蝶，翠蔓飄颻欲掛人，低拂地時如墜馬，高臨墻處似窺鄰，祗應是董雙成戲，翦得神霞寸寸新。
｜李建勳。薔薇二首｜萬蘂爭開照檻光，詩家何物可相方，錦江風撼雲霞碎，仙子衣飄黼黻香，裛露早英濃壓架，背人狂蔓暗穿墻，彩牋蠻榼旬休日，欲召親賔看一塲。
　拂簷拖地對前墀，蝶影蜂聲爛熳時，萬倍馨香勝玉蘂，一生顏色笑西施，忘歸醉客臨高架，恃寵佳人索好枝，將並舞腰誰得及，惹衣傷手盡從伊。
｜宋。徐積。錦被堆｜春風蕭索為誰張，日暖仍熏百和香，遮處好將羅作帳，襯來堪用玉為牀，風吹亂展文君宅，月下還鋪宋玉墻，好向謝家池上種，綠波深處蓋鴛鴦。
｜原｜
｜劉克莊。薔薇｜浥露含風匝樹開，呼童淨掃架邊苔，湘紅染就高張起，蜀錦機成乍翦裁，公子但貪桃夾道，貴人自愛藥翻階，寧知野老茅茨下，亦有繁英送一杯。
｜明。王韋。李少卿宅薔薇｜柔香弱蔓不勝寒，十二圍屏錦繡攢，秦殿曉妝俱窈窕，習家春事未闌珊，憐將清奏愁中聽，競折高枝醉後看，好待詩成酬勝賞，東風休遣露華乾。
｜五言排律｜
｜原｜
｜唐。劉禹錫。薔薇花聯句｜
似錦如霞色，連春接夏開。〈劉禹錫〉
波紅分影入，風好帶香來。〈裴度〉
得地依東閣，當階奉上台。〈白行式〉
淺深皆有態，次第暗相催。〈禹錫〉
滿地愁英落，緣堤惜棹回。〈度〉
芳濃濡雨露，明麗隔塵埃。〈行式〉
似著臙脂染，如經巧婦裁。〈白居易〉
奈花無別計，只有酒殘杯。〈張籍〉
｜增｜
｜白居易。裴常侍以題薔薇架十八韻見示因廣為三十韻以和之｜托質依高架，攢華對小堂。晚開春去後，獨秀院中央。霽景朱明早，芳時白晝長。穠因天與色，麗共日爭光。翦碧排千萼，研朱染萬房。煙條塗石綠，粉蘂撲雌黃。根動彤雲湧，枝搖赤羽翔。九微燈炫轉，七寶帳熒煌。淑氣熏行徑，清陰接步廊。照梁迷藻梲，耀壁變雕墻。爛若叢然火，殷於葉得霜。臙脂含臉笑，蘇合裛衣香。浹洽濡晨露，玲瓏漏夕陽。合羅排勘纈，醉暈淺深妝。乍見疑廻面，遙看誤斷腸。風朝舞飛燕，雨夜泣蕭娘。桃李慚無語，芸蘭讓不芳。山榴何細碎，石竹苦尋常。蕙慘偎欄避，蓮羞映浦藏。怯教蕉葉戰，妬得柳花狂。豈可輕嘲詠，應須痛比方。畫幈風自展，繡繖蓋誰張。翠錦挑成字，丹砂印著行。猩猩凝血點，瑟瑟蹙金匡。散亂萎紅片，尖纖嫩紫芒。觸僧飄毳褐，留妓罥羅裳。寡和陽春曲，多情騎省郎。緣誇美顏色，引出好文章。東顧辭仁里，西歸入帝鄉。假如君愛殺，留著莫移將。
｜韓偓。寒食日沙縣雨中看薔薇｜何處遇薔薇，殊鄉冷節時，雨聲籠錦帳，風勢偃羅帷，通體全無力，酡顏不自持，綠疎微露刺，紅密欲藏枝，愜意憑欄久，貪吟放醆遲，傍人應見訝，自醉自題詩。
｜宋。徐鉉。依韻和薔薇｜綠樹成陰後，羣芳稍歇時，誰將新濯錦，掛向最長枝，卷箔香先入，憑欄影任移，賞頻嫌酒渴，吟苦怕霜髭，架迥籠雲幄，庭虛展繡帷，有情縈舞袖，無力罥遊絲，嫩蘂鶯偷采，柔條柳伴垂，荀池波自照，梁苑客嘗窺，玉李尋皆謝，金桃亦暗衰，花中應獨貴，庭下故開遲，委艶裝苔砌，分華借槿籬，仰昂勻灼爍，濃淡疊參差，幸植王宮裏，仍逢宰府知，芳心向誰許，醉態不能支，芍藥天教避，玫瑰眾共嗤，光明烘晝景，潤膩裛輕𩅰，麗似期神女，珍如重衛姬，君王偏屬詠，七子盡搜奇。
｜七言排律｜
｜增｜
｜唐。徐夤。尚書會仙亭詠薔薇｜結綠根株翡翠莖，勾芒中夜刺猩猩，景陽妝赴嚴鐘出，楚峽神教暮雨晴，躑躅豈能同日語，玫瑰方可一時呈，風吹嫩帶香苞展，露灑啼腮淚點輕，阿母蘂宮期索去，昭君榆塞闕齎行，叢高恐礙含光燕，架隱宜棲報曙鶯，鬭日只憂燒密葉，映堦疑欲讓雙旌，含煙散纈佳人惜，落地遺鈿少妓爭，丹渥不因輸繡叚，錢圓誰把買花聲，海棠若要分流品，秋菊春蘭兩恰平。
｜五言絶句｜
｜增｜
｜唐。吳融。薔薇｜萬卉春風度，繁花夏景長，館娃人盡醉，西子始新妝。
｜宋。王十朋。佛見笑｜學得酴醿白，更能相繼芳，金仙粲然笑，鼻觀不多香。
｜明。魯鐸。飲薔薇下｜獨酌薔薇下，花陰亂午風，有時殘露滴，剛著酒杯中。
｜七言絶句｜
｜增｜
｜唐。白居易。戲題新栽薔薇｜移根易地莫憔悴，野外庭前一種春，少府無妻春寂寞，花開將爾當夫人。
｜和王十八薔薇澗花時有懷蕭侍御兼見贈｜霄漢風塵俱是繋，薔薇花委故山深，憐君獨向澗中立，一把紅芳三處心。
｜戲題盧秘書新移薔薇｜風動翠條腰嫋娜，露垂紅萼淚闌干，移他到此須為主，不愛花人莫使看。
｜原｜
｜張祜。薔薇花｜曉風抹盡臙脂顆，夜雨催成蜀錦機，當晝開時正明媚，故鄉疑是買臣歸。
｜賈島。題興化園亭｜破卻千家作一池，不栽桃李種薔薇，薔薇花落秋風起，荊棘滿庭君始知。
｜杜牧。薔薇｜朶朶精神葉葉柔，雨晴香拂醉人頭，石家錦障依然在，閑倚狂風夜不收。
｜皮日休。重題薔薇｜濃似猩猩初染素，輕於燕燕欲凌空，可憐細麗難勝日，照得深紅作淺紅。
｜陸龜蒙。重題薔薇｜穠華自古不得久，況是倚春春已空，更被夜來風雨惡，滿階狼籍許多紅。
｜裴說。薔薇｜一架長條萬朶春，深紅嫩綠小窠勻，只應根下千年土，曾葬西川織錦人。
｜增｜
｜牛嶠。紅薔薇｜曉啼珠露渾無力，繡簇羅襦不著行，若綴壽陽公主額，六宮爭肯學梅妝。
｜徐夤。薔薇｜朝露灑時如濯錦，晚風飄處似遺鈿，重門剩著黃金鎖，莫被飛瓊摘上天。
｜宋。韓錡。錦被堆｜碎翦紅綃間綠叢，風流疑在列仙宮，朝真更欲薰香去，爭擲霓裳上寶籠。
　不管鶯聲向曉催，錦衾春曉尚成堆，香紅若觧知人意，睡取東君不放回。
｜鄭剛中。薔薇｜一架薔薇四面垂，花工不苦費臙脂，淡紅點染輕隨粉，浥徧幽香清露知。
｜范成大。寶相花｜誰把柔條夾砌栽，壓枝萬朶一時開，為君也著詩收拾，題作西樓錦被堆。
｜原｜
｜楊萬里。野薔薇｜紅殘綠暗已多時，路上山花也則稀，䖃苴餘春還子細，燕支濃抹野薔薇。
｜增｜
｜楊巽齋。佛見笑｜芳葩豐美折輕紅，想是祗園秀氣鍾，觧使金仙猶動色，窺欄誰不觧愁容。
｜僧如璧。薔薇｜薔薇作架高一丈，凖擬春風如許長，可憐條間一寸葉，中有嫩色三月香。
｜原｜
｜僧北澗。薔薇｜紫透紅殷態度陳，露葵生色惜芳新，春風便是黃金屋，羞殺黃金屋裏人。
｜增｜
｜元。錢惟善。粉團花下夜飲｜萬花碎翦玉團團，晴雪飛香夜不寒，恰似玉人相對立，酒尊移月近前看。
｜原｜
｜明。張新。黃薔薇｜並占東風一種香，為嫌脂粉學姚黃，饒他姊妹多相妒，總是輸君淺淡妝。
｜王象晉。薔薇｜滿架青龍爭鼓奮，幾行紅粉競輝光，倐然一陣微颸起，大地氤氳灑異香。
　爭愛濃香一抹紅，壅培締架費人工，何如吉貝東臯上，冬底猶能禦凜風。
｜詩散句｜
｜原｜
｜梁。簡文帝｜石榴珊瑚蘂，木槿懸星葩，豈如茲草麗，逢春始發花，廻風舒紫萼，照日吐新芽。
｜增｜
｜唐。孟郊｜忽驚紅琉璃，千艶萬艶開，佛火不燒物，淨香空徘徊。
｜元。劉因｜色染女真黃，露凝天水碧。
｜明。潘之恆｜淺紅疑中酒，微靨似窺人。
｜原｜
｜宋。王禹偁｜紅萼似嫌塵點汚，青枝飛上別林開。
｜夏竦｜攀折若無花底刺，豈教桃李獨成蹊。
｜劉敞｜觧向人間占五色，風流不盡是荼䕷。
｜增｜
｜王安石｜暗香一陣連風起，知有薔薇澗底花。
｜盧琦｜等閑點檢春多少，墻角薔薇幾樹花。
｜陳水厓｜好把膽瓶收露水，亦須南渡貶薔薇。
｜張谷山｜可惜荼䕷都過了，繞籬猶自有薔薇。
｜趙蔗境｜薔薇野性難拘束，過了鄰家屋上紅。
｜唐。沈佺期｜幽葉吐薔薇。
｜李白｜石道生薔薇。　煙窓引薔薇。
｜徐晶｜薔薇一架紫。
｜李商隱｜一丈紅薔擁翠筠。　碧鸚鵡對紅薔薇。
｜金。吳激｜滿池春水照薔薇。
｜元。方夔｜薔薇幾度老春風。
｜詞｜
｜原｜
｜宋。李廷忠。生查子｜玉女翠帷薰，香粉開妝面，不是占春遲，羞被羣花見。　纖手摺柔條，絳雪飛千片，流入紫金巵，未許停歌扇。
｜增｜
｜周邦彥。六醜｜正單衣試酒，恨客裏，光陰虗擲，願春暫留，春歸如過翼，一去無跡，為問家何在，夜來風雨，葬楚宮傾國，釵鈿墮處遺香澤，亂點桃蹊，輕翻柳陌，多情更誰追惜，但蜂媒蝶使，時叩𥦗䙐。　東園岑寂，漸蒙籠暗碧，靜遶珍叢底，成歎息，長條故惹行客，似牽衣待話，別情無極，殘英小，強簪巾幘，終不似一朶，釵頭顫裊，向人欹側，漂流處，莫趁潮汐，恐斷鴻，尚有相思字，何由見得。
｜別錄｜
｜增｜
｜妝樓記｜周顯德五年，昆明國獻薔薇水十五瓶，雲得自西域，以灑衣，衣敝而香不滅。
｜陳輔之詩話｜林和靖梅花詩云，疎影橫斜水清淺，暗香浮動月黃昬。近似野薔薇也。
｜原｜薔薇露出大食國、占成國、瓜哇國、回回國，番名阿剌吉，灑衣經歲其香不歇，能療人心疾，不獨調粉為婦人面餙而已。
｜種植｜立春折當年枝連榾桗，揷陰肥地，築實其傍，勿傷皮外留寸許長則易瘁，或雲，芒種及三八月皆可揷，黃薔薇春初將發芽時，取長條臥寘土內，兩頭各留三、四寸，即活，須見天不見日處，一雲，芒種日揷之亦活。

御定佩文齋廣群芳譜卷四十二
