御定佩文齋廣羣芳譜卷二十一
　茶譜
　　茶四
｜集藻｜
｜詩散句｜
｜增｜
｜宋。沈遼｜新陽一日至，東風方獵獵，百草尚勾萌，靈芽已先捷，所採僅毛髮，厥工巧烹爕，甘泉列盎釜，熾炭浩旁疊，修竹為之規，黃金為之梜，形摹各臻妙，製作易妥帖，至尊所虛佇，守臣方惕懾，其上為虯龍，蜿蜒奮鱗鬛，稍降乃交鳳，文翼相盤貼，函封趨北道，驛使互防挾，四方老金玉，議論誰敢輙。
｜徐璣｜臘餘春未新，素質蘊芳菲，千夫喏登壠，呌嘯風雷隨，雪芽細若針，一夕吐清奇，天地發寶秘，鬼神不敢知，舊制尊御膳，授職各有司，分綱製品目，簿尉監視之，雖有領督官，安敢專所為，初綱七七銙，次綱數弗差，一以薦郊廟，二以瀹賓夷，天子且謙受，他人奚可希。
｜唐。鄭遇｜嫩芽香且靈，吾謂草中英，夜月和煙擣，寒爐對雪烹。
｜宋。梅堯臣｜十片建溪春，乾雲碾作塵，天王初受貢，楚客已烹新。
｜張商英｜壑源山勢上連雲，全占南州第一春，自有化工鍾粹氣，特生靈葉奉嚴宸。
｜楊萬里｜白錦秋鷹微露爪，青瑤曉樹未成芽，松梢鼓吹濤翻鼎，甌面雲煙乳作花。
｜鄭清之｜一杯春露暫留客，兩腋清風幾欲仙，可但喚回槐國夢，不妨更舉趙州禪。
｜戴翼｜騷客醉眠腸正苦，睡魔退聽骨先寒，未堪八餅供龍焙，且遣一旗登虎壇。
｜增｜
｜晉。張載｜芳茶冠六情，溢味播九區。
｜唐。杜甫｜落日平臺上，春風啜茗時。
｜張籍｜藥看辰日合，茶過卯時煎。
｜原｜
｜白居易｜留餳和冷粥，出火煑新茶。
｜增｜
｜於鵠｜鹿裘長酒氣，茅屋有茶煙。
｜溫庭筠｜採茶溪樹綠，煑藥石泉清。
｜許渾｜曬藥竹齋暖，擣茶松院深。
｜宋。錢惟演｜春茶泛雪液，曉飯薦蘭蒸。
｜宋庠｜香濃煙穗直，色嫩乳花圓。
｜宋祁｜甌潔凝芳乳，羅纖撼縹塵。
｜梅堯臣｜湯嫩乳花浮，香新舌甘永。
｜歐陽修｜共約試新茶，槍旗幾時綠。
｜王安石｜酒醪猶美好，茶荈正芳新。
｜原｜
｜蘇軾｜赤泥開方印，紫餅截圓玉。
｜黃庭堅｜建溪有靈草，能脫詩人骨。
｜增｜
｜陸游｜兔甌泛玉塵，香雪兩超勝。
｜張舜民｜玉尺鋒稜聳，銀槽樣度窊。
｜戴復古｜開甕嘗春酒，租山摘早茶。
｜陳與義｜何以同歲暮，共此晴雲椀。
｜原｜
｜明。陸樹聲｜風鼎翻雲液，春芽熟乳花。
｜增｜
｜唐。李嘉祐｜幸有香茶留釋子，不堪秋草送王孫。
｜白居易｜
　閒吟工部新來句，渴飲毘陵遠到茶。
　春風小榼三升酒，寒食深爐一椀茶。
｜李渉｜山中朅來採新茗，新花亂發前山頂。
｜崔珏｜銀甌貯浪水一掬，松雨聲來乳花熟。
｜宋。宋祁｜初筍一槍知採候，亂花三沸記烹時。
｜文彥博｜舊譜最稱蒙頂味，露芽雲液勝醍醐。
｜余靖｜僧來便學嘗茶訣，白乳旗槍帶露收。
｜梅堯臣｜揀芽幾日始能就，碾月一罌初霽來。
｜王珪｜雲疊亂花爭一水，鳳團雙影貢先春。
｜黃夷簡｜宿雨一畨蔬甲嫩，春山幾倍茗旗香。
｜蘇軾｜
　獨攜天上小團月，來試人間第二泉。
　紅焙淺甌新活火，龍團小碾鬭晴窗。
　何須魏帝一丸藥，且盡盧仝七椀茶。
　上人問我遲留意，待賜頭綱八餅茶。
｜張舜民｜
　官園老兵朝入城，報道新芽已堪摘。
　香如桃蕊色如麯，蟹眼松聲浮艾葉。
｜黃庭堅｜香苞解盡寶帶銙，墨面𥔤出明窗塵。
｜晁補之｜閭侯貢璧琢蒼玉，中有掉尾寒潭龍。
｜陳師道｜得諾向來輕季子，打門何日走周公。
｜洪芻｜松鳴湯鼎茶初熟，雪壓爐灰水漸低。
｜王庭珪｜玉局偶然留妙語，焦坑從此貴新茶。
｜周必大｜商嶺烹來思舊漾，洛泉煎處歎新芽。
｜陸游｜茶分正焙新開箬，水浥中泠自候湯。
｜戴復古｜午枕不成春草夢，落花風靜煑茶香。
｜戴昺｜磚爐春煑兔毫玉，石鼎月翻魚眼湯。
｜元。張翥｜茶香夜煑苓泉活，琴思秋翻鶴帳清。
｜唐。王維｜石脣安茶臼。
｜李嘉祐｜綠茗蓋春山。
｜孟郊｜茗啜綠凈花。
｜於鵠｜擣茶書院靜。
｜白居易｜
　陽叢抽茗芽。
　籠暖焙茶煙。
　茶香飄紫筍。
　破睡見茶功。
｜朱慶餘｜綠茗香酲酒。
｜許渾｜
　秋茶垂露細。
　露茗山廚焙。
｜薛能｜茶美夢初驚。
｜皮日休｜𤋎茶拾野巢。
｜鄭谷｜茶香紫筍露。
｜李中｜
　茶美睡心爽。
　泉美茶香異。
｜僧修睦｜茶碾去年春。
｜宋。林逋｜閣掩茶煙晚。
｜余靖｜茶圃一旗春。
｜王安石｜
　浮荈白雲香。
　水甘茶串香。
｜陸游｜
　村女賣秋茶。
　懷茶就井煎。
｜元。黃庚｜茶煎穀雨春。
｜李孝光｜茶香鄰屋借。
｜郭鈺｜紅雨長茶芽。
｜唐。白居易｜
　渴嘗一椀綠昌明。
　酒渴春深一椀茶。
｜李洞｜顧渚香浮瀹茗花。
｜張蠙｜籠開鸚鵡報煎茶。
｜韓偓｜一甌香沫火前茶。
｜盧延讓｜茶香時潑澗中泉。
｜宋。楊億｜茗粥露芽銷晝夢。
｜林逋｜霏霏茶靄出松梢。
｜宋祁｜採憶春山露滿旗。
｜蘇軾｜細雨足時茶戶喜。
｜晁補之｜破睡槍旗引興長。
｜陸游｜
　日鑄珍芽開小缶。
　睡起何妨自磑茶。
　北苑茶新帶銙方。
　長毫甌小聚茶香。
｜戴復古｜入峽先租穀雨茶。
｜金。王元節｜又將新火試新茶。
｜劉鐸｜新詩吟罷自煎茶。
｜元。袁桷｜側岸採茶敲石火。
｜倪瓚｜
　人語煙中始焙茶。
　春茶已放仙人掌。
　山中茶焙隔林煙。
　竹林煙幕煑茶香。
｜明。王世貞｜
　隱囊匡坐自煎茶。
　窗前竹色分茶盌。
｜何景明｜茗葉松花進晚餐。
｜徐渭｜䨇棗沉茶紫繭微。
｜詞｜
｜增｜
｜金。蔡伯堅。好事近｜
　天上賜金奩，不減壑源三月，午椀春風纖手，看一時如雪。
　幽人只慣茂林前，松風聽清絶，無奈十年黃卷，向枯腸搜徹。
｜高士談。好事近｜
　誰扣玉川門，白絹斜封團月，晴日小窗活火，響一壺春雪。
　可憐桑薴一生顛，文字更清絶，真擬駕風歸去，把三山登徹。
｜宋。黃庭堅。阮郎歸｜
　摘山初製小龍團，色和香味全，碾聲初斷夜將闌，烹時鶴避煙。
　消滯思，解塵煩，金甌雪浪翻，只愁啜罷月流天，餘清攪夜眠。
｜又｜
　烹茶留客駐雕鞍，有人愁遠山，別郎容易見郎難，月斜窗外山。
　歸去後，憶前歡，畫屏金博山，一杯春露莫留殘，與郎扶玉山。
｜又｜
　歌停檀板舞停鸞，高陽飲興闌，獸煙噴盡玉壺乾，香分小鳳團。
　雪浪淺，露花圓，捧甌春筍寒，絳紗籠下躍金鞍，歸時人倚欄。
｜又｜
　黔中桃李可尋芳，摘茶人自忙，月團犀胯鬭圓方，研膏入焙香。
　青箬裹，絳紗囊，品高聞外江，酒闌傳盌舞紅裳，都濡春味長。
｜原｜
｜謝逸。武陵春｜
　畫燭籠紗紅影亂，門外紫騮嘶，分破雲團月影虧，雪浪皺清漪。
　捧盌纖纖春筍瘦，乳霧泛氷甆，兩腋清風拂袖飛，歸去酒醒時。
｜增｜
｜蘇軾。西江月｜
　龍焙今年絶品，谷簾自古珍泉，雪芽䨇井散神仙，苗裔來從北苑。
　湯發雲腴釅白，盞浮花乳輕圓，人間誰敢更爭妍，鬭取紅窗白面。
｜黃庭堅。西江月｜
　龍焙頭綱春草，谷簾第一泉香，已醺浮蟻嫩鵝黃，想見翻匙雪浪。
　兔褐金絲寶盌，松風蟹眼新湯，無因更發次公狂，甘露來從仙掌。
｜踏莎行｜
　畫皷催春，蠻歌走向，火前一焙爭春長，低株摘盡到高株，高株別是閩溪樣。
　碾破春風，香凝午帳，銀瓶雪滾翻輕浪，今宵無睡酒醒時，摩圍影在秋江上。
｜蘇軾。行香子｜
　綺席纔終，歡意猶濃，酒闌時，高興無窮，共誇君賜，初拆臣封，看分香餅，黃金縷，密雲龍。
　鬭贏一水，功敵千鍾，覺涼生，兩腋清風，暫留紅袖，少𨚫紗籠，放笙歌散，庭館靜，畧從容。
｜黃庭堅。品令｜
　鳳舞團團餅，恨分破，教孤另，金渠體淨，隻輪慢碾，玉塵光瑩，湯響松風，早減了，二分酒病。
　味濃香永，醉鄉路，成佳境，恰如燈下，故人萬里，歸來對影，口不能言，心下快活自省。
｜党懷英。青玉案｜
　紅莎綠蒻春風餅，趁梅驛來雲嶺，紫柱崖空瓊竇冷，佳人𨚫恨，等閒分破，縹緲䨇鸞影。
　一甌月露心魂醒，更送清歌助幽興，痛飲休辭今夕永，與君洗盡，滿襟煩暑，別作高寒境。
｜米芾。滿庭芳｜
　雅燕飛觴，清談揮塵，使君高會羣賢，密雲䨇鳳，初破縷金團，窗外爐煙自動，開缾試，二品香泉，輕濤起，香生玉塵，雪濺紫甌圓。
　嬌鬟，宜美盻，䨇擎翠袖，穩步紅蓮，坐中客，翻愁酒醒歌闌，點上紗籠畫燭，花驄弄，月影當軒，頻相顧，餘歡未盡，欲去且流連。
｜黃庭堅。滿庭芳｜
　北苑龍團，江南鷹爪，萬里名動京關，碾深羅細，瓊蕊暖生煙，一種風流氣味，如甘露，不染塵凡，纖纖捧，水甆瑩玉，金縷鷓鴣斑。
　相如，方病酒，銀瓶蟹眼，波怒濤翻，為扶起，樽前醉玉頹山，飲罷風生兩腋，醒魂到，明月輪邊，歸來晚，文君未寢，相對小窗前。
｜蘇軾。水調歌頭｜
　已過幾番雨，前夜一聲雷，槍旗爭戰，建溪春色占先魁，採取枝頭雀舌，帶露和煙擣碎，結就紫雲堆，輕動黃金碾，飛起綠塵埃。
　老龍團，真鳳髓，點將來，兔毫盞裏，霎時滋味舌頭回，喚醒青州從事，戰退睡魔百萬，夢不到陽臺，兩腋清風起，我欲上蓬萊。
｜黃庭堅。看花回｜
　夜永蘭堂醺飲，半倚頹玉，爛漫墜鈿墮履，是醉時風景，花暗殘燭，歡意未闌，舞燕歌珠成斷續，催茗飲，旋煑寒泉，露井缾竇響飛瀑。
　纖指緩，連環動觸，漸泛起，滿甌銀粟，香引春風在手，似粵嶺閩溪，初采盈掬，暗想當時探春，連雲尋篁竹，怎歸得，鬢將老，付與杯中綠。
｜別錄｜
｜原｜
｜世說｜簡文雲，劉尹茗柯有實理。｜注｜謂如茗之枝柯雖小，中有實理，非外博而中虗也。
｜增｜
｜顧渚山茶記｜顧渚山中有鳥如鸜鵒而色蒼，每至正二月作聲，曰春起也，三四月雲春去也，採茶人呼為喚春鳥。
｜原｜
｜東坡雜記｜
　茶欲其白，常患其黑，墨則反是，然墨磨隔宿則色暗，茶碾過日則香減，頗相似也。茶以新為貴，墨以古為佳，又相反矣。茶可於口，墨可於目，蔡君謨老病不能飲，則烹而玩之，呂行甫好藏墨而不能書，則時磨而小啜之，此又可以發來者之一笑也。
　溫公與子瞻論茶墨雲，茶與墨二者正相反，茶欲白，墨欲黑，茶欲重，墨欲輕，茶欲新，墨欲陳。子瞻雲，上茶妙墨俱香，是其德同也，皆堅，是其操同也，譬如賢人君子，黔皙美惡之不同，其德操一也。溫公以為然。
｜山谷集｜相茶瓢與相邛竹同法，不欲肥而欲瘦，但須飽風霜耳。
｜增｜
｜演繁露｜東坡後集二從駕景靈宮詩云，病貪賜茗浮銅葉。按，今御前賜茶皆不用建盞，用大湯𤮕，色正白，但其制樣似銅葉湯𤮕耳，銅葉色黃褐色也。
｜資暇錄｜始建中蜀相崔寧之女，以茶杯無襯，病其熨指，取楪子承之，既啜而杯傾，乃以蠟環楪子之央，其杯遂定。即命匠以漆環代蠟，進於蜀相，蜀相奇之，為製名而話於賔親，人人為便，用於代。是後傳者更環其底，愈新其製，以至百狀焉。貞元初，青鄆油繪為荷葉形以襯茶椀，別為一家之楪，今人云杔子始此，非也。蜀相即今昇平崔家。
｜茶史｜劉曄，字子儀，嘗與劉筠飲茶，問左右湯滾也未，眾曰已滾。筠曰，僉曰鯀哉。燁應聲曰，吾與點也。
｜原｜
｜種植｜茶性惡水，宜肥地。斜坡陰地走水處，用糠與焦土種之，每一圈可用六、七十粒，覆土厚一寸。出時，勿耘草。旱，以米泔水澆。常以小便、糞水或蠶沙壅之。水浸根必死。三年後可採茶。凡種相離二尺一叢。
｜增｜
｜大觀茶論｜植產之地，崖必陽，圃必陰。蓋石之性寒，其葉抑以瘠，其味疎以薄，必資陽和以發之。土之性敷，其葉疏以暴，其味強以肆，必資陰蔭以節之。陰陽相濟，則茶之滋長得其宜。
｜茶解｜
　茶地南向為佳，向陰者遂劣，故一山之中，美惡大相懸也。
　茶固不宜加以惡木，惟桂、梅、辛夷、玉蘭、玫瑰、蒼松、翠竹與之間植，足以蔽覆霜雪，掩映秋陽。其下可植芳蘭、幽菊清芬之物，最忌菜畦相逼，不免滲漉滓厥清真。
｜原｜
｜採造｜採茶，以穀雨前者佳。製茶，擇淨微蒸，候變色，攤開扇去氣，揉做畢，火氣焙乾，以箬葉包之。語曰，善蒸不若善炒，善曬不如善焙，蓋茶以炒而焙者佳耳。
｜增｜
｜西溪叢語｜建州龍焙面北，謂之北苑。有一泉極清澹，謂之御泉，用其池水造茶，即壞茶味。唯龍團勝雪、白茶二種，謂之水芽，先蒸後揀，每一芽先去外兩小葉，謂之烏帶，又次取兩嫩葉，謂之白合，留小心芽置於水中，呼為水芽，聚之稍多，即研焙為二品，即龍團勝雪、白茶也。
｜大觀茶論｜
　茶工作於驚蟄，尤以得天時為急。輕寒，英華漸長，條達而不廹，茶工從容致力，故其色味兩全。若或時暘鬰燠，芽甲奮暴促，工暴力隨槁，晷刻所廹，有蒸而未及壓，壓而未及研，研而未及製，茶黃留積，其色味所失已半，故焙人得茶天為慶。
　擷茶以黎明，見日則止，用爪斷芽，不以指揉，慮氣汙熏漬，茶不鮮潔，故茶工多以新汲水自隨，得芽則投諸水。凡芽如雀舌、穀粒者為鬭品，一鎗一旗為揀芽，二鎗二旗為次之，餘斯為下。茶之始芽萌則有白合，既擷則有烏帶，白合不去害茶味，烏帶不去害茶色。
　茶之美惡尤係於蒸芽、壓黃之得失。蒸太生則芽滑，故色清而味烈，過熟則芽爛，故茶色赤而不膠。壓久則氣竭味漓，不及則色暗味澁。蒸芽欲及熟而香，壓黃欲膏盡亟止，如此，則製造之功，十已得七、八矣。
　滌芽惟潔，濯器惟凈，蒸壓惟其宜，研膏惟熱，焙火惟良。飲而有少砂者，滌濯之下精也，文理燥赤者，焙火之過熟也。夫造茶，先度日晷之短長，均工力之眾寡，會采擇之多少，使一日造成，恐茶過宿，則害色味。
｜北苑別錄｜採茶之法，須是侵晨，不可見日。晨則露未晞，茶芽肥潤。見日則為陽氣所薄，使芽之膏腴內耗，至受水而不鮮明。故每日常以五更撾鼓，集羣夫於鳳凰山，監采官人給一牌，入山，至辰刻則復鳴鑼以聚之，恐其踰時貪多務得也。
｜茶錄｜
　茶有真香，而入貢者微以龍腦和膏，欲助其香。建安民間試茶，皆不入香，恐奪其真。若烹點之際，又雜珍菜香草，其奪益甚，正當不用。
　茶味主於甘滑，惟北苑鳳凰山連屬諸焙所產者味佳，隔溪諸山，雖及時加意製作，色味皆重，莫能及也。又有水泉不甘能損茶味，前世之論水品者以此。
｜煑泉小品｜
　茶之團者、片者皆出於碾磑之末，既損真味，復加油垢，即非佳品，總不若今之芽茶也，葢天然者自勝耳。曾茶山日鑄茶詩，寶銙不自乏，山芽安可無，蘇子瞻壑源試焙新茶詩，要知玉雪心腸好，不是膏油首面新，是也。且末茶瀹之有屑，滯而不爽，知味者當自辨之。
　芽茶以火作者為次，生曬者為上，亦更近自然且斷煙火氣耳。況作人手器不潔，火候失宜，皆能損其香色也。生曬茶瀹之瓶中，則槍旗舒暢，清翠鮮明，尤為可愛。
｜茶疏｜
　清明穀雨摘茶之候也，清明太早，立夏太遲，穀雨前後其時適中，若肎再遲一二日，期待其氣力完足，香烈尤倍，易於收藏，雖稍長大，故是嫩枝柔葉也。
　生茶初摘，香氣未透，必借火力以發其香，然性不耐勞，炒不宜久，多取入鐺，則手力不勻，久於鐺中，過熟而香散矣，甚且枯焦，何堪烹點。炒茶之器，最忌新鐵，鐵腥一入，不復有香。尤忌脂膩，害甚於鐵，須豫一取一鐺，耑用炊飯，無得別作他用。炒茶之薪，僅可樹枝，不用幹、葉，幹則火力猛熾，葉則易𦦨易滅。鐺必磨瑩，旋摘旋炒，一鐺之內僅容四兩，先用文火，次用武火催之，手加木指，急急鈔轉，以半熟為度，微俟香發，是其候矣。
　岕茶不炒，甑中蒸熟，然後烘焙，緣其摘遲，枝葉微老，炒亦不能使軟，徒枯碎耳。亦有一種極細炒岕，乃采之他山，炒焙以欺好奇者。彼中甚愛惜茶，決不忍乘嫩摘採，以傷樹本。
｜𡵚茶箋｜
　採茶，雨前則精神未足，夏後則梗葉太麤，然茶以細嫩為妙，須當交夏時，看風日晴和，月露初收，親自監採人籃。烈日之下，又防籃內鬰蒸，須傘葢，至舍，速傾淨匾，薄攤，細揀枯枝病葉，蛸絲、青牛之類，一一剔去，方為精潔也。
　蒸茶，須看葉之老嫩定蒸之遲速，以皮梗碎而色帶赤為度，若太熟則失鮮。其鍋內須頻換水，葢熟湯能奪茶味也。
　茶焙每年一修，修時雜以濕土便有土氣，先將乾柴隔宿薰燒，令焙內外乾透，先用麤茶入焙，次日然後以上品焙之。焙上之簾，又不可用新竹，恐惹竹氣，又須勻攤，不可厚薄。如焙中用炭，有煙者急剔去，又宜輕搖大扇，使火氣旋轉。竹簾上下更換，若火太烈恐黏焦氣，太煖色澤不佳，不易簾，又恐乾濕不勻，須要看到茶葉梗骨處俱已乾透，方可並作一簾或兩簾，寘在焙中最高處，過一夜，仍將焙中炭留數莖於灰燼中，微烘之，至明早可收藏矣。
｜屠隆。茶箋｜採茶不必太細，細則芽初萌而味欠足，不必太青，青則茶已老而味欠嫩，須在穀雨前後，覓成梗帶葉，微綠色而團且厚者為上。
｜聞龍。茶箋｜茶初摘時，須揀去枝梗、老葉，惟取嫩葉，又須去尖與柄，恐其易焦，此松蘿法也。炒時須一人從傍扇之．以祛熱氣，否則黃色．香味俱減。炒起出鐺時，置大磁盤中，仍須急扇，令熱氣稍退，以手重揉之，再散入鐺，文火炒乾，入焙。葢揉則其津上浮，點時香味易出。田子藝以生曬不炒不揉者為佳，亦未之試耳。
｜原｜
｜貯茶｜
　茶之味清而性易移，藏法喜溫燥而惡冷濕，喜清涼而惡蒸鬰，喜清獨而忌香臭。藏用火焙，不可曬，入磁瓶，密封口，毋令濕氣得侵，又勿令洩氣。安頓須在坐臥之處，逼近人氣則常溫不寒，必在板房則燥，土室則蒸。又要透風，勿置幽隱之處，尤易蒸濕，兼恐有失點檢。世人多用竹器貯茶，雖復多用箬護，然箬性峭勁，不甚伏帖，風濕易侵。至於地爐中頓，萬萬不可。人有以竹器盛茶，置被籠中，用火即黃，除火即潤，忌之忌之。
　茶性畏紙，紙成於水中，受水氣多也，紙裹一夕，隨紙作氣，茶味盡矣，雖火中焙出，少頃即潤。
　日用所須，貯小罌中，箬包薴紮，亦勿見風。時用火焙，不可曬。宜置之案頭，勿近有氣味物。若茶多者，藏宜用磁甕，大容一二十觔，四圍厚箬，中貯茶，須極燥極新，專供此事，久乃愈佳，不必歲易。茶須築實，仍用厚箬填緊甕中，加以箬，以真皮紙包之，苧麻𦂳紮，壓以大新磚，勿令微風得入，可以接新。
　其閣𢇮之方，宜磚底數層，四圍磚砌，形若火爐，愈大愈善，勿近土牆。頓甕其上，隨時取竈下火灰，候冷，簇於甕傍半尺以外，仍隨時取火灰簇之，令裹灰常燥，以避風濕，𨚫忌火氣入甕，則能黃茶。
｜增｜
｜茶錄｜藏茶宜蒻葉而畏香藥，喜溫燥而忌濕冷，故收藏之家以蒻葉封裹，入焙中，兩三日一次，用火常如人體溫，溫則禦濕潤。
｜快雪堂漫錄｜徐茂吳雲藏茶法，實茶大甕，底置箬，封固，倒放，則過夏不黃，以其氣不外泄也。子晉雲，當倒放有葢缸內，缸宜砂底，則不生水而常燥，時常封固，不宜見日，見日則生翳，損茶色矣。藏又不宜熱處，新茶不宜驟用，過黃梅其味始足。
｜茶箋｜藏茶，新淨磁罈週廻用乾箬葉密砌，將茶漸漸裝進，搖實，不可用手掯，上覆乾箬數層，又以火炙乾炭鋪罈口，紮固。近有以夾口錫器貯茶者，更燥更密，葢磁罈猶有微罅透風，不如錫者堅固也。
｜原｜
｜烹茶｜世人情性、嗜好各殊，而茶事則十人而九，竹爐火候，茗椀清緣，煑引風之碧雲，傾浮花之雪乳，非藉湯勳，何昭茶德，略而言之，其法有五。一、擇水，水泉不美，茶味頓失，山泉為上，江水次之，如用井水，須多汲者佳，若混濁鹹苦切忌不可用。二、簡器，砂䂪煑水，磁壺注湯，白甌供酌，咸為上品。然須點簡淨潔，若近腥羶油膩等物，則茶之真味俱敗。三曰忌混，茶性最嬌，易惹諸味，若以一切辛辣鹹甜之物點茶，則茶味㮣被混擾。四曰慎烹煮，李約性能辨茶，嘗曰，茶須緩火炙，活火煎。活火謂炭之有焰者，當使湯無妄沸，庶可養茶，始則魚目散布，微微有聲，中則四邊泉湧，纍纍連珠，終則騰波皷浪，水氣全消，謂之老湯，取起，待沸止湯清，用以點茶，沖美清快，茶味始全，三沸之法非活火不可，若柴薪濃煙，最損茶味。顧況雲，文火細煙、小鼎長泉。蘇子瞻雲，活水仍須活火烹，自臨釣石汲深清。文衡山雲，瓦瓶新汲山泉水，紗帽籠頭手自煎。又，東坡煎茶歌，蟹眼已過魚眼生，颼颼欲作松風鳴，蒙茸出磨細珠落，眩轉遶甌飛雪輕。又，謝宗論茶，候蟾背之芳香，觀蝦目之沸湧。皆可謂深於茶者。五、辨色，未點之先須以溫湯洗茶，去其塵土冷氣，壺甌亦宜泡淨拭乾，然後酌茶，則碧綠清香，色味俱全。如茶潔淨，勿洗。
｜增｜
｜茶經｜其火，用炭，次用勁薪。其炭曾經燔炙，為膻膩所及，及膏木、敗器不用之，古人有勞薪之味，信哉。其水，用山水上，江水中，井水下。其山水揀乳泉、石池漫流者上，其瀑湧湍潄勿食之，久食令人有頸疾。又，多別流於山谷者，澄浸不洩，自火天至霜郊以前，或潛龍蓄毒於其間，飲者可決之，以流其惡，使新泉涓涓然，酌之。其江水，取去人遠者。井，取汲多者。其沸，如魚目，微有聲，為一沸，緣邊如湧泉連珠，為二沸，騰波皷浪，為三沸，已上，水老不可食也。初沸，則水合量，調之以鹽味，謂棄其啜餘，無廼𪉦𪊇而鍾其一味乎。第二沸，出水一瓢，以竹筴環激湯心，則量未當中心而下，有頃，勢若奔濤濺沫，以所出水止之，而育其華也。凡酌置諸椀，令沫餑勻，沫餑，湯之華也，華之薄者曰沫，厚者曰餑，細輕者曰花，如棗花漂漂然於環池之上，又如廻潭曲渚青萍之始生，又如晴天爽朗有浮雲鱗然。其沫者，若綠錢浮於水湄，又如菊英墮於樽俎之中。餑者，以滓煑之，及沸，則重華累沫，皤皤然若積雪耳，荈賦所謂煥如積雪，曄若春敷，有之。第一煑水沸，而棄其沫之上有水膜如黑雲母，飲之則其味不正。其第一者為雋永，或留熟以貯之，以備育華救沸之，用諸第一與第二，第三盌次之，第四、第五盌外非渴甚莫之飲。凡煑水一升，酌分五盌，乘熱連飲之，以重濁凝其下，精英浮其上，如冷，則精英隨氣而竭，飲啜不消亦然矣。茶性儉，不宜廣，則其味黯淡，且如一滿盌，啜半而味寡，況其廣乎。其色縮也，其罄𣣑也，其味甘，檟也，不甘而苦，荈也，啜苦咽甘，茶也。
｜採茶錄｜代宗朝，李季卿刺湖州，至維揚逢陸鴻漸，抵楊子驛，將食，李曰，陸君別茶聞，揚子南𤃩水又殊絶，今者二妙千載一遇，命軍士謹慎者深入南𤃩，陸利器以俟。俄而水至，陸以杓揚水曰，江則江矣，非南𤃩，似臨岸者。使者曰，某棹舟深入，見者累百，敢有紿乎。陸不言，既而傾諸盆，至半，陸遽止之，又以杓揚之，曰，自此南𤃩者矣。使者蹶然，馳白，某自南𤃩賫至岸，舟蕩覆過半，懼其尠，挹岸水增之，處士之鑒，神鑒也，某其敢隱焉。
｜原｜
｜清異錄｜沙門福全，能注湯幻茶成詩一句，並點四甌，泛乎湯表。檀越日造門求觀湯戲，全自詠詩曰，生成𥵃裏水丹青，巧畫工夫學不成，𨚫笑當年陸鴻漸，煎茶贏得好名聲。
｜增｜
｜清異錄｜茶至唐始盛，近世有下湯運匕，別施妙訣，使茶紋水脈成物象者，禽獸蟲魚花草之屬，纖巧如畫，但須臾即就散滅，此茶之變也，時人謂之茶百戲。
｜潘子真詩話｜葉濤詩極不工，而喜賦詠，嘗有試茶詩云，碾成天上龍兼鳳，煑出人間蟹與蝦。好事者戲雲，此非試茶，乃碾玉匠人嘗南食也。
｜澄懷錄｜蔡君謨，湯取嫩而不取老，為團餅茶發耳。今旗芽槍甲，湯不足則茶神不透，茶色不明，故茗戰之捷，尤在五沸。
｜聞雁齋筆談｜茶既就筐，其性必發於日，而遇知己於水，然非煑之茶竈、茶爐則亦不佳，故曰飲茶富貴之事也。趙長白自言，吾生平無他幸，但不曾飲井水耳。此老於茶可謂能盡其性者，今亦老矣，甚窮，大都不能如曩時，猶摩挲萬卷中作茶史，故是天壤間多情人也。
｜茶箋｜茶壺以小為貴，每一客，壺一把，任其自斟自飲，方為得趣。何也，壺小則香不渙散，味不躭閣，況茶中香味，不先不後，只有一時，太早則未足，太遲則已過，見得恰好，一瀉而盡，化而裁之，存乎其人。
｜茶解｜烹茶宜甘泉，次梅水。梅雨如膏，萬物賴以滋養，其味獨甘，梅後便不堪飲。
｜羅𡵚茶記｜烹茶，水之功居六，無泉則用天水，秋雨為上，梅雨次之。秋雨冽而白，梅雨醇而白。雪水五穀之精也，色不能白。
｜茶說｜
　湯者，茶之司命，故候湯最難。未熟則茶浮於上，謂之嬰兒湯，而香則不能出。過熟則茶沉於下，謂之百壽湯，而味則多滯。善候湯者，必活火急扇，水面若乳珠，其聲如松濤，此正湯候也。
　器具精潔，茶愈為之生色。今時姑蘇之錫注，時大彬之沙壺，汴梁之湯銚，湘妃竹之茶竈，宣成窰之茶盞，高人詞客，賢士大夫，莫不為之珍重，即唐宋以來，茶具之精，未必有如斯之雅緻。
｜原｜
｜用茶｜
｜神農食經｜茶茗久服，令人有力悅志。
｜博物志｜飲真茶，令人少眠。
｜華陀食論｜茶久服，益意思。
｜壺居士食忌｜苦茶，久食羽化。與韮同食，令人體重。
｜陶弘景雜錄｜芳茶，輕身換骨，昔丹丘子、黃山君服之。
｜東坡集｜除煩去膩，世固不可以無茶，然暗中損人，殆謂不少。
｜增｜
｜廣雅｜荊、巴間採葉作餅，葉老者，餅成以米膏出之。欲煑茗飲，先炙令赤色，搗末置瓷器中，以湯澆覆之，用蔥、薑、橘子芼之，其飲醒酒。
｜原｜
｜拌茶｜
｜鄴侯家傳｜唐德宗好茶加酥椒之類。李泌戲為詩，旋沬翻成碧玉池，添酥散作琉璃眼。
｜茶譜｜木樨、茉莉、玫瑰、薔薇、蕙蘭、蓮、橘、梔子、木香、梅花皆可作茶。諸花開時，摘其半含半放蕊之香氣全者，量其茶葉多少，摘花為茶，三停茶，一停花。用磁礶，一層茶，一層花，相間至滿，紙箬縶固，入鍋，重湯煑之，取出待冷，用紙封裹，火上焙乾收用。
｜增｜
｜茶譜｜蓮花茶，於日未出時，將半含蓮花撥開，放細茶一撮納滿蕊中，以麻皮畧縶，令其經宿，次早摘花傾出茶葉，用建紙包茶，焙乾。再如前法，又將茶葉入別蕊中，如此者數次，取出焙乾收用，不勝香美。
｜清異錄｜漏影春，法用鏤紙貼盞，糝茶而去紙，偽為花身，別以荔肉為葉，松實、鴨腳之類為蕊，沸湯點攪。
｜原｜
｜東坡雜記｜唐人煎茶用薑，故薛能詩云，鹽損添常戒，薑宜著更誇，據此，則又有用鹽者矣，近世有用此二物者，輙大笑之。然茶之中等者，用薑煎，信佳也，鹽則不可。
｜增｜
｜乾淳歲時記｜禁中大慶會，用大鍍金𤮕以五色果簇飣龍鳳，謂之繡茶。
｜雲林遺事｜倪元鎮素好飲茶，在惠山中用核桃、松子肉和真粉成小塊如石狀，置茶中，名曰清泉白石茶。有趙行恕者，宋宗室也，慕元鎮清致，訪之。坐定，童子供茶，行恕連啖如常。元鎮艴然曰，吾以子為王孫，故出此品，乃畧不知風味，真俗物也，自是交絶。
｜原｜
｜鬭茶｜
｜茶錄｜建安鬭茶以水痕先沒者為負，耐久者為勝，相去一水、兩水耳。
｜增｜
｜茶錄｜茶色貴白，而餅茶多以珍膏油其面，故有青、黃、紫、黑之異，善別茶者，正如相工之眎人氣色也，隱然察之於內，以肉理潤者為上。既已末之，黃白者受水昬重，青白者受水詳明，故建安人鬭試，以青白勝黃白。
｜原｜
｜收子｜寒露收茶子，曬乾，以濕沙土拌勻，盛筐內。
｜附見｜
｜論水｜
　洞庭張山人云，山頂泉，清而輕，山下泉，清而重。石中泉，清而甘，沙中泉，清而冽，土中泉，清而厚。流動者良於安靜，負陰者勝於向陽。山削者泉寡，山秀者有神。真源無味，真水無香。
　惠山寺東為觀泉亭，堂曰漪瀾，泉在亭中，二井石甃相去只尺，方圓異形。汲者多由圓井，葢方動圓靜，靜清而動濁也。流過漪瀾，從石龍口中出，下赴大池者，有土氣，不可汲。泉流冬夏不涸，張又新品為天下第二泉。
｜食物本草｜
　梅雨時置大缸收水，煎茶甚美，經宿不變色易味，貯瓶中可經久。
　梅雨水，洗癬疥，滅瘢痕，入醬令易熟，沾衣便腐，澣垢如灰汁，有異它水。
　孫真人云，凡遇山水塢中出泉者，不可久居，常食，作癭病。凡陰地冷水，不可飲，飲之必作疾瘧。
｜歐陽修。大明水記｜世傳陸羽茶經其論水雲，山水上，江水次，井水下。又雲，山水乳泉石池漫流者上，瀑湧湍潄勿食，食久令人有頸疾。江水取去人遠者，井水取汲多者，其說止於此，而未嘗品第天下之水味也。至張又新為煎茶水記，始雲，劉伯蒭謂水之宜茶者有七等，又載，羽為李季卿論水次第有二十種。今考二說，與羽茶經皆不合，羽謂山水上，而乳泉石池又上，江水次，而井水下。伯蒭以揚子江為第一，惠山石泉為第二，虎邱石井為第三，丹陽寺井為第四，揚州大明寺井水為第五，而松江第六，淮水第七，與羽說相反。季卿所說二十水，廬山康王谷水第一，無錫惠山石泉第二，蘄州蘭谿石下水第三，扇子峽蝦𢋙口水第四，虎邱寺井水第五，廬山招賢寺下方橋潭水第六，楊子江南零水第七，洪州西山瀑布泉第八，桐柏淮源第九，廬州龍池山頂水第十，丹陽寺井水第十一，揚州大明寺井第十二，漢江南零水第十三，玉虛洞香谿水第十四，武關西水第十五，松江水第十六，天台千丈瀑布水第十七，柳州圓泉第十八，嚴陵灘水第十九，雪水第二十，如蛤𢋙口水、西山瀑布、天台千丈瀑布皆羽戒人勿食，食之生疾，其餘江水居山水上，井水居江水上，皆與茶經相反。疑羽不當二說以自異，使誠羽說，何足信也，得非又新妄附益之耶，其述羽辯南零岸水，特怪誕，甚妄也，水味有美惡而已，欲舉天下之水一一而次第之者，妄說也，故其為說前後不同如此。羽之論水，惡渟浸而喜泉源，故井取多汲者，江雖長流，然衆水雜聚，故次山水，惟此說近物理雲。
｜浮槎山水記｜浮槎山在慎縣南三十五里，或曰浮闍山，或曰浮巢二山，其事出於浮圖、老子之徒荒怪誕妄之說，其上有泉，自前世論水者皆弗道。予嘗讀茶經，愛陸羽善言水，後得張又新水記，載劉伯蒭、李季卿所列次第，以為得之於羽，然以茶經考之，皆不合。又新狂妄險譎之士，其言難信，頗疑非羽之說。及得浮槎山水，然後益知羽為知水者，浮槎與龍池山皆在廬州界中，較其味，不及浮槎遠甚，而又新所記以龍池為第十，浮槎之水棄而不錄，以此知其所失多矣。羽則不然，其說曰，山水上，江次之，井為下，山水乳泉石池漫流者上，其言雖簡，而於論水盡矣。浮槎之水，發自李侯，嘉祐二年，李侯以鎮東軍留後出守廬州，因遊金陵，登蔣山，飲其水。又登浮槎，至其山，上有石池，涓涓可愛，葢羽所謂乳泉漫流者也，飲之而甘，乃考圖記，問故老，得其事跡，因以其水遺予於京師，故予為誌其事，俾世知其泉發自李侯始也。
｜東坡集｜予頃自汴入淮，泛江沂峽歸蜀，飲江淮水葢彌年，既至，覺井水腥澀，百餘日然後安之，以此知江水之甘於井也審矣。今來嶺外，自楊子始飲江水，及至南康，江益清駛，水益甘，則又知南江賢於北江也。近度嶺入清遠峽，水色如碧玉，味益勝，今游羅浮，酌泰禪師錫杖泉，則清遠峽水又在其下矣，嶺外惟惠人喜鬭茶，此水不虛出也。
　　附錄　茶花
｜增｜
｜草花譜｜茗花，即食茶之花，色月白而黃心，清香隱然，瓶之高齋，可為清供佳品，且蕊在枝條，無不開遍。
｜集藻｜
｜五言古詩｜
｜增｜
｜元。朱德潤。題白茶花屏｜秋高銀河瀉，碧宇淨如洗，飛仙自天來，幻作白茶蕊，清香不自𡡾，迥出山谷底，盈盈䨇玉環，婉立庭戶裏，風霜非故林，雨露結新意。
｜七言律詩｜
｜增｜
｜宋。蘇轍。茶花二首｜
　黃蘗春芽大麥麤，傾山倒谷採無餘，只疑殘枿陽和盡，尚有幽花霰雪初，耿耿清香崖菊淡，依依秀色嶺梅如，經冬結子猶堪種，一畝荒園試為鉏。
　細嚼花鬚味亦長，新芽一粟葉間藏，稍經臘雪侵肌瘦，旋得春雷發地狂，開落空山誰比數，烝烹來歲最先嘗，枝枯葉硬天真在，踏遍牛羊未改香。
｜七言絶句｜
｜增｜
｜陳與義。初識茶花｜伊軋籃輿不受催，湖南秋色更佳哉，青裙玉面初相識，九月茶花滿路開。
　　附錄　臯盧
｜增｜
｜本草｜臯盧，一名瓜蘆，一名苦䔲。弘景苦菜註曰，南方有瓜蘆，亦似茗。李珣曰，按此木即臯盧也，生南海諸山中，葉似茗而大，味苦澀，出新平縣。南人取作茗飲，極重之，如蜀人飲茶也。李時珍曰，臯盧，葉狀如茗，而大如手掌，挼碎泡飲，最苦而色濁，風味比茶不及遠矣。
｜彙考｜
｜增｜
｜廣記｜西平縣出臯盧，茶之別名，葉大而澀，南人以為飲。
｜南越志｜龍州縣有臯盧，葉似茗，土人謂之過羅，或曰物羅，皆夷語也。

御定佩文齋廣群芳譜卷二十一
