御定佩文齋廣羣芳譜卷三十三
　花譜
　　牡丹二
｜集藻｜
｜賦｜
｜增｜
｜唐。李德裕。牡丹賦｜余觀前賢之賦，草木者多矣，靡不言託植之幽深，採斸之莫致，風景之妍麗，追賞之歡愉，至於體物良有未盡，惟牡丹未有賦者，聊以狀之，曰，
青陽既暮，鶡鴠已鳴，念蘭若之方歇，歎桃李之陰成，惟翠華之艶爚，傾百卉之光英，抽翠柯以布素，粲紅芳而發榮，其始也，碧海霄澄，驪珠躍出，深波曉霽，丹梓吐實，煥神龍之銜燭，皎若木之並日，其盛也，若紫芝連葉，鴛雛比翼，奪珠樹之鮮輝，掩非煙之奇色，倐忽摛錦，紛葩似織，其落也，明艶未褫，紅衣如脫，朱草柯折，珊瑚枝碎，霞既皪而轉妍，紅欲消而猶綷，爾乃獨含芳意，幽怨殘春，將獨立而傾國，雖不言兮似人，觀其露彩猶泫，日華初照，曄其晨葩，情若微笑，色雖美而自𧰟，類河汾之窈窕，逮乎的皪含景，離披向風，鉛華春而思蕩，蘭澤晚而光融，情放縱以自得，凝若煥之冶容，既而華𧰟恍惚，繁華遽畢，驚寶雉之乍迴，想江妃而復出，望獻璫之玉，俄以蔽光，感懷珮之川，悵然如失，客顧余曰，勿謂淑美難久，徂芳不留，彼妍華之閱世，非人壽之可儔，君不見，龍驤閈宏，池臺御溝，堂挹山林，峯連翠樓，有百歲之芳叢，無昔日之通侯，豈暇當飛藿之時，始嗟零落，且欲同樹萱之意，聊自忘憂。
｜原｜
｜舒元輿。牡丹賦並序｜古人言花者，牡丹未嘗與焉，葢遁乎深山，自幽而芳，不為貴重所知，花則何遇焉。天后之鄉，西河也，精舍下有牡丹，其花特異，天后歎上苑之有缺，因命移植焉，由此京國牡丹日月𡫏盛，今則自禁闥洎官署，外延士庶之家，瀰漫如四瀆之流，不知其止息之地。每暮春之月，遨遊之士如狂焉，亦上國繁華之一事也，近代文士為歌詩以詠其形容，未有能賦之者，余獨賦之，以極其美，曰，
圓玄瑞精，有星而景，有雲而卿，其光下垂，遇物流形，草木得之，發為紅英，英之甚紅，鍾乎牡丹，拔類邁倫，國香欺蘭，我研物情，次第而觀，暮春氣極，綠苞如珠，清露宵偃，韶光曉驅，動盪支節，如解凝結，百脈融暢，氣不可遏，兀然盛怒，如將憤洩，淑日披開，照耀酷烈，美膚膩體，萬狀皆絶，赤者如日，白者如月，淡者如赭，殷者如血，向者如迎，背者如訣，忻者如語，含者如咽，俯者如愁，仰者如悅，裊者如舞，側者如跌，亞者如醉，曲者如折，密者如織，踈者如缺，鮮者如濯，慘者如別，初朧朧而下上，次鱗鱗而重疊，錦衾相覆，繡帳連接，晴籠晝薰，宿露宵裛，或的的騰秀，或亭亭露奇，或颭然如招，或儼然如思，或帶風如吟，或泫露如悲，或垂然如縋，或爛然如披，或迎日擁砌，或照影臨池，或山雞已馴，或威鳳將飛，其態萬萬，胡可立辨，不窺天府，孰得而見，乍疑孫武，來此教戰，其戰謂何，搖搖纖柯，玉欄滿風，流霞成波，歷堦重臺，萬朶千窠，西子南威，洛神湘娥，或倚或扶，朱顏色酡，各衒紅缸，爭顰翠蛾，灼灼夭夭，逶逶迤迤，漢宮三千，艶列星河，我見其少，孰雲其多，弄彩呈妍，壓景駢肩，席發銀燭，爐升絳煙，洞府真人，會於羣仙，晶瑩徃來，金缸列錢，凝睇相看，曾不晤言，未及行雨，先驚旱蓮，公室侯家，列之如麻，咳唾萬金，買此繁華，遑恤終日，以言相誇，列幄庭中，步障開霞，曲廡重梁，松篁交加，如貯深閨，似隔絳紗，髣髴息媯，依稀館娃，我來觀之，如乘仙槎，脈脈不語，遲遲日斜，九衢遊人，駿馬香車，有酒如澠，萬坐笙歌，一醉是競，莫知其他，我按花品，此花第一，脫落羣類，獨占春日，其大盈尺，其香滿室，葉如翠羽，擁抱櫛比，蕊如金屑，妝飾淑質，玫瑰羞死，芍藥自失，夭桃斂跡，穠李慙出，躑躅宵潰，木蘭潛逸，朱槿灰心，紫薇屈膝，皆讓其先，敢懷憤嫉，煥乎美乎，后土之產物也，使其花如此而偉乎，何前代寂寞而不聞，今則昌然而大來，豈草木之命，亦有時而塞，亦有時而開，吾欲問汝，曷為而生哉，汝且不言，徒留玩以徘徊。
｜增｜
｜宋。蔡襄。季秋牡丹賦並序｜爽秋涉杪，扶欄間有牡丹舊枿，輒吐芳桋，亭亭上擢，發紅葩一，大可徑咫，扶欄當彩翠亭之右，亭屹縣圃之西北隅，圃直縣堂之背，縣介大江之南，葢漢元朔中，江都易王上封其子敢為丹陽侯，邑於蕪湖，此其地歟，今為太平州筦，時河間凌公尹之行再期矣，政休賦集，又所瀕江，英游雅故，受署齎代，被召將命者，憧憧然率道其疆，故觴詠之娛，相因無缺，及此珍卉馨茂，公有異時之貴，趣張具高會於其側，所謂彩翠亭者，酒三行，濟陽蔡某，釂舉而言曰，公走文章，聲二紀於茲，顛葆幾華，位不過禁省二丞，官不過萬戶長吏，而善禦外物，居頗休閒，獨以浩博記書，稱道聖明為事，今是花也，韜英和緒，揭麗蕭辰，時雖後而且大盛，意者公其日寖亨會才，慮將有所售乎，昔騷人取香草美人以媲忠潔之士，牡丹者，亦其類歟，請為公賦之，其詞曰，
朔羽南翔，建杓西宅，霜天一清，露草皆白，悲哉，轉涼葉於亭臯兮，悵穠華之閴寂，均百草之不能秋兮，何此花天姿之的的，使人觀之，若披大暑兮臨清湘，剝層霾兮仰白日，厥初槁壤，潛春扶欄，向夕芳枝，舉以融怡，絳蕊局兮羃䍥，寶霧宵籠，鮮風曉坼，麗或中人，香可專國，刻紅炬以烘燄，綴彤霞而薦色，鬰茀誰語，豐葺自持，非倚瑟之神女，抑善賦之文姬，俯清都而時下，簸晴陽以孤嬉，霄灝瀚兮排金扉，氣砊碭兮張寶帷，霓曄煜兮揭朱旗，雲曈曨兮披纁衣，𩏶綠跗兮矉修眉，奼鮮萼兮伸微辭，沛怡愉兮新相知，𦕈悽惻兮送將歸，桃有援兮溪之曲，蓮為媒兮澤之湄，羗此物之善遠，亶夫君之後時，君不聞，佳麗皇州，喧繁戚里，清籞迢迢，名園亹亹，綺櫳曉兮金鑷聲，繡墻明兮雨苔紫，嚴霰纔歸，光風半起，於是萬蒂駢紅，交柯結翠，密顏紆餘，斜袂輕綺，文鴛羣飛，鶴錦橫被，縓葢攀聯，緹裳積委，則有姝姝玉人，翩翩卿子，寶韉過兮飛電，珠幰來兮流水，擁翫佳辰，笑語成市，彼瓊蕤美英，縹葉新蘤，羞不得借其餘光，矧標揚乎意氣，今何為兮江之干，地之卑兮歲將闌，荊蕪比兮霜月寒，望下苑兮思上蘭，嘉本擢兮靈根盤，泊淮波兮鮮楚山，是知元冶一陶，昌生萬育，無左右先容者，淪乎朽株，當匠伯不顧者，被之散木，譬此花之賦命兮，亦節暮而葩獨，然貴賤反衍，禍福倚伏，其暮也，何遽不為貴，其獨也，庸知不為福，噫，化工物情，吾以此卜。
｜原｜
｜明。徐渭。牡丹賦｜何名花之盛美，稱洛陽為無雙，東青州而南越，曾不足以頡頏，茲上代之無聞，始絶盛乎皇唐，爾其月陂堤上，長壽街東，張家園裏，汾陽宅中，當春光之既和，藹亭榭之載營，天宇曠霽兮絲遊，景物招人而事起，彼公子兮王孫，蹙遊龍於流水，遶茲葩而密坐，藉芳草而芊芊，感盛年之若斯，傷代謝之能幾，爾則粉承日華，朱含霧雨，羣蒂如翔，交柯如拒，凌晨併妝，對客不語，衛尉出婢子於羅幃，鄂君擁翠被於江渚，當其百蕊千芽，照耀朱霞，綠葉紛紜，望之轉賒，若儒生之授學，列女樂於絳紗，迨夫背戶迎窓，上下甍簷，二三作隊，矯矯愈鮮，飛燕進女弟於遠條，夫人挾三國而朝天，錦瓣重捲，檀心飛屑，柔鬚夜殷，怒苞曉決，宛婦姑之反唇，似相稽而無說，則有若盛時合沓，諸娣從韓姞以同歸，颯顏凋衰，漢主放宮人而憎別，風薦小爽，雨委微溫，楚姝舞歇於章臺，陳後泣罷於長門，亦有細加巨上，慎妃橫逼座之勢，紫侍黃側，班姬抗同輦之尊，或勁而昂，婕妤當逸熊於上殿，或翹而望，處子窺宋玉於東垠，既離以披，亦競而駢，近不極態，遠不盡妍，夫彷彿乎佳麗，意所想而隨存，奚拔引之數姝，可罄比而殫論。
｜五言古詩｜
｜增｜
｜唐。白居易。和錢學士白牡丹｜城中看花客，旦暮去營營，素華人不顧，亦占牡丹名，開在深寺中，車馬無來聲，惟有錢學士，盡日繞叢行，憐此皓然質，無人自芳馨，眾嫌我獨賞，移植在中庭，留景夜不暝，迎晨曙先明，對之心亦靜，虛白相向生，唐昌玉蕊花，攀玩眾所爭，折來比顏色，一種如瑤瓊，彼因稀見貴，此以多為輕，始知無正色，愛𢙣隨人情，豈惟花獨爾，理與人事並，君看入時者，紫𧰟與紅英。
｜秋題牡丹叢｜晚叢白露夕，衰葉涼風朝，紅𧰟久已歇，碧芳今亦銷，幽人坐相對，心事共蕭條。
｜原｜
｜白居易。西明寺牡丹花時憶元九｜前年題名處，今日看花來，一作芸香吏，三見牡丹開，豈獨花堪惜，方知老暗催，何況尋花伴，東都去未回，詎知紅芳側，春盡思悠哉。
｜買花｜帝城春欲暮，喧喧車馬度，共道牡丹時，相隨買花去，貴賤無常價，酬值看花數，灼灼百朶紅，戔戔五束素，上張幄幕庇，㫄織芭籬護，水灑復泥封，移來色如故，家家習為俗，人人迷不悟，有一田舍翁，偶來買花處，低頭獨長歎，此歎無人喻，一叢深色花，十戶中人賦。
｜增｜
｜元稹。和白樂天秋題牡丹叢｜敝宅艶山卉，別來長歎息，吟君晚叢詠，似見催隤色，欲識別後容，勤過晚叢側。
｜永壽寺看牡丹｜曉入白蓮宮，琉璃花界淨，開敷多喻草，凌亂被幽徑，壓砌錦地鋪，當霞日輪映，蝶舞香暫飄，蜂牽蕊難正，籠處彩雲合，露湛紅珠瑩，結葉影自交，搖風光不定，繁華有時節，安得保全盛，色見盡浮榮，希君了真性。
｜李端。鮮于少府宅木芍藥｜謝家能植藥，萬簇相縈倚，爛熳綠苔前，嬋娟青草裏，垂闌復照戶，暎竹仍臨水，驟雨發芳香，迴風舒錦綺，孤光雜新故，眾色更重累，散碧出踈荂，分黃成細蕊，遊蜂高更下，驚蝶坐還起，玉貌對應慙，霞標方不似，春陰憐弱蔓，夏日同短晷，迴落報衰榮，交關鬭紅紫，花信可未闌，詩情詎能止，上客屢移仗，幽僧勞憑几，初命雖薄劣，幸得陪君子，致謝賢主人，何庸樹桃李。
｜原｜
｜宋。蘇軾。雨中看牡丹｜霧雨不成點，暎空疑有無，時於花上見，的皪走明珠，秀色洗紅粉，暗香生雪膚，黃昏更蕭索，頭重欲相扶。
　明日雨當止，晨光在松枝，清香入花骨，肅肅初自持，午景發濃𧰟，一笑當及時，依然暮還斂，每似惜幽姿。
　幽姿不可惜，後日東風起，酒醒何所見，含粉抱青子，千花與百草，共盡無妍鄙，未忍污泥沙，牛酥煎落蕊。
｜增｜
｜張耒。與潘仲達｜淮揚牡丹花，盛不如京雒，姚黃一枝開，眾𧰟氣如削，亭亭風塵裏，獨立朝百萼，誰知臨老眼，得到美葵藿。
｜明。李東陽。鏡川先生宅賞白牡丹｜玉堂天上清，玉版天下白，幸從清切地，見此純正色，露苞春始凝，脂萼曉新坼，檀深藹薰心，絳淺微近積，終焉保貞素，不涴脂與澤，先生無物玩，聊以物自適，澹哉君子懷，富貴安可易，臨軒撫流景，愛此不忍摘，我亦惜春心，逢花作花客，先生顧客笑，偶此非宿昔，客去花未闌，嫣然共今夕。
｜七言古詩｜
｜增｜
｜唐。權德輿。慈恩寺清上人院牡丹歌｜澹蕩韶光三月中，牡丹偏自占春風，時過寶地尋香徑，已見新花出故叢，曲水亭西杏園北，穠芳深院紅霞色，擢秀全勝珠樹林，結根幸在青蓮域，艶蕊鮮房次第開，含煙洗露照蒼苔，龐眉倚杖禪僧起，輕翅縈枝舞蝶來，獨坐南臺時共美，間行古剎情何已，花開一曲奏陽春，應為芬芳比君子。
｜原｜
｜白居易。牡丹芳｜牡丹芳，牡丹芳，黃金蕊綻紅玉房，千片赤英霞爛爛，百枝絳點燈煌煌，照地初開錦繡叚，當風不結蘭麝囊，仙人琪樹白無色，王母蟠桃小不香，宿露輕盈泛紫艶，朝陽照耀生紅光，紅紫二色間深淺，向背萬態隨低昂，暎葉多情隱羞面，臥叢無力含醉妝，低嬌笑容疑掩口，凝思怨人如斷膓，穠姿貴彩信奇絶，雜卉亂花無比方，石竹金錢何細碎，芙蓉芍藥苦尋常，遂使王公與卿士，遊花冠葢日相望，庳車軟輦貴公主，香衫細馬豪家郎，衛公宅靜閉東院，西明寺深開北廊，戲蝶雙舞看人久，殘鶯一聲春日長，共愁日照芳難駐，仍張帷幕垂陰涼，花開花落二十日，一城之人皆若狂，三代以還文勝質，人心重華不務實，重華直至牡丹芳，其來有漸非今日，元和天子憂農桑，䘏下動天天降祥，去年嘉禾生九穗，田中寂寞無人至，今年瑞麥分兩岐，君心獨喜無人知，無人知，可歎息，我願暫求造化力，減卻牡丹妖艶色，少迴卿士愛花心，同似吾君憂稼穡。
｜增｜
｜李賀。牡丹種曲｜蓮枝未長秦蘅老，走馬駝金劚春草，水灌香泥卻月盆，一夜綠房迎白曉，美人醉語園中𤇆，晚華已散蝶又闌，梁王老去羅衣在，拂袖風吹蜀國絃，歸霞帔拖蜀帳昬，嫣紅落粉罷承恩，檀郎謝女眠何處，樓臺月明燕夜語。
｜李咸用。遠公亭牡丹｜雁門禪客吟春亭，牡丹獨逞花中英，雙成膩臉偎雲屏，百般姿態因風生，延年不敢歌傾城，朝暮雲雨愁娉婷，蕊繁蟻腳粘不行，蝶迷蜂醉飛無聲，盧山根腳含精靈，發妍吐秀藂君庭，湓江太守多閒情，欄朱繞絳留輕盈，潺潺醁醴當風傾，平頭奴子啾銀笙，紅葩艶艶交童星，左文右武憐君榮，白銅堤上慙清明。
｜原｜
｜宋。歐陽修。洛陽牡丹圖｜洛陽地脈花最宜，牡丹尤為天下奇，我昔所記數十種，於今十年半忘之，開圖若見故人面，其間數種昔未窺，客言近歲花特異，徃徃變出呈新枝，洛人驚誇立名字，買種不復論家貲，比新較舊難優劣，爭先擅價各一時，當時絶品可數者，魏紅窈窕姚黃肥，壽安細葉開尚少，硃砂玉版人未知，傳聞千葉昔未有，只從左紫名初馳，四十年間花百變，最後最好潛溪緋，今花雖新我未識，未信與舊誰妍𡟎，當時所見已雲絶，豈有更好此可疑，古稱天下無正色，似恐世好隨時移，鞓紅鶴翎豈不美，斂色如避新來姬，何況遠說蘓與賀，有類後世誇嬙施，造化無情疑一㮣，偏此著意何其私，又疑人心愈巧偽，天欲鬭巧窮精微，不然元化樸散久，豈特近歲尤澆漓，爭新鬭麗若不已，更後百載知何為，但令新花日愈好，惟有我老年年衰。
｜增｜
｜歐陽修。謝觀文王尚書惠西京牡丹｜京師輕薄兒，意氣多豪俠，爭誇朱顏事年少，肎慰白髮將花插，尚書好事與俗殊，憐我霜毛苦蕭颯，贈以洛陽花滿盤，鬭麗爭奇紅紫雜，兩京相去五百里，幾日馳來足何捷，紫檀金粉香未吐，綠萼紅苞露猶浥，謂我嘗為洛陽客，頗向此花曾涉獵，憶昔進士初登科，始事相公沿吏牒，河南官屬盡賢俊，洛城池籞相連接，我時年纔二十餘，每到花開如蛺蝶，姚黃魏紫腰帶鞓，潑墨齊頭藏綠葉，鶴翎添色又其次，此外雖妍猶婢妾，爾來不覺三十年，歲月纔如熟羊胛，無情草木不改色，多難人生自摧拉，見花了了雖舊識，感物依依幾抆睫，念昔逢花必沽酒，起坐驩呼屢傾榼，而今得酒復何為，愛花繞之空百匝，心衰力懶難勉強，與昔一何殊勇怯，感公意厚不知報，墨筆淋漓口徒囁。
｜梅聖俞。牡丹｜洛陽牡丹名品多，自謂天下無能過，及來江南花亦好，絳紫淺紅如舞蛾，竹陰水照增顏色，春服貼妥裁輕羅，時結遊朋去尋玩，香吹酒面生紅波，粉英不忿付狂蝶，白髮強插成悲歌，明年更開余已去，風雨摧殘可奈何。
｜韓欽聖問西洛牡丹之盛｜韓君問我洛陽花，爭新較舊無窮已，今年誇好方絶倫，明年好更還相比，君疑造化特著意，果乃區區可羞恥，嘗聞都邑有勝意，既不鍾人必鍾此，由是其中立品名，紅紫葉繁矜色美，萌芽始見長蒿萊，氣焰旋看壓桃李，乃知得地偶增異，遂出羣葩號奇偉，亦如廣陵多芍藥，閭井荒殘無可齒，淮山邃秀付草樹，不產髦英產佳卉，人於天地亦一物，固與萬類同生死，天意無私任自然，損益推遷定有彼，彼盛此衰皆一時，豈關覆幬為偏委，呼兒持紙書此說，為我緘之報韓子。
｜原｜
｜蘇軾。惜花｜吉祥寺中錦千堆，前年買花真盛哉，道人勸我清明來，腰鼓百面如春雷，打徹涼州花自開，沙河塘上戴花回，醉倒不覺吳兒咍，豈知如今雙鬢催，城西古寺沒蒿萊，有僧閉門手自栽，千枝萬葉巧翦裁，就中一叢何所似，碼碯盤盛金縷杯，而我食菜方清齋，對花不飲花應猜，夜來雨雹如李梅，紅殘綠暗吁可哀。
｜楊萬里。題周益公天香堂牡丹｜君不見，沉香亭北專東風，謫仙作頌天無功，又不見，君王殿後春第一，領袖眾芳捧堯日，此花可春轉化鈞，一風一雨萬物春，十分整頓春光了，收黃拾紫歸江表，天香染就山龍裳，餘芬卻染水雲鄉，青原白鷺萬松竹，被渠染作天上香，人間何曾識姚魏，相公新移洛陽裔，呼酒先招野客看，不醉花前為誰醉。
｜增｜
｜元。張養浩。毛良卿送牡丹｜三年野處雲水俱，逢春未始襟顏舒，故人持贈木芍藥，慰我意重明月珠，入門神彩射人倒，荒邨爭看傾城姝，急呼瓶水浴紅翠，明窓淨幾相依於，自言私第惟此本，每開蹏轂窮朝晡，樹高丈許花數十，紫雲滿院春扶踈，栽培直訝天上種，薰染不類人間株，有時風蕩香四出，舉國皆若蘭為裾，貧家蔀屋僅數椽，照耀無異華堂居，天葩如此忍輕負，轉首夢斷巫山孤，明當灑掃遲鳧舄，未審肎踵荒寒無，余聞感德良勤劬，久習懶散倦世途，深藏非是德公傲，索居莫哂儀曹愚，禁廚一臠味已得，類推固可知其餘，君持詩去為花誦，蜂蝶應亦相歡娛。
｜宋褧。朝元宮白牡丹｜瑤圃廓落崑崙高，霓旌豹節凌旋飈，東門偷種來塵囂，開雲鏤月百千瓣，雪痕氷璺辭鎪琱，重臺複榭玉版白，濕露擁出青霞嬌，瓊娥愛春受春足，香腴酥膩愁風消，人間洛陽紅紫妖，紫霞灔灔吹秦簫，青鸞望極何當招。
｜原｜
｜明。桑悅。白牡丹｜一春無計消繁華，坐香傍色餐流霞，妖桃穠李俱小器，揩目晚看花大家，素質盈盈美無度，何年謫下瑤臺路，精神飛入銀河篇，體態都歸洛神賦，神樂觀主容臺卿，空花壓眼真無情，吾儕放浪為無事，東風斗酒消春晴，曾聞二本歸天上，幾度重瞳轉相向，內園點綴黃金屋，禁苑安排紫絲帳，朅來此種留人間，託根洞府非塵寰，隨時窮達花不識，天遊何必乘青鸞，萬事到頭俱瑣瑣，大觀萬物皆無我，半醉題詩謝主人，名花可鑄傳千古。
｜沈周。吳瑞卿染墨牡丹｜雨晴風晴日杲杲，趂此看花花更好，澆紅要盡三百觴，請客不須辭量小，野僧栽花要客到，急掃風軒破清曉，知渠色相本來空，未必真成被花惱，吳生又與花傳神，紙上生涯春不老，青春展卷無時無，姚家魏家何足道。
｜唐順之。同院僚觀閣中牡丹作｜西掖衡連翡翠城，籠𤇆裊霧百花明，祇謂紫薇方吐萼，忽言紅藥已敷英，紅藥葳蕤艶盛陽，萬年春色在文昌，寧同鄴下芙蓉苑，詎比洛陽桃李場，裁成異瓣千般錦，纈就同心一樣黃，金閣披時渾是畫，綺樓凝處並疑妝，濯枝故向鳳池上，裛露偏依仙掌傍，仙掌嶙峋對鳳池，詞郎侍直鷺鴛齊，玲瓏玉珮花間映，飄曳羅衫葉下迷，花間葉下情無極，含笑含嬌似相識，羞將雞舌鬭馨香，欲取䴊冠並顏色，翠幙分看態轉新，朱欄斜倚不勝春，未採孫根助靈液，聊持芳蕊贈佳人。
｜王世貞。季園賞白牡丹｜三月一出遊季園，千奇萬麗攢雕欄，紛紛紅紫盡辟易，中有一株白牡丹，初疑龍池晏，罷舞雙成盤，又似洗頭盆，暫䣃天女冠，姑射寒生雪膚粟，鬰儀風細霓裳單，河宗攻玉乍成斗，鮫室淚珠叢作團，優鉢曇名亦浪語，璚花麼麼何足觀，太真霞臉帶醉色，覩此亦學江妃酸，舉觴酬季郎，化工在手汝不難，得非揚州觀頭逢，七七又何必，善和坊裏延端端，即使宋人琢此瓣，百歲那得茲花看，老夫久寂寞，為爾暫為歡，再進金叵羅，屬客莫留殘，日落不落天闌干，欲去不去心盤桓，皎然秀色轉可餐，他年倘許蕊珠會，別跨長螭勝紫鸞。
｜增｜
｜陸師道。昌公房看牡丹歌｜嘗聞樂府牡丹芳，春來一城人若狂，我今日日被花惱，毋乃花滛如洛陽，吳中三月花如綺，百品千名鬭奇靡，名園徃徃平泉莊，禪宮處處西明寺，我今曳杖登武丘，昌公精舍花枝柔，動如迎笑靜若醉，頰白腮紅名玉樓，此花初移得春淺，六寸圓開天女面，對花一飲三百杯，醉裏題詩寫花片，沈家白花湼不緇，三花相亞玉交枝，何郎膩粉拭香汗，虢國新妝淡掃眉，主人開筵浮大白，為花傳神贈賔客，輕綃颯颯欲飄香，琪樹盈盈轉生色，酣酒為言興未已，邀看石佛千頭紫，衣色相鮮繡佛前，天芬似入祇林裏，初來一朶如傾杯，坐久數花相次開，花神好客向客笑，不用臨風羯鼓催，三日看花花轉靚，未似潘園稱最盛，中庭一樹丈五高，碧瓦雕簷錦叢映，西齋亦是玉樓春，數之二百花色勻，壽安紅與細葉紫，更有異種誇東隣，越羅蜀錦看不足，艶裹明妝貯金屋，身如遊蜂繞花戲，月明還向花房宿，也知天意自憐人，但令到處花枝新，況逢晴景與佳侶，狂吟爛醉今經旬，人生歡樂能幾許，百病千愁更風雨，安得年年似此遊，作歌且紀千花譜。
｜五言律詩｜
｜御製。詠各種牡丹｜晨葩吐禁苑，花蒔就新晴，玉版叅仙蕊，金絲雜綠英，色含潑墨發，氣逐彩雲生，莫訝清平調，天香自有情。
｜原｜
｜唐。王建。題所賃宅牡丹花｜賃宅得花饒，初開恐是妖，粉光深紫膩，肉色退紅嬌，且願風留著，惟愁日炙燋，可憐零落蕊，收取作香燒。
｜李商隱。僧院牡丹｜葉薄風才倚，枝輕霧不勝，開先如避客，色淺為依僧，粉壁正蕩水，緗幃初卷燈，傾城唯待笑，要裂幾多繒。
｜增｜
｜溫庭筠。牡丹｜輕陰隔翠幃，宿雨泣晴暉，醉後佳期在，歌餘舊意非，蝶繁輕粉住，蜂重抱香歸，莫惜熏爐夜，因風到舞衣。
｜韓琮。詠牡丹未開者｜殘花何處藏，盡在牡丹房，嫩蕊包金粉，重葩結繡囊，雲疑巫峽夢，簾閉景陽妝，應恨年華促，遲遲待日長。
｜李咸用。牡丹｜少見南人識，識來嗟復驚，始知春有色，不信爾無情，恐是天地媚，暫隨雲雨生，緣何絶尤物，更可比妍明。
｜王貞白。白牡丹｜穀雨洗纖素，裁為白牡丹，異香開玉合，輕粉泥銀盤，時貯露華濕，宵傾月魄寒，佳人淡妝罷，無語倚朱欄。
｜裴說。牡丹｜數朶欲傾城，安同桃李榮，未曾貧處見，不似地中生，此物疑無價，當春獨有名，遊蜂與蝴蝶，來徃自多情。
｜原｜
｜宋。梅堯臣。延羲閣牡丹｜花中第一品，天上見應難，近署多紅藥，層城有射干，生雖由地勢，開不許人看，天子何時賞，宮娥捧玉盤。
｜范鎮。牡丹｜自古成都勝，開花不似今，徑圍三尺大，顏色幾重深，未放香噴雪，仍藏蕊散金，要知空相諭，聊見主人心。
｜增｜
｜韓絳。次韻｜徑尺千餘朶，矜誇古復今，錦城春物異，粉面瑞雲深，賞愛難忘酒，珍奇不貴金，應知空色理，夢幻即惟心。
｜韓維。次韻｜勝事常歸蜀，奇葩又騐今，仙冠裁樣巧，彩筆費功深，白豈容拖粉，紅須陋間金，不嗟珍賞異，千里見君心。
｜原｜
｜范純仁。次韻｜牡丹開蜀國，盈尺豈如今，妍麗色殊眾，栽培功倍深，矜誇傳萬里，圖寫費千金，難就朱闌賞，徒搖遠客心。
｜元。王惲。和仲常牡丹詩｜漢殿承恩早，金盤薦露新，色酣中省樂，香重錦窠春，儘殿羣芳後，誰辭載酒頻，清如司馬相，也作插花人。
｜曹伯啟。陪馬克修治書謁天游孫真人方丈堦前牡丹盛開巵酒同玩座中范提點索詩｜拉友尋佳致，琳宮引興長，服膺思酒聖，拭目待花王，逝水年華急，行雲世態忙，無因駐清景，春色又斜陽。
｜原｜
｜明。桑悅。牡丹｜尤物開何晚，餘香貯小亭，繁華愁日暮，富貴自天成，花合隋時寵，根疑宋末生，拂衣尋古色，屋角老松青。
｜申時行。適適園牡丹亭｜洛中移小景，亭北倚新妝，題處皆名品，開時正艶陽，露凝酣酒色，風度返魂香，解道稱姚魏，繁華壓眾芳。
｜眭石。詠牡丹｜繡幄擁花王，穠姿鬭艶陽，枝枝承日彩，片片引天香，托植依餘地，含清逐後行，獨憐春殿裏，歌舞侍瑤觴。
｜七言律詩｜
｜增｜
｜唐。韓愈。戲題牡丹｜幸自同開俱隱約，何須相倚鬭輕盈，凌晨並作新妝面，對客偏含不語情，雙燕無機還拂掠，遊蜂多思正經營，長年是事皆拋盡，今日欄邊暫眼明。
｜原｜
｜李商隱。牡丹｜錦幃初卷衛夫人，繡被猶堆越鄂君，垂手亂翻雕玉珮，折腰爭舞鬰金裙，石家蠟燭何曾翦，荀令香爐可待熏，我是夢中傳彩筆，欲書花葉寄朝雲。
｜增｜
｜李商隱。回中牡丹為雨所敗二首｜下苑他年未可追，西州今日忽相期，水亭暮雨寒猶在，羅薦春香暖不知，舞蝶殷勤收落蕊，佳人惆悵臥空幃，章臺街裏芳菲伴，且問宮腰損幾枝。
　浪笑榴花不及春，先期零落更愁人，玉盤迸淚傷心數，錦瑟驚絃破夢頻，萬里重陰非舊圃，一年生意屬流塵，前溪舞罷君回顧，並覺今朝粉態新。
｜溫庭筠。牡丹｜水漾晴紅壓疊波，曉來金粉覆庭莎，裁成艶思偏應巧，分得春光最數多，欲綻似含雙靨笑，正繁疑有一聲歌，華堂客散簾垂地，想憑闌干斂翠蛾。
｜方干。牡丹｜借問庭前早晚栽，座中疑是畫屏開，花分淺淺臙脂臉，葉墮𣪞𣪞膩粉腮，紅砌不須誇芍藥，白蘋何用逞重臺，殷勤為報看花客，莫學遊蜂日日來。
　不逢盛暑不衝寒，種子成叢用法難，醉眼莫為拋去得，狂心更擬折來看，凌霜烈火吹無熖，裛露陰霞曬不乾，莫道嬌紅怕風雨，經時猶自未凋殘。
｜原｜
｜韓琮。牡丹｜桃時杏日不爭濃，葉帳陰成始放紅，曉艶遠分金掌露，暮香深惹玉堂風，名遺蘭杜千年後，貴擅聲歌百醉中，如夢如仙忽零落，暮霞何處綠屏空。
｜增｜
｜李山甫。牡丹｜邀勒春風不早開，眾芳飄後上樓臺，數苞仙艶火中出，一片異香天上來，曉露精神妖欲動，暮𤇆情態恨成堆，知君也解相輕薄，斜憑闌干首重迴。
｜薛能。牡丹｜去年零落暮春時，淚濕紅箋怨別詩，常恐便同巫峽散，何因重有武陵期，傳情每向馨香得，不語還應彼此知，見欲闌邊安枕席，夜深閒共說相思。
　牡丹愁為牡丹饑，自惜多情慾瘦羸，穠艶冷香初葢後，好花甘雨正開時，吟蜂徧坐無間蕊，醉客曾偷有折枝，京國別來誰占玩，此花光景屬吾詩。
｜秦韜玉。牡丹｜折妖放艶有誰催，疑就山中旋折來，圖把一春皆占斷，故留三月始教開，壓枝金蕊香如撲，逐朶檀心巧勝裁，好是酒闌絲竹罷，倚風含笑向樓臺。
｜唐彥謙。牡丹｜真宰多情巧思新，故將能事送殘春，為雲為雨徒虛語，傾國傾城不在人，開日綺霞應失色，落時青帝合傷神，嫦娥婺女曾相送，留下鴉黃作蕊塵。
｜吳融。紅白牡丹｜不必繁絃不必歌，靜中相對更情多，𣪞鮮一半霞分綺，潔澈傍邊月颭波，看久願成莊叟夢，惜留須倩魯陽戈，重來應共今來別，風墮香殘襯綠莎。
｜僧院白牡丹二首｜膩若裁雲薄綴霜，春殘獨自殿羣芳，梅妝向日霏霏暖，紈扇搖風閃閃光，月魄照來空見影，露華凝後更多香，天生潔白宜清淨，何必𣪞紅映洞房。
　侯家萬朶簇霞丹，若並雙林素艶難，合影只應天際月，分香多是畹中蘭，雖饒百卉爭先發，還在三春向後殘，想得惠休憑此檻，𡧓將榮落意來看。
｜殷文圭。趙侍郎宅看紅白牡丹因寄楊狀頭贊圖｜遲開都為讓羣芳，貴地栽成對玉堂，紅艶裊𤇆疑欲語，素華映月祗聞香，翦裁偏得東風意，淡薄如矜西子妝，雅稱花中為首冠，年年長占斷春光。
｜李建勳。晚春送牡丹｜攜觴邀客繞朱欄，膓斷殘春送牡丹，風雨數來留不得，𩀌披將謝忍重看，氛氤蘭麝香初減，零落雲霞色漸乾，借問少年能幾許，不須堆酒壓杯盤。
｜殘牡丹｜膓斷題詩如執別，芳茵愁更繞闌鋪，風飄金蕊看全落，露滴檀英又暫蘓，失意婕妤妝漸薄，背身妃子病教扶，迴看池館春歸也，又是迢迢看畫圖。
｜李中。柴司徒宅牡丹｜暮春闌檻有佳期，公子開顏乍拆時，翠幄密籠鶯未識，好香難揜蝶先知，願陪妓女爭調樂，欲賞賔朋預課詩，只恐卻隨雲雨去，隔年還是動相思。
｜張蠙。觀江南牡丹｜北地花開南地風，寄根還與客心同，羣芳盡怯千般態，幾醉能消一番紅，舉世祗將華勝實，真禪原喻色為空，近年明主思王道，不許移栽滿六宮。
｜原｜
｜羅隱。牡丹｜似共東風別有因，絳羅高捲不勝春，若教觧語應傾國，任是無情亦動人，芍藥與君為近侍，芙蓉何處避芳塵，可憐韓令功成後，辜負穠華過此身。
｜增｜
｜徐夤。牡丹｜萬萬花中第一流，殘霞輕染嫩銀甌，能狂紫陌千金子，也惑朱門萬戶侯，朝日照開攜酒看，暮風吹落繞闌收，詩書滿架塵埃撲，盡日無人略舉頭。
｜尚書座上賦牡丹花其花自越中移植｜流蘓凝作瑞花精，仙閣開時麗日晴，霜月冷銷銀燭焰，寶甌圓印彩雲英，嬌含嫩臉春妝薄，紅蘸香綃艶色輕，早晚有人天上去，寄他將贈董雙成。
｜依韻和尚書再贈牡丹花｜爛銀基地薄紅妝，羞殺千花百卉芳，紫陌昔曾遊寺看，朱門今在繞闌望，龍分夜雨資嬌態，天與春風發好香，多著黃金何處買，輕橈搖過鏡湖光。
｜白牡丹｜蓓蕾抽開素練囊，瓊葩熏出白龍香，裁分楚女朝雲片，翦破姮娥夜月光，雪句豈須徵柳絮，粉腮應恨帖梅妝，檻邊幾笑東籬菊，冷折金風待降霜。
｜憶牡丹｜綠樹多和雪霰栽，長安一別十年來，王孫買得價偏重，桃李落殘花始開，宋玉鄰邊腮正嫩，文君罏畔錦初裁，滄洲春夢空腸斷，看盡猶將勸酒杯。
｜惜牡丹｜今日狂風揭錦筵，預愁吹落夕陽天，閒看紅艶只須醉，漫借黃金豈是賢，南國好偷誇粉態，漢宮宜摘贈神仙，良時誰作鶯花主，白馬王孫恰少年。
｜劉兼。再看光福寺牡丹｜去年曾看牡丹花，蛺蝶迎人傍彩霞，今日再遊光福寺，春風吹我入仙家，當筵芬馥歌唇動，倚檻嬌羞醉眼斜，來歲未朝京闕去，依前和露載歸衙。
｜釋歸仁。牡丹｜三春堪惜牡丹奇，半倚朱闌欲綻時，天下更無花勝此，人間偏得貴相宜，偷香墨蟻斜穿葉，窺蝶黃鶯倒掛枝，除𨚫解禪心不動，筭應狂殺五陵兒。
｜原｜
｜魚玄機。賣殘牡丹｜臨風興歎落花頻，芳意潛消又一春，應為價高人不問，𨚫緣香甚蝶難親，紅英只稱生宮裏，翠葉那堪染露塵，及至移根上林苑，王孫方恨買無因。
｜增｜
｜宋。寇準。應制賦牡丹｜栽培終得近天家，獨有芳名出眾花，香逓暖風飄御座，葉籠輕靄襯明霞，縱吟冝把紅牋擘，留賞惟張翠幄遮，深覺侍臣千載幸，許隨仙仗看穠華。
｜韓琦。晝錦堂賞牡丹｜從來三月賞芳妍，開晚今逢首夏天，料得東君私此老，且留西子久當筵，柳絲偷學傷春緒，榆莢爭飛買笑錢，我是至和親植者，雨中相見似潸然。
｜再賞牡丹｜錦堂重賞牡丹紅，不惜殘英數日空，嘉艶豈無來歲好，清歡難得故人同，誰言山下曾為雨，只恐身輕去逐風，且共對花開口笑，莫持姚左較雌雄。
｜趙抃。禁省牡丹｜校文春殿籥天關，內籞千葩放牡丹，風捲異香來幕帟，日披濃艶出闌干，芳菲喜向禁中見，憔悴憶曾江外看，翦賜從臣君意重，數枝和露入金盤。
｜胡宿。憶薦福寺牡丹｜十日春風隔翠岑，祗應繁朶月成陰，樽前可要人頺玉，樹底遙知地側金，花界三千春渺渺，銅槃十二夜沉沉，雕盤分篸何由得，空作西州擁鼻吟。
｜蔡襄。陪提刑郎中吉祥院看牡丹｜節候初臨穀雨期，滿天風日助芳菲，生來已占妙香國，開處全烘直指衣，攬照儘教烏帽重，放歌須遣羽觴飛，前騶不用傳呼急，待與遊人一路歸。
｜蘓軾。常潤道中有懷錢塘寄述古｜國色夭嬈酒半酣，去年同賞寄僧檐，但云撲撲晴香軟，誰見森森曉態嚴，穀雨共驚無幾日，蜜蜂未許輒先甜，應須火急回征棹，一片辭枝可得黏。
｜杭州牡丹開時周令作詩見寄次其韻｜羞歸應為負花期，已見成陰結子時，與物寡情憐我老，遣春無恨賴君詩，玉臺不見朝酣酒，金縷猶歌空折枝，從此年年定相見，欲師老圃問樊遲。
｜朱長文。淮南牡丹｜奇姿須賴接花工，未必妖華限洛中，應是春皇偏與色，卻教仙女媿乘風，朱欄共約他年賞，翠幙休嗟數日空，誰就東吳為品第，清晨仔細閱芳叢。
｜陸游。牡丹｜吾國名花天下知，園林盡日敞朱扉，蝶穿密葉常相失，蜂戀繁香不記歸，欲過每愁風蕩漾，半開𨚫要雨霏微，良辰樂事真當勉，莫遣匆匆一片飛。
｜原｜
｜楊萬里。謝張公父送牡丹｜病眼看書痛不勝，洛花千朶喚雙明，淺紅醲紫各深樣，雪白鶴黃非舊名，擡舉精神微雨過，留連消息嫩寒生，蠟封水養松窓底，未似雕欄倚半酲。
｜詠重臺九心淡紫牡丹｜紫玉盤盛碎紫綃，碎綃擁出九嬌嬈，都將些子鬱金粉，亂點中央花片梢，葉葉鮮明還互照，亭亭丰韻不勝妖，折來細雨輕寒裏，正是東風拆半苞。
｜增｜
｜楊萬里。賦周益公平園白花青緣牡丹｜東皇封作萬花王，更賜珍華出上方，白玉杯將青玉緣，碧羅領襯翠羅裳，古來洛口元無種，今去天心別作香，塗改歐家記文看，此花未出說姚黃。
｜立春檢牡丹｜牡丹又欲試春妝，忙得閒人也作忙，新舊年頭將替換，去留花眼費商量，東風從我袖中出，小蕾已含天上香，只道開時恐膓斷，未開先自斷人膓。
｜春半雨寒牡丹殊無消息｜今歲芳菲儘未忙，去年二月牡丹香，寒暄不定春光晚，榮落儘遲花命長，纔一兩朝晴炫野，又三四陣雨鳴廊，對江魏紫拳如蕨，而況姚家進御黃。
｜金。蔡珪。和彥及牡丹時方北趨薊門情見乎辭｜舊年京國賞春濃，千朶曾開共一叢，好事祗今歸北圃，知音誰與醉東風，臨觴笑我官程遠，賦物輸君句法工，𨚫笑燕城花更晚，直應趁得馬家紅。
｜郝俁。應制狀元紅｜仙苑奇葩別曉叢，緋衣香拂御爐風，巧移傾國無雙艶，應費司花第一功，天上異恩深雨露，世間凡卉謾鉛紅，情知不逐春歸去，常在君王顧盻中。
｜劉仲尹。西溪牡丹｜為雲為雨定成虛，醉臉籠嬌試粉初，舉國春風避姚魏，換胎天質到黃徐，百年金谷憑闌袖，三月揚州載酒車，我欲襌居淨餘習，湖灘枕石看游魚。
｜党懷英。應制粉紅雙頭牡丹｜卿雲分瑞兩嫣然，鏡裏妝成穀雨天，曉日倚闌閒妬艶，春風拾翠偶駢肩，水南水北何曾見，桃葉桃根本自仙，夢想沉香亭北檻，畧修花譜記芳妍。
　春意應嫌芍藥遲，一枝分秀伴雙蕤，並肩翠袖初酣酒，對鏡紅妝欲鬭奇，上苑風𤇆工獻巧，中天雨露本無私，更看散作人間瑞，萬里黃雲麥兩岐。
｜趙秉文。五月牡丹應制｜好事天工養露芽，陽和趁及六龍車，天香護日迎朱輦，國色留春待翠華，穀雨曾霑青帝澤，熏風又捲赤城霞，金盤薦瑞休嗟晚，猶是人間第一花。
｜元好問。紫牡丹｜金粉輕黏蝶翅勻，丹砂濃抹鶴翎新，儘饒姚魏知名早，未放徐黃下筆親，映日定應珠有淚，凌波長恐襪生塵，如何借得司花手，偏與人間作好春。
　天上真妃玉鏡臺，醉中遺下紫霞杯，已從香國偏薰染，更怕花神巧翦裁，微度麝熏時約畧，驚移鸞影𨚫低回，洗妝正要春風句，寄謝詩人莫浪來。
｜元。吳澄。次韻楊司業牡丹｜誰是舊時姚魏家，喜從官捨得奇葩，風前月下妖嬈態，天上人間富貴花，化魄他年鎖子骨，點唇何處箭頭砂，後庭玉樹聞歌曲，羞殺陳宮說麗華。
　公詩態度靄祥雲，綺語天香一樣新，楮葉雕鎪空費力，楊花輕薄不勝春，老成此日名園主，俊乂同時上國賔，樂事賞心涵造化，撥根未遜洛中人。
｜袁桷。單臺牡丹｜暖風吹雨佐花開，送我灤陽第四回，內院賜曾傳側帶，江南畫不數重臺，迴黃抱紫傳真訣，媲白抽青陋小才，自是妖紅居第一，他年折桂莫驚猜。
｜虞集。謝吳宗師送牡丹｜輕風紫陌少塵沙，忽見金盤送好花，雲氣自隨仙掌動，天香不許世人誇，青春有態當窓近，白髮多情插帽斜，最愛尚書才思別，觧吟蝴蝶出東家。
｜貢師泰。吳景文居牡丹｜韶光天遣屬君家，猶是東京第一花，金鼎夜寒團絳雪，錦機春暖簇紅霞，倚風忽作纏頭舞，避日還將便面遮，遮莫闌干同醉倚，𨚫憐孤客𩬆先華。
｜李孝光。牡丹｜富貴風流拔等倫，百花低首拜芳塵，畫欄繡幄圍紅玉，雲錦霞裳蹋翠裀，天上有香能葢世，國中無色可為鄰，名花也自難培植，合費天公萬斛春。
｜胡天游。牡丹｜相逢盡道看花歸，慙媿尋芳獨後時，北海已傾新釀酒，東風猶鏁半開枝，掃空紅紫真無敵，看到雲仍未可知，但願倚闌人不老，為公長賦謫仙詩。
｜吳志淳。和李別駕賞牡丹｜絳羅密幄護風沙，莫遣牛酥汙落花，蝶夢不知春已暮，鶴翎還似暖生霞，詩呈金字懷仙客，手印紅脂出內家，獨羨沉香李供奉，清平一曲度韶華。
｜明。錢洪。賞牡丹｜國色天香映畫堂，荼䕷芍藥避芬芳，日熏絳幄春酣酒，露洗金盤曉試妝，三月繁華傾洛下，千年紅艶怨沉香，看花判泥花神醉，莫惹春愁點髩霜。
｜張淮。牡丹｜綠雲堆裏露精神，依約如羞認未真，開落後天皆有數，品題先漢𨚫無人，金鈴送響多驚鳥，翠幄圍嬌不受塵，何處托根偏得地，年年獨讓魏家春。
　一捻殘脂暗有神，至今猩血印來真，蓮清誤得稱君子，梅瘦虛曾化美人，六曲闌前凝倦態，五紋茵上委芳塵，若為得有韓湘術，四序常逢富貴春。
　紛紛畫史筆通神，誰與花王寫得真，臨水似窺捐珮女，倚風如畫墮樓人，芙蓉只合稱凡品，芍藥端教接後塵，興慶池東誰更賞，冷風淒雨不禁春。
　深深著色淺浮神，恍惚麻姑舊日真，似爾衒嬌寧有敵，如儂鍾愛恐無人，條風吹破當三月，穀雨過來又一塵，如此名花如此景，可容孤負玉缸春。
　誰道元輿賦有神，個中風味語難真，半庭遲日情熏骨，四座香風暖襲人，枝弱不勝霞朶重，葉疎難蔽露房塵，浩歌日日宜歡賞，積玉如山莫買春。
　碧池光裏巧傳神，上下相輝一樣真，黠蟻根頭行識路，狂蜂葉底去隨人，飄來不冷臙脂雪，落盡猶香錦繡塵，更把清平舊時調，翻成一闕沁園春。
　百味狂香三昧神，就中誰解獨知真，開臨玉女窺窓處，賞許金貂換酒人，鶴頂映來猶尙色，馬蹄踏去易為塵，徧憑十二闌干曲，一曲闌干一曲春。
　司花未省是何神，不合教渠盡領真，方半吐時偏愜意，到全開日便愁人，紅雲冷慘枝間露，綠霧香流葉底塵，一曲山香莫輕舞，臨軒方欲賞長春。
｜回文｜華浮月夜靜飛神，妙出天工畫奪真，斜葉趁風搖翅蝶，艶姿嫌酒病心人，霞翻麗質晴烘日，露浥微香暖涴塵，家世古稱應獨魏，花飄未盡占芳春。
｜吳寬。吏部後園牡丹｜嫣然國色眼中來，紅玉分明簇一堆，最愛倚欄如欲語，緣知舉酒特先開，洛中舊譜頭須接，吳下新居手自栽，若向花間求匹配，揚州瓊樹是仙材。
｜東園送白牡丹｜故園兩歲夢鞓紅，鳳尾花新百種空，錦幄未能如富室，瓦盆亦足慰衰翁，一枝爭賣金錢滿，三朶齊開玉盞同，獨恨春深無暇賞，暮歸吹落又狂風。
｜王世貞。佛頭青｜百寶欄前百艶明，虢家眉淡轉輕盈，狂蜂採去初疑葉，么鳳藏來袛辨聲，自是色香堪絶世，不煩紅粉也傾城，江南新樣誇天水，調笑春風倍有情。
｜原｜
｜申時行。小園初植牡丹結亭垂就忽放一花時逼長至｜新除藥圃結亭臺，傾國奇葩忽自開，霜後著花還傲菊，春前破萼𡧓輸梅，韶華豈為三冬借，陽氣真從九地迴，敢謂青皇私綠野，名園桃李暗相猜。
｜增｜
｜董其昌。牡丹｜名園占領艶陽多，未以沉㝠廢嘯歌，坐竹興仍修褉後，看花愁奈送春何，窓前散綺搖書帶，臺畔凝香亂鉢羅，莫向花叢問姚魏，年來蝶夢不曾過。
｜原｜
｜馬氏。牡丹｜翠霧紅雲護短墻，豪華端稱作花王，洛陽宮裏楊妃醉，吳國臺前西子妝，芳露淡勻腮粉膩，暖風輕度口脂香，開時亦自知珍重，靜鎮東風白晝長。

御定佩文齋廣群芳譜卷三十三
