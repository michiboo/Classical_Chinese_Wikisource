御定佩文齋廣羣芳譜卷十一
　桑麻譜
｜原｜桑，東方自然神木之名，其字象形，蠶𠩄食也。〈見徐錯說文通釋。〉皮裂幹疎，葉面深綠，光澤多刻缺。方書稱桑之功最神，在人資用尤衆。其種類甚多，不可徧舉，世𠩄名者，荊與魯也。荊桑多椹，葉薄而尖，邊有瓣，凡枝、幹、條、葉堅勁者皆荊類也。魯桑少椹，葉圓厚而多津，凡枝、幹、條、葉豐腴者皆魯類也。荊類根固而心實，能久，宜為樹。魯類根不固心虛，不能久，宜為地桑。荊葉不如魯之盛，當以魯接荊則久而又茂。魯為地桑，有壓條法傳轉無窮，是亦可以久遠者也。荊桑飼蠶，其絲堅韌，中紗羅用。魯桑宜飼大蠶，荊桑宜飼小蠶。〈見王禎農桑通訣。〉此外又有桋桑，〈爾雅云：女桑，桋桑。注云：今俗桑樹小而條長者曰女桑樹。疏云：女桑，一名桋桑。〉檿桑，〈爾雅云：檿桑，山桑。注云：似桑，材中作弓及車轅。疏云：山桑，一名檿桑。〉禹貢：厥篚檿絲是也。
｜增｜
｜本草｜李時珍曰：桑有數種。有白桑，葉大如掌而厚。雞桑，葉花而薄。子桑，先椹而後葉。山桑，葉尖而長。以子種者，不若壓條而分者。
｜原｜桑生黃衣，謂之金桑，木將槁，蠶食必病樹下。每年耕，用糞則葉肥嫩，構接則葉大。桑白皮，利小水，肺中有水氣及肺火有餘者用之。葉多積，荒年可濟飢，亦可餵豬、羊、馬，蠶事畢，令人採取曬乾，收貯備用。
｜彙考｜
｜增｜
｜易。否卦｜繫於苞桑。｜疏｜苞，本也。凡物繫於桑之苞本則牢固也。又，桑之為物，其根衆也。衆則牢固之義。
｜書。禹貢｜
　桑土既蠶，是降丘宅土。｜傳｜大水去，民下丘，居平土，就桑蠶。｜集傳｜桑土，宜桑之土。既蠶者，可以養蠶也。蠶性惡濕，故水退而後可蠶，然九州皆賴其利，而獨於兗言之者，兗地宜桑，後世之濮上桑間猶可驗也。
　厥貢漆絲。｜傳｜地宜漆林，又宜桑蠶。
　厥篚檿絲。｜傳｜檿桑蠶絲，中琴瑟絃。｜疏｜檿絲，是蠶食檿桑，𠩄得絲韌，中琴瑟弦也。
｜書傳｜成王之時，有三苗貫桑葉而生，同為一穗，其大盈車，長幾充箱，民得而上諸成王。
｜詩。鄘風｜
　降觀於桑。｜傳｜地勢宜蠶，可以居民。
　靈雨既零，命彼倌人，星言夙駕，稅於桑田。｜集傳｜言方春時雨既降，而農桑之務作，文公於是命主駕者，晨起駕車，急往而勞勸之。
｜衛風｜
　桑之未落，其葉沃若。｜傳｜桑，女功之𠩄起。沃若，猶沃沃然。
　桑之落矣，其黃而隕。
｜魏風｜彼汾一方，言采其桑。｜箋｜採桑，親蠶事也。
｜原｜
｜唐風｜肅肅鴇行，集於苞桑。
｜曹風｜鳲鳩在桑，其子七兮。
｜增｜
｜豳風｜
　女執懿筐，遵彼微行，爰求柔桑。｜疏｜柔桑，穉桑也。蠶始生，宜穉桑。
　蠶月條桑，取彼斧斨，以伐遠揚，猗彼女桑。｜傳｜遠，枝遠也。揚，條揚也。角而束之曰猗。女桑，柔桑也。｜疏｜條其桑而采之，謂斬條於地，就地采之也。猗束彼女桑而采之，謂柔穉之桑不枝落者，以繩猗束而采之也。
｜小雅｜
　隰桑有阿，其葉有難。｜傳｜阿然，美貌。難然，盛貌。有以利人也。｜疏｜言隰中之桑，枝條甚阿然而長美，其葉則甚難然而茂盛，其下可以庇蔭。人往息者，得其涼也。
　隰桑有阿，其葉有沃。｜傳｜沃，柔也。
　隰桑有阿，其葉有幽。｜傳｜幽，黑也。｜疏｜阿那是枝葉條垂之狀，故為美貌。難為葉之茂，沃言葉之柔，幽是葉之色。言桑葉茂盛而柔輭，則其色純黑，故三章各言其一也。
　樵彼桑薪，卬烘於煁。｜傳｜卬，我也。烘，燎也。煁，烓竈也。桑薪，宜以養人者也。｜疏｜有人樵取於彼桑木之薪，不以炊爨，雲我用之燎於煁竈，炤物而已。桑薪，薪之善者也，宜以炊爨而養人，今不以炊爨，反燎於煁竈，失其𠩄也。
｜大雅｜菀彼桑柔，其下侯旬。｜傳｜菀，茂貌。旬，言陰均也。｜箋｜桑之柔濡，其葉菀然茂盛，謂蠶始生時也，人庇陰其下者，均得其𠩄。｜疏｜菀然而茂者，彼桑也，其葉稚而柔濡，故菀然茂盛，於此之時，人息其下，維均得蔭，皆無暑熱之患。
｜禮記。月令｜
　季春之月，命野虞毋伐桑柘。｜注｜愛蠶食也。野虞，謂主田及山林之官。
　鳴鳩拂其羽，戴勝降於桑。　蠶將生之候也。戴勝，織紝之鳥，是時恆在桑。
　具曲、植、蘧、筐。｜注｜時𠩄以養蠶器也。曲，簿也。植，槌也。
　后妃齋戒，親東鄉躬桑，禁婦女毋觀，省婦使，以勸蠶事。｜注｜后妃親採桑，示帥先天下也。東鄉者，鄉時氣也。是明其不常留養蠶也。留養者，𠩄卜夫人與世婦。婦謂世婦及諸臣之妻也。內宰職曰：仲春，詔後帥內外命婦始蠶於北郊。女，外內子女也。夏小正曰：妾子始蠶，執養宮事。毋觀，去容飾也。婦使，縫線組紃之事。
　蠶事既登，分繭稱絲效功，以共郊廟之服，毋有敢惰。｜注｜登，成也。勅往蠶者，蠶畢將課功，以勸戒之。
　季夏之月，蠶事畢，后妃獻繭，乃收繭稅，以桑為均，貴賤長幼如一，以給郊廟之服。｜疏｜后妃獻繭者，謂后妃受內命婦之獻繭。乃收繭稅者，謂既受內命婦獻繭，及收外命婦繭之賦稅。以桑為均者，言收稅之時，以受桑多少為賦之均齊，桑多則賦多，桑少則賦少。貴賤長幼如一者，貴謂公卿大夫之妻，賤謂士之妻，長幼謂婦老幼，無問貴賤長少，出之時齊同如一，皆以近郊之稅十而稅一也。𠩄稅之物，以供給天子郊廟之服。
｜內則｜射人以桑弧蓬矢六，射天地四方。｜疏｜桑，衆木之本。
｜祭義｜古者天子、諸侯必有公桑蠶室，近川而為之，築宮仞有三尺，棘墻而外閉之。及大昕之朝，君皮弁素積，卜三宮之夫人、世婦之吉者，使入蠶於蠶室，奉種浴於川，桑於公桑，風戾以食之。｜疏｜公桑蠶室者，謂官家之桑，於處而築養蠶之室。近川而為之者，取其浴蠶種便也。風戾以食之者，戾，乾也。凌早採桑必帶露而濕，蠶性惡濕，故乾而食之。
｜左傳｜宣子田於首山，舍於翳桑。｜注｜翳桑，桑之多蔭翳者。
｜原｜
｜孟子｜五畝之宅，樹墻下以桑。
｜增｜
｜戰國策｜昔者堯見舜於草茅之中，席隴畝而蔭庇桑陰，桑陰移而受天下。
｜史記。殷本記｜帝太戊立伊陟為相。亳有祥桑穀共生於朝，一暮大拱。帝太戊懼，問伊陟。伊陟曰：臣聞妖不勝德，帝之政其有闕歟，帝其脩德。太戊從之，而祥桑枯死。
｜貨殖傳｜齊魯千畝桑麻，與千戶侯等。
｜原｜
｜漢書。文帝記｜十三年春二月甲寅，詔曰：朕親率天下農耕以供粢盛，皇后親桑以奉祭服，其具禮儀。｜注｜師古曰：令立耕桑之禮制也。
｜景帝記｜二年夏四月，詔曰：朕親耕，後親桑，以奉宗廟粢盛祭服，為天下先。
｜增｜
｜漢書。食貨志｜還廬樹桑。
｜元後傳｜太后幸繭館，率皇后及列夫人桑。
｜後漢書。禮儀志｜皇后帥公卿諸侯夫人蠶。祠先蠶，禮以少牢。｜注｜漢舊儀曰：春桑生而皇后親桑於苑中。蠶室養蠶千簿以上。祠以中牢羊豕，羣臣妾從桑還，獻於繭觀，皆賜從桑者樂。
｜襄楷傳｜楷上書曰：聞宮中立黃老、浮屠之祠。浮屠不三宿桑下，不欲久生恩愛，精之至也。｜注｜言浮屠之人寄桑下者，不經三宿便即移去，示無愛戀之心也。
｜原｜
｜後漢書。張堪傳｜張堪拜漁陽太守。百姓歌之曰：桑無附枝，麥秀兩岐，張君為政，樂不可支。
｜申屠蟠傳｜蟠絶跡於梁𥓘之間，因樹為屋，自同傭人。｜注｜謝承書曰：居蓬萊之室，依桑樹以為棟也。
｜增｜
｜謝承。後漢書｜汝南伊昆，為陰縣功曹。令新到官，問曰：園中有桑，以食蠶，何如。昆曰：非初至𠩄當務。
｜原｜
｜蜀志。先主傳｜先主舍東南角籬下，有桑樹生，高五丈餘，遙望童童如小車蓋。往來者皆怪其非凡，或謂當出貴人。先主少時，與宗中諸小兒戲於樹下，戲言：吾必當乘此葆羽車蓋。
｜增｜
｜蜀志。諸葛亮傳｜亮自表後主曰：成都有桑八百株，薄田十五頃，子弟衣食，自有餘饒。
｜龐統傳｜穎川司馬徽清雅有知人鑒，龐統弱冠往見徽。徽採桑於樹上坐，統在樹下，共語自晝至夜。徽甚異之，稱統當為南州士人之冠冕，由是漸顯。
｜晉書。禮志｜武帝太康六年，使侍中成粲草定親蠶儀。先蠶壇高一丈，方二丈，為四出陛，陛廣五尺，在皇后採桑壇東南帷宮外門之外，而東南去帷宮十丈，在蠶室西南，桑林在其東。取列侯妻六人為蠶母。蠶將生，擇吉日，皇后著十二笄步搖，依漢魏故事，衣青衣，乘油畫雲母安車，駕六騩馬。女尚書著貂蟬佩璽陪乘，載筐鈎。公主、三夫人、九嬪、世婦、諸太妃、太夫人及縣鄉君、郡公侯特進夫人、外世婦、命婦皆步搖，衣青，各載筐鈎從蠶。先桑二日，蠶宮生蠶著薄上。桑日，皇后未到，太祝令質明以一太牢告祠，謁者一人監祠。祠畢徹饌，班餘胙於從桑及奉祠者。皇后至西郊升壇，公主以下陪列壇東。皇后東面躬桑，採三條，諸妃公主各採五條，縣鄉君以下各採九條，悉以桑條授蠶母，還蠶室。
｜藝術傳｜淳于智有思義，能易筮，善厭勝之術。上黨鮑瑗家多喪病貧苦，智為卦成，謂瑗曰：君安宅失宜，故令君困。君舍東北有大桑樹，君徑至市，入門數十步，當有一人持荊馬鞭者，便就買以懸此樹，三年當暴得財。瑗承言詣市，果得馬鞭，懸之三年，後井得錢數十萬，銅鐵器復二十餘萬，於是致贍，疾者亦愈。
｜辰韓國傳｜辰韓俗饒蠶桑，善作縑布。
｜馮跋載記｜跋勵意農桑，勤心政事。下書曰：桑柘之益，有生之本，此土少桑，人未見其利，可令百姓人植桑一百根，柘二十根。
｜原｜
｜宋書。禮志｜孝武立觀後親桑，循晉禮也。
｜增｜
｜南齊書。祥瑞志｜永明二年，護軍府門外桑樹一株，並有蠶絲綿被枝莖。史臣按，漢光武時有野蠶成繭，百姓得以成衣服。今則浮波幕樹，其亦此之類乎。
｜原｜
｜南齊書。孝義傳｜韓係伯，襄陽人也。襄陽土俗，鄰居種桑界上為誌。係伯以桑枝蔭妨他地，遷界上開數尺，鄰畔隨復侵之，係伯輙更改種。久之，鄰人慚愧，還𠩄侵地，躬往謝之。
｜增｜
｜魏書。食貨志｜諸初受田者，男夫一人給田二十畝，課蒔餘，種桑五十樹，棗五株，榆三根。非桑之土，一夫給一畝，依法課蒔榆、棗。奴各依良，限三年種畢，不畢，奪其不畢之地。於桑榆地分雜蒔餘果及多種桑榆者不禁。諸應還之田，不得種桑榆棗果，種者以違令論。
｜原｜
｜南史。齊本紀｜高帝舊宅在武進，宅南有一桑樹，擢本三丈，橫出四枝，狀似華蓋。帝年數歲，好戲其下，從兄敬宗曰：此樹為汝生也。
｜增｜
｜南史。羅研傳｜研為信安令。故事置觀農謁者，圍桑度田，勞擾百姓。研請除其弊，帝從之。
｜新羅國傳｜新羅土地肥美，多桑麻，作縑布。
｜隋書。禮儀志｜
　後齊皇后親桑於桑壇。備法駕，服鞠衣，乘重翟，帥六宮升桑壇東陛，即御座。女尚書執筐，女主衣執鈎，立壇下。皇后降自東陛，執筐者處右，執鈎者處左，蠶母在後。乃躬桑三條訖，升壇，即御座。內命婦以次就桑，鞠衣五條，展衣七條，褖衣九條，以授蠶母，還蠶室。 
　皇后採桑則服鳪衣。
　皇后之車，三曰翟輅，以採桑。
　命婦，採桑齋及採桑還，則黃衣。 
｜食貨志｜河清三年，每丁給永業二十畝，為桑田。其中種桑五十根，榆三根，棗五根。不在還受之限。非此田者，悉入還受之分。
｜唐書。憲宗本紀｜元和七年四月，詔民田畮樹桑。
｜禮樂志｜皇后歲祀一，季春吉巳享先蠶，遂以親桑。
｜賈循傳｜循母將葬，宅有枯桑，一夕再生，芝出北墉，人以為瑞。
｜南蠻傳｜永昌之西，野桑生石上，其材上屈兩向而下植，取以為弓，不筋漆而利，名曰瞑弓。
｜宋史。禮志｜元祐八年，宰臣奏積雨傷蠶。上曰：朕宮中自蠶一簿，欲知農桑之候，久雨葉濕，豈不有損。乃命往天竺祈晴。
｜食貨志｜
　太祖建隆時詔𠩄在長吏諭民，有能廣植桑棗，墾闢荒田者，止輸舊租，民伐桑棗為薪者罪之。
　熙寧元年，中書議勸民栽桑。帝曰：農桑，衣食之本。民不敢自力者，正以州縣約以為貲，升其戶等耳，宜申條禁。於是司農寺請立法，先行之開封，視可行，頒於天下。民種桑柘毋得增賦。安肅廣信順安軍、保州，令民即其地植桑榆或𠩄宜木，因可限閡戎馬。官計其活茂多寡，得差減在戶租數，活不及數者罰，責之補種。
｜金史。食貨志｜世宗大定十九年二月，上如春水，見民桑多為牧畜囓毀，詔親王公主及勢要家，牧畜有犯民桑者，許𠩄屬縣官立加懲斷。
｜山海經｜
　宣山上有桑，大五十尺，其枝四衢，葉大尺，赤理青華，名之曰帝女之桑。
　衡山多桑。
　東北海外，赤水在圓丘南，有三桑木而無枝，皆高百仞。
｜穆天子傳｜甲寅，天子作居范宮，以觀桑者，乃飲於桑中。天子命桑虞出〈闕字〉桑者，用禁暴民。｜注｜不得令𠞊犯桑木。
｜尚書考靈曜｜桑木者，箕星之精神，木蟲食葉為文章，人食之，老翁為小童。
｜原｜
｜春秋孔演圖｜孔子母徵在，游於大冢之陂，睡夢黑帝使請往交，語曰：汝乳必於空桑，覺則若有𠩄感，後生孔子於空桑之中。
｜韓非子｜子產相鄭，開畝樹桑，鄭人謗訾。
｜增｜
｜呂氏春秋｜伊尹之母居伊水之上，孕，夢有神告之曰：臼出水而東走，無顧。明日，視臼出水其鄰，東走十里，而顧其邑盡為水，身因化為空桑，有莘氏女子採桑，得嬰兒空桑之中，獻之於君，君令乳之，命曰伊尹。
｜淮南子｜螈蠶一歲再收，非不利也，然而王法禁之者，為其殘桑也。
｜括地圖｜化民食桑，三十七年，化而自裹，九年生翼，十年而死。
｜神異經｜東方有桑樹焉，高八十丈，敷張自輔，其葉長一丈，廣六七尺，其上自有蠶，作繭長三尺，繰一繭得絲一斤。
｜原｜
｜漢舊儀｜皇后躬桑始捋一條，執筐受桑捋三條，女尚書跪曰可止，執筐者以桑授蠶母，以桑適金室。
｜增｜
｜列女傳｜
　魯秋鬍子，納妻五日，而官於陳，後歸，未至家，見路傍有美婦方採桑，秋胡悅之，下車，願托桑陰下。婦人採桑不顧。胡曰：力田不如逢年，採桑不如見郎，今吾有金，願與夫人。而婦人不受，胡乃歸，母呼其婦，乃即採桑者也，數胡之罪，而自投於河。 
　齊宿瘤女，東鄰採桑女也，項有大瘤。閔王遊至東都，百姓盡觀，宿瘤女採桑不顧。王怪問之，對曰：受父母教採桑，不受教觀王。王曰：此奇女，悅而聘迎之。
　陳辨女者，陳國採桑之女也。晉大夫解君甫使於宋，過陳，遇之，止而戲之曰：女為吾歌，吾將舍女。女乃歌曰：墓門有棘，斧以斯之，夫也不良，國人知之。
｜崔豹。古今注｜邯鄲有美女，姓秦，名羅敷，為邑人王仁妻。仁後為趙王家令，羅敷出採桑於陌，趙王登臺，見而悅之，因飲酒欲奪焉。羅敷善彈箏，作陌上桑之歌以自明。
｜原｜
｜神仙傳｜麻姑語王方平云：接侍以來，已見東海三為桑田。
｜增｜
｜搜神記｜有人遠征，家有一女，馬一匹。女思父，乃戲馬曰：爾能為我迎得父歸，吾將嫁汝。馬乃頓韁而去，迎得父來後，馬見女輙怒，父乃殺馬，曝皮於庭，女之皮𠩄，皮忽卷女而行。父後於大桑樹枝間，得女及皮，盡化為蠶，績樹上，其繭厚大異常。鄰婦取養之，其收亦倍，今世謂蠶為女兒，古之遺語也。
｜拾遺記｜少昊以金德王。母曰皇娥，處璇宮而夜織，或乘桴木而晝遊，經歷窮桑滄茫之浦。時有神童，容色絕俗，稱為白帝之子，即太白之精，降乎水際，與皇娥讌戲，奏㛹娟之樂，游漾忘歸。窮桑者，西海之濱，有孤桑之樹，直上千尋，葉紅椹紫，萬歲一實，食之後天而老。帝子與皇娥並坐，撫桐峰梓瑟，皇娥倚瑟而清歌曰：天清地曠浩茫茫，萬象廻薄化無方，浛天蕩蕩望滄滄，乘桴輕漾著日傍，當其何所至窮桑，心知和樂悅未央。白帝子答歌，四維八埏眇難極，驅光逐影窮水域，璇宮夜靜當軒織，桐峰文梓千尋直，伐梓作器成琴瑟，清歌流暢樂難極，滄湄海浦來棲息。及皇娥生少昊，號曰窮桑氏，亦曰桑丘氏。至六國時，桑邱子著陰陽書，即其餘裔也。
｜原｜
｜後燕錄｜遼初無桑，慕容廆通於晉求種，江南平川之桑悉繇吳來。
｜增｜
｜述異記｜
　空桑生大野山中，為琴瑟之最者，空桑也。
　桓沖為江州刺史，遣人周行廬山，冀覩靈異。既陟崇巘，有一湖，周生桑樹，有敗艑、赤鱗魚。使者渴極，欲往飲水。赤鱗張鰭向之，使者不敢飲。
｜稽神錄｜廬州軍吏蔡彥卿為拓臯鎮將，暑夜坐鎮門外納涼，忽見道南桑林中，有白衣婦人獨舞，就視即滅。明夜，彥卿扶杖先往，伏草間，久之，婦人復出而舞，即擊之墜地，乃白金一餅。復掘地，獲銀數千兩，遂致富裕雲。
｜錄異記｜李太尉德裕，一旦有老叟謁門，引五六軰舁巨木請謁焉，閽者不能拒之，公異而見之。叟曰：某家藏此桑寶三世矣，某已耋矣，感公之好奇搜異，是以獻爾，木中有奇寶，若能者斵之必有𠩄得，洛邑有匠，計其年齒且老或身已沒，子孫亦當得其旨訣，非洛匠無能斵之者也。公如其言，訪於洛下，匠已殂矣，其子應召而來，睨而視之曰：此可徐而斵之矣。因解為二琵琶槽，自然有白鴿羽翼，爪足巨細畢備，匠料之微失厚薄不中，一鴿少其翼。公以形羽全者進之，自留其一，今猶在民間。
｜洛陽伽藍記｜昭儀寺佛堂前有桑樹一株，直上五尺，枝條橫遶，柯葉傍布，形如羽蓋，覆高五尺。又葉凡為五重，每重葉生椹各異。京師道俗謂之神桑。
｜廣異記｜南方赤帝女，學道得仙，居高陽崿山桑樹上。正月一日，銜柴作巢，至十五日成。赤帝誘之不得，以火焚之，女即升天，因名帝女桑。
｜鄴郡名錄｜杜勝宅，以輭漆纏桑枝，編為籬障，雨一過，黑光照四面。時通甫愛之，欲以銅官第取，不應。
｜常新錄｜裴休得桑木根，曰：若作沉香想之，更無異相，雖對沉水香，反作桑根想，終不聞香氣，諸相從心起。
｜通鑑外紀｜西陵氏之女嫘祖，為黃帝元妃，始教民蠶桑，治絲繭以供衣服，而天下無皴瘃之患，後世祀為先蠶。
｜兼明書｜今三四月間，採桑之時，見有小鳥灰色，眼下正白，俗呼白鵊鳥是也。以其採桑時來，故謂之桑鳸。
｜俗呼小錄｜湖州以桑葉二十斤為一箇。
｜湧幢小品｜湖州有章姓者，豫占桑價，占賤即畜至百餘斤，二十年無爽，白手厚獲，生計遂饒，鼓樂賽謝以為常。一日賽畢，有一婦人矮而肥，求齋，臥地下不去，其家內外醉飽，厭之，叱使去。婦人曰：我與汝曾祖母有舊連，歲為汝應卜助生計，一齋何吝，匍匐入門。蹴之，忽不見，且駭且疑，佛堂忽有聲，曾祖母牌已裂為二，蓋祖母每好善，見裸蟲，必致暖處護其生，俟生翼飛去乃已。矮婦之祥，或在於此，以後卜吉而畜，其價必相左，家道耗雲。
｜燕山叢錄｜漢昭烈宅在涿州樓桑村，昭烈在民間𠩄居有桑層蔭如樓，因曰樓桑。今尚在，其下留題甚多。
｜五雜俎｜涿州之淶水，道中有大桑，樹高十餘丈，蔭百畝，雲即昭烈舍前之桑也。自漢及今，千五百年矣，而扶疎如故，且其椹視常桑倍大，土人珍之，以相饋遺雲。
｜集藻｜
｜贊｜
｜增｜
｜晉。郭璞。帝女桑贊｜爰有洪桑，生濱淪潭，厥圍五丈，枝相交參，園客是採，帝女𠩄蠶。
｜原｜
｜元。王禎。躬桑贊｜有星天駟，象匹神龍，惟蠶辰生，厥精㝠通，孕卵而出，寓食桑中，惟君立後，毓德中宮，既正母儀，普師婦工，建茲繭館，桑必以躬，爰制祭祀，郊廟是供。
｜賦｜
｜增｜
｜魏。繁欽。桑賦｜上似華蓋，紫極比形，下象鳳闕，萬桷一楹，叢枝互出，乃錯乃並，曄曄隆暑，涼風自生，微條纖繞，隨風浮沉，陽蜩鳴其南枝，寒蟬噪其北陰，秋氣忽其將來，咸感節而悲吟，玩庇蔭之厚惠，情眷眷而愛深。
｜晉。陸機。桑賦並序｜皇太子便坐，蓋本將軍直廬也，初世祖武皇帝為中壘將軍，植桑一株，世更二代，年漸三紀，扶疎豐衍，抑有瑰異焉，賦曰：夫何佳樹之洪麗，超托居乎紫庭，羅萬根以下洞，矯千條而上征，豈民黎之能植，乃世武之𠩄營，故其形瑰族類，體艶衆木，黃中爽理，滋榮煩縟，綠葉興而盈尺，崇條蔓而層尋，希太極以延峙，映承明而廣臨，革飛鴞之流響，想鳴鳥之遺音，惟歷數之有紀，恆依物以表德，豈神明之𠩄相，將我皇之先識，誇百世而勿翦，超長年以永植。
｜傅咸。桑樹賦並序｜世祖昔為中壘將軍，於直廬種桑一株，迄今三十餘年，甚茂盛不衰，皇太子入朝，以此廬為便坐，賦曰：
伊茲樹之僥倖，蒙生生之渥惠，降皇躬以斯植，遂弘茂於聖世，厥茂伊何，其大連尋，修柯遠揚，洪條梢槮，布繁枝之沃若，播密葉以垂陰，蔭華寓而作涼，清隆暑之難任，以厥樹之巨偉，登九日於朝陽，且積小以高大，生合抱於毫芒，猶帝道之將升，亦累德以彌光，湯躬禱於斯林，用獲雨而興商，惟皇晉之基命，爰於斯而發祥，從皇儲於斯館，物無改於平生，心惻切以興思，思有感於聖明，步徬徨以周覽，庶髣髴於儀刑。
｜潘尼。桑樹賦｜從明儲以省膳，憩便房以偃息，觀茲樹之特瑋，感先皇之攸植，蔚蕭森以四射，邈洪榮而端直，爾乃徘佪周覽，俯仰逍遙，俛睨靈根，上眺修條，洞芳泉於九壤，含溢露於清霄，倚增城之飛觀，拂綺𥦗之疏寮，下迢逓以極望，上扶疎而參差，匪衆鳥之攸萃，相鳳鸞之羽儀，理有微而至顯，道有隱而應期，豈皇晉之禎瑞，兆先見而啟茲，起尋抱於纖毫，崇萬簣於始基。
｜原｜
｜王禎。親蠶賦｜惟蠶有功，萬世歸美，廣物產之貨貲，作人生之衣被，仲春之月，天子詔後以躬桑，大昕之朝，內宰告期而命祀，於是詣靈壇，降寶殿，翠障夾乎道周，鳳輦翔於畿甸，順春氣於東方，朝先蠶於北面，具夫青縹之服，侑以芳馨之薦，當其疊承寵命，適對韶光，擇世婦於卜吉，受鞠衣於明堂，崇開禁館，始入公桑，援條有三，聽女尚書之勸止，執筐不再，受宮夫人之是將，體之以坤儀之柔順，視之以母道之慈良，破蟻以來，庶養至於千簿，獻繭之後，諒化被於多方。
｜五言古詩｜
｜增｜
｜漢。樂府。陌上桑｜日出東南隅，照我秦氏樓，秦氏有好女，自名為羅敷，羅敷善採桑，採桑城南隅，青絲為籠系，桂枝為籠鈎，頭上倭墮髻，耳中明月珠，緗綺為下帬，紫綺為上襦，行者見羅敷，下擔捋髭鬚，少年見羅敷，脫帽著帩頭，耕者忘其犁，鋤者忘其鋤，來歸相怒怨，但坐觀羅敷，使君從南來，五馬立踟躕，使君遣吏往，問是誰家姝，秦氏有好女，自名為羅敷，羅敷年幾何，二十尚不足，十五頗有餘，使君謝羅敷，寧可共載不，羅敷前致辭，使君一何愚，使君自有婦，羅敷自有夫，東方千餘騎，夫壻居上頭，何用識夫壻，白馬從驪駒，青絲繫馬尾，黃金絡馬頭，腰中鹿盧劒，可直千萬餘，十五府小史，二十朝大夫，三十侍中郎，四十專城居，為人潔白皙，鬑鬑頗有鬚，盈盈公府步，冉冉府中趨，坐中數千人，皆言夫壻殊。
｜晉。樂府。採桑度｜
　蠶生春三月，春桑正含綠，女兒採春桑，歌吹當春曲。
　繫條採春桑，採葉何紛紛，採桑不裝鈎，牽壞紫羅裙。
　採桑盛陽月，綠葉何翩翩，攀條上樹表，牽壞紫羅𧟆。
｜陶潛。擬古｜種桑長江邊，三年望當採，枝條始欲茂，忽值山河改，柯葉自摧折，根枝浮滄海，春蠶既無食，寒衣欲誰待，本不植高原，今日復何悔。
｜原｜
｜陶潛。歸田園居｜野外罕人事，窮巷寡輪鞅，白日掩荊扉，虛室絕塵想，時復墟曲人，披草共來往，相見無雜言，但道桑麻長，桑麻日已長，吾土日已廣，常恐霜霰至，零落同草莽。
｜增｜
｜宋。謝靈運。種桑｜詩人陳條柯，亦有美攘剔，前修為誰故，後事資紡績，常佩知方誡，愧微富教益，浮陽騖嘉月，藝桑迨間隙，疎欄發近郛，長行達廣域，壙流始毖泉，湎途猶跬跡，俾此將長成，慰我海外役。
｜梁。吳均。採桑｜賤妾思不堪，採桑渭城南，帶減連枝繡，髮亂鳳凰篸，花舞依長薄，蛾飛愛綠潭，無由報君信，流涕向春蠶。
｜陌上桑｜嫋嫋陌上桑，蔭陌復垂塘，長條映白日，細葉隱鸝黃，蠶飢妾復思，拭淚且提筐，故人寧知此，離恨煎人腸。
｜劉邈。萬山見採桑人｜倡妾不勝愁，結束下青樓，逐伴西城路，相攜南陌頭，葉盡時移樹，枝高乍易鈎，絲繩掛且脫，金籠寫復收，蠶飢日已暝，詎為使君留。
｜王臺卿。陌上桑｜令月開和景，處處動春心，掛筐須葉滿，息倦重枝陰。
｜沈君攸。採桑｜南陌落花移，蠶妾畏桑萎，逐便牽低葉，爭多避小枝，摘駛籠行滿，攀高腕易疲，看金怯舉意，求心自可知。
｜北周。王褒。陌上桑｜人傳陌上桑，未曉已含光，重重相蔭映，輭弱自芬芳，秋胡未住馬，羅敷未滿筐，春蠶朝已老，安得久徬徨。
｜陳。傅縡。採桑｜羅敷試採桑，出入城南傍，綺裙映珠珥，絲繩提玉筐，度身攀葉聚，聳腕及枝長，空勞使君問，自有侍中郎。
｜賀徹。採桑｜蠶妾出房櫳，結伴類花叢，度水春衫綠，映日晚妝紅，釧聲時動樹，衣香自入風，鈎長嫩枝曲，葉盡細條空，競採須盈手，爭歸欲滿籠，自憐公府步，誰與少年同。
｜唐。劉希夷。採桑｜楊柳送人行，青青西入秦，誰家採桑女，樓上不勝春，盈盈灞水曲，步步春芳綠，紅臉耀明珠，絳唇含白玉，回首渭橋東，遙憐春色同，青絲嬌落日，緗綺弄春風，攜籠長嘆息，逶迤戀春色，看花若有情，倚樹疑無力，薄暮思悠悠，使君南陌頭，相逢不相識，歸去夢青樓。
｜原｜
｜李白。陌上桑｜美女渭橋東，春還事蠶作，五馬如飛龍，青絲結金絡，不知誰家子，調笑來相謔，妾本秦羅敷，玉顏艶名都，綠條映素手，採桑向城隅，使君且不顧，況復論秋胡，寒螿愛碧草，鳴鳳棲青梧，託心自有處，但怪旁人愚，徒令白日暮，高駕空踟躕。
｜子夜吳歌｜秦地羅敷女，採桑綠水邊，素手綠條上，紅妝白日鮮，蠶飢妾欲去，五馬莫留連。
｜常建。陌上桑｜翳翳陌上桑，南枝交北堂，美人金梯出，素手自提筐，非但畏蠶飢，盈盈嬌路傍。
｜增｜
｜李彥遠。採桑｜採桑畏日高，不待春眠足，攀條有餘愁，那矜貌如玉，千金豈不贈，五馬空躑躅，何以變貞性，幽篁雪中綠。
｜王建。採桑｜鳥鳴桑葉間，綠條復柔柔，攀看去手近，散作長長鈎，黃花蓋野田，白馬少年遊，𠩄念豈廻顧，良人在高樓。
｜劉駕。桑婦｜墻下桑葉盡，春蠶半未老，城南路迢迢，今日起更早，四鄰無去伴，醉臥青樓曉，妾顏不如誰，𠩄貴守婦道，一春常在樹，自覺身如鳥，歸來見小姑，新妝弄百草。
｜於濆。田翁歎桑｜手植千樹桑，文杏作中梁，頻年徭役重，盡屬富家郎，富家田業廣，用此買金章，昨日門前過，軒車滿垂楊，歸來說向家，兒孫竟咨嗟，不見千樹桑，一浦芙蓉花。
｜元。趙孟頫。題織圖｜
｜正月｜正月新獻歲，最先理農器，女功並時興，蠶室臨期治，初陽力未勝，早春尚寒氣，𥦗戶當奧密，勿使風雨至，田疇耕耨動，敢不脩耒耜，經冬牛力弱，相戒勤飯飼，萬事非預備，倉卒恐不易，田家亦良苦，舍此復何計。
｜二月｜仲春凍初解，陽氣方滿盈，旭日照原野，萬物皆欣榮，是時可種桑，插地易抽萌，列樹徧阡陌，東西各縱橫，豈惟籬落間，採葉憚遠行，大哉皇元化，四海無交兵，種桑日已廣，彌望綠雲平，匪惟錦綺謀，祇以厚民生。
｜三月｜三月蠶始生，纖細如牛毛，婉孌閨中女，素手握金刀，切葉以飼之，擁紙散周遭，庭樹鳴黃鳥，發聲和且嬌，蠶飢當採桑，何暇事遊遨，田時人力少，丈夫方種苗，相將挽長條，盈筐不終朝，數口望無寒，敢辭終歲勞。
｜四月｜四月夏氣清，蠶大已屬眠，高首何昂昂，蛾眉復娟娟，不憂桑葉少，徧野如綠煙，相呼攜筐去，迢遞立遠阡，梯空伐條枚，葉上露未乾，蠶飢當早歸，秉心靜以專，飭躬修婦事，僶勉當盛年，救忙多女伴，笑語方喧然。
｜五月｜五月夏以半，谷鸎先弄晨，老蠶成雪繭，吐絲亂紛紜，伐葦作簿曲，束縛齊榛榛，黃者黃如金，白者白如銀，爛然滿筐筥，愛此顏色新，欣欣舉家喜，稍慰經時勤，有客過相問，笑聲聞四鄰，論功何𠩄歸，再拜謝蠶神。
｜六月｜釜下燒桑柴，取繭投釜中，纖纖女兒手，抽絲疾如風，田家五六月，綠樹陰相蒙，但聞繰車響，遠接村西東，旬日可經絹，弗憂杼柚空，婦人能蠶桑，家道當不窮，更望時雨足，二麥亦稍豐，酤酒田家飲，醉倒嫗與翁。
｜七月｜七月暑尚熾，長日弄機杼，頭蓬不暇梳，揮手汗如雨，嚶嚶時鳥鳴，灼灼紅榴吐，何心娛耳目，往來忘傴僂，織為機中素，老幼要紉補，青燈照夜梭，蟋蟀𥦗外語，辛勤亦何有，身體衣幾縷，嫁為田家婦，終歲服勞苦。
｜八月｜池水何洋洋，漚麻水中央，數日庶可取，引過兩手長，織絹能幾時，織布已復忙，依依小兒女，歲晚歎無裳，布襦不掩脛，念之熱中腸，朝緝滿一籃，暮緝滿一筐，行看機中布，計日漸可量，我衣苟已成，不憂天早霜。
｜九月｜季秋霜露降，凜凜寒氣生，是月當授衣，有布織未成，天寒催刀尺，機杼可無營，教女學紡纑，舉足疾且輕，舍南與舍北，嘒嘒聞車聲，通都富豪家，華屋貯娉婷，被服雜羅綺，五色相間明，聽說貧家女，惻然當動情。
｜十月｜豐年禾黍登，農心稍逸樂，小兒漸長大，終歲荷鋤钁，目不識一字，每念心作惡，東鄰方迎師，收拾令上學，後月日南至，相賀因舊俗，為女裁新衣，脩短巧量度，龜手事塞向，庶禦北風虐，人生真可歎，至老長力作。
｜十一月｜冬至陽來復，草木潛滋萌，君子重其然，吾道自此亨，父母坐堂上，子孫列前榮，再拜稱上壽，𠩄願百福並，人生屬明時，四海方太平，民無札瘥者，厚澤敷羣情，衣食苟給足，禮義自此生，願言興學校，庶幾教化成。
｜十二月｜忽忽歲將盡，人事可稍休，寒風吹桑林，日夕聲颼飀，墻南地不凍，墾掘為坑溝，斫桑埋其中，明年芽早抽，是月浴蠶種，自古相傳流，蠶出易脫殼，絲纊亦倍收，及時不努力，知有來歲不，手凍不足惜，冀免號寒憂。
｜明。李東陽。採桑玉堂陰二首答篁墩學士｜
　採桑玉堂陰，分蠶長安郭，一勞累百枚，再分連數箔，寧知富貴地，此物能沃若，平生𤱶畝憂，黽勉懷力作，嗟彼衣錦兒，空言養蠶樂，吳機詠濯濯，周葉歌莫莫，遺我通家人，同心故相託，愛之敢輕棄，弱女方就學。
　採桑玉堂陰，陰濃樹婆娑，一采不滿筐，竟日能幾何，乃知富貴地，不及窮山阿，蠶成忽滿眼，𠩄得良亦多，人言繫家運，或者陰陽和，向非夙夜勤，豈恃葉與柯，衣多必思寒，吾民本同科，欲將分蠶意，廣被無偏頗。
｜七言古詩｜
｜增｜
｜陳。徐伯陽。賦得日出東南隅行｜朱城璧日啟朱扉，青樓含照本暉暉，遠映陌上春桑葉，斜入秦家緗綺衣，羅敷妝粉能佳麗，鏡前新梳倭墮髻，圓籠裊裊掛青絲，鐵鈎冉冉勝丹桂，蠶飢日晚暫生愁，忽逢使君南陌頭，五馬停珂遣借問，䨇臉含嬌特好羞，妾壻府中輕小吏，即今來往專城裏，欲識東方千騎歸，藹藹日暮紅塵起。
｜宋。鄭震。採桑曲｜晴採桑，雨採桑，田頭陌上家家忙，去年養蠶十分熟，蠶姑只著麻衣裳。
｜五言律詩｜
｜增｜
｜宋。梅堯臣。傷桑｜柔條初變綠，春野忽飛霜，田婦搔蓬首，冰蠶絕繭腸，名翬依麥雊，戴勝繞枝翔，不見羅敷騎，金鈎自掛牆。
｜五言絕句｜
｜增｜
｜唐。鄭谷。採桑｜向曉攜籠去，桑村路隔淮，何如鬭百草，賭取鳳凰釵。
｜劉駕。秦娥｜秦娥十四五，面白於指爪，羞人夜採桑，驚起戴勝鳥。
｜王周。採桑女二首｜
　渡水採桑歸，蠶老催上機，扎扎得盈尺，輕素何人衣。
　採桑知蠶飢，投梭惜衣遲，誰誇羅綺叢，新畫學月眉。 
｜宋。王安石。採桑｜溪橋接桑畦，鈎籠曉羣過，今蚤去何蚤，向晚蠶恐臥。
｜明。楊基。陌上桑｜青青陌上桑，葉葉帶春雨，已有催絲人，咄咄桑下語。
｜六言絕句｜
｜御製。桑林乍綠蠶事方興詩以嘉之｜彌望桑林吐葉，垂枝嫩碧初勻，竹舍正殷蠶務，天工雨露維均。
｜七言絕句｜
｜御製。岸側桑葉初碧｜夾岸青青遶御舟，濃桑初茁滿村謳，省方徧問蠶家苦，春雨連緜盡日憂。
｜題織圖｜
｜浴蠶｜豳風曾著授衣篇，蠶事初興穀雨天，更考公桑傳禮制，先宜浴種向晴川。
｜二眠｜柔桑初翦綠參差，陌上歸來日正遲，村舍家家簾幕靜，春蠶新長再眠時。
｜三眠｜紅女勤劬日載陽，鳴鳩拂羽恰條桑，只因三臥蠶將老，翦燭頻看夜未央。
｜大起｜春深處處掩茆堂，滿架吳蠶婦子忙，料得今年收繭倍，冰絲雪縷可盈筐。
｜捉績｜連宵食葉正紛紛，風雨聲喧隔戶聞，喜見新蠶瑩似玉，燈前檢點最辛勤。
｜分箔｜愛逢晴日映疎簾，新綠如雲葉漸添，天氣晴和蠶事廣，移筐分箔徧茅簷。
｜採桑｜桑田雨足葉藩滋，恰是春蠶大起時，負筥攜筐喧笑語，戴鵀飛上最高枝。
｜上簇｜頻執纖筐不厭疲，久忘膏沐與調饑，今朝士女歡顏色，看我冰蠶作繭時。
｜灸箔｜蠶性由來苦畏寒，深垂簾幕夜將闌，罏頭更爇松明火，老媼殷勤日探看。
｜下簇｜自昔蠶繅重婦功，曾聞獻繭在深宮，披圖喜見纍纍滿，茆屋清光積雪同。
｜擇繭｜冰繭方堪作素紈，重綿亦藉禦深寒，就中自有因材法，揀取筐間次第觀。
｜窖繭｜一年蠶事已成功，歷數從前屬女紅，聞說及時還窖繭，荷鋤又向綠陰中。
｜練絲｜炊煙處處繞柴籬，翠釜香生煮繭時，無限經綸從此出，盆頭喜色動䨇眉。
｜蠶蛾｜蛾兒布子如金粟，水際分飛任𠩄之，莫令繭絲遺利盡，來年留作授衣資。
｜祀謝｜勞勞拜簇祭神桑，喜得絲成願已償，自是西陵功德盛，萬年衣被澤無疆。
｜緯｜綠陰揜映野人家，每到蠶時靜不譁，一自夏初成繭後，籬邊新聽響繅車。
｜織｜從來蠶績女功多，當念勤勞惜綺羅，織婦絲絲經手作，夜寒猶自未停梭。
｜絡緯｜無衣卒歲早關情，寒氣催人蟋蟀聲，茅屋疎籬秋夜永，短檠相對絡絲成。
｜經｜織紝精勤有季蘭，牽絲分理製羅紈，鳴機來往桑陰裏，已作吳綃匹練看。
｜染色｜凝膏比潔絡新絲，傳得仙方色陸離，一代文明資賁飾，須教五采備彰施。
｜攀花｜巧樣爭傳濯錦紋，堪憐織女最殷勤，雲章霞綵娛人意，自著尋常縞布裙。
｜翦帛｜手把齊紈冰雪清，秋衣欲製重含情，逡巡莫漫施刀尺，萬縷千絲織得成。
｜成衣｜已成束帛又縫紉，始得衣裳可庇身，自昔宮庭多澣濯，總憐蠶織重勞人。
｜增｜
｜唐。來鵬。蠶婦｜曉夕採桑多苦辛，好花時節不閑身，若教觧愛繁華事，凍殺黃金屋裏人。
｜汪遵。採桑婦｜為報躊躕陌上郎，蠶飢日晚妾心忙，本來若愛黃金好，不肯攜籠更採桑。
｜宋。楊修。蠶室｜摘繭抽絲女在機，茅檐葦箔舊堂扉，年年桑柘如雲綠，翻織誰家錦地衣。
｜陸游。示客｜桑柘成陰百草香，繅車聲裏午風涼，客來莫說人間事，且共山林夏日長。
｜范成大。科桑｜斧斤留得萬枯株，獨速槎牙立暝途，飽盡春蠶收罷繭，更殫餘力付樵蘇。
｜楊萬里。桑疇｜夾㟁瀕河種穉桑，春風吹出萬條長，船行老眼渾多忘，喚作西湖插拒霜。
｜方岳。農謠｜雨過一村桑柘煙，林梢日暮鳥聲妍，青裙老姥遙相語，今歲春寒蠶未眠。
｜金。劉瞻。春郊｜桑芽粒粒破春青，小葉迎風未展成，寒食歸寧紅袖女，外家紙上看蠶生。
｜原｜
｜明。陳繼儒｜女桑新綠映宮槐，三月春風戴勝來，織就鴛鴦錦千疋，金刀先取合歡裁。
｜增｜
｜沈天孫。採桑曲｜青溪女兒愛羅裙，提筐陌上蹋春雲，蠶飢日暮思歸去，不敢回頭看使君。
｜詩散句｜
｜增｜
｜魏。曹植｜
　美女妖且閒，採桑岐路間，柔條紛冉冉，落葉何翩翩。
　出自薊北門，遙望湖池桑，枝枝自相值，葉葉自相當。
｜宋。鮑照｜季春梅始落，女工事蠶作，採桑淇洧間，還戲上宮閣。
｜梁。簡文帝｜寄語採桑伴，訝今春日短，枝高攀不及，葉細籠難滿。
｜原｜
｜江淹｜但願桑麻成，蠶月得紡績。
｜增｜
｜唐。儲光羲｜碓喧春澗滿，梯倚綠桑斜。
｜李白｜
　吳地桑葉綠，吳蠶已三眠。
　燕草如碧絲，秦桑低綠枝。
　及此桑葉綠，春蠶起中閨。
｜杜甫｜桑柘葉如雨，飛藿共徘徊。
｜聶夷中｜勸爾毋伐桑，減爾身上服。
｜宋。梅堯臣｜二月起蠶事，伐桑又阻饑。
｜王安石｜澗谷芳菲少，春風著野桑。
｜唐。杜牧｜深處會容高尚者，水苗三頃百株桑。
｜韓偓｜萬里清江萬里天，一村桑柘一村煙。
｜宋。唐庚｜魚陂舊種千頭鱠，桑徑新窠十畝繒。
｜張舜民｜洲中未種千頭橘，宅畔先栽百本桑。
｜唐。王維｜蠶眠桑葉稀。
｜李白｜
　日出明桑枝。
　桑柘綠如雲。
｜岑參｜桑葉隱村戶。
｜張謂｜夏雨桑條綠。
｜孟郊｜野桑無直柯。
｜張籍｜桑柘羅平蕪。
｜溫庭筠｜沃田桑葉晚。
｜李嘉祐｜清明桑葉小。
｜於濆｜青春滿桑柘。
｜宋。蘇軾｜萬樹桑柘美。
｜唐庚｜蠶罷野無桑。
｜金史肅｜平林半是桑。
｜唐。上官儀｜葉密鶯啼帝女桑。
｜杜甫｜舍西柔桑葉可拈。
｜李頻｜桑林蠶後盡空條。
｜朱慶餘｜桑柘成村百畝間。
｜曹唐｜桑葉扶疎閉日華。
｜宋。司馬光｜滿川濃綠土宜桑。
｜王安石｜柔桑採盡綠陰稀。
｜陸游｜
　桑眼綻來蠶事興。
　霜清南陌課劙桑。
　蠶飢衝雨采青桑。
｜金。秦畧｜柔青初散壠頭桑。
｜元好問｜童童翠葢桑初合。
｜明。楊基｜黃梅雨晴桑重綠。
｜詞｜
｜原｜
｜明。王世貞。浣溪沙｜
　一夜春波釀作藍，曉桑柔葉綠鬖鬖，丫鬟十五太嬌憨。
　織作䨇魚成比目，偷將百草鬭宜男，更無心緒餵春蠶。
｜增｜
｜宋。賀鑄。憶秦娥｜
　著春衫，玉鞭鞭馬南城南，南城南，柔桑嫩草，留住金銜。
　粉娥采葉供新蠶，蠶飢畧許攜纖纖，攜纖纖，湔裙淇上，更待初三。 
｜錦纏道｜
　雨過園林，觸處落紅凝綠，正桑葉，齊如沃，嬌羞只恐人偷看，背立墻陰，慢展纖纖玉。
　聽啼鳩幾聲，耳邊相促，念蠶飢，四眠初熟，勸路傍，立馬莫踟躇，是那裏唱道秋胡曲。
｜別錄｜
｜增｜
｜種樹書｜
　畜蠶者常以三月三日雨，卜桑葉之貴賤。諺云：雨打石頭徧，桑葉三錢片。或曰四日尤甚。杭州人云：三日尚可，四日殺我。言四日雨尤貴。
　午日不得鋤桑園。
　桑濕不可飼蠶，雨中採至，必拭令乾，恐有傷也。
｜湧幢小品｜湖州畜蠶者多自栽桑，否則預租別姓之桑，俗曰秒桑。凡蠶一斤，用葉百六十斤。諺云：仙人難斷葉價。故栽與秒為最穩，否則謂之看空頭蠶，有天幸者，往往趣之。
｜原｜
　桑葉灸熟可代茶。
　嫩桑枝炒香煎飲，久服，不患偏風。
｜種植｜
｜便民纂要｜
　取黑椹中叚子，收貯勿令浥濕。將種時，先以柴灰淹揉。次日，淘淨，取沉水者，曬令纔去水氣，種乃易生。宜肥地，有草鋤淨。冬月燒去苗，至春去冗苗，留旺者，俟至指大移栽，五步一株。大約種子不如壓條。
　初芽時，擇指大枝條旺相肥澤者，就馬蹏處劈下，潤土內開溝尺許，埋實，自然生根布葉。壓後遇旱，於傍開溝灌之，但取水氣到，忌多著水。農桑要旨云：平原淤壤土地肥虛，荊桑、魯桑俱可種，若山地土脈赤硬，止宜荊。士民必用云：種藝在審時，又合地宜，使不失其中，春分前十日為上時，當發生也，十月小春木氣長生也亦可，壓桑有三宜，時宜和，包宜固，壅宜厚，大抵天氣晴明，巳午時借其陽和，如栽子已出，忽變天氣，即以熱湯調泥培之，暑月必待晚涼，仍預於園中稀種麻麥為蔭，惟十一月不生。農桑撮要云：十二月內掘坑，深闊約二小尺，卻於坑畔取土糞，和成泥漿，桑根埋定，糞土培壅與地平，次日築實，切不可動搖，其桑加倍榮旺，勝如春栽。
　又法：將桑根浸糞水一宿，掘坑栽之，栽宜淺，種以芽稀者為上。諺云：臘月栽桑桑不知。
｜增｜
｜汜勝之書｜種桑法。每畝以黍、椹子各三升合種之。黍、桑當俱生，鋤之，桑令稀疎調適。黍熟獲之，桑生正與黍高平，因以利鐮摩地刈之，曝令燥，後有風調，放火燒之，常逆風起火，桑至春生，一畝食三箔蠶。
｜齊民要術｜桑柘熟時，收黑魯椹，即日以水淘取子，曬燥，仍畦種。常薅令淨。明年正月，移而栽之，率五尺一根，其下常掘種小荳、綠荳。栽後二年，慎勿採沐。大如臂許，正月中移之，率十步一樹，行欲小犄角，不用正相當。須取栽者，正月、二月中，以鈎弋壓下枝，令著地，條葉生高數寸，仍以燥土壅之，明年正月中，截取而種之。
｜種樹書｜
　穀樹上接桑，其葉肥大。桑上接棃，脆美而甘。撒子種桑，不若壓條而分根莖。
　淛間植桑，斬其葉而植之，謂之稼桑。卻以螺殼覆其頂，恐梅雨侵損其皮故也，二年即盛。
｜農政全書｜
　玄扈先生曰：接桑莫如當年條為妙，三年之說，不然也。且接時必待月暗，自下弦至上弦皆可，晦尤妙；自上弦至下弦皆忌，望尤險。
　取葚與雞鴨食之，糞中淘出種者，更不生葚。
　本新書曰：地桑本出魯桑，須以魯桑萌條，如法栽培，揀肥旺者，約留四五條，鋤治添糞，條有定數，葉不繁多，衆葉脂膏聚於一葉，其葉自大，即是地桑。
　王禎曰：齊民要術栽取椹之黑者，翦去兩頭，惟取中間一截。蓋兩頭者其子差細，種則成雞桑、花桑。中間一截，其子堅栗，則枝幹堅強而葉肥厚。將種之時，先以柴灰淹揉，次日，水淘去輕秕不實者，曬令水脈才乾，種乃易生。
｜士農必用｜
　地桑之功，惟在治之如法，不致荒燥。
　桑者，易生之物，除十一月不生活，餘月皆可，仍須於園內稀種檾或麻、黍為蔭。
　斫樹法。自移栽時，便割去梢，既不留中心，其條自向外長。
　科條法有四等。一、瀝水條，〈向下垂者。〉一、刺身條，〈向裏生者。〉一、駢指條，〈相併生者。〉一、冗脞條。〈雖順生，卻稠冗。〉臘月為上，正月次之。
｜博聞錄｜白桑少子，壓枝種之，若有子可便種，須用地陰處，其葉厚大，得繭重實，絲每倍常。
｜原｜
｜採桑｜高者用梯摘，庶不傷枝。遠出強枝，當用闊刃鋒利扁斧，轉腕回刃向上斫之，枝查既順，津脈不出，葉必復茂。諺曰：斧頭自有一倍葉。此善用斧之效也。柔桑高枝不勝梯，須置桑幾如高櫈，下列二桄作登級，斯易摘葉又不傷樹。
｜培桑｜凡耕桑田，不用近樹，犁不著處，斸地令起，斫去浮根，以蠶矢糞之。根下埋龜甲，則茂盛而不蛀，生黃衣亦以此治之。
｜修桑｜削其小枝則葉茂，去其枯枝則不荒。蠶事畢，將枝髠去，但髠時不可留嘴角。及夏至開掘，根下用糞或蠶沙培壅，則生意鬱積，來年嫩枝之葉更覺茂盛，且皮可製紙，枝可當柴，兼有餘利。
｜增｜
｜說文｜葚，桑實也。
｜本草｜桑子曰椹。〈椹與葚通。集韻，一作𣞵，一作黮。〉李時珍曰：椹有烏、白二種。
｜彙考｜
｜增｜
｜詩。衛風｜吁嗟鳩兮，無食桑葚。｜傳｜鳩，鶻鳩也。食桑葚過則醉而傷其性。
｜魯頌｜翩彼飛鴞，集於泮林，食我桑黮，懷我好音。｜傳｜黮，桑實也。
｜爾雅｜桑㸤有葚，梔。｜注｜㸤，半也。｜疏｜桑樹，一半有葚半無葚為梔。
｜晉書。張天錫傳｜會稽王道子問西土𠩄出。天錫應聲曰：桑葚甘香，鴟鴞革響，乳酪養性，人無妒心。
｜隋書。循吏傳｜趙軌少好學，有行檢。東鄰有桑，葚落其家，軌遣人悉拾還其主。誡其諸子曰：吾非以此求名，意者非機杼之物，不願侵人，汝等宜以為誡。
｜北史。崔逞傳｜道武攻中山，未剋，六軍乏糧，問計於逞。逞曰：飛鴞食葚而改音，詩稱其事，可取以助糧。帝乃聽人以葚當租。
｜神異經｜東方有桑焉，椹長三尺五寸，圍如長。
｜東觀漢記｜蔡君仲，汝南人，至孝。王莽亂，人相食。君仲取桑椹，赤、黑異器。賊問仲，仲答曰：黑者供母，赤者自食。賊異之，遺鹽二斗。
｜漢武帝內傳｜神仙上藥，有扶桑、丹椹。
｜魏畧｜楊沛為新鄭長。興平末，人多飢窮，沛課民益畜乾椹，收䝁豆，閱其有餘，以補不足，如此積得千餘斛，藏在小倉。會太祖為兗州刺史西迎天子，𠩄將千餘人，皆無糧。過新鄭，沛謁見，乃皆進乾椹，太祖甚喜。後賜生口十人，絹百疋，以報乾椹也。
｜魏書｜袁紹之在河北，軍人仰給桑椹。
｜神仙傳｜班孟者，不知何許人，或雲女子也。人家有桑果數千株，皆聚之，成積如山。如此十餘日，吹之各還本處。
｜異苑｜
　北方有白桑椹，長數寸，食之甘美。
　漢興平元年九月，桑再椹時，劉玄德軍小沛，年荒穀貴，士衆皆飢，仰以為糧。
　晉武帝大元中，太原王戎為鬱林太守，泊船新亭，眠，夢有人以七枚椹子與之，著衣襟中，既寤，得椹如夢中。
｜發蒙記｜鳩以桑椹為酒，謂飲之即醉也。
｜拾遺記｜員嶠山，有木名猗桑，煎椹以為蜜。
｜原｜
｜金樓子｜始皇聞鬼谷先生言，故遣徐福入海求金菜、玉蔬並一寸椹。
｜集藻｜
｜表｜
｜增｜
｜唐。李嶠。為鳳閣侍郎李元素進冬椹表｜臣某言，聞京兆萬年縣大寧坊，有桑一株，暮秋生子，初冬椹熟，今謹取得，專輙進奉。伏惟陛下惠覃區㝢，仁洎草木，故得神蠶之樹，發秀於寒露之辰，帝女之林，結實於繁霜之下。出於萬年之界，彰一人萬歲之符，生自大寧之坊，表羣生大安之慶。鴟鴞已革，見蠻貊之懷音，絲繭行豐，知府藏之逾實。殊禎洊委，絕貺仍臻，凡在含生，孰不忻慶，無任忭躍之至。
｜賦｜
｜增｜
｜晉。傅玄。桑椹賦｜繁實離離，含甘吐液，翠朱三變，或玄或白，嘉味殊滋，食之無斁。
｜七言絕句｜
｜增｜
｜宋。陸游。詠園中草木｜日高未辦續晨炊，一椀村醅且療飢，槃箸索然君勿笑，桑間紫椹正纍纍。
｜詩散句｜
｜增｜
｜唐。羅隱｜紫飽垂新椹。
｜宋。司馬光｜桑蔭青青紫椹垂。
｜張耒｜桑間椹熟麥齊腰。
｜陸游｜
　鬱鬱林間桑椹紫。
　桑林紫葚纍纍熟。
　桑間椹紫蠶齊老。
｜別錄｜
｜增｜
｜本草衍義｜本經言桑甚詳，然獨遺烏椹，桑之精英盡在於此。採摘微研，以布濾汁，石器熬成稀膏，入蜜熬稠，貯瓷器中。滾湯點服，消熱止渴，其性微涼故也。仙方，日乾為末，蜜和為丸，酒服亦良。
｜本草綱目｜楊氏產乳云：孩子不得與桑椹食，令兒心寒。四時月令云：四月宜飲桑椹酒，能理百種風熱。其法，用椹汁三斗，重湯煮至一斗半，入白蜜二合，酥油一兩，生薑一合，煮令得𠩄，瓶收。每服一合，和酒飲之。亦可以汁熬燒酒，藏之經年，味力愈佳。史言魏武帝年乏食，得乾椹以濟飢。金末大荒，民皆食椹，獲活者不可勝計。則椹之乾濕皆可救荒，平時不可不收採也。
｜原｜
｜收椹｜
｜農桑撮要｜子熟時摘取，以水淘過，畧曬乾，便掘深坑種之，或畦種之便生。即時多收椹子，以待來春種尤佳。收貯勿近濕壁墻邊則浥損不生。
｜學山蠶經｜五月也，收桑椹而水淘少曬焉，畦而種之，至冬而焚其稍，及明年而分種之。
｜增｜
｜本草｜別錄曰：桑上寄生，生弘農川谷桑樹上。三月三日采莖葉陰乾。韓保昇曰：諸樹多有寄生，莖、葉並相似，雲是鳥食物子，糞落樹上，感氣而生。葉如橘而厚輭，莖如槐而肥脆。處處雖有，須桑土者佳。非自采，即難以別，可斷莖視之，色深黃者為騐。朱震亨曰：桑寄生，藥之要品，而人不諳其的。近海州邑及海外之境，其地暖而不蠶，桑無採捋之苦，氣濃意厚，自然生出也。李時珍曰：寄生，高者二三尺，其葉圓而微尖，厚而柔，面青而光澤，背淡紫而有茸。川蜀桑多，時有生者，他處鮮得。須自采或連桑採者乃可用。
｜別錄｜
｜原｜
｜梧潯雜佩｜桑寄生酒出梧州，色白，味頗清冽。晉張華詩：蒼梧竹葉青。陳張正見詩：浮蟻擅蒼梧。皆謂此。苐釀者必和以燒酒，以氣候炎蒸，恐酒味易敗，故耳。飲勿過多。
｜增｜
｜本草｜桑花，一名桑蘚，一名桑錢。生桑樹上白蘚，如地錢花樣，不是桑椹花也。能健脾，澀腸，止血。
｜增｜
｜古今注｜柘實曰隹。〈音錐，言隹鳥𠩄食也。〉
｜本草｜按陸佃埤雅云：柘宜山石，柘之從石，取此義。寇宗奭曰：柘木裏有紋，亦可旋為器，葉可飼蠶，曰柘蠶，然葉硬，不及桑葉。李時珍曰：處處山中有之，喜叢生，幹疎而直。葉豐而厚，團而有尖，其葉飼蠶，取絲作琴瑟絃，清響勝常。爾雅𠩄謂棘繭，即此蠶也。其實狀如桑子，而圓粒如椒。其木染黃赤色，謂之柘黃。
｜彙考｜
｜增｜
｜詩。大雅｜攘之剔之，其檿其柘。｜疏｜攘去之，剔翦之者，其為檿木，其為柘木之材也。｜集傳｜檿，山桑也，與柘皆美材，可為弓幹，又可蠶也。
｜禮記。投壺｜投壺矢，以柘若棘，毋去其皮。｜注｜取其堅且重也。
｜考工記｜弓人為弓，取幹之道七，柘為上。
｜唐書。南蠻傳｜自曲靖州至滇池，食蠶以柘，蠶生閱二旬而繭，織錦縑精緻。
｜新論｜楚柘質勁，必資榜檠，以成弴弓。
｜清異錄｜張曲江里第之側有古柘，嘗因狂風發其一根，解為器具，花紋甚奇。人又以公之手筆冠世，目之曰文章樹。
｜羣碎錄｜古史考曰：柘樹枝長而勁，烏集之，將飛，柘樹反起彈烏，烏乃號呼。此枝為弓，快而有力，因名烏號之弓。
｜博聞錄｜柘葉豐而厚，春蠶餐之，其絲以冷水繰之，謂之冷水絲。
｜別錄｜
｜增｜
｜齊民要術｜種柘法。耕地令熟，耬耩作壠。柘子熟時，多收，以水淘汰令淨，曝乾。散訖，勞之。草生拔卻，勿令荒沒。三年，間劚去，堪作渾心扶老杖。十年，中四破為杖，任為馬鞭、胡床。十五年，任為弓材，亦堪作屐，裁截碎木，中作錐、刀靶。二十年，好作犢車材。欲作鞍橋者，生枝長三尺許，以繩縛旁枝，木橛釘著地中，令曲如橋，十年之後，便是渾成柘橋。欲作快弓材者，宜於山石之間北陰種之。 
｜增｜
｜本草｜陳藏器云：奴柘生江南山野。似柘，節有刺，冬不凋。李時珍曰：此樹似柘而小，有刺。葉亦如柞葉而小，可飼蠶。

御定佩文齋廣群芳譜卷十一
