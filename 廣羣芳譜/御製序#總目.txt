御製佩文齋廣羣芳譜序
粵自神農氏嘗草辨穀民始知樹藝醫藥伊耆氏命羲和推步定歷以授時民始知耕穫之不愆而百工積熙偉哉開物成務啟牖來茲聖帝之功與天地並矣朕聽政之暇披閱典藉留意農桑繪耕織之圖製永言之什時巡所至親歷田間其稼穡之艱難作勞之辛苦既周知而洞悉矣每思究百昌生殖之理極萬變消長之情著為成編以佑吾民嘗謂爾雅具其名物而郭璞陸佃孫炎之流疏注埤翼又加詳焉其明備者莫如本草自本經以迄陶弘景蘇頌而下數十種凡採治之法無不該校他如齊民要術月令廣義諸書其蒔植之宜為更晰矣遐稽往牘擷其英華歸於簡括良匪易也比見近人所纂羣芳譜蒐輯眾長義類可取但惜尚多踈漏因命儒臣即秘府藏帙攟摭薈萃刪其支冗補其闕遺上原六經旁據子史洎夫稗官野乘之言才士之所歌吟田夫之所傳述皆著於篇而奇花瑞草之產於名山貢自遠徼絕塞為前代所未見聞者亦咸列焉復允廷臣之請益以朕所賦詠依類分載總一百卷命名曰佩文齋廣羣芳譜冠以天時尊歲令也次穀次桑麻崇民事也次蔬茶果木花卉資厚生溥利用也終以藥物重民命也其諸天時蚤晚之候人事種溉之方地力彼此之殊物性良楛之異罔弗條舉縷析燦然可觀焉是書也攬品彙之蕃滋想群生之率育一展卷間化機洋溢於茲畢呈固不惟矜淹洽侈藻麗也以是刊布天下垂之久遠使吾民優游於農圃之中家室盈寧樂其業而不憚其勤而大夫士以及民之秀者因以區別物宜審其淑慝凜嗜好之常慎莭宣之度於以躋仁壽而享泰平亦不為無所裨助也哉
康熙四十七年五月初十日

御定佩文齋廣羣芳譜刊成進
勅旨校刊
皇帝陛下
聖覽便悉嘉名仰窺莫測所自來博學盡驚為天授品題所及遠過箋疏睹記不忘何須載籍乃猶時勤薈萃下逮芻蕘
特命編修臣汪灝臣張逸少臣汪漋臣黃龍睂仰遵
指授敬事編摩繙
宸章若賦若詩久登
御集莫不轉鴻鈞於一氣揚藻采於千秋分冠簡端尤光冊府筆如垂露灑五色於芳菲文似慶雲映三光於碧落既成篇帙更
錫序文
天語輝皇融六經之津液
奎文焜燿徹十襲之縹緗臣灝澗谷庸材山林小草早蒙收採便得敷榮竊負栽培自貽傾覆叨
弘恩於使過不棄菲葑效末技以校書日親棃棗身是久枯之木忽訝春回心如已折之葵猶承日照剞劂
告竣少竭力於涓埃豕亥傳訛猶驚心於詿誤乃蒙
天仰
聖激切屏營之至謹奉
聞
附錄羣芳譜原敘王象晉著　
尼父有言吾不如老農不如老圃世之耳食者遂譁然曰農與圃小人事也大人者當劑調二氣冶鑄萬有烏用是齪齪者為果爾則陳幽風者不必聖愛菊愛蓮者不必賢稅桑田樹榛栗者不必稱塞淵侈詠歌哉予性喜種植斗室傍羅盆草數事瓦缽內蓄文魚數頭薄田百畮足供饘粥郭門外有園一區題以涉趣中為亭顏以二如雜藝蔬茹數十色樹松竹棗杏數十株植雜草野花數十器種不必奇異第取其生意鬱勃可覘化機美實陸離可充口食較晴雨時澆灌可助天工培根核屏菑翳可驗人事暇則抽架上農經花史手錄一二則以補咨詢之所未備每花明柳媚日麗風和攜斗酒摘畦蔬偕一二老友話十餘年前陳事醉則偃仰於花茵莎榻淺紅濃綠間聽松濤醻鳥語一切升沉寵辱直付之花開花落因取平日所涉歷咨詢者類而著之於編而又冠以天時歲令以便從事歷十餘寒暑始克就緒題之曰二如亭羣芳譜與同志者共焉相與怡情相與育物相與阜財用而厚民生即不敢謂調二氣冶萬有其於天地之大生廣生未必無小補雲因思尼父所言蓋恐石隱者流果於忘世而非厭薄農圃以為瑣事不足為也請以質諸世之所謂大人者
一、羣芳譜原本大抵託興眾芳寄情花木可為風雅之助然或摭拾舊聞或獨攄己見採擇未遍不免登載疎漏今將穀桑麻蔬茶花果木竹卉藥諸譜皆搜羅羣編依類增補俾讀者咸知重農貴穀為率育羣生之本下及庶草繁殖弘茂對之化機藥果資生豋人民於壽域是書所闢舉世共賴
一、原本以羣芳命名而冠以天譜歲譜今改歲譜為天時記四時長養之理萬彙榮枯之候冠於諸譜之前若天譜中歷數災祥及泛言日月風雲星辰雨露等類並歲譜中泛言節序者俱與羣芳不甚貼切㮣不復錄
一、原本各譜中分題名目條款不一今每一物詳釋名狀列於其首次徵據事實統標曰彙考傳記序辨題跋雜著騷賦詩詞統標曰集藻其製用移植等目統標曰別錄庶分條簡要編次畫一至若原本首簡總論雜說中有可採者並行附載泛者略之
一、原本花木卉藥諸譜按之經史傳記方書地誌文集及今耳目所見闕漏者頗多若金蓮花夜亮木及塞外諸奇花海內諸名山所產山花前人不經見者今皆採補以廣後人見聞
一、原本梅杏桃李之類俱載入花中今分見於花果兩處更使開卷瞭然
一、葛木棉以類相從附入桑麻譜他如香附莎草卉藥各見芸香山礬別為二物藺蕳澤蘭析作數種俱各註明本條之下以便觀覽
一、原本中藥譜僅五十有四種為數甚少今照本草綱目廣採補入凡見於詩經爾雅楚辭及唐宋歷代詩文者增註其下
一、原本諸譜中多有療治一條今按醫療自有專書如本草綱目證治準繩之類可備詳考纂入譜內反多闕略且恐參究未精泥方貽悞寧闕之以致慎
一、原本終以鶴魚一譜今按禽魚既與羣芳命名不符且類族眾多禽中不得專舉一鶴魚中不得專舉金魚復於本類不備㮣不復存
一、原本所載事實或闕書名賦詠或闕人名又或書官書號書地書爵書諡今於其可考證者悉為標明餘仍其舊以示存疑

御定佩文齋廣羣芳譜編校官
　　翰林院編修　臣汪灝
　　翰林院編修　臣張逸少
　　翰林院編修　臣汪漋
　　翰林院編修　臣黃龍睂
　　　校錄人員
　　舉人　　　臣李同聲
　　舉人　　　臣胡期恆
　　貢生　　　臣張育徽
　　監生　　　臣潘葆光
　　監生　　　臣胡宸基
　　監生　　　臣周𪔂
　　監生　　　臣周旋
　　監生　　　臣吳從龍
　　生員　　　臣錢阿瑛
　　生員　　　臣張宏敏
　　生員　　　臣張位
　　生員　　　臣方覲
　　生員　　　臣趙侗斆
　　生員　　　臣許懋德
　　生員　　　臣邱起元
御定佩文齋廣羣芳譜總目      
　　天時譜六卷
　　穀譜四卷
　　桑麻譜二卷
　　蔬譜五卷
　　茶譜四卷
　　花譜三十二卷
　　果譜十四卷
　　木譜十四卷
　　竹譜五卷
　　卉譜六卷
　　藥譜八卷
　　　　臣等謹案
御定廣羣芳譜一百卷康熙四十七年
聖祖仁皇帝御定葢因明王象晉羣芳譜而廣之也
凡改正其門目者三以天譜歲譜併為天時記惟述物候榮枯而天譜之雜述災祥歲譜之泛陳節序者俱刪不錄其鶴魚一譜無關種植亦無關民用則竟全刪改正其體例者四原本分條標目前後參差今每物先釋其名狀次徵據事實統標曰彙考詩文題詠統標曰集藻製用移植諸法統標曰別錄其療治一條恐參校未精泥方貽悞亦竟刊除至象晉生於明季不及見太平王會之盛今則流沙蟠木盡入版圖航海梯山咸通職貢凡殊方絕域之產古所未聞者俱一一詳載以昭
聖朝之隆軌又象晉以田居閒適偶爾著述不能窺天祿石渠之秘考證頗踈其所載者又多稗販於花鏡圃史諸書或迷其出處或舛其姓名訛漏不可殫數今則紬東觀之藏開西崑之府並溯委窮源詳為補正以成博物之鴻編
賜名廣羣芳譜特
聖人褒纖介之善不沒創始之功耳實則新輯者十之八九象晉舊文僅存十之一二也乾隆四十七年二月恭校上
　　總纂官臣紀盷臣陸錫熊臣孫士毅
　　總校官臣陸費墀
