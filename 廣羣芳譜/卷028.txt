御定佩文齋廣羣芳譜卷二十八
　花譜
　　棠棃花 〈棠棃，別見果譜。〉
｜原｜棠棃，野棃也。〈爾雅所謂，杜，甘棠也。詳見果譜。〉樹如棃而小，葉似蒼朮，亦有圓者、三叉者，邊皆有鋸齒，色黲白。二月開白花，可煠食，曬乾磨麵作燒餅，可濟饑。葉味微苦，嫩時煠熟，水浸淘淨，油鹽調食，或蒸曬代茶。
｜彙考｜
｜原｜
｜詩。召南｜蔽芾甘棠，勿剪勿伐，召伯𠩄茇。
｜唐風｜有杕之杜，生於道左。　有杕之杜，其葉湑湑。
｜增｜
｜史記。燕召公世家｜召公巡行鄉邑，有棠樹，決獄政事其下，自侯伯至庶人各得其所，無失職者。召公卒，而民人思召公之政，懷棠樹不敢伐，歌詠之，作甘棠之詩。
｜南齊書。祥瑞志｜昇明二年四月，昌國縣徐萬年門下棠樹連理。
｜宋史。五行志｜元豐十年十二月，泌陽縣甘棠木連理。
｜原｜
｜韓詩外傳｜召伯在朝，有司請召民。伯曰，不勞一身，而勞百姓，非吾先君之志也。於是，舍於棠下聽訟，百姓大悅，詩人歌焉。
｜增｜
｜酉陽雜俎｜建中四年，趙州寧晉縣沙河北有大棠棃樹，百姓常祈禱，忽有羣蛇數十，自東南來，渡北岸，集棠棃樹下為二積，俄見三龜徑寸，繞行積傍，積蛇盡死。乃各登其積，視蛇腹各有瘡，若矢𠩄中。刺史康日知圖甘棠，奉三龜以獻。
｜曲江縣志｜縣東九十里有棃溪，岸多棠棃，故名。
｜集藻｜
｜七言古詩｜
｜增｜
｜元。王冕。棠棃白練圖｜芙蓉香冷簫聲杳，月淡煙清楚宮曉，仙禽不語雪衣輕，相逢卻恨秋風早，土花翠淺霜露蒙，山棃小結丹砂紅，玉人醉倒不知處，夢回故苑朝雲濃。
｜五言排律｜
｜增｜
｜唐。吳融。追詠棠棃花｜蜀地從來勝，棠棃第一花，更應無輭弱，別自有妍華，不貴綃為霧，難降綺作霞，移須歸紫府，駐合餌丹砂，密映彈琴宅，深藏賣酒家，夜宜紅蠟照，春稱錦筵遮，連廟魂棲望，飄江字繞巴，未饒酥點薄，兼妬雪飛斜，舊賞三年斷，新期萬樹賒，長安如種得，誰定牡丹誇。
｜七言絶句｜
｜增｜
｜唐。薛濤。棠棃花和李太尉｜吳均蕙圃移嘉木，正及東溪春雨時，日晚鶯啼何𠩄為，淺深紅膩壓繁枝。
｜宋。蔡襄。正月十八日甘棠院三首｜
　上元纔過去尋春，紅白山花粲粲新，似喜使君初病起，隔欄相向笑迎人。
　天氣和柔酒更醇，緩歌花底正初春，狂花有意憐狂客，撩亂飛紅滿一身。
　無奈閒情著物歡，更愁花草便闌珊，夭紅嫩翠宜燈燭，放散笙歌靜裏看。
｜原｜
｜孟淑卿。春歸｜落盡棠棃水拍堤，淒淒芳草望中迷，無情最是枝頭鳥，不管人愁只管啼。
｜增｜
｜明。陸樹聲｜滿樹棠棃錦作團，雙棲啼鳥鬭爭妍，邊徐生色依然好，贏得東風歲歲看。
｜詩散句｜
｜增｜
｜唐。白居易｜
　風吹棠棃花，啼鳥時一聲。
　鏡湖水遠何由汎，棠樹枝高不易攀。
｜薛逢｜野花似雪落何處，棠棃樹下香風來。
｜李郢｜鳥聲亂啼人未遠，野風吹散白棠棃。
｜白居易｜棠棃間葉黃。
｜元。程文海｜霜暈棠棃臉。
｜宋。司馬光｜甘棠前後雨陰濃。
｜金。辛願｜棠棃妥雪霑新雨。
｜元。倪瓉｜野棠花落過清明。
｜別錄｜
｜增｜
｜丹鉛雜錄｜孝子傳，尹伯奇採楟花以為食。注，楟花，山棃也，今棠棃。其花春開，採之日乾㵸，可充蔬。
　　常棣花 〈棣實，別見果譜。　按，名物疏雲，唐棣、常棣是二種。爾雅雲，棠棣，栘。本草謂之扶栘，白楊類也。又雲，常棣，棣，乃小雅所謂常棣之花也。原譜混合為一，又誤以常棣為棣棠，今分常棣、棣棠為二譜，唐棣別載木譜。〉
｜增｜
｜爾雅｜常棣，棣。
｜洛陽花木記｜白郁李，千葉，一名玉帶。
｜原｜常棣，〈有郁李諸名，詳果譜。〉花正白亦或赤，花蕚上承下覆，有親愛之意，故以喻兄弟，周公所謂賦常棣也。
｜彙考｜
｜原｜
｜詩。秦風｜山有苞棣。
｜增｜
｜詩。小雅｜常棣之華，鄂不韡韡。｜傳｜常棣，棣也。鄂，猶鄂鄂然，言外發也。韡韡，光明也。｜箋｜承華者曰鄂，不當作拊。拊，鄂足也。鄂足得華之光明，則韡韡然盛興者，喻弟以敬事兄，兄以榮覆弟，恩榮之顯亦韡韡然。
｜原｜
｜小雅｜彼爾維何，維常之華。｜傳｜常，常棣也。
｜增｜
｜宋景文筆記｜莒公言，詩有常棣之華。逸詩有唐棣之華。世人多誤以常棣為唐棣，於兄弟用，因唐誤常。且常棣，棣也。唐棣，栘也。栘開而反合者也，此兩物不相親。
｜三柳軒雜識｜姚氏殘語以常棣為俗客。兄弟之義不可稱俗，今改為和客。
｜花經｜郁李，七品三命。
｜集藻｜
｜賦｜
｜增｜
｜唐。陸龜蒙。郁李花賦｜試問山翁，得郁李之春叢，移來砌下，出自山中，長霑澗雨，迥灑巖風，曾不得次玉堂而展低艶，承畫閣而逞微紅，虛在芳菲之數，徒干造化之功，弱植欹危，繁梢襞積，一枝上能萬其膚蕚，一蕚中自參其丹白，且桃以夭而蕣以華，芍藥為贈兮芙蓉可嘉，誰為翦緗綺，碎明霞，鳳苞蔥蘢於水殿，霓襟掩苒於雲車，靜倚庭檻，徐飄蘂氣，落幽閨怨別之夢，寫空谷遺榮之思，初侍東陵聖母，冶態嫣妍，近辭北燭仙人，愁容倭墮，嗟其結莓苔之地，抱林麓之姿，蝶善舞而相掠，鶯能言而見欺，香憐墜少，蒂戀飄遲，當杯者不顧，守道者應知，請看嵇康高士傳，莫信長安輕薄兒。
｜五言古詩｜
｜增｜
｜唐。白居易。惜栯李花｜樹小花鮮妍，香繁條輭弱，高低二三尺，重疊千萬蕚，朝艶藹霏霏，夕凋紛漠漠，辭枝朱粉細，覆地紅綃薄，由來好顏色，常苦易銷爍，不見莨蕩花，狂風吹不落。
｜宋。梅堯臣。劉仲更於唐書局中種郁李｜冷局少風景，買花栽作春，前時櫻桃過，今日雀李新，搦條紅蓓蕾，婀娜含雨勻，舊來薔薇叢，饒借與近鄰，始移棣蕚密，不慚車下榛，日暮綴書罷，暫賞舉杯踆。
｜七言絶句｜
｜增｜
｜宋。趙抃。次韻郁李花｜花縣逢春對曉暉，朱朱白白綴繁枝，梅先菊後何須較，好似人生各有時。
｜詩散句｜
｜增｜
｜唐。李白｜棣華儻不接，甘與秋草同。
｜駱賓王｜棠晚落疎花。
｜白居易｜陰繁棠布葉。
｜別錄｜
｜增｜
｜花史｜郁李花性喜向暖日和風，澆用清水，以性潔故也。
　　櫻桃花 〈櫻桃，別見果譜〉
｜原｜櫻桃，木多陰，不甚高。春初開白花，繁英如雪，香如蜜。葉圓，有尖及細齒。
｜增｜
｜花鏡｜櫻桃，花有千葉者，其實少。
｜彙考｜
｜原｜
｜晉宮閣名｜式乾殿前櫻桃二株，含章殿前櫻桃一株，華林園櫻桃二百七十株。
｜增｜
｜花經｜櫻桃，四品六命。
｜弇山園記｜小罨畫溪之西種含桃，含桃成歲得一解饞，花亦足飽目，其左方種如之，俱曰含桃塢。
｜原｜
｜花史｜張茂卿頗事聲妓，一日櫻桃花開，攜酒其下，曰，紅粉風流，無踰此君，悉屏妓妾。
｜一統志｜鄜州有櫻桃山，上多櫻桃樹。
｜集藻｜
｜五言古詩｜
｜增｜
｜唐。劉禹錫。和樂天讌李美周中丞宅賞櫻桃花｜櫻桃千萬枝，照耀如雪天，王孫讌其下，隔水疑神仙，宿露發清香，初陽動暄妍，妖姬滿鬂插，酒客折枝傳，同此賞芳月，幾人有華筵，杯行勿遽辭，好醉逸三年。
｜孟郊。南陽公請東櫻桃亭子春讌｜萬木皆未秀，一林先含春，此地獨何力，我公布深仁，霜葉日舒捲，風枝遠埃塵，初英濯紫霞，飛雨流清津，賞異出囂雜，折芳積歡忻，文心茲焉重，俗尚安能珍，碧玉妝粉比，飛瓊穠艶均，鴛鴦七十二，花態併相新，常恐遺秀志，迨茲廣讌陳，芳菲爭勝引，歌詠竟良辰，方知戲馬會，永謝登龍賓。 
｜白居易。櫻桃花下有感而作｜藹藹美周宅，櫻繁春日斜，一為洛下客，十見池上花，爛漫豈無意，為君占年華，風光饒此樹，歌舞勝諸家，失盡白頭伴，長成紅粉娃，停杯兩相顧，堪喜亦堪嗟。
｜七言古詩｜
｜增｜
｜唐。白居易。履信池櫻桃島上醉後走筆送別舒員外兼寄宗正李卿考功崔郎中｜櫻桃島前春，去春花萬枝，忽憶與宗卿閒飲日，又憶與考功狂醉時，歲晚無花空有葉，風吹滿地乾重疊，蹋葉悲秋復憶春，池邊樹下重殷勤，今朝一酌臨寒水，此地三回別故人，櫻桃花，來春千萬朶，來春共誰花下坐，不論崔李上青雲，明日舒三亦拋我。
｜五言律詩｜
｜增｜
｜唐。白居易。同諸客攜酒早看櫻桃花｜曉報櫻桃發，春攜酒客過，綠餳粘盞杓，紅雪壓枝柯，天色晴明少，人生事故多，停杯替花語，不醉擬如何。
｜原｜
｜李德裕。櫻桃花｜皎日照芳菲，鮮葩含素輝，愁人惜春夜，達曉想巖扉，風靜陰盈砌，露濃香入衣，恨無金谷妓，為我奏思歸。
｜增｜
｜溫庭筠。二月十五日櫻桃盛開｜曉覺籠煙重，春深染雪輕，靜應留得蝶，繁欲不勝鶯，影亂晨飈急，香多夜雨晴，似將千萬恨，西北為卿卿。
｜宋。歐陽修。春日獨遊上林院後亭見櫻桃花奉寄希深聖俞｜昔日尋春地，今來感歲華，人行已荒徑，花發半枯槎，高榭林端出，殘陽水外斜，聊持一樽酒，徒倚憶天涯。
｜明。吳國倫。櫻桃花｜御苑含桃樹，花開作雪看，誰移荒署裏，偏助早春寒，逞素愁金谷，垂珠遲玉盤，不知蕭頴士，何意獨相殘。
｜七言律詩｜
｜增｜
｜宋。梅堯臣。和永叔同遊上林院後亭見櫻桃花悉已披謝｜去年君到見春遲，今日尋芳是夙期，祗道朱櫻纔弄蘂，及來幽圃已殘枝，飄英尚有遊蜂戀，著子唯應谷鳥知，把酒聊能慰餘景，乘歡不厭夕陽時。
｜七言絶句｜
｜增｜
｜唐。張籍。和裴僕射看櫻桃花｜昨日南園新雨後，櫻桃花發舊枝柯，天明不待人同看，繞樹重重履跡多。
｜白居易。酬韓侍郎張博士雨後遊曲江見寄｜小園新種紅櫻樹，閒繞花枝便當遊，何必更隨鞍馬隊，衝泥蹋雨曲江頭。
｜題東樓前李使君所種櫻桃花｜身入青雲無見日，手栽紅樹又逢春，惟留花向樓前看，故故拋愁與後人。
｜元稹。折枝花贈行｜櫻桃花下送君時，一寸春心逐折枝，別後相思最多處，千株萬片繞林垂。
｜劉言史。山寺看櫻桃花題僧壁｜楚寺春風臘盡時，含桃先拆一千枝，老僧不語傍邊坐，花發人來總不知。
｜李商隱。櫻桃花下｜流鶯舞蝶兩相欺，不取花芳正結時，他日未開今日謝，嘉辰長短是參差。
｜李羣玉。題櫻桃｜春初攜酒此花間，幾度臨風倒玉山，今日葉深黃滿樹，再來惆悵不能攀。
｜吳融。買帶花櫻桃｜粉紅輕淺靚妝新，和露和煙別近鄰，萬一有情兼有恨，一年榮落兩家春。
｜陸希聲。含桃圃｜小圃初晴風露光，含桃花發滿山香，看花對酒心無事，倍覺春來白日長。
｜韋莊。櫻桃樹｜記得花開雪滿枝，和蜂和蝶帶花移，如今花落遊蜂去，空作主人惆悵詩。
｜宋。范成大。櫻桃花｜借暖衝寒不用媒，勻朱勻粉最先來，玉樓一見憐癡小，教向傍邊自在開。
｜原｜
｜楊萬里。櫻桃花｜櫻桃花發滿晴柯，不賭嬌嬈祇賭多，落盡江梅餘半朶，依然風韻合還他。
｜增｜
｜元。方回。櫻桃花｜淺淺花開料峭風，苦無妖色畫難工，十分不肯精神露，留與他時著子紅。
｜詩散句｜
｜原｜
｜宋。王僧達｜緗葉未開蕊，紅葩已發光。
｜宋。文同｜嫩葉藏輕綠，繁葩露淺紅。
｜明。於若瀛｜三月雨聲細，櫻花疑杏花。
｜唐。李白｜別來幾歲未還家，玉窗五見櫻桃花。
｜李賀｜背人不語向何處，下堦自折櫻桃花。
｜增｜
｜白居易｜
　櫻桃廳院春偏好，石井欄堂夜更幽。
　慢牽欲傍櫻桃泊，借問誰家花最紅。
｜殷璠｜昨日小樓微雨過，櫻桃花落晚風晴。
｜詞｜
｜原｜
｜宋。毛滂。浣溪沙｜
　小圃春光不待邀，蚤通消耗與含桃，晚來芳意半含梢。
　帶笑不言春淡淡，試妝未徧雨瀟瀟，東君少女可憐嬌。
｜陳繼儒。攤破浣溪沙｜
　曉來露井看櫻桃，羅袖迎風不柰飄，轉向碧窗還小立，再吹簫。
　簫咽春愁愁正劇，自拈香在博山燒，日暮闌干楊柳外，落紅敲。
　　石榴花 〈榴實，別見果譜。〉
｜原｜石榴，一名丹若，〈本草雲，若木乃扶桑之名，榴花丹頰似之，故亦有丹若之稱。〉本出塗林安石國，漢張騫使西域，得其種以歸，故名安石榴。今處處有之，樹不甚高大，枝柯附幹，自地便生作叢，孫枝甚多，種極易息，或以子種，或折其條盤土中便生。葉綠，狹而長，梗紅。五月開花，有大紅、粉紅、黃、白四色。有海榴，〈來自海外，樹高二尺。〉黃榴，〈色微黃帶白，花比常榴差大。〉四季榴，〈四時開花，秋結實，實方綻，旋復開花。〉火石榴，〈其花如火，樹甚小，栽之盆，頗可玩。又有細葉一種，亦佳。〉餅子榴，〈花大，不結實。〉番花榴，〈出山東，花大於餅子，移之別省，終不若在彼大而華麗，蓋地氣異也。〉燕中有千瓣白、千瓣粉紅、千瓣黃、千瓣大紅、單瓣者，比別處不同。中心花瓣如起樓臺，謂之重臺石榴，花頭頗大，而色更深紅。
｜增｜
｜花鏡｜石榴有竝蒂花者，又有紅花白緣，白花紅緣者，亦異品也。
｜彙考｜
｜原｜
｜宋史。五行志｜紹興間，漢陽軍有插榴枝於石罅，秀茂成陰，歲有華寔者。初，郡獄有誣服孝婦殺姑，婦不能自明，屬行刑者插髻上華於石隙，曰，生則可以驗吾𡨚。行刑者如其言，後果生。
｜增｜
｜酉陽雜俎｜衡山祝融峰下法華寺，有石榴花，春秋皆發。
｜博異記｜天寶中，處士崔元徽春夜遇女伴十餘人，有綠裳者前曰，某姓楊。又指一人曰，李氏。又指一人曰，陶氏。又指緋衣小女曰，姓石名阿措。又有封家十八姨來，諸人命酒，各歌以送之，至十八姨持盞，性頗輕佻，翻酒污阿措衣，阿措作色曰，諸人即奉求，吾不奉畏耳，拂衣而起。緋衣名阿措，安石榴也，封家姨乃風神也。
｜原｜
｜方輿勝覽｜閩縣東山有榴花洞，唐永泰中，樵者藍超遇白鹿逐之，渡水入石門，始極窄，忽豁然，有雞犬人家。主翁謂曰，吾避秦人也，留卿可乎。超曰，欲與親舊訣乃來，與榴花一枝而出，恍然若夢中，再徃竟不知所在。
｜增｜
｜方輿勝覽｜合肥浮槎山，俗傳自海上浮來。梁武帝女為尼於此山，建道林寺，寺有榴花，根幹偉茂，即帝女手植。
｜花經｜石榴，五品五命。
｜瓶花譜｜各色千葉榴，四品四命。
｜原｜
｜王直方詩話｜王荊公作內相，翰苑有石榴一叢，枝葉繁茂，只發一花，時荊公有詩云，萬綠叢中紅一點，動人春色不須多，予每以不見全篇為恨，遯齋閑覽以為唐人詩，非也。
｜洪氏雜俎｜溫湯七聖殿，繞殿石榴，皆太真𠩄植。
｜學圃餘疏｜石榴本外國來者，獨京師為勝，盆中有植幹數十年，高不盈二尺，而垂實纍纍。皮、子之紅白一隨其花，花而不實者曰餅子，深紅、淡紅二種皆山亭之珍也，吾地不宜，盆中移歸，不二年壞矣。本地餅子紅榴稍佳而樹大，非几案前物。單葉有黃、白、淺、深紅四種，存以標異可也。
｜增｜
｜瓶史｜浴榴宜艶色婢。　石榴以紫薇、大紅千葉木槿為婢。
｜集藻｜
｜頌｜
｜增｜
｜梁。江淹。石榴頌｜美木艶樹，誰望誰待，縹葉翠蕚，紅華絳采，炤烈泉石，芬披山海，奇麗不移，霜雪空改。
｜賦｜
｜增｜
｜晉。夏侯湛。石榴賦｜覽華圃之嘉樹兮，羨石榴之奇生，滋玄根於𡗝壤兮，擢繁幹於蘭庭，霑靈液之粹色兮，含渥霧以深榮，若乃時雨新稀，微風扇物，藹萋萋以鮮茂兮，紛扶輿以蓊鬱，枝摻稔以環柔兮，葉鱗次以周密，纖條參差以窈窕兮，洪柯流離以相拂，於是乎青陽之末，朱明之初，翕微煥以摛采兮，的窟㻧以揚敷，接翠蕚於綠𦷾兮，冒紅牙以丹鬚，赩然含蕤，璀爾散珠，若乃叢紈始裹，聚葩方離，潛輝蜿艶，綠采未披，照灼攢列，熒熒玄垂，雪酲解䬼，怡神實氣，冠百品以奇仰，邁眾果而特貴。
｜傅玄。石榴賦｜鳥宿中而纖條結，龍辰升而丹華繁，其在晨也，灼若旭日棲扶桑，其在昏也，赩若燭龍吐潛光，苞玄黃之烈輝，綠煒曄而焜煌，發朱榮於綠葉，時從風而飄揚。
｜庾鯈。石榴賦｜綠葉翠條，紛乎蔥青，丹華照爛，曄曄熒熒，遠而望之，繁若摛繢被山阿，迫而察之，赫若龍燭耀綠波。
｜唐。呂令問。府庭雙石榴賦｜公府洞豁，羣木羅生，歷眾芳而鮮妙，得雙榴之美名，擢質森聳，垂陰淒清，掃危堦之數級，蔭閑庭之四平，夾砌駢羅，則東西表賓主之位，與時消息，則寒暑任榮枯之情，故其異影同庇，分芳對出，夏景焯而開花，秋氣結而成實，剖之則珠彩輝掌，捧之則金光照日，其生也，雖雜居幽徑之蘭，其用也，亦間若雕盤之栗。若乃當公務之總，偶訟庭之要，爰趨爰揖，或長或少，皆指而稱曰，彼石榴之所生，何托根之至妙，俯環廊之廻合，拂危簷之窈窱，類甘棠之勿翦，人縱去而猶思，若李樹之無言，蹊自成而不召，是以固其根幹，美其華耀，乍開軒而翠彩重合，甫褰帷而紅榮四照也，或曰，物惡近以招累，事貴遠而克全，空遁幽以獨美，抱甘香而自捐，豈比夫善生者托仁以遠害，能壽者輔道以延年，是以象君子之惠渥，故終保夫自然。
｜五言古詩｜
｜原｜
｜梁。沈約。詠山榴｜靈囿同嘉稱，幽山有奇質，停采久彌鮮，含華豈期實，長願微名隱，無使孤株出。
｜增｜
｜隋。魏澹。詠石榴｜分根金谷裏，移植廣庭中，新枝含淺綠，曉蕚散輕紅，影入環階水，香隨度隙風，路遠無由寄，徒念春閨空。
｜唐。宋之問。翫郡齋海榴｜澤國韶氣早，開簾延霽天，野禽宵未囀，山蜚晝仍眠，目茲海榴發，列映巖楹前，熠爚禦風靜，葳蕤含景鮮，清晨綠堪佩，亭午丹欲然，昔忝金閨籍，嘗見玉池蓮，未若宗族地，更逢榮耀全，南金雖自貴，賀賞詎能遷，撫躬萬里絕，豈染一朝妍，徒緣滯遐郡，常是惜流年，越俗鄙章甫，捫心空自憐。
｜原｜
｜李白。詠鄰女東窗海石榴｜魯女東窗下，海榴世𠩄稀，珊瑚映綠水，未足比光輝，清香隨風發，落日好鳥歸，願為東南枝，低舉拂羅衣，無由共攀折，引領望金扉。
｜柳宗元。新植海石榴｜弱植不盈尺，遠意駐蓬瀛，月寒空堦曙，幽夢綵雲生，糞壤擢珠樹，莓苔插瓊英，芳根閟顏色，徂歲為誰榮。
｜增｜
｜宋。蘇轍。賦園中所有｜堂後病石榴，及時亦開花，身病花不齊，火候漸已差，芳心竟未已，新蕚綴枯槎，誰言石榴病，乃久占年華，鄰家花最盛，早發豈容遮，殘紅已零落，婀娜子如瓜。
｜原｜
｜陳與義。庭前石榴｜庭前安榴樹，花稀更可憐，青旌擁絳節，伴我作神仙，遲日耿不暮，微陰眩彌鮮，一尊兼百慮，心賞覺悠然。
｜劉克莊。十月榴花｜炎州氣序異，十月榴始華，是誰初植此，石罅抽根斜，綠陰蔽朝曦，朱艶奪暮霞，始猶一二枝，俄已千百葩，染人不能就，畫史無以加，洛陽擅牡丹，久矣埋塵沙，蜀州誇海棠，邈然隔夔巴，安知籬壁間，亦有尤物耶，坐令農圃室，化為金張家，詩人好摹擬，凍蕊並寒槎，斯篇儻令見，無乃譏吾奢。
｜增｜
｜明。吳寬。榴花｜團團復亭亭，園子巧相競，都下朝千盆，花市此為盛，我獨解其縛，高枝遂其性，參差花更繁，緋綠雜相映，安石名已蒙，休從謝公姓。
｜七言古詩｜
｜增｜
｜金。元格。榴花｜山茶赤黃桃絳白，戎葵米囊不入格，庭中忽見安石榴，歎息花中有真色，生紅一撮掌中看，模寫雖工更覺難，詩到黃州隔千里，畫家辛苦費鉛丹。
｜明。李東陽。借榴一首贈方石｜桃溪老人愛花樹，家在萬花溪上住，白頭重入紫薇垣，官舍今無種花處，買花不識城市途，園中看花非我徒，畫圖剪綵盡成幻，空有愛花猶故吾，吾家海榴四五株，意欲借之如借書，自言花借不在好，僅取數尺青扶疎，墻根老枝不盈掬，欲借真慚少裝束，風披雨浥漸成陰，縱遣無花看亦足，城西官陌無塵埃，呼童把送休遲回，花根歲暮幸勿返，還我詩逋十韻來。
｜五言律詩｜
｜增｜
｜唐。孫逖。詠樓前海石榴二首｜
　客自新亭郡，朝來數物華，傳君妓樓好，初落海榴花，露色珠簾映，香風粉壁遮，更宜林下雨，日晚逐行車。
　海上移珍木，樓前詠所思，遙聞下車日，正在落花時，舊綠香行葢，新紅灑步綦，從來寒不易，終見久逾滋。
｜溫庭筠。海榴｜海榴開似火，先解報春風，葉亂裁牋綠，花宜插髻紅，蠟珠攢作蒂，緗綵翦成叢，鄭驛多歸思，相期一笑同。
｜七言律詩｜
｜增｜
｜唐。白居易。石榴樹｜可憐顏色好陰涼，葉翦紅牋花撲霜，傘葢低垂金翡翠，薰籠亂搭繡衣裳，春芽細炷千燈熖，夏蕊濃焚百和香，見說上林無此樹，只教桃李占年芳。
｜杜牧。見穆三十中庭海榴花謝｜矜紅掩素似多才，不待櫻桃不逐梅，春到未曾逢宴賞，雨餘爭解免低徊，巧窮南國千般艶，趂得春風二月開，堪恨王孫浪遊去，落英狼籍始歸來。
｜方干。海石榴｜亭際夭妍日日看，每朝顏色一般般，滿枝猶待春風力，數朶先欺臘雪寒，舞蝶自隨歌拍轉，遊人只怕酒杯乾，久長年少應難得，忍不叢邊到夜觀。
｜原｜
｜皮日休。庭際海石榴花盛發有寄｜一夜春光綻絳囊，碧油枝上晝煌煌，風勻祇似調紅露，日暖惟憂化赤霜，火齊滿枝燒夜月，金津含蕊滴朝陽，不知桂樹知情否，無限同遊阻陸郎。
｜增｜
｜陸龜蒙。和襲美海石榴花發見寄次韻｜紫府真人餉露囊，猗蘭燈燭未熒煌，丹華乞曙先侵日，金熖欺寒卻照霜，誰與佳名從海曲，祇應芳裔出河陽，那堪謝氏庭前見，一段清香染郄郎。
｜宋。歐陽修。西園石榴盛開｜荒臺野徑共躋攀，正見榴花出短垣，綠葉晚鶯啼處密，紅房初日照時繁，最憐夏景鋪珍簟，尤愛晴香入睡軒，乘興便當攜酒去，不須旌騎擁車轅。
｜原｜
｜方九功。海榴花｜春花落盡海榴開，奇種誰分寶地栽，斜日捲簾深色映，晚風隔座暗香來，披襟更擬頻燒燭，把臂何妨數舉杯，最愛芳時看不去，繁枝折向月中廻。
｜五言排律｜
｜原｜
｜唐。元稹。感石榴二十韻｜何年安石國，萬里貢榴花，迢遞河源道，因依漢使槎，酸辛犯蔥嶺，憔悴涉龍沙，初到標珍木，多來比亂麻，深拋故園裏，少種貴人家，惟我荊州見，憐君胡地賒，從教當路長，兼恣入簷斜，綠葉裁煙翠，紅英動日華，新簾裙透影，疏牖燭籠紗，委作金爐熖，飄成玉砌瑕，乍驚珠綴密，終誤繡幃奢，琥珀烘梳碎，燕支嬾頰搽，風翻一樹火，電轉五雲車，絳帳迎宵日，芙蓉綻早牙，淺深俱隱映，前後各分葩，宿露低蓮臉，朝光借綺霞，暗虹徒繳繞，濯錦莫周遮，俗態能嫌舊，芳姿尚可嘉，非專愛顏色，同恨阻幽遐，滿眼思鄉淚，相嗟亦自嗟。
｜宋。陳師道。和黃充實詠榴花｜春去花隨盡，紅榴暖欲然，後時何𠩄恨，處獨不祈憐，葉葉自相偶，重重久更鮮，流珠沾暑雨，改色淡朝煙，著子專寒酒，移根擅化權，愧非無價手，刻畫竟難傳。
｜五言絶句｜
｜御製。榴花｜
　未結千房實，先開五月花，紅綃簾戶下，疑似漢時槎。
　丹誠映白日，艶色喜清幽，嫩綠疎櫺外，開時傍翠樓。
｜增｜
｜唐。孔紹安。侍宴詠石榴｜可惜庭中樹，移根逐漢臣，只為來時晚，花開不及春。
｜皇甫冉。同張侍御詠興寜寺經藏院海石榴花｜嫩葉生初茂，殘花少更鮮，結根龍藏側，故欲競青蓮。
｜宋。蘇軾。石榴｜風流意不盡，獨自送殘芳，色作裙腰染，名隨酒盞狂。
｜朱子。榴花｜窈窕安榴花，乃是西鄰樹，墜蕚可憐人，風吹落幽戶。
｜元。楊維楨。詠石榴花｜密幄千重碧，疎巾一桚紅，花時隨早晚，不必嫁春風。
｜明。高啟。榴花｜日炙態常醺，香生若自焚，夜來端午宴，淡卻美人裙。
｜李東陽。榴花｜未摘霜前實，先看雨後花，名應出西海，顏豈論東家。
｜七言絶句｜
｜御製。盆景榴花高有數寸開花一朶｜小樹枝頭一點紅，嫣然六月雜荷風，攢青葉裏珊瑚朶，疑是移根金碧叢。
｜增｜
｜唐。李嘉𧙗。題韋潤州後亭海榴｜江上年年小雪遲，年光獨報海榴知，寂寂山城風日暖，謝公含笑向南枝。
｜權德輿。韋使君亭海榴詠｜淮陽臥理有清風，臘月榴花帶雪紅，閉閣寂寥常對此，江湖心在數枝中。
｜原｜
｜韓愈。詠張十一旅舍榴花｜五月榴花照眼明，枝間時見子初成，可憐此地無車馬，顛倒青苔落絳英。
｜柳宗元。始見白髮題所植海石榴｜幾年封植愛芳叢，韶艶朱顏竟不同，從此休論上春事，看成古木對衰翁。
｜增｜
｜劉言史。山寺看海榴花｜琉璃地上紺宮前，潑翠凝紅幾十年，夜久月明人去盡，火光霞燄遞相燃。
｜黃滔。奉和文堯對庭前千葉石榴｜一朶千英綻曉枝，綵霞堪與別為期，移根若在芙蓉苑，豈向當年有醒時。
｜宋。歐陽修。榴花｜絮亂絲繁不自持，蜂黃燕紫蝶參差，榴花自恨來時晚，惆悵春期獨後期。
｜梅堯臣。石榴花｜春花開盡見深紅，夏葉始繁明淺綠，祇知結子熟秋霖，不識來時有笻竹。
｜原｜
｜陳師道。詠榴｜五月榴花忽見春，白頭還喜一番新，可能畧不解春意，只有尋枝問葉人。
｜陸游。初見石榴花｜吳中四月尚餘寒，細雨霏霏怯倚闌，老子真成興不淺，榴花折得一枝看。
｜楊萬里。詠榴｜
　待闕南風欲炷香，東風折併住西堂，石榴已著乾紅蕾，卻問春歸為底忙。
　蒨羅皺薄翦薰風，已自開花蒂亦同，不肯染時輕著色，卻將密綠護深紅。
｜增｜
｜元。張弘範。榴花｜猩血誰教染絳囊，綠雲堆裏潤生香，遊蜂錯認枝頭火，忙駕薰風過短墻。
｜馬祖常。趙中丞折枝石榴｜乘槎使者海西來，移得珊瑚漢苑栽，只待綠陰芳樹合，蘂珠如火一時開。
｜明。陳憲章。宿倪麟所石榴花秋開｜老蟾半影秋如水，曙角一聲霜滿街，白髮山人到城府，石榴花下借眠來。
｜原｜
｜魏鵬｜紅錦拭鏡照宮紗，畫就雙眉八字斜，蓮步輕移何處去，堦前笑折石榴花。
｜張新｜日向午臨疑噴火，雨從晨洗欲流脂，酡顏賸照雙眸醉，珠腹還成百子奇。
｜王象晉｜翠袖參差瑞色新，稜嶒老幹擁祥雲，無邊生意包涵厚，滿腹珠璣取次陳。
｜詩散句｜
｜原｜
｜宋。宋祁｜都緣賦色淺，遂不趁春繁。
｜司馬光｜畏日助殷紅，過雨滌濃翠。
｜增｜
｜蘇軾｜
　可憐病石榴，花如破紅襟。
　應憐百花盡，綠葉暗紅榴。
　石榴有正色，玉樹真虛名。
｜陸游｜殘榴重結蕊，新燕續生雛。
｜原｜
｜李迪｜日烘麗蕚紅縈火，雨過柔條綠噴煙。
｜劉敞｜薰風四月濃芳歇，紅玉燒枝拂露華。
｜蘇軾｜安石榴花開最遲，絳裙深樹出幽扉。
｜許景樊｜瑤堦飛盡石榴花，日轉晶簾影欲斜。
｜增｜
｜梁。簡文帝｜安榴拆晚紅。
｜江總｜池紅照海榴。
｜原｜
｜唐。張說｜榴開帶酒紅。
｜增｜
｜白居易｜醉為海榴開。
｜原｜
｜宋。楊億｜鮮葩猩血染。
｜增｜
｜王安石｜榴花次第開。
｜陸游｜榴殘續續紅。
｜元。方回｜榴靨競紅妝。
｜馬祖常｜園紅榴火鍊。
｜原｜
｜唐。李賀｜石榴花發滿溪津。
｜增｜
｜李洞｜官亭池碧海榴殷。
｜韋莊｜紅榴初綻拂簷低。
｜宋。晁以道｜映戶丹榴故後開。
｜原｜
｜謝邁｜臙脂新染薄羅裳。
｜戴復古｜短墻半露石榴紅。
｜詞｜
｜增｜
｜元。劉鉉。烏夜啼｜
　垂楊影裏殘紅，甚匆匆，只有榴花，全不怨東風。
　暮雨急，曉霞濕，綠玲瓏，比似茜裙初染，一般同。
｜原｜
｜無名氏。阮郎歸｜
　深庭邃館鎖清風，榴花芳艶濃，陽光染就欲燒空，誰能窺化工。
　觀物外，喻聲中，靈砂別有功，若將一粒比花容，金丹色又紅。
｜南歌子｜
　紫陌尋春去，紅塵拂面來，無人不道看花回，惟見石榴新蕊，一枝開。
　冰簟堆雲髻，金樽灔玉醅，綠陰青子莫相催，留取紅巾千點，照池臺。
｜增｜
｜宋。王沂孫。慶清朝｜
　玉局歌殘，金陵句絕，年年負卻薰風，西鄰窈窕，獨憐入戶飛紅，前度綠陰載酒，枝頭色比似裙同，何須擬，蠟珠作蒂，緗彩成叢。
　誰在舊家殿閣，自太真仙去，掃地春空，朱旙護取，如今應誤花工，顛倒絳英滿徑，想無車馬到山中，西風後，尚餘數點，還勝春濃。
｜原｜
｜蘇軾。賀新郎｜
　乳燕飛華屋，悄無人，槐陰轉午，晚涼新浴，手弄生綃白團扇，扇手一時似玉，漸困倚，孤眠清熟，簾外誰來推繡戶，枉教人，夢斷瑤臺曲，又卻是，風敲竹。
　石榴半吐紅巾蹙，待浮花，浪蕋都盡，伴君幽獨，濃艶一枝細看取，芳心千重似束，又恐被，西風驚綠，若待得君來至此，向花前，對酒將花觸，共粉淚，兩簌簌。
｜別錄｜
｜原｜
｜扦插｜三月初，取指大嫩枝，長尺有半，八、九枝共為一窠，燒下頭二寸，勿使瀋失，先掘圓坑，深尺七寸，廣徑尺，𥪡枝坑畔，環布令勻，置礓石、枯骨於枝間，一層土一層骨、石，築實之，令沒枝頭寸許，以水澆之，常令潤澤。既生之後，復以骨、石布其根下，十月天寒，以藁裹之。一雲，葉生時折插肥土，用水頻澆，自然生根。又，葉未生時，從鶴膝處用脫果法，候生根，截下栽之，開花結實與大樹無異。
｜種子｜石榴熟時，於樹上留數枚，記定上下、南北，霜降後摘下，用稀布逐箇袋之，照樹上朝向，懸通風陰處，先於六、七月間取土之鬆而美者，敲細，篩去瓦石，攤淨地上，澆潑濃糞，曬乾，再潑再曬，如此五、六次，仍敲極細，篩過，收藏缸內，勿經雨，次年二月初，取家用火盆以所製土鋪盆內，厚三寸許，數寸按一淺潭，取榴子去肉，每潭種三、四粒，用土葢半寸許，灑水令微濕，置有風露向陽處，每日灑水，勿令乾，候長寸許，每潭止留一大株，日澆肥水，候長，分種極小盆內，不宜深，放有風露向陽處，每日用肥水澆三、四徧，日午最要澆，每一盆做一木葢，破兩片中剜一竅如樹大，中高四面低，遇有雨，葢盆面，免致淋去肥味，至七八月滿樹皆花，甚大。又明年，換畧大盆，依前法澆，妙不可言。或雲，盆根多則無花，三、四月間便上盆，則根不長，只須浸曬得法，冬間霜下，收回南簷，土乾畧將水潤，至春深氣暖，可放石上，翦去嫩苗，勿令高大，盛夏日中曬屋上，免近地氣致令根長及為蚓蟻所穴，每朝用米泔沉沒花幹，浸約半時取出日曬，如覺土乾，又復浸，殆良法也。
｜澆灌｜性喜肥，濃糞澆之無忌，當午澆，花更茂盛，蠶沙壅之，佳。又雞鴨毛浸水中加皮屑，去毛，以水澆之，毛不肥故也。
｜增｜
｜物類相感志｜石榴樹以麻餅水澆，則花多。
｜原｜
｜修製｜
　凡使榴皮、根、葉，弗犯鐵器，不計乾濕皆以水漿浸一夜，取出用之，水如墨汁。
　花陰乾為末，和鐵丹服，一年白髮變黑。千葉者，治心熱吐血，研末吹鼻，止衄血。又，傅金瘡出血。
　皮及根用酸者、東行者，止目淚，下蚘蟲，止瀉痢下血。
｜方輿勝覽｜崖州婦人以安石榴花著釜中，經旬即成酒，其味香美。
｜增｜
｜居家宜忌｜病目者，以紅絹盛榴花拭目，棄之，謂代其病。

御定佩文齋廣群芳譜卷二十八
