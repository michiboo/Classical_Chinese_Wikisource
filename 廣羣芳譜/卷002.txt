御定佩文齋廣羣芳譜卷二
　天時譜
　　 正月　立春、雨水、元日、人日、上元、附見。
｜增｜禮記月令｜孟春之月，日在營室，昏參中，旦尾中。｜註｜日月會於娵訾而斗建寅之辰也。　是月也，天氣下降，地氣上騰，天地和同，草木萌動，王命布農事，命田舍東郊，皆修封疆，審端徑術，善相丘陵、阪險、原隰，土地所宜，五穀所殖，以教道，民必躬親之，田事既飾，先定準直，農乃不惑。
｜梁元帝纂要｜正月孟春，亦曰孟陽、孟陬、上春、初春、開春、發春、獻春、首春、首歲、初歲、開歲、發歲、獻歲、肇歲、芳歲、華歲。
｜原｜花月令｜是月也，迎春生，櫻桃胎，望春盈眸，蘭蕙芳，李能白，杏花飾其靨。
｜增｜瓶史月表｜正月，花盟主梅花、寶珠茶。花客卿山茶、鐵幹海棠。花使令瑞香、報春、木瓜。
｜花歷｜正月瑞香烈，徑草綠，百花萌動。
｜彙考｜
｜增｜詩幽風｜三之日於耜。｜疏｜三之日，三陽之月，夏之正月也，於耜，徃修田器也。
｜禮記月令｜是月也，天子乃以元日，祈穀於上帝，乃擇元辰，天子親戴耒耜，措之於參保介之御間，帥三公、九卿、諸侯、大夫，躬耕帝籍，天子三推，三公五推，卿、諸侯九推。
｜周禮天官｜上春，詔王后帥六宮之人，而生穜稑之種，而獻之於王。
｜夏小正｜正月柳稊。｜註｜稊也者，發莩也。　梅、杏、杝桃則華。｜註｜杝桃，山桃也。
｜大戴禮｜孟春，百草權輿。
｜國語｜太史順時覛土，農祥晨正，土乃脈發。｜註｜農祥天駟即房星也，晨正中也，謂正月初也。
｜管子｜正月，令農始作，服於公田農耕，及雪釋，耕始焉，芸卒焉。
｜原｜西京雜記｜戚夫人侍高帝，常以正月上辰，出池邊盥濯，食蓬餌，以祓妖邪。
｜酉陽雜俎｜北朝婦人，正月，進箕帚，長生花。
｜夢溪筆談｜正月陽氣始建，兆乎萬物，故曰登明。
｜續明道雜志｜紹聖戊寅歲，余在黃州見上元沽酒人，頭已簪麥穗，土人言當年不爾。
｜賞心樂事｜正月，玉照堂賞梅，叢奎閣賞山茶，湖山尋梅，攬月橋看新柳。
｜歲華紀麗｜正月二十三日，聖壽寺前蠶市張公詠始即寺為會，使民鬻農器。
｜立春｜
｜增｜禮記月令｜先立春三日，太史謁之天子，曰，某日立春，盛德在木，天子乃齋，立春之日，天子親帥三公、九卿、諸侯、大夫以迎春於東郊。
｜後漢書禮儀志｜立春日，夜漏未盡五刻，京師百官皆衣青衣，郡國縣道官下至斗食令史皆服青幘，立春旛，施土牛耕人於門外，以示兆民。
｜易通卦驗｜立春條風至，冰觧，楊柳津。
｜要覽｜列子御風常以立春歸於八荒，是風至則草木發生。
｜玉泉記｜立春日，取弘農宜陽金門山竹為管，河內葭草為灰，以候陽氣。
｜摭遺｜東晉李鄂立春日，命以蘆菔、芹芽為菜盤，相餽貺。
｜四時寶鏡｜立春日，春餅生菜，號春盤。
｜景龍文館記｜正月八日立春，內出綵花賜近臣，武平一應制雲，鸞輅青旂下帝臺，東郊上苑望春來，黃鶯未觧林間囀，紅蘂先從殿裏開，畫閣條風初變柳，銀塘曲水半含苔，欣逢睿藻光韶律，更促霞觴畏景催。是日中宗手勅批雲，平一年雖最少，文甚警新，悅紅蘂之先開，訝黃鶯之未囀，循還吟咀，賞嘆兼懷，今更賜花一枝，以彰其美，所賜學士花，竝令插在頭上後所賜者，平一左右交插，因舞蹈拜謝，時崔日用乘酣飲，欲奪平一所賜花，上於簾下見之，謂平一曰，日用何為奪卿花，平一跪奏曰，讀書萬卷，從日用滿口虛張，賜花一枝，學平一終身不獲。上及侍臣大笑，因更賜酒一杯，當時嘆美。
｜齊人月令｜立春日，食生菜，取迎新之意。
｜東京夢華錄｜立春日，自郎官御史以上皆賜春旛勝，入賀訖，戴歸私第。又士大夫家翦綵為春旛，或綴於花枝之下，或翦為春蝶、春錢、春勝以為戲，東坡立春日，亦簪旛勝過子由，諸子姪笑指雲，伯伯老人亦簪花勝耶。
｜原｜摭言｜安定郡王立春日作五辛盤。
｜增｜修真秘言｜立春日清朝，北望有紫綠白雲者為三元君，三素飛雲也，蘇魏公作春帖子詞，萬年枝上看春色，三素雲中望玉宸。
｜熙朝樂事｜立春舉酒，縷切粉皮，雜以七種生菜，供奉筵間，蓋古人辛盤之遺意焉。
｜雨水｜
｜增｜孝經緯｜立春後十五日，斗指寅，為雨水。
｜七修類稿｜雨水，正月中，天一生水，春始屬木，然生木者必水也。
｜元日｜
｜增｜舊唐書姚璹傳｜長壽二年元日大雪，上謂羣臣曰，元日雪，百穀豐，此語有何故實，璹曰，汜勝之書，雪是五穀之精。
｜四民月令｜梅花酒，元日服之卻老。
｜風土記｜元日食五辛以煉形，以助五臟。
｜原｜裴玄新語｜正旦縣官殺羊懸其頭於門，又磔雞以疈之，俗說以厭厲氣，玄以問河南伏君，伏君曰，是月土氣上升，草木萌動，羊嚙百草，雞啄五穀，故殺之以助生氣。
｜荊楚歲時記｜正月一日，進椒栢酒，飲桃湯，進屠蘇酒，膠牙餳，下五辛盤，造桃版著戶謂之仙木，按四民月令雲，過臘一日，謂之小歲，拜賀君親，進椒酒，椒是玉衡星精，服之令人身輕耐老，栢是仙藥，成公子安椒花銘則曰，肇惟歲首，月正元日，厥味惟珍，蠲除百疾，是知小歲則用之漢朝，元正則行之，桃者五行之精，厭伏邪氣，制百鬼也，董勛雲，俗有歲首，用椒酒，椒花芬香，故採花以貢樽。
｜風俗記｜正旦楚人上松柏頌，周臾信有柏葉銘。
｜清異錄｜咸通後士風尚於正旦未明偑紫赤囊，中盛人參、木香如豆樣，時時傾出嚼吞之，至日出乃止，號迎年偑。
｜石湖詩註｜成都元日滴酥為花，熬芋為柳葉，三夕張燈如上元。
｜熙朝樂事｜正月朔日簽柏枝於柿餅，以大橘承之，謂之百事大吉。
｜人日｜
｜增｜景龍文館記｜景龍四年七日，宴大明殿，賜王公以下綵縷人勝。李嶠應制詩，桂吐半輪迎此夜，蓂開七葉應今朝。蘇頲詩，七葉仙蓂承月吐，千林御柳拂煙開。崔日用詩，曲江苔色冰前液，上苑梅香雪裡飄。
｜荊楚歲時記｜正月七日為人日，以七種菜為羹，翦綵為人，或縷金箔為人，以貼屏風，亦戴之頭鬢，又造花勝以相遺，登高賦詩。
｜上元｜
｜增｜明皇雜錄｜唐上元夜，宮人以黃羅包柑遺近臣，謂之傳柑宴。
｜原｜影燈記｜洛陽人家造芋郎君，食之宜男女。
｜荊楚歲時記｜正月望日作豆糜以祀門戶，先以柳枝插門，隨枝所指，以酒脯飲食及豆粥插箸而祭。
｜聞見近錄｜紹聖二年上元，幸集禧觀，出宮花賜從駕臣僚各數十枝，時人榮之。
｜集藻｜
｜原｜梁昭明太子錦帶書｜北斗周天，送玄冥之故節，東風拂地，啟青陽之芳辰，梅花舒兩歲之裝，柏葉汎三光之酒。
｜增｜宋張耒人日飲酒賦｜歲後七日，其名曰人，愛此嘉名，飲酒歡欣，豈竹木之始和，生庶彙而施仁。
｜明倪謙早春賦｜漏暖信於梅枝兮，見天心之來復，窺韶光於柳眼兮，騐百卉之回綠。
｜顧起元元夕賦｜霧漵風隄，乍旖旎以醒柳，霜墟冰嶠，尚參差而落梅。
｜五言古詩｜
｜增｜梁沈約初春｜夾道覓陽春，相將共攜手，草色猶自腓，林中都未有，無事逐梅花，空教信楊柳，且復歸去來，含情寄杯酒。
｜周宗懍蚤春｜昨暝春風起，今朝春氣來，鶯嗚一兩轉，花樹數重開，散粉成初蝶，翦綵作新梅，遊客三千里，無暇上高臺。
｜隋薛道衡人日｜入春纔七日，離家已二年，人歸落鴈後，思發在花前。
｜唐白居易立春後五日｜立春後五日，春態紛婀娜，白日斜漸長，碧雲低欲墮，殘冰折玉片，新萼排紅顆，遇物盡欣欣，愛春非獨我，迎芳後園立，就暖前簷坐，還有惆悵心，欲別紅爐火。
｜七言古詩｜
｜增｜唐李賀正月樂詞｜上樓迎春新春歸，暗黃著柳宮漏遲，薄薄淡靄弄野姿，寒綠幽風生短絲，錦牀曉臥玉肌冷，露臉未開對朝暝，官街柳帶不堪折，早晚菖蒲勝綰結。
｜五言律詩｜
｜御製元夜與諸王宴飲乾清宮｜今夕丹帷宴，聯翩集懿親，傳柑宜令節，行葦樂芳春，香泛紅螺重，光搖絳蠟新，不須歌湛露，明月足留人。
｜增｜唐虞世南奉和獻歲讌宮臣｜屐端初啟節，長苑命高筵，肆夏喧金奏，重潤響朱絃，春光催柳色，日彩泛槐煙，微臣同濫吹，謬得仰鈞天。
｜盧照鄰元日述懷｜筮仕無中秩，歸耕有外臣，人歌小歲酒，花舞大唐春，草色迷三徑，風光動四鄰，願得長如此，年年物候新。
｜高紹晦日宴高氏林亭｜嘯侶入山家，臨春翫物華，葛絲調綠水，桂醑酌丹霞，岸柳開新葉，庭梅落早花，興洽林亭晚，方還倒載車。
｜嚴維晦日宴遊｜晦日湔裾俗，春樓致酒時，山公還已醉，謝客舊能詩，溪柳薰晴淺，巖花待閨遲，為邦久無事，比屋自熙熙。
｜白居易新居早春｜靜巷無來客，深居不出門，鋪沙蓋苔面，掃雪擁松根，漸暖宜閒步，初晴愛小園，見花都未有，唯覺樹枝繁。
｜曹松立春｜春日一杯酒，便吟春日詩，木梢寒未覺，地脈暖先知，鳥轉星沉後，山分雪薄時，寧無翦花手，贈與最芳枝。
｜宋呂夷簡江南立春｜灰律何時應，江春昨夜來，細風先動柳，殘雪不藏梅，餘冷迷清管，微和發凍醅，閉門無客到，樽俎為誰開。
｜宋伯仁歲旦｜居閒無賀客，早起但如常，桃版隨人換，梅花隔歲香，春風回笑語，雲氣卜豐穰，柏酒何勞勸，心康壽自長。
｜元趙孟頫早春｜谿上春無賴，清晨坐水亭，草芽隨意綠，柳眼向人青，初日收濃霧，微波亂小星，誰歌採蘋曲，愁絕不堪聽。
｜七言律詩｜
｜增｜唐韋元旦奉和立春遊苑迎春應制｜灞涘長安恆近日，殷正臘月早迎新，池魚戲葉仍含凍，宮女裁花已作春，向苑雲疑承翠幄，入林風若起青蘋，年年斗柄東無限，願挹瓊觴壽北辰。
｜馬懷素奉和立春遊苑迎春應制｜元籥飛灰出洞房，青郊迎氣肇初陽，仙輿暫下宜春苑，御醴行開薦壽觴，映水輕苔猶隱綠，緣隄弱柳未輸黃，惟有裁花飾簪鬢，恆隨聖藻狎年光。
｜杜甫立春｜春日春盤細生菜，忽憶兩京梅發時，盤出高門行白玉，菜傳纖手送青絲，巫峽寒江那對眼，杜陵遠客不勝悲，此身未知歸定處，呼兒覓紙一題詩。
｜戴叔倫和汴州李相公勉人日喜春｜年來日日春光好，今日春光好更新，獨獻菜羹憐應節，遍傳金勝喜逢人，煙添柳色看猶淺，鳥踏梅花落已頻，東閣此時聞一曲，翻令和者不勝春。
｜原｜韋莊立春｜青帝東來日馭遲，暖煙輕逐曉風吹，罽袍公子樽前覺，錦帳佳人夢裏知，雪圃乍開紅菜甲，綵幡新翦綠楊絲，殷勤為作宜春曲，題向花牋貼繡楣。
｜增｜宋韓琦至和乙未元日立春｜元日難逢是立春，普天誰不喜佳辰，一年氣候均諸節，萬卉芳菲實九旬，柏葉始傾為壽酒，土牛隨示力耕人，故陰盡草無餘臘，端朔陽來慶共新。
　｜蘇軾正月二十日往岐亭郡人潘古郭三人送予於女王城東禪莊院｜十日春寒不出門，不知江柳已搖村，稍聞決決流冰谷，盡放青青沒燒痕，數畝荒園留我住，半瓶濁酒待君溫，去年今日關山路，細雨梅花正斷魂。
｜范成大立春日郊行｜竹擁溪橋麥葢坡，土牛行處亦笙歌，麴塵欲暗垂垂柳，醅面初明淺淺波，日滿縣前春市合，潮平浦口暮帆多，春來不飲兼無句，奈此金旛綵勝何。
｜陸游立春前一日作｜開年化日已舒長，漸見風和鳥變吭，冒土萱芽穿嫩綠，拂橋柳色弄輕黃，重溫壽酒屠蘇釅，探借春盤餅餌香，不入城門今幾歲，遙知車馬正怱忙。
｜立春日｜日出風和宿醉醒，山家樂事滿餘齡，年豐臘雪經三白，地暖春郊已遍青，菜細簇花宜薄餅，酒香浮螘瀉長瓶，湖村好景吟難盡，乞與侯家作畫屏。
｜朱淑貞立春｜停杯不飲待春來，和氣先春動六街，生菜乍挑宜捲餅，羅幡旋翦稱聯釵，休論殘臘千重恨，管入新年百事諧，從此對花並對景，盡拘風月入詩懷。
｜元程鉅夫和王寅夫郎中元日立春｜馬蹄塵裏度芳辰，帶得陽和到七閩，山翠倚天迎好客，風光滿地屬吟身，高情古柳仍青眼，時態夭桃自絳脣，從此不憂江海遠，春官袖有十分春。
｜楊維楨嬉春體｜今朝立春好天氣，況是太平朝野時，走向南隣覓酒伴，還從西墅買花枝，陶令久辭彭澤縣，山公祇愛習家池，宜春帖子題贈爾，日日春遊日日宜。　西子湖頭春色濃，望湖樓下水連空，柳條千樹僧眼碧，桃花一株人面紅，天氣渾如曲江節，野人正是杜陵翁，得錢沽酒勿復較，如此好懷誰與同。
｜五言排律｜
｜增｜康冷朝陽立春｜玉律傳佳節，青陽應北辰，土牛呈歲稔，綵燕表年春，臘盡星廻次，寒餘月建寅，風光行處好，雲物望中新，流水初銷凍，潛魚欲振鱗，梅花將柳色，偏思越鄉人。
｜明吳兆元旦書事｜閩中風景麗，元旦百花開，有岸皆縈草，無波不染苔，樹光搖粉蝶，雲彩照金罍，濃黛新年點，春衣隔歲裁，夜爐藏宿火，曉燭翦殘灰，袖裏分餘蕙，釵邊罥落梅，松枝當戶插，淑氣拂窓來，正好隨懽笑，那知客思催。
｜五言絕句｜
｜御製春盤｜小摘園中露，新香糝作羹，歲和欣有兆，甘菜己春生。
｜增｜唐杜甫瀼西果園｜正月喧鶯未，茲辰放鷁初，雪籬梅可折，風樹柳微舒。
｜李中早春｜一種和風至，千花未散妍，草心竝柳眼，長是被恩先。
｜儲嗣宗早春｜野樹花初發，空山獨見時，踟躕歷陽道，鄉思滿南枝。
｜宋朱子立春前一日｜雪花寒送臘，梅萼暖生春，歲晚江村路，雲迷景更新。
｜七言絕句｜
｜增｜唐元稹第三歲日詠春風憑楊員外寄長安柳｜三日春風已有情，拂人頭面稍憐輕，殷勤為報長安柳，莫惜枝條動軟聲。
｜楊巨源城東早春｜詩家清景在新春，綠柳纔黃半未勻，若待上林花似錦，出門俱是看花人。
｜韓滉晦日呈諸判官｜晦日新晴春自嬌，萬家攀折渡長橋，年年老向江城守，不覺東風換柳條。
｜來鵬早春｜新歷才將半紙開，小庭猶聚爆竿灰，偏憎楊柳難鈐轄，又惹東風意緒來。
｜宋黃庶探春｜雪裏猶能醉落梅，好營杯具待春來，東風便試新刀尺，萬葉千花一手裁。
｜方岳立春｜綵燕雙簪翡翠翹，巧裁銀勝試春韶，東風已到闌干北，看見嬌黃上柳條。
｜真山民早春｜小桃枝上認年華，隨分紅開一兩花，將謂春風只城市，也吹春色到山家。
｜元劉詵元日｜曉街泥淺馬蹄過，元日雖陰地已和，處處桃花如二月，東風應比去年多。
｜劉因探春｜道邊殘雪護頹牆，牆外柔絲露淺黃，春色雖微已堪惜，輕寒休近柳梢傍。
｜趙雍早春｜高捲珠簾日漸長，梅花庭院雪飄香，閒倚闌干看新柳，不知誰為染鵝黃。
｜明李東陽正月十八日甘棠院｜上元纔過又尋春，紅白山花粲粲新，似喜使君初病起，隔欄相向笑迎人。
｜原｜陳繼儒早春｜春風無力柳條斜，新草微分一抹沙，欲向主人借鋤插，掃開殘雪種梅花。
｜詩散句｜
｜原｜唐杜甫｜元日到人日，未有不陰時，冰雪鶯難至，春寒花較遲。
｜增｜唐張謂｜北斗回新歲，東園值早春，竹風能醒酒，花月觧留人。
｜趙璜｜正月今朝半，陽臺信未廻，水芹寒不食，山杏雨應開。
｜宋之問｜節晦蓂全落，春遲柳暗催。
｜杜甫｜春城廻北斗，郢樹發南枝。
｜金李俊民｜梅從今夜落，柑憶舊時傳。
｜原｜唐杜甫｜樽前柏葉休隨酒，勝裏金花巧耐寒。
｜方干｜正氣纔隨灰律變，殘寒更被野梅欺。
｜羅隱｜一二三四五六七，萬物生芽是今日。
｜宋蘇軾｜七種共挑人日菜，千枝先翦上元燈。
｜劉克莊｜旋遺廚人挑薺菜，虛勞座客頌椒花。　未將柏葉簪新歲，且與梅花敘隔年。
｜陸游｜菊芽冒土如爭出，柳色搖村已漸勻。
｜增｜蘇軾｜挑菜年年俗。　青蒿黃韭試春盤。
｜詞｜
｜御製立春調寄太平時｜淑景維新爆竹聲，手調羹，詞臣載筆賦瓊英，學西涼。　鳳閣龍樓晝漸長，物資生，勸官勉力盡昇平，竹馬迎。
｜增｜宋蘇軾減字木蘭花｜春牛春杖，無限春光來海上，便與春工，染得桃花似肉紅。　春幡春勝，一陣春風吹酒醒，不似天涯，捲起楊花似雪花。
｜原｜歐陽修蝶戀花｜簾幙東風寒料峭，雪裏梅香，先報春來早，紅蠟枝頭雙燕小，金刀翦綵呈纖巧。　旋暖金爐薰蕙藻，酒入橫波，困不禁煩惱，繡被五更春睡好，羅帷不覺紗牕曉。
｜增｜辛棄疾蝶戀花｜誰向椒盤簪綵勝，整整韶華，爭上春風鬢，徃日不堪重記省，為花常把新春恨。　春未來時先借問，晚恨開遲，早又飄零近，今歲花期消息定，只愁風雨無憑準。
｜原｜孫巨源傳言玉女｜一夜東風，不見柳梢殘雪，御樓煙暖，對鼇山綵結，簫鼓向晚，鳳輦初回宮闕，千門燈火，九逵風月。　繡閣人人，乍嬉遊，困又歇，艷妝初試，把珠簾半揭，嬌羞向人，手撚玉梅低說，相逢長是，上元時節。
｜丘崈洞仙歌｜江城梅柳，慣得春先處，催趁風光上歌舞，見九衢，車馬流水如龍，喧笑語，羅綺香塵載路。　歡娛多暇日，樽爼風流，重見承平舊官府，有多少，佳麗事，墮珥遺簪，芳徑裏，瑟瑟珠璣翠羽，好借取，韶華醉連宵，更莫等，收燈酒闌人去。
｜辛棄疾漢宮春｜春已歸來，看美人頭上，裊裊春幡，無端風雨未𡧓，收盡餘寒，年時燕子，料今宵，夢到西園，渾未辨，黃柑薦酒，更傳青韭堆盤。　　笑東風從此，便薰梅染柳，更沒些閑，閑時又來鏡裏，轉變朱顏，清愁不斷，問何人，會觧連環，生怕見，花開花落，朝來塞雁先還。
｜別錄｜
｜原｜占候｜占書雲，三日得甲為上歲，四日中歲，五日
下歲，月內有甲寅米賤。　得辛一日旱，二日小收，三四
日主水麥半收，五六日小旱七分收，八日歲稔，一雲春
旱不收，一日麥收十分，二日禾、蠶收，三日四日田、蠶全
收，五日六日麻、粟、麥、蠶半收，七日八日旱禾、麻、麥、粟少
收，絲貴。
｜通書雲，歲首甲子蟲災桑穀貴，丙子旱，戊子收，壬子綿貴。
｜周益公日記雲，歲首甲寅穀畜貴，丙寅油鹽貴，戊寅、壬寅穀先貴後賤，庚寅穀畜貴。　月內有三卯宜豆，無則早種禾，一雲一日得卯十分收，二日低田半收，三四日大水，五日六日半收，七日八日春澇全收，乙卯荊楚米貴，丁卯周泰米貴，已卯燕趙米貴，辛卯韓魏米貴，癸卯宋魯豆貴。　得辰一日雨多，二日風多先旱半熟低田全收，七月雨多麻豆全收，三日雨晴勻，四日收七分，五日歲稔，六日大稔，七日水損田蕎麥收，八日先旱後澇，九日大麥收仲夏水災，十日旱禾半收，十一日五穀不收冬大雪，十二日冬大雪五穀收。　歲首得甲申五穀收，丙申穀損蟲食菜，戊申六畜災，壬申澇。　得酉一日二日大豐，三日四日民安，五日至十日中歲民不安，十一十二日歲大熟。　月內有三子葉少蠶多，無三子則葉多蠶少，有三卯則旱豆收，無則少收，有三亥主大水，一雲正月得三亥，湖田變成海，在正月節氣內方準。
｜占書雲一日雞天晴人安國泰，二日犬晴主大熟，三日豬晴主君安，四日羊晴主春暖臣順，五日馬晴明四望無怨氣，六日牛晴明日月光明大熟，七日人晴明民安君臣和，八日穀夜晴五穀熟，所值之日晴暖，則安泰蕃息。
｜呂覽雲，元旦值甲穀賤，乙穀貴，丙四月旱，丁絲綿貴，戊米麥貴，己米貴蠶傷多風雨，庚田熟，辛米平麥麻貴，壬絹布豆貴米麥平，癸主禾傷多雨，一曰元日值戊主春旱四十五日。　上元初日占百果，中日占晚稻，末日占早稻。　占穀旦至食為麥，食至日昳為稷，昳至餔為黍，餔至下餔為菽，下餔至日入為麻。欲終日有雨、有雲、有風、有日，日當其時者，深而多實，無雲、有風、日，當其時，淺而多實，有雲、風無日，當其時，深而少實，有日、無雲、風，當其時者，稼有敗，如食頃，小敗，熟五斗米頃，大敗，風復起有雲，其稼復起，各以其時，用雲色占種其所冝，其日雨雪苦寒歲惡。　占土牛頭黃主熟，又專主菜、麥大熟，青春多瘟，赤春旱，黑春水，白春多風，身主上鄉，蹄主下鄉，田家以此占，頗騐。　元旦至十二日，每日取水一瓶稱之，一日主正月，二日主二月，其日水重則其月雨多，輕則少。　初一五鼓，束高長草把燒之，名照庭火，伺燒將過，看向何方倒，所向之方，其年必熟，乃以大椽重舉拋丟，聽其聲則眾和曰，一跌田禾盛茂，二跌五穀滿倉，三跌六畜成羣，四跌人口和平，如此隨口說，不拘幾跌。　元日牛俱臥，則苗難立，半臥半起，歲中平，俱立，則五穀熟。
｜臞仙神隱｜立春天陰無風，民安，蠶麥十倍，東風吉，人民安，果穀盛。
｜種植｜大麥、杏、豌豆、芋。
｜移栽｜棣棠、梔子、木香、紫薇、白薇、玫瑰、銀杏、櫻桃、錦帶、金雀、木蘭、榆、柏、柳、松、槐。
｜貼接｜蠟梅、黃薔薇、梅。
｜插壓｜木樨、杜鵑。
｜培壅｜石榴、梨、海棠。
｜澆灌｜桃、瑞香、杏、李。
｜整頓｜燒荒田，耕禾地，燒苜蓿根，理蔬畦，壟瓜畦，整農具，修花圃，糞田畝。
｜修樹｜諸果樹修去低小亂枝，勿分木力，則結子肥大。　元旦五鼓以斧斫諸果樹，則結子繁而不落，辰日亦可。　李樹、石榴以石安ㄚ中，堆根下，則結子繁。　元旦雞鳴時，以火照諸樹無蟲，此時蟲尚未出，凡聚葉腐枝皆蟲所穴，宜去之。
｜收採｜絡石、菊根。
｜田忌｜天火子，地火戍，糞忌未，九焦辰，荒蕪巳。
　　二月　驚蟄、春分、春社、中和節、花朝、附見。
｜增｜禮記月令｜仲春之月，日在奎，昏弧中，旦建星中。｜註｜日月會於降婁，而斗建卯之辰也。　始雨水，桃始華。　是月也，耕者少舍，乃修闔扇，寢廟畢備，毋作大事，以妨農之事。
｜梁元帝纂要｜是月曰仲春，亦曰仲陽。
｜花月令｜是月也，桃夭，棣棠奮，薔薇登架，海棠嬌，梨花溶，木蘭競秀。
｜瓶史月表｜二月，花盟主西府海棠、玉蘭、緋桃。花客卿繡球、杏花。花使令寶相花、種田紅、木桃、李花、月季花、翦春羅。
｜花歷｜玉蘭觧、紫荊繁。
｜彙考｜
｜增｜詩幽風｜四之日，舉趾，同我婦子，饁彼南畝，田畯至喜。　四之日，其蚤，獻羔祭韭。
｜夏小正｜二月，徃耰黍，禪。｜傳｜禪，禪也。　榮堇，采蘩。｜傳｜榮堇，菜也。采蘩，蘩由胡，由胡者繁母也，皆豆實也。　榮芸，時有見稊，始收。｜傳｜有見稊而後始收，是小正序也。
｜晉書樂志｜二月之管名為夾鐘者，夾，佐也，謂時物尚未盡出，陰德佐陽而出物也。
｜淮南子｜二月官倉，其樹杏。｜注｜二月興農播穀，故官倉也。
｜白虎通｜援神契曰，仲春獲禾，報社祭稷，以三牲何，重功故也。
｜原｜說文｜卯，冒也，二月萬物冒地而出，象開門之形，故二月為天門。
｜增｜羯鼓錄｜玄宗嘗遇二月初詰旦，巾櫛方畢，時當宿雨初晴，景色明麗，小殿內庭，柳杏將吐，覩而嘆曰，對此景物，豈得不與他判斷之乎，左右相目，將命偹酒，獨高力士遣取羯鼓，上旋命之臨軒縱擊一曲，曲名春光好，神思自得，及顧柳杏，皆已發拆，上指而笑謂嬪御曰，此一事，不喚我作天公可乎，嬪御侍官皆呼萬歲。
｜夢溪筆談｜二月物生根魁，故曰天魁。
｜晁氏客話｜望杏而耕，以杏花時為耕候也。
｜成都古今記｜二月有花市。
｜暇日記｜二月白蘋水。
｜風土記｜浙風俗言春序正中，百花競放乃遊賞之時，宋制守土官於花朝日出郊勸農。
｜賞心樂事｜二月現樂堂瑞香。玉照堂西湘梅，南湖挑菜。玉照堂紅梅。餐霞軒櫻桃花。杏花莊杏花。綺互亭千葉茶花。
｜驚蟄｜
｜增｜易觧卦｜天地觧，而雷雨作，雷雨作，而百果草木皆甲拆。
｜前漢書五行志｜雷出地則長養華實，發揚隱伏，宣盛陽之德。
｜論衡｜雷二月出地，百八十日，雷出則萬物出。
｜春分｜
｜增｜淮南子｜天地之氣，莫大於和，和者，陰陽調，日夜分，而生物，春分而生，秋分而成，生之與成，必得和之精。
｜白虎通｜明庶風，春分至，王者正封疆，修田疇。
｜農家諺｜二月昏，參星夕，杏花盛，桑葉白。
｜荊楚歲時記｜春分日，民竝種戒火草於屋上，有鳥如烏，先雞而鳴架架格格，民候此鳥則入田，以為候。
｜風俗記｜鼓者春分之音，以助萬物發生。
｜王褒僮約｜二月春分，被隄杜疆，落桑披椶，種瓜作瓠，別茄披蔥。
｜原｜集韻｜鶗鴂，鳥名，春分鳴則眾芳生，秋分鳴則眾芳歇。
｜社｜
｜原｜禮記月令｜擇元日，命民社。｜注｜社，后土也，使民祀焉神其農業也。
｜增｜禮記祭法｜共工氏之霸九州也，其子曰后土，能平九州，故祀以為社。
｜周禮疏｜春社以祈膏雨，望五穀豐熟。
｜原｜北史李士謙傳｜士謙宗族豪盛，二社會宴，飲醉喧嘩，至士謙所，盛饌盈前，先設黍，曰，孔子稱黍為穀之長，荀卿亦云食先黍稷，寧可違乎，少長肅然，退相謂曰，既見君子，乃覺吾徒不德。
｜增｜臞仙神隱｜社日祭五穀之神。
｜提要錄｜社翁祈雨不食舊水，故社日必有雨，謂之社翁雨。陸龜蒙詩，幾點社翁雨，一番花信風。
｜中和節｜
｜增｜舊唐書德宗本紀｜詔曰，四序嘉辰，歷代增置，漢崇上巳，晉紀重陽。朕以春方發生，候及仲月，勾萌畢達，天地和同，俾其昭蘇，宜助暢茂，自今宜以二月一日為中和節，內外官司休假一日。　貞元六年二月，百寮會宴曲江亭，上賦中和節羣臣賜宴七韻，是日，進兆人本業三卷，司農獻黍粟各一斗。
｜新唐書李泌傳｜帝以前世上巳、九日，皆大宴集，而寒食多與上巳同，時欲以三日名節，自我為古，若何而可，泌請廢正月晦，以二月朔為中和節，因賜大臣戚里尺，謂之裁度民間，以青囊盛百穀瓜果種相問遺，號為獻生子，里閭釀宜春酒，以祭勾芒神，祈豐年，百官進農書，以示務本，帝悅，乃著令與上巳、九日為三令節，中外皆賜緍錢燕會。
｜花朝｜
｜增｜提要錄｜二月十五日為花朝。
｜蕭墨記｜洛陽風俗以二月二日為花朝節，士庶遊玩，又為挑菜節。
｜秦中歲時記｜二月二日曲江采菜，士民遊觀極盛。
｜誠齋詩話｜東京二月十二日曰花朝，為撲蝶會。
｜乾淳歲時記｜二月二日，宮中排辦挑菜御宴，先是預偹朱綠花斛，下以羅帛作小卷，書品目於上，繫以紅絲，上植生菜、薺花諸品，俟宴酧樂作，自中殿以次，各以金篦挑之，后妃、皇子、貴主、婕妤及都知等，皆有賞無罰，以次每斛十號，五紅字為賞，五黑字為罰，上賞則成號真珠、玉盃、金器、北珠、篦環、珠翠、領抹，次亦鋌銀、酒器、冠鋜、翠花、叚帛、龍涎、御扇、筆墨、官窯、定器之類，罰則舞唱、吟詩、念佛、飲冷水、吃生薑之類，用此以資戲笑，王宮貴邸亦多傚之。
｜熙朝樂事｜二月二日，士女皆帶蓬葉，諺雲，蓬開先百草，戴了春不老。　二月十五為花朝節，蓋花朝、月夕，世俗恆言二八兩月為春秋之中，故以二月為花朝，八月為月夕也。
｜原｜成都志｜二月十五為花朝，為撲蝶會，蜀人又以是日鬻蠶於市，因作樂縱觀謂之蠶市。
｜壺中贅錄｜閩中以二月二日為踏青節，蜀中以為踏草節。
｜宣府志｜宣府花朝節，村民以五穀瓜果種相遺，謂之獻生，城中婦女翦綵為花，插之鬢髻以為應節。
｜集藻｜
｜文賦散句｜
｜增｜漢張衡歸田賦｜仲春令月，時和氣清，原隰鬱茂，百草滋榮。
｜魏曹植節遊賦｜仲春之月，百卉叢生，萋萋藹藹，翠葉朱莖，竹林青蔥，珍果含榮，感氣運之和順，樂時澤之有成。
｜原｜梁昭明太子錦帶書｜節應佳辰，時登令月，和風拂迥，淑氣浮空，走野馬於桃源，飛少女於李徑，花明麗日，光浮竇氏之機，鳥弄芳園，韻響王喬之管。
｜增｜唐侯喜中和節賦｜我後令節，中和孔嘉，凍已全觧，桃乃欲華，慶賞之多，宴樂既均於九有，播植之始，教化爰貞於四遐。
｜四言古詩｜
｜原｜隋牛弘春祈稷歌｜粒食興教，播厥有先，尊神致潔，報本惟虔，瞻榆束耒，望杏開田，用憑戩穀，式詠豐年。
｜五言古詩｜
｜增｜唐德宗中和節日宴百寮賜詩｜韶華啟仲序，初吉諧良辰，肇茲中和節，式慶天地春，歡酣朝野同，生德區宇均，雲開灑膏露，草疏芳河津，歲華方載陽，東作方肆勤，慚非薰風唱，曷用慰吾人。　東風變梅柳，萬彙生春光，中和紀月令，方與天地長，耽樂豈予尚，懿茲時景良，庶遂亭育恩，同致寰海康，君臣永終始，交泰符陰陽，曲沼水新碧，華林桃稍芳，勝賞信多歡，戒之在無荒。
｜五言律詩｜
｜增｜唐王勃仲春郊外｜東園垂柳徑，西堰落花津，物色連三月，風光絕四鄰，鳥飛村覺曙，魚戲水知春，初晴山院裏，何處染囂塵。
｜白居易春村｜二月村園暖，桑間戴勝飛，農夫舂舊穀，蠶妾擣新衣，牛馬因風遠，雞豚過社稀，黃昏林下路，鼓笛賽神歸。
｜宋徐鉉春分日｜仲春初四日，春色正中分，綠野裴回月，晴天斷續雲，燕飛猶箇箇，花落已紛紛，思婦高樓晚，歌聲不可聞。
｜邵雍二月吟｜林下故無知，唯知二月期，酒嘗新熟後，花賞半開時，只有醺酣趣，殊無爛熳悲，誰能將此景，長貯在心脾。
｜張栻仲春過陽江亭子｜亭古危臨岸，林幽巧近城，煙容隨雨住，花片著溪清，春事已如許，客懷誰與傾，庭前幾株樹，滿意欲敷榮。
｜戴復古社日｜今朝當社日，明日是花朝，佳節惟宜飲，東池適見招，綠深楊柳重，紅透海棠嬌，自笑鬢邊雪，多年不肯消。
｜原｜柳州月泉｜東風生意鬧，農圃正宜勤，稻種開包曬，菊苗依譜分，疇西曉耕雨，舍北暮鉏雲，莫待荒三徑，歸歟陶令君。
｜明張祥鳶｜天氣近寒食，村居遠市朝，翠低新柳弱，紅潤穉花嬌，聽鳥頻移榻，看雲偶過橋，隔村春社至，會赴野人招。
｜七言律詩｜
｜增｜唐李商隱二月二日｜二月二日江上行，東風日暖聞吹笙，花鬚柳眼各無賴，紫蝶黃蜂俱有情，萬里憶歸元亮井，三年從事亞夫營，新春莫悟遊人意，更作風簷夜雨聲。
｜原｜宋李公麟｜千尋古櫟笑聲中，此日春風屬社公，開眼已憐花壓帽，放懷聊喜酒治聾，攜刀割肉餘風在，卜瓦傳神俚俗同，聞說已栽桃李徑，隔溪遙認淺深紅。
｜增｜元洪希文春半採花｜芳菲著雨便成苔，問訊東君幾日回，閏月不曾花下去，今朝偶到樹邊來，幾何間闊鸎偏老，如此生疎蝶也猜，流水時光容易過，舉頭枝上已青梅。
｜方太古社日出遊｜村村社鼓隔溪聞，賽祀歸來客半醺，水緩山舒逢日暖，花明柳暗貌春分，平田白洫流新雨，絕壁青楓掛斷雲，策杖提壺隨所適，野夫何不可同羣。
｜明曹大章｜二月郊南柳色春，淡雲晴靄動芳辰，霏霏花氣偏隨酒，嫋嫋鶯歌觧和人，野舫醉乘明月渡，芳洲情與白鷗馴，武陵溪水深幾許，笑逐桃花欲問津。
｜七言絕句｜
｜原｜唐韓愈賽神｜白布長衫紫領巾，差科未動是閑人，麥苗含穗桑生葚，共向田頭樂社神。
｜增｜白居易二月二日｜二月二日新雨晴，草芽菜甲一時生，輕衫細馬春年少，十字津頭一字行。
｜原｜張籍吳楚歌詞｜庭前春鳥啄林聲，紅夾羅襦縫未成，今朝社日停針線，起向朱櫻樹下行。
｜張演社日村居｜鵞湖山下稻粱肥，㹠穽雞棲對掩扉，桑柘影斜春社散，家家扶得醉人歸。
｜宋王安石南浦｜南浦東岡二月時，物華撩我有新詩，含風鴨綠起，弄日鵞黃裊裊垂。
｜黃庭堅觀化｜竹筍纔生黃犢角，蕨芽初長小兒拳，試尋野菜炊香飯，便是江南二月天。
｜范成大春日田園雜興｜社下燒錢鼓似雷，日斜扶得醉翁廻，青枝滿地花狼籍，知是兒孫鬪草來。
｜增｜范成大社日獨坐｜海棠雨後沁臙脂，楊柳風前撚綠絲，香篆結雲深院靜，去年今日燕來時。
｜方岳社日｜燕子今年掯社來，翠瓶猶有去年梅，丁寧莫管杏花俗，付與春風一道開。
｜金完顏璹春半喜晴｜陰寒二月雪含雲，兩日開晴淑景新，借問海棠紅幾許，杏花楊柳不曾春。
｜原｜明陸樹聲｜熙熙麗日開青野，漠漠平疇散碧波，山鳥一聲催布穀，綠楊陰裏聽農歌。
｜增｜王衡花朝｜晴煙膏露若為容，躑躅香苞望曉紅，莫怨五更風色惡，開花原是落花風。
｜原｜曹勳｜羅綺生香散隱霞，春光不讓五侯家，東風二月蘇隄路，樹樹桃花間柳花。
｜詩散句｜
｜增｜宋謝靈運｜山桃發紅萼，野蕨漸紫苞。
｜唐德宗｜東風變梅柳，萬彙生春光。
｜周庾信｜新年鳥聲千種囀，二月楊花滿路飛。
｜原｜唐唐彥謙｜二月雲煙迷柳色，九衢風土帶花香。　寒郊二月初離別，獨倚寒林嗅野梅。
｜增｜鄭谷｜和暖又逢挑菜日，寂寥未是探花人。
｜宋邵雍｜年年二月憑高處，不見人家只見花。
｜陸游｜數點霏微社公雨，兩叢濃淡女郎花。
｜元趙孟頫｜二月江南鸎亂飛，百花滿樹柳依依。
｜葉顒｜燕子不來春又半，一簾花雨海棠時。
｜明吳稼證｜三春花事終難負，二月風光半未過。
｜唐杜甫｜社雨報豐年。
｜釋皎然｜二月湖南春草遍。
｜宋陳與義｜二月山城未見花。
｜別錄｜
｜原｜占候｜十二日晴則百果實。　十五日為勸農日，晴主年豐，又為花朝，晴則百果實。　春分日風從震來，穀熟麥賤，人安年豐，青雲歲豐，前後一日內有雷主歲稔。
｜原｜種植｜穀、黍、稷、薥、秫、韭、椒、蔥、夏蘿蔔、梨、瓠子、王瓜、絲瓜、菠菜、苦蕒、莧、山藥、萵苣、稍瓜、茼蒿、生菜、茄、冬瓜、紫蘇、四月芥、西瓜、香芋、銀杏、十樣錦、落花生、芝麻、藕、枸杞、翦春羅、黃精、決明、松、萱草、山丹、蜀葵、罌粟、荼䕷、柏、桑椹、紅花、麗春、黃葵、金錢、翦秋羅、金鳳、絡蔴、老少年。
｜移栽｜萆麻、映山紅、茄、萵苣、各色藤菜、甘露、雪梅、堆栗、百合、苦蕒、薤、石榴、十姊妹、慈菰、木瓜、茱萸、甘菊、松梧、桐、葡萄、薄荷、黃精、牛蒡、槐、紫荊、木槿、芙蓉、萱花、凌霄、杜鵑、桑、海棠、山茶、玉簪、迎春、玫瑰、菊、石竹、望江南、薴蔴、芭蕉。
｜貼接｜桃、李、梨花、紅梅、杏、柑、海棠、丁香、柿、栗、桑。
｜插壓｜石榴、芙蓉、梔子、梨、葡萄、瑞香、木槿、薔薇。
｜壅培｜木樨。
｜灌溉｜櫻桃、芍藥、牡丹、瑞香、橙橘。
｜收採｜蔞蒿、蕨芽、板蕎蕎、筆管菜、白芨、薺菜、百合、馬蘭頭、蠶豆苗、甘遂、薯蕷、王不留行、黃精、榆皮、人參、枸杞、蒲公英、黃蘗、雲母、薹菜、白石英、石葦葉、白芷、白蘞、甘草、紫石英、狼毒根、麝香、豬苓、地黃、金銀花、麥門冬、白朮、當歸、知母、天門冬、薴根、牛膝、香附、茯苓、茯神、黃連、狗脊、藁本、茅香根、升麻、黃芩、紫苑、萆薢、金雀花、前胡、防己、大黃、巴戟天、秦皮、地榆、天雄、杜仲、丁香、柴胡、楝實、蓬蒿、桂皮、虎杖。
｜整頓｜去樹裏架葡萄。
｜田忌｜天火卯，地火酉，九焦丑，糞忌戍，荒蕪酉。
御定佩文齋廣羣芳譜卷二
