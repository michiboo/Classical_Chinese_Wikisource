御定佩文齋廣羣芳譜卷四十
　花譜
　　巖桂〈按牡桂、箘桂入藥，巖桂不入藥，原合為一載入藥譜，今分巖桂入花譜，牡桂、箘桂別見藥譜。〉
｜原｜巖桂，似箘桂而稍異，葉有鋸齒如枇杷葉而麤澀者，有無鋸齒如梔子葉而光潔者，叢生巖嶺間，謂之巖桂，俗呼為木犀，〈紋理如犀，故名木犀。〉其花有白者名銀桂，黃者名金桂，紅者名丹桂。有秋花者、春花者、四季花者、逐月花者。花四出或重臺，徑二、三分，瓣小而圓，皮薄而不辣，不堪入藥，花可入茶、酒，浸鹽蜜，作香茶及面藥澤髮之類。天竺桂，即今閩、粵、浙中山桂，台州、天竺最多，生子如蓮實，或二或三，離離下垂，天竺僧稱為月桂，其花時常不絶，枝頭葉底依稀數點，亦異種也。
｜𢑥考｜
｜增｜
｜晉書。陸機傳論｜蘭植中塗，必無經時之翠，桂生幽壑，終保彌年之丹。 
｜原｜
｜唐書。五行志｜垂拱四年三月，雨桂子於台州，旬餘乃止。
｜增｜
｜唐書。后妃傳｜太宗賢妃徐惠，八歲自曉屬文，父孝德，嘗試使擬離騷為小山篇，曰，仰幽巖而流盻，撫桂枝以凝想，將千齡兮此遇，荃何為兮獨往。孝德大驚，知不可掩於是所論著遂盛傳，太宗聞之，召為才人。
｜山海經｜招搖之山，其上多桂。　臯塗之山，上多桂木。
｜呂氏春秋｜物之美者，招搖之桂。
｜禮斗威儀｜君乘金而王，其政訟平，芳桂常生。
｜原｜
｜天地運度經|泰山北有桂樹七十株，天神青腰玉女三千人守之，其實赤如橘，人食之一年，仙官迎之，常有九色飛鳳、寶光珠雀嗚集於此。
｜三輔黃圖｜甘泉宮南，有昆明池，中有靈波殿，以桂為柱，風來自香。
｜洞㝠記｜有遠飛雞，夕則還依人，曉則絶飛四海，嘗銜桂實歸於南土。
｜增｜
｜西京雜記｜上林苑［木匋］桂十株
｜增｜
｜拾遺記｜岱輿山北有玉梁十丈，駕玄流之上，傍有丹桂、紫桂、白桂，皆直上百尋，可為舟航，謂之文桂之舟。
　王母與燕昭王遊於燧林之下，說炎帝鑽火之術，取綠桂之膏，燃以照夜，忽有飛蛾銜火，狀如丹雀，來拂於桂膏之上。
　宣帝元鳳二年，於淋池之南起桂臺，以望遠氣，東引太液之水，有一連理桂樹，上枝跨於渠水，下枝隔岸而南生，與上枝同一株。
｜金樓子｜桂花不實，玉巵不當。
｜原｜
｜廬山記｜山有三石樑，廣不盈尺，俯盻杳然無底，吳猛將弟子過此梁，見老翁坐桂樹下，以玉杯盛甘露與猛。
｜增｜
｜平泉山居草木記｜有剡溪之紅桂，鍾山之月桂，曲阿之山桂，永嘉之紫桂，剡中之真紅桂。
｜酉陽雜俎｜舊言月中有桂，有蟾蜍，故異書言，月桂高五百丈，下有一人常斫之，樹創隨合，人姓吳名剛，西河人，學仙有過，謫令伐樹。釋氏書言，須彌山南面有閻扶樹，月過，樹影入月中。或言月中蟾、桂地影也，空處水影也，此語差近。
｜國史補｜南中有山洞，一泉往往有桂葉流出，好事者因目為流桂泉。
｜原｜
｜本草拾遺｜江東諸處，每至四、五月後，嘗於衢路拾得桂子，大如狸豆，破之辛香，故老相傳是月中下也，北方獨無者，非月路也。
｜增｜
｜南部煙花記｜陳主為張麗華造桂宮於光昭殿後，作圓門如月，障以水晶，後庭設素粉罘罳，庭中空洞無他物，惟植一株桂樹，樹下置藥杵臼，使麗華恆馴一白兔，時獨步於中，謂之月宮。
｜清異錄｜韓恭叟離合巖、桂二字為嚴山圭木。
｜南部新書｜杭州靈隱山多桂，寺僧曰，月中種也。至今中秋夜，往往子墜，寺僧亦曾拾得，招賢寺僧植桂，香紫可愛，郡守白公號紫陽花。
｜原｜
｜東坡詩注｜天竺昔有梵僧雲，此山自天竺鷲山飛來，八月十五夜嘗有桂子落。
｜羅湖野錄｜黃公魯直館黃龍山，從晦堂和尚遊，晦堂因語次舉孔子謂弟子，以我為隱乎，吾無隱乎爾，請公詮釋而至於再，晦堂不然其說，公怒形於色，沈默久之，時當暑退涼生，秋香滿院。晦堂乃曰，聞木犀香乎。公曰，聞。晦堂曰，吾無隱乎爾。公欣然領解。
｜增｜
｜彥周詩話｜先伯父熙寧九年四月二十七日，夜夢至一處，牓曰清香館，東邊有別院，東壁有詩牌雲，題冀公功德院，山東李白。其詩曰，秋風吹桂子，只在此山中，待得春風起，還應生桂叢，桂叢日已滿，清香何時斷，只為愛清香，故號清香館。伯父自作記夢一篇，書之甚詳。
｜老學庵筆記｜張子韶對策，有桂子飄香之語。趙明誠妻李氏嘲之曰，露花倒影柳三變，桂子飄香張九成。
｜原｜
｜話腴｜明之象山士子史本，有木犀忽變紅色，異香，因接本獻闕下，高廟雅愛之，畫為扇面，仍製詩以賜從臣，雲，月官移向日官栽，引得輕紅入面來，好向煙霄承雨露，丹心一點為君開。又雲，秋入幽巖桂影團，香深粟粟照林丹，應隨王母瑤池宴，染得朝霞下廣寒。自是四方爭傳其本，歲接數百，史氏由此昌焉。一卉之微，香色稍異，能動至尊，入品題且昌其主，可以人而不如木乎。
｜增｜
｜學齋呫嗶｜花中惟巖桂四出，余謂土之生物，其數皆五，故草木花皆五，惟桂乃月中之木，居西方地，四乃西方金之成數，故花四出而金色，且開於秋雲，此桂之在離騷以喻君也，先師魏鶴山巖桂詩云，虎頭點點開金粟，犀首纍纍佩印章，自注云，顧虎頭善畫金粟佛，公孫衍佩五國相印，真善借喻而體物矣，余亦嘗賦巖桂雲，四出花中異，三開格外芳，名高評月品，韻勝霸秋香，或者頗許之，以為弗可移賦他花木也。
｜澄懷錄｜韓熙載雲，對花焚香，木犀宜龍腦。
｜三餘贅筆｜曾端伯以巖桂為仙友，張敏叔以桂為仙客。
｜客座新聞｜衡祌祠，其徑綿亙四十餘里，夾道皆合抱松、桂相間，連雲蔽日，人行空翠中，而秋來香聞十里，計其數，雲一萬七千株，真神幻佳境。
｜弇山園記｜芙蓉池之西北度有小橋，崇阜若馬脊，皆植桂，凡數十百樹，曰金粟嶺。
｜原｜
｜學圃餘疏｜木犀，吾地為盛，天香無比，然須種早黃、毬子二種，不惟早黃七月中開，毬子花密為勝，即香亦馥郁異常，丹桂香減矣，以色稍存之，餘皆勿植。又有一種四季開花而結實者，此真桂也，閩中最多，常以春中盛開，吾地亦間有之，宜植以備一種。　花之四季開者，蘭、桂而外有月桂、長春菊，月桂閩種為佳。
｜增｜
｜閩部疏｜延平多桂，亦能多瘴，福南四郡桂皆四季花，而反盛於冬，凡桂四季者有子，唐詩所云，桂子月中落，此真桂也。江南桂，八、九月盛開，無子，此木木犀也。
｜湧幢小品｜蘭溪高子章，先世封樹之地，兩桂當庭，取東坡何氏讀書堂語，扁曰香入雲。杜端父為之賦曰，緣曾分月種，故發入雲香。子章曰，似矣，請更散語，端父再屬長篇雲，山麓有庭存古意，不種凡花惟種桂，苔封蘚剝迸鱗皴，雪勁霜頑聳蒼翠，栽培豈解一日成，愛惜至今尤不易，來人不必問典刑，對此儼然前輩是，樹前翁仲不可求，樹下子孫能幾世，子孫立竹滿庭除，前人於此見心事，近年喬木幾家存，是中林壑何陰翳，前人種樹愛讀書，種時已喻書中義，後人讀書念前人，對樹類能歌蔽芾，八月九月秋風高，金丹變化乘飄飄，朝元顧祖歸寒殿，仙香直入干雲霄，老兔癡蟾開鼻孔，奏徹虛皇應得寵，虛皇錫賚萬瓊瑤，賞君愛護月中種。
　紹定間，舒岳祥讀書館中，中秋月色皎然，聞瓦上聲如撒雹，甚怪之，其祖拙齋啟門視之，乃曰，此月中桂子也，我嘗得之天台山中，呼童子就西庭中拾得二升，大如豫章子，無皮，色如白玉，有紋如雀卵，其中有仁，嚼之，作芝麻氣味，囊之，雜菊花，作枕，清芬襲人，其收拾不盡，散落甎隙者，旬輙出樹，子葉柔長，經冬猶秀，尋徙植盆中，久之，失其所在。
｜瓶史｜浴木犀宜清慧兒。　木犀以芙蓉為婢。
｜七曲山記｜文昌殿後為桂香殿，丹粟秋飄，一邑盡染，彌月猶馥。
｜原｜
｜杭州府志｜月桂峯在武林山，宋僧遵式序雲，天聖辛卯秋，八月十五夜，月有濃華，雲無織翳，天降靈實，其繁如雨，其大如豆，其圓如珠，其色有白者、黃者、黑者，殼如芡實，味辛，識者曰，此月中桂子，好事者播種林下，一種即活。
　張君房為錢塘令，夜宿月輪山，寺僧報曰，桂子下塔，遽起望之，紛如煙露，迴旋成穗，散墜如牽牛子，黃白相間，咀之無味。
｜花史｜無瑕嘗著素裳折桂，明年開花，潔白如玉，女伴折取簪髻，號無瑕玉花。
｜集藻｜
｜騷｜
｜原｜
｜漢。淮南小山。招隱士｜桂樹叢生兮山之幽，偃蹇連蜷兮枝相繚，山氣巃嵸兮石嵯峨，谿谷嶄巖兮水層波，猨狖羣嘯兮虎豹嘷，攀援桂枝兮聊淹留，王孫遊兮不歸，春草生兮萋萋，歲暮兮不自聊，蟪蛄鳴兮啾啾，坱兮軋，山曲𡶒，心淹留兮洞荒忽，罔兮沕，憭兮栗，虎豹岤，叢薄深林兮，人上慄，𡼲崯碕礒兮碅磳磈硊，樹輪相糺兮林木茇骫，青莎雜樹兮薠草靃靡，白鹿麏麚兮或騰或倚，狀貎崯崯兮峩峩，淒淒兮漇漇，獮猴兮熊羆，慕類兮以悲，攀援桂枝兮聊淹留，虎豹鬭兮熊羆咆，禽獸駭兮亡其曹，王孫兮歸來，山中兮不可以久留。
｜賦｜
｜增｜
｜唐。崔琪。桂林一枝賦｜倬彼眾木者，其桂林一枝，淮南擢秀，月上標奇，光雨露之新沐，拂香風以徐吹，故能使顥氣凌空，孤陰耀質，心既丹而不二，花又白而純一，凝霜隕而色鮮，嚴景凋而葉密，若然者，固將與大椿而爭長，豈徒挺小山而間出，至如孫弘已落，郄詵未第，沮塵色與灰心，然粒玉而燼桂，孰謂連卷銜半死之質，特達承再生之惠，淹留君之庭，芳郁君之砌，惜矣哉，向使便辭仙客，永棄幽林，委根不用之境，滅影空山之陰，又焉能擅崑玉之高價，吐歲寒之宿心，彼徒見零落，焦梧再斲，恩深於既往，殊不知摧殘朽桂，一枝重遇於當今。
｜趙蕃。月中桂樹賦｜圓月如霜，有仙桂兮，宛在中央，映澄澈之素彩，逗葳蕤之冷光，杳杳低枝，拂孤輪而挺秀，依依密樹，侵滿魄而含芳，觀其皓爾方凝，翛然不改，隨升沉而自若，貫盈缺而長在，敻冪冪而臨空，杳萋萋而發彩，同蟾蜍之片影，似濯瑤池，異珊瑚之幽叢，徒生滄海，埃［土盍］初歇，關山正秋，空泬寥而逾淨，色冉弱而彌幽，謂扇花薄，如珪玷浮，望玉露之初垂，遙疑滴瀝，聽金風之乍起，遠若颼飀，皎皎孤懸，亭亭相向，纔分杳靄之質，微辨輪囷之狀，諒攀援而莫及，寧欲淹留，歎音塵之未期，空勞曠望，嘉其竦本無地，分輝有餘，轉低影於穹碧，擢幽姿於顥初，訝姮娥之繪成，文逾靃靡，並秦鏡之照出，勢自蕭疎，斯所以亙雲路，委天衢，弱質中植，纖條外扶，亂彩時搖，起飛飛之驚鵲，澄波靡隔，掩歷歷之高榆，是故邈彼輕霄，呈茲永夕，紛敷遠瑩，偃蹇旁射，夾餘霞而暫丹，經斜漢而彌白，臨紫極而天香不散，指北斗而仙花可摘，況其遠象朣朧，桂子㝠空，惜迢遞而遐想，況嬋娟而內融，素色不彫，自挺霜雪之外，清陰㢠互，頻移霄漢之中，何必詠招隱，臥幽叢，庶高枝兮可折，願逍遙於蟾宮。
丨楊真弘。月中桂樹賦丨月滿於東，桂芳其中，因澄輝之皎潔，見幽茂之玲瓏，炫凝冷於清夜，寫濃纖於碧空，遠莫致之，詎攀折以盈手，光可鑒也，覺清明之在躬，夫擢本陰靈，流形永夕，稟玉燭之和氣，潤金泥之滋液，枝徘徊而若垂，葉靃靡以如積，同作繢於團扇，想孚尹於尺璧，悠悠歷歷，宜乎凜秋，滿虛輪而挺秀，瑩白暈以含幽，天邊無風，孕香氣而不散，草上有露，泛花光而若浮，異夫高謝地靈，妙融真宰，籠玄兔以不動，映素娥而如在，太陽讓美，收若木之餘暉，列宿懷慙，掩白榆而沉彩，既寒暑無變，亦古今不殊，是知托其所終，乃異顛而不扶，二氣初分，誰見栽生之質，三光不息，斯無朽蠹之虞，與燃薪而殊患，同瑞草之共舒，事相傳於摭實，勢終類於憑虛，樓上含華，映網軒而列耀，園中委照，益嘉木之蕭疎，千里共瞻，九霄之上，冬春無清淨之景，朒脁闕婆娑之狀，及素秋之節，信謂逢時，當明德之年，何憂掩望，恥片玉以齊價，笑三珠之可尚，彼叢生因地，森挺凌霜，驗植物之斯美，杳神功之可量，垂蔭何方，乃傳天之下界，結根何處，宛在月之中央，又安能較其小大，齊其短長，冀一枝兮可得，敢驤首以觀光。
丨宋。楊萬里。木犀花賦丨秋氣已末，秋日已夕，楊子觴客，客醉欲出，偶雲物之淨盡，吐霽月之半𨐧，楊子鼻觀，若有觸焉，澹空山之何有，驚妙香之郁然，急謂客曰，是必有異，吾與子盍小觀之行而求之，無物可即也，舍而不求，又不能自息也，天風忽來，其香浩蕩，楊子乃凝神而從之，忽欣然而獨往，葢吾履未出於柴門之裏，吾身已超於廣寒之上矣，水國湛湛，不足以為其空明而深靚也，雪宮皚皚，不足以為其高寒而迥映也，玉階之前有團其陰蔚乎，瑠璃之葉槭乎琴瑟之音，天葩芬敷，匪玉匪金，細不逾粟，香滿天地，蓋向者之所聞，乃於茲其良是，摩挲玉蟾蜍而問焉，亦不知其名，而字之曰桂，吾甚愛之，欲求其裔，將刈其枝，以修身之玉斧，㵸其根於銀河之秋水，移之以歸，藝我庭砌，羿妃頩然而不悅，曰，余將白之於帝，楊子聳然而寤，月尙未午，客亦未去，顧而見木犀之始花，宛其若天上之所覩，笑而問客曰，吾之茲遊，夢邪，醉邪，惘然不知其處。
｜文賦散句｜
｜原｜
｜楚。屈原。九歌｜美要眇兮宜修，沛吾乘兮桂舟。
　桂櫂兮蘭枻。
　桂棟兮蘭橑。
　結桂枝兮延佇，羌愈思兮愁人。
　援北斗兮酌桂漿。
　辛夷車兮結桂旗。
｜遠遊｜嘉南州之炎德兮，麗桂樹之冬榮。
｜大招｜茞蘭桂樹，鬱彌路只。
｜東方朔。七諫｜登巒山而遠望兮，好桂樹之冬榮。
　飲箘若之朝露，構桂木而為室。
｜增｜
｜王褒。九懷｜步驟桂林兮，超驤卷阿。
｜劉向。九歎｜結桂樹之旖旎兮，紉荃蕙與辛夷。
｜原｜
｜王逸。九思｜桂樹列兮紛敷，吐紫華兮布條。
｜增｜
｜晉。左思。吳都賦｜丹桂灌叢。
｜五言古詩｜
｜增｜
｜梁。庾肩吾。詠桂｜新叢入望苑，舊幹別層城，請視今移處，何如月裏生。
｜周。王褒。詠永定寺桂樹｜歲餘凋晚葉，年至長新圍，月輪三五映，烏生八九飛。
｜原｜
丨唐。王績。春桂問答二首丨問春桂，桃李正芳華，年光隨處滿，何事獨無花。
　春桂答，春花詎能久，風霜搖落時，獨秀君知否。
｜增｜
｜王績。古意｜桂樹何蒼蒼，秋光花更芳，自言歲寒性，不知露與霜，幽人重其德，徙植臨前堂，連拳八九樹，偃蹇二三行，枝枝自相糾，葉葉還相當，去來雙鴻鵠，棲息兩鴛鴦，榮蔭誠不厚，斧斤亦勿傷，赤心許君時，此意那可忘。
｜原｜
｜李白。詠桂｜世人種桃李，皆在金張門，攀折爭捷徑，及此春風暄，一朝天霜下，榮耀難久存，安知南山桂，綠葉垂芳根，清陰亦可託，何惜植君園。
｜增｜
｜柳宗元。自衡陽移桂十餘本植零陵所住精舍｜謫官去南裔，清湘繞靈岳，晨登蒹葭岸，霜景霽紛濁，離披得幽桂，芳木欣盈握，火耕困煙燼，薪採久摧剝，道傍且不顧，岑嶺況悠邈，傾筐擁故壤，棲息期鸞鷟，路遠清涼宮，一雨悟無學，南人始珍重，微我誰先覺，芳意不可傳，丹心徒自渥。
｜李德裕。紅桂樹｜昔聞紅桂樹，獨秀龍門側，越叟移數株，周人未嘗識，平生愛此樹，攀翫無由得，君子知我心，因之為羽翼，豈煩嘉客譽，且就清陰息，來自天姥岑，長疑翠嵐色，芳芬世所絶，偃蹇枝漸直，瓊葉潤不凋，珠英粲如織，猶疑翡翠宿，想待鵷鸞食，寧止暫淹留，終當更封殖。
｜白居易。有木詩｜有木名丹桂，四時香馥馥，花團夜雪明，葉翦春雲綠，風影清似水，霜枝冷如玉，獨占小山幽，不容凡鳥宿，匠人愛芳直，裁截為廈屋，幹細力未成，用之君自速，重任雖大過，直心終不曲，縱非梁棟材，猶勝尋常木。
｜廬山桂｜偃蹇月中桂，結根依青天，天風繞月起，吹子下人間，飄零委何處，乃落匡廬山，生為石上桂，葉如翦碧鮮，枝幹日長大，根荄日牢堅，不歸天上月，空老山中年，廬山去咸陽，道里三四千，無人為移植，得入上林園，不及紅花樹，長栽溫室前。
｜皮日休。詠公齋小桂｜一子落天上，生此青璧枝，欻從山之幽，劚斷雲根移，勁挺隱珪質，盤珊緹油姿，葉彩碧髓融，花狀白毫蕤，稜層立翠節，偃蹇樛青螭，影澹雪霽後，香汎風和時，吾祖在月竁，孤貞能見怡，願老君子地，不敢辭喧卑。
｜陸龜蒙。和襲美詠公齋小桂｜諷賦輕八植，擅名方一枝，才高不滿意，更自寒山移，宛宛別雲態，蒼蒼出塵姿，煙歸助華杪，雪點迎芳蕤，青條坐可結，白日如奔螭，諒無𠠜翦憂，即是蕭森時，洛浦雖有蔭，騷人聊自怡，終為濟川檝，豈在論高卑。
｜宋。梅堯臣。和韓子華桂花｜莫以天下桂，皆為月中物，猶言月有兔，野豈無狡窟，空山桂花多，艷色粲然發，樵客不知貴，奈何薪爨屈。
｜臨軒桂｜山楹無惡木，但有綠桂叢，幽芳尚未歇，飛鳥銜殘紅，不見離騷人，憔悴吟秋風。
｜奉和永叔得辛判官伊陽所寄山桂數本封殖之後遂成雅韻以見貺｜團團綠桂叢，本自幽巖得，惠好知不忘，青蔥寧改色，香生蓮幕間，花白萱堂側，月露夜偏滋，瓊枝相翕赩。
｜原｜
｜歐陽修。謝人寄雙桂樹子｜有客賞芳叢，移根在幽谷，為懷山中趣，愛此巖下綠，曉露秋暉浮，清陰藥闌曲，更待繁華白，邀君弄芳馥。
｜曾肇。詠桂｜團團桂叢孤，枝葉寒更媚，託根庭宇間，自有幽人致，何必問嫦娥，青雲借餘地。
｜劉子翬。木犀古風｜化工吝幽香，斑斑被花木，氤氳寒巖桂，高韻葢羣馥，無人盡日芳，守志何幽獨，士介恥求知，女貞慚自鬻，淒涼楚山秋，樛枝吐金粟，淺水映輕明，微飈發含蓄，樓端靜忽聞，馬上遙相逐，踟躕為延佇，但見林巒綠，瓶罌誰折贈，清芬閟廬屋，久處不自知，乍至彌鬱郁，客悲芳歲暮，夢遶寒溪曲，長吟小山詞，古意恐難復。
｜增｜
｜朱松。月桂花｜窓前小桂叢，著花無曠月，月行晦朔周，一再開復歇，初如醉肌紅，忽作絳裙色，誰人相料理，耿耿自開落，有如貧家女，信美乏風格，春風木芍藥，穠艷傾一國，芳根維無恙，歲晚但枯枿。
｜陸游。寄題廬陵王晉輔先輩桂堂｜楚人記草木，桂在椒蘭中，我懐小山句，妙絶窮化工，唐人作山水，亦以桂配松，丹葩間綠葉，錦繡相疊重，不知始何時，巖桂開秋風，楚人所稱者，委棄等蒿蓬，鳴呼各有時，士豈怨不逢，我作桂堂詩，廣子雲夢胸。
｜張孝祥。桂花｜天心不重金，富媼不復藏，居然土同價，散作草木芳，英英園中葵，一心傾太陽，采采籬下菊，令汝壽命康，惟忐木中犀，更貯萬斛香，雄姿傲霜雪，鱗甲森青蒼，三賢鼎足立，正色凜相望，豈比桃李徒，紅紫紛披昌，聊息貪者心，未上君子堂，歲晚從我游，窴汝兄弟行。
｜金。酈權。木犀｜菊小未堪摘，荒池悴芙蕖，窮秋不慰眼，幽獨將焉如，殷勤蕊宮子，種桂庭之除，乘閒美餘花，散落荒山隅，從茲雲月裔，漂泊生江湖，娟娟耐凍枝，便與群芳殊，琉璃翦芳葆，蛾黃扸仙裾，唾袖花點碧，潄金粟生膚，好風一拂披，九里香縈紆，蘭蕙不敢友，荃蓀正僮奴，妄意此尤物，化工異吹噓，不然九天香，安得獨付渠，託物寄深縕，古今一三閭，收攬名草木，自比君子徒，惟茲不掛口，無乃聖不居，抑夫古簡編，斷絶秦火餘，君看齊魯臣，史筆逸其書，惜哉不可曉，臨風為嗟吁，尤憐元祐前，不及附歐蘇，末路益可惜，例進宣和初，仙根豈易𦤶，百死不一甦，昔遊汴離宮，識此傾城姝，摩挲三品石，尙想狎客娛，𨚫後十五年，微霜半黏鬚，一枝再經眼，相對憐覊孤，不知苦何事，玉骨乃爾癯，故人憐我老，尺書遠招呼，要趁秋香濃，共此碧玉壺，遙知嬋娟客，與我一笑俱。
｜明。陳憲章。和陶飲酒｜木犀冷於菊，更後十日開，清風吹芳香，芳香襲人懷，千回嚥入腹，五內無一乖，雖靡鸞鳳吟，亦有鷦鷯棲，昔者東籬飲，百榼醉如泥，那知此日花，復與此酒諧，一曲盡一杯，酩酊花間迷，赤腳步明月，酒盡吾當回。
｜王寵。飲錢二孔周宅桂花下｜嘉樹蔭團團，團團露華白，本自招搖山，植君青霞宅，不意凌寒姿，占此瑤墀隙，高枝掛珠網，卑條敷綺席，萋萋布葉陰，茸茸吐花積，風飄遠近香，月映盈虧魄，既集佳麗人，亦招隱淪客，幸承金樽薦，親勞玉腕摘，歌曲出玲瓏，舞袖隨寬窄，條繁每罥釵，花落常點額，戲羽必成雙，棲禽無單隻，及此芳菲時，荷君千金惜，不醉且淹留，看朱已成碧。
｜七言古詩｜
｜增｜
｜唐。陳陶。殿前生桂樹｜仙娥玉宮秋夜明，桂枝拂檻參差瓊，香風下天漏丁丁，牛渚翠梁橫淺清，羽帳不眠恨吹笙，棲鳥暗驚仙子落，步月鬃雲墮金雀，蕙樓涼簟翠波空，銀縷香寒鳳凰薄，東海即為郎斟酌，綺疏長懸七星杓。
｜原｜
｜宋。毛滂。桂花歌｜玉階桂影秋綽約，天空為捲浮雲幕，嬋娟醉眠水晶殿，老蟾不守餘花落，蒼苔忽生霜月裔，仙芬淒冷真珠萼，娟娟石畔為誰妍，香霧著人清入膜， 夜深醉月寒相就，荼䕷𨚫作傷心瘦，弄雲仙女淡紵衣，煙裙不著鴛鴦繡，眼中寒香誰同惜，冷吟徑召梅花魄，小蠻為洗玻瓈杯，晚來秋甕蒲桃碧。
｜增｜
｜謝翺。後桂花引｜脩月仙人飯玉屑，瑤鴨騰騰何處熱，吳剛生愁樹合創，毫飄玉斧高枝折，此時待罪扣帝庭，素蛾騎蟾涕淚零，月中落子如雨星，至今收拾無六丁。
｜元。顧瑛。玉山亭館分題得金粟影｜飛軒下瞰芙蓉渚，檻外幽花月中吐，天風寂寂吹古香，清露冷冷溼秋圃，雲梯萬丈手可攀，居然夢落清虛府，庭中擣藥玉兔愁，樹下乘鸞素娥舞，瓊樓玉殿千娉婷，中有癯仙淡眉宇，問我西湖舊風月，何似東華軟塵土，寒光倒落影娥池，的皪明珠承翠羽，但見山河影動搖，獨有清輝照今古，覺來作詩思茫然，金粟霏霏下如雨。
｜明。楊基。宜秋軒桂｜宜秋軒東一株桂，香葉婆娑擁寒翠，秋堂夜靜風滿簾，時覺幽芳來拂鼻，清晨曳履訪幽獨，一徑青苔雙戶閉，離離嫩蕊罥蟲絲，蔌蔌輕花落深砌，麩金泫露濃更密，苞粟凝珠疎復細，半粒能含萬斛香，一枝解奪千姝媚，當年此地競攀折，月戶雲窓敞秋霽，金尊灧泛綠色酒，翠袖涼簪寶妝髻，西風幾度人跡絶，獨有幽花能點綴，村荒地僻霜露繁，摧折紅蘭凋紫蕙，瞥然一見眾憂失，不意孤懷得佳麗，更深月出擬再來，明日紛紛嗟滿篲。
｜陳憲章。擬移木犀於上游黃雲示民澤｜木犀金粟散天香，在秋之季廬山陽，湛生期我上游莊，移根千丈黃雲岡，萬丈黃雲千丈山，金粟花開不得閒，金粟氤氳塞兩間，吁嗟乎金粟，丈人與爾同歲闌。
｜五言律詩｜
｜原｜
｜唐。李嶠。詠桂花｜未植蟾宮裏，寧移玉殿幽，枝生無限月，花滿自然秋，俠客條為馬，仙人葉作舟，願君期道術，攀折可淹留。
｜增｜
｜李德裕。紅桂樹｜欲求塵外物，此樹是瑤林，後素含餘絢，如丹見本心，妍姿無點辱，芳意托幽深，願以鮮葩色，凌霜照碧潯。
｜月桂｜何年霜夜月，桂子落寒山，翠幹生巖下，金英在世間，幽崖空自老，清漢未知還，惟有涼秋夜，嫦娥來暫攀。
｜山桂｜吾愛山中樹，繁英滿目鮮，臨風飄碎錦，映日亂飛煙，影入春潭底，香凝月榭前，豈知幽獨客，賴此當朱絃。
｜於武陵。山中桂｜日暖上山路，鳥啼知已春，忽逢幽隱樹，如見獨醒人，石冷開常晚，風多落亦頻，樵夫應不識，歲久伐為薪。
｜宋。曾幾。巖桂｜粟玉黏枝細，青雲翦葉齊，團團巖下桂，表表木中犀，江樹風蕭瑟，園花氣慘淒，濃薰不如此，何以慰幽棲。
｜劉子翬。巖桂｜涼飈振遠村，寂寞度清芬，山路不知處，月窓時夜聞，孤根寒抱石，落子半飄雲，袖手空延佇，無才可賦君。
｜原｜
｜朱子。巖桂｜山中綠玉樹，蕭灑向秋深，小閣芬微度，書帷氣欲侵，披懷清露曉，遇賞夕嵐陰，珍重王孫意，天涯淚滿襟。
　亭亭巖下桂，歲晚獨芬芳，葉密千層綠，花開萬點黃，天香生淨想，雲影護仙妝，誰識王孫意，空吟招隱章。
｜增｜
｜朱子。詠巖桂｜露浥黃金蕊，風生碧玉枝，千株向搖落，此樹獨華滋，木末難同調，籬邊不並時，攀援香滿袖，歎息共心期。
｜原｜
｜方九功。巖桂｜西墅絶喧囂，秋梧葉亂飄，獨憐青桂樹，金粟綴柔條，泛灑香偏細，入詩景更饒，小山風可仰，招隱此逍遙。
｜增｜
｜元。倪瓚。桂花｜桂花留晚色，簾影淡秋光，靡靡風還落，菲菲夜未央，玉繩低缺月，金鴨罷焚香，忽起故園想，泠然歸夢長。
｜原｜
｜明。申時行，詠適適圃桂林｜巖壑同棲處，風霜獨秀時，暗飄靈隱粟，高擢廣寒枝，露氣侵衣袂，天香撲酒巵，桂叢吾自密，不負小山期。
｜郭鯤溟。詠桂｜西嶺千年桂，陰森入翠微，瓊枝雲外綠，金粟雨中肥，影落浮杯酒，香飄襲客衣，當年和露折，曽向廣寒歸。
｜七言律詩｜
｜增｜
｜唐。劉禹錫。酬令狐相公使宅別齋初栽桂樹見懷之作｜清淮南岸家山樹，黑水東邊第一栽，影近畫梁迎曉日，香隨綠酒入金杯，根留本土依江潤，葉起寒稜映月開，早晚陰成比梧竹，九霄還放彩雛來。
｜原｜
｜宋。蘇軾。八月十七日天竺山送桂花分贈元素｜月缺霜濃細蕊乾，此花原屬桂堂仙，鷲峯子落驚前夜，蟾窟枝空記昔年，破裓山僧憐耿介，練裙溪女鬭清妍，願公採擷紉幽佩，莫遣孤芳老澗邊。
｜增｜
｜羅從彥。和延年巖桂｜幾樹芬芳氣欲沉，枝枝若占郄家林，風搖已認飄殘菊，日照渾疑綴散金，仙窟移來成美景，東堂分去結淸陰，我今不願蟾宮折，待到秋宵把酒吟。
｜范成大。次韻王浚明詠新居木犀｜月窟移來有貴名，一簾金碧照東榮，鼻端入妙睡魔醒，眼底會真詩句生，日氣瓏璁無奈醉，露華凌亂不勝清，君家傾國何時見，淡掃蛾眉撚夕陰。
｜陸游。嘉陽絶無木犀偶得一枝戲作｜久客紅塵不自憐，眼明初見廣寒仙，只饒籬菊同時出，尚占紅梅一著先，重露濕香幽徑曉，斜陽烘蕊小窓妍，何人更與蒸沉水，金鴨華燈惱醉眠。
｜原｜
｜楊萬里。巖桂｜塵世何曾識桂林，花仙夜入廣寒深，移將天上眾香國，寄在梢頭一粟金，露下風高月當戶，夢回酒醒客聞砧，詩情惱得渾無那，不為龍涎與水沉。
｜增｜
｜楊萬里。栽桂｜分得吳剛斫處林，鵝兒酒色不須深，系從犀首名千木，泒列黃香字子金，衣濺薔薇兼水麝，韻和月杵應霜砧，餘芬熏入旃檀骨，從此人間有桂沉。
｜昨日訪子上不遇，裴回庭砌，觀木犀而歸，再以七言乞數枝｜昨攜兒輩叩雲關，繞遍巖花恣意看，苔砌落深金布地，水沉蒸透粟堆盤，寄詩北院賒秋色，供我西窓當晚餐，小朶出叢須折𨚫，莫教衝破碧團圞。
｜呂聲之。桂花｜獨占三秋壓眾芳，何誇橘綠與橙黃，自從分下月中種，果若飄來天際香，清影不嫌秋露白，新叢偏帶晚煙蒼，高枝已斷郄生手，萬斛奇芬貯錦囊。
｜徐集孫｜重重簾幙護金猊，小樹花開逼麝臍，寒色十分新軫粟，春心一點暗通犀，香延棋畔仙人斧，影駐燈前太乙藜，從此再周花甲子，伴公長醉玉堂西。
｜原｜
｜楊濟翁｜翠圍侍女擁紅幢，霞臉調朱笑額黃，共醉東君千日酒，更翻西母九霞觴，人間天上高低影，月下風前自在香，輸與廣寒宮裏客，年年綠鬢賞秋光。
｜增｜
｜金。壬萬鍾。元氏桂軒為敏之賦｜簾捲堂前桂子涼，一軒燈火夜初長，月中春好元無價，天上風來別有香，棠棣一家同映秀，詞林百世繼餘芳，閒花野草空無數，掩盡人間獨擅塲。
｜元。方夔。木犀二首｜下土花中第一流，移根自笑此生浮，獨依上界清虛府，滿貯青冥沆瀣秋，稜葉風翻低散亂，蒼皮蟲蝕老雕鎪，醉來逕向高寒處，自駕青鸞擁玉虯。
　蒼蒼珠樹俯寒流，析木津頭戲拍浮，褐鳳摶風朝紫極，硯蟾滴露瀉清秋，返魂香倩羅裳貯，礙月枝憑玉斧鎪，夜景未闌清入骨，瀟瀟鱗甲臥癡虯。
｜木犀花｜曾住仙山九折巖，夜涼蘿荔掛衣衫，月窺尊裏如相伴，人立花邊自不凡，叢綠聯環瑲玉佩，殘黃瑣骨現金菡，枝空蟾窟今誰記，猶道東陵繫舊銜。
｜李孝光。冬日見桂花｜北風吹倒碧琅玕，金粟棲枝露未乾，翠氣遙連仙掌曉，天香微墮玉壺寒，明蟾照影臨丹闕，青女銷香著畫欄，可是天翁露消息，小春先得一枝看。
｜原｜
｜明。申時行。秋夜飲桂花下｜招隱曾緣桂樹留，追歡仍愛小山幽，尊前露氣浮青漢，雲裏天香散碧秋，老幹已分蟾窟種，良宵堪續兔園遊，靈椿晚歲能相傍，花底何妨醉白頭。
｜增｜
｜吳孔嘉。月下看桂｜西風吹綻一林黃，玉露溥溥金粟香，蟾冷不分天上影，兔肥應戀月中光，飄來少女明河淨，掇去仙郎秋苑長，坐久衣裾淸夜濕，小山疑種廣寒傍。
｜五言排律｜
｜增｜
｜唐。張喬。華州試月中桂｜與月轉洪濛，扶疎萬古同，根非生下土，葉不墮秋風，每以圓時足，還疑缺處空，影高羣木外，香滿一輪中，未種丹霄日，應虛玉兔宮，何當因羽化，細得問玄功。
｜顧封人。月中桂｜芬馥天邊桂，扶疎在月中，能齊大椿長，不與小山同，皎皎舒華色，亭亭麗碧空，虧盈寧委露，搖落不關風，歲晚花應發，春餘質詎豐，無因遂攀折，常慾望青䓤。 
｜羅隱。秋風生桂枝｜涼吹從何起，中宵景象清，漫隨雲葉動，高傍桂枝生，漠漠看無際，蕭蕭別有聲，遠吹斜漢轉，低拂白榆輕，寥泬工夫大，乾坤歲序更，因悲未歸客，長望一枝榮。
｜明。陳獻章。月桂自白石移來｜金粟初分我，花仙不吝人，煙霞三畝宅，草木百年身，影入青霄舊，香傳白石新，為誰工態度，本自惜精神，翠竹旁通徑，緋桃正隔津，生憂兒女狎，莫摘老夫嗔，坐久風回席，行遲露在巾，當時尊玉茗，平地隱冰輪，收歛還真性，生成荷大鈞，相逢山水地，一笑武陵春。
｜五言絶句｜
｜原｜
｜唐。盧僎。題殿前桂葉｜桂樹生南海，芳香隔楚山，今朝天上見，疑是月中攀。
｜增｜
｜宋。朱子。木犀｜喬木生夏涼，芳蕤散秋馥，未覺歲時寒，扶疎方遶屋。
｜原｜
｜楊萬里。巖桂｜不是人間種，移從月裏來，廣寒香一點，吹得滿山開。
｜增｜
｜明。李東陽。月桂｜一月一花開，花開應時節，未須誇雨露，慎與藏冰雪。
｜陳淳。題桂花｜金粟花開日，天香散玉墀，嫦娥解人意，折贈最高枝。
｜七言絶句｜
｜增｜
｜唐。白居易。東城桂二首｜子墮本從天竺寺，根盤今在闔閭城，當時應逐南風落，落向人間取次生。
　遙知天上桂花孤，試問嫦娥更要無，月宮幸有閒田地，何不中央種兩株。
｜廳前桂｜天台嶺上凌霜樹，司馬廳前委地叢，一種不生明月裏，山中猶校勝塵中。
｜方干。題黃山人庭前孤桂｜映窓孤桂非手植，子落月明聞落時，仙客此時頭不白，看來看去有枯枝。
｜皮日休。天竺寺八月十五日夜桂子｜玉顆珊珊下月輪，殿前拾得露華新，至今不會天中事，應是嫦娥擲與人。
｜曹鄴。寄陽朔友人｜桂林雖產千株桂，未解當天影日開，我到月中收得種，為君移向故園栽。
｜陳陶。雙桂詠｜青冥結根易傾倒，沃洲山中雙樹好，琉璃宮殿無斧聲，石上蕭蕭伴僧老。
｜宋。謝逸。詠巖桂｜輕薄西風未辦霜，夜揉黃雪作秋光，摧殘六出猶餘四，正是天花更著香。
｜原｜
｜韓駒。木犀｜㵸雪凝酥點嫩黃，薔薇清露染衣裳，西風掃盡狂蜂蝶，獨伴天邊桂子香。
｜增｜
｜陳與義。微雨中賞月桂獨酌｜人間跌宕簡齋老，天下風流月桂花，一壺不覺叢邊盡，暮雨霏霏欲濕鴉。
｜鄭仲熊｜天公憐我太岑寂，每歲慇懃兩度開，收拾落英將底用，博山香裏薦清杯。
｜范成大。次韻馬少伊木犀｜月窟飛來露已涼，斷無塵格染蜂黃，纖纖綠裏排金粟，何處能容九里香。
　水尾山腰樹影蒼，一天風露不供香，誰家鏡裏能消得，付與詩人古錦囊。
　密密嬌黃侍翠輿，避風遮日小扶疎，畫闌想見懸秋晚，無限宮香總不如。
｜探木犀｜秋半秋香花信遲，攀枝擘葉看纖微，昨朝尚作茶槍瘦，今雨催成粟粒肥。
｜真瑞堂前丹桂｜血色凡花太俗生，花工新意染秋英，袍紅太重鞓紅淺，畫不能摹句寫成。
　官忙風月鎮長閒，開遍香紅酒尚寒，若要與花相領畧，千巖隨分有闌干。
｜壽櫟堂前假山成移丹桂於馬城自嘲｜堂前趣就小嶙峋，未許蹣跚杖履親，更遣移花三百里，世間真有大癡人。
｜巖桂二首｜越城芳徑手親栽，紅淺黃深次第開，不用小山招隱賦，身如強健日千𢌞。
　一株蕭索倚宣華，東苑香風屬內家，丹碧屠蘇銀燭照，平生奇絶象山花。
｜中秋後兩日自上沙回，聞千巖觀下巖桂盛開，復檥石湖留賞一日賦兩絶｜金粟枝頭一夜開，故應全得小詩催，籃輿緩緩隨兒女，引入天香洞裏來。
　千巖觀下碧瑤林，歲晚青青共此心，隱士歸兮花未老，每年來把一杯深。
｜楊萬里。凝露堂木犀｜雪花四出翦鵝黃，金粟千麩糝露囊，看去看來能幾大，如何著得許多香。
　夢騎白鳳上青空，徑度銀河入月宮，身在廣寒香世界，覺來簾外木犀風。
｜原｜
｜朱子。次劉彥集木犀韻｜眾芳搖落九秋期，橫出天香第一枝，莫似寒梅太孤絶，更教遙夜笛中吹。
　仙衣纔試鬱金黃，便覺秋風滿院芳，定觀極知先透徹，通心豈是故迎將。
　秋到寒巖桂樹叢，小山吟罷思悲翁，不妨更作淹留計，占取人間十里風。
｜王十朋｜學仙深愧似吳郎，賴有吾廬兩字蒼，疑是廣寒宮裏種，一秋三度送天香。
　丹霄休歎路難通，學取燕山種桂叢，異日天香滿庭院，吾廬當似廣寒宮。
｜方岳。木犀｜誰遣秋風開此花，天香來自玉皇家，鬱金裳邑薔薇露，知是仙人萼綠華。
｜鄧志宏｜雨過西風作晚涼，連雲老翠入新黃，清風一日來天闕，世上龍涎不敢香。
｜增｜
｜何菊潭｜露洗金蟲一半開，層層碧玉映樓臺，西風昨夜吹香過，人在欄干待月來。
｜原｜
｜朱貫之｜多應仙國山邊種，豈是姮娥月裏香，願為兒孫積陰德，東堂常占一時芳。
｜增｜
｜朱貫之｜人間植物月中根，碧樹分敷散寶薰，自是莊嚴等金粟，不將妖艷比紅裙。
｜徐介軒｜翠葉金花小膽瓶，輕拈款齅不勝情，從教失陷沉煙裏，驀地薰心夢也清。
｜原｜
｜朱淑真。桂花｜彈壓西風擅眾芳，十分秋色為伊忙，一枝淡貯書窓下，人與花心各自香。
　月待圓時花正好，花將殘後月還虧，須知天上人間物，何稟清秋在一時。
｜增｜
｜元。張雨。桂枝詞｜桂樹叢生枝婀娜，糝粟黃雲欲成朶，薰醒秋衣嬾下床，金蟾囓斷燒香鎖。
｜明。史謹。直房聞桂香｜松陰池館晝偏涼，何處飄來桂子香，起傍雕欄看秋色，廣寒宮殿近昭陽。
｜沈周。桂花｜高攀才子沾衣綠，爭插佳人壓鬢黃，誰向蟾宮分得種，年來人月滿庭芳。
　丹桂迎風蓓蕾開，摘來斜插竟相偎，清香不與羣芳並，仙種原從月裏來。
｜文嘉。木犀｜黃金官闕鬱嵯峨，萬斛清芬散綺羅，吳下高枝原有種，天香莫怪屬君多。
｜原｜
｜張新｜金風飄處識天香，清影分明載魄光，莫向高枝輕易折，須知紅是狀元郎。
｜詩散句｜
｜增｜
｜魏。曹植｜桂之樹，桂之樹，桂生一何麗佳，揚朱華而翠葉，流芳布天涯，上有棲鸞，下有盤螭。
｜晉。謝靈運｜南州實炎德，桂樹凌寒山。
｜唐。崔翹｜獨有幽庭桂，年年空自芳。
｜姚崇｜桂含秋樹晚，波入夜池寒。
｜原｜
｜李白｜相思在何處，桂樹青雲端。
　有喜留攀桂，無勞問轉蓬。
　不採桂樹枝，反棲惡木根。
｜增｜
｜李白｜桂枝日已綠，拂雪披雲端。
　每年海樹霜，桂子落秋月。
｜原｜
｜杜甫｜天開金粟藏，人立廣寒宮。
　斫𨚫月中桂，清光應更多。
　轉蓬行地遠，攀桂仰天高。
　故園松桂發，萬里共清輝。
｜增｜
｜王維｜山中有桂花，莫待花如霰。
｜原｜
｜王建｜桂熟常收子，蘭生不作畦。
｜增｜
｜李德裕｜何年霜夜月，桂子落寒山。
｜杜牧｜手把一枝物，桂花香帶雪。
｜許渾｜桂樹綠層層，風微煙露凝。
｜朱子文｜幽人起晤歎，桂香發窓間。
｜林高隱｜近方薝蔔黃，遠比茉莉小。
｜元。何中｜西風一夜雨，丹桂滿林花。
｜唐。李賀｜畫欄桂樹懸秋香，三十六宮土花碧。
｜李商隱｜昨夜西池涼露滿，桂花吹斷月中香。
　月中桂樹高多少，試問西河斫樹人。
｜宋。秦觀｜魚鱗甃空排嫩碧，桂露梢寒掛團璧。
｜原｜
｜張舜民｜天將秋氣蒸寒馥，月借金波滴小黃。
｜增｜
｜孫覿｜碧玉旋螺插暮煙，遙看桂子落僧前。
｜原｜
｜韓駒｜月中有客曽分種，世上無花敢鬭香。
｜增｜
｜陸游｜賣花醉叟剝紅桂，種藥高僧寄玉芝。
｜原｜
｜楊萬里｜憶曾風露飄寒粟，自領兒童拾薄金。
｜增｜
｜楊萬里｜夾路兩行森翠葢，西風半夜散麩金。
　天開金粟如來藏，人立廣寒宮殿秋。
｜釋道潛｜長抱秋蟾滋夜氣，偶搖風露墜階除。
｜原｜
｜晉。嵇康｜仙籍桂香浮。　微風動桂華。
｜增｜
｜謝靈運｜桂枝徒攀翻。
｜梁。簡文帝｜北榮下飛桂。　浦桂半新栽。
｜原｜
｜沈約｜秋風生桂枝。
｜增｜
｜周。庾信｜桂白小山秋。　星橋視桂花。
｜唐。玄宗｜小山秋桂馥。
｜王勃｜桂馥清溪裏。
｜趙冬㬢｜秋風赭桂竦。
｜李嶠｜桂香浮半月。
｜張九齡｜桂花秋皎潔。
｜原｜
｜李白｜青桂隱遙月。
｜增｜
｜李白｜幽桂有芳根。
｜原｜
｜杜甫｜吾將守桂叢。　賞月延秋桂。
｜增｜
｜杜甫｜丹桂風霜急。
｜柳宗元｜露密前山桂。
｜孟郊｜古香淸桂岑。
｜白居易｜桂露光參差。
｜姚合｜秋風長桂聲。
｜許渾｜圓桂露㝠㝠。
｜於鵠｜桂花濕溟溟。
｜韋莊｜桂和秋露滴。
｜宋。楊億｜霜華襲桂叢。
｜原｜
｜唐。李白｜嚴霜五月摧桂枝。
｜增｜
｜王渙｜桂花曽對月嬋娟。
｜白居易｜山寺月中尋桂子。　秋月晚生丹桂實。
｜皮日休｜桂寒自落翻經案。
｜原｜
｜李賀｜聯翩桂花墜秋月。
｜增｜
｜許渾｜露墮桂花棋局濕。
｜原｜
｜李商隱｜兎寒蟾涼桂香白。
｜增｜
｜曹唐｜露風淸宴桂花疎。　桂樹三天雲漠漠。
｜唐球｜桂冷香聞十里間。
｜羅隱｜巖畔早涼生紫桂。
｜韋莊｜仙桂年年折又生。
｜宋。錢惟演｜月露暗從孤桂滴。
｜原｜
｜蘇軾｜江雲漠漠桂花濕。
｜增｜
｜蘇軾｜林深野桂寒無子。
｜原｜
｜陳與義｜淸露香浮黃玉枝。
｜增｜
｜戴復古｜桂子吹香風露深。
｜朱子｜桂樹無端一夜秋。
｜金。元好問｜畫欄桂樹雨聲寒。　桂樹秋香月三五。
｜元，鄭元祐｜桂花霏雪綵鸞翔。
｜袁桷｜桂花浮魄滿香輪。
｜倪瓚｜垂露成帷桂花發。
｜詞｜
｜增｜
｜宋。向子諲。生查子｜我愛木中犀，不是凡花數，清似水沉香，色染薔薇露。　薌林月冷時，玉笥雲深處，歸夢托西風，夜夜江頭路。
｜毛珝。浣溪沙｜綠玉枝頭一粟黃，碧紗帳裏夢魂香，曉風和月步新涼。　吟倚畫欄懷李賀，笑持玉斧恨吳剛，素娥不嫁為誰妝。
｜原｜
｜趙彥端。億秦娥｜香䔩䔩，小山叢桂烘溫玉，烘溫玉，酒愁花暗，沈腰如束。　煩君剩與陽春曲，為君細拂羅衾馥，羅衾馥，一春幽夢，與君相續。
｜增｜
｜趙希𩇕。霜天曉角｜姮娥戲劇，手種長生粒，寶𠏉婆娑千古，飄芳吹，滿虛碧。　韻色，檀露滴，人間秋第一，金粟如來境界，誰移在，小亭側。
｜謝懋。霜天曉月｜綠雲翦葉，低護黃金屑，占斷花中聲譽，香共韻，兩清潔。　勝絶，君聽說，是他來處別，試看金衣猶帶，金庭露，玉階月。
｜原｜
｜劉敞。清平樂｜小山業桂，最有留人意，拂葉攀花無限思，雨濕濃香滿袂。　別來過了秋光，翠簾昨夜新霜，多少月宮顏色，嫦娥與借微芳。
｜增｜
｜蘇庠。清平樂｜斷岸流水，香度青林底，元配騷人蘭與芷，不數春風桃李。　淮南叢桂小山，詩翁合得攀翻，身到十洲三島，心遊萬壑千巖。
｜原｜
｜陳與義。清平樂｜黃衫相倚，翠葆層層底，八月江南風日美，弄影山腰水尾。　楚人未識孤妍，離騷遺恨千年，無住庵中新事，一枝喚起幽禪。
｜增｜
｜朱敦儒。清平樂｜人間花少，菊小芙蓉老，冷淡仙人偏得道，買住西風一笑。　前身應是紅梅，黃如點破冰肌，只道暗香猶在，參橫淸似南枝。
｜原｜
｜辛棄疾。清平樂｜少年痛飲，憶向吳江醒，明月團圓高樹影，十里薔薇水冷。　大都一點宮黃，人間直恁芬芳，怕是秋天風露，染教世界都香。
｜又｜月明秋曉，翠葢團團好，翦碎黃金教恁小，都著葉兒遮了。　折來好似年時，小窓能有高低，無頓許多香處，只消三兩枝兒。
｜朱淑真。菩薩蠻｜也無梅柳新標格，也無桃李妖嬈色，一味惱人香，羣花爭敢當。　情知天上種，飄落深巖洞，不管月宮寒，將枝比並看。
｜增｜
｜趙與仁。柳梢青｜露冷仙梯，霓裳散舞，記曲人歸，月度層霄，雨連深夜，誰管花飛。　金鋪滿地苔衣，似一片，斜陽未移，生怕清香，又隨涼信，吹過東籬。
｜原｜
｜李易安。鷓鴣天｜暗淡輕黃體性柔，情疎跡遠只香留，何須淺碧深紅色，自是花中第一流。　梅定妒，菊應羞，詩書閒處冠中秋，騷人可煞無情思，何事當年不見收。
｜向子諲。蝶戀花｜巖桂秋風南㻖路，墻外行人，十里香隨步，此是薌林遊戲處，誰知不向塵根住。　今日對花非浪語，憶昨明光，早荷君王顧，生怕青蠅輕點污，思鱸何似思花去。
｜張掄。臨江仙｜玉宇涼生清禁曉，丹葩色照晴空，珊瑚敲碎小玲瓏，人間無此種，來自廣寒宮。　雕玉欄干深院靜，嫣然凝笑西風，曲屏須占一枝紅，且圖欹醉枕，香到夢魂中。
｜增｜
｜鄭域。驀山溪｜嫣然一笑，風味人間沒，來自廣寒宮，直偷得，天香入骨，軟金縷屑，點綴碧瓊枝，花藏葉，葉籠花，剛被風吹拂。　道人衾帳，不用沉煙熨，插滿枕屏山，覺身在，藍橋仙窟，一觴一詠，消得九秋愁，籬邊菊，畹中蘭，甘避芳塵不。
｜吳文英。古香慢｜怨蛾墜柳，離佩搖葓，霜訊南浦，謾掩橋扉，倚竹袖寒日暮，還問月中游，夢飛過，金風翠羽，把殘雲，勝木萬頃，暗薰冷麝悽苦。　漸浩渺，凌山高處，秋澹無光，殘照誰主，露粟侵肌，夜約羽林輕誤，翦碎惜秋心，更腸斷，珠塵蘚路，怕重陽，又催近，滿城風雨。
｜原｜
｜向子諲。滿庭芳｜月窟盤根，雲巖分種，絶知不是塵凡，琉璃翦葉，金粟綴花繁，黃菊周旋避舍，友蘭蕙，羞殺山礬，清香遠，秋風十里，鼻觀已先參。　酒闌，聽我語，平生半是，江北江南，經行處，無窮綠水青山，常被此花相惱，思共老，結屋中間，不知爾，薌林底事，遊戲到人寰。
｜增｜
｜劉子翬。滿庭芳｜秋入微陰，涼生平遠，小山愁絶天南，似聞還斷，飛策徧千巖，葉底輕黃纂纂，惱人是，微裂方緘，倐然勝，清真冷淡，無艷寄塵凡。　澄潭，欹兩岸，波光搖動，碧影相參，任西風，十里吹度松杉，我自寒灰槁木，凝神處，不覺醺酣，歸來晚，飛花無跡，明月滿空涵。
｜元。顧瑛。水調歌頭｜金粟綴仙樹，玉露浣人愁，誰道買花載酒，不似少年遊，最是宮黃一點，散下天香萬斛，來自廣寒秋，蝴蜨逐人去，雙立鳳釵頭。　向樽前，風滿袖，月盈鉤，縹緲羽衣天上，遺響遏雲流，二十五聲秋點，三十六宮夜月，橫笛按伊州，同躡彩鸞背，飛過小紅樓。
｜宋。僧仲殊。金菊對芙蓉｜花則一名，種分三色，嫩紅妖白嬌黃，正清秋佳景，雨霽風涼，郊墟十里飄蘭麝，瀟灑處，旖旎非常，自然風韻，開時不惹，蝶亂蜂狂。　攜酒獨挹蟾光，問花神何屬，離兌中央，引騷人乘興，廣賦詩章，許多才子爭攀折，嫦娥道，三種清香，狀元紅是，黃為榜眼，白探花郎。
｜原｜
｜陳亮。桂枝香｜天高氣肅，正月色分明，秋容新沐，桂子初收，三十六宮都足，不辭散落人間去，怕羣花自嫌嫌俗，向他秋晚，喚回春意，幾曾幽獨。　是天上餘香賸馥，怪一樹香風，十里相續，坐對花傍，但見色浮金粟，芙蓉只解添愁思，況東籬淒涼黃菊，入時太淺，背時太遠，愛尋高躅。
｜增｜
｜晁補之。水龍吟｜智瓊嬌額塗黃，為誰種作秋風蕊，寒香半露，綠幃深護，猶聞十里，山麝生臍，水沉削蠟，一時羞避，向錢塘江上，中秋月下，有人暗尋遺子。　不奈書生習氣，對羣花，領畧風味，騷人已去，欲紉幽佩，重為湘酎，天賦風流，友梅兄蕙，輿桃奴李，向明窓棐幾，纖枝未老，眼明如水。
｜別錄｜
｜原｜
｜晉書。郤詵傳｜詵遷雍州刺史，武帝於東堂會送，問詵曰，卿自以為何如，詵對曰，臣舉賢良對策，為天下第一，猶桂林之一枝，崑山之片玉，帝笑。
｜增｜
｜世說｜客有問陳季方，足下家君太丘，有何功德，而荷天下重名，季方曰，吾家君譬如桂樹，生泰山之阿，上有萬仞之高，下有不測之深，上為甘露所霑，下為淵泉所潤，當斯之時，桂樹焉知泰山之高，淵泉之深，不知有功德與無也。
｜原｜
｜翰林雜事鈔｜武帝謂東方朔，孔、顏之道德何勝，方朔曰，顏淵如桂馨一山，孔子如春風，至則萬物生。
｜詩話｜竇禹鈞有五子，俱登科，馮道贈之詩曰，靈椿一株老，丹桂五枝芳。
｜增｜
｜率真筆記｜關關贈俞本明以青華酒杯，酌酒輙有異香，在內或有桂花，或梅或蘭，視之宛然，取之若影，酒乾亦不見矣，俞寶之。
｜原｜石桂英，似桂樹而實石，生巖穴中。
｜製用｜
｜談苑｜桂漿，殆今之桂花釀酒法，魏，有頻斯國人來朝，壺中有漿如脂，乃桂漿也，飲之壽千歲。
｜便民圖纂｜花開時，擇枝繁處帶花刪下，連葉陰乾收貯，來年伏中，將葉泡湯服，溫腹去暑。
　桂花點茶，香生一室，菊英次之，入茶為清供之最，有甘菊種更宜茶，二花相為先後，可備四時之用。
｜增｜
｜清供錄｜天香湯，白木犀盛開時，清晨帶露用杖打下花，以布被盛之，揀去蔕萼，頓在淨磁器內，候聚積多，然後用新砂盆擂爛如泥，木犀一斤，炒鹽四兩，炙粉草二兩，拌勻，置磁瓶中，密封，曝七日，每用，沸湯點服，一名山桂湯，一名木犀湯。
｜原｜
｜移種｜花時移栽高阜半日半陰處，臘雪高擁於根，則來年不灌自發，忌人糞，宜豬糞，冬月以撏豬湯澆一次，妙，又，麻糝久浸，候水清澆亦佳，蠶沙壅根，澆以清水，來年愈盛，北方地寒，九月、十月間，將樹以土培根，高尺許，外苫葢周密，嚴塗以泥，半腰向南留一小牖，暖日開之，以透太陽之氣，寒則塞之，春分後去其塞，清明後去其苫，無有不活。
｜揷接｜
｜種樹書｜接宜冬青，又春月攀枝著地，土壓之，五月生根，逾年截斷，含蕊移栽，木犀接石榴花必紅。
｜防患｜
｜物類相感志｜木犀蛀者，用芝麻梗帶殼束懸樹上。

御定佩文齋廣群芳譜卷四十
