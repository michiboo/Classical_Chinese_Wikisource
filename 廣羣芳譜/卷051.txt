御定佩文齋廣羣芳譜卷五十一
　花譜
　　菊花四
｜集藻｜
｜七言絶句｜
｜增｜
｜唐。白居易。禁中九日對菊花酒憶元九｜賜酒盈杯誰共持，宮花滿把獨相思，相思只傍花邊立，盡日吟君詠菊詩。
｜重陽席上賦白菊｜滿園花菊鬱金黃，中有孤叢色似霜，還似今朝歌酒席，白頭翁入少年塲。
｜原｜
｜元稹。菊花｜秋叢遶舍似陶家，遍繞籬邊日漸斜，不是花中偏愛菊，此花開盡更無花。
｜增｜
｜鮑溶。暮秋與裴居晦宴因見採菊之作｜菊花低色過重陽，似憶王孫白玉觴，今日王孫好收採，高天已下兩回霜。
｜皮日休。軍事院霜菊盛開因書一絶寄崔諫議｜金華千點曉霜凝，獨對壺觴又不能，已過重陽三十日，至今猶自待王弘。
｜崔璞。酬霜菊見贈之什｜菊花開晚過秋風，聞道芳香正滿叢，爭奈病夫難強飲，應須速自召車公。
｜陸龜蒙。和崔諫議先輩霜菊｜紫莖芳艷照西風，祇怕霜華掠斷叢，雖伴應劉還強酒，路人終要識山公。
｜憶白菊｜稚子書傳白菊開，西成相滯未容廻，月明階下窓紗薄，多少清香透入來。
｜司空圖。華下對菊｜清香裛露對高齋，泛酒偏能浣旅懷，不似春風逞紅艷，鏡前空墜玉人釵。
｜白菊｜莫惜西風又起來，猶能婀娜傍池臺，不辭暫被霜寒挫，舞袖招香即𨚫回。
　為報繁霜且莫催，窮秋須到自低垂，橫拖長袖招人別，只待春風𨚫舞來。
　登高可羨少年塲，白菊堆邊鬢似霜，益算更希沾上藥，今朝第七十重陽。
｜原｜
｜鄭谷。十日菊｜節去蜂愁蝶不知，曉庭還遶折殘枝，自緣今日人心別，未必秋香一夜衰。
｜增｜
｜鄭谷。詠菊｜王孫莫把比荊蒿，九日枝枝近鬢毛，露濕秋香滿池岸，由來不羨瓦松高。
　日日池邊載酒行，黃昬猶自繞黃英，重陽過後頻來此，甚覺多情勝薄情。
｜韓偓。和吳子華侍郎令狐昭化舍人歎白菊衰謝之絕｜正憐香雪披千片，忽訝殘霞覆一叢，還似妖姬長年後，酒酣雙臉𨚫微紅。
｜韋莊。庭前菊｜為憶長安爛漫開，我今移爾滿庭栽，紅蘭莫笑青青色，曾向龍山泛酒來。
｜宋。韓丕。詠菊｜冷淡花枝寂寞闌，只緣開晚少人看，若教總似陶潛眼，肯向芳春艷牡丹。
｜王禹偁。池邊菊｜緣池繞逕幾千栽，準擬登高泛酒杯，未到重陽歸闕去，金英寂寞為誰開。
｜韓琦。重九菊未盛開席上偶成｜重九開樽節未寒，黃花初發葉皆單，待看旬日金鈴綻，剩得東籬一醉懽。
｜閱古堂前植菊二本，九月十八日花猶未開，因以小詩嘲之｜只趁重陽選菊栽，當欄殊不及時開，風霜日緊猶何待，甚得迎春見識來。
｜原｜
｜歐陽修。菊｜共坐欄邊日欲斜，更將金蕊泛流霞，欲知𨚫老延齡藥，百草摧時始見花。
｜增｜
｜王安石。城東寺菊｜黃花漠漠弄秋暉，無數蜜蜂花上飛，不忍獨醒孤爾去，慇懃為折一枝歸。
｜詠菊｜補落迦山傳得種，閻浮檀水染成花，光明一室真金色，復似毗耶長者家。
　院落深深數菊叢，緣花錯莫兩三峯，密房歲晚能多少，酒盞重陽自不供。
｜蘇軾。趙昌寒菊｜輕肌弱骨散幽葩，真是青帬兩髻丫，便有佳名配黃菊，應緣霜後苦無花。
｜蘇徹。五月園夫獻紅菊二絶句｜黃花九月傲清霜，百草滿園無此香，紅紫無端盜名字，試尋本草細商量。
　南陽白菊有奇功，潭上居人多老翁，葉似皤蒿莖似棘，未宜放入酒杯中。
｜原｜
｜黃庭堅｜誰將陶令黃金菊，幻作酴醿白玉花，小草真成有風味，東園添我老生涯。
　呂園未肯輕沽我，且寄田家砌下栽，他日秋光𡡾重九，清香知是故人來。
｜韓駒｜九日東籬採菊英，白衣遙見眼能明，而今自有杯中物，一叚風流可得成。
｜增｜
｜呂本中。謝送菊｜經旬霖雨足莓苔，忽喜雙盆送菊來，已是風霜憔悴損，主人云是待晴開。
｜范成大。菊樓｜東籬秋色照疎蕪，挽結高花不用扶，淨洗西風塵土面，來看金碧萬浮圖。
｜重陽不見菊二絶｜節物今年事事遲，小春全未到東籬，可憐短髮空欹帽，欠了黃花一兩枝。
　冷蕊蕭疎蝶懶飛，商量何日是花時，重陽過後開無害，只恐先生不賦詩。
｜重陽後菊花二首｜寂寞東籬濕露華，依前金靨照泥沙，世情兒女無高韻，只看重陽一日花。
　過了重陽菊又新，酒徒詩客斷知聞，恰如退士懸車後，勢利交親不到門。
｜陸游。九月十二折菊｜黃菊芬芳絶世奇，重陽錯把配萸枝，開遲愈見凌霜操，堪笑兒童道過時。
｜新菊｜已過重陽十日期，菊叢初破兩三枝，自憐短鬢蕭蕭白，不似黃花驛裏時。
｜枯菊｜翠羽金錢夢已闌，空餘殘蕊抱枝乾，紛紛輕薄隨流水，莫與桃花一樣看。
　積雪嚴霜轉眼空，春回無處不春風，欲知造物無窮妙，但看萱根與菊叢。
｜嚴州多菊，然率過重陽方開，或舉東坡先生菊花開時即重陽之語，余謂此猶是未忘重陽者，恐此花不肯也，戲作一絶｜無人喚醒賦歸翁，滿把清香誰與同，但辦對花頻舉酒，莫橫重九在胸中。
｜楊萬里。詠菊｜物性從來各一家，誰貪寒瘦厭年華，菊花自擇風霜國，不是春光外菊花。
｜黃菊｜鶯樣黃裳錢樣栽，冷霜涼露濺秋埃，比他紅紫開差晚，時節來時畢竟開。
｜陳傅良。沈仲一送菊自言封植之勞欲得詩為報，為賦三絶｜東籬何在菊年年，菊視陶詩竟孰賢，未必緣詩花更好，莫將詩與萬人傳。
　霜螯風味小槽春，新樣宮衣試麴塵，一段秋光誰領此，芙蓉凡子桂陳人。
　愁乾手自搭連筒，苦雨丁丁𣏾小蓬，乞得花開急催客，明朝恐已著霜紅。
｜高翥。菊花四首｜白白黃黃自歲寒，詩翁但作菊花看，牡丹茉莉非吾事，自是時人被眼瞞。
　親向東籬手自栽，夕陽小徑重徘徊，花應得似人乖角，過了重陽爛漫開。
　愛花千古說淵明，肎把秋光不似春，我重此花全晚節，賸栽三徑伴閑身。
　新分菊本自鉏山，手縛枯藤作矮欄，比似著書空用力，種花猶得一年看。
｜原｜
｜劉克莊。菊｜羞與春花艷冶同，殷勤培溉待西風，不須牽引淵明比，隨分籬邊要幾叢。
｜翁浩堂｜秋風兩度身為客，已見重陽未到家，村酒不堪供節事，祇將青眼看黃花。
｜趙信菴｜城荒落葉風颼颼，淮水茫茫古渡頭，白首不堪行樂地，黃花點點是離愁。
　落托山園載酒來，江梅含雪倚春臺，菊花無藉秋光老，猶自離披帶雨開。
　黃花照眼又經秋，山自青青江自流，多謝龍頭鰲禁客，年年把酒對江樓。
｜增｜
｜朱淑貞。黃花｜土花能白又能紅，晚節由能愛此工，寧可抱香枝上老，不隨黃葉舞秋風。
｜金。宋九嘉｜酴醿風味醺人醉，著莫東籬愛酒翁，一夜金英全換骨，冷香晴雪滿秋風。
｜段克己。菊花霜｜風簾斜揭玉鈎欄，端正樓高燭影殘，宿酒困人梳洗嬾，從教殘粉涴金鈿。
｜段成己。菊花霜｜六宮試手學梅妝，曾見飛英點額旁，香粉嚼餘濃不散，唾花誤染縷金裳。
｜李俊民。野菊｜風露叢中取次芳，愁邊過𨚫幾重陽，秋光到處多無主，不是閑花不肎香。
｜晚菊集句｜白露寒花自繞籬〈羊士諤〉，從他桃李笑開遲〈冉宗敏〉，一年秋色吟中過〈沈彬〉，門外重陽過不知〈僧齊己〉。
｜元。許有孚。遶隄種菊｜酒熟同招隱士看，饑來忍把落英餐，春風無限閑桃李，不似黃花耐歲寒。
｜明。高啟。九月八日對菊｜預向籬邊把一杯，黃花多意已能開，不憂風雨明朝阻，懶逐時人鬭折來。
｜袁凱。己未九日對菊大醉戲作｜老夫愛此黃金蕊，兒子須將白酒賒，直到殘陽下天去，更添燈火照欹斜。
｜李東陽。菊花｜寒影蕭蕭照墨池，西園晚色正相宜，蒼顏黑髮秋風裏，應是陶翁半醉時。
｜題戴文進畫菊｜黃花開滿院前坡，醉殺西江計汝和，忽見錢塘著色畫，不知秋色較誰多。
｜陳憲章。對菊｜餐香誰亦到湘濱，西埯東籬濫一巾，去歲金英曾照我，今年玉蕊又驚人。
　秋英如雪照沙濱，扳折須防小待巾，曲檻兩頭門盡掩，先生原是惜花人。
　日日狂歌菊澗濱，花神應識玉臺巾，西風為掃繁華去，不遣紅芳近老人。
　花舫誰撐綠渚濱，道人醉脫碧方巾，東籬不飲江州酒，彭澤當年未盡人。
　扁舟何處剡溪濱，夜半歸來雪滿巾，爭似一瓢秋菊伴，漆園風暖蝶疑人。
　我貌不如蘇穎濱，秋風華髮已盈巾，有錢不買重陽醉，籬下黃花也笑人。
｜謝九江惠菊｜誰將此菊種江濱，物色當年漉酒巾，若道淵明今我是，清香還屬隔江人。
　紫菊移來紫水濱，白頭對著白綸巾，花前酌酒笑未足，酒後簪花笑殺人。
　故根迢逓九江濱，歲晚相看此道巾，不用詩流強分別，種花人是賞花人。
　鶴袖披翻野水濱，黃花簪破小烏巾，腰間我有坡翁帶，解與西鄰賣酒人。
｜次韻李子長寒菊｜四尺霜莖一寸葩，幽香何只暗浮丫，借令歲晚無人見，不做人間九日花。
　水北一叢含數葩，梅梢寒月過籬丫，茅茨可僦從人愛，不賣廬山半畝花。
｜五月菊｜露飲霜餐不記秋，黃花三昧室中求，區區形色多相似，爭得先生為點頭。
　小變春紅作淡裝，山亭初見一枝黃，醉中忽眩東籬眼，起視金錢著屐忙。
　二頃南風秫正青，督郵未到長官亭，眼前雖有黃花在，不與陶公管醉醒。
｜正月菊｜春到東籬花亦知，紅桃白李更當時，東風自領芳菲去，也為秋香作意吹。
　廬阜高歌九日杯，盡將秋意放花開，誰教也向東風裏，點破千紅萬紫堆。
｜對菊｜因花催酒酒催詩，詩酒平生兩不虧，秋到若無詩與酒，菊花元似不曾知。
　菊逕旁通水背村，秋光蕩漾短籬門，與儂別樣何裝點，笑插金英滿鬢根。
　映山映水兩三叢，移上山亭愛殺儂，千古冷香吹不斷，長官頭上帽簷風。
｜沈周。菊｜秋滿籬根始見花，𨚫從冷淡遇繁華，西風門逕含香在，除𨚫陶家到我家。
｜魏時敏。賞菊｜短籬疎雨正離披，淡白深紅朶朶宜，自計老年才思減，重陽過後不題詩。
｜原｜
｜張本｜花上清光花下陰，素娥惜此萬黃金，一杯寒露三更後，誰信幽人更苦心。
｜靳貴｜盈盈宮額半塗黃，不減花前舊樣妝，笑殺阿嬌金屋貯，香衾寒怯夜來霜。
　越孃初試素羅裳，愛向秋風學靚妝，一夜不勝瓊佩冷，晚香亭館有新霜。
｜戴君恩｜芳叢曄曄殿秋光，嬌倚西風學道妝，一自義熙人去後，冷煙疎雨幾重陽。
｜申時行｜冷艷疎枝擢素秋，結茅相對轉清幽，摘來自喜簪蓬髩，只恐黃花笑白頭。
｜於若瀛｜黃花應不插朱門，自合移根老瓦盆，露委煙斜看不足，呼兒長夜倒芳尊。
｜陸氏｜澹雲微雨暮秋天，為愛黃花帶晚煙，聞說名園千百種，願分秋色到籬邊。
｜詩散句｜
｜增｜
｜晉。陶潛｜我屋南窓下，今生幾叢菊。
｜唐。孟浩然｜誰采籬下菊，應閑池上樓。
｜李白｜手持一枝菊，調笑二千石。
　時過菊潭上，摘此黃金花。
　因招白衣人，笑酌黃花花。
　攜壺酌流觴，搴菊汎寒榮。
｜原｜
｜杜甫｜愁眼看霜露，寒城菊自花。
　羹煮秋蓴滑，杯迎露菊新。
｜增｜
｜杜甫｜晚來高興處，搖蕩菊花期。
　庭前有白露，暗滿菊花團。
　坐開桑落酒，來把菊花枝。
　寒花開已盡，菊蕊獨盈枝。
　小驛香醪嫩，重巖細菊斑。
　是節東籬菊，紛披為誰秀。
　采采黃金花，何由滿衣袖。
｜韓愈｜野晴山簇簇，霜曉菊鮮鮮。
　霜風破佳菊，嘉節迫吹帽。
　鮮鮮霜中菊，既晚何用好。
　楥菊茂新芳，逕蘭消晚馤。
｜白居易｜籬菊黃金合，窓筠綠玉稠。
｜僧皎然｜九日山僧院，東籬菊也黃。
｜宋。蘇洵｜粲粲秋菊早，卓為霜中英。
｜司馬光｜菊蕊如排粟，青青見葉心。
｜陸游｜英英籬下菊，秀色獨滿枝。
｜原｜
｜吳潛｜粲粲黃金裾，亭亭白玉膚。
｜王潛齋｜輕霜臨菊月，細雨似梅天。
｜增｜
｜金。吳激｜憶看霜菊艷，不放酒杯乾。
｜明。沈周｜千古陶彭澤，籬邊有此花。
｜何景明｜露蕊淒淒放，風枝裊裊低。
｜原｜
｜杜甫｜苦遭白髮不相放，羞見黃花無數新。
｜增｜
｜杜甫｜籬邊老𨚫陶潛菊，江上徒逢袁紹杯。
｜韓愈｜墻根菊花好沽酒，錢帛縱空衣可準。
｜白居易｜黃菊繁時好客到，碧雲合處佳人來。
｜杜牧｜別後東籬數枝菊，不知閒醉與誰同。
｜宋。梅堯臣｜黃金碎翦千萬層，小樹婆娑嘉趣足。
｜周必大｜陶令思歸未得歸，黃花想見繞東籬。
｜陸游｜荒庭落葉不可掃，惟有叢菊爭先開。
　身閑亦未全無事，檢校黃花幾樹開。
｜楊萬里｜菜子已抽蝴蝶翅，菊花猶著鬱金裳。
｜原｜
｜徐似道｜牢裹烏紗莫吹𨚫，免教白髮見黃花。
｜增｜
｜祝穆｜黃花自與淵明別，不見閑人直到今。
｜徐集孫｜莫言滿眼無知己，耐久黃花是故人。
｜湛道山｜想得東籬黃已徧，到家及取未凋零。
｜黃溪雲｜白衣不到東籬伴，吟得黃花滿口香。
｜沈唯齋｜不因彭澤休官去，未必黃花得許香。
｜吳荊谿｜問花何事人偏愛，曾遇淵明把玩來。
｜原｜
｜張芸窓｜猶作霓裳舞妖態，零紅墮粉濕秋痕。
｜王滄灣｜秋風為我語籬菊，且耐寒香伴白雲。
｜增｜
｜金。王良臣｜月過初三半梳玉，菊迎重九滿籬金。
｜路鐸｜貞姿佳菊秋霜裏，真意南山夕鳥邊。
｜元。馬臻｜東籬滿地金錢菊，多謝西風為翦裁。
｜原｜
｜無名氏｜眼前景物年年別，只有黃花似故人。
　不許秋風常管束，競隨春卉鬭芳菲。
　似嫌九月清霜重，亦對三春麗日開。
｜增｜
｜晉。張協｜寒花發黃采。
｜謝惠連｜白露滋園菊。
｜江淹｜時菊耀巖阿。
｜周。明帝｜霜潭漬晚菊。
｜庾信｜菊寒花正合。　圓珠墜晚菊。　山枯菊轉芳。
｜唐。太宗｜岸菊初含蕊。　花生圓菊蕊。
｜原｜
｜德宗｜芳菊舒金英。
｜郭元振｜延年菊花酒。
｜趙彥昭｜紫菊宜新壽。
｜增｜
｜王績｜山菊秋自香。　秋杯浸菊花。
｜王維｜陶潛菊盈把。
｜儲光羲｜東籬摘芳菊。
｜原｜
｜李白｜黃花催逸興。
｜杜甫｜雨荒深院菊。　異方初艷菊。　輕露棲叢菊。　菊蕊淒疎放。
｜增｜
｜白居易｜叢香近菊籬。　蕊折金英菊。
｜李嘉祐｜驚寒菊半黃。
｜姚合｜西風菊漸芳。　霜落菊滿地。
｜許渾｜菊艷含秋水。　寒菊帶霜甘。
｜朱慶餘｜潭靜菊花秋。
｜林寬｜微陽菊半畦。
｜薛逢｜持杯店菊黃。
｜韓偓｜山菊向陽花。
｜原｜
｜魚玄機｜嫩菊含新彩。
｜增｜
｜宋。王安石｜沾裳菊露濃。
｜蘇軾｜金菊亂如沸。
｜孫覿｜種芳茹秋菊。
｜陸游｜買菊穿苔種。　菊花寒更香。
｜金。高士談｜寒菊過時花。
｜元好問｜菊潭秋花滿。
｜元。蕭國寶｜霜菊間青黃。
｜袁桷｜僧分墨菊芽。　菊鑄玉巑岏。
｜宋元｜紫菊染巾香。
｜黃庚｜菊殘如倦客。
｜原｜
｜漢。武帝｜蘭有馨兮菊有芳。
｜增｜
｜唐。嚴武｜籬外黃花菊對誰。
｜白居易｜遶籬新菊為誰黃。　露菊新花一半黃。
｜許渾｜秋摘黃花釀酒濃。
｜來鵬｜菊花村晚雁來天。
｜羅隱｜黃菊倚風催酒熟。
｜韋莊｜紫菊亂開連井合。
｜宋。韓琦｜金鈴千朶菊爭開。
｜王安石｜鮮鮮細菊霜前蕊。
｜歐陽修｜野逕冷香黃菊秀。
｜蘇軾｜菊殘猶有霜枝。
｜孫覿｜行穿野菊布黃金。
｜戴昺｜一陣微風野菊香。
｜金。蔡珪｜露華應到菊花團。
｜高士談｜露蒙甘菊細莖紫。
｜祝簡｜菊著黃花旋旋開。
｜史肅｜野性黃花無賴香。
｜趙元｜菊花雨似人情冷。
｜麻九疇｜一雨初晴菊瘁花。
｜元。葉顒｜黃菊飄香蜨滿枝。　嫩菊半開香未老。　西風細雨黃花瘦。
｜詞｜
｜增｜
｜宋。張鎡。如夢令｜野菊亭亭爭秀，閒伴露荷風柳，淺碧小開花，誰摘誰看誰嗅，知否，知否，不入東籬杯酒。
｜劉克莊。好事近｜秋色到東籬，一種露紅先占，應念金英冷淡，摘臙脂濃染。　依稀十月小桃花，霜蕊破霞臉，何事淵明風致，𨚫十分嬌艷。
｜朱翌。朝中措｜玉臺金盞對炎光，全似去年香，有意莊嚴端午，不應忘𨚫重陽。　菖蒲九葉，金英滿把，同泛瑤觴，舊日東籬陶令，北窓正臥羲皇。
｜方岳。一落索｜瘦得黃花能小，一簾香杳，東籬雲冷正愁予，猶幸是，西風少。　葉下亭臯渺渺，秋何為者，無錢持蟹對黃花，又孤負，重陽也。
｜原｜
｜歐陽修。少年游｜去年秋晚此園中，攜手玩芳叢，拈花嗅蕊，惱煙撩霧，沉醉倚西風。　今年重對芳叢處，追徃事、又成空，敲遍欄干，向人無語，惆悵滿枝紅。
｜張孝祥。鷓鴣天｜一種濃華別樣妝，留連春色到秋光，解將天上千年艷，翻作人間九日黃。　凝薄霧，傲繁霜，東籬恰似武陵鄉，有時醉眼偷相顧，錯認陶潛作阮郎。
｜黃庭堅。鷓鴣天｜黃菊枝頭破曉寒，人生莫放酒杯乾，風前橫篴斜吹雨，醉裏簪花倒著冠。　身健在，且加餐，舞裙歌扇盡清歡，黃花白髮相牽挽，付與傍人冷眼看。
｜南鄉子｜黃菊滿東籬，與客攜壺上翠微，已是有花兼有酒，良期，不用登臨怨落暉。　滿酌不須辭，莫待無花空折枝，寂寞酒醒人散後，堪悲，節去花愁蝶不知。
｜盧祖臯。鵲橋仙｜寒叢弄日，寶鈿承露，籬落亭亭相倚，當年彭澤未歸來，料獨抱，幽香一世。　疎風冷雨，淡煙殘照，日日重陽天氣，帽簷已是半欹斜，問甕裏，新篘熟未。
｜晏幾道。破陣子｜憶得去年今日，黃花正滿東籬，曾與主人臨小檻，共折香英泛酒巵，長條插髩垂。　人貌不應遷換，珍叢又睹芳菲，重把一尊尋舊徑，可惜光陰去似飛，風高露冷時。
｜增｜
｜歐陽修。漁家傲｜九日歡遊何處好，黃花萬蕊雕遶繞，通體清香無俗調，天氣好，煙滋露結功多少。　日腳清寒高下照，寶釘密綴圓斜小，落葉西園風嫋嫋，催秋老，叢邊莫厭金樽倒。
｜又｜青女霜前催得綻，金鈿亂散枝頭遍，落帽臺高開綺宴，芳尊滿，挼花吹在流霞面。　桃李三春雖可羨，鶯來蝶去芳心亂，爭似仙潭秋水岸，香不斷，年年自作茱萸伴。
｜又｜露裛嬌黃風擺翠，人間晚秀非無意，仙格淡妝天與麗，誰可比，女真裝束真相似。　筵上佳人牽翠袂，纖纖玉手挼新蕊，美酒一杯花影膩，邀客醉，紅瓊共作熏熏𡡾。
｜僧仲殊。驀山溪｜年芳已遠，涼夏疎疎雨，菊占此時開，背佳期，清秋何處，滴成金豆，彈破栗文圓，臨水檻，倚風亭，全勝東籬暮。　茱萸未結，誰是多情侶，菖葉與葵花，也相饒，也𣏬羞妬，主人著意，何必念登高，浮酒面，解煩襟，消盡當筵暑。
｜原｜
｜柳永。受恩深｜雅致裝庭宇，黃花開淡佇，細香明艷盡天助，與秀色堪餐，向曉自有真珠露，剛被金錢妬，擬買秋天，容易獨步。　粉蝶無情蜂已去，要上金樽，惟有詩人曾許，待宴賞重陽，恁時盡把芳心吐，陶令經回顧，免顦贑東籬，冷煙疎雨。
｜陳亮。秋蘭香｜未老金莖，些子正氣，東籬淡薄齊芳，分頭添樣白，同局幾般黃，向閑處，須一一排行，淺深饒間新妝，那陶令，漉他誰酒，趁醒消詳。　況是此花開後，便蝶戀無花，管甚蜂忙，你從今，采𨚫蜜成房，秋英試商量，多少為誰，甜得清涼，待說破，長生真訣，要飽風霜。
｜劉克莊。念奴嬌｜老夫白髮，尚兒戲，廢圃一番料理，餐飲落英並墜露，重把離騷拈起，冷艷幽香，深黃淺白，占斷西風裏，飛來雙蝶，繞叢欲去還止。　嘗試詮次羣芳，梅花差可，伯仲之間耳，佛說諸天金色界，未必莊嚴如此，尚友靈均，定交元亮，結好天隨子，籬邊坡下，一杯聊泛霜蕊。
｜別錄｜
｜增｜
｜唐書。韋綬傳｜綬感心疾，罷還第，九月九日，帝為黃花歌，顧左右曰，何可不示韋綬，即遣使持往，綬遽奉和，附使進，帝曰，為文不已，豈頤養耶，敕曰，自今勿復爾。
｜抱朴子｜劉生丹法，用白菊汁連樗汁和丹蒸之，服一年，壽五百歲。
　菊花與薏苡花相似，直以甘、苦別之耳，菊甘而薏苦，諺所謂，苦如薏者也。
｜清異錄｜廣陵法曹宋龜造縷子膾，其法用鯽魚肉、鯉魚子，以碧筒或菊苗為首。
｜老學庵筆記｜遼相李儼作黃菊賦，獻其主耶律洪基，洪基作詩題其後以賜之，雲，昨日得卿黃菊賦，碎翦金英填作句，袖中猶覺有餘香，冷落西風吹不去。
｜原｜
｜夷堅志｜成都府學有神曰菊花仙，相傳為漢宮女，諸生求名者往祈影響，神必明告，仙為漢宮女，葢在漢宮飲菊花酒者，或雲成都府漢文翁石室壁間畫一婦人，手持菊花，前對一猴，號菊花娘子，大比之歲，士人多乞夢，頗有靈異。
　亳社吉祥僧剎，有僧誦華嚴大典，忽一紫兔自至，馴伏不去，隨僧坐起，聽經坐禪，惟餐菊花，飲清泉，僧呼菊道人。
｜製用｜
｜仙經｜重五日採白菊莖，常服，令頭不白。
　九月九日取菊花末，水服二錢，治酒醉不醒，臨飲服方寸匕，令人不醉。
　王子喬變白增年方，用甘菊，三月上寅日采苗，曰玉英，六月上寅日采葉，曰容成，九月上寅日採花，曰金精，十二月上寅日采根莖，曰長生，並陰乾，百日取等分，成日合搗千杵為末，每酒服一錢匕。蜜丸梧子大，酒服七丸三，百日，身體輕潤，一年，髮白變黑，二年，齒落再生，五年，八十歲老人變為兒童。
　乘露摘取甘菊，去枝梗，用淨瓦礶下安白梅一、二個，放花朶至平口，又加白梅，將鹽滷汁澆滿浸過花朶，以石子壓之，密封收藏，至明年六、七月，取花一枝，用淨水洗去鹽味，同茶末入椀，注熱滾湯，則茶味愈清而香譪，絶勝，伴茶收藏，不若此法。
　或用淨花拌糖霜搗成膏餅，食亦甚清雅。
　或用甘菊曬乾，密封收藏，間取一撮，如烹茶法烹之，謂之菊湯，暑月大能消渴。每煮酒，一瓶入甘菊五、六朶，封嚴，久愈香清，花不可多，多則味苦。或旋採，細看心內無蟲者，捻碎沖酒服，亦妙。
　聖惠方雲，九月九日取甘菊花曬乾，為末，每糯米一斗蒸熟，入花末五兩，加細麪麴搜拌，如常造酒法，候熟，澄清收藏，每服一、二盞，能治頭風，頭旋眩暈。
　醫工或知忌野菊，而並不識甘菊，往往求盆盎中殘朶而用之，夫華盛者實衰，開殘者氣散，是尚可以為藥乎，甘菊香烈，雖能燥濕袪風，亦能助火泄氣，宜酌而用之，變白年之說，不可貪也，以菊作枕者，頭痛至不可救，德善譜有戒。
｜增｜
｜花史｜千金方，九月九日菊花末，臨飲服方寸匕，令人不醉。鄭景龍續宋百家詩云，本朝孫志舉有訪王主簿同泛菊茶，詩云，妍暖春風蕩物華，初回午夢頗思茶，難尋北苑浮香雪，且就東籬擷嫩芽。
　洪景嚴遵和弟景盧邁月臺，詩云，築臺結閣兩爭華，便覺流涎過麴車，戶小難禁竹葉酒，睡多須藉菊苗茶。
　唐釋皎然有九日與陸處士羽飲茶，詩云，九日山僧院，東籬菊也黃，俗人多汎酒，誰解助茶香。陸放翁冬夜與溥菴主說川食詩，何時一飽與子同，更煎土茗浮甘菊。或有以菊花磨細，入於茶中啜之者。
　文保雍菊譜中有小甘菊詩，莖細花黃葉又纖，清香濃烈味還甘，祛風偏重山泉漬，自古南陽有菊潭。此詩得於陳元靚歲時廣記，然所謂保雍之譜，恨未之識也。
｜治地｜種菊之處須在向陽高原，宜陰，宜日、風、雨可到之所，四傍設籬遮護，圃內開作幾埂，每埂置花幾缸，缸之相去一尺五、六寸，僅容一人往來澆灌、捕蟲，缸下用磚石砌起，以便走水，傍設一小所，以藏各色器具，待花開，移賞之後，收根原藏此圃，庶根苗不失而關防有地。
｜儲種｜花謝後即翦去上簳，止留近根三、五寸，每缸插籌記認名色，或於缸邊記號亦可，翦處用泥封口，移至向陽處曬之，土白燥時，將肥水澆一、二次，天將大雪，用穰草覆之，以避凍損，宜桸葢，不可過密，密則苗黃，又法，以礱糠燒灰覆之，可避寒氣，天日晴和，用糞搪掗菊本四邊，勿著根，春苗自旺，交立春，糞即少用，有他處討來名花根接者，明年花開必變，即以原花枝梗橫埋肥地中，每節自然出苗，收起近中簳者，則花本不變，可得真種，立春後天尚寒，且不可輕動，仍用草護其木，則新秧早發、壯大，至二月內，冰雪半消，方可撤去覆草，遇奇種，宜於秋雨、梅雨二時，修下肥梗，插在肥陰之地，加意培養，亦可傳種。
｜種子｜秋菊枯後，將枯花堆放腴土上，令畧著土，不必埋，時以肥沃之，明年春初，自然出苗，收種其花色多變，或黃、或白、或紅紫，更變至有變出人所不識名者，甚為奇絶。
｜分秧｜春分至穀雨節內，看天氣晴明，地土滋潤，將舊收花本四圍掘出，總根輕輕擊開，勿損苗芽根鬚，擇肥苗單莖，不拘根鬚多少，如在原本上者，須近原本有節處分，以其節中生根方旺也，秧根多鬚而土中之莖黃白色者謂之老，鬚少而純白者謂之嫩，老可分，嫩不可分，有禿白根者亦可種活，但要去其根上浮起白翳一層，以乾潤土種之，不可雨中分種，令濕泥著根則花不茂，土須鉏鬆，不可甚肥，肥則籠菊頭而不發，須令淨去宿土，恐有蟲子之害，其地比平地高尺許，每尺餘栽一株，每穴加糞一杓，搪掗如法，方可搬秧植之，四圍餘土，鋤爬壅根，高如饅頭樣，令易瀉水，菊根惡水，水多必爛，周圍留深溝泄水，但雨過不拘何月，務將溝中水疎通流別處，不分在地在盆，即以酵熟乾土壅根，或用篾箍瓦作盆埋地，令一半入土內，使地氣相接，水不停積，雨過便於上盆不傷根，不泄元氣。大笑及佛頂、御愛黃至穀雨時，以其枝插於肥地，即活，至秋亦著花。豫章菊多佳者，問之園丁雲，每歲以上已前後數日分種，失時則花少而葉多，如不分置他處，非惟叢不繁茂，往往一根數幹，一幹之花各自別樣，所以命名不同。菊開過，以茅草裹之，得春氣則其舊年柯葉復青，漸長成樹，但次年不著花，第二年則接續著花，仍不畏霜。
｜登盆｜立夏時，菊苗長盛，將上盆，先數日不可澆灌，令其堅老，上盆則耐日色，每起根上多帶土，先將肥土倒鬆，填二、三分於盆，加濃糞一杓後，搬菊秧植之，再將前土填滿，亦如饅頭樣，種後必隔一日，早用河水澆之，又要搭棚遮避日色，遇雨露揭去，如久雨，將盆移簷下，長高尺許方可用肥，仍以紅油細竹插傍，用細椶寬縛以防風雨摧折，竹用油可避菊虎，用椶耐風日，凡要菊盛花大，更無別法，只是十一月大、小雪中，分盆邊旺苗栽之，如未發苗，有青葉頭白芽者種之，遮霜雪要見日色，開春花自盛。
｜澆灌｜初種時，澆水後，得大日色曬三、四日，候天色晴燥，早晚用河蕩水澆一次，澆時須用盆緩緩澆透，不透恐下邊土熱，葉即發黃，天雨不必澆，既活，長至六、七寸長，方將宿糞一杓、水一桶和勻澆一次，隔日又一次，澆時須在雨過後一日，若晴久土燥不可澆肥，亦不可澆在花根邊，令根傷損，先將缸內土四邊掘壅根上如高阜樣，肥灌四周底處，量看枝葉綠色深翠即止，大約瘦者多澆，肥者少澆，否則令蕊籠閉，青葉勝，交芒種節後，黃梅久，極易傷根，大雨時行尤為難看，梅天但遇大雨一歇便澆，須少冷糞以扶植之，否則無故自瘁，若厭澆糞，用糞泥於根邊週圍堆壅半寸，再雨，濕泥功倍於糞，且不壞葉，六、七月內不可用糞，用則枝葉比皆蛀，每晨用河水澆灌，若有撏雞鵝毛水，停積作冷清，或浸蠶沙清水，時常澆之尤妙，尤須蓄土以備封培，其根復生，其本益固，自此以後不可澆肥，芒種後，如苗瘦者止用汙泥水，隔三、五日一澆，以天色晴雨為則，六月大暑中，每早上用河水澆，此月天熱糞燥，用糞則傷菊，此後至花蕊發如黃豆大，方澆清淡糞水一二次，花將放時，又澆肥一次，則花開豐艷可觀，此花大率惡水，水多則有蟲傷濕爛之患，紫金鈴一種，忌肥喜陰，又不可見水，宜大樹下陰處種之，畧見日影，常令肥潤而已，不可令中間頭長腦，頭一起即搯一段，根下亂頭不可去，待亂枝茂根瘦即花盛，此種及蜜芍藥、金芍藥、銀芍藥不宜見糞，惟沃以汙泥稀水，紫線盤不宜見肥，金鈴一種，絶妙極難活，但置陰處，多見水，不見肥，東籬品𢑥雲，澆花以噴壺噴之最良。
｜惜花｜秋時有狂風驟雨，每本再揀堅直籬竹綁定，用莎草從根縛二三節，勿令搖動傷殘，菊性畏熱，須傍高籬、大樹以避日色，花開盛大，不可置之日曬雨濯，須放陰處以待夜露，天寒有霜，移置屋下，根縛紙條，就盞引水，使根長潤而不傷水，則花久可觀，葉秀可愛，黃梅雨久，花根浸爛，花葉將萎，即拔起，翦去爛鬚，止留直根，重插平濕土內，如插花法既可，留種亦可有花。
｜護葉｜養花易，養葉難，凡根有枯葉，不可摘去，去則氣泄，其葉自下而上逐漸黃矣，根邊用碎瓦或花葢密，防雨濺泥污葉，或礱糠、螺殼亦可，葉有泥，以清水洗淨，各月皆然，澆糞、澆水慎勿令著葉，一著葉隨即黃落，欲葉青茂，時以韭汁澆根，缸下用大磚墊高缸底，以走積雨，則葉不損，如此護之，則枝葉翠茂，清晨葉帶露甚脆，一觸則落，一法以稻草翦作尺許，分開縛在四圍，根上去根四、五寸許周圍分撤如蓑衣，葢泥亦是護葉，一法四、五月大雨，腳葉易壞，須設棚遮葢。
｜芟蕊｜長高尺許，芒種節中，每枝逐葉上近幹處生出眼，一一搯去，此眼不搯，便生附枝，搯時切須輕手，左手雙指拈梗，右手指甲搯蕊，勿猛摘猛放，葢菊葉甚脆，畧一觸即墮矣，至結蕊時，每枝頂心上留一蕊，餘則剔去，如蕊細用針挑，其逐節間或先搯眼不盡，至此時又結蕊，亦盡去之，隨加土平缸，庶一枝之力盡歸一蕊，開花尤大，可徑三、四寸，惟甘菊、寒菊獨梗而有千頭，不可去，立秋後，不論枝長短，並不可損蕊，至黃豆大，隔二、三日澆肥一次，則花大色濃，至霜降，花大發矣，中有早、晚不同，開早者，先移賞玩，後開者，又作一番，其間不開放並零落者，存之作本，如欲蕊多，至春苗尺許時，掇去其顛，數日則岐出兩枝，又掇之，每掇益岐，至秋則一幹所出數百千朶，婆裟團圞，如車葢熏籠，人力勤，土又膏沃，花亦為之屢變，菊之本性有易高者，醉西施之類是也，有原低者，紫芍藥之類是也，欲其低，摘正頭，欲其高，摘傍頭，庶無過、不及之患。
｜壓插｜五月梅雨時，將摘下肥壯小枝長三五寸者，齊節邊截取，插入肥腴土內約半寸許，以泥埋過節為止，以其節能出根故耳，移置陰處，或用箔簟遮護，令不見日，頻以水澆，間用肥水，待至盈尺，畧見日影，至中秋，不必遮藏，與種菊同開但花畧小耳，可移盆中，置几上清玩，插大芋頭內埋土中亦佳，此根收起，來年發苗更旺，凡菊開花時，有苗頭，近梗搯下，以污泥、豬糞釀肥下花，苗頭在內，上葢鬆泥，此苗即活，冬間分得芽頭，須用豬糞釀泥種之，凡壅花以頭垢不生莠蟲，欲其淨則澆壅捨肥糞而用河泥，紫金鈴及蜜芍藥、紫牡丹、白牡丹、秋牡丹、金寶相、銀寶相、紫寶相、金邊紫鈴難栽，宜多插。
｜栽接｜四月間梅雨時，將賤菊本幹肥大者，截去苗頭，近根止留數寸，將他色菊苗頭截下，以利刃披削如鴨嘴樣，將前去苗頭本上以利刀劈開，僅可容苗頭削枝插落，即用麻線縛定，以污泥塗之，再以紙箬包裹，至活方去，則一本可容三色，且至深秋，接頭長完無痕可見。
｜釀土｜種菊土力最要，埴壤、黃壤、赤壤為上，沙壤、磧壤、黑壤次之，俱在每歲秋冬擇高阜肥地，將土挑起，潑以濃糞，篩過，雜以雞鵝糞壤令肥，用草薦葢之，勿令泄氣，正、二月內再酵數次，候至分菊時，仍以細篩篩過，用蚌殼搬入盆內五、六寸許，栽菊遇雨過，根露，覆以肥土可收雨澤，不使根爛，菊喜新土，大率每年換土分種，若舊土恐力不厚，花發瘦小，初種土培十分之四，至黃梅前三二日再培土三分，雨後淋去再宜封培，至蕊發如菉豆大，搯後，又培土二分，以時消息，又一法，以肥鬆土用細篩篩入甑，蒸二、三沸取起倒出，曬乾，入盆植菊，能殺蟲，無侵蝕之患。
｜蓄水｜蓄水之法，花傍四角設四缸，一蓄糞水，一蓄汙肥水，二蓄河水、雨水。澆花河水、雨水為上，洗鮮肉、退雞鵝毛水、繅絲湯俱佳，釀雞鵝毛水法，用缸盛貯，投韭菜一把或枇杷核，則毛盡爛，一雲，先時以死蟹釀水澆花，不生莠蟲，又能肥花，用糞各有次序，一次糞二水八，越半旬，第二次糞三水七，再越半月，第三次糞、水相半，又越半旬，第四次糞七水三，第五次全糞可也，救花大肥，用野芥菜子滿缸下之以減其力，臘月內掘地埋缸，積濃糞，上蓋板，填土密固，至春，渣滓融化，止存清水，名曰金汁，五、六月菊黃萎，用此澆之，足以回生且開花肥潤。
｜捕蟲｜初種時，長至五、六寸即有黑小地蠶嚙根，早晚宜看，除之。又生一種細蟲穿葉，惟見白頭縈㢠，可用針刺死之。立夏至小滿四五月中，防麻雀折枝作窠。雨過後，或生青寸白蟲食腦葉，或生如虱黑莠蟲，以指彈梗去之，時常須看。芒種後四五月時，有黑殼蟲，似螢火，肚下黃色，尾上二鉗，名曰菊牛，又名菊虎，或清晨，或將暮，或雨過晴時，忽來傷葉，可疾尋殺之，此蟲飛極快，遲則不及，若花頭垂軟，即看鉗處，用指甲摘去過傷處一二寸，免致傷此一本，此蟲一嚙，即生子梗上，變作蛀蟲，從損處劈開，中有小蟲，可撚殺之。黃梅雨中濕熱時候，葉底生蟲，名象幹蟲，青色如蠶，食葉，上半月在葉根之上幹，下半月在葉根之下幹，破幹取之，旋以紙撚縛住，常以水潤之，花亦無恙。至六、七月雨過時，又生細細青綿蟲，食頭，此蟲極難尋見，可先看葉下，有蟲糞如泥沙，即蟲生處，覓，去之。高僅三尺許，摘苗之後，小暑至秋分時，常要看節邊，蛀孔有蟲在內，用針或鐵線插入孔，上半月向上搜，下半月向下搜，蟲死即好。枝上生蠏蟲，用桐油圍根上，蟲自死。癃頭者曰菊蟻，以鱉甲置旁引出棄之。瘠枝者曰黑蚰，以麻裹筋頭輕捋去之。無故葉黃色憔悴，土內必有蠐螬或蚯蚓食根，可用鐵鈎抓開根下土泥，尋蟲殺之，或以石灰水灌過，以河水解之。喜蛛侵腦，當去其絲，又防節眼內生蟲，亦以鐵絲搜殺之。蕊將發頭或蕊腦已發，上生黑青莠蟲，可用棕刷拂去，間用茅灰摻蟲或以魚腥水灑之，或將洗鮮魚水、或死蟹水灑之葉上，或種韭、薤、蔥、蒜於菊根傍皆去蟲法也。常要除去蜒蚰，則苗葉可免傷害。
　菊無染色，藍、墨二色傳有染法，須先多種一捧雪、銀芍藥、月下白三種花，蕊將開，用金墨研濃，下油一、二點，或和以乳汁，用牙刷濺墨剉入蕊心，待露，過夜，次早又染，凡三、四遍，則花墨色。藍，用新收青綿，夜至露中候濕，次早，絞綿色水，滴蕊中心，開時花作藍色。一法，用磠砂一、二釐入水用五色顏料俱可染花，極易入瓣，但花不耐久，即便凋萎，真賞者不取。或於九月收霜，貯瓶埋之土中，菊有含蕊，調色點之透變各色。或取黃、白二色，各披半邊，用麻紮合，所開花朶半白半黃。如欲催花，於大蕊時，罩龍眼殼，先於隔夜澆硫黃水，次早去殼，花即大開，依法留之，可至春初，馬糞釀水亦可。
｜花忌｜忌燥寒、燥熱天色。
　忌大風、大雨、烈日。
　忌四圍高墻。
　忌地勢汙下。
　忌貪多助長，如用礶口、硫黃、馬勃催放藥物之類。
　忌孤高無傍枝。
　忌四面一齊，似燈籠樣。
　忌圈縛盤結。
　忌麝臍觸犯。
　　附錄　繡線菊
｜增｜
｜史鑄。菊譜｜繡線菊，厭草花是也，花頭碎紫，成簇而生，心中吐出素縷，如線之大，自夏至秋有之，俗呼為厭草花，或雲若人帶此花賭則獲其勝，故名之，古有厭勝法也。
　　附錄　藍菊
｜原｜藍菊，花單薄而小，其萼黃。
　　附錄　雙鸞菊
｜原｜雙鸞菊，一名鴛鴦菊，即烏啄苗。花開甚多，每朶頭若僧帽，拆此帽，內露雙鸞並首，形似無二，外分二翼一尾，春分根種。
　　附錄　丈菊
｜原｜丈菊，一名西番菊，一名迎陽花。莖長丈餘，幹堅麤如竹，葉類蔴，多直生，雖有傍枝，只生一花，大如盤盂，單瓣，色黃，心皆作窠，如蜂房狀，至秋漸紫黑而堅，取其子種之，甚易生，花有毒，能墮胎。
　　附錄　七月菊
｜原｜七月菊，外夾瓣，中鑲瓣，突起如紫薇花，色如茄，花徑寸有半，厚寸餘，其葉似五月翠菊，六、七月花，一株不過數朶，高慬一、二尺。
　　附錄　翠菊
｜原｜翠菊，一名佛螺，一名夏佛頂。蓓蕾重附層疊似海石榴花，其花外夾瓣翠而紫，中鈴萼而黃，徑寸有半，開於四、五月，每雨後及晡時，光麗如翠羽，開最久，葉青而澤，似馬蘭，香甚，亞深，莖毛而紅，株幹肥勁，高可二、三尺，八月種子。

御定佩文齋廣群芳譜卷五十一
