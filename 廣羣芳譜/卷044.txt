御定佩文齋廣羣芳譜卷四十四
　花譜
　　蘭蕙〈按蘭花、蕙花一類二種，黃庭堅之說最明，然皆非古之所謂蘭草、蕙草也，蘭草今之都梁香，蕙草今之零陵香，唐、宋本草載之甚詳，朱子、楚辭證可為確據，今以蘭花、蕙花合為一譜，蘭草、蕙草附錄於後，以備參考。〉
｜增｜
｜爾雅翼｜蘭之葉如莎，首春則茁其芽，長五、六寸，其杪作一花，花甚芬香，大抵生深林之中，微風過之，其香靄然達於外，故曰芝蘭生於深林，不以無人而不芳，又曰，株穢除兮蘭芷覩，以其生深林之下似慎獨也，故稱幽蘭。江南蘭只在春芳，荊楚及閩中者秋復再芳。蘭與蕙甚相類，其一𠏉一花而香有餘者，蘭。一𠏉五、六花而香不足者，蕙。〈說本黃庭堅〉。今人稱蘭為幽蘭，蕙為蕙蘭，蕙大抵似蘭，花亦春開，蘭先而蕙繼之，皆柔荑，其端作花，蘭一荑一花，蕙一荑五、六花，香次於蘭。
｜本草｜寇宗奭曰，蘭葉濶且勒，長及一、二尺，四時常青，花黃綠色，中間瓣上有細紫點，春芳者為春蘭，色深，秋芳者為秋蘭，色淡。李時珍曰，生近處者，葉如麥門冬而春花，生福建者，葉如菅茅而秋花。
｜原｜蘭幽香清遠，馥郁襲衣，彌旬不歇，常開於春初，雖冰霜之後，高深自如，故江南以蘭為香祖，又雲蘭無偶，稱為第一香，紫梗青花為上，青梗青花次之，紫梗紫花又次之，餘不入品。
趙時庚，金漳蘭譜雲，紫蘭有
陳夢良，〈色紫，每幹十二萼，花頭極大，為紫花之冠，至若朝暉微照，曉露暗濕，則灼然騰秀，亭然露奇，歛膚傍幹，團圓心向，婉媚嬌綽，竚立凝思，如不勝情，花三片，尾如帶，微青，葉三尺，頗覺弱，黯然而綠，背雖似劒脊，至尾稜則輭薄，斜撒粒許帶緇，最為難種，故人稀得其真者，種用黃淨無泥瘦沙，忌肥，恐致腐爛。〉
吳蘭，〈色深紫，有十五萼，幹紫，莢紅，得所養則岐而生，至有二十萼，花頭差大，色映人目，如翔鸞翥鳳，千態萬狀，葉高大，剛毅勁節，蒼然可愛，不堪受肥，須以清茶沃之，冀得其本生土地之性。〉
潘花，〈色深紫，有十五萼，幹紫，圓匝齊整，疎密得宜，疎不露幹，密不簇枝，綽約作態，窈窕逞姿，真所謂艷中之艷，華中之華也，愈久愈見精神，使人不能捨去，花中近心處色如吳紫，艷麗過於眾花，葉則差小於吳，峭直雄健，眾莫能及，其氣特深，未能受肥，清茶沃之，二種用赤沙泥。〉
趙師博，〈色紫，十五萼，初萌甚紅，開時若晚霞燦目，色更晶明，葉勁直肥聳，超出羣品。〉
金稜邊，〈色深紫，十二萼，出於長泰陳家，色如吳蘭，片則差小，葉亦勁健，所可貴者，葉自尖處分二邊，各一線許，映日如金線，紫花品外之奇，用黃色麤沙和泥，少添赤沙泥，妙，半月一用肥。〉
白蘭有
濟老，〈色白，有十二萼，標致不凡，如淡妝西子，素裳縞衣，不染一塵，葉似施花，更高一、二尺，得所養則岐而生，亦號一線紅，白花之冠，宜溝中黑沙泥和糞種，愛肥，一任澆灌。〉
竈山，〈一名綠衣郎，有十五萼，色碧玉，花枝開，體膚鬆美，顒顒昻昻，雅特閑麗，真蘭中之魁品也，每生並蔕，花幹最碧，葉綠而瘦薄，如苦蕒菜，山下流聚沙泥種亦可，肥戒多。〉
黃殿講，〈一名碧玉幹、西施花，色微黃，有十五萼，並幹而生，計二十五萼，或迸於根，葉細最綠，肥厚，花頭似開不開，苐幹雖高而實瘦，葉雖勁而實柔，且朵不起，稭根有萎，葉是其所短者耳。〉
李通判，〈色白，十五萼，峭特雅淡，追風浥露，如泣如訴，人多愛之，以較鄭花，則減一頭地，用泥同竈山。〉
葉大施，〈葉劒脊最長，惜不甚勁直。〉
惠知客，〈色白，有十五萼，賦質清癯，團簇齊整，嬌柔瘦潤，花英淡紫，片尾凝黃，葉雖綠茂，但頗柔弱，用泥同濟老。〉
馬大同，〈色碧而綠，有十二萼，花頭微大，間有向上者，中多紅暈，葉則高聳，蒼然肥厚，花幹勁直，及其葉之半，一名五暈絲。以上俱上品。〉
鄭少舉，〈色白，十四萼，瑩然孤潔，極為可愛，葉脩長散亂，所謂蓬頭少舉也，有數種，花有多少，葉有輭硬之別，白花之能生者，無出於此，其花之資質可愛，為羣花翹楚，用糞壤泥及河沙，內用草鞵屑鋪四圍種之，累試甚佳，大凡用輕鬆泥皆可。〉
黃八兄，〈色白，有十二萼，善於抽幹，頗似鄭花，葉綠而直，惜幹弱不能支持耳，用泥同濟老。〉
周染，〈色白，十二萼，與鄭花無異，但幹短弱，用泥同鄭少舉。以上俱品中。〉
夕陽紅，〈花八萼，花片微尖，色則凝紅，如夕陽返照，肥瘦任意，當視沙之燥濕，蓄雨水沃之，令色綠為妙，觀堂主、名弟亦同。〉
觀堂主，〈花白，有七萼，花聚如簇，葉不甚高，可供婦人時妝。〉
名弟，〈色白，有五、六萼，花似鄭，葉最柔輭，如新長葉則舊葉隨換，人多不種。〉
弱腳，〈色綠，大如鷹爪，一幹一花，比葉高二、三寸，葉瘦，高二、三尺。入臘方花，薰馥可愛。外有雲嶠、朱花、青蒲、王小娘之類，以上俱下品。〉
魚魫蘭，〈又名趙花，十二萼，花片澄澈如魚魫，沉水中無影，葉勁綠，此白花品外之奇，山下流聚沙泥種，戒肥膩。〉
｜增｜
｜王貴學蘭譜｜
陳夢良，〈有二種，一紫幹，一白幹。花色淡紫，大似鷹爪，排釘甚疎。〉
趙十使，〈即師博，色淡，壯者十四、五萼，葉色深綠，花似仙霞，葉之脩勁不及也。〉
何蘭，〈壯者十四、五萼，繁而低壓，冶而倒披，花色淺紫，似陳蘭，苐花幹壯，而何則瘦，陳葉尾焦，而何則否，或名潘蘭，有紅酣，香醉之狀，經雨露則嬌，因號醉楊妃，不常發，似仙霞。〉
大張青，〈色深紫，壯者十三萼，花有二種，大張花多，小張花少，大張幹花俱紫，葉亦肥瘦勝，小張慳於發花。〉
蒲統領，〈色紫，壯者十數萼，淳熙間蒲統領引兵逐寇，忽見一所，似非人世，四周幽蘭，欲摘而歸。一老叟前曰，此蘭有神主之，不可多摘。取數頴而歸。〉
陳八斜，〈色深紫，壯者十餘萼，發則盈盆，花類大張青，幹紫過之，葉綠而尾蒲下垂，間有一葉雙花。〉
淳監糧，〈色深紫，多者十萼，叢生並葉，幹曲，葉高三尺，厚而且直，其色尤紫。大紫，壯者十四萼，出於長泰。以上俱紫色中品。〉
許景初，〈十二萼者，花色鮮紅，葉頗散垂，綠亦不深。〉
石門紅，〈其色紅，壯者十二萼，花肥而促，色紅而淺，葉雖麤亦不甚高，滿盆則生，亦云趙蘭。小張青，色紅，多有八萼，淡於石門紅，花幹甚短。〉
蕭仲紅，〈色如褪紫，多者十二萼，葉綠如芳茅，其餘幹纖長，花亦離疎，時人呼為花梯。〉
何首座，〈色淡紫，壯者九萼。〉
林仲禮，〈色淡紫，壯者九萼，花半開而下視，葉勁而黃，一雲仲美。〉
粉妝成，〈色輕紫，多者八萼，類陳八斜，花與葉亦不甚都。〉
茅蘭，〈其色紫，長四寸有餘，壯者十六、七萼，結實其破如線，夏至抽篦，春前花開。以上俱紫色下品。〉
鄭白羊，〈色碧，多者十五萼，岐生過之，其跗尤碧，交秋乃花，或又謂大鄭。〉
仙霞，〈九十蘂，色白，鮮者如濯，含者如潤，得之泰邑。〉
朱蘭，〈得於朱僉判，色黃，多者十一萼，花頭似開，倒向一隅，若蟲之蠹，幹葉長而瘦。〉
雲嶠，〈色白，壯者七萼，花大紅心，鄰於小張，以所得之地名，葉深厚於小張，雲嶠，海島之精寺也。〉
林郡馬，〈其色綠，出長泰，壯者十三萼，葉厚而壯。〉
青蒲，〈色白，七萼，挺肩露頴，似碧玉而葉低小，僅尺有五寸，花尤白，葉綠而小，直而脩。〉
獨頭蘭，〈色綠，一花，大如鷹爪，幹高二寸，葉類麥門冬，入臘方薰馥可愛，建、浙間謂之獻歲正，山鄉有之，間有雙頭。〉
碧蘭，〈始出於興化黽山院，花有十四、五萼，與葉齊。以上皆白色。〉
｜原｜
建蘭，〈莖葉肥大，蒼翠可愛，其葉獨闊，今時多尚之，葉短而花露者尤佳，若非原盆，須用火燒，山上栽根甚甜，招蟻，以水奩隔之，水須日換，恐起皮則蟻易渡，頻分則根舒，花開不絕，此已試妙法也，澆洗須如法，又有按月培植之方，乃閩中士紳所傳，宜照行之。〉
杭蘭，〈惟杭城有之，花如建蘭，香甚，一枝一花，葉較建蘭稍濶，有紫花黃心，色若臙脂，有白花黃心，白若羊脂，花甚可愛，大本根內無竹釘者，用橫山黃土揀去石塊，種之，見天不見日，澆以羊鹿糞水，花茂盛，雞鵞毛水亦可，若澆灌得宜，來歲花發，其香勝新栽者遠甚，一說用水浮浮炭種之，上蓋青苔，花茂，頻灑水，花香，花紫白者，名蓀山，出法華山。〉
其類有春蘭、夏蘭、秋蘭、素蘭、石蘭、竹蘭、鳳尾蘭、玉梗蘭。春蘭花生葉下，素蘭花生葉上，至其綠葉紫莖，則如今所見，大抵林愈深而莖愈紫爾。劉次莊樂府集雲，沅澧所産花，在春則黃，在秋則紫，然春黃不如秋紫之芳馥也，凡蘭皆有一滴露珠在花蘂間，謂之蘭膏，不啻沆瀣，多取則損花。
｜𢑥考｜
｜原｜
｜易。繫辭｜同心之言，其臭如蘭。
｜禮記。內則｜婦或賜之茞蘭，則受而獻諸舅姑。
｜左傳｜鄭文公有賤妾曰燕姞，夢天使與已蘭曰，余為伯鯈，余而祖也，以是為而子，以蘭有國香，人服而媚之如是，既而文公與之蘭而御之辭曰，妾不才幸而有子，將不信敢徵蘭乎，公曰諾，生穆公，名之曰蘭。
｜增｜
｜史記。禮志｜椒蘭芬茞所以養鼻也。
｜原｜
｜晉書。文苑傳｜羅含，字君章，桂陽耒陽人也，致任還家，階庭忽蘭菊叢生，人以為德行之感焉。
｜增｜
｜易通卦驗｜十一月，廣莫風至，則蘭、射干生。
｜原｜
｜家語｜孔子曰，與善人處，如入芝蘭之室，久而不聞其香，則與之俱化。　芝蘭生於深谷，不以無人而不芳，君子修道立德，不為困窮而改節。
｜增｜
｜列子｜薦以梁肉蘭橘。
｜荀子｜民之好我，芬若椒蘭也。
｜原｜
｜文子｜日月欲明，浮雲蓋之，叢蘭欲發，秋風敗之。
｜增｜
｜淮南子｜蘭芝以芳，未嘗見霜。
｜原｜
｜說苑｜十步之內，必有芳蘭。
｜風俗通｜漢尚書郎每進朝時，懷香握蘭，口含雞舌香。
｜增｜
｜洛陽伽藍記｜大覺寺，廣平王環捨宅，林池飛閣，比之景明，至於春風動樹，則蘭開紫葉，秋霜降草，則菊吐黃華。
｜採蘭雜志｜蘭待女子同種則香，故名待女。
｜原｜
｜汗漫錄｜王摩詰貯蘭用黃磁斗，養以綺石，累年彌盛。
｜曲江春宴錄｜霍定與友生遊曲江，以千金募人竊貴侯亭榭中蘭花，插帽兼自持往羅綺叢中賣之，士女爭買，拋擲金錢。
｜增｜
｜清異錄｜唐保大二年，國主幸飲香亭，賞新蘭，詔苑令取滬溪美土為馨烈侯，擁培之具。
｜致虛閣雜爼｜晁采閣中蘭花始發，其姑命目之，應聲目曰，隱於谷裏，顯於澧潯，貴比於白玉，重匹於黃金，既入燕姬之夢，還嗚宋玉之琴。其慧敏如此。
｜臥龍行記｜寺有崇蘭數百本，秀發巖石間，微風透香，所至芬郁。
｜三餘贅筆｜張敏叔以十二花為十二客，蘭為幽客。
｜花經｜蘭一品九命　蕙二品八命。
｜澄懷錄｜韓熙載雲，對花焚香，蘭宜四絕。
｜佩楚軒客談｜高疎仙，玉峰山四畔皆幽蘭，日採數十花，酌明水，箋離騷，自謂靈均有知，當領吾意也。
｜雞足山記｜靜雲庵僧寮，盆蘭敷華，皓潔如雪。
｜泉南雜志｜九節蘭，花易植，不若吳中所欽，靜宇中，雖若棋列，亦不甚香。
｜閩部疏｜蘭以建名，而福興四郡尤甚，民家無大小皆傳種之，然絕不生山間，不知種所自來，大都以玉魫為最，四季開者為珍。
｜原｜
｜學圃餘疏｜建蘭盛於五月，畏風、畏寒、畏鼠、畏蚓、畏蟻，其根甜，為蟻所逐，養者常以水奩隔，不令得入，予作一屋於竹林南，外施兩重草蓆，坎地令稍深，貯蘭於其上，無風有好日，開門暴之，所蓄二、三十盆，無不盛花者，其種亦多，玉魫為第一，白幹而花上出者是也，次四季，次金邊，名曰蘭，其實皆蕙也，閩產為佳，贛州蘭花不長勁，價常減半。
　一莖一花者曰蘭，宜興山中特多，南京、杭州俱有，雖不足貴，香自可愛，宜多種盆中，今日絕重建蘭，卻只是蕙，見古人畫蘭殊不爾，虎邱戈生曾致一盆，葉稀而長，稍麤於興蘭，出數蘂，正春初開花，特大於常蘭，香亦倍之，經月不凋，酷似馬遠所畫，戈雲，得之他方，今尚活，花時當廣求此種，以備春蘭之絕品。
｜增｜
｜荊溪疏｜蘭出荊溪者，葉柔，花弱，比閩、浙產不同，又易致，龍池銅官之間，彌坂盈谷，山人杖挑藤束，筐筥登市，每歲正、二月之交，負而入郭者，價賤於土，人行市中，衣袂皆馥。
｜珍珠船｜世稱三友，竹有節而嗇花，梅有花而嗇葉，松有葉而嗇香，唯蘭獨並有之。
｜花史｜宋羅畸元佑四年，為滁州刺史，明年治廨宇於堂前，植蘭數十本，為之記曰，予之於蘭，猶賢朋友，朝襲其馨，暮擷其英，攜書就觀，引酒對酌。
　吳孺子，藏蘭百本，靜開一室，良適幽情。
｜一統志｜浙江蘭谿縣蘭陰山多蘭蕙。
　武義菊妃山多蘭菊。
　南昌府寧州，內有石室，北多蘭茞。
｜福建志｜福安縣白雲山上有庵，庵前兩池産蘭，玉色，向午開，浮水面，過時即沉，人呼為午時蘭。
｜四川志｜慶符縣南石門山，一名蘭山，其林薄，中多蘭。
｜原｜勾踐種蘭渚山，王右軍蘭亭是也，今會稽山甚盛，餘姚縣西南並江有浦，亦產蘭，其地曰蘭墅洲，自建蘭盛行，不復齒及，移入吳越輙凋，有善藏者售之輙得高價，而香終少減。
　蜂採百花，俱置股間，惟蘭則拱背入房，以獻於王，物亦知蘭之貴如此。
｜集藻｜
｜序｜
｜原｜
｜明。王世貞。續蘭譜序｜閩多蘭，趙時庚、王貴學氏皆閩人，故後先能譜蘭，諸所以為蘭之事盡矣，而吾老友張應文氏顧又能為續蘭譜，其所以為蘭之事又大出於二譜之外，而又能為歌詩古今體幾百篇以侈之，若杲禪師悟後，雋語百出，而百不窮，張君，吾吳人也，酈道元高陽注江南水經，歐陽永叔廬陵譜洛中牡丹，不是過也，予不能從嵇含曉南中花木，意亦不大好之，顧獨好蘭，而不甚曉其事，與所以滋培之理，友人有見貽者，至冬輙萎敗，亦任之而已，今從張君譜，稍得其事與理，而圜居力不能致今者似別得策第手靖節栗里譜與其詩各一編，陸羽、張又新水譜各一編，蔡君謨茶綠一編，以佐張君之二譜，而日與之徜徉於峭蒨青蔥之下，閒歌陶詩，渴則拈茶水譜，隨意讀之，覺此身如入陽羨吸巾泠已退，徐翻張君所纂譜，詠其得意句，鼻觀習習芬馥，兩腋風舉，作天際真人，想又何必左擁陳良紫，右侍魚魫白而後快哉，或曰蘭之傳，自屈子騷始也，子何以不騷而靖節之是，援且不虞彼蘜忌哉，曰，不然，蘭，君子也，貴而大國，賤而幽谷，所為香不改也，屈子才大於蘭，而志趣不一，吾故取陶氏焉，今之蘜麗矣，非陶氏蘜也，以故不能與蘭偕，蘭亦不受妒，不爾寧無東籬數枝，以伴我九畹哉，吾取蘭而陶之，取陶而蘭之，即屈子所不能妒，而況蘜也，張君善吾言識而弁於簡端。
｜題跋｜
｜增｜
｜宋。黃庭堅。書幽芳亭｜士之才德蓋一國，則曰國士，女之色蓋一國，則曰國色，蘭之香蓋一國，則曰國香，自古人知貴蘭，不待楚之逐臣而後貴之也，蘭甚似乎君子，生於深山叢簿之中，不為無人而不芳，雪霜凌厲而見殺，來歲不改其性也，是所謂遯世無悶，不見是而無悶者也，蘭雖含香體潔，平居與蕭艾不殊，清風過之，其香藹然，在室滿室，在堂滿堂，所謂含章以時發者也，然蘭蕙之才德不同，世罕能別之，予放浪江湖之日久，乃盡知其族，蓋蘭似君子，蕙似士夫，大㮣山林中十蕙而一蘭也，離騷曰，予既滋蘭之九畹，又樹蕙之百畝。招魂曰，光風轉蕙泛崇蘭。是以知楚人賤蕙而貴蘭久矣，蘭蕙叢出，蒔以砂石則茂，沃以湯茗則芳，是所同也，至其發華，一幹一華而香有餘者，蘭，一幹五、七華而香不足者，蕙，蕙雖不若蘭，其視椒樧則遠矣，世論以為國香矣，乃曰當門不得不鋤，山林之士，所以徃而不返者耶。
｜周必大。跋楊無咎畫秋蘭｜鄉人徐丙示予楊無咎手畫香草，題曰，秋蘭，後有兵部侍郎章茂獻，國子博士湯君實跋語，其說特未定也，予老而學圃，問諸園丁，則曰春蘭、夏芷、秋蕙、冬蓀，葉、莖、花色徃徃多寡不同，予異其說，徧以古書考之，屈原離騷經，紉秋蘭以爲佩，張衡東京賦，秋蘭被涯，又思玄賦，幽蘭可喻，潘尼贈河陽詩，流聲秋蘭之類，言蘭以秋而花也，屈原九歌，春蘭秋菊，陸機庭中奇樹詩勸友蘭時徃注春時也，梁元帝詩，春蘭本無絶，唐太宗詩，春暉開紫苑，淑氣媚蘭湯之類，此言蘭以春而花也，宋玉招魂賦，光風轉蕙泛崇蘭，抱朴子，春蕙秋蘭，陸機悲歌行，春芳傷客心，蕙草饒淑景，是蕙亦可言春矣，本草圖經，蕙七月中旬開花，至香，是蕙亦可言秋矣，故騷經曰，蘭芷變而不芳，荃蕙化而為芧，蓋合四者而言之，湘君歌亦云，薜荔拍兮蕙綢，蓀橈兮蘭旌，湘夫人則並言，荃壁、蘭橑、蕙櫋、芷葺，司馬相如長門賦，搏芬若以為枕，席荃蘭而茝香，乃知四時香草同出異名，葉常春而花隨時，自屈宋至漢唐皆於蘭蕙互言春秋，豈邵伯溫見聞錄證黃氏之誤而已，然則園丁之說未為無據，所謂禮失求之野歟。
｜辨｜
｜原｜
｜宋。朱子。楚辭辨證｜蘭蕙二物，本草言之甚詳，劉次莊雲，今沅澧所生花，在春則黃，不若秋紫之芳馥，又黃魯直雲，一幹一花而香有餘者，蘭，一幹數花而香不足者，蕙，今按本草所言之蘭，雖未之識，然而雲似澤蘭，則今處處有之，蕙則自為零陵香，尤不難識，其與人家所種，葉類茅而花有兩種，如黃說者，皆不相似，大抵古之所謂香草，必其花葉皆香，而燥濕不變，故可刈而為佩，若今之所謂蘭蕙，則其花雖香，而葉乃無氣，其香雖美，而質弱易萎，皆非可刈而佩者也。
｜明。王象晉。正譌｜蘭之為世重尚矣，今世重建蘭，北方尤為難致，間得一本，置之書屋，愛惜鄭重，即拱璧不啻也，及詳閱載集，如遯齋閑覽、楚辭辨證、本草綱目、草木疏諸書，乃知今所崇尚，皆非靈均九畹故物，至有謂春花為蘭，秋花為蕙者，其視紉秋蘭爲佩之語，不刺謬乎。
｜傳｜
｜原｜
｜明。方宇。蘭馨傳｜友姓蘭，名馨，字汝清，號無知子，始祖國香草姓也，鄭文公妾燕姞，夢天與國香，倚闌寤而生子，公異之，物色求香，得之幽谷，賜姓蘭，志倚闌也，加草不忘本也，香後獨茂，修德芬芳，隱居深山，雖困窮未嘗改節，仲尼稱為善人君子，又傷其老草莽，遺琴操以彰其美，識者亦曰，使際風動時，香名豈終泯乎，自是子孫蕃衍，布散諸國，楚屈原延之九畹，每飯不忘，忠憤不平之氣，賴之以洩，原感其德，佩服終身，晉有鄰玉樹者，謝安處之庭堦，視如子弟，至今詠蘭氏必曰謝庭，歷唐而宋，曰猗曰皋，猗受知韓愈，亦困窮，愈曰，揚揚其香，不採何傷，蓋美之也，皋為朱元晦友，後病歸，元晦思之，有願託孤根歲晏為期之句，其冒姓者，楚有枻、漢有臺、晉有亭，又有善釀者，武帝飲之甘，呼蘭生而不名，枻與桂櫂同舟事君，有濟川功臺，於章帝時遊太學，與崔駰私論武帝善惡，事聞，下有司，臺自訟獲免，拜令史，亭好山水，家有峻嶺茂林曲水之景，名賢王羲之、庾蘊輩，上巳日就亭觴詠，暢敘幽情，以姓為名者，有馬氏、澤氏、賽氏，馬澤俱精醫，善療腫毒疼痛，賽家廣積珠如粟，人有求之，散而不惜，又有茞芸蕙蓀，皆近族也，馨始生，異香滿室，人稱香孩兒，皆曰，何物，老嫗生寧馨兒，流芳百世必斯人也，既長，聞木徂徠梅華竹直，同道相交，徃師之，三人曰，子幽真雅淡，和氣襲人，予輩友也，敢曰師乎，遂深相得，號為四友，時有嚴雪者，攻申韓術，草莽之士，畏而靡者萬計，惟四友正色不動，雪多方摧折之，自如也，明年春天，子布陽和之德，靡者皆起，四友名益重，後木為大夫，梅居鼎鼐，竹以笙簧，才官翰林，馨獨潛修不出，復與金利締交，同心相規，時人語曰，膠漆雖謂堅，不如金與蘭，馨性剛鯁，每秋風起，怒髮衝冠，若聞雞起舞狀，文華一吐，芳馨遠播，人採其善，不戴之首則佩之身，奉以羞祀，苾苾芬芬，神明來格，凡大夫處士聞其名，無不愛慕思友，里有蕕生性惡使氣，人不之近，疾馨異己，面斥曰，人生當使人畏，子之得人親媚，無乃務為容悅乎，馨笑而不答，性惡污穢，有拔茹者，必淨沙為地，時進潔湯，斯暢舒自遂，不爾，則形容就悴無他歸，潔其身也，秘書省有蠹魚為害，上召馨拜掌書記，害遂息，因名其省曰蘭省，功成身退，優游林泉，或登高山，或臨深崖，或掃青苔，坐白石，意泊如也，閔子廣於取邀馨，語曰，聞子香譽，願效同心，分香吐懷，惟子之需，敢不構，莊禮子期與俱化。
｜賦｜
｜增｜
｜陳。周弘讓。山蘭賦｜爰有奇特之草，産於空崖之地，仰鳥路而裁通，眎行蹤而莫至，挺自然之高介，豈衆情之服媚，寧紉結之可求，非延佇之能洎，稟造化之均育，與卉木而齊致，入坦道而銷聲，屏山幽而靜異，獨見識於琴臺，竊逢知於綺季。
｜唐。楊炯。幽蘭賦｜惟幽蘭之芳草，稟天地之純精，抱青紫之奇色，挺龍虎之嘉名，不起林而獨秀，必固本而叢生，爾乃丰茸十步，綿連九畹。莖受露而將低，香從風而自遠，當此之時，叢蘭正滋美，庭幃之孝子，循南陔而采之，楚襄王蘭臺之宮，零落無叢，漢武帝猗蘭之殿，荒涼幾變，聞昔日之芳菲，恨今人之不見，至若桃花水上，佩蘭若而續魂，竹箭山陰，坐蘭亭而開宴，江南則蘭澤為洲，東海則蘭陵為縣，隰有蘭兮，蘭有枝，贈遠別兮，交新知，氣如蘭兮，長不改，心若蘭兮，終不移，及夫東山月出，西軒日晚，受燕女於春闈，𨹓陳王於秋坂，乃有送客金谷，林塘坐曛，鶴琴未罷，龍劒將分，蘭缸燭燿，蘭麝氛氳，舞袖迥雪，歌聲遏雲，度清夜之未艾，酌蘭英以奉君，若夫靈均放逐，離羣散侶，亂鄢郢之南都，下瀟湘之北渚，步遲遲而適越，心鬱鬱而懷楚，徒眷戀於君王，斂精神於帝女，汀洲兮極目，芳菲兮襲予，思公子兮不言，結芳蘭兮延佇，借如君章有德，通神感靈。懸車舊館，請老山庭，白露下而鶴警，秋風高而虯縈，循階除而下望，見秋蘭之青青，重曰若有人兮山之阿，紉秋蘭兮歲月多，思握之兮猶未得，空佩之兮欲如何，抽琴命操，為幽蘭之歌，歌曰，幽蘭生矣，於彼朝陽，含雨露之津潤，吸日月之休光，美人愁思兮，采芙蓉於南浦，公子忘憂兮，樹萱草於北堂，雖處幽林與窮谷，不以無人而不芳，趙元淑聞而歎曰，昔聞蘭葉據龍圖，復道蘭林引鳳雛，鴻歸燕去紫莖歇，露徃霜來綠葉枯，悲秋風之一敗，與蒿草而為芻。
｜顏師古。幽蘭賦｜惟奇卉之靈德，稟國香於自然，灑嘉言而擅美，擬貞操以稱賢，詠秀質於楚賦，騰芳聲於漢篇，冠庶卉而超絕，歷終古而彌傳，若乃浮雲卷岫，明月澄天，光風細轉，清露微懸，紫莖膏潤，綠葉水鮮，若翠羽之羣集，譬彤霞之競然，感羈旅之招恨，狎寓客之流連，既不遇於擥採，信無憂乎翦伐，魚始陟以先萌，鶗雖鳴而未歇，願擢頴於金陛，思結蔭乎玉池，泛旨酒之十醞，耀華燈於百枝。
｜喬彝。幽蘭賦｜蘭之生矣，不以無人而不芳，被廣澤，森回塘，和寡調高，未儷郢中之曲，神符夢葉，終傳鄭國之香，贈靈修於南浦，襲嘉慶於北堂，於是芊眠茂苑，靡迤秋坂，紉而為佩，騷人之意已深，間以在衿，楚客之情何遠，薄秋風而香盈十步，泛皓露則花飛九畹，豈眾草之敢陵，幸移根之未晚，若乃昊露清兮天氣新，湘水碧兮楓岸春，煙轉綠蕙，波搖白蘋，榮曲沼之初蓮，遺天涯之美人，離別經時，歎孤芳於秀質，艷陽可惜，悵獨立於良辰，復有映金砌，羅玉戶，分竹宮，疏蕙圃，因風而起，不隨彼茁之蓬，擇地以生，能殊有枤之杜，宜其比同心於先哲，冠美名於前古，蘭之在幽兮其芳滿叢，士守業兮其道未通，入提攜固在於高賞，播酷烈當跋於下風，寧使凋急景於散地，迫嚴凝於歲終，況復光陰慘烈，冰霰淒切，靜而處順，不得近於階墀，長未當門，獨遣冒於霜雪，艷歇紅暗，莖萎紫折，懼鶗鴂之先鳴，掩氛氳而頓絕，於戲，蘭與艾兮異味，薰與蕕兮殊途，一室之人，雖當執我之契，十年之臭，尚可攘公之羭，囂然此道，何有何無，嗟乎，蘭無薰兮搴擷之所不及，士無文兮聲華之所不立，倘一借於韶光，庶餘香之可襲。
｜陳有章。幽蘭賦｜翹翹嘉卉，獨成國香，在深林以挺秀，向無人而見芳，幽之可居，達萌芽於陰壑，時不可失，吐芬香於春陽，所以紫翹十步，名轉九畹，自下並高，結根聳幹，布葉逾密，重陽未晚，開緗蘂而乍合，擢丹穎而何遠，好遵正直，生匪臨於斜徑，不向嶮巇，質寧被於長坂，獨茂幽壑，厭若錯薪，幾霑雨露，猶苦風塵，采掇兮有日，芳菲兮度春，得臨刈楚之地，曷異修詞之人，燕妃夢中，榮何名而不遂，蜀琴曲裏，奏何聲而不新，況眾英聚集，傳香氣而相襲，佳色蔥蘢，帶煙翠而攢叢，固已歎夫貞潔，期見賞於始終。幽處斯久，照臨忽通，喜會無私之日，深繫有力之風，幽莫過於芳蘭，誠匪同諸草莽，充佩而靈均不棄，入握而仙都必取，詎比夫山上蘼蕪，泥中蘅杜，將虛名以共播，竟無善而足數，焉知夫光善才於左思，能成賦於師古而已哉，知我者謂我如碩儒，不知我者謂我如生芻，此幽人之未已，亦何代而雲無，幸逢昭代，得遇良哲，雖偕薰蕕，固有分別，勿以卉賤，不顧幽芬，勿以地寒，不軫孤絕，倘折英而入用，庶有光於優劣者也。
｜韓伯庸，幽蘭賦｜陽和布氣兮，動植齊光，惟彼幽蘭兮，偏含國香，吐秀喬林之下，盤根眾草之旁，雖無人而見賞，且得地而含芳，於是嫩葉旁開，浮香外襲，既生成而有分，何掇採之莫及，入握稱美，未遭時主之恩，納佩為華，空載騷人之什，光陰向晚，歲月將終，芬芳十步之內，繁華九畹之中，亂羣峰兮上下，雜百卉兮橫叢，況荏苒於光陰，將衰敗於秋風，豈不處地稍幽，受氣仍別，蕭艾之新苗漸長，桃李之舊蹊將絕，空牽戲蝶，拂花蘂之翩翾，未遇來人，尋芳春而採折，既生幽徑，且任榮枯，冪輕煙而蔥翠，帶淑氣而紛敷，冀雨露之溥及，何見知之久無，及夫日徃月來，時占歲覩，遇達人之回盼，披荒榛而見取，橫琴寫操，夫子傳之而至今，入夢為徵，燕姞聞之於前古，生雖失處，用乃有因，枝條嫩而既麗，光色發而猶新，雖見辭於下土，幸因遇於仁人，則知夫生理未衰，採掇何晚，幽名得而不朽，佳氣流而自遠，既徵之而見寄，願移根於上苑。
｜仲子陵。幽蘭賦｜蘭惟國香，生彼幽荒，貞正內積，芬華外揚，和氣所資，不擇地而長，精英自得，不因人而芳，況乃崖斷坂折，蹊分石裂，山有木而轉深，徑無人而自絕，柔條獨秀，芳心潛結，翡翠戲而相鮮，蘼蕪生而共悅，然後眾草之中迥為一叢，卑以自牧，和而不同，揚翹布葉，舒翠錯紅，宵承結露，曉汎光風，傾於陽，希所照無隱，託其地，知其道有終，且求之昔人，徵以邃古，宛成章於楚客，爰命操於尼父，佩之眾，匪蘭不紉，曲之多，匪蘭奚鼓，夫以薰蕕之喻，臭味斯殊，同之則十年猶有，異之則一日而無，乃清以為露，滋而為畹，比德者以之守真，贈離者以之傷遠，宜其出幽谷之濱，為階除之珍，羅堂未晚，被徑知春，依瑤池而自庇，與玉樹之為鄰，杜若芳芷，香辛白蘋，俱受生於大塊，獨取象於同人，是故蘭也之采伊人所急，篇章間起比興俱入，道之廢可鋤而去，道之興可俯而拾，為君灑微芳於素衿，希見寶於重襲。
｜李公進。幽蘭賦｜幽有寂兮蘭有香，香者取其服媚，寂者契其韜光，是以綠葉紫莖，偶貞士而必佩，深林絕壑，挺奇質而獨芳，觀其異彩特秀，結根自遠，靡生於門，寧滋於畹，朝陽照而雜花不得間其榮，光風轉而眾草無以齊其偃，杳杳深處，芬芬絕倫，保貞操以擅美，發英華以藻春，葉凝露以珠綴，花含煙而色新，移於友也，則斷金之利，樹之庭也，則如玉之珍，豈比夫協夢呈祥，表嘉名於鄭國，循陔見采，流雅詠於詩人而已哉，蘭之幽兮芳可折，幽無人兮芳不絕，蘭之生兮美自豐，生得地兮美無終，故雖敗於涼飇，諒有嘉於前古，方比契於松筠，詎齊名於蘅杜，且夫麗白雪之綺靡，被長坂之芬敷，激餘芳以孤映，極幽致而自殊，則在握者何，居澤者何無，蘭處幽而轉芳，芳無遠而不襲，賢尚晦而必著，著何道而不入，伊哲人之素履，盍徵蘭以自執，苟馨香之發聞，越江山而採拾。
｜原｜
｜李農夫。幽蘭賦｜蘭之漪漪，窅窅其香，遁世無悶，抱道深藏，不以無人，而遂廢其芳，磅礴冰霜之際，虛徐蕭艾之塲，揭之揚之，於古有光，不採而佩，於蘭無傷，豈膏黍之為用也，必焚必割，珠犀之畢通也，必剖必絕，雖佩玉而垂紳，亦吐哺而握髮。
｜文賦散句｜
｜原｜
｜楚。屈原。離騷｜扈江籬與辟芷兮，紉秋蘭以為佩。
　余既滋蘭之九畹兮，又樹蕙之百畮。
　時曖曖其將罷兮，結幽蘭而延佇。
　戶服艾以盈要兮，謂幽蘭其不可佩。
　蘭芷變而不芳兮，荃蕙化而為茅。
　余以蘭為可恃兮，羌無實而容長。
｜九歌｜蕙餚蒸兮蘭藉。
　浴蘭湯兮沐芳。
　薜荔拍兮蕙綢，承蓀橈兮蘭旌。
　桂櫂兮蘭枻。
　沅有芷兮澧有蘭。
　桂棟兮蘭橑。
　擗蕙櫋兮既張。
　疏石蘭兮為芳。
　秋蘭兮蘼蕪，羅生兮堂下，綠葉兮素枝，芳菲菲兮襲予。
　秋蘭兮青青，綠葉兮紫莖。
　披石蘭兮帶杜蘅，折芳馨兮遺所思。
　春蘭兮秋菊，長無絕兮終古。
｜九章｜悲回風之搖蕙兮。
　蘭茞幽而獨芳。
｜宋玉。九辯｜竊悲夫蕙華之曾敷兮，紛旖旎乎都房。
｜招魂｜光風轉蕙，汜崇蘭些。
　臯蘭被徑兮，斯路漸。
｜景差。大招｜茞蘭桂樹，鬱彌路只。
｜漢。東方朔。七諫｜聯蕙芷以為佩兮，過鮑肆而失香。
｜王褒。九懷｜季春兮陽陽，列草兮成行，余悲兮蘭生，委積兮縱橫。
　株穢除兮蘭芷覩。
｜劉向。九歎｜懷蘭蕙與蘅芷兮，行中野而散之。
　懷芬香而挾蕙兮，佩江籬之菲菲。
　游蘭臯與蕙林兮，睨玉石之㠁嵯。
　懷蘭芷之芬芳兮。妒被離而折之。
｜王逸。九思｜懷蘭英兮把瓊若。
｜四言古詩｜
｜增｜
｜漢。張衡。怨篇｜猗猗秋蘭，植彼中阿，有馥其芳，有黃其葩，雖曰幽深，厥美彌嘉，之子云遠，我勞如何。
｜晉。嵇康。酒會詩｜猗猗蘭藹，植彼中原，綠葉幽茂，麗蘂濃繁，馥馥惠芳，順風而宣， 將御椒房，吐薰龍軒，瞻彼秋草，悵矣惟騫。 
｜五言古詩｜
｜御製。秋蘭並序。殿前盆卉，芳蘭獨秀，昔人稱為王者香，又以方之君子，因題四韻。｜猗猗秋蘭色，布葉何蔥青。愛此王者香，著花秀中庭。幽芬散緗帙，靜影依疎櫺。豈必九畹多，侈彼離騷經。
｜增｜
｜梁武帝。紫蘭始萌｜種蘭玉臺下，氣暖蘭始萌，芬芳與時發，婉轉迎節生，獨使金翠嬌，偏動紅綺情，二遊何足懷，一顧非傾城，羞將苓芝侶，豈畏鶗鴂鳴。
｜元帝。賦得蘭澤多芳草｜春蘭本無艷，春澤最葳蕤，燕姬得夢罷，尚書奏事歸，臨池影入浪，從風香拂衣，當門已芬馥，入室更芳菲，蘭生不擇徑，十步豈難稀。
｜宣帝。詠蘭｜折莖聊可佩，入室自成芳，開花不競節，含秀委微霜。

｜陳。張正見。賦新題得蘭生野徑｜披襟出蘭畹，命酌動幽心，鋤罷還開路，歌喧自動琴，華燈共影落，芳杜雜花深，莫言閒徑裏，遂不斷黃金。
｜原｜
｜唐。李白。贈友｜蘭生不當戶，別是閒庭草，夙被霜雪欺，紅榮已先老，謬接瑤華枝，結根君王池，顧無馨香美，叨沐春風吹，餘芳若可佩，卒歲長相隨。
｜古風｜孤蘭生幽園，眾草共蕪沒，雖照陽春暉，復悲高秋月，飛霜早淅瀝，綠艷恐休歇，若無清風吹，香氣爲誰發。
｜賀蘭進明。古意｜崇蘭生澗底，香氣滿幽林，采采欲爲贈，何人是同心，日暮徒盈把，徘徊憂思深，慨然紉雜佩，重奏丘中琴。
｜增｜
｜溫庭筠。余昔自西濱得蘭數本，移藝於庭，亦既逾歲，而芃然蕃殖，自余遊者，未始以芳草為遇矣，因悲夫物有厭常而返，不若混然者有之焉，遂寄情於此。｜寓賞本殊致，意幽非我情，吾常有疎淺，外物無重輕，各言藝幽深，彼美香素莖，豈為賞者設，自保孤根生，易地無赤株，麗土亦同榮，賞際林壑近，泛餘煙露清，余懷既鬱陶，爾類徒縱橫，妍媸苟不信，寵辱何為驚，真隱諒無跡，激時猶簡名，幽叢靄綠畹，豈必懷歸耕。
｜陳陶。種蘭｜種蘭幽谷底，四遠聞馨香，春風長養深，枝葉趁人長，智水潤其根，仁鋤護其芳，蒿藜不生地，惡鳥弓已藏，椒桂夾四隅，茅茨居中央，左鄰桃花塢，右接蓮子塘，一月薰手足，兩月薰衣裳，三月薰肌骨，四月薰心腸，幽人饑如何，採蘭充餱糧，幽人渴如何，醞蘭爲酒漿，地無青苗租，白日如羲皇，不嘗仙人藥，端坐紅霞房，日夕望美人，佩花正煌煌，美人久不來，佩花徒生光，刈穫及葳蕤，無令見雪霜，清芬信神鬼，一葉豈可忘，舉頭愧青天，鼓腹詠時康，下有賢公卿，上有聖明王，無階答風雨，願獻蘭一筐。
｜宋。蘇軾。題楊次公春蘭｜春蘭如美人，不採羞自獻，時聞風露香，蓬艾深不見，丹青寫真色，欲補離騷傳，對之如靈均，冠佩不敢燕。
｜范成大。次韻溫伯種蘭｜靈均墮荒寒，采采紉蘭手，九畹不留客，高丘一回首，崢嶸路孔棘，悽愴肘生柳，逐令此粲者，永與窮愁友，不如湯子遠，情事只詩酒，但知愛國香，此外付烏有，栽培帶苔蘚，披拂護塵垢，孤芳亦有遇，灑濯居座右，君看深林下，埋沒隨藜莠。
｜陸游。蘭｜南巖路最近，飯已時散策，香來知有蘭，遽求乃弗獲，生世本幽谷，豈願為世娛，無心托階庭，當門任君鋤。
｜楊萬里。蕙花初開｜幽人非愛山，出山將何之，山居種蘭蕙，歲寒久當知，初藝止百畝，餘地惜奚爲，先生無廣居，千巖一茅茨，四面祇藝蕙，中間纔置錐，銳綠分宿叢，脩紫擢幼枝，孤榦八九花，一花破初蕤，西風淡無味，微度成香吹，燈夢得幽馥，月寫傳靜姿，我欲掇芳英，和露充晨炊，眷然惻不忍，環翫自忘饑，豈無衆花草，不願秋不遲，種時亂不擇，歲晚悔可追。
｜薛季宣。種蘭｜蘭生林樾間，清芬倍幽遠，野人坐官曹，茲意極不淺，西窓蔽斜日，松釵架春晚，墻陰蒔花木，顦顇根日損，植此山國香，坐與前事反，扶疎可紉佩，心緒端有本，芽生僅盈壇，高風成九畹，羣芳顔色好，祇自誇園苑，何如淡嚼蠟，草莽曾誰混，對我靜無言，忘形如莽𥳰。
｜刈蘭｜東畹刈真香，靜院篸瓶水，高遠不勝情，時逐微風起，和雨翦閑庭，誰作騷人語，記得舊家山，香來無覓處。
｜朱子。謝人送蘭二首｜幽獨塵事屏，晼晚秋蘭滋，芬馨不自媚，掩抑空相思，晤對日方永，披叢露未晞，翛然發孤詠，九畹陳悲詩。
　淹留閱歲序，契濶心懷憂，獨臥寄僧閭，一室空山秋，徘徊起顧望，俯仰誰為儔，伊人遠贈問，孤根亦綢繆，芳馨不我遺，三載娛清幽，愧無瓊琚報，厚意竟莫酬，瞻彼南陔詩，使我心悠悠。
｜秋蘭已悴以其根歸學古｜秋至百草晦，寂寞寒露滋，蘭臯一以悴，蕪穢不能治，端居念離索，無以遺所思，願言託孤根，歲晏以為期。
｜原｜
｜周竹坡｜藝蘭當九畹，蘭生香滿路，紉君身上衣，光明奪縑素，孤芳一衰歇，凋零濕秋露，佩服得君子，亦足慰遲暮。
｜增｜
｜元。岺安卿。盆蘭｜猗猗紫蘭花，素秉巖穴趣，移栽碧盆中，似為香所誤，吐舌終不言，畏此塵垢污，豈無高節士，幽深共情素，俛首若有思，清風颯庭戶。
｜明。宋濂。蘭花篇｜陽和煦九畹，晴芬溢青蘭，潛姿發玄麝，幽蘤凝紫檀，綠蘿托芳鄰，白谷挹高寒，玄聖未成調，湘纍久長歎，菉葹雖外蔽，貞潔終能完，豈知生平心，卒獲君子觀，雜以青瑤芝，承以白玉槃，靈風曉方薦，清露夜初溥，此時不見知，駢羅混荒菅，春風桃杏華，爛若霞綺攢，徒媚誇毗子，千金買歌歡，棄之不彼即，要使中心安，願結媺人佩，把玩日忘餐。
｜七言古詩｜
｜增｜
｜元。薩都剌。蘭臯曲｜溪水長涵幽草芳，春溪露滴蘭葉光，美人日暮釆蘭去，風吹露濕芙蓉裳，芙蓉為裳蘭結佩，玉立亭亭臨水際，天寒袖薄人不知，疎雨蘭苕鳴翡翠，幽蘭日日吹古香，美人不來溪水長。
｜王冕。明上人畫蘭圖｜吳興二趙俱已矣，雪窓因以專其美，不須百畝樹芳菲，霜毫掃𨔝光風起，大花哆唇如笑人，小花歛眉如羞春，翠影飄飄舞輕浪，正色不染湘江塵，湘江雨冷暮煙寂，欲問三閭杳無跡，愾慷不忍讀離騷，目極飛雲楚天碧。 
｜明。李東陽。觀畫蘭有感｜春風吹香出芳林，叢蘭開傍西巖陰，幾回欲釆意不適，路轉溪廻山更深，虛堂披圖對幽襟，忽如攬衣度崎嶔，杏壇尼父去已遠，湘江屈原空獨沉，我方揮絃坐微吟，微吟未成日將晚，冰霜欲來侵九畹，蘭兮蘭兮竟誰管。
｜五言律詩｜
｜御製。雲棲竹樹甚茂幽蘭滿山｜山徑紆徐合，溪聲到處聞，竹深陰戞日，木古勢干雲，倚檻聽嗁鳥，攀崖採異芬，韶華春已半，萬物各欣欣。
｜增｜
｜唐太宗。芳蘭｜春暉開紫苑，淑景媚蘭塲，映庭含淺色，凝露泫浮光，日麗參差影，風傳輕重香，會須君子折，佩裏作芬芳。
｜李嶠。蘭｜虛室重招尋，忘言契斷金，英浮漢家酒，雪灑楚王琴，廣殿輕風發，高臺遠吹吟，河汾應擢秀，誰肯訪山陰。
｜張九齡。園中時蔬盡皆鋤理，唯秋蘭數本委而不顧，彼雖一物有足悲者，遂賦二章｜
場藿已成歲，園葵亦向陽，蘭時獨不偶，露節漸無芳，旨異菁爲蓄，甘非蔗有漿，人多利一飽，誰復惜馨香。
幸得不鋤去，孤苗守舊根，無心羨旨蓄，豈欲近名園，遇賞寧充佩，爲生莫礙門，幽林芳意在，非是爲人論。
｜崔塗。幽蘭｜幽植眾寧知，芬芳只暗持，自無君子佩，未見國香衰，白露沾長早，春風到每遲，不如當路草，芳馥欲何為。
｜釋無可。詠蘭｜蘭色結春光，氛氳掩眾芳，過門堦露葉，尋澤徑連香，畹靜風吹亂，亭秋雨引長，靈均曾採擷，紉珮掛荷裳。
｜原｜
｜宋。蘇軾。題次公蕙｜蕙本蘭之族，依然臭味同，曾為水仙佩，相識楚辭中，幻色雖非實，真香亦竟空，云何起微馥，鼻觀已先通。
｜朱子。去歲蒙學古分惠蘭花清賞，既歇復以根叢歸之故畹，而學古預有今歲之約，近聞頗已著花，輙賦小詩以尋前約。｜秋蘭遞初馥，芳意滿沖襟，想子空齋裏，淒涼楚客心，夕風生遠思，晨露灑中林，頗憶孤根在，幽期得重尋。
｜增｜
｜王柏。蘭｜早受樵人貢，春蘭訪舊盟，謝庭誇瑞物，楚澤擷芳名，蒼玉裁圭影，紫檀含露英，奚奴培護巧，苔蘚日菁菁。
｜七言古詩｜
｜增｜
｜宋。蘇轍。種蘭｜蘭生幽谷無人識，客種東軒遺我香，知有清芬能觧穢，更憐細葉巧凌霜，根便密石秋芳早，叢倚修筠午蔭涼，欲遣蘼蕪共堂下，眼前長見楚詞章。
｜原｜
｜楊萬里。蘭花｜雪徑偷開淺碧花，冰根亂吐小紅芽，生無桃李春風面，名在山林處士家，政坐國香到朝市，不容霜節老雲霞，江蘺圃蕙非吾耦，付與騷人定等差。
｜劉克莊｜深林不語抱幽貞，賴有微風遞遠馨，開處何妨依蘚砌，折來未肯戀金瓶，孤高可把供詩卷，素淡堪移入臥屏，莫笑門無佳子弟，數枝濯濯映階庭。
　兩盆去歲共移來，一置雕闌一委苔，我拙扶持令葉瘦，君能調護遣花開，隸人挑蠹巡千匝，稚子澆泉走幾回，亦欲效顰耘小圃，地荒終恐費栽培。
｜明。文徵明。建蘭｜靈根珍重自甌東，紺碧吹香玉兩叢，和露紉為湘水佩，臨風如到蘂珠宮，誰言別有幽貞在，我已相忘臭味中，老去相如才思減，臨窓欲賦不能工。
｜五言排律｜
｜增｜
｜唐。劉禹錫。令孤相公見示新栽蕙蘭二草之什兼命同作｜上國庭前草，移來漢水潯，朱門雖易地，玉樹有餘陰，艷彩凝還泛，清香絕復尋，光華童子佩，柔輭美人心，惜晚含遠思，賞幽空獨吟，寄言知音者，一奏風中琴。
｜五言絶句｜
｜增｜
｜唐。唐彥謙。詠蘭｜清風搖翠環，涼露滴蒼玉，美人胡不紉，幽香藹空谷。
　謝庭漫芳草，楚畹多綠莎，於焉忽相見，歲晏將如何。
｜宋。王安石。朱朝議移法雲蘭｜幽蘭有佳氣，千載閟山阿，不出阿蘭若，豈遭乾闥婆。
｜原｜
｜楊萬里。詠蘭｜健碧繽繽葉，斑紅淺淺芳，幽香空自秘，風肯秘幽香。
｜朱子。詠蕙｜今花得古名，旖旎香更好，適意欲忘言，塵編詎能老。
｜蘭澗｜光風浮碧澗，蘭杜日猗猗，竟歲無人採，含薰只自知。
｜增｜
｜元。揭傒斯。春蘭｜深谷暖雲飛，重巖花發時，非因釆樵者，那得外人知。
｜秋蕙｜出叢不盈尺，空谷為誰芳，一徑寒雲色，滿林秋露香。
｜陳旅。題畫蘭｜九畹光風轉，重巖墜露香，紫宮祠太乙，瑤席薦瓊芳。
｜張羽。詠蘭花｜能白更兼黃，無人亦自芳，寸心原不大，容得許多香。
｜詠蘭葉｜泣露光偏亂，含風影自斜，俗人那觧此，看葉勝看花。
｜鄭氏允瑞｜詠蘭｜並石疎花瘦，臨風細葉長，靈均清夢遠，遺佩滿沅湘。
｜七言絶句｜
｜御製。詠幽蘭｜婀娜花姿碧葉長，風來難隱谷中香，不因紉取堪為佩，縱使無人亦自芳。
｜增｜
｜唐。杜牧。蘭溪｜蘭溪春盡碧泱泱，映水蘭花雨發香，楚國大夫顦顇日，應尋此路去瀟湘。
｜宋。梅堯臣。蘭｜楚澤多蘭人未辯，盡以清香為比擬，蕭茅杜若亦莫分，唯取芳馨襲衣美。
｜蘇轍。幽蘭花二首｜李徑桃蹊次第開，穠香百和襲人來，春風欲擅秋風巧，催出幽蘭繼落梅。
　珍重幽蘭開一枝，清香耿耿聽猶疑，定應欲較香高下，故取羣芳競發時。
｜次韻答人幽蘭｜幽花耿耿意羞春，紉佩何人香滿身，一寸芳心須自保，長松百尺有為薪。
｜答琳長老寄幽蘭｜谷深不見蘭生處，追逐微風偶得之，觧脫清香本無染，更因一嗅識真如。
｜原｜
｜宋。朱子。蘭｜謾種秋蘭四五莖，疎簾底事太關情，可能不作涼風計，護得幽香到晚清。
｜增｜
｜劉克莊。詠蘭｜蕭艾榮枯各有時，深藏芳潔欲奚為，世間鼻孔無憑托，且伴幽窓讀楚詞。
｜原｜
｜趙以夫。詠蘭｜一朵俄生几案光，尚如逸士氣昂藏，秋風試與平章看，何事當時林下香。
｜增｜
｜方岳。買蘭｜幾人曾識離騷面，說與蘭花枉自開，卻是樵夫生鼻孔，擔頭帶得入城來。
｜元。韓性。題趙子固墨蘭｜鏤瓊為佩翠為裳，冷落遊蜂試釆香，煙雨館寒春寂寂，不知清夢到沅湘。
｜明。陸治｜畫了蘭｜玉戟稜稜應節分，枝枝柔玉紉香雲，凝妝擬待三更月，露染生綃六幅裙。
｜文嘉。蘭花｜奕奕幽蘭傍砌栽，紫莖綠葉向春開，晚晴庭院微風發，忽送清香度竹來。
｜原｜
｜余同麓。詠蘭｜手培蘭蘂兩三栽，日暖風和次第開，坐久不知香在室，推窓時有蝶飛來。
　百草千花日夜新，此君竹下始知春，雖無艷色如嬌女，自有幽香似德人。
　何處幽香撲酒樽，洲中杜若畹中蓀，紉來為佩裁為服，不許薋葹掛蓽門。
｜詩散句｜
｜原｜
｜宋。僧道潛｜陽崖月窟得芳叢，滿握歸來誇所逢，淨掃幽徑植蘚墀，紫莖綠葉弄奇姿，疎簾風暖日華薄，芳馥滿懷君自知。
｜增｜
｜唐。韓愈｜蘭之猗猗，揚揚其香，不採而佩，於蘭何傷。
｜晉。陶潛｜幽蘭生前庭，含薰待清風，清風脫然至，見別蕭艾叢。
｜漢。酈炎｜秋蘭榮何晚，嚴霜悴其柯。
｜原｜
｜晉。張華｜蘭蕙緣清渠，繁華蔭綠渚。
｜增｜
｜傅玄｜秋蘭蔭玉池，池水清且芳。
｜郭璞｜蘭生蓬苞間，榮曜常幽翳。
｜唐太宗｜水光翻照樹，堤蘭倒插波。
｜陳子昂｜蘭若生春夏，芊蔚何青青。
｜張九齡｜紫蘭秀空蹊，皓露奪幽色。
｜原｜
｜李白｜寄君青蘭花，惠好庶不絕。
｜增｜
｜錢起｜蘭生霽後日，花發夜來風。
｜宋。陳與義｜苗分鄭七穆，香發謝諸郎。
｜元。馬臻｜細葉舒冷翠，貞葩結青陽。
｜宋。錢惟演｜紅蘭受露消晨渴，綠蕙翻風析夜酲。
｜文彥博｜燕姞夢魂誰是見，謝家庭戶本來多。
｜劉敞｜深林幽寂秋雨晦，叢蘭猗猗無所佩。
｜原｜
｜魏文帝｜秋蘭被幽壑。
｜增｜
｜曹植｜秋蘭被長坂。
｜嵇康｜時下息蘭池。
｜原｜
｜阮籍｜清露被蘭臯。
｜增｜
｜晉。潘尼｜添馥馨秋蘭。
｜陶潛｜榮榮窓下蘭。
｜宋。謝靈運｜清露灑蘭藻。
｜梁。劉孝綽｜蘭芽隱陳葉。
｜唐。李嶠｜蘭氣襲回風。
｜陳子昂｜朱蕤冒紫莖。
｜蘇頲｜御杯蘭薦葉。
｜張九齡｜蘭葉春葳蕤。　蘭林覽餘滋。
｜王丘｜蘭露滋香澤。
｜原｜
｜李白｜蘭幽香風遠。
｜原｜
｜李白｜清風灑蘭雪。
｜原｜
｜杜甫｜猗蘭奕葉光。　夢蘭他日應。
｜增｜
｜儲光羲｜叢蘭秋蝶多。
｜錢起｜種蘭入山翠。　萌蕙暖初吐。
｜白居易｜掃徑避蘭芽。
｜韋應物｜紫蘭含幽色。
｜孟郊｜蘭葉露華浮。
｜張籍｜翦草出幽蘭。
｜杜牧｜幽蘭思楚澤。
｜鄭谷｜蘭洲晚泊香。
｜許渾｜露曉紅蘭重。
｜宋。劉筠｜渚蘭熏露夕。
｜邵雍｜紅蘭靜自披。
｜孫覿｜搴秀紉春蘭。
｜元。陳旅｜雨暖蘭抽筍。
｜原｜
｜唐。李白｜煙開蘭葉香風暖。
｜增｜
｜劉禹錫｜蘭在幽林亦自芳。
｜原｜
｜白居易｜春風新長紫蘭芽。
｜李賀｜光風催蘭吹小殿。
｜李商隱｜風聲偏獵紫蘭叢。
｜王建｜荒郊遠處有芳蘭。
｜增｜
｜韋莊｜蘭惹春風綠映袍。
｜原｜
｜宋。張耒｜更許光風為泛香。
｜增｜
｜戴復古｜室有蘭花不炷香。
｜詞｜
｜原｜
｜宋。向子諲。浣溪沙｜綠玉叢中紫玉條，幽花疎淡更香饒，不將紅粉污高標。
　空谷佳人宜作伴，貴作游公子不能招，小窓相對誦離騷。
｜增｜
｜釋仲殊。浣溪沙｜楚客才華為發揚，深林著意不相忘，夢成燕國正芬芳。
　莫把品名閑擬議，且看青鳳羽毛長，十分領取面前香。
｜又。醉花陰｜輕紅夢引絲多少，翦青蘭葉巧，人向月中歸，留下星鈿，彈破真珠小。
　管絃不管春知道，著繡簾圍繞，只空被東風，偷得餘香，付與閑花草。
｜別錄｜
｜原｜
｜蜀志｜先主常銜張裕不遜，下獄將誅之，諸葛亮表請其罪，先主答曰，芳蘭生門，不得不鋤。
｜晉書。謝玄傳｜安嘗戒約子姪，因曰，子弟亦何預人事，而正欲使其佳，諸人莫有言者，玄答曰，譬如芝蘭玉樹，欲使其生於庭階耳。
｜增｜
｜圖繪寶鑑｜鄭思肖，字所南，福州人，工畫墨蘭，嘗自畫蘭卷，長丈餘，高可五寸許，天真爛漫，超出物表，題雲，純是君子，絕無小人。
｜原｜
｜養蘭口訣｜
　正月安排在坎方，離明相對向陽光，晨昏日曬都休管，要使蒼顏不改常。
　二月栽培其實難，須防葉作鷓鴣斑，四圍插竹防風折，惜葉猶如惜玉環。
　三月新條出舊叢，花盆切忌向西風，隄防濕處多生虱，根下猶嫌太糞濃。
　四月中庭日乍炎，盆間泥土立時乾，新鮮井水休澆灌，膩水時傾味最甜。
　五月新芽滿舊窠，綠陰深處最平和，此時葉退從他性，翦了之時愈見多。
　六月驕陽暑氣加，芬芳枝葉正生花，涼庭水閣堪安頓，或向簷前作架遮。
　七月雖然暑漸消，只宜三日一番澆，最嫌蚯蚓傷根本，苦皂煎湯尿汁調。
　八月天時稍覺涼，任他風日也無妨，經年污水今須換，卻用雞毛浸水漿。
　九月時中有薄霜，堦前簷下慎行藏，若生蟻螘妨黃腫，葉灑油茶庶不傷。
　十月陽春暖氣回，年來花筍又胚胎，幽根不露真奇法，盆滿尤須急換栽。
　十一月天宜向陽，夜間須要慎收藏，常教土面微生濕，乾燥之時葉便黃。
　臘月風寒雪又飛，嚴收暖處保孫枝，宜教凍觧春司令，移向庭前對日暉。
｜種植｜性喜陰，其莖葉柔細，生幽谷竹林中者，宿根移植膩土多不活，即活亦不多開花，莖葉肥大而翠勁可愛者，率自閩廣移來。種法，九月終，將舊盆輕擊碎，緩緩挑起舊本，刪去老根，勿傷細根，取有竅新盆，用麤椀覆竅，以皮屑、尿缸、瓦片鋪盆底，仍用泥沙半填，取三季者三箆作一盆，互相枕藉，新蓖在外，分種之，糝土壅培，勿用手捺實，使根不舒暢，長滿復分，大約以三歲為度，盆須架起，仍不可著泥地，恐蚯蚓、螻蟻，入孔傷根，令風從孔進，透氣為佳。
　十月時，花已胎孕，不可分，若見霜雪大寒，尤不可分，否則必至損花，分之次年，不可發花，恐洩其氣，則葉不長，凡善於養花，切須愛其葉，葉聳則不慮花不茂也。
｜位置｜蘭性好通風，臺不可太高，高則衝陽，亦不可太低，低則隱風，地不必曠，曠則有日，亦不可太狹，狹則蔽氣，前宜南面，後宜背北，蓋欲通南薰而障北吹也，右宜近林，左宜近野，欲引東日而被西陽也，夏遇炎熱則蔭之，冬逢沍寒則曝之，下沙欲疏，疏則連雨不能滛，上沙欲濡，濡則酷日不能燥，至於插引葉之架，平護根之沙，防蚯蚓之傷，禁螻蟻之穴，去其莠草，除其絲網，助其新箆，翦其敗葉，尤當一一留意者也。
｜修整｜花時若枝上蘂多，留其壯大者，去其瘦小，若留之開盡，則奪來年花信，性畏寒暑，尤忌塵埃，葉上有塵即當滌去，蘭有四戒，春不出、夏不日、秋不乾、冬不濕，養蘭者不可不知。
｜澆灌｜春三二月無霜雪時，放盆在露天，四面皆得澆水，澆用雨水、河水、皮屑水、魚腥水、雞毛水、浴湯，夏用皂角水、豆汁水，秋用爐灰清水，最忌井水，須四面勻灌，勿得灑下，致令葉黃，黃則清茶滌之，日曬不妨，逢十分大雨，恐墮其葉，用小繩束起，如連雨三、五日，須移避雨通風處，四月至七月，須用疎密得所竹籃遮護，置見日色通風處，澆須五更或日未出一番，黃昬一番，又須看乾濕，濕則勿澆，梅天忽逢大雨，須移盆向背日處，若雨過即曬，盆內水熱，則蕩葉傷根，七、八月時，驕陽方熾，失水則黃，當以腥水或腐穢澆之，以防秋風肅殺之患，九月，盆乾用水澆，濕則不澆，十月至正月不澆不妨，最怕雪霜，更怕春雪，一點著葉，一葉即斃，用密籃遮護，安朝陽日照處，南窓簷下，須兩三日一番旋轉，使日曬勻，則四面皆花，用肥之時，當俟沙土乾燥，遇晚方始澆灌，候晚以清水椀許澆之，使肥膩之物，得以下漬其根，自無勾蔓逆上，散亂盤盆之患，更能預以甕缸之屬，儲蓄雨水，積久色綠者，間或灌之，其葉浡然挺秀，濯然爭茂，盈臺簇檻，列翠羅青，縱無花開，亦見雅潔。
｜收藏｜冬作草囤，比蘭高二三寸，上編草蓋，寒時將蘭頓在中，覆以蓋，十餘日河水微澆一次，待春分後去囤，只在屋內，勿見風，如上有枯葉翦去，待大暖方可出外見風，春寒時亦要進屋，常以洗鮮魚血水，並積雨水或皮屑浸水、苦茶灌之。
｜衛護｜忽然葉生白點，謂之蘭虱，用竹鍼輕輕剔去，如不盡，用魚腥水或煮蚌湯，頻灑之，即滅，或研蒜和水，新羊毛筆蘸洗去，珍珠蘭法同，盆須安頓樹陰下，如盆內有蚓，用小便澆出，移蚓他處，旋以清水觧之，如有蟻，用腥骨或肉，引而棄之。
｜釀土｜用泥不拘大要，先於梅雨後取溝內肥泥，曝乾羅細備用，或取山上有火燒處，水衝浮泥，再尋蕨菜待枯，以前泥薄覆草上，再鋪草，再加泥，如此三、四層，以火燒之，澆入糞，乾則再加再燒數次，待乾取用，一雲，將山土用水和勻，搏茶甌大猛火煆紅，火煆者，恐蟻蚓傷根也，捶碎拌雞糞待用，如此蓄土，何患花之不茂。
　　附錄　蘭草
｜增｜
｜毛詩傳｜蕳，蘭也。
｜埤雅｜蘭，香草也。
｜爾雅翼｜蓋今之蘭草，都梁香也。〈盛弘之，荊州記曰，都梁縣有山，山下有水清淺，其中生蘭草，因名都梁。〉
｜本草｜蕳，一名水香，一名香水蘭〈時人煮水以浴風，故名〉，一名燕尾香〈其葉有歧〉，一名大澤蘭，一名蘭澤草〈生澤畔，婦人和油澤頭〉，一名煎澤草，一名省頭草〈夏月采置髮中，令頭不䐈〉，一名女蘭，一名孩兒菊〈女子、小兒喜佩之〉，一名千金草。李時珍曰，二月宿根生苗成叢，紫莖素枝，赤節綠葉，葉對節生，有細齒，嫩時可挼而佩之，八、九月漸老，高者三、四尺，開花成穗，如雞蘇花，中有細子〈萎蘼或即此類〉。
｜𢑥考｜
｜原｜
｜詩。鄭風｜士與女方秉蕳兮。
｜增｜
｜夏小正｜五月蓄蘭為沐浴也。
｜新論｜蘭可燔而不可滅其馨。
｜束晳補亡詩｜循彼南陔，言釆其蘭。｜注｜以為佩也。
｜埤雅｜德芬芳者佩蘭，古之佩者，各象其德。
｜爾雅翼｜其物可殺蟲毒，除不祥，故鄭人方春三月，於溱洧之上，女士相與秉蕳，而祓除。
｜草木疏｜蘭為王者香草，其莖葉皆似澤蘭，廣而長節，節中赤，高四、五尺，漢諸池苑及許昌宮中皆種之，可著粉中，藏衣著、書中，辟白魚。
｜集藻｜
｜五言古詩｜
｜增｜
｜明。楊慎。采蘭引並序｜廣通縣東響水關産蘭，綠葉紫莖，春華秋馥，蓋楚騷所稱紉佩之蘭也，人家盆植如蒲萱者，蓋蘭之別種曰蓀與芷耳，時川姜子見而釆之以贈，予知九畹之受誣千載矣，一旦而雪，作采蘭引。
秋風眾草歇，叢蘭揚其香，綠葉與紫莖，猗猗山之陽，結根不當戶，無人自芬芳，密林交翳翳，鳴泉何湯湯，欲采徃無路，跼步愁褰裳，美人馳目成，要予以昬黃，山谷歲復晚，修佩為誰長，采芳者何人，蓀芷共升堂，徒令楚老惜，坐使宣尼傷，感此興中懷，絃琴不成章。
　　附錄　蕙草
｜原｜蕙草，一名薰草〈廣雅雲，薰草，蕙草也。又雲，菌，薰也，其葉謂之蕙〉，一名香草〈埤雅雲，薰，香草也〉，一名燕草，一名黃陵香，即今零陵香也〈爾雅翼雲，南越名燕草。邵氏集雲，唐人名零子香，以其花倒懸如零也〉。零陵，地名，舊治在今全州，湘水發源出此草，今人所謂廣零陵香，乃真薰草。今鎮江、丹陽皆蒔而刈之，以酒灑制，芬香更烈。生下濕地，方莖，葉如麻，相對生，七月中旬開赤花，甚香，黑實。江淮亦有，但不及湖嶺者更芬郁耳。
｜𢑥考｜
｜增｜
｜拾遺記｜須彌山，第九層山形漸小狹，下有芝田、蕙圃，羣仙種耨焉。
｜博雅｜天子祭以鬯，諸侯以薰。
｜埤雅｜凡氣薰則惠和，暴則酷烈，故於文惠草為蕙。詩云，南風之薰兮，可以觧吾民之慍兮，薰，惠和也，故可以觧民之慍。莊子曰，薰然慈仁，謂之君子，亦取諸此。
｜廣雅｜蕙草，綠葉紫花，魏武帝以為香燒之。
｜桂海虞衡志｜零陵香，融、宜等州甚多，土人以編席薦，性暖宜人。
｜集藻｜
｜五言古詩｜
｜原｜
｜漢。樊欽。詠蕙｜蕙草生山北，託身失所依，植根蔭崖側，夙夜懼危頹，寒泉浸我根，淒風常徘徊，三光照八極，獨不蒙餘暉，葩葉永彫瘁，凝露不暇晞，百卉皆含榮，已獨失時姿，比我英芳發，鶗鴃鳴已哀。
｜七言絶句｜
｜增｜
｜唐。杜牧。和令狐侍御賞蕙草｜尋常詩思巧如春，又喜幽亭蕙草新，本是馨香比君子，繞闌今更為何人。
｜詩散句｜
｜原｜
｜晉。趙壹｜被褐懷珠玉，蘭蕙化為芻。
｜增｜
｜唐。張九齡｜庭前攬芳蕙，江上託微波。
｜原｜
｜楊巨源｜清潤潘郎玉不如，中庭蕙草雪初消。
｜李白｜春蕙忽秋草。　蕙草留芳根。
｜杜甫｜蕙葉亦難留。
｜增｜
｜李嘉𧙗｜白露沾蕙草。
｜杜牧｜鬬草憐香蕙。　密蕙媚幽圃。
｜羅隱｜風引蕙心斜。
｜楊億｜蕙草吐青煙。
｜原｜
｜杜甫｜寵光蕙葉與多碧。
｜增｜
｜白居易｜閒從蕙草侵堦綠。
｜李維｜蕙草煙微度綺疏。
　　附錄　澤蘭
｜增｜
｜廣雅｜虎蕳，澤蘭也。
｜本草｜澤蘭，一名虎蒲，一名龍棗，一名風藥，根名地筍。吳普雲，二月生苗，赤節，四葉相值支節間。蘇頌雲，根紫黑色，如粟根，二月生苗，高二三尺，莖幹青紫色，作四稜，葉生相對，如薄荷，微香，七月開花，帶紫白色，萼通紫色，亦似薄荷花，此與蘭草大抵相類，但蘭草生水旁，葉光潤，根小紫，五、六月盛，而澤蘭生水澤中及下濕地，葉微尖，有毛，不光潤，方莖，紫節，七、八月初採，此為異爾。
｜𢑥考｜
｜原｜
｜遯齋閒覽｜楚辭所詠之蘭，或以為都梁香，或以為澤蘭，或以為猗蘭草，今當以澤蘭為正。山中又有一種如大葉麥門冬，春開花極香，此則名幽蘭，非真蘭也。
　　附錄　真珠蘭
｜原｜真珠蘭，一名魚子蘭，色紫，蓓虆如珠，花開成穗，其香甚濃。四月內節邊斷二寸插之即活，喜肥忌糞，以魚腥水澆之則茂，十月半，收無風處，以盆覆土封之，水澆勿令乾，來年愈茂，花戴之髻，香聞甚遠，以蒸牙香、棒香、名蘭香非此不可，廣中甚盛，葉能斷腸。
　　附錄　伊蘭
｜原｜伊蘭出蜀中，名賽蘭，樹如茉莉，花小如金粟，香特馥烈，戴之香聞十步，經日不散。
｜集藻｜
｜賦｜
｜增｜
｜明。楊慎。伊蘭賦並序｜江陽有花名賽蘭香，不足於艷，而有餘於香，戴之𩭄紒，經旬猶馨，意古者紉佩之用，頮浴之具，必此物也，西域有伊蘭以為佛供，即此，漢書所謂伊蒲之供也，從而為之賦曰，
英英有蘭，猗猗其美，謚以伊蘭，實自卭始，維蘭之品，粵繁有叢，曰蕙曰蓀，錯𨕣丰茸，曰芷曰�，名殊物同，形如蒲萱，盆盝是薦，謠俗攸珍，乃蘭之贗，可佩可紉，服之媚人，昔號國香，今茲曷湮，宜湯宜浴，陳除新沃，昔聞其語，今茲則𦓖，先正𧦬蘭，謂識之艱，山谷致疑，晦翁屢歎，懿若卉之挺生兮，何珵美而琦絕，既葳蕤以晞暘兮，亦扆岑而帶岊，友射干而偕生兮，朋荔挺而俱發，潄玄英之朝澤兮，應復至之陽月，秉棻蒕之旉榮兮，擅芳菲之酷烈，開以景風之俶辰兮，貫乎星回之火節，潄沆瀣之芳潤兮，全朱明之炎德，匪直十步之有芳兮，曾譣經旬之未歇，乃有娥媌掩嫮，靡曼嫈昭，步步移艷，笑笑𩑭城，子夫興於鬒髮，昭儀寵於體馨，曳步搖之馥郁，映角犀之豐盈，若蘭機回文之錦，季蘭琴綠綺之聲，爰色授而魂與，且目眩而心縈，倭�梁家之髻，浮渲韋娘之纓，咸纖指兮爭掇，並巧粲兮相迎，都梁蟾蜍兮閼爾而減價，虎蒲龍棗兮瞠乎甚亡菁，超旃檀於雪域，壓迷迭於雲清，星芒當晝而弗隱，金粟未秋而先成，埒瑤華兮玉蘂，葉綠葉兮紫莖，堪納涼於玄圃，思御風兮蓬瀛，詎數秋紅之藺子，豈顧晚翠之長卿，爰感子兮體物遂錫子以嘉名重為系曰，肇允嘉卉兮昉自炎皇，㜫人之佩兮王者之香，深谷遠迤兮無人自芳，宣尼息鄹兮屈平纍湘，晨月秋風兮屬國之堂，洪波霜晚兮謫仙之鄉，紉遺佩捐兮庸亦何傷，體物瀏亮兮聊以相羊。
｜五言古詩｜
｜增｜
｜明。陳憲章。賽蘭｜南有賽蘭香，名花人未識，光風散微馨，甘露洗新碧，一月薰蒸來，氤氳在肝膈，乃知方寸根，中稟天地塞，誰為續騷手，俯仰空悽惻，窓戶悄無人，圖書共昕夕。
｜七言絶句｜
｜增｜
｜明。陳憲章。賽蘭花開｜
　晴光三日轉花枝，坐對微醺忽有詩，涓滴未嘗花上露，南風莫只報人知。
　曲欄砌下少人窺，戲蝶遊蜂忽滿枝，君欲尋花須早計，只今猶是未開時。
　微風巾袂細氤氳，楚畹叢中別有春，啜茗亦嫌風景殺，明朝載酒是何人。
　山花艷艷綴旒傍，君愛深紅愛淺黃，楚客見之揮不去，向人說是賽蘭香。
　　附錄　風蘭
｜原｜風蘭，產溫台山陰谷中，懸根而生，幹短勁，花黃白似蘭而細。不用土栽，取大窠者，盛以竹籃或束以婦人頭髻、銅鐵絲、頭髮襯之，懸見天不見日處，朝夕噀以冷茶、清水，或時取下，水中浸濕又掛，至春底自花，即不開花，而隨風飄揚，冬夏長青，可稱仙草，亦奇品也，最怕煙燼，一雲此蘭能催生，將產，掛房中最妙。
　　附錄　朱蘭
｜原｜朱蘭，花開似蘭，色如渥丹，葉濶而柔，粵種也。
　　附錄　箬蘭
｜原｜箬蘭，葉似箬，花紫，形似蘭而無香，四月開，與石榴紅同時，大都產海島陰谷中，羊山馬跡諸山亦有，性喜陰，宜春雨時種。
　　附錄　馬蘭
｜增｜
｜本草｜馬蘭，一名紫菊〈其葉似蘭而大，其花似菊而紫，俗謂物之大者為馬也〉。李時珍曰，二月生苗，赤莖，白根，長葉，有刻齒，狀似澤蘭，但不香爾，入夏高二、三尺，開紫花，花罷有細子。
御定佩文齋廣群芳譜卷四十四
