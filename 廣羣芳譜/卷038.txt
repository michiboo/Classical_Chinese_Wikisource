御定佩文齋廣羣芳譜卷三十八
　花譜
　　木蘭
｜原｜木蘭，一名木蓮，一名黃心，一名林蘭，一名杜蘭，〈其香如蘭，其花如蓮，其心黃色。〉一名廣心樹，〈見白氏長慶集。〉似楠，高五、六丈，枝葉扶疎，葉似菌桂，厚大無脊，有三道縱紋，皮似板桂，有縱橫紋，花似辛夷，內白外紫，四月初開，二十日即謝，不結實，亦有四季開者，又有紅、黃、白數色，其木肌理細膩，梓人所重，十一、二月採皮，陰乾，出蜀、韶、春州者各異。
｜彙考｜
｜增｜
｜述異記｜木蘭洲在潯陽江中，多木蘭樹，昔吳王闔閭，植木蘭於此，用構宮殿也，七里洲中，有魯班刻木蘭為舟，舟至今在洲中，詩家雲木蘭舟，出於此。
｜酉陽雜俎｜東都敦化坊百姓家，太和中，有木蘭一樹色深紅，後桂州觀察使李勃看宅人以五千買之，宅在水北，經年，花紫色。
｜原｜
｜太真外傳｜上宴諸王於木蘭殿，時木蘭花發，皇情不悅，妃醉中舞霓裳羽衣一曲，天顔大悅。
｜續神仙傳｜北海於君病癩，見市有賣藥姓公孫名帛者，問之曰，明日木蘭樹下當授卿，明日，於君往，授素書二卷，以之消災治病，無不愈者。
｜嵐齋集｜張搏為蘇州刺史，植木蘭花於堂前，嘗盛開燕客，命即席賦之，陸龜蒙後至，張連酌，浮之徑醉，強索筆題兩句雲，洞庭波浪渺無津，日日征帆送遠人，頹然醉倒，客欲續之，皆莫詳其意，既而龜蒙稍醒，續曰，幾度木蘭船上望，不知元是此花身，遂為絶唱。
｜增｜
｜西溪叢語｜洞庭春水綠於雲，日日征帆送遠人，曾向木蘭舟上過，不知元是此花身，一小説，唐末館閣數公泛舟，以木蘭為題，忽一貧士登舟作此，諸公覽詩大驚，物色之，乃李義山之魄，時義山下世久矣，又嵐齋集載此詩，陸龜蒙於蘇守張搏座上賦此木蘭堂詩，未知孰是。
｜全唐詩話｜王播，少孤貧，嘗客揚州慧照寺木蘭院，隨僧齋餐，僧厭怠，乃齋罷而後擊鐘，後二紀，播自重位出鎮是邦，因訪舊游，向之題者，皆以碧紗幙其詩，播繼以二絶句，二十年前此院遊，木蘭花發院新修，如今再到經行處，樹老無花僧白頭，又，上堂已了各西東，慚愧闍黎飯後鐘，二十年來塵撲面，而今始得碧紗籠。
｜集藻｜
｜賦｜
｜原｜
｜晉。成公綏。木蘭賦並序｜許昌西園中木蘭樹，余往觀之，遂為賦曰，覽眾樹之列植，嘉木蘭之殊觀，至於玄㝠授節，猛寒嚴烈，峩峩堅氷，霏霏白雪，木應霜而枯零，草隨風而摧折，蓊青翠之茂葉，繁旖旎之弱條，諒抗節而矯時，獨滋茂而不凋。
｜增｜
｜唐。李華。木蘭賦並序｜華容石門山有木蘭樹，鄉人不識，伐以為薪，餘一本，方操柯未下，縣令李韶行春見之，息馬其陰，喟然嘆曰，功列桐君之書，名載騷人之詞，生於遐深，委於薪燎，天地之產珍物，將焉用之，爰戒虞衡，禁其翦伐，按本草，木蘭似桂而香，去風熱，明耳目，在木部上篇，乃採斫而歸，理疾多驗，由是遠近從而採之，榦剖枝分，殆枯槁矣，士之生世，出處語默難乎哉，韶余從子也，嘗為余言，感而為賦雲，
沂長江以遐覽，愛楚山之寂寥，山有嘉樹兮名木蘭，鬰森森以苕苕，當聖政之文明，降元和於九霄，祛祲沴之為虐，貫冬夏而不凋，白波潤其根柢，玄雪暢其枝條，沐春雨之濯濯，鳴秋風以蕭蕭，素膚紫肌，綠葉緗蔕，疎密聳附，高卑陰蔽，華如霜雪，實若星麗，節勁松竹，香濃蘭桂，宜不植於人間，聊獨立於天際，徒翳薈兮為隣，挺堅芳兮此身，嘉名列於道書，墜露飲乎騷人，至若靈山霧歇，藹藹林樾，當楚澤之晨霞，耿洞庭之夜月，發清明於視聽，洗煩燭於心骨，韻眾壑之空峒，潛微雲之滅沒，露草白兮山淒淒，鶴既唳兮猿復啼，窅深林以㝠㝠，覆百仞之玄谿，彼逸人兮有所思，戀芳陰兮步遲遲，悵幽獨兮人莫知，懷馨香兮將為誰，惋樵夫之無惠，混眾木而皆盡，指畫類而揮斤，遇仁人之不忍，方甘心而勦絶，俄固抵於傾殞，憐春華而搴芳，顧落日而𢌞軫，達者有言，巧勞智憂，養命蠲疾，人胡不求，枝殘體剝，澤盡枯留，顦顇空山，離披素秋，鳥避弋而高翔，魚畏網而深游，不材則終其天年，能鳴則免於俎羞，奚此木之不終，獨隱見而離憂，自昔淪芳於朝市，墜實於林丘，徒鬰咽而無聲，可勝言而計籌者哉，吾聞曰，人助者信，神聽者直，則臧倉譛言，宣尼失職，出處語默，與時消息，則子雲投閣，方回受殛，故知天地無心，死生同域，紜紜品物，物有其極，至人者委性循於自然，不任夫智之與力也，雖賢愚各全其好，草木不夭其生植，已而已而，繄不可得。
｜徐鉉。木蘭賦有序｜頃歲，鉉左宦江陵，官舍數畝，委之而去，庭樹木蘭因移植於宗兄之家，及鉉徵還，席不遑暖，又竄於舒庸，吾兄感春物之載華，擬古詩而見寄，吟翫感歎，謹賦以和焉，雖不足繼體物之作，庶幾申騷客之情爾。
伊庭中之奇樹，有木蘭之可悅，外爛爛以凝紫，英英而積雪，芬芳兮謝客之囊，旖旎兮仙童之節，許蒲茸之竊比，聽蘭芽之並列，於是辭下土之卑濕，歷上京之繁華，恥衒價於豪門，乃托根於貧家，資幽人之賞豫，有好事之稱嗟，一旦逐客程遠，君門路賒，削閨籍與印組，豈獨留乎此花，噫，人屢遐棄，花猶得地，分兔苑之餘蔭，向藩房而吐𡡾，授簡多暇，攀條屬思，持香草以予比，效騷辭而我寄，感此生之百憂，何斯物之足貴，悲夫客館長吟，山城夕陰，想馨香之不改，嘆歡晏之難尋，憑歸夢於飛翼，寫商歌於素琴，歌曰，光景兮愁暮，別離兮易久，真宰兮無黨，貞心兮不朽，誠知異日，重滋田氏之荊，但恐相逢，共歎桓公之柳。
｜文賦散句｜
｜增｜
｜楚。屈原。離騷｜朝搴阰之木蘭兮，夕攬洲之宿莽。
｜九章｜擣木蘭以矯蕙兮，鑿申椒以為糧。
｜漢。司馬相如。子虛賦｜椒桂木蘭。
｜七言古詩｜
｜原｜
｜宋。劉儗。木蘭｜曉來隨手抹新妝，半額娥睂宮樣黃，銖衣洗就薔薇露，觸處聞香不炷香，君不見，同時素馨與茉莉，究竟帶些脂粉氣，又不見，錢塘欲語嬌荷花，麤枝大葉忒鉛華，何如個樣隱君子，色香不俗真有味，根苗在處傲炎涼，敢與松栢爭雪霜，椒桂荑蕕君雜處，小窓相對無相忘。
｜五言律詩｜
｜增｜
｜唐。方干。陳秀才亭際木蘭｜昔見初栽日，今逢成樹時，存思心更感，遶看歩還遲，蝶舞搖風蕊，鶯啼含露枝，徘徊不忍去，應與醉相宜。
｜五言排律｜
｜增｜
｜唐。劉長卿。題靈祐上人法華院木蘭花｜庭種南中樹，年華幾度新，已依初地長，獨發舊園春，映日成華葢，搖風散錦茵，色空榮落處，香醉往來人，菡蓞千燈遍，芳菲一雨均，高柯倘為楫，渡海有良因。
｜原｜
｜李商隱。木蘭｜二月二十二，木蘭開拆初，初當新病酒，復自久離居，愁絶更傾國，驚新聞遠書，紫絲何日障，油壁幾時車，弄粉知傷重，調紅或有餘，波痕空映襪，煙態不勝裾，桂嶺含芳遠，蓮塘屬意疎，瑤姬與神女，長短定何如。
｜七言絶句｜
｜原｜
｜唐。白居易。戲題木蘭花｜紫房日照臙脂拆，素艶風吹膩粉開，怪得獨饒脂粉態，木蘭曾作女郎來。
｜題令狐家木蘭花｜膩如玉指塗朱粉，光似金刀翦紫霞，從此時時春夢裏，應添一樹女郎花。
｜詩散句｜
｜原｜
｜宋。鄭獬｜未識春風面，先聞樂府名，洗妝儂出塞，進艇客登瀛。
｜唐。鄭畋｜浴殿晴秋倘中謝，殘英猶可醉瓊杯。
｜裴廷𥙿｜微風微雨寒食節，半開半合木蘭花。
｜徐殷｜木蘭花謝可憐條，遠道音書轉寂寥。
｜明。王應鳳｜庭草黃昬隨意綠，子規啼上木蘭花。
　　辛夷
｜原｜辛夷，一名辛雉，一名侯桃，一名木筆，一名迎春，〈本草雲，夷，荑也，其苞初生如荑而味辛也，雉與夷聲相近也，未發時，苞如小桃子，有毛，故名侯桃，初發如筆頭，北人呼為木筆，其花最早，南人呼為迎春。〉一名房木，生漢中、魏興、梁州川谷，樹似杜仲，高丈餘，大連合抱，葉似柿葉而微長，花落始出，正、二月花開，初出枝頭，苞長半寸，而尖銳儼如筆頭，重重有青黃茸毛順鋪，長半分許，及開似蓮花而小如盞，紫苞紅熖，作蓮及蘭花香，有桃紅及紫二色，又有鮮紅似杜鵑，俗稱紅石蕎是也，入藥用紫者，須未開收，已開不佳，用須去毛，毛射人肺，令人欬，花落無實，夏杪復著花，如小筆，宋掌禹錫雲，苑中有樹，高三、四丈，枝葉繁茂，係興元府進，初僅三、四尺，有花無實，經二十餘年方結實，葢年淺者不實，非二種也，至花開早晚，各隨方土節氣，苞治鼻淵鼻鼽，鼻窒鼻瘡及痘後鼻瘡，並研末，入麝少許，蔥白蘸入數次，甚良，分根傍小株插肥濕地即活，本可接玉蘭。
｜彙考｜
｜增｜
｜唐書。文藝傳｜王維別墅在輞川，有辛夷塢。
｜苕溪漁隱叢話｜木筆、迎春自是兩種，木筆色紫，叢生，二月方開，迎春白色，高樹，立春已開。
｜花經｜辛夷四品六命。
｜集藻｜
｜文賦散句｜
｜增｜
｜楚。屈原。九歌｜辛夷楣兮葯房。　辛夷車兮結桂旗。
｜漢。東方朔。七諫｜列新夷與椒楨。
｜王褒。九懷｜辛夷兮擠臧。
｜楊雄。甘泉賦｜列辛雉於林薄。
｜五言古詩｜
｜原｜
｜宋。韓琦。題辛夷花｜辛夷吐高花，衛公曾手植，根洗今已非，不改舊時色，平泉幾易主，況乃剌史宅。
｜七言古詩｜
｜增｜
｜唐。韓愈。感春｜辛夷花房忽全開，將衰正盛須頻來，清晨輝輝燭霞日，薄暮耿耿和煙埃，朝明夕暗已足歎，況乃滿地成摧頹，迎繁送謝別有意，誰𡧓留念少環𢌞。
｜原｜
｜元稹。辛夷花問韓員外｜問君辛夷花，君言已斑駁，不畏辛夷不爛開，顧我筋骸官束縛，縛遣推囚名御史，狼籍囚徒滿田地，明日不推緣國忌，依然不得花前醉，韓員外家好辛夷，開時乞取三兩枝，折枝為贈君莫惜，縱君不折風亦吹。
｜增｜
｜明。朱曰藩。辛夷花曲｜昨日辛夷開，今朝辛夷落，辛夷花房高刺天，卻共芙蓉亂紅萼，小山桂樹猶連卷，五湖荷花空綽約，連卷綽約宜秋日，端居獨養徴君疾，高枝朶朶艶木蓮，密葉層層賽盧橘，山鬼已見駕香車，文人應是夢綵筆，辛夷辛夷何離奇，照水偏宜姑射姿，蕭晨東海霞光爛，玄夜西園露氣滋，檀心倒卷情無限，玉面低回力不支，見說東都便露坐，惟應御史殢風吹，此花愛逐東風暖，故人逸韻嵇中散，山陽聞有合歡齋，石湖亦築辛夷館，嫋嫋巖櫳碧樹圓，紛紛磵戶香花滿，塢裏王孫舊路長，卷中裴迪新詩短，新詩已舊不堪聞，江南荒館隔秋雲，多情不改年年色，千古芳心持贈君。
｜五言律詩｜
｜原｜
｜唐。李德𥙿。憶平泉辛夷｜昔年將出谷，幾日對辛夷，倚樹憐芳意，攀條惜歲滋，清陰須暫憩，秀色正堪思，只待揮金日，殷勤泛羽巵。
｜增｜
｜宋。朱長文。辛夷｜楚客會留詠，吳都獨擅奇，風霆存老幹，桃李避芳時，名入文房夢，功資妙手醫，紫薇顏色好，先占鳳凰池。
｜七言律詩｜
｜增｜
｜唐。皮日休。揚州看辛夷花｜臘前千朶亞芳叢，細膩偏勝素柰功，螓首不言披曉雪，麝臍無主任春風，一枝拂地成瑤圃，數樹參庭是蕊宮，應為當時天女服，至今猶未放全紅。
｜陸龜蒙。奉和皮襲美揚州看辛夷花次韻｜柳疎梅墮少春叢，天遣花神別致功，高處朶稀難避日，動時枝弱易為風，堪將亂蕊添雲肆，若得千株便雪宮，不待羣芳應有意，等閒桃杏即爭紅。
｜宋。徐鉉。遊蔣山題辛夷花寄陳奉禮｜今歲遊山已恨遲，山中獨喜見辛夷，簪纓且免全為累，桃李猶堪別作期，晴後日高偏照灼，晚來風急漸離披，山郎不作同行伴，折得何由寄所思。
｜五言絶句｜
｜增｜
｜唐。王維。辛夷塢｜木末芙蓉花，山中發紅萼，澗戶寂無人，紛紛開且落。
｜原｜
｜裴迪。辛夷塢｜綠堤春草合，王孫自留翫，況有辛夷花，色與芙蓉亂。
｜增｜
｜明。陳淳。題辛夷花｜東風日夜發，桃李不禁吹，檢點濃華事，辛夷落較遲。
｜原｜
｜陳繼儒。辛夷｜春雨濕窓紗，辛夷弄影斜，曾窺江夢彩，筆筆忽生花。
｜七言絶句｜
｜原｜
｜唐。白居易。題靈隱寺紅辛夷花戲酬光上人｜紫粉筆含尖火𦦨，紅臙脂染小蓮花，芳情香思知多少，惱得山僧悔出家。
｜增｜
｜吳融。木筆花｜嫩如新竹管初齊，粉膩紅輕樣可攜，誰與詩人偎檻看，好於牋墨併分題。
｜李羣玉。二辛夷｜狂吟亂舞雙白鶴，霜翎玉羽紛紛落，空庭向晚春雨微，卻斂寒香抱瑤萼。
｜原｜
｜歐陽炯。辛夷花｜含鋒新吐嫩紅芽，勢欲書空映早霞，應是玉皇曾擲筆，落來地上長成花。
｜增｜
｜明。李東陽。木筆｜泚露和煙曉未乾，多情獨自倚欄干，春風為報真消息，不是江郎夢裏看。
｜原｜
｜張新。木筆花｜夢中曾見筆生花，錦字還將氣象誇，誰信花中原有筆，毫端方欲吐春霞。
｜馮文度。木筆花｜木筆花名映碧欄，詞臣相對動毫端，曉來似惹松煙濕，擬向春風詠牡丹。
｜詩散句｜
｜增｜
｜宋。陸游｜粲粲女郎花，忽滿庭前枝，繁華雖少減，高雅亦足奇。
｜金。高士談｜今年清明飲，高花見辛夷。
｜原｜
｜元。宋無｜乙鳥歸來社，辛夷開過春。
｜唐。杜甫｜辛夷始花亦已落，況我與子非壯年。
｜錢起｜谷口春殘黃鳥稀，辛夷花發杏花飛。
｜增｜
｜韓愈｜辛夷高花最先開，青天露坐始此𢌞。
｜李商隱｜簾外辛夷定已開，開時莫放艶陽𢌞。
｜宋。王安石｜試問春風何處好，辛夷如雪柘岡西。
｜元。成廷珪｜山扉寂寂僧歸晚，落盡辛夷一樹花。
｜原｜
｜明。王叔承｜夢散黃鸝滿上林，辛夷花下理瑤琴。
｜徐賁｜繡罷春衫出闥遲，辛夷花下立多時。
｜增｜
｜宋。沈約｜陽隰採辛夷。
｜唐。白居易｜晴催木筆花。
｜宋。王安石｜辛夷屋角搏香雪。
｜陸游｜木筆凋零霧雨中。　木筆猶開第一花。
　　玉蘭
｜原｜玉蘭，花九瓣，色白微碧，香味似蘭，故名，叢生，一幹一花，皆著木末，絶無柔條，隆冬結蕾，三月盛開，澆以糞水，則花大而香，花落從蔕中抽葉，特異他花，亦有黃者，最忌水浸，寄枝用木筆體，與木筆並植，秋後接之。
｜彙考｜
｜增｜
｜缾花譜｜玉蘭六品四命。
｜弇山園記｜弇山之陽，曠朗為平臺，可以收全月，左右各植玉蘭五株，花時交映，如雪山瓊島。
｜原｜
｜學圃餘疏｜玉蘭早於辛夷，故宋人名以迎春，今廣中尙仍此名，千幹萬蕊，不葉而花，當其甚時，可稱玉樹，樹有極大者，籠葢一庭，然樹大則花漸小，不可不知。
｜增｜
｜小輞川記｜聚遠樓之東有廡，廡南有臺，以朱欄植玉蘭環之，題曰木蘭柴。
｜原｜
｜一統志｜華容縣觀音寺一株輪囷盤鬱，高十餘丈，望之如玉山。
　五代時，南湖中建煙雨樓，樓前玉蘭花瑩潔清麗，與翠栢相掩映，挺出樓外，亦是奇觀。
　蘭谿產玉蘭，下有杏溪，即蘭谿支流也。
｜集藻｜
｜七言律詩｜
｜原｜
｜明。文徵明。玉蘭｜綽約新妝玉有輝，素娥千隊雪成圍，我知姑射真仙子，天遣霓裳試羽衣，影落空階初月冷，香生別院晚風微，玉環飛燕元相敵，笑比江梅不恨肥。
｜陸樹聲。玉蘭｜蔥蘢芳樹雨初乾，樽酒花前洽笑歡，日晃簾櫳晴噴雪，風𢌞齋閣氣生蘭，參差玉珮排空出，爛漫香鱗擁醉看，自是東君苦留客，莫教絃管易吹殘。
｜張茂吳。玉蘭｜千花紅紫艶陽看，素質搖光獨立難，但有一枝堪比玉，何須九畹始徵蘭，唐昌的的春猶殘，漢掌亭亭露欲漙，幾曲後庭傳樂府，張星和月正闌干。
｜增｜
｜方大冶。黃山玉蘭｜深谷名花何處移，森森玉樹𡡾清漪，國真漫擬猗蘭操，香色還同氷雪姿，山氣凝寒開獨後，靈根穿石意偏奇，與君採折𠑽瓊佩，獨笑傍人應未知。
｜五言排律｜
｜原｜
｜明。王世貞。玉蘭｜暫籍辛夷質，仍分薝蔔光，微風催萬舞，好雨淨千妝，月向瑤臺並，春還錦障藏，高枝凝漢掌，艶蕊勝唐昌，神女曾捐珮，宮妃欲試香，誰為後庭奏，一曲按霓裳。
｜五言絶句｜
｜增｜
｜明。王榖祥。玉蘭｜皎皎玉蘭花，不受緇塵垢，莫漫比辛夷，白賁誰能偶。
｜七言絶句｜
｜御製。玉蘭｜瓊姿本自江南種，移向春光上苑栽，試比羣芳真皎潔，冰心一片曉風開。
｜增｜
｜明。沈周。題玉蘭｜翠條多力引風長，點破銀花玉雪香，韻友自知人意好，隔簾輕觧白霓裳。
｜陸師道。玉蘭｜渺渺微風約佩環，楚江晴落研屏間，玉人心遠瑤琴歇，一卷離騷對掩關。
｜原｜
｜眭石。玉蘭｜霓裳片片晚妝新，束素亭亭玉殿春，已向丹霞生淺暈，故將清露作芳塵。
｜增｜
｜陳淳。玉蘭｜花開不是辛夷種，自得凝香繞紫苞，昨夜月明庭下看，恍疑羅袖拂瓊瑤。
｜別錄｜
｜原｜
｜製用｜花瓣擇洗淨，拖麫麻油煎，食至美。
　　繡毬
｜原｜繡毬，木本，皴體，葉青色微帶黑而澀，春月開，花五瓣，百花成朶，團圞如毬，其毬滿樹，花有紅、白二種，直寄枝，用八仙花體。
｜增｜
｜巖棲幽事｜蜀有紫繡毬。
｜葯圃同春｜雪毬、玉團俱在三月開，雪毬色白，喜陰，常澆以腴，鮮秀異常，花大如斗，近覺微香，玉團即小雪毬，喜腴宜陰，極香。
｜彙考｜
｜增｜
｜玉堂雜記｜東閣窓下甃小池，久無雨則涸，傍植金沙、月桂之屬，又有海棠、郁李、玉繡毬各一株，西偏植金橘，花開時，香滿院。
｜金陵諸園記｜杞園繡毬花一本可千朶。
｜集藻｜
｜五言古詩｜
｜原｜
｜明。於若瀛。繡毬花｜春色變園姿，虛亭裊煙霧，綠萼間瓊朶，團團低入戶，一夜折繁枝，淒淒風雨妬，錯落水晶毬，苔痕雜委露，凌晨發永歎，踟躕傷延佇。
｜七言律詩｜
｜增｜
｜元。張昱。繡毬花次兀顏廉使韻｜繡毬春晚欲生寒，滿樹玲瓏雪未乾，落過楊花渾不覺，飛來蝴蝶忽成團，釵頭嬾戴應嫌重，手裏閒拋卻好看，天女夜涼乘月到，羽輪偷駐碧欄干。
｜明。陳鴻。詠雪毬花｜盈盈初發幾枝寒，映戶流蘇百結團，正恐東風先𩗺盡，不愁遲日易消殘，淡姿向曉迷蝴蝶，艶色爭春笑牡丹，惟有三郎兒戲甚，還疑蹋踘繞叢看。
｜五言絶句｜
｜增｜
｜明。陳淳。繡毬｜東風吹琪樹，幻出冰雪姿，虛亭落清影，夜半月明時。
｜七言絶句｜
｜原｜
｜宋。楊巽齋。繡球｜紛紛紅紫競芳菲，爭似團酥越樣奇，料想花神閒戲擊，隨風吹起墜繁枝。
　琢玉英標不染塵，光含月影愈清新，青皇宴罷呈餘技，拋向東風展轉頻。
｜增｜
｜朱長文。玉蝶毬｜玉蝶交加翅羽柔，八仙瓊萼並含羞，春殘應恨無花採，翠碧枝頭戲作毬。
｜明。謝榛。繡毬花｜高枝帶雨壓雕闌，一蔕千花白玉團，怪殺芳心春歷亂，捲簾誰向月中看。
｜原｜
｜張新。繡毬｜散作千花簇作團，玲瓏如琢巧如攢，風來似欲擬明月，好與三郎醉後看。
　　楝花
｜增｜
｜爾雅翼｜葉可以練物，故謂之楝，子如小鈴，熟則黃色。
｜本草｜一名苦楝，實名金鈴子，處處有之，唐蘇恭曰，有雌雄兩種，雄者無子，雌者有子，宋蘇頌曰，木高丈餘，葉密如槐而長，三、四月開，花紅紫色，芬香滿庭，實如彈丸，生青熟黃，李時珍雲，楝長甚速，三、五年即可作椽。
｜草花譜｜苦楝發花如海棠，一蓓數朶，滿樹可觀。
｜彙考｜
｜增｜
｜淮南子｜七月官庫，其樹楝。｜注｜楝實，鳳凰所食。
｜風俗通｜獬豸食其葉。
｜陶弘景別錄｜俗人五月五日取楝葉佩之，雲佩惡也。
｜歲時記｜蛟龍畏楝，故端午以葉包糭，投江中祭屈原。　二十四番花信風，始梅花，終楝花。
｜三柳軒雜識｜楝花為晚客。
｜集藻｜
｜七言古詩｜
｜增｜
｜宋。梅堯臣。楝花｜紫絲暈粉綴鮮花，綠羅布葉攢飛霞，鶯舌未調香萼醉，柔風細吹銅梗斜，金鞍結束果下馬，低枝不礙無闌遮，長陵小市見阿姊，濃熏馥郁升鈿車，莫輕貧賤出閭巷，迎入漢宮人自誇。
｜五言律詩｜
｜增｜
｜唐。溫庭筠。苦楝花｜院裏鶯歌歇，墻頭舞蝶孤，天香薰羽葆，宮紫暈流蘇，晻曖迷青瑣，氤氳向畫圖，只應春惜別，留與博山爐。
｜七言絶句｜
｜增｜
｜宋。張蘊。楝花｜綠樹菲菲紫白香，猶堪纏黍弔沉湘，江南四月無風信，青草前頭蝶思狂。
｜詩散句｜
｜增｜
｜宋。陳師道｜密葉已成陰，高花初著枝。
｜王安石｜小雨輕風落楝花，細紅如雪點平沙。
｜陸游｜風度楝花香。
　　紫荊
｜原｜紫荊，一名滿條紅，叢生，春開紫花甚細碎，數朶一簇，無常處，或生本身之上，或附根上枝下直出花，花罷葉出，光𦂳微圓，園圃庭院多植之，花謝即結莢，子甚扁，味苦，平，無毒，皮、梗、花氣味功用並同，能活血，消腫，利小便，觧毒。
｜彙考｜
｜增｜
｜齊諧記｜京兆田真兄弟三人共議分財，生貲皆平均，惟堂前一株紫荊樹，共議欲破三片，明日就截之，其樹即枯，狀如火然，真往見之，大驚，謂諸弟曰，樹本同株，聞將分斫，所以顦顇，是人不如木也，因悲不自勝，不復解樹，樹應聲榮茂，兄弟相感，合財寶，遂為孝門，真仕至大中大夫。
｜老學𤲅筆記｜僧行持，明州人，有高行而喜滑稽，嘗在餘姚，貧甚，有頌曰，大樹大皮裹，小樹小皮纏，庭前紫荊樹，無皮也過年。
｜天台山記｜寒巖下有通海池，植鐵色紫荊樹。
｜集藻｜
｜五言絶句｜
｜增｜
｜唐。韋應物。見紫荊花｜雜英粉已積，含芳獨暮春，還如故園樹，忽憶故園人。
｜七言絶句｜
｜增｜
｜唐。元稹。紅荊｜庭中栽得紅荊樹，十月花開不待春，直到孩提盡驚怪，一家同是北來人。
｜詩散句｜
｜增｜
｜唐。杜甫｜風吹紫荊樹，色與春庭暮。
｜晉。陸機｜三荊歡同株。
｜別錄｜
｜原｜
｜種植｜冬取其莢種肥地，春即生，又春初取其根傍小條栽之，即活，性喜肥惡水。
｜製用｜花未開時採之，滾湯中焯過，鹽漬少時，點茶頗佳。或雲，花入魚羹中，食之殺人。
｜增｜
｜廣州志｜紫荊可以作床。
　　紫薇
｜增｜
｜湧幢小品｜紫微，一名滿堂紅。
｜原｜紫薇，一名百日紅，四、五月始花，開謝接續可至八、九月，故名，一名怕癢花，人以手爪其膚，徹頂動搖，故名，一名猴刺脫，樹身光滑，花六瓣，色微紅紫皺，蔕長一、二分，每瓣又各一蔕，長分許，蠟跗茸萼，赤莖，葉對生，一枝數頴，一頴數花，每微風至，妖嬌顫動，舞燕驚鴻，未足為喻，唐時省中多植此花，取其耐久且爛漫可愛也，紫色之外，又有紅、白二色，其紫帶藍熖者，名翠薇，於若瀛曰，花攢枝杪，若翦輕縠，盛開時爛熳如火，幹無皮，愈大愈光瑩，枝葉亦柔媚可愛。
｜彙考｜
｜原｜
｜唐書。百官志｜開元元年，改中書省曰紫薇省，中書令曰紫薇令。
｜增｜
｜宋史。五行志｜政和四年，荊門軍紫薇木連理。
｜酉陽雜俎｜紫薇，北人呼為猴郎達樹，謂其無皮，猿不能捷也，北地其樹絶大，有環數夫臂者。
｜原｜
｜東坡詩注｜虛白臺前有紫薇兩株，俗傳樂天所種。
｜增｜
｜湘山野錄｜咸平中，翰林李昌武宗諤，初知制誥，至西掖，追故事，獨無紫薇，自別野移植，聞今庭中者，院老吏相傳猶是昌武手植，晏元獻寫賦於壁曰，得自羊野，來從召園，有昔日之絳老，無當時之仲文，觀茂悅以懷舊，指蔽芾以思人。
｜三柳軒雜識｜紫薇為高調客。
｜花經｜紫薇六品四命。
｜原｜
｜學圃餘疏｜紫薇有四種，紅、紫、淡紅、白，紫卻是正色，閩花獨紫薇作淡紅色最醜，本野花種也，白薇近來有之，示異可耳，殊無足貴。
｜集藻｜
｜五言古詩｜
｜增｜
｜唐。楊於陵。郡齋有紫薇雙本，自朱明接於徂暑，其花芳馥，庭宇之內迥無其倫，予嘉其美而能久，因詩紀述｜晏朝受明命，維夏走天衢，逮茲三伏候，息駕萬里途，省躬既跼蹐，結思多煩紆，簿領幸無事，宴休誰與娛，內齋有嘉樹，雙植分庭隅，綠葉下成幄，紫花紛若鋪，摛霞晚舒艶，凝露朝垂珠，炎沴晝方鑠，幽姿閒且都，夭桃固難匹，芍藥寧為徒，懿此時節久，詎同光景驅，陶甄誠一致，品彙乃散殊，濯質非受彩，無心那奪朱，粵予負羈縶，留賞益踟躕，通夕靡雲倦，西南山月孤。
｜劉禹錫。奉和郴州楊侍郎二丈翫郡齋紫薇花十四韻｜幾年丹霄上，出入金華省。暫別萬年枝，看花桂陽嶺。南方足奇樹，公府成佳境。綠陰交廣除，明艶透蕭屏。雨餘人吏散，燕語簾櫳靜。懿此含晚芳，翛然忘簿領。紫茸垂組綬，金縷攢鋒穎。露溽暗傳香，風輕徐弄影。苒弱多意思，從容占時景。得地在侯家，移根近仙井。開尊好凝睇，倚瑟仍回頸。遊蜂駐綵冠，舞鶴迷煙頂。興生紅藥後，愛與甘棠並。不學夭桃姿，浮榮在俄頃。
｜宋。歐陽修。聚星堂前紫薇花｜亭亭紫薇花，向我如有意，高煙晚溟濛，清露晨點綴，豈無陽春月，所得時節異，靜女不爭寵，幽姿如自喜〈音戲〉，將期誰顧盻，獨伴我憔悴，而我不彊飲，繁英行亦墜，相看兩寂寞，孤詠聊自慰。
｜程俱。秋花無幾尚有紫薇相對｜晚花如寒女，不識時世妝，幽然草間秀，紅紫相低昂，榮木事已休，重陰閟深蒼，尚有紫薇花，亭亭表秋芳，扶疎綴繁柔，無復粉艶光，空庭一飄委，已覺巾裾涼，手中蒲葵箑，雖復未可忘，仰視白日永，淒其感冰霜。
｜七言古詩｜
｜增｜
｜明。皇甫涍。紫薇花行並序｜叔氏虞部貽余梧亭懷舊詩，未遑報章，秋日散步亭隅，薇花爛目，徘徊久之，亭故余讀書處也，昔嘗眷戀此花，為之賦，有曰，清風時動，明月微娟，悠悠我心，誰與晤言，悲春華之不實，絢紫閣而空傳，履閒庭以載歎，時徙倚而屢遷，垂貞嘉於餘藻，永封殖於茲軒，後余屢遊京臺，累踐華省，淪飄河魏，返跡敝廬，顧瞻此花，宛焉如昨，而余白髮被鬢，淒其改容，春華之句永矣悼心，貞嘉餘藻竟何徵耳，因作紫薇花行，以洩懷舊之思，並以報叔氏雲。
英菲窈窕綠窓前，艶影扶疎翠戺連，玉衡含照妍華夕，金風弄彩泬寥天，流風逝水驚離索，十載幽棲對花萼，無情羈宦卻歸來，有客傷秋歎榮落，蘭宮桂殿鳳凰樓，帝臺仙客恣攀遊，可堪殘月鱸江夢，不奈連雲騎省秋，言追漁父賦歸歟，寂寞蓬蒿掩敝廬，旖旎繁英重入賦，婆娑生意最愁余，人情感物多惆悵，白髮紅顏兩相向，東籬併就菊松姿，北山豈孤猿鶴望，青蔥摛藻記甘泉，潘陸春華此棄捐，未忘溫室瓊瑤樹，虛擬湘源杜若篇。
｜五言律詩｜
｜原｜
｜唐。劉禹錫。和令狐相公郡齋對紫薇花｜明麗碧天霞，丰茸紫綬花，香聞荀令宅，艶入孝王家，幾歲自榮落，高情方歎嗟，有人移上苑，猶足占年華。
｜增｜
｜明。薛蕙。紫薇｜紫薇開最久，爛漫十旬期，夏日逾秋序，新花續故枝，楚雲輕掩冉，蜀錦碎參差，臥對山窓下，猶堪比鳳池。
｜原｜
｜潘允哲。紫薇｜種自金華省，分來竹素堂，蟠枝凝瑞露，接葉逗清光，不向仙郞伴，還移野老傍，三秋花爛漫，相遲一飛觴。
｜七言律詩｜
｜原｜
｜唐。白居易。紫薇花｜紫薇花對紫薇翁，名目雖同貌不同，獨占芳菲當夏景，不將顏色托春風，潯陽官舍雙高樹，興善僧庭一大叢，何似蘇州安置處，花堂欄下月明中。
｜增｜
｜李商隱。臨發崇讓宅紫薇｜一樹穠姿獨看來，秋庭暮雨類輕埃，不先搖落應為有，已欲別離休更開，桃綬含情依露井，柳綿相憶隔章臺，天涯地角同榮謝，豈要移根上苑栽。
｜李太舍池上翫紅薇｜花低池小水泙泙，花落池心片片輕，酩酊不能羞白鬢，顛狂猶自睠紅英，乍為旅客顏常厚，每見同人眼暫明，京洛園林歸未得，天涯相顧一含情。
｜韓偓。甲子歲夏五月，自長沙抵醴陵入南，小江村籬之次，忽見紫薇花，因思玉堂，及西掖廳前皆植是花，遂賦詩四韻，聊寄知心｜職在內庭宮闕下，廳前皆種紫微花，眼明忽傍漁家見，魂斷方驚鳳闕賒，淺色暈成宮裏錦，濃香染著洞中霞，此行若遇支機石，又被君平騐海槎。
｜原｜
｜宋。梅堯臣。閣後紫薇花盛開｜禁中五月紫薇樹，閣後近聞都著花，薄薄嫩膚搔鳥爪，離離碎葉翦晨霞，鳳凰浴去池波響，鳷鵲陰來日影斜，六十無名空執筆，顛毛應笑映簪花。
｜增｜
｜梅堯臣。次韻和韓子華內翰於李右丞家移紅薇子種學士院｜紅薇花樹小扶疎，春種秋芳賞愛餘，丞相舊園移帶土，侍臣清署看臨除，薄膚癢不勝輕爪，嫩幹生宜近禁廬，此地結根千萬歲，聯華榮莫比茅茹。
｜蔡襄。過真慧素上人院，見紅薇盛開，因思西閣後軒數株，遂成短章，寄翰林原叔八丈禹玉閣長｜八月吳天覺早涼，翠叢初折碎朱房，繁枝欲臥不勝力，落片將飛猶自香，西閣二年臨晝夢，金刀一夕掩春芳，欄邊想像頻回首，漸覺星垣迥漢傍。
｜五言絶句｜
｜原｜
｜宋。王十朋。紫薇｜盛夏綠遮眼，此花紅滿堂，自漸終日對，不是紫薇郎。
｜七言絶句｜
｜原｜
｜唐。白居易。紫薇花｜絲綸閣下文章靜，鐘皷樓中刻漏長，獨坐黃昬誰是伴，紫薇花對紫薇郎。
｜見紫薇花憶微之｜一叢闇淡將何比，淺碧籠裙襯紫巾，除卻微之見應愛，人間少有別花人。
｜杜牧。紫薇花｜曉迎秋露一枝新，不占園中最上春，桃李無言又何在，向風偏笑艶陽人。
｜宋。蘇軾。次韻錢穆父紫薇二首｜虛白堂前合抱花，秋風落日照橫斜，閲人此地知多少，物化無涯生有涯。
　折得芳蕤兩眼花，題詩相報字傾斜，篋中尚有絲綸句，坐覺天光照海涯。
｜陶弼。紫薇｜人言清禁紫薇郎，草詔紫薇花影傍，山木不知官況別，也隨紅日上東廊。
｜楊萬里。紫薇｜晴霞艶艶覆簷牙，絳雪霏霏點砌沙，莫管身非香案吏，也移床對紫薇花。
｜增｜
｜楊萬里。凝露堂前紫薇花兩株，每自五月盛開，九月乃衰｜似痴如醉弱還佳，露壓風欺分外斜，誰道花無紅百日，紫薇長放半年花。
｜陸游。廳前紫薇花二本甚盛戲題絶句｜紅藥紫薇西省春，從來惟慣對詞臣，問囚自是麤官分，無奈名花觧笑人。
｜紫薇｜鐘皷樓前官樣花，誰令流落到天涯，少年妄想今除盡，但愛清樽浸晚霞。
｜原｜
｜劉克莊。紫薇｜風標雅合對詞臣，映砌窺窓伴演綸，忽發一枝深谷裏，似知茅屋有詩人。
｜詩散句｜
｜增｜
｜唐。杜牧｜山鳥飛紅帶，亭薇拆紫花。
｜明。張祥鳶｜紫薇低覆砌，冉冉露花團。
｜宋。周必大｜歸到玉堂清不寐，月鈎初上紫薇花。
｜洪平齋｜唱徹五更天未曉，一池月浸紫薇花。
｜原｜
｜唐。白居易｜紅薇花尙薰。
｜溫庭筠｜濃陰似帳紅薇晚。
｜宋。王安石｜紫薇花點綠苔斑。
｜詞｜
｜原｜
｜宋。陳景泝。點絳唇｜今古凡花，詞人尚作詞稱慶，紫薇名盛，似得花之聖。　為底時人，一曲希流詠，花端正，花無節病，似亦歸之命。
｜祝穆。賀新郎｜此木生林野，自唐家，絲綸置閣，托根其下，長伴詞臣揮帝制，因號紫薇堪詫，常縹緲，紫微仙駕，料想紫薇躔降種，紫薇郎，況是名同者，兼二美，作佳話。　一株乃𡧓臨茅舍，肌膚薄，長身挺立，扶疎瀟灑，定怯麻姑爬癢爪，只許素商陶冶，擎絳雪，柔枝低亞，我意香山東坡老，只小詩，便為增聲價，後當有，繼風雅。
｜別錄｜
｜原｜
｜栽種｜以二瓦或竹二片當叉處套其枝，實以土，俟生根，分植，又春月根傍分小本種之，最易生，此花易植易養，可作耐久交。
　　巵子
｜增｜
｜本草｜巵子，〈李時珍雲，巵，酒器也，巵子象之，故名，今俗加木作梔。〉一名木丹。
｜格物總論｜一種花葉差大者，謝靈運目為林蘭。
｜原｜梔子，一名越桃，〈見陶弘景別錄。〉一名鮮支，〈見上林賦。〉有兩三種，處處有之，一種木高七、八尺，葉似兔耳，厚而深綠，春榮秋瘁，入夏開小白花，大如酒杯，皆六出，中有黃蕊，甚芬芳，結實如訶子狀，生青熟黃，中仁深紅，可染繒帛，入藥用山梔子，皮薄圓小如鵲腦，房七稜至九稜者佳，一種花小而重臺者，園圃中品，一種𡽪州梔子，小枝、小葉、小花，高不盈尺，可作盆景，山谷詩話雲，染梔子，花六出，雖香不濃郁，山梔子花八出，一株可香一圃，酉陽雜俎雲，相傳即西域薝蔔花，或曰，薝蔔金色，花小而香，西方甚多，非梔也，此花喜肥宜糞澆，然太多又生白虱，宜酌之。
｜彙考｜
｜原｜
｜史記。貨殖傳｜千畝巵、茜，其人與千戶侯等。
｜晉宮閣名｜華林園梔子五株。
｜晉令｜諸宮有秩梔子守護者，置吏一人。
｜藝文類聚｜漢有梔茜園。
｜遊名山記｜樓石山多梔子。
｜地境圖｜望氣，占人家黃氣者，梔子樹也。
｜萬花谷｜蜀孟昶十月宴芳林園，賞紅梔子花，其花六出而紅，清香如梅。
｜增｜
｜野人閒話｜蜀主昇平嘗理園苑，異花草畢集其間，一日，有青城山申天師入內，進花兩栽，曰紅梔子種，賤臣知聖上理苑囿，輙取名花兩樹，以助佳趣，賜與束帛，皆至朝市散於貧人，遂不知去處，宣令內園子種之，不覺成樹兩株，其葉婆娑，則梔子花矣，其花斑，花六出，其香襲人，蜀主甚愛重之，或令圖寫於團扇，或繡入於衣服，或以絹素、鵝毛做作首飾，謂之紅梔子花，及結實成梔子，則異於常者，用染素，則成赭紅色，甚妍翠，其時大為貴重。
｜三柳軒雜識｜梔子為禪客。
｜三餘贅筆｜曾端伯以梔子為禪友。
｜花經｜薝蔔三品七命。
｜澄懷錄｜韓熙載雲，對花焚香，薝蔔宜檀。
｜長物志｜薝蔔清芬，佛家所重，古稱禪友，殆非虛言，昔宰相杜悰建薝蔔館，形亦六出，器用之屬皆象之。
｜四川志｜白上坪在銅梁縣東北六十里，地宜梔子，家至萬株，望如積雪，香聞十里。
｜集藻｜
｜賦散句｜
｜增｜
｜宋。謝靈運。山居賦｜林蘭近雪而揚猗。
｜五言古詩｜
｜增｜
｜齊。謝朓。詠墻北梔子｜有美當堦樹，霜露未能移，金蕡發朱采，映日以離離，幸賴夕陽下，餘景及西枝，還思照綠水，君堦無曲池，餘榮未能已，晚實猶見奇，復留傾筐德，君恩信未貲。
｜原｜
｜梁。簡文帝。詠梔子花｜素花偏可喜，的的半臨池，疑為霜裹葉，復類雪封枝，日斜光隱見，風還影合離。
｜增｜
｜宋。梅堯臣。種梔子｜舉世多植櫱，而我學種梔，顏色固不別，良楉誠異宜，團團綠堦下，豈畏秋風吹，同心誰可贈，為詠昔人詩。
｜原｜
｜曾肇。梔子｜林蘭擅孤芳，性與凡木異，不受霜霰侵，自足中和氣，欲知清淨身，即此林蘭是。
｜增｜
｜明。黃朝薦。詠梔子花｜蘭葉春以榮，桂華秋露滋，何如炎炎天，挺此冰雪姿，松栢有至性，豈必歲寒時，幽香無斷續，偏於靜者私，觧酲試新茗，夢㢠理殘碁，寧肎𡡾晚涼，清風匝地隨。
｜五言律詩｜
｜原｜
｜唐。杜甫。梔子｜梔子比眾木，人間誠未多，於身色有用，與道氣相和，紅取風霜實，青看雨露柯，無情移得汝，貴在映江波。
｜增｜
｜劉禹錫。和令狐相公詠梔子花｜蜀國花已盡，越桃今又開，色疑瓊樹倚，香似玉京來，且賞同心處，那憂別葉催，佳人如擬詠，何必待寒梅。
｜宋。楊萬里。梔子花｜樹恰人來短，花將雪樣看，孤姿妍外淨，幽馥暑中寒，有朶篸瓶子，無風忽鼻端，如何山谷老，只為賦山礬。
｜五言絶句｜
｜原｜
｜宋。王十朋。梔子｜禪友何時到，遠從毘舍園，妙香通鼻觀，應悟佛根源。
｜僧北澗。詠梔子｜一花分六出，十葉是重臺，玉潔渾無玷，金黃漫奪胎。
｜增｜
｜明。陳淳。梔子｜薝蔔花開日，園林香霧濃，要從花裏去，雨後自扶笻。
　薝蔔含妙香，來自天竺國，笑殺葵與榴，空斯好顏色。
｜王榖祥。薝蔔｜六出吐奇葩，風清香自遠，樹如天竺林，人在瑤華館。
｜七言絶句｜
｜增｜
｜宋。朱子。劉平甫分惠水梔小詩爲謝二首｜年來衰懶罷書滛，偶向盆山寄此心，何事涼陰老居士，便分幽賞助清吟。
　何處飛來薝蔔林，老枝樛屈更蕭槮，淒涼杜老江頭句，坐對行吟得自箴。
｜楊巽齋｜薝蔔標名自寶坊，薰風開遍一庭霜，閑來掃地跏趺坐，受用此花無盡香。
｜原｜
｜蔣梅邊｜清淨法身如雪瑩，𡧓來林下現孤芳，對花六月無炎暑，省爇銅匜幾炷香。
｜潘鄭臺｜未說司花刻玉工，已知名與佛相同，可憐結了薰風子，依舊身歸色界中。
｜朱淑真。梔子｜一根曾寄小峯巒，薝蔔香清水影寒，玉質自然無暑意，更宜移就月中看。
｜增｜
｜李東陽。梔子花｜抽黃嫓白總稱才，誰遣山梔入畫來，似為詩家少知己，杜陵吟罷不曾開。
｜沈周。薝蔔｜雪魄冰花涼氣清，曲闌深處艶精神，一鉤新月風牽影，暗送嬌香入畫庭。
｜陳淳。梔子｜竹籬新結度濃香，香處盈盈雪色妝，知是異方天竺種，能來詩社攪新腸。
｜詩散句｜
｜增｜
｜宋。顏彥｜濯雨時摛素，當飈獨含芬。
｜陸游｜落日桐陰轉，微風梔子香。
｜明。沈周｜薰風吹結子，白玉銜新花。
｜原｜
｜唐。杜甫｜桃蹊李徑年雖古，梔子紅椒艶復殊。
｜宋。蘇軾｜六花薝蔔林間佛。
｜增｜
｜陸游｜清芬六出水梔子。
｜金。蔡松年｜薝蔔花中碧霧鬟。
｜原｜
｜明。於若瀛｜冷香亂墮水晶毬。
｜詞｜
｜原｜
｜宋。王十朋。點絳唇｜毘舍遙遙，異香一炷馳名久，妙馨稀有，鼻觀深參透。　問訊東來，知是誰先後，稱仙友，十花為偶，近有江西守。
｜張鎡。風入松｜芳叢簇簇水濵生，勾引午風清，六花大似天邊雪，又幾時，雪有三層，明艶射回蜂翅，凈香薰透蟬聲。　晚簷人共月同行，疎影動銀屏，指尖輕撚都如玉，聽畫欄，高囀流鶯，道是花枝比得，不成花也多情。
｜馬莊父。最高樓｜花觧笑，冷淡不求知，長是殿，眾芳時，鮮鮮秀頸磋圓玉，洛陽翠珮翦琉璃，向人前，迎茉莉，送荼䕷。　幾欲把，清香換春色，費多少，黃金酬不得，梅雨妬，麥風欺，細腰空戀當時蕊，同心猶結舊年枝，謝家娘，將遠寄，待憑誰。
｜別錄｜
｜原｜
｜栽種｜帶花移易活，芒種時，穿腐木板為穴，塗以泥汚，翦其枝插板穴中，浮水面，候根生，破板密種之，或梅雨時以沃壤一團，插嫩枝其中，置鬆畦內，常灌糞水，候生根移種亦可，荼䕷、素馨皆同，千葉者用土壓其傍小枝，逾年自生根，十月內，選子淘淨，來春作畦種之，覆以糞土，如種茄法。
｜製用｜大朶重臺者，梅醬、糖蜜製之，可作羹果。
　折枝，搥碎其根實以白鹽，則花色久而不改，可插瓶。
｜增｜
｜野䔩品｜採花洗淨，水漂去腥，用麪入糖、鹽作糊，花拖油煠食。
　採半開花，礬水焯過，入細蔥絲、大小茴香、花椒、紅麯、黃米飯，研爛同鹽拌勻，醃壓半日，食之，用礬焯過，用蜜煎之，其味亦美。

御定佩文齋廣群芳譜卷三十八
