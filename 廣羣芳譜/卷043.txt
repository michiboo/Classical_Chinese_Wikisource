御定佩文齋廣羣芳譜卷四十三
　花譜
　　玫瑰
｜原｜玫瑰，一名徘徊花，灌生，細葉，多刺，類薔薇，莖短，花亦類薔薇，色淡紫，青槖，黃蘂，瓣末白，嬌艷芬馥，有香有色，堪入茶、入酒、入蜜，栽宜肥土，常加澆灌，性好潔，最忌人溺，溺澆即萎，燕中有黃花者，稍小於紫，嵩山深處有碧色者。
｜增｜
｜巖棲幽事｜天台有白玫瑰。
｜𢑥考｜
｜增｜
｜西京雜記｜樂遊苑中有自生玫瑰樹。
｜鼠璞｜玫瑰，叢有似薔薇而異，其花葉稍大者，時人謂之枚櫰，實語訛強名也，當呼為梅槐，在灰部韻音回案江陵記雲，洪亭村下有梅槐樹，嘗因梅與槐合生，遂以名之，今似薔薇者，得非分枝條而演𦙍哉，至今葉形尚處梅、槐之間，取此為證，不乃近乎，且未見枚櫰之義也，直使便為玫瑰字，豈百花中獨珍是耶，取象於玫瑰耶，瑰亦音回，不音瓌，其瑰字音瓌者是瓊，瑰音回者是玫瑰，字書亦有證也。
｜花經｜玫瑰七品三命。
｜瓶花譜｜玫瑰五品五命。
｜原｜
｜學圃餘疏｜玫瑰非奇卉也，然色媚而香，甚旖旎，可食、可佩，園林中宜多種。　南海諺雲，虵珠千枚，不及玫瑰，玫瑰，美珠也，今花中亦有玫瑰，蓋貴之，因以為名。
｜集藻｜
｜五言律詩｜
｜原｜
｜唐。唐彥謙。玫瑰｜麝炷騰清燎，鮫紗覆綠蒙，宮妝臨曉日，錦叚落東風，無力春煙裏，多愁暮雨中，不知何事意，深淺兩般紅。
｜七言律詩｜
｜增｜
｜唐。徐夤。司直巡官無諸移到玫瑰花｜芳菲移自越王臺，最似薔薇好並栽，穠艶盡憐勝綵繪，嘉名誰贈作玫瑰，春成錦繡風吹折，天染瓊瑤日照開，為報朱衣早邀客，莫教零落委蒼苔。
｜原｜
｜宋。楊萬里。紅玫瑰｜非關月季姓名同，不與薔薇譜牒通，接葉連枝千萬綠，一花兩色淺深紅，風流各自臙脂格，雨露何私造化功，別有國香收不得，詩人薰入水沉中。
｜五言絶句｜
｜增｜
｜明。陳淳。玫瑰｜色與香同賦，江鄉種亦稀，鄰家走兒女，錯認是薔薇。
｜詩散句｜
｜增｜
｜宋。宋祁｜寒光欲衝斗，迴秀難藏葉，誰碎辟邪香，氤氳飛作蝶。
｜明。陳淳｜清香疑紫玉，何必數薔薇。
｜唐。溫庭筠｜玫瑰拂地紅。
｜別錄｜
｜原｜
｜種植｜株傍生小條，不可久存，即宜截斷另植，既得滋生，又不妨舊叢，不則大本必枯枯瘁。　夏間生嫩枝，時有黑翅黃腹飛蟲，名鐫花娘子，以臀入枝，生子，三、五日出小蟲，黑嘴青身，傷枝食葉，大則又變前蟲，薔薇、月季亦生此蟲，俱宜捉去。
｜製用｜採初開花，去其槖蘂並白色者，取純紫花瓣搗成膏，白梅水浸，少時順研，細布絞去濇汁，加白糖再研極勻，磁器收貯，任用最香甜，亦可印作餅，曬乾收用，全花白梅水浸去濇汁，蜜煎，亦可食。 
　　刺䕷
｜原｜刺䕷，灌生，莖多刺，葉圓細而青花重葉狀，似玫瑰而大，艷麗可愛，惜無香耳，春時分根旁小株種之，亦易活，
｜學圃餘疏｜有紅、黃刺䕷二種，絕似玫瑰而無香，黃者出京師。
｜集藻｜
｜五言古詩｜
｜增｜
｜明。吳寬。刺䕷｜荼䕷有數種，同名而異字，花開欲折難，鋸鉤如棘刺，白者榦獨長，紅者香更膩，種之小徑傍，所恨罥衣袂，插竹加編縛，步障差可類，石家金谷園，恐乏此佳致。
　　月季花
｜原｜月季花，一名長春花，一名月月紅，一名鬭雪紅，一名勝春，一名瘦客，灌生，處處有，人家多栽插之，青莖，長蔓，葉小於薔薇，莖與葉俱有刺，花有紅、白及淡紅三色，白者須植不見日處，見日則變而紅，逐月一開，四時不絕，花千葉厚瓣，亦薔薇之類也，性甘溫，無毒，主活血消腫，傅毒。
｜集藻｜
｜贊｜
｜增｜
｜宋。宋祁。月季花贊｜花亙四時，月一披秀，寒暑不改，似固常守。
｜五言古詩｜
｜原｜
｜宋。宋祁。月季花｜羣花各分榮，此花冠時序，聊披淺深艷，不易冬春慮，真宰竟何言，予將造形悟。
｜蘇軾。次韻子由月季花再生｜幽芳本長春，暫瘁如蝕月，且當付造物，未易料枯枿，也知宿根深，便作紫筍茁，乘時出婉娩，為我暖慄冽，先生早貴重，廟論推英拔，而今城東瓜，不記召南茇，陋居有遠寄，小圃無濶躡，還為久處計，坐待行年匝，臘果綴梅枝，春杯浮竹葉，誰言一萌動，已覺萬木活，聊將玉蘂新，插向綸巾折。
｜蘇轍。所寓堂後月季再生｜客背有芳叢，開花不遺月，何人縱斤斧，害意肯留枿，偶乘秋雨滋，冐土見微茁，猗猗抽條穎，頗欲傲寒冽，勢窮雖雲病，根大未容拔，我行天涯遠，幸此城南茇，小堂劣容臥，幽閣粗可躡，中無一尋空，外有四鄰匝，窺墻數柚實，隔屋看椰葉，蔥蒨獨此苗，愍愍待其活，及春見開敷，三嗅何忍折。
｜五言律詩｜
｜增｜
｜明。劉繪。月季花｜綠刺含煙鬱，紅苞逐月開，朝華抽曲沼，夕蘂壓芳臺，能鬭霜前菊，還迎雪裏梅，蹋歌春岸上，幾度醉金杯。
｜七言律詩｜
｜增｜
｜宋。徐積。長春花五首｜誰言造物無偏處，獨遣春光住此中，葉裏深藏雲外碧，枝頭長借日邊紅，曾陪桃李開時雨，仍伴梧桐落後風，費盡主人歌與酒，不教閑𨚫賣花翁。
　一從春色入花來，便把春陽不放回，雪圃木容梅獨占，霜籬初約菊同開，長生洞裏神仙種，萬歲樓前錦繡堆，過盡白駒都不管，綠楊紅杏自相催。
　一謝芳菲更不還，誰何嬌步獨盤桓，雖於物態為難有，𨚫是時情總易闌，日曬香肌難避暑，雪濡粉面亦禁寒，等閑莫使人知處，長與詩家醉後看。
　誰與猩猩血染紅，重重疊疊費春工，應無暴物侵和氣，自有深根藏暖風，每見靈芝三秀了，回看凡艷一時空，如環光景循將徧，又到江南梅信通。
　兩枝上疎疎花啟房，輕綃重錦迭為裳，更分深淺兩般色，不作尋常一面妝，𦲋有紅華須鬭艷，蘭雖清節亦交香，吟翁未暢先投筆，為與東君詠海棠。
｜原｜
｜楊萬里。月季花｜只道花無十日紅，此花無日不春風，一尖已剝臙脂筆，四破猶如翡翠茸，別有香超桃李外，更同梅鬭雪霜中，折來喜作新年看，忘𨚫今晨是季冬。
｜五言絶句｜
｜增｜
｜宋。陳與義。月季花｜月季花上雨，春歸一憑闌，東西南北客，更得幾回看。　紅襟映肉色，薄暮無乃寒，園中如許多，獨覺賦詩難。
｜范成大。題長春花｜染根得靈藥，無時不春風，倚闌與掛壁，相伴歲寒中。
｜七言絶句｜
｜原｜
｜宋。韓琦。東廳月季｜牡丹殊絕委春風，露菊蕭疎怨晚叢，何似此花榮艷足，四時長放淺深紅。
｜增｜
｜朱淑真。長春花｜一枝才謝一枝妍，自是春工不與閒，縱使牡丹稱絕艷，到頭榮悴片時間。
｜原｜
｜明。張新。月季花｜一番花信一番新，半屬東風半屬塵，惟有此花開不厭，一年長占四時春。
｜詩散句｜
｜增｜
｜宋。蘇軾｜長春如穉女，飄搖倚輕颸，卯酒暈玉顏，紅綃卷生衣。
｜楊巽齋｜自有嬌紅間蒼葉，不隨凡卉待春回。
｜原｜
｜百氏集｜花落花開無間斷，春來春去不相關。　牡丹最貴惟春晚，芍藥雖繁只夏初。
｜張舜民｜四時花不絶。
｜百氏集｜人間不老春。
｜張耒｜月季衹應天上物。
｜陳參政｜天下風流月季花。
｜百氏集｜春色四時常在目。　但看花開日日紅。
｜詞｜
｜原｜
｜宋。王冠卿。採桑子｜牡丹不好長春好，有箇因依，一兩三枝，但是風光總屬伊。　當初只為嫦娥種，月正明時，教恁芳菲，伴著團圓十二回。
｜增｜
｜舒亶。一落索｜葉底枝頭紅小，天然窈窕，後園桃李漫成蹊，能占得、春多少。　不管雪消霜曉，朱顏長好，年年若許醉花間，待𢬵了，花間老。 
｜原｜
｜趙坦庵。朝中措｜開隨律琯度芳辰，鮮艷見天真，不比浮花浪蘂，天教月月常新。　薔薇顏色，玫瑰態度，寶相精神，休教歲時月季，仙家欄檻長春。 
｜別錄｜
｜原｜
｜種植｜春前翦其枝，培肥上，中時時灌之，俟生根，移種，輔以屏架，花謝，結子即摘去，花恆不絕，或雲人家住宅內不宜種此花。
　　附錄　四季
｜原｜四季花，一名接骨草，葉細，花小色白，自三月開至九月，午開子落，九月內剖根分種。
　　木香
｜原｜木香，灌生，條長有刺如薔薇，有三種，花開於四月，惟紫心白花者為最，香馥清遠，高架萬條，望若香雪，他如黃花、紅花、白細朶花、白中朶花、白大朶花，皆不及。
｜集藻｜
｜七言古詩｜
｜增｜
｜唐。邵楚萇。題馬侍中燧木香亭｜春日遲遲木香閣，窈窕佳人褰繡幕，淋漓玉露滴紫蕤，緜蠻黃鳥窺朱萼，橫漢碧雲歌處斷，滿地花鈿舞時落，樹影參差斜入簷，風動玲瓏水晶箔。
｜七言律詩｜
｜增｜
｜宋。晁詠之。木香｜朱簾高檻俯幽芳，露浥煙霏玉褪妝，月冷素娥偏有態，夜寒青女不禁香，從教春事年年晚，要使詩人日日狂，替取秋蘭紉佩好，忍隨風雨受淒涼。
｜七言絶句｜
｜增｜
｜宋。劉敞。木香｜粉刺叢叢鬭野芳，春風搖曳不成行，只因愛學宮妝樣，分得梅花一半香。
｜徐積。詠慎郎中木香｜仙子霓裳曳紺霞，瓊姬仍坐碧雲車，誰知十日春歸去，獨有春風在慎家。
｜張舜民。木香｜庭前一架已離披，莫折長枝折短枝，要待明年春盡後，臨風三嗅寄相思。　廣寒宮闕王樓臺，露裏移根月裏栽，品格雖同香氣俗，如何𨚫共牡丹開。
｜元。郝經。夢遊木香洞府｜月窓青錦麝塵寒，夢遶煙條露蘂看，但覺身輕似蝴蝶，種香風物似槐安。
｜詩散句｜
｜增｜
｜宋。張舜民｜青春逐流水，素質獨輕微。
｜晁詠之｜喚將梅蘂要同韻，羞殺棃花不觧香。
｜王庭珪｜莫惜金錢買玉英，檐前春老過清明。
｜別錄｜
｜原｜
｜種植｜四月中，扳條入土，泥壅一叚，俟月餘根長，自本生枝翦斷，移栽可活，若翦條扦插，多難活，荼䕷等，同此法。
　　棣棠〈按郁李名常棣，與此迥別，原譜誤合為一，今正之。〉
｜原｜棣棠，花若金黃，一葉一蘂，生甚延蔓，春深與薔薇同開，可助一色，有單葉者，名金盌，性喜水。
｜增｜
｜花鏡｜藤本，叢生，葉如荼䕷，多尖而小，邊如鋸齒，三月開花，圓如小毯，繁而不香，其枝比薔薇更弱，必延蔓屏樹間。
｜集藻｜
｜七言律詩｜
｜原｜
｜宋。梅堯臣。棣棠花｜更衣入侍宮中貴，韡韡芸黃殿後花，鬬色長宜日光近，生輝尤喜樹陰斜，依稀�服開風袂，約畧仙盤裛露華，不與艷桃偷結子，漫天飛去作朝霞。
｜七言絶句｜
｜增｜
｜宋。范成大。道傍棣棠花｜乍晴芳草競懷新，誰種幽花隔路塵，綠地縷金羅結帶，為誰開放可憐春。
｜宋。宋祁｜佛輪千輻細，公帶萬釘圓。
｜詞｜
｜增｜
｜宋。王采。蝶戀花｜花為年年春易改，待放柔條，繫取長常在，宮樣妝成還可愛，鬢邊斜作拖枝戴。　每到無情風雨大，檢點羣芳，𨚫是深叢耐，搖曳綠蘿金縷帶，丹青傳得妖嬈態。
　　茉莉
｜原｜茉莉，一名抹厲〈見洛陽名園記〉，一名沒利〈見王梅溪集〉，一名末利〈見朱子集〉，一名末麗〈見洪景盧集〉，一名抹麗〈謂能掩眾花也，本草雲，末利本梵語，無正字，隨人會意而已〉，佛書名鬘華〈謂堪以飾鬘〉，原出波斯，移植南海。
｜丹鉛錄｜北土名奈，晉書都人簪柰花是也，則此花入中國久矣，弱莖繁枝，葉如茶而大，綠色，團尖，夏秋開小白花，花皆暮開，其香清婉柔淑，風味殊勝，花有草本，有木本者，有重葉者，惟寶珠小荷花最貴，此花出自暖地，性畏寒，喜肥，壅以雞糞，灌以燖豬湯或雞、鵞毛湯，或米泔，開花不絕，六月六日以治魚水一灌，愈茂，故曰，清蘭花，濁茉莉，勿安牀頭，恐引蜈蚣。一種紅色者，甚艷，但無香耳，又有朱茉莉，其色粉紅，有千葉者，初開花時心如珠，出自四川。
｜增｜
｜廣東志｜雷、瓊二州有綠茉莉，本如蔦蘿，有黃茉莉，名黃馨。
｜原｜花氣味辛，熱，無毒，蒸液作面脂頭澤，長髮、潤燥、香肌，根氣味熱，有毒。
｜𢑥考｜
｜原｜
｜南越行記｜南越之境，五穀無味，百花不香，惟茉莉、那悉茗二花特芳香，不隨水土而變，與夫橘北為枳者異矣，彼處女子用綵絲穿花心，以為首飾。
｜增｜
｜南方草木狀｜末利花似薔薇之白者，香愈於那悉茗。
｜清異錄｜南漢地狹力貧，不自揣度，有欺四方傲中國之志，每見北人，盛誇嶺海之強，世宗遣使入嶺，館接者遺以茉莉，文其名曰小南強。
｜東坡集｜東坡謫儋耳，見黎女競簪茉莉，含檳榔，戲書幾間雲，暗麝著人簪茉莉，紅潮登頰醉檳榔。
｜花經｜茉莉二品八命。
｜三柳軒雜識｜茉莉花為狎客。
｜捫蝨新話｜南中花木有北地所無者，茉莉花、含笑花、闍提花、渠那異花之類，以性皆畏寒，故茉莉惟六月六日種者尤盛，市中婦女喜簪茉莉，東坡所謂暗麝著人者也，製龍涎香者，無素馨花，多以茉莉代之。
｜原｜
｜鄭松窓詩注｜廣州城西九里曰花田，盡栽茉莉及素馨。
｜乾淳歲時記｜禁中避暑，多御復古、選德等殿及翠寒堂納涼，置茉莉、素馨等南花數百盆於廣庭，鼓以風輪，清芬滿殿。
｜增｜
｜丹鉛總錄｜茉莉花見嵇含南方草木狀，稱其芳香酷烈，此花嶺外海濱物，自宣和中名著，艮嶽列芳草八，此居一焉，八芳者金蛾、玉蟬、虎耳、鳳毛、素馨、渠那、茉莉、含笑也。
｜泉南雜志｜余廨東所植茉莉，其高及檐，嘗於暑夜設木榻坐其下，清芬郁烈，可沾眉髮，其地易生，如吳中插槿也。
｜三餘贅筆｜曾端伯以茉莉為雅友。張敏叔以茉莉為遠客。
｜集藻｜
｜七言古詩｜
｜原｜
｜宋。楊萬里｜江梅去去木樨晚，芝草石榴剌人眼，茉莉獨立更幽佳，龍涎避香雪避花，朝來無熱夜涼甚，急走山僮問花信，一枝帶雨折來歸，走送詩人覓好詩。
｜增｜
｜樓鑰。次韻胡元甫茉莉花｜殘暑未盡秋欲來，玉刻萬葉瓊英開，孤標雅韻一枝足，江上紫翠空成堆，素娥長與明月約，青女細把輕綃裁，主人好事趁時買，買寘此地真宜哉，墻間閒地方丈所，幾年累甓裝層臺，春花秋卉方互發，胡葵芍藥參徘徊，眼明忽見此奇絕，弟畜素馨兄事梅，夜深飛香性幽獨，未許蜂蝶來相陪，糖甖封餘有閩玉，會須掃取添花栽，吾聞閩山千萬木，人或視此齊蒿萊，何如航海上天闕，玉色照映琉璃杯，新涼徙倚看不足，坐見日影欹庭槐。
｜五言律詩｜
｜原｜
｜宋。劉子翬。茉莉花｜翠葉光如沃，冰葩淡不妝，一番秋早秀，徹日坐旁香，色照祇園靜，清回瘴海涼，倘堪紉作佩，老子欲浮湘。
｜朱子。茉莉｜曠然塵慮盡，為對夕花明，密葉低層幄，冰蕤亂玉英，不因秋露濕，詎識此香清，預恐芳菲盡，微吟繞砌行。
｜奉酬圭父茉莉之作｜玉蘂琅玕樹，天香知見薰，露寒清透骨，風定遠含芬，爽致銷煩暑，高情謝曉雲，遙憐河朔飲，那得醉時聞。
｜七言律詩｜
｜增｜
｜宋。鄭剛中。茉莉｜小鍤移根帶蘚苔，暑中相對亦佳哉，素英吐處祇如玉，清思牽人全似梅，淺綠翦羅和葉看，真香搗麝逐風來，觀君可與酴醿並，高士寧容俗子陪。
｜羅願。奉簡李叔勤見覓茉莉花栽｜鄆令風流太史家，早知茉莉有奇葩，生嫌眾色空塵滓，偏閱餘香見等差，多謝珠璣來座右，好將根葉到天涯，蜀江紅紫紛披後，初看東南第一花。
｜五言絶句｜
｜增｜
｜明。皇甫汸。題茉莉二首｜萼密聊承葉，藤輕易繞枝，素華堪飾鬘，爭趁晚妝時。
　香慣臨風細，花偏映日生，若將人試擬，小玉定齊名。
｜陳淳。茉莉花｜浴起月到楹，柔枝方可折，薰風如有情，吹簾散香雪。
｜七言絶句｜
｜增｜
｜宋。王庭珪。茉莉三絕句｜纖雲捲盡日西流，人在瑤臺宴未休，王母欲歸香滿路，曉風吹下玉搔頭。
　火雲燒野葉聲乾，歷眼誰知玉蘂寒，疑是羣仙來下降，夜深時聽珮珊珊。
　逆鼻清香小不分，冰肌一洗瘴江昬，嶺頭未負春消息，恐是梅花欲返魂。
｜鄭剛中。茉莉｜真香入玉初無信，香欲尋人玉始開，不是滿枝生綠葉，端須認作嶺頭梅。
｜范成大。謝袁起巖知府送茉莉二檻｜千里移根自海隅，風帆破浪走天吳，散花忽到毘邪室，似欲橫機試病夫。
　燕寢香中暑氣清，更煩雲鬢插瓊英，明妝暗麝俱傾國，莫與礬仙品弟兄。
｜再賦二首｜薰蒸沉水意微茫，全樹飛來爛漫香，休向寒鴉看日影，祇今飛燕侍昭陽。
　憶曾把酒泛湘灕，茉莉毬邊擘荔枝，一笑相逢雙玉樹，花香如夢鬢如絲。
｜原｜
｜王十朋。茉莉｜茉莉名佳花亦佳，遠從佛國到中華，老來恥逐蠅頭利，故向禪房覓此花。
｜增｜
｜方岳。茉莉｜閩雨揉香摘未稀，鈎簾頓覺暑風微，只應雪外梅花笑，自與兒曹入枕幃。
｜原｜
｜許棐。茉莉｜荔枝鄉裏玲瓏雪，來助長安一夏涼，情味於人最濃處，夢回猶覺鬢邊香。
｜葉廷珪。茉莉｜露華洗出通身白，沉水薰成換骨香，近說根苗移上苑，休慚系出本南荒。
｜鄭域。詠茉莉｜玉搓蓮子作尖丸，龍腦薰香簇滿冠，好是瑩無紅一點，若教紅卻不堪看。
｜江奎。茉莉｜靈種傳聞出越棠，何人提挈上蠻航，他年我若修花史，列作人間第一香。
　雖無艷態驚羣目，幸有清香壓九秋，應是仙娥宴歸去，醉來掉下玉搔頭。
｜劉克莊。茉莉｜一卉能薰一室香，炎天猶覺玉肌涼，野人不敢煩天女，自折瓊枝置枕傍。
｜增｜
｜徐千里。茉莉｜炎州綠女雪為肌，十二朱欄月末移，香逼簟紋眠不得，為渠醒過打鐘時。
｜原｜
｜趙福元。茉莉｜刻玉雕瓊作小葩，清姿原不受鉛華，西風偷得餘香去，分與秋城無限花。
｜楊巽齋｜臍麝龍涎韻不侔，薰風移種自南州，誰家浴罷臨妝女，愛把閑花插滿頭。
｜王右丞｜欹煙裛露暗香濃，曾記瑤臺月下逢，萬里春回人寂寞，玉顏知復為誰容。
　香嚴童子沉薰鼻，姑射仙人雪作膚，誰向天涯收落蘂，發君顏色四時朱。
｜百氏集｜風流不肯逐春光，削玉團酥素淡妝，疑是化人天上至，毗那一夜滿城香。
｜明。唐寅｜春困無端壓黛眉，梳成鬆鬢出簾遲，手拈茉莉猩紅朶，欲插逢人問可宜。
｜增｜
｜陳淳。茉莉花｜茉莉開時香滿枝，鈿花狼籍玉參差，茗杯初歇香煙燼，此味黃昬我獨知。
｜明。沈氏宜修。茉莉花｜如許閒宵似廣寒，翠叢倒影浸冰團，梅花宜冷君宜熱，一樣香魂兩樣看。
｜詩散句｜
｜原｜
｜宋。謝景初｜萼趺琲珠圓，碎簇柔梢垂，蔫然經月餘，艷色愈不衰，始疑神功化，火結丹砂為。
｜許仲啟｜火令行南國，彤雲間丹霞，之子方熱中，濯濯冰雪花，植根郤月盆，趣駕七香車。
｜鄭域｜風韻傳天竺，隨經入漢京，香飄山麝馥，露染雪衣輕。
｜增｜
｜陶弼｜海客園林珠樹木，水仙賓從玉簪裳，錦桃每作紅絲縷，蜂採須成白蜜房。
　重譯新離越裳國，一枝都掩桂林香，養成崖谷黃蜂蜜，羞死江湖白藕房。
｜原｜
｜許野雪｜自是天上冰雪種，占盡人間富貴香，不煩鼻觀偷馥郁，解使心地俱清涼。
｜蔣之奇｜佛香紅茉莉，番供碧玻璃。
｜王十朋｜西域名花孤潔，東山芳友更清幽。
｜葉廷珪｜名字惟應佛書見，根苗應逐賈胡來。
｜戴復古｜香薰茉莉毬。
｜鄭域｜九里花田地。
｜王十朋｜日暮園人獻寶珠。
｜增｜
｜湛俞｜茉莉曉迷瓊檻白。
｜原｜
｜王右丞｜尋得天花伴眾芳。
｜詞｜
｜增｜
｜宋。周密。朝中措｜綵繩朱乘駕濤雲，親見許飛瓊，多定梅魂纔返，香瘢半掐秋痕。　枕函釵縷，薰篝芳焙，兒女心情，尚有第三花在，不妨留待涼生。
｜原｜
｜韓元吉。南柯子｜五月炎州路，千叢撲地開，只疑標韻是江梅，不道薰風庭院，雪成堆。　寶髻瓊瑤綴，仙衣翡翠裁，一枝長伴荔枝來，甘與玉人和笑，插鸞釵。
｜張孝祥。鵲橋仙｜北窓涼透，南窓月冷，浴罷滿懷風露，不知何處有花來，但怪底，清香無數。　炎州珍產，吳人未識，天與人間獨步，冰肌玉骨歲寒時，倩閒止，堂中留住。 
｜張鎡。驀山溪｜撫蓮吟就，薝蔔還曾賦，相伴更無花，倦爐熏，日長難度，柔桑葉裏，玉碾小芙蕖，生竺國，長閩山，移向玉城住。　池亭竹院，宴坐冰圍處，綠繞百千叢，夜將闌，爭開迎露，煞曾評論，嬌媚勝江梅，香稱月，韻宜風，消盡人間暑。
｜盧祖臯。洞仙歌｜玉肌翠袖，較似荼䕷瘦，幾度薰醒夜窓酒，問炎洲何事，得許清涼，塵不到，一叚冰壺翦就。　晚來庭戶悄，暗數流光，細摘芳英黯回首，念日暮江東，偏為魂銷，人易老，幽韻清標似舊，正紋簟如波，帳如煙，更奈向，月明露濃時候。
｜增｜
｜施岳。步月｜玉宇薰風，寶堦明月，翠叢萬點晴雪，凍霜不就，散廣寒霏屑，採珠蓓，綠萼露滋，嗔銀艷，小蓮冰潔，花魂在，纖指嫩痕，素英重結。　枝頭香未絕，還是過中秋，丹桂時節，醉鄉冷境，怕翻成消歇，玩芳味，春焙旋薰，貯穠韻，水沉頻𤑔，堪憐處，輸與夜涼睡蝶。
｜別錄｜
｜原｜
｜扦插｜梅雨時，取新發𨫾枝，從節折斷，將折處劈開，入大麥一粒，亂髮纏之，插肥土，陰濕即活，與扦瑞香法同。
｜收藏｜霜時移北房簷下，見日不見霜，大寒移入暖處，圍以草薦，盆中任其自乾，至乾極，畧用河水盞許澆其根，僅活其命，枝葉上有白色小蟲，刮去，不然即黃萎，十月入窖中，枝頭入地尺許，地上加柴，柴上加土尺許，封蓋嚴密，不透風氣為佳，春分後朝南開一孔通氣，立夏後方可出窖，見春風早即枯槁，出窖後，葉落無妨，先放簷下見日色處，漸移之日中，去上面及周圍舊土一層，再加新土培之，二、三年後，取出全換舊土，莫傷根，換土後，只澆清水，不宜太肥，至葉稍大，方可澆肥，翦去枯枝，梅雨不絕，移置簷下，若南方冬月，只於朝南屋內掘一淺坑，將盆放下，以篾籠罩花，口傍以泥築實，無隙通風，或用綿花子覆根五寸許，亦以篾罩罩之，用紙封罩，五、六日一次，將花核取開，用冷茶澆之，仍以花核壅之，立夏前，方可去罩，盆中周圍去土一層，以肥土填上，用水澆之，大約入夏後三日，方可移出露天，最怕春風，清明前尤怕風，芽發方可灌以糞，次年和根居起換土，栽過無不活者，如此收藏，多年可延。　於若瀛曰，茉莉自首夏至秋杪皆花，開必薄暮，半放冉冉作奇香，次晨則香減，霜後猶生朶，但漸小耳，經大寒無不萎者，向余得一本，根下有鐵少許，蓋鬻者利其必萎，彼鑽核者又何足異，余去其鐵，易土而植之，灌以腥汁，開甚盛，遇大寒，藏之暖室，歷三歲猶花，但南榦老花疎，總之風氣不宜也，金陵易得，每歲購二、三本，霜後輙棄之。
｜儲土｜每日屋下掃聚塵土，堆積於閑靜空屋，俟發熱，過篩細用。
｜製用｜每晚採花，取井花水半杯，用物架花其上，離水一、二分，厚紙密封，次日，花既可簪，以水點茶，清香撲鼻，甚妙，花史雲，聞老人言飲之得肚腹虛飽之症，香能散氣，老人氣虛，理或有之，昔人有異香含異毒之語，養老者慎之。
｜增｜
｜香譜｜今多採茉莉蒸取其液，以代薔薇。
｜王右丞詩注｜茉莉花作末和面藥，甚奇，經歲其香不歇。
｜清供錄｜茉莉湯，用蜜一兩，甘草一分，生薑自然汁一滴，同研令極勻，調塗在椀中心，抹勻不令洋流，每於凌晨採摘茉莉花三十朶，將放藥椀，蓋其花，取香氣薰之，午間乃可以點用。
｜快雪堂漫錄｜用三白酒或雪酒，色味佳者不滿瓶，上虛二、三寸，編竹為十字或井字，障瓶口，不令有餘、不足，新摘茉莉數十朶，線繫其蔕，懸竹下，離酒一指許，用紙封固，旬日香透矣。
｜野䔩品｜茉莉花初發嫩葉，采洗淨，同豆腐熝食，絕品。
　　附錄　雪瓣
｜原｜雪瓣，一名狗牙，似茉莉而瓣大，其香清絕，出海南。
　　附錄　紫茉莉
｜增｜
｜草花譜｜紫茉莉，草本，春間下子，早開午收，一名臙脂花，可以點唇，子有白粉，可傅面，亦有黃白二色者。
　　素馨
｜原｜素馨，一名那悉茗花，一名野悉蜜花，來自西域，枝榦裊娜，似茉莉而小，葉纖而綠，花四瓣，細瘦，有黃白二色，須屏架扶起，不然不克自竪，雨中嫵態，亦自媚人。
｜南方草木狀｜那悉茗花與茉莉花，皆自西域移植南海，南人愛其芳香，競植之。
｜𢑥考｜
｜原｜
｜龜山志｜昔劉王有侍女名素馨，冢上生此花，因以得名。
｜增｜
｜升庵詩注｜陸賈南中行紀雲，南中遊女，以綵絲貫素馨為餙，事載南方草木狀，貫花繞髻至今猶然。
｜瓶花譜｜素馨六品四命。
｜原｜
｜學圃餘疏｜素馨出閩，黃者不甚香，亦間攜至吾地，白者香勝於茉莉，但彼中亦未之見。
｜增｜
｜廣州志｜城西九里曰花田，彌望皆素馨花，南征錄雲，南海劉隱時有美人葬於此，至今花香異於他處。
　花田人以種素馨為業，其神為南漢美人，故採摘必以婦女，而彼中婦女多不簪戴，有詠者曰，花田女兒不愛花，縈絲結縷餉他家，貧者穿花富者戴，明珠十斛似泥沙。
　花渡頭，在五羊門南岸，花販每日分載素馨至城，從此上舟，故名。
｜集藻｜
｜說｜
｜原｜
｜明。陳憲章。素馨說｜草木之精氣下發於上為英華率謂之花，然水陸所産妍媸高下美惡之等，蓋萬不齊焉，而人於其中，擇而愛之，凡欲其有益於事非愛之而溺焉者也，產於此邦曰素馨者，香清而體白，鬱鬱盈盈，可掬可佩，貫四時而不凋，供一賞而有餘，亦花之佳者也，好事者致於予，予既愛之，遂益究其用，取花之蓓蕾者，與茗之佳者，雜貯陶瓶中，經宿，以俟茗飲之入焉，然則是花之用，雖不若麻縷之與菽粟，然蓋亦不為無用也，人之資於麻縷，為其可以溫也，資於菽粟，為其可以飽也，得之則生，不得則死，今是花也吾取焉，始以其能鬱鬱盈盈，少裨於茗耳，雖不汲汲可也不汲汲由用之可已也，使是花之於人，如麻縷之與菽粟，然又安可以哉，可已而已，不可已而不已，引而伸之，觸類而長之，於道其庶幾乎，治國其庶幾乎。
｜賦｜
｜增｜
｜明。黎遂球。素馨賦｜登羊城以西望，見綠草之田田，匪織雨而含珠，乃浮香以如煙，弔美人於黃土，照明鏡於青天，惟斯花之可認，感今昔而相憐，爾乃向午如粟，薄暮放蘂，望通衢之凝雪，列七門而成市，得人氣而轉馥，在晚妝之初洗，圍寶髻之盤盤，貫玉屑而齒齒，果並擲於車前，香可分於袖底，雜寒具而芬郁，蘸琉璃之露水，則有青樓姊妹，烏衣兒郎，綴流蘇如夾纈，掛斗帳之四方，鈎珊瑚之橫枝，枕琥珀而低昂，如香稻之飼鸚鵡，等竹實之供鳳凰，羨同心之可結，羌觧佩而垂璫，於是重五之晝，雙七之宵，或張翠幄於龍舫，或方蘭𥫼為鵲橋，晝則艾虎纍纍，朱符飄飄，飛八張如比翼，馳千舸若聯鑣，蹋歌珠寺，燕客西壕，買花齊喚，餘錢亂拋，量三斛之蒼璣，疑乍泣乎老鮫，與歌聲兮同貫，侵酒氣兮如消，宵則芳蕤作幄，新月如鈎，海上載求仙之童女，水際排乞巧之高樓，燦明燈於重簷，儼列冕之垂旒，何玲瓏之雕玉，覆火齊而作舟，總貫蘂之所為，若鏤冰而籠篝，布經緯以如意，象禽魚之優游，恆有香以避暑，縱無聲而知秋，復有三五之夕，月出朦朧，巫壇禮斗，神絃舞風，白麟雪獅，翠鳳玉龍，覆官街以列帳，峙重臺而罩櫳，咸當門以結綵，聯比戶於帡幪，被華鬘與纓絡，見瓊島之銀宮，齊觀燈而連袂，或駕橋而成虹，譬遊蜂之出房，若舞蝶之鑽叢，聆梵吹於香國，見閭巷皆花封，乃若博雅高士，道古名家，知為那悉之茗，用代陽羨之茶，或雲當與楞嚴同至，或傳載自博望之槎，比石榴而有馨，較菩提而擅花，又烏能起豔質而問之夫是以賦芳草於天涯。
｜七言古詩｜
｜增｜
｜宋。鄭剛中。或問茉莉素馨孰優，予曰，素馨與茉莉香比肩，但素馨葉似薔薇而碎，枝似酴醿而短，大率類草花比茉莉體質閑雅不及也｜茉莉天姿如麗人，肌理細膩骨肉均，眾葉薿薿開綠雲，小蘂大花意淑貞，素馨於時亦呈新，蓄香便未甘後塵，獨恨雷五雖清潔，珠璣綺縠終坐貧。
｜七言絶句｜
｜增｜
｜宋。蔡襄。寄南海李龍圖求索素馨含笑花｜二草曾觀嶺外圖，開時嘗與暑風俱，使君已自憐清福，分得新條過海無。
｜原｜
｜陳與義。素馨｜羞將姿媚隨花譜，愛伴孤高上月評，獨恨遇寒成弱植，色香殊不避梅兄。
｜鄭域。素馨｜妙香真色自天然，羞御鉛華學女妍，只向溫柔鄉裏活，怕寒不許上林傳。
｜傅大諫。素馨｜昔日雲鬟鎖翠屏，只今煙冢伴荒城，香銷韻斷無人問，空有幽花獨擅名。
｜明。楊慎。素馨花｜金碧佳人墮馬妝，鷓鴣林裏鬭芬芳，穿花貫縷盤香雪，曾把風流惱陸郎。
｜詩散句｜
｜原｜
｜宋。祝穆｜細花穿弱縷，盤向綠雲鬟。
｜明。林鴻｜素馨花發暗香飄，一朶斜簪近翠翹。
｜詞｜
｜原｜
｜宋。張鎡。菩薩蠻｜層層細翦冰花小，新隨荔子雲帆到，一露一番開，玉人催買栽。　愛花心未已，摘放冠兒裏，輕浸水晶涼，一窩雲影香。
｜增｜
｜史達祖。風入松｜素馨跗萼太寒生，多翦春冰，夜深綠霧侵涼月，照晶晶，花葉分明，人臥碧紗幮淨，香吹雪練衣輕。　頻伽銜得墮南薰，不受纖塵，若隨荔子華清去，定空埋，身外芳名，借重玉爐沉炷，起予石鼎湯聲。
｜原｜
｜劉鎮。念奴嬌｜調冰弄雪，想花神清夢，徘徊南土，一夏天香收不起，付與蘂仙無語，秀入精神，涼生肌骨，銷盡人間暑，稼軒愁絕，惜花還勝兒女。　長記歌酒闌珊，開時向晚，笑絕金莖露，月浸闌干天似水，誰伴秋孃窓戶，困殢雲鬟，醉欹風帽，總是牽情處，返魂何在，玉川風味如許。
｜尹煥。霓裳中序第一｜青顰粲素靨，海國仙人偏耐熱，餐盡風香露屑，便萬里凌空，肯憑蓮葉，盈盈步月，悄似憐輕去瑤闕，何人在，憶渠癡小，點點愛輕捷。　愁絕，舊遊輕別，忍重看鎖香金篋，淒涼清夜簟茀，悵杳杳，詩魂真化風蝶。冷香清到骨，夢十里，梅花霽雪，歸來也，厭厭心事，自共素娥說。
｜別錄｜
｜增｜
｜廣東新語｜珠江南岸，有村曰莊頭，周里許，悉種素馨，亦曰花田，率以昧爽往摘，以天未明，見花而不見葉，其稍白者，則是其日當開者也，既摘，覆以濕布，毋使見日，其已開者則置之，花客涉江買以歸，一時穿燈者、作串與瓔珞者數百人，城內外買者萬家，富者以斗斛，貧者以升，其量花若量珠然。花宜夜，乘夜乃開，上人頭髻乃開，見月而益光艶，得人氣而益馥，竟夕氤氳，至曉萎，猶有餘味，懷之辟暑，吸之清肺氣，又宜作燈，雕玉鏤冰，玲瓏四照，遊冶者以導車馬，故楊用修雲，粵中素馨燈，天下之至艶者也，兒女以花蒸油取液，為面脂頭澤，謂能長髮潤肌，其為龍涎香餅香串者，治以素馨，則韻味愈遠，隆冬花少曰雪花，摘經數日乃開，夏月花多，瓊英狼籍，入夜滿城如雪，觸處皆香。
　廣中七月七日，多為素馨花艇，遊泛海珠及西濠、香浦，秋冬作火清蘸，則千門萬戶皆掛素馨燈，結為鸞鳳諸形，或作流蘇，寶帶葳蕤，間以朱槿以供神，或當宴會酒酣出素馨毬以獻客，客聞寒香，而沉醉以醒，以掛複斗帳中，雖盛夏能除炎熱，枕簟為之生涼，諺曰，檳榔辟寒，素馨辟暑，故粵人以二物為貴，獻客者先以檳榔，次以素馨。
　　含笑
｜原｜
｜本草｜含笑出海南，有紫、白二種。
｜遯齋閑覽｜南方花木，北地所無者，大含笑、小含笑，其花常若菡萏之未敷者，故有含笑之名。
｜草花譜｜含笑花開不滿，若含笑然。
｜捫蝨新話｜含笑有大、小，小含笑香尤酷烈，有四時花，惟夏中最盛，又有紫含笑、茉莉含笑，皆以日西入，稍陰則花開，初開香尤撲鼻，予山居無事，每晚涼坐山亭中，忽聞香風一陣，滿室郁然，知是含笑開矣。
｜𢑥考｜
｜增｜
｜東坡廣州蒲澗寺詩注｜山中多含笑花。
｜花經｜含笑花二品八命。
｜澄懷錄｜韓熙載雲，對花焚香，含笑宜麝。
｜集藻｜
｜賦｜
｜增｜
｜宋。李綱。含笑花賦有序｜南方花木之美者，莫若含笑，綠葉素榮，其香郁然，是花也，方蒙恩而入幸，價重一時，故感而為之賦，其辭曰，
夫何嘉木之姝嫮兮，藹芬馥之芳容，結孤根於暖地兮，披素豔於幽叢，炫麗景之遲遲兮，浥零露之濃濃，默凝情而不語兮，獨含笑於春空，其笑伊何粲兮巧倩，洞戶初啟，曲欄乍見，驚鄰女之窺牆，疑寵姬之教戰，鄙妖姿之齲齒，謝啼妝之半面，態有餘情，忽焉改觀，國香無敵，秀色可餐，抱貞潔之雅志，舒婉孌之歡顏，寧解頤而啟齒，方墮珥而欹冠，苞溫潤以如玉，吐芬芳其若蘭，俯者如羞，仰者如喜，嚮日嫣然，臨風莞爾，豈褰幃而觀跛，將忘懷於射雉，輕可買之千金，重廻眸之百媚，拔類邁倫，孰與為比，汎㶑酷烈，綽約嬋娟，翠葉擁鬢，綠萼承歡，嗅之彌馨，察之愈妍，信色香之俱美，何扈芷而握荃，若夫萱草忘憂，合歡蠲忿，採杜若於洲中，搴芙蓉於澤畔，藝菊百畦，滋蕙九畹，挈長度美，固不可一㮣而論也，方將移自南國，置之玉堂，違霜雪之淒冷，依日月之末光，憑雕檻而凝彩，度芝閣而飄香，破顏一笑，掩乎羣芳，誠可以承天寵而植椒房者乎。
｜七言律詩｜
｜增｜
｜宋。楊萬里。含笑花｜菖蒲節序芰荷時，翠羽衣裳白玉肌，暗折花房須日暮，遙將香氣報人知，半開微吐長懷寶，欲說還休竟俛眉，樹脆枝柔惟葉健，不消更畫只消詩。
｜許仲啟。含笑花｜一點瓜香破醉眠，誤他詩客枉流涎，如何滴露牛心李，化作垂頭玉井蓮，初喜曉光將莞爾，竟羞嬌影不嫣然，忽看吐下金櫻核，蔌蔌聲乾暮葉邊。
｜五言絶句｜
｜增｜
｜宋。徐致中。含笑花｜瓜香濃欲爛，蓮莟碧初勻，含笑如何處，低頭似愧人。
｜歲寒集｜薄薄沉薰骨，英英玉煉煙，惱人風味別，斗帳夢中間。
｜七言絶句｜
｜增｜
｜宋。楊萬里。含笑花二首｜秋來二笑再芬芳，紫笑何如白笑強，只有此花偷不得，無人知處忽然香，　薰風破曉碧蓮含，密意猶低白玉顏，一粲不曾容易發，清香何自徧人間。
｜陸游。聞傅氏莊紫笑花開急棹小舟觀之｜日長無奈清愁處，醉裏來尋紫笑香，漫道閒人無一事，逢春也作蜜蜂忙。
｜劉克莊。含笑花｜春風滿面喜津津，縱有癡拳不忍嗔，竊恐意觀安注腳，笑他何事與何人。
｜許仲啟。含笑花｜獻笑佳人絕可憐，姿姿靨輔巧承顴，一枝不用千金買，雨洗風吹卻粲然。
｜蕭文仙。含笑｜肥樣雕成玉色仙，碧瑤幢裏粲嬋娟，道渠觧笑何曾笑，只合更名小白蓮。
｜金。施宜生。含笑花｜百步清香透玉肌，滿堂皓齒轉明眉，搴帷彼客相迎處，射雉春風得意時。
｜詩散句｜
｜增｜
｜宋。鄭潤甫｜自有嫣然態，風前欲笑人，涓涓朝泣露，盎盎夜生春。
｜劉濤｜未嘗逢露齒，只恐欲傾城。
｜丁謂｜草觧忘憂忘底事，花名含笑笑何人。
｜蘇軾｜而今只有花含笑，笑道秦皇欲學仙。
｜百氏集｜試問嫣然如可買，會須一笑與千金。　深情厚意知多少，盡在嫣然一笑中。
｜蘇軾｜涓涓滴露紫含笑。　花非識面常含笑。
｜詞｜
｜增｜
｜宋。無名氏。楊柳枝｜綠蠟芳趺雪一包，綻瓊梢，清香卻暑賞堂坳，晚風飄。　笑靨含羞藏碧葉，為誰嬌，長隨茉莉展輕綃，伴良宵。
　　指甲花
｜增｜
｜南方草木狀｜指甲花，其樹高五、六尺，枝條柔弱，葉如嫩榆，與那悉茗、末利花皆雪白，而香不相上下，亦自大秦國移植南海，而此花極繁細，纔如半米粒許，彼人多折置襟袖間，蓋資其芳馥爾，一名散沫花。
｜北戶錄｜指甲花，花細白，絕芳香，番人種之，未詳其名，波斯移植中夏，如金錢花也，本出外國，大同二年始來中土。
｜草花譜｜指甲花生杭之諸山中，花小，如蜜色而香甚，用山土移歸土盆中，亦可供玩。
｜原｜指甲花，夏月開，香似木樨，可染指甲，過於鳳仙花，有黃、白二種。
｜集藻｜
｜七言絶句｜
｜增｜
｜宋。鄭剛中。題異香花俗呼指甲花｜小比木犀無醞藉，輕黃碎蘂亂交加，邦人不觧稱誰說，一地稱為指甲花。
　　凌霄花
｜原｜凌霄花，一名紫葳，〈本草雲，俗謂赤艷曰紫葳葳，此花赤艷，故名。〉一名陵苕，〈爾雅雲︰苕，陵苕。黃華，蔈。白華，茇。注云︰一名陵時，華色異，名亦不同。疏雲，黃華名蔈，白華名茇，別花色之名也。詩小雅，鄭箋雲，陵苕之華，紫赤而繁。而此雲黃、白者，蓋就紫色之中有黃紫、白紫耳。〉一名女葳，一名茇華，一名武威，一名瞿陵，一名鬼目。處處皆有，多生山中，人家園圃亦栽之，野生者，蔓纔數尺，得木而上，即高數丈，蔓間鬚如蝎虎足，附樹上甚堅牢，久者藤大如杯，春初生枝，一枝數葉，尖長有齒，深青色，開花一枝十餘朶，大如牽牛，花頭開五瓣，赭黃色，有數點，夏中乃盈，秋深更赤，八月結莢，如豆角，長三寸許，子輕薄如榆仁、如馬兜鈴仁，根長亦如兜鈴根，秋深采之，陰乾。花及根甘、酸，微寒，無毒，治婦人產乳餘疾，崩中，㿂瘕血閉，寒熱羸瘦。莖葉苦，平，無毒，主治熱風身癢，遊風風疹，瘀血，喉痺熱痛，涼血生肌。
｜𢑥考｜
｜增｜
｜詩。小雅｜苕之華，芸其黃矣。｜傳｜苕，陵苕也，將落黃。
　苕之華，其葉青青。｜傳｜華落，葉青青然。
｜老學庵筆記｜凌霄花未有不依木而能生者，惟西京富鄭公園中一株，挺然獨立，高四丈，圍三尺餘，花大如杯，旁無所附，宣和初，景華苑成，移植於芳林殿前，畫圖進御。
｜三柳軒雜識｜凌霄花為勢客。
｜花經｜凌霄花六品四命。
｜原本事集｜西湖藏春塢，門前有二古松，各有凌霄花絡其上，詩僧清順常晝臥其下，子瞻為郡，一日屏騎從過之，松風搔然，順指落花覓句，子瞻為作木蘭花詞。
｜增｜
｜嵩山記｜初祖庵前有三花樹，蓋凌霄藤附檜而生者也，花正開，深紅可愛，自達磨未至時有之。
｜原｜
｜學圃餘疏｜凌霄花纏奇石老樹，作花可觀，大都與春時紫藤皆園林中不可少者。
｜花史｜富鄭公居洛，其家圃中凌霄花無所因附而特起，歲久遂成大樹，高數尋，亭亭可愛，朱弁曰，是花豈非草木中豪傑乎，所謂不待文王而猶者也。
｜集藻｜
｜賦｜
｜增｜
｜宋。梅堯臣。凌霄花賦｜厥草惟夭，厥木惟喬，草有柔蔓，木有繁條，緣根兮附帶，布葉兮敷茵，朱華粲兮下覆，本幹蔽兮不昭，嗟兮此木幾歲幾年而至於合抱，夫何此草一旦一夕而遂曰凌霄，是使藜藿蒿艾慕高豔而仰翹翹也，安知蘋藻自潔，蕙蘭自芳，芙容出汙而自麗，芝菌不根而自長，或紉佩帶，或采頃筐，或製裳於騷客，或登歌於樂章，故得為馨為薦為嘉為祥，皆無附著亦以名揚，奚必託危柯而後昌，吾謂木老多枯，風高必折，當是時將恐摧為朽荄，不復萌蘗，豈得與百卉並列也邪。
｜五言古詩｜
｜增｜
｜唐。白居易。有木詩｜有木名凌霄，擢秀非孤標，偶依一株樹，遂抽百尺條，託根附樹身，開花寄樹梢，自謂得其勢，無因有動搖，一旦樹摧倒，獨立暫飄颻，疾風從東起，吹折不終朝，朝為拂雲花，暮為委地樵，寄言立身者，勿學柔弱苗。
｜原｜
｜宋。梅堯臣。凌霄花｜草木不觧行，隨生自有理，觀此引蔓柔，必憑高樹起，氣類固有合，縈纏豈由已，仰見蒼虯枝，上發彤霞蘂，層霄不易凌，樵斧者誰子，一日摧作薪，此物當共萎。
｜曾肇。凌霄花｜凌霄體纖柔，枝葉工託麗，青青亂松樹，直榦遭蒙蔽，不有嚴霜威，焉能辨堅脆。
｜增｜
｜范浚。凌霄花｜栽松待成陰，種漆擬作器，人皆笑艱拙，往往得後利，君看植凌霄，百尺蔓柔翠，新花鬱煌煌，照日吐妍媚，風霜忽搖落，大木亦凋瘁，視爾託根生，枯莖無殘蔕，先榮疾蕭瑟，物理固難恃，凌霄亟芳華，衰歇亦容易。
｜明。高啟。瞻木軒並序｜道士李玄修所居庭，有凌霄花依樹而生，近樹伐而凌霄花獨存，因以名室，求予賦詩，
凌霄託高樹，引蔓日已長，纏緜共春榮，幽花藹敷芳，高樹忽見伐，無依向風霜，亭亭還自持，柔姿喜能強，君子貴獨立，倚附非端良，覽物成感歎，為君賦新章。
｜七言古詩｜
｜增｜
｜宋。陸游。凌霄花｜庭中青松四無鄰，凌霄百尺依松身，高花風墮赤玉盞，老蔓煙濕蒼龍鱗，古來豪傑人少知，昂霄聳壑寧自期，抱才委地固多矣，今我撫事心傷悲。
｜七言絶句｜
｜增｜
｜唐。歐陽炯。凌霄花｜凌霄多半繞棕櫚，深染梔黃色不如，滿樹微風吹細葉，一條龍甲颭清虛。
｜原｜
｜宋。楊繪。凌霄花｜直饒枝榦凌霄去，猶有根原與地平，不道花依他樹發，強攀紅日鬭妍明。
｜賈昌朝。凌霄｜披雲似有凌雲志，向日寧無捧日心，珍重青松好依託，直從平地起千尋。
｜增｜
｜范成大。壽櫟堂前小山峰凌霄花盛開，蔥蒨如畫，因名之曰凌霄峰｜天風搖曳寶花垂，花下仙人住翠微，一夜新枝香焙暖，旋薰金縷綠羅衣。　山容花意各翔空，題作凌霄第一峰，門外輪蹄塵撲地，呼來借與一枝筇。
｜陸游。遊彌牟菩提院，庭下有凌霄藤附古楠，其高數丈，花已零落滿地｜絳英翠蔓亦佳哉，零亂空庭碼碯杯，徧雨新花天有意，定知閒客欲閒來。
｜原｜
｜趙汝回。凌霄花｜嫋嫋枯藤淺淺葩，夤緣直上照殘霞，老僧不作因依想，將謂青松自有花。
｜詩散句｜
｜原｜
｜宋。曾鞏｜固知臭味非相類，其奈縈纏不自由。
｜蔣梅邊｜引蔓閒花欲透雲，託身下倚老松根。
｜唐。杜甫｜古苕生迮地。
｜詞｜
｜原｜
｜宋。蘇軾。減字木蘭花｜雙龍對起，白甲蒼髯煙雨裏，疎影微香，下有幽人晝夢長。　湖風清輭，雙鵲飛來爭噪晚，翠颭紅輕，時墮凌霄百尺英。
｜別錄｜
｜原｜
｜禁忌｜凌霄花用以蟠繡大石，殊可觀玩，但鼻聞傷腦，花上露入目令人矇，孕婦經花下能墮胎，不可不慎。
御定佩文齋廣群芳譜卷四十三
