楚，羋姓子爵，出自顓帝孫重黎，爲高辛氏火正，命曰祝融。
祝融生陸終，終生六子，最少者爲季連。
季連之苗裔鬻熊，爲周文王師。
成王時，舉文武勤勞之後嗣，得鬻熊曾孫熊繹，封於荊蠻，胙以男子之田。
其後都郢，更名曰楚。
熊繹六世至熊渠，浸強，立其長子康爲句亶王，中子紅爲鄂王，少子執疵爲章越王，此僣王之始也。
及周厲王暴虐，熊渠畏之，去其王號。
又二世而至熊儀，是爲若傲。
又二世至熊昫，是爲蚡冐。
又一世熊通，是爲楚武王。
武王十九年，魯隱公之元年也，始入春秋。
王三十五年，伐隨，使隨請周尊楚號，周室不聽，還報，熊通怒曰：「吾先君鬻熊，文王之師也，早終。成王舉我先公，乃以子男田令居楚，蠻夷皆率服，而王不加位，我自尊耳！」
三十七年，乃自爲楚王，與隨人盟而去，於是始開濮地而有之。
三十八年，楚武王合諸侯於沈鹿，黃隨不會，使薳草讓之。楚子伐隨，軍於漢、淮之間，隨侯禦之，戰於速杞，隨師大敗，鬭丹獲其戎車，與其戎右少師。秋，隨及楚平。
三十九年，巴子使韓服告於楚，請與鄧爲好。楚子道使道朔，將巴客以聘於鄧。鄧，南鄙鄾人，攻而奪之幣，殺道朔及巴行人。楚子使薳章讓於鄧，鄧人弗受。夏，楚子使鬭廉帥巴師圍鄾，鄧人救之，大敗鄧師。
四十三年，楚伐絞 ，覆絞人於山下，爲城下之盟而還。
四十四年，使莫敖、屈瑕伐羅，爲羅人所敗。莫敖自縊，羣帥囚於冶父以聽刑。楚子曰：「孤之罪也，皆免之。」
五十一年，周召隨侯，數以立楚爲王，楚怒，以隨背己。春三月，楚武王荊屍，授師以伐隨
http://ctext.org/library.pl?if=gb&file=100927&by_title=%E6%98%A5%E7%A7%8B%E7%B4%80%E5%82%B3&page=64
