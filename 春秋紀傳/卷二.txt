〈春秋，魯史也。經聖人之筆削，則不曰史而曰經，所以尊魯也。今纂魯世家，仍降而從列國之例，不曰經而曰史。法當避經而從傳，所以尊經也。此史例也。〉
魯，姬姓之國，周成王以封其叔父周公旦。周公留相王室，子伯禽就封於魯，傳世二十三而至隱公。
隱公名息姑，惠公之子也。惠公元妃孟子卒，繼室以聲子〈孟子之姪娣〉，生隱公，又娶於宋曰仲子，生桓公軌。
仲子生而有文在其手，曰：「爲魯夫人，是以歸於我。」及惠公薨，隱公當嗣，以禎祥之故，追成父志。爲桓公尚少，權攝君位，故隱公立，春秋不書即位。
是歲周平王之四十九年也，魯隱公四年，衛州吁以諸侯之師伐鄭，宋公使來乞師，公辭之。羽父請以師會之，公弗許，固請而行。諸侯之師，敗鄭徒兵，取其禾而還。
五年，考仲子之宮，初獻六羽。
祁人、鄭人伐宋，入其郛，宋人使來告命。公聞其入郛也，將救之，問於使者曰：「師何及？」對曰：「未及國。」公怒，乃止，辭使者曰：「君命寡人，同䘏社稷之難，今問諸使者曰『師未及國』，非寡人之所敢知也！」
六年，鄭人來輸平。冬，京師來告饑，公爲之請糴於宋、衛、齊、鄭，禮也。
七年，公伐邾，爲宋討也。初，公以狐壤之役怨鄭，與宋爲好。鄭伐宋，公欲救之，怒宋史失辭而止，鄭人知其可間也，故前年來輸平。及是年鄭宋復通好，公懼而代邾，爲宋討入郛之役，以求好於宋。冬，天王使凡伯來聘，還，戎伐於楚丘，以歸。
八年，鄭伯請釋泰山之祀而祀周公，以泰山之祊易許田。三月，鄭伯使宛來歸祊，不祀泰山也。
九年，春，天王使南季來聘。
十年，公會齊侯、鄭伯，盟於中丘。謀伐宋，公子翬先期往，伐取宋之郜防。
十一年，春，滕侯、薛侯來朝爭長，薛侯曰：「我先封。」滕侯曰：「我周之卜正也，薛，庶姓也，我不可以後之。」公使羽父請於薛侯曰：「君與滕君，辱在寡人。周諺有之曰：『山有木，工則度之；賓有禮，主則擇之。』周之宗盟，異性爲後。寡人若朝於薛，不敢與諸任齒。君若辱貺寡人，則願以滕君爲請！」薛侯許之，乃長滕侯。秋七月，公會齊侯、鄭伯伐許，入之。齊侯以許讓公，公曰：「君謂許不共，故從君討之。許既伏其罪矣，雖君有命，寡人弗敢與聞。」乃與鄭人。羽父請殺桓公，將以求太宰，公曰：「爲其少故也，吾將授之矣。速營莬裘，吾將老焉。」羽父懼，反譛公於桓公而請弒之。公之爲太子也，與鄭人戰於狐壤，止焉。鄭人囚諸尹氏，賂尹氏而禱於其主鍾巫，遂與尹氏歸而立其主。十一月，公祭鍾巫，齋於社圃，館於寪氏，羽父使賊弒公於寪氏，立桓公而討寪氏，有死者。
桓公元年，鄭伯以壁假許田。
二年，以宋之賂鼎，入於太廟，君子譏之。
三年，使公子翬迎夫人姜氏於齊。夫人，齊襄公之妹也。
六年，夫人生子與桓公同日，故名曰同。同長爲太子。冬，齊侯、衛侯、鄭伯來戰於郎。初，北戎病齊，諸侯救之，鄭太子忽有功焉。齊人餼諸侯，使魯次之，魯以周班後鄭，鄭人怒，故與齊、衛伐魯。時宋、鄭二國相惡，公欲平宋、鄭，屢與宋盟會，而宋卒辭平。
十二年，與鄭伯盟於武父，遂帥師以伐宋，宋無信也。君子曰：「苟信不繼，盟無益也。」
十七年，夏，及齊師戰於奚，疆事也。於是齊人入侵魯疆，疆吏來告，公曰：「疆場之事，慎守其一而備其不虞，事至而戰，又何謁焉？」
十八年，春，公將有行，與姜氏如齊，申繻諫止公，公不聽，遂及文姜如齊，齊襄公通焉。公謫之，以告。夏四月丙子，享公，使公子彭生乘公，公薨於車。魯人告於齊曰：「寡君畏君之威，不敢寧居，來修舊好。禮成而不反，無所歸咎，惡於諸侯，請以彭生除之！」齊人殺彭生，魯立太子同，是爲莊公。莊公母文姜遂留齊，久之，復還魯，數出與襄公會焉。
五年，伐衛，納衛惠公。
八年，齊公子糾來奔，公及齊師圍郕，郕降於齊師。仲慶父請伐齊師，公曰：「不可。我實不德，齊師何罪？罪我之由，《夏書》曰：『臯陶邁種德，德乃降。』姑務德以待時乎。」秋，師還。
九年，公伐齊，納子糾。桓公自莒先入，發兵擊魯，公及齊師戰於乾時，我師敗績，公喪戎路，傳乘而歸。秦子梁子以公旗辟於下道，皆爲齊所獲。齊鮑牧帥師讓魯，乃殺公子糾於笙竇，召忽自剄，械管仲以授齊使者。
十年，春，齊師伐我，公用曹劌謀，敗齊師於長勺。夏，公敗宋師於乘丘。公以金僕姑射南宮長萬，公右歂孫生搏之。長萬，宋之力臣也。
十一年，夏，宋爲乘丘之役故，侵我。公禦之未陳而簿之，敗諸鄑。
十三年，冬，會齊桓公，盟於柯，曹沫刦盟，桓公歸魯侵地。
十五年，齊桓公始霸。
十七年，戎來侵魯，魯人不知，既去，公乃追之。
十九年，冬，齊人、宋人、陳人伐我西鄙。
二十一年，夫人文姜薨。
二十三年，公如齊觀社。公將逆夫人姜氏於齊，盛餙宮室以待之。秋，丹桓公之楹。
二十四年，春，秋，夫人哀姜至。
三十二年，初，公築臺，臨黨氏，見孟任，從之閟，而以夫人言許之，割臂盟公，生子般焉。雩講於梁氏，女公子觀之。圉人犖，自牆外與之戲，子般怒，使鞭之，公曰：「不如殺之。是不可鞭，犖有力，焉有投葢於稷門？」莊公有三弟，長曰慶父，次曰叔牙，次曰季友。公病而問後於叔牙，對曰：「慶父材。」問於季友，對曰：「臣以死奉般。」公曰：「鄉者，牙曰慶父材。」成季使以君命，命牙待於鍼巫氏，使鍼、季酖殺之。八月癸亥，莊公薨於路寢，子般即位，次於黨氏。冬十月己未，共仲使圉人犖賊子般於黨氏，季友出奔陳，魯人立閔公啟方。閔公，哀姜之姪，叔姜之子也，時年八歲。
元年，秋八月，公及齊侯盟於落姑，請復季友也。齊侯許之，召諸陳，季子來歸。初，公傅奪卜齮田，公不禁。
二年，秋八月辛丑，共仲使卜齮賊公於武闈，成季以閔公要兄公子申適邾，共仲奔莒。季友乃以公子申入魯，立之，是爲僖公。以賂求共仲於莒，共仲自縊而死。共仲通於哀姜，哀姜欲立之。閔公之死也，哀姜與知之，故哀姜孫於邾。齊桓公聞哀姜與慶父亂，以危魯，取而殺之於夷，以其屍歸，僖公請而葬之。僖公以季友有大功，以汶陽費封季友，爲魯上卿，其後爲季孫氏，慶父後爲仲孫氏，叔牙後爲叔孫氏也。
僖公元年，冬，莒人以師來求賂。公子友敗諸酈，獲莒子之弟莒拏。
四年，公從齊桓公伐楚，盟於召陵而還。
五年，春，王正月辛亥朔，日南至。公既視朔，遂登臺觀，以望雲物，禮也。夏，公及諸侯會王世子於首止，謀寧周也。
六年，公從齊桓伐鄭，圍新城，尋及諸侯之師救許。
七年，公及諸侯盟於寧母，通王貢也。
八年，惠王崩，襄王有子帶之難，公會諸侯，盟於洮，謀王室。
九年，晉里克弒其君夷齊、卓子，齊桓公率僖公討晉亂，至高梁，立晉惠公而還。
十七年，夏，師滅項。時公會諸侯於淮，未歸，而魯取項，齊人以爲討而止公。僖公夫人聲姜，齊女也。以公故，會齊侯於卞以請公。九月，公至自會。是歲十二月，齊桓公卒。
二十一年，邾人滅須句，須句子來奔。僖公之母成風，須句之女也，成風爲之言於公曰：「崇明祀，保小寡，周禮也。蠻夷猾夏，周禍也。若封須句，是崇皥濟而修祀紓禍也。」
二十二年，春，公伐邾，取須句，反其君焉。夏，邾人以須句故出師，公卑邾，不設備，戰於升陘，我師敗績，邾人獲公胄，縣諸魚門。是年魯旱，公欲焚巫，臧孫辰諫止之。
二十四年，晉文公即位。
二十五年，衛人平莒於我。十二月，盟於洮，修衛文公之好，且及莒平也。
二十六年，齊孝公伐我北鄙，臧文仲欲以辭卻之，使展喜受命於展禽。犒齊師，齊侯還。公使東門襄仲、臧文仲如楚乞師以伐齊。公以楚師伐齊，取穀。
二十八年，晉文公敗楚師於城𤂛。冬，天王狩於河陽，公朝於王所。
二十九年，春，介葛盧來朝，舍於昌衍之上。公在會，饋之芻米，禮也。冬，介葛盧來，以未見公故，復來朝，禮之加燕好。介葛盧聞牛鳴，曰：「是生三犧，皆用之矣。其音雲，問之而信。」
三十年，晉文公執衛成公歸於京師，公爲之請，納玉於王與晉侯皆十𣪝，王許之，乃釋衛侯。
三十一年，春，取濟西田，分曹地也。
三十三年，公伐邾，取訾婁，以報升陘之役。十有二月，僖公薨，太子興立，是爲文公，文母即聲姜也。
文公二年，秋八月，大事於太廟，躋僖公，逆祀也，君子以爲非禮。冬，公子遂如齊納幣，晉人以公不朝來討。公如晉，晉人使陽處父盟公以恥之。既而，晉人懼其無禮於公也，請改盟。公及晉襄公盟，成禮而歸
四年，夏，逆婦姜於齊，卿不行，非禮也。貴聘而賤逆之，君子是以知出姜之不允於魯也。
六年，季孫行父聘於晉，使求遭喪之禮以行。八月，晉襄公薨，是歲閏月不告朔，君子譏之。
十一年，冬十月，長狄伐我，公使叔孫得臣追之，敗狄於鹹，獲長狄僑如。初，宋武公之世，鄋瞞代宋，司徒皇父帥師禦之，敗狄於長丘，獲長狄緣斯。晉之滅潞也，獲僑如之弟焚如。齊襄公二年，鄋瞞伐齊，齊王子成父獲其弟榮如，埋其首於北門。衛人獲其季弟簡如，鄋瞞由是遂亡。
十三年，公如晉朝，且尋盟。衛侯會公於沓，請平於晉。公還，鄭伯會公於棐，亦請平於晉，公皆成之。是時，齊懿公篡立，魯數有齊難，文公患之。
十八年，春，齊侯戒師期，而有疾，醫曰：「不及秋，將死。」公聞之，卜曰：「尚無及期。」卜楚丘占之曰：「齊侯不及期，非疾也。君亦不聞。」二月，文公薨，文公元妃齊女哀姜生子惡及視，次妃敬嬴生子倭。敬嬴嬖而私事襄仲，以子倭屬之，襄仲欲立之，叔仲、惠伯不可。襄仲見齊惠公而請之，惠公新立而欲親魯，許之。冬十月，襄仲殺惡及視而立倭，是爲宣公，叔仲、惠伯死之。夫人姜氏歸於齊，將行，哭而過市曰：「天乎，仲爲不道，殺嫡立庶！」市人皆哭，魯人謂之哀姜，魯由此公室卑，三桓強矣。
宣公元年，季孫行父如齊，納賂，以請會。齊侯會於平州，以定公位。六月，齊人取濟西田，爲立公故，以賂齊也。公事齊甚勤，比歲往朝。
十年，齊惠公以我服故，歸濟西之田。是歲，齊惠公卒，公如齊奔喪。
十二年，楚莊王伐鄭，敗晉師於邲。
十八年，冬十月壬戌，公薨，太子黑肱立，是爲成公。成公幼弱，政在三家。
二年，季孫行父、臧孫許、叔孫僑如、公孫嬰齊帥師，會晉卻克伐齊，大敗齊師於靡笄之下，取汶陽之田於齊。公會晉師於上鄍，賜晉三帥先路三命之服，司馬、馬空、輿帥、候正、亞旅，皆受一命之服。初，宣公使求好於楚，莊王卒，宣公薨，不克作好。公即位，受盟於晉，會晉伐齊，楚令尹子重帥師求齊，遂侵我，及於陽橋。成公用孟獻子謀，往賂楚，以執斵、執鍼、織紝皆百人，公子公衡爲質，以請盟，楚人許平。公受盟於蜀，楚師乃還。
三年，公如晉，拜汶陽之田。
四年，公如晉，晉景公見公不敬，公歸，欲叛晉而從楚，季文子諫乃止。
八年，復以汶陽之田歸之於齊，晉命也。
九年，二月，伯姬歸於宋。夏，季文子如宋致女，復命公享之，賦《韓奕》之六章。穆姜出於房，再拜曰：「大夫勤辱，不忘先君，以及嗣君，施及未亡人。先君猶有望也，敢拜大夫之重勤」。又賦《綠衣》之卒章而入。
十年，晉景公卒，公如晉，晉人留公送葬，魯人以爲恥，諱之。公請受盟，乃使公還。
十三年，春三月，公及諸侯朝王於京師，遂從晉厲公伐秦，戰於麻隊，有功而還。
十五年，始與吳王壽夢會鍾離。
十六年，晉厲公大敗楚師於鄢陵。是役也，公後師期，叔孫僑如通於穆姜，欲去季、孟而取其室，將行，穆姜送公，命逐二子，公以晉難告，曰：「請反而聽命。」姜怒，公子偃、公子鉏趨過，指之曰：「女不可，是皆君也。」
http://ctext.org/library.pl?if=gb&file=100926&by_title=%E6%98%A5%E7%A7%8B%E7%B4%80%E5%82%B3&page=24
