周平王，幽王之子也，諱宜臼。
幽王之後曰申後，生太子宜臼，後得褒姒嬖之，生子伯服。
幽王欲廢申後，而立褒姒爲後，廢太子宜臼，而立伯服爲太子。
初夏后氏之世，有二神龍止於帝廷，而言曰：「余褒之二君。」夏帝卜殺之，與去之，與止之，莫吉。卜請其𣺶而藏之，吉，於是布幣而策告之。
龍亡而𣺶在，櫝而去之。
夏亡，傳此器殷，殷亡傳周，比三代莫敢發之。
至厲王之末，發而觀之，𣺶流於廷，不可除。厲王使婦人祼而譟之，𣺶化爲玄黿，以入王後宮。後宮之童妾既亂而遭之，既笄而孕，無夫而生子，懼而棄之。
宣王之時，童謠曰：「檿弧箕服，實亡周國。」於是宣王聞之，有夫婦鬻是器者，宣王使執而戮之。
逃於道，而見向者後宮童妾所棄妖子，出於道，聞其夜啼，哀而收之，夫婦遂亡奔於褒。
褒人有罪，請入童妾所棄女子者於王，以贖罪。棄女子出於褒，是爲褒姒。
王之後宮，見而愛之，生子伯服，竟廢申後及太子，以褒姒爲後，伯服爲太子。
褒姒不好笑，幽王欲其笑，萬方故不笑。幽王爲烽燧大鼓，有寇至，則舉烽火，諸侯悉至，至而無寇，褒姒乃大笑，王說之。爲數舉烽火，其後不信，諸侯益不至。
申後，申侯之女也。申侯怒，與繒西夷犬戎攻幽王，幽王舉烽火徵兵，兵莫至，遂殺幽王驪山下，虜褒姒，盡取周賂而去。於是諸侯乃即申侯而共立故太子宜臼，是爲平王。
平王立，辟戎難，棄豐鎬故都，東遷於雒邑。是時，周室衰微，諸侯強並弱，齊、楚、秦始大政由方伯。
四十九年，魯隱公立，春秋之作始於此年。
五十一年，平王崩，太子洩父早卒，立其子林，是爲桓王。桓王，平王孫也。初鄭武公、莊公爲平王卿士，王貳於虢，鄭伯怨王，王曰：「無之。」故周、鄭交質，王子狐爲質於鄭，鄭公子忽爲質於周。
王崩，周人將𢌿虢公政。四月，鄭祭足帥師取溫之麥。秋，又取成周之禾。周、鄭交惡。君子曰：「信不由中，質無益也。明恕而行，要之以禮，雖無有質，誰能間之？苟有明信，澗谿沼沚之毛，蘋蘩薀藻之菜，筐莒錡釜之器，潢汙行潦之水。可薦於鬼神，可羞於王公。而況君子結二國之信，行之以禮，又焉用質？風有采蘩採蘋，雅有行葦泂酌，昭忠信也。」
三年，鄭莊公如周，始朝桓王，王不禮焉。周公黑肩言於王曰：「我周之東遷，晉、鄭焉依。善政以勤來者，猶懼不蔇，況不禮焉？鄭不來矣。」
四年，初戎朝於周，發幣於公卿，凡伯弗賔。冬，王使凡伯聘於魯，還，戎伐之於楚丘以歸。
五年，夏，虢公忌父始作卿士於周。
八年，王取鄔、劉、蔿、邗之田於鄭，而與鄭人蘇忿生之田溫、原、絺、樊、隰、郕、攢茅、向盟、州、陘、隤、懷，君子是以知桓王之失鄭也。是歲，魯弒隱公立桓公。
十三年，王奪鄭伯政，鄭伯不朝。秋，王以諸侯伐鄭，鄭伯禦之，戰於繻葛，王師敗績。祝聃射王中肩，王亦能軍。
二十三年，桓王崩，莊王佗立。
莊王四年，周公黑肩欲弒莊王，而立王子克。辛伯告王，遂與王殺周公黑肩，王子克奔燕。初，子儀有寵於桓王，桓王屬諸周公，辛伯諫曰：「並後匹嫡，兩政耦國，亂之本也。」周公弗從，故及於難。
十五年，莊王崩，子僖王胡齊立。
僖王三年，齊桓公始伯。
五年，僖王崩，子惠王閬立。
元年，春，虢公、晉侯朝王，王饗禮，命之宥，皆賜玉五㲄，馬三匹。虢公、晉侯、鄭伯使原莊公逆王后於陳。陳嬀歸於京師，是爲惠後。
惠王二年，初莊王嬖妾姚生子頺，子頺有寵，使蔿國爲之師。及惠王即位，取蔿國之圃以爲囿。邊伯之宮近於王，王取之。王奪子禽、祝跪、與詹父田，而收膳夫之秩，故蔿國、邊伯、石速、詹父、子禽作亂，因蘇氏。秋，五大夫奉子頺以伐王，不克，王奔溫，蘇子奉子頺以奔衛，衛師、燕師伐周。冬，立子頺
http://ctext.org/library.pl?if=gb&file=100925&by_title=%E6%98%A5%E7%A7%8B%E7%B4%80%E5%82%B3&page=123
