凡男婦或歌或笑，或哭或吟，或多言，或久默，或朝夕嗔脹，或晝夜妄行，或口眼俱斜，或披頭跣足，或裸形露體，或桑見神鬼，如此之類，乃飛蟲精靈，妖孽狂鬼，百邪侵害也。欲治之時，先要
愉悅：謂病家敬信醫人，醫人誠心療治。兩相喜悅，邪鬼方除。若主惡砭石,不可以言治，醫貪貨財，不足以言德。
書符：先用硃砂書太乙靈符一道，一道燒灰酒調，病人服，一道貼於病人房內。書符時，念小天罡咒。

念咒：先取氣一口，次念天罡大神，日月常輪，上朝金闕，下覆崑崙，貪狼巨門，祿存文曲，廉真武曲，破軍輔弼，大周天界，細入微塵，玄黃正氣，速赴我身，所有凶神惡煞，速赴我魁之下，母動母作，急急如律令。
定神：謂醫與病人，各正自已之神。神不定勿刺，神已定可施。
正色：謂持針之際，目無邪視，心無外想，手如握虎，勢若擒龍。
禱神：謂臨針之時，閉目存想一會針法，心思神農黃帝，孫韋真人，儼然在前，密言從吾針後，病不許復。乃掐穴咒曰：大哉乾元，威統神天，金針到處，萬病如拈，吾奉太上老君，急急如律令。
咒針：謂下手入針時，呵氣一口於穴上，默存心火燒過，用力徐徐插入，乃咒曰：布氣玄真，萬病不侵，經絡接積，龍降虎升，陰陽妙道，插入神針，針天須要開，針地定教裂，針山須使崩，針海還應竭，針人疾即安，針鬼悉馘滅。吾奉太上老君，急急如律令攝。
又咒曰：手提金鞭倒騎牛，唱得黃河水倒流，一口吸盡川江水，運動人身血脈流，南斗六星，北斗七星。太上老君，急急如律令。
