釋俗
近世授觀察使者不帶金魚袋。初，名臣錢若水拜觀察使，佩魚自若，人皆疑而問之。若水倦於酬辯，錄唐故事一番在袖中，人問者，輒示之。
宦者宮人言，正月與上諱同音，故共易為初月。王珪為修《起居註》，頗熟其聞，因上言秦始皇帝名政，改正音政月為端月，以正音政為正音征，令乞廢正、征音一字不用。遂下兩制議，兩制共是，其請表去其字。曾公亮疑而問予，予曰：不宜廢，且月外尚有《射正詩》曰：「不出正兮。」不止正月矣。曾寤，密語相府，罷之。
國朝有骨朵子，直衛士之親近者。予嘗修日歷，曾究其義，關中人謂腹大者為胍肫，上孤下都，俗因謂杖頭大者亦為胍肫。後訛為骨朵，朵從平聲。然朵難得音，今為軍額固不可改矣。
予昔領門下省，會天子排正仗，吏供洞案者設於前殿兩螭首間，案上設燎香爐，修註官夾案立。予詰吏何名洞？吏辭不知。予思之通，朱漆為案，故名曰洞耳，丞相公序謂然。唐人鄭谷嘗用之。
宣獻宋公著《鹵簿記》，至䂍槊不能得其始。遍問諸儒，無知者。予後十餘年，方得其義，雲江左有瓝槊，以首大如瓝，故雲。䂍一作犦
陶谷本唐彥謙後，石晉時避帝諱，改曰陶。後納唐氏為婿，亦可怪。
古人寫書盡用黃紙，故謂之黃卷。顏之推曰：「讀天下書未遍，不得妄下雌黃。」雌黃與紙色類，故用之以滅誤。今人用白紙，而好事者多用雌黃滅誤，殊不相類。道、佛二家寫書，猶用黃紙。《齊民要術》有治雌黃法，或曰古人何須用黃紙曰蘗，染之可用辟蟫。今臺家詔勅用黃，故私家避不敢用。
孫炎作反切，語本出於俚俗常言，尚數百種。故謂「就」為「鯽溜」，凡人不慧者即曰「不鯽溜」，謂「團」曰「突欒」，謂「精」曰「鯽令」，謂「孔」曰「窟籠」，不可勝舉。而唐盧仝詩雲：「不鯽溜鈍漢。」國朝林逋詩雲：「團欒空繞百千回。」是不曉俚人反語。逋雖變「突」為「團」，亦其謬也。
碑者施於墓則下棺，施於廟則系牲，古人因刻文其上。今佛寺揭大石鏤文，士大夫皆題曰碑銘何耶？吾所未曉。
樂石有磬，今浮屠持銅缽亦名磬。世人不識樂石，而儒者往往不曉磬折義，故不獨不識磬，又不能知缽。搗辛物作虀，南方喜之，所謂「金虀」「玉膾」者。古說虀臼曰「受辛」，是臼中受辛物搗之。
南方之人謂水皆曰「江」，北方之人謂水皆曰「河」，隨方言之便而淮濟之名不顯。司馬遷作《河渠書》，並四瀆言之；《子虛賦》曰：「下屬江河。」事已相亂，後人宜不能分別言之也。
莒公言：「河陽出王鮪。」即今黃魚也，形如豕口，與目俱在腹下，每春二月出於石穴，逆河而上，人乃取之。其腥不可近，官以為鮓，獻禦，其味甚美，然有毒，所謂王鮪岫居者。
蜀人謂老為皤音波，取「皤皤黃發」義。後有蠻王小皤作亂，今國史乃作小波，非是。
蜀人見物驚異，輒曰「噫嘻嚱」，李白作《蜀道難》，因用之。汾、晉之間，尊者呼左右曰「咄」，左右必曰「喏」，而司空圖作《休休亭記》又用之。修書學士劉義叟為予言：《晉書》言「咄嗟」而辦非是，宜言「咄喏」而辦。然「咄嗟」，前代人文章中多用之，或自有義。
今造屋勢有曲折者謂之「庯峻」，齊、魏間，以人有儀矩可喜者謂之「庯峭」，蓋「庯峻」也《集韻》曰：「庯庩屋不平也」，庯，奔模切；庩，同都切。儒者讀書多隨俗呼，不從本音，或終身不悟者。凡讀廷音定皆作廷音亭，故廷中、廷爭柏者、鬼之廷遊神之廷皆作庭；假音嫁借之假皆作假音賈；朝請音才姓切皆作請屈請之請；爛脫音奪皆作脫；太守音狩作守；周身之防去聲為防；廷尉評去聲為評；中興去聲為中興。若此甚眾。
莒公嘗言：山東曰「朝陽」，山西曰「夕陽」。故《詩》曰：「度其夕陽。」又曰：「梧桐生矣，於彼朝陽。」指山之處耳。後人便用夕陽為斜日，誤矣。予見劉琨詩「夕陽忽西流」，然古人亦誤用久矣夫。
余見今人為學不及古人之有根本，每亦自愧。嘗讀《祭式》，其中有任器字註曰「未詳」，且任器乃檐荷之具，雜見子史，何雲未詳？
古今語無雅俗，惟世之罕道者似雅，如古以大為大音如舟柂之柂，則言大雅、大夫、大閱、大舉類，不及今人言大徒帶反之雅；古以車音居為車唱遮反，漢以來乃言車居，俗語則曰車唱遮反，則今語為雅。
今公私文書以勅音賚為敕吏，既書畫有體，不復能改。《春秋》說以人十四心為德，《詩》說以二在天下為酉，《漢書》以貨泉為白水真人，《新論》以金昆為銀，《國誌》以天上有口為吳，《晉書》以黃頭小人為恭，《宋書》以召力為劭。
古無正字，多假借。以中為仲，以說為帨，以召為邵，以閒為閑。後人以亂旁為舌，揖下無耳，黿鼉從龜，奪奮從雀，席中從帶，惡上安西，鼓外設皮，鑿頭生毀，離則配禹，壑乃施溪，巫混經旁，臯分澤外，獵化為獦音葛獸名，業左益土，靈底著器，其何法哉。
余友楊備得古文《尚書》釋文，讀之大喜。於是書訊刺字皆用古文，僚友不之識，指為怪人。
余少為學本無師友，家苦貧，無書，習作詩賦，未始在誌立名於當世也，願計粟米養親紹家閥耳。年二十四而以文投故宰相夏公，公奇之，以為必取甲科，吾亦不知果是歟。天聖甲子從鄉貢試禮部，故龍圖學士劉公嘆所試辭賦，大稱之。朝以為諸生冠，吾始重自淬礪力於學，模寫有名士文章，諸儒頗稱以為是。年過五十被詔作《唐書》，精思十餘年，盡見前世諸著，乃悟文章之難也。雖悟於心，又求之古人，始得其厓略，因取視五十以前所為文，赧然汗下。知未嘗得作者藩籬，而所效皆糟粕芻狗矣一作耳。夫文章必自名一家，然後可以傳不朽。若體規畫圓，準方作矩，終為人之臣僕，古人譏屋下作屋，信然。陸機曰：「謝朝華於已披，啟夕秀於未振。」韓愈曰：「惟陳言之務去。」此乃為文之要。五經皆不同體，孔子沒後，百家奮興，類不相沿，是前人皆得此旨。嗚呼，吾亦悟之晚矣。雖然，若天假吾年，猶冀老而成雲。
莒公嘗言：王沂公所試《有教無類》、《有物混成賦》二篇，在生平論著絕出，有若神助雲。楊億大年亦雲，自古文章立名不必多，如王君二賦一生衣之食之不能盡。
李淑之文自高一代，然最愛劉禹錫文章，以為唐稱「柳劉」，劉宜在柳柳州之上。淑所著論多類之，末年尤奧澀，人讀之至有不能曉者。
柳州為文，或取前人陳語用之，不及韓吏部卓然不朽，不丐於古而語一出諸己。劉夢得巧於用事，故韓柳不加目品焉。
晏相國，今世之工為詩者也。末年見編集者乃過萬篇，唐人已來所未有。然相國不自貴重其文，凡門下客及官屬解聲韻者，悉與酬唱。
上即位天聖初元以來，縉紳間為詩者益少，惟故丞相晏公殊、錢公惟演、翰林劉公筠數人而已。至丞相王公曙、參知政事宋公綬、翰林學士李公淑，文章外亦作詩，而不專也。其後石延年、蘇舜欽、梅堯臣，皆自謂好為詩，不能自名矣。
余於為文似蘧瑗，瑗年五十知四十九年非，餘年六十始知五十九年非，其庶才至於道乎？天稟余才，才及中人，中人之流，未能名一世。然自力於當時，則綽綽矣。
每見舊所作文章，憎之必欲燒棄。梅堯叟喜曰：「公之文進矣。」仆之為詩亦然。
文有屬對平側用事者，供公家一時宣讀施行以便快然。久之，不可施於史傳。余修《唐書》，未嘗得唐人一詔一令可載於傳者，唯舍對偶之文，近高古乃可著於篇。大抵史近古，對偶宜今，以對偶之文入史策，如粉黛飾壯士，笙匏佐鼙鼓，非所施雲。
莒公常言：宋宣獻公作《西太乙宮碑》，文之極摰者也。晏丞相嘗問曾明仲雲：「劉禹錫詩有『瀼西春水縠紋生』，生字作何意？」明仲曰：「作生育之生。」丞相曰：「非也，作生熟之生，語乃健。」《莊子》曰：「生熟不進於前。」王建詩曰：「自別城中禮數生。」
卷中
考古
莒公言：《左氏國語》越大夫舌庸，今《春秋傳》作後庸，而《姓纂》舌氏引越大夫為祖。
今人多誤以鮑照為昭，李商隱有詩雲：「濃烹鮑照葵。」又金陵有人得地中石刻作鮑照字。
衛宏《漢儀註》曰：「太史公，武帝置位在丞相上，天下計書先上太史公，副上丞相。序事如古春秋。司馬遷死後，宣帝以其官為令，行太史文書而已。」晉灼以宏言為非是。顏師古曰：「司馬談為太史令耳，遷尊之為公，予謂遷《與任安書》自言『仆之先人文史星歷，近乎卜祝之間，固主上所戲弄，倡優畜之流俗之所輕也。』若其位在丞相上，安得此言耶？《百官表》不著其官，信其非矣。古者大夫字便用疊畫寫之，以夫有大音故也。《莊子》、李斯《嶧山碑》如此。」
古者牛唯服車，《書》曰：「肇牽車牛。」《易》曰：「服牛乘馬。」漢趙過始教人用牛耕，王弼傳《易》曰牛稼穡之資，是不原漢始牛耕之意。
今國學行王弼《易》，題曰「周易乾傳第一」，下雲王弼註。且傳即註解名，下當只雲王弼乃允。
莒公言《詩》有《棠棣之華》，逸詩有《唐棣之華》，世人多誤以棠棣為唐棣，於兄弟用之，因唐誤棠。且棠棣棣也，唐棣栘也，栘開而反合者也。此兩物不相親。
鄭玄註《禮記》，謂「楂梨之臧者」。今楂與梨絕不類，恐玄所指非今楂也。
莒公言物理不可必故，聖人隨有無言之。以教一世，必於有，則不可常見。如彭祖七百歲，黃帝升天，秦穆、趙簡之帝所也。若必於無，則又忽然而有也。如魏明帝時有火浣布刋去文帝所論是已。
易家有蜀才，《史記》有臣瓚。顏之推曰：「範長生自稱蜀才，則蜀人也。臣瓚者於瓚也。」
唐玄宗始以隸楷易尚書古文，今儒者不識古文自唐開元始。予見蘇頲撰《朝覲壇頌》有乩虞氏字，館閣校雔官輒點乩字側雲疑，不知乩即稽字。
顏之推說唐末文籍亡散，故諸儒不知字學，江南惟徐鉉、徐鍇、中朝郭恕先，此三人信其博也。鍇為《說文》系傳，恕先作《汗簡佩觿》時，蜀有林氏作小說，然狹於徐、郭。太宗朝句中正亦頗留意，予頃請刻篆楷二體九經於國學，予友高敏之笑之。
李陽冰深於篆隸，而名作冰音凝，故參政王公堯臣但讀陽凝。予曰陽凝無義，唯陽冰有不冶之語。
周大臣王樸名樸，平豆反，而自謂樸案。《說文》樸無樸音，俗以樸為樸耳。
後魏、北齊時，裏俗作偽字最多，如巧言為辯，文子為學之比。隋有《柳辯傳》，又辯之訛以鞏易巧矣。予見佛書以言辯字多作辯，世人不復辨詰。
學者不讀《說文》，余以為非是。古者有六書，安得不習？春秋止戈為武，反正為乏，亥二首六身，韓子八厶為公子，夏辨三豕度河，仲尼登太山見七十二家字皆不同。聖賢尚爾，何必為固陋哉？
唐呂溫作《由鹿賦》曰：「由此鹿以致他鹿，故曰由鹿。」予案《說文》曰：「率烏者系生烏以來之名囮。」囮音由，呂得其意而不知《說文》有此囮字也。
焉本鳥名，能獸名，為猴名，乙燕名，借鳳為朋黨字朋本音鳳。學者多不知，不讀《說文》之過也。
《漢書·李廣傳》，數奇註，切為所角反，故學者皆曰數音朔奇。孫宣公奭當世大儒，亦從曰數朔。後予得江南本乃所具反，由是復觀顏註，乃顏破朔從所具反雲。世人不知覺。
《漢書·黃霸傳》雲：京兆尹張敞舍鶡雀飛集丞相府，霸以為神爵，議欲以聞。顏師古曰：此鶡音介字，當作，此通用耳。雀大而青，出羌中，非武賁所載鶡也。今官本介字誤作芬，字作鳻。鳻亦音芬，鳻是鳥聚貌，非鳥名也。予見徐鍇本亦如此改定。
予曾見蕭該《漢書音義》若干篇，時有異議。然本書十二篇，今無其本，顏監集諸家漢書註，獨遺此不收，疑顏當時不見此書雲。今略記於後。
《儒林傳·施仇傳》雲：「魯伯授太山毛莫如少路。」師古曰：姓毛名莫如字少路。該案：《風俗通·姓氏篇》混屯大昊之良佐，漢有屯莫如，為常山太守。又有毛姓，雲毛伯文王子也，見《左傳》。漢有毛樗之，為壽張令。案：此莫如姓非毛，乃應作屯，字音徒本反，今人相承呼為毛。忽聞為屯，驚怪者多。但毛、屯相類，容是傳寫誤耳。應劭解漢書，世人皆用，何為《風俗通》而不信。
《趙子傳》：「蔡誼授同郡食我子公。」師古無註。該案：《風俗通》食我，韓公子也，見《戰國策》。漢有食子公，為博士，食音嗣。
《顏安樂傳》：「疏廣授瑯邪筦路。」師古曰：筦亦管字也，路為御史中丞。該案：草下完音丸，又音官。今《漢書》本卻作草下完，《風俗通·姓氏篇》有管、莞二姓。雲莞蘇楚大夫，見《呂氏春秋》。漢有莞路，為御史中丞，即此是也。又有管姓，雲管夷吾齊桓佐也，見《論語》。漢有管號，為西河太守。今莞路是草下完，非竹下完及竹下官，由來讀者多惑。檢《風俗通》乃知。
《瑕邱江公傳》：「丁姓授楚申章昌曼君為博士，至長沙太傅。」李奇曰：姓申章，名昌，字曼君。該案：《風俗通·姓氏篇》雲：「由余，秦相也。」見《史記》。漢有由章至長沙太傅。
《揚雄傳》：「名曰畔牢愁。」李奇曰：畔離牢聊也，與君相離愁而無聊也。該案：牢字旁著水，晉直作牢。韋昭曰：浶，騷也。鄭氏愁音曹。又「恐鷤鴃之先鳴」，師古：鷤音大系反，鴃音桂。該案：蘇林鷤鴃音殄絹。又「抶獝狂」，該曰：獝狂，無頭鬼，見《字林》。
「招搖泰壹」，顏以張晏註：招搖、泰壹，皆神名。該曰：如淳作臯楔。臯，積柴於頭，置牲玉於其上，舉而燒之，故曰臯搖。
「儲胥弩阹」，該引《三蒼》，因山谷為牛馬圉謂之阹。《黃圖》雲：弩阹在上林苑外，灑沈災呀壑瀆。該案：灑沈災而呀壑瀆兮，呀或作呵，呵叱，問四瀆也。「啾啾蹌蹌入西園切神光」，顏曰：啾啾蹌蹌，騰驤貌。該說：啾，舊亦作愁。韋昭音裁梟反，今書或作口旁秋。該引埤倉啾眾聲也，又引《楚辭》「鳴玉鸞之啾啾」為據雲。「稽顙樹頷，扶服哦伏」，如淳曰：叩頭時項下向則樹向上也。該案：韋本作梨顙樹頷。梨顙，顙斸地；樹頷，頷觸地也。今作稽顙，傳寫誤耳。又《玄》有《首沖錯測攡瑩數文掜圖告》十一篇，該案：沖作衡。雲八十一家相對之，弟如輻轑之衛。又案：《別錄》告下有《玄問》一篇，合十二篇。今脫一篇，疑今人不見《太玄》及《別錄》，不知其謬，譔為十三卷。顏曰：譔與撰同。該案：《字林》譔專教也，音詮，惟《禮記》音撰。尚有一卷未尋得。
予最愛李令伯表，曰「盡節於陛下之日長，報劉之日短也」，此言之要也。
古文卯本柳字，後借為辰卯之卯。北本別字，後借為西北之北。虞翻笑鄭玄不識古文，以卯為昧，訓北曰北猶別也。
古人語自有椎拙不可掩者。樂府曰：「何以銷憂，惟有杜康？」劉越石曰：「何其不夢周。」又曰：「夫子悲獲麟，西狩泣孔丘。」雖有意緒，辭亦鈍樸矣。又不及沈約雲：黃憲牛醫之子叔度名動京師雲。
古人名黑臋、黑肩、牛虱、犬子，今不以為雅。迎貓為食田鼠，讀《禮》者不曰貓音茅而曰貓音苗，避俗也。《莊子》曰：「道在屎溺。」今為鄙語。《漢書》「驢非驢，馬非馬，龜茲王乃騾也」，如此語粗甚，可削去也。
宣獻宋公嘗謂左丘明工言人事，莊周工言天道，二子之上，無有文矣。雖聖人復興，蔑以加雲。予謂老子《道德篇》為玄言之祖，屈宋《離騷》為辭賦之祖，司馬遷《史記》為紀傳之祖。後人為之，如至方不能加矩，至圓不能過規矣。
柳子厚《正符晉說》雖模寫前人體裁，然自出新意，可謂文矣。劉夢得著《天論》三篇，理雖未極，其辭至矣。韓退之《送窮文》、《進學解》、《毛穎傳》、《原道》等諸篇，皆古人意思未到，可以名家矣。
王弼註《易》，直發胸臆，不如鄭玄等師承有來也。或曰：何以得立為一家？予曰：弼棄易象互體，專附小象，衍成其文，是以諸儒不能訾退之。今講《易》者已讀弼註，訖至小象則更無可敷演矣。劉齊善言易說曰：六十四卦本之乾坤，及諸卦中皆有乾坤象意。孔子敘乾為玉為金，坤為牛為輿之類，本釋他卦所引，非徒言也。弼不可雲得意忘象，得象忘言。
《老子》曰：「無物之象。」古語亦有想象。韓非子曰：「人希見生象，得死象圖之。」又案：其圖以想其生也。故人所以意想者，皆謂之象，然說亦怪矣。
司馬相如贊曰：「《春秋》推見至隱，《易》本隱以之顯，《大雅》言王公大人德逮黎庶，《小雅》推小己之得失。其流及上，所言雖殊，其合德一也。」此語最佳。
太史公曰：「趙勝翩翩濁世之佳公子也。」見自振澤，才為亂世之士，治世則罪人矣。
《春秋》者，天下之正法也。孔子有王天下之才，而不得位，故見其誌於《春秋》。是以引天下之譽褒之，賢者不敢私；引天下之議貶之，奸人不敢亂。故漢人以《春秋》決獄，所以法仲尼也。
曾子年七十文學始就，乃能著書。孔子曰「參也魯」，蓋少時止以孝顯，未如晚節之該洽也。
賈誼善言治，晁錯善言兵，董仲舒善推天人，司馬遷敘事，相如、揚雄文章，劉向父子博洽至矣。
韓退之稱孟軻「醇乎醇者也」。至荀況，揚雄曰：「大醇而小疵。」予以為未之盡，孟之學也雖醇，於用緩；荀之學也雖疵，於用切。揚則立言可矣，不近於用。
賈誼善言治健而快，過董仲舒一等；仲舒優軟不迫切，純儒也。
莒公言歐陽永叔推重《歸去來》，以為江左高文。丞相以為知言。
或詆漢高祖非張良、陳平不能得天下。曰不然，良、平非高祖不能用，夫智高於良、平乃能聽其謀。至項羽不知用範增，則敗矣。高祖之量之謀，兼韓信、彭越者八九，故三分關東地與之而不疑。當是時，玩信等如股掌上一土丸爾。
高祖知呂後與戚夫人有隙，方病時，去呂後若斷一巨拇，然終不殺者，以惠帝不能制陳平、周勃、蕭何、曹參等。故委戚氏不顧，為天下計俾。後佐之惠帝六年，後八年。是時天下已定，奸人不能搖亂，文帝以一乘車自代來即位，則高祖料之熟矣。
世稱文帝漢盛德主也，然在朝之儒，賈誼一人而已。所任宰相，盡高祖時猥將庸人，亦不深討禮樂典章，於時詩書皆伏而未出，然而天下太和，兵革不興，南越順德，諸侯軌道，匈奴雖數盜邊，亦不敢深入。由是言之，治天下者在質而已，不必尚文。故曰質近實，文近名，文弊則民詐興矣。
曹操忌孔融、崔琰，殺之，操之宇為弗裕矣。孫權引殺融為比而斥虞翻，誅張溫，權之量又下矣。待賢少忌，惟劉備為綽綽雲。
荀彧之於曹操，本許以天下，及議者欲加九錫，彧未之許，非不之許，欲出諸己耳。操不悟，遽殺之。然則天奪其爽以誅彧，寧不信乎。
孫權用吳，諸葛亮用蜀，終不能得中國一尋一常地，卒之。並吳蜀者，晉也。
能以身為國興亡者，蜀諸葛，晉謝安，秦王猛是也。
霍光學伊尹，才不周用，故宣帝立。王莽學周公，奸足以自文，故平帝簒。
《詩》曰：「蕭蕭馬鳴，悠悠斾旌。」見整而靜也，顏之推愛之。「楊柳依依，雨雪霏霏。」寫物態慰人情也，謝玄愛之。「遠猷辰告」，謝安以為佳語。
左太沖詩曰：「振衣千仞岡，濯足萬里流。」使飄飄有世表，意不減嵇康目送飛鴻語。
柳子厚雲：「嘻笑之怒甚於裂眥，長歌之音過於慟哭。」劉夢得雲：「駭機一發，浮謗如川。」信文之險語。韓退之雲：「婦順夫旨，子嚴父詔。」又雲：「耕於寬閑之野，釣於寂寞之濱。」又雲：「持被入直，三省丁寧。」顧婢子語刺刺不得休，此等皆新語也。
莊周曰：「送君者皆自厓，而反君自茲遠。」每讀至此，令人蕭寥有遺世之意。
經曰：「孝莫大於嚴父，嚴父莫大於配天，則周公其人也。」昔者周公郊祀後稷以配天宗，祀文王於明堂以配上帝。釋曰：古者祭天於郊，以其蕩蕩然，蒼蒼然，無乎不覆，無乎不見，故以至敬事之郊也者，不屋者也，達自然之氣也。掃地而祭器尚陶匏，不敢以人之所愛奉之尊之也，遠而敬之也。人莫不本乎祖，祖一而已，尊無二上。故曰率義而上至於祖，祖尊而不親，是所以配天也。周推後稷配天盡矣至矣，不可以加矣，周公之攝政仁乎。其父欲配之郊則抗乎祖，欲遂無配則已有仁父之心。不能見之天下，不見之天下非仁也。於是乎名天以上帝而配之，上帝也者，近人理者也。人於萬物乃一物，假令天若有知，然宰制生育，未必圓顱方趾耳鼻食息如人者也。今名之帝以人事天，引天以自近親之也。人之親者莫若父，故以文王配上帝不可以郊。故內之明堂，明堂，王者最尊處也。仁乎其父，故親於天，天有帝名則祭之明堂，親與敬兼之矣。孔子所以美周公能以是心達於天下，而不失乎至禮。禮者，緣人情者也。或曰：經前曰天，後曰上帝，奈何曰天上帝？一耳不通言則若兩物然。故郊曰昊天，明堂曰昊天，上帝天人之分明也。明祖不可以在明堂，文王不可以配郊矣。
《夔》曰：「簫韶九成，鳳皇來儀。擊石拊石，百獸率舞。」敢問何謂也？對曰：以為虞氏之德，上奉天，下法地，中得人，萬物字茂，寒而寒，暑而暑，殺之不暴，貸之不私，挈天下納於仁壽，若奠器在壚，以其成功。次之歌詩轟然，寫金石入匏竹，無所加其德可矣。鳳未始來也，獸未始感也。且樂作之朝，作之廟，作之郊乎。朝有宮室之嚴，廟有垣壖之護，郊有營衛之禁，則獸何自而至焉。自山林來，則必淩突淮河，戢戢林林，躨跜躑躅然，連頓足掉首，騰踏盤完，何其怪也？群瞽在廷，百工雁行，而獸參其間，吾以為怪而不祥。曰然。則孔子何為不刪而著之？曰樂主成功，不得不盛，推吾誼，侈吾言以肆之。有如祖考來格，又將見顓頊堯瞽叟闖然於堂上耶。
子路問於孔子曰：「治國何如？」孔子曰：「尊賢而賤不肖。」子路曰：「範中行氏尊賢而賤不肖矣，其亡何也？」曰：「中行氏尊賢而不能用，賤不肖而不能去，賢者知其不己用而怨之，不肖者知其賤已而仇之。賢者怨，不肖者仇，中行氏欲不亡得乎？」孔子可謂知言矣。昔者，郭公如是而國為墟，中行氏既知之矣，而不能改，又及於滅。
蜀關公善待卒伍而驕士大夫，張飛愛重君子而不恤小人，二者特所偏耳。身皆死於人手，是不可忽也。
燕小國也，其地於天下若靨之著面，然而昭王賢王也，得郭隗尊事之故，鄒衍、樂毅以齊趙至，蘇子、屈景以周楚至，於是舉兵而攻齊，棲閔於莒，鼠伏而不敢出，悉返燕地。計其眾不與齊醜，然而能申意至此者，由得士也。故曰「無常安之家，無常治之民，得賢則安昌，失賢則危亡」，自古迄今，未有不然者也。明鑒所以照景，前事所以知今，夫知惡往古之所以危亡，而不務矯跡於其所以安昌，未有以異夫卻走而求及前人也。
余謂佛西方之達人也，其言汪茫漫誕，貫生死鬼神無有濱涯，合萬物之妄以為一真，真立而妄隨。又去真掊妄，以無修無證為極，若曰無修乃修也，無證乃證也。雖修而未嘗修，雖證而未嘗證，故舉天下眾生皆入無余涅槃而滅度之者，如是無量，實無眾生得滅度者。又曰如來說即非眾生，是名眾生於以脫滯縳泯有無自放於太空無垠之所。雖然，法待言而立，不得無言；迷待法而悟，不得無法。故惟釋迦、文殊剟言之瘢，刮法之痕矣。自文殊而下，已自執所見，所見差駁纖垢淫夷，故維摩詰以一嘿對之，乃皆悟入佛與中國老聃、莊周、列禦寇之言相出入，大抵至於道者，無今古華戎若符棨然。
堯之四兇，今之奸臣能之；周之十亂，今之賢臣能之，古與今交相勝耳。
堯舜之世，比屋可封，非盡可封也，可封之人多也；桀紂之世，比屋可誅，非盡可誅也，可誅之人多也。成康刑措四十年不用非也，以為二王能用法不濫殺可矣。
《春秋》許夷狄者不一而足，見中國之尊，且見略於外也。
蜀人謂柂師為長年三老，杜甫用之，詩人不以事害意。古者用事簡而當，亦不以字害句。故音韻清濁，隨宜改易。劉在薪中入張韻，留宴汾陰西入先韻，直取意順則已。至唐人以律格自拘，不復敢用。惟白居易用其音於語中，如「照地麒」用佶音，「麒袍雪擺胡」用鶻音，「謄衫紅攔幹，三百六十橋」用諶音等，往往有之。晏丞相殊嘗許之曰：詩人乘語俊當如用字。
春秋霸之濟不在此舉也。古人以濟不作兩字用，謂濟與不濟也。今人用不為歟耶之比，不一音孚鳩反。漢陳平封曲逆侯，蕭何為酇侯，霍去病為嫖姚將軍，今學者讀曲逆為去遇，酇作鹺，驃為漂遙，不作本音何耶。
古人自有文語卓然可愛者。《穀梁子》曰：「輕千乘之國則可矣，蹈道則未也。」故柳宗元以為潔三軍之士，粲然皆笑，粲明也。知萬眾皆啟齒，齒既白以粲義包之。仲尼居三蒼作尼，《說文》作凥。
「亙從二間舟」再名亙字，隸改舟為曰，何法盛以再一為舟航字。
卷下
雜說
君得其健，強陰戢戰；臣執其旨，百度乃凝；欲正四方，先定中央。中央君也。
天不待規而圓，地不待矩而方，天尊地卑，其道有常。君，天道也；臣，地道也。
天用其圓，地用其方。圓道主於生，方道主於成。天，君德也；地，臣職也。君操無為以臨臣之有為，萬物自歸。上逸於制，下勞於事，百度乃治。無為者非謂塞吾耳不聽也，蔽吾目不視也，閟吾言不出也。謂審於有為之內，不為於有為之外也。何謂內？曰：官不職責之相，士不練責之將，財匱責司農，獄不正責廷尉，是為內。何謂外？曰：歲有常賦而又賦焉，是曰剩；人有常役而又役焉，是曰橫。力不勝，加如負則跌；材已窮，加如任則敗，是為外。振其領，群毛整；提其綱，萬目張。綱歟領歟，君所執歟。
君有常道，臣有定守。賞當功，罰當罪，與之，惟我德奪之，惟我懼君道也。奉法循令，竭己力以獻功於上，臣道也。故臣有所憎，能以得君之罰以去之，是謂作威；有所愛，能以得君之賞以貴之，是謂作福。法雖明，意得輕重之謂之玩法；令可遵，情得出入之謂之侮。令君喪道，臣失守，故曰害於而家，兇於而國。
能無卜而知吉兇乎？曰以甚治攻甚亂，濟，所以安除甚患。能無祭而福乎？曰不奪民時，而順物宜。能無膠漆而合乎？曰不以遠近內外與之同欲，一推吾心納兆人之腹。能不賞而使人勸乎？曰先賞有功。能無罰而使人畏乎？曰先罰有罪。弛惡不戮奸笑於腹，當封吝寵勞臣諱勇奴耕於原，婢執其爨，丈人以安。
植表挺挺，下無曲影，善聲之唱，應無醜響。
不可得者上不以求，不可止者上不以禁，不可行者上不以令。故曰求愈多得愈寡，禁愈急止愈少，令愈繁行愈慢。上求而不得謂之失，威求不可得而得謂之暴；禁而不止謂之慢，禁不可止而止謂之虐；令而不行謂之淩，上令不可行而行謂之亂。故聖人慎舉錯，去三不可則善矣。
賤而不可不因者眾也，剛而不可不用者兵也，慘而不可不行者法也，小而不可不防者盜也，勞而不可不勸者農也，穴而不可不嗇者財也恐當作冗。曰因眾奈何？曰人之情莫不惡勞而我逸之，莫不欲富而我與之，莫不憚危而我安之，莫不畏死而我生之。民已逸則可與共勞，已富則可與共乏，已安則可與同憂，已生則可與濟難。夫民，國之基也。五仞之墻，所以不毀，基厚也；所以毀，基薄也。故曰一無曰字百足不僵則附者眾，流水不窮則來者遠。民之瘠，無肥國，下之悅，有豫君一作裕。
食者人仰以生也，適則飽，過則病，甚病者死。法者國仰以安也，順則治，逆則亂，甚亂者滅。商家之法一而湯以王，桀以放；周家之法一而文武以興，幽厲以亡。然則食無心於生死，在人之適過；法無必於治亂，在君之順逆。
古之人淳，今之人詐，奈何？不然。人無淳詐，在治亂而已。今日之治，三皇是也；唐五代之亡，桀紂是也。《難》：曰「古巢居，今宮室；古茹毛，今饔熟。」奈何？曰是直事有工拙耳。創始者難，踵成者易，凡百物皆是，夫何足疑雲。東南，天地之奧藏，寬柔而卑；西北，天地之勁方，雄尊而嚴。故帝王之興，常在西北，乾道也。東南坤道也。東南奈何？曰其土薄而水淺，其生物滋，其財富，其為人剽而不重。靡食而偷生，士懦脆而少剛，笮之則服。西北奈何？曰其土高而水寒，其生物寡，其財確，其為人毅而近愚。食淡而勤生，士沈厚而少慧，屈之不撓，小人之情易見也。其錚錚似辨，其悻悻似直，攻人之私似公，觸大臣撼大事似強，多所建請似才，數讓小官、辭小祿似高，陰引其朋似薦賢，攻其朋之細過似不黨。故君人者榷以真偽則錚錚者敗，討其忠邪則悻悻者露，語人之私隱而無驗則公者詐，察大臣之可仗而不宜退則強者譎，聽而不可施行則才非是，權以要官厚祿靦然而謝則高者猥。所憎者去，所同者進，則非賢。時時取黨人之細過暴揚於外，如甘辛相反而和。水火不同性而濟，上疑主心，下欺輿人，而君子已見其肺肝，然施施自以為莫我得也。
夫生民晨作夜寢，早起晡食，寒絮暑絺，常忽而不為之節何哉？然則攝生不可不知也。冬許晚絮，春許徐褫，早許飽，夕許慊，行立坐偃皆不得久，此甚易行。毋以吾胃熟生物暖冷物，勿以吾氣贊喜怒，且憂樂喜怒人所未嘗無也。多憂傷神，多思傷誌，過樂喪守，喜極氣散，怒極氣慉。而不下若使吾心為郵候，憂樂喜怒至而不久舍，母令少宿則善矣，若有留彼其以我為囊槖矣。
掩其耳而聽，藐藐由洪洪然；掩其目而視，了了由眊眊然。惡來掩紂之耳，武王翺師於孟津之濱；宰嚭掩夫差之目，勾踐噤笑於會稽之隒。
歌者不曼其聲則少和，舞者不長其袂則寡態，左顧者不能右盻，勢不兼也。
櫛之於發，不去亂不能治髻；法之於人，不誅有罪不能完善人，此謂損之而益。
古語曰：「斛滿人概之，人滿神概之。」聖人其善概歟。大奢概以中，溢欲概以節，寢慢概以威，由是治身，由是化人。
樹果得實，樹棘得刺，樹德得和，樹威得怨。嗚呼！為國者審所樹而已。
鶬鶊鳴春，蟋蟀吟夏，蜩蟧喝秋，螘子戰陰。非有命之者，氣自動耳。
鑒向日而火至，方諸向月而水至，物有自然而感者，無遠近之間。
佞色不能說堯目，忠言不能入桀耳。色非不美，堯識之；言非不至，桀厭之。
愚不可詐者民也，賤不可勝者眾也。撫之為吾之力，毒之為吾之賊。
重兵在邊，京師乃單；拂軀以尾，尾不可大，掉之不能，反為軀害。臂大於指，屈伸可使，指大不使其臂乃廢。剛四肢者骨也，剛大廈者棟也，剛天下者兵也。
莫仁於雨露而靡草夏枯，莫嚴於霜雪而松柏冬青。
作法者君，守法者臣，役法者民。臣弄其法，主威且劫。政在大臣，人走私門。私門可炙，君戶將閴。
父慈於棰，家有敗子；將礪於呋，士乃忘軀。
珠丸之珍，雀不祈彈也；金鼎之貴，魚不求烹也。
闌金在途無不掇也，吐珠在澤無不拾也。
梟不憑夜弗能自怪，政必先鏬奸人投詐。
父否母然子無適從，政產二門下乃告勤。
君與臣不同而昌，君與臣同而亡。
謀不厭眾，決之在一。決不能專，朝有爭言。
金鼓既震，卒騰於陣；爵賜已明，士勇於廷。
重輕不同，衡獻其公；曲直相欺，繩出其私。
造父亡轡馬顛於跬，庸人厲策馬為盡力。
去山弗棲，虎喪其威；爪牙弗具，失所為虎。
知賢不進朝有刓印，知不肖不退挈明入昧。
我與之生故能為吾死，我與之樂故能為吾憂。
喌於場者雞至，嗟於牢者豕集，惠於國者天下治。
足食足衣禮往從之，近寒與饑恥則去之。
贗賈亂塵窳農敗田，讒夫撓邦害馬汙群。
忠與邪並黨眾者勝，主乃失柄。
不大其幹而眾其枝，幹乃速披。
言等出於口在賢者為正，在不肖為佞。
櫛所以去亂發，浴所以濯膚垢。
工圃者飽於茹，善邦者羨於食。
規外求圓無圓矣，法外求平無平矣。
真贗不同物，治亂不同日。
救亂之世不語儒，求治之世不語戰。
水淵則回，道衍則聖。
聖賢授受，功不贊漏。
拙制傷錦，迂政損國。
任賢而二，五堯不治。
含糊不斷，上產其亂。
謀道作舍，三年弗架。
鼎大魚小，糜於數攪。
入林失斧，不能得楚。
主不謹戶，盜者夜舞。
樹枝太繁，必搖其根。
苦口之藥，疾者甘之；拂耳之言，明君愛之。
我憎之能得罰於君，我愛之能得賞於君。政在於臣，黨與成群，君則孤而無民。
種禾不耰而懟，其秋與食為仇。
兩上不得相事，兩下不得相使。
庭戒諸兒
教之持世者，三家而已。儒家本孔氏，道家本老氏，佛家本浮屠氏。吾世為儒，今華吾體者衣冠也，榮吾私者官祿也，謹吾履者禮法也，睿吾職者詩書也。入以事親，出以事君，生以養，死以葬，莫非儒也。由終日戴天不知天之高，終日蹠地不知地之重，故天下蚩蚩終無謝，生於其本者德大而不可見也。道家所尚，清凈柔弱，聞齒以剛而缺，不聞舌以柔而折。以有為為末，無為為本，故為者敗之，執者失之。賊莫大於德有心，心有眼，吾有大患為吾有身。生生者不生，化化者不化，然其清凈可以治人，柔弱可以治身，若等服而行之，不害為儒也。佛家自遠方流入中國，其言荒茫奓大，多所譬諭，合群迷為真，指生死為妄，以太虛為體，其法曰：欲言則差，欲心則謬，如一漚生，一漚滅，還入於海，漚自妄見。海無生滅無有也，亦無無有，亦無無無，淡然無所得而止，止亦不止也。
治戒
吾歿後，稱家之有亡以治喪斂，用濯浣之鶴氅紗表帽線履，三日棺，三月葬，慎無為陰陽拘忌。棺用雜木，漆其四會三塗即止，使數十年足以臘吾骸朽衣巾而已。吾之焄然朗朗有識者，還於造物，放之太虛。可腐敗者合於黃壚下付無窮，吾尚何患。掘冢三丈，小為冢室劣取容棺及明器，左置明水，水二盎，酒二缸；右置米麫二奩，朝服一稱，私服一稱，華履自副。左列吾誌，右刻吾銘，即掩壙惟簡惟儉，無以金銅雜物置冢中。吾學不名家，文章僅及中人，不足垂後。為吏在良，二千石下可著數人，故無功於國，無惠於人，不可以請謚有司，不可受賵贈，又不宜求巨公作誌及碑。冢上樹五株柏，墳高三尺，石翁仲獸不得用，蓋自摽置者非千載永安計爾。不得作道佛二家齋醮。此吾生平所誌，若等不可違命作之。違命作之，是死吾也，是以吾為遂無知也。喪之詣塋，以繪布纏棺四翣引，勿得作方相俑人、陳列衣服器用，累吾之儉。吾生平語言無過人者，慎無妄編綴作集。
左誌
祁之為名，宋之為氏。學也則儒，亦顯其仕。行年六十有四，孤操完履，三封之南，葬從先子。
右銘
生非吾生，死非吾死。吾亦妄吾，要明吾理。
吾侍上講勸凡十七年，上頗記吾面目姓名，然身後不得妄丐恩澤為無厭事。若等兄弟十四人，惟二孺兒未經任子，此以諉莒國公。莒公在，若等不為孤矣。孔子稱天下有至德要道謂之孝，故自作《經》一篇，以教後人必到於善。謂曰至莫不切於事，謂曰要舉一孝，百行罔不該焉。故吾以此教若等，凡孝於親則悌於長，友於少，慈於幼。出於事君則為忠，於朋友則為信，於事為無不敬，無不敬則庶乎成人矣。若等兄弟十四人雖有異母者，但古人謂四海之內皆兄弟，況同父均氣乎？《詩》稱「死喪之戚，兄弟孔懷」，不可不念也。兄弟之不懷，求合他人，他人渠肯信哉？縱陽合之，彼應背憎也。若等視吾事莒公，莒公友吾，雲何可以為法矣。大抵人不可以無學，至於章奏箋記隨宜為之，天分自有所稟，不可強也。要得數百卷書在胸中，則不為人所輕誚矣。
跋
右筆記三卷，以數本參訂，粗少舛午。景文公議論考據精切如此，然前輩猶有一二可疑。如骨字蓋檛字，古作，嘗飾以骨，故曰骨。後世吏文略去卄，又朵二聲相近，故訛為朵耳。鮑照因武曌而改為昭，非誤用也；冉耕字伯牛，而古犁字亦從牛，則牛耕不始於漢矣；栘者，今郁李也，非開而反合者也；酈道元《水經註》雲薛瓚註《漢書》，則謂臣瓚為於瓚者，非也。《集韻》一書，乃景文公與諸公出，樸字匹角切，與樸同今，謂樸無樸音，何耶？卯乃古卿字，又音齏，今謂卯本柳字，又何耶？衎既加點勘，又以所聞於前輩者識其後。寶慶二年四月初吉上虞李衎謹書
