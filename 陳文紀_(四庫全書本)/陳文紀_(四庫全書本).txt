　　欽定四庫全書　　　　　集部八
　　陳文紀　　　　　　　　總集類
　　提要
　　臣等謹案陳文紀八巻明梅鼎祚編南朝六代至陳而終文章亦至陳而極敝其時能自成家者詩惟陰鏗張正見文則徐陵沈烱以外惟江總所傳稍多而或久仕梁朝上承異代或晩歸隋主尚署前銜鼎祚兼其前後諸作割併於陳以足巻帙揆以所編他集未免自亂其例然鼎祚既取南北朝文通為編次茍闕其一代則源流始末有所未詳不得以泛濫譏也況永明天監相去未遙江左餘風往往而在韓栁未出以前王楊之麗製燕許之鴻篇多有取材於是者亦不能以其少而廢之矣乾隆四十四年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














