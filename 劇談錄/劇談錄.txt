
軿咸通中始隨鄕賦，以薄伎貢於春官，爰及竊名，殆將一紀。其間退黜羈寓，旅乎秦甸洛師，所見異聞，常思紀述。或得史館殘事，聚於竹素之間，進趨不遑，未暇編綴。及寇犯天邑，挈歸漁樵，屬江表亂離，亡逸都盡。景福、乾寧之際，耦耕於池陽山中，閉關雲林，罕值三益。而又環堵之內，闕於墳典，思欲敘他日之遊談，跡先王之軌範，不可得矣。然則平昔之道，本爲於文，既未能立匡世之功名，又安得舍窮愁之翰墨。因想時經喪亂，代隔中興，人事變更，邈同千載，寂寥堙沒，知者漸稀。是以耘耨之餘，粗成前誌。所記亦多遺漏，非詳悉者，不復敘焉。分爲二編，目之曰《劇談録》。文義既拙，復無雕麗之詞，亦觀小説家流，聊以傳諸好事者。乾寧二年建巳月，池州黃老山白社序。（《唐文拾遺》卷三三）
宣宗皇帝聖政欽明，光宅天下，常欲刑淸俗富，有宵衣旰食之懷，仄席佇賢，毎如不及。令狐相國自呉興郡守授司勳郎中，未居內署。初與學士候對，便以爲有宰輔之才。一夕，於禁林寓直，忽有中使來召。行百餘歩，至於便殿，遣內人秉燭候之，引於御榻之前。上自宣令坐，問：「卿來從江表，見彼中庶安否？廉察郡守字人求瘼之道如何？朕常思四海之大，九州之廣，雖明君不能自理，常須良弼賢佐。邇來竊窺朝廷，皆未睹其忠赤。」相國降階俯伏曰：「聖意如此，微臣便合得罪。」上曰「卿纔爲翰林學士，所職者朕之絲綸，向來之言，本不相及。」既而復宣令坐，俾御以玉杯，斟酒賜之。有小案置於御床，案上有書兩卷，指謂相國曰：「朕聽政之暇，未嘗不披尋史籍，此讀者先朝所述《金鏡》，一卷則《尚書·大禹謨》。」復問：「卿曾讀《金鏡》否？」對曰：「文皇帝所著之書，有理國理身之要，披閱誦諷，不離於口。」上曰：「卿試舉其要。」相國跪於御前，抗聲而誦，至「亂未嘗不任不肖，理未嘗不任忠賢，任忠賢則享天下之福，任不肖則受天下之禍」，上止之曰：「朕毎讀至此，未嘗不三復後已。《書》又云：『任賢勿貳，去邪勿疑。』是則欲致昇平，當用此言爲首。」相公抃舞而稱曰：「先臣父毎言《金鏡》垂裕，可爲萬古格言，自非聰明文思，無以探其壺奧。況堯、舜、禹、湯之道，在《典》《謨》《訓》《誥》之間，陛下不以黃屋爲尊，毎觀之於夙夜，將欲擇賢舉善，使庶績咸熙，如此則功冠百王，事超三五矣。」上曰：「曩者仰卿材器，今日睹卿詞學。」臨軒佇立久之，謂中使曰：「持燭送學士歸院。」及還禁林，夜漏將半，咸以近臣恩澤，殆無其比。繇是注意益深，居歳餘，遂爲宰相。自郡守至於台鉉，首尾纔經二載。嘗自郊壇回，渭南尉趙嘏上詩云：「鶚在卿雲氷在壺，代天材業奉訏謨。榮同伊陟傳朱戸，秀比王商入畫圖。昨夜星辰回劍履，前年風月滿江湖。不知機務時多暇，猶許詩家屬和無？」
議曰：凡懷才抱器，有時而通，非得苟容，雖遇不顯。向使明主有任賢之意，近臣無專對之能，徒彰妄進之譏，方病退慚之説，殊恩厚渥，豈及於身！是以君子勵志飭躬，以遭逢之運，良有旨哉！
咸通中，有五經博士盧斝，得神仙保養之道。自言生於隋代，宿德朝士皆云見於童幼，奕世奉言之，不窮年壽云。安史之亂，隱於終南山中，其後或出或處。先是，令狐相公諭以柱下、漆園之事，稍從宦於京師，常話與處士劉平執友修道。平天寶中居於齊魯間，尤善吐納之術，能夜中視物，不假燈燭。安祿山在范陽，厚幣致於門下。平見祿山左右，常有鬼物數十，殊形詭狀，持鑪執蓋，以爲導從。平心異之，謂祿山必爲人傑。及祿山朝覲，與平俱至輦下，行至華陰縣，值葉天師投龍於西嶽。平見二青衣童子，承虛而至，所衞祿山魑魅，皆棄鑪投蓋，狼狽而行。平因知祿山爲邪物所輔，必不以正道克終。及祿山卻歸范陽，遂逃入華山而隱。
鳳翔少尹王鮪〈侍郎凝之叔也〉，年十四五，與兒童戲於果園竹林下，見二枯首，爲糞壤所沒。乃令小僕擇淨地瘞之，祭以酒饌。其後數夕陰晦，忽聞牕外窸窣有聲。良久，問之，云：「某等受郎君深恩，免在蕪穢，未知所酬耶，願以驅策。邇來凡有吉凶，先兆肹蠁，必來潛報。」如此數年，遂與靈物通徹。崔相國珙爲度支使，雅知於鮪。一夕，留飲家釀。酒酣稍歡，云有小妓善歌，得於親友，因令左右召之。良久不至，相國自入視之，云：「理粧才罷，忽病心痛，請飲湯而出。」相國還坐，鮪具言歌者儀貌，相國怪而問之，云：「適見一人，著短綾緋袍，控馬而去。」語未畢，家僕遽報中惡，救之不及矣。相國悲惋不已。鮪密言： 「有一事或可救之，然須得白牛頭及酒一斛。」因召左右，試令求覓。有度支所由幹事者，徑詣東市肉行，以善價取之，將牛頭而至。鮪令扶策歌者，置於淨室榻前，以土盆盛酒，橫板用安牛頭，設席焚香，密封其戸，且戒曰：「專伺之，曉鼓一動，聞牛吼，當急開戸，可以活矣。」鮪既去，久而無聲，禁鼓忽鳴，果聞牛吼。開戸視之，歌者微喘，盆中斛酒悉乾，牛目怒出於外。數日之後，方述前事云：「其夕治粧既畢，有人促召出門，乘馬而行。約數里，見有室宇華麗，其間列筵張樂，四座皆朱紫少年。見歌者至，大喜，致於女妓中。歡笑方洽，忽聞人大叫，聲震庭廡，坐中皆失色相視，妓樂俱罷。俄見牛頭人，長丈餘，執戟徑趨而入，無不狼狽而走，唯歌者在焉。牛頭者引於階前，背負而出，才數十歩，忽覺臥於室內。」邇後相國詢其由，鮪終不言盡其事。
河南府伊闕縣，前臨大溪，毎僚佐有入臺者，即水中先有小灘漲出，石礫金沙，澄澈可愛。牛相國爲縣尉，一旦忽報灘出。翌日，宰邑者與同僚列筵於亭上觀之，因召耆宿詢其事。有老吏云：「此必分司御史，非西臺之命，若是西臺，灘上當有雙鸂鶒立，前後居人，以此爲則。」相國潛揣縣僚無出於己，因舉杯祝曰： 「既能有灘，何惜一雙鸂鶒。」宴未終，俄有飛下，不旬日拜西臺監察御史。
朱泚之亂，德宗皇帝車駕出幸奉天。是時沿邊藩鎮，皆已舉兵扈蹕。泚自率兇渠，直至城下。有西明寺僧陷在賊中，性甚機巧，教泚造攻城雲梯，其高九十餘尺，上施板屋樓櫓，可以下瞰城中。渾中令、李司徒奏曰：「賊鋒既盛，雲梯又壯，若縱之，誠恐不能禦。及其尚遠，請以鋭兵挫之。」遂率王師五千，列陣而出。於時束蘊居後，約戰酣而燎，風勢不便，火不能舉。二公酹酒抗詞，拜空而祝：「天道助順，至聖感神。泚賊苞藏禍心，竊弄兇器，敢以狂孽，來犯乘輿，今擁衆脅君，將逼城疊。瑊等誓輸忠節，志殄妖氛，若社稷再興，威靈未泯，當使雲梯就爇，逆黨氷銷。」於是詞情慷慨，人百其勇。俄而風勢遽回，鼓譟而進，火烈飈駭，煙埃漲天，梯燼卒奔，賊遂退衂。德宗皇帝御樓以觀，中外咸稱「萬歳」。及克復京國，二公勲績爲首，寵錫茅土，銘鏤鐘鼎，匡扶社稷，終始一致。其後李司徒有子四人，皆分部節制，忠烈榮耀，於今藹然。
李司徒嘗於左廣効職，久未遷升。聞桑道茂善相人，賫絹壹匹，淩晨而往。時道茂傾信者甚衆，造謁多不見之。聞李公在門，親自迎接，施設餚醴，情意甚專。既而問之，謂曰：「他日建立勲庸，貴盛無比，或事權在手，當以姓命爲托。」李公莫測其由，但慚唯而已。請廻所貺縑，換李公所著汗衫子，仍請於襟上書名，云他日見此相憶。及泚之叛，道茂陷在賊庭。既尅復京師，從亂者悉皆就戮，李公受命斬決，道茂將就刑，請致分雪之詞，遂以汗衫爲請。李公奏以非罪，遂令原之。
京國豪士潘將軍，住光德坊〈忘其名，時人呼爲潘鶻硉也〉，本居襄漢間，常乘舟射利，因泊江壖。有僧乞食，留之數日，盡心檀施。僧謂潘曰：「觀爾形質器度，與衆賈不同，至於妻孥已來，皆享巨福。」因以玉念珠一穿留贈云：「寶之，不但通財，他後亦有官祿。」既而遷貿數年，藏鏹巨萬，遂均陶朱。其後職居左廣，列第京師，常寶念珠，貯之以繡囊玉合，置之於道場內，毎月朔則出而拜之。一旦開合啟囊，已亡失珠矣，然而緘封若舊，他物亦無所失，於是奪魄喪精，以爲其家將破之兆。有主藏者，嘗識京兆府停解所由王超，年且八十已來，因密話其事。超曰：「異哉，此非攘竊之盜也，其試爲尋之，未知果得否。」超他日因過勝業坊北街，時春雨新霽，有三鬟女子，年可十七八，衣裝藍縷，穿木屐，立於道側槐樹下，值軍中少年蹴鞠，接而送之，直高數丈。於是觀者漸衆，超獨異焉。及罷，隨之而行，止於勝業坊北門短曲。有母同居，蓋以紉針爲業，超異時因以他事熟之，遂爲甥舅。然居室甚貧，與母同臥土榻，煙焚不動者，往往經於累日，設餚羞時有水陸珍異。呉中初進洞庭橘子，恩賜宰臣外，京輦未有此物。密以一枚贈超云：「有人從內中出。」而稟性剛決，超意甚疑之。如此往來周歳矣，超一旦攜酒食，與之從容，徐謂之曰：「舅有深誠，欲告外甥，未知如何？」女曰：「毎感重恩，恨無所答，若力有可施，必能赴湯蹈火。」超曰：「潘將軍失卻玉念珠，不知知否？」女子微笑曰：「從何知之？」超揣其意不甚密藏，又曰：「外甥可尋覓，厚備繒綵酬之。」女子曰：「勿言於人。某偶與朋儕爲戲，終卻還與，因循未暇。舅來日詰旦於慈恩寺塔院相候，某知有人寄珠在此。」超如期而往。時寺門始開，塔戸猶鎖，女子先在，謂超曰：「少頃仰觀塔上，當有所見。」語訖而去，疾若飛鳥，忽於相輪上舉手示超，然攜珠而下，謂超曰：「便可將還，勿以財帛爲意。」超徑詣潘，具述其事，因以金玉繒錦密爲之贈。明日訪之，已空室矣。
馮鉞給事常聞京師多任俠之徒，及爲尹，密詢左右，引超具述前事。訪潘將軍，所説與超符同。
寶應年中，員外郎竇庭芝分司洛邑，常敬事卜者胡盧生。毎言吉凶，無不必中，如此者往來甚頻，長幼莫不傾蓋。一旦淩晨，入門頗甚嗟惋。庭芝問之，良久乃言：「君家大禍將成，舉族恐無遺類，即未在旦夕，所期亦甚不遠。」既而舉家涕泣，請問求生之路，云：「非遇黃中君、鬼谷子，不可相救。然黃中君造次難見，但見鬼谷子，當無患矣。」具述形貌服飾，仍約浹旬求之。於是竇與兄弟群從洎妻子奴僕，曉夕求訪於洛下。時李鄴侯有內艱，居於河淸縣，因省覲親友，策蹇驢入洛，至中橋南，遇大尹避道，所乘驢忽驚逸而走，徑入庭芝所居。與僕者共造其門，值庭芝車馬羅列將出，忽見鄴侯，皆驚眙而退。俄有人出來，云：「此是分司竇員外宅，所失驢收在馬廄，請客入座，員外嘗願修謁。」如此者數四，鄴侯不獲已，就其廳事。庭芝既出，降階而拜，延接殷勤，遂至信宿。至如妻孥孩稚，咸備家人之禮。數日告去，贈送殊厚，但云：「貴達之辰，願以一家爲托。」鄴侯居於河淸，信宿旁午於道。及朱泚搆逆，庭芝方廉察陝服，車駕出幸奉天，遂陷於賊庭。及鑾輿返正，德宗首命誅之。鄴侯自南嶽徴廻，至行在，便爲宰相，因第臣僚罪狀，遂請庭芝減死。聖意不解，云：「卿以爲寧王懿親乎〈庭芝姊爲寧王妃〉？以此論之，猶不可，然莫有他事，俾其全活否？卿但言之。」於是具以前事上聞，由是特原其罪。鄴侯始奏，上密使中官夜乘傳陝州問之，竇奏其事。德宗曰：「曩言黃中君，蓋指於朕，未知呼卿爲鬼谷子，何也？」〈或云：李相先代靈城在淸谷前，濁谷後，恐以此言之。〉
咸通、乾符中，京師醫者續坤〈坤官爲都水使者〉，頗得秦和之術，評脈知吉凶休咎，至於得失時日，皆可預言〈古者善醫道多矣，跡其前事，不過視徹膏盲，心解分劑，未聞乎評診脈候，見於蓍龜之能也〉。適有燕中奏事大將，暴得風疾，衆醫無不療之，不瘳。舁疾請坤投藥，數服而愈，所酬金帛甚多，仍以邉馬一匹留贈。馬之骨相甚竒，然歩驟多蹶，雖制以銜勒，加之鞭策，而款段之性，竟莫能改。坤以浪費芻粟，託人以賤價賣之。求駿者纔試，遂復如初，累月不售。鄰伍間有王生，貿易於中貴之門，頗甚貧窶，忽詣坤云：「有青州監軍將發，須鞍馬以備行李，亦知馳騁非駿，但欲致於牽控之間。」坤直以無用之畜付焉，亦不約鬻馬之價。王生經旬不至，謂其脫略亡逸。一旦復來，且輸十萬。坤既獲善價，因以十千遺之。俄見王生易衣裝，置僕馬，至於奴婢妻子，服飾皆鮮潔。或曰：「王生賣馬，金帛縑資，幾三四百萬。」坤甚驚，試詢其事。王生初不備説，坤曰：「某以無用之畜，獲價頗多，但驚駑劣之材，何以至此？」乃云：「初致馬於青社監軍，舉足如有羈絆。及將還，途遇小馬坊中使，因遺留試，信宿而往，不復見焉。密詢左右，云數日前魏博曾進一馬，毛骨大小與此正同，聖人常乘打球，駿異未有其偶。將到日，方遣調習歩驟，縈轉如風。今則進禦數朝，所賜之物甚厚。」王生因大索其價，遂以四十萬酬之。是以物之逢時，亦有冥數，不遇其主，則駑驥莫分。乃知耨莘野，築傳岩，未遇良途，奚異於此！
開成中，有龍復本者，無目，善聽聲揣骨。毎言休咎，無不必中，凡有象簡竹笏，以手撚之，必知官祿年壽。宋祁補闕有盛名於世，搢紳之士靡不傾屬，屈指翹足，期於貴達。時永樂蕭相亦居諫署，同日詣之，授以所持竹笏，復本執蕭相笏良久，置於案上，曰：「宰相笏。」次至宋補闕笏，曰：「長官笏。」宋聞之不樂。相國曰：「無憑之言，安足介意。」經月餘，同列於中書候見宰相。時李朱崖方秉鈞軸，威震朝野，未見間，佇立閑談，互有諧謔。頃之，丞相遽出，宋以手板障面，笑猶未已。朱崖目之，迴謂左右曰：「宋補闕笑某何事？」聞之者莫不寒心股慄。未旬日，出爲河淸縣令，歳餘遂終所任。其後蕭相揚曆淸途，自浙西觀察使入判戸部，非久乃居廊廟，俱如復本之言。
自咸通、乾符已來，京國察相者殊多，言事適中者甚少。愚之所識處士丁重，善於相人吉凶，屢有奇驗。于都尉方判鹽鐵，頻有宰弼之耗。時路相國秉鈞持權，與之不叶。一旦，重在新昌私第，值于公適至，路曰：「某與之賓朋，處士垂箔細看，此人終作宰相否？」備陳飲饌，留連數刻。既去，問之曰：「所見何如？」重曰：「入相必矣，兼在旬月之內。」路公笑曰：「見是帝王密親，復作鹽鐵使爾。」重曰：「不然，請問于之恩澤，何如宣宗朝鄭都尉？」相國曰：「又安可比乎！」重曰：「鄭爲宣宗注意久之，而竟不爲相，豈將人事可以斟酌？某熟識于侍郎，今日見之，觀其骨狀，眞爲貴者。其次風儀秀整，禮貌謙揖，如百斛巨器，所貯尚空其半，安使不受益於祿位哉！苟逾月不居廊廟，某無復敢至門下。」路曰：「處士可謂弘遠矣。」其後浹旬，果登台鉉。路相國毎見朝士，大爲稱賞。由茲聲動京邑，車馬造門者甚衆。凡有所説，其言皆驗。後居終南山，好事者亦至其所。
孟才人善歌，有寵於武宗皇帝，嬪御之中，莫與爲比。一旦龍體不豫，召而問曰：「我若不諱，汝將何之？」對曰：「以微眇之身，受君王之寵，若陛下萬歳之後，無復生焉。」是日，俾於御榻前歌《河滿子》一曲，聲調淒切，聞者莫不涕零。及宮中晏駕，哀慟數日而殞，禁掖近臣以小棺殯於殿側。山陵之際，梓宮重莫能舉。識者曰：「得非候才人乎？」於是輿櫬以殉，遂窆於端陵之側。是歳攻文之士，或爲賦題，或爲詩目，以爲馮媛、班姬無以過也。所知者張祜有詩云：「偶因淸唱詠歌頻，奏入宮中二十春。卻爲一聲《河滿子》，下泉須弔孟才人。」
李汧公鎮鳳翔，有屬邑編氓，因耨田，得馬蹄金一甕〈註：《漢書》武帝詔云：「往者東嶽見金，又有白麟神馬之瑞，宜以黃金鑄麟狀，以叶瑞應。」蓋鑄金象馬蹄之狀，其後民間效之〉。里民送於縣署，公牒將至府庭，宰邑者喜於獲寶，欲以自爲殊績，慮公藏主守不嚴，因使置於私室。信宿，與官吏重開視之，則皆爲土塊矣。甕金出土之際，鄕社悉來觀驗，遽爲變更，靡不驚駭。以狀聞於府主，議者僉云奸計換之，遂遣理曹掾與軍吏數人，就鞫案其事。獲金之社，咸共證焉。宰邑者爲衆所擠，摧沮莫能自白。既而詘辱滋甚，遂以爲易金伏罪，詞款具存，未窮隱用之所，遂令拘繫僕隸，脅以刑辟，或云藏於糞壤，或云投於水中，紛紜枉撓，結成獄具，備以詞案上聞。汧公覽之，愈怒。俄而因有筵席，停杯語及斯事，列坐賓客咸共驚嘆。或云效齊人之攫，或云有楊震之癖，談笑移時，以爲胠篋穿窬，無足訝也。時袁相公滋亦在幕中，俯首略無詞對。李公目之數四，曰：「宰邑非判官親懿乎？」袁相曰：「與之無素。」李曰：「聞彼之罪，何不樂之甚？」袁相曰：「某疑此事未了，更請相國詳之。」汧公曰：「換金之狀極明，若言未了，當別有見，非判官莫探情偽？」袁相曰：「諾。」因俾移獄府中按問，乃令閲甕間，得三十五塊，詰其初獲者，即本質在焉。遂於列肆索金，鎔寫與塊形相等。既成，始秤其半，已及三百斤矣。詢其負擔人力，二農夫以竹筐舁至縣境，計其負金大數，非二人以竹擔可舉。明其即路之時，金已化爲土矣。於是群情大豁，宰邑者遂獲淸雪。汧公歎伏無已，毎言才智不如。其後履曆淸途，至德宗朝皆爲宰相。
愚嘗聞金寶藏於土，偶見者或變其質。東都敦化坊有麟跡，見於興慶觀，殿宇悉皆頹毀。咸通中，畢相國再令營造，基址間得巨甕，皆貯白金。理材者與工匠三十三人，盡懼爲官所取，乃輦木梯蓋之，以候昏黑。及夜，各以衣物包裹而歸。明旦開之，如堅土削成銀鋌，所説與此正同。
通事舍人郭鄩，罷櫟陽縣尉，久不得調，窮居京輦，委困方甚。肹蠁間，常有二物，狀如猿玃，衣以青衣碧衣，出入寢興，無不相逐。凡欲舉意求索，必謂與鄩俱往。所造之間，如礙枳棘，匪惟干祿不遂，方且病於寒餒。親友見之，俱爲讎隟。或厭之以符術，或避之於山林，如此數年，竟莫能絶。一夕，處於淨室，忽來告別云：「某等承君厄運，不相離者久焉。今則候曉而行，無復至矣。」鄩既喜其去，遂詢所之，云：「世路知某者甚多，但人不見耳。今之所詣，乃勝業坊王氏，其家大積金帛，將往散之，不久當竭。」鄩復問云：「彼之聚斂豐盈，何以遽令散去？」云：「先得計於安品子，其餘冰銷霧散。」而曉鐘忽鳴，遂失所在。鄩既興盥漱，便覺愁憤開豁。是日試詣親友，無不改觀相接。未涉旬，於政事堂見宰相，自白，遂除通事舍人。鄩有表弟張生者，爲金吾衞佐，交遊皆豪俠少年，騁駿好奇，聞之未甚爲信。知勝業坊王氏於左廣列職，其後往伺之。王氏潤屋之資，幾侔猗頓，然爲性儉約，所費未嘗過分。家有姬僕聲樂，其間端麗者至多，外之炫服冶容，造次莫回其意。一旦，與賓朋驟過鳴珂曲，有婦人靚粧立於門首。王氏駐馬遲留，喜動顏色，因召同列者命酒開筵，爲歡頗甚。時張生預其末，密訪於左右，即安品子，善歌。是日，歌數曲，王氏悉以金彩贈之。衆皆訝其廣費，自此輿輦資貨，日輸其門，毎歡洽酒酣，略無所吝。繇是治生之業，漸屬他門，未經數年，遂至貧匱。
裴晉公度微時，羈寓洛中。常乘蹇驢入皇城，方上天津橋，時淮西不庭，已數年矣。有二老人，傍橋柱而立，語云：「蔡州用兵日久，徵發甚困於人，未知何時得平定？」忽睹裴公，驚愕而退。有僕者攜書囊後行，相去稍遠，聞老人云：「適憂蔡州未平，須待此人爲將。」既歸，僕者具述其事。裴公曰：「見我龍鐘，相戲爾！」其秋東府鄕薦，明年登第。及秉鈞衡，朝廷議授呉元濟節鉞。既而延英候對，憲皇以問宰臣，裴公奏曰：「奸臣跋扈四十餘年，聖朝姑務含容，蓋慮動傷一境，未聞歸心效順，乃坐據一方，若以旄鉞授之，翻恐恣其凶逆。以陛下聰明神武，藩鎮皆願勤王，臣請一詔追兵，可以平蕩妖孽。」於是命晉公爲淮西節度使，興師致討。時陳許、汴、滑三帥先於偃城縣屯軍，晉公統精甲五萬會之，受律鼓行而進，直造蔡州城下。纔兩月，擒賊以獻，淮西遂平。後入朝，居廊廟，六拜正司徒，爲侍中、中書令，儒風武德，振耀古今。洎留守洛師，毎話天津橋老人之事。
會昌中，北都晉陽縣令狄惟謙，梁公之後，守官淸恪，有蒲密之政，撫綏勤恤，不畏強禦。屬州境亢陽，涉曆春夏，數百里水泉農畝，無不耗斁枯竭。禱於晉祠者數旬，畧無陰曀之兆。時有郭天師者，本並土女巫，少攻符術，多行厭勝之道。有監軍使將至京師，因緣中貴，出入宮掖。其後軍牒告歸，遂以「天師」爲號。既而亢旱滋甚，闔境莫知所爲，僉言曰：「若得天師一到晉祠，則災旱不足憂矣。」惟謙請於主帥，主帥難之。惟謙曰：「災曆流行，氓庶焦灼，若非天師一救，萬姓恐無聊生。」於是主帥親自爲請，巫者唯而許之。惟謙乃具車輿，列幡蓋，迎於私室，躬爲控馬。既至祠所，盛設供帳，豐潔飲饌，自旦及昏，磐折於階庭之下。如此者翌日，語惟謙曰：「我爲爾飛符於上界請雨，已奉天帝之命，必在虔懇至誠，三日雨當足矣。」繇是四郊士庶，奔走雲集。三夕於茲，曾不降雨，又曰：「此土災沴所興，亦由縣令無德，我爲爾再上天請，七日方合有雨。」惟謙引罪於己，奉之愈恭。俄而又及所期，畧無沾霪。郭乃驟索馬，入州宅，惟謙拜留曰：「天師已爲萬姓此來，更乞至心祈禱。」於是勃然而怒，罵曰：「庸瑣官人，不知道理，天時未肯下雨，留我將復奚爲？」惟謙謝曰：「非敢更煩天師，候明旦排比相送耳。」於是惟謙宿誡左右曰：「我爲巫者所辱，豈可復言爲官！明晨別有指揮，汝等或須相稟，是非好惡，縣令當之。」及曉，伺門未開，郭已嚴飾歸騎，常供設餚醴，一無所施，坐於皇堂，大恣呵責。惟謙曰：「左道女巫，妖惑日久，當須斃在茲日，焉敢言歸！」叱左右坐於神前，鞭背三十，投於潭水。祠後有山，高萬千丈，遽令設席焚香，從吏悉皆放還，簪笏立於其上。於是合縣駭愕，云：「長官打殺天師。」馳走者紛紜，觀者如堵。是時炎旱累月，爍石流金，晴空萬里，畧無纖翳。祠上忽有片雲如車蓋，俄頃漸高，先覆惟謙立所，四郊雲物，隨之而合，雷震數聲，甘澤大澍，焦原赤野，無不滋潤。於是士庶數千，自山頂擁惟謙而下。州將以杖殺巫者，初亦怒之，既而精誠有感，深加歎異，與監軍發表上聞。俄有詔書褒獎，賜錢五十萬，寵賜章服。爲絳、隰二州刺史，所理咸有政聲。
敕書云：「狄惟謙劇邑良才，忠臣華胄，睹此天厲，將癉下民。當請禱於晉祠，類投巫於鄴縣。曝山椒之畏景，事等焚軀；起天際之油雲，法同翦爪。遂使旱風潛息，甘澤旋流，天心猶鑒於克誠，余志豈忘於褒善。特頒朱紱，俾耀銅章，勿替令名，更昭殊績。」
王侍中智興武略英奇，初授徐方節制，雄才磊落，有命世間生之譽。幕府既開，所辟皆是儒者。一旦，從事於使院會飲，與從容賦詩，頃之達於王公，乃召護軍俱至。從事乃屏去翰墨，但以杯盤迎接。良久，問之曰：「適聞判官與諸賢作詩，何得見某而罷？」遽令卻取筆硯，復以綵牋數十幅，散於座。衆賓相顧遲疑，將俟行觴舉樂，復曰：「本來欲觀製作，非以飲酒爲意。」時小吏亦以牋翰置於王公之前，從事禮爲揖，王公曰：「前某以韜略發跡，未嘗留心章句，今日陪奉英髦，不免亦陳愚懇。」遂乃引紙援毫，頃刻而就云：「平生弓劍自相隨，剛被郎官遣作詩。江南花柳從君詠，塞北煙塵我自知。」四座覽之，驚歎無已，咸云：「忠烈詞彩，雖曹景宗、賀若弼無以加也。」〈曹景宗於御座探韻賦詩云：「去時兒女悲，歸來笳鼓競。借問路旁人，何如霍去病？」宋帝覽之，稱賞無已。又隋將賀若弼贈源雄詩云：「交河驃騎幕，合浦伏波營。莫使騏驎上，無我二人名。」〉時文人張祜亦預此筵，監軍謂之曰：「睹茲盛事，豈得無言？」祜即席爲詩以獻云： 「古來英傑動寰區，武德文經未有餘。王氏柱天勳業外，李陵章句右軍書。」王公覽之，笑曰：「襃飾之詞，可謂無所愛惜。」左右或言曰：「書生之徒，務爲諂佞。」王公叱之曰：「有人道我惡，汝輩又肯否？張秀才海內知名，篇什豈易得！天下人間，且以爲王智興樂善矣。」留駐數月，贈行以絹千匹。其後移鎮浦津，子晏平仗節靈武，四遠多士，翕然歸向，風烈遺芳，迄於今日。
張侍郎爲河陽烏司徒從事，同幕皆是名輩。有道士殷九霞來自青城山，有知人之鑒。烏公問以年壽官祿，九霞曰：「司徒貴極藩服，所望者秉持鈞軸，建茅土，惟在保守勳庸，苞貯仁義，享福隆厚，殊不可涯。」既而遍問賓僚，九霞曰：「其間必有台輔。」時烏公器重裴副使，應聲曰：「裴中丞是宰相否？」九霞曰： 「若以目前人事言之，當如尊旨，以某所觀，即不在此。」時夏侯相國爲館驛巡官，形質低悴，烏因戲曰：「裴副使不作宰相，莫是夏侯巡官否？」對曰：「司徒所言是矣。」烏公撫掌而笑曰：「尊師莫錯否？」九霞曰：「某山野之人，早修直道，無意於名宦金玉，蓋以所見任直而道耳。」烏公曰：「如此，則非某所知也。然其次貴達者爲誰？」曰：「張支使雖不居廊廟，履淸途，亦至榮顯。」既出，遂造張侍郎所居，從容謂曰：「支使神骨淸爽，氣韻高邈，若以紱冕累身，至於三二十年居於世俗，儻能擺脫囂俗，相逐學道，即三十年內白日昇天。某之此行，非有塵慮，實亦訪尋修眞之士耳。然閱人甚多，無如支使者。」張以其言意浮闊，但唯之而已。將去復來，情甚懇至，審知張意不回，頗甚嗟惜，因留藥數粒，並黃紙書一緘而別去，云：「藥數粒服之，可以無疾，書紀宦途，所得毎一遷轉，密自啟之，書窮之辰，當復相憶。」其後譙公顯赫令名，再居鼎鉉，張果踐朝列，出入臺省，佩服朱紫，廉察數州，書載之言，靡不詳悉。年及三紀，時爲戸部侍郎，書之所存，蓋亦無幾，雖名位通顯，而齒髮衰退，毎言道流之事，話於親友，追想其風，莫能及矣。
咸通九年春，華陰縣南十餘里，一夕風雷暴作，有龍移湫，自遠而至。先是崖壟高亞，無貯水之所，此夕廻從數丈小山，從東西直亙南北，峰巒草樹，一無所傷，碧波廻塘，湛若疏鑿。京洛行旅，無不枉道而觀。有好事者，自輦轂浦津，相率而至，車馬不絶，逮於累月。京城南靈應臺有三娘子湫，與崖相近，水波澄明，莫測深淺。毎秋風搖落，未嘗有草木飄泛其上，或睹片葉纖莖，必有飛鳥銜而去之。祈禱者多致花鈿、粉黛及綺羅之類，啟祝投之，歘然而沒。乾符初，有朝士數人，同遊終南山，遂及湫所，因話靈應之事。其間有不信者，試以木石投之，俄有巨魚躍出波心，鱗甲如雪，忽有風雨冥晦，車馬幾爲暴水所漂。邇後人愈敬之，莫有敢犯者。
文宗皇帝常持白玉枕，德宗朝于闐國所獻，追琢奇巧，蓋希代之寶。置於寢殿帳中，一旦忽失所在。然而禁衞淸密，非恩澤嬪御，莫能至者。珍玩羅列，他無所失。上驚駭移時，下詔於都城索賊，密謂樞近及左右廣中尉曰：「此非外寇入之，爲盜者當在禁掖，苟求之不獲，且虞他變，一枕誠不足惜。卿等衞我皇宮，必使罪人斯得，不然天子環列，自茲無用矣。」內官惶慄謝罪，請以浹旬求捕，大懸金帛購求，略無尋究之所。聖旨嚴切，收係者漸多，坊曲閭巷，靡不搜捕。有龍武二番將軍王敬弘，常蓄小僕，年甫十八九，神彩俊利，使之無往不屆。敬弘曾與流輩於威遠軍會宴，有侍兒善鼓胡琴，四座酒酣，因請度曲。辭以樂器非妙，須常御手者彈之。鐘漏已傳，取之不及，因起解帶。小僕曰：「若要琵琶，頃刻可至。」敬弘曰：「禁鼓纔動，軍門已鎖，尋常汝豈不見，何言之謬也！」既而就飲數巡，小僕以繡囊將琵琶而至，座客歡笑，曰：「樂器本相隨，所難者惜共妙手。」南軍去左廣，廻復三十里，入夜且無行伍，既而倏忽往來，敬弘驚異如失。時又搜捕嚴緊，意以竊盜疑之。宴罷及明，遽歸其第，引而問曰：「使汝累年，不知趫捷如此，我聞世有俠客，汝莫是否？」小僕謝曰：「非有此事，但能行爾。」因言：「父母俱在蜀中，頃年偶至京國，今欲卻歸鄕里。有一事欲以報恩，偸枕者已知姓名，三數日當令伏罪。」敬弘曰：「如此即事非等閑，因茲令活者不少，未知賊在何許，可報司存掩獲否？」小僕曰：「偸枕者，田膨郎也。市鄽軍伍，行止不恆，勇力過人，且善超越，苟非伺便折其足，雖千兵萬騎，亦將奔走。自茲再宿，候之於望仙門，伺便擒之，必矣。將軍隨某觀之，此事仍須秘密。」是時涉旬無雨，向曉埃塵頗甚，車馬踐踏，人不相見。膨郎與少年數輩，連臂將入軍門，小僕執球杖撃之，歘然已折左足。仰而觀之，曰：「我偸枕來，不怕他人，惟懼於爾，既而相值，豈復多言！」於是舁至左軍，一款而伏。上喜於得賊，又知獲在禁旅，引膨郎臨軒詰問，具陳常在宮掖往來。上曰：「此乃任俠之流，非常竊盜。」內外囚繫數百，於是悉令原之。小僕初得膨郎，已告敬弘歸蜀，於是尋之不可，但賞敬弘而已。
咸通四年秋，洛中大水，苑囿廬舍，靡不淹沒。厥後香山寺僧云：「其日將暮，見暴水自龍門川北下，有如決江海，鼓怒之間，殷若雷震。有二黑牛，出於水上，掉尾躍空而進。衆僧與居人憑高望之，謂城中悉爲魚矣。俄見定鼎、長夏二門陰曀忽開，亦有青牛奮躍而出，相去約有百歩，黑牛奔走而回。向之怒浪驚瀾，翕然遂低數丈。是夕，飄溺尤甚，京邑遂至蕭條，十餘年間，尚未完葺。先是，皇城守閽者白晝聞五鳳樓中有人歌云：「天津橋畔火光起，魏王堤上看洪水。」時鄭相國涯留守洛師，聞之以爲妖妄。經月餘，從事宴罷夜歸，執燭者有火燼遺落，騎從才過，煙焰已高，救之不及，遂燒其半。及潦將興，穀、洛先漲，魏王與月波二堤俱壞，乃明閽者之言。
白中書方居郎署，未有知者，唯朱崖李相國器之，許於搢紳間，多所延譽。然而資用不充，無以祗奉僚友。一旦，相國遺錢十萬，㑭爲酒肴之備，約省閣名士數人，克日同過其第。時秋暮陰沉，涉旬霖瀝，賀拔惎員外求官未遂，將欲出京薄遊，與白公同年登第，羸駒就門告別。閽者以方俟朝客，乃以他適對之，賀拔惎遂駐車留書，備述羈遊之意。白公覽書，歎曰：「丈夫處世窮達，當有時命，苟不才以僥幸取容，未足爲發身之道。豈家蓄美饌，止邀當路豪貴，曩時登第貧交，今日閉關不接，縱使便無榮顯，又安得不愧於懷！」遽令僕者命賀拔惎囘車，遂以杯盤同費。俄而所約朝賢聯騎而至，閽者具陳賀拔惎從容，無不惋愕而去。翌日，於私第謁見相國，詢朝士來者爲誰，白公對以賓客未至，適有同年出京訪別，憫其龍鐘委困，不忍棄之，留飲數杯，遂闕祗接，既負吹噓之際，甘從譴斥之罪。相國稱賞逾時，云：「此事眞古人之道。由茲貴達，所以激勸澆薄。」不旬月，自使下評事，先授美官。白公以庫部郎中，入爲翰林學士，未逾三載，便秉鈞衡。其後五鎮藩維，再居廊廟，蹈義懷仁，而終始一致，流芳傳素，士林美之。大中初，邊鄙不寧，吐蕃尤甚恣其倔強。宣宗欲致討伐，遂於延英殿先問宰臣。公首奏興師，請爲統帥，沿邊藩鎮兵士數萬，鼓行而前。時犬戎列陣平川，以生騎數千伏藏山谷，既而得於諜者，遂設奇兵待之。有蕃中酋帥，衣緋茸裘，繫寶裝帶，所乘白馬，駿異無比，鋒鏑未交，揚鞭出於陣面者數四，頻召漢軍鬭將，白公誡兵士無得應之。俄而駐軍指揮，背我師百餘歩而立，有潞州小將驍勇善射，請快馬彎弧而出，連發兩矢，皆中其項，躍馬而前，抽短劒踣於鞍上，以手扶挾，如鬭敵之狀，蕃將士卒但呼噪助之。於是脫緋裘，解金帶，奪馬而還，師旅無不奮勇。既大戰沙漠，虜陣瓦解土崩，乘勝追奔，幾及黑山之下。所獲馳馬輜重，不可勝計，束手而降三四千人。先是，河湟關郡界內在匈奴，自此悉爲內地。宣皇初覽捷書，云：「我知敏中必殄凶醜。」白公凱旋，與同列宰相進詩云：「一詔皇城四海頒，醜戎無數束身還。戍樓吹笛人休戰，牧野嘶風馬遽閑。河水九盤收數曲，隴山千里鎖諸關。西邊北塞今無事，爲報東南夷與蠻。」馬相植詩云：「舜德堯仁化犬戎，許提河隴款皇風。指揮貙武皆神算，開拓乾坤是聖功。四帥有徵無汗馬，七關雖戍已弢弓。天留此事還英主，不在他年在大中。」魏相扶詩云：「蕭關新復萬山川，古戍秦原象緯鮮。戎虜乞降歸惠化，皇威漸被懾腥羶。穹廬遠戍煙塵滅，神武光揚竹帛傳。左衽盡知歌帝澤，從茲不更備三邊。」崔相鉉詩云：「邊陲萬里注恩波，宇宙群方洽凱歌。右地名王爭解辮，遠方戎壘盡投戈。煙塵永息三秋戍，瑞氣遙淸九折河。共偶聖明千載運，更觀俗阜與時和。」

通義坊劉相國宅，本文宗朝朔方節度使李進賢舊第。進賢起自戎旅，而倜儻瑰瑋，累居藩翰，富於財寶。雖豪侈奉身，雅好賓客。有中朝宿德，常話在名塲日，失意邊遊，進賢接納甚至，其後京華相遇，時亦造其門。屬牡丹盛開，因以賞花爲名，及期而往。廳事備陳飲饌，宴席之間，已非尋常。舉杯數巡，復引衆賓歸內。室宇華麗，楹柱皆設錦繡，列筵甚廣，器用悉是黃金。階前有花數叢，覆以錦幄，妓妾俱服紈綺，執絲簧，善歌舞者至多。客之左右，皆有女僕雙鬟者二人，所須無不必至，承接之意，常日指使者不如。芳酒綺餚，窮極水陸，至於僕乘供給，靡不豐盈。自午迄於明晨，不睹杯盤狼藉。朝士云：「邇後曆觀豪貴之屬，筵席臻此者甚稀。」厥後進賢徙居長興，其宅互爲他人所有。咸通中，劉相國罷北京亞尹，復爲翰林學士，數歳後自承旨入相，尚以十千稅焉。及出鎮荊南，朝野無不惋惜，都城士庶以少及長聞之，俱爲涕泣。其後興化蕭相登庸，舉爲自代。表云：「正人吞聲而扼腕，百姓掩淚於道途。」是時，昇道鄭相國在內庭，夜草麻制，具述其事云：「安數畝之居，仍非已有；卻四方之賂，惟畏人知。」是時都下傳寫，爲之紙貴，持權者睹其詞大怒。鄭公自翰林承旨左遷梧州，相國自端溪竄於日南，謫居四年，方獲淸雪，以秘書監召還。未久，復持鈞軸。或將甲第爲獻，竟無所受。復於此宅寓居，庭宇不加修飾，淸風儉德，充塞寰宇。
君子曰：仁義之感物也，大哉！劉公知帝道欽明，欲賢人盡舉，四海之內，翕然嚮風。雖謫居累年，再升鼎飪，姦邪之口不能掩其善，魑魅之域不能陷其身，振譽一時，流芳千載，豈不偉歟！其有冒官爵，叨貨賄，怙寵專權，身存名滅者，一何謬哉！
朱崖李相國德裕宅，在安邑坊東南隅，桑道茂謂爲「玉碗」。舍宇不甚宏侈，而制度奇巧，其間怪石古松，儼若圖畫。在文宗、武宗朝，方秉化權，威勢與恩澤無比。毎好搜掇殊異，朝野歸附者，多求寶玩獻之。嘗因暇日休浣，邀同列宰相及朝士宴語。時畏景赫曦，咸有鬱蒸之病，軒蓋候門，已及亭午，搢紳名士，交扇不暇，將期憩息於淸涼之所。既而延於小齋，不甚高敞，四壁施設，皆古書名畫，俱有炎爍之慮。及別列坐開樽，煩暑都盡。良久，覺淸飆爽氣，凜若高秋，備設酒肴，及昏而罷。出戸則火雲烈日，熇然焦灼。有好事者，求親信問之，云：「此日唯以金盆貯水，漬白龍皮，置於座末。」〈龍皮，有新羅僧得自海中，云海旁有居者得之於漁扈。其初以爲鱗介之屬，曾有老人見而識之。僧知相國好奇，因以金帛贖之而獻。又暖金帶、辟塵簪，皆希代之寶。及南遷，悉爲惡溪沉溺。使崑崙沒水求之，在鱷魚穴不能取。〉平泉莊去洛城三十里，卉木台榭，若造仙府。有虛檻前引，泉水縈廻，穿鑿像巴峽洞庭，十二峰九泒，迄於海門，江山景物之狀。竹間行徑有平石，以手摩之，皆隱隱見雲霞、龍鳳、草樹之形。有巨魚脅骨一條，長二丈五尺，其上刻云：「會昌六年海州送到。」在東南隅，即徵士韋楚老拾遺別墅。楚老風韻高致，雅好山水，相國居廊廟日，以白衣擢昇諫署。後歸平泉，造門訪之，楚老避於山谷。相國題詩云：「昔日徵黃詔，餘慚在鳳池。今來招隱士，恨不見瓊枝。」又新昌北街牛相國宅，即玄宗朝將作監康舊第，桑道茂謂之「金杯」，俱出良相者也。
京國花卉之晨，尤以牡丹爲上。至於佛宇道觀，遊覽者罕不經歷。慈恩浴堂院有花兩叢，毎開及五六百朵，繁豔芬馥，近少倫比。有僧思振常話會昌中，朝士數人尋芳，遍詣僧室。時東廊院有白花可愛，相與傾酒而坐。因云：「牡丹之盛，蓋亦奇矣。然世之所玩者，但淺紅深紫而已，竟未識紅之深者。」院主老僧微笑曰：「安得無之，但諸賢未見爾。」於是從而詰之，經宿不去，云：「上人向來之言，當是曾有所睹，必希相引寓目，春遊之願足矣。」僧但云：「昔於他處一逢，蓋非輦轂所見。」及旦，求之不已，僧方露言曰：「衆君子好尚如此，貧道又安得藏之。今欲同看此花，但未知不泄於人否？」朝士作禮而誓云：「終身不復言之。」僧乃自開一房，其間施設幡像，有板壁遮以舊幕，幕下啟開而入。至一院，有小堂兩間，頗甚華潔，軒廡欄檻，皆是柏材。有殷紅牡丹一窠，婆娑幾及千朵，初旭纔照，露華半晞，濃姿半開，炫耀心目。朝士驚賞留戀，及暮而去。僧曰：「予保惜栽培，近二十年矣，無端出語，使人見之，從今已往，未知何如耳。」信宿，有權要子弟與親友數人同來入寺，至有花僧院，從容良久，引僧至曲江閑歩。將出門，令小僕寄安茶笈，裹以黃帕，於曲江岸藉草而坐。忽有弟子奔走而來，云：「有數十人入院掘花，禁之不止。」僧俯首無言，唯自吁嘆。坐中但相盻而笑。既而卻歸至寺門，見以大畚盛花舁而去。取花者笑謂僧曰：「竊知貴院舊有名花，宅中咸欲一看，不敢預有相告，蓋恐難於見捨。適所寄籠子中有金三十兩，蜀茶二斤，以爲酬贈。」
會昌中，左軍壯士管萬敵富有膂力，扛鼎挾輈，衆所推伏。一日，與儕輩會於東市酒肆，忽有麻衣張蓋者，直入其座，引觥而飲，旁若無人。萬敵振腕瞋目，略無所憚，同席恃勇之輩，共爲推挽，竟不微動，而觀者漸衆。乃言曰：「某與管供奉較力，以定強弱，先請供奉拳某三拳，後乞搭供奉一搭。」遂袒膊抱樓柱而立。萬敵怒其輕己，欲令殞於手下，盡力拳之，如扣水石。觀者咸見樓柱與屋宇俱震，其人略不微動。既而笑曰：「到某搭供奉矣。」於是奮臂而起，掌大如箕，高及丈餘，屹屹而下，前後有力之輩，方甚恐慄，知非常人。衆擁萬敵謝而去之，俄失所在。萬敵寢瘵月餘，力遂消減。
咸通中，有左軍張季宏勇而多力。嘗雨中經勝業坊，遇泥濘深隘，有村人驅驢負薪而至，適當其道。季宏怒之，因捉驢四足，擲過水渠數歩，觀者無不驚駭。後供奉襄州，暮泊商山逆旅。逆旅有老嫗，謂其子曰：「惡人將歸矣，速令備辦茶飯，勿令喧噪。」既而愁憤吁嘆，咸有所懼。季宏問之，媼曰：「有新婦悖惡，制之不可。」季宏曰：「向來見媼憂，恐有何事，若是新婦，豈不能共語？」媼曰：「客未知子細，新婦壯勇無敵，衆皆畏懼，遂至於此。」季宏笑曰：「其他則非某所知，若言壯勇，當爲主人除之。」母與子遽叩頭曰：「若此，則母子無患矣。雖然窮闕，當爲酬贈。」頃之，鄰伍鄕社，悉來觀視。日暮，婦人負束薪而歸，狀貌亦無他異。逆旅後囿有盤石，季宏坐其上，置騾鞭於側，召而謂曰：「汝是主人新婦，我在長安城，即聞汝倚有氣力，不伏承事阿家，豈敢如此？」新婦拜季弘曰：「乞押衙不草草，容新婦分雪。新婦不敢不承事阿家，自是大人憎嫌新婦。」其媼在傍，謂曰：「汝勿向客前妄有詞理。」新婦因言曰：「只如某年月日如此事，豈是新婦不是？」毎言一事，引手於季宏所坐石上，以中指畫之，隨手作痕，深可數寸。季宏汗落神駭，但言道理不錯，闔扉假寐，伺晨而發。及回問之，新婦已他適矣。
上都安業坊唐昌觀，舊有玉蕊花甚繁，毎發，若瑤林瓊樹。元和中，春物方盛，車馬尋玩者相繼。忽一日，有女子年可十七八，衣繡緑衣，乘馬，峨髻雙鬟，無簪珥之飾，容色婉約，迥出於衆。從以二女冠，三女僕，僕者皆丱頭黃衫，端麗無比。既下馬，以白角扇障面，直造花所，異香芬馥，聞於數十歩之外。觀者以爲出白宮掖，莫敢逼而視之。佇立良久，令小僕取花數枝而出。將乘馬，廻謂黃冠者曰：「曩者玉峰之約，自此可以行矣。」時觀者如堵，咸覺煙霏鶴唳，景物輝煥。舉轡百歩，有輕風擁塵，隨之而去，須臾塵滅，望之已在半天，方悟神仙之遊，餘香不散者經月餘日。時嚴給事休復、元相國、劉賓客、白醉吟俱有《聞玉蕊院眞人降》詩。嚴給事詩曰：「味道齋心禱至神，魂消眼冷未逢眞。不如滿樹瓊瑤蕊，笑對藏花洞裏人。」又云：「羽車潛下玉龜山，塵界無由睹蕣顏。唯有無情枝上雪，好風吹綴緑雲鬟。」元相國詩曰：「弄玉潛過玉樹時，不教青鳥出花枝。的應未有諸人覺，祇是嚴郎卜得知。」劉賓客詩云：「玉女來看玉樹花，異香先引七香車。攀枝弄雪時廻首，驚怪人間日易斜。」又云：「雪蘂瓊絲滿院春，羽衣輕歩不生塵。君王簾下徒相問，長記吹簫別有人。」白醉吟詩云：「嬴女偸乘鸞去時，洞中潛歇弄瓊枝。不緣啼鳥春饒舌，青瑣仙郎可得知。」
乾符中，有宰相自中書還第，使人以布囊盛錢數千，沿路以施丐者。於是貧乏相率，羅列路隅，所分既微，漸不能普，台鉉行李，無復威儀。時有朝士投牋諫之，其略云：「方今兵寇互興，民力凋弊，所望明公弼成大化，彌綸紀綱，舉賢任能，以光庶事，俾萬物各得其理，百姓日用不知。損不急之官，杜私門之請，如此則刑淸俗富，天下自無窮人。不宜專政廟堂，方行小惠，昔子產以己車濟人於溱洧，君子謂不知爲政，不如以時修橋梁，惟明公察焉。」執政者覽書憑怒。俄而巢寇陷京，遂及於難。
中書舍人韋顏子婿崔道樞舉進士。乾符二年春下第，歸寧漢上所居。因井渫得鯉魚一頭，長可五尺，鱗鬛金色，目光射人，所視異於常魚，令僕投於江水。道樞與表兄韋氏密備鼎俎，烹而食之。經信宿，韋得疾暴卒。有碧衣人引至府舍，廨宇頗甚嚴肅。既入門，見廳事有女人，戴金翠冠，著紫繡衣，據案而坐。左右侍者皆黃衫金櫛，如宮內之飾。有一人吏從，執簿領而出，及軒陛間，付雙鬟青衣，著於繡衣案上。更引韋生東廡曹署，理詰殺魚之狀。韋引過道樞，云：「非某之罪。」吏曰：「此雨龍也，若潛伏於江海湫湄，雖人所食，即無從而辨矣。但昨者得之於井中，崔氏與君又非愚昧，殺而啖之，俱難獲免。然君且卻還，試與崔廣爲佛道功德，庶幾消減其過。自茲浹旬，當復相召。」韋忽然而寤，具以所説話於眷屬，命道樞具述其事。道樞雖懷憂迫，亦未深信。纔經及旬餘，韋生果歿。韋乃道樞姑之子也，數日後寄夢於母云：「以殺魚獲罪，所至之地即水府，非久當受重譴，可急修黃籙道齋，尚冀得寬刑辟。表兄之過亦成矣。今夕當自知其事。」韋母泣告道樞。及瞑，昏然而寢，復見碧衣人引至公署，俱是韋之所述。俄有吏執黑紙丹書文字，立道樞於屏側，疾趨而入，見繡衣操筆而書訖，吏接之而出，令道樞覽之。其初云：「某官登四品，年至七十二。」其後有判詞云：「崔道樞所害雨龍，事關天府，原之不可，按罪急迫，所有官爵，並皆削除，年壽亦減一半。」時道樞三十五矣，夜分而寤，恍惚悲涕，莫知所爲。時節在冬季，其母方爲修崇福力。纔及春首，抱疾數日而終。時崔之妻孥咸在京師，紫微備述其事〈舊傳夔州及牛渚磯，皆是水府，未詳道樞所至何所也〉。
乾符中，洛中有豪貴子弟，承藉勳蔭，物用優足，恣陳錦衣玉食，不以充詘爲戒，飲饌華鮮，極口腹之慾。有李史君出牧罷歸，居止亦在東洛，深感其家恩舊，欲召諸子從容。有敬愛寺僧聖剛者，常所來往，李因以其宴爲説。僧曰：「某與之門徒久矣，毎見其飲食，窮極水陸，滋味、常饌必以炭炊，往往不愜其意，此乃驕逸成性，史君召之，可乎？」李曰：「若求朱象髓白猩唇，恐不可致，止於精潔修辦小筵，未爲難事。」於是廣求珍異，俾妻孥親爲調鼎，備陳綺席雕盤，選日爲請。弟兄列坐，矜持儼若冰玉，餚羞毎至，曾不下箸。主人揖之再三，唯沾果實而已。及至水餐，俱致一匙於口，然相盻良久，咸若飧荼食櫱。李莫究其由，以失餁爲謝。明日，復睹聖剛，備述諸子情貌。僧曰：「某前所説，豈謬哉！」而因造其門，以問之曰：「李史君特備一筵，庖膳間可爲豐潔，何不略領其意？」諸子曰：「燔炙煎和，未得其法。」僧曰：「他物縱不可食，炭炊之飯，又嫌何事？」復曰：「上人未知。凡以炭炊飯，先燒令熟，謂之煉火，方可入爨，不然猶有煙氣。李史君宅炭不經煉，是以難於飡㗖。」僧撫掌大笑曰：「此非貧道所知也。」及大冦先陷瀍洛，財產剽掠俱盡。昆仲數人，與聖剛同時竄避潛伏山谷，不食者三日。賊鋒稍遠，徒歩將往河橋，道中小店始開，以脫粟爲餐而賣。僧囊中有錢數文，買於土杯同食。腹囂既甚，梁肉之美不如。僧笑而謂曰：「此非煉炭所炊，不知可與諸郎君吃否？」但低首慚靦，無復詞對。
古人云：「膏梁之性難正。」其此之謂乎？是以聖人量腹而食，賢者戒於奢逸。宋武帝幸武帳堂，將往，敕諸子弟勿食，至會所賜饌。日盱而食不至，咸有饑色。帝謂曰：「爾曹少長驕貴，不見百姓艱難，今使爾等識有饑苦，知以節儉期物。」前聖用心，同旨哉！
巢冦攻陷宮闕，近京藩鎮悉無兵備。〈初，王仙芝敗衄，黃冦引餘黨南走交廣。朝廷以高駢令公統帥諸道兵，師於江湖，屯據要路。議者以爲高令公奕世名將，可以坐制兇渠。及賊徒擁衆北來，浮舟遂逼淮甸，於天長縣廣布營寨駐泊。高令公既不出軍，但閉關自保而已。賊鋒因此彌鋭，長驅遂涉淮北。時齊相公領青州，睹蜂蟻強衆，亦不敢進，卷旆遄征，或於中路遲留。藩屏既無捍禦，廟堂復失機謀，盜遍九衢，乃未知覺，豈不異哉！〉時李相鎮浦津，鄭相國鎮岐下，既聞車馬播遷，俱有勤王之念。鄭相國率賓僚將校，共巡城壘，雉堞池隍，悉皆毀塞。計其修築之功，萬旅月餘未竟，而賊鋒方盛，立虞奔軼。明晨，復召從事大將，坐於內廳，詢以謀計，咸以巨盜方熾，未可枝梧，衆議且欲從權，俟兵集乃圖收復。相國曰：「諸君勸某臣賊乎？」於是然而倒，左右扶之不及，爲地甃所傷，面首皆破。洎日午達於明旦，口喑尚未能語。是時關輔征鎮，咸已歸款，唯鳳翔信耗不通，賊議興師致討。有奔來者具述其事，於是監軍與僚佐代爲表章，使兩騎馳至京國。賊徒覽之大喜，遣王懐順將百餘人，厚齎綵繒金玉，以申慰勞之意。既而開筵，以待懐順，宴席施設，侔於曩日，列坐行觴，將陳飲饌。樂工纔合管絃，文武軍吏及聲妓一時慟哭，監軍、從事雪涕止之，良久方定。懐順與來者皆駭愕，相眄就食，乃問其由。時吏部孫侍郎亦在幕中，對曰：「相國自鎮此方，恩及萬物，聽政之暇，時命音樂，與將吏交歡。遽及風疹所侵，今辰不赴茲會，衆聞絲竹聲，不覺悲泣耳！」是日合城老幼，咸共淒傷。相國聞之，曰：「我知億兆人民之心，未厭唐德，賊勢雖甚，竊據宮闕，滅亡當在旦夕。」於是密飛羽檄，告於鄰道會兵。旬朔間，邠、涇、洋、隴及沿邊藩鎮，俱以鋭師來集。既而神策守鎮軍士，聞風亦至麾下。一旦，賊中遣千餘人，大索糧糗。於時烽候已嚴，偵邏殊密，雲旗霜刃，森羅於百里之內。賊入界大驚，俱就擒戮。有後殿者，奔以狀告，凶黨無不奪魄，陷京黔庶，亦思奮勇〈初，有走還京中者云：「鳳翔鄭相公已叛黃王，兵士甚衆。」巢聞之，殊不介意言：「我作卻半天下，所至無不收克，直至高令公猶不敢出軍敵我，鄭相國擬作何計？」唯趙、張、王、潘聞之，已爲奔軼之備也〉。俄而蒲關、晉絳、並汾、澤潞及河北三鎮，並舉雄師，翕然響附。相國仗節訓兵，援旗誓衆，摧鋒篤戰，累剉兇渠，首運奇謀，終摧巨孽。其後請朝庸蜀，復秉化權，匡國濟時，終始一致，文經武緯，何謝古人！詩云：「維嶽降神，生甫及申。維申及甫，維周之翰。」相國有焉。
東都北邙山有玄元觀，南有老君廟，臺殿高敞，下瞰伊洛。神仙泥塑之像，皆開元中楊惠之所製，奇巧精嚴，見者增敬。壁有呉道玄畫五聖眞容及老子廟胡經事，丹青絶妙，古今無比。〈杜工部題詩云：「配極玄都，憑高禁禦長。守祧嚴具禮，掌節鎮非常。碧瓦初寒外，金莖一氣旁。山河扶繡戸，日月近雕梁。仙李蟠根大，猗蘭奕葉光。世家遺舊史，道德付今王。畫乎看前輩，呉生遠擅場。森羅移地軸，妙絶動宮牆。五聖聯龍袞，千官列雁行。冕旒俱秀發，旌旆盡飛揚。翠柏深留景，紅梨回得霜。風箏吹玉柱，露井凍銀床。身退卑周室，經傳拱漢皇。穀神如不死，養拙更何鄕。」〉敬愛寺復有雉尾病龍，莫知畫者誰氏，繪事奇巧，皆入神之跡。〈雉尾在東廡觀音院天王部從中，緋衣神人抱野雉一隻，逼而觀之，勢若飛動。〉政平坊安國觀，明皇朝玉眞公主所建，門樓高九十尺，而柱端無拱枓。殿南有精思院，琢玉爲天尊老君之像，葉法善、羅公遠、張果先生並圖之於壁。院南池沼，引御渠水注之，壘石像蓬萊、方丈、瀛州三山，女冠多上陽退宮嬪御。其東與國學相接。咸通中，有書生云：「毎淸風朗月，即聞山池之內歩虛笙磬之音。」盧尚書有詩云：「夕照紗窗起暗塵，青松遶殿不知春。君看白首誦經者，半是宮中歌舞人。」
白尚書爲少傅，分務洛師，情興高逸，毎有雲泉勝境，靡不追遊。常以詩酒爲娛，因著《醉吟先生傳》以敘。盧尚書簡辭有別墅，近枕伊水，亭榭淸峻。方冬與群從子侄同遊，倚欄眺翫嵩洛。俄而霰雪微下，情興益高。因話廉察金陵，常記江南煙水，毎見居人以葉舟浮泛，就食菰米、鱸魚，近來思之，如在心目。良久，忽見二人衣蓑笠，循岸而來，牽引水鄕蓬艇，船頭覆青幕，中有白衣人與衲僧偶坐。船後有小灶，安桐甑而炊，丱角僕烹魚煮茗，溯流過於檻前。聞舟中吟嘯方甚，盧撫掌驚歎，莫知誰氏。使人從而問之，乃曰：「白傅與僧佛光同自建春門往香山精舍。」其後毎遇親友，無不話之，以爲高逸之情，莫能及矣。
大中末，建州刺史嚴士則，本穆宗朝爲尚醫奉御，頗好眞道。因午日，於終南山采藥，迷誤於巖嶂之間，不覺遂行數日，所齎糗糧既盡，四遠復無居人。計其道路，去京不啻五六百里，然而林岫深僻，風景明麗。忽有茅屋數間，出於松竹之下，煙蘿四合，纔通小徑。士則連扣其門，良久竟無出者。窺其籬隙之內，有一人於石榻偃臥看書。推戸直造其前，方乃攝衣而起。士則拜罷，自陳行止，因遣坐於盤石之上，亦問京華近事，復詢天子嗣位幾年，云：「自安史犯闕居此，迄於今日。」士則具陳奔馳涉曆，資糧已絶，迫於枵腹，請以食饌救之。隱者曰：「自居山谷，且無煙爨，有一物可以療之，念君遠來相遺。」自起於梁棟之間，脫紙囊，開啟，其中有百餘顆，如扁豆之狀，俾於藥室取鐺，拾薪汲泉而煮。良久，盛有香氣，視之已如掌大，曰：「可以食矣。渴即取鐺中餘水飲之。」士則方啖其半，已極豐饑。復曰：「汝得至此，當有宿分，自茲三十年間不饑渴，俗情慮將淡泊也。他時位至方伯，當取羅浮相近。儻能脫去紛華，兼獲長生之道。辭家日久，可以還矣。」士則將欲告歸，因述慮失道，曰：「勿憂。去此二三里，與採薪人相值，可以隨之而至，國門不遠。」既出於山隅，果有採薪者在路側。或問隱者姓名，竟無所對。纔經信宿，已及樊川村野。既還輦轂，不喜更嘗滋味，日覺氣壯神淸，有驂鸞馭鶴之意，衣褐杖藜，多止巖岫。居守盧僕射耽味玄默，思睹異人，有道流述其事，延之致於門下。及聞方伯之説，因以處士奏官，自梓州別駕，作牧建溪，時年已九十。到郡纔經周歳，解印乃歸羅浮。及韋相公宙出鎮廣南，使人訪之，猶在山谷。大中十四年之任建安，路由江浙，時蕭相國觀風浙右，於桂樓宿宴召之，唯飲酒數杯，他皆無食也。
大中年，韋顓舉進士，詞學優贍，而貧窶滋甚。歳暮饑寒，無以自給。有韋光者，待以宗黨〈後名殷裕之〉，輟居所外舍館之。放榜之夕，風雪凝互，報光成名者，絡繹而至，顓略無登第之耗。光延之於堂際小閣，備設餚饌慰安之。見光婢妾羅列衣裝，僕者排比鞍馬，顓夜分歸於所止，擁爐而坐，愁嘆無已。候光成名，將修賀禮，寢榻迫於壊牖，以橫竹掛席蔽之。簷際忽有鳴梟，頃之集於竹上，顓神魄驚駭，杖策出戸逐之，飛起復還，久而方去。謂僕者曰：「我失意亦無所恨，妖禽作怪如此，兼恐橫罹災患。」俄而禁鼓忽鳴，榜到顓已登第，光之服用車馬，悉皆遺焉。世以鵩至梟鳴，不祥之兆，近觀數事，亦不然乎！
昔鄧艾梟鳴牙旗，乃軍勝之兆；張率更聞於庭樹，亦授官之祥。以此推之，未必皆爲不吉者。
乾符六年夏五月，巢冦自廣陵將及襄漢，朝廷以王鐸令公爲南面都統，崔相國、豆盧相國同日策拜。宣麻之際，殿庭霧氣四塞，及政事堂立班賀，有雹大如雞卵〈時五月二十三日〉。識者以爲鈞軸不祥之兆。明年大寇攻陷京師，二相俱及於難。其天意乎，非人事也。
咸通中，有中牟尉李潯寓居圃田別墅，稟性剛戾，不以鬼神爲意。毎見人銜杯酹酒，無不怒而止之。一旦暴得風眩，方臥簷廡之下，忽有田父立於榻前，云：「鄰伍間欲來省疾。」見數人形貌尫劣，服飾或青或紫，後有矮僕，提酒兩壺，相與曆階而上。左右妻孥，悉無所睹。謂潯曰：「爾常日負氣，忽於我曹，至於醪醴之間，必爲他人愛惜。今有醇酎數斗，衆欲遺君一醉。」俄以巨盆滿酌，逼飲兩壺俱盡，床第衾裯，皆是餘瀝。將出，謂潯曰：「何似當時惜酒？」自茲百骸昏悴，如病宿酲，寢瘵惙然，數月方癒。馮給事爲鄭州刺史，親召孿生而説之。
武宗皇帝好神仙異術，海內道流方士，多至輦下。趙歸眞探賾玄機，善製鉛汞，氣貌淸爽，見者無不竦敬。請於禁中築望仙台，高百尺，以鸞驂鶴馭，可指期而降。常云飛鍊中須得生銀，詔使於樂平採取。既而大役工徒，所出者皆銜石礦，非烹冶，乃無從而得。歸眞齋醮數朝，寫御書置於巖穴間。俄有老人策杖而至，曰：「山川藏寶，蓋因有道而出，況明主以修眞爲念，是何感應不臻？尊師無復懐憂，明旦當從所請。」語罷而出，莫知其所之。是夕有聲如雷，山礦豁開數丈，銀液坌然而湧出，與入用之數相符。禁中修鍊至多，外人罕知其術。復有金陵人許元長、王瓊者，善書符幻變，近於役使鬼神。會昌初，召至京國，出入宮闈。武皇謂之曰：「吾聞先朝有明崇儼善於符籙，嘗取羅浮山柑子，以資御果，萬里往來，止於旬日。我雖聖德不逮前朝，卿之術豈便劣於崇儼？」元長謝曰：「臣之受法未臻玄妙，若涉越山海，恐誣聖德，但千里之間，可一日而至。」上曰：「東都常進石榴，時已熟矣，卿今夕當致十顆。」元長奉語而出。及旦，寢殿始開，金盤貯石榴，致於御榻。俄有中使奉進，亦以所失之數上聞。靈驗變通，皆如此類。王瓊妙於化物，無所不能。方冬，以藥栽培桃杏數株，一夕繁英盡發，芳蘂穠豔，月餘方謝。及武皇厭代，歸眞與瓊俱竄逐嶺表，唯元長逸去，莫知所在。
昊天觀周尊師，乾符中，年九十七，自言以童幼間便居洞庭山，諸父隱堯深得眞道。有張孺華者，襄漢豪上，耽味玄默。一旦廣齎財寶，訪道於江湖之間。至呉門，知隱堯出世修鍊，徑往洞庭詣之。囊橐中所挈金帛，傾竭以資香火。隱堯知其志，俾於岸頂坐守藥爐。其或風雨晦冥，往往有神物來萃，殊形詭狀，深可駭人。孺華端潔自安，竟不微動，如此者涉於周歳。隱堯謂之曰：「爐中鍊藥，乃七返靈砂也，雖非九轉金丹，餌之可還魂返魄。曩令子弟數輩守之，靡不畏怯而罷，汝相從未久，遂能苦節如是。」及鼎開藥成，纔成十粒，但令寶之以囊篋，未傳吞餌之法。孺華以去鄕逾年，一旦告歸覲省，隱堯別謂之曰：「吾知汝未能久住，自茲復爲世網所縈，苟慕仙之意不忘，勿以囂塵爲戀。付汝之藥，毎丸可益算十二。有疾終者，審其未至朽敗，雖涉旬能使再活。然事關陰隲，非行道有心之徒，不可輕授。凡欲此藥救人，當焚香啟告，吾爲助爾。」孺華歸，甚爲鄕里所敬。父母遘疾而歿，服之皆癒。居數歳，復詣洞庭，繫舟於金陵江岸。有良賈徐士則者，乘巨艘十餘隻，亦於浦間同泊。有子一人，方及壯歳，無疾而殞於中夜，父母咸以衰耄哭泣，不食崇朝。孺華憫之，因以靈砂往救。其初服之時未驗，再服一粒，蹶然而蘇，云：「所至之處，城府甚嚴，方爲吏從拘録。俄有二黃衣人手執丹書文字，洞庭周尊師令喚廳事間，有紫衣者據案而坐。於是簪笏而興，謂左右曰：『仙師來召焉，可復留，乃令放還。』謂曰：『汝因此壽命增延，當可力行善道。』」士則所將財物分其半，以答孺華。孺華取錢五十萬，散施貧乏。至洞庭，與隱堯俱隱。
玄宗天寶十五載正月，安祿山反，陷沒洛陽，王師敗績，關門不守。車駕幸蜀，途次馬嵬驛，六軍不發，賜貴妃自盡，然後駕發。行次駱谷，上登高下馬，謂力士曰：「吾蒼惶出狩，長安不辭宗廟，此山絶高，望見秦川，吾今遙辭陵廟。」因下馬望東再拜，嗚咽流涕，左右皆泣。謂力士曰：「吾取九齡之言，不到於此。」乃命中使往韶州，以太牢祭之〈中書令張九齡毎因奏對，未嘗不諫誅祿山。上怒曰：「卿豈以王夷甫識石勒，便殺祿山？」於是不敢諫矣〉。因上馬，遂索長笛吹於曲。曲成，潸然流涕，佇立久之。時有司旋録成譜。及鑾駕至成都，乃進此譜，請曲名。上不記之，視左右曰：「何曲？」 有司具以駱谷望長安，下馬後索長笛吹出對。上良久曰：「吾省矣。吾因思九齡，亦別有意，可名此曲爲《謫仙怨》，其旨屬馬嵬之事。」厥後以亂離隔絶，有人自西川傳得者，無由知，但呼爲《劍南神曲》。其音怨切，諸曲莫比。大曆中，江南人盛爲此曲。隨州刺史劉長卿左遷睦州司馬，祖筵之內，吹之爲曲。長卿遂撰其詞，意頗自得，蓋亦不知本事。詞云：「晴川落日初低，惆悵孤舟解攜。鳥去平蕪遠近，人隨流水東西。白雲千里萬里，明月前溪後溪。獨恨長沙謫去，江潭春草萋萋。」余在童幼，亦聞長老話謫仙之事頗熟，而長卿之詞，甚是才麗，與本事意興不同。余既備知，聊因暇日，輒撰其詞，復命樂工唱之，用廣不知者。其詞曰： 「胡塵犯闕衝關，金輅提攜玉顏。雲雨此時消散，君王何日歸還？傷心朝恨暮恨，回首千山萬山。獨望天邊初月，蛾眉猶在彎彎。」騈以爲竇史君序《謫仙怨》云： 「劉隨州之詞未知本事。」及詳其意，但以貴妃爲懷，蓋明皇登駱谷之時，實有思賢之意，竇之所製，殊不述焉。騈因更廣其詞，蓋欲兩全其事，雖才情淺拙，不逮二公，而理或可觀，貽諸識者。詞云：「晴山礙日橫天，緑疊君王馬前。鑾輅西巡蜀國，龍顏東望秦川。曲江魂斷芳草，妃子愁凝暮煙。長笛此時吹罷，何言獨爲嬋娟？」
含元殿，國初建造，鑿龍首崗以爲基趾，彤墀釦砌，高五十餘尺，左右立棲鳳、翔鸞二關。龍尾道出於關前，倚欄下瞰，前山如在諸掌。殿去五門二里，毎元朔朝會，禁軍與御仗宿於殿庭，金甲葆戈，雜以綺繡，羅列文武，纓珮序立。蕃夷酋長，仰觀玉座，若有霄漢，識者以爲自姬漢之代，迄於亡隋，未有如斯之盛。京城自朱泚之亂，逮乾符中，近百年無事，君臣和叶，四表靖謐，文物之盛，籠罩姬漢，藩方職貢，府無虛月。上至士君子，下及庶民，皆修飭廉謹，以邀時譽。食祿者守其官，耕賈者專其業，八紘四海，遂同文軌。承平既久，稍務奢逸，貴族豪家，輕視稼穡，征鎮牧守，或非其才，黔黎興杼軸之嗟，郡邑有萑蒲之盜。然主上勞謙端委，無虧聖政，亦使寇犯神州，鑾輅播越，況秦漢之代，魏晉之時，主荒臣殘，豈不顛覆？今則睹淳輝之列，啟中興之期，億兆人心，復新於唐德矣。禮樂刑政，得無誡哉！
曲江池，本秦世隑洲，開元中疏鑿，遂爲勝境。其南有紫雲樓、芙蓉苑，其南有杏園、慈恩寺。花卉環周，煙水明媚，都人遊玩，盛於中和、上巳之節。彩幄翠幬，匝於堤岸，鮮車健馬，比肩擊轂。上已即賜宴臣僚，京兆府大陳筵席。長安、萬年兩縣，以雄盛相較，錦繡珍玩，無所不施。百辟會於山亭，恩賜太常及教坊聲樂，池中備綵舟數隻，唯宰相、三使、北省官與翰林學士登焉。毎歳傾動皇州，以爲盛觀。入夏則菰蒲蔥翠，柳陰四合，碧波紅蕖，湛然可愛。好事者賞芳辰，玩淸景，聯騎攜觴，亶亶不絶。
昇平裴相國廉察宣城，朝謝後，未離京國。時曲江荷花盛發，與省閣名士數人同遊，自慈恩寺屏去左右，各領小僕，歩至紫雲樓下。見五六人坐於水際，裴公與名士憩於旁。中有黃衣，飲酒半酣，軒昻頗甚，指顧笑語輕脫。裴意稍不平，揖而問之：「吾賢所任何官？」率爾而對曰：「喏，即不敢，新授宣州廣德縣令。」連問裴曰：「押衙所任何職？」裴公效曰：「喏，即不敢，新授宣州觀察使。」於是狼狽而走，同坐亦皆奔散，朝士撫掌大笑。不數日，布於京華，左右於銓司訪之，云有廣德縣令，請換羅江宰矣。宣皇在宮，即聞是説，與諸王毎爲戲談其事。及龍飛，裴公入秉鈞軸，因書麻制廻，謂樞近曰：「喏，即不敢，新授中書侍郎平章事。」
咸通十四年，詔自鳳翔迎眞身至於輦下〈眞身，相傳云是釋迦文佛中指節骨，長一寸八分，瑩淨如玉，以小金棺盛之，舊於鳳翔建塔。又釋氏《涅槃經》云：「如來於雙林滅度，貯於金棺銀槨，積旃檀香焚之。諸天以八金剛分取捨利，唯留四牙，餘悉煨燼。」未詳此骨從何而有〉。都城士庶，奔走雲集，自開遠門達於岐川，車馬晝夜相屬，飲饌盈溢路衢，謂之無礙檀施〈京城坊曲，舊有迎眞身社，居人長幼，旬出一錢。自開成之後，迄於咸通，計其資積無限，於是廣爲費用。時物之價高，茶米載以大車，往往至於百兩，他物豐盈，悉皆稱是〉。至京日，上與諸王親御城樓，坊市以繒綵結爲龍鳳象馬之形，紙竹作僧佛鬼神之狀，幡花幢蓋之屬，羅列二十餘里。間之歌舞管絃，雜以禁軍兵仗，緇徒梵誦之聲，沸聒天地。民庶間有嬉笑踴躍者，有悲愴涕泣者。眞身以寶輿舁之，居於內殿數月。俄屬懿皇厭代，密使送於鳳翔。先是，眞身到城，毎坊十字街以磚壘浮圖供養，妖妄之輩互陳感應，或云夜中震動，或云其上放光，以求化資財，因此獲利者甚衆。及宮車晏駕，帖然乃定，諸坊浮圖一時毀坼〈有好事者，密詢放光之由，云以大雲母片窺看，遠而望之，靡不傾信耳〉。咸通、乾符中，興善寺復有阿闍黎，以教法傳授，都下翕然宗之。所居院金碧華煥，器用具是寶玉。語人云：「焚香結坐，毎告西方。」及遷化，諡爲普照大師，信者咸爲出涕。劉都尉、崔給事寓、張常侍同，與中貴多爲弟子，出城之日，皆縞素後隨。勸朝士持齋受其法者，不復思理時務。
騈常讀《名僧傳》，宋文帝時，有求那跋摩，居金陵秪洹寺。文帝謂之曰：「弟子常願持齋，不殺生命，迫於以身徇物，不獲遂從。法師不遠萬里，來化此國，將何以教化之？」對曰：「道在心，不在事，法由己，不由人。且帝王凡庶，所修亦有殊矣。若凡庶者，身賤名微，德不及遠，其教不出於閨門，其言不行於僕妾，若不克己苦躬，行善持戒，將何以用心哉！帝王以四海爲家，萬民爲子，出嘉言則士庶咸悅，布一善則人神以和，刑淸不夭其命，役簡不勞其力，辨鐘律，定時令，鐘律辨則風雨調，號令時則寒暑節。知百姓之饑，斯所以就於無饑，知百姓之寒，斯所以就於無寒。如此持齋，亦大矣，不殺則衆矣，安在於闕一時之膳，全一禽之命，然後乃弘濟也。」文帝撫几嗟嘆，稱善良久，乃曰：「俗入迷於遠理，沙門滯於近教，迷遠理者謂至道虛説，滯近教者則拘攣章句。如公者，眞所謂開悟明達，可以言天人之際矣。」
元和中，進士李賀善爲歌篇，韓文公深所知重，於縉紳之間毎加延譽，由此聲華藉甚。時元相國稹年老，以明經擢第，亦攻篇什，常願交結賀。一日，執贄造門，賀覽刺不容，遽令僕者謂曰：「明經擢第，何事來看李賀？」相國無復致情，慚憤而退。其後左拾遺制策登科，日當要路。及爲禮部郎中，因議賀祖禰諱進，不合應進士舉，亦以輕薄時輩所排，遂成轗軻。文公惜其才，爲著《諱辯録》明之，然竟不成事。自大中、咸通之後，毎歳試春官者千餘人，其間章句有聞，亶亶不絶，如何植、李玫、皇甫松、李孺犀、梁望、毛濤、貝庥、來鵠、賈隨以文章著美，溫庭筠、鄭瀆、何㳙、周鈴、宋耘、沈駕、周繁以詞賦標名，賈島、平曾、李陶、劉得仁、喻坦之、張喬、劇燕、許琳、陳覺以律詩流傳，張維、皇甫川、郭鄩、劉延暉以古風擅價，皆苦心文華，厄於一第。然其間數公，麗藻英詞，播於海內，其虛薄叨聯名級者，又不可同年而語矣。
