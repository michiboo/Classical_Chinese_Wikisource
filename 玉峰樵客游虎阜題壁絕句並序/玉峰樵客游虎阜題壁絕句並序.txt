　　玉峰樵客後游虎阜，拂拭新題，殊為惆悵，而芳跡莫可追矣，因和四絕：
　　　　瑟瑟西風欲暮天，夕陽衰柳惱人眠。
　　　　何堪更讀秋娘句，許結來生未了緣。

　　　　何事留題古寺前，萬千情緒亦堪憐。
　　　　行雲蹤跡原無定，欲寄相思何處邊。

　　　　粉香雖淡墨香濃，遙想伊人去後蹤。
　　　　我已懺除情旖旎，為卿翻惹恨千重。

　　　　蘭思蕙怨兩悽惶，念及當初欲斷腸。
　　　　詩和濤箋留豔筆，從今深怕過山塘。

