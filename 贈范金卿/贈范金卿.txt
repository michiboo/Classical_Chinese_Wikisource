
君子枉清盼，不知東走迷。
離家來幾月，絡緯鳴中閨。
桃李君不言，攀花願成蹊。
那能吐芳信，惠好相招攜。
我有結綠珍，久藏濁水泥。
時人棄此物，乃與燕珉齊。
摭拭欲贈之，申眉路無梯。
遼東慙白豕，楚客羞山雞。
徒有獻芹心，終流泣玉啼。
祗應自索漠，留舌示山妻。
范宰不買名，弦歌對前楹。
爲邦默自化，日覺冰壺清。
百里雞犬靜，千廬機杼鳴。
浮人少蕩析，愛客多逢迎。
遊子覩嘉政，因之聽頌聲。

