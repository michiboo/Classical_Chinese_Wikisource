　　欽定四庫全書　　　　　經部九
　　李氏學樂録　　　　　　樂類
　　提要
　　〈臣〉等謹案李氏學樂録二卷
　　國朝李𤧴撰𤧴字恕谷蠡縣人𤧴嘗學五音七聲十二律以器色相配之說於毛竒齡作宮調圖七調全圖及十二律旋相為宮隔八相生合圖器色七聲還相為宮隔八相生圖籥色下生上生圖五音七聲十二律器色七字為七調還相為宮隔八相生全圖六律正音圖而皆為之論其論主於四上尺工六五字除一領調字餘字自領調一聲遞髙又自領調一聲遞低圓轉為用雖於黃鍾之宮所以為律本者無所發明然亦可備一家之說是書本𤧴所編以皆述其聞於竒齡者竒齡又手定之故後人編入西河集中而題竒齡之名於首然實非竒齡所自著趙汸春秋師說未嘗題黃澤之名古之例也故今改題𤧴名以不沒其真焉乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










