
江上有長離，從容盛羽儀。
一鳴百獸舞，一舉羣鳥隨。
應我聖明代，巢君阿閣垂。
鉤陳侍帷扆，環衞奉旌麾。
雅量滄海納，完才廟廊施。
養親光孝道，事主竭忠規。
貞節既已固，殊榮良不訾。
朝遊雲漢省，夕宴芙蓉池。
汲黯言當直，陳平智本奇。
功成喜身退，時往惜年馳。
鎮國山基毀，中天柱石頹。
將軍空有頌，刺史獨留碑。
蕪漫藏書壁，荒涼懸劒枝。
昔余參下位，數載忝牽羈。
置榻恩逾重，迎門禮自卑。
竹林常接興，黍谷每逢吹。
逸翰金相發，清談玉柄揮。
不輕文舉少，深歎子雲疲。
遺愛猶如在，殘編尚可窺。
即今流水曲，何處俗人知。

