四庫總目提要宋曹勳撰。勳字功顯，陽翟人，宣和五年進士。南渡後官至昭信軍節度使。事蹟具《宋史》本傳。是編首題「保信軍承宜使知閤門事兼客省四方館事臣曹勳編次」。 蓋建炎二年七月初至南京時所上。其始於靖康二年二月初七日，則以徽宗之入金營，惟勳及姜堯臣、徐中立、丁孚四人得在左右也。所記北行之事，皆與諸書相出入。惟述密齎衣領御書及雙飛蛺蝶金環事，則勳身自奉使，較他書得自傳聞者節次最詳。末附《徽宗軼事》四條，亦當時所並上者。紀事大都近實，足以證《北狩日記》諸書之妄。且與高宗繼統之事尤為有關。雖寥寥數頁，實可資史家之考證也。
　　靖康二年二月初七日，晨起，密報李石、周訓、吳開、莫儔來奏事，即引對。石奏曰：「皇帝令起居上皇，緣金人堅欲上皇出郊，前次雖已得辭，今又請到南薰門廠舍拜表，乞皇帝歸。若表到寨中，皇帝便可歸內。金人意欲成本朝一段好事，懇請亦無他意。」又密奏曰：「得旨，爹爹、娘娘請便來，不可緩，恐失事機。」徽廟沉吟曰：「軍前別無變動否？卿無隱也。朕爵祿卿等至此，無以小利誤朕大事。苟有他變，我亦擘劃，恐徒死無益。」石等曰：「倘或不實，甘受萬死。」徽廟曰：「朝廷既不令南去，又圍城時聾瞽我，不令知，以至於此。今日之事，妄舉足則不可，卿等無隱。」石曰：「不敢亂奏。」徽廟即令中使，請顯肅皇后。時后已到拱宸門外辦被覆、廚簷，邀徽廟同行。后與徽廟語少刻，即索道服欲出。薑堯臣等進曰：「雖雲邀駕只在門裡，第恐虜情詐偽不測。更宜聖裁，此足似未可移。」徽廟曰：「適皇后在禁中得官家語，令暫到門首。端的如此，怎不去得？」內人與近侍皆大哭。徽廟曰：「縱或有非意，亦知此事終在。若以我為質，得官家歸保宗社，亦無辭。第恨我揖遜如禮，退處道宮，朝廷政事，並不與聞。惟一聽命，未嘗犯分。自處若此，獲報乃爾，有愧昔人多矣。」顧左右曰：「從我者聽。」左右皆泣從。又取常禦佩刀，令丁孚佩之。乃乘肩輿，與顯肅皇后出延福宮，由晨輝門而出。
　　將至南薰門，雙扉俱啟。徽廟曰：「此必番使迓。」方欲由就西廠舍，導從圍掩車輿出門。徽廟頓足輿中曰：「事果變矣。」呼丁孚取佩刀，而孚出門時已為金人搜去。至東禦園門，有番使來傳二帥起居，雲到寨食罷相見，簾端視久之。申初，到南郊齋宮，止於大王位。從人皆攔於西城門外，並不許隨從。惟姜堯臣、徐中立、丁孚等得在左右，虜人目為祗候人。徽廟到郊宮，虜人遣代太師、沙少師等三人來奏。徽廟取向日張玨投降本朝文字，並張玨緘首，一宗處分。徽廟對來使云：「當日張玨投降，初未有不受之約，故納玨不疑。繼得山西軍前移文要玨，即斬首以獻。不謂細故，上國指以為釁。今城破國亡，禍變及此，何文字之有！況已嘗移文上國，死生一切惟命，不必以此為目也。」虜唯唯，自後更不復來取。金國凡有計議，只在淵聖皇帝御前奏稟，隔數日一遣人，起居徽廟。在寨二十餘日，徽廟自製劄子一通，令與相國。其略云：「頃以海上之盟，謂歡好可以萬世。嘗招收張玨，繼蒙須索，即令戮以為獻。意罪不至甚，而大兵踵來，乃指以為釁。某即遜位，避罪南下。歸后塊處道宮，恬養魂魄，未嘗幹與朝政。而奸臣伺隙，離間父子，雖大兵南來，亦不相聞報。致煩天討，宿甲臨城，至城破時，始知三關敗約之所致。蓋嗣子不能奉承大國之約，某亦失義方之訓。事遽至此，咎將誰執？尚有血誠，祈回洪聽，某願以身代嗣子，遠朝闕庭，卻令男某等，乞一廣南煙瘴小郡，以奉祖宗遺祀，終其天年。某即甘斧鉞，一聽大國之命，誠迫意切，𩤛待臺令。」劄子去後，一日有番使來云：「承示文字，但三關之盟，初不恁地。止說子孫不紹，社稷傾危。雖承劄子，卻不敢背元約。更容取上伴指揮，請上皇心下不要煩惱，但且寬心，抱此劄子。」徽廟令附進南京行在訖。徽廟又制奏表，自即位、遜位，凡宮禁深密，處廷政事之失，一一剖析，深夜焚之。是夕，徽廟夢與太后同載入宣德宮，奏樂整肅，覺來猶聞其餘音。至曉，令報后知。
　　三月初七日，聞張邦昌僭位。徽廟曰：「邦昌若誓死節，則社稷增重。今屍君之位，猶且庶幾。但所系至重，既立異姓，則吾事決矣。」因泣下沾襟。明日，臣下有進詩者，曰：「伊尹定歸商社稷，霍光終作漢臣鄰。」徽廟且讀且罵曰：「待其歸商興漢，則吾已在龍荒之北矣。不達事機，猶有如此者。」
　　先是三月二十九日，有語分路去。徽廟同二太子由河北路，淵聖同國相由河東路，約會於燕京。是日，淵聖欲肅王同行。肅王堅辭云：「去歲奉旨出使，不曾避免，久違膝下。」泣請甚確，始復免去。復以岐王從行，以肅王曾奉使虜中，人情稔熟，故要同去。次日，徽廟率淵聖、二后、諸王、妃嬪、帝姬、駙馬等望城拜城中，辭違宗廟。徽廟伏地，氣塞不能起，景王掖起之。六宮無長少俱哭，震泰煙門動。虜人說，此日日色昏慘，風聲如號，移時方止。是晚，報來日啟程。淵聖同皇后、太子來拜違，泣下別去，自別不知見。
　　四月初一日起程，分路劉家寺。初見二太子，又要顯肅皇后以下妃嬪、諸王、帝姬皆出見。席地坐定，遣王汭譯奏。徽廟云：「自古聖賢之君，無過堯舜，猶有揖遜，歸於有德。【此處文字有脫漏】歷代革運，這事上皇心下煞理會得。本國比取契丹，所得嬪妃、兒女，盡分配諸軍充賞。以上皇昔有海上之恩甚厚，今盡令兒女依舊相隨，服式官職，一皆如故。」因勸酒曰：「事有遠近，且放心，必有快活時。」徽廟但致謝曰：「當日為兄弟，今日為囚虜，豈非運數？尚賴太子保佑，全活千口。近嘗求代嗣子，遠朝大國，望為主張。」太子曰：「上伴不肯。」徽廟曰：「兩朝主盟，惟某獲罪，非將相之過，實某罪在天。故請以一身仰答天譴，願不及他人。」太子曰：「此意甚好，莫到燕京別有文字來？」於是酒五行，二太子面請王婉容位帝姬，與黏罕次子作婦，許之。飯罷，歸寨。自此不相見，但日送雞、兔、魚、肉、酒、果。徽廟答以病在車中，無心飲酒食肉，願早承來旨。燕王以途中乏食薨，時殮以馬槽，猶露雙足，就寨外焚化。徽廟敕令人，堅欲攜行。徽廟止，至晚，徽廟伏其骨哀甚。曰：「吾行，且相及。」時執兵虜人，亦皆泣下。
　　過洺州，二太子請徽廟看圍場。飯後，遣馬並紫傘來迎，同行于田野中，看圍獵。已而馬皆負所得狐、兔。忽有二人，在徽廟馬前立。太子指曰：「此上皇故臣郭藥師、張令徽。」既見，二人皆再拜，令徽即退，藥師獨扣馬跪奏曰：「念臣昔與上皇為君臣，向在燕京，死戰數回，力不能勝，遂歸金國，有負上皇恩德。」言訖淚下，又再拜。徽廟宣諭曰：「天時人事，理合如此。但當日欠一死耳！」太子曰：「藥師煞忠於南朝。」徽廟曰：「藥師未嘗抗禦大兵，而收功過厚，豢養至此，卒貽大禍。」太子曰：「此人不忠於天祚，則必不共於南朝。」徽廟曰：「是，是！」
　　徽廟過河數日，宣諭曰：「我夢四日並出，此中原爭立之眾。不知中原之民，尚肯推戴康王否？」臣曰：「本朝德澤在民，至深至厚。今雖暫立異姓，終必思宋，不肯歸邦昌，幸寬聖念。」又曰：「我夢想不妄，第記此夢。」次日，宣諭臣曰：「我左右惟爾後生健步，又備知我行事。我欲持信尋康王，庶知父母繫念於彼，及此行艱難。」勳曰：「仰賴天威，可以伺便，冒圍而出。願不辱命，得達聖心。」是晚下程，徽廟出御衣衣襯一領，拆領，寫字於領中。曰：「可便即真，來救父母。」並押計九字，復縫如故，付臣勳。又索於懿節皇后，得所戴金日環子一隻，雲是今上皇帝在藩邸時製，以為的驗，及皇太后信令。臣勳見上奏之，詔誥丁寧，且泣且囑曰：「無忘吾北行之苦。」又以拭淚白紗手帕子付臣，曰：「見上，深致我思念淚下之痛，父子未期相見。惟早清中原，速救父母。此外吾不多致語言，氣已哽吾頸矣。俟到燕山，爾乃去。」懿節皇后初取環子與沈押班，令付臣，曰：「到時傳語大王，願早如此環，遂得相見，並見吾父，幸道無恙。」皇太后以下皆哭。徽廟聖訓曰：「如見上奏，有可清中原之謀，急舉行之，無以予為念。且保守宗廟，洗雪積憤。」又宣諭曰：「藝祖有約，藏於太廟，誓不誅大臣、用宦官，違者不祥。故七聖相襲，未嘗易轍。每念靖康中，誅罰為甚。今日之禍，雖不止此，要知而戒焉。」徽廟又令奏上云：「恐吾宗之德未泯，士眾推戴時，宜速應天順民，保守取自家宗廟。若不協順，記得光武未立事否？」又宣諭：曾密賜上馬價、珠犀合子等物。又上曾說，欲決河灌渡河番人等事，以為密驗。
　　臣在虜寨，臨行日，恭奉皇后宣諭，令奏上曰：「主上再使軍前，欲就鞍時，二后洎宮人送上至廳，有幼女名招兒，見四金甲人狀貌雄偉，各執弓劍，擁衛上體。女指示眾，眾雖不見，然莫不畏肅。太后當時悟曰：『我事四聖香火謹，必有陰助。』今陷虜中，愈更虔事。自後夜深，必四十拜乃止。」更令奏上，宜嚴崇奉，以答天貺。臣扈從時，太后未知主上，即使嘗用象戲局子，裹以黃羅，書康王字貼於將上，焚香禱曰：「今三十子俱擲於局，若康王字八九宮者，主上必得天位。」一擲其將，果入九宮，他子皆不近。太后手加額，喜甚。臣下拜。即奏，徽廟大喜，復令謂太后曰：「瑞卜昭應異常，便可放心。卿等可賀我！」臣等皆再拜。太后因此以子代將不易。
　　道過堯山縣，進早膳。有燕人百餘人，守徽廟所乘車，語臣曰：「上皇活燕民一十餘萬人，我輩老幼感恩不已，願識天表！」因具以奏。徽廟為揭簾見之，皆羅拜曰：「皇帝活燕人十餘萬，陰德甚多，即見回鑾，不須憂抱。」徽廟曰：「汝等知當時救護之力耶？吾獲謗不少，今困厄反甚於汝輩無食時，豈非天也。」燕人各嗟惋而去。徽廟在路中苦渴，令摘道旁桑葚食之。語臣曰：「我在藩邸時，乳媼曾啖此。因取數枚，食甚美，尋為媼奪去。今再食，而禍難至此，豈非桑實與我終始耶！」
　　至真定府，徽廟乘馬，與二太子並騎入門。前有引旗寫：「太上皇帝。」府中兩街居人，見旗皆慟哭，虜人不較也。舍於府園淨淵莊牛門，請徽廟看打球。自二太子以下，皆入球場。徽廟與肅皇后在廳上看打球。罷，行酒。少頃，侍中劉彥宗具傳太子之意，跪奏云：「聞上皇聖賢甚高，欲覓一打球詩。」其請頗恭。徽廟云：「自城破以來，無復好懷。」遂作一詩，寫付彥宗。曰：「錦袍駿馬曉棚分，一點星馳百騎奔。奪得頭籌須正過，無令綽撥入邪門。」彥宗捧讀稱歎，即與太子。又番語，似講解其義。太子點頭，令諷誦數遍，乃起謝。徽廟亦謝其恭也。
　　二聖既出城郭，於南郊大王位，虜排長木為障，障外有兵，每數步一竅，容人看外，外亦窺內。虜日以肉菜、米麵、內人相博易，閑語曰：「南朝有兵到某所矣。」次又曰：「主上提兵十萬在河北，每金人車馬過河，即奪去，大軍所以未敢離此。」語訖，即故睨左右，如金人旁來之狀，色有畏而不敢留者。人遞以奏上，眾皆喜，為不日救至。又數易倚牆器械，卻用郊禮盡木槍戟。復有病人，如傷中包裹，臥於牆下。云：「西南有錢相公兵四五十萬來，刀槍將去陣上，強壯人皆往迎敵。」會天大風，喬貴妃製絳紅袍，備緩急兵至，即以衣徽廟，為出奔之計。每十數日，即他語，一新柵中觀聽。臨行，猶傳有兵相尾，然了無來音。後乃知計，姑以緩聖心及愚眾人。虜謀多此類。
　　徽廟北狩日，乘平日宮人所乘牛車。牛五頭，兩虜牽駕，不通華語。次顯肅皇后，次廚及本殿一行內人車，伏計八百六十餘量。自過河，經濬州，城外虜騎約攔百姓，不得看。惟賣食物數人近前。臣以銀二兩，博換飲食。賣人知是徽廟，即盡以炊餅、藕菜之類上進，反銀而去。自過此州，即行生路。步人斫窠木，騎軍曳枝梢，水淺則填以為柴路，深則疊以為甬道。跋涉荒迥，旬月不見屋宇。夜泊荊榛或桑木間，艱難不可言。雖大雨亦行，泥深沒脛。車牛皆屢死，壞亦不容補，死就臠其肉而去。人行稍卻，則落後軍馬，從而剿除。至暮下程，即以車前轅內向，繞三面，匝如射帖。又斫枝梢，繚以為鹿角，持兵備外，嚴於出入。旋鑿井及打柴草，分給造飯。然近水處，不肯住坐。一行苦乏水遲飯，大半委頓。自後習知，遇有水處，即遂車房院內人，各下車取水，負薪而從。自後稍得趁明造飯，飯罷即支散路糧。徽廟與顯肅皇后共破一羊，粟一斗。諸王、帝姬及閤分，或四位破一羊，或六位破一羊；米則計口，人給二升。惟皇太后、懿節皇后，別有館伴二人，早暮必來瞻見聖容。如未見，須候見乃退。餘房院無館伴。至真定府，方得入城，歇住兩日，盡換牛。蓋自京至真定，牛多無草吃，極疲悴，死者十四五，至是故換。過真定府、中山，行稍緩，日亦行五六十里。
　　臣勳向在龍德宮，因奏事宜春殿。閒暇，恭承徽廟宣諭四事，亦附於後：
　　　徽廟在繈褓時晝臥，忽臥處屋棟中折，欲墮復續。其聲達前殿，乳媼急抱徽廟起，梁即墮所臥榻上。
　　　哲宗晏駕，太皇使縛秦玠等二侍醫於寧福殿前，將付有司。已而迎徽廟入立，二醫見徽廟過，驚曰：「此八彩之眉，一人之尊也。使王趣上於後，安能久耶！」左右因以奏太皇，太皇釋之。
　　　政和丁酉，徽廟夢虜人數百，列坐宣和殿下。既寤，不自得，因令禁止番裝。宣和間，燕人歸朝，因曲宴郭藥師、及趙政、韓正等數輩，復令近侍列坐宣和殿下以禳之。
　　　宣和七年南郊，是日陰重，侍衛寒肅。薄晚，徽廟密祈晴霽。不食頃，陰雲自卷，從北去。東西一縷雲收之痕如界，移時天地清澈，星斗燦然。徽廟顧侍衛者曰：「從來郊祀，未有景貺若是之異者？」遂制稱謝密詞曰：「雨露未沾，念密雲之直上；馨香旁達，徹夕月之當中。」
