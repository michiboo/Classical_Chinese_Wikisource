
金壇啓曙闈，真氣肅微微。
落月銜仙竇，初霞拂羽衣。
香隨龍節下，雲逐鳳簫飛。
暫住蓬萊戲，千年始一歸。
窈窕流精觀，深沈紫翠庭。
金匳調上藥，寶案讀仙經。
作賦看神雨，乘槎辨客星。
秪應謝人俗，輕舉托雲軿。
金爐承道訣，玉牒啓玄機。
雲逐笙歌度，星流宮殿飛。
乘風嬉浩蕩，窺月弄光輝。
唯有三山鶴，應同千載歸。
道記開中籙，真官表上清。
焚香三鳥至，煉藥九仙成。
天上靈書下，空中妙伎迎。
迎來出煙霧，渺渺戲蓬瀛。

