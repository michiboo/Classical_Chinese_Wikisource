中國人寡知日本者也。黃子公度撰《日本國志》，梁啟超讀之，欣懌詠歎黃子。乃今知日本，乃今知日本之所以強，賴黃子也。又懣憤責黃子日：乃今知中國，知中國之所以弱，在黃子成書十年，久謙讓不流通，令中國人寡知日本，不鑒不備，不患不悚，以至今日也！乃誦言日：使千萬里之外，若千萬歲之後，讀吾書者若布眉目而列白黑，登廟廡而誦昭穆，入家人而數米鹽也，則良史之才矣。使千萬里之外，若千萬歲之後，讀吾書者適以知吾世，審吾志。其用吾言也，治焉者榮其國，言焉者輔其文；其不能用，則千萬里之外，若千萬歲之後，輇材諷說之徒咨嗟之，太息之，夫是之謂經世，先王之志。
斯義也吾以求諸古史氏，則惟司馬子長有取焉。雖然，道已家事者，苟非愚棍蒙崽之子，莫不靡靡能言之。深周隱曲，若夫遠方殊類，邈絕倜侏之域，則雖大智長老，聞言未解，遊夢不及，況欲別閨闥、話子姓、數米鹽哉？此為尤難絕無之事矣。司馬子長美矣，然其為《史記》也，是家人子之道其家事也。日本立國二千年無正史，私家紀述穢雜不可理，彼中學子能究澈本末、言之成物者已鮮。矧乃異域絕俗，殊文別語，正朔服色、器物名號、度律量衡靡有同者，其孰從而通之？且夫日本古之彈丸，而今之雄國也，三十年間以禍為福，以弱為強，一舉而奪琉球，再舉而割臺灣。此土學子鼾睡未起，睹此異狀撟口纖舌，莫知其由，故政府宿昔靡得而戒焉。以吾所讀《日本國志》者，其於日本之政事、人民、土地及維新變政之由，若入其閨闥而數米鹽，別白黑而誦昭穆也。其言，十年以前之言也，其於今日之事若燭照而數計也。又寧惟今日之事而已，後之視今，猶今之視昔，顧犬補牢，未為遲矣。
孟子不云乎：「有王者起，必來取法。」斯書乎豈可以史乎、史乎目之乎！雖然，古之史乎皆有旨義，其志深，其旨遠。啟超於先生之學匪敢日深知，顧知其為學也，不肯苟焉附古人以自見，上自道術，中及國政，下逮文辭，冥冥乎入於淵微。敢告讀是書者：論其遇，審其志，知所戒備，因以為治，無使後世咨嗟而累欷也。
光緒二十二年十一月朔新會梁啟超敘
