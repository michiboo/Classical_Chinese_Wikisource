外史氏曰：環地球而居者，國以百數十計。有國即有民，有民即有君。而此百數十國，有一人專制稱為君主者；有庶人議政稱為民主者；有上與下分任事權，稱為君民共主者。民主之位，與賢不與子，或數年一易，或十數年一易，無所謂統也；君民共主，或傳賢、或傳子，君不得私有其國，亦無所謂統也。一王崛興，奕葉繩武。得其道則興，失其道則廢。故夫君主之國，有傳之數世者焉，有傳之數十世者焉。如商之曆祀六百，周之卜年八百，其最久者也。若夫傳世百二十，曆歲二千餘，一姓相承，綿綿延延而弗墜統緒者，其惟日本乎？
自神武肇基，洎今皇嗣位，賢主令辟，史不絕書。雖其間女帝乘權，曆世十一，覬覦僭竊，不謂無人。然卒未有挈神器而移之外家，傳之異姓，授之嬖寵者。匕鬯不驚，宗社如故，可不謂奇歟？將軍擅權，此起彼僕，至有進陪臣而執國命，起奴僕而稱人主者。當時之君，如周之東，僅擁虛位，乃至設監置戍，供億匱乏，求為編戶細民而不可得。然歷年七百，卒無人焉犯不韙而幹大命者。太阿下移，玉步未改，斯又奇矣。霸政久竊，民心積厭，外侮紛乘，內訌交作。於是豪傑，乘時而起，覆幕府而尊王室，舉諸侯封建之權，拱手而歸之上，卒以成王政復古之功，國家維新之治。蒙泉剝果，勃然復興，又一奇也。
且夫物極必反，事窮必變。以一線相延之統，屢蹶而復振，宜乎劍璽之傳與天壤無窮矣。然而近日民心漸染西法，竟有倡民權自由之說者。中興之初，曾有萬機決於公論之詔，而百姓執此說以要君，遂聯名上書，環闕陳訴，請開國會而伸民權。而國家僅以遲遲有待約之，終不能深閉固絕而不許。前此已開府縣會矣，竊計十年之間，必又開國會也。嗟夫，以二千五百餘歲君主之國，自今以往，或變而為共主，或競變為民主，時會所迫，莫知其然。雖有智者，非敢議矣。作國統志。
天地未辟，有神立於高天原。曰天禦中主尊，曰高皇產靈尊，曰神皇產靈尊，是為造化之祖。曰可美葦牙彥舅尊，曰天常立尊。斯時有物如浮脂生空中，遂化生國常立尊，豐斟淳尊，是為獨化之神七。由是而有泥土煮尊，沙土煮尊，次曰角枳尊，曰活枳尊，次曰大戶之道尊，曰大苫邊尊，曰日面足尊，曰惶根尊，次日伊奘諾尊，曰伊奘冊尊，是為耦生之神八。自國常立尊至諾、冊二尊，謂之天神七代。諾、冊二尊以天瓊矛下探滄溟，鋒鏑凝結成碾馭盧島，餘島皆潮沫所凝者。先以淡路洲為胞，旋生八大洲。因奉天祖命降居，見脊令相交，遂悟婚媾，生大日靈尊、素戔烏尊及國土諸神。大日靈尊號天照太神，以素戔烏尊子為嗣，是為天穗耳尊。生天津彥彥火瓊瓊杵尊，太神使瓊瓊杵尊統治中州，敕諸神為輔，賜之八咫鏡曰：「此豐葦原千五百秋之瑞穗國，吾子孫永王斯地，視此鏡猶我寶祚，與天壤無窮。」又副叢雲劍與八阪瓊曲玉，三者遂為傳國之重器。於是營宮日向國，生彥火火出見尊，五百歲生彥波瀲武鸕鷀草葺不合尊。自太神至此五世，謂之地神代。尊生日本盤餘彥尊，是為神武天皇。源光國作《大日本史》，賴襄作《日本政紀》，均斷自神武，學者多宗之。蓋以洪荒甫辟之初，等諸縉紳難言之例，於史體應爾。惟日本所重傳國三器，實托始於此。余讀神代史，蓋類唐人小說，以地為胎生，以祖為物化，其奇誕不可思議。然盤古開天，女媧摶土，萬國同然，有不足怪者。餘故撮其大概，過而存之。
神武踐位起日向國，率師東征，討平長髓彥及八十梟賊，開山林，營宮室，遂遷都即位於大和之檑原，先是，神武在日向會皇族議曰：「我祖宗僻居西陲，運屬草昧，四方未沾王化，遂使邑有君，村有長，各相陵轢，莫能統一。吾聞東方有美地，山嶽四周，足以恢擴大業。有饒速日命者，率我祖支屬為長髓彥所推，吾將掃蕩之。」於是經營四方，卒降饒速日命，七年而成帝業。國號秋津洲。命大臣主祭祀，掌朝政，論功行賞。遣諸臣任國造、縣主，立靈疇，祀皇祖天神。在位七十六年崩。傳綏靖、諱神浮名川耳，在位三十三年。安寧、諱磯城津彥玉手見，在位三十八年。懿德、諱大日本彥耙友，在位三十五年。孝昭、諱觀松彥香植稻，在位八十三年。孝安、諱日本足彥國押人，在位一百二年。孝靈、諱大日本根子彥太瓊，在位七十六年。孝元、諱大日本根子彥國牽，在位五十七年。開化，諱稚日本根子彥太日日，在位六十年。凡八世，皆垂拱深默，無為而化。相傳孝靈時，徐福率童男女三千人來居熊野浦。自神武至開化凡九世，五百六十年。
崇神天皇，諱御間城入彥五十瓊殖。開化第二子，即位之元年，當漢武皇帝天漢四年也。崇重神道，奉神器於大和笠縫邑；遣使將兵，巡察北陸東海、西國丹波。始校戶日，課男女調役，造舟船，開溝洫，在位六十八年，號日禦肇國天皇。《梁書》--日本自稱為吳泰伯後，相傳亦稱為徐福後，彼國紀載本以此為榮。其後學者漸染宋學，喜言國體。寬文中作《日本通鑒》，源光國駁議日：「謂泰伯後，是以我為附庸國也。」遂削之。賴襄作《政紀》，並秦入徐福來，亦屏而不書。余謂泰伯之後，本無所據，殆以日本斷發文身，俗類句吳，故有此訛傳歟。至徐福之事，見於《三國志》、《後漢書·倭國傳》。意必建武通使時，其使臣自言。《史記》稱燕齊遣使求仙，所謂白銀宮闕，員嶠方壺，蓋即為今日本地。君房方士習聞其說，故有男女渡海之請，其志固不在小。今紀伊國有徐福祠，熊野山有徐福墓，其明徵也。日本傳國重器三：日劍、日鏡、日璽，皆秦制也。君曰尊，臣曰命，曰大夫，曰將軍，又周秦語也。自稱神國，立教首重敬神，國之大事，莫先於祭，有罪則誦禊詞以自洗濯，又方士之術也。崇神立國，始有規模，計徐福東渡已及百年矣。當時主政者，非其子孫，殆其徒黨歟？至日本稱神武開基，蓋當週末。然考神武至崇神，中更九代，無事足紀；或者神武亦追王之詞乎？未可知也。子垂仁天皇嗣，諱活目八彥五十狹茅。遷天照太神廟於伊勢度會，使皇女為齋主。始以兵器為祭幣，禁殉葬，代以土偶。在位九十九年。子景行天皇嗣，諱大足彥忍代別。帝親征叛臣熊襲於筑紫，命皇子日本武尊征蝦夷，遣使巡察東北諸國，疆土日拓。始分封皇子於美濃，在位六十一年。
子成務天皇嗣，諱稚足彥。始界山河，分國縣、國郡，置造長，縣邑置稻置，始置大臣，在位六十年。仲哀天皇嗣，諱足仲彥。景行孫，日本武尊第二子也。始置大連，親征熊襲，卒於軍，在位九年。皇后氣長足姬攝位，是為神功皇后。後為男妝，率師渡海，征新羅，降之。高麗、百濟皆歸款，後遂遣使於魏。初，仲哀討熊襲，有神告後日：「海西有寶玉國曰新羅，帝先征之，熊襲不討自服。」後以諫帝，帝不從，戰失利，暴崩。後遂發師航海，祝日：「吾奉天神言，越海遠征，苟捷有功，則波臣當手梳吾髮分為二。」浴於海，如其言，遂結兩髻如男子，親執巨弩。至新羅，新羅主面縛降，後取質子、申盟約，征金帛八十艘而旋，後為歲貢額。自征新羅還至筑紫，生子名譽田別世，稱為胎中天皇。初，後有娠十月矣。取石挾腰，祝日：「凱還生於茲。」後如所言。庶子麂阪忍熊舉兵要後，後擊滅之。群臣奉後踐祚，在位六十九年。子應神嗣位，年七十矣。應神在位四十三年。百濟秀士王仁獻《論語》、《千文》，始傳儒教；遣使於吳，始得織縫工女。愛少子稚郎子，立為太子，木親射墜為笑樂。施刑至刳孕婦，解指爪斂，國人苦之。在位八年，無嗣。自崇神至武烈凡十七世，六有六年。
繼體天皇，諱男大跡，應神帝五世孫。群下自近江迎立。征五經博士段揚爾於百濟，平任那、百濟之爭。在位二十七年。子安閒天皇嗣，諱勾大兄。在位二年。弟宣化天皇嗣，諱武小廣國押盾。在位四年。兄欽明天皇立，諱天國押開廣庭，繼體嫡子。在位三十二年。新羅滅任那，帝命伐新羅，援百濟，始傳佛教及醫卜曆算諸學於百濟。子敏達天皇嗣，諱浮中倉大珠敷。在位十四年。弟用明天皇嗣，諱橘豐日。在位二年。弟崇峻天皇嗣，諱泊瀨部。皆欽明子，兄弟相及。
自佛法來，蘇我氏父子倡議崇之。馬子信佛益深，專政亦益橫，帝欲除之，馬子遂弒帝。帝在位五年，皇子廄戶以信佛故，置不問。初，繼體時佛教始來，大臣蘇我稻目信之，大連物部尾輿、中臣鐮子曰不可拜蕃神而背國神。帝命稻目試禮之。至敏達帝，會疫，人以佛為祟，毀佛像。稻目子馬子泣請於帝，帝手詔曰：「汝獨行之，勿使他人慕效。」用明即位，蘇我氏出也，帝不豫，皇子廄戶素奉佛，晝夜祈請，口誦三寶不絕聲。帝日：「朕亦欲皈依寶。」佛教漸盛行。及崇峻立，子專政，益驕橫。帝惡之。或獻豬，帝指曰：「何時殺朕所惡者，如此豬。」馬子聞之大懼，遂使東漢駒弒帝。廄戶亦知其謀，聞而哭曰：「此過去報也。」卒隱忍不討賊。
推古天皇，諱豐食炊屋。欽明第九女，用明同母妹也，嗣位，即立廄戶為太子，立二十九年卒。使攝政。始建佛寺，用曆日；定冠位十二階，日德、仁、禮、信、義、智、各分大小。定憲法十七條，敕撰《天皇紀》、《國記》及《臣連伴造》、《國造》等百八十部。始置僧官，遣使通於隋，命諸王、諸臣著褶習樂，在位三十六年。
舒明天皇立，諱田村敏達孫。遣使於唐，始定斗升斤兩，置將軍討蝦夷，在位十三年。皇后皇極齊明天皇即位。諱天豐財重日足媛，稱寶皇女。
先是，推古時蘇我蝦夷以外家故繼父馬子為大臣，專大權。及是蝦夷子人鹿代父行大臣事，遂謀廢帝，伏誅，蝦夷亦自殺。帝立子古人大兄為皇嗣，其母蘇我氏也。時蝦夷日僭橫，起宮室擬宮城，害皇族二十餘人，欲廢帝，立古人大兄。皇弟輕稱病不出，中臣鐮足潛謀匡濟。察中大兄皇子可以有為，密結之。托受經於南淵氏，同議車中，又使與蘇我氏族倉山田麻呂結婚。會韓使來聘，帝禦殿，入鹿侍。中大兄戒守門者鎖絕出入，自執長槍隱戶側，鐮足持弓矢從焉，又使人藏二劍貢櫃中。倉山田讀表將盡，流汗聲顫，皇子直入刺入鹿肩，入鹿攀御座乞哀。皇子奏曰：「入鹿剪滅宗室，陰謀不軌，臣等謹為宗廟誅逆臣。」帝起避之，既伏誅，以席覆屍授蝦夷。皇子旋將兵討蝦夷，蝦夷悉焚圖書珍寶，自殺。自馬子弒崇峻，至是族滅。帝在位四年，欲傳位於中大兄，中大兄讓皇弟輕，輕讓於古人大兄，古人固辭，剃髮遁吉野，後卒謀叛伏誅。輕即位，為孝德天皇。諱天萬豐日，稱輕。始立年號，尊皇極齊明日皇祖尊，立侄中大兄為皇太子，使輔政。罷大連，始置左、右大臣及內臣。造戶籍，定國界，置國司，制班田收授法，禁兼併，行租庸調法，蠲市司津濟稅，觀射儀，定禮法，制冠服，改增官位十九階，置八省百官。好儒崇佛，不重神道，在位十年。改元二：曰大化，曰白雉。太子奉母踐祚，皇極齊明天皇復即位。伐蝦夷，置郡領，遣兵救百濟，親至筑紫，崩於行宮，在位七年。自繼體至皇極齊明復辟，凡十世，一百五十五年。
天智天皇諱中大兄。服喪六年，始即位。遷都於近江滋賀。設學校，定典禮，制刑書，改增冠位為二十六階。始置漏刻鐘鼓，定十陵，隨世次遞除，後世以帝為中興之祖，因奉為百世不除之陵。時唐滅百濟，舉兵援之，不克，分置百濟來歸民於諸國，賜內大臣鐮足姓藤原，鐮足薨，帝親臨弔問。在位四年，大友皇子嗣。
初，天智疾甚，欲傳位於同母弟大海人。大友時為大政大臣，期自立，令以疾辭。大海人即於省中佛殿剃髮為僧，入葛野。及即位，大海人舉兵叛。帝屢戰不克，遂敗死，在位僅九月。明治三年追贈為弘文天皇。大海人自立，是為天武天皇。諱天淳中原瀛真人，名大海人。好佛敬神，建占星台，置兵政司，行大射禮，詔諸國習陣法，定律令式，撰帝紀及上古遺事，鑄銀錢，定服色，定禁式九十二章，定臣民氏族為八等，更爵位號，增加階級，定諸臣子弟及蕃人任進格數，免百姓課役，禮儀法制，彬彬大備。在位十七年。改元二：曰白鳳，曰朱鳥。
皇后持統天皇立。諱高天原廣野，天智女，母蘇我達智娘。奉皇太子草壁稱制。三年太子薨，乃即位。崇尚儒術，頒新令二十二卷，點全國正丁四分之一習武。始置女官，賜皇女內親王號，授內命婦等位階，詔諸國勸植桑、薴、梨、栗、蕪菁。在位八年，傳位皇太孫，始稱太上天皇。文武天皇嗣，諱珂琉草壁，太子子，母元明。始釋奠於大學寮，定笞法，停賜位冠，易以位記。頒新律、度量，禁遊手博戲，民獎孝順，舉賢良方正士。詔諸國兵士分十番，每番教習十日。始以親王知太政官事，列在左右大臣上。持統太上天皇崩，始用火葬。文武在位十一年崩。改元二：曰大寶，曰慶雲。遺詔舉哀三日，凶服一日。
太后元明天皇即位。諱阿閉，天智第四女，母蘇我姬娘，配草壁皇子，生文武、元正二帝。置鎮東將軍、征夷將軍，分討陸奧、蝦夷，割十二郡為出羽國，遷都於平城。廢銀錢，制銅錢。文曰和銅開珍。詔諸國作風土記，詔百姓背本貫規避課役逾三月者，即土斷輸調庸。又詔諸國郡司治殿最為三等，致流亡十人以上者解任，在位八年。改元一，曰和銅。禪位於皇女冰高內親王，是為元正天皇。尊元明為太上天皇。詔郡司恤民隱，教民耕陸地，課諸國闢田疇，屢免田租，始置按察司巡諸道，詔求直言，敕右大臣藤原不比等惰律令，在位十年，改元二：曰靈龜，曰養老。立文武子美麻斯為皇太子，遂禪位，是為聖武天皇。母夫人藤原氏，右大臣不比等女，鐮足孫女。初，元正時以不比等為太政大臣，固辭不拜，及聖武又立其女為皇后，生女阿倍內親王，立為皇太子，於是藤原氏始盛。
帝始置畿內總管、諸道鎮撫使，設施藥院。令民有力者用瓦葺屋。醉心佛法，建七層堂，置國分寺，任僧元畸蠱惑太后及皇后，醜行無忌。又令元防圖奸太宰少貳藤原廣嗣妻，廣嗣憤甚，因謀反。在位二十五年，改元二：日神龜，日天平。禪位皇女，落發受戒，自稱三寶奴。天皇為僧始此。
阿倍內親王立，是為稱德孝謙天皇。好佛無度，竭民力以建寺養僧，嘗集僧一萬設齋，會百官。藤原仲滿以美姿容見寵，遂由大納言為紫薇內相，又聽其譖廢皇太子，天武孫，聖武遺詔所立。而立大炊王，忌宗室大臣，多遭殺戮。在位十年，改元二：曰天平勝寶，曰天平寶字。禪位於大炊王，舍人親王子，母夫人當麻氏，明治三年追贈為淳仁天皇。自為上皇。上皇猶專政，賜仲滿姓名惠美押勝。尋以寵僧道鏡為大臣禪師。押勝妒嫉，遂幽上皇謀反，伏誅。上皇因廢帝，幽之淡路。帝在位六年，逾歲見迫薨。帝以上皇寵道鏡，屢以為言，上皇遂遣兵圍中宮院，廢帝為淡路公。帝不及衣履，出至圖書寮北，受宣詔，遂幽之。逾歲逾垣逃，為追兵所獲，明日遂薨。
上皇祝髮再臨朝，以道鏡為法王，位在正一位上，令百官朝賀，將讓位，臣下托神語而止。道鏡出入乘鸞輿，服食擬王者，政無巨細皆取決。弟官大納言，一門敘五位者男女十人。有廟祝阿曾麻呂媚道鏡，矯八幡神語日：「宜傳位於道鏡。」上皇遂命和氣清麻呂於宇佐廟詔之曰：「朕昨有夢，汝宜往受神誨。」臨發，道鏡召見，怵以禍福。清麻呂出遇其友路豐永日：「子此行所系極大！道鏡得天位，當與子從伯夷游耳。」清麻呂日：「吾死生以之！」使還，奏神語日：「我國家惟神承緒，敢萌非望者，速加誅戮！」道鏡大怒，奪其官位姓名，流之於大隅。在位六年，改元二：曰天平神護，曰神護景雲。道鏡進異味，遂得疾不起。右大辦藤原百川等定策，迎立天智孫白壁王為帝。孝謙在位時，嘗行釋奠禮，令天下藏《孝經》一本。白天智至孝謙復辟凡十一世，百有三年。
光仁天皇諱白壁，父施基皇子，母紀氏。即位，首貶道鏡。定常平倉，省官員，裁冗兵，患京官祿薄，割諸國公廨四分一以益其俸。屢免田租，令藤原小黑麻呂討蝦夷，承凋敝之餘，治稱中興。在位十二年，改元二：曰寶龜，曰天應。
禪位皇長子山部，是為桓武天皇。母夫人高野氏。裁內外冗官，省官司，廢三關，罷造宮職，禁私建寺、私舍田，禁王臣及寺家專山林藪澤利，專務養民。又詔學士學漢音，置勸學田，頒令格四十五條，命阪上田村麻呂數討蝦夷，疆宇日廓。蝦夷為日本別種，即土人，日本呼為毛人。其音同委奴，古所謂長須國者也。日本開國，自西而東，崇神日本武皆力征經營，逐之以威。其來朝者，或賜宴授官以要之，然卒叛服不常。陸奧以北盡蝦夷地，和銅初，特置出羽國，神龜間又置陸奧鎮守府，皆以備邊，猶屢戕邊民及吏。至光仁帝發諸道兵征討，遷延無功，複令藤原小黑麻呂蕩平之。及帝之初，乃城多賀、營膽澤以扼地之要。又從阪上田村之言，招東國浮浪士四千人戍之，蝦夷遂來降。由是帝設征夷大將軍，以為鎮撫，爾後遂為霸朝幕府。近三百年僅聚於奧北一島，有口蝦夷、奧蝦夷之稱。維新後，置北海道，設官開拓，今聞其種類僅存數千雲。遷都於平安城，即今西京也。在位二十五年。改元一，曰延曆。
子平城天皇嗣。諱安殿，母皇后藤原氏，內大臣良繼女。敕諸王及五位以上，子弟逾十歲者皆人大學，分業教習。在位四年，改元一，曰大同。禪位於同母弟神野，是為嵯峨天皇。尊平城為上皇。右兵衛督藤原仲成謀反，奉上皇走東國，帝誅仲成，上皇還宮，剃髮。
初，仲成有妹藥子，早寡，有二女。上皇在東宮，納其長女，並近藥子，為桓武所逐。及即位，又召為尚侍，其兄仲成又有寵，淩辱公聊，懼帝知其奸，遂勸上皇遷都，平城因復位。帝知之，亟擢用阪上田村，暴藥子等罪惡，收仲成。上皇怒，聚畿內紀伊兵，與藥子同輦赴東國，宿衛皆從。田村將兵要之，上皇眾遽潰，還宮，藥子仰藥死。詔誅仲成，餘從東走者不問。帝敕皇女有智子內親王為加茂齋主，禱與上皇輯睦，齋院始此。
帝在位十五年，改元一，日弘仁。頒有弘仁格、姓氏錄。禪位皇太弟大伴，帝親諭太弟日：「朕受太上恩，群臣以肅清君側，使朕與太上有隙，然不敢負太上，此心如嫩日，太弟即位，當使朕遂宿心，朕待太弟猶子，太弟遇朕亦猶父耳。」太弟固辭，不許。是為淳和天皇。母藤原氏，參議百川女。帝即位，尊嵯峨為後太上天皇，斯時始有二上皇。立嵯峨子正良為太子。日集大學諸生討論經史，用人不拘門第資格，於是得人頗盛，史稱其能複天智遺範，與嵯峨同稱英主雲。在位十一年，改元一，曰天長。禪位皇太子。斯時嵯峨尚在，仍尊淳和為後太上天皇，仁明天皇立。嵯峨第二子，母后橘氏，贈太政大臣清友女。帝性好學，釋奠先聖，自講《尚書》。以旱疫停作役非要者。賑窮民，檢冤獄，遺詔薄葬。時嵯峨崩，遵遺詔以故衣殮。淳和崩，亦遵遺詔用佛法茶毗。初，立淳和子恆貞為太子，後廢，立皇子道康為太子。初，帝立恆貞，後上皇固辭。恆貞長，好學，自以地處危疑，上表請為劉疆，不許。東官官謀曰：「二上皇升遐，太子不得安，宜奉走東國。」人告之嵯峨太后，帝遂遣兵收東宮官，又圍太子直曹，太子日：「吾知有此事久矣。」降為親王。及後陽成當廢，藤原基經率大臣勸進，恆貞固拒不受。道康母，左大臣藤原冬嗣女也。在位十八年，改元二：曰承和，曰嘉祥。子文德天皇嗣。詔國郡司惰繕池堰，勸課耕種。立第四子惟仁為太子，生甫九月，母藤原良房女也。良房，冬嗣子。以良房為太政大臣，賜劍佩上殿，源信為左大臣；信兄弟為仁明左大臣，皆嵯峨帝子。良相為右大臣兼左大將。良相，良房弟也。於是三公始備。舊制，三公每缺員，至是以擢用信，故備官。初，帝欲立長子惟喬為儲貳．以待太子長，憚良房而諮於源信，信阻之。良房深德信，故用之。在立九年，改元三：曰仁壽，曰齊衡，曰天安。帝性明察，而委任外戚，頻廢視朝，吏民凋敝，盜賊漸滋。
子清和天皇嗣，年九歲，外祖太政大臣良房攝政，相門自此專權。登極大赦，減宗室祿，惰定冠禮，撰貞觀格式。良房薨，子基經為右大臣兼左大將。立皇子貞明為太子，生甫三月。母，贈太政大臣藤原長良女。帝好儒，尤信佛教，在位十九年，改元一，曰貞觀。年僅二十七，遽禪位皇太子。剃髮名素真，數日一進齋飯，毀瘠骨立，後五年崩。
子陽成天皇嗣，年十歲。基經攝政，尋以為太政大臣。遣藤原保則討平蝦夷，渡島、津輕皆降，而保則無賞，基經扼之也。帝稍長，嬉戲無度，至令宮人緣木而掊殺之。在位八年，改元一，曰元慶。基經廢之，迎時康親王立之。基經有廢立意，密訪諸皇子，皇子爭自修飾。後詣親王第，衣服雅素，徐日：「何故見過？」基經服其雅量。初，時康嘗大饗於藤原氏，膳人誤遺尊者雉足，親王為掩燭滅跡，基經固心異之。至是會公聊議不決，參議藤原諸葛厲聲曰：「今日敢不遵太政大臣處分者死！」議乃定。誘帝還陽成院，帝始驚泣，年十七。臣子廢帝自此始。光孝天皇立。諱時康，仁明第三子，母女禦藤原氏，贈太政大臣總繼女。基經，攝政，詔百官先諮稟而後奏聞。在位三年，改元一，曰仁和。從基經言，立第七子定省。帝多子，憚基經未敢立太子。及帝不豫，基經入臥內，請有不諱傳位於誰。帝曰：「性公擇之。」基經日：「皇七子可。」帝即召入，右執其手，左執基經手，泣曰：「朕與汝得位，皆大臣力，慎勿忘。」既出，率百官上表立之，是為宇多天皇。母班子女王，親王仲野女。敕萬機關白基經。關白始此。又詔以基經准三宮，聽基經乘腰輿入朝。基經尋薨，以其子時平為大納言兼左大將，任菅原道真為權大納言兼右大將。帝崇儒好佛，增太宰府帑，討新羅海賊，圖殷周以來名臣像於紫宸殿，時稱治理。在位十年，改元一，曰寬平。禪位太子，削髮稱法皇。廢後太上天皇號稱院。院號始此。
子醍醐天皇嗣。諱敦仁，宇多長子，母內大臣藤原高藤女。奉先帝命，以時平為左大臣，道真為右大臣，參決機務。頒延喜式，世稱盛治。惜聽譖貶菅原道具，初，宇多禪位，誡帝曰：「菅原道真，當今鴻儒，深通治理，朕立儲讓位，皆獨與議定，汝宜重之。」帝欲倚之，以分相門之權也。及拜右大臣，道真自以家本儒林而居台司，恐不厭眾，上表固辭，不聽。帝覲法皇於朱雀院，密召道真，諭使關白庶政，如基經故事，道真又固辭。時道真以格君致治為己任。知無不言，綜理庶政，裁決如流，眾想望其丰采，惟時平負氣不相下，及聞關白密旨，益不懌，因與源光等共譖道真欲廢帝，立其婿親王。帝震怒，下敕貶謫。道真作和歌哀訴法皇，法皇驚，欲見帝申救，門者不許通。道真男女廿三人流徙各異處，舉國冤之。及道真歿，歲多旱災，太子又卒，世以為祟。下詔復其爵，至今廟食遍於全國。又不用三善清行之言，帝方勵精求治，以連年水旱不登，詔求直言。式部大輔兼大學頭三善清行上封事，略日：「國朝天險，土沃民庶，臣服三韓，所以能然者，國俗敦龐，民風忠孝，輕賦斂，簡徵調，上以仁牧下，下以誠戴上，一國之政，猶一身之治故也。爾後教化漸薄，法令滋彰，賦役日增，田疇日荒。逮佛法東渡，上下傾產造寺，舍田施僧。極於天平、國分二寺，各用其國正稅，而天下費十之五矣。桓武營官城，盡賦庸調，又費五之三矣。仁明好奢，後房之飾，竭帑倍賦，又費二之一矣。及貞觀中宮殿頻災，屢詔修復，又費一之半矣。古以十一取民，今豈足供用乎？臣嘗為備仲介試閱其一鄉，皇極晚年有二萬兵士，神護中有二千丁者。至貞觀千刀七十餘人，及臣任時僅得九人，今聞乃無一人。二百五十年來，衰弊如此，以此推之，天下之虛耗可知也。臣以為當今要務，在張紀綱、飭風俗以複物力。陛下察萬古興衰，宵衣旰食，降惠民庶，苟用臣言，太平復見，臣謂不難。謹陳便宜十二事，惟陛下裁之。其一，請肅祭祀。凡祈豐穰，攘災患。當竭誠敬，勿徒備故事。其二，請禁奢侈。貞元間親王公聊以築紫絹為夏衫。今史生以白縑為之，婦女婢妾，非紈綾不服，富者以誇人，貧者恥不及，一衣費中人之產，一饌破八口之家，田畝因是而荒，盜賊因是而滋，望隨階定製。諸凡喪葬，皆有定則，糾其僭忒，毋許奢靡，則自上率下，源澄而流清矣。其三，請修口分田，今之豪富收兼併之利，牧宰抱無用之籍，富者連阡陌而禾套鬻租，貧者無立錐無以取調。須令計口分田，閱實班給，所有遺任國司沽值，或納地子以充無身之調租，猶有遺稻，存之勿動，略計其數，必三倍調庸，於國有利，於民無損。其四，請復大學學田，治國在賢，得賢在學，今至以大學為坎凜之府，凍餒之鄉，望復學田以養貧生。又請嚴敕博士公貢舉法，專論材藝，毋受請托。其五，請減五節選妓員，無襲前朝好內之例。其六，請增置判事。舊制判事六員，今獨大判事用明法者，以萬民死生系一入唇吻，括五刑輕重，決獨見讞書，殊非國家仁育黎庶、慎重刑章之意也。望依舊補六員，皆擇明法律者，使俱議科比，詳定條章，庶無濫獄，無冤民。其七，請均給百官四季祿。比年官庫乏物，惟公卿及出納諸司充給，其餘皆五六年止給一季料，雖事有繁簡，官有尊卑，然同一從公，至於頒賜宜無差別。其八，請停諸國吏民越訴。以牧宰之重，與小吏賤民比肩受鞫，事雖得白，威權已廢，知恥之士，誰甘為吏。望拘以文法，除反逆外，概令牧令審鞫，不發朝使。其九，請定勘籍人數。自三官以下，諸王、大夫、命婦、諸司、衛府、式部、兵部、二省，每歲籍人至三千人之多，國朝課、丁課，奧羽、太宰、九國外，不滿三十萬，而大半無身，則見丁十餘萬人而已。其中歲除三千人，未盈四十年，天下皆為不課之民。望年立定額，大國十人，以次差減，載之蠲符，以為永式。其十，請選任檢非違使、弩使。檢非違使本以糾境內奸濫，乃令民納貲者為之，何以稱任使？望監試明法學生以充任。今奧宇鎮西及沿海諸國弩使，皆全給年俸，許令斥賣，惟論價值，不問才伎。望令六衛練習，隨功勞任之。其十一，請禁僧徒濫惡及宿衛強暴。向以官符禁權貴規取山澤、侵奪田地，吏易施治，民得安居。然害猶有甚於此者，今諸寺度僧，每年二三百人，大半邪濫及蹺課逋租者，天下之民，禿首者居三之一，皆畜妻啖腥，甚至群聚為盜，竊鑄錢貨。望痛禁懲之，奪其度牒，使返本役。六衛舍人，本以扈宮闕備儀從，自宜結隊警備，而散居諸國，名存實亡。此皆部內強豪遭國司糾勘，潛入京師，納貨充補者。自今既補，不得歸住，有寧歸者限以暇日，取府牒送國衙，過限者解職，送狀本府。其十二，請修魚住泊。西南三道舟程，自檉生至河尻凡五泊，各行一日。今此泊廢，自韓泊直指輪田，每歲蕩覆舟過百艘。望差官司修造，以播磨、備中稅給其費。其餘向既獻言，不更重陳。」帝雖嘉納，然不能用，惟於是歲禁奢靡而已。及左大臣時平薨，又以其弟忠平代之，令輔太子，益成藤原氏顓政之勢。在位三十四年，改元三：曰昌泰，曰延喜，曰延長。禪位於太子。
子朱雀天皇嗣。諱寬明，母，中官藤原氏基經第四女。忠平攝政，尋改為關白兼太政大臣，兄仲平為左大臣，子實賴為右大臣。於時平將門反，據下撚，開府僭號。敕平貞盛、藤原秀鄉等討平。自醍醐帝以來，東國多盜，及是平將門反。初，上撚介高望葛原親王孫也，賜姓平，子良將為鎮守將軍。有子曰將門，勇悍善射，少仕攝政忠平家，求為檢非違使，不省，遂走下撚，聚徒為盜，攻伯父常陸椽國香，殺之。與叔父下撚介良兼數攻戰。朝廷將討之，將門先馳使詣闕疏辨，得釋。良兼卒，遂據下撚。圖割據關東，僭號日平新皇。開府猿島，置百官。諸國亡賴爭殺官吏應之。初，將門與藤原純友善，謂之日：「吾王族，當為帝，藤氏當為關白。」是時純友為伊豫椽，據海島應之。潛遣人火京師，京師戒嚴。守備三關平貞盛者，國香子，欲報父仇，自攻將門，不克，訴於朝廷，授官常陸椽。遂與下野押領使藤原秀鄉收兵四千，襲殺將門。朝廷方遣藤原忠文為征東大將軍，未至，聞事平乃還。純友亦為追捕使小野好古等擊滅。是為天慶之亂。賴襄日：「天慶之亂，釀於延喜之朝。觀延喜一朝，禮文制度豈不備且美哉！時稱太平，數舉宴樂，召集文士，歌頌鬱起。而水旱疾疫，民不聊生，盜賊充斥，間裏愁歎。世以其有'寒夜脫衣'一事稱之為仁，然所謂『雖有仁心仁聞而澤不及民』者也。且自貶菅原相公而藤原氏勢益盛，屢立太子不以賢、不以長，必立相家所自出，豈非深憚藤原氏之故哉！亦所謂『仁而不武』，無能達也。餘嘗論此事，由相家驕傲壅隔上下之所致。蓋君相所務，不過目前之私，紀綱廢墜，人才壅滯，奸雄窺伺，皆漫不省恤。及其潰決，雖有善者，無如之何。何況朱雀之公卿乎！」賜爵土，傳子孫。在位十七年，改元二：曰承平，曰天慶。禪位同母弟成明，是為村上天皇。忠平關自如故，子實賴、師輔分為左、右大臣。後忠平薨，師輔繼卒，又以藤原顯忠為右大臣。亦時平子也。禁中大火，惟索得神鏡於燼中。帝留心政治，後世以為德亞醍醐，言政者必曰延喜、天曆雲。惟通帝後妹之為帝兄妃者，還納為尚侍。左大臣實賴惜其累德而不能匡正之。在位二十二年。改元四：曰天曆。曰天德，曰應和，曰康保。
子冷泉天皇嗣。諱憲平，母藤原師輔女。實賴為太政大臣，關白庶政。初，村上以冷泉有疾，欲立其弟為平為冷泉儲貳，諸藤原氏以為平婚於源氏，阻之。及村上崩，實賴稱遺詔立守平為冷泉太子，亦同母弟也。冷泉立二年，改元一，曰安和。有告源高明、橘繁延等謀廢立者，諸藤原氏矯詔討之，悉處罪。京師大擾，是為安和之變。為平妃，右大臣源高明女。藤原師尹欲奪其位，會帝病甚，中外謂當有禪位，人告高明反，帝不之信，師尹等遽遣兵圍其第。尋冷泉讓位於守平，是為圓融天皇。實賴仍攝政，尋薨。伊尹、兼通兄弟相繼為關白。皆師輔子。兼通最專制，與弟兼家複爭政。兼通，伊尹弟、兼家兄也，以兼家超己顯達，常觖望。村上中宮，其妹也，其在時，兼通竊請其手書曰：「攝關有闕，當兄弟相及，不宜躐等。」常置之懷袖。及伊尹病篤，兼通乘間進請，牽帝裾，強進書。帝見母后手跡，不禁愴然，乃超任內大臣，旋為太政大臣，又逼請為關白。時人語曰：「寧投虎口，忽觸攝政口。」與兼家益嫌隙，兼通疾，兼家喜曰：「吾將為關白。」兼通大怒，力疾入朝，請曰：「臣今日行最後除目，左大臣賴忠當代為關白。兼家謀反，當解見任。」帝不得已從之。在位十五年，改元五：曰天祿，曰天延，曰貞元，曰天元，曰永觀。
傳位於皇侄，是為華山天皇。諱師貞，冷泉長子，母藤原伊尹女。賴忠關白庶政，實賴子也。華山初任藤原義懷、藤原惟成，勵精圖治，後以女御祗子死，哀毀迷亂。兼家令其子道兼紿之遜位，落髮為僧。帝念祗子不已，兼家欲遂立圓融子。道兼桀黠多智，使之紿帝曰：「上不如捨身斷一切累，臣亦奉從。」帝許諾，夜潛與道兼匹國出宮，月色照衣，帝猶豫，道兼促曰：「劍璽已奉東宮，事不可復止。」乃至華山寺落髮。道兼將剃，日：「臣猶未與父母訣。」遂去，不復來。明日，義懷、惟成聞，馳至寺，相視失聲。愧輔翌無狀，並剃髮為僧。在位三年，改元一，曰寬和。
圓融子懷仁立，年七歲，是為一條天皇。母，藤原兼家女。兼家遂罷賴忠而代攝政，准三宮，位在三公上，尋為太政大臣。薨，子道隆、道兼、道長相繼攝政。初，兼家有疾，削髮，稱法興院關白。皇太后亦削髮，稱東三條院。相臣院、女院始此。一條在位二十五年，改元六：曰永延，曰永祚，曰正曆，曰長德，曰長保，曰寬宏。芸日：「朕得人之盛，不愧延喜、天曆。」史稱其心疾道長，而力不能制雲。讓位於冷泉子居貞，立己子敦成為居貞儲貳。居貞立，是為三條天皇。母，藤原兼家女。道長專政，綱紀日壞。帝有目疾，道長諷使遜位，不從，陰令醫以寒水進金液丹，遂喪明。在位五年。改元一，曰長和。讓位於太子敦成，是為後一條天皇。母，藤原道長女。立道長第三女為後，長帝九歲，帝尚幼，時以奩具為戲玩。道長益專恣，廢太子敦明，初，三條將禪位，立其子敦明為新帝儲貳。母，藤原濟時女也，時道長請立敦良，帝不聽，敦明長帝十四歲，內不自安。朝臣憚道長，擬東宮屬者皆固辭，至廝役皆不肯供職。太子不能堪，欲逃位，道長遂廢之。立同母弟敦良。道長薨，道長獨典樞機三十餘年，進女於帝，妝奩窮極工巧，家出三後，身為兩朝外祖，嘗詠和歌以月圓無缺自喻。又作歌日：「此世吾之世也。」及病，帝問所欲，言曰：「臣復何望？惟營法成寺，董役者未被賞耳。」帝即敕行，並賜寺封五百戶。此時禁諸國營宅過制及六位以下版築作垣、檜皮葺屋，而道長營寺僭擬宮禁，取材木徒役於官。尋以其子賴通代。帝在位二十一年。改元四：曰寬仁，曰治安，曰萬壽，曰長元。
敦良立，是為後朱雀天皇。賴通關白如故，帝垂拱仰成。時僧徒漸橫肆，在位九年，改元三：曰長曆，曰長久，曰寬德。禪位太子親仁，是為後冷泉天皇。母，道長第四女。賴通為關白，尋以其弟教通代。盜屢火皇宮，陸奧酋長安倍、賴時父子叛，鎮守府將軍源賴義討之，九年始平，而將士無賞。在位二十三年，改元四：曰永承，曰天喜，曰康平，曰治曆。後三條天皇立。諱尊仁，後朱雀第二子，母，陽明門院禎子，三條帝女也。初，後朱雀疾大漸，將讓位，欲立尊仁為新帝儲貳。召關白賴通，賴通以非藤原氏出，不欲立，曰：「事未晚也。」賴通退，藤原能信進御床曰：「陛下欲以第二宮付何僧？」帝曰：「將置之東宮，何謂付之僧？」曰：「若然，事不可過今日。」帝悟，即日立之。尚方有壺切劍，例傳東宮，賴通不肯，曰：「若母何人？不可得也。」帝聞之日：「吾何用一劍為！」帝剛健嚴明，痛抑藤原氏，賴通兄弟皆斂跡。是時藤原氏競以驕侈相高，賴通造高陽院，教通又興二條第，益壯麗。師實曰：「我家所為，誰敢議者！」自帝即位，皆畏憚自戢。賴通屏居；教通雖為關白，備位而已。教通又嘗請太和守留任，帝固不許，奮髯曰：「攝關之可憚，以其為國戚，若朕則何有！」教通亦拂衣起日：「藤原氏為卿相者皆罷，春日神威，今日墜地，諸藤原皆退，朝廷將為一空！」帝不得已，許之。然諸藤卒不敢肆。置記錄所，親聽訟，定絹布制、估價法、升鬥法，皇綱再振。在位僅五年，改元一，曰延久。讓位太子。賴通歎為邦家之不幸雲。自光仁至此凡二十三世，三百有四年。
