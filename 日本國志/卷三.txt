孝明天皇嗣位。諱統仁，仁孝第四子，母新侍門院藤原氏。家慶薨，家定任將軍。時美、英、俄皆迭以兵船來劫盟，宏化年丙午，美將必氏以兵艦來浦賀。嘉永二年己酉，英船來浦賀，剽掠下田。六年癸丑，美將披理兵艦四艘至浦賀，俄將布鍤廷以兵艦四艘入長崎。安政元年甲寅，披理又帥七船至浦賀，入神奈川，俄艦又入南海至大阪灣。幕府雖命各港築炮臺，許諸侯作大艦、齎火器，入江戶，征諸藩兵設備，而審力不敵，仍許之泊船三港，下田，箱館、長崎。設蕃書調所司其事。及美使巴爾理士來請見將軍，將軍亦許之。又請於江戶設公使館，開十港通商，幕府乃遣人奏之帝。帝初聞外變憂甚，禱於七廟七大寺，以幕府奏，下公卿議，不許。家茂命老中堀田正篤西上，奏請敕許，未得報，美使又促曰：「曠日不得命，將直入京師請命。」幕府馳書正篤促之，帝召關白大臣等會議，所擬旨有「處置外事一依幕府」之語。權大納言忠能曰：「若如此，則國體不立，是舉朝無人也。」權大納言正房曰：「果下此敕，當取白麻裂之。雖得嚴譴，亦所甘心。」眾同聲應之，於是廷臣八十餘人詣關白尚忠第，草敕曰：「美夷之請，神州安危之所系。今將軍變祖宗法，失兆民心，何以保萬世。前許開下田，事已誤，今又與彼約，果如所奏，則國威墜地。幕府其使三親藩更4,X而奏之。」而美使復要逼之，遂與定互市則十四條。旋與荷蘭、與英、佛、俄皆定草約。正篤復命，見美使告以京師事，美使不悅，進船至小柴，告下田奉行井上清直等日：「今英、佛將以兵來逞其欲，苟聽我請，則我諭二國寢其事。」幕府危懼，遂命清直等與定約十四則，鈐印授之。時安政五年戊午六月也。七月，家茂又命外國奉行永井尚志與蘭使訂互市則，與英、佛、俄諸使皆訂定草約。德國親藩慶篤、慶恕、慶喜、慶永等請廢條約，奉敕旨，不聽。家定薨，家茂任將軍。
初，水戶藩德川齊昭素主攘夷論，嘗建美國十不可和之議，小用。初，齊昭大修國政，尤注意海防，收封內梵鐘鑄巨炮，造船築堡，壁壘一變。天保癸卯，幕府廢外船炮擊之令，齊昭切諫，後以其家老結城寅壽誣告，幕府幽錮之。及美船來，起用，又不得志去。及齊昭既卒，其遺臣二百餘人據長岡驛，奉齊昭木主，宣言攘外夷、誅幕吏，責豪農富商出軍需。幕府嚴捕之。齊昭擢用藩臣藤田彪，負重望，其徒曰彪黨；結城之黨曰寅黨，彼此相傾，至於擁眾奪地，幕府屢討未平。及王師東下，寅黨尚抗拒官軍，久而後平。明治初年，贈齊昭從一位，詔褒其功。及是帝降旨於齊昭，令主攘夷事，且數幕府違旨之罪。幕府老中井伊直弼乃罪齊昭，捕斬黨人，幽錮公卿。齊昭既見黜，憤甚，其臣安島帶刀等欲假敕旨以遂其志，密謀之朝臣鷹司家臣、近衛家婢，奉敕東下。直弼家臣諜聞之，遂大索齊昭黨於諸國，逮捕中井等二十七人，遣人詣京與關白尚忠謀，譴責關白鷹司政通、內大臣三條實萬等。又捕鷹司家臣等五十七人，江戶亦捕安島等數十人，皆下獄。直弼面責齊昭日：「君憤言之不用，乃私奏京師，私請敕書。夫君職在輔幕府而悖謬至此，何也？」遂錮齊昭於水戶，並幽其子慶篤、慶喜，餘黨分別斬錮流竄。是獄也株連蔓延，逮捕甚眾，內多慷慨憂國之士，眾論冤之，謂之戊午之獄。齊昭旋於明年卒。又諷諸侯之持異議者退隱。土佐侯山內豐信、宇和侯伊達宗城、肥前侯鍋島齊正皆退隱。而諸國處士之主攘夷者益憤激不服，遂倡尊王以攘夷之說，紛紜競起。至於刺大老，萬延元年庚申二月，井伊直弼趨朝至外櫻田，水戶臣佐野光明等十七人與鹿兒島人某要之於道，雨衣奴裝，直斫直弼，提首而去，旋出自首曰：「井伊直弼有大罪五，神入共憤，臣等一死，為天下誅之，敢請斧鉞！」文久二年壬戌，又有人刺老中安藤信正於阪下門，信正傷肩僅免。賊鬥死，檢屍得書曰：「信正繼井伊氏後，侮蔑朝廷，親昵洋夷，既貸殿山地於美使，又與美使論廢帝事。使國學者檢舊典，大逆無道，臣等敢戮元兇，以慰天下望-Z-。」攻使館，己未六月，有人殺俄人三名於橫濱。庚申七月，有人殺美國使館書記官於三田。辛酉六月，水戶人襲東禪寺英館，殺傷英卒。英使責老中信正曰：「日本政府無權，縱人橫逆至此！」約佛使、蘭使將以兵逼，信正百方慰諭，給死者銀三千圓事始平。自是英人遂置兵橫濱，以備不虞。壬戌冬，又有人焚殿山美使館。氽朝岜，壬戌七月，有人系關自尚忠塚臣數人，楞其首曰：「行天誅。」癸亥二月，又樂池內大學於大阪，投其耳於大納言忠能、大納言實愛家，曰：「公等不罷職，如大學耳矣！」大學，蓋主議和者。遮說要藩，聲討幕府，島津久光將赴江戶，處士要之於道，陳幕府不奉朝旨，願依大藩問罪關左之意。久光慰諭留之伏水，既而相率入京，阻之不聽，遂抗拒互鬥，自是京尹威令挫而不行。縱橫於輦轂下，幕府不能制，朝議亦患之。於時倡尊王攘夷者，處士也；橫行擅殺者，亦處士也。公卿危懼，志向漸變，守護職松平容保等議處分處士，或欲逮捕之，或欲賞其志戒其行。容保日：「不如諭處士各歸其主，無主者幕府食之。」乃命町奉行搜索，又置文武場，為處士容身之地。既而又有人入等持院斬足利氏三世木偶，梟之三條磧，揭示曰：「當時王綱解紐，不能正名誅賊。今大政將復古，故先誅三賊，以懲奸惡之過尊氏者！」容保等議曰：「託名正義，輕蔑朝爵，不可宥。」乃逮下獄，將處重刑。毛利定廣上書，請釋其罪，容保等堅持不可，而朝旨亦欲寬之，因得不死。處士益倡狂不可制。時長門藩毛利慶親上書幕府，請翼戴王室，協和眾心。其子長廣留於京，薩摩藩島津久光、土佐藩山內豐信亦先後入京，帝遂詔薩、長、土三藩留鎮闕下。自是列藩承風，爭朝京師者八十餘國。慶親在江戶既上書，又見老中曰：「時事至此，幕府當以慶永為大老，慶喜為輔，速革舊政，不則僕欲與薩、肥諸藩議奉詔而令四方也。」又曰：「近者遊士不經幕府，直奏朝廷，若有挾天子令諸侯者，當成群雄割據之勢。請將軍入朝，撰士於列藩，參國政獻替可否。每事奏而後行，則人心服而國威張矣。」帝知慶親忠，敕召之，未往。其子定廣將就國，途過京師，敕留之，與島津久光宿衛輦下。久光先密奏出兵京師，至京奏曰：「幕府戮志士，而志士益激。臣恐其釀亂，欲東建言於幕府，途遇處士要臣舉事，臣敢請處分。」朝廷諭久光督率之。帝屢遣敕使東下，征家茂入朝，壬戌六月，命大原重德副以島津久光，諭幕府三事：一曰將軍宜率諸侯入朝，議攘夷；二曰宜選沿海大藩為五大老，整式備；三曰當起慶喜輔將軍慶永任大老，以改革幕政。尋又遣三條實美等促之。家茂既尚帝妹，乃奉敕解釋慶喜等罪。釋慶喜、慶勝、慶永、山內豐信、伊達宗城等罪，並釋鷹司近衛家幽禁，旋又釋戊午以來以國事被罪者。蓋島津、毛利二氏在京頗調停之雲。以松平容保為在京守護職，帝亦令守京，於是朝廷、幕府之間稍和。
家茂既入朝，帝優禮之，仍敕令攘夷，家茂留大阪未歸，家茂亟欲歸，慶恕、容保等請留家茂。帝燕見家茂曰：「業既委萬事於卿，當在輦下指揮諸侯。」帝謁石見清水祠廟，將就祠前賜攘夷節刀，家茂稱疾不出。乃遣慶篤為將軍，自代委以攘夷，首途東下。又敕慶喜與會議，家茂尋宣言覽攝海形勝，出大阪，後聞英國償金事定，乃航海東歸。詔定攘夷期，令家茂頒告列藩。是年癸亥，以五月十日為攘夷期。而是時英國以生麥被殺事刻期責償金，幕吏給之。先是島津久光由江戶歸，途過生麥村，有英人馳沖久光前驅，衛士殺之，英使怒，責幕府償金五十萬圓。在朝公卿多主張不償之說，幕吏以將軍未歸遷延不決，老中多稱病。既而要求益逼，遂議使德川茂德西上奏請，茂德又稱疾。慶篤致書關白，曰：「議決不償。」關白告之中外。而老中松平信篤、井上政直以刻期不得已已授券英人。時帝遣小笠原長行東下，令與幕吏會議外事，長行欲先鎖港而後償金，老中不聽。長行至橫濱見各國公使，述前議，皆不聽。慶喜東下，聞償金議決，馳驛止之，事不可回。乃報京師，即詔公卿諸侯會議，眾秉燭而退，上下騷然。有美國兵艦泊赤間關者，長門人遽以炮擊。詔賞長人武斷，又責幕府以遷延，又詔讓幕府私盟七國，曰：「鎖港限三十日，七國不退則攘之。」老中等皆謂難行。又頒開戰詔於諸藩。詔曰：「兵端既開，沿海有急則諸國當應援。」又詔曰：「蕃船如來，擊之勿失。」而幕府則下教曰：「既奏請見許，勿浪戰。」
帝遂詔行幸大和，議親征。會幕府與長人有隙，長、薩、土三藩恃勢相軋，又互有隙。朝旨忽中變，長人遂挾三條實美等公卿七人走長門，廷議逐長人歸國。時以攘夷議決，毛利氏奏請車駕幸大和，示親征之意，廷議從之。會美人以赤關事訴之幕府，幕府遣使以擅伐責長藩，長藩抑留幕使暗殺之，遂與幕府有隙。廷臣之助幕府者乘隙間之，朝廷始疏毛利氏。既行幸議決，忽有流言，謂「長人謀乘行幸時火大內，阻還駕，將駐蹕函嶺以征幕府」者。時處士屢說朝臣尊融齊敬促親征，又投書公純忠房責以議阻親征之罪，皆惡之。文久三年癸亥，八月十七日夜半，尊融以下盡朝，議乃變。急召守護職容保徵兵備變，傳命鎖九門，使薩摩、會津諸藩分守之，停三條實美等公卿十三人參朝，密召正親町實德、柳原光愛等入。尊融傳詔曰：「親征非帝旨也，乃傳奏等信長人危激之言，矯詔圖不良耳!卿等其審之。」十八日昧爽，長人聞變，不知故，率眾馳至，則諸國守門兵槍炮成列，不許入。眾大驚，馳集關白第，面關白輔熙亦受朝禁，未之知。俄而有詔停行幸，免長藩守衛，代以澱藩。長人訴辯不肯去，與薩人、會人相持久之，京人皆荷擔而立。
先是，三條實美掌親兵，實美遂率親兵千餘馳騎入朝，門者拒之，亦走詣關白第，一第喧擾。時光愛奉敕召輔熙入，而實美因關白有所請，朝旨不納，且遺使責以違旨私出之罪，長人之屯土冪門者，光愛銜詔，慰以引兵歸國，以待後命。長人不肯退。薩人請討之。長之隊將遂擁三條實美、三條西季知、東久世通禧、壬生基修、四條隆譖錦、小路賴德、澤宣嘉公卿七人航海而去。詰朝詔召實美等，不在，得實大怒，盡削官爵。尋禁長藩入京，駐留邸監一二人，餘悉逐去。容保等仍日警備，遂下詔曰：「近日敕旨真偽錯出，以致紛擾。凡系十八日以後令者，乃實朕意，列藩其審之。」朝旨於是一變矣，時謂之翻覆綸旨。幕府旋奏，請增尊融、容保等封。是月有故廷臣中山忠光等舉兵大和，號天忠黨，將攻京師，幕府討平之，忠光等航走長門。旋又有平野次郎等舉兵但馬，奉澤宣嘉為首，幕府亦平之，宣嘉仍西奔。長人舉兵犯闕，容保等糾合諸藩兵詞劉乙。
長人之還國也，毛利慶親父子自敍癸丑以來力主攘夷、周旋朝廷、幕府間之事，號日《奉敕始末書》，遣家臣上之，不省。又奏論詔旨前後之異，又奏曰：「臣奉『攘夷之事一委之汝』之詔，欲竭力致死以報國。而廷旨忽中變，保無引外敵以鎮內變如石敬塘其人者？願朝廷審之。」又不省。於是其宰臣福原、元侗等以三道兵犯京，王公等皆大驚，會議徹曉。時薩、土、久留米三藩重臣連署請討長人，守護職容保遂糾合諸侯兵討平之。元侗等遁走，所獲軍令狀乃有慶親父子印信，朝議遂聲毛利氏罪，曰為朝敵，奪其父子官爵，敕幕府追討。會美亦糾英、佛、和四國師攻馬關，長人潰敗，幕府遂傳檄諸藩，督師西征，長人懼，伏罪。幕府使傳命慶親曰：「父子當屏居待罪。」慶親上書日：「前命福原、元侗等出鎮亡命，不圖其舉兵犯闕，致蹈大逆。」旋退入蓧城，誅首謀元侗等十餘人，獻首謝罪。幕府以長人內訌，仍再議征西，家茂率師過闕，因入朝請敕旨許外交條約。帝亦許之。初，幕府假開三港，漸及他漱當麟藉有期限。時兵庫開港期迫，外使遂以兵艦駛入兵庫，請敕允條約征，內外切迫，乃上書辭職，別疏請敕許開港。慶喜、容保等亦上書申家茂不得已之意，帝乃許開橫濱、箱館、長崎三港，仍不許兵庫之請。家茂遂奉敕頒告中外。自戊午草約至於乙丑，紛紜爭執者八年，終許之焉。家茂方遣使責長藩，而薩人忽與長人合。詔征薩兵會討，不從，師卒無功，家茂旋薨於軍。自是強藩不復受節制，而幕府勢益孤矣。長人先有二黨，一日恭順黨，一曰激烈黨。征討師至，慶親父子入荻城已伏罪，激烈黨高杉晉作傳檄幕兵，戮恭順黨首數人。慶親父子居山口城。山口蓋仿西式為堡壘者也。於是藩兵決死戰。幕府於廣島設總督府，令諸藩會兵，惟薩摩獨辭。初，京師之變，薩人擊長人，多虜獲，長人亦炮擊薩艦，二藩如水火。既而薩人相議曰：「今日之要務，在一敵愾以護皇國，而動兵邦內，使外人得漁人利，非策之得。」薩士西鄉隆盛密遣使於長，修好講和。會土佐人阪本龍馬在長，力贊成之。於是薩、長之交合，而朝廷、幕府均未之知也。至是薩人辭會師，薩士大久保利通又至大阪諫西征之師，幕府不聽。丙寅六月，幕軍進壓長防四境，海陸兵三道並進，俱不利。家茂方臥病大阪，詔命慶喜代為指揮。慶喜將往廣島，敗聞屢至，諸藩引兵，朝野失色。家茂旋卒，遂詔罷西征。幕府別遣勝安房命長人罷兵。自西師之起，幕府帑藏不支，兵又駑，故師卒無。家茂既薨，以慶喜任將軍，明年遂奉還政權。帝旋以患痘崩，在位二十年。改元六：曰嘉永，曰安政，曰萬延，曰文久，曰元治，曰慶應。帝自即位，深以國家安危為憂，蓋與外交相終始雲。當光格即位，為德川氏極盛之時，而外患既萌芽矣。孝明在位，外入迭請通商，要脅日甚，舉國囂然倡攘夷說。苟或異議，則目為奸黨。幕府初亦拒之，繼審其勢力不敢，意遂轉移。孝明始亦決計攘夷，末年尋悟其非，敕旨亦反。而二三強藩巨室乘浪士憤激之勢，王霸離間之交，始欲假朝議而順人心，繼乃用士氣而亡幕府。故當時攘夷之論，要其所歸，不在攘夷，而在尊王。尊王所；亡幕府也。迨王室尊、幕府亡，而知夷終不可攘。遂決然變計，大開外交，仍與德川氏末年無異，然而德川氏亡矣。自光格至此凡三世，八十六年。德國氏自家康至慶喜凡十四世，二百六十六年。
明治天皇嗣，名睦仁，幟仁親王之子。今皇即位。慶應三年五月，開兵庫港，十月，德川慶喜上表奉還政權。十二 月，複七卿及毛利氏官爵，廢攝關、議奏、傳奏、守護職，所司代新置總裁、議定、參與三職，頒告全國，親裁萬機。慶喜潛人大阪城，容保、定敬等從之。詔禁容保、定敬入京，召慶喜，不至。慶喜請斥薩藩士參朝政，亦不報。明治元年正月，慶喜大舉侵闕。拜嘉彰親王為征討總督，賜錦旗討之，慶喜敗，遁入江戶，詔削慶喜以下官爵。先是，土佐侯山內豐信上書慶喜曰：「比年以外交釀內亂，紛擾十數年。無他，政出二門也。我中世以還，武門執政久矣，然方今天下大勢一變，不可復墨守舊規．宜奉還大政於朝廷，以定萬國並立之基業」云云。慶應丁卯冬十月十四日。慶喜大會列藩群臣於二條城，示以請還政權之意，諸將咸失色而退。有薩、土二藩士在坐，力慫恿之，慶喜即決議具奏。優詔報日：「諸侯賞罰黜陟之權自天子出，其他仍如舊。待加賀以下三十三藩入覲時決之。」時廷議紛紜，德川親藩多諫朝廷以為不可，而薩、土諸藩促之曰：「天下將定於一，今廷議遊移，坐失事機，若王室何？」十五日，遂降旨依奏，收還政權。十二月八日，中山忠能、正親町、三條實愛、岩倉具視、德大寺實則與德川慶勝、慶菜、島津茂久、山內豐信暨尾、越、薩、土重臣會議小御所。茂久曰：「朝廷已收還政權，然土地人民不屬，有名無實。宜令德川氏割八百萬石以充經費。」具視贊成之，出書於袖中，則籌畫變革事宜也。豐信曰：「諸侯亦宜割土地人民入貢。」議至徹旦。九日，容保奏辭守護職，與定敬俱入二條城。有詔罷會津桑名人九門宿衛，即容保、定敬所領國，而代以薩、土、藝諸藩。又廢攝政關白及幕府所設之守護職。所司代諸官，權置總裁、議定、參與三職，以熾仁親王為總裁，具視、忠能、實愛為議定，薩人小松帶刀、土人後藤象次郎為參與。詔曰：「自今以往，大小政令自朝廷出，四其體之。」於是復三條實美、毛利慶親等官爵，令來京。毛利氏以兵入京師，實美等踵至。又以實美任議定，長人木戶孝允為參與。時德川、毛利事己平而嫌隙未忘，會桑人亦自疑忌，慶喜亦觖望，意中變，與容保、定敬等議曰：「近日朝旨非前日比，既許將軍依舊任事，而九日小禦所之會，我輩乃不得與，必有騙幼主以謀私者。」乃奏請勒兵備不虞，諸藩守闕者亦戒嚴，屹然相持，人情恂恂。將士或說慶喜曰：「事已至此。坐受箝制，孰與據大阪城扼咽喉以制人？」慶喜頷之，遂留書於朝，於十二日夜南走至大阪，抗疏，請清君側。不省。時朝議欲召慶喜，納其封二百萬石，賜以三百萬石為巨藩以厭喜。列議定。令慶勝傳旨促入覲。慶喜奉命而心危之，不敢往。會江戶有處士數百，潛伏薩摩邸，出劫富商，掠金谷，慶喜因奏陳薩人在東寇掠之狀，請黜其藩士之參朝政者。又不省。慶喜下令江戶搜捕處士，而東兵遽火薩摩邸。報至大阪，將士聚議曰：「事至此，釁端既開，騎虎不得下矣。」
明治元年戊辰，正月三日，慶喜以兵三萬抵伏見鳥羽，命會桑人為前驅。詔命薩、長二藩南扼伏水、鳥羽二關，許以便宜從事。是目幕軍遣行人請過二關，曰：「寡君奉詔入朝，而公等阻之，不得已，則有戰耳！」既而東軍大至，王師力拒之，戰三日，東軍敗，慶喜、容保、定敬等倉猝航海東去。九日，1q．督純仁親王入大阪。十二日，詔削慶喜以下官爵，大告四方，諭以不可不征之旨。尋拜有棲川熾仁親王為征東大總督，授錦旗節刀，令各國使臣毋得援戰軍鬻兵器。三月，帝延見英、法、美、蘭各國公使。以二條城為太政官，代裁決庶政，帝親臨會公卿諸侯，設五誓：曰萬機決於公論；曰上下；曰朝、幕一途；曰洗舊習，從公道；曰求智識於寰宇。誓畢，策問開蝦夷議，尋刊行《太政官日誌》，幸大阪觀海軍。大總督自東海道航海達駿府，陸軍自中山道取甲府，海軍至品川。慶喜請降，入寬永寺待命。四月，敕使橋本實梁、柳原前光入江戶，收其城，宥慶喜死一等，屏居水屍。慶喜、客保等之東也，臣屬驚駭，有建議者曰：「為今之計，當藉外國力以靖內變。不則擁輪王寺法親王以令天下，是或東照公貽我子孫者。」蓋謂德川家光請以親王為東睿山座主，後沿為例者也。議不決，幕臣日夜謀拒守，或欲扼函關，或欲由海路襲大阪，而慶喜一意主恭順，手書禁諸臣曰：「慎勿抗官軍，抗官軍猶剁刃於吾腹也。」遂出城居寬永寺僧舍，命家臣勝安房、大久保一翁留鎮撫。既而官軍海陸大至，勝安房出見，參謀西鄉隆盛，具陳慶喜恭順狀，請弭征師。隆盛征謝罪表上之督府，督府下令止戰，移兵入江戶戍之。及敕使至，慶喜遂移居水戶，麾下諸隊欲從者數千人，慶喜盡揮去，僅以十隊行。德川遺黨橫行房、總之間，官軍討平之，大總督入江戶。閏四月，官軍擊總野賊。五月，討據東台賊，關東悉平。自慶歸順，德川氏遺臣舊部往往脫走，結隊聯黨，糾合亡量三湖函館，告諸國貿易如舊，用美國公推例以武揚為總裁，設官置戍。尋托船將上書曰：「德川遺臣過三十萬人，非七十萬石所能養，是皆二茸條 育，雖填溝壑，不能與工商伍。臣哀其間關流離，輒率之移住蝦夷，從事開拓。臣等固三千一心，然不可無主，敢請舉蝦夷地賜之舊主，以德川氏一人為之總領，臣等必效死致力，變榛蕪為富庶，並以固朝廷北門鎖鑰。」朝議以其上書無狀，佈告各國，征諸道兵海陸並進。至明年五月，稷本等軍艦或遭颶，或觸石，或為官船擊碎，盡沉沒，困守五棱郭。官軍遣人招之降，曰：「惜哉！鐵石丈夫，今徒瓦裂耳。」梗本等卒不願，相約屠腹死，惟介使者贈其所譯《萬國海律全書》於參謀黑田清隆。參謀贈以酒，又遣人說諭梗本等，乃議就刑以宥眾死，遂降。初朝廷聞函館變，慶喜請自往討，及是東北悉平，德川臣屬無復抗王師者，眾論亦頗諒慶喜之心雲。其後武揚、圭介皆赦罪進官。十二月，分陸奧為五國，出羽為二國。車駕還幸京師。是歲始造紙幣。
二年正月，罷警蹕喝道儀。二月，置集議院，征諸藩士為議員，撤諸道關，廢磔、焙二刑，許發印新聞紙。三月，置待詔院，車駕再幸東京，遂遷都。先是，明治元年，大久保利通疏稱：「西京本一山城，形勢不便，請遷都大阪。」既而改江戶稱京，至是遂定都焉。利通又上疏曰：「我中世以還，天子深居九重，民之視君尊如帝天，君之視臣賤如奴隸。至將軍竊政，猶作威作福，妄自尊大。卒之君臣乖隔，離德離心，效已可睹矣。夫普天率土，莫非王臣。此而以帝號自娛，以示天無二日之尊，猶之可也。今天下萬國，正不知幾人稱帝，幾人稱王。乃盛儀衛、飾邊幅，與井底蛙何異？又何以聯情誼而使指臂耶？誠欲合全國君臣上下為一心，必自天子降尊始。白今以往，請盡去拜跪俯仰之儀，一以簡易質實為主。國有大事與眾同議，我天皇必親臨太政官而取決焉。政府諸臣每日必見面，每月必會食，俾人人親君而愛上，庶國勢可興。」云云。維新以後廢舊儀，改新法，一切政教大旨皆基於此。五月，東北悉平，建招魂社祭戰死者，賞丁卯以來戰功。設電信機，置彈正台，廢徵士稱，立府、藩、縣一致之制，以舊藩主充知藩事，賜歲人十一，廢公卿諸侯之稱概為華族，其臣隸為士族。
幕府雖廢，而二三強藩爭握政權，雖非眾建諸侯之舊，轉成群雄割據之勢，洶洶擾擾，勢且大亂。當道者謂：必收一切政權歸於中朝，乃足以紓國用而張國勢。以奧羽未定，雖有密議未敢宣洩也。及東北悉平，木戶孝允始倡言：「幕府前給藩地稱為朱印文憑者，應作廢紙，概以土地民人之權還之朝廷。」商於長藩，藩主喜以告大久保，遂擬試行於薩、長二藩，而土佐、肥前亦贊成其議。二年正月，四藩遂連名上表，聞者群起而效之。而廷議以關係大，廣詢於眾，猶未敢決。及是乃聽其請，改藩主二百七十六名為藩知事，名府藩縣合一之制，就各藩租入之數以十分之一給之，為世祿。七月改置官省，設官位二十階，分敕、奏、判任三等。東京、京都、大阪三府外盡改為縣，改蝦夷為北海道，分十二國。九月，詔賞復古功臣三十四人，賜祿有差。十二月，廢中下大夫、上士等稱，悉為士族，廢祿制，給廩米。時高知藩知事山內豐信建言：「廢士族制祿，更給祿券，請先試行於藩內。」詔聽所請。後十二月，遂定皇族、華族祿制，收其埰地，別給廩米。三年正月，定諸旗章。九月，許齊民稱姓氏。十二月，收諸國寺社領地，定親王賜姓制，頒新律綱領。四年二月，征薩、長、土三國兵為親兵。幕府既覆，薩、長、土藩之士漸次登用，肥前侯鍋島直正亦率藩士盡力王室，當時有「薩長肥土」之稱，而朝臣欲專攬大權復古制。及府藩縣之制下，內亂雖漸定，而諸藩以世祿官人漸萌不平。參議僅大久保一人為薩人，薩人以功多亦觖望，薩士橫山疏論時政，至屠腹以死諫。既而撤屯戍，薩兵悉罷歸，物情益憤懼。於是薩、長、土三藩再議聯合。岩倉大納言大久保、木戶二參議特赴薩、長密商，並至肥計畫，既而薩士西鄉隆盛、土人板垣退助皆入京，復征三藩兵十七隊衛京師，更以西鄉、木戶、板桓、大隈為參議，大久保為大藏卿。故家世族束之高閣，居要路者多新進平民，益奮袂攘臂以圖事功，而維新之規模益拓矣。使華族悉隸東京，以汽器制金銀幣。三月，定武官禮式，用軍服。四月，許庶人乘馬，遣外務卿伊達宗城於我大清定條規。五月，遣參議副島種臣於俄羅斯，議樺太疆界。七月，廢藩為縣，帝親諭藩知事罷其職，敕薩、長、肥、土四藩知事，賞奉還版藉之建議者。先是尾、肥、阿、因四藩知事，上郡縣議，帝嘉納之。故有是命。廢諸官省，改太政官官制。八月，定官制等級，分官等為十五，置太政大臣、左右大臣、參議三職，列諸省長官上；許華族平民相婚嫁，廢穢多非人稱，令國民任便散髮脫刀。十月，敕右大臣岩倉具視為大使，參議木戶孝允、大藏卿大久保利通等為副使，聘問歐米各國。定府縣官制，改知縣事名縣令，府曰知府事。十一月，頒縣治條例及事務章程。五年三月，廢親兵，置近衛兵，頒敕奏官犯罪條例。四月，禁典賣土地於外國人，置教導職，頒教憲三條。許僧侶食肉娶妻。五月，車駕西巡。六月，設郵便局。七月，定學制，分學區。八月，置裁判所，創銀行。九月，作鐵道，自東京至橫濱。十月，禁買賣人口，解放娼妓。十一月，詔廢太陰曆，頒行太陽曆。尋頒徵兵令。六年一月，改置鎮台營所，廣置公園，廢五節，以紀元節、以神武即位之日為紀元節，二月十一日也。天長節帝生日十一月三日也。為祝日。二月，改正父祖被毆律，禁復仇。三月，詔許與外人婚，帝斷髮，皇太后、皇后亦革剃眉涅齒舊習。遣外務卿副島種臣於我大清。六月，頒撮影御容於府縣。七月，定耕地稅，征地價，頒佈坑法。九月，大使岩倉具視等還。十月，參議西鄉隆盛、副島種臣等罷。先是遣使朝鮮，朝鮮守舊制，擯國書，其答書亦不遜，於是征韓議大興。既而岩倉、木戶等自歐洲還，抗執不可。隆盛遽謝病歸，種臣及參議後藤象次郎、板垣退助、江藤新平相踵辭職去，一國譁然。後有賊刺傷岩倉於途，墮馬幾死，訊因征韓議不行，謂出右大臣主持，故除之，以動廟議雲。十二月，稅華、士族祿，許士族以下奉還祿賞。課家祿稅、官祿稅以充海陸軍費，又設家祿賞典還納之法，其自請還納者，給以六年金額。七年一月，前參議副島種臣等連署上表，請起民撰議院。謂仿泰西制立議院，撰地方民人之賢者俾議政事，以分官權也。其時大學頭加藤宏之投書駁論，以為民智未開，計時未可。後兩議聚訟饒說，爭哄日盛一日。二月，肥前賊起，討平之。初，新平以征韓議不合，怏怏不樂，佐賀士族之失志無聊者推為黨魁。有島義勇者解職居東京，托鎮撫為名歸國，歸則煽動黨人劫豪戶、掠軍貲。二月二日遂舉兵逼縣廳，縣吏皆本縣士族，多黨賊者。電機報警，東京戒嚴，遣大久保利通等鎮之。未至，賊陷佐賀城，乃詔以嘉彰親王為征西都督，發東京、大阪、廣島鎮台兵討之。島津久光亦西下備變。既而官軍四面蹙攻，新平等遁去，旋捕新平於土佐、義勇於薩摩，梟斬之。三月，設女子師範學校。陸軍中將西鄉從道將兵征臺灣生番。六月，設北海道屯田兵制。七月，賜百官避暑暇，頒印稅規則。八月，詔參議大久保利通使我大清，論臺灣事，遂議和撤兵。十一月，許士族還納百石以上家祿，賞典祿。八年一月，大久保利通、伊藤博文，木戶孝允、板垣退助、井上馨等會議於大阪。木戶參議等從歐米歸，益尚西法，專欲養國力以圖進步。以攻擊征韓討蕃之故，朝端如水火。既而木戶歸山口，板垣歸高知，政黨紛紜，益形乖午。井上馨憂之，竭力調和。於八年一月，約木戶、板垣、大久保、伊藤會商於大阪，密定將來施政方法。於是木戶、板垣複任參議，世謂之大阪會議。蓋立憲政體之詔實胚胎於此。二月，課煙草稅、車馬稅、酒麴稅。四月，廢左右院，置元老院、大審院，敕建立憲政體。敕曰：「朕即位之初，首會群臣，以五事誓神明，定國是。幸賴祖宗之靈，群臣之力，致今日小康。顧中興日淺，未臻上理，朕乃擴充誓文之意；更設元老院以定立法之源，置大審院以鞏司法之權，又召集地方官以通民情，圖公益，漸建立憲政體。欲與汝眾庶俱賴其慶，汝等其體朕意。」九年九月，敕有棲川親王曰：「朕今欲本我國體，斟酌海外各國成法，汝其條列以聞，朕親裁之。」立憲政體蓋謂仿泰西制，設立國法，使官民上下分權立限，同受治於法律中也。歹月，始開地方官議會，以參議木戶孝允為議長，帝率文武百官親臨，許華、士族官吏及平民旁聽。凡會議之法，議長先條舉議問及議草，令書記官誦之，而後各員發論問答，陳其所見，議長從其可否多寡決之。頒j蹲謗律、新聞條例。七月，議定全國民會公選法。十月，左大臣島津久光罷職。初，朝廷有立法、行政分為二權之論，既設元老院，置法制局，專主立法。勢既漸分，而板垣以極論參議兼任各卿之弊，太政大臣三條等欲俟朝鮮炮擊軍艦事定再議。左大臣島津久光，守舊黨也，轉力贊板垣之說，亟欲施行。於是內閣互相彈劾，複懷疏入宮，取決於國皇。國皇從三條言，島津、板垣即退職。人情洶洶，大臣參議出入各增警衛，都下流言或曰當討薩，或曰當征長。自大阪會議不過數月，忽生齟齬，木戶參議慨然太息，謂國是不定，國步益艱。明年遂辭職，更任為內閣顧問。板垣既歸，遂倡民權自由之說，居林下十數年，眾推為黨魁雲。十一月，割樺太全島與俄羅斯，以換千島。九年一月，詔參議黑田清隆、議官井上馨使於朝鮮，定修好條規。四月，定官吏懲戒例。五月，朝鮮修信使來。六月，車駕行幸奧羽，定道路等級，頒地方官任期例。九月，改府縣裁判所，置地方裁判所。十月，熊本、山口賊起，討平之。初，熊本縣士族大野鐵平等倡尊攘說，稱神風黨。及廢刀剃髮令下，悲憤謀作亂，遂襲鎮台及縣令宅。山口縣前原一誠等又據蓧作亂，一誠為戊辰功臣，官至參議，以議不合辭職，至是弄兵。詔褫其位，尋捕斬之。熊本亂亦平。
自變法以來，明治三年，有長州奇兵隊以藩廳處置不公作亂。四年，華族外山愛岩結久留米、柳川等藩士仍倡攘夷論，意欲清君側之惡，以保祖宗舊制。其他因改曆、因改地租、因徵兵令中有收血稅字，因防疫法命親族不得依病人、苦朝政苛酷，竹槍席旗，蜂起騷擾，所在而有，均次第討平之。十年一月，詔減地租六分之一，詔曰：「朕惟維新日淺，中外多事，國用實不貲，猶憫兆民疾苦，曩改正舊稅法，．以地價百分之三為公租，使無偏重。今又察稼穡艱難，深念休養之道，更減稅額為百分之二分五厘，有司宜省嗇而用，以體朕意。」於是減諸官省費用。減諸省定額金，改正諸省府縣官等，車駕幸京都。二月，幸大和。三月，西鄉隆盛、桐野利秋等作亂麂島，發軍征討，至八月乃平。隆盛既辭職，與陸軍少將筱原國幹、桐野利秋偕歸其鄉。設私學校，驅闔國壯士皆就學，與縣令大山綱良謀派校士為各區長，一縣翕然應之。先是，陸軍遣船移鹿兒島倉庫彈藥，校徒群起掠之，會警部中原尚雄巡察縣屬，私學徒聞之，縛尚雄等，附之縣吏，拷掠百端，誣以受政府長官旨刺殺隆盛，爰書已具，乃宣告曰：「陸軍大將西鄉隆盛有訊問政府之事，首途東上，孰願從者？」眾皆荷銃麇至。二月十五日，士族會者一萬五千人，分為六軍，遂發鹿兒島。十八日，移檄熊本縣及鎮台，令其速降。少將谷幹城焚街市，布地雷、火力守熊本城。後賊徒卒不能過熊本一步。警聞達京，詔暴其罪，並褫西鄉等官爵，以有棲川親王為征討大總督，陸軍卿山縣有朋、海軍大輔川村純義為參謀，以近衛兵及各鎮兵討之。遣軍艦十巡備西海，別遣敕使柳原前光由海道至鹿兒島，懇諭島津氏父子令鎮撫舊屬。官軍諸道進攻，賊抵死力拒，然卒不支。至九月遁歸鹿兒島。二十四日，西鄉以下皆戰沒。是役也，全國騷然，士民桀黠失志者雲集多回應，賊又多百戰健卒，故能以一隅之力抗全國之軍。然官軍以電報飛遞，軍艦徵調，巨炮彈丸，儲積豐富，賊皆烏有，故能制賊死命。當破鬼岳時得賊簿記，有高知縣士族通謀狀，乃飭縣逮捕，派兵扼險，一縣大噪，然不及動兵。至明年案結。隆盛為維新元勳，與木戶孝允、大久保利通稱為三傑，負重望，得民心。及其沒也，西南有彗星，國人尚名之為「西鄉星」雲。
十一年正月，我大清欽差出使大臣何如璋等來駐東京。五月，盜刺參議大久保利通。以其變法專制故也。兇徒石川縣士島田一郎既就縛，猶自嗚得意，曰：「吾為國除害矣！」先是，明治二年，參與橫井平四郎為十津川鄉士所要殺，橫井蓋嘗主張革命論者。兵部大輔大村益次郎亦遭刺殺，兇徒懷書自首，乃責其練習西洋兵法雲。八月，車駕巡狩北陸諸國。十一月，還幸。嗣後巡幸諸國，間歲輒舉行，以為常典。是年復開地方官會議。以參議伊藤博文為議長。先是，府縣改置後，井上大藏大輔召集地方官，以議民政為地方官會議之始，自副島種臣等請建議院，政府欲以地方官會議為議院始基，稍變官吏專制之治，藉以塞民權自由之口。而民權家乃謂：「官吏為朝廷所授，非人民公選，不足以代議。」所召集各官又自謂：「代民公議，不願受官省抑制。」
書於太政官，乞裁抑議長之權。議長滋不悅，既定期開議矣，忽飭令散會，至八年始開議。議中有擬設民會一事，議員不聽民選，姑以區戶長為代，民權家益鳴不平。是歲，再開議，議定郡區町村編制之法、府縣會規則、地方稅規則。此三法仍由政府核定。租稅分為二款：歸國用者名國稅，在地方用者名地方稅，府縣會議員則由民人公選雲。而地方紳民結黨立會以論時政者所在蜂起，中如高知縣有三大黨，曰立志、曰靜儉、曰中立。立志主張民權，推板垣為首。靜儉仍主封建之政，中立則兩不偏倚。西鄉事起，板垣雖調和諸黨，戒黨人毋躁，而立志社遣片岡健吉上疏，極論朝政，既而健吉等竟謀反，事覺，皆禁錮。其後立志社長又與諸縣士結立愛國社，在大阪聚會，聽者甚眾。其他政黨不可勝數。官民爭權、屢興訟獄，先是，酒田縣民苦縣令虐政，控訴於朝。政府遣松平親懷檢其事，松平輒系縣民百餘人於獄。縣人又遣森藤右衛門叩閽上告，朝廷再命司法省判事兒島惟謙鞫究其實，至十一年判決：令官償民款六萬三千餘圓，處松平以罪，懲役一年。又橫濱有高島嘉右衛門所設玻璃街燈，區戶長以人民公款購買之，眾訴其專斷。裁判所既斷決，眾不服，又上訴於東京上等裁判，高島乃請以公款還眾，以求解訟，十二年案始結。舊幕府時，並無律令，刑罰輕重一任藩主上下其手。至是始有民人控官之案，權利所關，眾屬耳目，事定後，民權之說益盛。至十一、十二年間，各府縣聯名上書，請開國會者多至數萬人。德川氏季年，舉國紛紛，倡尊王以攘夷之論。逮王室既尊，幕府既覆，諸藩瓦解，不足自立，事權擾攘，未知所歸。謂歸之國皇，自非命世英主崛起中興者不能。謂歸之朝臣，則西京舊族第因人成事，威德又不足服眾。謂歸之二三強藩，則尊王之論本於攘夷，既馬關敗績，麂島受創，確知夷不可攘。所以號召群策者，既失其挾持之具，苟但圖富貴、據權勢，如舊將軍之所為，則德川氏二百餘年之恩澤，二百餘藩之羽翼，斷不甘俯首聽命。故下之奉版籍以還朝權，勢也。上之廢閥閱而擢功能，亦勢也。維新之始，收拾人心，既有萬機決於公論之詔，士民之傑出者執此以為口實，爭欲分朝權以伸民氣，促開國會，勢也。而政權所屬，上不能專制於朝廷，次不能委寄於臣隸，又不得不採泰西上下議院之法，以漸變君民共主之局，又勢也。封建之世，權不可合，合則亂生，建諸侯而少其力，賈生之所以策漢也。德川家康收其效矣。列國之世，權不可分，分則削弱，五單于爭立，匈奴之所以服漢也。木戶孝允、大久保利通等知其意矣。假如德川氏之季，政出多門，此和彼戰，議論未定，敵已渡河，仍複相忍為國，因循泄遝，憚於改革，恐日本已非已有矣。故夫日本今日之興，始僕幕府，終立國會，固天時人事相生相激，相摩相蕩，而後成此局也。然而二三豪傑，遭時之變，因勢利導，奮勉圖功，卒能定國是而固國本，其賢智有足多矣。
外史氏日：余既編《國統志》，於皇統絕續之交，霸府興廢之故，國家治亂之由，復擇其要詳之小註。綜其變故之大者，有四事焉，今匯敘於篇末：一在外戚擅權，移太政於關白。天智時，內大臣鐮足有功王室，賜姓藤原氏。其子不比等，文武、聖武兩帝皆納其女，孝謙其外孫女也，不比等始為太政大臣。其後自光仁以至崇德二十七世，非藤原氏出者獨光仁、桓武、仁明、宇多、後三條五帝耳。不比等四世孫良房納女於文德，生清和，文德欲立長子惟喬，而憚良房不敢立，清和即位，良房始攝政。其子基經廢陽成，立光孝，始立關白之號，謂萬機先關白之也。基經二子時平、忠平，忠平攝政於朱雀時，與其子實賴、師輔並列三公，於是有天慶之亂。冷泉二弟為平、守平，村上欲立為平為冷泉儲貳，而實賴等以非藤原氏出，阻之，而立守平，於是有安和之變。師輔三子，日伊尹、兼通、兼家。兼家三子，曰道隆、道兼、道長，皆兄弟爭政。伊尹女生華山，兼家女生一條，兼家乃使道兼賺華山遜位於一條，其後三帝皆道長女所出。道長二子賴通、教通，相繼執政。賴通生師實，師實生忠實，忠實疏其長子忠通而愛其少子賴長，於是有保元之亂。其後忠通子孫更執朝政，於源平之際，至於一姓分為五派，更為攝、關，然其勢衰微，不足道矣。當其盛時，皇后、太子，非藤原氏出，即藤原氏出，非攝、關女，均不得輒立。即勉強樹立，而宣立後之詔，拜東宮之官，盈廷諸臣，至無一人敢執其事者。陽成廢而退院，華山賺而為僧，舉朝悚息，莫敢異議。而其由旁支入繼大統者，輒涕泣感恩，謂非大臣力不得立，事無大小，先告關白，偶因一語不合，則以退要君，必優詔慰諭，強起視事而後已。蓋歷代之君，專呢其閨幃燕好之私，內有所制，外有所憚，而諸藤妃嬪操奩鏡、執巾櫛，遂奪大政而移之外家矣。雖有一二剛明之主，冀收大權而申獨斷，然積重之勢不可挽回，蓋非一朝一夕之故，所由來漸矣。極藤原氏之橫，賄賂遍於朝廷，田園遍於通國，而諸國吏治廢馳，盜賊蜂起，所在武人橫行肆擾。當是時源、平二氏數鎮東邊，每用武人以奏功效，因襲之久，既如君臣，諸國武士，半其隸屬。寶龜中議汰冗兵，姓堪者，專習武藝以應徵調。至貞觀、延喜之後，百度馳廢，上下隔絕，奧羽、關東之豪民，輒坐制鄉曲，藏甲畜，自稱武士。而自藤原氏執政，官多世職，將帥之任，每委之源、平二家，於是所在武士分屬源、平，源、平用之，若其臣隸。而諸藤原氏猶未之悟也。方且以門閥相高，以格例為政，鄙視武士，不列齒數，雖立戰功，吝而不賞，然一遇有事，仍委之源、平二氏。二氏各發隸屬赴之，如探物於囊，莫不立辦。諸藤利其便也，又且延為爪牙，傾排異己，乃至父子兄弟爭執朝權，於劫一朱器台盤，亦令調兵相助。忠實長子忠通，次子賴長，忠通方為攝政，忠實欲令讓於賴長，請之法皇，不可。忠實怒曰：「攝政，朝廷所授，氏長譽，吾所與。」乃令左衛門尉源為義遣兵入忠通第，奪傳家重器、朱器、台盤，以授賴長。逮乎保元之亂，則上皇倚源氏，朝廷倚平氏，互相爭鬥，平氏僕而源氏起，大權複移於將門矣。嗟夫！上至聖武，下迄源、平，藤氏之執朝權者凡二十餘人，曆四百餘載，雖未有新莽、曹操其人敢於僭竊者，而驕縱奢逸，召禍釀亂，終舉其千歲不拔之基，授之於向所奴隸之武人，而藤原氏亦與王室俱衰共頹，僅存空名。不亦哀哉！
一在將門擅權，變郡縣為封建。上古國郡置造長，奉方職者百四十有四，猶封建也。孝德時廢國造置國司，任國守者六十有六，猶變封建為郡縣也。於是郡縣七道，治以守介，而在朝之官有田有食封，多者不過千戶。有功田，有大功者始許世襲。自相門執權，封戶日多，各國莊園居其十八，守介所治一二而已。故國司常不赴任，舉其地方豪族武人以自代。源賴朝興，國司置守護，田園置地頭，督賦稅，備寇賊，武人任職遍六十州，總其權於帥府，封建之勢始矣。北條氏因其舊制，守護之任，猶得考課，易置如古之國司然，往往因襲，傳之子孫，漸成封建之勢。建武中興，以新田、足利諸族有滅北條氏功，思以土地收人心，概以一姓連跨數州，名雖守護，實則封建。足利氏叛，乃奪諸氏所有予子弟功臣，令其世襲，士馬出於斯，芻糧出於斯，爭戰出於斯，封建之勢成矣。足利氏之初，務以大封啖將士，迨所志已遂，而雄藩尾大，勢不可制。及其衰也，內臣構難，外國黨援，狼吞虎噬，反以自斃。織田氏起於陪臣，一時部將多屬英傑，攻略所得輒以分賞，其志蓋欲盡鋤故國取而代之也。豐臣氏繼興，見織田氏所志甚難而功不克成，於是又變一法焉。兵威所加，但求降服，苟能歸附，即還故封，雖蟠踞八九州者，亦因而撫之，不少殺削。以故一時群雄咸俯首聽命，然而身沒未幾，海內分崩。蓋日本封建之事，足利氏未享其利而先承其弊，織田氏欲去積世之弊而未及圖其利，豐臣氏苟貪一日之利而未能祛其弊，至德川氏，而封建之局乃一成而不變焉。德川氏之盛時，諸侯凡二百六十餘國，既分封土地，得眾建力少之意；復廣植子弟，為強幹弱枝之謀；而又據其險要，操扼吭拊背之勢，令諸侯築邸第、質妻孥於江戶，間歲則會同於東，使諸侯戀於室家，疲於道路，有所牽制而不敢逞。以故父老子弟不見兵革，世臣宿將習為歌舞；弦酒之歡，溢於街巷；騅虞酣嬉，二百餘載，可謂盛矣。夫源氏種之，織田氏耕之，豐臣氏耘之，至德國氏而收其利。柳子厚曰：「封建之勢，天也，非人也。」豈其然乎？抑非德川氏之智勇不克收此效乎？然如島津之薩摩，毛利之長門，鍋島之肥前，始於足利、織、豐之間，襲於德川之世，族大寵多，兵強地廣，他日之亡關東而覆幕府又基於此。斯又人事之所不及料者矣。
一在處士橫議，變封建為郡縣。自將軍主政六七百載，王室之危甚於贅旒，北條、足利二世，最為悖逆，然卒未有躬僭賊而幹大統者。蓋既已居其實，不必爭其名。且存之則我得挾以驅人，廢之則人將挾以謀我，此或奸雄竊賊操術之工者，而王室一線之延，正賴以不墜，得以成今日中興之業。當將軍主政時，尊之曰幕府，曰霸朝，甚則稱國主，稱大君，稱國王。足利義滿稱臣於明，受封曰日本王，義滿後又贈太上皇號。德川家宣與朝鮮國書，自稱曰日本國王。而自將軍以下，大夫臣士，士臣皂隸，皂隸臣輿台，各分其采邑以養家族，舉國之食租衣稅者，臣將軍之臣，民將軍之民久矣，夫不復知有王室矣。德氏興，投戈講藝，文治蒸蒸，親藩源光國始編《大日本史》，立將軍傳、家臣傳，以隱寓斥武門、尊王室之意。又以為伯夷者，非周武而忠殷室者也，因躬行讓國，慨然慕其為人，為之立祠於家。光國又嘗表章楠正成之墓，曰：嗚呼忠臣楠子之墓。其後山縣昌貞、高山正之、蒲生君平，或佯狂涕泣，或微言刺譏，皆以尊王之意鼓煽人心。昌貞，號柳莊，甲斐人，曾著《柳子十三篇》，以擬孫子。首篇日《正名》，謂：「名不正則言不順，今以神聖大統之所屬，億兆瞻仰之所歸，屈於一武人，名之不正孰甚焉！」後與竹內武部聚徒講武，有上變者，告其考究江戶、甲斐兩城要害，舉動非常。卒坐是伏誅。正之字仲繩，上野人，慷慨多奇節，有泣癖。語王室式微則泣，聞邊防有警則泣，訪南朝蒙塵諸將殉難之跡則泣．譚孝子節婦忠臣義僕之事則泣。每入京師。必先至二條橋，遙望闕，稽首日：「草莽臣正之昧死再拜。」後西遊，自刃於久留米旅寓。君平名秀買，野人，嘗作《今書》論賦役之弊，作《山陵志》以寓尊王，作《不恤緯》以寓攘夷，路過東寺，見足利尊氏像，大聲數其罪，鞭之數百乃去。上書幕府，有司以非布衣所宜言，議處之重法，有解之者乃免。君平自此號默默齋，不復言事。既而源松苗作《國史略》，賴襄作《日本政記》、《日本外史》，崇王黜霸，名分益張。而此數君子者，肖子賢孫，門生屬吏，張惶其說，繼續而起。蓋當幕府盛時，而尊王之義，浸淫漸漬於人心固已久矣。外舶紛擾，幕議主和，諸國處士乘間而發，幕府方且厲其威稜，大索嚴錮。而人心益憤，士氣益張，伏蕭斧、觸密網者不可勝數，前者駢戮，後者耦起，慨然欲伸攘夷尊王之說於天下，至於一往不顧，視死如歸，何其烈也。迨幕府愈治癒棼，威力日絀，薩、長、肥、土諸藩群起而承其敝。而諸國處士又潛結公卿，密連大藩以傾幕府。逮乎錦旗東指，幕臣乞降，而中興功臣之受賞，由下士而躋穹官者，相望於冊，又可謂巧矣。故論幕府之亡，實亡於處士。德川氏修文偃霸，列侯門族，生長深宮，類骨緩肉柔弱如婦女。即其為藩士者，亦皆顧身家，重祿俸，惴惴然惟失職之是懼。獨浮浪處士涉書史，有志氣，而退顧身家，浮寄孤懸，無足顧惜，於是奮然一決，與幕府為敵。徇節烈者於此，求富貴者於此，而幕府遂亡矣。前此之攘夷，意不在攘夷，在傾幕府也；後此之尊王，意不在尊王，在覆幕府也。嗟夫！德川氏以詩書之澤，銷兵戈之氣，而其末流禍患，乃以《春秋》「尊王攘夷」之說而亡，是何異逢蒙學射，反關弓而射羿乎？然而北條、足利、織田、豐臣諸氏，皆國亡而族滅，獨德川氏奉還政權以後猶分田授祿，賞延於世。而東照之宮、日光之廟，朝廷猶歲時遣幣以祀其先，斯又諸士之所以報德川氏者也。若夫高山、蒲生諸子，明治初年下詔褒贈，賞其首功，烈士之靈，九京含笑，亦可以少慰也夫！
一在庶人議政，倡國主為共和。尊王之說，自下倡之，國會之端，自上啟之，勢實相因而至，相逼而成也。何也？欲亡幕府，務順人心。既亡幕府，恐諸藩有為德川氏之續者，又務結民心。故國皇五誓首曰「萬機決於公論」。論者日：此一時權宜之策，適授民以議政之柄而不可奪。數年以來，叩閽求請促開國會者，紛然競起，又有甚於前日尊王之說。餘嘗求其故焉，蓋自封建以後，尊卑之分，上下懸絕。其列於平民者，不得與藩士通婚嫁，不得騎馬，不得衣絲，不得佩刀劍。而苛賦重斂，公七民三，富商豪農，別有借派；間或罹罪，並無頒行一定之律，畸輕畸重，惟刑吏之意，小民任其魚肉，含冤茹苦，無可控訴；或越分而上請，疏奏未上，刀鋸旋加，瞻仰君門，如天如神，窮高極遠。蓋積威所劫，上之於下壓制極矣。此鬱極而必伸者，勢也。維新以來，悉從西法，更定租稅，用西法以取民膏矣；下令徵兵，用西法以收血稅矣；編制刑律，用西法以禁民非矣；設立學校，用西法以啟民智矣。獨於泰西最重之國會，則遲遲未行，日國體不同也，日民智未開也，論非不是，而民已有所不願矣。今曰令甲，明曰令乙，苟有不便於民，則間執民口曰：「西法，西法。」小民亦取其最便於己者，促開國會，亦曰：「西法，西法。」此牽連而並及者，亦勢也。重以外商剝削，士民窮困，顯官失職之怨望，新聞演說之動搖，是以萬口同聲，叩閽上請而不能少緩也。為守舊之說者曰：「以國家二千餘載一姓相承之統緒，苟創為共和，不知將置主上於何地，此一說也。」為調停之說者曰：天生民而立之君，使司牧之，非為一人，苟專為一人，有興必有廢，有得必有失，正惟分其權於舉國之臣民，君上垂拱仰成，乃可為萬世不墜之業，此又一說也。十年以來，朝野上下，之二說者，紛紜各執，即主開國會之說，為遲為速，彼此互爭；或英或德，又彼此互爭。喧嘩囂競，曉嘵未已。而朝廷之下詔，已以漸建立憲政體許之民，論其究竟，不敢知矣。
