環地球而居，南北極有定，東西方無定。然居中國而視歐羅巴，則名日泰西，日本又居中國之東，故亦沿泰西之稱。阿美利加一洲，自太平洋海路已通，由東而至其國，亦可謂之太東。然其初來也，越大西洋而抵歐羅巴，乃能至亞細亞，且其種類、國俗實為歐洲枝分之國，今亦以泰西統之。至歐美各國國名，譯華語無定字，讀以日本音更無定字，如英吉利，或作漢義利亞，或作諳厄利亞，或作英機黎，或作英圭黎，又作伯理敦，則三島總名也。又作不列顛，又作蒲利丹尼亞，又作貌利太泥亞。俄羅斯多作魯西亞，或作鄂羅斯，又作露西亞。阿美利加多作阿墨利加，或作米利堅，或作亞美利駕，又譯其義稱曰合眾國，或曰聯邦。法蘭西或作佛蘭西，或作佛郎機，或作佛郎察西。荷蘭多作和蘭，或作阿蘭陀，或作喁蘭。日斯巴尼亞多作西班牙，或作是班牙，或作班由，或作毗斯番。又謂新西班牙為農毗斯番，即美洲之西班牙屬國也。日爾曼或作簪文，或作查曼布路斯，或作孛露，或作孛漏生，或作普魯斯，或作布留士，或作普魯士。今之德意志多作獨逸。葡萄牙或作波爾杜瓦爾。義大利亞或作義大利，或作以大理。比利時或作比利震，或作白利真。奧大利亞或作澳大利亞。秘魯或作白露丹馬，或作丁抹。又或節稱曰英國、魯國、墨國。此編雜采諸書，不必一一盡改，特識於此。
後奈良帝天文十一年，西曆之一千五百四十二年也，葡萄牙教士始來多撒島。島屬大隅。舶長二人，一曰牟羅叔舍，一曰幾利支丹，日本後遂名天主教為幾利支丹教。日本學者皆謂歐洲入之來日本以是為始，荻原裕曰：「先是，三百五十四年為後烏羽帝文治四年，有船至陸奧，闔船一百五十人，中有三偉人，一精兵學星緯術數，一善蕃樂，一妙醫藥。此乃歐人來東之始。世或以西曆一千四百年間，葡人始經阿非利加之喜望峰而來印度，然其由亞歷山大港通紅海而至印反固已久矣，此陸奧來船必為歐人」云云。余考景教之傳在唐貞觀年間。當時為建大秦寺，則羅馬教士來東已久。此中三人有精星緯地理之學，當時諸國無有此輩，斷為歐人，理或然也。又是時始傳鳥銃。尋有義大利亞教僧至，大友義鎮首奉天主教，其法浸盛。及織田氏時松永久秀、高山友祥等亦奉之。正親町帝天正二年，南蠻船至，有教士稱宇留嘉侔伴的連。教中師長曰伴的連。信長召至安土，問所由來，曰欲傳祆教。信長館之立正寺，召群臣議之。卒令建南蠻寺於京師，授以土田。刑部正則曰：「戎狄異類，不知人倫，異日必為害，不如逐之。」信長曰：「昔百濟貢佛像，尊崇至今。彼徒所奉容有可取。」先是，筑紫瀕海，葡船無所不至，經營市易，廣布教法。及是又至京師。教士多通國語，解內情，言辭溫雅，善與人交，金寶珠璣視如瓦石，或教民造食物以利民用，百方誑誘，以故民歸之如流水。而西人托商賈來傳教者陸續不絕，信長悟，欲逐之，未果。大友義鎮時雄據筑紫，特建天主觀於丹生島，日聽講說。兩豐二築每焚佛剎，曰為天火，甚至毀佛像為薪。時京畿僧徒橫肆，信長欲引襖教以挫之。既而伴的連日以賑窮療疾為事，散珍貨、施奇藥，每曰：「汝曹不信聖教，故罹斯慘苦，我今為汝等超度。」乞兒病民日蟻聚其門，而長崎闔境皆從教。教匪山田甚吉等遂結五百餘人，日放火劫掠，信長始悔，將逐之，遇弒，不果。至文祿四年，豐臣氏怒其惑眾，乃收伴的連及其徒二十餘人械送長崎磔之，始禁祆教。然既所在蔓延，不能驟改，就刑者甚眾。初，天正十五年，秀吉議毀南蠻寺，或請斬其入，秀吉曰：「t•不若放還。」命密捕教徒。高山友長、小西行長泄其情，皆遁匿，僅獲四人，遂逐伴的連。定法五章：「曰禁祀天主，曰禁毀神社佛寺，曰限教士二旬出港，曰禁說教，不禁通商，曰所絕在教士，商民姑宥其罪。」然教士潛匿不去，及是乃遂伏誅。後陽成帝慶長五年，荷蘭船至和泉界浦，英吉利人從全。先是，天文十五年英吉利人始附蘭舶來，天正八年英船始至。皆乞互市，德川秀忠延見之。其至也遭風船壞，秀忠命賚廩穀五十口。設館居之，時時引見詢外域風俗。越十年後船至乃載還。六年，呂宋船亦至，德川家康給以印票允通商，又頒信牌於國民，令航外海。八年，始設長崎奉行。官名，專司外舶事。島津氏所隸之坊津，海商蕃客日益輻輳。十三年呂宋船抵浦賀。呂宋求直至關左，又請通商舶於其國，皆允之。十四年，將軍秀忠又給印票於澳門葡商、於荷蘭、於英吉利，均許互市。長崎奉行入謁德川家康曰：「現今市易繁昌，漢洋麇集，外船系泊至八十餘艘。」家康大悅。當是時，安南、暹羅、柬埔寨以外南洋諸島，及西歐各國通商者凡十許國，皆給印票。旋定以長崎為互市場，禁進他港。十六年，又禁天主教。初，秀吉禁教，繼以兵事，禁網稍寬，教士來者日眾。及是，荷蘭人楊與士上變，又有僧訐教士曰：「葡王之遣教士傾力濟度，名為通商，實以蠱民，漸圖奪國。其取呂宋、農毗斯番皆用此術。及今不圖，必貽大患。」家康大驚，遣使搜索教士逐之海外，中嚴教禁。命僧崇傳以梵法勸諭教徒，不悛者處流斬。十七年又申禁天主教，盡毀京畿諸道教堂。初，有告天主為邪教者，德川秀忠特命揖，斐某於南洋傳習其教七年而歸，秀忠召問窮數日夜不倦，終悟其邪。新西班牙人始來通商。始得自鳴鐘，旋遣京商田中某附其船往，逾年而還，獻緋紅鵝絨、葡萄酒各物。十八年，陸奧守伊達政宗遣其臣支倉六左衛門於羅馬，累年乃歸。日本人之至歐洲以是為始。時以日本舟雇洋人駛往，闔船百八十人，獨支倉得歸，攜有羅馬牒及十字架等物。時教禁正嚴，遂秘其事。英吉利人始來駿河上書，前將軍家康亦報以書。獻有鑲嵌銃、望遠鏡等物。家康報書約許以七事：曰商舶蠲役，曰需用必給，曰隨宜進港，曰市民雜居，曰財產自主，曰禁強買賣，曰罪犯各用國法。由是商舶歲至，行之十一年，以無利又辭通商。案此報書即近世和約之權輿也。十九年，以禁教故囚高山友祥等二百餘人於獄，旋放之瓜哇及澳。是歲又毀教堂十一宇，諭教徒歸浮圖，無悛者乃令以草積束縛，父子相伍，絕飲食。再令吏誘之曰：「改教則生」，皆曰：「寧死，往天堂」，口唱達維斯不止。達維斯謂上帝也。元和二年，始置下田奉行。江戶港口。三年呂宋船至，有教徒，遂搜斬闔船人。荷蘭人至平戶，告界商常陳攜呂宋教徒至長崎。奉行馳如平戶，入船檢貨，搜獲教徒密書，闔船無少長皆斬之。幕府由是益親荷蘭。初，羅馬教士利瑪竇入中國，用漢字著書詩張西教。海舶或齎至傳播民間。至元和八年，令長崎奉行嚴檢漢書，語涉泰西者一概塗抹，名曰禁書。其後長崎奉行捕禁益嚴，教民多露宿乞食，然卒不能絕。寬永元年，始置三崎、走水奉行。三崎屬伊豆，走水屬相模。新西班牙船至，上書，將軍家光以奉教國卻之。家光下諸宰執議，皆曰：「此不過借通好以廣教耳，不如逐之。」二年，告海外諸國，專以長崎通商，禁進別港。既而又停呂宋、澳門互市。十二年，禁國民遠航，律以極刑，並禁造巨舶。初，足利氏之末，海賈奸匪泛海私出，船幟題八幡字，往往為盜。文祿初，豐臣氏始給信牌許遠航。逮德川氏定為二十家船，時人謂之殊印船。及教禁嚴，凡入海者必奉牒書，又謂之奉書船。然安南、暹羅皆嘗遣使請禁國商橫暴。自文祿以來四十三年，至是停之。適有久往廣南歸者五人，皆處斬。旋又定船舶之制，禁帆用三桅，漕船外不得過五石，著為定製，防遠航也。十三年，命於長崎築港，建館以居洋商，不許雜居。募富民填港內築別島，既成，乃驅洋人盡住別島。又放洋種男女二百八十七人於海外，令大村純信以兵扼諸口以備竄逸。十四年，天主教徒作亂於肥前之島原，家光命松平信綱等合西諸侯兵討之，越七月乃平，誅教匪凡四萬人，更申天主教禁於海內。初有馬城為教徒窟，屢捕不絕，幕府乃命松倉重政治之，諭以力鋤凶種。重政大索封內，每歲例戮數十人，後遂毀原城，徙治島原。其子重次嗣封，政尚苛酷，謗聲載道。是年八月，耶穌教徒遂作亂，故小西氏、大友氏遺臣之奉教者匿於天草糾黨，宣言曰：「島原益田時貞，神人也，昔西教師有遺言，廿六年後天降善男子，枯樹生華，絳雲四塞，乃上帝再來之證。今少年時貞即其人。」群賊等遂自天草入島原，所在回應，犯高久城，掠倉谷-2萬二千包及火藥、甲兵等，築原城而據之。事聞，幕府命鎮西諸將討之，以板倉重昌督師。重昌合諸侯兵十二萬五千攻之，不克，重昌謀久困之。幕府又命松平信綱、戶田氏鐵提督軍務。重昌聞二將至，愧師無功，奮勇力戰，中箭炮而斃。信綱等至，命諸將合圍，然後進攻。至明年二月二十八日城破，縱火焚毀，煙焰漲天，賊將時貞等十餘人皆自殺，斬首四萬，無一降者。諸軍亦死者千餘，傷者七千餘。是役也重圍凡百有旬日，官軍前後死傷至一萬三四千餘。考天草之亂，以不教之民執耜粳之兵，聚數十萬勁旅於小城之下，而每戰必勝，倔強不屈，此何以故？萬眾一心也。萬眾一心者，教使之然也。吾聞耶穌、基督之教，推人物本原一歸之上帝主宰。又以耶穌捨生救人為上帝子，聖教主，一心崇奉，推其弊至於寧負國法，不負教法；甯負君父，不負教祖。苟或詈教，則戟手而爭，刀鋸之所加，矢石之所攢，踴躍奔赴，視死如皈，以是為答教祖之恩，階升天之福。夫既以徇教為報恩，以赴死為升天，遂不難執戈於君父之前，悍然而不少悔。是役也，城破之日，兒童幼女成}f頸受刃，無一涕漣者。嗚呼，何其敬信之至此也!歐洲十字軍之起十戰九敗，卒能奮興。新舊教之爭至於父子讎隙，伏屍百萬。嗚呼！耶穌憂人道滅裂，教以相生相養之道，而其徒競為危激，蹈湯赴火以張其教，吾不知其救人行善之謂何也！日本獲原裕曰：「自三韓內附而浮屠至焉，西南洋麇聚而襖教入焉。襖教毒之尤酷者也，一誤吾民，愚民蹈而罹辜者大約二十八萬，而官軍鏖戰，死於鋒鏑下者不與焉。寬永以後，遺匪餘孽或殺或流或自裁，喪國破家者亦不少，大抵前後墮生於襖教之禍蓋幾幾三十萬人。吁！此三十萬人者皆我赤子也，教徒一饒舌而我三十萬赤子含笑瞑目，可不懼哉！」十六年，遣使長崎，召鎮西諸藩重臣申教禁。天草亂後，於十五年懸賞曰：告教士者賞銀二百錠。告教徒者賞百錠。及是，再遣大田資宗於長崎，召各國諭絕來航，令諸藩曰：「國家嚴禁天主教，外國非不知，而潛遣教士屢來犯禁。自今來舶輒火其船、誅其人。」十七年，毀澳門來船，焚其貨，斬其人。澳門葡商復來強請互市，幕府遣民部少輔加加爪忠澄告之曰：「汝屢犯大禁，是蔑我國也。」捕斬六十餘人，余附華船還。十八年，荷蘭船長來謁，將軍家光諭曰：「耶穌教有潛至者必告毋匿，否則並絕爾國。」爾後荷蘭船至，船主每獻方物，至江戶謁將軍，沿為常例。時命北條正房問蘭人以西洋攻戰、大炮、火箭之法，後錄為一書上之。後光明帝正保四年，葡萄牙兵艦至長崎，命，亞坊戍。舊制，外船進口，例收炮柁。及是葡人日，兵艦非商船，不受令。事聞，幕府命九國諸藩出戌兵以小舟圍繞，垣筏扼海，梗塞去路，眾至八萬。又特遣大總督如長崎詰問，察其無他，然猶停泊五旬餘而後去。慶安二年，魯西牙人始至樺太。即庫頁島。承應二年，將軍家綱命築七炮臺於長崎防外患。後西帝寬文元年，令諸藩嚴索教徒，立五戶互訐法。靈元帝寬文八年，於長崎府廳設耶穌像，令民踐蹂。寬永以來禁教益嚴，每歲諸藩捕斬者數人。又嚴核各道戶口，不奉佛教者無所容身。松浦隆信鑄十字架耶穌像於鐵板，俾士民踐之，以驗宗教。是歲納之長崎府廳，幕府遂著為令。後又設於海岸，外舶來者必踐踏乃許登岸。延寶元年，英吉利船人長崎，復奉書求互市，不允。自後長崎商船惟華商及荷蘭船而已，他國無復至者，行之二百餘年。德川氏一代以開港始，以開港終。獨中間鎖港二百餘載。當此之時歐洲諸國狼吞虎噬，弱肉強食，每閱一戰，國步日進。日本獨立海中，於海外事情茫如雲霧，文愉武熙，晏安無事，至於末流，墨守舊法，閉門固拒。然美艦俄舶一來劫盟，觀其堅船巨炮，氣已中餒。及一戰於馬關，再戰於麂島，又動輒敗績，而開港八口，結約十四條，左干戈而右檠敦，城下之盟，失利不必問矣。方家康三世之初，遣使通商，造舶出海，駁駁乎有馳騖八極之意。不幸以天主教故變而鎖港。假令是時由南洋至西極，與諸大國相往來；又假令歐洲諸國早有輪船、電線、鐵路，東西兩洋以玉帛相見不以兵戈，則互取彼長以治已國，日本雖小國，或不難捧載書而從萬國後，斷不至前倨後卑如今日受侮之甚。惜哉！惜哉！貞享三年，澳門港使送漂民十二還長崎，上書曰：「我國以尊日本故特送漂人，非乞互市。」幕府使吏答之曰：「國禁通信。自今而後，縱有漂人願勿送還。」乃給糧食薪水遣歸。以後葡船遂絕跡。東山帝元祿十二年，始限蘭舶進口，每歲四艘或五艘。中御門帝正德五年，將軍家宣命限二艘，輸出物值銀三千貫，銅一百五十萬斤，遣使長崎，正貿易法，更給船牌。享保六年，將軍吉宗始開泰西禁書之禁；廢伊豆、下田奉行，始置相模、浦賀奉行。十二年，處士小笠原貞任請檢小笠原島，聽之。貞任曾祖貞賴嘗奉教檢南海，得一島命以其氏，每歲航收其利，寬永中停之，故貞任有此請。其後小笠原島英國欲爭為己有，日本卒不聽。十六年，減蘭舶輸出為一千五百貫，銅一百萬斤。櫻町帝寬保二年，命青木敦書索遺書，敦書始習蘭學。敦書稱：「文藏官書物奉行新井君美始闡和蘭學，而世未知之。」敦書乃如長崎，從象胥習洋字、質蘭藉。至挽近蘭學浸開，始有種痘法，亦賴其首倡，著有《和蘭話譯》等。三年，又減和蘭輸出為五百五十貫，銅五十萬斤。後桃園帝明和八年，有魯人由甘查甲測驗東海，致書長崎。安永元年，魯人六十餘名至烏兒圖普島築室，營漁利，土人不能制，遂與互鬥。七年，魯人命島夷嚮導至納加麻，乞市易。明年，松前氏以將軍家治命還書，辭市易，給米、煙、酒遣之，魯人鞅鞅去。光格帝天明五年，魯人來松前、熊石，家治特遣使巡視蝦夷諸島，又命巡樺太。寬政三年，將軍家齊減外舶歲額，限和蘭一艘，命和蘭船主五歲一至江戶。有仙台處士林子平，以倡議海防，將軍命錮之。子平少倜儻有大志，嘗敝衣菲食，躡高屐，冒寒暑，淩危險，跋涉千里，諸國山川要害莫不諳知，最留意海防。再遊長崎，接海外人詳其情狀。其意謂：「自江戶日本橋抵於歐羅巴列國，一水相通，彼駕駛巨艦航大洋如平地，視異域如比鄰，而我不知備，可謂危矣。瀕海要衝之地必嚴築炮臺，設戍兵，以日本全國為一大城，一旦緩急，以逸待勞，庶免外侮。」又謂：「我南北諸島委之不顧，外國有竊據者為患不細。」歸著《海國兵談》及《三國通覽》二書。幕府以為動人心，命毀其梓，錮諸其藩。當德川氏承平之際，歐洲諸國無事之時，而有林子平其人，悉外情，議防海，可謂眼大如箕矣！五年，魯西亞女帝蘇非遣使阿陀牟等至蝦夷根室，乞通信互市，送還漂民二人。家齊臨吹上廳見之二人伊勢白子、舟子漂至魯，居十二歲乃還。遣目付官名石國忠房、村上義禮等至松前，諭阿陀牟曰：「此地不關外事，宜西至長崎。苟求互市，有國禁在。」魯使乃歸。時英船亦數出沒蝦夷海。九年，命松前氏修備，更命南部某、津輕某交戍蝦夷。十年，復遣使按驗。淳和二年，始置蝦夷奉行，收東蝦夷為官地。越五年褫松前氏封，又收松前及西蝦夷為官地。文化元年，魯西亞帝亞歷山大遣使禮薩納等至長崎，再送歸漂民四人。四人，仙台水手，與十六人共漂至一島，曰蘊提戾都蛤，又乘島船西南至屋和都蛤港，皆魯人所管。復往伊留歌都，蛤居八歲。魯帝征之，乘駟唇夜西北馳五十日至都，館大臣宅。帝召見十入，問欲還否，四人求還，餘乞留。四人在都四甸，縱觀禮拜堂、博覽會及異花奇禽等。益魯人慾再請互市，故厚待之，於是發船送歸，由南亞墨利加之巴西，抵極南海，折而西北，過東洋泊加摸赭都蛤而達長崎，水路距魯都七萬餘里。獻書及方物，乞通信互市。將軍弗納。明年-jq，遣目付遠山景晉於長崎，與奉行肥田賴常傳命，仍賜米、鹽、綿各若干，給薪水，遣歸。初，阿陀牟之至根室也，及還，與一牌曰：「若再來，以是為信」。魯人誤謂許互市，故禮薩納固請，終不許。禮薩納在船中得疾，請上陸療養且修船。眾吏守法，不聽。賴常曰：「有疾不許療，船壞不許修，是失信義也。」遂從其請。禮薩納感謝而去，賴常上狀請犯禁罪，執政反賞之。文化三年秋，魯西亞兵艦寇蝦夷樺太，焚楠溪廨舍，掠粟，執戍卒四人而去。四年四月，魯西亞兵艦二艘寇越土呂府，火名藺穗柵，執戍卒三人。進犯舍那寨，戍兵僅數十人，力拒之。夜，魯兵潛登寨後菜世鹵山。發大煩戍兵，不敵，退保蔓米羅山。魯人焚寨掠器而去。箱館奉行乞援於仙台、南部、津輕，幕府亦飛檄奧羽諸藩，嚴為之備，命仙台、秋田守松前。五月，魯人侵理井尻島，焚抄船數隻，又至樺太送還俘口，上書曰：「敢乞互市，不許，當再以戰艦蹂躪。」目付遠山景晉等巡視其地，漕軍糧一萬五千石，於箱館改置松前奉行，以河尻某、村垣某為之。十二月，命松平容眾、伊達周宗發兵屯蝦夷諸要害，遣幕吏督之以備北寇。初，禮薩納之還也，至加摸赭都蛤，誘無賴曰：「汝等往擾蝦夷地，日本疲於奔命，必許互市。」以故數來焚掠。時昇平日久，一旦變作，舉國騷然。五年四月，起炮臺於相模、伊豆、安房、上總各要，命浦賀奉行岩本正倫等掌其事。八月，英吉利船一艘至長崎，夜潛乘輕舸人港，掠民家畜物，上廳乞牲牢薪水。奉行松平康英飛檄肥築將燒夷之，英船夜去。康英恨失機，上表自劾，屠腹以謝罪。舊制使福岡、佐賀二藩間歲戍長崎，至是松平齊直坐戍卒失誤英船，命之屏居。時將吏調戍蝦夷者各至戍，分守松前、箱館、樺太、越土、呂府，然卒不見一寇而歸。會津、仙台兵旋亦撤守。尋命南部利敬總督西蝦，津輕寧親總督東蝦，各進爵增封。九年五月，魯西亞將伊利古留船至理井尻，遣八人上陸詣泊崎，言語不通，戍卒虜之，發銃指船。八月，伊利古留再至，復遣國民三名請歸俘，不予。見柵中兵執火器，回舳入洋，掠商舶而去。十年五月，伊利古留復來，使所掠舶商詣泊崎，言曰：「往年犯樺太、越土、呂府，皆我屬國加摸赭都蛤之無賴所為，國家實不知。已罪其魁，禁勿擾邊鄙，某等特來謝，不圖待之如盜。請察此誠，賜以八俘。」六月，松前奉行遣屬吏於理井尻報之曰：「歸所掠物，上謝罪書，則還若俘。」伊利古留諾而歸。九月復詣箱館，獻謝書，歸器械，遂還以八虜，並給糧及薪水。自魯人擾北邊，至是八歲始平。
仁孝帝文政四年，復松前氏封於松前，仍鎮東、西蝦夷。八年，蕃船_艘人寇薩摩寶島，島津齊興發兵討之，殺一人。將軍令曰：「蕃船至沿海地則發炮急擊，敢私給蕃船用物者，嚴戮無赦!」天保二年，有蕃船寇東蝦，松前兵炮殺數人，船乃遁。十一年，處士高野長英、渡邊華山等以譯西書及議開無人島，有罪禁錮。初，長英、華山與小關三英共譯西書，論兵制，究地誌。時英艦護送漂民直至浦賀，欲請貿易。蘭人告之長崎，事聞，閣老水野忠邦曰：「宜准文化中逐魯使例。」評定所亦議曰：「英人猖獗，陽以貿易為名，陰欲廣其襖教，宜遠之如淫聲美色。今託言送漂民至都城咫尺之地，其意難測，欲濟小蟲則殺大蟲，毋以一二漂民弛禁，當一舉掃除之以輝國威耳。」長英等就幕吏竊其稿，私謂國初英、蘭皆入江戶，後英以無利辭。今彼冒萬里風濤送我漂民，實出厚意。若以怨赧德，恐結怒外國。華山乃作《夾鳥舌小記》、《蕃論私記》、《慎機論》，長英亦著《夢物語》，皆駁攘夷非計。既而蕃學之徒又議開無入島以供國用，將請之幕府。或告以通信外國，蹤跡詭秘，遂下令搜捕嚴錮之。十三年，將軍家慶廢外船炮擊之令。德川齊昭建議曰：「民俗愚戇，不知大義，漁父鹹丁為尤甚。曩布攘夷令，猶恐或昵夷人於洋中，今廢其令，何以防偷漏之奸？」不報。
宏化元年，和蘭兵艦來長崎，告曰：「西洋諸國將率兵來劫盟。」三年丙午閏五年，北亞墨利加將必氏帥軍艦二、兵一千航人浦賀，貽書奉行曰：「我國已結好華人，冀貴國亦互市，願守國法。」幕府令大久保忠豐傳命曰：「我祖宗以來鎖港久矣，外事當問長崎，不關此港。」命松平齊典、松平忠固嚴修海防。六月墨艦還去。是月有墨人七名漂泊越士呂府，明年，幕府命和蘭人送還之。孝明帝嘉永元年戊申，蕃船往來北海者日眾。二年已酉，北亞墨利加人十五名漂至蝦夷，幕府命和蘭送還，辭。三月，墨船人長崎受漂人去。閏四月，英吉利船人浦賀，奉行戶田氏榮奉命斥之。歸途闌人下田測海而去。於時蕃舶來往，北之南部、津輕、松前；西之對馬，或上陸游步，或乞供闕乏，日益頻數。幕府乃令內外列藩益修海防，撰人材，減諸侯騶從，許其齎火器人江戶，練兵於郭外。又命西諸侯造巨舶。是年始傳種痘方。五年壬子，八月，蘭人上言：「明年墨欲來請貿易，苟不協，將有戰事。」先是，三年，和蘭亦上言：「印度人慾貿易日本，請於英國政府，見許。」命築炮臺於大森。六年癸丑，六月三日，北亞墨利加將陂理帥四艦突入浦賀，曰：「奉國命求通好，齎有國書，當呈之大君。」奉行戶田氏榮令往長崎，陂理不聽，狀頗桀驁。奉行飛報江戶，幕府大驚，命松平、細川、黑田、毛利、蜂須賀、立花、酒井、大久保等諸藩戍近海及上下總、安房、伊豆、相模沿海，假館於栗濱為接使所。九日，氏榮等率諸吏接使受書，陂理以兵三百餘人旗鼓而進，道路側目。獻書函及方物，且云：「直達大君」，其略曰：「北亞墨利加合眾國大統領水師提督陂理呈書日本國大君：請修好、互市二事。我合眾國產黃金、白銀、鉛汞、珠璣及天然珍異之產，人工奇巧之物。日本亦富物產，相貿易必有大利，試行之或五年，或十年，即不利則罷市。加理科尼亞，我一大都會，馳火輪船則十八晝夜而到日本，或帆或輪，航太平洋而至中華者，及捕鯨船之近日本北部者，時遭颶壞船，願救恤之。我火輪船頗費石炭薪水，然不得多載，願給其匱乏，我當報以金銀。」前中納言德川齊昭、細川齊護、立花鑒寬請以部兵攘之。幕議謂承平日久，宜先為之備而後絕。乃使氏榮等報之曰：「當奏之朝廷，明歲令長崎和蘭人傳報。」陂理曰：「明年若允許，將假一島建商館。」乃入神奈灣測量。吏誚之，陂理曰：「如不許互市，更發兵艦，吾為之先鋒，故豫量淺深耳。」幕府使脅阪安宅人奏，帝大憂恐，敕七廟七大寺祈四海靜謐。七月，魯西亞使布鍤廷帥兵艦四艘入長崎，福岡、佐賀諸藩發兵備之。魯使就奉行水野忠篤呈書，請三事：一，修鄰好，二，正樺太疆界，三，則開市及魯船往來有急需，請給缺乏。十月，將軍家定遣大目付筒井政憲勘定，奉行路聖謨等於長崎答書於魯使曰：「我與貴國各國其國，民其民，無事相交。苟欲正疆場，須敕疆吏按圖籍檢核憑據，勿使有毫釐差乃可。若貿易往來，我世遵舊法，前已固辭。但方今貿易殆遍宇內，誠不能取古例律今事。頃者合眾國亦來乞市，容彼拒此，勢既不可，並受萬國則鱗集麇聚，國力之給不給未可知，將何以為繼。矧我主新立，百度草創，如此重事，須奏之京師，告之列侯，勢不得不費歲月。我於貴國壤界相接，應加鄭重，幸諒此意。」布鍤廷受書而去。初墨艦之去，下其書於列藩議之，主戰、主和群議紛起，士之上海防策者日踵於門，里談巷說亦論其利害。幕府乃報日：「議論百端，要之歸戰、和二字。顧邊防未完，兵器未整，烏可自我開釁。明年之答，宜遷延以待後舉。」旋命會津、熊本、荻鳥、取岡、山川、越忍、杉1]國諸藩戍武相、房總沿海，又徵土佐漂人萬次郎為小普請。萬次，宇佐漁人，於天保末漂流抵無人島，為捕鯨船所救，攜往北亞墨利加，居十三年乃還。獻其紀行日記、世界計覽、萬國輿地圖、西洋奇貨。至是擢之，以其解墨事也。
安政元年甲寅，正月十三日，墨將陂理再師七兵艦入浦賀，幕府遣大目付伊澤政義、町奉行井戶覺弘、儒員林煒等按問之。墨艦進泊本牧發空煩，量海底。幕府命金澤藩等守京師，水戶藩守江戶，仙台、久留米、米澤等亦與焉，余皆扼守近海。浦賀奉行戶田氏榮及政義、覺弘等使退浦賀港，對曰：「遠方航海苦曠，日請入江戶上書。」不許。二十七日，副將阿單須進入神奈川，迫品海。政義等舉國禁止之，阿單須抗辨無退色。時德國齊昭建白十議，論墨不可和。細川請進討以張國威，並不許。二月十日，令煒覺弘等假館橫濱，接墨使，饗之。陂理上書曰：「謹承兩國相親之命，使臣與有榮矣。然條約不定則邦交不固，請以後泊船許取直給物，許士卒上陸，許上岸立標，測量內海。」幕府賜之米百斛，許其?自下田、箱館二港，居下田沙子島，方七里。居箱館，方五里。及撫漂民、給薪糧等。墨艦乃赴下田港，尋許泊長崎。時聖謨、政憲等至自長崎，以為許墨人二港，與前議答魯相柢牾，上書爭之。不省。幕府遂令諸藩撤武相總陣營。自去年六月徵兵三十餘萬人，至是罷歸。日本本以武立國，然自德川氏秉政以來歡虞為治，於外國強弱茫乎未知，一葡船來調兵至八萬人，一魯艦來復徵四諸侯之兵，漕十萬石之米。此次墨國劫盟，乃至聚兵三十萬眾。然彼國駕巨舶履大洋，東西南北何所不至。我跡敵船之所至而置之戍，戍兵未至，敵艦早颶，此與刻舟以求劍、守株以待兔何異？及乎兩軍對壘，彼此相持，主客、眾寡非不據形勢而得便利，然驅不教之民，執無用之器，驟對強敵，譬猶羊群見虎，早已神索氣盡。調兵雖多，終不能戰。嗟夫！設險以守國，教兵以備戰，有國家者之急務。平時漫不設防，一旦有警則羽檄飛馳，張惶失措，事定而復遣散之，非特勞民傷財，而鼠技已窮，形見勢絀，適足貽旁觀之笑，招外人之侮。無怪乎劫盟之師接踵而至也。前車之鑒，可不戒哉！墨艦臨去，送致長門人吉田矩方等二人，幕府錮之。初，長州士吉田矩方受兵學於松代儒臣佐久間象山。象山博學洽聞，兼通象譯，善火技，每曰：「方今要務，宜周航萬國，審其情實，庶不致觀人國於雲霧中。」會幕府托和蘭購兵艦，象山曰：「不如遣人往殊域學之，邦人來往，自能操舟，不復仰給於外，省購費而習伎巧，益莫大焉。」幕府不納，矩方聞之感憤。時魯艦入長崎，欲從之航西，至則已去，乃歉然返江戶。象山在浦賀警衛中，矩方與其門人澀木松太郎謀之象山，象山授以方略，托小吏令二人夜竊入墨船，請附載。陂理不聽，護送遣歸。幕府以其犯國禁也。錮之其藩，並幽象山。嘗觀陂理《紀行》，書謂：「矩方聰明，識天下大勢。日本罪斯人，真為可惜！」然矩方後竟被刑。維新以來，長門藩士之以尊王樹勳者多其門人，世謂其以名節鼓舞士氣，至今稱道。矩方又嘗草：「七生滅賊說」，引楠子語以自況，其英烈可想也。
七月，爪哇都督贈書長崎奉行曰：「前奉命索戰艦，會西洋亂，末由得之。聞日本待魯、墨愈於和蘭，然魯最叵測，魯將蠶食差我廉以及日本。泰西諸大合縱拒之。今英王以僕為東方水軍將，尾追魯軍，僕即帥兵艦先發，請許其入長崎諸港，並請給軍用。」延至八月，答之曰：「如以討魯故，則敝邑密邇於魯。近始行成，或以應援見責。如以窮乏請，敢不如命。長崎、箱館隨宜系泊，幸勿至他港。」既而以其固請，許泊下田。英女主域多利亞使船亦至長崎上書，略曰：「近來鄂國猖獗無狀，有吞併全歐之志。吾王哀全歐人民罹禍，問罪於鄂國，命將出師，海陸並進。聞昨年鄂國遣使於大國，約永通和好，貿易有無。諸執事待以客禮，許其請而遣之。吾王聞之擗踴，曰大國洵君子國，而鄂國所謂虎狼之秦也。頃者鄂國挾其祆教淩暴土國，土國孱餒不能支，告急於英。吾王傳檄於同盟，發精甲數萬，碎其艨艟十，殺其組練數千，零賊奔竄。吾將草薤而獸獼，殲其丑類，聞鄂將經大國海洋而歸其邊徼。今某等艤軍艦於對馬島，將跡鄂國敗兵而鏖之，以作京觀，於東洋毫無關係。大國若以其有約不忍旁觀，或英武不勝技癢，有加一彈一箭以為其後繼，則某等部下將泄怒於大國，改旗東指，大國其何以應之？言至此雖類不遜，實出至誠。鄂流涎於差我廉者有年，併吞蝦夷千島，自皮及於肉於骨，終將吸精髓而後已。吾曹竊為大國寒心，大國其熟慮深計焉。今通款大國，竭區區之意，欲使大國爭此要著於世局也。英敬天愛人，力可取而義不取，豈效鄂並食弱肉以誇強大，此英之所以橫行寰宇而駕馭諸國也。自今以往，英船取道於大國管轄者不論何地、何港，揭徽而入，下錨而?自，繕哨船、取薪水不必一一請謁，請下令沿海諸道知無他。今兩國將立盟結義，東西聲援，則鄂形露勢阻不得逞其凶虐。吾王東望，欲明衷曲於大國久矣。軍旅之間不能盡拜趨之禮，鎮台其知悉而報諸殿下，速賜報。」英使名約蔑私侖幾。八月，奉行忠篤、目付永井岩丞等奉命延見英使，許泊長崎、箱館二港，給欠乏，使船尋去。九月，魯艦用日本字樹幟，曰：「於呂之也」，即魯西亞譯音。自南海人大阪洋。幕府檄和歌山以下諸藩備之，彥根藩井伊直弼發兵四千屯京師，本能寺郡山澱膳所諸藩扼洛外各所，鹿兒島、熊本兵相率東上，家定尋使直弼守衛宮闕，酒井忠義、抑澤保得副焉。使青山忠良等分戍京師七口。又命和歌山築煩台於加田，德島築於由良岩屋，明石築於明石，命宮津、田邊、峰山各嚴海防，互相應援。十月，魯艦退泊紀伊之加田浦，無幾來泊下田。幕府使政憲、聖謨、政義及目付松平重、古賀謹等接之。十二月，政憲等會魯使布鍤廷，許泊下田、長崎、箱館三港，購買欠乏物。魯船之在下田遇海溢幾覆，幕吏善遇之，修其破漏。魯人喜而去。二年乙卯，三月，家定奉詔令五畿七道銷梵鐘以鑄大小炮。惟余古名鐘、宗寺鐘、報時鐘不毀，既而僧徒訴之，知恩輪王二法王事，格不行。又禁以銅鐵錫鉛鑄佛像、佛具及諸器玩。墨船至下田，請測量海底，日使往來華、米諸船諳海路，以避覆溺患。幕府報以俟後命，墨量東北海而去。六月，和蘭人至長崎，獻蒸氣船及小銃。幕府尋遣矢田崛景藏，勝麟太郎等於長崎，就和蘭人學操氣船術。八月，島津齊彬獻昌平船於幕府，摸西洋制所造也，家定賜名71賞之。是歲春，幕府命松前崇廣上東西蝦夷為官地。東自木古內樹以北，西至乙部村以北，直隸幕府。夏，命伊達慶邦戍東蝦，自追以北愈不津、根室、越土、呂府、俱標尻等；佐竹義睦戍西蝦，禦神居以北、真霖添矢及北岸知床等；津輕承順守箱館壘戍，江刺乙部及禦神居以南；松前崇廣戍箱館、岬江、刺岬、七重濱、木古內及東蝦。惚邊津冬奏益開蝦夷，命箱館奉行管之。又遣清水氏遺臣及士庶千餘人於蝦夷使墾荒，經野牧畜、種樹、捕鯨、采藥及掘石炭、鑿礦山，以教化夷民。二年丙辰，二年，當作三年。按，安政三年為丙辰年。二月，幕府始置蕃書調所。七月，幕府築煩台二於界浦，命高松、松江二藩築之於大阪兩川口。鍋島齊正亦築炮臺於神乃、伊王二島，家定賜刀賞之。墨使巴爾理士來下田，告曰：「奉國命為總領事，主通商，請親謁將軍呈書。」老中阿部正弘等密議，謂既與和親，許貸地泊船給物，又繼以通商，此禁一弛，各國踵至，親甲疏乙，殆生亂階。許之，慮力不給，不許，則根本猶弱，實國家安危之所系。乃令大小監察評定，長崎、浦賀、箱館、下田諸奉行各上議，諸吏上封事，或曰既破國律接外使，事機已誤，今噬臍何及。十月，家定以堀田正篤為外國事務總裁。四年丁巳，二月，和蘭船長上書曰：「交際外國當爭實利，勿爭虛名。今日時勢誠不能閉關絕人，苟開釁於瑣事，則城下之盟俯首求和，所傷實多。」老中以為和蘭所言非於彼我分左右袒，使諸藩積怨，恐蹈亞細亞諸國覆轍。業已許和，變寬永以後之法，則待之不得不遵寬永以前之規。遂決議許墨使人府，而欲於下田受書。既而下田奉行井上清直等言：「巴爾理士必欲見將軍呈書」，議久不決，至五月乃許定期謁見而奏之京師。於是齊昭等上疏切諫，溜直諸藩德川氏設大老、老中二職，大老時有廢置，老中常執政權，又撰諸親藩輪直議政，曰溜直。又連署諫曰：「許墨使謁見，待遇重於和蘭一等，是非幕下失其職掌耶。今許見墨夷，諸蕃繼踵亦將一一見之，操縱由人，誠大辱國。雖遂事不諫，敢別疏利害，請再商。」金澤、鹿兒島、仙台、熊本等二十一藩亦上書曰：「寬永以前，諸藩來朝者卑遜恭謹，今承教依寬永以前例，然墨使尊己國、蔑本朝，執政阻之不可乃俯首下心，聽其要脅，某等誠痛憤，羞與為伍。請於是日概免衙參。」德川氏之初，與外國通商往往延見外客，即商人教士亦與款接，諮詢一切。然自祆教釀禍以來，遽以鐵鑄耶穌縱民踐踏，外舶之至概絕弗通。中葉之後，國勢愈弱，拒人愈嚴，其視西人曾禽獸蛇蠍之不若。此次墨使之見，諸侯連奏請免衡。溪參，其鄙夷弗屑之意蓋可想見。然一戰再戰，即含濡隱忍俯首求和，既而震驚其強，又幡然改圖，舉一切政體風俗惟西人是尚，其視西入又有如仙佛賢聖之高不可攀者。噫嘻，何前倨後恭之一至於此也！乾隆四十一年，刑部上廣東巡撫李質穎讞英吉利商人嗡等獄辭，高宗皇帝諭曰：「漢唐宋明之季，多昧於柔遠之經，當其弱而不振，則藐忽而虐侮之。及其強而有事，則又畏懼而調停之。因循姑息，卒至釀成大釁而不可救。」聖人之言明見萬里，大哉言乎！比年物價騰貴，諸藩疲於會同，請自今限十年就國以勸農講武，富國強兵而備萬一。有水戶人二名夜潛入蕃書調所，欲刺巴爾理士，事覺處刑。巴爾理士既來江戶，詣堀田正篤邸告曰：「我合眾國以摟人土地為大禁，但輪舶所至，萬里交通，孰敢以一丸泥封關者!日本當從通例，許合眾國駐全權公使於京，縱商舶人港、互市。二者，不翅本國請，東西各國所望也。日本之所患在英。英與魯交惡，恐日本為魯所併，亦欲得差我謙及蝦夷以橫絕魯軍。開市、結約，得互相維持，東印度為英所併，坐不與泰西結約故也。約成則國不亡，且戰艦火器均可應貴國需。通商亦有利，關稅所余足贍國用。惟鴉片產於東印度，英挾其強力強人購買，他國有受其毒者，為之歲縻四千萬圓，與英往來須禁此物。合眾國於人民習教聽從所好，此亦世界之通義。日本開市以我國公使督之，諸國遣使約事，則答日既與合眾國約如此，必莫有爭者。向者僕會英將於香港，告奉使日本，率氣船五十艘往江戶要約，若不許將自我動兵。英與佛聯盟，佛必與偕，遲未至者，有事於他國故也。方今國是，不如許互市。吾飛告英、佛以約成，則蒸氣艦之來亦一二而已。信吾言貝，為安全媒，貴國之幸也。」十一月，正篤令土歧賴旨、川路聖謨等質問其言。二十一日，將軍家定延見巴爾理士於牙城，受書，賜以時服並饗之昌平黌。十二月，正篤見巴爾理士，謝其忠告。巴爾理士再上書申前請。家定使林煒及目付津田半三郎西上奏事，林煒等見傳奏菅原聰長、藤原光成曰：「近世萬國盡事互市，今墨使請置公使，開十港。幕議欲許之，使臣等上奏。」傳奏曰：「俟他日再議。」鍋島齊正上書曰：「我邦自神武肇基，二千餘年未受外辱。今乃為墨夷所劫，虧損國威，曲徇其所求，得寸進尺，若王室何！非我族類，其心必異。外托通好，內則窺隙，一旦變作，諸臣之肉足食乎？今一意主戰，暫勞永逸，與先安後危，孰得孰失？縱令人寇，列藩當敵王所愾奮力卻之，不必以煩麾下。臣世辱鎮西重任，聞墨夷入見，意如敵破後門。請在國以十有八年為期，足食足兵，緩急從事。」時諸藩亦多詣營言事。是年夏，幕府命講武所都肄海軍，令高松、松江二藩守攝海，松山守神奈川。冬，齊昭造軍艦成，名曰旭丸，家定賜黃金百枚，時衣三十領賞之。五年戊午，正月，家定命老中堀田正篤西上奏事，請敕許川路聖謨、岩賴願等副焉。二月，正篤入朝。獻黃金五十枚及金香鳳凰，准後及關白、大閣、傳奏亦有獻遺。帝召大臣以下、參議以上三十餘名會議。蜂須賀茂韶私上疏，劾正篤因循誤事狀，且曰：「臣見外夷近狀，覬至神京，天步艱難，危急日逼。」又呈書前關白政通曰：「神州安危在今日。幕府不容眾議，殿下甯聽之耶！」於是聰長、光成傳旨曰：「前敕以不許泊畿內近海，今能不開武庫港耶？」曰：「開數港，建商館，溪壑無厭，必漸次乞求，保毋反覆？」正篤對曰：「古者外舶入界浦而市，南蠻寺亦在京師，故彼以固乞。然今許開武庫，仍禁其人京畿十里內，猶勝於前。夫條約以約無事，我不背理，彼安敢亂。今如不和則變起眉睫，何以因應？故自今生聚教訓，圖內強以祛外患，策無上於此者。」三月，巴爾理士至江戶，促條約押印，曰：「聞日本政權在江戶，不圖遊移曠日至此。若不得命，吾直入京師得其要領。」幕府飛書於正篤促之。帝初令擬旨，有外事處置一依幕府之語，既而廷議譁然，乃改草。召正篤傳敕曰：「墨夷之請，神州安危之所系。將軍變祖宗法，失兆民心，何以保萬世？許開下田，前事已誤，今若如所奏則國威墮地。幕府其使三家諸侯更議而奏之。」正篤等乃奉敕還。四月，幕府移敕書於列藩，正篤召巴爾理士告以京師眾議曰：「固欲保兩國歡，然背違群議，事終不濟。」巴爾理士曰：「兩國相約而以人心不合延期，天下萬國之所無，前史所不見也。政府不能鈐印，直詣京師決之，請刻日以報。」是月，幕府以井伊直弼為大老。五月，家定答墨書，略曰：「承二國相親之意，感荷無已。然宜草章程見示，待我闔國會同之期而後定議。」巴爾理士奉以還下田。六月，魯艦入加奈川，墨艦複突入小柴。巴爾理士來告曰：「英佛二國乘得勝之威，馬首欲東行有日矣。我憂日本不耐誅求，待其至而議，已緩不及事。苟聽我請，署印於約，我當告二國以同盟之國居間圖無事。」幕府危懼，大老直弼等謂，事已危迫，徒俟敕允，必開戰端。乃使清直願等與巴爾理士計，參酌舊約，定《互市則》十四條，鈐印授之。將鈐印，巴爾理士復曰：「此約中所載『寓居日本商民歸我領事官管轄，以我國法處斷』，實不同泰西通例，本非我合眾國所樂為。然東方刑律重於泰西，桁楊7J鋸非西人所堪，均不願受治於貴國之法。英、法諸國所不願，獨合眾國為之，亦恐貽旁觀之笑，滋吾民之怨。請自今發奮自強，改從西律，俟日本法度修明再改此條，合眾國必為諸國倡。今日勢不得已，幸諒恕之。」
七月，外國長崎、箱館諸奉行亦會魯、英、蘭、佛四使定約署印，皆準墨例，五國從同其條，日永相和親。日自明年六月始互市，至七月開神奈川以代下田。曰自今後四十月而置市場於江戶，五十月而開武庫，置場於大阪，苟新渴不便則別開西州港，居武庫、神奈川、箱館地各十里。但武庫之十里內不許入京畿，長崎限公有地。日禁糶米麥，缺乏乃給。日貨幣互行國內。日銅錢不許出口，日嚴禁鴉片煙。第一款，英國君主、日本國大君議定：兩國及兩國屬民永敦友誼，世世勿替。第二款，英國君主可派欽差大員或秉權大員駐劄日本國京城，並派領事官並署領事官駐劄日本國。現今所定通商各口所有英國欽差、領事等員，可任意到日本國內地各處。日本國大君亦可照派欽差大員駐劄英國京城，並派領事官或署領事官駐劄英國各口，所有日本國欽差、領事亦可任意到英國內地各處。第三款，日本國箱館、神奈川、長崎三口，議於一千八百五十九年七月初一日起准英屬通商，新漏一口，議於一千八百六十年正月初一日起准英屬通商，倘此口船澳不便，即改換西洲海濱一口，武庫一口，議於一千八百六十三年正月初一日起准英屬通商。以上各口，英屬人民皆可永遠居住，亦可租地買屋並起造棧房，但不准設立炮臺以及一切武備。凡英人起造房屋，日本國官盡可常往查看。所有各口英人住居之處以及船澳章程，應由各處地方宮會同領事商議，若有不合，稟請英國欽差與日本國王家核辦。凡有英人住居之處，日本人不准在周圍築牆砌壁以阻英入出入，英屬人民可任意在以下所定界內來往：如在神奈川至六鄉川止，周圍以十里為界；在箱館周圍以十里為界；武庫亦以十里為界，惟西京不在界內，此城相去十里之處不准來往。凡有英國水手船隻不准過豬名川，此河在武庫、大阪之間出口。以上裏數皆自各口官地量起，每裏以四千二百七十五英碼為准。在長崎英屬人民可任意在鄰近各處官地來往，在新漏或改換之處其界當由英國欽差會同日本國王家酌定。江戶、京城議於一千八百六十二年正月初一日起任英人居住，大阪城議於一千八百六十三年正月初一日起任英人居住，但為通商而已，二城之內英人租屋之處以及往來界限，當由英國欽差會同日本國王家酌定。第四款，凡有英屬人民在日本通商各口居住，其身家悉歸英國王家管轄。第五款，凡日本國人民得罪英屬人民，當由日本國王家拿獲，照日本國律例嚴辦。凡英屬人民得罪日本國人民或他國人民。悉由英國領事官或其他秉權大臣照英國律例究辦。兩國務須秉公了結，毋得稍涉偏私。第六款，凡英屬人民欲控日本國人，應先稟明英國領事，領事應得從中勸息。若日本人慾控英人，英領事亦當聽其訴明，從中勸患，若必不能息訟，須會同日本官秉公判斷。第七款，凡日本國人拖欠英人銀錢無力歸還，以致逃避，日本官務須盡力查拿追還欠項。如英人欠日本人銀錢逃避者，英官亦當盡力查拿追還欠項。但兩造所欠之項，官可代追，卻與官不涉。第八款，凡英人雇日本人為一切不犯法之事，日本國王家不得阻止。第九款，凡英屬人民住於日本者應聽行教，並准於無礙之處起造教堂。第十款，外國各色銀錢皆可在日本通用，以日本國分兩為准。凡英國屬民經商，兩國銀錢皆可交易，但外國銀錢用於日本國須俟多年方知貴賤，故日本國每從新開通商一口，日本國官先將銀錢照輕重與英人兌換，外國銀錢不照銀色高低，亦不得扣折。以開口後一年為限，所有日本國金銀銀錢皆準出口、惟銅錢不准。第十一款，凡英國兵船所用雜物，准進神奈川、箱館、長崎等口起岸，收入棧房，歸英官掌管，並准免稅。若在日本國發賣，買主應照稅則納稅。第十二款，凡英國船隻在日本沿海地方碰壞擱淺，船上人等逃至日本，無論是否通商地方，地方官查知立即設法妥為照料護送，交就近領事官查收。第十三款，凡英國商船欲進日本國通商各口，可任意雇引水船帶入。若船在口內已經完清稅餉，亦可雇引水船帶其出口。第十四款，所有日本國通商各口，皆任恁英人由本國裝運各色無例禁之貨進口銷售，並可在日本各口買日本無例禁之貨完清稅餉裝運出口，惟軍械等貨只准賣與日本王家及西洋人。凡洋人與日本人交易各貨，日本官不得與聞，日本人與英人買賣貨物收棧皆聽自便。第十五款，凡英人在日本海關報貨，倘以所報價值不合，該貨可由海關照值定價。貨主若不肯照海關所定之價售賣，即當照海關所定之價納稅，若肯賣，關上應即買入立即付價，不得扣折。第十六款，凡英人運貨進日本國，通商各口已照則完清稅餉，任恁日本國人轉送日本內地各處銷售，不得再加捐稅及內地等捐。第十七款，凡英船載貨進日本通商各口已經完清稅餉，日本海關應給恁單，註明某貨已經完稅字樣，若原貨載往他口，無須再行納稅。第十八款，日本官應在通商各口設法查究漏稅走私之弊。第十九款，凡條約中所定一切罰款以及入官之貨，應歸日本國王家任意辦理。第二十款，《條約》後所定《通商章程》，兩國官民當與《條約》一律遵守。倘《章程》未臻全備，當由英國欽差會同日本國王家隨時酌議，以便永行勿替。
第二十一款，現在所定《條約》皆以英文、日本文、荷蘭文書寫，彼此一意，但以荷蘭文為准。嗣後凡有英國欽差、領事官與日本官檔俱用英字書寫，暫以荷蘭文或日本文配送，五年後即免配送。第二十二款，兩國大員議明，將來若要修改《條約》，須至一千八百七十二年七月初一日方可舉行，並須於一年前知照。第二十三款，今後若日本大君與他國一切利益之事，英國官民無不同獲其美。第二十四款，此條俟英國君主、日本大君批准之後以一年為期，在江戶京城對換，現下兩國大員先行畫押並蓋用關防，以昭信守。英國降生後一千八百五十八年八月二十六日。日本國安政五年七月十八日，訂於江戶京城。水野筑後守永井玄、蕃頭井上、信濃守堀織部正、岩瀨肥後守津田豐三郎。英國公使葉留燕押。所附《通商章程》內載：英船輸入鴉片如逾三廳之數即取以充公，若有設法密謀輸入者每一斤罰十五元。輸入各貨如造船、修船各器具，漁鯨各物，鹽漬各料，烏獸食物又鉛錫石炭及造屋之材料，蒸氣之機器暨棉布毛織，均值百取五。一切酒類值百取三十五。其他均值百取二十。
嗣以朝議紛紜，諸藩齟齬，各國游士方且倡尊王以攘夷之說，內外交訌，幕府不得已，遣下野守竹內、石見守松平、能登守京極使英，復議鎖港。英不納，惟許新溻、兵庫、江戶、大阪開港之期遲延五年，而嚴禁日本人阻擾外交者，仍減輕洋酒、玻璃各器之輸入稅，於文久二年五月即一千八百六十二年六月。定約於倫敦。約曰：日本大君因國內阻擾外交，各黨一時未能鎮定，甚難如期開港。屢商之駐劄日本英使，茲複遣使詳陳於英國政府。英國念日本大君內治之難，曲意承諾，允將前訂約章第三款：「新漏、兵庫開港互市」及：「江戶、大阪許其居住」所定期限，均自西曆一千八百六十三年一月一日起算延期五年。而長崎、箱館、神奈川三處業已開港，應遵約妥辦。嚴禁各節：一，稅關干預商民買賣者；二，禁止外商僱用工匠、教習、僕役者；三，官吏拒止各藩搬運貨物於通商口岸者；四，司稅官役干涉商務從中漁利者；五，止遏一切齊民貿易者；六，杜絕與外商往來親密者。以上各弊如日本大君不為革除，無論何時英國得仍照前約促令開港。日本使臣回國，應請將對馬島通商，並許減輕酒稅，又玻璃各器照值百取五稅則。叉幹長蹄、糙潼設靠存借栲屠{屆婆申專管腳侮林商在醬鹽稅，復出者僅納棧租，以表明日本拓充商務之意云云。日本使臣竹內、松平、京極，英國外部大臣伊爾路塞押。
又遣筑後守池田、伊豆守河津、相摸守河田使法，法亦拒其說，仍責償長門轟擊法船償款，復減輕各種機器及鐘錶珍異之品、裝飾家用之物之輸入稅。於元始元年五月即一千八百六十四年六月。定約於巴黎。第一款，西曆一千八百六十二年七月間日本長州藩轟擊法船，日本許賠洋銀十四萬圓，十萬圓由日本政府，四萬圓由長州藩支給。第二款，日本政府應設法鎮壓，俾法船經過下關海峽不再滋事。如不得已須用兵力，法國水師願為襄助。第三款，兩國在江戶所訂約章，凡懸掛法旗之一切運進物，應遵最後所訂減定稅則而行，凡包裝茶葉所用各品許其免稅。又片鉛、鉛蠟、地毯、石炭藤及畫繪所用油藍，照值百取五稅。又酒精、白糖、鐵、鐵片、各種機器、機器所用各件、麻布、鐘錶、袖珍表、表鎖、玻璃器件、藥材及玻璃鏡、陶器、玉飾各具、香料、肥皂、兵器、小刀、書籍、紙張、雕刻物件、畫繪，均按值百取六收稅。第四款，此款應附一千八百五十六年十月九日兩國所訂約章而行，無庸俟本國批准，即時施行。日本使臣池田、河津、河田，法國外部大臣杜爾灣路易押。
逮因長藩毛利氏力主攘夷，屢炮擊外船，英、法、荷、美遂糾合四國之師以圖報復。長人大敗，既於下關訂約，償金三百萬圓，四國復聯衡要脅幕府，同訂減稅約，於慶應二年五月即一千八六十六年六月，定約於江戶。約曰：據日本國安政五年即西曆一千八五十八年，日本政府與英、法、美、荷四國訂立約章，內附《通商章程》第七款所載，四國公使各奉本國諭旨，求更定日本國輸入輸出稅項。又因日本慶應元年十月，西曆一千八百六十五年十一月，四國公使至大阪時日本政府准按價每百抽五改定稅則，今政府特簡水野和泉守與英、法、美、荷四國公使訂定十二款：第一款，此次新訂稅則應附約照行，將舊則更易，神奈川港應從日本慶應二年五月十九日，西曆一千八六十六年七月一日起，長崎、箱館二港從是年六月二十一日，即西曆八月一日起辦。第二款，新定稅則應俟六年後方許更議，惟絲、茶二項可准三年間平均貨價每百抽五課稅，於二年後更議。又木料稅可於鈐約六個月後隨時商改。第三款，原約附載《通商章程》第六款所云，准單費應行免徵。第四款，日本政府應蓋造棧房於通商各口，以便外商存貨。如輸入之貨照則徵稅，若將貨運往他處勿庸繳輸入稅，但收棧租。第五款，日本貨物從內地運至通商口岸，應繳陸路或水路卡稅外，不得苛求。第六款，前訂約章載明：凡外國貨幣應照日本同種貨幣同量通用，墨銀一百元，即抵日本一分銀幣三百十一個。現值日本國自鑄貨幣以省交換之弊，擬收取各項未鑄銀塊改鑄，此項應徵雜費，彼此俟後商定。第七款，現因各口稅署辦理稅務及起卸化物、傭使工役時時涉訟，各口地主官應與外國領事官妥酌章程，以便遵守。第八款，凡日本人民均得在通商各口及外國購買各項載客運貨各式風帆船、火輪船，但兵船非日本政府允准，不許代購。第九款，日本商民得在通商口岸與外商貿易，或遵該約第十款出洋貿易，各任其便，毋庸官吏檢察。且日本商民遵章繳稅外無庸繳納別項稅目。又各藩所屬人等除定章繳稅外，無庸政府官吏檢驗，任便在各口與外國貿易。第十款，日本民人得稟明政府請領准單，前赴外國通商或學習工藝，又得在訂約各國船隻內幫執各種職藝。外國人傭雇日本人前往外國，應呈稟通商口岸地方官乞政府准單。第十一款，日本政府應設燈檯、浮標、木標等，以便行船。第十二款，該約既經全權大臣訂定，無庸兩國政府批准，應從日本慶應二年五月十九日，西曆一千八百六十六年七月一日起辦。日本使臣水野和泉守，英國特派全權公使巴克斯，法國全權公使路塞斯，合眾國代署公使葡路度滿，荷蘭公使兼署總領事葡路士布路克押。此皆幕府末年所定之約。當美約定議時，但以城下之盟隱忍曲從，期暫紆目前之禍以待後舉，而治絲愈紛，燎原愈烈。每改約一次，則外人愈得利，日本愈受損。而當時君臣上下挾全力以爭約者固未之知也。
外史氏曰：泰西諸國互相往來，凡此國商民寓彼國者悉歸彼國地方官管轄，其領事官不過約束之照料之而已。唯在亞細亞，理事得以己國法審斷己民，西人謂之：「治外法權」，謂所治之地之外而有行法之權也。治外法權始於土耳其，當回都全盛時，西滅羅馬，劃其邊境，與歐人通商，徒以厭外政紛紜，遂令各國理事自理己民，固非由威逼勢劫與之立約者也，故其弊猶小。而今日治外法權之毒乃遍及於亞細亞。余考南京舊約，猶不過日設領事官管理商賈事宜與地方官公文往來而已，未嘗日有犯事者歸彼懲辦也。蓋歐西之人皆知治外法權為天下不均不平之政，故立約之始猶不敢遽施之我。迨戊午歲與日本定約，遂因而及我，載在盟府，至於今而橫恣之狀有不忍言者。當日本立約時幕府官吏未諳外情，任其鼓弄，而美國公使為定約稿，猶諄諄告之曰：「此治外法權兩國皆有所不便，而今日不能不爾，願貴國數年後急改之」。其後岩倉、大久保出使，深知其弊，亟亟議改，而他國皆謂日本法律不可治外人，遷延以至於今。夫天下萬國，無論強弱，無論小大，苟為自主，則踐我之土即應守我之令。今乃舉十數國之法律並行於開港市場一隅之地，明明為我管轄之土，有化外之民干犯禁令，掉臂遊行，是豈徒臥榻之側容人鼾睡乎！條約之言曰：「領事與地方官會同公平訊斷」，無論其徇情偏縱也，即日執法如山，假如以外國人鬥毆殺吾民，各交付其國領事，則英律禁獄三年；佛律禁錮百日、罰佛狼百；美律徒刑八十日；俄律徒刑一年；蘭律徒刑三十日；而我國殺外國人則論抵命且責償金矣。同罪異罰，何謂公平?假又華商、英商同設一銀場，負債甚鉅，閉店歇業。彼英商者以一紙書告其領事曰：「家產盡絕」，彼即置身事外。而華商則監獄追逋，或且逮其妻孥及其兄弟矣。同事異處，又何謂公平？既已許之不由地方官管轄，刑罰固有彼輕此重之分，禁令又有彼無此有之異，利益又有彼得此失之殊，彼外人者蓋便利極矣。而我之不肖奸民冒禁貪利，圖脫刑網，輒往往依附影射，假借外人以遂其欲，彼南洋諸島寄寓之華人不日英籍則日蘭籍，更何異於為叢驅爵乎？此誠我之大不便者也。不公不平之事積日愈多，則吾民之怨憤日深。通商以來三十餘年，耦俱相依，猜嫌不泯，而士大夫細民論外事輒張目裂眥，若爭欲剿刃於外人之腹而後快心者，雖由教士之橫，煙毒之深，亦未始非治外法權有以招之也。此亦似非外國之利也，雖然明知其不便，今欲改而更張之，彼外人者習於便利，狃於故常，必有所不願。且以各國人情、風俗、宗教、政治之不同，一旦強使就我，其勢又甚難。而現行條約隱忍不改，流毒之深，安有窮期。竊以為今日之勢不能強彼以就我，先當移我以就彼，舉各國通行之律譯采其書，別設一詞訟交涉之條，凡彼以是施，我以是報，我采彼法以治吾民，彼雖橫恣，何容置喙。而行之一二年，彼必囂然以為不便，然後與之共商。略仿理藩院蒙古各盟案件，以圈禁罰贖代徒流笞杖，定一公例，彼此照辦，或庶幾其有成乎？若待吾國勢既強，則仿泰西通行之例，援南京初立之約，悉使商民歸地方官管轄，又不待言矣。至於近日租界之案有華人與華人交訟，彼領事亦匾見然面目並坐堂皇參議聽斷者，有煙館賭博我方厲禁，而租界為逋逃主萃淵藪肆無忌憚者，斯又法外用法，權外縱權，為條約之所未聞，章程之所不及。我總理衙門與英、法公使議有洋涇濱設官《章程》十條。是皆由於地方官吏巽懦瞻徇，一若舉租界之地方人民亦與別國領事共治之，吾恐各國外部且不料領事之縱恣如此也。莫急之務，尤亟當告之公使，達之外部，掃除而更張之。
