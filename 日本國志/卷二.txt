白河天皇立。諱貞明，後三條長子，母，藤原能信養女。教通關白，尋薨，代以賴通子師實。帝政自己出，相門斂手，而愛憎任意，好色信佛，竭民力以事浮屠佛像。在位十五年，改元四：曰承保，曰承曆，曰永保，曰應德。禪位後猶專政四十餘年，國勢大敗，不可收拾。
堀河天皇嗣。諱善仁，白河第二子，母，藤原師實養女，實源氏。師實攝政，尋薨，其弟師通代之，旋以師通子忠實為關白。帝屢於夜分覆視章奏，而制於白河上皇，不能有為。上皇制院別當設兵曹，置北院士，奉宣旨施行，曰院宣。因所愛皇女准中宮死，哀痛，遂削髮稱法皇，令皇子剃發為法親王。時出羽酋復亂，源賴義子義家用兵三年，討平之，請賞將士功。朝議以為私鬥，不許。在位二十一年，改元七：曰寬治，曰嘉保，曰永長，曰承德，曰康和，曰長治，曰嘉承。
鳥羽天皇嗣。諱宗仁，堀河長子，五歲即位，母，藤原實季女。忠實攝政，尋罷，以其子忠通為關白。法皇聽政如故。僧徒作亂，敕源、平二家拒卻之。在位十七年，改元五：曰天仁，日天永，日永久，曰元永，曰保安。
法皇令禪位於長子顯仁，年五歲，是為崇德天皇。母，藤原公實女，幼養於白河法皇，長私之。及鳥羽立為中宮，猶不改，鳥羽深銜之。崇德嗣位，忠通攝政，法皇仍聽政，尋崩。而鳥羽上皇聽政亦二十餘年，久之，亦削髮稱法皇。崇德在位十五年，改元六：曰天治，曰大治，曰天承，曰長承，曰保延，曰永治。為法皇所迫，禪位皇太弟。鳥羽法皇多內寵，後納長實女，寵專房，稱美福門院。生子體仁。法皇欲其速得位，諭帚稗讓。即日促書詔，詔稱皇太弟。帝欲俟明日審議，遁中使往復數次，終不聽。及暮，傳劍璽，帝由是與鳥羽有隙。尊為上皇。世稱法皇曰本院，上皇曰新院。
近衛天皇諱體仁，鳥羽第八子，母藤原長實女。生四月立為儲貳，三歲即位。忠通攝政，法皇仍聽政院中。在位十五年，改元五：曰康治，曰天養，曰久安，曰仁平，曰久壽。受制於法皇，鬱疾崩。
法皇立崇德弟，是為後白河天皇。即位之元年，鳥羽法皇崩，崇德上皇冀復位。時忠通攝政，其弟賴長欲取而代之，上皇與賴長謀召源為義等，遂舉兵。後白河使源義朝、平清盛等拒之，上皇兵敗，流之於贊岐。初，近衛崩，無子，崇德上皇冀復位，不則立其子重仁。而美福門院意上皇咒詛，帝不肯，又因雅仁有子為其所鞠養，冀立雅仁而傳之其子，雅仁稱四宮，性輕躁，制下，朝野愕然。及法皇崩，左大臣賴長因失寵法皇，諛事上皇，上皇夜召密語之曰：「法皇舍宜立之重仁，而立不文不武之四宮，今法皇已宴駕，何憚之有？吾欲舉大事，廢豎子而再踐位，如何？」賴長與兄忠通不睦，欲奪其權，力贊成之。初，內大臣實能知其謀，密啟法皇曰：「帝有不諱，大亂必興。」法皇乃預署源義朝、賴政等十餘人名屬美福，緩急召之。時上皇謀頗泄，帝召將士自衛，捕兵士入京者。上皇遂據白河殿，召賴長，聞道召源為義，為義辭，強之，乃率諸子至，請奉上皇南狩，苟不利，即奔關東。其子為朝請即夜直襲大內，火攻，取帝，奉上皇代居，事可立定，賴長皆不聽。保元元年七月十一日，帝御東三條殿，關白忠通以下皆從，遣源義朝、平清盛等攻白河殿。義朝請火攻之，上皇大敗，徒步走傷足，及夜，從者肩負出京師，無敢舍者，投僧房。翌日，剃髮入仁和寺。帝遣兵守之，並守賴長以下十二第。賴長齬舌死，遂流上皇於贊歧。清盛因弒叔父忠政，義朝弒父為義，並流弟為朝，皆以從上皇故也。後崇德在遷所刺血書大乘經，請藏京師。後白河不許，崇德大恚曰：「兄弟爭國，自古有之。吾欲悔罪，何故不許？」乃齬舌出血，每軸書曰：「願為大魔王，惱亂天下。」以五部大乘經迥向惡道，自是成疾崩。是為保元之亂。在位四年，改元一，曰保元。禪位皇太子，尚聽政三十餘年，擁立五帝，禍亂相踵。
二條天皇嗣。諱守仁，母，藤原實經女。忠通子基實攝政，後白河上皇聽政。藤原信賴、源義朝舉兵反，幽上皇及帝於宮。帝逃避平清盛第，以其兵討之。信賴、義朝皆誅死，清盛盡誅義朝子，惟賴朝免死，流於伊豆。平治之亂，殘殺極慘。清盛等皆進官爵。源、平相仇始此。信賴恃豪族驕橫，人呼曰「惡又衛門督」，有寵於上皇，請為大將。藤原通憲圖「安祿山事蹟」，諫阻之，遂銜通憲。通憲常拒源信朝求婚，而為子娶清盛女。帝舅藤原經宗、帝乳母子藤原惟方皆嫉忌通憲，信賴因共謀除之。引義朝為黨，窺清盛赴熊野舉事。會上皇內宴，揣通憲必侍宴，圍而挾之。而通憲先出奔，不得遂，幽上皇，遷帝，使經宗、惟方監視之。追殺通憲，自稱大臣大將，專決諸政，公卿皆俯伏陪位。獨藤原光賴，召惟方及經宗責以大義，且曰：「平氏還，力必能匡復。」惟方等悔悟。清盛還，途聞變，欲避，予重盛決議歸六波羅第，潛使人調事，經宗、惟方教帝逃出，平氏以兵迎入其第，上皇亦潛入仁和寺。信賴方醉臥，醒而恨曰：「惟方負我！」帝敕平氏討賊，誘賊出大內，別遣重盛攻大內，賊進退失據，乃敗走。信源求哀於上皇，上皇為請於帝，不報，平氏兵以敕旨捕誅之，遂囚其黨五十餘人。義朝東奔，為人誘殺，獻其首，其諸子皆為平氏所捕殺。獨第三子賴朝，清盛之母為尼者憫之，請流伊豆。婢子三人皆幼，以母殊色，清盛納之，因亦得免。清盛父子皆進官。在位八年，改元五：曰平治，曰永曆，曰應保，曰長寬，曰永萬。禪位而崩。
太子順仁嗣，甫二歲，是為六條天皇。母伊岐氏。基實攝政，後白河聽政如故。立皇叔憲仁為太子，甫六歲，初，後白河納平清盛妹，生憲仁，故立之。尋升清盛從一位太政大臣，平氏始以外戚攝政。在位三年，改元一，曰仁安。未加冠，禪位，稱太上皇。憲仁立，是為高倉天皇。時上皇五歲，帝八歲，後白河剃髮稱法皇。高倉立清盛女為中宮，生子言仁。清盛專恣，貶斥諸藤原氏官爵，而代以己子，又幽法皇，初，法皇,魔平氏刑賞自專，乃削髮。後有藤原成親者以怨望圖滅平氏，法皇與共議，事未發，其黨自首於清盛。清盛聚兵六波羅第，遣兵收成親，遂欲取法皇幽之，以其子重盛固諫而止。及重盛卒未數日，法皇遊宴自如，清盛積怒，即遣宗盛率兵幽法皇於鳥羽，後迎於八條鳥丸。監察稍疏，尋以仁王事又幽之福原。板芒屋三間，膳日次，人呼日牢御所。諷帝讓位於太子。帝以法皇故憂鬱崩，在位十三年。改元四：曰嘉應，曰承安，曰安元，曰治承。
安德天皇諱言仁。年三歲，嗣位，關白基通攝政，基實子。清盛決事。後白河子以仁王下令東國討平氏，以仁王敗死。源賴朝、源義仲各奉令起兵，賴朝開府鐮倉，東海東山道多屬賴朝，北陸道悉屬義仲，清盛尋薨。初，以仁王下令東國，發源氏，源氏所在響應。清盛大驚，遣追討使東擊之，不勝，及是薨，遺戒子弟力討賴朝。清盛專權，同姓為公卿者十六人，得升殿者十餘人，為衛府國司者六十餘人，其埰地半海內，威福過於藤原氏。當時舉國之兵，半屬源氏，半屬平氏，卒為源氏所滅。義仲進兵京師，清盛子宗盛挾帝及法皇奔，法皇逃依義仲，宗盛遂挾帝西泛海奔筑前。法皇遂敕義仲討平氏，削平氏二百餘人官爵，因下敕遙廢帝。帝在位三年，改元二：曰養和，曰壽永。
皇弟尊盛立，是為後鳥羽天皇。高倉第五子，母藤原氏。年五歲，基通攝政如故。時尾形惟義攻平氏，尾形惟義起兵筑紫以應賴朝者。宗盛敗走贊岐，法皇敕義仲西伐，義仲遷延，法皇欲召賴朝人衛，藉以除之。義仲憤，舉兵劫帝及法皇，罷基通攝政，奪公卿四十餘人官爵。法皇不得已，以義仲為征夷大將軍。尋賴朝兵至，義仲敗死。初賴朝、義仲各起兵，賴朝嘗以兵十萬擊義仲，義仲避之。及義仲兵先入京，法皇敕討平氏，強而後行，至水島，與平氏戰失利。法皇召賴朝，賴朝令二弟範賴、義經護貢賦入京。義仲聞之，遽引還，遂舉兵圍殿，遷帝於閑院，遷法皇於攝政第。而賴朝所遣二弟已將兵入京，義仲拒戰敗死，傳首剌幣，帛書其髻日：「賊義仲。」賴朝遣兵追平氏，一敗於屋島，再敗於壇浦，平氏挾安德帝投海崩，遂滅平氏。賴朝分遣範賴、義經擊平氏，至壇浦，宗盛母抱安德帝投海，虜宗盛等及皇太后平氏歸京師，斬宗盛，遂滅平氏。義經索傳國劍璽，不獲，僅獲鏡璽。帝初立，以無重器，稱踐祚，不即位。後法皇使人作書喻宗盛索之，宗盛不許，及是奉還鏡璽於溫明殿。賴朝居鐮倉，遣部將北條時政守京師。
乃奏請諸國置守護，莊園置地頭，所在逮捕。加賦稅充兵糧，別置公文所，後改政所。賞功臣，頒封邑，皆以政所文下行。兵馬之權忽歸賴朝，遂為征夷大將軍。賴朝已滅平氏，朝廷又敕源義經、源行家討賴朝。賴朝發兵西上，義經、行家逃走，敕諸國逮捕，斬行家於和泉。義經匿於陸奧押領使藤原泰衡家，泰衡襲殺義經。賴朝又以泰衡庇亂人起兵，擊陸奧出羽，悉平之，諸國皆懾服。法皇召賴朝入朝，優禮之，仍還鐮倉。
是年法皇崩。自是朝廷擁虛器如弁髦，藤原氏雖更為關白攝政，而其進退不關天下事，大權獨在將軍。帝陰圖恢復而不就，蓋自白河以下，大勢積重難返矣。帝在位十六年，改元三：曰元曆，曰文治，曰建久。禪位皇太子，後崩於隱岐。
土御門天皇諱為仁，母，承明門院源氏內大臣通親養女。四歲嗣位。賴朝薨，賴襄曰：我邦先王常自儉以養民，民食足故兵強。其後國俗奢靡，刻剝其民，而委兵於將吏。將吏自以其計策蓄糧餉，養士卒，朝廷不之省。及賴朝興，請置守護、地頭於諸國以掌兵，每段課五升以調養食，而總守護、地頭之權操之於鐮倉，天下之勢一變，而大權歸之矣。然吾觀源賴朝奏蠲所領九國逋租，請諸國仿行；又奏兵興以來民不暇農，請量力收賦稅；以平賀義信為武藏地頭，有惠政，請旌之，以風司牧；以藤原秀衡治陸奧，有善規，及平陸奧，令凡政皆遵守前規勿變。嗚呼!當是時，天下方貴驍武，務進取，而賴朝獨孳孳以養民為務，故能歲歲出師，一舉殪義仲，再舉殪宗盛，三舉夷泰衡，四海之內，一草一木莫不從風，以建此大業也。賴朝又嘗見侍臣衣服麗都，命取71截其胄。惟其儉以自奉，故能於多事之日蠲逋租，養民力，而不患不足也。嗚呼!可謂知為政之本者矣。於顆笏《為將軍，為其外祖鐮倉執政北條時政所幽殺。立其弟實朝為將軍，又謀廢之，事覺，流時政於伊豆，其子義時仍代執政權，源氏衰而北條氏握國柄矣。帝在位十三年，改元五：曰正治，曰建仁，曰元久，曰建永，曰承元。為上皇所迫禪位皇太弟，後崩於阿波。
順德天皇立。諱守成，後烏羽第三子，母修明門院藤原氏。源賴家子千壽起兵討北條氏，不克，死。幼子公曉復謀殺實朝，義時乃立藤原賴經為鐮倉主，而自執政權。賴經，賴朝妹夫之外孫也。順德在位十一年，改元三：曰建曆，曰建保，曰承久。禪位皇太子，後崩於佐渡。
九條廢帝諱懷成，母東一條院藤原氏。明治三年追贈曰仲恭天皇。四歲即位。時有三上皇，後鳥羽曰本院，專決政事，土御門曰中院，順德曰新院。本院素憤王權下移，有圖鐮倉之志，至是密詔討關東，義時乃遣子弟率東兵人京師，廢帝，立高倉帝孫茂仁，流本院於隱岐，中院於土佐，尋徙阿波；新院於佐渡。是為承久之變。本院素憤源氏撓朝權，陰圖恢復，置院西面士，親武事，至手造刀劍。及實朝遭害，謂威柄可復。而關東權勢自如，意益不平。嘗擢一西面士，義時稱將令，奪其在東食邑，朝旨令還之，不奉敕。會三浦允義宿衛京師，以事憾義時，本院令親信就與謀，允義日：「臣兄義村力足辦此。」本院大喜。承久五年五月，托城南流鏑馬集近畿兵密發，使齎詔諭義村及關東諸豪，義村以告義時。義時大會諸將，請政於隔簾問日：「汝等聽院宣赴京師佐滅關東乎？抑一心戮力以全故右大將軍之業以保食邑乎？即時決對。」僉同聲答曰：「死生惟命，誰肯東向關弓者！」諸將請據險保八州大江。廣元日：「事久眾心變，不如直西向犯闕。」義時遂遣子泰時、朝時、弟時房分道西犯，官軍敗績。泰時入京，有敕曰：「此舉皆謀臣所誤。」遂收權少納言藤原光親等六人送鐮倉斬之。初，發師令父行子留，子行父留。義時表日：「聞陛下好戲，臣謹遣長男泰時等率十九萬人以供天覽，如上意未厭，臣且率二十萬人繼至」雲。九條在位僅七十餘日。自白河帝即位，至此凡十四世，百五十年。始藉源、平以除亂，卒至太阿倒持，互相剪滅。然源氏有勘亂之功，其因時變法，民亦賴以蘇息。北條氏起，乃以陪臣執國命矣。舉兵犯闕，放廢四帝，視君位如奕棋，雖有一二有為之主，終不得伸其志。蓋自外戚專政，將帥因之，其所由來漸矣。
後堀河天皇，諱茂仁，守貞親王之第三子，母藤原氏。年十歲即位。北條泰時與叔父時房分鎮六波羅南北府，京師始有兩六波羅以制全國。泰時頒式目五十條，頗愜民情。時賴經仍為將軍，義時死，子泰時執權。帝在位十二年，改元六：曰貞應，曰元仁，曰嘉祿，曰安貞，曰寬喜，曰貞永。禪位皇太子。
四條天皇諱秀仁，母藻壁門院藤原氏。二歲嗣位，嬉戲無度，在位十一年崩。改元六：曰天福，曰文曆，曰嘉禎，曰曆仁，曰延應，曰仁治。
後嵯峨天皇，諱邦仁，土御門第二子，母源氏。泰時所議立。泰時死，孫經時執權。廢將軍賴經，以其子賴嗣襲職，年甫六歲。帝在位五年，改元一，曰寬元。禪位皇太子，仍聽政二十餘年。二皇子相繼踐祚，及崩，因愛龜山，帝遺令其子孫永承大統，而付後深草之裔以封邑。北條貞時則議後深草、龜山二統迭承，限十年禪受。厥後南北分爭，實基於此。至足利氏猶沿其例。初，賴朝以藤原氏、近衛九條二家更為攝政，後九條分為一條、二條，近衛亦分為鷹司。至是北條氏奏請五家更替攝政，名為尊上，實分朝權也。
後深草天皇諱久仁，母大宮院藤原氏。四歲嗣位。北條經時死，弟時賴執權，又廢大將軍賴嗣，立後嵯峨皇子宗尊主鐮倉為大將軍。帝在位十四年，改元五：曰寶治，曰建長，曰康元，曰正嘉，曰正元。上皇迫令禪位於同母弟恆仁，是為龜山天皇。時賴死，子時宗執權，又廢大將軍，而以其子惟康襲職，年甫三歲。時元世祖三遣使來，皆卻之。帝在位十五年，改元三：曰文應，曰弘長，曰文永。
禪位皇太子世仁，是為後宇多天皇。母京極院藤原氏。八歲即位，元兵攻對馬、壹岐諸島而還，復兩次遣使，時宗皆斬之，尋敗元兵。時宗死，子貞時執權，攻殺外祖父安達泰盛，北條氏始衰。帝在位十四年，改元二：曰建治，曰弘安。
禪位後深草第二子熙仁，是為伏見天皇。母元輝門院藤原氏。貞時廢將軍惟康，貞時聞惟康有滅北條氏之志，遽廢之，倒載網代與送還，世目之曰「將軍流於京師」。立後深草第三子久明親王主鐮倉為將軍。帝在位十一年，改元二：曰正應，曰永仁。
禪位皇太子允仁，是為後伏見天皇，母准三官藤原氏，初，龜山禪位後，置後院別當聽政。每事不許後深草與聞，後深草憤懣，訴哀於時宗，時宗乃奏立伏見。會有盜入禁內挾箭劍求帚所在，世以為龜山所使，龜山懼，賜警書於貞時，事始寢。伏見又密使人言於貞時曰：「龜山每切齒承久之事，立其後非卿家利。」貞時乃立後伏見、後宇多，示以後嵯峨之約，貞時乃定兩統更立之議。年十一即位，在位四年。改元一，曰正安。禪位後宇多長子邦治，年長於上皇三歲。時後深草稱本院，龜山稱中院，後宇多稱新院，並伏見、後伏見，同時有五上皇。
後三條天皇立。諱邦治，母西華門院源氏。新院聽政，貞時又廢大將軍，以其子守邦襲職。帝在位七年崩，改元三：曰乾元，曰嘉元，曰德治。伏見子富仁立，是為花園天皇。母顯親門院藤原氏。貞時死，子高時執權，年幼，其舅秋田時顯與內管領長崎圓喜受遺令輔之，權遂移於外戚與家宰。北條氏益衰，及後醍醐時，舉族遂伏誅。帝在位十二年，改元四：曰延慶，日應長，曰正和，曰文保。禪位於後醍醐天皇。自後堀河至此凡十世，九十七年，兵之權皆在鐮倉。自北條時政至高時，凡九世，一百五十四年，君之廢立，宰輔將軍之進退，皆惟命是聽。而遲之久而後滅亡者，立主以嗣源氏，遷官猶稱原銜，子孫相承，終身不過相摸武藏守，又務為勤儉以養民，蓋顯以虛名讓之人，隱以實利歸之己。故雖廢立進退之由我，天下不起而議之，其取禍不速，操之蓋有術也。至高時荒縱，則一敗塗地矣。
後醍醐天皇立，諱尊治，後宇多子，母談天門院藤原氏。尊花園為上皇，稱新院；後宇多稱法皇。帝親政，復置記錄所，親聽訟獄，視北條氏失人心，謀誅滅之。帝與藤原資朝、藤原俊基謀，陰援武人可用者，每會議，脫衣冠縱酒，結其歡心，名日「無禮講」，事覺，比衙鎮將收資朝、俊基。高時遂舉兵入京，帝避走於笠置，高時立光嚴帝，名仁，即帝所立太子，後伏見子也。遣兵陷笠置，迫傳神器，不許。帝日：「神器非臣下所能與奪，且鏡璽已失，獨有劍。必欲相迫，朕將自裁！」賊欲遷之六波羅第，帝使備行幸儀而後往。帝復走隱岐，楠正成起兵勤王，皇子護良親王起兵於吉野，新田義貞起兵於上野，爭應帝。帝還伯耆，名和長年、兒島高德復舉兵從之。尋高時將足利高氏歸順，諸軍收復京師，迎帝還闕。鎮將北條仲時奉新主及兩上皇東奔，官軍邀擊之，新主、上皇還。論諸公卿受新主官爵之罪，貶削有差。新田義貞遂攻破鐮倉，滅北條氏。論功行賞，賜高氏以御名尊字，遂為足利尊氏。護良親王知尊氏惡，表請誅之，不許。帝置決斷所，賞軍功遷延不決，而帝左右僧尼伎樂，多以內敕得賞，又造楮幣、事興作，舉國囂然。復思武人之治，旋聽尊氏讒殺護良親王。初，拜護良為將軍，後囚之廉，令足利直義監守，直義遂殺之。尊氏益凶行無忌，自移兵開府鐮倉，誣奏新田義貞。義貞奏辨，且暴尊氏八大罪，有詔奪官爵，尊氏遂舉兵反。北條高時子時行招餘黨攻鐮倉，尊氏擊時行，走之。詔促班師，不聽，自稱征夷大將軍關東管領，移書西道諸國發兵，以討新田氏為名。楠正成等戰死，尊氏人京，帝逃睿山。尊氏立豐仁親王為帝，建號改元，是為北朝光明帝。足利氏擁立光明帝，初陽尊之，及南軍屢敗，大得其志，不復稟敬。肆割膏腴以賞功臣，或至奪公卿食邑，雖供御闕乏不問。有將吏途遇光嚴上皇，不下，前驅呵之曰：「院也！」曰：「院耶？犬耶？犬則我射之。」令環射乘輿，折軛截輻而去。足利氏論其罪，武人相謂曰：「院且下之，苟遇將軍，不將膝行乎？」帝之立也，民間又相語日：「王並無一戰功，將軍何賜之，天予也。」尊氏佯請降，誘還後醍醐帝，幽之。幽帝於花山院，尊氏迫請傳器於新主，以偽器授之。尋潛逃於吉野。諸軍勤王者皆敗，義貞戰死，兩皇子亦見弒，後醍醐僅保吉野，對北朝而稱南朝。後人以神器在南，尊為正統。後醍醐在位二十一年，改元八：曰元應，曰元亨，曰正中，曰嘉曆，曰元德，曰元宏，曰建武，曰延元。崩於吉野。
第八子義良立，是為後村上天皇。母新待賢門院藤原氏。即位之興國元年庚辰，北朝光明帝曆應三年也。越九年，光明帝禪位於從子興仁，為崇光帝。又三年，尊氏因內亂，令子義詮佯降於南朝，將紓南兵而專事東海。南朝許之，義詮遂廢崇光帝，奉南朝年號。後村上帝密令諸路兵討尊氏，收復京師，收廢帝、廢太子及光嚴、光明二上皇，送吉野幽之。義詮復敗南兵，取京師，立彌仁親王，是為後光嚴帝。眾議無神器不可踐祚，關白藤原良基曰：「尊氏，劍也；良基，璽也。何不可！」遂立之。南朝還所幽諸帝。南北兩軍厥後互有勝敗，所爭皆在京師，臣子亦各叛服不常。尊氏死，義詮為將軍，義詮死，子義滿為將軍。後村上帝迭與北軍戰，有宗良親王、源親房、楠正行、新田義興等輔之，屢擐甲禦馬，控禦勁敵。在位三十年改元二：曰興國，曰正平。
崩，子寬成立，是為長慶天皇。母氏不詳。即位之年戊申，北朝後光嚴帝應安元年也。越四年，後光嚴禪位於太子緒仁，為後圓融帝。斯時北軍益強。長慶在位五年，改元二：曰建德，曰文中。
禪位於弟熙成，是為後龜山天皇。母嘉吉門院某氏。越十年，北朝帝禪位於太子幹仁，為後小松帝。於時南朝地盡失，獨吉野屬行宮，新田氏子孫先敗滅，尋楠氏、菊池氏亦亡全族。遂議和，從義滿請，授神器於後小松帝。義滿來請和曰：「駕還、授器，則兩統更立如故事。」許之。元中元年十月，車駕發行宮，群臣以戎服從，至京，義滿欲用來降禮，帝曰：「朕欲用父子禮相授，否則以神器斃，安肯屈臣下以辱祖宗乎？」或謂義滿曰：「神器在彼，彼即真主，不可違也。」稱後龜山為太上皇，後龜山在位二十年。改元三，曰天授、曰宏和、曰元中。南朝為龜山統，凡四世。北朝為後深草統，凡六世。至是成和，義滿仍請兩統更立。自後醍醐即位之元年至壬申一統，凡七十四年。自北朝光嚴帝即位之元年至壬申一統，凡六十一年。兩統之議，定於北條貞時，遂授後世奸人取富貴之柄。然南朝土地甲兵，不及北朝什之一，卒能相持數十年者，賴楠氏、新田氏數家孫子相繼以忠義號召人心，故能屢撲屢起，定於一尊，非獨神器有在為然也。
後小松天皇諱幹仁，後伏見玄孫，母通陽門院藤原氏。帝於北朝者凡十年，受神器於後龜山帝，嗣位。征夷大將軍足利義滿自為太政大臣，朝議以平相國以還，武家無升此官者。義滿怒日：「天子，我家所立，而不我聽，則廢而自立，以細川、島山二臣為攝家，誰能禁我者！」遂許之。尋辭任，請以其子義持襲職，削髮稱道義，宮室、輿服皆奢僭，義滿營別業於北山，起金閣徙居之，稱北山殿；又造一殿於禁內，稱小御所。每進朝，公卿皆下階拜跪，嘗遊睿山，擬上皇行幸儀。遣使稱臣於明，受太宗皇帝封為日本王。及薨，詔贈太上皇號。帝在位十九年，在北朝時改元四，南北合一後改元一，曰應永。
禪位於太子實仁，是為稱光天皇。母光范門院藤原氏。始背更立之約，南朝遣臣請如約，立後龜山帝之子，不聽。於是南朝餘孽所在起兵，尋皆平。鐮倉管領足利持氏，為其執事上杉氏憲所逐，義持援持氏，攻上杉。義持辭職，詔以其子義量襲，自削髮稱道詮，既義量卒，義持再視事，尋薨，義教襲職。帝在位十六年崩，初襲用應永年號，改元一，曰正長。
後花園天皇諱彥仁，後伏見五世孫，北朝崇光曾孫，父貞成親王，母敷政門院源氏。年十歲即位。義教遣使貢於明，明宣宗皇帝賜之永樂錢三十萬絕，自後稱臣奉正朔，世以為常。足利持氏、結城氏朝皆以攻鐮倉執事上杉氏作亂伏誅。赤松滿袼弒將軍義教，亦伏誅。子義勝襲職，薨，弟義政為將軍。南朝舊臣常擁龜山裔為亂，至入禁內奪神器。帝之立也，後龜山皇子以不得立，怒奔伊勢，或奉之起兵，足利氏擊平之，置之嵯峨。將軍義教之弟義照與之善，時關東兵亂，勸其乘時舉事，事覺，殺義照。至是藤原有光等奉為主，稱中興官，夜入禁內奪神器，追者獲鏡劍，遂擁璽據睿山，尋討平之，皇子自殺。南人又立其子居吉野山中，有赤松氏臣某佯往事之，乘間刺殺，奪璽還獻。帝在位三十六年，改元八：曰永享，曰嘉吉，曰大安，曰寶德，曰享德，曰康正，曰長祿，曰寬正。
禪位皇太子，後土御門天皇嗣。閏領，迭任細川氏、斯波氏、島山氏，名三管領，而細川最強。又設四職，迭任山名氏、一色氏、佐佐木氏、赤松氏，而山名氏獨盛。至是以島山氏兄弟爭位，各護其黨。將軍義政已立其弟義視為後，既而生子義熙，其母欲立之，托于山名宗全。而細川氏輔義視，因是舉兵。細川征諸國兵十六萬，山名征諸國兵十一萬，絡繹入京。京人皆負擔奔竄，及戰，迭有勝負，焚蕩公私屋舍三萬余區。及山名、細川相繼死，乃罷爭。義視遂逃，而細川氏所庇之島山政長再為管領。義政罷，子義熙繼為將軍。義政窮極奢侈，征斂無度，上下困弊。義政喜奢靡，一花亭甍費六十萬緡，一暖閣帳子費三萬錢，故賦斂日增。故事借富商金以供用，義滿時歲四次，義教歲十二次，至義政乃月八九次。又下借貸不償之令，名日「德政」。故事有大儀課諸侯助役，概五六年一舉，義政乃五年九舉，是以公私交困。義政猶日恣淫樂，政事委之傳宣之臣及妾媵僧尼之輩，請謁公行，號令牴牾。其管領細川、山名樹黨相攻，義政為其所劫持。及讓職之明年，仍上書朝鮮乞勘合印信，以求書畫珍寶，尋築銀閣於東山，日設茗宴樂至於死。是時亂黨交攻，輦轂兵燹，蕩為廣野，七道之內，俱為戰場，為日本古今極亂之世，諸史謂義政之所致也。於時文運衰喪，惟義熙尚好學。父子相繼薨，義植、義熙無子，義政召還義視，養其子義植為嗣。義澄相踵為將軍。自山政長奉義植攻自山長豐，不克，出奔細川，政元立義澄。帝在位三十六年崩，改元六：曰文正，曰應仁，曰文明，曰長享，曰延德，曰明應。
後柏原天皇立。諱勝仁，後土御門子，母准後源氏。時全國大亂，大內義興助義植大舉入京，細川高國高國，政元養子，時政元為其家宰所弒，臣三好長輝討誅之，而立養子澄元為管領，故高國怒，既而高國得管領，三好氏又擁澄元等相爭，禍亂相尋，以迄於亡。萃央應之。義澄奔，高國尋又舉兵逐義植，亦出奔，先後死，乃迎義澄子義晴為將軍。帝在位二十六年崩，改元三：曰文龜，曰永正，曰大永。
後奈良天皇嗣。諱知仁，母豐樂門院藤原氏。義晴見迫於細川之臣三好氏，奔走不常，讓職於子義輝，亦屢出奔。斯時北條氏綱、氏康等興，是為後北條氏。武田信元、上杉謙信、毛利元就三氏亦雄據一方。而以家臣弒逐其主、割據其地者，如齋藤秀龍之於土岐定朝，陶晴賢之於大內義隆，津久見美作之於大友義鑑，三好之康之於細川持隆，各爭疆土，遍地干戈。而是時葡萄牙人亦傳天主教人於國矣。帝在位三十一年崩，改元三：曰享祿，曰天文，曰宏治。
子方仁嗣，是為正親町天皇。母吉德門院藤原氏。時三好氏與其家臣松永氏專京畿大權，三好義繼因弒義輝，其弟義昭赴美濃，走依織田信長，信長挾義昭西上，以義昭為將軍，義昭又與信長失睦，於是信長幽義昭，遂代足利氏向興吳。足利氏遂亡。自尊氏至義昭凡十三世，二百三十五年。初，源賴朝以武入充守護地頭，漸成割據之勢，北條氏因之，至尊氏興。當時武人厭王政而習武政，懼失權勢，皆欲得一人推戴之以專其利。尊氏亦知之，是以割土地、頒金帛，既授以兵權，又崇以官銜，務充其欲以求遂己私，尊氏之得國也以此，而已成尾大不掉之勢矣。足利氏以將軍駐京師，而分遣子弟鎮鐮倉。鐮倉設管領，上杉氏世為執事，屢逐其主，又與兄弟爭權。最後北條氏起，與上杉氏抗，上杉氏之家臣長尾氏又復出，而顓政京師。幕府亦設管領，細川氏為最強，已與山名氏爭戰，又屢逐其君，與兄弟相爭，而其家臣三好氏，三好氏之家臣松永氏複迭出而執權，所轄諸國，樹黨相爭，其餘群雄，割據土地，各憑強大，互相吞噬。舉六十州之地，曾無一塊幹淨土，禍亂之極，蔓延浸淫，竟數十年而未已。當足利氏盛時，權勢足以相制，及其既衰，驕奢淫逸，既以大權授之家臣，又欲借家臣之力以遂其奪嫡立愛之私，各徒隸乘勢竊權，無復忌憚。乃至五代將軍廢置放逐，疲於奔命，如奕棋然，如傀儡然。比之王室猶有甚者。蓋足利氏以土地兵馬餌豪傑，而無術以相鈐制，並其餌而失之，亦可哀矣！若夫同室鬩鬥，日尋干戈，陪臣輿台，反據人上。至於倫理滅絕，臣弒其君者有之，子弒其父者有之，舉國滔滔不以為怪。斯又尊氏於君臣、父子、兄弟間惟利是視，故上行下效，禍變至此也。嗚呼，可謂亂極矣！信長任用豐臣秀吉等平定近畿，位右大臣，代將軍出令。蠲地子錢，弛徭役，置所司代徙治安土，定關東法制十五條，頗有規模。惜寵任明智光秀，猝為所殺。足利氏管領斯波氏封於尾張，織田氏世為斯波氏重臣，及信長興，屢攻鄰圈。敗齋藤氏於美濃，擊今川氏於駿河，威名大著。帝聞之，密遣使齎詔賜以御用香，令西上平內亂，後又詔賜一戰袍，曰：「朕顧四方，莫如卿武，聞卿已平美濃，其益奮庸宣武，以副朕望。」信長奉詔泣曰：「臣督師，詣闞之日當服此拜賜也。」及是，義昭又走依之，信長以兵三萬人挾之西上，三好氏棄京師去，信長留木下，秀吉護衛京師，修治皇宮而東歸。義昭多失行，信長上書切諫，義昭遂謀伐信長，信長迭攻之，義昭走安藝，詔削其宮爵。信長又破朝倉氏、淺井氏，降六角氏，旋滅三好氏，近畿悉平。分遣秀吉擊毛利氏，毛利亦求和。又親將兵十二萬伐武田氏，獲武田勝賴及其子，割甲斐、信濃、駿河、上野與有功諸將。史稱其以不世出之略，定二百餘年分據之國，事敗垂成，深為可惜雲。秀吉誅光秀，築大阪城，自奏請為關白，置五奉行以議國事。帝在位二十九年，改元三：曰永祿，曰元龜，曰天正。
禪位皇太孫，後陽成天皇嗣。諱周仁，父誠仁親王，母新上東門院藤原氏。秀吉為太政大臣，奏請以其養子秀次為關白，稱大閣。既平海內，約列侯奉戴王室，惟變更田制，重稅殃民。又用兵朝鮮，師出無名，內外疲睏，卒薨於軍。秀吉家微，為人奴，盜其主黃金六兩，買刀劍衣服，偽姓名曰木下藤吉，謁信長於道，乞為奴。信長熟視之日：「汝面類猴，汝心亦必如猴矣。」常命之拿鞋，呼日「猴奴」，試以事，多機智，遂寵任之，使將兵。信長已平京畿，奏為筑前守，改氏羽柴，奉命西攻毛利氏，與之和；歸而討光秀，梟其首。奉信長子秀信為嗣，使居安土，給以近江三十萬石，而命諸將分領織田氏地。信長之弟信孝與舊臣柴田勝家、瀧川一盛謀誅秀吉，秀吉次第削平之。旋以舟師六萬伐長宗我部元親於土佐，元親降，南海平。時薩摩島津義久勢甚張，秀吉令毛利輝元、長宗我部元親集兵招諭之，不從，遂以兵十五萬大舉西伐，入其國，降義久，西海亦平。又將兵十萬北伐，降佐佐成政於富士，入越後與上杉氏連盟而還。複遣使相模諭北條氏政入覲，使陸奧招伊達政宗來降，皆不答。即以兵十五萬大舉東伐，分遣諸將徇關東六十餘城，伊達氏來降，氏政父子亦出降，殺氏政，收陸奧出羽地，關東又平。秀吉用兵如神，所向披靡，於時群雄成俯首聽命。獨德川氏嘗與戰，大敗於長湫，隱忍與和。既拜關白，賜姓豐臣氏，城大阪，徙居之。而築第吉野，名目聚樂。帝與上皇幸其第，留飲五日，又賞花於醍醐，張茗宴於北野，大會諸將，游宴之盛，今古所無。親督兵征朝鮮，薨於伏見城。令德川家康等五大老輔嗣子秀賴，家康任征夷大將軍。開府江戶，大封諸侯，行賞立制，課諸侯，城江戶，城駿府，命諸侯妻子盡住江戶，間一歲乃交代就國。禁西諸侯造戰艦，開長崎港通商。尋辭職，詔以其子秀忠為將軍。帝在位二十六年，改元二：曰文祿，曰慶長。禪位皇太子。自後小松至此凡八世，二百一十九年。足利氏上不知有王室，下不能馭群雄，蹂躪二百餘年。及織田氏稍定大亂，豐臣氏起於人奴，以兵力定海內。德川氏繼興，用力少而坐享其成。至是舉國始知有尊王之義，息戰爭者二百餘年。
後水尾天皇嗣。諱政仁，母中和門院近衛氏。家康定文臣法五章，廷式十七章，武員式十二章，大惰朝廷舊典，始置老中，定幕府及列國郡邑制度，滅豐臣氏，尋薨。家康起於參河，既敗，秀吉與之和曰：「吾將與之定天下，以救億萬生靈。」謬為恭敬，媚事秀吉。嘗於朝會時，親為秀吉整履，秀吉之卒也，握其手托以遺孤。遺命以家康及前田利家、毛利輝元、浮田秀家、上杉景勝為五大老，使決大事。設五奉行如故，使決小事，又設三中老左右之。家康居伏見城，代秀吉視事，利家先卒，既而奉行石田三成等以家康將不利孺子，密與上杉景勝通謀，家康促景勝入覲，不聽，曰：「我受大閣遺旨鎮東奧，何受家康令為？」且數家康背盟十大罪。家康怒，自將伐景勝。三成至大阪，又移檄諸國曰：「諸君苟不忘大閣恩，當合力討家康。」毛利輝元以下侯伯來會者四十餘人，兵凡九萬餘。家康方攻景勝，聞變引軍還，遂與三成戰於關原，大破之，捕斬三成，削毛利輝元八國，僅食長門、周防二國，流浮田秀家於八丈島。景勝聞西諸侯兵敗，亦乞降。家康以關東八國自封，居江戶城，舉所收地分封諸將，惟秀賴僅食七十六萬石而已。既而家康嫁女孫於秀賴，家康居駿府，秀賴居大阪。秀賴既長，群臣欲挾以復故業，竊散金帛募死士，然有國將士無一至者。秀賴時營方廣寺落成，公卿大會，家康遽以鐘銘語涉咒詛，怒，停行慶。秀賴遣使衷懇，又請毀大阪城乞盟。家康佯許之，尋舉兵攻大阪，使人告秀賴母子曰：「仍宥汝，管取一吃飯處。」城破，秀賴母子將出見，使人請二竹輿，不與。時城中火，秀賴母子避火糧倉，東軍圍之，放銃以示絕意，倉中火又起，秀賴母子遂不知所終。有庶子生七歲，後捕斬之六條磧，豐臣氏遂亡。久之，秀忠辭職，子家光為將軍。先是，南洋各島國咸來通商，至是以禁耶穌教故，遂禁呂宋、交趾、占城互市。英吉利、西班牙請互市，皆辭卻。終德川氏之世，惟許中國及荷蘭通商而已。帝在位十八年，改元二：曰元和，曰寬永。
禪位於皇女興子內親王，秀忠女也，是為明正天皇。家光始置大老、小老職，大目附、社寺、奉行等官，營日光廟，頒武家制度十九章，平耶穌教徒亂於天草。帝在位十四年，仍用寬永年號。
禪位皇太弟紹仁，是為後光明天皇。後水尾第四子，母壬生院藤原氏。年十一即位，敕賜宮號於日光廟，每歲納幣，以宗澄親王為東睿山座主，後皆為例。帝性好學，令儒臣講程朱新注。及崩，詔廢火葬。家光薨，子家綱襲職。帝在位十一年崩，改元三：曰正保，曰慶安，曰承應。
弟良仁立，是為後西院天皇。後水尾第六子，母逢春門院藤原氏。在位八年，改元三：曰明曆，曰萬治，曰寬文。以災異頻仍為失德所致，遂避位於凝花洞。
弟識仁立，是為靈元天皇。後水尾第十六子，母新廣儀門院藤原氏。年十歲即位。時宋學大興，有著論攻駁者禁錮之。立朝仁親王為皇太子，自後龜山傳小松之後，不立東宮者十三世矣。始用元授時曆，名貞享曆，自用宣明曆以來，及今亦殆千年。家綱薨，子綱吉襲職。帝在位二十四年，改元三：曰延寶，曰天和，曰貞享。
禪位皇太子朝仁，是為東山天皇，母敬法門院藤原氏。年十三歲即位。綱吉營孔子廟，用儒臣源光國編《大日本史》，立將軍傳、家臣傳，隱示尊王統、斥武門之意。綱吉薨，子家宣襲職。帝在位二十三年，改元二：曰元祿，曰寶永。以災變，自恨菲德，遂禪位皇太子，尋崩。
中御門天皇嗣，諱慶仁，母新崇賢門院藤原氏。年十歲。朝鮮聘使至，家宣從儒臣議，答書稱德氏曰日本國王。家宣薨，子家繼襲職，年四歲，尋薨，子吉宗襲職。帝在位二十六年，改元二：曰正德，曰享保。
禪位皇太子昭仁，是為櫻町天皇。母新中和門院藤原氏。時文學甚盛，蔌生茂卿、伊藤維楨各習古學，新井君美、青木敦書首唱荷蘭學。吉宗辭職，子家重為將軍。帝在位十一年，改元三：曰元文，曰寬保，曰延享。
禪位皇太子遐仁，是為桃園天皇，母開明門院藤原氏。年七歲即位。前將軍吉宗薨。吉宗作律九十章頒行：性好學，務勤儉，慎庶獄，舉賢良，稱中興良主。丹波人竹內式部以武技出入公卿家，不喜幕政，漸露復古之志。家重逐之，公卿坐是奪官爵者十七人。家重薨，子家治為將軍。帝在位十六年崩，改元二：曰寬延，曰寶曆。
後櫻町天皇嗣。諱智子，櫻町第二女，母皇太后青綺門院藤原氏。處士山縣昌貞、藤井右門著論斥幕府，處梟刑。立皇侄英仁親王為皇太子，遂讓位，帝在位八年。改元一，曰明和。後桃園天皇立。諱英仁，桃園第一子，母恭禮門院藤原氏。在立八年崩，改元一，曰安永。無子。
光格天皇諱兼仁，東山帝曾孫，典仁親王第六子，母盛化門院藤原氏。年九歲即位。家治薨，子家齊繼職。俄羅斯乞互市，不許，尋侵掠樺太諸島，凡八年始息。松前、箱館皆置奉行以備之。英吉利亦擾長崎，長崎奉行愧恨自殺。帝在位三十七年，改元四：曰天明，曰寬政，曰享和，曰文化。禪位皇太子，仁孝天皇嗣。諱惠仁，母贈准後東京極院藤原氏。以家齊為太政大臣，尋辭職，子家慶繼職。西洋船擾寶島，家齊令沿海民曰：「蕃船至則發炮，有貿易者嚴絕之。」尋錮處士渡邊華山等，亦以譯述西書被罪也。上皇崩，始復諡法，自宇多帝至此停諡六十世，帝令復之。頒天保曆，在位二十九年崩。改元三：曰文政，曰天保，曰宏化。先是，處士高山正之、蒲生秀實、本居宣長等，或著書遊說，或倡言國學，皆潛有尊王意。及是蒲生作《山陵志》，賴襄作《日本政記》，《日本外史》，舉國益知尊王之義。自後水尾至此凡十三世，二百三十四年。德川氏威力日盛，列侯懾服，人文蔚起，而帝室垂拱仰成而已。
