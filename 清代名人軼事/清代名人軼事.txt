
編《清代名人軼事》既成，有客過存，見而問曰：「子何為而作是書也？」應之曰：「吾欲使新國民取法乎近也。」客曰：「嘻，異哉！子之迂也。今之新國民，神馳乎五洲之表，思窮乎百科之精，方鄙夷漢唐為不足道，而奚屑問及前清，矧乎況而愈下，降至於瑣事遺聞？」余曰：「不然。人類進化，必循矩矱，一蹴莫幾，躐等難越。前有所承，後乃可續；好高鶩遠，勞而無獲；能近取譬，見聞斯確。且子何徇世俗之見，而輕視前清為也？我國文化，清最發皇，人才輩出，軼漢超唐。自更國體，大改故常，一例推倒，餘地莫商。先民典型，力決其防，既無惡之不摘，雖有善而不揚。余為此懼，故先節取其小者、淺者，以示表彰。其間異聞奇跡，均足動人興趣，增人智慧，以引其入德之方。」客曰：「子之宗旨誠是，而子之書則非也。里巷之談，不登大雅，以此迪民，毋乃風馬。若子所言，何等宏大，委瑣如此，奚裨進化？引人以正，猶懼不暇，宏編巨製，充塞屋瓦。不此之圖，而求諸野，自相矛盾，吾見亦寡。」余曰：「不然。嗜奇好怪，人之常情；即小見大，無粗非精；一歸於正，令人厭生。鍾鼓是響，海鳥反驚；竹頭木屑，功乃可呈。瑣聞軼事，大雅椎輪；見仁見智，比類而親，我思古人，馨咳如聞。余為此書，區類十六，分而觀之，滄海一粟。鷃鼠飲河，期於滿腹；學行文章，萬彙亭毒；政體吏治，官方整肅；節氣薄雲，節操似竹；先德留貽，俾爾戩穀；文采風流，針砭塵俗；將才蔚起，風雲叱吒；境遇所遭，無剝不復；科名佳話，文哉彧彧；惟才憐才，益廣樂育；寬大之量，足以載福；旁及異徵，藉新耳目；信命與數，知足不辱；有婦人焉，鬚眉巾幗；類而不類，乃入雜錄。其事其人，浩如海陸，僅此區區，因限片幅。一隅三反，是在善讀。讀而有得，無異鴻博，循途踐跡，進化之橛，因流溯源，先民可作。」客聞言，竟不再問駁。弁此間答，岑樓寸木。
中華民國六年八月編者識。

亭林先生自少至老手不釋書，出門則以一二羸馬捆書自隨。偶邊塞亭障，呼老兵詣道邊酒壚，對坐痛飲。諮其風土，考其區域。若與平生所聞不合，發書詳正，必無所疑乃已。馬上無事，輒據鞍默誦諸經註疏，遇故友若不相識，或顛墜崖谷，亦無悔也。精勤至此，宜所詣淵涵博大，莫與抗衡與！
亭林先生嘗勖其甥徐立齋相國曰：「有體國經野之心，而後可以登山臨水；有濟世安民之略，而後可以考古論今。」此正先生自道其抱負。一部《郡國利病書》，胥在是矣。自漢以下，堪當此語者，殆無幾人。
亭林先生貌極醜怪，性復嚴峻。鼎革後獨身北走，凡所至之地，輒買媵婢、置莊產。不一二年，即棄去，終已不顧。而善於治財，故一生羈旅，曾無睏乏。東海兩學士宦未顯時，常從假貸，累數千金，亦不取償也。康熙丙辰，余在都下，而先生適至。兩學士設宴，必延之上座，三爵既畢，即起還寓。學士曰：「甥尚有薄蔬未薦，舅氏幸少需，暢飲夜闌，張燈送回何如？」先生怒色而作曰：「世間惟『淫奔』、『納賄』二者，皆於夜行之，豈有正人君子而夜行者乎？」學士屏息肅容，不敢更置一詞。陸舒城常言：「人眼俱白外黑中，惟我舅祖兩眼俱白中黑外。」非習見不知其形容之確。
顧亭林獄事，志乘未詳。見於《與顏吏部光敏書》，特錄其略。先是蘇州沈天甫、施明、夏麟奇、呂中偽造《忠節錄》，託名已故祭酒陳仁錫，譏毀本朝，羅列江南北之名士巨室，以為挾害之具；又偽造原任閣輔吳甡一序，詐其子中書吳元萊銀二千兩。事發，刑部定讞，即將沈天甫等斬決，此康熙五年中事也。次年，萊州即墨黃指揮培之僕姜元衡刪易此書，增入黃氏唱和詩，控其主與兄弟子侄作詩誹謗本朝，又與顧亭林搜輯諸人詩，皆有訕語。處士於七年二月在京師聞之，即出都抵濟南，幽縶半年，因援沈天甫故牘，謂姜元衡所控之書，即沈天甫等陷入之書，事旋解，株連二十餘人均得開釋。處士賦詩六章紀其事，有「偉節不西行，大禍何由解」之句，又末章云：「天門詄蕩蕩，日月相經過。下閔黃雀微，一旦決網羅。平生所識人，勞苦雲無他。騎虎不知危，聞之元彥和。尚念田書言，此舉豈足多。永言失一心，不變同山阿。」詩集中皆不載，詳見顏氏家藏尺牘。
亭林先生《廣師篇》云：「學究天人，確乎不拔，吾不如王錫闡；讀書為己，探賾洞微，吾不如楊雪臣；獨精三禮，卓然經師，吾不如張爾岐；蕭然物外，自得天機，吾不如傅山；堅苦力學，無師而成，吾不如李容；險阻備嘗，與時屈伸，吾不如路安卿；博聞強記，群書之府，吾不如吳任臣；文章爾雅，宅心和厚，吾不如朱彝尊；好學不倦，篤於朋友，吾不如王宏撰；精心六書，信而好古，吾不如張召。」百詩先生論人物，嘗稱吳志伊之博覽、徐勝力之強記，自問不如。吾鄉李杲堂先生，最心折萬氏家學，嘗云：「粹然有得，造次儒者，吾不如公擇；事古而信，篤志不分，吾不如季野。」杭太宗太史亦自謂：「吾經學不如吳東壁，史學不如全謝山，詩學不如厲樊榭。」數公皆經術湛精，文章淹貫，尚樂集思廣益，撝謙自下如此。今鄉里晚學粗識徑途，便謂朋輩中莫可與語，志高氣溢，宜其盡矣。
太原古晉陽城中，有傅先生賣藥時立牌「衛生堂藥鋪」五字。乃先生書也。青主善醫而不耐俗，病家多不能致。然素喜看花，置病者於有花木寺觀中，令善先生者誘致之，聞病人呻吟，僧即言羈旅無力延醫耳，先生即為治劑，無不應手而愈。
詩文字畫，皆有中氣行乎其間，故有識者即能覘人窮通壽夭。王椒畦文學浩，嘗述傅青主征君一事。徵君偶於醉後作草書而臥，其子眉亦能書，見而效之，潛以己書易置几上。徵君醒而起，見几上書，愀然不樂。眉請其故，徵君歎曰：「我昨醉後偶書，今起視之，中氣已絕，殆將死矣！」眉驚愕，跽白易書事。徵君曰：「然則汝不食麥矣！」後果如言。蓋徵君精於理氣數之學，故能識微知著如此。
傅山，字青主，一字公之他，太原人。母夢老比丘而生，生不復啼。一瞽僧至門云：「既來，何必不啼？」乃啼。六歲食黃精，不樂穀食，強之乃復食。讀十三經、諸子史，如宿通者。崇禎中袁臨侯（繼咸）督學山西，為巡按御史張孫振誣劾，被逮，山橐饘左右，伏闕上書，白其冤。馬君常（世奇）作《義士傳》，比之斐瑜、魏劭。亂後，夢天帝賜以黃冠衲衣，遂為道士裝。醫術入神，有司以醫見則見，不然不見也。康熙己未，徵聘至京師，以老病辭，與范陽杜越君異，俱授中書舍人歸。山工分隸及金石篆刻，畫入逸品。子眉，字壽毛，亦工畫，作古賦數十篇。常粥藥四方，父子共挽一車，暮抵逆旅，輒篝燈課讀經、史、騷、選諸書，詰旦成誦乃行，否即予杖。
傅徵君山，字青主，山西人，擅皇甫元晏之重名，秉司馬子徽之高節，兼以筆精墨妙，為世所珍。康熙己未，詔求博學鴻儒，當事競為推薦，青主以老病辭，強之再三，乃令其子執鞭，乘一驢車至崇文門外，稱疾荒寺。八旗自王侯以下，及漢大臣之在朝者，履滿其門。堅臥不起，朝廷遂聽其還鄉。是年應試中選者，俱授翰林院檢討，然其人各以文學自負，又復拓落不羈，與科第進者，前後相軋，疑謗旋生，多不能久於其位。數年以後，鴻儒掃跡於木天矣。天下莫不歎徵君貞志邁俗，而有先見之明也。
二曲主講關中，康熙中，初以隱逸薦，後以鴻博徵，皆稱病力辭。自謂不幸有此名，乃學道不醇，洗心不密，不能自晦所致。遂杜門斷交接，朋友詣之者絕不得見。一日，白崑山顧炎武、元和惠周惕至，倒屣迎之，談宴極歡。一時門外瞻望顏色、伺候車騎者駢肩累跡，幾如荀、陳會坐，李、郭同舟，東漢風流，再見今日也。
百詩先生為清代經學大師，記誦精博，而其天質實奇鈍。幼受書，讀百遍始略上口，性又善病，母禁之讀。遂暗記，不復出聲。如是者十年。一日，自覺豁然，再觀舊所研究本，了無疑滯。蓋積苦精力之應也。世之以下愚自諉或托詞因病廢學者，觀於先生，愧可知已。
康熙中年，金陵詩人有三布衣，一馬秋田，一袁古香，一芮瀛客。古香最老，夙館康親王府。芮年少後至，意頗輕之，常短袁於王前。一日，王命宦者出一紙付客，乃賀新婚詩，韻限階、乖、骸、埋四字。外銀二封，輕重各一。能作詩者取重封，留邸；不能者持輕封，作路費歸。芮辭不能，袁獨詠云：「裴航得踐遊仙約，簇擁紅燈上綠階。此夕雙星成好會，百年偕老莫相乖。芝蘭氣吐香為骨，冰雪心清玉作骸。更喜來宵明月滿，團圓不為白雲埋。」王大稱賞，芮慚沮，即日辭歸。
康熙大科，四布衣之一嚴繩孫方被薦，初貽書京師諸公曰：「聞薦舉濫及賤名，某雖愚，自幼不希無妄之福。今行老矣，無論試而見黜，為不知者所訕笑，即不爾，去就當何從哉？竊謂堯舜在上，而欲全草澤之身，以沒餘齒，詎有不得，惟幸加保護。」時有司奉詔敦趣，引疾不許。既抵京，赴吏部，自陳疾不能應試狀，至再四，終不允。御試之日，發題賦詩各一首，中允僅賦「省耕詩」一首而出，冀被放也。聖主素稔其姓字，諭閣臣曰：「史局不可無此人。」仍用翰林。在職五年，嘗侍宴保和殿，和聖製昇平嘉宴詩，稱旨，特命撤御前金盤棗脯以賜，又從容語左右：「嚴某好人，中外皆知。」時論謂旦夕當大用，而中允拂袖遽歸。此固聖天子知人之明，愛才之篤，而難進易退，若中允，真不改布衣面目者矣。
淄川孫先生名若群，學贍晶端，言動有則，鄉里咸稱為「小聖人」。早歲成進士，謁選京師，任少司寇。克溥延之官邸，訓其子彥方，處以廣廈，坐不易床，供以豐餚，食不兼豆，雖隆冬盛暑，衣冠襜如。司寇知孫有二子，已就童試，適是時山左學使者與司寇有舊，將為之地而未詳二子名，屢欲請之，憚其嚴正，終不敢發。先生端居緘默，遇有問難，輒指畫談議，袞袞滔滔，竟晷不倦。凡及門與輦下諸子以製藝就正者，一一評騭，務愜其隱，而運之菀枯、年之修短，皆能於文預決之。康熙癸丑，出為交城令，攜家以行。既而遣其長子歸淄就婚，課以書藝，忽驚歎曰：「嗟乎！吾子其不返乎！」泫然而別。歸未匝月，忽無故自縊死。治交多異政，秩滿遷蜀中州牧，卒於官。迄今過其故里，詢孫姓名或不盡識，詢「小聖人」無不識也。
徐俟齋，不出山者幾四十年。巡撫湯公慕其品望，悉屏騶導，止從一小僮，駕扁舟訪焉。鶴跡滿徑，松影在門，候之良久，竟不獲見，歎息而返。吳人兩高之。
湯文正公撫吳時，嘗屏騶從，再訪俟齋先生於山中。先生避不見面，傳之載籍，世已久知。乃嘉慶年間，忽有人偽造文正致俟齋手劄，有「幸得拜見顏色」等語，其事絕奇。考先生《居易堂集》中，有《偶書侯嬴事後》一篇，文中論姜肱及寡婦人二段，即可證其必無見湯公之事，況集首答王兵備、田汪二知縣等書，少年志節已如此，豈六十外遇湯公而反毀節乎？造此劄者，何至《居易堂集》未曾寓目。揆其意，不過以文正墨跡，世所寶貴，俟齋而曾見文正，尤人所創聞，藉此以炫異談而欺淺識，更難保無射利之思，而不顧厚誣高賢已甚。余見此劄，已得售其偽，而刊刻流傳，恐後人信為真有其事，故特辨之。吾友陸方山嵩《意苕山館集》中有《澗上草堂詩》云：「蕭然廿載閉柴荊，過眼滄桑自變更。千古高風追泄柳，一生心事托侯嬴。採薇得食何憂餓，卻聘無書為晦名。誰似山陰戴處士，死生不忘故人情。」其論正與鄙見相同。附記於此，可與天下後世有識者印證也。
季野先生為萬氏八龍之殿，少未知名，父以為癡，閉之空室中。窺架上書，有雜綴明代事者，題曰《明史料》，凡數十大冊，先抽讀之，數日而畢。伯兄斯年察知之，驚曰：「名士近在吾家耶！」遽白諸父，為易衣履，使從餘姚黃太衝學，遂成名儒。《明史》稿本實出季野先生，而華亭王氏攘之，承學之士，無不知其源委矣。先生在史局時，周旋諸貴人間，不肯稍自貶抑，其題刺則曰「布衣萬斯同」，其會坐則攝衣登首席，岸然以賓師自居。故督師之姻人，方居要津，請先生少寬假，先生噤不答。有運餉官遇賊，走死山谷，其孫懷白金請附《忠義傳》後，先生曰：「將陳壽我乎？」斥去之。後先生兄子言與修《明史》，獨成崇禎長編，故國輔相家子弟，多以賄入京求減其先人之罪，言峻拒曰：「若知吾季父事乎？」其父子狷介如此。萬氏一門，經學史才冠絕當代；其操行之奇卓，亦復不愧古人，此則蕺山南雷道學之緒餘，不僅以文章藻耀振起門第者也。
初修《明史》之時，徐東海延萬季野斯同至京主其事。時萬老矣，兩目盡廢，而胸中羅全史，信口衍說，貫串成章。時錢亮工尚未達，亦東海門下士，才思捷敏，晝則徵逐朋酒，夕則晉接津要，夜半始歸靜室中。季野踞高足床上坐，錢就炕几前執筆，隨問隨答，如瓶瀉水。錢據紙發書，筆不停綴，十行並下，略無罅漏。史稿之成，雖經數十人手，而萬與錢實屍之。噫！萬以老諸生係國史絕續之寄，洵非偶然；錢之才亦曷可少哉！
計改亭東云：「予與陳其年，同讀書於宋司業德宜家，其年居西舍，予東舍，燈火相照。予不能夜坐，而喜早起；其年吟詠必至夜分，而起每遲。其年好為驚豔絕麗之文，予嗜蒼涼古質之作，兩人性不相易，然至相契。」
侯方域，字朝宗，商邱人。祖執蒲，官太常卿。父恂，崇禎間官戶部尚書。方域既世家子，幼從其父宦京師，習知中朝事，而於君子小人門戶始終之故尤熟悉。喜結納名士，與貴池吳應箕、宜興陳貞慧最善。阮大鋮者，故魏閹義兒，屏居金陵，謀復用。諸名士共為檄於大鋮罪，應箕、貞慧主之。大鋮愧且恚，然無可如何。詗知方域與二人者相善也，私念得交侯生，因侯生以交於二人，事當已。乃屬其客陽交歡方域，方域覺之，謝客不與通。時大鋮家有伶一部，以聲技擅名，能歌所演劇，號燕子箋者。又值諸名士以試事集金陵，朝宗置酒高會，趣徵阮伶。大鋮心竊喜，立遣伶往，而令他奴詗之。方度曲，四座稱善。奴走告，大鋮心益喜。已而抗聲論天下事，箕踞叫呶，語稍及大鋮，遂戟手罵詈不絕口。大鋮聞之乃大怒，而恨三人者尤刺骨。後數年，南都擁立，大鋮驟柄用，興大獄，將盡殺黨人，捕貞慧入獄。應箕亡命，方域夜出走渡楊子，依俊帥高傑得免。方域倘蕩任俠使氣，好大言，遇人不肯平面視，然一語輒合，吐出肺肝，譽之不容口；援友之厄，能不吝千金，然亦喜睚眥報復，居鄉時扞文網。崇禎末劇寇李自成圍汴，急詔侯恂出督師援汴，方域曰：「大人受命討賊，廟堂議論牽制，奏請不應，徵調難集，願彼文法，以賜劍首誅一甲科令守，而晉帥許定國師噪，當斬以徇。軍事辦，威立，疾驅渡河，就左良玉於襄陽，約陝督孫公傳庭，犄角於秦，賊乃可圖也。」恂叱曰：「是跋扈也，小子多言！」輒遣歸。方域既負才名，以明經累舉於鄉，輒報罷，尋邑邑致疾卒，年三十有七，是歲順治十一年也。明季古文辭，自嘉隆諸子，貌為秦漢，稍不厭眾望，後乃爭矯之，而矯之者變逾下，明文極敝，以迄於亡。朝宗始倡韓歐之學，於舉世不為之日，遂以古文雄視一世。末年遊吳下，將刻集，集中文未脫稿者，一夕補綴立就，人益奇之。既沒，而文章乃大著。初，陳貞慧就逮入詔獄，鍛煉久之，會大鋮敗，脫歸，後十餘年，卒於家。王師下金陵，吳應箕謀起兵被執，不屈死。方域著有《壯悔堂文》十卷、詩六卷、遺稿一卷，板行。
魏禧稍後出，其文章與方域並名於時。魏禧，字叔子，一字冰叔，贛之寧都人也，生以天啟甲子，後方域六歲，然不相識。方域既早沒，而禧名繼起，與埒之，故世或稱「侯、魏」雲。禧年十一補邑弟子員，試輒冠其曹。後十年，會甲申之變，湣帝死社稷，禧聞號慟，從博士後日哭臨縣廷，居則憤惋吒吒，如不欲生。謀從會給事應憐倡義復仇，不果。已乃謝棄諸生服，隱居教授。禧負才略，善擘畫理勢，終幹微髭，目光奕奕射人，每事前決成敗，懸策而後驗者十常八九。方流賊之熾也，承平久，人不知亂，且謂寇遠，猝難及。禧獨憂甚，移家翠微峰居焉。翠微峰距寧都西十里，四面削起百餘丈，中徑圻，自山根至頂若斧劈然，緣圻鑿磴道，梯而登，出其上穴，如甕口，因置閘為守望，士友稍稍依之，而彭士望、林確齋亦至。士望南昌人，字躬庵，遭亂，喜結客，立義聲，公卿間與禧立談定交，遂偕林挈妻子來家翠微。林故南昌宗室子，變姓名為林確齋，世所稱易堂諸子也。其後數年，寧都中寇，被屠掠，而翠微獨完。禧既謝諸生，益肆力為古文辭，授徒窮山，弟子著籍者常數十人。喜讀史，尤好《左氏傳》及蘇洵文。其為文主識議，淩厲雄健，不屑屑撫擬如世之貌似大家者。遇忠孝節烈事，則益感慨激昂，摹畫淋漓，故其所為《新樂侯劉文炳傳》及《姜埰江天一諸傳》尤工。年四十乃出遊，涉江逾淮，遊吳越，思益交天下非常之人。聞有隱逸士，不憚千里造訪。於吳門交徐枋、金俊明，西陵交汪渢，乍浦交李天植，常熟交顧祖禹，毗陵交惲日初、楊瑀，方外交藥地槁木，皆遺民也。康熙十七年，詔中外舉博學鴻詞，禧亦在舉中，被徵，以疾辭。郡太守縣令更督輒就道，不得已舁疾至南昌，就醫藥。撫軍某疑其詐，以板屏舁之至門，禧絮被蒙頭，臥稱病篤，乃放歸。後二年，赴維揚故人約，舟至儀真，暴心氣病，一夕卒，年五十七。著有文集二十二卷，詩集八卷、左傳經世若干卷。兄詳，字善伯；弟禮，字和公，並有集行世。
論曰：侯方域、魏禧，操行不同，予論次兩家文乃合傳之。方域才氣蹶地，似陳亮，其遭大獄瀕死亦似之。然亮猶登第，一夕而卒；而方域竟妖（夭）諸生，悲夫！明宣德中，周文襄忱薦龔翊為太倉學官，翊辭不就，語人曰：「吾仕無害於義，恐負金川門一慟耳。」而禧之論，以謂翊一門卒，非有知己之恩、國士之責也，既已更立三朝，身逢聖賢之主，而爵然不肯少汙其志，賢已。嗚呼！禧倘自謂與。
毛西河少與兄萬並知名，人呼小毛子。性恢奇，負才任達，善詩歌、樂府、填詞，所為大率托之美人香草，以為其騷激之意，纏綿綺麗，按節而歌，使人淒悅，又能吹簫度曲。遊靖江，當壚馮氏者悅其詞，欲私就之。西河謝曰：「彼美不知我，直以我為狂夫也？」徑去。見施愚山所作《毛子傳》。按西河少年落拓江湖，無復繩幅，《鮚埼外集》痛詆之，他書不多訾議。是舉拒奔女於旅途，尚不失為君子之行。特蒙難出亡，對酒家婦吹簫按節，則仍西河之所以為西河也。
西溟先生性行敦敏，詩文集中敘述家事，多纏綿懇摯之言。嘗客中州，夢食大梨而甘之，欲遺母不果，悵然而醒。因作《夢梨詩》寄兩弟，追溯月日，正其母病黃思大梨，遍覓不得時也。陸橘孟筍，事異情同，純孝至此，猶不獲完髮膚以終牖下，天乎！
余為童子，聞海內治古文者數人，而慈谿姜西溟其一焉。壬申至京師，西溟不介而過余，總其文屬討論，曰：「惟子知此。」吾自度尚有不止於是者，以溺於科舉之學，東西奔迫，不能盡其才，今悔而無及也。時西溟長余以倍而又過焉，而交余若儕輩。其後丙子同客天津，將別之前夕，撫余背而歎曰：「吾老矣，會見不可以期。吾自少常恐為文苑傳中人，而蹉跎至今。子他日誌吾墓，可錄者獨三事耳。吾始至京師，明氏之子成德延至其家，甚忠敬，一日進曰：『吾父信我，不若信吾家某人。先生一與為禮，所欲無不可得者。』吾怒而斥曰：『始吾以子為佳公子，今得子矣。』即日卷書裝，遂與絕。崑山徐司寇健庵，吾故交也，能進退天下士，平生故人，並退就弟子之列，獨吾與為兄弟稱。其子某作樓成，飲吾以落之，曰：『家君云名此必海內第一流，故以屬先生。』吾笑曰：『是東鄉，可名東樓。』健庵聞而憾焉。常熟翁司寇寶林，亦吾故交也，每乞吾文，曰：『吾名不見於集中，是吾恨也。』及翁以攻湯司空斌，驟遷據其位，吾發憤為文，謂古者輔教太子有太傅、少傅之官，太傅審父子君臣之道以示之，少傅奉太子以觀太傅之德行而審諭之。今詹事有正貳，即古太傅、少傅之遺也。翁君之貳詹事，其正實惟雎州湯公，公治身當官立朝，斬然有法度，吾知翁君必能審諭湯公之德行，以導太子矣。翁見之憮然，長跽而謝曰：『某知罪矣，然願子勿出也。』吾越日刊而布之，翁用此相操尤急，此吾所以困至今也。」時西溟年七十餘，始舉於京兆，又逾年成進士，適翁去位，長洲韓公薦於上，得上甲。己卯主順天鄉試，以目昏不能視，為同官所欺，掛吏議，遂發憤死刑部獄中。西溟之治古文也，其名不若同時數子之盛，而氣體之雅正實過之，至不能盡其才，則所自知者審矣。平生以列文苑傳為恐，而末路乃重負汙累，然罪由他人，人皆諒焉。而發憤以死，亦可謂隘狷而知恥者矣。西溟之死也，其家人未嘗以誌銘屬余，而余困躓流離，與其家不通問者，計數已十有九年。姑傳其語，俾眾白於其本誌之所蓄云。
姜西溟太史，與其同年李修撰蟠同典康熙己卯順天鄉試獲咎。時蓋因士論沸騰，有「老薑全無辣氣，小李大有甜頭」之謠風聞於上，以致被逮，姜竟卒於請室。第前輩多紀述此事，而不能定其關節之有無。昔讀鮚埼亭先生墓表，稱滿朝臣僚皆知先生之無罪，而王新城亦有「我為刑官，今西溟以非罪死，何以謝天下」之語，知同時公論，早以西溟之連染為冤。嗣聞先師徐柳泉先生云：「小說《紅樓夢》一書，即記故相明珠家事。金釵十二，皆納蘭侍御所奉為上客者也。寶釵影高澹人，妙玉即影西溟先生。妙為少女，姜亦婦人之美稱，如玉如英，義可通假。妙玉以看經入園，猶先生以借觀藏書，就館相府。以妙玉之孤潔，而橫罹盜窟，並被以喪身失節之名；以先生之貞廉，而瘐死圜扉，並加以嗜利受賕之謗，作者蓋深痛之也。」徐先生言之甚詳，惜余不盡記憶此編。網羅掌故，從不採傳奇稗史，自汙其書。惟《紅樓夢》筆墨嫻雅，屢見稱於乾、嘉後名人詩文筆劄，偶一援引，以白鄉先生千載之誣，且先師遺訓也。
劉海峰先生諱大櫆，桐城人，古文名家。少以文謁李穆堂侍郎，驚曰：「五百年無此作者，歐蘇以來一人而已。」其見重如此。舉博學鴻詞科，鄂文端公業經首選。張文和惡其才，因曰：「此吾鄉之浮蕩者。」因易以劉文定公，先生遂落拓終其身。居京邸，其弟館於明太傅家，先生惡其權貴，乃避居朱都統淪瀚宅，破壁頹垣藹如也。先恭王重其品，終身執弟子禮甚恭，而先生歸鄉後音書杳然，其高傲也如此。
康熙朝，初開大科，一時名士率皆懷刺跨馬，日夜詣司枋者之門，乞聲譽以進。德州田山姜侍郎，方以工部郎中膺薦辟，屏居蕭寺，不見一客。比督學江南，舁以肩輿，從兩驢，載衣裳一箱，五經子史兩方底，蒼頭奴二人，踽踽行道上，戒有司勿置郵傳、給供張，自市蔬菜十把、脫粟三斗，不為酒醪佳肴，惟日孜孜以文章為事。
施愚山先生講學白鷺書院，一日，講「長幼有序」，因自言少年孤露、中鮮兄弟，至於啜泣。座中有鬩牆者，為之悔感。愚山實儒者，其道學轉為詞章掩耳。
吾鄉全太史嘗云：「愚山造詣，殆與魏敏果、湯文正、陸清獻同道而德。魏、湯二尚書，揚歷槐棘，多所發舒；清獻遭摧折而愈顯。愚山於其中最為暗淡，又以工於詩古文詞，反掩其學問之大原。世有合作韓、范、文、富、歐、馬六公年譜者，其必班而齊之。按宣城施先生提學山東時，取士先行後文，敦重儒術。過鄒平，拜伏生墓，以經學日微，授受宜亟，至於垂涕而示諸生。分守湖西，作《勸民急公歌》；歷山谷間，悉窮民狀，作《彈子嶺》、《大坑歎》、《竹源坑》諸篇，以獻上官，時比之元結《舂陵行》。先生少孤露，事叔如父。已貴，叔少不悅，猶冠服長跪。母馬，夙失歡於大母，抑鬱而卒，先生請大母命，循例乞褒封，據地哀陳，始獲焚黃祔廟。順孫孝子，循吏通儒，實兼有之。」謝山之言，信而有徵已。
史立庵先生大成，順治乙未首魁天下。貳宗伯時，同人議裁孝子節婦廩給，曰：「彼分內事，何與朝廷。」先生毅然曰：「為子不孝，為婦不貞，亦何與朝廷？必以法繩之耶！」議遂寢。先生性至孝，會其父思之，繪己容以寄，亦令先生繪己容寄父。先生聞命警怵，晨夕不安。故事，京察六年俸滿，方得請假歸。先生僅四年，不合例，乃上疏自陳曰：「臣父思子不見，思見子之儀容，呼子不來，頻呼子之名字。臣而忍此，不可以為人子，亦何以為人臣？」世祖覽奏惻然，特許終養。及中途而父凶聞至，哀毀成疾，遂以養母家居。（按《今世說注》，稱先生以母病乞養，為當事所格，曰：「吾豈以一官易一日之養乎！」遂家居十年，例應削籍，遇赦免。誤也。）先生充講官，主貢舉，皆有建白，忠孝大節，彰彰如是，詎以一甲進士、二品京堂為輕重歟？
胡稚威，蹭蹬不遇，晚依蒲州田侍郎懋，以太原志屬焉。偶攖疾，太守周西鯨來視，稚威已撤帳，盛服枼奄，舉手曰：「別矣。」既瞑，氣蒸蒸若騰煙，須臾復張目曰：「不能不再生人間，為南人乎，北人乎？」周泣下曰：「南人歸南。」曰：「然。」遂氣絕。
杭檢討名世駿，錢塘人，少舉於鄉，乾隆元年，以鴻博科官翰林院檢討。先生性伉爽，能面責人過，同官皆嚴憚之。乾隆中葉，上思得直言及通達治體者，特設陽城馬周科試翰林等官，先生預焉。日未中，已得數千言，語過戇直，末又言滿洲人官督撫者過多，觸上怒，抵其卷於地者再，已復取視之。時先生試畢，意得甚，方趨同官寓邸食，忽內傳片紙出，言罪且不測。同官恐，促先生急歸。先生笑曰： 「即罪當伏法，有都市在，必不汙君一片地也，何恐？」尋得旨放歸。先生家故不豐，以授徒自給。主揚州安定書院者幾十年，以實學課士子，暇即閉戶著書，不預外事。又疏懶甚，或頻月不衣冠。性顧嗜錢，每館俸所入，必選官板之三者，以索貫之，積床下，或至尺許，其麼麼破碎及私鑄者方以市物，兩手非墨汙即銅綠盈寸。然先生雖若有錢癖，嘗見一商人獲罪鹺使，非先生莫能解，夜半走先生所乞救，並置重金案上，先生擲出之不顧。最不喜讀邸報，里居二十年，同歲或積官至大學士、尚書、總督，先生不知也。歲戊子，劉文定綸適服闋，特旨以吏部尚書協辦大學土內召，過揚州訪先生。先生見其服冠，詫曰：「汝今何官？」曰：「不敢欺，參預閣務者已數年矣。」先生謔之曰：「汝吳下少年耳，亦入閣辦事耶？」鬨堂笑，乃別。先生一歲必兩歸錢塘，歸後無事，或攜錢數百，與里中少年博左近望仙橋下。時錢文敏維城視學浙中，詞館後進也。一日盛暑張蓋往訪先生，頭踏過橋下，文敏已從輿中望見先生短葛衣、持蕉扇，與諸少年博正酣。文敏即出輿，揖曰：「前輩在此乎？」時先生以扇自障，業知不可掩，即回面語曰：「汝已見我耶？」文敏曰：「正詣宅謁前輩耳。」曰：「吾屋舍甚隘，不足容從者。」文敏固欲前，先生固卻之，始尋道反。文敏去，諸少年共博者始從橋下出，驚問曰：「汝何人？學使見敬若此。」曰：「我衙門中後輩耳。」遂不告姓名去。
乾隆癸未，杭大宗以翰林保舉御史，例試保和殿，下筆為五千言，其一條云：「我朝一統久矣，朝廷用人宜泯滿漢之見。」是日旨交刑部，部議擬死。上博詢廷臣，侍郎親保奏曰：「是狂生，當其為諸生時，放言高論久矣。」上意解，赦歸里，原疏留禁中。當日不發鈔，又不自存集中。越七十年，大宗外孫之孫丁大，抱大宗手墨三十餘紙，鬻於京師市，有繭紙淡墨一紙，半乃此疏也，大略引孟軻齊宣王問答語，用己意反復說之。此稿流落琉璃廠肆間。乙酉歲，純皇帝南巡，大宗迎駕，另見，問：「汝何以為活？」對曰：「臣世駿開舊貨攤。」上曰：「何為開舊貨攤？」對曰：「買破銅爛鐵，陳於地賣之。」上大笑，手書「買賣破銅爛鐵」六大字賜之。癸巳歲，純皇帝南巡，大宗迎駕，名上，上顧左右曰：「杭世駿尚未死麼？」大宗返舍，是夕卒。大宗自丙戌迄庚寅，主講揚州安定課院，索諸生肄「四通」。杜氏《通典》、馬氏《文獻通考》、鄭氏《通志》世稱三通，大宗加司馬光《通鑒》云。
顧復初棟高，以經學授司業，年逾七十，不復出山。丁丑春迎鑾，獻所著詩書兩義，蒙恩加祭酒銜。又數年而終。復初，康熙辛丑進士，性倨慢、不合時，官中書，與堂上官齟齬，僅三載即歸田。生平以窮經著書為事，自幼至老未嘗一日不讀書，於五經皆有所發明。掌教淮陰，從遊甚眾。夏日不見一客，堅閉重門，解衣脫襪履，至寸絲不掛，匿帷後，手一卷不輟。辛未經學，惟祭酒無愧色耳。
仁和宋小茗廣文所輯詩話中，載朱竹先生兩孫析產券。清風儉德，可為世法。錄之，曰：「竹老人雖曾通籍，父子只知讀書，不治生產，因而家計蕭然，但有瘠田荒地八十四畝零。今年已衰邁，會同親族分撥付桂孫、稻孫分管，辦糧收息。至於文恪公祭田，原係公產下，徐蕩續置蕩七畝，並荒地三分，均存老人處，辦糧分給管墳人飯米，孫等須要安貧守分。回憶老人析箸時，田無半畝，屋無寸椽，今存產雖薄，能勤儉亦可稍供饘粥。勿以祖父無產遺，致生怨尤，倘老人餘年再有所置，另以續析。」此可與蘇文忠公「馬券」、香光居士「鬻田契」，同為千秋不朽矣。
尤西堂侗，晚年嘗言「不講學而味道、不梵誦而安禪、不導引而攝生，此吾所以異於人也。」築生壙官山，自為之志，構丙舍於兩旁。年八十時，偕老友二三人往來觴詠於其中，風流近代所少。
洪稚存亮吉，負才傲物，清狂自喜。嘗遊陶然亭，遇素不相識者宴客，洪入座，浮一白，曰：「如此東君如此酒，老夫懷抱幾時開。」一笑逕去。蓋襲用楊廉夫句也（廉夫為張士誠強止於宏文館，以指寫塵桌一絕云：「山前日日風塵起，海上年年御酒來。如此風塵如此酒，老夫懷抱幾時開。」）。一日訪張船山，適船山生女，賦一律，成三聯矣。洪見之，續云：「可憐一隊癡兒女，慣替人家做老娘。」後洪以編修言事褫職。
無錫顧祭酒，少治《春秋》，篤好左氏學，晝夜研誦，輒未暫輟。偶懷忿懥，家人以《左傳》一卷置其几上，怡然誦之，不問他事。自壯至老，勤勤訂述，常若不及。夏月閉戶不見一客，卸衣解襪，據案玩索，膝搖動不止，每仰視屋樑而笑，人知其一通畢矣。
調元，世稱弢甫先生，著述宏整。為工部郎，忽棄官遍遊五嶽，人競高之。先生父文侯，真孝子也。家貧，粥角黍於市，親病關鬲，合羊脂和粥以進，終不痊，抱鐺而哭，人為繪「抱鐺圖」。萬徵君光泰贈詩云：「羊脂數合米一掬，病父在床唯啖粥。父能啖粥子亦甘，粒米勝於五鼎肉。升屋皋某無歸魂，束薪斷火鐺寡恩。床前呼父鐺畔哭，抱鐺三日鐺猶溫。恨身不作鐺中米，臨沒猶能進一七。」謂鐺不聞鐺有耳。丁卯冬初，同友乘輪北上，狂飆巨浪中，淚涔涔下，同舟以為性憚波濤，其實見有攜鐺煮粥者，偶觸萬詩也。是編鮮錄尋常詩詞，以此首音節哀惻，足發至性，登之。
厲樊榭徵君，意製拙率，不修威儀。嘗曳步緩行，仰天搖首，雖在衢巷，時見吟詠意。市人望見，遙避之，呼為「詩魔」。
錢辛眉先生大聽，江南嘉定人，中甲戌進士。幼聰敏，過目成誦，凡天文、地理、經史、小學、算法，無不精通，所著《經史答問》數卷，其暢發鄭賈之學，直接嫡乳，非他稍知皮毛之可比。又習蒙古語，故考核金、元諸史，及外藩諸地名。成王言其在上書房時，質莊王嘗獲元代蒙古碑版，體制異於今書，人皆不識，因詢諸章嘉國師，倩其翻譯漢文，因命吾題跋端末。吾方揮毫，先生過而見之曰：「章嘉固為博學，然其譯漢文某字句有錯誤者。吾有收藏元時夔夔所譯漢文，可取而證之。」因歸寓取原文出，章嘉所誤處畢見，故人皆拜服云。聞其歸後，曾著《元史續編》，采擇頗精當，惜未見其本焉。其所著《小學諸書翻切》，頗為精當，惟所講字書，株守許氏《說文》，別解者，皆遭排斥，故取擇頗褊窄焉。
姚姬傳主講鍾山，時袁簡齋以詩號召後進，先生與異趨，而往來無間。簡齋嘗以門人某屬先生，願執贄居門下，先生堅辭之。及簡齋死，人多勸先生勿為作墓誌，其人率皆生則依託取名，歿而窮極詬厲。先生曰：「設餘康熙間為朱錫鬯、毛大可作誌，君許之乎？」曰：「是固宜也。」先生曰：「隨園正朱、毛一例耳。其文采風流有可取，亦何害於作誌？」按秀水、蕭山二先生，其學問有根柢，其立身處世亦未肯隨逐波流，隨園似微有不類。然而姚先生之言，公言也。
姚姬傳在京師，與遼東朱孝純子穎、丹徒王文治夢樓，最稱深友。一日天寒微雪，偕過黑窯廠，置酒縱談，詠歌擊節，旁若無人，明日盛傳都下。既而王自雲南罷官旋里，朱為兩淮運使，聞姬傳歸，三人者相約復聚於揚州。朱特修書院梅花嶺側，一夕植梅五百株，延姬傳主講席，即梅花書院所自始（按：江陰亦有梅花書院，在君山頂）。
袁簡齋先生一生不言釋氏，每遊寺中，僧人輒請拜佛，先生以為可厭。乃自書五言四句於扇頭云：「逢僧必作禮，見佛我不拜。拜佛佛無知，禮僧僧見在。」似深通佛法者。又，先生一生不講《說文》，一日宴會，家人上羊肉，客有不食者，先生曰：「此物是味中最美，諸公何以不食耶？試看古人造字之由，美字從羊，鮮字從羊，善字從羊，羹字從羊，即吉祥字亦從羊，羊即祥也。」滿座大笑，似又深通《說文》者。皆可以開發人之心思。
潘次耕耒，幼時與人賭記，取曆日試之，首尾過目，不遺一字。徐俟齋沒，無尺寸之產，舉孀婦孤孫以托，次耕恤之終其身。
桐城張文端嘗云：「五六年來得一法，一身五官百骸，聽其與憂喜煩苦相纏綿，獨守方寸靈府之地，制為一城，堅閉四門，不許憂喜、榮辱、進退、升沉、勞苦、生死、得失一切之念，闌入其中。或稍疏虞，打入片刻，即忙驅逐，仍前堅守。若此外之聲音笑貌，惟有聽其波委雲屬，與憂喜相浮沉而已。更有安心一法，非理事決不做，費力挽回事決不做，敗壞生平、不可告人事決不做。衙門中事一切因物付物，一事當前，只往穩處想，不將迎於事前，不留滯於事後，用以每臥輒酣，當食輒飽，視斗室如千岩萬壑。燭下濁酒一杯，以解饑劬；清琴一曲，以調心氣。此則一二年來之又一進境，較之昔時急於進退，以致形神交困者，則差勝也。」
無錫有奇士，曰華豫原。方歲乙未，撫吳儀封張公坐事逮，部使者偕制府即訊於潤州，而羈管公城隍廟中，甲而守之，生獰如乳虎，非著門籍，不得輒出入，門生故吏，無敢向邇者。豫原聞難，自無錫疾馳，一晝夜逾三百里，至京口唁焉。既抵廟門，不得入。而顧見有官人傳呼來，帶弓，騎而從者數人，至門，門焉者皆卻立。官人下馬入，從者皆入，豫原則闖然隨之入，數折而達。張公請室門外，即又不得入。徘徊往來，所以屬其門者方故萬端，然卒不得入。門者曰：「客何為者？始吾以客為從官人來，故不誰何客，乃今知妄男子耳。不去且得罪，制府怒不可犯也。」豫原大笑應曰：「若乃以制府嚇我耶！向令吾惴惴制府者，吾安得至此？且天下事不可知，往者張公嘗與噶禮訟矣，部使者按事至再，無直張公者。賴天子明聖，張公撫吳自如，而噶禮卒抵罪。今張公雖就逮，萬一上復有後命如異時事，若等何面目復見張公？」言已，索筆大書其爵里姓名，付門者達張公所，曰：「可達，達之；不可，則以此紙上制府言狀，惟制府死生。」當是時，日漸西夕，而豫原語侵制府益急，門者縮頸。既已無可奈何，則入白守者，而守者亦頗聞餘語色動，為言於張公。張公命之入，豫原乃入，相勞苦如平生歡，良久乃去。越數日，部使者之祠報毀矣。初，部使者視學江左有聲，吳中人士為祠於江陰，歌舞之。當張公之與噶禮交訟也，部使者按事至吳，吳中自士大夫下，遮馬首以千萬數，願無奪我張公。而部使者頗不直張公，吳中人固怒甚。及是役也，部使者與制府劾張公欺謾不讎，罪且至殊死，吳中人咸涕泣不知所為，而會豫原自京口來，具言張公就逮良苦，則益洶洶然，顧無所發怒。豫原遂言曰：「狄梁公之有祠魏州也，其子景暉弗類，魏州人毀之，不復祠。今日之事，得復有香火情耶？」於是眾數千人奔部使者祠下，爭撤屋瓦投之，以臣牛東西曳，榱棟盡折，或焚燒其餘，呼聲動天，埃起漲數十里。明日，制府聞狀，大駭，陰使人廉問主名，疏以去，然竟無如何也。當是時，豫原幾不免，亦以此名聞江淮間。豫原名希閔，著有《廣事類賦》等書行世。其人斂退就懦，粥粥若無能者，而遇公正發憤乃若此，上卒不用部使者議，而驛召張公，命以白衣領倉場職（見方楘如《集虛齋古文》）。
曲園居士曰：所云部使者，乃張文端公鵬翮也，曾以兵部侍郎視江蘇學政。文端亦一代名臣，而此事不能無遺議云。
武進宿儒鄭先生環，乾、嘉之際以經學名宇內，躬行峻節，志在經世。自以學成不得用，常與當路言民間疾苦，於兵政海防屯田尤詳切。人或倦且厭，先生囂囂不已，蓋冀其偶一聽用也。嘉慶十一年，卒甘泉訓導官署。客或往唁，見先生朝衣冠端坐，持筆疾書，客大驚，問先至者，則曰：「先生以丑初疾革，浴畢斂以公服，天始曙，忽起索紙筆曰：『吾注《易》有四卦未卒業，是以回光續成之。』」客坐候至酉，先生始擲筆長歎而瞑，急舁上床，身已僵冷，而卦注畢矣。見包世臣慎伯《藝舟雙楫》，慎伯即往唁之客之一也。按茲事奇誕駭聞，為講學家所弗道，然慎伯非妄言者，且細思其故，儒者讀書一生，時時以濟人利物為志，當耄期進德，欲淨理純，其耿耿不昧之精靈，收攝片時，原可去來自主。此仍聖賢臨深履薄之功，非二氏羽化、涅槃之幻也。
船山太守自萊州引疾，客遊吳中，未及三載，以甲戌三月卒於虎丘山塘寓館，即所謂「樂天天隨鄰屋」者。說者謂其《過常州艤舟亭》句云：「回首大峨天萬里，此中曾有未歸人。」皆詩讖也。逾年，其家人扶柩旋里，後有自都門來者，言船山故人某公，夢其索助資斧還蜀。余初未信其說，後見吳山尊學士手書「題《船山詩集》即寄鮑樹堂太僕」之作，落句云：「身後更傳元伯夢，石交肯讓古人完。」自汪君卒後，見夢於樹堂，樹堂命子以千金歸君櫬，始知實有是事。太僕真不愧通幽范巨卿矣。學士別有句題《船山集》云：「盛名未弭無年憾，生氣恆如現在看。」自注「上用王珣語，下用庾道季語。」王椒翁曰：「此確是挽船山詩。」（按二語見《世說新語》。道季名龢，庾亮子也）。
印印川言，海鹽張芑堂徵君燕昌，少年曾受業於丁敬身先生。初及門時，囊負南瓜二枚為贄，各重十餘斤。丁先生欣然受之，為烹瓜具飯焉。浙中至今傳為美談。
歸安姚鏡堂兵部學塽，學問贍博，品尤高卓。官京師數十年，寓破廟中，不攜眷屬，趨公之暇以文酒自娛，朝貴罕識其面。曾典貴州鄉試，門下士饋贄金者力卻之，惟贈酒則受。因是貧特甚，出不乘車，隨一僮持衣囊而已。所服皮衣冠，毛墮半，見其鞟，每彳亍道中，郡兒爭指笑之，兵部夷然自若也。嘗賦《梅子》詩云：「臭味偏於吾輩近，風懷莫遣女郎知。」一時推為絕唱。其他佳句如《謝人送菜》云：「但使斯民無此色，願教我輩味其根。」《送閔貢甫之揚州》云：「養志未須嫌祿薄，讀書大好是官閑。」皆清妍絕俗。
福州黃莘田任，詩才淹雅，為八閩巨手。宰四會，以耽硯劾歸。許謹齋壬午典試所得士，師弟誼篤，往來淮南十數年，與鄉先生皆相契。乾隆丙戌，紫坪遊閩中，莘田年逾八十矣，談及師門後嗣凋零，園林荒落，太息失聲，老淚盈把。因述生平知遇及當日門廷賓客之盛，紫坪即席贈以詩云：「給諫聲華一代才，珊瑚網向八閩開。千秋盛業傳衣在，不負當年玉尺來。珠湖一曲水雲偏，四十年前泊畫船。燕子歸飛門巷改，傷心莫問舊平泉。秋滿寒原宿草繁，故家文獻幾人存。誰知瘴嶺千重外，白髮門生話舊恩。」莘田讀之淒咽，為之罷酒。莘田禮闈下第，垂翅南歸，資脯告匱，附舟至淮，為同舟子所窘。時許方遠宦，不得已走謁吳中允西李。時吳與黃未識面也。中允一見云：「君即賦某詩黃莘田耶？念中言子久矣。」商之夫人，舉釵環盡付質庫，得百金，為償舟中逋。居久之，資送歸閩，亦莘田為紫坪言。
鄞縣邵學祉先生基，為康、雍、乾三朝近臣，久以卿貳參匭司，先後侍直兩書房，出撫江蘇。方貴盛時，妻不衣帛，旁無姬侍；客至，魚菽蕭然，人多議其矯。及公卒，諭祭使者至門，隘巷不容肩輿，則步以入；矮屋不足以容廣筵，則畢事於簷溜之下。中外知交，始歎公貞操不可及。公子檢討鐸，早卒；孫洪，官至禮部侍郎，克繩祖誥，清恐人知。
陶紫笥進士元淳，崑山、常熟兩尚書之鄉里也。年少入都，能文章，尚志節，季野、百詩皆忘年交之。崑山領史局，季野為之任考索，而頗委紫笥以文。已而為忌者所排，與崑山絕。紫笥甫通籍，一日在翁邸，翁之子，妄人也，辱何義門於眾中。紫笥憤甚，請翁出，以正誼責之。翁護其子，甚不直紫笥。紫笥長揖出，且謂之曰：「明公之力，不過使陶生不為翰林，請從此辭。」已而果不與館選。出令粵之昌化，有惠政。嗚呼！紫笥設當時稍依違其間，驥尾青雲，宜可旦夕致通顯。然而冰山一頹，西江莫濯，安得復與萬、閻諸老宿追逐於文苑、儒林二傳中哉！
朱高安少好學，用志不紛。塾師嘗會飲，公不與，讀書不輟。師命爨夫遺以酒肉，置座間，若無睹也。每見古大儒名臣循吏之行，輒筆記之。讀公年譜，此乃公年十八讀書龍城寺事也。公以康熙三十二年癸酉領江西解，長洲宋太史大業拔之落卷中，評語嘉賞極至，末云：「曠世逸才，伯祥大士之後一人而已。」拔冠多士，以為振靡起衰之式。宋為大學士文恪公子，揭曉相見，歎曰：「河目海口，昔惟先公，今見吾子」，是太史又不僅文章巨眼矣。高安撫浙，崇儉獎廉，諭民嫁娶之節，里黨賓蠟燕會，止五簋，俱有常品，浙人呼為朱公席。道見一婦人盛妝，問其夫，賣菜者，命入署，至廚下，問誰為夫人。時夫人與女奴雜作，婦人莫之辨。公指示之曰：「此炊者，夫人也。」命留侍夫人午飯，饌惟疏菜。食畢，命之出。自是浙俗一變。（按童通副師槐《過庭筆記》載：高安撫浙，見署前屠戶妻，豔飾倚門，召入署，至廳屏後，指一織婦曰：「此我之一品夫人，試觀被服何如、所作何事？汝夫殺生命養家，驕侈乃爾，不速改當杖懲。」於是聞者悚然，益相勉以勤儉，蓋同一事而傳聞互異也。又按袁隨園亦記此事，隱其名，而大肆訕詆。隨園亦通品，其非笑正人、得罪名教，不知是何肺肝？）
江慎修，安徽歙縣人，好窮經，尤精卜筮之學。著《周易釋義》十六卷行世，其析理頗精，創三十六宮之說，謂易中乾、坤、坎、離、大過、小過、中孚、頤八卦，皆無反正，餘可反正者五十六卦，其實只二十八卦，合之成三十六數，其說甚新。又謂河圖順生，洛書逆克，按之皆確有見。館同里某富家三年，兀坐一編，喜慍不形於色，一起居曰定數、一飲食曰定數，富家厭之，辭焉，慎修欣然去。明年重九日，富家集客為茱萸會，慎修適過，主人邀入席。慎修盡三爵、食二饅首，遂起辭。富家挽留，慎修曰：「定數也。」引富人至書室廚後，見有徑寸貼，書云：「三年賓主歡，一日遽分手，尚有未了緣，明年九月九，邀我賞茱萸，酌我三杯酒，數定且歸休，只啖兩饅首。」眾大訝。慎修平生不妄交，惟與同村程翁善。程亦精奇門者，一日同醉歸，程曰：「月色大佳，盍乘興入城乎？」慎修曰：「夜二鼓矣，入城且十里，倘不及返，奈何？」程指道旁石曰：「此石今夜亦至城，何云不及也？」慎修笑曰：「誠然，但此石明日始返耳。」旁觀異二人言，坐石旁驗之，俄有擔酒者以擔後輕，載石去，明午果載回，棄舊處，於是村中咸仙慎修矣。村有戴正者，負異才，過目不忘，聞慎修名，擔簦往學。慎修適他出，戴徑入室，據案翻閱，三日盡讀所藏書。慎修歸，戴師事唯謹，慎修問讀此間書未，戴言盡熟矣。慎修曰：「能用否？」戴曰：「未也。」異日偕戴遊隴上，見黃牛與黑牛觸，慎修問戴曰：「牛孰勝？」戴曰：「黃土也，黑水也，土克水，黃當勝。」慎修曰：「不然。今於令為孟冬、於日為壬子，水旺，土斯廢矣，此理不可拘於一定，而學所以貴於化也。」已而黑者果勝，戴大悟，學業日進，名遂與慎修埒。雍正初，大吏薦慎修於朝，上召見，慎修戰栗不能對，乃薦戴。戴口如泉湧，剴切詳明，上大悅，問：「卿與師孰優？」對曰：「臣劣於師。」上曰：「師優不對，何也？」對曰：「師年耄，患重聽，若所學固勝臣萬萬也。」上嘉其讓，賜翰林。同治中，曾文正公搜遺書，得慎修《周易釋義》，為梓之，行於世。
李伯熙名化龍，自號木洲居士。生時跏趺從母胎出。幼常夜見光明無際，有大士於光中現，提命伯熙甚殷，頃之乃失，自是可以不燃燈燭，能昏坐讀書。其家在波羅南海神廟之西，名曰西台，年十三偕諸小兒往來廟前，題二絕句，人爭傳頌，遂儼然有詩名矣。後以明經入成均，歸教子於家塾，分人禽二門，稍不率則令之從禽門出入。至人家，多命子執雨蓋隨侍，或其子不在，遇雨假蓋與屐，晴輒委棄途間，不瑣瑣以小信為意。日以一驢負薪而炊，家人父子相與折葵煨芋食，雖耕夫漁父即留共餐，執手語，終日無倦容。偶以苦吟，行入一少婦家，思不屬，遽入其幃臥，鼾聲如雷，少婦為具荈以待，比其夫及翁媼還，伯熙尚撫枕推敲，成篇乃起，索筆題之，相笑語，各無嫌猜也。朋友有過，則直言切諫，見通家故人子弟，則坐而詔之，不肖者誨之，相與流涕，甚至杖撻交下，無不跪而受命。晚年臥病西台，有劉生者，見其盛衣冠入學宮，問之笑語如常，而伯熙已於此日逝矣。其篤行遺風，至今不衰，過西台者，哦其壁間詩，如見木洲先生焉。
高螺舟先生鑒，杭人也，彭雪琴侍郎乃其門下士，為言其軼事云：「道光間，先生奉命封琉球國王。禮成，散步於館外，見一屋中有棺焉，前和有題識曰『天朝參將某公之柩』，異而詢之，則乾隆間護送封王之使，至彼國而以病死者也。問何不歸，曰：『海船忌載柩。』先生曰：『是俗忌耳，何足慮。吾當歸之。』謀於副使，副使不可，先生曰：『吾兩人猶彼也，萬一死海外，亦無歸乎？請以吾舟載之，雖沉溺無悔。』而一舟之人亦皆執不可。先生怒曰：『此吾舟也，吾為政！』卒載之行。未一日，風浪大作，舟中人咸歸咎，崩角於先生之前者數十人，請棄柩，先生不可，而風益暴，求者益眾。其勢洶洶，殆不可止。先生歎曰：『彼在外國，固幸無恙；吾載之歸，反棄之海。吾何以對死者乎？汝曹可為設祭，吾祝告死者以不得已之意。』眾聞之踴躍從事。數人舁柩至船頭，又數人為陳設祭品，又數人告具於先生。先生衣冠而出，登木而坐，謂眾曰：『速投之海。』眾愕然，請先生下，先生曰：『吾不下矣，吾與俱投於海耳。』眾大驚，爭前挽先生，先生叱曰：『何敢然！吾意決矣。吾以一柩故，累爾眾人，不投之海無以對生者。然吾不與同投於海，又何以對死者？吾意決矣。』眾人環顧，罔措手足。正相持間，風浪亦息，先生笑曰：『舟平如常，汝曹何紛紜乃爾？姑徐之，風作，再議可也。』於是仍舁柩下。而自此風恬波靜，安抵粵東。參將故粵人，訪其家而歸之。」仁者必有勇，先生之謂歟，而忠信之可以涉波濤，益信矣。先生曾視學廣東，時海警初起，先生屢上封事，且劾粵督甚切，俄授先生衡州府知府。侍郎其部人也，方應童子試，先生見而才之，招至署中，教以讀書作文之法，衡陽一縣應童試者千餘人，入學頗不易，侍郎是歲縣試，正場及初二復，不出前三名，咸擬正案第一，侍郎亦自謂然。及終復之日黎明，麋集縣前，忽府吏持柬來請縣令，令乘轎去，未久即反，點名給卷如常，至正案發，乃第三。越數日，召而語之曰：「以文論，汝宜第一矣，亦知不得之故乎？」謝不知。曰：「府尊意也。終復之日來召我，即為此。府尊曰：『彭某他日名位未可量。一衿之得失遲早皆可不計，今歲在吾署讀書，若縣試第一人必謂明府推屋烏之愛耳，是其終身之玷矣。』」是歲侍郎竟不入學。後數年，始隸諸生之籍。侍郎以此感先生知遇益甚。余謂先生與侍郎皆有古人風也，因並記之。
金壇段若膺大令，七十喪親，如孺子哀，八十祭先，未嘗不哭泣。八十時讀書，未嘗不危坐，坐臥有尺寸，未嘗失之。見其外孫龔自珍定庵續集。可見士大夫非至性天植、操行不瑕者，必不能壹志殫精，成千古絕業也。
吳門石琢堂殿撰韞玉，以文章伏一世，其律身清謹，實不愧道學中人。未達時，見淫詞小說一切得罪名教之書，輒拉雜摧燒之，家置一紙庫，名曰孽海，收毀幾萬卷。一日閱《四朝聞見錄》，中有劾朱文公疏，誣詆極醜穢，忽拍案大怒，亟脫婦臂上金跳脫，質錢五十千，遍搜東南坊肆，得三百四十餘部，盡付諸一炬，可謂嚴於衛道矣。是年南闈發解，庚戌魁多士。夫因果之說，儒者不道，然以一窮諸生，毅然以辟邪說、扶名教自任，其胸襟氣節，豈復第二流人物所有。
泰興吳和甫少宰存義，直南書房時，文宗偶臨幸，見其貂褂黯敝，笑詢之，叩首對曰：「臣自授編修至今，已二十年矣。」上太息，次日即蒙黑貂之賜。後少宰督滇學還，奉命兼署順天府丞，召對時，諭之曰：「朕聞順天府丞，每逢考試，賣卷可得千金，聊償汝在滇之清苦。」少宰視學吾浙，每述及先皇厚恩，未嘗不潸然淚下也。
陽湖孫淵如先生星衍、洪稚存先生亮吉，丱角訂交，並負才望，世稱「孫洪」。乾隆丁未、庚戌兩科，皆以一甲進士授編修（孫丁未科第二，洪庚戌科第二）。孫散館，厲志賦用《史記》「匔々如畏」語。和珅指為別字，抑置二等。蓋和方當國，朝官多趨走其門，先生獨不往來，和銜之，故有是舉。顧舊例鼎甲散部，可奏請留館，即改官亦可得員外郎。時和掌院事，欲先生面謁，先生卒不往，毅然曰：「天子命，何定不可為？某男子不受人惠也。」卒以主事分刑部，出為兗沂曹濟道，權臬事，告歸。洪留館，後一視黔學，以言事謫戍伊犁，逾年特詔放還。夫際乾、嘉全盛之時，卓卓如兩先生者，幸捷巍科，猶不能久於館職，豈天上玉堂果不許文人廁足與？然而兩先生文章經術，衣被士林，其出而服官，一則力避權門，一則昌言主德，清操亮節，體用兼賅。彼拾許、鄭唾餘，竊班、楊貌似，通儒自命，氣節靡然者，豈能望其肩背哉！
吳薗次慷慨義烈，敦尚友誼。長沙趙洞門總憲當柄用時，車馬輻輳，及罷歸，出國門，送者三數人，薗次與焉。其召還也，賓客復集，薗次獨落落然，蹤跡疏闊。合肥龔芝麓尚書，提倡風雅，門生故吏遍九州，歿於客邸，兩孫惸惸孤露，無過存者，薗次則哀而振之，撫其幼者如子，而字以愛女，至於成立，使名家子孫無西華葛帔之歎。風義如是，文章餘技已。章檢討行誼亦純粹，見省府志本傳。
吳江吳茝堂先生名燮，乾隆丙辰，嘗舉博學鴻詞科，不遇，浮沉諸生中。年七十餘，無家室，宿食紫陽書院，後輩輕薄，腸肥腦滿，視茝堂如怪物，無與言者。一日書院課期，蘇州太守孔公名傳炣，點名及茝堂，茝堂趨而前，與太守執手問好，太守怒曰：「汝一老諸生，太無禮節，敢與我抗禮耶！」茝堂遂挺立謾罵曰：「汝父與我同舉鴻博科，汝尚在子侄行，豈有孔門子孫而輕視長者乎？」太守大駭，詢之他人，知其實，蹐謝罪。人稱為「吳書呆」。
常熟翁鐵庵司寇，受要人旨，劾湯文正而據其位，何義門請削門生籍，屢見前人紀載，唯《履園叢話》稱：「即墨郭公琇令吳江時，前撫餘國柱方掌綸扉，徵賄巨萬，不與，嗾人劾奏，虞山司寇從而和之。長洲貢生何焯在京考選，為司寇門生，遂登翁之門嚷罵不已，索還門生帖，否則改稱，不認為師。義門由是知名。」與他說稍異，未知孰是。
國初十郡大社，以宋既庭、尤西堂諸君執牛耳，華亭錢學士金甫與焉。金甫字月江，人頗伉爽，會行觴於千人石，有中翰邵君延齡，猝然問月江曰：「松有錢芳標，豈君族耶？」月江對曰：「無服族叔。」邵君即曰：「此乃非人，前欲補我缺。再三挽我許金五百，我昨往索，轉令閽人飾詞拒我。」蓋國初銓政，尚沿明例，科中需次，若今之候廩截缺，可上下其手也。因大詬。月江時亦被酒，攘臂而起曰：「不知我叔而詈之，是詈叔也，已不可；知我叔而詈之，即詈我也，烏乎可！」勢將用武，幸十郡士交為之解，乃罷去。未幾有鴻詞之舉，月江被徵，而舉主則殊未謀面，促迫就道。至都，進謁，修師生禮，諦視其人，似曾相識，握手問曰：「君知僕相攀之意乎？」對曰：「必有行卷流傳，謬塵青目。」曰：「非也。」曰：「然則知交揚詡乎？」曰：「亦非也，君之得舉，以老拳得之，僕即千人石上作雞肋者。《國策》云：『昔為人妻，則不欲其詈我也；今為我妻，則欲其詈人也。』君為族叔，幾不反兵，茲幸結衣簪緣，庶友朋之詈僕者寡耳。」時徵車未齊，許以庠生人北闈，舉秋試，明年南宮復第殿試二甲，選庶常，宏詞榜發，復列上卷，免其散館，即授編修。居官不改儒素，足不登要人之堂，與竹最莫逆，朱歸後亦引退。有老友劉君最狎，劉君業醫，月江病，藥之，竟卒。劉君大恨，錄其方，置書中，以志戒，不復為人治病。後妻方妊，夢月江來而生，因名曰「夢金」，字曰「甫來」，與月江生平性情言語無一不肖。月江素工弈，夢金四五歲時立足榻上，觀父與客弈，指點勝負，不爽圭撮，品入第二。後父病，倉卒間叩父何方可服，指書中方遂用之，既服，乃大驚曰：「孽矣！此即月江所誤也。」翌日而歿。竊歎密友關切，而粗工自用，即以鹵莽報之。好談歧黃者，尚慎旃哉。
山陽潘解元德輿，所著《養一齋詩文集》與李申耆集同名，其學行亦原本經術，負時令望。阮文達公及朱莊恪公桂楨、周文忠公天爵督漕運時，皆願與納交。文忠至，欲微服往郊外相訪，潘以義無所居，徒駭流俗，力辭。文忠喟然有望塵之歎。世兩賢之。
石門閻正衡，字季蓉，少喜讀書，所居僻陋，書不可得，從友人假得《文選》並注，讀之數月，皆能記。同里某翁家有《史記》，請借不許，請就其家讀之又不許。翁所居少薪，正衡家有山場，請日饋肩薪，乃許之。正衡朝食荷薪攜筆劄往讀之，且讀且寫，數月乃畢。後補諸生，應省試，益鬻產購書數千卷，日夜讀之，其學益充。苦下縣寡陋，復遊學長沙，與黃文琛、龍汝霖、朱克敬相師友，好事者聞其名而訪之，皆謝不見。學政顧雲臣，將以優行貢，巡撫某以是科多乞巡撫恩，正衡獨不知乞恩，持不與。學政以博通古今，孤介絕俗，特疏薦之，旨授訓導。正衡喜抄書，九經、三史、老、莊、管、荀、韓非、墨子、韓文、杜詩莫不手抄。為文章峭勁雄悍，略如半山老泉，然不多作。嘗曰：「文以達理，理不足則氣不充，修辭何為？吾學未至，十年內方當讀書，四十後乃謀著作耳。」謝絕聲華，專精紹述，後來學者，僅見斯人。王闓運以為船山之疇，朱克敬尤推重之，嘗贈詩曰：「閒氣蟠湖曲，開荒毓俊英。經心窮漢宋，文筆掃元明。曠代聞知業，空山獨往情。旂常同一吷，何暇論時名。」
金海住尚書甡，中壬戌狀元，值上書房，質莊親王為其弟子。公善時文應製詩，王善學之，卒以名世。公性直鯁，遇諸皇子有嬉笑者，即面折之；體肥偉，夏日裸體園中，初無忌憚。時禁庭詞臣，皆有所貢獻，公遇萬壽節，貢萊石菊花一枚，號曰東籬。壽友同事者誚其弇陋，公曰：「天子富有四海，何所不備？奚賴吾輩措大所貢獻。其所收納者，聯君臣之情故爾。此物吾所珍惜，故貢諸丹陛，亦野人獻芹意耳。」人皆服其誠樸。
明季講學諸家，入國朝後，東林高、顧兩家子弟，頗能不隕其家學。攀龍從孫愈，世仍廉白，守靜不苟，晚歲清窶至極，啜粥七日矣，方挈其子臨城矚眺，不改其樂。嘗曰：「士求自立，當自不忘溝壑始。」人有仇忿，至愈前，輒自愧曰：「是可令紫超見乎？」鄉人以道學相詆其，至於愈，僉謂此醇備長者也。同縣顧棟高，事愈談經，誨誘不倦，棟高每歎曰：「便便之腹真五經笥，但不為孝先之假臥耳。」儀封尚書撫吳，嘗請主東林會講，愈以疾辭。
寶應劉端臨先生台拱，學宗康成，行儀紫陽。舉鄉試後，兩上公車，不復出。為丹陽訓導，課士之暇，閉門著書。事繼母至孝，常家信來，輒目先覺。一夕，忽心動，遣急歸視，母果病且劇，亟營醫藥以進。母愛之曰：「如吾子不過所生耶。」連遭二親喪，哀毀過情，蔬菲四年，人以為難。
湘陰張力臣名自牧，喜讀書，日盡四萬字。少從其父受毛詩、春秋、左氏傳，既長，尤務博覽，九流百家之書無不讀。喜通賓客，老儒、悍將、文士、浮屠、老莊之流，彈琴、擊築、劍客、醫師以至達官、富商，無不延接，宴飲酬答無虛日。夜二鼓乃讀書，晨起略能背誦。嘗有遊士呈詩數卷，次日復往，閽人難之。遊士怒，叫罵索詩，自牧急出留坐，因誦所呈詩，某章有心得、某章學古太似、某章率意宜刪，竟卷不遺一字。因贈以金，使歸勤學，遊士驚謝而去。

朱文正公諱珪，大興人，年八歲即操觚為文，文體倔聱蒼古，與兄竹君學士筠齊名。年十九登進士，為乾隆戊辰科。時大雨連綿三日，蓋即為公霖雨兆也。純皇帝深重其品，劉文正公復薦於朝曰：「北直之士，多椎魯少文，而珪、筠兄弟與紀昀、翁文綱等，皆學問淵博，實應昌期而生者。」上曰：「紀、翁文士，未足與數，朱珪不惟文好，品亦端方。」數年，外擢山西布政使。時撫軍為黃檢，文襄公之孫也，少年紈絝，貪黷驕奢，公時匡正之。黃以公為腐儒不足與談，因劾公為迂滯，純皇帝優容之，改公以學士，入直上書房。時為甲午春季，蓋已為豫教今上計，公欣然就職，日導上以今古嘉猷。侍講幄十年餘，無一時趨之語，今上甚重之。後以孫文靖公薦，純皇帝曰：「聯故知朱珪通曉吏治事。」遂授安徽巡撫。公以清介持躬，自俸廉外毫不沾取。余業師吳修圃駉，為公所取士，嘗謁見公，時夏日酷熱，公飼吳以瓜，亦必計價付縣隸，其不苟也如此。公經學純粹，愛惜人才，所保薦如荊道乾、王秉韜等，其後皆為名臣。掌己未、乙丑二春闈，所取張惠言、鮑桂星、陳超曾、湯金釗、孫原湘、孫爾準、謝崧等，皆一時知名士。嘗於闈中子夜，搜得吳山尊鼒卷，再三詠讀，大呼曰：「山尊在此！」因披衣叩阮中丞元扉，命其秉燭批點，曰：「其佳處在某處，老夫眼方倦，不能執筆，君可代為之書，此吳山尊文也。」榜發果然，其賞鑒也若此。故其薨日，上甚震悼，親臨奠叕，世共惜之，以為劉文正後一人而已。然性純厚，易為人欺詐。貪吏某知公嗜好，故為衣服藍縷狀以謁公，竟日皆談安貧之論，公深信之。其人以罪遣戍，及赦歸，公掌銓日，力為超雪，欲復其官。彭文勤公元瑞言其貪狀，公艴然曰：「若其人者，可謂忠於朝、友於家，為今世之閔顏，安可辱之以貪名也。」又取文尚引據經典，士多為盜襲獺祭之學，文風為之一變。素嗜許氏《說文》，所著詩文皆用古法書之，使人不復辨識。晚年酷嗜仙佛，嘗持齋茹素，學導引長生之術，以致疽發於背。時對空設位，談笑酬倡，作詭誕不經之語，有李鄴侯之風。余嘗與共宿郊壇，時鮑雙五病劇，余向公惋惜，公岸然曰：「彼祿命方長，安得驟死？」若實有先知者，然雙五果病癒，致位通顯，則公之仙伎，亦未易窺測也。
孫文定公嘉淦，字懿齋，太原縣人。公父以俠聞，殺人，公年十七，與其兄日行三百里，出奇計脫父於獄。中康熙癸巳進士。雍正元年，公以檢討上封事三，曰：「親骨肉，停捐納，罷西兵。」憲皇帝壯之，立召對，授國子監司業，累遷吏部侍郎，仍兼祭酒事。薦教習某，憲皇帝不用，公爭益堅，上擲筆與之曰：「汝書保狀來！」公持筆欲下，大學士某嗬之曰：「汝敢動上筆耶！」公方悟，捧筆叩頭。上大怒，反縛置獄，擬斬。已而謂大學士曰：「孫嘉淦大戇，然不愛錢，可銀庫行走。」公出獄，不抵家。逕趨庫所。果毅親王疑公故大臣，黜必慊於懷，不屑會計事，又聞蜚言，謂公沽名，收銀有縮無盈，乃出不意，突至庫視公。公方持衡傴僂稱量，與吏卒雜坐，勞勞均共，問所收銀有不足乎，公曰：「某所收別置一所，請覆之。」王辜榷良久，無絲毫盈絀，如衡而止。王大奇之，即為轉奏。
方靈皋先生受世宗知，以罪累而致卿貳。性剛戇，遇事輒爭。嘗與履恭王同判禮部事，王有所過當，公輒怒拂袖而爭。王曰：「禿老子敢若爾！」公曰：「王言如馬勃味。」王大怒，入奏，上兩罷之。公往謁查相國，其僕恃相公勢不時稟，公大怒曰： 「狗子敢爾！」以杖叩其頭，血涔涔下，其僕狂走告相公，相公迎見，公云：「君為天子輔臣，理宜謙衝恭敬，款待下僚，豈可縱豪僕以忤天子卿貳？公誤多矣。」 卒怫然去，查長揖謝之，乃已。後復至查邸，其僕望之走曰：「舞杖老翁又來矣。」其憚公若此。公立朝甫一載，政事多有匡裨，嘗密薦來相公保、魏尚書廷珍、方敏愨公觀承、顧河帥琮、方中丞世俊於朝，後皆卒為名臣，而世人皆以文士待公，初不知其直鯁，故表出之。
李文貞公光地，以直撫入相，桐城方侍郎苞叩之曰：「自入國朝，以科目躋茲位者凡幾？」公曰：「屈指得五十餘人。」侍郎曰：「甫六十年而已得五十餘人，則不足重也明矣。望公更求其可重者。」以文貞名儒名相，媲跡皋夔，侍郎猶勉之如此，後之人儻經綸理學，不逮文貞萬萬者，復以諛言日至，讜論無聞，或純任權術，或曲謹小廉，依恃寬大，自命賢相，恐鼎折覆餗之譏，不待終日矣。可不危與！
甘莊恪汝來，吳江人，少任淶水令，有德政。時有御前侍衛某往放御鷹，蹂躪田苗，公即命鎖至庭，大杖數十。大吏聞之驚曰：「某令瘋耶！」因共劾之。聖祖笑曰：「不畏強梁，真民父母也。」因擢其官，後遷至吏部尚書。乾隆初，純皇堅意復三年喪，諸臣莫詳其制，公時任禮部，依據經注，參定大禮，繁儉常理，後皆遵之。後暴薨於署，同事者為相公訥親，因親送其喪歸。訥先入，見老嫗縫紉於庭，訥誤以為奴婢，因呼曰：「傳語夫人，相公暴薨於署矣。」婦愕然曰：「汝為誰？」訥備告其故，老婦汪然大泣，始知即夫人也。訥因問有餘貲否，夫人曰：「有。」啟囊出銀八金，曰：「此志書館月課俸也。俸本十六金，相公儉，計日以用，此所餘半月費也。」訥因感泣，代以衣衾殮之。歸奏於上，上亦感動，命內務府代理其喪，入賢良祠。
施漕帥世綸，有權術，任京兆尹時，金吾帥託公和諾以寵幸冠一時，轎前常擁八騶。施遇諸途，乃拱立道旁，長揖以俟之。託驚駭下轎問之，施忽厲聲曰：「國制，非王公不設騶馬。吾以為諸王至此，拱立以俟，孰意其為汝也！」欲立劾之，訖謝之乃已。同時於襄勤公成龍，二公皆名盛一時，俗呼曰「施青天」云。
陸清獻公稼書作宰時，值丁祭，先期齋戒，恪遵禮經，躬自灑掃廟廷，洗滌祭器，品物豐潔，俎豆維新，升降獻酢，必誠必敬，忽香煙凝結不散，篆成「使仲由來享」五字，蠁真不爽哉！
滄州陳公鵬年，康熙辛未進士，以大學士張鵬翮薦，出知江寧府。四十二年，聖祖南巡，總督阿山借供帳名，欲加賦稅，公力爭曰：「官可罷，賦不可增！」阿銜之。公嘗逐群娼，建亭其上，月朔宣讀聖諭，阿乃劾公大不敬，以此落職，下之獄，絕其食。獄卒憐之，私哺以餅餌。為守者李丞偵知，杖卒四十。曰：「與一勺水如之。」公自問命絕矣。適浙撫趙公申喬過之，叱獄官，得以生。聖祖赦其罪，命入武英殿修書，尋起知蘇州府，《重遊虎丘》詩云：「雪艇松龕閱歲時，廿年蹤跡鳥魚知。春風再掃生公石，落照仍銜短簿祠。雨後萬松全遝匝，雲中雙塔半迷離。夕佳亭上憑欄處，紅葉空山繞夢思。塵鞅公餘半晌閑，青鞋布襪也看山。離宮露出雲霄上，法駕春留紫翠間。代謝已憐金氣盡，再來偏笑石頭頑。棟花風後遊人歇，一任鷗盟數往還。」時總督噶禮以為誹謗，句句旁註而劾奏之，摘印下獄中。聖祖詔曰：「詩人諷詠，各有寄託，豈可有意羅織以入人。」命復其官，尋擢霸昌道，旋升江寧布政使。
武進莊侍郎存與，性廉鯁。典浙江試，巡撫饋以金，不受；遺以二品冠，受之。及途，從者以告曰：「冠頂真珊瑚也。直千金。」公怒曰：「何不蚤白！」 馳使千餘里返之。為講官日，上御文華殿，同官者將俟上起，講儀畢矣，公忽奏講章有舛誤，臣意不謂爾也，奉書進講，琅琅盡其旨，同官大驚，上為少留頷之。
武進管侍御世銘，在台垣負抗直聲。一日與友人酒坐，時和珅以伯爵官大學士，眾譽伯揆無虛日，侍御被酒大言曰：「諸君奚為者？吾方有封事。」 眾皆駭愕，是夕侍御歸邸舍，遽卒。見姚椿所作《管侍御唐詩選書後》，姚聞之洪稚存太史子符孫，符孫得諸太史，太史與侍御同里友善，其言當不謬（按：姚文又云：錢通副灃以劾和珅，奉上命稽察軍機處，為權幸所困，衣食不豫，寒悴以死，世皆疑其被毒，惜翁獨明其不然。惜翁指姬傳先生也）。
和珅柄國時，其家奴多乘高車，橫行都市，無所憚。湘鄉謝侍郎振定，方巡城遇焉，捽而鞭之，火其車於衢，世稱燒車御史。後二十餘年，侍御子興嶢，以固始縣令膺卓薦召見，上從容問曰：「汝即燒車御史之子乎？」不數月，特旨擢成都知府。
漁洋先生以詩鳴海內，而風骨亦自不可及。內大臣明珠之稱壽也，崑山徐司寇以金箋立幅請於先生，欲得一詩侑觴。時先生未大顯貴，怫然曰：「曲筆以媚權貴，君子不為也。」遂力辭之。先生歿後，門人私諡為文介，洵不愧云。見《柳南隨筆》。康祺按，新城得諡出乾隆間特旨，自易名文簡，而私諡無人復舉矣。
劉文正公，當乾隆中久居相位，頗為上所倚任。公性簡傲，不蹈科名積習，立朝侃然有古大臣風。嘗有世家子任楚撫者，歲暮饋以千金，公呼其僕入，正色告曰：「汝主以世誼通問候，其名甚正，然餘承乏政府，尚不需此，汝可歸告汝主，贈諸故舊之貧窶者可也。」有貲郎昏夜叩門，公拒不見，次早至政事堂，呼其人至，責曰：「昏夜叩門，賢者不為。汝有何稟告，可眾前言之，雖老夫過失，亦可箴規也。」其人囁嚅而退。薨時，上親奠其宅，門閭湫隘，去輿蓋然後入，上歸告近臣曰：「如劉統勳，方不愧真宰相，汝等宜效法之。」
盛司寇安，滿洲人，以科第洊至卿貳，頎然嶽立，鬚眉蒼然，以古大臣自命。戊辰春，孝賢純皇后崩，時有周中丞學健、瑟制府爾臣等，以違制剃髮伏誅。有錦州守金文淳者，稟命於府尹，然後剃髮，事發，純皇震怒，命立誅之。公叩首請曰：「金小臣罔識國制，且請命大僚然後剃髮，情可矜恕，請上寬之。」上怒曰：「汝為金某遊說耶？」公曰：「臣為司寇，盡職而已，並不識金某為若何人，如枉法干君，何以為天下平也。」上大怒，命侍衛反接公赴市曹，與金文淳同置於法。公佯然長笑，惟曰「臣負朝廷之恩」而已。後上悔悟，命近臣馳騎並金赦之，公施然叩謝如常。時市曹萬目共睹，曰：「此真司寇也。」次日，上即命公入上書房，傅導諸皇子，曰：「盛安尚不畏朕，況諸皇子乎？真師保之妙選也。」
文端伯相伍彌泰，乾隆四十八年以吏部尚書協辦大學士，明年七月，授東閣大學士，越二月，和珅亦以塚宰拜參知矣。世多以伍相為和珅外祖，以年輩論之似不甚符，或文端女為和珅繼母耳。相傳文端家有急需，公子輩貸二千金於珅，公聞之，語諸公子云：「既已向貸，退還不情。」命取田契價值相當者，署券償歸，珅力辭，使者三返，始勉受。珅之貪汙，殆公所素嫉，故以之示意歟。
李侍御漱芳，四川人。巡視中城，有傅文忠公家奴欒大，恃公之權勢，招徠無賴輩肆行市衢間，無人敢過而問者。公慨然曰：「傅相以忠謹傳家，故能奕祀而保大。其家奴遊蕩，非公所能知者，不可使其風日滋，反貽累於椒房，其攸關甚巨。」乃命捕大，審得實，立登白簡。純皇大悅，立遣戍欒大，傅公罰鍰有差，而擢公為給事中，以旌其直焉。
徐文穆相國本，予告歸杭州，適里中社事正盛，晝夜相競，立戲場數處，各以台上燈聯求書，卻之不可，乃大書曰：「防賊防奸防火燭；費錢費力費功夫。」復書一匾曰：「戲無益。」眾喻其意遂止。是真士大夫居鄉之軌範也。
《池北偶談》記同時御史，敢言惟荊元實、任葵尊二人。葵尊名宏嘉，釣台宗丞族兄也，釣台《清芬樓稿》稱：康熙中，某御史噤不言，人誚為「廌解角」。自公入台垣，而言路始振，章數十上，咸有益國計民生。巡視北城，親王諸府公侯第宅多在轄下，驕悍尤難治。公偶出，有錦衣駿馬突其前，公叱嗬之。眾不敢曰：「此某王所嬖千金旦也。」公大怒，身逐之，隸走卒奔，抵王府，坐其門呼，必得旦乃已。王曰：「是申申者何也？即出，敢若何！」旦出，公叱縛之，予杖四十。王大恚，入奏，天子曰：「非淩汝，行者吾法，汝庇優，虧吾法。」王觳觫稽顙出。馬三爺者，戚畹某弟，登城私，公執而鞭之。告其兄，兄面謝過，已而謀齮齕公。公廷發其奸，某矯辨，天子命掌其頰三十。又聲九門提督罪，詔立斥罷。公嘗慨然流涕曰：「宏嘉之得保首領，天子賜也。」蓋信而後諫，其遇不可及云（又，漁洋詩：「翰林科道兩衙門，齊脫貂裘猞猁猻。昨夜五更寒徹骨，滿朝誰不怨葵尊。」此雖戲言，亦足見公風骨矣）。
德格勒，鑲藍旗人，康熙朝官侍講。李安溪嘗薦其學行，屢召見，論經義。德性骨鯁，不附權勢。偶扈駕巡行，時相明珠見其將向用也，使人累千金為裝，卻不受。會天久不雨，聖祖命德格勒筮之，遇，曰：「澤上於天，將降矣，一陰居上，天屯其膏，決之即雨。」上愕然曰：「安有是？」以明珠對，明珠聞而大恚。二十六年冬，坐私刪起居注，論死，遇赦，以謫藉終。按侍講志節貞亮，芥視千金，因事效忠，志除奸憝，其敷陳經義，蓋漢之劉更生，而非明之藍道行，事雖不成，於薦主有光矣。愛賢如安溪，汲引於先，乃不能昭雪於後，豈亦畏明珠氣焰，恐罹黨禍，姑聽懷忠抱愨之士老死窮荒與！
海保字鹿門，裔出自襄陽孟氏，先世忠毅公喬芳，以從龍勳，隸旗籍，累代有顯宦。君幼侍尊人，宦遊三吳，容止玉立，風神恬定，讀書過目輒了了。弱冠從李申耆先生兆洛遊，極愛賞之。兼精騎射擊刺，拳勇超躍諸藝。性喜任俠，負氣好義，見不平事不惜以身殉之。姑蘇玄妙觀者，一郡遊觀之藪也，士女日集恆萬人。無賴惡少，見遊女少具姿首必環而尾之，甚至一人唱嗬，萬聲應響，四方攢裹，將隻身婦女迫困重圍，恣意戲侮，手摩足弄，無所不至，既將巾履簪珥分劫攜去，名曰打圈。在婦女之寡廉鮮恥者，不以為辱，反以為榮，以為必己之色貌過人方應斯選，且常誇述於人，自鳴得意；而少知自愛者，不幸遇此，亦不免羞憤欲絕。緣陋俗相沿既久，浸習成風，都人士視為慣常，恬不為怪，是以薦紳閨閣有事至觀祈禱，必乘肩輿，從健僕左右護持之，非示誇也，實畏打圈耳。君少時嘗同人救一雛女，得免打圈之辱，其事甚快，故為志之。先是女郎偕一童遊觀中，猝遇眾無賴，窺其意不善，亟攜童踉蹌反走，無奈眾麇集要遮，女東亦東，女西亦西，評頭論足，肆口穢謔，涎視耽耽，不少寬縱，愈逼愈緊，醜態百出。女郎不堪其嬲，宛轉嬌羞，氣急敗壞，倉皇四顧。正無計得以幸脫，適君同人至此，目擊其狀，義氣填膺，忿焰莫遏，慨然謂同人曰：「承平世宙，豈有人家弱息，而聽強暴公然肆虐於光天化日之下！我輩不救護，誰救護者？諸君其謂之何？倘激於義憤，惠然禦悔，抑暴扶良，僕不敏，願助一臂。」同人笑曰：「君又選事也耶？人家兒女，何預卿事？」君白眼爭曰：「誰家無兒女，奈何受狂且窘辱若此？諸君既忍心袖手，不肯向前，僕當獨身任之。」言訖，攘臂躍入人叢，橫身要截，厲聲叱曰：「止，止！鼠子不得無禮！」眾無賴正猖狂暢意，聞君言怒答曰：「吾儕逢場作劇，若何人，敢敗乃公事？」彼此硬語牴牾，一人遽前以掌摑君面，君佝身疾出腋下，反掌搏其背，復以趾踆之顛；一人踵而前，又顛之，連踣四五人，餘乃不敢繼起，始紛紛鳥獸散，女郎之圍以解。於時旁觀如堵牆，初以君文弱鹵莽，恐難攖眾鋒，今幸君勝，歡喜雷動，咸色喜耳語，竊謂「何處少年，重義氣作此快舉？」嘖嘖稱道不置。同人從而慮之曰：「君但快心於一時，懋建義舉，然群兒潰竄，怒形於色，必號召以圖報復，倘眾寡不敵，奈何？」君曰：「實逼處此，詎容中餒，惟今之計，為德不可不卒。請與諸君約，毋短氣、毋貳心，當同衛送兩小歸，縱與若曹遇，共擊無不利。」僉曰：「諾。」蓋君所同來五人，皆好身手，中有陳叟者素號「萬人敵」，年近七十，精神矍鑠，猶能手格虎豹，餘四人亦各矯捷有膽略。因詢知兩小固同懷姊弟，女郎年才及笄，含睇靦腆，意甚德君，告明居址。君領兩人作前導，女郎姊弟居中，陳叟率兩人殿後。行至飲馬橋，眾無賴果召集百數十人，執梃當路，決眥向君，欲得而甘心焉。陳叟鬚髯怒張，大聲囑君與四人第擁其姊弟從間道急行，勿卻顧，若曹來，有老夫在，當以老拳飽之。君既送女郎至家，其父母審悉顛末，感涕稱謝，款洽甚殷，然匆促間兩忘問姓氏，至今君不知其父母為某某，其父母究亦不知君為何許人也。眾無賴見君等護送女郎去且速，又以陳叟獨作後勁，咄咄逼人，料非恆流，氣為之奪，竟不敢犯。君嘗笑謂人曰：「是役也，固兒時選事，但其時亦恃有陳叟在，故吾敢向前。假令爾時吾亦袖手，則陳叟不肯為力，女郎危矣。」其少時負氣好義類如此。里乘子曰：「君從李申耆先生遊，肆力於詩古文詞，向同在高淳營次，相得甚歡。丁巳冬，君攝事巴城，予特造訪，時當歲暮，風雪淒然，封篆無事。君素嗜酒，命童燃爐燒燭，手巨觥，撚髭縱談往事，精悍之色猶見眉宇。今闊別且有十餘年矣，每一憶及之，殊令人神往於蘇長公遇方山子時也。」
陳綺石言回里時，謁蔡文恭公，年逾大耋，豐頤方瞳，精神爽健，接人溫和謙抑，如老諸生。嘗有少時同硯友某，乞文恭囑邑令一事，公婉謝之，轉貽老友番錢數十圓。守正不渝，而又善體人情如此。
順治庚寅、辛卯間，秦公世楨巡按江南，多所除剔，有鐵面之稱。繼之者李成紀，安靜無為，惟日飲醇而已，人目之曰「糟團」。有改崔護「人面桃花」句粘於牆云：「去年今日此門中，鐵面糟團兩不同。鐵面不知何處去，糟團日日醉春風。」
閩中自李文貞、蔡文勤二公重振龜山考亭之緒，薪盡火傳，理學大暢。繼之者寧化副憲雷翠亭先生鋐也。先生隨計入都，寓文勤邸，朱高安方居比鄰，文勤語先生曰：「高安素知子，子可一見。」先生以陸清獻不見魏蔚州為比。後高安禮先焉，乃往見。又一日，孫文定過文勤，文勤語先生曰：「孫公實為子來，當一往以答其意。」先生曰：「不敢也。將有保舉，恐近自媒。」文定終薦之，補國子監學正。乾隆初元，以庶吉士蒙特召，侍阿哥書房講讀，嚴正恪勤，於中貴不假辭色。嗣丁憂，編修余棟以皇太子薨入京，被命留侍諸皇子。公奏：「皇子侍奉之人，必明大義、篤倫理，方於學術性情有助，余棟父喪未葬，若隱忍行走，則講書至『宰我問三年章』，何以措口？於天下風化有關。」於是編修得終制。按公之學，出自漳浦蔡文勤公，文勤則為文貞嫡傳也。公劾奏奪情，侃侃如此，於安溪一脈，不能不謂之青冰（《鮚埼亭集》楊文定公行述，稱余編修奪情時，文定力言其不可，而上收還成命。文定亦安溪高第）。
何文端公（按諡法考，無何文端者。雍正初，吏尚何世基，諡端簡。何實出身翰林，而不得文字，故文端誤記與）居京邸時，一同年詣之，日晏未起，久之方出。客問曰：「尊夫人亦未起耶？」答曰：「然。」客曰：「日高如此，內外家長皆未起，一家奴僕其為奸盜詐偽，何所不至耶？」公瞿然，自此至老不晏起。見桐城張文端《篤素堂集》。讀此，可見何公進德之勇，並可見前輩處朋友間，規過責善，如是其嚴也。
湯文正公斌蒞任江蘇，聞吳江令即墨郭公琇有墨吏聲，公面責之。郭曰：「向來上官要錢，卑職無措，只得取之於民。今大人如能一清如水，卑職何敢貪耶？」公曰：「姑試汝。」郭回任，呼役汲水洗其堂，由是大改前轍。公喜，特保舉卓異。而前任督撫江蘇者，余公國柱也，方掌綸扉，徵賄巨萬，聞之銜恨刺骨，嗾人劾奏，虞山翁鐵庵司寇從而和之。賴聖祖皇帝英明，稔知郭無他故，得以保全。時長洲貢生何義門焯在京考選，為司寇門生，遂登翁之門，攘罵不已，索還門生帖，否則改稱不認為師，義門由是知名。二十六年，郭公內升御史，於半年中參罷三宰相、兩尚書、一閣學，直聲震天下，稱為「鐵面御史」。旋以吳江張令虧空，舉發舊案，株連落職，擬遣戍，幸蒙聖明洞鑒，以郭琇居官尚有風力，免其治罪。二十八年，擢兩湖總督。
鎮洋畢秋帆先生，負海內重望，文章政績，自具國史。乾隆五十二年，先生為河南巡撫。六月廿四日夜，湖北荊州府江水暴漲，堤隤城決，淹沒田廬，人民死者以數十萬計。七月朔日，得襄陽飛信，先生即於是日先發藩庫銀四十萬兩，星夜解楚賑濟；一面奏聞。高宗皇帝大加獎賞，以為有督撫才，不數日即擢授兩湖總督，兼理巡撫事務。先生為人仁而厚，博而雅，見人有一善，必諮嗟稱道之不置。好施與，重然諾，篤於朋友，如蔣莘佘、程魚門、曹習庵諸公身後事，皆為料理得宜，雖千金不顧也。家蓄梨園一部，公餘之暇便令演唱。一日，客同坐觀劇，謂先生曰：「公得毋奢乎？」先生笑曰：「吾嘗題文文山遺像有云：『自有文章留正氣，何曾聲妓累忠忱。』所謂大德不逾閑，小德出入可也。」客始服其言。時和公相聲威赫奕，欲令天下督撫皆欲奔走其門以為快，而先生澹然置之。五十四年夏，和相年四十，自宰相而下皆有幣帛賀之，惟先生獨賦詩十首，並檢書畫銅瓷數物，為公相壽。人曰：「公將以此詩入冰山錄中耶？」先生默然，乃大悟，終其身不交和相。六十年二月，貴州苗民石柳鄧、湖南苗民石三保第聚眾劫掠，人民震恐。先生聞之，即馳赴常德，籌辦滅賊之計。事既平，尚駐辰州，以積勞成疾，卒於當陽旅館，年六十七。後二年，和相果伏法。
魏廷珍，字君弼，直隸景州人，康熙癸巳探花，精於算法，賦性骨鯁，累遭世廟訓飭，而向用不衰。總督漕運時，上命國師文覺往南朝山，儀衛尊嚴等王公，所過地方官員膜拜如弟子，至淮督關，年希堯首行此禮，大學士河督嵇曾筠不得已從之，魏獨植立徜徉，且上疏言「臣不能從佛法」，上亦不之罪也。
陳恪勤之被逮入都也，除夕市米潞河，主人問：「客何來？」曰：「陳太守。」「是湘潭陳公邪？」曰：「然。」曰：「是廉吏，安用錢為？」反其值，問寓何所。次日門外車檻檻饋米十石，書一函，稱：「天子必再用公，公宜以一節終始，毋失天下望。」紙尾不署姓名，問擔夫，曰：「其人姓魏。」訪之，則閉戶他出矣。蓋隱君子也。
蒙古典屬佛爾卿額，順義王俺答裔也。其祖錫拉被擄，至隸上駟院牧馬，仁皇帝於內苑閱馬，見其竟日無怠容，曰：「此金日碑儔也。」因擢侍衛。憲皇帝御極，廉親王允禩等覬覦大位，拉公首發逆謀，憲皇帝悅之，擢內大臣，其子孫皆膺膴仕。公其長孫也，年十六，即擢宿衛。嘗擎蓋於馬上假寐，誤驚御騎，純皇帝惡之，以貴臣子不即責，倘佯禁闥三十餘年，未逾一級。公性滑稽作謔語，時上最喜讚禮郎，多有至大位者，公曰：「蜩蟬輩亦足貴耶？某雖不肖，實能揣摩其調，秋娘縱老，猶可獻倚門技也。」因與擢其選，上大喜曰：「爾亦能作是耶？」立擢鴻臚卿，未逾年，授副都統。時和相擅權，旨未下，時有賀之者。公告人曰：「余之升擢，猶弈者反著，其子尚未定也。」人爭笑之。公素不信佛，謂世無輪回事，病革時呼子孫環列榻前，眾以為有遺囑，公忽張目曰：「此時目前尚無一鬼，至是終無鬼矣。寄語世人，莫信浮屠說也。」語罷，瞑目逝。是臨終尚作笑柄也。
姚石甫《識小錄》云：「衢州人言，院總陳鵬年始為西安令。行鄉徵糧，至徐忠莊公言祠，徐氏子孫張公像，陳為之避坐。更至留氏祠，留氏亦張夢炎像，陳見之大怒，仆像於地，杖之二十。先是留氏子孫猶盛，多興者。自杖後，留氏遂敗，乃無入庠者。」按恪勤此舉，未見他紀載，其嫉邪崇正足為士民勸懲。墨綬翩翩，已綽有名臣風範矣。
掖縣李侍御森先，巡按江南，誅鉏豪右，有海忠介之風。中讒被逮（按，李自選御史兩經革職，俱起原官，後又以言事謫戍尚陽堡，尋赦還，至是已四黜矣）。吳民號泣攀送者數萬人，既登舟，僚屬相顧揮涕。松江知府李正華最後至，攜一酒瓢，滿酌送侍御曰：「吾曹期不愧天日，不愧朝廷，不愧百姓耳。成敗利鈍，造物司之。今日不行，榮於登仙，諸君何至作楚囚相對耶？」侍御為掀髯大笑。正華，獻縣人，守松多惠政，王漁洋稱為近日廉吏之冠，宜其與侍御臭味相孚與。
趙恭毅申喬登第後，以古道自居，人爭厭之，公託疾歸。曾買妾媵，其家故族女以負債故賣之，公覘知之，慷然曰：「吾奈何乘人之急，以汙其節？馮商之舉，不可為之繼乎！」乃立送女歸家。事漸聞於朝，仁皇帝知之曰：「此古誼之士也。」公聞命出，待至公卿，以廉直著。任司冠時，廉邸伶人殺人，欲倩公出其罪，公謝曰：「天子之法，不能為王屈也。」憲皇帝重其人，登極後屢獎譽之，以為人臣之式云。
張文和公性寬厚，而馭吏特嚴。長吏部時，知有蠹吏張某者舞弄文法，中外官屢受其毒，人呼為「張老虎」，公命所司重懲之，朝貴多為營救，公不為動，時稱公「伏虎侍郎」。一日坐堂上理事，曹司持一牒來，曰：「此文元氏縣誤書先民縣，當駁問原省。」公笑曰：「若先民寫元氏，外省之誤；今元氏作先民，乃書吏略添筆畫，為需索計耳。」責逐黠吏，而正其謬，同官服其公敏。每見外官有事於銓部者，為吏所持，輒至質衣裝、貨車馬，舉債出國門。甚或蹭蹬終其身，如文和之察弊，亦中人才智所易及，乃畫諾坐嘯，目擊狐鼠之橫行，而噤不一詰，豈有所卻顧與。
湯蕭山初入史館，朝貴爭羅致之，謝不往。而時時徒步從大興朱文正公遊，請業督過，如古聖賢相為師友。前後大庾戴公、鉛山熊公延館其家，雖居門下後進，諸國老大人皆嚴憚之。
郭侍郎嵩燾，家居時好危言激論，龍汝霖作《聞蟬詩》規之曰：「商氣滿天地，金飆生汝涼。撩人秋意聒，忤夢怨聲長。畏濕愁霜露，知時熟稻粱。隱情良自惜，莫忘有螳螂。」嵩燾和曰：「飽諳蟬意味，坐對日蒼涼。天地一聲肅，樓臺萬柳長。杳冥通碧落，慘澹夢黃粱。吟嘯耽高潔，無勞臂引娘。」又：「樹木千章暑，山河一雨涼。陰濃棲影悄，風急咽聲長。秋氣霑微物，天心飫早梁。居高空自遠，塵世轉蜣蜋。」
浙右老儒某君者，與許竹篔侍郎為布衣交，自侍郎持節歐西，即入其幕中，十餘年未嘗一日去左右。某君嘗為人言：侍郎下獄之日，晨起，都市尚平安，寂寂無所聞。日哺飯罷，方坐書室中與某君閑談，一面令從者駕車，云將赴總署。未及整衣冠，忽閽人持一名刺入，云有客求見。侍郎審其名，非素所識，令閽人辭以即赴總署有要事，不暇接見。閽人出，須臾復入，則來者自云係總署聽差武弁，奉奕劻命，請許大臣即入署，兩邸諸堂已先在，云有要事待商也。侍郎乃出見之。立談數語，某弁即辭出。侍郎乃入具衣冠，語某君曰：「昨晚散署時，未聞有何要事，何今日兩邸諸堂同時俱集耶？」某君曰：「想必有事。公出，我亦欲至城外，看外間消息如何？」言已遂去。俄復入，云請公之某弁尚未去，方在門外，顧盼非常，甚可疑詫，且總署武弁數人吾備識之，未嘗見此人也，公可多帶數人去，有不測當飭其還報也。侍郎笑置之，不以為意。及驅車出胡同口，則尚有提署番役數人俟焉，某弁一指揮，爭蜂擁侍郎車，不東向而北駛。問何故，則曰：「今日議事在提署，不在總署也。」有頃至步軍統領衙門，某弁即扶侍郎下車，而盡斥其從者使還，曰：「此間有人伺候大人，不須汝等矣。」侍郎入，引至一小室內，即反扃其門而去。侍郎聞隔壁室內有一人叱吒聲，審之，即袁太常也，然亦不得相見。從者既歸，某君大驚愕，急詣王文勤宅探問消息，並請其論救。文勤尚不信曰：「頃散直時，並未奉旨，安得有此事耶？」某君奔走終夜，卒不獲要領。三鼓後，始聞侍郎及太常皆送刑部。次早，又得刑部某部郎密書，謂頃者堂官從內出，即飭預備紅絨繩，恐目前即有不測。故事：大臣臨刑，必用紅絨繩面縛也。某君得書，欲詣文勤乞援，甫出門，聞人言囚車已出城，急奔赴西市，則二公皆已授命。監刑者徐侍郎承煜，已驅車入城復旨矣。

劉文正公豐範嚴正，如對神人。數十年中，目中並未見有此等氣象者。每直軍機處，閉目坐，聞人言事偶誤，張目侃侃直陳。內侍傳賜食物，謝恩隻領，從不與內侍交一言。後高雲從案，大臣多罹罪者，獨不及公。其端嚴慎密如此。
姚制府啟聖，從良親王平耿逆有功。《隨園文集》載其任南海令，前官有虧空數萬，公盡任之，解其囚使去，而己鑄十萬彈，往謁良親王。王與之語。大奇之，因檄兩廣有司均其所虧云云。余聞姚氏子云：公為虧空事已罷官，解送歸旗，抵揚州，暫寓於兩淮商程氏家。次早，公起沐面，程氏子窺其貌偉然，語其父曰：「某縣令非久在人下者，昨聞其為前官代認虧空罷斥，吾家廣蓄貲財，何不可借彼以償國帑，使彼得復其官，他日必獲其報也。」其父從之。公因得復官，及後大用，以十倍償程氏子，程氏因而致富。
湯文正斌撫吳時，有司報湖蕩蓮芡，公駁還，吏固以例請，曰：「例自人作，寬一分則民受一分之賜。且蓮芡或不歲歲熟，一報部即為永額，欲去之得乎？」常熟縣奴訐告其主父，國初時得隆武偽劄，迫主遠遁，欲據有主婦。公曰：「國家屢更大赦，此草昧事，何足問，而逆奴以協其主乎？」追劄燔之，斃奴杖下。常州守祖進朝有惠政，落職，公奏留之。祖製衣靴欲奉公，久之不敢言，乃自著之。人謂公之廉直似海忠介，而去其煩苛，精敏似周文襄，而行以方正，若其學識純粹，世惜其用之未盡者，又非二公之所得而比矣。公學宗孫夏峰先生，自言為方面時，居官行政，只遵寧陵呂叔簡《從政錄》，行之不盡。惜文集不全，今所刊《湯子遺書》數種，皆失本來面目。
湯文正撫蘇，奏毀上方山五通神廟，世以比之狄梁公、程明道，至今嘖嘖。考同時漢軍郭尚書世隆督浙閩時，閩俗信鬼，多淫祠，黠者斂錢民間，輒數十萬，尚書檄諸州縣毀之。離省治八百里，有山奉五顯神，廟貌壯麗甲閩中，一日野火自起，燼無寸椽，火熄而檄適至，仁廉剛直之氣震懾淫昏。公是舉可質文正矣。
湯文正公撫蘇，步訪徐枋，枋避而不見。任潼關道副使時，朝邑雷子霖以理學顯，文正治事之暇時造其廬，以誌景慕。考後漢陳蕃守豫章，禮下徐稚；守樂安日，亦特設一榻，以待周璆。自來賢者蒞官，固無不以訪隱求賢為汲汲也。當文正赴嶺北道任時，雇一騾，載襆被出關去，及移疾受代，衣物了無所增。文正之奏革淫祀，投五通神像於湖中，世多紀之。先是，上方山民，掘地得碑，其文曰：「肉山酒海，遇湯而敗。」可知淫昏氣焰，必待正人得位而始衰，亦早有定數也。
湯文正內召去蘇，其夫人乘輿出，有敗絮墮其輿前，老少見者為泣下。至京，貧益甚，賃居委巷，禦寒只一羊裘。冬月入朝，衛士識與不識咸目之曰：「此羊裘者，即湯尚書矣。」先義行公，最喜談于清端、陸清獻及文正遺事，嘗訓人曰：「清儉未必皆名臣，名臣未有不清儉。」
稼書先生權直隸平山時，偶入都，同年徐健庵司寇來會，具述時相明珠仰慕意，勸先生往投刺。先生以縣務倥傯，不敢久留京師為辭，越日來束裝行矣。先生作宰時，嘗作《勸盜文》，遣吏往獄中誦讀，大略謂：「一念之差，不安生理，遂做出此等事來，受盡苦楚，然人心無定，只將這心改正，痛悔向日的不是，如今若得出頭，從新做個好人，依舊可以成家立業」等語，一時獄中痛哭失聲。嗚呼！今之從政者，特患無先生用心耳。清獻以康熙壬申十月歸道山，明年冬，會推直隸江南學院，廷臣咸擬翰詹大僚，上皆不允，特旨直隸著李光地去、江南著陸隴其去。相國王文靖公熙奏稱，陸某已經身故，上曰：「何不啟奏？」對曰：「七品官在籍身故，無啟奏例。」上嗟歎久之，曰：「本朝如這樣人，不可多得了。」清獻貞廉忠鯁，沒後猶受知君王若此。
紀河間性坦易，喜滑稽，名言雋語流播最多，相傳其奏對之敏捷，亦為一時朝士所深佩。嘉慶初，實錄館請議敘，或言其過優，仁宗以問公，公不言可否而對曰：「臣服官數十年，無敢以苞苴進者，惟戚友浼臣為其先人題主或銘墓，雖厚幣輒受之矣。」上恍然曰：「然則朕為先帝推恩，何嫌其厚？」遂如所請行。此猶小事也。乾隆某年，考試差後，有宣布前列詩句者，台臣密以告。將興獄矣，高宗召公問之，公頓首曰：「如臣即泄漏者。」問何故，曰：「書生習氣，見佳作必吟哦，或記誦其句，欲訪知為何人手筆，則無意中不免泄漏矣。」天顏大霽，遂寢其事。
時于清端公成龍總督兩江，素清介，抵任時，群吏飾廚傳不受、饋餼牽不受，一郡不知所為。按察使某公，年家子也，從容言公過清嚴，則上下之情不通，某意欲具一餐為雅壽，公笑曰：「以他物壽我，不如以魚殼壽我。」按察使喻意，出以千金為募。雷翠亭者，名捕也，出而受金，司府縣握手囑曰：「我等顏面寄汝矣，勉之。」翠亭質妻子於獄，偵知魚方會群盜張飲秦淮，乃偽乞者跪席西，呢呢求食。魚望見疑之，刃肉衝其口，雷仰而吞，神色不動。魚咋曰：「子胡然？子非丐也。子為於清天來擒我耳。行矣，健兒肯汝累乎！」翠亭再拜，群役入，跪而加鎖，擁之赴獄，司府縣賀於衢。是夕，公秉燭坐，樑上砉然有聲，一男子持匕首下，公叱何人，曰：「魚殼也。」公解冠几上，指其頭曰：「取。」魚長跪笑曰：「取公頭不待公命也。方下樑時，如有物擊我手，不得動，方知公神人。某惡貫滿矣。」自反接，銜匕首以獻，公曰：「國法有市曹在。」呼左右飲以酒，縛至射棚下，許免其妻子。遲明，獄吏報失盜，人情洶洶，司府且相賀者轉而為尤，趨轅將跪謝告實，而公已命中軍將魚殼斬決西市。
阿文成公持節堵青龍岡工，副將李榮吉以為進占得占，大工所深忌，宜緩之，得突而後進，以防陡蟄。文成斥其撓眾，急趣之。既合龍，文武皆賀，惟榮吉不至。召之，則於壩上再拜使者曰：「為榮吉謝公相，壩實未穩固，榮吉不敢以賀公相故。」離工致疏虞，督土料追壓，閱兩日竟不守。文成中夜聞壩蟄，馳至，榮吉已掛纜落水。文成令曰：「能生之者，官擢三等，兵吏賞千金。」未幾，舁榮吉至，文成垂涕，親去其濕衣，以上賜黑狐端罩護之，良久乃蘇，文成遂自劾而薦榮吉。竊謂李副將膽識過人，不阿貴近，其才豈獨可以任河工；而文成忠實勿欺，不肯屈人材以怙己過，震無咎者存乎悔。宗臣器量，洵乃可法可師。
徐文定公元夢，舒穆祿氏，楊武勳王裔也。公父生公時，夢一老叟至，自云徐姓，因以命名為誌。公中癸丑文進士，與韓慕廬同榜。高不逾人鼻，艴然為紫纓絡。性和靄，遇大節侃侃。雍正中，廉王允禩、貝子允禟以覬覦大器，世宗命諸大臣議其罪，公首言：「二王之罪，誠不容誅，願皇上念手足之情，暫免一時之死」等語。情詞肫摯，上為之動容，尋以罪謫為中書舍人。公即抱案牘、持鉛管，從事諸同侶有遜之者，公曰：「否，此僕之職，敢不黽勉從事。」退與諸舍人講寅誼，其不苟也如此。其孫舒文襄公，復以勳業見稱於世。
德大塚宰瑛，由伊犁披甲，官參佐領，經阿文成保舉改授京卿，清慎勤恪，名德老成人也。官司寇時，會同宗令、宗正、親王等，審訊府庫失銀一案。眾欲坐兩庫丁罪，開釋原竊主，以全宗室誼。公云：「國有常刑，案從其實。果宗室人犯竊，罪無可貸，尚有議親典在，只圈禁耳。若卸坐庫丁，則妄殺兩無辜矣。」執不從，眾不能強。又本部失銀一案，審究數月，庫丁時認時翻，不得贓據。承審官請用大刑，眾堂官並總理之大學士蔗林先生均已畫諾，公執不畫，責承審者云：「未有時值熱審，尚敢擅請大刑，且並無贓據，安得妄用此以求贓耶？」眾色沮，蔗林先生亦甚欽服。刑部堂官，每月得飯食銀八十金，長牧庵麟來攝事，知公苦況，囑所司者以此分移送公，公云：「我苦自有我所應得，長公即無需此，此非私物也，乃國家豢養之費，安得強為我有耶？」其操行辦事，豈尋常具臣所可比哉！聞公精翻譯，在新疆時，曾將朱子《通鑒綱目》翻譯一過，其根柢有自來也。
西林鄂文端公爾泰總督雲貴時，雲撫江陰楊文定公方獲譴，新巡撫朱綱多方羅織，至欲用刑訊。兵民洶洶，為文定頌冤，謀群起擊綱，公好言撫慰之，復厲聲責綱曰：「過湯陰岳忠武廟，見鐵人乎？」獄得解。高宗即位，首召文定，文定旋奏公處置苗疆非善策，公不以為忤。文定沒，公經紀其喪，哭之哀。世宗時，合河孫文定公被誣有婪贓，據以入告者，親王也。上詢之鄂文端公，公曰：「孫嘉淦性或偏執；若操守，臣敢以百口保之。」上意解，即命公弟訊問，事白，抵誣者罪。公弟名爾奇，時與文定同以少司空兼祭酒，亦賢者也。
甘莊恪官粵西臬司，平反一冤獄。宣化縣有武舉黃國寧家失盜，陸續緝獲九人，府縣審明，定招解司。其首犯某，則黃國寧之婦翁也。公疑之，示期親審，喚首犯某至，但痛哭嗚咽不能出一語，公曰：「爾以婦翁行劫女婿，良心喪盡，自作自受，尚有何詞？」因訴曰：「天下豈有此人情哉？小人女兒現在，親戚往來無少異，何為邀外人行劫女兒家？求爺細察之。不然，小人死不見天日矣。」公曰：「汝既非真盜，府縣審時，何為輸服乃爾？」泣曰：「三木之下，何求不得？等死耳，較猶緩須臾也，何憚而不招哉！」公令言其情，供曰：「女婿家失事之次日，聞而往視，時盜已遠颺，小人為潛行踩緝。今所獲在官之黃必正等，皆小人所緝獲者。各盜銜恨，遂誣以招邀為首。府縣不察，夾打成招。」又審至一廖日恆者，察其狀貌，為樸實農民，不類盜，又疑之。訴曰：「小人冤無可辨，惟現有一證求驗。」視之，乃織布所用之扣，以分析經絲者。詰：「此何為證？」答曰：「盜憑贓定，所以指為盜，以家有白布一疋，此布乃小人母所織，即用此扣經而成之者，共幾千幾百幾十扣，試取驗之。」細數贓布，不爽一絲。詰：「爾既非盜，縣役何為至汝家起贓？」答曰：「盜等誣扳也。小人與武舉村鄰，因往某山取竹備用，見黃必正等五人在山中偶語，怪之。次日，聞黃家失盜，因思必某等所為，遂語泄，諸盜乃以此弋獲。盜等銜恨，遂誣扳受累。」徐審至黃必正等，反復究詰，乃合供此內九人，惟必正與某某等五人實同夥行劫，其武舉之婦翁及廖日恆等四人，皆誣扳者也。由是四人始得昭雪。嗚呼！聽斷之際，不能平心靜氣，揆情度理，徒使三木以從事，其不至天隕霜而鬼夜哭者幾希。
桂林陳文恭公，以翰編改文選司，蓋由特達之知，信文恭之清正，特簡以清銓政耳。我朝設協辦大學士，亦由文恭始，蓋一時乏缺出，特設此銜以明眷重之意。其撫江蘇時，值旱饑，遣官至湖廣買米數十萬石，被風阻停泊。公馳詣泊所，虔禱風轉，米艘迅到江南，饑民歡聲動地，此政跡之一端耳。幕中有一葛姓，崑山人，布衣隨公，宦遊至老，讚助甚多。公子孫至今蕃衍，科第不絕，雖貧族細民，從未有涉官訟者，可信名德貽謀之遠。
乾末嘉初，滇省運銅為最苦之差，一經派出，即身家不保。推原其故，凡全滇屬員中有虧短者、有才具短絀者、有年邁者，本管道府即具報委令運銅。於承領運腳時，即稟明藩司，將所短各數扣留藩庫，以至委員赤手動身，止有賣銅一法，所短過多，或報沉失，或交不足數至參革而止，此數十年弊政也。自蔣礪堂相國攸銛任滇藩，查得銅堿內有提拉水泄一項，每年應發銀二十萬兩，八成給發，扣存二成，得四萬兩。於四正運每船津貼銀八千兩，副運減半，於起運時給發一半，船至湖北，全給之。保舉運員，須本管府道加考，以並無虧空、年力正強為合格。此法行至道光年，尚無更變，人不以為畏途矣。見崇慶楊襲侯國楨自定年譜。楊亦道光初藩雲南者。今滇銅久不採運，舊章未必遵行，錄此以為講銅政者之一助。
張文和與阿文勤最相得。文勤子文成公初在朝列，文和視之如子弟。一日，見文成疾趨，諭之曰：「汝遠到之器，當持以凝重，君子不重則不威。」文成終身誦之。劉文正與興縣孫文定（清代咸豐以上，孫文定有三人，一康熙朝大學士益都孫廷銓，一道光朝戶部尚書濟寧孫瑞珍，一即興縣相國，其最著者）亦最相得。文定子孝愉，官秋曹，為文正屬吏，文正待之尤嚴，曹事悉以委之，至廢寢食。文定偶以為言，文正曰：「此姑息之愛也。」文定語塞。觀此，見前輩公卿之交誼，不以科場通榜、館閣派差為厚其通家子姓也。
陳康祺《燕下鄉脞錄》筆記云：曩於東華門外酒家晤一老吏，自言作幕二十年，作官三十年，遊歷九行省，極論兵亂以前各省吏治之壞，滔滔汩汩，口若翻瀾。且云，當時知府、知縣幸不甚知，知則劫富民，噬弱戶，索土產，興陋規，百姓更不堪命；巡撫、巡道幸不常巡，巡則攪驛道，折夫馬，斥供張，勒饋贐，屬吏更不堪命，仍苦百姓耳。其言殊太激切。天下之大，百官之眾，小廉大法，豈繄無人？錢塘袁枚令沐陽，南靖莊廉訪耒陽，以淮徐海道來巡，就館，饋殽蒸受之，止袁共飲，問沭水原委簿領利病甚悉，旁及山經、地誌、星象、樂律甚辨。翌日，會諸生於學，講《中庸》卒章，款款盡意，聞者色動。翌日，校丁壯發矢，矢旁決；爇火器，器閉。諸丁伏地請罪，袁亦起謝。廉訪乃弛外衣，手弓而前，教如法，矢發，十八人無不當鵠者，火器亦如之。畢就坐，笑謂袁曰：「而奚慊慊耶？專心治民，吾職在巡，年年來為子教之可也。」從蒼頭二人、僮一人，皆自飲其馬。臨去，犒以金，堅不受。後公卒於官，民為罷市號哭，賻以錢，一日至六千緡。嗚呼！巡道如公，民方恐其來巡之暮也。
雍正間，朱文端公軾以醇儒巡撫浙江，按古制婚喪祭燕之儀以教士民，又禁燈棚、水嬉、婦女入寺燒香、遊山、聽戲諸事，是以小民肩背資生如賣漿、市餅之流，駞擔閉門，默默不得意。迨文端公去後，李敏達公衛蒞杭，不禁妓女，不擒樗蒱，不廢茶坊酒肆，曰：「此盜線也，絕之則盜難蹤跡矣。」公雖受知文端，而為政不相師友，一切聽從民便，歌舞太平，細民益頌禱焉。人謂文端是儒者學問，所謂齊之以禮；敏達是英雄作為，所謂敏則有功也。
牧庵相國長麟，以部曹洊至督撫。性聰敏，歷任封圻，以廉明稱，任吳撫時，擒獲強盜，禁止奢侈。嘗私行市井間，訪察民隱，每就食於麵館，吳人傳為美談。撫晉時，和相覬覦上公之爵，乃因市人董二誣告逆匪王倫潛匿晉省某家，和相因公陛見至京，握手宮門柳下，囑託再三曰：「無論其真偽，務坐為逆黨，吾與公偕得上賞矣。」公至晉訪之，皆無實據，某實董仇家，故欲傾陷。公慨然曰：「吾髮垂白，奈何滅人九族，以媚權相也？」因坐董二以誣告，大忤和相意。後因閩中事牽連，謫戍西域，蓋為之報復也。
董文恭公居太夫人憂，常徘徊一室，若有所甚憂，或執象笏擊几，笏為之裂，人疑公與和珅同居樞密，必有所甚不得已者。嘉慶初元，珅勢益張，外而封疆大吏、領兵大員，內而掌銓選、理財賦、決獄訟、主諫議、持文柄之大小臣工，順其意則立榮顯，稍露風采，折挫隨之。太傅朱文正公，以德行文學受兩朝知遇，揚歷中外垂五十年，時以內禪禮成，例得進冊，珅多方遏之。既上，珅又指摘之。純皇帝諭曰：「師傅之職，陳善納誨，體制宜爾，非汝所知也。」旋召公，以吏部尚書協辦大學士。仁宗作詩寄賀，屬槁未竟，珅取以白上皇曰：「嗣皇帝欲市恩於師傅耶？」上皇色動，顧董文恭公曰：「汝在軍機刑部之日久，是於律意云何？」公叩頭曰：「聖主無過言。」上皇默然良久曰：「卿，大臣也，善為朕以禮輔導嗣皇帝。」乃降旨，朱圭仍留兩廣總督之任，旋又改巡撫安徽。是時直內庭者，無不色變震恐，文恭獨從容謝過，書旨而退。
董文恭相國誥、曹文正相國振鏞，嘉、道兩朝名臣也。文恭盛德偉望，朝野欽仰。嘉慶十八年，天理教匪林清遣賊入禁城為亂。時上幸熱河，聞變，近臣有以暫行駐蹕之說進者，文恭請回鑾，繼以涕泣；而文正在京師，於亂定後鎮之以靜，畿甸遂安。時有無名子撰一聯嘲之云：「庸庸碌碌曹丞相，哭哭啼啼董太師。」二公聞之，笑相謂曰：「此時之庸碌、啼哭，頗不容易。」文恭初加太子太師銜，人有尊以太師之稱者，公輒笑辭曰：「賤姓不佳。」後二公皆加太傅銜。文正訏謨遠猷，小心翼翼，歷相兩朝，福壽近世罕比。余於二公皆姻家，故熟聞之。
治國之道，第一要務在安頓窮人。昔陳文恭公宏謀撫吳，禁婦女入寺燒香，三春遊屐寥寥，輿夫、舟子、肩挑之輩無以謀生，物議嘩然，由是弛禁。胡公文伯為蘇藩，禁開戲館，怨聲載道。金閶商賈雲集，宴會無時，戲館、酒館凡數十處，每日演劇，養活小民不下數萬人，此原非犯法事，禁之何益於治？昔蘇子瞻治杭，以工代賑，今則以風俗之所甚便，而阻之不得行，其害有不可言者。由此推之，蘇郡五方雜處，如寺院、戲館、遊船、青樓、蟋蟀、鵪鶉等局，皆窮人之大養濟院，一旦令其改業，則必至流為遊棍，為乞丐、為盜賊，害無底止，不如聽之。潘榕皋農部《遊虎丘冶坊浜》詩云：「人言蕩子銷金窟，我道貧民覓食鄉。」真仁者之言也。
地方猝遇有事，全在大吏持重不擾，以全民命，然此非有絕大膽識者不能。余嘗聞姚小坡、畢秋帆兩公逸事，云：乾隆甲午，山東王倫滋事，撫軍徐剿賊不克，在東昌堵禦；姚公時官河帥，亦在東昌府城。東門外人煙稠密，南北往來水衢，一都會也。賊傳檄將於某日來攻城。是夜撫軍及河帥俱在城上，見東門外火起，撫軍疑賊至，促令放炮，姚公曰：「事未探實，萬一誤放，則城外生靈塗炭矣。」相持不已。撫軍欲手自燃火，姚公從後掣其肘。未幾報至，果民居失火，非賊也。東門外居民幸得保全，姚公之力也。秋帆尚書撫陝時，甘肅回人不靖，阿相國奉命率師往剿。省垣有張回子者，係內地回人之首，家貲百萬，素與尚書往來。一日，方與藩皋議事，司閽者傳進軍報一封，尚書啟視，即置靴內，神色自若。藩皋出，令傳巡捕進，謂曰：「汝以我名柬請張回子來。」張至，以軍報與閱，張皇遽伏地，請收付獄。尚書曰：「我欲收汝，不請汝來矣。我固知汝之必不反也，我將以全家百口保汝。」張叩頭出。後知阿相國於軍前擒得活口，訊之，詞連及張，阿相已入奏，特劄知陝撫令密收之。尚書即具疏以全家保其不反，事遂得寢。此二事昔得吳曇繡光祿師所言，觀此可以知大臣坐鎮之功矣。師謂姚公之事，猶詳慎者所能為；若畢公者處置尤難，保全尤大。蓋是時西安方修省城，回人之居內地者不下數萬，以張之豪富，諸回皆其族屬，若非畢公推誠開示如此，則省中數萬回民，其能安坐無事哉？
佟中丞鳳彩巡撫河南，年已老，每日五鼓燃燭治文書，或坐倦假寐，少頃輒矍然起，自呼其名曰：「佟某，汝為朝廷大臣，封疆之重皆汝肩之，奈何老不任事若此？」輒以手批頰數四，侍者為之悚栗。中丞在豫，如論罷修河夫役，協濟柳梢，及調劑西征大兵，秋毫無犯。豫人感其德者，猶繪像祀之。
清代漢名臣中，其以貲郎進者二人，一為李敏達公衛，一為李恭勤公世傑。公貴州黔西州人，少入貲為江南某司巡檢。純皇帝南巡，公司船跳木。時雨後泥滑，上登舟時偶失足，公遽起扶之。督撫恐，縛公請命，上笑曰：「微員中有如此忠愛者。」命立擢知州，後官至四川、江南總督，以廉能稱職。純皇帝屢欲以為閣臣，有尼之者，言公不由科目，例不可官內閣，乃中止。公督川時，蜀中自金川用兵以來，府庫空竭，又承福文襄王積奢侈後，徵調賦斂無藝，州郡皆疲敝。公設厲禁，凡府州縣，無事不復入成都郡，即以公事來者不過數日，不得蓄音樂、侈宴會；不得飾輿馬衣服；朝珠之香楠犀碧、蟒服之刻絲顧繡者，皆有禁。公官總督數年，未嘗宴一客。成都將軍新蒞任，公思不為置酒則太恝，置則破禁，遂乘其家口抵任時饋一蒸豚、一燒羊，使標下武弁婉告曰：「本欲屈入署，適聞眷屬至，謹以此佐家宴。」屬吏白布政使以下，亦未始具一飯。元日，則先飭廚為鏎鑼十數斛，有下屬謁見者，公遣人告曰：「知君等勞苦，當餉以食。」遂設食，飼之畢，公然後出坐堂皇，受禮畢，即令府廳州縣等遞謁。司道府廳禮畢，告曰：「元日俗例，上司屬員雖不接見，亦必肩輿到門。道有遠近，必日昃始歸，徒苦傔從，無益也。況若曹亦有父母妻子，歲首例得給假，諸君何不早歸，令若曹亦放假半日乎？」屬員皆應曰：「諾。」於是元日虛文始革，其風趣也如此。及督兩江時，福文襄王征臺灣，檄調各督撫府庫餉銀，他人無不應命，惟公力持不與，曰：「不見部文徵撥，誓不敢發此餉，有虧朝廷之府庫也。」福亦無如之何。其嚴厲又如此。
尹文端公繼善，字元長，姓章佳氏，世居盛京。其父文恪公泰，罷祭酒家居，憲皇居藩邸時，命祭三陵，天會雨，因宿於公家，與文恪公語，奇之，問「有子仕乎？」曰：「第五子舉京兆。」曰：「當令我見。」及公試禮部，將謁雍邸，而憲皇已踐祚，乃中止。公亦登雍正元年進士，引見，上喜曰：「汝即尹泰子耶？果大器也。」選入翰林，未逾年，即授廣東按察使。甫抵任，遷副總河，未半年，遷江蘇巡撫，去釋褐甫六載耳。公白晰，少鬚眉，豐頤大口，聲清揚遠聞，著體紅瘢如硃砂鮮，目秀而慈，長寸許。年三十餘即任封疆，遇事鏡燭犀刻，八面瑩澈，而和顏接物，雖素不善者，亦必寒暄周旋之。公屢任中外，先後督兩江幾三十年，民相與父馴子伏，每聞公來，老幼奔呼相賀，公亦視江南為故鄉。渡黃河，輒心開，不侵官，不矯俗，不蓄怨，不通苞苴，嚴肅傔從，所蒞肅然。將有張施，必集監司下屬曰：「我意如此，諸君必駁我；我解說，則再駁之，使萬無可駁而後可行，勿以總督語有所因循也。」以故公行鮮有敗事。所理大獄：雍正間，江蘇積欠四百餘萬，乾隆間，盧魯生偽槁及各省邪教等案，皆株連萬千，而公部居別白，除苛解嬈，不妄戮一人，人皆服之。公清談干雲，而尤長奏對，憲皇帝嘗告公曰：「汝知督撫中當學者乎？李衛、田文鏡、鄂爾泰是矣。」公應聲曰：「李衛，臣學其勇不學其粗；田文鏡，臣學其勤，不學其刻；鄂爾泰大局好，宜學處多，然臣不學其愎也。」其敏捷也若此。公貌類佛，而不喜佛法。聞人才後進，則傾衿推轂，提訓孳孳，如袁簡齋太史、劉繩庵相國、秦澗泉狀元，皆公所提倡者也。後拜文華殿大學士，仍督江省，次年召還。臨行時，吏民環送悲號，公不覺淒愴傷懷，過村橋野寺，必留連小住，慰勞送者。其再督江時，吳民有「吉甫再來天有眼」之諺云。年八十餘，卒於位。其家三代宰輔，世人榮之。
李文定公天馥，昔所稱合肥相國者也。廉靜寬和，尤慎刑辟，每預庭議，務持平，同官或厲聲辭色，公笑語之曰：「君何至是？凡事平其氣而可也。吾初亦爾，後既熟，漸平也。」昔宋韓魏公與范文正公同朝，偶論西事不合，文正拂袖欲去，魏公從其後呼之曰：「希文，事豈不容商量耶？」休休之度，公實同之。文定以母喪歸，結廬墓側，有雙白燕翔於舍前，久之不去。公性好施予，至是窮民歸之，遂成聚落。歲旱，鄉民憂惄，公為壇墓前，齋三日，禱於天，方蒲伏，雨立沛。及秋，飛蝗蔽天，眾復強公出禱如前，而蝗盡去。比卒於位，鄉人哭之，如喪所親。夫瑞燕來巢，饑蝗避舍，及甘霖應候一事，譏祥之感召，容或適然，而鄉望允孚，必非幸致。士大夫發名成業，安得不從家庭里黨間一言一動始哉！
陸中丞諱耀，字朗夫，吳江蘆墟人。生即端愨，六歲受《孝經》、《論語》，以古賢聖自期。乾隆壬申舉京兆，補中書，入軍機房，傅文忠公倚為左右手，屢遷州郡，以廉直稱。公風骨秀整，靜氣迎人，雖恂恂謙謹，造次必於儒者，而臨大事，則屹不可動。甲午，壽張王倫作亂，距運河甚近，人情洶洶，有欲閉城者，公不可，曰：「寇未至，先閉城門，是示之怯也。且鄉民爭入城，何忍棄之？」乃募鄉兵拒守，而身坐城彈壓稽察。賊知濟南有備，乃不敢南向。已而官兵奏捷，一城雞犬不驚焉。後屢遷至湖南巡撫。公事母孝，初選守大理府，再遷甘肅監司，俱以親老調近省。撫楚時，見屬吏有篤老親，猶來赴補，惻然憫之，奏：「官員凡親年七十，雖有次丁，俱許終養。」一時中外人歸養者千餘人。臨終前一月，猶奏河南社倉穀業已敷用，其息穀請免徵收。奉旨允行。批到日，方伯秦承恩捧劄子，啟告柩前，慰公泉下愛民之心，時公已歿二十餘日矣。公所著《切問齋叢書》，皆選本朝諸名臣奏疏見諸施行者，各分門類。其註疏尤詳備，為後世之繩墨焉。
徐中丞諱士林，山東文登人。父農也，公幼聞鄰兒讀書聲，樂之，跪太母前曰：「願送兒置村塾中。」許之。遂中康熙癸巳進士，累遷至福建汀漳道。漳俗鬥殺人，捕之輒聚眾據山。或請用兵，公曰：「無庸。」命壯士分扼要隘三日，度其食且盡，遣人探入，怵以好語曰：「垂手出山者免。」如其言，果逐對出。乃伏其仇於傍，仇大呼曰：「為首者某也。」立擒以徇，眾驚散。嗣後捕犯，犯無據山者。遷江蘇布政使，丁父憂，詔奪情不起。服闋入都，純皇帝問山東直隸麥何如，曰：「旱且萎。」問得雨如何，曰：「雖雨無益。」問何以用人，曰：「工獻納者雖敏非才，昧是非者雖廉實蠹。」上深然之。尋遷江蘇巡撫，公於要路不通一刺，而於鄉會師門惓惓不忘，曰：「此人生遇合之始也。」治獄如神，有宿松民孀田氏，事姑孝，兄某利其產，逼嫁之，與群匪篡焉；婦刎於途，誣以墜水。公坐堂上，見黑衣女子啾啾如有訴，召兄某質之，則毛髮析灑，口吐實情。公深愧以鬼道設教，而滿庭胥吏皆有見聞，不能掩也。凡獄決憲於轅垣，絕人影射，守令來謁，命判試其才，教曰：「深文傷和，姑息養奸，戒之哉！夫律例，猶醫書本草也，不善用藥者殺人，不善用律者亦如之。」性廉信而絕不自矜，嘗賀長至節，天寒裘禿，按察使包括以貂假公，公披之如忘，涕唾交揮。家人耳語曰：「此包公衣也。」公大慚謝過。少頃論公事快，揮灑如故。聽訟饑，家人供有黍，且判且啖，少頃髭頤盡赤，蓋誤朱為飴糖，筆箸交下，不能復辨也。晚坐白木榻，一燈熒熒然，手披目覽，雖除夕元辰勿輟。幕下客憐之，治具邀公，公猛啖，不問是何膳飲。其平素精神寤寐，偃仰唾涕，知愛民憂國，惟日不足而已，故於服食居處，人以是供，公以是受，不容心於豐，亦不容心於儉也。撫吳未逾年，以疾乞歸養，舟次於淮安卒。其遺疏云：「願皇上除弊政，毋示紛更；廣視聽，而中有獨斷。愛民勿使之驕，用人先求其直。」章上，人以比朱文端公。上云悼惜，賜祀賢良祠，年五十八。
左文襄公，天資豪爽，圭角畢張，一切睥睨視之。治軍新疆，廷命所諭，輒以為不是，必加駁辨，詆軍機為無才，文文忠勸上召左入讚甚力。左既入樞垣，凡事必不以為然，及請旨諭允後，左又無言，始知天下事之難，固不能盡如一二人意。又左嘗輕視大臣踧踖鞠躬者，以為天威不若是之可畏。初入京召見畢，退謂人曰：「吾今而後知天威咫尺之森肅矣。」於是始不敢為大言。文襄剛毅強果，已屆耄年，精力不衰，雖日歷兵間疾苦，未嘗以況瘁形於顏色。邊塞苦寒，雪壓行帳，擁絮著緇，據白木案，手披圖籍，口授方略，自朝至夕，不遑暇食，軍事旁午，官書山積，日必次第治理。遇將士不尚權術，惟以誠信相感孚，貪夫悍卒一經駕馭，罔不帖然。副將某在麾下頗能用命，後至江西未久即伏法，公曰：「若始終屬我，何至亡其首領？」公雅喜自負，與友人書，恆末署老亮，以諸葛自況，砥礪剛介之操老而益力。左文襄官甘肅時，一日值盛夏，解衣臥便榻上，自摩其腹，一材官侍側，公顧之曰：「汝知此腹中所貯何物？」對曰：「皆燕窩、魚翅也。」公笑叱曰：「惡是何言。」則又曰：「然則鴨子、火腿耳。」公乃大笑而起，曰：「汝不知此中皆絕大經綸耶。」材官出語同曹曰：「何等金輪，能吞諸腹中，況又為絕大者耶？」聞者咸捧腹。
湘陰彭雪琴宮保玉麟，幼時玉貌風流，豐姿俊雅。鄰女梅仙見而悅之，托嫗致意，願委身以從。宮保感其意，頗首肯。後格於勢，事遂寢，女因而致死。宮保傷之，誓願畫梅花十萬幅以報，故其《題采石磯太白樓》詩云：「詩境重新太白樓，青山明月正當頭。三生石上因緣在，結得梅花當蹇修。到此何嘗敢作詩，翠螺山擁謫仙祠。頹然一醉狂無賴，亂寫梅花十萬枝。姑熟溪邊憶故人，玉台冰澈絕纖塵。一枝留得江南信，頻寄相思秋復春。太平鼓角靜無嘩，直北旌旗望眼賒。無補時艱深愧我，一腔心事托梅花。」或謂此事未確，可以不必流傳，然兒女英雄多情一轍，無庸為賢者諱也。
彭剛直公剛介絕俗，然至性過人，幼而失怙，事母至孝，居貧奉養，先意承志。外祖母居懷寧，無子孫，公時恃傭書為活，歲不足衣食，以太夫人憂念艱難，跋涉往返五千里迎至衡陽，太夫人得奉母終天年，所謂孝思不匱者也。鄒夫人以樸拙失姑愛，終身無房室之歡，自太夫人卒後遂不相面。其弟某遊客秦豫，遭亂隔絕廿年，及公授安徽巡撫，見邸鈔，識其名，始間關至軍中，相哭，哭失聲，護愛甚篤，與共寢食。而弟久客州縣，服藥煙成癮，公軍中猶嚴禁煙，以情告，公大怒，立予杖四十，斥出之曰：「不斷煙癮，死無相見。」弟感愧自恨，臥三日夜瀕死，竟絕不更服，復為兄弟如初。以其習商業，令行鹽，致貲巨萬，公一無所取，弟亦豪邁揮霍，恤貧篤義，鄉人流落江淮者悉收恤資之，歲散萬金。亦先卒，遺妾、女，與公子婦同居，以孤孫見綏後之。公自領內湖水軍，及後總全軍，軍餉無所出，不以煩公家，前後惟領銀十七萬兩作鹽本，軍餉外所應得公費，悉出以佐義舉，凡出資助本縣學田銀二千、賓興費銀二千、育嬰公費二千、修縣志書獨供筆劄刻資銀五千、獨建船山書院銀萬二千、衡清試館銀一萬兩，其濂溪墓、昭忠祠、京師及各直省湖南衡永會館，凡募助公舉者動以千計；所部有功者，凱撤時及疾篤時，均舉贈各萬金，凡費銀十萬兩；族中老者歲有饋，又計丁口遍資給之，凡數萬金。計其兄弟所散財幾滿百萬，而當軸要人無一字之問，十金之遺，以孤潔無援自喜；至於對於朋友、協和群帥，煦煦恂恂，未嘗有傾軋驕倨之心。五十以前，有氣陵之者，必勝之而後已，其後望重年耆，人皆推敬，亦深自斂抑，誘接文士尤能折節。素工畫法，蘭入妙品，而尤喜畫梅，全樹滿花，所至輒奮筆潑墨，海內傳者過萬本，藏於篋者一牛車不能載。尤惡浮華，厭絕饋遺。治軍廣東時，民士恐餉不繼，共輦銀十七萬送軍中，謝不受。及歸，眾以金排萬人姓名，列二傘誌感頌，其直萬金，悉諭令各還其主，且戒其奢焉，其繡字頌功者送海幢寺中。治軍嚴肅，恆得法外意，所誅者必可以正民俗。安慶候補副將胡開泰召倡女飲，而使妻行酒，其妻不可，遂抽刀割其腹，街巷洶洶。事聞院司，方聚議謀所以處，公適至，問之曰：「此易耳。」遣召之來，但詢名姓居止，便令牽出斬之，民大歡。湖北忠義前營營官、總兵銜副將譚祖綸，誘劫其友張清勝妻，清勝訪之，陽留居密室，出偽券索償債。得遁去，訴營將，州縣皆為祖綸地，置不問。因訴於公，公先聞黃州漢陽道路藉藉，欲治之無端，得清勝詞，為移總督，先奏劾祖綸，且遣清勝赴武昌質之。詔公與總督即訊，祖綸令人微伺清勝於輪船，擠之溺水死，餌其妻父母及妻劉氏反其獄。忠義營統將方貴重用事，總督昌言誘奸無死罪，謀殺無據。公揣祖綸根據盤固，不可究詰，適總督監臨鄉闈，即驟至武昌，檄府司提祖綸至行轅親訊。忠義營軍傾營往觀。祖綸至，佯佯若無事，公數其情事，支離狡詐，及謀殺蹤跡，祖綸伏罪，引令就岸上正軍法，一軍大驚，然已無所及。夾江及城上下觀者數萬人，歡叫稱快。故公之所至，老幼瞻迎，長江聞其名字，肅然相戒。牧令輯其隸役曰：「彭宮保至矣！」非獨威聲使然，所行事深感民心，庶乎不侮瘝寡者也。
劉坤一之三下江南也，西太后之意初不屬之。時當國者為榮祿，榮不學無術，詔令批摺，一切委連文衝。連本軍機處幫領班章京，小有才，又善諛媚，以此得榮歡。劉坤一欲回任兩江，不得不奔走榮門，榮門不可得而入，乃結納榮之幕友連章京，曾謁二次失值，不得已，求見連西席某，間接以通於榮。西席某黠甚，比連歸，某言劉來謁狀，而不言其他，連亦略頷之。翌日，西席某探連今日所辦之事，連大言曰：「榮相奏請，以劉坤一回任，竟得俞允，餘無他事。」翌日，劉又來，西席某向劉賀云：「事已諧矣。」翌日清諭出，劉又來，並挾白金二萬兩之券，袖交西席某手，云：「乞為連君壽。」西席某竟以金入囊，而緘其口。連請訓出，照例拜客，劉與連始覿面，連未道謝前貺，劉亦未便明言。又疑連藐二萬，翌日又饋送白金二萬，仍以券交西席某手，西席某又蝕金一萬，僅回連云：「劉某今送萬金來。」連遂援十成提二成例，以二千金酬西席某勞，己得八千金，而不知已為西席某所賣。越半月，西席某忽借他故辭館，竟懷挾三萬二千金去。比庚子拳禍，政府縱匪殃民，五月清載漪偽諭有云：「與其苟且圖存、同歸於盡，曷若大張撻伐，以決雌雄。彼恃戰力，我恃人心。」一時傳誦，而不知禍我東南赤子，皆此數語釀成之，而連文衝與有力焉。連以庇拳故，為外人所指索，必欲痛懲之。榮祿知連不可留京，遂外放江西某府知府，連亦竭力設詞解免，而外人卒持不可。適劉坤一督兩江，連以屬吏禮參謁，私冀劉不忘前惠，或為怙惡。劉以連罪通天，外人尤不可掩飾。連疑劉負義不為力，遂自訴生平未嘗妄取一錢，而為人謀則無不忠，何以今日患難，人竟不我援手。語侵劉，劉曰：「余前以二萬金饋君，君猶以為未足，必欲再得餘二萬金乃饜，君曰『不妄取一錢』，毋乃自戾其說乎？」連聞言，瞠目不解所謂。劉反復詳述當日種種情狀，連如夢初覺，自悔墜入西席某彀中，然已無及矣。
同、光間某科會試場後，潘文勤、張文襄兩公大集公車名士，宴於江亭，先旬日發柬，經學者、小學者、金石學者、曆算學者、駢散文者、詩詞者，各為一單，州分部居不相雜廁。至期，來者百餘人，兩公一一紆尊延接。是日天朗氣清，遊人亦各興高采烈，飛辨元黃，雕龍炙果，聯吟對弈，餘興未盡。俄而日之夕矣，諸人皆有饑色，文勤問文襄：「今日餚饌令何家承辦？」文襄愕然曰：「忘之矣，今當奈何？」不得已飭從者赴近市酒樓喚十餘席至，皆急就章也。沽酒市脯，重以餒敗，飯尤粗糲，眾已憊莫能興，則勉強下咽，狼狽而歸，有患腹疾者，都人至今以為笑談。文襄自言夙生乃一老猿，能十餘夕不交睫。其督蜀學時，一日出城，遊浣花草堂，偶集杜詩二語為楹帖，欲係以跋，因坐而屬思，稿數十易，終不愜，然已三日夜不寐矣，侍者更番下直猶不支，困而僵者相屬也，而文襄從容如平時，及揮毫落紙，則僅集本集句四字而已，書成始欣然命駕歸。光緒某年，文襄以鄂督入朝，公餘偶遨遊琉璃廠，瞥見一古董店，裝潢雅致，駐足流覽，庭中陳一巨瓷，形製奇詭，古色斕斑，映以玻璃大鏡屏，光怪陸離，絢爛奪目。諦視之，四周悉篆籀文，如蚓如蚌，模糊不可猝辨。文襄愛玩不忍釋，詢其價，則某巨宦故物，特藉以陳設，非賣品也，悵悵歸。逾數日，又偕幕僚之嗜古者往觀之，亦決為古代物，文襄愈欲得之，肆主允往商。未幾偕某巨室管事至，索值三千金。文襄難之，詢其家世不以告，往返數四，始以二千金獲之。舁至鄂，命工拓印數百張，分贈僚友。置之庭中，注水滿中，蓄金魚數尾，僕從或以刀試之，似受刃。一夕大雷雨，旦起視之，則篆籀文斑駁痕，化為烏有矣，蓋向之蒼然而古者紙也，黝然而澤者蠟也，骨董鬼偽飾以欺人者也，文襄為之不怡者累日。文襄督兩廣時，倪公文蔚為巡撫，文襄以倪新進，頗慢易之，倪亦負氣不稍讓，二人意見日深，時相齟齬。一日，倪以事謁總督，文襄拒不納，三謁三拒之。倪問何時可見，期以旦日日中。倪先期往，日過午仍不獲見。倪私問僕從：「大人有客乎？」則對曰：「無之，簽押房觀文書耳。」問何不稟報，則曰：「大人觀文書，向不許人回話。」倪愈不懌，大步闖然入。戈什大聲言巡撫至，瞥見文襄執書坐安樂椅中，若為弗聞也者。倪忿然作色曰：「督、撫同為朝廷命官，某以公事來，何小覷我也！」拂衣竟出，欲辭官，將軍出調和之，為置酒釋嫌，二公皆許諾。屆期倪先至，文襄日旰不來，將軍強致之，至則直入坐上座。將軍起奉卮，文襄立飲之，將酌以奉倪，文襄又飲之。倪大怒，推案起，脫帽抵几，徑回署，即日謝病。政府知之，乃調倪他所。倪既去任，文襄護理巡撫，兩署懸隔，往返頗不便，思空中構鐵橋，溝通兩署，召工雇值，約二十餘萬金，款無出，頗躊躇。忽接港電，有「候補縣某，持總督印劄，借某事向港澳華商募捐，已集得銀十餘萬，未審有之乎？」文襄愕然，已即復電言有之。適某兵輪以事至港，即命管帶誘其人偕來，毋使逸。即至署，命閉之空室中。某知敗露，首領將不保，彷徨無所措，欲自裁，窗外環伺者眾，不得隙。夜二鼓，文襄自內出，某愧汗伏地，叩頭請罪，文襄不顧，但曰：「汝膽大至此，不可赦，不可赦。」良久良久，乃命之起，賜坐，加以顏色，曰：「吾今赦汝，汝更能為此乎？」某惶恐曰：「願盡力。」於是更給以劄，使往南洋群島，又募得十數萬金，而鐵橋以成。橋成後，每夕陽欲下時，姬妓輩或靚妝炫服，逍遙其上，人望之如天半神仙云。後某督至，始拆去之。
劉文正公名統勳，山東諸城人，其行事在國史，生卒年月在家乘，不更述。述其遺事數則，信而有徵者。乾隆二十有六年，河決開封楊橋，公以大學士奉命臨視，決口久不得塞。一日日昃，公張秋氈笠、御大繭袍，微行出公廨，至決河口，見數十步外秸料山積，牛馬雜遝，繫車轅下，人則或立或坐，或臥或起，皆戚戚聚語，甚有泣者。公訝之，招老成者問故，則並云：「來已數日，遠者四五百里、二三百里不等，一車或四牛、或三兩牛、或雜騾馬，一日口食及牛馬麩草，至減得銀兩許，日久費無所出，復不知何日得返，是以懼且泣耳。」曰：「何不交官？」則雜曰：「此岸秸料，某縣丞主之，每車索使費賒，眾無以應故也。」公怒甚，回廨，即諭傳巡撫恭請王命並縛某縣丞，限時刻至決口。諭一出，河堤使者亦失色。夜將半，巡撫倉皇縛某縣丞來，跪轅外。公怒甚，出坐堂皇，受巡撫禮謁，因聲曰：「口一日不塞，則聖心一日不安，河南北萬姓亦一日不寧。塞口所恃者秸料，今秸料山積，某縣丞以勒索不遂，稽留要工，罪死不赦！今先斬若，徐專摺參撫司道耳。」巡撫股慄，叩首堂皇下不止，天且曙不解。同公出使滿尚書某，起為緩頰，久乃釋，即命褫縣丞職，枷示決口。甫半日，南北岸秸車無一在者，又三日而決口塞。公臨事剛斷，不假借若此。猶憶乾隆四十二年，雎州河亦決，時余客河南，以事數至河上，見老柳下一蒼白叟歎吒不止，旁繫兩牛一車。叟滎澤人，距決口三百里外，問其故，曰：「十日前，以兩牛一車駝秸料抵工所，某主簿監收，索重費不得遂，痛抑秸料，云斤兩止九十七斤，余不敢爭也。」叟故詼諧，因指二牛曰：「豢養若數年，日食料數升、秸數束，不意恇弱至此，駝不及百斤也。」蓋河員之肆橫藐法至此，而重臣視河，及河堤使者又類皆養威重，不輕出，一任其慘肆荼毒，及縻費國帑以為固然，甚或藉以漁利。老人年七十八者，述文正視河時事，為余泣也。公屢奉使遠出，所挈只二奴，用驛馬不過六七匹。抵行館，即使二奴居後廨，公處其前，臥亦如之。公食畢，呼二奴食，奴退，徹者乃入，不使見一人。有所需，則州縣之承應者，傳以出入焉。乾隆中葉後，親信重臣出使，無逾公者，然究未嘗於令甲外有所加也。厥後奉使者不然，空驛馬不足給之，遂有役民騾民馬者矣，有數州縣津貼一縣者矣，有站規、有門包、有鈔牌過站禮，州縣官惴惴惕息，謹厚者費以千計，稍厲威嚴，及侈輿馬、廚傳者以萬計、以數萬計矣。大率一方倉庫虧缺，多由驛站，驛站縻費，多由重臣出使。州縣官窘急無計，則大吏為調劑法以救目前。於是調腹內州縣，疊處衝途；又告乏，則又調員，不十年而州縣倉庫無有不虧缺者矣。使皆如公挈二奴、用馬六七，又事事不過令甲，則民生吏治，困壞豈至此哉？方金川之用兵，每當召對，公屢主護兵議，純皇帝頷之，然不遽撤也。一日，純皇帝在熱河，公留京辦事，兼上書房總師傅上行走。天暑甚，公適在三天中，檢視諸皇子日課。忽廷寄至，令公一日半馳熱河。公至澄懷園，索肩輿即行。馳到，日已過午，即召對，曰：「昨軍報至，木果木僨事，溫福已陣亡，朕煩懣，主意不定，用兵乎？撤兵乎？」公即對曰：「前兵可撤，今則斷不可撤。」復問曰：「誰可任？」公又對曰：「臣料阿桂必能竣事，乞專任之。」純皇帝良久曰：「汝言是，朕意決矣。留京事重，汝即日回可也。」蓋公晚年，純皇帝眷注益隆，信任益篤，或有待公而決者，即此一事可見。公自奉極儉，所服朝珠無值千金以上者，故緶斷即棄之，不更拾取。卒之日，肩輿已詣東華門，忽悶而仆。額附福隆安以聞，純皇帝急臨視之，及門聞已卒，哭而入，蓋始終倚畀之厚，朝臣無有過者。實公之藎誠有以致之也。
李恭勤公名世傑，貴州黔西人，自少以父官江北鹽場大使，遂入貲為巡檢，由巡檢官至四川及江南、江西總督，內擢兵部尚書，加太子太保。純皇帝屢欲以為大學士，有尼之者，言公不由科目，例不可官內閣，乃中止。然治行實有絕出流輩者，以此欽純皇帝知人。余素不識公，歲戊申四月，在河南巡撫畢公沅幕府，值畢公病亟，公適自江南總督調回四川，道出開封，素厚畢公，欲入省之。畢公知余與公次子為同歲生也，屬余迓公入，坐床側，數語，畢公憊甚，余遂延公入就近廳事。將飯，公坐次，余頌公江南治績，公蹙額曰：「子過矣。余為江南總督非所長，為四川總督庶可耳。」請其故，則曰：「兩江地大事劇，主持者非一人，三巡撫、一漕督、一河督、兩織造、一鹺使，巡漕榷關復在外，動皆可具摺上達，以一人居十數大吏中，遷就不可，徑情直行又不可，余故不能為也。四川不然，舉十一府、九廳、九直隸州與諸邊內外事，皆一人專之，事權不分，號令畫一，故可為也。」余又請其故，公曰：「飯未至，姑為子述一二事可乎？」余唯唯。曰：「四川自兩金川用兵以來，又承制府福康安後，徵調賦斂無藝，倉與庫皆若洗，譬若中落之家，非有一人率先蚤夜操作、減省衣食、裒聚絲粟，則元氣不復。余既與司道以下，設厲禁，凡府州縣無事不復入成都，即以公事來者不得過日限，不得畜音樂、侈宴會，不得飾輿馬衣服，朝珠之香楠犀碧、蟒服之刻絲顧繡者皆有禁。余官總督數年，未嘗宴一客。成都將軍者新蒞任，不為置酒則太恝，置則破例，乘其家口抵任日，饋一蒸豚、一燒羊，使標下守備婉告曰：『本欲屈入署，適聞眷屬至，謹以此佐家宴。』屬吏自布政司以下，亦未為具一飯。惟屆歲除，則先飭子婦及婢嫗為饆饠至十數斛。歲首，五鼓朝賀畢，布政司以下皆集轅門，督府制嚴重，屬吏至，恐不及見。自正印以上，廨左右皆有官廳，余因遣巡捕官遞告曰：『汝曹為朝廷出力久，行且遷擢，今總督為汝發兆也。』遂令佐雜官坐州縣官廳，以次上，令府廳坐司道官廳，皆食以饆饠。余則出延司道，至署共食。食畢，出堂皇先受司道謁賀，即令府廳州縣等遞謁，司道府廳禮畢，告曰：『元日俗例，上司同官雖不接見，亦必肩輿到門，道有遠近，必日昃始歸，徒苦昃從無益也。況若曹亦有父母妻子，歲首例得給假，諸君何不早歸，令若曹亦放假半日乎？』皆應曰：『諾。』於是元日虛文往來俗例始革。迨調任江南日，倉庫缺額者漸以填補，布政司王站住，力亦居多焉。」公尚欲語，而飯適至，遂飽餐去。後六年，余奉命視學貴州，嘗道黔西，公先以病告歸，足疾不得行，然入州境後，見書院、學舍、義田、義塚等，無不井井，李氏先隴封樹亦倍修整，詢之，皆公歸里後一一所繕造也。未抵城數步，公令兩僕扶掖，出迓於道左，余急下輿揖曰：「何敢勞公。」公笑曰：「非迎學使，迎不徇情面之賢者耳。」余遜謝，別去。試竣，復過公，留話半日。時公相福康安，由四川調督雲貴，將入境，語次，公顰蹙曰： 「聞近日辦督撫行館，竟有以顧繡貼地者，侈風一啟，他日伊於胡底耶？」因歎息執手別。未幾，公亦謝世矣。書此以為官大吏者勸。

國初有驍將阿里瑪者，能自握其髮，足懸於地，又能舉盛京寶勝寺之石獅，重逾千斤。戰功甚巨。入京後，所為多不法，世祖欲置於法，恐其難制。有巴圖魯占者，其勇亞於阿，因命其擒之。占至阿邸，故與之語，猝握其指，阿怒，以手拂占擲於庭外數十武，因數之曰：「汝何等人，乃敢與吾鬥勇耶！」占以上命告，阿笑曰：「好男兒安惜死為？何須用紿計也。」因受縛，坐車中，赴市曹。至宣武門，阿曰：「死則死耳，余滿洲人，終不使漢兒見之，誅於門內可也。」因以足絓城門甕洞間，車不能行，行刑者從其語，阿延頸受戮，其頸脈如鐵，刀不能下，阿自命占以刀割其筋，然後伏法。亦一奇男子也。
費武襄公揚古，勳業豐隆，平噶爾丹功第一，其膽識亦正不可及。公嘗從聖祖皇帝之番僧寺，番僧中號為活佛者，見上傲睨不為禮，公即揮刃斬之。上尤其魯莽，公徐奏曰：「番僧雖貴，亦人臣也，豈可使無禮於君前，亂我國法？使有異術，臣抽刃時應早令伽藍按捺，不延頸就戮矣。」扈從者爭服其言。自此番僧見大皇帝，彌益恭順。
費武襄公揚古，以戚畹故封伯爵，為撫遠大將軍。征噶爾丹，既奏凱，眾皆欲露布揚功績，公卻之。其奏摺惟言兵至某處，失迷道路，宛轉山徑中數日；又於某處敗績；又於某處絕糧數日，皆臣失算之故，賴聖天子洪福得以無慮，今僥幸成功實出意外之語。幕客或咎其失體制，公曰：「天子深居九重，如見奏功之易若此，必長其好大喜功之志；軍中士卒勞瘁，不可不令上聞之，以消異日窮兵黷武之患也。」人皆服其言得體云。
費直義公英東，瓜爾佳氏，為蘇完部長，清初時首先歸順，高皇帝任為五大臣。公病終時，有侍衛某乞假歸里，回興京時路遇大風霾，某乃下馬伏地，見風中火焰烈然，有數百小蛇附風而行，已而見巨蟒，其徑如甕，某忄朁栗無人色，聞巨蟒作人語呼曰：「汝非某侍衛乎？吾乃費英東之魂，本由翼宿所降生，今事畢歸本垣位，汝可歸奏聰睿貝勒，慎勿以吾為念也。」語畢蜿蜒而去，已而風息。侍衛歸時，公已薨二日矣。
張靖逆侯、趙勇略將軍皆秦人，勳望相埒，而氣度各殊。靖逆駐軍甘州，客有往謁者，所次旅舍，必細詢姓名，注簿送驛，每日飛騎入報，比至州城，候吏前迎曰：「某非從某地來者乎？」隨導入館舍，飲饌供帳，莫不腆備。客入見，多在宅內書堂，麗僮八人，肩輿載靖逆而出，辭以足疾不拜，捧手延坐，寡於詞對，然宴幣稠疊，雖疏交必飫意而返。勇略功懋性剛。其入成都時，浙人五某棄偽職來歸，勇略知其夙負文望，置幕下掌書記，凡削稿進覽，必候其升坐，面無忤色，始從屏後轉出，逡巡捧紙置案，肅然退立，勇略小不當意，遽拂紙於地，亦不言，應有點竄處，王蒲伏取藏袖中，仍從屏後嘿嘿歸館，易稿再呈，率以為常，故士人每憚從之。平滇後，家居，身被寬袖直領之衣，首冠黑絨帽，以帕圍額，雖王公至不為改服，唯故舊寒素，款門求謁，則禮接有加。是知風塵延攬，即功蓋天下者，未常不留意也。
年大將軍羹堯，怙寵鴟張，目無朝貴，然獨重同年。雍正元年，平青海歸，黃韁紫騮，絕馳而行，王公以下膝地郊迎，年不之顧。史文靖公貽直，獨長揖不拜，將軍望見大驚，翻騎而下曰：「是吾鐵崖同年耶？」扶之上馬，並轡入章益門，一時傳為佳話。將軍軍法極厲，一言甫出，部下必奉令唯謹。嘗輿從出府，值大雪，從官之扶輿而行者，雪片鋪滿手上，幾欲墮指，將軍憐之，下令曰：「去手。」蓋欲免其僵凍也，從官未會其意，竟各出佩刀自斷其手，血涔涔遍雪地。將軍雖悔出言之誤，顧已無可補救。其軍令之嚴峻有如此者，然亦可見其平日性情之殘酷矣。
幼聽野老談年大將軍羹堯軼事，或謂其祖籍本安徽懷遠縣，後隸漢軍。父遐齡，初為駐防都統。母極悍妒，都統私婢有身，母知之大怒，以婢給僕，生羹堯，術者相其必貴，復收育之。兒時性黠獷，力復過人，入塾不肯讀書，師偶威以夏楚，反受其侮，齒已舞勺，尚不識一丁字。都統患之，遍托人物色名師，有能教化其子者不吝厚俸。有叟突然不介來謁，自稱願為公子師。都統出見，叟年可七十許，白髮布袍，舉止不俗，心異之，因謂叟曰：「豚兒蠢劣異常，先生惠然肯來，敢問教化當用何法？」叟曰：「如公不棄老朽，請擇鄉村僻地築花園一所，池沼山石、竹木花草畢具，備設經史圖籍及一切兵器日用各物。園中惟居師弟二人，不用僕從。四圍高其牆垣，不必設門，僅留圭竇，按時以進飲食。比及三年，老朽自有以報公也。」都統如言部署。叟與羹堯居園中，日自兀坐觀書，聽羹堯所為，絕不過問。羹堯日浚沼填池、移山運石、種竹木、栽花草，嬉戲自得，亦與叟從不通一語。自春徂秋，園中池沼、山石、竹木、花草，或自東遷西，或由南徙北，遷徙既遍，羹堯頗自厭煩。一日飯畢，見叟觀書孜孜不倦，旁觀良久，似有羨心，卒然問曰：「先生竟日看書，其中果有味耶？」叟漫應曰：「書味極好，非汝所知也。汝第戲耳，勿來相嬲。」曰：「然則我亦可學乎？」叟曰：「有何不可？但恐汝不肯用心耳。」曰：「我若用心，汝肯教否乎？」叟笑曰：「汝如肯用心，我有何不肯教？」羹堯喜曰：「請從今天始，願師有以教我幸甚。然究竟讀書有何好處？敢請。」叟正色曰：「書之好處甚多，上焉者為聖賢，其次立功名，又其次取富貴，不知汝欲自居何等也？」曰：「敢問何謂為聖賢？」曰：「則古稱先躬行不倦，明體達用，可仕可隱，道重一時，教垂百世，是謂為聖賢。」曰：「何謂立功名？」曰：「貫通天人，經緯文武，伐罪戡亂，拓地開疆，帶礪山河，勳銘鍾鼎，是謂立功名。」曰：「何謂取富貴？」曰：「簡練揣摩，務趨時尚，弋獲科第，雍容華膴，婦嬉子笑，溫飽自甘，是謂取富貴。」羹堯沉吟久之曰：「聖賢非所敢望，尋常富貴又非所屑，願師教我以立功名者可乎？」叟曰：「汝果真心從學乎？」羹堯乃拔劍斫樹誓之曰：「如不真心從學，有如此樹！」叟知其志已決，大喜，於是先取經史，日與講論，又教其攻習舉業，暇則談論兵法，早晚或習射、或舞刀劍干戈，相與為樂。羹堯天資固優，凡事一學即精，三年學果有成，其齒甫成童也。會僕由竇進饌，叟笑謂曰：「煩寄語若主人，公子學成，可以開門矣。」僕告都統開門，賓主相見，執手慶慰，都統見羹堯恂恂如禮，不似從前跳蕩，知其學果有得，大喜，乃設筵款叟，酬以千金。叟固辭曰：「俟公子功成名立，再來索謝。」言畢與辭，再三留之不可。羹堯雅不忍舍，獨送一舍之地，師弟相對，依依難別。叟贈詩一首，令謹識之，灑淚揮手，飄然而去。詩曰：「海水搖青雲四垂，曈曉日照旌旗。願君熟讀淮陰傳，毋忘低頭胯下時。」
年羹堯征青海日，營次忽傳令云：「明日進兵，人各攜板一片、草一束。」軍中不解其故。比次日遇塌子溝（淤泥深坑也，滿語云爾），令各將束草擲入，上鋪板片，師行無阻。時賊人方倚此為險，不意大兵驟至也，遂破賊巢。又年征西藏時，一夜漏三下，忽聞疾風西來，俄頃即寂。年即呼某參將，領飛騎三百，往西南密林中搜賊，果盡殲焉。人問其故，年曰：「一霎而絕，非風也，是飛鳥振羽聲也，夜半非（飛）鳥出，必有驚之者。此去西南十里，有叢林密樹，宿鳥必多，意必賊來潛伏，故鳥群驚起也。」年雖罹大譴，其兵法之靈變，實不愧一時名將之稱。
乾隆辛丑夏，撒爾回民叛，上命阿文成公征之。時阿文成公視中牟決口工，未即趨赴，上命和相往攝其篆。和固自負其才，欲於公至前先時驅滅，乃刻期進師，卒為所敗，又所調至將帥俱不為所用，和每發一議，眾輒阻之，亦不能難也。及公至，和出迎，公問其失機狀，和赧然曰：「將帥皆傲慢，不為吾用，公請試之。」公曰：「然則斬耳。」和復問進兵狀，公笑不答，令諸將帥於次日晨集轅前，公每呼一將入，輒命和坐其側，公有所調撥，及命屯戍處，其人輒應如響，如是者數。和坐上甚恚憤。公部署畢，問和曰：「諸將初不見其慢，尚方劍不知誅誰之頭也？」和戰栗無人色，公乃命和即日銜命歸。和於是恨公入刺骨，故終身與之齟齬，蓋構釁於此也。
阿文成征金川，一日安營已定，忽傳令遷移，諸將以天晚力阻，公隨發令箭云：「違者立斬！」合營雖從之，而不免怨誹。迨昏夜大雨，前此營基水深丈餘，幾可漂沒，咸詫為神奇。公曰：「我有何異術？特見群蟻移穴，知地熱將雨耳。」按文成此舉，不難於先見，而難於實言，稍有權術者，必又以為遁甲奇門矣。
阿文成公立功絕域，將材相業冠絕一朝。相傳公在行營，每軍務倥傯，帳中獨坐飲酒、吸淡巴菰，秉燭竟夜，或拍案大呼、或砉然長嘯、拔劍起舞，則次日必有奇謀。尤善拔擢人材，每散僚卒伍，一二語即知其器識，輒登薦牘，故人樂為用。嘗識興奎於軍校，奇其狀貌，令攻某寨，即日授副將。海超勇權奇自負，同時無一當其意，獨服公，驅使辱罵唯命；遇他帥，雖禮下之，不樂為用。文成洵神人哉！
阿文成公在金川時，曾被岳大將軍參劾獲咎。嗣文成總督雲貴，岳適降補雲南提督，心常惴惴。文成偶詠詩示岳云：「鳴鏑一聲山響答，長空飛鳥漫相疑。」岳始釋然。
張總兵芝元，川中人，少為小校，隸宋總兵元俊麾下。宋撫恤甚厚，公感其德。後宋公以枉獲罪，侘傺而卒，其二子皆遣戍，公復隨明參政亮征大金川。有番僧某為賊偵，凡軍中事無不泄漏，公進言明將軍曰：「軍中機宜，動為賊覺，兵家大忌也。今番僧某受我封號，乃陰為賊諜，非剪除之則賊無滅日矣。」明公韙其言。會大風雪，乃命公率數十人，故為出差狀，投宿寺中。公故通番語，自取囊中脯鮓，與僧僚煮酒痛飲，情甚歡洽，番僧皆醉飽眠去。公出寺聚柴焚之，風火酷烈，番僧輩皆爇死，賊諜乃斷。後公屢立戰功，洊至參將。丙申春，金川平，凱旋時公書宋總兵戰狀，抱一冊哭陳軍門。阿文成公訊之，公曰：「非宋公芝元無以致此，敢不報其大德？況宋公所以獲罪者，乃觸怒閫帥，羅織其愆，天子不知其功也。故今陳其戰績，乞公轉奏於朝，若猶以功微罪重，則賞罰出自朝廷，芝元心無憾矣。」文成公笑曰：「壯士也。」因代為奏聞，邀恩赦其子歸，人皆以為宋公知人，公能報德云。辛亥冬，廓爾喀再亂，搶擄扎什倫布，公率數百孱卒轉戰山崖中。時大雪彌漫，山谷皆平，而公手揮大刀，指揮番卒，皆感激用命，卒禦賊歸巢。孫文靖公曰：「達賴喇嘛之杵，轉不如張總閫之刀靈也。」時人傳為笑談。公以勞瘁卒，傅（福）文襄王奏於朝，上甚悼惜之。
成都楊忠武公遇春，嘉、道時名將也，以武舉從征教匪起家，身經百戰，無不克捷，官至提督，改文階，為陝甘總督，晉封一等昭勇侯，予告，年逾八十而薨。臨終自知死期，會四川總督同安蘇公廷玉往訪之，公出見，手交遺摺，託其代奏，時固無恙也。蘇公不得已帶之歸，公即於夜間逝世，豈非生有自來者耶？仁和馬秋藥太常履泰，有《楊鬍子歌》，人奇而詩亦甚奇，讀之覺公之精神意氣猶躍躍紙上也。詩云：「賊怕楊鬍子，賊怕鬍子走脫趾，不怕白鬍大尾羊（時有總兵姓羊），只怕黑鬍楊難當。賊正蒼黃疑未決，瞥見鬍子擲身入，刀嫌太快矛太尖，只使一條鐵馬鞭，逢人撾人馬撾馬，血肉都成甕中鮓。須臾將士風湧波，縱橫步騎從一騾。賊忽乘高石如雨，鬍子鞭已空中舉。賊忽走險奔如蛇，鬍於騾已橫道遮。森森賊寨密排壘，鬍子從外陷其內。重重賊隊圍如帶，鬍子從內潰其外。鬍子鞭騾繞賊走，吞賊胸中已八九。瞋目一叱鬍槎枒，賊皆仆地為蟲沙。相傳失路曾問賊，賊指間道教鬍出。賊寧不怨鬍子鞭，頗聞鬍子為將賢。鬍子待士如骨肉，蟻大功勞無不錄。拔擢真能任鼓鼙，拊循含淚吮瘡痍。噫嘻！賊中感服尚如此，豈有官軍肯惜死？」寫得生氣勃勃，彷彿聽鼓鼙之聲，而思將帥之臣矣。然此詩作於嘉慶年間，猶未睹道光七年公征西域時之偉績也。
鄂西林相公，節制滇南七載，一時智勇非常之士多出幕下。公嘗命張制府廣泗征花苗，開筵設樂，談笑竟日，而不及用兵事。及薄暮，張不得已請公將略，公愀然曰：「老夫誤用人矣。夫轉運糗糧，備整甲仗，有不備者惟老夫是問。至於兵機難測，轉瞬間已自變易，惟在為將臨事處決，安有預定機謀而能勝人者哉？」張懾服其言。其他如哈軍門元生、董將軍芳，皆出其幕下，卒為一代名臣。此數人至其家，皆執灑掃賤役，而其家亦傭僕視之，如郭汾陽之於李西平、馬北平也。
伊將軍勒圖，少貧窶，幾不能舉餐。充侍衛，嘗代人持豹尾槍，以食其賃貲，人爭賤之。從征西域有功，阿文成公嘗與論伊犁疆域，公言其要隘某某處，如聚米為山狀。阿文成異其人，及歸，即薦公代其任。公撫絕域，先後二十餘年，駕馭得宜，撫恤番夷，輒以至誠怵其天良，番夷感激用命，外藩如安集延哈薩克等處，皆畏威懷德，至呼為父。公性廉潔，饋羊至十數，即不收取，而賞齎倍優渥。又定開屯田、練士卒、犒夷眾諸制，至今遵之。純皇帝喜其守邊寧謐，嘗賜詩比之趙充國、班定遠焉。後卒於任，番夷悲慟，至有剺面文身者。上悼惜之，封其子為一等伯以旌之。
海蘭察，索倫人，幼從征西域，以步卒射巴雅爾，殪之，純皇帝特賜侍衛。其後每經戰陣，以勇力顯。生平惟服阿文成公，任其驅使辱詈，聽命唯謹。嘗告人曰：「近日大臣中知兵者，惟阿公一人而已，某安敢不為其下？其餘皆畏懦之夫，使其登壇秉鉞，適足為殃民具耳，某安能為其送死也？」後南征臺灣，福文襄王趨拜下風，公始為之盡力，三日攻破鹿洱港，賊人以為天人從空而降，自相踐踏以斃。後征廓爾喀回京，未匝月即以病殂，上深悼惜。後川楚教匪叛，上浩歎曰：「使海蘭察在此，賊不足平也！」公善知兵，每遇戰陣，兵既接，公乃敝衣布帽，騁騎繞自賊隊後，觀其瑕可乘者，然後集兵攻之；或以數十餘騎闌入賊隊左右射之，使賊隊紊亂，我兵因以致勝。又能枕弓臥地聽之，知賊馬之眾寡；及嗅馬矢，知敵去之遠近，皆與古人暗合。其長子安祿隨征川楚教匪，殉節川中。其次子安成少年白皙，美如冠玉，喜聲伎，日遊狹巷中，然勇幹有父風。
超勇公海蘭察，索倫人，即伊徹滿洲也，少以軍功累晉公爵。聞公出征時，沿途供億，必遣心腹偏將某甲前驅預備。公平日嗜好唯某甲能知之，凡啟節，每到驛館，下馬即顧某甲，問所需各物俱備否，某甲鞠躬對曰：「諾。」公色然喜曰：「好孩子，很會辦事。」 甫入門，某甲手捧髹漆紅盒一，屈膝以獻，去其蓋，內盛徑寸大蜘蛛百枚，螂蛆、蠑螈、蠆蠍等物稱是，公一一去其鉗爪，生啖畢。某甲侍公登堂，梁左右懸兩巨蛇，粗如戔、長丈有奇，公睨而嬉笑，拔金錯刀寸斷大嚼，如咬甘蔗。食訖，某甲屈單膝告退，公獨入後室，內有蠢胖村婦八人，年皆二十以來，裸體以待，公一一遞接已，乃呼從者具湯沐，進冠服，出見客。客退，又呼某甲來，讚之曰：「好孩子，很會辦事。」凡沿途供億必如此，方愜公意，不則竟日忽忽不樂，戲下部曲，訶責鞭棰，無所不至矣。又聞公過戈壁瀚海等地，常數百里無人煙，村婦難致，則以肥壯水牛代之，故出征必多帶水牛聽用，按日輪交四牛，牛輒不能與公敵。公恨其不能勝任，則手刃剮而生饗之。觀公所為，可謂奇人，彼樊舞陽之生食豚肩、常開平之與虎豹交，以公較之皆不足為奇矣。
乾隆朝名將，以超勇公海蘭察為冠，邊功戰略，炳矞旗常，無待述矣。其行軍實由天授，有為自古名將所未嘗到者。自結髮從戎，每臨陣，微服率數十騎，繞出賊後，知何處有瑕可蹈，輒衝入賊隊，左右疾射，使其陣亂，而我兵乘之。又能望雲氣，決賊勢之盛衰，比戰之勝負，察山川脈絡，知安營汲水之宜，聽地窖識賊馬之多寡，驗馬矢料敵去之遠近，即倉猝間手彈弓弦，亦能預測利鈍，以故進必殲敵，退亦全師，操縱神奇，不可彈述。（按望氣之說屢見史策，古名將皆能之。北齊時，斛律金行兵，用匈奴法，望塵知馬步多少，嗅地知軍遠近。超勇蒙古人，或得秘傳，不知今尚有傳者否？）
馬壯節公彪，固原人。少無賴，嘗衝突固原提督儀仗，提督命杖於轅門，公問人曰：「提督品最高，究竟何如人始為之？」人告以由行伍起者，公奮然曰：「吾以提台皆天人耳，若由行伍進，吾猶能力致之。」乃誓曰：「吾不致身此官，終不入此城也。」遂仗劍從軍。時大兵進討回部，公奮身用命，積功至總兵官。路由固原，有邀其入城會飲者，公力辭之曰：「此尚非吾入城時也。」後以平撒拉爾回民功，果授固原提督。公至城門，揮去侍從，步入其。至衙中，首命置前提督神主，公朝服祀之，然後接其眾鄉里父老，設酒歡宴終日，指其牌曰：「吾非為此公所激烈，何能致身至此？此聊所以報德也。」
楊誠齋軍門芳，貴州人，少貧窶，讀書應試未就，乃充行伍，藉軍糧以贍其家。乾隆乙卯，楚苗竊發，毗連黔境，銅仁諸苗亦乘時蠢動，攻銅仁寨。時遊擊為孫總兵清元，欲棄寨避賊，公奮然曰：「芳聞咫地寸土，莫非為天子所守者，奈何委之於賊？」孫壯其言，因與賊戰，乃至敗績。時福文襄王督師，命諸將移寨，聞兵敗，怒欲置孫於法，孫叩首曰：「非裨將之過，皆楊芳一人意也。」王命縛公至，詰曰：「汝何人，乃敢抗吾法？」時兵衛森嚴，堂宇深邃，公大聲曰：「芳幼讀聖賢書，惟知忠孝字。今寨雖小，為天子所畀付，若輕棄是違君命也。故芳欲一戰，以揚士氣，其勝之與否，自有主之者，非芳之罪。如使芳執殳效命，早裹屍馬革矣。」言既終，愀然長嘯。王壯其言，命為親軍，日見委任，不數載官至專閫。公與楊時齋軍門為布衣交，遂至通譜。公善謀，時齋善戰，二公如左右手，不可須臾離者。其守陝安鎮，政令寬洽，民感其惠。公嘗入陛見，其署篆者暴虐，激變營兵，亂軍蒲大芳揭竿而起，然感公舊德，曰：「楊夫人在，慎勿殺害也。」因共舁夫人轎，送出南山，共拜叩去。其善馭士卒也如此。
人臣死綏，古今通誼，然必有濟於國，始為可貴，若如趙括、邱福之徒，非不輿屍殉死，不為世所重也。聞明相公言木果木之戰，海超勇公實預其事。甫交綏，海公即大呼曰：「軍氣頹敗，此潰師之兆也。吾馬首欲東，諸君努力衝圍，悉會師於美諾可也。」因策馬歸，故身不預難。其後卒以滅敵，蓋留身有待也。春將軍寧，亦世代擁旄者，言「對敵如角牴，然稍覺勢異即放手，再與之撲，不然，必顛仆矣。自古如邲鄢之役，九節度之敗，皆師老之故也。」二公皆久經軍旅者，其置論乃如是，此與楊存中舍淮守江之論相似，非親身經歷者，必以其言為懦矣。
羅貫中《三國演義》，多取材於陳壽、習鑿齒之書，不盡子虛烏有也。太宗崇德四年，命大學士達海譯《孟子》、《通鑒》、《六韜》，兼及是書，未竣。順治七年《演義》告成，大學士範文肅公文程等，蒙賞鞍馬銀幣有差。清初，滿洲武將不識漢文者，類多得力於此。嘉慶間，忠毅公額勒登保，初以侍衛，從海超勇公帳下，每戰輒陷陣，超勇曰：「爾將才可造，須略識古兵法。」以翻清《三國演義》授之，卒為經略三省，教匪平，論功第一，蓋超勇亦追溯舊聞也（明末，李定國初與孫可望並為賊，蜀人金公趾在軍中，為說《三國演義》，每斥可望為董卓、曹操，而期定國以諸葛，定國大感曰：「孔明不敢望，關、張、伯約，不敢不勉。」自是遂與可望左。及受明桂王封爵，自誓努力報國，洗去賊名，百折不回，殉身緬海，為有明三百年忠臣之殿。則亦傳習郢書之效矣）。
額經略爾登保，吉林人。少以侍衛，從福文襄王征臺灣、廓爾喀、苗疆諸部落有功，洊至護軍統領。楚苗之役，公受瘴得疾，時福文襄和宣勇相繼卒，亦有傳公已故者，其家已為之設位祭，久之始知其訛。嘉慶己未冬，授經略，督辦三省教匪。公雖武人，為富尚書德甥，故夙知兵法，待下過嚴厲，然遇有功者，必親為撫視。又延胡學士必顯為幕客，凡出師皆請其參酌，故每戰必勝，賊皆畏懼。聞慶總憲溥言，公行師川楚時，如數日不遇賊，則抑鬱不樂，鞭撻士卒不已；聞鼙鼓聲，即踴躍據鞍，指揮三軍，欣然從事。及凱師歸，公必命烹肥羊，呼眾將士至，邀與同食，公親持刀為之割削，視諸將如骨肉。言語質樸，如違其制，則當筵謾罵，初不少貸。一日，遊總兵雲棟違公節制，至敗衄，公罵之曰：「汝何畜產，乃敢違乃公令！以致敗辱，如楊遇春小兒，斷不致若此。」時楊方在坐，而公初不顧忌，其真率也若此，故人皆為之用命。然性好殺戮，擒賊至，無論老稚盡皆殲滅，嘗曰：「毋留此賊種，致他日更生事變也。」故卒無嗣，人皆為之惜云。
花軍門連布，滿洲人，以世職洊至南籠鎮總兵官。性質直，與人交有肝膽。少時讀書，曾習《左傳》，故於戰法精妙。乙卯春，方入覲，半道值銅仁紅苗殺官吏反，福文襄王以總督進剿，檄留公隨營，素稔公勇，令首先解永綏圍。公率百餘騎長驅直入，破毀苗寨。數十苗人皆烏合眾，未見大敵，大驚曰：「天人神兵至耶，何勇健乃爾？」因遠相奔潰，永綏之圍立解。時公著豹皮戰裙，故苗人呼為「花老虎」云。王大軍至，令公結一營，當大營前禦賊，悉以剿事委之。王日置酒宴會，或雜以歌舞；公則晝夜巡徹，飲不及食，倦不及寢。苗匪既知王持重不戰，乃獸駭豕突，或一日數至。公竭力堵禦，賊已退乃敢告王知，如此百晝夜，鬚髮盡白，而旁有忌其功者，互相肘掣，故不及成功。小竹山賊匪叛，黔督勒公保檄公督兵往剿。公禦賊山樑上，轉戰益奮，中鳥槍三，墮入深澗中，詬罵不絕口。賊欲鉤出之，乃自力轉入岩石中折頸而死。事定，諸將弁百計出其屍，顱骨皆寸寸斷矣。事聞，上震悼，特賜祭葬云。
東鄉羅提督思舉戰功，見於魏默深州牧源《聖武記》者詳矣。偶閱周芸皋觀察富陽凱所述逸事，其智能亦自可韜，非徒以武力雄一時也。公嘗率兵入南山，搜餘賊，村人苦猴群盜食田糧，晨必發火器驚之。公問故，令獲一猴來，剃其毛，畫面為大眼諸醜怪狀，銜其口，明晨俟群猴來，縱之去，皆驚走。猴故其群也，急相逐，益驚，越山數十重，後不復至。官夔州遊擊，夔關臨峽，山水迅急，瞬息千里，鹽梟及販鬻人口者，至則鳴金叫呼，越關以過，船皆設炮械，兩旁繫大竹，彎如弓，他船追及，斷繫發之，船必覆，人莫敢攖。公募善泅者，持利鋸匿上流水中，俟船過，附而鋸其舵，抵關適斷，船不能行，觸石破，盡獲之。又有巨惡某唆訟，守欲得之，以屬公，公佯不悅曰：「是文官事，何語我？」夜逾垣入其室，見為草狀及稿匿所，出使數人候於門外，復入啟扃，人稿俱獲，曰：「昨所以不許者，彼耳目眾，欲令不為備也。」
羅壯勇思舉，初征白蓮教，後平永州苗，為嘉、道兩朝赫赫然名大將。籍四川之東鄉，少亡賴，數行竊，令捕之杖斃，棄諸野。中夜而蘇，匍匐至一老嫗家，周之，乃改行，投身軍營，驍勇冠絕儕輩，遂歷保至專閫，賜封子爵。當趙金龍之亂，羅受命，與總督盧公坤往平之，賊已困，將擒矣。時宣宗以尚書宗室禧恩來督軍，未至，諸公議待禧至，羅曰：「圍久師怠，賊必遁，縻帑可惜。」 遂違眾一戰，殲賊且盡。禧公為親信重臣，督撫以下皆降屈為禮，怒羅之不待也，盛氣陵之。羅不為屈，且面折之曰：「諸公貴人，多顧忌，羅思舉一亡賴耳，受國厚恩，至提督，惟以死報，不知其他。」禧甚怒而無如之何。羅每對人言生平作賊事，不少諱，並請文人歷敘其事，洵奇男子也。壯勇改行後，始娶妻，忽患奇疾，百方不治，一道人過門曰：「有方可救，但得錢三十千乃能配藥。」羅自念貧窶，安得三十千錢，語其妻曰：「吾病且死，汝亦餓死耳。苟鬻汝，得錢買藥，則兩活矣。」妻不可，強之再三，泣而從之，病果瘳。羅既官遊擊，乃遣人訪其妻。以重金贖還，為夫婦如初，報其鬻身救夫之義也。此事不足訓，然以視少共艱苦，既貴而厭棄其糟糠者，其厚薄之區，殆不可以道里計。天生豪傑，磊磊落落，安得以道學家之律繩之？
羅軍門思舉，少失怙恃，家徒四壁，因寄食於舅氏家。身有膂力，性嗜樗蒱，夜歸，舅輒痛詈，然嗜賭終不能悛。因欲賺醉致之死，一夕具酒肴飼甥曰：「今夜可多呷幾杯以暢爾所欲。」夜分，舅先酩酊大醉，鼻有鼾聲。舅妗知其故，告之使逸去。行至某縣，苦無資斧，不得已偷匿人室，躍上高樓，撬開承塵偷窺，見一紅衣婦人愁坐妝臺，手作支頤狀，俄而背後來一女鬼，披髮吐舌，手搦一圈作套項勢。羅急跳下，拚奪鬼圈，相持良久，適渠夫婿回來，詰何故夜入，羅具述真情，告以乏費，致行苟且，因夫人被鬼逼，故跳下救之。主感援救之恩，酬以白金三十兩。會有反寇滋事，羅投軍得首功，遞升提督。羅嘗在蔣制軍席間自述生平如此，朱明府半塘時在蔣幕中，渠侄稼軒上舍為余言之。
葛壯節公績學能詩，不愧儒將，佳句如《遊趙氏園》云：「生機三徑草，風味半床書；夜登金山雲，鶴鳴山月悄。鼉吼海天空，商山遇雨雲；水聲歸壑健，雨氣入林昏。」又《登第詩》云：「事業人皆爭一第，功名我自勵千秋。」異日致命遂志，此語已為之兆矣。
葛壯節公以水師起家，擒斬海盜不遺餘力。嘗偽作商舟以誘賊，屢獲巨寇。賊懼，為之謠曰：「莫逢葛，必不活。」官鎮海總兵時，巡洋勞瘁感暑，臥病甚劇。時聞閩省盜船百餘，攔入浙海，大府檄公率三鎮兵船總巡，公力疾前往。先以書馳告曰：「寸心自誓，期盡瘁以事君；一息尚存，敢偷安而負國！」時道光戊戌年也。公官瑞安副將時，會稽宗滌樓侍御稷辰贈聯云：「武穆兩言，不愛不怕；文成一訣，即知即行。」公嘗手書一聯，揭於治事之堂曰：「持躬以正，接人以誠；任事惟忠，決機惟勇。」並自作擘窠大字，顏其堂曰「威惠」，論者謂能不負所言。
葛壯節公雲飛，為水師名將，嘗偽作商舟以誘賊，東南海盜，擒刈極多，賊中為之謠曰：「莫逢葛，必不活。」公子以敦，征粵寇有功，能以匹馬出入賊陣，賊屢披靡，呼之曰「銀槍小葛」，後亦殉難。
葛壯節公父子，繼世忠節，前已紀之。頃讀先師徐柳泉先生文集，有書公年譜後一篇，尤為詳晰。公自號淩台，分字二公子，長曰以簡，字小淩；季曰以敦，字小台。公殉節後，宣宗震悼，始用一品例賞世職，復以文武二舉人分賜二公子，及歲召見，並命入官，小淩官甘肅同知，小台官湖北守備。二公子皆骨鯁有父風，小淩以不肯媚上官，被劾護陵，念公忠烈，寢其奏不行。小台以安陵營守備擢都司，擊河南潰賊有功，文宗賞花翎，咸豐五年，與賊力戰，殉難隨州，上命以遊擊例優恤，即前之所稱「銀槍小葛」者也。先是，山陰宗侍御稷辰，為公建專祠既成，請匾額，上書「忠藎可風」四字賜之，至是清祔以敦祠中，上復俞允。國家軫念死事之臣，若斯其厚，凡為臣子者所當觀感而奮發矣（又，公自讚小影云「外貌桓桓，中心烈烈，智勇兼資，萬人之敵」，亦見先生書後中。先生蓋謂惟公實克踐其言云）。
塔忠武公之戰績載在琅書，諸葛大名垂宇宙矣。公性忠勇，亦最慈祥，統兵岳州，即於左臂涅「忠心報國」四字。洪山之捷，麾軍逼賊於沙湖塘角間，賊爭赴水死，中多幼孩，公見之大哭，傳令拯救，得數百人；群賊因而乞命者，又七百有奇，誅其極悍者，餘盡釋之。一日力戰歸，左右以海燕窩進，公曰：「吾母夫人在都，不知能給朝夕否，忍甘此耶？」德化令進莞席，以士卒皆臥草土，卻勿受，其篤孝貞廉又如此。從古名將秉氣之純，如公亦少覯也。
浙江知縣江公忠源，以知兵任戰著。賽大臣調赴廣西，所練楚勇，初至敝衣槁項，諸軍皆竊笑。侍衛開隆阿者，善騎射，發無不中，嘗射獵山中，斃虎十數，軍中號為「打虎將」，開亦深自負。公遇諸公所，長揖過之，意頗不懌。他日督隊出戰，猝遇賊眾，圍之數重，矢盡，左右衝突，不得出。公登了台望之，曰： 「必開君也。」急率親兵數十人，介馬馳救之，卒挾開出，並轡而歸。開下馬拜公曰：「活開隆阿者先生也。人言楚軍弱，今竟何如。」握手飲歡，遂為至交。
張國梁年十八作盜魁，任俠結客，跳刀拍張，能以勇略懾儕輩。其黨李某為土豪所困，國梁怒率眾往劫，破其家，卒挾李某以歸，時為之語曰：「拯弱鋤強張嘉祥。」嘉祥，公初名也。前廣西巡撫勞公崇光，聞而異之，遣將招撫，改今名。忌者恆欲假事殺之，周文忠公天爵愛其才，保護備至。及隨向大臣追賊東下，每一戰捷，輒加一官，年二十八而聲威遠著，為國虎臣矣。向大臣桂林、長沙、武昌之捷，皆與公俱，相倚如左右手，而公之立功，尤以克復太平著。賊據江寧，以精銳扼守太平為犄角計，向公欲取之，問諸將誰敢往者，眾不應，公獨慷慨請行，向公喜而撫其背曰：「吾固謂非弟無能破此城者。」即率所部五百人往。賊初修砦、掘重濠以備死守，聞公比至，不戰而遁。公徐入城，安市廛、察死喪、撫殘疾，歸報向公，往返僅七日。及向公薨，公已拜總統諸軍之命，北自瓜鎮至浦口，南自蕪湖至鎮江，上下數百里間，聞警必赴。一身如龍，涉長江如履平地，而大要尤以保固蘇、常為首策，時為之歌曰：「殺賊江上江水紅，向公黑虎張公龍；鍾山大戰疾風雨，張公生龍向公虎。」公與向公共平鍾山賊壘，炮傷中指，蒙恩賞給御用藥散，諭以勇猛之中，宜加慎重。中間尚方珍玩，賜予絡繹，且命圖形以進。公自念遠方武臣，受殊眷、膺重寄，日夜感泣圖報，抉齒寄歸，示無生還期。自偏裨擢至大將，所得祿俸，不以一錢自私，軍中豪傑士或有負俗之累，需用數百金，公立予之，故人人願致死力。洎乎丹陽之變，力竭捐軀，而公年三十有八矣，喪歸無以葬，得勞公賻，始克成禮。缽池山農曰：「粵賊自據金陵，蓋無一日忘蘇省垣，諸公得以高枕而臥、匕鬯不驚者，向、張之力也。」當夫和營瓦解，呼吸存亡，待餉孔迫，司財者從而靳之，倘所謂殺其生己者與？總統既歿，賊遂恣肆而無所忌，逾月之間，州縣十喪八九。嗚呼！不有今日，誰念前功哉。
高要張忠武公年十五，賈廣西貴縣，為土豪所辱，怒率眾毀其家，官名捕，亡命江海，伺奸商墨吏奪其貲，羈孤旅客，戒其曹不得輒犯，人為之語曰：「濟弱鋤強張嘉祥。」嘉祥，公原名也。忠武公駐師金陵，大小數百戰未嘗挫衄，一日偶傷指，向忠武以聞，文宗軫念，馳賜御用藥散，公深感焉。自向公卒，和帥驕愎，忌公功，遇事齮齕。公度不濟，誓以身殉，抉一指寄家，示無還意。蓋是指即用御藥醫痊，不欲使落賊手也。
同治三年，粵匪平，長江奏設經制水師，以一提督節制五鎮官兵，首被命膺此選者，三等男長沙黃公翼升也。公起家材官，隸曾文正麾下，久任軍事，力濟巨艱，功與彭楊埒。初隸水軍，方監造戰船，有龍降其舟，色正青，長五六寸，隱見倏忽，或曰：「此黃河廟中常示現者也。」文正偕幕僚往觀之，信嗣。是公海戰，龍現則必捷。戊辰秋，官軍蹙撚寇於燕、齊接壤之運河，時河水淺，躍馬可渡，公慮賊之潛遁也，禱於龍神廟，禱畢龍復現，水不雨而漲，賊突圍不濟，遂盡殲焉。公忠忱耿耿，戰績洸洸，訓士則以匈奴未滅為激昂，論功則以雍齒、且侯為慰藉，其厚得神助，有由來矣。黃公初從曾文正遊，夔州鮑軍門超夫婦來長沙，以貧故，謀生計不就，久之貲罄，存錢止數百。鮑故烈士，以錢市酒肴，置鴆，將與其夫人飽飫以死。鄰嫗知之，以告公。公亟往扣門，則戶鍵矣。毀門入，鮑夫婦方對案舉箸，公問何為，以實對，公唶曰：「壯士奈何效匹夫匹婦死溝瀆！」鮑曰：「奈絕食何？」公曰：「子主我，隸名軍籍中，豈惟不死，且可圖進取，王侯將相，庸有種乎？」鮑泣拜，公遂挈以歸，進之曾文正。不數年，鮑由步卒起，戰比有功，官浙江提督，封一等子。與公對樹旌節，列爵苴茅，海內識與不識，爭以郭李、韓岳相比擬。然則鮑固人傑，公亦巨眼矣哉。
王壯武公珍，由湘鄉團練起，剿賊楚、粵、江西，紀律整嚴，機神敏妙，屢建大功，賊眾駭懼，至有「出隊莫逢王老虎」之謠。公幼英毅，自隸羅忠節門下，始折節讀書，治軍以訓練為急。所部壯丁，習刀矛火器之暇，以《孝經》、《四書》轉相傳誦，每營門夜扃，書聲琅琅出壕外，不知者疑為村塾也。軍麾所至，輒以忠義風動其民，能使頑懦感悟。江西撫建各屬士民，稱為恩人，呼為青天。臨戰，則自相糾集，負戈裹糧，候公指撝，蓋儒將之效至此。嗣公以績勞，卒於樂安軍中，年僅三十三，天下痛之。
松山字壽卿，湘鄉人，王壯武部下，軍行特著精整，壯武興鄉兵最早，故號「老湘營」，向以三百人為一旗。自壯武歿後，松山接統十餘年，名聞天下，不忍易營制。松山長身瘦削，謀勇兼備，行軍慮事，尤識大體，有唐李之風，戰勝則讓功，臨財則讓利，故同時驕兵悍將，見之皆馴伏。同治八年，左侯西征逆回，自督大軍由中路涇涼進，檄松山統三十營由北路榆綏進。陝邊北山，千里無人煙，土賊扈彰、董福祥等，擁眾十餘萬，梗塞軍行。松山籌餉轉戰，撫定土賊，得其死力，克回砦數百，抵靈州回巢，與左侯會於金積堡，分軍攻馬八條寨。回酋偽降，伏地暗槍中之，松山負創，誡侄錦棠曰：「速攻之，毋反吾骸，吾魂當督軍滅賊。」言畢而絕。錦棠屠馬八條寨，撫柩而祝曰：「凶酋已寸磔，叔父忠骸盍歸乎？軍中勝負未可知，金積老巢非旦夕可下，叔父盍歸乎？」選壯夫四十人為長夫，舁之不動，再哭而祝之，增二十人，重如前，柩有聲如泣，將士皆哀號，知忠魂之不欲返也。越日，移營逼金積，八人舁之，輕如中空，將士悲感，戰勝。九閱月，卒拔金積堡，寧靈悉平，剮回酋馬化龍祭之。其時帷幄輒自動，弓刀皆鳴。十年七月，始返其喪。
李文忠鴻章，為紅羊劫時中興名將。時滬警正急，邑紳某冒險徑投曾帥大營，請兵平亂，曾難之。某效申包胥號哭秦庭故事，曾勉允之，然苦無領兵者，李欣然以肅清自任。曾笑曰：「少荃去，我高枕無憂矣，惟此間少一臂助，奈何？」李堅請赴申，曾乃命勇將程學啟副之。率師到滬，約束兵士極嚴，轉戰浦左，所向克敵。一日與匪戰於北高橋，前敵藥彈將罄，匪猶支撐不退。正在為難之際，李立馬橋背，以遠鏡窺敵，詎為匪中偽王某所見，暗行遙擊；而李所騎之馬，忽而奔馳入陣，羈勒不住，衛隊三百名圍護衝下，勢如潮湧，敵竟披靡，驀見藤牌隊長某甲，已梟偽王頭獻於馬前，李不禁悚然，溫語撫慰而賞功焉。蓋偽王舉槍瞄準時，已被某甲所見，滾牌入陣，從馬後躍起，揮刀砍之，眾不知也。李深知其勇而重視之。鄉鄰杜某，為李洋槍衛隊，言之最詳，並誇述衛隊中，有大半能飛躍屋背力敵數人者云。
北洋海軍提督丁汝昌，當甲午之役，與日本海戰，全軍盡沒，至於艦隊亦降，以一死代全艦官兵之命，其志極可哀，用無損於軍人之名譽。日本人以丁之手書公牘，用銅片印成一冊，大烏圭介為之跋語，極稱道其為人。東西洋學者研究丁之行為，謂有倫理學上之價值。而當時統將有道員戴某，則實臨陣退縮，邂逅為敵所斃，而濫廁忠義之林，清朝為之賜恤，是非賞罰之不明，未有甚於清之季世者。即張佩綸馬尾之役，見敵不走，氣象偉異，自王壬秋、林琴南輩，均鳴其冤，而言者至今不已，故法越中日諸戰役之真是非，久莫能明矣。
彭雪琴侍郎，以水師克復小孤山，凱旋後摩崖題句云：「書生指揮戰船來，江上旌旗一色開。十萬雄師齊奏凱，彭郎奪得小孤回。」
彭侍郎玉麟，湖南人，其未貴時，曾寄跡某質庫。粵匪事起，曾侯奉旨練民團，以乏餉勸捐各大姓，質庫首先出資。彭往謁，願代辦軍儲，侯壯之，遂命與楊公嶽斌分統湘軍營。時承平日久，兵惰不可用，彭紀律嚴明，百煉成勁旅，由是所向有功。五年餘，妖氛掃盡，而湘軍之名聞天下。彭以功洊升兵部，加宮保銜，見天下無事，解組歸，屢征皆不起。先是各省皆陸營，彭創立水師，內河外海，鈴鐸聲相聞，南北洋無盜賊患。朝廷知公忠直，且熟諳水營利弊，遂聽其回籍，仍令按年巡閱一次，準專摺奏事，兵弁有不法者殺戮得自專。彭受命，恆微行察勤惰，懲一儆百，水師為之肅然，沿途關吏卡員亦惴惴相戒，恐不職為公知。憶某處厘卡駐紮者，監司也，差吏多不法，行旅寒心。一日，彭駕小舟至，命兵詣局請驗行，差不應；逾刻又請，則哂曰：「汝心躁耶？奈我不樂驗何。」兵復命，彭大怒，趨至，厲聲曰：「請驗所以遵功令也。今有意羈我，豈空船亦索賄耶？」差亦怒曰：「便羈汝，敢控我？」彭曰：「我不控汝，直殺汝耳。」頤少動，兵遽擁至河干戕之。觀者失色，趨告監司，監司急出，見彭大驚，長跪請罪。彭怒色訶責，良久乃去。自此卡威稍減，不敢如前傲狠矣。噫！抽厘助餉，政府原非得已之謀，而營營於是差者，遂使寸地皆成陷阱，斗米亦列捐條，行旅裹足而不前，物價乘時而陡漲，卒之億萬人愁苦之氣，不過供數十輩煙酒之資。安得各省大府若彭宮保化身，一一聲其罪而誅之，使天下拍手稱快也哉！
文成公阿桂，滿洲正白旗人，其勳簿官閥、生卒歲月俱載國史，茲特錄遺事數則。方公之為定西將軍，剿金川酋索諾木也，已百戰抵其巢，索木諾震懾，業約別日盡室出降，其木城木棚悉已毀撤。是日晚，參讚以下謁公曰：「事機叵測，今日必生縛索木諾致帳下，方可安枕。」公不答，亦不待旦，竟已入帳中臥，諸將弁待命不敢退，而公已鼻聲如雷，徹帳外矣，諸人者旁皇達旦。甫日出，索木諾已自縛，率諸酋跪帳外，公次第以屬吏，因進參讚以下告曰：「諸君昨日之語，蓋俱索木諾他竄、或畏罪先死耳。我已據扼要，竄將何之？渠若能死，又豈待今日哉！吾故以為不若高臥待旦，日當自來也。」諸將弁諾諾，皆曰：「非某等所及。」又木果木失事後，公代統大軍。一日，日欲失，公忽率十數騎，升高阜覘賊屯紮處，不知阜數折，已逼賊砦。賊望見，即率獷騎數百，環西南阜馳上。公顧從騎曰：「下馬。」復曰：「解衣。」衣不足，復曰：「解裏衣。」解畢，曰：「衣悉寸寸裂，急分走高阜，雜掛林木上。」掛畢，曰：「無衣者悉束帶。」曰：「上馬。」曰：「向阜南緩轡下。」適賊騎已馳至，距向所立阜僅二十步，暝色已上，忽見岡缺處旗幟飄忽，絡繹不絕，疑援騎從山後至，勒馬不遽進，方遣騎四出窺覘，而公已率從騎回大營矣。公曰：「此兵機也。不爾，賊馬則十倍於我，寧得脫耶？」

李雪木名柏，武功人。「關中三李」，中南山人李子德因篤，二曲山人李中孚顒，與雪木也。雪木所著《槲葉集》，冷豔峭刻，如其為人。閱《耕者》云：「農無穀，不農則肉。農無服，不農則縠。農蔽惡木，不農則渠渠夏屋。」有古謠遺響。《雁字》絕句云：「紙有長空硯有山，毫端蘸雨拂雲間。年年絕筆衡峰下，剩得南天萬里閑。」詠雁字多矣，無似其落想空妙者。《鳳泉別墅》云：「斗室無塵小徑幽，柴扉晝夜掩寒流。日沉澗底魚窺鏡，月上松梢鶴踏鉤。才弱羞陳三禮賦，家貧難買五湖舟。唯將碧眼酬黃巷，莫待青山歎白頭。」亦皮、陸佳篇也。
山右傅青主徵君山，以書畫著名一時，而不肯輕為人作。嘗有摯友某求畫，請之諄諄，意不可卻，徵君謂：「畫雖末藝，然必須筆補造化。我每作畫，先擇其時，非遇良辰不肯下筆。今重違君意，約以中秋夕為期，如是日天氣晴爽，風定月明，當準備紙筆，惟命是聽。」其友第諾。待至其日，果晴爽，如所言。友大喜，知徵君善飲，乃備餚酒，迎與痛飲，自晡至失始罷席。徵君命侍者為研濃墨，駢兩几，鋪丈長玉版紙其上，又取鐵界尺鎮紙四角，謂俟月上東向，秉燭為之作畫。少焉月出東山，光鑒毫髮，徵君樂甚，命侍者取所研濃墨一巨缽置旁几，屏退諸人，獨自命筆。友遙遙竊窺，但見徵君手舞足蹈，或踴或躍，其狀若狂。友大驚，徑趨至背後，以手力抱其腰，徵君狂叫歎曰：「孺子敗吾清興，奈何！」遂擲筆搓紙，竟作罷論。友見徵君髮鬢鬚眉滿頭皆墨，竟體汗如雨下，以徵君酒醉，不能強事丹青，急取水為之浣濯，遣人送歸。所畫廢紙上，惟濃墨一團，大如釜口。以徵君手筆，不忍捐棄，姑折疊庋之架上。一夜天陰月黑，室內隱約放光，急往察之，見光出自廢紙，始悟徵君畫果通神，可惜敗興中輟，未竟厥事也。
京師打鍾庵募修落成，僧慕徵君名，丐書庵額。以僧無行，辭不許。僧稔某甲與徵君善，啖以重金，求為轉乞。甲知徵君為人，不敢遽達，又慮無以報僧，既思得一法，乃沽佳醞招徵君飲，又預作五絕詩一首，將「打鍾庵」三字嵌於詩中，乘徵君微醺，自握筆書此詩，屢書屢自拉棄之。徵君睨之而笑，甲曰：「家有屏，欲書此詩刻其上。顧不善塗鴉，致貽君笑。」時徵君已醉矣，曰：「我為汝代筆何如？」甲喜曰：「本不敢相煩，果爾幸甚。」徵君遽索紙，縱筆為之一揮，較常尤勝。甲請曰：「既蒙賜書，即求署款，以為蓬舍光，尤深欣感。」徵君笑而許之。後甲刓此三字授僧，榜於門。徵君偶過庵前，訝額署己款，筆意確是，注視沉思良久，忽憶前為甲書屏中有此三字，始悟為甲所賣，遂與絕交。
徵君精醫，今所傳世者僅婦科書，顧不徒精婦科也。有同鄉某客都中，忽然患頭痛，經多醫不效，聞太醫院某公為國手，斷人生死不爽，特造請診視。公按脈畢，命之曰：「此一月症也，可速歸家料理後事，遲無及矣。」某聞怏怏歸寓，急治任兼程旋里。會徵君入都，遇諸途，問某歸意，以疾告，曰：「太醫院某君，今國手也，盍請治之。」某歎曰：「僕此歸，正遵某公命也。」乃具告所言。徵君駭曰：「果爾奈何！試為汝脈之。」按脈良久，歎曰：「某公真國手也，其言不謬。」某固知徵君技不在某公下，泫然泣曰：「誠如君言，某真無生望矣。然君久著和緩名，竟不能生死人而肉白骨乎？」徵君又沉思久之，謂曰：「汝疾萬無生理。今思得一法，愈則不任功，不愈亦不任過，汝如法試之何如？」某大喜，求方。徵君命歸家，遍覓健少所著舊氈笠十餘枚，煎濃湯漉成膏，旦夕服之，當有效，萬一幸愈，可速至都中謁某公，當云何也。某謝諾而別，歸家如法治之，疾果愈。尋至都中，見徵君喜慰異常。趨往謁某公，公見某至，瞿然曰：「君猶無恙耶？」某具以徵君所治之法告之，某歎曰：「傅君神醫，吾不及也。吾初診汝疾，係腦髓虧耗，按古方唯生人腦可活，顧萬不能致，則疾亦別無法治。今傅君以健少舊氈笠多枚代之，真神手，吾不及也。若非傅君，汝白骨寒矣，謂非為鄙人所誤耶。然則醫雖小道，攻之不精，是直以人命為兒戲也，吾尚敢業此哉！」公送某出，即乞休閉門謝客，絕口不談醫矣。
顧亭林先生炎武，行奇學博，負海內重名，玉峰三徐先生皆其宅相也。有《答監修徐學士書》，以龍門雄健之筆，間作麗詞；以商山沉隱之年，深言時事。覽其遺編，別為一格，豈誼切渭陽，不覺語之工而思之迫歟。書曰：「幼時侍先祖，自十三四歲讀完《資治通鑒》後，即示之以邸報。泰昌以來，頗窺崖略，然憂患之餘，重以老髦，不談此事已二十年，都不記憶。而所藏史錄奏狀一二千本，悉為亡友借觀。中郎被收，琴書俱盡。承吾甥來劄惓惓，勉以一代文獻，豈非生平至願，恐衰朽未足副此。然既遇周情，兼叨下問，觀書柱史，不為無緣，正未知絳人甲子，郯子雲師，可備趙孟叔孫之對否耳。夫史書之作，鑒往所以訓今。憶昔庚辰、辛巳之間，國步阽危，方州瓦解，而老臣碩彥品節燆然，下多折檻之陳，上有轉圜之聽。思賈誼之言，每聞於諭旨；烹弘羊之論，屢見於封章。遺風善政，迄今可想。而昊天不弔，大命忽焉，山嶽崩頹，江河日下，三風不察，六逆彌臻。以今所睹，國維人表，視崇禎之代，十不得其二三，而民窮財盡，又倍蓰而無算矣。身當史局，因事納規，造膝之謀，沃心之告，有急於編摩，固不待汗簡奏功，然後為千秋金鑒之獻也。關輔荒涼，非復十年以前風景，而雞肋蠶叢，尚煩武略；飛萏挽粟，豈顧民生？至有六旬老婦，七歲孤兒，挈米八斗，赴營千里。於是強者鹿鋌，弱者雉經，闔門而聚哭投河，並村則張旗抗令，此一方之隱憂，而廟堂之上或未之深悉也。吾以望七之齡，客居斯土，飲瀣餐霞，足怡貞性，登岩俯澗，將卜幽棲，恐鶴唳之重驚，即魚潛之非樂。是以忘其出位，貢此狂言，請賦祈招之詩，以代麥秋之祝。不忘百姓，敢自托於魯儒；維此哲人，庶興哀於周雅。當事君子，倘亦有聞而太息者乎？東土饑荒，頗傳行旅；江南水旱，亦察輿謠。涉青雲以遠遊，駕四牡而靡騁，所望隨示以音問，不悉。」先生在南時，號蔣山傭，中年以後，跡絕故鄉，遍遊燕、齊、秦、晉間以終，常言生平最憎者舟輿，而炊粱跨衛，乃此身安處也。
西河納妾曼殊，矜寵特至，夫人陳頗不平之，嘗詆之於客座曰：「爾輩以毛大可為博學耶？渠作七言八句，亦須獺祭乃成。」近人有論詩絕句云：「曼殊不擅專房寵，誰識君詩獺祭成。」可稱雅謔。
海內三髯，一為慈谿姜西溟，一為郃陽康孟謀，其一則陽羨生陳其年也。其年未遇時，遊於廣陵，冒巢民愛其才，延致梅花別墅。有童名紫雲者，儇麗喜歌，令其執役書堂，生一見神移，贈以佳句，並圖其像，裝為卷帙，題曰「雲郎小照」。適墅梅盛開，生偕紫雲徘徊於暗香疏影間。巢民偶登內閣，遙望見之，忽佯怒，呼二健僕縛紫雲去，將加以杖。生營救無策，意極徬徨，計唯得冒母片言，方解此厄。時已薄暮，乃趨赴老宅前，長跪門外，啟門者曰：「陳某有急，求太夫人發一玉音，非蒙許諾，某不起也。」因備言紫雲事。頃之，青衣媼出曰：「先生休矣。巢民遵奉母命，已不罪雲郎，然必得先生詠梅絕句百首，成於今夕，仍送雲郎侍左右也。」生大喜，攝衣而回，篝燈濡墨，苦吟達曙，百詠既就，亟書送巢民。巢民讀之擊節，笑遣雲郎。其後紫雲配婦，合巹有期矣，生惘惘若失，賦《賀新郎》贈之云：「小酌荼蘼釀，喜今朝、釵光鈿影，燈前滉漾。隔著屏風喧笑語，報道雀翹初上。又悄把、檀奴偷相。撲朔雉雄混不辨，但臨風私取春弓量。送爾去，揭鴛帳。六年孤館相依傍。最難忘、紅蕤枕畔，淚花輕颺。了爾一生花燭事，宛轉婦隨夫唱。努力做、槁砧模樣。只我羅衾渾似鐵，擁桃笙難得紗窗亮。休為我，再惆悵。」此詞競傳人口，聞者為之絕倒。
潮州太守黃霽青先生安濤，嘉善人，工詩，善滑稽。有同年某投劄，誤書黃為王，先生作詩答之云：「江夏琅琊未結盟，草頭三畫最分明。他家自接周吳鄭，敝姓曾連顧孟平。須向九秋尋鞠有，莫從四月問瓜生。右軍若把涪翁換，辜負籠鵝道士情。」工整熨貼，風趣獨絕。
山陰胡天遊，以才學受知於任香谷尚書啟運，薦試博學宏詞。既入都，邀館其家，情禮優篤，猶令狐楚之於義山也。會仲秋，葡萄新熟，紫珠翠葉，翳綴庭前，尚書顧天遊曰：「彼實垂垂矣，若能以儕淮險韻，刻劃其狀，當令某伶進酒。」天遊刻燭二寸，成詩四十韻，曰：「葡萄生北地，甘果未容儕。漫以䙞留尉，徒言荔走騧。中原驕織錦，大夏本如秸。來日隨天馬，珍時博郡緺。那應伴卬竹，曾詫旅昆厓。栽苑先丹若，誇奇比曲槐。漸繁看滿縣，爭植半籠街。一樹微藏曉，添幽得小齋。童閑新數顆，客冷舊分荄。歲月才成把，支離兀抱骸。發春呼汲井，置落不煩柴。倩圃條蟠屈，隨龍上蟄埋。拿藤高屋起，縛架碧霄緋。翻水層篩網，行天爪擲釵。祝星稀霣跌，怕霧苦吹霾。刷影耽眈旆，回清葉葉𩘅。酸齊經夏穰，味熟報秋佳。錯落珠銜鵠，鮮員卵毓蠯。團將球綴幕，插訝箭駢靫。戛戛梢簷舉，玲玲晝戶䦱。驚枚千釘錯，結古百繩皆。部擁螺黏族，堆猜繭絡糸皆。拇攣莊慣說，脰擠戲成排。見擬通身膽，環雕出目蛙。巧懸漚泡住，危累彈丸𠇗。多覺欺鄰棗，貪猶敵庾鮭。囊疑空露積，鈴怪靜風哇。待摘心仍惜，巡觀手獨叉。涅勻明注葼，煉細紫拋媧。未吮芳凝髓，先矜色鬥鞋。粉沾雲母膩，光逼水晶揩。軟謝金刀切，津宜貝齒湝。重縋斤許料，密檢琲相差。內熱休頻論，中饞定可諧。偷防羞鳥雀，晴少蠹蜂蝸。酒藏淪難值，詩痹渴抵痎。人窺雨餘館，涼破日斜階。淖蜜新輸翦，如差足笑娃。癡憑鬚捋頷，碎拾穗翻䡨。市貴形驕乳，霜甘候祭豺。數錢俱及飽，收實並堪懷。寒別關門遠，肥憐攘性乖。豈知根入塞，不比橘逾淮。物理何須測，前威信莫涯。當年饒鑿空，使者近誰偕。郡指河西外，虛聞產渥窪。」一時傳誦。
吳梅村祭酒病革時，有《絕命詩》云：「忍死偷生廿載餘，而今罪孽怎消除。受恩欠債須填補，縱比鴻毛亦不如。」病中賦《賀新郎》一闋云：「萬事催華髮。論龔生、天年竟夭，高名難沒。吾病難將醫藥治，耿耿胸中熱血。待灑向、西風殘月。剖卻心肝今置地，問華陀、解我腸千結。追往恨，倍淒咽。故人慷慨多奇節。為當年、沉吟不斷，草間偷活。艾炙眉頭瓜噴鼻，今日須難決絕。早患苦重來千疊。脫屣妻拿非易事，竟一錢不值何須說。人世事，幾完缺。」至其詩集中如《弔侯朝宗》、《寄房師周芮公》諸作，淒酸激楚，自悔偷生，隱痛沉悲，殆難言喻。蓋甲申而後，堂上健存，柴車屢征，忍恥一出，自與虞山合肥輩貪戀富貴者，心事略有不同。後人追考生平，慕其才，悲其遇可也。
字畫索潤，古人所有。板橋筆榜小卷，蓋自書書畫潤筆例也，見之友人處，其文云：「大幅六兩，中幅四兩，小幅二兩，書條對聯一兩，扇子鬥方五錢。凡送禮物、食物，總不如白銀為妙。公之所送，未必弟之所好也。送現銀則中心喜樂，書畫皆佳。禮物既屬糾纏，賒欠尤為賴帳。年老神倦，不能陪諸君子作無益語言也。畫竹多於買竹錢，只高六尺價三千，任渠話舊論交接，只當秋風過耳邊。乾隆己卯，拙公和上屬書謝客，板橋鄭燮。」此老風趣可掬，視彼賣技假名士，偶逢舊友，貌為口不言錢，而實故靳以要厚酬者，其雅俗真偽何如乎？紙尾有吳山尊學士跋云：「乙亥、丙子間，與淵如同校唐文於邗上，皆有心遽意違，情怠手闌之困，適同遊西□庵，見板橋此紙，戲屬工人上石，貽同人工書畫者，鼒記。」
乾隆時，興化鄭燮工書畫，書增減真、隸，別為一格，如秋花倚石，野鶴戛煙，自然成趣，時稱「板橋體」。多效之者，然勿能似也。有道情十首，頗足醒世。
序云：「楓葉蘆花並客舟，煙波江上使人愁。勸君更盡一杯酒，昨日少年今白頭。自家板橋道人是也，我先世元和公公流落人間，教歌度曲。我如今也譜得道情十首，無非喚醒癡聾，銷除煩惱。每到山青水綠之處，聊以自遣自歌，若遇爭名奪利之場，正好覺人覺世，這也是風流事業，措大生涯。不免將來請教諸公，以當一笑。」
詞曰：「老漁翁，一釣竿。靠山涯，傍水灣。扁舟來往無牽絆。沙鷗點點輕波遠，荻港蕭蕭白晝寒，高歌一曲斜陽晚。一霎時波搖金影，驀抬頭月上東山。」二曰：「老樵夫，自砍柴。捆青松，夾綠槐。茫茫野草秋山外。豐碑是處成荒塚，華表千尋臥碧苔，墳前石馬磨刀壞。倒不如閑錢沽酒，醉醺醺山徑歸來。」 三曰：「老頭陀，古廟中。自燒香，自打鍾。兔葵燕麥閑齋供。山門破落無關鎖，斜日蒼黃有亂松，秋星閃爍頹垣縫。黑寂寂蒲團打坐，夜燒茶爐火通紅。」四曰： 「水田衣，老道人。背葫蘆，戴袱巾。棕鞋布襪相廝稱。修琴賣藥般般會，捉鬼拿妖件件能，白雲紅葉歸山徑。聞說道懸岩結屋，卻教人何處相尋。」五曰：「老書生，白屋中。說唐虞，道古風。許多後輩高科中。門前僕從雄如虎，陌上旌旗去似龍，一朝勢落成春夢。倒不如蓬門僻巷，教幾個小小蒙童。」六曰：「盡風流，小乞兒。數蓮花，唱竹枝。千門打鼓沿街市。橋邊日出猶酣睡，山外斜陽已早歸，殘杯冷炙饒滋味。醉倒在迴廊古廟，一憑他雨打風吹。」 七曰：「掩柴扉，怕出頭。剪西風，菊徑秋。看看又是重陽後。幾行衰草迷山郭，一片殘陽下酒樓，棲鴉點上蕭蕭柳。撮幾句盲辭瞎話，卻還供鐵板歌喉。」八曰： 「邈唐虞，遠夏殷。卷宗周，入暴秦。爭雄七國相兼並。文章兩漢空陳跡，金粉南朝總廢塵，李唐趙宋慌忙盡。最可歎龍盤虎踞，盡銷磨燕子舂燈。」九曰：「弔龍逢，哭比干。羨莊周，行老聃。未央宮裏王孫慘。南來薏苡徒興謗，七尺珊瑚只自殘，孔明枉作英雄漢。早知道茅廬高臥，省多少六出祁山。」十曰：「撥琵琶，續續彈。喚庸愚，警懦頑。四條弦上多哀怨。黃沙白草無人跡，古戍寒雲亂鳥還，虞羅慣打孤飛雁。收拾起漁樵事業，任從他風雪關山。」尾聲云：「風流家世元和老，舊曲翻新調，扯碎狀元袍，脫卻烏紗帽。俺唱這道情兒，歸山去了。」
鄭板橋大令，通率詭誕，書畫多奇氣，世咸以才人目之。讀其集中家書數篇，語語直摯，肝肺槎牙，躍然紙上，非騷人墨客比也。板橋少孤寒，賴乳母費撫養得活。值歲饑，費晨負入市，以一錢易餅置其手，始治他事。板橋既入官，有詩云：「食祿千萬鍾，不如餅在手。平生所負恩，豈獨一乳母。」令人不堪卒讀。
興化鄭板橋明府燮，少貧，嘗為蒙師。既達，作詩自嘲云：「教館原來是下流，傍人門戶過春秋。半饑半飽清閑客，無鎖無枷自在囚。課少父兄嫌懶惰，功多弟子結冤讎。而今幸作青山客，遮卻當年一半羞。」
魏永叔禧文集，首一條云：「人多事後論人、局外論人。事後論人，每將知人說得極愚；局外論人，每將難事說得極易。此二者皆由不忠不孝的生出，記之可以自箴。」
康熙庚子，竹偕粵東詩人屈翁山，會飲杭州酒樓，拍浮屢日，大醉，題壁云：「毋輕視此樓。秀水朱十，南海屈五，止留此信宿。後有登者，作仙人黃鶴樓觀可也。庚子九月晦日。」是舉出自竹，自是雅事，若末生晚學，妄擬前輩風流，便狂放不可向邇矣。李太白著宮錦袍，醉眠長安市上，純是爛漫天真，千古豈容第二人裝點此番舉動。
竹朱十中年以後，出其詩古文之餘力，專攻於詞。故指事肖物，有從容之工，無雕繪之跡。即其裘馬清狂，昵昵兒女，亦偶然遙情所託，非若淺斟低唱，滴粉搓酥，耑引紅妝為知己者也。其自題《江湖載酒集》云：「不師秦七，不師黃九，倚新聲玉田差近。」題竹壁云：「賦新詞竹山竹屋。」言所宗也。己未，奉詔入都，與友相約和宋人樂府補題，有《桂枝香》、《齊天樂》等調，其《詠蟹》一闋云：「緯蕭截水，見半漾湖波、半撐湖嘴。此際菱歌漸少，滿塍香穗。魚師菰飯新炊後，任欹斜撅頭船艤。爬沙響，連江露白，一燈紅細。便八跪雙螫都利。被筠筐掩就，仄行無計。試放閑塘蓼岸，描成秋意。須愁解甲隨潮去。添瘦葦一枝扶起。履霜聽遍聲聲，宛似玉琴絲裏。」再《詠蟬》云：「蛻餘不作遊仙夢，炎天愛浮吹。涼抱柳眠，慵棲槐影，合隨分小園堪寄。綠陰滿地，慣獨自悠揚，一絲風裏。咽住殘聲，哀吟又聽別枝起。柴門亂喧，雨後濕雲斜照，落霞斷魚尾。南陌離亭，西風故國，多少愁人盈耳，兒童此際。罥蛛網簷牙，筠竿樹底。為恁驚飛，弦桐移素指。」玩兩詞意，豈縈懷簪紱者。迨其入芸局，典棘闈，珥筆禁近，受眷最隆，非常之遇，不且過於扶醉尋鈿，一朝釋褐哉。
桐城派古文，望溪開之，海峰繼之，至惜抱而其傳始大，此天下之公言也。惜抱出於劉門，世幾有「青藍冰水」之喻。然惜抱之學，師法家法，殆兼有之。惜抱之世父姜塢編修範，博聞強識，誦法先儒，與海峰友善，諸子中尤愛惜抱，每談文，必令侍側。惜抱幼時，即喜親海峰，客退，輒肖其衣冠，談笑為戲，故編修授以經學，而復使受古文法於海峰。惜抱先生纂修秘書時，於文襄雅重之，欲一出其門，竟不往。書竣，當議遷官，劉文正公以御史薦，已記名矣，未授而公薨，先生遂決計去。既退歸，梁階平相國屬所親傳語曰：「姚君若出，吾當特薦，可得殊擢。」先生婉謝之，集中所謂《復張君書》也。南康謝方伯啟昆，見先生，退而歎曰：「姚先生如醴泉、芝草，使人塵俗都盡。」青浦王侍郎集海內詩至先生，曰：「姬傳藹然孝弟，踐履醇篤，有儒者氣象。」見石甫所作家狀。按先生每以義理、考訂、文章並稱。設非邃於義理，安能出處光明，萬流仰鏡若斯乎？
尤悔庵先生《駐雲飛十空曲》：「一國三公，車馬長安殿閣中，鼎爵分班奉，金印輪流弄。嗏，白首戀鳴鍾，青山木拱，華表銘旌，斷送黃粱夢，君看蓋世功名總是空。萬貫千鍾，篋蠹青蚨倉朽紅，合藥燒丹汞，掘土埋銀甕。嗏，金穴與陵銅，化成泥塚，雖有錢神，難買南柯夢，君看敵國資財總是空。北苑南宮，萬戶千門擬九重，金屋阿房衖，金谷天台洞。嗏，臺榭土花封，牛羊丘壟，綺閣迷樓，也等華胥夢，君看甲第田園總是空。翠翠紅紅，十二金釵列小童，綺席雲鬟擁，錦帳花心動。嗏，脂粉髑髏工，狐精賣弄，雨散雲收，想斷巫山夢，君看絕世紅顏總是空。弦索叮咚，絳蠟燒殘曲未終，鼓壘江南弄，簫吹秦樓風。嗏，轉盼白楊風，輓歌相送，子弟梨園，同入鈞天夢，君看大地音聲總是空。熊掌駝峰，下箸千錢未足供，美酒金樽送，肥肉台盤捧。嗏，殺氣滿喉嚨，請公入甕，逐鹿烹羔，變作芭蕉夢，君看飲食因緣總是空。青母黃公，嫁女婚男風俗通，交頸鴛衾共，繞膝烏衣從。嗏，分手各西東，主人翁仲，打散鴛鴦，驚破熊羆夢，君看眷屬團圞總是空。繡虎雕龍，彩筆吟成萬卷工，獻賦長楊重，問字玄亭眾。嗏，何處哭秋風，淒涼文塚，一部南華，不過莊周夢，君看錦繡文章總是空。豎子英雄，觸哄蠻爭蝸角中，一飯丘山重，睚眥刀兵痛。嗏，世路石尤風，移山何用，飄瓦虛舟，不礙松風夢，君看爾我恩仇總是空。擾擾匆匆，遮莫晨雞與暮鍾，梵唄無須唪，公案何勞頌。嗏，早覓主人公，風幡不動，放下機關，圓破蒲團夢，君看萬法無常總是空。」
漁洋晚年，寄宋商邱云：「尚書北闕霜侵鬢，開府江南雪滿頭。誰識朱顏兩年少，王揚州與宋黃州。」讀者多未測其旨，後始知為趙秋谷發也。蓋秋谷罷館職後，益修憾漁洋，薄遊吳中，屢語人曰：「邇日論詩，惟位尊而年高者，斯稱巨手耳。」時商邱方巡撫吳門，聞是語，遂述於漁洋，故答詩云爾。阮吾山《茶餘客話》，謂此特漫堂假阮翁以自誇耳，其實漫堂固不在秋谷指議中也。按商邱風雅，不減漁洋，吾山斯言，未免鍥薄。
華亭張漣，字南垣，擅寫人物，兼通山水。能以意壘石為假山，悉仿營邱北苑大癡書法為之，巒嶼澗瀨，曲洞遠峰，巧奪化工，其為園則李工部之橫雲、盧觀察之預園、王奉常之樂郊、哀史部之竹亭，為最有名。漣既死，子然繼之，遊京師，如瀛臺、玉泉、暢春苑，皆其所布置。先是米太僕友石，有勺園在西海澱，與貳清侯清華園相望，亦曰風煙裏，今暢春苑即兩園舊址，玉苑、平怡園亦然所作。吳梅村為南垣作傳，而世遂謂假山創自南垣，非也。唐人詩中詠假山者最多。晉會稽王道子開東第，築山於府城內，武帝嫌其修飾太過，道子甚懼，晉武陵王貧有怨心，名其後堂曰首陽山，其由來久矣，不獨宋之花石綱也。梅村傳中述漣語云：吾以此術遊江南，數十年中，名園別墅屢易其主，名花奇石，經吾架構，未幾而他人輦去，復為位置者亦多矣。昔人詩云：「終年累石如愚叟，倏忽移山是化人。」又云「荷杖有兒扶薄醉」，調南垣父子也。
趙秋谷執信，以丁卯國喪，赴洪昉思寓，觀《長生殿》劇，被黃給事大鴻劾罷。時徐勝力編修嘉炎亦與宴，對簿時賂聚和班優人，詭稱未與，得免。都人有口號云：「國服雖除未滿喪，何如便入戲文場。自家原有三分錯，莫把彈章怨老黃。秋谷才華迥絕儔，少年科第盡風流。可憐一曲《長生殿》，斷送功名到白頭。周王廟祝本輕浮，也向長生殿裏遊。抖擻香金求脫網，聚和班裏製行頭。」徐豐頤修髯，有周道士之稱，後官學士，聞黃給事由知縣行取入京，以土物並詩稿遍贈諸名士，至秋谷答以柬云：「土物拜登，大稿璧謝」，黃銜之刺骨，故有是劾。
南田老人惲壽平，以丹青傳。食於郡縣，偶至泗州，州牧留住城隍廟，幕友紳耆或以絹素求畫，勾留月餘。每夕聞殿上折獄聲，嗣又聞議事聲，紛紜雜遝，雖聽不甚真，若有重大情事者，疑此州必將有變，思他適，而州牧因公赴省，乃與司事者謀舟資，買棹艤城下，擬次日行。忽三鼓聞殿上傳呼曰：「時至否？」似有人答曰：「畫師惲某未出城，和尚某未進城，須稍待。」出視殿上，闃寂無人，大懼，立索輿乘月登舟。甫至城門，見一僧迎面來，益懼，促輿夫速行。及登舟，忽聲如巨炮，從地中起，回視城郭，已成巨浸矣。
清初，陳學士大侖草書單條一幅云：「嚴君平、司馬相如、楊子雲，皆不復出。」凡十四字，背臨右軍，而勁裝古服，似從柳公權出。學士不以書名，而筆力卓絕如是，必傳之作也。相傳學士初入學時，年十九，偶病劇，夢紫衣僧，自稱元圭大師，握其手曰：「汝背我到人間，盍歸來乎？」陳未及答，僧笑曰：「且住且住，汝尚有瓊林一杯酒、瀛臺一碗羹，吃了再來未遲。」屈其指曰：「此別又需十七年也。」言畢而去。陳驚醒，病遂瘥。己未成進士，入翰林，官至侍讀學士。年三十六歲，病痢不休，因憶前夢，笑謂家人曰：「大師未來，或又改期未可知。」一日辰起，焚香沐浴，索朝衣冠著之，曰：「大師已來，吾去矣。」跏趺而卒。
成親王諱永星，為純皇十—子，善書法，幼時握筆，即波磔成文。少時工趙文敏，又嘗見康熙中某內監，言其師少時猶及見董文敏，握筆惟以前三指握管，懸腕書之。故王推廣其語，作撥燈法，談論書法具備，名重一時，士大夫得片紙隻字，重若珍寶。上特命刊其帖，序行諸海內以為榮云。
袁子才先生，性聰慧，滑稽一時，黃文襄公督兩江時，袁為屬員。黃本惡儒者，謂先生曰：「子號子才，以才子自命歟？」先生曰：「然。」黃曰：「然則命汝頃刻為文可乎？」先生曰：「能。請公命題。」黃厲聲曰：「江賦。」復請限字，曰：「一萬。」復請限時，曰：「三時。」先生舐墨濡毫，筆不加點，凡奇誕字，盡加水旁，須臾而就。公故武夫，因傾倒曰：「汝果名不過實也！」
袁簡齋乾隆甲戌遊揚州，過宏濟寺，見題壁云：「隨著鍾聲入梵宮，憑誰一喝耳雙聾。粱羅不解無言旨，辜負拈花一笑中。山水爭留文字緣，腳跟猶帶九州煙。現身莫問三生事，代到人間廿四年。」末署「苕生」二字。袁愛其詩，錄而訪之，年餘不得，久之乃知為蔣士銓。蔣聞，感其相知，寄詩云：「鴻爪春泥跡偶存，三生文字係精魂。神交豈但同傾蓋，知己從來勝感恩。」遂訂交焉。又嘗過良鄉，見逆旅題壁云：「滿地榆錢莫療貧，垂楊難繫轉篷身。離情未飲嘗如醉，客邸無花不算春。欲語性情思骨肉，偶談山水悔風塵。謀生消盡輪蹄鐵，輸與成都賣卜人。」末書「篁村」二字。袁和其詩，有「好疊花箋鈔槁去，天涯沿路訪斯人」之句。後十餘年，有勞觀察者，言宰良鄉時，因館欽差潔舍，曾見此詩，愛其詞妙，戒館人勿圬，然亦不知篁村何人。又數年，於某方伯署中，晤會稽陶生元藻，乃知即篁村也。述前事，感慨久之，陶復賦詩云：「匹馬曾從燕薊趨，橋霜店月已模糊。人如曠世星難聚，詩有同聲德未孤。自笑長吟忘歲月，翻勞相訪遍江湖。秦淮河上敦槃會，應識今吾即故吾。三間老屋夕陽村，底事高軒過此門。飛蓋翠搖新蘸墨，華燈紅照舊題痕。不教畫墁傭奴易，便勝紗籠佛殿尊。惆悵憐才青眼客，幾翻剪紙為招魂。」
蘇州太守孔南溪，風骨冷峭，權貴不敢以情干。青樓金蕊仙，以事掛法，一時交好無能為之道地，乃遣人至白下求袁簡齋關說。袁寄劄云：「僕老矣，三生杜牧，萬念俱空，只花月因緣，猶有狂奴故態。今春到治下欲為尋春之舉，而吳宮花草，半屬虛名，接席銜杯，了無當意。惟女校書金某，含睇宜笑，固是矯矯於庸中者，遂同探梅鄧尉而別。刻下接蕭娘一紙，道為他事牽引，就鞫黃堂，將有月缺花殘之恨，其一切顛末，自有令甲，憑公以惠文冠彈治之，非伕僕所敢與聞。只念此小妮子，蕉葉有心，雖知卷雨；而楊枝無力，只好隨風。偶茵溷之誤投，遂窮民而無告。似乎君家宣聖復生，亦當在少者懷之之例，而必不以杖叩其脛也。且此輩南迎北送，何路不通，何不籲請於有力之家，而必遠求數千里外之空山一叟？可想見夫子之門牆壁立萬仞，而非僕不足以替花請命耶。元微之詩云：『寄語東風好抬舉，夜來曾有鳳凰棲』，敬為明公誦之。」孔得劄後，復云：「鳳鳥曾棲之樹，托抬舉於東風，惟有當作召公之甘棠，勿翦勿伐而已。」袁又嘗遊蘇州，過京口，已解纜矣，適有妓與太守閽狎，守覺，逐閽而置妓。妓感之，為謁廟祝厘。守怒其張，更逮妓，將荷以杖。客有告袁者，袁素好事，且與守善，因寄詩曰：「東風吹散野鴛鴦，私爇神前一瓣香。為祝長官千萬福，緣何翻惱長官腸。樊川行矣一帆斜，那有情留子夜家。只問千秋賢太守，可曾幾個斫桃花。」越旬日，守書復袁，啟視只七字，曰：「桃花依舊笑東風。」
趙雲松觀察，戲控袁簡齋太史於巴拙堂太守，太守因以一詞為袁、趙兩家息訟，並設宴郡齋以解之，想見前輩風趣。其控詞云：「為妖法太狂，誅殛難緩事。竊有原任上元縣袁枚者，前身是怪，括蒼山忽漫脫逃，年老成精。閻羅殿失於查點，早入清華之選，遂膺民社之司。既滿腰纏，即辭手版，園偷宛委，占來好水好山；鄉覓溫柔，不論是男是女。盛名所至，軼事斯傳，借風雅以售其貪婪，假觴詠以恣其饕餮。有百金之贈，輒登詩話揄揚；嘗一臠之甘，必購食單仿造。婚家花燭，使劉郎直入坐筵；妓宴笙歌，約杭守無端闖席。占人間之豔福，遊海內之名山。人盡稱奇，到處總逢迎恐後；賊無空過，山門必滿載而歸。結交要路公卿，虎將亦稱詩伯；引誘良家子女，蛾眉都拜門生。凡在臚陳，概無虛假，雖曰風流班首，實乃名教罪人。為此列款具呈，伏乞按律定罪。照妖鏡定無逃影，斬邪劍切勿留情。重則付之輪回，化蜂蝶以償夙孽；輕則遞回巢穴，逐獼猴仍復原身。」其羅織之詞，雖云遊戲，亦實事也。
簡齋大令、雲松觀察、苕生太史，一時齊名。桐鄉程春廬同文心儀三公，而蔣以未見而沒，因繪拜袁、揖趙、哭蔣圖，以誌景仰。昭文孫子瀟太史原湘，則專推袁、蔣二公，其詩云：「平生服膺止有兩，江左袁公江右蔣。廬山瀑布鍾山雲，一日胸中百來往。」錢塘張仲雅太令雲敖，又瓣香袁、趙二公，顏所居曰「簡松草堂」，後即以名其詩集，蓋性情之地，各有沆瀣也。陽湖洪稚存太史亮吉，評三公之詩云：「袁詩如通天老狐，醉則見尾；趙詩如東方正諫，時雜詼諧；蔣詩如劍俠入道，猶餘殺機。」洵稱確論。稚存先生詩才奇險，好作驚人之句，有人仿其體調之，云：「黃狗隨風飛上天，白狗一去三千年。」聞者絕倒。洪聚生平所識詩人，作為詩評，凡數十家。或問之曰：「公詩如何？」洪自批云：「僕詩如急湍峻嶺，殊少迴旋。」
竹汀詹事之家學，其兄子坫實為嫡傳。坫字獻之，邃經學、小學、金石之學，篆書尤空絕前後，然在家未嘗學篆也。初入都省詹事，詹事授以李陽冰城隍廟碑，晝夜習之，三月不能成字。忽患癰，醫者診之，脈無病，而手足厥冷，目瞠視，鼻微有息而已。如是者七日，忽中夜躍起，濡墨作篆，書乾卦象畢，不勝餓而寢。翼早，詹事來視病，君尚未寤，見案上篆大驚，呼問病狀，君答曰：「兒故無病，夢至石室，見唐巾老者指授篆法七日夜，作成，輒批抹，最後書乾卦象。老者曰：『可矣』，兒遂覺，追憶筆勢，中夜作此幅。」詹事細詢夢中所見，蓋即小溫雲。時都中能作篆者唯翁學士方綱，聞是事，索君書，歎絕，以為神授，君篆書遂名天下。殆所謂「思之思之，神明通之」歟？
鉛山蔣編修士銓，工詩詞，與袁枚、趙翼齊名，高宗純皇帝嘗稱為江西才子。以不附和珅，屢為所抑，乃乞假歸，教授終身。晚著傳奇九種，古直悲涼，遠勝玉茗臨川，《夢中說夢》一篇，尤為警切，今節錄之。
《北仙呂·點絳唇》海市樓臺，楸枰疆界，都無礙，各種安排，夢覺今誰在。不見一物，不生一想，無我無人，不消不長。
「俺覺華宮自在天王是也，善觀二十種睡眠，掌管大千場色相，今欲將四夢中人，棒喝一番，想已宣到。」「啟天王，奉宣四人，齊集殿下。」「引他上來。」盧生、淳于棼、霍小玉、俞二姑：「參禮天王，伏祈慈訓。」「爾等趺坐兩旁，聽吾指示。」「告坐了。」「爾等以生為夢，豈知死亦非覺；以鬼為覺，豈知仙亦是夢，俺把個中消息，說與你們聽者。阿彌陀佛。」
《混江龍》把不定陰陽機械，將一個虛空架子立將來，神與氣生結下幾家宗派，精和血巧製就各樣形骸。無生有，有生無，便叫那鄒衍談天難考究；治復亂，亂復治，假饒他屈原嗬壁，也費疑猜。有男女乃有夫婦，有境界乃有苦樂。生產下一窩兒啞債主，有威權暗使的親嬤嬤，忍著痛輪班服役，供養著幾張嘴；肉衙門無盡藏，明捉住老爺爺，掙著命，逐日當差。苦煞了懦兒郎，聽憑恁掂斤播兩；愁煞了窮夫婿，忍耐他數米量柴。這一個積趲家私，醉死夢生錢眼坐；那一個填還孽帳，穿衣吃飯肉身挨。捧定這臭皮囊，較勝爭強，成佛生天都要死；戴了那粉骷髏，追歡取樂，嫁雞隨犬各當災。羞答答喪門神，一把兒冰肌玉骨；笑嘻嘻勾死鬼，兩行兒紅粉金釵。百年間名韁利鎖，苦牽連一家兒，男婚女嫁難交代。蓋棺時，博得個夫妻恩愛一聲天；散夥時，償不了兒孫衣食三生債。墳頭上幾點淚，當不得返魂香；醉鄉中一杯茶，衝破了鏖糟塊。敢問功名富貴，以何為覺？甚來由，兩朵宮花，十年間嘗遍了那些兒酸甜苦辣；沒出息，一枝班管，半生來弄不清這幾個者也乎哉。不過是小聰明，刻鵠雕蟲，被幾個活窮鬼，弄得你喪氣垂頭。休怨命，果然有大本領，安邦定國，這一位醜魁星，雖然是張牙舞爪，也肯憐才。主考試，少什麼蘇玉局，領著那名士衡文。且無三隻眼，坐衙門，縱有那包鐵面，難保他窮人告狀，不破一分財。沒相干，填墨卷，考得上，便算他文星透露；有憑據，定例本，捐得出，也就是官鬼詼諧。光閃閃雪砌冰山，炙手後終會逐天消；硬幫幫紙糊紗帽，下場時未可連頭賣。假慈悲，越勾踐、漢劉邦，用人時，妝出些豁達真誠；善逢迎，韓退之、杜子美，應制日，藏過了悲歌慷慨。武將勳勞、文官著作，可是實在的。拚性命，干功名，活累煞故將軍，北討南征，枉射斷兩壺弓箭；嘔心肝，做文字，可憐見腐太史，東奔西跑，也踏破了幾對靴鞋。這都靠著運氣呢！江心裏掛了帆，廟門前斷了碑，沒情面的風雷多勢利；銅爐內熄了香，石鼎中滅了火，有威靈的神鬼也癡呆。放不下長樓梯，井底蝦蟆難求千佛救；捉得穩巧線索，棚中傀儡也有八人抬。如此敢要尚義氣麼，謊也！花開了白玉堂、黃金窟，熱鬧裏結拜個弟弟兄兄；風吹到鬼門關、奈何橋，急切中失脫了爺爺奶奶。權術如何？蠢曹瞞，哄自家，造疑塚，末了兒，藏不過腐骨幾根；呆嬴政，替後世，築長城，預先的落下了臭名千載。怕甚麼猙獰鬼、邋遢鬼、刁趲鬼、俊俏鬼，在陽世上枉自會掉舌搖頭稱爾汝；看這班狠毒人、良善人、伶俐人、古怪人，到陰司裏卻仍要打恭作揖喚台台。守本分的可好苦。守定幾所田園，生不多，死不少，真個是褌中蟣虱；緊藏著一包敕印，降便愁，升便喜，也不過櫪下駑駘。聽著他打就行，喝就止，黑洞洞驢兒推磨；看見人喜就笑，怒就哭，明顯顯花子排街。可有報應？猛霹靂，捉不去瞌睡蟲，任他們，打了爺、罵了娘，須索要吃緊的連夜驅車尋閃電；善閻羅，苦用著榔襶鬼，盡他們欺了君、賣了國，為甚不早些兒預先把筆判拘牌。青史如何？青史也是夢。訂幾本大帳簿，記載些好本紀、窮世家、混列傳，輪流著邪正君臣填注腳；打一回長算盤，扣除了壞心腸、劣皮毛、醜嘴臉，準折出聖賢忠孝。細分腮，請問天地這樣辦法，難道不嫌煩瑣麼？咳，天地也是無可奈何，所以造出這些圈套，盡世上的人跳去。設下這千鍾粟、九品官，牢籠定十萬八千才智愚蒙，一堆兒同掙紮；劈開了九層天、十重地，捉弄的東西南北榮枯壽夭，都聽著大安排。五瘟神，肩挑上百般病，沿門硬派；九子母，手牽定各樣兒，隨意投胎。打一面喬鼓兒，休要怨老神明差了果報；使一會天性子，也須知大氣運關著興衰。小團圓、鳳凰冠、麒麟服、好封蔭，合得上厚祿高官，都只為積祖承恩相挈帶；大劫數、離亂年、饑荒歲、劣殘生，逃不出天羅地網，那裏是排家造惡盡應該。沒對證的鬼變人、人變畜，鬧轟轟轉不了雜碎輪回；喜更張的水成田、田成海，急攘攘算不盡的糊塗世界。天王以何修為，成此解脫？俺的參悟，好不苦也。哭一聲，豁刺刺驚得個揭諦神，落了鋼叉；笑一聲，穀都都嚇得個彌勒佛，躲入布袋。歎口氣，走進了蟻兒般的戲場中；發個狠，跳出了雞蛋似的乾坤外。翻斤斗，撞破了女媧氏補的天；轉喉嚨，吸乾了精衛兒填的海。硬掙著大眼孔，生怕老天瞞；肯鑽入悶葫蘆，浪被時人紿。真豪傑，腔子內都忘了生死窮通；大英雄，夢兒中肯露出輸贏成敗。這便是俺覺華王，領受了天封拜，俺與你和盤托出，你可也撤底丟開。
張南華詹事，近代謫仙也。天才敏捷，詩具宿慧，興到成篇，脫口而出，妥帖停勻。嘗試保和殿，未停午，眾方執筆著想，聞有投卷者，眾曰：「必南華也。」與涇南司寇同奏事乾清宮門下，涇南攜一漢制玉羊，南華曰：「詠此可也。」即口吟四十字，語未畢，殿角湱然聲震，眾驚顧，乃四閹舉一大冰，繩斷冰墮地，碎且迸。南華曰：「詠此可乎？」即復吟四十字，眾驚歎叫絕。一日，午門送駕，館閣諸公各喝一韻，應聲立就，頃刻成數十首。喝韻詩，古人所未有也。南郊視壇，於齋宮補棕處候駕，因指棕字為韻，南華衝口吟數十韻，至「鳳邸凝雲物，霓幬屬苑虹。山河扶棟宇，日月倚簾籠。天闕常依北，招搖漸指東」尤警絕，如河懸瀾翻，不能自休。羽林期門之士，環繞聳聽，詫為異人，會駕將至，始悚惕輟吟。噫！伎至此乎。南華少時，作回文賦八首，自然清麗，亦前人所無也。
高念東少牢珩，愛嚴瀨山水，忽得句云：「願作杭嚴道。」生平遇宴飲賦詩，必擇坐客一人代書，歌行近體，衝口而出，如宿構，執筆者幾腕脫。閱一過，輒棄之，稿不存，漁洋所謂「咳唾珠玉，而用如泥沙」也。
馬章民世俊，下第留京，落拓殊甚。以行卷謁芝麓司寇，司寇讀至「而謂賢者為之乎題後後比，數亡主於馬齒之前，遇興王於牛口之下，河山方以賄終，而功名復以賄始，七十年以前之歲月已淪，七十年以後之星霜復變，少壯未聞諫書，而衰齡反同販豎」云云。司寇淚涔涔墮曰：「季嶠真才子也。」歲暮，贈炭金，章民得白金八百兩。明年遂狀元及第。賢哉司寇，非褊心者所能及也。
杭州蔣山堂，乾隆中高士也，初名泰，後更名仁（有太平之人小印）。隱居艮山門郭外，署所居曰：「吉羅庵」，破屋數椽，不蔽風雨。性迂僻，寡言笑。生平書最精，由米南宮上窺二王，參以孫過庭、顏平原、楊少師，遇興到時，若以墨瀋傾紙，不能辨字，人益重之。有某中丞乞書，堅不應，後某以賄敗，咸服其高識。間作小詩，旁及篆刻，皆古雅。嘗見其自製小印，朱文四，曰：「蔣山堂印」，印身高今尺一寸五分，正方七分，四側鐫細字皆滿，而波磔剝漫，頗難識別，窮一日之目力始辨，所刻為七古兩篇，後款云：「右《自鳴鍾》、《苗刀》二詩，歲久遺忘，庚子冬月得之敗簏，因刻於此，山堂蔣仁記。」山堂摹印，筆力直追秦、漢，惜未可多見，詩亦不聞有傳本。《自鳴鍾》詩二十韻，有累句，且多脫字，故不錄，亟存其《苗刀》一篇云：「吾聞群苗喜兒以鐵賀，鑄為長刀百煉過。君之所佩毋乃是，當軒拔鞘寒生座。氣於虹霓利削鐵，柔可繞身剛不折。旁行蟉結人頭名（人頭應是頭人誤倒，苗人稱酋長曰頭人），迎刃殷紅繡膏血。憶昔古州犯順年，太平宰相輕開邊。侵淩詎識嗟無告，焚掠寧關性本然。此刀斬馬稱難敵，苗平乃被吾人得。請論改土與歸流，始惡凶頑終惻惜。五尺銛鋒久不礱，光芒中夜猶驚夢。蒯緱豈有珠玉裝，夫君寶此知何用。君不聞，昨朝庫車捷音至，西方萬里銷兵氣。不逢不若無所試，君盍賣之買犢從農事。」此詩詞意激昂，筆力遒勁，直可摩唐宋作者之壘。宰相開邊，應指鄂文端公平苗事；末雲庫車捷音，則作於乾隆十九年以後。戡定西域時，山堂尚在中年，故未盡忘世事也。
童二樹畫梅，少粉本，時於月下濡翰，縱橫欹側，皆成妙畫，故所繪無一復者。鉛山蔣心餘太史士銓，見童畫梅，寄以詩云：「我不識君見君畫，每對梅花身下拜。」幼時友人劉鳳岡，夢童化為梅二樹，因以為號。生平題畫詩，往往奇驗。嘗元旦為周進士世績題畫，有「第一朝開第一花」之句，是年周發解。湯容煟有僕僮乞畫藕，因題詩曰：「具此清淨姿，何為乎泥中。」僮數日殤。
秦少司寇瀛《小峴山人文集》中，《諸城竇公墓銘》後有少寇自記云：「公自浙江學政，以左都御史召還。一日，富陽董公手執公所書金字扇，大學士和珅見而語董公曰：『寫金字善用金，無如竇東皋者。』遂取一扇，屬董公代乞公書。余適趨過，董公曰：『秦君固善東皋先生者，盍屬之。』因以屬余。請於公，公書就，授余還之。書款稱致齋相國，自稱晚生某，蓋遵舊例。致齋，珅號也。一日，和珅召見，出語余曰：『子見東皋，告以有御製文，命其制序，散直後即來領。』是日，公隨詣珅宅領歸，撰序呈進。公沒後，編修洪亮吉上書言事，以前在尚書房，嘗被公指斥，附劾公交結和珅，書扇稱師生，自稱門生，其誣公實甚。此事關公大節，不可不辨。」云云。
紀文達平生未嘗著書，間為人作序、記、碑、表之屬，亦隨即棄擲，未嘗存稿。或以為言，公曰：「吾自校理秘書，縱觀古今著述，知作者固已大備，後之人竭其心思才力，要不出古人之範圍。其自謂過之者，皆不如量之甚者也。」我輩薄植，偶作一二短篇雜說，輒句句姝姝，有亟於表襮之心，讀此能不顏厚。
畢秋帆尚書，開府武昌，幕下賓僚，多一時方雅之士。會重修黃鶴樓成，江都汪中為之銘，歙縣程瑤田書石，嘉定錢坫篆額。過客登樓，歎為三絕。
卞雅堂光祿寺，常州門下士顧耕石學士元熙，時為館客，嫌官廚酒肴惡劣，作《黃鶯兒》詞譏之曰：「蹄子小多毛。秤梗鰻，著膩燒。海參崛強蹄筋跳，魚蝦壽夭，雞鵝壽高。冬春米飯黃而糙，最難熬。新萏水酒，故意滿臺澆。」光祿見之大笑。「海參」以下二十二字，自後傳餐時，光祿親自臨視，見有不堪適口者，必訶責庖丁，令易精品焉。
相傳翁覃豁學士，垂老康強，目力尤勝，六七十時猶能於燈下作細書，閱蠅頭字，不假靉靆。每歲元旦，必用西瓜子仁，書四楷字。五十後曰：「萬壽無疆。」六十後曰：「天子萬年。」七十後猶能寫「天下太平」云，可謂異稟。按《翁氏家事略記》，載英和按云：「先生每於一粒胡麻上，作『一片冰心在玉壺』七字。」則尤為神技矣。
吳南村廷楨，博學多才，嘗法少師趙董。館於巡撫慕公天顏署中。南村故吳人，因冒陝西籍，中式北闈，行查斥革。康熙三十八年三月，恭逢聖祖南巡，廷楨獻詩。四月朔日，上自浙江回鑾，伏謁平望河干，上召見，命作《御舟即事》，韻限三江、一絕。吳援筆立就云：「金波溶漾照旌幢，共慶回鑾自越邦。」正在構思，聞自鳴鍾響，宋中丞犖奏曰：「將到吳江矣。」吳遂得續句云：「御幄裁詩行漏報，計程應已到吳江。」上得詩甚喜，稱賞。次日引見，命廷楨寫擘窠大字訖，問廷楨曰：「蘇州民既庶矣，看來是庶而未富。」對曰：「並非不富，只因皇上視民如傷之心太切了，覺得如此。」天顏甚豫，遂命禮部注冊，復還舉人。其明年，會試中進士，入翰林，官至宮諭。
題畫之詩，全要逸趣橫生，清朝以金冬心先生農為最。其《題畫馬詩》云：「芳信傳來第幾番，雙蹄踏遍杏花繁。怪他蹀躞春風裏，騎過吾家兩狀元。」蓋一謂金公德瑛、一謂金公甡也。因馬而思及狀元，奇矣；因狀元而附入作者，更奇。又有《題老馬詩》云：「玉轡金韉錦作鞍，嘶風嘯月渡桑幹。而今衰草斜陽裏，只作牛羊一例看。」言之嗚咽。又有李鮮者善畫，與冬心先生齊名，畫水仙一幀，題詩云：「絕世風姿陳妙常，絕無脂粉杜蘭香。最天然處難描畫，愁煞蘇州陸子綱。」別有風趣，可想其人韻致。
冬心徵士，以書畫遨嬉名勝四十餘年，所攜僕從，亦各擅一藝。甬東朱龍，善琢硯；新安張喜子，界烏絲闌；會稽鄭小邑兒，工鈔書；吳趨莊閏郎，操縵能理琴曲；涇陽蔡春，解歌元白新樂府。自徵士僻好畫竹，長幅矮卷，日竟十數。蘭陵陳彭，亦學畫竹，竟可亂真。庸保都養，乃有如許雅材，徵士之識趣可想。
山尊學士，天資敏捷，詩文有如宿構，視古人之對客揮毫、喝韻成句，當不多讓，而所作或瑰麗鏗鏘，或奇倔排奡，無不各得其宜，洵異才也。惟以出之過易，不自愛惜收拾，後人又不能承家學，身後竟無專集行世，殊可慨然。昔聞全州伍松文司馬家榕談：嘉慶甲子，學士主試粵西，所得皆一時知名士。撤棘後，門生來謁者立書聯句贈之，各肖其人，語無泛設。解元為臨桂唐維釗，其祖某，以乾隆甲子舉於鄉；兄維錫，則甲寅解元也。學士贈聯云：「祖德慶餘先後甲；元燈分照弟兄明。」人服其制詞之妙，可作科名佳話。撫軍百公齡，宴兩主試於七星岩，酒次索廨中楹帖，即書云：「地有七星拱北斗，人如二客侍東坡。」其措語雅切類如此。此於學士為末技不足道，然亦逸事之可傳者。伍君即是科門生，所得聯語亦工，今不甚記憶矣。
百年來談篆隸漢分之學者，多首舉完白山人鄧石如（按：以字行）。山人少產僻鄉，眇所聞見，遊壽州，晤亳人梁巘，始究古法。至江寧，為梅文穆公季子客，獲睹梅氏所棄藏秘府異珍，暨秦漢以來金石善本，篤志臨摹，日嘗昧爽起，研墨盈盤，至夜分盡墨乃就寢，寒暑不輟。如是者八年，學益大進，顧知者猶罕也。一日訪黃山，至歙，鬻篆於賈肆，張皋文編修方客授修撰金榜家，編修邃篆學，見山人書，歸語修撰曰：「今日得見上蔡真跡。」修撰驚問，語以故，遂冒雨偕詣山人於荒寺，修撰即備禮延之金氏家。廟甚壯麗，其楹皆貞石而刻楹及懸額，修撰精心寫作，蓋百易而後定，謂莫能加於此也。及見山人書，即鳩匠斫其額，石楹既豎不便磨治，架屋而臥楹，請山人書之，刻成乃重建，其傾服至此。山人既交兩太史，遂輾轉與曹文敏、劉文清、上海陸副憲、鎮洋畢尚書相周旋，舉手而絕藝傳矣。物登明堂，矞矞皇皇，士負不世才，豈不賴二三名公，出氣力以提挈之哉！山人雖以一技名，其立品甚高潔。乾隆庚戌，曹文敏以祝厘入都，強山人同往。山人獨戴草笠、靸芒鞋、策驢，後文敏三日行。文敏輿從，以山東發水轉後，與山人相值於開山，時巡撫以下，命吏郊迎文敏。山人策驢過轅門，門者嗬止之，文敏坐堂上望見山人，趨出延入，讓上座，語諸公曰：「此江南高士鄧先生也，四體書皆國朝第一。」諸公大驚，為具車從。文敏曰：「吾屈先生甚，乃肯來都，卒不肯同行，願諸公共成其志。」乃率諸公送之轅門外，上驢去。後入畢尚書兩湖幕，吳中名士多在節署，裘馬都麗，山人獨布衣徒步。居三年辭歸，尚書留之不可，乃為置田宅，為終老計，而觴山人之行曰：「山人吾幕府一服清涼散也。今行矣，甚為減色。」四座慚沮。當山人初入都，都中作篆分者咸以覃溪學士為宗師，山人獨不肯一謁，遂蒙詆其。歸南中，則陽湖錢魯斯、嘉定錢獻之同負世譽，未免以私意相淩，山人不與校。然則書學雖小道，非有志節度量者，亦未能坐致千秋也。
錢塘金壽門先生農，客揚州，諸鹺商慕其名，競相延致。一日，有某商宴客於平山堂，先生首坐，席間以古人詩句飛紅為觴政。次第至其商，苦思未得，眾客將議罰，商曰：「已得之矣，柳絮飛來片片紅。」一座嘩然，笑其杜撰，先生獨曰：「此元人詠平山堂詩也，引用綦切。」眾請其全篇，先生誦之曰：「廿四橋邊廿四風，憑欄猶憶舊江東。夕陽返照桃花渡，柳絮飛來片片紅。」眾以先生博洽，始各歎服。其實乃先生口占此詩，為某商解圍耳。商大喜，越日以千金饋之。
陸紹曾，字貫夫，吳縣人。嘗得神仙白玉蟾像，拜而懸之齋中，因以「白齋」自號，吳中無賢愚，皆稱白齋先生。皙而髯，博物好談論，廣蓄古書名跡，有好之者輒舉以相贈，越數年故物復見他處，又購之，匄者踵至，復舉以相贈，終無所吝惜。自鍾鼎古文，下及八分行楷，靡不研究，尤工八分。居恆溷跡市廛，不欲自暴其長，默默若無能者。及叩以古文奇字，古隸偏旁之正偽，沿流溯源，應之不窮，莫能測其蘊也。家計中落，往往攜所作書入市得貲，可供數日餐，則楗戶不復出，貲罄復入市。市人慾貶其值，妄訾其書為劣，怡然受之，無忤容。或具厚幣乞書，則傲岸略不為意。知交憫其老病，勸以操行勿太峻，周遊通顯，不難致中人貲，白齋掀髯笑曰：「夫鼴鼠飲河，止於滿腹。吾旦夕吮筆伸紙，以謀吾饔飧，是亦足矣。受千金之賜無以報，豈吾之志哉！」居則刻意臨書，雖妻孥詬誶，晏如也。尤喜蠅頭細節，有人泐之盤盂几研以進御，純皇激賞之，一時聲價大重，學八分者多師之，八分之為蠅頭，蓋自白齋始。嘗自評曰：「吾書去古遠甚，惟規矩不欲稍溢，今得精紙良筆而為之，其為工詎可量耶。」凡遇古碑，雖巉岩絕壑間，必攜乾餱，架木懸綆，手自拓摩，辨其漫漶。集漢魏六朝隸書碑文，依其行款寫為縮本若干卷，校勘極慎，可補洪婁諸家書及顧氏隸辨之漏。晚年尤好飛白，有《飛白錄》二卷。白齋家既貧，子又不肖，年八十餘，顑頷以終。所集隸書數十冊，在日為畢秋帆尚書購去，未及刊刻而畢氏籍沒，書不知流落何處矣。
嘉慶年間，有和尚太守一案最為奇異。和尚姓王，名樹勳，山西人。揚山鹽賈王引長世僕，汪重光乳母之子，始在木蘭院為道士，後至京師廣惠寺為僧，號明心和尚。有口辯，多技能，兼挾異術，一時名動公卿，下而士庶商賈，上而達官勳衛，皆有皈依者。蓄積饒多，忽言塵劫且至，當留髮蓄妻子。遂出都，依所善者某中丞作幕友，久之復入都。會開事例，乃捐通判，分發湖北。諸弟子左右之，補善缺，擢同知，晉知府，調補襄陽府知府。其幼主王六聞信往投，命為侄，乃留署中，旋以卓異赴部。御史石承藻發其奸，下刑部，訊得實，諸弟子復左右之，得從輕。比奏上，仁宗震怒，命發黑龍江編管，先於刑部前枷號兩月，再行發遣。然其弟子總以為神奇，不可解也。舒鐵雲孝廉有《和尚太守謠》一篇，警煉奇詭，李長吉不可多也，或他日和尚竟藉此獲傳，則和尚之幸也。詩云：「棄民為僧如禿鶖，棄僧為官如沐猴，宦成黃鶴樓中住，事敗黑龍江上去。南來初寂寞，騎上揚州鶴，北去尤蕭條，凍煞紇幹雀。無端忽慕竺法深，有時化為支道林，碧紗籠邊鍾悄悄，青蓮缽底花沉沉。石塔寺，無一縫，金輪會，有萬眾，吳國銅瓶五色堅，趙州布衫七斤重。借得如意影，放下苕帚柄，或現宰官身，或佩國公印。兩眼看天雋不疑，五體投地霍去病。豈知襄陽節度，乃有敘勳僧正。聚處禪師之鬥場，住處終南之捷徑。君不見南州傳法唐慧能，又不見西蜀入貲漢長卿，料得清貧饞太守，依然天竺古先生。恆星不見官星見，不看僧面看佛面。匆匆一曲雉朝飛，啞啞三更烏夜啼。州亦不可添，詩亦不可改，白銅鞮上春如夢，黃金臺畔人如海。珊珊者骨，種種者髪，不須笑整冠，且與翻著襪。卿在雁門關來，師言石頭路滑。鈴音云何劬禿當，禪味如是乾屎橛，贈君以繞朝之馬撾，李斯之狗枷。峨峨御史府，堂堂司寇衙。五百劫，恆河沙，二千石，優曇花，紆青拖紫波斯匿，偎紅倚翠摩登伽。於是乎始墨，於是乎始髽，汝受諸苦惱，何不出了家。吁嗟乎！天下雖大，難容其身，地獄之設，正為此人。今我故我，無臣有臣，束之高閣，問之水濱。初不若劉孝標，典校秘閣上；又不若揚法持，戰勝邊庭壯；爰有薛懷義，行軍總管彼一將；復逮李罕之，中書門下此一相。韋渠既工古樂府，賈島亦登進士榜。國子祭酒理又玄，合門祗候言非誑。馮延魯去空遁逃，孫景元來曾供養。而況徐羨之愛湯惠休，阮佃夫薦茹法亮。青史十七部，白髮三千丈，既已追度牒，何又進治狀？君不見襄陽太守王和尚。」
大興舒鐵雲孝廉，名位，字立人，寄居於吳。誕之夕，母沈夢一僧，手摺桂花，從峨嵋山老，故小字犀禪。十歲，下筆成章。父翼，官廣西河池州知州，南邦入貢，隨父出鎮南關，迓使者，賦《銅柱詩》相贈答。弱冠登賢書，屢遊戎幕，以母老不屑就升斗，九上春官，不得志，遂絕意進取，奉母以居。母歿，以哀毀卒。與昭文孫子瀟太史、秀水王仲瞿孝廉相友善。法時帆祭酒式善，嘗作《三君詠》以贈之。著《瓶水齋詩集》，趙雲松先生跋其詩云：「開徑如鑿山破，下語如鐵鑄成，無一語不妥，無一意不奇，無一字無來歷，能於長吉、玉溪之外自成一家。」龍雨樵先生跋其詩云：「他人之詩有六家，鐵雲則兼有三長；他人之詩有四聲，鐵雲則兼有五音；他人之詩有唐宋元明，鐵雲則兼有離騷八代。」其為前輩心折如此。諸體中七古為最，如《破被篇》、《張公石》、《任城太白酒樓》等作，直是前無古人，後無來者。茲錄其七言近體，如《落花》云：「珠玉九天殘咳吐，江湖滿地舊文章。碧憎霍霍雙鷹眼，紅踏荒荒四馬蹄。」《曲阜拜聖人林下》云：「劫火紅燒秦月令，史才青削魯春秋。出家仙佛開生面，入彀英雄到白頭。」《夷門懷古》云：「六國輸贏歸婦女，一關開閉老英雄。」《金穀園》云：「名士十年無賴賊，美人雙淚有情儂。」《汴梁宋故宮》云：「湖上春寒天水碧，帳中酒熱帝衣青。」《臥龍岡》云：「兩表涕零前後塞，一公安樂老稱藩。」《劍閣》云：「一枝草送姜維去，汪夜氈拖鄧艾來。」《皋亭山》云：「一樹鳳凰收王氣，半堂蟋蟀死秋聲。」《書仲瞿經解各說後》云：「壁中絲竹紅羊劫，殿上文章白虎通。」《書〈壯悔堂文集〉》云：「南部煙花歌伎扇，東林姓氏黨人碑。」《倉聖祠》云：「從此[1234]央多識字，只留獬豸與驅邪。」《贈吳穀人祭酒揚州》云：「殘夢已贏樓薄倖，老成猶見殿靈光。」《屠琴鄔大令〈貽是程堂詩集〉》云：「一官百里江淮海，三絕千秋書畫詩。」《題蔣秋浦侍御詩》云：「三百里中黃歇浦，一千年後白香山。」《七夕》云：「豈有牽牛笑妃子，漫云顧兔悔嫦娥。」諸聯戛戛獨造，真無一語拾人牙後慧者。
常熟陳司業祖範，屢困場屋。嘗作《別號舍文》，頗極詭譎，是年竟中式。辭云：「試士之區，圍之以棘，矮屋鱗次，百間一式，其名曰號。兩廊翼翼，有神屍之，敢告余臆，余入此舍，凡二十四。偏袒徒跣，擔囊貯糒，聞呼唱諾，受卷就位。方是之時，或喜或戚。其喜惟何？爽塏正直，坐肱可橫，立頸不側，名曰老號，人失我得，如宦善地，欣動顏色；其戚惟何？厥途孔多。一曰底號，糞溷之窩，過猶唾之，寢處則那，嘔泄昏忳，是為大瘥，誰能逐臭，搖筆而哦。一曰小號，廣不容席，簷齊於眉，牆迫於蹠，庶為僬僥，不局不脊。一日席號，上雨旁風，架構綿絡，藩籬其中，不戒於火，延燒一空。凡此三號，魑魅所守，余在舉場，十遇八九，黑髮為白，韶顏變醜，逝將去汝，湖山左右，抗手告別，毋掣余肘。」
會稽陶篁村先生元藻，買墅於西湖葛嶺之麓，名曰「泊鷗山莊。」六十餘，娶一妾為餪老計。梁山舟學士調以詩云：「病來久不見陶潛，隔著重城似隔天。昨夜中庭看星象，小星正在少微邊。」「聞說蓉江泛櫓枝，已成陰後未涼時。一枝椰栗無人管，付與樵青好護持。」「不是朝雲侍老坡，恰如天女伴維摩。對門有個林和靖，冷抱梅花奈爾何。好將斑管畫眉雙，莫染星星鬢上霜。比似詩人張子野，鶯花還有廿年狂。」此四首隨園老人已采入詩話中。復有《再調篁村》二首云：「湖光如鏡復如奩，中有飛來比翼鶼。惱煞畫船樓外泊，紅闌添上一重簾。」「一幅新翻秘戲團，海棠側畔老梅株。問年三五盈盈月，不見猶憐況老奴。」先生沒後，如君守志不嫁。後四十餘年，梁竹晉與先生令孫春田學博軒遊，詢之，如君尚在，年已六十餘，長齋繡佛，足不出戶，每食則設於先生小像之側，進酒侑食，如事生禮，亦一段風流佳話也。先生工詩古文詞，兼長制義，顧南北十上鄉闈，不得售。在京師有日者，兼精風鑒，謂之曰：「君命中金寒水冷，五分功名。雖然，骨格清奇，不名世，當壽世也。」使相諸郎，則曰：「皆科第中人也。」先生遂絕意進取。二子廷琛、廷叔，先後登甲科，出宰劇縣。先生買宅湖山，徜徉詩酒。乾隆甲寅，春田以新補弟子員入場，先生見獵心喜，意欲重攜鉛槧，諸侄輩止之，不可；戚友咸止之，亦不可。於是春田來奔告於山舟學士，學士往謂之曰：「篁村，爾求死耶」何其老而無恥也。」先生曰：「吾文興頗勃勃，故偶作是想耳。」學士曰：「是不難，俟首場畢後，君為擬程，吾來同作。」屆期，學士偕先生至青雲街陶氏書坊接考，知首題為「夫子之牆」一節，兩公共硯凝思論題，舉筆成文，皆清微淡遠之音。比榜發，則是科中式之文，皆捃摭《爾雅》及《廣雅》、《考工》、《三禮》而成者。學士謂先生曰：「此中須丹壁垣墉，吾與子黃土頹牆，復從何處討生活耶？」相與乾笑而已。
梁侍講幼時，其父文莊相國猶未達也。居鳳凰山麓，夫人夜織，兒嬉於旁，虎突入戶，夫人驚絕，侍講戲如故。問之曰：「有大獸來，四顧而去。」山舟侍講，書名壓一代，性獨孤僻，作書喜用許虛白紙，夏岐山、潘岳南筆；刻石必陳雲杓、陳如岡、馮鳴和。後虛白齋紙盛行，馮、潘、夏、陳因以致富。
金匱徐鎔慶大令，詩才卓犖，有語不驚人死不休之概，有《玉山閣稿》。洪稚存太史評其詩如「神女散髮，時時弄珠」。記其《易水懷古》一篇云：「秦皇按劍吞諸侯，燕丹太子思報仇，荊卿慷慨以身殉，臨行更請將軍頭。將軍斷頭頭不落，背有人頭血漉漉，倒懸雙眼看荊軻，不到咸陽不瞑目。咸陽宮闕鬱崔嵬，列戟如山九殿開，一道白虹穿白日，荊軻含笑捧頭來。將軍頭對秦王面，督亢圖窮匕首見，此時秦皇手無劍，十萬貔貅不上殿。殿下負劍頻詔王，王卻擊軻軻八創，匕首不利藥囊利，人術雖疏亦天意。嗚呼！天意帝秦不可回，君不見漸離之築張良椎。」奇氣鬱勃，讀之可下酒一斗。
張船山太守有二僕，一曰劉升，甚長，名之曰山魈；一曰張芳，甚矮，名之曰僬僥。太守作詩合詠之云：「一僮短小如僬僥，一奴長細如山魈。奴能抄書僮識字，一屋高低有奇致。」先生或賦詩，僬僥磨墨，亦若有所思，詩成棄其草，山魈繕寫，偷作《床頭稿》：「先生燕居常閉門，僬僥侍立如無人；先生出遊行頗速，山魈一過市人縮。先生醉後山魈扶，僬僥趯猶提壺。先生貧極僬僥瘦，山魈搖搖如學究。僬僥喜，山魈愁，笑啼幻作雙獼猴。山魈立，僬僥坐，俯仰雲泥人兩個。山魈一嗷僬僥驚，忽如天半聞雷聲。僬僥一怒山魈伏，左右如葵衛其足。吁嗟乎！先生無聊只好奇，僬僥山魈亦頗落落無威儀。無威儀，先生怒。山文僬，僥趣魈。」詩謔而雋。
船山先生詩才超妙，性格風流，四海騷人靡不傾仰。秀水金筠泉孝繼，忽告其所親，願化作絕代麗姝，為船山執箕帚。又無錫馬雲題燦贈詩云：「我願來生作君婦，只愁清不到梅花。」以船山夫人有「修到人間才子婦，不辭清瘦似梅花」之句也。其傾倒之心，愛才而兼鍾情，可謂至矣。先生戲成二律以謝云：「飛來綺語太纏綿，不獨青娥愛少年。人盡願為夫子妾，天教多結再生緣。累他名士皆求死，引我癡情慾放顛。為告山妻須料理，典衣早蓄買花錢。」「名流爭現女郎身，一笑殘冬四座春。擊壁此時無妒婦，傾城他日盡詩人。只愁隔世紅裙小，未免先生白髮新。宋玉年來傷積毀，登牆何事苦窺臣。」亦詞壇一則雅謔也。
錢塘戴文節公熙，夙工書畫。道光辛卯，為鄉人沈文忠公兆霖畫雙桂，題南宋詞曰：「占斷花中聲譽，香和韻，兩奇絕。」蓋文忠方應舉，寫此作利市也。是歲榜發，文忠名在第二，同人以為畫讖，文節賀詩遂有「桂林聲譽原無比，悔寫蟾宮第二枝」之句。後十年，文忠已疊秉使節。文節為人畫月桂圖，述及前事，自謂畫不足藉人以傳。比同治初元，文忠奉命，剿撫叛回，值秦中山水暴漲，沒於王事。而前三年庚申，文節早殉難杭州。藎臣碩輔，先復騎箕，譽望馨香，兩相輝映，則真所謂畫讖矣。
戴文節公熙，以書畫供奉南齋。道光戊戌，被命視廣東學，陛辭日，宣宗諭之曰：「汝畫筆清絕，然胸中目中，祇是吳越間山水，此行獲睹匡廬、羅浮之勢，巉岩演迤，雄麗奧曲，別有一種奇致，於畫理當益進。汝品學朕素知，公餘遊藝，兼可成全老畫師也。」公謝而出。途次遇名勝，輒研弄丹墨，自江右至嶺南，一壑一丘，咸為寫照。抵粵一載，裝巨帙進呈御覽，上奇賞之。今畫家評公作，謂粵遊後筆墨超特，若有神助云。
康熙朝彭中丞鵬，號天下清官第一。錢塘馮山公景至撰《恨不見彭公敘》，略曰：「戊寅十月，予客天水方伯幕，古愚彭公來，客皆往觀。予方浴，觀無及，觖望累日，自景願見公垂二十年。甲寅閩變，賊欲汙公，公罵之，賊怒擊齒盡落，吾以公為罵賊斷舌顏杲卿。後宰三河，仁而廉，日餐齏粥，有時絕糧，吾以公為塵甑范萊蕪。御前放鷹者至縣，使來索餼羊，公鞭之，吾以公為強項令董宣。入為給事中，劾考官不公，至請斧劈臣頭，懸太學以謝士，吾以公為折檻朱雲、埋輪張綱。及出監河工，秋濤齧堤，公止宿其上，誓身同去留，吾以公為河溢瓠子，請以身填金堤如王尊。按察貴州，主僕行李裁二肩，吾以公為一琴一鶴趙閱道。凡此六七，公有一於今，必爭先睹快，況忠清正直，全備乎一身者哉！思之二十年，一朝失之，是吾命之不辰，而抱恨無窮期已。」云云。予讀是文，覺彭公之直節清聲，固令人有生不同時之慨，而山公之風趣，亦藉可想見矣。
潘文恭公初入翰林，以歙硯求銘於紀文達公，公為之銘：「稜稜有骨作作芒，取墨則利穎亦傷，繄包孝肅豈不剛，我思韓范富歐陽。」按文恭少年，渾涵端重，文達正當以風骨勖之，何反慮其過剛？殊不可解。
曾文正公嘗謂吳樹敏、郭嵩燾曰：「我身後碑銘，必屬兩君共任捃飾，銘詞結句吾自有之，曰：不信書，信氣運。公之言，告萬世。」又謂王闓運曰：「中興功業，吾已幸之；文學之事，未有所屬，敬以托君。」臨終，又誡其子曰：「吾學未成，詩文但存示子孫，慎勿刊刻傳送。」豪傑多諱言數，勳臣每恥無文，而公言如此，可想見其胸中浩落矣。
彭侍郎玉麟，豐功偉業，照耀寰區，而其吐屬之名雋，有非他人所及者。《宿莫愁湖上》詩曰：「石澗泉聲瀑布流，萬竿修竹擁僧樓。我來睡入雲窩裏，曉起推窗白滿頭。」又題也園來雨樓聯云：「把酒謾談三代事，推窗好納六朝山；隔岸鶯啼春樹綠，卷簾魚唼落花紅。」抑何風流旖旎乃爾也。
定海藍少府居中，有《旅舍題壁詩錄》數冊、皆記歷年南北往來所見也。中有七律一章云：「勞生無計了情緣，踏遍紅泥意黯然。萬里關河魚腹紙，五更風雪馬頭鞭。浪遊燕市悲前事，小別章臺感隔年。寂寂曉風殘月裏，選詞誰唱柳屯田。」後署「蒼江懶樵草，丁未二月十八日識。」藍君原註：「懶樵，新寧人，名忠源，姓江。」又注，書法極為蒼秀。按江公以拔貢舉孝廉，起家教職，作宰浙西，調起軍營，帶勇剿寇。南昌被圍時，已官廉訪，助守尤力。旋擢安徽巡撫，殉難廬州，賜諡忠湣。跡公生平，英風偉節，遠媲張、許。雕蟲小技固不足言，乃詩筆之工又如此，賢者洵不可測也。藍君所錄緣字韻七律凡數章，首唱者書貫城縣穀疃集劉姓旅店，次河津吏韻，忠湣殆因計偕過此和題歟？又公在江西守城時，有感事一首云： 「東望三城久未改，又聞鼙鼓入中州。孤城保障吾何敢，大局艱難劇可憂。前席每思廉李將，中興誰是岳韓儔。時危多病寧天意，差幸甘霖兆有秋。」原註：「時方望雨。」此詩忠愛之忱，溢於言表，氣格自勝題壁作。張雎陽圍城聞笛之詠，盧建鬥軍中七夕之篇，遙遙千古，堪以鼎峙。名臣遺著，不可多得，謹錄以資詠歎焉。
湘潭王闓運，少負異才，為文章甚似司馬遷。能以己意貫串，開合變化不蹈痕蹊，自然成法，侯魏弗如也。往來公卿間，多欲羅之者。闓運超逸，不樂仕進，嘗遊燕趙，將赴春闈，至清苑矣，意忽不樂，遂改轅歸，作《思歸引》，其序曰：「同治三年冬，余從淮沂，將遊於燕趙，過桃園之鎮，重訪石崇舊河。朔風飛雪，僾焉而歎，停車徘徊，感念伊人，詠其思歸之篇，悲所志之不遂，重尋自敘，喟然而悟。夫以五十之年，居九列之尊，據河陽之園，有綠珠之麗，加以邁俗之志，身在亂朝，有一於此猶不可免，況其驕侈陵轢，多藏以厚亡乎！余少小鈍弱，既冠始學，初覽經史，未及該貫，而長沙有山寇之圍，自此兵連，奄逾一紀，弛遁軍間，稍習時事。當世名公卿，謬以文詞相許，姓名達於六州，頗妄自矜伐，喜談遠略，視今封疆大臣，竊謂過之。值聖朝辟門求賢，開薦舉之路，白衣而登大僚蓋數十人。余周旋其間，年望相等，雖不必至督撫，其次亦差得之矣。遊半天下，未嘗困厄，然皆無一歲之留，望望而輒去，慮一牽絓為智者笑也。夫賢才有益於天下，天下誠有賴於賢者。非惟大名之不終，亦思慮之傷神也。是以孔子晚年，不夢周公；莊生論人，謂之不祥。且以七尺之身，乘百年之運，自奮於天地之內，董京所以顰蹙而去之者也。猥以孤煢之軀，無侍奉之祜，昊天隆格，慈德無報。然今年始過壯，未敢降志，稍聞古訓，得其微義，凡有文章，一見通解。室有賢婦，高萊妻之節；女喜篆文，能寫六經；大兒九齡，以《爾雅》解詁，往往合誼；小者六歲，識字形偏旁；有妾頗彈琵琶，能和簫笛；得屋三椽，弦誦其中，誠足以無悶矣。夫巢由不買山而隱，伯夷不樹粟而食，吾生也有涯，而所待者難期。余嘗遊朱門，窺要津，親見禍福之來、貴賤之情多矣，亦何取車登其階，然後悔悟乎？昔人有言『貧賤常思富貴』，尚子又云：『貴不如賤，富不如貧。』若以物論之，齊化成虧之心，猶為蔽也。凡名皆假設，實亦終化，倘非善安其生，則出處之道殊矣。歸歟！歸歟！將居於山水之間，理未達之業，出則以林樹風月為事，入則有文史之娛，夫讀婦織，以率諸子。何必金谷為別業，乃後肥遁哉！既息驂於清苑，閑居無營，因作詩一篇，以明所懷，悼石生之空言，故仍題曰《思歸引》云爾。」其詩曰：「思歸引，悲朔方，長風驅霜雁南翔。眷倫匹，懷江湘，假餘翼，誰謂河無梁。天地橫，萬鱗驤，群魚煦沫勞相望。人生年，樂無方，何為多患自憂戕。盛名來，先受慶，歡娛未畢生旁皇。遊天衢，歸故鄉，思古賢人心泰康。洞房雲閣臨朝陽，左圖書，右姬姜，鳴琴音，金石鏘，挹芬華，味元莊。」
南皮晚年極疲薾，論者謂其有意避事，或亦有之。蓋其閱歷既深，覺無一人可靠，無一事可辦，遂憤憤流於消極，亦理勢然也。沒後，南北士林多悼惜，挽章極多，惟湘潭王湘綺先生一聯云：「老臣白髮，痛矣騎箕，整頓乾坤事粗了；滿眼蒼生，淒然流涕，徘徊門館我如何。」言之淒然，有餘慟焉。

韓文懿公英，字元少。家故貧，能力學，性嗜酒，有李太白風。其為文也，原本六經，出以典雅，不蹈天崇決裂之習。補博士弟子員，以欠糧三升，為奏銷案黜革。旋冒籍嘉定，拔取後，又以攻訐除名。應吳邑童子試，題「係狂者進取」一句（或云「其在宗廟朝廷」一句），邑宰見其文，以為不通，貼文於照牆，不取。時海寇作亂，蘇郡中有駐防兵來守。韓公家居婁門，其屋盡被圈封，為屯兵之所，其裝折尚欲著房主辦理。公既無居，益落魄不偶。迨崑山徐大司寇乾學來蘇，方夜寢，有門生候於門者，爭誦公之文，以為笑柄。徐聞之，急問公姓氏，曰：「此文開風氣之先，真盛世元音也。」次早，即命延見，收為門生，遂引入都中。援例中北闈鄉榜。康熙癸丑會狀連捷，官至大宗伯。噫！韓非徐不足以為師，徐非韓不可以為弟，誠千古知己也。
韓慕廬宗伯，以諸生被斥。壬子應京兆試，以第一人中式癸丑會狀。虛心好學，至老不倦。嘗語人云：「吾貴為尚書，寧如秀水朱十，以七品官歸田，飯疏飲水，多讀數萬卷書耶。」
乾隆乙亥，阿逆既投誠。舒文襄公赫德時任定邊將軍，請將其家屬分置蘇尼特等近地，以為羈質。純皇帝大怒，謂其分散骨肉，有傷遠人之心，命近侍封刀斬之。朱文端公聞命，排扉而入，請召對，力言人材難得，舒某雖一時過慮，然平日辦事勤慎，請援議能之典。上曰：「命已下逾日，恐難追轉。」公奏曰：「即命臣子成麟追之。」上可其請。公出，謂其子曰：「追不及，汝勿返也。」成麟故勇往，即於馬前割袍前襟，馳騎而往，甫至潼關，卒追前命而歸。時傅文忠公告人曰：「朱公誠仁者之勇，是日雖恆百輩，終無濟於事也。」
乾隆丙子，紀文達公以扈從道出古北口，偶見旅壁一詩，剝落過半，中有「一水漲喧人語外，萬山青到馬蹄前」二句，公奇賞之。壬午順天鄉試，公充同考官，得朱子穎孝純投詩作贄，則是聯在焉。因歎針芥之契，果有夙因。後公出督閩學，嚴江舟中賦詩云：「山色空濛淡似煙，參差綠到大江邊。斜陽流水推蓬望，處處隨人慾上船。」嘗語子穎，謂此首實從「萬山」句脫胎，人言青出於藍，今日乃藍出於青。此固騷壇佳話，亦可見前輩之虛心盛德，不沒人長也。
裘文達公獎勵後進，凡人一善一長揄揚不置，雖素不識面，隔數十年猶稱道不忘。惟聞人背後謗議，必面折之曰：「爾勝他的好處何在？」
裘文達公名曰修，江西新建人。公賜宅在內城石虎胡同，構一軒名好春。退直所憩，賓客門下士往來者，於閽人悉不關白，徑入此軒。若已退直，則公必在軒左右，若待客矣。一日值歲小除，諸人咸詣軒，與公餞歲。忽司閽者至公側耳語，公大笑曰：「戶部堂官歲盡分飯食銀兩，亦不可告人耶！」即命挈一囊至，瀉出之，皆庫貯大錠兩五十。公數坐中客若干，令各懷其一，曰：「諸君年事大窘，聊以分潤耳。」數不足，復命入取之，遍給乃止。公食指既廣，又賓客常滿座，值窘乏，亦時時斷炊。一日過午，尚未具食，坐客有慍者，公覘知之，即出語曰：「諸君他日皆飫天廚、頒尚食之人，豈矜矜於裘某之一餐乎？且主人亦尚未食，不獨客也。」客意乃解。乾隆帝眷公，時得召見，公奏事畢，則必言各衙門人才，曰：「某人勤，某人幹事，某人擅文筆。」是以公在部及掌院日，翰林諸曹司遷轉最速，由公推轂勤也。時公房師大學士蔣文恪公溥，亦極愛士，肯為寒素地，有揭薦牘來者，悉館門下，未嘗拒一人，其掌書記者，即公所引入。一日，公入朝，遇文恪公，公曰：「有一孝廉在都候選，所學極優，師留之乎？」文恪唯唯。公知文恪性闊達，賓客多寡，皆不甚措意，明日，遣一僕徑送孝廉入文恪邸第，屬僕曰：「第送詣某書記廳，云『昨已面語相公，相公屬留客耳。』」僕致公命出，書記某即挈孝廉巡歷廳事側兩廊，見屋比櫛，悉客館，內一室門獨啟，遂徑入，見榻上亦有臥具，遽命僕撤出，貯廳事中，語孝廉曰：「君行李至，即安置此。但出，必須鍵戶，慎勿啟也。」又一要語相屬：「君雖館此，實無一事，不妨日出遊行，然必須飯畢始出。日兩飯，亦無邀客者，但聞長廊口有高喚者曰：『飯具矣！』即速詣廳事食，遲則不及。」孝廉遵其約，每日飯畢即鍵戶出遊，約計復當飯，則又歸。歲值五日、中秋日，及歲盡前數日，即有老僕從三四輩挾巨囊至，遍入客館，見一臥榻，即置朱提一封，標其函曰：「歲脩」，為數五十。若旁有臥榻，則貯一小封，為數四，以犒從者。孝廉居文恪邸二年，選湖北一縣令始去，在邸日，未嘗一為事，亦未嘗一面文恪。蓋疏節闊目如此，然無礙其為太平宰相也。
姚文僖公官內閣中書時，常至閣取歷科狀元殿試卷觀之，日必書卷一本。嘉慶己未科大魁天下。論者謂「殿試卷字，為本朝狀元之冠。」公秉性剛直，嘗以事忤某協揆意，殿試時某適閱卷，匿其卷他處。仁和孫補山相國士毅覓得之，必欲置之前列，謂「此卷寫作俱佳，擯之何以服人？」某不得已，改置第九本，進呈御覽，特拔第一。此固由於天定，而相國憐才之意亦可感也。公時藝絕高，初為廣東主試（嘉慶庚申），所取文皆古淡，通榜無人登第。繼為福建主試（辛酉），乃降格取之，遂有登第者。後為山東主試（丁卯），皆取才氣發皇之作，登第者獨多。自謂取士後盛於前，取文則前勝於後，常以為憾。
陳句山太僕，文章德業為世儒宗，典試分校所得士，皆天下英俊。其典湖北試也，書榜畢，監臨范中丞燦謂公曰：「楚有諺云：『若要好，看黃孝。』」今黃岡、孝感，中式人多，眾所膺服。後所取士張夢楊等五十三人，登甲榜者十之六七，是科落卷，公一一別其純疵，明白批示。發卷後，下第士子多來求見，公指以要領，各得其意以去。有劉龍光者，聞公講論，感激欣喜，至於泣下，次科聯捷成進士，歷官御史，終其身執弟子禮。公嘗賦《書榜》詩曰：「千枝煙樺欲燒空，淡墨先題後押紅。要好由來看黃孝，拔尤適得五人同。」（前五名皆黃岡、孝感縣人。）
阿文成公屢膺撻伐，平定絕域，其拔擢人才，或於散僚卒伍，以一二語賞識，即登薦牘，故人皆樂為之用。興將軍奎，以將校從事，公奇其貌，曰：「此將材也。」因與之副將劄，命其攻克某嶺，即日克捷，其後卒為名將。如王述庵司寇昶、韓桂舲司寇崶、百菊溪制府齡、朱白泉觀察賡額，皆以微員賞識，其後皆為卿相。聞其於軍務倥傯間，惟於幕中獨坐，飲酒吸煙，秉燭竟夜，或拍案大呼，愀然長嘯，持酒旋舞，則次日必有奇策。其驅使將士，如發蒙振落。其成功者或獎以數語、或賞以糕果，而其人感激終身，甘與效死。其薨數日前，自知死期，於其誕辰，置酒作樂終日，訓其子孫，勵以綱常名節，曰：「余從此長訣，不復訓教爾等矣！」病篤時，將其兵書詩文稿，盡命焚之，曰：「無以此誤後人也。」卒後，往弔者見其廳第湫隘，居然儒素，較之當時權貴萬廈巍然者，薰蕕自別。比之李文靖廳前僅容旋馬者未為過也。
吳六奇，浙人，少負大志，家奇貧，落拓乞食，冬日袒身行市中，英爽如故。查孝廉伊璜奇其人，嘗加周恤，公深感之。後仕粵西，桂王時嘗有功，至總兵官。投誠清朝，隨平南王可喜，屢擒海寇有功，薦至提督。孝廉嘗以與修偽史故，株連獄中，幾不能免死，公特疏為之解救，卒白其冤，因聘查至粵中，厚為贈贐以歸。其署中有峻石，高數丈，查愛之，摩挲撫惜，因醉題縐石，次日遂失石。及抵家，石挺立其庭中，蓋吳潛使人運至矣。今越中傳為佳話云。
王文簡公士禎，詩名重於當時，浮沉粉署，無所施展。張文端公英，時值南書房，代為延譽。仁皇帝亦素聞其名，因召漁洋入大內，出題面試之。漁洋詩思本遲滯，加以部曹小臣乍睹天顏，戰栗操觚，竟不能成一字。文端公代作詩草，撮為墨丸，私置案側，漁洋得以完卷。上笑閱之曰：「人言王某詩，為豐神妙悟，何以整潔殊似卿筆？」文端公謝曰：「王某詩人之筆，定當勝臣多許。」上因命文簡改官詞林，因之得置高位。漁洋感激文端終身，曰：「是日微張某，余幾作曳白人矣。」
東河縣丞趙君學彭，武進恭毅公五世孫也。蘭陽之役，姚亮甫中丞夜出視工員勤惰，見君悴且寒，慰之曰：「才不可恃，此為腥膻地，有才者尤當慎。」君對曰：「學彭先恭毅裔，職雖卑，家法不敢逾。」中丞解衣衣之曰：「李制軍世傑，即由丞倅起家，君勉之矣。」上官如姚公，下吏如君，皆足為今之從政者法。
平湖張金鏞，督學湖南，獎誘後輩特勤。才思稍異，即召至後堂，賜酒食筆墨，勸之勤學。放黜者有佳句，輒標舉之。科試錄遺才，得王闓運卷，驚曰： 「此奇才也！他日必以文雄天下。」急延見稱勉之，且曰：「湖岳英靈，鬱久必發，其在子乎！」一時才俊，爭憤於學，至今儒生談海門先生故事，輒欷歔感歎。海門，金鏞字也。金鏞好吟詩，日袖詩草韻書索句，客座輿中不輟。有貴官迎飲，禮貌餚饌有加，金鏞終飲不言。貴官怪之，使客間問，金鏞曰：「是日適改一詩未就，無他也。」其詩根柢既厚，又苦思研煉而出，佳者殆不減昌穀、武功。今錄其《贈劍行》曰：「君不貽我金錯刀，我不報君青瓊瑤。吳鉤三尺脫囊贈，引杯欲醉風蕭蕭。雌霓潛光月昏黑，一星熒然睒寒碧。天下今無萬人敵，拂拭霜痕三歎息。金槽琵琶拉雜聲，銀河燭短孤花青。朱絲䍡𦌉飄蘭纓，哀歌那顧四座驚。六州之鐵鑄神器，上有模糊百夫淚。讀史空懷許國心，論交忍負平生誼。劍乎！劍乎！世間奇士多風塵，學書不就徒逡巡。袁公下視粲焉笑，何不佩汝持照身。山鬼彷徨不敢語，玉龍怒吼銅杯雨。莫將溪水淬芙蓉，夜涼恐向秋空舞。」又《春曉曲》曰：「金猊微觸簾鉤動，釵玉低橫鬢雲聳。一奩水冷鏡中鸞，黼帳香濃綠鬟重。十二層城仙夢回，碧天如水春雁來。欄干瑤露滴成雨，樓前桃花開未開？」又《春夜曲》曰：「玉繩遲遲蓮漏長，畫簾風細吹衣香。碧環無聲半臂冷，紅絲繡罷雙鴛鴛。蛾眉斂黛唇脂凍，香頸低徊翠釵鳳。欲落不落銀燈花，欲成不成綺帷夢。」又《宣府》曰：「隘害雄三輔，京師枕背區。峰高連大翮，地險厄飛狐。落日平沙迥，秋風廢壘孤。豹房歌舞處，一例沒青蕪。」其二曰：「昔在明中葉，年年此用兵。人姻今巨鎮，烽火舊邊城。雉堞殘山接，雕弓曉月明。琵琶憐塞女，對客作秋聲。」又《固關》曰：「一步分燕晉，重關嶻嶪開。山隨雲北去，人與雁西來。客鬢霜前短，鄉心馬上催。承平嚴鎖鑰，好葺舊烽臺。」
鎮洋畢秋帆制使沅，憐才好士，為風雅主盟，提挈寒畯，不留餘力。署中遊客常滿，俱見優待。一夕，公潛至館中，視客所為，有客焚香而祝曰：「家貧母老，無以為生。遠投畢公，求薦館席，今來數月，猶未得棲枝，幸垂憐憫。」翌日，公延客入曰：「薦禰之書，僕非敢吝。念君家有老母，未可遠離。」袖中出五十金曰：「稍備資斧，助君歸裝。」又出一書，屬帶致某銀號，且曰：「勿作殷洪喬故事。」客未饜所求，悒怏而返，銀號中書棄置篋中，亦不省記。是日偶檢得，念為公所託，親致之。號主人詢其來歷，具言歸自畢公署，兼述謀館未得，意甚頹喪。主人閱書畢，舉手賀曰：「制使饋君千金，存僕處作母，歲以子金資薪水，今而後可無事遠遊矣。」客始聞而驚，繼而喜，喜極而感，淚涔涔下，不能止。歸家設公長生祿位，朝夕膜拜，終其身不衰。
秀水錢文端公陳群，有知人鑒。諸城劉文正，初釋褐時，以所業就正。公謂文正房師王樓山云：「吾賀子及門得偉器，他日令僕才也。」金壇於文襄，方為孝廉，來謁，公即大賞異之。劉文正及錢塘梁文莊，俱以筆法自詡，公曰：「二君毋高自位置，會看賢郎跨灶耳。」後文正子文清相國、文莊子山舟學士，果濡染家學，八法冠時，碑版大書，照曜四裔，不必如大令自譽，而書名突出二公上。文端幼貧甚，隆冬早起讀書，灶無宿薪，汲井水盥手，膚為之坼。未弱冠，依人京師，傭書糊口，冬無裘，入市以三百錢買皮袖，自綴於袍，鈔纂益力。逾數年，旋里，課兩弟讀書於南樓，去梯級，縋繩送飲食，歲除始一下樓。如是者二年，學大進，遂以文字邀異遇，高官大年，席寵累代。高廟南巡，公扶杖迎鑾，御製詩至有「江浙大老」之目，可謂榮已。回憶童牙孤露，饑寒逼人，雖寤寐中當無此冀望。士之匿影蓬蓽，憔悴謀生者，觀於公，無自戚戚也。
順治十年，江南學政石公申，登試案遲遲不發。既而謂諸生曰：「余苦心力索，得三狀元，是以遲滯。一崑山徐元文，一吳縣繆彤，一長洲韓馚。」石公召韓謂之曰：「子文元氣渾涵，如玉在璞中，其光必發。然光焰太藏，不在其身，將在其子孫乎？」後徐、繆兩人俱中狀元，韓以青衿終其身，其子果中癸丑狀元。始知石公巨眼，文有定評如此。
尹文端公繼善總督兩江時，年才三十，人呼為小尹。海寧楊守知，素知名，晚以道員候補江南，尹獎慰之甚厚。楊撫鬢曰：「蒙公盛意，惜守知老矣。夕陽無限好，祇是近黃昏。」尹曰：「否，否。天意憐幽草，人間重晚晴。」楊出語人曰：「不謂小尹吐屬敏雋乃爾。」又有王主簿者，司守行宮，得句云：「愧我衙官無一事，宮門持帚掃閑花。」尹異之，遂加獎拔。
陳楚產號五不，讀書甚苦，寄食硯田三十餘載，齒逾知非，始補弟子員，隨捷兩闈，筮仕萊陽令。時值除夕，欲覘萊俗與楚風同異若何。徒步出郭，所見烘壚戲鼓、爆竹黏吟，比戶皆是。行至效墟，忽聞茅屋有書聲出，潛窺之，見一士子與其婦，坐擁敗絮，一讀一紡，青燈熒然，色甚淒瘁，夜向午矣。陳殊歎異，即還署，呼役舁酒麵肉米相餉，並贈以詩曰：「破灶無煙火，寒門蛛結絲。斯人今日事，似我少年時。」元旦士子來謝，則童生觀光也。時楚產尚艱嗣，立遷其家於署內，飲食教誨如子者數年，亦成進士，官至粵東司臬。楚產累官知府，適為其屬，觀光執弟子禮不改。在萊之日，麻城接壤豫省，其里人言先輩好文愛士，必舉此事為稱首。
文端公來保，為乾隆朝宰相，生平最善相馬，一時有九方皋之目，然其知人之明，亦有不易及者。文襄公兆惠，微時甚貧窶，生未逾月，父母俱亡，育於姑家。七八歲時，已長大如成人，力敵百夫。偶過市，見群不逞聚毆一人，兆勃然揮拳奮擊，皆披靡鳥獸散。方欲追擊，一道人從後掣其肘，即隨之去。至西山深處一茅庵中，留教拳勇，且口授以兵法，半年乃歸，姑以為已死也。既而入營，就步糧，為街卒。文端兼攝步軍統領，見諸卒潑水不過尋丈間，兆獨遠及數十丈外，異之，呼與語，甚戇，命鞭之，如擊馬，大呼曰：「性耐刀鋸耳，不堪鞭箠也。」文端見其狀貌已奇之，聞言，益大異，令明日至府面試。挽強命中，揮刀運石，力大無窮。與談行軍紀律，侃侃而言，動中窾要，文端益大喜。次日入朝，見上叩頭賀曰：「臣為國家得一奇士，街卒兆惠，其人雖微賤，真大將才也。」即日召見，命之射，九發皆中，立授一等侍衛。後平定西域，數建大功。
銅山張督部亮基，初以中書從王文恪公治河工。適林文忠謫襄河務，獨契公。時公嘗卻河弁饋金三千，文忠密識諸簡，未以告人也。逮公為永昌守，文忠方由西域賜環，授滇督，公道謁焉，文忠歡甚，出手籍記卻金日月，公戄然異之，蓋不復省記矣。公之清恐人知，文忠之求賢若渴，殆未易於今人中求之（按文忠嘗疏薦公云：「其才勝臣十倍。」宣宗始知公可大用，文忠之識公實基於卻金一事）。
龔瑟人名振都下，朝貴倒屣交迎。而口若懸河，每及當世事，縱橫陳說，四座皆喑，與之詰難，鮮不辟易者。一日觴於某貴人第，座有林文忠，定庵席次，談天雕龍之辯，風起泉湧，眾唯唯，而深厭苦之。酒數行，坐客有言部胥多奸人者，長喟不已，文忠笑曰：「君何易視奸人乃爾？而以若輩當之。」某曰：「何謂也？」公曰：「子真未知之乎？吾與子言奸人。夫奸人者，言人所不敢言，為人所不忍為，如公孫宏期年化俗，尚以為遲；安石萬言書，自擬伊、傅；秦檜『我有二策可以聳動天下』之類是也。蓋輦轂之前，人文所聚，而彼輩乃大言不忌，自信之堅如此，亦非真有過人之材也，不過見當時人材脆薄，學識猥陋，故肆無忌憚，挾其術以沽名獵位，眩其學以動眾驚俗，一旦得志，殃民生而敗國是。如此輩者，行逆而險，行偽而堅，老成謀國，在所必誅者是也，此之謂奸人。君惡得以區區刀筆吏為奸人哉！」言已，滿座改容稱善。定庵頗自矜持，聞者謂非文忠森嚴聳切之論，未易折服之云。
昔讀武進張皋文編修茗柯文，書左仲甫事，有曰：「余同年友仁和湯吉士金釗告余曰：往歲北來，道出鳳穎，往往詢其民人繇俗，有刑獄不當，賦役無節者，民曰：『非霍邱左爺來，誰與辦之？』有風俗乖忤，水旱冤抑者，又曰：『非霍邱左爺來，吾屬不安枕矣。』」云云。又大學士左公宗棠，請飭史館為桂超萬立傳，疏曰：「道光十七年，臣宗棠會試北上，道出欒城，偶遊城市，見知縣桂所張示諭，勸民耕種，並示以種植木薯、棉芋之宜，以及備荒之策，甚為詳備。詢之居民，皆言令之愛民出於至誠，其潔清自矢，為從前清官所未有，心竊異之。」云云。霍邱、欒城之循卓，不待復言，而湯、左二公，當騎驢覓舉、手無寸柄之時，驛路偶經，即留意人才如此，儒臣識量，名相襟期，肇於此矣。
近世士大夫，多稱曾文正公能知人，非妄語也。江忠烈公忠源，初謁公於京邸，既別去，公目送之曰：「此人必名天下，然當以節烈死。」時天下方無事，眾訝其言之不倫。後十餘年，忠烈果自領偏師，戰功甚偉，嗣殉難廬州。公東征時，滬上乞師，公奏請以今相國合肥李公赴滬，而以參將程忠烈公學啟從。臨發，公送之登舟，拊忠烈背曰：「江南人譽張國梁不去口，君去亦一國梁也，行聞君克蘇州矣，勉之。」李公至滬，由下遊進兵，自青浦崑山轉戰至江蘇省城，拔名城，殪大憝，雖嘗藉助英法兵，而西人獨推忠烈功，為淮軍諸將最，其聲威殊不出張忠武下。嗣克嘉興，先登，中槍仆地，卒不救，其以死勤事，亦與忠武同。蓋昇平之際，物色人才，危急之秋，激昂忠義，精神所感，誠至明生。文正儒臣，豈有相人術哉！嗚呼！洵天人矣。
朱暝庵流寓長沙，嘗歲暮貧甚，榜詩於門曰：「申椒零落菊英殘，從古瀟湘作客難。連日市門三尺雪，更無人記問袁安。」時威毅伯曾國荃方家居，聞之歎曰：「文人至此，我輩之責也！」急造訪，贈錢十萬。至除夕，復榜門曰：「羔酒笙歌餞歲時，蓬門苔瘦得春遲。蒼生莫問安危局，我且無聊爾可知？」有告巡撫者，巡撫怒，將追逐之。或解之曰：「名士狂態固爾，不足責。」巡撫笑曰：「名士！名士！能辟穀乎？」暝庵聞之，又為詩曰：「名士原無辟穀方，貴人休替達人忙。冰山有我天公在，勝似人家沈部堂。」
庚子回鑾後，惟京師學務，辦理差強人意。先是，京師本有大學堂，庚子之亂，生徒星散，至是，長沙張百熙被命管學。公夙負學界重望，苦心孤詣，銳意興學，禮聘桐城吳摯甫先生為教長，陽湖張鶴齡副之，網羅一時名流殆盡。開師範、仕學、譯學、醫學四館，繼又開進士館豫備科。自是，五方秀士，鱗集黌塾，文學彬彬振朝野矣。文達後因清廷疑忌，不得展其懷抱，乃辭學務一切差使，改任郵傳部尚書。與侍郎唐紹儀，因用人事不相能，遂鬱鬱一病不起。張為人宏達愛士，能容納眾流，沒後，士林爭悼惜之。如皋冒廣生挽以聯云：「愛好似王阮亭，微聞遺疏陳情，動天上九重顏色；憐才若龔芝麓，為數攬衣雪涕，有階前八百孤寒。」蓋紀實也。論者謂文達離學務而任郵傳，本非素願，推文達之心，始終不能忘情於苦心締創之全國學務耳。

陳康祺《燕下鄉脞錄》筆記云：「少時即聞鄉里父老言施世綸為清官，入都後，則聞院曲盲詞，有演唱其政績者，蓋由小說中刻有《施公案》一書，比為宋之包孝肅、明之海忠介，故俗口流傳，至今不泯也。按公當官，實廉強，能恤下。初知江南泰州，值淮安下河被水，詔遣兩大臣蒞州督堤工，從者驛騷閭里，白其不法者治之。湖廣兵變，援剿官兵過境，沿途攘奪，公具芻糧以應，而令人各持一梃列而待，有犯者治之，兵皆斂手去。守揚州、江寧，所至民懷（按公為靖海侯琅次子），乞留者萬人，不得請，乃人投一文錢，建雙亭於府衙前，名『一文亭』。累遷督漕運，奉命勘陝西災，全陝積儲多虛耗，而西安、鳳翔為甚。將具疏，總督鄂海以公子知會寧也，微詞要挾，公笑曰：『吾自入官，身且不顧，何有子？』卒劾之，鄂以失察罷。公平生得力，在『不侮鰥寡，不畏疆禦』二語，蓋二百年茅簷婦孺之口，不盡無憑也。」
魏青天者，廣昌魏少宰定國，知湖廣應城縣時，楚民爭稱之者也。公善決獄，惠政入人心，鄰縣訟者咸赴訴，上官亦知之。雲夢、孝感民，為有司所虐，閉城罷市，大吏親臨不得入，檄公往，民望見銜牌，歡曰：「魏青天至矣。」皆羅拜，旋解散。嗣守杭州，豁浮糧，屏盜賊，戢旗兵，民感戴如在楚時。會巡撫黃叔琳獲罪，或言叔琳弟叔敬為御史，巡臺灣，過杭擾民，民罷市，世宗命將軍總督會訊。訊日，觀者如堵牆，叔敬囚服，噤不語，將軍呼三木脅之。公率錢塘令歷階上，抗聲曰：「府縣司地方，地方罷市，府縣不知，請先劾府縣。且闔城老弱萬千在庭下，辱將軍一問，有無立剖，安用刑為？」將軍目外望諸百姓，匍伏同聲應曰：「如府君言。」叔敬遂得釋。公後以陳臬畿輔，拷人致死，謫戍黑龍江。乾隆元年，與楊名時、魏廷珍同召見，出撫安徽，入貳吏部。終其身世，稱魏青天。
郭制軍琇令吳江時，簠簋不飭，大吏將劾之，郭立誓痛改，令役擔水洗縣堂及內室，示民以更新，後果操行峻介，卒稱直臣，以其事無稽，姑置之。偶讀新城陳侍郎用光應詔言事摺子，有云：「臣聞湯斌為江南巡撫時，將劾吳江縣知縣郭琇，琇請見，願以治行自贖，斌許之，遂一變而為良吏，且致位卿貳，以名臣顯。」是人言不盡子虛矣。按康熙二十五年，文正撫蘇，嘗薦琇居心衝澹，蒞事精銳，宜行取，部以催征未完議格，特旨允行，授御史。又三十八年春，聖祖南巡至德州，見琇跪道旁，諭閣臣曰：「郭琇前令吳江，百姓至今感頌，其人有膽量、無朋比，可授湖廣總督。」知郭制軍之在吳江，其改轍以後，必有循良慈惠，深饜人心者。至於居臺垣時，劾河臣靳輔治河無功；劾大學士明珠、余國柱結黨營私，背公納賄，少詹高士奇、都御史王鴻緒等招搖依附，一時方嚴抗直之聲幾使輦下栗然，朝貴側目（詳見公所著《華野疏稿》）。其豐裁氣骨，作令時必已不凡，特年少闊疏，人言偶惑，宜文正儆厲而獎掖之，不然士大夫一命甫膺，甘為墨吏，素絲已黦，白璧難磨，尚何晚蓋立功之可冀乎！命世如郭公，仍不能掩其生平之一節，有位君子，庶知懼焉。
山左李侍郎望石，初名立。其選庶常也，世祖舉御筆改名讚元。後以監察御史出按楚，時鄂渚有大滑段世昌，稔惡萬端，而神謀四達，前臺使莫能誰何。李至，佯置不問。一日，餞客江干，已微醉，從一尉一僮，夜往叩門，世昌倉皇趨出，徑前手縶之，命尉牽其頸，踏月還署，即置之獄。遠近顯要為之求解者，書牘盈案，李概不發，立杖殺之。當世昌入獄時，語其家人曰：「我少時見一道人，能知未來事，詢以終身，道人曰：『他日所遇，非桃非杏，非坐非行，即祿盡時也。』今按君姓名適符，尚欲覬生乎？」
袁簡齋宰江寧時，五月十日天大風，白日晦冥。城有韓女，被風吹至銅井村，村去城九十里，明日村人送歸之。女已字李秀才子，李疑風不能吹人遠去，必有奸，因控官。袁曰：「古有風吹女子至六十里者，汝知之乎？」李不信，袁取元郝文忠公《陵川集》示之，曰：「郝公一代忠臣，寧作誆語？第當年風吹吳門女，竟嫁宰相，恐汝子無福耳。」秀才讀詩大喜，姻好如故。總督尹繼善聞之曰：「可謂宰官必用讀書人矣。」其詩曰：「八月十五雙星會，花月搖光照金翠。黑風當筵滅紅燭，一朵仙桃落天外。梁家有子是新郎，芊氏負從鍾建背。爭看足下來鬼物，雲鬢欹斜倒冠佩。須臾舉目視旁人，衣服不同言語異。自說吳門六十里，恍惚不知來此地。甘心肯作梁家婦，詔起高樓榜天賜。幾年夫婿作相公，滿眼兒孫盡朝貴。須知伉儷有因緣，富者莫求貧莫棄。」
平湖陸稼書龍其，改名隴其。初為嘉定令，以小舟載紡具抵任，內子躬自辟纑，易日用蔬菜，而慈惠字民，強毅任事，一時有神君之頌。忽有瞽者詣案自陳曰：「聰明正直謂之神，公即神也。我不幸兩目無見，特乞公一字批斷，來生作有目人，地下冥王必不違公言耳。」稼書笑而允之。不二載，被劾去，嘉定士民數千泣留不得，因刻《公歸集》為贈。山右魏總憲上疏，稱以天下第一清官，復其職，仍補靈壽縣，內擢監察御史。罷官歸朱涇，著書自娛，卒於康熙乙亥年。歿時，並無疾苦，午倦臥床，口喃喃若與人談者，有頃，呼其家人曰：「忠湣公在此交代，我其去矣。」遂閉目而逝，空中蕭鼓暄闐，合村無不共聞，歿後寂然矣。
岳少保起，滿洲人，以孝廉起家。初任奉天府尹，前令尹某以貪黷著，公入署時，命僕自屋宇器用皆洗滌之，曰：「勿緇染其汙跡也。」後與將軍某抗，罷官。嘉慶即位，首起用，為山東布政使，俄調任江南巡撫。公以清介自矢，夫人親掌簽押，署中僮僕不過數人，出則騶從蕭條，屏卻輿轎，瘦驂敝服，居然寒素。禁止遊船妓館，無事不許宴賓演劇，吳下奢侈之風，為之一變，實數十年中所未有者。其馭下甚寬，然不假以事權。嘗與客共談，指其侍從曰：「若輩惟可令其灑掃趨走、烹茶吸煙而已。署中政事，乃天子付我輩者，安可使其與聞？從來大吏，多不能令終者，皆倚任若輩為心腹故也。」其夫人尤嚴正，公嘗往籍畢弇山尚書產，歸已暮，面微醺，夫人正色告曰：「弇山尚書，即以耽於酒色故，至於家產蕩然。今相公觸目驚心，方畏戒之不暇，乃復效彼行耶！」公長謝乃已。故吳民至今思之，演為《岳青天歌》，以湯文正之後一人而已。
蘇州治平寺有二十二房，囊橐饒裕，造密室藏婦女，恣意淫縱。乾隆二十四年，巡撫陳文恭公宏謀，兼得其實，密掩捕之，搜獲婦女四人，並衣飾奩具無算。公派員讞鞫二十二房內犯奸者一十四房，淫僧一十六名，並供出被奸婦女二十五人。奏聞，械淫僧解京治罪，刑部請杖斃，奉旨發黑龍江，給披甲人為奴。
康熙六十年辛丑，山右大饑，平陽、汾州尤甚。高安朱文端公，銜命往賑，全活無數。公還朝，亟稱陽曲令沈某，治行為山西第一。沈，閩人，初令陽曲，次牧沁州，後守汾州，皆有惠政。嘗祈雨，三祈三應。陽曲為省會首邑，自庚子秋至辛丑夏，歷三時不雨，求輒不應。沈率紳士步行百二十里，至五臺山神祠禱焉，是夜即雨，連三日夜大雨，陽曲之四隅莫不沾足，而鄰境旱如故。沈歸，中丞率大小屬吏郊迎，萬民擁道，歡呼忭慶。為民請命，至誠感神，雖古循吏，莫是過已。
純皇帝幸灤陽，有隨侍太監某，滋擾民間。時熱河巡檢張若瀛者，桐城相國文和公族子也，撫以善言，太監愈咆哮。若瀛乃呼役縛之，立加大杖。直督方敏愨公聞之，大驚曰：「張某瘋矣！」亟上章劾奏，上察其情，謂侍臣曰：「非太監恣行不法，若瀛安敢爾。其人殊有家風，朕甚嘉之。」因特旨越七階，擢同知；而太監遣戍畿輔。民庶歡聲若雷。
相傳田文鏡為豫督，平越王少司馬士俊適令祥符。庭參日，田問出身，王攢眉囁嚅，故作羞愧狀，良久始對曰：「士俊不肖，讀書出身，某科散館翰林也。」田以為刺己，怒斥之。王知不免，回署即詳請免河南堿地稅，冀見忤放歸。田果疏劾。時楊中丞文乾，方為布政司使，入謁曰：「王某請免稅邀譽耳。公不欲成孺子名，盍少緩。」田諾之。未幾，楊巡撫廣東，即保薦同往，以道府用，薦升兩司，田卒，代其任。以田文鏡之嚴苛明察，而王則面加訕誚，楊則誘以巽言，剛柔抑揚，若弄孺子，其才豈在文鏡下。
乾隆五十七年，和珅方秉政，兼步軍統領，遣番役四出詗事，攜徒眾，持兵刃，暴民間，官吏莫敢問。一日，至山東博山縣，飲博恣肆，知縣聞即捕之。至庭不跪，以牌示知縣曰：「吾提督差也。」詰之曰：「牌令汝合地方官捕盜，汝采三日不吾謁，且牌止二人，而率多徒何也？」擒而杖之，知縣卒以是去官。博山民若失慈母，而和珅遂亦不復使番役出京師。蓋知縣事者，偃師武億虛谷先生也。先生邃經學，考證金石，多精論卓見，循吏儒林相表裏如是，戢暴馴良之異政，奈何與不讀書人謀之。
河南侯戶部抒愫，順治壬辰進士。令濰縣時，清操絕人。大賈郭某陷於訟，薦紳為之請者以十數，侯閣閉不與通。同年某方守萊州，移書懲責，侯佯為莫解，復曰：「濫竽作吏，曠職懷慚，苟有可以報朝廷愛百姓者教之，敢不惟命。」守意沮。方抒愫出宰，其兄抒惲語之曰：「吾家世清白，若以一錢歸，吾不復東視若矣。」故愫以清節特聞，兄之教也。
常熟蔣伯生大令因培，宰山東，多惠政。初至汶上，父老稱蔣公子。會巡漕御史某家人，婪索供張，勢張甚，所過咸趨承惟謹。抵汶上，君方詣行館謁，及門聞詬厲，廉知橫行狀，便止屏外，揚聲慷慨而言曰：「公奉天子命來，因公過鏡，凡適館具餐，所應儲峙，有司為東道主，何敢怠忽，今乃縱廝養無狀乃爾乎？是藐功令也。因培亦朝廷命官，藐功令者而顧靦顏奉之，非夫也。」遽令撤所張燈及供膳，拂衣徑歸，御史遂中夜倉皇去。後事發，以賄賂牽連者數輩，東撫以君事上聞，奉硃批「此人可嘉之至」，由是君強項之名，籍甚遐邇矣。
桃源羅仙塢先生令中部時，有婦人以夫久出不歸，求判改嫁，先生云：「焉有為汝父母官，而忍聽汝改嫁耶？計汝母女二口，升米可活。」手寫朱票，令此婦於每月朔執票支倉米三斗，並諭以「我在此一日，無慮一日失養。唯囑汝守分，毋使我氣短」，感謝而去。一日夫回，偕婦來叩謝，先生欲杖之，婦代乞免。先生曰：「為善必終。」仍令支一月糧去，而收回朱票。此事可謂仁至義盡。又嘗上省謁秦芝軒中丞，中丞言：「爾守中部，好處我不深知，醜處亦未聞，固不見所長，卻不見所短，似不應久屈在下邑。」先生正色答云：「且不必論長短好醜，只以國士遇我，我不敢當，若以眾人待我，我亦不受。」即日稟辭去。蓋中丞微示以調繁意，先生之應答也有體。
仁和沈觀察廷芳，乾隆鴻博科人物也。為御史，號勁直。督山東賑恤，尋拜登萊青道之命。以萊州老儒高鳳起、法坤厚、毛贄，晦名樂道，有加禮焉。暇則屏騶從，入村舍，巡視稼穡，問民疾苦。人識其所乘白馬，見其馬來，曰：「我使君也。」遷河南按察使，入覲，奏言母年九十，乞歸養。高宗俞其請，並賜御書旌之。服除，陳臬山東，仍乞歸老。其歸也，數千人送至崮山驛，皆曰：「使君前者去不數歲復來，今當以何時至邪？」慰之曰：「父老意良厚，其各訓子弟，勉為善良，毋為繫念矣。」流涕別去。觀察歷官中外，雖甚鞅掌，不廢撰述，蓋桐城方侍郎弟子云。
王士禎《池北偶談》筆記云：近日廉吏，以松江太守李正華為第一。正華貢士，獻縣人。予鄉李御史，按下江，誅詛豪霸，有海忠介之風。中讒被逮，吳民號泣攀送者數萬人，既登舟，僚屬皆在，相視揮淚。正華最後至，攜一酒瓢，滿酌送侍御，慷慨言曰：「吾曹期不愧天日、不愧朝廷、不愧百姓耳，成敗利鈍，造物司之。公今日之行，榮於登仙，諸君何至作楚囚相對耶？」侍御掀髯大笑，諸君改容謝之。後以考成不及格，鐫級去。行之日，囊無一錢，松江人醵金數百，強投舟中，復人製一衣獻之，凡數千領，正華一無所受。松人走白巡撫中丞，下檄使受之，移書慰勉，乃量受為行李之費。既歸家，騎一驢，往來田間，歲一至郡城。南鼎甫官河間時，與之往還，甚稔。予過獻，問其所居，在縣西門，數椽僅蔽風雨云。
新城本長山縣地，元始為縣，閱《長山志名宦》，宋止知縣翟大順一人，丞簿則有明以前，竟無考。適閱《東軒筆錄》，得張待問一人，知志之闕漏多矣。張待問為淄川長山縣主簿，縣有盧伯達者，與曹侍中利用通姻，復憑世蔭，大為邑患，縣令憚其勢，莫敢與較。張一日承令乏，適伯達以訟至庭，即數其累犯，杖之。未幾伯達之侄士倫，來為本路轉運使，人皆為張危之，或勸令自免去，張曰：「盧公賢者，肯銜隙以害公正之吏乎？」了不嬰意。一日士倫巡按至邑，召張語之曰：「君健吏也，吾叔賴君懲之，變節為善士矣。」為發薦章而去。待問固不愧名宦，乃士倫亦鄉之賢大夫也。錄之以補志乘之闕。
康熙二十三年，兩江總督于清端公成龍，喜微服潛行，察疑獄、求民隱。然奸人造言散布以傾怨家，或反失實，屬吏雖灼知而不敢言也。有布衣程姓者，進見直言，且指目擊一二事為徵，公悚然曰：「微子言，吾安知人心刁詐若此耶？」陳恪勤公鵬年守吳，亦喜微行。有金獅巷富室汪姓兩子，以曖昧事殺其師，賄通上下衙門，以疑案結局。惟公不可以利誘，汪遂重賄左近茶坊、酒肆、腳夫、渡船諸人，囑其咸稱冤枉。公察之，眾口如一，遂不深究。又劉家浜富家乳嫗攜一小孩，看稍懈，忽不見，殺死城干，剝去金珠衣服，緝兇無著。公夜出查訪，遇醉漢曰：「此沈某殺也。」次日拿審問，沈極口稱冤，其實並無此事，略加刑即釋焉。孔子曰：「眾好之，必察焉；眾惡之，必察焉。」善夫！
陸稼書先生宰嘉定，日坐堂上課子讀書，夫人在後堂紡績，民有事控縣者，即出票交原告喚被告。如抗，出差。其聽訟也，以理喻，以情恕，如家人父子調停家事，漸成無訟之風。有兄弟爭訟不休，公謂之曰：「兄弟不睦，倫常大變，予為斯民父母，皆予教訓無方之過也。」遂自跪烈日中，訟者感泣，自此式好無尤。嗚呼！若先生者，誠聖人所謂「道之以德，齊之以禮，有恥且格」者也。公生辰，貧不能備壽筵，夫人笑之，公曰：「汝且出堂視之，較壽筵何如。」但見堂上下香燭如林，斯民敬之若神明焉。
相傳稼書先生歿後，為嘉定縣城隍，縣民數百人，直至平湖接公上任。時先生夫人尚在，謂縣人曰：「公在縣時，不肯費民一錢，今遠道見迎，恐非公意耳。」
吳三桂之變，全楚震動，土匪蜂起。時於清端守武昌，威惠素著，剿撫兼施，計擒大冶賊黃金龍斬之，降其眾數千。捷聞，巡撫張公朝珍，持露布示僚屬曰：「人謂我不當用醉漢，今定何如？」蓋清端嘗襄事秋闈，陪大吏觴，兩使者抵掌論時事，飲數十巨觥，闈中皆笑公酒狂。故張公及之也，屬吏見長官，多囁嚅逡巡，拘守儀節，公獨於皇華公宴之座，侃侃直言，靡所避忌。恐此時豪氣，已足吞逆藩而有餘，況金龍一無賴賊哉！

範文肅公文程，為宋忠宣公裔，清初仗劍謁軍門，太祖曰：「名臣後，宜厚待之。」遵化四城之役，公守灤州，獨得保全闔郡生靈。大兵入關時，公參決幃幄，勸睿忠王秋毫無犯，為明帝發喪，並護送倪文貞公靈柩南歸，凡忠義之士皆褒獎之。時定賦稅，有司欲以明末練餉諸苛政為殿最，公曰：「明之亡，由於酷苛小民，激成流寇之變，豈可復蹈其所為！」因以萬曆中徵冊為準，歲減數百萬兩，民賴以蘇。故其簪組鼎盛，為八旗巨室云。
崑山徐建庵司寇之祖贈公某，於明時嘗為常熟嚴文靖公記室，時三吳大水，贈公代具疏草請賑，文靖猶豫未決，筮之，因囑卜者第曰吉，乃請於朝，全活無算。生子開法，於鼎革時有鎮將某，寇掠婦女數百人，鎖閉徐氏空宅大樓，嚴命開法監守。開法悉縱之，送還其家，遂將空宅焚燒。及某來索取，曰：「不戒於火，俱焚死矣。」某默然而去。開法連舉三子，元文中順治己亥狀元，乾學中康熙庚戌探花，秉義中康熙癸丑探花。
崑山徐氏乾學等，以同胞昆弟三人先後得鼎甲、躋膴仕，洵為科名盛事。相傳徐之父坦庵，母顧夫人，當明末兵亂，有武將俘婦女數十人扃徐別室，顧設計縱火出之。及三子登第，人謂陰德之報，婿申穟亦舉順天庚子江南解元，聯捷成進士，逮後科第綿長。曾記其廳事一聯云：「祖孫父子兄弟叔侄，加以外甥宅相，女婿門楣，人人得第；子午卯酉辰戌丑未，兼於丁巳鄉闈，己亥會試，歲歲登科。」誠足傳也。
嘉善柯光祿岸初先生，常言崑山徐氏三昆季，皆世間偉人，其別號建庵、果亭、立齋，各道性情，無不極似。余從遊日久，信其知言。相國面方口大，雙眸有光，寡於言笑，與客飲至酒深，或述往事，間發諧語，乃始微哂，莊坐移晷無倦容。盛暑必肅衣冠，雖門生故吏不以褻見。小時嗜弈及葉子戲，自晉秩大司成，遂絕不為。昔李九我為南祭酒亦然，蓋先後賢亦同揆也。司寇溫厚凝重，短視而善鑒人，凡受其賞識者，次第盡掇巍科。吐握之勤，農夕靡暇，常至口酬辨問，手繕簡箋，耳受陳稟，兼施並給，曾不闕誤。賓退而後，輒事鉛槧，即飲闌寢倦，從無釋卷之時。宮詹性恬榮進，稱疾家居。築室山南曰「耘圃」，榱桷樸素，列貯縹緗，竹塢蕭森，蓮池淡蕩，遊其門者翛然有遺世之思。年五十有二始舉一子，遂命地師相地。客有問者曰：「相地何用？」宮詹自指曰：「將以藏此軀耳。」時司寇與相國尚無恙，而宮詹方在盛年，遽為此語，亦足以見達天之致矣。不數載而司寇與相國相繼謝世，果亭先生特膺寵命，薦陟宮詹。嗟乎！達天者其得天獨厚哉。
崑山徐翁，醇謹樸誠，鄉里目為長者。負郭田百畝，佃於農而收其租，家道恆足，稱小康焉。一夕，夢有青龍盤旋堂柱，覺而異之。詰旦，有佃人來償租，攜十齡餘幼女同至翁家。女服青布衫褲，性憨跳，以兩手抱堂柱，攀援欲上，旋轉而墮者再。翁頓憶昨夢，以酒食款佃人，詢其女猶未字。翁曰：「而女吾所愛，吾有子年相若，以婿汝何如？」佃人惶恐謝曰：「郎君當婚巨室，某貧薄女又村陋，奚敢附高門乎？」翁曰：「我固欲之，不汝嫌也。」因強與訂盟，以釵鈿數事為聘，厚饋而遣之。迨女既長，歸徐，生三子。長元文，狀元及第；次乾學，次秉義，俱探花及第。龍盤之夢，洵貴徵也。初女年幼，常夢小遺，既長亦然，多方療之終不治，問之則曰：「睡夢中見有紅燈兩盞至前，遂遺，亦不自覺也。」後以子貴，迎養京邸。嘗祝皇太后萬壽，賜宴宮中，酒闌將私，宮嬪以紅紗燈導至廁所，始悟前夢之奇驗如此。
張文端公之封翁，初夢神送一衣冠人至，謂為晉朝王處仲。是夕果生一子，封翁甚喜。稍長，器宇魁梧，性亦聰慧。十歲忽殤，封翁悲慟綦切。越數年，又夢前衣冠人至，曰：「吾周覽天下，福德無如翁家，今再來不復去矣。」俄頃公生，言貌舉止與前無異，故字曰「敦復」。予小子識之，不敢忘，爾時童稚，不敢請問翁家之先，有何功德。後聞吾師張子畏觀察寅言，始略知其大概。先是明季張氏之祖，有諸生某公，生二子，俱讀書立品。公老不得志，家計日窘。一日鋤圃種菜，忽見窖藏，白鏹充斥，不下百萬，自念書生福薄，驟得巨資何以堪之，遂如舊掩好，將留作善舉。及老而疾革，始告二子，命必俟荒年掘以賑饑，「爾曹務須善成吾志，倘背吾訓，妄存貪念，子孫不昌」。二子泣涕受命。公卒後數年，適遇奇荒，二子遵公遺命，發圃覘之，信然。遂謁邑令，敬陳遺訓，願出窖救荒。令故賢者，正苦賑濟無術，聞言大喜，自督役親往發之，果得藏鏹百萬，盡以賑饑，所活無算。事竣，將為請獎，二子堅辭不受。後某甲早行，見人肩擔二筐，內盛珊瑚、青精、水晶、硨磲之屬，大如杏實，累累如貫珠，不知何物，試問何往，曰：「送往張家去也。」後逢清初定鼎，文端、文和兩公，父子相繼拜大學士。一時兄弟子侄，由私第而躋顯秩者，指不勝屈。始知所見珊瑚等物，為各色頂戴也。
山右陳翁，相國文貞公祖也。家貧，以舌耕為業。年至不惑，計累歲所積脩金，共四五十金，熔小鋌十餘枚，每夜燈下一一摩挲，聊以自娛，媼嘗戲而揶揄之，亦不以為侮也。村有族子某，困厄無以自存，素知翁所積，嘗伏窗窺之，欲胠篋竊取，而苦無間。一夜，媼啟戶如廁，某乘間潛入，稔知積金固置褥下，急探手暗中摸索。翁睡固未熟，覺而攬其袂，就壚坑取火燭之，見是某大驚，仍息其燭，低聲問曰：「汝何為者，奈何作此醜事？為宗族羞。」某愧且栗，答曰：「歲暮饑寒交迫，實逼處此。」翁曰：「汝休矣。」遂取所積金盡付之，麾令速去，「好為之，我不汝瑕疵也。」某不遑叩謝，匆匆攜金徑去。翁乃大聲呼曰：「有賊！」媼聞急返，問如何，曰：「適有賊入室，已驚竄矣，未知失物也未。」命媼燭之，遍察惟失積金，媼色懊怨，翁謂得失有命，反慰藉之。時翁方苦無嗣，自後媼忽有娠，連舉數子，家亦漸裕。某自得金後，勤儉經營，居然小康，娶妻甚賢。某嘗向妻述前事，欲報翁德，苦未得當。會秋穀將登，某防盜獲，夜起偵伺，時月明如晝，見二人稱足行阡陌間，意是盜瓜豆者，姑屏息覘之，但聞噥噥小語，一曰：「在此」，一爭曰：「否，否。吾審之最確，畢竟在彼不在此。君如不信，試折枝插之，十日不枯，便驗真偽。」一人曰：「諾。」又相將行數武，插枝而去。某知二人為形家者流，急跡其插枝處，固己新購之業，留心識之，果十日其枝不枯，大喜，商之妻，將謀葬親。妻尼之曰：「吾儕小人，猝得吉壤，恐無德以堪之。君嘗言欲報翁德，聞翁所葬親地甚凶，將謀改葬，不如即以此穴相贈，我親附葬其旁足矣。」某曰：「汝言良是，但翁長厚，明言相贈，彼必不受，奈何？」夫妻沉思久之，某忽躍起，拊妻背笑曰：「得之矣。翁昔葬親，掘穴不深，我所目見。趁寅夜人靜，我兩人潛為遷葬，附親其旁，仍將舊穴填好，不使翁知，不亦可乎？」妻曰：「善。」遂如言部署訖，而翁果竟不知也。越歲相國生，以少年登科甲，躋顯秩。翁年期頤，矍鑠異常，每春秋展祭，尚在舊穴。凡精形家術者，皆謂此地子孫不當發跡，又有為翁謀者，謂某之某地最吉，如改葬莫善於此。翁亦甚欲之，以前事恐某介意，反赧於啟齒，後另擇數處，皆云不吉。不得已托人風意於某，某笑曰：「若然，則小子已代翁改葬久矣。」遂宛轉向來人告其顛末，使轉達翁。翁感激往謝，酬以重金不受。再延形家相之，僉謂封拜之地，乃伐石封墓，氣益尊。不數年，相國入閣，果如形家言。
山東諸城劉封翁，素饒於材。值歲荒，斗米千錢，民不聊生。封翁計擁厚貲，饑民未必甘心坐視，而不發難者，遂決意毀家救荒，活人無算。後其子文正公統勳、孫文清公墉，相繼為宰相；曾孫文恭公銀之官至尚書。仕宦科第，至今不絕，僉謂為善之報。
錢塘王文莊公際華之父名雲廷，陰德甚厚。嘗於除夕有販者，索僕所負賬，因僕已更他主，告之故。販遽肆咆哮，公即代償之。又一日，家人市帚，賣帚者既去復來，云失其一，公償以錢。賣帚者睨視謂曰：「使汝不匿帚，肯與我錢耶？」人咸誚公，公怡然也。其忠厚類如此。封公登雍正丙午鄉試，文莊中乾隆乙丑探花，官至禮部尚書。
陸稼書曾祖溥，為豐城縣丞，嘗督運夜過採石，舟漏，跪祝曰：「舟中一錢非法，願葬魚腹。」漏忽止。旦視之，則水荇裏三魚塞其罅，人稱為盛德之佑。溥子東遷居泖上，築堂名「三魚」，今稼書文集稱《三魚堂》。裘少司農憂歸邸里之日，舟中篋笥沾濕，見船底有巨隙，一大魚橫塞之，水不得進。二事絕相類。
熊文端公賜履，漢陽人，相仁皇帝先後幾三十年，忠清剛介，崇尚理學，當時號為賢相。薨時，家無擔石，賴族人熊本主喪，始獲葬焉。其暮年始生子名志契，公甚鍾愛，然志契才智庸劣，幼失怙恃，無人訓迪，遂至目不識丁。仁皇念公舊德，召見志契，欲賜科目，因問曰：「汝所羨慕者何？」志契童騃，因遽曰：「我欲策蹇驢遊都市中。」上嗟歎曰：「賜履無子矣。」因命歸。乾隆甲子，授翰林院孔目，遂命上駟院賜驢一頭，以遂其志。後志契以孔目終其身。
明末史忠正閣部可法殉節時，相傳尚無嗣息，弟可程官北京不返，其後裔無有問之者。雍正初，鄧東長宗伯鍾嶽，督學江左，有童子史姓，年四十餘，其祖書可法名，心異之，詢之，則閣部孫也。蓋督師赴揚，寄孥白下，有孕妾於滄桑後生一子，延史氏之脈，因家焉。鄧公遍詢諸老生，對無異詞，及閱其文，疵累百出，鄧公曰：「是不可以文論。」錄之邑庠，而刻石署壁，以記其事，俾後之視學者毋憑文黜陟也，故史生得以青衿終，而家亦稍裕焉。天之祚忠節，不絕其後，洵非偶然，而鄧公恤孤苦心，亦不愧古人也。按《靳茶坡集》有《送史愚庵梅花嶺展墓》詩。愚庵，道鄰子，鼎革後流寓山陽。又《揚州志·名宦傳》，載史公死後，養子直求其屍不得，招魂葬衣冠焉，愚庵當即直耶。
三原《王端毅公遺事》，凡四十則，公子康敏公所述。夏日京邸，偶得一編讀之，因錄一二則以自警。公家法甚嚴，子孫雖孩提，無敢嬉笑於側，盛暑中必使著衣襪，始侍左右。嘗曰：「教爾曹讀書，非為利達計也。正欲使知為人底道理。」公謝政後，有一通家子，在官寄茶一簍，公受之，後復寄二簍，亦受之，但答書云：「令先君為時名臣，吾子宜清白律己，勿替家聲，何勞為老夫之故，數數寄贈？吾受之，心甚不安，此後勿再寄，寄亦不受矣。」公門人蔡虛齋，《發志錄》一條云：「公嘗問：『今學者滿天下，何故異才難得？』予對云：『是固有由。上之人，所以養之者，本未盡其道；下之人，又幸際時之昇平，而售之急耳。以生所見言之，如生稍知章句訓詁，人便舉而進之於學宮矣，未幾作經義，甫成篇便得補廩，又未幾作三場文字，便期中舉人、中進士矣。一中進士，則官已到手，或無暇於學，或自以為無用學矣，其什而能學者無幾，蓋識見既淺，踐履必薄，規為必粗，非所謂俟其熟而食之者也。況自幼入小學，所學多非學做人之實事，人才之不如古以此。』公曰：『然吾兒子承裕，今年二十三，丙午年已中舉人，然吾未欲其急於仕，且令靜覽群書，間閱世務，冀他日得實用爾。』」承裕即康敏公，仕至戶部尚書。
刑傷，飲小便，止痛解毒，獲效最神。秀水諸七襄宮詹錦之先人，有為縣吏者，憫刑人之痛苦，每竹枝必浸廁中久而後用之，如是者數十年。迨宮詹顯達，人咸謂因是得報。
裘文達公充磨勘大臣時，某省士子用社稷鎮公子，眾以為應議，公心知非杜撰，而一時忘其出處，歸第問公子麟，對以句出《國語》，後於《左傳》檢得之，遂長跪受責，時公子已官編修矣。公課子之嚴，待士之寬，一舉而兩善備焉。
吳縣潘相國之封翁，性好善，喜施捨，人有婚喪事，以緩急告者無弗應，闔城以善人稱之。一日閑步郊外，見涼亭中有一老者飲泣，解帶將自經，翁遽前止之。詢其故，其人曰：「數日間將為子娶婦，貸於戚友得三十金，今日進城市衣裙，為剪綹賊掏摸去，無顏見家人，故覓死耳。」翁曰：「此小事，吾償爾金以成其美，毋遽輕生也。」拉之入城，向所熟店鋪假三十金予之，其人感泣叩謝，問翁姓名，不告而去。後數年，翁為先人覓葬地，久之不得，偶偕地師至光福鎮，見水中有一墩，左右環以兩堤，若二龍搶珠狀，地師詫曰：「此吉壤也，葬之，後必有大魁而位登宰輔者。」顧無從得主者姓氏，姑至一酒肆訪之。坐定，見當爐一叟，似即向所贈金者。叟見翁喜曰：「吾恩人也，奚為而至此？」翁告之故。叟益喜曰：「此某之廢地。曩承拯救，厚施久不忘，欲報無由，惟朝夕焚香，祝公福壽。今以是地為可用，謹以奉貽。」翁不可，與議值，叟不肯受，推讓至再，即以前所贈三十金署券歸之。既葬，相國之顯達，果如地師言。識者曰：「此所謂陰地不如心地也。心地善，則陰地隨之矣。」
南通王文慎公廣蔭，與方伯公藻，同姓而不一族。未遇時，約偕北上。方伯公捷，預館選。文慎落第，思留京圖再舉，苦無仰蓄資，遂鬱鬱偕方伯歸。文慎公家屋三椽，破陋不敝風雨，無几案，以三足椅支壁讀書，繩床外即釜鬲也。父狷介，館穀外，不一毫妄取，適臥疾，聞子失意歸，大怒。文慎亦慮父譴，留行李舟中，輕身歸。進門呼父不應，反身面壁臥，文慎公慚懼，跪榻前不敢動。父忽回首哂曰：「汝從王四回耶？」蓋方伯行第四也。文慎公不敢應，父又曰：「王四翰林回，汝亦翰林回耶？」文慎泣失聲，父愈怒，叱之出，曰：「不中，勿入吾門也！」文慎退見母，母以糲食啖之，令避舅家。舅固富族，憐之，予百金，勖曰：「明年恩科，甥速返，安見不狀元歸乎？」文慎公遂行抵京，閉門謝客，日伏案作楷書，積策卷萬計。試前，出所習，焚香祝之曰：「某屢躓，不能得二老歡，今殫全力為背城戰，敗則身殉之耳。」祝已，痛哭繫巾樑上，示必死。揭曉果巍然前列，殿試以第二人及第。先是閱卷某大臣，定名次，公第七，置前十卷枕側假寐，將於侵晨進呈，覺枕少動，知有異，急撿視，公卷已抽出寸許，蓋黠僕欲以賄者易之也，某大臣遂不寐，移置第二，懷卷待天明。及臚唱，竟依所定名次及第焉。捷書至家，太夫人方支破釜作早炊，報者足觸釜，釜壞，太夫人泣曰：「斷吾炊矣。」以泥金帖示之，乃喜。公後官至大司空，以恭送御容至沈陽，積勞，薨於京，予諡文慎。
相傳武英殿大學士潘芝軒先生，懸弧之日，其庭前忽產一芝，潤鮮可愛，先生因以自號焉。道光三年夏，公先以大司徒忤旨家居。適江浙大水，饑民乞食載道，公首倡蠲賑，每自辰至午，至者人給一升，過午則止不給。一日已交未初，饑民皆散去，忽有白髮老嫗，攜青布囊龍鍾而至，閽者拒之，嫗號泣不肯去。閽者不得已，走告公，公惻然，命呼之入，視其囊僅容升許，且中有一孔，量與之，至斗餘不足，嫗止之曰：「足矣。公樂施如此，天必賜福。」遂攜其囊而去，並無泄漏，惟案上遺米數合，公呼僕拾取，則粒粒皆明珠也，其大者圓湛如戎菽。或疑此嫗為菩薩化身也。
蘭河督第錫，山西人，由岳州太守，歷官河督，清儉勤苦，所至有惠政，人咸戴德。聞其官太守時，太翁以老諸生隨任，常出外與裏氓雜處，有事稍不愜，歸即杖責之，太守長跪乞悔乃已。如此父子，真可謂古人矣。申蓮渠嘗述其政績本末，惜不能詳記之。
江西新建程太封翁，性耿介，躬耕自食其力。娶太夫人某氏，井臼親操，雍雍然有梁孟、鮑桓之風。後家道日裕，夫妻力行善事，所製升斗，俱有復底，糴則加板一層，糶則去之。晚年盈資累萬，兒孫繞膝，雙慶古稀。是日戚黨畢集，太夫人受賀畢，忽入房端坐，仰藥而逝。時方暑月，舉家悲切，惶恐無措，以天熱不能備禮，草草殯殮，又慮被人口實，倉卒葬於田隴。後有形家過其地，見之歎曰：「此吉穴也，必熱葬易於得氣，子孫發祥乃速，且貴不可言。」不數年間，其孫晴峰先生前采，辛未進士，官至兩湖總督；憩棠先生柳采，甲戌翰林，官至浙江巡撫；霽亭先生奐采，庚辰翰林，官至江蘇藩司，兼攝巡撫，其他曾孫科第仕宦，至今不絕；益服堪輿之言不謬。
望江倪封翁，為濂舫方伯之父，次郊大令之祖也。嘗客金陵，有星者善觀氣色、決吉凶，百不一失。相公之面，謂氣色暗晦，不出一月壽終，促早歸部署，遲則無及。翁聞之，心甚怏怏，急買舟歸。過蕪湖，檥舟江滸，薄暮登岸野眺，見一少婦抱嬰兒垂涕臨江，意欲投水。公問：「汝何人，欲尋短見？」婦拭淚曰：「妾生不辰，良人嗜博，昨賭敗，將鬻妾以償博徒。妾上難舍慈姑，下難拋幼子，展轉思維，不如一死。」公問身價幾何，曰：「言定二十千矣。」公曰：「此亦細事，汝第抱於回家，我明早攜錢給汝夫償債可也。」婦猶豫不信，公指江為誓，並問姓名及里居甚詳，婦具告之，拭淚叩謝而去。公歸舟戒旁人勿遽解纜，天明懷數十金訪至婦家。婦正盼望，見公至大喜，顧謂姑曰：「此即江干所遇善人也。」公急命其夫遍招博徒來，為償其貲，且戒以後勿再與其夫同局，免致夫妻分離，僉諾諾連聲稱歎而去。公又出銀三十兩付其夫，曰：「此給汝，聊為生計。汝好為之，一家數口庶不至凍餒。汝婦賢孝，予愛而敬之，不揣冒昧，願寄為吾女。予歲常上下往來，過此必來問訊，有無尚可相通也。」一家聞之，環拜地下，叩公姓名，以便屍祝。公笑曰：「久自知之。」後公過蕪湖，必往探之，舉家奉公如神明。其夫已戒賭，善權子母，居然小阜矣。越歲，公再如金陵訪星者，詰其言何不驗，星者見之驚曰：「公陰騭紋滿面，不惟延壽，後福且不可量。」問別後作何善事，公殊茫然，嘿思豈即蕪湖救婦事乎？再十二年乃終，年已將八十矣。
合肥李玉泉封翁文安，道光戊戌進士，生平篤於天性，躬行君子也。官刑部提牢時，例各囚每飯一勺，公散飯必期滿勺，生熟必親嘗之，又自捐米煎粥，以濟晚飯後收到人犯。獄中瘟疫易作，公懇切為文禱於神，囚病俱起。又預製藥材以濟急，夏則捐頒蒲扇，每秋各司捐棉衣，公於每所，更添棉被十二條，以備病犯發汗養病之用。種種善事不可枚舉。公著《愚荃敝帚二種》，上卷《貫垣紀事》、下卷《村居雜景》，每事各紀七絕詩一首，而《貫垣紀事》一卷，不惟可備掌故，後之人踵而行之，功德真非淺鮮。所謂「哀矜勿喜，好生之德，洽於民心」，封翁有焉。
桐城葉封翁鳳奎，生性孝友，慷慨好施。母抱痼疾，手奉湯藥者五年如一日。弟客塞外，乃短衣匹馬出關覓之，手足把晤，歡喜過望。兄宦蜀無嗣，僅一女，卒後所遺宦囊頗充，一以付女。或謂宜少留作歸柩資，公謝曰：「女為兄鍾愛，何忍較錙銖、傷骨肉情耶！」遇親友貧者，不吝推解；有商緩急者，必展轉稱貸以應，坐此負累積千金。篋券盈寸，人甘心負約，輒焚去。方壯年，以事泊鎮江，見鄰舟一少年色慘變，手持碗飲泣，詰之，哭曰：「家姑蘇，從親故丐數金，被盜路絕，只合仰藥死。」公奪擲江中，招之同歸，為措資使還，生平好善不倦多類此。後公之長子樹南，官湖北知縣；次毓桐，己未進士，官吏部文選司主事；次樹棠，即選教諭；次湛元，辛酉副舉人；次毓榮，乙丑進士，官工部屯田司郎中。
寶應朱武曹先生彬，沉潛理學，工詩古文，於經史尤極研究。舉孝廉，官學賻，時子文定公已通顯矣。督學使者，非年家子，即小門生。先生於按試時趁官侍立惟謹，學使固辭，先生終不去，學使踖蹐，深以為苦，雖老每會試必與計偕。文定公官至列卿，同人咸勸先生可勿應試，先生不肯。道光癸未，公放會試總裁，示帖迴避親父某人，都中傳以為笑，儒林中嘖嘖歎羨，而先生懊喪特甚，擬留京俟再試。於是棘槐諸大臣，咸勸公為奏請一品封典，俾致仕。先生初不知也，比命下，則大怒以為阻其上進之路，選大杖欲撻公，公介戚友跪謝乃已。乙酉，公視學浙江，先生偕來。公持法嚴，士子有過及文藝小疵，咸夏楚，不少貸，其作奸犯科者無論矣，故時比之雷部神，有「天君」之稱焉。賴先生時為訓解，公因之少霽威嚴，然承杜石樵尚書後，以猛濟寬，人多不堪。歲試未竣，飛謗已至京師，吾鄉錢心吾給諫特疏劾之。事下廷議，謂學政奉公行法，職也，惟親父不應隨棚按臨各郡，予公薄譴，先生遂浩然歸去。歸後以載籍自娛，不問外事，年逾大耋乃終。
吳縣潘中堂芝軒，狀元宰相，貴極人臣。其長男某弱冠舉於鄉，考取內閣中書，咸期以遠到，三十後忽慕清淨，思祝髮為僧。父不許，乃辭官攜妻歸，夫婦異室同功，潛修梵行，惟歲時偕至祖廟拜謁而已。衣冠布素，止蓄一媼供炊事，閉門卻掃，晏如也。隆冬輒自攜錢鏹，遍行僻巷，見貧乏者量助之。居恆絕跡官府，都中有顯者，過吳求謁，亦拒不納，囑鄰人持刺復，己亦不往答也。佃戶不能納租，即銷其籍，頗有偽飾以紿之者，亦聽焉。家故巨富，質庫十餘，逼時貸其息。境有大工或災歉，首先倡捐，動輒萬金。大吏為請敘，即固辭，或泐碑紀所施，則隨意注親友之名以應。人問其何以棄榮祿、甘淡泊，慨然曰：「吾父狀元宰相，弟亦聯步青雲，自揣才不及，故藉是以收束身心，培養元氣，非逃禪以鳴高也。」無何，厥子亦探花及第而入翰林。
高郵王氏，祖孫父子篤志傳經，為清朝儒門之冠，其立朝亦卓有聲績，不墜家風。文肅公安國，清操冠時，每日出內直，家不舉炊，挈幼子同輿，市餅餌數枚以代蚤膳。履懿親王與之善，嘗資助之，公辭不受，曰：「忝在九列，不敢與王私交也。」公子石臒觀察念孫，仕諫垣時，以彈和相著聲望；公孫文簡公引之，則履道廣深，風鑒明遠，明刑典禮，獨持大綱。蓋三世清氈，百年喬木，體用兼備。讀書之收效宜然，彼劉歆、戴聖輩，抗顏大師，望實俱隕，恐仍是緣飾經術，澤古不深耳。
邵二雲學士垂髫時，侍寢於乃祖，每丙夜，老人睡醒，輒持學士足，令背誦日間所讀書，或舉經史疑義、前賢故實相告。語不熟記，則搖之使不得暢眠。以是學士湔潤家誥，卒成通儒。
官府案牘，有更易一字而輕重懸殊者，吏胥每藉是以舞弊。惟通州胡太宗伯長齡之封翁，嘗改一字，救人之生，可以為法。封翁嘗為州吏，承行盜案，犯供糾眾自大門入，已定讞矣。翁知眾犯因貧苦偶作竊，非真巨盜，言於官曰：「此到案而即承認盜情，必非久慣為盜者，今首從皆斬，似失入矣。」官以上司催迫，不及更繕招冊為辭，翁請於大字添一點，為「自犬門入」，且言某仰體公好生之心，並無私弊，官悟而從之。一舉筆間，而拯十餘人之命，宜其食報於後。按《五代史》，張居翰改詔書「一行」為「一家」，免蜀降人千餘，其事亦有足稱。
方恪敏公觀承，子襄勤公維甸，兩世為尚書、直隸總督，皆有名績。恪敏五十未有子，撫浙時使人於江寧買一女子，公女兄弟送至杭州，將筮日納室中矣。公至女兄弟所，見詩冊有故友名，詢之，知此女攜其祖父作也。公曰：「吾少時與此君聯詩社，安得納其孫女乎？」還其家，助資嫁之。公年六十一矣，吳太夫人旋生子，即襄勤也。
吾鄉稽滌圃先生承志，嘗為河東河道總督，父子兩世奇遇。其封翁某，少無賴，置身賭博場，貧益甚，乃就食於叔父文敏公曾筠河東官署。文敏甚惡之，恐其滋事，訓戒綦嚴，不許出署。公抑鬱無聊，遂逃出，充作河標兵，拔百夫長。後文敏薨，文恭公璜又邀聖眷最隆。乾隆三十四年，文恭奉命勘南河工程，時封翁正在標下，捧茶一杯，打跧以進，文恭為之起立，諸大吏皆見之，疑而不敢問也。至公事畢，有某公從容竊問，文恭答曰：「此余族兄也。」乃大驚。自此屢次拔擢，至瓜州守備，而滌圃亦中鄉榜，歷官至長蘆都轉運使，遂引族歸。一日偶與如夫人戲曰：「吾不欲做顯官耳。若出山，珊瑚頂、孔雀翎，有何難哉！」如夫人曰：「妾不敢信，主公若得赤頂翠翎，妾願作綠珠、紅拂，以事主公。」交相拍手，自此出山，已而果然。
江陰季仙九尚書芝昌，以進士第三人及第，官至閩浙總督。哲嗣念貽，亦以進士入翰林，家門鼎盛。而其贈公則以知縣遣戍新疆，卒於口外者也。初贈公官直隸巨鹿縣知縣，地方傳言有教匪事，公方嚴拿，總督遽飛章入告。及上命重臣來查辦，公業將首犯擒獲，並搜得名冊二本，細為訪問，非青蓮、白蓮等比，不過以鬼神禍福，恐嚇愚民，為斂錢計耳，並無謀叛情事。及閱名冊，則紳衿富戶，幾居其半。公籌思數日，至郡見太守曰：「此等人名為教匪，實非教匪，而冊內共有二千數百戶，俱是良民，一時無知，惑於禍福之說，與之往還，冊上即列其名，並非從之為匪者也。星使到時，若將名冊上呈，勢必將各戶拿問，總得原情釋放，而二千數百人家已破矣。」太守曰：「子將若何？」對曰：「以某之愚，欲將名冊焚之，只辦為首者數人而已矣。」太守曰：「此舉甚善，然子且獲大咎，咎不止於褫職，盍再思之。」公曰：「某思之已熟，一己獲罪而能保數千戶無恙，亦何憚而不為？」太守曰：「子願則好為之，毋令後人笑子拙也。」公還，即舉名冊投之火，合署人皆大驚，既已無可奈何。星使至，將首犯審明後，即飭取名冊，公曰：「某已查明，所列之人俱係良民，留之恐拖累，已焚之矣。」星使大怒，顧亦無可奈何，只據實嚴參。褫公職，發新疆效力贖罪，公怡然就道。人或憐之、或嗤之，然此數千戶實良民，雖漏網，地方亦卒無事，而公竟歿於戍所。公歿後不十年，尚書即探花及第，孫曾鼎貴。噫！孰謂天道無知，而報施果不足憑耶？
東吳惠氏紅豆書莊，在蘇城東南冷香溪之北。先是東禪寺有紅豆樹，相傳白鴿禪師所種，老而朽，復萌新枝。周惕移一枝植階前，生意鬱然，因自號「紅豆主人」。僧目存為繪紅豆新居圖，主人自題五絕句，又賦紅豆詞十首，屬和者二百餘家，過吳門必停舟瞻賞。傳至子孫，數十年來鐵幹霜皮，遂有參天之勢矣。惠氏三世研經，蔚然為東南耆碩，餘事作詩，復風流照曜如此，洵令人追慕不置也。
崑山徐健庵先生《宋元經解》之刻，實足津逮來賢、肇起熙朝樸學。其私家藏書曰「傳是樓」，向不得其解，後閱汪鈍翁《傳是樓記》云：「先生召諸子登樓而詔之曰：『吾何以傳汝曹哉！嘗慨為人父祖者，每欲傳其土田、貨財，而子孫未必能世富也；欲傳其金玉、珍玩、鼎彝、尊斝之物，而又未必能世寶也；欲傳其園池、臺榭、歌舞、輿馬之具，而又未必能世享娛樂也。吾方鑒此，則吾何以傳汝曹哉？』因指書而欣然笑曰：『所傳者惟是矣。』遂名其樓為『傳是』。」
道光間薊州郝氏七世同居，食指千計，男耕女織，家法嚴整。士子讀書應考，入學中舉人，不赴禮部試，恐入仕也。出遊不得越二十里外，京外官奉使其地，咸主其家，備供頓，不纖悉累地方官吏。四民之往來，則具酒醴芻秣無虛日。其餘睦姻任恤，事不勝書，人皆稱「郝善人」云。窮鄉編戶，有此馴良孝友之家，貞不絕俗，善不近名，古來獨行傳中，實所罕覯。詳列於此，俾采風者有述焉。
曾文正公致其弟威毅伯書云：「聞林文忠三子分家，各得六千串。督撫二十年，家私如此，真不可及。吾輩當以為法。」讀此見文忠之清操，亦見文正兄弟之志趣。

宋荔裳為山東臬使，族子某素不肖，與總兵於七飲博為奸。於七者，前明末年，山東土寇降清朝者也，雖為總戎，怙惡不悛。以族子事告公，公怒曰：「如此必為家門之禍，俟其歸，將縛至祠堂杖殺之。」某聞之，逃至德州，夜宿土地廟中，夢土地神謂曰：「汝毋怖，大富貴至矣。現在於七謀反，汝可速往京師，赴提督處出首。」且曰：「某地中埋有百金，可取為路費。」族子掘地，果得金，大喜，以怨其叔故，遂赴提督處，並誣其叔與於七通謀，以故荔裳被逮入獄。未十日，於七果反，族子以首報之功受賞，荔裳牽累入獄，旋亦昭雪。
韓文懿公，貌寢陋，而髯叢如蝟。年逾四十，甫領鄉薦，計偕北上，膏秣無資，襆被徙行。嘗日暮失路，寄宿人簷下，少間一叟籠燭至，見問誰何，公具告邦族，叟瞿然曰：「是慕廬先生也耶？老朽向讀大文，嚮慕已久，今不知惠臨，褻慢勿罪。」公謙詞致謝，叟叩門肅客入，為具酒食，款洽甚恭，就廳西偏設榻，請公安寢。叟入，公甫就寢，廳上故供祖先木主，殘燈尚明，時正月中旬，燈節初過，月明如晝，忽聞窸窣作聲，一女從門隙入，靚妝高髻，徑至祖先案，伏地跽拜已，出一物置香爐下，冉冉由門隙入內。公知有異，悄起，於爐下摸得一物，就燈下諦視，形類蔑絲，上纏紅線一縷，腥臭刺鼻，乃攜壓枕下，倚枕假寐以覘之。無何，又聞窸窣聲，前女從門隙出，後隨一女，相將至祖先前，伏地交拜。前女起索爐下物，不得，意甚惶急，後女立待良久，復由門隙入內。女便至榻前問曰：「頃爐下一物，公見之否？」公披衣起坐曰：「良有之，汝需此何為者？」女曰：「實告公，妾非人，乃縊鬼也，合於今夕得替投生，非此物無以為信，乞公憐而賜還為幸。」公拈髯冷笑曰：「若然，汝利人之死，以圖己之生，我實不願遂汝之生，而不救人之死。物固在此，吾決不汝還矣。」女再三哀之，公瞪目拈髯，冷笑不答。女慘然變色曰：「公不畏鬼耶？如再不擲還，妾將現變相矣。」公笑曰：「汝縱現變相，是汝本來面目，吾何畏哉！」女䰰䰰有聲，長袖一拂，蓬髮垢面、帚眉突睛，舌出唇外長尺有咫，怒目相向，意殊獰惡。公笑曰：「汝技止此乎？汝試亦觀我變相何如？」相傳公固奎星化身，時宿酲未解，酒氣尚醺，急起赤足，索得隻履，夔躍而前，鬚髯怒張，盛氣向女面一噓，其狀儼然如世俗所繪奎星也者。女不禁悲嘯撲地，幻為雲煙，頃刻澌滅，竟不能復聚形矣。公乃叩內室門，叟出，備告所以。先是叟有子出外，婦不得於姑，日間適以小事勃溪。叟聞公言，知有變，急入告媼，相與破婦房門，果見婦懸樑上，氣尚未絕，解繯以水灌之，頓蘇。公諭叟與媼，善視其婦。一家感泣，從此稱慈姑孝婦焉。天明，公出爐下物火之，並將灰投圊中，以絕其患。是科，公登會元，官至大宗伯。
甲申八月，禮部尚書韓卒於位。公長洲人，中康熙癸丑會狀兩元，授翰林修撰，至今官。先是，以內閣學士予假歸，乙亥率召入京。有屠西爽者，以卜筮名吳中，韓問之，曰：「公此行官至尚書，然癸未即當南歸，過此不能歸矣。」韓入都，累遷禮部、吏部侍郎，超拜大宗伯。至癸未始嬰疾，乞假未允，甲申病增劇，再疏告老，命在任調理，至是卒。公平素為人述屠言，且云：「過癸未不歸，豈遂死耶？」王大司空鴻緒時同被召命，聞屠語人曰：「韓公此行不歸矣。」果驗。屠亦以癸未年卒。
萬近蓬奉鬥甚嚴，每秋七月為盂蘭之會，與施柳南刺史同設道場。施能見鬼，凡來受祭者俱能指為何人，且與言語。方立壇時，先書列死者姓名，向壇焚化。萬故杭大宗先生弟子，忘書先生名，施見是夕諸公俱集，有人短白髮、披夾紗袍不冠而至，罵曰：「近蓬我弟子，今日設會獨不請我何也？」施素不識杭，不覺目瞪。旁一人曰：「此杭大宗先生也。」施向前揖問先生何來，曰：「我前生是法華會上點香者，名寄靈童子，因侍香時見燒香女美，偶動一念，謫生人間。在人間心直口快，有善無惡，原可仍歸原位，惟以我好譏貶人、黨同伐異，又貪財，為觀音所薄，不許即歸原位。」因自指其手與口曰：「此二物累我。」問：「先生在陰間樂乎？」曰：「我在此無甚苦樂，頗散蕩，遊行自如。」問：「先生何不仍投人身？」杭以手作拍勢笑曰：「我七十七年人身，倏忽過去，回頭想來，有何趣味？」曰：「先生何不仍求觀音收留？」曰：「我墜落亦因小過，容易超度。可告知近蓬，替我念穢跡金剛咒二萬遍，便可歸原位。」問：「陳星齋先生何以不來？」曰：「我不及彼，彼已仍歸桂宮矣。」語畢，上坐大啖，笑曰：「施柳南一日不出仕，我輩田允兄大有吃處。」田允兄者，俗言鬼字也。
乾隆七年，詔求骨鯁質樸之士，如古馬周陽城者，九卿咸有薦辟。廷試策論，上親取青浦胡清恪公寶泉第一。公時官中書舍人，用大學士查公薦也。後公官御史，有敢言之目，任封疆，能持大體，卒為名臣。相傳公將生之夕，父教授君夢王文成遺以金軸，曰：「五十年後，煩送至吾鄉。」及高宗南巡，至會稽，遣公齎御書「名世真儒」額及御祭文，祀文成，方悟前夢，因為題曰「三不朽」，懸諸祀堂。按夢境渺茫，豈可據為典要？而碩輔真儒之魂魄，千載如生；絲綸俎豆之恩榮，九幽亦感。此則確然可信者也。
山西栗恭勤公毓美，由拔貢知縣，官至太子太保、東河總督，為治河名臣。知縣事時，善決獄。嘗言讞獄，宜旁敲側擊，使之不得不吐供實情；再察其神色，度以人情物理，自然判斷平允。若徒事刑求，或將緊要供情，先出自問官口中，即案無枉縱，亦難信於心矣。曾至滑縣查災，聞民間習教者多，而匪徒復乘荒肆掠，料其必將滋事，勸知縣強公克捷，嚴密防範，並往白太守，太守不以為然。未幾滑縣界果亂，克捷死之，沿及畿輔，天下震驚，人乃服公之先見。其治河也，創造磚工議，謂：柳葦秸料，備防不過二三年，歸於朽腐，實為虛費錢糧；購儲碎石，不但路遠價昂，而灘面串溝，阻隔船運，亦屬不易，且石性滑，入水易於滾轉，仍不免引溜刷深；磚性澀，與土膠黏，拋壩卸成坦坡，即能挑遠溜勢。每方磚價不過六兩，而石價則一方自八九兩至十二三兩不等，方價即多少懸殊，而碎石大小不一，堆垛半屬空虛；磚則以一千塊為一方，平鋪計數，堆垛結實，並將與磚較量輕重，石每方重五六千斤，磚每方重九千斤，一方碎石之價，可購兩方之磚，而拋一方之磚，又可抵兩石之用，經費尤多節省。於是破除浮議，不辭勞怨，決計行之。天子深是其言，諭地方大吏，無掣其肘，公遂連歲奏績，疊邀優敘。年六十三歲，卒於河防工次，上聞震悼，恤典綦厚。河南人如喪考妣，即生祠處處祀之。公歿之明年，河決開封，各官晝夜堵築，當合龍之際，河上忽來一蛇，眾歡迎之。蓋河將合龍，河神必化蛇至，有黃大王、朱大王、齊大王等神。老於河工，見蛇之色，而知為某某，當稱其號，以金盤迓之，蛇即躍入，以河督肩輿迎之廟中，祭賽數日，俟合龍，蛇乃不見。是役也，蛇作灰色，非向所見者，歷祝以某某大王，均不為動。眾人大惑，巡撫牛公鑒聞之，至河濱，一見吒曰：「是栗大人耶？」蛇遂躍入盤中。越日下埽，平安蕆事。眾問巡撫曰：「何以識為栗公耶？」曰：「栗公項下有白癜風，周圍似玉，我見此蛇頸有白圈，疑是渠化身，呼之而應。渠真作河神矣。」於是奏請以公列入河神祀典。公六歲就外傅，對句輒驚塾師；九歲學為文，落筆揮灑如宿構。同縣某翁，相攸得之，招至家令與子讀，同室臥起者數年。一夕盜殺翁子，室扃如故，無跡可尋，眾疑公，公無以自明，官亦不能為之明，已論抵矣。女另醮同里富人王某，婚數日，王醉告女曰：「吾慕汝色，以重貲募劍客，本欲殺栗，不意誤中汝弟也。」女聞之，殊自若，翌日歸寧，則徑入縣署呼冤，官提王究，不能置辨，乃收王，而出公於獄。女見公，泣語之曰：「吾所以忍為此者，以弟之仇、君之冤，非吾不能雪也。今已白矣，身既他適，不能復事君，亦再無歸王理，計惟一死而矣。」遂對公自刎死，合邑皆驚其節烈。公感其義，通顯後，終身不置正室。
沈端恪近思，字闇齋，幼依靈隱寺僧諦輝，既已披剃，復延師課以舉業。遊庠還俗，無所歸，徘徊於西泠橋下，遇項某，識其非常，邀至舍，妻以女，成進士任選。君以清介著，不可干以私，後為御史大夫，雍正丁未卒於位。聞卒之前一日，出端門，瞠目若有所見，嗬曰：「此何地，爾等敢來？即來，何須多役？」時戶曹郎姚均風培和隨其後，問公與言者為誰，曰：「衙役。」實無一人也，姚訝之，次日公薨。
浙湖姚文僖公文田，少時嘗從群兒嬉於敗屋中，一兒後至，見有神兜鍪黃金甲，貌獰惡可畏，挺身立簷下，以手拒椽，若不使覆壓者。兒驚怖疾走而啼，眾聞兒啼，爭出問故，公亦隨之出，屋遂圮，金甲神亦不見。人謂遇難獲免，群兒中必有貴顯者，後公果以第一人及第，官至都察院左都御史。
天台齊宗伯召南，平生不多作夢，每夢則必有異。應鄉舉時，遊于忠肅廟，倦憩於廊，見若隸役者執刺相迓，入中庭，忠肅出位揖之。先生因請曰：「公在景泰時，專聽獨任，幹裁一時，而易儲之事默不諫，何也？」公曰：「耿耿此心，淹沒幾數百載，微子問，余固將有說，子他日第詳檢皇史宬中，便知我心跡耳。」言訖而寤。及丙辰入翰林，修《明史綱目》，英、景兩朝，實任纂述。先生因請開皇史宬章疏，乃著《易儲十論》以暴于公之冤云。一在上書房時，一日面忽發赤，如中酒狀，其夜夢遊天台與司馬道士談玄甚久，寤後不知所謂。越三日，暮出禁門，馬逸不止，顛焉，腦髓竟出，賴蒙古某治之，兩月餘始活。既思夢中遇承楨之地，乃墜馬坡焉。一丁丑春，將赴杭，渡錢塘之夕，夢至天竺，觀音大士遣侍者乞題柱聯，遂口占二語以應，醒後錄存。即至萬松嶺，新方伯富公曰：「某一子染痘甚劇，家人禱於天竺，始得生。今將往祭，諸物備矣，獨缺聯句，願得先生之筆以為重。」先生遂取所錄存者示之，而告其故，富大驚悟，從此稱先生為老佛云。先生瞳人極小，能遠視，與紫坪登山，見江舡葉許大，先生辨舟中幾人，服某某色，杯斝壺觴之屬歷歷可數，下山至泊所，則舟甚大，所視皆不爽。先生清晨望雲，能尋其根，雲彷彿如絲繫於山，隨所尋挖之，得雲根石，多花草鳥篆形，尤異者一石具先生名字，因彙印一冊，為賦《天然圖書歌》以誌之。
裘文達公臨卒，語家人曰：「我是燕子磯水神，今將復位。死後，汝等送靈柩還江西，必過此磯，有關帝廟，可往求簽，如係上上第三簽者，我仍為水神，否則或有譴謫，不能復位矣。」言終卒。家人聞之，疑信參半，蒼頭某信之獨堅，曰：「公為王太夫人所生，太夫人本籍江寧，渡江時，曾求子於燕子磯水神廟，夜夢袍笏者來曰：『與汝兒，並與汝一好兒。』果逾年生公。」公妻熊夫人，挈柩歸，至燕子磯，如其言，卜於關帝廟，果得第三簽，遂舉家大哭、燒紙錢蔽江，立木主於廟旁，旁有尹文端公詩碣。予往蘇州，阻風於此，乃揖其主而題壁曰： 「燕子磯邊泊，黃公壚下過。摩挲舊碑碣，惆悵此山阿。短鬢皤皤雪，長江渺渺波。江神如識我，應送好風多。」次日果大順風。
梁文莊公尊人學博公，少為名諸生，與同輩詣一術士，問曰：「得一第乎？」答曰：「不僅是。」更向上問曰：「官翰林乎？」答如前。又問：「為京堂耶？卿貳耶？」俱如前答。公曰：「然則作相矣。」對曰：「真者不能，假者可致。」同人曰：「蓋協辦耳。」後以明經老，而以文莊貴，受大學士封。
梁文定公病篤，夢至一處，宮殿嵬峨，坐客皆非所認識者。公談久，忽想吃煙，苦無火。或指一殿曰：「此中有火。」中坐神人招梁曰：「且緩吃煙，我有一對，君對之。」書「三代之英汝繼泰」七字。梁驚而醒，召諸門生來視病，為解之，俱不能解。良久曰：「我不起矣。三者，三中堂寶也；英者，英中堂廉也；泰者，伍中堂彌泰也。三人官與我同，而俱死矣，我其繼之乎？速辦後事可也。」越三日而薨。
佛家輪回之說，儒者所弗道，而轉世托生之事，世常有之，昔人亦往往見之紀載，不得謂全屬子虛。頤如韋皋為諸葛武侯後身、范淳父為鄧仲華後身、蘇文忠為五祖戒禪師後身、史道鄰為文信國後身，身異性存，尚稱有理。至阮亭為高麗國王轉世，已屬不倫，而姚姬傳先生《惜抱軒集》有《香亭得雄於其去歲所失小郎有再生之徵識異》一詩，所謂「正似吾鄉張太傅，再招東晉大將軍」者，注稱張文端太傅母，始夢有異人，自稱王敦，至其家，生子名敦哥，數歲殞，母慟甚，夢異人復至，曰：「吾終為夫人子。」遂產文端，名之敦復。及長，遂以為字。姚先生本篤信宋儒之學者，乃舉此事，必非妄語。余嘗見阮亭《居易錄》，時稱文端為夢敦，當時敦復外別有此字，其為應夢而生，益可信。夫文端為熙朝良佐，而敦則衰世亂臣，生平大相徑庭，且相去千數百年，其一再托生，不知何意。又杭州錢曇如女史，母夢年羹堯而生，易兜鍪而巾幗，更不可解。頗疑輪回之中，別有宿緣牽合，異氣感召，種種不一。至如阿文成公，自知前身為塞外喇嘛，因小沙彌犯律，嗔心動而入世，佛家謂之墮落。德清蔡穀山學士，自知前生為黑橋老嫗，以善果轉男，此又各自一種。知其有如是種種，則此事雖奇，而實未足奇也。
清初，桐城姚端恪公為司寇時，有山西某以謀殺案將定罪。某以十萬金，賂公介弟文燕求寬，文燕憚公方正，不敢向公言，竟私取之。一夕，公於燈下判案，忽梁上君子持匕首下，公問：「汝刺客耶，來何為？」曰：「為山西某來。」公曰：「某法不當寬。如欲寬某，則國法大壞，我無顏立於朝矣，不如死。」指其頸曰： 「取。」客曰：「公不可，何為公弟受金？」曰：「我不知。」曰：「某亦料公之不知也。」騰身而出，但聞屋瓦上如風掃葉之聲。時文燕方出京，赴知州任，公急遣人告之，到德州，已喪首於車中矣。據家人云：「主人在店早飯畢，上車行數里，忽大呼好冷風，我輩急送綿衣往視，頭不見，但見血淋漓而已。」端恪題刑部白雲亭云：「常覺胸中生意滿，須知世上苦人多。」
河帥黎襄勤公，治河十三年，安瀾無事，雖由福命，然其生平清白乃心，吏民共悉。道光甲申春，薨於位。先於癸未冬，得夢甚異，有詩以紀。及卒時，坐而假寐，白氣彌空，家無餘財，眾目所睹，咸以為公之清節，升天必矣。嘗錄其詩見示，序云：「道光三年，歲在癸未，嘉平月二十一日封篆之期，予方苦病，纏繞數月，夜臥多不成寐，但是夕忽睡著，夢帝錫予銅符篆文，如古錢形，長約三寸餘，寬約二寸，夢中讀之，不甚記憶，上有『天雷』二字，下有『不千金』三字，餘字不甚了了。又似同節相孫制軍閱視，不知主何凶吉，詩以記之：『道光癸未冬，病魔苦為祟。痞塊填胸膺，腸胃復泄痢。進食苦難銷，夜臥多不寐。參術訖無靈，醫工術徒試。嘉平廿一日，就枕忽酣睡。夢帝齎銅符，珍重拜恩賜。長方不數寸，古篆渾難識。上列天雷文，下有千金字。其餘言尚多，模糊不記憶。既醒自尋思，蒼蒼是何意。或予河干走，尚有微勞勩。神人慰勉予，愛身無自棄。抑我祿命終，合作天雷使。君子安義命，達者一心志。堅定向道心，不以身死異。爰作五言詩，用紀侑來禩。』」此事似涉奇幻，然古來名臣，沒而成神，如寇萊公為閻浮王、韓魏公為紫府真人，見於載籍甚多，蓋其心可與鬼神質，即其氣自與天地通，非可以怪誕論也。
梁構亭制府，總督直隸。自言五歲時，有外祖母楊氏，無所依倚，就養女家，得奇疾，臥床能將緞被寸寸裂之，亦不知其指力之勇從何來也。一日，召梁太夫人曰：「外孫二官以後切不許其立床邊，他渾身是火，近之將人炙痛。現在我跟前，某姑某舅，人雖物故，而與我有情，時來與我談笑，一見二官到，無不爬牆升屋而逃者，使我心大不安。」梁太夫人即手揮公出。公不敢再入，時於窗縫中窺探，楊已知覺，蹙額曰：「二官這小兒，又來作鬧了，速趕他去。」如其言，楊始安寢。亡何，楊病重氣絕矣，良久復蘇，張目謂梁太夫人曰：「我魂靈要出去，汝家灶神、門神一齊攔住大門，說我不是梁氏之人，不許我出去，奈何？」梁太夫人曰：「當速請高僧來誦經，為母親懺悔求請，何如？」楊曰：「不如仍教二官來，向二神一說，神必首肯也。」太夫人即率公往門灶前，代為通說。頃刻間，楊瞑目逝矣。
世傳名人前因，皆星、精、僧，此說殆不盡虛。相傳紀文達公，為火精轉世。此精女身也，自後五代時即有之，每出，則見火光中一赤身女子，群擊銅器逐之。一日復出，則入紀家，家人爭逐，則見其徑入內室。正嘩然間，內報小公子生矣。公生時，耳上有穿痕，至老猶宛然如曾施鉗鑷者；足甚白而尖，又若曾纏帛者，故公不能著皂靴。公常脫襪示人，不之諱也。又言公為猴精，蓋以公在家，几案上必羅列榛、栗、梨、棗之屬，隨手攫食，時不住口，又性喜動，在家無事，不肯坐片時也。又傳公為蟒精，以近宅地中有大蟒，自公生後，蟒即不見。說甚不一。少時夜坐暗室，兩目如電光，不燭而能見物，比知識漸開，光即斂矣。或謂光女子即蟒精也，以公耳足驗之，傳為女精者，其事或然。惟公平生不穀食，麵或偶爾食之，米則未曾上口也。飲時只豬肉一盤、熬茶一壺耳。宴客餚饌亦精潔，主人惟舉箸而已。英煦齋先生嘗見其僕奉火肉一器，約三斤許，公旋話旋啖，須臾而盡，則飯事畢矣。《能松廬詩話》云：「西溟不食豕，紀文達不食鴨，自言雖良庖為之，亦覺腥穢不下咽。」且賦詩云：「靈均滋芳草，乃不及梅樹。海棠傾國姿，杜陵不一賦。」以梅花、海棠為比，雖不食鴨，而鴨之幸固已多矣。《芝音閣雜記》云：「公善吃煙，其煙槍甚巨，煙鍋又絕大，能裝煙三四兩。每裝一次，可自家至圓明園，吸之不盡也。都中人稱為紀大鍋。一日失去煙槍，公曰：『無慮，但日至東小市，覓之自得。』次日，果以微值購還。蓋此物他人得之無用，又京中無第二枝，易於物色也。」
諸城劉文清公，亦由精靈轉世。其歸道山之歲，值十二月封篆之期，公坐內閣堂上，座後有一白貓，體態甚偉。當公未至時，固無貓也，此物自何來，人亦不知。堂上中書供事等群見之，而未敢言。及公退，貓亦遂不見。二十四日公卒，或謂貓即狐也，公將卒而神出見，然則此狐為公前身矣。
嘉定秦簪園殿撰為秀才時，曾入韋蘇州祠祈夢，終夜目不交睫。天明而起，解頭上似有一物，以手摸之，乃大蜈蚣，為其一夾，痛不可忍。隔十年後中狀元，始悟「頭上一甲」耳。夢神之巧如此。
蒙古松相國筠，能以一筆書大虎字，懸之可辟邪魅，求得者珍逾琳璧，公亦不輕書也。後公疾已綿惙，家人環榻啜泣，而氣終未絕，急張目曰：「迎我者儀從已至，吾室有三虎，懼不敢入，亟為我去之。」家人不解虎為何物，檢其簏，得公所書虎字，凡三紙，因移置別室。視之已化去矣。
江陰朱中丞勳，以佐貳起家，官至陝西巡撫，賞戴花翎。先是中丞誕生時，適有老僧在門首化齋，告其家曰：「聞即刻恭喜，生一相公，此兒將來當大貴。六十年後，或可於長安相遇也。」道光初年，朱正在陝西，偶有差役，以事入峨嵋，遇此僧，僧曰：「有一書，煩為我寄朱大人，我尚知其誕生時也。」差回省城，不敢投，稟之長安令，啟其書，無他語。令為轉呈，但言今年某月某日，當束裝北上。果於是日得旨，召入京師，以四品京堂用。
歸安嚴侍郎我斯，嘗夢至一山僧舍中，見座師及房師、諸同年俱僧服，訝之，諸公曰：「寧忘卻此地耶？」因問山何名，僧曰：「崧山。」忽悟曾曬鞋於階，視之尚未燥，尋寤。數日卒，口占偈云：「誤落人間七十年，今朝重返舊林泉。崧山道侶來相訪，笑指黃花白雀前。」見《尺五堂詩刪》、《曠園雜志》等書。按侍郎號存庵，少時嘗館儀鳳橋畔。一夕天未明，聞橋上灑掃聲，一人問何等神過，而除道特虔，掃者曰：「明日五更，八仙經此。」侍郎竊志之。次晚人定後，潛至橋上伺之。時方秋杪，皓月在天，照橋石如爛銀，人聲寂然，涼露侵袂。久之，不覺睏倦，倚橋欄假寐。恍惚聞人語，急張目，則丐者成群而過，狀貌穢陋，醉態可憎，最後一人，跛足荷擔，若縫皮匠。侍郎暗數適八人，急趨迎之，七人者趨已遠，惟跛丐蹣跚不前。公抱其足，跪求指迷，跛者曰：「我縫皮不能自給，特從群丐博一醉，何所見而仙我？」先生嬲不已，跛者乃啟擔後桶示之，窺之則汪洋如海，巨浪蹴天，魚龍出沒。正錯愕間，跛者舉擔力推曰：「真嚴牛也。」而人與擔俱杳矣。康熙甲辰，侍郎廷對第一，由翰林院薦升少宗伯。一日，聖祖召對良久，侍郎體素魁偉，拜起獨艱。上命內侍掖之，笑曰：「真嚴牛也。」公悟仙語，遂乞骸骨，時年五十九。在籍食祿俸十餘年而卒。
潘榕皋先生，書法董思翁，且慕思翁之為人。嘗臥病半載，一夕夢徬徨水濱，一巨舸自遠來泊，中有一叟，鬚眉皓然。潘摳衣入謁，問其姓名，叟曰：「予董其昌也。」潘心喜下拜，起而言曰：「久欲見公，不識公近在何所。」叟云：「欲識吾居，頗憶我所書經否？青色青光、黃色黃光、白色白光，彼有人焉，子其無意乎？」潘初不記是何經語，因言：「夙昔愛公墨妙，如渴思漿，亦能少酬鄙願否？」叟起立，就几醮墨疾書，俄成巨幅，精靈變幻不可名狀，潘喜甚。復請曰：「能再書一幅否？」叟仰天而笑，化成白鶴，望空飛去。潘急起追之，了無所見，惟見蓮影搖波，香風四布。潘手搴蓮子，嚼而咽之，甘美無倫，蘧然而覺，病遂愈。彭二林先生嘗記其事。
蔡太守必昌，任四川重慶守，云能過陰司，預知冥中事。福文襄王征廓爾喀時，蔡往謁見王，因問此行休咎，蔡云：「此次行軍，蕆事必速，冥中只造冊數月。此後不數年，川楚間當有大劫難至，冥中已造冊數年，尚未已也。」王因問冊中名姓，蔡憮然曰：「未來事不可預言，依稀記得秋帆制府，乃冊中首領也。」其言乃甲寅七月望日，洪太令慶祥，為人言之。其時楚中尚無兵燹之事，人以為妄言休咎。明年，果有楚苗之變，其後川楚教匪蠢動，兵連九載，始得蕩平，果如洪令所言云。
錢文敏公維城，以少司寇丁艱回籍，夢見一大碑，上書「哀哀哀」三字，心甚惡之。語其弟竹初明府，竹初曰：「三口為品，兄將來當著一品衣耳。」未幾卒，詔贈尚書銜，賜葬立碑，乃悟其夢。
大司空董公邦達，杭之富陽人，未遇時，與其友某讀書山寺中。一夕，月色明甚，同散步於寺前，行至山麓，忽見一女人，長丈餘，膚色如雪，披髮赤身，持刀立。二人大驚倒地，比寺僧蹤跡之，則皆死矣。次日，董公始蘇，備言所見，而某生竟不復醒。人咸以是女為山精、木怪之流，乘月明而出遊也。後公顯達，宦京師。一日諸客群集，公偶舉其事，以幸再生。坐客有精於天文者，歸而考之，則其日其時，孛星臨於鬥牛之分。鬥牛，杭之分野也。道家言孛係女身，居恆裸體，惟朝北斗，始著衣裳，人遭之未有不立死者。董公所遇蓋孛星，以福澤正遠，故得免耳。
嘉善錢黼堂少宰，名樾，中乾隆壬辰進士，歷官至吏部左侍郎。少工書法，歷踐清華。年七十餘，自營生壙，一切飾終之具皆自經理。一日早起，命家人將書籍、筆硯、字畫、什物及生平玩好之具，盡行檢點，關鎖封固，若將有遠行者。遂坐後堂，倏然而逝。少宰為翰林時，其貌絕似趙榮祿畫像，過五十後兩耳下忽添長鬚。至七十餘鬍髮俱白，惟兩耳下鬛黑，亦罕見者。
漢陽熊公伯龍，順治己丑科榜眼，素有文名。典試浙江時，途遇一羽流，仙風道骨，所謂雙眸朗暢、四氣和平，長江漢影、太華松聲，真有瀟灑出塵之概。倏以眼鏡相贈，頗明淨，熊欣然受納，用以閱文。此科題目「吾十有五」全章，主考意欲提重「學」字。內有諸生，脫過吾十有五一節，竟直剿下文，略為點題而已。熊大合意，拔置榜首，居然冠千佛名經。榜後，道士復來，對熊曰：「明公玉尺量才，鑒衡不爽，刻下此鏡已無用，想可作合浦珠耳。」公擲還。後復看所中之文，大不快意，然悔之已無及。蓋文章自古無憑，不必詞題黃絹，不必詩籠碧紗，暗中若得朱衣點頭，雖主考素著文名，未有不紅紗罩眼也。
勾吳王殿撰雲錦，康熙庚午舉南闈，至丙戌年，年五十矣，擬不與禮部試，求簽於關帝廟，有「五十功名志已灰，誰知富貴逼人來」之句。乃赴京，連捷南宮，大魁天下。
太常仙蝶，好與士大夫之風雅者作緣，或數千里相訪，值名人官奉常，則無不至，清代勝流紀此者多矣。吳縣潘鄭庵祖蔭，長太常時，蝶曾一至；仁和許星叔庚身，以太常卿奉諱南歸，卜葬之日，蝶亦栩栩然來。閱戴文節公《題畫偶錄》，知道光二十九年立夏日，公在私宅晨起，突見窗上一蝶，黃質、黑章、四趺，古樸類枯葉，公子驚喜曰：「兒聞仙蝶四趺，此良是。」公近窺之，略不畏人，惟屢張其翅，似索畫。公故善丹青，遂取箑為寫影。稿成，入署。公時以少司馬直南齋，晚歸，蝶尚在，又張翅不已。公諦視，怪所寫未肖，復細撫形色，及剝落處，一一似之，回視公子，皆曰肖，蝶始翩然去。公自謂賃此宅幾二年，未見一蝶，是日院中來三蝶，皆久駐簷外，蓋其侍從雲。清衙久住，歲久通靈，遍識名流，至能擇人索畫，蝶誠仙矣。然遊戲人門，必留此毫端之幻相，豈神仙猶好名與？
朱文正公相業巍巍，莫不稱為正人君子，待人接物，必恭必敬。晚年益自刻厲，宏獎人材，後輩門生，仰之如泰山北斗。一日有通家子某某，欲晉謁，閽人辭以請客。問請何人，閽人曰：「昨日請老師父執及前輩，今日請同年同寅，皆已故者。」某駭然問其禮，每一席設五六位不等，椅坐上書某名某公，以尊卑分次序，而自居末座，衣冠肅然。坐定，命僕行酒，上菜上飯上茶，一如生禮，祭畢則送諸門外，如是者三日，莫知其故也。越月而薨。
康熙時，滿洲富寧安，征西靖逆將軍，世襲一等侯。奉命征西，在疆場逾十年，使策妄歸誠，西藏底定，繕城垣、治甲兵，以固哈密，厥績甚偉。傳言其身材偉壯，勇冠百僚，每夜眠，呼吸如雷，常令僕數人震擾之，使不得熟寢，不然則氣厥。誠異人也。
秦澗泉修撰，將朝考，關廟求簽，得句云「靜來好把此心捫」，不解所謂。朝考題是《松柏有心賦》，通篇忘押心字韻，總裁列之高等。上覺之，乃各謝罪。上笑曰：「狀元有無心之賦，試官有失眼之人。」按宋莒公試《德車結旌賦》，亦忘押結字，謝表云：「掀天破浪之中，舟人忘楫；動地鼓鼙之下，戰士遺弓。」
大庾戴可亭相國，罷相家居，喜與門下諸客講修煉之術。蕭山湯文端公未第時，館其家，亦預焉。一夕相國招諸客坐暗室中，不設燈燭，皆閉目靜坐。坐至夜分，相國頭上忽發大光明，其大如盤，其明如鏡，視其中隱隱若有物者，但不可辨耳，文端亦然，其餘諸客各有光，而小僅如豆，且搖移不定。次日，相國語諸客曰：「吾儕根柢厚薄、功候淺深，俱見於此。」相國年九十六而終，許信臣先生視學江西猶及見之，時年已九十外，不甚有言，而見人輒笑，終日無戚容。信臣先生曰：「此老視天下之人、天下之事、天下之物，無一不可喜者，其所養真不可及也。」
義寧陳寶箴，俶儻負才略，遭世多故，慨然有澄清之志。嘗應禮部試，祈夢神祠，夜夢隨李入蔡，雪月交映，旌旆飛揚，立馬指揮，意氣閑駿。醒而大喜。及下第歸，至上蔡縣，風雪大作，夜二鼓，始投逆旅，委頓殊甚。自是雪濘旬日，資糧皆盡，典衣鬻馬，僅得南還。乃知為神所戲，不復談兵矣。然寶箴論事，實能洞見本原，非苟為大言者。
雪琴侍郎嘗言：一日正在書院中作文，而蕭滿至，大呼曰：「速助我，不然敗矣。」問何事，則其時衡陽縣城中有書肆曰集賢者，其主婦為妖所憑，延蕭滿施敕勒之術，大為所窘，飛一石至，幾碎其顱，故欲與侍郎俱往扶箕也。侍郎私念扶箕偽耳，安足驅妖，不欲往。而蕭滿固強之，乃與俱行，然實非其志也，故行甚遲。路中蕭滿與言，此婦居樓上，輒從窗中飛石擊人，肆中書籍皆為所毀，其餘什物無完者，一月以來，人莫敢往，往輒為所困。言未已，侍郎大怒曰：「青天白日，而魑魅橫行如此，我必往除之。」奔而往，蕭滿自後呼之曰：「止，止。吾尚有言」。問何言，曰：「兩人偕往，氣壯耳。」侍郎愈怒曰：「吾何畏之有？」徑叩書肆之門，門啟，突入，主人問姓名，不告，曰：「來驅妖耳。」即脫帽露頂，望樓上而呼曰：「妖能飛石擊人，何不擊吾頭？若不能者，吾且登樓碎汝軀，拉汝幹。」樓上竟寂然。侍郎連呼不已，而蕭滿至，見之喜曰：「有勝矣，速登樓。」乃俱登樓，婦在帳中，力持其帳不釋。侍郎呼其夫曰：「劈之。」帳既啟，而婦遽引衾，自蒙其頭。蕭滿即取清水一甌，畫符其中，使其夫啟衾而灌之，婦飲符水，略不牴牾。蕭滿曰：「飲此神識當稍清矣，吾儕且扶箕。」侍郎則假箕筆為處一方，略用丹砂鎮心、茯苓安神之品，授其夫曰：「以此療爾婦。」遂與蕭滿俱出。越日詢之，此婦竟愈矣。
輪回之說，說部記載頗多，所聞若張尚書之為斷臂和尚、錢中翰之為天童寺僧，尤覺其信而可徵也。斷臂和尚不知所從來，以鈍根求悟，效二祖所為，尚書祖母錢太夫人重之，供養朱家閣指松庵中。時太翁農部家居，宅在秀野橋西，母王恭人方妊。將就蓐，農部飭家人呼乳醫，恇擾徹夜，於廳事隱几假寐。曙色朦朧間，恍惚見僧入，即呼之曰：「和尚且上高閣小坐，家有急事，不能偷閑共話也。」僧不答，徑入。驚而醒，聞有哄於門者，則舟子與閽者爭，閽云：「斷臂僧不來，何得索夜航錢？」舟子云：「明明宿我後艄，辨色即起，其傘尚在。」方爭證間，而庵中人來報，僧於半夜圓寂矣。遽返，中堂婢已報夫人舉雄，乃鑿然知宿德再來也。穎慧絕人，五歲時，農部以其多言，名之曰「默」。一日聞客呼少馬字者，問其義，客曰：「伯名集，析其字成佳成木。」尚書即嘩曰：「我必更名，否則異日必字我黑犬耳。」乃易之曰：「照。」即以得天字焉。十四入泮，十七鄉舉，十八捷南宮，選庶常。時未奉欽點，尚書仰奏云：「臣張照年幼，未嫻吏治，懇恩教習，願盡中秘書。」帶領官掖之不起。聖祖顧左右曰：「小蠻童乃頗有膽。」笑而頷之。散館後，以檢討供奉內廷者十八年。世宗即位後，偶問張文和：「廷臣中有通禪悅者否？」答曰：「族侄照，曾閱內典。」因召對，即問曰：「視朕何人？」對曰：「是佛。」「汝自視何人？」 對曰：「幹屎橛。」言下大契，即得放缺，十餘年位至卿貳，未必非當年龍華一會中香火因緣也。所著《天瓶詩》二卷，多采釋典，題中用字如生老、病死、衣衾、棺槨，及夢幻、泡影、露電等，不離梵筴，讀者笑此真伽陵集也。後扈從山莊墜馬，仍折右臂，得蒙古醫療之而痊。又三年，丁艱歸，卒於道。人謂和尚誤矣。此福緣，亦孽果也，不如天童僧之能來去自如矣。又見一卷書杜陵苦熱詩，大醉後伏地作者，墨瀋淋漓，後題款云：「得地居士為稷堂先生備端陽貢」，收入內庭。
前明錢少馬士貴，五十無子，祈嗣天童住山，長老耆宿也，為入定覘之，則曰：「錢宰官有家無子，有子無家。」言下有省，乃歸而施捨，蓄資四十萬，三年而罄。復往四明住僧，僧曰：「可矣。」乃設齋飯僧。堂頭曉眾曰：「今有錢宰官無子祈嗣，大眾誰願往？」眾皆愕眙，惟擔飯僧向錢一笑，堂頭曰：「汝亦可。」乃下座送錢出，而擔飯僧即於燒火凳上坐逝矣。歸而生中翰芳標，肩有肉駢起，與擔飯僧極肖，初名鼎瑞，字寶汾，更名後乃字葆馚，以康熙丙午孝廉，官中翰，詩號金門，詞名湘瑟，多工豔體，絕無蔬荀氣語。奏銷獄起，鐫秩家居，性好弈，方與客對設楸秤，忽閽持信入曰：「天童山寄來。」拆視乃空緘也，恍然大悟，即作偈曰：「來從天童來，去向天童去。笑指天童山，白雲最深處。」遂示微疾，數日而逝。其孫長澤，棋入第二品，時已八十餘，述之甚悉。
《稗勺》述高南阜云：「漁洋先生前身，為高麗國正。將誕之夕，有人止村廟中，見途中羽葆鼓吹，儀衛甚盛，其人駭懼。詢之從者，云高麗國王降生新城王家。其人素善封翁，急入城探訪，先生已墮生矣。南阜與王氏交好，此說得之於其後嗣，非齊東野人之語也。按清朝名臣，張文端為王敦後身、裘文達為河神感夢，河間、湘鄉兩相國亦相傳靈物降生，此外見之紀載，不可枚舉。風節文章如文簡，固應生有自來。
康茂園先生名基田，山西興縣人。乾隆癸酉鄉薦後，曾作南遊夢，數十年升沉顯晦，了不記憶，惟記舟至太倉州城下，聽岸上人語曰：「此太倉西門也。」欣然登岸，進西門流覽，逾時出北門而去。丁丑成進士，簡發江蘇知縣，似太倉或有緣矣，凡水陸所經，如夢中所遇。補新陽縣，東去太倉西門三十里。調昭文，出太倉北門七十里，以為夢兆已驗於此，或以升太倉為言，終無驗。嗣任嶺南，調中州，再至江蘇，官職日顯，擢任河道總督，年已六十有七矣。因邵工大壩被焚，降太倉州知州，至西門入城，如舊遊，旋署松江府知府，州人遮道送別，公避之，由北門登舟，然後知夢徵之乃如此也。因作《南遊夢記》。
曾文正公碩德重望，偉烈豐功，震於一時。顧性畏雞毛，遇有插羽之文，皆不敢手摺。辛未十月，到上海閱兵，其時供張已備，從者先至，見座後有雞毛帚，囑去之，謂公惡見此物。不解其故，公姻家郭慕徐觀察階告云：「公舊第中，有古樹，樹神乃巨蟒，相傳公即此神蟒再世，遍體癬文，有若鱗甲，每日臥起，床中必有癬屑一堆，若蛇蛻然。然喜食雞肉，而乃畏其毛，為不解耳。」後閱《隨園隨筆》，言焚雞毛，修蛇巨虺，聞氣即死，蛟蜃之類，亦畏此氣，乃悟公是神蟒轉世，故畏雞毛也。宋文信國公，傳為吉安潭中黑龍降生，信國柴市殉難後，是日其鄉風雨大作，人見黑龍復歸於潭，與公之異將毋同。
何子貞紹基，少年時夢至一處，見案上以盤盂盛饅頭甚多，即取一食之。又取其一，忽有人攘臂奪去，遂不得食，視其人不識也。及嘉慶庚辰歲，桂林陳蓮史先生，以己卯解元、中式第一名貢士，遂魁天下，子貞見之，則即夢中所見也，悵然曰：「吾其不能與此人爭乎？」至道光乙未歲，子貞以第一人領解，而次年成進士，則會狀皆非元也。夢兆洵不虛矣。
子貞於道光己亥歲，典七閩試，歸途於行館中，夢其仲弟子毅來言別，留之不可，視其服則已僧服矣。覺而泣曰：「吾弟其不幸乎？」於是朝暮哭。及入都，既復命，馳詣其父文安公私第，時子毅果已前卒，家人以其遠歸，不即告，而子貞已哭失聲，遂不能秘。問何以知之，乃言所夢云。
蕭山湯文端公官京師時，居東單牌樓，其屋相傳為乾隆時大學士和珅舊第，素稱凶宅。及文端居之，了無怪異，惟後有屋七間，頗宏敞，不居人，屋中藏庋書籍，庭下雜蒔花木。最西一室，為奉佛之所。文端每日晨起，必至此室禮佛，從者皆止於庭，不入。文端至戶外輒見一叟，先在室中膜拜，拜已不見，文端乃入拜，日以為常，心知其為狐也，以其不為人害，亦姑聽之。及文端薨逝之年，此叟遂出至廳事，客至，見其蒼顏皓首，倚隱囊而坐，疑為文端也，將趨問起居，倏已滅跡，乃共駭異。文端薨，妖異大作，桌椅之類，無故自動，或數人方共啜茗，茗碗忽飛至他處。湯氏惡之，不復居此屋。
京江風度端凝，為清朝第一。故乾隆時翠華南幸，常御書此四字，以顏其閭，父老至今猶傳為佳話。殊不知公之生平，固不獨以度勝，其器量亦實有大過人者。幼時攻製藝，嘗誦公「不患不人之不己知，患不知人也」一節題文，至束股（曩時製藝有八股，或六股，其篇末二股，謂之束股）「不受朝廷不甚愛惜之官，亦不受鄉黨無足重輕之譽」二語，輒信公人如其文，具此胸襟，安得不光國而邁種耶？與公入詞林時，府中有一力，年已老矣。某年，公歸自京師，晨興詣齋，執卷坐此，力入灑掃，率呼曰：「玉書且起，公為徙別室待之。」事已而後，入不少怪也。其徒語力曰：「相公今貴矣，汝猶當束髮受書時而名之耶？」力聞之，爽然。翌日，遇公則改貌，而稱謂亦如儀，公愕然詰之曰：「誰教汝者？」力曰：「聞禮應如是，覺昨非而今是耳。」公欷歔太息曰：「是何黠物，斫汝天真矣。」又公入相時，其府垣外有隙地，鄰有興作者越用之，家人與之爭，則不聽，將怒而鳴諸縣，先以書馳白公，公還箋曰：「千里來書止為牆，讓他幾尺也何妨。長城萬里今猶在，不見當年秦始皇。」嗚呼！此二者，皆瑣事也，然富貴人處之，鮮有不怒其侮己者，而公之有容乃如此，今尚可得其人哉！傳聞公之輔政也，日入值，一日上問曰：「天下以何物為最肥，何物為最瘦乎？」有滿大臣搶白曰：「莫瘦於豺狼，莫肥於豬羊。」上顧問公曰：「張蠻子（清初稱南人往往以此），汝謂何如？」公曰：「臣以為莫肥於春雨，莫瘦於秋霜耳。」上太息曰：「此真宰相語也！吾滿臣中能及此哉？」
寶坻杜文端公（立德），德器厚重，人不見其喜慍之色。京師有無賴子，偶與騶卒哄，乘醉隨公輿後辱詈，公若不聞。無賴於隨至邸第，詈不止。久之，公遣問曰：「詈可已乎？」無賴子歸，酒既醒，或告以昨辱宰相，倉皇詣第謝罪，公慰遣之，仍予二金，令改行生理，無賴子感泣而去，歲時必至公門叩拜，卒為善人。予鄉文定孫公（廷銓）、司寇高公（珩），居鄉亦然，皆可為士大夫法。
王太倉相國假歸，入山養病，戒僕人勿言姓氏。道遇疾雨，移舟避鄉坊，其家不容，逐之，乃告曰：「我好人，勿疑也。」鄉人笑曰：「好人那肯六月出門遠行？」公聞之，悚然曰：「彼言是也。」公喜菊，多蓄名種，杜醒陶造之，猝見白剪絨，不覺身入花間，忘與主人交禮。公曰：「君興故不減我。」乃贈與之。公夏六月，斜跣據地，手捉菊蟲，鄰叟不知，意花丁也，呼之不應，乃戲蹴之，公曰：「叟亦愛菊耶？」亦贈與之。公有古瓷，直不貲，一日李安溪索觀，命奴捧之，歷階而上，失足傾跌而碎，李不覺失聲，公怡然不動，安溪每服其雅量。
光祿王西莊先生鳴盛，家居時，有無賴子與人賭勝，醉罵王氏之門，門者不能忍，先生力止之。次日，無賴子酒醒，其母挈之詣先生家請罪，笑謝之曰：「昨汝酒醉，我卻不怪。但以後醉了，若罵他人，恐致獲咎。」無賴子惶恐而歸，戒酒終身，卒無事。先生涵養如此，宜其瞽目復明，年躋大耋也。
漳浦蔡文恭公，致仕家居，每遇巡檢典史，亦執禮甚恭。或以為過，公曰：「欲使鄉民知位至宰相，必敬父母官；知父母官之尊，雖宰相必致敬。庶幾常存不敢之心，而犯上作亂者或鮮矣。」故終公之世，漳浦民無滋事者。見梁茝林中丞《歸田瑣記》。按，昔賢有以宰相居鄉，聞縣官過門，必起立拱手者；有在籍顯官，道逢丞尉，遭嗬斥不校者，前史多傳為美德，公亦有所受之也。
梁文定公國治，中乾隆戊辰狀元，入直南書房，累任學使。後以粵東事免，復擢湖南巡撫，入繼於文襄輔政，故當時有於、梁之稱。其實公醇謹持躬，不敢濫為交結，與文襄異趣也。其先撫湘時，有家人索屬下賄不遂，故意阻其膳脯，以激公怒。而公枵腹終日，初無怨嗟，惟吸煙草而已，亦不知其為其奴所紿也。在軍機時，和相以其懦弱可欺，故意揶揄，至用佩刀公發以為嬉笑，公亦歡容受之，亦可覘公之度矣。
阿文成公與和相，同值軍機大臣十數年，既薰蕕不相合，乃除召見議政外，毫不與通交接，凡立御階之側，公必相去十數武，愕然獨立。和就與言政事，公亦漫應之，終不移故處也。安南國王阮光平至京，遣其臣饋公土儀，公取一二物，使人出曰：「中朝公相問陪臣好。汝國王既誠心朝覲，其優賚厚寵，皆出自皇上體恤遠人之意，莫謂中朝公相，不識順逆二字也。」其陪臣汗流浹背，出謂人曰：「此誠宰相語。」公有上賜馬，一日脫韁去，圉人入告，公方觀書，曰：「覓之。」既獲，復命，公徐曰：「好。」仍讀書如故，其相度有若此。
史文靖公貽直，器量宏大，風度翩然。嘗有不時宣召，公雅步如常。或有催促之者，公曰：「天下安有奔迫之宰相耶？」人服其知大體云。
成州牧善，滿洲人，以筆帖式薦至冀州知州。時甘肅道員蔣全迪以冒賑伏法，子孫皆遣戍，其妻孥流離失所。嘗覓食直隸，至州界，其妻病旅店中，因賣其媳為奴。公買其媳歸，成婚日，憐其娜嫋羞澀，詢知其家世，慨然曰：「等為外吏，豈可幸其患難、辱及家室？安知吾子孫輩他日不至此也。」因立遣還，並厚贈貲，遣送其妻媳歸籍，士人爭頌其德焉。
雷翠庭副憲鋐，立朝謇諤，貞介絕塵，其雅量亦不可及。家居時客至，三呼從人捧茶來，未應，公亦怡然。或問之，曰：「在家廩給薄，此輩自懶於趨承耳。」
吳縣潘長公，好善樂施，歷久不倦。除夕，有偷兒入匿暗室，潘君檢點入戶，猝不及避，視之，識是鄰人某，以嗜賭故，計窮而至，公因給銀十兩，導以好言，勸習經營。某得銀後，改邪為正，設小肆，家漸以裕。後潘公覓葬地，一時難得吉穴，尋至某處，見是好風水，有文筆峰環抱，恰與子午針相對，分寸不差，探問地主，即鄰人某也。因出價易之，渠感前恩，不較值。後哲嗣芝軒先生，果中乾隆癸丑科狀元及第，登相位。雖係人傑地靈，未始非累積陰功所致也。可不勉為善人乎哉！
蔡文勤居家時，手創家規十六條，懸之祖廟，皆敬宗恤族，簡便易行者。約鄉鄰三百餘家，公禁賭博，宗親州里，翕然從之，風俗為之一變。雍正五年，漳泉饑，公適假歸，道經江浙，貸貲買米數千石，抵漳平糶，全活極多。名世大儒，有益鄉國如此。
戴簡恪公敦元，官刑部尚書。一日大雪，公著雨罩，手抱文書，步至街衢，呼驢車乘之。御者不知公為誰也，及至署，隸役嗬殿而入。公下車，去雨罩，帽露珊瑚頂，御者大驚，將棄車而逃。公強留，與之錢而去，都中謂之「驢車尚書」。卒之日，鄉人往視之，敝衣露肘，布衾一襲，其儉德為不可及云。
總河尚書、義烏梅麓朱公（之錫），溫然長者，以清慎受知世祖皇帝。後齎志以歿，又無嗣子。近見公《遣婢帖》，真盛德事，錄之以示後生，知前輩用心如此。帖云：「前送回張氏女子，原無大過，祇是娃子氣，好言教導，不甚知省。誠恐聲色相加，流入婢子一類，所以量給衣飾，還其父母。初時原是待年，五六日後，便有遣歸之意，故自後並無語諧謔，猶然處子也。而此女臨去時，哭泣甚悲，既恐人笑，又恐人不相信，我亦甚憐之。足下可將此女原無大過、完璧歸趙一段緣由，向其父母、中媒昌言明白，以便此女將來易於擇婿也。」康熙中，徐、兗、淮、揚間，人盛傳公死為河神。十一年，總河王中丞，徇民情，疏語建祠濟寧，下部議，寢其事。按公此事，與宋張乖崖及明左都御史王公璟事略同，王事見《西園雜記》。
同治乙丑之秋，郭遠堂中丞開藩蘇州，余與同官諸人晉謁。翌日，中丞觴之。酒酣，中丞忽問元和令蕭山陶君肖農曰：「某人近日在家否？」陶對曰：「已遊庠且食餼矣。」中丞乃笑謂余等曰：「此係渠鄉人，當金陵初復時，冒稱校官，往謁曾侯，高談雄辯，議論風生，有不可一世之概。侯固已心奇之矣，中間論及用人，須杜絕欺弊事，遂正色大言曰：『受欺不受欺，亦顧在己之如何耳。某盱衡當世，略有所見，若中堂之至誠盛德，人自不忍欺；左公之嚴氣正性，人亦不敢欺。至如某某諸公，則人雖不欺而尚疑其欺，或已受欺而不悟其欺者，比比也。』侯不禁大喜，撫髀稱是，因謂之曰：『子可至軍營中，一觀我所用之人。』某諾而出，次日遍謁諸文武，歸而復命曰：『軍中多豪傑俊雄之士，然某於其間，得二君子人焉。』侯驚問何人，則舉塗方伯宗瀛，及中丞名以對，侯又大喜稱善，乃待為上客。顧一時未有以處之，姑令督造炮船。未幾，忽挾千金遁去，所司以聞，且請急發卒追捕，侯默然良久，曰：『止，勿追也。』所司惘然退。侯乃自捋其鬚曰：『人不忍欺，人不忍欺。』左右聞者，皆匿笑不敢仰視。」中丞言至此，又顧陶君曰：「此人既遊庠食餼，當令人勉之務正，如曾侯者，難再遇也。」次日，同官聚談，舉為笑柄。或曰：「幸金數不多，故侯大度置之耳。」或曰：「侯恐播受欺名，故忍而不追也。」余曰：「不然。昔宋韓魏公總五路師經略西夏，有人以偽書幹之，得厚贈去。」已而事露，諸將請捕之，韓公曰：「此人敢於百萬軍中，持偽書以欺我，則其人之膽識必有過人者，若跡之急必投入夏國，是又生一張元也。」遂止。後世論者，共服韓公之深識遠慮。當金陵甫復時，發逆未平，撚勢正熾，曾侯之見，即韓公之見也。大臣謀國深遠，豈惜此區區之金，乃受欺之名哉！眾皆以余言為然。

雍正時，范時繹任兩江督，鎮靜和平。養廉之外，苞苴不入。上聞其清貧，降旨褒美，命三巡撫酌議養贍。放衙夜靜，惟聞諸子讀書聲。范氏先有承烈、承勳，相繼任兩江督，及時繹至，題其堂曰「三到」，亦盛事也。
賡總憲年七十五，耳目聰明，精神強健，自言生平最能耐苦。嘗居俄羅斯邊界四年，未嘗著大米、醢醬等物。其地牛羊肉外，蔬菜不可得，內地人攜種藝植，饋遺上官，即同珍品。其地四月後醒冰，七月即降霜，蔬菜生意不過六七十日耳。又云嘗隨秋獼圍廿餘次。木蘭者，清語哨鹿圍場總名也。凡鹿至降霜前，孳息最繁，人披鹿皮、戴鹿首，肖鹿之形；口吹角，肖鹿之聲，引鹿自至，因易捕獲耳。又言上哨鹿，必於天未明時，親出圍場一二十里外，扈從遴選巴圖魯二十餘員，前一日先遣人聽鹿聲，至則撲仆，以銀管刺臍，吸飲其血焉。
大興朱文正公，乾、嘉時名臣也，崖岸高峻，清絕一塵，雖然宰相，刻苦如寒士，饋遺無及門者。與新建裘文達公最善，一日至裘處，談次，忽歎曰：「貧甚奈何？去冬上所賜貂褂，亦付質庫矣。」裘笑曰：「君生成窮命，復何言？我管戶都，適領得飯食銀千兩，可令君一擴眼界。」因呼僕陳之几上，黃封燦然。公注視良久，忽起手攫二元寶，疾趨登車去。
朱文正公清德素修，為時宗仰。薨之日，臥處僅一布被布褥，其別舍則殘書數篋而已，見者莫不悲感。仁宗親賜奠，甫至門即放聲哭，且賜以挽詩，有「半生惟獨宿，一世不言錢」之句。
王東皋伯勉，河南湯陰人，丙戌進士，久於銓曹，一介不取，恆居官廨，雖胥吏亦服其清正。同年范印心，以平陽監司入覲，念其貧，懷金將遺之，約同年館卿錢綎同往，語久之，卒不敢言而退。寒冬惟一羊裘，數年不易也。御史李某過湯陰，見其居室卑陋，歎其清節，特蔬薦之。時王已自選郎改御史，內升京卿。歸里，上有意以都御史召，竟未及用而卒，海內惜之。滿洲總憲某，嘗歎鹽法之弊，合肥龔端毅公曰：「古云，有治人，無治法，但以兩淮付王伯勉，兩浙付魏象樞，各加僉都御史久任，何患鹽政不肅清乎？」
松文清公，貴能食貧，老不怠事。出為伊犁將軍，未挈眷屬。一日，遣役至京，附銀五十兩，將以迎夫人也。役未行而銀已他用，即亦不復寄貲。公子少宰熙昌，竭力摒擋，始獲就道。夫人既至，則置之別院中，日扃其門，供饌之外月與錢十千，婢媼傭值，均取給焉。其內召為塚宰也，行抵涿州，借喇嘛一騎，連夜至圓明園，家人戚友，遠迎者俱不及知。到園即具折，次日召見，即進講《大學》首章：治國平天下，當自正心誠意始。晚仍宿園中。又次日入城，先赴吏部之任，日晡方歸家，其妾迎於中門，公顧問誰家戚誼，公子曰：「此某姨娘也。」公始恍然。梁氏《歸田瑣記》載公逸事甚多，余節采其二，而公之忠勤廉正，略見一斑矣。
陳清端公賓，釋褐歸里，講學五年，足跡未嘗入公門。每謂「貪不在多，一二非分錢便如千百萬」，後嘗舉此入對。聖祖嘉之。士未有未仕時，律身不嚴，而居官能以清廉著聞者，覺於公益信。後公令古田，調臺灣，督川學，巡台廈，開府湖南、福建，孑身在外，幾二十年，未嘗挈眷屬，延幕賓。公子曠隔數千里，力不能具舟車，一往省視。僕從一二人，官廚以瓜蔬為恆膳，其清苦有為人情所萬不能堪者，公晏然安之，終其身不少更變。聖祖目為苦行老僧，又曰：「從古清官，計無逾賓者。」蓋公之壁立千仞，與張清恪之「天下清官第一」，斯真泰、華兩峰，同標峻絕矣。
以翰林入直軍機者，上元董文恪公教增，其一也（按：公乾隆五十二年，一甲三名進士）。出為外吏，強毅不阿。任川藩時，俗尚華侈，公力矯之，務為儉約。每公宴，誡不用優伶。總督勒公，以春酒召公，至門，已通刺矣，聞音樂聲，即返出，勒公為之撤樂，乃復至，飲盡歡。風尚為一變，蜀人兩賢之。
清代賢臣，必以于清端為清廉第一。羅城非人所居，即王愷、石崇到此，豈復能豪舉。公之得力，在動心忍性，不必以儉德稱也。自江院遷閩臬，舟將發，趣人買蘿蔔至數石，人笑曰：「賤物耳，何多為？」公曰：「我沿途供饌賴此矣。」其自北直赴江寧也，與幼子賃驢車一輛，各袖錢數十文，投旅舍，未嘗煩驛遞公館也。在制府署，日惟啖青菜，江南人或呼為「于青菜」。僕從無從得茗，則日采衙後槐葉啖之，樹為之禿。諸子冬衣褐，或木棉袍，未嘗製一裘。官楚時，長公子將歸，署中偶有醃鴨，刳半與之，民間有「于公豆腐量太狹，長公臨行割半鴨」之謠。公卒之日，僚吏見床頭敝笥中，惟綈袍一襲、靴帶二事；瓦甕中粗米數斛、鹽豉數器而已。公之賢，不僅以廉儉見，特公清操苦節，夷險一致，尤為人所難能。若夫身為大臣，但能卻苞苴、安澹泊，於國計民生，坐視其窳敗惰偷，而絕無補救，是則植木偶於庭，並水不飲，不更愈於只飲杯水者乎？
清端晚歲，或有以蜚語聞者，公心動。時熊文端罷相居江寧，一日過文端舍，坐梧桐樹下，語及之，文端曰：「公亦慮此耶？大丈夫勘得透時，雖生死不可易，何況其他。」公曰：「敬受教。」其明年，乞休弗許，再過文端，有憂色，文端厲聲曰：「遂忘梧桐樹下語耶？」未幾，公卒於官。
武進趙恭毅公，貞操偉節，諸家紀述詳矣。其令商邱時，白太夫人在養官署，寄家信購物，僅紅頭繩一兩、胡粉一匣，見公家世守家書真跡。由偏沅巡撫，迎駕清江，往返僅用白金五十兩，見公所手治官書。公以大儒為名臣，此特其清介之一節。
宜興任葵尊弘嘉，性儉樸而貌恭謹，玉峰相國最器之。丙辰成進士，館選有期矣，葵尊猶然襤褸，相國謂曰：「庭見天子，衣冠不在華侈，然亦須楚楚。」 葵尊曰：「敬依夫子命，當借之同舍生。」相國哂焉。嗣以考選為監察御史，多所建白，獨請定服制一疏，滿漢大臣意頗不愜，京師為之謠曰：「九卿六部兩衙門，盡脫貂狐猞猁孫；待漏五更寒徹骨，人人致怨任葵尊。」
雎州湯潛庵先生，以江南巡撫內遷大司空。其歿於京邸也，同官唁之，身臥板床，上衣敝藍絲襖，下著褐色布褲。檢其所遺，惟竹笥內俸銀八兩。崑山徐大司寇賻以二十金，乃能成殯。其清介若此，而生前猶有以偽學劾之者。欲為君子，不其難乎？！
粵東制府，為天下繁華之區，居是官者，無不窮奢極欲，搜括明珠、翡翠、珍奇、寶玉，載滿海舶而歸。惟覺羅吉制府慶，督粵幾十年，不名一錢，几榻蕭然，渾如儒素。壬戌冬，博羅之變，公率孫提督全謀，極力剿捕，業已蕆事，而撫臣某素暴戾爭柄，公屢寬假，而某恐為公所害，因先發制之，密劾公疲軟失機數事，上命其究詰。某乃坐高座呼公至，宣上諭畢，即命公改囚服。並去僕從，鋃鐺縶頸，吏隸詆嗬以辱之，並詈以讕謾之語，公浩然曰：「某雖不才，曾備位政府，不可甘受其辱，有傷國體。」因引佩刀欲自刎。某素多力，因搤其左腕。公情急，遂取煙壺吞之，逾時而死，某遂以輕生上聞。公子壽喜，襲祖蔭散秩大臣，其家蓽門圭竇，初不知為曾任封疆者，則公之清介可知也。
陸清獻公令平湖時，值巡撫慕天顏生辰，眾皆獻納珍物，惟恐不豐，清獻獨於袖中出布一匹、履二雙，曰：「此非取諸民者，為公壽。」天顏笑卻之，卒以微罪劾罷其任。
武進劉文定公，歷官清要，少司馬躍雲繼之。父子服官於朝，至七十年之久，而家無一畝之宮、半頃之地，可云清絕人寰矣。少司馬歸里時，其鄉人稚存編修寄以詩云：「卿相兩傳久，田廬一寸無。」自謂可與宋魏野上萊公詩「有官居鼎鼐，無地起樓臺」相埒。
乾隆末，和相當權，最尚奢華，凡翰苑部曹名輩，無不美麗自喜，衣圭袍褶式皆內裁。其衣冠敝陋、悃幅玉華者，人皆視為棄物。時劉文清公，故為敝衣惡服，徜徉班聯中曰：「吾自視衣冠禮貌，無一相宜者，乃能備位政府，不致隕越者何也？寄語郎署諸公，亦可以醒悟矣。」時人爭服其言。
混同顧公琮太師，文端公名八代孫也。風骨挺勁，在滿洲大臣中，與蝶園徐公並稱，時人為之語曰：「前徐後顧，剛亦不吐。」世宗初年，設會考府，公為主事，杖某親王府吏，親王初不悅，而後奇之。公嘗持議，欲行限田法，以均貧富，與用事大臣動色爭於上前，無所撓挫。有文覺禪師者出都，聲勢烜赫，騎從如雲，道出袁浦，袞、豫二州方面大僚，率屬郊迎恐後。公方與前總漕魏公庭珍相交替，皆若弗聞也者。公在京師守制時，小車敝帷，人以為廝養。奉命治漕治南北河，久享厚祿，老病罷歸，至不能僦一廛以居。壁立千仞，清絕一塵，惟公實允蹈之。
陸朗夫中丞耀，撫楚時，會總督閱兵抵長沙，直入巡撫廳中，見公午食，皆菽乳菜蔬，訝之。答以天久不雨，齋必變食，故如此。總督瞿然，詈其奴曰：「此來傳舍酒肉如山，何不以祈雨告邪？」返行轅，豐腆悉撤。時總督為滿洲特升額公，人謂特公善改過，而益歎公之清德之感人也。
嘉禾錢文端公，視學畿輔，有《題帳》詩，一時傳為美談。詩序云：「往年學使者下車，供張甚盛，厥後相繼簡任於此者，多清節素著之前輩，以次刪除，唯臥室內設一帳，寒則禦風，夏避蠅蚊。余前後視學於此凡七年，蒞瀛郡者四，將行，必撤帳歸所司，曰明年來無煩改作也。辛酉春復來，見帳極新，因識數語，並綴以詩，繼余而役於此者，必朝右君子慎乃儉德，有同志焉。」詩云：「不寢常如枕有警，屏私絕似鏡無塵。題詩自有紗籠護，留伴他時絳帳人。」
戴簡恪公敦元，官司寇日，人呼為「破敗書櫥」。以公萬卷羅胸，而粗服敝車，外觀極寒儉也。

劉子壯，字克猷，湖北黃岡人。少穎慧，讀書一目數行，屬文奇肆，中崇禎庚午舉人。領薦後，夢神告之曰：「爾須朱之弼作房官，方中春榜。」及至京，偶出寓散步，見數童子攜書包，經其門，一童子特秀出，執手與談，見其書上，寫學名朱之弼，大驚。隨至其家，其父乃開柴廠者。贈筆硯數事，珍重而別。後遭流寇之亂，不赴春官，及清朝順治己丑會試，朱之弼已為分榜，得首卷，即劉也。讀此知窮達有命，遲早亦有定數，為之慨然。先時廷對策，俱用四六。順治己丑科，世祖居軒策士，命勿用四六舊套，劉子壯對策稱旨，欽定一甲第一名，與榜眼熊伯龍齊名。熊典試浙江，一榜得三狀元，乙未史大成、甲辰嚴我斯、庚戌蔡啟僔，士林榮之。
康熙己未，召試博學鴻才，最為盛典，內外薦舉到京者五十九人，戶部給與食用，除老病不能入試外，應試者五十人。賜宴後方給卷，取中一等二十名、二等三十名。其有官已仕者，授翰林講讀編修有差；未仕之布衣，亦授檢討；其年邁回籍者，俱授內閣中書舍人。其中人材德業、理學政治、文章詞翰、品行事功，無不悉備，洵無慚鴻博。最恬退者，李檢討因篤甫授官日，旋請終養即歸。當時嫉妒者未免肆蜚讒，呼為野翰林。又有詩曰：「自古文章推李杜，而今李杜亦稀奇。葉公懵懂遭龍嚇，馮婦癡呆被虎欺（謂讀卷官高陽相國李蔚、寶坻相國杜立德、掌院學士葉方藹、益都相國馮溥）。宿構零軿衡玉賦，失黏落韻省耕詩（命題《璿璣玉衡賦》、《省耕詩》二十韻）。若教修史真羞死，勝國君臣亦皺眉（授職者俱令修《明史》）。」
吳門彭修撰定求，為雲客先生之子。幼奉乩仙甚謹，雲客嚴禁之，終莫能奪。籙練既久，遂能通神，廢乩運腕，不假思索。始為詩文，繼為制藝，隨筆疾書，悉成佳構。棘闈獲雋，用此技也。康熙丙辰歲，計偕入都，吳大馮與彭有舊，得其經義秘本，內有朱書「元君許我必中丙辰會狀」十字，竊異之。及禮闈榜發，與殿試傳臚，果皆第一。蓋功名之事，原有定數，而元君獨能預告之。所謂元君者，豈即所奉之乩仙耶？或云乩仙是前朝進士松江杜麟徵。
長洲韓慕廬宗伯未第時，嘗祈簽於靈岩山寺，有「功名須到五門知」之句，不解所謂。後入鄉闈第三場，與一友同號舍，宗伯戲將策題五「問」字，俱書作「門」，以試其友。友誇其條對之詳明、議論之剴切，讚歎不絕，而題中誤字曾不加察，宗伯亦遂忘之。繳卷而出，是科領鄉薦，癸丑會狀聯元。歷官至禮部尚書，頗存綸閣之想。會直省解鄉試卷至部，見各舉子策論，多抄襲陳腐，不知己作何狀。召書吏檢閱，見策題五「門」字，不覺汗流浹背，回憶簽語，知官階已止於此，不復望宰輔矣。
朱竹檢討，於康熙辛酉主試江南，拔胡任輿領解。初，胡夢有人授以詩，有「手弄雙丸小天下」之句，而久困公車。至甲戌會試，題為「孔子登東山而小魯，登泰山而小天下」章。試後謁其房師趙恆夫於寄園，恆夫曰：「子必大魁也。」廷對果第一。
清各省鄉試官生卷，什九呈薦，其事始於富陽董文恭公以官生應試時。乾隆庚辰秋，劉文定公與介野園少宰典京兆試。有同考官某，素識文恭名，得一卷呈介公，介公不取，某曰：「觀其詞采麗富，必董公子也（時文恪公邦達在朝）。」介公大怒曰：「科場法至嚴肅。果爾，即奏聞。」賴文定力為寬解，乃悉取官卷付介公去取，自此沿為成例。順天鄉試官生卷，遂盡呈主考，而外省亦然矣。是科揭曉後，文恪公聞文定闈中排解事，退朝即率文恭踵門謝，命稱弟子。見文定《孫禮部集》記董文恭公遺事。
馮潛齋先生成修，廣東人。幼牧牛，夢有持扇為障日者，扇上有「貴州學政」四字，因發奮讀書，年三十四始遊庠，逾年登賢書，聯捷點庶常、改部曹、典蜀試，又典閩試，得藍生彩元，作解首。先是為王安國尚書典試，所賞必欲中元，因與正試主不合，爭之不得，尚書曰：「姑置之。此人不中元，吾不信也。」閱二十年，果發解。尚書喜極，而藍老矣。先生嗣出貴州學差，果符夢兆，旋罷歸。好論文，有八股之目，年九十餘始卒。乾隆壬寅八帙，與夫人同庚，俱康健無恙，屆結縭周甲之期，親友門生，駢集稱慶，重行化燭交拜之禮，自署其門云：「子未必肖，孫未必賢，屢忝科名，只為老年娛晚景；夫豈能剛，婦豈能順，重燒花燭，幸邀天眷錫遐齡。」至乾隆壬子，重赴鹿鳴，洵美談也。
嘉慶戊午，閩鄉試，新城陳鑒亭觀察以鹽法道在貢院頭門點名，並視搜檢。有應試廣文，懷挾一包裹，兵弁搜得獻之。陳公取包裹置坐右，謂兵弁曰：「既有懷挾，應再細搜。」兵弁乃重檢考籃等，稟曰無之。陳因目廣文曰：「既無懷挾，汝不進去何待？」廣文乃領卷徑去，而兵弁瞠視無一辭，旁觀者皆稱頌不置。夫科舉之搜檢，前代即有之，功令不得不嚴，而奉行不可不存寬大之心，以全朝廷待士之體，以養士子廉恥之原。如觀察者，可謂知政體矣。後觀察官至倉場侍郎，因憶嘉慶甲子科浙江鄉試，阮文達公為監臨時，事絕相類。第一場點名時，搜檢官某以士子懷挾之文字，跪白於公，公若為弗見也者。某乃起置文字於案，公取視之，正色曰：「此舊帳簿也，安所用之。」某惶惑退去。公嘗謂僚屬曰：「士子入闈，能帶文字，不能帶福命。國家嚴懷挾之罪，在功令不得不然，吾輩當仰體聖主作人之意，愛養為先，何可任意苛求，罔顧大體乎？」存心仁恕如此，宜乎富貴壽考，兼備一身也。又道光壬午北闈，仁和蔣侍御詩，為科場巡號官，有號役訐告某士子懷挾文字，蔣謂若果懷挾，則當搜檢時諸王大臣豈肯縱其入闈，此必汝藏匿之物，藉以挾詐耳，立予杖責而逐之。是亦能以愛惜士子為心者。
錢文端公庚午典試江西，寫榜吏陳巨儒，鬚鬢如雪，自言年七十，手寫文武榜三十有二，求公贈詩，公賦云：「桂籍憑伊腕力傳，白頭從事地行仙。自言作吏中書省，曾侍朱衣四十年。」十月，復寫武榜，解首則其孫騰蛟也，名初唱，掀髯一笑筆墮於地。巡撫阿公喜，使告藩司彭公索詩，使者立簷下待，彭方有劇務，幕客代作，復不稱意。乃遣騎迎蔣苕生，蔣方飲酒肆，戀不肯行，敦促乃來，則速者又四輩矣。彭語之故，蔣曰：「不知公有此急也。」即題一絕云：「榜頭題去笑開眉，六十年來鬢若絲。官燭兩行人第一，夜闌回憶抱孫時。」
餘姚邵二雲先生，名晉涵，中乾隆辛卯科會元。是科首題，為「若臧武仲之知」四句，是日忽文思澀滯，至夜半而首藝尚未成，心甚慌惚。憶前己丑科落卷內，有「子在陳曰至狂簡後二比」，似可移置，不暇修改，而竟直抄之，聊以塞責完篇，並不妄思捷獲。而主試者閱至此二比，遂句句歎賞，以為空中議論，通場所無，竟置榜首。先生學問素充，經經緯史，下筆千言，何至有枯索之時，而為帖括題所束縛耶？即或文思偶滯，亦何至抄錄絕不相關之題文耶？乃竟以此得元，亦奇矣哉！可見時藝一道，原可通融，是在慧心人能自得之耳。
陽湖趙甌北先生，中乾隆庚午鄉榜，其外孫湯文卿錫光，又中嘉慶庚午鄉榜。先生賦詩云：「我方重赴鹿鳴筵，且喜東床有後賢。一代賓興傳異事，外孫外祖敘同年。」文卿亦賦詩呈先生，云：「騷壇一代主齊盟，少小相依識性情。難得母家成宅相，竟於甥館繼科名。翹才也算登黃閣，執拂曾經侍碧城。但願王筠同外祖，再看春榜問前程。」
桂林相國陳文恭公，世居橫山村，築「培遠堂」，嘉慶丙子，相第不戒於火。五世孫喆臣守睿，癸酉解元，嘗夢狀元名繼昌，遂改名，以庚辰領會狀，年甫三十。前明正德二年，有雲南按察司副使包裕《遊環珠岩》詩刻云：「岩中石合狀元徵，此語分明白昔聞。巢鳳山鍾王世則，飛鸞峰毓趙觀文。應知奎聚開昌運，會見臚傳現慶雲。天子聖神賢哲出，廟廊繼步策華勳。」後四句陳公名字悉見，亦一奇也。相傳伏坡岩下，有石如砫，向離崖二尺許，讖云：「岩連石，出狀元。」近則竟相連矣。狀元夫人，為李侍郎宗瀚侄女，李寄詩云：「嬌矯文公五世孫，南交科第奪中原。三頭掌故今雙絕，千佛名經有幾尊。獨秀高驚天極柱，一枝青出桂林村。相期位業齊王宋，培遠貽謀屬相門。臚傳大宋已更名，世美家聲協鳳鳴。剛道珠岩浮柱合，又傳石刻滿城驚。七千里外荒真破，三百年前讖早成。聖代得人方共慶，肯教溫飽負生平。剝腹天心未易量，祝融掃蕩亦嘉祥。重新上界神仙府，依舊平泉宰相莊。人羨唐夫年始壯，我懷君子澤彌長。泥金漫說門楣喜，白叟黃童盡若狂。」先是，廣西貢院前大樓久圮，形家謂宜改建，甫落成而陳遂捷三元，制軍阮宮保詩云：「文運原因天運開，一枝真自桂林來。聖朝得士三元盛，賢相傳家五世才。史奏慶雲合名字，人占佳氣說樓臺。若從師友掄魁鼎，門下門生已六回。」註：近科狀元吳信中、洪瑩、蔣立鏞、吳奇浚、陳沆及陳繼昌，皆予門生門下之門生也。陳會試卷在第一房，王楷堂比部廷紹所薦。薦之夜，總裁黃左田宗伯鈔，夢有人持阮元名帖來拜。及定元，竟以廣西卷書榜，知得兩元。大司農盧南石先生謂黃曰：「夢合矣。」楷堂劄述其備細於阮宮保，宮保答詩云：「第一房中蓉鏡開，薦賢我亦夢中來。事從天定必成瑞，喜入人心真是才。魁首早知掄桂嶺，姓名端合借雲臺。憑君入格非常事，應有朱衣暗裏回。」真一則玉堂佳話也。
馬全，初名泉，乾隆壬申武探花。官福建遊擊，與同官某狎語失歡，奮拳相角。某敗走，全騎追之，及城濠，橋上相搏，俱墮濠水中，觀者解紛，至督轅，全復大嘩。事聞制府，俱為參劾。時年未三十耳，遂罷官，流落京師。相國傅公，惜其才勇，留京營教習。己卯科，改名全，又中式武舉。其明年聯捷，廷試技勇冠多士，又中狀元。前後兩榜鼎甲，亦所未聞。
蒼峴山人無錫秦諭德松齡，康熙己未詞科人物也，先於順治乙未入翰林，以逋糧案罷歸，然其文集載上座主胡山陰書（按胡名兆龍，乙未總裁）中。有基久在京師，素知功令，薄田五頃，輸賦獨先，本籍欠糧之冊，絕無賤名，只以同族孀姑，遠在鄰邑，平日不相聞問，不知何人所使，詭將彼戶濫注卑銜，逋賦三分，致干國憲，直俟檄提之日，方知受罪之由云云。按江南逋糧之獄，縉紳連坐極多，葉文敏公方靄，僅欠絲毫，亦遭削奪，故時有「探花不值一文錢」之謠。
儀徵阮文達公校浙時，喜以學庸名題。按試杭郡，有仁和童生王某，於場中作詩云：「學台慣出學庸題，難倒西泠王子微。今日我拚交白卷，狀元歸去馬如飛。」子微其別字也。公見詩，問爾長何題，對以議論文稍可自信。因別命一題，頃刻而成，文不加點。公大喜，使遊泮焉。
常州莊本淳學士培，因少時頗自負才華，不作第二人想。乾隆乙丑，其兄方耕少宗伯，字存與，榜眼及第。時學士猶未捷南宮也，賦詩調之云：「他年小宋魁天下，始信人間有弟兄。」果中甲戌狀元。潘芝軒尚書未第時，與其兄樹庭中翰，咸為名諸生，有聲黌序，其封翁雲浦參軍，索書楹帖一聯云：「老蘇文學能傳子，小宋才名不讓兄。」後芝軒中癸丑狀元，樹庭頗惡此聯，為易去之，皆讖也。
南昌彭芸楣尚書元瑞，視學兩浙，歲試禾郡。有童生某，年六十餘矣，繳卷時長跑自陳，自童丱至今歷三十餘試，今將就木，冀得一衿以為榮，公笑頷之。案發，準作額外生員，批其卷云：「年在花甲之外，文在理法之外，字在紅格之外，進在額數之外。」聞者笑之。
高詠，字阮懷，別號遺山，宣城人；薑宸英，字西溟，慈谿人。俱以詩古文見重於時，其蹶弛不羈，性亦相似。阮懷十五省試不售，年近六旬始歲貢，入太學。崑山徐相國為大司成，奇其才，延之家塾，常謂曰：「先生弱冠蚤致盛名，余甫就傅，願一見顏色不可得，今乃屈至門下，實慚且幸。」阮懷唯唯，絕無遜讓意。又數年，召試博學鴻儒，授翰林院檢討。未幾，以老病去官而卒。西溟長身多髯，尤工書法，相國監修《明史》，疏其名以聞，因得借秩史館，屢試京兆，乃得雋，康熙丁丑成進士。時聖駕親征葛爾丹，奏凱旋京，舉朝獻頌，諸體畢備，唯西溟文最古雅，適遇傳臚，特拔置一甲第三名，已七十有餘歲矣。西溟書素以行草擅長，登第後乃喜作小楷，以三指撮管端，懸腕疾揮，分行結體，疏密合度，其紙尾圖記曰：丁丑後書。
康熙己未會試，長洲宋文恪公充總裁官，海寧陳文簡相國，其女婿也，時方為孝廉，以避嫌不與試（按時迴避例尚寬，翁婿舅甥，尚無確須迴避之明文）。三月九日，禮部奏迴避事，聖祖閱至文簡名，指詢廷臣，群臣咸以宋某係陳婦翁對，上曰：「翁婿何迴避之有？可趣令入試。」時日已亭午，闈中將放飯矣，奉旨特送舉人陳元龍一名入場，然卒以避嫌屏斥。至乙丑，文簡始及第。其遭遇實在未達時也。
文勤督學浙江，所命試題，如「王二麻子」、「斬」、「絞」、「徒」、「流」、「杖」類，俱極巧妙。一日至敷文書院課士，山長以有事出院，因出四題：肆業生云「至於岐下」，請考生云「放於琅琊」，肆業童云「館於上宮」，請考童云「處於平陸」。公謂諸生曰：「汝等知今日出題之意否？」對曰：「不知。」公曰：「橫看去，乃『至放館處』四字也。」又試金華九學同場，將出題，教職中偶稟他事，語雜仲四先生，公問仲何人，曰：「武義歲貢，設帳郡齋者。」遂連書九題：「武王是也」、「義然後取」、「歲不我與」、「進不隱賢」、「士志於道」、「仲尼之徒」、「四時行焉」、「先行其言」、「生之者眾」，合「武義歲進士仲四先生」九字。童生初場題，分四仲：「管仲」、「虞仲」、「微仲」、「牧仲」。次場，教職中耳語云：「今日恐不能再切中四先生矣。」公即書四題：「太王」、「尊賢」、「西子」、「席也」，補足「設帳郡齋」之語。復試總題：「仲壬四年。」仲聞之，謂太守曰：「宗師前後試題，勝於為我作傳矣。」又試處州初場，府尊不到，委同知點名；次場求謁，公曰：「太尊今日才來？」對曰：「方從省下來，不獲已，故命同知來。」公曰：「來與不來，聽太尊自便。尚有童生正場，太尊來，益昭慎重。」對曰：「敢不如命。」是日七學出題，自一字至七字止：「來」、「醫來」、「遠者來；」、「送往迎來」、「厚往而薄來」、「不遠千里而來」、「而未嘗有顯者來」；經題：「七日來復」、「鳳凰來儀」、「貽我來牟」、「剡子來朝」、「禮聞來學」，以問答中多來字故也。及試童生次場，府尊奉委上省，仍委同知點名，公笑謂教職曰：「太尊今日真不獲已也。」題出：「又其次也」、「委而去之」、「同其好惡」、「知其所止」、「來者不拒」。其敏慧類如此。又聞某方伯試士命題云：「伯牛有疾」、「子路請禱」、「充虞路問」、「康子饋藥」、「瞽瞍殺人」、「右師往弔」、「門人治任」。蓋其時督學新亡，方伯攝行試事故也。
潘文恭公試童子日，端坐試席，風度凝重，吳縣令李逢春異之。因命對云：「範文正以天下自任。」公應聲曰：「韓昌黎為百世之師。」夫文正、昌黎，後世殊難追逐，然公口氣如此，則已安排作狀元宰相矣。
乾隆辛巳殿試時，兆將軍惠方奏凱歸，高宗隆其遇，亦派入閱卷。兆自陳不習漢文，上諭以諸臣各有圈點，圈多者即佳也。將軍檢得趙翼卷，獨九圈，遂以進呈。先是歷科進呈卷，皆彌封，俟上親定甲乙，然後拆題。是科因御史奏改，先拆封，傳集引見。上是日閱卷逾時，見第一卷係趙翼，江南人；第二卷胡高望，浙江人，且皆中書；而第三卷王傑，則陝西人也。因特召讀卷大臣，問本朝陝西曾有狀元否，對曰：「未有。」上即以三卷互易，趙為第三人及第。傳臚之日，三人者例出班跪，而趙獨帶數珠。上升殿遙見，以問傅恆，恆以軍機中書對，且言昔汪由敦應奏文字，皆其所擬也，上心識之。其明日諭諸臣，謂趙翼文自佳，然江浙多狀元，無足異，陝西則本朝尚未有，即與一狀元，亦不為過耳。於是趙翼之名益著。
鮑覺生先生桂星，督學河南，出題每多割裂，士子逐題作詩嘲之云：「禮賢全不在胸中，扭轉頭來只看鴻；一目如何能四顧，本來孟子說難通（顧鴻）。」「世間何物最為凶，第一傷人是大蟲；能便當先驅得去，其餘慢慢設牢籠（驅虎）。」「廣大何容一物膠，滿場文字亂蓬茅；生童拍手嗬嗬笑，渠是魚包變草包（及其廣大草）。」「屠刀放下可齊休，祇是當年但見牛；莫謂龐然成大物，看他觳觫覺生愁（見牛）。」「禮雲再說亦徒然，實在須將實物先；匹帛有無何足道，算來不值幾文錢（禮雲玉）。」 「古來慘刻算殷商，炮烙非刑事可傷；不見周文身一丈，也教落去試油湯（十尺湯）。」「沒頭沒腳信難題，七十提封一望迷；阿伯不知何處去，剩將一子獨孤棲（七十里子）。」「秋成到處穀盈堆，又見漁人撒網回；不是池中無別物，恐防現出本身來（穀與魚）。」「紙上筌蹄亦可求，葩經專紀草春秋；一生最怪鶯求友，伐木都教影不留（獸草）。」「真成一片白茫茫，無土水於何處藏；欺侮聖人何道理，要他跌落海中央（下襲水）。」「揀取明珠玉任沉，依然一半是貪心；旁人不曉題何處，多向紅樓夢裏尋（珠寶）。」「但憑本量自推摩，果是真剛肯怕磨；任你費將牛氣力，姑來一試待如何（堅乎磨）。」
陽湖李申耆先生兆洛，少即絕特向學。初應童子試，縣令陳君以其年最稚而投卷最先，疑詰之。先生應答如流，令曰：「汝即歸，吾不招復汝矣。通場必無及汝者，招復非第一不可。汝髫年初試，即蓋一邑，非吾之所以期汝也。」遂在廳事書聯為贈曰：「他日定成名進士；乃翁真有好兒郎。」邑中傳為佳話。比應學政試，督學仁和胡文恪公既首擢，復將先生原場及復試卷刻成，九學諸生各給一本，曰：「歸家熟讀之，毋薄李生新進。老夫衡文半天下，未見有如李生者。」先生淹通天人，學專而博，當其華年英發，固宜如景卿麟鳳，蚤著輝光，而當時名卿大夫，有風教之責者，一士之身，矜寵培護至此，亦可謂難能已。
合肥龔尚書憐才下士，嘉惠孤寒，海內文流，延致門下，每歲暮各贈炭資，至稱貸以給客。馬殿撰世俊未遇時，長安過夏，佗傺特甚，袖文質公，公讀竟歎曰：「李嶠真才子也。」贈金八百，為延譽公卿間，明年辛丑，馬遂大魁天下。公卒，竹挽詩有云「寄聲逢掖賤，休作帝京遊」者，蓋深惜之也。
乾隆間，粵東諸生謝啟祚，年九十八，猶入秋闈，以年例當早邀恩賜，大吏每列其名，輒力卻之，曰：「科名定分也，老手未頹，安見此生不為耆儒一吐氣？」丙午鄉試，果中式。謝戲作《老女出嫁詩》云：「行年九十八，出嫁不勝羞。照鏡花生靨，持梳雪滿頭。自知真處於，人號老風流。寄語青春女，休誇早好逑。」時同榜有十二齡童子撫君某。《鹿鳴宴紀盛》詩有「老人南極天邊見，童子春風座上來」，一時傳為佳話。明年應會試，特恩授司業銜。又三年，恭祝乾隆帝八旬萬壽，晉秩鴻臚卿。瀕行，賜詩額以寵之。又十數年卒，蓋壽近百二十歲矣。有見其硃卷履歷者，先後三娶二媵，舉十三男、十二女，孫二十九人，曾孫三十八人，元孫二人。此君非特登科，年齒之高，當為清朝第一。即家門鼎盛，子孫眾多，恐亦罕與比儷也。
江都汪容甫先生中，郡中之碩學，鄉人豔稱為無書不讀者也。先生在庠時，每學使按臨，無歲無科，先生皆首列，無敢易者。而孟公督學江蘇，則契先生為尤至。蓋前此諸公於先生多以名譽相拔識，而文章高妙處，時有非諸公目力所及者，非必為真知己也。惟孟於先生，斧鑿適相當。孟不負先生，先生亦不負孟也。某年孟公校士至揚州，既入場，竊跡先生所坐號，背影覘之。適先生文成，整卷畢，擲筆拍案曰：「今日當嚇死小孟矣。」孟匿笑而去，先生不知也。逾日，視案出，先生竟無名，觀者大嘩。先生亦自失，默誦所為文，無可疵者。方驚愕間，而院門閉復啟，炮再九鳴，又四人扛一案亭出，糊壁後，則大書曰：「超超等第一汪中」七字也。眾論翕然，先生亦自善，然不知孟之命意也。翌日復試，唱名至，孟笑謂先生曰：「前日小孟未嚇死，昨日當嚇死小汪矣。」先生始囅然，知為前言之戲報也。然自是益重視孟為知己。
曾文正公國藩，成進士時，殿試列三甲。故事，三甲多不入翰林，國藩大恚，即日買車欲歸。時勞文毅公崇光，已官編修，有名公卿間，因往慰國藩，固留之，且許為盡力。歸，即約善書者數人，館之家，又假親友僕馬各十，鞍轡以待。國藩已試出，急寫其詩，分送貴要。既而國藩果列高等，入翰林，然國藩終以不登二甲為恨。至督師兩江時，偶與賓客語及「如夫人」三字無對，李元度應聲曰：「同進士。」曾色變，李亦慚悔，久之乃解。
彭剛直公，不能作楷書，試卷謄正，往往出格，九應童試，皆坐是被斥。時浙人高某，視學湖南，嘗微行物色佳士，不可得。最後過剛直故里，聞讀書良苦，循審所習，似非製藝，異焉。再視，屋宇甚陋，門有聯曰：「絕少五千柱腹撐腸書卷；只餘一副忠君愛國心肝。」書勢雄傑，不顏不歐，似未曾學者。叩鄰右，得剛直名姓及其家世，知必應試，遂心志之。是歲按臨長沙府屬，得一卷，書勢雄傑，似曾經眼，恍然有所感觸，竟拔置第一。迨揭曉，果係剛直，大悅。參謁時，歷述所見告之。剛直感恩知己，請列門牆，執師生禮。高致仕後，子若孫倦讀，淫博不能世其家業，而彭已貴，為擇地築園墅報之，即今西湖高莊是也。
嘉、道以後，殿廷考試，尤重字體。道光庚戌，吾浙俞蔭甫太史樾，成進士，素不工小楷，復試竟冠多士，人咸詫焉。後知由曾文正公，蓋公方以小宗伯充閱卷官，得俞文極賞之，且因詩首句云：「花落春仍在。」謂與小宋「將飛更作回風舞，已落猶存半面妝」無異，他日所至，未可量也，遂第一。進呈後，俞典學河南，以人言罷職。同治四年，寓書於公，述及前事，且曰：「由今思之，篷山乍到，風引仍回，洵符落花之讖矣。然窮愁著述，已及百卷，儻有一字流傳，或亦可云春在乎？」因自顏所居曰「春在堂」。
彭芸楣尚書督學浙江，試湖府屬三學生員，以「沒齒」、「被髮」、「易牙」三句命題。有數人抄襲刻文，惟歸安張桂森，出場後將所抄坊本，搜買略盡，署中不及吊查，以此食餼。其餘一字不移者置二等，誤鈔者置三等，人皆笑之。比發落，尚書喚其人近案曰：「余往曾督學某省，按臨時唱名既畢，退坐堂上，援筆將出文題，一教職忽趨前曰：『稟大人，此地地近蠻夷，向來應試者從無作文例。』余愕然，問『然則所考云何？』教職對曰：『出一對足矣，但字不可多，只消一字已足。』余初聞不勝怪歎，既已無可奈何，姑出一『柴』字與之。於是諸生皆攢眉搖頭。及卓午，忽一生前來交卷，展視其左行，對一『炭』字。教職在旁謂余曰：『此卷當置第一矣。』餘思以炭對柴，何以當置第一。忽又一人來卷，則其旁仍添一柴字。余怒，將責之，教職曰：『大人勿怒，此卷已可置第二矣。』余怒曰：『此人仍對一柴字，奈何云當拔置第二？』教職曰：『大人若不信，試看以下，並此柴字忘之矣。』既而竟無一人來交者，始歎其言不謬。今汝等以髫年所誦習者，鈔寫不遺一字，記性卻佳，不然則平日溫故之功，亦可自取，故姑取二等，以為勤讀者勸。」又指二人曰：「若汝輩卷中脫訛太多，想此調不彈久矣，今後當再加溫習，若來年仍蹈覆轍，定置劣等，將不免四十板子也。」遂命左右取其所鈔刻文字一部與之，逐出。

揚州鄭進士板橋，善書畫，體兼篆隸，尤工蘭竹，人爭重之。性奇怪，嗜食狗肉，謂其味特美。販夫牧豎，有烹狗肉以進者，輒作小幅以報之。富商大賈，雖餌以千金，不顧也。時揚有一鹽商，求板橋書不得，雖輾轉購得數幅，終以無上款不光，乃思得一策。一日，板橋出遊稍遠，聞琴聲甚美，循聲尋之，則竹林中一大院落，頗雅潔。入門，見一人鬚眉甚古，危坐鼓琴，一童子烹狗肉方熟。板橋大喜，驟語老人曰：「汝亦喜食狗肉乎？」老人曰：「百味惟此最佳。子亦知味者，請嘗一臠。」兩人未通姓名，並坐大嚼。板橋見其素壁，詢其何以無字畫，老人曰：「無佳者。此間鄭板橋，雖頗有名，然老夫未嘗見其書畫，不知其果佳否？」板橋笑曰：「汝亦知鄭板橋乎？我即是也。請為子書畫可乎？」老人曰：「善。」遂出紙若干，板橋一一揮毫竟。老人曰：「賤字某某，可為落款。」板橋曰：「此某鹽商之名，汝亦何為名此。」老人曰：「老夫取此名時，某商尚未出世也。同名何傷？清者清、濁者濁耳。」板橋即署款而別。次日鹽商宴客，丐知交務請板橋一臨，至則四壁皆懸己書畫，視之皆己昨日為老人所作，始知老人乃鹽商所使，而己則受老人之騙，然已無可如何矣。
板橋先生之淡宕風流，夫人知之矣。其玩世不恭，直有可友竹林而師柳下者，世多未之傳也。予嘗聞諸父老曰：「先生有女，篤愛之，井臼針黹無一能，而工畫工詩，頗得其父意。先生欲嫁之而難其偶，適有友而鰥者，所學所好與之同。先生相之，喜曰：『吾婿無逾此者。』遂約焉。歸則詭謂其女曰：『明日攜汝佳處遊，當不負也。』女喜從之友所，友酌之。已，先生命女曰：『此汝家也，其安之。』女喻父意，遂不去。而所謂問名納采諸縟禮，概無有焉。先生曰：『非吾不能有此也，非此女不能嫁此夫也。』其蕩佚禮法有如此。」
顧棟高先生復初，清康熙辛丑進士，性倨慢不合時，僅三載即歸田。深於經學，自幼至老未嘗一日不讀書，於五經皆有發明。掌教淮陽時，夏月堅閉重門，解衣裸體，寸絲不掛，手執一卷，高讀不輟。客至，自門隙窺之，大笑，先生倉皇著衣而出。談者傳為笑柄云。
勵太史自牧，以世家子官詞林，落魄不羈，索逋人常滿戶外。一日，天氣甚寒，設盛饌宴客，客皆衣紫貂海龍而來。室中多設火爐，勸酒甚摯，客皆汗出，解衣暢飲，先生潛令家人取赴質庫。酒罷，始以情告，眾皆無可如何，次日各送還質券而已。
紀文達會試時，出孫端人宮允人龍門下，孫豪於酒，嘗憾文達不能飲，戲之曰：「東坡長處學之可也，何並其短處，亦刻畫求似？」及公典試，得葛臨溪太史正華，酒量冠一世，公亟以書報孫，孫復劄云：「吾再傳而得此君，聞之起舞，但終憾君是蜂腰耳。」承平士大夫，詩場酒社，諧謔風流，令人慨慕。
紀文達公昀，喜詼諧，朝士多遭侮弄。有某太守來謁，公見其左額有疣，大如胡桂，訝曰：「君擁連城、統僚屬，累累者何以儀眾？某市有某郎中，能療此疾，顧甚秘其術，必先具厚禮徐告以情乃可。」某如言。既見，則郎中額亦有疣，乃悟為公所戲，恚懊而歸。
紀河間善詼諧，前辦四庫書時，凡書有錯誤，各纂修推諉處分，多有言張冠李戴者，遂題一絕於壁云：「張冠李戴且休論，李老先生聽我言，畢竟尊冠何處去，他人戴著也銜冤。」又嘗云：「朱石君，人仰之如禹皋稷契，而日托於韓柳歐蘇。彭芸楣，人視之如韓柳歐蘇，而日居於禹皋稷契。二公之情況相肖。」
河間師博洽淹通，近世之劉原父、鄭漁仲也，獨不善書，即以書求者亦不應。嘗見齋中硯匣，鐫二詩於上云：「筆劄匆匆總似忙，晦翁原自笑鍾王。老夫今已頭如雪，恕我塗鴉亦未妨。雖云老眼尚無花，其奈疏慵日有加。寄語清河張彥遠，此翁原不入書家。」河間師有侍姬，中年喪明，構一室以居之，顏曰「善聽軒」，聯集「甚哉墨墨，對此茫茫」二語，又集湯若士、蘇東坡詞云：「忙處拋人閑處住；饑時吃飯困時眠。」
紀文達公善屬對，信手拈來，出口成趣。一日，陸耳山學士云：「適飲馬四眼井，四眼井以何為對？」公曰：「即以閣下對可乎？」兩人大笑。或謂公曰：「京師招牌，如祖傳狗皮膏，秘製烏鬚藥；去風流木牙杖，滴露樨花頭油；學（經蒙任附），店（草料俱全）；秋爽來學，冬季諷經；揭裱唐宋元明古今名人書畫，發賣川廣雲貴生熟道地藥材。凡此者既聞命矣。若書坊之『老二酉』，以何為對？」公曰：「汝進正陽門羅城時，試於布傘上觀之。」至其處，乃賣卜者書「大六壬」三字也。
紀文達自言：自四歲至老，未嘗一日離筆硯。乾隆壬子三月，偶在直廬，戲謂友人云：「昔陶靖節自作輓歌，余亦自題一聯曰：「浮沉宦海如鷗鳥；生死書叢似蠹魚。』百年之後，諸公書以見挽足矣。」劉文清公墉笑曰：「上句殊不類公，若以挽陸耳山，乃確當耳。」越三日而陸副憲訃音至，文達紀之《槐西雜志》，以為事有先兆云。
閩鄭堂能詩，好滑稽。郡守喪妻，將殮而不瞑。堂自言能祝，因高吟曰：「夫人一貌玉無瑕，四十年來鬢未華。何事臨終含淚眼，恐教兒子著蘆花。」吟訖而瞑，守厚禮之。會國喪，太守宴於西湖，堂故衝其前導，守怒，令作詩自責，堂連書「苦」字，守笑曰：「汝今始知苦乎？」堂續曰：「苦苦苦苦苦連天，上皇晏駕未經年。江山草木皆垂淚，太守西湖看畫船。」守亟遣之。至今閩人稱俳諧為鄭堂體。
竹坨先生，年五十，舉鴻博，與同郡高念祖佑釒己同舟入都。每日暮停橈，輒失所在，高往跡之，已闌入酒肆中，醉臥壚下矣。先生嗜書若命，典試江左時，絳雲已熸，聞牧齋族子錢遵王，撰《讀書求敏記》，載宋板元鈔，次第完闕甚備，撤棘求一見之，秘不肯出。乃置酒召諸名士高宴，遵王與焉，私以黃金及青鼠裘賂其侍史，啟篋得之，招藩署廊吏數十人於密室，夜半寫畢，並錄得絕妙好詞，時人謂之雅賺。又先生直史館日，私以楷書手王綸自隨，錄四方經進書。掌院牛鈕，劾其漏泄，吏議鐫一級，時人謂之美貶。噫！以是左遷，視今之廢書不觀，濫躋華要者，榮辱何如？
秀水朱竹坨，與某道士善。觀中有枇杷二株，熟時每餉朱，俱無核。朱詰其故，道士以仙種對，朱終不信。道士素善啖，尤嗜蒸豚。一日，朱邀之，命僕市一彘肩，故令道士見。不逾晷，即出以佐餐，融熟甘美，飽啖而罷。因問朱以速化之法，朱曰：「偶有小術，欲以易枇杷種耳。」道士低語曰：「無他，於始花時，鑷去其中心一鬚耳。」朱曰：「然則吾之饌亦無他，昨所預烹者耳。」相與撫掌。
謝墉臨終時，慮妾及少子無依，乃以三千金寄託梁山舟處，山舟曰：「我無用此，當為緘而藏之，不能得息也。」謝諾而緘諸篋，使謝手封識之，且使謝書一存本不收利之筆據。已而謝歿，小子夭，妾亦死。謝長子某，搜其篋，得山舟收條，乃往索。山舟以原篋與之，並以其父所書筆據示之，謝子遽曰：「兩家至好，公又父執，豈敢計較？」遽毀其據。迨啟篋撿點畢，忽問曰：「息錢何在？」梁怒，然筆據已毀，無以難之。謝子謾罵，山舟拍案訶之，謝一揮手而山舟倒地。時阮芸台之父，樂西湖之勝，因為僧，居某寺，或戲為對曰：「公子揮拳，老學士斯文倒地；封翁削髮，大中丞不孝通天。」時山舟為學士，芸台為中丞也。
錢塘梁山舟先生同書，嘗南歸，將渡黃河，河督某公，留住署中。山舟屢欲行，某公言水勢甚溜，宜稍停待，山舟不得已，諾之。留住齋中，甚苦岑寂，居停主人又不時出，惆悵無聊。偶睹架上，羅列佳紙名箋，案頭筆硯。亦復精良，遂日寫字消遣，匆匆將紙用罄。俄主人出，言水勢稍減，可以逕渡，已為具舟楫矣，梁拱手稱謝。將行，忽主人顧架上紙，問僕曰：「此間紙皆何往？」僕惶悚若不能置辭，梁乃白實己所書，因指案頭書示之。主人怒曰：「吾此紙特使人至南中購求，供己臨池之需，不意乃為汝用去。」遽叱僕取出，一一碎裂之。梁怒甚，然無可如何，忿忿別去。蓋河督為京官時，嘗托人請山舟書，山舟遲延不作，故為此以報之。其言水漲水減，咸飾說也。且僕取紙出時，即已藏過山舟所書，碎裂者乃是他紙，可謂惡作劇矣。
劉文清公，書名重一時，然不肯為人書，故當時欲得文清書者甚難。有某公同直軍機，時饋劉精品飲食，劉輒函謝。不數日，又致饋，年餘未嘗倦。一日，劉詣某，適有一友在座，談次，友求文清書，文清不肯。某曰：「渠書欲易食物，豈能為汝書耶？」文清愕然。某乃出一巨冊，咸劉手跡，曰：「許多珍跡，皆食物易得來也。」文清視之，悉己之謝函，相與撫掌大笑。
阮文達為浙江巡撫時，其門生有入都會試者，偶於通州逆旅中購一燒餅充饑，見其背面斑駁成文，戲以紙拓之，絕似鍾鼎，即寄與文達，偽言某於北通古董肆中見一古鼎，惜無資不能購，某亦不知為何代物，特將銘文拓出，寄請師長，與諸人共相考訂，以證其真贗。文達得書，即集嚴小雅、張叔未諸名士，互相商參，諸人臆為擬議，皆不同，最後文達乃指為宣和圖譜中之某鼎，即加跋於後，歷言某字、某字，皆與圖譜相合；某字年久，銘文剝蝕；某字因拓手不精，故有漫漶，實非贗物云。某見之大笑。
汪度齡先生中狀元時，年已四十餘，面麻身長，腰腹十圍。買妾京師，有小家女陸氏，精通文墨，觀彈詞曲本，以為狀元皆美少年，欣然願嫁。結婚之夕，於燭下見先生年貌，大失所望，業已鬱鬱矣。是夕，諸同年嬲飲巨杯，先生量宏興豪，沉醉上床，不顧新人，和衣而睡。已而嘔吐大作，將衾枕盡汙。陸女恚甚，未五更，雉經而死。或作詩嘲之曰：「國色太嬌難作婿，狀元雖好卻非郎。」
彭侍郎元瑞，博學能文，高宗純皇帝嘗稱江西有二才子，一蔣士銓、一元瑞也。任江南學政，患童生懷挾，先日牌示云：「明日不考文。」次日，諸童皆挾詩賦，彭若不知，良久題不下，學官請命，彭曰：「昨已命之，首題『明日』，次題『不考文』也。」場中無錄舊者。又嘗四縣同場，彭命題曰：「洋洋乎師摯章也。」又曰：「洋洋乎中庸鬼神章也。」又曰：』洋洋乎中庸大哉章也。」至第四屬，忽停筆問學官曰：「《四書》中尚有洋洋乎耶？」學官不敢謂無，應曰： 「少。」彭曰：「少則洋洋焉。」即以命題。
松中堂筠，為伊犁將軍，置夫人於別院，院屋三楹，中為堂、西為夫人臥室、東為佛堂。公每日五更，入禮佛畢，坐堂中與夫人啜茗閑話，半時乃出。夫人每四更起，櫛沐以待之，無間寒暑。同時有策大人者，公事故簡，每黎明起，即駕騾車傳食於同事署中，亦無間寒暑。那繹堂時亦在西域，嘗戲語人曰：「我若死在輪回，必與閻君約，或為男、或為女、或墮畜類，惟命之從，但不願作策大人騾及松將軍夫人耳。」
何義門先生值南書房時，嘗夏日裸體坐，適仁皇帝驟至，不及避，因匿爐坑中。久之，不聞皇上音，乃作吳語問人曰：「老頭子已去否？」上大怒，欲置之法，先生徐曰：「先天不老之謂老，首出庶物之謂頭，父天母地之謂子，非有心誹謗也。」上遂大悅，乃舍之。或以為記河間事，實非。
宜興任葵尊宏嘉，為御史，疏定朝服第級，三品以上，乃得衣貂及舍利猻。一日，冬夜入朝，寒甚，梅桐厓總憲鋗，時為大理少卿，以四品不得衣貂。王阮亭戲為口號贈之云：「京堂銓翰兩衙門，齊脫貂裘舍利猻。昨夜五更寒透骨，滿朝誰不怨葵尊。」趙玉峰少宰見之，笑曰：「公詩大佳，正難於落筆之穩耳。」
鄂司馬爾奇，西林相公胞弟。目短視，性聰敏，讀書數十行。顯揚後頗耽聲色，與相公異趣，時人比之以大小宋云。相公嘗浴足，公倉卒至，相公不及摒擋，加足於懷。司馬急以煙筒擊之，相公矍然，公曰：「大白貓何罕物，而兄珍之於懷何也？」蓋以足為貓云。人傳以為笑。
阮文達為編修時，遭喪家居。會公宴，與吳祭酒錫麒同坐論詩。祭酒帽墮，阮出對曰：「吳祭酒脫帽談詩，斯文掃地。」吳應聲曰：「阮太史居喪觀樂，不孝通天。」
謝薌泉先生焚車事，另載後卷。其人大節不苟，然性疏闊，其居處几榻，塵積數寸，不知拂拭；院中花草紛披，殊有濂溪不除階草之意；財物奢蕩，一任僕人侵盜，毫不介意。性復多忘，嘗新置朝衣，借法時帆祭酒著之，罷官後，遂不復取。及官儀部，當有祭祀，復欲市取，時帆聞之，故意問之曰：「吾記君嘗於某時新置朝衣，去日未久，何得遂無？」謝茫然曰：「此等物棄諸敝笥，安可索取？」法復曰：「或君曾假諸人乎？」謝仍不復記憶。法笑曰：「君於某日曾假余著之，今尚在余笥中，君果忘乎？」謝乃恍悟。其不屑細故若此。
百菊溪齡，總督兩江時，司道以下多朋飲妓船，酣嬉無度。百心惡之，而不欲顯發，乃召一尉謂曰：「某所有妓船，為我驅之。」尉踧踖不敢應。百曰： 「投鼠忌器乎？以我命往何妨？」尉請檄，百曰：「無須也，持汝版來。」即援筆書絕句曰：「宛轉歌喉一串珠，好風吹送莫愁湖。緣何打槳匆匆去，煮鶴焚琴是老夫。」尉持版往，眾官踉蹌而散。非特處置妥貼，亦見老輩風流。
雍正某年元日，王殿撰雲錦早朝後，歸邸舍，約友人作葉子戲。已數局矣，忽失一葉，遍覓不獲，遂罷而散。一日蒙召對，上問以元日何事，具以實告。上嘉其不欺，出袖中一葉還之。當時邏察之嚴如此。
湯西崖少宰未遇時，與西溟先生同客都下，每出則從西溟借馬乘之。一日，西溟投以詩云：「我馬癟郎當，峻嶒瘦脊樑。終朝無限苦，駝水復駝湯。」一時傳以為笑。按西溟先生浙鄞文雄，呼疲瘦為癟，亦其鄉土語也。
鄭板橋最愛徐青藤詩，嘗刻私印云：「徐青藤門下走狗鄭燮。」童二樹亦重青藤，題青藤小像云：「抵死目中無七子，豈知身後得中郎。」又曰：「尚有一燈傳鄭燮，甘心走狗列門牆。」
籜石侍郎，襟情蕭曠，豪飲健談，每偕朱竹君、王石臞諸公，過法祭酒，冬夜消寒，卷波浮白，必至街鼓三四下。竹君盛推戴東原經術，侍郎獨有違言，論至學問得失處，顴發赤，聚訟紛呶，酒罷出門，猶囂囂不已，上車復下者數四。月苦霜淒，風沙蓬勃，餘客拱手以俟，無不掩口笑者。
某司空督學中州時，好出搭題，以防剿襲之弊，與經文多割裂。法時帆學士心惡其行。其後某復督學楚中，往辭法公，公多所獎譽，某心喜悅。及臨行時，時帆送至中庭，曰：「楚中有一故交，代為諉諈可乎？」某詢其姓氏，時帆曰：「孔孟二夫子，著述已千載，請公慎勿將其文再行割裂也。」聞者撫掌。
畢秋帆先生，自陝西巡撫移鎮河南，署中築嵩陽吟館，以為宴客之所。先生於古人中，最服蘇文忠，每到十二月十九日，輒為文忠作生日會，懸明人陳洪綬所畫文忠小像於堂上，命伶人吹玉簫鐵笛，自製迎神送神之曲，率領幕中諸名士及屬吏門生，衣冠趨拜，為文忠公壽。拜罷，張宴設樂，即席賦詩者數百家，當時稱為盛事。迨總督兩湖之後，荊州水災既罷，苗疆兵事又來，遂不復能作此會矣。嗚呼！以公之風雅愛客，今無其繼，而歿後未幾，家產籍沒，子孫式微，可慨也已。
畢秋帆先生，為陝西巡撫，幕中賓客大半有斷袖之癖，入其室者美麗盈前，笙歌既葉，歡情亦暢。一日，先生忽語云：「快傳中軍參將，要鳥槍兵、弓箭手各五百名，進署伺候。」或問何為，曰：「將署中所有兔子，俱打出去。」滿座有笑者，有不敢笑者。時嘉定曹習庵學士，以丁內艱，為關中書院山長，與先生為親戚，常居署中。先生偶於清晨詣其室，學士正酣臥，尚未開門也，見門上貼一聯云：「仁虎新居地；祥麟舊戰場。」先生笑曰：「此必錢獻之所為也。」後先生移鎮河南，幕客之好如故，先生又作此語。有客在座中，正色謂先生曰：「不可打也。」問何故，曰：「此處本是梁孝王兔園。」先生復大笑。
畢秋帆撫陝，值六旬，屬吏送禮，概不受。一縣令送古磚二十塊，有年號題識，皆秦、漢物也。畢大喜，喚家丁諭云：「我壽禮概不受，爾主人之物甚合我意，故留之。」家丁跪稟云：「主人因大人慶壽，集工匠在署製造，主人親自監工，挑最上者獻轅下。」畢公一笑而罷。
乾隆五十八年，百菊溪相國為浙江按察使，杜曉園河師為杭州太守。兩公皆漢軍，甚相得也。忽以事齟齬，李大慍，同在一城，至一月不稟見，遂欲告病。文書已具矣，時方酷暑，相國遺以扇，並書一詩，有句云：「我非夏日何須畏，君似清風不肯來。」李讀詩，不覺失笑，相得如初。
百菊溪相國齡，總制江南，廉潔自矢，屬吏苞苴，絲毫無所受。晚年舉一子，仁廟賜名紮拉芬，蔭五品官。紮拉芬者，翻譯乃福壽二字也。兩江官員，競獻賀禮，悉卻之。江寧守錢某，令工製小蟒袍、水晶頂帽、珍珠朝珠，金飾玩物無算，書「愚兄錢某帖」，賄閽者呈進，並囑曰：「此送公子物，可無卻矣。」公笑而納之。同僚服其工於獻媚，爭相郊顰，賀帖無不稱愚兄者，由是錢愚兄之名遂播於兩江矣。
康熙間，汪東山繹，精星學，嘗自題燈籠曰「候中狀元某」，後果大魁天下。在京師時，與方靈皋、湯西崖、蔣南沙齊名，三人皆疏放，方獨迂謹，時相牴牾。堂上掛沈石田芭蕉一幅，所狎二美伶來，錯呼白菜，人因以雙白菜呼之。方大加規勸，先生厭之，乃署其門曰：「候中狀元汪，諭靈皋，免賜光，庶幾南蔣，或者西湯，晦明風雨時，來往又何妨，雙雙白菜，終日到書堂。」
蘇州鄒曉屏相國，與秦小峴司寇素不相能，每有言論，輒彼此齟齬。後司寇以目疾告歸；而相國亦以教匪林清謀叛，不能先事預防，有旨著回原籍，閉門思過，因此同在林居。一日，兩公於惠山卒然相遇，司寇曰：「公何以入山？」相國曰：「君能見我耶？」從者皆竊笑。
稚存太史、容甫明經，同肄業揚州書院。一日，偕至院門外，各跨一石狻猊，談徐氏《讀禮通考》得失。忽一商人冠服貴倨，肩輿訪山長。甫投刺，適院中某生趨出，足恭揖商人，述連日趨謁狀，商人微頷不答。容甫憤甚，潛往拍商人項，大聲曰：「汝識我乎？」商人逡巡曰：「不識。」「識向之趨揖者乎？」曰：「亦不識也。」曰：「我汪先生，趨揖者某先生，汝後識之乎？」曰：「識之矣。」曰：「汝識之，即速去，毋溷吾事。」商人大懊喪，登輿去。夫商人謁山長，某生之趨出足恭，自取辱也。於石狻猊上談《讀禮通考》者何與？講學家聞之，必以容甫為誕率。然今日講學家，一遇冠服貴倨之商人，吾甚憾其不誕率也。蓋汪先生一，某先生者百也。
世俗以相娛悅者為灌米湯，而歡場尤甚。甘泉李冰叔，嘗戲為詩曰：「英雄末路拿稀飯，混沌初開灌米湯。」曾文正於克復金陵後，得人頌賀詩文，命書記統抄為一編，自題簽曰「米湯大全」，可謂雅謔矣。
河間紀文達公，酷嗜淡巴菰，頃刻不能離。其煙房最大，人呼為紀大煙袋。一日當直，正吸煙，忽聞召見，亟將煙袋插入靴筒中，趨入。奏對良久，火熾於襪，痛甚，不覺嗚咽流涕。上驚問之，則對曰：「臣靴筒內走水。」蓋北人謂失火為走水也。乃急揮之出。比至門外脫靴，則煙焰蓬勃，肌膚焦灼矣。先是公行路甚疾，南昌彭文勤相國戲呼為「神行太保」；比遭此厄，不良於行者累日，相國又嘲之為「李鐵拐」云。
江左酒人，推顧俠君嗣立第一。居秀野園結社，家有酒器三，大者容三十斛，其兩遞殺，凡入社者各先盡三器，然後入座，因署其門曰：「酒客過門，延入與三雅，詰朝相見決雌雄，匪是者毋相溷。」酒徒望見，懾伏而去。亦有鼓勇者，三雅之後，無能為矣。在京師日，聚同時酒人，分曹較量，亦無敵手，一時方近雯覲、莊書田楷、繆湘泣沅、黎寧先致遠，皆萬人敵也。以予所見，勵侍郎滋大宗萬、李臬使寧人治運、陳太僕句山兆侖、塗侍郎石溪逢震、顧京兆息存汝修，亦頗論觴政，足稱後勁；近人則素尚書爾訥、索侍郎琳，亦一時之雄。
金匱孫文靖公爾準，字平叔，以翰林起家，歷官至閩浙總督，贈太子太師，入祀名宦祠。公負經濟才，任閩督，興利除弊，浚木蘭陂，溉田數萬頃，平臺灣張丙之亂，善政指不勝屈，閩人至今德之。公身肥大，健啖，食雞子及饅頭，可逾一百。嘗閱兵至泉州府，太守崇君福，饋以饅首、卷蒸百，一品鍋內雙雞雙鴨，公盡食之，告人曰：「我閱兵兩省，惟至泉州乃得一飽耳。」幼年身肥，夏日苦熱，以大缸滿貯井水，身浸其中，僅露口鼻以為樂。十八歲時，自尊人廣西巡撫署中歸，道錢塘江，正遇秋汛，大喜，欲觀潮，放舟江心以俟。比潮至，聞萬馬奔騰聲，急出至鷁首視之，舟子諫不聽，立未定已為潮頭捲入江中，倉卒之間但覺浪壓肩背而過，有千萬斤之重，三四翻騰遂掀於江中，若有人舁之起者，一無所苦。公自言素來短視，受此大驚，卒未識潮為何狀，殊可笑也。公生平以扶植善類自任。巡撫安徽時，安化陶文毅公為方伯，文毅陛見，論某官不法事，聲色俱厲，鬚髯翕張。宣宗疑之，密諭公履任後，察其為人。公密疏保舉，奉硃批曰：「卿不可為其所愚。」又具疏力薦其賢，文毅公遂獲大用，薦督兩江，為時名臣，公之力也。官閩臬時，漳浦黃忠端公石齋先生墓旁地，為豪家所占，子孫力弱，屢爭不勝，一夕，天大雷雨，遍山上下皆墳起，成黃山字，無慮數千萬，豪大驚，叩首還之。公有詩，紀其事於《泰雲堂詩集》中。督閩後，遂以忠端公之理學忠義，奏請崇祀文廟兩廡，得諭旨焉。
玉峰徐大司寇乾學，善飲啖，每早入朝，食實心饅首五十、黃雀五十、雞子五十、酒十壺，可以竟日不饑。同朝京江張相國玉書，古貌清臒，每一朝，止食山藥兩片、清水一杯，亦竟日不饑。二公之不類如此。徐公解組後，常寓蘇州雅園顧氏，凡人有一面者，終身不忘；無材藝者，不入門下；有執贄者，先繕帙以進，公十行俱下，頃刻終篇；其有不善處，則折角誌之，其人進見，公面命指示，一字不爽。故凡人有奇材者，必有異相也。
劉文恪公權之酒戶極洪，官京朝時，非前門湧金樓之酒不飲。罷相南歸，門人史望之尚書致儼，核公飲數於樓肆，據公邸第自取者，五十年中不止二十餘萬錢，宴會饋遺不計也。
清中葉大臣善啖者，首推曹文恪公，次則達香圃椿。人言文恪肚皮寬鬆，折一二疊，以帶束之，飽則以次放折。每賜食肉，王公大臣，人攜一羊烏叉，皆以遺文恪，轎倉為之滿。文恪坐轎中，取置扶手上，以刀片而食之。至家，轎倉中之肉已盡矣，故其奏中有「微臣善於吃肉」之句，道其實也。香圃家甚貧，每餐或不能肉食。惟買牛肉四五斤，以供一飽，肉亦不必甚爛，略煮之而已。人極儒雅，惟食時見肉至，則喉中有聲，如貓之見鼠者，又加厲焉，與同食者，皆不敢下箸。都城風俗，親戚壽日，必以燒鴨、燒豚相饋遺，宗伯每生日，饋者多，是日但取燒鴨，切為方塊，置簸箕中，宴坐以手攫啖，為之一快。傷寒病起，上問尚能食肉否，對曰：「能食。」故時賜食肉，乃竟以此反其病而終。
乾隆時吳白華侍郎，素善飯。有宗室某將軍，亦與齊名。一日，謂將軍曰：「夙仰將軍之腹，量可兼人，若某者雖無經笥之便便，至於飯來開口，略有微長。但不知盧後王前，孰為優劣，意欲與君一決勝負，何如？」將軍笑而許之。侍郎命左右持籌侍側，每啖一碗，則授一籌，飯罷數之，將軍共得三十二籌，侍郎只二十四籌爾。侍郎不服，約與明日再賭，將軍笑曰：「敗軍之將，尚敢再戰乎？」明日復至，比設食，只有飯而無餚，謂將軍曰：「此亦所謂白飯也。昨以肉食為鄙，故聊遜一籌，今與君白戰，若再不勝，願拜麾下。」於是復計籌而食，將軍食至二十碗而止，侍郎竟得三十六碗。蓋侍郎先以食肉而易飽，將軍以無餚而不能下咽也。
江西王於一，博學而文，才名卓著。嘗宿妓於塔山之息柯亭。禾中朱錫鬯，曉過於一，時於一尚未起，錫鬯隔幔坐待之。於一不知也，向妓誇生平貴介任俠，且曰：「吾雖老，猶將金屋藏汝矣。」錫鬯咥然大笑，於一驚起慚責，幾成大隙。次日，有舉此事以問毛西河：「於一當時該作何語者？」西河誦張鶴門《醉公子詞》應之云：「佯醉許佳人，千金贖汝身。」一座大笑。
浙江轉運張映璣，山東人。性寬和，善滑稽。一日出署，有婦人攔輿投呈，閱之，則告其夫之寵妾滅妻也。張作杭語從容對曰：「阿奶，我係鹽務官，並非地方有司，但管人家吃鹽事，不管人家吃醋事也。」笑而遣之，可謂雅謔矣。
張文和公晚年，頗以謙抑自晦，每遇啟事者至，動云「好，好」。一日，有閣中胥吏請假，公問何事，曰：「適聞父訃信。」公習為常，亦云「好，好。」舍人等皆掩袂笑，而公未覺也。
雲夢許秋岩尚書兆椿，美鬚髯，工詩善書，尤精於吏牘，下筆千言，無不迎刃而解，蓋非獨以吟詠見長也。官漕督時，道出長沙。善化令某，已升武岡州牧，置備儀仗，於官銜牌誤書「漕」作「糟」。尚書作一詩嘲之云：「平生不作醉鄉侯，況復星馳速置郵。豈有尚書兼曲部，漫勞明府續糟邱。讀書字要分魚豕，過客風原異馬牛。聞說頭銜已升轉，武岡可是五缸州？」風流蘊藉，想某令讀之，亦當絕倒。
當塗曹學士洛禋，為諸生時，放誕風流，不拘小節，博場酒肆，時寓跡焉。邑中春秋賽社，例以一人扮為神，金朱塗面，輿行通衢。婦女傾城出觀，略無隱蔽。曹心豔之，遂任是役，妖姬豔女、貴婦名姝，任其評視，且預囑輿夫，於釵光鈿影中，故遲遲我行。既而學博知之，欲申之於學使褫其衿，適捷鄉試報至，乃止。
諸襄七先生錦，學問淹貫，而性古拙。嘗典試福建，巡撫饋正副考官瓜各五十，而先生之瓜少送一枚。先生大怒，請巡撫面問之，巡撫曰：「此係誤數，即當再送。」先生益大怒曰：「我豈為一瓜爭乎！臘肉不至而孔子行，醴酒不設而穆生去。瓜雖微，亦可見禮意之衰也。」一時傳為笑談。
王司農茂京，性畏蟢子，每見必驚懼失色。西田相國其叔也，一日，令輿夫密置數枚於肩輿中，囑勿使知之。明日，司農升輿，忽見蟢子，惶懼仆地，將責輿夫，從者具以實告，然司農之憤猶未釋也，計思有以報之。越日，命工修足，呼僮聚其皮，將酒醋蔗糖共貯於瓶，以遺相國。明旦遇於朝，謂司農曰：「昨日見惠之品，大嚼之而無味，究係何物耶？」司農莞爾答曰：「老叔以蟢子見嚇，小侄不得不以老腳皮奉敬也。」

安溪李文貞公之先代，本聚族鄉居。清初時，有劇盜亦姓李者，欲占據其鄉，已挈黨踞李氏祠堂，索供錢米，李氏族人惶惶，日聚祠門外商議。時公方九歲，隨其封翁雜立稠人中，為盜魁所見，呼其進祠，拊摩而噢咻之，並假封翁以詞色。一日，忽謂封翁曰：「你此孩子讓與我，我便挈眾他往，誓不相犯。」封翁不知所對，時族眾已共聞此語，群哀懇於封翁曰：「此事固非人情所堪，但為保族起見，功德甚大。況此子歧嶷，他日未必不復歸，願熟思之。」封翁無可奈何，私以問公，公毅然曰：「惟父所命。」眾大歡，盜魁亦喜甚，乃擇吉日，與其妻高坐中堂，廣張燈彩，令封翁領公行父子禮。盜魁本自有一子，少公一歲，遂令行拜兄禮。事畢，乃送封翁獨歸，而令公以父子相稱，公不從。盜曰：「適已從矣，何頓改也？」公曰：「適遵父命，不敢不從。今父不在此，何從之有？」於是盜欲困之，扃置一室，而少與之食。翌日，入室視之，公殊無所苦。復閉其窗檻，以煙從外薰之一日夜，意必悶倒矣。啟戶覘之，則伏於地，蹴之起，陽陽如平常。盜之妻曰：「我相此子非凡品，困之實所不忍，且其福命甚大，即欲死之，亦勢有所不能，不如竟舍之去，而以我幼子轉托之。自古綠林無不敗之局，我既與彼同姓，將來或藉以延一線血食，亦未可知。」盜魁以為然。明日，遂召封翁，交還其子，並鄭重付其幼子，使撫養之，刻日即統眾盜他去。後盜果被獲，覆其族，而其幼子附封翁，遂世其家焉。現在李姓族譜中，別有一支，附於宗圖之後者，即幼子所傳也。嗚呼！盜能相人，而其妻更能保族，所謂盜亦有道也。然非公之福命，何以臻此哉？
又文貞公之墓，在安溪某鄉。康熙間有道士李姓者，利其風水，道士之女，方病瘵將危，道士告之曰：「汝為我所生，而此病已萬無生理，今欲取汝身一物，以利吾門可乎？」女愕然曰：「惟父所命。」道士曰：「我欲分李氏風水，謀之久矣，必得親生兒女之骨肉埋之，方能有應。但已死者不甚靈，現活者不忍殺，惟汝將死未死之人，正合我用耳。」女未及答，道士遽以刀劃取其指骨，置之羊角中，私埋於文貞公之墓前。自後，李氏門中死一科甲，則道士族中增一科甲；李氏田中減收若干斛，則道士田中增收若干斛。李之族人有覺者，亦不解其故。值清明節村中迎張大帝，為賽神會，彩旗導從甚盛，行至文貞公墓前，神像忽止，數十人舁之不能動，中—男子大呼曰：「速歸廟！速歸廟！」眾不得已，從之。至廟，男子據上坐云：「我即大帝神也，李公墓中有妖，須往擒治之。」命其徒某執鍬、某執鋤、某執繩索，部署已定，又大呼曰：「速至李公墓。」眾如其言。神像疾趨如風，至墓，令執鍬鋤者搜墓前後，久之得一羊角，金色，中有小赤蛇，昂首欲飛，其角旁有字，則道人合族姓名也。乃令持繩索者，往縛道士。時公家族眾亦至，鳴之官，訊得其情，置道士於法。李氏從此復盛，而奉張大帝甚虔。
勒襄勤相國保，督四川時，待僚屬以禮，即不歉意者，亦未嘗不飲人以和也。嘗告人曰：「我始由筆帖式官成都府通判，不得上官歡，時遭嗬譴。同官承風旨置之不齒，每衙參時，無與立談者。抑鬱殊甚，又以貧故不能投效去，含忍而已。會聞新任總督某來，十年前故交也，心竊喜，而不敢告人。總督將至，身先郊迎，辭不見，慍矣。抵城外上謁，又不見，更慍甚。乃隨至行轅，大小各官紛紛晉謁，皆荷延接，而我獨不得見。手版未下，又不敢逕去。天氣甚暑，衣冠鵲侍，汗流浹背，中心忿恨欲死。正躊躇間，忽聞傳呼，請勒三爺。不稱其官而稱行輩，具見舊時交誼。此一呼也，恍如羈囚忽聞恩赦，爰整衣冠，捧履歷，疾趨而入，則見總督科頭衩衣，立於簷下，指而笑罵曰：『汝太無恥，乃作此等形狀見余乎？』我稟請庭參，則掖之起曰：『不要汝磕狗頭。』回顧侍者，令代解衣冠，曰：『為勒三爺剝去狗皮。至後院乘涼飲酒去。』我於斯時，越聞罵越歡喜。比至院中，把酒話舊，則此身飄飄然若登仙境，較今日封侯拜相，無此樂也。時司道眾官猶未散，聞之俱驚。我飲至三鼓歸，首府縣官，尚伺我於署中，執手問總督意旨。從此遇衙參時，逢迎歡笑，有進而與右師言者，有就右師位而與右師言者矣，而勒三爺之為勒三爺如故也。官場炎涼之態，言之可歎。故余今日，待屬官有加禮以此，而不肯輕意折辱屬官，亦以此也。」
世多傳孫文定少年嘗報仇殺人，事跡未著，幾視公為朱家、郭解一流人矣。按陳兆侖所撰公神道碑銘，稱公伯兄楨淦，無故為人所戕，公父不勝忿，手刃其仇，吏持之亟。公未弱冠，奔走呼籲，一晝夜行三百里叩大府，自承代父罪，事竟得解。讀此知公之孝弟過人、知勇兼備，非貿然以血氣自雄者。
勵文恪公出身極奇。幼孤貧，傭工杜氏。杜本靜海大族，見文恪異常兒，遂令隨諸子讀，取名杜訥，為庠生。後因寫書，保舉懋勤殿供奉，同高澹人輩為上所賞。已議敘州同，改補中書，又改編修官，加尚書四世翰林。聞杜氏式微，文恪家待之最厚。余謂當時供奉中，如澹人者卒不能保有令名，而文恪貽庥四世，其操行敬凜，固有自來也。鄂文端公以舉人充侍衛，四十初度，有句云：「四十猶如此，百年待若何。」後年至七十，以大學士充翰林掌院學士，招諸老輩飲，乞聯句，限一「死」字。有某呈一聯云：「丹心已向軍前死，白髮猶從戰後生。」舉人充會試總裁者，惟文端一人。聞乾隆某科，上欲用阿文成公為總裁，文成免冠叩首奏云：「臣非進士出身，不與文衡，憲皇帝曾有旨，不敢自臣破例。」老臣遠見，意固在防其漸也。
徐文敬公潮，先世業漁。生公之日，江潮大上，一小舟為風漂沒，徐翁急救之，得無恙。僦舟者為鄰省孝廉，入都赴試者。翁延至家，致雞黍之敬。次日洗兒，請孝廉命名，以江潮之異，遂名曰「潮」。其後孝廉累不第，而文敬早達，至某科以編修分校。孝廉得售，適出其門。
沈歸愚尚書未達時，曾居木瀆鎮，自題門帖云：「漁艇到門春漲滿；書堂歸路晚山晴。」二語極肖鄉村清遠之景。後來居者，知為尚書手墨，即鐫諸門間。余少時過之，見老屋破扉，猶存字跡，因常口誦不忘，五十年來詢之瀆川人，無復知者，而余亦迷其處矣。近見王韞齋集中《香蓬雜詠》有一章云：「一區舊宅太蕭條，耆碩驚心百歲遙。我亦寓公來過此，吟魂黯黯鷺飛橋。」自註：沈歸愚尚書舊宅，在山塘鷺飛橋西。王君館木瀆久，訪之必確。雷甘溪浚曰：「歸愚尚書舊宅，在鷺飛橋西不數武，門有綽楔，世亂後僅存其石，尚可識也。」又郭頻伽《靈芬館詩話》，紀尚書館於木瀆，主人有紡婢，愛聽其夜吟聲。事當即在僦屋題門時也。
上海喬潤齋中丞，撫湖南時，德澤在人，口碑載道，逸事頗夥，靡有能詳述者。當其未遇時，鬼神嗬佑甚奇。中丞少苦貧，或午刻由塾歸，灶突無煙，慰父母曰：「師已食我。」仍返塾。弱冠遊邑庠，授徒不足自給，繼室張夫人，紡織以佐。遇秋試，輒不能往，丙辰歲，僅持錢八緡往，同伴恐為累，預約出闈先行。中丞於十六日晚始歸寓，時已不及，而囊底罄竭，一錢不名矣。中丞素擅歧黃術，乃張帖行診，應手輒效，凡至病家率聞鬼語曰：「喬大人來，謹避，謹避。」緣是歸資粗足。時近榜期，姑緩歸。榜發，同人皆落，惟中丞獲雋。尹文端公時制兩江，素稔中丞名，見與鹿鳴宴，驚異之，厚贈而歸。中丞躬自襆被，手持一傘，彳亍出水西門，薄暮冥冥，呼船搭之。忽見有峨峨官舫，停泊江干，旂旗燦列。舟子搖手禁勿聲，令中丞處舵尾，一艙暗黑，無燈燭，但聞風濤淘湧，聲勢激蕩，尋亦酣寢。質明，舟子呼曰：「起，起，至矣。」促登岸，惶遽中遺傘於艙，回顧官舫，渺然不見矣。自維舟子既不索值，千里金陵以一夕至，奇異方甚。後至邑廟，見神舟舵尾，遺傘在焉，乃恍然知神助，致敬盡禮而返。逾年成進士，仕至湖南巡撫。當其始也，被友所紿，方謂窮途無告，乃天卒相之，以醫得錢，以文得名，神復助之以歸，非公之德藝，有足以格乎天神者，曷由致此？彼小人慳吝之心，豈足以測君子哉！棄友而先行，亦友道之變也，其遭擯斥也，不亦宜乎。
中丞未遇時，貧無升斗蓄，而嗜酒落拓，不事生產。夫人某氏有賢德，以紡織給公，每食必留以待，不敢自飽，時或斷炊，則置火酒一杯於几。公歸見酒，便會意，飲訖，即大步去，以為常。公每深夜未歸，夫人登樓望，遙見紅燈二盞，照一人冉冉來，漸近數十步外，則燈杳而公至矣。夫人知公必貴，心竊喜，常準此以候門。一夕，燈未見而公已叩戶，夫人大疑，問公日間作何事，公曰：「不過賭錢吃酒耳。」夫人曰：「非此之謂。意君所為，或有傷於陰騭者？」公曰：「是無他，惟為相識某，代寫一轉婚書。既非我所說合，且其事既成，不書亦嫁，故代書之，想無害也。」夫人曰：「咄！既云不書亦嫁，書將安用？此事攸關名節，斷不可為，其速往毀，遲恐不及。」公如聞棒喝，言下頓悟，即馳往，託言書尚有誤當改，其人出書，公急毀而納諸口，曰：「我不作此也。」遂返。及抵家，而夫人已笑候門左矣。未幾，時當大比，夫人曰：「日往月來，老將至矣，凍餒豈長久計耶？值今槐花復黃，曷不藉以自奮。」公曰：「我亦思之，奈貧竟至此，只求百文，尚難度日，何來多金作考費？」夫人曰：「同袍中或有能挈帶者，試謀之。倘少有所需，妾當罄所有以助。」公因遍探交好，則已俱就道。繼至窗友顧某處，知少一僕，因未啟行，公曰：「弟亦欲往，奈無盤費。君等欲覓僕從，弟願稍貼舟金，為之執鞭，君能帶弟一行乎？」顧曰：「是何言！君本鴻才遠器，眾所敬服，豈敢屈為隸人。」公曰：「此弟自願，諸君能周旋，弟已感甚，縱不賤視，弟亦何敢少怠耶？」顧曰：「如君言，同人諒無不允。某日，兄蚤至東門碼頭，喚某船戶可也。」是日顧即言之同伴，眾皆駭曰：「某嗜酒好賭，妻孥尚不顧，肯為人服役耶？且彼雖貧，亦士流也，帶挈既無此力，若以隸役之，反難免眾議，此事萬不可。如必與俱，擬各他就。」顧曰：「奈已許何？」一友曰：「另伴亦難，君既約彼，某日我等可先期動身，彼無資本，未與其事，亦難深罪我等也。」眾然其議。至期，公因被出，遍覓顧舟不得。徘徊間，又遇試友下船，公趨問，始知顧與眾人已於某日動身，將出關矣。公聞，爽然若失，自歎為貧所困，致人厭棄至此，不如投水以死。繼又念囊中尚有錢二緡，係細君物，不知費幾許心血，乃始穿就，當覓相識寄回，方不負。遂離岸行，不數步，聞有相喚者，乃舊識某，近開糧食店於浦灘者，曰：「先生赴試動身耶？時尚蚤，盍少坐。」時公欲以被銀相寄，遂入店。某奉茶而前曰：「今科先生必高中，當預備賀儀，奉擾喜酒。稍頃，即送先生下船，不知船泊何處？」公聞某語，不禁淚落，無一言。某更駭問，公因述前事，某曰：「先生有志赴考，豈以此阻？奈我力綿，未能獨助，姑在此一飯，我當商之同輩，倘得集資贈先生，亦不枉與市井人屈交耳。但不知費應幾何？」公曰：「十貫足矣。」飯畢，某即出，公獨坐以待。少頃，某偕短衣草履者五六人歸，指公曰：「此即赴考某先生也。」眾揖公，懷中各出銀錢置桌曰：「請收會錢。」公問故，某曰：「此皆同業，適為公合一會耳。」公感謝，某曰：「今日不及起行，我作東道主，沽酒餞先生，兼請諸君。」是晚各歡飲盡醉散。時已二鼓，眾曰：「夜深矣，我等宜送先生歸。」遂同進南關，及過倉前水關橋，前行者忽止，公問故，眾曰：「有巨人跨立橋上，不得過。」公乘醉趨上橋，迫視之，其人高與城齊，仰望面目，黑暗中模糊不可辨，跨立橋中，不言不動。公以手拍其腿曰：「汝亦太自便矣，不顧人行走耶？速讓。」其人縮左足，側立讓公。公方與四人過，則又跨立如故，三人後至，皆自跨下出焉。未幾，三人者俱死，始知所遇乃凶神，以公福大，故讓之耳。明日，公就道，是科即以高魁獲售，明年連捷成進士，由縣令歷任顯要，有政聲。
富陽董邦達少時，以優貢生留滯京師，寓武林會館。資盡，館人迫之，徙於逆旅，質衣裝以給。無何裝盡，逆旅主人又逐之。窘無所之，有劉媼者，奇其貌，謂必不長貧賤，館之家，屬勤業以待再試。董日夜淬厲，期得第自振，且酬媼德。榜發，仍落第，恚甚，謀自盡，蹀躞街市，未有所也。倚一高門癡立，俄有人啟門，嗬問誰某，董告以下第生，其人大喜，邀入款語，出紅箋倩書謝柬，署名則侍郎某也。既而留食，互述生平，知為侍郎司閽僕，以薦初至，適書謝柬，大為主人稱賞，因請留董代筆，薄奉旅資。董方失路，欣然諾之。自是一切書牘，皆董擬草，往往當意，侍郎益信任僕。居頃之，侍郎有密事，召僕至內室擬稿，僕惶窘良久，不能成一字，侍郎窮詰，乃以實告。侍郎大駭，急延董至廳，具衣冠見之，且謝曰：「使高才久辱奴輩，某之罪也。」因請為記室，相得甚歡。侍郎家有婢，敏慧得夫人意，夫人慾嫁之，婢不可，強之，則曰：「身賤終隨輿隸，必欲如董先生者乃事之。又安可得，故寧不嫁耳。」夫人以告侍郎，侍郎哂曰：「癡婢，董先生神志不凡，行且騰上，肯妻婢耶？」會中秋，侍郎與董飲月下，酒酣，從容述婢言，且願納為妾，董慨然曰：「某落魄京師，盡京師不加一睞，公獨厚愛之，彼女子亦有心，何敢言妾？正位可也。」侍郎終以為疑，謀諸夫人，女婢而婿董焉。逾年，董舉鄉試，成進士，後官吏部侍郎，生子為富川相國。相國登庸時，太夫人猶在。
董大宗伯邦達，少綦貧。父某，亦諸生，性迂介，工篆隸，作室扁及楹聯，剝灰堆鈿皆精。時張茹英員外，方修西溪山莊，招往奏技，僕輩憎之，背呼董漆匠。與餘外祖暨黃君松石獨相得。雍正癸卯，得天司寇以侍講副八閩試，董君與二人商曰：「餘子幸充拔萃，將應朝考，無以行，侍講肯挈之乎？」得天至，即言之，一見大賞識曰：「三山一榜中，無此材也。」未幾將北上，得天謂外祖曰：「董君寒士，昨以二十金襄車價，亟持還之。北土苦寒，視其衣甚涼薄，即以備禦冬可也。」翌日來謝，則涼薄依然，詰之，曰：「家本無資，此二十金亦貸之戚友者。寒士宜寒骨，頗耐霜雪，不願以子故，增父累也。」司寇聞，即以己衣兩襲贈之，同寓皆贐以表裏，得衣盈篋。至都朝考入選，以戶部小京官用。又三年，聯捷選庶常。其父就養入都，附糧艘行至天津，暴疾遽歿。東山倉卒徒跣三百里，扶櫬歸，至台莊阻淺，頗為旗丁白眼，議遷柩古廟中，孑身先歸，另籌雇舟來迓。方相度間，忽遇楓溪人程香篁，亦以守插散步，大呼曰：「董孚臣，何事至此？聞君驟貴，乃憔悴如許？」董即稽顙月河傍，備告近狀，程曰：「吾方入都坐監，挾二百金，計此間去八十金可達。今君有急，即以百二十為賻，且助之料理。」乃別。服闋起，復遍告同人，為香篁說項，雖麥舟之誼不啻也。又數年，香篁竟以東山本房中式，司寇謔之，謂以孝作廉，以秦關賤售矣。後司寇身後，以親家蔣中丞籍沒，其獄中寄婦詩卷存女處，卷中「不日不月」句，純廟疑其怨望，入官方沉吟，惟中官鄭侍、鄭素在內庭，掌載籍，急檢《毛詩》進曰：「句似出此。」上取閱，乃釋然。時余考九香府君，寓伯庚農部所，聞信，舉室恇懹，考君令閉前後門，勿許一人出，惟檢得天著作，稍似嫌忌者即焚之，言毋貽害他人，即最上妙品不敢惜。過午，忽傳董宗伯來，農部曰：「吾生矣。」倉皇間出接見，傳述上恩旨，令往西苑硼頭，復荷不必革職之諭。農部呈請先臣手澤頗夥，且饒藏書古繪，求賞貢十年，諭之，於是帳顏袖幅，一梅數竹，皆以充貢，而得天司寇之真跡盡矣。苦後人不振，孫鑒接駕蘇州，高宗召人行在，命題特試，謄寫甚劣，諭令習字三年再試，歸後字仍不習，試亦不再也。而宗伯子蔗林相國，猶承父志。眷眷恩門，數十年通好勿替。余幼年猶見宗伯贈外祖一小立幅，煙雲繚繞有逸氣，真能披一品衣、抱九仙骨者，張宗蒼瞠乎後矣。
伊莘農相國言：「人生枯菀升沉，或由福而禍，或由禍而福，皆有定數，殊難逆料。不見予年五十，猶於滇省節署堂皇西偏，枯坐胡床，仰屋默數木椽方磚時耶？」客請其說，曰：「初余銓除雲南通判，因公罣吏，議去官，窮滯不得回旗。欲謁撫軍，求諭寅寀，湊贐資斧，司閽者以絓誤廢員，斥不與通。懇告再三，始頷之，令少待。但見大小吏分隊晉謁白事，司閽者次第傳命，司道也入，司道也出；府廳也入，府廳也出；州縣也入，州縣也出；佐貳也入，佐貳也出；武弁也入，武弁也出。意以為當及己也。時日瀕晡，忽聞司閽者大聲言曰：『撫軍今日接見屬吏，一一處分公事，為時久，甚矣憊，閑人毋得幹嬲，爾且退，期以詰朝相見。』無已，且徒步歸。凡往返三日，皆如之。惟日於節署堂皇西偏支胡床屏息枯坐。一無所事，始仰屋默數堂皇，自西訖東，木椽若干。繼默數椽上承塵方磚若干，目諦心識，順算逆復，周而復始，藉攻沉悶。既，撫軍但語郡守為道地，僅共斂白金百兩為贐，而撫軍固終未之得見也。滇省去京師萬里，途長資短，可奈何？計惟暫置妻孥，孑身入都，向親友稱貸，再事區畫。不謂都中親友，見予免官歸，相率避道，無一存問。故事，旗員因公去官，例許請覲，有舊胥謂予曰：『君困若此，蓋援例請覲，倘沐曠典，未可知。』如言，搜腰纏，僅存所贐金三十兩，罄付作孤注，得具文上請。時朝廷方廑念滇中苗疆事宜，以予從滇來，特召見。垂問苗情，予謹據實條陳，奏對稱旨，上意嘉悅，敕以原官仍回滇視事。親友聞予復官，漸有來慶賀者。乃陛辭遄發，旋奉命超擢郡守，親友來者愈眾，不惟慶賀，有推薦紀綱者矣，有饋餉食物者矣，且有不向稱貸而殷殷嘉惠程幣、惟恐拒而不受者矣。予迫於朝命，不敢濡滯，甫出都門，便奉詔簡授監司，並諭兼程馳驛赴任。既抵滇省，妻孥相見，彼此慰藉，恍疑夢中。即日遵典禮，參謁撫軍，前司閽者見余至，亟趨前罄折起居，言笑和悅，不似前氣象愁慘比。將命入，撫軍即傳命曰：『請。』相見之下，吉詞相慶，備極謙寵，見余著監司冠服，訝，曰： 『君尚不知耶？昨已奉詔，特命君陳臬滇中，君尚不知而猶著此耶？』命左右速為具按察冠服，就於節署更易。兩年之間，由滇臬薦轉布政，坐遷巡撫。受命之日，恭詣節署堂皇，焚香設案，望闕九拜謝恩。接納印綬畢，忽仰見堂皇西偏，屋椽方磚，歷歷在目，憶昔支胡床枯坐其下，三日往返，欲求一望見撫軍顏色而不可得，其時犬馬齒已迫曰艾，固不料當日求見不得之撫軍，甫兩易寒暑，竟儼然及身起而代之也。予方木立神溯，冥追默憶，忽予閽人來報，凡滇省大小屬吏，咸臨宇下，待命謁賀。予次第接見，猶是司道也入，司道也出；府廳也入，府廳也出；州縣也入，州縣也出；佐貳也入，佐貳也出；武弁也入，武弁也出。彼一時也，此一時也，撫今追昔，惶愧惶愧。予接見各吏既畢，乃進司閽者而戒之曰：『爾曹識之，自今以往，但有來謁者，必將命。爾曹務接以和悅，切勿以愁慘之氣象相加，慎毋令堂皇西偏，再有人枯坐胡床，求見不得，徒勞其仰屋默數木椽若干、方磚若干也。』」相國名伊里布，沈陽人，罷相後嘗為人言之。
雍正丁未會試，陳旉南公，與仁和沈椒園先生共坐一車，每日恆見一少年步隨車後，異而問之，自言：「桐城方氏子，將省親塞外，乏資，故徒步耳。」二公憐其孝，援令登車，而車狹不能容，於是共議每人日輪替行三十里，俾得省六十里之勞。到京別去，不復相聞問矣。後二十餘年，旉南公以雲南守赴都，椒園先生時陳臬山左，亦入覲，途中忽有直隸總督差官來迓，固邀至節署相見，則總督即方氏子。歡然握手，張筵樂，飲十日，稱為車笠之交，一時傳為美談。茲見武曹先生所記《方敏恪公軼事》有相類者，用附錄之，曰：
吾鄉喬堅木丈，嘗歸自京師，返道過保定。時直隸總督為方敏恪公，喬方出也，公留署累日。一夕酒半，喬自陳屢赴公車，佗傺不得志。公曰：「甥得毋有饑不食耶？」喬作而對曰：「未也。」得毋有寒無衣耶？」喬作而對曰：「未也。」公笑曰：「嘻，是奚足怖。吾方窮時，將遊京師，至寶應資罄。歲將暮，寒風栗烈，敝縕袍僅行線存，中無裏衣，束帶長尺餘，兩端以貫續之，納履則足之前後皆見。將詣汝母，丐數金北上。甫抵門，僕者衣冠甚都，列坐於門之兩楹，余逡巡欲入，僕詰曰：『客奚為者？』余曰：『將探吾戚。』僕笑曰：『是安得有若戚？得毋為行竊計耶？』余自顧窶人子，欲言之，恐礙汝母，遲回久之，終弗入。乃信步折而東，又屈曲西行里許，至盧家巷。巷門為南北通衢，有屠，門市者如今。屠每割，必倩對宇列肆者書，數往來甚煩，列肆者每厭苦之。余倚柱而笑，屠顧見曰：『客何為者？作字比不得切肉也。』余拱手曰：『非敢然也。見長者行甚苦，小子略識字，幸不棄，可代勞耳。』屠喜曰：『客乃能書。』即借肆中紙筆，置几旁，屠者手切肉，權輕重，朗口誦數，余奮筆疾書。食頃，已更數十紙，屠笑曰：『客之書，更速於我之切也。』會日暮，屠者荷余肉行，顧余曰：『吾知客未飯，盍從我於家。』余隨之數百步，門臨河畔，茅屋三間，一女應門，可十八九許，屠呼老嫗出曰：『吾幸延客，速作飯。』叩其姓，胡也。亦返問余，歎曰：『是縉紳宦家子也。』坐余以堂。少選，提一壺酒，命女溫之，燭至，命嫗、女俱坐，曰：『客幸不見外，我老無子，迫歲甚忙，又無夥伴，客能留卒歲，當必有以將意。』余曰：『某窮途，長者見收，幸甚。』屠大喜，酒至，輒取盎中鹽菜為副，切肉置大盤，是時余已餓竟日，酣飲快意，視今日之節制畿輔，其樂十倍。飯罷，庋門扇為床，布草薦，取布被覆焉。天將明，呼余起，日記數以為常。除夕，為置酒肴羹肉，共食如初。元日，余攬衣起，則非復故衣，一藍布袍，新布絮襖，近身裏衣絮褲，內外補綴完整，布襪履各一。余驚起拜謝，屠笑曰：『客此去當作官人，區區者奚足言？』開歲五日，余欲去，屠曰：『此間燈事甚鬧，幸更延十數日。』余心德之，不能卻也。望後，乃辭以行，屠者曰：『固知客不能留也。』又置酒肴為餞。翌日，贈錢四千、模被囊一，將所覆被並錢納焉，送至河干，余拜，屠亦拜。附船至山東，囊中余錢數百，有故交自北來，身無一錢，分半與之。遭遇聖恩，以有今日，皆胡長者賜也。及為直隸布政司時，遣一介以千金報德，且戒曰：『若肯來，即備輿馬，迎至署中。』至則門巷蕭條，胡夫妻身歿已久，女適誰氏子，亦不知所終。」言至此，公泣數行下，座客為之改容。喬恍然如有所失焉。
陶製軍澍未第時，家極貧，課徒自給。而公性頗豪，嗜飲善博，雖家無擔石儲，不顧也。後值歲暮，其婦崔泣謂公曰：「貧迫至此，妾實不能同為餓殍。為君計，鬻妾亦可度歲。不然，願賜絕婚書，俾妾另謀生活。」公笑曰：「卿識何淺？我未交大運耳。日者謂我命當至一品，姑俟之，勿愁富貴也。」婦曰：』君有此大福，自有與君同享者，妾不敢作此想，請與君辭，聽君好消息耳。」公不得已，書離婚書與之。會同里一餅師，將謀娶婦，婦得書忻然，嫁之而去，公由是更無聊。初，郭外火神廟有道士，素善公，公暇日常宿於廟。道土性嗜弈，其技絕劣，然好勝。有從旁教客者，銜次骨，或豫以酒食啗客，令客歡，且諭意焉，知其癖者每與弈必讓，令勝己乃已。公自與訂交，恆終歲弈無一勝，故道士尤心傾焉。至是，遂襆被來止廟中，為道士書疏章，有所得以供飲博輒盡，人皆呼為「陶阿二」，衣冠咸屏不與交矣。
山陰碣石村有呂某者，精星相、卜筮、禽遁諸術，求之者戶屨常滿，於是積貲至巨萬，然好施，故人以員外呼之。後於富陽設靛青行，置秤平準，不欺客，故賈富者必就與市，而富為徽、閩、浙交會之地，眾賈輻湊，凡酒食之館，江山船恆集於江岸。呂間或與客偕遊，則呼呂三爺者載道，姊妹行有落拓者，乞呂一顧，聲價頓起，夜則呼盧徹旦。客有負者，呂必為調濟。而呂博有異術，每博輒勝，所得金常置床頭，客或取用之亦不問，間問之，則笑曰：「銀子本活物，想幻化矣。」其大度皆類此。
戴癡者，呂翁之值行也。性至孝，以不得養父母故不娶，每飯必先以一豆祭其先，乃食。好拳勇，豪俠而勤儉，故所得俸常貯主人處，惟見人之急則手麾千金不惜，人往往以癡目之。亦善飲，每以無飲友為恨。一日，晚飲於市，見公袒衣而沽飲，飲頗豪，呼而問為誰，公答姓陶，曰：「市中有陶阿二者，非子乎？視子貌狀，似非碌碌者，子飲可幾何？」公曰：「矛好飲，終未有能醉我者。汝豈能為查太史者乎？何勞絮問。」戴喜甚曰：「我將與子較量。」遂沽濁醪三甕，曳與對飲，兩甕既罄，公微醺，而戴已玉山頹倒矣，公起去。次日，戴醒而憶之，復覓陶公，飲極歡。自是遂與公為酒友。
富有業賣漿者竇翁，止一女，極陋，青瘢滿面，廣顙而豁齒，日者嘗謂當受一品封，翁疑其戲己也。顧女齒加長，問字者婿輒病故，故三十猶未嫁也。至是忽夢黑猿撲於身，驚悟以告翁，翁曰：「得毋有申屬者，問字於汝乎？」翌日，戴癡來沽漿，見女，問亦曾相婿否，翁答尚未，且曰：「吾賤而女陋，更誰婿？」戴力以斧柯自任，因言公。翁曰：「是非陶阿二乎？溺賭而濫飲，異日令吾女吸風度日乎？」戴曰：「嘻，只恐汝女無此福。不然，如陶秀才而長貧賤，當抉吾兩目。」翁問其年，曰：「屬猴。」翁憶女夢，稍心動，謂戴曰：「明日可偕與來。」旦日，邀公詣翁，一見許訂婚，公辭以身棲於廟，囊無半文，焉能娶婦，乃與翁謀贅諸其家。女能紡織，不致相累。公曰：「即目前亦需少有所備，妙手空空，奈何？」戴又從旁慫恿，力任其費，詣呂翁，索銀三十兩。呂問所為，語之故，呂詫曰：「秀才也，子何自識之？」戴言此人非終人下者，故與昵。呂欲相之，使戴招公去，一見，驚曰：「此天下貴人也。但早年寥落耳，自後交印堂運大佳，惟木形人不及享髦期，然已足矣。」回顧戴曰：「此事我當相助。」立贈公五十金，謂公曰：「婚後願與新夫人一光顧也。」公許諾，且言此恩必有以報。翁曰：「區區者本無足掛齒。但有所託者，僕已有四孫，次孫命犯官刑，他日當出於台下，倘蒙記憶，尚幸垂憐。」即呼其孫出叩，公心識之，受命歸。婚三日，挈夫人詣呂，呂亦許為一品夫人，歡宴終日而返。自是伉儷相得，機杼之聲每與書聲相間也。公學亦大進，次年舉於鄉。入都，以教習授知縣，分選湖北，有能吏名。未及十年，至方面。其後巡撫江南，值歲饑，公為請於朝，賑蠲並舉，活數十萬人，吳人皆屍祝之。繼以清理鹽政，受上知，眷注頗深，而公已卒於兩江總督任所。是時竇翁亦已物故。公臨卒，屬子孫世世奉祠翁云。
方公之巡撫江蘇也，呂翁孫以索舊逋至蘇，毆人傷重死。方訟繫，公即為贖罪釋歸，贈以千金。其捕鹽梟王乙也，諸官吏咸惴惴，恐激變，公密敕武弁，率兵往，擒獲梟示。時棋道士適在撫署，笑曰：「不意陶二有此辣手。」公不為忤也。先是有粵僧遊於紹，善相術，嘗相戴癡年過四十，當以武職顯，得三品封，戴笑曰：「天下豈有為人值行而受封誥者乎？」及公貴，為援例捐守備。湖廣趙金龍之變，公薦戴從征。凱旋，以軍功超授副鎮。數年，予告回籍，騶從煊赫，崔氏方曳杖乞食道左。詢旁人，盡悉戴發跡所自，臥轍乞憐，戴詰其由來，叱之去。婦蹄號泣，夜自縊死，其所嫁餅師，蓋久以寒餓死矣。
劉文定公綸，武進人，少時家貧窶，曾至絕食。嘗以竹煙筒乞煙草於鄰家，鄰人誚曰：「煙草消食，勿多吸也。」公笑受之。後受知尹文端公，首薦博學宏詞。張文和公喜其文穎銳，既讀其詩，至「可能相對語關關」句，曰：「真奇才也。」因擢第一，後致位宰相。本朝漢閣臣，不以科目進者，惟公一人而已。
翁文端公年二十四時，猶一貧諸生也，其《祀灶詩》有云：「微祿但能邀主簿，濁醪何惜請比鄰。」士當困厄無聊，易作短氣語。當公為此詩，豈自料兩朝宰相、再世帝師、三子公卿、四世翰苑，功名福澤為清代稀有人物哉！
陳恪勤鵬年，字滄州，以康熙辛未進士，知衢州府西安縣。有善政，大學士張鵬翮薦之，移知山陽，遷知海州，再遷知江寧府。清聖祖南巡，總督阿山借供張名，欲加稅，公不可，乃以他事中之，落職按驗。聖祖赦之，命入武英殿修書，起知蘇州府。公廉幹有才，民愛之，如水趨壑。每褫職按問，老幼罷市聚哭，持糒醪相遺。滿洲駐防兵，亦率男婦蹋門入，牽袍嗅靴，求見陳青天狀貌。聞赦詔下，焚香跪北呼萬歲者，其聲殷天。繫江寧獄，或絕其食，獄卒憐之，私哺以餅，為守者李丞偵知，怒杖卒四十，日通一勺水入。獄者久之，公自分命絕矣，忽聞外有貴人騶唱聲甚高，曰：「獄官來！我浙江巡撫趙申喬也。入覲時，皇上命我語江南督撫，『還我活陳鵬年。』不知汝等可知否？」言畢去，不與公交一語。未十年，公總督南河，李為邳睢同知，大懼，來謁公。公無言，李心稍安，疑公忘之矣。居亡何，黃河南岸崩，芻茭翔貴，治者竹楗石菑，需金萬。公張飲召河官十餘人入，酒行，歎曰：「鵬年餓江寧獄幾死，不意有今日。」自賀一觥，且飲且目李，目閃閃如電，鬢髯翕張，李色變，客亦瞠視，不知所以。公笑曰：「諸君不賀我乎？盍盡一觥。」合席諾聲如雷，不能者強畢之。俄奴捧饕餐樽出，磁而鶬金者也，狀獰惡，公起手斟之，遍示客曰：「滿乎？」曰：「滿矣。」持行至李所，曰： 「某年月日，為一餅故，杖獄卒，欲餓我死者非他人，即足下也。今河岸崩，百萬生靈所關，不比老陳性命不值一錢也。罰汝飲，即往辦治，放一勺水入民田者，請敕書斬汝，亦使群公知鵬年非報私仇者。」李長跪，色若死灰，持樽，樽墮地碎，兩手自縛，叩頭數百，滿席客咄嗟回首，無一人忍睇其面者。李出，傾家治河，河平。來驗工官，纓帽小車，所杖江寧獄卒也。既，李竟慚恨死。公於故人子弟，孤寒後進，汲引如不及，賓從歡飲，而公目覽手答，沛然有餘。每用人，則其家之一絲一縷，必為資送，稱善廣坐，訓過密室，人銜感次骨。入獄逌然，自憶未了事，曰：「杜荼村未葬，某僧求書未與。」布衣王安節觖為面別，從容料量承銷而行。在蘇，舁鬱林石於郡學，遊焦山，遣人泅水取《瘞鶴銘》，為亭護之。其標奇如此。所著詩文若干卷。其被逮入京也，除夕市米潞河，主人問客何來，曰：「陳太守。」曰：「是湘潭陳公耶？」曰：「然。」主人曰：「是廉吏，安用錢為。」反其直，問住某所。次日戶外車聲轔轔，饋米十石，書一函，稱：「天子必再用公，公宜以一節終始，毋失天下望。」紙尾不著名姓，問擔夫，曰：「其人姓魏。」訪之則閉戶他出，竟不知何許人也。
閩中蔡殿撰以台，赤貧至孝，無以為養，將鬻妻。其夫人不忍拂，請行，抵富家，白其故，乞改執爨役。主人感動，遂如請。一日，召墨客入書齋，適遇夫人，相對泣。主人駭詰之，知客即蔡也，乃送還夫人。未幾，蔡聯捷會狀，屢典文衡，激厲寒畯，現身設法，初不以此事為諱。見童通副師《遇庭筆記》。按鬻妻養母，非遇大亂奇荒，萬難兩全之。會其事不足為訓，而出而教士不諱，其少歲之寒微，俾多士有以自壯，則可謂能舉其職者也。
常熟翁松禪，被放家居，每日作字十餘幅以消遣，顧親朋有持紙求書者，十不一應。時浙人朱某為常熟令，百計請托，求片楮而不可得，朱恚甚，而無如何也。戊戌政變，康、梁既敗，西後追念舊憾，謂康氏進身由於松禪之保薦，並有勝臣十倍之語，乃諭將松禪革職，永不敘用，交地方官嚴加管束。於是朱某日往翁氏之第，每往，必嚴詞詢察門僕，謂中堂起居動作，皆須察問，公事如此，不得不然。僕人以告，松禪忿極，乃每日作小簡，內書：翁某今日須往後院走動，請老父台核示；又云：翁某今日洗足，請老父台駕臨看管等語。翁意蓋欲藉此以窘之也。朱得簡大喜，以白綾裱成合錦條幅，懸於花廳。紳士有來謁見者，見之以告松禪。松禪大窘，命人往言，欲將原簡收回，朱謂此是中堂親筆，不易購得，若必欲收回，須以屏對十副為交易之品。松禪無可如何，乃書一屏一對以交換之。

茸城閥閱，以王氏為冠。王氏有二，郡人以里第分，呼曰東王、西王。西王於明時，已簪纓相繼；東王則於勝國，並無科第。科第自農山侍御始，武英總憲司農兄弟，皆侍御子也。侍御少孤，寄鞠於叔處，弱冠補諸生，寄於學宮數里外。有財翁姚姓，延之課子。暑月，黎明赴館，翁方登樓觀稼，隱約間有雙燈前導而來者，訝而跡之，稍近，則燈隱而塾師至。晚復覘焉，才越一阡，月影黃昏中復有雙燈前引矣。意其必貴，家有及笄女，遣人與其叔議婚，叔以貧辭，強而後可，遂贅焉。逾數年，翁歿，姻婭中頗有加白眼者，姚夫人謂侍御曰：「婿本贅也，翁亡何贅，盍歸乎。」侍御憮然曰：「我乃無家。」夫人曰：「未婚時豈露處耶？」曰：「寄齋夫舍。」曰：「何不即與齋夫商之，乃賃一廡棲焉？」未幾，遭鼎革，叔本鄉居，挈家來城，覓避亂所，議於僧寮暫托。公挈二子先往，司農方在妊，倉皇中胎震欲娩，適土寇又至，急避人家竹園中，倚竹坐地，朦朧見一白衣老嫗，為之扶掖，礪甲斷臍，裂裳作褓。料理甫畢，而侍御尋蹤已至，舉兒付之，乃告其叔，覓人舁產婦至寓，一家團聚。招呼老媼，則已不見。數月後，清朝定鼎。又逾年，歲丁亥，叔謂侍御曰：「頻年離亂，舉業已荒，不得不作揣摩計，明年可謝遣問字者。我雖貧，助汝脫粟十石，夫婦諸兒，尚可不餒。」夫人應曰：「甚荷，齏鹽膏火，婦以十指襄之，若來秋復落，亦無顏見叔矣。」初，侍御邂逅一僧，諦視曰：「君大貴人也，苦為發所壓，能從我遊，劉秉忠不足數也。」笑而置之。至是僧又來，笑且詫曰：「我言應矣。」更審度久之，曰：「君當一品，而又似不真，其故何也？」時瑁湖方八歲，捧茶出飲客，僧驚起曰：「是矣，此真一品，君乃封爵。」薛澱五歲，匍匐䦱門，曰：「此亦一品，稍遜乃兄。」橫雲在抱，亦攜以出，曰：「又一品也，位亞於兄，而貴乃先於兄。」後一一吻合。而所遇白衣老媼者，遍訪不得，惟於神龕旁供一栗主，即題曰：「白衣老媼之位」。至今司農諸裔，歲時享之不衰。
崑山三徐之太夫人，亭林先生女弟也，世稱其教子極嚴，課誦恆至夜午不輟。三徐既貴，每奉命握文柄，太夫人必以矢慎矢公甄擢寒畯為勖。太夫人未六十，立齋已登九列，持節秦中，所識拔多知名士；健庵以編修總裁北闈；果亭以編修典試浙江，亦無愧金篦玉尺，皆母教也。太夫人三子皆登鼎甲，一女歸長洲申菽旗旆，中江南省元。錦鞱象服，牙笏盈床，清初至今將三百年，閨闈中尚無與比肩者。
吳門蔣憲副公，改葬貞山，堪輿云：「大不利於長房。」公塚媳盛夫人，謂其子榮祿公之逵曰：「子姓至多，若僅不利於我，無妨也。」榮祿素孝，聞母命，即以言達於各房，為憲副公改葬焉。時盛夫人弟御史符升曰：「此一言已種陰德，堪輿之說且將不驗。論時日生克，當於丁年發長房。」後榮祿公子光祿少卿文瀾，舉康熙丁巳，禮部主政；文淳舉康熙丁卯。自此孫曾逢丁年成名者相接踵。乾隆丁酉，順天三世同榜，時少司馬元益，自江西學政任滿還朝，朝士賀之，公曰：「此吾高祖母一言種德之餘澤也。」
洪稚存太史亮吉，幼孤貧，母太夫人教之讀書。一日，太史從受《儀禮》至「夫者妻之天」，太夫人慟絕良久，呼曰：「吾何戴矣。」遂廢此句。太史貴後，繪機聲燈影圖，遍求名輩，詩筆表揚，同時巨人長德，咸有題詠，見之嘉、道詩文集中甚多。
陳文簡公，娶長洲宋文恪公女。康熙間，文簡由吏部侍郎巡撫廣西，賓客入賀，宋夫人獨愀然不悅者累日，曰：「一門群從，咸列清華，我夫子乃出為粗官，令我慚顏於娣姒矣。」見《鮚埼亭集·廣陵相國傷逝記》。蓋其時陳氏一門，宗伯清恪公、司空文和公、丙齋司寇、匏廬少宗伯皆官九列；而夫人之姊妹夫，太倉王相國、海寧顧侍郎、合肥李宮詹、長洲繆宮讚，亦同時以巍科清秩，比踵朝端，故夫人云然也。門閥姻婭之盛，簪組翩連，史書罕見。粗官數語，較謝道韞天壤王郎一段議論，尤矜貴已。
漁洋先生，司李揚州，文士輻輳，弦詩角酒無虛日，餘韻遺風，足為風塵吏增色。聞先生妻張夫人，實賢耦。閩人許必，以會試入京師，道出邗江，金盡告急，先生無以應，有憂色，夫人遂脫跳脫於腕。徐夜者，字東癡，隱居東皋鄭潢河上，貧且老，雖凍餓不以幹人。會大風雪，夫人出絮帛謂先生曰：「君得毋念徐先生寒乎？易以遺之。」其賢敏若是。
甘泉隱士黃文暘，雄文俠氣，交遍人寰。淑配趙氏，世稱淨因道人。食貧偕隱，以詩畫相唱和，或賭記書籍、策數、典故以為樂。隱士性好友，道人則鬻書畫、斥簪珥以助之，忍凍耐饑，賓客恆滿。吳梅村祭酒之孫，貧餓於竹西路，隱士割宅居之，其子女失母，道人撫之至成立。阮文達公夙善隱士，嘗薦往曲阜，為衍聖公師，迎道人偕之魯。公撫浙，復邀至西湖，開別館，居二老，每竹輿小舫，秋衫白髮，瀟灑於六橋三竺間，望之者以為神仙伉儷。
紮拉芬者，漢軍百文敏公之塚嗣也。墮地授官，成童取妻某氏，年齒相同，伉儷綦篤。文敏薨後，公子蔭襲，秩躋貳卿。十九歲甫生子，賀客闐閭，湯餅溢座。詰旦，公子忽起頮漱，具冠服，向北九拜畢，令左右請太夫人至，延諸上坐，自伏地稽顙曰：「昨夜先公命之矣，兒本上界星官，今既有子，合歸舊班，不得久戀人世。但兒不能奉母終天年，且以此呱呱者一塊肉，累老人教育，兒罪實甚。此子骨相，是富貴中人，異日定能代兒盡孝。凡此皆天意，母亦毋庸戚慟傷懷。」又起坐，遍諭家中人等：「善事太夫人，共撫孺子，好理家政，我去矣。」言訖瞑目含笑而逝。初，公子以妻新娩，戒家人勿遽以凶耗告。太夫人痛子愛婦，恐傷厥心，遂如戒，秘治喪事。及妻審公子，僉托入直為辭，三問三如之，乃不復問。兒既彌月，妻忽晨興，命婢具湯沐，濃妝結束，珠冠霞帔，向北九拜畢，令左右請太夫人至，延諸上坐，自伏地襝衽曰：「曩日公子命之矣，妾本上界女星，夙與公子有緣，今既有子，合與公子各歸舊班，不得久戀人世。但妾不能奉姑終天年，且以此呱呱者一塊肉，累老人教育，妾罪實甚。此子骨相，是富貴中人，異日定能代妾夫婦盡孝。凡此皆天意，姑亦毋庸戚慟傷懷。」又起坐，遍諭家中人等：「善事太夫人，共撫孺子，好理家政，我去矣。」言訖，瞑目含笑而逝。
雍、乾朝士，主張陸學者二人，一臨川侍郎、一萬昌萬學士承蒼也。學士有賢母李氏，方孕時，每默祝於影堂曰：「不願生兒為高官，惟願負荷先世之學統。」以萬氏先祖，如明刑部侍郎虞愷、光祿卿汝言，皆講學於陽明念庵之門，號為碩儒者也。學士少入塾，果喜讀宋人講學之書，論者謂得之胎教。
海寧陳相國，精舉業，兼善星學。嘗推己命，當位至臺輔，欲求女命之至貴者聘之，久而未得。弱冠舉鄉薦，公車北上，舟次松陵，值風雪大作，枯坐篷窗，旅懷殊寂。舟人言：「此處富室徐姓，有園亭，擅花木之勝，主人極好客，盍往遊乎？」公素性不羈，即書刺令通。徐詢知為新孝廉，衣冠肅客入。公述來意，徐笑頷之，即命僕至園中掃雪，陪客往遊。見奇石環立，臺榭幽深，有一亭，植梅數十株，冷蕊初花，清香撲鼻。須臾，熾炭於盆，芳餚羅列，主人酌巨觴勸客，款待良厚。談次，知公未婚，陰有擇婿意，而未便驟言。既又知其精子平，乃曰：「僕有二女，俱待字閨中，將來得嫁貴人否？乞為推算。」公諾之。歡飲至暮，沽醉回舟，推二女命，長者年十九，次十七，皆一品夫人也，大奇之，惟次女犯桃花百日，為美玉之玷。次早，復詣徐曰：「女公子命皆大貴，足耀門楣矣。」徐曰：「以君之才之美，取青紫如拾芥，如不以寒賤為嫌，願附姻好，長幼惟所擇。」公大喜，遂聘其長女，委禽而去。是年，公成進士，入翰苑，乞假歸娶，偕夫人入都供職。後數歲，徐次女猶未字，有群盜夜入其室，見女美，迭汙之，既掠其資財，並劫女去。徐夫婦悲戀欲死，訟於官，捕盜甚急。盜恐為女累，輾轉賈於揚州為女伶。適公與夫人南旋，過揚，當道宴公，陳菊部。女不解演劇，令侑觴，夫人自簾內觀之，怪其貌似妹，呼人密詢之，果是，相抱而泣。乃謀於公，詭言係其疏戚，為脫樂籍，載以俱歸，計遭難恰百日。後公為擇配，嫁某總戎公，官至大學士。總戎升提督，姊妹果並封一品夫人。
石琢堂殿撰為諸生時，家置一紙庫，名曰：「孽海」，凡淫詞豔曲、壞人心術與夫得罪名教之書，悉納其中而燒之。一日，閱《四朝聞見錄》，內有劾朱文公一疏，痛詆文公逆母欺君、竊權樹黨，並及閨閣中穢事，有小人所斷不為者，竟敢形諸奏牘，以汙蔑之。此編書者亦逆知後人之必不信也，且偽撰文公謝罪一表，以實其過。閱竟不勝髮指，拍案大呼，思欲盡購此書，以付諸火，而苦無資也。夫人蔣氏，時庵侍郎侄孫女，頗明大義，欣然出奩中金釧助之，遂遍搜坊肆，得三百四十七部，悉燼於孽海中。是年，登賢書，至庚戌歲，遂大魁天下，後官至山東按察使。
婢女代嫁，小說常載之，近乃實有其事。陶文毅公微時，家極貧，初聘同邑某氏女，歷歲餘矣。邑有富室吳姓，聞女姿色，謀奪為其子婦，以多金餌女父。父利吳富，竟為所動，迫公退婚。公不可，女之母亦不願，而其女惑於父說，已萌異念，私誓不適窮生。會有養婢請於母，願以身代，母許之，文毅亦坦然娶之，即後之膺一品夫人誥命者也。夫人右手背有疣凸起，藥之不愈，則少時操作，為磨石壓傷耳。某女既歸於吳，父子恃富奢蕩，又強占鄰姓田，率眾毆鬪，吳子中傷暴卒，女無出，翁亦憤鬱死。於是族中強黠者，恨吳吝刻、宗族無所沾惠，群欺某女寡弱，謂吳氏以私財飽外家，藉口侵吞其田產殆盡，至貧困無以自存。時文毅已貴顯，乞假回籍，鄰里嘖嘖言前事，公微聞之，質諸夫人，良信，太息久之，遂以夫人意，贈女五十金。女得之，愧悔欲死，日抱銀號泣，不忍用，卒為穿窬者竊去，忿而自縊，遇救未絕。公嗣是歲致周恤不倦云。寶應朱詠齋先生，由浙江學政任滿還朝，舟過吳門，文毅方官蘇撫，同官演劇觴朱，令演《雙官誥》，文毅淚承睫，不能忍，朱私語同官曰：「此我失檢，不知雲汀家，亦有碧蓮姊也。」
阮文達公繼娶夫人，乃孔子七十三代長孫女，為昭字輩衍聖公孫女、憲字輩衍聖公女。高宗巡幸闕里，夫人尚年幼，隨其祖母跪迓宮輿，蒙駐輿詢年齒且撫，手賜宮花一朵。後文達以詹事視學山東，遂委禽焉。比成婚杭州，儀禮輿服，隆於一時，以詩賀者，有「壓奩只用十三經」之句。夫人習書禮，能詩文，有《讀史雜文》數十篇、《唐宋舊經樓詩》六卷，世遂號經樓夫人。按文達督學時，畢秋帆宮保為東撫，謂阮封翁曰：「吾女可配衍聖公，公為媒；衍聖公之本生胞姊，可配公之子，吾為媒。」乃同締姻。二公表章經籍，篤古崇儒，至求淑相攸，必屬之東魯聖人之裔，誠不愧儒雅風流矣。
嘉慶中，董相國誥封翁，濯足於室，令婢除襪，因右足底一赤痣，有毫長數寸，以手盤繞之，婢笑於旁曰：「天下未嘗無對。」詰之，則婢之左足底，有毫痣亦如之，知為異相，納之，生相國，是為太夫人。江西戴相國衢亨，太夫人未笄時，循土風，凡結婚先以女子生年月日時八字，送於男家，置神龕，卜吉凶，三日返之，如是數十家，率不吉。龕內神主有無故自倒者，因皆不敢納采，末至戴，三日內皆有吉兆，奇之，遂娶焉。果出相國為名臣。
客有藏《隨園十三女弟子湖樓請業圖》者，後附一小幅，曰《後三女弟子圖》。前後凡二跋，其前跋云：「乾隆壬子三月，余寓西湖寶石山莊，一時吳會之弟子，各以詩來受業。旋屬尤、江二君，為寫圖布景，而余為誌其姓名於後，以當陶白真靈之圖。其在柳下姊妹偕行者，湖樓主人孫令宜臬使之二女雲鳳、雲鶴也；正坐撫琴者，乙卯經魁孫原湘之妻席佩蘭也；其旁側坐者，相國徐文穆公之女孫裕馨也；手摺蘭者，皖江巡撫汪又新之女纘祖也；執筆題芭蕉者，汪秋御明經之女申也；稚女倚其肩而立者，吳江李寧人臬使之外孫女嚴蕊珠也；憑几拈毫，若有所思者，松江廖明府之女雲錦也；把卷對坐者，太倉孝子金瑚之室張玉珍也；隅坐於几旁者，虞山屈宛仙也；倚竹而立者，蔣少司農戟門公之女孫心寶也；執團扇者，姓金名逸，字纖纖，吳下陳竹士秀才之妻也；持釣竿而山遮其身者，京江鮑雅堂郎中之妹，名之蕙，字芷香，張可齋詩人之室也。十三人外，侍老人側而攜其兒者，吾家侄婦戴蘭英也。兒名恩官。諸人各有詩，現付梓人。嘉慶元年二月花朝，隨園老人書，時年八十有一。」又一跋云：「乙卯春，余再到湖樓，重修詩會，不料徐、金二女都已仙去，為淒然者久之。幸問字者又來三人，前次畫圖，不能羼入，乃托老友崔君，為補小幅於後，皆就其家寫真而得。其手摺桃花者，劉霞裳秀才之室曹次卿也；其飄帶佩蘭而立者，句曲女史駱綺蘭也；披紅襜褕而若與之言者，福建方伯璵沙先生之季女錢林也，皆工吟詠，綺蘭有《聽秋軒詩集》行世，余為之序。清明前三日，袁枚再書。」
山陽汪文端公廷珍，年十二而孤，母程太夫人撫之成立。值歲凶，母子日一食，或終日不得食，太夫人終不肯使人知，曰：「吾非恥貧，恥言貧耳。言貧則疑有求於人，故不為也。」歲除無米，使僕索舊逋城外，抵暮歸，無所得，各飲茗一甌，嘗鹽菜數莖就臥。及公貴，風裁嚴竣，正色立朝，造次必於禮法，太夫人教也。
全椒吳山尊學士鼒，淵如先生妹婿也。淵如先生以乾隆丁未榜眼及第，山尊仍上計車，其夫人贈行詩曰：「小語臨歧記可真，回頭仍怕阿兄嗔。看花遲早尋常事，莫作蓬萊第二人。」山尊果以是科通籍，入翰林，雖大魁讓人，猶未滿紅閨期望。然微雲夫婿，柳絮才媛，豔句流傳，亦可謂倡隨佳話矣。
金壇於文襄公敏中，為協揆時，有翰林汪某，令其妻曹氏拜公小君為母。及會稽梁階平相國國治升戶部尚書，曹又拜之為父。初見時，以朝珠一串為贄，紀文達公嘲以詩云：「昔年相府拜乾娘，今日乾爹又姓梁。赫弈門庭新戶部，淒涼池館舊中堂。郎如有意應憐妾，妾豈無顏只為郎。百八牟尼親手掛，上襟猶帶粉花香。」有無名子易其後半首云：「郎如有貌何須妾，妾豈無顏只為郎。百八牟尼親手掛，回朝猶帶乳花香。」時遂稱曹為「乳花娘子。」
仁和方芷齋夫人芳佩，勤僖公汪芍坡中丞新之繼室也，工詩文，文有知人鑒。乃翁相攸時，攜文二首，一為吳頡雲修撰，其一則芍坡中丞也，展轉不能決，以示夫人。時吳方諸生，汪猶布衣也。夫人閱吳作，曰：「是當早發，然英華太露，誠恐不壽。」閱汪作，曰：「此大器也，然須晚成。」翁遂舍吳而議汪，後吳果大魁，官位不顯，且未享遐齡；汪則揚歷中外，階至一品。夫人生一子二女，富貴壽考，旋則孫階之蘭玉森森矣。夫人言論揮灑，旁若無人，晚年尤喜作擘窠大字，筆力出入襄陽，一洗脂粉氣象。嘉慶丁卯，山舟學士，重宴鹿鳴，賦詩四章，和者不下百餘人。夫人時年八十，和詩三章，評者以為諸人皆勿能及。夫人享年八十二歲，有《在璞堂稿》行世。夫人媳王氏，名德宜，松江人，亦工詩，侍夫人日，屢有唱和，夫人既歿，家政一委之姬妾，日則彈琴詠詩，焚香禮佛而已，著《語鳳巢詩稿》，記其《金陵詩》二句云：「啼鳥猶呼奈何帝，今人尚說莫愁湖。」跌宕之致，可以相見矣。
袁爽秋之夫人薛氏，學問宏深，博通經史，有「不櫛進士」之譽。爽秋學問，夫人攻錯之力居多，故爽秋有季常之懼，然實另有原因也。傳聞爽秋本姓某氏，為袁某乞養子，故冒其姓。幼時家貧，為人牧牛，常戲登桐廬塔頂，鄉愚野老謂其必發達，以該塔素名有鬼嬲人，爽秋登之無恙也。及十二三歲，某戚攜之北上，流落都門，薛慰農收養之，執雜役焉。後因某事對答數語，慰農大奇之，使伴諸子讀，遂妻以女。有謂爽秋實為養父挾之北上，適值薛慰農擇婿，爽秋預其選。蓋爾時慰農所注意者二人，一為楊廷甫，一為袁爽秋。薛慰農之夫人親相之，並閱二人文，謂楊廷甫必可點翰林，袁爽秋不過進士而已，且楊貌優於袁，欲婿楊；薛慰農則謂楊雖可入詞苑，終不過翰林而已，袁雖不能入詞苑，必有督撫之望，為一代名人，遂決婿袁雲。庚子之難，爽秋從容就義，實其夫人薛氏所主持也，可謂巾幗英雄矣。「不櫛進士」豈虛譽哉。

聖祖既廢理邸揆敘，王鴻緒輩恐其復立招禍，因造諸蜚語以聞。仁皇帝怒，欲置王於重典，眾莫敢諫。領侍衛內大臣婁公德納，仁皇近侍也，年已耄，善解人主意。時上自暢春園還宮，欲明頌詔旨，公先日燕見曰：「聞護軍統領某，得暴疾，肉盡消瘦，已骨立矣。」某公素以體胖著者。次早，上入宮，某統領佩刀侍神武門，豐偉如故。上詰公，公笑曰：「可知人言未可信也。體之豐瘠，乃現於外者，尚訛傳至此，何況暗昧事哉？」上首肯其言，立罷其詔云。
王文貞公崇簡，嘗建言帝王廟祀，宜及守成令主，因列商中宗以下七人；又言宋臣潘美、張浚宜罷祀，詔從之。公為禮部尚書，年六十三，以老乞休。年七十，依古人以每歲盡讀五經為夏課，嘗作《青箱堂記》云：「階前辟露臺，方丈餘，夏秋日暮，父子兄弟六七人，率坐臺上，或莊論詩書，或稱述祖德，旁及故舊家世之興衰，以為勸戒。」公家輦下，出身寒素，父子同時官九卿，享上壽，乞休於主恩方渥之時，視其子為宰相，倘徉林下者十有五年，而一生端謹，無可指摘，可謂極人爵之榮者也。
尹文端公總督兩江時，冬日招秦大士、蔣士銓、袁枚飲，曰：「座上皆同館名流，宜各賦詩紀勝。」蔣詩先成，首句云：「卓午人停問字車。」公笑曰：「此教官請客詩也。」秦懼，不肯落筆。袁亦知難而退，公不許，乃賦一律云：「小集平泉夜舉觴，春風座上不知霜。偶然元老開東閣，難得群仙共玉堂。」公大喜曰：「開口已包括全題矣。」
阿文成功業巍巍，富貴福壽，近世無比，高宗純皇帝賜其七十壽聯云：「耆筵錫慶高千叟，雲閣銘勳讚上臺。」八十壽聯云：「純嘏懋勳延帶礪，耆齡碩望重絲綸。」嘉慶元年九月，以疾乞假，其明年八月薨，年八十有一，圖像紫光閣者四次，兩子四孫俱登顯秩，真所謂出將入相，福壽全歸者也。文成身裁短小，弱不勝衣，並無龍威燕頷之相也，亦奇矣哉！
雍正時，滇南陳公時夏，官蘇州巡撫。有母在家，年逾八旬，欲陳請乞假。憲皇帝諭滇省督撫委員，同陳之弟乘驛護送到蘇，其起身日期遲早，聽伊母之便，並不必因乘驛定限，俾有年紀人去住如意，又賞給人參四封，為高年人藥餌之需。至抵蘇後，陳具折謝恩，上心忻慰，恩諭更為周至，並賜貂皮、寧綢、伽南、香珠、眼鏡、鼻煙壺、奶酥餅、果子乾等物，為添壽之意，又賞給巡撫封典，當時詫為殊恩異數云。
江西甘莊恪公汝來，以吏部主事，蒙憲皇帝特旨，擢廣西太平府知府，十二月二十七日請訓。是日，上賜九卿「福」字，隨同九卿傳進，以次賜畢，呼甘進案前，連書二「福」字，諭令帶賜粵西總、提督各一，又書一「福」字賜甘。甘奏云：「外吏小臣，何敢蒙賜宸翰。」上大笑曰：「怎麼說小臣，做官只論好歹，不問大小。爾若做得好，即日就是大臣了。」 因諄諄訓誨，並詢家世，賞貂皮、松花硯，又賞甘父母寧綢各一匹，並諭吏部選給四品誥封，給假回里省親。荷此隆恩，甘實不知所以報稱矣。
張文端公英，於雍正十一年入祀京師，並賜祭本籍，命撫臣徐文穆本行禮。相國文和公、少宗伯藥齋廷璐，皆乞假回里，舉行祀事，欽天監擇行期，內府制安車，沿途文武官護送，賜書籍五十二種，令織造用官舟載送其家，又賜冠帶、珍裘、文綺、豐貂、紫團、古玩、雜佩之屬。先期一日，上賜玉如意曰：「願爾往來，事事如意。」又令中使齎酒肴果餌至寓，酌金杯以餞之，又賜文端祠聯云：「風度猶存，典禮煥千秋俎豆；師模如在，忠忱垂弈葉箕裘。」
桐城張氏，父子繼相，兄弟多登九列者。文和長軍機時，其子侄宗族，及姻黨姚氏，占仕籍者至數十人，時為之語曰：「張、姚兩姓，占卻半部搢紳。」劉文正公統勳以聞，請量加裁抑，三年內停其升轉，高宗從之。文正與文和故交，此奏可謂愛人以德。
劉武進相公於義，性剛毅，受憲皇知。曾佩征西將軍印，屢破準夷，時人榮之。乾隆中，公年已七十餘歲，奏事養心殿，跽跪良久，立時誤踏衣袂仆倒。公體素胖壯，加以御座高聳，因之暴薨，上甚惜之。傅文忠公出告人曰：「劉相公今死得其所矣。」時人以為笑談。
洪稚存編修亮吉，陽湖人，中庚戌探花。性狂妄，嗜酒縱飲。善考訂，其著《乾隆中府廳圖志》，及《東晉疆域考》、《南北朝疆域考》，學問淵博。戊午大考翰林，公上《平邪教疏》，深中當時窾要，人爭誦之。朱文正公招之入都，欲薦於朝，先生乃於朱座首斥其崇信釋道，為邪教首領之語，朱正色曰：「吾為君之師輩，乃敢搪突若爾！」先生曰：「此正所以報師尊也。」又譏王韓城相公為剛愎自用，劉文清公為當場鮑老，一時入座，無不被其譏者。後裹裝欲歸，復上書於成王及朱石君、劉雲房二相公，多誹謗朝廷語。成王以其書上聞，上憫其書生迂魯，戍於伊犁。未逾年，即放歸田裡。以其書常置御座旁曰：「此座右良箴也。」上之寬大也若此。先生既放還，亦縱酒自娛，不數載，卒於家。其所著古文，多載清朝名臣嘉言善行，有裨於世教焉。
平定張石州穆，以優行貢成均。道光己亥，應順天鄉試，攜瓶酒入，監搜者嗬曰：「去酒！」石州輒飲盡，而揮棄其餘瀝。監者怒，命悉索之，破筆硯、毀衣被，無所得。石州捫腹曰：「是中便便經笥，若輩豈能搜耶？」監者益怒，乃摭筆囊中片紙，有字一行，謾曰：「此懷挾也。」送刑部讞，白其枉，然竟坐檳斥。石州淵博無涯涘，世以東京崔、蔡目之，微眚見黜，固由賦命之奇，然亦太使氣已。
趙太史秋谷，青州益都人也。乾隆戊午，北平黃昆圃先生，任山東布政，黃固素重秋谷者。會益都令某來謁，黃語之曰：「趙秋谷先生，君管內人也，其詩文甚富，盍請於先生，持其草以來，俾余得一寓目乎？」令歸，即遣一隸持牒往。趙故善罵，得牒益大怒，詬令俗吏，並及於黃。黃親為其門生陳見復述之。
汪容甫少狂放，肄業安定書院，每一山長至，輒挾經史肄難數事請質，或不能對，即大笑出，孫志祖、蔣士銓皆為所窘。時僑居揚州者，程晉芳、任大椿、顧九苞，皆以讀書該博負盛名。容甫眾中語人，揚州一府，通者三人，不通者三人。通者高郵王念孫、寶應劉台拱，與己是也；不通者即指程、任諸人。適有薦紳家居者，請容甫月旦，容甫大言曰：「君不在不通之列。」其人喜過望。容甫出，徐曰：「君再讀三十年書，可以望不通矣。」其詼諧皆類此。
晚清文人，龔定庵最負重望，所為文詩，皆廉悍偉麗，不立宗派，思想尤淵淵入微。生平治學頗博雜，惟近時坊刻《定庵文集》只六冊，其所自定之二十四卷本，已無地可尋。定庵生平，性不羈，善作滿洲語，嗜冶遊，晚歲學佛，平居無事時，非訪伎、即訪僧，遇達官貴人，輒加以白眼。生平不善書，以是不能入翰林。既成貢士，改官部曹，則大恨，乃作《干祿新書》，以刺執政。凡其女、其媳、其妾、其寵婢，悉令學館閣書。客有言及某翰林者，定庵必哂曰：「今日之翰林，猶足道耶？我家婦人，無一不可入翰林者，以其工書法也。」生平所得金，皆隨手盡，京師人以怪物目之，夷然不顧也。在京日，所歡甚多，與某貝子福晉誼最篤。舊例，凡滿、蒙王公貴人諸內眷，例不許外出，惟每季可遊廟一次，遊廟有定期。某福晉於遊廟時，與定庵遇，既目成，以蒙語相問答，由是通殷勤。未幾，為某貝子所知，大怒，立逼福晉大歸，而索定庵於客邸，將殺之。貝子府中人，素受福晉惠，偵知其事，告定庵，定庵孑身走至江淮間，幾乞食。其集中紀行詩，有「留眷於京，單身出外」，及文集中《重過揚州記》，皆此時作也。
定庵官京曹時，得趙飛燕印，狂喜賦詩，詩載入集中，而不詳其緣起及印之形狀。李㤅伯因謂龔為人欺，觀吳石華集中有題此印詩，所紀甚詳，特錄於下，以為藝林添一故實。其序云：玉印徑寸，厚五分，潔白如脂，紐作飛燕形，文曰「伃倢妾趙」四字，篆以秦璽，似獨以鳥跡寓名。嘉靖間，藏嚴分宜家，後歸項墨林，又歸錫山華氏及朱竹家，最後為嘉興文後山所得。仁和龔定庵舍人，以朱竹所藏宋拓本婁壽碑相易，並以朱提五百，遂歸龔氏。此冊乃何夢華所拓也，詩云：「碧海雕搜出漢宮，回環小篆字尤工。承恩可似綢繆印，親蘸香泥押臀紅。不將名字刻苕華，體制依然復內家。一自宮門哀燕後，可憐孤負玉無瑕。黃門詔記未全誣，小印斜封記得無。回首故宮應懊悔，再傳重問赫蹄書。錦裹檀薰又幾時，摩挲尤物不勝思。煙雲過眼都成錄，轉憶龔家婁壽碑。」聞此印後歸潘德佘方伯，今不知流落何所。按趙氏位伃倢凡三人，一鉤弋，一宣主，一合德也。
閱近人筆記，載龔與明善堂主人事，按主人名奕繪，號太素，為榮恪郡王綿億之子，封貝勒，著有《明善堂集》。側福晉者，即太清西林春，著《天遊閣集》者也。太清姓顧，吳門人，才色雙絕，貝勒元配妙華夫人沒後，寵專房。貝勒由散秩大臣，管宗人府及御書處，又管武英殿修書處，旋改正白旗漢軍都統。性愛才，座客常滿。其管宗人府時，龔方為宗人府主事，常以白事詣邸中。貝勒愛其才，尊為上賓，由是得出入府第，與太清通殷勤，時相唱和。龔雜詩中，所謂「一騎傳箋朱邸晚，臨風遞與縞衣人」即指此事。聞太清好著白衣，故云云。太清貌絕美，嘗與貝勒雪中並轡遊西山，作內家妝，披紅斗篷，於馬上撥鐵琵琶，手白如玉，見者咸謂王嬙重生。又聞貝勒所作詞，名《西山樵唱》，太清詞名《東海漁歌》，當時特取其對偶云。某說部中，見有龔某外詩一首，此詩舊藏蔣劍人家，後歸王紫佺。蔣與王，皆與龔子孝拱相友善，決為龔作無疑。詩云：「未定公劉馬，先宰鄭伯羊。海棠顛未已，獅子吼何狂。楊叛春天曲，藍橋昨夜霜。微雲才一抹，佳婿憶秦郎。」又題友人扇一絕云：「女兒公子各風華，爭羨皇都選婿家。三代以來春數點，二南卷裏有桃花。」情辭惝恍，他人斷無此思想、無此筆墨也。龔以奇才，會試舉春官，不得入翰林，大恨，因為《干祿新書》以諷世，其所著詩，亦多諷世之作。如《詠史》詩，則為曾賓谷而作也；如《小遊仙》詩，則為不得軍機章京而發也。龔為主事時，其叔方為尚書，一日龔往謁，甫就坐，忽閽人報有小門生求見，其人固新入翰林者，龔乃避入耳室中，聞尚書問其人以近作何事，其人以寫白摺對，尚書稱善，且告之曰：「凡考差字跡宜端秀，墨跡宜濃厚，點畫宜平正，則考時未有不入彀者。」其人方唯唯聽命。龔忽鼓掌曰：「翰林學問，原來如是。」其人惶遽去。尚書大怒，訶之，由是廢往還禮以自絕。定庵以道光十九年，年四十八乞休。二十一年，五十歲，歿於丹陽。其歿也，實以暴疾，外間頗有異詞。初，定庵官京曹時，常為明善堂主人上客，主人之側福晉西林春太清，慕其才，頗有暖昧事，人謂定庵集中遊仙諸詩，及詞中《桂殿秋》、《憶瑤姬》、《夢玉人引》諸闋，惝恍迷離，實皆為此事發也。後稍為主人所覺，定庵急引疾歸，而卒不免，蓋主人陰遣客鴆之也。或又謂定庵晚年，所眷靈簫，實別有所私。定庵一日往靈簫處，適遇其人，因語靈簫與之絕，簫陽諾之，而蹤跡則愈密。半歲後，定庵一日又見其人從靈簫家中出，因懷鴆以往，語靈簫：「其人倘再至者，即以此藥之。」藥方固出禁中，服之不即死，死亦無傷痕可驗也。靈簫受藥，即置酒中以進，定庵飲之，歸即不快，數日遽卒。
定庵在揚州時，一日，於某鹽商席間酒半，行聯句之令，一商云：「正是桃紅柳綠天，」定庵急續云：「老夫人移步出堂前。」坐客大笑。此與一富商以資得某處令，到省謁巡撫，巡撫詢以事，富商拱手云：「大人容稟，」巡撫忍俊不禁，乃答云：「聽你道來。」此兩語連續之妙處，實同一機軸也。定庵生平最嗜賭，尤愛搖攤（即壓寶），自謂能以數學占盧雉盈虛之來復。其帳頂滿畫一二三四等字數，無事輒臥於床，仰觀帳頂，以研究其消長之機，每自鳴其賭學之精，然每戰輒北。一日，揚州某鹽商家大開宴會，名士巨賈輩畢集。酒闌，於屋後花圃中作樗蒲戲。有王君者，是日適後至，見定庵獨自一人，拂水弄花，昂首觀行雲，有蕭然出塵之概。王君趨語云：「想君厭囂，乃獨至此，君真雅人深致哉！」定庵笑曰：「陶靖節種菊看山，豈其本意，特無可奈何，始放情於山水，以寄其滿懷之憂鬱耳。故其所作詩文愈曠達，實為愈不能忘情於世事之徵，亦猶余今日之拂水弄花，無以異也。」語次，復云：「今日寶路，吾本計算無訛，適以資罄，遂使英雄無用武之地。惜世間無豪傑之士，能假我金錢者耳。」王君本傾慕其文名者，乃解囊贈之，偕入局，每戰輒去，不三五次，所措之資，已全數烏有。定庵怒甚，遂狂步出門以去。又云，定庵嘗自言前生本是天台一老僧，此僧生平一無所長，惟每日誦《法華經》而已。僧卒日，即定庵生日。然定庵卻聰慧絕倫，蓋定能生慧，亦誦經之功也。定庵曾至其前生圓寂之地，有詩數首，曾為王君書扇，集中皆未載焉。王君但憶有句云：「到此休論他世事，今生未必勝前生。」亦自慨其半世苦修，未能出生死流，仍沉淪於三界中也。
道光朝，士無不知湖南有海秋湯鵬者。海秋二十成進士，三十補御史，意氣蹈厲，勇言事，未逾月，三上章。最後以言宗室尚書，叱辱滿司官事，在已奉旨處分後，罷御史，回戶部原官。時英夷擾海疆，求通市，海秋憤不得言事，猶條上尚書轉奏，策夷務善後三十事。嗣西夷求改關市約，有君奏中不可許者數條，人以是服其精。浮湛部曹不得志，退而著《浮邱子》一書，大抵言軍國利病、吏治要最、人事情偽、關設形勢，尋攝要眇，凡九十篇、四十餘萬言。每遇人輒曰：「能過我一讀《浮邱子》乎。」其自喜如此。
長興臧壽恭眉卿、烏程嚴可均鐵橋，兩先生者同籍湖州，同時號通經博學，顧極不相能。楊太守峴，臧先生高席弟子，亦嘗從嚴先生遊。一日，太守自長興歸，舟泊城外，鄰舟有命酒獨酌者，視之，嚴也。詰何自，以實對。詫曰：「是村夫子，堪若師乎？」它日，太守叩臧先生：「嚴某何如人？」曰：「粗能諷《三字經》。」《三字經》者，學童初入塾試諷者也。文人相輕，不意經生亦然。
有某官慕壬秋名，屢欲造訪，逢人寄聲，而卒不至。朱暝庵克敬，戲為詩曰：「釀花天氣冷如秋，風卷蘆簾客怕留。卻憶去年彭太保，布鞋點雪訪壬秋。」
剛直公之奉命巡江也，每至一處，輒與聞地方民刑事。而公又不喜衣冠，草帽芒鞋，素巾布服，如居士。以故官吏聞其至，皆不知送迎，惟各惴惴焉。聞公軼事綦多，不能盡記，今僅述其三事耳。
常州武進縣西三十里，有奔牛鎮，鎮為南運河濱一市集，置厘局焉。公一日舟行艤其地，見有麻衣而杖者，縛兩豕，置河干，而身與局役作哀冤狀、爭辨狀、憤急狀不已。而局役若甚傲岸而弗聞也者。公前問其故，麻衣者哭告曰：「母死不得棺，將渡河求之於豕價，局役謂過此即應稅。予謂生之河東、鬻之河西耳，且兩豕非往來販賣比也。哀以情則不可，爭以法則不理，乞得價而還納之，卒亦不允，而死母已望屋竟日矣。天下有仇死人、逼生人，而行此不仁者乎？」公憫其情，代哀之。局役不識公，怪其多事，揮叱之。公怒其橫，且非法，召舟兵（公舟水兵，平時亦不軍服）縛之樹，鞭斃之，而縶其局員，登舟去。局員以職守辭，公立召奔牛巡司至，命代之，竟挾與之省，交藩司，並請於撫院，褫其職。而院司竟不敢以越俎為公咎也。
江寧上捨生某，妻有姿，時傅相李文忠公督兩江，有弟稱四大人者，愛悅之，托以太夫人命，誘入署，逾月不令歸。生偵知其情，請之不能得，控之縣，不理；控之府，亦不理。生知無訴，大恚，遂病癡，終日語喃喃不絕口，皆此事也。公一日泊舟水西門，遇生茶肆，異其狀，詢悉之，因教曰：「子不聞老彭來乎？盍訴之。」生疑問所在，公示以停舟處，並捉筆為詞。翌日，生果往呼冤，公令從者召之入。一仰視，則昨日茶肆客也。生驚喜，公亦笑，受其詞而慰遣之曰：「明日候婦歸也。」生謝出。公即懷詞謁文忠，縱論巡江事。言次，若佯為不知刑事者，設問：「或使有民人誘奸民人婦，當如何？」文忠語之法。公復曰：「使有官吏誘占民人婦，法如何？」文忠亦語之。公又曰：「今使有封疆大吏之子弟，誘占民人婦，於法又如何？」文忠愕然，強語之，而公已探懷出詞，授文忠，且曰：「公能行法，則了之，否當請諸朝耳。」文忠閱詞，則色變，起謝曰：「此事實不知。然劣弟母所愛，請以私誼故，稍寬假可乎？」公曰：「頃已言之，但不上聞，斯為私已厚耳。」曰：「然則請以家法處之，何如？」公曰：「可。」曰： 「請少緩其死可乎？」公曰：「他唯命，是則不敢。」文忠不得已，呼其弟出，擲以詞。其弟見公則大懼，及閱詞，色沮汗流，惟叩頭乞貸死。文忠作色曰：「已為汝請不得活，速自裁！」其弟曰：「請一別老母可乎？」文忠語公，公許之，而待諸庭。入久不復出，公逼文忠甚，文忠顧謂左右曰：「入見四大人，令揭吾某號箱，取朝珠上物（即鶴頂紅，沾舌即死，凡一二品則有之），舐之可耳，勿望生也。」從者入，少頃而內廷哭聲作，則喧傳四大人死矣。公乃拜揖謝罪去。翌日，偵視生，則婦歸而生竟不癡。
楊子縣十二圩村民某，以孝母名，公往來其地久，時有聞。日者，薄暮過其居，偽為大解者，蹲籬下察之，適聞其母在床呼兒曰：「兒取溺器來。」子應之而不即至。頃母又呼曰：「兒速來。」子又應之而仍不即至。俄聞其母若甚急者，責之曰：「幾何不來？」公意此瑣事且若此，其他色養，大節可知，方竊歎名實相副之難，而人言之不足遽信也。乃念未已，而旋聞其子似撫床進器者，婉語曰：「溺器露外久，恐冷氣侵肌膚，故兒先溫之耳。」公乃大讚賞，逕起扣其扉，作索飲者，與之語，果愚民之純孝者也。憫其貧無養，因拾紙書錢帖二百千，蓋以章，令付諸儀棧。儀棧者，淮鹽囤積地，楊子穆觀察所總辦也。楊不識公書，且疑其詐，執而送諸縣。縣令以楊故，亦不察，笞責而後釋之。時公適他往，不之知也。逾日，公再至，村民訴所苦，且甚怨公之紿己者。公慚忿，與之邑，令見公惶懼，乞贖罪，公責令倍給之，以所乘輿送之歸，而短楊於江督曾公國荃，楊竟以是撤差去。
吳梅村晚年，精於星命之學，連舉十三女，而子璟始生。時唐東江孫華為名諸生，年已強仕，赴湯餅會，居上坐，梅村戲云：「是子當與君為同年。」唐意怫然。後戊辰，璟舉禮部，東江果同榜。或贈梅村《五十生子詩》云：「九子將雛未白頭，明珠老蚌正相求。蘭閨自唱河中曲，十六生兒字阿侯。」蓋少妾所出，後官兵科給事中。
袁簡齋六十三歲乃生子。時有族弟某觀察，在蘇州勾當公事，接江寧方伯陶公羽檄，意頗驚駭。發之，但有紅簽十字曰：「令兄隨園先生已得子矣。」常州趙舍人詩云：「佳問有人馳驛報，賀詩經月把杯聽。」
惠天牧先生初生時，父夢東里楊文貞公來謁，遂名士奇。年十二，善為詩，有「柳未成陰夕照多」之句，為名流激賞。弱冠補諸生，人戲謂之：「卿熟《史記》、《漢書》，試為我誦《封禪文》。」即應聲朗唱，終篇略無訛脫。昔韓昌黎《送張童子序》，稱其生九年，自州縣至禮部試，一舉而進，又二年復通二經，有司復上其事，由是拜衛兵曹之命，唐四百年科名之蚤，當無其偶，而新舊《唐書》，曾未一見姓名。宋時以神童解者，歲至數百人，而成大名者不多得，蓋極言天質之不可恃。觀於先生，雖生有宿根，恐亦賴濡染家學，潛心稽古之效也。不然，吳中惠氏，三世經師，豈元龍、定宇兩先生，皆為名臣轉世。
錢文敏公維城，中乾隆乙丑狀元，選為清書翰林。公性聰敏，以國書為易學，遂不復用心。至散館日，輒曳白，純皇帝大怒曰：「錢維城以國語為不足學耶？乃敢抗違定製，若此將置於法。」傅文忠公代請曰：「錢某漢文優長，尚可寬貸。」上召至階下，立命題考之，公倚礎石揮毫，未逾刻輒就。上異其才，命南書房供奉，後遂薦升至戶部侍郎，寵眷甚渥云。
高安朱相國軾，九歲時父攜至巨室某氏。某見其文秀，問讀書否，對曰：「五經甫讀畢，學作破題。」時方築室，因以《鋸木》為題，公應聲曰：「送往迎來，其所厚者薄矣。」某大奇之，攜之登樓，以「小子登樓」令對，公應聲曰：「大人作閣。」某知為偉器，令在家塾肄業，以女妻之。
張文和公，輔相兩朝，幾二十餘年，一時大臣，皆出後進。年八十餘，精神矍鑠，裁擬諭旨，文采贍備。當時頗譏其袒庇同鄉，誅鋤異己，屢為言官所劾。然其才幹，實出於眾，凡其所平章政事，及召對諸語，歸家時燈下蠅頭，書於秘冊，不遺一字。至八十餘，書嘗顛倒一語，自擲筆歎曰：「精力竭矣！」世宗召對，問以各部院大臣，及司員胥吏之名姓，公縷陳名姓籍貫，及其科目先後，無所錯誤。又以謙衝自居，與鄂文端公同事十餘年，往往竟日不交一語。鄂公有所過失，公必以微語譏諷，使鄂公無以自容。暑日，鄂公嘗脫帽乘涼，其堂宇湫隘，鄂公環視曰：「此帽置於何所？」公徐笑曰：「此帽還是在自家頭上為妙。」鄂神色不怡者數日。然其善於窺測聖意，每事先意承志。後為純皇帝所覺，因下詔罪之，逐公還家，致使汪文端、於文襄輩，互相承其衣缽，緘默成風，朝局為之一變。亦公有以致之也。
天台齊侍郎，敏悟強識，觀書目十行下，一覽則終身不忘。其應徵北上時，謁某邑宰，留宿署中，見架上有異書八冊，請借觀，主人曰：「諾。」次日將登程，主人奉書以出，侍郎曰：「已閱訖矣。」主人未之信，抽一二冊詢之，探喉而出，不訛一字。
李侍郎紱，性聰慧。少時家貧，無貲買書，乃借貸於鄰人。每一翻繹，無不成誦。偶入城市，街衢鋪店名號，皆默識之。後官翰林，庫中舊藏有《永樂大典》，公皆讀之。同僚取架上所有，抽以難公，無不立對，人皆驚駭。後典試江南，闈中卷幾萬本，公皆披示，鉛華紛披，無不中肯，實近世文人所不逮也。
乾隆時，相國來文端公保，善相馬。一日，與史鐵厓相國，坐政事堂，聞牆外馬行聲，公曰：「此良馬也，白身而黑蹄。」史公不信，遣人視之，果然，乃笑曰：「公前身是伯樂耶？」笑而不答。夫聞聲知良，容或有之，若隔牆而兼知其色，則非思議所可及矣。噫！技亦神矣。
嵇文恭璜，善風鑒，百不失一。主乙未會試，揭曉後，中式者初見，即鑒別無爽。分兩日款宴，前一日，皆丹毫簡用者，內百二人不符，由途即選；次日所延，則盡歸班矣。嘗言乙未一榜無宰輔，惟許紫垣師孫寄圃玉廷，一內一外，祿位崇厚，後果然。又許金蘭溪為臬司，後由臬司官大司寇。曹顧崖城，病右手，慮大考不能作字，欲乞假，文恭曰：「不出三年，當至二品，豈能去耶？」後曹以學土督學山左，薦擢少宰。
臨川楊中丞頀，精相術。乾隆甲辰成進士，臚唱前一日，新進士會集乾清門外，公遍相諸同年，謂友人曰：「今科榜眼、探花，當是南北二邵（謂餘姚邵瑛、天津邵玉清）。第一人未見，何歟？」嗣見一人，脫帽箕踞，獨坐金缸旁，公拱手賀曰：「龍頭在是矣。」亟詢姓名，則會稽茹棻古香也。小頃，傳前十卷引見，以次唱名，鼎甲皆如公言。
漁山與石穀同邑，相友善，而畫亦相埒，惟漁山老年，好用西洋法作畫，雲氣綿渺淩虛，迥異平日。相傳其後竟從西教，故有浮海不歸之說，然無確證也。故友王潤甫汝玉，昔嘗語人云：「昭文張約軒通守元齡，曾得楊西亭所寫漁山小像，出以索題，上有上海徐紫山跋云：余嘗於邑之大南門外，所謂天主墳者，見臥碑，有漁山字，因剔叢莽視之，乃知即道人埋處。命工扶植之，碑中間大字云：天學修士漁山吳公之墓。兩邊小書云：公諱曆聖，名西滿，常熟縣人，康熙二十一年入耶穌會，二十七登鐸德，行教上海嘉定，五十七年在上海，疾卒於聖瑪第亞瞻禮日，壽八十有七。康熙戊戌季夏，同會修士孟由義立碑。蓋道人入彼教久，嘗再至歐羅巴，故晚年作畫，好用洋法。西亭此像作於辛酉，其時猶未入教也，余憶張浦山《畫徵錄》，稱石穀因漁山借其所撫大癡畫幅不還，遂與絕交。今觀此事，知石穀之絕交，蓋因漁山入彼教，而非為借畫不還。石穀事親至孝，人品本高，舊交割席，不忍顯言，故特假細事為藉口耳。」
孫淵如官京師時，嘗被車壓折脛骨，為一金姓醫治好，後右足尚較短左足寸許，服雄黃兌燒酒，四十九日足發赤斑而愈。金云：「骨原可接。凡人自胎生之骨，如花木之枝，隨處可粘，惟在脾胃好，多進飲食，能生新血以益氣耳。若後生之骨，如齒牙、膝蓋、腦骨數處，則斷不能接。所以用雄黃燒酒者，雄黃能去瘀血，燒酒無損脾胃。瘀血不盡，雖治好，遇陰雨必變。」今孫已逾十年，行履適然，惟其醫治之精耳。嘗囑終身忌食荸薺，此理未晰，俟考。
劉文清公墉，為文正公子，少時知江寧府，頗以清介持躬，名播海內。婦人女子，無不服其品誼，至以包孝肅比之。及入相後，適當和相專權，公以滑稽自容。初無所建白，純皇召見新選知府戴某，以其迂疏，不勝方面，因問及公，公以 「也好」對之，為上所斥。謝薌泉侍郎頗不滿其行，至以否卦彖辭詆之。語雖激烈，公之改節，亦可知矣。然年八十餘，輕健如故，雙眸炯然，寒光射人。薨時毫無疾病，是日猶開筵款客，至晚端坐而逝，鼻注下垂寸餘，亦釋家所謂善解脫者。
清同治朝，吳文節可讀直諫垣，以烏魯木齊提督成祿，縱兵戕戮平民數千，具折嚴劾，有「請斬成祿之頭，以謝無辜百姓；並斬臣頭，以謝成祿」等語，廷議以為訐刺時政，飭回原衙門行走，而此折為時傳誦，朝野想望風采。同時有雲南舉人謝煥章，年逾六十，甫捷鄉闈，入都會試，其復試題「性相近也」二句。謝文理境深奧，閱卷者李某，幾不能句讀，以為文理欠通，竟坐褫革。謝固滇中名宿，有及門八人，同上公車，咸憤不與試，群起揭控。事聽於朝，特派大臣復閱，謝得開復，作為本應罰停會試一科而開復已後試期，應無庸再議。而謝之文名，由是盛傳日下。人言李某誠疏陋，適以玉成謝名焉。而菊部名伶十三旦者，亦於是時，以色藝特聞。時人為之語曰：「都門有三絕，吳侍御之折、謝煥章之文、十三旦之戲。」
道光十五年，江寧鄧督部廷楨，受命總制兩廣，自安徽入覲。時公同鄉官京師者，公子子久編修外，幾二十人。公未明入朝，出答賓客之造請。及暮歸寓館，與鄉人述故老逸事、商論文史、辨訓詁音聲，於三百五篇詩，刺取聲韻雙疊者，左右逢原，如取物筐篋中，人皆神開意新，曰聞所未聞。臨別，鄉人為繪《宣南夜話圖》，悵之以詩。此事雖小，然作宦數十年，以耄耆老宿，與後生分席談經，非記誦博洽者不能。作客十餘日，以封圻遺客，與鄉里通宵話舊，非神氣閑定者亦不能。
曾文正公與左季高相國同鄉，相友善，又屬姻親。粵逆猖獗，蔓延幾遍天下，公與左相戮力討賊，聲望赫然。合肥相國後起，戰功卓著，名與之齊。中興名臣，天下稱為曾、左、李，蓋不數唐之李、郭，宋之韓、范也。比賊既蕩平，二公之嫌隙乃大構。蓋金陵攻克，公據諸將之言，謂賊幼逆洪福瑱已死於亂軍中。頃之，殘寇竄入湖州，左公諜知幼逆在內，會李相之師環攻之，而疏陳其事。公以幼逆久死，疑浙師張皇其詞，大怒，特疏詆之。左公具疏辯，洋洋數千言，辭氣激昂，亦頗詆公。兩宮、皇上知二公忠實無他腸，特降諭旨兩解之。未幾，洪幼逆遁入江西，為沈幼丹中丞所獲，明正典刑，天下稱快，而二公怒卒不解，遂彼此絕音問。海昌陳其元，為左公所薦舉，公前在安慶時，亦曾辟召之。同治丁卯，謁公於金陵，頗蒙青眼，洎攝南彙縣事。丁雨生中丞時為方伯，具牘薦陳其元甚力，公批其牘尾曰：「曾見其人，夙知其賢，惟係左某所保之人，故未能信」云云。蒯子範太守，以告其元，謂公推屋烏之愛也。辛未，公再督兩江，張子青中丞欲調其元於上海，商之於公，公乃極口讚許。是冬來滬閱兵，稱為著名好官，所以獎勖者甚至。聞其元欲引退，特命塗朗軒方伯再四慰留，謂公忘前事矣。後見常州呂庭芷侍讀，談及二公嫌隙事，侍讀云：「上年謁公於吳門，公與言左公致隙始末，謂我生平以誠自信，而彼乃罪我為期，故此心不免耿耿。」時侍讀新自甘肅劉省三軍門處歸，公因問左公之一切布置，曰：「君第平心論之，侍讀歷言其處事之精詳、律身之艱苦、體國之公忠。」且曰：「以某之愚，竊謂若左公之所為，今日朝端無兩矣。」公擊案曰：「誠然，此時西陲之任，倘左君一旦捨去，無論我不能為之繼，即起胡文忠於九原，恐亦不能為之繼也。君謂為朝端無兩，我以為天下第一耳。」因共歎公憎而知善，居心之公正若此。人又謂洪逆未死，公特為諸將所欺，並非公之自欺，原可無須芥蒂也。公歿後，左公寄挽一聯云：「知人之明，謀國之忠，我愧不如元輔；攻金以礪，錯玉以石，相期無負平生。」讀者以為生死交情，於是乎見。昔韓忠獻與富文忠，皆為一代賢臣，第以撤簾事，意見不合，終身不相往來，洎韓公薨，富公竟不致弔。今觀曾、左二公之相與，賢於古人遠矣。
李蓮英為亡清孝欽后寵監，勢焰熏灼，然其人膽汁薄弱，不敢為大惡，特陰柔害物而已。時李鴻章由直督入相，李素驕貴，且自負勳勞，遇同輩，恆兀傲視之，人多懾其名位，弗與較也。日者失禮於李閹，李閹銜之，他日謂李曰：「老佛爺（指孝欽）欲修頤和園，藉便遊幸。但以庫帑支絀，且此為不急之工，不欲撥款興修。公為國家重臣，何不報效此項工程，為諸臣倡？」時李積貲甚富，欲媚孝欽，欣然諾之。李閹復曰：「吾先導公入頤和園，視其何處應修者，一一瞭然，庶入告時，較有把握。」李信之。李閹潛使人導之入園，而乘間密奏於清兩宮前，謂李擅入禁地，不知何意。清光緒大怒，下詔申飭，交部議處。都人士皆傳為笑柄，而不知彼為李閹所賣也。
沈葆楨以一九江道，賴曾文正力得至兩江總督。嗣以江西協餉事嚴詞劾曾，清廷下詔勸和，亦創聞也。或責沈負恩，沈怒曰：「予之有今日，予命所固有。天蓋假手於曾，曾遂貪天之功，以為己功耶？且予知有國，不知有曾。予為國汁，即有恩亦當不顧，況無恩耶？」沈為人獷暴，好自負。瀕死，輒言見冤鬼索命，江寧府塗宗瀛來謁，鬼稍斂避。沈乃留塗侍病，須臾不許離。一日侵晨，府署有要事白塗，適沈熟寐，塗乃潛出晤僚屬。未數百武，沈忽大呼，比返，則沈已卒，目突舌伸，爪痕宛然，或謂沈嗜殺，恆有無辜被戮者，索命之說，非無稽也。塗遽於理學，後亦官至總督，鬼之畏避，其以此歟？
趙舒翹撫蘇時，元和陸相國以祭酒丁艱回里，服滿赴京，趙餞行於署。酒酣，趙頻顧陸而歎息。陸疑趙心有不愉事，堅叩其故，趙慨然曰：「某所以不樂者，以君為末代宰相耳。」陸憤然曰：「君既知相，白視何如？」趙曰：「此尤他，某終不得善終。」及趙內用任樞要，抱騎牆宗旨，以為庶幾可免禍。詎團匪之亂，趙雖持兩可，而竟列罪魁，恩賜自盡。趙體態魁梧，服鴆不死，使者恐受譴，急將七竅封閉，輾轉而死。誰云人定勝天哉？及後陸大拜，清室竟夷，令人歎事有前定，非人力所能挽回。雖然，趙之相亦神矣哉。
樊山好詼諧，卒多獲咎。與貽穀交惡，亦由詼諧而生，因此去官。平日頗受知於清孝欽后，張文襄、鹿文端在政府時，謀起用。樊山初意，未敢遽請開復，及進言，孝欽即曰：「此人有才，為榮祿所薦，以無罪被革，今當如何？」則皆曰：「謹候聖裁。」孝欽曰：「可開復原官。」又江寧布政使缺出，樞臣進單請簡，孝欽不視，直曰：「與樊增祥。」其眷念如此。樊有詩云：「感恩知己聚中臺，安國重然不死灰。早日相公知國士，晚年先后歎奇才。玉堂尋夢前團練，金榜還魂老秀才。赤舌幾人撟不下，玉音親許大藩開。」又：「大航朱雀備藩宣，黃紙除書下九天。鎖鑰故知惟準可，印符無以易堯賢。」又《安南服垂溫諭追述西巡入謝箋》：「一自邇英辭二聖，鼎湖彼此隔風煙。」即紀此二事，無任俯仰低徊。


