？？？？
右街道錄真靖大師陳景元撰
夫空洞浮光，渾淪未判，大道之將化，故玄文發於中天；虛無之乍凝，迺妙黑結乎碧落。字方一丈之廣，勢垂八角之芒，粲粲煌煌，光華暐曄。是時，元始之降舍栢陵，五老之環侍雲坐，遽命天真皇人，規模槃屈，仿像奪真，疏成諸天隱書，編作五方靈範。紀混元龍漢之載，藏鬱羅紫微之宮，演為三十六部尊經，分為萬二千圖錄。天章雲篆，八會之書，莫不祖焉。昔在始青天中、寶珠之內，講集靈寶之教，拯拔天人之倫。玉晨君㖟之，以序其首尾，祕於上館，約四萬劫一傳，誓不輕泄於下世。於是龜臺金母憫陽九、百六之災，親禮玉京，懇請流布。洎乎軒轅黃帝問道於峨媚之陰，稽首皇人，載傳寶訓。至吳有句曲葛玄，訪道會稽郡，祈真上虞山，遇太極誥使之駕，降靈寶眾經之帙，斯為上品，最先㖟焉。
厥後修誦之士，浹於寰區，隱韻祕音，世莫能究。齊之嚴東首為註解，仰推梵炁之旋箕，俯測酆都之泉曲，布諸方冊，表裹煥然。若非洞闡幽微，曷由條達宗旨？遂使嚮風之客，抉塞啟窾，隨性發明。及有唐道士薛幽棲，揮紱青城，毓真衡嶽，真解序說，明白存修。繼有太清供奉李少微、西華法師成玄英，各撰註疏，援引內音而拾遺補闕，事理悉備。景元總角慕道，少探玉經，不揆蔽蒙，輒敢編綴。今於四家之說，刪去重複，精選密義，纂成四卷。庶免多惑雲爾。治平四年、歲次丁未、仲秋望日序。
夫道者，在於寂默虛無，心冥神契；經者，資於書寫傳授，誦詠弘暢。非寂默則莫能契道，非敷誦則無以弘經。雖宗轍有殊，而體貫齊一。張之則異域，混之則同歸。因道所以立經，因經所以明道。道為經之本體，經即道之跡用，本跡相明，體用玄合，是以煥真文於空洞之上，開洪源於紫極之館。則三品真目，析羣方飛天之書；七部眾經，播雲篆光明之跡。於是元始天尊坐於玄都玉京紫微上宮，以三洞正經居前，三大副經居後；道德二篇為輔弼，玉清隱書為教主。且《洞玄靈寶》，則三洞中洞之一部，《無量度人》，則中洞一部之一卷。修習之法，則一部多門；諷誦之篇，則此卷為首。上消天災，保鎮帝王，下禳毒害，以度兆民，中拔祖宗，已身得道。斯則巍巍大範，獨步三清者哉。此經義旨冥奧，音韻隱祕，皆申明大梵之理，非化誘常途之辭，故云上聖已成真人，通玄究微，能悉其章。所以誦讀者多焉，精達者鮮矣。今不揆蠛蠓之力，強舉千鈞之重，直以凡下裁斷聖意，儻親承玄師，必冀蒙詢誨。時甲午歲、庚午月也。衡嶽道士薛幽棲序。

