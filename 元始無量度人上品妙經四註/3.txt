元始無量度人上品妙經四注卷之三
元洞玉曆，
東曰：元，元始也；洞，通也。玉者，玉字也；曆，記也。元始結自然之精，以成八角垂芒之文，玄洞虛空，光照四方，二儀分判，日月星宿於是列明。眾聖所珍，號為玉曆，記天地之劫運，推曆度數。真人書記其事，撰集成經，故曰玉曆也。○少微曰：元洞者，元始天尊結元洞正真之炁為玉曆，以紀功行，注其九品仙階。自九品仙階而遷九真，至於九聖，方出三界之外，逍遙上清，即與道合真，永無淪墜矣。
龍漢延康。
東曰：龍，神也；漢，大也。玉字始見，出法度人，示以神奇，因名為之大福堂國長樂之舍。蕩蕩大化，號曰龍漢也。延，長也；康，安寧也。龍漢運訖，天書玉字隱其精光，日月滅景，天地冥然，無所分別，長寧久遠，故號延康也。○幽棲曰：元洞玉曆，即天上空洞曆紀之名。龍漢、延康，即杳杳冥冥億劫之號。延康之劫，在龍漢之前，此並過去二劫也。○少微曰：此章論劫運成壞也。《龜山玄錄》曰元洞上皇，炁也。天尊結元洞之炁，為玉曆之書，其曆以龍漢劫為初劫；開圖日赤明劫，終日延康劫，循環無窮，終而復始。延，長也；康，安也。劫終之後，三界空壤，萬物精爽，長安在太虛，故曰延康為壞劫之稱，赤明是開圖之名。二者交周，是謂大劫，故終際皆號延康。中間開圖，例曰赤明。其餘開皇、上皇，小劫名也。《靈章》云：龍漢承延康界開號，赤明開光，天地復位。此龍漢後延康、赤明也。○玄英曰：元者，根元本始也。洞者，虛無空洞也。玉是寶中之貴，曆者以曆迷為名。此明元始天尊將此真文紀錄前代經曆，劫劫運終之大數，以其真文可貴，曆數可憑，寶而存之，謂之玉曆。
眇眇億劫，混沌之中，
東曰：眇眇，高遠也。億，萬萬為億也。劫者，已解前章元始玉字淪於延康之中，一淪億劫，可謂塵沙之數者也。混，合也。天地元分別，混沌為一也。○幽棲曰：言此二劫眇邈久遠，莫知紀曆之數，幽幽寥寥，在於溟涬之中。○少微曰：祖劫已來，塵沙莫紀，不可遍舉，略以億劫明言。見億劫數終，皆成混沌，萬物精爽在其中。《龍蹻經》云：三界劫壞，混沌無形，每劫重造，三炁為宗。
上無復色，下無復淵。
東曰：色，光青也；淵，深也。積空成青，積河成淵，故天高而青，水深而淵，人精而神，故天有三光以垂明，地有三河以納川，人有三宮以舍神。人得理則天地平寧，仍值延康，天無復色，一時混然也。○幽棲曰：夫每一劫運終，則三光幽暝，天地世界混沌如初，道歸本源，萬物失一。則上有何色，下有何淵？○少微曰：每至劫終，上盡二十八天，無復光色，下終九壘三十六地，無復泉源也。
風澤洞虛，金剛乘天。
東曰：風澤者，元始梵風之炁也。洞，通也；虛，無也。金，真也；剛，強也。風澤之炁強於真金，故曰剛風。包於九壘，乃載九天，通達虛無，抗舉澄漢之精，高而洞浮，懸而不落；金剛真炁以乘於天，政令空而懸立，地係於金剛炁也。○幽棲曰：風澤者，道之炁也。金剛者，精之炁也。道炁至柔，則洞洽於虛；精炁至剛，則運成於天。世劫自然，天境常在，但無光耳，故猶呼為天也。○少微曰：風澤，第八壘炁也。風澤之炁，堅剛如金，故曰金剛，亦曰剛風。劫盡之時，能洞滿空虛，承天不墜。按《九地內音素靈丹經》：地下深億萬里，得潤澤地，其炁黃；又二十億萬里，得色剛澤地，其炁紫；又二十億萬里，得大風澤地，其炁青；又下無窮無極、無邊無際、洞淵綱維地，其炁綠；皆風梵綱維之故。能擎持地輪，懸而不落。九壘各有四皇，合三十六皇，上應三十六天。若學者不知天上內音，則天帝不領兆名；不知地下內音，則土皇不奏兆籍，終閉而不得仙也。
天上天下，無幽無冥，無形無影，無極無窮。
東曰：幽，遠也；冥，近也。天上天下，無高無下，無遠無近，不可區別，皆冥然也。形，天地也；影，三光也；極，盡也；窮，終也。天地無形，日月無光，極乎無盡，窮乎無終。○幽棲曰：在天之上，無幽無冥，不可測；在天之下，無影無形，不可觀。既在上下，不知其窮，極唯混成自然而獨立也。
溟涬大梵，寥廓無光。
東曰：溟涬，長遠也。大梵，炁也。寥廓，空遠也。元始淪於延康之中，溟涬久遠，寥廓空虛，億劫無光也。○幽棲曰：大梵者，大道也。言大道之炁玄冥而未分，故云溟涬虛無之境，汗漫而未朗，故云無光也。○少微曰：劫壤之時，其狀如是。言三界之上、四民之下無有幽深冥遠，空無形影，曠無窮極，唯有大梵之無，溟涬遼廓，三景元光。○玄英曰：溟涬者，空虛不測之狀也。寥者，夐遠無窮也。廓者，空無邊際也。此明三界之中，無日月之光，唯有大梵之炁，溟涬寥夐，洞滿太空之中。故云寥廓無光也。此上是前劫延康之際，今劫龍漢之初，二儀未有，區分混沌，空流梵炁，次至赤明開運，具例下文。
赤明開圖，運度自然。
東曰：赤者，火也，元始九鍊之炁也。開，啟也；圖，像也。元始在於延康之中，開啟赤明之運，因禪黎世界與高上大聖玉帝以火鍊真文，瑩發光芒，玉精流澳，為洞陽之宮，萬物立像，號為赤明也。○幽棲曰：是時赤書真文，開圖籙之煥爛，運陰陽之分度。天因之以暉三光，地因之以生萬物，故知天地有成敗休廢，非復此時草創開闢也。於是四時遷謝，萬化亭育，不知所以，故云自然也。因此遂號赤明之劫。○少微曰：自後明劫運將成也。真文火鍊，故號赤明；度運數行，自然之理也。○玄英曰：此明劫運初開，承龍漢之際，列植宇宙，政立三光。赤明者，即前玉曆真文也。元始天尊以火鍊之，真文明而色赤，因號赤明。用此真文，開列天地，運化乾坤，三光運度有常，各是自然之理，非關造作之功也。運度者，運行也；會，數也。《赤書》云：劫運晝夜圓周，三十日為一交，十二交為一度。三千三百度為小劫，九千九百度為大劫。又《生神章》云：一度一年也。
元始安鎮，敷落五篇。
東曰：安，立也；鎮，守也；敷，布也；落，置也。五篇真文，赤書玉字也。○幽棲曰：敷，施張也；落，廣廓也。於是元始以赤書玉字，敷張真文，安天之根，鎮地之源，敷落五方之色位，陶鑄陰陽之器物，敷張元化，靡有不備。
赤書玉字，八威龍文。
東曰：真文既受火鍊，號曰《赤書》也。《八威》即八威玉策也。《龍文》，召龍之文也。元始安立五嶽，布置五篇，真文鎮於五方，五帝鎮守，制神召龍，以禳劫運之期也。○幽棲曰：《赤書》即五篇真文也。玉字即自然內音也。八威龍文，真符之類，傳授於上真。
保制劫運，使天長存。
東曰：元始安鎮五嶽，建天地之根，以卻眾災；制神召龍，以申劫運。天高而不傾，地重而不淪，始終安立，故得長存也。○幽棲曰：言此赤書真符龍文等，並能制御劫運，消劫否終，使天地長久而無傾覆。○少微曰：《赤書》，五篇真文也。《玉字》，八會靈書、八威玉策文也。驅役八種之威，因以為稱。《龍文》，召龍文也。元始行道之初，以赤書安鎮五方，玉字布三十六天，玉策以威制萬神，龍文以召龍保劫，所以天得長存，不有傾覆也。
梵炁彌羅，萬範開張。
東曰：梵者，大梵之炁也。彌羅者，包羅也。範，形也。元始抗大梵之炁，開赤明之運，天地萬物，一時受形也。○幽棲曰：元始即安鎮二像，敷落五篇，又以玉字龍文保制劫運，則布真梵之炁，於十方，開玄化之文於宇宙，故天下品類，觸物齊興。○少微曰：梵炁彌布，陶鑄萬形，曲直方圓，各有模範也。
元綱流演，三十二天，
東曰：元綱者，元炁之綱紀也。敷演三十二天中也。○幽棲曰：元者，星也；綱者，星綱也。既二儀開朗，三景齊明，故星羅流轉，上照三十二天；日月遞明，下朗百億世界。○少微曰：元，大也。演，布也。梵炁為萬物大綱，流布三十二境。
輪轉無色，周過十方。
東曰：無色者，無形也。十方者，八方並上下，合為十方也。大梵之炁，無所不布也。○幽棲曰：輪光於三界，周照於十方，則無幽不明，是物皆燭。無色者，即三界之上界者也。
旋斗歷箕，
玄英曰：旋斗者，旋是迴轉之名，斗、箕是二十八宿之中星名也。斗星在北方東上。歷箕者，歷，猶履也。箕星在東方北上，故註云：箕、斗二星，夾東北角也。此明大梵之炁流行，起自東北角扶搖臺，其炁羊角而上，從東左行向南，先歷箕星中過，故云歷箕。從南向西，從西向北，經於賈奕、皇曾二天中過，又卻東迴，經於斗星中過，入扶搖臺中，是梵炁周天一匝，生長萬物，成一歲之功，故云旋斗歷箕。注云：賈奕天，在角左者，角星位在東方，賈奕天在西方，梵炁左行從東向西入賈奕。賈奕是三十二天之極位，故曰在角之左也。皇曾處其右者，皇曾是三十二天之初位，在箕星之右，故為始箕之分野。始箕者，梵炁始於箕星而行，故云始箕。旋斗歷箕，義略如是。
迴度五常。
東曰：斗，北斗也。箕，箕宿也。迴度，運導也。五常，五行也。以自然之炁運導五行也。○幽棲曰：轉七辰於北方，隨日時以杓建，周歷箕、畢之運，經緯五常之度。五常者，五星也。箕、畢，二十八宿之數也。○玄英曰：明此梵炁流行，繚繞三十二天，迴運五常之炁，故得四時順序，變化生成。五常者，五行，金、木、水、火、土是也。若歷而言之，則木屬東方，火南方，土位在中宮，金西方，水位北方也。此五行者，生成萬物皆因梵炁之功，為天地常行之道，故云迴度五常也。
三十五分，總炁上元。
東曰：三十五分者，三十五天也。分者，分野也；總，統也。炁者，元始之炁也。上元者，元始開明無上之道，總統羣仙，包羅天地，剖判陰陽，運導五行，諸天授位，三象既分，九層之臺，煥然而明。處乎玉京之山，煥乎玄都之上，飛天常散百和之香，流五雲之華，以灌飛天真人，臺上有太真玉郎，一日三迴，十絕之旛，一周則諸天上朝，遶臺三匝，誦詠洞章。三十二天位在四方，方有八天，合三十二天也。三天羅其上，大羅之上，並皆空虛，有自然五霞，其色蒼黃，號曰黃天。黃天之上，其色青蒼，號日蒼天。蒼天之上，其處玄空，積空成青，號曰青天。凡有三十五天，各有分野，並總係元始之炁，無上之道也。故曰總炁上元也。論三十五者，三十五星也。○幽棲曰：三十五分者，即都明前日月五星、二十八宿，共為三十五分。且二十八宿，宿有數星，日月二曜，又非星類，則不可呼為三十五星，故謂之三十五分耳。分者，位也，俱總受上元之炁。上元即披稟之元也。○少微曰：箕斗二星，夾東北角，賈奕天在角左，為周斗之分野。皇曾天處角右，為始箕之分野。梵炁先起於東北扶搖臺，羊角而上，左迴向右，歷箕而度，旋斗而終。繚繞三十二天，迴運五常之炁，然後四時變化，品物流形。《太極億訣》云：香煙自然生，玄階興扶搖。言梵炁出扶搖之臺，如香煙之狀也。○玄英曰：三十五分者，三十五天分界也。三界有二十八天，兼北斗七星，星主一天，是為三十五天也。北斗以陽明、陰精、丹元、北極此四星主種民四天，以玄冥、真人、天關此三星主最上三天，總為三十五天也。最上三天日玉清、上清、太清天是也。一雲以三台三星主上三天，並前三十二天，是為三十五天之分也。總炁上元者，上元即太上玉清玄都也。明梵炁流行，旋斗歷箕，遍滿三十五天也。其炁升上上清天中，總入玄都之境，故云總炁上元也。
八景冥合，炁入玄玄。
東曰：八景，八色也。冥合者，洞體道炁也。玄玄者，深奧也。太上道君乘八景之玉輿，策三素之飛雲，升玄都之上、六合之臺，開元始之玄奧，演大法以度人。至炁玄妙，體道自然。○幽棲曰：總而言之呼為八景，謂二十八宿列於四方，方有七星，則四方之宿與日月、五星、北鬥合為八景光炁，自然冥合。冥合光炁，俱入玄玄。此之玄玄，即上元之玄。既先稟上元之炁，還復炁入玄，玄則上下之炁相注，故光津之曜不息也。○少微曰：若人得道，則三部八景之神冥然混合，共舉兆身，入重天之上。玄玄者，天天也。○玄英曰：八景者，景光也。上元總炁為一景，七曜合為八景。七曜者，日月五星是也。冥合者，明此八物，光景冥然相合，通照萬天，故云冥合。又解八景者，八天光景之色。炁入玄玄者，即前大梵之炁，周迴旋輪，昇入太上天中，故云炁入玄玄也。玄玄者，高上無窮無極之貌也。若世人得道，則八景之神共舉兆身，入重天之上。重天者，諸天上界之天，即上清玄都之境也。
玄中太皇，上帝高真。
東曰：太皇號易邈，從龍漢而來，至赤明而出。在始開之中、空虛之內，游乎遼遼之境，處乎寂寂之庭。神景玉秀，為萬道之標也。○幽棲曰：前雲玄玄，即玄中之上玄也。此雲玄中，即二空三境之域也。二空即太空、空洞也。三境者，即玉清、上清、太極也。太皇在玉清，上帝在上清，高真在太極也。凡稱皇者，即天尊之號，與元始之齊位，即上皇高皇、虛皇、玉皇之例是也。上帝，太微帝君，三十六天帝最尊者。高真即中央黃老太極最尊之稱也。
泛景太霞，嘯詠洞章。
東曰：泛景者，游翔也。太霞，炁也。飛玄之炁而誦詠空洞之經，以和自然之炁，拔度學道之人也。○幽棲曰：泛者，浮也。景者，身也。言此三尊所行，縱身於雲中，泛景於霄漢，發口則吟洞章之句，詠高上之篇。洞章即大洞之章，高上篇亦洞章之篇名也。○少微曰：太皇，虛皇道君也。上帝，金闕上帝也。高真，第三品真人。上清天有虛無景之山，山有太霞之炁。虛皇上帝與此高真泛八景玉輿；飛太霞之上，嘯誅空洞以接學人也。
金真朗郁，流響雲營。
東曰：金真者，自然之章。梵天神人飛遊太極之上，玄歌無量之音，激爽靈風之炁，拂揚洞章之曲。太和玉女於華都之門而和神人之歌，流響慶雲之宮，故曰雲營也。○幽棲曰：金真者，即金真玉光也。此是天尊之身光耳。郁者，光耀也。營者，凝聚也。既泛景大霞之中，故金真煥爛，吟詠洞章之句、雲合煙凝者也。○少微曰：金真，金簡真文也。昔真文始現結於玄空，瑩發光芒，刻書金簡，故明朗鬱鬱然也。雲營，雲宮也。百玉容堂在玄都龍山之上，言上帝高吟金簡，清音響亮，流入雲宮。○玄英曰：金真者，刻金紀錄真文。朗者，真文書字明朗也。郁者，明盛之貌也。雲營者，玄都之內百玉置立容堂之名也。其堂在龍丘山之上。流響者，將明眾聖嘯詠，響徹雲營宮中，故云流響雲營也。
玉音攝炁，靈風聚煙。
東曰：玉音者，玉光之章也。飛天神人常乘碧霞之筆，飛遊玉隆之天。一日三時，引天中大聖，上朝七寶之宮，天王稱慶，鳴玉扣鐘，侍晨一嘯而靈風聚煙。靈風既鼓，音成洞章也。○幽棲曰：玉音即太皇高真嘯詠之音也。言太皇嘯詠，則玉音冠霄以攝炁，靈風生虛以聚煙者也。
紫虛鬱秀，輔翼萬仙。
東曰：紫虛者，紫微宮也。鬱，勃也。秀，出也。紫微之館鬱勃出乎玉清之上，中有沙蘭之宮，宮有新得度者，受靈寶之人，巨億萬眾。功德未備，停散其中。劫運一交，陁丘之眾計功之重，而得昇度朱陵之宮，受福而昇仙，然後成至真也。○幽棲曰：玉清中元號為紫清，故亦呼為紫虛。言此三尊雖各為一景之宗源，並是玉清之品位。但預是道君，皆位入玉清，且紫虛之宮，自然鬱秀，加以萬仙之曄翼，故增眾聖之曦暉也。○少微曰：紫虛，紫微宮，別名沙蘭宮。宮館壯麗，鬱然秀茂。宮中有陁丘之眾，巨億萬人，皆新度者。時運未舉，且停散其中。須運交則三部八景二十四真，輔佐翼助，升度南宮而受其仙者也。
千和萬合，自然成真。
東曰：和，解也；合，聚也。真人積學已來，經無數劫，解形易體，捨身受身，隨運輪轉，經麤入妙，玉眸沃鍊，然後成真也。○幽棲曰：言修誦之人若千真和神，萬道合炁，真與神混，體道與炁合形，自然而成真也。○少微曰：夫昇度者，皆立三千善功，萬行圓備，然後三官校錄，昇度南宮，太和哺飴，玉膏冶鍊，經歷和合，然後成真也。
真中有神，長生大君。
東曰：長生宮中有長生之君也。○幽棲曰：既與真合體，既體中有真，即真中有神，即此大君及後諸神是也。大君居臍下命門宮，亦號為明堂之宮也。○少微曰：此說度人本神也。真中，南真宮中也。長生大君，即度命君也。字曰吁員，主鎮朽骸也。
無英公子，白元尊神。
東曰：左無英，諱公子。右白元，諱洞陽。號曰專神。○幽棲曰：無英、白元，二神名也。共居洞房宮。宮在眉間，直入二寸。無英亦時在肝，一名公子。白元亦時在肺。尊神即重指白元，非別號也。
太一司命，桃康合延。
東曰：太一，諱務猶收。司命，上帝司命也，諱理明初。桃康，命門中神也。○幽棲曰：太一，亦大君也。大君為身中百靈之尊，萬氣之主，故稱太一，亦名大君也。司命者，主生命也，復謂司命。桃康、合延二神，諱字與大君同，共望其二君諱字，乃交互而言，非的正也。○少微曰：太一諱務猷收，司命字玄度卿，桃君諱回孩，康君諱精延。○玄英曰：太一總領羣司，為眾神之主。司命等真官，皆南上度人職司之位也。
執符把籙，保命生根。
東曰：公子執符，司命把錄，太一制魔，以洞章舉度於長生之宮也。○幽棲曰：大君常執八符以保人命，生人根也。○玄英曰：此明度人成道之時，令公子執元始度人之符，司命之宮把度人名之籍，太一主制約羣魔，共舉學人，保命生根。
上遊上清，出入華房。
東曰：上清，紫微宮也。紫微在玉清之上。華房者，太極宮，宮有青華門，裏有曲房也。○幽棲曰：此諸神本是上清太微宮中之神也。分釋降炁，下入人身之中，故時復上進上清，出入華房，即太微房也。
八冥之內，細微之中。
東曰：八冥，八極也。細微，毫芥也。進於八極之外，毫芥之內者也。○幽棲曰：八冥，八極之表，冥昧不測，故云八冥也。言此諸神則大無不處，細無不入，或舒布於八冥之中，或貫穿於一毫之末。在人為道，在物為生，道性之炁也。
下鎮人身，泥丸絳宮。
東曰：泥丸，腦也。絳宮，心也。天尊在上清宮中，號曰太一君，下在人身，為泥丸君。《開經蘊呪》日：天尊雖遠妙，近緣泥丸君。此之謂也。○幽棲曰：明下鎮人身之中，或在泥丸或處絳宮。泥丸從眉間卻入三寸，絳宮即心也。
中理五氣，混合百神。
東曰：五氣者，五藏氣也。百神者，百關也。混，和也，調理百關，和合神氣也。○少微曰：華房，玉清三華房也。八冥，八極也。細微，毫芒也。泥丸，腦也。絳宮，心也。此等真神以太一為主，則遊行三清，出入三華之房，周於八極之內，遍於毫芒之中。下鎮人身，則太一在腦，總眾神也；司命處心，納生元也。無英在肝，制三魂也；白元在肺，拘七魄也；桃君住臍，保精根也；延康居腎，守命門也。中在空洞，則理於氣，和合百神，表瑞靈文，隨劫度人。《易》曰：神無方，易無體，陰陽不測之謂神也。然則神無不在，所在皆無，不可以識智知，不可以有無定。或以為人身之內，各有此神，爰披眾經，其理非一也。按《天老秘讖》曰：神有尊卑，太一為貴。上鎮三清，下遊九官。《洞神經》曰：太一名務猷收，字歸會昌，主諸天地，其神最尊。形黑上而赤下，頭戴通天之冠，縱目視也。久久存之，長生不死。《大洞玉經》曰：司命奉帝書，號為玄度卿，其形白上而青下，面圓正等。《洞神三元記》曰：三元君者，太素三元君也。一女子耳首有頹雲三角髻，餘髮散垂至腰，著扶晨冠服，紫浮雲錦被腰，九色龍錦羽裙，帶流金火鈴虎符書。坐中膝下，出丹綠青三炁。三元君生三素元君，長女紫素元君生無英，中女黃素元君生黃老，小女白素元君生白元。黃老、白元、無英，號三元帝君。帝君母號三素元君，即三元君也。朝禮精苦積年，三元降房，三素玉女先來降矣。學道不識三元，修行無效。此三元，皆是自然之神，與元始同出。萬人共感真炁，遂各有其神也。
十轉迴靈，萬炁齊仙。
東曰：萬炁者，萬神也。泥丸君說經十遍，萬神俱仙，三官六府一切神靈各率所部億乘萬騎，鬱然變化，導從威儀，乘雲騎龍，共舉人身，百寮宰官、一切神明，同得昇仙也。○幽棲曰：十轉者，天關十轉也。言一人得道，天關為之十轉，則迴百靈以成性，變萬炁以俱仙。○少微曰：總彼七神，慈憐兆庶，十方輪轉，迴度生靈，欲使萬炁流行，齊成仙道也。
仙道貴生，無量度人。
東曰：無量者，大聖眾像之尊神也。天中有無量大聖眾，皆統十方飛天，並受其品量而得昇遷也。度人者，飛天神也。常以雞鳴之始，上登玉臺之上、仙堂之中，探五方雲芽之精，而仰咽日月三辰之光。常簡學仙之人生死錄籍，開度九幽之魂，昇入法輪之門。學者知此法，能策神風以迅煙，上昇騫林之業，七祖出長夜之府，而上登更生之宮也。○少微曰：仙道所貴，唯在於生，故無量度人，不可勝筭也。
上開八門，飛天法輪。罪福禁誠，宿命因緣。
東曰：八門者，天開八方法輪之門也。中有罪福之場也。太上道君開於八門，以度學者生死之魂也。故曰法輪。○幽棲曰：既得生度，即魔王上開八方法輪之門以度，學者則自然昇舉，故得無拘於天門也。○少微曰：八方罪福之門，飛天人所司，故曰飛天法輪。道君八門問罪福，飛天人對宿命，說因緣事跡根由，具在《法輪經》中也。
普受開度，死魂生身。
東曰：法輪之門，罪福之場，各有禁戒，罪福所由，具在《法輪經》中。太上道君開大慈之化，拔地獄宿對之魂，責其罪目，然後原赦，得入法輪之門；駕乘八景之輿，昇乎玉清之中，上朝紫微之宮，位及聖眾之賓，謂死魂生身也。○幽棲曰：七祖生我一身，興此五業。今既一身受度，五業自然而亡，七祖則鍊化更生，五業則無根自落。故云普受開度，仰荷解脫之恩也。
身得受生，上聞諸天。
東曰：聞，開也。身得受生，上開諸天也。
諸天之上，各有生門。
東曰：八門之中，各有受生之門也。○幽棲曰：既生身受度，復死魂受生，則三界五帝，上奉諸天。諸天之上，亦著生錄。故云各有生門也。○少微曰：死魂受生，皆奏諸天。諸天之上，各有受生之門。然後三官校錄，配入生處。
中有空洞謠歌之章，魔王靈篇，辭參高真。
東曰：空洞者，三界也，三界皆空。魔王，魔羅也，常在三界之中，謠歌雜曲，辭參靈篇，惑亂人心。靈童轉八門之關，眾真上朝，郁馥一唱，魔王束身。人能誦靈音，則名書於紫微宮法輪，列籍於司命，攬覺，度魂於更生之宮也。○幽棲曰：魔王既保舉諸天之上，故有謠歌於諸天之中，辭列高真，理契空洞，誦之仙舉，故曰靈篇也。○少微曰：三界之中，空洞之上，魔王伏化，奏唱謠歌，靈篇善辭，參合真聖也。
第一欲界，飛空之音：
東曰：欲界自黃曾天，至上明七曜摩夷六天，欲界之分也。中有魔王，字郁默，作飛空之歌。○幽棲曰：第一欲界者，下界也。謂居此世之上，故云第一。欲者，染著也。界者，境界也。欲界有六天，言此天之人，有形有欲，觸物染著，故云欲界。魔王於此界空玄之中，謠歌此章，故云飛空之音也。○少微曰：道教經曰：凡人口業凈，有十善功，以上生欲界之天。
人道眇眇，仙道莽莽。
東曰：眇眇，羣碎也；莽莽，暗昧也。人道在羣小之中，難可成也。仙道莽莽昧昧，難可曉了，非可見也。故云莽莽也。○幽棲曰：目少曰眇，遠而可見；混漫曰莽，杳然莫測。言人道非遠力之而可政，仙道冥昧不動而易沮。
鬼道樂兮，當人生門。
東曰：樂者，歡樂也。生門者，三界命門也。鬼道在三界之內，導從鬼兵，遏人生命，枉暴殺人，以為歡樂。○幽棲曰：夫鬼道者，縱心逐欲，適性隨世，故云樂也。此即動之死地，日喪其生，生死門對，故曰當人生門也。○少微曰：鬼道以殺害為樂，羣行兇暴，常遏人生門。生門，三界受生之門也。
天道貴生，鬼道貴終。
東曰：貴，好也。天道好生，鬼道好殺也。○幽棲曰：神仙之道，在於長生久視，湛然長存。邪鬼之道，務欲人歸太陰，悉在終滅也。
仙道常自吉，鬼道常自凶。
東曰：好生者吉，好殺者凶。○幽棲曰：仙道既生，故吉祥自兆；鬼道既死，故凶禍自應。○少微曰：人道，三界以下也。仙道，三清以上也。鬼道，酆都六天也。
高上清靈爽，悲歌朗太空。
東曰：高上者，天王也。名阿濫，常乘景霄之輪，遊觀九層之阿，處玉樓之上，明洞章以召魔，上為仙真之館，下為鬼神之家，誦詠靈章，悲歌朗徹，響應太空也。○幽棲曰：雖復高真上聖，爽炁清靈，猶如哀愍悲歌，朗徹空洞，即五苦之頌是也。○玄英曰：前明勸人成道，此明讚美悲歌，普度無窮。發此言也明高上玉皇愍傷三界，常於三清之上，詠此悲歌，歌聲朗徹太空，慈憐兆庶，故曰悲歌朗太空。靈爽者，是玉皇精靈爽利之炁也。
唯願仙道成，不欲人道窮。
東曰：天王上雲樓之上，吟詠無量之章，看見下世學士不得度三界之難，故誦之以制魔靈。神魔即應響而束身，羣鬼則詣座而伏形，以度學者之身，成其至真之道。○幽棲曰：窮，極也。人道之窮極，貴者也。若仙道既成，則眾妙期會，五濁之苦自滅，三清之樂未央。若人道雖極，當時之榮，萬樂期須，一苦永蔽。○少微曰：高上玉皇清明靈爽，悲歌朗徹，聲滿太空，唯願仙道早成，不欲人之窮苦。
北都泉曲府，中有萬鬼羣。
東曰：北都之山是六天神魔所治，中有泉曲之府，萬鬼羣眾在其中。六天鬼者，並是百魔凶暴醜惡之鬼，常欲殺人也。○幽棲曰：北都者，在北方溟海之中，北玄太帝之都也。中有泉曲之府，即九幽長夜之府也。既是鬼之大都，故有萬鬼羣也。總言其萬，豈唯萬哉！但知據人，便知鬼也。
但欲遏人筭，斷截人命門。
東曰：六天魔鬼常欲遏截命筭，斷人生門，欲人死也。○幽棲曰：夫鬼之為理，常刻人筭壽，欲人早終，截人生根，斷人命門，故上雲鬼道貴終，當人生門也。
阿人歌洞章，以攝北羅酆。
東曰：阿人者，魔王自共語也。誦詠詠洞章，以召北酆之魔鬼，不得妄為殺害，有犯即斬，以佐天治也。○幽棲曰：阿者，何也，何人能歌此空洞之章，攝御羅酆之鬼，則無遏算之慮，自遠夭傷之息。羅酆，北都之山名也。
束送妖魔精，斬馘六鬼峰。
東曰：束，縛也。馘，滅六天羣魔也。峰者，魔之總名也。故祝六天魔鬼云：天蓬、天蓬，九元殺童，此之謂也。魔王歌此曲，掃滅眾魔精也。○幽棲曰：束者，拘錄也。送者，斥逐也。斬者，截首也。馘者，割耳也。若能歌誦此章，則妖魔可以拘錄，可以斥逐，可以截首割耳矣。六鬼峰者，即酆山有六峰，峰各一宮，既有六宮，故云六鬼峰。一宮周迴千里也。○少微曰：阿人，魔王自稱也。斷首日斬，截耳日馘。六鬼者，六天鬼賊也。鋒言其先。鋒者，鋒銳也。魔王言我受符命，常歌洞章，制攝酆都，束送魔鬼，有為祆害則刑戮絕之也。○玄英曰：誠謂截其左耳也。殺鬼眾多，每於一身，但割取其左耳，獻上魔王，明其殺數多少。左耳屬陽，故取之也。
諸天炁蕩蕩，我道日興隆。
東曰：蕩蕩清明也。興隆者，魔王謠歌飛空之中，蕩除鬼炁，以成其功，故曰日興隆也。○幽棲曰：既束勒妖魔之精，斬馘六峰之鬼，故得諸天真炁坦蕩，而我道正化興弘也。○少微曰：持此威刑，斬馘魔鬼，則六天邪炁蕩除，三天正法興盛也。
第二色界，魔王之章：
東曰：色界自虛無越衡天，至太安皇崖天，合十二天，是色界之分也。魔王諱摩，字羅也。○幽棲曰：第二色界者，中界也。謂慾界之上，故云第二也。色者，形質也；界者，境域也。色界有十八天。言此天之人，有形無欲，故云色界。魔王既統管此界，故因立此章也。○少微曰：自虛無越衡天至無極曇誓天，凡一十八天，為色界。道教經曰：身業凈冷有三百善功，得生色界，魔王諱摩羅。
落落高張，明炁四騫
東曰：落落，高遠也。明炁者，清明也。天炁高遠，清而明也，故曰四騫也。○幽棲曰：落落者，廓落也。騫者，開也。言十方諸天，則廓落而高張，明光之熙而四騫也。○少微曰：騫，迴上也。落落我界，高遠開張，梵炁光明，四方迴上。○
梵行諸天，周迴十方。
東曰：梵者，大梵之炁也。十方者，十方飛天神人也。乘大梵之炁，飛空三界之中，遊乎十方也。○少微曰：大梵之炁，行匝諸天，則十方神仙周迴十過，故日周迴十方。如此神仙，其數無量，由我保度，得成大仙。故曰，皆由我身也。我有洞章。萬遍成仙，即此歌曲也。
無量大神，皆由我身。
東曰：無量者，十方無量大神也。魔王與諸天俱生學得道者，皆由魔王保舉而得成真人也。故曰皆由我身也。○幽棲曰：梵行者，至真之行也。我者，魔王自稱也。言三十二天梵行真人至於十方無量大神，莫不皆由我之保舉，而得居於此天也。
我有洞章，萬遍成仙。
東曰：洞章者，魔王歌曲也。學士若能誦之萬遍，魔王即保舉徑升上仙。
仙道貴度，鬼道相連。
東曰：仙道欲令人昇度，鬼道欲令人死亡，更相連逮，共入惡道也。○幽棲曰：言我有此空洞之章，誦詠萬遍，皆得昇仙。夫仙道貴形神俱度，鬼道貴生死相連；昇度則祖考亦度，相連則子孫亦連也。
天地眇莽，穢氣氛氛。
東曰：眇莽者，暗昧也。穢，惡也。氛，亂也。天地高遠，無所不容，真者處上，濁者處下，魔精惡氣，滿於空中也。○幽棲曰：天高無涯，地廣無際，常穢氣氛合，彌貫太虛也。
三界樂兮，過之長存。
東曰：三界者，欲界、色界、無色界。此非至樂，若得過三界之上，乃得仙道，與劫輪轉，更不生死，故得長存也。○幽棲曰：言三界之人，若迷樂住樂，則樂盡而淪墮；若悟樂之非樂，則超出而長存也。
身度我界，體入自然。
幽棲曰：若悟樂之非樂，則不住樂而修進，故得身度三界之難，體入自然之境。○少微曰：三界雖樂，福盡則傾。壽等塵沙，終當死壞也。
此時樂兮，薄由我恩。
東曰：得入無色界之中，至此歡樂。我恩者，魔王自稱我也。爾皆由我保舉而得入仙品也。故言薄由我恩也。○幽棲曰：若入自然之境，則自然之樂，長存真樂；三界之樂輪轉妄樂。此之一樂，則名同理殊，人乖境異。皆由魔王保舉而致此真樂之域。故云薄由我恩。○少微曰：過得三界，始可為樂，故曰此時樂兮，由我恩。保度得入三清，故曰：薄由我恩也。
龍漢蕩蕩，何能別真。
東曰：龍漢之年，玉字始出大福堂國，日月始明。元始撰集玉文，出法度人。其國風雅，非可稱名；人民始治，禮樂亦興，人壽三萬六千歲。蕩蕩大化，劫運既終，經於延康，一淪億劫，眇莽久遠，的而不虛，自非通玄究微，莫能識也。○幽棲曰：既鍊質成仙，修凡得聖，出苦入樂，去死登生，故知道之靈化，妙用致此。當龍漢之際，混沌未分，天既未立，空虛蕩蕩，復何分別其真？○少微曰：龍漢初劫，人人淳樸，同焉自得，不知所求。雖蕩蕩而平夷，無能別得真偽，我界多有試難，故真偽可得而分也。
我界難度，故作洞文。
東曰：魔王言我從龍漢已來，功德至重而未得仙。末學道淺，求度我界，實亦是難。故歌此曲以勸學者，令識真也。○幽棲曰：言此界之難超，非洞章之莫度。故魔王津濟而立此文，既荷舉保之恩，復賴引援之德也。○少微曰：我界羣魔，多諸幻惑，為此難度，故作洞文。
變化飛空，以試爾身。
東曰：魔王在空虛之中，飛行謠歌，以試末學之心正與不正也。○幽棲曰：猶恐趣道之不篤，秉操之不堅，故作變試於空中觀，履水火而無惑。○少微曰：飛行變化，騁現神通，試爾身心，令失正道。
成敗懈退，度者幾人。
東曰：學士猶豫之心不固，一至到者少，不別真偽，羣邪所惑，致生懈怠。至得度者，萬無有一也。○幽棲曰：既履水火之難，則有成敗之流。超然獨濟者寡，渝變退落者眾，度無一人。
笑爾不度，故為歌音。
東曰：爾，汝也。笑汝徒有希道之心而無得道之實。雖復億劫輪轉不滅，心不冥一，終不得度也。○幽棲曰：其成敗退者，復嗟哂愍之，故制此歌章，欲使普令超度也。
第三無色界魔王歌曰：
東曰：從顯定極風天，至秀樂禁上天十天，為無色界分也。從無上常融天，至太極平育賈奕天四天，無色界上也。○幽棲曰：第三無色界者，謂在色界之上，故云第三。無色者，無形質也。界者，域也。無色界有四天，言此天之人，形欲俱空，故云無色。魔王歌者，即此界魔王之謠歌也。○少微曰：道教經曰：心業凈有六百善功，生無色界四天，此界魔王諱韶也。
三界之上，眇眇大羅。
東曰：眇眇音，高遠也。大羅者，大羅之天也，在三界之上也。○幽棲曰：言三界之上，即圓羅之外，雖即未至太無，亦通是大羅之域也。○少微曰：眇眇，高遠也。三界之上猶有四梵三清，然後至於大羅。今言三界之上有大羅者，魔王作歌從省文也。
上無色根，雲層峨峨。
東曰：層者，重疊也。峨峨者，高峻也。大羅之天不參色界，在眾天之上，結雲氣而成山。上有九層雲樓，高而峨峨也。○幽棲曰：此大羅之中，都有五境。上無躓閡之色，下無固著之根，皆妙氣之化成，若景雲之杳煥。此乃無狀之狀，恍惚難名，故云若存若亡也。○少微曰：大羅之境，結雲成山，層臺九重，峨峨高峻，瓊林空峙，無根而生。○玄英曰：此明大羅天上真空境界，山林城宇，宮殿臺榭，皆結自然妙炁而為之，非因造作，肉眼不見，謂之無色。浮空而立，謂之無根。
唯有元始，浩劫之家。
東曰：元始者，天尊也。浩劫者，浩浩無數也。元始之道，經無數之劫，常居大羅之天也。○幽棲曰：此五境之宮闕，皆元始之所居。元始則元始無終，既湛然常存，故云浩劫之家也。非五境之中，盡皆元始，謂每境之主，以元始為尊。○少微曰：元始天尊，家住其境，浩浩蕩蕩，劫數難知。
部制我界，統承玄都。
東曰：部制者，言大羅之天，天尊所治，並大聖在其上，上有玄都之山，七寶之臺。臺有《三寶神經》，大聖一日三時上朝七寶之臺，旋行誦詠，以制萬魔也。○幽棲曰：元始非唯一境之道主，亦制三界之魔王。又總玄都，敷弘萬化。玄都，玉京大羅之天者也。
有過我界，身入玉虛。
東曰：我界，無色界也。即體入玉虛之境。無色既為上界，即與玉虛鄰次。玉虛者，玉虛之炁也。得度無色之上，身入紫極之宮，玉虛上帝治在其中也。紫極者，太極之別名也。○幽棲曰：玉虛即玄都玉京也。○少微曰：元始部制我界，統承玄都紫微。有過我界，身入玉虛，得過我無色界也。既過色界四天，即入玉虛。萬炁上元，三部八景，皆結玉虛之炁為人也。
我位上王，匡御眾魔。
東曰：上王，魔王之主也，字韶。自言我位上王，制御眾魔，故日上王也。○幽棲曰：王者，即眾魔之上王也。故言匡御眾魔。匡，正也；御，制也。○少微曰：此界魔王最居上位，下統三界，制理羣魔。
空中萬變，穢氣紛葩。
東曰：紛亂也；葩，華也。三界並空，天魔鬼神變化紛亂華麗，幻惑學者之心，故曰紛葩也。○幽棲曰：空中萬變，謂試學者，故云變化飛空，以試爾身。紛葩者，亦氛氛也。言世間俗境常穢氣氛氛，衝隘空虛，填塞宇宙也。
保真者少，迷惑者多。
東曰：保，固也；迷惑，邪亂也。固真者少，邪亂者多。○幽棲曰：痛乎世人保守真者鮮矣，迷惑不悟者多，況乎天下皆迷也。
仙道難固，鬼道易邪。
東曰：仙道無形，故難守；鬼道多欲，故易邪也。經曰：不見可欲，使心不亂，此之謂也。○幽棲曰：學仙之道，則正性難固；鬼道不學，俗心已邪。隨風順流，靡靡而去，故云鬼道易邪也。
人道者心，諒不由他。
東曰：人道廢，本於心。諒己度情，而不由傍人也。○幽棲曰：夫人道之理，在於方寸；或悟道修真，或迷邪入鬼，皆由自己之心肺，信不由於他人。諒，信也。
仙道貴實，人道貴華。
東曰：仙道應於自然，去浮華，取至實，人道貴榮華，與仙道反也。○幽棲曰：夫修仙之道，道貴於真實；行人之道，道貴於浮華。故經曰：居其實，不居其華。
爾不樂仙道，三界那得過。
東曰：爾，汝也。汝不專一，那得度三界也。○幽棲曰：言汝世人若不學仙道，飛登五境，即三界之難，無由得過，言出越其界，非過止其所也。
其欲轉五道，我當復奈何。
東曰：五道者，五苦之場也。奈何，悲痛之辭也。魔王在三界而見學者身，不得度，為邪精所敗，不能正見，淪於惡道，喪失前功；方復經於五道之中，諸惡備受，甚可悲傷。故深發此歎者也。○幽棲曰：若不超越三界，則自然流轉五道。既自爾之身所致，而我爭奈爾之何？故云人道者，心諒不由他，五道之義，以明於上也。○少微曰：不樂三天輪轉五道，貴華棄實，吾奈之何也。
此三界之上，飛空之中，魔王歌音，音參洞章。
東曰：謂三界之上，魔王於空中讚誦靈文，還在三界之內參雜，故云音參洞章也。○幽棲曰：言魔王常在三界之上，虛空之中，而歌此章，傷嗟世人，痛歎之甚。其音意參合，乃遠符大洞。魔王者，是魔之王，非王是魔。故身為至靈，辭參大洞也。
誦之百遍，名度南宮；誦之千遍，魔王保迎；萬遍道備，飛升太空，過度三
界，位登仙公。
幽棲曰：言誦之百遍者，乃專是此魔王之章，非全經也。百遍即名籍昇度南上朱宮；千遍即魔王保護，出入送迎；萬遍之道既備，即駕龍昇乎太清，飛登太極，遊行太空，即身超三界之難，位登仙公之格。今人所有讀誦萬遍，而不得依此旨者，或善惡齊行，功過相半；或口誦心馳，乖儀失法，此乃更招墮墜，何有望於昇騰！若心與經通，行與經合，唯善為一，杜絕諸緣，此即逮至數千，便有髣髴；亦奚必俟於萬遍之後，昇於太空也。○玄英曰：仙公者，太上高真之位也。若得飛度三界，先到種人四天；其上次有三清，乃是仙公之位。今言飛度三界，位登仙公者，文中略也。
有聞靈音，魔王敬形。
玄英曰：有聞靈音者，謂聞靈寶本章也。道君歎美，三界魔王自作洞玄之歌，人能誦持，尚得成真入道；況有聞我靈寶本章之人，若能誦持，悉得三界魔王敬其形體，故云魔王敬形也。
勑制地祇，
少微曰：太上勑之也。《博物志》曰：地祇位在崑崙山下也。
侍衛送迎。
幽棲曰：儻有聞此靈章之音句，即魔王勑勒土地祇靈，居家則侍衛，出入則送迎。
拔出地戶五苦八難，七祖昇遷，永離鬼官。
幽棲曰：拔七祖之昇仙，超八難之鬼謫，永出玄夜之河，長辭北府之官。三塗、五苦，共為八難，已註於前也。
魂度朱陵，受鍊更生，是謂無量普度無窮。
幽棲曰：七祖既得昇遷，皆入南宮受鍊，鍊化既畢，遂得更生。可謂普度無邊，廣濟無量。朱陵，即南上朱陵宮也。
有秘上天文，諸天共所崇。泄慢墮地獄，禍及七祖翁。
幽棲曰：若有能寶秘尊重此文，則諸天帝、眾聖尊神，共所欽敬。若輕漏泄慢，則身謝三官，殃及七祖。經既終畢，故重有戒言，此二章也。
道言：此二章並是諸天上帝及至靈魔王隱神秘之音，
東曰：道言者，道君自序也。二章者，一是元始洞玄章，二是元洞玉曆章，名為二章也。諸天大神、上帝魔王名諱隱奧，故云隱祕之旨也。○幽棲曰：復此後每章皆稱道言者，亦是道君之言也。與前序同。此二章本經即元始所說。前序後述，復太上所加。前章有三十二天帝之隱諱，後章有三界魔王之秘音。
皆是大梵之言，非世上常辭。
幽棲曰：既元始所說，太上所敷，皆諸天秘章，靈魔隱韻；固宜是大梵之至理，豈世上尋常之辭也。
言無韻麗，曲無華宛，故謂玄奧，難可尋詳。
幽棲曰：既非世上常辭，故無韻麗。天中奧旨，故無華宛。自非真人通玄究微，莫能詳察也。言者，辭說；曲者，章句也。○少微曰：玄，深也；奧，隱也。此二張天名帝諱及魔王名稱，皆言無音韻美麗，曲無華艷宛約。有此深隱，所以難祥。
上天所寶，秘於玄都紫微上宮。
幽棲曰：既諸天上聖共所崇重，故秘於言都玉京之上。太極、玉清、上清三境，各有紫微之宮也。
依玄科，四萬劫一傳。
東曰：上天者，即是上境諸天也。明此經乃是上境諸天聖人所寶重，秘在玄都紫微宮中；依玄科，四萬劫一傳也。玄者，天也。此是上天之期限，人間則四十年一傳，故稱玄科也。又雲學道受經，四十年得傳一人，延壽者四百年，得地仙四千年，得天仙四萬年，得無上至真之道全言，四萬劫。○幽棲曰：既雲萬劫及如昨夜，此是上天道之期也。千春如今朝，則四萬劫一傳，亦非久遠。此乃天真之格，故云依玄科，卻不說至人傳授之期限也。
若有至人齎金寶，質心依舊格，告盟十天，然後而付焉。
東曰：前雲上天有期限，其中有至信之人，心耽大法，能用金寶之信，以質其心。來欲請受者，然後冒禁，告盟十天，方可傳付也。○幽棲曰：前序及此，俱雲齎金寶，復不言多少之量。既此質心，則至人之心一假多也。隨其豐儉以告十方，誓盟諸天；金寶雖微，盟約復重。既前序已說，今經後復盟，恐人忽略冥科，故此再三曉諭也。
道言：夫天地運度，亦有否終。
東曰：運度者，有四也，一生人，二死人，三禳災，四功德利益，又雲天一，地二，天三，地四，運是劫運，度是度數。陽九百六，皆是度數之休否，故天地雖大，猶有傾廢之期，即其義也。○幽棲曰：天屯為陽九之災，地否為百六之禍，故云天地運度，亦有否終也。○少微曰：小則百六陽九，大則三界消亡。○玄英曰：否終者，否謂陽九百六，終謂三界消亡。陽九百六者，按《周易》大演十九年為一章，四章為一部，二十部為一統，三統為一元，一元四千六百二十年。其中通有五十四年水旱。陽九者，陽數奇極於九，災應之時，大則九年之旱，其次則七年、五年、三年、一年之火也。陰數偶極於八，災應之時，則八年、六年、四年、二年之水也。百六者，初入元一百六十年，陽數奇，有小旱之災，故云百六之災也。通論陽九百六之會者，初入元三百年，為小陽九、小百六，九百年為大陽九，大百六。大則大旱九年，大水八年。《漢書》云：四千六百一十七年為一元，數盡三元，為大劫之終，天地消亡也。三元合一萬三千八百五十一年，初入元一百六十年為一小災，故云百六，否終之義，略舉如前也。
日月五星，亦有虧盈。
東曰：日中則昃，月滿則虧。星宿停關不轉，亦是天道之期，皆自然理數也。○幽棲曰：日月有薄蝕虧盈，五星有經緯錯度也。
至聖神人，亦有休否。
東曰：至聖未是大聖，赤猶文王囚於羑里，孔子戹於陳蔡，皆是休否之辰。○幽棲曰：唯聖與神，猶有休盛否泰，況乎凡俗，何可勝言！
末學之夫，亦有疾傷。
東曰：天地聖人，尚有休否。末學之類，寧無疾傷！○幽棲曰：至於微生末學，理宜疾病災傷，儻有遭遇，甘之勿怨。
凡有此災，同氣皆當齊心修齋，
少微曰：同炁，同法也。同稟妙炁之法，故日同炁。
六時行香，十遍轉經，福德立降，消諸不祥。無量之文，普度無窮。
幽棲曰：若有此災，則召同學同志，齊心齊力，修齋禮懺，六時行道，轉誦此經。令周十遍，福德之報立應，不祥之禍自消。故知靈文功用弘普，廣濟天下者也。
道言：夫末學道淺，或仙品未克，運應滅度，身經太陰。
東曰：雲死者，皆過太陰之官，如此之人皆為轉經行道。○幽棲曰：末學者，或宿運功微，今緣德薄，遂使趣道之心不篤，墮業之障易侵；仙品之格莫登，鬼錄之編已著。於是玄運所引，應當奄終，魂歸太陰，屍偃后土也。○少微曰：鬼道為太陰也。
臨過之時，同學至人，為其行香誦經十遍，以度屍形如法。
幽棲曰：同盟同學，至人至友，能為精心修齋，誦經十遍；臨終之際，共度屍形，則存者獲濟拔之功，亡者得度魂之福。言如法者，咸依五煉生屍之法也。
魂神徑上南宮，
東曰：明滅度之人，臨將命過，同學者復為行香誦經，以度屍形，魂神即昇南宮，受自然之福也。
隨其學功，計日而得更生，轉輪不滅，便得神仙。
東曰：功滿三千，即白日升天。○幽棲曰：既作度屍之法，則魂神上昇於朱陵之宮，受鍊於流火之庭。隨其處修學功業之深淺，準其年歲日月之多少，時限既畢，則神歸復形，便得更生。外雖終歿，經時積稔，有如睡頃，不覺稽久。從玆已往，便得神仙。此亦得屍解之道者也。
道言：夫天地運終，亦當修齋，行香誦經。
東曰：以禳災運也。○幽棲曰：天地屯否，運數將終，即當修齋禮懺，讀誦此經以鎮禳也。
星宿錯度，日月失昏，亦當修齋，行香誦經。
東曰：以保安寧也。○幽棲曰：五星經緯錯度，日月薄蝕失昏，即當修齋禮懺，讀誦此經，以整復也。
四時失度，陰陽不調，亦當修齋，行香誦經。
東曰：以理陰陽也。○幽棲曰：春夏秋冬，寒暑不遷，陰陽律呂，氣候乖錯，即當修齋禮懺，讀誦此經以調理也。
國主有災，兵革四興，亦當修齋，行香誦經。
東曰：以保衛護也。○幽棲曰：國有災運，兵戈四起，即當修齋禮懺，讀誦此經，以消其災運也。
疫毒流行，兆民死傷，亦當修齋，行香誦經。
東曰：以用消伏也。○幽棲曰：疫癘之毒，時行疾病，死傷萬民，即當修齋禮懺，讀誦此經，以除其災也。○玄英曰：天子曰兆民，諸侯曰萬民。十億為兆，舉其多也。即明國主有災，故知傷害兆民也。
師友命過，亦當修齋，行香誦經。
東曰：師徒朋友，命過之時，行香誦經十過，以濟度魂靈也。○幽棲曰：師主道友，臨終之時，依前章法修齋以度屍形，令得神仙也。
夫齋戒誦經，功德甚重，上消天災，保鎮帝王，下禳毒害，以度兆民。
幽棲曰：夫修齋持戒，行香誦經，功德既深，福報亦重。上可以消滅天災，保鎮帝王之祚，下可以禳除毒害，普度蒼生之厄。○少微曰：每歲十二月大陵積屍星，其氣下地下丘墓朽骸，其氣上屬，鬼乘之，因行寒熱之病，謂之疫毒。誦經可以消蕩不死藉鄉人之像也。
生死受賴，其福難勝，故曰無量普度天人。
幽棲曰：生賴者，即身得道，白日昇天也。死賴者，魂度朱陵，受鍊仙化也。天人登坐三清之樂，世人立超八難之苦，廣濟之功既大，普度之德尤深。○少微曰：諸言齋者，謂黃籙等齋，皆用五文鎮謝，非常俗之齋也。三時啟奏，所以感天動地，降福禳災也。
元始無量度人上品妙經四注卷之三
