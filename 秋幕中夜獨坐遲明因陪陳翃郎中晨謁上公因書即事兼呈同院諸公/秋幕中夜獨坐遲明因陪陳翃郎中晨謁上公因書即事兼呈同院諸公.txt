
風淒露泫然，明月在山巔。 
獨倚古庭樹，仰看深夜天。 
葉翻螢不定，蟲思草無邊。 
南舍機杼發，東方雲景鮮。 
簪裘肅已整，車騎儼將前。 
百雉拱雙戟，萬夫尊一賢。 
琳琅多謀蘊，律呂更相宣。 
曉桂香浥露，新鴻晴滿川。 
熙熙造化功，穆穆唐堯年。 
顧己草同賤，誓心金匪堅。 
蹇辭慚自寡，渴病老難痊。 
書此更何問，邊韶唯晝眠。

