
寧辭園令秩，不改淵明調。
解印無與言，見山始一笑。
幽人還絕境，誰道苦奔峭。
隨雲剩渡溪，出門更垂釣。
吾廬青霞裏，窗樹玄猨嘯。
微月清風來，方知散髮妙。
丘壑趣如此，暮年始棲偃。
賴遇無心雲，不笑歸來晚。
鳴鳩拂紅枝，初服傍清畎。
昨日山僧來，猶嫌嘉遯淺。
託君紫陽家，路滅心更遠。
梯雲創其居，抱犢上絕巘。
杏田溪一曲，霞境峰幾轉。
路石掛飛泉，謝公應在眼。
願言攜手去，採藥長不返。

