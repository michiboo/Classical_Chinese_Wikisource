　　欽定四庫全書
　　歙硯説
　　唐侍讀硯譜雲二十年前頗見人用龍尾石硯求之江南故老雲昔李後主留意翰墨用澄心堂紙李廷珪墨龍尾硯三者為天下冠當時貴之自李氏亡而石不出亦有傳至今者景祐中校理錢仙芝守歙始得李氏取石故處其地本大溪也常患水深工不可入仙芝改其流使由別道行自是方能得之其後縣人病其須索復溪流如初石乃中絶後邑官復改溪流遵錢公故道而後所得盡佳石也遂與端石並行按圖經龍尾山在婺源縣長城裡唐開元中葉氏得其地嘗取石為硯不見稱於世故無聞焉蘇易簡硯譜雲龍尾山石亞於端溪今雖多故坑無有石出環縣皆山也而石雖出他山寔龍尾之肢脈俱得謂之龍尾
　　自州一百八十里至西坑口入山谷林莽盤屈鳥道又三十里自縣三十里過溪大嶺重複九十里並至羅紋山下
　　自州一百九十里自縣八十里並至濟口入山又七十里至濟源
　　龍尾山亦名羅紋山下名芙蓉溪石坑最多延蔓百餘里取之不絶
　　眉子坑在羅紋山之西從溪下至坑十餘丈坑中無土深丈餘濶二三尺許
　　羅紋裏山在羅紋山後
　　羅紋舊坑地名寨頭即錢雲所訪南唐採石故坑也水舷坑在眉子坑外臨溪至冬水涸方能取之入地丈餘石多金花
　　水蕨坦坑在羅紋山西北其理若浪
　　溪頭坑在金星坑之北五里
　　葉九坑在溪頭之西百里亦有眉子其理麤慢與溪頭坑石相上下
　　金星坑在羅紋山西北相去四十五丈
　　驢坑在縣西北七十里景祐中曹平為令後王君玉為守嘉祐中刁璆為尉皆取之其石青中緑暈
　　濟源坑在縣之正北三坑相連
　　碧裏坑在濟山上色理青瑩相去半里有水步石大雨㸃石十里外有裏山石青細有金紋花暈其狀竒怪不常
　　洞靈巖在縣北一百二十里三洞相連石産於巖之左右無定所色擬端溪麤而燥復多瑕璺
　　淛石出衢州開化縣界斑若玳瑁然
　　麻石三尺中隠硯材數寸而已猶玉之在璞也坑往往在溪澗中至冬水涸合三二十人方可興工每打發一坑不三數日必雨雨即坑壠皆湮塞較其工力倍金銀坑中取礦者此其所以貴也往時必先祠以中牢方免諸患
　　大抵攻琢貴精治之不盡工雖有佳石亦常硯而已每得一石以鐵鑿擊之𠉀其聲清圓乃可攻治度其所宜然後制樣須令人捧不然內諸稻穀中欲其不實也蘇易簡雲硯有薄如紙者葢以薄為利用雲
　　龍尾石多産於水中故極溫潤性本堅密扣之其聲清越婉若玉振與他石不同色多蒼黑亦有青碧者採人日增石亦漸少有得之巖崖中者色白而燥殊不入用眉子色青或紫短者簇者如臥蠶而犀紋立理長者濶者如虎紋而松紋從理其曰鴈湖攅與對眉子最為精絶凡九品
　　鴈湖眉子　對眉子　　金星眉子　菉豆眉子錦蹙眉子　短眉子　　長眉子　　簇眉子
　　濶眉子
　　大抵石頑則光滑而磨墨不快石麤則黏墨而滲漬難滌唯麤羅紋理不疎細羅紋石不嫰者為佳幾十二品細羅紋　　麤羅紋　　暗細羅紋　松紋羅紋角浪羅紋　金星羅紋　刷絲羅紋　倒地羅紋石心羅紋　卵石羅紋　泥漿羅紋　算子羅紋麤羅紋者細者易為磨墨細羅紋稍堅者最能發墨或者以易磨墨為發墨非也唯蔡君謨論得其要墨在硯中隨筆旋轉滌之泮然盡去此乃石性堅潤能發起不滯於硯耳若刷絲松紋角浪皆以其理疎易於磨墨至於金星之類乃其餘事自有優劣獨泥漿一品較之諸石紋理細密富於溫潤但多不甚堅實筭子羅紋紋若𤓰子羅紋然此最佳者也出水波坑中幸而得之不可期或取羅紋側為之甚能亂真
　　驢坑石色青緑暈今不復出士大夫家間有藏者亦罕見之
　　棗心青潤可愛中有小斑紋中廣上下皆銳形若棗核然雖少疵瑕多失之頑固
　　唐公硯録雲嘗過金陵於翰林葉道卿處見一硯方四五寸許其色淡青如秋雨新霽逺望暮天表裏瑩潔都無紋理葢所謂硯之美者也雲得於歙不知出於甚坑今不復有
　　裏山一種金星而疎慢
　　水舷金紋凡十種
　　青斑如舞鶴者　　　　　　如長壽僊人者
　　如雙鴛鴦者　　　　　　　如枯槎僊人者
　　如朝霞雲氣者　　　　　　如湖中寒鴈者
　　如雙魚蹲鴟者　　　　　　如壺缾者
　　如臥蠶者　　　　　　　　如斗者
　　硯以瑩淨為先小有痕線皆不足甚貴石病有十痕如蚓行跡
　　雞腳如雞跡麻石黯色
　　鳥肫有痕如木葉若肉中脞也
　　浪痕徧纒如布帛紋作淺深黑色
　　贅子如烏豆隠起礙手開之多成大璺
　　搭線斜紋若斷裂者
　　黃爛者土中石皮也
　　硬線髙起隠手雖良工不能礪平也
　　石上有微塵孔者石之膚也
　　斷紋兩不相着
　　硯之形制不一古人有以蚌為之者取其適用而已舊有古端樣並世傳晉右軍將軍王逸少端樣皆外方內若峻坂然使墨下入水中至冩字時更不費研磨之工今之端樣葢其遺法也或有為硯板硯鏡之類微㘭其首而已或直用平石一片別以器盛水旋滴入研墨以此知今人不如古人書字之多耳







　　歙硯説
　　欽定四庫全書
　　辨歙石説
　　細羅紋〈石文如羅縠精細其色青瑩其理緊密堅重瑩淨無瑕璺乃硯之竒材也〉
　　麤羅紋〈似細羅紋而文理稍麤〉
　　暗細羅紋〈羅紋雖細晦而不露紋理隠隠石色微青黒〉
　　刷絲羅紋〈石紋精細密如刷絲然〉
　　金花羅紋〈羅紋地上間以金花亂㸃大細不常如畫工銷金〉
　　金暈羅紋〈金暈數重如抹書者或暈如卵形及杏葉皆重疊數重〉
　　金星羅紋〈細金㸃如撒星者有金抺如眉子者有橫抹金紋長短不定者〉
　　算條羅紋〈比刷絲紋理疎而麤大正如棑算子〉
　　角浪羅紋〈直紋數路如角浪然〉
　　𤓰子羅紋〈比細羅紋尤細狹如𤓰子者〉
　　細棗心〈無羅紋而石紋兩頭尖如棗核〉
　　麤棗心〈較細棗心而麤〉
　　水波〈紋理橫細如晴晝微風清沼漣漪之紋〉
　　對眉子〈石紋如人畫眉而細遍地成對者〉
　　錦蹙〈石暈如畫雲氣間以金暈如蹙錦然〉
　　錦蹙眉子〈石紋橫如眉子間有金暈〉
　　羅漢入洞〈石中有金暈如雲氣下有羅漢龕座之形〉
　　金星眉子〈眉子踈勻而有金星間之〉
　　鱔肚眉子〈眉子疎而勻石紋如人字鱔肚紋間有金暈金星者〉
　　鴈攅湖眉子〈硯心有紋暈如汪池四外眉子密密如羣鴈飛集之狀〉
　　菉豆眉子〈石理稍黒微暗而斑內有短密眉子紋〉
　　金花眉子〈眉子石中有金花金暈者〉
　　短眉子〈眉子密短而勻〉
　　長眉子〈眉子長而差大〉
　　泥漿〈細羅紋而尤溫潤乃羅紋下坑石〉
　　卵石
　　雨㸃石
　　羅紋上坑石色微重中坑石色微淡下坑即泥漿石
　　棗心坑皆乾坑故石微燥
　　水波坑亦是棗心石
　　祈門縣出細羅紋石酷似泥漿石亦有羅紋但石理稍慢不甚堅色淡易乾耳此石甚能亂真人多以為婺源泥漿石當須精辨之也
　　歙縣出刷絲硯甚好但紋理太分明無羅紋間有白路白㸃者是









　　辨歙石説
　　辨歙石説䟦
　　研出端溪其色如豬肝蒲萄中邊瑩澈光可以鑑粹然紫琳腴也患太滑不肯受墨歙石細者肌理如絲縠如涵星如眉有稜四壁垣垣削成類文玉蒼璧而短處在不為毛錐地好事者病焉邁智不足鑒物頗幸蓄兩研其一正方為斗形徑可五寸許腹有東坡先生為仲豫銘二十四言常篋櫝藏去其一橢為風字鏗然而輕提攜周旋且二十年久稱意便足曩寓五領無所買莫府於歙嘗出捐三千錢售眉子石一隨輒予人莫惜始之以識察之不精中之以二者之先入他無在顧眄者故差若省事景伯兄治歙期年能納其民於不忍欺之鄉斷斷廷下至無一跡獨念翰墨衆君子乗集吾土而主人莫之省既掲蘇氏文房譜於四寳堂又別刻研説三種以書來令綴語其下顧前云云不能巧自飾也客或謂兄曰使君雅無長物諸郎桉頭研不百錢直今使家挾是書人具是眼則芙蓉龍尾之珍不幾於盡公亦能忘薏苡嫌乎兄以手推客曰去紹興三十年十月二日弟左承議郎尚書禮部員外郎兼國史院編修官邁䟦












