　　欽定四庫全書　　　　　集部六
　　全室外集　　　　　　　別集類五〈明〉
　　提要
　　〈臣〉等謹案全室外集九巻續集一巻明僧宗泐撰宗泐字季潭臨安人洪武初舉髙行沙門命徃天界寺尋徃西域求遺經還授左善世太祖欲授以官固辭太祖為撰免官説其後胡惟庸謀逆詞連宗泐特原之是編題曰外集葢釋氏以佛經為內學故以詩文為外猶宋釋道璨栁塘外集例也首二巻為應制詩及樂府供佛讃佛諸曲三巻至八巻為古近體詩九巻為疏及題跋續集詩文合編而詩文之間闕四頁其原數遂不可考今所存者凡詩三十六首題跋十五篇千頃堂書目作全室外集十巻葢合此一巻言之耳宗泐雖託跡緇流而篤好儒術故其詩風骨髙騫可抗行於作者之間徐一䕫作是集序稱其如霜晨老鶴聲聞九臯清廟朱絃曲終三歎彷彿近之皎然齊已固未易言要不在契嵩恵洪下與句曲外史張羽均元明之際方外之秀山者也千頃堂書目載宗泐尚有西遊集一巻葢奉使求經時道路徃還所作見聞既異其記載必有可觀今未見其本存佚殆不可知矣徐禎卿翦勝野聞謂宗泐奉使西域未至其地塗遇神僧幻化而歸者葢未知宗泐有此集故造是齊東之語與所謂宗泐蓄髪還俗同一謬妄也乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　〈臣〉　陸　費　墀


　　全室外集原序
　　昔者文物之盛士有髙世之志託跡桑門者既有得於其宗而亦以操觚染翰為事以與海內作者齊驅並駕使其敎益大以顯有若天台季潭泐公者焉初公負聰明特達之資既釋士服翺翔大方擇所依歸之地時廣智禪師訢公學貫儒墨肆筆於文事卓然成一家言施之著作之廷而無媿天厯至順間光膺帝眷說法金陵官寺緇素向徃得其片言隻字以為秘寶馳騁出入以應其請如羣飲於河各滿所欲聲譽赫然泐公既自得師當是之時金陵亦東南都㑹內而臺閣名流外而山林遺老至其地者莫不折節而與廣智交泐公叅請之餘又得愽其聞見凢六籍之所存百氏之所稡名家巨集之録日務記覽𣹢揉停蓄而後吐出其胸中之竒譬之築九仞之臺其基既厚何患其不崇且大也故公學甚辯愽才甚瓌偉識甚超邁而皆發於聲詩其詩不淪於空寂推敘功徳則發揚蹈厲可以薦郊廟褒賛節義則感慨激烈可以厲風俗至於縁情指事在江湖則其言蕭散悠逺適行住坐臥之情在山林則其言幽夐簡澹得風泉雲月之趣在殊方異域則其言慨而不激直而不肆而極山川之險易風俗之媺惡其詩衆體畢具一句一字滌去凡情俗韻一趣乎雅有一唱三歎之意焉故其大篇短章之出四方萬里爭相傳誦震耀耳目皆曰泐公猶廣智也余與公同里閈及壯而游又託方外之好公軀榦魁碩音吐洪暢其與人交也意度豁如望之者知為法門偉器初出世李白題詩之寺值天下亂入山益深入林益宻以養其髙㑹大明混一肇隆像教之事今京師第一禪林即廣智說法之地桑門上首非有宿徳重望為上所知者不以授之公以廣智大弟子繼席㨿猊座揮麈之日四衆雲㑹莫不榮之而公處之不以為泰佛有遺書在西域中印土有㫖命公徃取既銜命而西出沒無人之境徃返數萬里五年而還艱難險阻備嘗之矣而公處之不以為戚定力所至出乎世相之表夫豈庸流之所能窺哉若其見諸語言文字則又特其寓者耳公之從子永祚得公詩法之傳既彚稡其所為古樂府歌行五七言近體為若干巻公別號全室因総題曰全室集以集示余意欲得余言以引其首者嗚呼廣智之集虞文靖公序之謂如洞庭之野衆樂並作鏗轟軒昻蛟龍起躍物恠屛走沉冥發興至於名教節義則感激奮厲老於文學者不能過天下以為知言有如余之昏鄙庸陋得而觀之如以賤目而窺羣玉之府但駭其光采之粲爛而莫能枚指其名也惡足以言之哉余不敢咈其從子之意因以區區之見彷彿其槩若論其至則必有能言之士如虞公者為之言也同郡徐一䕫序



