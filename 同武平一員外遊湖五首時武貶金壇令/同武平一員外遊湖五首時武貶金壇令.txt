
紅荷碧篠夜相鮮，皂蓋蘭橈浮翠筵。
舟中對舞邯鄲曲，月下雙彈盧女弦。
青林碧嶼暗相期，緩楫揮觥欲賦詩。
借問高歌凡幾轉，河低月落五更時。
朝來仙閣聽弦歌，暝入花亭見綺羅。
池邊命酒憐風月，浦口回船惜芰荷。
朦朧竹影蔽巖扉，淡蕩荷風飄舞衣。
舟尋綠水宵將半，月隱青林人未歸。
花潭竹嶼傍幽蹊，畫檝浮空入夜溪。
芰荷覆水船難進，歌舞留人月易低。

