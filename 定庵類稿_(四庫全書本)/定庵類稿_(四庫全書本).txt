　　欽定四庫全書　　　　　集部四
　　提要
　　定庵類稿四巻　　　　別集類三〈宋〉
　　〈臣〉等謹案定庵類稿四卷宋衛博撰博宋史無傳其集諸家亦未著錄惟散見永樂大典中考宋中興百官題名記載乾道四年正月衛博為樞密院編修官四月致仕知其終於是職然平生事蹟已不可考惟集中送楊舒州詩有我昔懷軍書西行盡淮泗語知其嘗參戎幕耳所作凡表劄牋啟序記書疏之類無所不備而什九皆為他人屬草者特原本多直標題目不署明代字故往往不可辨別今以宋史參証如辭免職名劄有更化之初叨居政地及長沙資殿等語則當為代黃祖舜作辭免御營使江淮都督表有戎輅親征及太上起臣於戎馬飲江之際陛下眷臣於龍飛御極之初等語則當為代楊存中作又所上諸啟中如魏參政為魏杞葉參政為葉顒洪參政為洪遵周參政為周葵蔣樞密為蔣芾皆一時名臣又有奉使汴京真定府燕賔館錫宴諸表似嘗從人使金者而集中送薛左司序則稱諫大夫王公將出疆求幕下士監丞陶公以某進㑹疾作不果考之於史使金者乃王之望旋即召還則博實未北行諸表殆預擬而未及用者葢博本以表奏四六擅長故每為當時顯貴者所羅致而觀其所作亦大都工穩流麗有汪藻孫覿之餘風非應酬牽率者可比惜其流傳不廣㡬致亡佚謹抄撮薈粹釐為四巻存其梗概俾不至終就湮沒焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
