　　欽定四庫全書　　　　　經部八
　　論語學案　　　　　　　四書類
　　提要
　　〈臣〉等謹案論語學案十巻明劉宗周撰宗周有周易古文鈔已著録宗周講學以慎獨為宗故其解為政以徳及朝聞道俱首揭此㫖其傳雖出姚江而頗能救正其失其解多聞擇善多見而識章有雲世謂聞見之知與徳性之知有二予謂聰明睿知非性乎睿知之體不能不窮於聰明而聞見啟焉今必以聞見為外而欲隳體黜聰求睿知並其睿知而槁矣是隳性於空而禪學之談柄也其鍼砭良知之末流最為深切其解性相近章謂氣質還他氣質如何扯著性性是就氣質中指㸃義理者非氣質即為性也雖與朱子之説稍異然亦頗分明不苟蓋宗周此書直抒己見其論不無純駁然要皆抒所實得非剽竊釋氏以説儒書自矜為無上義諦者也其解見危致命章曰人未有錯過義利關而能判然於生死之分者卒之明社既屋甘蹈首陽之一餓尤可謂大節皭然不負其言矣乾隆四十五年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







