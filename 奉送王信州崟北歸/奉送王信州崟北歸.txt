
朝廷防盜賊，供給愍誅求。
下詔選郎署，傳聲能典州。
蒼生今日困，天子嚮時憂。
井屋有煙起，瘡痍無血流。
壤歌唯海甸，畫角自山樓。
白髮寐常早，荒榛農復秋。
解龜踰臥轍，遣騎覓扁舟。
徐榻不知倦，潁川何以酬。
塵生彤管筆，寒膩黑貂裘。
高義終焉在，斯文去矣休。
別離同雨散，行止各雲浮。
林熱鳥開口，江渾魚掉頭。
尉佗〈當是指催旰輩〉雖北拜，太史尚南留。
軍旅應都息，寰區要盡收。
九重思諫諍，八極念懷柔。
徙倚瞻王室，從容仰廟謀。
故人持雅論，絕塞豁窮愁。
復見陶唐理，甘爲汗漫遊。

