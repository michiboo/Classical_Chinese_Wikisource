　　欽定四庫全書　　　　史部六
　　文襄奏疏　　　　　　詔令奏議𩔖二〈奏議之屬〉提要
　　〈臣〉等謹按文襄奏疏八巻
　　國朝靳輔撰輔字紫垣鑲紅旂漢軍初
　　授翰林院修撰官至總督河道兵部尚書文襄其諡也是編皆前後治河奏疏其子治豫彚刋之輔自安徽巡撫擢授河道總督時值河患方棘洪流逆溢高堰橫潰合淮水而東注故道反堙輔疏言河水挾沙而行易於壅閼惟賴清水助刷始能無滯當審其全局徹首尾而合治之不可漫為施工使東築西決終歸無益因條具八事入告
　　聖祖仁皇帝悉俞其請於是疏濬運河及清口以至海口河道又開白洋清河以東引水河而黃流始暢開清口爛汛淺諸引河而淮水始出敵黃築河崖遙堤縷堤修髙堰堵翟壩置減水六壩而宣洩咸有所恃至開中河皂河諸役尤其設施之大者其持論以築堤崖疏下流塞決口有先後而無緩急數語為綱領故在事十年俱著成績諸疏並在集中無不指陳原委言之鑿鑿至今論治河者猶稱輔焉末附輔官巡撫時奏疏三篇其極論騷擾馹站亦具見風力雲乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



