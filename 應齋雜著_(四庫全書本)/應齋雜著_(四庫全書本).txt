　　欽定四庫全書　　　　　集部四
　　提要
　　應齋襍著六巻　　　　別集類三〈宋〉
　　臣等謹案應齋襍著六巻宋趙善括撰善括宋史無傳惟宗室世系表載有此名為太宗第四子商王元份六代孫考集中有趙運幹墓誌銘稱同姓兄可大藝祖七世孫與宗室表世次相合蓋即其人然表亦不詳其爵里今案集中迓黃樞宻知隆興府啟有一㕓為氓應脩桑梓之敬語則籍𨽻隆興祭漢陽趙守文有仙源同盟雁塔俱第語則嘗登進士得常熟宰謝政府啟有奮身科第千載之遇語則釋褐為常熟令賀趙樞宻啟有贅員別駕叨祿京畿語又有長沙倅署磬沼詩則由縣令倅郡與湖北張安撫啟有叨把一麾深慚共理語又有鄂州上殿三劄子則由郡倅知鄂州謝宰執啟有方懷溝壑之虞遽増幕府之數語謝湖南帥啟有四十年低徊州縣三萬里奔走塵埃語則任滿閒居復充幕職又有次計幕諸友韻詩謝岳漕啟則終於岳州漕佐也是集宋志不載其原本巻帙不可考今以永樂大典所載裒為六巻宋人奏議多浮文妨要動至萬言往往晦蝕其本意善括所上諸劄率簡潔切當得論事之要如陳紛更之𡚁糾賞罰之失皆深中時𡚁而永樂中修厯代名臣奏議乃不載其一字未明何故詩詞多與洪邁章甫唱和而與辛棄疾酬贈尤多其詞氣駿邁亦復相似觀其金陵有感詩有謝安王導亦可罪至今遂使南北分句其不滿於湖山歌舞文恬武嬉意趣蓋與棄疾等固宜其相契也乾隆四十六年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀













