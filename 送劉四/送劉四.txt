
愛君少岐嶷，高視白雲鄉。
九歲能屬文，謁帝遊明光。
奉詔赤墀下，拜爲童子郎。
爾來屢遷易，三度尉洛陽。
洛陽十二門，官寺鬱相望。
青槐羅四面，淥水貫中央。
聽訟破秋毫，應物利干將。
辭滿如脫屣，立言無否臧。
歲暮風雪暗，秦中川路長。
行人飲臘酒，立馬帶晨霜。
生事豈須問，故園寒草荒。
從今署右職，莫笑在農桑。

