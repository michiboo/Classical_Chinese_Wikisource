
君還石門日，朱火始改木。
春草如有情，山中尚含綠。
折芳愧遙憶，永路當自勗。
遠見故人心，平生以此足。
巨海納百川，麟閣多才賢。
獻書入金闕，酌醴奉瓊筵。
屢忝白雲唱，恭聞黃竹篇。
恩光照拙薄，雲漢希騰遷。
銘鼎倘雲逐，扁丹方渺然。
我留在金門，君去臥丹壑。
未果三山期，遙欣一丘樂。
玄珠寄象罔，赤水非寥廓。
願狎東海鷗，共營西山藥。
棲巖君寂滅，處世余龍蠖。
良辰不同賞，永日應閑居。
鳥吟簷間樹，花落窗下書。
緣溪見綠篠，隔岫窺紅蕖。
採薇行笑歌，眷我情何已。
月出石鏡間，松鳴風琴裏。
得心自虛妙，外物空頹靡。
身世如兩忘，從君老煙水。

