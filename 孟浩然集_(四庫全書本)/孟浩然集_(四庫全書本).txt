　　欽定四庫全書　　　　集部二
　　孟浩然集　　　　　　別集類一〈唐〉
　　提要
　　〈臣〉等謹案孟浩然集四巻唐孟浩然撰前有天寳四載宜城王士源序又有天寳九載韋滔序士源序稱浩然卒於開元二十八年年五十有二凡所屬綴就輒毀棄無復編録鄉里購采不有其半敷求四方徃徃而獲今集其詩二百一十八首分為四巻此本四巻之數雖與序合而詩乃二百六十三首較原本多四十五首洪邁容齋隨筆嘗疑其示孟郊詩時代不能相及今考長安早春一首文苑英華作張子容而同張將軍薊門看燈一首亦非浩然遊跡之所及則後人竄入者多矣士源序又稱詩或缺逸未成而製思清美及他人酬贈咸録次而不棄而此本無不完之篇亦無唱和之作其非原本尤有明徵排律之名始於高棅唐詩品彚古無此稱此本乃標排律為一體其中田家元日一首晚泊潯陽望香爐峰一首萬山潭一首渭南園即事貽皎上人一首皆五言近體而編入古詩之中臨洞庭詩舊本題下有獻張相公四字見方回瀛奎律髓此本亦無之顯然為明代重刻者所移改至序中有丞相范陽張九齡等與浩然為忘形之交語考唐書張說嘗謫岳州司馬集中稱張相公張丞相者凡五首皆為說作若九齡則籍𨽻嶺南以曲江著號安得署曰范陽亦明人以意妄改也以今世所行別無他本姑仍其舊録之而附訂其舛互如右乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　孟浩然集序
　　孟浩然字浩然襄陽人也骨貌淑清風神散朗救患釋紛以立義表灌蔬藝竹以全髙尚交遊之中通脫傾蓋機警無匿學不為儒務掇菁藻文不按古匠心獨妙五言詩天下稱其盡羙矣間遊秘省秋月新霽諸英華賦詩作㑹浩然句曰微雲淡河漢踈雨滴梧桐舉坐嗟其清絶咸閣筆不復為繼丞相范陽張九齡侍御史京兆王維尚書侍郎河東裴朏范陽盧僎大理評事河東裴揔華隂太守鄭倩之守河南獨孤策率與浩然為忘形之交山南採訪使本郡守昌黎韓朝宗謂浩然間代清律寘諸周行必詠穆如之頌因入秦與偕行先於朝與期約日引謁及期浩然㑹寮友文酒講好甚適或曰子與韓公預諾而怠之無乃不可乎浩然叱曰僕巳飲矣身行樂耳遑恤其佗遂畢席不赴由是閒罷既而浩然亦不之悔也其好樂忘名如此士源佗時嘗筆讃之曰導漾挺靈寔生楚英浩然清發亦其自名開元二十八年王昌齡遊襄陽時浩然疾疹發背且愈相得歡甚浪情宴謔食鮮疾動終於治城南園年五十有二子曰儀甫浩然文不為仕佇興而作故或遲行不為飾動以求真故佀誕遊不為利期以放性故常貧名不繼於選部聚不盈於擔石雖屢空不給而自若也士源㓜好名山行年十八首事陵山踐止恆嶽咨求通𤣥丈人又過蘓門問道隠者元知運太行採藥經王屋小有洞太白習隠訣終南修亢倉子九篇天寳四載徂夏詔書徵謁京邑與冡臣八座討論山林之士麕至始知浩然物故嗟哉未祿於代史不必書安可哲蹤妙韻從此而絶故詳問文者隨述所論羙行嘉聞十不紀一浩然凡所屬綴就輙毀棄無復編錄常自歎為文不逮意也流落既多篇章散逸鄉里購採不有其半敷求四方往往而獲既無他事為之傳次遂使海內衣冠縉紳經襄陽思覩其文蓋有不備見而去惜哉今集其詩二百一十八首分為四巻詩或缺逸未成而製思清羙及他人酬贈咸錄次而不棄耳王士源序
　　宜城王士源者藻思清逺深鑒文理常遊山水不在人間著亢倉子數篇傳之於代余乆在集賢常與諸學士命此子不可得見天寳中忽獲浩然文集乃士源為之序傳詞理卓絶吟諷忘疲書冩不一紙墨薄弱昔虞坂之上逸駕與駑駘俱疲吳竈之中孤桐與樵蘓共爨遇伯樂與伯喈遂騰聲於千古此詩若不遇王君乃十數張故紙耳然則王君之清鑒豈減孫蔡而巳哉余今繕冩增其條目復貴士源之清才敢重述於巻首謹將此本送上秘府庶乆而不泯傳芳無窮天寳九載正月初三日特進行太常卿禮儀使集賢院修撰上柱國沛國郡開國公韋滔序



