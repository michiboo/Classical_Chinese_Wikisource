
君抱碧海珠，我懷藍田玉。 
各稱希代寶，萬里遙相燭。 
長卿慕藺久，子猷意已深。 
平生風雲人，暗合江海心。 
去秋忽乘興，命駕來東土。 
謫仙遊梁園，愛子在鄒魯。 
二處一不見，拂衣向江東。 
五兩掛海月，扁舟隨長風。 
南遊吳越遍，高揖二千石。 
雪上天台山，春逢翰林伯。 
宣父敬項橐，林宗重黃生。 
一長復一少，相看如弟兄。 
惕然意不盡，更逐西南去。 
同舟入秦淮，建業龍盤處。 
楚歌對吳酒，借問承恩初。 
宮買長門賦，天迎駟馬車。 
才高世難容，道廢可推命。 
安石重攜妓，子房空謝病。 
金陵百萬戶，六代帝王都。 
虎石據西江，鍾山臨北湖。 
二山信為美，王屋人相待。 
應為岐路多，不知歲寒在。 
君游早晚還，勿久風塵間。 
此別未遠別，秋期到仙山。

