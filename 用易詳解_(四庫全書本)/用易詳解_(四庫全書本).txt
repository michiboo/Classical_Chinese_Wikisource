　　欽定四庫全書　　　　經部一
　　用易詳解　　　　　　易類
　　提要
　　〈臣〉等謹案用易詳解十六卷宋李撰字子才號謙齋眉山人仕履未詳考宋有三李其一為北宋人官大理寺丞與蘇軾相唱和見烏臺詩案一為朱子門人字良仲平江人即嘗録甲寅問答者與作此書之李均非一人或混而同之者誤也其書原本二十卷焦竑經籍志作謙齋詳解朱𢑱尊經義考作周易詳解考自序稱經必以史證後世岐而為二尊經太過反入於虛無之域無以見經為萬世有用之學故取文中子之言以用易名編其述稱名之意甚詳竑及𢑱尊蓋未見原書故傳聞訛異歟外間久無傳本惟永樂大典尚散見各韻中採掇裒輯僅缺豫隨無妄大壯睽蹇中孚七卦及晉卦後四爻其餘俱屬完善謹排次校核釐為十六卷書中之例於每爻解其辭義復引歴代史事以實之如乾初九稱舜在側微乾九二稱四岳薦舜之類案易爻有帝乙髙宗之象𫝊有文王箕子之詞是聖人原非空言以立訓故鄭康成論乾之用九則及舜與禹稷契咎陶在朝之事論隨之初九則取舜賓於四門之義明易之切於人事也宋世李光楊萬里等更博採史籍以相證明雖不無稍渉汎濫而其推闡精確者要於立象垂戒之㫖實多所𤼵明之説易猶此志矣其中不可訓者惟在於多引老莊之文如蒙之初六則引老子終日噑而不嗄云云以為童蒙之義履之彖則引莊子虎與人異類而媚養已者云云以為履虎尾之義夫老莊之書其言雖似近易而其強弱攻取之機形就心和之論與易之無方無體而定之以中正仁義者指歸實判然各殊自葉夢得巖下放言稱易之精藴盡在莊列程大昌遂著為易老通言作是編復引而伸之是則王弼輩掃除漢學流𡚁無窮之明騐矣別白存之亦足為崇尚清談之戒也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀







　　自序
　　經學不可以史證經學必以史證此吾為書之病也亦吾為書之意也夫聖人之經所以示萬世有用之學夫豈徒為是空言也哉故經辯其理史紀其事有是理必有是事二者常相關而不可一缺焉自後世以空言為學岐經與史為二尊經太過而六經之書往往反入於虛無曠蕩之域吁是亦不思而已矣夫經固非史也而史可以證經以史證經謂之駁焉可也然不質之於史則何以見聖人之經為萬世有用之學也耶且易之為書葢聖人憂患之作於以同民吉凶而使之趨避焉者也易書既作凡所以避凶趨吉酬酢泛應者在天下日用之際有不窮之妙是易之為易乃聖人應世之書吉凶悔吝治亂安危得失禍福之理之所萃焉者也而奈何以空言學之乎文中子曰易聖人之動也於是乎用之以乘時矣夫時變之來無窮而易之理亦與之無窮善用之則吉不善用之則悔吝古之聖人所以周流變化而前民之用者皆用易之妙也堯舜之揖遜湯武之徵伐伊周之達孔孟之窮在天下有如是之時在易有如是之理在聖人有如是之用葢不獨十三卦制器尚象為然而孰謂可以虛文輕議之也哉故吾於易多證之史非以隘易也所以見易為有用之學也因取文中子之言而以用易名編嗚呼學易非難而用易為難吾其敢自謂能爾乎嘉泰癸亥六月望日謙齋居士李杞子才序







