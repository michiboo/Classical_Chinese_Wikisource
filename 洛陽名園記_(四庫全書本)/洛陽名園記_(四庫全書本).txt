　　欽定四庫全書　　　　　史部十一
　　洛陽名園記　　　　　　地理類七〈古蹟之屬〉提要
　　〈臣〉等謹案洛陽名園記一巻宋李格非撰格非字文叔濟南人元祐末為國子博士紹聖初進禮部郎提㸃京東刑獄以黨籍罷是書記洛中園圃自富弼以下凡十九所格非自跋雲天下之治亂候於洛陽之盛衰洛陽之盛衰候於園圃之興廢葢追思當時賢佐名卿勲業隆盛能享其樂非徒誇臺榭池館之美也書錄解題郡齋讀書志俱載李格非撰惟毛晉津逮祕書題曰華州李廌考邵博聞見後録第十七巻內全載此書不遺一字實標格非之名同時之人不應有誤知毛晉之誤題審矣王士禎居易録記是書前有紹興中張琰徳和序首曰山東李文叔云云此本亦佚之殆又後人因標題姓名與序不符而刋除其文歟乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　洛陽名園記原序
　　山東李文叔記洛陽名園凡十有九處自富鄭公而終於呂文穆其聲名氣熖見於功徳者遺芳餘烈足以想像其賢其次世位尊崇與夫財力雄盛者亦足以知其人經營生理之勞又其次僧坊以清淨化度羣品而乃斥餘事種植灌溉奪造化之功與王公大姓相軋夫洛陽帝王東西宅為天下之中土圭日影得隂陽之和嵩少瀍澗鍾山水之秀名公大人為冠冕之望天匠地孕為花卉之奇加以富貴利達優游閒暇之士配造物而相嫵媚爭妍競巧於鼎新革故之際館榭池臺風俗之習嵗時嬉遊聲詩之播揚圗畫之傳寫古今華夏莫比觀文叔之記可以致近世之盛可以信文叔之言為不茍且夫識明智審則慮事精而信道篤隨其所見淺深為近逺大小之應於熙寜變更天下風靡有所必不可者大丞相司馬公為首後十五年無一不如公料者至今明驗大效與始言若合符節文叔方洛陽盛時足跡目力心思之所及亦逺見髙覽知今日之禍曰洛陽可以為天下治亂之候又曰公卿髙進於朝放乎一巳之私意忘天下之治忽嗚呼可謂知言哉文叔在元祐官太學丁建中靖國再用邪朋竄為黨人女適趙相挺之子亦能詩上趙相救其父云何況人間父子情識者哀之今記稱潞公年九十而杖屨東西按太師丙午生正紹聖乙亥嵗譴逐嶺表立黨之二年誣謗宣仁聖烈廢降昭慈獻聖羣隂巳壯芽孽弄權宰相不必斥其名後內相王明叟指言紹聖當國之人如操舟者當左而右當右而左旁觀者為之寒心與文叔所言放乎一巳之私意而忘天下之治忽若相終始愚故曰其言眞不茍且也噫繁華盛麗過盡一時至於荊棘銅駝遍於伊洛雖宮室苑囿滌除皆盡然一廢一興循天地無盡藏安得光明盛大復有如洛陽衆賢佐中興之業乎季父浮休侍郎詠長安廢興地有詩云憶昔開元全盛日漢苑隋宮巳黍離覆轍由來皆在説今人還起古人悲感而思治世之難遇嘉賢者之用心故重言以書其首紹興八年三月望日豳國張琰徳和序














　　欽定四庫全書
　　洛陽名園記
　　宋　李格非　撰
　　富鄭公園
　　洛陽園池多因隋唐之舊獨富鄭公園最為近闢而景物最勝游者自其第東出探春亭登四景堂則一園之景勝可顧覽而得南渡通津橋上方流亭望紫筠堂而還右旋花朩中有百餘步走䕃樾亭賞幽臺抵重波軒而止直北走土筠洞自此入大竹中凡謂之洞者皆斬竹丈許引流穿之而徑其上橫為洞一曰土筠縱為洞三曰水筠曰石筠曰榭筠厯四洞之北有亭五錯列竹中曰叢玉曰披風曰漪嵐曰夾竹曰兼山稍南有梅臺又南有天光臺臺出竹朩之杪遵洞之南而東還有臥雲堂堂與四景堂並南北左右二山背壓通流凡坐此則一園之勝可擁而有也鄭公自還政事歸第一切謝賓客燕息此園幾二十年亭臺花朩皆出其目營心匠故逶迤衡直闓爽深宻皆曲有奧思
　　董氏西園
　　董氏西園亭臺花朩不為行列區處周旋景物嵗増月葺所成自南門入有堂相望者三稍西一堂在大地間逾小橋有髙臺一又西一堂竹環之中有石芙蓉水自其花間湧出開軒窓四面甚敞盛夏燠暑不見畏日清風忽來留而不去幽禽靜鳴各誇得意此山林之景而洛陽城中遂得之於此小路抵池池南有堂面髙亭堂雖不宏大而屈曲深邃游者至此往往相失豈前世所謂迷樓者類也元祐中有留守喜宴集於此
　　董氏東園
　　董氏以財雄洛陽元豐中少縣官錢糧盡籍入田宅城中二園因蕪壞不治然其規模尚足稱賞東園北向入門有栝可十圍實小如松實而甘香過之有堂可居董氏盛時載歌舞遊之醉不可歸則宿此數十日南有敗屋遺址獨流盃寸碧二亭尚完西有大池中為堂榜之曰含碧水四向噴瀉池中而隂出之故朝夕如飛瀑而池不溢洛人盛醉者走登其堂輙醒故俗目曰醒酒池
　　環谿
　　環谿王開府宅園甚潔華亭者南臨池左右翼而北過涼榭復匯為大池周圍如環故云然也榭南有多景樓以南望則嵩髙少室龍門大谷層峯翠巘畢効竒於前榭北有風月臺以北望則隋唐宮闕樓殿千門萬戸岧嶤璀璨延亙十餘里凡左太沖十餘年極力而賦者可瞥目而盡也又西有錦㕔秀野臺園中樹松檜花朩千株皆品別種列除其中為島塢使可張幄次各待其盛而賞之涼榭錦㕔其下可坐數百人宏大壯麗洛中無逾者
　　劉氏園
　　劉給事園涼堂髙卑制度適愜可人意有知朩經者見之且雲近世建造率務峻立故居者不便而易壞唯此堂正與法合西南有臺一區尤工緻方十許丈地而樓橫堂列廊廡囘繚䦨楯周接朩映花承無不妍穏洛人目為劉氏小景今析為二不能與他園爭矣
　　叢春園
　　今門下侍郎安公買於尹氏岑寂而喬朩森然桐梓檜柏皆就行列其大亭有叢春亭髙亭有先春亭叢春亭出酴醿架上北可望洛水蓋洛水自西洶湧奔激而東天津橋者疊石為之直力滀其怒而納之於洪下洪下皆大石底與水爭噴薄成霜雪聲聞數十里予嘗窮冬月夜登是亭聽洛水聲久之覺清冽侵人肌骨不可留乃去
　　天王院花園子
　　洛中花甚多種而獨名牡丹曰花王凡園皆植牡丹而獨名此曰花園子蓋無他池亭獨有牡丹數十萬本皆城中賴花以生者畢家於此至花時張幙幄列市肆管絃其中城中士女絶煙火游之過花時則復為丘墟破垣遺竈相望矣今牡丹嵗益滋而姚黃魏紫一枝千錢姚黃無賣者
　　歸仁園
　　歸仁其坊名也園盡此一坊廣輪皆里餘北有牡丹芍藥千株中有竹百畝南有桃李彌望唐丞相牛僧孺園七里檜其故朩也今屬中書侍郎方剏亭其中河南城方五十餘里中多大園池而此為冠
　　苖帥園
　　節度使苖侯既貴欲極天下佳處卜居得河南河南園宅又號最佳處得開寳宰相王溥園遂搆之園既古景物皆蒼老復得完力藻飾出之於是有欲凴陵諸園之意矣園故有七葉二樹對峙髙百尺春夏望之如山然今剏堂其北竹萬餘竿皆大滿二三圍疎筠琅玕如碧玉椽今剏亭其南東有水自伊水派來可浮十石舟今剏亭壓其溪有大松七今引水繞之有池宜蓮荇今剏水軒駕出水上對軒有橋亭制度甚雄侈然此猶未盡得王丞相故園水東為直龍圗閣趙氏所得亦大剏第宅園池其間稍北曰郟鄏陌陌列七丞相之第文潞公程丞相宅㫄皆有池亭而趙韓王園獨可與諸園列
　　趙韓王園
　　趙韓王宅園國初詔將作營治故其經畫製作殆侔禁省韓王以太師歸是第百日而薨子孫皆家京師罕居之故園池亦以扄鑰為常髙亭大榭花木之淵藪嵗時獨廝養擁彗負畚鍤者於其間而巳蓋人之於宴閒毎自吝惜宜甚於聲名爵位
　　李氏仁豐園
　　李衞公有平泉花朩記百餘種耳今洛陽良工巧匠批紅判白接以它朩與造化爭妙故嵗嵗益竒且廣桃李梅杏蓮菊各數十種牡丹芍藥至百餘種而又逺方竒卉如紫蘭茉莉瓊花山茶之儔號為難植獨植之洛陽輙與其土產無異故洛陽園囿花朩有至千種者甘露院東李氏園人力甚治而洛中花朩無不有有四並迎翠濯纓觀徳超然五亭
　　松島
　　松栢樅杉檜栝皆美朩洛陽獨愛栝而敬松松島數百年松也其東南隅雙松尤竒在唐為袁象先園本朝屬李文定公丞相今為吳氏園傳三世矣頗葺亭榭池沼植竹朩其㫄南築臺北構堂東北曰道院又東有池池前後為亭臨之自東大渠引水注園中清泉細流涓無不通處在他郡尚無有而洛陽獨以其松名
　　東園
　　文潞公東園本藥圃地薄東城水渺瀰甚廣汎舟游者如在江湖間也淵映瀍水二堂宛宛在水中湘膚藥圃二堂間列水石西去其第里餘今潞公官太師年九十尚時杖屨游之
　　紫金臺張氏園
　　自東園並城而北張氏園亦繞水而富竹朩有亭四河圗志雲黃帝坐𤣥扈臺郭璞雲在洛汭或曰此其處也
　　水北胡氏園
　　水北胡氏二園相距十餘步在邙山之麓瀍水經其旁因岸穿二土室深百餘尺堅完如埏埴開軒窓其前以臨水上水清淺則鳴漱湍瀑則奔駛皆可喜也有亭榭花朩率在二室之東凡登覽徜徉俯瞰而峭絶天授地設不待人力而巧者洛陽獨有此園耳但其亭臺之名皆不足載載之且亂實如其臺四望盡百餘里而縈伊繚洛乎其間林朩薈蔚煙雲掩映髙樓曲榭時隠時見使畫工極思不可圗而名之曰玩月臺有庵在松檜藤葛之中闢旁牖則臺之所見亦畢陳於前避松檜騫藤葛的然與人目相㑹而名之曰學古庵其實皆此類
　　大字寺園
　　大字寺園唐白樂天舊園也樂天雲吾有第在履道坊五畝之宅十畝之園有水一池有竹千竿是也今張氏得其半為㑹隠園水竹尚甲洛陽但以其圖攷之則某堂有某水某亭有某朩其水其朩至今猶存而曰堂曰亭者無復彷彿矣豈因於天理者可久而成於人力者不可恃耶寺中樂天石刻存者尚多
　　獨樂園
　　司馬溫公在洛陽自號迂叟謂其園曰獨樂園卑小不可與他園班其曰讀書堂者數十椽屋澆花亭者益小弄水種竹軒者尤小曰見山臺者髙不過尋丈曰釣魚菴曰采藥圃者又特結竹杪落蕃蔓草為之爾溫公自為之序諸亭臺詩頗行於世所以為人欣慕者不在於園耳
　　湖園
　　洛人云園圃之勝不能相兼者六務宏大者少幽邃人力勝者少蒼古多水泉者艱眺望兼此六者惟湖園而巳予嘗游之信然在唐為裴晉公宅園園中有湖湖中有堂曰百花洲名蓋舊堂蓋新也湖北之大堂曰四並堂名蓋不足勝蓋有餘也其四達而當東西之蹊者桂堂也截然出於湖之右者迎暉亭也過橫地披林莽曲逕而後得者梅臺知止菴也自竹逕望之超然登之翛然者環翠亭也眇眇重邃猶擅花卉之盛而前據池亭之勝者翠樾軒也其大略如此若夫百花酣而白晝青蘋動而林隂合水靜而跳魚鳴朩落而羣峰出雖四時不同而景物皆好則又其不可殫記者也
　　呂文穆園
　　伊洛二水自東南分注河南城中而伊水尤清澈園亭喜得之若又當其上流則春秋無枯涸之病呂文穆園在伊水上流朩茂而竹盛有亭三一在池中二在池外橋跨池上相屬也洛陽又有園池中有一物特可稱者如大隠莊梅楊侍郎園流杯師子園師子是也梅葢早梅香甚烈而大説者雲自大庾嶺移其本至此流盃水雖急不㫄觸為異師子非石也入地數十尺或以地攷之蓋武后天樞銷鑠不盡者也舍此又有嘉猷㑹節恭安溪園等皆隋唐官園雖巳犂為良田樹為桑麻矣然宮殿池沼與夫一時㑹集之盛今遺俗故老猶有識其所在而道其廢興之端者游之亦可以觀萬物之無常覽時之倐來而忽逝也
　　論曰洛陽處天下之中挾殽澠之阻當秦瀧之襟喉而趙魏之走集蓋四方必爭之地也天下常無事則巳有事則洛陽先受兵予故曰洛陽之盛衰者天下治亂之候也方唐貞觀開元之間公卿貴戚開館列第於東都者號千有餘邸及其亂離繼以五季之酷其池塘竹樹兵車蹂踐廢而為丘墟髙亭大榭煙火焚燎化而為灰燼與唐共滅而俱亡者無餘處矣予故嘗曰園圃之廢興洛陽盛衰之候也且天下之治亂候於洛陽之盛衰而知洛陽之盛衰候於園圃之廢興而得則名園記之作予豈徒然哉嗚呼公卿大夫方進於朝放乎以一巳之私自為而忘天下之治忽欲退享此樂得乎唐之末路是已洛陽名公卿園林為天下第一靖康後祝融囘祿盡取以去矣予得李格非文叔洛陽名園記讀之至流涕文叔出東坡之門其文亦可觀如論天下之治亂候於洛陽之盛衰洛陽之盛衰候於園圃之廢興其知言哉河南邵博記
　　晉王右軍聞成都有漢時講堂秦時城池門屋樓觀慨然逺想欲一游目其與周益州帖蓋所致意焉近時呂太史有宗少文臥遊之語凡昔人紀載人境之勝為一編其奉祀亳社也自以為譙沛眞源恍然在目視兗之太極嵩之崇福華之雲臺皆將臥遊之噫嘻弧矢四方之志髙人達士之懷古今一也顧南北分裂蜀在境內惟逺患不往爾往則至矣亳兗嵩華視蜀猶爾封也欲往其可得乎然則太史之情其可悲也已近得此記手冩一通與東京記長安河南志夢華錄諸書並藏而時自覽焉是亦臥遊之意雲爾永嘉陳瑗伯玉書




　　洛陽名園記
