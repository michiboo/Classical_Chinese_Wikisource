
　　話說始皇登殿，集文武大臣。班部中撞出王翦，蒙恬，蒙毅，階前奏道：「臣翦等，攻滅荊楚，取得楚王首級，十車金寶，獻上我王。」始皇大喜道：「卿用兵如神，朕知卿此行果能滅楚，雪李信之恥。」帝設宴待王翦，蒙恬，蒙毅等，各賞千金。遂改楚邦為荊州。
　　話說秦十五年八月初四日，始皇問諸大臣曰：「燕雖進貢，終未歸一，朕欲滅之如何？」李斯奏曰：「夫以秦國兵強將勇，滅燕如反掌耳。臣舉王賁為將伐燕。」帝問王賁曰：「卿意下若何？」王賁奏帝：「乞李信為先鋒，蒙毅為副將，乞兵二十萬。」帝依奏。
　　次早，王賁在演武亭交兵，起離京兆府。在路行數日，人馬至易水。燕邦細作探聞，回報景丹丞相言：「秦王令王賁為將，興兵二十萬伐燕，見在易水下寨。」景丹奏上燕王。燕王問景丹：「卿意何如？」景丹奏曰：「可舉孫虎為將，石凱為先鋒，石青龍為副將，韓廣為末將。」
　　燕兵五萬，至易水下寨。看見秦兵約有二十萬。石凱便出陣，厲聲高叫打話。李信將軍肩挑大捍刀出戰，與石凱搦戰。三十合，石凱敗，李信趕上殺。石青龍撞出接戰。三十合，李信詐敗，石青龍趕殺。被李信一刀斬落。
　　只見石青龍馬上跌落，性命歸泉。李信追殺，燕兵大敗，退十五里下寨。秦兵趕至□□□，擂鼓搖旗。燕陣石凱，秦陣蒙毅，二人各出馬。一上一下，如鶻打兔；一來一往，似鳳翻身。蒙毅詐敗，石凱趕將來。一刀砍落石凱。蒙毅追殺，燕兵大敗歸城。孫虎奏上燕王：「禍事甚大，秦將難當。」燕王聽得奔走遼東。
　　　　兵伐幽燕事戰攻，燕王棄國奔遼東；
　　　　秦兵追捉燕王懼，三軍疾速走如風。
　　王賁領兵取了燕薊，令諸將疾速往奔遼東。有燕王喜到遼東投虜王。王遣上西門扛領兵十萬，顏符序，鞏畢，衛安為將，預先來竹林左右畔埋伏人馬二萬，先鋒顏符序為引戰將軍，來到塹河下寨。
　　秦兵果至，二邊人馬各下營寨。李信布下東鬥陣，遼東將顏符序布下西鬥陣。二陣皆圓。二將出馬，施禮畢，打話不同，二將挑鬥，才三十合，顏符序敗走，李信追之。顏符序勒轉馬頭再戰二十合，大敗，至竹林。李信趕及。顏符序取出響箭，射作號，只見左畔撞出鞏畢一萬人馬，右畔撞出衛安一萬人馬，顏符序殺來，殺得秦兵大亂。西門扛領八萬人兵，大殺一場。死屍遍地。
　　王賁點兵，折了萬餘人。依然歸來鎮守燕薊城。飛表奏始皇帝，帝不悅，就令王賁攻伐遼東，捉燕王。
　　忽一日，差使齎擎聖旨前來，王賁諸官拜闕已畢，展開聖旨看，再令王賁攻遼東，捉燕王。起行兵馬，王賁招討令李信為先鋒上將，蒙毅為副將，兵二十萬，侵入遼東三百里平崗坂下寨。
　　細作報覆虜王言：「秦兵又至。」虜王令西門扛為招討，顏符序為先鋒，鞏畢，衛安領兵一十萬，迎敵。
　　秦兵李信來攻伐遼東捉燕王，顏符序便出陣，與秦將打話。李信出馬，搦戰三十合，李信不用長刀，拈弓取箭，翻身連射三隻連珠箭。顏符序金冠倒卓，兩腳登空。
　　　　金風未動蟬先覺，暗送無常總不知。
　　遼將大敗，退三十里。秦兵亦趕上三十里。鞏畢擔刀出陣。蒙毅施禮畢，二人挑鬥，才三十合，蒙毅詐敗，鞏畢便趕，一刀斬落，只見鞏畢踢空。
　　　　刀才舉處三魂喪，七魄悠悠那處存？
　　鞏畢已死。蒙毅殺將來，遼兵大敗。衛安拍馬輪刀出陣。李信出馬，二將搦戰，三五十合，李信敗走，衛安趕將來，李信一刀砍落衛安。
　　　　三魂歸地府，七魄見陰君。
　　遼兵退二十里。李信趕將來，厲聲高叫：「遼東捉取燕王來還秦王，便休，不然連爾遼東皆取！」西門扛打話：「既捉燕王，何不自將□□□，我王即當捉獲燕王獻汝。」李信答曰：「限三天捉將燕王獻我，班師人馬，免取遼東。」西門扛答曰：「待遣將奏我王。」
　　西門扛遣將回奏言：「秦兵英雄難當，折□□□□上將。乞獲燕王，獻與秦將，免侵遼東受苦。」虜王心思：燕王特投本邦，怎生捉去獻他？奈緣事到來，說不得。只得令韓韋去東宮請燕王議事。
　　燕王得病臥在龍牀，韓韋近前說與燕王曰：「虜王教請大王議事。」燕王問曰：「何事？」韓韋曰：「秦朝兵勢難當，故來尋討大王。」燕王思忖：虜王請，必無好事。當時自刎而亡。韓韋提得首級來獻虜王。虜王遣韓韋將燕王首級封函與西門扛。西門扛出陣，把燕王首級獻上秦朝上將李信。
　　李信出陣，接了，回陣告覆招討王賁。王賁看了果是燕王首級，班師人馬回幽州。令李信權職，領五萬人兵鎮守燕薊城，取一十六郡經圖回邦。王賁招討行經數日，回到京兆府。諸官迎接歸城。
　　次早，始皇登殿，集文武至殿下山呼。王賁提燕王首級獻上始皇。始皇大悅，令將燕王首送歸交赦院。帝令次日設宴會文武大臣。賞王賁千金，賜蒙毅白銀千兩。
　　話說燕王殿下高漸離，見國主逃奔遼東，亦自私奔至秦，改名庸保，來伏事東宮扶蘇太子。此人善擊築，太子取留，不在話下。
　　秦二十七年七月，始皇登殿問諸臣曰：「朕踐祚以來，國勢高強，兵威將勇，六國已滅其五，尚有東齊未下。」問李斯：「舉何人伐之？」李斯奏曰：「臣舉王賁為將，攻齊。」帝依奏，宣王賁曰：「此事如何？」王賁奏上：「我王，古雲養軍千日，用在一朝。臣赤心報國。乞兵二十萬，蒙恬為先鋒，蒙毅為副將，董翳為末將。」次日，講武殿交兵二十萬，往東齊。在路行兵。
　　齊有細作，打探得聞王賁伐齊，便報與孟嘗君，言：「今始皇令王賁興兵二十萬伐齊，取自鈞旨。」孟嘗君來奏齊王曰：「秦皇令王賁提兵二十萬伐齊，取我王聖旨。」齊王聽了大驚，敕問：「卿等此事若何？」孟嘗君再奏曰：「臣乞主將吳辛為先鋒，吳廣為副將，田資為末將，田策為合後將；乞兵五萬，前去退秦兵。」
　　人馬出城，來到齊魏關，團駐人馬。
　　秦將王賁，路上行兵，來到關前下寨。兩邊擂鼓揚旗。秦陣先鋒蒙恬上陣，齊陣撞出吳辛上陣。二將打話不同便戰。二將場中宛轉，殺氣騰空。一來一往，似鳳翻身；一上一下，如鴉展翅。刀來，橫槍隔過；槍至，斜抹尖虛。隔過處，遇空即施；斜抹來，逢虛即下。日下昏籠塵土暗，場中踏遍馬蹄痕。
　　二將才交三十合，蒙恬詐敗，吳辛趕上來。被蒙恬一刀斬首翻身落馬。蒙恬趕殺。吳廣出陣，為哥哥報仇。蒙恬出陣戰，交三十合，吳廣敗走。蒙恬趕將來。吳廣插了槍，拈弓搭箭，翻身射三隻連珠箭來，都被蒙恬閃了。吳廣大敗。蒙恬收兵。各人回陣。
　　吳廣告覆主將孟嘗君招討：「聊施一計劫秦寨，恁地恁地。」孟嘗君大喜，今夜傳令，令田資，田策為策應將軍，吳廣帶五百人偷營劫寨。
　　王賁當晚軍中坐定，忽然一陣風過，王賁把風一嗅，言：「今夜有人來劫寨。」傳下鈞令，教諸軍提備：李信在左畔，蒙毅在右畔。諸將依令。只見得，詩曰：
　　　　夜久無雲天練淨，月華如水正三更。
　　吳廣聽得鼓已三更，提兵前去劫寨。果見四下小兵睏乏。入到中軍，並沒一兵一卒。吳廣思之：莫不有計？不如將兵便走。只見四下鑼聲響，伏兵起：左畔撞出少壯英勇將李信人馬，右畔撞出年少猛烈將蒙毅人兵。萬弩齊施，諸軍喊殺連天。吳廣五百人，盡行殺死，只走得吳廣一人性命回歸。
　　巴得次日天明，齊將田資定計殺秦王人兵，告招討：「恁地恁地，殺秦兵報仇。」孟嘗君依計，令田策五千人，退十五里下寨，小鬆嶺下左畔埋伏。令吳廣領五千兵右畔埋伏。田資為引戰將。孟嘗君大悅：「此計甚妙。」齊陣撞出田資，立馬當頭，厲聲高叫。秦陣撞出蒙毅。二將大戰三十合，田資敗走，蒙毅疾追。田資回馬再戰二十餘合，大敗。蒙毅招起人夫，追殺十五里。只聞一棒鑼聲，左畔田策五千人馬撞出，右畔吳廣五千人馬撞出。田資勒回馬頭殺進。蒙毅被齊兵陷在小鬆嶺下，殺得三軍大亂，死屍遍野，鮮血坑流。只走得傷刀中箭之軍，約三五百人。蒙毅點兵，折了五千餘人。歸秦陣，告王賁招討。
　　招討提兵來至小鬆嶺下團兵，擂鼓搖旗，布五方陣。只見五方旗團團旋轉，兩刃刀密密環圍；長槍密布等兵來，弓弩連排防陣後；遠看旗號似團花，近睹劍鋒如雪白；刺繡門旗飛兩邊，一員猛將出離軍，乃是李信，厲聲高叫，索齊陣有甚名將，願求挑戰。
　　齊陣田策看見擺下五方陣，便排下一字陣對它。怎見得一字陣？但見前排一字，後列三重；白旗白號占西方，皂纛皂雕居北界；槍排柳葉成行密布向前，刀列雁翎上路先排向後；風吹紫號兩邊開，一位將軍臨陣上。
　　田策臨陣，與李信打話不同，才戰三十合，田策敗走。李信趕將來。田策撥回馬，再戰二十餘合。李信敗走。田策趕上。李信不用長刀，拈弓取箭，翻身背射一箭，喝聲「中」，只見田策落馬而死。詩曰：
　　　　爭知一點無情物，透甲穿袍一命終。
　　田策已死。李信趕殺將來，齊兵大敗，退□□□□下寨。王賁兵趕將來，至齊城下寨。
　　吳廣上陣，索秦將出戰。蒙毅出馬，打話不同，便戰。少頃，蒙毅敗。吳廣趕將來。前馬不去，後馬趕將來，二馬相並，蒙毅舉刀斬卻吳廣。齊兵大敗，入城緊緊把住不出。
　　孟嘗君奏齊王：「虧折三員上將，折兵三萬餘人。秦將威猛難當。」齊王問田文：「何如？」田文奏曰：「不可敵，只可降。」齊寫退疆地五百里，十車金寶，齊王開城，遂降王賁。王賁領兵二十萬入城，差李信權職，拘囚齊王，逼令索討七十二郡經圖，降秦納土。
　　齊王無計，令差鄒闊，限半月，具經圖降秦。果半月，經圖來到。監收齊王，班師回國。至京兆府。
　　次早，始皇登殿。階前文武，山呼已畢，奏曰：「臣取齊邦已了，七十二郡經圖，十車金寶，拘收齊王，前來納降。」帝聞奏大悅，令將齊王拘收陽周，後齊王餓而死。
　　始皇滅齊，並天下，乃為一統。兩班文武，賀王萬全之喜，洪福齊天。方稱皇帝。乃為水德，天下尚黑。帝設宴，待文武。詩曰：
　　　　遍地舞茵鋪錦繡，當筵歌拍捧紅裙。
　　酒至七盞，忽有長太子扶蘇奏上：「父王，今日設宴待臣僚，筵中無樂，臣兒見收得家童上客庸保，善擊築，可以筵間供應。」帝令宣至庸保。庸保至殿下，山呼畢。帝問曰：「筵前無樂，聞卿善擊築，卿何不擊之？」庸保謹領敕旨，遂擊築。帝聞之甚妙，但渠人應有筵席，令庸保擊築。
　　此日，座中忽有一大臣司馬欣出奏曰：「此擊築之巨，非乃庸保。乃是燕王殿下高漸離也。」始皇惜其善擊築，重赦之。
　　不覺半載，稍益近之。有高漸離思之，意圖為主報仇。每日帝令擊築取樂，高漸離進退無疑。
　　忽一日，高漸離將刀置築中，進帝邊擊之。四近少有近臣，使舉築撲秦皇。秦皇便閃走，高漸離趕撲。秦皇奔走。絳綃宮內，有內侍，見秦皇奔走，高漸離後追。內侍呼：「陛下將劍砍之！」秦皇每負劍，遂忘了，遂得左右呼言，帝遂拔劍以擊高漸離。高漸離跌倒。左右近臣縛住，秦皇令誅高漸離身死。詩曰：
　　　　忠孝燕臣為故主，將刀藏築撲秦皇。
　　　　漸離不懼身誅死，留得聲名萬代揚。
　　自高漸離既誅之後，始皇不令大臣居近。忽有秦宗室奏曰：「天下人來諸侯事秦者，大抵為其主。但一切人皆不可與之近。」帝依奏。凡有諸侯國人，非秦地所生者，一切逐去。李斯亦在逐客數中。李斯乃上書曰：「臣聞吏議逐客，竊以為過矣。昔秦繆公求士，西取由餘於戎，東得百里奚於宛，迎蹇叔於宋，求丕豹，公孫支於晉。此五子者，不產於秦，而繆公用之，並國二十，遂霸西戎。孝公用商鞅之法，移風易俗，民以殷盛，國以富強，百姓樂用，諸侯親服。獲楚，魏之師，舉地千里。至今治強。
　　惠王用張儀之計，拔三川之地，西並巴蜀，北取上郡，南取漢中；包九夷，制鄢郢。東據成臯之險，割膏腴之地，遂散六國之縱，使之西面事秦，功施到今。
　　昭王得范睢，廢穰侯，逐華陽，強公室，杜私門，蠶食諸侯，使秦成帝業。此四君者皆以客之功。由此觀之，客何負於秦哉？向使四君卻客而不內，疏士而不用，是使國無富利之實，而秦無強大之名也。
　　今陛下至崑山之玉，有隋和之寶，垂明月之珠，服太阿之劍，乘纖離之馬，建翠鳳之旗，樹靈鼉之鼓。此數寶者，秦不生一焉，而陛下悅之，何也？必秦國之所生然後可，則是夜光之璧，不飾朝廷；犀象之器，不為玩好；鄭衛之女，不充後宮；而駿良駃騠不實外廄；江南金錫不為用，西蜀丹青不為彩。所以飾後宮，充下陳，娛心意，悅耳目者，必出於秦，然後可，則是宛珠之簪，傅璣之珥，阿縞之衣，錦繡之飾，不進於前，而隨俗雅化，佳冶窈窕趙女不立於側也。夫擊甕叩缶，彈箏搏髀而歌呼嗚嗚快耳目者，真秦之聲也。鄭衛桑間昭虞武象者，異國之樂也。今棄擊甕叩缶而就鄭衛；退彈箏而取昭虞者，何也？快意當前，適觀而已矣。
　　今取人則不然，不問可否，不論曲直，非秦者去，為客者逐。然則是所重者在乎色樂珠玉，而所輕者在乎人民也。此非所以跨海內，制諸侯之術也。
　　臣聞地廣者粟多，國大者人眾，兵強則士勇。是以泰山不辭土壤，故能成其大；河海不擇細流，故能就其深。王者不辭眾庶，故能明其德。是以地無四方，民無異國，四時充美，鬼神降福，此五帝三王之所以無敵也。今乃棄黔首以資敵國，卻賓客以怒諸侯。使天下之士，退而不敢西向，裹足不入秦，此所以藉寇兵而齎盜糧者也。夫物不產於秦，可寶者多；士不產於秦，願忠者眾。今逐客以資敵國，損民以益仇，內自虛而外樹怨於諸侯，求國無危，不可得也。」
　　始皇看罷，依奏。遂拜李斯為廷尉。李斯謝恩了，供職。忽有丞相王綰奏道：「陛下新得燕，齊，荊楚之地，相去遐邇，不為置公，無以鎮之。請立諸王子分鎮，可安反側也。」始皇下其議廷尉。李斯奏曰：「周文武所封子弟，同姓甚眾，然後成屬疏遠，互相攻擊如仇。周天子弗能禁止。今海內賴陛下神靈一統，皆為郡縣，諸子功臣以公賦稅重賞賜之，甚足，易制，天下無異意，則安寧之術也，置諸候不便。」始皇曰：「天下共苦戰鬥不休，以有侯王，賴宗廟，天下初定，為三十六郡，郡置守尉監。」為天子守土，故稱監。收天下兵器，聚咸陽，銷以為鐘，鑄金人十二，鹿頭龍身，神獸也。鐘鼓之跗，以猛獸為飾，重各十石，置宮庭中。一法度，衡石，丈尺，徙天下豪傑於咸陽，約十三萬戶。諸廟及章台上林皆在渭南，宮室作之咸陽北阪上，南臨渭，自雍門以東至涇渭，殿屋復道，樓閣相屬。所得諸侯美人，鐘鼓以充入之。
　　李斯丞相領聖旨，發文字，下諸郡守監，收兵器，各解赴朝廷。令匠人鑄金人十二，鹿頭龍身，神獸鐘鼓也。詩曰：
　　　　始皇吞並混中原，帝業將圖萬世安。
　　　　兵器盡銷防慮遠，誰知揭木解為竿。
　　秦二十八年，始皇登殿，謂文武曰：「寡人謀圖六合，果愜朕意。意往東行郡縣，怎生？」李斯奏曰：「陛下可擇吉日，車駕東行。」帝大悅，令司天台官，選擇東行。台官准敕旨，選定八月十五日最吉。
　　秦皇帝令文武官僚護駕東行，李斯先發。聖旨文字下天下諸郡守監，準備迎車接駕。天下諸郡守監科討牛羊絹帛酒物，迎接聖駕。帝敕令太子扶蘇監國，守宗廟。
　　始皇帝是日離朝，好看皇親附馬按駕隨君。宰相盡攀鞍，齊離鳳闕；九卿臣皆上馬，盡出朝門。路行不使平頭輦，宣過龍車馬駿負。東海業龍身得罪，罰歸座下載明君。早把金鞍親搭起，上面鋪了袞龍巾。君王才上龍車馬，文武齊呼萬歲聲。
　　始皇御駕東行郡縣，上鄒嶧山，在東海之下，立石頌功業。上秦山，偶值風雨昏暗，不知道路，乃駐車。怎見得風雨？但見天摧地裂，岳撼山崩，滄海震怒；鐵錘打中始皇車；太華山前巨靈神，一擘三峰裂。詩曰：
　　　　一風撼折三竿竹，十萬軍聲萬馬奔。
　　始皇等待霧開，見五鬆遮蓋車駕。秦始皇遂封為五大夫。後有胡曾詠史詩為證。詩曰：
　　　　一上高亭日正哺，青山重疊片雲無。
　　　　萬年鬆樹不知數，若個虯枝是大夫。
　　帝封畢，至山巔立石頌德。從陰道下，禪於梁甫。遂游東海而來。忽遇道士徐甲來上書奏始皇：「東海有三神仙山，山上有長生不死仙藥。」帝問：「卿如何得去？」徐甲再奏曰：「陛下可選五百童男，童女，著一使前去。」帝依奏。令近便州郡監，選索童男，童女五百，限十日，如過期賜罪。
　　果十日，使命討到童男，童女五百，來獻帝。帝大喜，令徐福將軍入海求神仙。
　　徐甲奏曰：「願陛下往浮江，至於湘山祠。」帝依奏，令車駕來到湘山等候。
　　徐福入海求神仙。忽然望見一廟宇，來至祠下，但見裊裊祥雲影裡，騰騰紫霧陰中，巍峨廟宇對名山，幽邃殿庭號福地；中央棟高標螭尾，依稀上接蒼穹。琉璃瓦密砌龍鱗，彷彿直高侵碧漢。沉香栱子刻成彩鳳翻身，檀木闌干琢就金鸞展翅。便殿磚鋪紅瑪瑙，獻台石砌碧琉璃。周回散水，鏤金獅子猙獰；屈曲簷楹，碾玉連環瑩淨。門外蒼鬆踞虎，階前古檜蟠龍。兩廊佳木秀宮槐，千載廟碑存古篆。廟門金牌寫道：「三神仙之祠。」
　　才方來到，始皇敕問：「湘君何神？」偶見神仙奏曰：「堯女舜妻。」忽然見起一陣大風，怎見狂風僽雨？風雷大作，雨雹齊施；電光射一道金蛇，雲勢驅千里鐵騎。當初道擺柳搖鬆，頃刻飛沙走石。千林敗葉走空飛，萬里黃沙隨地卷。烏風大作，走石飛沙。
　　始皇見了這般，大怒曰：「寡人特來，願求不死藥，卻有這般魍魎邪神，飛沙走石，雨滂沱，唬寡人！」敕令武士，伐湘山樹，焚其山。武士領帝旨，各人手持斧刀斲伐樹。只見現出一鬼來，怎見得人怕？陰陰密密霧內，靉靉靆靆雲中，見凜凜歛歛身軀，現鄒鄒查查相貌，窩窩突突眉，迭迭薄薄眼，瑰瑰賴賴肉，胳胳■■筋，生幾根采采色色血晶髭，披一帶吉吉枓枓硃砂發，著一領斑斑爛爛虎豹皮褌，披一副廓廓驗驗龍鱗甲。詩曰：
　　勒腰繡帶飄飄動，■腳陰雲靄靄生。
　　只見那鬼領娘娘敕旨，東砍西伐，武士人翻倒在地。秦皇頭旋眼花，卻見廟祠團團而倒。唬得始皇大驚曰：「神仙休來驚怖寡人，令武士休伐樹焚山也！」
　　卻見依然無事。始皇方知神仙之靈通顯跡，本來求不死之藥，今日反禍於身。五百童男，童女並徐福，盡喪其身。有胡曾詠史詩為證。詩曰：
　　　　東巡玉輦委泉台，徐福般船尚未回；
　　　　自是祖龍先下世，不關無路到蓬萊。
　　當初始皇東巡之時，在泰山路前逢一山鬼，手捧白璧來獻帝，對始皇道：「明年祖龍當死。」道罷，悠忽不知去向，乃知是山鬼送讖語也。龍者，君也，知是始皇明年死，但不敢聞奏始皇也。
　　話說韓人張良，五世相韓。韓被始皇滅了，虜韓王安。張良欲為報仇，聞始皇東巡郡縣，不久來矣。先募壯士至陽武縣博浪沙等候。始皇過來，墜石打死始皇，為韓王報仇。
　　不數日，始皇車駕東遊至陽武縣博浪沙中而過。張良令力士操鐵錐，墜石打車。始皇車駕正過其間，只見墜石打將來，石從車駕邊跳過去，誤中副車。唬得始皇頂門失了三魂，腳板上去了七魄。有胡曾詠史詩為證。詩曰：
　　　　嬴政鯨吞六合秋，削平天下虜諸侯。
　　　　山東不是無公子，何事張良獨有仇？
　　始皇問李斯：「何人墜石，敢打寡人車駕？」李斯奏道：「可令武士捉獲。」
　　武士趕上博沙山，追捉。果有一隊強兵，發喊墜石。韓國殘兵殺至，武士當敵不住，被石打殺百餘人。武士奏上始皇。始皇大驚，令武士同李信領兵趕上，殺退韓兵。韓兵大敗。張良奔走，往說六國反叛秦皇。秦皇車駕，往瑯邪，回京兆府。
　　二十九年，在中春陽和，方起駕東遊。三十一年，徐廣奏曰：「更黔首自田土也。」三十二年之碣石，令燕人盧生入海，還奏錄圖書曰：「亡秦者胡也。」始皇驚，胡者，想必胡虜侵國。遂令蒙恬來問何如。蒙恬奏曰：「須用發將鎮守邊疆。」
　　帝令蒙恬，興兵三十萬，北伐匈奴，抵拒收河南地四十四縣，可築長城。因地形，用制險塞。臨洮至遼東之地延袤萬餘里，鎮壓邊疆。
　　蒙恬領聖旨，起發大兵三十萬，為招討，往河南，起集萬民，赴沙場，築長城萬里。威振匈奴。
　　始皇滅六國，天下一統。本指望從一世傳至二世，三世及於萬世，為天子。俄有童謠云：「亡秦者胡也。」於是乃遣蒙恬築城，以防胡人也。有胡曾詠史詩為證。詩曰：
　　　　祖舜宗堯致太平，秦皇何事苦蒼生？
　　　　不知禍起蕭牆內，虛築防胡萬里城。
　　蒙恬往北塞為招討，管領三十萬人，文字下諸郡，三丁抽一，來赴沙場，築起城牆，不問士宦豪傑之家，盡行起發赴場，如違，差兵捉拿斬首號令。宋朝王荊公有詩道：詩曰：
　　　　秦皇築城何太愚，天實亡秦非北胡。
　　　　一朝禍起蕭牆內，渭水咸陽不復都。
　　三十四年，李斯丞相奏帝：「異時諸侯並爭，厚招遊學。今天下已定，法令百姓，當家則力農工，士則習學法令。今諸生不師今而學古，以非當世，惑亂黔首，相與非法。聞令下，則各以其學議之：入則心非，出則巷議；誇主以為名，異趣以為高；率群下以造謗。如此弗禁，則主勢降乎上，黨與成乎下。禁之則便。臣請史官，非『秦記』者皆燒之。天下有藏詩書百家語者，皆詣守尉雜燒之。有偶語詩書棄市。是古非今者，族。所不去者，唯醫藥卜筮種樹之書耳。若欲有學法者，斬首。」
　　後坑儒四百餘人，孔子之後，家藏詩書於屋壁，秦皇只留「周易」之書，乃是卜筮之書也，不毀。其餘詩書盡行焚毀無留。
　　始皇又以咸陽人多，先王宮殿小，乃營作朝宮於渭南上林苑中。南儒章碣有詠史詩道：詩曰：
　　　　竹帛煙銷帝業虛，關河空鎖祖龍居。
　　　　坑灰未冷山東亂，劉項原來不讀書。
　　始皇作阿房宮，東西五百步，南北五十丈，上可以坐萬人，下可以建五丈旗。周馳為閣道，自殿下直抵南山，表南山之巔以為闕，為復道自阿房渡渭屬之咸陽，以象天極閣道絕漢抵營室也。
　　阿房宮未成，乃發驪山隱宮徒刑者七十餘萬人，令分作阿房宮。計宮有三百，關外四百餘。徙驪邑五萬家。士農不事十歲。有侯生，盧生相與謀曰：「始皇為人，天性剛戾自用，獄吏得親幸，博士備員弗用，大臣，皆受成事。士畏忌諱，諛佞不敢端言其過。事無大小，皆決於上。貪於權勢。」於是侯生等乃亡去。
　　始皇大怒曰：「盧生等，吾尊賜之甚厚，今乃誹謗我！諸生在咸陽者，吾使人廉問，或為妖言，以亂黔首。」於是使御史悉案問諸生，諸生傳相告引，乃自除犯禁者四百六十餘人，皆坑之咸陽。使天下知之，以懲後。
　　始皇長子扶蘇諫曰：「天下初定，遠方黔首未集，諸生皆誦法孔子。今若重法繩之，臣恐天下不安，惟上察之。」始皇怒，令扶蘇北監蒙恬於上郡築城牆，即便啟行。
　　三十七年冬十月，始皇出遊。左丞相李斯從，右丞相去疾守。少子胡亥愛慕，請從，上許之。
　　十一月，行至雲夢，浮江，下過丹陽，至錢塘，臨浙江，上會稽，立石刻頌秦德；並海，西至平原津而病。
　　始皇惡言死，群臣莫敢言死事。病益甚，乃令中車府令行符璽事，為璽書，賜公子扶蘇曰：「與喪會咸陽而葬。」書在趙高所，未授使者。
　　秋七月丙寅，始皇崩於沙丘。李斯見上崩在外，恐諸公子及天下有變，乃秘之不發喪，載轀涼車中。獨子胡亥，趙高，並所幸者五六人知之。
　　趙高者，生而隱居。始皇聞其強力，通於獄法，舉以為中車府令，使教胡亥決獄。胡亥幸之。趙高有罪，始皇令蒙毅治之。毅當高法應死。始皇以高敏於事，赦之，復其官。趙高既雅得倖於胡亥，又怨蒙氏，乃與丞相李斯言：「始皇有二十餘子，長子扶蘇，群臣皆莫知。」李斯以為上在外崩，無真太子，故秘之，置始皇居轀涼車。後有胡曾詠史詩為證。詩曰：
　　　　年年遊覽不曾停，天下山川欲遍經。
　　　　堪笑沙丘才過處，鑾輿風起鮑魚腥。
　　始皇已崩。李斯秘不發喪。乃將帝屍與鮑魚同載，使臣下只聞鮑魚腥氣，不知始皇屍肉臭腐也。
　　趙高謂公子胡亥曰：「上崩，無詔封王諸子。」胡亥曰：「明父知子，父之命不封諸子，何可言者？」趙高曰：「不然。方今天下之權，存亡在子與高及丞相耳。」胡亥曰：「廢兄扶蘇而立弟，是不義也；不奉父詔而畏死，是不孝也；能薄而材強因人之功，是不能也。三者逆德，而天下不服。身殆傾危，社稷不血食矣。吾不為也。」趙高曰：「顧小而忘大，後必有害，願子遂之。」胡亥歎曰：「今大事不發喪，禮未終，豈宜以此事幹丞相哉！」
　　趙高與丞相謀。李斯曰：「安得亡國之言，此非人臣所當議也。」趙高議曰：「高入秦宮，管事二十餘年，未嘗見秦皇以丞相功臣，有封及二世者也。皇帝二十餘子，皆君之所知。長子剛毅而武勇，信人而好士，即位，必當以蒙恬為丞相。君終不懷通侯之印，歸於鄉里，明矣。趙高受詔，教習胡亥，使學以法事數年矣，未嘗見過，可以為嗣。」
　　李斯曰：「君其反位。斯奉王之詔，聽天之命。」趙高曰：「安可危也，危可安也，安危不定，何以明聖？」斯曰：「忠臣不避死而庶幾，孝子不勤勞而見危，人臣各守其職而已矣。君其勿復言。」
　　趙高曰：「方今天下之權，命懸於天下，高能得志焉，且夫從外製中謂之惑，從下制上謂之賊，君何見之晚？」斯曰：「晉易太子，齊桓兄弟爭位，紂王殺親戚，三者餘逆天而宗廟不血食。斯其由人哉。安足為謀！」趙高曰：「上下合同，可以長久；中外若一，事無表裡。君聽臣之計，則長有封候，世世稱孤。善者因禍為福。君何處焉？」
　　李斯乃仰天垂淚曰：「獨遭亂世，既不能死，安託命哉。」乃與高詐為始皇詔丞相，立子胡亥為太子。更為書賜長子扶蘇曰：「扶蘇為人子不孝，賜劍自裁。將軍蒙恬與太子居外，不匡正，亦宜賜死。」遂發使命，齎鴆酒，封劍而去，往到長城。
　　太子扶蘇，蒙恬來接聖旨，拆開看，道是：「扶蘇為人子不孝，賜劍自裁。蒙恬居外不匡正，亦宜賜死。」使命斟下鴆酒，與扶蘇服曰：「汝不怨望朝廷！」扶蘇先逼殺蒙恬飲鴆酒。蒙恬告使命曰：「不知皇帝先賜主公死麼，後賜蒙恬死？」使命曰：「賜太子先飲酒而死，後令蒙恬死。若不先飲鴆酒，有違父王聖旨，為人之子，不得不孝。」
　　扶蘇先服酒已死。蒙恬未肯服鴆酒而亡。使命曰：「太子先死，將軍只得俱亡，何乃推延？」蒙恬曰：「吾乃何罪？」使命言之蒙恬曰：「君之過矣，而卿弟蒙毅有大罪，法及內史。」蒙恬曰：「今臣將兵三十餘萬，雖係囚，其勢足以倍畔。然自知必死而守義者，不敢辱先人之教，以不敢忘先王也。我何罪於天，無過而死乎？」良久，徐曰：「恬罪固當死矣：起臨洮屬之遼東城塹萬餘里，此其中不能無絕地脈哉。此乃恬之罪也。」乃服鴆酒自殺。李斯謀藏詔書，遣使詐敕賜扶蘇死。後有胡曾詠史詩為證。詩曰：
　　　　舉國賢良盡淚垂，扶蘇屈死樹邊時。
　　　　至今谷口泉嗚咽，猶似秦人恨李斯。
　　話說胡亥發喪。至咸陽，趙高，李斯立胡亥為二世皇帝。九月，葬始皇於驪山，令匠作機弩矢，有所穿近者輒射之，以水銀為百川江河大海機相灌輸。上具天文，下具地理。後宮非有子者，皆令從死。死者甚眾。或言工匠為機藏，皆知之。大事畢，盡將工匠賜鴆酒，盡皆死也。
　　二世皇帝即位，年方二十一歲，與趙高謀曰：「朕年少，初即位，黔首未集，效先帝巡行郡縣以示強，威服海內，今晏然不巡行，即見弱，毋以臣畜天下。」
　　春，二世東行郡縣，至遼東而還。夏，至咸陽。二世乃尊用趙高，申法令。乃陰與趙高謀曰：「大臣不伏，官吏尚強，及諸公子必與我爭為之，奈何？」趙高曰：「因此時案郡縣守尉，有罪者誅之，上以振威天下，下以除去主上生平不喜底。」二世乃行誅殺大臣及諸公子，以過罪連逮少近官三郎無得立者，三郎蓋謂中郎，外郎，散郎，官名也。
　　郡臣諫者，以為誹謗大吏，持祿取容，黔首振恐。二世皇帝曰：「先帝營阿房宮，今釋弗就，是彰先帝舉事過也。」復作阿房宮，盡征材士五萬人為屯衛咸陽，令教射狗馬禽獸，當食者多，度不足，下調郡縣轉輸菽粟芻藁，皆令自齎糧食。咸陽三百里內不得食其谷。
　　秋七月，戍卒陽城人陳蘄。是時，發閭左戍漁陽。九百人屯大澤鄉。陳勝，吳廣皆為屯長。會天大雨，道路不通，度已失期，乃召令徒屬曰：「公等皆失期，當斬。而戍死者固什六七。且壯士不死則已，死則舉大名耳。王侯將相寧有種乎！」眾皆從之。乃詐稱公子項燕，稱大楚。
　　陳勝自立為將軍，吳廣為都尉，入據陳。陳勝既入陳，張耳，陳餘詣門上謁。陳中父老請立陳勝為楚王。涉以問耳，餘，對曰：「秦為無道，暴虐百姓，將軍出萬死之計，為天下除殘。」
　　九月，沛人劉邦起兵於沛下；相人項梁起兵於吳；狄人田儋起兵於齊。
　　劉邦字季，為人隆準龍顏，寬仁愛人，意豁如也。常有大度，不事家人生產作業。初為泗上亭長。秦十二里一亭，亭置二長，主督盜賊，為縣送徒人往驪山，徒多道亡，自度比至，皆亡之，乃解縱所送徒曰：「公等皆去，吾亦從此逃矣。」徒中壯士願從者十餘人。
　　劉季被酒，夜經澤中，有一大蛇當道。季援劍向前揮之，其蛇兩段，白氣上升空中。夜有一白衣老嫗哭而言曰：「吾子西方白帝子也，化為蛇當道，今被赤帝子斬之。」道罷，忽然不見。有胡曾詠史詩為證。詩曰：
　　　　白蛇初斷路難通，漢祖龍泉血刃紅；
　　　　不是咸陽將瓦解，素靈那哭月明中。
　　劉季亡匿於芒碭山澤岩石伴間，數有奇怪。沛中聞之，子弟多往附之者。沛令欲以沛應之，掾主吏蕭何，曹參曰：「君為秦吏，今欲背之，率沛子弟恐不聽。願君召諸亡在外者可得數百人。」因劫眾，眾不敢不聽，乃令樊噲召劉季。時劉季之眾已數千百人矣。父老乃率子弟共殺沛令，開門迎劉季，立為沛公。曹參，蕭何等為收沛中子弟，得三千人，以應沛公。
　　外有項梁者，楚將項燕子也。常殺人，與兄子項籍避仇吳中。籍少時，學書不成，去學劍，又不成。項梁怒之。籍曰：「書足以記名姓，劍一人敵不足學。學萬人敵。」於是項梁乃教籍兵法。籍長八尺餘，力能扛鼎，才力過人。會稽太守殷通聞陳勝起，欲發兵以應勝，使項梁及桓楚將。
　　是時，桓楚亡在澤中。梁曰：「桓，楚亡人，莫知其處，獨有項籍知之耳。」項梁乃出誡姪子項籍提刃居外，梁復入與太守坐曰：「請召項籍，令使命去召桓楚。」太子許諾，召籍入。
　　須臾，梁瞬視籍曰：「可行矣。」於是，籍遂拔刃，斬太守頭。項梁持太守頭，佩其印綬。門下大驚，擾亂。籍所擊殺數十百人。一府皆懼，人莫敢起。
　　項梁乃召故所知豪吏，諭以所為起大事。遂舉吳中兵，使人收下縣，得精兵八千人。項梁為會稽太守，項籍為裨將，巡下縣。籍是時年方二十四，力敵萬夫，有拔山舉鼎之威。
　　話說田儋者，故齊王族也。儋從弟田榮，榮弟田橫，皆豪傑人。陳王令周布徇地至狄，狄城太守田儋，佯縛其奴，之庭欲謁見狄令，因擊殺狄令，而召豪吏子弟曰：「諸侯皆反秦自立，齊古之建國也。」田儋遂自立為齊王，發兵以擊周布。周布軍還去。田儋率兵東略齊地。
　　二年冬十月，泗川監平將兵圍沛公於豐。沛公出與戰，破之，令雍齒守豐。
　　十一月，沛公引兵之薛。二世數誚讓李斯居三公位，如何令盜如此。李斯恐懼，乃阿二世意，以書對曰：「明主能行督責之術，以獨斷於上；群臣百姓救過不給，何變之敢圖？」二世悅。於是，行督責益嚴。稅民深者為明吏，殺人眾者為忠臣。刑者相半於道，而死人日成積於市。秦民益駭懼，思亂。
　　剿人范增，年七十，素居家，好奇計，往說項梁曰：「陳勝首事，不立楚後而自立，其勢不長。今君起江東，楚蠭起之將，皆爭附君者，以君世世楚將，為能復立楚之後也。」於是項梁然其言，乃求得楚懷王孫心。夏六月，立以為楚懷王，從民望也。
　　郎中趙高恃恩專恣，以私怨誅殺人眾多，恐大臣入朝奏事言之，乃說二世曰：「天子所以貴者，但以聞聲，群臣莫得見其面也。陛下富於春秋，未必盡通諸事。今坐朝廷，譴舉有不當者，則見短於大臣，非所以示神明於天下也。陛下不如深拱宮中，與臣及。侍中習法者待事，事來，有以揆之，如此，則大臣不敢奏疑事，天下稱聖主矣。」
　　二世用其計，乃不坐朝廷見大臣，常居禁中，事皆決於趙高。高聞李斯以為言，乃見丞相曰：「關東群盜多，今治阿房宮，聚狗馬無用之物，臣欲諫之，為位卑賤，不敢言。此真君侯之事，君何不諫？」李斯曰：「吾欲言之久矣，今時上居深宮，欲見無階。」趙高曰：「請為君侯上聞語君。」於是，趙高待二世方宴樂，婦人居前，令人告丞相曰：「可奏事。」丞相至宮門，二世怒曰：「吾嘗多閒日，丞相不奏事；吾方私燕樂，丞相輒來奏事！」
　　趙高因曰：「丞相長男李由為三川太守，與寇盜通同。且丞相外權重於陛下。」二世大怒，遣使按驗三川守監與盜通，同狀，下斯就獄，根勘招伏。二世大怒，令趙高治之，責李斯與子李由反謀狀。
　　李斯，李由雖無罪犯，枉受其罪，只得枉招。款狀奏上二世，二世喜曰：「微趙高，幾為丞相所賣！」遂具五刑，論腰斬咸陽市。
　　李斯出獄，與其中子俱執手，顧謂其中子曰：「吾欲與若復牽黃犬，俱出上蔡東門逐狗兔，豈可得乎？」遂父子相哭，而滅三族。有胡曾詠史詩為證。詩曰：
　　　　上蔡東門狡兔肥，李斯何事望南歸；
　　　　功臣不解謀身退，直待雲陽血染衣。
　　二世乃以趙高為丞相，事無大小，皆就趙高決之。
　　話說項梁興兵已破章邯。章邯引兵至定陶。再破秦軍，有驕色。宋義諫曰：「戰勝而將驕卒惰者敗。臣為君畏之。」梁弗聽，乃令宋義使於齊，中道遇齊使者高陵君顯曰：「臣論武信君項梁軍必敗。」既而章邯已破項梁，乃渡河北擊趙。趙數請救於楚。
　　高陵君顯見楚王曰：「宋義論武信君之軍必敗，居數日，兵果敗，兵未戰而先見敗。」楚王召宋義以為上將軍，項羽為次將，以救趙。諸別將皆屬。
　　宋義號為卿子冠軍。初楚懷王與諸將約，先入關者為王。當是時，秦兵強，常乘勝逐北，諸將莫利先入關。獨項羽怨秦之殺項梁，願與沛公西入關。懷王諸老將皆曰：「項羽為人剽悍猾賊，不可遣。獨沛公素寬大長者，可遣。」懷王乃不許項羽，而遣沛公。西略地，收陳王。項梁散兵卒以伐秦。
　　三年冬十月，宋義行兵至安陽不進。項羽曰：「秦圍趙急，宜疾引兵渡河，楚擊其外，趙應其內，破秦軍必矣。」宋義曰：「夫搏牛之虻，不可以破蟣蝨。今秦攻趙，戰勝則兵罷，我承其敝。不勝，則我引兵鼓行而西，必舉秦矣。被堅執銳，義不如公；坐運籌策，公不如義。」項羽曰：「將戮力而攻秦，久留不行。今歲饑民貧，士卒食芋菽豆，軍無見糧。乃飲酒高會，不引兵渡河。夫以秦之強，攻新造之趙，其勢必舉趙。趙弱秦強，國家安危，在此一舉。今不恤士卒，而徇其私，非社稷之臣也。」
　　十一月，項羽即其帳中斬宋義，乃悉引兵渡河，皆沉船破釜甑，焚廬舍，持三日糧，以示士卒必死。於是，與秦兵遇，九戰，大破之。
　　高陽人酈食其，為裡監門。沛公麾下騎士適食其裡中人。食其見謂曰：「吾聞沛公慢而易人，多大略，此真吾之所願從游。」騎士曰：「沛公不好儒，諸客冠儒冠來者，輒解其冠，溲溺其中，未可以儒生說也。」沛公至高陽傳舍，使人召酈生。酈生至，入謁沛公，方踞牀，令二女子洗足。有胡曾詠史詩為證。詩曰：
　　　　路入高陽感酈生，逢時長揖便論兵。
　　　　最憐伏軾東遊日，下盡齊王七十城。
　　沛公召見酈生。酈生長揖不拜曰：「足下必欲誅無道秦，不宜倨見長者。」於是，沛公輟洗，起攝衣，延生上坐，謝之。酈生因言六國縱橫時事。
　　沛公大喜，賜酈生食。問曰：「計將安出？」酈生曰：「夫陳留天下之衝，四通五達之郊也。今其城中，又多積粟；臣善其令，請得使之，令下足下。
　　即不聽，足下舉兵攻之，臣為內應。」於是遣酈生行，沛公引兵隨之，遂下陳留。號酈食其為廣野君。酈生常為說客，奉使諸侯。
　　初，丞相趙高，欲專秦權，恐臣不聽，乃先設驗。持鹿獻於二世曰：「馬也。」二世笑曰：「丞相誤耶？謂鹿為馬。」問左右，或默或言。趙高陰中謂諸臣曰：「有人言鹿者，以法治之。」後群臣皆畏趙高，莫敢言其過。鹿之與馬，非有疑似相類之形，指鹿為馬，人莫敢言，則瞽其君之目矣。以忠言為欺，以讒言為信，而人莫敢議，則聾其君之耳矣。二世不知驗焉。固不待陳勝，吳廣，劉季，項羽之入關，而望夷之賊已迫，至被殺，而終不悟也。
　　趙高前數言關東盜，毋能為也。及項羽虜秦將王離等，章邯等軍數卻，燕，趙，齊，楚，韓，魏皆立為王，率其眾西響。沛公將數萬人已圖武關。
　　趙高恐二世怒，誅及其身，乃詐病不朝見。因與女婿咸陽令閻樂謀置易上，更立子嬰，閻樂將吏卒千餘人，入望夷宮。殺二世胡亥。胡亥曰：「告閻樂，吾乞一郡為王。」閻樂弗許，又曰：「願為萬戶侯。」閻樂又弗許。又曰：「願與妻子為黔首，比諸公子。」閻樂曰：「臣受命於丞相，誅陛下。」道未畢，引兵進殺二世。有胡曾詩為證。詩曰：
　　　　一朝閻樂統群凶，二世朝廷掃地空。
　　　　唯有渭川流不盡，至今猶繞望夷宮。
　　閻樂報趙高。趙高將二世寶璽佩帶，左右百客莫肯從之上殿。高自知天意，不敢篡奪，乃與群臣公子曰：「秦故國稱王。只有始皇帝君天下，故稱帝。今六國復自立，則秦地益小，不可以空名為帝，宜降為王，如故。」乃立子嬰為秦王，授之璽。子嬰即位。子嬰曰：「丞相趙高殺二世，恐群臣誅之，乃佯以義立我，使我齋見廟，我稱病不行，丞相必自來，來則殺之。」
　　高令人請子嬰謁宗廟，已數人催促，子嬰不行。丞相果自往向子嬰曰：「宗廟重事，王奈何不行？」子嬰暗藏伏武士數十人在帷幕後，則殺趙高於秦宮，夷其三族。有胡曾詠史詩為證。詩曰：
　　　　漢祖西征秉白旄，子嬰宗廟委波濤。
　　　　誰憐君有翻身術，解向秦宮殺趙高。
　　子嬰為秦王四十六日，沛公破秦軍，至灞上，子嬰以係頸以組，白馬素車，奉天子璽符，到軹道旁，歸降沛公。
　　當時，諸將請誅殺子嬰。沛公道：「始懷王遣我，故以我為人寬容大度。且它人已降服，殺降不祥。吾不為也。」乃以子嬰屬吏。
　　沛公西入咸陽，還兵灞上，召父老豪傑，來與之約。問父老曰：「爾等苦秦苛虐之法已久，諸侯當來約先入關者，得為王，今吾先入關，當為關中王。今與爾等約法令三章：有殺人者，教爾者如殺；傷人底及做盜賊底，各以其罪治之。其餘秦王嚴法，一回除去。凡我之興師此來，為誅無道秦與爾父老除害，非敢有所侵奪。爾父老每休怕懼。」父老聽得此言，喜歡之甚。各牽牛扛酒，來沛公軍前犒軍。只怕沛公不來關中為王也。
　　項羽為見沛公已入關中，怏怏不悅。統率章邯兵攻新安田地，將秦降卒二十萬人，一夜盡行坑殺，不留一人。沛公遣兵去函谷關隘處守把了。
　　項羽長驅而來，攻破了關，把咸陽城內盡行戮誅，把咸陽宮室不問官民底，將一炬火燒蕩一空。火至三月不滅。發兵將始皇塚掘了，取去殉葬金寶。把那秦皇底骸骨撒放荒郊。
　　正月，項羽入關，尊懷王為義帝，自立為西楚霸王。立沛公為漢王。徙魏王豹為魏王。徙趙王歇為趙王。徙燕王廣為遼東王。徙齊王市膠東王。立鄭昌為韓王。分封六國後，各罷兵就國。
　　當年十月，項羽令人促義帝就國，密地令將軍吳芮，黔布等伏兵江中，將義帝殺了。詩曰：
　　　　義帝南遷路入郴，國亡身死亂山深。
　　　　不知埋骨窮泉後，幾度西陵片月沉。
　　沛公聽得義帝被項羽謀殺了，統兵來至洛陽新城田地裡下寨。有三老董公向馬前攔住，進說沛公，上書一道。書曰：「吾聞順德者昌，逆德者亡。兵出無名，事故不成。必明其為賊，敵乃可服。項羽無道，放弒其主。天下之賊也。夫仁不以勇，義不以力。大王且率三軍，為之素服，以□□□□□□四海之內，莫不仰德，此三王之舉也。臣願王圖之。」
　　沛公看了再三，稱善。即日為義帝發喪，臨□舉哀三日。然後遣使告報諸侯。乃□檄之道：「天下共立義帝，北面而事之為君；今項羽殺之，大逆不道。今寡人悉發關中兵作楚。如三河之士，有倡義願從諸侯王擊項羽者聽。」自此檄文一到，如蕭何便為沛公守著關中；韓信便登壇授大將印；張良便運籌帷幄，為沛公軍師；陳平出奇計，以間楚君臣，故破趙軍，捉趙王歇，虜魏王豹；北舉趙代，虜齊王廣。如破竹之勢，迎刃而解。圍楚王項羽於垓下。不五年而成帝業，皆自董公遮說仁義之言諫之。
　　夫以始皇，以詐力取天下，包舉宇內，席捲天下，將謂從一世事至萬世為皇帝。誰料閭左之戍卒，一呼而七廟隳，身死人手，為天下笑。中原失鹿，諸將逐之。神器有歸，竟輸於寬仁愛人沛公。則知秦尚詐力，三世而亡。三代仁義，享國長久。後之有天下者，尚鑒於茲。詩曰：
　　　　始皇詐力獨稱雄，六國皆歸掌握中；
　　　　北塞長城泥未燥，咸陽宮殿火先紅。
　　　　癡愚強作千年調，興感還如一夢通；
　　　　斷草荒蕪斜照外，長江萬古水流東。
