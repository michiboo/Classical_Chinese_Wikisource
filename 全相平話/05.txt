
詩曰：
　　　　七雄戰鬥亂春秋，兵革相持不肯休；
　　　　專務霸強為上國，從茲安肯更尊周？
又詩曰：
　　　　戰國諸侯號七雄，干戈終日互相攻；
　　　　燕邦樂毅齊孫臏，謀略縱橫七國中。
　　夫「後七國春秋」者，說著魏國遣龐涓為帥，將兵伐韓，趙二國。韓，趙二國不能當敵，即遣使請救於齊，齊遣孫子，田忌為帥，領兵救韓，趙二國，遂合韓，趙兵，戰魏。敗其將龐涓於馬陵山下。有胡曾詠史詩為證。詩曰：
　　　　墜葉瀟瀟九月天，驅羸獨過馬陵前；
　　　　路傍古木蟲書處，記得將軍破敵年。
　　其夜，孫子用計，捉了龐涓，就魏國會六國君王，斬了龐涓，報了刖足之仇。怎見得？有周曇詠史詩為證。詩曰：
　　　　曾嫌勝己害賢人，鑽火明知速自焚；
　　　　斷足爾能行不足，逢君誰肯不酬君。
　　其時，孫子排宴管待諸國君王。孫子掛了七國都元帥印，威霸諸國。就筵上致謝諸國君王。宴終，諸國君臣將士，各還本國。
　　卻說齊王自孫子破魏之後，恃著那孫子英勇，南割楚之淮北，西侵韓，魏，趙三國，欲並周室為天子。每年諸邦進奉，六國來朝。真個是威鎮諸國，勇霸天下。
　　一日登殿，設班之次，忽有閣門大使奏曰：「今有一賢士，稱是鄒國人氏，姓孟名軻，字子車，特來見王。」齊王大喜，宣到殿下，禮畢。遂宣孟子上殿，賜繡墩而坐。
　　王問孟子曰：「謝卿遠來。聞卿治儒術之道，齊桓，晉文之事，可得聞歟？」孟子對曰：「仲尼之徒無道桓，文之事者。臣未之聞也。無已，則王乎？」王曰：「德何如則可以王矣？」曰：「保民而王，莫之能御也。」王曰：「若寡人者，可以保民乎哉？」孟子曰：「五畝之宅，樹之以桑，五十者可以衣帛矣。雞豚狗彘之畜，無失其時，七十者可以食肉矣。百畝之田，勿奪其時，八口之家可以無譏矣。謹庠序之教，申之以孝悌之義，頒白者不負戴於道路矣。老者衣帛食肉，黎民不饑不寒，然而不王者，未之有也。」遂封孟子為上卿。齊國大治。
　　卻說燕王噲即位以來，有其相子之專權擅政。那燕王老耄不能治國，欲慕唐堯，虞舜授禪的道理，欲將國政讓與子之做燕王。有燕國太子不肯，遂諫於父王。燕王大怒，把太子趕出燕國。
　　卻有孫操得知，出班奏曰：「臣今有表，願王察之。」表曰：「天之生民，為之立君，立君所以治民。人生日用之間，不過君臣，父子，夫婦，長幼，朋友，五者各有一定之理。君臣之間，義同父子；內則父子，外則君臣。況我王太子，仁孝日彰，可為民望。況子之有何德行，而國可以擅傳於人乎？願王歸太子於本國，誅子之於市朝，免諸侯興師問罪，則誠萬幸。乞我王聖鑒。」
　　王看之，大怒曰：「昔堯禪位於舜，舜傳位於禹。吾今傳位於子之。事已決矣，汝何諫為！」遂傳位與子之為燕王。孫操大罵子之：「賊臣，安敢欺君篡國！」子之大怒，遂令金瓜把下者。卻有上大夫毛壽出班奏曰：「方今齊國正強，內有孫子謀欺姜呂；若斬孫操，恐其子孫臏報仇，誰能為敵？願王將孫操囚之。」子之依言。
　　卻說孫子在齊，忽有燕國孫龍，使人齎書入宅。孫子接得，是父書。書曰：
　　「燕王將太子出於外國，以位禪於子之。吾諫不聽。叵耐子之將吾囚於獄，吾命在旦夕，汝可速來救我。如遲疾，則父子不能相見矣！父孫操書。」
　　孫子看畢，大慟，罵曰：「無道燕君，吾當奏帝，興兵滅爾！」遂入朝奏帝曰：「臣啟我王，今有燕國丞相子之，篡君之位為王，黜燕太子平於國外，囚吾父於獄中。臣乞陛下興師問罪。」蘇秦出班奏曰：「方今六國合縱敵秦，若大王伐燕，則搆怨於諸侯，背洹水之盟。若秦合諸國攻齊，則吾國危矣。」王不聽，遂起兵與孫子伐燕。
　　孫子蒙聖旨，乞兵二十萬，章子為元帥，袁達為先鋒，李牧，獨孤陳為殿後使。王依奏，令孫子為軍師。
　　次早，講武殿交兵，起離齊國，迤邐行程。但見前排甲馬，後列軍兵，遙聞金鼓震天，遠望旌旗蔽日；刀槍如霜凜凜，衣甲曜日輝輝；端的槍刀如蘆葦，人馬撮風行。不旬日，早至燕邦易水下寨。
　　燕國有細作，探得齊王令孫子伐燕，急報燕國子之曰：「齊王令孫子領大兵攻伐本邦，兵至易水，望大王疾速起兵退齊兵。」燕王子之大驚，宣召諸將行兵，燕王子之親征。令鹿毛壽為元帥，市被為先鋒，起兵十萬，離薊城往易水平地下寨。
　　卻說孫子命章子拽兵與燕兵對陣。須臾，兩陣俱圓，撞出一員猛將，怎生打扮？黃金盔上偏宜爛熳紅纓，白錦袍中最稱光明銅鎧；手掿宣花月斧，腰懸打將鐵鞭；乃齊將袁達，厲聲高叫索戰。燕陣撞出一將，絳袍朱發，赤馬紅纓，手把三尖兩刃刀，腰上雙懸水磨簡，乃燕將市被。二將打話不定，約鬥五十餘合，並無勝負，各歸本陣。次日再戰，袁達出陣。卻有石丁肩擔清風利槍，出陣與袁達交戰。怎見得？詩曰：
　　　　二將逞英雄，盤桓兩陣前；
　　　　征雲籠日月，殺氣罩山川。
　　　　斧斲分毫中，槍爭半點偏；
　　　　些兒心意失，目下喪黃泉。
　　約戰四十餘合，袁達詐敗，石丁便趕，被袁達一斧砍落。只見：金盔倒卓，便似一輪明月沉西海；繡靴踢空，有如天王托塔落雲軒。石丁已死。孫子令章子催兵掩殺。燕兵大敗歸城，閉門不出。孫子令軍圍城下寨，每日令兵攻城。
　　卻說燕王子之與諸大臣議曰：「何人退得齊兵？」班部中有鹿毛壽出班奏曰：「齊兵英勇難退，望大王修國書，臣遣差使命往秦，魏，韓，趙四國求救。」子之依奏，即時修書，差使命假裝商人，將國書出城，過了吊橋，被袁達拿住，問曰：「你是何人？對我實說。」其人不敢隱諱，答曰：「子之令我去秦，魏，韓，趙四國求救。」袁達搜出國書一道，乃是四國借兵的文字。遂被袁達扯了國書，殺了燕使。詩曰：
　　　　借兵欲救燕王難，不擬今朝刀下亡！
　　袁達謂孫子曰：「燕國遣使求救兵，被吾拿住殺了。」孫子令袁達領大兵攻城。市被奏燕子之曰：「四國救兵未至；即日城下，齊兵攻城。臣乞三千兵，出城退卻齊兵。」子之依奏，即令市被引兵三千，出城見陣。兩陣俱圓，齊陣袁達出馬，打話不定，約戰四五十合，勝負未分。孫子出馬叫曰：「將軍如此英勇，怎肯助桀無道！況子之篡君之位，酷虐燕民。吾奉王命，特來問罪。將軍豈不見機而作？」市被吃孫子說了幾句，遂下馬降齊。市被遂引齊兵入城。
　　齊兵奔入燕國宮殿，先擒了子之，見孫子。孫子大悅，令眾軍醯為肉醬食之。遂救了孫操。
　　章子領兵殺入宮庭，擄掠嬪妃采女；殺了故燕王噲；劫掠藏庫金銀，洗蕩燕宮。怎見得？詩曰：
　　　　六宮化為荒草地，四苑變作戰爭場！
　　縱令齊兵擄掠燕國百姓。百姓有命者赴司投降，無命者橫屍暴露。孫子遂發官下燕郡，取討降書地圖，限十日赴司投納。至期，諸郡盡數投降納書。
　　孫子取了燕國經理地圖，並金寶十車，遂領軍回齊。怎見得？詩曰：
　　　　鞭敲金鐙響，人唱凱歌回。
　　話非一日，孫子領兵回至博關下寨。
　　是夜，一陣風過，孫子言道：「主有賊兵至。」即時令眾兵埋伏：袁達伏兵正南，李牧伏兵正北，獨孤陳伏兵正東，章子伏兵正西。空營內懸羊擂鼓，餵馬搖鈴。到得二更前後，卻有清漳太子，鄒堅，鄒忌領兵一萬，直撞營裡來。見是空營，令兵即回，恐遭孫子之計。四下伏兵並起。被袁達捉住鄒堅，李牧捉住鄒忌，獨孤陳捉住清漳太子。推見孫子，欲斬三人。孫子急叫曰：「不可！候入朝奏帝，分別是非。」遂將三人放了。
　　卻說齊王設朝，金殿上淨鞭三鞭響，玉階前文武兩班齊。忽有孫子，章子二人，金階下山呼禮畢，奏曰：「臣昨蒙聖旨伐燕，遂擒了子之醯為肉醬，眾軍食之；有故燕王噲遂被亂軍所殺。所得燕邦地圖，並金寶十車，獻上我王。」齊王大悅，遂問孫子曰：「今燕國已取，卿何不樂？」孫子曰：「臣有小事，不敢取奏。」王曰：「若何？」孫子曰：「臣昨回兵至於博關下寨，有國舅鄒堅，鄒忌並清漳太子引兵來劫臣寨。臣如不能持備，則臣今日不能見大王。」齊王聞奏大怒，令斬太子。孫子諫曰：「太子年幼，不知禮法，乞赦太子。」王依奏，赦了太子。忙排御宴，賞設孫子，章子。
　　齊王遂問上大夫孟子曰：「今燕國，或謂寡人勿取，或謂寡人取之，何如？」孟子對曰：「取之而燕民悅，則取之；取之而燕民不悅，則勿取。」王曰：「今燕國求救於諸侯，則何以處之？」孟子對曰：「臣聞七十里為政於天下者，湯是也。未聞以千里畏人者也。天下固畏齊之強也，今又倍燕地，而不行仁政，是動天下之兵也。王速出令，反其耄倪，止其重器，謀於燕眾，置君而後去之，則猶可及止也。」王不聽，孟子致為臣而去齊。
　　卻說燕國被那齊兵殺盡，只見那鴉號殘照，草暗荒陂，並無人煙；滿眼黃花，紫蔓，荊棘遍地。怎見得燕國淒涼？有詩為證：
　　　　宮庭化為荒草地，六市三街今野營；
　　　　牢落燕邦齊敗後，夕陽殘照好傷情。
　　話說燕國故舊官宦軍民，遂立燕國太子平為昭王。昭王即位於國破之後，內施其仁，外布其德；君不矜尊，臣不施名；養老尊賢；教其術，畜其能；吊死問孤，濟寒賑貧；與百姓同甘共苦，輕傜薄賦；慎獄訟，實府庫，勸農桑；民富國強，眾安如堵。
　　且休說昭王政事。且說那齊王登殿，有公子田文，田忌奏曰：「願修凌煙閤，交赦院。」王曰：「為何？」公子曰：「有功者上凌煙閣，無功有罪者入交赦院。」王曰：「有罪者誰？」魯王曰：「孫子自來於齊，數有大功，興為上國，先生合上凌煙閤。鄒堅子父合入交赦院。上凌煙閣受天子文武百官拜。入交赦院，令公人用不淨灑口。」帝從奏，令人修凌煙閤，圖孫子於其上。真個是孫子名標青史。
　　當日，鄒皇后聞之大怒，令宮奴宣孫子入宮。鄒後問孫子無道禮，交斬去。天子駕至，問孫子之根由。皇后曰：「如何孫子偏上凌煙閤，交俺父入交赦院？」帝大怒曰：「朕行宣詔已了，都被這父子壞損齊國威名！」遂命武士擒下皇后，欲斬。孫子諫曰：「不可因小臣壞了皇后。」王依奏，遂貶皇后入冷宮。
　　次日，清漳太子謁皇后於冷宮。後遂告太子因由。太子命二國舅鄒堅，鄒忌等來救皇后。
　　次日，鄒堅領五百兵就宅殺孫子，被袁達，李牧伏兵捉住見帝，令左右處斬。被鄒忌領兵來劫法場，救了鄒堅，就領兵提刀入內殺帝。齊王無備，詩曰：
　　　　便生篡國奪權意，擊發圖王霸業心。
　　怎生結束？看帝性命如何？李牧捉住。帝知大怒，令袁達都殺鄒家老小。
　　鄒文簡女來見帝，其婦大有顏色，言是景州太守國舅姊妹。齊王見之大喜，便納為後，急令赦免鄒堅，鄒忌，依舊敘用朝中。
　　前後五年之間，鄒後見太子清漳聰俊，亂其上下，邀太子入宮飲宴就寢，謀害齊王。齊王知之大怒，令斬鄒後並太子。
　　被鄒堅提刀入內，見齊王便斬，又無袁達在側，詩曰：
　　齊王性命如何？躲不迭分屍兩段。
　　　　刃起時一片白雲，血濺處滿袍紅雨。
　　次日，鄒堅傳宣：先皇晏駕，立太子田才為帝，號湣王。行大赦，孫子奏曰：「既先君喪，合詔六國贈孝。」湣王自思，恐眾君王問罪，按詔而不行。又納國姑為妃，國姨為後，酒色荒泆，不治國事已久。
　　有日，蘇代上諫曰：「臣聞君王之道，昭如日月，普照萬民；大王不可納國姑為妃，國姨為後。況內疏骨肉，外失邦國，荒淫過度，事變禍成。願大王改過從正，反道去惑，則臣之萬幸。」王不聽，孫子又諫曰：「昔商紂王惑於妲己，而致邦國之滅。幽王淫於褒姒，而取一身之亡。望大王改邪歸正，就有道而去無道，則邦國之幸。」帝不從諫，大怒罵曰：「有您，江山如此；無您，亦如故！喝令武士推轉孫子。
　　有魯王，眾公子曰：「孫子於國有大功，何罪斬之？得賢者昌，得愚者亡。」當時鄒堅曰：「孫子先有三罪：一不忠，二不孝，三不義。一不忠者，佐二主；二不孝，遠離父母；三不義，苦諫帝王行邪。」帝令斬，又有卜昌諫帝，終不從。苦苦再諫。帝曰：「再諫朕者，貶出臨淄！」時有公子田文亦來進諫。帝不從。公子罵帝：「桀紂無道之君，同其獸類！」帝聞之，大怒：「怎敢罵朕！」令金瓜碎腦。詩曰：
　　　　壞了擎天碧玉柱，損卻架海紫金梁！
　　看田文公子性命如何？田單，田咨，田忌，蘇代，眾文武曰：「若斬田文，孫子，滿朝文武都反叛矣！」帝大驚：「休，休！看先皇面不斬，赦之。」把田文貶入即墨，田忌貶入莒城。孫子見貶二公子，大泣，言：「齊邦無主。」言：「無道之君，不納賢良直諫！」王聞之大怒：「朕為萬乘之國君，卿何哭無主？」欲斬孫子。可惜盡忠之臣，死在無道之手。其時袁達大怒，言：「無道之君，不納賢良忠諫！」提劍在手，詩曰：
　　劍起一片寒泉，落來半潭秋水。
　　看齊湣王性命如何？孫子急言：「不得無禮，臣不得弒君！」齊王見袁達勢惡，方免孫子之命。孫子因此上得病不出。次日告曰：「夫人，怕我死後，埋於河內，交袁達看墳則個。」
　　卻說秦昭王殿下大將白起，加武安君，知孫子死，領兵十萬，推與孫子弔孝，乘勢來破齊邦。兵到淄河，見有孫子墳。白起上紙祭畢，起曰：「自從滅龐涓之後，孫子要七國將印去。今孫子已喪，可雪吾冤。問齊王要七國將印，掘孫子屍去。」白起到城下，問齊王要印之事。王大驚，命問蘇夫人，白起要印之事。夫人不許。齊王上城與白起曰：「孫子死，印不知所在。」
　　白起曰：「好也要，歹也要！若有良將，願求出陣，定個太平。」齊王大驚曰：「誰人可出？」忽有一人出曰：「願乞五千兵，生擒白起。」乃是袁達。引兵出城對陣，二人打話不定，二騎馬交。詩曰：
　　　　滾滾難容柳絮飛，幽幽不讓梨花舞。
　　　　馬似北海競珠龍，人似南山爭食虎。
　　約戰五十餘合，不分勝敗。二人略歇，袁達自思兵少，怎生敵眾。遂將孫子屍入九仙山落草去了。
　　白起謂齊王曰：「俺於秦國為上將，恁仗孫子之勢，為七國之長。今孫子已死，可將七國印來還俺者。」齊王城上答曰：「自孫子死後，七國將印並孫子同葬，將軍可自去取者。」白起不得印，大怒，令兵攻城。
　　燕國孫操大兵一十萬，與兒孫子來索命；魏國畢昌兵一十萬亦來攻齊，與龐涓報仇；韓國大將張奢起兵一十萬與孫子報仇，為鄒堅氣殺孫子。四國兵四十萬，都困臨淄城。齊王謂文武曰：「若何？」鄒堅曰：「大王言孫子化去，臣不敢掛印。」鄒堅遂點二萬精兵，數員良將，欲出戰，憑手中槍，活捉秦白起；仗坐下馬，蕩散北燕軍。鄒堅掛了印也，看勝敗如何？鄒堅上城，看兵勢：東門外，立魏太子畢昌大兵十萬；韓國大將張奢兵十萬守南門，立炮打城；西門外，秦白起大兵十萬，守西門；北門外，燕兵大將兵十萬，孫操橫刀，問齊王：「與我兒償命！」
　　鄒堅城上看一遭，南門外立陣張奢見之，大怒道：「齊天子信讒臣，氣殺孫子，乃是此人也！」張奢曰：「不用三國之兵，則吾獨自破齊國。」城下擂鼓搖旗，只見四方排陣，團團旋轉。兩刃刀槍，密密環圍；長槍密布等兵來，弓弩連排防陣後；遠看旗號似團花，近睹劍鋒如雪白。門旗下一員猛將出馬，頭頂鳳翅金盔，身披柳葉甲，但見其人長赳赳，身材七尺氣昂昂，手持一柄大桿刀，厲聲高叫：「齊將出馬！」乃是張奢。鄒堅領兵出城，排下五虎靠山陣。須臾陣圓。鄒堅出馬叫曰：「螻蟻之輩，敢侵大國！」張奢罵曰：「弒君之賊，撓亂齊國，氣殺孫子；吾今合四國兵來與孫子雪恨！」二人打話不定，二騎馬交：
　　一個衝翻凹面金精獸，一個撞倒唇蛟赤須龍。
　　看這兩個勝敗如何？不上十合，齊將鄒堅大敗，張奢督兵掩殺，齊兵大敗。鄒堅引敗兵入城，閉門不出。
　　鄒堅奏帝曰：「今四國軍兵困齊，臣不能抵敵，折將虧兵，望大王恕罪。」齊王言曰：「得賢者昌，失賢者亡。亡化孫子。今有四國困齊，怎生奈何？」蘇代奏曰：「可宣魯王田忌，田單救駕，若何？」帝曰：「朕貶二人，何來保駕？」代曰：「小臣出齊去。」帝曰：「外有四國軍，四十萬大兵，五百員大將，如何去得？」代曰：「托我王洪福，小臣有計。」寫與齊王看畢，帝大喜道：「是好計。若聖旨到日，二公便來。」看寫著甚計來？君臣議畢，蘇代準備了夜出齊南門。逢韓大將捉住，見張奢。張奢問：「為何暗出齊城？」言曰：「小人是艱難人也。」奢看覷身上泥土破衣。張奢放了。蘇代得脫離齊，出本國，至羊縣，換馬衣服，前到即墨城內。
　　入大衙裡，令吏人報與田單。田單得知，接蘇代。大臣下馬開聖旨。公子拜畢，言曰：「相公休罪，有他鄒家父子國后妃子，去不得。」代曰：「甫能到此，公子便不去保駕？」蘇代言：「我活得後待如何？」扯劍在手：「不如自盡！」詩曰：
　　　　本心有意分齊難，到此翻成禍及身。
　　看蘇代性命如何？是時公子急救。「大夫休怒，且商議。咱遲了甚麼？」
　　大夫曰：「公子不去，這裡別有保駕人？」公子曰：「無。」代曰：「你不去，這裡也有救駕人。」公子曰：「誰？」代曰：「有莒城田忌。」公子曰：「然則須來日行。」
　　到莒城，見魯王田忌，禮畢，議保駕。酒畢，大夫引從人奔後院散悶行。一人報曰：「告相公，先生在裡向書案上，有先生下棋，正是孫子。」大夫悅，二人奔走向前，至近，認是馬升，解信。代曰：「齊王有聖旨，宣您兄弟每救駕。」三人言畢，又聽後院舞劍之聲，道：「蘇相公引吏人奔走。」至近，卻有二人見來者急起。相公攔住前門，吏人當住後門，任誰道：「先生詐死，真個在裡，休走！聖旨救駕去來！」看是孫子是否麼？蘇代見二人急起，代曰：「聖旨在此，不能無禮！」先生曰：「貧道是養性之人，何榮帝敕？」蘇再認：一個是蕭古達，一個是師叔王敖。二人道：「自有救駕的人，不能得去。」眾人說話之次，大夫離座至後面園中行。
　　隔牆有一人怨聲作念罵：「湣王無道，同桀紂之君，誤我家小！」大夫道：「甚人？」奔一小閣內。蘇代至小閣，不見了；向屏風上有新詩一首。便叫大夫，急喚公子，須要先生救駕，孫子在那裡去了也？不知屏風書著何字？決見先生在此中。看孫子寫著甚底？詩曰：
　　　　嗔雨呼風一巨鯨，生逢日月不分明；
　　　　哀哉天下遭塗炭，空盡翻江混海龍。
　　後題「無名逸人悶筆」。大夫見桌上有文房四寶，遂和詩一首曰：
　　　　執筆題詩號巨鯨，心燈空使照天明；
　　　　不思父子從君命，何用捶胸怨恨聲。
　　大夫寫畢，言「失國臣蘇代作」。
　　來見公子田單，代告曰：「公子，齊國旦夕有危，孫子暗隱於此不出，若何？」公子曰：「無。」蘇代曰：「若無，孫子寫來詩墨跡未乾，何以知之？」言未畢，報曰：「有田單公子在聚賓亭上坐議保駕，是將酒食待之，共議國事。」
　　卻說孫子天晚出地窨來憑探，便行向屏風上，見和詩一首。孫子覷了大驚，上寫著「失國臣蘇代」。先生道：「好才！大夫安在？」小卒曰：「前廳上與公子道話。」先生令請去，對公子詐言道：「老夫人心氣痛，交來請大王。」田忌起，蘇代曰：「意也。」遂拈衣躡足，至後小閣，聽二人說話，論四國困齊急矣。
　　蘇代至近，一隻手拿住孫子，一隻手扯住田忌，取出宣詔來，看孫子肯去也不去？公子田忌即時邀孫子，蘇代，準備酒食，論救齊之道。孫子曰：「據齊君無道，不可救；既大夫到來相謀，吾委田單兵五千，將馬升，解信，蕭古達，不須征戰，與吾父書見駙馬，四國兵自退。」公子田單得書，忻然而去。據孫子名欺呂望，志賽顏回，休言秦將白起，書到四國拱手而降。寫著甚計？孫子曰：「公休疑。一面去先解齊危。」孫子往九仙山拿袁達。公子田單兵離即墨。馬升，解信一條槍，一柄刀，五千兵開路。合後是蕭古達眾將等，圍簇田單公子。兵入齊城，見齊王。齊王即問四國兵如何。況孫先生在裡。齊王聞之大喜，即上城望見遠遠兵來，打孫子旗幡，仰天而賀喜言：「齊有主，先生在裡。」
　　至齊約百里下寨，有馬升，解信，二千軍，探齊城怎生？探軍回來，對公子具說齊城之事。公子領兵至燕寨至近，卻有孫龍兵一萬來迎，攔住問：「何處兵來？」公子出馬叫：「將軍休放箭！吾乃是齊將田忌，田單。」孫龍曰：「湣王無道召亂，令兵圍齊，與兄雪恨。爾來若何？」田單曰：「今四國困齊，吾往勞山問孫子取計，今蒙孫匡書簡，特來呈駙馬將軍。」孫龍曰：「吾兄在裡？」公子曰：「然。」孫龍交取書來，令小軍呈書，接得，速入燕寨，見父孫操，與孫子書看畢；急令小軍請四國招討，議罷兵之事，眾國都道：「孫子潛名，又是詐死。」詩曰：
　　　　脫災不用三軍戰，免難皆因書一封。
　　孫先生是強，四國兵肯回麼？
　　孫操問田單：「得吾兒端的安樂，收兵便回。」韓張奢得孫子書，下令三軍兵，特來與先生雪恨。先生在裡主謀。魏畢昌待與龐涓雪恨，即便歸國去也。秦白起不信孫子在裡：「一名貫出，諸邦拱手。孫子身死，打孫子旗號，正是回軍之計，何有瘸漢？」言未盡，正東有三萬兵來，中間孫子旗號，兩壁李牧，袁達。
　　白起點軍。小軍報曰：「正北有公子田單，馬升，解信一萬兵來。」白起曰：「當先捉袁達，向後破公子田單。」小軍又報：「正南下有魯王田忌二萬兵將來決戰生死，今日睹一陣。」白起曰：「生死不離今日，太平不睹明朝。輸贏咱睹一陣。」
　　孫子來，白起迎，震天鑼鼓響，括地喊聲鳴。勝敗如何？相殺一陣，痛敗白起：秦兵望東覷，世不與東齊為戰。整兵各還寨。孫子收兵而退，田單，田文，田忌公子共孫子入朝覲帝。魯王奏帝：「齊國災難，非孫子不能成功。古云：得賢者昌，失賢者亡。」文武諫曰：「帝不可納姑姨為妃後，於國無益。」不從文武之言。蘇代呈表奏，苦諫。帝怒，貶代丹城縣令。公子田文告歸農，田單，田忌卻歸莒城及即墨。孫子見帝不從諫，只聽讒言；孫子暗出齊城，潛身歸雲夢山。
　　卻說燕山線代谷養性黃伯楊徒弟樂毅，乃樂羊氏之後，賢而好兵，遂授學於黃伯楊，學陰書兵法。毅觀將星昏昧，下山佐諸國。路逢孫子，二人禮畢。孫子問曰：「先生何往？」毅曰：「貧道見燕，齊，韓，魏，將星昏昧，無賢佐主。毅今下山，欲佐君王。」孫子曰：「臏初下山來魏國，魏哀王失政，寵龐涓司馬，聽讒。後在於齊，齊威王無德，國舅所殺，立湣王，寵國姑姨為妃後，不用良諫。今臏私離齊邦，燕不可佐。」言訖，二人各別，孫子往雲夢山去了。詩曰：
　　　　孫樂相逢話已投，一來一往志難侔。
　　　　誰知樂毅扶燕後，翻作龐涓刖足仇。
　　樂毅自言：「孫子自誇，會被龐涓刖足！」樂毅非一日，至齊國內。前令閤門入內奏帝：「閤門外有一賢士，特來見帝。」宣毅，禮畢。帝問：「卿何來？」樂毅曰：「臣聞齊國無賢，特來扶佐。」湣王曰：「我托先君聖德，立齊為上國。今太平何用征夫？爾退。」樂毅出朝，遙指齊君失政，可知孫子私往，若他國安身，領兵先來破齊國。樂毅離了齊城去投魏國。
　　話說魏王登殿，忽有閤門大使奏曰：「有一賢士，來投本國。」魏王宣至，問曰：「先生居於何處？」樂毅曰：「臣幼小出家燕山線代谷，授學於黃伯楊。今聞大王用賢臣，故來佐國。」魏王大喜，遂用樂毅為大夫。
　　卻說燕國昭王即位於齊人破燕之後，吊死問孤，與百姓同甘苦，卑身厚幣以招賢者。問於郭隗曰：「齊因孤之國亂，而襲破燕。孤極知燕小不足以報怨，誠得賢士與之共國，以雪先王之恥，孤之願也。先生視可者，得身事之。」隗曰：「古之人君，有以千金，使涓人求千里馬者；馬已死，買其馬首五百金而返。君怒。涓人曰：『死馬且買之，況生者乎！馬今至矣。』不一年，而千里馬至者有三疋。今王必欲致士，先從隗始。況賢於隗者，豈遠千里哉？」於是昭王築黃金臺，置千金於台上，以延天下之士。先以郭隗而師事之，拜為上卿。
　　遂出黃榜招賢納士。有齊國鄒衍，趙國劇辛二人，聞知燕國招賢納士，遂裹糧至燕國。至榜下看榜。大使來奏帝曰：「今有二賢士來佐本國。」王大喜，宣二人至殿下，禮畢，王曰：「二賢不遠千里而來，願聞名勝。」鄒衍曰：「臣來於齊，姓鄒名衍。」劇辛曰：「臣來於趙，姓劇名辛。」二人曰：「聞大王招賢納士，欲與先王報仇。臣等不佞，願效死以佐國。」王曰：「謹奉教。」遂封鄒衍為上大夫，劇辛為中大夫。
　　卻說樂毅在魏國，聞燕昭王仁德，屈身下士，築黃金臺以招賢者，欲伐齊報冤。樂毅自思：吾先至齊國，湣王失政，將吾不用。吾今投燕國佐昭王，興兵滅齊，有何不可？遂棄魏入燕。
　　話說燕王在黃金臺上，設宴管待郭隗，鄒衍，劇辛之次，忽有閤門大使奏曰：「有一賢士，來自魏國。」王大喜，宣至台下，禮畢。王曰：「謝卿遠來，願聞名姓。」毅曰：「臣幼小出家於線代谷，授陰書兵法於黃伯楊。聞知燕國用賢，故來佐國。」王遂宣樂毅上黃金臺，置酒管待樂毅。遂封樂毅為亞卿，任以國政，怎見得燕國黃金臺招賢？有胡曾詠史詩為證。詩曰：
　　　　北乘羸馬到燕然，此地何人復禮賢？
　　　　欲問昭王無處所，黃金臺上草連天。
　　更有徐景山「黃金臺賦」為證。其略云：
　　春秋之世，戰國之燕，爰自召公，啟土於前；傳世至噲，已多歷年。慕唐虞之高風，思揖遜 於政權；授子之以倒持，流齊宣之流涎。昭王嗣世，發憤求賢；築崇台於此地，致千金於其巔；以招夫卓犖奇特之士，與之共國而雪冤。於是始致郭，樂，終延鄒，劇。或贏糧景從於青齊之邦，或聞命星馳於趙魏之邑。智者獻其謀，勇者效其力。儲積殷富，士卒樂佚；結援四國，報仇強敵；談笑取勝，長驅逐北。寶器轉輸於臨淄，遺種逃魂於莒墨。汶篁植於薊丘，故鼎返乎歷室。內以攄先世之宿憤，外以褫強鄰之戰魄。使堂堂大燕之勢，重九鼎而安磐石。乃知士為祖國之至寶，金乃世之常物。得士重於涎璋，視金輕於沙礫。惟昭王之賢稱，雖千載猶一日。是宜當時見之而歆羨。後世聞之而歎息。居者被其耿光，過者想其遺蹟。因酌古以寓情，惜台平而事異。
　　次日，燕王登長朝殿設班，會集文武大臣，議曰：「昔齊分其民眾，以殘我國，夷我宗廟。國為棘墟。孤身不安席，口不甘味，上事群公，下撫百姓，願與齊戰於濟西之野，以雪先王之恥。況今齊王滅宋，廣地千里，驕矜強暴，天地不容。卿等計將安出？」有大夫鄒衍出班奏曰：「樂毅習古今得失之方，明進退孤虛之職，左背右賢之術，能令天下為一家。望大王捧轂 推輪，拜樂毅為帥，東向伐齊，易如反掌。」詩曰：
　　　　樂毅伐齊為大帥，皆歸鄒衍一言中。
　　燕王聞之大喜，遂問樂毅曰：「寡人意欲伐齊，雪先君之恥，鄒大夫舉卿為元帥，若何？」樂教奏曰：「臣為元帥，若我王有福，下三尺甘雨。」不移時，果然下三尺甘雨。樂毅奏曰：「大王福德，小臣受王重祿。臣問天期一卜，如應限，一日馬生其角，臣便為帥。」來日早朝，果是龍馬生其一角。樂毅喜曰：「君臣有德，臣今掛印。」
　　燕王並大臣捧轂推輪，邀樂毅上黃金臺，受天子百官之禮，與樂毅掛印為帥。帝曰：「將軍既為帥職，幾時起兵破齊？」樂毅奏曰：「臣然掛印，未當便矣，在朝有奸讒。」燕王曰：「既拜將軍為帥，有誓劍，何不誅之？樂毅得敕，把刃在手，大呼：「先斬賊臣，然後舉兵！」眾文武曰：「這人新授職，早敢弄權，待殺誰？」王見樂毅持刃作色，王曰：「將軍息怒，未曾征伐，文武不知，多失國政。」樂毅回嗔作喜曰：「齊霸國之餘業，地大人眾，未易獨攻也。王必欲伐之，莫若約趙，魏，韓，秦四國之兵，共圖之可也。」燕王從奏，遣樂毅為使往秦，趙二國；遣劇辛往韓，魏二國。不數日，樂毅自秦，趙二國歸，奏燕王曰：「秦遣大將白起，助兵二十萬；趙遣主父，助兵一十萬。共伐強齊。」劇辛自韓，魏二國歸，奏曰：「韓遣大將張奢，助兵一十萬；魏遣畢昌，提兵一十萬。助燕伐齊。」
　　燕王大喜，遂封樂毅為破齊大元帥，劇辛為副元帥，石丙，許貴為先鋒，黃貴為合後糧料使，鄒衍為參謀使，孫龍都救應使。燕王親為招討。遂留郭隗，王令其監國。選日起兵。詩曰：
　　　　燕兵百萬報齊仇，馬賽麒麟人勝彪；
　　　　惡似太公伐紂日，恨如黃帝戰蚩尤。
　　次日，樂毅奏曰：「齊有三賢，未可易圖。」王曰：「誰為三賢？」樂毅曰：「有蘇代，袁達，田單。」有孫龍言曰：「三人都在朝外，只怕吾兄孫子在齊，恐不能成其大事。樂毅曰：「孫子已歸山去矣。若無此三人，兵到齊國，一鼓而收。」當日軍行，兵及百萬，將有千員，門旗閃閃，劍戟層層，前面軍，青氈笠似千池荷葉迎風；背後軍，鐵兜牟如萬頃琉璃浸水。個個懸刀似雪，人人擔戟如霜。不旬日，兵臨齊國，會合秦，趙，韓，魏四國兵，計一百萬，前到倉州二十里下寨。令一小卒，將文字遞與倉州節度使柳金龍索降。金龍不伏，領兵三千，來與燕兵對陣。兩陣圓，燕將身長九尺，面赤髭黃，穿紅袍，白玉帶，銀鎖甲，金盔冠，乃是石丙；出馬曰：「俺燕國合併諸國軍兵，故來伐齊無道之君。將軍豈助桀無道？」柳金龍怒曰：「怎敢將桀比於齊王！」二將打話不定，二騎馬交。詩曰：
　　　　兩陣數聲皮鼓擂，軍前二將鬥相持。
　　約戰三十餘合，柳金龍敗走。樂毅催兵掩殺，倉州兵大敗。柳金龍單馬逃命，至景州，見景州太守劉元獻。劉元獻點兵二萬，出城迎燕軍，二陣圓，燕將石丙出馬，與劉元獻打話不定。
　　詩曰：
　　　　二將逞英豪，凌空殺氣高；
　　　　非但智鬥智，全憑刀鬥刀。
　　二將約戰五十餘合，劉元獻大敗，並柳金龍引兵走入齊城。燕兵會四國兵，前至連陽縣下寨。
　　卻說齊王升殿，聚集兩班文武，忽有柳金龍，劉元獻二人至金階下，山呼禮畢，奏：「臣啟我王，禍事來也。燕王拜樂毅為元帥，約會秦，趙，韓，魏四國兵計百萬，將有千員，攻伐本邦。臣等不能抵敵，折將虧兵。臣乞死罪。」齊王聞奏大驚，遂問文武大臣曰：「今有燕兵侵境，如何退得？」班部中有一人出班奏曰：「我王勿憂。臣有一策，交燕兵等退。」言者是誰？
　　詩曰：
　　　　兩手補完天地缺，一心分破帝王憂。
　　乃是鄒文簡奏曰：「臣願為帥，用齊東為先鋒將，齊攀為合後將，淳於坤為左將，淳於簡為右將。邀我王御駕親征，看臣等退燕兵。」齊王依奏，起兵三十萬出齊城，前至黃山下寨。
　　卻說樂毅知得齊兵出城下寨，遂團練兵卒，合秦，魏，韓，趙四國兵百萬，屯於濟西下寨。次日，齊帥鄒文簡領兵排下青龍出水陣。燕帥樂毅排下靠山白虎陣。須臾，二陣俱圓，燕將石丙持槍出馬，厲聲叫曰：「齊陣強將出馬！」齊陣一將出馬，頭頂鳳翅盔，身披鎖子甲，騎一匹駱駝來高慣戰馬，挑一具偃月樣熟銅斧，乃是密州節度使倪孝萃。二將打話不同，二騎馬交。
　　詩曰：
　　　　二騎馬能爭社稷，四條臂會定乾坤。
　　約戰四十餘合，倪孝萃敗走歸陣。石丙不趕，各歸本陣。齊王謂鄒元帥曰：「齊將敗於燕，更有誰可敵？」鄒文簡奏曰：「臣親自出陣。」當日兩邊鳴金，收軍略歇。
