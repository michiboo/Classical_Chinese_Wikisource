
詩曰：
　　　　趙王昏耄用讒臣，枉害忠良李牧身；
　　　　可惜邯鄲無猛將，誰人可去退秦兵？
　　話說城前秦兵攻城發喊，趙王令藺相如為主將，顏聚為副將，領五千兵出城前排陣。顏聚出陣打話，李信上陣。二馬才交，顏聚便著李信一刀斬了，喪命歸泉。李信乘勢殺入城中，先擒趙王。王翦招討人兵入城，先鋒李信擒得趙王見招討。招討大悅，令李信，蒙毅領兵殺入宮廷大內，擄掠嬪妃采女。
詩曰：
　　　　六宮化為荒草地，四苑變作陣圖門。
　　　　因甚宮娥走得慢？腳小鞋弓惹步遲。
　　　　抽下金釵來買命，也有懸梁自縊亡。
　　王翦招討差官下諸郡，取索地圖，限半個月須管赴司呈獻。不過二十日，三十六郡經圖獻上秦國招討司。招討司差李信權職，鎮守趙國。
　　王翦班師，虜將趙王歸秦，見秦始皇。王翦奏曰：「臣擒獲趙王，取得三十六郡經圖獻上我王，伏候聖旨。」始皇大悅，令囚係趙王。排御宴待王翦，蒙毅。諸大臣文武，各已山呼萬歲，賀王洪福齊天。帝改趙國為郡。
　　話說燕丹太子聞秦始皇伐韓，虜韓王。□歲，趙王遷囚係。太子不悅曰：「不然，先定計□□□□□□□□已。」燕太子丹昔日質於秦，亡歸燕，丹故嘗質於趙，而秦王政生於趙。其少時，與丹有怨，及亡歸，乃求為報秦王者。二十年，有燕丹太子要令刺客刺秦始皇帝。
　　荊軻者，衛人也，至燕，愛燕之狗屠及善擊築者高漸離。荊軻嗜酒，日與狗屠及高漸離飲於燕市。燕之處士田光先生亦善待之，知其非庸人也。
　　忽有一日，燕丹太子見有秦將樊於期得罪於秦王，亡之燕，太子受而舍之。鞠武諫曰：「不可。願太子疾遣樊將軍入匈奴以滅口。請西約三晉，南連齊，楚，北媾於單于，其後可圖也。」太子曰：「太傅之計曠日彌久。樊將軍窮困歸身於丹，丹終不以迫於強秦，而棄所哀憐之交。」鞠武曰：「夫行危而欲求安，造禍而求福，計淺而怨深，燕有田光先生可與謀。」鞠武出見田先生道：「太子願圖國事於先生。」田光乃造太子。田光曰：「光不敢以圖國事，所善荊卿可使也。」「願因先生得結光於荊軻。」太子送至門，戒曰：「願先生勿泄也！」
　　田光來見荊軻曰：「光竊不自外，言足下於太子也。願足下過太子。」荊軻曰：「謹奉教。」田光曰：「吾聞之：長者為行，不使人疑之。今太子告光曰：『勿泄！』是太子疑光也。」欲自殺以激荊軻，曰：「願足下急過太子，言光已死，明不言也。」因遂自刎而死。
　　荊軻遂見太子。太子避席頓首曰：「燕小弱，累困於兵。今計舉國不足以當秦。諸侯服秦，莫敢合縱。丹之私計，誠得天下之勇士，使於秦，劫秦王，使悉反諸侯侵地，若曹沫之與齊桓公，則大善矣。則不可，因而刺殺之，彼秦大將擅兵於外，而內有亂。則君臣相疑。以其間諸侯合縱，其秦必破矣。此丹之上計願。」荊軻許諾。
　　於是，丹太子尊荊軻為上卿，舍上舍。荊軻未有行意。太子乃謂荊軻曰：「秦兵旦暮渡易水，雖欲長侍足下，豈可得哉？」荊軻曰：「今行而無信，則秦未可親也。夫樊將軍，秦王購之金千斤，邑萬家。誠得樊將軍首與燕督亢之地圖，奉獻秦王，秦王必悅見臣，臣乃得有以報。」太子曰：「樊將軍窮困來歸丹，丹不忍以己之私而傷長者之意。」
　　荊軻乃私見樊於期將軍曰：「今有一計，可以解燕國之患，報將軍之仇者，何如？」樊於期曰：「為之奈何？」荊軻曰：「願得將軍之首，以獻秦王。秦王必喜而見臣，臣左手把其袖，右手揕其胸，然則將軍之仇報，而燕見陵之愧除矣！豈有意乎？」樊於期偏袒扼腕而進曰：「此臣之日夜切齒腐心也，乃今得聞教。」遂自剄。乃盛樊於期首，函封之。
　　於是，太子豫求天下鋒利匕首，得趙人徐夫人匕首，取之百金，使工以藥燒煉，以試人，血濡縷，人無不立死者。乃裝為遣荊軻。
　　燕國有勇士秦舞陽，年十三歲，常好殺人，人不敢忤視。乃令秦舞陽為副將。軻有所待與俱，其人居遠，未來。太子遲之，疑其改悔，乃又請。荊軻怒叱太子曰：「且提一匕首入不測之強秦，僕所以留者，待吾客與俱。今太子遲之，請辭決矣！」遂發。太子及賓客知其事者，皆白衣冠以送之，至易水之上。有胡曾詠史詩為證。詩曰：
　　　　一旦秦皇馬角生，燕丹歸北送荊卿。
　　　　行人慾識無窮恨，聽取東流易水聲。
　　燕丹太子既祖取道，高漸離打築，荊軻而歌為變徵之聲，士皆流涕。又前而為歌曰：「風蕭蕭兮易水寒，壯士一去兮不復還！」
　　復為羽聲，慷慨，士皆瞋目，發盡上指冠。荊軻就車而去。至秦，厚遺秦王寵臣，為先言於秦王。王聞之大悅。乃朝服，設九賓，見燕使者咸陽宮。
　　荊軻奉樊於期頭函，而秦舞陽奉地圖匣以次奉至階下。秦舞陽色變振恐。群臣怪之。荊軻顧笑舞陽，前叫曰：「北番蠻夷之人，未嘗見天子，故振懾。願大王少假借之，使得畢使於前。」秦王謂軻曰：「取舞陽所提地圖。」軻既取圖奉之。秦王發圖，圖窮而匕首見。因左手把秦王之袖，右手提匕首揕之。未至身，秦王驚，自引而起，袖絕，扳劍，劍長，操其室，時惶急，劍豎，故不可立拔。
　　荊軻逐秦王。王環柱而走。秦法嚴，群臣侍殿上者，不得持尺寸之兵刃；諸郎中執兵器皆陳殿下，非有詔召，不得上殿。臨期方急時，不及召下兵，以故荊軻乃逐秦王，而卒惶急無以擊軻，以手共搏之。是時，侍醫夏無且以其所奉藥囊提荊軻。秦王方環柱走，卒左右曰：「王負劍！」遂拔劍以擊軻，斷其左股。荊軻廢，乃引其匕首以擲秦王，不中，乃中銅柱。秦王復擊荊軻。荊軻被八創。軻自知事不就，倚柱而笑，箕倨以罵曰：「事所以不成者，以欲生劫之，必得約契以報太子也！」荊軻懷屢年之謀，而事不就者。於是左右既前進，殺死荊軻。
　　秦王大怒，益發兵，詔王翦行兵伐燕。王翦蒙聖旨，領兵二十萬，乞辛勝為先鋒，上將董翳為副將，甘寧為末將。帝依奏，令王翦為招討。
　　次早，講武殿交兵，起離京兆府。迤邐行程，但見前排甲馬，後列軍兵。遙聞金鼓震天，遠望旌旗映日。軍中列引戰旗，踏白旗，十乾旗，八卦旗，迎風閃閃；身上被連環甲，鎖子甲，桃花甲，柳葉甲，耀日輝輝；馬前有金花斧，開山斧，熟銅斧，月樣斧，雙雙勇猛；馬後布斬馬刀，麻紮刀，掠陣刀，雁翎刀，對對□□。匣中令劍分明，鎖三尺青蛇；殿後帥旗擺動，□□□白虎。威風十里長街靜，錦繡旗開萬姓觀。秦兵招討三翦行兵，催上三軍，看看取燕邦。
　　來到易水，燕國有細作探事小卒，探得始皇令王翦伐燕，急報景丹丞相曰：「始皇令王翦為招討，辛勝為先鋒，上將董翳為副將，甘寧為末將，行兵伐燕。」景丹丞相次早奏上燕王曰：「今有秦兵攻伐本邦，兵至易水，望大王疾速提兵退秦兵將。」
　　燕王大驚，宣召諸將行兵。燕王親為招討，令石凱，石青龍為先鋒，上將孫虎為合後將，韓廣為末將；兵高薊城往易水易州平草川下寨。
　　兩邊擂鼓鳴鑼，各人佈陣。燕兵布下五虎離山陣，秦兵布下五龍混海陣。二陣俱圓，撞出一員猛將，牙齒如鑽如鑿，背略綽如虎如狼；因餐虎肉麵皮青，好吃人睛雙目赤；肩擔金花月斧出陣，乃是燕將石凱，厲聲高叫索戰。陣中撞出一將，絳袍朱發，赤馬紅纓，擔一柄三尖兩刃四竅八環刀，北海虯龍戰馬出陣，乃是辛勝先鋒。與燕將石凱二人打話不同，二馬交戰。石凱敗走，辛勝趕上。石凱勒馬再戰三十合。辛勝敗走，石凱趕上。辛勝不用掉刀，取出一張鵲面寶雕弓，搭起箭，背射石凱。石凱見箭來，便閃過。石凱不趕，回陣。兩邊各人收兵。
　　秦將董翳打扮，但見旗腳下一將，身上甲披三月柳，袍裁紅錦繡團花，計使六韜三略法，槍橫萬歲老龍牙。燕將石青龍打扮，兔絲纓用麈尾結就，白頭盔使滑石打成，硬川芎犀角做梢，鐵巴戟用鹿角為柄。腰間鬼箭才急若防風，壁上黃苓撫動硃砂飛散。虎睛偏識兵書，桂心多記戰策。二將打話不同，搦戰。董翳敗走，石青龍趕上。
　　忽見前面山峽道撞出一陣人兵，是甚人？乃是雲州大通軍太守龐會通，提兵一萬來救助燕王。燕王聞之大悅，宣至駕前。龐會通奏上燕王曰：「臣聞大王有難，故來退秦之患。」王大悅曰：「全仗卿等退秦人兵。」龐會通再奏曰：「恁地，恁地。」燕王依奏。令孫虎提兵五千，去峽口左畔埋伏；令韓廣提兵五千，去峽口右畔埋伏。令石凱為策應將。龐會通怎生結束？但見頭頂銀盔，紅灼灼招■；絳毛纓袍披深紅，底藏著明晃晃地銀葉甲。勒甲縧須是老龍筋，獅蠻帶。腰纏著猛獸尾，彎弓撢箭，腕劍提鞭。出陣，厲聲高叫秦將打話。
　　旗下撞出辛勝先鋒。二將交戰三十合，龐會通敗走。辛勝追來，龐會通勒轉馬頭，再戰二十合。龐會通又敗，辛勝將軍趕殺至峽口，左畔撞出孫虎五千人兵，右畔撞出韓廣五千兵馬，喊殺連天。辛勝大敗回陣，謂招討曰：「折兵七十餘人。」王翦大怒。孫虎，龐會通，韓廣大捷，奏上燕王。燕王大悅，支賞諸軍諸將。詩曰：
　　　　鞭敲金鐙響，人唱凱歌回。
　　話說王翦大怒，肩擔三尖兩刃四竅八環刀出陣，索燕將打話。燕陣撞出龐會通，與王翦打話不同，二馬交，並無勝負。
　　東北一路，撞出一隊人，約計五千。二將歇令，且看來者是甚人？當頭一員將，身披黃金鎖子甲，頭頂金盔，體掛皂羅袍，跨匹赤色虯龍馬，肩擔月樣斧，約重八十餘斤，厲聲高叫。乃是涿州太守應榮聖，特來救本國燕王之患，願見燕王。龐會通引應榮聖來見燕王。燕王大悅曰：「有勞將軍遠來。」茶飯相待應榮聖畢。
　　有王翦歸陣，召諸將：「誰人上陣捉新來者？」甘寧告招討願戰。
　　甘寧出陣，厲聲叫曰：「燕將願求打話。」燕王問諸將曰：「誰人上陣？」有新來底涿州太守應榮聖，願往出陣。燕王曰：「卿在意者。」二將臨陣搦戰，勒馬相交，才三十合，燕將還贏，迎頭劍砍，連項帶腦，紛紛音顙斜揮，躲不迭，縮肩卸膊。二人鏖戰，時下冷汗浸，兩刃相迎，良久火光燦燦。鬧中得便，刀舉處，只是秦將甘寧。
　　甘寧已死。應榮聖刀頭引舉三軍喊殺。秦兵敗走。東砍西伐，七斷八續。良久，各己收兵。
　　小兵告招討王翦曰：「甘寧已死。」王翦大怒，親臨上陣殺諸將，滅燕王。厲聲高叫索打話。
　　有小兵謂孫虎主將曰：「秦將上陣索打話。」孫虎奏上燕王。燕王召令諸將曰：「誰人上陣？」應榮聖願往，跨馬出陣，與王翦打話不同，二馬相交。才三十合，王翦詐敗，應榮聖趕將去，被王翦一刀砍落，兩腳捎空，如同春夢。刀頭招起人兵，燕兵大敗。
　　燕陣有龐會通大怒，跳出馬來，與王翦戰。王翦詐敗，龐會通趕將來，亦被王翦一刀斬落，登空落馬。龐會通已死。燕兵大敗，退五十里下寨。秦兵人馬趕上五十里一箭之地下寨，兩邊擂動鑼鼓，各人駐紮人兵。
　　燕王大驚，當日天晚，召諸將來問：「應榮聖，龐會通已亡，此事若何？」孫虎奏曰：「陛下可修國書，遣奉使往東遼借兵，來救本邦。」燕王依奏，遂遣孫虎為奉使，齎國書，往東遼獻上東遼大王。大王接了燕邦奉使書觀看。於內道甚麼？道是：燕孝王卻被秦始皇令王翦為招討，領兵二十萬伐燕，兩月相拒，不能退秦兵將，乞望大王借兵前來救應。如本邦危亡，豈不侵犯大王境界？唇無齒則寒，是致危矣。虜王看罷，召諸將行兵救應。發兵五萬，令上將西門戎，鐘離生，卓成三將，領兵往燕邦救助。
　　話說秦始皇帝登殿，敕問文武大臣，王翦提兵攻伐燕邦兩月餘日，至今不知如何。李斯奏曰：「陛下可發聖旨，預先捉獲燕丹太子，後滅燕王。」始皇依奏，遣使齎聖旨至秦陣。王翦接了聖旨展開看，原來聖旨先令捉獲燕丹太子，後滅燕王。王翦召諸將問曰：「聖旨預先要獲燕丹太子，是怎生？」辛勝：「逼燕王取太子。」王招討大悅。
　　辛勝上陣，厲聲高叫，索燕將打話。燕陣撞出石凱。辛勝曰：「將軍可回陣奏上燕王，今蒙始皇帝聖旨，預先要獲燕丹太子，報昔日荊軻刺王之仇，免戰。」石凱大怒曰：「即非太子遣荊軻刺始皇，皆是始皇意圖天下六合。乃是荊軻路見不平，傍人剗削，來為刺客，非太子之過。將軍錯矣。要戰卻戰，捉獲太子，休言此話。」
　　二將打話不同，才交三十合，石凱敗走；歸陣奏上燕王言：「始皇聖旨，令王翦招討，要獲太子報荊軻之仇，兵馬方退。」燕王大驚，召諸將來問此事若何。文武無言，只見秦兵上陣打話。石青龍願往與秦將打話。辛勝與石青龍二騎馬交，才三十合，大敗，趕上燕兵三十里平崗嶺下寨。燕王大驚。
詩曰：
　　　　秦皇意獲北燕丹，唬殺燕王慮等閒；
　　　　遂令孫虎提首級，納邀王翦去回班。
　　燕王無計，頻頻敗走，只得令孫虎去取燕丹首級，獻與王翦，回班人馬。孫虎領燕王聖旨，回宮宣召燕丹太子。太子接了父王聖旨賜死。丹即淚下曰：「告將軍：乞行方便，救丹一命。」使命曰：「蒙你父王敕命，怎生方便？」燕丹近前附耳說不上數句，孫虎依計，將太子手下人來割了首級，函封來獻燕王。燕王淚下曰：「苦哉，可惜吾兒喪命！若不這般，教本邦危矣。」孫虎心下自知，不敢奏上燕王。燕王遣石青龍提丹首級，獻與王翦退兵。
　　石青龍出陣，將太子首級獻上王翦曰：「吾奉燕王敕旨，取得燕丹太子首級，獻上招討，可以回兵免戰。」辛勝接得首級與招討。招討令人取出燕丹圖像比對，原來不是，只是假底。王翦便令諸兵人動金鼓大喊。燕王陣內聞得秦兵大喊，吾太子喪命，莫是要伐吾邦？說聲未罷，又聞秦兵發喊連天，唬倒燕王，跌在地上。未知性命如何？詩曰：
　　　　命喪有如鴉中彈，身危還似鳥焚巢。
　　那時，燕王已驚，近臣扶起，把安魂定魄湯飲了，漸至甦醒，問曰：「吾兒喪命，令朕絕嗣。如今兵又不退，前兵發喊，莫是要劫吾之本邦？」石凱奏曰：「陛下勿慮，臣保無危。容臣出陣與秦兵打話。」只聞後面人兵，一陣約有五萬餘數，乃是東遼救兵來見燕王。
　　燕王大悅曰：「且得救兵來到，保朕無危。」燕王犒賞遼兵人馬。石凱出陣，與秦將辛勝打話。石凱曰：「將軍迫人無乃太甚？我燕王取燕丹太子首級，獻與始皇，怎生又發喊？」辛勝答曰：「小燕丹太子首級已是假底首級，是致如此。」石凱答曰：「你好巧語虛言，且休理會別事，且與你分個勝負！」二將勒馬便鬥。不知勝負如何？詩曰：
　　　　二將交鋒後，盤旋兩陣前；
　　　　征雲籠日月，殺氣罩山川；
　　　　幾見燕王沒，多緣太子愆；
　　　　些兒心意失，眼下喪黃泉。
　　二將才戰三十合，石凱敗走。辛勝趕上殺將來，人兵被殺。回陣見燕王，燕王大憂。
　　東遼大將西門戎，打扮出陣，但見皂雕旗■，羊甲弓彎。西門戎厲聲高叫，秦將打話。須臾，董翳出陣，交戰才三四十合，董翳敗走。西門戎趕將來，殺退秦兵五里，死屍遍野，鮮血坑流。燕兵追上五里下寨。兩邊兵馬相拒。詩曰：
　　　　秦國興兵攻伐燕，西邦兵戰半週年；
　　　　誰人退得秦兵去，重賞千金鎮壓邊。
　　話說齊國孟嘗君等待齊王登殿，奏曰：「今有秦兵二十萬，王翦為先鋒，攻伐燕邦已近半載。臣諫陛下，可預先修整城池，加上五尺，提備秦兵。」齊王依奏，即起集人夫，修整城池，教演人兵，提備秦邦貪心無厭之君。城牆加上五尺。
　　燕兵殺退秦兵退五里，燕兵已趕上五里下寨。有招討王翦召諸將曰：「甚人能退燕兵？」辛勝告曰：「小將願往。」辛勝挑刀上陣，厲聲高叫，索燕將打話。燕陣撞出東遼大將鐘離生，打扮得如何？詩曰：
　　　　羊角弓彎青塚月，皂雕旗磨黑山雲。
　　那鐘離生披一個茶茶芽盔，戴一副剌剌撒撒甲，使一條乞留曲呂槍，騎匹勒勒絆絆馬，出陣與辛勝打話不同，二馬交戰。才三十合，辛勝敗走如飛。鐘離生趕殺，秦兵大亂，退十里。燕兵趕上十里下寨。
　　王翦招討肩擔三尖兩刃四竅八環掉刀出陣，厲聲高叫，索燕兵打話。燕陣撞出鐘離生，臨陣施禮畢，二將打話不同，才三十合，王翦詐敗。鐘離生趕將來。二馬相並，鐘離生被王翦一刀斬落馬來。王翦追殺，燕兵敗走，退五里，死屍滿地，遍野縱橫。秦兵趕上五里，各下寨佈陣。王翦上陣，厲聲高叫，索燕將打話。
　　燕陣撞出東遼將卓成，打扮得怎生？只見頭戴三叉冠，叫牙朱爍爍斜褐毛衫，鞔襠皮褲，柳木桿箭，鐵耙手刀，騎匹豁破臂忔■蹄番馬，出陣與王翦施禮畢，二將打話訖，勒馬交鬥。不知勝負怎生？詩曰：
　　　　二將場中殺氣高，爭名奪利逞英豪，
　　　　誰知一著虧些個，立見閻君故莫逃。
　　二將才鬥三十合，王翦舉刀斬落，只見卓成金冠倒卓，兩腳登空，如同春夢。
　　燕兵大敗。東遼將西門戎上陣，與王翦索戰。二馬交，惹起四野愁雲，振起滿天殺氣，才三四十合，王翦詐敗，西門戎便追去。被王翦舉刀斬落馬來。真個是：
　　　　似虎將軍還落馬，如龍駿騎已空回。
　　西門戎已死。燕兵大敗，退走歸城，緊緊閉了城門。王翦趕至幽州城下，二十萬人馬圍繞發喊連天，唬得生靈無處安存。王翦每日令諸將攻伐燕城。詩曰：
　　　　王翦英雄素有名，攻城略地佐強秦；
　　　　燕兵遼將皆輸敗，燕主無謀可保城。
　　燕王登城上望，見秦兵甚眾，驚問景丹丞相曰：「秦兵攻伐本邦，如何？」景丹奏曰：「當初太子不合遣荊軻刺秦王，致此有仇。」燕王問曰：「怎生處置？」景丹曰：「只得將太子斬首，獻上秦將，方得它退兵。」燕王依奏，令景丹齎鴆酒取太子首級，提寶刀至東宮，謂燕丹曰：「吾奉燕王聖旨，將鴆酒賜您死也。」燕丹聞之淚下。景丹斟下藥酒，逼太子服藥，不得有違父王聖旨。燕丹謂景丹丞相曰：「咱無罪，因甚賜吾死罪？」景丹曰：「自於二十年，太子不合遣荊軻為刺客刺秦王。今有王翦興兵攻城，只為此上仇恨，是致兵來攻城，以此賜死。」太子再告丞相曰：「多將金寶獻與秦將，丞相可將別首級獻上父王。」景丹不肯，逼太子服藥酒。燕丹走入內宮，景丹隨後便起。太子取劍在手，在屏風後少立。須臾，景丹入來喚太子，被太子一劍斬了。燕丹走在後宮，將丈二紅羅懸梁而死。
　　燕王等候景丹取太子首級，半日不來，未免再催孫虎去討燕丹首級。孫虎領聖旨，來至東宮，聞得景丹被太子斬首。孫虎大怒，特進東宮，來取燕丹首級。不見太子，去後宮尋討，無奈燕丹懸梁自縊而亡。孫虎取下來，將劍割下燕丹首級回來，獻上燕王，奏曰：「太子斬了景丹丞相，今臣割得太子首級在此。」燕王聽得，即令孫虎齎國書，並燕丹首級，來納與王翦招討。
　　孫虎來見王翦。王翦接得燕丹首級並國書了，便把燕丹圖像比對，恰好一般。王翦曰：「今番果是燕丹太子首級！」王翦令孫虎，便命索燕王十車金寶來獻始皇，方且退兵。
　　孫虎回城，奏燕王，言索金寶之事。燕王大驚，問大臣何如。石凱出奏曰：「王翦武藝高強，只得準備金銀寶物十車，獻上秦皇，與它回兵。」燕王依奏，去左藏庫內收拾寶物十車，即修國書，差孫虎為使命，將上項金寶獻與王翦。
　　王翦接得金寶，便令孫虎往秦國。孫虎隨王翦回兵班師，人馬歸秦國京兆府。諸官出城迎接歸城。
　　次早，始皇登殿。三下靜鞭人寂靜，兩班文武朝丹墀。文武山呼。階前撞出王翦，山呼禮畢，奏曰：「告陛下，見有燕王遣使齎金寶十車並燕丹太子首級，獻上我王，見在朝門外，未敢擅便，伏候聖旨。」帝令金牌宣至殿下。
　　孫虎至殿下，山呼拜罷，納上國書並燕丹首級，十車金寶。始皇大悅。帝問大臣：「燕卿獻上十車金寶並燕丹首級，何如？」李斯奏曰：「帝可賜賞來使。」帝依奏。御宴款待臣僚與孫虎。怎見得是那御宴：「只見廣列金盤雕俎，鋪陳玉斝犀瓶；獸爐內高■龍涎，盞面上波浮綠蟻，筵前擺列無非是異果蟠桃，席上珍饈盡總是龍肝鳳髓。御宴已終，文武謝了聖恩。孫虎辭帝回邦，不在話說。
　　話說魏邦朱真君朱亥，聞得燕丹被秦始皇克伏，取了燕丹首級，進上十車金寶。次早，奏魏王，言燕邦進貢始皇事。魏王問諸臣如何。朱真君奏曰：「當與楚王合縱請國兵去伐秦，攻秦不下，此時本邦助兵。誠恐本邦不久有秦兵至，攻伐本邦，莫待他兵到來，可預先準備金寶，遣使早去獻始皇，二國和葉，免動干戈。」魏王依奏。忽有一大臣周霸奏道：「臣諫我王，莫將金寶去獻始皇。此人貪心無厭，昔曾燕丹太子質在趙國，幼年與始皇子政為友，最相交結，豈期下梢頭先遣將攻燕，取了燕丹首級。本邦遣使進貢始皇，致使它人心中疑道我王懼怕秦邦。且望陛下修整城池，教演三軍，等待兵來，臨期定計，未為遲也。」魏王道：「卿言是也，幾被朱真君誤我也。」魏王令周霸為提調，教演諸軍，令朱亥修整城池，加高三尺，掘深河塹五尺。詩曰：
　　　　朱亥無謀先懼秦，要將金寶賂仇人；
　　　　若非周霸真男子，魏國城池盡棘荊。
　　話說楚國幽王，會集文武大臣，商量提備秦兵公事。忽有春申君出班奏曰：「臣聽秦始皇令王翦為將，攻伐燕邦，取了燕丹首級，脅取燕王進貢十車金寶。」幽王聞得甚是憂悶，敕問諸臣道：「先皇在日，與六國合縱諸國，共伐秦邦，我國為縱長，素有仇於秦。秦兵豈不攻伐本邦？此事奈何區處？」春申君再奏曰：「臣聞善兵者服人，善保國者自治。魏國加修城牆三尺，教演諸軍，提備秦兵。臣望陛下修理城壁，提備秦兵。莫待臨期，束手無策。預先修國書，約魏國合縱，有難救應。」楚王依奏，即修國書，遣使命往魏國，相約救應。
　　那魏王接得楚幽王書看了，謂大臣曰：「今有楚王國書，約寡人相為救應，事當如何？」朱真君奏道：「當來六國與秦比肩，因今秦國吞並韓，趙，虜其國王，據其土地，始皇貪心無厭，謀合併一統，今有楚王國書相約策應。臣聞秦皇既已吞並韓，趙，君視楚，魏為砧上肉矣。吾二國正當災難相恤，緩急相援，如手足之衛頭目，如子弟之護父兄，使秦有所憚，不敢加兵，不可自相矛盾不和。萬一有隙可乘，如蚌■相持，只為漁者之利耳。」魏王准奏，回了國書，遣使命回去。
　　始皇二十二年八月初一日，登殿會集文武群臣。始皇敕問曰：「寡人意圖六合，是朕之願，您諸群臣心意如何？朕昨遣王翦攻韓伐趙，已削平二國，燕丹之仇已報，燕王亦且進貢稱臣； 俱楚，魏二邦未曾臣伏，誰能為朕一行？」那時李斯奏曰：「臣舉王賁為將，統兵伐魏。」帝依奏，宣上王賁。
　　王賁至殿下，山呼。帝問王賁曰：「煩卿攻魏，如何？」王賁啟奏曰：「告陛下：自古道是養兵千日，用在一朝。臣乞兵一萬，乞蒙毅為先鋒，李信為副將，辛勝為末將。」帝准奏。
　　次早，講武亭交兵，兵離京兆府一千二百里至汴州。迤邐在路行程，至鄭州中牟縣下寨。有細探人回魏城報謂朱真君道：「有秦兵攻魏，至中牟縣下寨。」朱真君聽得，即奏上魏閔王曰：「見秦兵二十萬攻魏，兵至鄭州中牟，伏候聖旨。」
　　魏王大驚，敕問朱亥：「此事如何？」朱真君舉周霸為主將，龍離足為先鋒，鄭安成為副將，許慶榮為末將，領兵五萬，出城五十里草坂下寨，等待秦兵到來。
　　秦兵起離中牟，看看來到草坂下寨。兩邊擂鼓鳴金，魏兵布下長山靠石陣，秦兵擺下五虎離山陣。二陣皆圓。炮石打不到處，門旗下撞出先鋒蒙毅，肩擔一柄大捍刀，坐下騎匹赤色馬，出陣厲聲高叫，索魏將打話。
　　魏陣撞出龍離足，肩擔開山斧，二將打話不同，二馬交戰。三四十合，龍離足詐敗，蒙毅不趕。鄭安成出馬再與搦戰三十合，蒙毅敗走，鄭安成趕將來。蒙毅不用長刀，拈弓搭箭，連射三支連珠箭。鄭安成措手不及，只見金盔倒卓，兩腳登空：
　　　　都來一點無情物，透甲穿袍一命休。
　　鄭安成已死。其餘小兵一萬，一刀一個，便似風捲殘雲，從頭殺去。魏兵大敗，走退一十里下寨。秦兵趕上一十里劄營。
　　魏兵許慶榮肩擔一條蛇矛纏掉槍，出陣厲聲高叫。秦兵陣內跳出一將辛勝。二將打話不同，才三十合，辛勝詐敗。許慶榮追之。只見許慶榮被辛勝一刀斲下馬來。詩曰：
　　　　秦兵來伐汴京城，諸將英雄甚怕人，
　　　　魏將頻頻遭喪命，三魂七魄見陰君。
　　許慶榮身死。秦將辛勝趕殺，三軍東西亂走如飛，魏兵大敗，死屍滿地，不計其數。魏兵退走四十里，至魏城下寨。秦兵追至城前。
　　秦陣李信肩擔一柄大刀，約秤八十斤，出陣厲聲高叫魏將打話。龍離足跳出馬來，二將打話不同，一上一下，似鶻打兔；一來一往，似鳳翻身。才三四十合，龍離足敗走。李信勒馬趕將來。龍離足勒轉馬頭，再戰三十合。李信敗走，龍離足趕將去。被李信舉刀斲下。好看龍離足，措手不及，翻身落馬。詩曰：
　　　　將星昨夜落山崗，龍離端的一身亡；
　　　　黃泉添個英雄鬼，魏國軍中少棟樑。
　　離龍足已死。李信趕殺三軍。周霸肩擔大捍刀撞出陣前，與李信交戰。二將勝負如何？詩曰：
　　　　兩雄鬥使誅龍藝，未見輸贏不肯休。
　　二將才鬥三五十合，不分勝負。李信思之，詐敗而走。周霸不趕，在陣上高叫：「秦將願出陣分過太平！」
　　蒙毅撞出，與周霸搦戰。三十合，蒙毅詐敗，周霸趕將來。蒙毅拈弓搭箭，連射三箭。周霸措手不及，只見周霸被射一箭，落馬而死。詩曰：
　　　　功名未上凌煙閣，性命先歸地府中；
　　　　父母報仇不曾決，區區數載一場空。
　　周霸已沒。蒙毅追殺，三軍星羅雲散，七斷八續。蒙毅喊聲大作：「有甚英雄！」怎見得？但見大捍刀殺入魏城門，白龍駒踏到長街上。蒙毅得了魏城，眾兵入城，生擒了景閔王，活捉了朱真君。魏景閔王離宮失殿，不能為魏邦江山主者。好痛哉！詩曰：
　　　　秦將長驅抵汴梁，兵單將斃國俱亡；
　　　　魏王束手遭俘虜，歌舞樓台作戰場。
　　王賁取了汴京，外有魏邦四十六郡。差使命隨路去索討地圖降書，赴司呈納，只限半月了當；如過期不肯歸降，定點集兵馬，盡行剿殺，玉石俱焚，悔之無及。行了文字去後，果然諸路驚惶，各郡具降書，只在半月限內，皆已完備，赴招討司呈納。
　　王賁囚車陷了景閔王，朱亥，班師回秦，差李信權職，五萬人兵鎮守。王賁人兵回國。詩曰：
　　　　鞭敲金鐙響，人唱凱歌回。
　　秦兵人馬，行經數日，迤邐回到京兆府。次日，始皇登殿，會集文武臣僚，山呼萬歲已畢，班中撞出一員官人，乃是王賁，奏曰：「臣竊蒙聖旨，統兵攻魏，賴洪福於半月之內，克取汴京並四十六郡降書經圖。見在生擒魏景閔王，朱亥等，囚車押在朝門外，聽候聖旨。」
　　始皇聞奏大悅，敕旨令將景閔王，朱亥囚係陽周。將魏邦改作汴州。設宴待文武加賞。詩曰：
　　　　始皇吞噬似長蛇，智力威雄實可誇；
　　　　魏國山河如卷席，風前飛絮雨中花。
　　秦皇二十四年七月中旬五日，始皇登殿排班。只見麗正門開，丹墀階級。警蹕一聲清肅，重閽九疊尊嚴。四宰相，六尚書秉天下之政事；八侍郎，十學士掌海內之文章。左史書言。右丞相動正言。御史糾是察非。台諫中書忠言正論。殿前太尉報道人馬平安。起居舍人祝願聖躬萬歲。一佛世尊登寶殿，百官行禮拜冕旒。玉簪珠履列文班，繡襖錦衣排武帥。有事合行進奏，無事不許讒言。公心聽斷於一人，善政薰蒸於四海。人民快樂，歲序三登。有若禹，湯聖世，歡逢堯，舜明君。
　　始皇忽降敕問文武大臣曰：「朕自六年，有楚邦合縱諸國來伐本邦，此仇未償，朕實恥之。敕爾文武臣僚，誰能為朕雪此恥麼？」忽有李信奏曰：「臣乞兵二十萬伐楚。」始皇問王翦曰：「楚亦難伐，恐二十萬人不能濟事？」王翦奏曰：「伐楚之師，非六十萬不可。」李信自靠他年少壯勇，只請兵二十萬伐楚。始皇道：「為聽將軍計耳。」
　　李信乞蒙恬為先鋒，崔慶為副將，方寧為末將。次早演武亭交兵。起離京兆府。在路行程。詩曰：
　　　　楚國從來擁重兵，兵強將勇號蠻荊；
　　　　如何李信心輕楚，奏請輕兵伐楚城。
　　話說楚國細作，探得秦兵伐楚，回來報覆春申君言：「秦將李信興兵二十萬攻伐荊楚。」春申君急忙奏楚幽王禍事。楚王問：「卿此事若何抵敵？」春申君奏道：「秦兵令李信為將，領兵二十萬來伐本國。臣乞大王宣上項梁抵敵秦兵。」帝依奏。
　　宣項梁至殿，禮畢。幽王曰：「今有秦兵二十萬攻伐本邦，煩卿為將，退秦兵若何？」項梁奏曰：「臣乞兵五萬，秦斌為先鋒，韓員為副將，李仲為末將，前往退秦兵。」楚王依奏。
　　項梁交兵五萬，起離荊州襄陽府，至六十里平水坡下寨。秦兵至一箭之地下寨。
　　楚將下方字陣，秦擺圓字陣。二陣俱圓。秦陣蒙恬先鋒出馬，二將打話不同，二騎交才三十合，無勝負；再戰二十合，蒙恬敗走。秦斌追將來殺小軍。有副將崔慶擔柄大刀，騎匹赤虯馬，來接戰。秦斌與崔慶交三十合，秦斌敗走，崔慶不趕。楚陣韓員打扮虎皮磕碯，亦宜絳毛纓，虎皮袍，偏勝獅蠻帶，匙頭鎧，腰繫勒甲縧，虎皮鞍，宜跨跑山馬，射虎弓扣上虎筋弦，走獸弧中插百支狼牙射虎箭，腕懸竹節打將鞭，腰帶昆吾殺虎劍。此人如何這般冠戴？名呼做殺虎壯士。這將軍原是義士出身，來與崔慶戰三十合，崔慶敗走，韓員趕將來，殺得三軍大敗。秦兵退五里。楚兵趕五里。有秦將方寧出陣，與韓員搦戰。三四十合，方寧敗走，韓員不趕。
　　是晚，各已鳴金收兵。巴到次早天明，只見銀河淡淡，玉漏聲殘。月掛柳梢頭，露迷桃葉渡，遠漢星稀落落，荒郊霧擁重重。寒泉響處，依稀野渡溪橋；曙色未分，隱約水村山館。未睹林間梵宇，但聞雲外鐘聲。征商行客登古道，無限艱辛；才子佳人纏繡襦，尚貪歡笑。漁父鳴■驚起鷺，牧童驅犢出莊門。驛馬嘶風，鄰雞報曉。天闕張開青布幕，海門推出赤金盤。果至巳牌，兩軍佈陣，擂鼓拖旗。秦陣撞出一員上將，招討李信；楚陣撞出項梁。二主將搦戰五十合，並無勝負，各歸本陣。
　　項梁思之，交下一計，令李仲引兵五千去五里苦竹林左畔埋伏，韓員領兵五千右畔埋伏，令秦斌為引戰將軍，各依軍令等待。
　　次日午牌，秦斌打扮怎生？身披黃金鎖子甲，體掛皂羅袍，頭上鐵襆頭，燕尾交加，黑霧籠身罩體，座下跨一匹烏騅，肩挑一根清風利槍，腕懸百二十斤竹節鋼鞭，出陣厲聲高叫：「秦陣有甚名將？願求挑戰！」
　　須臾，門旗下撞出一員將，乃是李信招討，絳袍朱發，赤馬紅纓，肩擔一柄三尖兩刃四竅八環刀出陣，二將施禮畢，打話不同，才三十合，秦斌敗走。李信趕將來。秦斌勒轉馬頭，再戰二十合，又敗。李信趕將去殺楚兵，殺至五里，秦斌插了槍，拈弓取箭，連射三支響箭為號，李信看了，恐有計，翻身勒馬便走。只聞鑼起，四下伏兵殺將來。左畔撞出李仲五千人馬，右畔撞出韓員五千人馬，前面項梁五千人馬殺至，後面秦斌五千人馬殺將來。秦兵大敗，殺得十郎八當，死屍遍野。項梁追兵趕上，厲聲高叫：「秦兵不得走！」秦陣撞出方寧與項梁打話不同，二馬交，才三十合，項梁舉起蘸金斧，砍落方寧。聊施小計，使秦軍當下班師；略設微謀，教李信不能傾楚。安邦立國擎天策，攻戰長贏保帝都。
　　有秦將方寧已死，小兵大敗，退走歸秦。李信思之，方知王翦言者是也。星夜人馬歸秦。
　　次早，始皇登殿，文武山呼已畢，階前撞出李信，俯伏在地待罪。帝問李信曰：「卿伐楚如何？」李信奏道：「臣折將虧兵，望王赦罪，方敢奏帝言。」始皇曰：「赦卿無罪，有事合奏。」李信奏曰：「告陛下，楚有項梁，英勇未易抵當。此行喪師，小將方寧已沒，皆臣不能用兵之罪，乞別命良將攻楚。」
　　始皇不語，思之王翦所言極當。宣上王翦來問。王翦奏曰：「李信只憑少壯，統二十萬人兵，敢去伐楚。緣荊地有上將項梁，英雄難攻。臣啟陛下，非六十萬兵不可。」帝曰：「願聽將軍計耳。」
　　於是，王翦將兵六十萬，先鋒蒙恬，副將蒙毅，末將辛勝。次早，王翦起兵離朝門，始皇送到壩上。王翦奏曰：「臣乞陛下賞賜金寶等物。」帝即位後□□□□。王翦謝恩。始皇車駕回朝。
　　王翦只在壩上□□□□□。王翦遣使齎表奏帝，乞賜行請美田宅園池等。來使齎上表，始皇覽之，帝即依奏賜美田五百畝，宅園一萬步，池百口。王翦大笑，再令辛勝齎表奏帝言：「美田五百畝，臣等老幼三百口，日食不給。宅園池卻少，望王多賜。」始皇覽表，來觀王翦行兵尚在壩上未行。又遣辛勝表奏，多多乞賞。始皇賜每事一千金，銀一千兩，綿帛一千匹，米粟一千石，美田一千畝，牛羊一千頭。帝令辛勝報王翦，得賞甚眾，可以行兵。
　　辛勝回到壩上，報覆王翦曰：「聖旨每事皆賜一千。」王翦歎曰：「怎不每事賜一萬也好！」辛勝聞之大笑。翦問辛勝：「笑者何也？」辛勝答曰：「始皇所賜足矣，招討何必嗟呼？」王翦曰：「非俺五次取賞，秦皇貪心無厭，吾故使多索富貴，不然秦皇怛然而不信人。今空秦國甲士而專委於我，我不多請田宅，為子孫業以堅固，令秦皇坐而無疑我矣。」王翦行兵，怎生麼？
　　　　來侵荊地歸秦地，萬世歸秦一統君。
　　話說楚幽王登殿，春申君奏曰：「今有王翦為將，提兵六十萬，攻伐荊楚。」楚王問：「何以拒秦？」敕令項梁，提兵五萬迎敵，堅壁而守之。項梁提兵出城，平沙崗下寨。王翦兵至相望之地駐紮。
　　項梁令秦斌先鋒將戰。王翦不發將敵，每日而善飲食，而軍中戲呼，令諸軍投石，超距飛石，石重一十二斤，為機發行三百步，延壽有力，能以手投之，拔距超距也。王翦曰：「士卒可用矣。」相將兩月餘不戰，令諸軍投石超距慣熟。
　　王翦擇日發將。蒙恬出陣，厲聲高叫，索楚將打話。楚陣項梁招討，撥出先鋒秦斌，打話不同，二馬交：
　　二將驟征■，盤旋兩陣前；
　　　　征雲籠日月，殺氣罩山川；
　　　　箭發分毫中，刀爭半米偏；
　　　　些兒心意失，目下喪黃泉。
　　二將才挑鬥三十合，蒙恬詐敗，秦斌趕將來，蒙恬把刀一舉，砍落秦斌。秦斌命已歸泉。蒙恬刀頭招起，人兵喊殺。楚兵大敗，走一十五里下寨。秦兵趕上，大捷。各人團兵。
　　次日，楚兵佈陣，擂鼓揚旗。韓員出陣。秦陣已圓，蒙恬上陣。二馬才交，韓員敗走，蒙恬不趕。李仲出陣與蒙恬搦戰，未三十合，李仲亦敗走。蒙恬趕將來。李仲勒轉馬再戰。蒙恬詐敗，李仲追之。蒙恬舉刀斬落李仲。只見李仲翻身落馬。刀才舉處人頭落，爭奈今朝一命休！
　　李仲已死。蒙恬追及，喊殺三軍。叢中聽得□□□，鬧中聽得遏爺聲。地上橫屍如算子，□□□□不堪聞。
　　楚兵大敗，退十五里下寨。秦兵不追趕。各人收兵下寨。等來日天明，兩邊擂鼓搖旗，秦兵發喊連天。楚陣撞出韓員，秦陣跳出蒙毅，二馬才交，二人挑鬥。
　　山前土地巨行藏，便是靈神難別□。
　　二人交戰，才三十合，蒙毅敗走。蒙恬出陣戰三四十合，蒙恬詐敗。韓員趕將來。被蒙恬舉刀斬落韓員。蒙恬趕殺，楚兵大敗，歸城前下寨。
　　秦將蒙恬追至城下，擂鼓鳴鑼。項梁肩擔蘸金斧出陣。蒙恬施禮畢，二將打話不同，二馬才交，項梁敗走歸城。蒙恬不趕，恐有計；只在城前發喊攻城。
　　　　唬得生靈無處避，嚇交文武沒逃藏。
　　項梁來奏楚幽王：「臣等折兵大半，虧損三員大將，秦兵臨城，伏取大王聖旨。」唬得楚王跌倒龍椅，文武近臣扶將楚王起來坐定，進上安魂定魄湯，飲了方醒。
　　楚王問曰：「何人退得秦兵，重賞千金，子子孫孫不絕官職。」項梁奏曰：「臣望大王修國書，臣為奉使，往東齊借兵來救本國。」楚王曰：「卿言者是也。」
　　春申君引兵，項梁為使命，出城前一戰。蒙毅出陣，打話不同，二馬交戰。三十合，蒙毅敗走。項梁趕將來殺出陣，往東齊借兵。人馬歸陣。
　　蒙恬大怒，出陣索戰。楚陣無將可戰。卻有項伯出陣，與蒙恬交戰。少頃，項伯敗走歸城。蒙恬人兵乘勢趕入楚城。殺得六街三市死屍滿地，鮮血坑流。蒙恬殺入楚王宮殿，發喊連天，楚王無計，將丈二紅羅去後宮懸梁而死。
　　　　六宮變作戰場門，可憐荊地人遭苦。
　　蒙恬尋至後宮，得見楚王懸梁而死，取下來，割得楚王首級，來獻招討。王翦大悅，令蒙恬剿除宮女。蒙恬殺入宮中，刀舉處，人頭落地，槍刺處，性命歸泉。
　　　　因甚宮娥走得慢？腳小鞋弓惹步遲。
　　　　抽下金釵來買命，也有懸梁自縊亡。
　　　　殺得宮娥如算子，丫叉屍首不堪聞。
　　　　六宮化為荒草地，四苑變作陣圖門。
　　把宮廷蕩盡，招討給出文榜，招降百姓，住坐生理。仍差使命下一十八郡，取索經圖降書，限半月赴司投降，如違者，定行剿滅。果然諸郡接得文字，具到降書，及將經圖赴招討司投降。
　　王翦差辛勝權職，五萬兵鎮守楚城。王翦把藏庫金銀抄藉十車回邦，班師人馬。正是：
　　　　鞭敲金鐙響，人唱凱歌回。
