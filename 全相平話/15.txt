
　　曹操引關公、張飛、劉備軍回，正西行數日，到長安。無三日，見帝，奏斬呂布於下邳。帝喜，有意加官。曹操奏曰：「非臣之功。」帝問何人。「涿郡劉備，關，張三人也。」
　　帝宣，三人借袍見帝。獻帝見先主面如滿月，兩耳垂肩，貌類漢景帝。又問：「玄德祖宗何人？」先主：「本祖十六代孫，中山靖王之後，先君漢靈帝，因十常侍弄權，落於百姓之家。」帝驚，宣宗正府宰相，檢祖宗部。有國舅董成奏帝曰：「劉備，漢之宗室。」帝大喜，即加玄德豫州牧左將軍漢皇叔。又宣關，張二將，各賜恩賞，御宴數日。帝大喜，自思：有皇叔荊王劉表，又有滄州劉璧，長不在吾左右；今有皇叔玄德，漢天下有主矣！前後數日。
　　又說曹操稱病不朝。曹操在下邳破呂布，豈知玄德是漢宗室？無計奈何。一日，帝坐翠華殿，宣國舅。帝曰：「你一家子父，累食漢祿。」遂賜玉帶一條。帝歸後宮。董成出內，正見曹公，言：「帝賜玉帶，有否？」董成捧帶與曹相看畢，言：「爾為漢之宗室，賜帶有何不可？」
　　董成將到宅內，與夫人說話。夫人見國舅汗流胸背，衣濕數重。夫人再問：「如何汗流？」國舅曰：「漢天下指日危也。」夫人曰：「為何？」曰：「曹公，內裡宮監，閹宦，皆為操之耳目。帝賜帶與我，曹操怎知？」夫人將過帶，見一紅絨頭，用金鈚兒挑之，上有詔書。國舅、夫人大驚曰：「倘若內門前曹操搜出，一門家小都休！」
　　董成看詔書，上有皇叔劉玄德，殿前太尉吳子蘭，國舅，並有關，張二將。看畢，董成請劉玄德，吳子蘭，三人待坐同看詔書。詔曰：
　　「朕自垂衣治世，遍起干戈。長茅茨者當自剪除，生奸佞者實難隱忍。昔燕丹囚於秦國，馬角而生，得脫；高祖困滎陽，紀信施忠孝。朕雖無德，當此困危，亦有感於心。戮奸臣者，已誅董卓。今有奸雄曹操，挾寡人行勢，當識也。今漢天下有倒懸之急，社稷似纍卵之危，不遇忠臣，未得良將。如奉暗詔，當以決斷，掃除奸雄，遍告天下，各宣知悉。詔下國舅董成，太尉吳子蘭，皇叔劉玄德，並關，張二將。中平九月日，御批。」
　　眾官讀罷手詔，皇叔言曰：「可以參詳。倘若關，張二將得知，定殺曹操。曹操坐起，常有十萬軍，百員將，兩壁相並，把長安變為屍山血海。」言未盡，窗外一人叫曰：「您好大膽！我告曹操！」皇叔開門，覷是太醫院醫官吉平。
　　三人邀吉平入閣內，評論殺曹操。吉平言曰：「曹操一病，名虎頭風。吉平療之，遲疾發，可使毒藥壞之。」董成曰：「曹操夜臥丸枕，日服鴆酒三杯，必能死矣。」吉平曰：「我藥大毒，若嚥下腸中皆斷。」眾官皆喜。前後一月，操病發，令人請吉平醫。曹公不吃藥，言味別。吉平便罵曹公：「篡國之賊，不合死！」使藥便潑。操躲過，即時拿住吉平打拷。曹公問曰：「何人使你來？」吉平不說。曹操心思：多是皇叔劉備之計！當日筵會，請皇叔赴宅。曹操取出吉平，又問：「甚人使你來？」吉平又罵：「曹操，圖漢室賊！天交我藥你來！」令人再勘。吉平言：「別無人使我藥你來。」又令人再勘，吉平身死。詩曰：
　　　　曹操奸雄自古無，吉平用藥殺賊徒；
　　　　苦刑追勘無生意，至死不言大丈夫。
　　曹操打死吉平，深疑皇叔，自言：「我之過也。不合將劉備入朝，弟兄三人若虎狼，無計可料。」
　　無數日，曹相請玄德筵會，名曰：「論英會」。唬得皇叔墜其筋骨。會散。
　　忽一日，曾操奏帝言曰：「東方賊太廣。」帝曰：「如何治之？」操曰：「可使皇叔保徐州去。」帝准奏。
　　玄德在路一月，離徐州三十里，至帖口店上。徐州官員衙府百姓來接。
　　卻說曹操故使車冑為徐州太守，奪先主之職。車冑也到店上。車冑問先主：「丞相文書有無？」皇叔言曰：「只有皇帝宣，豈有曹公書？」車冑連忙下階，私遁徐州。先主曰：「若車冑先到徐州不出，如之奈何？」關公曰：「兄弟先去。」
　　關公上馬加鞭，離徐州至近，遂襲車冑。車冑一躲，刀砍頭落。有先主至，眾官父老迎先主至大衙。眾官筵會畢。玄德曰：「關，張二兄弟並眾官，準備衣甲，遲疾早晚，曹公兵至。」眾官商議，各辦衣甲器仗。
　　前後無一月，曹兵果至。關公告先主：「可分軍三隊，兄弟先將家小下邳去。」先主許之。關公將皇叔家小，東守下邳。
　　張飛言曰：「我觀曹操軍十萬如無物！」令人告曰：「曹軍離城十里下寨。」張飛笑曰：「吾用一計，使曹公片甲不回。」玄德問何計。翼德曰：「孫武子兵書，涉水擊城不可擊，困兵可擊。如是天晚，至半夜，我引三千軍劫曹操寨，先殺曹操。」先主曰是。
　　不防帳下一人，步隊將張本，自思：前番俺丈人曹豹使呂布夜襲徐州，後被關公殺。父子冤豈不要報？張本私地離徐州，入大寨，先說與曹公。當夜，張飛，先主引三萬軍，半夜前後去劫。是空寨，被曹軍圍住。劉，張軍兵相殺，至天明出，無片甲還。皇叔，張飛死生各不知。曹相占了徐州，安撫百姓。
　　曹公升帳而坐，自言：「劉備，張飛已死，下邳見有關公。吾愛關公，如何得？」帳下一人言曰：「小人去下邳，美言說誘關公。」丞相認得是張遼，甚喜。曹公曰：「如關公見者皆降。」張遼遂辭曹公，早至下邳。
　　有甘夫人，糜氏抱阿鬥，仰面大慟，告關公：「皇叔並小叔痛死，我家如之奈何？」關公滴淚言曰：「兄嫂活則同活，死則同死。」忽有人報曰：「今有曹將張遼至於城下，高叫開門有說。」關公令人叫至。
　　張遼在於廳下，美髯公問曰：「徐州是失□皇叔，張飛不知存亡？」張遼曰：「亂軍所殺也。」美髯公哭曰：「吾死不懼。爾來莫非說我乎？」遼曰：「不然。雖皇叔，張飛為亂軍所殺，公將家屬不知何處，倘若曹兵至城下，豈不事有兩難？關公自小讀書，看『春秋左氏傳』，曾應賢良舉，豈不解其意？曹操深愛。」關公曰：「我若投曹如何？」遼曰：「便加將軍重職，每月四百貫，四百石。」關公曰：「若依我三件便降。」張遼曰：「將軍言。」「我與夫人，一宅分兩院。如知皇叔信，便往相訪。降漢不降曹。後與丞相建立大功。此三件事依，即納降；若不依，能死戰。」張遼笑曰：「此事小可。」張遼回見曹公，具說此事。
　　無五日，曹兵至城下。曹操叫曰：「雲長下城說話！」關公曰：「三件事如何？」曹相曰：「此乃漢世，爾能投我，封爾壽亭侯，月請四百貫，四百石，一宅分兩院。若皇叔只在，將軍引家小卻與仁兄相見。爾言建立大功，吾心腹人。」關公下城，與曹操相見。
　　無數日，將皇叔家小，西去長安見帝。帝見關公虯髯過腹，心中大喜，官封壽亭侯，月請四百貫，四百石，上馬金，下馬銀，一宅分兩院；三日一小宴，五日一大宴。
　　卻說皇叔在徐州北，約到五十里地，九里山谷口林內，都無數人，中簇皇叔拔劍自刎，眾人勸住。玄德哭曰：「徐州失離，張飛不知生死；愛弟關公將我家小，亦投曹操去了。」言盡，仰天大慟。
　　皇叔亦無歸，自來日東北而進。約行數日，見茂林映日，果園稻地，勿知其數。玄德問：「此是何處？」人告：「是青州界，本官是袁譚。」皇叔坐馬到城裡館下了。來日見袁譚。筵會數日，皇叔言：「徐州已失，張飛生死未知；關公將我家小亦投曹操。問太守借五萬軍，殺曹操，救取家小。」袁譚從允。又數日，皇叔再言，譚允而不起兵。前後半月，當夜歸館，皇叔帶酒，口念短歌一首，歌曰：
　　「天下大亂兮，黃巾遍地；
　　四海皇皇兮，賊若蟻。
　　曹操無端兮，有意為君；
　　獻帝無力兮，全無靠倚。
　　我合有志兮，復興劉氏。
　　袁譚無仁兮，歎息不已！」
　　歌罷，西廊下一將聽得玄德此歌，應聲而和曰：
　　「我有長劍，則空揮歎息。
　　朝內不正，則賊若蛟虯。
　　壯士潛隱，則風雷未遂。
　　欲興干戈，則朝廷有倚。
　　英雄相遇，則扶持劉邦。
　　斬除曹賊，與君一體！」皇叔下階，認得客官乃是恆山趙子龍。趙雲相見，邀上階。玄德訴其冤。趙雲曰：「青州袁譚，有決無斷；可投信都，謁袁紹。」皇叔與上馬，往西投信都，今冀州是也。
　　無三日，趙雲引皇叔前至信都館裡下了。趙雲先見冀王，具說皇叔之事。冀王大喜，急召皇叔至，與冀王相見。
　　筵會數日，皇叔又言：「曹操慢天下，諸侯俱有意借軍殺曹操，立漢室。大王若何？」袁紹許之，又言：「吾有虎將顏良到，必殺曹賊。」有大夫許攸諫曰：「大王錯矣。使軍自死，大王圖甚？又不聞曹公起坐常有一十萬軍，百員將□常得勝則圖名於後，倘若失，信都不能保也！大王熟思之。」許攸再言：「近聞西太山有賊將黑虎，旦夕與大王作景上，不能治之。」冀王無語。又言：「皇叔起軍，宜與眾官款慢參詳，然後起軍未晚。」袁紹不赦曹操，立虎牙大將顏良為大元帥，立左將文丑為典軍校尉，許攸為隨軍參謀；領軍十萬，來破曹公；下寨。
　　卻說曹操正坐間，有人報曰：「今有袁紹軍來搦戰。」丞相大驚，火速點軍；即便立智囊先生張遼為軍師，夏侯惇為先鋒，曹仁為大將，剋日曹相起十萬軍前行。
　　數日，與冀王軍相對。曹操與顏良打話。顏良怒曰：「曹賊休走！」縱馬持槍，直取曹公。夏侯惇出馬相交，約戰三十合，夏侯惇大敗。各收軍，天晚下寨。
　　次日，顏良又搦戰。夏侯惇再出馬，又敗。曹仁出馬與顏良戰，曹仁敗。顏良就勢掩殺，曹軍痛折太半。自午至暮，顏良回軍歸營，見冀王，具說得勝。袁紹大喜，賞軍。
　　卻說曹相引敗軍回長安，請關公赴宴。曹操說顏良之威。筵宴未畢，有人報曰：「顏良引軍搦戰。」操言曰：「眾軍先行。」又曰：「美髯公隨後押糧草去。」丞相亦行上馬，與眾軍前接袁紹軍。兩陣相對。顏良出馬搦戰，夏侯惇亦出馬。二人決戰三十合，夏侯惇敗歸於本陣。
　　曹公歎曰：「顏良英勇，如之奈何？」正悶中，有人報曰：「有關公至。」曹公急接至廳，具說顏良之威。關公笑曰：「此人小可！」
　　關公出寨，掉刀上馬，於高處觀顏良麾蓋，認的是顏良蓋。見十萬軍圍繞營寨，雲長單馬持刀奔寨，見顏良寨中，不做疑阻，一刀砍顏良頭落地，用刀尖挑顏良頭復出寨，卻還本營，見曹公，駭然而驚，手撫雲長之背，言曰：「十萬軍中取顏良首級，如觀手掌，將軍英勇之絕也！」雲長：「關羽不強。兄弟百萬軍中取一顆人頭，如觀手掌。」曹公曰：「張飛更強！」又有廟贊：
　　勇氣凌雲，實日虎臣；
　　勇如一國，敵號萬人。
　　蜀吳其翼，吳折麒麟。
　　惜乎英勇，前後絕倫！
　　卻說袁紹，敗軍歸營說關公殺了顏良。袁紹大怒，罵皇叔：「你與關公通同作計，斬吾愛將顏良，損吾一臂！」令人推皇叔欲斬。文丑告曰：「主公息怒，小人願往與關公交戰，報顏良之冤。」
　　文丑引軍前行，與曹軍對陣。文丑叫曰：「胡漢出馬！」關公不打話，便取文丑。交戰都無十合，文丑敗，撥馬走。關公怒曰：「焉能不戰！」急追三十餘里，至渡口，名曰官渡。至近，關公輪刀，關公誅文丑，覷文丑便砍，連肩卸膊，分為兩段。文丑落馬死。曹相引眾軍殺袁紹軍，十死七八。敗軍回見袁紹，具說關公殺了文丑。袁紹大驚：「去吾二臂！叵耐劉備故言關公不知所在，今損吾二將！」令人推轉先主要斬。不防一人向前跪下，是恆山趙雲，言曰：「其實關公不知劉備在此，若知先主此處，一逕來投大王。弟兄三人曾對天發誓，不求同日生，只願同日死。」又言：「小人保著劉備，相從到曹軍陣；如關公見劉備，決然來投。」
　　袁紹無語。「怕大王不委，當小人家屬百口。」袁紹方許，且免先主之命。
　　趙雲並先主，上馬出寨前行。先主自思「若非趙雲，我命不保。想兄弟雲長官封壽亭侯，受漢家德政，亦無弟兄之心。今無去處。有荊州劉表，見為荊王，我若到，有安身處。不顧趙雲，縱馬加鞭，望西南上便走。
　　趙雲急追告曰：「先主何往？」不語。趙雲曰：「先主但言，雲亦去。」趙雲自思：先主非俗人之像，異日必貴，又兼是高祖十六代孫，我肯棄之？急追至近，趙雲又問。先主見趙雲追急，先主實訴其由，言曰：「今有雲長，亦受漢祿，不想結義之心。今有荊王劉表，我今且於荊州居住。」雲曰：「既先主居於荊州，雲亦逐之。」先主曰：「你之家屬見在冀王，亦為質當，爭忍去之？」趙雲曰：「玄德仁德之人，異日必貴。」二人往西南上去。
　　卻說曹操，心中大喜：少有關公，十萬軍中單馬刺顏良，官渡追文丑，世之英勇，我若得佐，覷天下易可也！曹操亦伸禮而待關公，三日一小宴，五日一大宴；上馬金，下馬銀。又獻美女十人，與關公為近侍。關公正不視之，與甘，糜二嫂，一宅分兩院。關公每日於先主靈前，朝參暮禮。
　　當日天晚，去二嫂宅內，見二嫂靈前燒香奠酒啼哭。關公笑曰：「二嫂休哭，哥哥只在裡。」甘，糜曰：「叔叔醉也？」關公曰：「聽得哥哥在冀王袁紹處見有。嫂嫂收拾行裝，來日辭曹丞相，往袁紹處。」關公卻歸本宅。至來日，關公去辭曹丞相，至相府，門前掛著「酉」字牌。關公卻歸本宅。至第二日再去，相府門前又掛著「酉」字牌。關公卻歸本宅。至第三日再去，相府門前又掛「酉」字牌。關公怒曰：「丞相故不放參！」復還本宅，將累賜底金銀，盡數封監；並印符文付與十個美人。又令人收拾軍程鞍馬，請二嫂上車，出長安，西北進發。
　　卻說曹相怒曰：「想雲長如此重用，中不肯守我，卻於袁紹處去！」曹相閉門三日不開，先知關公欲往袁紹處尋覓皇叔；內有心腹人，都是曹公耳目。相府不開三四日。曹相共眾官商議，有智囊先生張遼曰：「先使軍兵於霸陵橋兩勢埋伏。如關公至，丞相執盞與關公送路；關公但下馬，用九牛許褚將關公執之。如不下馬，丞相贈十樣錦袍；關公必下馬謝袍，九牛許褚可以執之。」曹操深喜。先於霸陵橋埋伏軍兵。曹操，許褚，張遼都至霸陵橋上等候。
　　不移時，關公至。丞相執盞。關公曰：「丞相不罪，關羽不飲。」亦不下馬。又將錦袍令許褚奉獻，又不下馬；關公用刀尖挑袍而去。關公曰：「謝袍，謝袍！」前後無數十人，唬曹公不敢下手。
　　雲長押甘，糜二夫人車，前往冀王處；數日，前到冀王寨。門吏報曰：「今有關公，在於門首。」冀王驚曰： 「害我兩員大將，今來此！」冀王自思：關公卻來此處，我若得關公，愁甚信都不穩？令人請關公入寨。
　　袁紹相見，禮畢，邀關公上帳。冀王勸酒，關公不飲酒：「家兄不見，在於何處？」冀王曰：「先主醉也。」
　　關公自思：此處無俺哥哥。公曰：「門外有二嫂，請來寨中飲酒，未為晚矣。」冀王大喜。關公出寨上馬，急呼把門人至，一手捽發，一手拔劍，問曰：「先主有無？若不實說，便殺著你！」唬門人連聲道：「無。」又問何往。門人曰：「和趙雲投荊州去也。」關公方免。
　　卻說關公，與二嫂往南而進太行山，投荊州去。唯關公獨自將領甘，糜二夫人過千山萬水。
　　卻說先主並趙雲，引手下三千軍，正南上行。驀聞鑼鼓響，見一夥強人。當先一人，茜紅巾，熟銅甲，開山斧，高聲叫曰：「留下買路錢者！」先主出馬言曰：「是何名姓？」賊人見先主，連忙下馬施禮，言：「玄德公別來無恙。是漢臣鞏固，為董卓弄權，於此中為寇。」遂邀先主，趙雲，並眾軍入山寨，牛酒管待。
　　正飲酒，一小校報曰：「有大王使命至。」鞏固出與使命相見。使命曰：「今奉大王聖旨，為你三個月不來進奉錢物，本待將你頭去，且免今番；若再不見奉，決不肯休。時開權免。」鞏固還帳，見先主；先主問曰：「是那國來的使命？」鞏固曰：「終前山中。則說小人獨鎮中原，近有一人引十疋馬來，殺敗小人。每月要進奉。在於山南一古城，自號『無姓大王』。古城內建一宮，名曰黃鐘宮，立年號是快活年。使一條槍丈八神矛，萬人難敵。」先主聽說畢，暗想：「莫是張飛？」
　　趙雲使一條槍名曰涯角槍，海角天涯無對。「三國志」除張飛，第一條槍。趙雲耍看無姓大王，並先主眾人一發下山。離古城相近，趙雲故將鑼鼓喧天。
　　卻說張飛在古城宮內，正坐間，小軍報曰：「不知甚人，城外搦戰。」張飛聽得，大叫一聲：「是誰？那個敢死的？」急令備馬，火速披掛，掉槍上馬，引部下數騎出城北門，望見先主軍兵，便飛將來。
　　兩陣相對。張飛曰：「甚人搦戰？」趙雲出馬持槍。張飛大怒，使丈八鋼矛，卻取趙雲。二馬相交，兩條槍來往如蟒，硬戰三十合。張飛怒曰：「曾見使槍的這漢真個強！」又戰三十合，趙雲氣力不加，敗回馬本陣裡來。張飛怒曰：「正好廝殺，嗑早敗！」縱馬持槍，趕趙雲至陣前。
　　先主認的是張飛，叫曰：「兄弟張飛！」張飛視之，卻是哥哥，滾鞍下馬，納頭便拜，言：「哥哥，怎生來這裡？」便上馬相邀入城裡做皇帝去來。眾人一齊入城去。」
　　張飛邀先主正廳坐，飲宴。張飛問：「二哥哥在於何處？」先主具說關公扶佐曹操，官封壽亭侯；殺袁紹兩員將：「險送我性命，亦無桃園之恩。」張飛聽畢，大怒：「叵耐胡漢！爾言不求同日生，只願同日死。爾今受曹操富貴！我若見你，定無干休！」再勸先主酒。
　　且休說先主在古城，卻說關公至古城相近，使人報與張飛。張飛聽的，大叫：「叵耐胡漢，爾今有何面目！」急令備馬披掛，並先主眾人出。
　　張飛見關公，躍馬持槍直取關公。關公言曰：「兄弟張飛！」張飛不聽，使槍刺關公。關公急忙架隔遮截。張飛見關公不廝殺，搦馬曰：「爾乃無信之人，忘卻結義之心！」關公曰：「兄弟不知。我今引二嫂並阿鬥，一千里地，故來尋你兄弟，哥哥。你今何故殺我？」張飛曰：「你受曹操富貴，故意埋藏來追先主。」二人語話，又見塵頭映日，似雨遮天。至近，亦有旗號，上寫「漢將蔡陽」。張飛回言：「爾不順曹操，今有漢將蔡陽，爾今引來，故意征伐。」關公視之，回馬與蔡陽相對。
　　蔡陽傳令眾軍排開陣勢。蔡陽出馬言曰：「忘恩之人！我奉丞相鈞旨，故來追爾！」關公大怒曰：「我非忘恩，今引家小來尋兄長。與曹相所立大功，亦報其恩。」又令人搖旗噪鼓，蔡陽持槍欲取關公，關公縱馬輪刀，鼓響一聲，被關公一刀砍了蔡陽頭。其軍亂走。名曰十鼓斬蔡陽。
　　張飛見關公斬蔡陽，滾鞍下馬，施禮向前，言曰：「早來二哥不罪。兄弟道二哥順了曹操，不想二哥貞烈之心。」納頭便拜。禮畢，遂邀關公入城。
　　關公見先主，禮畢，先主曰：「兄弟壞了袁紹兩將，我性命險些不保；若非趙子龍，豈能得脫？不想今日相見。」羽曰：「不知哥哥在彼。」遂請二嫂並阿鬥下車，弟兄三人相會。先主兩手加額言：「若非天然聚會，怎想今日得大將趙雲。趙雲兵三千，通有五千軍。」三人大喜，每日設宴，名曰古城聚義。
　　當日，先主言曰：「這古城不是久戀之鄉，倘若曹操軍來，如之奈何？今有荊州劉表，見為荊王；若見荊王，但得一郡之地，可以居止。」關，張言曰：「此言甚當。」即便收拾，選日登程。
　　休說途中十日，早到荊州，令人前報。荊王劉表出城接先主，邀入城，於館驛中安下。荊王排宴。王曰：「不想皇叔到此。今荊州亦無親人，吾今有皇叔，關，張，是吾之肘膊。」傍有二皇丈蒯越，蔡瑁二人，有不忿之心。荊王入內，眾官皆散。
　　蒯越，蔡瑁共議：「今有劉先主奪吾權，可以除之？」蔡瑁曰：「遣於外是以當便。」二人入朝見王，奏曰：「今有新野見闕太守，恐曹操軍來先取新野，後取樊城，難以治之；可交皇叔，關，張守新野，為太守，鎮曹操不敢犯界。」荊王准奏。二人傳聖旨於皇叔，關，張三人，選日起離。二人曰：「先交關，張二將領家屬去，皇叔且休去；來日是三月三日，賞河梁筵會了，去亦未晚。」先主果然不去，二將家小先行。
　　卻說二皇丈設計欲圖先主，二人謀定，請皇叔於會上，酒至半巡，使壯士殺之。二人既定計了，請皇叔出驛。正三月三日，傾城民盡出賞河梁會。蒯越，蔡瑁請皇叔出襄陽城外赴宴。蒯越暗使壯士。內一人見皇叔面如滿月，隆準龍顏；私奔於皇叔，附耳具說。皇叔大驚，便令人牽馬於柳陰中。皇叔故黏衣私出，於柳陰上馬，令人報曰：「走了皇叔也！」蒯越，蔡瑁大驚，急令牽馬引軍追趕。
　　先主走至一河，是檀溪。先主仰面歎曰：「後有賊兵，前有大水，吾死於此水！」先主馬曰的盧馬，先主拊馬言曰：「吾命在爾，爾命在水；爾與吾有命，跳過此水！」先主打馬數鞭，一勇跳過檀溪水。有蒯越，蔡瑁追至，見先主跳過，曰：「真天子也！」有詩為證：
　　　　三月襄陽綠草齊，王孫相引到檀溪；
　　　　的盧何處埋龍骨，流水依然繞大堤。
又詩曰：
　　　　檀溪兩岸長青蒲，過往行人盡的盧。
　　　　休道良駒能越躍，聖明天子百靈扶。
　　卻說先主到新野為太守，每日與徐庶宴會。當日徐庶言曰：「吾觀新野，旦暮變屍山血海。」張飛不信曰：「豈有是邪？」
　　不數日，許昌路上有曹操使公子曹仁將十萬大軍，數百員名將，來取樊城，新野。皇叔大驚。張飛笑曰：「看先生抵當。」徐庶曰：「皇叔放心，吾使曹伯忠片甲不回。」叫趙雲，附耳低言，說與一計。邀皇叔往南門曰：「此吉地也。」先生披頭跣足，用香羹茶飯一盤，祭起旋風。趙雲引眾軍繞城使火箭下射，四面皆火起。曹兵大敗，燒死不知其數。曹伯忠無千人逃命而回。
　　皇叔設宴待徐庶，筵宴畢，當日徐庶自思：我今老母見在許昌，曹公知我在此殺曹兵，與我為冤，母親家小性命不保！即辭先主。先主不喜。徐庶曰：「我若不還，老小不保。」
　　先主，關，張三人與徐庶送路，離城十里酌別，不肯相舍；又送十里長亭酌別。先主猶有顧戀之心，問曰：「先生何日再回？」徐庶曰：「小生微末之人，何所念哉。今有二人，腹熟呂望之書，坐握掌中，決勝千里之外，覷天下易可也。」先主問誰人。徐庶曰：「南有臥龍，北有鳳雛，鳳雛者是龐統也；臥龍者諸葛也，見在南陽臥龍岡蓋一茅廬，復姓諸葛，名亮，字孔明，行兵如神，動止有神鬼不解之機，可為軍師。」先主聽畢，大喜；與徐庶相別，卻還新野。
　　無數日，兄弟三人前往南陽臥龍岡去請諸葛。有詩曰：
　　　　一言可以扶家國，幾句良言立大邦。
　　　　直北遙觀金鳳尾，向南宜視伏龍岡。
　　話說中平十三年，春三月，皇叔引三千軍同二弟兄，直至南陽鄧州武蕩山臥龍岡庵前下馬，等候庵中人出來。
　　卻說諸葛先生，庵中按膝而坐，面如傅粉，唇似塗朱，年未三旬，每日看書。有道童告曰：「庵前有三千軍，為首者言是新野太守漢皇叔劉備。」先生不語，叫道童附耳低言，說與道童。
　　道童出庵，對皇叔言：「俺師父從昨日去江下，有八俊飲會去也。」皇叔不言，自思不得見此人。便令人磨得墨濃，於西牆上寫詩一首。詩曰：
　　　　獨跨青鸞何處游，多應仙子會瀛洲；
　　　　尋君不見空歸去；野草閒花滿地愁。
　　太守復回新野。至八月，玄德又趕茅廬謁諸葛，庵前下馬，令人敲門。臥龍又使道童出言：「俺師父去遊山玩水未回。」先主曰：「我思子房逃走圯橋，遇黃石公，三四番進履，得三卷天書。又思徐庶言伏龍勝他萬倍，天下如臂使指。」皇叔帶酒悶悶，又於西牆題詩一首。詩曰：
　　　　秋風初起處，雲散幕天低；
　　　　雨露凋葉樹，頻頻沙雁飛。
　　　　碧天惟一色，征棹又相催；
　　　　徒勞二十載，劍甲不離身。
　　　　獨步新野郡，寒心尚未灰；
　　　　知者十餘輩，謁見又空歸。
　　　　我思與關張，桃園結義時；
　　　　故鄉在萬里，雲夢隔千山。
　　　　志心無立托，伏望英雄攀，
　　　　臥龍不相會，區區卻又還。
　　皇叔與眾官上馬，卻還新野。張飛高叫言：「哥哥錯矣！記得虎關並三出小沛，俺兄關公刺顏良，追文丑，斬蔡陽，襲車冑，當時也無先生來。我與一百斤大刀，卻與那先生論麼！」皇叔不答。
　　卻說諸葛自言：「我乃何人，使太守幾回來謁？我觀皇叔是帝王之像，兩耳垂肩，手垂過膝，又看西牆上寫詩，有志之輩。」先生日日常思，前復兩遍，今正慮間，道童報曰：「皇叔又來也。」詩曰：
　　　　世亂英雄百戰餘，孔明此處樂耕鋤。
　　　　蜀王若不垂三顧，爭得先生出舊廬？
　　話說先主，一年四季，三往茅廬謁臥龍，不得相見。諸葛本是一神仙，自小學業，時至中年，無書不覽，達天地之機，神鬼難度之志；呼風喚雨，撒豆成兵，揮劍成河。司馬仲達曾道：「來不可當，攻不可守，困不可圍，未知是人也，神也，仙也？」今被徐庶舉薦，先主志心不二，復至茅廬。先主並關，張二弟，引眾軍於庵前下馬，亦不敢喚問。須臾，一道童至。先主問曰：「師父有無？」道童曰：「師父正看文書。」
　　先主並關，張直入道院，至茅廬前施禮。諸葛貪顧其書。張飛怒曰：「我兄是漢朝十七代中山靖王劉勝之後，今折腰茅庵之前，故慢我兄！」雲長鎮威而喝之。諸葛舉目視之，出庵相見。
　　禮畢，諸葛問曰：「尊重何人也？」玄德曰：「念劉備是漢朝十七代玄孫中山靖王劉勝之後，見新野太守。」諸葛聽畢，邀皇叔入庵侍座。諸葛曰：「非亮過，是道童不來回報。」先主曰：「徐庶舉師父善行，兵謀欺姜呂。今四季三往顧，邀師父出茅廬，願為師長。」諸葛曰：「皇叔滅賊曹操，復興漢室？」玄德曰：「然。」言：「我聞趙高弄權，董卓挾勢；曹操奸雄，獻帝懦弱。天下不久各霸者為主。劉備故來請先生出庵伐曹，但得一郡安身處可矣。」諸葛曰：「自桓靈失政，民不聊生，賊臣篡位在金門，使賢人走於山野。嗚呼，曹孟德驅兵百萬，猛將千員，挾天子之勢，諸侯無有不懼者。孫仲謀據於長沙山水之勢，國富民驕，父兄三世之餘業，其江可敵百萬之軍。惟有皇叔，兵不滿萬，將不滿百；憑仁義，仗豪傑；皇叔欲興天下，候日先借荊州為本，後圖西川為利。荊楚者，北有大江，南有南蠻，東有吳會，西有巴蜀，又不聞饑民。劉璋為君懦弱，倘興一鼓之師，指日而得。然後拜關拒益之眾，東去劍關，取關西如平地拾芥，百姓何不簞食壺漿以迎？」皇叔得孔明，如魚得水，休言勇冠，莫說高強，天時，地利，人和，三國各拼一德，以立社稷。玄德遂拜諸葛為軍師。諸葛出茅廬，年方二十九歲。
　　諸葛出庵前往新野，每日筵會。忽一日，皇叔請教軍。諸葛言：「教軍若違令者斬！」張飛素有欺孔明之心，於階下大叫：「皇叔不可！牧牛村夫豈能為軍令！」關公一手掬其口，言：「張飛煞粗！皇叔看軍師如太公。」先主曰：「吾得孔明如魚入水。」皇叔邀諸葛入衙，每日筵會。
　　月餘日，人報曰：「曹操拜夏侯惇為大元帥，將十萬軍來取新野。」張飛高聲叫曰：「皇叔得孔明，如魚得水。俺武藝粗鈍，看軍師應當！」即時，諸葛叫關公：「你受吾一計。」又令趙云：「你受吾一計。」眾官皆有計也。張飛曰：「軍師不用我也？我如何？」軍師猛然言曰：「將軍也受吾一計。」張飛攬之。諸葛曰：「張飛，你本人用心也！」軍師無三日，眾官皆散。
　　卻說夏侯惇離新野三十里下寨，令人探新野。不一月，聽得鼓樂響，人告元帥言：「軍師上一山頂，邀皇叔排筵作樂。」夏侯惇言：「村夫慢我！」引五萬軍到高坡下。回面向南拽起，將遊子眾官，伴皇叔，軍師走西壁。坡上炮石壘木打夏侯惇馬不停蹄，背後有二將殺殿後。橫裹三千軍，趙雲出。夏侯惇有意歸寨，有馬垢，劉封劫了寨。夏侯惇投北走。至天晚，到一古城，令人探言，城內糧草，大軍，牛畜，勿知其數。人皆言夏侯惇與新野送糧，知征戰走了夏侯惇。眾軍入城，至衙下馬。
　　元帥交造飯。飯熟欲食，伏軍皆起，四面兜著。夏侯惇欲走，迸斷欄索，百計皆起，撞入陣，傷人勿知其數。夏侯惇：「必是牧牛村夫之計也！」其軍無三萬，往東去也。走離古城三十里，天道約至半夜以後，靠檀溪水，眾官都下馬。夏侯惇又言人困馬乏，交造飯。眾官卒皆仰面而臥。飯熟，欲請元帥吃飯。眾官未吃，驀聞一聲響亮若雷。有人報夏侯惇言曰：「檀溪河水下來，莽蕩若白雲！」元帥令人赴高阜處望，見亡人死馬，逐水而下。元帥痛哭，其軍無萬。
　　天道明，夏侯惇望北再行。到檀溪一橋，東面正南來，直北過橋。伏軍起攔住，後有簡獻和，前有關公。夏侯惇撞陣而過去，覷士卒。先三日，夏侯惇言，滿坡石打劫吾寨。古城相殺開，水渰陣走。夏侯惇言：「此處倘有軍，吾不能歸許昌。」言未決，前面無三里地，柳樹下，有三千軍，內中一將帶酒叫：「諸葛共皇叔眾官皆掌其計，趕我在此處。軍師言：『夏侯惇敗了必把你手內過也。』」張飛不語，一人急速而告曰：「敗殘直東而來，其軍無三百人。」張飛問：「何人也？」言乃夏侯惇也。張飛笑曰：「軍師真個強人！」言訖，張飛上馬攔住夏侯惇，西壁相殺，夏侯惇大敗。
　　卻說曹操升廳而坐，問眾官言曰：「夏侯惇將十萬軍，百員將，去取樊城，新野，一去三個月，不知消息。」言未絕，近人報曰：「夏侯惇軍回也。」曹操問勝敗如何。小軍言：「無數十人回。」曹操大驚，喚夏侯惇至，見血污其鎧，身負重傷。夏侯惇俯伏在地：「乞免家族，小人乞死。」夏侯惇又說：「十萬軍斬五員將，火燒水渰，累次埋伏，後逢張飛，痛死敗矣。皆是村夫諸葛之計。」
　　曹操聞之大怒：「把夏侯惇推轉，斬於階下！」聽一人高叫，言未盡，曹相認得是徐庶：「告丞相，惇有今王之勇。」曹操問諸葛如何。徐庶曰：「那人有測天之機，今觀天下如拳十指。夏侯惇脫命諸葛，乃名將也。」曹公笑曰：「我觀村夫易可也。吾與徐庶爭氣。吾將一百萬軍，千員名將，蹉碎樊城，新野，連荊州都取！」即便點軍。
　　卻說皇叔邀軍師，眾官，去新野衙內賀喜作樂。有人報曰：「曹公引一百萬大軍，千員名將遠赴樊城，新野來也！」唬皇叔大驚，問軍師如何。軍師言：「易為。」即便寫書東南，赴荊州見劉表，借軍三十萬。當夜文字，天明復回，言荊王已死，今荊州立荊王次子劉琮為君。皇叔眼中淚下。又來日，報曹操兵近也。皇叔問諸葛。軍師曰：「此處不是當曹操之地。」諸葛邀皇叔走。
　　當夜二更，眾官，軍人皆走，前去荊州城下叫問。劉琮上城。皇叔哭。「我家父死。」「何不交我知？」蒯越言曰：「荊王死，劉琦造叛，被次子所奪。皇叔玄德不知。」皇叔再言：「曹操引百萬軍，無三日至城下，吾姪開門。曹公水軍，今有你四員將，待灘上相持。今有關，張二將，知文者有諸葛軍師。」劉琮言：「荊州隘窄，不堪皇叔居住。」蒯越高叫：「此城不開！」玄德煩惱。
　　至來日，離荊州四十里，見一大林，下問曰：「此乃荊王之墳也。」玄德用酒食果盤祭祀，痛哭之次，軍師告皇叔：「曹操兵近也。」
　　至來日，玄德聽得後的鬧，問是甚人。小軍告曰：「是樊城，新野百姓趕皇叔來此。」玄德問曰：「百姓何來此？」內中一人告曰：「皇叔仁德之人，曹操兵已至，殺人不知其數，俺百姓來隨皇叔，便死不悔。」皇叔言曰：「其軍緩行。」
　　皇叔軍同百姓南行，離荊州三日，軍師告皇叔：「曹賊近，家族相逐；倘顧百姓，曹賊趕上奈何？」玄德不語。聽的後軍鬧也。玄德問為何。人告曰：「曹操軍後殺者百姓。」分軍三隊而起。
　　卻說皇叔不能救其百姓，正南而走。一日，皇叔盛行，人報曹軍大多。百姓相逐。亂軍中，皇叔憑伏鞍馬。於亂軍中，皇叔家小不知所在。玄德不語。
　　又行數十里，人告皇叔：「趙雲反也。」玄德曰：「如何見得？」皇叔不顧便行。有人再言。皇叔一劍斷其馬鬃：「 只此馬鬃為例！」眾人不語。皇叔曰：「我投袁紹，關公斬顏良，誅文丑，冀王使趙雲趕我，欲行誅斬。趙雲不肯。與劉備相逐三載無過。豈有反意！」
　　又行三里，有一河，上有大橋，山坡特陡，名曰當陽長坂。皇叔行過當陽長坂，軍師回顧此嶺岩高，就上倘得一猛將，兵百騎，可當曹兵百萬之師。孔明曰：「吾錯矣！昨日使關公南去大江鎖船，經今不至。」聽一人高叫，認是張飛。「然鬍髯公張飛可當？」軍師曰：「又聞尊重虎牢關大戰，三出小沛，皆翼德之功。今日勇健，當攔住曹賊，圖名於後，乃大丈夫也。」卻說張飛，招二十人出，軍旗二十面，北至當陽長坂。
　　後說趙雲，單馬入曹軍中。趙雲曰：「戰場可遠百餘里，根尋皇叔家族。」盤桓數遭，猛見甘夫人右手抱其脅，左手抱阿鬥。趙雲下馬，甘妃見趙雲，淚不住行下，言：「家族，曹公亂軍所殺也。」言：「趙雲，你來得恰好！」右脅著箭，手起腸出也。「皇叔年老，尚無立錐之地。我今已死矣！你把阿鬥當與皇叔。」夫人言畢，南至牆下，辭了趙雲，阿鬥，於牆下身死。趙雲推倒牆，蓋其屍。趙雲言：「我於百萬軍中與主公救阿鬥！」趙雲一時之勇，圖名於後。抱太子南走，撞賊軍陣。後有詩曰：
　　　　奇哉趙子龍，凜凜一心忠；
　　　　先主敗荊州，家族又不從。
　　　　一生不顧死，再入虎狼叢；
　　　　忠孝保弱子，敢當百萬雄。
　　　　春秋有伍相，漢世有子龍；
　　　　到今千載後，誰不仰高風？
　　卻說曹操附高處望見，言：「必是劉備手中官員！」使眾官捉趙雲。為首者關靖攔住，趙雲揮刀交馬，直衝陣而過，前至橋上，陷了馬蹄，君臣頭偎地上。背後關靖趕至近，趙雲用硬弓，一箭射死關靖。趙雲扶起太子，上馬，又抱太子南走。至當陽長坂上數里，迎見張飛。張飛言曰：「太尉當救阿鬥！」趙雲言：「皇叔家族，二夫人皆死，只抱太子回見皇叔。」張飛哭而言曰：「吾為大丈夫，適來對皇叔言，拒住當陽長坂，更保駕得脫。」
　　趙雲南行，見皇叔禮畢，言：「甘妃，糜氏皆為曹公所殺；亂軍中救太子而脫。」趙雲抱太子見皇叔。皇叔接太子，擲於地上。眾官皆驚，告皇叔。玄德曰：「為辱子，幾乎折了吾之良將趙雲！」皇叔言畢，眾稱其善。皇叔南行。
　　卻說張飛北至當陽長坂。張飛令軍卒將五十面旗，北於阜高處一字擺開。二十騎馬軍正覷南河。曹公三十萬軍至。「尊重何不躲？」張飛笑曰：「吾不見眾軍，只見曹操。」眾軍馬一發連聲，便叫：「吾乃燕人張翼德，誰敢共吾決死！」叫聲如雷貫耳，橋樑皆斷。曹軍倒退三十餘里。有翼德廟贊：
　　先生圖王，三分鼎沸。
　　拒橋退卒，威聲斷水。
　　諸侯恐懼，兵行九地。
　　凜凜如神，霸者之氣。
　　卻說張飛趕皇叔，至晚見皇叔。武侯曰：「此真將也！使旗迎住曹操軍卒，主公盛行五十里。曹操必中吾計。」皇叔喜。
　　來日，軍行經吳地，有名將魯肅字子敬，問曰：「遠赴荊州與荊王弔孝。皇叔來為何？」諸葛出馬見魯肅，相揖，魯肅大驚：怎知道臥龍又投了劉備！諸葛曰：「你更不知曹操一百萬軍至荊州，劉琮降了曹賊，有意吞吳國。魯肅你意何如？皇叔南赴江吳，見家兄劉璧。」魯肅不言，暗思：俺劉璧與予相知，有皇叔，諸葛當投我主公。
　　曹操當夜相離十里。各下寨。魯肅請皇叔與眾官飲會。燈光下，有皇叔，諸葛，關，張，趙雲。魯肅曰：「眾官皆虎將也。」魯肅又曰：「討虜將軍孫權若得皇叔，軍師，愁甚？」
　　魯肅至次日，邀皇叔前至大江一城，名曰夏口，水繞三面，住歇北門。魯肅曰：「使鼓樂邀。」玄德在城數日，糧食酒肉，城中不知其數。
　　魯肅至來日，上船見討虜將軍。先主眾官在夏口城內，皇叔令諸葛上書，南見孫權。至來日，夏口南門外上船。玄德告軍師。軍師暗叫趙雲，附耳低言。
　　魯肅與武侯過江，乘船，遠赴金陵館內下了。諸葛至來日見孫權，入衙內禮畢；諸葛說：「曹公一百三十萬軍，奪了楚地，降了劉琮，然後取吳。」問：「你如何得知？」說：「玄德從新野，樊城事失，遠赴滄吳，有意投劉璧。玄德見在夏口。」孫權言：「諸葛先教請了三遭，不會其面；今日投了劉備！」諸葛呈書與孫權，展開看書中云：
　　「右備頓首，狀申討虜將軍孫公麾下：伏惟台輔，神明贊佑，未及參拜。仰聞將軍行仁德之道，佐漢室之功臣，傳父兄三世之餘業。今有心腹之患，備困於夏口，惟存殘將，無計得脫。曹操挾天子之勢，引兵百萬，殺害諸侯，漢天下指日而墜。如滅漢，必侵吳地。奈備兵少將寡，賴將軍假風雷一陣之威，救郡國生靈之苦，黎民伏業，方始太平。曹之奸雄，紙筆難盡。備困陷夏口，專令軍師持書申問，伏乞將軍允否？如不見阻，拱聽回音，比及參視。伏冀順令，倍加珍重。」
　　孫權讀罷皇叔書，問眾官怎生。見二人雙出，乃是張昭，吳危，告言：「皇叔困於夏口，諸葛過江，遠見主公，持書求救。主公不聞曹操百萬之師，已奪了荊州；若至大江，吳地官員各把渡口，使曹操軍不能前進。倘若借軍，如濕肉蕩白刃，十年尚未解甲。」孫權又言怎生。張昭再言：「山東，河北諸侯皆從服，戰鬥者皆敗。」忽見一人高叫，認得是諸葛，言：「您二人皆言曹公之威，你待納降？豈不聞曹公奪了荊楚之地，改差劉琮，覓罪令人殺之！您二人要學蒯越，蔡瑁之後，使劉琮降曹操之說。」唬孫權大驚：「軍師之言甚當。」
　　評議三日，尚未定，驀有人來報曰：「曹操一百三十萬軍，圍了夏口也！」使人將書特來見討虜將軍，令人喚至當面，呈書與孫權，看書：
　　「自古帝王臨朝，蚩尤作亂；舜王在位，苗裔不尊。黃帝非無道之君，虞舜豈不仁之主？亂臣賊子，背恩失義，致天地之忿，神人之怒，所以興兵，戈甲遍起。操親奉皇宣，授持帝命；驅百萬之師，掃四方之妖孽；見誅呂布於下邳，斬公孫瓚於河內，滅袁譚於青州；到汴梁立捉張茂，至洛陽生擒了孔秀。操臨水佈陣，靠澗排兵；仗天子之洪福，憑操之威風；引百萬之師，水陸並行，進加京府，如蹇海履亨衢，取吳江似太山壓卵。今有反臣劉備，奉敕捉拿；討虜者，漢之忠臣也，休聽讒言；倘或執迷拒敵，提百萬軍至，大江指日可渡，莫待崑崙火發，玉石俱焚；無智無慮，悉皆斬首。不宣。漢上將軍兼馬步都元帥正授領省大魏王曹操，謹付討虜將軍左右。」
　　孫權讀書罷，唬遍身汗流，衣濕數重，寒毛抖擻。張昭，吳危再言：「令名將引軍，各把渡口；拜一元帥，屯軍十萬，在於江南，使操軍不能得渡。漢皇叔自家莫管。」
　　唬諸葛大驚：倘若不起軍，夏口主公休矣！言盡，結袍挽衣，提劍就階，殺了來使。眾官皆鬧。張昭，吳危曰：「方知諸葛奸猾！知者知是諸葛殺了曹使；不知，則言吳軍殺之。」令人執了諸葛。諸葛叫而言曰：「討虜錯矣！適來曹公書，將軍再看，方知天下諸侯十個被曹操殺無一二。我家主公是高祖十七代孫中山靖王劉勝之後，有何罪過？倘若來殺皇叔，必收江吳之地。將軍熟思之。」魯肅曰：「主公不聞天下人言，斬者不由獻帝，存亡皆在曹公。」孫權曰：「大夫言是也。」令人放了諸葛。
　　當日晚，孫權引魯肅來見太夫人。夫人邀二人坐。夫人問孫權。權說：「諸葛借軍去夏口救皇叔。」又言：「曹相引一百三十萬軍，見在北岸。」太夫人言：「不聞汝父十八鎮諸侯，大戰虎牢關下，未見你父英雄？今曹操挾天子之勢，欺壓諸侯，可急赴夏口救皇叔，圖名於後。你父臨終，曾言：「倘有急事，拜周瑜為元帥，使黃蓋作先鋒，可破曹賊。』孫權道：「母親言當。」魯肅歸把此事說與諸葛。諸葛大喜。
　　次日天曉，孫權再言：「此事如何？」張昭言：「不起軍。」孫權拔劍斷其案曰：「有人再言不起軍者，與此案同！」眾官不敢復言。
　　孫權令人赴豫章城，請太守周瑜。瑜不來。孫權問諸葛：「周瑜不來，如何？」諸葛曰：「聞有喬公二女，大喬，小喬。大喬嫁公子為妻；小喬與周瑜為婦，年幼，顏色甚盛。周瑜每日伴小喬作樂，怎肯來為帥？」權遂令魯肅共軍師奔豫章城。
　　卻說周郎每日與小喬作樂。有人告曰：「討虜今委差一官人，將一船金珠緞疋，賜與太守。」小喬甚喜。周瑜言：「夫人不會其意。」諸葛，魯肅親自來請。須臾，諸葛至。問：「何人也？」諸葛自言：「南陽武蕩山臥龍岡，元名諸葛亮。」周瑜大驚，問：「軍師何意？」諸葛曰：「曹操今有百萬雄兵，屯於夏口，欲吞吳，蜀。我主在困，故來求救。」周瑜不語。又見數個丫環侍女簇小喬過屏風而立。小喬言：「諸葛，你主公陷於夏口，無計可救，遠赴豫章，請周郎為元帥？」
　　卻說諸葛身長九尺二寸，年始三旬，髯如烏鴉，指甲三寸，美若良夫。周瑜待諸葛酒畢，左右人進棖橘，托一金甌。諸葛推衣起，用左手捧一棖，右手拾其刀。魯肅曰：「武侯失尊重之禮。」周瑜笑曰：「我聞諸葛出身低微，元是莊農，不慣。」遂自分其棖為三段。孔明將一段分作三片：一片大，一片次之，一片又次之。於銀台內。
　　周瑜問：「軍師何意？」諸葛說：「大者是曹相，次者是孫討虜，又次者是我主孤窮劉備也。曹操兵勢若山，無人可當；孫仲謀微拒些小。奈何主公兵微將寡，吳地求救，元帥托患。」周瑜不語。孔明振威而喝曰：「今曹操動軍，遠收江吳，非為皇叔之過也。爾須知曹操，長安建銅雀宮，拘刷天下美色婦人。今曹相取江吳，虜喬公二女，豈不辱元帥清名？」周瑜推衣而起，喝：「夫人歸後堂！我為大丈夫，豈受人辱！即見討虜為帥，當殺曹公。」
　　周瑜上路，數日到。孫權眾官推舉周瑜掛印。筵會數日，討虜送周瑜上路，起三十萬軍，百員名將，屯軍在江南岸上，下寨柴桑渡十里。
　　卻說曹操知得周瑜為元帥，無五七日，曹公問言：「江南岸上千隻戰船，上有麾蓋，必是周瑜。」被曹操引十雙戰船，引蒯越，蔡瑁，江心打話。南有周瑜，北有曹操，兩家打話畢，周瑜船回，蒯越，蔡瑁後趕。周瑜卻回。周瑜一隻大船，十隻小船出，每隻船一千軍，射住曹軍。蒯越，蔡瑁令人數千放箭相射。
　　卻說周瑜用帳幕船隻，曹操一發箭，周瑜船射了左面，令扮棹人回船，卻射右邊。移時，箭滿於船。周瑜回，約得數百萬隻箭。周瑜喜道：「丞相，謝箭！」曹公聽的大怒，傳令：「明日再戰。依周瑜船隻，卻索將箭來！」
　　至日對陣，周瑜用炮石打船，曹公大敗。軍到寨，曹相曰：「倘若在旱灘上贏了周瑜，水面上交戰，不得便宜。」曹操生心，言：「孫權有周瑜，劉備有諸葛；惟有吾一身！」與眾官評議，可舉一軍師。
　　曹公將素車一輛，從者千人，引眾官往江；見一仙長，撫琴而坐。曹相又思：西伯奚侯得太公，興周八百餘年。」曹操披乘而見，邀上車與對坐。曹相問：「師父莫非江下八俊？」先生曰：「然。」曹公大喜，入寨筵會數日。
　　曹相問曰：「師父，今退周瑜事如何？」蔣乾言曰：「周瑜乃江南富春人也，與某同鄉。某見周瑜，著言說他，使不動兵。江北岸夏口，先斬劉備，然後驅兵南渡取吳，剋日而得。」曹相大喜，看蔣乾似太公，子房之人。次日，蔣乾過江。
　　周瑜，魯肅，諸葛三人共話間，有人報言：「一先生來見元帥。」令人請蔣乾入寨，眾官接上帳坐定。周瑜言說：「故人相別數年，今日相會。」言：「出家兒不貪名利。周瑜今吳地為元帥，三十萬雄兵，百員名將，屯兵柴桑渡口。」「先生說兩國非是！」一句禁得蔣乾無言支對。
　　卻說周瑜帶酒問眾官：「曹相屯軍夏口，百三十萬；若遲疾，夏口必破。眾官誰有計可退曹軍？」內有黃蓋出曰：「元帥使三個官人，引五萬軍，暗過柴桑渡口，尋小路到夏口北六十里地屠險處，邀住曹公糧草；無一月，曹公必自殺。名曰斷道絕糧計。」周瑜大怒：「黃蓋此計不中使！」魯肅無計，眾官不語。「黃蓋讒言，即合處斬！」眾官皆勸免死，打六十大棒。當夜，元帥帶酒，眾官皆散。
　　蔣乾在帳中自言：「早來周瑜攔吾不語。」有黃蓋哀怨，至帳言：「謝先生早來勸元帥免死之恩。」先生言曰：「周瑜不堪為帥。」黃蓋有言：「今無直命而佐。」蔣乾見左右無人，說曹操之德。「誰能遠信，可當見曹公？」蔣乾言曰：「曹相拜我為師，來說周瑜；瑜攔住我不能言。尊重若肯投曹？」蔣乾言曰：「將軍愁甚官不做，甚職不加？」黃蓋又言：「軍師不知，前有蒯越，蔡瑁將書已投周瑜。」蔣乾大驚，黃蓋言：「元帥書與小官。」蔣乾要書看了，大驚：「此事曹相爭知？」抱書蔣乾與曹操，斬訖一人，絕其後患。黃蓋自寫叛書。蓋言：「我投曹操，將五百糧草獻與曹相。」二人說話到晚。
　　次日，送蔣乾到路。卻說蔣乾上船，天晚至曹公大寨。來日見曹相，具說其事。曹操看了黃蓋降書，大喜。蔣乾又言蒯越，蔡瑁投周瑜之事，將書呈曹公看了，大驚。
　　卻說曹操百三十萬軍，船上如登平地。曹操大喜，言曰：「吾聞黃蓋之德，未得見其面；若來，吾必重用。」
　　於番復回至江南岸，見元帥周瑜，具說其事；又把曹操與黃蓋書。周瑜言曰：「大事已成也！」加官賜賞與於番。
　　元帥令近上官人眾官看，周瑜曰：「破曹操百萬軍在於一時。吾使一計，眾合情，將至筆硯，手心裡寫；眾人意同，此計當也；眾意不同，當以參詳。」眾官曰：「元帥言者當也。」於手心寫畢，眾人從了，喝兵退後；眾官，元帥手內覷，皆為「火」字。無有不喜者。周瑜定睛覷軍師，對軍師言：「此計者，為火光也。出在管仲安人略乾兵法。」
　　惟軍師手內偏寫「風」字。諸葛曰：「此元帥好計！至日發火，咱寨在東南，曹操寨在西北，至時倘若風勢不順，如何得操軍敗？」周瑜曰：「軍師今寫『風』字如何？」軍師再言：「眾官使火字，吾助其風。」周瑜曰：「風雨者，天之陰陽造化，爾能起風？」軍師又說：「有天地三人而會祭風：第一個軒轅黃帝，拜風侯為師，降了蚩尤；又聞舜帝拜臯陶為師，使風困三苗。亮引收圖文，至日助東南風一陣。」眾官皆不喜。周瑜自思：吾施妙計，使曹兵片甲不回；諸葛侵了我功！眾官鬧。
　　門吏報曰：「外有先生，言見諸葛相知。」眾官出迎。卻說諸葛見面，拜邀上階，分尊卑而坐。是諸葛叔伯兄弟諸葛瑾。筵會到晚，眾官皆散。
　　周瑜本帳內邀諸葛瑾侍坐，言曰：「您知諸葛不仁？眾官舉火，他言祭風。」諸葛瑾對曰：「我家臥龍，有不測之機。」周瑜笑：「退了曹操，救了劉備，吾囚諸葛麾下！」言盡而去。
　　前後數日，說諸葛北靠江岸，築土高台。後三日，卻說黃蓋多裝糧草，外有三隻船。當日，周瑜數十個官人，引水軍都奔夏口城外。黃蓋船至夏口，人告曹操：「黃蓋將糧草以赴其寨。」曹操笑而迎。
　　後說軍師度量眾軍到夏口，諸葛上台，望見西北火起。卻說諸葛披著黃衣，披頭跣足，左手提劍，叩牙作法，其風大發。詩曰：
　　　　赤壁鏖兵自古雄，時人皆恁畏周公；
　　　　天知鼎足三分後，盡在區區黃蓋忠。
　　卻說武侯過江，到夏口。曹操船上高叫：「吾死矣！」眾軍曰：「皆是蔣乾！」眾官亂刀銼蔣乾為萬段。
　　曹操上船，慌速奪路，走出江口，見四面船上皆為火也。見數十隻船，上有黃蓋言曰：「斬曹賊，使天下安若太山！」曹相百官，不通水戰。眾人發箭相射。
　　卻說曹操，措手不及，四面火起，箭又相射。曹操欲走。北有周瑜，南有魯肅，西有凌統，甘寧，東有張昭，吳危。四面言殺。史官曰：倘非曹公家有五帝之分，孟德不能脫！
　　曹操得命，西北而走。至江岸，眾人撮曹公上馬。卻說昏黃火發，次日齋時方出。曹操回顧，尚見夏口船上煙燄張天。本部軍無一萬。
　　曹相望西北而走。無五里，江岸有五千軍，認得是常山趙雲，攔住眾官，一齊攻擊，曹相撞陣過去。又打十里，又有二千軍，當頭者張飛攔住。卻說眾拚死奪路得脫。殺得曹操盔斜發亂，發甲捶胸，偃鞍吐血。
　　至晚，到一大林，曹軍帳幕皆無，不能進發。後有眾官，分三路軍襲殿後。曹相曰：「前者兩條路，一條正北，荊山大路，楚之地，名曰華容路。」曹相又思：「前者軍到當陽長坂，張飛二十人攔住，使吾軍不能進；此處再有諸葛使人攔住，咱軍困馬乏，賊人所捉。」曹公尋華容路去行，無二十里，見五百校刀手，關將攔住。
　　曹相用美言告雲長：「看操，與壽亭侯有恩。」關公曰：「軍師嚴令。」曹公撞陣。卻說話間，面生塵霧，使曹公得脫。關公趕數里，復回。
　　東行無十五里，見玄德，軍師，是走了曹賊，非關公之過也。言使人遇著玄德。眾問為何。武侯曰：「關將仁德之人，往日蒙曹相恩，其此而脫矣。」關公聞言，忿然上馬：「告主公復追之。」玄德曰：「吾弟性匪石，寧奈不倦。」軍師言：「諸葛亦去。萬無一失。」
　　後說玄德軍東行，到三十里正東，見吳軍來，兩家對陣，聽道：「來者之師，莫非周公？」皇叔下馬，與周瑜相見。周瑜見了皇叔，大驚唬言：「從其虎，救其龍，幾時見太平！」言畢，兩個相對，周瑜在左，皇叔在右。行到天晚，各自下寨。
　　周瑜自思：曹操乃篡國之臣，吾觀玄德隆準龍顏，乃帝王之貌。又思：諸葛命世之才，輔佐玄德，天下休矣！我使小法，囚了皇叔，捉了臥龍，無此二人，天下咫尺而定。魯肅點頭，言：「元帥言是也。」
　　次日天曉，皇叔作宴。元帥以下眾官皆請。至晚，周瑜告皇叔：「南岸有黃鶴樓，有金山寺，西王母閣，醉翁亭，乃吳地絕景也。」皇叔允了。
　　來日，周瑜邀皇叔過江上黃鶴樓筵會。皇叔過江上黃鶴樓。劉備大喜，見四面勝景。周瑜言：「南不到百里，有□□關；北有大江；西有荔枝園；東有集賢堂。」眾官與皇叔筵會罷，周瑜言曰：「前者諸葛過江，美言說主公孫權，舉周瑜救皇叔。」周瑜有酒，言：「諸葛祭風，有天地三人而會，今夏口救得皇叔，若非周瑜，如何得脫！諸葛雖強，如何使皇叔過江？」皇叔聞之大驚：「此乃醉中實辭！」
　　後說漢寨趙雲心悶，使人趕諸葛，關公二人復回。軍師入寨，不見皇叔。趙雲對軍師說張飛之過。軍師有意斬張飛。眾官告軍師免死。糜竺為參徒，使船過江。
　　至黃鶴樓上，見皇叔；令皇叔換衣，卻拾得紙一條，上有八字，書曰：「得飽且飽，得醉即離。」皇叔讀了，碎其紙。周瑜帶酒言：「曹操弄權，諸侯自霸！」皇叔告曰：「若公瑾行軍，備作先鋒。」周瑜大喜。
　　皇叔將筆硯在手，寫短歌一首，呈與周瑜看。歌曰：
　　天下大亂兮，劉氏將亡。
　　英雄出世兮，掃滅四方。
　　烏林一兮，銼滅摧剛。
　　漢室興兮，與賢為良。
　　賢哉仁德兮，美哉周郎！
贊曰：
　　美哉公瑾，間世而生。
　　興吳吞霸，與魏爭鋒。
　　烏林破敵，赤壁鏖兵。
　　似比雄勇，更有誰同？
　　周瑜大喜：「皇叔高才！」
　　周瑜令左右人將焦尾橫於膝上，有意彈夫子「杏壇」。琴聲未盡，周瑜大醉，不能撫盡。玄德曰：「元帥醉也！」眾皆交錯起坐，喧嘩。皇叔潛身下樓，至江岸。把江人言：「皇叔何往？」玄德曰：「元帥醉也。今明日淮備筵會，等劉備過江，來日小官寨中回宴，請您眾官。」把江官人不語。皇叔上船。
　　後說周瑜酒醒，按琴膝上，緩然而坐，問左右曰：「皇叔何往也？」告曰：「皇叔下樓去了多時。」周瑜大驚，急叫把江底官人，言：「玄德自言元帥有令，過江準備筵會去也！」
　　卻說周瑜碎其琴，高罵眾官：「吾一時醉，走了猾虜劉備！」使凌統，甘寧將三千軍趕駕數隻戰船趕皇叔，若趕上，將取皇叔首級來者。
　　皇叔前進，吳軍後趕；先主上岸，賊軍近後。張飛攔住，唬吳軍不敢上岸，回去告周瑜，心悶。數日，引軍過江，聽知皇叔與諸葛下寨於赤壁坡，離江一百里。
　　周瑜令軍奔夏口四郡，前到長沙郡。有太守趙范言：「西郡屬荊州，您怎生得？」周瑜來日引軍戰曹璋，數次交戰，不得曹璋便宜。兩軍相見。
　　話說魯肅言：「東北有赤壁坡，見有負恩劉備，可以求救。」又言：「玄德，孔明，關公，張飛若來，無有不破者。」即時寫書見劉備與諸葛，讀罷書，皇叔有意出軍。軍師言曰：「不可起。黃鶴樓賊將，幾乎壞了主公！」軍師叫張飛：「你去。」軍師說與計。
　　來日，張飛引五千軍至長沙郡，東有周瑜大寨，西有曹璋大寨；長沙郡北有張飛大寨。周瑜得知張飛五千軍來解厄，對眾官說：「劉備困在夏口，咱三十萬軍，百員名將，鏖兵略戰，折了黃蓋。吾今殺曹璋，消不得劉備來。」眾官皆言：「是也。」
　　至來日，西有曹璋陣，東有周瑜陣，北有張飛，卻說張飛見周瑜長揖，言：「周公瑾別來無恙！」周瑜言：「賊將者敢欺我！」見張飛背後旗上寫「車騎將軍」。公瑾言：「今氣我！牧牛村夫故言欺我。我家孫權官小如張飛。」周瑜恨在懷中。
　　吳將與曹璋對陣，交馬多時，不見輸贏。卻說張飛言：「吳將近後，我斬曹璋！」吳軍不識翼德之威，叫一聲出九霄之外。連戰曹璋，璋大敗。周瑜言曰：「守數日，不得曹璋便宜，今日張飛贏了，咱不羞矣。」周瑜亦趕曹璋。璋射一箭，正中周瑜，落下馬來。不是眾人，幾乎捉了周瑜。
　　天晚，班軍至營內。張飛亦回，奔寨高叫：「前者夏口受危，元帥救俺；今日元帥二十日不得曹相便宜。張飛殺敗，把夏口四郡獻與公瑾，以報夏口之恩！」道罷去了。周瑜藥貼金瘡，釣其左臂，言曰：「孤窮劉備，負我之恩，被張飛氣我，皆是諸葛也！與我四郡，諸葛意在何處？」
　　無數日，人告周瑜言：「諸葛三千軍守了荊州！」周瑜見道，叫一聲，金瘡血出。眾官曰：「荊州吳地。」瑜即時引軍在路。
　　數日，到荊州。皇叔得知瑜引軍來，引眾官與周瑜對陣。周瑜言：「皇叔，軍師，豈不會其意？荊州蜀吳之地，皇叔如何所取？」皇叔笑曰：「不干我事。」門旗啟處，見一將出。周瑜覷了，叫一聲，落馬。眾官急扶元帥上馬，金瘡出血似水流。認得是荊王長子劉琦，琦高叫言：「周瑜元帥！父亡，劉琮獻了荊州；操退，謝我皇叔叔，此復處立劉琦！」周瑜無言支對。皇叔又言：「請公瑾筵會！」唬周瑜不入城，恐諸葛有計。周瑜班軍而回江南岸，屯了軍，元帥養病。
　　又魯肅頭尾三個月，令人體探荊州事，人回告元帥，劉琦死。瑜隨引軍十萬取荊州。行數日，離荊州數十里下寨。至日，皇叔出馬。瑜言：「前者荊州屬俺吳地，你卻占了！」諸葛笑曰：「交你看一物！」兩陣夾間，棹子上放一丹盤，上有錦被，令周瑜覷了跺蹬，湧血如泉。眾官急救，貼了金瘡。閣門學士趙知微呈奏帖，駕坐嘉明殿，聞奏過，奉曹丞相保奏皇叔奏表：
　　「奏准皇叔劉備，自破黃巾以來，兼虎牢關破董卓，隨逐曹丞相，並誅呂布。累建大功，言貌仁德可觀，反乾下軍，其事務不曾怠慢。可加三江大都督兼豫州牧水軍都元帥，江下十三郡安撫，食邑萬戶；又賜紫金魚袋一條。皇叔封荊王，邊事康寧，招授遷加，想宜知悉。建安四年秋七月日，奏准。」
　　卻說皇叔在荊州，數日，人告言：「隨軍元帥賈翊，曹相，夏侯惇將五萬軍，見在荊州東北無二十里地下寨。」諸葛言：「將關，張二將遠迎魏軍。」臨上路，叫趙雲暗受其計。無三日，軍起。
　　卻說皇叔守荊州，百姓鼓腹謳歌，言皇叔仁德也。
　　有一日，至天晚，荊州六座門於東北水門，見數隻船上飽載，高叫：「開門！俺是客人。」趙雲按敵樓，言天晚，來日入城。客人不肯，言：「俺資本船貨物多，城外恐有失。」趙雲不肯開門。天道一更後，第三隻船上一人叫，周瑜曰：「吾不得荊州，拔劍而下水！」令左右人皆出船上岸，言皆吳地。
　　眾官軍本有元帥，周瑜使火箭燒門。趙雲言曰：「正應軍師計。」皇叔令人，有軍師造下圓弓一千張，射周瑜，眾軍卒皆走，離荊州二十里下船。有吳軍就得馬後說伏軍起，有一千軍來。有趙雲，簡獻和攔住殺，周瑜言：「又中村夫計！」撞開軍陣而走。到天晚，離荊州四十里，人困馬乏；又迎見軍來，約迭三萬有餘：左有關將，右有張飛，為首者軍師。言曰：「當取荊州，今日事失；來者將軍，道破是誰，放你過！」周瑜大驚，眾官撞陣相殺，移時得脫。軍師班軍，笑而入荊州。
　　卻說周瑜到於江岸，各下寨，與魯肅評議：「吾有一計。」魯肅問，周瑜言：「討虜有一妹，遠嫁劉備，暗囚臥龍之計，可殺皇叔。」元帥使魯肅過江見討虜，言孫夫人嫁劉備，陰殺之。
　　當夜，孫權引魯肅見太夫人。夫人曰：「你每祖父，元本是莊農；宗祖積陰德，你父為長沙太守。今日與皇叔為親，有何不可？」魯肅出衙。孫權說與母親：「今周瑜定計，欲使小妹殺皇叔。」太夫人暗問女子，女子笄年十五歲：「我父破董卓，今嫁劉備，暗殺皇叔，圖名於後矣。」太夫人言：「禮長當行，禮短則止。」
　　數日，魯肅過江，見周瑜說破大喜。魯肅遠赴荊州，以為良媒。到荊州，眾官接著，館驛安下了。魯肅把親事說與諸葛。
　　天晚，諸葛說與皇叔。皇叔言曰：「周瑜之計。」軍師曰：「主公放心。可笑吳將主之妹嫁我。」至來日，皇叔請魯肅。肅又言親事。兩家克定日。
　　魯肅回至大江見周瑜；過江見孫權。太夫人引幼女離吳地，過大江，遠赴荊州五十里。魯肅日隨行，有五千軍，暗藏二十員將。「倘若荊州城鬧了，乘勢可取。」言未盡，只見張飛特來遠接夫人：「軍不用一個，去荊州外下寨！」唬吳軍皆不敢來，言魯肅壞了周瑜第一條計。
　　夫人入荊州，張飛在一壁行。夫人車內自言：「這漢在虎牢關贏了呂布；又聞三出小沛，當陽長坂喝退曹操倒退了三十里。此乃壯士也！」夫人車又行數里；趙雲迎著，對夫人說：「此是百萬軍中救阿鬥底趙雲！」又行數里，見諸葛來接，夫人曰：「真良將也！」
　　後有皇叔，引從者數千人，其鋪設繡花，勿知其數。邀夫人入荊州，初見帳舍廳館。軍師請夫人拜見，廳掛起神像，上至高祖，下至獻帝二十四帝。夫人曰：「我家本莊農出身，不曾見帝王之神。」夫人喜。
　　來日筵會，夫人帶酒，應周郎之計。夫人即便當與皇叔過盞。眾官皆驚。荊王曰：「夫人過盞。」夫人見魯肅帶酒，有意殺皇叔。只見金蛇盤於胸上，夫人不忍殺之。又言敬假生嗔，而天下亂。
　　皇叔與夫人，每日飲酒，前後一百日。當夜二更，不見皇叔。夫人西北而進，見皇叔大哭數聲。夫人言：「為何？」荊王說獻帝懦弱，曹操弄權。夫人觀皇叔數日，累次說：「皇叔累代帝王之孫，皇叔豈不知禮？我家母親年邁，兼家兄專等皇叔回面。」皇叔言：「共軍師評議。」
　　皇叔暗與諸葛說回面事。諸葛笑而言曰：「皇叔遠逐夫人去江南，萬無一失。」皇叔再言：「恐有周瑜計。」軍師言：「主公過去，諸葛將五萬軍屯於江岸，下鎖戰船，左右關，張二將，使吳將不敢正視主公。」
　　皇叔上路，赴江南，和夫人同到建康府。遠探告孫權，權自思：「前者赤壁會戰，退曹公一百萬之師，折了七萬軍，無了數員將。近知猾虜之賊，軍師諸葛乃是牧牛村夫，忘吾之恩！」累次，周瑜言劉備不仁，又占了荊州十三郡。太夫人亦知，遠請討虜。討虜大孝，見太夫人，言：「吾兒辭容不喜為何？」孫權說：「劉備奪了荊王，動三十萬軍，夏口退了曹賊，劉備非是有恩之人，若到江南，兒子有意殺皇叔。」夫人言：「你爺爺種瓜為生，爾家本是莊農，後統領大軍，乃祖宗積到底福。吾兒之妹嫁與皇叔為妻，吾兒若殺了皇叔，你妹嫁甚人？皇叔若來到，當好相待； 若不仁，後殺未為晚。」孫權聽母親之言。
　　太夫人與孫權接玄德。數日，接入城中。百姓覷皇叔面顏，無有不驚者。衙內筵會數日，太夫人暗問孫權：「玄德如何？」孫權言曰：「今觀皇叔，漢之親也，相貌堂堂，後必為君也。」子母皆喜。後管待二十餘日，皇叔拜辭太夫人。孫權言曰：「皇叔來此無坐地處。」太夫人令孫權齎發二人送在路。數日，離大江上有二十餘里。
　　又說江南岸上，有周瑜大寨。探事人說與周瑜，元帥高叫江南孫夫人，道：「六條計皆不許一條！」令甘寧引三百軍，南迎孤窮劉備。甘寧引軍至車前，下馬見夫人。夫人搭起簾兒。夫人煩惱，高聲罵：「周瑜儾軟！長沙太守的女，討虜將軍親妹。我今到來，更不相顧。兼上此處有皇叔荊王，非是欺玄德，蓋因不覷我！」喝一聲，喏喏而退；復回說與周瑜，笑而叫：「吾將三萬軍到車前，拖皇叔下車，斬猾虜之賊，與夫人再言！若見討虜，問我甚罪！」
　　周瑜眾官，南見夫人，車前下馬，鞠躬施禮。夫人再言：「我家母親並家兄，使荊王過江，即合準備船機。」周瑜高叫：「劉備負恩之賊！」夫人笑，令人搭起簾兒，使周瑜再覷車中。周瑜叫一聲，金瘡血如湧泉。眾官扶起周瑜，孫夫人到江北岸與皇叔過江。
　　卻說周瑜伏病數日，言：「孫夫人故交劉備走了！」
　　說軍師邀皇叔入荊州。前後半年，有人告皇叔，有太夫人令魯肅來館驛中安下。至來日筵會，魯肅言：「知荊州一並三年，大旱不收，饑死人遍地。有討虜太夫人送一百萬石糧，遠赴荊州見皇叔。」軍師言曰：「荊州不收，討虜早知。」數日，有千隻船運糧入城。魯肅言曰：「三日亦前者，有西川劉璋拜起元帥，引軍五萬取白帝城路，有意傾吳。討虜與眾官參詳，將糧食獻與荊王，借路，令周瑜收川。」皇叔允。軍師言：「此事甚易。」
　　正當秋九月，莊農收卻糧食。元帥領兵過矣。
