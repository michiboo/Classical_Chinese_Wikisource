
　　時大漢五年十一月八日，項王自刎而死，年三十一歲。贈項王詩曰：
　　　　刀劍垓心夜不停，楚歌散盡八千兵。
　　　　潰圍破敵三更出，失路都無百騎行。
　　　　單劍指呼猶斬將，萬人辟易尚何驚。
　　　　不言決死天亡楚，四海乾戈卒未寧。
　　曹道衝讀史至此，作一絕句詩曰：
　　　　憑仗威雄勢已休，只因不用直臣籌；
　　　　可憐八尺英雄體，一旦分張付五侯。
　　史官學士司馬遷曰：「吾聞周生曰：『周士賢人言，舜目有重瞳，以為羽亦是聖人也。』羽布衣起於隴畝之中，遂將五諸侯兵滅秦。五諸侯道：趙，燕，齊，楚，韓也，按劍面分列。天下諸侯，皆由羽出，號為霸王，位雖不致終，自古以來未有也。項王經營天下，爭戰五年，卒亡其國，身死東城烏江上，不覺悟也。」司馬遷言曰：「項王不知己，不能用賢人，失天下。言天亡項王，非戰罪，豈不謬哉！」
　　西漢君臣論言：馬司遷論項王失人甚也，不審項王為人，則司馬遷以為過矣。
　　夫項王有八德：起於隴畝，威服天下者，英雄之致，一也；斬宋義而存報國，斷之明，二也；大小七十餘陣，未嘗敗，勇略之深，三也；與仇敵，而不敵人之父者，仁之大矣，四也；割鴻溝而不質漢之妻子，言之厚，五也；勢力屈，言天亡我，是知其命者，六也；至烏江而不肯渡者，羞見父老，有恥之，不愛其生，七也；引劍自殺者，知死有分定，八也。細察項王之事，有終有始，功以多矣，過以寡矣。項王言：「天亡我！」非為謬也。
　　時項王既死，王翳等五人見漢王，將項王頭各爭功，言已誅項王。漢王親視項王首，哭曰：「誰殺吾弟？」漢王見五侯功已不定，故如此哭之。王翳等曰：「非臣等所殺，項王自刎而死。」漢王封五侯：呂馬童中水侯，王翳射行侯，楊喜赤泉侯，楊武吳防侯，呂勝混陽侯。漢王既封五侯，漢王傳令於眾軍曰：「若得項王家屬，無得驅虜殺害，與吾家屬無異矣。」
　　天下已定，大小軍兵將士還於洛陽，封其功賞：大者列土而王，有功者為列侯，次者量材任用。乃下令軍中，準備行裝，來日而起班師。諸軍欲準備行裝，有人止之曰：「不可還矣，今天下未定，不伏漢者多矣。」王視之，乃子房也。問曰：「不服寡人者，誰也？」子房曰：「今魯人堅守，城不可下，魯乃聖人之國也。昔周公封於魯，教以詩書禮樂，有名儒知古今，若與賢明之士，閉門拒守百日，所患非細。王率精兵伐魯破矣，然後還兵未晚。今魯未下，不可還兵。」漢王曰：「然。」大賞三軍。
　　次日，遂進至魯。將士拒城。城中諸儒士講習禮樂，弦歌之聲不絕；儒者樂聖人之道義，雖亂世，鼓琴而樂聲不絕。聞漢王兵至城下，皆相率而見於城樓上。子房令人於城下呼之曰：「今漢大兵至此，若不降，必屠其城！魯者仁義之國，豈不從於天下人變？若不降，禍必至矣。」魯將士曰：「若開門降漢，項王兵至，必滅矣。」魯人不知項王已死，更欲拒城，以待楚兵來援之。言未畢，漢王曰：「騎士呼城。」再叫曰：「今項王已殺訖！」怕不信，乃以項王頭轉城上去看者。魯將士卒認的是項王頭，方猶豫之際，漢人言曰：「今天下已定，何不早降？」魯王遂開門出迎漢王。
　　魯國既降，漢王召魯王葬項王於谷城。羽塚在谷城東一十五里。封項王為魯國公。漢王為羽發喪三日而去。
　　楚既滅，魯王百姓皆降，漢王令諸侯皆歸關中，入洛陽，商議封賞功臣。時韓信至定陶，信既滅楚將，漢王亦將兵至定陶。百姓擁道，士民夾路，旗槍映日，兵士相睹，盡看駕。早晨過其縣，望見一營壁壘雄壯。漢王問左右曰：「何營也？」左右曰：「乃齊王韓信之營。」漢王停驂視之，久看信營。當日漢王心中疑慮，而密問子房曰：「項氏已滅，韓信尚執天下兵權，其信之略，威震四海，天下無敵，吾實畏之。」子房愕然驚恐謂曰：「方今天下初定，大王不宜有此疑心，恐有泄漏。信若有變，非羽之敵也。信之威畏，王自思之。」漢王問曰：「自古喪大業宗禋者，其所斬有由矣。三世以嬖色取禍，嬴氏以奢虐政失，西京自外戚失祚，東都緣閹尹傾國。」
詩云：
　　　　見有春秋傳，誰人賽霸王。
　　　　到頭難比福，隨分莫爭強。
　　　　看遍英雄傳，多因名利亡。
　　　　全身能遠害，唯有漢張良。
又詩：
　　　　拔山力盡戰無休，蓋世英雄不自由。
　　　　帝業不成非智淺，皇天亦輔漢炎劉。
　　韓元帥到定陶縣下營定，漢王宣元帥。元帥與眾官見帝。漢王言曰：「朕以齊國與太子劉長也，今封爾為楚王。」元帥不喜。漢王曰：「楚有十年糧，十萬勇兵，何有不如齊國也？」信見漢王不悅，信方受楚王之印，謝恩畢。又宣彭越為達成侯，宣英布封九江王。各受印謝恩訖。漢王傳旨：「其餘眾將，寡人還長安之日，有功者遷賞。」來日軍行，駕至泗水，諸將等上疏云：
　　楚王韓信頓首拜上：陛下聖文神武，治亂安危。臣等一生忠義，千古功名，以死戰於垓前，施智謀於陣上。戰必勝，功必取。方今天下平定，干戈已息，非士卒之功，皆陛下洪福。臣等謹上疏，請陛下立尊號，放大赦，以慰天下民心。有功者宜加獎賚，錄用子孫。信等頓首頓首，死罪死罪。謹疏。
　　高祖聽奏，大喜曰：「寡人到長安再共文武商議。」眾官各歸營。
　　有日，駕到咸陽，高祖歸宮，眾將各歸宅。第三日，漢王升殿，聚大臣，放赦遍行天下。子房，蕭何等眾官上賀：「自垓下滅楚之後，有功者封官，無功者受賞。天下亦定。」漢王曰：「未定。」子房奏曰：「臣不達上意。」王曰：「雖然楚滅，朕恨二人不得，吾乃不安。」子房曰：「何人？」帝曰：「楚臣司馬鐘離昧，季布二人未獲，朕仇不解。」子房奏曰：「懼者乃項王也。今楚滅，何愁二匹夫乎？我王降詔，遍行天下，若藏鍾離昧，季布者，滅九族；若獲到官，千金賞，萬戶侯。」子房奏畢，高祖即行聖旨詔行天下，拘刷鍾離昧，季布二人。不因行此聖旨，致使君臣失義；信有十大功勞，變作斬鬼！
　　今有富民朱長者，閒坐自思：漢王行詔刷鐘離昧，季布二人，若有隱藏之家，九族遭誅。今家中有一人，隨喚問之：「爾莫非鐘離昧，季布乎？」其人言曰：「然。」長者心亂。布曰：「佐楚之將，與漢冤讎。今日楚滅，無處安身，自貨其身於宅中。今聞漢王詔書，千金賞，萬戶侯，布乃謝主公恩養一載，縛布到官，願主公請功受賞。」長者曰：「既足下國之將，吾爭忍受此之名利？你且只隱吾宅中，今長安我探虛實。」
　　長者謁夏侯嬰，到長安，共嬰相見。嬰曰：「恩兄何來？」朱公曰：「吾有少事告尊兄。」嬰曰：「何事？」朱公曰：「今季布見在我宅中，如何救之？」嬰半餉不語，多時，告：「兄可休憂慮。」茶飯酒畢。
　　至來日，百官朝帝。夏侯嬰出班奏曰：「王可尋思？」帝曰：「但奏，寡人隨之。」「臣問帝詔遍行天下，拘刷鍾離昧，季布二人，至今不得；切恐刷得緊急，別生事端，如之奈何？莫若陛下放赦二人，決得其人。」帝曰：「善。」即日遍行大赦，書云：
　　楚之臣鍾離昧，季布二人，赦到投首到官者無罪，官職依舊封之。如一月出者，依封；月外出者，復罪如先；依詔治罪。
　　嬰出朝到宅，見長者。朱公問：「奏帝如何？」嬰言：「帝與之專赦二人。」朱公既得言，回說與季布，乃謝長者。長者修書與季布見夏侯嬰。
　　次日，見漢王，奏曰：「有季布投赦來謝恩。」漢王大喜，即宣季布至。王曰：「卿既為亡國之臣，合當萬死，是各佐其主。今放大赦，免卿等二人。卿在楚封右司馬，今依楚封，為漢司馬。」季布頓首再拜：「臣乃亡國之臣，禮當萬死，今謝陛下聖恩。卻依楚封官職，無可報王之恩。」
　　有一日，駕坐有怒色。子房奏曰：「天下太平，萬民安業，陛下何怒？臣不達上意。」帝曰：「朕昨放赦，免楚二將之罪，季布來朝，鐘離昧為何不至？」季布聽言，出班奏曰：「今有楚王韓信，懷大王奪印之冤，齊王改楚王之恨，詔赦楚將，二次刷季布出來。有鐘離昧不出，被韓信藏之，請大王聖鑒不錯。」諕高皇魂不著體，歎曰：「官高職貴，上有謀心，忘其乞食漂母，為胯下之人！」帝拂袖而歸宮，文武皆退。
　　使傳旨宣子房，蕭何入內見帝。帝具說韓信藏鐘離昧之事：「要設一計捉韓信，二相勿推。」子房，蕭何二人皆頓首請罪，奏曰「陛下新立韓信為楚王，方今天下大事既定，豈有別意？今陛下見此小可之人，便欲擒之，逼之太急，此人必反，若反，漢之天下未能保也。請陛下慢圖之。」帝不從，二人且退。
　　陳平於相府院才坐，忽有使命至，奉帝詔陳平。陳平既隨使入內。帝問平曰：「胯夫私藏鍾離昧，有欺朕之意。朕今欲擒之。」平曰：「信有萬變之術，鬼神不測之機，量平機見，怎謾信。」再問平，平無言可答。
　　帝令近人監伴三日不放出內。帝亦不朝。至四日，漢王宣陳平問：「卿爾不言一計，當殿先斬爾身，後滅九族。」陳平再奏曰：「釣鼇須憑香餌，打虎只要遊子，不得二，鼇虎不能近也。今料信計難矣。陛下親行，信可得也。」帝曰：「計將安出？」陳平曰：「陛下先教頒詔，遍行天下言巡遊，信可得也。」帝曰：「卿言甚當。」放平出內。
　　子房，蕭何議帝四日不朝，陳平三日不放出內，有甚事？正念間，人報曰：「陳平至。」二人迎平而問曰：「公與帝三日議何事？」平曰：「漢王巡遊。」子房歎曰：「楚韓信休也！」
　　隨駕巡遊去軍吏官員人等，收拾行裝，鬧卻咸陽。天下太平常有細作，離亂豈無奸人？今有大夫孫安在咸陽，密聽漢王行事，聞天子巡遊，唬殺孫安：「捉我王公去也！」
　　孫安急來報，楚韓信見孫安咸陽而來，問曰：「何事？」孫安曰：「天子巡遊。」韓信離坐，仰告天曰：「四海晏然，萬民樂業，此乃帝之恩德，親臨撫恤，真難得也。」孫安奏曰：「大王錯矣。非撫萬民，專來擒大王。」信見此言，驚而問曰：「為何？」孫安曰：「近有季布，帝赦其罪，為大王私藏鐘離昧，無計取之，詐稱巡遊，來就大王。大王可熟思之。」韓信道：「無此事！我不曾負漢，漢不負我。」
　　左車言曰：「漢王三次負大王之功，王常言漢不負王，因為私藏鐘離昧否？」信曰：「然。二次詔赦，隱不出，合得甚罪？」左車曰：「罔君欺上，果有振主之威。據此可出兵二十萬，駐於徐州之西。主為坐寨而問不動，使漢更有機謀，不敢正視楚國。」韓信曰：「若依公語，使信疑漢，不盡忠孝之心。」周叔告楚王曰：「觀漢王謀心多日矣，左車高論長也。願王思之。」使信心亂不隨。
　　有一日，人報曰：「漢王提兵三十萬，今在徐州西下營。」唬韓信心不知高下：果有此事，如何決矣！
　　一人出，乃鐘離昧，告楚王曰：「今時難悔，君疑王有振主之威。見今天下太平，焉用大王？大王休愁，今昧不怕死，願從大王獻與帝梟首，終不免大王之罪。雖漢王提兵駐徐州，不敢犯楚。王若依左車之言，今晚出兵二十萬，我王萬無一失。如別思之，國破家亡，彼時悔之晚矣。」韓信曰：「吾豈不自知，漢王不負我，我豈能負漢乎？」左右將鐘離昧斬訖。
　　韓信引百官，將鐘離昧首級獻與漢王，至帳下立。漢王問信：「爾藏鐘離昧，今你雖斬首，爾合得甚罪？」令左右監押韓信還咸陽，便要斬首。子房知，急諫漢王曰：「韓信有蓋世功名，滅楚王。我王為帝，掌握天下，享富貴，皆是韓信也。我王思之。」漢王沉吟半晌：「朕思卿累有欺吾之心，合當斬首；為卿有立國之功，免卿死罪。去大楚之軍權，封卿為淮陰侯，只於咸陽住坐，不令去下邳。」韓信點首慚惶，羞懶而歸。到彼安下處，甚是消疏，感心不能進食。每日獨言獨坐，並無一人相問，衣食不給。長歎曰：「自罵懊恨。懊恨不聽蒯通，左車，孫安，周叔之言，果有今日！」韓信自作一絕，詩云：
　　　　收秦燕趙略三齊，破楚封王事得宜。
　　　　不用蒯通周叔計，遭擒削職悔時遲。
　　時有子房獨坐思想：高祖將韓信欲斬之，更奪了軍權，雖亦免罪，久後不免死於漢王之手。
　　話分兩頭。大漢九年夏六月，大番軍入界，見至代州北下寨。教急入長安報與閣門大使。使奏曰：「今有番軍入界。」漢王不悅，問眾人：「誰可為大將軍征敵番軍去？」陳平奏曰：「欲要番軍退，必用武騎將陳豨。」漢王准奏，宣陳豨受印於樞密院，交兵二十萬，將韓信應用兵器衣甲吩咐與陳豨。陳豨於朝內謝恩，出朝來，因從韓信宅門前過。陳豨思惟，就向楚王求一計。至宅門下馬，豨見信，禮畢，豨曰：「特來大王求一小計。」楚王歎嗟不止。陳豨思上心來：吾若退訖番軍，有多少勛業？想楚王有十大滅楚功名，坐家致仕。信曰：「陳豨休說。」陳豨將楚王手相從出門，避信上馬。豨執鞭而問信曰：「豨就於雁門興業，謀奪劉氏江山？」信曰：「爾能為拼死乎？」豨問曰：「的實從焉。」即領大軍二十萬星夜北行。
　　數日，早至代州城。逢番軍，戰於大野。番軍大敗，各各逃生。收兵罷戰。陳豨得勝，領兵入城，與眾官升廳，置酒飲宴。茶飯畢，陳豨執盞乃告眾官曰：「番軍大敗，皆賴眾官員也，非吾之功。今問眾將士，想漢王有始無終，損滅諸侯，思新忘舊。昔日楚王韓信蓋世之功，至今坐家致仕。久後咱都如此也！咱眾官員就此處買馬積草，共同謀奪劉氏江山。」眾將大悅，都稱其反。手下五十萬軍，屯於代州，閉門不出，自稱雁門王。周圍阻路，不通往來，商旅告知太原魏王。魏王寫表，奏知高皇。
　　高皇將表看之不盡，說高祖龍顏失色：朕思之，陳豨造反，多因為寡人與陳豨軍屯衣甲器物，是他韓信執用的物件，以此上仇寡人之冤。韓信與陳豨臨出征，就他宅上同謀反之情。高皇即宣陳平：「今有陳豨反，誰可敵之？」陳平曰：「英布，彭越二將可亦敵之，除此無人可敵。」
　　聖旨未曾宣二將，有人報韓信：「今高皇宣英布，彭越出征陳豨。」韓信先修書與英布，彭越：「不可還朝。」信與奸細人於梁王宅下書。梁王見其書上，韓信坐家致仕，袖手無言，嗟歎不止。有人報曰：「高皇聖旨，今雁門陳豨反了，宣梁王。」梁王不悅，茶飯畢，送使還朝。梁王言：「我還朝，吾與韓信一般！」
　　高皇宣英布。英布已知韓信書中啟覆，不受詔敕。高皇見二將不來，□生疑心。韓信坐家，作念：高皇，爾乃徐州豐沛人也，畝隴生計，好酒及色；少為亭長，因解罪囚到芒蕩山，得逃避罪，斷其白蛇，亦何豪強。與項羽兵分兩路，收秦二世江山。漢楚同議，先入關者，秋毫無犯，約法三章，再定新律五刑。還兵東歸，立諸侯弘振。項羽將勇，范增輔謀，左遷諸侯之權，自立西楚霸王。漢王南過棧道，於褒州仗著蕭何三箭之功，舉信一人之德。明修棧道，暗度陳倉。赫燕收趙，涉西河，虜魏豹，擒夏悅，斬章邯。趕田橫於海島，逼霸王到烏江。立帝之基。滅楚以來，四海安寧，民皆快樂，萬里聞風，一鼓而收之。信望衣錦食肉，誰指望奪印懷仇，不似芒蕩山下累求良士。今日成帝業後，看大臣有如泥土。早知你有始無終，且不如楚項羽前提牌執戟。謾圖五載，創的大功，卻坐家致仕，無由所訴。自作詩一絕，嗟歎云：
　　　　韓信功勞十大強，懸頭無語怨高皇。
　　　　早知負我圖勞力，悔不當初順霸王。
　　話分兩頭。高祖升殿設朝，問群臣：「朕思陳豨代州霸城造反，誰能敵之？」見班部中蕭何奏曰：「陳豨兵機深厚，謀計多能，不在韓信之後，有鬼神之機。在朝將相，盡皆老矣。楚滅以來，諸侯各分地面，治宰救民，天下平定，不習劍戟，穩坐琴堂。有武藝者去其軍權，在朝文武不無呂望之機，回顧韓信之人。我王聖鑒，欲擒陳豨，除非韓信也。」高皇慎恐：「蕭何，寡人懷韓信追楚王之權，若用此人，與陳豨同謀。朕觀班中臣宰，多半而鬢髮斑白，無人掌帥，寡人御駕親征，迎敵陳豨，除河東萬姓之災，免黎民塗炭之苦。」敕令呂后設治國事，蕭何監理朝綱，周勃為招討使，王陵封受大將軍，灌嬰為合後，使酈商，柴武左右將，樊噲為前步先鋒。御林兵五十萬，選吉日行兵。
　　駕入後宮，呂后接駕入明陽宮。呂后與高皇對坐。須臾樂奏，樽酒畢，御膳罷。至天晚，鳳燭齊明。呂后再進樽酒與高皇。高皇意下如何？有詩為證。詩曰：
　　　　懶顧杯中酒，頻思塞上憂。
　　呂后見高皇龍顏不悅，問：「大王，方今天下和平，四海來朝，萬民樂業，五穀豐登；秦楚疆封，盡屬劉氏社稷。豈不想，足者常足也，禍莫大於不知足。大王懷愁者甚也？」高皇曰：「今有太原魏豹寫表來申，代州陳豨反矣，自稱雁門王，手下有數員戰將，更挑了寡人上駟軍二十萬，朝野無人可敵。朕當御駕親征。胸懷二憂也：外有陳豨之患，內有韓信之憂，內外困心。所以朕之煩惱。爾敢持內罪殺信乎？」呂后曰：「臣願領陛下聖旨。」
　　高皇一宵無寐，至天明，御兵征行。呂后，蕭何文武百官，送高皇上路。於前者先鋒使樊噲，合後者略陣將灌嬰，大將軍王陵，招討使周勃二人，次序著高皇車駕，五十萬雄兵，雁翅而分行；三百戰將，魚鱗似相逐。五萬軍青紅遍野，雜彩旗映日遮天。人行動疾如流水，馬驟時緊似飛騰。前後數日，至於汾陽。曉夜行程不住，直至代州西四十里下寨。
　　高皇坐龍寶帳，兩下排列文武百官。高皇問大臣曰：「朕欲來討陳豨，怎生用兵？」陳平奏曰：「陳豨足智多謀，若便用兵，不知地面，恐落反賊奸計。使宣隨何將金齎賞招請去，如受者職主加封；如不受，用兵殺之。」高皇：「依卿所奏。」
　　隨何齎金千兩，將敕詔到於代州城下，見城門緊閉。聽得城裡鼓樂喧天。隨何使近人報知城上人道與陳豨：「今有高皇敕詔金帛招豨。」小卒報知陳豨。陳豨上城與隨何打話：「吾乃為千金賣我性命！上大夫隨何，爾退！」隨何曰：「不受千金，受取官爵。」陳豨冷笑：「吾受漢君命□大夫尋思，楚王韓信如之何？鞍不離馬，甲不離身，南征北討，東蕩西除，葉諸侯四海之內皆歸於劉氏。推項羽十件大功，立漢王萬載興龍之地。他有疑心，言作功臣，交楚王坐家致仕，卻做閒人。吾思此上，故於代州，仗手下二十萬雄兵，與漢君爭都。如漢君勝，吾甘心而死。如豨勝，與漢下大臣出一口氣也！」
　　隨何見陳豨不肯順漢，回見高皇，備說此事。高皇聞知：「叵耐反臣，誓與決戰！」言訖，八月十三日，高皇宣陳平定計。陳平奏曰：「若要捉陳豨，來日王陵領三千騎，於代州城下搦戰。陳豨出城，敵做詐輸，即便回走。陳豨必來追趕，令照會領兵三萬，於深水口川泥彎埋伏，可擒陳豨。」高皇大悅：「真賢才也，依卿所奏。」即便準備來日計謀。
　　話分兩頭。陳豨與手下眾將安排，賞設三軍，連夜飲酒。至二更初，見碧天銀河耿耿，寶帳上玉露零零。又見賊星犯於北斗，此乃注兵犯入代州境界。「來日不可放軍出城，必有坑陷，戰則不利我軍也。若戰，必待天時。」陳豨傳令，告布諸將，嚴守城壘。眾官應諾，亦省會通知，合執兵器。至天明早辰，忽見東南上一隊軍馬，約到三千餘騎，如勝也似來，認旗上字是王陵，領兵至代州城下搦戰。陳豨號令省會諸軍，無得與王陵打話，牢守城門。陳豨見王陵不動。
　　至八月十三日，陳豨傳令：來日與漢軍決戰。先令副將劉武正東五里蘆水北岸，引軍二萬，分作五隊，於營前安青旗二面決勝敗，如果不利，截旗營前，以定勝敗驗之。又令武騎將李德，將馬軍二萬，代州七里灘埋伏，分為五寨，營前安紅旗四面，不利即將旗截倒以驗之。又令宋公達引馬兵二萬，離中寨正西北裡以來雁門曲河岸，暗軍二萬，分作五寨，營前安白旗四面，不利將旗截倒，以驗法相救。又令牙將陳產引馬步軍二萬，離中營十里以來正北曲路埋伏，兵分為五隊，於營前安皂旗四面，恐軍不利，截旗為號，即救應外助。令弟陳招於代州城內守把堤備，管勾內外，救應外營提點使，若用汝兵，即倒錦旗二面，如截之，即來救助。又令在城百姓丁壯，盡要上城守護，無得失誤。
　　陳豨言曰：「我管營中，統領上駟軍一十萬，盡用全副執袋弓弩，四面而埋伏。」長槍短劍，押手而奔，吞五方旗鎮，營四位寨。各有陣法。旗幡腳映日遮天，軍馬動萬丈塵埃。外轅門對著裡轅門，中軍帳前先鋒，後有玄武護尉。左有青龍助勢，右有白虎盤營。戰塵鬱鬱，殺氣騰騰，遮籠四野，蔽塞五方，帳西南取條鹿巷。長計人陳豨正鋪謀定計，已早天明。
　　寅時左右，豨見正南上旗號遮天映日，征鼓振地喧天，兵馬如飛。都無一飯間，漢兵至正北面，見龍虎旗引路，五十萬御兵隨帝，相對著五七里下營。黃羅旗蓋下，見三千個錦衣，簇擁二百員戰將，遮護高皇，宣周勃排甲馬，點勘軍兵。
　　周勃領聖旨，即排一陣，名蛟龍混海。勢如蟠蚖，屈屈兩口，壓陣四面旗，睹軍前排長槍當鋒，後列弓弩攻威。周勃向軍陣前便罵：「反賊怎敢無端！漢王有甚虧你，教你前退番軍，卻向此處造反！吾特來伐罪。」陳豨聞言罷，不語，又見蛟龍陣，心生怒了，即便排一陣，名大鵬金翅陣。頭如鏵嘴，兩翅似征旗遮陣，閃出雜彩旗，點布青紅白黑黃，陣圓如飛鵬振翅，軍馬似竹筍。準備與漢軍交戰。
　　周勃傳令，交先鋒出陣，躍馬直取陳豨，二十萬御軍一齊打陣。兩家未見勝敗。步軍開弓蹬弩，馬將舞劍輪刀。怎見得如何廝殺？有詩為證：
　　　　人逢短箭高張口，馬中長槍不起頭。
　　　　血如流水屍橫算，日月無光天地愁！
　　陳豨殺的漢軍數萬餘人，盡皆亂走。周勃阜高處見漢軍大敗，蹤馬來奏高皇。高皇大驚，敕令眾諸侯將五十萬兵一齊助殺陳豨。
　　舉旗號，四面見，一齊掩殺。當日兩家大兵，雁門東河曲大戰，天愁地暗，日月無光。狂風颯颯，殺氣騰騰。刀舉處人頭落地，槍搠處馬早翻身，箭如雨點，旗腳翻風。陳兵，漢兵，不分勝敗。
　　陳豨恐本軍不利，急向營前再索軍號，混來救應。先截西方庚辛金白旗，劉武到來撞開，分作兩隊，又截紅旗，李德軍到來殺漢軍；又截青旗，宋公達軍馬到來上陣，又截皂旗，正北上，程彥雄領馬軍來殺漢軍。被陳豨五處兵攻擊，救頭不救尾，漢軍大敗，向那西南路上走。被陳豨約到三十餘里，教漢皇叫苦不迭。
　　陳豨收軍還於代州，點檢兵數，約折勾一百兵人。陳豨排宴賜賞，三軍受賞快活。
　　話分兩頭。高皇升帳，又宣陳平曰：「朕軍與陳豨交戰，三次不勝，倒殺寡人一陣。似此怎生的擒這反賊？」陳平奏曰：「我王何憂？雖折軍五萬，須要正本。陳豨有兵二十萬，以後再無續添之兵。於我取軍如大海之水，已有續添，取百萬之軍，亦小可哉。先教太原魏王處軍十萬，再與陳豨決戰。」高皇知陳豨奸雄，足智多謀，恐用兵偷侵長安，遍行隨處堤備，嚴設人兵，守把關口，恐落賊臣奸便。高皇贊陳豨一絕詩云：
　　　　元是寒門一壯夫，窮通文武有規模。
　　　　料爾福緣名分薄，何能端坐鎮方隅。
　　按《漢書》云：呂后送高皇回來，常思斬韓信之計，中無方便。若高皇征陳豨回來，必見某過也。呂后終日不悅。駕去早經二月有餘，令左右請蕭何入內。呂后問丞相曰：「高皇出征，臨行曾言子童與丞相同謀定計，早獲斬韓信，要其僽過，問丞相有計麼？」蕭何聞言，心中大驚，暗思：韓信未遇，吾曾舉薦他掛印，東蕩西除，亡秦滅楚，收伏天下。今一統歸於劉氏，今作閒人坐家致仕。今亦要將韓信斬首。呂后逼吾定計，不由我矣，實可傷悲。韓信好苦哉！蕭何哽咽未對，呂后大怒曰：「丞相不與朝廷分憂，倒與反臣出力！爾當日三箭亦保韓信反乎？」蕭何急奏曰：「告娘娘與小臣三日暇，限於私宅中思計如何？」太后准奏。
　　還於私宅，悶悶而不悅，升廳坐間，有左右人來報，楚王下一婦人，名喚青遠，言有機密事要見相公。蕭何曰：「喚來。」青遠叩廳而拜：「告相公：妾有冤屈之事。韓信教唆陳豨造反，卻把妾男長興殺了。因此妾狀告相公。」蕭何聽婦人言其事，諕得蕭何失色，暗引婦人青遠入內見太后。蕭相言其韓信教唆陳豨謀反。呂后大驚，問蕭相如何。蕭何言：「牢中取一罪囚，貌相陳豨，斬之。將首級與使命於城外，將來詐言高皇捉訖陳豨斬首。教使將頭入宮，韓信聞之，必然憂恐。更何說韓信入宮，將他問罪，與女人青遠對詞證之。」太后曰：「此計甚妙。」
　　即日聞之，殺了陳豨，更聽有使命至，將陳豨首級入宮。韓信大怒：打即匹夫，我教你恁的，如何卻反了！自作念之間，左右人報與韓信，有蕭相門外下馬，韓信急忙接著蕭相上廳，各序尊卑，禮畢而坐，數巡酒，禮終。蕭何言曰：「今有使命到來，將陳豨首級進入宮來，太后設宴，眾諸侯群臣盡要入內。楚王今日與吾相同入內，吾於太后行保大王，於楚地依元舊職鎮守，如何？」信大悅。
　　二人出宅，並馬而相逐入內來。韓信豈知是賺他之計？至內門裡，韓信到蕭牆左右，回頭不見蕭何，韓信拍馬言曰：「吾中蕭何之計也，不能復去，吾之命逡巡之間亡矣！」俗諺有云：
　　　　韓信將軍智略多，蕭何三箭定山河。
　　　　不知勛業翻成怨，成也蕭何敗也何！
　　卻說呂太后令武士從一壁轉過，將信擒下。那金瓜武士推擁著韓信，在呂后殿前。韓信見呂后，執手難言，兩淚交流，言聲「屈死」。太后笑曰：「高皇有甚虧你處，唆使陳豨雁門造反者？」韓信言曰：「小臣並無此意。」呂后喚那女人青遠證言韓信。呂后不容分訴，即傳令武士，金瓜簇下。韓信言：「等高皇回朝，臣死也未遲，且看垓下苦戰之時。」呂后不從。韓信罵：「無端賤婢，你宮中暗藏沈孛私通，偏無欺君之罪！」
　　武士押信至未央宮下，建法場。信問曰：「誰為監斬官？」劊子答曰：「蕭何為監斬官。」蕭何不來，別委監官到來，言曰：「大王知罪三件麼？」信曰：「不知三罪。」監官曰：「前南梁盜官馬一也。」隱藏鐘離昧二也。教唆陳豨反三罪也。」韓信懊悔言道：「我不聽蒯通之言，鐘離昧之語，誤我落在賤人之手！」呂后傳令教疾忙下手，賜韓信而死。後有胡曾詩二首為證：
　　　　可惜淮陰侯，曾分高祖憂。
　　　　三秦如席捲，燕趙刻時收。
　　　　夜堰沙囊水，舒斬逆臣頭。
　　　　高祖無後幸，呂后斬諸侯。
　　大漢十年九月十一日，韓信歸世。其時天昏地暗，日月無光。長安無有一個不下淚，哀哉，哀哉，四方人民嗟歎不息：「可惜枉壞了元帥！」人皆言蕭何共呂后定計。當日蕭何三箭，登壇拜將。今日成敗都是蕭何用機，人皆作念怨之。
　　大漢十一年二月初九日，與陳豨滬紫寨河灘西，被陳豨二十萬大兵，分為七隊，殺漢軍大敗，向西南而走。劉武，李德追高皇至近，武把高皇用刃刺之。劉武見紅光罩體，紫霧遮身，不能刺之。二將還營，高皇收兵點檢，約折兵三萬餘人。高皇苦苦痛嗟歎不止。升寶帳設群臣問：「朕手下恁這二十員戰將，無一個敵得陳豨！」悶悶不悅：「似這般怎生收伏這反賊！」
　　陳平奏曰：「我王無慮。臣有一計，名曰小會垓也。陛下差使命齎擎宣詔牌印金帛，招收陳豨手下副將劉武，李德，宋公達，程彥雄等四人，若得外攻裡應，恁時必得陳豨。」高皇聞奏大悅。
　　當日，即修詔牌印金帛，夤夜使奸細人謁見劉武等四人去。已至代州東，半夜前後，奸細人至於劉武宅，使人報知。劉武迎至廳上坐。使命言：「小官非是陳豨手下人，吾是漢皇使命。吾將高皇宣詔牌印金帛，欲來招伏四將軍。」劉武言：「俺元是漢之臣，焉能肯扶陳豨？」劉武受詔牌金帛了，即請宋公達，李德，程彥雄共同商議。四人受賜賞，各要與漢王建功。使回奏高皇。高皇大喜，即便來日準備外合裡應，拿捉陳豨。
　　當夜，陳豨心神恍惚，臥不安寧。豨出戶觀其乾象，見賊星背於鬥牛，四內將星，背入宮外，兼帝星明朗，戰敵之辰，注內反外，必有死亡之事。又三日前，打聽得長安斬訖韓信也。豨仰面大哭數聲，無言覽膝，悶悶而不悅。
　　陳豨思上心來，想：「高皇天子洪福不可共敵。」豨與弟將親卒老小共三千人馬，私地夤夜往北投番國去了。
　　高祖約會捉陳豨，外攻裡應，欲殺之次，不見陳豨。有一人來報曰：「今陳豨領三千人馬，亦過雁門關，投番國去了，不能捉之。」
　　高皇入代州城內，傳聖旨，但是陳豨手下反軍，盡皆在赦下，免其罪。安撫百姓。將四將加官：「第一劉武，雁門關節度使；宋公達，代郡安撫使；李德，代州節度使；程彥雄，忻州刺史。」加四人官了，四人拜舞謝恩。
　　高皇加陳平左丞相，兼授代州魏王，陳平謝恩，敕令劉武等統二十萬上駟軍，永鎮北番。高皇駕回長安。
