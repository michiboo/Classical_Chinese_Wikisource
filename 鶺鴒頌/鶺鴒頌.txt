朕之兄弟，唯有五人，比爲方伯，歲一朝見，雖載崇藩屏，而有暌談笑，是以輟牧人而各守京職。每聽政之後，延入官掖，申友於之志，詠常棣之詩，邕邕如，怡怡如，展天倫之愛也。秋九月辛酉，有鶺鴒千數，棲集於麟德殿之庭樹，竟旬焉，飛鳴行搖，得在原之趣。昆季相樂，縱目而觀者久之。逼之不懼，翔集自若。朕以爲常鳥，無所志懷。左清道率府長史魏光乘，才雄白鳳，辯壯碧雞，以其宏達博識，召至軒檻，預觀其事，以獻其頌。夫頌者，所以揄揚德業，褒讚成功，顧循虛昧，誠有負矣。美其彬蔚，俯同頌雲。

