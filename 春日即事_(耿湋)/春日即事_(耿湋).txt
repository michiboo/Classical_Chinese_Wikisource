
↑ 全唐詩·卷268
詩書成志業，嬾慢致蹉跎。
聖代丹霄遠，明時白髮多。
淺謀堪自笑，窮巷憶誰過。
寂寞前山暮，歸人樵採歌。

數畝東臯宅，青春獨屏居。
家貧僮僕慢，官罷友朋疎。
強飲沽來酒，羞看讀了書。
閑花開滿地，惆悵復何如。
↑ 全唐詩·卷268
鄰里朝光徧，披衣夜醉醒。
庖廚非舊火，林木發新青。
接果移天性，疎泉逐地形。
清明來幾日，戴勝已堪聽。

↑ 全唐詩·卷269
芳菲那變易，年鬢自蹉跎。
室與千峯對，門唯二仲過。
宦情知己少，生事託人多。
草色微風長，鶯聲細雨和。
幾時猶滯拙，終日望恩波。
縱欲論相報，無如漂母何。

