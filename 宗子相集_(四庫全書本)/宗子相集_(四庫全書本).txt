　　欽定四庫全書　　　　　集部六
　　宗子相集　　　　　　　別集類五〈明〉
　　提要
　　〈臣〉等謹案宗子相集十五巻明宗臣撰臣字子相揚州興化人嘉靖庚戌進士除刑部主事移吏部文選司進稽勲司員外郎以賻楊繼盛忤嚴嵩出為福建叅議遷提學副使卒於官年僅三十有六明史文苑傳附載李攀龍傳中葢攀龍徐中行呉國倫梁有譽及臣有五子之稱也朱彛尊明詩綜稱臣所著有方城集而此本實題宗子相集其巻目與明史藝文志相合王世貞志臣墓稱其寢瘵疾亟門人稍次生平著述凡十餘巻梓之則其集乃臣未歿時所訂定也臣常與呉國倫論詩不勝歸而精思累日月卒能卓然成家為嘉靖七子之一其詩跌宕俊逸頗能取法青蓮而意境未深間傷淺俗靜志居詩話謂使其遇王李充之不難與昌穀蘇門伯仲自入七子之社漸染習氣日以窘弱最可惋惜所言誠切中其病然天才婉秀吐屬風流究無剽剟填砌之習本質未盡漓也惟竹間諸篇體近纎仄未免汩沒於時趨耳至其西門西征諸記指陳時弊反覆詳明葢臣官閩中時禦倭具有方略故言之親切如是又不以文字論矣乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅總　校　官　〈臣〉　陸　費　墀




