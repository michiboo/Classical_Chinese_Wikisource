長安秋聲乾，木葉相號悲。
瘦僧臥冰淩，嘲詠含金痍。
金痍非戰痕，峭病方在茲。
詩骨聳東野，詩濤湧退之。
有時踉蹌行，人驚鶴阿師。
可惜李杜死，不見此狂癡。
燕僧聳聽詞，袈裟喜新翻。
北嶽厭利殺，玄功生微言。
天高亦可飛，海廣亦可源。
文章杳無底，劚掘誰能根。
夢靈彷彿到，對我方與論。
拾月鯨口邊，何人免為吞。
燕僧擺造化，萬有隨手奔。
補綴雜霞衣，笑傲諸貴門。
將明文在身，亦爾道所存。
朔雪凝別句，朔風飄征魂。
再期嵩少遊，一訪蓬蘿村。
春草步步綠，春山日日暄。
遙鶯相應吟，晚聽恐不繁。
相思塞心胸，高逸難攀援。
