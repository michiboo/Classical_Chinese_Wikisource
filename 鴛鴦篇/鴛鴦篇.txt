
飛飛鴛鴦鳥，舉翼相蔽虧。
俱來綠潭裏，共向白雲涯。
音容相眷戀，羽翮兩逶迤。
蘋萍戲春渚，霜霰遶寒池。
浦沙連岸淨，汀樹拂潭垂。
年年此遊翫，歲歲來追隨。
鳳凰起丹穴，獨向梧桐枝。
鴻雁來紫塞，空憶稻粱肥。
烏啼倦依託，鶴鳴傷別離。
豈若此雙禽，飛翻不異林。
刷尾青江浦，交頸紫山岑。
文章負奇色，和鳴多好音。
聞有鴛鴦綺，復有鴛鴦衾。
持爲美人贈，勖此故交心。

