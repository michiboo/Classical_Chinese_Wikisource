三輔黃圖六卷，〈編修勵守謙家藏本。〉不著撰人名氏。晁公武《讀書志》據所引劉昭《續漢志》註，定爲梁陳閒人作。程大昌《雍錄》則謂晉灼所引《黃圖》，多不見於今本。而今本漸臺彪池高廟元始祭社稷儀，皆明引《舊圖》。知非晉灼之所見。又據改「槐里」爲「興平」，事在至德二載。知爲唐肅宗以後人作，其說較公武爲有據。此本惟高廟一條不引《舊圖》。滄池一條引《舊圖》而大昌未及，其餘三條竝同。蓋卽大昌所見之本，偶誤滄池爲高廟也。其書皆記長安古蹟，閒及周代靈臺靈囿諸事，然以漢爲主，亦閒及河閒日華宮梁曜華宮諸事。而以京師爲主，故稱《三輔黃圖》。三輔者，顏師古《漢書》註謂長安以東爲京兆，以北爲左馮翊，渭城以西爲右扶風也。所紀宮殿苑囿之制，條分縷析，至爲詳備，考古者恆所取資。惟兼採《西京雜記》、《漢武故事》諸僞書，《洞冥記》、《拾遺記》諸雜說，愛博嗜奇，轉失精核，不免爲白璧微瑕耳。
