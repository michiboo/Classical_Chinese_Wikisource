
昨翫西城月，青天垂玉鉤。
朝沽金陵酒，歌吹孫楚樓。
忽憶繡衣人，乘船往石頭。
草裹烏紗巾，倒被紫綺裘。
兩岸拍手笑，疑是王子猷。
酒客十數公，崩騰醉中流。
謔浪櫂海客，喧呼傲陽侯。
半道逢吳姬，卷簾出揶揄。
我憶君到此，不知狂與羞。
一月一見君，三杯便回橈。
舍舟共連袂，行上南渡橋。
興發歌綠水，秦客爲之搖。
雞鳴復相招，清宴逸雲霄。
贈我數百字，字字凌風飆。
繫之衣裘上，相憶每長謠。

