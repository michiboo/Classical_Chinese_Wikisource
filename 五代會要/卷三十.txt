吐番在長安西八千里，本漢西羌之地。其種落莫知，所出或雲南涼禿髮利鹿孤之後。其子孫以禿髮爲國號，語訛託謂之吐番。國人號其主爲贊普，置大論小論以統理國事，無文紀，刻木爲約。其國王與臣下一年一小盟，三年一大盟。其俗隨畜牧不常，其居然亦有城郭，都城號邏些城。屋皆平頭，貴人處於大氈帳，謂之排廬。不知節候，以麥熟爲歲首。
唐貞觀中嘗來朝貢，自後吞併諸番，兵力日盛，屢爲邊患，河丁隴右之地悉爲所取。至據唐分天下爲十道，河西隴右三十三州，涼州最爲大鎮，土地沃壤，人物繁庶。開元天寶中置八監牧馬，三十萬雜畜，稱是其西。復置安西都護府，距長安八千里，羈縻西番三十國軍鎮監務，大小三百餘戍守之兵，皆取涼州節度。及安祿山犯闗，肅宗在靈武盡召戍卒收復兩京。吐番乘虛遂襲取涼隴，華人百萬陷於邊外。
開成之際，朝廷遣使還番。過涼肅瓜沙，城邑如故。華人見漢旌使，齊夾迎泣訴，問皇帝還念陷番生靈否。當時已經再世，雖語言小訛而衣服未改。至今涼州漢戶猶稱上代是鄆州戍卒，每帥守闗則請命於朝廷。
高麗本扶餘之別種，其國都平壤城，即漢樂浪郡之故地。在京師東五千一百里，東渡海至於新羅，西北渡遼水至於營州，南渡海至於百濟，北至靺鞨。東西三千一百里，南北一千里。其官大者號大對盧比一品總知國，事三年一代，若稱職者不據年限，對盧以下官總十二級。
置外州縣六十餘大城，置傉薩一人比都督。小城置通使一人比刺史，其下各有遼佐、分曹、掌事，其王以白羅爲冠，白皮小帶，以金飾。其俗多淫祀，事靈星、可汗、箕了等神國。城東有大隧，名曰隧神，常以十月王自祭之。俗好經書，至於庶賤之家各於衢道造大屋，謂之局堂。子孫畫夜讀書習射，前王姓高氏，世通中國，常遣朝貢。
渤海靺鞨本高麗種，唐總章中，高宗平高麗，徙其人散居中國，置州縣於遼外，就平壤城，置安東都護府以統之。至萬歲通天中，契丹李萬榮反，攻陷營府，有高麗別種大舍利乞乞仲象與靺鞨反人乞四此羽。走保遼，東分王，高麗故地則天封乞四此羽，許國公大舍利乞乞仲象。震國公乞四此羽不授命，則天命將軍李楷固臨陣斬之。時乞乞仲象已死，其子大祚榮繼立。併有此羽之衆，勝兵下戶四千餘保據婁挹故地。至聖歷中稱臣朝貢。
中宗命侍御史張行岌就，往宣慰號。其都爲忽汗州，以祚榮爲忽汗州都督，封渤海郡王，國自稱渤海。其俗呼其王爲可毒失對，面呼聖王，牋表呼基下，父母老王曰大妃，妻曰貴妃，長子曰副王，諸子曰王子，氏以爲大酋長，唐室朝貢不絕。
新羅，弁韓之苗裔。其國在漢樂浪郡之地南，東俱限大海，西接百濟，南隣高麗。東西千里，南北三千里，有城邑、村落。其王所居曰金城，周七八里，衛兵三千人，文武官凡十七等。風俗刑法與高麗同，而朝服尚白。人多金、朴兩姓。俗重元日，相慶賀以是日拜日月之神，婦人以髮繞頭，用綵及珠爲飾髮，甚鬒美。其王金貞，唐武德四年封樂浪郡王，龍朔三年又以其國爲雞林州，授其王雞林州都督，世以金氏爲酋長，朝貢不絕。
靺鞨蓋肅慎之地，後魏爲勿吉，在京師東北六千餘里。東至于海，西接突厥，南界高麗，北隣室韋。其國凡爲數十部，各有渠帥，而黑水靺鞨最處北方。尤矜勁健，性兇悍，無憂戚。貴壯而賤老，俗無文字，兵器有角弓楛矢
唐開元十年三月，安東郡都督醉泰請於黑水靺鞨內置黑水軍，以最大部落爲黑水府，以其首領爲都督，仍置黑水府長史一員部落兼領之。
南詔蠻本烏蠻之別種，在漢水昌之東，姚州之西。蠻俗謂王曰詔，其先渠帥有六，故號六詔。各有君長，不相統攝。在唐時亦時來朝貢。
牂牱蠻其地北至兗州一百五十里，東至辰州二千四百里，南至交州一千五百里，西至昆明九百里。無城郭，散居村落，多霖雨，稻皆再熟。無徭役，唯戰征之。時乃相屯聚，刻木爲契。其法劫盜者三倍還賦，殺人者出牛馬三十頭仍得贖死。首領姓謝氏，唐室頻遣使朝貢。
昆明部落在黔州西南三千里，山路險阻。住止高欄，亦有牛馬。其俗推髻、跣足，渠長披虎皮，下者披氈。
後唐天成二年八月，昆明大鬼主羅殿王、普露靜王九部落各差使者隨牂牱來朝貢。
占城國在中國西南，其地東西一百里，南北三千里。東暨海，西暨雲南，南暨真臘，北暨驩州。界東北至兩浙，海行一月程。其衣服制度大畧與大食國同。所乘皆象馬，粒食稻米，肉食水兕、山羊之類。獸之奇者有犀牛，鳥之珍者有孔雀，前世多不與中國通。
周顯德五年九月，其國王德溫遣使。其臣甫阿散等來貢方物，中有灑衣、薔薇水一十五瓶，言出自西域，凡水之沾衣者香而不黦。又貢猛火油，一十四琉璃瓶。引對於內殿，賜以冠帶、衣服等。其表文以貝多葉，撿以香木函。其年十一月入朝，使甫阿散、金姿叵羅辭，各賜繒帛有差，仍命齊金銀器一千兩，繒綵一千匹，細甲、名馬、銀鞍勒等就賜其國王。
後唐天成元年六月十日，御史臺奏：伏覩今月二日入閣班，退後方引對朝貢。番客竊近制，頗失常儀。且月華門是宰相、兩省近侍官常朝來往之所，外國番國朝見不合出在此門，而又殿庭班序先退，北者列其百辟，示彼四裔，俾觀多士之羽儀以顯九重之嚴重，豈可衆觀退後番客方來？合自正門直趨丹殿，此是向來事例。今辰忽有更張，竊以方屬中興，宜循舊典，伏乞宣付中書門下，重令恭詳，永爲定製奉勅，宜令太常禮院撿舊例申奏者。
右太常禮院奏：臣謹按，開元禮以賔禮待番客有六：一番國王來朝，二戒番王見日，三番王奉見，四受番使表及幣，五宴番國王，六讌宴番國使從。開元定禮之後，本朝故事對諸番客又並於內殿引對，其殿名曰參殿，事在禮賔使客、省使不下外，諸司見今施行不一近制，唯迴鶻番使則正殿引對。況迴鶻見居甘州，其地尤屬河西道涼州所管，每遣使進表幣，待以賔禮。皇帝御正殿，列百辟，陳盛儀，酌禮沿情，事恐太重。伏請今後諸番客列，祇於內殿引對，不臨正朝，兼免乖越，又符故事，謹詳酌如前。奉勅四裔來王，歷代故事，前後各因強弱撫制，互有典儀，大番頒示於威客則於正衙引對，小番但推其恩信，乃於內殿撫懷。憲司奏論，禮院詳酌，皆徵故事，咸有明文。正衙威容未可全廢，內殿恩澤且宜常行。遇大番入朝，即準舊儀於正殿排比鋪陳，立仗，百官排班於正門引入對見。
四月二日勅沿邊置塲買馬，不許番部至闕下。
周廣順三年三月詔：禁沿邊州城兵仗於諸番部。
