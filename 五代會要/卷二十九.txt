契丹本鮮卑之種也，居遼澤之中，橫水之南。遼澤去榆闗一千一百二十里，榆闗去幽州七百十四里。其地東南接海，東際遼河，西北包冷陘，北界松陘山川。東西三千里，地多松柳、澤饒、蒲葦。其族本姓達呼哩，後分八部。一曰達爾扎部，二曰伊斯琿部，三曰舍琿部，四曰諾爾威部，五曰頗摩部，六曰訥古濟部，七曰濟勒勤部，八曰實袞部。營縣四十一，每部有刺史，每縣有令，酋長號契丹王。唐制兼松漠府都督，幽州置松漠府長史一人監之。其後諸姓不常。唐會昌中，幽州節度使張仲武表其王齊蘇，請賜印篆爲奉國契丹之印。朝廷從之。其八族長皆號曰大人，稱刺史，內推一人爲王，建旗鼓以尊之。每三年第其名以代之。唐末有耶律安巴堅者，怙強好勇，不受諸族之代，吞侵隣部，兵力漸盛。嘗與後唐太祖會盟於雲州，結爲兄弟。其後僣稱帝號，以妻舒嚕氏爲皇后，燕人韓延徽爲宰相。法令嚴明，諸部皆畏伏之。
党項羌，古析枝之地，漢西羌之別種。其地東至枀州，南接舂桑、述桑諸羌，北通吐谷渾，處山谷間，亙三千餘里。種有數姓自爲部落，一姓之中復分爲小部落。有細封氏、費聽氏、析利氏、野辭氏、房當氏、米禽氏，拓拔最爲強族。俗皆土著，居有棟宇織毛，罽以覆之。其人多壽，或至百五六十歲。不事生業，好爲盜竊。前世或來朝貢，自唐寶應正元之後皆率部族內附。居慶州，叫平貢部落。會昌初命三使以統之。
于闐在京師西九千九百餘里。西南帶慈領與婆羅門相接，去三千餘里，南與吐番接，西北至踈勅國二千餘里。國城之東有白玉河，西有綠玉河，次西有烏玉河，其源同出於崑罔山，去于闐一千三百餘里。每歲至七八月，小水之後，取玉於河謂之撈玉。官取之後方許私取，禁令甚嚴。地多蒲萄醖而爲酒，味極醇美。其俗好事祅神。唐貞觀中，其王伏闐信來朝，復遣子入宿衛，其後亦時來朝貢。
突厥之史，前書載之備矣。自號可汗，猶古之單于。妻號可賀敦，猶古之閼氏也。子弟謂之特勒，別部領兵者皆謂之設。其大官屈律啜次阿婆次頡利法次吐屯次俟斤並代居其官而無員數。父兄死則子弟襲，其位北番之中最爲強盛。至康室之末爲諸番所侵，部旅微弱，亦嘗來朝貢。
