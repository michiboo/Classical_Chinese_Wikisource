
梁太祖神武元聖孝皇帝，姓朱氏諱晃，唐大中六年十月二十一日生於單州碭山縣，天復元年正月封梁王，天祐二年十一月加相國縂百揆，改封魏王，備九錫，四年四月十八日受唐禪，即位於東都金祥殿，改名晃。梁開平三年正月上尊號曰：睿文聖武廣孝皇帝，乾化二年六月五日爲其子郢王友珪所弒，崩於大內之寢殿。其年十一月十日葬宣陵，諡曰：神武元聖孝皇帝，廟號太祖。哀冊文、諡冊文、諡議、年號二、宰相八人、使相二十七人
末帝諱瑱，唐文德元年九月十二日生於汴州，梁開平元年封均王。乾化三年二月十七日侍衛都將袁象先率禁兵殺郢王於洛京，帝即位於汴州，改名瑱。龍德三年十月八日唐兵入汴州，爲控鶴將皇甫麟弒於建國樓之廊下，後唐同光元年十月追降爲庶人。年號三、宰相八人、使相三十一人。
後唐莊宗光聖神閔孝皇帝，姓李氏諱存朂，唐光啓元年十二月二十二日生於晉陽宮，天祐五年正月嗣晉王位，二十年四月二十五日即位於魏州武德殿。同光元年十月平僞梁，二年四月上尊號曰：昭文睿武至德光孝皇帝。四年四月一日京城軍亂，崩於絳霄殿之廊下，天成元年七月二十二日葬雍陵，諡曰：光聖神閔孝皇帝，廟號莊宗。哀冊文、諡冊文、年號一、宰相五人、使相三十二人。
明宗聖德和武欽孝皇帝，唐咸通八年九月九日生於代北金鳳殿，同光元年十一月授番漢馬部總管，四年四月即位於西宮，改名亶。長興元年四月上尊號曰：聖明神武文德恭孝皇帝，其年十一月再上尊號曰：聖明神武廣道法天文德恭孝皇帝。其年十一月十二六日崩於大內之雍和殿，清泰元年四月二十七日葬徽陵，諡曰：明宗聖德和武欽孝皇帝，廟與明宗。哀冊文、諡冊文、諡義、年號二、宰相十人、使相三十八人。
閔帝諱從厚，唐天祐十一年十一月二十八日生於晉陽，長興元年八月封宋王，四年十二月一日自魏府入纘皇統，即位於柩前。應順元年四月七日廢爲鄂王，其月九日遇弒於衛州。晉天福元年十二月追諡曰：閔帝，葬徽陵之封中。年號一、宰相三人、使相二十三人。
末帝諱從珂，唐光啓元年正月二十三日生於鎮州平山縣之外舍，長興四年正月封潞王，應順元年四月三日自鳳翔入纘皇統，六月赴西宮即位於柩前。清泰三年閏十一月二十九日遇難，崩於後樓，晉天福元年十二月追降爲庶人，葬徽陵之封中。年號一、宰相六人、使相二十二人。
晉高祖聖文章武明德孝皇帝，姓石氏諱敬塘，唐景福元年二月二十八日生於太原汾陽里，長興三年十一月授北京留守兼大同振武威塞彰國馬步總管，清泰三年閏十一月十二日築壇，即位於太原府城之南。其月二十六日至洛陽，二十九日受朝於文明殿，晉天福三年十月五日契丹遣使者，上尊號曰：英武明義皇帝，七年六月十三日崩於鄴都大內之保昌殿，其年十月十日葬顯陵，諡曰：聖文章武明德孝皇帝，廟號：高祖。哀冊文、諡冊文、諡議、年號一、宰相五人、使相二十二人。
少帝諱重貴，唐天祐十一年六月二十七日生於太原汾陽里，天福三年十二月授開封尹，封鄭王，六年十一月授廣晉尹，封齊王，七年六月十三日即位於柩前。開運二年十二月契丹犯闕，明年正月降封負義侯，其月舉族遷於契丹之黃龍府。年號二、宰相六人、使相二十八人。
漢高祖睿文聖武昭肅孝皇帝，姓劉氏諱暠，唐乾寧二年二月四日生於太原，晉天福六年七月授北京留守，開運三年四月封北平王，四年二月十五日授冊於太原府第。其年六月十一日至東京受朝於崇光殿，改名暠，乾祐元年正月二十七日崩於大內萬壽殿，其年十一月二十七日葬睿陵，諡曰：睿文聖武昭肅孝皇帝，廟號：高祖。哀冊文、諡冊文、諡議、年號一、宰相四人、使相二十人。
隠帝諱承祐，母曰皇后，長興二年三月九日生於太原，乾祐元年二月一日封周王，其日即位於柩前。三年十二月二十一日爲左右郭允明弒於京北之趙村，周廣順元年五月追諡曰隠帝，其年八月十二日葬潁陵。年號一、宰相五人、使相三十三人。
周太祖聖神恭肅文武孝皇帝，姓郭氏諱威，唐天祐元年七月二十八日生於邢州堯山之舊宅，漢乾祐三年四月授鄴都留守兼樞密使，其年十二月二十七日監國，廣順元年正月五日即位於崇元殿，顯德元年正月一日上尊號曰：聖明文武仁德皇帝，其月十七日崩於大內之滋德殿，其年四月十二日葬嵩陵，諡曰：聖神恭肅文武孝皇帝，廟號：太祖。哀冊文、諡冊文、諡議、年號二、宰相七人、使相四十二人。
世宗睿武孝文皇帝，諱榮，唐天祐十八年九月二十四日生於邢州之別墅，廣順三年三月授開封尹，封晉王，顯德元年正月判內外兵馬事，其月二十日即位於柩前。六年六月十九日崩於大內之萬歲殿，其年十一月一日葬慶陵，諡曰:睿武孝文皇帝，廟號：世宗。哀冊文、諡冊文、諡議、年號一、宰相五人、使相三十五人、大將六人。
恭帝諱宗訓，廣順三年八月四日生於澶州，顯德六年六月封梁王，其月九日即位於柩前。七年正月禪位於宋，其年降封鄭王。宋開寶六年春崩於房陵，追諡恭帝，葬順陵。年號一、宰相三人、使相二十人、大將七人。
唐清泰元年四月，羣臣議明宗諡於南效，太常卿盧文紀請諡曰：聖智仁德欽孝皇帝，廟號明宗。宰臣馮道議曰：按諡法，發號出令能悅民曰和，克定禍亂曰武，大行皇帝道契天和、功定神武，請改聖智仁德四字爲聖德和武，餘依太常所議從之。
晉天福六年八月，中書門下奏山陵禮儀使狀高祖尊號諡及廟號，伏準故事，將啓殯宮前，擇日命太尉率百寮奉諡冊告天於圜丘，畢，奉諡冊跪讀於靈前，此累朝之制。蓋以天命尊極，不可稽留。今所上高祖聖章武明德孝皇帝諡寶冊，伏緣去洛京地遠，寶冊難以來，當司詳酌。復請祇差官往洛京告奏南郊太廟，日中門下文武百官立班，中書令侍中，升靈，坐前讀冊，寶行告諡之禮。今從欲牒所司，擇日申請官責行事，復請奏聞宣下者。
梁太祖皇后張氏，少帝妃張氏
後唐太祖皇后曹氏，莊宗皇后劉氏，明宗皇后夏氏、皇后曹氏、皇后魏氏，閔帝皇后孔氏，末帝皇后劉氏
晉高祖皇后李氏，少帝皇后張氏、皇后馮氏
漢高祖皇后李氏
周太祖皇后柴氏，世宗皇后符氏、皇后符氏
後唐同光元年四月，太常禮院奏準，制以此月十三日行皇后冊禮。檢詳臨軒命使冊皇后舊儀。皇后廟見如納後之儀，受冊後合別定廟見日。其日皇后乘重翟車，鹵簿，鼓吹儀仗，前導從之。又奏謹開元禮，臨軒冊皇后，皇后表謝。朝皇太后並如納後之儀，不載。朝謝皇帝之禮準納後儀則皇帝服冕袞降迎於門，恐禮太重，今詳酌其日常服內御殿，皇后首飾、褘衣，尚衣引入至殿庭階前，再拜訖退，如常儀從之。
梁太祖昭儀陳氏，昭容李氏
後唐太祖妃劉氏、魏國夫人陳氏，莊宗淑妃韓氏、德妃伊氏、昭儀侯氏、昭容夏氏、昭媛白氏、出使美宣鄧氏、御正楚真張氏、司簿德美周氏、侍直吳氏、懿才王氏、宣一馬氏，明宗德妃王氏、昭儀王氏、昭容葛氏、昭媛劉氏、孫氏、御正張氏、司寶郭氏、司替于氏、尚服五氏、司記崔氏、司膳翟氏、司醖吳氏、婕妤高氏、美人沈氏、順御朱氏、司飾聊氏、司衣劉氏、司葯孟氏、梳篦張氏、衣服王氏、梳篦傅氏、知客張氏、故江氏、內人李氏、崔氏、李氏、田氏、白氏
晉高祖潁川郡夫人蔡氏，少帝寶省李氏、張氏、前左御正齊國夫人吳氏、書省魏國夫人崔氏、前右御正天水郡夫人趙氏、司簿孟氏、前司簿李氏、弟子院使齊氏、大使郭氏、副使賈氏、太后宮陳留郡夫人何氏、河南郡夫人元氏、番知客出使夫人石氏、春宮姚氏、常氏、焦氏、王氏、陶氏、魏氏、趙氏七人、寶省婉美趙氏、武氏以下十一人、清河郡夫人張氏、彭城郡夫人劉氏、南陽郡夫人路氏、出使夫人趙氏、白氏
周太祖貴妃張氏、淑妃楊氏、德妃董氏、尚儀趙氏、尚服蘓氏、尚宮蒲氏、同賓高氏、司賓柴氏、司賔茹氏、司記丁氏、司記劉氏、典寶李氏、司寶王氏、司正李氏、司正王氏、尚食李氏、尚功曹氏、司衣李氏、司藥林氏、司藥翟氏
梁開平元年九月勅西宮所有前朝宮人宜放出宮，任從所適。後唐天成元年四月赦勅後宮內職量留一百人，其餘任歸骨肉。
