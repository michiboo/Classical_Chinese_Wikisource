
上陽柳色喚春歸，臨渭桃花拂水飛。
總爲朝廷巡幸去，頓教京洛少光輝。
昨從分陝山南口，馳道依依漸花柳。
入關正投寒食前，還京遂落清明後。
路上天心重豫遊，御前恩賜特風流。
便幕那能鏤雞子，行宮善巧帖毛毬。
渭橋南渡花如撲，麥隴青青斷人目。
漢家行樹直新豐，秦地驪山抱溫谷。
香池春溜水初平，預歡浴日照京城。
今歲隨宜過寒食，明年陪宴作清明。

