　　欽定四庫全書
　　山海經卷九
　　晉　郭璞　撰
　　海外東經
　　海外自東南陬至東北陬者
　　𨲠丘〈音嗟或作髪〉爰有遺玉青馬視肉楊柳甘柤甘華甘果所生在東海兩山夾丘上有𣗳木一曰嗟丘一曰百果所在在堯𦵏東
　　大人國在其北為人大坐而削船一曰在𨲠丘北奢比之屍在其北〈亦神名也〉獸身人面大耳珥兩青蛇〈珥以蛇貫耳也音釣餌之餌〉一曰肝榆之屍在大人北
　　君子國在其北衣冠帶劔食獸使二大虎在旁其人好讓不爭有薰〈或作堇〉華草朝生夕死一曰在肝榆之屍北蚩蚩在其北〈音虹〉各有兩首〈虹螮蝀也〉一曰在君子國北朝陽之穀神曰天呉是為水伯在蚩蚩北兩水間其為獸也八首人面八足八尾皆青黃〈大荒東經作十尾〉
　　青丘國在其北〈其人食五榖衣絲帛〉其狐四足九尾一曰在朝陽北〈汲郡竹書曰栢抒子征於東海及三夀得一狐九尾即此𩔖也〉
　　帝命竪亥歩自東極至於西極五億十選〈竪亥健行人選萬也〉九千八百步竪亥右手把𮅕左手指青丘北一曰禹令竪亥一曰五億十萬九千八百歩〈詩含神霧曰天地東西二億三萬三千里南北二億一千五百里天地相去一億五萬里〉
　　黒齒國在其北〈東夷傳曰倭國東四十餘里有裸國裸國東南有黒齒國船行一年可至也異物志雲西屠染齒亦以倣北人〉為人黑食稻啖蛇一赤一青〈一作一青蛇〉在其旁一曰在竪亥北為人黑手食稻使蛇其一蛇赤下有湯谷〈谷中水𤍠也〉湯谷上有扶桑〈扶桑木也〉十日所浴在黒齒北居水中有大木九日居下枝一日居上枝〈莊周雲昔者十日並出草木焦枯淮南子亦云堯乃令羿射十日中其九日日中烏盡死離騷所謂羿焉畢日烏焉落羽者也歸藏鄭母經雲昔者羿善射畢十日果畢之汲郡竹書曰𦙍甲即位居西河有妖孽十日並出明此自然之異有自來矣傳曰天有十日日之數十此雲九日居下枝一日居上枝大荒經又雲一日方至一日方出明天地雖有十日自使以次第迭出運照而今俱見為天下妖災故羿稟堯之命洞其靈誠仰天控而九日潛退也假令器用可以激水烈火精盛可以降霜囘景然則羿之鑠明離而斃陽烏未足為難也若搜之常情則無理矣然推之以數則無徃不通逹觀之客宜領其𤣥致歸之𡨋會則逸義無滯言竒不廢矣〉雨師妾在其北〈雨師謂屏翳也〉其為人黑兩手各操一蛇左耳有青蛇右耳有赤蛇一曰在十日北為人黑身人靣各操一⻱𤣥股之國在其北〈髀以下盡黑故云〉其為人衣魚〈以魚皮為衣也〉食䳼〈䳼水鳥也音憂〉使兩鳥夾之一曰在雨師妾北
　　毛民之國在其北為人身生毛〈今去臨海郡東南二千里有毛人在大海州島上為人短小面體盡有毛如豬能穴居無衣服晉永嘉四年吳郡司鹽都尉戴逢在海邊得一船上有男女四人狀皆如此言語不通送詣丞相府未至道死唯有一人在上賜之婦生子出入市井漸曉人語自說其所在是毛民也大荒經雲毛民食黍者是矣〉一曰在𤣥股北
　　勞民國在其北其為人黑〈食果草實也有一鳥兩頭〉或曰教民一曰在毛民北為人靣目手足盡黑
　　東方勾芒鳥身人面乘兩龍〈木神也方面素服墨子曰昔秦穆公有明徳上帝使勾芒賜之壽十九年〉


　　山海經卷九
