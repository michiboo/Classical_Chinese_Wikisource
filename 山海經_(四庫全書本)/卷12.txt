　　欽定四庫全書
　　山海經卷十二
　　晉　郭璞　撰
　　海內北經
　　海內西北陬以東者
　　蛇巫之山上有人操杯而東向立一曰⻱山〈杯或作棓字同〉西王母梯幾而戴勝杖〈梯謂憑也〉其南有三青鳥為西王母取食〈又有三足鳥主給使〉在崑崙墟北有人曰大行伯把戈其東有犬封國〈昔盤瓠殺戎王髙辛以美女妻之不可以訓乃浮之㑹稽東海中得三百里地封之生男為狗女為美人是為狗封之國也〉貳負之屍在大行伯東
　　犬封國曰犬戎國狀如犬〈黃帝之後卞明生白犬二頭自相牝牡遂為此國言狗國也〉有一女子方跪進柸食〈與酒食也〉有文馬縞身〈色白如縞〉朱鬛目若黃金名曰吉量〈一作良〉乘之壽千歳〈周書曰犬戎文馬赤鬛白身目若黃金名𠮷良之乘成王時獻之六韜曰文身朱鬛眼若黃金項若雞尾名曰雞斯之乘大傳曰駮身朱鬛雞目山海經亦有吉黃之乘壽千歳者惟名有不同說有小錯其實一物耳今博舉之以廣異聞也〉國在貳負之屍北為物人面而一目一曰貳負神在其東人面蛇身
　　蜪犬〈音陶或作蚼音鈎〉如犬青食人從首始
　　窮竒狀如虎有翼〈毛如蝟〉食人從首始所食髪在蜪犬北一曰從足
　　帝堯臺帝嚳臺帝丹朱臺帝舜臺各二臺臺四方在崑崙東北〈此蓋天子廵狩所經過夷狄慕聖人恩徳輒共為築立臺以標顯其遺跡也一本雲所殺相桞地腥臊不可種五榖以為衆帝之臺〉
　　大蠭其狀如螽朱蛾其狀如蛾〈蛾蚍蜉也楚詞曰𤣥蜂如壺赤蛾如象謂此也〉蟜其為人虎文脛有䏿〈言腳有膊腸也蟜音橋〉在窮竒東一曰狀如人崑崙墟北所有〈此同上物事也〉
　　闒非人面而獸身青色〈闒音榻〉
　　據北〈一雲比〉之屍其為人折頸髪無一手
　　環狗其為人獸首人身一曰蝟狀如狗黃色
　　襪其為物人身黑首從目〈襪即魅也〉
　　戎其為人人首三角
　　林氏國有珍獸大虎五彩畢具尾長於身名曰騶吾乘之日行千里〈六韜雲紂囚文王閎夭之徒詣林氏國求得此獸獻之紂大悅乃釋之周書曰夾林酋耳酋耳若虎尾參於身食虎豹大傳謂之侄獸吾宜作虞也〉
　　崑崙墟南有所汜林方三百里
　　從極之淵深三百仭維氷夷恆都焉〈氷夷馮夷也淮南雲馮夷得道以潛大川即河伯也穆天子傳所謂河伯無夷者竹書作馮夷字或作氷也〉氷夷人面乘兩龍〈畵四面各乗靈車駕二龍〉一曰忠極之淵陽汙之山河出其中凌門之山河出其中〈皆河之枝源所出之處也〉
　　王子夜之屍兩手兩股胷首齒皆斷異處〈此蓋形解而神連貌而氣合合不為宻離不為踈〉
　　舜妻登比氏生宵明燭光〈即二女字也以能光照因名雲〉處河大澤〈澤河邊溢漫處〉二女之靈能照此所方百里〈言二女神光所燭及者方百里〉一曰登北氏
　　葢國在鉅燕南倭北倭屬燕〈倭國在帶方東大海內以女為主其俗露紒衣服無針助以丹朱塗身不妬忌一男子數十婦也〉
　　朝鮮在列陽東海北山南列陽屬燕〈朝鮮今樂浪縣箕子所封也列亦水名也今在帶方帶方有列口縣〉
　　列姑射在海河洲中〈山名也山有神人河洲在海中河水所經者莊子所謂藐姑射之山也〉
　　姑射國在海中屬列姑射西南山環之大蟹在海中〈葢千里之蟹也〉
　　陵魚人面手足魚身在海中
　　大鯾居海中〈鯾即魴也音鞭〉
　　明組〈音祖〉邑居海中
　　蓬萊山在海中〈上有仙人宮室皆以金玉為之鳥獸盡白望之如雲在渤海中也〉大人之市在海中






　　山海經卷十二
