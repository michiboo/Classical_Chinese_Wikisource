　　欽定四庫全書
　　山海經卷二
　　晉　郭璞　撰
　　西山經
　　西山經華山之首曰錢來之山其上多松其下多洗石〈澡洗可以磢體去垢圿磢初兩反〉有獸焉其狀如羊而馬尾名曰羬羊〈今大月氐國有大羊如驢而馬尾爾雅雲羊六尺為羬謂此羊也羬音針〉其脂可以已臘〈治體皴臘音昔〉
　　西四十五里曰松果之山濩水出焉北流注於渭其中多銅有鳥焉其名曰䳋渠〈䳋音彤弓之彤〉其狀如山雞黑身赤足可以已𦢊〈謂皮皺起也音叵駮反〉
　　又西六十里曰太華之山〈即西嶽華隂山也今在𢎞農華陰縣西南〉削成而四方〈今山形上大下小峭峻也〉其髙五千仭其廣十里〈仭八尺也上有明星玉女持玉漿得上服之即成仙道險僻不通時含神霧雲〉鳥獸莫居有蛇焉名曰肥𧔥六足四翼見則天下大旱〈湯時此蛇見於陽山下復有肥遺蛇疑是同名〉又西八十里曰小華之山〈即少華山〉其木多荊杞其獸多㸲牛〈今華陰山中多山牛山羊肉皆千斤牛即此牛也音昨〉其陰多磬石〈可以為樂石〉其陽多㻬琈之玉〈㻬琈玉名所未詳也濡浮兩音〉鳥多赤鷩〈赤鷩山雞之屬胷腹洞赤冠金皆黃頭緑尾中有赤毛彩鮮明音作蔽或作鼈〉可以禦火其草有萆荔〈萆荔香草也蔽戾兩音〉狀如烏韭而生於石上亦緣木而生〈烏韭在屋者曰昔邪在牆者曰垣衣〉食之已心痛
　　又西八十里曰符禺之山其陽多銅其陰多鐵其上有木焉名曰文莖其實如棗可以已聾其草多條其狀如葵而赤花黃實如嬰兒舌食之使人不惑符禺之水出焉而北流注於渭其獸多蔥聾其狀如羊而赤鬛其鳥多鴖〈音旻〉其狀如翠而赤喙〈翠似燕而紺色也〉可以禦火〈畜之辟火災也〉又西六十里曰石脆之山其木多椶柟〈椶樹髙三丈許無枝條葉大而員枝生梢頭實皮相裹上行一皮者為一節可以為繩一名栟櫚音馬騣之騣〉其草多條其狀如韭而白華黑實食之已疥其陽多㻬琈之玉其陰多銅灌水出焉而北流注於禺水其中有流赭〈赭赤土〉以塗牛馬無病〈今人亦以朱塗牛角雲以辟惡馬或作角〉
　　又西七十里曰英山其上多杻橿〈杻似棣而細葉一名土橿音紐橿木中車材音姜〉其陰多鐵其陽多赤金禺水出焉北流注於招水〈音韶〉其中多䰷魚〈音同蚌蛤之蚌〉其狀如鼈其音如羊其陽多箭䉋〈今漢中郡出䉋竹厚裏而長節根深筍冬生地中人掘取食之䉋音媚〉其獸多㸲牛羬羊有鳥焉其狀如鶉黃身而赤喙其名曰肥遺食之已癘〈癘疫病也或曰惡瘡韓子曰癘人憐主〉可以殺蟲
　　又西五十二里曰竹山其上多喬木〈枝上竦者音橋〉其陰多鐵有草焉其名曰黃雚其狀如樗其葉如麻白華而赤實其狀如赭〈紫赤色〉浴之已疥又可以已胕〈治胕腫也音符〉竹水出焉北流注於渭其陽多竹箭〈箭篠也〉多蒼玉丹水出焉〈今所在有丹水〉東南流注於洛水其中多水玉多人魚〈如䱱魚四腳〉有獸焉其狀如豚而白毛大如笄而黑端〈笄𬖂屬〉名曰毫彘〈狟豬也夾髀有麄豪長數尺能以脊上毫射物亦自為牝牡狟或作豭吳楚呼為鸞豬亦此𩔖也〉又西百二十里曰浮山多盼水〈音美目盼兮之盼〉枳葉而無傷〈枳刺針也能傷人故名雲〉木蟲居之〈在樹之中〉有草焉名曰薰〈音訓〉草麻葉而方莖赤華而黑實臭如蘼蕪〈蘼蕪香草易曰其臭如蘭眉無兩音〉佩之可以已癘
　　又西七十里曰羭次之山〈音㬰〉漆水出焉〈今漆水出岐山〉北流注於渭其上多棫橿〈棫白桵也音域〉其下多竹箭其陰多赤銅其陽多嬰垣之玉〈垣或作短或作根或作埋傳寫謬錯未得其詳〉有獸焉其狀如禺而長臂善投其名曰囂〈亦在畏獸畫中似獼猴投擲也〉有鳥焉其狀如梟人面而一足曰槖𩇯〈音肥〉冬見夏蟄服之不畏雷〈著其毛羽令人不畏天雷也或作災〉
　　又西百五十里曰時山無草木逐〈或作遂〉水出焉北流注於渭其中多水玉
　　又西百七十里曰南山上多丹粟丹水出焉北流注於渭獸多猛豹〈猛豹似熊而小毛淺有光澤能食蛇食銅鐵出蜀中豹或作虎〉鳥多尸鳩〈尸鳩布榖𩔖也或曰鶘鸇也鳩或作丘〉
　　又西百八十里曰大時之山上多榖柞〈柞櫟〉下多杻橿陰多銀陽多白玊涔水出焉〈音潛〉北流注於渭清水出焉南流注於漢水〈今河內脩武縣縣北黑山亦出清水〉
　　又西三百二十里曰嶓之山〈今在武都氐道縣南嶓音波〉漢水出焉而東南流注於沔〈至江夏安陸縣江即沔水〉囂水出焉北流注於湯水〈或作陽〉其上多桃枝鈎端〈鈎端桃枝屬〉獸多犀兕熊羆〈羆似熊而黃白色猛憨能拔樹〉鳥多白翰赤鷩〈白翰白鵫也亦名鵫雉又曰白雉〉有草焉其葉如蕙〈蕙香草蘭屬也或以蕙為薰葉失之音惠〉其本如桔梗〈本根也〉黑華而不實名曰蓇蓉〈爾雅釋草曰榮而不實謂之蓇音骨〉食之使人無子又西三百五十里曰天帝之山上多㯶柟下多菅蕙〈菅茅𩔖也〉有獸焉其狀如狗名曰谿〈或作谷〉邊〈或作遺〉席其皮者不蠱有鳥焉其狀如鶉黑文而赤翁〈翁頭下毛音汲甕之甕〉名曰櫟〈音沙礫之礫〉食之已痔有草焉其狀如葵其臭如蘼蕪名曰杜衡〈香草也〉可以走馬〈帶之令人便馬或曰馬得之而健走〉食之已癭西南三百八十里曰臯塗之山薔〈音色或作蕢又作葍〉水出焉西流注於諸資之水塗水出焉南流注於集獲之水其陽多丹粟其陰多銀黃金其上多桂木有白石焉其名曰礜可以毒鼠〈今礜石殺鼠音豫食之而肥〉有草焉其狀如槀苃〈槀苃香草〉其葉如葵而赤背名曰無條可以毒鼠有獸焉其狀如鹿而白尾馬足人手〈前兩腳似人手〉而四角名曰𤣎如〈音猳𤣎之嬰〉有鳥焉其狀如䲭而人足名曰數斯食之已癭〈或作癎〉又西百八十里曰黃山〈今始平槐里縣有黃山上故有宮漢惠帝所起疑非此〉無草木多竹箭盼水出焉〈音美目盼兮之盼〉西流注於赤水其中多玉有獸焉其狀如牛而蒼黑大目其名曰𤛎〈音敏〉有鳥焉其狀如鴞青羽赤喙人舌能言名曰鸚䳇〈鸚䳇舌似小兒舌腳指前後各兩扶南徼外出五色者亦有純赤白者大如鴈也〉
　　又西二百里曰翠山其上多㯶柟其下多竹箭其陽多黃金玉其陰多旄牛麢麝〈麢似羊而大角細食好在山崖間麝似獐而小有香〉其鳥多鸓〈音壘〉其狀如鵲赤黑而兩首四足可以禦火又西二百五十里曰騩山〈音巍一音隗囂之隗〉是錞於西海〈錞猶堤埻也音章閏反〉無草木多玉淒水出焉〈或作浽〉西流注于海其中多采石黃金〈採石石有采色者今雌黃空青綠碧之屬〉多丹粟
　　凡西經之首自錢來之山至於隗山凡十九山二千九百五十七里華山也〈者神之所舍也〉其祠之禮太牢〈牛羊豕為太牢〉羭山神也祠之用燭〈或作〉齋百日以百犧〈牲純色者為犧〉瘞用百瑜〈瑜亦美玉名音臾〉湯〈或作溫〉其酒百樽〈溫酒令𤍠〉嬰以百珪百璧〈嬰謂陳之以環祭也或曰嬰即古罌字謂盂也徐州雲穆天子傳曰黃金之嬰之屬也〉
　　其餘十七山之屬皆毛牷用一羊祠之〈牷謂牲體全具也左傳曰牷牲肥腯者也〉燭者百草之未灰白蓆采等純之〈純緣也五色純之等差其文綵也周禮莞席紛純〉
　　西次二經之首曰鈐山〈音髠鉗之鉗或作泠又作塗〉其上多銅其下多玉其木多杻橿
　　西二百里曰㤗〈或作秦〉冒之山其陽多金其陰多鐵浴水出焉東流注於河其中多藻玉〈藻玉玉有符彩者或作柬音練〉多白蛇〈水蛇〉
　　又西一百七十里曰數歴之山其上多黃金其下多銀其木多杻橿其鳥多鸚䳇楚水出焉而南流注於渭其中多白珠〈今蜀郡平澤出青珠尸子曰水員折者有珠〉
　　又西百五十里曰髙山其上多銀其下多青碧〈碧亦玉𩔖也今越巂㑹稽縣東山出碧〉雄黃〈晉大興三年髙平郡界有山崩其中出數千斤雄黃〉其木多椶其草多竹涇水出焉〈音經〉而東流注於渭〈今涇水出安定朝那縣西井頭山至京兆髙陵縣入渭也〉其中多磐石〈書曰泗濱浮磬是也〉青碧
　　西南三百里曰女牀之山其陽多赤銅其陰多涅石〈即楚石也楚人名為涅石秦名為羽涅也本草經亦名曰石涅也〉其獸多虎豹犀兕有鳥焉其狀如翟而五彩文〈翟似雉而大長尾或作𪇱𪇱鵰屬也〉名曰鸞鳥見則天下安寧〈舊說鸞似鷄瑞鳥也周成王時西戎獻之〉
　　又西二百里曰龍首之山其陽多黃金其陰多鐵苕水出焉東南流注於涇水其中多美玉
　　又西二百里曰鹿臺之山〈今在上郡〉其上多白玉其下多銀其獸多㸲牛羬羊白豪〈豪貆豬也〉有鳥焉其狀如雄雞而人面名曰鳬徯其名自叫也見則有兵
　　西南二百里曰鳥危之山其陽多磬石其陰多檀楮〈楮即榖木〉其中多女牀〈未詳〉鳥危之水出焉西流注於赤水其中多丹粟
　　又西四百里曰小次之山其上多白玉其下多赤銅有獸焉其狀如猿而白首赤足名曰朱厭見則大兵〈一作見則有兵起焉一作見則為兵〉
　　又西三百里曰大次之山其陽多堊〈堊似土色甚白音惡〉其陰多碧其獸多㸲牛麢羊
　　又西四百里曰薰吳之山無草木多金玉
　　又西四百里曰⿴陽之山〈音㫖〉其木多稷柟豫章〈稷似松有刺細理音即豫章大木似楸葉冬夏青生七年而後復可知也〉其獸多犀兕虎犳㸲牛〈犳音之樂反〉
　　又西二百五十里曰衆獸之山其上多㻬琈之玉其下多檀楮多黃金其獸多犀兕
　　又西五百里曰皇人之山其上多金玉其下多青雄黃〈即雌黃也或曰空青曽青之屬〉皇水出焉西流注於赤水其中多丹粟又西三百里曰中皇之山其上多黃金其下多蕙棠〈彤棠之屬也蕙或作羔〉
　　又西三百五十里曰西皇之山其陽多金其陰多鐵其獸多麋鹿㸲牛〈麋大如小牛鹿屬也〉
　　又西三百五十里曰萊山其木多檀楮其鳥多羅羅是食人〈羅羅之鳥所未詳也〉
　　凡西次二經之首自鈐山至於萊山凡十七山四千一百四十里其十神者皆人面而馬身其七神皆人面牛身四足而一臂操杖以行是為飛獸之神其祠之毛用少牢〈羊豬為少牢也〉白菅為席其十軰〈音背〉神者其祠之毛一雄雞鈐而不糈〈鈐所用祭器名所未詳也或作思訓祈不糈祠不以米〉毛采〈言用雄色雞也〉西次三經之首曰崇吾之山在河之南北望遂〈山名〉南望䍃之澤〈音遙〉西望帝之搏獸之丘〈搏或作薄〉東望䗡〈音於然反〉淵有木焉員葉而白柎〈今江東人呼草木子房為柎音府一曰柎花下鄂音丈夫字或作柎音符〉赤華而黒理其實如枳食之宜子孫有獸焉其狀如禺而文臂豹虎而善投名曰舉父〈或作夸父〉有鳥焉其狀如鳬而一翼一目相得乃飛名曰蠻蠻〈比翼鳥也色青赤不比不能飛爾雅作鶼鶼鳥也〉見則天下大水
　　西北三百里曰長沙之山泚水出焉〈音紫〉北流注於泑水〈烏交反又音黝水色黑也〉無草木多青雄黃
　　又西北三百七十里曰不周之山〈此山形有缺不周匝處因名雲西北不周風自此山出〉北望諸毗之山臨彼嶽崇之山東望泑澤河水所濳也其源渾渾泡泡〈河南出崑崙潛行地下至蔥嶺出于闐國復分流歧出合而東流注泑澤已復潛行南出於積石山而為中國河也名泑澤即蒲澤一名蒲昌海廣三四百里其水停冬夏不増減去玉門關三百餘里即河之重源所謂潛行也渾渾泡泡水濆湧之聲也袞咆二音〉爰有嘉果其實如桃其葉如棗黃華而赤柎食之不勞
　　又西北四百二十里曰峚〈音宻〉山其上多丹木員葉而赤莖黃華而赤實其味如飴食之不飢丹水出焉西流注於稷澤〈后稷神所馮因名雲〉其中多白玉是有玉膏其源沸沸湯湯〈玉膏湧出之貌也河圖玉版曰少室山其上有白玉膏一服即仙矣亦此𩔖也沸音拂〉黃帝是食是饗〈所以得登龍於鼎湖而龍蛻也〉是生𤣥玉〈言玉膏中又出黑玉也〉玉膏所出以灌丹木丹木五歲五色乃清〈言光鮮也〉五味乃馨〈言滋香也〉黃帝乃取峚山之玉榮〈謂玉華也離騷曰懐琬琰之華英又曰登崑崙兮食玉英汲書所謂苕華之玉〉而投之鍾山之陽〈以為玉種〉瑾瑜之玉為良〈言最善也或作食覲臾兩音〉堅粟精密〈說玉理也禮記曰瑱密似粟粟或作栗玉有粟文所謂榖璧也〉濁澤而有光〈濁謂潤厚〉五色發作〈言符彩互映色王子靈符應曰赤如雞冠黃如蒸栗白如割肪黑如醇漆玉之符彩也〉以和柔剛〈言玉協九徳也〉天地鬼神是食是饗〈玉所以祈祭者言能動天地感鬼神〉君子服之以禦不祥〈今徼外出金剛石石屬而似金有光彩可以刻玉外國人帶之雲辟惡氣亦此𩔖也〉自峚山至於鍾山四百六十里其間盡澤也是多奇鳥怪獸奇魚皆異物焉
　　又西北四百二十里曰鍾山其子曰皷〈此亦神名名之為鍾山之子耳其𩔖皆見歸藏啓筮〉其狀如人面而龍身〈啓筮曰麗山之子青羽人面馬身亦似此狀也〉是與欽䲹〈音邳〉殺葆江於崑崙之陽〈葆或作祖〉帝乃戮之鍾山之東曰𡺯〈音遙〉崖欽䲹化為大鶚〈鶚鵰屬也音鄂〉其狀如鵰而黑文白首赤喙而虎爪其音如晨鵠〈晨鵠鶚屬猶雲晨鳬耳說苑曰緤吠犬比奉晨鳬也〉見則有大兵皷亦化為鵕鳥〈音俊〉其狀如鴟赤足而直喙黃文而白首其音如鵠見則其邑大旱〈穆天子傳雲鍾山作舂字音同耳穆王北升此山以望四野曰鍾山是惟天下之髙山也百獸之所聚飛鳥之所棲也爰有赤豹白虎白鳥青鵰執犬羊食豕鹿穆王五日觀於鍾山乃為銘跡於𤣥圃之上以詔後世〉
　　又西百八十里曰泰器之山觀水出焉西流注於流沙是多文鰩魚〈音遙〉狀如鯉魚魚身而鳥翼蒼文而白首赤喙常行西海遊於東海以夜飛其音如鸞雞〈鸞雞鳥名未詳也或作欒〉其味酸甘食之已狂見則天下大穰〈豐穰熟也韓子曰穰嵗之秋〉又西三百二十里曰槐江之山丘時之水出焉而北流注於泑水其中多蠃母〈即䗱螺也〉其上多青雄黃多藏琅玕黃金玉〈琅玕石似珠者藏猶𨼆也郎干二音〉其陽多丹粟其陰多采黃金銀實惟帝之平圃〈即𤣥圃也穆天子傳曰乃為銘跡於𤣥圃之上謂刋石紀功徳如秦皇漢武之為者也〉神英招司之〈司主也招音韶〉其狀馬身而人面虎文而鳥翼狥於四海〈狥謂周行也〉其音如橊〈音畱或作籕此所未詳也〉南望崑崙其光熊熊其氣魂魂〈皆光氣炎盛相焜燿之貌〉西望大澤后稷所潛也〈后稷生而靈知及其終化形遯此澤而為之神亦猶傅說騎箕尾也〉其中多玉其陰多榣木之有若〈榣木大木也言其上復生若木大木之竒靈者為若見尸子國語曰榣木不生花也〉北望諸毗〈山名〉槐離侖居之〈離侖其神名〉鷹鸇之所宅也〈鸇亦鴟屬也莊周曰鴟鴉甘鼠穆天子傳雲鍾山上有白鳥青雕皆此族𩔖也〉東望恆山四成〈成亦重也爾雅雲再成曰英也〉有窮居之各在一搏〈搏猶脅也言羣各以𩔖聚處山四脅有窮其㹅號耳搏一作摶〉爰有滛水其清洛洛〈水留下之貌也滛音遙也〉有天神焉其狀如牛而八足二首馬尾其音如勃皇〈勃皇未詳〉見則其邑有兵
　　西南四百里曰崑崙之丘是實惟帝之下都〈天帝都邑之在下者也穆天子傳曰吉日辛酉天子升於崑崙之丘以觀黃帝之宮而封豐隆之葬以詔後世言増封於崑崙山之上〉神陸吾司之〈即肩吾也莊周曰肩吾得之以處大山也〉其神狀虎身而九尾人面而虎爪是神也司天之九部及帝之囿時〈主九城之部界天帝苑囿之時節也〉有獸焉其狀如羊而四角名曰土塿是食人有鳥焉其狀如蜂大如鴛鴦名曰欽原〈欽或作爰或作至也〉蠚鳥獸則死蠚木則枯有鳥焉其名曰鶉鳥是司帝之百服〈服器服也一曰服事也或作藏〉有木焉其狀如棠〈棠梨也〉華黃赤實其味如李而無核名曰沙棠可以禦水食之使人不溺〈言體浮輕也沙棠為木不可得沉呂氏春秋曰果之美者沙棠之實銘曰安得沙棠刻以為舟泛彼滄海以遨以遊〉有草焉名曰薲草〈音頻〉其狀如葵其味如蔥食之已勞〈呂氏春秋曰菜之美者崑崙之蘋〉河水出焉〈出山東北隅也〉而南流東注於無逹〈山名〉赤水出焉〈出山東南隅也〉而東南流注於氾天之水〈氾天亦山名赤水所窮也穆天子傳曰遂宿於崑崙之側赤水之陽陽水北也氾浮劒反〉洋水出焉〈出山西北隅或作清〉而西南流注於醜塗之水〈醜塗亦山名也皆在南極穆天子傳曰戊辰濟洋水又曰觴天子洋水也〉黑水出焉〈亦出西北隅也〉而西流於大杅〈山名也穆天子傳曰乃封長肱於黑水之西河是惟崑崙鴻鷺之上以為周室主杅音於〉是多怪鳥獸〈謂有一獸九首有一鳥六首之屬也〉
　　又西三百七十里曰樂游之山桃水出焉西流注於稷澤是多白玉其中多䱻魚〈音滑〉其狀如蛇而四足是食魚西水行四百里曰流沙二百里至於蠃母之山神長乗司之是天之九徳也〈九徳九氣所生〉其神狀如人而犳〈之藥反〉尾其上多玉其下多靑石而無水
　　又西三百五十里曰玉山是西王母所居也〈此山多玉石因以名雲穆天子傳謂之羣玉之山見其山河無險四徹中繩先王之所謂策府寡草木無鳥獸穆王於是攻其玉石取玉石版三乗玉器服物載玉萬隻以歸雙玉為㲄半㲄為隻〉西王母其狀如人豹尾虎齒而善嘯蓬髮戴勝〈蓬頭亂髪勝玉勝也音龎〉是司天之厲及五殘〈主知災厲五刑殘殺之氣也穆天子傳曰吉日甲子天子賓於西王母執𤣥圭白璧以見西王母獻錦組百縷金玉百斤西王母再拜受之乙丑天子觴西王母於瑤池之上西王母為天子謡曰白雲在天山陵自出道里悠逺山川間之將子無死尚復能來天子畣之曰予還東土和理諸夏萬民均平吾顧見汝比及三年將復而野西王母又為天子吟曰徂彼西土爰居其所虎豹為羣鳥鵲與處嘉命不遷我惟帝女彼何世民又將去子吹笙鼓簧中心翺翔世民之子惟天之望天子遂驅升於奄山乃紀跡於奄山之石而樹之槐眉曰西王母之山奄山即崦嵫山也案竹書穆王五十七年西王母來見賔於昭宮舜時西王母遣使獻玉環見禮三朝〉有獸焉其狀如犬而豹文其角如牛〈或作羊〉其名曰狡其音如吠犬見則其國大禳〈晉太康七年邵陵扶夷縣檻得一獸狀如豹文有二角無前兩腳時人謂之狡疑非此〉有鳥焉其狀如翟而赤名曰勝遇〈音姓〉是食魚其音如録〈音緑義未詳〉見則其國大水
　　又西四百八十里曰軒轅之丘無草木〈黃帝居此丘娶西陵氏女因號軒轅丘〉洵水出焉〈音詢〉南流注於黒水其中多丹粟多青雄黃
　　又西三百里曰積石之山其下有石門河水冒以西流〈冒猶覆也積石山今在金城河門關西南羌中河水行塞外東入塞內〉是山也萬物無不有焉〈水經引山海經雲積石山在鄧林山東河所入也〉
　　又西二百里曰長留之山其神白帝少昊居之〈少昊金天氏帝摯之號也〉其獸皆文尾〈或作長〉其鳥皆文首〈文或作長〉是多文玉石實惟員神磈氏之宮〈音隗〉是神也主司反景〈日西入則景反東照主司察之〉
　　又西二百八十里曰章莪之山無草木多瑤碧〈碧亦玉屬〉所為甚怪〈多有非常之怪〉有獸焉其狀如赤豹五尾一角其音如擊石其名如猙〈京氏易義曰音如石相擊音靜〉有鳥焉其狀如一足赤文青質而白喙名曰畢方其鳴自叫也見則其邑有譌火〈譌亦妖訛字〉
　　又西三百里曰陰山濁浴之水出焉而西流注於蕃澤其中多文貝〈餘泉蚳之𩔖也見爾雅〉有獸焉其狀如狸〈或作豹〉而白首名曰天狗其音如榴榴〈或作貓貓〉可以禦凶
　　又西二百里曰符愓之山〈音陽〉其上多椶柟下多金玉神江疑居之是山也多怪雨風雲之所出也
　　又西二百二十里曰三危之山〈今在燉煌郡尚書雲竄三苗於三危是也〉三青鳥居之是山也廣員百里〈三青鳥主為西王母取食者別自棲息於此山也竹書曰穆王西征至於青鳥所解也〉其上有獸焉其狀如牛白身四角其毫如披蓑〈蓑辟雨之衣也音梭〉其名曰⿰⿰〈傲噎二音〉是食人有鳥焉一首而三身其狀如𪇱其名曰䲭〈𪇱似雕黒文赤頸音洛下句或雲扶狩則短扶木則枯應在上欽原下脫錯在此耳〉
　　又西一百九十里曰騩山其上多玉而無石神耆童居之〈耆童老童顓頊之子〉其音常如鐘磬其下多積蛇
　　又西三百五十里曰天山多金玉有青雄黃英水出焉而西南流注於湯谷有神焉其狀如黃囊赤如丹火〈體色黃而精光赤也〉六足四翼渾敦無面目是識歌舞實惟帝江也〈夫形無全者則神自然靈照精無見者則闇與理㑹其帝江之謂乎莊生所云中央之帝混沌為儵忽所鑿七竅而死者蓋假此以寓言也〉
　　又西二百九十里曰泑山〈泑音黝黒之黝〉神蓐居之〈亦金神也人面虎爪白尾執龯見外傳雲〉其上多嬰短之玉〈未詳〉其陽多瑾瑜之玉其陰多青雄黃是山也西望日之所入其氣員〈日形員故其氣象亦然也〉神紅光之所司也〈未聞其狀〉
　　西水行百里至於翼望之山〈或作土翠山〉無草木多金玉有獸焉其狀如狸一目而三尾名曰讙〈讙音歡或作原〉其音如奪百聲〈言其能作百種物聲也或曰奪百物名亦所未詳〉是可以禦凶服之已癉〈黃癉病也音旦〉有鳥焉其狀如烏三首六尾而善笑名曰鵸䳜〈猗餘兩音〉服之使人不厭〈不厭夢也周書曰服者不昩音莫禮反或曰⿰⿰目也〉又可以禦凶
　　凡西次三經之首崇吾之山至於翼望之山凡二十三山六千七百四十四里其神狀皆羊身人面其祠之禮用一吉玉瘞〈玉加采色者也尸子曰吉玉大龜〉糈用稷米
　　西次四經之首曰陰山上多榖無石其草多茆蕃〈茆𦽏葵也蕃青蕃似莎而大夘煩兩音〉陰水出焉西流注於洛
　　北五十里曰勞山多茈草〈一名茈䓞中染紫也〉弱水出焉而西流注於洛
　　西五十里曰罷父之山洱水出焉〈音耳〉而西流注於洛其中多茈碧
　　北百七十里曰申山其上多榖柞其下多杻橿其陽多金玉區水出焉而東流注於河
　　北二百里曰鳥山其上多桑其下多楮其陰多鐵其陽多玊辱水出焉而東流注於河
　　又北百二十里曰上申之山上無草木而多硌石〈硌磊硌大石貌也音洛〉下多榛楛〈榛子似栗而小味美楛木可以為箭詩云榛楛濟濟臻怙兩音〉其獸多白鹿其鳥多當扈〈或作屍〉其狀如雉以其髯飛〈髯咽下須毛也〉食之不眴目〈音〉湯水出焉東流注於河
　　又北百八十里曰諸次之山諸次之水出焉而東流注於河是山也多木無草鳥獸莫居是多衆蛇
　　又北百八十里曰號山其木多漆㯶〈漆樹似樗也〉其草多葯䖀芎藭〈葯白芷別名䖀香草也芎藭一名江蘺葯音鳥較反〉多汵石〈汵或作金未詳〉端水出焉而東流注於河
　　又北二百二十里曰盂山〈音於〉其陰多鐵其陽多銅其獸多白狼白虎〈外傳曰周穆王伐犬戎得四白狼白虎虎名甝⿴〉其鳥多白雉白翟〈或作白翠〉生水出焉而東流注於河
　　西二百五十里曰白於之山上多松栢下多櫟檀〈櫟即柞〉其獸多㸲牛羬羊其鳥多鴞〈鴞似鳩而青色〉洛水出於其陽而東流注於渭夾水出於其陰東流注於生水
　　西北三百里曰申首之山無草木冬夏有雷申水出於其上潛於其下是多白玉
　　又西五十五里曰涇谷之山〈或無之山二字〉涇水出焉〈或以此為今涇水未詳〉東南流注於渭是多白金白玉
　　又西百二十里曰剛山多柒木多㻬琈之玉剛水出焉北流注於渭是多神⿰〈⿰亦魑魅之𩔖也音恥囘反或作⿰〉其狀人面獸身一足一手其音如欽〈欽亦吟字假音〉
　　又西二百里至剛山之尾洛水出焉而北流注於河其中多蠻蠻其狀鼠身而鼈首其音如吠犬
　　又西三百五十里曰英鞮之山上多漆木下多金玉鳥獸盡白涴水出焉〈涴或作⿰音寃枉之寃〉而北注於陵羊之澤是多冉遺之魚魚身蛇首六足其目如馬耳食之使人不眯可以禦凶
　　又西三百里曰中曲之山其陽多玉其陰多雄黃白玉及金有獸焉其狀如馬而白身黑尾一角虎牙爪音如皷音其名曰駮是食虎豹〈爾雅說駮不道有角及虎爪駮亦在畏狩畫中〉可以禦兵〈養之辟兵刃也〉有木焉其狀如棠而員葉赤實實大如木𤓰〈木𤓰如小𤓰〉名曰櫰木〈音懷〉食之多力〈尸子曰木食之人多為仁者名為若木此之𩔖〉
　　又西二百六十里曰邽山〈音圭〉其上有獸焉其狀如牛蝟毛名曰窮奇音如獋狗是食人〈或雲似虎蝟毛有翼銘曰窮奇之獸厥形甚醜馳逐妖邪莫不犇走是以一名號曰神狗〉濛水出焉〈音𫎇〉南流注于洋水其中多黃貝〈貝甲蟲肉如科斗但有頭尾耳〉蠃魚〈音螺〉魚身而鳥翼音如鴛鴦見則其邑大水
　　又西二百二十里曰鳥鼠同穴之山〈今在隴西首陽縣西南山有鳥鼠同穴鳥名曰䳜鼠名曰鼵鼵如人家鼠而短尾䳜似燕而黃色穿地入數尺鼠在內鳥在外而共處孔氏尚書傳曰共為雌雄張氏地理記雲不為牝牡也〉其上多白虎白玉渭水出焉而東流注於河〈出山東至𢎞農華陰縣入河〉其中多鰠魚〈音騷〉其狀如鱣魚〈鱣魚大魚也口在頷下體有連甲也或作鮎鯉〉動則其邑有大兵〈或脫無從動則以下語者〉濫水出於其西〈音檻〉西流注於漢水多𩶯魮之魚〈如玭兩音〉其狀如覆銚鳥首而魚翼魚尾音如磬石之聲是生珠玉〈亦珠母蚌𩔖而能生出之〉
　　西南三百六十里曰崦嵫之山〈日沒所入山也見離騷奄茲兩音〉其上多丹木其葉如榖其實大如𤓰赤符而黑理食之已癉可以禦火其陽多龜其陰多玉苕〈或作若〉水出焉而西流注于海〈禹大傳曰洧盤之水出崦嵫山〉其中多砥礪〈磨石也精為砥麄為礪也〉有獸焉其狀馬身而鳥翼人面蛇尾是好舉人〈喜抱舉人〉名曰孰湖有鳥焉其狀如鴞而人面蜼身犬尾〈蜼獼猴屬也音贈遺之遺一音誄見中山經尾又作眥〉其名自號也〈或作設設亦呼耳疑此脫誤〉見則其邑大旱
　　凡西次四經自陰山以下至於崦嵫之山凡十九山三千六百八十里其祠祀禮皆用一白鷄祈糈以稻米白菅為席
　　右西經之山志凡七十七山一萬七千五百一十七里











　　山海經卷二
