　　欽定四庫全書
　　山海經巻一
　　晉　郭璞　撰
　　南山經
　　南山經之首曰䧿山其首曰招搖之山臨於西海之上〈在蜀伏山山南之西頭濱西海也〉多桂〈桂葉似枇杷長二尺餘廣數寸味辛白花叢生山峰冬夏常青間無雜木呂氏春秋曰招揺之桂〉多金玉有草焉其狀如韭〈璨曰韭音九爾雅雲霍山亦多之〉而青花其名曰祝餘〈或作桂荼〉食之不飢有木焉其狀如榖而黑理〈榖楮也皮作紙璨曰榖亦名構名榖者以其實如榖也〉其花四照〈言有光燄也若木華赤其光照地亦此𩔖也見離騷經〉其名曰迷穀佩之不迷有獸焉其狀如禺而白耳〈禺似獼猴而大赤目長尾今江南山中多有說者不了此物名禺作牛字圗亦作牛形或作猴皆失之也禺字音遇〉伏行人走其名曰狌狌食之善走〈狌狌禺獸狀如猿伏行交足亦此𩔖也見京房易〉麗𪊨之水出焉〈𪊨音作幾〉而西流注于海其中多育沛〈未詳〉佩之無瘕疾〈瘕蟲病也〉
　　又東三百里曰堂〈一作常〉庭之山多棪木〈棪別名連其子似奈而赤可食音剡〉多白猿〈今猿似獼猴而大臂腳長便捷色有黑有黃鳴其聲哀〉多水玉〈水玉今水精也相如上林賦曰水玉磊砢赤松子所服見列仙傳〉多黃金
　　又東三百八十里曰猨翼之山其中多怪獸水多怪魚〈凡言怪者皆謂貌狀倔奇不常也尸子曰徐偃王好怪沒深水而得怪魚入深山而得怪獸者多列於庭〉多白玉多蝮蟲〈蝮蟲色如綬文鼻上有針大者百餘斤一名反鼻蟲古虺字〉多怪虵多怪木不可以上
　　又東三百七十里曰杻陽之山〈音紐〉其陽多赤金〈銅也〉其陰多白金〈銀也見爾雅山南為陽山北為陰〉有獸焉其狀如馬而白首其文如虎而赤尾其音如謡〈如人歌聲〉其名曰鹿蜀佩之宜子孫〈佩謂帶其皮尾〉怪水出焉而東流注於憲翼之水其中多𤣥龜其狀如龜而鳥首虺尾〈虺尾銳〉其名曰旋龜其音如判木〈如破木聲〉佩之不聾可以為底〈底躪也為猶治也外傳曰疾不可為一作底猶病癒也〉
　　又東三百里柢山〈柢音蔕〉多水無草木有魚焉其狀如牛陵居虵尾有翼其羽在魼下〈亦作脅〉其音如畱牛〈莊子曰執犂之狗謂此牛也穆天子傳曰天子之狗執虎豹〉其名曰鯥〈音六〉冬死而夏生〈此亦蟄𩔖也謂之死者言其蟄無所知如死耳〉食之無腫疾
　　又東四百里曰亶爰之山〈亶音蟬〉多水無草木不可以上〈言崇峭也〉有獸焉其狀如貍而有髦其名曰𩔖〈𩔖或作沛髦或作髪〉自為牝牡食者不妬〈莊子亦曰𩔖自為雌雄而化今貆⿰亦自為雌雄〉
　　又東三百里曰基山其陽多玉其陰多怪木有獸焉其狀如羊九尾四耳其目在背其名曰猼訑〈博施二音訑一作陁〉佩之不畏〈不知恐畏〉有鳥焉其狀如雞而三首六目六足三翼其名曰𪁺𩿧〈𪁺𩿧性急敞孚二音〉食之無臥〈使人少眠〉
　　又東三百里曰青丘之山〈亦有青丘國在海外水經雲即上林賦雲秋田於青丘〉其陽多玉其陰多青䨼〈䨼黝屬音瓠〉有獸焉其狀如狐而九尾〈即九尾狐〉其音如嬰兒能食人食者不蠱〈噉其肉令人不逢妖邪之氣或曰蠱蠱毒〉有鳥焉其狀如鳩其音若呵〈如人相呵呼聲〉名曰灌灌〈或作濩濩〉佩之不惑英水出焉南流注於即翼之澤其中多赤鱬〈音懦〉其狀如魚而人面其音如鴛鴦食之不疥〈一作疾〉又東三百五十里曰箕尾之山其尾踆於東海多沙石〈踆古蹲字言臨海上音存〉汸水出焉〈音芳〉而南流注於淯〈音育〉其中多白玉凡䧿山之首自招揺之山以至箕尾之山凡十山二千九百五十里其神狀皆鳥身而龍首其祠之禮毛〈言檡牲取其毛色也周官曰陽祀用騂牲之毛〉用一璋玉瘞〈半圭為璋瘞埋也〉糈用稌米〈糈祀神之米名先呂反今江東音所一音壻稌稌稻也他覩反糈或作疏非也〉一璧稻米白菅為席〈菅茅屬也音間〉
　　南次二經之首曰櫃山〈音矩〉西臨流黃北望諸毗東望長右〈皆山名〉英水出焉西南流注於赤水其中多白玉〈尸子曰水方折者有玉員折者有珠〉多丹粟〈細丹砂如粟也〉有獸焉其狀如豚有距其音如狗吠其名曰狸力見則其縣多土功有鳥焉其狀如鴟而人手〈其腳如人手鴟音處脂反〉其音如痺〈未詳〉其名曰鴸〈音株〉其鳴自號也見則其縣多放士〈放放還或作效也〉
　　東南四百五十里曰長右之山無草木多水有獸焉其狀如禺而四耳其名長右〈以山出此獸因以名之〉其音如吟〈如人呻吟聲〉見則郡縣大水
　　又東三百四十里曰堯光之山其陽多玉其陰多金有獸焉其狀如人而彘鬛穴居而冬蟄其名曰猾裏〈滑懷二音〉其音如斲木〈如人斫木聲〉見則縣有大繇〈謂作役也或曰其縣亂〉又東三百五十里曰羽山〈今東海柷其縣西南有羽山即鯀所殛處計此道里不相應似非也〉其下多水其上多雨無草木多蝮蟲〈蚖也〉
　　又東三百七十里曰瞿父之山〈音劬〉無草木多金玉又東四百里曰句餘之山無草木多金玉〈今在㑹稽餘姚縣南句章縣北故此二縣因此為名雲見張氏地里志〉
　　又東五百里曰浮玉之山北望具區〈具區今吳縣西南太湖也尚書謂之震澤〉東望諸毗〈水名〉有獸焉其狀如虎而牛尾其音如吠犬其名曰彘是食人苕水出於其陰北流注於具區其中多鮆魚〈鮆魚狹薄而長頭大者尺餘太湖中今饒之一名刀魚音祚啓反〉
　　又東五百里曰成山四方而三壇〈形如人築壇相累也成亦重耳〉其上多金玉其下多青䨼䦠水出焉〈音涿〉而南流注於〈一作流注於西〉虖勺〈虖音呼勺或作多下同〉其中多黃金〈今永昌縣水出金如糠在沙中尸子曰清水出黃金玉英〉
　　又東五百里曰會稽之山四方〈今在㑹稽郡山陰縣南上有禹及井〉其上多金玉其下多砆石〈砆武夫石似玉今長沙臨湘出之赤地白文色蘢蔥不分明〉勺水出焉而南流注於溴〈音鵙〉
　　又東五百里曰夷山無草木多沙石溴〈一作浿〉水出焉而南流注於列塗
　　又東五百里曰僕勾〈一作夕〉之山其上多金玉其下多草木無鳥獸無水
　　又東五百里曰咸陰之山無草木無水
　　又東四百里曰洵〈一作旬〉山其陽多金其陰多玉有獸焉其狀如羊而無口不可殺也〈稟氣自然〉其名曰䍺〈音還或音患〉洵水出焉〈音詢〉而南流注於閼之澤〈音遏〉其中多芘蠃〈紫色螺也〉又東四百里曰虖勺之山其上多梓柟〈梓山楸也柟大木葉似桑今作楠音南爾雅以為柟〉其下多荊杞〈杞枸杞也子赤〉滂水出焉〈音滂沱之滂〉而東流注于海
　　又東五百里曰區吳之山無草木多砂石鹿水出焉而南流注於滂水
　　又東五百里曰鹿吳之山上無草木多金石澤更之水出焉而南流注於滂水水有獸焉名曰蠱雕〈蠱或作纂〉其狀如雕而有角其音如嬰兒之音是食人
　　又東五百里曰漆吳之山無草木多博石無玉〈可以為博碁石〉處于海東望丘山其光載出載入〈神光之所潛燿〉是惟日次〈是日景之所次舍〉凡南次二經之首自櫃山至於漆吳之山凡十七山七千二百里其神狀皆龍身而鳥首其祠毛用一璧瘞糈用稌〈稻穬也〉
　　南次三經之首曰天虞之山其下多水不可以上又東五百里曰禱過之山其上多金玉其下多犀兕〈犀似水牛豬頭痺腳腳似象有三蹄大腹黑色三角一在頂上一在額上一在鼻上在鼻上者小而不墮食角也好噉棘口中常灑血沫兕亦似水牛青色一角重三千斤〉多象〈象獸之最大者長鼻大者牙長一丈性妬不畜淫子〉有鳥焉其狀如鵁〈鵁似鳬而小腳近尾音骹箭之骹〉而白首三足〈或作手〉人面其名曰瞿如〈音劬〉其鳴自號也泿水出焉〈音銀〉而南流注于海其中有虎蛟〈蛟似蛇四足龍屬〉其狀魚身而蛇尾其音如鴛鴦食者不腫可以已痔
　　又東五百里曰丹穴之山其上多金玉丹水出焉而南流注於渤海〈渤海海岸曲崎頭也〉有鳥焉其狀如雞五采而文名曰鳳凰首文曰徳翼文曰義背文曰禮膺文曰仁腹文曰信是鳥也飲食自然自歌自舞見則天下安寧〈漢時鳳鳥數出髙五六尺五采莊周說鳳文字與此有異廣雅雲鳯雞頭䴏頷蛇頸龜背魚尾雌曰凰雄曰鳳〉又東五百里曰發爽〈或作喪〉之山無草木多水多白猿汎水出焉而南流注於渤海
　　又東四百里至於旄山之尾其南有谷曰育遺〈或作隧〉多怪鳥〈廣雅曰鵽⿰鷦朋爰居鴟雀皆怪鳥之屬也〉凱風自是出〈凱風南風〉
　　又東四百里至於非山之首其上多金玉無水其下多蝮蟲
　　又東五百里曰陽夾之山無草多水
　　又東五百里曰灌湘之山上多木無草多怪鳥無獸〈一作灌湖射之山〉
　　又東五百里曰雞山其上多金其下多丹雘〈雘赤色者或曰雘美丹也見尚書音尺蠖之蠖〉黒水出焉而南流注于海其中有鱄魚〈音團扇之團〉其狀如鮒而彘毛其音如豚見則天下大旱又東四百里曰令丘之山無草木多火其南有谷焉曰中谷條風自是出〈東北風為條風記曰條風至出輕繫督逋畱〉有鳥焉其狀如梟人面四目而有耳其名曰顒〈音娛〉其鳴自號也見則天下大旱
　　又東三百七十里曰侖者之山〈音論說之論一音倫〉其上多金玉其下多青䨼有木焉其狀如穀而赤理其汗如漆其味如飴食者不飢可以釋勞其名曰白䓘〈或作睪蘇睪蘇一名白䓘見廣雅音羔〉可以血玉〈血謂可用染玉作光彩〉
　　又東五百八十里曰禺膏之山多怪獸多大蛇
　　又東五百八十里曰南禺之山其上多金玊其下多水有穴焉水出輒入夏乃出冬則閉佐水出焉而東南流注于海有鳯凰鵷鶵〈亦鳳屬〉
　　凡南次三經之首自天虞之山以至南禺之山凡一十四山六千五百三十里其神皆龍身而人面其祠皆一白狗祈〈祈請禱也〉糈用稌
　　右南經之山志大小凡四十山萬六千三百八十里

　　山海經卷一
