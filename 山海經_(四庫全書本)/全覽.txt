　　欽定四庫全書　　　　子部十二
　　山海經　　　　　　　小說家𩔖二〈異聞之屬〉提要
　　〈臣〉等謹案山海經十八卷晉郭璞注首有劉秀校上奏稱為伯益所作案山海經之名始見史記大宛傳司馬𨗇但云禹本記山海經所言怪物余不敢道而未言為何人所作列子稱大禹行而見之伯益知而名之夷堅聞而志之似乎即指此書而不言其名山海經王充論衡別通篇曰禹主行水益主記異物海外山表無所不至以所見聞作山海經趙煜呉越春秋所説亦同惟隋書經籍志雲蕭何得秦圖書後又得山海經相傳夏禹所記其文稍異然似皆因列子之説推而衍之觀書中載夏後啓周文王及秦漢長沙象郡餘暨下嶲諸地名㫁不作於三代以上殆周秦間人所述而後來好異者又附益之歟觀楚詞天問多與相符使古無是言屈原何由杜撰朱子楚詞辨證謂其反因天問而作似乎不然至王應麟王㑹補傳引朱子之言謂山海經記諸異物飛走之𩔖多雲東向或曰東首疑本因圖畫而述之古有此學如九歌天問皆其𩔖云云則得其實矣郭璞注是書見於晉書本傳隋唐二志皆雲二十三卷今本乃少五卷疑後人併其卷帙以就劉秀奏中一十八篇之數非缺佚也隋唐志又有郭璞山海經圖讚二卷今其讚猶載璞集中其圖則宋志已不著録知久佚矣舊本所載劉秀奏中稱其書凡十八篇與漢志稱十三篇者不合七略即秀所定不應自相牴牿疑其贋托然璞序已引其文相傳既久今仍併錄焉書中序述山水多參以神怪故道藏収入太元部競字號中䆒其本㫖實非黃老之言然道理山川率雞考據按以耳目所及百不一真諸家並以為地理書之冠亦為未允核實定名實則小説之最古者爾乾隆四十六年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　山海經原序
　　世之覽山海經者皆以其閎誕迂誇多竒怪俶儻之言莫不疑焉嘗試論之曰莊生有雲人之所知莫若其所不知吾於山海經見之矣夫以宇宙之寥廓羣生之紛紜隂陽之煦蒸萬殊之區分精氣渾淆自相噴薄遊魂靈怪觸𧰼而構流形於山川麗狀於木石者惡可勝言乎然則總其所以乖鼔之於一響成其所以變混之於一𧰼世之所謂異未知其所以異世之所謂不異未知其所以不異何者物不自異待我而後異異果在我非物異也故胡人見布而疑黂越人見罽而駭毳夫翫所習見而竒所希聞此人情之常蔽也今畧舉可以明之者陽火出於氷水隂鼠生於炎山而俗之論者莫之或怪及談山海經所載而咸怪之是不怪所可怪而怪所不可怪也不怪所可怪則幾於無怪矣怪所不可怪則未始有可怪也夫能然所不可不可所不可然則理無不然矣案汲郡竹書及穆天子傳穆王西征見西王母執璧帛之好獻錦組之屬穆王享王母於瑤池之上賦詩𨓏來辭義可觀遂襲崑崙之丘遊軒轅之宮眺鍾山之嶺玩帝者之寳勒石王母之山紀跡𤣥圃之上乃取其嘉木豔草竒鳥怪獸玉石珍瑰之器金膏燭銀之寳歸而殖養之於中國穆王駕八駿之乘右服盜驪左驂騄耳造父為御犇戎為右萬里長騖以周厯四𮎰名山大川靡不登濟東升大人之堂西燕王母之廬南轢黿鼉之梁北躡積羽之衢窮歡極娛然後旋歸案史記説穆王得盜驪騄耳驊騮之驥使造父御之以西廵狩見西王母樂而忘歸亦與竹書同左傳曰穆王欲肆其心使天下皆有車轍馬跡焉竹書所載則是其事也而譙周之徒足為通識瑰儒而雅不平此驗之史考以著其妄司馬遷敘大宛傳亦云自張騫使大夏之後窮河源惡覩所謂崑崙者乎至禹本紀山海經所有怪物余不敢言也不亦悲乎若竹書不潛出於千載以作徴於今日者則山海之言其幾乎廢矣若乃東方生曉畢方之名劉子政辨盜械之屍王頎訪兩面之客海民獲長臂之衣精驗潛効絶代縣符於戲羣惑者其可以少寤乎是故聖皇原化以極變𧰼物以應怪鑒無滯𧷤曲盡幽情神焉廋哉神焉廋哉蓋此書跨世七代厯載三千雖暫顯於漢而尋亦寢廢其山川名號所在多有舛謬與今不同師訓莫傳遂將湮泯道之所存俗之所喪悲夫余有懼焉故為之創傳疏其壅閡闢其茀蕪領其𤣥致標其洞渉庶幾令逸文不墜於世奇言不絶於今夏後之跡靡刋於將來八𮎰之事有聞於後裔不亦可乎夫蘙薈之翔叵以論垂天之凌蹏涔之遊無以知絳虯之騰鈞天之庭豈伶人之所躡無航之津豈蒼兕之所渉非天下之至通難與言山海之義矣於戲達觀博物之客其鑒之哉郭璞序


　　欽定四庫全書
　　山海經巻一
　　晉　郭璞　撰
　　南山經
　　南山經之首曰䧿山其首曰招搖之山臨於西海之上〈在蜀伏山山南之西頭濱西海也〉多桂〈桂葉似枇杷長二尺餘廣數寸味辛白花叢生山峰冬夏常青間無雜木呂氏春秋曰招揺之桂〉多金玉有草焉其狀如韭〈璨曰韭音九爾雅雲霍山亦多之〉而青花其名曰祝餘〈或作桂荼〉食之不飢有木焉其狀如榖而黑理〈榖楮也皮作紙璨曰榖亦名構名榖者以其實如榖也〉其花四照〈言有光燄也若木華赤其光照地亦此𩔖也見離騷經〉其名曰迷穀佩之不迷有獸焉其狀如禺而白耳〈禺似獼猴而大赤目長尾今江南山中多有說者不了此物名禺作牛字圗亦作牛形或作猴皆失之也禺字音遇〉伏行人走其名曰狌狌食之善走〈狌狌禺獸狀如猿伏行交足亦此𩔖也見京房易〉麗𪊨之水出焉〈𪊨音作幾〉而西流注于海其中多育沛〈未詳〉佩之無瘕疾〈瘕蟲病也〉
　　又東三百里曰堂〈一作常〉庭之山多棪木〈棪別名連其子似奈而赤可食音剡〉多白猿〈今猿似獼猴而大臂腳長便捷色有黑有黃鳴其聲哀〉多水玉〈水玉今水精也相如上林賦曰水玉磊砢赤松子所服見列仙傳〉多黃金
　　又東三百八十里曰猨翼之山其中多怪獸水多怪魚〈凡言怪者皆謂貌狀倔奇不常也尸子曰徐偃王好怪沒深水而得怪魚入深山而得怪獸者多列於庭〉多白玉多蝮蟲〈蝮蟲色如綬文鼻上有針大者百餘斤一名反鼻蟲古虺字〉多怪虵多怪木不可以上
　　又東三百七十里曰杻陽之山〈音紐〉其陽多赤金〈銅也〉其陰多白金〈銀也見爾雅山南為陽山北為陰〉有獸焉其狀如馬而白首其文如虎而赤尾其音如謡〈如人歌聲〉其名曰鹿蜀佩之宜子孫〈佩謂帶其皮尾〉怪水出焉而東流注於憲翼之水其中多𤣥龜其狀如龜而鳥首虺尾〈虺尾銳〉其名曰旋龜其音如判木〈如破木聲〉佩之不聾可以為底〈底躪也為猶治也外傳曰疾不可為一作底猶病癒也〉
　　又東三百里柢山〈柢音蔕〉多水無草木有魚焉其狀如牛陵居虵尾有翼其羽在魼下〈亦作脅〉其音如畱牛〈莊子曰執犂之狗謂此牛也穆天子傳曰天子之狗執虎豹〉其名曰鯥〈音六〉冬死而夏生〈此亦蟄𩔖也謂之死者言其蟄無所知如死耳〉食之無腫疾
　　又東四百里曰亶爰之山〈亶音蟬〉多水無草木不可以上〈言崇峭也〉有獸焉其狀如貍而有髦其名曰𩔖〈𩔖或作沛髦或作髪〉自為牝牡食者不妬〈莊子亦曰𩔖自為雌雄而化今貆⿰亦自為雌雄〉
　　又東三百里曰基山其陽多玉其陰多怪木有獸焉其狀如羊九尾四耳其目在背其名曰猼訑〈博施二音訑一作陁〉佩之不畏〈不知恐畏〉有鳥焉其狀如雞而三首六目六足三翼其名曰𪁺𩿧〈𪁺𩿧性急敞孚二音〉食之無臥〈使人少眠〉
　　又東三百里曰青丘之山〈亦有青丘國在海外水經雲即上林賦雲秋田於青丘〉其陽多玉其陰多青䨼〈䨼黝屬音瓠〉有獸焉其狀如狐而九尾〈即九尾狐〉其音如嬰兒能食人食者不蠱〈噉其肉令人不逢妖邪之氣或曰蠱蠱毒〉有鳥焉其狀如鳩其音若呵〈如人相呵呼聲〉名曰灌灌〈或作濩濩〉佩之不惑英水出焉南流注於即翼之澤其中多赤鱬〈音懦〉其狀如魚而人面其音如鴛鴦食之不疥〈一作疾〉又東三百五十里曰箕尾之山其尾踆於東海多沙石〈踆古蹲字言臨海上音存〉汸水出焉〈音芳〉而南流注於淯〈音育〉其中多白玉凡䧿山之首自招揺之山以至箕尾之山凡十山二千九百五十里其神狀皆鳥身而龍首其祠之禮毛〈言檡牲取其毛色也周官曰陽祀用騂牲之毛〉用一璋玉瘞〈半圭為璋瘞埋也〉糈用稌米〈糈祀神之米名先呂反今江東音所一音壻稌稌稻也他覩反糈或作疏非也〉一璧稻米白菅為席〈菅茅屬也音間〉
　　南次二經之首曰櫃山〈音矩〉西臨流黃北望諸毗東望長右〈皆山名〉英水出焉西南流注於赤水其中多白玉〈尸子曰水方折者有玉員折者有珠〉多丹粟〈細丹砂如粟也〉有獸焉其狀如豚有距其音如狗吠其名曰狸力見則其縣多土功有鳥焉其狀如鴟而人手〈其腳如人手鴟音處脂反〉其音如痺〈未詳〉其名曰鴸〈音株〉其鳴自號也見則其縣多放士〈放放還或作效也〉
　　東南四百五十里曰長右之山無草木多水有獸焉其狀如禺而四耳其名長右〈以山出此獸因以名之〉其音如吟〈如人呻吟聲〉見則郡縣大水
　　又東三百四十里曰堯光之山其陽多玉其陰多金有獸焉其狀如人而彘鬛穴居而冬蟄其名曰猾裏〈滑懷二音〉其音如斲木〈如人斫木聲〉見則縣有大繇〈謂作役也或曰其縣亂〉又東三百五十里曰羽山〈今東海柷其縣西南有羽山即鯀所殛處計此道里不相應似非也〉其下多水其上多雨無草木多蝮蟲〈蚖也〉
　　又東三百七十里曰瞿父之山〈音劬〉無草木多金玉又東四百里曰句餘之山無草木多金玉〈今在㑹稽餘姚縣南句章縣北故此二縣因此為名雲見張氏地里志〉
　　又東五百里曰浮玉之山北望具區〈具區今吳縣西南太湖也尚書謂之震澤〉東望諸毗〈水名〉有獸焉其狀如虎而牛尾其音如吠犬其名曰彘是食人苕水出於其陰北流注於具區其中多鮆魚〈鮆魚狹薄而長頭大者尺餘太湖中今饒之一名刀魚音祚啓反〉
　　又東五百里曰成山四方而三壇〈形如人築壇相累也成亦重耳〉其上多金玉其下多青䨼䦠水出焉〈音涿〉而南流注於〈一作流注於西〉虖勺〈虖音呼勺或作多下同〉其中多黃金〈今永昌縣水出金如糠在沙中尸子曰清水出黃金玉英〉
　　又東五百里曰會稽之山四方〈今在㑹稽郡山陰縣南上有禹及井〉其上多金玉其下多砆石〈砆武夫石似玉今長沙臨湘出之赤地白文色蘢蔥不分明〉勺水出焉而南流注於溴〈音鵙〉
　　又東五百里曰夷山無草木多沙石溴〈一作浿〉水出焉而南流注於列塗
　　又東五百里曰僕勾〈一作夕〉之山其上多金玉其下多草木無鳥獸無水
　　又東五百里曰咸陰之山無草木無水
　　又東四百里曰洵〈一作旬〉山其陽多金其陰多玉有獸焉其狀如羊而無口不可殺也〈稟氣自然〉其名曰䍺〈音還或音患〉洵水出焉〈音詢〉而南流注於閼之澤〈音遏〉其中多芘蠃〈紫色螺也〉又東四百里曰虖勺之山其上多梓柟〈梓山楸也柟大木葉似桑今作楠音南爾雅以為柟〉其下多荊杞〈杞枸杞也子赤〉滂水出焉〈音滂沱之滂〉而東流注于海
　　又東五百里曰區吳之山無草木多砂石鹿水出焉而南流注於滂水
　　又東五百里曰鹿吳之山上無草木多金石澤更之水出焉而南流注於滂水水有獸焉名曰蠱雕〈蠱或作纂〉其狀如雕而有角其音如嬰兒之音是食人
　　又東五百里曰漆吳之山無草木多博石無玉〈可以為博碁石〉處于海東望丘山其光載出載入〈神光之所潛燿〉是惟日次〈是日景之所次舍〉凡南次二經之首自櫃山至於漆吳之山凡十七山七千二百里其神狀皆龍身而鳥首其祠毛用一璧瘞糈用稌〈稻穬也〉
　　南次三經之首曰天虞之山其下多水不可以上又東五百里曰禱過之山其上多金玉其下多犀兕〈犀似水牛豬頭痺腳腳似象有三蹄大腹黑色三角一在頂上一在額上一在鼻上在鼻上者小而不墮食角也好噉棘口中常灑血沫兕亦似水牛青色一角重三千斤〉多象〈象獸之最大者長鼻大者牙長一丈性妬不畜淫子〉有鳥焉其狀如鵁〈鵁似鳬而小腳近尾音骹箭之骹〉而白首三足〈或作手〉人面其名曰瞿如〈音劬〉其鳴自號也泿水出焉〈音銀〉而南流注于海其中有虎蛟〈蛟似蛇四足龍屬〉其狀魚身而蛇尾其音如鴛鴦食者不腫可以已痔
　　又東五百里曰丹穴之山其上多金玉丹水出焉而南流注於渤海〈渤海海岸曲崎頭也〉有鳥焉其狀如雞五采而文名曰鳳凰首文曰徳翼文曰義背文曰禮膺文曰仁腹文曰信是鳥也飲食自然自歌自舞見則天下安寧〈漢時鳳鳥數出髙五六尺五采莊周說鳳文字與此有異廣雅雲鳯雞頭䴏頷蛇頸龜背魚尾雌曰凰雄曰鳳〉又東五百里曰發爽〈或作喪〉之山無草木多水多白猿汎水出焉而南流注於渤海
　　又東四百里至於旄山之尾其南有谷曰育遺〈或作隧〉多怪鳥〈廣雅曰鵽⿰鷦朋爰居鴟雀皆怪鳥之屬也〉凱風自是出〈凱風南風〉
　　又東四百里至於非山之首其上多金玉無水其下多蝮蟲
　　又東五百里曰陽夾之山無草多水
　　又東五百里曰灌湘之山上多木無草多怪鳥無獸〈一作灌湖射之山〉
　　又東五百里曰雞山其上多金其下多丹雘〈雘赤色者或曰雘美丹也見尚書音尺蠖之蠖〉黒水出焉而南流注于海其中有鱄魚〈音團扇之團〉其狀如鮒而彘毛其音如豚見則天下大旱又東四百里曰令丘之山無草木多火其南有谷焉曰中谷條風自是出〈東北風為條風記曰條風至出輕繫督逋畱〉有鳥焉其狀如梟人面四目而有耳其名曰顒〈音娛〉其鳴自號也見則天下大旱
　　又東三百七十里曰侖者之山〈音論說之論一音倫〉其上多金玉其下多青䨼有木焉其狀如穀而赤理其汗如漆其味如飴食者不飢可以釋勞其名曰白䓘〈或作睪蘇睪蘇一名白䓘見廣雅音羔〉可以血玉〈血謂可用染玉作光彩〉
　　又東五百八十里曰禺膏之山多怪獸多大蛇
　　又東五百八十里曰南禺之山其上多金玊其下多水有穴焉水出輒入夏乃出冬則閉佐水出焉而東南流注于海有鳯凰鵷鶵〈亦鳳屬〉
　　凡南次三經之首自天虞之山以至南禺之山凡一十四山六千五百三十里其神皆龍身而人面其祠皆一白狗祈〈祈請禱也〉糈用稌
　　右南經之山志大小凡四十山萬六千三百八十里

　　山海經卷一
　　欽定四庫全書
　　山海經卷二
　　晉　郭璞　撰
　　西山經
　　西山經華山之首曰錢來之山其上多松其下多洗石〈澡洗可以磢體去垢圿磢初兩反〉有獸焉其狀如羊而馬尾名曰羬羊〈今大月氐國有大羊如驢而馬尾爾雅雲羊六尺為羬謂此羊也羬音針〉其脂可以已臘〈治體皴臘音昔〉
　　西四十五里曰松果之山濩水出焉北流注於渭其中多銅有鳥焉其名曰䳋渠〈䳋音彤弓之彤〉其狀如山雞黑身赤足可以已𦢊〈謂皮皺起也音叵駮反〉
　　又西六十里曰太華之山〈即西嶽華隂山也今在𢎞農華陰縣西南〉削成而四方〈今山形上大下小峭峻也〉其髙五千仭其廣十里〈仭八尺也上有明星玉女持玉漿得上服之即成仙道險僻不通時含神霧雲〉鳥獸莫居有蛇焉名曰肥𧔥六足四翼見則天下大旱〈湯時此蛇見於陽山下復有肥遺蛇疑是同名〉又西八十里曰小華之山〈即少華山〉其木多荊杞其獸多㸲牛〈今華陰山中多山牛山羊肉皆千斤牛即此牛也音昨〉其陰多磬石〈可以為樂石〉其陽多㻬琈之玉〈㻬琈玉名所未詳也濡浮兩音〉鳥多赤鷩〈赤鷩山雞之屬胷腹洞赤冠金皆黃頭緑尾中有赤毛彩鮮明音作蔽或作鼈〉可以禦火其草有萆荔〈萆荔香草也蔽戾兩音〉狀如烏韭而生於石上亦緣木而生〈烏韭在屋者曰昔邪在牆者曰垣衣〉食之已心痛
　　又西八十里曰符禺之山其陽多銅其陰多鐵其上有木焉名曰文莖其實如棗可以已聾其草多條其狀如葵而赤花黃實如嬰兒舌食之使人不惑符禺之水出焉而北流注於渭其獸多蔥聾其狀如羊而赤鬛其鳥多鴖〈音旻〉其狀如翠而赤喙〈翠似燕而紺色也〉可以禦火〈畜之辟火災也〉又西六十里曰石脆之山其木多椶柟〈椶樹髙三丈許無枝條葉大而員枝生梢頭實皮相裹上行一皮者為一節可以為繩一名栟櫚音馬騣之騣〉其草多條其狀如韭而白華黑實食之已疥其陽多㻬琈之玉其陰多銅灌水出焉而北流注於禺水其中有流赭〈赭赤土〉以塗牛馬無病〈今人亦以朱塗牛角雲以辟惡馬或作角〉
　　又西七十里曰英山其上多杻橿〈杻似棣而細葉一名土橿音紐橿木中車材音姜〉其陰多鐵其陽多赤金禺水出焉北流注於招水〈音韶〉其中多䰷魚〈音同蚌蛤之蚌〉其狀如鼈其音如羊其陽多箭䉋〈今漢中郡出䉋竹厚裏而長節根深筍冬生地中人掘取食之䉋音媚〉其獸多㸲牛羬羊有鳥焉其狀如鶉黃身而赤喙其名曰肥遺食之已癘〈癘疫病也或曰惡瘡韓子曰癘人憐主〉可以殺蟲
　　又西五十二里曰竹山其上多喬木〈枝上竦者音橋〉其陰多鐵有草焉其名曰黃雚其狀如樗其葉如麻白華而赤實其狀如赭〈紫赤色〉浴之已疥又可以已胕〈治胕腫也音符〉竹水出焉北流注於渭其陽多竹箭〈箭篠也〉多蒼玉丹水出焉〈今所在有丹水〉東南流注於洛水其中多水玉多人魚〈如䱱魚四腳〉有獸焉其狀如豚而白毛大如笄而黑端〈笄𬖂屬〉名曰毫彘〈狟豬也夾髀有麄豪長數尺能以脊上毫射物亦自為牝牡狟或作豭吳楚呼為鸞豬亦此𩔖也〉又西百二十里曰浮山多盼水〈音美目盼兮之盼〉枳葉而無傷〈枳刺針也能傷人故名雲〉木蟲居之〈在樹之中〉有草焉名曰薰〈音訓〉草麻葉而方莖赤華而黑實臭如蘼蕪〈蘼蕪香草易曰其臭如蘭眉無兩音〉佩之可以已癘
　　又西七十里曰羭次之山〈音㬰〉漆水出焉〈今漆水出岐山〉北流注於渭其上多棫橿〈棫白桵也音域〉其下多竹箭其陰多赤銅其陽多嬰垣之玉〈垣或作短或作根或作埋傳寫謬錯未得其詳〉有獸焉其狀如禺而長臂善投其名曰囂〈亦在畏獸畫中似獼猴投擲也〉有鳥焉其狀如梟人面而一足曰槖𩇯〈音肥〉冬見夏蟄服之不畏雷〈著其毛羽令人不畏天雷也或作災〉
　　又西百五十里曰時山無草木逐〈或作遂〉水出焉北流注於渭其中多水玉
　　又西百七十里曰南山上多丹粟丹水出焉北流注於渭獸多猛豹〈猛豹似熊而小毛淺有光澤能食蛇食銅鐵出蜀中豹或作虎〉鳥多尸鳩〈尸鳩布榖𩔖也或曰鶘鸇也鳩或作丘〉
　　又西百八十里曰大時之山上多榖柞〈柞櫟〉下多杻橿陰多銀陽多白玊涔水出焉〈音潛〉北流注於渭清水出焉南流注於漢水〈今河內脩武縣縣北黑山亦出清水〉
　　又西三百二十里曰嶓之山〈今在武都氐道縣南嶓音波〉漢水出焉而東南流注於沔〈至江夏安陸縣江即沔水〉囂水出焉北流注於湯水〈或作陽〉其上多桃枝鈎端〈鈎端桃枝屬〉獸多犀兕熊羆〈羆似熊而黃白色猛憨能拔樹〉鳥多白翰赤鷩〈白翰白鵫也亦名鵫雉又曰白雉〉有草焉其葉如蕙〈蕙香草蘭屬也或以蕙為薰葉失之音惠〉其本如桔梗〈本根也〉黑華而不實名曰蓇蓉〈爾雅釋草曰榮而不實謂之蓇音骨〉食之使人無子又西三百五十里曰天帝之山上多㯶柟下多菅蕙〈菅茅𩔖也〉有獸焉其狀如狗名曰谿〈或作谷〉邊〈或作遺〉席其皮者不蠱有鳥焉其狀如鶉黑文而赤翁〈翁頭下毛音汲甕之甕〉名曰櫟〈音沙礫之礫〉食之已痔有草焉其狀如葵其臭如蘼蕪名曰杜衡〈香草也〉可以走馬〈帶之令人便馬或曰馬得之而健走〉食之已癭西南三百八十里曰臯塗之山薔〈音色或作蕢又作葍〉水出焉西流注於諸資之水塗水出焉南流注於集獲之水其陽多丹粟其陰多銀黃金其上多桂木有白石焉其名曰礜可以毒鼠〈今礜石殺鼠音豫食之而肥〉有草焉其狀如槀苃〈槀苃香草〉其葉如葵而赤背名曰無條可以毒鼠有獸焉其狀如鹿而白尾馬足人手〈前兩腳似人手〉而四角名曰𤣎如〈音猳𤣎之嬰〉有鳥焉其狀如䲭而人足名曰數斯食之已癭〈或作癎〉又西百八十里曰黃山〈今始平槐里縣有黃山上故有宮漢惠帝所起疑非此〉無草木多竹箭盼水出焉〈音美目盼兮之盼〉西流注於赤水其中多玉有獸焉其狀如牛而蒼黑大目其名曰𤛎〈音敏〉有鳥焉其狀如鴞青羽赤喙人舌能言名曰鸚䳇〈鸚䳇舌似小兒舌腳指前後各兩扶南徼外出五色者亦有純赤白者大如鴈也〉
　　又西二百里曰翠山其上多㯶柟其下多竹箭其陽多黃金玉其陰多旄牛麢麝〈麢似羊而大角細食好在山崖間麝似獐而小有香〉其鳥多鸓〈音壘〉其狀如鵲赤黑而兩首四足可以禦火又西二百五十里曰騩山〈音巍一音隗囂之隗〉是錞於西海〈錞猶堤埻也音章閏反〉無草木多玉淒水出焉〈或作浽〉西流注于海其中多采石黃金〈採石石有采色者今雌黃空青綠碧之屬〉多丹粟
　　凡西經之首自錢來之山至於隗山凡十九山二千九百五十七里華山也〈者神之所舍也〉其祠之禮太牢〈牛羊豕為太牢〉羭山神也祠之用燭〈或作〉齋百日以百犧〈牲純色者為犧〉瘞用百瑜〈瑜亦美玉名音臾〉湯〈或作溫〉其酒百樽〈溫酒令𤍠〉嬰以百珪百璧〈嬰謂陳之以環祭也或曰嬰即古罌字謂盂也徐州雲穆天子傳曰黃金之嬰之屬也〉
　　其餘十七山之屬皆毛牷用一羊祠之〈牷謂牲體全具也左傳曰牷牲肥腯者也〉燭者百草之未灰白蓆采等純之〈純緣也五色純之等差其文綵也周禮莞席紛純〉
　　西次二經之首曰鈐山〈音髠鉗之鉗或作泠又作塗〉其上多銅其下多玉其木多杻橿
　　西二百里曰㤗〈或作秦〉冒之山其陽多金其陰多鐵浴水出焉東流注於河其中多藻玉〈藻玉玉有符彩者或作柬音練〉多白蛇〈水蛇〉
　　又西一百七十里曰數歴之山其上多黃金其下多銀其木多杻橿其鳥多鸚䳇楚水出焉而南流注於渭其中多白珠〈今蜀郡平澤出青珠尸子曰水員折者有珠〉
　　又西百五十里曰髙山其上多銀其下多青碧〈碧亦玉𩔖也今越巂㑹稽縣東山出碧〉雄黃〈晉大興三年髙平郡界有山崩其中出數千斤雄黃〉其木多椶其草多竹涇水出焉〈音經〉而東流注於渭〈今涇水出安定朝那縣西井頭山至京兆髙陵縣入渭也〉其中多磐石〈書曰泗濱浮磬是也〉青碧
　　西南三百里曰女牀之山其陽多赤銅其陰多涅石〈即楚石也楚人名為涅石秦名為羽涅也本草經亦名曰石涅也〉其獸多虎豹犀兕有鳥焉其狀如翟而五彩文〈翟似雉而大長尾或作𪇱𪇱鵰屬也〉名曰鸞鳥見則天下安寧〈舊說鸞似鷄瑞鳥也周成王時西戎獻之〉
　　又西二百里曰龍首之山其陽多黃金其陰多鐵苕水出焉東南流注於涇水其中多美玉
　　又西二百里曰鹿臺之山〈今在上郡〉其上多白玉其下多銀其獸多㸲牛羬羊白豪〈豪貆豬也〉有鳥焉其狀如雄雞而人面名曰鳬徯其名自叫也見則有兵
　　西南二百里曰鳥危之山其陽多磬石其陰多檀楮〈楮即榖木〉其中多女牀〈未詳〉鳥危之水出焉西流注於赤水其中多丹粟
　　又西四百里曰小次之山其上多白玉其下多赤銅有獸焉其狀如猿而白首赤足名曰朱厭見則大兵〈一作見則有兵起焉一作見則為兵〉
　　又西三百里曰大次之山其陽多堊〈堊似土色甚白音惡〉其陰多碧其獸多㸲牛麢羊
　　又西四百里曰薰吳之山無草木多金玉
　　又西四百里曰⿴陽之山〈音㫖〉其木多稷柟豫章〈稷似松有刺細理音即豫章大木似楸葉冬夏青生七年而後復可知也〉其獸多犀兕虎犳㸲牛〈犳音之樂反〉
　　又西二百五十里曰衆獸之山其上多㻬琈之玉其下多檀楮多黃金其獸多犀兕
　　又西五百里曰皇人之山其上多金玉其下多青雄黃〈即雌黃也或曰空青曽青之屬〉皇水出焉西流注於赤水其中多丹粟又西三百里曰中皇之山其上多黃金其下多蕙棠〈彤棠之屬也蕙或作羔〉
　　又西三百五十里曰西皇之山其陽多金其陰多鐵其獸多麋鹿㸲牛〈麋大如小牛鹿屬也〉
　　又西三百五十里曰萊山其木多檀楮其鳥多羅羅是食人〈羅羅之鳥所未詳也〉
　　凡西次二經之首自鈐山至於萊山凡十七山四千一百四十里其十神者皆人面而馬身其七神皆人面牛身四足而一臂操杖以行是為飛獸之神其祠之毛用少牢〈羊豬為少牢也〉白菅為席其十軰〈音背〉神者其祠之毛一雄雞鈐而不糈〈鈐所用祭器名所未詳也或作思訓祈不糈祠不以米〉毛采〈言用雄色雞也〉西次三經之首曰崇吾之山在河之南北望遂〈山名〉南望䍃之澤〈音遙〉西望帝之搏獸之丘〈搏或作薄〉東望䗡〈音於然反〉淵有木焉員葉而白柎〈今江東人呼草木子房為柎音府一曰柎花下鄂音丈夫字或作柎音符〉赤華而黒理其實如枳食之宜子孫有獸焉其狀如禺而文臂豹虎而善投名曰舉父〈或作夸父〉有鳥焉其狀如鳬而一翼一目相得乃飛名曰蠻蠻〈比翼鳥也色青赤不比不能飛爾雅作鶼鶼鳥也〉見則天下大水
　　西北三百里曰長沙之山泚水出焉〈音紫〉北流注於泑水〈烏交反又音黝水色黑也〉無草木多青雄黃
　　又西北三百七十里曰不周之山〈此山形有缺不周匝處因名雲西北不周風自此山出〉北望諸毗之山臨彼嶽崇之山東望泑澤河水所濳也其源渾渾泡泡〈河南出崑崙潛行地下至蔥嶺出于闐國復分流歧出合而東流注泑澤已復潛行南出於積石山而為中國河也名泑澤即蒲澤一名蒲昌海廣三四百里其水停冬夏不増減去玉門關三百餘里即河之重源所謂潛行也渾渾泡泡水濆湧之聲也袞咆二音〉爰有嘉果其實如桃其葉如棗黃華而赤柎食之不勞
　　又西北四百二十里曰峚〈音宻〉山其上多丹木員葉而赤莖黃華而赤實其味如飴食之不飢丹水出焉西流注於稷澤〈后稷神所馮因名雲〉其中多白玉是有玉膏其源沸沸湯湯〈玉膏湧出之貌也河圖玉版曰少室山其上有白玉膏一服即仙矣亦此𩔖也沸音拂〉黃帝是食是饗〈所以得登龍於鼎湖而龍蛻也〉是生𤣥玉〈言玉膏中又出黑玉也〉玉膏所出以灌丹木丹木五歲五色乃清〈言光鮮也〉五味乃馨〈言滋香也〉黃帝乃取峚山之玉榮〈謂玉華也離騷曰懐琬琰之華英又曰登崑崙兮食玉英汲書所謂苕華之玉〉而投之鍾山之陽〈以為玉種〉瑾瑜之玉為良〈言最善也或作食覲臾兩音〉堅粟精密〈說玉理也禮記曰瑱密似粟粟或作栗玉有粟文所謂榖璧也〉濁澤而有光〈濁謂潤厚〉五色發作〈言符彩互映色王子靈符應曰赤如雞冠黃如蒸栗白如割肪黑如醇漆玉之符彩也〉以和柔剛〈言玉協九徳也〉天地鬼神是食是饗〈玉所以祈祭者言能動天地感鬼神〉君子服之以禦不祥〈今徼外出金剛石石屬而似金有光彩可以刻玉外國人帶之雲辟惡氣亦此𩔖也〉自峚山至於鍾山四百六十里其間盡澤也是多奇鳥怪獸奇魚皆異物焉
　　又西北四百二十里曰鍾山其子曰皷〈此亦神名名之為鍾山之子耳其𩔖皆見歸藏啓筮〉其狀如人面而龍身〈啓筮曰麗山之子青羽人面馬身亦似此狀也〉是與欽䲹〈音邳〉殺葆江於崑崙之陽〈葆或作祖〉帝乃戮之鍾山之東曰𡺯〈音遙〉崖欽䲹化為大鶚〈鶚鵰屬也音鄂〉其狀如鵰而黑文白首赤喙而虎爪其音如晨鵠〈晨鵠鶚屬猶雲晨鳬耳說苑曰緤吠犬比奉晨鳬也〉見則有大兵皷亦化為鵕鳥〈音俊〉其狀如鴟赤足而直喙黃文而白首其音如鵠見則其邑大旱〈穆天子傳雲鍾山作舂字音同耳穆王北升此山以望四野曰鍾山是惟天下之髙山也百獸之所聚飛鳥之所棲也爰有赤豹白虎白鳥青鵰執犬羊食豕鹿穆王五日觀於鍾山乃為銘跡於𤣥圃之上以詔後世〉
　　又西百八十里曰泰器之山觀水出焉西流注於流沙是多文鰩魚〈音遙〉狀如鯉魚魚身而鳥翼蒼文而白首赤喙常行西海遊於東海以夜飛其音如鸞雞〈鸞雞鳥名未詳也或作欒〉其味酸甘食之已狂見則天下大穰〈豐穰熟也韓子曰穰嵗之秋〉又西三百二十里曰槐江之山丘時之水出焉而北流注於泑水其中多蠃母〈即䗱螺也〉其上多青雄黃多藏琅玕黃金玉〈琅玕石似珠者藏猶𨼆也郎干二音〉其陽多丹粟其陰多采黃金銀實惟帝之平圃〈即𤣥圃也穆天子傳曰乃為銘跡於𤣥圃之上謂刋石紀功徳如秦皇漢武之為者也〉神英招司之〈司主也招音韶〉其狀馬身而人面虎文而鳥翼狥於四海〈狥謂周行也〉其音如橊〈音畱或作籕此所未詳也〉南望崑崙其光熊熊其氣魂魂〈皆光氣炎盛相焜燿之貌〉西望大澤后稷所潛也〈后稷生而靈知及其終化形遯此澤而為之神亦猶傅說騎箕尾也〉其中多玉其陰多榣木之有若〈榣木大木也言其上復生若木大木之竒靈者為若見尸子國語曰榣木不生花也〉北望諸毗〈山名〉槐離侖居之〈離侖其神名〉鷹鸇之所宅也〈鸇亦鴟屬也莊周曰鴟鴉甘鼠穆天子傳雲鍾山上有白鳥青雕皆此族𩔖也〉東望恆山四成〈成亦重也爾雅雲再成曰英也〉有窮居之各在一搏〈搏猶脅也言羣各以𩔖聚處山四脅有窮其㹅號耳搏一作摶〉爰有滛水其清洛洛〈水留下之貌也滛音遙也〉有天神焉其狀如牛而八足二首馬尾其音如勃皇〈勃皇未詳〉見則其邑有兵
　　西南四百里曰崑崙之丘是實惟帝之下都〈天帝都邑之在下者也穆天子傳曰吉日辛酉天子升於崑崙之丘以觀黃帝之宮而封豐隆之葬以詔後世言増封於崑崙山之上〉神陸吾司之〈即肩吾也莊周曰肩吾得之以處大山也〉其神狀虎身而九尾人面而虎爪是神也司天之九部及帝之囿時〈主九城之部界天帝苑囿之時節也〉有獸焉其狀如羊而四角名曰土塿是食人有鳥焉其狀如蜂大如鴛鴦名曰欽原〈欽或作爰或作至也〉蠚鳥獸則死蠚木則枯有鳥焉其名曰鶉鳥是司帝之百服〈服器服也一曰服事也或作藏〉有木焉其狀如棠〈棠梨也〉華黃赤實其味如李而無核名曰沙棠可以禦水食之使人不溺〈言體浮輕也沙棠為木不可得沉呂氏春秋曰果之美者沙棠之實銘曰安得沙棠刻以為舟泛彼滄海以遨以遊〉有草焉名曰薲草〈音頻〉其狀如葵其味如蔥食之已勞〈呂氏春秋曰菜之美者崑崙之蘋〉河水出焉〈出山東北隅也〉而南流東注於無逹〈山名〉赤水出焉〈出山東南隅也〉而東南流注於氾天之水〈氾天亦山名赤水所窮也穆天子傳曰遂宿於崑崙之側赤水之陽陽水北也氾浮劒反〉洋水出焉〈出山西北隅或作清〉而西南流注於醜塗之水〈醜塗亦山名也皆在南極穆天子傳曰戊辰濟洋水又曰觴天子洋水也〉黑水出焉〈亦出西北隅也〉而西流於大杅〈山名也穆天子傳曰乃封長肱於黑水之西河是惟崑崙鴻鷺之上以為周室主杅音於〉是多怪鳥獸〈謂有一獸九首有一鳥六首之屬也〉
　　又西三百七十里曰樂游之山桃水出焉西流注於稷澤是多白玉其中多䱻魚〈音滑〉其狀如蛇而四足是食魚西水行四百里曰流沙二百里至於蠃母之山神長乗司之是天之九徳也〈九徳九氣所生〉其神狀如人而犳〈之藥反〉尾其上多玉其下多靑石而無水
　　又西三百五十里曰玉山是西王母所居也〈此山多玉石因以名雲穆天子傳謂之羣玉之山見其山河無險四徹中繩先王之所謂策府寡草木無鳥獸穆王於是攻其玉石取玉石版三乗玉器服物載玉萬隻以歸雙玉為㲄半㲄為隻〉西王母其狀如人豹尾虎齒而善嘯蓬髮戴勝〈蓬頭亂髪勝玉勝也音龎〉是司天之厲及五殘〈主知災厲五刑殘殺之氣也穆天子傳曰吉日甲子天子賓於西王母執𤣥圭白璧以見西王母獻錦組百縷金玉百斤西王母再拜受之乙丑天子觴西王母於瑤池之上西王母為天子謡曰白雲在天山陵自出道里悠逺山川間之將子無死尚復能來天子畣之曰予還東土和理諸夏萬民均平吾顧見汝比及三年將復而野西王母又為天子吟曰徂彼西土爰居其所虎豹為羣鳥鵲與處嘉命不遷我惟帝女彼何世民又將去子吹笙鼓簧中心翺翔世民之子惟天之望天子遂驅升於奄山乃紀跡於奄山之石而樹之槐眉曰西王母之山奄山即崦嵫山也案竹書穆王五十七年西王母來見賔於昭宮舜時西王母遣使獻玉環見禮三朝〉有獸焉其狀如犬而豹文其角如牛〈或作羊〉其名曰狡其音如吠犬見則其國大禳〈晉太康七年邵陵扶夷縣檻得一獸狀如豹文有二角無前兩腳時人謂之狡疑非此〉有鳥焉其狀如翟而赤名曰勝遇〈音姓〉是食魚其音如録〈音緑義未詳〉見則其國大水
　　又西四百八十里曰軒轅之丘無草木〈黃帝居此丘娶西陵氏女因號軒轅丘〉洵水出焉〈音詢〉南流注於黒水其中多丹粟多青雄黃
　　又西三百里曰積石之山其下有石門河水冒以西流〈冒猶覆也積石山今在金城河門關西南羌中河水行塞外東入塞內〉是山也萬物無不有焉〈水經引山海經雲積石山在鄧林山東河所入也〉
　　又西二百里曰長留之山其神白帝少昊居之〈少昊金天氏帝摯之號也〉其獸皆文尾〈或作長〉其鳥皆文首〈文或作長〉是多文玉石實惟員神磈氏之宮〈音隗〉是神也主司反景〈日西入則景反東照主司察之〉
　　又西二百八十里曰章莪之山無草木多瑤碧〈碧亦玉屬〉所為甚怪〈多有非常之怪〉有獸焉其狀如赤豹五尾一角其音如擊石其名如猙〈京氏易義曰音如石相擊音靜〉有鳥焉其狀如一足赤文青質而白喙名曰畢方其鳴自叫也見則其邑有譌火〈譌亦妖訛字〉
　　又西三百里曰陰山濁浴之水出焉而西流注於蕃澤其中多文貝〈餘泉蚳之𩔖也見爾雅〉有獸焉其狀如狸〈或作豹〉而白首名曰天狗其音如榴榴〈或作貓貓〉可以禦凶
　　又西二百里曰符愓之山〈音陽〉其上多椶柟下多金玉神江疑居之是山也多怪雨風雲之所出也
　　又西二百二十里曰三危之山〈今在燉煌郡尚書雲竄三苗於三危是也〉三青鳥居之是山也廣員百里〈三青鳥主為西王母取食者別自棲息於此山也竹書曰穆王西征至於青鳥所解也〉其上有獸焉其狀如牛白身四角其毫如披蓑〈蓑辟雨之衣也音梭〉其名曰⿰⿰〈傲噎二音〉是食人有鳥焉一首而三身其狀如𪇱其名曰䲭〈𪇱似雕黒文赤頸音洛下句或雲扶狩則短扶木則枯應在上欽原下脫錯在此耳〉
　　又西一百九十里曰騩山其上多玉而無石神耆童居之〈耆童老童顓頊之子〉其音常如鐘磬其下多積蛇
　　又西三百五十里曰天山多金玉有青雄黃英水出焉而西南流注於湯谷有神焉其狀如黃囊赤如丹火〈體色黃而精光赤也〉六足四翼渾敦無面目是識歌舞實惟帝江也〈夫形無全者則神自然靈照精無見者則闇與理㑹其帝江之謂乎莊生所云中央之帝混沌為儵忽所鑿七竅而死者蓋假此以寓言也〉
　　又西二百九十里曰泑山〈泑音黝黒之黝〉神蓐居之〈亦金神也人面虎爪白尾執龯見外傳雲〉其上多嬰短之玉〈未詳〉其陽多瑾瑜之玉其陰多青雄黃是山也西望日之所入其氣員〈日形員故其氣象亦然也〉神紅光之所司也〈未聞其狀〉
　　西水行百里至於翼望之山〈或作土翠山〉無草木多金玉有獸焉其狀如狸一目而三尾名曰讙〈讙音歡或作原〉其音如奪百聲〈言其能作百種物聲也或曰奪百物名亦所未詳〉是可以禦凶服之已癉〈黃癉病也音旦〉有鳥焉其狀如烏三首六尾而善笑名曰鵸䳜〈猗餘兩音〉服之使人不厭〈不厭夢也周書曰服者不昩音莫禮反或曰⿰⿰目也〉又可以禦凶
　　凡西次三經之首崇吾之山至於翼望之山凡二十三山六千七百四十四里其神狀皆羊身人面其祠之禮用一吉玉瘞〈玉加采色者也尸子曰吉玉大龜〉糈用稷米
　　西次四經之首曰陰山上多榖無石其草多茆蕃〈茆𦽏葵也蕃青蕃似莎而大夘煩兩音〉陰水出焉西流注於洛
　　北五十里曰勞山多茈草〈一名茈䓞中染紫也〉弱水出焉而西流注於洛
　　西五十里曰罷父之山洱水出焉〈音耳〉而西流注於洛其中多茈碧
　　北百七十里曰申山其上多榖柞其下多杻橿其陽多金玉區水出焉而東流注於河
　　北二百里曰鳥山其上多桑其下多楮其陰多鐵其陽多玊辱水出焉而東流注於河
　　又北百二十里曰上申之山上無草木而多硌石〈硌磊硌大石貌也音洛〉下多榛楛〈榛子似栗而小味美楛木可以為箭詩云榛楛濟濟臻怙兩音〉其獸多白鹿其鳥多當扈〈或作屍〉其狀如雉以其髯飛〈髯咽下須毛也〉食之不眴目〈音〉湯水出焉東流注於河
　　又北百八十里曰諸次之山諸次之水出焉而東流注於河是山也多木無草鳥獸莫居是多衆蛇
　　又北百八十里曰號山其木多漆㯶〈漆樹似樗也〉其草多葯䖀芎藭〈葯白芷別名䖀香草也芎藭一名江蘺葯音鳥較反〉多汵石〈汵或作金未詳〉端水出焉而東流注於河
　　又北二百二十里曰盂山〈音於〉其陰多鐵其陽多銅其獸多白狼白虎〈外傳曰周穆王伐犬戎得四白狼白虎虎名甝⿴〉其鳥多白雉白翟〈或作白翠〉生水出焉而東流注於河
　　西二百五十里曰白於之山上多松栢下多櫟檀〈櫟即柞〉其獸多㸲牛羬羊其鳥多鴞〈鴞似鳩而青色〉洛水出於其陽而東流注於渭夾水出於其陰東流注於生水
　　西北三百里曰申首之山無草木冬夏有雷申水出於其上潛於其下是多白玉
　　又西五十五里曰涇谷之山〈或無之山二字〉涇水出焉〈或以此為今涇水未詳〉東南流注於渭是多白金白玉
　　又西百二十里曰剛山多柒木多㻬琈之玉剛水出焉北流注於渭是多神⿰〈⿰亦魑魅之𩔖也音恥囘反或作⿰〉其狀人面獸身一足一手其音如欽〈欽亦吟字假音〉
　　又西二百里至剛山之尾洛水出焉而北流注於河其中多蠻蠻其狀鼠身而鼈首其音如吠犬
　　又西三百五十里曰英鞮之山上多漆木下多金玉鳥獸盡白涴水出焉〈涴或作⿰音寃枉之寃〉而北注於陵羊之澤是多冉遺之魚魚身蛇首六足其目如馬耳食之使人不眯可以禦凶
　　又西三百里曰中曲之山其陽多玉其陰多雄黃白玉及金有獸焉其狀如馬而白身黑尾一角虎牙爪音如皷音其名曰駮是食虎豹〈爾雅說駮不道有角及虎爪駮亦在畏狩畫中〉可以禦兵〈養之辟兵刃也〉有木焉其狀如棠而員葉赤實實大如木𤓰〈木𤓰如小𤓰〉名曰櫰木〈音懷〉食之多力〈尸子曰木食之人多為仁者名為若木此之𩔖〉
　　又西二百六十里曰邽山〈音圭〉其上有獸焉其狀如牛蝟毛名曰窮奇音如獋狗是食人〈或雲似虎蝟毛有翼銘曰窮奇之獸厥形甚醜馳逐妖邪莫不犇走是以一名號曰神狗〉濛水出焉〈音𫎇〉南流注于洋水其中多黃貝〈貝甲蟲肉如科斗但有頭尾耳〉蠃魚〈音螺〉魚身而鳥翼音如鴛鴦見則其邑大水
　　又西二百二十里曰鳥鼠同穴之山〈今在隴西首陽縣西南山有鳥鼠同穴鳥名曰䳜鼠名曰鼵鼵如人家鼠而短尾䳜似燕而黃色穿地入數尺鼠在內鳥在外而共處孔氏尚書傳曰共為雌雄張氏地理記雲不為牝牡也〉其上多白虎白玉渭水出焉而東流注於河〈出山東至𢎞農華陰縣入河〉其中多鰠魚〈音騷〉其狀如鱣魚〈鱣魚大魚也口在頷下體有連甲也或作鮎鯉〉動則其邑有大兵〈或脫無從動則以下語者〉濫水出於其西〈音檻〉西流注於漢水多𩶯魮之魚〈如玭兩音〉其狀如覆銚鳥首而魚翼魚尾音如磬石之聲是生珠玉〈亦珠母蚌𩔖而能生出之〉
　　西南三百六十里曰崦嵫之山〈日沒所入山也見離騷奄茲兩音〉其上多丹木其葉如榖其實大如𤓰赤符而黑理食之已癉可以禦火其陽多龜其陰多玉苕〈或作若〉水出焉而西流注于海〈禹大傳曰洧盤之水出崦嵫山〉其中多砥礪〈磨石也精為砥麄為礪也〉有獸焉其狀馬身而鳥翼人面蛇尾是好舉人〈喜抱舉人〉名曰孰湖有鳥焉其狀如鴞而人面蜼身犬尾〈蜼獼猴屬也音贈遺之遺一音誄見中山經尾又作眥〉其名自號也〈或作設設亦呼耳疑此脫誤〉見則其邑大旱
　　凡西次四經自陰山以下至於崦嵫之山凡十九山三千六百八十里其祠祀禮皆用一白鷄祈糈以稻米白菅為席
　　右西經之山志凡七十七山一萬七千五百一十七里











　　山海經卷二
　　欽定四庫全書
　　山海經卷三
　　晉　郭璞　撰
　　北山經
　　北山經之首曰單狐之山多機木〈機木似榆可燒以糞稻田出蜀中音飢〉其上多華草漨水出焉〈音逢〉而西流注於泑水其中多芘石文石
　　又北二百五十里曰求如之山其上多銅其下多玉無草木滑水出焉而西流注於諸毗之水〈水出諸毗山也〉其中多滑魚其狀如鱓赤背〈鱓魚似蛇音善〉其音如梧〈如人相枝梧聲音吾子之吾〉食之已疣〈疣贅也〉其中多水馬其狀如馬文臂牛尾〈臂前腳也周禮曰馬黑脊而斑臂膢漢武元狩四年燉煌渥窪水出焉以為靈瑞者即此𩔖也〉其音如呼〈如人叫呼〉
　　又北三百里曰帶山其上多玉其下多青碧有獸焉其狀如馬一角有錯〈言角有甲錯也或作厯〉其名曰䑏疏〈音歡〉可以辟火有鳥焉其狀如烏五采而赤文名曰鵸䳜〈上已有此鳥疑同名〉是自為牝牡食之不疽〈無癰疽病也〉彭水出焉而西流注於芘湖之水其中多儵魚〈音由〉其狀如雞而赤毛三尾六足四首其音如鵲食之可以己憂
　　又北四百里曰譙明之山譙水出焉西流注於河其中多何羅之魚一首而十身其音如吠犬食之已癰有獸焉其狀如貆而赤豪〈貆豪豬也音丸〉其音如榴榴名曰孟槐可以禦凶〈辟凶邪氣也亦在畏狩畫中也〉是山也無草木多青雄黃〈一作多青碧〉
　　又北三百五十里曰涿光之山囂水出焉而西流注於河其中多鰼鰼之魚〈音袴褶之褶〉其狀如鵲而十翼鱗皆在羽端其音如鵲可以禦火食之不癉其上多松栢其下多㯶橿其獸多麢羊其鳥多蕃〈未詳或雲即鴞音煩〉
　　又北三百八十里曰虢山其上多漆其下多桐椐〈桐梧桐也椐樻木腫節中杖椐音祛〉其陽多玉其隂多鐵伊水出焉西流注於河其獸多槖駝〈有肉鞍善行流沙中日行三百里其負千斤知水泉所在也〉其鳥多寓狀如䑕而鳥翼其音如羊可以禦兵
　　又北四百里至於虢山之尾其上多玉而無石魚水出焉西流注於河其中多文貝
　　又北二百里曰丹熏之山其上多樗柏其草多韭薤〈皆山菜爾雅有其名〉多丹雘熏水出焉而西流注於棠水有獸焉其狀如䑕而兔首麋身其音如獋犬以其尾飛〈或作髯飛獋音豪〉名曰耳䑕食之不䐆〈䐆大腹也見禆倉音采〉又可以禦百毒又北二百八十里曰石者之山其上無草木多瑤碧泚水出焉西流注於河有獸焉其狀如豹而文題白身〈題額也〉名曰孟極是善伏其鳴自呼
　　又北百一十里曰邊春之山〈或作舂山〉多蔥葵韭〈山蔥名茖大葉〉桃李〈山桃榹桃子小不解核也〉槓水出焉而西流注於泑澤有獸焉其狀如禺而文身善笑見人則臥〈言佯眠也〉名曰幽鴳〈或作嬻嬒鴳音遏〉其鳴自呼
　　又北二百里曰蔓聨之山〈萬連二音〉其上無草木有獸焉其狀如禺而有鬛牛尾文臂馬蹄見人則呼名曰足訾其鳴自呼有鳥焉羣居而朋飛〈朋猶輩也〉其毛如雌雉名曰鵁〈音交或作渇也〉其鳴自呼食之已風
　　又北百八十里曰單張之山其上無草木有獸焉其狀如豹而長尾人首而牛耳一目名曰諸犍其鳴善吒行則銜其尾居則蟠其尾有鳥焉其狀如雉而文首白翼黃足名曰白鵺〈音夜〉食之已嗌痛〈嗌咽也榖梁傳曰嗌不容粒今吳人呼咽為嗌音隘〉可以已痸〈痸癡病也〉櫟水出焉而南流注於槓水又北三百二十里曰灌題之山其上多樗柘其下多流沙多砥有獸焉其狀如牛而白尾其音如訆〈如人呼喚訆音叫〉名曰那父有鳥焉其狀如雌雉而人面見人則躍〈躍跳〉名曰竦斯其鳴自呼也匠韓之水出焉而西流注於泑澤其中多磁石〈可以取鐵管子曰山上有磁石者下必有銅音慈〉
　　又北二百里曰潘侯之山其上多松栢其下多榛楛其陽多玉其隂多鐵有獸焉其狀如牛而四節生毛名曰旄牛〈今旄牛背膝及胡尾皆有長毛〉邊水出焉而南流注於櫟澤又北二百三十里曰小咸之山無草木冬夏有雪北二百八十里曰大咸之山無草木其下多玉是山也四方不可以上有蛇名曰長蛇其毛如彘豪〈説者雲長百尋今蝮蛇色似艾綬文文間有毛如豬鬐此其𩔖也常山亦有長蛇與此形不同〉其音如皷柝〈如人行夜敲木柝聲音託〉
　　又北三百二十里曰敦薨之山其上多㯶柟其下多茈草敦薨之水出焉而西流注於泑澤出於崑崙之東北隅實惟河源〈即河水出崑崙之處〉其中多赤鮭〈今名鯸鮐為鮭魚音圭〉其獸多兕旄牛〈或作撲牛撲牛見離騷天問所未詳〉其鳥多鳲鳩
　　又北二百里曰少咸之山無草木多青碧有獸焉其狀如牛而赤身人面馬足名曰窫窳〈爾雅雲窫窳似𤠾虎爪與此錯軋愈二音〉其音如嬰兒是食人敦水出焉東流注於鴈門之水〈水出鴈門山間〉其中多䰽䰽之魚〈音沛未詳或作鯆〉食之殺人
　　又北二百里曰獄法之山瀤澤之水出焉〈音懐〉而東北流注於泰澤其中多䲃魚〈音藻〉其狀如鯉而雞足食之已疣有獸焉其狀如犬而人面善投見人則笑其名山𤟤〈音暉〉其行如風〈言疾〉見則天下大風
　　又北二百里曰北嶽之山多枳棘剛木〈檀柘之木〉有獸焉其狀如牛而四角人目耳其名曰諸懐其音如鳴鴈是食人諸懐之水出焉而西流注於囂水其中多鮨魚〈音詣〉魚身而犬首其音如嬰兒〈今海中有虎鹿魚及海狶體皆如魚面頭似虎鹿豬此其𩔖也〉食之已狂
　　又北百八十里曰渾夕之山無草木多銅玉囂水出焉而西北流注于海有蛇一首兩身名曰肥遺見則其國大旱〈管子曰涸水之精名曰蟡一頭而兩身其狀如蛇長八尺以其名呼之可使取魚龜亦此𩔖〉又北五十里曰北單之山無草木多蔥韭
　　又北百里曰羆差之山無草木多馬〈野馬也似馬而小〉
　　又北百八十里曰北鮮之山是多馬鮮水出焉而西北流注於塗吾之水〈漢元狩二年馬出塗吾水中也〉
　　又北百七十里曰隄山〈或作䧑古字耳〉多馬有獸焉其狀如豹而文首名曰狕〈音麼〉隄水出焉而東流注於泰澤其中多龍⻱
　　凡北山經之首自單狐之山至於隄山凡二十五山五千四百九十里其神皆人面蛇身其祠之毛用一雄雞彘瘞吉玉用一珪瘞而不糈〈言祭不用米皆埋其所用牲玉〉其山北人皆生食不火之物〈或作皆生食而不火〉
　　北次二經之首在河之東其首枕汾〈臨汾水上也音墳〉其名曰管涔之山〈今在太原郡故汾陽縣北秀容山涔音岑〉其上無木而多草其下多玉汾水出焉而西流注於河〈至汾陽縣北西入河〉
　　又西二百五十里曰少陽之山其上多玉其下多赤銀〈銀之精也〉酸水出焉而東流注於汾水其中多美赭〈管子曰山上有赭者其下有鐵〉
　　又北五十里曰縣雍之山〈今在晉陽縣西名汲甕雍音甕〉其上多玉其下多銅其獸多閭麋〈閭即羭也似驢而歧蹄角如麢羊一名山驢周禮曰北唐以閭亦見鄉射禮〉其鳥多白翟白䳑〈即白鵫也音於六反〉晉水出焉而東南流注於汾水〈東過晉陽南又東入汾〉其中多鮆魚其狀如儵而赤麟〈小魚曰儵〉其音如叱食之不驕〈或作騷騷臭也〉
　　又北二百里曰狐岐之山無草木多青碧勝水出焉而東北流注於汾水其中多蒼玉
　　又北三百五十里曰白沙山廣員三百里盡沙也無草木鳥獸鮪水出於其上潛於其下〈出山之頂停其底也〉是多白玉又北四百里曰爾是之山無草木無水
　　又北三百八十里曰狂山無草木是山也冬夏有雪狂水出焉而西流注於浮水其中多美玉
　　又北三百八十里曰諸餘之山其上多銅玉其下多松栢諸餘之水出焉而東流注於旄水
　　又北三百五十里曰敦頭之山其上多金玉無草木旄水出焉而東流注於印澤其中多𩣡馬〈音勃〉牛尾而白身一角其音如呼
　　又北三百五十里曰鉤吾之山其上多玉其下多銅有獸焉其狀如羊身人面其目在腋下虎齒人爪其音如嬰兒名曰狍鴞是食人〈為物貪淋食人未盡還害其身像在夏鼎左傳所謂饕餮是也狍音咆〉
　　又北三百里曰北囂之山無石其陽多碧其隂多玉有獸焉其狀如虎而白身犬首馬尾彘鬛名曰獨𤞞〈音谷〉有鳥焉其狀如鳥人面名曰𪄀𪃑〈般冒兩音或作夏也〉宵飛而晝伏〈鵂鶹之屬〉食之已暍〈中熱也音謁〉涔水出焉而東流注於卭澤又北三百五十里曰梁渠之山無草木多金玉脩水出焉而東流注於鴈門〈水名〉其獸多居暨其狀如彚而赤毛〈彚似鼠赤毛如刺蝟也彚音渭〉其音如豚有鳥焉其狀如夸父〈或作舉父〉四翼一目犬尾名曰囂其音如鵲食之已腹痛可以止衕〈治洞下也音洞〉
　　又北四百里曰姑灌之山無草木是山也冬夏有雪又北三百八十里曰湖灌之山其陽多玉其隂多碧多馬湖灌之水出焉而東流注于海其中多䱇〈亦鱓魚字〉有木焉其葉如柳而赤理
　　又北水行五百里流沙三百里至於洹山其上多金玉三桑生之其樹皆無枝其髙百仞百果樹生之其下多怪蛇
　　又北三百里曰敦題之山無草木多金玉是錞於北海凡北次二經之首自管涔之山至於敦題之山凡十七山五千六百九十里其神皆蛇身人面其祠毛用一雄雞瘞〈埋之〉用一璧一珪投而不糈〈擿玉於山中以禮神不埋之也〉北次三經之首曰太行之山〈今在河內野王縣西北行音戶剛反〉其首曰歸山其上有金玉其下有碧有獸焉其狀如麢羊而四角馬尾而有距其名曰䮝善還〈還旋旋儛也暉音暉〉其鳴自訆有鳥焉其狀如鵲白身赤尾六足其名曰䴅〈音犇〉是善驚其鳴自詨〈今吳人謂呼為詨音呼交反〉
　　又東北二百里曰龍侯之山無草木多金玉決決之水出焉〈音訣〉而東流注於河其中多人魚其狀如䱱魚四足其音如嬰兒〈䱱見中山經或曰人魚即鯢也似鮎而四足聲如小兒啼今亦呼鮎為䱱音蹄〉食之無癡疾
　　又東北二百里曰馬成之山其上多文石其隂多金玉有獸焉其狀如白犬而黑頭見人則飛〈言肉翅飛行自在〉其名曰天馬其鳴自訆有鳥焉其狀如烏首白而身青足黃是名曰鶌鶋〈屈居二音或作鳴〉其鳴自詨食之不飢可以已寓〈未詳或曰寓猶誤也〉
　　又東北七十里曰咸山其上多玉其下多銅是多松栢草多茈草條菅之水出焉〈菅音間〉而西南流注於長澤其中多器酸三歲一成〈所未詳也〉食之已癘
　　又東北二百里曰天池之山其上無草木多文石有獸焉其狀如兔而䑕首以其背飛〈用其背上毛飛飛則仰也〉其名曰飛䑕澠水出焉潛於其下〈停山底也〉其中多黃堊〈堊土也〉
　　又東三百里曰陽山其上多玉其下多金銅有獸焉其狀如牛而赤尾其頸腎其狀如句瞿〈言頸上有肉腎句瞿牛也音劬〉其名曰領胡其鳴自詨食之已狂有鳥焉其狀如雌雉而五彩以文是自為牝牡名曰象蛇其鳴自詨留水出焉而南流注於河其中有𩹴父之魚〈音陷〉其狀如鮒魚魚首而彘身食之已嘔
　　又東三百五十里曰賁聞之山其上多蒼玉其下多黃堊多涅石
　　又北百里曰王屋之山〈今在河東東垣縣北書曰至於王屋也〉是多石㶌水出焉〈㶌音輦〉而西北流注於泰澤〈地理志王屋山沇水所出㶌沇聲相近殆一水耳沇則濟㶌也〉
　　又東北三百里曰教山其上多玉而無石教水出焉西流注於河是水冬乾而夏流實惟乾河〈今河東聞喜縣東北有乾河口因名乾河裡但有故溝處無復水即是也〉其中有兩山是山也廣員三百步其名曰發丸之山其上有金玉
　　又南三百里曰景山〈外傳曰景霍以為城〉南望鹽販之澤〈即鹽池也今在河東猗氏縣或無販字〉北望少澤其上多草藷藇〈根似羊蹄可食曙豫二音今江南單呼為藷音儲語有輕重耳〉其草多秦椒〈子似椒而細葉草也〉其隂多赭其陽多玉有鳥焉其狀如蛇而四翼六目三足名曰酸與其鳴自詨見則其邑有恐〈或曰食之不醉〉
　　又東南三百二十里曰孟門之山〈尸子曰龍門未辟呂梁未鑿河出於孟門之上大溢逆流無有丘陵髙阜滅之名曰洪水穆天子傳曰北升孟門九河之澄〉其上多蒼玉多金其下多黃堊多涅石
　　又東南三百二十里曰平山平水出於其上潛於其下是多美玉
　　又東二百里曰京山有美玉多漆木多竹其陽有赤銅其隂有𤣥䃤〈黒砥名也尸子曰加𤣥黃砥明色非一也䃤音竹篠之篠〉髙水出焉南流注於河
　　又東二百里曰蟲尾之山其上多金玉其下多竹多青碧丹水出焉南流注於河薄水出焉〈淮南子曰薄水出鮮于山〉而東南流注於黃澤
　　又東三百里曰彭毗之山其上無草木多金玉其下多水蚤林之水出焉〈音早〉東南流注於河肥水出焉而南流注於牀水其中多肥遺之蛇
　　又東百八十里曰小侯之山明漳之水出焉南流注於黃澤有鳥焉其狀如烏而白文名曰鴣𪄶〈姑習二音〉食之不灂〈不瞧目也或作㬭音醮〉
　　又東三百七十里曰泰頭之山共水出焉〈音恭〉南注於虖沱〈呼佗二音下同〉其上多金玉其下多竹箭
　　又東北二百里曰軒轅之山其上多銅其下多竹有鳥焉其狀如梟而白首其名曰黃鳥其鳴自詨食之不妬又北二百里曰謁戾之山〈今在上黨郡涅縣〉其上多松栢有金玉沁水出焉南流注於河〈至滎陽縣東北入河或出榖述縣羊頭山也〉其東有林焉名曰丹林丹林之水出焉南流注於河嬰侯之水出焉北流注於氾水
　　東三百里曰沮洳之山〈詩云彼汾沮洳〉無草木有金玉濝水出焉〈音其〉南流注於河〈今淇水出汲郡隆慮縣大號山東過河內縣南為白溝〉
　　又北三百里曰神囷之山〈音如倉囷之囷〉其上有文石其下有白蛇有飛蟲黃水出焉而東流注於洹〈洹水出汲郡林慮縣東北至魏郡長樂入清水洹音丸〉水出焉而東流注於歐水〈水今出臨水縣西口山經鄴西北至列人縣入於漳其水𤍠〉
　　又北二百里曰發鳩之山〈今在上黨郡長子縣西〉其上多柘木有鳥焉其狀如烏文首白喙赤足名曰精衛其鳴自詨是炎帝之少女名曰女娃〈炎帝神農也娃惡佳反語誤或作階〉女娃遊於東海溺而不返故為精衛常銜西山之木石以堙於東海〈堙塞也音因〉漳水出焉〈濁漳音章〉東流注於河〈或曰出長子縣鹿谷山而東至鄴入清漳〉
　　又東北百二十里曰少山〈今在樂平郡沽縣沽縣故屬上黨〉其上有金玉其下有銅清漳之水出焉東流於濁漳之水〈清漳出少山大繩谷至武安縣南暴宮邑入於濁漳或曰東北至邑城入於大河也〉
　　又東北二百里曰錫山其上多玉其下有砥牛首之水出焉而東流注於水
　　又北二百里曰景山有美玉景水出焉東南流注于海澤
　　又北百里曰題首之山有玉焉多石無水
　　又北百里曰繡山其上有玉青碧其木多栒〈木中枚也音荀〉其草多芍藥芎窮〈芍藥一名辛夷亦香草屬〉洧水出焉而東流注於河其中有鱯〈鱯似鮎而大白色也〉黽〈䵸黽似蝦蟇小而青或曰蠖黽一物名耳〉
　　又北百二十里曰松山陽水出焉東北流注於河又北百二十里曰敦與之山其上無草木有金玉溹水出於其陽〈音悉各反〉而東流注於泰陸之水〈大陸水今鉅鹿北廣平澤即其水〉泜水出於其隂〈音抵肆反〉而東流注於彭水〈今泜水出中丘縣西窮泉谷東注於堂陽縣入於漳水〉槐水出焉而東流注於泜澤
　　又北百七十里曰柘山其陽有金玉其隂有鐵歴聚之水出焉而北流注於洧水
　　又北三百里曰維龍之山其上有碧玉其陽有金其隂有鐵肥水出焉而東流注於臯澤其中多礨石〈未詳也音雷或作壘磈壘大石貌或曰石名〉敞鐵之水出焉而北流注於大澤又北百八十里曰白馬之山其陽多石玉其隂多鐡多赤銅木馬之水出焉而東北流注於虖沱〈呼陀二音〉
　　又北二百里曰空桑之山無草木〈上已有此山疑同名也〉冬夏有雪空桑之水出焉東流注於虖沱
　　又北三百里曰泰戱之山無草木多金玉有獸焉其狀如羊一角一目目在耳後其名曰䍶䍶〈音屋棟之棟〉其鳴自訆虖沱之水出焉〈今虖沱水出鴈門鹵成縣南武夫山〉而東流注於漊水〈音樓〉液女之水出於其陽南流注於沁水〈液音悅懌之懌〉
　　又北三百里曰石山多藏金玉濩濩之水出焉〈濩音尺蠖之蠖〉而東流注於虖沱鮮于之水出焉而南流注於虖沱又北二百里曰童戎之山臯塗之水出焉而東流注於漊液水
　　又北三百里曰髙是之山〈今在北地靈丘縣〉滋水出焉〈音慈〉而南流注於虖沱其木多㯶其草多條𣸦水出焉〈音冦〉東流注於河〈過博陵縣南又東北入於易水〉
　　又北三百里曰陸山多美玉𨜰水出焉〈或作郯水〉而東流注於河
　　又北二百里曰沂山〈音祈〉般水出焉〈音盤〉而東流注於河北百二十里曰燕山多嬰石〈言石似玉有符彩嬰帶所謂燕石者〉燕水出焉東流注於河
　　又北山行五百里水行五百里至於饒山是無草木多瑤碧其獸多槖駝其鳥多鶹〈未詳或曰鶹鵂鶹也〉歴虢之水出焉而東流注於河其中有師魚食之殺人〈未詳或作鯢〉
　　又北四百里曰乾山無草木其陽有金玉其隂有鐵而無水有獸焉其狀如牛而三足其名曰獂〈音元〉其鳴自詨又北五百里曰倫山倫水出焉而東流注於河有獸焉其狀如麋其川在尾上〈川竅也〉其名曰羆
　　又北五百里曰碣石之山〈水經曰碣石山今在遼西臨渝縣南水中或曰在右北平驪城縣海邊山〉繩水出焉而東流注於河其中多蒲夷之魚〈未詳〉其上有玉其下多青碧
　　又北水行五百里至於鴈門之山無草木〈鴈門山即北陵西隃鴈之所出因以名雲在髙柳北〉
　　又北水行四百里至於泰澤其中有山焉曰帝都之山廣員百里無草木有金玉
　　又北五百里曰錞於母逢之山北望雞號之山其風如䬅〈䬅急風貌也音戾或雲飄風也〉西望幽都之山浴水出焉〈浴即黒水也〉是有大蛇赤首白身其音如牛見則其邑大旱
　　凡北次三經之首自太行之山以至於毋逢之山凡四十六山萬二千三百五十里其神狀皆馬身而人面者二十神其祠之皆用一藻茝瘞之〈藻聚藻茝香草蘭之𩔖音昌代反〉其十四神狀皆彘身而載玉其祠之皆玉不瘞〈不埋所用玉也〉其十神狀皆彘身而八足蛇尾其祠之皆用一璧瘞之大凡四十四神皆用稌糈米祠之此皆不火食
　　右北經之山志凡八十七山二萬三千二百三十里山海經卷三
<子部,小說家類,異聞之屬,山海經>
　　欽定四庫全書
　　山海經卷四
　　晉　郭璞　撰
　　東山經
　　東山經之首曰樕𧑤之山〈速株二音〉北臨乾昧〈亦山名也音妹〉食水出焉而東北流注于海其中多鱅鱅之魚〈音容〉其狀如犁牛〈牛似虎文者〉其音如彘鳴
　　又南三百里曰藟山〈音誄〉其上有玉其下有金湖水出焉東流注於食水其中多活師〈科斗也爾雅謂之活東〉
　　又南三百里曰栒狀之山其上多金玉其下多青碧石有獸焉其狀如犬六足其名曰從從其鳴自詨有鳥焉其狀如雞而䑕毛其名曰䖪䑕〈音咨〉見則其邑大旱𣲵水出焉〈音枳〉而北流注於湖水其中多箴魚其狀如儵其喙如箴〈出東海今江東水中亦有之〉食之無疫疾
　　又南三百里曰勃亝之山無草木無水
　　又南三百里曰番條之山無草木多沙減水出焉〈音同減損之減〉北流注于海其中多鱤魚〈一名黃頰音感〉
　　又南四百里曰姑兒之山其上多漆其下多桑柘姑兒之水出焉北流注于海其中多鱤魚
　　又南四百里曰髙氏之山其上多玉其下多箴石〈可以為砥針治癰腫者〉諸繩之水出焉東流注於澤其中多金玉又南三百里曰嶽山其上多桑其下多樗濼水出焉〈音樂〉東流注於澤其中多金玉
　　又南三百里曰犲山其上無草木其下多水其中多堪㐨之魚〈未詳音序〉有獸焉其狀如夸父而彘毛其音如呼見則天下大水
　　又南三百里曰獨山其上多金玉其下多美石末塗之水出焉而東南流注於沔其中多䖺䗤〈條容二音〉其狀如黃蛇魚翼出入有光見則其邑大旱
　　又南三百里曰泰山〈即東嶽岱宗也今在泰山奉髙縣西北從山下至頂四十八里三百步也〉其上多玉其下多金有獸焉其狀如豚而有珠名曰狪狪〈音如吟桐之桐〉其鳴自䚯環水出焉東流注於江〈一作海〉其中多水玉
　　又南三百里曰竹山錞於江〈一作涯〉無草木多瑤碧激水出焉而東南流注於娶檀之水其中多茈羸
　　凡東山經之首自樕𧑤之山以至於竹山凡十二山三千六百里其神狀皆人身龍首祠毛用一犬祈䎶用魚〈以血塗祭為䎶也公羊傳雲蓋叩其鼻以䎶社音鈎餌之餌〉
　　東次二經之首曰空桑之山〈此山出琴瑟材見周禮也〉北臨食水東望沮吳南望沙陵西望湣澤〈音旻〉有獸焉其狀如牛而虎文其音如欽〈或作吟〉其名曰軨軨〈音靈〉其鳴自叫見則天下大水
　　又南六百里曰曹夕之山其下多谷而無水多鳥獸又西南四百里曰嶧臯之山〈音亦〉其上多金玉其下多白堊嶧臯之水出焉東流注於激女之水其中多蜃珧〈蜃蚌也珧玉珧亦蚌屬腎遙兩音〉
　　又南水行五百里流沙三百里至於山之尾無草木多砥礪
　　又南三百八十里曰山之首無草木澧水出焉〈音禮〉東流注於余澤其中多珠蟞魚〈音鼈〉其狀如肺而有目六足有珠其味酸甘食之無癘〈無時氣病也呂氏春秋曰澧水之魚名曰朱蟞六足有珠魚之美也〉
　　又南三百八十里曰餘峩之山其上多梓柟其下多荊芑雜余之水出焉東流注於黃水有獸焉其狀如兔而鳥喙鴟目蛇尾見人則眠〈言佯死也〉名曰犰狳〈仇餘二音〉其鳴自䚯見則螽蝗為敗〈螽蝗𩔖也言傷敗田苗音終〉
　　又南三百里曰杜父之山無草木多水
　　又南三百里曰耿山無草木多水碧〈亦水玉𩔖〉多大蛇有獸焉其狀如狐而魚翼其名曰朱獳〈音儒〉其鳴自叫見則其國有恐
　　又南三百里曰盧其之山無草木多沙石沙水出焉南流注於涔水其中多𪁐鶘〈音黎〉其狀如鴛鴦而人足其鳴自䚯見則其國多土功〈今鵜胡足頗有似人腳形狀也〉
　　又南三百八十里曰姑射之山無草木多水
　　又南水行三百里流沙百里曰北姑射之山無草木多石
　　又南三百里曰南姑射之山無草木多水
　　又南三百里曰碧山無草木多大蛇多碧水玉
　　又南五百里曰維氏之山無草木多金玉原水出焉東流注於沙澤〈一名俠氏之山〉
　　又南三百里曰姑逢之山無草木多金玉有獸焉其狀如狐而有翼其音如鴻鴈其名曰獙獙〈音斃〉見則天下大旱
　　又南五百里曰鳧麗之山其上有金玉其下多箴石有獸焉其狀如狐而九尾九首虎爪名曰蠪姪〈龍蛭二音〉其音如嬰兒是食人
　　又南五百里曰䃌山〈音一真反〉南臨䃌水東望湖澤有獸焉其狀如馬而羊目四角牛尾其音如獋狗其名曰峳峳〈音攸〉見則其國多狡客〈狡狡猾也〉有鳥焉其狀如鳬而䑕尾善登木其名曰絜鉤見則其國多疫
　　凡東次二經之首自空桑之山至於䃌山凡十七山六千六百四十里其神狀皆獸身人面載觡〈麋鹿屬角為觡音格〉其祠毛用一雞祈嬰用一璧瘞
　　又東次三經之首曰屍胡之山北望⿰山〈音詳〉其上多金玉其下多棘有獸焉其狀如麋而魚目名曰妴胡〈音婉〉其鳴自䚯
　　又南水行八百里曰岐山其木多桃李其獸多虎又南水行五百里曰諸鉤之山無草木多沙石是山也廣員百里多寐魚〈即鮇魚音味〉
　　又南水行七百里曰中父之山無草木多沙
　　又東水行千里曰胡射之山無草木多沙石
　　又南水行七百里曰孟子之山其木多梓桐多桃李其草多菌蒲〈未詳音⿰⿰之⿰〉其獸多麋鹿是山也廣員百里其上有水出焉名曰碧陽其中多鱣鮪〈鮪即鱏也似鱣而長鼻體無鱗甲別名䱎鱧一名鱑也〉
　　又南水行五百里曰流沙行五百里有山焉曰跂踵之山〈跂音企〉廣員二百里無草木有大蛇其上多玉有水焉廣員四十里皆涌〈今河東汾隂縣有瀵水源在地底濆沸湧出其深無限即此𩔖也〉其名曰深澤其中多蠵⻱〈蠵觜蠵大⻱也甲有文彩似瑇瑁而薄音遺知反〉有魚焉其狀如鯉而六足鳥尾名曰鮯鮯之魚〈音蛤〉其鳴自叫又南水行九百里曰踇隅之山〈音敏字〉其上多草木多金玉多赭有獸焉其狀如牛而馬尾名曰精精其鳴自叫又南水行五百里流沙三百里至於無臯之山南望幼海〈即少海也淮南子曰東方大渚曰少海〉東望榑木〈扶桑二音〉無草木多風是山也廣員百里
　　凡東次三經之首自屍胡之山至於無臯之山凡九山六千九百里其神狀皆人身而羊角其祠用一牡羊米用黍是神也見則風雨水為敗
　　又東次四經之首曰北號之山臨於北海有木焉其狀如楊赤華其實如棗而無核其味酸甘食之不瘧食水出焉而東北流注于海有獸焉其狀如狼赤首䑕目其音如豚名曰猲狙〈葛苴二音〉是食人有鳥焉其狀如雞而白首䑕足而虎爪其名曰鬿〈音祈〉雀亦食人
　　又南三百里曰旄山無草木蒼體之水出焉而西流注於展水其中多鱃魚〈今蝦鰌字亦或作鱃秋音〉其狀如鯉而大首食者不疣
　　又南三百二十里曰東始之山上多蒼玉有木焉其狀如楊而赤理其汁如血不實其名曰芑〈音起〉可以服馬〈以汁塗之則馬調良〉泚水出焉而東北流注于海其中多美貝多茈魚其狀如鮒一首而十身其臭如蘪蕪食之不䊧〈孚謂反止失氣也〉
　　又東南三百里曰女烝之山其上無草木石膏水出焉而西注於鬲水其中多薄魚其狀如鱣魚而一目其音如歐〈如人嘔吐聲也〉見則天下大旱
　　又東南二百里曰欽山多金玉而無石師水出焉而北流注於臯澤其中多鱃魚多文貝有獸焉其狀如豚而有牙其名曰當康其鳴自叫見則天下大穰
　　又東南二百里曰子桐之山子桐之水出焉而西流注於餘如之澤其中多䱻魚〈音滑〉其狀如魚而鳥翼出入有光其音如鴛鴦見則天下大旱
　　又東北二百里曰剡山多金玉有獸焉其狀如彘而人面黃身而赤尾其名曰合窳〈音庾〉其音如嬰兒是獸也食人亦食蟲蛇見則天下大水
　　又東二百里曰太山上多金玉楨木〈女楨也葉冬不凋〉有獸焉其狀如牛而白首一目而蛇尾其名曰蜚〈音如翡翠之翡〉行水則竭行草則死見則天下大疫〈言其體含災氣也其銘曰蜚之為名體似無害所經枯竭甚於鴆厲萬物斯懼思爾遐逝〉鉤水出焉而北流注於勞水其中多鱃魚
　　凡東次四經之首自北號之山至於太山凡八山一千七百二十里
　　右東經之山志凡四十六山萬八千八百六十里


　　山海經卷四
　　欽定四庫全書
　　山海經卷五
　　晉　郭璞　撰
　　中山經
　　中山經薄山之首曰甘棗之山共水出焉〈音恭〉而西流注於河其上多杻木其下有草焉葵本而杏葉〈或作楛葉〉黃華而莢實名曰籜〈他落反〉可以已瞢〈音盲〉有獸焉其狀如𤠢鼠而文題〈𤠢䑕所未詳音虺字亦或作虺〉其名曰㔮〈音那或作熊也〉食之已癭又東二十里曰歴兒之山其上多橿多櫔木〈音厲〉是木也方莖而員葉黃華而毛其實如揀〈揀木名子如指頭白而粘可以浣衣也音練或作簡〉服之不忘
　　又東十五里曰渠豬之山其上多竹渠豬之水出焉而南流注於河其中是多豪魚狀如鮪〈鮪似鱣也〉赤喙尾赤羽可以已白癬
　　又東三十五里曰蔥聾之山其中多大谷是多白堊黑青黃堊〈言有雜色堊也〉
　　又東十五里曰涹山〈音倭〉其上多赤銅其隂多鐵
　　又東七十里曰脫扈之山有草焉其狀如葵葉而赤華莢實實如㯶莢〈今㯶木莢似皂莢也〉名曰植楮可以已癙〈癙病也淮南子曰狸頭已癙也〉食之不眯
　　又東二十里曰金星之山多天嬰其狀如龍骨可以已痤〈癰痤也〉
　　又東七十里曰泰威之山其中有谷曰梟谷其中多鐵〈或無谷字〉
　　又東十五里曰橿谷之山其中多赤銅〈或作檀谷之山〉
　　又東百二十里曰吳林之山其中多葌草〈亦菅字〉
　　又北三十里曰牛首之山〈今長安西南有牛首山上有館下有水未知此是非〉有草焉名曰草其葉如葵而赤莖其秀如禾服之不憂勞水出焉而西流注於潏水〈音如譎詐之譎〉是多飛魚其狀如鮒魚食之已痔衕
　　又北四十里曰霍山〈今平陽永安縣廬江𤅬縣晉安羅江縣河南鞏縣皆有霍山明山以霍為名者非一矣按爾雅大山統小山為霍〉其水多榖有獸焉其狀如狸而白尾有鬛名曰朏朏養之可以已憂〈謂蓄養之也普昧反〉
　　又北五十二里曰合谷之山是多薝棘〈未詳音瞻〉
　　又北三十五里曰隂山〈亦曰險山〉多礪石文石〈礪石石中磨者〉少水出焉其中多彫棠其葉如榆葉而方其實如赤菽〈菽豆〉食之已聾
　　又東北四百里曰鼓鐙之山多赤銅有草焉名曰榮草其葉如柳其本如雞卵食之已風
　　凡薄山之首自甘棗之山至於鼓鐙之山凡十五山六千六百七十里歴兒冡也其祠禮毛太牢之具縣以吉玉〈縣祭山之名也見爾雅〉其餘十三山者毛用一羊縣嬰用桑封瘞而不糈桑封者桑主也方其下而鋭其上而中穿之加金〈言作神主而祭以金銀飾之也公羊傳曰虞主用桑主或作玉〉
　　中次二經濟山之首曰煇諸之山其上多桑其獸多閭麋其鳥多鶡〈似雉而大青色有毛勇健鬭死乃止音曷出上黨也〉
　　又西南二百里曰發視之山其上多金玉其下多砥礪即魚之水出焉而西流注於伊水
　　又西三百里曰豪山其上多金玉而無草木
　　又西三百里曰鮮山多金玉無草木鮮水出焉而北流注於伊水其中多鳴蛇其狀如蛇而四翼其音如磬見則其邑大旱
　　又西三百里曰陽山多石無草木陽水出焉而北流注於伊水其中多化蛇其狀如人面而豺身鳥翼而蛇行其音如叱呼見則其邑大水
　　又西二百里曰昆吾之山其上多赤銅〈此山出名銅色赤如火以之作刀切玉如割泥也周穆王時西戎獻之尸子所謂昆吾之劍也越絶書曰赤堇之山破而出錫若邪之谷涸而出銅歐冶子因以為純鉤之劍汲郡冡中得銅劍一枝長三尺五寸乃今所名為干將劒汲郡亦皆非鐵也明古者通以錫雜銅為兵器也〉有獸焉其狀如彘而有角其音如號〈如人號哭〉名曰蠪蚳〈上已有此獸疑同名〉食之不眯
　　又西百二十里曰葌〈音間〉山葌水出焉而北流注於伊水其上多金玉其下多青雄黃有木焉其狀如棠而赤葉名曰𦬆草〈音忘〉可以毒魚
　　又西一百五十里曰獨蘇之山上無草木而多水又西二百里曰蔓渠之山其上多金玉其下多竹箭伊水出焉而東流注於洛〈今伊水出上洛盧氏縣熊耳山東北至河南洛陽縣入洛〉有獸焉其名曰馬腹其狀如人面虎身其音如嬰兒是食人
　　凡濟山經之首自煇諸之山至於蔓渠之山凡九山一千六百七十里其神皆人面而鳥身祠用毛〈擇用毛色〉用一吉玉投而不糈
　　中次三經萯山之首曰敖岸之山〈或作獻萯音倍〉其陽多㻬琈之玉其隂多赭黃金神熏池居之是常出美玉〈或作石〉北望河林其狀如蒨如舉〈説者雲蒨舉皆木名也未詳蒨音倩〉有獸焉其狀如白鹿而四角名曰夫諸見則其邑大水
　　又東十里曰青要之山實維帝之密都〈天帝曲密之邑〉北望河曲〈河千里一曲一直也〉是多駕鳥〈未詳也或曰駕宜為鴐鴐鵞也音加〉南望墠渚〈水中小洲名渚墠音填〉禹父之所化〈鯀化於羽淵為黃熊今復雲在此然則一已有變怪之性者亦無往而不化也〉是多僕纍蒲盧〈僕纍蝸牛也爾雅曰蒲盧者螟蛉也〉䰠武羅司之〈武羅神名䰠即神字〉其狀人面而豹文小腰而白齒〈或作首〉而穿耳以鐻〈鐻金銀器之名未詳也音渠〉其鳴如鳴玉〈如人鳴玉佩聲〉是山也宜女子畛水出焉〈音軫〉而北流注於河其中有鳥焉名曰鴢〈音如窈窕之窈〉其狀如鳬青身而朱目赤尾食之宜子〈朱淺赤也〉有草焉其狀如葌〈菅似茅也〉而方莖黃華赤實其本如藁本〈根似藁本亦香草〉名曰荀草〈或曰苞草〉服之美人色〈令人更美艷〉
　　又東十里曰騩山〈音巍〉其上有美棗其隂有㻬琈之玉正回之水出焉而北流注於河其中多飛魚其狀如豚而赤文服之不畏雷可以禦兵
　　又東四十里曰宜蘇之山其上多金玉其下多蔓居之木〈未詳〉滽滽之水出焉〈音容〉而北流注於河是多黃貝又東二十里曰和山其上無草木而多瑤碧實惟河之九都〈九水所㦧故曰九都〉是山也五曲〈曲回五重〉九水出焉合而北流注於河其中多蒼玉吉神泰逢司之〈吉猶善也〉其狀如人而虎尾〈或作雀尾〉是好居於萯山之陽出入有光太逢神動天地氣也〈言其有靈爽能興雲雨也夏後孔甲田於萯山之下天大風晦冥孔甲迷惑入於民室見呂氏春秋也〉
　　凡萯山之首自敖岸之山至於和山凡五山四百四十里其祠太逢熏池武羅皆一牡羊副〈副謂破羊骨磔之以祭也見周禮音悃愊之愊〉嬰用吉玉其二神用一雄鷄瘞之糈用稌
　　中次四經釐山之首〈音狸〉曰鹿蹄之山其上多玉其下多金甘水出焉而北流注於洛其中多泠石〈泠石未聞也泠或作塗〉西五十里曰扶豬之山其上多礝石〈音耎今鴈門山中出礝石白者如水水中有赤色者〉有獸焉其狀如貉而人目〈貉或作⿰古字〉其名曰䴦〈音銀或作麋〉虢水出焉而北流注於洛其中多瓀石〈言亦出水中〉又西一百二十里曰釐山其陽多玉其隂多蒐〈音捜茅蒐今之蒨草也〉有獸焉其狀如牛蒼身其音如嬰兒是食人其名曰犀渠滽滽之水出焉而南流注於伊水有獸焉名曰⿰〈音蒼頡之頡〉其狀如獳犬而有鱗其毛如彘鬛〈生鱗間也〉又西二百里曰箕尾之山多榖多塗石其上多㻬琈之玉
　　又西二百五十里曰柄山其上多玉其下多銅滔雕之水出焉而北流注於洛其中多羬羊有木焉其狀如樗其葉如桐而莢實其名曰苃可以毒魚〈苃一作艾〉
　　又西二百里曰白邊之山其上多金玉其下多青雄黃又西二百里曰熊耳之山〈今在上洛縣南〉其上多漆其下多㯶浮濠之水出焉而西流注於洛其中多水玉多人魚有草焉其狀如蘇而赤華名曰葶⿱〈亭寧耵聹二音〉可以毒魚又西三百里曰牡山其上多文石其下多竹箭竹䉋其獸多㸲牛羬羊鳥多赤鷩〈音閉即鷩雉也〉
　　又西三百五十里曰灌舉之山雒水出焉而東北流注於𤣥扈之水其中多馬腸之物此二山者洛間也〈洛水今出上洛縣嶺山河圗曰𤣥扈洛汭謂此間也〉
　　凡釐山之首自鹿蹄之山至於𤣥扈之山凡九山千六百七十里其神狀皆人面獸身其祠之毛用一白雞祈而不糈〈言直祈禱〉以彩衣之〈以彩飾雞〉
　　中次五經薄山之首曰茍牀之山〈或作茍林山〉無草木多怪石〈怪石似玉也書曰松怪石也〉
　　東三百里曰首山其陰多穀柞草多芫〈山薊也芫華中藥〉其陽多㻬琈之玉木多槐其陰有谷曰機谷多鳥〈音如鉗𮡧之𮡧〉其狀如梟而三目有耳其音如錄食之已墊〈未聞〉又東三百里曰縣斸之山〈音如斤斸之斸〉無草木多文石又東二百里曰蔥聾之山無草木多𢈦石〈未詳〉
　　東北五百里曰條谷之山其木多槐桐其草多芍藥𧄸冬〈本草經曰𧄸冬一名滿冬今作門俗作耳〉
　　又北十里曰超山其陰多蒼玉其陽有井冬有水而夏竭
　　又東五百里曰成矦之山其上多櫄木〈似樗樹材中車轅吳人呼櫄音輴車或曰輶車〉其草多芃
　　又東五百里曰朝歌之山谷多美堊
　　又東五百里曰槐山谷多金錫
　　又東十里曰歴山其木多槐其陽多玉
　　又東十里曰屍山多蒼玉其獸多麖〈似鹿而小黑色〉屍水出焉南流注於洛水其中多美玉
　　又東十里曰良餘之山其上多榖柞無石餘水出於其陰而北流注於河乳水出於其陽而東南流注於洛又東南十里曰蠱尾之山多礪石赤銅龍餘之水出焉而東南流注於洛
　　又東北二十里曰升山其木多榖柞棘其草多藷藇〈蕙香草也〉多冦脫〈冦脫草生南方髙丈許似荷葉而莖中有瓤正白零桂人植而日灌之以為樹也〉黃酸之水出焉而北流注於河其中多璇玉〈石次玊者也孫卿曰璇玉瑤⿰不知佩璇音旋〉
　　又東十二里曰陽虛之山多金臨於𤣥扈之水〈河圗曰蒼頡為帝南巡狩登陽虛之山臨於𤣥扈洛汭靈龜負書丹甲青文以授之出此水中也〉
　　凡薄山之首自茍林之山至於陽虛之山凡十六山二千九百二十八里升山也其祠禮太牢嬰用吉玉首山䰠也其祠用稌黑犧太牢之具櫱釀〈以櫱作醴酒也〉干儛〈干儛萬儛干楯也〉置鼓〈擊之以儛〉嬰用一璧屍水合天也〈天神之所馮也〉肥牲祠之用一黑犬於上用一雌雞於下刉一牝羊獻血〈以血祭也刉猶刲也周禮曰刉咡奉犬牲〉嬰用吉玉彩之〈又加以繒彩之飾也〉饗之〈勸強之也特牲饋食禮曰執奠祝饗是也〉
　　中次六經縞羝山之首曰平逢之山南望伊洛東望榖城之山〈在濟北榖城縣西黃石公石在此山下張良取以合塟爾〉無草木無水多沙石有神焉其狀如人而二首名曰驕蟲是為螫蟲〈為螫蟲之長〉實惟蜂蜜之廬〈言羣蜂之所舎集蜜赤蜂名〉其祠之用一雄雞禳而勿殺〈禳亦祭名謂禳卻惡氣也〉
　　西十里曰縞羝之山無草木多金玉
　　又西十里曰廆山〈音如瓌偉之瓌〉其陰多㻬琈之玉其西有谷焉名曰雚谷其木多柳楮其中有鳥焉狀如山雞而長尾赤如丹火而青喙名曰鴒䳩〈鈴要二音〉其鳴自呼服之不眯交觴之水出於其陽而南流注於洛俞隨之水出於其陰而北流注於榖水
　　又西三十里曰瞻諸之山其陽多金其陰多文石㴬水出焉〈音謝〉而東南流注於洛少水出其陰而東流注於榖水〈世謂之慈澗〉
　　又西三十里曰婁涿之山無草木多金玉瞻水出於其陽而東流注於洛陂水出於其陰〈世謂之百答水〉而北流注於榖水其中多茈石文石
　　又西四十里曰白石之山惠水出於其陽而南流注於洛其中多水玉澗水出於其陰〈書曰伊洛𤄊澗〉西北流注於榖水其中多麋石櫨丹〈皆未聞〉
　　又西五十里曰榖山其上多榖其下多桑爽水出焉〈世謂之紵麻澗〉而西北流注於榖水其中多碧緑
　　又西七十二里曰密山〈今滎陽密縣亦有密山疑非也〉其陽多玉其陰多鐵豪水出焉而南流注於洛其中多旋龜其狀鳥首而鼈尾其音如判木無草木
　　又西百里曰長石之山無草木多金玉其西有谷焉名曰共谷多竹共水出焉西南流注於洛其中多鳴石〈晉永康元年襄陽郡上鳴石似玉色青撞之聲聞七八里今零陵泉陵縣永正鄉有鳴石二所其一狀如鼓俗因名為石鼔即此𩔖也〉
　　又西一百四十里曰傅山無草木多瑤碧厭染之水出於其陽而南流注於洛其中多人魚其西有林焉名曰墦〈音番〉穀水出焉而東流注於洛〈今榖水出榖陽谷東北至榖城縣入洛河〉其中多珚玉〈未聞也珚音堙〉
　　又西五十里曰橐山其木多樗多𣖾木〈今蜀中有𣖾木七八月中吐穗穗成如有鹽粉著狀可以酢羮音備〉其陽多金玉其陰多鐵多蕭〈蕭蒿見爾雅〉橐水出焉而北流注於河其中多脩辟之魚狀如黽〈黽蛙屬也〉而白喙其音如䲭食之已白癬
　　又西九十里曰常烝之山無草木多堊潐水出焉〈音譙〉而東北流注於河其中多蒼玉蓄水出焉而北流注於河又西九十里曰夸父之山其木多㯶柟多竹箭其獸多㸲牛羬羊其鳥多鷩其陽多玉其陰多鐵其北有林焉名曰桃林是廣員三百里其中多馬〈桃林今𢎞農湖縣闕鄉南谷中是也饒野馬山羊山牛也〉湖水出焉而北流注於河其中多珚玉又西九十里曰陽華之山其陽多金玉其陰多青雄黃其草多藷藇多苦辛其狀如橚〈即楸字也〉其實如𤓰其味酸甘食之已𭼠楊水出焉而西南流注於洛其中多人魚門水出焉而東北流注於河其中多𤣥䃤〈黒砥石生水中〉⿰姑之水出於其陰〈⿰音藉〉而東流注於門水其上多銅門水出於河七百九十里入雒水
　　凡縞羝山之首自平逢之山至於陽華之山凡十四山七百九十里嶽在其中以六月祭之〈六月亦嵗之中〉如諸嶽之祠法則天下安寧
　　中次七經苦山之首曰休與之山〈與或作輿下同〉其上有石焉名曰帝臺之棋〈帝臺神人名棋謂博棋也〉五色而文其狀如鶉卵帝臺之石所以禱百神者也〈禱祀百神則用此石〉服之不蠱有草焉其狀如蓍赤葉而本叢生名曰夙條可以為簳〈中箭笴也〉東三百里曰鼔鍾之山帝臺之所以觴百神也〈舉觴燕㑹則於此山因名為鼔鍾也〉有草焉方莖而黃華員葉而三成〈葉三重也〉其名曰焉酸可以為毒〈為治〉其上多礪其下多砥
　　又東二百里曰姑媱之山〈音遙或無之山字〉帝女死焉其名曰女屍化為䔄草其葉胥成〈言葉相重也亦音遙〉其華黃其實如菟丘〈菟丘菟絲也見爾雅〉服之媚於人〈為人所愛也傳曰人服媚之如是一名荒夫草〉又東二十里曰苦山有獸焉名曰山膏其狀如逐〈即豚字〉赤若丹火善詈〈好罵人〉其上有木焉名曰黃棘黃華而員葉其實如蘭服之不字〈字生也易曰女子貞不字〉有草焉員葉而無莖赤華而不實名曰無條服之不癭
　　又東二十七里曰堵山神天愚居之是多怪風雨其上有木焉名曰天楄〈音鞭〉方莖而葵狀服者不㖶〈食不噎也〉又東五十二里曰放臯之山〈放或作効又作牧〉明水出焉南流注於伊水其中多蒼玉有木焉其葉如槐黃華而不實其名曰蒙木服之不惑有獸焉其狀如蜂枝尾而反舌善呼〈好呼喚也〉其名曰文文
　　又東五十七里曰大𩇵之山多㻬琈之玉多麋玉〈未詳〉有草焉其狀葉如榆方莖而蒼傷其名曰牛傷〈猶言牛棘〉其根蒼文服者不厥〈厥逆氣病〉可以禦兵其陽狂水出焉西南流注於伊水其中多三足龜〈今吳興陽羨縣有君山山上有池水中有三足六眼龜龞龜三足者名賁出爾雅〉食者無大疾可以已腫
　　又東七十里曰半石之山其上有草焉生而秀其髙丈餘赤葉赤華華而不實〈初生先作穗卻著葉花生穗間〉其名曰嘉榮服之者不霆〈不畏雷霆霹也音廷搏之廷〉來需之水出於其陽而西流注於伊水其中多鯩魚〈音倫〉黑文其狀如鮒食者不睡合水出於其陰而北流注於洛多鰧魚〈音騰〉狀如鱖居逵〈鱖魚大口大目細鱗有斑彩逵水中之冗道交通者鱖音劌〉蒼文赤尾食者不癰可以為瘻〈瘻癰屬也中多有蟲淮南子曰雞頭已瘻音漏〉
　　又東五十里曰少室之山〈今在河南陽城西俗名泰室〉百草木成囷〈未詳〉其上有木焉其名曰帝休葉狀如楊其枝五衢〈言樹枝交錯相重五出有𧰼衢路也離騷曰靡萍九衢〉黃華黑實服者不怒其上多玉〈此山巔亦有白玉膏得服之即得仙道世人不能上也詩含神霧雲〉其下多鐵休水出焉而北流注於洛其中多䱱魚狀如𥂕蜼〈未詳𥂕音侜〉而長距足白而對〈未詳〉食者無蠱疾可以禦兵
　　又東三十里曰泰室之山〈即中嶽嵩髙山也今在陽城縣西〉其上有木焉葉狀如梨而赤理其名曰栯木〈音郁〉服者不妬有草焉其狀如〈似薊也〉白華黑實澤如蘡薁〈言子滑澤〉其名曰䔄草服之不昧上多美石〈次玉者也啓母化為石而生啓在此山見淮南子〉
　　又北三十里曰講山其上多玉多柘多栢有木焉名曰帝屋葉狀如椒反傷赤實〈反傷刺下勾也〉可以禦凶
　　又北三十里曰嬰梁之山上多蒼玉錞於𤣥石〈言蒼玉依黑石而生也或曰錞于樂器名形似椎頭〉
　　又東三十里曰浮戲之山有木焉葉狀如樗而赤實名曰亢木食之不蠱氾水出焉而北流注於河其東有谷因名曰蛇谷〈言此中出蛇故以名之〉上多少辛〈細辛也〉
　　又東四十里曰少陘之山有草焉名曰𦱌草〈音剛〉葉狀如葵而赤莖白華實如蘡薁食之不愚〈言益人智〉器難之水出焉〈或作囂〉而北流注於役水〈一作侵〉
　　又東南十里曰太山〈別有東小太山今在朱虛縣汶水所出疑此非也〉有草焉名曰梨其葉狀如荻〈荻亦蒿也音狄〉而赤華可以已疽太水出於其陽而東南流注於沒水承水出於其陰而東北流注於沒〈世謂之靖澗水〉
　　又東二十里曰末山上多赤金末水出焉北流注於沒〈水經作沬〉
　　又東二十五里曰役山上多白金多鐵役水出焉北注於河
　　又東三十五里曰敏山上有木焉其狀如荊白華而赤實名曰葪〈音計〉栢服者不寒〈令人耐寒〉其陽多㻬琈之玉又東三十里曰大騩之山〈今滎陽密縣有大騩山騩因溝水所出音歸〉其陰多鐵美玉青堊有草焉其狀如蓍而毛青華而白實其名曰𦵧〈音狼戾〉服之不夭〈言盡夀也或作芙〉可以為腹病〈為治也一作巳〉凡苦山之首自休與之山至於大騩之山凡十有九山千一百八十四里其十六神者皆豕身而人面其祠毛牷用一羊羞〈言以羊為薦羞〉嬰用一藻玉瘞〈藻玉玉有五彩者也或曰所以盛玉藻藉也〉苦山少室太室皆也其祠之太牢之具嬰以吉玉其神狀皆人面而三首其餘屬皆豕身人面也
　　中次八經荊山之首曰景山〈今在南郡界中〉其上多金玉其木多杼檀〈杼音椽柱之柱〉雎水出焉〈雎音癰疽之疽〉東南流注於江〈今睢水出新城魏昌縣東南發阿山東南至南郡枝江縣入江也〉其中多丹粟多文魚〈有斑彩也〉東北百里曰荊山〈今在新城沐鄉縣南〉其陰多鐵其陽多赤金其中多犛牛〈旄牛屬也黑色出西南徼外也音狸一音來〉多虎豹其木多松栢其草多竹多橘櫾〈櫾似橘而大也皮厚味酸〉漳水出焉而東南流注於雎〈出荊山至南郡當陽縣入沮水〉其中多黃金多鮫魚〈鮫鮒魚𩔖也皮有珠文而堅尾長三四尺末有毒螫人皮可飾刀劒口錯治材角今臨海郡亦有之音交〉其獸多閭麋〈似鹿而大也〉
　　又東北百五十里曰驕山其上多金其下多青䨼其木多松栢多桃枝鈎端神⿱圍處之〈⿱音鼉魚之鼉〉其狀如人面羊角虎爪恆遊於睢漳之淵〈淵水之府奧也〉出入有光
　　又東北百二十里曰女幾之山其上多玉其下多黃金其獸多豹虎多閭麋麖麂〈麂似獐而大偎毛豹腳音幾〉其鳥多白鷮〈鷮似雉而長尾走且鳴音驕〉多翟多⿰〈⿰大如鵰紫綠色長頸赤喙食蝮蛇頭雄名運日雌名隂諧也〉
　　又東北二百里曰宜諸之山其上多金玉其下多青䨼洈水出焉〈音詭〉而南流注於漳〈今洈水出南郡東洈山至華容縣入江也〉其中多白玉
　　又東北三百五十里曰綸山〈音倫〉其木多梓柟多桃枝多柤栗橘櫾〈柤似梨而酢濇〉其獸多閭麈麢㚟〈㚟似菟而鹿腳青色音綽〉又東北二百里曰陸䣀之山〈音如跪告之跪〉其上多㻬琈之玉其下多堊其木多杻橿
　　又東百三十里曰光山其上多碧其下多木神計蒙處之其狀人身而龍首恆遊於漳淵出入必有飄風暴雨又東百五十里曰岐山其陽多赤金其陰多白珉〈石似玉者音旻〉其上多金玉其下多青䨼其木多樗神涉⿱處之〈徒河切一作⿱笑遊切〉其狀人身而方面三足
　　又東百三十里曰銅山其上多金銀鐵其木多榖柞柤栗橘櫾其獸多豹
　　又東北一百里曰美山其獸多兕牛多閭麈多豕鹿其上多金其下多青䨼
　　又東北百里曰大堯之山其木多松栢多梓桑多機其草多竹其獸多豹虎麢㚟
　　又東北三百里曰靈山其上多金玉其下多青䨼其木多桃李梅杏〈梅似杏而酢也〉
　　又東北七十里曰龍山上多寓木〈寄生也一名宛童見爾雅〉其上多碧其下多錫其草多桃枝鈎端
　　又東南五十里曰衡山上多寓木榖柞多黃堊白堊又東南七十里曰石山其上多金其下多青䨼多寓木又南百二十里曰若山其上多㻬琈之玉多赭〈赤土〉多邽石〈未詳〉多寓木多柘〈若或作前〉
　　又東南一百二十里曰彘山多美石多柘
　　又東南一百五十里曰玉山其上多金玉其下多碧鐵其木多栢〈一作楢〉
　　又東南七十里曰讙山其木多檀多邽石多白錫〈今白鑞也〉郁水出於其上潛於其下其中多砥礪
　　又東北百五十里曰仁舉之山其木多穀柞其陽多赤金其陰多赭
　　又東五十里曰師每之山其陽多砥礪其陰多青䨼其木多栢多檀多柘其草多竹
　　又東南二百里曰琴鼓之山其木多榖柞椒柘〈椒為樹小而叢生下有草木則蠚死〉其上多白珉其下多洗石其獸多豕鹿多白犀其鳥多鴆
　　凡荊山之首自景山至琴鼓之山凡二十三山二千八百九十里其神狀皆鳥身而人面其祠用一雄雞祈瘞〈禱請已埋之也〉用一藻圭糈用稌驕山冡也其祠用羞酒少牢祈瘞嬰毛一璧
　　中次九經岷山之首曰女幾之山其上多石𣵀其木多杻橿其草多菊洛水出焉東注於江其中多雄黃〈雄黃亦出水中〉其獸多虎豹
　　又東北三百里曰岷山江水出焉〈岷山今在汶山郡廣陽縣西大江所出〉東北流注于海〈至廣陽縣入海〉其中多良龜〈良善〉多鼉〈似蜥蜴大者長二丈有鱗彩皮可以冒鼓〉其上多金玉其下多白珉其木多梅棠其獸多犀象多夔牛〈今蜀山中有大牛重數千斤名為䕫牛晉太興元年此牛出上庸郡人弩射殺得三十八擔肉即爾雅所謂魏〉其鳥多翰鷩〈白翰赤鷩〉
　　又東北一百四十里曰崍山江水出焉〈卭來山今在漢嘉嚴道縣南江水所自出也山有九折坂出㹮㹮似熊而黒白駮亦食銅鐵也〉東流注大江其陽多黃金其陰多麋麈其木多檀柘其草多薤韭多葯〈即囂〉空奪〈即蛇被脫也〉
　　又東一百五十里曰崌山〈音居〉江水出焉〈北江〉東流注於大江其中多怪蛇〈今永昌郡有鈎蛇長數丈尾岐在水中鉤取岸上人牛馬啖之又呼馬絆蛇謂此𩔖也〉多䲀魚〈音䞇未聞〉其木多楢杻〈楢剛木也中車材音秋〉多梅梓其獸多䕫牛麢㚟犀兕有鳥焉狀如鴞而赤身白首其名曰竊脂〈今呼小青萑曲觜肉食者為竊脂疑此非也〉可以禦火
　　又東三百里曰髙梁之山其上多堊其下多砥礪其木多桃枝鉤端有草焉狀如葵而赤華莢實白柎可以走馬
　　又東四百里曰蛇山其上多黃金其下多堊其木多栒多豫樟其草多嘉榮少辛有獸焉其狀如狐而白尾長耳名𤜣狼〈音巴〉見則國內有兵〈一作國有亂〉
　　又東五百里曰鬲山其陽多金其陰多白珉蒲𪈘〈音薨〉之水出焉而東流注於江其中多白玉其獸多犀象熊羆多猨蜼〈蜼似獼猴鼻露上向尾四五尺頭有岐蒼黃色雨則自縣樹以尾塞鼻孔或以兩指塞之〉又東北三百里曰隅陽之山其上多金玉其下多青䨼其木多梓桑其草多茈徐之水出焉東流注於江其中多丹粟
　　又東二百五十里曰岐山〈今在扶風美陽縣西〉其上多白金其下多鐵其木多梅梓〈梅或作⿱音〉多杻楢減水出焉東南流注於江
　　又東三百里曰勾檷之山〈音絡椐之椐〉其上多玉其下多黃金其木多櫟柘其草多芍藥
　　又東一百五十里曰風雨之山其上多白金其下多石涅其木多棷樿〈棷木未詳也樿木白理中櫛騶善二音〉多楊宣余之水出焉東流注於江其中多蛇其獸多閭麋多麈豹虎其鳥多白鷮
　　又東北二百里曰玉山其陽多銅其陰多赤金其木多豫樟楢杻其獸多豕鹿麢㚟其鳥多鴆
　　又東一百五十里曰熊山有穴焉熊之穴恆出神人夏啓而冬閉是穴也冬啓乃必有兵〈今鄴西北有鼓山下有石鼓象懸著山旁鳴則有軍事與此穴殊象而同應〉其上多白玉其下多白金其木多樗柳其草多寇脫
　　又東一百四十里曰騩山其陽多美玉赤金其陰多鐵其木多桃枝荊芭
　　又東二百里曰葛山其上多赤金其下多瑊石〈瑊石勁石似玉也音緘〉其木多柤栗橘櫾楢杻其獸多麢㚟其草多嘉榮又東一百七十里曰賈超之山其陽多黃堊其陰多美赭其木多柤栗橘櫾其中多龍脩〈龍須也似莞而細生山石穴中莖倒垂可以為席〉
　　凡岷山之首自女幾山至於賈超之山凡十六山三千五百里其神狀皆馬身而龍首其祠毛用一雄雞瘞糈用稌文山勾檷風雨騩之山是皆也其祠之羞酒〈先進酒以酧神〉少牢具嬰毛一吉玉熊山席也〈席者神之所憑止也〉其祠羞酒太牢具嬰毛一璧干儛用兵以禳〈禳祓除之祭名儛者持盾武儛也〉祈璆冕舞〈所求福祥也祭用玉儛者冕服也美玉曰璆已求反〉
　　中次十經之首曰首陽之山其上多金玉無草木又西五十里曰虎尾之山其木多椒椐多封石其陽多赤金其隂多鐵
　　又西南五十里曰繁繢〈音潰〉之山其木多楢杻其草多枝勾〈今山中有此草〉
　　又西南二十里曰勇石之山無草木多白金多水又西二十里曰復州之山其木多檀其陽多黃金有鳥焉其狀如鴞而一足彘尾其名曰跂踵見則其國大疫〈銘曰跂踵為鳥一足似䕫不為樂興反以來悲〉
　　又西三十里曰楮山多寓木多椒椐多柘多堊〈一作渚州之山〉又西二十里曰又原之山其陽多青䨼其隂多鐵其鳥多鸜鵒〈鴝鵒也傳曰鴝鵒來巢音臞〉
　　又西五十里曰涿山其木多榖柞杻其陽多㻬琈之玉又西七十里曰丙山其木多梓檀多弞杻〈弞義所未詳〉凡首陽山之首自首山至於丙山凡九山二百六十七里其神狀皆龍身而人面其祠之毛用一雄雞瘞糈用五種之糈堵山也其祠之少牢具羞酒祠嬰毛一璧瘞騩山帝也其祠羞酒太牢其合巫祝二人儛嬰一璧中次一十一山經荊山之首曰翼望之山湍水出焉〈鹿博反〉東流注於濟〈今湍水逕南陽穰縣而入清水〉貺水出焉〈音況〉東南流注於漢其中多蛟〈似蛇而四腳小頭細頸有白癭大者十數圍卵如一二石甕能吞人〉其上多松栢其下多漆梓其陽多赤金其陰多珉
　　又東北一百五十里曰朝歌之山潕水出焉〈潕水今在南陽舞陽縣音武〉東南流注於榮其中多人魚其上多梓柟其獸多麢麋有草焉名曰莽草可以毒魚〈今用之殺魚〉
　　又東南二百里曰帝囷之山〈去倫反〉其陽多㻬琈之玉其陰多鐵帝囷之水出於其上潛於其下多鳴蛇
　　又東南五十里曰視山其上多韭有井焉名曰天井夏有水冬竭其上多桑多美堊金玉
　　又東南二百里曰前山其木多櫧〈似柞子可食冬夏生作屋柱難腐音諸或作儲〉多柏其陽多金其陰多赭
　　又東南三百里曰豐山有獸焉其狀如蝯赤目赤喙黃身名曰雍和見則國有大恐神耕父處之常遊清冷之淵出入有光〈清冷水在西號郊縣山上神來時水赤有光耀今有屋祠之〉見則其國為敗有九鐘焉是知霜鳴〈霜降則鐘鳴故言知也物有自然感應而不可為也〉其上多金其下多榖柞杻橿
　　又東北八百里曰兔牀之山其陽多鐵其木多藷藇其草多雞榖其本如雞卵其味酸甘食者利於人
　　又東六十里曰皮山多堊多赭其木多松柏
　　又東六十里曰瑤碧之山其木多梓柟其陰多青䨼其陽多白金有鳥焉其狀如雉恆食蜚名曰鴆〈蜚盤也音翡此更一種鳥非食蛇之鴆也〉
　　又東四十里曰支離之山濟水出焉南流注於漢〈今濟水出酈縣西北山中南入漢酈離音字亦同〉有鳥焉其名曰嬰勺其狀如鵲赤目赤喙白身其尾若勺〈似酒勺形〉其鳴自呼多㸲牛多羬羊又東北五十里曰祑⿱之山〈音彫〉其上多松柏機柏〈柏葉似柳皮黃不揩子似棟著酒中飲之辟惡氣浣衣去垢核堅正黒可以間香纓一名栝樓也〉
　　又西北一百里曰堇理之山其上多松柏多美梓其陰多丹䨼多金其獸多豹虎有鳥焉其狀如鵲青身白喙白目白尾名曰青耕可以禦疫其鳴自叫
　　又東南三十里曰依軲之山〈音枯〉其上多杻橿多苴〈未詳音𦵔〉有獸焉其狀如犬虎爪有甲其名曰獜〈言體有鱗甲音吝〉善駚𤘝〈跳躍自撲也鞅奮兩音〉食者不風〈不畏天風〉
　　又東南三十五里曰即谷之山多美玉多𤣥豹〈黒豹也即今荊州山中出黒虎也〉多閭麈多麢㚟其陽多珉其陰多青䨼又東南四十里曰雞山其上多美梓多桑其草多韭又東南五十里曰髙前之山其上有水焉甚寒而青〈或作潛〉帝臺之漿也〈今河東解縣南檀首山上有水潛出停不流俗名為盎漿即此𩔖也〉飲之者不心痛其上有金其下有赭
　　又東南三十里曰游戲之山多杻橿榖多玉多封石又東南三十五里曰從山其上多松柏其下多竹從水出於其上潛於其下其中多三足鼈枝尾〈三足龞名能見爾雅〉食之無蠱疫
　　又東南三十里曰嬰䃌之山〈音真〉其上多松柏其下多梓櫄
　　又東南三十里曰畢山帝苑之水出焉東北流注於視其中多水玉多蛟其上多㻬琈之玉
　　又東南二十里曰樂馬之山有獸焉其狀如彚赤如丹火其名曰𤟑〈音戾〉見則其國大疫
　　又東南二十五里曰葴山視水出焉〈或曰視宜為瀙瀙水今在南陽也〉東南流注於汝水其中多人魚多蛟多頡〈如青狗〉
　　又東四十里曰嬰山其下多青䨼其上多金玉
　　又東三十里曰虎首之山多苴椆椐〈椆未詳也音彫〉
　　又東二十里曰嬰侯之山其上多封石其下多赤錫又東五十里曰大孰之山殺水出焉東北流注於視水其中多白堊
　　又東四十里曰卑山其上多桃李苴梓多纍〈今虎豆狸豆之屬纍一名縢音誄〉
　　又東三十里曰倚帝之山其上多玉其下多金有獸焉其狀如鼣鼠〈爾雅說鼠有十三種中有此鼠形所未詳也音狗吠之吠〉白耳白喙名曰狙如〈音即蛆〉見則其國有大兵
　　又東三十里曰鯢山〈音倪〉鯢水出於其上潛於其下其中多美堊其上多金其下多青䨼
　　又東三十里曰雅山澧水出焉〈音禮今澧水出南陽〉東流注於視水其中多大魚其上多美桑其下多苴多赤金
　　又東五十里曰宣山淪水出焉東南流注於視水其中多蛟其上有桑焉大五十尺〈圍五丈也〉其枝四衢〈言枝交互四出〉其葉大尺餘赤理黃華青柎名曰帝女之桑〈婦女主故以名桑〉又東四十五里曰衡山〈今衡山在衡陽湘南縣南嶽也俗謂之岣嶁山〉其上多青䨼多桑其鳥多鸜鵒
　　又東四十里曰豐山其上多封石其木多桑多羊桃狀如桃而方莖〈一名鬼桃〉可以為皮張〈治皮腫起〉
　　又東七十里曰嫗山其上多美玉其下多金其草多雞榖
　　又東三十里曰鮮山其木多楢杻苴其草多𧄸冬其陽多金其陰多鐵有獸焉其狀如膜大赤喙赤目白尾見則其邑有火名曰𤝻即〈音移〉
　　又東三十里曰章山〈或作童山〉其陽多金其陰多美石臯水出焉東流注於澧水其中多脆石〈未聞魚脆反〉
　　又東二十五里曰大支之山其陽多金其木多榖柞無草木
　　又東五十里曰區吳之山其木多苴
　　又東五十里曰聲匈之山其木多榖多玉上多封石又東五十里曰大騩之山〈上已有此山疑同名〉其陽多赤金其陰多砥石
　　又東十里曰踵臼之山無草木
　　又東北七十里曰歴〈或作磨〉石之山其木多荊芑其陽多黃金其陰多砥石有獸焉其狀如狸而白首虎爪名曰梁渠見則其國有大兵
　　又東南一百里曰求山求水出於其上潛於其下中有美赭其木多苴多䉋〈篠屬〉其陽多金其陰多鐵
　　又東二百里曰丑陽之山其上多椆椐有鳥焉其狀如烏而赤足名曰⿰餘〈音如枳柑之枳〉可以禦火
　　又東三百里曰奧山其上多柏杻橿其陽多㻬琈之玉奧水出焉東流注於視水
　　又東三十五里曰服山其木多苴其上多封石其下多赤錫
　　又東百十里曰杳山其上多嘉榮草多金玉
　　又東三百五十里曰幾山其木多楢檀杻其草多香有獸焉其狀如彘黃身白頭白尾名曰聞𧲂〈音隣〉見則天下大風〈𧲂一作□音瓶〉
　　凡荊山之首自翼望之山至於幾山凡四十八山三千七百三十二里其神狀皆彘身人首其祠毛用一雄雞祈瘞用一珪糈用五種之精禾山帝也其祠太牢之具羞瘞倒毛〈薦羞反倒牲埋之也〉用一璧牛無常堵山玉山也皆倒祠羞毛少牢嬰毛吉玉
　　中次十二經洞庭山之首曰篇遇之山〈或作肩〉無草木多黃金
　　又東南五十里曰雲山無草木有桂竹甚毒傷人必死〈今始興郡桂陽縣出筀竹大者圍二尺長四丈乂交趾有篥竹實中勁強有毒銳以刺虎中之則死亦此𩔖也〉其上多黃金其下多㻬琈之玉
　　又東南一百三十里曰龜山其木多榖柞椆椐其上多黃金其下多青雄黃多扶竹〈卭竹也髙節實中中杖也名之扶老竹〉又東七十里曰丙山多筀竹多黃金銅鐵無木
　　又東南五十里曰風伯之山其上多金玉其下多痠石文石〈未詳痠石之義〉多鐵其木多柳杻檀楮其東有林焉名曰莽浮之林多美木鳥獸
　　又東一百五十里曰夫夫之山其上多黃金其下多青雄黃其木多桑楮其草多竹雞鼓神於兒居之其狀人身而身操兩蛇常遊於江淵出入有光
　　又東南一百二十里曰洞庭之山〈今長沙巴陵縣西又有洞庭陂潛伏通江離騷曰邅吾道兮洞庭洞庭波兮木葉下皆謂此也字或作銅宜從水〉其上多黃金其下多銀鐵其木多柤梨橘櫾其草多葌蘪蕪芍藥芎藭〈蘪蕪似蛇牀而香也〉帝之二女居之〈天帝之二女而處江為神即列仙傳江妃二女也離騷九歌所謂湘夫人稱帝子者是也而河圗玉版曰湘夫人者帝堯女也秦始皇浮江至湘山逢大風而問博士湘君何神博士曰聞之堯二女舜妃也死而葬此列女傳曰二女死於江湘之間俗謂為湘君鄭司農亦以舜妃為湘君說者皆以舜陟方而死二妃從之俱溺死於湘江遂號為湘夫人按九歌湘君湘夫人自是二神江湘之有夫人猶河洛之有虙妃也此之為靈與天地並矣安得謂之堯女且既謂之堯女安得復總雲湘君哉何以考之禮記曰舜葬蒼梧二妃不從明二妃生不從征死不從葬義可知矣即令從之二女靈達鑒通無方尚能以鳥工龍裳救井廩之難豈尚不能自免於風波而有雙淪之患乎假復如此傳曰生為上公死為貴神禮五嶽比三公四瀆比諸侯令湘川不及四瀆無秩於命祀而二女帝者之後配靈神祇無緣當復下降小水而為夫人也參互其義義既混錯錯綜其理理無可據斯不然矣原其致謬之由由乎俱以帝女為名名實相亂莫矯其失習非勝是終古不悟可悲矣〉是常遊於江淵澧沅之風交瀟湘之淵〈此言二女遊戲江之淵府則能鼔三江令風波之氣共相交通言其靈響之意也江湘沅水皆共㑹巴陵頭故號為三江之口澧又去之七八十里而入江焉淮南子曰弋釣瀟湘今所在未詳也瀟音消〉是在九江之間〈地理志九江今在潯陽南江自潯陽而分為九皆東會於大江書曰九江孔殷是也〉出入必以飄風暴雨是多怪神狀如人而載蛇左右手操蛇多怪鳥
　　又東南一百八十里曰山其木多㯶柟荊芑竹箭䉋箘〈箘亦篠𩔖中箭見禹貢〉其上多黃金玉其下多文石鐵其獸多麋鹿𪊨就〈就鵰也見廣雅〉
　　又東南二百里曰即公之山其上多黃金其下多㻬琈之玉其木多柳杻檀桑有獸焉其狀如龜而白身赤首名曰蛫〈音詭〉是可以禦火
　　又東南一百五十九里曰堯山其陰多黃堊其陽多黃金其木多荊芑柳檀其草多藷藇
　　又東南一百里曰江浮之山其上多銀砥礪無草木其獸多豕鹿
　　又東二百里曰真陵之山其上多黃金其下多玉其木多榖柞柳杻其草多榮草
　　又東南一百二十里曰陽帝之山多美銅其木多橿杻檿楮〈檿山桑也〉其獸多麢麝
　　又南九十里曰柴桑之山〈今在潯陽柴桑縣南其廬山相連也〉其上多銀其下多碧多冷石赭其木多柳芑楮桑其獸多麋鹿多白蛇飛蛇〈即螣蛇乗霧而飛者〉
　　又東二百三十里曰榮余之山其上多銅其下多銀其木多柳芑其蟲多怪蛇怪蟲
　　凡洞庭山之首自篇遇之山至於榮余之山凡十五山二千八百里其神狀皆鳥身而龍首其祠毛用一雄雞一牝豚刉〈刉亦割刺之名〉糈用稌凡夫夫之山即公之山堯山陽帝之山皆冡也其祠皆肆瘞〈肆陳之也陳牲玉而後埋藏之〉祈用酒毛用少牢嬰毛一吉玉洞庭榮余山神也其祠皆肆瘞〈肆竟然後依前埋之也〉祈酒太牢祠嬰用圭璧十五五彩惠之〈惠猶飾也方言也〉
　　右中經之山志大凡百九十七山二萬一千三百七十一里大凡天下名山五千三百七十居地大凡六萬四千五十六里
　　禹曰天下名山經五千三百七十山六萬四千五十六里居地也言其五臧蓋其餘小山甚衆不足記雲天地之東西二萬八千里南北二萬六千里出水之山者八千里受水者八千里出銅之山四百六十七出鐵之山三千六百九十此天地之所分壤樹榖也戈矛之所發也刀鎩之所起也能者有餘拙者不足封於太山禪於梁父七十二家得失之數皆在此內是謂國用〈管子地數雲封禪之王七十二家也〉
　　右五臧山經五篇大凡一萬五千五百三字














　　山海經卷五
<子部,小說家類,異聞之屬,山海經>
　　欽定四庫全書
　　山海經卷六
　　晉　郭璞　撰
　　海外南經
　　地之所載六合之間〈四方上下為六合也〉四海之內照之以日月經之以星辰紀之以四時要之以太歳神靈所生其物異形或夭或壽唯聖人能通其道〈言自非窮理盡性者則不能原極其情變〉海外自西南陬至東南陬者〈陬猶隅也音騶〉
　　結匈國在其西南其為人結匈〈臆前胅出如人結㗋也〉南山在其東南自此山來蟲為蛇蛇號為魚〈以蟲為蛇以蛇為魚〉一曰南山在結匈東南比翼鳥在其東其為鳥青赤〈似鳬〉兩鳥比翼一曰在南山東
　　羽民國在其東南其為人長頭身生羽〈能飛不能逺卵生畫似仙人也〉一曰在比翼鳥東南其為人長頰〈啓筮曰羽民之狀鳥喙赤目而白首〉有神人二八連臂為帝司夜於此野〈晝𨼆夜見〉在羽民東其為人小頰赤肩〈當脾上正赤也〉盡十六人〈疑此後人所增益語耳〉畢方鳥在其東青水西其為鳥人面一腳一曰在二八神東讙頭國在其南其為人人面有翼鳥喙方捕魚〈讙兠堯臣有罪自投南海而死帝憐之使其子居南海而祠之畫亦似仙人也〉一曰在畢方東或曰讙朱國
　　厭火國在其國南獸身黒色生火出其口中〈言能吐火畫似獮猴而黒色也〉一曰在讙朱東
　　三株樹在厭火北生赤水上其為𣗳如栢葉皆為珠一曰其為𣗳若彗〈如彗星狀〉
　　三苖國在赤水東其為人相隨〈昔堯以天下讓舜三苖之君非之帝殺之有苖之民叛入南海為三苖國〉一曰三毛國
　　臷國在其東〈音秩亦音替〉其為人黃能操弓射蛇〈大荒經雲此國自然有五穀衣服〉一曰臷國在三毛東
　　貫匈國在其東其為人匈有竅〈尸子曰四夷之民有貫匈者有深目者有長肱者黃帝之徳常致之異物志曰穿匈之國去其衣則無自然者蓋似效此貫匈人也〉一曰在臷國東
　　交脛國在其東其為人交脛〈言腳脛曲戾相交所謂雕題交趾者也或作頸其為人交頸而行也〉一曰在穿匈東
　　不死民在其東其為人黒色壽不死〈有員丘山上有不死𣗳食之乃壽亦有赤泉飲之不老〉一曰在穿匈國東
　　岐舌國在其東〈其人舌皆岐或雲支舌也〉一曰在不死民東
　　崑崙墟在其東墟四方〈墟山下基也〉一曰在岐舌東為墟四方羿與鑿齒戰於壽華之野羿射殺之在崑崙墟東羿持矢鑿齒持盾〈鑿齒亦人也齒如鑿長五六尺因以名雲〉一曰戈〈未詳〉三首國在其東其為人一身三首一曰在鑿齒東周饒國在其東其為人短小冠帶〈其人長三尺穴居能為機巧有五榖也〉一曰焦僥國在三首東〈外傳雲焦僥民長三尺短之至也詩含神霧曰從中州以東西四十萬里得焦僥國人長尺五寸也〉
　　長臂國在其東捕魚水中兩手各操一魚〈舊說雲其人手下垂至地魏黃初中𤣥菟太守王頎討髙句麗王宮窮追之過沃沮國其東界臨大海近日之所出問其耆老海東復有人否雲常在海中得一布褶身如中人衣兩袖長三尺即此長臂人衣也〉一曰在焦僥東捕魚海中
　　狄山帝堯𦵏於陽〈呂氏春秋曰堯葬榖林今陽城縣西東阿縣城次鄉中赭陽縣湘亭南皆有堯塚〉帝嚳𦵏於隂〈嚳堯父號髙辛今冡在頓丘縣城南臺隂野中也音酷〉爰有熊羆文虎〈彫虎也尸子曰中黃伯余左執大行之獶而右搏彫虎也〉蜼豹〈蜼獼猴𩔖〉離朱〈木名也見莊子今圖作赤烏〉視肉〈聚肉形如牛肝有兩目也食之無盡尋復更生如故〉吁咽〈所未詳也〉文王皆𦵏其所〈今文王墓在長安鄗聚社中按帝王冡墓皆有定䖏而山海經徃徃復見之者葢以聖人久於其位仁化廣及恩洽鳥獸至於殂亡四海若䘮考妣無思不哀故絶域殊俗之人聞天子崩各自立坐而祭醊哭泣起土為冡是以所在有焉亦猶漢氏諸逺郡國皆有天子廟此其遺𧰼也〉一曰湯山一曰爰有熊羆文虎蜼豹離朱⿰久〈⿰久鴝鶹之屬〉視肉虖交〈所未詳也〉其范林方三百里〈言林水汜濫布衍也〉
　　南方祝融獸身人靣乘兩龍〈火神也〉






　　山海經卷六
　　欽定四庫全書
　　山海經卷七
　　晉　郭璞　撰
　　海外西經
　　海外自西南陬至西北陬者
　　滅𫎇鳥在結匈國北為鳥青赤尾
　　大運山高三百仭在滅𫎇鳥北
　　大樂之野夏後啓於此儛九代〈九代馬名儛謂盤作之令舞也〉乘兩龍雲葢三層〈層猶重也〉左手操翳〈羽葆⿰也〉右手操環〈玉空邊等為環〉佩玉璜〈半璧曰璜〉在大運山北〈歸藏鄭母經曰夏後啓筮御飛龍登於天吉明啓亦仙也〉一曰大遺之野〈大荒經雲大穆之野〉
　　三身國在夏後啓北一首而三身
　　一臂國在其北一臂一目一鼻孔有黃馬虎文一目而一手
　　竒肱之國〈肱或作𢎞竒音羈〉在其北其人一臂三目有隂有陽乘文馬〈隂在上陽在下文馬即言良也〉有鳥焉兩頭赤黃色在其旁〈其人善為機巧以取百禽能作飛車從風逺行湯時得之於豫州界中即壊之不以示人後十年西風至復作遣之〉形天與帝至此爭神帝斷其首𦵏之常羊之山乃以乳為目以臍為口操干戚以舞〈干盾戚斧也是為無首之民〉
　　女祭女戚在其北居兩水間戚操魚䱉〈鱓魚屬〉祭操爼〈肉幾〉䳐鳥𪆻鳥〈次瞻兩音〉其色青黃所經國亡〈此應禍之鳥即今梟鵂鶹之𩔖〉在女祭北䳐鳥人面居山上一曰維鳥青鳥黃鳥所集丈夫國在維鳥北其為人衣冠帶劔〈殷帝太戊使王孟採藥從西王母至此絶糧不能進食木實衣木皮終身無妻而生二子從形中出其父即死是為丈夫民〉
　　女丑之屍生而十日炙殺之在丈夫北以右手鄣其靣〈蔽面〉十日居上女丑居山之上
　　巫咸國在女丑北右手操青蛇左手操赤蛇在登葆山羣巫所從上下也〈採藥徃來〉
　　並封在巫咸東其狀如彘前後皆有首黑〈今弩蛇亦此𩔖也〉女子國在巫咸北兩女子居水周之〈有黃池婦人入浴出即懐姙矣若生男子三歳輒死周猶繞也離騷日水周於堂下也〉一曰居一門中
　　軒轅之國在此窮山之際其不壽者八百歳〈其國在山南邉也大荒經曰岷山之南〉在女子國北人靣蛇身尾交首上窮山在其北不敢西射畏軒轅之丘〈言敬畏黃帝威靈故不敢向西而射也〉在軒轅國北其丘方四蛇相繞〈繚繞樛纒〉此諸夭之野〈夭音妖〉鸞鳥自歌鳯鳥自舞鳯皇卵民食之甘露民飲之所欲自從也〈言滋味無所不有所願得自在此謂夭野也〉百獸相與羣居在四蛇北其人兩手操卵食之兩鳥居前導之
　　龍魚陵居在其北狀如狸〈或曰龍魚似狸一角〉一曰蝦〈音遐〉即有神聖乘此以行九野〈九域之野〉一曰鼈魚〈鼈音惡橫也〉在夭野北其為魚也如鯉
　　白民之國在龍魚北白身被髪〈言其人體洞白〉有乘黃其狀如狐其背上有角乘之壽二千歳〈周書曰白民乘黃似狐背上有兩角即飛黃也淮南子曰天下有道飛黃伏皂〉
　　肅慎之國在白民北有𣗳名曰雄〈或作雒〉常先入伐帝於此取之〈其俗無衣服中國有聖帝代立者則此木生皮可衣也〉
　　長股之國在雄常北被髪〈國在赤水東也長臂人身如中人而臂長二丈以𩔖推之則此人腳過三丈矣黃帝時至或曰長腳人常負長臂人入海中捕魚也〉一曰長腳〈或曰有喬國今伎家喬人蓋𧰼此身〉
　　西方蓐左耳有蛇乘兩龍〈金神也人靣虎爪白毛執龯見外傳〉













　　山海經卷七
　　欽定四庫全書
　　山海經卷八
　　晉　郭璞　撰
　　海外北經
　　海外自東北陬至西北陬者
　　無䏿之國〈音啓或作綮〉在長股東為人無䏿〈䏿肥膓也其人穴居食土無男女死即埋之其心不朽死百廿歳乃復更生〉
　　鍾山之神名曰燭隂〈燭龍也是燭九隂因名雲〉視為晝暝為夜吹為冬呼為夏不飲不食不息息為風〈息氣息也〉身長千里在無䏿之東其為物人面蛇身赤色居鍾山下〈淮南子曰龍身一足〉一目國在其東一目中其面而居一曰有手足
　　柔利國在一目東為人一手一足反膝曲足居上〈一腳一手反捲曲也〉一雲畱利之國人足反折
　　共工之臣曰相桞氏〈共工覇九州者〉九首以食於九山〈頭各自食一山之物言貪曓難饜〉相桞之所抵厥為澤谿〈抵觸厥掘也音撅〉禹殺相桞其血腥不可以𣗳五穀種禹厥之三仭三沮〈掘塞之而土三沮陷言其血膏浸潤壊也〉乃以為衆帝之臺〈言地潤濕唯可積土以為臺觀〉在崑崙之北〈此崑崙山在海外者〉柔利之東相桞者九首人靣蛇身而青不敢北射畏共工之臺臺在其東臺四方隅有一蛇虎色首衝南方〈衝猶向也〉
　　深目國在其東為人舉一手一目〈一作日〉在共工臺東無腸之國在深目東〈一作南〉其為人長而無腸〈為人長大腹內無腸所食之物直通過〉
　　聶耳之國在無腸國東使兩文虎為人兩手聶其耳〈言耳長行則以手攝持之也音諾頰反〉縣居海水中〈縣猶邑也〉及水所出入竒物〈言盡規有之〉兩虎在其東
　　夸父與日逐走入日〈言及日於將入也逐音胄〉渴欲得飲飲於河渭河渭不足北飲大澤未至道渴而死棄其杖化為鄧林〈夸父者蓋神人之名也其能及日景而傾河渭豈以走飲哉寄用於走飲耳幾乎不疾而速不行而至者矣此以一體為萬殊存亡代謝寄鄧林而逰形惡得尋其靈化哉〉
　　博父國在聶耳東其為人大右手操青蛇左手操黃蛇鄧林在其東二𣗳木一曰博父禹所積石之山在其東河水所入〈河出崑崙而潛行地下至蔥嶺復出注鹽澤從鹽澤復行南出於此山而為中國河遂注海也書曰導河積石言時有壅塞故導利以通之〉
　　拘纓之國在其東一手把纓〈言其人常以一手持冠纓也或曰纓宜作癭〉一曰利纓之國尋木長千里在拘纓南生河上西北跂踵國〈音企〉在拘纓東其為人大兩足亦大〈其人行腳跟不著地也孝經鈎命訣曰焦僥跂踵重譯欵塞也〉一曰大踵
　　歐絲之野在大踵東一女子跪據𣗳歐絲〈言噉桑而吐絲蓋蠶𩔖也〉三桑無枝在歐絲東其木長百仭無枝〈言皆長百仭也〉
　　范陵方三百里在三桑東洲環其下〈洲水中可居者環繞也〉務隅之山帝顓頊𦵏於陽〈顓頊號為髙陽冡今在濮陽故帝丘也一曰頓丘縣城門外廣陽里中〉九嬪𦵏於隂〈嬪婦〉一曰爰有熊羆文虎離朱⿰久視肉
　　平丘在三桑東爰有遺玉〈遺玉玉石〉青鳥視肉楊柳甘柤〈其𣗳枝幹皆赤黃華白葉黒實呂氏春秋曰其山之東有甘柤焉音如柤梨之柤〉甘華〈亦赤枝幹黃華〉百果所生在兩山夾上谷二大丘居中名曰平丘
　　北海內有獸其狀如馬名曰騊駼〈陶塗兩音見爾雅〉有獸焉其名曰駮狀如白馬鋸牙食虎豹〈周書曰義渠茲白茲白若白馬鋸牙食虎豹按此二説與爾雅同〉有素獸焉狀如馬名曰蛩蛩〈即蛩蛩鉅虛也一走百里見穆天子傳音卭〉有青獸焉狀如虎名曰羅羅
　　北方禺彊人面鳥身珥兩青蛇踐兩青蛇〈字𤣥水神也莊周曰禺彊立於北極一曰禺京一本雲北方禺彊黒身手足乘兩龍〉










　　山海經卷八
　　欽定四庫全書
　　山海經卷九
　　晉　郭璞　撰
　　海外東經
　　海外自東南陬至東北陬者
　　𨲠丘〈音嗟或作髪〉爰有遺玉青馬視肉楊柳甘柤甘華甘果所生在東海兩山夾丘上有𣗳木一曰嗟丘一曰百果所在在堯𦵏東
　　大人國在其北為人大坐而削船一曰在𨲠丘北奢比之屍在其北〈亦神名也〉獸身人面大耳珥兩青蛇〈珥以蛇貫耳也音釣餌之餌〉一曰肝榆之屍在大人北
　　君子國在其北衣冠帶劔食獸使二大虎在旁其人好讓不爭有薰〈或作堇〉華草朝生夕死一曰在肝榆之屍北蚩蚩在其北〈音虹〉各有兩首〈虹螮蝀也〉一曰在君子國北朝陽之穀神曰天呉是為水伯在蚩蚩北兩水間其為獸也八首人面八足八尾皆青黃〈大荒東經作十尾〉
　　青丘國在其北〈其人食五榖衣絲帛〉其狐四足九尾一曰在朝陽北〈汲郡竹書曰栢抒子征於東海及三夀得一狐九尾即此𩔖也〉
　　帝命竪亥歩自東極至於西極五億十選〈竪亥健行人選萬也〉九千八百步竪亥右手把𮅕左手指青丘北一曰禹令竪亥一曰五億十萬九千八百歩〈詩含神霧曰天地東西二億三萬三千里南北二億一千五百里天地相去一億五萬里〉
　　黒齒國在其北〈東夷傳曰倭國東四十餘里有裸國裸國東南有黒齒國船行一年可至也異物志雲西屠染齒亦以倣北人〉為人黑食稻啖蛇一赤一青〈一作一青蛇〉在其旁一曰在竪亥北為人黑手食稻使蛇其一蛇赤下有湯谷〈谷中水𤍠也〉湯谷上有扶桑〈扶桑木也〉十日所浴在黒齒北居水中有大木九日居下枝一日居上枝〈莊周雲昔者十日並出草木焦枯淮南子亦云堯乃令羿射十日中其九日日中烏盡死離騷所謂羿焉畢日烏焉落羽者也歸藏鄭母經雲昔者羿善射畢十日果畢之汲郡竹書曰𦙍甲即位居西河有妖孽十日並出明此自然之異有自來矣傳曰天有十日日之數十此雲九日居下枝一日居上枝大荒經又雲一日方至一日方出明天地雖有十日自使以次第迭出運照而今俱見為天下妖災故羿稟堯之命洞其靈誠仰天控而九日潛退也假令器用可以激水烈火精盛可以降霜囘景然則羿之鑠明離而斃陽烏未足為難也若搜之常情則無理矣然推之以數則無徃不通逹觀之客宜領其𤣥致歸之𡨋會則逸義無滯言竒不廢矣〉雨師妾在其北〈雨師謂屏翳也〉其為人黑兩手各操一蛇左耳有青蛇右耳有赤蛇一曰在十日北為人黑身人靣各操一⻱𤣥股之國在其北〈髀以下盡黑故云〉其為人衣魚〈以魚皮為衣也〉食䳼〈䳼水鳥也音憂〉使兩鳥夾之一曰在雨師妾北
　　毛民之國在其北為人身生毛〈今去臨海郡東南二千里有毛人在大海州島上為人短小面體盡有毛如豬能穴居無衣服晉永嘉四年吳郡司鹽都尉戴逢在海邊得一船上有男女四人狀皆如此言語不通送詣丞相府未至道死唯有一人在上賜之婦生子出入市井漸曉人語自說其所在是毛民也大荒經雲毛民食黍者是矣〉一曰在𤣥股北
　　勞民國在其北其為人黑〈食果草實也有一鳥兩頭〉或曰教民一曰在毛民北為人靣目手足盡黑
　　東方勾芒鳥身人面乘兩龍〈木神也方面素服墨子曰昔秦穆公有明徳上帝使勾芒賜之壽十九年〉


　　山海經卷九
　　欽定四庫全書
　　山海經卷十
　　晉　郭璞　撰
　　海內南經
　　海內東南陬以西者〈從南頭起之也〉
　　甌居海中〈今臨海司寧縣即東甌在岐海中也音嘔〉閩在海中〈音旻〉其西北有山〈閩越即西甌今建安郡是也亦在岐海中〉一曰閩中山在海中
　　三天子鄣山〈音章〉在閩西海北〈今在新安歙縣東今謂之三王山浙江出其邊也張氏土地記曰東陽永康縣南四里有石城山上有小石城雲黃帝曾逰此即三天子都也〉一曰在海中
　　桂林八𣗳在番隅東〈八𣗳而成林言其大也番隅今番隅縣〉
　　伯慮國〈未詳〉離耳國〈鎪離其耳分令下垂以為飾即儋耳也在朱崖海渚中不食五榖但噉蚌及藷藇也〉彫題國〈㸃湼其面畵體為鱗采即鮫人也〉北朐國〈音劬未詳〉皆在鬰水南鬰水出湘陵南海一曰相慮
　　梟陽國在北朐之西其為人人面長唇黒身有毛反踵見人笑亦笑左手操管〈周書曰州靡髣髴者人身反踵自笑笑則上唇掩其面爾雅雲髣髴大傳曰周書成王時州靡國獻之海內經謂之贛巨人今交州南康郡深山中皆有此物也長丈許腳跟反向健走被髪好笑雌者能作汁酒中人即病土俗呼為山都南康今有贑水以有此人因以名水猶大荒說地有蜮人人因號其山為蜮山亦此𩔖也〉
　　兕在舜塟東湘水南其狀如牛蒼黑一角
　　蒼梧之山帝舜𦵏於陽〈即九疑山也禮記亦曰舜𦵏蒼梧之野〉帝丹朱𦵏於隂〈今丹陽復有丹朱冡也竹書亦曰后稷放帝朱於丹水與此義符丹朱稱帝者猶漢山陽公死加獻帝之諡也〉汜林方三百里在狌狌東〈或作猩猩字同耳〉狌狌知人名其為獸如豕而人面〈周書曰鄭郭狌狌者狀如黃狗而人面頭如雄雞食之不眯今交州封溪出狌狌土俗人說雲狀如勝而腹如狗聲如小兒啼也〉在舜𦵏西狌狌西北有犀牛其狀如牛而黒〈犀牛似水牛豬頭在狌狌知人名之西北庳腳三角〉
　　夏後啓之臣曰孟塗是司神於巴人〈聽其獄訟為之神主〉請訟於孟塗之所〈令斷之也〉其衣有血者乃執之〈不直者則血見於衣〉是請生〈言好生也〉居山上在丹山西丹山在丹陽南丹陽居屬也〈今建平郡丹陽城秭歸縣東七里即孟塗所居也〉
　　窫窳龍首居弱水中在狌狌知人名之西其狀如龍首食人〈窫窳本蛇身人面為貳臣所殺復化而成此物也〉有木其狀如牛〈河圖玉版說芝草𣗳生或如車馬或如龍蛇之狀亦此𩔖也〉引之有皮若纓黃蛇〈言牽之皮剝如人冠纓及黃蛇狀也〉其葉如羅〈如綾羅也〉其實如欒〈欒木名或作卵或作麻黃本赤枝青葉生雲雨山音樂〉其木若蓲〈蓲亦木名未詳〉其名曰建木在窫窳西弱水上〈建木青葉紫莖黒花黃實其下聲無響立無影也〉
　　氐人國〈音觸抵之抵〉在建木西其為人人面而魚身無足〈蓋胷以上人胷以下魚也〉
　　巴蛇食𧰼三歳而出其骨君子服之無心腹之疾〈今南方蚺蛇吞鹿鹿已爛自絞於𣗳腹中骨皆穿鱗甲間出此其𩔖也楚詞曰有蛇吞象厥大何如說者雲長千尋〉其為蛇青黃赤黑一曰黑蛇青首在犀牛西
　　旄馬其狀如馬四節有毛〈穆天子傳所謂毫馬者亦有旄牛〉在巴蛇西北髙山南
　　匈奴〈一曰獫狁〉開題之國〈音提〉列人之國並在西北〈三國並在旄馬西北〉



　　山海經卷十
　　欽定四庫全書
　　山海經卷十一
　　晉　郭璞　撰
　　海內西經
　　海內西南陬以北者
　　貳之臣曰危危與貳殺窫窳帝乃梏之疏屬之山〈梏猶繋縳也古沃切〉桎其右足〈桎戒也〉反縛兩手與髪〈並髪合縛之也〉繋之山上木在開題西北〈漢宣帝使人上郡發盤石石室中得一人蹝裸被髪反縛械一足以問羣臣莫能知劉子政按此言對之宣帝大驚於是時人爭學山海經矣論者多以為是其屍象非真體也意者以靈怪變化論難以理測物稟異氣出於不然不可以常運推不可以近數揆矣魏時有人發故周王者得殉女子不死不生數日時有氣數月而能語狀如廿許人送詣京師郭太后愛養之恆在左右十餘年太后崩此女哀思哭泣一年餘而死即此𩔖也〉
　　大澤方百里羣鳥所生及所解〈百鳥於此生乳解之毛羽〉在鴈門北鴈門山鴈出其間在髙柳北
　　髙柳在代北
　　后稷之𦵏山水環之〈在廣都之野〉在氐國西
　　流黃酆氏之國中方三百里〈言國城內〉有塗四方〈塗道〉中有山在后稷𦵏西
　　流沙出鍾山西行又南行崑崙之墟西南入海黑水之山〈今西海居延澤尚書所謂流沙者形如月生五日也〉
　　東胡在大澤東
　　夷人在東胡東
　　貊國在漢水東北〈今扶餘國即濊貊故地在長城北去𤣥菟千里出名馬赤玉貂皮大珠如酸棗也〉地近於燕滅之
　　孟鳥〈亦鳥名也〉在貊國東北其鳥文赤黃青東鄉
　　海內崑崙之墟在西北〈言海內者明海外復有崑崙山〉帝之下都崑崙之墟方八百里髙萬仭〈皆謂其墟基廣輪之高庳耳自此以上二千五百餘里上有醴泉華池去嵩髙五萬里葢天地之中也見禹本紀〉上有木禾長五尋大五圍〈木禾榖𩔖也生黒水之阿可食見穆天子傳〉面有九井以玉為檻〈檻欄〉面有九門門有開眀獸守之百神之所在在八隅之巖〈在巖間也〉赤水之際非仁羿莫能上岡之巖〈言非仁人及有才藝如羿者不能得登此山之岡嶺巉巖也羿嘗請藥西王母亦言其得道也羿一或作聖〉
　　赤水出東南隅以行其東北西南流注南海厭火東河水出東北隅以行其北西南又入渤海又出海外即西而北入禹所導積石山〈禹治水復決疏出之故云導河積石〉
　　洋〈音翔〉水黑水出西北隅以東東行又東北南入海羽民南
　　弱水青水出西南隅以東又北又西南過畢方鳥東〈西域傳烏弋國去長安萬五千餘里西行可百餘日至條枝國臨西海長老傳聞有弱水西王母雲東夷傳亦曰長城外數千里亦有弱水皆所未見也淮南子云弱水出窮石窮石今之西郡□再葢其𣲖別之源耳〉崑崙南淵深三百仭〈靈淵〉開明獸身大𩔖虎而九首皆人面東嚮立崑崙上〈天獸也銘曰開明為獸稟資乾精瞪視崑崙威振百靈〉
　　開明西有鳯凰鸞鳥皆戴蛇踐蛇膺有赤蛇
　　開明北有視肉珠𣗳文玉𣗳〈五彩玉𣗳〉玗琪𣗳〈玗琪赤玉屬也吳天璽元年臨海郡吏伍曜在海水際得石𣗳髙二尺餘莖葉紫色詰曲傾靡有光彩即玉𣗳之𩔖也於其兩音〉不死樹〈言長生也〉鳯凰鸞鳥皆戴⿰〈音戈盾也〉又有離朱木木栢𣗳甘水〈即醴泉也〉聖木〈食之令人智聖也〉曼兌〈未詳〉一曰挺木牙交〈淮南作璇𣗳璇玉𩔖也〉
　　開明東有巫彭巫抵巫陽巫履巫凡巫相〈皆神醫也世本曰巫彭作醫楚詞曰帝告巫陽〉夾窫窳之屍皆操不死之藥以距之〈為距卻死氣求更生〉窫窳者蛇身人面貳負臣所殺也
　　服常𣗳其上有三頭人伺琅玕𣗳〈服常木未詳琅玕子似珠爾雅曰西北之美者有崑崙之琅玕焉莊周曰有人三頭遞臥遞起以伺琅玕與玗琪子謂此人也〉
　　開明南有𣗳鳥六首蛟〈蛟似蛇四腳龍𩔖也〉蝮蛇蜼豹鳥秩𣗳〈木名未詳〉於表池𣗳木〈言列𣗳以表池即華池也〉誦鳥〈鳥名形未詳〉鶽〈鵰也穆天子傳曰爰有白鷄青鵰音竹荀之筍〉視肉







　　山海經卷十一
　　欽定四庫全書
　　山海經卷十二
　　晉　郭璞　撰
　　海內北經
　　海內西北陬以東者
　　蛇巫之山上有人操杯而東向立一曰⻱山〈杯或作棓字同〉西王母梯幾而戴勝杖〈梯謂憑也〉其南有三青鳥為西王母取食〈又有三足鳥主給使〉在崑崙墟北有人曰大行伯把戈其東有犬封國〈昔盤瓠殺戎王髙辛以美女妻之不可以訓乃浮之㑹稽東海中得三百里地封之生男為狗女為美人是為狗封之國也〉貳負之屍在大行伯東
　　犬封國曰犬戎國狀如犬〈黃帝之後卞明生白犬二頭自相牝牡遂為此國言狗國也〉有一女子方跪進柸食〈與酒食也〉有文馬縞身〈色白如縞〉朱鬛目若黃金名曰吉量〈一作良〉乘之壽千歳〈周書曰犬戎文馬赤鬛白身目若黃金名𠮷良之乘成王時獻之六韜曰文身朱鬛眼若黃金項若雞尾名曰雞斯之乘大傳曰駮身朱鬛雞目山海經亦有吉黃之乘壽千歳者惟名有不同說有小錯其實一物耳今博舉之以廣異聞也〉國在貳負之屍北為物人面而一目一曰貳負神在其東人面蛇身
　　蜪犬〈音陶或作蚼音鈎〉如犬青食人從首始
　　窮竒狀如虎有翼〈毛如蝟〉食人從首始所食髪在蜪犬北一曰從足
　　帝堯臺帝嚳臺帝丹朱臺帝舜臺各二臺臺四方在崑崙東北〈此蓋天子廵狩所經過夷狄慕聖人恩徳輒共為築立臺以標顯其遺跡也一本雲所殺相桞地腥臊不可種五榖以為衆帝之臺〉
　　大蠭其狀如螽朱蛾其狀如蛾〈蛾蚍蜉也楚詞曰𤣥蜂如壺赤蛾如象謂此也〉蟜其為人虎文脛有䏿〈言腳有膊腸也蟜音橋〉在窮竒東一曰狀如人崑崙墟北所有〈此同上物事也〉
　　闒非人面而獸身青色〈闒音榻〉
　　據北〈一雲比〉之屍其為人折頸髪無一手
　　環狗其為人獸首人身一曰蝟狀如狗黃色
　　襪其為物人身黑首從目〈襪即魅也〉
　　戎其為人人首三角
　　林氏國有珍獸大虎五彩畢具尾長於身名曰騶吾乘之日行千里〈六韜雲紂囚文王閎夭之徒詣林氏國求得此獸獻之紂大悅乃釋之周書曰夾林酋耳酋耳若虎尾參於身食虎豹大傳謂之侄獸吾宜作虞也〉
　　崑崙墟南有所汜林方三百里
　　從極之淵深三百仭維氷夷恆都焉〈氷夷馮夷也淮南雲馮夷得道以潛大川即河伯也穆天子傳所謂河伯無夷者竹書作馮夷字或作氷也〉氷夷人面乘兩龍〈畵四面各乗靈車駕二龍〉一曰忠極之淵陽汙之山河出其中凌門之山河出其中〈皆河之枝源所出之處也〉
　　王子夜之屍兩手兩股胷首齒皆斷異處〈此蓋形解而神連貌而氣合合不為宻離不為踈〉
　　舜妻登比氏生宵明燭光〈即二女字也以能光照因名雲〉處河大澤〈澤河邊溢漫處〉二女之靈能照此所方百里〈言二女神光所燭及者方百里〉一曰登北氏
　　葢國在鉅燕南倭北倭屬燕〈倭國在帶方東大海內以女為主其俗露紒衣服無針助以丹朱塗身不妬忌一男子數十婦也〉
　　朝鮮在列陽東海北山南列陽屬燕〈朝鮮今樂浪縣箕子所封也列亦水名也今在帶方帶方有列口縣〉
　　列姑射在海河洲中〈山名也山有神人河洲在海中河水所經者莊子所謂藐姑射之山也〉
　　姑射國在海中屬列姑射西南山環之大蟹在海中〈葢千里之蟹也〉
　　陵魚人面手足魚身在海中
　　大鯾居海中〈鯾即魴也音鞭〉
　　明組〈音祖〉邑居海中
　　蓬萊山在海中〈上有仙人宮室皆以金玉為之鳥獸盡白望之如雲在渤海中也〉大人之市在海中






　　山海經卷十二
　　欽定四庫全書
　　山海經卷十三
　　晉　郭璞　撰
　　海內東經
　　海內東北陬以南者
　　鉅燕在東北陬
　　國在流沙中者埻端璽㬇〈埻音墩㬇音㬇或作繭㬉〉在崑崙虛東南一曰海內之郡不為郡縣在流沙中
　　國在流沙外者大夏〈大夏國城方二三百里分為數十國地和溫宜五榖〉竪沙居繇月支之國〈月支國多好馬美果有大尾羊如驢尾即羬羊也小月支天竺國皆附庸雲繇音遙〉西胡白玉山在大夏東蒼梧在白玉山西南皆在流沙西崑崙虛東南崑崙山在西胡西皆在西北〈地理志崑崙山在臨羗西又有西王母祠也〉
　　雷澤中有雷神龍身而人頭鼓其腹在吳西〈今城陽有堯冡靈臺雷澤在北也河圖曰大跡在雷澤華胥之而生伏羲〉
　　都州在海中一曰郁州〈今在東海昫縣界世傳此山自蒼梧從南徙來上皆有南方物也郁音欝〉
　　琅琊臺在渤海間琅琊之東〈今琅琊在海邊有山嶣堯特起狀如髙臺此即琅琊臺也琅琊者越王勾踐入霸中國之所都〉其北有山一曰在海間
　　韓鴈在海中都州南
　　始鳩在海中轅厲南〈國名或曰鳥名也〉
　　㑹稽在大楚南岷三江首
　　大江出汶山〈今江出汶山郡升遷縣岷山東南經蜀郡犍為至江陽東北經巴東建平宜都南郡江夏弋陽安豐至廬江南界東北經淮南下邳至廣陵郡入海〉北江出曼山南江出高山髙山在城都西入海在長州南
　　浙江出三天子都在其東〈按地理志浙江出新安黟縣南蠻中東入海今錢塘浙江是也黟即歙也浙音折〉在閩西北入海餘暨南〈餘暨縣屬㑹稽今為永興縣〉廬江出三天子都入江彭澤西〈彭澤今彭蠡也在尋陽彭澤縣〉一曰天子鄣
　　淮水出餘山餘山在朝陽東義鄉西入海淮浦北〈今淮水出義陽平氏縣桐栢山山東北經汝南汝隂淮南譙國下邳至廣陵縣入海朝陽縣今屬新野〉
　　湘水出舜𦵏東南陬西環之〈環繞也今湘水出零陵之營道縣陽湖山入於江〉入洞庭下〈洞庭地穴也在長沙巴陵今吳縣南大湖中有包山下有洞庭穴道潛行水底雲無所不通號為地脈〉一曰東南西澤
　　漢水出鮒魚之山〈書曰𡺸冡導漾東流為漢按水經漢水出武都沮縣東狼谷經漢中魏興至南鄉東經㐮陽至江夏安陸縣入江別為沔水又為滄浪之水〉帝顓頊𦵏於陽九嬪𦵏於隂四蛇衛之〈言有四蛇衛守山下〉
　　濛水出漢陽西入江聶陽西〈漢陽縣屬朱提〉
　　溫水出崆峒山在臨汾南入河華陽北〈今溫水在京兆隂盤縣水常溫也臨汾縣屬平陽〉
　　潁水出少室少室山在雍氏南入淮西鄢北〈今潁水出河南陽城縣乾山東南經潁川汝隂至淮南下蔡入淮鄢今鄢陵縣屬潁川〉一曰緱氏〈縣屬河南音鈎〉汝水出天息山在梁勉鄉西南入淮極西北〈今汝水出南陽晉陽縣大孟山東北至河南梁縣東南經襄城潁川汝南至汝隂褒信縣入淮淮極地名〉一曰淮在期思北〈期思縣屬弋陽〉
　　涇水出長城北山山在郁致長垣北〈皆縣名也郅音桎〉北入渭戲北〈今涇水出安定朝□縣西笄頭山東南經新平扶風至京兆高陵縣入渭戱地名今新豐縣也〉渭水出鳥䑕同穴山東注河入華隂北〈鳥鼠同穴山今在隴西首陽縣渭水出其東經南安天水畧陽扶風始平京兆𢎞農華隂縣入河〉
　　白水出蜀而東南注江〈色㣲白濁今在梓潼白水縣源從臨洮之西西傾山來經沓中東流通隂平至漢夀縣入潛〉入江州城下〈江州縣屬巴郡〉
　　沅水山出𧰼郡鐔城西〈象郡今日南也鐔城縣今屬武陵音尋〉入東注江入下雋西〈下雋縣今屬長沙音昨䆒反〉合洞庭中〈水經曰沅水出牂牁且蘭縣又東北至鐔城縣為沅水又東過臨沅縣南又東至長沙下雋縣〉
　　贑水出聶都東山〈今贑水出南康南野縣西北音感〉東北注江入彭澤西泗水出吳東北而南西南過湖陵西而東南注東海入淮隂北〈今泗水出魯國下縣西南至髙平胡陸縣東南經沛國彭城下邳至臨淮下相縣入淮〉鬱水出𧰼郡而西南注南海入須陵東南
　　肄水出臨晉西南〈音如肄習之肄〉而東南注海入番隅西〈番禺縣屬南海越之城下也〉
　　潢水出桂陽西北山東南注肄水入敦浦西
　　洛水出洛西山東北注河入成臯之西〈書雲道洛自熊耳按水經洛水今出上洛冢嶺山東北經𢎞農至河南鞏縣入河成臯縣亦屬河南也〉
　　汾水出上窳北〈音愈〉而西南注河入皮氏南〈今汾水出太原晉陽故汾陽縣東南經晉陽西南經西河平陽至河東汾隂入河皮氏縣屬平陽〉
　　沁水出井陘山東東南注河入懷東南〈懷縣屬河內河內北有井陘山〉濟水出共山南東丘〈共與㳟同〉絶鉅鹿澤〈絶猶截度也鉅鹿今在髙平〉注渤海入齊琅槐東北〈今濟水自滎陽卷縣東經陳留至潛隂北東北至髙平東北經濟南至樂安博昌縣入海今碣石也諸水所出又與水經違錯以為凡山川或有同名而異實或同實而異名或一實而數名似是而非似非而是且歴代久逺古今變易語有楚夏名號不同未得詳也〉
　　潦水出衛臯東〈出塞外衛臯山𤣥菟髙句驪縣有潦山小潦水所出西河注大潦音遼〉東南注渤海入潦陽〈潦陽縣屬潦東〉
　　虖沲水出晉陽城南而西至陽曲北而東注渤海〈經河間樂城東北注渤海也晉陽陽曲縣皆屬太原〉入越章武北〈章武郡名〉
　　漳水出山陽東東注渤海入章武南〈新城汴隂縣亦有漳水〉




　　山海經卷十三
　　欽定四庫全書
　　山海經卷十四
　　晉　郭璞　撰
　　大荒東經
　　東海之外大壑〈詩含神霧曰東注無底之谷謂此壑也離騷曰降望大壑〉少昊之國〈少昊金天氏帝摰之號也〉少昊孺帝顓頊於此〈孺義未詳〉棄其琴瑟〈言其壑中有琴瑟也〉有甘山者甘水出焉生甘淵〈水積則成淵也〉
　　大荒東南隅有山名皮母地丘
　　東海之外大荒之中有山名曰大言日月所出有波谷山者有大人之國〈晉永嘉二年有鷔鳥集於始安縣南廿里之鷔陂中民周虎張得之木矢貫之鐵鏃其長六尺有半以箭計之其射者人身應長一丈五六尺也又平州別駕髙㑹語雲倭國人嘗行遭風吹度大海外見一國人皆長丈餘形狀似胡蓋是長翟別種箭殆將從此國來也外傳曰焦僥人長三尺短之至也長者不過十丈數之極也按河圖玉版曰從崑崙以北九萬里得龍伯國人長三十丈生萬八千歳而死從崑崙以東得大秦人長十丈皆衣帛從此以東十萬里得佻人國長三十丈五尺從此以東十萬里得中秦國人長一丈穀梁傳曰長翟身橫九畝載其頭眉見於軾即長數丈人也秦時大人見臨洮身長五丈腳跡六尺凖斯以言則此大人之長短未可得限度也〉
　　有大人之市名曰大人之堂〈亦山名形狀如堂室耳大人時集㑹其上作市肆也〉有一大人踆其上張其兩耳〈踆或作俊皆古尊字莊子曰踆於㑹稽也〉有小人國名靖人〈詩含神霧曰東北極有人長九寸殆謂此小人也或作埩音同〉有神人面獸身名曰犁𩵀之屍〈音靈〉
　　有潏山楊水出焉〈音如譎詐之譎〉
　　有蒍國黍食〈言此國中惟有黍榖也蒍音口偽反〉使四鳥虎豹熊羆大荒之中有山名曰合虛日月所出有中容之國帝俊生中容〈俊亦舜字假借音也〉中容人食獸木實〈此國中有赤木𤣥木其華實美見呂氏春秋〉使四鳥豹虎熊羆
　　有東口之山有君子之國其人衣冠帶劔〈亦使虎豹好謙譲也〉有司幽之國帝俊生晏龍晏龍生司幽司幽生思士不妻思女不夫〈言其人直思感而氣通無配合而生子此莊生所謂白鵠相視眸子不運而感風化之𩔖也〉食黍食獸是使四鳥有大阿之山者
　　大荒中有山名曰眀星日月所出
　　有白民之國帝俊生帝鴻帝鴻生白民白民銷姓黍食使四鳥虎豹熊羆〈又有乘黃獸乘之以致壽考也〉
　　有青丘之國有狐九尾〈太平則出而為瑞也〉有柔僕民是維嬴土之國〈蠃猶沃衍也音盈〉有黑齒之國〈齒如漆也〉帝俊生黑齒〈聖人神化無方故其後世所降育多有殊𩔖異狀之人諸言生者多謂其苖裔未必是親所産〉姜姓黍食使四鳥有夏州之國有蓋余之國有神人八首人面虎身十尾名曰天吳〈水伯〉
　　大荒之中有山名曰鞠陵於天〈音菊〉東極離瞀〈三山名也音榖瞀〉日月所出名曰折丹〈神人〉東方曰折〈單吁之〉來風曰俊〈未詳來風所在也〉䖏東極以出入風〈言此人能節宣風氣時其出入〉
　　東海之渚中〈音島〉有神人面鳥身珥兩黃蛇〈以蛇貫耳〉踐両黃蛇名曰禺䝞黃帝生禺禺生禺京〈即禺疆也〉禺京處北海禺處東海是惟海神〈言分治一海而為神也一本作號〉
　　有招揺山融水出焉有國曰𤣥股〈自髀以下如漆〉黍食使四鳥有困民國勾姓而食有人曰王亥兩手操鳥方食其頭王亥託於有易河伯㒒牛〈河伯㒒牛皆人姓名託寄也見汲郡竹書〉
　　有易殺王亥取㒒牛〈竹書曰殷王子亥賔於有易而滛焉有易之君綿臣殺而放之是故殷主甲微假師於河伯以代有易滅之遂殺其君綿臣也〉河念有易有易潛出為國於獸方食之名曰揺民〈言有易本與河伯友善上甲微殷之賢王假師以義伐罪故河伯不得不助滅之暨而哀念有易使得潛化而出化為揺民國〉帝舜生戲戲生揺民海內有兩人〈此乃有易所化者也〉名曰女丒〈即女丑之屍言其變化無常也然則一以渉化津而遯神域者亦無徃而不之觸感而寄跡矣范蠡之倫亦聞其風者也〉女丑有大〈廣千里也〉大荒之中有山名曰孽揺頵羝上有扶木柱三百里其葉如芥〈柱猶起高也葉似芥菜〉有谷曰溫源谷〈溫原即湯谷也〉湯谷上有扶木〈扶桑在上〉一日方至一日方出〈言交㑹相代也〉皆載於烏〈中有三足烏〉有神人面犬耳獸身珥兩青蛇名曰奢比屍有五彩之鳥相鄉棄沙〈未聞沙義〉惟帝俊下友〈亦未聞也〉帝下兩壇彩鳥是司〈言山下有舜二壇五彩鳥主之〉
　　大荒之中有山名曰猗天蘓門日月所生有壎民之國〈音如諠譁之諠〉有綦山〈音忌〉又有揺山有䰝山〈音如釡甑之甑〉又有門戸山又有盛山又有待山有五彩之鳥
　　東荒之中有山名曰壑明俊疾日月所出有中容之國東北海外又有三青馬三騅〈馬蒼白雜毛為騅〉甘華爰有遺玉三青鳥三騅視肉〈聚肉有眼〉甘華甘柤百榖所在〈言自生也〉有女和月母之國有人名曰⿴〈音婉〉北方曰⿴來之風曰⿰〈言亦有両名也音剡〉是處東極隅以止日月使無相間出沒司其短長〈言⿴主察日月出入不令得相間錯如景之長短〉
　　大荒東北隅中有山名曰凶犁土丘應龍處南極〈應龍龍有翼者也〉殺尤與夸父〈尤作兵者〉不得復上〈應龍遂住地下〉故下數旱〈上無復作者故也〉旱而為應龍之狀乃得大雨〈今之土龍本此氣應自然𡨋感非人所能為也〉
　　東北中有流波山入海七千里其上有獸狀如牛蒼身而無角一足出入水則必風雨其光如日月其聲如雷其名曰䕫黃帝得之以其皮為鼓橛以雷獸之骨〈雷獸即雷神也人面龍身鼓其腹者橛猶擊也〉聲聞五百里以威天下




　　山海經卷十四
　　欽定四庫全書
　　山海經卷十五
　　晉　郭璞　撰
　　大荒南經
　　南海之外赤水之西流沙之東〈赤水出崑崙山流沙出鍾山也〉有獸左右有首名曰䟣踼〈出⿰名國黜惕兩音〉有三青獸相併名曰雙雙〈言體合為一也公羊傳所云雙雙而俱至者蓋謂此也〉
　　有阿山者南海之中有汜天之山赤水窮焉〈流極於此山也〉赤水之東有蒼梧之野舜與叔均之所塟也〈叔均商均也舜廵狩死於蒼梧而塟之商圴因留死亦塟焉基今在九疑之中〉爰有文貝〈即紫貝也〉離俞〈即離朱〉⿰久〈即鵂鶹也〉鷹賈〈賈亦鷹屬〉委維〈即委蛇也〉熊羆𧰼虎豹狼視肉有滎山滎水出焉黑水之南有𤣥蛇食麈〈今南山蚺蛇蠶鹿亦此𩔖〉有巫山者西有黃鳥帝藥八齋〈天地神仙藥在此也〉黃鳥於巫山司此𤣥蛇〈言主之也〉
　　大荒之中有不庭之山滎水窮焉有人三身帝俊妻娥皇生此三身之國〈葢後裔所出也〉姚姓黍食使四鳥〈姚舜姓也〉有淵四方四隅皆逹〈言淵四角皆旁通也〉北屬黑水南屬大荒〈屬猶連也〉北旁名曰少和之淵南旁名曰從淵〈音驄馬之驄〉舜之所浴也〈言舜嘗在此中澡浴也〉
　　又有成山甘水窮焉〈甘水出甘山極此中也〉有季禺之國顓頊之子食黍〈言此國人顓頊之裔子也〉有羽民之國其民皆生毛羽有卵民之國其民皆生卵〈即卵生也〉
　　大荒之中有不姜之山黑水窮焉〈黑水出崑崙山〉又有賈山汔水出焉又有言山又有登備之山〈即登葆山羣巫所從上下者也〉有恝恝之山〈音如券契之契〉又有蒲山澧〈音禮〉水出焉又有隗山〈音如隗囂之隗〉其西有丹其東有玉又南有山漂水出焉〈音票〉有尾山有翠山〈言此山有翠烏也〉
　　有盈民之國於姓黍食又有人方食木葉
　　有不死之國阿姓甘木是食〈甘木即不死𣗳食之不老〉
　　大荒之中有山名曰去痓南極果北不成去痓果〈音如風痓之痓未詳〉
　　南海渚中有神人面珥兩青蛇踐兩赤蛇曰不廷胡余〈神名耳〉有神名曰因因乎南方曰因乎夸風曰乎民〈亦有二名〉處南極以出入風
　　有襄山又有重隂之山有人食獸曰季釐帝俊生季釐故曰季釐之國有緡淵〈音昬〉少昊生倍伐倍伐降處緡淵有水四方名曰俊壇〈水狀似土壇因名舜壇也〉
　　有臷民之國〈為人黃色〉帝舜生無淫降臷處是謂巫臷民巫臷民朌姓食榖不績不經服也〈言自然有布帛也〉不稼不穡食也〈言五榖自生也種之為稼之為穡〉爰有歌舞之鳥鸞鳥自歌鳯鳥自舞爰有百獸相羣爰處百榖所聚
　　大荒之中有山名曰融天海水南入焉有人曰鑿齒羿殺之〈射殺之也〉
　　有蜮山者有蜮民之國〈音惑〉桑姓食黍射蜮是食〈蜮短狐也似鼈𠲒沙射人中之則病死此山出之亦以名雲〉有人方扜射黃蛇〈扜挽也音紆〉名曰蜮人
　　有宋山者有赤蛇名曰育蛇有木生山上名曰楓木楓木尤所棄其桎梏〈尤為黃帝所得械而殺之已摘棄其械化而為𣗳也〉是謂楓木〈即今楓香𣗳〉有人方齒虎尾名曰祖狀之屍〈音如柤梨之柤〉有小人名曰焦僥之國〈皆長三尺〉幾姓嘉榖是食
　　大荒之中有山名㱙塗之山〈音朽〉青水窮焉〈青水出崑崙〉有雲雨之山有木名曰欒禹攻雲雨〈攻謂槎伐其林木〉有赤石焉生欒〈言山有精靈復變生此木於赤石之上〉黃木赤枝青葉羣帝焉取藥〈言𣗳花實皆為神藥〉
　　有國曰顓頊生伯服食黍有鼬姓之國〈音如橘柚之柚〉有苕山又有宗山又有姓山又有壑山又有陳州山又有東州山又有白水山白水出焉而生白淵昆吾之師所浴也〈昆吾古王者號音義曰昆吾山名谿水內出善金二文有異莫知所辨測〉有人名曰張𢎞在海上捕魚海中有張𢎞之國〈或曰即竒肱人疑非〉食魚使四鳥有人焉鳥喙有翼方捕魚於海
　　大荒之中有人名曰驩頭鯀妻士敬士敬子曰炎融生驩頭驩頭人面鳥喙有翼食海中魚杖翼而行〈翅不可以飛倚杖之用行而已〉惟宜芑苣穋楊是食〈管子說地所宜云其種穋䄫黒黍皆禾𩔖也苣黒黍今字作禾旁起秬虬三音〉有驩頭之國
　　帝堯帝嚳帝舜𦵏於岳山〈即秋山也〉爰有文貝離俞⿰久鷹賈延維視肉熊羆虎豹朱木赤枝青華𤣥實有申山者大荒之中有山名曰天臺高山海水入焉
　　東南海之外甘水之間有羲和之國有女子名曰羲和方日浴於甘淵〈羲和蓋天地始生主日月者也故啟筮曰空桑之蒼蒼八極之既張乃有夫羲和是主日月職出入以為晦明又曰瞻彼上天一明一晦有夫羲和之子出於暘谷故堯因此而立羲和之官以主四時其後世遂為此國作日月之𧰼而掌之沐浴運轉之於甘水中以効其出入谷虞淵也所謂世不失職耳〉羲和者帝俊之妻生十日〈言生十子各以日名名之故言生十日數十也〉有蓋猶之山者其上有甘柤枝幹皆赤黃葉白華黒實東又有甘華枝幹皆赤黃葉有青馬有赤馬名曰三騅有視肉有小人名曰菌人〈音如朝菌之菌〉有南𩔖之山爰有遺玉青馬三騅視肉甘華百穀所在



　　山海經卷十五
　　欽定四庫全書
　　山海經卷十六
　　晉　郭璞　撰
　　大荒西經
　　西北海之外大荒之隅有山而不合名曰不周負子〈淮南子曰昔者共工與顓頊爭帝怒而觸不周之山天維絶地柱折故今此山缺壊不周匝也〉有兩黃獸守之有水曰寒暑之水水西有濕山水東有幕山〈音莫〉有禹攻共工國山〈言攻其國殺其臣相柳於此山啓筮曰共工人面蛇身朱髪也〉
　　有國名曰淑士顓頊之子〈言亦出自高陽氏也〉有神十人名曰女媧之腸〈或作女媧之腹〉化為神處栗廣之野〈女媧古神女而帝者人面蛇身一日中七十變其腹化為此神栗廣野名媧音𤓰〉橫道而處〈言斷道也〉有人名曰石夷來風曰韋〈來或作本也〉處西北隅以司日月之長短〈言察日月晷度之節〉有五彩之鳥有冠名曰㹥鳥〈爾雅雲㹥夢鳥即此也〉有大澤之長山有白氏之國
　　西北海之外赤水之東有長脛之國〈腳長三丈〉有西周之國姬姓食榖有人方耕名曰叔均帝俊生后稷〈俊宜為嚳嚳第二妃生后稷也〉稷降以百榖稷之弟曰台璽〈音胎〉生叔均叔均是代其父及稷播百榖始作耕有赤國妻氏有雙山
　　西海之外大荒之中有方山者上有青𣗳名曰櫃格之松〈木名音矩〉日月所出入也
　　西北海之外赤水之西有先民之國食榖使四鳥有北狄之國黃帝之孫曰始均始均生北狄有芒山有桂山有揺山〈此山多桂及揺木因名雲耳〉其上有人號曰太子長琴顓頊生老童〈世本雲顓頊娶於滕墳氏謂之女祿産老童也〉老童生祝融〈即重黎也高辛氏火正號曰祝融也〉祝融生太子長琴是處榣山始作樂風〈創制樂風曲也〉有五彩鳥三名一曰皇鳥一曰鸞鳥一曰鳯鳥有蟲狀如莵胷以後者裸不見〈言皮色青故不見其祼露處〉青如猨狀〈狀又似猨〉大荒之中有山名曰豐沮玉門日月所入有靈山巫咸巫即巫朌巫彭巫姑巫眞巫禮巫抵巫謝巫羅十巫從此升降百藥爰在〈羣巫上下此山米之也〉
　　西有王母之山壑山海山〈皆羣大靈之山〉有沃之國〈言其土饒沃也〉沃民是處沃之野鳯鳥之卵是食甘露是飲凡其所欲其味盡存〈言其所願滋味此無所不備〉爰有甘華甘柤白桞視肉三騅璇瑰瑤碧〈琁瑰亦玉名穆天子傳曰枚斯璿瑰枝回二音〉白木琅玕〈樹色正白今南方有文木亦黑木也〉白丹青丹〈又有黒丹也孝經援神契曰王者徳至山陵而黑丹出然則丹者別是彩名亦猶黒白黃皆雲丹也〉多銀鐡鸞鳥自歌鳯鳥自舞爰有百獸相羣是處是謂沃之野有三青鳥赤首黑目一名曰大𪁐一名少𪁐〈音黎〉一名曰青鳥〈皆西王母所使也〉有軒轅之臺射者不敢西嚮射畏軒轅之臺〈敬畏黃帝之神〉
　　大荒之中有龍山日月所入有三澤水名曰三淖昆吾之所食也〈穆天子傳曰滔水濁繇氏之所食亦此𩔖也〉有人衣青以袂蔽面〈䄂〉名曰女丑之屍有女子之國〈王頎至沃沮國盡東界間其耆老曰國人常乘船捕魚遭風見吹數十日東一國在大海中純女無男即此國也〉
　　有桃山有䖟山有桂山有於土山有丈夫之國〈其國無婦人也〉有弇州之山五彩之鳥仰天〈張口噓天〉名曰鳴鳥爰有百樂歌儛之風〈爰有百種伎樂歌儛風曲〉有軒轅之國〈其人人面蛇身〉江山之南棲為吉〈即窮山之際也山居為棲吉者言無凶夭〉不壽者乃八百歳〈壽者數千歳〉西海陼中有神人面鳥身珥兩青蛇踐兩赤蛇名曰弇茲
　　大荒之中有山名曰日月山天樞也呉姖天門日月所入有神人面無臂兩足反屬於頭山名曰噓〈言噓啼也〉顓頊生老童老童生重及黎〈世本雲老童娶於根水氏謂之驕福産重及黎〉帝令重獻上天令黎卬下地〈古者人神雜擾無別顓頊乃命南正重司天以屬神命火正黎司地以屬民重實上天黎實下地獻卬義未詳也〉下地是生噎處於西極以行日月星辰之行次〈主察日月星辰之度數次舍也〉
　　有人反臂名曰天虞〈即屍虞也〉有女子方浴月帝俊妻常羲生月十有二此始浴之〈義與羲和浴日同〉有𤣥丹之山〈出黒丹也〉有五色之鳥人面有髪爰有青鴍〈音文〉黃鷔〈音敖〉青鳥黃鳥其所集者其國亡有池名孟翼之攻顓頊之池〈孟翼人姓名〉大荒之中有山名曰鏖鏊鉅〈鏊音如敖〉日月所入者有獸左右有首名曰屏蓬〈即並封也語有輕重耳〉有巫山者有壑山者有金門之山有人名曰黃姖之屍有比翼之鳥有白鳥青翼黃尾𤣥喙〈竒鳥〉有赤犬名曰天犬其所下者有兵〈周書雲天狗所止地盡傾餘光燭天為流星長十數丈其疾如風其聲如雷其光如電呉楚七國反時吠過梁國者是也〉西海之南流沙之濵赤水之後黑水之前有大山名曰崑崙之丘有神人面虎身有文有尾皆白處之〈言其尾以白為㸃駮〉其下有弱水之淵環之〈其水不勝鴻毛〉其外有炎火之山投物輒然〈今去扶南東萬里有耆薄國東復五千里許有火山國其山雖霖雨火常然火中有白鼠時出山邉求食人捕得之以毛作布今之火澣布是也即此山之𩔖〉有人戴勝虎齒有豹尾穴處名曰西王母〈河圖玉版亦曰西王母居崑崙之山西山經曰西王母居玉山穆天子傳曰乃紀名跡於弇山之石曰西王母之山也然則西王母雖以崑崙之宮亦自有離宮別窟逰息之處不專住一山也故記事者各舉所見而言之〉此山萬物盡有
　　大荒之中有山名曰常陽之山日月所入
　　有寒荒之國有二人女祭女薎〈或持觶或持爼〉
　　有壽麻之國〈呂氏春秋曰南服壽麻北懷闒耳〉
　　南嶽娶州山女名曰女䖍女䖍生季格季格生壽麻壽麻正立無景疾呼無嚮〈言其稟形氣有異於人也列仙傳曰𤣥俗無景〉爰有大暑不可以徃〈言𤍠炙殺人也〉有人無首操戈盾立名曰夏耕之屍〈亦行天屍之𩔖〉故成湯伐夏桀於章山克之〈於章山名〉斬耕厥前〈頭亦在前者〉耕既立無首走厥咎〈逃避罪也〉乃降於巫山〈自竄於巫山巫山今在建平巫縣〉
　　有人名曰呉回竒左是無右臂〈即竒肱也呉回祝融弟亦為火正也〉有蓋山之國有𣗳赤皮支幹青葉名曰朱木〈或作朱威木也〉有一臂民〈北極下亦有一腳人見河圖玉版〉
　　大荒之中有山名曰大荒之山日月所入有人焉三面是顓頊之子三面一臂〈無左臂也〉三面之人不死〈言人頭三邉各有面也𤣥菟太守王頎至沃沮國問其耆老雲復有一破船隨波出在海㟁邉上有一人項中復有面與語不解了不食而死此是兩面人也呂氏春秋曰一臂三面之鄉也〉是謂大荒之野西南海之外赤水之南流沙之西有人珥兩青蛇乘兩龍名曰夏後開開上三嬪於天〈嬪婦也言獻美女於天帝〉得九辯與九歌以下〈皆天帝樂名也開登天而竊以下用之也開筮曰昔彼九㝠是與帝辯同宮之序是為九歌又曰不得竊辯與九歌以國於下義具見於歸藏〉此穆天之野高二千仭〈竹書曰顓頊産伯鯀是維居陽居天穆之陽也〉開焉得始歌九招〈竹書曰夏後開舞九招也〉
　　有互人之國〈人面魚身〉炎帝之孫〈炎帝神農〉名曰靈恝〈音如券契之契〉靈恝生互人是能上下於天〈言能乘雲雨也〉有魚偏枯名曰魚婦顓頊死即復蘓〈言其人能變化也〉風道北來天乃大水泉〈言泉水得風暴溢出道猶從也韓非曰𤣥鶴二八道南方而來〉蛇乃化為魚是謂魚婦顓頊死即復蘓〈淮南子曰后稷龍在建水西其人死復蘓其中為魚葢謂此也〉有青鳥身黃赤足六首名曰𪇆鳥〈音觸〉有大巫山有金之山西南大荒之中隅有徧勾常羊之山











　　山海經卷十六
　　欽定四庫全書
　　山海經卷十七
　　晉　郭璞　撰
　　大荒北經
　　東北海之外大荒之中河水之間附禺之山帝顓頊與九嬪葬焉〈此皆殊俗義所作冡〉爰有⿰久文貝離俞鸞鳥凰鳥大物小物〈言備有也〉有青鳥琅鳥𤣥鳥黃鳥虎豹熊羆黃蛇視肉璿瑰瑤碧皆出衛於山〈在其山邉也〉丘方圓三百里丘南帝俊竹林在焉大可為舟〈言舜林中竹一節則可以為船也〉竹南有赤澤水〈水色赤也〉名曰封淵〈封亦大也〉有三桑無枝〈皆髙百仭〉丘西有沉淵顓頊所浴
　　有胡不與之國〈一國復名耳今胡夷語皆通然〉烈姓黍食
　　大荒之中有山名曰不咸有肅愼氏之國〈今肅愼國去遼東三千餘里穴居無衣衣豬皮冬以膏塗體厚數分用卻風寒其人皆工射長四尺勁強箭以楛為之長尺五寸青石為鏑此春秋時隼集陳侯之庭所得矢也晉大興三年平州刺史崔毖遣別駕髙㑹使來獻肅愼氏之矢箭鏃有似銅骨作者問雲轉與海內國通得用此今名之為挹婁國出好貂赤玉豈從海外轉而至此乎後漢書所謂挹婁者是也〉有蜚蛭四翼〈翡窒両音〉有蟲獸首蛇身名曰琴蟲〈亦蛇𩔖也〉有人名曰大人有大人之國釐姓黍食有大青蛇黃頭食麈〈今南方蚺蛇食鹿鹿亦麈屬也〉有榆山有鯀攻程州之山〈皆因其事而名物也〉
　　大荒之中有山名曰衡天有先民之山有槃木千里〈音盤〉有叔歜國〈音作感反一音觸〉顓頊之子黍食使四鳥虎豹熊羆有黑蟲如熊狀名曰獵獵〈或作獡音夕同〉有北齊之國姜姓使虎豹熊羆
　　大荒之中有山名曰先檻大逢之山河濟所入海北注焉〈河濟注海已復出海外入此山中也〉其西有山名曰禹所積石有陽山者有順山者順水出焉
　　有始州之國有丹山〈此山純出丹朱也竹書曰和甲西徵得一丹山今所在亦有丹山丹出土穴中〉
　　有大澤方千里羣鳥所解〈穆天子傳曰北至廣原之野飛鳥所解其羽乃於此獵鳥獸絶羣載羽百車竹書亦曰穆王北征行流沙千里積羽千里皆謂此澤也〉有毛民之國〈其人面體皆生毛〉依姓食黍使四鳥禹生均國均國生役采〈采一作來〉役采生修鞈〈音如單祫之祫〉修鞈殺綽人〈人名〉帝念之潛為之國〈潛宻用之為國〉是此毛民
　　有儋耳之國任姓〈其人耳大下儋垂在肩上朱崖儋耳鏤畫其耳亦以放之也〉禺號子食榖北海之渚中〈言在海島中種粟給食謂禺彊也〉有神人面鳥身珥兩青蛇踐兩赤蛇名曰禺彊
　　大荒之中有山名曰北極天櫃〈音匱〉海水北注焉有神九首人面鳥身名曰九鳯又有神衘蛇操蛇其狀虎首人身四蹄長肘名曰彊良〈亦在畏獸畵中〉
　　大荒之中有山名曰成都載天有人珥兩黃蛇把兩黃蛇名曰夸父后土生信信生夸父夸父不量力欲追日景逮之於禺谷〈禺淵日所入也今作虞〉將飲河而不足也將走大澤未至死於此〈渴死〉應龍已殺尤又殺夸父〈上雲夸父不量力與日競而死今此復云為應龍所殺死無定名觸事而寄明其變化無方不可揆測〉乃去南方處之故南方多雨〈言龍水物以𩔖相感故也〉又有無膓之國是任姓〈為人長也〉無繼子食魚〈繼亦當作䏿謂膊膓也〉共工臣名曰相繇〈相栁也語聲轉耳〉九首蛇身自環〈言轉旋也〉食於九土〈言食殘也〉其所歍所尼〈歍嘔猶噴吒尼止也〉即為源澤〈言多氣力〉不辛乃苦〈言氣酷烈〉百獸莫能處〈言畏之也〉禹湮洪水殺相繇〈禹塞洪水由以溺殺之也〉其血腥臭不可生榖其地多水不可居也〈言其膏血滂流成淵水也〉禹湮之三仭三沮〈言禹以土塞之地䧟壊也〉乃以為池羣帝是因以為臺〈地下宜積土故衆帝因來在此共作臺〉在崑崙之北有岳之山㝷竹生焉〈㝷大竹名〉
　　大荒之中有山名曰不句海水入焉有係昆之山者有共工之臺射者不敢北嚮〈言畏之也〉有人衣青衣名曰黃帝女魃〈音如旱魃之魃〉尤作兵伐黃帝黃帝乃令應龍攻之冀州之野〈冀州中土也黃帝亦教虎豹熊羆以與炎帝戰於阪泉之野而滅之見史記〉應龍畜水尤請風伯雨師縱大風雨黃帝乃下天女曰魃雨止遂殺尤魃不得復上所居不雨〈旱氣在也〉叔均言之帝後置之赤水之北〈遠徙之也〉叔均乃為田祖〈主田之官詩云田祖有神〉魃時亡之〈畏見逐也〉所欲逐之者令曰神北行〈向水位也〉先除水道決通溝瀆〈言逐之必得雨故見先除水道今之逐魃是也〉
　　有人方食魚名曰深目民之國昐姓食魚〈亦胡𩔖但眼絶深黃帝時姓也〉
　　有鍾山者有女子衣青衣名曰赤水女子獻〈神女也〉大荒之中有山名曰融父山順水入焉有人名曰犬戎黃帝生苖龍苖龍生融吾融吾生弄〈一作卞〉明弄明生白犬白犬有牝牡〈言自相配合也〉是為犬戎肉食有赤獸馬狀無首名曰戎宣王屍〈犬戎之神名也〉
　　有山名曰齊州之山君山鬵山〈音朁〉鮮野山魚山有人一目當面中生一曰是威姓少昊之子食黍有繼無民繼無民任姓無骨子食氣魚〈言有無骨人也尸子曰徐偃王有筋無骨〉
　　西北海外流沙之東有國曰中䡢顓頊之子食黍有國名曰頼丘有犬戎國有神人面獸身名曰犬戎
　　西北海外黑水之北有人有翼名曰苖民〈三苖之民〉顓頊生驩頭驩頭生苖民苖民釐姓食肉有山名曰章山大荒之中有衡石山九隂山泂野之山上有赤𣗳青葉赤華名曰若木〈生崑崙西附西極其華光赤下照地〉有牛黎之國有人無骨儋耳之子〈儋耳乂生無骨子也〉
　　西北海之外赤水之北有章尾山有神人面蛇身而赤〈身長千里〉直目正乘〈直目目從也正乘未聞〉其暝乃晦其視乃明〈言視為晝眠為夜也〉不食不寢不息風雨是謁〈言能請致風雨〉是燭九隂〈照九隂之幽𨼆也〉是謂燭龍〈離騷曰日安不到燭龍何燿詩含神霧曰天不足西北無有隂陽消息故有龍衘精以徃照天門中雲淮南子曰蔽於委羽之山不見天日也〉











　　山海經卷十七
　　欽定四庫全書
　　山海經卷十八
　　晉　郭璞　撰
　　海內經
　　東海之內北海之隅有國名曰朝鮮天毒其人水居〈朝鮮今樂浪郡也天毒即天竺國貴道徳有文書金銀錢貨浮屠出此國中也晉大興四年天竺胡王獻珍寳〉偎人愛之〈偎亦愛也音𨼆隈反〉
　　西海之內流沙之中有國名曰壑市〈音郝〉
　　西海之內流沙之西有國名曰氾葉〈音如氾濫之氾〉
　　流沙之西有鳥山者三水出焉〈三水同出一山也〉爰有黃金璿瑰丹貨銀鐵皆流於此中〈言其中有雜珍竒寳也〉又有淮山好水出焉
　　流沙之東黑水之西有朝雲之國司之國黃帝妻雷祖生昌意〈世本雲黃帝娶於西陵氏之子謂之纍祖産青陽及昌意〉昌意降處若水生韓流〈竹書雲昌意降居若水産帝乾荒乾荒即韓流也生帝顓頊〉韓流擢首謹耳〈擢首長咽謹耳未聞〉人面豕喙麟身渠股〈渠車輛言跰腳也大傳曰大如車渠〉豚止〈止足〉取淖子曰阿女生帝顓頊〈世本雲顓頊母濁山氏之子名昌僕〉
　　流沙之東黑水之間有山名不死之山〈即員丘也〉華山青水之東有山名曰肇山有人名曰柏高〈柏子高仙者也〉柏高上下於此至於天〈言翺翔雲天徃來此山也〉
　　西南黑水之間有都廣之野后稷葬焉〈其城方三百里蓋天下之中素女所出也離騷曰絶都廣野而直指號〉爰有膏菽膏稻膏黍膏稷〈言味好甘滑如膏外傳曰膏粢之子菽豆粢粟也〉百榖自生冬夏播琴〈播琴猶播殖方俗言耳〉鸞鳥自歌鳯鳥自儛靈壽實華〈靈壽木名也似竹有枝節〉草木所聚〈在此叢殖也〉爰有百獸相羣爰處〈於此羣聚〉此草也冬夏不死南海之內黑水青水之間有水名曰若木〈𣗳赤華青〉若水出焉有禺中之國有列襄之國有靈山有赤蛇在木上名曰蝡蛇木食〈言不食禽獸也音如耎弱之耎〉
　　有鹽長之國有人焉鳥首名曰鳥氏〈今佛書中有此人即鳥夷也〉有九丘以水絡之〈絡猶繞也〉名曰陶唐之丘〈陶唐堯號〉有叔得之丘孟盈之丘昆吾之丘〈此山出名金也尸子曰昆吾之金〉黑白之丘赤望之丘參衛之丘武夫之丘〈此山出美石〉神民之丘〈言上有神人〉有木青葉紫莖𤣥華黃實名曰建木百仭無枝有九欘〈枝回曲也音如斤斸之斸〉下有九枸〈根盤錯也淮南子曰大木則根欋音劬〉其實如麻〈似麻子也〉其葉如𦬆〈𦬆木似棠梨也〉大皥爰過〈言庖羲於此經過也〉黃帝所為〈言治䕶之也〉有窫窳龍首是食人〈在弱水中〉有青獸人面名曰猩猩〈能言〉
　　西南有巴國〈今三已是〉大皥生咸鳥咸鳥生乘釐乘釐生後照後照是始為巴人〈為之始祖〉有國名曰流黃辛氏〈即鄷氏也〉其域中方三百里其出是塵土〈言殷盛也〉有巴遂山澠水出焉又有硃卷之國有黑蛇青首食𧰼〈即巴蛇也〉
　　南方有贑巨人〈即梟陽也音感〉人面長臂黑身有毛反踵見人笑亦笑唇蔽其面因即逃也又有黑人虎首鳥足兩手持蛇方啗之
　　有羸民鳥足〈音盈〉有封豕〈大豬也羿射殺之〉有人曰苖民〈三苖民也〉有神焉人首蛇身長如轅〈大如車轂澤神也〉左右有首〈岐頭〉衣紫衣冠旃冠名曰延維〈委蛇〉人主得而饗食之伯天下〈齊桓公出田於大澤見之遂覇諸侯亦見莊周作朱冠〉有鸞鳥自歌鳯鳥自儛鳯鳥首文曰德翼文曰順膺文曰仁背文曰義見則天下和〈言和平也〉又有青獸如莵名曰⿱狗〈音如朝菌之菌〉有翠鳥有孔鳥〈孔雀也〉南海之內有衡山〈南嶽〉有𮏄山〈音芝菌之菌〉有桂山〈或雲衡山有菌桂桂員似竹見本草〉有山名三天子之都〈一本三天子之鄣山〉
　　南方蒼梧之丘蒼梧之淵其中有九嶷〈音疑〉山舜之所塟在長沙零陵界中〈山今在零陵營道縣南其山九谿皆相似故云九疑古者總名其地為蒼梧也〉北海之內有蛇山者蛇水出焉東入于海有五彩之鳥飛蔽一鄉〈漢宣帝元康元年五色鳥以萬數過蜀都即此鳥也〉名曰翳鳥〈鳯屬也離騷曰駟玉虬而乘翳〉又有不距之山巧倕葬其西〈倕堯巧工也音端〉北海之內有反縛盜械帶戈常倍之佐名曰相顧之屍〈亦貳負臣危之𩔖〉伯夷父生西嶽西嶽生先龍先龍是始生氐羌氐羌乞姓〈伯夷父顓頊師今氐羌其苖裔也〉
　　北海之內有山名曰幽都之山黑水出焉其上有𤣥鳥𤣥蛇𤣥豹𤣥虎〈黑虎名儵見爾雅〉𤣥孤蓬尾〈蓬叢也阻留反說苑曰蓬狐文豹之皮〉有大𤣥之山有𤣥丘之民〈言丘上人物盡黑也〉有大幽之國〈即幽民也穴居無衣〉有赤脛之民〈膝已下正赤色〉
　　有釘靈之國其民從膝已下有毛馬蹄善走〈詩含神霧日馬蹄自鞭其蹄日行三百里〉
　　炎帝之孫伯陵伯陵同吳權之妻阿女縁婦〈同猶通言淫之也吳權人姓名〉縁婦孕三年〈孕懐身也〉是生鼓延殳始為侯〈三子名也殳音殊〉鼓延是始為鍾〈世本雲母句作罄倕作鐘〉為樂風〈作樂之曲制〉
　　黃帝生駱明駱明生白馬白馬是為鯀〈即禹父也世本曰黃帝生昌意昌意生顓頊顓頊生鯀〉帝俊生禺號禺號生淫梁淫梁生番禺是始為舟〈世本雲共鼓貨狄作舟〉番禺生奚仲奚仲生吉光吉光是始以木為車〈世本雲奚仲作車此言吉光明其父平共創作意是以互稱之〉少皥生般〈音班〉般是始為矢〈世本雲牟夷作矢揮作矢一器作者兩人於義有疑此言般之作是〉帝俊賜羿彤素矰〈彤弓朱矰矢名以白羽羽之外傳白羽之矰望之如荼也〉以扶下國〈言令羿以射道除患扶助下國〉羿是始去恤下地之百艱〈言射殺鑿齒封豕之屬也有窮后羿慕羿射故號此名也〉帝俊生晏龍晏龍是為琴瑟〈世本雲伏羲作琴神農作瑟〉帝俊有子八人是始為歌舞帝俊生三身三身生義均義均是始為巧倕是始作下民百巧后稷是播百榖稷之孫曰叔均是始作牛耕〈始用牛犂〉大比赤隂〈或作音〉是始為國〈得封為國〉禹鯀是始布土均定九州〈布猶敷也書曰禹敷土奠高山大川〉炎帝之妻赤水之子聽訞生炎居炎居生節並節並生戲器戲器生祝融〈祝融髙辛氏火正號〉祝融降處於江水生共工共工生術器術器首方顚〈頭頂平也〉是復土穰以處江水〈復祝融之所也〉共工生后土后土生噎鳴噎鳴生歳十有二〈生十二子皆以歳名名之故云然〉洪水滔天〈滔漫也〉鯀竊帝之息壤以堙洪水〈息壤者言土自長息無限故可以塞洪水也開筮曰滔滔洪水無所止極伯鯀乃以息石息壤以塡洪水漢元帝時臨淮徐縣地涌長五六里髙二丈即息壤之𩔖也〉不待帝命帝令祝融殺鯀於羽郊〈羽山之郊〉鯀復生禹〈開筮曰鯀死三歳不腐剖之以呉刀化為黃龍也〉帝乃命禹卒布土以定九州〈鯀績用不成故復命禹終其功〉





　　山海經卷十八
