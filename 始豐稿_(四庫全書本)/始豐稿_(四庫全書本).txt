　　欽定四庫全書　　　　　集部六
　　始豐稿　　　　　　　　別集類五〈明〉
　　提要
　　臣等謹案始豐稿十四巻明徐一䕫撰一䕫有藝圃搜竒已著錄朱彛尊靜志居詩話曰大章遺稿罕傳余於京師見之新城王貽上所凡四冊比余家藏者倍之然騐其目無詩猶未是足本案今行世凡二本其一本六巻當即朱彛尊家所藏此本自一巻至三巻為前稿自四巻至十四巻為後稿皆雜文無詩當即王士禎家所藏矣據千頃堂書目載一䕫始豐類稿十五巻此本所佚不過詩一巻耳其文皆謹嚴有法度無元季冗沓之習其與王禕論修史書明史載之於本傳陳繼儒嘗稱其宋行宮考呉越國考研核精確王士禎又稱其錢塘鐵箭辨精於考核其歐史十國年譜偹證一篇謂歐陽氏於呉越改元止據寳石山制稱寳正六年為證一䕫復得錢鏐將許俊墓磚有寳正三年字以證歐史之不誣又謂元瓘襲位後不復改元立説皆有根據觀其所辨始知明嘉靖間錢徳洪所撰呉越世家疑辨謂改元之事別無證據者特為先世諱耳是又多資考證不但其文之工也乾隆四十四年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　〈臣〉陸　費　墀





