
雨中百草秋爛死，階下決明顏色鮮。
著葉滿枝翠羽蓋，開花無樹黃金錢。
涼風蕭蕭吹汝急，恐汝後時難獨立。
堂上書生空白頭，臨風三齅馨香泣。
闌風長〈去聲〉雨〈一作東風細雨〉秋紛紛，四海八荒同一雲。
去馬來牛不復辨，濁涇清渭何當分。
禾頭生耳黍穗黑，農夫田婦無消息。
城中斗米換衾裯，相許寧論兩相直。
長安布衣誰比數，反鏁衡門守環堵。
老夫不出長蓬蒿，穉子無憂走風雨。
雨聲颼颼催早寒，胡雁翅濕高飛難。
秋來未曾見白日，埿污後土何時乾？

