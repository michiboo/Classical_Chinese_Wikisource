
高山臨大澤，正月蘆花乾。 
陽色薰兩崖，不改青松寒。 
士賢守孤貞，古來皆共難。 
明君錯甚才，臺上飛三鸞。 
操與霜雪明，量與江海寬。 
束身視天涯，安能窮波瀾。 
孤鶴在枳棘，一枝非所安。 
逸翮望絕霄，見欲凌雲端。 
層臺何其高，山石流洪湍。 
固知非天池，鳴躍同所歡。 
誰念獨枯槁，四十長江干。 
責躬貴知己，效拙從一官。 
折翮悲高風，苦飢候朝餐。 
湖月映大海，天空何漫漫。 
託身未知所，謀道庶不刊。 
吟彼喬木詩，一夕常三歎。

