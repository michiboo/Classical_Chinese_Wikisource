
三考四嶽下，官曹少休沐。 
久負青山諾，今還獲所欲。 
嘗聞玉清洞，金簡受玄籙。 
夙駕昇天行，雲遊恣霞宿。 
平明矯輕策，捫石入空曲。 
仙人古石壇，苔繞青瑤局。 
陽桂凌煙紫，陰蘿冒水綠。
隔世聞丹經，懸泉註明玉。 
前驚羽人會，白日天居肅。 
問我將致辭，笑之自相目。 
竦身雲遂起，仰見雙白鵠。 
墮其一紙書，文字類鳥足。 
視之了不識，三返又三復。 
歸來問方士，舉世莫解讀。 
何必若蜉蝣，然後為跼促。 
鄙哉宦遊子，身志俱降辱。 
再往不及期，勞歌叩山木。

