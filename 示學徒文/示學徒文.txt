一從別後，相憶是常，未審朝暮用心，在何境界？得背塵合覺否？外境內心，覺了不相關否？定慧輕安適悅否？修行若忘失菩提心，知之總是魔業否？數數覺察，勤勤觀照，習氣若起，當處即休，輒莫隨之，亦莫滅之。何以故？陽焰之水不應趁故，不應滅故。不應趁故，免落凡夫縱情；不應滅故，免墮二乘調伏。圓宗頓教，畢竟如斯。但與本性相應，覺智自然無間。長時之事，難可具書。略標大分，自須努力，不多述也。
