州城西南隅有黃鶴樓者，《圖經》云：費禕登仙，嚐駕黃鶴返憩於此，遂以名樓。事列《神仙》之傳，跡存《述異》之誌。觀其聳構巍峨，高標巃嵸。上倚河漢，下臨江流，重詹翼館，四闥霞敞，從窺井邑，俯拍雲煙，亦荊吳形勝之最也。何必賴鄉九桂，東陽八詠；乃可賞觀時物，會集靈仙者哉。刺史兼侍御史淮西租庸使鄂嶽沔等州都團練使河南穆公名寧，下車而亂繩皆理，發號而庶政其凝。或逶迤退公，或登車遠遊，必於是極長川之浩浩，見眾山之壘壘。王室載懷，思仲宣之能賦；仙蹤可揖，嘉叔偉之芳塵。乃喟然曰：黃鶴來時，歌城郭之並是；浮雲一去，惜人世之俱非。有命抽毫，紀茲貞石。時皇唐永泰元年歲次大荒落月孟夏日庚寅也。
