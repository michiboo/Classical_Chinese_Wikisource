　　欽定四庫全書　　　　　經部八
　　四書蒙引　　　　　　　四書類
　　提要
　　〈臣〉等謹案四書蒙引十五卷別録一卷明蔡清撰清字介夫晉江人成化甲辰進士官至江西提學副使乞休歸起國子監祭酒甫聞命而卒事蹟具明史儒林傳清為此書先有藁本失去乃更加綴錄久而復得原藁叅㑹所録重複過半又有前後異見者欲刪正而未暇乃題為蒙引初藁以明其非定説有所自作序見虛齋集中嘉靖間武進莊煦叅校二藁刋削冗複十去三四輯成一書而梓行之書末又別附一冊則煦與學録王升啇㩁訂定之語也清品行端粹學術極為醇正此書本意雖為時藝而作而體味真切闡發深至實足羽翼傳注不徒為舉業凖䋲刁包稱朱注為四書功臣蒙引又朱注功臣陸之輔稱説四書者不下百種未有過於此者其為學人推重如此與後來之剽掇儒先賸語以為講章者相去固霄壤矣乾隆四十五年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　四書蒙引原序
　　國家以經術造士其法正矣第士之所以自求於經者淺也葢不務實造於理而徒務取給於文文雖工術不正而行與業隨之矣舉子業之闗於世道也如此清之始業是也承父師之教指自謂頗知所用心者故有三年不作課而無三日不看書間以其所窺見一二語諸同儕要亦未能脫時文氣味也然或已訝為迂逺而厭聼之矣清乃多筆之以備切磋久之積成卷帙庚子赴京已收寘於行囊既而因冗翻自遺之逮至京檢覔不得意其失之途中矣時方溫故輙復有録更三閲嵗故録乃復得之家中叅㑹前後所録詞意重複者過半又有前後異見至一句而二三其説者皆無暇刪次也祿仕多年故紙宛然而比日後生輩求之頗切欲終棄置則一得之見或有資於童蒙欲俟刪正則溫故之功又非旬時可辦姑畧會而次之先塗去其最冗穢無謂者其諸凡近似有理之言皆且存之以俟他日溫故之餘得加汰削乃就有道而正焉名曰蒙引初藁明非定説也四書及易經諸卷皆有之今已謄出大學中庸二部及乾坤二卦張國信輩借抄因為之道其故以引其端雲蔡清介夫自題












　　四書蒙引題辭
　　四書之有蒙引非但羽翼傳註折衷語録為諸家講説之宗而已䆒厥㫖義精深宏博發微闡幽實聖門抽闗啟鑰直窺堂奧之書也原夫初藁之作舊續相參詞意重複又多前後異見至一句而二三其説有未暇刪次焉者詳具虛齋先生自序中閲者縁此未易領畧遂成遐棄縱有採擇櫽括成書然皆貪為己業非復蔡氏之舊矣煦自弱冠知好此書尋繹十年稍有端緒嘉靖丙辰嵗鄉先達吳寓菴公見延家塾得其舊所披閲㸃本參之去取畧定而紛遝浩繁難為貫穿屢輯屢輟又十九年而始成凡所鈔録先為考定次序勒去蕪冗條析類從標題書額之上別將坊本一部割截行欵摘取字句接續上下文義粘連片叚爰授謄寫未嘗擅改擅增一字全書具存可覆也大率參校二藁輯成一書其間十去三四先後既序脈絡可循雖知妄意刪次未必盡合作者庶或便於觀覽雲爾
　　凡例十三條
　　巻冊一　凡舉業以經義為重而義之精者莫過於蒙引他如淺説存疑間有發所未發終為青出於藍是書之鈔竊願學焉而繼其志故勿參以諸説或有相悖畧之而已至於釐卷分章一因其舊雖見嗤蔡氏書傭弗恤也
　　綱領二　凡係四書本文及章句集註序文元髙起一字用以統攝條貫是為提綱唯蒙引自立標題如大學序中仁義禮智及禮樂射御書數等項今皆平頭揭起止加一圈
　　條貫三　凡綱領之後另起平頭者為首條其次毎隔一圈為一條相連直下不復另起條中有用本文及大註為起句者句下細書一題字或註字若此條本有所指而無起句者即與補出仍細書一補字此為目中之綱條有補題者著於提綱之下曰補題幾句
　　次序四　凡衆條之次先本文次大註次語録或總意居前或覆説居後大率隨文訓義無復倒置而錯出有移易先後者著於提綱之下曰更定次序
　　芟減五　凡詞繁意複元有兩説而存其一或指意稍違戾者全條削去通謂之芟逐條去幾字或合衆條而計之通謂之減有則著於提綱之下曰芟若干條減若干字　又初藁所收包羅貫串旁引曲喻全書可資博雅今所鈔者姑以切要為務若遺文緒論有禆世教有闗學術者不在芟減之例或兩説未定間亦存之
　　裁剪六　凡逐條之中去繁就簡舍逆從順不但減字而稍費調停俾詞意明暢如親親之殺三條曰裁剪
　　湊合七　凡意義相闗互有去取合衆條而聨屬之如中庸燕毛孟子交隣之類曰湊合與裁剪之法相通
　　出入八　凡前後失次移易類從或自上題而屬下或自下題而屬上曰出入
　　摘換九　凡所去之條或一字一句可補所存之未備及藉以周旋詞意曰摘換
　　分揷十　凡一條元有二義文不相蒙者中斷而為兩或取他條之義竄入此條之中曰分揷
　　補遺十一　凡文義不可缺處或因上下字同而偶有遺失如大學序天子之元子條下少十三字直據序文增之曰補遺
　　正誤十二　凡字句異同舛錯未必初藁已然多因刋板之誤如大學序河南程氏兄弟二字中庸辟如行逺章今人是作三句讀了八字為改易之曰正誤
　　歸章十三　凡四書文義彼此互見如大學致知格物章論所當然所以然處歸之論語四十不惑章中庸纘太王王季文王章詩云一條歸之論語泰伯章若此類曰歸章　以上凡例各著提綱之下倘有觀者用備考覈
　　萬厯甲戌季春望後三日晉陵莊煦啟甫識
