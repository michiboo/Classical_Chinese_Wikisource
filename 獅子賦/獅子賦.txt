惟皇王之御曆，乃承天而則大。洽至道於區中，被仁風於海外。通鳳穴以文軌，襲龍庭以冠帶。舍夷言於蒿街，陳萬物於王會。渺渺地角，悠悠嶂表。有絕域之神獸，因重譯而來擾。其所居也，岩磴深阻，盤紆絕峻。翠嶺萬重，瓊崖千仞。馬頓轡而莫外，車摧輪而不進。聚方服之君長，召積風而奉進。爾乃發烏弋，過白狼。逾絕巘，跨飛梁。越流沙而遙集，超積石而高驤。其為狀也，則筋骨糾纏，殊姿異制。闊臆修尾，勁毫柔毳。鉤爪鋸牙，藏鋒蓄銳。弭耳宛足，伺閑借勢。暨乎奮鬛舐唇，倏來忽往。瞋目電曜，發聲雷響。拉虎吞貔，裂犀分象。碎遒兕於齦齶，屈巴蛇於指掌。踐藉則林麓摧殘，哮吼則江河振蕩。是以名將假其容，高人圖其質。罄其威以淩厲，美其風而讚述。鑒倚伏以榮身，乃有識之高軌。彼白猿之騁妙，終取斃於弧矢。雖元豹之幽棲，亦捐軀於岩趾。並同亡而異術，豈行藏之足紀。何茲獸之明智，獨出處以殊倫。雖奮武以馴摯，乃知機而屈伸。去金方之僻遠，仰元風之至淳。服猜心與猛氣，遂感德以依仁。同百獸之率舞，共六擾而來馴。斯則物無定性，從化如神。譬鱗羽變質於淮海，金錫成器於陶鈞。當是時也，兆庶欣瞻，百僚嘉歎。悅聲教之遐宣，屬光華之在旦。臣載筆以叨幸，得寓目於奇玩。順文德以呈祥，乃編之於東觀。
