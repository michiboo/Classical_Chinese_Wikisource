舊本題唐張鷟撰。鷟有《龍筋鳳髓判》，已著錄。此書《新唐書·藝文誌》作三十卷。《宋史·藝文誌》作《僉載》二十卷，又《僉載補遺》三卷。《文獻通考》則但有《僉載補遺》三卷。此本六卷，參考諸書皆不合。晁公武《讀書誌》又謂其分三十五門，而今本乃逐條聯綴，不分門目，亦與晁氏所記不同。考莫休符《桂林風土記》，載鷟在開元中，姚崇誣其奉使江南，受遺賜死，其子上表請代，減死流嶺南。數年起為長史而卒。計其時尚在天寶之前，而書中有寶歷元年資陽石走事，寶歷乃敬宗年號。又有孟宏微對宣宗事，時代皆不相及。按尤袤《遂初堂書目》亦分《朝野僉載》及《僉載補遺》為二書，疑《僉載》乃鷟所作，《補遺》則為後人附益。凡闌入中唐後事者，皆應為《補遺》之文。而陳振孫所謂書本三十卷，此其節略者，當即此本。蓋嘗經宋人摘錄，合《僉載》、《補遺》為一。刪並門類，已非原書，又不知何時析三卷為六卷也。其書皆紀唐代故事，而於諧噱荒怪，纖悉臚載，未免失於纖碎，故洪邁《容齋隨筆》譏其記事瑣雜擿裂，且多媟語。然耳目所接，可據者多，故司馬光作《通鑒》亦引用之。兼收博採，固未嘗無裨於見聞也。
