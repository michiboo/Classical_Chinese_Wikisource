↑ 全唐詩·卷1
予以萬幾之暇，游息藝文。觀列代之皇王，考當時之行事。軒昊舜禹之上，信無間然矣。至於秦皇周穆，漢武魏明，峻宇雕牆，窮侈極麗；徵稅殫於宇宙，轍跡徧於天下；九州無以稱其求，江海不能贍其欲，覆亡顛沛，不亦宜乎？予追蹤百王之末，馳心千載之下，慷慨懷古，想彼哲人。庶以堯舜之風，蕩秦漢之弊；用咸英之曲，變爛熳之音；求之人情，不爲難矣。故觀文敎於六經，閱武功於七德。臺榭取其避燥溼，金石尙其諧神人，皆節之於中和，不係之於淫放。故溝洫可悅，何必江海之濱乎？麟閣可玩，何必兩陵之間乎？忠良可接，何必海上神仙乎？豐鎬可遊，何必瑤池之上乎？釋實求華，以人從欲，亂於大道，君子恥之，故述《帝京篇》以明雅志雲爾。
