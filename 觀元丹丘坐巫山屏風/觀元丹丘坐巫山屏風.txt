
昔遊三峽見巫山，見畫巫山宛相似。
疑是天邊十二峰，飛入君家彩屏裏。
寒松蕭瑟如有聲，陽臺微茫如有情。
錦衾瑤席何寂寂，楚王神女徒盈盈。
高〈一本有「唐」字〉咫尺，如千里，翠屏丹崖燦如綺。
蒼蒼遠樹圍荊門，歷歷行舟泛巴水。
水石潺湲萬壑分，煙光草色俱氛氳。
溪花笑日何年發，江客聽猨幾歲聞。
使人對此心緬邈，疑入嵩丘夢綵雲。

