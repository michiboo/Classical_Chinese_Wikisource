　　欽定四庫全書　　　　　　集部八
　　古文雅正　　　　　　　　總集類
　　提要
　　〈臣〉等謹案古文雅正十四卷
　　國朝蔡世逺編世逺有二希堂集已別著錄是集選錄自漢至元之文凡二百三十六篇前有自序曰名之曰雅正者其辭雅其理正也案詩大雅小雅及爾雅古註疏皆訓為正然史記五帝本紀稱百家言黃帝其文不雅馴司馬相如傳稱從車騎雍容嫻雅甚都顧野王玉篇亦曰雅儀也嫻雅也是自漢以來雅正已分兩訓世逺蓋用此義也考總集之傳惟文選盛行於厯代殘膏賸馥沾溉無窮然潘勗九錫之文阮藉勸進之箋名教有乖而簡牘並列君子恆譏焉是雅而不正也至真徳秀文章正宗金履祥濓洛風雅其持論一凖於理而藏弆之家但充挿架固無人起而攻之亦無人嗜而習之豈非正而未雅歟夫樂本於至和然五音六律之不具不能嘔呀吟唱以為和禮本於至敬然九章五采之不備不能袒裼跪拜以為敬也文質相輔何以異茲世逺是集以理為根柢而體襍語錄者不登以詞為羽翼而語傷浮艷者不錄劉勰所謂扶質立榦垂條結繁者殆庶幾焉數十年傳誦藝林不虛也或疑姚鉉刪英華為文粹駢體皆所不收而此集有李諤論文體書張説宋公遺愛碑頌諸篇似乎稍濫不知散體之變駢體猶古詩之變律詩但當論其詞義之是非不必論其格律之今古杜甫一集近體強半論者不謂其格卑於古體也獨於文則古文四六判若鴻溝是亦不充其類矣兼收儷偶正世逺深明文章正變之故又何足為是集累乎乾隆四十四年七月恭校上
　　總纂官〈臣〉紀昀〈臣〉陸錫熊〈臣〉孫士毅總　校　官　〈臣〉　陸　費　墀













　　古文雅正原序
　　文辭之興非偶然也發天地之精華而根之性命易之道隂陽詩之道志書之道事禮之道行春秋之道名分要而論之皆性命之文也周秦以後文士代興顧其流之藝苑載之典籍者是非純駁不能以無辯昔人之論古文也其類有四曰辭命曰議論曰論事曰論理究之辭命議論論事莫不貫於理唯貫於理則內有以關乎身心意知之㣲而外有以備乎天下國家之用故夫性命之文約而達贍而精奧博而有體要他若俶詭幻怪巵詞蔓衍與夫月露風雲連篇累牘大雅弗尚也予自通籍後備員秘省敬誦
　　聖祖仁皇帝周易折衷性理精義古文淵鑒諸書闡發微言蒐羅正學丹黃甲乙炳如日星雖片義單詞悉歸理要其為世道人心計至深逺矣
　　皇上即位作述相承潛心道奧
　　綸音疊渙以崇實學敦名教為先務凡以期海內文學之士不騖聲華而衷諸性命也漳浦蔡聞之先生學博而品粹嘗講習鼇峯書院慨然有志於關閩濓洛之學被
　　召入京師俾授
　　皇子經予亦叨厠講席接其言談丰采益以知先生之為人暇時出所選古文若干巻示予予綜觀其目上下二千年中僅收文二百有竒縝宻典則悉合六經之㫖而俶詭幻怪風雲月露之詞無一焉所謂合辭命議論論事而一貫於理者也夫後進之士前事為師而操選家往往漫無主見是非純駁鮮所決擇徒取詞句之贍美為學者諷誦之資不幾判文章之學與性命之學為兩途使習其事者何所取以為束身檢行之歸歟故曰文所以載道也又曰言之無文行而不逺蓋非載道不足以為文雖欲行逺烏可得哉先生遭逢
　　盛時味道含經博綜子史是文之選也其帙簡其義精而崇實學以黜浮華明理義以袪放誕信足以賛襄文治津梁後學豈直供文人學士之佔畢而巳哉是為序張廷玉序
　　康熙乙未嵗余自京師回閩家居數載評選歴代古文自漢至元約二百三十餘首子弟及門私自抄誦未敢以問世也雍正元年蒙
　　恩特召入京與同志李君立侯張君季長㕘論考訂又是正之髙安朱可亭先生迨季長作令長洲取以授梓余因而序之曰是選也採之各家文集者若干篇採之二十一史者若干篇若文選文苑英華唐文粹宋文鑑元文類以及歴代名臣奏議偶有所喜則登之文雖佳非有關於修身經世之大者不錄也言雖切而體裁不美備則賢哲格言不能盡載也其事則可法可傳其文則可歌可誦然後錄之不及三傳檀弓者檀弓經也三傳雖傳經也不及戰國䇿者多機知害道之言也荀韓莊列不載者斥異學也嗚呼虛車之飾與犬羊之鞟交譏也不加體察躬行之功徒誇閎博雕鏤之用先儒之所羞稱也言不能以足志文不能以行逺亦大雅之所弗尚也措之為君臣父子夫婦昆弟朋友之倫發之有經國大業不朽盛事之美言為心聲辭尚體要斯集之所由選乎凡余所評論自寫心得不倫不次貽笑大方弗恤也名之曰雅正者其辭雅其理正也蔡世逺序










