　　欽定四庫全書　　　　史部十一
　　敬止集　　　　　　　地理類四河渠之屬提要
　　〈臣〉等謹按敬止集四卷明陳應芳撰應芳字元振泰州衛人萬厯辛未進士官福建布政司𠫵政淮南夙稱澤國而泰州興化尤甚應芳家於泰州因講求水道之源委與河之利害明於水利集當時奏疏公移私札言河道者為一書名敬止重桑梓也又各繪為圖曰泰州上河曰泰州下河曰髙興下河曰興化下河曰寳應下河曰鹽城下河附論十三首兼及漕運田賦雖今昔異宜形勢逓變核以水道與所圖已不相符然其書議論詳明以是地之人言是地之利病終愈於臨時相度隨事揣摩因其異同以推求沿革之故於疏濬築防亦未為無補矣乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












