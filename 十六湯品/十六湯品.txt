第一得一湯。火績已儲，水性乃盡，如鬥中米，如稱上魚。高低適平，無過不及，為度蓋一，而不偏雜者也。天得一以清，地得一以寧，湯得一可建湯勳。
第二嬰湯。薪火方交，水釜才熾，急取旋傾。若嬰兒之未孩，欲責壯夫之事，難以哉！
第三百壽湯。人過百息，水逾十沸，或以話阻，或以事廢，始取用之，湯已失性矣！敢問皤鬢蒼顏之大老，還可執弓抹矢以取中乎？還可雄登闊步以邁遠乎？
第四中湯。亦見夫鼓琴者也，聲合中則失妙；亦見磨墨者也，力合中則失濃。聲有緩急則琴亡，力有緩急則墨喪，注湯有緩急則茶敗。欲湯之中，臂任其責。
第五斷脈湯。茶已就膏，宜以造化成其形，若手顫臂軃，惟恐其深。瓶觜之端，若存若亡，湯不順通，故茶不勻粹。是猶人之百脈，氣血斷續，欲壽奚苟，惡斃宜逃。
第六大壯湯。力士之把針，耕夫之握管，所以不能成功者，傷於粗也。且一甌之茗，多不二錢，茗盞量合，宜下湯不過六分。萬一快瀉而深積之，茶安在哉？
第七富貴湯。以金銀為湯器，惟富貴者具焉！所以榮功建湯，業貧賤者有不能遂也。湯器之不可舍金銀，猶琴之不可舍桐，墨之不可舍膠。
第八秀碧湯。石凝結天地秀氣而賦形者也。琢以為器，秀猶在焉。其湯不良，未之有也。
第九壓一湯。貴欠金銀，賤惡銅鐵，則瓷瓶有足取焉。幽士逸夫，品色尤宜。豈不為瓶中之壓一乎？然勿與誇珍衒豪臭公子道。
第十纏口湯。猥人俗輩，煉水之器，豈暇深擇銅鐵鉛錫，取熟而己。是湯也腥苦且澀，飲之逾時，惡氣纏口而不得去。
第十一減價湯。無油之瓦，滲水而有土氣，雖禦胯宸緘，且將敗德銷聲。諺曰：「茶瓶用瓦，如乘折腳駿登高。」好事者幸誌之。
第十二法律湯。凡木可以煮湯，不獨炭也。惟沃茶之湯，非炭不可。在茶家亦有法律，水忌停，薪忌薰。犯律逾法，湯乖則茶殆矣！
第十三一麵湯。或柴中之麩火，或焚餘之虛炭，木體雖盡，而性且浮。性浮則湯有終嫩之嫌。炭則不然，實湯之友。
第十四宵人湯。茶本靈草，觸之則敗。糞火雖熱，惡性未盡，作湯泛茶，減耗香味。
第十五賊湯。竹篠樹梢，風日乾之，然鼎附瓶，頗甚快意。然體性虛薄，無中和之氣，為茶之殘賊也。
第十六魔湯。調茶在湯之淑慝，而湯最惡煙。燃柴一枝，濃煙蔽室，又安有湯耶？苟用此湯，又安有茶耶？所以為大魔。
