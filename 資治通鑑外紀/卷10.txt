　周紀八〈起旃蒙赤奮若，盡強圉赤奮若，凡七十三年。〉
　　元王
元年
　□春，越侵楚。夏，楚追越師，至冥，不及，乃還。
　□秋，楚伐東夷。
二年
　□冬，十一月，越圍吳。
　□是歲，晉知伯伐鄭，取九邑。晉定公薨，子出公錯立。
　□晉趙簡子嘗與欒激遊，曰：「吾好聲色，而激致之；吾好宮室臺榭，而激為之；吾好良馬善御，而激求之。吾好士六年矣，而激未嘗進一人，是進吾過而黜吾善也。」將沈激於河。
　　或謂簡子曰：「君何不更乎？」簡子曰：「諾。」左右曰：「君未有過，何更？」簡子曰：「吾將求之以來，諫者卻之；必止，我過矣。」
　　簡子聞楊實之賢，問於成傅。傅曰：「不知也。」簡子曰：「子與之友，何不知也？」傅曰：「實年十五廉而不匿，年二十善義且仁，三十勇毅果決，四十綏懷鄉里，遠人親附不見。於今十年，為人數變，是以不知也。」
　　楊因見簡子曰：「臣居鄉三逐，事君五去，聞君好士，故來見。」簡子絕食而迎之。左右諫曰：「居鄉三逐，不容於眾也；事君五去，不忠於君也。」簡子曰：「美女，醜婦之仇也；盛德之士，亂世所疏也；正直之行，邪枉所憎也。」授以為相，而國大治。
　　趙簡子病，召太子毋恤而告之曰：「我死，已葬，服衰上夏屋山以望。」太子敬諾。簡子卒，毋恤代立，是為襄子。未葬簡子而中牟叛入齊。葬五日，襄子興師攻之。圍未合而城自壞者十堵。襄子擊金而退軍。軍吏曰：「天助也，曷為去之？」襄子曰：「吾聞之於叔向曰：『君子不乘人於利，不迫人於險。』使之城成而後攻。」中牟聞其義，請降。
　　襄子服衰，與群臣上夏屋山望代俗，甚樂甚美，襄子曰：「先君必以此教也。」乃先善之。代君好色，以其姊妻之，其所善代者萬故。久之，代君以善馬奉襄子，襄子謁代君請觴之，舞者數百人置兵羽中，先具大金斗。代君酒酣，反斗而擊之，一成，腦塗地。舞者操兵以鬪，盡殺其從者。以代君之車迎其妻，道聞之，泣呼天曰：「以弟慢夫，[1]非仁也。以夫怨弟，[2]非義也。」磨笄自刺而死。代人憐之，名其所死地為磨笄山。遂興兵平代，代即北戎也。襄子兄伯魯早死，封其子周於代，為代成君。
四年
　□夏，四月，邾隱公自齊奔越，曰：「吳為無道，執父立子。」越王歸之，太子桓公革奔越。
　□越王勾踐郊敗吳。吳三戰三北。冬，入吳，吳師自潰，夫差率其賢良，與重祿，上姑蘇。越圍王臺。吳使王孫洛肉袒膝行，請成于越曰：「孤臣夫差，異日嘗得罪於會稽，夫差不敢逆命。今君王舉玉趾而誅孤臣，孤臣意者欲如會稽之事，敢布腹心。」越王欲許之。范蠡曰：「天節不遠，五年復反。」王曰：「諾。」不許。
　　使者往而復來，辭愈卑，禮愈尊，請以金玉、子女賂君之辱，男女服為臣御。王又欲許之。范蠡曰：「十年謀之，一朝而棄之，可乎？」王曰：「吾難對其使者，子其對之。」范蠡乃左提鼓，右援枹，以應使者曰：「昔上天降禍于越，委制於吳，而吳不受。今反此義以報此禍，吾王敢無聽天之命，而聽君王之令乎？」王孫洛曰：「吳稻蟹不遺種，子助天為虐，不忌不祥乎？」范蠡曰：「吾先君周室之不成子也，濱於東海之陂，黿龜魚鼈之與處，鼃黽之與同渚。吾雖靦然人面，猶禽獸也，又安知是諓諓者乎？」王孫洛請返辭於王，范蠡曰：「君王委制於執事之人。子往矣，無使執事之人得罪於子。」使者返。范蠡擊鼓興師至姑蘇宮。十一月，丁卯，勾踐使人告夫差曰：「天以吳賜越，孤不敢不受。王其無死！寡人達王於甬勾東，夫婦三百，唯王所安。吾與王為二君以沒王年。」夫差對曰：「天降禍吳國，不在前後，當孤之身。土地人民，越既有之矣，孤何面目以視天下！吾老矣，不能事君王。」夫差將死，曰：「使死者有知，吾無以見子胥！」為幎冒面而死。自是越春祭三江，秋祭五湖，為之立祠。
　　越王索卒於楚而攻晉，左史倚相謂楚惠王曰：「越已破吳，豪士死，銳卒盡，大甲傷，索兵攻晉，示我病也。不如起師與之分吳。」惠王曰：「善。」起師從之。越王怒，將擊楚。文種曰：「我憊矣，與戰，必不克。不如賂之。」乃割露山之西五百里以與楚。
　　勾踐返至五湖，范蠡辭王曰：「臣不復至越國矣。君憂臣勞，君辱臣死。昔君王辱於會稽，臣不死者，為此事也。今事已濟，請從會稽之罰。」王曰：「子聽吾言，與子分國。不聽身死，妻子為戮。」范蠡曰：「君行制，臣行意。」乃嘆曰：「計然之策十，用其五而得意。既以施國，吾欲用之家。」裝其輕寶珠玉，與私徒屬乘舟，浮於五湖，莫知其所終極。越王命工以良金寫范蠡之狀而朝禮之，浹日令大夫朝之，環會稽三百里為范蠡地，曰：「後世子孫，有敢侵蠡地者，使無終沒于越國。」
　□是歲，隕石於晉。
五年
　□夏，六月，晉伐齊。壬辰，敗齊於犁丘。
　□是歲，蔡成侯薨，子聲侯產立。
　□越王勾踐以兵北渡淮，與齊、晉會於徐州，致貢於周。元王使人賜勾踐胙，命為伯，兼有九夷。歸吳所侵宋地於宋，與魯泗東方百里。當是時，越兵橫行於江、淮東，諸侯畢賀，號稱伯王。勾踐令群臣曰：「聞吾過而不告者其罪刑。勾踐一決獄不辜，援龍淵而切其股血流至足，以自罰，而戰武士必其死。」乃遷都琅邪。[3]
　□范蠡浮海出齊，變姓名，自謂鴟夷子皮，苦身勠力，耕于海畔，父子治產，致數千萬。齊人聞其賢，以為相。范蠡喟然嘆曰：「居家致千金，居官致卿相，此布衣之極也。久受尊名，不祥。」乃歸相印，盡散其財，而懷其重寶，間行以去，止子陶，以為陶天下之中，諸侯四通貨物所交易，可以致富。自謂陶朱公。復約要父子耕畜，廢居。
　　時轉物，逐什一之利。居無何，貲累巨萬。初，范蠡自齊遺越文種書曰：「越王為人長頸鳥喙，可與共患難，不可與共樂。子何不去？」種見書稱病不朝，人或讒種且作亂。勾踐賜種劍曰：「子教寡人伐吳七術，寡人用其三而敗吳，其四在子，子為我從先王試之。」種遂自殺。范蠡善治產，能擇人而任時，十九年間三徙，所止必成名。再散貧友昆弟。魯之窮士猗頓耕桑而常飢寒，聞朱公富，往問術焉，朱公告之曰：「畜五牸。」乃適西河，大畜牛羊子猗氏南，十年之間其息不可計，貲擬王公，以興富於猗氏，故曰猗頓。或曰：頓用盬鹽起，邯鄲郭縱以鑄冶成業，皆與王者埒富。范蠡衰老，聽子孫，修業而息之，遂至鉅萬。故天下言富者稱陶朱公。
六年
　□夏，四月，晉、魯伐齊，取廩丘。
　□邾隱公無道，越人執之以歸，而立其子何，何亦無道。
　□是歲，杞湣公弟閼路弒公自立，是為哀公。
七年
　□夏，五月，衛褚師比等作亂，攻出公，公奔蒲，遂奔宋。
　□是歲，彗星見。
　□晉澮丹水絕，三日不流。
八年
　□夏，五月，越、宋、魯納衛出公。公不敢入。國人立莊公庶弟黚，是為悼公。
　□宋景公使工為弓，九年而成，曰：「臣之精力盡矣。」歸，三日而死。公彎弧登臺，東射矢踰山，集彭城之東，其餘力逸勁，飲羽於石樑。
　　冬，十月，辛巳，景公薨，無子，大尹立元公孫周之子啟。司城樂茷攻大尹，大尹奉啟奔楚，國人立啟兄得，是為昭公。
　□衛出公自城鉏使問子貢，曰：「吾其入乎？」對曰：「臣不識也。」私於使者曰：「若得其人，四方以為主，而國於何有？」出公後卒于越。
　□子貢好廢舉，與時轉貨貲，廢著鬻財於曹、魯之間，七十子之徒，賜最為饒益。喜揚人之美，不能匿人之過。嘗相魯、衛，家累千金。原憲不厭糟糠，匿於窮巷。子貢結駟連騎，排藜藿過之。原憲攝敝衣冠見子貢，子貢恥之曰：「夫子病乎？」憲曰：「吾聞無財謂之貧，學道而不能行謂之病。若憲貧之，非病也。夫希世而行，比周而交，學以為人，教以為己，仁義之慝，輿馬之飾，衣裘之麗，憲不忍為也。」子貢面有愧色，不辭而去。原憲曳杖拖履，行歌商頌而返，聲滿天地，如出金石。子貢終身恥其言之過也。
　□子貢束帛之幣聘享諸侯，所至，國君無不分庭與之抗禮，終於齊。
　□曾參有疾，謂曾元、曾華曰：「飛鳥以山為卑，而增巢其巔；魚鼈以淵為淺，而蹷穴其中；然所以得者，餌也。君子茍能無以利害身，則辱安從至乎為官怠於成，病加於少愈，禍生於懈惰，孝衰於妻子。察此四者，終如始也。」
　□是歲，齊、鄭伐衛。
　□王崩，子貞定王介立。
　　貞定王
元年
　□夏，四月，晉伐鄭。齊救鄭。
　□魯哀公欲以越伐魯，去三桓。秋，八月，公遜於邾，遂如越。國人逆之，復歸，薨於有陘氏。子悼公寧立。是時魯如小侯，卑於三桓之家。
二年
　□彗星見。
三年
　□晉空桐震七日，臺舍皆壞，人多死。
四年
　□燕獻公薨，孝公立。
五年
　□晉荀瑤圍鄭，入南里。瑤謂趙無恤：「入之。」對曰：「主在此。」曰：「惡而無勇，何以為子？」對曰：「以能忍恥，庶無害趙宗乎！」襄子由是惎知伯。[4]
　　知伯嘗與襄子飲而批其首，大夫請殺之，襄子曰：「先君之立我也，曰能為社稷忍羞，豈曰能刺人哉！」
　□越王勾踐薨，子鼫與立。後越與淮夷共征戰，遂陵暴諸夏，侵滅小邦。
六年
　□鄭聲公薨，子哀公易立。
　□晉河絕於扈。
七年
　□晉有虹圍日。
八年
　□秦塹河旁。伐大荔，取其王城。是時義渠、大荔最強，築城數十，皆自稱王。
　□杞哀公薨，湣公子出公欶立。[5]
十年
　□晉有虹青色。五聚於日。
十一年
　□晉知伯與趙、韓、魏共分故范、中行地以為邑。晉出公怒，告齊，齊、魯，欲伐四卿。四卿反攻公，公奔齊，道死。知伯欲盡併晉，未敢，乃立昭公曾孫驕，是為哀公。初，哀公大父雍，號戴子。雍生忌，忌善知伯，故知伯立哀公。是時知伯最強，決晉國政，哀公不得有所制。
　□知伯嘗欲襲衛，佯使其太子顏亡奔衛。南文子曰：「太子甚愛而有寵，非有大罪而亡，必有故。」使吏迎之於境，[6]曰：「車過五乘，慎勿納也。」[7]知伯遺衛侯野馬四，[8]白璧一。衛侯大悅，群臣皆喜。南文子獨不喜，[9]有憂色。衛侯曰：「大國大懽，子何憂也？」文子曰：「無功之賞，無方之禮，[10]小國之禮，而大國致之，不可不察也。」衛侯以其言告邊境。知伯果起兵襲衛，至境而返，曰：「衛有賢人，先知吾謀也。」
　　知伯欲攻厹繇而無道，[11]鑄大鐘，方車二軌以遺之。厹繇之君斬岸堙谿以迎鐘。赤章蔓枝諫曰：「知伯貪而無信，欲攻我而無道。今師必隨之。」君曰：「大國為懽，而子逆之，不祥。」赤章蔓枝曰：「為人臣不忠貞，罪也；忠貞不用，遠身可也。」斷轂而行，至齊七日而厹繇亡。
十二年
　□蔡聲侯薨，子元侯立。
　□晉河水赤三日。
十三年
　□齊平公薨，子宣公積立。
　□晉知伯荀瑤為室美，士茁夕焉。知伯曰：「室美夫！」對曰：「『高山峻原，不生草木。松栢之地，其土不肥。』今土木勝人，臣懼其不安也。」
　□知伯約魏桓子、韓康子將伐趙。趙襄子告張孟談曰：「知伯三使韓、魏而寡人不與，措兵於寡人必矣，吾安居而可？」孟談曰：「安於，簡主之才臣，治晉陽，而尹鐸循之，餘教猶存，君其定居晉陽。」襄子曰：「諾。」至而行城郭及五官之藏，城郭不治，倉無積粟，府無儲錢，庫無甲兵，邑無守具，襄子懼，曰：「何以應敵？」孟談曰：「聖人藏於民不藏於府庫，修其教不治城郭。君其出令，令民遺三年之食，餘粟入之倉，遺三年之用，餘錢入之府，有奇人使繕治城郭。」夕出令，而明日，倉不容粟，府無所積錢，庫不受甲兵，居五日城郭已治，守備已具。襄子謂張孟談曰：「無矢奈何？」對曰：「臣聞董子之治晉陽，公宮之垣皆以荻蒿楛楚牆之，有楛其高丈餘。」襄子發而用之，其堅則箘簬之勁不能過也。襄子曰：「矢足矣，無金奈何？」對曰：「董子治公宮令舍之堂，皆以鍊銅為柱、質。」發而用之，有餘金矣。號令已定，守備已具，知伯率韓、魏之兵果至，乘晉陽城，戰三月弗能拔。因舒軍圍之，決晉水灌之。張孟談曰：「先主為重器也，為國家之難也，盍無愛寶於諸侯乎？」襄子曰：「吾無使。」孟談曰：「地也可。」襄子曰：「吾不幸有疾，不德而賄。地也求飲吾欲，是養吾疾而干吾祿也。吾不與皆斃。」韓康子，簡子之孫，莊子之子；魏桓子，襄子之孫也。
十四年
　□鄭人弒哀公，立聲公弟丑，是為共公。
十六年
　□知伯、韓、魏圍晉陽三年，城中巢居而處，懸釜而炊，財食將盡，士卒病羸。趙襄子鑽龜筮占兆，以視利害，何國可降。謂張孟談曰：「吾恐不能守矣。[12]」孟談曰：「亡不能存，危不能安，則無為貴知士也，君釋此計。臣請見韓、魏之君。」孟談陰見二君而約之。孟談入晉陽，襄子迎而再拜之，且恐且喜。
　　知果謂知伯曰：「二主色動而意變，行矜而志高，必背君，不如殺之。」知伯曰：「晉陽旦暮當拔而饗其利，豈有他心，子勿復言。」知果曰：「不然則遂親之。魏之謀臣曰趙葭，韓之謀臣曰段規，皆能移其君之計。君約破趙，封二子萬家之縣各一，則二主之心可不變矣。」知伯曰：「破趙而三分其地，又封二子，則吾所得者少，不可。」
　　趙與韓、魏協謀滅知伯分其地。段規謂韓康子曰：「分地必取成皋。」康子曰：「石溜之地，寡人無所用之。」段規曰：「一里之厚，而動千里之權者，地利也。千人之眾，而破三軍者，不意也。君用臣言，韓必取鄭。」康子從之。其後滅鄭，果繇成皋。自是地大於諸侯。
　　知伯之士曰長兒子魚，絕去二年，將東之越，道聞知伯見殺，謂其御曰：「還車返，吾將死之。」御曰：「絕屬無別乎。」曰：「仁者無餘愛，忠臣無餘祿。吾聞知伯之死而動吾心，餘祿之加於我尚存。」遂返而死。
　□趙襄子賞有功之臣五人，高赫無功而受上賞，五人皆怒，群臣請曰：「晉陽之存，張孟談功也。」襄子曰：「吾在憂約之中，惟赫不失臣主之禮。他人雖有功，皆有驕侮之心。」張孟談謂襄子曰：「主勢能制臣，無令臣能制主。故貴為列侯者，不在相位；將軍以上，不為近大夫。今臣名顯而身尊，權重而眾服，臣願損功名去權勢以離眾。」襄子恨然曰：「輔主者名顯，功大者身尊，任國者權重，忠信在已而眾服焉。子何為然？」對曰：「君之所言，成功之美也。臣之所謂，持國之道也。天下之美同，臣主之權均而能美者，未之有也。君若弗圖，則臣力不足。」乃納地、釋事，而耕於負親之丘。
　□襄子使新稚穆子伐狄，勝左人、中人，遽人來告，襄子方食，搏飯有憂色。左右曰：「一朝而兩城下，主之色不怡，何也？」襄子曰：「江河之大，不過三日；飄風暴雨不終朝，日中不須臾。德不純而福祿並至，謂之幸。夫幸非福，非德不當雍，雍不為幸，吾是以懼。」君子曰：趙氏其昌乎。憂所以為昌也，喜所以為亡也。勝，非難也；持之，其難也。
　□襄子飲酒五日五夜，優莫曰：「君勉之！紂飲七日七夜，君不及二日耳。」襄子懼曰：「吾亡乎？」優莫曰：「桀、紂之亡也，遇湯、武。今天下盡桀，而君紂也，焉能相亡？然亦殆矣。」
　□初，田恆成子卒，子襄子盤代為齊相，相宣公。至是與三晉通使，以兄弟宗人盡為齊都邑大夫。
十七年
　□晉智開奔秦。
十八年
　□衛悼公薨，子敬公弗立。
　　衛侯嘗問子思曰：[13]「道大而難明，非吾所能也。欲學術，何如？」子思曰：「體道者逸而不窮，任術者勞而無功。古之篤道君子生不足以喜之，利何足以動之；死不足以禁之，害何足以懼之。[14]故明於死生之分，通於利害之變，雖以天下易其脛毛，無所概於志矣。是以與聖人居，使窮士忘其貧賤，使王公簡其富貴。君無然也。」衛侯曰：「善。」
　□蔡元侯薨，子侯齊立。
　□秦城南鄭。
十九年
　□燕孝公薨，成公立。
二十年
　□杞出公薨，子簡公春立。
二十一年
　□晉智寬奔秦。
二十二年
　□楚滅蔡，蔡侯齊亡。
二十四年
　□楚滅杞。杞小微，其可不足稱述。
　□自越滅吳而不能正江、淮北；[15]楚東侵，廣地至泗上。遂滅莒，自是上距莒共公四世矣。
二十五年
　□秦伐義渠，虜其王。是時韓、魏共滅伊、洛、陰戎。其遺脫者皆走，西踰汧、隴。自此中國無戎寇，唯餘義渠種焉。
二十六年
　□日有食之，晝晦。星見。
　□秦厲共公薨，子躁公立。
二十八年
　□王崩，長子哀王去疾立。立三月，[16]弟叔襲殺哀王而自立，是為思王。立五月，[17]少弟嵬攻殺思王而自立，是為考王。
　□秦南鄭反。
　　考王
元年
　□晉哀公薨，子幽公柳立。獨有絳、曲沃，餘皆入韓、魏、趙。幽公畏三家，反朝之。
二年
　□河水赤於晉龍門三日。
六年
　□日有食之。
　□夏，六月，秦雨雪。
　□是歲，晉大風壞垣。
七年
　□燕成公薨，湣公立。
九年
　□衛敬公薨，子昭公糾立。三晉強，衛如小侯，屬之。
　□楚惠王薨，子簡王中立。
十年
　□魯悼公薨，子元公嘉立。
　□晉丹沁水出相反擊。
十一年
　□義渠伐秦，至渭南。
十二年
　□秦躁公薨，弟懷公立。
十三年
　□晉無雲而雷。
　□冬，晉桃杏實。
十四年
　□晉、魯會於楚丘。
十五年
　□王崩，子威烈王午立。
　□衛公子亹弒昭公自立，是為懷公。
　　威烈王
元年
　□秦庶長鼂與大臣圍懷公，公自殺。太子昭子早卒，大臣立昭子之子，是為靈公。
　□晉趙襄子卒，兄伯魯孫浣立，是為獻侯，治中牟。獻侯少，襄子弟桓子逐獻侯而自立。
　□晉韓康子卒，子武子立。
　□魏桓子卒，孫文侯斯立。
二年
　□晉趙桓子卒，國人復立獻侯。
　□鄭共公薨，子幽公己立。
三年
　□冬，十一月，晉有火下於北方，其聲如鼓。
　□是歲，晉韓武子伐鄭，殺幽公。鄭人立幽公弟駘，是為繻公。或云：駘，幽公子也。
四年
　□夏，四月，晉大雨雪。
　□是歲，晉幽公夫人秦嬴賊公於高寢。或云：幽公淫，夜竊出，為盜所殺。魏文侯以兵誅晉亂，立幽公子止，是為烈公。
　□秦作吳陽上畤，祭黃帝；下畤，祭炎帝。
五年
　□晉韓武子都平陽。
　□趙獻侯城泫氏。
七年
　□魏城少梁。
　□楚伐晉南鄙。
八年
　□秦攻魏，戰於少梁。
　□越滅郯。
九年
　□秦城塹河瀕。
　□齊伐趙東鄙，圍平邑。
十一年
　□衛敬公孫公子適之子穨弒懷公而自立，是為慎公。
　□秦城藉姑。
　□秦靈公薨，季父昭子之弟悼子立，是為簡公。
十二年
　□初，考王封弟揭於河南，以續周公之職，是為西周桓公。是歲卒，子威公立。
十三年
　□秦與晉戰，敗於鄭下。
　□齊伐晉，毀黃城，圍陽狐。
　□初，齊田襄子盤卒，子莊子白代為相。卒，子太公和代為相，皆相宣公。
　□晉河崩，壅龍門，至於底柱。
十四年
　□自十三年十月至春正月，大雨雪。
　□是歲，魏文侯使公子擊圍繁龐。
　□齊田盼及趙戰於平邑，獲趙將韓舉，取平邑。
　□是時，李悝為文侯作盡地力之教，以為地方百里，治田勤謹則畝益三斗，不勤損亦如之。為粟百八十萬石。善平糴者，必觀歲有上中下孰。小饑則發小孰之所斂，中饑則發中孰之所斂，大饑則發大孰之所斂，而糶之。雖遇饑饉水旱，糴不貴而民不散，取有餘以補不足也。戰國貴詐力而賤仁誼，先富有而後禮讓。悝行之魏國，國以富強。
　□李悝為上地守，下令曰：「人有狐疑之訟，令射的，中者勝，不中者負。」令下而人皆疾習射。[18]及與秦人戰，大敗之。
　□齊伐魯、葛及安陵。
十五年
　□齊取魯一城。
　□趙取平邑，城之。
十六年
　□日有食之。
　□魯元公薨，子穆公顯立。
　□王命韓、趙伐齊，入長城。
十七年
　□秦簡公初令吏帶劍。塹洛，城重泉。
　□魏伐秦，築臨晉。
　□晉韓武子卒，子景侯虔立。
　□趙獻侯卒，子烈侯籍立。
十八年
　□秦初租禾。
　□魏攻秦，至鄭，築洛陰、郃陽。[19]
　□魯穆公訪於子思，曰：「寡人嗣先君之業三年矣，欲掩先君之惡，以揚其善，使談者有術焉。願先生教之。」子思曰：「私情之細，不如公義之大，故舜、禹於其父，弗敢私有之。」公問：「可以利民者。」曰：「毀不居之室，以賜窮民；奪嬖寵之祿，以振困匱。無令人有悲怨，而後世有聞見也。」
　　曾申謂子思曰：「屈已以伸道乎？抗志以貧賤乎？」子思曰：「道伸，吾所願也。今天下王侯其孰能哉！與其屈已以富貴，而制於人，不若抗志以貧賤，而不愧於道。」
　　魯人公儀休砥節勵行，[20]樂道好古，恬於榮利，不事諸侯。子思與之友。穆公因子思，[21]欲以為相，曰：「公儀子必輔寡人，三分魯國而與之一。」子思曰：「此公儀子所以不至也。君若饑渴待賢，納用其謀，雖疏食水飲，伋亦願在下風。今徒以高官厚祿釣餌，無信用之意。公儀子之智若魚鳥，可也。不然，則彼將終身不躡乎君之庭。且臣不佞，又不任為君操竿下釣，以傷守節之士也。」
　　魯公儀休者為相，奉法循理，無所變更，百官自正，使食祿者不得與下民爭利，受大者不得取小。食茹而美，拔其園葵而棄之。見其家織布好，而疾出其家婦，燔其機，云：「欲令農士工女安所售其貨乎？」穆公之時，公儀子為政，子柳、子思為臣；魯之削也滋甚。
　　子上雜所習，請於子思，子思曰：「先人有訓焉。學必繇聖，所以致其材也；礪必繇砥，所以致其刃也。故夫子之教，必始於《詩》、《書》，而終於《禮》、《樂》，雜說不與焉。又何請？」子上，名白，子思子也，年四十七。
　□辛櫟見魯穆公曰：「昔太公封於營丘，濱海阻山，險固之地，故地日廣，子孫彌隆；周公封於魯，無山林谿谷之險，諸侯四面以達，故地日削，子孫彌殺。吾先君周公，不若太公之知也。」穆公慙不能對，以語南宮子。南宮子曰：「成王之居成周，公餘一人，有善易得而見也，有不善易得而誅也。周公卜居曲阜，曰：『賢則茂昌，不賢則速亡。』夫賢者豈欲子孫阻山林之險長為無道哉？小人哉櫟也！」
　□魏文侯嘗借道於趙攻中山。趙侯將不許。[22]趙利曰：「魏攻中山而不能取，則魏疲而趙重。魏拔中山，必不能越趙而守。是用兵者，魏也；[23]而得地者，趙也。君不如許之，彼知君利，必將輟行。君不如借之道，而示之不得已也。」
　□魏文侯軾段干木之閭曰：[24]「干木光乎德，寡人光乎勢；干木富乎義，寡人富乎財勢。地不如德，[25]財不如義，干木未嘗肯以已易寡人，吾安敢高之！」致祿百萬，時往問之，國人喜而誦之曰：「吾君好正，段干木之敬；吾君好忠，段干木之隆。」秦嘗欲攻魏，司馬庾諫秦君曰：「段干木，賢者，而魏禮之，不可加兵。」秦君然之。干木，子夏弟子也。
　□文侯見段干木，立倦而不敢息；及見翟璜，踞堂而與之言，璜不悅。文侯曰：「段干木，官之則不肯，祿之則不受；汝祿則千鐘，官則上卿；既受吾賞，又責吾禮，毋乃難乎？」
　□師經鼓琴，文侯起舞，曰：「使我言而無違者。」師經援琴而撞文侯不中，文侯問左右曰：「撞君者何罪？」曰：「當烹。」提師經下堂一等。師經曰：「臣一言而死。昔堯、舜唯恐言而人不違；桀、紂唯恐言而人違之。臣撞桀、紂，非撞吾君也。」文侯曰：「釋之！是寡人之過也。」
　□魏西門豹為鄴令。文侯曰：「必就子之功，而成子之名。」豹曰：「敢問有術乎？」文侯曰：「有之。鄉邑老者敬之，賢良師事之，求其好掩人之美揚人之醜者，而參驗之。夫幽莠之幼也似禾，驪牛之黃也似虎，白骨疑象，武夫類玉，此皆似之而非也。」
　□文侯問李克：「吳所以亡？」對曰：「數戰數勝。」文侯曰：「國之福也。曷為而亡？」克曰：「數戰則民疲，數勝則主驕。以驕主治疲民，所以亡也。驕則恣，恣則極，物疲則怨，怨則慮。上下俱極，吳之亡猶晚也。」
　□李克謂文侯曰：「貴者賤惡之，富者貧惡之，知者愚惡之。」文侯曰：「三者勿惡，可乎？」李克曰：「貴而下賤，則眾弗惡也；富能分貧，則窮士弗惡也；知而教愚，則童蒙弗惡也。」文侯曰：「寡人雖不敏，請守斯語。」
　□田子方見老馬於道，其御曰：「公家之畜，罷而不用，出而鬻之。」子方曰：「少盡其力，老棄其身，仁者不為也。」以束帛贖之。子方，子夏弟子也。
　□文侯與田子方語，有兩童子青白衣，侍於君前，子方曰：「君之寵子乎！」文侯曰：「非也，其父死於戰，此其幼孤也。」子方曰：「臣以君之賊心為足，今又滋甚，君寵此子也，又以誰之父殺之乎？」文侯愍然曰：「寡人受令矣。」自是兵革罕用。
　□文侯出遊，見路人反裘而負芻。文侯問之，對曰：「臣愛其毛。」文侯曰：「若不知其裏盡，而毛無所恃邪？」明年東封，上計其入三倍。有司請賞其吏解扁。文侯曰：「此無異反裘而負芻者。吾地不加廣，民不加眾，而錢布三倍，何也？」解扁曰：「以冬伐木，春浮河而鬻之。」文侯曰：「民春耕暑耘，以秋收斂，惟冬無事，乃伐林而積之，負軛而浮之河。是民不得休息也，民已敝矣。雖入三倍，將焉用之！」
　□齊伐魯，取郕。
　□鄭城京。
　□楚簡王薨，子聲王當立。
十九年
　□齊伐衛，取毌丘。
　□鄭敗韓於負黍。
二十年
　□夏五月，晉有三大犬師眾犬數萬，聚於絳，殺一犬於東方，殺一犬於西方。
二十一年
　□齊宣公薨，子康公立。
　□齊田會以廩丘反
二十二年
　□初，宋昭公嘗出亡，謂其御曰：「吾被服而立，侍御者數十人，無不曰吾君麗也。吾發言動事，朝臣數百人，無不曰吾君聖也。內外不見吾過失，是以亡也。」乃改操易行，二年而美聞於宋，宋人迎而復之。薨，子悼公購由立。

