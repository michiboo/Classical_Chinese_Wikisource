　周紀四〈起昭陽單閼，盡屠維赤奮若，凡四十七年。〉
　　頃王
元年
　□春，二月，葬襄王。
　□三月，楚伐鄭。晉、宋、魯、衛、許救鄭。
　□夏，楚侵陳，克壺丘。[1]
　□秋，楚伐陳，陳人敗之，陳懼，及楚平。
　□是歲，曹共公薨，子文公 壽立。
　□燕襄公薨，桓公立。
二年
　□春，晉伐秦，取少梁。
　□夏，秦伐晉，取北徵。
　□秦任望謂康公曰：：「饑召兵，疾召兵，勞召兵，亂召兵。君築臺三年，今荊將攻齊，臣恐其以齊為聲，而襲秦為實也，不如備之。」戍東邊，楚乃輟行。
三年
　□春，楚再伐麇，敗之。
　□秋，鄋瞞侵齊，遂伐魯。長狄弟兄三人，佚宕中國，瓦石不能害。冬，十月，甲午，魯叔孫得臣敗狄於鹹，獲長狄僑如，射其目，身橫九畝。斷其首而載之，眉見於軾。
四年
　□春，郕伯薨。
　□群舒叛楚。夏，楚執舒子平及宗子，遂圍巢。群舒，偃姓，舒庸、舒鳩之屬；宗、巢，二國名。
　□冬，秦伐晉，取羈馬。十二月，秦、晉戰，交綏。秦師夜遁，復侵晉，入瑕。
　　初，趙宣子言韓厥於晉靈公，以為司馬。是役也，宣子使人以其乘車干行，[2]厥執而戮之。眾咸曰：「韓厥必不沒矣。其主朝升之，而莫戮其車，其誰安之！」宣子召而禮之，曰：「事君者比而不黨。軍事無犯，犯而不隱。吾言汝於君，以是觀汝。汝勉之，臨長晉國，非汝其誰？」告諸大夫曰：「二三子可以賀我矣！吾舉厥也而中，免於罪矣。」厥，韓萬玄孫、子輿之子也。
五年
　□夏，邾遷於繹。五月，邾文公薨，子定公貜且立。
　□是歲，陳共公薨，子靈公 平國立。
　□楚穆王薨，子莊王 旅立。
六年
　□春，王崩，子匡王班立。
　□邾伐魯，魯伐邾。
　□齊昭公妃魯 叔姬無寵，子舍孤弱，國人莫畏。公弟商人自桓公死爭立不得，陰交賢士，附愛百姓。夏，五月，昭公薨，舍立。秋，七月，乙卯，夜， 商人弒舍自立，是為懿公。
　□有星孛入於北斗。
　　匡王
元年
　□夏，六月，辛丑朔，日有食之。
　□晉伐蔡。戊申，入蔡。
　□秋，齊侵魯。冬，十一月，又侵魯，遂伐曹，入其郛。
　□是歲，蔡莊公薨，子文公申立。
二年
　□秋，八月，楚大饑，戎伐其西南，又伐其東南。庸人率群蠻以叛。麇人率百濮，將伐楚。楚師出，百濮乃罷。楚滅庸。
　□楚莊王即位三年，不出號令，沈湎於酒，淫於聲色。令國中曰：「敢諫者，死，無赦！」伍舉入諫。莊王左抱鄭姬，右抱越女，坐鐘鼓之間。伍舉曰：「願有進隱。」曰：「有鳥在南方之阜，三年不動，不飛不鳴，何鳥也？」王曰：「三年不動，將定志意；不飛，將長羽翼；不鳴，將覽民則。雖無飛，飛將沖天；雖無鳴，鳴將駭人。舉退，吾知之矣。」居數月，淫益甚。大夫蘇從曰：「食君厚祿，愛死不諫，非忠臣也。」乃入諫。王曰：「若不聞令乎？」對曰：「殺身以明君，臣之願也。臣聞好道者多資糧，好樂者多求而亡；國亡無日矣，臣敢以告。」王曰：「善。」左執蘇從手，右抽刀，斷鐘鼓之懸。明日聽政，所進者五人，所退者十人，誅大臣五，舉處士六，任伍舉、蘇從以政，國人大悅。
　□宋昭公無道，國人不附，庶弟鮑賢而下士。冬，十一月，甲寅，昭公田於孟諸，襄夫人王姬使帥甸攻而殺之。立鮑，是為文公。
　□晉趙盾請師伐宋，靈公曰：「非晉國之隱也。」對曰：「宋人弒其君，反天地而逆民則也。[3]晉為盟主，而不修天罰，將懼及焉。」公許之。乃召軍吏而戒樂正，令三軍鐘鼓必備。趙同曰：「國有大役，不鎮撫民而備鐘鼓，何也？」宣子曰：「伐備鐘鼓，聲其罪也；襲侵密聲，為蹔事也。今宋人弒其君，罪莫大焉！明聲之，猶恐其不聞也。」使告於諸侯，治兵振旅，鳴鐘鼓，以至於宋。
　□晉靈公造九層臺，費用千億，令左右曰：「敢諫者死！」孫息曰：「臣能累十二棋，加九鷄子其上。」孫息正顏色，定志意，而為之。左右皆慴。公俯伏，氣息不續，曰：「危哉！」孫息曰：「復有危甚於此者。九層之臺，三年不成，國用空虛，戶口減少，吏民叛亡，鄰國興兵。社稷一滅，君何所望？」公即壞臺不作。
三年
　□春，晉、衛、陳、鄭伐宋，責以弒君，聞文公定立，[4]乃去。
　□夏，四月，齊伐魯。
　□秋，周甘歜敗戎於邥垂。
四年
　□春，二月，丁丑，[5]魯文公薨，太子惡立。
　□夏，五月，齊邴歜、閻職弒懿公於囿竹，國人立桓公子元，是為惠公。
　□冬，十月，魯襄仲殺惡，立文公子倭，是為宣公。
　□莒自紀公庶其以下，為己姓，不知誰賜之。紀公多行無禮於國。愛少子季佗，欲黜太子僕，僕因國人弒紀公，以其寶奔魯。國人立季佗，是為厲公。
　□魯宣公命季文子曰：「莒太子不憚以吾故殺其君，而以其寶來，愛我甚矣。為我予之邑，今日必授。」里革遇之而更其書曰：「為我流之於夷，今日必通，」明日，有司復命，公詰之，僕人以里革對。公執之，對曰：「毀則者為賊，掩賊者為藏，竊寶者為宄，用宄之財者為奸，使君為奸藏者，不可不去也。臣違君命者，亦不可不殺也。」公曰：「寡人實貪，非子之罪。」乃捨之。
　□是歲，秦康公薨，子共公稻立。
五年
　□夏，六月，齊取魯濟西田。
　□晉率諸侯伐宋。
　□秋，楚侵陳及宋；晉救之，遂伐鄭。楚救鄭。
　□冬，晉侵崇，伐鄭。
六年
　□春，鄭伐宋。二月，壬子，敗宋於大棘。
　□秦伐晉，圍焦。
　□夏，晉趙盾救焦，遂及諸侯侵鄭。楚救鄭。
　□晉靈公虐，趙盾諫，不從。秋，九月，乙丑，趙穿弒靈公，逆文公子黑臀於周而立之，是為成公。
　□是歲，王崩，弟定王瑜立。
　　定王
元年
　□春，晉伐鄭。
　□楚莊王伐陸渾之戎，遂至洛，觀兵於周郊。王使王孫滿勞之。楚莊王問鼎大小輕重，對曰：「在德不在鼎。」莊王曰：「楚國折鈎之喙，足以為九鼎。」
　□夏，楚侵鄭；曹伐宋。
　□秋，宋圍曹。
　□冬，鄭穆公薨，太子靈公夷立。
二年
　□春，魯伐莒，取向。
　□夏，鄭子公、子家弒其君夷，立夷弟堅，是為襄公。諡夷曰幽公。
　□冬，楚伐鄭。
　□是歲，秦共公薨，子桓公榮立。
三年
　□冬，楚伐鄭；晉救鄭，伐陳。晉嘗伐楚，三舍不止。大夫請擊之，莊王曰：「先君之時，晉不伐楚，及孤之身，而晉伐楚，是寡人之過。如何其辱諸大夫？」大夫曰：「君之時，晉不伐楚，及臣之身，而晉伐楚，是臣之罪也。請擊之。」莊王俛泣而起，拜諸大夫。晉聞之曰：「君能下其臣，而君臣爭以過為在已，上下一心，未可攻也。」乃夜還師。
　□莊王罷朝而晏，樊姬問其故。王曰：「旦與賢相語，不知日之晏也。」樊姬曰：「為誰？」王曰：「虞丘子。」樊姬掩口而笑。王問之，對曰：「妾非不欲專貴擅愛，以為傷王之義也，故所進與妾同位者數人。今虞丘子為相十年，未嘗進一賢，知而不進，是不忠也；不知，是不智也。安得為賢？」明日，王以樊姬之言告之，虞丘子稽首曰：「如樊姬之言。」於是辭位，曰：「臣為令尹，國不加治，獄訟不息，處士不升，淫禍不討，久固祿位，妨群賢路，臣竊選國俊下里之士曰孫叔敖，多能無欲，可授之政。」莊王曰：「子輔寡人，令行絕域，奈何去之？」虞丘子固辭，王許之，賜采田三百，號曰「國老」。
　□孫叔敖代虞丘子為令尹，狐丘丈人麄皮白冠來弔，曰：「身已貴而驕人者民去之；位已高而擅權者君惡之；祿已厚不不知足者怨處之。」孫叔敖曰：「願聞餘教。」丈人曰：「位高而意益下，官大而心益小，祿厚而施益博。謹此三者，足以治楚矣。」或云：叔敖沈、尹莖相與友。叔敖遊郢三年，聲晦不知，修行不聞。沈尹莖曰：「令人主上至於王，下至於伯，我不若子。接俗說義調均，以適主心，子不如我。」沈尹莖遊郢五年，楚王欲以為令尹，讓曰：「期思鄙人孫叔敖，聖人也。王必用之。」王乃使人以王輿迎叔敖為令尹。叔敖施教導民，政緩禁止，吏無奸邪，盜賊不起。民皆樂其生。不教而從化，故三得相而不喜，知其材自得之也；三去相而不悔，知非已之罪也。莊王盡傳境內之勞與諸侯之憂於叔敖，遂伯天下。功跡著乎竹帛，傳乎後世。
　　莊王問於孫叔敖曰：「寡人未得所以為國是也。」孫叔敖曰：「國之有是，眾非之所惡。臣恐王之不能定。」王曰：「不定獨在君乎？亦在臣乎？」孫叔敖曰：「國君驕士曰：『士非我無逌貴富。』士驕君曰：『國非士無逌安強。』人君失國而不悟，士饑寒而不進，君臣不合，國是無逌定矣。桀、紂以合其取捨者為是，不合者為非，故亡而不知。」王曰：「願相國與士大夫共定國是，寡人豈敢以褊國驕士民哉！」
　　莊王好田獵弋射，大夫諫曰：「晉、楚敵國也，楚不謀晉，晉必謀楚，王無乃耽於樂乎？」王曰：「吾獵以求士也，榛藂刺虎豹者，吾知其勇也；攫犀搏兕者，吾知其勁有力也；罷田而分所得，[6]吾知其仁也。因是道也而得三士焉，楚國以安。」
四年
　□春，晉、衛侵陳。
　□秋，赤狄伐晉。
五年
　□夏，齊、魯伐萊。萊，子爵。
　□赤狄侵晉。
　□是歲，河徙。
　□燕桓公薨，宣公立。
六年
　□夏，白狄會晉伐秦，晉獲秦諜，殺諸絳市，六日而甦。
　□楚滅舒蓼。
　□晉郤缺代趙宣子為政。
　□秋，趙朔佐下軍，朔盾子也。
　□冬，楚伐陳。
　□王使單襄公聘於宋。遂假道於陳，以聘楚。火朝覿矣，道茀不可行，野有庾積，場功未畢，饍宰不致餼，司里不授館，民將築臺於夏氏。及陳，靈公與孔寧、儀行父南冠以如夏氏，留賓不見。單子歸，告王曰：「陳侯不有大咎，國必亡。道路不可知，田在草間，功成而不收，廢其教而棄其制，蔑其官而犯其令，將何以守國？居大國之間，其能久乎？」
七年
　□秋，魯取根牟，東夷國也。
　□滕昭公毛薨，子文公繡立。
　□晉成公與楚莊王爭強，會諸侯於扈。陳靈公畏楚，不會。晉以諸侯之師伐陳。成公薨於扈，子景公孺立。
　□冬，宋圍滕。
　□陳靈公行僻而言失，泄冶曰：「陳其亡乎！吾驟諫君，君不吾聽而愈失威儀。夫人君不直其行，不敬其言，未有能保王公之號，垂顯令之名者也。今君縱恣，不亡必弒。」靈公以泄冶為妖言而殺之。
　□楚伐鄭，晉救鄭，鄭敗楚師。
　□是歲，衛成公薨，子穆公遫立。
八年
　□春，齊歸魯濟西田。
　□夏，齊惠公薨，子頃公無野立。
　□陳靈公淫於夏姬，其子徵舒弒公。
　□六月，宋伐滕。
　□諸侯伐鄭。
　□秋，魯伐邾，取繹。
　□冬，楚伐鄭，晉救鄭，逐楚師。
　□諸侯戌鄭。
　□鄭子家卒，國人討幽公之亂，斫子家棺而逐其族。改葬幽公，諡曰「靈」。
　□是歲，劉康公聘魯。歸，王問魯大夫孰賢？對曰：「季孫行父、仲孫蔑儉，儉能足用，族可以庇，其長處魯乎？叔孫僑如、公孫歸父侈，侈則不恤匱，憂必及之。人臣而侈，國家弗堪，亡之道也。」
九年
　□春，楚伐鄭。
　□夏，楚侵宋。
　□冬，楚莊王為夏氏亂陳，欲伐之，使人視之。還報曰：「其城高、溝深，而蓄積多。」寧國言王曰：「可伐。陳，小國，而蓄積多，必賦斂重，而民怨上；城高、溝深，則民力殫矣。」王遂興兵伐陳，謂陳曰：「無驚，吾誅徵舒而已。」遂入陳，殺夏徵舒，因縣陳。申叔時謂莊王曰：「王以賊弒君，徵兵諸侯，以義伐之，已而利其地，何以令於天下！」莊王曰：「善。」乃迎陳靈公太子午於晉而立之，是為成公。孔子讀史記至楚復陳，曰：「賢哉莊王！輕千乘之國而重一言。」
　□莊王使士亹傅太子審，辭。王曰：「賴子之善善之也。」對曰：「善在太子，太子欲善，善人將至；若不欲善，善則不用。」王卒使傅之。問於申叔時，叔時曰：「教之《春秋》、《世》、《詩》、《禮》、《樂》、《令》、《語》、《故志》、《訓典》。若是而不從，動而不悛，悛而不攝，攝而不徹，則導之忠、信、義、禮、孝、事、仁、文、武、罰、賞，而明齊肅以耀之臨。若是而不濟，不可為也。」
　　莊王之法曰：「群臣入朝至門，馬蹄踐霤者，斬其輈而戮其御。」太子犯令，廷理斬輈戮御。太子怒，入見王泣曰：「為我誅廷理。」王曰：「立法從令所以尊敬宗廟。前有老主而不踰，後有儲主而不屬，真吾守法之臣也。」益爵二級。
　　令尹子佩請飲莊王，王許之，而不往。子佩曰：「臣有罪乎？」王曰：「聞子具於強臺，南望料山，以臨方皇，左江右淮，其樂忘死，吾薄德之人，不可以當此樂。恐留而不能返也。」
　　莊王以越政亂兵弱，欲伐之，杜子曰：「臣患知之如目也，能見百步之外而不自見其睫。莊蹻為盜於境內而吏不能禁，此政亂也。王兵敗於秦、晉，喪地數百里，此兵弱也。王之弱亂非越之下，此知之如目也。」王乃止。
　　初，莊王欲伐晉，使豚尹觀焉。返曰：「其憂在上；其樂在下。賢臣沈駒在焉，不可伐也。」明年，又使觀之，返曰：「可矣。沈駒已死，諂諛多在君之廬，其君好樂而無禮；其下危處以怨上。上下離心，伐之，民必先叛。」莊王從之。
十年
　□春，楚莊王圍鄭，三月，克之，而許之平。六月，晉救鄭，趙朔將下軍，韓厥為司馬。楚敗晉於邲，將軍子重，三言而不當，莊王歸，過申侯之邑，申侯進飯，日中而王不食，申侯請罪，王喟然嘆曰：「賢君有師者王，中君有師者伯，下君群臣莫若者亡。我，下君也，群臣又莫若吾恐亡也，且世不絕聖，國不絕賢；天下有賢而我獨不得，何以食為？」莊王見天不見妖，地不出孽，則禱於山川，曰：「天其忘余歟？」
　□冬，楚伐蕭，宋、蔡救蕭。楚圍蕭，蕭潰，遂滅之。
　□宋伐陳，衛救陳。
十一年
　□春，齊伐莒。
　□夏，楚伐宋。
　□秋，赤狄伐晉。
十二年
　□夏，晉伐鄭。
　□秋，九月，楚圍宋，將軍子重諫曰：「君廚肉臭而不食，尊酒敗而不飲，三軍之士，皆有飢色，欲以勝敵，不亦難乎！」莊王曰：「請有酒投之士，有食饋之賢。」
　□是歲，曹文公薨，子宣公盧立。
十三年
　□夏，五月，宋及楚平。
　□六月，癸卯，晉敗赤狄。辛亥，滅潞，獲長狄僑如之弟焚如，鄋瞞由是遂亡。赤狄，潞氏，隗姓。
　□秋，七月，秦伐晉，晉敗秦師。
　□周室既衰，暴君汙吏慢其經界，徭役橫作，政令不信，上下相詐。魯宣公初稅畝，《春秋》譏焉。於是上貪民怨，災害生而禍亂作。
　□冬，魯蝝生。
十四年
　□春，晉滅赤狄 甲氏及留吁、鐸辰。趙莊子問於狄封人曰：「吾聞狄雨沙三日，雨血三日，馬生牛，牛生馬，信乎？」曰：「然。」莊子曰：「妖足以亡國也！」對曰：「雨沙，虻風所飄也；雨血，鷙鳥擊於上也；馬生牛，牛生馬，雜牧也，此非狄之妖也。」莊子曰：「奚為妖？」對曰：「其國數散，其君幼弱，諸卿貨大夫比黨，百官肆斷而無告，政令不竟而數變，其士巧貪而有怨，此其妖也。」
　□夏，成周宣榭火。
　□冬，晉使士會聘於周，王享之餚烝，士會私於相禮原公，曰：「吾聞王室之禮無話毀折，今此何禮也？」王曰：「子弗聞乎，禘郊之事，則有全烝；王公立飲，則有房烝；親戚宴享，則有餚烝。唯戎、狄則有體薦，坐諸門外，而使舌人體委與之。今叔父使士季修舊德，以獎王室。唯是先王之宴禮以貽汝。餘一人敢設飫禘焉，胡有孑然其効戎、狄也？」士會不敢對而退，歸乃講聚三代之典，修執秩以為晉法。
十五年
　□春，晉使郤克聘於齊，齊頃公使婦人觀而笑之。克怒，歸，請伐齊。
　□秋，八月，范武子謂其子燮曰：「郤子之怒甚矣，不逞於齊，必發諸晉。不得政，何以逞怒？幹人之怒，必獲毒焉。余將致政，以成其怒，無以內易外也。」乃老，郤克為政。
　□範文子暮退於朝。武子曰：「何暮也？」對曰：「有秦客庾辭於朝，大夫莫之能對也，吾知三焉。」武子怒曰：「大夫非不能，讓父兄也。爾童子，而三掩人於朝。亡無日矣。」擊之以杖，折委笄。
　□是歲，蔡文公薨，子景公固立。
　□許昭公薨，子靈公甯立。
十六年
　□春，晉、衛伐齊。
　□秋，邾人戕鄫子於鄫。
　□楚莊王薨，子共王審立。
　□魯宣公嘗夏濫於泗淵，里革斷其罟而棄之，曰：「古者大寒降，土蟄發，水虞於是乎講罛罶，取名魚，登川禽，而嘗之寢廟，行諸國，助宣氣也。鳥獸孕，水蟲成；獸虞於是乎禁罝羅，鳥獸成，水蟲孕；水虞於是乎禁罣䍡，蕃庶物也。」公聞之，曰：「吾過而里革匡我，是良罟也，為我得法。使有司藏之。」師存侍，曰：「藏罟不如寘里革於側之不忘也。」
　□冬，宣公薨，子成公黑肱立。
十七年
　□春，周劉康公伐茅戎。三月，癸未，敗績於徐吾氏。
十八年
　□春，齊伐魯，取龍。
　□衛侵齊。夏，齊敗衛。
　□魯、衛乞師於晉以伐齊，皆主郤獻子，晉侯許之。於是趙朔莊子已卒，欒書代將下軍。六月，壬申，師於靡笄之下。癸酉，陳於鞍。郤克傷，曰：「余病喙。」張侯御曰：[7]「三軍之心，在此車也，其耳目在於旗鼓。車無退表，鼓無退聲，軍事集焉。吾子忍之，不可以言病。受命於廟，受脤於社，甲冑而效死，戎之政也。病若未死，秪以解志。」三軍從之。齊師大敗。
　□秋，七月，齊及晉盟，使齊歸魯汶陽田。
　□八月，宋文公薨，子共公固立。
　□九月，衛穆公薨，子定公臧立。
　□晉師歸，範文子後入，謂武子曰：「夫師，郤子之師也，其事臧。若先，則恐國人之屬耳目於我也。」郤獻子、範文子、欒武子見景公，曰：「克也以君命命三軍之士，三軍之士用命。燮也受命於中軍，以命上軍之士，上軍之士用命。書也受命於上軍，以命下軍之士，下軍之士用命。」
　□冬，楚侵衛、魯。
十九年
　□春，晉率諸侯伐鄭，鄭敗晉於丘輿。
　□夏，鄭伐許。
　□秋，晉伐廧咎如，討赤狄之餘，廧咎如潰
　□冬，十二月，甲戌，晉作六軍，韓厥為卿，將新中軍。
　□齊頃公朝晉，郤獻子曰：「寡君使克也，不腆弊邑之禮，為君之辱，敢歸諸下執政，以整御人。」苗棼皇曰：「郤子勇而不知禮，矜其伐而恥國君，其與幾何！」
　□齊頃公歸而弛苑囿，薄賦斂，不聽聲樂，不食酒肉，內愛百姓，問疾弔喪；外敬諸侯，從會與盟，卒終其身，國家安寧。
二十年
　□冬，十一月，鄭師疆許田，許人敗諸展陂。鄭伐許，取鉏、任、冷敦之田。晉救許伐鄭，取汜、祭。楚救鄭。
　□是歲，鄭襄公薨，子悼公費立。
　□燕宣公薨，昭公立。
二十一年
　□夏，梁山崩，晉景公召伯宗。絳人謂伯宗曰：「策於上帝，國三日哭，以禮焉。」從之。
　□伯宗朝，以喜歸，告其妻曰：「吾言於朝，諸大夫皆謂我智似陽子。」對曰：「陽子華而不實，主言而無謀，難及其身。子何喜焉？諸大夫莫子若也。然民不能戴其上久矣，難必及子！盍亟索士整庇州犁焉。」得畢陽。及欒弗忌之難，諸大夫害伯宗。畢陽送州犁於楚。
　□冬，十一月，己酉，王崩，子簡王夷立。
　□初，吳周章卒，子熊遂立。卒，子柯相立。卒，子疆鳩夷立。卒，子餘橋疑吾立。卒，子柯盧立。卒，子周繇立。卒，子屈羽立。卒，子夷吾立。卒，子禽處立。卒，子轉立。卒，子頗高立。卒，子勾卑立。卒，子去齊立。是歲，去齊卒，子壽夢立，吳始益大。壽夢稱王，吳之年始可紀。
　　簡王
元年
　□春，二月，魯立武公之宮為武世室。
　□魯取鄟。鄟，附庸也。
　□三月，晉、衛、鄭、伊洛之戎、陸渾、蠻氏侵宋。
　□夏，四月，丁丑，晉遷都新田，亦謂之絳，以絳為故絳。
　□六月，鄭悼公薨，弟成公 睔立。
　□秋，魯侵宋。楚伐鄭。
　□冬，晉救鄭。
　□晉侵蔡。楚救蔡。
二年
　□春，吳伐郯。郯，己姓，子爵。
　□秋，楚伐鄭。諸侯救鄭。
　□楚亡大夫申公巫臣在晉，使其子狐庸為行人於吳，教之射御，導之伐楚。吳始大通於上國。
三年
　□春，晉使魯歸汶陽之田於齊。
　□晉侵蔡，遂侵楚。
　□晉趙嬰通於趙朔之妻晉成公女莊姬，其兄趙同、趙括放嬰於齊，莊姬譖之於景公曰：「同、括將為亂，欒、郤為徵。」
　□夏，六月，討趙同、趙括，殺之。朔子趙武從其母莊姬蓄於公宮，以其田與祁奚。韓厥言於景公曰：「成季之勳，宣孟之忠，而無後，為善者懼矣。」乃立武而返其田焉。
:劉恕曰：《史記·晉世家》，景公十七年誅趙同、趙括，復令庶子武為後，其年及事與《左氏》略同。《趙世家》雲，晉景公三年，屠岸賈攻殺趙朔、趙同、趙括、趙嬰齊，朔之殳人程嬰匿趙氏孤兒武於山中。十五年，景公有疾，與韓厥謀立趙武攻滅屠岸賈，復與趙武田邑。案《左傳》成二年，晉景公之十一年，欒書將下軍，則於時朔已死矣。據此說，殺趙同、括後十五年乃立趙武，而《外傳·晉語》趙文子冠見諸大夫，皆不言趙氏復立，惟郵無正，謂趙簡子曰：「昔先主文子少亹於難，失趙氏之典刑，而去其師保，基於其身，以克復其所。」諸書多言程嬰、公孫杵臼之事，不知其然乎。《晉》、《趙世家》與《春秋》內外傳不相符合，其說近誣。
　□趙武冠見欒武子曰：「昔吾逮事莊主，華則榮矣，請務實乎。」見中行宣子曰：「惜也，吾老矣！」見範文子曰：「賢者寵至而益戒，不足者為寵驕。故興王賞諫臣，逸王罰之。」見郤駒伯曰：「壯不若老者多矣。」見韓獻子曰：「成人在始與善，如草木之產也，各以其物。人之有冠，猶宮室之有牆屋也，糞除而已，又何加焉。」見智武子曰：「成子之文，宣子之忠，事君必濟，其可忘乎！」見苦成叔子曰：「抑年少而執官者眾，吾安容子。」見溫季子曰：「誰之不如，可以求之。」見張老而語之，張老曰：「從欒伯之言，可以滋；范叔之教，可以大；韓子之戒，可以成。智子之道善矣。三郤，亡人之言也，何稱述焉！」
　□冬，晉、魯伐郯。
四年
　□楚共王曰：「孤有德於鄭。」使人來盟。鄭成公私與之盟。
　□秋，鄭成公朝晉，晉曰鄭私平於楚執之使欒書伐鄭楚侵陳以救鄭
　□冬，十一月，楚伐莒。戊申，入渠丘。庚申，莒潰，楚遂入鄆。
　□秦及白狄伐晉。
　□鄭圍許。
　□是歲，齊頃公薨，子靈公 環立。
五年
　□春，衛侵鄭。
　□三月，鄭 公子如立公子繻為君。
　□夏，四月，鄭人殺繻，立成公太子髡頑。子如奔許。
　□晉景公有疾。
　□五月，立太子州蒲為君。會諸侯伐鄭。辛巳，晉歸鄭成公。
　□六月，丙午，晉景公薨，州蒲立，是為厲公。
七年
　□夏，狄侵晉。
　□秋，晉敗狄。
八年
　□春，三月，魯成公將朝，周使叔孫僑如先聘且告。見王孫說，與之語。說言於王曰：「叔孫享覲之幣薄而言諂，殆請之也。若貪陵之人來而盈其願，是不賞善也，且財不給。」王遂不賜，禮如行人。成公至，仲孫蔑為介，王孫說與之語，說讓。說以語王，王厚賄之。
　□劉康公、成肅公會晉厲公伐秦。韓厥將下軍。
　□夏，五月，丁亥，晉以諸侯之師敗秦於麻隧。
　□曹宣公薨。
　□秋，公庶子負芻殺太子而自立，是為成公。
九年
　□秋，八月，鄭伐許，敗還。戊戌，鄭復伐許。庚子，入其郛。
　□九月，衛定公有疾，立子衎為太子。
　□冬，十月，公薨，太子立，是為獻公。
　□是歲，秦桓公薨，子景公 後立。
　□莒渠丘公 朱薨，厲公孫犁比公 密州立。
十年
　□春，晉會諸侯討曹成公，執而歸諸京師。
　□夏，六月，宋共公薨，少子平公 成立。
　□楚侵鄭及衛。鄭侵楚，取新石。
　□冬，十一月，許靈公畏鄭之逼，請遷於楚。辛丑，楚遷許於葉。
十一年
　□夏，四月，滕文公薨，子成公 原立。
　□鄭伐宋，宋敗鄭於汋陂。鄭敗宋於汋陵。
　□衛伐鄭。
　□晉厲公將伐鄭，使苦成叔及欒黶興齊、魯之師。範文子曰：「諸侯皆叛，則晉可為也。唯有諸侯，故擾擾焉。諸侯，難之本也。得鄭憂滋長，焉用鄭！」郤至曰：「然則王者多憂乎？」文子曰：「我王者乎寡德而求王者之功，故多憂。」楚共王率東夷救鄭。晉人慾爭鄭，範文子曰：「能內睦而後圖外，盍姑謀睦乎！今司寇之刀鋸日弊，而斧鉞不行。內猶有不刑，而況外乎？唯厚德者能受多福，無德而服者眾，必自傷。今勝楚與鄭，[8]吾君將伐智而多力，怠教而重歛，大其私暱奪諸大夫田，而益婦人。諸臣之委室而徒退者，將幾人？戰若不勝，晉國之福也；戰若勝，其產將害大，盍無戰乎！」欒武子曰：「韓 邲箕之役，晉有大恥三。今我任晉國之政，又以違蠻夷重之，雖有後患，非吾所知也。」範文子曰：「晉國故有大恥，[9]君臣不相聽以為諸侯笑也。」
　□六月，甲午晦，楚壓晉軍，[10]厲公使擊之。欒書請俟齊、魯之師。郤至曰：「楚師將退，我擊之，必以勝歸。夫陳不違忌，一間也；南夷與楚來而不陳，二間也；楚與鄭陳而不整，三間也；士卒在陳而譁，四間也；眾聞譁則必懼，五間也。鄭顧楚，楚將顧夷，夷莫有鬪心，不可失也。」公悅，敗楚師於鄢陵，射共王中其目。欒書是以怨郤至。楚師宵遁，晉將榖，範文子曰：「吾庸知天之不授晉且以勸楚乎！德，福之基也，無德而福隆，猶無基而厚墉也，其壤無日矣。」
　□秋，七月，尹武公會諸侯伐鄭，晉以諸侯之師侵陳、蔡。曹人請於晉，晉歸曹成公。魯 叔孫僑如晉，郤犨欲去季孟。
　□九月，晉人執季孫行父，魯成公使子叔聲伯如晉謝請季文子，郤犨欲予之邑，弗受。歸，鮑國問之，對曰：「苦成叔家欲任兩國而無大德，少德而多寵，位下而欲上政，無大功而欲大祿，皆怨府也。其君驕而多私，勝敵而歸，必立新家。不因民不能去舊；非多怨民無所始。其身不能定，焉能與人邑！」
　□冬，十二月，晉厲公使郤至告慶於周。見召桓公，[11]與之語，召公告單襄公曰：[12]「溫季曰：『微我，晉不戰矣！楚敗，晉不知乘，我則強之。戰而勝，是吾力也。若是而知晉國之政，楚、越必朝。』吾曰：『子則賢矣。抑晉國之舉也，不失其次，吾懼政之未及子也。』曰：『昔荀伯自下軍之佐以政，趙宣子未有軍行而以政，今欒伯自下軍往。若佐新軍而升為政，不亦可乎？』」襄公曰：「君子不自稱，非以讓，惡其蓋人。故王天下者必先諸民，則能長利。郤至佻天之功以為己力，不亦難乎？兵在其頸，不可久也。」
十二年
　□春，正月，鄭侵晉衛救。晉侵鄭。
　□夏，五月，尹武公、單襄公及諸侯伐鄭。
　□晉範文子反自鄢，謂其宗、祝曰：「以德勝者猶懼失之，況驕泰乎。君多私，今以勝歸，私必昭。難必作，吾恐及焉。為我祈死，先難為免。」
　□六月，戊辰，文子卒。乙酉，盟於柯陵。單襄公謂魯成公曰：「晉將有亂，其君與三郤當之！晉侯視遠而足高，目不在體。目體不相從，何以能久。郤氏，晉之寵人也，三卿五大夫，可以戒懼矣。今郤錡之語犯，郤犨之語迂，郤至之語伐，犯則陵人，迂則誣人，伐則掩人，誰能忍之！雖齊國佐亦將與焉。立於淫亂之國，而好盡言，以招人過，怨之本也。吾聞國德而鄰於不修，必受其福。今君逼於晉，而鄰於齊，齊、晉有禍，可以取伯。」
　□楚救鄭。
　□冬，十月，諸侯伐鄭。楚救鄭。
　□齊國佐惡慶克淫亂。十一月，殺克，以榖叛。靈公與之盟而復之。
　□鄢陵之戰，晉獲楚王子發鈎。欒書怨郤至，使發鈎告厲公曰：「郤至使人勸楚王戰，及齊、魯之未至也。微郤至王必不免。」公以告欒書，書曰：「臣固聞之，郤至欲為難，使苦成叔緩齊、魯之師，戰敗，將納孫周，事不成，故免楚王。今君若使之於周，必見孫周。」郤至聘於周，公使覘之，見孫周。厲公即位以來，南伐楚，東伐齊，西伐秦，北伐燕，兵橫行天下而無所綣，威服四方而無所詘，遂合諸侯於柯陵。氣充志驕，淫侈無度，暴虐萬民。伐智而多力，怠教而重歛，大其私暱。內無輔拂之臣，外無諸侯之助，戮殺大臣，親近導諛。
　□十二月，使胥之昧、夷羊五刺郤至、郤犨、郤錡。錡謂至曰：「君不道於我，以吾宗黨夾而攻之，雖死必敗，君必危。」郤至曰：「武人不亂，智人不詐，仁人不黨。鈞之死也，不若聽君之命。」皆自殺於榭，屍諸朝，納其室以分婦人。國人不蠲，長魚矯脅欒書、中行偃，公不忍殺，長魚矯曰：「臣脆弱，不能忍俟也。」乃奔狄。
　□欒書、中行偃圍厲公於匠麗氏。召韓獻子，獻子曰：「弒君以求威，非吾所能為也。」偃欲伐之，書曰：「其身果而辭順。犯順不祥，伐果不克。」
　□舒庸人以楚師之敗，道吳人圍巢及釐、虺，伐駕。楚襲舒庸，滅之。
　□是歲，燕昭公薨，武公立。
　□邾定公薨，子宣公 牼立。
十三年
　□春，正月，庚申，晉欒書、中行偃囚厲公六日而弒之。厲公所以死者，無德而功烈多，服者眾也。諸侯莫之救，百姓莫之哀。魯邊人以告，成公曰：「臣殺其君，誰之過也？」里革曰：「君之過也。君人者，其威大矣。失威而至於殺，其過多矣。」
　□初，晉襄公之曾孫桓叔捷之孫惠伯談之子周避難適周，事單襄公，立無跛，視無還，聽無聳，言無遠，晉國有憂未嘗不戚，有慶未嘗不怡。襄公有疾，召頃公而告之，曰：「必善晉周，將得晉國。其行也文，天地所祚，小而後國。敬、忠、信、仁、義、智、勇、教、孝、惠、讓，此十一者，夫子皆有焉。其昭穆又近，可以得國。晉仍無道而鮮胄，其將失之。必早善周。」厲公既死，欒武子使智武子、彘恭子迎周於京師。庚午，大夫逆於清原，周曰：「人有元君，將稟命焉。稟而棄之，是焚榖，二三子之虐也。稟而不材，是榖不成，孤之咎也。二三子為令之不從，故求元君而訪焉。孤之不元，廢也，誰怨？元而以虐奉之，二三子之制也。圖之進退，願由今日。」大夫對曰：「辱君之允令，敢不承業。」乃盟而入。
　□甲申晦，齊以慶氏之難，殺國佐。
　□二月，乙酉，晉悼公即位。定百事，立百官，育門子，選賢良，興舊族，出滯賞，畢故刑，赦囚繫，宥間罪，薦積德，逮鰥寡，振廢淹，養老幼，恤孤疾，年過七十，公親見之，稱曰王父。使呂宣子將下軍，彘共子將新軍而，稱呂錡之功，士武子、文子之德，故以彘季屏其宗。使令孤文子佐之，而稱魏顆退秦師之勳。以趙武為卿，以士貞子帥志博聞宣惠於教，右行卒能以數宣物定功，欒糾能御以和於政，荀賓有力而不暴，祁奚果而不淫，羊舌職聰敏肅給，魏絳勇而不亂，張老智而不詐，鐸遏寇恭敬而信強，籍偃惇帥舊職而恭給，程鄭端而不淫，好諫而不隱，使為太傅，下至贊僕。欒伯請公族大夫，公曰：「荀家惇惠教之，則遍而不倦。荀會文敏導之，則婉而人。欒黶果敢諗之，則過不隱。韓無忌鎮靜修之，則壹。使茲四人者為之。」魏絳，犨子也。
　□夏，六月，鄭侵宋，遂會楚。伐宋，取朝郟、幽丘。伐彭城，納宋 魚石。
　□秋，八月，己丑，魯成公薨，子襄公 午立，年三歲。
　□冬，十一月，楚伐宋。晉救宋。晉 韓厥將中軍為政。
　□十二月，晉合諸侯於虛朾謀救宋。宋人辭諸侯，而請師圍彭城。晉使張老延君譽四方，且觀道逆者
十四年
　□春，正月，諸侯圍宋 彭城，彭城降晉。
　□夏，五月，晉率諸侯伐鄭，入其郛。
　□晉侵楚及陳。
　□秋，楚救鄭侵宋。鄭侵宋，取犬丘。
　□是歲，王崩，子靈王 泄心立。

