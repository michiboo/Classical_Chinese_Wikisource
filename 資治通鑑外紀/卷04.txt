　　明崇禎刊本
　　資治通鑑外紀　卷第四

　　宋　京兆萬年劉　恕　編集

　周紀二〈起重光協洽。盡屠維大荒落。凡一百一十九年。〉

　　平王

元年
王以西都逼戎。晉文侯。鄭武公。秦襄公夾輔王。徙居東都王城。王勞晉。鄭。賜之盟質。曰。世相起也。命晉文侯為侯伯。賜秬鬯。珪瓚。封襄公為諸侯。賜岐以西之地。曰。戎無道。侵奪我岐 豐。秦公逐戎。即有其地。與誓封爵之。襄公於是始國。與諸侯通使聘享之禮。自以為居西垂。主少昊之神。作西畤。祠白帝。其牲用駵駒。黃牛。羝羊各一。　初。鄭桓公將襲鄶。先問鄶之豪傑。良臣。辯智。果敢之士。盡書其官爵名姓。擇鄶之良田賂之。設壇場郭門之外而埋之。釁之以雞豭。若盟狀。鄶君以為內難。盡殺其良臣。至是武公取史伯所云虢。鄶十邑之地。前華後河。右洛左濟。主芣。騩而食溱。洧。為鄭國焉。武公代父為周司徒。善於其職。國人宜之。鄭之變風始作。周室衰微。諸侯強併弱。齊。秦。晉漸大。政由方伯。王室之尊與諸侯無異。其時。詩不能復雅。謂之王國變風。
二年
邢侯大破北戎。　魯孝公薨。子惠公 弗湟立。
四年
燕頃侯薨。子哀侯立。
五年
宋戴公薨。子武公司空立。　秦襄公伐戎至岐薨。子文公立。
六年
燕哀侯薨。子鄭侯立。　秦文公居西垂宮。
七年
楚若敖薨。子熊坎立。是為宵敖。
九年
蔡釐侯薨。子共侯興立。　秦文公東獵至汧渭之會。曰。昔周邑我秦嬴於此。後卒獲為諸侯。乃因非子舊墟而營邑之。
十一年
蔡共侯薨。子戴侯立。　曹惠伯薨。子石甫立。其弟武殺石甫而代立。是為繆公。
十三年
初。衛武公年九十有五。猶箴儆於國曰。自卿以下至於師長士。茍在朝者。無謂我老耄而舍我。必恭恪於朝。朝夕以交戒我。聞一二之言。必誦志而納之。以訓導我。在輿有旅賁之規。位寧有官師之典。倚幾有誦訓之諫。居寢有褻御之箴。臨事有瞽史之導。宴居有師工之誦。史不失書。矇不失誦。以訓御之。於是乎作抑戒以自儆也。衛人頌其德。為賦淇奧。武公薨。子莊公楊立。　楚霄敖薨。子熊眴立。是為蚡冒。
十四年
曹繆公薨。子桓公終生立。
十五年
秦文公作鄜畤。用三牢郊祭白帝焉。而雍旁故有吳陽武畤。雍東有好畤。皆廢無祠。或曰。自古以雍州積高。神明之隩。故立畤郊上帝。諸神祠皆聚。蓋黃帝時嘗用事。雖晚周亦郊焉。其語不經見。搢紳者不道。
十六年
陳平公薨。子文公圉立。
十八年
秦初有史以紀事。
二十年
初。杞東樓公生西樓公。西樓公生題公。題公生謀娶公。當厲王時。是歲薨。子武公立。杞之年始可紀。
二十一年
蔡戴侯薨。子宣公考父立。　秦文公伐戎。戎敗走。文公收周餘民有之地至岐。岐以東獻之周。
二十三年
初。宋武公之世。鄋瞞伐宋。司徒皇父率師禦之。敗狄於長丘。獲長狄緣斯。鄋瞞。長狄國名。防風氏之後。武公薨。子宣公力立。
二十四年
秦文公獲若石。於陳倉北阪城以一牢祠之。其神或歲不至。或歲數來。來也常以夜。光輝若流星。從東南來。集於祠城。若雄雉。其聲殷殷雲。野雞夜鳴。命曰陳寶
二十五年
秦初有三族罪。　晉文侯薨。子昭侯伯立。自絳徙都翼。
二十六年
晉始亂。封文侯季弟成師於曲沃。是為桓叔。曲沃大於翼。桓叔時年五十八。好德。靖侯庶孫欒賓傅之。晉國之眾皆附。君子曰。晉之亂。其在曲沃矣。末大於本。而得民心。不亂何待。　陳文公薨。長子桓公鮑立。
二十七年
初。鄭武公嘗欲伐胡。以女娶胡君。因問群臣。吾欲用兵。誰可伐者。大夫關其思曰。胡可伐。武公怒曰。胡。兄弟之國。奈何伐之。戮關其思。胡君以為親己不設備。鄭人襲胡。取之。武公薨。子莊公寤生立。
二十八年
鄭莊公封弟段於京。謂之京城大叔。
三十年
楚蚡冒薨。子熊通殺太子而代立。是為武王。或雲熊通。蚡冒弟也。
三十二年
晉大臣潘父弒昭侯。納曲沃桓叔。桓叔欲入翼。晉人發兵攻之。桓叔敗歸。晉人誅潘父。立昭侯子平。是為孝侯。
三十六年
衛莊公薨。子桓公完立。
三十八年
衛桓公庶弟州吁驕奢。桓公絀之。州吁出奔。
四十年
齊莊公薨。子釐公祿父立。　晉 曲沃桓叔卒。子莊伯鱓立。
四十一年
晉不雨雪。
四十二年
燕鄭侯薨。子繆侯立。　宋宣公病。謂其弟和曰。父死子繼。兄死弟及。天下通義也。我其立和。和三讓而受之。公薨。和立。是為穆公。　狄攻翼。至於晉郊。
四十七年
晉曲沃莊伯攻翼。弒孝侯。晉人攻莊伯。莊伯復入曲沃。晉人立孝侯子郄為晉侯。自是曲沃強於晉。
四十八年
晉無雲而雷　初。魯惠公使宰讓請郊廟之禮於天子。王使史角往。魯公止之。其後在魯。　惠公敗宋師於黃。　惠公長庶子息姑娶於宋。宋女至而好。公奪而自妻之。生子允。登宋女為夫人。公薨。魯人立息姑。是為隱公。
劉恕曰。春秋。隱公不書即位。左氏曰。攝也。公羊曰。隱長又賢。諸大夫扳隱而立之。凡隱之立。為相立也改。穀梁曰。君之不取為公。將以讓桓也。夫非己有而總其事。謂之攝。已有之。而推與人。謂之讓。攝則非讓。讓則非攝也。惠公愛少子。立為太子。公薨。國人不與。而立隱公。隱承襲有國。嘗曰。先君有太子矣。吾將讓焉。雖有是語非誠而偽眷戀。君位莫能踐言。桓公傒望十年。隱不推避。羽父伺其間隙。遂成篡奪。虛詞兆禍。隱實為之。桓公立而曰。隱。攝也。久不歸政。而吾取之。後世惑焉。春秋誅意。故不書即位。謂之公而無異辭。明其當立也。左氏取桓之說。則曰隱攝。公羊。穀梁信隱詐妄。乃曰讓國俱失之也。
四十九年
夏。四月。鄭太叔段叛。莊公伐之。五月。辛丑。太叔出奔共。衛州籲求與之友。　衛伐鄭。取廩延。　冬。十月。鄭以王師。虢師伐衛。虢。文王弟虢叔之後。是為西虢。
五十年
夏。莒入向。莒。嬴姓。少昊之後。武王封茲輿期於莒。初都計。後徙莒。向。姜姓。　魯司空無駭入極。極。附庸國。或雲戎邑。冬。鄭伐衛。　是時周既陵遲。戎逼諸夏。自隴山以東。及乎伊。洛。往往有戎。於是渭首有狄。豲。邽[1]。冀之戎。涇北有義渠之戎。洛川有大荔之戎。渭南有驪戎。伊。洛間有楊拒。泉皋之戎。潁首以西有蠻氏之戎。
五十一年
春。三月。壬戌。王崩。太子洩父早死。立其子林。是為桓王。　秋。宋穆公疾。立兄宣公子與夷。曰。吾不可以負宣公。八月。庚辰。公薨。與夷立。是為殤公。

　　桓王

元年
春。衛州吁收聚亡人。襲殺桓公。自立為衛君。夏。宋。陳。蔡。衛伐鄭。秋。魯會諸侯。復伐鄭。敗之。九月。衛人殺州吁。冬。十二月。立桓公弟晉。是為宣公。　郕侵衛。
二年
春。曲沃莊伯以鄭。邢伐翼。王使尹氏。武氏助之。晉侯奔隨。　夏。四月。鄭侵衛。衛以燕師伐鄭。六月。鄭敗燕於北制。南燕。姞姓。伯爵。黃帝之後。　曲沃叛王。秋。王命虢公伐曲沃。而立晉侯子光。是為哀侯。　衛入郕。　九月。邾。鄭以王師伐宋。邾。曹姓。武王封陸終第五子安苗裔挾為附庸。居邾。自挾至邾子克儀父十二世。始見於春秋。　冬。十二月。宋伐鄭。　是歲。秦文公太子卒。賜諡竫公。立其長子為太子。
三年
春。晉人逆晉侯 郄於隨。納諸鄂。晉人謂之鄂侯。　夏。五月。庚申。鄭侵陳。　秋。宋取鄭長葛。
四年
春。滕侯薨。　秋。七月。魯伐邾。　是歲。秦文公薨。太子寧公立。年十歲。　晉曲沃莊伯卒。子稱立。
五年
蔡宣公薨。子桓侯封人立。
六年
春。三月。癸酉。魯大雨霖。庚辰。大雨雪。　夏。鄭伐宋。　冬。北戎侵鄭。十一月。甲寅。鄭敗戎。　是歲。秦寧公徙居郿。之平陽。伐蕩社。
七年
夏。五月。齊。魯。鄭伐宋。六月。壬戍。魯敗宋於菅。鄭伯入郜及防。皆歸於魯。　秋。七月。宋。衛入鄭。蔡人從之。伐戴。八月。壬戍。鄭圍戴。戴國也。　九月。戊寅。鄭入宋。　冬。齊。鄭入郕。　是歲。秦與亳戰。亳王奔戎。遂滅蕩社。或雲西夷國也。
八年
秋。七月。齊。鄭。魯伐許。壬午。入許。許莊公奔衛。鄭莊公奉許莊公之弟許叔。居許東偏。許。姜姓。與齊同祖。武王封文叔於許。以奉太岳之祀。文叔之後曰德男。曰伯封。曰孝男。曰靖男。曰康男。曰武公。曰文公興父。曰莊公茀。莊公之後桓公鄭。即許叔也。　息伐鄭。敗還。息。姬姓。　冬。十月。鄭以虢師伐宋。壬戍。敗宋。　魯公子翬諂。謂隱公曰。百姓便君。君其遂立。吾靖為君殺允。君以我為相。隱公不許。翬懼允聞而誅之。反譖公於允曰。公欲去子。子其圖之。請為子殺公。允許諾。十一月。公祭鐘巫。館於寪氏。壬辰。翬使人殺公於寪氏。而立允。是為桓公。
九年
秋。魯大水。　是歲。燕繆侯薨。子宣侯立。
十年
春。宋華父督弒殤公。召穆公子馮於鄭而立之。是為莊公。　秋。九月。魯入杞。
十一年
春。晉曲沃伯稱伐翼。韓萬御戎。獲晉哀侯及欒共叔。晉人立哀侯子。是為小子侯。曲沃伯止欒共叔曰。茍無死。吾以子見天子。令子為上卿。制晉國之政。辭曰。民非父不生。非君食不長。非師教不知。故壹事之。唯其所在。則致死焉。從君而貳。君焉用之。遂鬪而死。初。武王子封於韓。宣王時為侯伯。平王時為晉所滅。韓萬。曲沃桓叔之子。食邑於韓。以韓為氏。萬孫曰簡。是為定伯。簡生武子子輿。或雲萬生求伯。求伯生子輿。欒共叔。欒賓子也。　冬。芮伯萬之母芮姜逐。芮伯出居於魏。芮。魏。皆姬姓。魏者。舜。禹所都之地。南枕河曲。北涉汾水。與秦。晉鄰國。日見侵削。平。桓之世。魏之變風始作。後為晉獻公所滅。
十二年
秋。秦侵芮。敗還。　冬。王師。秦師圍魏。取芮伯而東之。　是歲。曲沃伯稱弒晉哀侯。
十三年
春。正月。陳桓公薨。弟佗殺太子免而自立。　秋。王以諸侯伐鄭。王卒大敗。鄭射王中肩。　魯大雩。　是歲。戎逆芮伯於郟。
劉恕曰。西周昭王始衰。穆王盤遊無度。共。懿。孝。夷陵遲。至厲王而大壞。宣王修振綱紀。天下翕然。宗周幽王無道。平王東遷。晉。鄭夾輔。諸侯賓從。自桓王伐鄭師敗王。傷天子威令。下同列國。吳。楚。越。本南裔小國。迭為盟主。而東周之王無中主之才。歷二十世。至赧王卒不振而亡滅。詩云。不弔昊天。亂靡有定。式月斯生。俾民不寧。言天下之亂月益甚也。
十四年
春。楚武王侵隨。隨曰。我無罪。楚曰。我蠻夷也。今諸侯皆叛。相侵或相殺。我有敝甲。欲以觀中國之政。請王室尊吾號。隨人請周尊楚。周不從。隨。姬姓。　夏。北戎伐齊。鄭救齊。六月。敗戎補。　是歲。蔡人殺陳侯 佗。桓公子躍。蔡出也。蔡人立躍。是為厲公。
十五年
冬。曲沃伯 稱誘殺晉小子侯。
十六年
夏。楚伐隨。敗之。隨侯逸。秋。熊通怒曰。吾先鬻熊。文王師也。成王舉我先公居楚。蠻夷皆率服。而王不加位。我自尊耳。乃自立為武王。與隨人盟而去。楚始開濮地而有之。　冬。王命虢仲伐曲沃。立晉哀侯弟緡為晉侯。　是歲。杞武公薨。子靖公立。　秦寧公立。伐蕩氏。取之。公薨。庶長弗忌。威壘。三父廢太子而立公少子為君。年五歲。是為出子。出子母魯姬。與太子異母。
十七年
夏。楚及巴伐鄧。敗之。巴。姬姓。鄧。曼姓。　秋。虢仲。芮伯。梁伯。荀侯。賈伯伐曲沃。梁。嬴姓。荀。賈。皆姬姓。
十八年
春。曹桓公薨。太子莊公射姑立。　虢大夫詹父以王師伐虢。夏。虢公出奔虞。　秋。秦納芮伯萬於芮。　虞公弟虞叔伐虞。虞公出奔共池。　冬。齊。衛。鄭伐魯。
十九年
春。鄖人將與隨。絞。州。蓼伐楚。楚敗鄖於蒲騷。鄖。絞。州。蓼。皆近楚小國。州。姜姓。蓼。皋陶之後。偃姓。　初。鄭莊公娶鄧曼。生太子忽。又娶宋雍氏女曰雍姞。生突。夏。莊公薨。昭公忽立。宋莊公誘執鄭卿。祭仲。使立突。祭仲許之。以突歸。秋。九月。丁亥。昭公奔衛。己亥。立突。是為厲公。　初。衛宣公為太子伋娶於齊女。而美。公奪之。生壽及朔。朔與其母愬伋於公。公令伋之齊。使賊先待於隘而殺之。壽知之以告伋。使去之。伋曰。君命也。不可以逃。壽竊其節而先往。賊殺之。伋至。曰。君命殺我。壽有何罪。賊又殺之。宣公乃立朔為太子。
二十年
魯。鄭伐宋。　楚伐絞。敗之。　是歲。陳厲公薨。子完不得立。立公弟林。是為莊公。　衛宣公薨。太子惠公朔立。
二十一年
春。楚伐羅。為羅所敗。羅。熊姓。　鄭以紀。魯及齊。宋。衛。燕戰。
二十二年
秋。八月。壬申。魯御廩災。　冬。宋以諸侯伐鄭。敗之。取牛首。齊僖公子諸兒。糾。小白。小白。母衛女也。公使鮑叔牙傅之。鮑叔曰。君知臣之不肖。臣知棄矣。召忽曰。吾觀小白。必不為後。潁上人管仲夷吾曰。不然。國人惡糾之母。以及糾。而憐小白之無母。諸兒長而賤。事未可知也。是歲。僖公薨。襄公諸兒立。　燕宣侯薨。桓侯立。徙都臨易。　秦庶長三父等令人賊殺出子。復立寧公故太子。是為武公。
二十三年
春。鄭厲公患祭仲專。欲殺之。不克」。夏。厲公出奔蔡。祭仲迎昭公。六月。乙亥。入鄭。　許叔入於許。　秋。鄭厲公因櫟人殺檀伯。而居櫟。　冬。諸侯伐鄭。納厲公。不克而還。宋頗予厲公兵。自守於櫟。鄭亦不敢伐。　是歲。王崩。子莊王佗立。　秦伐彭戲氏於華山。

　　莊王

元年
夏。諸侯伐鄭。　冬。十一月。衛左公子泄。右公子職攻惠公。立太子伋弟黔牟為君。惠公奔齊。　是歲。鄋瞞伐齊。齊王子成父獲長狄榮如。衛人獲其季弟簡如。
二年
夏。齊侵魯　蔡桓侯薨。弟哀侯獻舞立。　秋。魯。宋伐邾。　冬。十月朔。日有食之。　辛卯。鄭高渠彌與昭公出獵。射殺昭公於野。祭仲與渠彌不敢入厲公。更立昭公弟公子亹為君。無諡號。謂之子亹。　是歲。秦討庶長三父等弒出子罪。夷其族。
三年
春。魯桓公及夫人文姜如齊。齊襄公通其妹文姜。桓公謫之。以告。夏。四月。丙子。齊饗公。公醉。齊使公子彭生抱桓公。因摺其脅。桓公死於車。魯人立太子同。是為莊公。齊竪曼曰。彭生無盡言而諛行。力成吾君之禍。以構二國之怨。其得免乎。未幾。魯人告於齊。請得彭生以除醜。齊人殺彭生。　齊襄公為公子時。嘗與鄭子亹會鬪相仇。秋。襄公師於首止。會諸侯。祭仲請子亹無行。子亹曰。齊強而突居櫟。不往。即率諸侯伐我納突。往何遽必辱。我不如往。高渠彌相。祭仲稱疾不行。子亹至。不謝齊襄公。襄公怒。伏甲殺子亹。轘高渠彌。祭仲逆子亹弟公子嬰於陳而立之。是為鄭子儀。　周公 黑肩欲弒莊王而立王弟克。辛伯告王。王殺周公。克奔燕。
四年
陳莊公薨。少弟宣公杵臼立。
五年
宋莊公薨。子閔公捷立。
六年
春。齊。魯伐衛。　夏。五月。葬桓王。　秋。紀季以酅入齊。紀於是乎始判。　是歲。燕桓侯薨。子莊公立。
七年
春。周召隨侯。數以立楚為王。楚武王怒隨背已。三月。伐隨。武王薨。兵罷。子文王 熊貲立。始都郢。　紀侯不能下齊。以與紀季。夏。紀侯大去其國。違齊難也。
八年
冬。諸侯伐衛。納惠公。
九年
夏。衛惠公入衛。誅左右公子。衛君 黔牟奔周。　冬。楚文王伐申。還。伐鄧。申。姜姓。伯爵。　是歲。秦武公伐邽冀戎。初縣之。
十年
夏。恆星不見。星隕如雨。　秋。魯無麥苗。　是歲。秦初縣杜。鄭。滅小虢。
十一年
夏。魯及齊圍郕。郕降於齊。　齊襄公誅殺不當。淫於婦人。數欺大臣。政令無常。群弟恐禍及。鮑叔牙奉公子小白奔莒。冬。十二月。齊大夫連稱。管至父弒襄公。　立公季父夷仲年之子公孫無知。管夷吾。召忽奉公子糾奔魯。
十二年
春。齊大夫雍廩殺無知。告齊人曰。無知弒君自立。臣謹行誅。唯大夫更立公子之當立者。公子小白自少好善大夫高傒。及國人陰召小白於莒。小白曰。管仲智。召忽強武。我不得入也。鮑叔曰。事若不濟。老臣死之。公子猶免也。夏。魯聞無知死。亦發兵送公子糾。使管仲別將兵遮莒道。射中小白帶鉤。小白佯死以誤管仲。已而載溫車中馳行。管仲使人報魯。魯送糾者行益遲。六日至齊。小白先入。高傒立之。是為桓公。發兵拒魯。秋。與魯戰於乾時。魯兵敗走。桓公使鮑叔為宰。辭曰。臣。君之庸臣也。幸得從君。君竟以立。使不凍餒。君之賜也。君將治齊。高傒。叔牙足矣。君若欲伯王。非管夷吾不可。其所居之國。國必重。寬惠柔良。忠信結於百姓。制禮義可法於四方。決獄折中。執枹鼓於軍門。士卒賈勇。五者。臣皆不如。夫管子。民之父母也。將治其子。不可棄其父母。公曰。夷吾射寡人中鉤。而濱於死。鮑叔曰。君若宥而反之。猶是也。魯致政於夷吾。則能弱齊矣。不受必將殺之。公曰。夷吾受魯之政乎。鮑叔曰。夷吾欲定齊國之社稷。必不受也。君亟迎之。公曰。施伯。魯之謀臣也。知吾將用之。必不予我。鮑子曰。君遺魯書曰。子糾兄弟。弗忍誅。請殺之。召忽。管仲讎也。請得而甘心醢之。不然。將圍魯。」施伯謂魯莊公曰。此非欲戮之。管子。天下之才也。所在之國。必得志於天下。令彼在齊。長為魯國憂矣。不如殺而以其屍授之。莊公殺子糾於生竇。將殺管仲。齊使者請曰。寡君若不生得之。以徇於國為群臣戮。是君與寡君之賊比。非敝邑所請也。使臣不敢受命。莊公許之。使吏鞹其拳。膠其目。盛之以鴟夷。置之車中。以予之。召忽謂管仲曰。殺君而用吾身。是再辱我也。子為生臣。忽為死臣。生者成名。死者成行。子其勉之。遂自殺。鮑叔迎受管仲。及堂阜。而脫桎梏。比至。三釁三浴之。齋祓而見桓公。公問曰。社稷可定乎。對曰。伯王可定也。公曰。吾不敢至於此。定社稷而已。管仲曰。君免臣於死。臣之幸也。若祿齊國之政而不死糾也。臣不敢。走出。至門。公返之曰。伯可免乎。管仲再拜曰。君承伯。臣敢不承命。桓公問曰。先君襄公。不聽國政。唯女是崇。田狩畢弋。戎士凍餒。吾恐社稷之不血食也。為此若何。對曰。聖王參其國而伍其鄙。定民之居。成民之事。四民勿使。雜處士。就閒燕。工。就官府。商。就市井。農。就田野。制國為二十一鄉。工商之鄉六。士鄉十五。公及國子。高子皆率五鄉。參國起案。以為三官。臣立三宰。工立三族。市立三鄉。澤立三虞。山立三衡。公曰。吾欲修政以干時。管子曰。國未安。宜修舊法。擇其善者而用之。滋無財而敬百姓。桓公曰。國安矣。其可乎。管仲曰。未可。公曰。吾士不練。吾兵不實。請修兵。管子曰。內奪民用。士勸於勇。亂之本也。外犯諸侯。民多怨也。齊國危矣。公不聽。令四封之內修兵。關市之徵侈之。以勇授祿。鮑叔謂管仲曰。國彌亂。如何。管仲曰。國中之政。夷吾為焉。未有敢犯者。既而朝之爭祿刎頸者不絕。鮑叔曰。毋乃害乎。管仲曰。此皆貪民也。諸侯之為義者莫肯入齊。齊之為義者莫肯仕。此夷吾所患也。管仲謂公曰。與其厚於兵。不如厚於人。君若正卒伍。修甲兵。則大國。小國皆有守禦之備。君若欲速得志於天下諸侯。作內政而寓軍令焉。分齊國為三軍。田獵。因以賞罰。管子制五家為軌。十軌為里。四里為連。十連為鄉。五人為伍。軌長率之。五十人為小戎。里有司率之。二百人為卒。連長率之。二千人為旅。鄉良人率之。五鄉一帥。故萬人為一軍。卒伍定乎里。而軍政成乎郊。連其什伍。居處同樂。死生同憂。禍福共之。故夜戰則其聲相聞。晝戰則其目相見。緩急足以相死。君有此教士三萬人。以誅無道。以屏周室。天下莫之能禦。鄉長進賢使役官。官長期而書伐。選其官之賢者而用之。公召與之語。訾相其質而授之。升以為上卿之佐。謂之三選。公曰。伍鄙若何。管子曰。相地而衰征。則民不移。公曰。定民之居若何。管子曰。制鄙。三十家為邑。十邑為卒。十卒為鄉。三鄉為縣。十縣為屬。五屬立五大夫。正月之朝。五屬大夫復事。擇寡功者而讁之。蔽明。蔽賢下比者。皆有罪。公曰。吾欲籍於臺雉。樹木。六畜及籍於人。如何。管子曰。此隱情也。唯官山海為可。海王之國。謹正鹽筴。則百倍歸於上。人無以避。數也。鐵官之數及其餘輕重準此而行。舉臂勝事。無不服籍。政既成矣。以守則固。以征則強。公曰。吾欲從事於諸侯。可乎。管子曰。鄰國未親也。返其侵地。無受其資。以安四鄰。為遊士八十人。多其資幣。使周遊於四方。擇其淫亂者而先征之。公曰。齊國寡甲兵。管子曰。制重罪贖以犀甲一戟。輕罪贖以鞼楯一戟。小罪讁以金分。訟而不勝者出一束箭。乃矯箭為矢。鑄金為刃。甲兵大足。公曰。吾欲誅大國之不道者。管仲曰。愛四封之內。而後可以惡竟外之不善者。安卿大夫家。而後可以危救敵之國。賜小國地。而後可以誅大國之不道者。舉賢良而後可以廢慢法鄙賤之民。先王必有置也。而後有廢。必有利也。而後有害。桓公大悅。將相。管仲對曰。斧鉞之人。幸屬腰領。非臣之任也。公固授之。管仲受相三日。公曰。寡人有大邪三。好田。好酒。好色。可以為國乎。對曰。惡則惡矣。然非急也。人君唯僾與不敏為不可。僾則亡眾。不敏則不及事。公曰。吾子就舍。異日圖之。對曰。何待異日。隰朋聰明捷給。可令為東國。賓胥無堅強以良。可以為西土。衛國之教。危以傳。公子啟方。可遊於衛。魯。好邇而訓於禮。公子舉可遊於魯。楚。巧文以利。不立大義而好小信。曹孫宿可遊於楚。行三使者結三國之交。而後退。　桓公郊迎客。甯戚飯牛於車下。擊牛角悲而商歌。公聞之曰。非常人也。命後車載之。賜之衣冠。明日。與之語。公大悅。將任之。群臣曰。客。衛人。去齊五百里。不若使人問之。固賢人也。任之未晚。公曰。問之。恐其有小惡。以小惡而忘其大美。此所以失天下士也。且人固難全。宜用其長。遂授之以政。管仲相三月。請論百官曰。進退閑習。臣不如隰朋。請立為大行藝。粟盡地利。臣不如甯戚。請立為大司田。三軍之士。視死如歸。臣不如王子城父。請立為大司馬。決獄折中。臣不如賓胥無。請立為大理。進諫不避死亡。臣不如東郭牙。請立為大諫。五子可治國強兵矣。公令皆任其事。受令於管子。管子曰。今天子微弱。聘享不上。公其弱強繼絕。率諸侯以起周室。公曰。善。管仲又請賞於國。以及諸侯。諸侯行事善者。以重幣賀之。其臣諫而善者。以璽問之。齊有龍鬪。管仲謂桓公曰。天使使者臨君之郊。請使大夫飭。左右玄服祭之。天下聞之曰。神哉齊侯。天使使者臨其郊。不待舉兵而朝者八諸侯。此乘天威而動天下也。故知者役使鬼神。而愚者信之。
劉恕曰。古之長民者。興事動作。必謀於眾。廢置遷徙。悉因人心。愚者難與慮。始黔首信惑靈怪。故聖人設鬼神以懼之。為卜筮以斷之。以神道設教。而天下服矣。泥者為之。捨棄人事。專信詭譎。以管仲之知。因齊眾以威諸侯。可也。佗人則近於罔矣。蓋明於天地之性。不可惑以神怪。知萬物之情。不可罔以非類也。
桓公立政。去食肉之獸。食粟之鳥。係罝之罔。三舉而百姓悅
十三年
春。齊桓公曰。魯與寡人近。其救宋也疾。寡人將誅焉。管仲曰。有土之君。不勤於兵。不忌於辱。不輔其過。則社稷安。不然則危。公不聽。興師伐魯。莊公逆戰。敗齊於長勺。　夏。六月。齊。宋伐魯。魯敗宋於乘丘。　秋。九月。楚敗蔡於莘。虜蔡哀侯以歸。已而釋之。楚強。陵江漢間小國。小國畏之。　初。齊桓公亡。過譚。譚無禮。及其入也。諸侯皆賀。譚又不至。冬。齊伐譚。譚子奔莒。
十四年
夏。宋侵魯。敗還。　秋。宋大水。
十五年
秋。宋南宮萬弒閔公。立公子游為君。冬。十月。蕭叔大心及宋之諸公子共擊殺萬子牛。殺子游而立閔公弟御說。是為桓公。萬奔陳。宋人請於陳。醢之。　是歲。王崩。子釐王胡齊立。　鄭祭仲卒。

　　釐王

元年
春。齊桓公會諸侯於北杏。遂人不至。夏。齊滅遂。　初。齊桓公敗於長勺。曰。吾兵尚少。吾參圍之。安能圉我。乃修兵。同甲十萬。車五千乘。謂管仲曰。吾士既練。吾兵既多。寡人慾服魯。管仲喟然嘆曰。齊國危矣。君不競於德而競於兵。天下之國。帶甲十萬者不鮮。吾欲發小兵以服大兵。內失吾眾。諸侯設備。吾入設詐。國欲無危。得乎。公不聽。伐魯。魯不敢戰。去國五十里而為之關。請比關內。以從於齊。齊亦毋得侵魯。桓公許諾。冬。魯人請盟於柯。曰。魯。小國也。固不帶劍。今而帶劍。是交兵聞於諸侯。君不如已。請去兵。桓公曰。諾。令從者毋以兵。魯莊公好力。魯人曹劌以勇力進。管仲諫曰。曹劌堅強以忌。不可以約取也。桓公不聽。莊公。曹劌俱懷劍至壇上。莊公左摶桓公。右抽劍自承曰。魯國去境數百。今去境五十里。惟死而已。均之死也。戮死於君前。管仲。鮑叔進。曹劌按劍當兩堦之間曰。魯城壞壓齊境。二君將改圖。無有進者。管仲曰。君歸侵地。以汶為境。桓公許諾。退而欲背其約。管仲曰。貪小利以自快。棄信於諸侯。不如與之。乃割曹劌三戰所亡地。盡復予魯。桓公歸而修於政。不修兵革。自圉辟人。以過弭師。　是歲。杞靖公薨。子共公立。
二年
夏。單伯會諸侯。伐宋。　鄭厲公自櫟侵鄭。獲大夫甫瑕。要以求入。瑕許之。六月。甲子。瑕殺子儀而納厲公。厲公即位。謂甫瑕曰。子事君有二心。瑕曰。重德不報。誠然哉。遂誅之。　楚滅息。　秋。七月。楚入蔡。
三年
春。齊桓公始伯。楚亦始大。　秋。諸侯為宋伐郳。郳。邾挾之後。夷父顏有功於周。其子友別封為附庸。居郳。曾孫犁來。始見春秋。附從齊桓公以尊周室。命為小邾子。　鄭侵宋。　是歲。曲沃伯稱伐晉侯緡。滅之。盡以其寶器賂獻於周。復徙都絳。
四年
夏。諸侯伐鄭。　秋。楚伐鄭。　冬。王使虢公命曲沃伯以一軍。為晉侯。列為諸侯。通在曲沃。即位三十八年矣。　是歲。秦武公薨。初以人從死。從死者六十六人。子白不立。封平陽。立其弟德公。　邾子克薨。子瑣立。
五年
王崩。子惠王閬立。　晉武公薨。子獻公詭諸立。　秦德公卜居雍。後子孫飲馬於河。遂都雍。雍之諸祠自此興。用三百牢於鄜畤。

　　惠王

元年
夏。魯莊公追戎於濟西。　秋。魯有蜮。　冬。巴伐楚。是歲。秦德公初作伏。祠磔狗邑四門。以禦蠱災。德公薨。長子宣公立。
二年
春。楚文王禦巴。大敗於津。還。伐黃。敗之。及湫。有疾。曰。常侍筦蘇數犯我以義。違我以禮。與處則不安。曠之而不榖得焉。當及吾身爵之。乃進為五大夫。又曰。申侯[2]伯善持養吾意。吾所欲則先為之。與處則安。曠之而不穀喪焉。當及吾身遠之。於是送而行之。夏。六月。庚申。王薨。子熊囏立。是為杜敖。黃。嬴姓。　秋。周大夫邊伯等五人作亂。奉莊王子子頹以伐王。不克。子頹奔衛。衛。燕伐周。冬。立子頹。
三年
夏。惠王奔鄭之櫟。　冬。鄭厲公見虢公。謀納王。虢公許之。
四年
夏。鄭。虢同伐王城。王歸京師。殺子頹及五大夫。五月。鄭厲公薨。子文公捷立。　是歲。杞共公薨。子德公立。或雲惠公。
五年
初。陳宣公娶陳女。生太子禦寇。後有嬖姬。生子款。欲立之。春。殺禦寇。禦寇素愛厲公子完。完懼禍及。奔齊。為工正。食菜於田。或為田氏。其後完卒。諡敬仲。　是歲。楚杜敖欲殺其弟熊頵。頵奔隨。與隨襲殺杜敖而代立。是為成王。　晉獻公卜伐驪戎。史蘇占之。曰。勝而不吉。公伐克驪戎。滅驪子。獲驪姬以歸。立為夫人。與其娣皆有寵。公謂史蘇曰。克國得妃。吉孰大焉。史蘇曰。君亦樂其吉而備其凶。臣之不信。國之福也。出告大夫曰。晉以男戎勝戎。戎必以女戎勝晉。寡德而安俘女。又增其寵。雖當三季之王。亡無日矣。郭偃曰。讒口之亂。不過三五。挾小鯁也。可以小戕。而不能喪國。懼則甚矣。亡猶未也。　秦宣公作密畤於渭南。祭青帝。
六年
夏。魯莊公如齊觀社。曹劌諫曰。齊棄太公之法而觀民於社。君為是舉而往觀之。何以訓民。天子祀上帝。諸侯會之受命焉。諸侯祀先王先公。卿大夫佐之受事焉。不聞諸侯相會祀也。公不聽。遂行。　晉桓。莊之族逼。獻公與士蒍謀去之。　秋。魯 丹桓宮楹。　是歲。曹莊公薨。子僖公夷立。　楚成王初即位。布德施惠。結舊好於諸侯。楚地千里。使人獻天子。天子賜胙曰。鎮爾南方夷越之亂。無侵中國。
七年
春。魯刻桓宮桷。匠師慶言於莊公曰。聖王公之先封者。遺後人之法。使無陷於惡。其為後世昭前之令聞也。先君儉而君侈。令德替矣」　魯莊公娶於齊。秋。夫人哀姜至。公使宗婦覿用幣。宗人夏父展曰。非故也。公曰。君作故。對曰。君作而順則故之。逆則書其逆也。臣懼書於後。不敢不告。　是時。戎間在中國。與諸夏盟會。伊。洛戎強。東侵魯及曹。
八年
夏。六月。辛未朔。日有食之。　秋。魯大水。　晉城聚處群公子。冬。晉獻公圍聚。盡殺群公子。　是歲。衛惠公薨。子懿公 赤立。
九年
夏。晉城絳。以深其宮。　晉公子亡奔虢。秋。冬。虢再侵晉。
十年
冬。王使召伯廖賜齊桓公命。　桓公嘗謂管仲曰。寡人之有仲父也。猶飛鴻之有羽翼也。濟大水之有舟檝也。對曰。齊國百姓。公之本也。人憂飢而稅歛重。人懼死而刑政險。人傷勞而舉事不時。桓公曰。聞命矣。明日。朝於太廟之門。定令於百吏。稅者百一鍾田。二歲而稅一。歲飢弛而稅。市書而不賦。澤梁時縱。孤幼不刑。近者示以忠信。遠者示以禮義。公將東遊。管仲曰。先王之遊也。春出。原農事之不本者。謂之遊。秋出補人之不足者。謂之夕。師行而糧食其民者。謂之亡。從樂而不反者。謂之荒。桓公命曰寶法。管仲復於公曰。無翼而飛者聲也。無根而固者情也。無方而富者生也。任之重者莫如身。塗之畏者莫如口。期而遠者莫如年。公問治民於管仲。對曰。牧民者。必知其疾。憂之以德。勿懼以罪。勿止以力。桓公嘗之平陵。見年老而自養者。公問其故。對曰。有之九人。家貧無以妻之。傭而未返也。公取外御者五人妻之。管仲曰。公待所見而施惠。則齊國之有妻者少矣。公曰。若何。管仲曰。令丈夫二十而室。女子十五而嫁。　桓公嘗田於麥丘。見邑人。問其年。對曰。八十三矣。公曰。美哉壽乎。子以子之壽祝寡人。麥丘人曰。祝主君甚壽。金玉是賤。以人為寶。公曰。至德不孤。善言必再。吾子其復之。曰。祝主君無惡下問。賢者在傍。諫者得入。公曰。善哉。言必三。曰。無使群臣百姓得罪於吾君。亦無使吾君得罪於群臣百姓。公怫然作色曰。吾聞子得罪於父。臣得罪於君。未聞君得罪於臣也。子更之。邑人曰。子得罪於父。可因姑姊叔父而解。臣得罪於君。可因便僻左右而謝。昔桀得罪於湯。紂得罪於武王。此君得罪於臣。孰為謝而赦之。公曰。寡人得吾子於此。社稷之福也。扶而載之。自御以歸。禮之於朝。封之以麥丘。而議政焉。　桓公出遊於野。見亡國故城。問於野人。對曰。郭氏之墟。公曰。郭氏曷為而墟。野人曰。善善而惡惡。公曰。人之善行也。何為而亡。野人曰。善善而不能行。惡惡而不能去。是以亡也。公歸。以語管仲。管仲曰。其人為誰。公曰。不知。管仲曰。君亦一郭氏也。於是公招野人而賞之。昔郭君出亡。謂御者曰。吾渴欲飲。御者進清酒。曰。吾飢欲食。御者進脯梁糗。君曰。何備也。御者曰。臣儲之為君之出亡而道飢渴也。君曰。子知吾且亡。何以不諫。御者曰。君喜諛而惡至言。臣恐先郭亡。是以不諫。郭君作色而怒。御者轉其詞曰。天下無賢而君獨賢。而君獨賢。是以亡也。君伏軾而喜。枕御膝而寢。御易以土而亡去。郭君身死中野。為虎狼所食。
十一年
春。齊伐衛。敗之。　晉獻公太子申生及秦穆公夫人。母曰齊姜。早死。重耳母。翟之狐氏女也。其女弟生夷吾。獻公子八人。申生。重耳。夷吾皆有賢行。驪姬生奚齊。其娣生卓子。驪姬問於優施曰。吾欲作大事。而難三公子之徒。安始而可。對曰。申生小心精絜。而不忍人。精必愚而易辱。愚不知避難。雖欲無遷。其得乎。優施先讒太子。驪姬又賂外嬖梁五與東關嬖五言於公。使太子主曲沃。二公子主蒲與屈。公曰。曲沃吾先祖宗廟所在。而蒲邊秦。屈邊狄。不使諸子居之。我懼焉。夏。使申生居曲沃。重耳居蒲。夷吾居屈。遠此三子。唯二姬之子在絳。乃生之言。太子由是得罪。史蘇朝告大夫曰。亂本生矣。又生男。其天道也。天強其毒。民疾其態。其亂生矣。獻公將黜太子而立奚齊。里克曰。史蘇之言將及矣。荀息曰。事君竭力以役事。不聞違命。丕鄭曰。事君者。從其義。不阿其惑。必立太子。里克曰。我不佞。雖不識義。亦不阿惑。烝於武公。公稱疾。使奚齊蒞事。猛足言於太子曰。伯氏不出。奚齊在廟。子盍圖乎。太子曰。棄命不敬。作令不孝。又何圖焉。　晉獻公田。見翟柤之氛。歸寢不寐。郤叔虎朝。公語之。出遇士蒍。曰。翟柤之君好專利而不忌。其臣競諂以求媚。君若伐之。可克也。士蒍以告。公悅。乃伐翟柤。克之。　秋。楚伐鄭。諸侯救鄭。楚師夜遁。　冬。魯饑。臧文仲言於莊公曰。國病矣。君盍以名器請糴於齊。公命文仲以鬯圭玉磬如齊告糴。曰。天災流行。戾於弊邑。饑饉薦降。民羸幾卒。大懼乏周公。太公之命祀。職貢業事之不共而獲戾。不腆先君之弊器。敢告滯積。以紓執事。齊歸其玉而予之糴。　是歲。邾子瑣薨。子文公蘧蒢立。
十二年
夏。鄭侵許。　秋。魯有蜚。
十三年
冬。山戎伐燕。燕告急於齊。桓公救燕。請助於魯。魯人謀曰。師行數千里。入北狄之地。必不返矣。齊伐山戎。刜令支。斬孤竹。擒狄王。敗胡貉。破屠何。而寇騎始服。九夷海濱莫不來聽。燕莊公送桓公出境。桓公曰。吾非天子。不可無禮於燕。因割燕君所至地與之。使復修召公之政納。貢天子。如成。康時。桓公欲移兵伐魯。管仲曰。伐遠誅近。鄰國不親。非伯王之道。魯必事楚。是我一舉而兩失也。宜以所得山戎寶器。進周公之廟。桓公從之。諸侯聞之。皆奉桓公之令。　管仲曰。君教諸侯為民聚食。桓公乃告諸侯。必足三年之食。以其餘修兵革。不足者齊助之發。　客或欲見桓公。請仕上官。授祿千鍾。管仲曰。君予之。客聞之曰。取人以人者。其去人也。亦用人。吾不仕矣。　秦宣公薨。子九人莫立。立其弟成公。
十四年
齊桓公與管仲謀伐莒。未發而聞於國。管仲曰。國必有聖人。公曰。日之役者。有倚杵而上視者。意其是邪。令役者無得相代。少頃。東郭垂至。管仲曰。子言伐莒者。對曰。然。君子善謀。小人善意。臣竊意之也。臣聞君子有三色。優然樂喜者。鐘鼓之色。愀然愁悴者。衰絰之色。悖然充滿者。兵革之色。臣望君之在臺上。有兵革之色。君呿而不吟。所言者莒也。舉臂而指所當者莒也。臣意諸侯之未服者。唯莒乎。臣故言之。桓公尊祿而厚禮之。公起兵伐莒。魯君下令丁男悉發。五尺童子皆至。　桓公嘗與管仲謀伐衛。退朝而入。衛姬望見君。下堂再拜。請衛君之罪。公曰。吾於衛無故。對曰。妾望君之入也。足高氣強。伐國之志也。見妾而有動色。伐衛也。明日君朝。揖管仲而進之。管仲曰。君捨衛乎。公曰。安識之。管仲曰。君之揖朝也恭。而言也徐。見臣而有慙色。臣是知之。公曰。善。仲父治外。夫人治內。寡人不為諸侯笑矣。　薛伯薨。
十五年
秋。七月。有神降於莘。惠王問於內史過。曰。何神也。對曰。昔昭王娶於房。曰房後。有爽德。協於丹朱。丹朱憑身以儀之。生穆王。實臨照周之子孫而禍福之。王曰。其誰受之。對曰。在虢土。今虢少荒。其亡乎。王曰。吾其若之何。對曰。使太宰以祝。史帥狸姓。奉犧牲。粢盛。玉帛往獻焉。無有祈也。虢公亦使祝。史請土焉。內史過曰。虢必亡矣。動匱百姓以逞其違。離民怒神而求利焉不亦難乎。　初。魯莊公夫人哀姜無子。娣叔姜生子啟。公愛孟女。生子般。欲立般為後。公弟三人曰慶父。叔牙。季友。夏。六月。公疾問嗣於叔牙。叔牙曰。一繼一及。魯之常也。慶父在。君何憂。公患之。問於季友。季友曰。請以死立般。公曰。曩者叔牙欲立慶父。奈何。季友以君命酖殺叔牙。而立其子為叔孫氏。八月。癸亥。莊公薨。子般即位。冬。十月。己未。慶父使圉人犖弒子般於次。季友母陳女。故奔陳。齊人以叔姜故立啟。是為閔公。　曹釐公薨。子昭公 班立。昔堯葬成陽。舜漁雷澤。曹之民俗化。其遺風重厚。多君子。務稼穡。薄衣食以致蓄積。夾於魯。衛間。又寡患難。末時富而無教。乃更驕侈。國小而迫。無法以自守。昭公好奢任小人。曹之變風始作。
十六年
春。狄伐邢。齊救邢。　冬。晉獻公作二軍。公將上軍。太子申生將下軍。趙夙御戎。畢萬為右。師未出。士蒍言於公曰。太子。君之貳也。而率下軍。無乃不可乎。公曰。寡人在上。申生在下。士蒍曰。下不可以貳上。闕而變敗。弗能補也。可以陵小。難以征國。君其圖之。公曰。寡人有子而制焉。非子之憂也。士蒍出語人曰。太子不得立矣。行之克也。將以害之。若其不克。因以罪之。無以避罪。不如逃之。太子聞之曰。為人子者。患不從。不患無名。為人臣者。患不勤。不患無祿。遂行。與公伐滅霍。魏。耿。太子還。讒言彌興。公為太子城曲沃。賜趙夙耿。畢萬魏。為大夫。霍公 求奔齊。晉大旱。卜之。曰。霍太山為祟。使趙夙召霍公。復之。耿。姬姓。趙夙。叔帶五世之孫公明子也。畢萬。畢公 高之後。其後從所封故晉。有魏氏。
十七年
春。虢公敗犬[3]戎於渭汭。　魯 哀姜與慶父通。欲殺閔公而立慶父。秋。八月。辛丑。慶父使卜齮賊公於武闈。年十歲。季友聞之。自陳與閔公庶兄申適邾。請魯求內之。魯人慾誅慶父。慶父奔莒。季友奉申入魯。立之。是為僖公。哀姜奔邾。季友以賂求慶父於莒。莒人歸之。慶父請奔。弗聽。乃使大夫奚斯行哭而往。慶父聞奚斯音。乃自殺。其後為孟孫氏。　衛懿公淫樂奢侈。百姓。大臣不服。冬。十二月。狄伐衛。其民曰。君之所與祿位者。鶴也。所貴富者。宮人也。君使鶴與宮人。余焉能戰。皆潰去。狄敗衛於熒澤。遂滅衛。殺懿公。盡食其肉。獨捨其肝。懿公之臣弘演使遠而至。呼天而號曰。臣請為表。因自刺其腹。內懿公之肝而死。齊桓公聞之曰。衛之亡也。以無道。有臣如此。不可不存。乃救衛。自惠公朔之讒殺太子伋至其子懿公。國人常欲敗之。至是衛人慾立伋之後。伋子死。而代伋死者壽又無子。伋同母弟二人黔牟嘗為君。而敗。季曰昭伯頑。已死。宋桓公收衛遺民。立昭伯子申。是為戴公。東徙都曹。是月。戴公卒。迎其弟燬於齊而立之。是為文公。文公初立。輕賦平罪。身自勞。與百姓同苦。　晉優施教驪姬夜半而泣謂獻[4]公曰。申生甚好仁而強。寬惠而慈於民。謂君惑我。必亂國。盍殺我。無以一妾亂百姓。公曰。夫豈惠其民而不惠其父乎。驪姬曰。君盍老而授之政。公曰。不可。能絕於我。必能害我。爾勿憂。吾將圖之。驪姬曰。皋落狄朝夕苛我邊鄙。君盍使之伐狄。若不勝狄。濟其罪。可也。勝狄。則善用眾矣。求必益廣。乃可厚圖也。公悅。使申生伐東山。里克諫曰。君居。太子行。未有此也。公曰。立太子之道三。身鈞以年。年同以愛。愛疑決之卜。筮。子無謀吾父子之間。太子謂里克曰。君賜我以偏衣金玦。何也。里克曰。孺子何懼。敬賢於請。勉之乎。君子曰。善處父子之間矣。狐突嘆曰。以庬衣純而玦之以金銑者。寒之甚矣。胡可恃也。至於稷桑。狄人出逆。申生欲戰。狐突曰。不可。國君好內。適子殆社稷危。況危身於狄以起讒於內也。申生曰。君之使我。非歡也。抑欲測吾心也。不戰而返。我罪滋厚。戰死。猶有令名焉。果敗狄而返。讒言益起。狐突杜門不出。君子曰。善深謀也。　秦成公薨。子七人莫立。立其弟任好。是為繆公。　虢公夢在廟。有神人面。白毛。虎爪。執鉞。立於西阿。公懼而走。神曰。無走。帝命曰。使晉襲於爾門。」公拜稽首。覺。召史嚚占之。對曰。蓐收。天之刑神也。公囚之。且使國人賀夢。舟之僑告其族曰。嘉其夢侈必展。天奪之鑑而益其疾也。民疾其態。天又誑之。內外無親。吾不忍俟也。以其族適晉。
十八年
春。初。齊桓公謂管仲曰。寡人有千歲之食。無百歲之壽。今有疾病。姑樂乎。管子曰。諾。令懸鐘磬。陳歌舞竽瑟之樂。日殺數十牛者數旬。群臣諫曰。狄伐邢。衛。不可不救。公曰。非寡人之國也。子無事焉。公起。行筍虡之間。視管子曰。樂乎。對曰。君在鐘磬之間。有四面兵革之憂。令不行於天下。臣所謂哀。非樂也。桓公於是伐鐘磬之懸。併歌舞之樂。率諸侯救邢。邢潰而逐狄。夏。邢遷於夷儀。諸侯城之。桓公予車百乘。卒千人。男女不淫。牛馬選具。　桓公聞魯 哀姜與慶父亂以危魯。秋。召於邾而殺之。　楚伐鄭。　九月。魯敗邾　冬。魯敗莒。　魯僖公以汶陽及費封季友。其後為季孫氏。與叔孫。孟孫氏。是為三桓。
十九年
春。齊桓公率諸侯城楚丘。衛文公徙都之。其畜散而無育。桓公與之繫馬三百。車三百乘。甲五千。天下知桓公仁。非為已動。故歸之。桓公輕諸侯之幣而重其禮。齊以豹皮往。小侯以鹿皮報。齊以馬往。小侯以犬報。使者垂櫜而入。捆載而歸。拘之以利。結之以信。示之以武。而莫敢背。通齊國之魚鹽於東萊。使關市幾而不徵。以為諸侯利。築葵茲。晏。負夏。領釜丘以禦戎。狄。築五鹿。中牟。蓋與。牡丘。以衛諸夏。定三革。隱五刃。大國慙媿。小國附協。魯。梁為綈。萊。莒有柴田。楚鹿。代狐白皮。管仲勸桓公皆厚以金幣買之。其民釋農事而作綈。治柴。取鹿狐已。而齊閉關不通。使諸國糴貴。魯。梁。萊。莒。楚。代之民多降。齊 管仲嘗會國用。三分二在賓客。懼而復之。公曰。入者悅。出者譽。粟盡則生。貨散敗聚。君人者。名之為貴。財安可有。管仲曰。此君之明也。　夏。晉會虞。伐虢。滅下陽。　秋。虢公敗戎於桑田。　冬。楚伐鄭。　是歲。燕莊公薨。襄公立。
二十年
春。魯不雨。夏。六月。雨。　冬。楚伐鄭。
二十一年
春。初。齊桓公問管仲曰。吾欲南。西。北伐。何主。對曰。南以魯為主。西以衛為主。北以燕為主。皆返其侵地。正其封疆。南至於陶陰。西至於濟。北至於河。東至於紀酅。三歲治定。四歲教成。五歲兵出。有革車八百乘。東南多淫亂者征之。東救徐州。分吳半。存魯。蔡陵。割越地。南據宋。鄭。萊。莒。徐。夷。吳。越。一戰率服三十一國。楚欲吞宋。鄭而畏齊。令於國曰。人君之賢莫如齊侯。人臣之賢莫如管仲。寡人願以重寶幣帛事之。桓公謂管仲曰。楚王善寡人甚矣。仲父何不交楚。對曰。不可。楚焚鄭地。使城壞者不得築。屋燒者不得葺。要宋田。夾塞兩川。使水不得東流。楚思人眾兵強。能害己者。必齊也。欲以文克齊。而武取宋。鄭也。公曰。然則若何。對曰。請興兵南存宋。鄭。而令曰無攻楚。與楚王遇。而以鄭城。宋水為請。楚若許。是我以文令也。不許。則以武令焉。公曰。善。以諸侯之師侵蔡。蔡潰。虜繆侯。以鄭城。宋水請於楚。楚人不許。桓公退七十里而舍城鄭南之地。立百代城。而楚不敢墮也。東發宋田。水復東流。而楚不敢塞也。遂伐楚。濟汝。踰方城。望汶山。使貢絲於周。周返胙於隆嶽。荊州諸侯。莫不來服。夏。師退次召陵。諸侯為蔡謝齊。齊歸繆侯。越之先。夏少康庶子無余封於會稽。奉守禹祀。文身斷髮。披草萊而邑焉。或雲越。祀祝融之後。羋姓。　秋。齊伐陳。許穆公新臣薨。子僖公業立。　冬。諸侯侵陳。　晉驪姬謂獻公曰。吾聞申生之謀愈深。君若不圖。難將至矣。公曰。吾不忘也。抑未有以致罪。驪姬告優施曰。君許我殺太子而立奚齊矣。吾難里克。乃具使優施飲里克酒。中飲。優施起舞。乃歌曰。暇豫之吾吾。不如鳥烏。人皆集於苑。已獨集於枯。里克笑曰。何謂苑。何謂枯。優施曰。其母為夫人。其子為君。可不謂苑乎。其母既死。其子又有謗。可不謂枯乎。枯且有傷。優施出。里克辟奠。不餐而寢。夜半。召優施。曰。曩而言戲乎。抑有所聞乎。曰。然。君許驪姬殺太子而立奚齊。謀既成矣。里克曰。中立其免乎。優施曰。免。旦而里克以優施之謀告丕鄭。且曰。吾對以中立。丕鄭曰。惜也。不如曰不信以疏之。今固其謀也。彼有成矣。里克曰。子將何如。丕鄭曰。我無心。君為我心。制不在我。里克曰。廢人以自利。利方以求成人。吾不能。將伏也。明日。稱疾不朝。三旬。難乃成。驪姬以君命命申生祭齊姜於曲沃。歸福於絳。公田。驪姬置鴆於酒。置堇於肉。公至。召申生獻。公祭之地。地墳。申生恐而出。驪姬與犬肉。犬斃。飲小臣酒。亦斃。公命殺杜原款。申生奔新城。杜原款將死。使小臣圉告申生曰。君子不去情。不反讒。死不遷情。強也。守情說父。孝也。殺身以成志。仁也。死不忘君。敬也。孺子勉之。申生許諾。人謂申生曰。非子之罪。何不去乎。申生曰。去而罪釋。必歸於君。是怨君也。章父之惡。取笑諸侯。吾誰鄉而入。是重困也。棄君去罪。是逃死也。吾將伏以俟命。十二月。戊申。驪姬見申生而哭之。曰。有父忍之。況國人乎。殺父以求利人。人孰利之。民之所惡。難以長生。驪姬退。申生雉脛於新城之廟。諡為共君。驪姬譖二公子曰。皆與知之。重耳奔蒲。夷吾奔屈。　是歲。吳伐穀。諸侯之師竭至。齊[5]桓公以車千乘。會諸侯於境。吳人逃。管仲曰。可以加政矣。適子不聞孝悌。可誅也。臣及國事。三年不聞善。大夫不諫。君不進善。可罰也。桓公受而行之。近侯莫不請事。桓公修鐘磬而復樂。管仲曰。此臣之所謂樂也。
二十二年
春。晉獻公使閹楚刺重耳。重耳出亡。及栢谷。卜適齊。楚。狐偃曰。無卜。齊。楚道遠而望大。不可以困往。夫狄近晉而不通。走之易達。今若休憂於狄。以觀晉國。且以監諸侯之為。其無不成。遂逃於狄。從者狐偃。趙衰。顛頡。魏犨。胥臣。狐毛。賈佗。趙衰。趙夙弟成子也。或雲夙生共孟。共孟生衰。魏犨。畢萬孫。芒季之子武子也。　秋。楚滅弦。弦子奔黃。　晉獻公伐虢。師出於虞。宮之奇諫不聽。出。謂其子曰。虞將亡矣。唯忠信者能留外寇而不害。今君施其所惡於人。以賄滅親。自拔其本矣。何以能久。吾不去。懼及焉。以其孥適西山。八月。甲午。晉圍虢。冬。十二月。丙子朔。滅虢。虢公 醜奔京師。晉師還。館於虞。襲虞。滅之。執虞公。虜其大夫百里奚。為繆姬媵於秦。奚亡走宛。楚鄙人執之。秦繆公聞其賢。欲重贖之。恐楚人不與。以五羖羊皮贖之。楚人遂許。繆公釋其囚。與語國事。謝曰。臣亡國之臣。何足問。繆公曰。虞君不用子。故亡。非子罪也。固問。語三日。繆公大悅。授之國政。號曰五羖大夫。奚年已七十餘。讓曰。臣友蹇叔賢而世莫知。臣嘗欲事齊君無知。蹇叔止臣。臣脫齊難。周王子頹欲用臣。蹇叔止臣。臣去。得不誅。臣事虞君。蹇叔止臣。臣私利祿爵。且留。再用其言。得脫。一不用。及難。是以知其賢。繆公使人厚幣迎蹇叔。為上大夫。或雲。繆公使賈人載鹽。賈人買百里奚以五羖羊皮。將車之秦。繆公觀鹽。見奚牛肥而問之。對曰。任重道遠。飲食之以時。使之不暴。有險先後之以身。是以肥也。繆公知其君子也。且沐浴為衣冠。與坐。而語。公悅之。異日。公孫枝謂公曰。君耳目聰明。思慮審察。其得聖人乎。公曰。吾悅夫奚之言。類聖人也。明日。公孫枝致上卿以讓之。公不許。枝曰。廢君之德逆臣之行。臣將逃之。公乃受之。以奚為上卿。枝為次卿以佐之。或曰。百里奚飯牛於秦。傳鬻以五羊之皮。公孫枝得而悅之。獻繆公。三日。請屬事焉。公曰。買之五羊皮。無乃天下笑乎。枝曰。信賢而任之。君之明也。讓賢而下之。臣之忠也。境內將服。敵國且畏。誰暇笑哉。繆公用之。謀無不當。舉必有功。　是歲。杞德公薨。子成公立。
二十三年
春。晉獻公使賈華伐屈。刺夷吾。夷吾出奔曰。盍從吾兄竄於狄。冀芮曰。不可。偕出偕入難。聚居異情惡。不若走梁。梁近於秦。秦親吾君。吾君老矣。子往。驪姬懼。必告悔。是吾免也。遂之梁。居二年。驪姬使奄楚以環釋言。　夏。齊桓公率諸侯伐鄭。圍新密。秋。楚成王圍許以救鄭。諸侯救許。乃還。冬。蔡穆侯將許僖公以亡國之禮見楚王。王釋之。
二十四年
春。齊伐鄭。　冬。閏月。王崩。初。惠後生太叔帶。有寵於王。太子鄭惡之。畏其作難不立。不發喪。而告難於齊　是歲。晉敗狄於採桑。　曹昭公薨。子共公 襄立。
二十五年
春。正月。翟伐晉。　周有白兔舞於市。齊桓公謀王室。會諸侯。盟於洮。襄王定位。而後發喪。　夏。狄伐晉。是時晉強。西有河西。與秦接境。北邊狄。東至河內。冬。宋桓公病。太子茲父讓其庶兄目夷為嗣。桓公義太子意。竟不聽」。

==校記==

　　資治通鑑外紀卷第四
