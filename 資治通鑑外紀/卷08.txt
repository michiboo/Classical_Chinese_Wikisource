　周紀六〈起玄黓敦牂，盡屠維作噩，凡二十八年。〉
　　敬王上
元年
　□夏，六月，壬午，王子朝入於尹。庚寅，王如劉。甲午，子朝入於王城。
　□莒共公虐，國人逐之。
　□秋，七月，奔魯。
　□齊人納郊公於莒。
　□吳伐楚州來。戊辰晦，及楚、胡、沈、陳、許、蔡、頓戰於雞父，楚師大奔，獲鬍子髡、沈子逞。胡，姬姓。
　□八月，丁酉，周南宮極震。
　□冬，十月，甲申，吳入郥。[1]楚司馬薳越追之不及，縊於薳澨。
　□是歲，蔡悼侯薨，弟昭侯申立。
二年
　□夏，五月，乙未朔，日有食之。
　□秋，八月，魯大雩。
　□冬，十月，楚平王為舟師以略吳疆，及圉陽而還。初，吳之邊邑卑梁與楚邊邑鍾離兩女子爭桑，兩家交怒相攻，屠卑梁人之家。卑梁大夫怒，發邑兵攻鍾離，殺其老弱。楚王發國兵滅卑梁。吳王聞之，亦發兵滅鍾離、居巢。
　□是歲，杞平公薨，子悼公成立。
　□魯孟僖子病且死，誡其子懿子曰：「孔丘，聖人之後。年少好禮，其達者歟？吾沒若，必師之。」僖子卒，懿子與南宮敬叔往學禮焉。孔子年三十五矣，長九尺六寸，而貧且賤。嘗為季氏史，料量平；為司職吏畜蕃息。
三年
　□夏，魯有鸜鵒來巢。
　□秋，魯再雩。
　□九月，戊戌，魯昭公伐季孫意如，季氏與叔孫氏、孟氏三家共伐公。公出奔。己亥，遜於齊，次於陽州。[2]
　□十一月，己亥，宋元公薨，太子景公欒立。
　□十二月，庚辰，齊圍魯鄆。
四年
　□春，正月，庚申，齊取鄆。三月，處魯昭公於鄆。
　□夏，齊圍魯成。
　□秋，七月，晉知躒、趙鞅率師納王。
　□九月，楚平王薨，太子昭王軫立。伍子胥聞之，曰：「吾志不悉矣。」坐泣於室。
　□冬，十一月，辛酉，克鞏，逐王子朝。朝奔楚。癸酉，敬王入於成周，自是謂王城為西周，成周為東周。
　□十二月，齊有彗星見。景公坐栢寢，嘆曰：「堂堂！誰有此乎？」晏嬰曰：「其陳氏乎！陳氏雖無大德，公厚斂焉，陳氏厚施焉。齊嘗大饑，餓者相牽而趨田氏，不聞不生。周、秦之民歌之曰：『謳乎，其已乎！苞乎，往歸田子乎！』民歌舞之矣。後世陳氏不亡國其國也。」公泫然出涕曰：「為之奈何？」晏子曰：「君近賢而遠不肖，治煩亂而緩刑罰，振貧窮而恤孤寡，行恩惠而給不足，雖十田氏，其如君何。」群臣泣，晏子笑，公怒。晏子曰：「臣笑群臣諛甚。」景公曰：「彗星出東北，當齊，寡人以為憂。」晏子曰：「君高臺深池，賦斂如撝奪，誅戮如仇讎。孛又將出，彗星何懼乎？」公使伯常騫禳之，晏子曰：「使神可祝而來，亦何禳而去也。」是時景公繕治宮室，好聲色，聚狗馬，奢侈，厚賦重刑，故晏子以此諫之。
　　晏子事靈公、莊公、景公，以節儉力行重於齊。既相齊，食不重肉，妾不衣帛。其在朝，君語及之，即危言；語不及之，即危行。國有道，即順命；無道，即衡命。以此三世顯名於諸侯。
　□晉嘗伐齊阿、鄄，燕侵河上，敗齊師。晏嬰薦田穰苴，景公以為將軍，扞燕、晉。穰苴曰：「臣素卑賤，願得君之寵臣，國之所尊，以監軍。」景公使莊賈往。穰苴與賈約：「旦日日中會於軍門。」穰苴至軍，立表下漏待賈。日中不至。穰苴仆表決漏，入軍門，申明約束。夕時，莊賈乃至。穰苴責以失期，斬之，以徇三軍，皆振慄。公聞之，遣使者持節赦賈，馳入軍中。穰苴問軍正曰：「軍中不馳，馳者云何？」對曰：「當斬。」使者大懼。穰苴曰：「君之使不可殺。」斬其僕，車之左駙，馬之左驂，以徇三軍。[3]遣使者還報，然後行。問士卒之疾，身自拊循之。悉取將軍之資糧享士卒，平分糧食。最比其羸弱者，三日而後勒兵。病者爭奮為之赴戰。晉師、燕師聞之，渡水而解。追擊之，取所亡故境而引兵歸。釋兵旅，解約束，誓盟而後入。景公與諸大夫郊迎，勞師，尊穰苴為大司馬。
　□景公嘗夜詣晏子家，晏子整衣冠立於門曰：「諸侯有故乎？大夫作亂乎？君何為非時而辱之？」公曰：「酒肴絲竹，願與大夫共之。」晏子曰：「未聞其禮，不敢承命。」公移至司馬穰苴家，穰苴執戈持劍於門曰：「諸侯有故乎？大夫作亂乎？君何為非時而辱之？」公曰：「酒肴絲竹，願與將軍共之。」穰苴曰：「未聞其禮，不敢承命。」公又移於梁丘據之家，鼓琴擊築，奉迎於門。公曰：「無彼二子何以治吾國！無此一臣何以樂吾身！」是時梁丘據、子家噲導君於邪。大夫高、國、鮑氏之屬害穰苴，譖於景公。公退之，穰苴發病死。
　　景公射，晏子修禮而侍。公曰：「寡人厭禮久矣！欲得天下勇士，與之圖國。」晏子曰：「君子無禮是，庶人也；庶人無禮，是禽獸也。臣勇多則弒其君，子力多則弒其父，然而不敢者，禮也。禮所以御民，轡所以御馬，無禮而能治國家，嬰未之聞也。」公曰：「善。」飭射更席，以晏子為上客，終日問禮。
　　景公問於晏子曰：「忠臣事君，何若？」對曰：「有難不死，出亡不送。」公曰：「可謂忠乎？」對曰：「言而見用，終身無難，臣何死焉；謀而見從，終身不亡，臣何送焉。忠臣能納善於君，而不能與君陷難也。」
　　晏子侍於景公，朝寒命進熱食與服裘，對曰：「嬰非君廚養田澤之臣也，敢辭。」公曰：「夫子於寡人奚為者也？」對曰：「社稷之臣，能辨上下之宜，制百官之序，作為辭令，分佈四方。臣之任也。」自是公不以禮不見晏子。
　　景公畋，十有八日而不返。晏子往見。公曰：「國人皆以君安野而不安國，好獸而惡人。」公曰：「寡人有吾子，猶心之有四支，故得安佚。」晏子曰：「四支可無心乎！」公乃罷田而歸。
　　景公起臺，歲寒，役者凍餒。公與晏子飲酒而樂。晏子歌曰：「庶民之凍，我若之何；奉上靡弊，我若之何。」歌罷，喟然流涕。公止之曰：「子為大臺之役，寡人將罷之。」
　　景公鑄鐘，撞之庭下，郊雉皆呴。又欲為大鐘，晏子曰：「重斂於民，民必哀，歛哀為樂，不祥。」公乃止。
　　景公飲酒，晏子入，公令樂人歌曰：「已哉已哉！寡人不說，爾何為來？」晏子曰：「嬰聞強而無禮，禍必及身。」公謝之。
　　景公好弋，使顏涿聚主鳥而亡之，[4]景公怒欲殺之，晏子請數其罪，曰：「汝為吾君主鳥而亡之，一罪也；使吾君以鳥之故殺人，二罪也；諸侯聞之，以吾君重鳥而輕士，三罪也；天子聞之，必將貶絀吾君，絕其社稷，四罪也。數畢，請公殺之。」公曰：「止，勿殺而謝之。」
　　景公怒有罪者，縛置殿下，召左右，支解之，敢諫者死。晏子左手持其頭，右手磨刀，仰而問曰：「古者明王聖主支解人，不審從何支始也？」公離席曰：「縱之，罪在寡人。」
　　齊大旱，卜之，祟在高山廣水，景公欲賦斂以祠靈山。晏子曰：「靈山以石為身，草木為髮；天久不雨，髮將焦，身將熱，彼獨不欲雨乎？祠之何益。」公欲祠河伯，晏子曰：「河伯以水為國，以魚鱉為民；天久不雨，百川竭，國將亡，民將滅，彼獨不欲雨乎？祠之何益。」公避殿暴露，與靈山河伯共憂；幸而雨乎。公野居暴露三日而大雨。
　　景公謂晏子曰：「君嚴曷害於治國家哉？」晏子曰：「君嚴，則下無言而暗，上無聞而聾，何為非害乎？夫治天下，非一士之言也，固有受而不用，惡有距而不入者哉？」
五年
　□春，吳王僚因楚喪而伐之，使二公子圍楚潛。楚救潛，吳師不能退。公子光欲弒王僚，鱄設諸曰：「吳外困於楚，而內空無骨鯁之臣，是無奈我何！」
　　夏，四月，光享王，使鱄設諸以匕首刺殺王僚，左右共殺鱄設諸。光代立，是為王闔廬。拜鱄設諸之子為客卿。
　□楚費無極譖郤宛於令尹子常，子常殺宛。
　　初，晉殺伯宗，其子伯州犁奔楚，為太宰。及靈王弒郟敖，殺伯州犁，至是伯氏之族出。伯州犁之孫嚭奔吳，為太宰，以謀楚。
　□秋，九月，楚子常殺費無極，以悅於國。
　□曹悼公朝於宋，宋囚之。曹立其弟野，是為聲公。是歲，悼公死於宋，歸葬。
六年
　□夏，六月，晉殺祁盈及楊食我，遂滅祁氏、羊舌氏。初，叔向生食我，叔向之母聞之，往，及堂，聞其號，乃還，曰：「豺狼之聲，終滅羊舌氏之宗，必是子也。」
　□秋，晉韓宣子起卒，[5]魏獻子舒為政，[6]分祁氏、羊舌氏之田為十縣，以魏舒之子戊，知盈孫徐吾，韓起孫固，趙勝曾孫朝，四卿之餘子也。賈辛、司馬烏有力於王室，司馬彌牟等四人以賢舉，為十縣大夫。韓平子須，起之子也。
　□是歲，鄭定公薨，子獻公蠆立。
　□滕悼公薨，子頃公結立。
　□吳王闔廬召伍子胥為行人，與謀國事。
　□吳王僚之子慶忌居衛，集賓客，養士卒，謀欲報仇。闔廬患之，子胥薦要離，為人薄弱，迎風則偃，背風則仆，而志氣勇決。見之闔廬，闔廬曰：「慶忌筋骨果勁，萬人莫當，[7]走追奔獸，手接飛鳥，駟馬馳不及，射之不能中，子之力不如也。」要離曰：「安其妻子之樂，而不除君患，非勇也。請君以罪逐臣，殺臣妻子，焚之而揚其灰。臣往投慶忌，得近而圖之。」闔廬從其謀，要離被桎梏，奔衛。慶忌納之，居有間，謂慶忌曰：「吳無道愈甚，請與王子往奪其國。」慶忌許之。與要離涉江中流，因風勢抽戈擊慶忌，力薄不制，慶忌捽而投之於江，浮則又取而投之，如是者三。慶忌曰：「捨妻子為君，忠也；得來近吾，謀也；弱力敢加兵於吾，勇也。赦之歸於吳，闔廬將厚賞之。」要離曰：「殺妻子以便事，不仁也；為故主殺新主，不義也；捽而三入三出於江，臣已辱矣。」伏劍而死。
七年
　□魯昭公自齊如晉，處乾侯。
　□秋，龍見於絳郊。
八年
　□夏，六月，晉頃公薨，子定公午立。[8]晉益弱，六卿皆大。
　□冬，十月，吳執鍾吾子，遂滅徐。徐子章禹奔楚。
　□吳王闔廬與伍子胥、伯嚭謀伐楚，將軍孫武曰：「民勞，未可，且待之。」孫武，齊人，僻隱幽居，時人莫知其能。伍子胥薦之於闔廬，問以兵法，每陳一篇，王不覺稱善。
　□齊景公以其子妻闔廬，泣送諸郊，曰：「余死不汝見矣。」高昭子曰：「齊負海而遠，君愛則勿行。」公曰：「余不能以齊國令諸侯，又不能以齊聽，是生亂也。吳，蜂蠆也，余恐棄毒於我。」遂遣之。
九年
　□夏，四月，薛獻公榖薨。
　□秋，吳侵楚潛、六，圍弦。楚師救潛及弦。吳師還。始用子胥之謀也。
　□冬，邾黑肱以濫奔魯。
　□十二月，辛亥朔，日有食之。
十年
　□夏，吳伐越，自是越 允常與吳 闔廬戰而相怨伐。
　□秋，八月，劉文公與萇弘欲城成周，敬王遣使告晉。冬，十一月，晉魏舒、韓不信合諸侯之大夫城成周。衛彪傒適周，見單穆公曰：「萇、劉其不沒乎？[9]欲支天之所壞，不亦難乎？自幽王而天奪之明，以亡其百姓，十有四世矣。」單子曰：「萇、劉其咎孰多？」曰：「萇叔必速及，將天以道補。周若無咎，必為戳。雖晉魏子亦將及焉。若劉氏，子孫實有禍。」萇弘，周之執數者，天地之氣，日月之行，風雨之變，律曆之數，無所不通。是時諸侯莫朝周，萇弘明鬼神事，設射狸首，狸首諸侯之不來者。欲依物怪以致諸侯而不從。周人之言方怪者自萇弘。韓不信伯音，韓須之子簡子也。
　□十二月，己未，魯昭公薨於乾侯。
　□是歲，曹平公弟通弒聲公代立，是為隱公。
十一年
　□春，正月，晉魏獻子舒卒。襄子曼多，舒孫也。
　□三月，城成周，三旬而畢。
　□夏，六月，癸亥，魯昭公之喪至自乾侯。戊辰，公弟宋即位，是為定公。
　□冬，十月，有一足鳥飛集魯定公庭翼而跳。孔子曰：「是商羊，見則有大水。」俄而大霖雨。
　□是歲，蔡昭侯朝楚，持美裘佩二，獻其一於昭王，而自衣其一。楚令尹子常欲之，不與，子常纔昭侯，留之楚。
十二年
　□秋，楚伐吳，吳潛師於巢。
　□冬，十月，敗楚克巢。
十三年
　□春，二月，辛卯，邾莊公薨，子隱公益立。
　□秋，九月，鮮虞敗晉於平中。
　□楚昭王嘗使王孫圉[10]聘於晉，定公饗之，趙簡子鳴玉以相，問圉曰：「楚之白珩猶在乎？其為寶也，幾何？」曰：「未嘗為寶。楚之所寶者，曰觀射父，能作訓辭，以行事於諸侯。左史倚相，朝夕獻善敗於寡君，使無忘先王之業。又有藪曰雲連徒洲，金木竹箭之所生。龜珠角齒皮革羽毛所以備賦。此楚國之寶也。若夫白珩，先王之玩也。譁囂之美，楚雖蠻夷，不能寶也。」
　□楚左史倚相往見申公子亹，[11]子亹不出，倚相謗之，曰：「唯子老耄，故欲見以交儆子。子實不睿聖，老楚國而自安，楚其難哉！」子亹曰：「老之過也。」乃驟見之。
　　楚司馬子期欲以妾為內子，訪之左史倚相，曰：「吾有妾而願，欲笄之，可乎？」對曰：「君子違而道，不從而逆。子木能違子夕之欲，而去芰薦，吾子經營楚國，而欲薦芰以干之，其可乎？」子期乃止。
　□楚昭王問於觀射父曰：「周書所謂重、黎寔使天地不通者何也？若無然，民將能登天乎？」對曰：「非此之謂也。古者民神不雜。民之精爽不攜貳者，在男曰覡，在女曰巫。於是有天地神民類物之官，是謂五官。周宣王時，重、黎之後失其官守，寵神其祖，以取威於民，曰：『重寔上天，黎寔下地。』遭世之亂，莫之能禦也。」
　　楚子期祀平王，祭以牛俎於王，王問於觀射父曰：「祀牲何及？」對曰：「祀加於舉，則上下有序。神求備物，不求豐大。聖王正端冕，帥其群臣精物以臨監享祀，謂之一純。玉、帛為二精。天、地、民及四時之務為七事。民之徹官百，王公子弟之質能言能聽徹其官者，而物賜之姓，以監其官，是為百姓。姓有徹品，十於王謂之千品。五物之官陪屬萬，為萬官。官有十醜，為億醜。天子之田九垓，以食兆民，王取經入，以食萬官。」
　□楚鬭且往見令尹子常。[12]歸語其弟曰：「楚其亡乎！不然，令尹不免！吾見其問蓄聚積實，如餓豺狼焉。積貨滋多，蓄怨滋厚，不亡何待！」
　□冬，蔡昭侯獻裘佩於子常。子常受之，歸昭侯。昭侯歸而如晉，請伐楚。
　□是歲，塵入成周，熊入於周。
十四年
　□春，三月，劉文公合諸侯於召陵，謀伐楚。晉荀寅求貨於蔡侯，弗得，言於范獻子，乃辭蔡侯。
　□晉使蔡伐沈。夏，滅沈。秋，楚為沈故，圍蔡。
　□楚自昭王即位，無歲不有吳師。蔡昭侯以其子乾與大夫之子為質於吳。闔廬謂伍子胥、孫武曰：「始子言郢未可入，今果如何？」對曰：「楚囊瓦貪，唐、蔡皆怨之。王必欲大伐，得唐、蔡乃可。」闔廬從之。冬，吳悉興師，與蔡侯、唐侯伐楚。選多力者五百人，利趾者三千人，以為前陣。十一月，庚午，陳於栢舉。闔廬弟夫概請戰，弗許。夫概曰：「王已屬臣兵，兵以利為上，尚何待焉？」以其部兵擊楚，大敗之。囊瓦奔鄭。吳乘勝而前。比至郢，五戰，楚五敗。己卯，楚昭王出奔。庚辰，吳入郢。昭王奔鄖，鄖公之弟懷將弒王，鄖公辛止之懷曰：「平王殺吾父，在國則君，在外則讎也。見讎弗殺，非人也。」鄖公曰：「事君者，不為內外行，不為豐約舉，茍君之，卑尊一也。」懷弗聽，曰：「吾思父，不能顧矣。」鄖公以王奔隨。伍子胥求昭王，不得，乃掘楚平王墓，出其屍，鞭之三百。申包胥亡於山中，使人謂子胥曰：「報讎以甚乎！子故平王之臣，親北面而事之，今至於僇死人，此無天道之極！」子胥曰：「吾日暮塗遠，故倒行而逆施之。」申包胥走秦告急，求救秦。哀公未許。包胥立秦庭，哭七日七夜不絕聲。哀公憐之，曰：「楚雖無道，有臣若是，可無存乎？」
　□是歲，陳惠公薨，子懷公柳立。
　□杞悼公薨，子隱公乞立。七月，其弟過弒隱公自立，是為僖公。
　□曹聲公弟露弒隱公而自立，是為靖公。

