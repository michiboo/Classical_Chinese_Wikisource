　周紀七〈起上章閹茂，盡閼逢困敦，凡十五年。〉
　　敬王下
二十九年
　□春，蔡昭侯將朝於吳。大夫恐其復遷。令賊利殺昭侯；誅賊利以解過，昭侯子成侯朔立。
　□夏，楚圍蠻氏，蠻氏潰，蠻子赤奔晉陰地。
　□冬，十二月，[1]齊伐晉，取邢、任、欒、鄗、逆畤、陰人、盂、壺口。
　□是歲，滕頃公薨，子隱公虞母立。
　□越王 勾踐在吳三年，夫差遣之。勾踐之地，南至句無，北至禦兒，東至鄞，西至姑蔑，廣運百里。乃致其父母昆弟而誓之曰：「女子十七不嫁，丈夫二十不娶，其父母有罪。當室者死，三年釋其政；支子死，三月釋其政。四方之士來者，必廟禮之。」范蠡曰：「時將有反，事將有間，必知天地之恆制，乃有天下之成利。事無間，時無反，則撫民保教以須之。」
　□計然南遊于越，范蠡卑身師事之。計然姓辛，名研，字文子，葵丘濮上人，其先晉國亡公子也，研狀貌似不及人，博學無所不通。明陰陽曆數，尤善計筭，不肯自顯於諸侯。其言曰：「知鬪則修備，時用則知物，二者形則萬貨之情可見矣。故旱則資舟，水則資車，物之理也。夫糶，二十病農，九十病末。上不過八十，下不減三十，則農末俱利，平糶齊物，關市不乏，治國之道也。積著之理，務完物，無息幣。以物相貿易。貴上極則反賤，賤下極則反貴。財幣欲其行如流水。」推此類而修之十年，國富，厚賂戰士，士赴矢石，如渴得飲，遂報強吳，觀兵中國。
三十年
　□春，晉范吉射、中行寅自栢人出奔齊。寅將亡，召其祝，而欲加罪焉，曰：「犧牲不肥澤耶？齋戒不敬耶？使吾國亡，何也？」祝簡對曰：「先君中行穆子皮車十乘，惟憂德義之不足也。今主君有革車百乘，猶患不足。夫舟車飾則賦歛厚，而民怨謗詛矣。君茍以為祝有益於國，則詛亦有損矣！一人祝之，一國詛之，一祝不勝萬詛，國亡，不亦宜乎？」中行子大慚。
　　中行寅過邑，從者曰：「此嗇夫，公之故人，奚不休舍，以待後車。」寅曰：「吾好音，此人遺我鳴琴；吾好珮，此人遺我玉環；是振我過。以求容於我者，吾恐其以我求容於人也。」乃去之。果收寅後車二乘獻之晉君。
　　趙簡子曰：「吾欲得范、中行氏之良臣。」史黯曰：「事君者，諫過而薦可，章善而替否，獻能而進賢，擇材而薦之，朝夕誦善敗而納之。聽則進，否則退。今范、中行氏之臣不能匡相其君，使至於難，出在於外，又不能入。亡而棄之，何良之為？夫二子之良，將勤營其君，使立於外，死而後止，何曰以來？若來，非良臣也。」簡子曰：「善。吾言過矣。」
　　簡子嘆曰：「雀雉黿鼉魚鼈，莫不能化。唯人不能，哀夫！」竇犨曰：「君子哀無人，不哀無賄；哀無德，不哀無寵；哀名之不令，不哀年之不登。夫范、中行氏不恤庶難，欲擅晉國，今其子孫將耕於齊，[2]宗廟之犧，為畎畝之勤，人之化也，何日之有！」
　　子路問於孔子曰：「治國何如？」對曰：「尊賢而賤不肖。」子路曰：「范、中行氏尊賢而賤不肖，其亡何也？」曰：「范、中行氏尊賢而不能用，賤不肖而不能去；賢者知其不用而怨之，不肖者知其必已賤而讎之。怨讎並作，雖欲無亡，得乎？」
　□趙簡子使尹鐸為晉陽，曰：「必墮其壘培。吾若見之，是見寅與吉射也。」尹鐸往而增之。簡子如晉陽，見壘怒，曰：「必殺鐸，昭余讎也。」郵無正曰：「吾子嗣位，有先主文子之典刑，景子之教訓，重之以師保，加之以父兄，子皆疏之，以及此難。夫尹鐸曰：『思樂而喜，思難而懼，委土可以為師保，吾何為不增？』若罰之，是罰善也。罰善以賞惡，臣何望矣？」簡子悅，曰：「微子，吾幾不為人矣！」以免難之賞賞尹鐸。
　　初，尹鐸與郵無正有怨，以其賞如無正，曰：「子免吾死，敢不歸祿。」辭曰：「吾為主圖，非為子也。」怨若怨焉。
　　簡子田於螻，史黯以犬待於門，曰：「欲試之茲囿。」簡子曰：「何為不告？」對曰：「君行臣不從，不順。主將適螻而麓不聞，臣敢煩當日。」簡子乃還。
　　簡子之右少室周，聞牛談有力，與之戲，弗勝，致右焉。簡子許之，使周為宰，曰：「知賢而讓，可以訓矣。」
　　簡子問壯馳茲曰：「東方之士孰愈？」壯馳茲拜而賀。簡子曰：「何賀也？」對曰：「國家將興，君子自以為不足；其亡也，若有餘。今主任晉國之政，而問及小人，又求賢人，是以賀也。」
　　劉恕曰：德義生於不足，驕怠出於滿假。自賢自伐以行為足也，矜誇陵人以功為足也。士則曰道業充矣，而善日喪農則曰耕耘至矣，而田疇荒工則曰伎巧高矣，而繩墨拙商則曰財用盈矣，而資產匱有生之害莫大於足也。老子之言曰：「知足不辱，知止不殆。」指名與貨，貨可足也，名不可止也。君子進德而未嘗足，小人志小而安乎止，獨善之言不可以訓。
　□簡子之中牟宰佛肸叛，置鼎於庭，曰：「與我者受邑，不從者烹。」田基曰：「義死不避斧鉞之誅，義窮不受軒冕之服。無義而生，不仁而富，不如有義而烹。」褰衣將就鼎，佛肸止之。簡子屠中牟，論有功者，以田基為始。基曰：「一人舉而萬夫俛首，知者不為也。賞一人以慙萬夫，義者不取也。負其母南徙於楚，楚王高其義，以為司馬。
　　趙簡子之臣尹綽、郄厥。簡子曰：「綽不愛我，諫於顯；厥愛我，諫於隱。」綽曰：「厥愛君之醜不愛君之過，綽愛君之過不愛君之醜。不質君於眾，恐君之不變化也。孔子曰：「君子哉！尹綽，面諫不面譽，可謂至忠矣。」
　□夏，晉趙鞅伐衛。
　□齊景公四望而嘆曰：「先君桓公，車八百乘而伯諸侯，我長轂千乘而功不及，得無管仲乎！」弦章曰：「水廣則魚大，君明則臣忠；昔有桓公，故有管仲；今桓公若在，車下之人盡為管仲矣。」景公大慚。
　　景公飲大夫酒，公射出質，堂上唱善，若出一口，公作色太息，謂弦章曰：「自吾失晏子，未嘗聞過，今射出質，而眾乃唱善。」弦章曰：「君好之，臣服之；君嗜之，臣食之。夫尺蠖食黃，則身黃，食蒼則身蒼；君其猶有諂人之言乎？」是時海人入魚，[3]公以五十乘賜章。章曰：「晏子辭賞以正君，故過失不掩。今受魚，是反晏子之義而順諂諛，以干利也。」固辭不受。
　□子貢問於孔子曰：「三君問政夫子，應之不同，然則政有異乎？」孔子曰：「齊景公奢乎臺榭，淫於苑囿，一旦而賜人百乘之家者三，故告之曰政在節用。葉都大而國小，民有離心，故告葉公曰附近而來遠。魯公有臣三人，內比周以惑其君，外鄣距賓客以蔽其明，故告之曰政在諭臣。察此三者，可同哉！」
　□齊景公寵芮姬，生子荼，荼少，母賤，無行，諸大夫言願擇諸子長賢者為太子。景公老，惡言嗣事，愛荼母，欲立之，憚發之口，公病，命國夏、高張立荼為太子，逐群公子於萊。秋，公薨，荼立。冬，十月，群公子奔魯。
三十一年
　□春，晉伐鮮虞。
　□吳伐陳，楚救陳。
　□夏，六月，戊辰，齊陳僖子乞及鮑牧逐國夏、高張。陳乞，武子啟子也。[4]
　□初，楚昭王之理石渚公正好義，廷有殺人者，渚追之，乃其父也，縱之而返於廷曰：「殺人者，臣之父也。臣罪當死。」王曰：「追而不及，庸有罪乎？」渚曰：「以父立政，非孝子也；廢法縱罪，非忠臣也。王赦其罪，上惠也，伏誅而死，臣職也。」不受令而自刎。
　　昭王嘗出遊，留夫人姜氏於漸臺之上。王聞江水大至，使使者迎夫人，夫人曰：「王召宮人必以符，使者忘持符來，妾不敢從妾。聞貞女不犯約，勇去不畏死，守節而已。不敢棄約越義而求生。」大水至而死，號曰貞姜。
　　先是，楚有雲如眾赤鳥，夾日以飛三日。秋，七月，楚昭王在城父，將救陳，召諸公子大夫曰：「孤不佞，再辱楚師，今得以天壽終，孤之幸也。」命其弟公子申及結為王，皆讓，不可。又命次弟公子閭，五讓，乃許之。將戰，王有疾。庚寅，攻大冥，薨於城父。公子閭曰：「王病甚而舍其子，臣所以許王，廣王意也。今王卒，臣敢忘乎！」乃與子西、子期謀，伏師閉塗，迎越女之子章立之，而後還，是為惠王。
　□八月，齊陳乞使人之魯，召景公子陽生夜至於齊。冬，十月，丁卯，立之，是為悼公。使朱毛遷其君荼於駘，殺諸野幕之下，謂之安孺子。
三十二年
　□春，宋侵鄭。
　□晉侵衛。
　□秋，魯伐邾，入之，執邾隱公以歸。
　□宋圍曹。冬，鄭救曹侵宋。
三十三年
　□春，宋滅曹，執曹伯陽以歸，殺之。
　□三月，吳伐魯。
　□夏，五月，齊伐魯，取讙及闡。
　□六月，魯歸邾隱公。公無道，吳討之，囚諸樓臺，使諸大夫奉太子革為政。
　□秋，魯及齊平。九月，齊閭丘明如魯蒞盟，子服景伯戒宰人曰：「陷而入於恭。」閔馬父笑，景伯問之，對曰：「笑吾子之大也。先聖王之傳恭，猶不敢專，稱曰『自古』『在昔』『先民』。今吾子之教官僚曰『陷而後恭』，滿之甚也。」十二月，齊歸魯讙及闡。
　□杞僖公薨，子湣公 維立。
　□是歲，晉有豕人言。
三十四年
　□春，鄭圍宋雍丘。宋圍鄭師。二月，甲戍，取之。
　□夏，楚伐陳。
　□宋伐鄭。
　□是歲，越王勾踐謂范蠡曰：「上天降禍於越，委制於吳。吾欲與子謀之。」對曰：「得時不成，反受其殃，王無早圖。」
三十五年
　□春，邾隱公奔魯，遂奔齊。吳、魯、邾、郯伐齊。
　□齊鮑牧弒悼公。吳王 夫差率舟師，將自海入討齊，齊人敗之，吳師還。夏，晉伐齊，取犁及轅。齊人立悼公子壬，是為簡公。
　□越王獻美女西施、鄭旦於吳，夫差納之。伍子胥諫曰：「越王夏被毛裘冬御絺綌聚敢死之士數萬人必為吳隙夫差不聽
　　初，闔廬起臺於姑蘇山，去國三十五里，春、夏遊焉，夫差高而飾之，三年乃成。周旋詰屈，橫亙五里，崇飾土木，殫耗人力。宮妓千人。別立春宵宮，為長夜飲，造千石酒鐘。作天池，池中作青龍舟，舟中盛陳妓樂，日與西施為水嬉。宮中作海靈館、館娃閣，銅溝玉檻。宮之楹檻，皆珠玉飾之。秋，夫差復儆師，將伐齊。伍子胥曰：「天命有反，越王戚然，服士以伺吾間，而王以齊、魯為憂。越將有吳土。今王罷民於姑蘇。都鄙薦饑，吳民離矣。」王不聽。
　　越王勾踐拊循其士民，欲以報吳。大夫逢同曰：「吳兵加齊、晉，怨深於楚、越，德少而功多。為越計，莫若結齊，親楚，附晉，以厚吳。三國伐之，越承其弊，可克也。」勾踐問范蠡曰：「吳王淫於樂而忘百姓，亂民功，逆天時；信讒喜優，憎輔遠弼，上下相偷。其可乎？」對曰：「人事至矣，天應未也，王姑待之。」
　□冬，楚伐陳。吳延州來季子救陳。
　□是歲，薛惠公薨。
三十六年
　□春，齊國書、高無丕率師伐魯。仲尼在衛，聞之，謂弟子曰：「魯，父母之國。二三子何為莫出？」子路、子張、子由請出，孔子皆弗許。子貢請行，孔子許之。
　　至齊，說田恆曰：「憂在內者攻強，憂在外者攻弱。今君破魯以廣齊，戰勝以驕主，破國以尊臣，而君之功不與焉，則交日疏於主。求以成大事，難矣。不如伐吳。伐吳不勝，人民外死，大臣內空，孤主制齊者唯君也。」田恆曰：「善。雖然，吾兵業已加魯矣，去而之吳，大臣疑我，奈何？」子貢曰：「君按兵無伐，臣請使吳，令救魯而伐齊，君因以兵迎之。」田恆許之。
　　子貢南說吳王曰：「霸者無強敵，千鈞之重加銖兩而移。今以萬乘之齊伐千乘之魯，與吳爭強，竊為王危之。夫救魯，顯名也；誅暴齊以服強晉，利莫大焉。」吳王曰：「吾嘗與越戰，越王有報我心。待我伐越而聽子。」子貢曰：「王方以存亡繼絕為名，伐小越而畏強齊，非勇也。今存越示諸侯以仁，救魯伐齊，威加晉國，諸侯相帥而朝吳，伯業成矣。王必惡越，臣請東見越王，令出兵以從。」吳王大悅，使子貢之越。
　　越王除道郊迎，身御至舍而問曰：「此蠻夷之國，大夫何以儼然辱而臨之？」子貢曰：「吾說吳王以救魯伐齊，其志欲之而畏越，曰『待我伐越乃可』。如此，破越必矣。」勾踐頓首再拜曰：「孤不料力，與吳戰，困於會稽，痛入骨髓，日夜欲與吳王接踵而死。」子貢曰：「吳王猛暴，群臣不堪；國家敝於數戰，百姓怨上。今王發士卒佐之以徼其志，卑辭以尊其禮，其伐齊必矣。彼戰不勝，王之福也。戰勝，必以兵臨晉，臣請北見晉君，令共攻之。吳銳兵盡於齊，重甲困於晉，而王制其敝，此滅吳矣。」越王許諾。
　　子貢報吳王曰：「臣敬以大王之言告越王，越王大恐，曰：『抵罪於吳，賴大王之賜，死不敢忘，何謀之敢慮！』」後五日，越使大夫種頓首言於吳王曰：「東海役臣孤勾踐使者臣種，敢脩下吏問於左右。竊聞大王將興大義，誅強救弱，請悉起境內士卒三千人，孤被堅執銳，先受矢石。因賤臣種奉先人藏器，甲二十領，鈇屈盧之矛，步光之劍，以賀軍吏。」吳王悅。太宰嚭數受越重寶厚賂，日夜言於吳王，愛信越殊甚。伍子胥諫曰：「齊之與吳，習俗不同，言語不通，我得其地不能處，得其民不能使。吳之與越，接土鄰境，道易人通，仇讎敵戰之國也，非吳喪越，越必喪吳。王信越浮詞詐偽而貪齊，後將悔之。」太宰嚭曰：「君王之令不行於上國者，齊、晉也。王勝齊而以兵臨晉，是一舉而服兩國也。」子胥曰：「王戰而勝，天亡吳矣。不勝猶未也。」王不聽。
　　子貢勸王許越師，而辭其君。吳王乃謝越王。夏，發兵及魯伐齊。子貢因之晉，謂定公曰：「吳與齊將戰勝，必以兵臨晉。」定公大恐。子貢曰：「脩兵休卒以待之。」定公許諾。田成子恆，[5]僖子乞之子也。
　　劉恕曰：司馬遷曰：「子貢一出，存魯，亂齊，破吳，強晉伯越。十年之中，五國各有變。」戰國之時，齊、魯交兵者數矣一不，被伐安能存哉？田氏弱齊一當，吳兵安能亂哉？吳不備越而亡，勝齊安能破哉？四卿擅權，晉以衰弱，修兵休卒，安能強哉？越從吳伐齊，滅吳乃強，此安能伯哉？十年之中，魯、齊、晉未嘗有變，吳、越不為是而存亡，遷之言華而少實哉！
　□五月，吳克齊博。甲戌，戰於艾陵，大敗齊師。吳王使行人奚斯釋言於齊，曰：「大夫國子興其眾庶，犯獵吳國之師徒，天若不知有罪，則何以使下國勝！」夫差歸，而讓子胥。子胥曰：「王無喜。」
　　越大饑，范蠡曰：「此越之福，吳之禍也。吳國甚富，王年少政驕，好名而不思後患。王重幣卑詞請糴，以卜之，食可得，則王何患焉。」乃請於吳。吳王將與之，子胥諫曰：「越非國貧民，困伺王間也。夫狐雉之相戲。狐卑體而雉信之，故狐得志而雉必死。夫饑，代事也，猶淵之與阪，誰國無有？不如勿與而伐之。」吳王曰：「服而攻之，非義兵也；饑而不食，非仁體也。雖得十越，吾且不為。」貸之粟萬石，越人私喜。
　　太宰嚭數與子胥爭越議，與逢同共讒之，王使子胥於齊。子胥臨行，謂其子曰：「吾數諫王，王不用。汝與吾俱亡，無益也。」乃屬其子於齊 鮑牧，而還報吳。
　　太宰嚭謂王曰：「子胥為人剛暴，猜賊，恐為深禍。王伐齊有大功，恥其計謀不用，乃反怨望。起禍不難，王不可不備。其使齊也，屬子於鮑氏。夫為人臣，內不得意，外倚諸侯，自以先王謀臣，常怏怏不見用。願王早圖之。」王曰：「微子言，吾亦疑之。」乃使使賜子胥屬鏤之劍，曰：「先王刈殺四方之蓬蒿，立名於荊，大夫之力也。今大夫老，不自安恬逸，而處以念惡，撓亂百度，妖孽吳國。」子胥對曰：「王播棄黎老，而近孩童比謀。若不得志於齊，覺寤王心，吳國猶世。王無以取之，而天祿亟至，是吳命之短也。員不忍見王為越之擒。員請先死。」乃仰天嘆曰：「嗟乎！讒臣嚭為亂，王反誅我。我令若父伯。若未立時，諸公子爭立，我以死爭之於先王。若既得立，欲分吳國予我。今聽諛臣言以殺長者。」乃告其舍人曰：「必樹吾墓上以梓，令可以為器；抉吾目懸吳東門，以觀越之滅吳也。」乃自刎死。王慍曰：「孤不使大夫得見也。」取子胥屍盛以鴟鴺，投之於江。吳人憐之，立祠江上，命曰胥山。
　　越王謂范蠡曰：「吾與子謀吳，子曰『未可』，今伍胥驟諫，吳王怒而殺之，[6]其可乎？」對曰：「天地未形，而先為之徵，其事不成，雜受其刑。王姑待之。」
　□初，孔子去魯，適衛、曹、宋、鄭、陳、蔡、楚諸國，反乎衛。冉求言於季康子曰：「國有聖人而不能用，欲以求治，猶卻步而求及前人。今孔子在衛，衛將用之。已有才而資鄰國，難以言知。」康子以告哀公，公從之。冬，以重幣召之，孔子乃歸，年六十九矣。
　□季康子欲以田賦，使冉有訪諸仲尼。仲尼不對，私於冉有曰：「先王制土，籍田以力，而砥其遠邇；賦里以入，而量其有無；任力以夫，而議其老幼。先王以為足。若欲犯法，又何訪焉！」弗聽。
　　魯哀公問於孔子曰：「寡人舉事，與群臣慮之，而國愈亂，何也？」對曰：「明主在上，群臣直議於下，故一人知之，一人不知。今群臣無不一辭同乎季孫者，魯國盡化為一，君雖問境內之人，猶不免於亂也。」
　　魯終不能用孔子，孔子亦不求仕。作丘陵之歌曰：「登彼丘陵，峛崺其阪。仁道有邇，求之若遠，遂迷不復，自嬰屯蹇，喟然回慮。題彼泰山，鬱確其高，梁甫回連，枳棘充路。陟之無緣，將伐無柯，患茲蔓延，惟以永嘆，涕霣潺湲。」
　　於是周室微而詩書闕，禮樂廢，乃序書傳，上紀唐虞之際，下至秦繆，去詩之重複，取可施於禮義者三百五篇，皆弦歌之，求合韶武、雅頌之音。追跡三代之禮，禮樂可得而述，以備王道，成六藝。晚而喜易，序彖、繫、象、說卦、文言。孔子論詩至正月之六章，矍然曰：「不逢時之君子，豈不殆哉？從上依世則廢道，違上離俗則危身；世不與善，已獨由之，則曰非妖則孽也。故賢者不遇時，常恐不終焉。」
　　子夏讀書畢，孔子問曰：「吾子何為於書？」子夏曰：「書之論事，昭昭若日月焉。所受於夫子者，弗敢忘。退而窮，居河濟之間、深山之中，壤室蓬戶，彈琴瑟以歌先王之風。有人亦樂之，無人亦樂之。上見堯舜之道，下見三王之義，可以忘死生矣。」孔子愀然變容曰：「嘻！子殆可與言書矣。雖然，見其表，未見其裡。闚其門未入其中。」顏回曰：「何謂也？」孔子曰：「丘常悉心盡志以入其中，則前有高岸，而後有大谿填填，正立而已。六誓可以觀義，五誥可以觀仁，甫刑可以觀誡，洪範可以觀度，禹貢可以觀事，皋陶謨可以觀治，堯典可以觀美。」
　　魯人顏回子淵，閔損子騫，冉耕伯牛，冉雍仲弓，宰予子我，冉求子有，曾參子輿，澹臺滅明子羽，宓不齊子賤，樊須子遲，有若子有，公伯僚子周，公西赤子華，公冶長子長，南宮适子容，衛人端木賜子貢，仲由子路，卜商子夏，吳人言偃子游，陳人顓孫師子張，巫馬施子期，陳亢子禽，齊人高柴子高，宋人原憲子思，司馬耕子牛，蔡人漆雕開子若等異能之士七十二人，其餘受業者三千人。
　　東郭子惠問於子貢曰：「夫子之門何雜也？」對曰：「隱括之旁多枉木，良醫之門多病者，砥礪之旁多頑鈍。夫子脩道以俟天下，是以來者不止也。」
　　孔子之所嚴事：於周則老子；於衛，蘧伯玉；於齊，晏平仲；於楚，老萊子；於鄭，子產；於魯，孟公綽。數稱臧文仲、柳下惠、銅鞮伯華、介山子，然孔子皆後之，不並世。
　　老子，楚苦縣人，在孕八十一歲，剖母左腋而生。生而白首，故謂之老子。姓李，名耳，字伯陽。又有老聃之號，周守藏室之史也。修道德，其學以自隱無名為務。孔子嘗適周，問禮焉。老子見周衰，迺去。至關，關令尹喜曰：「子將隱矣，強為我著書。」老子乃著上下篇，言道德之意五千餘言而去，莫知其所終。老子百六十餘歲，或言二百餘歲，以其修道而養壽也。世之學老子者則絀儒學，儒學亦絀老子，蓋道不同不相為謀。
　　孔子沒後百餘年，而周太史儋見秦獻公。或曰儋即老子，或曰非也。常樅有疾，老子問焉，曰：「先生疾甚矣，無遺教以語弟子乎？」樅張其口曰：「吾舌存乎？」老子曰：「然。」樅曰：「吾齒存乎？」老子曰：「亡。」樅曰：「子知之乎？」老子曰：「舌以其柔，齒以其剛。」樅曰：「天下之事盡矣，無以復語子！」
　　老萊子，楚人，著書十五篇，言道家之用。
　　孔子閒處，喟然嘆曰：「銅鞮伯華而無死，天下其定矣！」子路曰：「其為人何若？」孔子曰：「其幼也敏而好學，其壯也勇而不屈，其老也有道而能以下人。」子路曰：「有道又誰下哉？」孔子曰：「以眾攻寡無不消也；以貴下賤，無不得也。周公制天下之政而下士，豈無道哉？欲得士也。」
　□成回學於子路三年，恭敬不已，子路問其故？對曰：「人比於鳥，上畏鷹鸇，下畏網羅；夫為善者少，而讒者多，若身不死，安知禍罪不施。行年七十，常恐行節之虧，恭敬以待天命。」子路曰：「君子哉！」
　□是歲，洛絕於周，淇絕於舊衛。
　□滕隱公薨。
三十七年
　□春，魯用田賦。自成公作丘甲，哀公用田賦，蒐狩治兵大閱之事皆失其正，春秋書而譏之，以存王道。秋，衛出公會吳於鄖，吳王囚之，說者冠蓋相望而弗能止。魯哀公撤鐘鼓之懸，縞素而朝。謂仲尼曰：「諸侯無親，以諸侯為親；大夫無黨，以大夫為黨。吾欲免衛君而不能。」仲尼請子貢行至吳，見太宰嚭。嚭說之，欲薦之於王。子貢曰：「子不能行也，且衛君之來，其半曰：『不若朝晉。』其半曰：『不若朝吳。』衛君以吳可歸。故束身以受命。今子受而囚之，又欲流之於海，是賞言朝晉者，而罰言朝吳者也。諸侯以為蓍龜，則皆移心於晉矣。子欲成伯王之業，難乎！」嚭入復之於王。王出令曰：「十日而遣衛君不具者，死！」
　　衛出公怨吳王。曾從子曰：「吳王好劍，臣相劍者，請為吳王相劍，拔而示之，因為君刺之。」出公曰：「子非義士，為利者也。吳強而富，衛弱而貧，子必往，吾恐子為吳王用之於我也。」乃逐之。
　□九月，宋伐鄭，取錫，遂圍嵒。冬，十二月，鄭救嵒。丙申，圍宋師。
　□魯螽。
　□越王勾踐召范蠡問曰：「吳稻蟹不遺種，其可乎？」對曰：「天應至矣，人事未盡也。」王怒曰：「吾與子言人事，子應我以天時；今天應至矣，子應我以人事。何也？」對曰：「人事與天地相參，乃可成功。今禍新民恐，將同其力，致其死。王其馳騁弋獵，無至禽荒；宮中之樂，無至酒荒。彼上將薄其德，民將盡其力，望而不得食，乃可以致天地之殛。王姑待之。」
　□吳王夫差起師北征，闕為深溝，通於商、魯之間，北屬之沂，西屬之濟，將會於黃池。
三十八年
　□春，鄭取宋師於嵒。
　□吳欲伯中國以尊周室。夏，單平公會晉定公、吳夫差、魯哀公於黃池。
　□越王勾踐非其身之所種則不食，非其夫人所織則不衣，十年不收於國，民有三年之食。國之父兄請曰：「昔夫差恥吾君，請報之。」勾踐辭曰：「寡人之罪也。無庸戰。」父兄又請曰：「越四封之內，親吾君，猶父母也。敢不盡力乎？」勾踐許之，致其眾而誓之曰：「進則思賞，退則思刑者，有常賞；進不用命，退則無恥者，有常刑。」國人皆勸，曰：「孰是吾君也，可無死乎？」六月，丙子，越伐吳，命范蠡、舌庸，[7]率師沿海泝淮以絕吳路。敗王子友於姑熊夷。勾踐率中軍泝江襲吳，入其郛，焚姑蘇，徙其大舟。
　　吳、晉爭長未成，邊遽至，以越亂告。吳王懼天下聞而祕之，合大夫而謀曰：「越為不道，背其齊盟。道路修遠，無會而歸，與會而先晉，孰利？」王孫洛曰：「今夕必挑戰，以廣民心，勵士以奮其朋勢。彼將不戰而先我。」吳王許諾。
　　昏乃戒，令秣馬食士。夜中，服兵擐甲，帶甲三萬，去晉軍一里。昧明，三軍皆譁，聲動天地。晉師大駭，令董褐請事，曰：「大國越錄，造於弊邑之軍壘，敢請亂故。」吳王親對之曰：「孤欲守先君之班爵，進則不敢，退則不可。會日薄矣，恐事不集，以為諸侯笑。孤之事君在今日，不得事君亦在今日。」董褐還，告趙鞅曰：「吳王之色，類有大憂，小則嬖妾、嫡子死，大則越入吳。將毒，不可與戰。主其許之先，然不可徒許也。」趙鞅許諾。乃令董褐復命曰：「曩君之言，周室既卑，諸侯大夫失禮於天子。今君王東海，淫名聞於天子，君有短垣，而自踰之，況蠻、荊何有於周室？命圭有命，固曰吳伯，不曰吳王。周無二王，君若無卑天子，以干其不祥，而曰吳公，孤敢不順從君命！」吳王許諾，乃就幕而會。吳公先歃，晉侯亞之。吳王既會，越聞愈章，恐齊、宋之為己害，命王孫洛先與勇獲帥徒師，以為過賓於宋，焚其北郭。
　　夫差使王孫茍告勞於周，曰：「昔楚為不道，不共承王事。吾先君闔廬不貰不忍。今齊侯 壬不鑑於楚，夫差遵汶伐博，克有成事，敢告於下執事。」周王答曰：「周室逢天之降禍，遭民之不祥，余心豈忘憂恤。今伯父曰：『戮力同德。』餘一人兼受介福。」
　　吳王欲伐宋，太宰嚭曰：「可勝而不能居也。」乃引兵歸國。國亡太子，內空，王居外久，士皆疲敝。冬，厚幣與越平。越自度亦未能滅吳，乃與吳平。
　□是歲，許元公成薨，子結立。元公，悼公孫也。
三十九年
　□春，魯西狩獲麟。孔子曰：吾道不行矣！乃因史記，而作春秋，約其文辭，以繩當世。
　　魯哀公問孔子曰：「東益宅不祥，信有之乎？」孔子曰：「損人益己，身之不祥也；棄老取幼，家之不祥也；釋賢用不肖，國之不祥也；老者不教，幼者不學，俗之不祥也；聖人伏匿，天下之不祥也。故不祥有五，而東益不與焉。」
　　孔子閒居，喟然而嘆。子思再拜，請曰：「意子孫不修，將忝祖乎？羨堯、舜之道，恨不及乎？」夫子曰：「孺子，安知吾志？」對曰：「伋於進瞻亟聞夫子之教。其父析薪，其子弗克負荷，是謂不肖。伋所以恐而不解也。」夫子欣然笑曰：「吾無憂矣。世不廢業，其克昌乎！」
　　孔子娶於宋並官氏，生子鯉，字伯魚，先孔子卒。伋字子思，伯魚子也。
　□小邾射以句繹奔魯。
　□齊田恆與隰斯登靈臺觀望，三面皆暢，獨南面以隰子之家樹蔽之。田恆不言而欲去之。隰子知其意，歸，使人伐樹，俄復止之。其相室曰：「何變之速乎？」隰子曰：「古者以愚全身。今田子將有大事，而我知其微，禍莫大焉。」夏，四月，田恆執簡公於舒州。
　□五月，庚申朔，日有食之。
　□莒郊公 狂薨。
　□六月，甲午，齊田恆弒簡公，立簡公弟驁，是為平公。田恆與國人盟，曰：「不盟者，死及家。」石佗人曰：「不盟，是殺吾親也，從人而盟，是背吾君也。嗚呼！生於亂世，不得正行；劫於暴人，不得全義。」乃進盟，以免父母；退伏劍而死。
　　田恆使勇士六人劫子淵棲，子淵棲曰：「子以我為知乎？臣弒君而從之，非知也！以我為仁乎？見利而背君，非仁也！以我為勇乎？劫我以兵，懼而與子，非勇也。使我無此三者，何補於子？有此三者，終不從子！」乃捨之。
　　恆相平公，懼諸侯以弒君誅已，乃盡歸魯、衛侵地，西約晉四卿，南通吳、越，脩功行賞，以親百姓。恆言於平公曰：「德施人之所欲，君其行之；刑罰人之所惡，臣請行之。」數年，齊國之政皆歸恆。恆盡誅大臣不附已及公族之強者，割安平以東至琅邪，自為封邑。地大於齊。選女子七尺以上百餘人為後宮，賓客舍人出入者不禁。生七十餘男。
　□秋，晉伐衛。
　□冬，有孛星。
　□魯饑。
　□是歲，晉城頓丘。
四十年
　□夏，五月，鄭伐宋。
　□秋，八月，魯大雩
　□晉伐衛。
　□冬，晉伐鄭。
　□衛 蒯瞶自戚入於衛，孔悝立之，是為莊公。出公奔魯。
四十一年
　□夏，四月，己丑，[8]孔子卒，年七十四。
　　劉恕曰：包犧以來聖王興利，知者創物，生民日用資而仰之，然其祠冢苖裔，自天子至於庶人。莫不宗奉。歷千餘年，未有如孔子之盛者，豈非君臣、父子、仁義、禮樂之教，雖蠻貊之邦，不可斯須捨乎？劉向曰：「周室衰，禮義廢，孔子以三代之道，教導於後世，繼嗣至今不絕者，有隱行也。」
　□魯季康子問子貢曰：「昔子產死，鄭人捨珠珮，琴瑟不御，牧童不歌，巷哭三日。孔子死，魯人不能如是，何也？」對曰：「子產之於夫子，如浸水之與天雨，浸水所及則生，不及則死，故人愛之天雨降，物無不生物，豈有謝於天乎？」
　□初，楚子西聞平王太子建之子勝在吳，使人召之，曰：「吾聞勝直而剛欲置之境。」葉公子高曰：「勝華而不實，狷而不絜，若果用之，害可待也。」不從，使為白公。子高以疾閒居於蔡。
　　勝請伐鄭，子西未從，他日又請，許之。晉伐鄭，楚救之，勝怒曰：「讎不遠矣！」屈建謂石乞曰：「白公將為亂。」石乞曰：「勝卑身下士，不敢驕賢，其家無筦籥之信，關楗之固。大斗斛以出，輕斤兩以內。」建曰：「此乃所以反也。」白公罷朝而立，倒杖而策銳貫頤，血流至地而弗知。鄭人聞之曰：「頤之忘，何不忘哉！」
　　白公欲得易甲，陳士勒兵，示之曰：「與我，無患不富貴。」易甲笑曰：「不義得天下，吾不取也；威吾以兵，吾不從也。子行子之威，吾亦明吾義，拱而待兵，顏色不變。」
　　秋，七月，勝作亂，殺子西、子期，劫惠王，拔劍而屬之屈廬曰：「子與我乎？」廬曰：「知命之士，見利不動，臨死不恐。為人臣者，時生則生，時死則死。其可劫乎？」白公乃內其劍。
　　白公欲立王子閭為王，不從，勝曰：「楚國之重，天下無有。天以與子，子何不受？」閭曰：「辭天下者，非輕其利，以明其德也；不為諸侯者，非惡其位，以絜其行也。見國而忘主，不仁也；劫白刃而失義，不勇也。」白公強之，不可，遂殺之。
　　白公得楚國，不能以府庫分人。石乞曰：「不義得之，又不能施，患必至矣！不若焚之，無令人害我！」白公弗聽。
　　初，申鳴以養父，孝聞於楚國，惠王欲以為相，鳴不受，其父問之，對曰：「不可舍父之孝子為王之忠臣。」父曰：「汝有祿於國，立義於庭，汝樂吾無憂矣，吾欲汝之相也。」鳴曰：「諾。」入朝，王受之相。居三年，遇白公之亂，鳴將往死之，其父曰：「棄父可乎？」鳴曰：「仕者身歸於君祿歸於親，去子事君，得無死其難乎？」葉公聞亂曰：「吾怨子西棄吾言，而德其治楚國。」乃帥方城之外以入，發太府之貨以子眾，出高庫之兵以賦民，因而攻之。申鳴以兵圍白公。公謂石乞曰：「鳴，天下之勇士也。」乞曰：「鳴，天下之孝子也，往劫其父以兵，鳴聞之必來。」白公曰：「善。」取其父，持之以兵，告鳴曰：「子不與吾，父將死矣。」鳴流涕應之曰：「食其食者死其事。吾已不為父之孝，子乃君之忠臣也。」援桴鼓之，遂與葉公殺白公而定王室，葬二子之族。惠王復位，申鳴之父亦死。王賞鳴金百斤，鳴曰：「食祿避難，非忠臣也；定國殺父，非孝子也。名不可兩立行，不可兩全。」遂自殺。
　　楚惠王嘗以梁與魯 陽文子，文子辭曰：「梁險而在境，懼子孫之有貳者。」王曰：「仁人不忘子孫，施及楚國，敢不從子。」與之魯陽。
　□越大夫種謂勾踐曰：「吳王罷師不戒以忘我，我不可怠。今吳民既罷，大荒薦饑。天占既兆，人事又見，王奪之利，無使夫悛。」越王乃大戒師，將伐吳。
　　楚申包胥使於越，勾踐問曰：「吾欲與吳徼天之衷，車馬、兵甲、卒伍既具，請問戰奚以而可？」包胥曰：「戰，不智，則不知民之極，無以銓度天下之眾寡；不仁，則不能與三軍共飢勞之殃；不勇，則不能斷疑以發大計。」勾踐召五大夫而問之，命有司大令於國。王命夫人曰：「內政無出，外政無入。」命大夫曰：「食土不均，土地不修，內有辱於國，是子也；軍士不死，外有辱，是我也。」夫人去笄，夫人與大夫皆側席而坐，不掃。王問范蠡曰：「歲晚矣，子將奈何？」對曰：「從時者，猶救火、追亡人也，蹶而趨之，唯恐弗及。」王曰：「諾。」
四十二年
　□春，三月，越伐吳，勾踐之壇列，鼓而行之，至軍。三日徙舍，至於禦兒，三斬有罪以徇。命有司大徇於軍，曰：「有父母耆老而無昆弟者，兄弟四五人皆在此者，有眩瞀之疾者，皆以告。王親命之歸。後若有事，吾與子圖之。」又徇曰：「筋力不足以勝甲兵。志行不足以聽命者歸，莫告。」明日遷軍斬有罪者。」人有致死之心。有司大徇于軍，曰：「歸而不歸，處而不處，進而不進，退而不退，左不在左，右不在右，身斬，妻子鬻。」至於五湖，吳人挑戰。王欲許之，范蠡曰：「彼來從我，固守勿與若。將與之，必因天地之災。盡其陽節、盈吾陰節而奪之利。今其來也，剛強而力疾，王姑待之。」吳軍於江北，越軍於江南。中分為左、右軍。私卒君子六千人為中軍。明日將舟戰於江，及昏，令左、右軍銜枚泝江五里。夜中，命涉江鳴鼓水中以須，吳亦中分其師。越王中軍潛涉，不鼓不譟襲攻之，吳師大北。越之左軍、右軍涉而從之，又大敗之於沒。
　□夏，六月，晉圍衛。齊救衛。[9]
　□楚師取陳麥，陳敗，遂圍之。秋，七月，己卯，楚滅陳，殺湣公。
　□冬，十月，晉伐衛，入其郛。衛人出莊公，而與晉平。晉立襄公之孫般師而還。十一月，莊公自鄄入，般師出。辛巳，石圃攻公，公入於戎州已氏。已氏殺莊公，衛人復立般師。十二月，齊伐衛。衛人立靈公子起而請平，齊執般師以歸。
四十三年
　□春，巴伐楚，圍鄾。三月，楚敗巴師。
　□夏，衛 石圃逐其君起，起奔齊。出公自齊復歸。
　□初，晉有孕婦七歲不生。
　□西山女子化為丈夫。
　□是歲，王崩，子元王仁立。
　□秦悼公薨，子厲共公立。

