　周紀五〈起上章攝提格，盡重光大荒落，凡五十二年。〉
　　靈王
元年
　□春，鄭侵宋。
　□齊伐萊。
　□秋，七月，庚辰，鄭成公薨，太子僖公 髡頑立。晉侵鄭。
二年
　□春，楚伐吳，克鳩茲，至于衡山。
　□吳伐楚，取駕。
　□夏，晉 祁奚辭軍尉，悼公問：「孰可？」對曰：「臣之子午，有直質而無流心，非義不變，非上不舉。若臨大事，可賢於臣。」公使午為軍尉，軍無秕政。
　□六月，晉會諸侯盟於雞澤，悼公弟揚干亂行，中軍司馬魏絳斬其僕，而謂公曰：「臣誅於揚干，不忘其死。君不悅，請死之。」公曰：「軍旅之事也。」公於是布命、結援、修好、申盟而還。令狐文子卒，使張老為卿，辭曰：「智仁勇學，臣不如魏絳。若在卿位，外內必平。雞丘之會，其官不犯而辭順，不可不賞也。」五命而固辭，乃使為司馬。趙武將新軍，魏絳佐之。
　□秋，楚侵陳。
　□冬，晉伐許。
三年
　□春，三月，陳成公薨，子哀公溺立。楚將伐陳，聞喪乃止。陳人不聽命。夏，楚侵陳。
　□冬，陳圍頓。頓，姬姓，子爵。
　□晉悼公譽達於戎，無終子嘉父因魏絳請和諸戎，於是遂伯。
　□邾、莒伐鄫，魯救鄫；侵邾，敗於狐駘。
四年
　□秋，魯大雩。
　□冬，楚伐陳。十一月，甲午，諸侯救陳。
　□魯子服它諫季文子曰：「子相二君，妾不衣帛，馬不食粟，人以子為愛，且不華國！」文子曰：「德榮為國華。吾觀國人，食麄而衣惡者多。」文子以告其父仲孫蔑，蔑囚之七日。自是子服之妾衣不過七升之布，馬餼不過狼莠。文子聞之曰：「過而能改，民之上也。」使為上大夫。
五年
　□春，杞桓公薨，子孝公丐立。
　□秋，莒滅鄫。
　□冬，十一月，丙辰，齊滅萊，共公、浮柔奔棠。
六年
　□冬，十月，晉韓厥獻子老，使公族穆子受事於朝。辭曰：「厲公之亂，無忌備公族。智不能匡君，使至於難，仁不能救，勇不能死，敢辱君朝以忝韓宗。」悼公曰：「難雖不能死君而能讓，不可不賞也。」使掌公族大夫。庚戌，宣子起朝。
　□楚圍陳。晉會諸侯於鄬以救之。
　□鄭子駟使賊夜弒僖公，以瘧疾赴於諸侯。子簡公 嘉立，年五歲。
七年
　□夏，四月，鄭侵蔡。
　□五月，莒伐魯。
　□秋，九月，魯大雩。
　□冬，楚伐鄭，鄭及楚平。
八年
　□春，宋災。
　□夏，晉 韓起佐上軍，趙武為新軍將。
　□秋，秦侵晉。
　□冬，十月，諸侯伐鄭。鄭及晉成。晉以諸侯復伐鄭。閏十二月，次陰口而還。
　□楚伐鄭，鄭及楚平。
九年
　□夏，五月，甲午，晉滅偪陽。偪陽，妘姓，子爵。
　□六月，楚、鄭伐宋。
　□晉伐秦。
　□衛救宋。鄭侵衛。
　□秋，七月，楚、鄭侵魯。還，圍宋蕭。八月，丙寅，克之。九月，鄭侵宋。
　□莒伐魯。
　□晉率諸侯伐鄭。冬，十月，楚救鄭。十一月，丁未，晉率諸侯侵鄭。
十年
　□春，魯季武子為三軍，叔孫穆子曰：「天子作師，公帥之，以征不德。元侯作師，卿帥之，以承天子。諸侯有卿無軍，帥教衛以贊元侯。伯、子、男有大夫無卿，帥賦以從諸侯。今我小侯也，處大國之間。為元侯之所，以怒大國，無乃不可乎？」弗從。遂作中軍。自是齊、楚代討於魯。
　□宋侵鄭。夏，四月，鄭侵宋。諸侯伐鄭。
　□秋，七月，楚乞旅於秦，秦師從楚子，將伐鄭，鄭伯逆之。丙子，伐宋。九月，諸侯復伐鄭，鄭人行成。冬，十二月，鄭簡公納女、工、妾、女樂、歌鐘、寶鎛、輅車於晉悼公。公錫魏絳女樂一八、歌鐘一肆，曰：「微子，寡人無以待戎。子其受之。」絳徙治安邑。
　□晉悼公與司馬侯升臺而望曰：「樂夫！」對曰：「臨下之樂則樂矣，德義之樂未也。」公曰：「何謂德義？」對曰：「諸侯之為，日在君側，以其善行，以其惡戒，可謂德義矣。」公曰：「孰能？」對曰：「羊舌肸習春秋。」乃召叔向使傅太子彪。
　□秦伐晉以救鄭。己丑，秦敗晉於櫟。
十一年
　□春，莒伐魯，圍台；魯救台，遂入鄆。
　□吳王 壽夢四子曰諸樊、餘祭、夷昧、季札。季札賢，壽夢欲立之，季札讓不可。秋，壽夢薨，長子諸樊攝行事當國。
:　　劉恕曰：太伯、仲雍南之勾吳，而季歷嗣周。季札有三兄，故不敢當吳君。夫嫡庶之分不明，則爭纂之禍迭起。君子思患而豫防，遠利以全身。及闔廬弒王僚，季札曰：「非我立亂，立者從之，先人之道也。」蠻夷之人，仲尼稱之，豈不以其知，而能守節哉？
　□冬，楚、秦伐宋。
十二年
　□夏，邿亂，魯救亂，遂滅之。
　□晉 趙武將上軍，魏絳佐下軍。
　□初，楚共王多寵子，而世子之位不定。屈建曰：「楚必多亂。夫一兔走於街，萬人追之；一人得之，貪夫知止。太子者，國之基，而百姓之望也。絕則撓亂，猶兔走也。」共王聞之，立昭太子。
　　楚共王作宮樓，未成，有鹿上焉。秋，王有疾，召大夫曰：「不榖不德，覆楚國之師。若得保首領以歿，請為『靈』若『厲』。」王薨，子囊曰：「事君者，先其善不從其過。能知其過，可不謂『共』乎。」大夫從之。太子康王昭立。
　□吳侵楚，戰於庸浦，吳大敗。
十三年
　□春，吳 諸樊既除喪，將立季札，季札固讓，乃舍之。
　□夏，諸侯從晉伐秦，及涇莫濟。晉叔向曰：「諸侯謂秦不恭而討之，及涇而止，於秦何益？」魯叔孫穆子曰：「豹之業，及匏有苦葉矣，不知其他。」叔向退，召舟虞與司馬，曰：「苦匏不裁於人，共濟而已。叔孫將涉也。具舟除隧，不共有法。」是行也，魯、莒先濟，諸侯從之。不獲成，晉師還。
　□四月，衛孫林父、甯殖叛，獻公奔齊，居郲。衛人立穆公孫剽，是為殤公。或雲子叔孫甯相之。
　□晉舍新軍。
　□秋，楚伐吳，吳不出而還。吳人要擊，敗之。
十四年
　□夏，齊圍魯成。
　□秋，邾伐魯。
　□冬，晉悼公薨，子平公彪立。
十五年
　□夏，六月，庚寅，晉會諸侯伐許，遂伐楚。敗之，復伐許。
　□秋，齊圍魯 成。
十六年
　□春，宋伐陳。
　□夏，衛伐曹，取重丘。
　□秋，齊伐魯。
　□冬，邾伐魯。
　□是歲，邾宣公薨，子悼公 華立。
十七年
　□秋，齊伐魯。
　□冬，十月，晉會諸侯伐齊。魏絳將下軍。丙寅，齊師夜遁。十一月，克茲邿。十二月，己亥，焚雍門及西郭、南郭。壬寅，焚東郭、北郭。甲辰，東侵及濰，南及沂。楚伐鄭，至虎牢而返。
　□是歲，曹成公薨，子武公勝立。
　□燕武公薨，文公立。
十八年
　□春，諸侯取邾田，自漷水歸於魯。
　□二月，晉、衛伐齊。
　□齊靈公廢太子光，以子牙為太子。靈公疾，崔杼逆光，疾病而立之。夏，五月，壬辰晦，公薨，光即位，是為莊公。
十九年
　□秋，魯伐邾。
二十年
　□春，邾庶其以漆、閭丘奔魯。
　□晉欒桓子黶娶范宣子女叔祁，生懷子盈。黶卒，叔祁與老州賓通，盈患之。夏叔祁懼，愬諸宣子曰：「盈將為亂。」宣子畏其多士，使城著，將逐之。平公謂陽畢曰：「自穆侯以至於今，恐及吾身，若之何？」對曰：「去其枝葉，絕其本根，可以少間。欒氏之誣晉久也。欒書弒厲公以厚其家，滅欒氏，則民威矣。起瑕、原、韓、魏之後而賞立之，則民懷矣。」公曰：「欒書立吾先君，欒盈不獲罪，如何？」對曰：「若愛盈，則明逐群賊，而知國倫數而遣之。彼若遠逃，乃厚其外交而勉之，以報其德，不亦可乎？」公許諾。秋，盡逐群賊，使祁午及陽畢適曲沃逐欒盈，盈出奔楚。公令國人曰：「自文公以來有力於先君而子孫不立者，將授立之，得之者賞。」欒盈之出，執政使欒氏之臣勿從，其臣辛俞行，吏執之。公曰：「國有大令，何故犯之？」對曰：「臣順之，豈敢犯之？執政曰『無從欒氏而從君』。臣聞『三世事家，君之；再世以下，主之。』臣隸於欒氏三世矣，敢忘其死而叛其君，以煩司寇。」公悅，固止之，不可，厚賂之。辭曰：「臣嘗陳辭矣，若受君賜，是墮其前言，何以事君？」乃遣之。
　□冬，十月，庚子，孔子生。孔子名丘，字仲尼，其先宋人，生魯 昌平鄉 陬邑。為兒嬉戲，常陳俎豆，設禮容。
二十二年
　□春，杞孝公薨，弟文公益姑立。
　□夏，四月，齊納欒盈於晉 曲沃，盈率曲沃之甲因魏舒。入絳，敗，奔曲沃。
　□秋，齊莊公伐衛，將伐晉，晏嬰、崔杼諫，弗聽。陳須無曰：「將如君何？」遂伐晉，取朝歌。八月，魯救晉。初，陳完敬仲生穉孟夷，穉孟夷生湣孟莊，湣孟莊生須無，即陳文子也
　□冬，十月，晉人克欒盈於曲沃，盡殺欒氏之族黨。
　□初，齊莊公為車五乘之賓，而杞梁華舟獨不與焉，歸而不食，其母曰：「生而有義，死而有名，五乘之賓盡汝下也。」梁與舟同車侍於莊公，還自，晉遂襲莒，公傷股，明日復戰，杞梁華舟下鬪獲甲首三百，公曰：「子止，吾與子同齊國。」二子曰：「君為五乘之賓，而舟與梁不與焉，是少吾勇也；臨敵涉難，止我以利，是惡吾行也；深入多殺，臣之事也，齊國之利，非吾所知也。」壞軍陷陳，三軍不敢當，至莒城下，莒人曰：「子無死，吾與子同莒國。」杞梁華舟曰：「去國歸敵，非忠臣也；雞鳴而期，日中忘之，非信也。深入多殺，臣之事也，莒國之利非吾所知。」進鬪，殺二十七人而死。莒人行成，杞梁之妻聞之而哭，城為之弛，而隅為之崩。
二十三年
　□春，魯侵齊。
　□夏，楚為舟師伐吳，無功而還。
　□秋，齊伐莒。
　□冬，楚伐鄭，諸侯救鄭。
　□周榖、洛鬪，將毀王宮。靈王欲壅之，太子晉諫曰：「民有怨亂，猶不可遏，而況神乎？王將防鬪川以飾宮，是飾亂而佐鬪也，無乃章禍且遇傷乎？」王卒壅之。
　□齊人城郟。
　□晉平公使叔譽於周，見太子晉而與之言，五稱而五窮。歸告公曰：「太子晉行年十五，而臣勿能與言，君請歸邑而與之田，若不反，有天下，將以為誅。」平公將歸之，師曠曰：「請使瞑臣往與之言，反而復之。」師曠見太子，與之言，皆稱善。師曠歌無射，曰：「國誠寧矣，遠人來觀。修義經矣，好樂無荒。」太子歌蟜，曰：「何自南極，至於北極，絕境越國，弗愁道遠。師曠謂太子曰：「汝將為天下宗乎？」太子曰：「自太昊至堯、舜、禹，未有一姓再有天下者。吾後三年，上賓於帝所，汝慎無言。」師曠歸，未及三年，告死者至。
　□晉羊舌肸聘於周，發幣於大夫及單靖公。靖公享之，儉而敬；賓禮贈餞，視其上而從之；燕無私，送不過郊，叔向曰：「異哉！吾聞『一姓不再興。』今有單子，周其興乎！昔史佚有言『動莫若敬，居莫若儉，德莫若讓，事莫若咨。』單子之貺我，禮也，皆有焉。子孫必蕃，後世不忘。」
　□初，晉范宣子與和大夫爭田，久而無成。宣子欲攻之，司馬侯曰：「諸侯皆有二心，是之不憂，而怒和大夫，非子之任也。」祁午曰：「晉為盟主，子為正卿，若能靖端諸侯，使服聽命於晉，晉國其誰不從，何必和？盍密和。」宣子問於家老訾祏，對曰：「吾子嗣位，於朝無奸行，於國無邪民，將何治為？」宣子悅，乃益和田而與之和。訾祏死，宣子謂獻子曰：「昔吾有訾祏，朝夕顧焉，以相晉國，且為吾家，今吾觀汝，專則不能，謀則無與，將若之何？」對曰：「鞅也居處恭，不敢安易，敬學而好仁，和於政而好其道，謀於眾不以賈好，私志雖衷，不敢謂是，必長者之由。」宣子曰：「可以免身。」
　□晉平公射鴳不死，使竪襄摶之，失，公怒，拘將殺之。叔向聞之，夕。君告之，對曰：「昔唐叔射兕於徒林，殪以為大甲。今君射鴳不死，摶之不得，恥也。必速殺之，勿令遠聞。」公忸怩，促赦之。
　□是歲，燕文公薨，懿公立。
二十四年
　□春，齊伐魯。
　□齊莊公通於崔杼妻姜氏。夏，五月，乙亥，杼弒公，邢蒯瞶使晉而返，將入死而報君，其僕曰：「君之無道，四鄰諸侯莫不聞也。」蒯瞶曰：「子早言我能諫之，不聽我能去之，不諫又不去，吾將死之。」驅車入死。其僕曰：「人有亂君，猶死之；我有治長，可無死乎？」結轡自刎於車上。申蒯將往赴難，申詳止之曰：「君之無道聞於諸侯，何必死之。」蒯曰：「食無道之食，衣無道之衣，居無道之位，安得有道而死。」馳至公門，崔杼不內，蒯以劍斷臂與門者。杼陳入列命之，蒯入門，奮劍三踴而鬪殺七列，不及一列而死。陳不占往赴難，食則失匕，上車失軾。其御曰：「怖懼如此，雖往何益？」不占曰：「死君，義也；無勇，私也。君子不以私害義。」至門，聞鬪戰之聲，恐駭而死。杼令士大夫皆脫劍入盟，言不疾指不至血者死，所殺十人。次及晏子，晏子奉桮血，仰天嘆曰：「嗚呼！崔杼不忠，而弒其君。」杼曰：「子從我，與子分國；不與吾，吾將殺子。直兵將推之，曲兵將勾之。」晏子曰：「回以利而背其君，非仁也；劫以刃而失其志，非勇也。詩云：『愷悌君子，求福不回。』嬰可回乎？」崔子捨之。晏子趨出，授綏而乘。其僕將馳，晏子撫其手曰：「麋鹿在山林，其命在庖廚，馳不益生，緩不益死，桉之成節而去。」丁丑，崔杼立莊公弟杵臼，是為景公。崔杼、慶封相之。
　□晉伐齊，齊請成。納賂，平公許之。
　□六月，鄭伐陳，入之。賂鄭以宗器，乃還。
　□秋，七月，晉趙武為政。舒鳩叛楚，楚伐之，吳救之，楚敗吳師，圍舒鳩。八月，滅之。
　□衛獻公入於夷儀。
　□冬，十月，鄭復伐陳。
　□十二月，吳王諸樊伐楚，門於巢。巢牛臣射殺之，弟王餘祭立。初，諸樊嘉季札之義，兄弟皆欲以次致國，令以漸至。故諸樊稱先王壽夢之意，傳弟焉。季札封延陵，號延陵季子。衛獻公自夷儀使與甯喜言，求復國，甯喜許之。
二十五年
　□春，二月，甯喜告蘧伯玉。伯玉曰：「瑗不得聞君之出，敢聞其入？」辛卯，甯喜弒殤公。甲午，獻公入衛。
　□夏，楚、秦侵吳，聞吳有備而還，遂侵鄭。
　□六月，晉會諸侯討衛，執獻公。秋，七月，齊景公、鄭簡公為獻公如晉，晉許歸之。
　□楚椒舉奔鄭，將奔晉。蔡聲子將如晉，遇之於鄭，饗之以璧侑曰：「能事晉君以為諸侯主。」辭曰：「非吾願也。若得歸骨於楚，死且不朽。」聲子曰：「子尚良食，吾歸子。」椒舉降三拜，納其乘馬，聲子受之。還見楚令尹子木，言舉若以晉謀楚，必有豐敗。子木愀然曰：「召之其來乎？」對曰：「亡人得生，又何不來為。」子木曰：「不來，則若之何？」對曰：「資東陽之盜使殺之，可乎？」子木曰：「我為楚卿，而賂盜以賊一夫於晉，非義也。」乃使椒鳴召其父而復之。
　□初，屈到嗜芰，有疾，召其宗老而屬之，曰：「祭我必以芰。」及祥，宗老將薦芰，屈建命去之，曰：「夫子承楚國之政，其法刑在民心而藏在王府，上可比先王，下可訓後世，雖微楚國，諸侯莫不譽。夫子不以私慾干國典。」遂不用。
　□許靈公如楚，請伐鄭。秋，八月，薨於楚，子悼公買立。
　□冬，十月，楚伐鄭。十二月，衛人歸衛姬於晉，乃釋獻公。
二十六年
　□魯郈成子聘於晉，過衛，右宰榖臣止而觴之，陳樂而不樂，酒酣送之以璧，成子反，過而弗辭，其僕怪而問之。成子曰：「止而觴我，與我歡也；樂而不樂，告我憂也；酒酣送之以璧，寄之我也。衛其有亂乎？」衛獻公患甯喜專。夏，公孫免餘攻殺甯喜及右宰榖臣，郈成子倍衛三十里，還車而臨，三舉而歸，使人迎榖臣妻子，隔宅異之，分祿而食，其子長而返其璧。孔子曰：「知可以微謀、仁可以託財者，郈成子之謂乎！」
　□宋向戍善於晉趙文子，又善於楚令尹子木，欲弭諸侯之兵，晉、楚、齊、秦許之，皆告小國為會於宋。秋，七月，辛巳，盟於宋。子木欲襲晉軍，曰：「若盡晉師而殺趙武，則晉可弱也。」叔向謂趙文子曰：「何患焉。忠不可暴，信不可犯。合諸侯以為不信，諸侯何望焉，荊敗我，諸侯必叛之，子何愛於死，死而可以固晉國之盟主，何懼焉？」楚人固請先歃。叔向謂趙文子曰：「霸王之勢，在德不在歃。昔成王盟諸侯於岐陽，楚為荊蠻，置茆蕝，設望表，與鮮卑守燎，故不與盟。今將與狎主諸侯之盟，唯有德也，務德，所以服楚也。無爭先。」乃先楚，是行也。晉以藩為軍，攀輦即利而舍，候遮扞衛不行，楚人不敢謀，畏晉之信也。
　□冬，十一月，乙亥朔，日有食之。
二十七年
　□春，魯無冰。
　□秋，魯旱，大雩。
　□周有黑氣如日者五。
　□冬，十一月，癸巳，王崩，子景王貴立。
　□十二月，楚康王薨，子麇立，是為郟敖。
　□魯襄公如楚，及漢，聞康王卒，諸侯大夫欲還。叔仲昭伯曰：「君之來也，為其名與眾也。今王死，其名未改，其眾未敗，何為還？義人者，固慶其喜而弔其憂，況畏而服焉？二三子有禦楚之術守國之備，則可也；若未有，不如往也。遂行」
　□是歲，燕懿公薨，子簡公款立。
　　景王
元年
　□夏，四月，魯襄公還，及方城，聞季武子襲卞，公欲還，出楚師以伐之。榮成伯曰：「君不能令於國，而恃諸侯，其誰暱之？若楚克魯，置其同類以服東夷，而大攘諸夏，何德於君而予君也？若不克，君以蠻夷伐之，又求入焉，必不獲矣。不如予之。」
　　武子使季冶逆公，追予之璽書，以告。公未言，榮成子曰：「社稷之事，子實制之。唯子所利，何必卞？」季冶歸，致祿而不出，曰：「使予欺君，敢享其祿而立其朝乎？」
　□五月，葬靈王。
　□吳子餘祭觀舟，閽以刀弒之。弟王夷昧立。
　□鄭、宋饑。
　□六月，吳季札出聘，通嗣君。至魯，見叔孫穆子，說之，請觀周樂。至齊，說晏平仲，謂之曰：「納邑與政，乃免於難。」故晏子因陳桓子納政與邑。札至鄭，見子產，如舊相識。適衛。說蘧瑗、史狗、史鰌、公子荊、公叔發、公子朝。如晉，入其境，嘆曰：「暴哉！」入其都，嘆曰：「力闕哉！」入其朝，嘆曰：「亂哉！」從者問其故，季札曰：「吾見烏巢高，所以知其暴；見舊室好新室惡，是以知其力闕；見其君自決而不下，問臣保祿而不上諫，所以知其亂也。」見趙文子、韓宣子、魏獻子及叔向，而說之。陳桓子無宇，文子子也。初，季札北過徐，徐君好季札寶劍，口弗敢言。季札心許之，為使上國，未獻。還至徐，徐君死於楚，乃解劍致之嗣君。從者曰：「此吳國之寶也。」季子曰：「以死倍吾心，是欺也。愛劍偽心，廉者不為。」嗣君曰：「先君無命，孤不敢受。」季子以劍繫其墓樹而去。徐人歌之曰：「延陵季子兮不忘故，脫千金之劍兮帶丘墓。」
　□晏平仲治東阿三年，齊景公召而數之曰：「子治而亂，將加大誅。」晏子曰：「臣請改道易行，三年不治，臣當死之。」明年上計，公曰：「善矣！」晏子曰：「臣前之治東阿，舉儉罰偷，惰民惡之；決獄不畏強貴，強貴惡之；事貴人不能過禮，貴人惡之。屬託不行，貨賂不至，陂池之魚，以利貧民。君以為罪臣。後日之治，皆反於前，民飢過半矣。願乞骸骨，避賢者路。」公謝之曰：「子彊為我治東阿，寡人無復與焉。」
　□是歲，衛獻公薨，子襄公惡立。
二年
　□夏，四月，蔡太子般弒景公而自立，是為靈公。
　□五月，或叫於宋太廟曰：「譆譆，出出！」鳥鳴於亳社，如曰：「譆譆！」甲午，大災。伯姬卒。
　□冬，十月，鄭子皮受子產政。一年，豎子不戲狎，斑白不提挈，僮子不犁畔。二年，市不豫賈。三年，門不夜關，道不拾遺。四年，田器不歸。五年，士無尺籍，喪期不令而治。鄭簡公謂子產曰：「內政無出，外政無入。衣裘之不美，車馬之不飾，子女之不潔，寡人之醜；國家之不治，封疆之不正，夫子之醜。」終簡公之身，內無國中之亂，外無諸侯之患。
三年
　□春，齊伐魯。
　□夏，六月，辛巳，魯哀公薨，子野立。秋，九月，癸巳，毀而卒。襄公子昭公裯立。
　□莒犁比公生去疾及展輿，既立展輿，又廢之。犁比公虐，國人患之。冬，十一月，展輿因國人攻犁比公，弒之，自立。去疾奔齊。
四年
　□春，正月，諸侯會於虢，尋宋之盟。三月，甲辰，盟鄭。子皮曰：「楚公子圍有執戈之前，吾惑之。」蔡子家曰：「楚，大國也；圍，令尹也。有執戈之前，不亦可乎？」魯叔孫穆子曰：「服，心之文也。大夫而設諸侯之服，有其心矣。」
　□魯伐莒，取鄆。楚令尹圍以魯食，言將以叔孫穆子為戮。晉樂王鮒求貨於穆子，穆子不予，曰：「國有罪，我以貨私免，其若諸侯之事何？余非愛貨，患其不衷也。罪非我之由，為戮何害？」趙文子曰：「子盍逃之？不幸，必及於子。」穆子曰：「豹也受命於君，以從諸侯之盟，為社稷也。苟可以安君利國，美惡一心也。」文子將請之於楚，樂王鮒曰：「諸侯盟未退，而魯背之，安用齊盟？縱不能討，又免其受盟者，晉何以為盟主，必殺叔孫豹。」文子曰：「有人不難以死安利其國，可無愛乎！善人在位，患弗救不祥；惡人在位，不去亦不祥。」固請於楚而免之。穆子歸，季武子勞之。穆子曰：「吾不難為戮，養吾棟也。棟折榱崩。吾懼壓焉。既免大恥，而不忍小忿，可以為能乎？」乃見之。
　□夏，五月，秦後子奔晉，與趙文子語，謂其徒曰：「趙孟相晉國，主諸侯之盟，思長世之德，歷遠年之數，猶懼不終其身；今忨日而愒歲，[1]怠偷甚矣，非死逮之，必有大咎。」
　□六月，晉敗無終及群狄於太原。
　□莒 展輿立而奪群公子秩，公子召去疾於齊。秋，齊納去疾，展輿奔吳。去疾立，是為著丘公。
　□晉平公有疾，秦景公使醫和視之，曰：「君惑以生蠱；若不死，必失諸侯。」趙文子曰：「醫及國家乎？」對曰：「上醫醫國，其次疾人，固醫官也。」文子曰：「何實生之？」對曰：「物莫伏於蠱，蠱莫嘉於榖。食榖者，晝選男德以象榖明，宵靜女德以伏蠱慝，今君一之，是不饗榖而食榖也。」文子曰：「君其幾何？」對曰：「諸侯服不過三年，不服不過十年，過是，晉之殃也。」
　□冬，楚郟敖季父圍聘於鄭。未出竟，聞王有疾而還。十一月，己丑，圍入，問王疾，縊而殺之，葬於郟，謂之郟敖。圍自立，是為靈王。王弟公子比奔晉，其車五乘。秦後子來仕，其車千乘。叔向為太傅，實賦祿，韓宣子問二公子之祿，對曰：「大國之卿，一旅之田，上大夫，一卒之田。二公子，上大夫，皆一卒可也。」宣子曰：「秦公子富，若之何鈞之？」對曰：「絳之富商，韋藩木摙以過於朝，[2]唯其功庸少也。秦、楚匹也，若之何回於富也。」乃均其祿。
　□趙文子為室，斫其椽而礱之，張老曰：「天子之室，斫其椽而礱之，加密石焉；諸侯礱之；大夫斫之；士首之。今子貴而忘義，富而忘禮，吾懼不免。」文子歸，令勿礱也。
　□趙文子問於叔向曰：「晉六卿其孰先亡？」對曰：「中行氏以苛為察，以欺為明，以刻下為忠，以計多為功，以聚歛為良。譬猶鞹革者，大則大矣，裂之道也。」
　　劉恕曰：夫利者，眾人之所趨，人主之操柄，上專之則民怨，望下瀆之則身鄙穢。厲王近榮夷公，而不知大難；幽王用虢石父，而國人皆怨。故曰：「其有聚歛之臣，寧有盜臣。」不能不亡也。
　□十二月，晉趙文子卒。未幾，平公過九原而嘆曰：「嗟乎！此地蘊吾良臣多矣。」叔向曰：「趙武舉士於白屋者四十六人，公家賴之。文子之死也，四十六人皆就賓位，是其無私德也。」公曰：「趙武賢臣也，相晉九年，天下無兵革。」景子成，文子子也。
　□是歲，邾悼公薨，莊公穿立。
六年
　□春，正月，丁未，滕成公薨，子悼公寧立。
　□齊使晏嬰於晉。叔向問之晏子曰：「齊季世，其為陳氏矣！公棄其民，而歸於陳氏。」叔向曰：「吾公室，亦政在家門，其能久乎？」
　□秋，八月，魯大雩。
　□九月，燕簡公欲去諸大夫，立其寵人。冬，大夫殺公之外嬖，公懼奔齊，
七年
　□春，正月，魯大雨雹。
　□秋，七月，楚率諸侯伐吳。八月，甲申，克朱方，遂滅賴；賴，子爵。
　□莒著丘公不撫鄫，鄫叛。九月，魯取鄫。
　□冬，吳伐楚。
八年
　□春，正月，魯舍中軍。
　□夏，莒牟夷以牟婁及防茲奔魯。秋，七月，莒伐魯。戊辰，敗莒。
　□冬，十月，楚以諸侯及東夷伐吳。
　□是歲，秦景公薨，子哀公立。
九年
　□春，正月，杞文公薨，弟平公郁釐立。
　□夏，六月，丙戌，鄭災。
　□秋，九月，魯大雩。
　□楚靈王不修方城之內，踰諸夏而圖東國，三歲於沮、汾以服吳、越。遂伐徐，吳救之。楚伐吳，吳敗楚於房鍾。
　□冬，十二月，齊景公伐北燕，將納簡公，晏子曰：「燕有君矣。」
十年
　□春，正月，癸巳，齊師次於虢，燕人行成。二月，戊午，盟於濡。燕人歸燕姬，賂齊而還。燕人立悼公。是歲，悼公之元年。
　□夏，四月，甲辰朔，日有食之。
　□晉為杞取魯成。
　□秋，八月，衛襄公薨，子靈公元立。
　□晉返衛戚田。
十一年
　□春，石言於晉。
　□衛靈公嘗朝晉，舍於濮水之上。召師涓曰：「吾夜半獨聞鼓琴聲，其狀似鬼神。」師涓端坐援琴，聽而寫之。明日，曰：「臣得之矣，然未習也，請宿習之。」公復宿。明日，報曰：「習矣。」即去之晉，平公置酒於施惠之臺。酒酣，靈公曰：「寡人得新聲，請奏之。」平公令師涓坐師曠旁，援琴鼓之。未終，師曠撫而止之曰：「此亡國之聲也，不可遂。昔師延與紂作樂，以為淫亂，武王伐紂，師延東走，抱其樂器自投濮水之中，聞此聲必於濮水之上，先聞者國削。」平公曰：「寡人所好者音也，願遂聞之。」師涓鼓而終之。
　□晉平公悅新聲，師曠曰：「公室其將卑乎！君之明兆於衰矣。夫樂以開山川之風，耀德於廣遠。是以遠服而邇不遷。」
　　平公淫，六卿擅權，東伐諸侯；楚靈王兵強，陵轢中國；齊大而近於魯。魯小弱，附於楚則晉怒；附於晉則楚來伐，不備於齊，齊師侵。
　□陳哀公有廢疾。三月，甲申，公弟招及過殺太子偃師，立公子留為太子。公怒，欲誅招，招發兵圍公。夏，四月，辛亥，哀公自經，招立留為君。使於徵師赴於楚，楚人執殺之。留奔鄭。秋，八月，招歸罪於過而殺之。九月，楚公子棄疾圍陳。冬，十一月，滅陳。輿嬖袁克葬哀公。楚使穿封戍為陳公。
十二年
　□春，二月，楚遷許於夷。
　□夏，四月，陳災。
十三年
　□春，正月，有星出於婺女。
　□夏，五月，齊陳桓子請老，凡公子、公孫之無祿者，私分之邑。國之貧約孤寡者，私與之粟。陳氏始大。桓子生彊啟，是為武子。
　□晉平公遊於河，曰：「安得賢士，與之樂此乎！」船人蓋胥跪而對曰：「劍出干越，珠出江海，玉出崑山，無足而至者，君好之也。士有足而不至者，君不好耳。」公曰：「吾食客門左千人，門右千人；朝食不足，夕收市賦；莫食不足，朝收市賦。可不謂之好士乎？」蓋胥曰：「鴻鵠，一舉千里，所恃者六翮耳，背上之毛，腹下之毳，益之，飛不加高，損之，飛不加下。今君食客二千人，亦六翮邪，亦腹背之毛毳邪！」
　　晉藏寶臺災，三日三夜而止。公子晏束帛而賀，平公悖然作色，曰：「天火燒國之重寶，士大夫趨車走馬而救之，子獨賀，何也？」晏曰：「王者藏於天下，諸侯藏於百姓，農夫藏干囷庾，商賈藏於篋匱。今百姓乏絕而收大半之賦，是以天火燒之。昔桀賦歛無度，殘賊海內，故湯誅之。皇天降災，乃君之福也。」公曰：「自今已後，請藏於百姓。」
　　平公問於師曠曰：「人君之道何如？」對曰：「清淨無為，務在博愛，趨在任賢；廣開耳目，以察萬方；不牽制於流俗，不拘繫於左右；屢省考績，以臨臣下。此人君之本也。」公曰：「善。」
　　平公出田，見乳虎伏而不動，顧謂師曠曰：「吾聞伯王之主出，則猛獸伏不敢起。」對曰：「鵲食蝟，蝟食鵔鸃，鵔鸃食豹，豹食駮，駮食虎；夫駮狀似駮馬，君驂駮馬乎？」公曰：「然。」師曠曰：「一自誣者窮，再自誣者辱，三自誣者死。今虎為駮馬，非君之德義，奈何一自誣乎？」平公異日出朝，有鳥環而不去，公謂師曠曰：「吾聞伯王之主，鳳下之。」對曰：「東方有鳥名曰珂，文身朱足，憎鳥而愛狐。君必衣狐裘，以出朝乎？」公曰：「然。」師曠曰：「君奈何再自誣乎？」公不悅。異日置酒虎祁之臺，布蒺藜於陛上，令人召師曠；師曠履而上堂。公曰：「安有人臣履而上人主堂乎？」師曠解履刺足，蒲伏刺膝，仰天而嘆，公起引之曰：「與叟戲，叟遽憂乎？」對曰：「肉生蠱，還自食也；木生蠹，還自刻也；人生妖，還自賊也。五鼎之具不當烹藜藿，人主堂殿不當生蒺蔾。」公曰：「為之奈何？」師曠曰：「妖已在前。來月，當立太子，君將死矣。」秋，七月，戊子平旦，公謂師曠曰：「叟以今日為期，寡人如何？」師曠不樂謁歸，未到，平公薨，子昭公夷立。
　□魯伐莒，取郠。
　□冬，十二月，宋平公薨，子元公佐立。
十四年
　□春，三月，丙申，楚靈王享蔡靈公於申，醉而執之。夏，四月，丁巳，殺之，使公子棄疾圍蔡。冬，十一月，滅蔡，用隱太子於岡山。
　□十二月，楚城陳、蔡、不羹。靈王問於范無宇曰：「吾城三國，賦皆千乘，亦當晉矣。又加之楚，諸侯其來乎？」對曰：「國為大城，未有利者。昔魯有弁、費弱襄公，晉有曲沃納齊師，秦有徵、衙難桓、景。夫制城邑若體性焉，大能掉小，故變而不勤。邊境，國之尾也，而不能掉，臣亦懼之。」王曰：「是知天咫，安知民則？」右尹子革曰：「知天，必知民，是言可以懼哉！」
　□初，楚靈王不君，其臣箴諫不入。築臺於章華之上，闕為石郭，陂漢，以象帝舜。與伍舉升章華臺，[3]曰：「臺美夫！」對曰：「國君服寵以為美，不聞以土木崇高、彫鏤為美。今君為此臺，國民罷焉，財用盡焉，年榖敗焉，百官煩焉，舉國留之。臣不知其美也。楚其殆矣！」
　□是歲，龍門赤三里。
十五年
　□春，齊高偃納北燕簡公於唐。
　□三月，鄭簡公薨，子定公寧立。
　□秋，八月，壬午，晉滅肥，以肥子緜皋歸。
　□冬，十月，楚圍徐，以懼吳。
　□晉伐鮮虞。
　□楚靈王虐，白公子張驟諫。王患之，謂史老曰：「吾欲己子張之諫。」對曰：「用之實難，已之易矣。若諫，君則曰：『凡百箴諫，吾盡聞之矣。』」白公又諫，王如史老之言。對曰：「君未及武丁，而惡規諫，不亦難乎！齊桓、晉文不敢淫逸。近臣諫，遠臣謗，輿人誦，以自誥也。君欲自逸，臣懼民之不信也。」遂趨而退，杜門不出。七月，乃有乾谿之亂。
十六年
　□夏，楚靈王在乾谿，其民不忍飢勞之殃。三軍叛王。王弟蔡公棄疾殺太子祿，立其兄比為王，使觀從至乾谿，令楚眾曰：「國有王矣。先歸，復爵邑田室。後者遷之王。」眾皆潰。王獨行，屏營彷徨於山林之中，三日乃見其涓人疇。王呼之曰：「予不食三日矣。」涓人趨而進曰：「新王下法，有敢饟王從王者，罪及三族。」王枕其股以寢於地。王寐，疇枕王以墣而去之。王覺而無見也，匍匐將入於棘闈，棘闈不納，遂飢不能起。芋尹無宇之子申亥曰：「吾其從王。」乃求王，遇王飢於釐澤，奉之以歸。五月，癸亥，王縊，申亥土埋之其室。是時楚國雖已立比為王，不聞靈王死，畏其復來。國人每夜驚，曰：「王入矣！」乙卯夜，棄疾使船人從江上走呼曰：「王至矣！」國人愈驚。棄疾使蔓成然告比及其弟令尹子皙曰：「君早自圖。」又有呼而走至者曰：「眾至矣！」二子皆自殺。丙辰，棄疾即位，改名熊居，是為平王。葬比於訾，謂之訾敖。殺囚，衣之王服而流諸漢，取而葬之，以靖國人。他年，[4]芋尹申亥以王柩告，乃改葬之。平王以詐弒兩王自立，恐國人及諸侯叛之，乃施惠百姓。修政教，存恤國中。復立陳、蔡之後。
　□秋，七月，晉將合諸侯於平丘。八月，邾、莒愬魯於晉。甲戌，同盟於平丘，魯昭公弗得與盟。子服惠伯曰：「晉信蠻夷而棄兄弟，必失諸侯。失其政者，必毒於人，魯懼及焉，不可不恭。使上卿從之。」季平子曰：「然則意如乎！晉必患我，誰為之貳？」子服惠伯曰：「椒既言矣，敢逃難乎？請從。」晉人執平子。
　□晉侵鮮虞。
　□楚求故陳哀公悼太子偃師之子吳於晉，立為陳侯，是為惠公。故蔡靈公 隱太子有之子廬，立為蔡侯，是為平公。
　□冬，十月，吳取楚州來。
　□魯子服惠伯見晉韓宣子，曰：「晉為盟主，主信也。盟而棄魯，信抑闕矣。無乃得蠻夷而失諸侯之信乎？」宣子乃歸平子。
　□是歲，燕悼公薨，共公立。
十七年
　□秋，八月，莒著丘公薨，子郊公狂立，國人弗順。冬，十二月，蒲餘侯殺莒公子意恢，郊公奔齊。公子鐸逆著丘公之弟庚輿於齊而立之，是為共公。昔柱厲叔事莒敖公，自以為不知，而去居於海上，夏則食菱芡，冬則食橡栗。莒敖公有難，柱厲叔將往死之。其友曰：「子自以為不知故去，今又死之，是知與不知無異別也。」柱厲叔曰：「死而弗往，是果知我也。吾將死之以醜後世人主之不知其臣者，所以激君人之行，而厲人臣之節也。」或雲郊公即敖公，或曰非也。
　□晉叔魚為贊理，納雍子女而抑邢侯，邢侯殺叔魚及雍子。韓宣子患之，叔向曰：「以面鬻國之中，絕親以買直。非司寇而擅殺，其罪一也。叔魚，叔向母弟羊舌鮒也。叔魚之生，其母視之，曰：「是虎目而豕喙，鳶肩而牛腹，谿壑可盈，是不可饜也，必以賄死。」遂不視。
　　叔向嘗見韓宣子，宣子憂貧，叔向賀之，宣子曰：「吾有卿之名，而無其實。」叔向曰：「若不憂德之不建，而患貨之不足，將弔不暇，何賀之有。」宣子拜稽首，曰：「起也將亡，賴子存之。」
　　叔向見司馬侯之子，撫而泣之，曰：「自其父之死；吾蔑與比而事君！昔其父始之，我終之，我始之，夫子終之，無不可。」籍偃曰：「君子有比乎？」叔向曰：「君子比而不別。比德以贊事，比也；引黨以封己，利己而亡君，別也。」
　□是歲，曹武公薨，子平公須立。
十八年
　□秋，八月，晉中行穆子伐鮮虞，圍鼓。餽聞倫曰：「鼓之嗇夫，聞倫知之。請無罷武夫，而鼓可得。」穆子弗應。左右曰：「不折一戟，不傷一卒，而得鼓君，奚為弗使？」穆子曰：「聞倫為人，佞而不仁。若下之，可勿賞乎？賞之，是賞佞人。佞人得志，晉國將捨仁而為佞。雖得鼓，焉用之！」鼓人請以城叛，穆子不受，曰：「守而二心，奸之大者；賞善罰奸，國之憲法。許而弗予，失吾信也；若其予之，賞大奸而教吾邊鄙貳也。」令軍吏呼城，儆將攻，未傳而鼓降。以鼓子 苑支來。既獻，而返之。
　　初，晉董叔將娶於范氏，叔向曰：「范氏富，盍已乎！」曰：「欲為繫援。」他日，董祁愬於范獻子，獻子執而紡於庭之槐，叔向過之，曰：「子盍為我請乎！」叔向曰：「求繫，既繫矣；求援，既援矣。欲而得之，又何請焉？」
　□晉趙簡子鞅曰：「魯孟獻子有鬪臣五人。我無一，何也？」叔向曰：「子不欲也。若欲之，肸也待交捽可也。」鞅，景子成之子也。
　□是歲，吳王夷昧薨，欲授國於季札。季札讓，逃去。吳人曰：「先王有命，兄卒弟代，必致季子。今季子逃位，則王夷昧後立。其子當代。」乃立夷昧之子僚為王。
劉恕曰：《世本》曰：「夷昧生光而及僚。」服虔曰：「夷昧生光而廢之。夷昧卒，庶兄僚代立，故光曰『我王嗣也』。」[5]班固曰：「司馬遷采《世本》為《史記》，而今之《世本》，與《史記》不同。」未詳孰是。
十九年
　□春，正月，齊伐徐。
　□楚誘戎蠻子嘉，[6]殺之，遂取蠻氏，既而復立其子。
　□秋，八月，晉昭公薨，子頃公去疾立。六卿強，公室卑。
　□九月，魯大雩。
　□鄭大旱。
二十年
　□夏，六月，甲戌朔，日有食之。
　□是時，晉、楚強盛，威服諸戎，自轘轅之東，在河南山北者，其種滋廣，號曰陰戎，與陸渾、伊、洛戎事晉，而蠻氏從楚。至是陸渾叛晉。秋，九月，丁卯，晉荀吳率師滅陸渾之戎，陸渾子奔楚。其後楚執蠻氏盡囚其人。
　□冬，有星孛於大辰。
　□吳伐楚，戰於長岸，大敗吳。吳大敗楚。
二十一年
　□春，三月，曹平公薨，子悼公午立。
　□夏，五月，戊寅，風甚。壬午，大甚。宋、衛、陳、鄭火。
　□六月，邾襲鄅，入之。鄅，妘姓，子爵。
　□冬，楚遷許於析。
　□是歲，周景王將鑄大錢。單穆公曰：「古者，民患輕，則作重幣以行之，為母權子。若不堪重，則作輕而行之，亦不廢重，為子權母，小大利之。今廢輕而作重，民失其資，能無匱乎？絕民用以實王府，猶塞川原而為潢汙，竭無日矣。」王弗聽。
　□燕共公薨，平公立。
二十二年
　□春，二月，宋伐邾，圍蟲。三月，取之。
　□夏，許悼公瘧。五月，戊辰，飲太子止之藥薨。止奔晉。悼公子斯立。
　□楚為舟師伐濮。
　□初，楚平王使伍舉之子奢為太子建師，費無極為少師。無極不忠於太子，無寵，常讒惡太子。王使無極為太子娶婦於秦，無極馳歸報王曰：「秦女絕美，王可自取，更為太子取婦。」平王聽之。太子母蔡女也，無寵於王，王稍疏建。無極去太子而事平王，言於王曰：「晉近諸夏，所以伯。楚僻遠，故不能與之爭。若大城城父而置太子，以通北方，王收南方，得天下也。」王悅從之，使建居城父。
　□秋，齊伐莒，入紀。共公出奔。
　□冬，楚取吳 州來。
　□鄭大水，龍鬪於時門之外洧淵。
二十三年
　□春，二月，楚費無極日夜言太子短於平王，伍奢遊人於王側，言太子仁勇得民心。王以告無極，無極曰：「太子以秦女之故，不能無怨望。自居城父，內撫百姓，外約諸侯，其事已構。」平王召伍奢考責之，奢曰：「王奈何以小臣疏骨肉之親？」王囚奢，使城父司馬奮揚殺太子。三月，太子奔宋。無極曰：「奢二子皆賢，不殺為楚國患。」王謂奢曰：「能致二子則生，不能將死。」奢曰：「尚之為人，廉，死節，慈孝而仁，聞召免父，必不顧其死而至。員知而好謀，勇而矜功，剛戾忍詢，能成大事，知來必死，必不來。」王使人召二子，曰：「來，吾生汝父。」伍尚欲往，員曰：「至，則父子俱死，而讎不得報。不如奔他國，借力以雪父恥。」尚曰：「我知往終不能全父。然恨父召我以求生而不往，後不能雪恥，為天下笑。」謂員曰：「汝能報讎，我將歸死。」尚既就執。員彎弓屬矢將射使者，使者不敢逼，員遂出亡。奢聞員不來，曰：「楚國君臣且苦兵矣。」王殺奢與尚。員聞太子建在宋，往從之。道逢其友申包胥，員曰：「吾將覆楚，以雪父兄之恥。」申包胥曰：「子能亡之，吾能存之。」員至宋，宋有華氏之亂，與建奔鄭。鄭人甚善之。建又適晉，晉頃公曰：「鄭信太子。太子能為內應，我攻其外，滅鄭必矣。許以鄭封太子。」太子還鄭。事未成，從者知其謀，而告之鄭。定公與子產誅建。員懼，與建子勝俱奔吳。到昭關，吏欲執之。員與勝步走，追者在後，幾不得脫。至江上一漁父乘船，知其急而渡之。員既絕渡，漁父視則有飢色，以麥飯、鮑魚羹、盎漿食之。員問其名族，不肯告，解劍與之曰：「此值千金。」父曰：「楚國之法，得伍子胥者，爵執珪，祿萬擔金千鎰，豈徒千金劍耶！」不受。子胥，員字也。將去，誡漁父曰：「掩子之盎漿，無令其露。」漁父曰：「諾。」員行數步，顧視漁父覆船自沈於水中。員奔至吳，說王僚以伐楚之利。公子光曰：「子胥父兄僇於楚，欲自報讎。未見其利。」員知光有他志，未可說以外事，求勇士堂邑鱄設諸，見之光。光喜，乃客員。員退而與勝耕於野，以待鱄設諸之事。光者，王諸樊子也，曰：「以兄弟次邪，季子當立；必以子乎，則光真適嗣。」常陰納謀臣、賢士，欲襲王僚。
　□是歲，鄭子產卒。
　□蔡平公薨，太子朱立。
　□景王將鑄無射，問律於伶州鳩。對曰：「古之神瞽考中聲量之以制，度律均鍾，百官軏儀，紀之以三，平之以六，成於十二，天之道也。律呂不易，無奸物也。」王又為之大林。單穆公曰：「先王之制鍾也，大不出鈞，重不過石。律度量衡於是乎生，小大器用於是乎出，故聖人慎之。三年之中，而有離民之器二焉，國其危哉！」王弗聽，問之伶州鳩，對曰：「細過其主妨於正，用物過度妨於財，正害財匱妨於樂，細抑大陵，不容於耳，非和也。聽聲越遠，非平也。非宗官之所司也。無益於教，而離民怒神，非臣之所聞也。」王卒鑄大鐘。
二十四年
　□春，鐘成，伶人告和。伶州鳩曰：「上作器，民備樂之，則為和。財亡民疲，莫不怨恨，臣不知其和也。」王曰：「爾老耄矣！何知？」及王崩，鐘不和。
　□夏，晉士鞅聘於魯，問具山、敖山，魯人以其鄉對，曰：「先君獻、武之諱。」鞅歸，戒其所知曰：「吾適魯而名其二諱，為笑焉，唯不學也。木有枝葉，猶庇廕人，況君子之學乎？」
　□宋少司馬華貙劫其父司馬費遂，而召亡人，以南里叛。
　□秋，七月，壬午朔，日有食之。
　□冬，十月，華登以吳師救華氏。丙寅，齊師、宋師敗吳於鴻口。華登帥其餘以敗宋師。元公敗華氏於新里。十一月，晉、齊、衛救宋，大敗華氏，圍南里。
　□楚費無極取貨於蔡侯朱叔父隱太子之子東國，而謂蔡人曰：「楚王將立東國。若不先從，必圍蔡！」蔡人懼，出朱而立東國，是為悼侯。
　□鼓叛晉。
二十五年
　□春，二月，甲子，齊伐莒，莒敗齊於壽餘。景公伐莒，莒子行成。
　□楚使薳越告於宋，請出華氏，宋人從之。己巳，華貙、華登等出奔楚。
　□景王長庶子朝有寵於王，欲立之。夏，四月，乙丑，王崩，子猛立。
　□六月，晉襲鼓，滅之，以鼓子 苑支來。令鼓人各復其所，非僚勿從。鼓子之臣夙沙釐，以其孥行，軍吏執之，辭曰：「我君是事，非事土也。名曰君臣，豈曰土臣？今君實遷，臣何賴於鼓？」中行穆子召之，曰：「鼓有君矣。」對曰：「臣委質於狄之鼓，未委質於晉之鼓。委質為臣，無有二心，敢即私利以煩司寇。」穆子嘆而謂左右曰：「吾何德之務而有是臣也？」乃使行。言於頃公，與鼓子田於河陰，使夙沙釐相之。
　□丁巳，葬景王。王子朝作亂，敗，奔京。
　□冬，十一月，乙酉，王子猛卒，周王諡曰悼王。己丑，猛母弟敬王匄即位。

