　　欽定四庫全書　　　　　　　經部九
　　苑洛志樂　　　　　　　　　樂類
　　提要
　　〈臣〉等謹按苑洛志樂二十巻明韓邦竒撰邦竒有易學啟䝉意見已著録是書首取律呂新書為之直解凡二卷前有邦竒自序後有衛淮序第三巻以下乃為邦竒所自著其於律呂之原較明人所得為密而亦不免於好竒如雲門咸池大章大夏大韶大穫六樂名雖見於周官而音調節奏漢以來無能傳者邦竒乃各為之譜謂黃帝以土徳王雲門象天用火起黃鐘之徴以生為用則林鐘也咸池象地用水起大呂之羽以土所尅為用則無射也大章大韶皆起於黃鐘夏以金徳王林鐘律屬金商聲故大夏用林鐘之商南呂用南呂起聲商以水徳王應鐘律屬水羽聲故大濩用應鐘之羽夷則用夷則起聲今考旋宮之法林鐘一律以黃鐘之徴為火以仲呂之商為金若以月律論之則是六月之律而非金也故邦竒於大夏下自注云相縁如此還用夷則為是則夷則為七月之律屬金與大濩用應鐘為十月之律屬水者一例矣然則林鐘夷則不已兩岐其説乎又謂大司樂圜鐘為宮以南呂起聲一變在姑洗至六變在圜鐘故云若樂六變則天神皆降函鐘為宮以應鐘起聲一變在㽔賓至八變在函鐘故云若樂八變則地衹皆出黃鐘為宮以南呂起聲一變在姑洗至九變在黃鐘故云若樂九變則人可得而禮今考左氏傳謂五降之後不容彈矣則宮徴商羽角五聲也前漢書禮樂志曰八音七始則宮徴商羽角變宮變徴七聲也凡譜聲者率不越此二端此書圜鐘為宮初奏以黃鐘之羽南呂起聲順生至黃鐘收宮凡得十聲次奏用林鐘之羽姑洗起聲而姑洗實為前奏黃鐘之角所謂用宮逐羽而清角生也函鐘為宮用太蔟之羽應鐘起聲順生至本宮太蔟又順生徴商二律復自商逆轉徴宮二律收宮凡得十四聲商不順生羽而逆轉為徴所謂引商刻羽而流徴成也黃鐘為宮凡陽律之奏用宮逐羽陰呂之奏引商刻羽是以十聲與十四聲各五奏也至謂周樂皆以羽起聲本於咸池而於黃鐘為宮起南呂則用黃鐘本宮之羽函鐘為宮起應鐘應鐘為太蔟之羽太蔟為林鐘之徴則又用徴之羽矣圜鐘為宮起南呂南呂為黃鐘之羽黃鐘為圜鐘之羽則又用羽之羽矣同一用羽起聲而所用之法又歧而為三推其意不過誤解周禮八變九變之文以函鐘為宮當在初奏之第九聲方與八變合即不得不以應鐘為第一聲而應鐘非函鐘之羽也以函鐘為宮當在初奏之第七聲方與六變合即不得不以南呂為第一聲而南呂非圜鐘之羽也即又不得不謂應鐘為羽之羽南呂為徴之羽矣由杜撰而遷就由遷就而支離此數卷最為偏駁其他若謂凡律空圍九分無大小之異其九分為九方分㽔賓損一下生大呂優於益一上生大呂以黃鐘至夾鐘四清聲為可廢以夷則至應鐘四律圍徑不當逓減雖其説多本前人然決擇頗允又若考定度量權衡樂器樂舞樂曲之類皆能本經據史具見學術與不知而妄作者究有逕庭史稱邦竒性嗜學自諸經子史及天文地理樂律術數兵法之書無不通究所撰志樂尤為世所珍亦有以焉末有嘉靖二十八年其門人楊繼盛序據繼盛自作年譜葢嘗學樂於邦竒所云夜夢虞舜擊鐘定律之事頗為荒渺然繼盛非妄語者亦足見其師弟覃精是事寤寐不忘矣乾隆四十六年八月恭校上
　　總纂官〈臣〉紀羽〈臣〉陸錫熊〈臣〉孫士毅
　　總　校　官〈臣〉陸　費　墀










　　苑洛志樂序
　　昔子華有志於樂孔子扣之曰非曰能之願學焉竒何人也議及於斯竊有志而未能也故曰志樂雲夫樂生於心者也有是心而無所寄宣其意於言言成章為詩而猶未足以盡其意也而歌詠之歌詠之而猶未足以盡其意也而被之聲容是之謂樂樂無詩非樂也亦無樂也古樂之亡久矣周禮失其直樂記遺其制去籍於諸侯之僭殘壊於秦火之焚漢儒附㑹於其前諸家紛紜於其後上誣天文下誣地理中誣人事配五行四時八卦四隅十二辰此通彼滯小就大遺零星破碎補輳牽合取其一庶或可用㑹其同則見難行卒皆人為之私夫豈天然之妙扵人心固已戾矣又何暇論雅與滛古與今哉是編也一以貭實為體敷施為用諧聲為止中律為的凢宮商之相應正變之相接全半之相濟陰陽之相宜如星之麗天如風之行水如織具之經緯乎文綺雖萬象錯列而各有條理皆取諸造化之自然而不敢附之以已意期於宣人情而承詩歌耳雖不必屑屑乎考天文察地理稽人事配五行四時八卦四隅十二辰自有所符契焉考之古人製作之極用之圜丘而天神降用之方澤而地示出用之宗廟而祖考格用之朝廷而庶尹諧用之房中而宮闈睦此無他順其自然發乎人心宮商正變全半陰陽中節而已矣顧茲薄藝亦惟可以措之行事美其觀聽不失乎樂之情焉爾若夫究其功用極感通之妙探其本原繼夔倫之志以承古人之絶學以備一時之製作則有子有言以俟君子云苑洛韓邦竒識






　　志樂序
　　志樂者何大司馬苑洛先生所作也夫樂所以宣天地之和通陰陽之變平人心之感省民物之風罔不有理寓焉慨自先王遺響日就泯沒世儒沿襲莫或窮原古樂所由淪缺先生愽物不窮志復古雅廼稽諸典籍驗以氣候竭其心思積以嵗月依永諧聲因變成方恊律呂以和陰陽適聲音以類萬物而天地八方之音以定真有以㑹聲氣之元繼伯夔之絶響矣嵗丁未先生自少宰總憲留臺宏以屬吏嘗侍記室偶語律呂新書以所聞問難先生廼出茲編以示宏隨請鋟梓既而先生晉今秩其屬王君學吾陶君大年穀君鍾秀李君遷林君冕茅君坤龍君翔霄王君嘉孝李君庶余君文獻張君洽相與以繼有終先生以宏齒稍長命識之宏謂茲刻也先生及何大復氏序諸首簡復何言哉方今稱藝窮書圃振古述作關中其選也先生獨紹孔繼軻濳心經術如易占經緯禹貢詳略正蒙註解諸書具可為時作範此特其一耳若先生者又詎直關中人物也哉














　　律呂直解敘
　　余讀韓子律呂直解敘曰夫神理之弗著其噐數之亡乎天生一成萬一上萬下噐數下也由後世以來弗之詳矣其上焉者又安有所逹哉是故聖人得一而知萬智者由萬以得一談一者虛而寡用談萬者廣而莫歸要之以知其要實者為至夫天地之間者氣也制而利用曰噐生之節度曰數神理者氣之宰也是故氣數詳則神理日明而天下之事得矣此韓子之學也夫








　　律呂直解序
　　直解者何不文之也何以不文便初學也蔡氏之新書固已極備而大明矣然其為書也理雖顯而文隱數雖著而意深初學難焉此直解之所以作也
　　𢎞治十七年三月中旬苑洛子韓邦竒識










