乾坤既辟，清濁肇分，融為江河，結為山嶽。或上配辰宿，或下藏洞天，皆大聖上真，主宰其事。則有靈宮秘府，玉宇金台，或結氣所成，凝雲虛構；或瑤池翠沼，流注於四隅；或珠樹瓊林，扶疏於其上，神鳳飛虯之所產，天驎澤馬之所棲；或日馭所經，或星躔所屬，含藏風雨，蘊蓄雲雷，為天地之關樞，為陰陽之機軸，乍標華於海上；或回竦於天中，或弱水之所縈，或洪濤之所隔，或日景所不照，人跡所不及，皆真經秘冊，敘而載焉。
太史公云：「大荒之內，名山五千。其間五嶽作鎮，十山為佐。」又《龜山玉經》云：「大天之內，有洞天三十六，別有日月星辰，靈仙宮闕，主禦罪福，典錄死生。有高真所居，仙王所理。又有海外五嶽，三島十洲，三十六精廬，七十二福地，二十四化，四鎮諸山。」今總一卷，用傳好事之士。其有宮城處所，得道姓名，洞府主張，仙曹品秩，事條繁廣，不可備書，聊紀所管郡縣，及仙壇宮觀大數而已。天複辛酉八月四日癸未，華頂羽人杜光庭於成都玉局編錄。
