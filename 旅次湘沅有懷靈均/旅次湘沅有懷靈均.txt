分拙多感激，久遊遵長途。
經過湘水源，懷古方踟躕。
舊稱楚靈均，此處殞忠軀。
側聆故老言，遂得旌賢愚。
名參君子場，行為小人儒。
騷文衒貞亮，體物情崎嶇。
三黜有慍色，即非賢哲模。
五十爵高秩，謬膺從大夫。
胸襟積憂愁，容鬢復凋枯。
死為不吊鬼，生作猜謗徒。
吟澤潔其身，忠節寧見輸。
懷沙滅其性，孝行焉能俱。
且聞善稱君，一何善自殊。
且聞過稱己，一何過不渝。
悠哉風土人，角黍投川隅。
相傳曆千祀，哀悼延八區。
如今聖明朝，養育無羈孤。
君臣逸雍熙，德化盈紛敷。
巾車徇前侶，白日猶昆吾。
寄君臣子心，戒此真良圖。
