遠棄甘幽獨，誰雲值故人。好音憐鎩羽，濡沫慰窮鱗。 
困志情惟舊，相知樂更新。浪遊輕費日，醉舞詎傷春。 
風月歡寧間，星霜分益親。已將名是患，還用道為鄰。 
機事齊飄瓦，嫌猜比拾塵。高冠餘肯賦，長鋏子忘貧。 
晼晚驚移律，暌攜忽此辰。開顏時不再，絆足去何因。 
海上銷魂別，天邊弔影身。只應西澗水，寂寞但垂綸。

