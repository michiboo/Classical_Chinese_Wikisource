　　欽定四庫全書　　　　　經部四
　　周禮全經釋原　　　　　禮類一〈周禮之屬〉提要
　　〈臣〉等謹案周禮全經釋原十四卷明柯尚遷撰尚遷字喬可長樂人自號陽石山人其書自天官至冬官凡十二卷又附以周禮通論周禮通今續論各一卷前列序二篇源流序論一篇六官目問四篇全經綱領十二條釋原凡例七條書中解詁其稱説者皆依古注集成其曰原者則推原作經本意也冬官不亡諸儒紛紛異議俞庭椿等因欲割裂五官以補其缺致有竄亂古經之譏尚遷謂當以經證經取遂人以下地官之事分為冬官自遂人至旅下士正六十人可證序官之同乎六十不待移易他官以亂聖經其説較諸家頗為有據故唐順之姜寳皆深是之雖其析大司徒掌建邦土地之圖以下為大司空之文徑依六典改原文安擾邦國為富邦國又以吳澄所補惟王建國以下四十字冠於冬官之首而置考工記不録仍不免師心自用之失然其立論平實於理較近未嘗不可以參備一解焉朱彝尊經義考載此書卷目相合而注其下雲內源流敘論一卷通論一卷案此本通論外尚有續論而源流敘論乃在卷首不列十四卷之數𢑴尊所紀為誤葢當時失於考訂也乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉　陸　費　墀




　　周禮全經釋原序
　　先民有言泰和在成周宇宙間至治固不可得而見矣倖存周官灋度六篇其當時為治之跡矣乎因其跡以求其心得其心以推於政故成周之治百世可復作也今全經具存不曰周官而名周禮何哉蓋禮也者道之體也灋也者道之用也心也者道之管也道與心一斯心與政一矣心與政一斯灋與禮一矣灋與禮一然後謂之王制也心與政一然後謂之王道也道與心一然後謂之天德也故程子曰有天德斯可與語王道張子曰不聞性與天道而言製作者末矣是以君子格物以誠意慎獨以養心則天德具矣立誠以動物由心以行政順應以平施則王道行矣則地稽天損益因禮變通宜民則製作協乎自然矣故能㑹心政禮灋為一道則成周之治夫豈逺哉周禮晦蝕於戰國毀棄於秦漸出於漢氏劉德購之得於李氏惟存五官而補以考工記劉歆傳之杜子春訓之鄭衆鄭𤣥更相發明聖王之制復見於後世者固不幸哉自漢以來干餘年矣論之者更幾賢行之者更幾主而卒不明不行何哉其不明也我知之矣簡札淆亂司空錯於地官未之分也封建鄉遂井田格於悖說未之正也其不行也我知之矣心與政離既荒其原不明不行固其所也況於假而用者王莽誤而用之者安石乎漢唐之儒固有以為戰國隂謀之書又有以為漢儒附㑹之說則又均為不明而果於非聖矣獨程朱大儒洞識聖心之淵㣲斷斷以為周公遺典而明道橫渠又決欲行之以復三代有志不就故㣲辭奧義未及論著君子惜焉夫冬官未嘗亡也何必購以千金又胡為補以考工記後此諸儒訓釋名物不為無功雖大意未見然尚承襲漢本不敢更定至元有俞庭椿氏者始謂冬官不亡散於五官之中作復古編以伸其說永嘉王氏臨川吳氏清源丘氏椒丘何氏咸宗之各於五官之中雜取諸職以補冬官人持所見各自為編則周禮雖存紛紜舛錯幾不可讀矣以遷之魯鈍竊志是經體驗探求至形寤寐似窺見其一二者然後知周禮一言一字無非聖人精神心術之所寓當時已施之治跡者也孟子曰諸侯惡其害己而皆去其籍故知周禮者孰如孟子今觀遂人以下地官之半實冬官也不知何人次於掌節之後而大司空之職舉而雜於大司徒之中遂起千古不決之疑無乃戰國諸侯之所亂乎偉哉孟氏爵祿之篇井田徵稅之論誠宜補周禮之闕者又約其㫖將自試於齊梁卒不能遂乃曰堯舜之道不以仁政不能平治天下為髙必因丘陵為下必因川澤為政不因先王之道可謂智乎何其言之諄諄至此百世之下非無知孟子之心者特以周禮不明無所率由故耳遷不自度乃分遂人以下為冬官而證其序官之同乎六十取地官土地之事為大司空之職則冬官復矣又以鄉遂大夫以下皆無府史胥徒而知其在民之官大端既明則封建井田與夫賢能徵稅之屬俱可類見矣乃敢集諸儒之訓以釋之發鄙見以原之庶幾聖人作經以開萬世太平者為不亡矣哉嘉靖乙巳二月朔旦柯尚遷序













