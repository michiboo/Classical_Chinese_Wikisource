
愚谷與誰去，唯將黎子同。
非須一處住，不那兩心空。
寧問春將夏，誰論西復東。
不知吾與子，若箇是愚公。
吾家愚谷裏，此谷本來平。
雖則行無跡，還能響應聲。
不隨雲色暗，只待日光明。
緣底名愚谷，都由愚所成。
借問愚公谷，與君聊一尋。
不尋翻到谷，此谷不離心。
行處曾無險，看時豈有深。
寄言塵世客，何處欲歸臨。

