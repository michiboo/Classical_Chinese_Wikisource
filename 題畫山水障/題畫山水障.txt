
心累猶不盡，果爲物外牽。
偶因耳目好，復假丹青妍。
嘗抱野間意，而迫區中緣。
塵事固已矣，秉意終不遷。
良工適我願，妙墨揮巖泉。
變化合羣有，高深侔自然。
置陳北堂上，倣像南山前。
靜無戶庭出，行已茲地偏。
萱草憂可樹，合歡忿益蠲。
所因本微物，況乃憑幽筌。
言象會自泯，意色聊自宣。
對玩有佳趣，使我心渺綿。

