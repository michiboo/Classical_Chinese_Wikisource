昨夢錄南宋·康與之
滑臺南一二裏有沙嘴橫出半河上立浮圖，亦不甚高。大河水泛溢之際，其勢橫怒欲沒孤城，每至塔下輒怒氣遽息，若不泛溢時。及過滑臺城址，則橫怒如故。此殆天與滑臺而設也。塔中安佛，發長及二丈，有奇拳為巨螺，其大如容數升物之器。發之色非赤非青非綠，人間無此色也。發根大於人指，自根至杪漸殺焉。使兩人對牽之，人自其中來往無礙。塔有賜名，忘之矣。
西北邊城防城庫皆掘地作大池，縱橫丈餘以蓄猛火油，不閱月池上皆赤黃。又別為池而徙焉，不如是則火自屋柱延燒矣。猛火油者，聞出於高麗之東數千裏，日初出之時，因盛夏日力烘，石極熱則出液，他物遇之即為火，惟真璃璃器可貯之。中山府治西有大陂池，郡人呼為海子，余猶記郡師就之以按水戰試猛火油。池之別岸為虜人營壘，用油者以油涓滴自火焰中，過則烈焰遽發，頃刻虜營凈盡，油之餘力入水，藻荇俱盡，魚鱉遇之皆死。
開封尹李倫，號李鐵面，命官有犯法當追究者，巧結形勢，竟不肯出。李憤之，以術羅致之至，又不遜，李大怒，真決之。數日後，李方決府事，有展榜以見者，廳吏遽下取以呈。其榜曰：「臺院承差人某。」方閱視，二人遽升廳，懷中出一櫝雲，臺院奉聖旨推勘公事，數內一項要開封尹李倫一名前來照鑒雲雲。李即呼廳司以職事付少尹，遂索馬顧二人曰：「有少私事得至家與室人言乎？」對曰：「無害。」李未入中門覺有躡其後者，回顧則二人也。李不復人，但呼細君告之曰：「平生違條礙法事，唯決某命官之失，汝等勿憂也。」開封府南向，禦史臺北向，相去密邇。倫上馬，二人前導，乃宛轉繚繞由別路自辰已至申酉方至臺前。二人曰：「請索笏。」李秉笏，又大喝雲從人散，呵殿皆去。二人乃呼閽者，雲我句人至矣，以櫝付閽吏，吏曰：「請大尹入。」時臺門已半掩，地設重限，李於是搢笏攀緣以入，足跌顛於限下。閽吏導李至第二重，閽吏相付授如前。既入，則曰：「請大尹赴臺院，自此東行小門樓是也。」時已昏黑矣。李入門無人問焉。見燈數炬不置之楣梁間，而置之柱礎。廊之第一間則紫公裳被五木捩其面，向庭中自是數門或綠公裳者，皆如之。李既見，嘆曰：「設使吾有謀反大逆事，見此境界皆不待捶楚而自伏矣。」李方怪無公吏輩，有聲喏於庭下者，李遽還揖之，問之即承行吏人也。白李請行吏前導盤繞屈曲不知幾許，至土庫側有小洞門，自地高無五尺，吏去袱頭匍匐以入，李亦如之。李又自嘆入門可得出否。既入，則供帳床榻裀褥甚都，有袱頭紫衫腰金者，出揖李曰：「臺官恐大尹岑寂，此官特以伴大尹也。」後問之，乃監守李獄卒耳。吏告去，於是捶楚冤痛之聲四起，所不忍聞。既久，忽一卒持片紙書雲：「臺院問李某因何到院。」李答以故。去又甚久，又一卒持片紙如前問李出身，以來有何公私過犯，李答並無過犯，惟前真決命官為罪犯。去又甚久，再問李真決命官依得祖宗是何條法，李答祖宗即無真決命官條制。時已五鼓矣，承勘吏至雲：「大尹亦無若事莫饑否？」李謂：「自辰已至是夜五鼓不食，平生未嘗如是忍饑。」於是腰金者相對飲酒五杯，食亦如之。食畢天欲明，捶楚之聲乃止。腰金者與吏請李歸，送至洞門曰：「不敢遠送，請大尹徐步勿遽。」二人闔洞門，寂不見一人。李乃記昨夕經由之所。至院門又至中門，及出大門則從人皆在。上馬呵殿以歸。後數日，李放罷。
西夏有竹牛重數百斤，角甚長而黃黑相間，用以制弓極佳，尤且健勁。其近弝黑者，謂之後醮，近稍近弝俱黑而弓面者，謂之玉腰，夏人常雜犀角以市焉，人莫有知。往時鎮江裨將王詔遇有鬻犀帶者，無他文但峰巒高低繞人腰圍耳。索價甚高，人皆不能辨，惟辛太尉道宗知此竹牛也。為弓則貴，為他則不足道耳。
建炎初，中州有仕宦者踉蹌至新市暫為寺居，親舊絕無，牢落淒涼，斷其蹤跡，茫茫殊未有所向。寺僧忽相過存問勤屬，時時饋淆酒，仕宦者極感之。語次問其姓。則曰姓湯。而仕宦之妻亦姓湯，於是通譜系為親戚，而致其周旋饋遺者愈厚。一日告仕宦者曰：「聞金人且至，臺眷盍早圖避地耶？」仕宦者曰：「某中州人，忽到異鄉，且未有措足之所，又安有避地可圖哉？」僧曰：「某山閑有庵，血屬在焉，共處可乎？於是欣然從之即日命舟以往。」虜已去，僧曰：「事已小定，駐蹕之地不遠，公當速往註授。」仕宦者告以闕乏，僧於是辦舟，贈鏹二百緡，使行。仕官者曰：「吾師之德於我至厚，何以為報？」僧曰：「既為親戚，義當爾也。」乃留其孥於庵中，僧為酌別，飲大醉，遂行。翊日睡覺時，日已高，起視乃泊舟太湖中，四旁十數裏皆無居人。舟人語啐啐，過午督之使行。良久始慢應曰：「今行矣。」既而取巨石磨斧，仕宦者罔知所措，叩其所以。則曰：「我等與官人無涉，故相假借不忍下手，官當作書別家付我訖，自為之所爾。」仕宦者惶惑顧望，未忍即自引決，則曰：「今幸尚早，若至昏夜恐官不得其死也。」仕宦者於是悲慟作家書畢，自沈焉。時內翰汪彥章守霅川，有赴郡自首者，鞫其情實，曰：「僧納仕宦之妻，酬舟人者甚厚，舟人每以是持僧，須索百出，僧不能堪。一夕中夜，往將殺之，舟人適出，其妻自內窺月明中見僧持斧也，乃告其夫。舟人以是自首。」汪以謂僧固當死，而舟人受賂殺命官，情罪俱重，難以首從論。其刑惟均可也。又其妻請以亡夫告敕易度牒為尼二事奏皆可。汪命獄吏故緩其死，使皆備慘酷數月，然後刑之。
紹興辛巳，余聽讀於建昌，教官省元劉溥德廣語及余所生之地曰：「滑臺劉曰聞人之言黃河漲溢，官為卷埽，其說如何？」曰：「予不及見也。尚聞先父言斯事，民甚苦之。蓋於無事時，取長藤為絡，若今之竹夫人狀，其長大則數百倍也，實以芻槁土石，大小不等。每量水之高下，而用之大者，至於二千人方能推之於水，正決時亦能遏水勢之暴。遇水高且猛時，若拋土塊於深淵耳，此甚為無益焉。舍是則亦無他策也，或不幸方推之際怒濤遽至，則溺死者甚多，大抵止以塞州城之門及監官場務之衙宇耳。瀕河之民頗能視沙漲之形勢，以占水之大小，遠近往往先事而拒逆來，所以甚利便也。又有絞藤為繩■〈糸秋〉結竹篾筏木柵等，謂之寸金藤。有時不能勝水力，即寸斷如剪。郡縣又科鄉民為之，所費甚廣，大抵卷埽及寸金藤，白馬一郡每歲不下數萬緡。白馬之西，即底柱也。水常高柱數尺，且河怒為柱所扼，力與石鬥，晝夜常有聲如雷霆。或有建議者謂柱能少低，則河必不怒。於是募工鑿之，石堅竟不能就，頗有溺者，了無所益。」
畢少董言，國初修老子廟，廟有道子畫壁，老杜所謂「冕旒俱秀發，旌旆盡飛揚」者也。官以其壁募人買，有隱士亦妙手也，以三百千得之。於是閉門不出者三年，乃以車載壁沈之洛河。廟亦落成矣，壁當再畫。郡以請隱士，隱土弗辭。有老畫工夤緣以至者，眾議誰當畫東壁，隱士以讓畫工，畫工弗敢當，讓者再三，隱士遂就東壁畫天地。隱士初落筆作前驅二人，工就視之，不語而去。工亦畫前驅二人，隱士往觀亦不語而去。於是各解衣盤礴慘淡經營，不復相顧。及成，工來觀，其初有不相許之色，漸觀其次，迤邐咨嗟擊節。及見輦中一人，工愧駭下拜曰：「先生之才不可當也，某自是焚作具不敢言畫矣。」或問之，工曰：「前驅賤也，骨相當嗔目怒髯，可比騶馭。近侍清貴也，骨相當清奇龐秀，可比臺閣。至於輦中人，則帝王也，骨相當龍姿日表也，可比至尊。今先生前驅乃作清奇龐秀，某竊謂賤隸若此，則何足以作近侍？近侍繼可強力少加，則何以作輦中人也？若貴賤之狀一等，則不足以為畫矣。今觀之先生所畫，前驅乃吾近侍也。所畫近侍乃吾輦中人也。」泊觀輦中之人，其神宇骨相蓋吾平生未嘗見者，占圖畫中亦未之見。此所以使吾慚愧駭服。隱士曰：「此畫世間人也。爾所作怒目叫髯，則人間人耳。人間人則面目氣象皆塵俗，雖爾藝與其他工不同，要之但能作人間爾。」工往自毀其壁，以家資償之，請隱士畢其事。少董曰：「余評隱士之畫，如韓退之作《海神祠記》，蓋劈頭便言海之為物，於人間為至大。使他人如此，則後必無可繼者。而退之之文累千言所言浩瀚無溢，蓋力竭而不窮，文竭而不困，至於奪天巧而破鬼膽筆勢猶未得已。世之作文者，孰能若是？故於論隱士之畫也亦然。」
北俗，男女年當嫁娶未婚而死者，兩家命媒互求之謂之「鬼媒」。人通家狀細帖各以父母命禱而卜之，得卜，即制冥衣。男冠帶、女裙帔等畢備。媒者就男墓備酒果祭以合婚。設二座相並，各立小幡長尺余者於座後，其未奠也，二幡凝然直垂不動。奠畢，祝請男女相就若合巹焉。其相喜者，則二幡微動，以致相合若一。不喜者，幡不為動且合也。又有慮男女年幼，或未間教訓，男即取先生已死者書其姓名生時以薦之使受教。女即作冥器充保母使婢之屬。既已，成婚。則或夢新婦謁翁姑，婿謁外舅也。不如是，則男女或作祟，見穢惡之跡謂之男祥女祥鬼。兩家亦薄以幣帛酬「鬼媒」。「鬼媒」每歲察鄉裏男女之死者，而議資以養生焉。
宣政間，楊可試、可弼、可輔兄弟讀書，精通易數，明風角鳥占雲祲孤虛之術，於兵書尤邃。三人皆名將也，自燕山回語先人曰：「吾數載前，在西京山中遇出世人，語甚款，老人頗相喜，勸子勿仕，隱去可也。予問何地可隱，老人曰，欲知之否？乃引余入山，有大穴焉。老人入，楊從之，穴漸小，扶服以入，約三四十步即漸寬，又三四十步出穴，即田土，雞犬、陶冶、居民大聚落也。至一家，其人來迎，笑謂老人曰：久不來矣。老人謂曰：此公欲來，能相容否？對曰：此中地闊而居民鮮少，常欲人來居而不可得，敢不容邪？乃以酒相飲，酒味薄而醇，其香郁烈，人間所無。且殺雞為黍，意極歡至，語楊曰：速來居此。不幸天下亂，以一丸泥封穴，則人何得而至？又曰：此間居民雖異姓，然皆信厚和睦，同氣不若也，故能同居。茍誌趣不同，疑間爭奪，則皆不願其來。吾今觀子神氣骨相非貴官即名士也，老人肯相引至，此則子必賢者矣。吾此間凡衣服飲食牛畜絲纊麻枲之屬皆不私藏，與眾均之，故可同處。子果來，勿攜金珠錦繡珍異等物，在此俱無用，且起爭端，徒手而來可也。指一家曰：彼來亦未久，有綺縠珠璣之屬，眾共焚之。所享者惟米薪魚肉蔬果，此殊不闕也。惟計口授地以耕以蠶，不可取衣食於他人耳。楊謝而從之。又戒曰：子來或遲，則封穴矣。迫暮與老人同出，今吾兄弟皆休官以往矣。公能相從否？於是三楊自中山歸洛，乃盡損囊箱所有，易絲與棉布絹先寄穴中人，後聞可試幅巾布袍賣卜二弟築室山中不出，俟天下果擾攘則共入穴，自是聲不相聞，先人常遣人至築室之地訪之，則屋已易三主，三楊所向不可得而知也。及紹興和好之成，金人歸我三京，余至京師訪舊居，忽有人間此有康通判居否？出一書相示，則楊手劄也。書中致問吾家意極殷勤，且雲予居於此，飲食安寢終日無一毫事，何必更求仙乎？公能來甚善。余報以先人沒於辛亥歲，家今居宜興，俟三京帖然，則奉老母以還。先生再能寄聲以付諸孤，則可訪先生於清凈境中矣。未幾金人渝盟，予顛頓還江南，自此不復通問。」
