
君不見巴鄉氣候與華別，年年十月梅花發。
上苑今應雪作花，寧知此地花爲雪。
自從遷播落黔巴，三見江上開新花。
故園風花虛洛汭，窮峽凝雪度歲華。
花情縱似河陽好，客心倍傷邊候早。
春候颯驚樓上梅，霜威未落江潭草。
江水侵天去不還，樓花覆簾空坐攀。
一向花前看白髮，幾回夢裏憶紅顏。
紅顏白髮雲泥改，何異桑田移碧海。
卻想華年故國時，唯餘一片空心在。
空心弔影向誰陳，雲臺仙閣舊遊人。
儻知巴樹連冬發，應憐南國氣長春。

