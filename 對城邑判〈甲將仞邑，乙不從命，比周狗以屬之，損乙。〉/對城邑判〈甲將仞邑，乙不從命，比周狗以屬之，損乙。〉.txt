自上棟下宇，疆裏井田，度土居人，量地制邑。故墉垣是葺，版築聿修。華元巡功，見謳於城者；子囊臨逝，貢策於荊王。甲何人斯？職茲仞邑。乙不從命，同之鑿坯，趣舍路殊，便為隙末。雖叔孫受縶，每效勤勞；而子騫發言，何必改作？遽營為堞，未崇射隼之規；不憚嚴科，輒嗾夫獒之噬。棄人用犬，何其不臧？既紊風猷，請書霜簡。
