　　書小史原序
　　書小史者中都陳道人所編也自伏犧畫卦以至五代上下數千百年之間字體變化如浮雲紀𫝊所載以書名者代不乏人而人之賢否藝之高下雖妙跡不能盡傳於世觀此亦可槩見其萬一道人趣向之雅編類之勤可謂不苟於用心矣予識之五十餘年每一到都必先來訪訂證名帖飽窺異書愈乆而愈不相忘亦未易多得也咸淳丁卯重九天台謝愈修書於西湖寓舎時年七十有四






