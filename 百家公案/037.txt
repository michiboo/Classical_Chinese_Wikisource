
　　斷云：
　　　　柳氏不慈甘受罪，包公明鏡雪童冤。
　　　　古往今來真可鑒，天理昭然恨已伸。
　　話說開封府城內，有一仕宦人家，姓秦子宗佑，行位第七，家道殷富，娶城東程美之女為妻。程氏女性德溫柔，治家甚賢，生一子名長孺。十數年，程氏遂死，宗佑甚痛悼不已。忽值中秋，天清明淨，月色如畫，宗佑閒行庭下，睹月傷情，因吟一絕云：
　　　　中秋正爾月明時，為憶佳人寐不成。
　　　　此夜誰家聞喚酒，寧憐獨自對寒燈？
　　宗佑吟罷，淒然淚下，不覺月移斗轉，露冷風寒，乃就寢房而睡。將及夜半，夢見程氏與之相會，雖在初寐中，話語若平生。良久解衣，二人並枕交歡之際，脫若在生無異矣。雲散雨歇，程氏推枕先起，泣辭宗佑：「感君之恩，其情難忘，故得與君相會。妾他無所囑，吾之最憐愛者，惟生子長孺，望君善遇之，妾雖在九泉亦瞑目矣。」言罷逕去。宗佑正待起挽留之，驚覺來卻是夢中頂已。審其遺言，猶在耳邊，乃作相思曲一闕以懷之，詞名《一剪梅》云：
　　　　偶爾中間兩相濃。死若生逢，深樂相逢，解衣深惜舊時容。雖在夢中，忘卻夢中。
　　　　因何話別遽匆匆。愁恨重重，苦思重重，覺來枕畔逼吟蛩。抵怨秋風，怎禁秋風？
　　次年宗佑再娶柳氏為妻，又生一子，名次孺。柳氏本小可人家出身，性甚狠暴，宗佑頗懼之。柳氏每見己子，則愛惜如寶；見長孺則嫉妒之，日夕打罵。長孺自知不為繼母所容，又不敢與父宗佑得知，以此棲棲無依，時年已十五。一日，宗佑因出外訪親戚，連日不回，柳氏遂將長孺在暗室中打死，吩咐家人但言長孺因暴病身死，遂葬之於城南門外。逾數日宗佑回家。柳氏故意佯病，哭告以「長孺病死已數日矣，今葬在城南門外」。宗佑聽得，因思前妻之故，悲不自勝。心亦知子必死於非命，但含忍而不敢言。
　　一日，拯因三月間出郊勸農，望見道旁有小新墳一所，上有紙錢霏霏。拯過之，忽聞身畔有人低聲云：「告相公，告相公。」連道數聲。拯回頭一看，卻不見人。行數步，又復聞其聲。拯至於終日相隨耳畔不歇。拯甚怪之。及回來，又經過新墳所，其聲愈疾。拯細思之必有冤枉，遂問鄰人裡老：「此一座新墳是誰家葬的？」裡老答云：「是城中秦七官人名宗佑，近日死了小兒，葬在此間。」拯遂令左右，就與父老借鋤頭掘開墳內，將小兒屍身檢驗，果見身上有數痕。
　　拯回衙後，便差公人追喚秦宗佑理問事因。宗佑但供具：「是前妻程氏所生男，名長孺，年已十五。前日因出外訪親，回來後妻阿柳告以長孺數日前因病死了，現葬在南門外。」拯知其意，又差人追喚阿柳至，將阿柳根勘：「長孺是誰打死？」
　　阿柳但稱因得暴症身死，不肯招認。拯怒詰之云：「彼既病死，緣何遍身上盡是打痕？分明是爾不慈，打死他，又何抵賴？」
　　阿柳被拯駁辯一番，自知理虧，不得已將打死長孺情由逐一招認。拯判道：「無故殺子孫，合該徒罪。」遂將阿柳依條決斷。
　　宗佑不知其情，發回寧家。
