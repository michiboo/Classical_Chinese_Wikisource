
　　斷云：
　　　　節操根深不怕霜，郄家貪欲已遭亡。
　　　　包公靈感神明至，一決冤情顯萬方。
　　話說滎陽秀才武亮彩，有妻胡氏名韋娘，琴棋書畫，無不皆能，閨門如水，克順婦道。窗友郄元弼適來訪亮，時亮出外，陡遇韋娘，弼遂呼：「尊嫂拜揖。」韋娘還禮，只答云：「尊叔請坐吃茶。」緘默弗言。元弼見了韋娘只髻綰綠，色奪圖畫中人，硃粉末點而天然殊瑩，須臾目搖心蕩，難為自禁，意欲與她私話相敘。怎奈乍逢，未識她意如何，乃作《長相思》一首，書紙上以戲之曰：
　　　　嬌姿豔資不勝春，何意無言恨轉深？
　　　　惆悵東君不相顧，空遺一片惜花心。
　　韋娘因見元弼戲詞，仍吟相思韻以拒絕弼云：
　　　　亂惹浮煙入帳幃，絳羅輕卷映日暉。
　　　　芳心一點堅如石，任是游蜂怎敢欺！
　　弼聽罷，沒意而回。轉至書館，自嗟一會，曰：
　　　　玉肌妙手應難畫，才子偶見失魂花。
　　　　相如有志瞻月闕，織女無意度銀河。
　　弼呤罷，眉頭不展，臉帶憂容，悶積數月，無意攻書。適有一婢，彼夜持利劍一把，密往其家，只見門兒緊閉，遂捏鄰居張媽聲叩門叫：「點燈。」時韋娘繡罷將睡，聞叩門點燈者，想似張媽聲，即喚丫頭開門與燈。不覺元弼隨將那婢斬死，直入韋娘睡房。韋娘大驚，忙問：「叔夜至何為？」弼道：「為嫂而來。嫂念小叔青春，肯諧鸞鳳之情，終身感戴，若不相從，利劍在此。」韋娘哭曰：「屈殺我也。」遂呼弼罵曰：「大丈夫立志，當行正道；烈女律身，豈可苟合？縱使殺我，何懼之有？」弼大怒，拔劍殺了韋娘。當時夜靜三更，悄無人知，只有亮奉祀之神明鐘馗者親睹其事。
　　至次日亮歸家，見丫頭斬死於門內，又見妻斬死於房中，唬得半晌不能言語。自心無奈，只得具告開封府。拯思此乃沒頭官事，如何區處？正要喚亮歸家，聽後日發落，忽然坐後只聞有人聲，不見有人形。拯低耳聽時，聞得聲云：「妾乃韋娘，是亮妻室。冤遇郄元弼某日往妾家訪夫，夫不在家，見妾貌美，作《長相思》調戲一番。妾為夫貞烈，不與私言。數日後某夜，至一更，復持劍奔入家中，欺心奸妾。妾罵不從，殺妾及婢。
　　冤情全無人知，惟妾家堂上鐘馗逐一可證。」拯聽得有此異事，仍復言：「胡氏可在對理。」想胡氏必領其命，拯遂差張龍、趙虎牌拿郄元弼到台鞫究。拷打一番，元弼因無見證，硬爭不肯招認。即寫牒文一道云：
　　　　拯自攝府政，朝夕怛勵，惟欲下民安於無事。不幸值胡氏韋娘死情，未知是何兇惡。先生為亮奉祀福神，可作質證，乞駕臨敝衙毋拒。萬幸。
　　寫完令李萬前往武宅，將牒焚之。鐘馗直到公堂，與拯敘禮，備陳元弼奸謀貞烈情弊。當時元弼已跪在廳下，哭曰：「鐘馗誣陷。」鐘馗執劍策之：「汝為奸計不遂，謀殺二口，還要強爭，是何道理？全不託作《長相思》以戲韋娘呼？」於是元弼心驚無語。鐘馗證畢辭去。拯喚張龍將元弼捆打，釘了長枷，取了供狀。問元弼殺死二人，擬罪當絞，以待二年秋決。堅貞節牌於武宅，以旌胡氏。元弼後來未知性命何如。
