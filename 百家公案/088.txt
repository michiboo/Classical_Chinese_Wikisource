
　　斷云：
　　　　異類成人迷主母，包公明鑒斷完全。
　　　　至今千裁人猶羨，始信當時有顯官。
　　話說定州城東三十里，有巨商之家，名王十，每出外經商三五載，厚有所得而回。一日，中秋時節，與妻周氏在家賞月飲酒。怎見得中秋，有詩為證：
　　　　暮雲收盡溢清寒，銀漢無聲轉玉盤。
　　　　此生此夜不苦好，明日明年何處看。
　　夫婦酒至半酣，其夫云：「往者行貨江湖，頗得其利，今者欲復載貨行焉，一者收還舊息，二者省避些是非，可乎？」
　　周氏勸之云：「富貴自有分定，何必勞苦而求。前者術士言汝目下有災星要防，不如再待一年，去之未遲。」其夫笑云：「術士之言，不宜深信，我意已決，汝不須勸阻。」周氏無語。次日王十遂整行裝，買舟泛海，與妻阿周相辭而去。有詩為證：
　　　　城外春風飄酒旗，行人揮袂日西時。
　　　　長安頭上無窮樹，惟有垂楊管別離。
　　話說王十一去半載，其家因失一老白犬，家人呼尋數日不見。其妻倚門懸望，忽見夫歸，因問其夫云：「往常汝出於外，多則一年餘，少則亦有十數個月，今去未及半載，何歸之速？」
　　其夫答云：「因舡風阻，不得而去。偶有一親朋泛海，遂將財貨盡付之而去，我因輕身回家。」其妻信之，遂把杯共歡，喜不自勝。
　　居家將近一年，其妻一日忽見有數十擔而來，只見夫主在後。阿周大驚：「昔日原嫁一夫，今安得有兩夫？身材面貌更無兩樣，誠為可怪！」二夫主相見，大鬧了一場。其妻沒奈何，遂入府衙陳告，具言此事。拯審狀以為怪異，便差直堂公差人黃勝拘喚其夫，未幾，二人俱拘到。拯見面貌無二，甚駭，因為其的實，二人爭論不已。拯遂令押入獄中根勘，竟未能辨其真偽。且看後來如何，下回公案便見。
