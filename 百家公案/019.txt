
　　斷云：
　　　　虛一化二自不才，卻將撮法惑清台。
　　　　此情若非包公問，怎見天堂禍惡頑？
　　傳說許州有光棍，一名王虛一，一名劉化二，素有撮摶為術，專一詐騙大戶。二人探得南鄉巨富大戶蔣欽，銀溢萬箱，穀積千倉，遂設一計，將銀十兩，逕往他家糴穀。來到蔣家，見了蔣欽，云：「小者與翁糴些稻子做些買賣。」欽答道：「將銀來看。」虛一遞銀與欽看。欽受下銀十兩，即喚來保開倉，發穀二十餘車，付王虛一去。劉化二得了穀，心下暗喜，遂用撮法，將穀掩藏去了。又假作行路半里，推轉還欽，說道虧了，取銀別用。欽看穀入倉，付銀還他。那一個得了原銀，遂將欽一倉穀盡皆撮去。沿途車聲喧滾，地塵狂起，鄰右望見，偶對云：「蔣家發出多穀何為？」有佃夫張小一，逕往蔣家看，笑道：「恭喜官人糶了許多穀，得了若干銀。」欽云：「亡矣。」
　　小一道：「我在半路相遇，官人何必謙退。」欽大驚疑：「莫不是撮弄之行乎？」喚來保開倉看何如。只見先間糴穀倉全無半粒。欽云：「此撮去真矣。」悶上心頭，無如奈何，具告開封府。
　　拯發欽回，次日發義倉穀二百石，載於船上。自扮作湖廣糴穀客人，逕往許州大開糴穀，穀內放廣靛子為記。來至許州河下，那虛一、化二聞得船穀至河，仍行撮摶之法，逕來船上訪客：「動問客官何處？」拯捏故道：「湖廣，姓褚名景先。」
　　因問：「二執事尊名？」那二人直答云：「王虛一、劉化二。」
　　拯記姓名在心。二人揖畢，虛一云：「小者特來糴穀。」景先云：「借銀來看。」遂受了銀，當發穀二十餘車，布在岸上。
　　那二人見了穀，先撮去了。須臾，假出對罵：「糴虧了！將穀還褚客人，取銀回家。」拯亦看穀入船倉，將銀付還。那二人去後，霎時船內不見一粒。
　　拯便回府，心生一計：示諭百姓，建立興賢祠，缺少錢糧。
　　諭曰：「有民出銀一百者，給官帶榮身；出穀三百石者，給下帖免差。」令耆老各報鄉村富戶。當時王虛一、劉化二摶得穀上千餘，有耆老不忿他家穀多，即報他在官。他二人慾圖免差，雖被耆老報作富戶，自以為慶。拯見報王虛一等名，即差薛霸牌喚他到廳領取下帖。那二人見了牌上領帖二字，遂集人運穀來府交拯。拯見穀內有靛子：「果然是我原穀。」喝問王虛一、劉化二：「你乃是有名光棍，今日這麼多穀從何而來？」王劉二人爭辯道：「是小人秋租來的。」初不肯認。拯大怒，罵道：「這賊膽大，你前次撮去蔣欽穀，後又摶我的穀，還要硬爭？
　　這穀我原日放有靛子作記，你看是不是？」便令李萬將虛一、化二捆打一百，長枷掣號。二人受刑不過，只得直招。拯問：「蔣欽穀存否？」虛一道：「還存穀一萬在家。」拯於是令張千押化二往家付還蔣欽。欽領完，奔府叩頭謝拯。拯拘了王虛一等撮摶法書，問虛一江西龍津驛擺站五年，問化二浙江江頭驛擺站三年。喚李虎、張千各押二人去訖。撮摶之方，自此而止。
