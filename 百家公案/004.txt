
　　斷云：
　　　　康定年餘花作精，豈知狄將被昏迷。
　　　　若非包相親待詔，怎得驅氣入壁中。
　　話說總兵狄青，同楊文廣征南蠻，振旅之日，舟次綏德官河，天已暝矣。狄青獨坐舟中，扣舷而歌。忽見一女子溯流啼哭而來，連呼救人者三。狄青急命軍士救之。視其顏貌非常，懇問其故。女泣曰：「妾姓梅，名芳華，原許張參政之家。近年伊家凌替，父母厭其貧窮，逼妾改嫁他氏。妾苦不從，父母怒妾，終朝迫抑，不有存生，故此捐生赴水而死，幸蒙相公搭救，此蓋生死而肉骨也。」狄青詰之曰：「汝欲歸寧乎？將為吾之側室乎？」女曰：「歸寧非所望也。既蒙不棄，願為相公箕帚妾耳。」狄青聞言大悅，易以新衣，帶回公署。然梅芳華之在狄府也，以至恭事大人，以至誠待媵妾；處僮僕以恩，延賓客以禮。凡公私筵宴，大小饔飧中饋之事，悉以任之，無不中節。狄青甚寵愛之，日親幸用事。內外聞名，咸欲一觀。或王孫公子、達官貴人至其府者，狄青皆令出見。梅芳華初無難色，禮貌自如。
　　一日，乃是年冬，值西夏作反，仁宗天子傳旨令狄青總兵前往征之。包公領天子之命，往至其家。狄青設宴款待包公。
　　青欲誇耀於包公，令芳華盛服出見。芳華有難色，不肯出見，青固命之亦不從。侍婢催促者相連於道，芳華終不肯出。包公辭歸，狄青大感慚愧，自往召之，芳華亦不肯行。青怒曰：「汝於王孫公子、達官貴士所見多矣，何至於包公而不肯一見耶？」芳華泣而不言。青，武人也，怒甚，拔劍將欲砍之。芳華入人壁中言曰：「竊聞邪不能勝正，偽不能亂真，妾非世人，乃梅花之妖，偶竊日月之精華，故成人類於大塊。今知包公乃棟樑之才，社稷之器，正人君子，神人所欽，妾安敢見之。獨不聞武三思愛妾不見狄梁公之事乎？妾今於此永別矣！」言畢遂吟詩一首曰：
　　　　老乾槎牙傍水涯，年年先占百花魁。
　　　　冰消得暖知春早，雪色凌寒破臘開。
　　　　疏影夜隨明月轉，暗香時逐好風來。
　　　　到頭結實歸廊廟，始信調羹有大材。
