
　　斷云：
　　　　烈性自全遭枉死，李賓刁詐莫逃刑。
　　　　包公真乃民父母，一鞠姦情兩得真。
　　話說離開封府四十五里，地名近江，亦一大鄉境也。隔江盛族有姓王名三郎者，家頗富饒，慣走江湖，娶去鄉五石丘朱勝之女朱娟為妻。朱娟貌麗而賢，善持家法，夫婦相敬如賓。
　　一日，王三郎欲整行貨出商於外，朱氏勸云：「萬事付之於天，富貴有時，何必奔波勞苦，離家遠出哉。況爾妻獨自支持，無人看顧，不若勿行，另行善計可矣。」三郎依其言，遂不思遠出，只在本地近處生放營為。
　　時對門有姓李名賓者，先為府吏，後為事革役，性最刁毒，好淫貪色。因見三郎朱氏有貌，日夜圖之，欲與相會一翻不能勾。忽一日侵早，見三郎出門去了，李賓裝扮齊整，逕入三郎舍裡，立於簾外，叫聲：「王兄在家否？」此時朱氏初起，聽得簾外有人叫聲，問道：「是誰叫？三郎早巳上莊去矣。」李賓不顧進退，直入簾裡，見朱氏云：「小可有件事，特來相托，未知即回麼？」朱氏以李賓往日鄰居，不疑，乃云：「彼有事未決，想必日晚方回矣。」李賓見朱氏雲鬢半偏，啟露丹唇，不覺欲心火動，用手扯住朱氏云：「尊嫂且同坐，小可有事告稟，待王兄回時煩仗轉達知。」朱氏見李賓有不良之意，面叱之云：「爾為人堂堂六尺之軀，不分內外，白晝來人家調戲人之妻小，真畜類不如也。」道罷，轉身進入內去了。李賓羞臉難藏而出，致恨於心，回家自思：「倘或三郎回來，彼妻以其事說與，豈不深致仇恨哉？莫若殺之以泄此忿。」即持利刃復來三郎家，正見朱氏倚欄若有所思之意，不提防李賓復來。賓向前怒道：「認得李某否？」朱氏轉頭見是李賓，大罵云：「奸賊緣何還不去？」李賓不顧，抽出利刃，望朱氏咽喉刺入，悶地而倒，鮮血進流。可憐紅粉佳人，化作一場春夢。李賓悄視四處無人，脫取朱氏之履並刀走出門，埋之於近江亭子邊。
　　朱氏有族弟念六，須走江湖，適是日船泊江口，欲上岸探望朱氏一面。天暮行入其家，叫聲無人應。待至房中，轉過欄杆邊，寂無人聲。念六隨復登舟，覺其腳下履濕，便脫下置灶上焙乾。
　　其夜王三郎回家，喚朱氏不應，及進廚下，點起燈照時，房中又未曾落鎖。三郎疑慮，持燈行過欄杆邊，見殺死一人倒在地上，血流滿階，細視之乃其妻也。三郎抱起看時，咽喉下傷著一刀，大哭道：「是誰謀殺吾妻？」次日鄰里聞知，都來看，果是被人所殺，不知如何。鄰人道：「門外有一路血跡，可隨此腳跡而去根究之，可知賊人所在矣。」三郎然其言，即集鄰里十數人，逕尋血跡而去，那血跡直至念六船中而止。三郎上船，捉住念六，罵道：「我與你無仇，何得殺死吾妻？」
　　念六大驚，不知所為，被三郎綁縛到家下，亂打一番，解送開封府，陳告於拯。拯審問鄰里干證，皆言謀殺人腳跡委的在其船中而沒。拯根勘念六情由，念六哭云：「曾與三郎是親戚，抵暮臨其家，無人即回，不知是誰殺死朱氏在家，履上沽得血跡，實不知殺死其妻之由也。」拯疑忖道：「既念六謀殺人，不當取婦人履而去。搜其船上，又無利器，此有不明。」令將念六監於獄中。
　　拯生一計，出榜文張掛：「朱氏被人所謀；失落其履，有人撿得者重賞官錢。」過一日間，並無消息。忽一日，李賓飲於村舍，村婦有貌，與賓通姦，飲至醉後，乃謂婦云：「看爾有心顧我，當以一場大富賜爾。」婦笑云：「自君來我之家，未曾用半文錢，有甚大富，爾自取之，莫哄妾矣。」賓云：「說爾知之，若得賞錢，那時再來爾家飲酒，寧不奉承我哉。」婦問其故。賓云：「即日王三郎之妻被人謀死，陳告於開封府，將朱念六監獄償命，至今未決。包太尹榜文張掛究問，有人撿得那被殺婦人之履來報，重賞官錢。我正知其履下落，在說爾知，可令丈夫將去給賞。」婦云：「履在何處？爾怎知之？」賓云：「日前我到江口，見近江亭子邊似有物，視之卻是婦人履並刀一把，用泥掩之，想必是那被謀婦人的。」村婦不信，及賓去後，密與其夫說知。
　　村民聞說，次日逕至江口亭子邊，掘開新泥，果有婦人履一隻、刀一把，忙取回家見婦。其婦大悅，賓所言有信，即令夫將此物來開封付衙見拯。拯問之從何得來，村民直告以近江亭子邊，埋在泥中得之。拯問：「誰教爾在此尋覓？」村民不能隱，直告以是其婦說與知之。拯自忖道：「其婦必有緣故。」
　　乃笑謂村民道：「此賞錢合該是爾的。」遂令庫官給出錢五十貫，賞與村民。村民得錢，拜謝而去。拯即喚公牌張、趙近前，密吩咐道：「爾二人隨此村民至其家體訪，若遇彼妻與人在家飲酒，即捉來見我。」公牌領旨而去。
　　卻說村民得賞錢，歡然將回家見妻，說知得賞之事。其婦不勝之喜，與夫道：「今我得此賞錢，皆是李外郎之恩，可請他來說知，取些分他。村民然其言，即往李賓家請得他來。那婦人一見李賓，笑容可掬，越致奉承，便邀入房中坐定，安排酒漿相待，三人共席而飲。那婦云：「多得外郎指教，已得賞錢，當共分之。」李賓笑云：「留於爾家置酒，剩者當歇錢也。」那婦大笑起來。不提防拯差人來，兩個公牌聽得多時，直搶進房中，將李賓並村婦捉了，解入府衙見包公，稟知婦人酒間與李賓所言之事。拯勘問於婦：「何知被殺婦人埋履所在？」
　　村婦驚懼，直告以李賓所教。拯審問李賓，李賓初則抵諱不肯招認，後被嚴刑拷勘，只得供出是其謀殺朱氏之情。至是再勘村婦，李賓因何來爾家之故，村婦難抵，亦招出往來通姦情弊。拯疊成文卷，問李賓處死，決配村婦於遠方，而念六之冤方得釋矣。
