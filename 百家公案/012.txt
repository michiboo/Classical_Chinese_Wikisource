
　　斷云：
　　　　尚靜祈神失卻財，葉孔奸謀拾得來。
　　　　因吹樹葉分明斷，頓令二家頃刻開。
　　話說河南開封府新鄭縣，有一人姓高名尚靜者，家有田園數頃，男女耕織為業。年近四旬，好學不倦，然為人不為修飾，言行從心，舉止異常。衣雖垢弊而不滌，食雖粗糲而不擇。於人不欺，於物不取。不戚戚形無益之愁，不揚揚動四心之喜。
　　或時以詩書騁懷，或時以琴樽取樂。賞四時之佳景，見江山之秀麗，留連花月，玩弄風光。或時以詩酒為樂，冬夏述作，春秋遊賞。尚靜閒時，吟詠尚多，未及盡述，姑錄春夏秋冬四景於左。其春景詩曰：
斗柄移寅畫漸長，東風生暖草浮光。
　　　　煙籠弱柳平橋晚，雪點寒梅小院香。
　　　　蝶拍鶯梭搬好戲，蚓簫蛙鼓鬧斜陽。
　　　　青皇恩澤無窮限，處處風光似洛陽。
　　夏景詩曰：
　　　　海棠枝上老鶯聲，赤帝趨炎位始更。
　　　　一統乾坤新號令，兩間人物舊權衡。
　　　　離南大透紅榴嫩，震外楊城綠樹明。
　　　　誰向薰風彈一曲，臨財解慍即虞廷。
　　秋景詩曰：
　　　　金風肅殺楚天涼，人世光陰屬白藏。
　　　　田舍飯炊雲子白，山園霜熟木奴香。
　　　　雁傳歸信天邊遠，蛩結離愁夜正長。
　　　　況是江山搖落候，閒居潘鬢漸蒼浪。
　　冬景詩曰：
　　　　坎兌相交以利貞，中星北斗四時更。
　　　　園林淅滴商音靜，天地流行水氣清。
　　　　草木歸根潛有孕，昆蟲閉戶冷無聲。
　　　　六陽將極從今始，陽氣遲遲乃復生。
　　是時，尚靜吟詠巳畢，乃謂其妻曰：「人生世間，如白駒過隙，一去難再，若不及時為樂，吾愁白髮易生，老景將至矣。」言罷，即令其妻取酒食之物，隨時消遣。
　　正飲之間，忽有新鄭縣官差人至家催秤糧差之事。尚靜乃收拾家中白銀，到市鋪內煎銷得銀四兩，藏於手袖之內。自思往年糧差俱係里長收納完官，今次包公行牌，各要親手赴秤，今觀包公為官清政，宛若神明。尚靜心懷肅畏之心，遂帶前銀，另買牲酒香儀之類，逕赴城隍廟中許下良願，候在秤完之日，即來賽還。
　　尚靜祈禱已畢，將牲酒之類於廟中散福，不覺貪飲數杯，再拜復禱出廟。是時，前銀已落在廟中。不防街坊有一人姓葉名孔者，先在鋪中見尚靜煎銷得銀在身，往廟許願，即起不良之意，跟尾在尚靜之後，悄悄入廟，躲在城隍寶座之下。見尚靜拜辭神出，即拾其銀回訖。
　　尚靜回家，方覺失了前銀，直往廟來尋之時，已不見其蹤影矣。尚靜無可奈何，只得具狀，逕詣包公前告理，言曰：「小人姓高名尚靜，本許州管下新鄭人氏，為糧差事，帶銀往鋪煎銷得銀四兩，欲納完官，因往城隍廟焚香失去，不知下落，乞大人作主跟究前銀，則尚靜舉家感恩不淺也。」包公看了狀詞，乃對尚靜曰：「汝這銀兩雖在廟中失去，又不知是何人拾得，其事難以判問。」遂不准其狀詞，將尚靜發落出外。尚靜叫屈連天，兩服垂淚而去。
　　包公因這件事自思：「某為民牧，自當與民分憂。民若有憂，為人上者不能為民理直其事，亦守令之過也。」心中自覺不安，乃即具疏文一道，敬詣城隍廟行香，將疏文宣讀，焚於爐內禱祝。出廟回衙，令左右點起燈燭，將几案焚香，放在東邊，包公向東端坐，禱祝：「願天神鑒察，顯靈報應，與百姓分憂。」祝罷，坐而待旦，如此者三夜。是夜三更，忽然狂風大起，移時之間，風吹一物，直到階下而止。包公令左右拾起觀看，乃是一葉，葉中被蟲蛀了一孔。包公看了，巳知其意，方才吩咐左右各去歇息。
　　次日，包公喚張龍、趙虎吩咐曰：「吾焚香坐了三日，已知拾銀者乃是葉孔也。汝可即去府縣前後，叫喚其名，若有人應者，即喚他來見我，自有主意判斷。」張趙二人領命出衙，遍往街市叫喚。半日之間，東街有一人應聲而出，曰：「吾乃葉孔是也，不知尊兄有何見諭？」張趙二人以包公有喚，遂拘其人入衙跪下。包公言曰：「數日前，有新鄭縣高尚靜，在城隍廟裡失落白銀四兩，其銀大小有三片。他到我這裡來告，我叫他去城隍廟裡拜討。他在廟中怨天恨地，禱祝跟尋。吾已知道分明是你拾得，又不是你偷他的，緣何不去還他？」葉孔見包公判斷神通，見其說得真實了，只得拜伏招認曰：「小人近日在廟裡焚香，因此拾得此銀，目今尚未使用。既蒙相公神見，小人不敢隱諱。」包公審了口詞，即令左右押葉孔回家取其銀。
　　復令再喚高尚靜到台，將銀與其看認，果然絲毫不差。包公乃與高尚靜言曰：「汝落其銀，係是葉孔拾得。我今代你追還。
　　汝可把三兩五錢秤糧完官；更有五錢可分與葉孔，以作酬勞之資。自後相見，不許記恨前仇，互相陷害。若告發到此，吾決不輕縱汝也。」二人拜謝出府。高尚靜乃將些碎銀，備買牲物，逕往城隍廟，賽還良願已畢，回家與妻子仍復耕織之樂。感慕包公之德，未嘗頃刻而忘矣。
