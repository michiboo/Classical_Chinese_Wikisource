
　　斷云：
　　　　蟲類告罪能告訴，吏人違令竟編軍。
　　　　包公德化施尤溥，案牘分明不順情。
　　話說包公自斷黃善之婦被劫一事，遠近稱傳，強暴斂跡，庶民安業，誰不仰風敬畏？日坐府堂，雖則詞清訟簡，案牘無滯，但是小可不明之事，訴於台前者，頃頃之間決斷，如日出冰山融然而釋，六房公司人等，哪個敢懷一點私心？執卷侍立，惟聽呼令而已。
　　一日，包拯公事之餘，退居後廨銘心亭上看案牘宗卷，廨後正近著小荒池。時節是熟梅天氣，將近黃昏左側，拯端坐椅上，左右執燭侍立。拯檢視數宗案卷，略困，聊凴幾而睡。忽那小荒池中群蛙相聚，一時間並鬧將起來，聲音不停。拯被其嘈，問左右：「哪裡恁的喧鬧？」左右近前復道：「廨後有小荒池，適間夏雨初過，園圃新霽，有那群蛙聚鬧，不是人喧嚷。」
　　拯聽罷乃道：「此惡蟲何不於遠處宿，而在此間嘈我？」即著人去喚司吏周禮。周禮正在舍下與那故人飲酒，吃得爛醉，聽得包公有召，連忙逕赴廨後來見。拯吩咐道：「汝將我示帖去，貼於小圃粉牆上，曉諭那池中群蛙，再不許他在此群鬧，有妨包老爹在廨後審案卷。」周禮領誥，遂將包公所批曉諭戒文收在房裡去了。當下那周禮被酒醉未醒，直睡到天明，方起來進衙聽候，已忘了將示帖曉諭池蛙之事。
　　才過數日，本道有文書來到，著本府有司審重犯解京奏讞。
　　公吏報知於拯。拯吩咐打掃後廨，是夜秉燭審卷於廳之上。拯執筆視卷，不覺捻須三歎，其貌愴然。時黃勝、李寶在旁，見拯嗟吁不已，靠前稟復：「公相因何看卷停筆不下？有何緣故？」
　　拯道：「汝二人事我亦久，說知無妨。今者本省有文書來，報審重犯解京奏讞，甚不忍得。爾等見我執筆未落，蓋因憐犯人不能開之，倘或成案，齊名到京，生死於此決耳，是以沉吟，蓋為此也。」黃、李聽說，叩伏於階下道：「公相天地之心，使有決者死亦無怨，而今起念若是，願公相子子孫孫封侯不絕矣。」道未了，忽後圃池中群蛙喧鬧之聲比前日猶甚。拯怪而問道：「日前已有戒諭，叱小蟲不許在此喧嚷，妨我案牘之勞，今夜何又得如是？」即喚周禮問之。周禮方記得忘去曉諭之事，恐拯見責，乃紿之云：「承領已將帖子曉示，不意此蛙任然如是。」拯怒道：「人尚遵化，此類猶敢違吾令乎？」即取過筍籜來，剪成數百隻枷枷上，批道：「不遵約束，枷號示知。」
　　再差黃勝將此枷撒向後圃小荒池中去訖。
　　次日拯升廳，忽數十大青蛙，各項上頂一枷，翼然伏在階上，似有訴冤之狀。眾人看見稱異。拯忖道：「此必周禮未將戒帖曉諭之故。」遂喚周禮來證，周禮猶推不認。群蛙齊跳上廳來，圍定周禮。周禮驚懼，只得供稱是夜酒醉，忘將戒帖曉諭根因。拯怒道：「汝執事人，貪酒忘公，誤及蟲類。」當堂擬斷周禮違法之因，問發河南某衛充軍。至今傳有因蛙問軍，是此故也。令公吏開去群蛙筍籜枷焚之，仍放歸池中。是夜拯夢見四十個青衣人，伏在階下，口稱感德而去。及拯覺來，方憶此青衣即是所放之蛙也。自是公廨後中夜寂寥，再無蛙聲喧鬧，至今猶然。此真見包公恩德及於微物，而不私公吏之玩法者矣。
