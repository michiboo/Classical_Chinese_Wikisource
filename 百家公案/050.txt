
　　斷云：
　　　　一念良善魂不散，家人能報主人冤。
　　　　賊徒為惡遭刑戮，包宰聲名萬古傳。
　　話說揚州離城五十里，有一人家姓蔣名奇，表字天秀。家道富實，平素好善，忽一日，有一老僧人來其家化緣，天秀甚禮待之。僧人齋罷，天秀問云：「動問上人云游，從何寶剎至此？」僧人答云：「貧僧乃山西人氏，削髮於東京報恩寺，因為寺東堂少一尊羅漢寶像，雲遊天下，訪得有善人則化之。近聞長者平昔好佈施，故貧僧不辭千里而來，敬到貴府，化此一尊佛以種後日之緣也。」天秀喜道：「此則小節，豈敢推託？」
　　即令琴童入房中對妻張氏說知，取過白金五十兩出來，付與僧人。僧人見那一錠白銀，笑道：「不消一半，完滿得此一尊佛像，何用許多。」天秀道：「師父休嫌少，若完羅漢寶像以後，剩者作齋功果，普度眾生。」僧人見其歡喜佈施，遂收了花銀。
　　即辭出門，心下忖道：「適見施主相貌，目眶下現一道死氣，當有大災。彼如此好心，我今豈得不說與知？」即回步入見天秀道：「貧僧頗曉麻衣之術，觀君之貌，今年當有大厄，可防不出，庶或可免。」天秀唯喏即已。僧人再三叮嚀而別。天秀入後舍見張氏道：「化緣僧人沒話說得，故相我今年有大厄，是可笑矣。」張氏道：「雲遊僧行，多有見識者，彼既言之，正須謹慎。」時值花朝節，怎見得：
　　　　園林花卉爭春妍，柳底鶯聲弄曉晴。
　　天秀正邀妻子到後花園遊賞。天秀有一家人姓董，是個浪子，那日正與使女春香在後園亭上鬥草，不防天秀前來到，躲避不便回，天秀遇見，將二人痛責一番。董家人切恨在心。
　　才過一月，有表兄黃美在東京為通判，有書來請天秀。天秀接得書，不勝歡喜，入對張氏道：「久聞東京乃建都之地，景致所在，欲去遊覽無便，今得表兄書來相請，乘此去探望，以慰平昔之志。」張氏答道：「日前僧人道君須防有厄，不可出門，且兒子又年幼，此則莫往為善。」天秀不聽，吩咐董家人收拾行李，次日辭妻，吩咐看管門戶而別。詩曰：不為利名離故里，寧知此去魄歸來？
　　正當三月初邊天氣，天秀與董家人並琴童行了數日旱路，到河口是一派水程。天秀討了船隻，靠晚船泊狹彎。那兩個艄子，一姓陳，一姓翁，皆是不善之徒。董家人深恨日前被責之事，要報無由，是夜密與二艄子商量：「我官人箱中有白銀壹百兩，行裝衣資極廣，汝二人若能謀之，將此貨物均分。」陳、翁二艄笑道：「汝若不言，吾有此意久矣。」是夜，天秀與琴童在前倉睡，董家人在櫓後睡。將近二更，董家人叫聲「有賊」，天秀夢中驚覺，便探頭出船外來看，被陳艄拔出利刀，一下刺死，推入河裡。琴童正要走時，亦被翁艄一棍打落水中。三人打開箱子，取出銀子均分訖，陳、翁二艄依前撐船回去，董家人帶其財物走蘇州去了。常言道：「莫信直中直，須防人不仁。」可憐天秀平昔好善，今遭惡死，雖則是不納忠言之過，其亦大數難逃也。
　　當下琴童被打昏迷，尚得不死，浮水上得岸來，號泣連聲。
　　天色漸明，忽上流頭有一漁舟下來，聽得岸上有人啼哭，撐船過來看時，卻是個十八九歲小童，滿身是水。問其來由，琴童哭告被劫之事。漁人即帶下船，撐回家中，取衣服與他換了，乃問：「汝要回去，還是同我在此過活？」琴童道：「主人遭難，不見下落，如何回去得？願隨公公在此。」漁翁道：「從容為爾訪此劫賊是誰，再作理會。」琴童拜謝。當夜，那天秀屍首流在蘆榆港裡，隔岸便是清河縣，城西門有一慈惠寺，正是三月十五，會作齋事，和尚都出港口放水燈，見一死屍，鮮血滿面，下身衣服尚在。眾僧人道：「此必是遭劫客商，拋屍河裡流停在此。」內中一老僧道：「我輩當發慈悲心，將此屍埋於岸上，亦一場好事。」眾人依其言，撈起屍首埋訖，放了水燈回去。
　　是時包公因往濠州賑濟事畢轉東京，經清河縣過。正行之際，忽馬前一陣旋風起處，哀號不已。拯疑怪，即差張龍隨此風下落。張龍領旨，隨旋風而來，至岸中乃息。張龍回覆於拯，拯遂留在清河縣公廨中。次日委本縣官帶公牌前往根勘，掘開岸上視之，見一死屍，宛然頭上傷一刀痕。週知縣檢視明白，問：「前面是哪裡？」公人稟道：「慈惠寺。」知縣令拘僧行問之，皆言：「日前因放水燈，見一屍首流停在港裡，故收埋之，不知為何而死？」知縣道：「分明是汝眾人謀殺而埋於此，尚有何說？」因令將此一起僧人俱監收於獄中，回覆於拯。拯再取出根勘，各稱冤枉，不肯招。拯自思：「既是僧人謀殺人，其屍必丟於河裡，豈又自埋於岸上？此有可疑。」因令帶監眾僧審實，將有二十餘日，尚不能決。
　　時四月邊間，荷花盛開，本處仕女適其時，有遊船之樂。
　　忽一日，琴童與漁翁正出河口賣魚，恰遇著翁、陳二艄公在船上賞花飲酒，特來買魚。琴童認得是謀他主人的，即密與漁翁說知。漁翁道：「汝主人之冤雪矣。即今包大人在清河縣斷一獄事未決，留止於此，爾宜即往投告。」琴童連忙上岸，逕到清河縣公廨中見包拯，哭告主人被船艄謀死情由，現今賊人在船上飲酒。拯聽罷，遂差公牌黃、李二人隨琴童來河口，登時入船中，將陳翁二艄捉到公廳中見拯。拯令琴童去認死屍，回報哭訴：「正是主人被此二賊謀殺屍身。」拯吩咐著嚴刑根勘。
　　翁、陳二艄及琴童作證，疑是鬼使神差，一款招承明白。便用長枷監於獄中，放回眾僧人。次日拯取出賊人，追取原劫銀兩明白，疊成案卷，押赴市心斬首訖。當下只未捉得董家人。拯令琴童給領銀兩，用棺木盛了屍首，帶喪回鄉埋葬。琴童拜謝，自去酬了漁翁，帶喪轉揚州不題。後來天秀之子蔣仕卿讀書登第，官至中書舍人。董家人因得財本成巨商，數年在揚子江遇盜被殺，財本一空。
