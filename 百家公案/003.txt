
　　斷云：
　　　　張明為客到東京，好色心邪惹怪精。
　　　　包公除斬妖狐後，自是人間得太平。
　　話說仁宗寶元年間，包公在東京之日，適屬縣有姓張名明字晦之者，年二十歲，美姿容，善賦詩，尚未娶有室也。因在家安閒無事，父母命其收拾資本，出外為商。偶到東京而回，未及至家，泊船於岸。是夜月明如晝，明不能寐，披襟閒行，遂吟一絕云：
　　　　荇帶浦芽望欲迷，白鷗來往傍人飛。
　　　　水邊苔石青青色，明月蘆花滿釣磯。
　　當日張明吟罷，俄然見一美人，望月而拜。拜罷，遂吟詩一首云：
　　　　拜月下高堂，滿身風露涼。
　　　　曲欄人語靜，銀鴨自焚香。
　　又曰：
　　　　昨宵拜月月似鐮，今宵拜月月如弦。
　　　　直須拜得月滿輪，應與嫦娥得相見。
　　　　嫦娥孤淒妾亦孤，桂花涼影墮冰壺。
　　　　年年空習羽衣曲，不省三更再遇無。
　　美人吟畢，張明悅其美貌，遂趨前問日：「娘子何如而拜月也？」美人笑而答曰：「妾見物類尚且成雙，吟此拜月之詩，意欲得一佳婿耳。」明曰：「娘子所願何如？」美人曰：「妾意得婿如君，則妾之願足矣，豈有外慕之心乎？」明見美人所言投機，遂乃喜不自勝，言曰：「世之姻緣有難遇而易合者，今宵是也。娘子若不棄，當與娘子偕至予舟同飲合巹之酒，可乎？」美人見明言此，全無難色，欣然與其登舟，相與對月而酌。既而與張明交會，極盡歡娛之美。次日明促舟回家，同美人拜見父母宗族。問張明何處得此美人，明答以娶某處良家之女。
　　美人自入明家，勤紡織，縫衣裳，事舅姑。處宗族以睦，接鄰里以和，待奴僕以恕，交妯娌以義，上下內外，皆得歡心，咸稱其得賢內助焉。時包公因革猴節婦坊牌，案臨屬縣，偶見其家有黑氣沖天而起。包公即喚左右停止其處，請其宅左右問其故。包公曰：「此間有妖氣，吾當往除之。」眾皆駭異。
　　先是美人泣謂明曰：「三日後大難已迫，妾必死矣。」明驚問其故，美人蔽而不言，惟曰：「君不忘妾情，此誠意外之望也。」凡四日而包公倏到，伏劍登門，觀者罷市，美人驚愕失措，將欲趨避。包公以照魔鏡略照，知其為狐，遂乃大叱之曰：「妖狐安往！」美人俯於地，泣吟一律曰：
　　　　一自當年假虎威，山中百獸莫能欺。
　　　　聽水瀟瀟玄冬冱，走野茫茫黑夜啼。
　　　　千歲變時成美女，五更啼處學嬰兒。
　　　　方今聖主無為治，九尾呈樣定有期。
　　美女吟畢，包公判曰：「汝乃異類，何得迷人？」即令李虎揮劍斬之，乃一狐耳。復喚張明問其來歷。張明即以因商於外，泊舟得之前言說了。包公曰：「此妖孽如此，若非吾到此除之，則爾亦不免耗散其精神矣。」張明再拜，致謝包公之神明莫及。而明後遂無恙而終。此可以為心邪好色者之戒矣！
