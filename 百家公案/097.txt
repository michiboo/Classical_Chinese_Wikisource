
　　斷云：
　　　　屈死慶童冤不散，當時德遠已招辜。
　　　　包公明鏡冰霜冽，一旦魂消離暗途。
　　話說包公守開封府之日，東京城內有一人姓陳名卿，近府衙住，家資巨富，最好善，常是修橋補路，看經念佛，施貧設供，無所不為，人稱為長者。其家親房子弟六十餘人，新創書齋一所，置田莊五百畝，名曰義齋。請得一個館賓先生，是城外王村人，姓王名德遠，來教其族中子弟讀書。齋中有一僕名慶童，每日以備灑掃書館，供送茶湯。彼時陳家豪富，極奉承著先生，將一隻銀盆約重五十兩，與德遠早晚淨手。
　　忽一日，失了此銀盆。德遠煩惱，思量必是慶童偷了。其夜與學生商量，將慶童綁在凳上勘問。慶童苦不肯認。次夜又將慶童拘在偏處勘問，不覺失手打死。德遠驚惶，恐長者知覺見罪，遂與弟子設一計，來早但告長者：「慶童昨夜三更吐瀉，一時無藥救治，天明已死。」商議了當，長者不知其由，果信先生所言，遂將棺木盛貯起，安葬在書齋後園內。
　　拯一日晚衙退後無事，登樓閒坐，但見前面一陣黑氣沖天而起。拯看罷思之，必是妖怪，遂置不問。次日晚登樓，又復見之。拯遂問諸吏：「前面那一所園是甚人家的？」諸吏對：「是陳長者家。」拯道：「彼園內有道黑氣，想是冤枉之事，汝去他家後園內黑氣起處根究，有何緣故，即來回覆。」諸吏遂即就黑氣起處掘開，地內見有一具棺木，內有一個死人，年方十七八。公吏回報。拯次日升廳，即喚長者來問。陳長者供具：「是家中齋僕名慶童，得病而死，因埋在後園內，並無他故。」拯便差巡尉前去看驗。巡尉領旨，帶公人前來看驗，慶童身上果有傷痕無數。巡尉回申於拯，拯遂押長者於獄中根勘，竟不肯招認。
　　一夕，慶童自托夢報拯云：「我是齋僕，名慶童，因齋中失了小銀盆，被教學王先生拷勘，無辜吊打身死，冤屈難伸。
　　告相公，實不干陳長者之事。」拯覺來，次日即差人前去喚王德遠來證云：「爾打死慶童，休累別人。」德遠答云：「彼自因吐瀉而死，非干我事。」拯道：「既是自死，緣何遍身傷痕？
　　今有人明說是汝打死，尚何抵賴？」德遠苦不肯認。拯令送入獄中根勘。德遠受禁不過，只得一筆招認是不合逼取銀盆，失手打死慶童情由。供招明白，案卷既成，拯遂判下：「王德遠逼打人致死，合該償命；陳長者不知其情，供明無罪，釋放寧家。」依擬決斷以後，陳家書齋有一池，水深數尺，其因早乾，方見銀盆在池內。慶童豈不冤哉？此亦可警酷虐貪殺者之戒哉！
