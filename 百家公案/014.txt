
　　斷云：
　　　　百穀怨氣積沖天，妖魔久孽害民生。
　　　　此氛若非包公斷，安見真邪不並行！
　　話說鄭州百穀源，山青水秀，民居稠密。古祠五王廟，柱有一白蛇精，身長八尺，猛勇驚人，力能拔樹。睛若流星之光，氣似烈風炎燄，性好食人，騷孽一方。源中人民老稚皆沾瘟疫，累年不安。於是鄉源保障蘇學虛舉首集眾，三步一拜，拜到五王廟，乞求息災。
　　彼夜妖蛇托五王神氣，作夢咐蘇保障云：「爾欲止災，必須春祀犁牛，秋祀生人，方可免焉。」保障夢驚醒，待天明，與眾商議，同往廟討答，果如其夢。這一方人大小沉吟半晌，霎時狂風大發，拆擊樹屋。此是妖蛇作氣駭人。至是，人民舉皆失色，因而不得已，於仲春輪以犧牲奉祀，仲秋輪以疾人奉祀。但舉牲祀，人固難處；既將人充牲，又豈不哀泣乎？康定三年，保障只得與眾初舉二祀，果然疫疾獲平，男婦稍安。且每遇祀時，人皆退歸，妖怪方乃享祭。次日眾皆奔視，犧牲與人，片無一留，其苦感天。於是眾號為五虎神，乃作謠歌曰：
　　　　祈神本為福，求福反受殃。
　　　　人生稟五氣，何可拆犧牲。
　　　　五王為猛虎，百穀蓄羊民。
　　　　恨不皆子去，卻為業生累。
　　自此之行，已經年矣。適九月間，忽見包拯出巡鄭州，赫赫威靈，人皆震疊。百穀人民受害溢深，聞包拯到州，莫不踴躍。保障及眾奔台具狀，備訴苦情。拯見狀大驚，暗想：「五王乃大神，決無狂暴，此必妖孽假神作殃。」發保障回家曰：「伺我親來，自有區處。」是日誠心具疏，禱告上蒼：竊謂：為人上者，當思以全生民也，民之害，猶己之害也；民之患，猶己之患也。卑職忝受人民之寄，惟願百姓咸寧。不意百穀源中，有此異災，是厥政弗修，愧負穹隆，其罪萬萬。故此恭叩上疏，乞天威明昭顯示，使臣得以靖一方矣。
　　祝罷，又寫牒文一道，令張千去百穀源當村要路密焚其牒，使五王神土神毋致妖怪逃避。
　　自拯發了張千這場事，忽臥於幾，夢見身穿紅袍，頭帶金盔，是一天神降，云：「百穀源五王廟事，爾不可責及五神，乃是白蛇精作怪耳。爾明日即去除之。」拯醒方知。次日，令李萬逕往百穀源蘇保障家安頓。即使保障仍束人設祭。
　　是夜，拯喚李萬帶勁弓一把，一同悄悄躲在五王神背後。
　　等至四鼓時分，方見柱上一條大白蛇下來食人，眼似輝星，行若山崩。拯見大怒，張弓搭箭，將白蛇射中左眼。又發一箭，射至身上。白蛇忙回穴中。拯即令李萬解下束的人，聲喊保障。
　　保障與眾人奔視。拯發令眾人：「扶醒那束的人，眾人領去，調持一二。」拯與保障笑道：「此乃妖蛇，非五王神也。爾等何蠢至此，被他害了數年人命。我今射死柱中。」喝令張千將柱劈開，只見妖蛇氣還未絕。李萬用索捆了，柱中寶物及屍骨無數。拯將寶物賞眾人保障及張李二人，自執清風劍擊白蛇於五王廟前，以火焚焉。次日，另遷五王廟於別所，立一塔鎮於此地。拯撫安了百穀人民一番，即遣張李二人收拾行李，轉州理政。保障與眾人叩拯台拜謝。因頌盛德除害一律云：
　　　　今年遭困痛傷心，才得青天救甦醒。
　　　　大德除害應難報，惟願黃堂永世新。
　　自此包公一斷白蛇之後，百穀人民老者得所終，幼者得所養。拯之威名，不惟士大夫之懷仰，而仁宗聞之，亦莫不欽之矣。
