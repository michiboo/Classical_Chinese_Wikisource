
　　斷云：
　　　　以德化民恩澤留，鬼神畏服仰陰功。
　　　　包公以語頻叮囑，二客禍消喜氣濃。
　　話說包拯守鄭州之日，詞明理直，百姓安全。只因判幾椿沒頭腦的公案，倒驚動數處懷奸詐的官家。府門前日日民欽眾仰，案牘上夜夜鬼哭神號。果是天上文曲星君，降作世間庶民主宰。一日，包公判事之餘，退堂登樓遠眺，忽望見兩個客人，推著兩乘羊車在街上經過，車上都載紙錢。拯看見有五百個人隨後追趕，盡是神鬼之類。拯疑怪，自忖道：「此必有來由，待究問之。」即下樓出堂，差鄭強前去拘喚那推羊車的客人。
　　鄭強承命，帶領幾個公人，逕出府門，到南街遇著推羊車客商，一把手拿住云：「府上包老爹有喚。」客人正不知緣故，被公差一時擁至府上，跪在階下。包公云：「且勿驚恐，汝是何處人氏？車中所載何物？直說將來。」客人復道：「小可兄弟兩個，住居地名陳村，姓陳名宗可，弟即名宗成。車上所載是神廟中買退下的紙錢。」包問：「買此紙錢去何用？」答云：「無別營生，買此紙歸家，搗爛又造成紙來貨賣，名曰還魂紙。」
　　拯問客人：「還知你後面有一隊人相隨否？」客云：「並不知耳。」包云：「你自今後可別做此營生，莫去廟中販此紙錢，久後必為禍患。適間我因退堂登樓遠望，見爾羊車上所載紙錢前行，後有一隊人，盡是無主孤魂，必是隨你取這紙錢。此紙錢乃是眾人所有，不曾焚化，你今販去，鬼神豈不取索？」客人聽罷，驚伏於階下，不敢動身。拯差人將紙錢盡一燒化，又將錢一百貫與客人回家另作生理。客人感激，拜謝受之而去。
　　此足見包公之德，濟人於禍患之中，而鬼神亦蒙恩不淺矣。
