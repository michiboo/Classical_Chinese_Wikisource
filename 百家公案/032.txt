
　　斷云：
　　　　王客謀財遭斬戮，鄭商屈死竟分明。
　　　　若將天理懷心術，包宰緣何肯放刑。
　　話說鄭州離城十五里王家村，有兄弟二人，兄排行第一，弟排行第二。曾出外為商回歸，行至本州地名小張村五里牌，遇著個客人，係是湖南人，姓鄭名才，身畔多帶得有銀兩，被王客兄弟驀見，小心陪行。靠晚邊，將鄭才謀殺，搜身上，得銀子十片，兄弟喜不自勝，私地把屍首埋在鬆樹下。兄弟商量：身畔有十片銀子，帶得艱難，趁此無人看見，不如將銀子埋在五里牌下，待為商回來卻取而分之。二人商議已定，遂埋了銀子而去。
　　後又過著六年餘，恰回來，又到五里牌下李家店安住。次日侵早，去牌下掘開泥土取那銀子，卻不見了。兄弟思量：「當時埋這銀子，四下並無人見，如何今日失了？」煩惱一番，思量只有包待制見事如神，遂同來東京安撫衙陳狀，告知失去銀兩事情。拯當時審狀，又沒個對頭，只論五里牌偷盜，乃思此二人必是狂夫，不准他狀子。王客兄弟啼哭不肯去。拯云：「王客，限一月日，須要尋個著落與你。」兄弟乃去。
　　又後月餘日，更無分曉，王客復來陳訴。遂喚腖青吩咐道：「來日差爾去追一個凶身。今與你酒一瓶，錢一貫省家，來日領文引。」青歡喜而回，將酒飲了，錢收起於家。次日當堂領得公文，看是去鄭州小張村追捉五里牌。青遂復相公：「若是追人，即時可到；若是追五里牌，他不會行，又不會說，如何追得？望另差人去。」拯大怒云：「宮中文引，你若推託不去，即問你個違限之罪。」青不得已，只得前去。
　　遂到鄭州小張村李家店安泊，其夜去五里牌下坐一會，並不見個動靜。青思量無計奈何，遂買一柱香錢，至第二夜來焚獻牌下土地，祝叩云：「奉安撫文字，為王客來告五里牌取銀子十片，今差我來此追勾，土地有靈，望以夢想來報。」其夜，陳青遂宿於牌下。將近二更時候，果夢見一老人前來，稱是牌下土地。青便問：「王客寄得銀子十片在此牌下，緣何失了？
　　見今包安撫處陳告詞狀，奉相公文引，追你五里牌神。」老人道：「王客兄弟沒天理，他豈有銀子寄此？係湖南客商鄭才銀子十片，與王客同行，被他兄弟謀殺，其屍首現埋在鬆樹下，望即帶將鄭才骸骨並銀子去告相公，為之伸冤。」言罷，老人即去。陳青一夢醒來，既得明白。
　　次日，遂與店主人借鋤頭掘開鬆樹下，果有枯骨，其邊旁掘開地泥五尺，有銀子十片。陳青遂將枯骨銀子俱申報安撫。
　　拯便喚客人理問。客人不肯招認，遂將枯骨銀子放於廳前。只見冤魂空中叫道：「王客急須還我性命。」廳上公吏聽見，人人失色，枯骨自然跳躍。拯再將王客兄弟根勘，抵賴不得，遂一一招認。案卷既成，輒將王客兄弟問擬謀財害命，合當追償，令押赴市曹處斬，鄭才枉死無親人，銀子合歸官。此見天理昭然，終有報應。謀害貪財者，觀此可以少知警耳。
