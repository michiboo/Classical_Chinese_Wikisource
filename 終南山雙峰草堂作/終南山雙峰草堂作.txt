
斂跡歸山田，息心謝時輩。
晝還草堂臥，但與雙峰對。
興來恣佳遊，事愜符勝槩。
著書高牕下，日夕見城內。
曩爲世人誤，遂負平生愛。
久與林壑辭，及來松杉大。
偶茲近精廬，屢得名僧會。
有時逐樵漁，盡日不冠帶。
崖口上新月，石門破蒼靄。
色向羣木深，光搖一潭碎。
緬懷鄭生谷，頗憶嚴子瀨。
勝事猶可追，斯人邈千載。

