
漢家金馬署，帝座紫微郎。 
圖籍淩群玉，歌詩冠柏梁。 
陰陰萬年樹，肅肅五經堂。 
揮翰忘朝食，研精待夕陽。 
晴空露盤迥，秋月瑣窗涼。 
遠興生斑鬢，高情寄縹囊。 
葳蕤雙鸑鷟，夙昔並翱翔。 
汲塚同刊謬，蓬山共補亡。 
差池摧羽翮，流落限江湘。 
禁省一分袂，昊天三雨霜。 
石渠遺跡滿，水國暮雲長。 
早晚朝宣室，歸時道路光。

