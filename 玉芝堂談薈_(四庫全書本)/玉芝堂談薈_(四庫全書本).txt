　　欽定四庫全書　　　　子部十
　　玉芝堂談薈　　　　　雜家類五〈雜纂之屬〉提要
　　〈臣〉等謹案玉芝堂談薈三十六卷明徐應秋撰應秋字君義浙江西安人萬厯丙辰進士厯官福建左布政使是書亦考證之學而嗜博愛竒不免兼及瑣屑之事其例立一標題為綱而備引諸書以證之大抵採自小説襍記者多應秋自序有曰未及典謨垂世之經竒止輯史𫝊解頤之雋永名之談薈竊附説鈴其宗主固在於識小也然其捃摭既廣則兼收並蓄不主一途軼事舊聞往往而在故考證掌故訂正名物者亦錯出其間披沙揀金集腋成裘其博洽之功頗足以抵冗襍之過在讀者別擇之而已昔李昉修太平廣記陶宗儀輯説郛其中迂怪居多而皆以取材宏富足資採擇遂流𫝊不廢應秋此編雖體例與二書小別而大端相近至來集之之樵書全仿應秋而作然有其蕪漫而博贍則不及故置彼取此焉乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　玉芝堂談薈原序
　　玉芝主人無他嗜好喜讀未見之書雅慕博綜樂稱希有之事自知鉛槧日暱縹緗洎通籍於金閨暨服官於銀艾青鏤頻握黃妳彌親游轍環周笥多收於秘本㸐膏展誦目頗涉夫羣編譬覩龍宮海若之藏吁其駭矚擬登𤣥圃層城之峻矌矣竒觀因嘆杳莽千齡造物常恣獪狡浩穰六合幻化莫可端倪舉尋常意想之所未經多古今載籍之所已備惜學人少見而多怪致往牒似誕而疑誣用是自同脈望時問𢎞成衍濟之珠輒命隃糜錄置茂先陟釐之紙于闐浮玉投石以收林邑飛金望螢斯採既竭結鄰之瀋宛萃吉光之裘遇境探琛捋羊髯於九館涉川捜秘縋寶母於重淵同事則連類以都膚互載亦綴芳於不律大都標神道之妖祥記山川之靈怪表人事之卓異著物性之瑰竒金壺灑墨傾說苑於虞初鹿革開囊暢言泉於稷下照廡遍徵夫結綠豢龍惟取於空青疑然犀以走百靈幾化齒而為五色用供炙輠稍破拘墟未及典謨垂世之經竒止輯史傳解頥之雋永名之談薈竊附說鈴赤虹化為黃玉讖緯故不廢於聖門金簡授自𤣥夷山海每多書乎異物恐成駭俗聊代解嘲世有𢎞覽之通人堪佐雜俎之別種雲爾徐應秋序










