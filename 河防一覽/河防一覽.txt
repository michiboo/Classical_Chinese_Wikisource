　　欽定四庫全書
　　史部十一
　　河防一覽
　　地理類四
　　河渠之屬
　　提要
　　臣等謹案河防一覽十四卷明潘季馴撰季馴字時良烏程人嘉靖庚戌進士官至總督河道工部尚書兼右都御史事蹟具明史本傳季馴在嘉靖萬厯間凡四奉治河之命任事二十七年著有成績嘗於萬厯七年工成時彚集前後章奏及諸人贈言纂成一書名塞斷大工録既而以其猶未賅備復加増削輯為是編首勅諭圖説一卷次河議辨惑一卷次河防險要一卷次修守事宜一卷次河源河決考一卷次前人文章之闗係河務及諸臣奏議凡八十餘篇分為九卷明代仰東南轉漕以實京師又泗州祖陵逼近淮泗故治水者必合漕運與陵寢而兼籌之中葉以後潰決時聞議者紛如聚訟季馴獨力主復故道之説塞崔鎮隄歸仁而黃不北築髙家堰黃浦八淺而淮不東創為減水順水壩遙隄縷隄之制而蓄洩有所賴其大旨謂通漕於河則治河即以治漕會河於淮則治淮即以治河合河淮而同入于海則治河淮即以治海故生平規畫總以束水攻沙為第一義考漢書載王莽時徵治河者大司馬史張戎已有水自刮除成空語是借水刷沙古人已露其意特從未有見諸行事者季馴乃斟酌相度神而明之遂永為河渠利賴之策後來雖時有變通而言治河者終以是書為凖的閻若璩潛邱劄記有與劉紫函書曰考萬厯六年潘司空季馴河工告成其功近比陳瑄逺比賈魯無可移易矣乃十四年河決范家口又決天妃壩二十三年河淮決溢邳泗髙寳等處皆患水災天啟元年河決王公堤安得雲潘司空治後無水患六十年大抵司空成規具在縱有天災縱有小通變治法不出其範圍之外故曰河防一覽為平成之書云云若璩居於山陽於河渠利病得之目睹斯可謂平情之論矣
　　乾隆四十五年七月恭校上
　　總纂官 （臣）紀昀 （臣）陸錫熊 （臣）孫士毅
　　總校官 （臣）陸費墀
　　●欽定四庫全書
　　河防一覽卷一
　　（明）潘季馴 撰
　　【敕都察院右僉都御史潘季馴近年沛縣迤北漕河屢被黃河衝決已經差官整理但恐河勢變遷無常漕河不時淤塞有妨糧運今特命爾前去總理河道督率管河管洪管泉管閘郎中資外郎主事及各該三司軍衛有司掌印官守廵並管河副使臨清沂州大名曺濮等處兵備等官時常往來親歴多方經畫遇有淤塞去處務要挑濬深廣其黃河北岸長隄並各隄岸應修築者亦要著實用工修築髙厚以為先事預防之計凡所屬地方遇有水患即便訪究水源可以開通分殺並可築塞隄防處所嚴督各該官員量度事勢緩急定限工程久近分投修理一應合用工價人夫樁草等頊查照該部題准事理行令所在軍衛有司斟酌調用敕內該載未盡事理俱聼爾便宜處置若事關漕運者與各該撫按官計議而行事體重大者奏請定奪承委官員果能勤勞幹理著有成績爾即薦舉擢用其不遵約束乖方誤事及權豪勢要之家侵佔阻截違例盜決河防應拏問者徑自拿問應叅奏者叅奏治罪每年終照例將挑濬修築過河隄並用過夫料數目造冊畫圖貼說具奏爾為憲臣受茲專委尤須竭忠盡力悉心區處毋或因循怠玩虛費財力責有所歸爾其慎之故】
　　【敕嘉靖四十四年十一月十一日敕都察院右副都御史潘季馴近年沛縣迤北漕河屢被黃河衝決已經差官整理但恐河勢變遷無常漕河不時淤塞有妨糧運今特命爾前去總理河道督率管河管洪管泉管閘郎中員外郎主事及各該三司軍衛有司掌印官守廵並管河副使臨清沂州大名曺濮等處兵備等官時常往米親歴多方經畫遇有淤塞去處務要挑濬深廣其黃河北岸長隄並各隄岸應修築者亦要著實用工修築髙厚以為先事預防之計凡所屬地方遇有水患即便訪究水源可以開通分殺並可築塞隄防處所嚴督各該官員量度事勢緩急定限工程久近分投修理一應合用工價人夫樁草等項查照該部題准事理行令所在軍衛有司斟酌調用敕內該載未盡事理俱聼爾便宜處置若事闗漕運者與各該撫按官計議而行事體重大者奏請定奪承委官員果能勤勞幹理著有成績爾即薦舉擢用其不遵約束乖方誤事及權豪勢要之家侵佔阻截違例盜決河防應拿問者徑自拿問應叅奏者叅奏治罪每年終照例將挑濬修築過河隄並用過夫料數目造冊畫圖貼說具奏近該科臣建議要將總理河道兼提督軍務山東濟寧各臨近地方南直隷淮揚潁州徐州山東曺濮臨清沂州河南睢陳北直隷大名天津各該地方聼其督理各兵偹道悉聼節制務要防護運道以保無虞如遇盜賊生發即便嚴督該道率領官兵上緊緝剿毋致延蔓如各官若有縱宼貽患者指名叅奏處治爾為憲臣受茲專委尤須竭忠盡力悉心區處如或因循怠玩虗費財力責有所歸爾其慎之故敕隆慶四年月日】
　　【皇帝敕諭都察院右都御史兼工部左侍郎潘季馴近年河淮泛濫為害運道梗塞民不安居朕甚憂之已屢有旨責之地方官經理奈無實心任事之臣動以工費艱鉅為解又當事諸臣意見不同事多掣肘以致日久無功今特命爾前去督理河漕事務將河道都御史暫行裁革以其事專屬於爾其南北直隷山東河南地方有與河道相干者就令各該廵撫官照地分管俱聼爾提督爾宜親歴河流所經會同各廵撫官督同各部屬司道等官悉心協慮講求致害之因博採平治之策備查草灣口何為既開復淤及今作何開通全淮水何為南徙不復及今作何疏導徐邳河身髙并州城何以疏之使平黃浦崔鎮等口久塞無功何以築之使固及查諸臣歴年建議有行奏疏逐一勘議要見老黃河故道應否開復清挑正河應否挑濬髙家堰寳應隄應否修築小浮橋新衝口可否濟運應否加挑又徐邳以上地形南昂北下恐隄防一潰勢必奔流北徙將為閘河之梗亦要審其孰為正河孰為支河孰為合河或正而當厚其防或支而當殺其勢或合而當分其流一併勘議詳妥奏聞區處合用錢糧及選任司道等官俱許以便宜奏請給發委用功成之日通將效勞官員一體分別陞賞如有抗違不服及推諉誤事者文官五品以下武官四品以下徑自提問應奏請者奏請定奪其提督軍務事宜查照河道衙門原管行事爾候事寧之日奏請回京朝廷以爾諳習河道素有才望特茲重任爾尚殫忠籌慮盡力區畫俾河漕無梗塞之虞人民免昏墊之苦必有懋賞以酬爾功毋或畏難憚勞隱忠不效及苟且塞責有負委任爾其勉之慎之故諭萬厯六年三月初十日】
　　【皇帝敕諭總理河漕兼提督軍務都察院右都御史兼工部左侍郎今加太子少保陞工部尚書兼都察院左副都御史潘季馴邇者河淮泛濫濬治罔功運道有梗塞之虞民生淪墊溺之患疇咨俾又僉曰汝諧爾乃殫任事之忠誠而持之以果斷運亨屯之幹畧而出之以恭勤躬親胼胝之勞力主隄防之策束散漫之流而循故道借奔衝之勢以滌新淤使全河復合於淮而二瀆並趨于海以水治水計慮出於萬全知人任人率作先乎衆職庶幾灑澤濬川之智允惟利民益國之勲有臣若時厥惟良顯茲科臣覈實聞奏式獲朕心特加爾太子少保陞工部尚書兼都察院左副都御史暫留河道經理廕一子入監讀書賞銀五十兩紵絲四表裏仍賜敕奨勵以示眷酬於戱懋功懋賞朕弗忘優渥之恩善作善成爾尚圖永終之績服予嘉命勿替初忱欽哉故諭萬厯八年四月二十八日】
　　【皇帝敕諭都察院右都御史潘季馴該科臣建議先年河道原設有總理大臣近年裁革分屬各該廵撫官兼管事權不一目今河患不常工程重大要將原官復設簡擇熟知河務任事大臣管理該部議覆相應茲特命爾前去總理河道駐劄濟寧州督率原設管河管洪管泉管閘郎中員外主事及各該三司軍衛有司掌印管河兵備守廵等官將各該地方新舊漕河並淮揚蘇松常鎮浙江等處河道及河南山東等處上源著實用心往來經理遇有淤淺衝決隄岸單薄應該幚築挑淺去處務要先事預圖免致梗塞並查先年工部題覆事宜一一著實舉行合用人夫照常於河道項下附近有司軍衛衙門調取應用其各省直嵗修河工錢糧悉聼通融計處動支所屬大小官員果能盡心河務功績昭著者奨薦擢用敢有不服調度怠玩誤事及權豪勢要之家侵佔阻截並違例盜決河防應拿問者徑自拿問應叅奏者指名叅奏其餘開載未盡及河道緊要事宜悉聼爾便宜處置其有干漕運撫按衙門事體公同計處重大者奏請定奪每年終將修理過河道人夫錢糧照例備細造冊畫圖貼說奏繳其南直隷淮揚潁州徐州山東曺濮臨清沂州河南睢陳北直隷大名天津各該地方軍務亦聼爾兼理其各兵備道悉聼節制務要防會運道永保無虞如遇盜賊生發即便會同各該廵撫嚴督該道官兵上緊緝剿毋致延蔓若兵備各官縱冦貽患者叅奏處治爾為重臣受茲委託須殫心竭慮輸忠效勞務俾河道安流糧運無誤斯稱委任如或處置乖方以致誤事責有所歸爾其欽承之母忽故諭萬厯十六年五月十一日】
　　（圖表畧）
　　謹按形家之言未足深信然天生一代聖君使之紹統立極以開億萬年太平之業必有鍾靈毓秀之地以為之基者成周定鼎郟鄏卜世卜年慎重故也恭閱我三祖之陵居泗州東北一十餘里平原中突起髙阜較泗州城址髙二丈三尺一寸沙陡二湖瀦蓄於前面淮背黃兩河發源之處相距萬餘里蟺蜿而來合於清河縣之東並流入海更無涓滴中泄而龜山半出河中約攔去流於後風氣完固豈偶然哉好事者乃欲以私意鑿見分泄兩河萬一有誤得無令人寒心乎
　　（圖表畧）
　　謹按鳳陽皇陵居祖陵之西南一百八十餘里奠南北向而亦面淮形勝稍異而有取於淮黃合襟則同知祖陵則知皇陵矣兩河闗係二陵喫緊如此私意鑿見者慎勿易易也
　　（圖表畧）
　　黃河發源於星宿海繞崑崙歴積石越西域踰闗陜山西河南經豐碭出徐州始為運道會泗沂之水蟺蜿而至清河縣之清口又名南河口會淮而東經安東縣以入于海此黃河之大較也以運河言之由浙江至張家灣凡三千七百餘里自浙至蘇則資苕霅諸溪之水常州則資宜溧諸山之水至丹陽而山水絶則資京口所入江潮之水水之盈涸視潮之大小故裏河每患淺澁雲自瓜儀至淮安則南資天長諸山所瀦髙寶諸湖之水西資清口所入淮黃二河之水俱由瓜儀出江故裏河之深淺亦視兩河之盈縮焉由清口至鎮口閘則資黃河與山東汶泗之水由鎮口閘以至臨清則資汶泗之水即泰安萊蕪徂徠諸泉也然汶河由南旺南北分流並濟故天旱泉微每苦不足由臨清至天津則資汶河與漳衞之水由直沽入海而自天津至張家灣則資潞河白河桑乾諸水矣此運河之大畧也若江西湖廣運艘俱由長江入儀真閘止有風波之險而無淺澁之虞此又在運道之外矣
　　河防一覽卷一
　　●欽定四庫全書
　　河防一覽卷二
　　（明）潘季馴 撰
　　○河議辨惑
　　或有問於馴曰河有神乎馴應之曰有問者曰化不可測之謂神河決而東神舍西矣河決而南神舍北矣神之所舍孰能治之馴曰神非他即水之性也水性無分於東西而有分於上下西上而東下則神不欲決而西北上而南下則神不欲決而北間有決者必其流緩而沙墊是過顙在山之類也挽上而歸下挽其所不欲而歸於其所欲乃所以奉神非治神也孟子曰禹之治水水之道也道即神也聰眀正直之謂神豈有神而不道者乎故語決為神者愚夫俗子之言慵臣慢吏推委之詞也問者曰彼言天者非與馴曰治亂之機天實司之而天人未嘗不相須也堯之時泛濫於中國天未厭亂故人力未至而水逆行也使禹治之然後人得平土而居之人力至而天心順之也如必以決委之天數既治則曰玄符效靈一切任天之便而人力無所施焉是堯可以無憂禹可以不治也歸天歸神誤事最大故馴不敢不首白之也
　　或有問於馴曰宋歐陽修有雲黃河已棄之故道自古難復而馴之見舍復故道之外無有也無乃不可乎馴應之曰修之言未試之言也且但云難復非不可復也馴嘗考之史曰漢元光中河決瓠子注鉅野後二十餘年武帝自臨決河沉璧投馬羣臣負薪塞之復禹舊跡而梁楚之地無水災雲夫禹舊跡非故道乎堙淤二十餘載而一塞決即復通之何雲故道不可復乎且即以神禹治水言之九河曰疏濟漯曰瀹汝漢曰決淮泗曰排傳者曰疏通也瀹亦疏通之意排決皆去其壅塞也固未嘗有開鑿之說故孟子謂之行所無事而他日告公都子者有曰禹掘地而注之海傳者恐人以掘為疑即解之曰掘地掘去壅塞也蓋天地開闢之初即有百川四瀆原自朝宗于海髙卑上下脈絡貫通原不假於人力嵗乆湮淤至堯時泛濫之極禹不過審其髙卑上下之勢去其壅塞湮淤之處以復天地之故道耳固未常剏掘一河也吾人知識不逮神禹逺甚乃欲舍故道而另鑿一河可乎禹無論矣即如賈魯治河亦以復故為主傳記可考也且自我朝以來徐邳之間屢塞屢通如以故道為不可復則徐邳乆為陸矣藉令欲棄故道而鑿新河無論其無所也即使得便宜之地而鑿之人力能使闊百丈以至三百丈深三四丈以至五六丈如故河乎即使能之將置黃河於何地乎如不可置黃河何擇於新故故則淤新則不淤馴不得而知也盡信書不如無書修言不足信也
　　或有問於馴曰沙墊底高之說何如馴應之曰河底甚深沙墊則高理所有也然以之論於旁決之時則可非所論於河水歸漕之後也蓋旁決則水去沙停其底自高歸漕則沙隨水刷自難墊底但沙最易停亦易刷即一河之中溜頭趨處則深平緩處則淺此淺彼深總不出我範圍此挽水歸漕之策必不可緩而欲挽水者非塞決築隄不可也宋臣蘇軾呂梁詩云坐觀入市卷閭井吏民走盡餘王尊嵗寒霜重水歸壑但見屋瓦留沙痕則比時黃河之水固嘗入市而河流之沙高於屋矣自宋迄今墊而疏疏而墊者不知其幾豈可以此而遂欲棄故河哉故沙墊底高者乃故道難復之根而故道難復者乃別尋他道之根此說最為膏盲之疾治河者宜審之
　　或有問於馴曰河以海為壑自海嘯之後沙塞其口以致上流遲滯必須疏濬或別尋一路另鑿海口之為得也馴應之曰海嘯之說未之前聞但縱有沙塞使兩河之水順軌東下水行沙刷海能逆之不通乎蓋上決而後下□□□□□□□□□□□□□□□□□□□□□□□□□□□□□□□□□□□難於重拂而以水勢度之二三年間恐當復歸正河姑俟之可也
　　或有問於馴曰賈譲有雲土之有川猶人之有口也治土而防其川猶止兒啼而塞其口故禹之治水以導而今治水以障何也無乃止兒啼而塞其口乎馴應之曰昔白圭逆水之性以隣為壑是謂之障若順水之性隄以防溢則謂之防防之者乃所以導之也河水盛漲之時無隄則必旁溢旁溢則必泛濫而不循軌豈能以海為壑耶故隄之者欲其不溢而循軌以入於海也譬之嬰兒之口旁潰一癰乆之成漏湯液旁出不能下咽聲氣旁泄不能成音乆之不治身且稿矣何有於口故河以海為口障旁決而使之歸於海者正所以宣其口也再考之禹貢雲九澤既陂四海會同傳曰九州之澤已有陂障而無決潰四海之水無不會同而各有所歸則禹之導水何嘗不以隄哉弗之考耳問者曰隄以防水似矣水髙隄髙不將隆隄於天乎馴曰若謂隄之外即水耶隄外為岸岸下為河平時水不及岸隄若贅疣伏秋異常之水始出岸而及隄然或三日或五日或七日或旬日即復落歸於漕馴隄成之後逾十年矣未嘗有分寸之加何須隆之於天也
　　或有問於馴曰賈譲有雲今行上策徙冀州之民當水衝者治隄嵗費且萬萬出數年治河之費以業所徙之民且以大漢方制萬里豈其與水爭尺寸之地哉此策可施於今否馴應之曰民可徙也嵗運國儲肆百萬石將安適乎問者曰決可行也馴曰崔鎮故事可考也此決最大越三四年而深丈餘者僅去口一二十丈間稍入坡內止深一二尺矣蓋住址陸地非若沙淤可刷散漫無歸之水原無漕渠可容且樹椿基磉在在有之運艘僥倖由此者徃徃觸敗豈可恃為運道且運艘經行之處雖裏河亦欲築隄以便牽挽乃可令之由決乎然則賈譲中策所謂據堅地作石隄開水門旱則開東方下門漑冀州水則開西方髙門分河流何如馴曰河流不常與水門毎不相值或併水門而淤漫之且所漑之地亦一再嵗而髙矣後將何如哉矧旱則河水已淺難於分漑潦固可泄而西方地髙水安可徃丘文莊謂古今無出此策夫乃身未經歴耶劉中丞問水集中言之甚詳蓋名言也惟宋任伯雨曰河流混濁淤沙相半流行既乆迤邐淤澱乆而決者勢也為今之策止宜寛立隄防約欄水勢使不大叚湧流耳此即馴近築遙隄之意也故治河者必無一勞永逸之功惟有救偏補弊之策不可有喜新炫竒之智惟當收安常處順之休毋持求全之心苛責於最難之事毋以束濕之見強制乎叵測之流毋厭已試之規遂惑於道聽之說循兩河之故道守先哲之成矩便是行所無事舍此他圗即孟子所謂惡其鑿矣
　　或有問於馴曰黃淮原為二瀆今合而為一矣而自崑崙十溪萬派如涇渭沁汴諸河與山東諸泉復合之又何怪其溢也為今之計莫若多穿支河以殺其勢何如馴應之曰黃流最濁以斗計之沙居其六若至伏秋則水居其二矣以二升之水載八升之沙非極汛溜必致停滯若水分則勢緩勢緩則沙停沙停則河塞河不兩行自古記之支河一開正河必奪故草灣開而西橋故道遂淤崔鎮決而桃清以下遂塞崔家口決而秦溝遂為平陸近事固可鍳也問者曰禹疏九河何如馴曰九河非禹所鑿特疏之耳蓋九河乃黃河必經之地勢不能避故仍疏之而禹仍合之同為逆河入於海其意蓋可想也然則如賈譲所云多穿漕渠使民得以溉田分殺水怒可乎馴曰此法行於上源河清之處或可若蘭州以下水少沙多一灌田中禾為沙壓尚可食乎然則淮清其可分矣馴曰引淮而西其勢必與黃會引淮而東則與決髙堰而病淮揚無異也蓋河水經行之處未有不病民者向有欲自盱眙鑿通天長六合出辰埠入江者無論中亙山麓必不可開而天長六合之民非我赤子哉且所藉以敵黃而刷清口者全淮也淮若中潰清口必塞運艘將從何處經行弗之思耳更有一節尤為可慮清口北與黃會乃祖陵之水口也若從東再添一口使淮水反跳而去大為堪輿家所忌臣子何忍為之
　　或有問於馴曰治河之法凡三疏築濬是也濬者挑去其沙之謂也疏之不可奚不以濬而惟以築乎馴應之曰河底深者六七丈淺者三四丈闊者一二里隘者一百七八十丈沙飽其中不知其幾千萬斛即以十里計之不知用夫若干萬名為工若干月日所挑之沙不知安頓何處縱使其能挑而盡也隄之不築水復旁溢則沙復停塞可勝挑乎以水刷沙如湯沃雪刷之雲難挑之雲易何其愚何其抝也問者曰昔人方舟之法不可行乎馴曰湍溜之中舟難維繫而如飴之流寓坎復盈何窮已耶此但可施於閘河而非所論於黃河也
　　或有問於馴曰淮不敵黃故決髙堰避而東也今馴復合之無乃非策乎馴應之曰禹貢雲導淮自桐栢東會於泗沂東入於海按泗沂即山東汶河諸水也歴徐邳至清口而與淮會自宋神宗十年七月黃河大決於澶州北流斷絶河遂南徙合泗沂而與淮會矣自神宗迄今六百餘年淮黃合流無恙乃今遂有避黃之說耶夫淮避黃而東矣而黃亦尋決崔鎮亦豈避淮而北乎蓋髙堰決而後淮水東崔鎮決而後黃水北隄決而水分非水合而隄決也問者曰茲固然矣數年以來両河分流小潦即溢今復合之溢將柰何馴曰水分則勢緩勢緩則沙停沙停則河飽尺寸之水皆由沙面止見其髙水合則勢猛勢猛則沙刷沙刷則河深尋丈之水皆由河底止見其卑築隄束水以水攻沙水不奔溢於両旁則必直刷乎河底一定之理必然之勢此合之所以愈於分也
　　或有問於馴曰河既隄矣可保不復決乎復決可無患乎馴應之曰縱決亦何害哉蓋河之奪也非以一決即能奪之決而不治正河之流日緩則沙日髙沙日髙則決日多河始奪耳今之治者偶見一決鑿者便欲棄故覔新懦者輙自委之天數議論紛起年復一年幾何而不至奪河哉今有遙隄以障其狂有減水壩以殺其怒必不至如徃時多決縱使偶有一決水退復塞還漕循軌可以日計何患哉徃事無論矣即如萬歴十五年河南劉獸醫等隄共決十餘處淮安河決范家口天妃壩二處上厪宵旰特遣科臣督築築後即成安流此其明徴矣故治河者惟以定議論闢紛更為主河決未足深慮也
　　或有問於馴曰隄以遙言何也馴應之曰縷隄即近河濵束水太急怒濤湍溜必至傷隄遙隄離河頗逺或一里餘或二三里伏秋暴漲之時難保水不至隄然出岸之水必淺既逺且淺其勢必緩緩則隄自易保也或曰然則縷可棄乎馴曰縷誠不能為有無也宿遷而下原無縷隄未嘗為遙病也假令盡削縷隄伏秋黃水出岸淤留岸髙積之數年水雖漲不能出岸矣第已成之業不忍言棄而如雙溝辛安等處縷隄之內頗有民居安土重遷姑行司道官諭民五月移住遙隄九月仍歸故址從否固難強之然至危急之時彼亦不得不以遙隄為家也問者曰縷不去則両隄相夾中間積潦之水或縷隄決入黃流何由宣洩馴曰水歸漕無難也縱有積澇秋冬之間特開一缺放之旋即填補亦易易耳若無格隄處所積水順隄直下仍歸大河猶不足慮矣
　　或有問於馴曰遙隄之築是矣而直河至古城一帶何以不築馴應之曰此地俱隷宿遷內有落馬侍丘等湖湖外髙岡環繞乃天然遙隄也黃水暴漲則灌入諸湖黃水消落則諸湖之水隨之而出已經題覆如後不敢贅也問者曰桃清二縣之北亦有諸湖聨絡何以築之馴曰湖與宿同而湖外皆係窪地水從五港灌口出海故崔鎮一決而桃清遂涸此則與宿異耳問者曰止築北岸而南岸自馬厰坡而下何以不築馴曰此處岸外即係淮河勢能敵黃黃水泛濫未免灌入黃落仍歸故渠不能奪河故不築也
　　或有問於馴曰兩隄並峙重門禦暴又何需於減水壩也與其多費以築減水之壩寕若留決之為愈乎且與支河何異也馴應之曰防之不可不周慮之不可不深異常暴漲之水則任其宣洩少殺河伯之怒則隄可保也決口虛沙水衝則深故掣全河之水以奪河壩面有石水不能汕故止減盈溢之水水落則河身如故也俱建於北岸者欲其從灌口入海也問者曰今四壩何以不洩水也無怪乎議者之欲毀也馴曰初創之時伏秋水洩喧聲若雷日乆河深深則可容異常之水何嘗不洩特不常也且所謂減水壩者減其盈溢之水也不溢則已何必減為留之以待異常之水可也今將都給事中常勘覆原題附載集中一停拆三壩以保成功查得萬歴七年該總督潘經畧兩河塞決固隄慮縷隄束水太急恐有奔潰也逺創遙隄以廣容納又慮遙隄涓滴不洩恐有嚙刷也剏建滾水壩以便宣洩崔鎮徐昇季太等壩皆因地勢卑下使水易趨原以防異常之漲非以減平漕之水也數年以來束水歸漕河身漸深水不盈壩隄不被衝此正河道之利矣議者欲將三壩再落用心良苦職量得崔鎮壩石頂去地僅二尺八寸視遙隄低七尺徐昇壩石頂去地僅二尺五寸視遙隄低七尺三寸季太壩石頂去地僅一尺視遙隄低八尺三寸臨水河岸離水面各八九尺一丈不等較之三壩各髙三四尺不等是河岸甚髙石壩原低毎遇伏秋水髙於岸即從各壩滾出其不得出壩者乃不得出岸者也欲分水勢壩可拆矣一帶河岸可盡削耶據鄉民畢九臯馮吉趙倫等訴稱壩外水鄉漸成膏膄逃徙之民近方歸業若欲將壩改拆二層是為無壩先年河從此決又可虞矣酌之事勢仍舊為便已經工部覆奉欽依訖
　　或有問於馴曰髙家堰之築淮揚甚以為便而泗州人苦其停蓄淮水何也馴應之曰此非知水者之言也夫髙堰居淮安之西南隅去郡城四十里而近堰東為山陽縣之西北鄉地稱膏膄堰西為阜陵泥墩范家諸湖西南為洪澤湖淮水自鳯泗來合諸湖之水出清口會黃河經安東縣出雲梯關以逹於海此自禹迄今故道然也堰距湖尚存陸地里許而淮水盛發輙及堰秦周以前無考矣史稱漢陳登築堰禦淮至我朝平江伯陳瑄復大葺之淮揚恃以為安者二百餘年嵗乆剝蝕而私販者利其直逹以免關津盤訐徃徃盜決之至隆慶四年大潰淮湖之水浲洞東注合白馬汜光諸湖決黃浦八淺而山陽髙寳興塩諸邑滙為巨浸毎嵗四五月間淮隂畚土塞城門穴竇出入而城中街衢尚可舟也淮既東黃水亦躡其後濁流西泝清口遂堙而決水行地面宣洩不及清口之半不免停註上源而鳯陽壽泗間亦成巨浸矣故此堰為兩河關鍵不止為淮河隄防也馴戊寅之夏詢之泗人曰鳯泗之水畜於髙堰未決之前乎抑既決之後也僉曰髙堰決而後畜也清口塞於髙堰未決之前乎抑既決之後也僉曰髙堰決而後塞也馴曰堰決而塞築則必通堰決而畜築則必逹堰成而清口自利清口利而鳯泗水下馴何疑乎遂銳意董諸臣築之二月決工告竣而清口遂闢七月隄工告成而清口深闊如故八月河水大退髙堰外水及隄址者僅一百五十丈餘皆乾地再詢泗州之水盡已歸漕膏腴可耕而泗州人士始謂髙堰之當築矣問者曰然則毎嵗伏秋泗水何復漲也馴曰淮水發源於河南之桐栢山挾汝決窮潁肥濠等處七十二溪之水至泗州下流龜山橫截河中即祖陵賦中所云下口龜山不等閒灣如牛角勢様非凡者是也故至泗則湧譬之咽喉之間湯飲驟下吞吐不及一時扼塞其勢然也且淮漲於泗即黃漲於河南徐邳也毎嵗伏秋皆然自古及今無異泗州水困黃遏淮矣河南徐邳水困又誰遏之乎蓋両水發有先後各有消長泗人見牛未見羊耳再查萬厯六年以前黃決崔鎮而北淮決髙堰而東両河風馬牛不相及矣而泗州之告水災者無嵗無之石護祖陵東麓及泗州護城隄皆其時也亦豈有黃遏之乎今將考訂志傳卷牘中語開列於後
　　計開
　　一禹貢雲導淮自桐栢東會於泗沂東入于海職按泗沂即山東汶河諸水也歴徐邳至清口而與淮會宋神宗後黃決而南遂併泗沂而與淮會矣故昔之東會於泗沂即今之東會於黃也
　　一中都志雲淮河自五河東來經州城南東至清河口會泗水東入海職按泗即泗沂之泗清河口即清口也此與禹貢所云無異要之淮由清口入海自禹迄今故道今雲清口板沙若門限然欲舍故道而出髙堰似不可也
　　一地理心學雲祖陵龍脈發自中條王氣攸萃前瀦水成湖作內眀堂淮河黃河合襟作外眀堂淮上九峯挿天為逺案黃河西繞元末東開會通河遶之而聖祖生矣職按黃淮二河合襟謂之水會天心實祖陵鍾靈毓秀之喫緊處也今欲縱淮出髙堰是分両河為二道且過宮反跳為堪輿家大忌臣子何敢輕議
　　一中都志與歐陽文集載宋臣歐陽脩先春亭記其畧有雲景佑三年泗守張侯問民之所素病而治其尤暴者曰暴莫大於淮眀年春作城之外隄因其舊而廣之髙三十三尺土實石堅捍暴備災可乆而不壊又曰泗天下之水會也先時嵗大水州幾溺張侯夏守是州築隄以禦之今所謂因其舊者是也職按脩曰尤暴者莫大於淮則知淮之為暴於泗舊矣曰隄髙三十三尺則知水之髙矣大水幾溺州而先後州守惟以築隄為事則知禦淮之策舍隄之外無策矣今查泗州護城隄髙不及宋三之一是今之水較宋為甚小矣再查黃河自宋神宗十年七月大決於澶州北流斷絶河遂南徙合南清河而入於淮而先臣丘濬大學衍義補曰此黃河入淮之始則仁宗景佑三年黃河尚未會淮業已為泗州暴矣今乃歸罪於黃或未可也
　　一查得泗州舊志載元知州韓居仁所撰淮水泛漲記內稱大德丁未夏五月淮水泛漲漂沒鄉村廬舍南門水深七尺止有二尺二寸未抵圈甎頂城中居民驚懼因考宋辛丑之水大此二尺丙寅小此二尺今取髙低尺寸刋之於石以後水漲官民視此勿驚懼雲職按韓居仁記此以慰泗州官民令其勿驚勿懼良工之心可謂獨苦且以州守載州事必無不真者夫雲漂沒鄉村廬舍未抵城門圏甎頂者止二尺二寸宋辛丑之水大此二尺則已抵城門圏頂無疑矣宋元泗州水患景象如此此與歐陽文忠公所云暴莫大於淮州幾溺者可為互相叅考比時已有髙堰官民何不請毀如其無堰則水漲與堰無預矣今乃歸罪於堰不亦過乎
　　一嘉靖十四年先任總理河道都御史劉天和題勘議都御史朱裳所請祖陵東西南三面量築土隄以障泛溢內開行據直隷兵備僉事李宗樞呈稱據泗州知州李天倫留守司僉書指揮僉事張佑鳯陽府知府劉佐泗州衛掌印指揮同知張鏜並奉祀朱光道等伏瞻祖陵在泗州城東北相距一十三里坐北向南地俱土岡其岡西北自徐州諸山發脈經靈璧虹縣逶迤起伏數百里而來會秀含靈至茲聚止陵北有土岡聨絡倚負南有小岡橫亙依憑小岡之北間有溪水漲流先年置橋利渉凡謁陵官員俱至此下馬是西北二面土岡聨屬永奠無虞其南面小岡之外即俯臨沙湖西有陡湖之水亦匯於此沙湖之南為淮河自西而來環繞東流上有塔影蘆湖龜山韓家柯家等湖但遇夏秋淮水泛漲則西由黃岡口東由直河口瀰漫浸溢與前項湖河諸水通連會合間或渰及岡足及下馬橋邉惟正德十二年大水異常漲至陵門遂侵墀陛此則曠百年而一見也今欲遵奉原題東西南三面量築土隄一節職等淺見欲自下馬橋邉及林木左右築隄則板築震驚鍤斧掘伐關係匪細固非職等所敢輕議欲自陵前平地築隄則積水長盈羣工難措抑且逺無所禦近有所妨亦非職等所敢輕議又欲東自直河口西自黃岡口上下五十餘里間逺築圍繞但恐此隄一成淮河一時泛漲之水雖稍能障蔽傍溢而陵前湖河諸水又將阻遏北侵名雖防河實則蓄水逺流未及為患而近水先有可憂者矣尤非職等所敢輕議也又據匠役王良等量得自淮河見流水面至岸地北水髙七尺又自岸至下馬橋邉地髙八尺四寸橋邉至陵門地髙六尺陵門地至陵地髙一尺七寸共髙二丈三尺一寸況基運山雖俱土岡百餘年來每嵗水溢未聞衝決寔我三祖陵寢萬年根本之地百祥肇始之區委的事體重大未敢遽擬等因到職隨該職公同各官恭詣祖陵伏瞻環仰博訪備詢亦與各官恭議相同竊惟祖陵數百年來奠安已乆今一旦添築土隄雖水患固當預防而工役豈宜輕動委的事體重大非職等所敢輕議等因職按前疏係嘉靖十四年所題地勢水勢頗為眀悉據稱陵地迥髙二丈三尺一寸則雖極大之水亦無髙出玄宮者且陵前湖河諸水向來伏秋漲溢如此要知非築髙堰後（闕）
　　一□□□□□□□□□□□□□□宋唐具題蒙南京工部委主事郭子章前來會同頴州兵備道勘得水勢洶湧風浪衝擊崖岸逐漸坍塌逼侵栢林包砌石工計長二百二十六丈至萬歴五年工完等因及查廵按邵亦於此時行州將護城隄用石包砌至今頼之稱為邵公隄按前開工程皆職未任時事比時淮水竟從髙堰決衝淮揚郡邑黃水從崔鎮決出五港入海両河已不會於清口矣無堰可阻無黃可遏而其勢如此則今之水漲亦未可歸咎黃與堰也且比時更無別策惟有護隄一事毀堰之說委難輕議
　　或有問於馴曰髙堰之築是矣而南有越城並周家橋淮水暴漲從此溢入白馬湖寳應縣湖水遂溢此與髙堰之決何異馴應之曰馴與司道勘議已確籌之熟矣其不同者有三而其必不可築者一夫髙堰地形甚卑至越城稍亢越城迤南則又亢故髙堰決則全淮之水內灌冬春不止若越城周家橋則大漲乃溢水消仍為陸地毎嵗漲不過両次每溢不滿再旬其不同一也髙堰逼近淮城淮水東注不免盈溢漕渠圍遶城廓若周家橋之水即入白馬諸湖容受有地而淮城晏然其不同二也淮水從髙堰出則黃河濁流必遡流而上而清口遂淤今周家橋止通漫溢之水而淮流之出清口者如故其不同三也當淮河暴漲之時正欲藉此以殺其勢即黃河之減水壩也若併築之則非惟髙堰之水增溢難守即鳳泗亦不免加漲矣然則即於周家橋疏鑿成河以殺淮河之勢何如馴曰漫溢之水不多為時不乆故諸湖尚可容受若疏鑿成河則必能奪淮河之大勢而淤塞清口泛溢淮揚之患又不免矣況私塩商舶由此直逹寜不壊鹺政而虧清江板閘之稅耶
　　或有問於馴曰向來河堤之決人皆歸罪於河之猖獗隄不能障有之乎馴應之曰河勢自無不猖獗者譬之狂酋悍敵環城而攻惟在守城者加之意耳徃事無論矣即如近歳范家口之隄汕刷者十八管河官置之若棄人以告者輙重笞之能無決乎決後官夫避罪輙委之於河而上官亦恐以此得罪議論紛起而河之罪不可觧矣譬之盂中之水至靜也執事者不戒於盂偶損一隙則水必從隙迸出主人不以治盂而以罪水寃哉水乎良可嘆也
　　或有問於馴曰老黃河之說何如馴應之曰老黃河之說吾未之前聞也考之郡志止有大清河小清河註雲即泗水之末流源出泰安州至縣西北三■〈氵乂〉口分為二河大清河由治東北入淮小清河由治西南入淮是黃未會淮之時泗沂之水或經於此並無所謂老黃河者今據淮人云自桃源縣三義鎮經毛家溝漁溝等處出大河口謂之老黃河故道殊不知大河口去見行清口僅五里許至此復與黃會何能遽殺清浦泗州水勢若如近議欲改從葉家衝周伏三荘瓦子灘入顔家河則自漁溝而北又非老黃河故道矣深濶須照見行之河方能改舊無論開掘之難工費之鉅而開通之後自三義鎮迤東一帯河道必至淤塞運艘豈能飛渡矧泗州之水自古及今皆然誌傳開載甚明所謂老黃河者去泗二百餘里去清口亦四十餘里豈能逺泄泗州之水此言甚易惑人既非志乗有據之言又非合衆通方之論執已見以淆國是如之何其可哉累經勘議並未有考訂詳確闡發明悉者若知泗州伏秋淮水之漲即如徐邳河南每歳黃河之漲必不可免止宜隄防則其議自息矣其說詳具淮黃交會白
　　或有問於馴曰昔年徐呂二洪恠石嶙峋上浮水面湍激之聲如雷如霆舟觸之必敗今皆無聲行者若履坦途得非沙掩其上而然乎馴應之曰二洪本體甚髙沙能掩之是無徐州矣徐洪於嘉靖二十年為主事陳穆所鑿呂梁洪於嘉靖二十三年為主事陳洪範所鑿巉巖突屹之石一切削而平之剷而卑之今河中之廻瀾亭即洪基也又安望其有聲耶皆有碑誌可考不必辯也載在古今稽證卷中
　　或有問於馴曰徐州城當伏秋水發之時河髙於地以至城中雨水難洩人甚苦之柰何馴應之曰此不特徐州為然也濱河州縣皆有之如鳳陽之泗州河南之虞城等縣皆然至如河南省城則河面髙於地面丈餘矣一城之命懸於護城一隄謹謹修守而已城中積水惟有車戽之法而土人頗不慣此墊土增髙亦是良策而填築工費不貲官街衙舍尚可努力為之小民未必能辦若欲為長乆之計則惟有比照宿遷縣遷城事例而士民安土重遷未必樂從查得徐南地勢頗窪開濬一渠縱之由符離集出小河口亦一策也或曰黃河舊由新集經蕭縣薊門出小浮橋河水尚未至此今由石城出濁河皆係民間陸地原非河身來源既髙故下流河底亦髙耳馴曰否否自宋熈寜十年黃河南徙會淮水即髙於地矣故蘇軾守徐時有入市巷閭井屋瓦留沙痕之說且河南來源未之有改而河流之髙於省地也又何故哉此其河勢地形髙卑原自如此亦難強圗訝徐州者若知河南省城形勢或自息喙矣【今從開渠之議積水盡洩詳見後疏】
　　或有問於馴曰清江浦一線之隄廣者不過三四十丈窄者僅二十餘丈両河掃汕能無慮乎馴應之曰陳平江開鑿清江浦一帯通河濟運所留隄址原只如此問者曰何以徴之馴曰不觀車盤伍壩乎伍壩去河僅二十餘丈進船水溝毎為濁流所淤常事撈濬如更廣也何以能車盤也今河由草灣清江浦淤沙稍逺船遂不能進矣此正陳平江之妙用也又不觀之惠濟祠前之石隄乎乃宣德年間之所築也其廣亦不滿二十丈此古跡也豈亦剝削而然哉且各處遙縷隄面廣不過二丈餘尚欲恃以為固矧於二十丈者乃雲不能守乎若每歳埽護之工及磯嘴壩之築則不可少耳
　　或有問於馴曰開復新集舊河之議何如馴應之曰此全河之利也查得黃河故道自虞城以下蕭縣以上夏邑以北碭山以南由新集歴丁家道口馬牧集韓家道口司家道口牛黃堌趙家圏至蕭縣薊門出小浮橋此賈魯所復故道誠永頼之業也後因河南水患頗急另開一道出小河口意欲分殺水勢而不知河不両行本河漸澁至嘉靖三十七年河遂北徙忽東忽西靡有定向行水之處即係民間住址陸地水不能刷衝不成漕雖一望茫然而深不及丈梁樓溝北陳等處不及二尺今大勢盡趨濁河小浮橋不過十之一二矣夫黃河併合萬餘里間千溪萬泒之水漰湃■〈氵旱〉激勢若奔馬陡然遇淺形如檻限其性必怒奔潰決裂之禍馴恐不在徐邳而在河南山東耳水從上源決出則運道必至淺阻嘉靖二十年間河決亳州而二洪乾涸徃事固可鑒也且濁河漫溢坡水皆由地面徐州以下之渠不能着底衝刷以致河水昜盈隄防甚為難苦尤可慮也馴於萬厯六年具疏請復而河南山東當事之臣頗畏勞費會疏請止夫欲復此河非百萬金不可委非細故然與其葺籬於亡羊之後似不若徹土於未雨之前也姑志之以為後日左劵原題小疏具載集中
　　或有問於馴曰泇河膠河與海運之議何如馴應之曰二河之不可成備載勘議諸臣之疏一覽自悉然馴之意則謂不當辯其可成與否也假令膠泇告成海運無阻將置黃淮於不治乎亦將併治之也夫治河之策莫難於我朝而亦莫善於我朝蓋自元宋以前惟欲避河之害而已故賈譲不與河爭之說為上策自永樂以後由淮及徐藉河資運欲不與之爭得乎此之謂難然以治河之工而收治漕之利漕不可以一歳不通則河不可以一歳不治一舉両得乃所以為善也故元宋以前黃河或北或南曾無寜歳我朝河不北徙者二百餘年此兼漕之利也今欲別尋一道遂置両河於不治則堯舜之時泛濫於中國者此河也縱使漕艘無阻民可得而食乎況膠河去河尚逺若泇河必從直河沂河等處出口復與黃合而中段相隔之地近者僅三四里每歳水漲勢必漫入可不治乎如欲併治則張官置吏設夫備料歳費不貲一之不支其可再乎至於海運之說尤為支漫徃歳已有明鑑不必瀆陳卷帙萬歴五年十二月內節奉聖旨近來河淮為患民不安居朕何嘗一日不以為念先年以運道梗塞不惜重費欲別求一道以利轉漕乃議者謂治河即所以通漕遂降旨專責當事諸臣著一意治河欽此大哉王言可為萬世蓍鑑馴又何容復贅問者曰夏鎮新河非別尋一道乎馴曰此河僅於閘河中直截一段至留城仍歸原河出茶城仍與黃會此與三沽舊河無異特欲避卑就髙非棄黃河於不治也治河者審之
　　或有問於馴曰故道當循是矣然禹時河由大伾鉅鹿入北海今入南海矣豈故道乎馴應之曰河自宋神宗十年大決於澶州合南清河而入於淮南清河者即泗沂之故道黃河經行五百餘年矣謂之非禹故道則可謂之非黃河之故道則不可如必欲復禹故道則歳漕四百萬石將安適乎膠柱而鼓瑟矣
　　或有問於馴曰濬睢河以為通運旁行一道且可殺河流也其說何如馴應之曰考之括地誌雲睢水首受浚儀縣浪蕩渠水東經取慮縣入泗過沛浚儀取慮二縣皆隷河南漕河圗志雲宿遷縣小河在本縣東南十里源自開封府黃河來流經歸德州虹縣宿州至睢寜縣東南流六十餘里至小河口以入漕河蓋括地誌所載乃黃河入北海之時故止雲睢水而不及黃河漕河圗志所載乃黃河南徙之後故直指黃河來流也淮安志雲小河在宿遷東南十里以其淺狹故名查得弘治六年侍郎白昂曾導水自歸德小壩地方經睢寜至宿遷小河口入漕河比因河決河南之金龍口衝張秋勢甚危急故濬此河以殺水勢耳然不乆遂淤蓋河不両行徐邳之河與小河必無並行者今自徐溪口迤北直至永城縣一帶俱成平陸復之亦頗不難但恐此河一開則徐邳必塞若徐邳不塞則此河必復為平陸且均一濁流也在徐邳大河則淤在新復之小河則不淤恐無是理也況小河口而南至清河縣尚有二百三十餘里假如近歳河決崔鎮桃清為塞不知南來運艘將從何路逹睢河也問者曰止濬雙溝永涸湖一帯使艘從九里溝出小浮橋倘徐邳正河淤塞此不通而彼通可無阻也馴曰此河原甚淺狹且湖水常盈濬工難施若正河淤塞黃水盡從此河則泛濫無歸非特牽挽無路而經行於樹樁基磉之間必至觸敗與由決何異也若正河不塞而此河僅分支流則徑由正河可也何必去夷就險為哉
　　或有問於馴曰改沁入衛以殺黃河之勢何如馴應之曰黃可殺也衛不可益也移此與彼不可也衛漳暴漲元魏二縣田地每被渰浸民已不堪況可益以沁乎且衛水固濁而沁水尤甚以濁益濁臨德一帯必至湮塞不可也又問水集有引沁至長垣界經張秋出會通閘入運濟旱語亦未知沁之濁也一溝細渠寕能當此濁流乎沁可引黃亦可引矣
　　或有問於馴曰茶城之淺何如馴應之曰茶城為清黃交接處所黃強清弱故黃發必倒灌茶城與漕水相抵沙停而淤勢所必至然黃水一落則漕水隨之而出沙隨水刷仍復故渠亦勢所必至者但勿令漕水中潰耳若因船隻少阻輙議改濬徒費財力無益也此在清河口直河小河口凡係清黃相接處皆然不獨茶城也萬歴九年該中河郎中陳瑛移河口於茶城東八里許剏建古洪內華二閘黃漲則閉閘以避淤黃退則啓閘以衝刷極為便利近於萬歴十六年工科都給事中常居敬請増建鎮口閘一座去河愈近衝刷愈易而本口無遺策矣已經題奉明旨永宜遵守可也
　　或有問於馴曰漕水之出鎮口閘者甚低故難敵黃被其倒灌而淤也今欲束之使高可乎馴應之曰漕水發源本不甚洪而昭陽微山呂孟諸湖水為瀦蓄故出閘者愈少耳議者欲築西隄以障之中砌減水閘二三座漕盛則閉閘以防其洩漕涸則啓閘以藉其流或是一策但因無處取土司道勘議未決近據地方呈稱欲從滿家閘經荳腐店開出梁山鑿渠一道似或可行俟圗之
　　或有問於馴曰五塘蓄水濟運先年設有隄閘今皆圮矣可不復舉乎馴應之曰馴初至之時亦嘗銳意求復反覆行勘查得小新塘與雷公上下二塘相接西去揚州郡城十餘里水由淮子河入漕河句城塘西去揚郡幾三十里水徑奔儀直由嚮水閘出江四塘皆隷江都縣唐長史李襲譽所築也陳公塘隷儀真縣其水亦奔嚮水閘出江漢廣陵太守陳登所築也句城陳公二塘地形髙阜水俱無源惟藉雨積小新上下雷三塘受觀音閣後及上方寺後並本地髙田所下之水而局面窄小蓄水無多故漢唐巨臣築塘積水以為溉田之計非以資運也今若慮漕渠淺涸藉此水以濟之則應任其直下不宜築塘以障其流且冬春運河水淺彼先涸矣若慮湖水漲漫藉此塘以障之則諸水皆從揚儀徑奔出江與諸湖了不干渉也如欲復前人之故業蓄水以溉髙亢之田於民未必無益但民間承佃為田輸價不貲歳納之課亦不貲必須盡行償貸築隄建閘費尤不貲必須大為處分矧田髙之民欲積田窪之民欲洩築隄建閘之後盜決者多必湏添設官夫防守當此勞費之後災傷之餘種種難於措辦故馴謂其是尚可緩也
　　或有問於馴曰徐南十餘里有長塔二山中間地甚平衍伏秋水漲正河從此分洩山磨臍溝會鰻蛤諸湖之水由董陳二溝出宿遷縣徐州庶幾少免漲溢今乃築隄障之大乃不可乎馴應之曰此未考也嘉靖三十年河水由磨臍溝洩出正河遂奪工費不貲両年始復故河萬歴十八年水去其八幾蹈覆輙築隄之後挽水歸漕河方深廣且塔山原有天然一壩減水三十餘丈長山新砌石壩減水四十餘丈水漲則洩水落歸漕隄何嘗阻遏之也
　　或有問於馴曰禹以治河稱神而自夏及商為年不甚乆逺而盤庚遂有播遷之患至周定王五年以後則或南或北遷徙不常而馴欲以區區隄壩之工遂為長乆之策乎且自河南而上秦晉之間何嘗有隄哉任之而已馴應之曰成功不難守成為難使禹之成業世世守之盤庚不必遷也周定王以後河必不南徙也人亡歳乆王跡熄而文獻無徴故業毀而意見雜出又何怪乎河之無常也至於秦晉之間則更有說山多土堅水難嚙也地亢而曠運不資也河南為城廓所拘徐邳為運道所藉隄而束之勢不得已也世世守之世世此河也歳逺人亡道謀滋起馴不得而知也
　　河防一覧卷二
　　●欽定四庫全書
　　河防一覽卷三
　　（眀）潘季馴 撰
　　○河防險要
　　淮南
　　一歳防髙堰髙堰為淮揚門戶隄防不可不嚴修守不可不預內除石隄三千丈外両頭土隄毎嵗伏秋畫地分守隨汕隨葺似可無虞矣但幇護之法湏於冬春間樁內貼蓆二層緊綑草牛挨蓆宻護毋使些湏漏縫然後實土堅夯則是以樁蓆護草牛以草牛護土浪窩何從得來至於宻植橛桞茭葦以為外護湏於水落即種庻免淹浸是在當事者加之意耳
　　一歳防湖隄諸湖隄岸見議加幇髙厚且多減水閘尋常之水似可無虞矣但或霪潦彌月山水併發則又不可不預為之計也查得沙壩並芒稻白塔二河俱可洩水當事者因慮私販塩徒潛通間道每毎築壩斷流殊不知欲禁舟航何湏築塞河心宻布樁柵仍委白塔廵檢嚴防越渡船隻瓜儀諸閘一體開放閘口攔以木柵則湖水可洩而鹽政稅課亦無妨矣
　　一嵗防清江浦外河清江浦內外河相隔僅得一線之隄最為喫緊況黃河自清河縣出口由西射東勢甚湍急然掃灣迎溜之處不過一百五十丈止是捲築鷄嘴六道每道相去二三十丈不等阻隔來流復於鷄嘴中間捲埽護岸即可支持然倉卒措辦未免張皇莫若於冬春之間捲築大埽幇護老隄埽外深下宻樁內用両笆両蓆以護埽亦如歳防髙堰之法自可無虞合用人夫查有近議行銀募夫專聴本隄興作免其別處差撥自可足用其餘樁草所費不多措辦自昜至於用石甃砌以為永乆之計則俟工力少裕為之可也鷄嘴即順水壩之俗名近日河由草灣清江浦外淤灘甚逺猶恐河性不常二三年間復歸正河修守之法當謹識之
　　一議守徐家壩清河而下黃淮二瀆交流注海越五十里一大折於淮郡之西橋又三十餘里一大折於徐家壩其衝激怒號之勢無異西橋前此治者屢壩屢壊為與水爭尺寸耳今議棄舊址只營月壩去水稍逺令無湍激外護樁埽用實壩基事省功倍良得策也每歳派撥官夫預備物料伏秋將屆專責山陽令督管河主簿不時廵視少有圯壊輙先綜理年復如斯斯永頼也
　　一議守八淺隄寳應縣之西十餘里有白馬湖其當湖心而東即所謂八淺隄也徃歳隄決湖水奔逸建瓴而下舟楫過者少遇西風輙沉溺不可救其決處濶八十餘丈深且二丈五六尺而水勢湍急莫可名狀雖不惜費寕能與水角力哉屢築無功覆轍可鍳也乃議從湖心淺處先築西隄一道以捍其外仍於河之南北壩二道暫令運艘越湖而行隄壩成則八淺正決瀦水不流捧土而塞之矣是築西隄若乃所以塞東決也但東決雖塞西隄終不可棄必湏歳加修築仍宻種橛桞茭葦之類使其能當濤浪則東隄不守而自固矣此當於冬初預行寳應縣掌印管河官料理可也
　　一寳應月河自黃浦至三官廟前長二十里水多旁潰入湖是以流緩沙停新閘一帶淺阻為梗今加築西上隄一道長三千六百三十五丈以束漕水可省挑濬之費湏責夫看守栽植茭桞加意培護歳修之工可勿緩也
　　一嚴閘禁河口諸閘之設先臣平江伯陳瑄殊有深意蓋節宣有度則外河之水不得突入運河之水不得盈漕非惟清江板閘一帯隄岸易守而寳應諸湖亦緩此一派急流矣但啓閉之法非嚴不可如啓通濟閘則福清二閘必不可啓啓清江閘則福通二閘必不可啓啓福興閘則清通二閘必不可啓河水常平船行自易單日放進雙日放出蒲漕方放放後即閉時將入伏即於通濟閘外填築軟壩秋杪方啓悉照先年舊規與近日題准事例行之其於河道關係不小也
　　一歳守淮城北岸遙隄查得清江浦起由桞浦灣至髙嶺止共隄一萬六千九十一丈近又加至戴百戶營止共隄八千一百五十六丈向來置之若棄萬歴十三年范家口一決淮城幾為魚鱉工費不貲復還故物今已増設大使一員夫五百名專守一代隄岸乃淮安城北外捍殊為喫緊如有油刷隨宜修補倘遇大有損動即於隄內有産之家量起夫役相幇修築伏秋之時選撥省祭隂醫等官盡地分守仍須預備樁草繩葦之類各安置要害處所以待不時之需每歳冬春之交即預行申飭山陽縣掌印官可也目今河由草灣正河俱淤殊不足處然河性不常一旦忽歸正道修守之法仍須志之
　　一歳守通濟閘外大壩舊通濟閘逼近外河河形淺直水勢洶湧不便啓閉而朱家口一帶隄岸尤為難守今移閘於甘羅城旁改河於西南隅而於舊閘內半里許築攔水大壩一道置朱家口於度外似為得策矣但大壩最為喫緊萬一傾圯則新河與舊河之水併瀉入閘勢必不支毎歳四月初湏專委一的當義民官撥夫十餘名量備樁草守之毋忽毋忽議者又謂從大壩迤東両頭直接泰山築隄一道僅三里許則壩東與髙堰七里墩迤北両岸一帶隄岸俱不須守而隄內之田皆可耕矣冬涸之時夫力稍暇即宜圗之
　　一防清口淤澁清口乃黃淮交會之所運道必經之處稍有淺阻便非利渉但欲其通利須令全淮之水盡由此出則力能敵黃不為沙墊偶遇黃水先發淮水尚微河沙逆上不免淺阻然黃退淮行深復如故不為害也徃歳髙堰潰決淮從東行黃亦隨之而東清口遂為平陸今髙堰築矣獨慮清河縣對岸王家口等處淮水過盛從此決出則清口之力微矣故於清河縣南岸築隄一千一百八十丈今又接築張福口隄四百四十餘丈以防其決蓋為此也工若甚緩而關係甚大已經題奉明旨每歳專責清河縣掌印官責差的當員役看守如遇塌損即便修築更有一事尤宜稽察河南鳳泗等處商販船隻最利由此直逹毎為盜決須嚴防之
　　一京口閘附江南丹徒丹陽一帯河道原無水源藉江為源潮長則開京口閘以放舟潮落則下板以蓄水若水涸舟膠則丹徒閘亦係通江支河放水可濟潮水既落車戽亦可須臨時斟酌申嚴啓閉守閘者勿弛禁也
　　淮北
　　一碭山舊縷隄原因傍隄取土以致隄根成河每上流劉霄等口漫溢則直灌隄河壅激衝撞縷隄坐此不支今棄此隄於不用而另幇近年所築月隄已為得策又慮縷隄決則月隄亦危且碭山居豐沛上游碭隄乃豐沛外戸外戶失守則堂奧隨之故復彷黃河順水壩之意於單碭接界處築斜長大壩一道長千餘丈使上流漫溢之水循壩徑歸大河不得迫縷隄以危月隄試有成效宜加意此壩冬春撥夫幇培伏秋倍夫防守此保全碭豐沛一帶隄防關鍵也
　　一豐縣邵家大壩乃斷絶秦溝舊路最為喫緊今已倍幇髙厚又接長數百丈毎歳冝摘調徐北隄夫赴此加修加守若日後夫役錢糧有餘再於華山斜築大壩直至樓子集將秦溝濁河二口俱斷則全勝之策也但壩頂髙大斜向東南勿令兠水乃可經乆姑識之以竢將來
　　一磨臍溝減水壩徐州東岸南去十餘里有狼矢溝又東十五里許有磨臍溝每歳黃水暴漲則從狼矢溝直下至磨臍溝洩出赤龍潭經鰻蛤諸湖落馬湖出宿遷董陳二溝嘉靖年間全河俱從此出而両洪正河俱為之奪萬歴七年已於本溝築遙隄一道而地形甚卑水入囊底隨復衝決遂議築減水石壩一座佘郎中親徃視之不可而止今此議尚存馴躬率中河沈郎中徃視之地形較之河口卑數丈黃河暴漲之時必至逾隄漫流豈肯循軌入壩今議於長塔二山新築隄中建石壩一座長三十丈水漲則洩水退歸漕自無奪河之患矣但壩西與徐州居民甚不利此恐有盜決之患須特設一老人常川看守庶可乆耳
　　一徐北鎮口等閘此泉河與黃河交會之處伏秋黃水大發時多灌入本口動至淤阻原任中河郎中陳瑛剏建古洪內華二閘近該工科都給事中常題建鎮口一閘如遇水發下板謹閉俟黃水消落即啓閘縱水外衝而漕河無淤墊之患啓一閉二悉如清江裏河事規與近日題奉明例行之其鎮口閘外東西両隄原係挑河所積客土未堅內水湧出未免剝損伏秋之前宻護樁笆隄固則閘無虞矣司閘者冝加慎焉
　　一塔山牛角灣等縷隄鎮口古洪二閘以東多傍山麓以西一望平曠濁河經流更無隄防黃水出岸橫截閘河腹心受病故於塔山支河接築縷隄九百四十二丈而牛角灣係茶城運河舊渠又築壩一道東接塔山西接長隄幾二里許以遏黃流傍入但壩地原係河身下多積沙創築卑薄連歳失守肘腋為患已於本壩之南自舊縷隄支將軍廟起東接塔山増築長隄七百餘丈頗得重門禦暴之意冬春之際多加幇護伏秋之時晝夜防守預辦樁草以備不虞夏鎮第一要害宜殫心力勿忽
　　一徐州之房村牛市口犁林鋪李家井靈璧之雙溝曲頭集栲栳灣睢寕之馬家淺王家口白浪淺何字舖邳州之匙頭灣張林鋪沙坊等處皆係掃灣急溜先年屢經衝決最為要害今雙溝一帯已議棄縷守遙矣其餘毎歳冬春間務及時詳加勘議應護埽者忽護應築磯嘴壩者急築若水既發則難施工矣水發之後尤須倍嚴防守司道府官俱當不時廵閱矧濵河田地毎利於黃河出岸淤填肥美奸民徃徃盜決蓋勢既掃溜止須掘一蟻穴而數十丈立潰矣凡此等處夜防尤不可懈識之慎之
　　一羊山橫隄雙溝棄縷守遙固為得策但恐漲水直至近山未免分流今於邳州對河羊山龜山土山相接處剏築橫隄長四百八十丈縱有順隄之水遇格即返仍歸正漕自無奪河之患此隄雖係睢寕縣地方然去邳州不逺專責該州掌印管河官時加督閱培築之工勿怠勿忽
　　一議格隄防禦之法格隄甚妙格即橫也蓋縷隄既不可恃萬一決縷而入橫流遇格而止可免泛濫水退本格之水仍復歸漕淤溜地髙最為便益今於南岸房村單家口雙溝馬家淺辛安峯山等處俱築格隄一道併羊山橫隄共七道倘歳歳増修髙厚可永無分流奪河之患矣俟工力有暇再為増築北岸亦倣而行之多多益善也
　　一歸仁集隄本隄所以捍禦黃水睢水湖水使不得泛溢泗州並攻髙堰而又遏睢水湖水使之併入黃河益助衝刷關係最為重大毎歳三月間即當撥洪夫二百餘名恊同本隄夫併力修護隄下宜宻栽茭桞以搪風浪其水浸隄根稍深處即預下護埽一二層樁笆欹朽者務逐一掘換填築內四舖以至九舖尤為危險工宜倍之毎歳冬春宜多運樁■〈�秝〉繩草分貯各舖其管河主簿督令專駐本隄以便督率前歳議築石隄以工力不足僅成二千一百丈尚餘二千九百丈若得全完幇關於之工可免矣然其槖籥則又在小河口之通塞蓋小河通則睢水徑入黃河而歸仁之水減半其藩籬則又在耿車時兒灘一帯之隄蓋此隄髙厚堅固則睢水不能漫入埠子等湖而小河常通矣故上自髙卓下至時灘皆當接築長隄歳加修守且宻栽茭草葦以護之蓋修守此隄即所以修守歸仁也況小河常通則靈睢宿遷積水得泄而沮洳漸成膏膄舟行徑直免犯湖險而小民便於販易為地方利又非淺鮮也司河者宜加意促成之
　　一馬厰坡隄桃源縣地方有馬厰坡橫隄長七百四十六丈蓋慮黃水大漲則從此入淮而淮為之淤淮水大漲則從此洩出而清口流弱故特築橫隄一道以遏之使黃不得入淮不得出最為緊關宜慎修之
　　一直河邳州東南六十里原有直河以宣洩蒙沂諸山之水近年因濁流倒灌直河遂塞諸山水俱迤邐由落馬湖經董陳二溝以出大河水勢紆廻則近邳田地常被淹浸湖波淼候則候風舟楫遲滯艱危不特直河居民失市廛之利己也昔已開復通行而迤裏閻家集等口乃原通落馬湖故道復築長隄遏水此隄之堅瑕乃直河所視以通塞者毎歳仍須加髙加厚水發之時嚴行防守不令復出落馬湖庶直河可保不淤也柰何繼者失守長隄復決直河因之復塞矣務須查倣先年規制為之此與耿車時灘之隄同一關捩在司河者加之意耳
　　一瀕鏤居民遙縷夾中居民及濵河居民俱當諭以移居髙阜處所或即結廬於遙隄之上蓋黃河伏秋盛漲之時縷隄逼水必難恃以為安若水至而後避則無及矣此亦徙民當水衝者之遺意也即小民安土重遷亦須諭以四月暫移至九月復還故址毎歳春杪司道即嚴行各州縣家諭而戸曉之乆之而民知遙隄之外皆樂土自有不待驅迫而相率移居者矣
　　山東
　　一歳守武王二壩曹縣武家壩王家壩迎溜掃灣逼近老隄最為險要而武壩險又甚焉萬一此壩潰決則城武金鄉數郡邑者悉成沮洳且逼近閘河甚為可虞須於正月間多捲釘頭磯嘴埽壩以遏直射及將老長隄幇厚増髙伏秋防守官夫時刻勿懈萬歴十七年武家壩外忽成淤灘此亦一時之幸未可恃以忽修防也
　　一修守曹單太行隄曹單二縣太行隄剏自弘治十年河決黃陵岡大傷張秋運道先臣都御史劉忠宣公自河南以至碭沛築長隄一道即太行隄也向來修守止及近水縷隄而行隄置於度外萬歴四年河決魯家口則曹單金魚被渰殆盡萬歴八年題准大加修築屹然可恃以後毎二年一次加幇著為定例當事者慎毋居安忘危爽期廢格可也
　　一守戴村壩汶水從陶泰而來就塩河由慱興車瀆入海自宋司空築壩戴村蜒蜿九里屹如天成廻狂瀾而逆之西會通河始得濟運此壩係全河屏障先年設夫増土植桞培護周宻歳乆防弛以漸單薄萬一乗瑕復歸故道不無可慮宜令東平汶上管河官督夫培土栽桞悉如舊制此係運河第一喫緊關鍵故首及之
　　一守坎河口石壩坎河口與戴村壩無異蓋因戴村既築之後水無傍洩歳乆復衝此口泉水決入鹽河運河每至淺涸萬厯十六年都給事中常會同撫按題請築壩馴於十七年剏築石壩一道長六十丈水漲則任其外洩而湖河無泛濫之患水平則仍復內蓄而漕渠無淺涸之虞利頼甚重防守當嚴必毎歳六月初旬即令東平州管河官駐劄壩上備料集夫相機捍禦九月初旬始得徹守著為定例永保萬全司河者宜加慎焉
　　一守馮何二壩馮家壩係蜀山湖之門戶地卑而水易洩故築壩以障之蓄可益運泛不病民何家口係南旺湖之尾閭此口稍卑汶水就西而下每決房家口而傷運河之隄南旺之水則涸矣今築石壩平時任其南逝水漲洩而之西良得策也毎歳伏秋專責管河官不時廵視少有圮壊即便修砌二壩皆係都給事中常會題剏築馴督築頗固真永賴也
　　一挑浚汶河淤沙坎河口石壩固為完策但可以洩水而不可以通沙日久淤停沙填河內則能致水漲漫或沙嘴橫射河灣則能逼水衝決宜督管河官乗暇集夫挑浚使水不東逼徑直南趨誠為保全石壩要務是在司河者先事而加之意爾一
　　廵守五湖隄岸運艘全頼於漕渠而漕渠毎資於水櫃五湖者水之櫃也止因舊隄浸廢界址不明民乗乾旱越界私種盡為禾麥之塲先臣兵部侍郎王原建土隄南旺湖週圍隄長一萬九千七百八十八丈三尺蜀山湖隄自馮家壩起至蘇魯橋止長三千五百八十丈自蘇魯橋西至田家樓止原係收水門戶栽植封界髙桞馬塲湖隄東面長一千六百二十丈北面原留入水渠道栽植封界髙桞馬踏湖隄自弘仁橋起至禹王廟止長三千三百一十三丈安山湖隄長四千三百二十丈而斗門閘壩悉已完備可收濟漕永利萬歴十六年又該都給事中常會題増修馴因舊為新督築完固但近湖射利之徒覬覦水退希圗耕種盜決之弊禁令當嚴每年冬春管河官週圍廵閱責令守湖人役投逓甘結庻河防飭而水利無滲洩之患疆界明而奸民杜侵越之萌矣
　　一因時分合汶流南旺分水地形最髙所謂水舂也決諸南則南流決諸北則北流惟吾所用何如耳當春夏糧運盛行之時正汶水微弱之際分流則不足合流則有餘宜效輪畨法如運艘淺於濟寕之間則閉南旺北閘令汶盡南流以灌茶城如運艘淺於東昌之間則閉南旺南閘令汶盡北流以灌臨清當其南也更發濵南諸湖水佐之當其北也更發濵北諸湖水佐之泉湖兼注南北合流即遇旱暵克有濟矣此以智役水以人勝天力不勞而功倍計無愈此臨時酌之
　　一先期挑濬月河南旺舊例両年一大挑築壩斷流不通舟楫始開月河官民稱便欲挑正河必先挑月河一時両役並興夫多苦累時迫則工必畧工畧則沙必淤自今萬歴十八年挑正河為大挑十九年挑月河為小挑以後著為定規庶舟楫徃返既不阻於稽緩夫役用工亦不病於煩難矣
　　一築土壩以利接濟閘河地亢衛河地窪臨清板閘口正閘衛両水交會處所毎歳三四月間雨少泉澁閘河既淺衛水又消髙下陡峻勢若建瓴毎一啓板放船無幾水即盡耗漕舟多阻宜於閘口百丈之外用樁草設築土壩一座中留金門安置活板如閘制然將啓板閘先閉活閘則外有所障水勢稍緩而於運艘出口易於打放衛水大發即從拆卸歳一行之費無幾何此亦權宜之要術也
　　一疏衛濟運衛水發源於河南輝縣蘓門山名曰朔刀泉經新鄉等處合淇漳二水逾館陶至臨清合汶河之水經徳州出天津直沽入海板閘以下全賴此水濟運夏秋之交糧運盛行毎患淺澁蓋因輝縣源頭建有仁義禮智信五閘壅泉灌溉民田以致水不下流殊妨國計宜行分廵東昌道毎嵗糧運北行衛水消涸呈報總河衙門移文河南管河道速將五閘封閉俾水盡歸運河其餘月分或水勢充盈仍聴民便庶公私兩不相妨而運艘不滯矣
　　一疏濬泉源校山東泉源屬濟兗二府一十六州縣共一百八十泉分為五派以濟運道新泰萊蕪泰安肥城東平平隂汶上蒙隂之西寧陽之北九州縣之泉俱入南旺分流其功最多關係最重是為分水派也泗水曲阜滋陽寕陽迤南四縣之泉俱入濟寕關係亦大是為天井派也鄒縣濟寕魚臺嶧縣之西曲阜之北五州縣之泉俱入魯橋是為魯橋派也滕縣諸泉近入獨山呂孟等湖以逹新河是為新河派也又沂水蒙隂諸泉與嶧縣許池泉俱入邳州徐呂而下黃河經行無藉於此是為邳州派也酌其緩急則分水天井魯橋之派屬漕河命脈毎歳春夏聼司道嚴督管泉官夫疏濬通逹俾源源而來庶幾有濟但數月不雨其流必渇萬歴十六年漕渠乾涸百計疏濬卒無涓滳之流至閏六月初司大雨連朝諸泉俱湧河渠遂盈則地利未嘗不係於天時也至於山泉沙磧頗多汶河每為淤墊須於大挑之期一併挑濬使泉流無阻亦一策也司漕者志之
　　河南
　　一南岸隄防南岸逼近省城藩封重地最為喫緊如滎澤縣之小院村中牟縣之黃煉集祥符縣之瓦子坡槐疙疽劉獸醫口陶家店張家灣時和驛兎伯堽埽頭集陳留縣之王家樓蘭陽縣之趙皮寨儀封縣之李景髙口普家營商丘縣之楊先口俱為要害劉獸醫口先年築有埽壩壩內有月隄一道惟恐月隄不支又於萬歴十七年築遙隄一道長二千七百三十二丈足為屏翰本年題准埽壩不足恃專守月遙二隄訖又陶家店幇接隄長一千八百七十一丈壩長三千六百二十九丈張家灣加修舊壩一道舊隄一道時和驛幇築隄長九百二十丈壩長三百二十七丈又兎伯堽至埽頭集止有一隄倘被衝決則水直至野鷄岡趨鳳泗重千陵寢萬歴十八年増築遙隄長二千九百三十丈重門待暴或可無慮又趙皮寨起至李景髙口一帶係黃河舊趨鳳泗故道萬歴十七年剏築遙隄長二千三百五十九丈九尺最為要害宜慎守之
　　一北岸隄防北岸迫近漕河關係運道最為要害如滎澤縣之甄家庄郭家潭陽武縣之脾沙堽原武縣之廟王口封丘縣之於家店中欒城荊隆口祥符縣之黃陵岡陳橋貫臺馬家口陳留寨蘭陽縣之銅瓦廂板厰樊家庄張村集馬坊營儀封縣之穵泥河煉城口榮花樹三家庄考城縣之陳隆庄芝麻庄孝城口俱為要害荊隆口萬厯十五年河決長東二縣幾溺萬厯十七年剏築遙隄長二千九十丈所當加意防守又榮花樹幇築隄長一百七十五丈六尺壩長五百五十九丈三家庄剏築壩長二百七十丈芝蔴庄剏築壩長八十六丈孝城口補築隄長二十八丈壩長二十丈四尺皆係喫緊隄岸並宜分撥官夫防守不懈者也以上南北両岸要害處所毎歳冬春掌印管河官沿隄相度或預捲乾埽以防其油或多築磯嘴以遏其衝各該管河官駐守河濱該道不時廵閱四防二守之法務須三令五事丁寕告戒慎之慎之
　　一修守南北兩岸長隄黃河北岸弘治十年河決黃陵岡張秋運道淤阻都御史劉忠宣公築有長隄一道荊隆口之東西各二百餘里黃陵岡之東西各三百餘里自武陟縣詹家店起直抵碭沛一十餘里名曰太行隄蓋取聳峙蜿蜒如山之狀南岸亦舊有長隄一道起自虞城縣至滎澤縣止両隄延亙一千五百餘里實為該省屏翰但地鮮老土最易衝汕卑薄已甚已經題加幇築於萬厯十七年計築完隄壩共長四萬八千一百二十二丈庻幾可恃以後年分管河官各照地方但有剝損悉如嵗修事例覔取老土填淤加幇髙厚不得擁沙塞責管河道不時廵視探騐加意毋忽
　　一修守沁河隄岸沁河發源於沁州綿山穿太行逹濟源至懐慶府武陟縣與黃會合其湍急之勢較黃河益甚而武陟縣東岸之蓮花池金屹■〈山當〉最其衝射要害處也萬厯十五年沁從此決新鄉獲嘉一帯俱為魚鱉毎年堵築埽壩勞費不貲且壩內為商民輳集之處煙爨不下千餘倚隄為命今議甃石四百三十五丈隨守隨修限以三年告成此隄一成永乆可恃而議者畏難尚未興舉而北岸大樊村亦係掃灣要害幇隄捲埽均在司河者留意焉
　　直隸
　　一通惠河濬淺築隄通惠河發源於昌平州神山泉會馬眼諸泉經都城入府南出玉河橋由大通橋至通州而與白河合白河發源於霧靈山由宻雲縣會榆渾諸河至張家灣總名曰潞河至通州而與通惠河合勢並南流楊村以北通惠之勢峻若建■〈並令〉白河之流淤沙易阻夏秋水漲則懼其潦冬春水微則病其澁浮沙之地既難建閘以備節宣惟有濬築之工殊為喫緊萬厯十五年剏設管河通判專駐楊村其為修防計得矣但查沿河両隄如搬繒口火燒屯通濟厰東要兒渡口王家務華家口閻家口綿花市豬市口觀音堂蔡家口桃花口以上隄岸坍塌卑薄最為險要水發即決濵河州縣渰浸為患漕艘漂淌人甚危之應行司道督行管河官毎歳冬間辦積樁草春初率夫將前隄加髙幇厚填土實杵不得雜沙塞責糧運將至設法疏濬或築束水小壩衝刷深廣俾漕舟無膠滯之慮民業免沮洳之害司河者宜殫心焉
　　一歳修輔郡長隄大名府屬長東二縣舊有長隄一道延亙一百三十里東至山東曹縣白茅集西至河南封丘縣新豐村止隄外即有淘北河一道相傳即黃河故道也萬歴十五年河由河南封丘縣荊隆口決入挾淘北河衝決本隄之大杜口両邑昏墊該工科都給事中常會同撫按題奉欽依修築隄完然隄外有月隄三壩名曰三尖口吳家口劉家口在長垣利在洩水不肯閉塞在東明懼其受渰堅欲堵截両相掣肘雖有壩名終屬虛應即令長隄專設府佐駐守杜勝閘而又畫界分理長垣縣管九十七里東明縣管三十三里建舖設夫以時修守隄既固矣三壩有無不足較也夫壩之有無係於長隄而隄之利害全在荊隆一帯故添設開封府同知專駐劄荊隆雖衛河南實衛長東二縣也總之荊隆堅守則長隄無事長隄無事則三壩不用二縣之民永帖袵席此探本遡源之論不可不知也長東河官須時時偵探荊隆口隄岸少有衝汕即申總院施行
　　河防一覽卷三
　　●欽定四庫全書
　　河防一覽卷四
　　（明）潘季馴 撰
　　○修守事宜
　　一築隄凡黃河隄必逺築大約離岸須三二里庻容蓄寛廣可免決齧切勿逼水以致易決隄之高卑因地勢而低昻之先用水平打量毋一槩以若干丈尺為凖務取真正老土毎高五寸即夯杵三二遍若有淤泥與老土同第湏取起曬涼候稍乾方加夯杵其取土宜逺切忌傍隄挖取以致成河積水刷損隄根驗隄之法用鉄錐筒探之或間一掘試隄式貴坡切忌陡峻如根六丈頂止須二丈俾馬可上下故謂之走馬隄工費凡創築者毎方廣一丈高一尺為一方計四工土近者毎工銀三分最近者二分土逺者四分如隄根六丈頂二丈須通融作四丈折筭此計土論方之法也如幇隄則先計舊隄若干今増濶各若干尺以前法折筭
　　一塞決凡隄初決時急將兩頭下埽包裹官夫晝夜看守稍待水勢平緩即從両頭接築如水勢洶湧頭裹不住即於本隄退後數丈挖槽下埽如裹頭之法刷至彼必住矣此謂截頭裹也如又不住即於上首築逼水大壩一道分水勢射對岸使回溜衝刷正河則塞工可施矣塞將完時水口漸窄水勢益湧又有合口之難湏用頭細尾粗之埽名曰鼠頭埽俾上水口濶下水口收庻不致滾失而塞工易就也埽以土勝為主埽臺湏要臥羊坡以便推挽揪頭護湏要緊扯以防下游又湏時時打鬆令其深下仍覔慣會泅水之人入水探驗底埽着地方下簽樟簽樟湏要酌中埽埽釘着方為堅固倘有數寸空懸無有不敗事者如寒天或水急不能泅水即看揪頭寛鬆便是着地之驗繫繩留橛令人專守畧有走動便須另下一橛橛頭上填記苐幾埽揪頭滾肚明白以便點查收放埽面出水未高寜加一小埽不可多用土牛推埽時易動故也此等事湏要勇徃直前俗諺謂之搶築稍稍逗遛必有後悔以上數端茍不詳審勞費罔功輒疑鬼恠甚可嗤也如用大埽長伍丈髙六七尺者用草六百束毎束重十斤價銀二厘該銀一両二錢栁稍一百二十束毎束重三十斤價銀一分該銀一両二錢如無栁稍以葦代之草繩六十套毎套四十二條毎條長二丈四尺價銀三分該銀一両八錢樁木五根毎根銀一錢該銀五錢揪頭滾肚繩四條共用■〈�秝〉二百五十斤每斤價銀五厘該銀一両二錢五分每大埽一箇約共該料價銀五両九錢五分挑土夫土逺近不等難以預計中埽並土牛工料以次逓減
　　一築順水壩順水壩俗名鷄嘴又名馬頭專為喫緊迎溜處所如本隄水刷洶湧雖有邉埽難以乆恃必須將本隄首築順水壩一道長十數丈或五六丈一丈之壩可逼水逺去數丈隄根自成淤灘而下首之隄俱固矣安埽之法上水廂邉埽宜出將裹頭埽藏入在內下水埽宜退藏入裹頭埽內庻水不得掲動埽也如築長六丈濶四丈高一丈用埽両面廂邉毎邉用埽二行裹頭二行中間填土毎行用埽三層共計用中埽十八箇每箇長五丈高三尺用草四百束栁稍八十束草繩四十條排樁簽樁共用樁木四根人夫二十五工共用捲埽隄夫四百五十工運土隄夫二百工俱不議工食共用草七千二百束該銀一十四兩四錢栁稍或葦一千四百四十束該銀二十四兩四錢草繩七百二十套該銀二十二兩六錢椿木七十二根該銀七兩二錢行繩十二條毎條重四十斤共用■〈�秝〉四百八十斤該銀二両四錢約共該銀六十兩如無栁稍以葦代之
　　一下獲根乾埽凡隄係掃灣須預下乾埽以衞隄根此埽須土多料少簽椿必用長壯入地稍深庻不坍蟄如下長三丈高三尺埽一箇用草一百六十束該銀三錢二分柳稍四十束該銀四錢草繩十二套該銀六錢樁木三根該銀三錢量用■〈�秝〉作行繩用隄夫二十工不議工食毎埽一箇約共該料價銀一兩六錢二分
　　一造滾水石壩滾水石壩即減水壩也為伏秋水發盈漕恐勢大漫隄設此分殺水勢稍消即歸正漕故建壩必擇要害卑窪去處堅實地基先下地釘樁鋸平下龍骨木仍用石楂■ 〈木〈夭上韭下〉〉鉄■〈木〈夭上韭下〉〉縫方鋪底石壘砌鴈翅宜長宜坡跌水宜長迎水宜短俱用立石攔門樁數層其地釘椿須劄鷹架用懸硪釘下石縫須用糯汁和灰縫使水不入如石壩一座壩身連鴈翅共長三十丈壩身根濶一丈五尺收頂一丈二尺高一尺五寸迎水濶五尺跌水石濶二丈四尺四鴈翅各斜長二丈五尺高九尺用粗細石計長一千三百九十餘丈並地釘樁龍骨木鉄錠鉄銷煤炭石灰木炭糯米■〈�秝〉麻及各匠工食約共該銀一千九百餘兩其運石抬石搬料夫船並官夫廩糧工食臨期酌給
　　一建石閘建閘節水必擇堅地開基先挖固工塘有水即車乾方下地釘樁將樁頭鋸平■〈木〈夭上韭下〉〉縫上用龍骨木地平板鋪底用灰麻艌過方砌底石仍於迎水用立石一行攔門樁二行跌水用立石二行攔門樁八行如地平板鋪完工過半矣自金門起兩面壘砌完方鋪海漫鴈翅金門長二丈七尺兩邉轉角至鴈翅各長五丈共用石三千一百丈閘底海漫攔水跌水共用石九百丈二項共用石四千丈並鉄錠鉄銷鉄鋦天橋環地釘樁龍骨木地平板萬年坊閘板絞關閘耳絞軸托橋木石灰香油■〈�秝〉麻柴炭等項及各匠工食約共該銀三千兩有竒其官夫廩糧工食臨期酌給
　　一建涵洞建涵洞以洩積水基址亦擇堅實方可下釘樁砌石水多則建二孔少止一孔如涵洞一座口濶一丈五尺身長二丈中立石墻一堵亦長二丈寛五尺分為二孔每孔寛五尺兩邉四鴈翅各一丈五尺共用石二百丈並地釘樁鉄錠石灰板木並各匠工食約該銀一百八十餘兩其夫役工食臨期酌給
　　一建車船壩先築基堅實埋大木於下以草土覆之時灌水其上令軟滑不傷船壩東西用將軍柱各四柱上橫施天盤木各二下施石窩各二中置轉軸木各二根毎根為竅二貫以絞關木繫蔑纜於船縛於軸執絞關木環軸而推之
　　一挑河凡桃河面宜濶底宜深如鍋底様庻中流常深且岸不坍塌如不用隄湏將土運於百餘丈外以免淋入河內凡創開河者每方廣一丈毎夫日開深一尺為一工挑濬泥水相半者減十分之五全係水中撈取者減十之七八取土登岸就而築隄者亦以半折筭焉
　　一閘河偶淺急疏之法凡閘河淺處如水溜在中須兩岸築丁頭壩以束之水溜在傍將淺邉順築束水長壩以逼之水由壩中其勢自急中溜自深如淺處不多或排板挿下泥內逼水湧刷或排小船用杏葉杓挖濬必不得已則用樁草製活閘節水亦一策也
　　一栽柳護隄臥柳長柳湏相兼栽植臥柳須用核桃大者入地二尺餘出地二三寸許柳去隄址約二三尺宻栽俾枝葉搪禦風浪長柳須距隄五六尺許既可捍水且毎歳有大枝可供埽料俱宜於冬春之交津液含蓄之時栽之仍須時常澆灌長柳宜用棘刺圍護以防盜拔畜嚙
　　一栽茭葦草子護隄凡隄臨水者須於隄下宻栽蘆葦或茭草俱掘連根叢株先用引橛錐窟深數尺然後栽入訃濶丈許將來衍茁愈蕃即有風不能鼓浪此護臨水隄之要法也隄根至面再採草子乗春初稍鋤覆宻種俟其暢茂雖雨淋不能刷土矣
　　一伏秋修守
　　四防
　　一曰晝防隄岸每遇黃水大發急溜掃灣處所未免刷損若不即行修補則掃灣之隄愈漸坍塌必致潰決宜督守隄人夫毎日捲土牛小埽聴用但有刷損者隨刷隨補毋使崩卸少暇則督令取土堆積隄上若子隄然以備不時之需是為晝防
　　二曰夜防守隄人夫毎遇水發之時修補刷損隄工盡日無暇夜則勞倦未免熟睡若不設法巡視恐寅夜無防未免失事湏置立五更牌面分發南北兩岸恊守官並管工委官照更挨發各鋪傳逓如天字鋪發一更牌至二更時前牌未到日字鋪即差人挨查係何鋪稽遲即時拿究餘鋪倣此隄岸不斷人行庻可無誤巡守是為夜防
　　三曰風防水發之時多有大風猛浪隄岸難免撞損若不防之於微乆則坍薄潰決矣須督隄夫綑札龍尾小埽擺列隄面如遇風浪大作將前埽用繩樁懸繫附隄水面縱有風浪隨起隨落足以護衞是為風防
　　四曰雨防守隄人夫毎遇驟雨淋漓若無雨具必難存立未免各投人家或鋪舍暫避隄岸倘有刷掃何人看視須督各鋪夫役毎名各置斗笠蓑衣遇有大雨各夫穿帶隄面擺立時時巡視乃無踈虞是為雨防
　　二守
　　一曰官守黃河盛漲管河官一人不能周巡兩岸須添委一恊守職官分岸巡督毎隄三里原設舖一座毎鋪夫三十名計毎夫分守隄一十八丈宜責毎夫二名共一段於隄面之上共搭一窩舖仍置燈籠一箇遇夜在彼棲止以便傳逓更牌巡視仍畫地分委省義等官日則督夫修補夜則稽查更牌管河官並恊守職官時常催督巡視庻防守無頃刻懈弛而隄岸可保無事
　　二曰民守毎鋪三里雖已派夫三十名足以修守恐各夫調用無常仍須預備宜照徃年舊規於附近臨隄鄉村毎鋪各添派鄉夫十名水發上隄與同鋪夫併力恊守水落即省放回家量時去留不妨農業不惟隄岸有頼而附隄之民亦得各保田廬矣
　　一竪立旗竿燈籠以示防守各鋪相離頗逺倘一鋪有警別鋪不聞有誤救護須令隄老毎鋪竪立旗竿一根黃旗一面上書某字鋪三字燈籠壹箇晝則懸旗夜則掛燈以便瞻望仍置銅鑼一面以便轉報一鋪有警鳴鑼為號臨鋪夫老挨次傳報各鋪夫老併力齊赴有警處所即時救護首尾相顧通力合作庻保萬全
　　一防盜決守隄之法隄防盜決最為喫緊蓋盜決有數端坡水稍積決而洩之一也地土磽薄決而淤之二也仇家相傾決而灌之三也至於伏秋水漲處處危急隣隄官老隂伺便處盜而洩之諸隄皆易保守四也巡警稍怠或乗風雨之時或乗酣睡之處即被下手矣防禦者不可不知
　　一議涵洞涵洞洩水本是無妨但湏明設石閘以嚴啓閉若暗開隄址草木蒙叢便難覺察萬厯八年奸民私囑管河主簿將南岸遙隄暗開涵洞數座十七年伏水暴漲單家口水從涵洞洩出勢甚洶湧一鼓而開遂成大決此可謂明鑑矣司河者知之
　　一歳辦物料河防全在歳修歳修全在物料而州縣河官視為竒貨歳估既定冐銀入已括取里逓草束河夫攀折栁稍遮掩一二便為了事近日徐州判官彭鶴靈璧主簿元仲賢之事可鑒也今議於十一月間司道官估計停當各掌印官領銀收買法固善矣又湏特委亷能職官一二員專管收支工完之日將捲築過埽壩收支過物料數日開報總河衙門查考庻幾事有責成而錢糧無冐破矣又冬初修守稍暇即督夫於漫坡中採取野草毎束十斤者毎夫毎日可採四十束積至百萬可省千金禆益非小草料既備埽護必周衝決之患可免即脫有不測而物料在手計日可塞何致延闊糜費此河道第一喫緊工夫也
　　一水汛立春之後東風解凍河邉人候水初至凡一寸則夏秋當至一尺頗為信驗謂之信水二月三月桃花始開氷泮雨積川流猥集波瀾盛長謂之桃花水春末蕪菁華開謂之菜華水四月壠麥結秀擢芒變色謂之麥黃水五月瓜實延蔓謂之瓜蔓水朔野之地深山窮谷氷堅晚泮逮乎盛夏消釋方盡而沃蕩山石水帶礬腥併流於河故六月中旬之水謂之礬山水七月菽豆方秀謂之豆華水八月荻薍華謂之荻苖水九月以重陽紀節謂之登高水十月水落安流復其故道謂之復槽水十一月十二月斷氷雜流乗寒復結謂之蹙凌水此外非時暴漲謂之客水皆當督夫巡守而伏秋水勢最盛非他時此故防者晝夜不可少懈雲
　　河防一覽卷四
　　●欽定四庫全書
　　河防一覽卷五
　　（明）潘季馴 撰
　　○河源考
　　夏書禹貢導河積石至於龍門南至於華隂東至於底柱又東至於孟津東過洛汭至於大伾北過洚水至於大陸又北播為九河同為逆河入于海蔡傅曰河自積石三千里而後至龍門經但一書積石不言方向荒逺在所畧也龍門而下因其所經記其自北而南則曰南至華隂記其自南而東則曰東至底柱又詳記其東向所經之地則曰孟津曰洛汭曰大伾又記其自東而北則曰北過洚水又詳記其北向所經之地則曰大陸曰九河又記其入海之處則曰逆河自洛汭而上河行于山其地皆可考自大伾而下垠岸高於平地故決齧流移水陸變遷而洚水大陸九河逆河皆難指實然上求大伾下得碣石因其方向辨其蹤跡則猶可考也
　　西漢書西域傳西域中央有河其河有兩源一出蔥嶺山下一出于闐于闐在南山下其河北流與蔥嶺河合東注蒲昌海蒲昌海一名鹽澤者也去玉門陽關三百餘里廣袤三百里其水停居冬夏不増減皆以為濳行地下南出於積石為中國河雲
　　山海經崑崙山縱橫萬里高萬一千里去嵩山五萬里有青河白河赤河黑河環其墟其白水出其東北陬屈向東南流為中國河河百里一小曲千里一大曲發源及中國大率常然東流濳行地下至規期山北流分為兩源一出蔥嶺一出于闐其河復合東注蒲昌海復濳行地下南出積石山西南流又東迴入塞過燉煌酒泉張掖郡南與洮河合過安定北地郡地流過朔方郡西又南流過五原郡南又東流過雲中西河郡東又南流過上都河東郡西而出龍門汾水從東於北入河東即龍門所在龍門未開河出孟門東大溢是謂洪水禹鑿龍門始南流至華隂潼關與渭水合又東迴砥柱砥柱山名河水分流包山而過山見水中若柱然今陜州東河北陜縣三縣界及洛陽孟津所在至鞏縣與洛水合成臯與濟水合濟水出河北至王屋山而南截河渡正對成臯又東北流過武徳與沁水合至黎陽信都信都今冀州絳水所在絳水亦曰潰水一曰漳水鉅鹿之北遂分為九河鉅鹿今邢州大陸所在大陸澤名九河一曰徒駭二太史三馬頰四覆釜五湖蘇六簡七絜八鉤盤九鬲津又合為一河而入海齊桓公塞九河以廣田居故舘陶具丘廣川信都東光河間以東城池九河舊跡猶存漢代河決金隄南北多罹其害議者常欲求九河故跡而穿之未知其所是以班固雲自茲距漢已亡其八枝河之故瀆自沙丘堰南分而出焉故尚書稱導河積石至於龍門今絳州龍門縣界南至於華隂北至於砥柱東至於孟津在洛北都道所奏古今以為津東過洛汭至於大伾洛汭今鞏縣在河洛合流之所也大伾山今汜水縣即故成臯也山爯成曰伾北過水至於大陸其絳水今冀州信都大陸澤名今邢州鉅鹿又北播為九河同為逆河入海是也同合出九河又合為一名為逆河逆行也言海口有潮夕潮以迎河水
　　元史河源記河源古無所見禹貢導河止自積石漢使張騫持節道西域度玉門見二水交流發蔥嶺趨于闐匯鹽澤伏流千里至積石而再出唐薛元鼎使吐蕃訪河源得之於悶磨黎山然皆歴嵗月渉艱難而其所得不過如此世之論河源者又皆推本二家其說恠誕總其實皆非本真意者漢唐之時外夷未盡臣服而道未盡通故其所徃不無迂廻難阻不能直抵其處而究其極也元有天下薄海內外人跡所及皆置驛傳使驛徃來如行國中至元十七年命都爾蘓為招討使佩金虎符徃求河源都爾蘓既受命是歳至河州州之東六十里有寜河驛驛西南六十里有山曰殺馬關林麓窮隘舉足浸高行一日至巔西去愈高四閱月始抵河源是冬還報並圖其城傳位置以聞其後翰林學士潘昻霄從都爾蘓之弟庫庫出得其說撰為河源志臨川朱思本又從巴爾濟蘓家得帝師所藏梵字圖書而以華文譯之與昻霄所志互有詳畧今取二家之書考定其說有不同者附註於下按河源在吐蕃朶甘思西鄙有泉百餘泓沮洳渙散弗可逼視方可七八十里履高山下瞰燦若列星以故名鄂端諾爾鄂端譯言星宿也【思本曰河源在中州西南直四川馬湖蠻部之正西三千餘里雲南麗江宣撫司之西北一千五百餘里帝師薩斯嘉地之西南二千餘里水從地湧出入井其井百餘東北流百餘里匯為大澤曰鄂■〈土耑〉諾爾】羣流奔輳近五七里匯二巨澤名阿拉克諾爾自西而東連屬吞噬行一日迤邐東騖成川號赤賔河又二三日水西南來名亦里出與赤賔河合又三四日水來南名呼喇又水東南來名雅爾楚合流入赤賔其流浸大始名黃河然水猶清人可渉【思本曰呼喇河源出自南山其地大山峻嶺綿亙千里水流五百餘里注雅爾齊河雅爾齊河源亦出自南山西北流五百餘里始與黃河合】又一二日岐為八九股名伊遜鄂羅木譯言九渡通廣五七里可度馬又四五日水渾濁土人抱革囊騎過之聚若糾木斡象舟傳髦革以濟僅容両人自是両山峽束廣可一里二里或半里其深叵測朶甘思東北有大雪山名伊拉瑪博囉其山最髙譯言謄格哩哈達即崑崙也山腹至頂皆雪冬夏不消土人言逺年成氷時六月見之自八九股水至崑崙行二十日【思本曰自渾水東北流二百餘里與和囉海圖河合和囉海圖河源自南山西北偏西流八百餘里與黃河合又東北流一百餘里過即哈瑪爾地又正北流一百餘里乃折而西北流二百餘里又折而東北流一百餘里又折西而東流過崑崙山下畨名伊拉瑪博囉其山高峻非常山麓綿亙五百餘里河隨山足東流過薩斯嘉即庫濟庫徳地河行崑崙南半日】又四五日至地名而庫濟庫徳二地相屬又三日地名哈喇博勒齊爾四逹之衝也多冦盜有官兵鎮之近北二日河水過之【思本曰河過庫徳與伊實巴沁河合伊實巴沁河源自鐡豹嶺之北正北流凡五百餘里而與黃河合】崑崙以西人簡少多處山南山皆不穹峻水益散漫獸有髦牛野馬狼狍■〈羊京〉羊之類其東山益高地亦漸下岸狹隘有狐可一躍而越之處行五六日有水西南來名納琳哈喇譯言細黃河也【思本曰哈喇河自白狗嶺之北水西北流五百餘里與黃河合】又両日水南來名恰爾瑪出二水合流入河【思本曰自哈喇河與黃河合正北流二百餘里過□伯站折而西北流經崑崙之北二百餘里名竒爾穆蘓河合竒爾穆蘓河源自威茂州之西北岷山之北水北流即古當州境正北流四百餘里折而西北流又五百餘里與黃河合】河水北行轉西流過崑崙北一向東北流約行半月至貴徳州地名博勒齊爾始有州治官府州隷吐蕃等處宣慰司司治河州又四五日至積石州即禹貢積石五日至河州安鄉關一日至打羅坑東北行一日洮河水南來入河【思本曰自竒爾穆蘓河與黃河合又西北流與鵬拶河合鵬拶河源自鵬拶山之西北水正西流七百餘里過禮塞塔失地與黃河合折而西北流三百餘里又折而東北流過西寜州貴徳州馬嶺凡八百餘里與邈水合邈水源自青唐宿軍谷正東流五百餘里過三巴站與黃河合又東北流過土橋站古積石州來羌城廓州搆米站界都城凡五百餘里過河州與野龎河合野龎河源自西傾山之北水東北流凡五百餘里北流一百餘里過城銀川站與湟水浩亹河合湟水源自祁連山下正東流一千餘里注浩亹河浩亹河源自刪丹州之南刪丹山下水東南流七百餘里注湟水然後與黃河合又東北流一百餘里與洮河合洮河之源自羊撒嶺北東北流過臨洮府凡八百餘里與黃河合】又一日至蘭州過北卜渡至鳴沙河過應吉里州正東行至寜夏府南東行即東勝州隷大同路自發源至漢地南北澗溪細流旁貫莫知紀極山皆草石至積石方林木暢茂世言河九折彼地有二折蓋恰爾瑪出及貴徳博勒齊爾也【思本曰自洮水與河合北流過逹地凡八百餘里過豐州西受降城折而正東流過逹勒達古天徳軍中受降城東受降城凡七百餘里折而正南流過大同路雲內州東勝州與黑河合黒河源自漁陽嶺之南水正西流凡五百餘里與黃河合又正南流過保徳州葭州及興州境又過臨州凡一千餘里與吃那河合吃那河源自州東南流過陜西省綏徳州凡七百餘里與黃河合又南流三百餘里與延安河合延安河源自陜西蘆子關亂山中南流三百餘里過延安府折而正東流三百里與黃河合又南流三百里與汾河合汾河源自河東朔武州之南亂山中西南流過管州冀寜路汾州霍州晉寜路絳州又西流至龍門凡一千二百餘里始與黃河合又南流二百里過河中府過潼關與太華太山綿亙水勢不可復南乃折而東流大槩河源東北流所歴皆西蕃地至蘭州凡四千五百餘里始入中國又東北流過逹逹地凡二千五百餘里始入河東境內又南流至河中一千八百餘里通計九千餘里】
　　○歴代河決考
　　周
　　定王五年河徙砱礫晉景公十五年穀梁傳曰梁山崩壅河三日不流晉君召伯尊伯尊遇輦者問焉輦者曰國君素縞帥羣臣哭之既而祠焉斯流矣伯尊至君問之伯尊如其言而河流【左傳曰伯宗】
　　漢
　　文帝十二年冬十二月河決酸棗東潰金隄武帝建元三年河水溢於平原元光三年春河水徙從頓丘東南流夏復決濮陽瓠子注鉅野通淮泗汎郡十六元帝永光五年冬十二月河決初武帝既塞宣房後河復北決館陶分為屯氏河東北入海廣深與大河等故因其自然不堤塞也是嵗河決清河靈鳴犢口而屯氏河絶成帝建始四年夏四月河決東郡金堤灌四郡三十二縣居地十五萬頃壊官亭廬舍且四萬所河平三年秋八月河復決平原流入濟南千乗所壊敗半建始時復遣王延世作治六月乃成鴻嘉四年秋渤海清河信都河水湓溢灌縣邑三十一敗官亭民舍四萬餘所新莽三年河決魏郡泛清河以東數郡先是莽恐河決為元城塜墓害及決東去元城不憂水故遂不堤塞
　　唐
　　玄宗開元十年慱州河決十四年魏州河溢十五年冀州河溢昭宗乾寜三年夏四月河漲將毀滑州朱全忠決為二河夾城而東為害滋甚
　　後唐
　　同光二年秋七月唐發兵塞決河先是梁攻楊劉決河水以限晉兵梁所決河連年為曹濮患命將軍婁繼英督汴滑兵塞之未幾復壊
　　晉
　　天福二年河決鄆州四年河決愽州六年河決滑州開運三年秋七月河決楊劉西入莘縣廣四十里自朝城北流
　　漢
　　乾祐元年五月河決魚池三年六月河決鄭州
　　周
　　廣順二年十二月河決鄭州滑州周遣使脩塞周主以決河為憂王浚請自行視許之周塞決河三月澶州害天福十一年黃河自觀城縣界楚里村隄決東北經臨黃觀城兩縣
　　宋
　　太祖乾徳二年赤河決東平之竹村三年秋大雨開封河決陽武又孟州水漲壊中潬橋梁澶鄆亦言河決四年八月滑州河決壊靈河縣大隄開寳四年十一月河決澶淵泛數州太宗太平興國二年秋七月河決孟州之溫縣鄭州之滎澤澶州之頓丘七年河大漲蹙清河凌鄆州城將陷塞其門急奏以聞詔殿前承旨劉吉馳徃固之八年五月河大決滑州韓村泛澶濮曹濟東南流至彭城界入於淮九年春滑州復言房村河決淳化四年十月河決澶州陷北城壊廬舍七千餘區真宗咸平三年五月河決鄆州王陵埽浮鉅野入淮泗水勢悍激浸迫州城景徳元年九月澶州言河決橫壠埽四年又壊王公埽並許詔發兵夫完治之大中祥符三年十月判河中府陳堯叟言白浮圖村河水決溢明年九月棣州河決聶家口五年正月本州請徙城居民重遷命使完塞既成又決於州東南李氏灣環城數十里民舍多壊又請徙商河役興踰年雖扞護完築裁免決溢而湍流益暴壖地益削河勢高民屋殆踰丈矣民苦乆役而終憂水患六年乃詔徙州於陽信之八方寺七年八月河決澶州大吳埽天禧三年六月乙未夜滑州河溢城西北天臺山旁俄復潰於城西南岸漫溢州城歴澶濮曹鄆注梁山泊又合清水古汴渠東入於淮州邑罹患者三十二仁宗天聖六年六月河決澶州之王楚埽明道二年徙大名之朝城縣於社婆村廢鄆州之王橋渡淄州之臨河鎮以避水景祐元年七月河決澶州橫壠埽慶厯八年六月癸酉河決商胡埽皇祐元年三月河合永濟渠注乾寜軍二年七月辛酉河復決大名府舘陶縣之郭固四年正月乙亥塞郭固而河勢猶壅議者請開六塔以披其勢嘉祐元年夏四月壬子朔塞商胡北流入決此河不能容是夕復決令三司鹽鉄判官沈立徃行視神宗熈寜元年六月河溢恩州烏攔提又決冀州棗強埽北注瀛七月又溢瀛州樂夀埽四年七月辛卯北京新堤第四第五埽決漂溺舘陶永濟清陽以北八月河溢澶州曹村十月溢衛州王供時新堤凡六埽而決者二下屬恩冀貫御河奔衝為一十年五月滎澤河決急詔判都水監俞光徃治之是嵗七月河復溢衛州王供及汲縣上下埽懐州黃沁滑州韓村乙丑遂大決於澶州曹村澶淵北流斷絶河道南徙東滙於梁山張澤濼分為二派一合南清河入於淮一合北清河入于海丘濬大學衍義補曰此黃河入淮之始本年八月又決鄭州滎澤元豐元年四月丙寅決口塞詔改曹村埽曰靈平五月甲戍新堤成閉口斷流河復歸北三年七月澶州孫村陳埽及大吳小吳埽決四年四月小吳埽復大決自澶注入御河五年六月河溢北京內黃埽七月決大吳埽堤以紓靈平下埽危急八月河決鄭州原武埽溢入利津陽武溝刀馬河歸納梁山濼七年七月河溢元城埽決橫堤破八月河流雖北而孫村低下夏秋霖雨漲水徃徃東出小吳之決十月又決大名之小張口元符三年四月河決蘇村徽宗大觀元年丙申邢州言河決陷鉅鹿縣庚寅冀州河溢壊信都南宮兩縣三年六月河溢冀州信都十一月河決清河埽是嵗水壊天成聖功橋
　　元
　　世祖至元九年七月衞輝路新鄉縣廣盈倉南河北岸決二十三年河決衝突河南郡縣凡十五處役民二十餘萬塞之二十五年汴梁路陽武縣諸處河決二十二所漂蕩麥禾房舍委宣慰司督本路差夫修治成宗大徳元年秋七月河決杞縣蒲口塞之明年蒲口復決塞河之役無歳無之是後水北入復河故道二年秋七月大雨河決漂歸徳屬縣田廬禾稼三年五月河南省言河決蒲口兒等處侵歸徳府數郡百姓被災武宗至大二年秋七月河決歸徳又決封丘仁宗延祐七年七月汴城路言滎澤縣六月十一日河決塔海莊東隄橫隄兩重又決數處二十三日夜開封縣蘇村及七里寺復決二處泰定帝泰定二年五月河溢汴梁三年河決陽武漂民居萬六千五百餘家尋復壊汴梁樂利隄發丁夫六萬四千人築之文宗至順元年六月曹州濟隂縣河防官言初五日魏家道口黃河舊堤將決不可修築募民修護水月隄復扵近北築月堤未竟至二十一日水忽泛溢新舊三堤一時咸決明日外堤復壊有蛇時出沒於中所下樁土一掃無遺順帝至正四年五月大雨二十餘日黃河暴溢平地水深二丈許北決白茅堤六月又北決金隄並河郡邑濟寜軍州虞城碭山金鄉魚臺豐沛定陶楚丘武城以至曹州東明鉅野鄆城嘉祥汶上任城等處皆罹水患北侵安山沿入會通運河延袤濟南河間將壊而漕司鹽塲五年河決濟隂漂官民廬舍殆盡六年河決二十六年春二月黃河北徙先是河決小疏口逹於清河壊民居傷禾稼至是復北徙自東明曹濮下及濟寜民皆被害
　　國朝
　　洪武元年河決曹州從雙河口入魚臺大將軍徐逹開塌塲口入於泗以通運時戴村末壩汶由坎河注海運阻故引河入塌塲以濟之二十四年河決原武之黑陽山東經開封城北五里又南行至項城經潁州潁上東至夀州正陽鎭全入於淮而故道遂淤永樂九年以濟寜州同知潘叔正言命尚書宋禮役丁夫一十六萬五千濬會通河乃開新河自汶上縣袁家口左徙二十里至夀張之沙灣接舊河九閱月而成績侍郎金純從卞城金龍口下逹塌塲口築隄導河經二洪南入淮漕事定為罷海運至今頼之正綂十三年河決滎陽衝張秋尚書石璞侍郎王永和都御史王文相相繼督夫十餘萬塞之弗績天順六年河溢決開封府北門渰毀官民軍舍弘治二年河決原武支流為三一決封丘金龍口漫祥符下曹濮衝張秋長堤一出中牟下尉氏一泛濫儀封考城歸徳入於宿以布政使徐恪言命侍郎白昻役丁夫二十五萬塞之五年復決金龍口潰黃陵岡再犯張秋侍郎陳政督夫九萬治之弗績六年乃命都御史劉大夏平江伯陳銳役丁夫十二萬有竒一濬孫家渡口開新河導水南行由中牟至潁川東入於淮一濬四府營淤河由陳留至歸徳分為二派一由宿遷小河口入淮一由亳州渦河入淮分土命工始塞張秋二年告成自是河南歳計河夫矣正徳四年九月河決曹縣楊家口奔流曹單二縣逹古蹟王子河直抵豐沛舟楫通行遂成大河五年二月起工修治至五月中雨漲埽臺衝蕩不克完合八年七月河決曹縣以西娘娘廟口孫家口二處從曹縣城北東行而曹單居民被害益甚是年驟雨漲娘娘廟口以北五里焦家口衝決曹單以北城武以南居民田廬盡被漂沒嘉靖六年河決曹單城武楊家口梁靖口吳士舉莊衝鷄鳴臺七年河決淤廟道口三十餘里河道都御史盛應期奏開趙皮寨白河一帶分殺水勢八年飛雲橋之水北徙魚臺谷亭舟行閘面九年河決塌塲口衝谷亭水經三年不去十三年又淤廟道口都御史劉天和役夫一十四萬濬之是年河決趙皮寨入淮本年忽自河南夏邑縣大丘回村等集衝數口轉向東北流經蕭縣出徐州小浮橋下濟二洪趙皮寨尋亦塞十九年河決野鷄岡由渦河經亳州入淮二洪大涸兵部侍郎王以旂開李景高支河一道引水出徐濟洪役丁夫七萬有竒八月而成尋淤三十六年決曹縣衝谷亭運河不淤三十二年決房村約淤三十里都御史曽鈞役丁夫五萬六千有竒濬之三十七年新集淤七月忽向東北衝成大河而新集河由曹縣循夏邑丁家道司家道出蕭縣薊門由小浮橋入洪七月淤凡二百五十餘里趨東北叚家口析為六股曰大溜溝小溜溝秦溝濁河胭脂溝飛雲橋俱由運河至徐洪又分一股由碭山堅城集下郭貫樓又析五小股為龍溝母河梁樓溝楊氏溝胡店溝亦由小浮橋會徐洪河分為十一流遂淤然分多則勢弱勢弱則併淤之機也四十四年七月河果大淤全河南遶沛縣戚山入秦溝北遶豐縣華山漫入秦溝接大小溜溝泛濫入運河至胡陵城口漫散湖坡從沙河至二洪八月工部尚書朱衡乃請開都御史盛應期原議新河自南陽至留城僉都御史臣潘季馴請接濬留城舊河併力挑濬八閱月而成隆慶四年七月黃河決睢寜縣曲頭集王家口馬家淺等處運道沙墊一百餘里俱為平陸淤重儲船九百餘隻臣季馴築塞諸決河水仍歸正道儲船盡出隆慶年間高家堰大潰淮水東趨決黃浦八淺而興鹽高寳諸邑匯為巨浸淮城水困民不聊生黃河亦決崔鎭等處而桃清河塞運道梗阻者數年萬厯六年臣季馴拜命總督河漕築高家堰六十餘里歸仁集隄四十餘里栁浦灣隄東三十餘里西四十餘里塞崔鎭等決一百三十餘處徐睢邳宿桃清兩岸築遙隄共長五萬六千四百三十餘丈馬厰坡隄七百四十餘丈使兩河不得外決築碭山大壩豐縣卲家大壩各一道約水不得北徙築徐沛豐碭縷隄一百四十餘里砌八淺寳應湖石隄共長一千五百七十餘丈建崔鎮徐昇等四減水壩修復淮安新舊閘遷通濟閘於淮安甘羅城南以納淮水故道盡復
　　河防一覽卷五
　　●欽定四庫全書
　　河防一覽卷六
　　（明）潘季馴 輯
　　宋歐陽修泗州先春亭記
　　景祐三年秋清河張侯以殿中丞來守泗上既至問民之所素病而治其尤暴者曰暴莫大於淮越明年春作城之外隄因其舊而廣之度為萬有九千二百尺用人之力八萬五千泗之民曰此吾利也而大役焉然人力出於州兵而石出乎南山作大役而民不知是為政者之私我也不出一力而享大利不可相與出米二千三百石以食役者堤成髙三十三尺土實石堅捍暴備災可久而不壞既曰泗四達之州也賔客之至者有禮於是因前蔣侯堂之亭新之為勞餞之所曰思邵亭且推其美於前人而志邦人之思也又曰泗天下之水會也嵗漕必廩於此於是治常豐倉西門二夾室一以視出納曰某亭一以為舟者之寓舎曰通漕亭然後曰吾亦有所休乎乃築州署之東城上為先春亭以臨淮水而望西山是嵗秋予貶夷陵過泗上於是知張矦之善為政也昔周單子聘楚而過陳見其道穢而川澤不陂梁客至不授館羇旅無所寓遂知其必亡蓋城郭道路旅客寄寓皆三代為政之灋而周官尤謹著之以為禦備今張侯之作也先民之備災而及於賓客徃來然後思自休焉故曰善為政也先時嵗大水州幾溺前司封員外郎張侯夏守是州築隄以禦之今所謂因其舊者是也是役也隄為大故余記其大者詳焉閲此則知淮漲於泗自古為然又何咎於髙堰也
　　賈魯河記
　　元至正九年冬脫脫既復為丞相慨然有志於事功論及河決即言於帝請躬任其事帝嘉納之乃命集羣臣議廷中而言人人殊唯都漕運使賈魯昌言必當治先是魯嘗為山東道奉使宣撫首領官循行被水郡邑具得修擇成策後又為都水使者奉旨詣河上相視騐狀為圖以二策進獻一議修築北隄以制橫潰其用功省一議疏塞並舉挽河使東行以復故道其功費甚大及是復以一策對脫脫韙其發策於是遣工部尚書成遵與大司農禿魯行視河議其疏塞之方以聞遵等自濟濮汴梁大名行數千里掘井以量地之髙下測岸以究水之淺深博採輿論以謂河之故道斷不可復且曰山東連歉民不聊生若聚二十萬衆於此地恐他日之憂又有重於河患者時脫脫先入魯言及聞遵等議怒曰汝謂民將反邪自辰至酉論辨終莫能入明日執政謂遵曰修河之役丞相意已定且有人任其責公勿多言幸為兩可之議遵曰腕可斷議不可易遂出遵河間鹽運使議定乃薦魯於帝大稱旨十一年四月初四日下詔中外命魯以工部尚書為總治河防使進秩二品授以銀印發汴梁大名十有三路民十有萬人廬州等戍十有八翼軍二萬人供役一切從事大小軍民咸稟節度便益興繕是月二十三日鳩工七月疏鑿成八月決水故河九月舟楫通行十一月水土工畢諸掃隄成河乃復故道南滙於淮又東入於海帝遣貴臣報祭河伯召魯還京師論功超拜榮祿大夫集賢大學士其宣力諸臣遷賞有差賜丞相脫脫世襲荅刺罕之號特命翰林學士承旨歐陽玄製河平碑文以旌勞績玄既為河平之碑又自以為司馬遷班固記河渠溝洫僅載治水之道不言其方使後世任斯事者無所考則乃從魯訪問方略及詢過客質吏牘作至正河防記欲使來世罹河患者按而求之其言曰治河一也有疏有濬有塞三者異焉釃河之流因而導之謂之疏去河之淤因而深之謂之濬抑河之暴因而扼之謂之塞疏濬之別有四曰生地曰故道曰河身曰減水河生地有直有紆因直而鑿之可就故道故道有髙有卑髙者平之以趨卑髙卑相就則髙不壅卑不瀦慮夫壅生潰瀦生堙也河身者水雖通行身有廣狹狹難受水水溢悍故狹者以計闢之廣難為岸岸善崩故廣者以計禦之減水河者水放曠則以制其狂水隳突則以殺其怒治隄一也有剏築修築補築之名有治水隄有截河隄有護岸隄有縷水隄有石舡隄治埽一也有岸埽水埽有龍尾攔頭馬頭等埽其為埽臺及推卷牽制薶掛之法有用土用石用鐵用草用木用杙用絙之方塞河一也有缺口有豁口有龍口缺口者已成川豁口者舊常為水所豁水退則口下於隄水漲則溢出於口龍口者水之所會自新河入故道之界也此外不能悉書因其用功之次第而就述於其下焉其濬故道深廣不等通長二百八十里百五十四步而強功始自白茅長百八十里繼自黃陵岡至南白茅闢生地十里口初受廣百八十步深二丈有二尺以下停廣百步髙下不等相折深二丈及泉曰停曰折者用古筭法因此推彼知其勢之低昻相準折而取勻停也南白茅至劉莊村接入故道十里通折墾廣八十步深九尺劉莊至專固百有二里二百八十步通折停廣六十步深五尺專固至黃固墾生地八裡面廣百步底廣九十步髙下相折深丈有五尺黃固至哈只口長五十一里八十步相折停廣墾六十步深五尺乃濬凹里減水河通長九十八里百五十四步凹里減水河口生地長三里四十步面廣六十步底廣四十步深一丈四尺自凹里生地以下舊河身至張賛店長八十二里五十四步上三十六里墾廣二十步深五尺中三十五里墾廣二十八步深五尺下十里二百四十步墾廣二十六步深五尺張賛店至楊青村接入故道墾生地十有三里六十步面廣六十步底廣四十步深一丈四尺其塞專固缺口修隄三重並補築凹里減水河南岸豁口通長二十里三百十有七步其剏築河口前第一重西隄南北長三百三十步面廣二十五步底廣三十三步樹置樁橛實以土牛草葦雜稍相兼髙丈有三尺隄前置龍尾大埽言龍尾者伐大樹連稍繫之隄旁隨水上下以破囓岸浪者也築第二重正隄並補兩端舊隄通長十有一里三百步缺口正隄長四里兩隄相接舊隄置樁堵閉河身長百四十五步用土牛葦草稍土相兼修築底廣三十步修髙二丈其岸上土工修築者長三里二百十有五步有竒廣不等通髙一丈五尺補築舊隄者長七里三百步表裏培薄七步増卑六尺計髙一丈築第三重東後隄並接修舊隄髙廣不等通長八里補築凹里減水河南岸豁口四處置樁木草土相兼長四十七步於是隄塞黃陵全河水中及岸上修隄長三十六里百三十八步其修大隄剌水者二長十有四里七十步其西復作大隄剌水者一長十有二里百三十步內剏築岸上土隄西北起李八宅西隄東南至舊河岸長十里百五十步顛廣四步趾廣三之髙丈有五尺仍築舊河岸至入水東長四百三十步趾廣三十步顛殺其六之一接修入水兩岸埽隄並行作西埽者夏人水工徵自靈武作東埽者漢人水工徵自近畿其法以竹絡實以小石每埽不等以蒲葦綿腰索徑寸許者從鋪廣可一二十步長可二三十步又以曵埽索綯徑三寸或四寸長二百餘尺者衡鋪之相間復以竹葦麻檾大繂長三百尺者為管心索就繫綿腰索之端於其上以草數千束多至萬餘勻布厚鋪於綿腰索之上槀而納之丁夫數千以足踏實推卷稍髙即以水工二人立其上而與衆合聲力舉用小大推梯推捲成埽髙下長短不等大者髙二丈小者不下丈餘又用大索或五為腰索健丁操管心索順埽以立踏或掛之臺中鐵貓大橛之上以漸縋之下水埽後掘地為渠陷管心索渠中以散草厚覆築之以土覆其上復以土牛雜草小埽稍土多寡厚薄先後隨宜修疊為埽臺務使牽制上下縝宻堅壯互為犄角埽不動揺日力不足夜以繼之積累既畢復施前法卷埽以壓先下之埽量水淺深制埽厚薄疊之多至四埽而止兩埽之間置竹絡或三丈圍四丈五尺實以小石土牛既滿繫之竹纜其兩旁並埽宻下大樁就以竹絡上大竹腰索繫於樁上東西兩埽及其中竹絡之上以草土等物築為埽臺約長五十步或百步再下埽即以竹索或麻索長八百尺或五百尺者一二雜厠其餘管心索之間候埽入水之後其餘管心索如前薶掛隨以管心長索逺置五七十步之外或鐡貓或大樁曵而繫之通管束累日所下之埽再以草土等物通修成隄又以龍尾大埽宻掛於護隄大樁分析水勢其隄長二百七十步北廣四十二步中廣五十五步南廣四十二步自顛至趾通髙三丈八尺其截河大隄髙廣不等長十有九里百七十七步其在黃陵北岸者長十里四十一步築岸上土隄西北起東西故隄東南至河口長七里九十七步顛廣六步趾倍之而強二步髙丈有五尺接修入水施土牛小埽稍草雜土多寡厚薄隨宜修疊及下竹絡安大樁繫龍尾埽如前兩隄法唯修疊埽臺増用白闌小石並埽上及前游修埽堤一長百餘步直抵龍口稍北攔頭三埽並行埽大隄廣與剌水二隄不同通前列四埽間以竹絡成一大堤長二百八十步北廣百一十步其顛至水面髙丈有五尺水面至澤腹髙二丈五尺通髙三丈五尺中流廣八十步其顛至水面髙丈有五尺水面至澤腹髙五丈五尺通髙七丈並剏築縷水橫隄一東起北截河大隄西抵西剌水大隄又一隄東起中剌水大隄西抵西剌水大隄通長二里四十二步亦顛廣四步趾三之髙丈有二尺修黃陵南岸長九里百六十步內剏岸土隄東北起新補白茅故隄西南至舊河口髙廣不等長八里二百五十步乃入水作石船大隄蓋由是秋八月二十九日乙巳道故河流先所修北岸西中剌水及截河三隄猶短約水尚少力未足恃決河勢大南北廣四百餘步中流深三丈餘益以秋漲水多故河十之八兩河爭流近故河口水刷岸北行洄漩湍激難以下埽且埽行或遲恐水盡湧入決河因淤故河前功遂隳魯乃精思障水入故河之方以九月七日癸丑逆流排大舡二十七艘前後連以大桅或長樁用大麻索竹絙絞縛綴為方舟又用大麻索竹絙用舡身繳繞上下令牢不可破乃以鐡貓於上流硾之水中又以竹絙絶長七八百尺者繫兩岸大橛上毎絙或硾二舟或三舟使不得下舡腹畧鋪散草滿貯小石以合子板釘合之復以埽宻布合子板上或二重或三重又於隄前通卷攔頭埽各一道多者或三或四前埽出水管心大索繫前埽硾後攔頭埽之後後埽管心大索亦繫小埽硾前攔頭埽之前後先羈縻以錮其勢又於所交索上及兩埽之間壓以小石白闌土牛草土相半厚薄多寡相勢措置埽隄之後自南岸復修一隄抵已閉之龍口長二百七十步舡隄四道成隄用農家塲圃之具曰轆軸者宂石立木如比櫛薶前埽之旁每步置一轆軸以橫木貫其後又宂石以徑二寸餘麻索貫之繫橫木上宻掛龍尾大埽使夏秋潦水冬春凌不得肆力於岸此隄接北岸截河大隄長二百七十步南廣百二十步顛至水面髙丈有七尺水面至澤腹髙四丈二尺中流廣八十步顛至水面髙丈有五尺水而至澤腹髙五丈五尺通髙七丈仍治南岸護隄埽一道通長百三十步南岸護岸馬頭埽三道通長九十五步修築北岸隄防髙廣不等通長二百五十四里七十一步白茅河口至板城補築舊隄長二十五里二百八十五步曹州板城至英賢村等處髙廣不等長一百三十三里二百步稍岡至碭山縣增培舊隄長八十五里二十步歸徳府哈只口至徐州路三百餘里修完缺口一百七處髙廣不等積修計三里二百五十六步亦思刺店縷水月隄髙廣不等長六里三十步其用物之凡樁木大者二萬七千榆柳雜稍六十六萬六千帶稍連根株者三千六百藁秸蒲葦雜草以束計者七百三十三萬五千有竒竹竿六十二萬五千葦蓆十有七萬二千小石二十艘繩索大小不等五萬七千所沉大舡百有二十鐡纜三十有二鐡貓三百三十有四竹篾以斤計者十有五萬硾石三千塊鐡鑚萬四千二百有竒大釘三萬三千二百三十有二其餘若木龍蠶椽木麥楷扶樁鐡義鐡弔枝麻搭火鈎汲水貯水等具皆有成數官吏俸給軍民衣糧工錢醫藥祭祀賑恤驛置馬乘及運竹木沉舡渡船下樁等工鐡石竹木繩索等匠傭貲兼以和買民地為河併應用雜物等價通計中統鈔百八十四萬五千六百三十六錠有竒魯嘗有言水工之功視土工之功為難中流之功視河濱之功為難決河口視中流又難北岸之功視南岸為難用物之效草雖至柔柔能狎水水漬之生泥泥與草並力重如碇然維持夾輔纜索之功實多葢由魯習知河事故其功之所就如此玄之言曰是役也朝廷不惜重費不吝髙爵為民辟害脫脫能體上意不憚焦勞不恤浮議為國拯民魯能竭其心思智計之巧乘其精神膽氣之壯不惜劬瘁不畏譏評以報君相知人之明宜悉書之使職史氏者有所考證也先是嵗庚寅河南北童謡雲石人一隻眼挑動黃河天下反及魯治河果於黃陵岡得石人一眼而汝潁之妖冦乘時而起議者徃徃以謂天下之亂皆由賈魯治河之役勞民動衆之所致殊不知元之所以亡者實基於上下因循狃於晏安之習紀綱廢弛風俗偷薄其致亂之階非一朝一夕之故所由來乆矣不此之察乃獨歸咎於是役是徒以成敗論事非通論也設使賈魯不興是役天下之亂詎無從而起乎故今具録玄所記庶來者得以詳焉
　　閲此則見魯之治河亦是修復故道黃河自此不復北徙蓋天假此人為我國家開創運道完固鳯泗祖陵風氣豈偶然哉
　　都御史於湛題名記略
　　或謂海運由浙西不旬日可逹都下較之河運費省而功倍丘文莊衍義補言之詳矣近年言者亦多厭河運之勞而欲舉文莊之策子顧極言河運之利而欲侈諸臣之功示諸乆逺何也曰海運之法作俑於秦效尤於元祖宗已棄之策三代以前未聞也文莊計漂溺之米而不計漂溺之人故以海運為便不知米漂而載米之舟駕舟之卒管卒之官能獨免乎考之元史至元二十八年海運漂米二十四萬五千六百有竒至大二年漂米二十萬九千六百有竒即如文莊言每舟載米千石用卒二十人則嵗溺而死者殆五六千人此殘暴之所忍於吾民也奈何君人而忍於百姓哉河運之費費於人所謂人亡人得損上益下者王者以天下為家又奚恤哉
　　此説海運之害最為明悉故録之
　　太常卿佘毅中全河説
　　洪惟我國家定鼎北燕轉漕吳楚其治河也匪直祛其害而復資其利故較之往代為最難然通漕於河則治河即以治漕會河於淮則治淮即以治河合河淮而同入於海則治河淮即以治海故較之徃代亦最利邇嵗以來委寄靡專論議滋起於是有以決口為不必塞而且欲就決為漕者不知水分勢緩沙停漕淤雖有旁決將安用之無論沮洳難舟田廬咸沼也是索途於冥者也又有以縷堤為足恃而疑遙堤之無益者不知河挾萬流湍激異甚堤近則逼迫難容堤逺則容蓄寛廣謂縷不如遙是貯斛於盂者也又有謂海口淺墊須別鑿一口者不知非海口不能容二瀆乃二瀆失其注海之本體耳使二瀆仍復故流則海口必復故額若人力所開豈能幾舊口萬分之一別鑿之說是穿咽於脅者也又有謂髙堰築則泗州溢而欲任淮東注者不知堰築而後淮口通淮口通而後入海順欲拯泗患而訾堰工是求前於卻者也它如絶流而挑方舟而濬疏渠以殺流引洫以灌溉襲虛舊之談而懵時宜之窽者紛紛藉藉載道盈廷至於釣竒之士則又欲舍其舊而新是圖於是有泇膠睢三河之説焉不知既治河而又別治漕是以財委壑也又有興復海運之説焉不知嵗用民賦而又嵗用民命是以民委壑也嗟嗟謀室於路則三年靡成回車於岐則千里坐失又何惑乎漕幾成陸而民胥為魚耶然諸為前議者豈故好是鑿且竒哉總之不逹於水可攻水之理耳蓋黃河之性合則流急分則流緩急則蕩滌而疏通緩則停滯而淤塞故以人力治之則逆而難以水力治之則順而易今太子少保潘公屢膺河寄洞炤委原才諝精誠並稱絶世爰偕故右都御史江公決筴上請事悉具兩河經畧疏中大都盡塞諸決則水力合矣寛築堤坊則衡決杜矣多設減壩則遙堤固矣並堤歸仁則黃不及泗矣築髙堰復閘壩則淮不東注矣堤柳浦繕西橋則河不南浸矣修寳應之隄濬揚儀之淺則湖捍而渠通矣故自告竣以來河身益深而河之赴海也急淮口益深而淮之合河也急河淮併力以推滌海淤而海口之宣洩二瀆也急用是河嘗秋漲而涯畛屹然淮嘗夏溢而消耗甚速貢賦舳艫若履枕席轉徙孑遺復歸南畞蓋借水攻沙之效已較然顯白矣若謂水馴於分湧於合恐其合而湧也則堤址既遙而奔騰可恣是寓分於合矣若謂胡不用濬而純用築也則築堅而水自合水合而河自深是藏濬於築矣若謂胡不使黃淮分背而乃使淮助河勢河扼淮勢也則合流之後海即大闢蓋河不決固自深得淮羽異則益深是用淮於河矣若謂河決為天數不可以人力彊塞故曰故道難復也然既塞之後河即安瀾是全天於人矣若謂胡不創開一渠而拘拘膠柱為也則二百年地紀之故道天儲之懿規本無庸創而自今復之是兼創於守矣若謂閘壩之復行旅稍滯然河渠既奠而行旅益通何便如之是含速於滯矣記禮者謂其數可陳也其義難知也治河之事良亦類此是故排河淮非難而排天下之異議難合河淮非難而合天下之人情難史遷氏曰甚哉水之為利害也余則曰甚哉人情之為利害也故今日之功非當事大臣暨余等諸臣之功皆聖明之功也蓋知河固難而知知河之人尤難知知河之人固難而任知河之人尤難語曰千夫輿瓢不如一人負而趨也千夫牧羊不如一人驅而走也使非聖明之併合河漕而事權歸一也其何能功縶騏驥之足則難望其必至縛孟賁之手則難望其必敵使非聖明之寛假便宜而不從中制也其何能功蜚蝗蔽天則農稷不能善稼奔駟曵轍則王造亦廢馳驅使非聖明之不惑浮言而私撓必黜也其何能功千仞而坡則牧竪陵其阜數尺而峭則樓季不敢踰使非聖明之嚴懲墮窳而凜莫可干也其何能功空柯無刃則公輸不能以斵虛鬵乏粒則易牙不能以炊使非聖明之破格折兊而大費不恡也其何能功張鵠以行賞然後人罔不射計程以齊足然後人罔不奔使非聖明之綜覈明允而微勞必録也其何能功昔晉富平津河橋之成武帝謂杜預曰非卿此橋不立預曰非陛下聖明不成今日之功良亦類此善乎部疏有雲其本在明良之相遇其機在賞罰之必行真識體之論哉後之治河者其尚仰體君相任人圖治之心俯詧河臣嘔心腐舌之意相與踵而行之期於勿壊勿以事既即安而玩愒勿以功非已出而更張如周郊之有陳畢終始協心如漢法之有蕭曹寧一作頌如此則漕河之允翕當與國家億萬年靈長之祚同垂罔極也斯豈非國家甚盛隆事哉斯豈非國家甚盛隆事哉余謹不嫌侈大贅筆於簡作左契焉
　　此篇獨悉順治之法故録之
　　隆慶六年工部覆止泇河疏
　　題為河道工完水消懇乞聖明申飭總理憲臣及時計處經乆長策以禆新運以免後艱事該左給事中雒遵題據山東分守叅政等官劉孝等呈據兗州府知府等官朱泰等勘得自馬家橋微山赤山呂孟等湖起葛墟嶺下止一段計水面長三十里該挑口濶三十丈底濶七丈除水挑深一丈八尺與馬家橋河底相平且本河水來自薛河上下及東山一帶山水五六月水發之時勢甚漲漫縱築土堤不免衝決工程最難葛墟嶺頂起至曹兒莊天齊廟止一段計長二十里該挑深六丈一尺五丈二三尺不等方與馬家橋河底相平岸既髙峻若非斜坡恐致傾墜凡鑿深一尺必須兩岸各開二尺斜作土嶝以便人夫上下連底占河身七丈共該挑口濶三十一丈隨經委官部領人夫七百二十名於嶺頂開鑿一工自隆慶五年十月十八日興工長十丈闊雖八丈除兩頭斜坡實止濶三丈五尺四丈不等至十一月十七日止計二十九日用過人夫二萬八百八十工工食銀六百兩僅挑前工上有黑土四尺下多砂石二三尺不等層靠又係礓土以下紅砂石層層厚一二尺不等鍁钁難施俱用鐡鍬石木等錘開鑿深淺不等深處二丈五六尺淺處二丈二三尺以下砂礓硼石愈加堅硬內有東西兩工泉水湧沸急流有聲戽水之工更多前項工程以下再挑二倍方與水平相等較之先做一分尤為加倍一則髙下出土之難二則晝夜徹水之苦實難開鑿自十二日至十六日止計五日戽水方纔見底及至動手天又將晚經過一夜水積尺餘無計可施自嶺頂東南至天齊廟沿路又挑四工長濶各一丈掘至二三尺下俱是礓石泉水湧出隨徹隨盈十夫做工十夫徹水尚不能勝再掘尺餘礓石愈大泉水愈多據此二十里岡嶺若強欲開鑿其貲費不可以數筭也又嶺下西路自利國驛起由郝家莊中心溝至曹兒莊止計一段長三十八里地勢雖少卑窪但郝家莊後一帶兩邊近山掘試俱係連根青石尤難開鑿無容更議曹兒莊起由大房嶺至棗兒莊小房嶺止一段計長一十八里原無河形該挑深三丈八九尺不等口濶三十丈在於天齊廟前挑試一工長濶一丈挑至二尺以下即有礓石大者如升斗小者如鷄卵層疊堅硬不能用鍁惟钁可施一钁不能竟寸石內泉水湧出終日徹打難盡夫役開鑿愈甚艱難大房嶺前微有窪水棗兒莊見有小溪濶一二丈水深六七寸不等中間挑試四工礓石泉水難鑿同前又據鄉民郭相等同稱伏秋天雨山水泛漲平地成湖冬春露地始見河形小房嶺起至萬家莊彭河頓家莊止一段計長一十八里見有河形口濶四五丈深一二尺尚該挑深二丈二三尺不等濶一十二丈不等自萬家莊挑試一工長濶一丈掘至二尺下俱是礓石用钁開掘僅入半寸兼之泉水湧發徹取不及掘石水中極為費力彭河口以下挑試二十工二三尺之下掘石徹水工力艱苦較前尤甚頓家莊起至侯家灣止一段計長二十五里河濶七丈水深二尺六七寸不等該挑深二丈八九尺不等在於頓家莊以下挑試七工穵至二三尺俱是砂礓硼石钁不能入俱難用工等因該各道先後叅勘得湖嶺浩廣計開鑿之功何止於十年水石堅深筭用工之夫終疲乎三省工費不貲竟難就緒等因又據徐州兵備等官副使馮敏功等呈據淮安府知府等官陳文燭等勘得山東地方侯家灣起至岔河口止一段計長四里零六十丈水深一二尺不等內二里一百四十丈石露水面一里零一百丈有浮沙下俱平底大石隨委官於隆慶五年十月十九日領夫一千名在於彼處興工河底有石走砂引水難以用工先開月河一道改水流行隨於原河有石處丈量一段長十三丈濶十丈打壩斷流分為六工每官各做長二丈二尺濶十丈各將工內撼動大小浮石盡行扛擡兩岸河底俱係過河青板大石又取石匠四十五名各用鐡鍫油錘打鑿數日僅及寸工至十一月十三日止計二十四日共用過夫匠二萬五千八十工銀六百九十七兩時日既乆工力徒施委難開鑿又勘得岔河口起至楊家林止一段計長一里零七十四丈有露面大石數處自楊家林起至李家道口止一段計長七十九丈錐探砂石相兼李家道口起至良城橋止一段計長一百七十六丈徧河俱係露面大石於橋東岸挑試一工長濶各一丈深八尺下係大石又於橋西岸挑試一工長濶各一丈深九尺下亦係大石良城橋起至馬蹄灣溝口止一段計長一里零一百一十丈挑試一工長四丈深濶一丈底有走砂難以深入溝口起至水靜溝止一段計長一里零三十八丈內有截河大石寛廣深厚餘俱砂礓於截石兩旁挑試二工土下二尺俱見大石又共挑試一工長十五丈濶二丈深一丈錐探底有大石水靜溝至泇口橋止一段計長九里零五十八丈俱係泥土挑試一工長四丈濶二丈深一丈底有走砂隨挑隨陷再若加深岸必傾覆且據鄉民胡覲等稟稱每年夏秋各山水勢驟發髙至數丈居民房屋常被衝蕩且兩岸地勢髙阜既不可張水門又不可開水櫃諸水會集難以防禦傷船之害勢所不免實難開鑿又自泇口橋起至譚家園止一段計長三里零九十丈河形見濶一十四丈水深七尺除水仍該挑深一丈四尺自譚家園起至王史舖止一段計長十二里河形見濶十四丈水深四尺除水仍該挑深一丈四尺王史舖起至瓦子埠止一段計長十里河形見濶十二丈水深五尺除水仍該挑深一丈三尺瓦子埠起至齊家莊止一段計長二十里河形見濶十四丈水深四尺除水仍該挑深一丈二尺以上河身土砂相兼雖可挑濬但譚家園下有營河一道內多滾砂每遇山水泛漲乘水擁至易於淤塞又有成字河一道夏秋奔流易於衝射終為河患又齊家莊起穿蛤鰻土巨連汪等湖至杲家口止一段長六十五里湖心原係積水舊汪其餘皆係渰浸民地水深五六尺不等較測水平比之上源河底尚髙一丈三四尺北有蒙隂營河泇口成子河諸水瀰漫浩蕩非築隄不可成漕灘窪不平非挑濬不能通運然挑河於巨浸必不能固須下樁捲埽且取土於數里之外況沂河之水每遇陡發衝射甚猛今欲築隄橫截恐亦難捍又杲家口起至直河口止計長二十一里零四十五丈中間周湖柳湖水勢相聨渺無涯岸然深處止四五尺比之上源河底上髙一丈二三尺必須更加挑深方可通運今湖坡之內蕩然一壑水將安徹又須多用樁草髙築隄防今四面皆水無從取土雖議用小船裝載亦覺道路艱逺難計工程況泇河出直河口復歸黃河則平昔險溜處所尚未盡避或遇黃河暴發則直河出口之際難保不淤是又不能無慮也等因該各道先後叅看得前項工程築鑿之費既已不貲而衝溺之虞有難預料雖耗公家之巨蓄難收運道之全功等因通呈到臣臣與催運御史張憲翔勘議得微山赤山呂孟等湖各官同稱水中難以築隄臣獨謂勢不甚難使鑿葛墟嶺以洩正泒開地浜溝以散餘波則其堤尚可築也但其工不得施於葛墟嶺未開之先泇口鎮至齊家庄一帶見有河形水亦可舟工夫省力莫此為最蛤鰻周柳等湖雖滙水汪濊倘濬導下流瀦水亦能漸去使無葛墟嶺侯家灣良城山假以年嵗不惜貲費濬河築堤以通漕艘雖不能盡脫宿遷以下黃河之害將不可避徐呂二洪之險哉無奈葛墟嶺髙出河底六丈有餘開鑿至二丈以下未及其半下即有硼石水泉湧出有聲侯家灣良城等處雖有河形流水水底俱有過河板石兩岸又多露石參差石在水中既不能火煆又不得錐鑿其勢必不可成功縱成功亦不可通漕昔先漢時人有上書欲通裦斜道及漕事言抵蜀從故道多阪回逺今穿裦斜道少阪近四百里而裦水通沔斜水通渭皆可以行船漕時張卬拜漢中守發數萬人作裦斜道五百餘里道果便近而水湍石不可漕至今論者不韙侯家灣良城一帶伏石根盤不斷脈串二洪縱令河形再深丈餘亦水湍石也葛墟嶺設使可開舟運於六丈之下人牽於六丈之上勢豈可漕耶且葛墟嶺緊防南北通衢去徐州洪僅七十里前人鑿洪之時諒必經歴此嶺諦較難易豈肯舍此易開之嶺而苦鑿難開之洪哉故諺有之曰寧鑿二洪不開一嶺此言雖俚可稽實難又恐蛤鰻周柳諸湖築堤水中工費無筭然葛墟嶺侯家灣良城一帶上源山石既不能開鑿湖中築堤豈能通運況運道借用黃河已經百數十餘年見今復安故道時加修防可保無虞漕規一加整頓運船亦自蚤能如期過洪入閘其機甚易又何必過費苦役以復開泇河哉再惟該部請開泇口河渠者思逺避河洪固為保運之謀也臣愚請止開泇口河渠者恐枉費財力功緒難成不敢取誤國之罪也但該部得於所聞臣愚本於所見又親嘗歴試尤為的確伏乞敕下該部再加詳議如果臣言有據覆議題請行令河漕官益修已安之運道大振乆壞之漕規預止無益之工程愛惜有限之財力庶國計人情永為便利等因又該廵按直隷監察御史張憲翔題同前事俱奉聖旨工部知道欽此欽遵該本部看得泇口之議起於都御史翁大立蓋當黃河衝決之時漕運阻塞之後博採羣議開陳此策一時人情洶洶咸謂舊河難恃本部亦見頻年治河所費不貲而阻溺之患嵗不能免既經都御史翁大立題有前議相應及時查勘續為題請荷蒙皇上軫念國儲特差臺臣勘議復因科臣查勘功次再加叮嚀無非多方講求欲為國家建長乆之策今該科道諸臣奉命查勘躬親探測謂泇口必不可開具題前來所見必真但事關軍國大計不厭詳細即今本部尚書朱衡奉命經理河工見在地方合候命下移咨本部尚書朱衡會同總理河道都御史萬恭虛心再加查勘務求的實果如科道諸臣所言難以開掘別無遺議徑自具題施行
　　萬厯三年工部覆止泇河疏
　　題為河身淤墊運道可虞仍開泇河以圖永利事該工科都給事中等官侯於趙等題據山東叅政馮敏功等呈稱行委兗州府同知等官樊克宅等會勘得自泉河口水面至性義嶺頂從低至髙二丈四尺五寸又加挑下河身一丈共挑嶺頂深三丈五尺為止其嶺頂督夫試挑稍下即有砂礓俱用錛钁鋤斫隨即碎起泉水湧浸又侯家灣水面巨石參差難以施工隨向陡溝至岔河口廻避處所下有伏石未能逆料自性義河至岔河口共低四丈四尺總計泉河口穵泥作隄之工十里琴溝以下開河全挑之工二十三里七十丈性義嶺掘嶺之工十一里七十丈嶺西開河全挑之工四里巨梁橋東因河挑穵之工三十一里彭河以下隨河刷濬之工三十一里臺兒庄以下廻避至岔河口全挑之工十三里合用人夫並攔湖截水防潦築隄建閘建壩工料通共用銀一百三十四萬五千一百八十二兩一錢又據南直隷委官淮安府通判蔡玠等會同探測估筭大約自性義嶺至陵城湖上髙於下自陵城至大河口下髙於上合計窪地夾隄為河者該一百九十二里五十丈平地挑土成河者該三十七里零一百二十丈因舊河身而拓開成河者該九十八里其良城以至馬蹄灣石隱水底今放乾河水則河底板石露出計長五百五十丈共計河面濶二十丈底濶七丈估議石匠五百人夫三千名期以二年鑿深然皆非人所嘗試之工臨期果否報完亦難逆料此外所可慮者則有大河口倒瀼之淤山水暴漲之患今自大河口探測水平浪石以裏頗為窪下見今黃水灌入從此旁流溝渠分洩入海山水自泇口而下至邳徐桃源率由東北以趨黃河今開河欲逺黃流悉在諸湖之北誠恐開河之後山水勢必奔湖計非橫過運道無路以逹建閘修隄築壩防禦之策所不容廢也總計挑河築隄建閘壩通共用銀二百六十三萬一千五百二十六兩六錢一分等因到道該各道會勘與前相同總計工料共用銀三百九十七萬六千七百八兩零如果黃河必不可用故道必不可復國家運道別無他路可通則泇河雖有﨑嶇之險勞費之大亦萬不得已而當竭力以圖之矣但今日之計既欲修治黃河以紓目前之急則力有所分勢難並舉其施為緩急之序非各道所敢擅擬也等因到臣該臣與工部郎中張純會同河道都御史傅希摯儧運御史劉光國親自復勘得地勢水源開築難易大畧與該道所呈無異諸所稱難亦人力可為非終不可成之事使此河果有利無害或利多害少可以一勞而永逸則當斷以不疑毅然舉行穿山鑿石夾湖改水築隄建閘百凡艱難皆所不辭財用人力亦不足惜但臣等反覆思惟作事當先其所急而後其所緩為謀貴審之於始而慮其所終我國家資河以為漕治河即所以治漕也使河水安流漕亦永利又何必別為漕計今惟黃河日益淤墊奔潰遷徙勢所不免兼之二洪為險茶城多阻皆自來為漕患者傅希摯目擊其艱焦勞為計因節年未定之議為通漕善後之策意以此河一開則清河以北夏鎮以南一帶六百餘里黃河可逺二洪茶城可避漕可恃以無恐策無便於此者若不論漕之大勢而止論一節不遍履地里始末而止據人言鮮不以為萬全之計也孰知今所慮者慮河之決也萬一南決淮揚則南無漕矣北決豐沛則北無漕矣南北有一於此中間泇河一段將安用之不可一日無漕則不可一日不治河也河乃漕之大勢治河可以兼漕泇特漕之一節開泇亦須治河是治河為急開泇為緩理勢之的然可見者也臣等詢之河臣及瀕河居民僉謂自直河至清河三百餘里自來河道無恙若於此段別創一河則逼近黃河其患易侵即使髙厚其隄亦難保其不衝與其創新河而倍加隄防之費孰若仍舊河而獲不勞之逸是此三百餘里者似無賴於泇當仍舊貫不惟省無益之作而落馬等湖黃水之灌與大河口倒流之淤皆不得為我害矣惟自徐呂至直河上下二百餘里誠恐河衝蕭碭則涸二洪衝睢寧則淤邳河不得已而開性義嶺以通泇河又必使良城石不為險豐沛水不能衝則泇河二百里斯為全利藉此二百里之利以避二洪邳河之害方為得計此先年河臣建議止欲於直河出口者蓋有見於此耳今仍議開至直河出口如該道所估可費一百五十餘萬金與其通開五百里之逺利少而害多孰若止開二百里之近省費而有利之為愈也臣等竊以為直河而下斷在可已直河而上猶所當講者也特開鑿良城工力難以逆料改口直河尚恐有似茶城此又所當慎重而不可輕率者若遽請內帑輙興大工恐有後艱咎將誰執合無先用在官徭夫動支河道官銀用資犒賞先鑿良城石工以開難克之工程預修豐沛隄防以杜黃水之東注俟二工俱有次第然後照依後開條欵議興前工則始無輕舉而終可底績誠為思患預防一策也等因具題奉聖旨工部知道欽此欽遵抄送到部看得工科等衙門都給事中等官侯於趙等題稱會勘泇河事宜自泉河口起至大河口止五百三十餘里內自直河至清河三百餘里自來河道無恙無賴於泇斷在可已惟自徐呂至直河上下二百餘里猶所當為約費一百五十餘萬金特開鑿良城工力難以逆料豐沛河決猶慮灌入要先鑿良城石工預修豐沛隄防然後議興前工各一節為照治河無上策惟避之似為得策然亦在視為患之淺深權利害之輕重而已事當改作者固不可憚惜勞費計在乆逺者尤不可茍延目前徐邳以下河身淤澱日髙二洪水流無聲都御史傅希摯慮恐如近年邳河之變則咽喉梗塞故議開泇河以備不虞其為計至深逺也今據都給事中侯於趙御史劉光國等勘稱自直河以下三百餘里斷在可已無容再議外惟自徐呂直河口上下二百餘里可開以避二洪邳河之害會計工程難易併合用人夫錢糧俱有成數及查原委各道府縣等官原議大約以正河有目前之患泇河非數年不成故以治河為急開泇為緩臣等再三思惟目今正河尚可支持若不早設預備之策是猶作舍道傍終無可成之日患至而憂無救於患所據二河工當並舉自不相妨再查傅希摯原勘良城伏石七十五丈馬蹄灣不滿五丈共僅八十丈今科道諸臣勘得良城至馬蹄灣舊因石隱水底露面不多今放乾河水起去河面浮土萍草則河底板石露出總計有石之地長五百五十丈比原勘多四百七十丈所以議先鑿良城難克之功然後次第興工無非慎於謀始功出萬全之意相應通行議處恭候命下本部移咨河道都御史傅希摯一面督率管河副使郎中主事等官加意正河時常廵視某處縷隄卑薄當加修築某處河身窄狹當築遙隄此外別有長策虛心講求合用錢糧俱於河道原額徐州洪儀真閘船稅等銀從宜動支務堪保障一面另委能幹官員儘用在官徭夫河道官銀將良城伏石設法開鑿果見無甚艱阻即將前工照依後開條款次第興舉庶謀於其始而審則終可無悔計其所利者多則為無不成非徒漕道永賴而錢糧亦不致妄費矣
　　此二疏泇河不可開之故甚悉故録之
　　隆慶五年工科題止膠河疏
　　題為漕河淤塞糧運艱阻乞開濬新河以便儲運以圖乆安事據萊州府知府楊起元掲稱會同濟南等府同知等官牛若愚等親詣膠州麻灣等處南自龍家屯北至海倉一帶勘得龍家屯四里三十步水淺不過四五寸每日潮至不能打壩斷水難施挑濬之工店口三里有大沽河橫衝帶沙淤塞河雖挑深一遇沙淤前功盡棄韓家口六里二百四十步俱岡勾沙石此處苦難徹水不便挑濬又准青州府推官張集勘得趙家口起至杜家口止長十餘里水深一二尺河底俱係岡勾石且有大者若欲深鑿極為費力自杜家口至吳家閘三里餘係小沽河口橫衝細沙恐難埧治吳家閘至譚家西南新口止共七里俱有淤沙岡石其沙皆係白河水帶來譚家西口至分水嶺共九裏白河全無接濟旱則先乾澇則衝決又准萊州府推官岳凌霜勘得窩舖分水嶺至楚家口十里中多流沙楚家口至集蟇灣五里有餘北岸現河口夏秋雨多即有大水帶沙入河冬春乾涸董家莊至陶家莊四里餘內有岡石一遇秋雨泊水湧入無雨則乾又據掖縣知縣趙欽湯勘得周家莊至秦家圏泊水衝開溝口數道值雨則泛漲無雨即乾涸並無泉源引導河底俱有沙石又據髙宻縣知縣李尚賓勘得謝家口至玉皇廟約一十一里至於閘內沙石相半挑濬工費比之他處頗大自謝家口起至楊家圏止河岸水勢似有端緒説者謂新河可開或觸目於此耳又據黃縣知縣王中逵勘得楊家圏至新河閘面比之南邊一帶雖漸稍寛欲西引濰河但勢已近海引之無益況濰河地勢反下難以引入昌邑又居濰河下隰所當詳議又據滋陽縣知縣王琁勘得新河閘至海倉流沙壅滿難以行舟挑濬工程頗大新河閘係東省通衢凡經過見者起問此新河議開之端由於此耳又准青州府同知程道東等量得濰河韓信壩口河中到於東岸髙三丈四尺若濬溝徹水必幾四丈迤東間有髙阜處所將不止於四丈矣濰水難引委為的確又准浙江嚴州府同知李學禮等帶同監生崔旦勘得分水嶺挑濬二尺之下俱是岡石五尺下即是糜沙挑之九尺六寸隨即坍去四尺縁糜沙力軟不能承載易於崩塌又據青州府同知程道東南陽府同知李元芳等隨同監生崔旦募夫到於分水嶺口迤東南老地周圍開鑿三丈有餘上層至岸堅土四尺中層岡石五尺仍將岡石以下加挑四尺有餘俱是鬆軟糜沙旋挑旋墮工役難施等因到職該職勘得引水接濟雖東有大沽河西有濰河二水稍大亦係有源但一則南入麻灣口難以挽而西一則西隔百有餘里難以引而東若欲兩河通貫必深以六七丈使得兩平寛一十餘丈始免崩岸然經費非百餘萬程限非五六年不能成也其功可輕言耶等因到臣看得所呈中間恐有承委各官踏勘不的捏調虛文草率了事面同背異意見不協遽難輕信又經案行守廵海右道叅政劉孝副使潘允端親詣覆勘大率謂隣河無可導之泉建閘無可蓄之水欲深鑿河身使海水南北貫通但分水嶺等處較之海面積髙六丈委難開濬不敢附合以千欺隱等因到臣臣會同廵撫山東右僉都御史梁夢龍廵按山東監察御史張士佩覆勘得分水嶺係新河命脈舊名王乾壩昔年王副使欲開河先於此相視因惡王字與姓同乾壩乃無水讖遂易雲分水嶺至今土民猶呼王乾壩其實河岸俱有八九尺河身沙泥淤積較兩頭差髙非岡嶺之嶺也募工鑿驗三尺以下皆岡石小塊無有頑石至一丈則皆流沙旋挑旋潰用力頗艱此處止有白河一道二三寸細水流入新河一股徃西北一股徃東南僅寛一步已經各官踏勘水源本來微細然新河之開須是借水以濟今現河小膠河張魯河九穴都泊雖接新河即今乾涸低處稍有積水亦不深廣膠河雖有微源僅得一線沽河停蓄之水有三五七尺亦多行潦漬積查其源頭亦細況地勢東下不能北引以逹分水嶺且陳村閘以下夏秋雨滂水溢俱從此河衝入新河流沙淤積為河大害前人云欲開新河當先治沽河不然未受水利先受水害況敢引之而入乎縱使諸水可引不論地勢不慮沙患然亦不過數寸之水安能充足二百里全河之用執此以論諸河之不足資審矣今人皆雲新河易開者止見沿河一帶卑窪處積水有一尺二尺三尺者髙淺處有二寸三寸四五寸者若將髙淺處挖下則水自通深不知卑窪水積者以下流髙淺壅滯故停蓄耳若將髙淺處濬深則蓄水流行流則無源必竭安能積聚執此以論蓄水之不足恃的矣又因登萊二郡士民徃返新河閘上見河形稍寛海水潮入一二尺遂謂全河皆然不知迤南十里餘河之寛狹水之淺深逈不同矣有獻引濰河之策者濰河在髙宻縣之西離新河一百二十餘里中間髙嶺五層難於挑引及量濰河東岸三丈四尺方與石平石髙九尺方與水平即石岸甚髙已難挑濬況道里甚逺髙嶺甚多誠如各官所稱雖竭盡財力終難濟事執此以論濰河之不可引明矣夫新河之開必借濟於旁支之水水既無可借河決不可開此有目者所共睹即執抝如崔旦軰視之亦俛首嘆息而已且崔旦昔年所刋海運編請以一丸泥破之東塞沽河西塞濰河今因無水又獻策東引沽河西引濰河及委踏勘濰河則又具呈回稱委實難引夫以一人之言而前後牴牾懸絶如此以一人之見而旬日之間悖謬如此則新河之説皆游談而鮮定論益彰彰著矣臣又籌之新河無水以濟無泉可引固矣然南北兩頭海水相接中間三百里河身又與海相通旁水固無可引海水獨不可逹乎若將河身深濬廣開較海面更深數尺俾海水灌入停蓄亦可牽引舟楫縱工力繁難財費浩大亦須估計的確開説明白以曉示後人以杜絶後議復委各官帶領打水平匠役沿河計算丈尺以慿估計據各官所稱南自陳村閘以至分水嶺積髙二丈九尺八寸北自周家莊以至分水嶺積髙三丈九尺八寸復委同知李學禮等並監生崔旦募工鑿試濶四丈長十丈深三丈五尺隨據學禮等囊沙回稱挑濬一尺之下俱是岡石五尺下即是糜沙挑至九尺六寸隨時塌去四尺此河絶無能為矣蓋糜沙力軟不能承載崩潰甚速流淤不常滲漏亦易故耳是新河以上視之水源不足既無盈尺活泉可以引濟則全河之血脈已澁以下驗之糜沙不堅又易坍塌乾漏難以持乆則全河之軀腹已虧茲二者皆修河大忌也縱費帑金百萬開之何禆於用縱引海水數尺蓄之胡可以保則元史食貨志所載勞費而無成國初徧訪運道舍此而不顧王副使以後屢行奏勘而未興厥工者始得其真矣再考元益都田賦總管於欽山水纂文雲至元初萊人姚演建言首起膠西縣東陳村海口自東南趨西北鑿陸地數百里欲通漕直沽海口數年而罷余嘗乘傳過之詢土人云此河為海沙所壅又水潦積淤終不能通徒殘人耳即此則彼時已議其非矣何今人之不審耶
　　萬歴四年工部覆止膠河疏
　　題為漕渠可虞議開新河以永禆國訃亊本部會同六部都察院通政司大理寺各堂上官六科十三道各掌印官尚書張瀚等看得尚書劉應節侍郎徐栻題稱南海口地方有積沙橫絶中流已從古路溝另開十一里許以避此沙又議於新舊河水之交橫建一閘俾浮沙不入北海口一帶築隄五百餘丈以約水障沙分水嶺一帶試開一處深至三丈以上運水甚難因而停工自王家丘至船路溝另開七里為一便路此處白河一道適當分水嶺之衝議建閘壩以遏之仍引水為用及造船之式欲以侍郎王宗沐海船為凖而稍儉其制載糧三四百石納水三四尺河海並行永永無患要動用原奏留銀三十萬其餘銀兩另行細估補發廵撫李世逹題稱試過三工俱已的無可行潮水引泉俱不可恃乞將二臣回部管事廵按商為正題稱淖沙為梗海水難通及又掲稱淖沙難去丈尺難據工程難計沙石難去潮水不足恃引河不足濟海運難行乞命二臣回京河工即為停止另請改議照尚書劉應節侍郎徐栻建議新河要捨故河而尋便道在於匡家莊一帶開濬以通海為主蓋兩海相貫則河渠充滿海舟直逹於河由河復入于海徃來無滯誠為得策隨該二臣改議黃阜嶺又改船路溝今卻於分水嶺開試勘稱河形太髙而海最下勢不可通遂議及乘潮導河障沙造舟等亊意在多方求濟大約以兩頭所恃者潮南自麻灣以抵朱舖凡五十里北自海口以抵亭口一百八十里皆可通潮廵撫李世逹卻謂南潮止及陳村閘距海口二十里北潮止及楊家圏距海口六十里間或至朱舖亭口者蓋一年之內有大風迅烈潮流疾速則然不可以為常也且潮水倐焉而長倐焉而落落則未免守候躭延踰時況潮之所及為有限乎潮不足恃明矣又以中段所恃者張奴河至膠乃最下之地為秋潦所歸十月以後日漸消耗至春月泉脈微細適糧運湧到之時雖置櫃建閘以時啟閉終不能使之源源而來滔滔不竭也至謂白河流沙為害議建壩二座以遏水之入而謂水流壩下引以濟河秋漲水經壩上則沙必與水俱入而謂內以停沙又皆臣等所未喻也河不足恃亦明矣兩海口地方各有淖沙至謂為淺沙客沙亦能為害全河長亙二百七十里內沙洲頗多自王家丘至船路溝七里雖為便路其下有沙與否亦未可知沙在海中者潮水湧進沙必隨之而入沙在地中者疏濬所及沙必隨之而出雖土沙中半土可蕩盡而沙則下沉日積日多愈挑愈有固非祛除所能絶亦非隄閘所能障也乘潮導河皆無足恃沙多水淺置舟則膠雖稍儉其制載糧三四百石亦非淺淺者所能勝也剝淺易舟建倉等議必將復起尚書劉應節亦謂善後之策難以逆覩竊恐所謂利者未必利而害將不止於什一矣國家舉事固不嫌於導河若無禆漕計亦奚以導河為哉今以百萬之銀驅數十萬之衆而希兾不可必成之功殊非萬全之謀亦非二臣建議之初意也且尚書劉應節原奉明旨會同徐栻等並該省撫按官虛心計議先將難處開濬試驗果否的有可行今撫按官李世逹商為正俱各親到地方公同開濬試騐而執論互異如此則劉應節所謂為而可成成而可恃者詢謀原未僉同事體委多窒礙相應停罷以省勞費
　　此疏膠河不可開之故甚悉故録之
　　修鑿徐州中洪記畧　　四明陳穆
　　鑿洪匪以徼功不得已也嘉靖庚子冬河決亳州明年辛丑徐州雲集橋流塞於是百步洪漸淺舟楫上下悉有中洪而裏外二洪遂以湮棄顧茲中洪年乆不用疏鑿罔施巉石旁羅利於劍戟又其下多大石盤據橫突隱見於波濤之間激飛湍而鳴雷霆者無慮數十塊舟一不戒而杵其上焉磨曳斯須輙敝壞而不救蹇余不佞叨職茲洪目擊厥危每為嗟悼思有以鑿去之而未暇也適是嵗冬河凍夫閒可以興役廼召夫總甲劉福等諭意衆咸樂從今年正月癸未即毅然舉事募匠紏夫擊牲釃酒躬親勸督萬夫子來晝夜詵詵並手偕作諸凡門限中方等石剗削殆盡費銀凡四百兩是則請於萬安郭公守衡而動支本洪嵗辦草束折色不絲粟干於民焉修鑿告成險阻以去洪流深緩牽路砥平一時軍民商賈翕然稱便鐫石而載之言聊以志嵗月雲爾嘉靖壬寅秋九月記
　　疏鑿呂梁洪記畧　　華亭徐階
　　我國家漕東南之粟貯之京庾為石至四百萬其道涉江亂淮遡二洪而北又沿衞以入白然後逹於京師為里三千而遙而莫險於二洪二洪之石其獰且利如劍戟之相向虎豹象獅之相攫犬牙交而蛇蚓蟠舟不戒輙敗而莫甚於呂梁吏或議鑿之其旁之人曰是鬼神之所護也則逡廵而不敢嘉靖甲辰都水主事陳君往蒞洪事惻然言曰古之君子茍利於民則捐其身為之矧里巷之浮言其不足聽葢審而以罷吾所當為是厚自為而為民薄也遂以二月二十六日率其徒鑿焉衆亦聞君言以為仁也咸忭以奮閲三日怪石盡去舟之行者如出坦途於是洪之士民來請余記始君為諸生余幸識之常與言萬物壹體之學君欣然受焉不意其果能行之也余故因君推本而記之陳君名洪範字錫卿辛丑進士淛之仁和人
　　今將洪內鑿平獰石丈尺數目列於碑隂
　　第壹處飲牛石在洪上口北岸納水去處長柒丈叄尺濶柒尺髙叄尺陸寸突出洪中最礙洪口凡下水船隻少失廻避必然粉碎今鑿去石伍百壹拾貳塊
　　第貳處癩蝦蟇石其狀甚惡船隻難避原長伍丈濶壹丈伍尺髙伍尺叄寸打去石肆百叄拾貳塊
　　第叄處壠子石如覆釜狀逆流礙舟長肆丈玖尺濶壹丈柒尺髙叄尺壹寸打去石叄百貳拾伍塊
　　第肆處放篐頭石長肆丈捌尺濶壹丈肆尺髙叄尺肆寸上水船到此船纜必須先放篐頭方不相礙少遲多致重損打去石貳百捌拾柒塊
　　第伍處飛簷石叄處如屋簷飛出之狀共長伍丈捌尺濶柒尺厚叄尺下水遇有微風船刮其上必然粉碎今已盡行鑿平去石叄百壹拾貳塊
　　第陸處門檻石在洪咽口兩崖激水急溜上水至此稍有不慎船即撞激衝淌今南北口各打去石貳尺即今放船如履坦道
　　第柒處楊家林上首獰石共長柒丈柒尺濶貳丈髙伍尺叄寸當洪灣曲廻溜之處下水船隻但遇猛風掃灣傷船實多今打去石貳百伍拾壹塊
　　第捌處楊家林下首獰石共長伍丈叄尺濶貳丈貳尺髙肆尺叄寸今打去石貳百壹拾伍塊今已悉平
　　第玖處打舵石在洪中心礙洪傷舵常被撞沉今已打去圍圓仞餘大石叄處
　　第拾處暖泉石叄處在洪東岸轉灣之處破舟避難共長叄丈貳尺圍圓髙伍柒尺不等今已打去石伍拾叄塊
　　第拾壹處磨盤石貳處在洪中心致水旋轉名曰磨盤船若至此夫力少有不加必致沉溺今已盡行打訖
　　第拾貳處螃蠏窩石叄百餘塊如羣蠏聚窩之狀每塊圍圓數尺髙肆伍尺不等星分羅布當洪之中為害特甚今分工打去大石玖百叄拾玖塊
　　第拾叄處滑皮石肆處在洪心每處約長捌玖尺濶陸柒尺髙肆伍尺不等上下船隻挽■〈�亶〉傷人溺水今打去石肆拾捌塊
　　第拾肆處小轂輪石獰利長叄丈濶壹丈髙叄尺今已打去
　　第拾伍處大轂輪石在洪心東岸廻溜之中下水船隻忽時遇風刮撞無不沉沒石長伍丈濶壹丈陸尺髙伍尺今打去大小轂輪貳處石共玖百捌拾叄塊
　　第拾陸處紅石頭當洪之中石極堅峻圍圓柒尺厚叄尺柒寸一遇水漫船戶廻避不及擦損沉漏無日無之打去石伍拾柒塊
　　第拾柒處■〈瓜上臼下〉魚石峻峙參差為害匪細長伍丈叄尺濶貳丈髙肆尺貳寸盡行打訖
　　第拾捌處溜溝石在洪中長叄丈陸尺濶柒尺陸寸髙叄尺伍寸此貳石水乘石溜船若少不存意難保衝激之患今打去石玖拾叄塊
　　第拾玖處牛角稍石在洪中迤南長叄丈貳尺濶捌尺髙叄尺捌寸下水稍有不慎每每撞溺今打去石捌拾伍塊
　　第貳拾處黃石頭在大洪下口緊要兠水之石仍留未鑿
　　第貳拾壹處夜義石取其聳峙水中之狀圍圓約有貳畆尖髙柒尺水落則突出洪中水漲則渰漫為忒石勢險惡橫絶廻避處所少有不謹日見破舟土人悲號痛楚慘不可言打去石尖肆尺其害悉平
　　第貳拾貳處等船石叄處以其水勢瀰漫之日舟必衝激至此沉沒有似等船之意故以名也共長伍丈濶柒尺陸寸髙五尺叄寸水勢泛漲漫渰船遇風抗或廻避不及船貨無蹤今打去石峯叄尺俱已悉平陳洪範記
　　又查得大明會典亦載其畧人弗之考耳
　　河防一覽卷六
　　●欽定四庫全書
　　河防一覽卷七
　　（明）潘季馴 撰
　　兩河經畧疏
　　臣潘季馴謹題為遵奉明旨陳愚見議治兩河經畧以圗永利事據管理河道工部郎中佘毅中施天麟張譽管河兵備等道參政龔大器副使林紹張純章時鸞僉事朱東光水利道僉事楊化各會呈蒙臣劄付備仰職等躬歴各該地方逐一查閱要見徐沛豐碭縷水及太行長隄衝決者作何築塞茶城正河變遷由小浮橋出果否成河崔鎮等決黃水泛溢正漕淤阻作何堵築徐邳一帶長隄應否加幇宿桃以南應否接築老黃河故道應否開復髙家堰應否修築新城外一帶老隄是否低薄或原基短促相應接築草灣既開復淤作何濬治或應棄置仍復雲梯關故道黃浦口見今水從東決一望瀰漫以致高寳揚州一帶淺阻因何不行築塞高寳一帶隄岸有無足恃逐一詳議虛心講求或應修復舊河或應別求利涉勿拘成案勿避煩勞上禆國計下奠民生以圗乆安長治之策畫圗貼說具由通詳等因蒙此隨該職等前徃徐沛淮揚等處督同淮安府知府宋伯華揚州府知府虞徳燁管河同知王琰蔡玠劉順之並各州縣掌印管河等官逐一細加查勘從長計議看得水性就下以海為壑向因海壅河高以致決隄四溢運道民生胥受其病故今談河患者皆咎海口而以濬海為工策則誠然矣第海有潮汐茫無著足不得已而議他闢豈知海口視昔雖壅然自雲梯關四套以下濶七八里至十餘里深皆三四丈不等縱使欲另開鑿必須深濶相類方便注放則工力艱鉅必不能成矧未至海口乾地猶可施工及將入海之處則潮汐徃來亦與舊口等耳且海之舊口皆係積沙人力雖不可濬水力自能衝刷乃若新闢之地則土壌堅實不特人力難措而水力亦不能衝故職等竊謂海無可濬之理惟當導河以歸之海則以水治水即濬海之策也然河又非可以人力導也欲順其性先懼其溢惟當繕治隄防俾無旁決則水由地中沙隨水去即導河之策也顧頻年以來無日不以繕隄為事亦無日不以決隄為患何哉卑薄而不能支廹近而不能容雜以浮沙而不能久隄之制未備耳是以黃決崔鎮等口而水多北潰為無隄也淮決髙家堰黃浦等口而水多東潰隄弗固也乃議者不咎制之未備而咎築隄為下策豈得為通論哉又有所未盡者上流既潰隄以旁決矣至於下流復或岐而分之其趨於雲梯關正海口者譬猶強弩之末耳蓋徒知分流以殺其怒而不知水勢益分則其力益弱水力既弱又安望其能導積沙以注於海乎職等故謂今日濬海之急務必須塞決以導河尤當固隄以杜決而欲隄之不決者必真土而勿雜浮沙髙厚而勿惜鉅費譲逺而勿與爭地斯隄於是乎可固也如徐邳桃清沿河各隄固矣崔鎮等口塞矣則黃不旁決而衝漕力專高家堰築矣朱家口塞矣則淮不旁決而會黃力專淮黃既合自有控海之勢又懼其分之則力弱也則必暫塞清江浦河而嚴司啟閉以防其內奔姑置草灣河而專復雲梯以還其故道仍接築淮安新城長隄以防其末流盡令淮黃全河之力涓滴悉趨於海則力強且專下流之積沙自去下流既順上流之淤墊自通海不濬而闢河不挑而深矣此職等所謂固隄即所以導河導河即所以濬海也猶慮伏秋水發暴漲傷隄職等查得呂樑上洪之磨臍溝桃源之陵城清河之安娘城等處土性堅實可築滾水石壩三座若水高於壩任其走洩則水勢可殺而兩隄無虞矣至若寳應石隄之當復與夫下流支河之當疏揚州運河之當濬皆今時之切務所宜次第併舉而不可緩者也但前項工程自豐沛徐淮以至海口共長千有餘里自清江浦以至儀真共長三百餘里地勢遙逺工程浩大一時錢糧未措人夫難集除前請發銀二十萬兩並截留漕糧八萬石一面先將豐沛縷隄太行遙隄及徐邳一帶縷隄酌量幇築桃清南隄併接淮安新城長隄乘時創築髙家堰兩頭水勢稍緩先行築塞寳應湖先用樁笆修築土隄外其餘各項工程相應大加修舉者一面請發錢糧調集官夫買辦物料次第興舉務保無虞等因並將應做工程列欵呈詳到臣據此該臣查得接管河道卷內先准工部咨為竭愚忠陳末見以禆安攘事該御史柴祥題踏勘彭城淮邳等處某處河身淤塞作何疏濬某處隄岸窄狹作何展築某處下流可開支河則滌為數河以分水勢某處海口果有東隘則多方開通以達於海等因又准工部咨為敷陳末議懇乞聖明亟賜舉行以禆將來糧運大計事該御史陳世寳題開三義鎮引入新河縣北或出大河口或出清河縣西另開一河何者為便從長定議又准工部咨為河患頻仍運道艱阻懇乞聖明亟賜議處以禆國計以奠民生事該南河郎中施天麟題要停運斷流大挑河身該部覆題動支官銀製造平底方舟長柄鐵爬躬親試驗如果挑濬有效先於淤墊最髙處遂叚濬去或大興工役應否停運仍將髙家堰並朱家等口築塞至於髙郵寳應隄間多集減水大閘隄下多開支河俱聽從宜處置其黃浦口可塞則塞如另為入海一路可疏下流亦宜建減水大閘水漲則任其外流水消則儘閘而止等因又准工部咨為河患愈深經治鮮效懇乞聖明特彰宸斷審機宜以圖匡濟事該工科都給事中劉鉉題疏海口洩下流或濬草灣之口使之開廣或疏雲梯闗之淤使之復舊應開海口去處如鹽城安東五港金城一帶孰為利便並查小浮橋新衝之口可否濟運如有淺阻亦要設法開濬等因又准工部咨為披竭愚衷敷陳治河事宜以備採擇以安國計事該戶科給事中李淶題要見安東金城雲梯闗等處某處地方堅實可以另開一河以洩河淮下流興化鹽城沿海廟道口新興塲牛團舖等處某處可以多濬十餘口以導射陽諸水入海相度計議的確陸續修舉其徐呂而下河身淤髙之當疏老黃河故道之當復髙家堰潰決之當築髙寳湖平水閘分水河之當修俱聽詳估等因又該臣欽奉敇諭內開備查草灣口何為既開復淤及今作何開通全淮水何為南徙不復及今作何疏導徐邳河身髙并州城何以疏之使並黃浦崔鎮等口久塞無功何以築之使固及查諸臣歴年建議有行奏疏遂一勘議要見老黃河故道應否開復清桃正河應否挑濬髙家堰寳應堤應否修築小浮橋新衝口可否濟運應否加挑又徐邳以上地形南髙北下恐隄防一潰勢必奔流北徙將為閘河之梗亦要審其孰為正河孰為支河孰為合河或正而當厚其防或支而當殺其勢或合而當分其流一併勘議詳妥奏聞區處欽此又准工部咨為新開海口復淤河患不測乞敇當事臣工多方計處以圖永濟事該工科都給事中王道成題行臣親詣雲梯闗踏勘果否原係黃河入海之口從前何以通流今日何以一線詳相其勢明求其故仍自海口而上逐處講求及備查草灣何時復淤作何開濬或另擇堅實之地多開數口以為通海之路金城以下何以久不疏通崔鎮決口何以築之使固桃源長隄應否修築髙家堰應否修理老黃河應否開復大端委官之言決不足憑務必躬親庶有真見合用錢糧應於何處動支原題請各官何以處之使得効力一一籌畫委妥等因准此案照前事已經會案劄行各該司道逐一勘議誠恐轉委屬官不足憑信該臣會同漕運巡撫右侍郎江一麟躬親督率沿河荒度南遡維揚看得儀真東闗歴石人頭楊子橋三汊河直抵髙廟止一帶運河淤淺寳應一帶湖隄圯壞黃浦決口淹及數邑髙家堰水射淮揚清江浦長隄卑薄柳浦灣至髙嶺無隄障禦西窮鳯泗看得全淮不下清口日益南徙北抵清桃看得崔鎮諸決水從旁洩一望瀰漫正河淤淺徐沛以上崔家口新河淺阻北陳一帶水行陸地僅盈尺餘東抵海口看得新挑草灣尋復淤塞今自清口至西橋一帶河流復通但不及故河十分之一自安東以下河身漸廣雖有淤淺未復全河然河水東下亦無阻礙隨處患害一一查閲明白去後今據前因該臣會同右侍郎江一麟議照事師古者罔愆智不鑿者乃大孟子論智一章首以禹之治水為喻而論為政則曰為政不因先王之道可謂智乎是大智者事必師古而不師古則鑿矣故治河者必先求河水自然之性而後可施其疏築之功必先求古人已試之效而後可倣其平成之業黃水來自崑崙入徐濟運歴邳宿桃清至清口會淮而東入於海淮水自洛及鳳歴盱泗至清口會河而東入於海此兩河之故道即河水自然之性也胡元嵗漕江南之粟由揚州直北出廟灣入海至永樂年間平江伯陳瑄始隄管家諸湖通淮河為運道然慮淮水漲溢東侵淮郡也故築髙家堰隄以捍之起武家墩經小大澗至阜寧湖而淮水無東侵之患矣又慮黃河漲溢南侵淮郡也故隄新城之北以捍之起清江浦沿鉢池山柳浦灣迤東而黃水無南侵之患矣尤慮河水自閘衝入不免泥淤故嚴啟閉之禁止許漕艘鮮船由閘出入匙鑰掌之都漕五日發籌一放而官民船隻悉由五壩車盤是以淮郡晏然漕渠永賴而陳平江之功至今未斬也後因剝食既久隄岸漸傾水從髙家堰決入一郡遂為魚鼈而當事者未考其故乃謂海口壅塞遂穿支渠以洩之蓋欲亟拯淮民之溺多方規畫以為疏導之計其意甚善而其心良亦苦矣詎知旁支暫開水勢陡趨西橋以上正河遂至淤阻而新開支河濶僅二十餘丈深僅丈許較之故道不及三十分之一耳豈能容受全河之水下流既壅上流自潰此崔鎮諸口所由決也今新開尋復淤塞故河漸已通流雖深濶未及源河十分之一而兩河全下沙隨水刷欲其全復河身不難也河身既復面濶者七八里狹者亦不下三四百丈滔滔東下何水不容若猶以為不足而欲另尋他所別開一渠恐人力不至於此也以臣等度之非惟不必另鑿一口即草灣亦須置之勿濬矣故為今之計惟有修復平江伯之故業髙築南北兩隄以斷兩河之內灌而淮揚昏墊之苦可免至於塞黃浦口築寳應隄濬東闗等淺修五閘復五壩之工次第舉之則淮以南之運道無虞矣堅塞桃源以下崔鎮口諸決而全河之水可歸故道至於兩岸遙隄或葺舊工或剏新址或因髙岡或填窪下次第舉之則淮以北之運道無虞矣淮黃二河既無旁決並驅入海則沙隨水刷海口自復而桃清淺阻又不足言矣此以水治水之法也若夫扒撈挑濬之説僅可施之於閘河其黃河河身廣濶撈濬何期捍激湍流噐具難下前人屢試無功徒費工料但恐伏秋水發淫潦相仍不免暴漲致傷兩隄故欲於崔鎮口陵城安娘城等處再築滾水壩三道萬一水髙於壩任其宣洩則兩隄可保而正河亦無淤塞之患矣徐州以南之工如此而已或有難臣者曰臣等欲順水性今淮水欲東而乃挽之使北黃水欲北而乃挽之使東無乃水性之未適乎臣曰水以海為性也決水乃過顙在山之水也非其性也或者又曰昔禹治河播九河同為逆河入於海今臣等乃欲塞諸決併二瀆而不使之少殺耶縱有滾水壩僅去浮面之水百一耳亦烏能殺其勢也臣應之曰九河非禹所鑿特疏之耳蓋九河乃黃河必經之地勢不能避而禹仍合之同入於海其意蓋可想也況黃河經行之地惟河南之土最鬆禹導河入海止經郟縣孟津鞏縣三處皆隷今之河南一府其水未必如今之濁今自河南府之閿鄉縣起至歸德之虞城縣止凡五府河已全經其地而去禹導河之時復三千餘年流日乆土日鬆土愈鬆水愈濁故平時之水以斗計之沙居其六一入伏秋則居其八矣以二升之水載八升之沙非極湍急即至停滯故水分則流緩流緩則沙停勢所必至者臣等不暇逺引他證即以近事觀之草灣一開而西橋故道遂淤崔鎮一決而桃清以下遂澁去嵗水從崔家口出則秦溝遂為平陸此眼前事也又何疑哉所據司道諸臣款議前來臣等復加叅酌似應允從伏望敕下該部再加查議如果臣等所言不謬俯賜俞允行臣等遵照及時興舉除工程夫役錢糧數目另本具陳外謹題請旨
　　計開
　　一議塞決以挽正河之水竊惟河水旁決則正流自微水勢既微則沙淤自積民生昏墊運道梗阻皆由此也臣等查得淮以東則有髙家堰朱家口黃浦口三決此淮水旁決處也桃源上下則有崔鎮口等大小二十九決此黃水旁決處也俱當築塞但伏秋之水相繼而至非惟地為水占無處取土抑且波濤洶湧為工不堅除將決口稍窄者見在分投興築外其決至數十丈以上者一面鳩集工料相時興舉伏候聖裁
　　一議築隄防以杜潰決之虞照得隄以防決隄弗築則決不已故隄欲堅堅則可守而水不能攻隄欲逺逺則有容而水不能溢累年事隄防者既無真土類多卑薄已非制矣且夾河束水窄狹尢甚是速之使決耳合無力監前弊凡隄必尋老土凡基必從髙厚又必繹賈讓不與爭地之旨倣河南逺隄之制除豐沛太行隄原址遙逺仍舊加幫外徐邳一帶舊隄查有迫近去處量行展築月隄仍於兩岸相度地形最窪易以奪河者另築遙隄桃清一帶南岸多附髙岡但上自歸仁集以至朱連家墩古隄已壊相應修復下抵馬厰坡地形頗窪相應接築以成其勢北岸自古城至清河亦應創築遙隄一道不必再議縷隄徒糜財力及查清江浦外河一帶至柳浦灣止為淮城北隄除掃灣單薄量行加幇外但原基短促防護未周仍自柳浦灣至髙嶺創行接築四十餘里以遏兩河之水盡趨於海自清江浦運河至淮安西門一帶舊隄相應再行幇厚勿致裏河之水走洩妨運如此則諸隄悉固全河可恃矣伏�聖裁
　　一議復閘壩以防外河之衝查得先該平江伯陳瑄創開裏河仍恐外水內侵特建五閘設法甚嚴鎻鑰掌於漕撫啟閉屬之分司運畢即行封塞一應官民並回空船隻悉令車壩此在嘉靖初年尚爾循行故事制非弗善也奈何法久漸弛五閘已廢其一僅存四閘亦且坍塌殆盡漫無啟閉是以黃淮二水悉由此倒灌致傷運道合無議復舊制將見存四閘俱加修理嚴司啟閉俟二月前後糧運過完即行封閉惟遇鮮貢船隻方許啟放仍行查復五壩以便官民船隻照舊車盤毋致曲狥使客致壞良規伏候聖裁
　　一議剏建滾水壩以固隄岸照得黃河水濁固不可分然伏秋之間滛潦相仍勢必暴漲兩岸為隄所固水不能洩則奔潰之患有所不免今查得古城鎮下之崔鎮口桃源之陵城清河之安娘城土性堅實合無各建滾水石壩一座比隄稍卑二三尺濶三十餘丈萬一水與隄平任其從壩滾出則歸漕者常盈而無淤塞之患出漕者得洩而無他潰之虞全河不分而隄自固矣伏候聖裁
　　一議止濬海工程以免糜費照得海口為兩河歸宿之地委應深濶但查海口原身自清口至安東縣面濶二三里自安東歴雲梯關至海口面濶七八里至十餘里深各三四丈不等止因去年旁決之後自桃清至西橋一帶淤塞尋復通流今雖未及原身十分之一而兩河之水全歸故道並流洗刷深廣必可復舊至雲相傳海口橫沙並東西二尖據土民季真等吐稱並未望見潮上之時海舟通行無滯潮退沙面之水尚深二尺況橫沙並東西二尖各去海口三十餘里豈能阻礙河流故臣等以為不必治亦不能治惟有塞決挽河沙隨水去治河即所以治海也別鑿一渠與復濬草灣徒費錢糧無濟於事伏候聖裁
　　一暫寢老黃河之議以仍利涉照得黃強淮弱每每逼淮東注故議者欲復老黃河故道冀使黃水稍避髙堰民墊可瘳斯亦得策但勘得原河七十餘里中間故道乆棄無論有水無水之地詢之居民俱失其真無從下手一不便也且已棄故道欲行開復必須深廣與正河等乃可奪流今見存大河口窄狹不及桃清三分之一而三義鎮入口之處背灣徑直猶恐水未必趨二不便也又其中流如魚溝鐡線溝葉家口隂陽口等處地勢卑窪諸決之水漫流至此一望瀰茫築隄費鉅且恐難保三不便也況今桃清遙隄議築則黃水自有容受崔鎮等決議塞則正河自日深廣髙家堰議築則淮水自能會黃清江浦等閘議嚴啟閉新城北隄議行接築則淮安髙寳興鹽等處自無水患此河雖不必復可也伏候聖裁奉聖旨工部看了來説
　　工部覆前疏
　　題為奉明旨陳愚見議治兩河經畧以圖永利事該總理河漕都御史潘季馴題前事奉聖旨工部看了來説欽此臣等看得治河之説紛紛持議並以深濬河身多開海口謂得上策不知海口本自深廣而不必開河身撈濬甚難而不可開皆縁未嘗親歴其地而徒得諸遙聞故聽其言則美施之事則泥古人云千聞不博一見正謂是也今都御史潘季馴侍郎江一麟足遍口訊僉議詳酌而為是六説曰塞決曰築隄曰復閘壩曰剏滾水壩曰止濬海曰寢開老黃河其所修置其所寢格俱目擊利害而非道聽之言庶同則繹而非勿詢之謀葢隄防既固塞決又審水無旁駚而正流自急沙隨水刷而海口自復此正以水治水而不為穿鑿之論迂漫之談頃來治河之説未有逾於二臣之議者也再照黃淮之性變遷靡常機會之來間不容髪臨時酌處又存乎人如有善後未盡事宜亦勿拘原議勿狃目前事小者徑自舉行事大者奏請定奪務求至當以期永賴所有條請事宜相應開立前件議擬上請定奪通乞聖裁
　　計開
　　一議塞決口以挽正河之水前件臣等看得今日水患所以為民生運道之蠧者則由河水旁決以致正流之漸微而流沙由此日積故塞決之工誠治河者切近之議也今都御史潘季馴等議要淮以東將髙家堰等諸決口桃源以上將崔鎮等諸決口其在稍窄而工易者分投興築其或決濶而工鉅者一面鳩役集料相時聿舉良有補於河務相應依擬伏乞聖裁
　　一議築隄防以杜潰決之虞前件臣等看得隄所以防決防不固則決不止此勢之必然者然築隄之議甚乆築隄之工常興而不見築隄之利者則以其失之卑薄或非真土及過於狹隘耳乃不察築隄之非善而遂病築隄之非計不已過乎今都御史潘季馴等建議築隄而有欲堅欲廣欲尋老土之論誠有見矣至於徐邳桃清歸仁集馬厰坡古城清江浦至淮安西門一帶或葺舊工或剏新址或因髙岡或填窪下或應幇厚或應接築諸所等工皆經荒度所宜籌畫具審相應依擬令其次苐舉行庶諸隄悉固而全河可恃矣伏乞聖裁
　　一議復閘壩以防外河之衝前件臣等看得右都御史潘季馴等所議為邇來淮河二水內侵裏河以致運道有礙者其原則在五閘圯廢漫無啟閉所致要將修復一節為照先臣平江伯陳瑄特建五閘正以防外水之反灌故舊制特嚴鎻鑰不時繕治懼有今日之患爾今議要修舉蓋洞察其故恭候命下本部備行右都御史潘季馴等將坍塌四閘即行修復查照鎻鑰啟閉舊規俟二月終糧運過完即行封閉如遇鮮貢船隻方許開放仍查復五壩令一應官民並回空船隻於彼車盤如有勢豪恃強擅開者即便指名叅究伏乞聖裁
　　一議剏建滾水壩以固隄岸前件臣等看得秋水滛漲兩岸為隄所固東其橫濤怒浪靡得宣洩其勢不至於他潰不已也今都御史潘季馴等條議於崔鎮口陵城安娘城土性頗堅地方要各建滾水石壩一座倘遇伏秋水與隄平任其從壩滾出可免他潰之虞於河渠隄防兩有便益相應依議伏乞聖裁
　　一議止濬海工程以免糜費前件臣等看得濬海之議節該科道等官題疏本部覆行踏勘為是説者蓋信於傳聞謂海口隘窄復橫沙淤梗不能容衆水之洩以致上流溢墊此得於遙度者也今右都御史潘季馴等足履口訊與得於臆説者殊異謂海口尚頗深廣橫沙逺不為害但得上流無滯沛然下趨刷洗日深衝突日廣舊口自復何水不容何必為是濬口之説以圖難措之功另開一渠以滋無益之舉乎此所謂舛也相應議止伏乞聖裁
　　一暫寢老黃河之議以仍利涉前件臣等查得先該直隷廵按陳世寳條議復老黃河故道本部覆行會勘今右都御史潘季馴等條稱有三不便之説且稱諸工既以議行黃水自有容受正河自日深廣淮水自能會黃水亦自不為患以此自有四利較彼三不便故要行暫寢良於利害大較酌之審矣相應依議伏乞聖裁奉聖旨這治河事宜既經河漕諸臣會議停當依擬都准行著他們悉心著實興建永利各該經委分任人員如有玩愒推諉虛費財力者許不時拏問叅治其未盡事宜及臨時事勢或與原議不合的也著陸續奏聞務求有益應用錢糧工部裏會戶部上緊議來
　　河工事宜疏
　　臣潘季馴謹題為條列河工事宜乞恩俯賜俞允以便經理事該臣會同漕運廵撫右侍郎江一麟議得工役繁興料理宜預官夫蝟集調度須周若不先為申明未免臨時舛錯除兩河疏築之議另行具陳外所有一二事宜不得不上煩聖聽者敬列條欵擬議上請伏望敇下該部再加查議如果臣言不謬俯賜施行臣等不勝感幸
　　計開
　　一議支放照得鳩工聚材出納甚瑣收掌銷算頭緒頗多稽覈不嚴必滋冐破臣與撫臣百責攸萃兼以閲視不常無暇躬親經理合無比照昔年邳工事例將請發銀兩俱解淮安府貯庫各工應給工食應買物料府佐等官開數赴各該分督司道官覈實給票赴兩淮廵鹽衙門覆覈掛號方許關支每季終該府將票類送廵鹽衙門比對號印數目相同發回附卷通候工完類覈造冊奏繳如有姦弊按法追究庶臣等得以專心河工而錢糧亦易於清楚矣伏乞聖裁
　　一議分督照得河工浩繁道里遙逺若非多官分理不免顧此失彼分工之後錢糧出入工程次苐皆其首尾遇有陞調等項若聽其離任則本官所分之工又須另委補替文移往來便至逾月及到工所茫然無措何以望其竣事而底績也合無俯念河工重大如遇前項相應離任官員容臣等暫留完工稽其勤惰別其功罪請旨處分方得離任庶人心專定覬覦不萌而事亦責成矣伏乞聖裁
　　一議責成照得州縣正官職專親民故民易驅而事易集也奈何相沿之弊視河患如秦越視管河官如贅疣即以分司部屬臨之蔑如也妨工僨事實由於此目今大工肇興諸務叢脞若非責成各掌印官鮮克有濟合無興工之後一應派撥夫役買辦物料俱以責之各掌印官躬親料理仍選委賢能佐貳管押夫役赴工不許將隂醫等官搪塞如有仍前玩愒派辦失宜以致夫役逃散物料稽遲該工司道官即時叅呈以慿奏治事完之日仍與管理河工諸臣一體分別題請施行庶事權歸一人無推避而大工自易矣伏乞聖裁
　　一議激勸照得各工委官除府佐縣正外其州縣佐貳府衛首領及雜職隂醫義民等官或管領人夫或措辦樁埽或運取甎石或打造器具衆務紛紜如臂使指但各官出入泥淖櫛沭風雨艱辛畢萃殊可矜憫有功而薄其賞誤事獨重其罰此人心之所以懈弛而事功之所以隳墮也合無工完之後容臣等逐一精覈如有實心任事勞苦倍常者俯賜破格超擢中間間有劣陞王官等項准與改擢其隂醫等官原有部劄冠帶者厚加奬犒如係義民准照題給冠帶榮身仍與隂醫等官一體免其本等差徭庶人心爭奮而百事易集矣伏乞聖裁
　　一議優恤各工夫役計工者每方給銀四分計日者每日給銀三分而本籍本戶幇貼安家銀兩有無聽從其便茲亦不為薄矣但貧民自食其力衝寒冐暑暴風露日艱苦萬狀縱使稍從優厚亦不為過合無每夫一名於工食之外再行量免丁米一年容臣等出給印信票帖審編之時許令執票赴官告免州縣官抗違許其赴臣告治如此則惠足使民民忘其勞矣伏乞聖裁
　　一議蠲免照得淮揚河患頻仍民遭昏墊稱最苦者如淮安所屬山陽清河桃源宿遷睢寧安東鹽城鳯陽所屬泗州揚州所屬興化寳應徐州所屬蕭縣十一州縣者一望沮洳寸草不長凋敝極矣適今大工興舉用夫頗多舍近取逺隣封未免有詞而此中流移貧民亦賴做工得食少延殘喘應派夫役既不容已應輸賦稅復加責辦實為繁苦合無軫念災極民窮姑將前十一州縣本年見徴夏秋起運錢糧特蠲一半行臣等掲示通知俾催科少寛人樂趨役伏乞聖裁
　　一議改折照得大工肇興費用不貲帑藏空虛既難搜括閭閻窮困又難加派臣等反覆思惟無可為處萬不得已輒有非分之請而非所敢必也臣等竊聞太倉之粟可備八九年之食積愈乆則粟愈朽故官軍之情有不願本色而願折色者稍加變通未為不可合無暫將今嵗漕糧除淮北及河南山東照舊兌運外其淮南並浙江等省姑准改折照例正兌每石連耗米輕齎折銀七錢改兌每石連耗米折銀六錢即以五錢給軍正兌尚餘銀二錢改兌餘銀一錢兊運停止官軍應得行月糧俱可免給以正額解京而以餘銀並行月糧留發河工支用總計可得九十餘萬兩以運軍應得之數而濟國家大工之需在內帑無支發之煩在閭閻無徵派之苦在朝廷為不費之惠在河工免缺乏之虞而在工諸臣亦得悉心疏築可無顧此失彼之慮所謂兩利而俱全者也臣等非不知近該科臣建議奉有明例但錢糧浩繁時當詘乏舍此則惟有請發內帑耳故敢冐昧陳請伏望敕下該部再加查議如可允行河工幸甚臣等幸甚伏乞聖裁
　　一議息浮言臣等竊惟治河固難知河不易故雖身歴其地猶苦於措注之乖舛而況於遙度乎但勞民動衆之事怨咨易興而徃來絡繹之途議論易起至於將迎之間稍稍簡畧則以是為非變黒為白者亦不可謂其盡無也憂國計者以急於望成之心而偶聞必不可成之語何怪乎其形諸章牘也而不知當局者意氣因而銷沮官夫遂生觀望少為揺奪隳敗隨之勉強執持踈逖難逹其苦有不可言者伏望皇上俯垂鑒照容臣等殫力驅馳悉心料理寛臣以三年之期如有不效治臣以罪伏乞聖裁奉聖旨工部知道
　　工部覆前疏
　　題為條列河工事宜乞恩俯賜俞允以便經理事該總理河漕右都御史潘季馴題前事奉聖旨工部知道欽此欽遵通抄到部送司案呈到部看得總理河漕右都御史潘季馴題稱工役繁興官夫蝟集若不預先申明料理之方恐臨事舛錯將河工八事條列前來誠於漕計民生有禆除蠲免一事咨戶部徑自題覆改折一事會同戶部議覆所有攴放等六事相應開列前件議擬上請定奪伏乞聖裁
　　計開
　　一議支放前件臣等看得大工所費不貲出納之際若不嚴加稽覈則冐破之弊難保不無今右都御史潘季馴等要比照邳工事例將銀兩貯之於淮安府庫各工應給工料府佐等官將數赴該督司道官覈實給票仍赴廵鹽衙門掛號關支每季終該府將原票類送廵鹽衙門覆覈倘有奸弊從重追究則關防嚴而奸蠧革河漕二臣不至分慮而錢糧亦靡有虛冐矣相應依擬伏乞聖裁
　　一議分督前件臣等看得往年分督之官往往遇有陞遷則竟自代去以致錢糧不明勤惰無稽如是則人心在事多存規避之私茍且塞責曽無忠事之謀因肆侵漁所不可保望其底績也難矣今右都御史潘季馴等議為河工浩大要多官分督倘本官遇有陞調留待工完將經手錢糧並其勤惰稽查明白方許離任委於責成良便恭候命下本部備咨右都御史潘季馴侍郎江一麟將見興河工畫地分官管理本官自委之後雖遇陞調不許擅離候工完之日將經手錢糧稽覈明白分別勤惰奏請處分方許離任督撫衙門仍將承委官員姓名陸續移咨吏部暫住陞調候工完施行伏乞聖裁
　　一議責成前件臣等看得潘季馴等議將河工料理物料責之各州縣掌印官管押夫役委之賢能佐貳如有玩愒該工司道叅呈奏治事完之日仍與管河諸臣一體分別題請一節為照國家以河務為急特設大臣以總理於上又設司道官以分理於下所以重其事權也邇來有司以秦越視河患以贅疣視管河之官至如分司部屬具奉有專敕而有司視之蔑如雖經屢次申飭而故態自若即有案牘之行輙置之閣束其間部臣稍欲盡職則有司羣然詈之為生事百爾阻頑反欲假此以取風力之名故本部輒差司屬則輒苦於抑氣含鬰動有掣肘為慮夫號令不行則施為何展無惑於妨工僨事也故責成之請誠有洞於往轍激於時態而言之也誠如所議則事權不分而推避靡容相應依擬合候命下除本地方兩司守廵官各有專職自行督責外本部行令司屬官凡供事河工者倘州縣掌印官照舊玩視於案牘之行輒置髙閣不即奉行致誤工程者即一面呈本部一面呈督撫衙門以聽叅奏處治決不姑息伏乞聖裁
　　一議激勸前件臣等看得潘季馴等議稱在州縣佐貳府衛首領雜職義民等官要行激勸一節為照國家所以鼓舞人心令趨事而不懈者以賞罰之明也故懸千金之賞令轉鉅石即憊夫亦超距而奔彼有激爾今在工各官其出入泥淖沐櫛風雨勞苦萬狀而不大懸賞格何以令其畢力而終事邪激勸之典似當亟議伏候命下本部備咨都御史潘季馴等候河工完日將供事官員查有効勞實蹟者分別等第題請超擢中間如有劣陞王官等項亦准改擢或從另議優處其隂醫等官重加奬犒如係義民給與冠帶榮身仍與隂醫等官一體免其本等差徭於激勸之大機良有得也再照管河之官惟隷於河渠諸所轄司道或怪其接見之不常而不諒其承委之甚急或恠其差遣之不趨而不諒其一身之難分往往是非枘鑿有此以為極賢而彼以為不肖者有此署上考而彼置諸劣等者以致輸勞竭力之軰俛首吞聲遲疑埋怨傍觀者徒付之不平而督河之臣亦有無如之何者以後凡一應管河之官其賢否悉以河臣為主他轄上司其於考語不過註曰管河而已候河工既完仍復照舊如此庶毀譽不致失真而從事者不至疑畏矣伏乞聖裁
　　一議優恤前件臣等看得右都御史潘季馴等條稱各工夫役沖寒冐暑暴風露日艱苦萬狀要每夫一名於工食之外量免丁米一年出給印票遇審編之時告免如有抗違許其告治一節為照河工夫役既備嘗艱辛則從厚優恤亦不為過今各官條議前來蓋深得於惠足使人之義相應依擬伏乞聖裁
　　一議息浮言前件臣等看得往年治河迄無成功者雖由於措注之未盡協宜亦本於議論之太多以阻之也蓋當局而任事者甚難旁觀而論事者甚易矧河變靡常即身親其事者方爾旦暮矛盾興置頓異豈可得而遙度邪且人情不一是非未必得其公所見不同議論未必得其當敢於任事者不免於任怨而言之出於怨口者豈足聽也謀不見用者多幸其無成而謗毀之言將何所不至哉轉相告語熒惑聽聞當事者奪於鑠金過憂者揺於三至即有神禹之智恐亦難於展布矣此右都御史潘季馴等有息浮言之論誠為有見伏望皇上俯念河工重大專委責成勿惑於浮言勿阻於羣議以後除治河諸臣倘有欺隱大弊及推諉不肯盡心茍完目前遺患於後者許言官訪實照常叅劾外其餘但有條陳治河利害之疏雖各效其一得之忠而衆言淆亂要必折以真實之見本部未敢遽為題覆悉行河漕二臣勘酌可否明白具奏或有窒礙難行聼行寢格如此則治河之臣可無臨事掣肘之虞而本部亦免於瀆聒聖聰之罪矣伏乞聖裁奉聖旨河工事重必須委任責成乃可期效今後分督司道及承委等官都著潘季馴等開送吏部暫停陞調通候河工完日總論功罪大行賞罰若有才幹不相宜的即便遴選具奏更調推諉誤事的不時叅奏處治毋得避怨姑息自誤大事其各委官賢否但以該管河道官為主別道俱不許干預其餘俱依擬
　　勘估工程疏
　　臣潘季馴謹題為勘估兩河工程乞賜早請錢糧以便興舉事據管理河道郎中佘毅中施天麟張譽管河兵備等道叅政龔大器副使林紹張純章時鸞僉事朱東光水利道僉事楊化各會呈前事蒙臣劄付備行職等親歴各該地方逐一相度除河患源委疏治事宜先行具呈訖今將職等估計過各項工程合用錢糧分理官員派調夫數逐一會計明白及稱錢糧無處要得題請破格蠲發等因列欵呈詳到臣案照先為前事已該臣等會案劄行各該司道勘議過疏治兩河經畧縁由前來另本具題外又經催行細估工程去後今據前因該臣會同漕運廵撫右侍郎江一麟議得北自豐沛南抵瓜儀蟺蜿一千餘里中間應築應塞應建應復工程不遺尺寸當此極敝大壞之時欲為一勞永逸之計若非重費豈能有成所據司道估勘銀兩官夫數目臣等復加算覈委不可已伏望敇下該部再加查議題請速賜俞允行臣等遵照施行地方幸甚
　　計開
　　一議錢糧照得河工募夫計土論方者築隄方廣一丈厚一尺為四工每工給銀四分計日者每日給銀三分徭夫日給銀一分風雨量犒此歴年議工之成規也但土有逺近力有倍省工難處所量須加増以均苦樂至於合用料物樁草檾麻柳稍灰鐡之類俱須查照時價難以律論但當嚴加稽察勿滋虛冒除徐沛碭山行縷二隄並徐邳睢靈宿遷兩岸幇隄剏築歸仁集隄桃清接築新隄髙家堰與淮口支河先共估銀二十二萬四千三百三十二兩三錢八分已經工部題奉欽依動發南京戶兵二部銀二十萬兩並留漕糧八萬石除前工支用外約該剩銀一萬五千六百六十七兩六錢二分相應聽作後工支用今估計得崔鎮決口共長一百八十丈中段水深一丈二尺兩頭深淺不等俱應築根濶二十丈頂濶十丈計用人工樁草檾麻等料該銀一萬兩黃浦決口先就上流斜築計長六十丈水深一二丈不等應築根濶二十丈頂濶十丈計用工料銀六千兩填塞原決長一百六十丈該用工料銀四千兩應展月隄自徐州玄黃二舖計長八百五十丈根濶五丈頂濶一丈四尺髙一丈二尺每丈計三十八方四分共三萬二千六百四十方計工一十三萬五百六十工該銀三千九百一十六兩八錢應築遙隄南岸自靈璧縣張字舖起至邳州果字舖止長九十八里北岸自呂梁山空連築至邳州直河止長七十五里桃源古城起至清河獾墩止長一百二十里共長二百九十三里計五萬二千七百四十丈應築根濶六丈頂濶二丈髙一丈二尺每丈計土四十八方共二百五十三萬一千五百二十方計工一千一十二萬六千八十工該銀四十萬五千四十三兩二錢內查沙墊土難在邳睢各界約長二十里桃清各界約長二十五里二處計長八千一百丈該土三十八萬八千八百方每方量加二工該加銀三萬一千一百四兩加樁草等料該銀八百九十兩古城下崔鎮口桃源陵城清河安娘城三處各建滾水石壩一座每座工料銀三千兩共銀九千兩淮城北隄自大王廟起至柳浦灣止四十五里零長八千二百五十二丈四尺加幇根濶二丈二尺頂濶一丈一尺髙六尺每丈計土九方九分該土八萬一千六百九十八方八分計工二十四萬五千九十六工四分該銀七千三百五十二兩八錢九分六釐又自柳浦灣起至髙嶺止四十餘里實長六千四百九十六丈七尺剏築根濶四丈五尺頂濶一丈五尺髙六尺每丈計土十八方該土一十一萬六千九百四十方六分計工四十六萬七千七百六十二工四分但取土甚逺遍野虛沙尋距五里挖至丈餘者若一概論方給銀恐難濟事共估銀三萬三千七百一十兩五錢五分清江浦一帶運隄南岸自王卿家起至壽州厰止長二千二百二十丈北岸自月河口起至許嶺家止長八百八十丈各加髙三四尺濶一丈四五尺不等共計土二萬二千一十方計工六萬六千三十工該銀一千九百八十兩九錢內北岸一帶缺口計用樁料該銀四百八十六兩修復通濟閘並塞天妃閘該用工料銀一千兩修復板閘清江福興新莊等閘各加石六七層不等共該工料銀一千四百九十兩四閘各開月河打壩截流該用銀五百兩修復仁義等壩約用銀五千兩寳應湖隄自六淺起至瓦店止長三十里添石修補工料該銀八萬九千五百七十兩沿隄設減水閘六座每座工價銀五百兩共銀三千兩下流應開支河如興化縣白駒丁溪二場鹽城縣新河廟等處各應挑深濶丈尺不等共計夫工該銀二萬五千八百七十六兩揚州河自髙廟至楊子橋計長五千八百二丈應挑深六七尺不等共計夫工該銀一萬九千四百四十六兩五錢儀真縣自東關至石人頭止計長四十五里量加疏濬該銀三千五百兩舊例管工員役各有廩糧府佐每員日給廩糧銀一錢二分每員各帶書辦一名日給口糧四分州縣佐貳首領等官每員日給廩糧銀六分省祭隂醫義民老人每名日給口糧銀四分約該銀貳千兩以上總括之數大約如此至於工程難易料價低昻裒多益寡截長補短容臣等隨時通融計算要在節縮不至虛糜而已通共該銀六十六萬四千八百六十六兩八錢四分六釐除前支剩銀一萬五千六百六十七兩六錢二分徭夫減省工食銀一萬五千兩揚州挑淺並白駒丁溪鹽塲新河廟等處支河議動廵鹽衙門銀三萬五千八百七十六兩外尚該銀五十九萬八千三百二十三兩二錢二分六釐臣等查得河道嵗額錢糧山東南直隷原無餘積每遇年例修築東那西補甚至縮手待敝以至因循誤事追悔莫及止有河南一省見貯銀一十九萬餘兩而彼中河工繁鉅如梁靖口黃陵岡孫家渡趙皮寨銅瓦廂等處築隄防決費用不貲剜肉補瘡勢難那借合無俯念大工緊急破格議處准照臣等所請改折將正額解京餘銀留工支用庶為不費之惠如有不可乞照都給事中劉鉉題請內帑支發通貯淮安府庫聼司道官查覈赴廵鹽御史處覆覈關支伏候聖裁
　　一議分督照得工程浩大道里遙逺若非多官分理畫地責成不免顧此失彼今議徐州北岸自呂梁洪至邳州直河止一帶遙隄七十里該海防道叅政龔大噐總管自桃源縣古城以下遙隄六十里並塞界內缺口及建陵城滾水壩一座該淮北分司郎中佘毅中總管自桃源界至清河獾墩止遙隄六十里並塞界內決口及建安娘城滾水壩一座該添註管河道副使張純總管自徐州南岸玄黃二舖月隄並靈睢界內遙隄五十餘里及建崔鎮口滾水壩一座該徐州道副使林紹總管自睢寧界內遙隄四十餘里並築歸仁集隄三十五里該潁州道僉事朱東光總管修復淮安板閘至新莊閘共四閘修築裏河兩隄並新城北一帶幇築新舊隄及塞黃浦口該水利道僉事楊化總管外興鹽支河先經該道呈允行各縣掌印官開桃仍應該道查催築髙家堰中段塞天妃閘朱家口開復通濟閘修築趙家口迤西隄岸修復仁義等五壩該添註管河郎中張譽總管修築寳應一帶土石隄並建減水閘及挑濬揚州至儀真一帶河道該南河分司郎中施天麟總管以上司道八員均分八大工每司道一員分督府佐二員計用府佐一十六員每府佐一員分督州縣佐貳首領隂醫省祭官十員共用一百六十員聽臣等於所屬地方掄才調取如員數不足及各官間有經手要務妨占者容臣等於附近省分有司內查有幹濟素著者另行具奏調用分工之後大小官員俱要悉心經理縱有應理公務止許工上幹辦不得擅離工次工完之日通將效勞官員分別等第及怠玩誤事者一併題請處分以昭勸懲伏候聖裁
　　一議夫役照得前項工程一時並舉約用夫八萬名內除量調各處徭夫七千五百名外今議派淮安府所屬募夫二萬七千五百名揚廬鳯三府各募夫一萬名徐州所屬募夫一萬名滁和二州共募夫五千名內有災傷及衝繁州縣聽該道官酌議減免應得工食照常支給仍行各該掌印官按籍派募如將無籍之徒應名塞責以致臨工逃散者容臣等指名叅究伏候聖裁奉聖旨工部知道
　　工部覆前疏
　　題為勘估兩河工程乞賜早請錢糧以便興舉事該總理河漕右都御史潘季馴題前事奉聖旨工部知道欽此欽遵通抄到部送司案呈到部看得右都御史潘季馴等議稱北自豐沛南抵瓜儀約有一千餘里欲圖乆逺不拔必須重費財力今將勘估過銀兩官夫數目欵列前來誠為一勞永逸之計相應照欵開列前件議擬上請定奪伏乞聖裁
　　計開
　　一議錢糧前件看得夫役工有難易之不同物料時有消長之不齊若一槩取必而授之值則虧苦者有不均之嘆而人情競詭於趨避矣今該右都御史潘季馴侍郎江一麟議夫役工難者加増毋令苦樂不均物料照時估價仍要嚴稽冐破委於國計民生有禆相應依擬除勘估崔鎮等處一帶塞決築隄諸項工程合用工料要留改折餘銀支用一節臣等已經遵旨會同戶部議覆奉聖旨這漕糧改折不獨以措支河工費用亦可因此以蘇息東南之民速再議停當來説欽此欽遵隨該本部移咨戶部徑自再議外伏候聖裁
　　一議分督前件看得右都御史潘季馴侍郎江一麟議將河工自徐州北岸起至儀真止內一應築隄塞決諸各等項工程分為八大工以司道郎中等官總管每司道一員分督所屬府佐二員每府佐一員分督州縣佐貳首領隂醫省祭等官十員各行幹理工完之日要將各官分別功罪題請各一節為照河工浩大北自豐沛南抵瓜儀延袤一千餘里非多官分管未免顧此失彼今河漕二臣將本工畫地委官分管條議前來誠得專委責成之意相應依擬恭候命下本部備咨右都御史潘委馴侍郎江一麟將分工委官事宜除原議總管官楊化施天麟奉聖旨拏降另行外其餘各照議施行如委官不足並中間有要務妨占難以離任者即於附近省分有司內查有幹才者調用自分工之後大小官員俱要實心幹事務期底績如有應理事務止許就工幹辦不許擅離工所以致妨事工完之日將管工官員查有勤勞實績及怠玩誤事並賣放夫役者分別等第一併題請處分伏乞聖裁
　　一議夫役前件看得前項工程浩鉅必藉夫役之多以集事若不分投雇募則恐一時短少以致妨僨厥工今右都御史潘季馴侍郎江一麟議所用夫約八萬名除量調各處徭夫七千五百名外議於廬鳯淮揚徐滁和各府州酌量雇募內於災傷衝繁處所則聽該道酌量減免條議妥當相應依擬伏候命下本部咨行右都御史潘季馴侍郎江一麟即將前項所派夫役仍行各掌印官按籍雇募工食照常支給如有將無籍之徒搪塞以致臨工逃散或將老弱不堪者充役誤事及不先時預為募處致臨時缺少或虛冐夫役名色志在侵漁者司道等官不時查覈呈請河漕衙門指名叅奏以慿重處再照前項河工地里遙逺夫役星散若不嚴加點閲則虛實無從稽考合無行令募夫府州縣各掌印官選委亷能官員部押赴工明開某官一員押夫若干名每夫或三十名或二十名編為一隊如內有躱役影射者令互相覺察本隊夫役即時稟明押夫委官委官具呈管工府佐追提如有本隊互相容隱不舉者查出並治並不准工伏乞聖裁奉聖旨依擬行
　　河防一覽卷七
　　●欽定四庫全書
　　河防一覽卷八
　　（明）潘季馴 撰
　　恭報續議工程疏
　　臣潘季馴謹題為遵奉明旨恭報續議工程以便查覈事據管理河道工部郎中佘毅中張譽主事陳瑛管河兵備水利營田等道參政龔大器游季勲副使張純僉事朱東光史邦直會呈抄蒙總理河漕並漕撫衙門憲牌仰職等即查各工內有與原議不同工程會同類總開呈以憑覆覈奏聞依蒙隨將各工逐一查勘除兩河分合及應築應塞工程俱與原議無異又隄工各高闊丈尺各相度地形増減不等候通完之日冊報外所有隄岸閘壩勢當小更難拘原議者委應裁酌用圗經久以淮北言之如南岸遙隄原議自靈璧縣張字舖起至邳州果字舖止共長九十八里其張字舖以上原因河岸甚高故止議將玄黃二舖掃灣處所展築月隄長八百五十丈今續勘得徐州三山頭起至靈璧縣張字舖共五十餘里一帶河岸雖高然先年遇有異常泛漲亦往往漫決若止展築玄黃二舖月隄尚有可虞相應一幷接築遙隄計長九千餘丈庶成全隄無復遺慮其玄黃二舖止築順水壩以遏水勢不必另行展築果字舖以下原因縷隄頗逺故未議築遙隄續勘得果字舖至李字舖縷隄約四里餘猶覺逼近仍應増築遙隄計長七百五十丈北岸遙隄內邳州谷山並匙頭灣二處俱有水溝瀦畜積水合行疏泄今議各建函洞一座以便泄水桃源縣古城起至季太口止計六十里內原議滾水壩三座已經建完今嵗伏水漲溢之時甚賴其減泄之力但季太口至清河縣計五十餘里未議建壩恐水勢至此尚致漲溢勘得三義鎮地形原窪衆水所趨合増建滾水壩一座其長闊丈尺俱照前壩庶分殺之路既多則衝漫之患可免此淮北工程所當續議者也以淮南言之原議修復清江等閘今勘得通濟閘逼近淮河直受衝囓勢甚洶湧且閘設年久底樁朽爛加石太重不免坍缷相應改建於甘羅城東堅實之地仍改濬河口斜向西南使水勢紆迴不至直射庶便啟閉前閘既已改建則新莊閘距此不及一里難容多船而闗鎖太促水勢湍急不易啟閉相應拆缷福興閘上距通濟閘計二十里下距清江閘止五里逺近懸絶且亦因年久圮壞難以加石今議改建於夀州厰適中處所其清江一閘仍照原議修復至於板閘地窪水平無庸啟閉止須照舊免行増高又勘得原議修復五壩內信字壩逼近淮城且係黃河掃灣先年久廢不用今已將禮智二壩修復見在車盤船隻其仁義二壩原共一口出船亦係黃河掃灣又與清江閘相鄰恐有意外衝漫之患見今築隄在上以禦黃流不便修復查得舊有天妃閘正與清河直對相應建壩一座於本閘之裏則車盤尤便而船隻無阻矣其興鹽等處入海支河原因高堰未築黃浦入淺等決未塞水勢浩蕩故踵襲節年舊議欲加挑濬以洩積水近勘得高堰築完黃浦八淺俱塞下流已乾無水可洩而海口之水反高於內地若復挑濬則海水灌入既傷民田復損鹽利正在勘議間隨該巡鹽御史姜璧躬親踏勘題請免濬復經司道會勘委應停止夫興鹽等處既以無水可洩免濬支河若寳應湖隄仍照原議於三十里之內添建減水閘六座又恐分流太多興鹽難受況建閘初意秪因上流水溢恐致傷隄今高堰既築通濟閘外又經題准每年水漲之時築壩斷流則寳應湖水不甚盈溢湖隄可保無虞不必多建減閘今議修復舊閘二座創建一座通共四座庶運道民田俱有攸賴其開挑興鹽支河工費銀二萬五千八百七十六兩原議於巡鹽衙門動支運司銀兩仍聴該衙門作正支銷此淮南工程所當續議者也以上事宜皆因地損益隨時劑量期於有濟不敢執泥俱經會議僉同陸續呈請舉行訖今蒙行查理合類報轉奏施行等因到臣案照先准工部咨為奉明旨陳愚見議治兩河經畧以圗永利事該臣等題議各項工程事宜本部覆題奉聖旨這治河事宜既經河漕諸臣會議停當依擬都准行著他們悉心著實興建永利各該經委分任人員如有玩愒推諉虛費財力者許不時拏問叅治其未盡事宜及臨時事勢或與原議不合的也著陸續奏聞務求有益應用錢糧你部裏便會戸部上緊議來欽此備咨到臣俱經通行司道欽遵興舉間續據郎中佘毅中等議將各工増損事宜節次會呈前來又經臣等親閱相同批允舉行訖秪縁工程大體俱無更張止於節目微有不同事涉煩瑣未敢屑屑瀆奏茲當告成伊邇合行通查類報今據前因為照兩河大工延袤千里臣等荒度之初止詳於兩河分合大勢而隄岸閘壩之遠近多寡委須臨時再加斟酌仰荷我皇上坐照萬里洞燭事機假臣以便宜之權開臣以續奏之路所據司道陸續議報前來在淮北則有徐州三山頭起至張字舖加築遙隄五十餘里玄黃二舖止建順水壩一道果字舖起至李字舖加築遙隄四里餘谷山匙頭灣添建函洞二座三義鎮添建滾水壩一座此皆原題未載委應増益在淮南則有通濟福興二閘從新改遷新莊逼近通濟閘勢難兩存板閘止宜仍舊信字壩逼近黃河不便修復仁義壩改建天妃閘以裏至於興鹽等處入海支河因高堰黃浦入淺隄成無水可洩自宜停止而寳應湖隄減水閘止須修建四座此原備載委當更易因時審勢隨地制宜臣等固不敢惜勞以貽一簣之虧亦不敢妄舉以滋無益之費其應添錢糧即於原議河工銀內通融裁節濟用並無求益加派之事除將各隄工高闊丈尺相度地形増減不等通候查覈外相應奏報謹具題知奉聖旨工部知道
　　查復舊規疏
　　臣潘季馴謹題為乞恩查復舊規以利漕渠事臣等謬膺簡畀肩厥鉅艱日夕兢兢惟恐一事未周有負任使茲幸廟堂主持諸臣効力導河防決之工駸駸然有涓埃之驗矣但於淮安一帶閘河終有未安者臣等初至地方目擊淮安西門外直至河口六十里運渠高墊舟行地面昔日河岸今為漕底而閘水湍激糧運一艘非七八百人不能牽挽過閘者臣竊怪之詢之地方俱雲自開天妃閘後専引黃水入閘且任其常流並無啟閉而高堰決進之水又復鎖其下流以致沙淤日積萬厯五年河渠堙塞隨濬隨淤不得已開朱家口引清水灌之方得通舟臣等乃決意開復通濟閘以引范家湖清流且請修舉陳瑄故事嚴其啟閉隨該工部覆奉欽依咨行遵照見由通濟閘引水濟舟河身亦覺漸刷數年之間或可復故矣但沙淤可免而湍溜如舊牽挽不易而啟閉甚艱且聞淮河暴發亦有渾流臣等求其善處之術而未得也隨行據司道等官郎中張譽等博訪志傳查得永樂初年原由海運淮郡與黃淮二河隔絶不通後因平江伯陳瑄疏清江浦之渠引水以通淮安東南運艘始得直逹京師復慮黃淮之水沈沙易淤也乃建清江福興新莊等閘遞互啟閉鎖鑰掌之漕撫開放屬之分司法至嚴矣復慮水發之時湍急難於啟閉又於新莊閘外暫築土壩以遏水頭水退即去壩用閘如常延至嘉靖八年間壩禁廢弛河渠淤塞該漕運都御史唐龍河道侍郎潘希曽題奉欽依仍復舊規載在簡冊者班班可考也數十年來初議浸失前患復滋臣等詢之地方耆宿皆雲運渠卑隘最易沙淤淮地低窪最易盈溢若倣古人之制嚴啟閉於春冬之時築外壩於伏秋之際則非惟河身無壅墊之患而田廬亦無浸潦之苦矣臣等反覆思惟請復舊規為便及查每嵗三月以前糧運俱過六月初旬鮮貢已盡其餘船隻皆可盤壩並無妨礙即如鎮江京口閘遇冬築塞入春方啟其例固可援也伏望敇下該部再加查議如果臣等所言不謬每嵗於六月初旬一遇運艘並鮮貢馬船過盡即於通濟閘外暫築土壩以遏橫流一應官民船隻俱由盤壩出入至九月初旬仍舊開壩用閘庶於國計民生兩利之矣再照人情易玩法禁易弛勢豪人員任情自恣者難保不無地方當事之臣稍稍阿徇輒至濫觴懇望皇上特降嚴旨容臣等刻石金書垂示各閘之上庶幾人心有常目之警而良法無久弊之患矣謹題請旨奉聖旨工部知道
　　工部覆前疏
　　題為乞恩查復舊規以利漕渠事該總理河漕右都御史潘季馴題前事又該總督漕運右侍郎江一麟題同前事俱奉聖旨工部知道欽此欽遵送司案呈到部看得總理河漕右都御史潘季馴等題稱淮安一帶黃淮灌入運渠高墊且閘水湍急啟閉甚難查得平江伯陳瑄建清江福興新莊等閘遞互啟閉以防黃水之淤又於水發之時閘外暫築土壩遏水頭以便啟閉水退即去壩用閘如常其法至善議要修復舊規並請特降嚴旨垂示各閘使勢豪人員不敢任情阻撓一節為照黃淮二河之入淮郡也由先臣平江伯陳瑄疏濬清江浦始也而其立法則甚宻矣慮黃淮灌入泥沙易淤而建閘以慎啟閉又慮水發湍急難於啟閉而築壩以遏水衝自是渾流不入閘河不壅大為運道之利後來閘壩廢弛淮安一帶河渠始日就墊塞費區畫矣況水發常在六月此時糧運及鮮貢船隻俱已過盡築壩似無妨礙雖官民船隻盤剝未便終不得因此而廢河漕大計也且築壩止是水發時候自六月至九月初旬不過三月餘即去壩用閘如常不便於民船者無幾時而使於漕渠者則甚大所據都御史潘季馴等具題前來似應依擬恭候命下本部備咨總理河漕右都御史潘季馴漕運侍郎江一麟即查先年閘壩舊規斟酌修復凡清江福興新莊等閘俱要以時啟閉不得開放無度以致泥沙灌入有礙運道每嵗至六月初旬運艘馬船過盡伏水將發即於通濟閘外暫築土壩以遏橫流一應官民船隻俱暫行盤壩出入至九月初旬開壩復用閘啟閉仍將題准明旨刋示各閘之上如有勢豪人員恃強阻撓應拏問者徑自拏問應叅奏者徑自叅奏母得阿徇假借庶人心知警法不廢格而河渠有賴矣奉聖旨這築壩盤壩事宜俱依擬有勢豪人等阻撓的即便拏了問罪完日於該地方枷號三箇月發落干礙職官叅奏處治
　　申明鮮貢船隻疏
　　臣潘季馴謹題為乞恩查復舊規以利漕渠事准南京兵部咨稱案照先准臣等咨已經備行南京內守備廳速查今運鮮貢等差總計幾起已撥裝載五月以前過淮出口者幾起未撥差限尚遲約在築壩之後發行者幾起一面移文本部差撥就令通濟閘外停泊以待各差抵閘盤船前進庶免臨期誤事隨准該廳回稱氷鮮鰣魚例在五月初旬採完楊梅例在小暑之後採取俱各在京裝船先用底葢鹽氷打築結實然後起運前進氷鮮船隻勢不可盤煩為議處到部合咨河道漕運衙門酌量前差尚在五月之內伏秋未至水勢未發姑待二起鮮船出口方行築壩如壩不容緩前項氷鮮作何計處使不誤事希由咨報等因到臣案照萬厯七年七月二十六日准工部咨該臣等會題前事本部覆議每嵗至六月初旬伏水將發即於通濟閘外暫築土壩以遏橫流一應官民船隻俱暫行盤壩出入至九月初旬開壩仍將題准明旨刋示各閘之上如有勢豪人員恃強阻撓應拏問者徑自拏問應叅奏者徑自叅奏母得阿徇假借等因題奉聖旨這築壩盤壩事宜俱依擬有勢豪人等阻撓的即便拏了問罪完日於該地方枷號三箇月發落干礙職官叅奏處治欽此備咨臣等通行欽遵間今嵗遇閏五月二十二日即已入伏相應先期築壩誠恐鮮貢船隻所至後期預咨該部轉行早發去後今准前因該臣會同漕撫右都御史江一麟議照清江裏河向因外河伏水帶入泥沙致坫漕渠應照先臣陳瑄舊規先期築壩已經題奉嚴旨通合遵守今該監既謂氷鮮鰣魚在五月初旬楊梅在小暑之後各採完若肯較常早發沿途無滯計五月二十以前二項鮮船俱可趕到若至入伏之日各船愆期不至勢難久待隨經咨覆該部及延至入伏之日定行築壩外但恐各監拘泥故常逗遛不發延至壩成又以盤船不便推諉臣等不無掣肘況所進氷鮮不多盤壩只須頃刻即使車盤不便亦可預撥馬船停泊壩外鮮到之日對船般剝亦無妨礙漕渠闗係甚重似當量從權宜伏望皇上軫念國計敇下該部申飭南京守備衙門每嵗氷鮮船隻較常催儧早發務在伏前旬日抵淮不至有礙築壩萬一愆期即從天妃壩車盤或預撥馬船停泊外河船剝著為定例庶臨期不致妨阻而漕渠永無沙坫矣謹題請旨奉聖旨工部知道
　　工部覆前疏
　　題為乞恩查復舊規以利漕渠事該總理河漕尚書潘季馴總督漕撫右都御史江一麟題為前事奉聖旨工部知道欽此欽遵抄出到部送司案呈到部看得氷鮮船隻闗係上供而築壩護漕闗係國計均之有不可緩者今據河臣題稱遵旨築壩當在伏水未發之先其勢必不能停築以待船據守臣回稱鮮船發行常在閘壩既成之後其勢又不能車船以盤壩似於上供國計兩有所妨然臣等竊以為無傷也查得正徳嘉靖年間五月已有鰣魚到京且既稱鮮品尤宜早進既係薦廟尤該及時但近年以來進鮮內臣每以採鮮既完之後方行措辦裝具附載貨物勾當稽留動踰旬日沿途淹頓又致愆期比至京師則色味俱變不惟有礙築壩且於薦鮮之義亦甚無當也臣省吾先任南京見守備太監喬郎每事用心整飭才復優於幹濟即據今回稱鰣魚例在五月初旬採完葢四月二十日前後已行採矣若隨船器用如冰鹽之類預備停當一經採完即便發行不過半月即可過淮正是伏前之期自於築壩無礙至於楊梅等物又與魚鮮不同即至壩成不妨盤剝但今年閏月伏早此時議行恐不及事而壩又不容緩築萬一鰣魚到遲必須設法對船般剝方克有濟此在內守備臣及河漕大臣各以上供國計不分彼此一體籌度處置自當無誤其剝完之後自淮以北仍須嚴令地方官多方護送速進務期共濟不得應付遲緩至於以後年分鰣魚鮮船定限五月初頭發行伏前定限過淮楊梅等船定從便聴將南京馬快空船於未築壩之先預撥過淮停泊壩外以俟般剝則上供既無後時之虞國計亦得先事之備矣又訪得南京進鮮各船每將起程之時有無籍棍徒號稱夥光設局詐騙肆意把持要得倚船覔利領差內臣萬一不從即遍遞誣狀使船不得行在京不遂復隨至沿途騷擾管河各官或有不察墮其計中即復稽留延緩是以船行不得如期非盡由發船之果遲也合無恭候命下容臣等行南京及河漕各衙門出示嚴禁如有前項棍徒仍前作梗者即便拏問従重究罪仍枷號通渠或濵河處所示警至於到淮般剝之際在河漕大臣尤宜加意禁約使奉差者不苦於道路之難則般剝従容儧進便利所闗於築壩治漕者實非小補均乞聖明裁定敇下欽遵施行奉聖旨是
　　報黃浦築塞疏
　　為恭報黃浦築塞事據管理南河郎中張譽呈稱蒙臣等牌督修築黃浦決口隨行揚州府同知韓相鳩工聚料於本年三月初三日興工官夫晝夜併力攔河北壩於本月初十日南壩於十二日各合口斷流訖又蒙本院部親臨工所仍恐卑薄難恃又於北壩之外加築一壩共闊十丈足禦水患為照黃浦衝決為害已極經營數年勞費不貲妨運病民莫此為甚即今兩壩告成橫流堵截山寳興鹽一帶生靈悉得平土而居耕穫而食官民船艘往來無虞復業編氓歡聲載道誠地方無窮之利也除將舊口填土接築老隄通候工完另呈合先具報等因到臣據此案查先該臣等題為河患已除流民復業乞恩蠲租以廣招徠事已將高堰隄成黃浦見在興築縁由於本月初一日具題訖臣隨督行該司設法督築黃浦去後今據前因該臣會同漕撫侍郎江一麟照得高堰據黃浦之上游而黃浦為興寳鹽城之門戸高堰既築黃浦之工自易黃浦既塞則興寳鹽城一帶田地盡行乾出自茲兩河橫流涓滴皆由正道千里之內民業皆可耕穫而海口河身日見深刷亦可免壅潰之患矣除將正口填築高厚務俾永賴仍�大工全完另報外為此具題奉聖旨工部知道
　　河工告成疏
　　臣潘季馴謹題為恭報兩河工成仰慰聖衷事萬厯七年十月初六日據管河郎中佘毅中張譽主事陳瑛管河兵備營田等道叅政龔大器游季勲副使張純僉事朱東光史邦直會呈節奉總理河漕並總督漕撫衙門劄付俱為奉明旨陳愚見議治兩河經畧以圗永利等事行職等將派定工程鳩夫辦料刻期興舉該職等遵依督率分委府州縣等官親詣工所照式率作俱自萬厯六年九月十五等日興工至今陸續通完訖總計築過土隄長一十萬二千二百六十八丈三尺一寸砌過石隄長三千三百七十四丈九尺塞過大小決口共一百三十九處建過減水石壩四座每座長三十丈修建過新舊閘三座車壩三座築過攔河順水等壩十道建過函洞二座減水閘四座濬過運河淤淺長一萬一千五百六十三丈五尺開過河渠二道栽過低栁八十三萬二千二百株其各隄高卑酌量地形低昻隨宜増損自一丈二尺以至七八尺不等數目煩瑣聴候勘官至日另冊開送覈實外照得數年以來黃淮二河胥失故道至以地方州縣為壑葢由黃河惟恃縷隄而縷隄逼近河濵束水太急毎遇伏秋輒被衝決橫溢肆潰一瀉千里莫之底極北岸則決崔鎮季太等處南岸則決龍窩周營等處共百餘口而又従小河口白洋河灌入挾永堌諸湖之水越歸仁集直射泗州陵寢以至正河流緩泥沙停滯河身墊高淮水又因高家堰年久圮壞潰決東奔破黃浦決入淺而山陽高寳興鹽悉成沮洳清口將為平陸黃淮分流淤沙罔滌雲梯闗入海之路坐此淺狹而運道民生俱病矣自去秋興工之後諸決盡塞水悉歸漕衝刷力専日就深廣今遙隄告竣自徐抵淮六百餘里兩隄相望基址既遠且皆真土膠泥夯杵堅實絶無往嵗雜沙虛鬆之弊蜿蟺綿亙殆如長山夾峙而河流於其中即使異常泛漲縷隄不支而溢至遙隄勢力淺緩容蓄寛舒必復歸漕不能潰出譬之重門待暴則暴必難侵増纊禦寒則寒必難入兼以歸仁一隄橫截於宿桃南岸要害之區使黃水不得南決泗州至於桃清北岸又有減水四壩以節宣盈溢之水不令傷隄故在遙隄之內則運渠可無淺阻在遙隄之外則民田可免渰沒雖不能保河水之不溢而能保其必不奪河固不能保縷隄之無虞而能保其至遙即止葢嘗考弘治以前張秋數塞數決自先任都御史劉大夏將黃陵岡一帶増築太行隄一道而張秋之患遂息此其已試之明驗也今職等所築之遙隄即太行隄之別名耳況係眞正淤土較之太行雜沙又有不侔者故今嵗伏初驟漲桃清一帶水為遙隄所束稍落即歸正漕沙隨水刷河身愈深河岸愈峻前嵗桃清之河膠不可檝今深且不測而兩岸逈然高矣上流如呂渠兩崖俱露巉石波流湍急漸復舊洪徐邳一帶年來篙探及底者今測之皆深七入丈兩岸居民無復昔年蕩析播遷之苦此黃水復其故道之效也高家堰屹然如城堅固足恃今淮水涓滴盡趨清口會黃入海清口日深上流日涸故不特堰內之地可耕而堰外湖坡漸成赤地葢堰外原係民田田之外為湖湖之外為淮向皆混為一壑而今始復其本體矣其高寳一帶因上流俱已築塞湖水不至漲滿且寳應石隄新砌堅緻故雖秋間霖潦浹旬隄俱如故黃浦入淺築塞之後俱各無虞栁浦灣一帶新隄環抱淮城並無齧損不特高寳田地得以耕藝而上自虹泗盱眙下及山陽興鹽等處皆成沃壤此淮水復其故道之效也見今淮城以西清河以東二瀆交流儼若涇渭誠所謂同為逆河以入于海矣海口之深測之已十餘丈葢借水攻水以河治河黃淮並注水滌沙行無復壅滯非特不相為扼而且交相為用故當秋漲之日而其景象如此昔年沙墊河淺水溢地上秖見其多今則沙刷河深水由地中秪見其少地方士民皆謂二十年來所曠見也此葢仰仗我皇上聖徳格天神明協相聖心獨斷廟算堅持是以本院部得行初志職等得效胼胝向使少為異議所搖則此時不知更作何狀矣今財力不多費而功徧於兩河時日不久曠而效收於期月數千里魚鼈之民一旦登於袵席億萬年命脈之路一旦底於翕寧職等幸獲遭逢曷勝慶幸除各用過錢糧另行冊報外所據完過工程擬合開坐呈報施行等因到臣據此案查萬厯六年五月十五日該臣欽奉上諭都察院右都御史兼工部左侍郎潘季馴近年河淮泛濫為害運道梗塞民不安居朕甚憂之已屢有旨責之地方官經理奈無實心任事之臣動以工費艱鉅為解又當事諸臣意見不同事多掣肘以致日久無功今特命爾前去督理河漕事務將河道御史暫行裁革以其事専屬於爾其南北直隸山東河南地方有與河道相干者就令各該巡撫官照地分管俱聴爾提督爾宜親歴河流所經會同各巡撫官督同各部屬司道等官悉心協慮講求致害之因博採平治之策備查草灣口何為既開復淤及今作何開通全淮水何為南徙不復及今作何疏導徐邳河身高并州城何以疏之使平黃浦崔鎮等口久塞無功何以築之使固及查諸臣歴年建議有行奏疏逐一勘議要見老黃河故道應否開復清桃正河應否挑濬高家堰寳應隄應否修築小浮橋新衝口可否濟運應否加挑又徐邳以上地形南昻北下恐隄防一潰勢必奔流北徙將為閘河之梗亦要審其孰為正河孰為支河孰為合河或正而當厚其防或支而當殺其勢或合而當分其流一併勘議詳妥奏聞區處合用錢糧及選任司道等官俱許以便宜奏請給發委用功成之日通將効勞官員一體分別陞賞如有抗違不服及推諉誤事者文官五品以下武官四品以下徑自提問應奏請者奏請定奪其提督軍務事宜查照河道衙門原管行事爾候事寧之日奏請回京朝廷以爾諳習河道素有才望特茲重任爾尚殫忠籌慮盡心區畫俾河漕無梗塞之虞人民免昏墊之苦必有懋賞以酬爾功毋或畏難憚勞隠忠不效及茍且塞責有負委任爾其勉之慎之故諭欽此臣遵奉綸音會同撫臣躬率司道等官沿河荒度周諮分合之勢博求平治之謀羣策畢集衆諭僉同隨題為奉明旨陳愚見議治兩河經畧以圗永利事該工部覆看得都御史潘季馴侍郎江一麟足遍口訊僉議詳酌為是六説其所修置寢格俱目擊利害而非道聴之言庶同則繹而非弗詢之謀葢隄防既固塞決又蕃水無旁駛而正流自急沙隨水刷而海口自復此正以水治水而不為穿鑿之論迂謾之談頃來治河之説未有逾於二臣之議等因題奉聖旨這治河事宜既經河漕諸臣會議停當依擬都准行著他們悉心著實興建永利各該經委分任官員如有玩愒推諉虛費財力者許不時拏問叅奏其未盡事宜及臨時事勢或與原議不合的也著陸續奏聞務求有益應用錢糧你部裏便會戸部上緊議來欽此備咨臣等欽遵查照興舉施行准此又該臣等題為勘估兩河工程乞賜早請錢糧以便興舉事欵議分督徐州北岸自呂梁洪至邳州直河止遙隄該海防道叅政龔大器總管自桃源古城以下遙隄並塞界內決口及建減水壩一座又先分馬厰坡遙隄該中河郎中佘毅中總管自桃源縣界至清河縣北遙隄並塞界內決口及建減水壩一座該添註管河道副使張純總管自徐州南岸並靈睢界內遙隄及建減水壩一座該徐州道副使林紹總管睢寧界內遙隄並築歸仁集隄該潁州道僉事朱東光總管修復淮安運河各閘修築裏河兩隄並新城北一帶幫築新舊隄及塞黃浦口催濬興鹽支河該水利道僉事楊化總管築高家堰塞天妃閘朱家口開復通濟閘修築趙家口迤西隄岸修復各壩該添註管河郎中張譽總管修築寳應一帶土石隄並建減水閘及挑濬揚州至儀真一帶河道該南河郎中施天麟總管等因本部覆奉欽依咨行臣等分工間郎中施天麟降調將原分寳應隄工改委營田道僉事史邦直揚州挑淺改委該府知府虞徳燁僉事楊化罷黜將原分清江浦兩岸築隄改委主事陳瑛増修閘座改委淮安府知府宋伯華各管理栁浦灣修築新舊隄並添寳應入淺決工増委今補水利道副使張純黃浦口決工増委今補南河郎中張譽各兼理副使林紹閒住原分一工該今任參政游季勲管理俱於上年九月十五日起土興工臣等具本題知訖又該臣等查得司道續報工程淮北有徐州三山頭起至張字舖増築遙隄玄黃二舖止建順水壩一道果字舖起至李字舖増築遙隄谷山匙頭灣添建函洞二座三義鎮添建減水壩一座此皆原題未載續議増益淮南有通濟福興二閘從新改遷新莊逼近通濟閘勢難兩存板閘止宜仍舊信字壩逼近黃河不便修復仁義壩改建天妃閘裏興鹽等處支河因高堰黃浦入淺隄成無水可洩自宜停止寳應湖隄減水閘止須修建四座此原題備載續議更易又經具本題知訖臣等向在催督各工去後今據前因除將報到工程逐一查覈相同外該臣會同漕運巡撫侍郎江一麟竊照我朝建都燕冀轉輸運道實為咽喉自儀真至淮安則資淮河之水自清河至徐州則資黃河之水黃河自西而來淮河自南而來合流於清河縣之東經安東達雲梯闗而入於海此自宋及今兩瀆之故道也數年以來崔鎮諸口決而黃水遂北高堰黃浦決而淮水遂東桃清虹泗山陽高寳興泰田廬墳墓俱成巨浸而入海故道幾成平陸臣等受事之初觸目驚心所至之處孑遺之民扳輿號泣觀者皆為隕涕然議論紛起有謂故道當棄者有謂諸決當留者有謂當開支河以殺下流者有謂海口當另行開濬者臣等反覆計議棄故道則必欲乘新衝新衝皆住址陸地漫不成渠淺澁難以浮舟不可也留諸決則正河必奪桃清之間僅存溝水淮揚兩郡一望成湖不可也開支河則黃河必不兩行自古紀之淮河泛溢隨地沮洳水中鑿渠則不能別尋他道則不得況殺者無幾而來者滔滔昏墊之患何時而止不可也惟有開濬海口一節於理為順方在猶豫而工部遺咨叮嚀臣等親詣踏看臣等乃乘輕舠出雲梯闗至海濵延袤四望則見積沙成灘中間行水之路不及十分之一然海口故道則廣自二三里以至十餘里詢之土人皆雲往時深不可測近因淮黃分流止餘涓滴入海水少而緩故沙停而積海口淺而隘耳若兩河之水仍舊全歸故道則海口仍舊全復原額不必別尋開鑿徒費無益也臣等乃思欲疏下流先固上源欲遏旁支先防正道遂決意塞決以挽其趨築遙隄以防其決建減水壩以殺其勢而保其隄一嵗之間兩河歸正沙刷水深海口大闢田廬盡復流移歸業禾黍頗登國計無阻而民生亦有賴矣葢築塞似為阻水而不知力不専則沙不刷阻之者乃所以疏之也合流似為益水而不知力不專則沙不滌益之者乃所以殺之也旁溢則水散而淺返正則水束而深水行沙面則見其高水行河底則見其卑此既治之後與未治之先光景大相懸絶也每嵗修防不失即此便為永圗借水攻沙以水治水臣等蒙昧之見如此而已至於復閘壩嚴啟閉疏濬揚河之淺亦皆尋繹先臣陳瑄故業原無竒謀秘策駭人觀聴者偶倖成功殊非人力實皆仰賴我皇上仁孝格天中和建極誠敬潛孚而祗靈助順恩威並運而黎獻傾心念轉輸乃足國之資軫昏墊切儆子之慮宵旰靡皇絲綸屢飭其始也併河漕以一事權假便宜以任展布故臣等得效芻蕘之言其既也逮媮墮以警冥頑折淆言以定國是故臣等得竟胼胝之力俯従改折之議國計與民困咸紓特頒賞賚之仁臣工與夫役競勸致茲無量之功遂成一嵗之內今兩河蒸黎歌帝徳而祝聖夀者且洋溢乎寰宇矣臣等何敢貪天功以為已力哉除用過錢糧聴巡鹽衙門查覈奏繳外謹將完過工程總數開坐伏乞敇下該部覆議差官勘閱明實施行謹題請旨
　　計開
　　淮北工程
　　總管官中河郎中佘毅中督淮安府同知王琰兗州府同知唐文華桃源縣知縣郭顯忠濟寧衞指揮文棟等築完原分桃源縣北岸遙隄自古城起至闗王廟止長八千六百八十九丈二尺俱根闊六丈頂闊二丈高一丈至九尺不等塞完崔鎮大決口一處及劉真君廟等決口共三十六處共長四百六十一丈五寸築完古城堰口隄一道長三百六十丈造完崔鎮減水石壩一座壩身連鴈翅共長三十丈又築完續増徐州南岸三山遙隄長二千四百二十八丈三尺五寸俱根闊四丈頂闊一丈六尺高八九尺不等又督淮安府同知蔡玠築完桃源縣迤南馬厰坡遙隄長七百四十六丈根闊七丈至五丈不等頂闊二丈高一丈至八尺不等以上各隄共栽過低栁一十六萬一千六百株
　　總管官海防兵備道叅政龔大器督廬州府通判宋守中邳州知州張延熙泰州同知王法祖等築完原分邳州北岸遙隄自呂梁山麓起至直河止長九千四百六十四丈一尺俱根闊六丈至五丈不等頂闊二丈至一丈五六尺不等高九尺至七八尺不等造完續増谷山並匙頭灣函洞各一座又築完續増徐州南岸三山遙隄長一千三百九十一丈八尺俱根闊四丈頂闊一丈四五尺不等高八尺以上各隄共栽過低栁五萬二千株
　　總管官徐州兵備道叅政游季勲督淮安府同知蔡玠徐州知州孫養魁靈璧縣知縣張允孚睢寧縣知縣徐密桃源縣知縣郭顯忠等築完原分靈睢南岸遙隄自竇老穀堆起至象山止長一萬一千七百五十七丈二尺俱根闊六丈頂闊二丈高九尺造完徐昇鎮減水石壩一座壩身連鴈翅共長三十丈又築完續増徐州三山遙隄二千六百四十七丈一尺六寸俱根闊四丈頂闊一丈六尺高九尺順水壩一道又會同南河分司改建通濟閘一座並閘外攔河壩一道以上各隄共栽過低栁一十五萬一千六百株
　　總管官水利道副使張純督兗州府同知樊克宅清河縣知縣石子璞等築完原分桃源清河縣北岸遙隄自闗王廟起至護城隄止長九千七百二十一丈俱根闊六丈頂闊二丈高一丈至八九尺不等塞完張泗沖等決口一十八處共長二百一十一丈造完季太鎮減水石壩一座續増三義鎮減水石壩一座壩身連鴈翅俱長三十丈又築完續増徐州南岸三山遙隄二千五百四十九丈俱根闊四丈頂闊一丈五尺高八尺以上各隄共栽過低栁五萬三千株
　　總管官潁州兵備道僉事朱東光督鳯陽府通判李光前廬州府通判查志文歸徳府通判祝可立泗州守備衞鎬張大徳等築完原分睢寧南岸遙隄自象山起至果字舖止長六千九百三十六丈七尺俱根闊九丈至六丈六尺不等頂闊二丈一尺高一丈至八尺不等又築完續増果字舖起至李字舖止遙隄長八百四十八丈六尺俱根闊六丈六尺頂闊二丈一尺高八九尺不等又築完原分歸仁集遙隄長七千六百八十二丈八尺根闊六丈至四丈五尺不等頂闊三丈至一丈不等高一丈二尺至八九尺不等內填塞決口四十七處共長三百四十九丈以上各隄共栽過低栁三十萬株
　　淮南工程
　　總管官南河郎中張譽督揚州府同知韓相淮安府同知鄭國彥王琰兩淮運副曹鉷東昌府通判王一鳯中軍都司俞尚志等修築高家堰隄六十餘里計長一萬八百七十八丈俱根闊十五丈至八丈六丈不等頂闊六丈至二丈高一丈二三尺不等內三千四百丈會同徐水二道俱用樁板廂護堅固塞完大澗淥洋湯恩口等決三十三處共長一千一百一十八丈又塞朱家決口一處先築月壩一道長八十丈並築本口直隄長一十四丈閉塞天妃閘一座修築趙家口迤西兩岸隄共長六百七十四丈根闊二丈至一丈頂闊二丈至一丈高一丈至八尺不等又修復禮智壩各一座添設天妃壩一座又開出閘河口自甘羅城起至淮河長二百一十三丈底闊四丈面闊六丈深一丈兩崖築隄共長四百二十六丈根闊十丈頂闊二丈高一丈又塞完續分黃浦決口一處先築南北攔河壩二道共長四十五丈根闊一十三丈頂濶十丈高二丈填築正口土隄一道長九十四丈自水底至頂高三丈八尺根闊一十三丈又會同徐州道改建通濟閘一座並閘外築攔河壩一道以上各隄共栽過低栁六萬株
　　總管官清江厰主事陳瑛督留守司經歴屠鑰把總諸葛堯賔鎮撫王紹武等築完清江浦南北兩岸河隄共長三千三百九丈八尺俱根闊一丈二尺頂闊八尺五寸高三尺五寸塞完鄭家決口一處長六十七丈加隄一道自水底至頂高一丈三四尺不等底闊二丈五尺頂闊九尺
　　總管官水利道副使張純督淮安府帶銜同知劉順之兩淮運副曺鉷寳應縣知縣李贄修完原分淮安府新城北舊隄自清江浦起至栁浦灣止共長九千八百五十一丈幫闊二丈一丈五尺以至一丈不等高四尺至二三尺不等築完新隄自栁浦灣至高嶺止長六千六百四十丈俱根闊四丈五尺頂闊一丈五尺高六尺築完西橋壩一座長十二丈自水底至頂高二丈築塞入淺決口一處長八十五丈六尺內土隄根闊七八丈不等頂闊二丈自水底至頂高二丈至一丈四五尺不等外包砌石隄一道長八十五丈六尺高一丈五六尺不等又石隄兩頭接築舊土隄共長一百五十丈俱根闊三丈頂闊二丈高一丈三四尺不等南北攔河壩二道共長五十九丈西隄一道長二百四十一丈俱根闊五六丈不等頂闊一丈三四尺不等自水底至頂高一丈六七尺不等以上各隄共栽過低栁五萬四千株
　　總管官營田道僉事史邦直督揚州府通判王開郭紹等修築完寳應湖土隄長四千四百九十二丈俱根闊五丈頂闊三丈高一丈六七尺不等築完石隄長三千三百七十四丈九尺俱根闊五尺頂闊三尺高一丈四五尺不等上加土西面三尺東面四五尺不等宻下樁笆實土者計長一千一百一十七丈一尺修建減水閘共四座
　　總管官揚州府知府虞徳燁督江都縣知縣秦應驄原任儀真縣知縣況於梧等挑完淤淺河道自高廟起至儀真縣東闗止共長一萬一千五百六十三丈五尺挑深五尺至二三尺不等闊十四丈至八丈不
　　總管官淮安府知府宋伯華督同同知劉順之通判況於梧清河縣知縣石子璞等造完改建福興閘一座修完清江閘一座増砌荒細石塊共長二千二百九十二丈三尺旁開月河一道長九十三丈築完南北攔河壩二道共長三十五丈閘下兩岸並月河隄共長一百二十四丈俱用樁笆廂護奉聖旨工部知道
　　黃河來流艱阻疏
　　臣潘季馴謹題為黃河來流艱阻後患可虞乞恩速賜查議以圗治安事臣等猥以譾材謬膺重任晝夜思惟欲求萬全之策以報陛下罔極之恩食不甘味寢不貼蓆者三月矣而卒未能快於心也竊惟今之談河患者莫不曰徐邳河身墊高水易溢也崔鎮諸口未塞桃清淺阻也高堰黃浦淮水橫流淮揚之民久為魚鼈也淮黃兩河之水漫無歸宿海口沙墊也此徐州迤南之患耳目之所覩記運道之所必資故人人得而言之也臣等已於前月二十八日會本具題陛下俯従臣請兩年之內或可脫淮揚昏墊之苦免運道梗阻之虞而臣等亦得藉以少逭愆尤矣然其大可憂者不在此也敢敬陳之臣等初抵淮安即詢黃河出接運道處所衆雲出徐州小浮橋則臣等喜以為此黃河故道之最順者也又詢水深若干衆雲深四丈餘則臣等又喜以為此河身之本體也又詢小浮橋迤西則為胡佃溝為梁樓溝為北陳為鴈門集為石城集而石城集以上十五里則為崔家口即去嵗八月所決之口也其間淺深俱不能答臣等即行淮安府管河同知王琰前往測度去後隨於四月二十九日親督淮北分司郎中佘毅中添註管河郎中張譽徐州管河兵備副使林紹添註管河副使張純沿河踏勘行至徐州隨據王琰揭報前項河水深七八尺至二三尺不等而梁樓溝至北陳三十里則止深一尺六七寸散漫湖坡一望無際原係民間住址陸地非比沙淤可刷故河流逾年而淺阻如故也臣等不勝驚訝隨據徐州碭山鄉民段守金龔泮王霜等各呈稱老河故道自新集厯趙家圏蕭縣薊門出小浮橋一向安流名曰銅幫鐵底後因河南水患另開一道出小河口本河漸被沙淺至嘉靖三十七年河遂北徙忽東忽西靡有定向行水河底即是陸地比之故道高出三丈有餘停阻泛濫妨運殃民懇乞開復老河上下永利等情臣等當督前司道並山東管河道副使邵元哲河南管河道副使唐汝迪由夏鎮歴豐沛至崔家口復自崔家口歴河南歸徳府之虞城夏邑商丘諸縣至新集閲視間則見黃河大勢已直趨潘家口矣隨據地方鄉老靳廷道等稟稱去此十二三里自丁家道口以下二百二十餘里舊河形跡見在儘可開復臣等即自潘家口歴丁家道口馬牧集韓家道口司家道口牛黃堌趙家圏至蕭縣一帶地方委有河形中間淤平者四分之一地勢高亢南趨便利用錐鑚探河底俱係滂沙見水即可衝刷又據夏邑虞城等縣鄉官王極鄉民歐陽照等七百餘人連名呈告俱為乞疏舊河便民事竊照黃河故道自虞城迤下蕭縣迤上夏邑迤北碭山迤南嘉靖年間岸闊底深水勢安流既於運河無虞亦於民田無害商賈通行貿易大遂民稱豐庶自嘉靖三十六年以後故道漸淤河隨北徙黃流泛溢青野汪洋居民十不存一運道屢年阻滯告乞早為開通上利下便是誠萬世盛舉等情臣等度其言實為探本之論但道里遙遠工費鉅艱復又沿河荒度更無省近可従者而臣等猶冀崔家口一帶淺阻去處或可疏濬成河易為力也復督各官駕小舠至梁樓溝北陳等處躬親測量委果淺阻河底原係陸地委難衝刷蕭縣地方一望瀰漫民無粒食號訴之聲令人酸楚該縣城外環水為壑城中瀦水為池居民逃徙官吏嬰城難守見今題請遷縣臣等竊思之一縣之害此其小也夫黃河併合汴沁諸水萬里湍流勢若奔馬陡然遇淺形如檻限其性必怒奔潰決裂之禍臣等恐不在徐邳而在河南山東也止縁徐州以北非運道經行之所耳目之後人不及見止見其出自小浮橋而不考小浮橋之所自來遂以為無虞耳豈知水従上源決出運道必傷往年黃陵岡孫家渡趙皮寨之故轍可鑒乎臣等又查得新集故道河身深廣自元及我朝嘉靖年間行之甚利後一變而為溜溝再變而為濁河又再變而為秦溝止因河身淺澀隨行隨徙然皆有丈餘之水未若今之逾尺也淺愈甚則變愈速臣等是以夙夜為懼也臣等又查得此河先年亦嘗建議開復止縁工費浩繁因而寢閣臣等竊料先時諸臣雖以工費為辭實非本心葢誠慮黃河之性叵測萬一開復之後復有他決罪將安辭目前既有一河可通姑為茍安之計耳而不知臣子任君父之事惟當論可否不當論利害惟當計其功之必成不當慮其後之難必且所慮者他決也隨決隨塞亦非有甚難者故河變遷之後何處不溢何年不決寧獨不慮之乎臣等與司道諸臣計之故河之復其利有五河従潘家口出小浮橋則新集迤東一帶河道俱為平陸曺單豐沛之民永無昏墊之苦一利也河身深廣受水必多每嵗可免泛溢之患虞夏豐沛之民得以安居樂業二利也河従南行去會通河甚遠閘渠可保無虞三利也來流既深建瓴之勢導滌自易則徐州以下河身亦必因而深刷四利也小浮橋之來流既安則秦溝可免復衝而荼城永無淤塞之虞五利也臣等以為復之便至於復故道難仍新衝易復故道勞仍新衝逸則臣等計之熟矣然舍難就易趨逸避勞慮日後未可必之身謀而不惜將來必致之大患皆非臣等之所以盡忠於陛下也臣等勘議之後即擬具題但因伏水將發猶望水勢洶湧或可衝刷成渠近又行據同知王琰回稱勘得北陳等處原深一尺六七寸者今止深七八尺臣等看得伏秋暴漲之時水増六尺有餘則客水消落之後不免仍存本體矣伏望敕下該部查議如果臣等所言不謬擬議上請特差素識水性科臣一員前來候秋深水落與臣等會同山東河南撫臣及兼理河道巡鹽御史躬親勘議如果可復即便估計錢糧會本題請早賜施行地方幸甚臣等幸甚謹題請旨奉聖旨工部知道
　　申飭徐北要害疏
　　臣潘季馴謹題為伏秋將屆徐北來流未安乞恩申飭地方當事臣工嚴守要害處所共保無虞事先該臣於去年六月間勘得黃河自徐州小浮橋迤北胡佃梁樓北陳鴈門等處水僅逾尺散漫不能成渠下壅上潰勢甚可慮博訪輿論僉謂開復新集舊河為便該臣會同漕撫侍郎江一麟題為黃河來流艱阻後患可虞乞恩速賜查議以圗治安事請差科臣前來會勘間該工科都給事中王道成等題為河工艱鉅懇乞聖明特議次第舉行以求萬全事該工部議覆咨臣及江一麟會同各該撫按督率司道等官親詣踏勘虛心講求科臣不必議遣臣隨咨行河南山東兩省巡撫都御史並劄行管河道備呈巡按巡鹽御史各督行布按都三司守巡管河等道先勘明妥通詳臣等約期會集覆議未報臣竊惟徐淮之間水患相仍錢糧正當缺乏之時地方又值災傷之候頻年動衆殊有隠憂今兩河之工延袤千里至艱且鉅臣不自揣度復以徐北為請誠慮夫伏秋水漲蕭碭従中梗阻則河南山東不無潰決之虞而去嵗伏秋已幸無恙臣言益愧其迂矣況大工至今未完若復遠事開濬強弩之末官夫俱疲轉眼入伏大雨時行其勢自不能不候南工報竣之後方行議處也然杞人之憂則猶有未能釋然者臣自去冬至今節行郎中佘毅中徐州道叅政游季勲躬往踏勘其淺阻漫散如故見分一股衝出濁河倒灌茶城濁河即嘉靖年間所決之河也伏秋之時難保不更他徙臣再三諮訪咸謂開復既所未能則隄防誠為喫緊查得河南則有廟王口李景文莊前於家店劉獸醫口黃陵岡陶家店馬家口銅瓦廂■〈氵穵〉泥河煉城口榮花樹芝麻莊山東則有楊家口梁靖口毛王寨武家壩侯家林韋家樓單縣縷隄七舖至十一舖太行隄十五舖至二十舖等處皆為掃灣迎溜之所先年失事往往由此若能固守或可無虞苐須各該河臣移駐要害處所躬親督理乃克有濟臣以南工方在促成之際東奔西馳未遑他顧而淮安去河南山東千有餘里文移往返動經月餘伏秋之時呼吸變態臣坐鎮於千里之外豈能調度之適期也臣查得先該尚書吳桂芳准吏部咨節奉聖旨河道事務著各該巡撫官照地分管俱屬吳桂芳提督欽此臣奉勅諭開載亦同伏望勅下該部轉行各該巡撫都御史就近督同管河道及各該府縣等官躬親料理某處隄岸卑薄相應加修某處水勢衝突相應捲埽大小一心晝夜無懈則時水雖狂力既不能旁決勢必勉就原趨而張秋迤南一帶運道自可無虞矣再照夫人之情難於慮始而天下之事貴在廣忠臣與江一麟具題之時諄諄乞差科臣者誠見新集故河淹塞已久一旦剏為開復之説殊駭觀聴且臣愚一人之見誠不自信而欲求協於僉謀之同耳今該部既稱科臣不必議遣而復行臣會同各該撫按是又以臣為主議之人而以各該撫按為附矣諸臣縦有異同其誰能逆覩黃河之無恙遂決然於拂臣之請乎亦孰肯面斥臣言之非而昌言其不必復乎至於心知其當復而深畏其勞費之難因循不敢言者即司道之中難保其不無也少有依違後言滋起僨事之由端在於是且自徐州直至虞夏商丘等處臣俱足蹈而目擊之而臣之愚見膚説亦盡於前疏矣未經勘議者在河南山東諸臣耳伏望敕下該部催行各該撫按及淮揚巡鹽御史徑自會期躬赴淺阻及應開復處所逐一踏勘如果臣言可采不嫌於徇同臣言乖違不妨於互異或俟南工報完即行議舉或念官夫積困姑事隄防虛心講求務求協一會本具題聴該部覆議咨臣遵奉施行則人心早定而河患可弭矣臣非敢有所推避也正欲以諸臣之見訂臣之得失為行止也伏望皇上特賜允行河防幸甚臣愚幸甚謹題請旨奉聖旨工部知道
　　河防一覽卷八
　　●欽定四庫全書
　　河防一覽卷九
　　（明）潘季馴 撰
　　覆議善後疏
　　臣潘季馴謹題為河工告成敷陳善後事宜以圗永利事據管理中河郎中佘毅中南河郎中張譽徐州兵備兼管河道按察使張純海防兵備兼管河道參政龔大器會呈奉臣劄付備仰各司道會同即將條開事宜逐一會議要見管河官員作何交代高堰石堤作何甃砌清江裏河作何挑濬徐北隄防作何修守嵗用錢糧作何積貯查議明妥會呈詳報以憑覆議具題奉此又奉總督漕撫右都御史江一麟劄付同前事依奉照欵會議登荅明白呈乞題請施行等因到臣據此案照先准工部咨前事該工科右給事中尹瑾條陳具題工部覆奉欽依備咨到臣准此除將欵開定法制専責成二事應欽遵者通行濵河有司掌印管河官著實舉行外其重久任甃石堰等五事應議覆者已行司道會議詳報前來該臣會同總督漕運巡撫兼管河道兵部尚書凌雲翼逐一虛心計處覆議相同堪為永利似應依擬合照欵列具陳伏乞敇下該部再加查議上請行臣等遵奉施行縁係河工告成敷陳善後事宜以圗永利事理謹題請旨
　　計開
　　一重久任以便責成先該給事中尹瑾題該工部覆議河道闗係最重類非可以穿鑿於聰明勾幹於倉卒者全在得人任久乃可責成及要大小官員俱令久任或考滿加陞或積勞超敘與夫就近遴補交代親承最為治河先務合咨吏部查照隆慶六年題奉明旨都著久任事理凡管河部屬司道及府州縣佐貳等官果有熟諳機宜懋著積效者考滿即與陞級照舊管事資深即與超遷用勸異勞有缺就近遴補取其濡染習熟臨行新舊交代令其傳告精詳至於待異等者一如待邉臣由道而撫由撫而督由督而本兵不恡焉合咨臣等年終薦舉預儲可代之才遇缺揭咨必求因才而代徑咨吏部仍知會本部以憑會同遵行其有才志庸劣及不候交代輒先離任者聴其不時奏劾更易究懲母或拘攣貽誤大計等因行據司道等官議報前來該臣等覆議為照治河固難知河不易部科首以久任交代為言誠為永賴至計除薦舉賢能汰黜不肖容臣等欽遵著實奉行外所據新舊交代一節管河大小官員地方有難易職掌有緩急再須分別明白庶免臨時掣肘如中南北三管河郎中夏鎮南旺二主事皆係専職俱應交代無容別議外至如徐州海防潁州天津霸州大名臨清七兵備則有兼管河道之責山東河南二副使則有専管河道之責但潁州臨清天津霸州大名五道或距河稍遠或閘渠晏然雖兼河道干係頗輕似應俱免交代其徐州海防二道則為河湖喫緊之區山東河南二道則為黃河要害之地四道憲職並其所轄府州縣佐貳管河官如遇陞調去任等項與同各管河分司俱應比照巡撫衙門事例守候交代仍須各行吏部知會凡遇各官陞調去任即便就近推補勒限赴任使舊者得免久候之苦文憑期限明開交代之日方行計算使舊者得免違限之愆如不候代輒先離任者容總理河漕衙門查照工部題准事例指名叅奏伏望敇下該部再加查議擬議上請行臣等遵奉施行則人情既便政體畫一而河務聿興矣伏乞聖裁
　　一甃石堰以固要衝先該給亊中尹瑾題該工部覆議高家堰西當淮泗衝流東護淮揚沃土即今築塞已固要將當中大澗口二十餘里用石包砌合咨臣等今嵗預行估計幹辦合用石料若干工費若干責成徐潁海防三道併力分工同心協慮自萬厯九年興工酌寛限期合用錢糧於大工餘剰銀內支用等因行據司道等官議報前來該臣等覆議查得本堰自漢陳登剏築之後至我朝平江伯陳瑄復大築之向不甃石者非謂石之不堅亦以採石之難也去嵗堰工告竣即設官夫畫地分守每嵗四月以前八月以後水及堤根者不滿二百丈防守甚易惟是五月中至八月盡最為喫緊如有汕刷浪窩隨時補修可保無恙然嵗久月深官更吏換首尾不知疎虞難免誠不如甃砌山石之為一勞永逸科臣所云三利可謂委曲明盡矣況內土既已堅厚廂石亦易為力但淮安原不産石俱於徐州取辦而節年採伐不歇勢必窮山遠搜石岩既遠則出山腳價自倍於昔水次去工尚餘五百里糧艘帶運勢必病軍民舟搭載勢必病商則自備官船専人管運之費不可惜也採石數萬丈聚匠必須數千名非遠募於山東河南之間不得也其直不多誰肯樂就及缷石工次般運至堰遠者將十餘里近亦五六餘里泥塗深陷舉趾艱難比之伐石出山之苦又有甚焉大工滿畢民勞方休勢難驟舉故須濡遲嵗月事難獨任故須分責三道該科慮之詳矣今該臣等公同勘得大澗口極窪去處自列字號至水字號止計長三千丈合派南河分司三百丈徐海潁三道各九百丈每堰長一丈應砌高一丈內外用石二層該石二十丈共該石六萬丈約計在山採辦工價出山腳價並鑿砌工食每丈該銀五錢九分共該銀三萬五千四百兩合用船隻除南河分司查有見在混江龍船免造外每道該造船九十隻共船二百七十隻每隻連篷桅什物該價銀五十兩共銀一萬三千五百兩每船雇募水手六名共募一千六百二十名每名每年工食銀七兩二錢大約四年為期共該銀四萬六千六百五十六兩募夫搬石上船下船及擡石到工大約每丈費銀三錢共銀一萬八千兩每砌石一丈用石灰二斗銀八釐共該銀二百四十兩堰基三千丈每丈約計用長杉二十五根共計七萬五千根每根價銀二錢三分共該銀九千七百五十兩樁手每丈三十工該銀一兩二錢共銀三千六百兩管工官廩糧比照大工事例合用府佐二員每員每日廩給銀一錢書辦一名口糧銀四分州縣佐貳官十二員每員每日廩給銀六分書辦一名口糧銀三分陰醫省祭等官三十員每員每日銀四分每年該銀九百七十二兩共銀三千八百八十八兩以上通共該銀一十三萬一千三十四兩應於大工用剰解還戶部銀一十二萬奏請留用尚欠銀一萬一千三十四兩再於原留用剰銀內動支除南河分司見有船隻一面行令採運外其三道工程今嵗時月已促止可打造船隻置辦器具雇募夫匠完備明嵗採運石塊陸續細鑿備用萬歴十年方可下樁甃砌隨砌隨採定限四年以裏工完聴總理衙門將各效勞官員分別勤惰題請覈實賞罰如司道等官處置得宜能於限前早竣工堅費省者破格優處其原造船隻事畢量行變價作正支銷庶料理周悉而堤防永固矣伏乞聖裁
　　一濬閘河以利運艘先該給事中尹瑾題該工部覆議得堤成之後淮水悉出清口裏河水由地中第恐外河日深內河日淺況前此兩河交注之沙鋪墊已久合咨臣等將清江浦河道照南旺事例每三年兩次嚴限大挑其揚儀河道時常撈濬應否幾年一挑著為定例酌議奏請等因行據司道等官議報前來該臣等覆議照得清江浦至頭二三舖一帶裏河先臣平江伯陳瑄議為每嵗一挑之法葢因河自新莊閘外入口多納黃流嵗有積沙勢不得不爾也今改閘通濟則全納清流宜無俟於挑濬特因往年黃流久注淤沙久填水溢沙上舟因水浮去嵗頭舖二舖便覺淺澀曽勞挑濬是以該科目擊其事議復挑濬之法葢見外河既已順軌內河尤須利涉誠運渠之首務也然舍嵗挑之法而欲比照南旺事例定為三年二挑之制者葢知通濟閘之納清異於天妃閘之納濁故不必復仍嵗挑之勞也合無始自今嵗冬初查將應濬裏河並烏沙河淤淺去處築壩斷流多募夫役大加挑濬不得茍且了事工完之日聴南河分司覈實造冊奏繳以後河深利涉姑免挑濬如有淺澀即照南旺事例三年兩濬其揚儀河道去嵗挑濬之後目前尚自深廣以後如有淺阻小則量濬大則加挑臨時酌擬施行務求漕舟通利不致虛費工力伏乞聖裁
　　一防徐北以固上流先該給事中尹瑾題該工部覆議得全河之勢下流安則徐以南無淺阻之患上流順則徐以北無改徙之虞今南河可以無慮獨徐北未可忘備合咨臣等除行縷二隄遵照原題興工幫築外其徐北豐沛碭山一帶宜大修堤工以防上流決徙邵家等壩宜併力原築以斷秦溝舊路及縷堤有水掃根去處俱要幫築守堤夫役每里補足十名工食或於山東河南停役銀內解募或攤派廬鳯揚三府或將洪夫仍舊徭徵而以徐州船稅召募夫役議擬上請至於量地建舖安插各夫召民居集免派堤租人自為守乃稱長便等因行據司道等官議報前來該臣等覆議照得徐北黃河乃運道上源闗係尤重今河出小浮橋固能刷洪以深河而徐南一帶決塞堤成水無旁溢河身益深掣水愈駛矣但徐北新衝崔家口上下尚非故道萬一北決則上而閘河不免泛溢之患下而徐邳一帶不免淺涸之虞臣等是以有來流艱阻乞恩查議之請也今該科議將徐北堤壩加意修築並議増夫防守誠為慎重上源至計查得徐北行縷二堤先該臣會同各撫按題准大修已督各官夫見在幇築此外如華山戚山一帶原衝沛縣故道俱倍幇高厚足恃無恐先年碭山堤根水掃成河近俱另築月堤以為保障而又於碭單接界之所剏築順水斜壩長一千餘丈以截流護堤捍外衞內見今伏水止是漫至壩根即順壩歸河不復浸及縷堤至於豐縣邵家大壩乃遏絶秦溝舊口最為喫緊今將正壩一百四十餘丈幫厚八丈高一丈一二尺不等又於壩東添築二百餘丈壩西幫築九百餘丈以防其旁衝而上流蘇許二壩亦俱次第加幫秦溝之患似可杜絶但自碭山以至茶城共堤一百五十五里有竒而修守夫役共止七百二十名委不敷用合無量照徐南事例每里派夫八名共該夫一千二百四十名除已有七百二十名外仍該添夫五百二十名每名工食銀七兩二錢共該銀三千七百四十四兩查得廬鳯揚三府近年除邳隄夫已派協濟似難再加又蕭縣因萬厯五年黃河衝漫災傷特甚原編決淺等夫暫議停編四百餘名今閭閻生氣初回尚難議復合候三二年之後民稍殷阜另議編派前項増夫工食合於後開議請積貯銀內每嵗按季支給其畫地建舖一節亦應比照徐南每三里建舖一座以便各夫棲止仍通行各州縣示諭附近居民及復業之人聴其結廬隄上俾人自為守不許輒派隄租以阻受廛之念但嚴禁牲畜作踐務期保護隄工庶沿隄皆夫上源可固而北徙之患自除矣伏乞聖裁
　　一備積貯以裕經費先該給事中尹瑾題該工部覆議得河道起自豐沛至於淮揚延袤千有餘里以葺修則工料浩費以防守則用度鉅艱乃徒恃嵗額不滿數百之銀而支持千里之河道坐視大壞極敝而後請發內帑似為失計見今估修徐北隄工及包砌高堰石堤所費不貲原剰錢糧二十四萬有竒即使盡留尚未足用宜多方措處約每嵗三萬兩積貯淮安以便支費合咨臣等従長酌議或應再行奏請或徑自措處等因行據司道等官議報前來該臣等覆議照得防河之法全在固守隄岸而隄岸止是土築原非鎔鐵而成者河流之汕刷雨水之淋漓人畜之踐踏能保其不損乎嵗修之工必不可缺則工料之費必不可少故積貯實治河第一義也今自徐屬以至揚州一千三百餘里而取給於嵗徵災逋數百之銀是所謂無米而炊空拳而搏雖有智者其何能濟每嵗一遇水患袖手張目坐視其敝葢由此也近者大工肇興仰荷皇上俯従改折之議在公帑無虧額之虞在閭閻無加派之苦以不費之恵成最繁之工實皆廟算主持之力也然事莫難於守成患恆弭於有備故臣等於告成之後惓惓以乞留大工餘剰銀料以備每嵗修防支費葢誠慮及於此也今徐北大修行縷二堤已估用五萬一千有竒加以議甃高堰石堤必將大工餘銀盡數支銷亦未足用然則預為後日修防之備者容可緩乎但臣等反復思惟若欲派之濵河四郡之疲民則積災孑遺力有不堪若欲派之各省四百萬之漕糧則所在加賦勢又不可欲再以餘鹽贓罰為請則已經工部咨議未蒙戸部准留似難再瀆查得萬厯五年該戶部題覆淮揚撫按會題為仰體皇仁亟處荒蕪要區開地利以厚民生事內稱往年凡遇挑河等役每引帶鹽徵銀以濟工用議將淮南北共九十萬引每引許商人帶鹽六斤赴掣每斤徵銀五釐並隨餘鹽銀兩上納另項貯庫計每嵗帶徵銀二萬七千兩以濟墾田之費原議至萬厯八年住支查得前項帶徵銀兩往嵗原供挑河之用不係解部濟邉之數委應徵解河工備用隨該臣等會同巡鹽御史姜璧面議得行鹽地方有限若仍照原議墾田之費每嵗徵銀二萬七千兩或有未便合無行令兩淮運司自萬厯九年為始每引止帶鹽四斤每斤徵銀五釐計每嵗止帶徵銀一萬八千兩解淮安府貯庫聴兩河嵗修之用俟積貯稍裕又行停徵數年若支用將匱仍舊徵貯夫銀以挑河為名今自儀真至邳徐一帶行鹽之河既於河臣任之則此項銀兩亦係應撥之數非於分外増益也此外別無措處更望軫念徐淮為運道經行之地實為天下襟喉而修河大計原為轉運糧儲戶工二部似屬一體特賜破格議處除山東嵗額不多難以協濟外合無於河南河夫銀內每嵗量裒六千兩再將揚州淮安二鈔闗並徐州倉分司所抽稅銀每處各量留二千兩並前帶徵鹽銀共足三萬之數俱解淮庫以濟河工若或再損實難措手伏望敇下該部覆議行臣等遵奉施行其該科原題要令濵河要地俱各建設科厰每嵗秋冬之交即行預積明嵗修防之具司道置立循環稽考收放總理憲臣嵗終奏報夫物料既備則臨事無縮手之患稽查既嚴則平時無冒破之虞容臣等通行申飭逐一興舉無容別議均乞聖裁奉聖旨工部知道該工部覆議揚州淮安徐州三分司每年各准支稅銀一千兩河南河夫銀六千兩之外又加三千兩每年共支銀九千兩大工銀剰銀准留一半其餘覆議相同奉聖旨這河工善後事宜既已議定著凌雲翼督率各官著實修舉以終前功餘剰解部銀都著留該處要支費明白毋容茍且冒破其餘俱依擬
　　覆議河工補益疏
　　臣潘季馴謹題為恭覩河工垂成尚有可言懇乞聖慈俯賜亟行以少圗補益事據管理中河郎中佘毅中南河郎中張譽清江浦管閘主事陳瑛徐州兵備兼管河道左參政游季勲淮揚海防兼管河道右參政龔大器水利道副使張純潁州兵備兼管河道僉事朱東光營田道僉事史邦直會呈奉臣劄付備仰各司道會同即將條開事宜逐一會議要見移建衙舍作何建設守隄官夫作何増添工食錢糧動支何項庶免分派小民其宿遷遙隄踏勘地形要害斟酌事體緩急如應増築即估計工費錢糧應用數目照欵查議明妥會呈詳報以憑覆議具題施行奉此依奉遵依照欵會議登答明白呈乞題請施行等因到臣據此案照先准工部咨前事該巡按直隸監察御史陳世寳條陳具題該工部覆奉欽依備咨到臣准此除乞廣賞勞之天恩一欵先行據督工司道官郎中佘毅中等議呈各工夫役每名賞銀五分米一斗老人吏農每名賞銀一錢省祭陰義等官每名賞銀一錢米一斗呈詳前來批允動支各司道宣布天恩唱名給賞外所據移建衙舍等項又經通行各司道會議詳報去後今據前因該臣會同漕運巡撫侍郎江一麟巡按直隷監察御史李時成姜璧通將司道會議過事宜逐一覆加詳議欵列具陳伏乞敇下該部再加查議上請行臣等遵奉施行縁係恭覩河工垂成尚有可言懇乞聖慈俯賜亟行以少圗補益事理謹題請旨
　　計開
　　一移建管河官衙舍以重責成先該御史陳世寳題該工部覆議咨行臣等查將淮北淮南各管河官原分地方擇要害去處建立衙舍錢糧即於河工銀內動支不得分派小民及查有廢壞寺廟拆毀取用等因行據司道等官議報前來覆該臣等議照淮揚徐三府州所屬河道俱係險要之處而管河官安坐郡邑雖間或巡視河上往來不常緩急無備今該巡漕御史陳世寳議將各官衙舍移置河濵畫地修守深得専任責成之法茲以淮北言之查得原設管河同知二員已經題奉欽依一管徐靈睢寧河隄並豐沛蕭碭黃河一管邳宿桃清河隄並茶城迤裏閘河除管邳宿等處者原駐邳州無容別議其管徐靈等處者原係淮安府水利同知遙制不便合創建衙舍於徐州乃便管理其各屬州判主簿等官惟邳清桃三州縣原俱濵河各官衙舍不必另建至於睢靈沛滕四縣各離河窵遠先年已經題准將各官衙舍創建河邉議定睢寧縣管河主簿駐新安鎮靈璧縣管河主簿駐雙溝鎮沛縣管河主簿駐夏鎮滕縣管河主簿駐戚城徐州雖係濵河而該州河道延袤頗逺故上下管河二判官分駐茶城房村二處俱已派有信地相應照舊分駐其宿遷縣管河主簿查得該縣河道止南岸一面有隄管理似有餘裕歸仁新隄闗係甚大責成宜専應於本隄適中處所建葺公館一所每嵗自三月初一日起至九月半止責令本官専駐本隄督率新設隄夫並裒撥洪夫晝夜修守多方防護其餘月分仍駐該縣又以淮南言之通濟閘至黃浦一帶河道及高家堰栁浦灣二隄已經題准専責淮安府清軍同知管理若本官仍駐淮城則遼遠難於照應查得通濟閘以上新莊鎮地方空闊與隄堰閘座附近相應建設管河同知衙舍既可以監率官夫修守隄堰又便於約束軍民催護糧船其山陽縣管河主簿即應移駐黃浦鎮揚州府河道惟有高寳二湖隄岸最宜防守管河通判衙舍相應於邵伯鎮建置寳應縣管河主簿則當移駐瓦店高郵州管河判官則當移駐界首江都縣管河主簿則當移駐腰舖儀真縣管河主簿則當移駐嚮水閘其各官應建衙舍除應駐劄本州縣及沛滕二縣主簿原設夏鎮戚城衙舍見在無容創建外其餘俱行各州縣逐一建設合用物料著落各掌印官即將各官原署拆赴河濵改建仍查境內圮廢寺觀及應拆書院酌量移湊其搬運夫匠之費估計呈請量於河工銀內動支湊用並不擾派小民仍嚴諭各官務要遵照議定地方常川駐劄應管隄堰不時巡視修守不許營求別差庶衙舍不為虛設而官夫皆得實用矣伏乞聖裁
　　一添設新隄堰夫役以便防守先該御史陳世寳題該工部覆議咨行臣等備查舊隄新隄舊設夫役果否彀通融應用如不敷用應否添設長夫或應否隨時募夫工食動支何項銀兩方得免派小民其加派漕糧恐難輕議必於別項銀內酌處等因行據司道等官議報前來覆該臣等議照新築隄防修守為急而編設夫役工食為先查得淮北除宿遷以上各州縣創築遙隄既皆堅固足恃且原設縷隄人夫布置頗宻堪以往來修守不必另議添設外其宿遷以下北岸自古城至清河遙隄共一百零七里原無縷隄未經設夫合另設遙隄夫役照例每三里一舖共三十六舖每舖應設夫一十二名老人一名共該夫四百三十二名內除裒撥中河分司洪夫二百名外實該新設夫二百三十二名老人三十六名聴桃源清河二縣管河官各照地督率南岸歸仁集遙隄約四十里每三里一舖共一十三舖每舖亦設夫十二名老人一名共該夫一百五十六名老人一十三名聴宿遷縣管河官督率前項夫老共四百三十七名每名各工食銀七兩二錢共該銀二千一百四十六兩四錢及照歸仁隄最為險要修守頗難仍於洪夫內抽撥一百四十四名每嵗定限三月初旬亦付宿遷縣管河官管領赴隄於新設夫老相兼防守至九月中旬時水消涸方許撤放其桃源縣南岸縷隄三十九里並馬厰坡遙隄計五里清河縣南岸縷隄一十里零八十丈俱應一體建舖設夫查得桃源縣原有淺夫一百六十六名清河縣原有淺夫五十三名堪以分派亦免另議其淮南山陽等處除原額淺夫甚少不時調發濬淺尚有不敷難於裒撥查得高家堰隄並栁浦灣隄共一百六十里應設夫五百名俱建舖於高堰住歇通融調撥修守西橋徐家二壩頗為險要各應設夫三十名黃浦八淺各五十名並烏沙河起至通濟閘止共六十里應設夫一百名各酌量地里建置舖舍通共應設舖老四十名聴該管河同知督率各管河主簿大使等官照地分管俱每年如式増修積土隄上遇有坍塌及水勢衝激併力守護前項夫老共八百名每名亦各工食銀七兩二錢共該銀五千七百六十兩及查裒撥洪夫二百名工食舊額每名銀六兩嵗該銀一千二百兩今改常川修守遙隄較之在洪應役頗勞合照新設隄夫一例每名嵗給銀七兩二錢除原數六兩仍舊動支徐州船稅外每名加銀一兩二錢嵗該加銀二百四十兩通應議處以上淮北淮南計應添設夫老共一千二百三十七名共該工食銀八千九百零六兩四錢又該加添洪夫工食銀二百四十兩通共該銀九千一百四十六兩四錢看得漕糧既難加派疲民又難増賦別無堪動錢糧查有淮安府四稅銀兩原為修濬河工等項公費及賠貱災傷逋負支用今水患既除賠貱可省酌量於內嵗支銀七千三百四十兩儀真縣船稅銀內嵗支一千八百六兩四錢以上二項湊足夫食銀九千一百四十六兩四錢遇閏月年分每夫加銀六錢共銀八百六十二兩二錢聴於各夫內有曠役扣除工食通融補給庶夫役増置得宜而錢糧措處不擾矣伏乞聖裁
　　一添設管隄官部夫以保新工先該御史陳世寳題該工部覆議咨行臣等詳議高家堰栁浦灣二隄如果地屬要害官難兼攝奏行吏部銓選其姦徒盜決高家堰等處水口者即照故決盜決山東南旺湖沛縣昭陽湖等處事例一體問發仍行法司衙門増入律例永為遵守等因除盜決事例無容再議外其増設隄官一節行據司道等官議報前來覆該臣等議照設隄以禦水患設夫以固隄防誠為地方永賴之計然無専官管理事難責成查得高堰栁浦俱屬山陽縣轄即有管河主簿一員各處河隄頗遙勢不暇給況二隄僻在荒野向多盜決必須専官防守合無兩隄總設大使一員専督前夫往來修守隨該臣等查得山東東平州倉大使李時萼向委部領徭夫分築高堰工程勤慎克濟本隄要害處所修築事宜本官久已熟知似應改除管隄大使行令率領新設隄夫修守本官衙舍就於高堰建設居住専聴該府清軍同知提調如果三年修守無失効有勞績量請加陞職銜倘有墯悞究治不貸其東平倉員缺另行銓補庶事有専責而隄可無虞矣伏乞聖裁
　　一増築宿遷縣遙隄以順民情先該御史陳世寳題該工部覆議咨行臣等委官前去宿遷一帶地方逐一踏勘如遙隄接築果於民生漕運兩便不妨酌估具奏擇暇舉行等因行據司道等官踏勘議報前來覆該臣等看得濵河郡邑俱因築有遙隄永除昏墊之患獨宿遷傍湖無隄不免向隅之泣情委可矜但該縣北岸自直河至古城一帶從來不議築隄者正以本處為落馬侍丘諸湖停蓄之所湖外馬陵諸山蟺蜿環抱天然遙隄水無他泄不能奪河而水發之時河湖相通縈迴展轉水勢稍得舒緩即漢賈讓所謂使秋水得有所休息游波寛緩而不迫也且山東蒙沂諸水俱由此湖入河若一槩接築遙隄則河水無所停蓄而下流難受益多潰決之虞湖水不能外出而渰浸愈廣反増胥溺之患耳今據各司道議於直河官隄頭起至王珣地頭止約二十里舊有民間自築小隄每嵗三四月間水發尚小若此隄無恙則麥亦有秋如伏秋水漲至有殘缺合行該縣掌印管河官每嵗冬春間督率本地民夫或量撥徭夫協助修補此於漕河固無損益而於民生亦有禆補矣伏乞聖裁奉聖旨工部知道欽此欽遵本部覆議相同題奉聖旨是
　　高堰請勘疏
　　臣潘季馴謹題為高堰石工將興鄉官請毀甚力乞恩速賜勘議早定國是事臣於十月十五日准工部咨覆奉欽依行臣等遵奉題准事理採石甃砌高家堰臣即分行各司道查照興舉南河分司郎中張譽見在下樁甃砌間忽間泗州鄉官欲毀高堰投揭撫按衙門且赴南都矣隨覔視之原任湖廣參議常三省者特具一揭本官又與原任江西副使李紀劒州知州韓應聘濰縣知縣高尚志聨名一揭危詞悍語不可殫述而中間最所聳動人者雲祖陵松柏淹枯護沙洗蕩二句臣讀之不勝駭汗先該臣於九月間督同南河郎中張譽潁州道副使唐鍊親詣祖陵勘議初乗坐船一入陵東沙湖口則淺涸難進復易小舟約行六七里登岸陸行至下馬牌邉半里許又行里許至廷墀恭謁訖當同各官並奉祀朱宗唐周圍閱視得山基高阜松栢茂鬱湖水僅及岡腳隄根俱露乾地當詢朱宗唐淮水暴漲之時水及何處本官回稱至下馬橋邉墀水係是驟雨宣洩不及隨據各司道議得為今之計惟有量將舊閘加増高闊便洩雨水前嵗所築東南隅石隄較之內地反卑無甚闗繫但已成之業亦宜修葺隨將應修隄閘及泗州護隄工程咨覆工部訖及又查得陵東嘉靖二十一年所築隄閘堅好如故而前嵗接築石隄圮裂甚多內無托石外無釘筍必係委管隄工員役侵扣錢糧所致復行該道嚴查何官管理應叅應究另行呈奪未報據其淹枯洗蕩等語則臣等恭謁之時豈皆無目者耶然臣終不自安也又於十月二十二日臣復往泗州督同該州知州秘自謙盱眙縣知縣詹朝等躬閱祖陵則見河湖之水較前更澀光景頓殊松柏鬱然籠雲蔽日即地濵所栽旱栁亦皆生意勃然而塹外護沙高阜如故臣殊怪士人口吻豈宜如此誑誕回至該州面詢知州秘自謙彼雲士夫何常親到陵上閱視止據小人相搆之語遂形紙筆耳竊照臣與前任漕撫都御史江一麟未至之時稱淮水為害之大高堰當復之由者不知其幾千萬人而形之撫按之奏牘臺省之條陳者又不知其幾千萬言也然臣亦不敢輕率舉事到任之後親詣泗州會集生員里老人等備詢泗州水患在高堰未決之前抑既決之後也僉曰高堰決而泗州水患為甚也清口塞於高堰未決之前抑既決之後也僉曰高堰決而清口塞也臣應之曰是誠然矣葢高堰決則淮水東黃河隨躡其後故清口塞而堰內皆住址陸地其洩不及清口之半故泗州之水聚今塞高堰乃所以通清口而洩泗州之水也遂斷然請於皇上而行之去春高堰既成即聞泗水消落臣未之信也尋於五月二十二日接到該州鄉宦御史趙卿遺臣與江一麟書雲大工底績數十年沮洳之鄉一旦膏壤諸名公必潰之役倐爾告成國家幸甚生民幸甚古謂地平天成萬世永賴者更何狀哉又遺各寮屬書曰治河之役古今稱難今日之河緣雲梯闗塞而不通高家堰通而不塞是以桑梓為巨浸陵寢亦有小妨十餘年來當事者徒為長嘆茲幸神謨妙算倐爾成功然今論功者止雲兩府貧民得免魚鼈之患三陵樹木得免渰沒之虞而已而不知淮黃合流為祖陵一大合襟所闗尤重如堰功不成則淮奔而南矣即此言之其功在朝廷豈特咽喉之樞腹心之病云乎哉至於吾民之沃壤極目歡聲盈耳又有不能盡述者而臣猶未之信也九月十八日又據營田道僉事史邦直揭稱本月初七日職經越城等處達淮泗間沿途者得高堰以東地方數年間洪波浩蕩非二三月不見地皮比及四月復如初矣而泗城淮河瀰漲漫衍令人蹙焉今也皆為平陸亢爽無復津涘但布種者即嘉禾穣穣而泗州四外俱成乾灘淮由地中去隄岸十餘丈黃童白叟共曰十數年來未見不意今日復睹平地而職亦待罪地方既已三年往來此地嵗不下數次誠未睹有光景如今日也至於避水孑遺棄田裡廬舍攜父母妻子遠去望故土而泫然者數稔矣今皆即舊基積土為壁鋪蘆為屋子婦歡呼雞犬聚棲職一經行咸入照覽有不圗為樂之至於斯也泗土若民各亦互相駭愕自遜見識不到夫以土之士民世世其中嵗嵗其患又皆縉紳名流而所識見僅如此則治河者可膚淺道哉臣睹此揭方快然自以為得矣夫據二臣書揭則高堰未築之前與既築之後光景頓異瞭然在目矣陛下與廟堂諸臣焦心勞思者數載臣等胼手胝足者逾年方成此工今陛下且俯納科臣之言用石甃砌以為億萬年無疆之計矣三省等遽欲毀之忍乎哉今嵗之水委果異常往嵗止發一次今則再發往嵗以數尺計者今則及丈然五月末旬暴漲六月俱消七月中旬暴漲九月俱消即三省揭中亦謂目今淮流少減遂謂祖陵無恙誠然矣然既稱少減則消而復漲漲而復消乃水性必然之理即徐邳間皆然不獨泗州為然也即山陜河南皆然不獨徐邳為然也有今嵗異常之雨則有今嵗異常之水三省等能使天之不雨乎南都濵臨大江蘇浙逼近滄海五六月間街市可舟一望巨浸又聞承天顯陵水深六七尺豈亦有髙堰阻之乎臣不敢瑣瑣辯瀆即以揭中最舛之語為皇上陳之案查嘉靖十二年前任河道都御史朱裳請於祖陵東西南三面量築土隄以障泛溢該都御史劉天和接管勘得祖陵西北二面土岡聨屬永奠無虞其南面山岡之外即俯臨沙湖西有陡湖之水亦匯於此淮河自西而來去祖陵一十三里但遇夏秋淮水泛漲與前項湖河諸水通連會合間或渰及岡足及下馬橋邊今據匠役王良等量得自淮河見流水面至陵地共髙二丈三尺一寸百餘年來毎嵗水溢未聞衝決事體重大未敢輕擬等因又查得泗州志載元知州韓居仁所撰淮水泛漲記內稱大徳丁未夏五月淮水泛漲漂沒鄉村廬舍南門水深七尺止有二尺二寸未抵圈甎頂城中居民驚懼因考宋辛丑之水大此二尺丙寅小此二尺今取高低尺寸刋之於石以後水漲官民視此勿驚懼雲又查得盱眙縣石刻載邑人蔣仲益記內稱正統六年五月連雨六月水浸泗城官民咸避盱眙山泗州衞前水高一丈二尺漂沒廬舍民大驚駭按宋淳祐咸淳元大徳及我朝洪武乙丑永樂己丑皆大水焉不可不紀以慰後人云各志石種種在也漢唐無考矣我朝正統以後無論矣即志刻所載自宋之淳祐至我朝正統泗州每為水困而揭雲萬厯以前堰未築則鮮害果何説耶考之郡志高堰為漢陳登所築而我朝平江伯陳瑄復大葺之相傳千有餘年乃雲原無高堰萬厯元年剏築如其無也則隆慶四年以前高堰未決淮揚何以無水患乎塹外護沙原非人為自開闢以來有之者即志刻所載厯朝大水較之今嵗不啻三倍護沙固無恙也乃今遂洗蕩乎高堰居淮水之東中間尚隔阜陵泥墩諸湖淮水北出清口則直而順出高堰則逆而難揭雲高堰橫攔直受使淮流至此紆回曲折而不得直下是未知高堰安頓何處可論水乎又雲萬厯以前河淮於清口會合通流入海惟自高堰一築之後淮益弱河益強蕩激泥沙日累月積此又不經甚矣夫高堰通流則淮分而弱反為之強高堰斷流則淮全而強反謂之弱何其舛乎先任漕撫衙門特因清口沙塞製混江龍以滾刷之畢竟無效臣與江一麟率同司道府州縣官二十餘員親往清口閱視僅存一線人皆褰裳而渡此高堰大潰時也延至次年二月高堰築而清口始闢今反言之舛甚矣三省又雲淮人以此堰為便特田土耳孰愈害及人民夫高堰決後淮揚之民流離轉徙阽於死亡者不知其數無論已淮水東注黃浦八淺高寳一帶橫潰四決覆溺船隻阻梗運道三省輩獨不聞乎況雲梯闗外海口甚闊全賴淮黃二河併力衝刷若決高堰清口必淤止餘濁流一股海口必塞海口塞則下壅上潰黃河必決運道必阻此前嵗之覆轍也三省輩未之知乎臣前至泗州時有以清口淤塞語臣者臣應之曰清口既塞則泗州城外之水従何宣洩而今乃消落歸漕若是也語者詞少澀然臣猶不自信隨率南河郎中張譽淮安府同知莊桐清河縣知縣袁世南駕扁舟従諸湖中泛至清口直抵清河縣南逐一探試得河湖相連處所匯為巨浸萬頃茫然中間深淺不等自一丈五尺以至四五尺一入清口淮水方有歸束以四丈之繩繫石投之未得其底葢水散則淺水聚則深其理然也今三省輩欲加疏濬不知從何措手試即令彼為之當自見也又雲二者以徹高堰為要此時清口水僅三尺近堰之外深幾二丈是計其水所從洩清口難而高堰易也此又譸張甚矣夫清口深逾四丈堰外見有乾灘水勢逈異萬目昭彰誰能掩乎葢不言祖陵之傷無以動人不言清口之塞難以毀堰而不自知其大非士人舉動矣臣諦思之三省輩寜無人心者何其變亂黒白至此哉且其揭不行於高堰初議之時而行於高堰久成之後不行於淮水暴漲之日而行於淮水消落之餘何哉葢緣泗州巨商私販北自河南南至瓜儀勢必假道清浦運河而各閘不免稽留分司不免稅榷人甚苦之數年以來皆從高堰直達為利甚大先任漕撫都御史王宗沐於萬厯元年築堰斷流而泗人危言四起卑薄不加遂致中圮侍郎呉桂芳亦知高堰當築幾欲興工有泗州棍徒楊明恕者造為飛語多方煽惑因循墮誤臣初至之時亦常以游言力阻臣堅執不允繼復請於高堰迤南五十餘里周家橋至古溝一帶鑿渠通湖而淮安之民又欲比照高堰一體加築臣行司道查得彼處地形亢於高堰淮水暴漲則従此漫入白馬湖浹旬不雨仍為陸地此天然減水壩也如欲加築則淮水暴漲不免増溢而高堰難守然留此以洩異常之水則可如欲開鑿成河淮水従此長流則非特淮揚被害而清口亦必復淤俱不可也任之而已泗人無路中通向抱悒悒茲當臣將去之日復襲故智以申前説而不知其中更有大不可者夫祖陵風水全賴淮黃二河會合於後風氣完固為億萬年無疆之基地方鄉乗載吳桂芳語雲鳯泗皇陵全以黃淮合流入海為水會天心萬水朝宗真萬世帝王風水與趙卿前書所云淮黃合流為祖陵一大合襟誠知言也今若於高堰等處從中劈畫一路分之使抱身之水反挑而去萬一有誤誰執其咎夫三省輩偶見淮水暴漲則動輒以陵寢為言至若分淮黃之流以壞祖宗萬年根本之地則又悍然不顧以全淮之力出清口則以為塞中分淮水之力則清口又以為通公乎私乎臣誠不知其何心也臣又念之當兩河泛溢之時民生昏墊國計梗阻則人以朝廷不遣大臣愛惜財費而嘵嘵矣今朝廷遣大臣矣不惜財費矣一嵗之間兩河順軌往來利涉矣而泗人又欲毀成業而興新工忘大體而行私臆地方之私臆無窮而朝廷之財力有限臣不知其所終也此議不息則大釁猶存必須速勘明白方可杜絶後患而見奉明旨採石甃砌淆言四起人心惶惑何以成功誠不可不速為之計也況臣管窺之見固止於此犬馬之力亦盡於此而寧敢遂謂其必無遺策乎今臣奉旨離任正地方人情得以攄發之時勘議諸臣得以虛心之日伏望敇下該部轉行尚書凌雲翼毋拘成議母靳成功可改圗者即為改圗可増損者即為増損荒度諏諮務求全美此固國家之幸地方之幸而使臣他日無遺議焉亦臣之大幸也如三省等之言必不可行亦望特降明綸著為令甲使他日懷私好事之徒不得妄生厲階以亂國是則公論早定而事體畫一矣再照人情不免顧忌讒口尤多推委臣若仍縻廩祿則他日勘議者稍拂三省等意不曰雲翼同官相護必曰屬寮畏臣徇臣而不敢持公議矣伏望將臣放歸田裡使凌雲翼等得以虛心勘議如臣之所行者是而三省輩所言者非即欲用臣未晚也況臣自治河以來胼胝之力少而筆舌之勞多神銷質耗心悸魂驚自知不久於人世矣前者具疏乞歸實出懇悃謬蒙溫旨眷留臣雖殞身圗報亦所甘心何忍求去但揆之人情似己未厭臣一日不去人言一日未息懇乞陛下憐而允之臣不勝感戴幸望之至奉聖旨高堰築後河道安流績效已著豈可因一二無稽之言又行勘議著遵前旨上緊修築以終前功常三省倡言阻壞成議姑革去原職為民其餘且不查究以後再有這等的挐來重處工部知道
　　遵奉明旨計議河工未盡亊宜疏
　　臣潘季馴謹題為遵奉明旨計議河工未盡事宜事據中河郎中佘毅中徐州兵備兼管河道按察使張純會呈蒙臣並總督漕運巡撫兼管河道兵部尚書凌雲翼憲牌前事備仰司道即便會同將所管河道自清河縣起至徐北止應議未盡事宜逐一計議要見某處工程原議未及應該續舉某處工程原議已及即該舉行某處隄岸卑薄應該加幫某處閘壩稀少應該増建某處運渠淺澀應該挑濬夫料作何調辦錢糧作何動支毋以先有成議而憚於紛更毋以専事節省而致貽後悔此係奉旨虛心計議以終前功務求永賴善後長策該司道必須悉心詳議估計明妥具由會呈通詳以憑覆議施行蒙此該職等遵依督同淮安府知府樊克宅管河運同王琰徐州管知州事運同孫養魁並淮徐所屬各州縣掌印管河等官查議得先年淮北一帶惟恃縷隄束水太迫卑薄雜沙每年伏秋泛漲決口不下數十決愈多則水愈散而沙愈停沙愈停則河愈高而決愈甚海口衝刷無力遂致淺狹以故徐呂而下兩岸田廬溢為巨浸桃清運道僅同一溝運道民生敝壞極矣幸賴廟堂堅持獨斷部院協心經理自萬厯六年興工以來大小決口悉皆築塞自徐抵清除中間原有高阜可恃外餘俱創建遙隄然又慮異常暴漲遙隄或亦難容故又於桃清北岸崔鎮徐昇季太三義鎮等處建減水壩四座使得宣洩入湖免傷隄址告成之後又開復邳州北岸直河一道而蒙沂諸水徑出大河開復宿遷南岸直河一道而靈睢積水漸已消減近又查得沂河毛墩各涵洞一座應改減水壩見在興工若徐州以上茶城口為清黃接會之所自改行新河以來地勢中亢泉水力弱每嵗運艘過盡之後黃河大漲之時或不免數日淺澀先經題准三年兩挑至期本司照例請挑無容再議是自徐抵清五百餘里之間所以導黃入海為運道民生計者亦可謂算無遺筴矣以故水力既専奔流迅駛淤沙日滌河身日深海口一帶今嵗倍加深闊此皆河淮合流衝刷之明效也所據淮北河工職等再四籌維委的別無未盡若欲勉強搜索恐徒縻費無補惟有遵照部科題奉欽依事例每嵗責成掌印管河官將遙隄應幫處所嵗加幫築縷隄要害之處隨宜量修所謂久安長治之道似不出此合行會呈具報施行又據南河郎中張譽徐州兵備兼管河道按察使張純海防兵備兼管河道參政龔大器潁州兵備兼管河道副使唐鍊會呈蒙臣並總督兵部尚書凌雲翼憲牌俱為前事行間又蒙漕撫部院憲牌為講求治水事宜以息民患事備仰本司道即督各府州縣掌印治河等官將淮南一帶水道逐一詳加踏勘要見某處作何疏濬某處作何築塞尋其原委察其脈絡如射陽湖月河等項條議應否舉行果否可為永利其髙家堰既築之後淮城已免墊溺果否泛溢猶為下流州縣之患及有一切未盡事宜會議詳悉刻限呈報以憑施行等因蒙此俱經備行淮安府知府樊克宅揚州府知府虞徳燁率同各州縣掌印管河等官逐一躬親踏勘查議去後節據條議呈報前來隨該職等會議得淮南水患其源在淮黃其重在運道而民生利病實相闗焉往年髙堰不塞閘禁不嚴而淮水始南黃水又従天妃閘灌入以致淮揚一帶浸及城市興鹽等處之田廬盡成昏墊清口遂淤海口因塞羣議紛紛計將無出矣幸賴廟謨主持部院殫心經畫築高家堰改天妃閘復三壩嚴啟閉而淮黃二水並免南奔之患塞黃浦八淺修復寳應土石隄而興鹽一帶俱有可耕之田清口因淮水衝刷而日深海口得淮黃合流而大闢運計民生殊為永賴矣所據未盡事宜止有髙寳江都山陽年例嵗修之隄向縁錢糧缺乏工力不敷每嵗止是支吾目前未能加幫髙厚及興鹽髙泰以裏洩水舊渠向因黃浦八淺潰決濁流浸灌淤墊頗多誠今日所當議者以湖隄言之除寳應大工隄岸俱各修砌完固惟當率夫防守無容別議外其卑薄殘缺之隄應加上工樁木者寳應土隄計長四千八百一十七丈內量舊隄止髙八尺五寸至九尺者闊一丈五尺至二丈者今應加幫共闊二丈五尺於隄面上加髙一尺至一尺五寸共髙一丈計土論方共該工銀二千五百二十五兩一錢應添樁木銀六百九十二兩五錢六分髙郵土隄計長六千七百丈內量得舊隄止髙八尺五寸至九尺者闊二丈不等今應加幫共闊二丈五尺於隄面上加髙一尺至一尺五寸共髙一丈該工銀二千八百四十四兩應添樁木銀八百二十二兩八錢八分江都邵伯湖隄應加添石塊樁木者計長三千六百丈合用石塊工料銀一千二百兩應添宻樁該木價板片釘銀八千一百八十兩二錢六分二釐八毫應幫土隄八千二百八十丈今量止髙八尺五寸闊二丈不等應該加幫共闊二丈五尺隄面上加髙一尺五寸共髙一丈該工銀三千九百七十四兩四錢山陽縣清江浦外河隄約一百五十餘丈應用樁木埽料銀四百六十兩加築隄岸夫工銀五百四十兩以上四項共該銀二萬一千二百三十九兩二錢二釐八毫以減水閘言之除髙寳江都新舊増置閘座可以宣洩者無容別議外髙郵南門舊橋口應改建減水壩一座寳應子嬰溝舊閘及泰山廟後甎閘九淺石閘應改建減水壩三座工料等項照依黃河遙隄各減水壩之費約計每座該銀五百兩並江都邵伯湖加髙閘石九座該銀四百一十四兩三錢一分五釐共該銀二千四百一十四兩三錢一分五釐連前隄工通共該銀二萬三千六百五十三兩五錢一分七釐八毫以上錢糧俱應於見請嵗修積貯銀兩動支如有不敷即於大工餘剰銀內支補者也然減水閘僅可以洩尋常盈溢之水至於伏秋霪澇與天長六合諸山之水陡發共注於湖止憑瓜儀二閘宣洩不及查得揚州灣頭原有運鹽官河一道內由芒稻白塔二河直達大江勢甚通便年久淤淺先年刑部侍郎王恕曽議挑濬計長三百四十里道里遼逺工費不貲且議者又謂私販船隻潛度難防遂致中寢殊不知洩水之期每年止是五六七八四箇月喫緊若従壩口宻佈樁柵就令白塔巡司防守自可禁絶其餘月分任従照舊築壩實為兩利而無害也但慮錢糧不敷今止議先従灣頭濬起至泰州南門止計長九十七里挑深四尺面闊四丈底闊二丈併打壩合用夫工銀一萬零八百兩相應於巡鹽衙門挑河銀內動支又查得髙寳江都隄內田地及興泰山鹽州縣地方外受各減水閘之餘瀝而內蓄時伏連綿之積雨皆由射陽湖經朦朧喻口出廟灣以入海迺其故道也渠道見存止宜疏濬先蒙總督兩部院據鹽城知縣楊瑞雲估勘挑濬淺處計長一萬二千六百丈合用夫役工費銀七千五百六十兩已經覆勘明確相應於原議大工扣存巡鹽衙門挑濬支河銀內動支者也以上數事俱係嵗修及原議未舉事宜亟應興舉務在明嵗伏前報完方克有濟但道里遼隔時日不多必須分任責成庶可速就今議得髙寳江都一帶湖隄及修建減水壩等工相應俱屬南河分司管理疏濬灣頭鹽河分屬海防兵備道管理疏濬射陽湖諸淺及清江浦外河隄岸分屬徐州兵備道管理庶事有専責而工可速成矣再照鹽城知縣楊瑞雲寳應知縣李贄揭內開稱寳應隄內重剏月河一節委與髙郵康濟河事體相同節經部院題請勘議舉行但計工費不貲當此勞費之餘災傷之日恐有不堪相應暫停姑候時和年豐再圖興舉者也職等會勘無異理合呈報等因各縁由到臣據此案照先准吏部咨為缺官事該本部題節奉聖旨河漕職任繁重宜用重臣經理凌雲翼改兵部尚書兼都察院左副都御史總督漕運提督軍務巡撫鳯陽等處地方兼管河道寫敕與他著上緊赴任與同潘季馴將河工未盡事宜虛心計議著實經理以終前功欽此備咨到臣欽遵外續該總督漕運巡撫兼管河道尚書凌雲翼赴任與臣會行司道各官將河工未盡事宜會勘呈報去後今據前因該臣會同兵部尚書凌雲翼虛心講求逐細查覈除中河司道管轄地方自清及徐五百餘里黃河經行之處委已順流入海運道無梗居民頗安惟在查照部科題准事例防守不懈即為永賴之策無容別議外其寳應迤南諸湖聨絡清江浦外湍溜不多而闗係內河不小各該隄岸雖係大工之所未及實亦運道之所必資循例嵗修殊屬虛應尋常僅可支持暴漲不免衝塌葢人力固自有限錢糧亦所不敷無怪其然也所據司道勘議加幫隄岸修改閘壩濬灣頭河之淤淺以殺外湖之橫流疏射陽湖之故道以洩內地之積潦工費不煩於請發分任尤便於責成似應依擬以終前功伏乞敕下工部查議上請備行總督衙門悉照前議督行各司道查照動支前項銀兩嚴督各該掌印管河等官務趂今冬天氣晴和分投修理併乞轉行兩淮巡鹽衙門將挑河銀兩查發濟用定限來嵗三月中通行完報以備伏秋如有惰誤及茍且塞責不堪永賴者指名叅奏庶未盡之工區畫周備而運道民生端有攸賴矣奉聖旨工部知道
　　申嚴鎮口閘禁疏
　　臣潘季馴謹題為清黃交接處所濁流倒灌易淤懇乞特降綸音以嚴閘禁事我國家建鼎燕京嵗漕四百餘萬自徐以北則資汶泗諸泉自徐以南則資黃河之水汶泗清而弱黃河濁而強而二水交會之處則茶城是也每遇伏秋之時黃流盛發則必倒灌入漕沙停而淤勢所必致然黃水消落漕水隨之而出沙隨水刷不待濬而自通亦勢所必致也縦有淺阻不過旬日萬厯十年中河郎中陳瑛剏建古洪內華二閘每遇黃水暴發即下板以遏濁流之橫而閘內無壅阻之苦黃水消落則啟板以縱泉水之出而閘外有洗滌之功數年以來頗稱利涉不意去年伏水盛發啟閉不常任其所之淤墊頗逺而治者不知引水攻沙苐主挑濬以致廢時失事上厪宸衷當事之臣稍加更置而人心庶幾知警矣前月十六日臣至宿遷閱視河隄據管河同知徐伸揭稱本月十三四日黃水陡長丈餘漫入古洪閘內臣即令嚴閉閘板加髙閘面去後至二十一日又據管閘主事楊信報稱十九日至二十一日黃水消落盡啟各閘諸板通漕放水衝刷成河通行無滯等因至閏六月十一日又據徐州管河判官鄭簡揭稱本月初六日黃水復發比前又髙一尺急下閘板日夜固守至初八日午時水退初九日啟板通行無滯等因夫兩旬之間黃水陡發二次然前不過七日後不過三日隨長隨落此即清黃二水相為勝負隨塞隨通之本來面目也近又該工科都給事中常居敬題奉欽依増建口閘一座去河愈近則沙淤愈少所淤既少則衝刷愈易足為漕河之永利矣但設閘固欲其多而啟閉猶欲其謹閘禁不嚴與無閘同去嵗之覆轍可鑒也而管閘官牌毎苦於勢豪船隻強欲啟板放行少拂其意輒加嗔責葢行者赴家其心本急而以王程難緩倍道疾趨者亦或有之但漕河闗係甚大似不可以一人之私而重妨國家之大計也臣查得萬厯八年該臣初立清江浦三閘啟閉之法題奉聖旨這築壩盤壩事宜俱依擬有勢豪人等阻撓的即便拿了問罪完日於該地方枷號三箇月發落干礙職官叅奏處治欽此臣刻石金書豎立各閘之上庶幾人心少警而行未數年閘禁復弛內河漸淤又該工科都給事中常居敬題奉欽依而臣於入淮之初即會同漕撫都御史舒應龍首為申飭管閘工部主事黃曰謹查復舊規呈將三閘匙鑰送赴漕撫衙門收貯每日請發禁例始定然亦恃有先奉嚴旨昭若日星故廢之雖久而復之不難也今古洪等閘並未奉有明旨非惟人心不知警惕而司閘者亦無所恃以為遵守矣伏望皇上俯念漕務至重敇下該部再加查議如果臣言可采比照前例特降綸音容臣刻石金書豎立各閘之上其閘上匙鑰凡遇水漲下板之時俱送赴夏鎮分司官收掌水落即便請發庶一應船隻俱知畏忌而漕渠可免淤塞之患矣再查萬厯十五年九月該工科都給事中常居敬等題為河道可虞人心易怠仰體宸衷敬陳末議以勵人心以保河漕事內一欵開報之當時工部議將河道有無通塞河工有無興舉行令管河司屬各官按季報部覆奉欽依在卷臣遵奉備行各管河司道官員將黃河陡長閘座閉塞日期逐一登記通候季終報部不敢瑣瀆天聴外謹題請旨奉聖旨工部知道
　　工部覆前疏
　　題為清黃交接處所濁流倒灌易淤懇乞特降綸音以嚴閘禁事該總理河道右都御史潘季馴題前事等因奉聖旨工部知道欽此欽遵抄部送司案查萬厯七年七月內該總理河漕右都御史潘季馴題為乞恩查復舊規以利漕渠事內題稱淮安閘壩毎嵗於六月初旬運艘鮮貢馬船過盡即於通濟閘外暫築土壩以遏橫流其官民船隻出入俱暫行盤壩至九月初旬開壩復用閘啟閉仍將題准明旨刋示各閘之上如有勢豪人員恃強阻撓應挐問者徑自挐問應叅奏者徑自叅奏毋得阿徇假借等因已該本部覆奉聖旨這築壩盤壩事宜俱依擬有勢豪人等阻撓的即便挐了問罪完日於該地方枷號三箇月發落干礙職官叅奏處治欽此備行總理河漕及漕運衙門欽遵訖又查得十六年四月內該查勘督理河工工科都給事中常居敬題為酌議河道善後事宜以禆運務以圖永利事內開嚴啟閉以杜淤淺乞要查照先年平江伯陳瑄原立成規如山陽通濟等閘三月初運畢即行封鎖惟遇鮮貢船隻啟一閉二官民船隻照舊車盤等因已該本部覆奉欽依通行河道衙門著實遵行訖今該前因似應題請案呈到部看得茶城口係清黃交接之處而閘規之設所以嚴啟閉之防故有閘無法與無閘同行法不嚴與無法同所従來尚矣先是淮安閘壩奉有明旨森嚴至今幸賴無事今茶城三閘其緊要與淮安相同而閘規未立人有玩心若不照例申嚴將來淤阻之患或有甚於前日者所據總理河臣題要照例請旨刋刻遵守相應如議恭候命下本部備咨總理河道都御史轉行各該管河官員將題准明旨刋石金書豎立茶城各閘之上凡遇黃河暴漲即便閉閘各閘匙鑰送夏鎮主事收掌一應官民船隻俱候啟閘放行敢有阻撓應拏問者徑自拏問應叅治者奏請定奪至於鮮貢船隻原與尋常官民不同自難一例守候但當黃水盛發之時遽許啟閘以行則沙隨水擁急難開通無論挑濬勞費不貲而繼至貢船反致躭延滋甚訪得黃河水性驟長不過二三日倘少停楫消落可期再乞天語併飭鮮貢諸船如遇黃水盛發亦令暫候頃刻庶法行自近而河渠永有賴矣奉聖旨是各閘啟閉嚴約俱依擬有勢豪人等阻撓的照淮安閘壩事例即便拏問枷號干礙職官指名叅奏
　　河防一覽卷九
　　●欽定四庫全書
　　河防一覽卷十
　　（明）潘季馴 撰
　　河工分派司道疏
　　臣潘季馴謹題為檢查節奉欽依河工分派司道各官以便責成以圖早竣事臣於本年六月初二日到任隨行各司道查理勘督河工工科都給事中常居敬先後具題河上事宜除申飭禁例查覈賢否等項及議應停寢者已經遵行外其應修應築工程逐一開報前來隨准漕撫戶部右侍郎舒應龍掲帖內一件為欽奉敕諭查理河漕以保運道事內有添建鎮口閘接築塔山支河縷隄議修清江浦外堤草壩剏築寶應縣西土隄石砌邵伯湖隄疏濬裏河淤淺等事一件為酌議河道善後事宜以裨運務以圖永利事內有添設栁浦灣料厰一事其在淮揚所應興舉者如此矣續該臣准工部咨為查理河漕以重國計事內有查復南旺馬踏蜀山馬場四湖建築坎河滾水壩添建通濟永通二閘等亊又准工部咨為清復湖地以濟運道事內有查復安山湖地壹事其在山東所應興舉者如此矣臣隨自淮揚歴邳徐至山東沿河一帶地方逐一查閱前項工程委於運道大有禆益相應作速興舉勒限告成但道里寥逺工程浩大而中如修復伍湖內皆有復斗門築長隄建滾水壩等工尤為煩瑣若非分任責成或易推諉除建鎮口閘塔山支河縷隄修清江浦外隄草壩添設栁浦灣料厰先該漕撫右侍郎舒應龍行委南河郎中羅用敬中河郎中沈修夏鎮主事楊信徐州兵備道僉事陳文燧督同淮安府管河同知徐伸薑桂芳徐州判官鄭簡等見在興舉已有次第臣照舊督行各官上緊築砌外其興築寶應縣西土隄二十里石砌邵伯湖隄二十里疏濬淮安至儀真一帶裏河淤淺查係南河郎中羅用敬海防道副使周夢暘地方三工俱當以中為界北段屬之羅用敬南段屬之周夢暘查復馬踏湖添建梭隄集永通閘則委之北河郎中吳之龍而應築土隄修復王巖口滾水石壩俱以屬之該司矣查復蜀山湖建築坎河壩則委之南旺分司主事蕭雍而築隄束水修復滾水大壩俱以屬之該司矣查復馬塲湖添建火頭灣通濟閘則屬之濟寧管河道按察使曹子朝而封界子隄一道安居斗門三座俱以屬之該道矣查復南旺湖地則委之東兗道左叅政郝維喬而修復邢通等口一十二處張住口斗門一座封界子隄一道中亙長隄一十四里俱以屬之該道矣查復安山湖則委之曹濮道僉事劉弘道而封界子隄剏建八里灣似蛇溝二閘俱以屬之該道矣至於管河同知通判及州縣掌印管河等官隨其地之所屬聽各該司道徑自分委如有不足不妨選取別郡賢能者而用之也至於闗提夫匠查取物料司道有不免於互相資藉者又當通融幫助以普同心共濟之義不待臣丁寧告誡之矣既經分派停當恭候奉有明旨之後各官一面鳩工庀材水落舉事定限明春三月內完工以慰聖主南顧之懷以圖運道永賴之利毋得失時廢事致有墮誤中間斗門隄壩等項瑣屑事宜或於原議稍有參差如先逺而今宜稍近先近而今宜稍逺先多而今宜稍減先無而今宜添設大同而小異者不妨相度地形臨時擬議以慿裁酌臣同各該撫按及巡鹽御史不時查閱工完之日容臣分別勤惰疏名上請恭候聖裁伏望敕下該部再加查議如臣所言不謬擬議覆請行臣遵奉施行庶事體不淆而責成自易人心競奮而告竣可期矣謹題請旨奉聖旨工部知道
　　工部覆前疏
　　題為檢查節奉欽依河工分派司道各官以便責成以圖早竣事該總理河道右都御史潘季馴題前事等因奉聖旨工部知道欽此欽遵抄出到部送司案查萬厯十六年四月內該查勘督理河工工科都給事中常居敬總督漕運戶部右侍郎舒應龍各題為欽奉敇諭查理河漕以保運道事內條議古洪閘以外添建鎮口閘座並接築塔山支河縷隄等項本月內又該查勘河工都給事中常居敬題為酌議河道善後事宜以禆運務以圖永利事內條議申飭閘規並添設栁浦灣料厰五月內又該查勘河工都給事中常居敬巡撫山東右副都御史李戴各題為欽奉敇諭查理漕河以重國計事內條議查復湖地積水濟運並建築坎河滾水壩各縁由俱經本部覆奉欽依備行各該撫按及總理河道等衙門轉行管河司道一體欽遵訖今該前因相應具題案呈到部看得山東至淮揚一帶河道應修應築處所地里寥逺工程浩大提綱挈領雖在總理大臣而畫地效勞必須庶司分任所據河道都御史潘季馴題稱將各處工程量其地之逺近險易分委各該司道等官管理區處當而勞逸適均任使宜而責成尤易俱應如議題請恭候命下本部備咨總理河道並鳯陽山東各巡撫衙門一體遵照施行及行管理河道泉源閘壩郎中主事管河守巡各道查照分地督率府州縣管工官員竭力修治本部仍咨都察院轉行各該巡按巡鹽御史各照所轄地方不時稽察工程期於同心共濟倘興工前後或有事體與原議稍異者即便從宜處置或有原議未盡者不妨另行增補悉如原題定限十七年三月終通完其總河大臣仍親自查閱委果工程堅固足保無虞從實奏報於內一有推諉誤事即時叅處工完之日將做過工程錢糧夫役等項造冊奏繳清冊送部備查其效勞大小官員分別勤惰題請以俟賞罰伏候聖明裁定敕下臣等遵奉施行奉聖旨是河道工程著司道等官各照分定地方用心管理上緊完報不許疎玩
　　議留河工米銀疏
　　臣潘季馴謹題為查議河工緊急工費以免臨期匱乏事據管理南河工部都水司郎中羅用敬管理中河工部都水司郎中沈修整飭淮揚海防兵備道副使胥遇整飭徐州等處兵備道僉事陳文燧會呈先蒙總督漕運提督軍務巡撫鳳陽等處地方戶部右侍郎兼都察院右僉都御史舒應龍信牌前事照得國家歲漕轉輸必資河運而河防歲修築隄疏淺工費不貲額編錢糧十無二三每每那移曲處至今匱竭已甚誠為無米之炊夫國家治河濟運事干河南山東直隷三省直地方然山東運河甚安河南有黃河而無運河直隷則自徐至淮五百里以黃河為運河自淮至揚四百里以重湖為運河防守要害緩急迥不相同今在山東河南則供以全省之力在直隷則僅取足於四郡積災之民惟於工費不敷歲多修築未堅無怪其歲修歲圯而淤決之患終不免也見蒙皇上軫念河漕大計特遣工科親詣督勘必欲為河漕乆逺永利之策工費錢糧即為首務備仰司道會同即查過淮漕糧三六二六輕齎銀內例復二升河工米折銀二分後以通惠河成改解太倉濟邊見今九邊款貢餉邊年例頓減於舊如以河工之銀仍充河工之用本係正徵正支似為經久可恃再查萬厯元年瓜州閘座建歲南京江北各衛軍船直達水次省免浙江杭嘉湖直隷蘇松常鎮等府顧覔江船七升米銀已經前任總理河道侍郎萬恭議題量復一升折銀備修江南河道其餘六升免徵於民即今應否於內再復數升以充修河之費逐一會查的確作速呈詳以慿酌議施行蒙此行間又蒙本院信牌為查議河道錢糧事照得淮揚濵河一帶隄岸係干運道襟喉歲修工程方殷需用錢糧甚急況兼工科都給事中常居敬題奉欽依應築邵伯湖石隄一道計二十里該銀二萬二千九十七兩剏築寶應西隄一道計二十里該銀四千一百三十一兩亟宜興舉應用錢糧俱合查議仰司道會行淮安府即查原議歲修銀三萬兩自萬厯九年起至十五年止某年某處用過若干尚存若干有無拖欠作何催補各工有無足用及近議邵伯寶應土石二工錢糧作何區畫俱要明白聲說從長計議如有別項堪動錢糧就便斟酌停妥會呈前來通詳漕撫衙門以慿覆覈會題等因蒙此當該司道會行淮安府查勘去後隨據該府回稱卷查萬厯八年十一月內蒙本院題奉欽依歲修銀三萬兩內該鹽運司帶徵鹽引銀一萬八千兩河南協濟銀九千兩淮揚兩鈔闗並徐州戶部稅銀三千兩每年徵解淮庫專備各工支用後因十四年鹽滯商困該司奉文蠲免四千五百兩三鈔闗稅銀期滿仍解戶部隨該司道會議將山東河夫銀四千五百兩並撥瓜儀盤壩腳米銀徐屬派剰麥銀係原議解給徐呂二洪靈璧等處夫銀之數共二千六百餘兩抵補前額呈蒙題奉欽依在卷近又該山東撫按題准原議河夫銀兩仍留彼處募夫挑濬其在河南九千兩除節年拖欠一萬三千餘兩外又以去歲衝決異常該前任總督漕撫侍郎楊一魁具題停免議將漕糧輕齎三六二六漕米二升河工銀留淮支用該部議覆止將十六年分數內量留九千兩抵作河南應解之數以後年分該省照舊徵解淮庫等因欽遵外今查自萬厯九年起至十五年止各處解到銀兩盈縮不一節經奉文支盡除將收支細數另行冊報外尚有借用未補應給未支江都高寶山陽清河等處工銀實該一萬七千九百六十四兩八錢二分零徐呂洪夫工食額於瓜儀二壩各衞所挑盤腳米銀內扣存一千五百七十八兩比因去年各處災傷減存漕船數多止扣有腳米銀六百一十三兩三錢八釐零其餘九百六十四兩六錢九分零尚無扣補徐屬欠解原派剰麥銀一千五十九兩即今髙寶江都山陽清河一帶喫緊工程俱因前銀不敷止領一半各該有司仰體朝廷運道為重東那西借朝給暮空終非常策且伏秋修守之候臨時支用不常又不知約用幾何查得江南雇覔江船米免徵七升續雖議復一升而六升仍蠲在民也相應於六升之內再復二升該糧一萬一千三百七十七石九斗七升六合八勺八抄折銀五千六百八十八兩九錢八分八釐四毫四絲輕齎扣米二升折銀一分近雖解濟邊餉而其始乃修河故物也相應於內歸還河工一升該糧二萬七千五百石折銀一萬三千七百五十兩通共該銀一萬九千四百三十八兩九錢八分八釐四毫四絲與同舊額見該徵解實銀通收淮庫作歲修支用等因呈報前來據此又該司道會同覆覈無異況去年雨水異常今歲工程倍於往昔其所估者過其數於原額之外其所收者減其數於原額之中那借者無從查補見在者何慿支給各工皇皇誠猶捧漏巵沃焦釡莫知其所措者今據該府所議前項江南僱船米一升外再復二升並於輕齎二升米銀內歸復河道一升俱係河工正額錢糧向因邊防告急河道無虞故暫為借處以濟邊也今九邉欵貢河運多艱原額錢糧委應歸復伏乞早為題請以濟工程又查得近該工科都給事中常居敬題築邵伯湖石隄二十里該銀二萬二千九十七兩寶應西土隄二十里該銀四千一百三十一兩皆係欽依緊要工程向因所議錢糧原未註有定項迄今尚未興舉乞查別項堪動錢糧一併題請支給應用以便早竣等因會呈到臣據此該臣會同總督漕運提督軍務巡撫鳳陽等處地方戶部右侍郎兼都察院右僉都御史舒應龍議照運道之設專為歲漕歲漕之遲速係運道之通阻其休戚常相闗也若徒求速於歲漕而不先求通於運道徒求通於運道而不先求務乎歲修徒求務乎歲修而不先求裕於工費皆非知務者矣我國家歲漕四百餘萬皆由瓜儀入閘以至通惠河綿亙三千餘里山東濟寧州以北原無衝溢之苦疏濬歲有常規額辦足資工料姑置勿論矣惟是淮南則多諸湖之險淮北則有黃河之患波濤之衝刷隄岸之坍損無歲無之故歲修之錢糧亦無歲可缺者先該臣於萬厯八年十一月內會同漕撫衙門題請河道歲修銀三萬兩今查數內鹽運司帶徵鹽引銀已蠲四千五百兩復還戶部三厰稅銀三千兩尋改山東徐呂靈璧河夫銀未幾而山東撫按復議留彼處挑濬難以解銀而徐呂靈璧河夫銀又多缺少且彼處工程頗多夫役亦似不可少者河南歲該解銀九千兩節年拖欠一萬三千兩又以去歲衝決異常十六年議停徵矣是原題三萬之數僅存鹽引銀一萬三千五百兩耳及查該司道所報今歲歲修銀已費四萬一千四百八十兩有奇是所出之數浮於所入之額已三倍矣目前似已不支他日必至僨事誠不可不預為之計者又該都給事中常居敬題奉欽依議築寶應縣西土隄二十里束水刷沙俾無膠淺之患江都縣議砌邵伯隄石工二十里捍湖衝激俾無傾潰之虞皆係喫緊工程共該工料銀二萬六千二百二十八兩原未議有動支何項錢糧見今束手以待是連前歲修銀三萬兩並借用未補應給未支銀一萬七千九百六十四兩八錢二分共該銀七萬四千一百九十二兩八錢二分洗鍋待爨不可時刻緩者而帑如懸磬將何以支所據司道議將輕齎二升米銀歸復河道江南僱船停徵米六升內再復二升一節誠非得已但臣等反覆思維蘇松常鎮並杭嘉湖等處正當大祲之後民不聊生豈可復行加派隨查得輕齎扣留二升米銀原係河工支用之數萬厯四年該漕撫都御史吳桂芳奏留一年為挑濬草灣之用萬厯六年該漕撫都御史江一麟奏留二年為補造缺船之用臣等今日河工較之前項支費尤為緊要伏望皇上俯念運道至重敕下該部准將輕齎二升米銀聽留河工支用三年之後修築少閒仍以一升米銀解赴戶部餉邊餘米一升准作河上歲修銀兩庶幾歲修不廢新工可興而河道安流歲漕無阻矣臣等復又查得前項銀兩業已盡數解部必須守候明年新運方可徵解相去尚逺難救燃眉合無恭候命下容臣等先於漕庫或淮安府庫借支別項銀兩應用俟輕齎米銀解到之日照數補還則工可刻期而告竣自早矣謹題請旨奉聖旨該部知道
　　戶部覆前疏
　　題為查議河工緊急工費以免臨期匱乏事該總理河道右都御史潘季馴漕運都御史舒應龍各題同前事俱奉聖旨該部知道欽此欽遵通抄到部送司案呈到部看得河道都御史潘季馴漕運都御史舒應龍會題近該都給事中常居敬題奉欽依築砌寶應土隄邵伯石隄共該工料銀二萬六千二百二十八兩未議動支何項錢糧要將輕齎二升米銀留用三年之後仍以一升米銀解部餉邊一升米銀准作河上歲修應用一節臣等查得輕齎二升米銀原備修河之費嗣因通惠河成改議解部濟邊今總理督臣潘季馴等議留築砌寶應邵伯湖隄是以正項留充正用況係緊要工程相應依擬覆請恭候命下本部移咨河道都御史潘季馴漕運都御史舒應龍查將淮庫別項銀兩先借支二萬六千二百二十八兩趂此秋冬水涸作速興工築砌俟新運輕齎二升米銀解到不必拘定年限照數補完餘銀仍行解部濟邊以後凡遇有應修工程不妨照數再行奏留如無工程即以濟邊隨時通融不必各分其半以致臨時支用不敷又煩瀆請本部仍咨工部知會伏乞聖裁奉聖旨是
　　申明修守事宜疏
　　臣潘季馴謹題為申明修守事宜以圖永賴事伏念臣負譴餘生甘心草莽謬蒙我皇上曲垂矜貸復賜甄收高厚洪恩實均罔極受事四月夙夜靡寧且當修防已弛之後復值河水暴漲之時東支西吾既竭心力諏諮荒度益信歲修之工不可緩也敬陳覼縷恭候聖明裁察臣竊惟治河之法別無奇謀秘計全在束水歸漕歸漕非他即先賢孟軻所謂水由地中行而宋臣朱熹釋之曰地中兩崖間也束水之法亦無奇謀秘計惟在堅築隄防隄防非他即禹貢所謂九澤既陂四海會同而先儒蔡沈釋之曰陂障也九州之澤已有陂障而無決潰四海之水無不會同而各有所歸也故隄固則水不泛濫而自然歸漕歸漕則水不上溢而自然下刷沙之所以滌渠之所以深河之所以導而入海皆相因而至矣然則固隄非防河之第一義乎而歲修之工舍固隄其何以乎臣於萬厯六年三月內祗承明命總理河漕急趨淮徐視之黃決崔鎮而北淮決高堰而東而淮揚高寶之水洚洞無涯匯為巨浸觀御史陳堂疏中所謂東橫西決散為洪流自徐邳以下至淮之南北不啻千里流離漂沒莫可勝數居無尺椽食無半穗上阻運道下墊民生而比時兩河情狀葢可想矣臣即首擬合淮黃二流以復其本來之性築遙縷二隄以防其潰決之虞具疏上請謬荷溫綸刻期興工十月告竣年逾八載並無隻艦漂流粒米狼籍而昔日流遺之民仰戴我皇上生成之恩咸歸故土比屋而居矣不意為日既久人情遂弛掌印管河官視兩隄為贅旒矣歲剝月蝕殘缺頗多臣於六月初二日受事即申飭各該司道嚴督掌印管河等官分投幫築晝夜修防寢食不寧者逾三月矣然立法易而守法難守法於一時易而守法於長久難臣於萬厯七年告竣之後將善後事宜種種陳請而臺省諸臣亦相繼題奉俞命矣而近年以來行者無幾失今不為申飭數年之後又當何如哉故敢以修守事宜摘其喫緊最闗河防者條列於後伏望敇下該部再加詳議如果臣言有禆俯賜允行特降嚴旨容臣刪削簡明榜諭分發司道並各該掌印管河官置之座右庶幾常加省閱按時修舉而可免疎玩之虞矣謹題請旨
　　計開
　　一久任部臣以精練習臣竊謂天下之事皆可以揣摩測度而得之而惟治河一事非身親經歴足遍而目擊之則文移調度之間終屬影響故以大禹之智必十有三年而後成功葢其諏諮荒度非假以歲月之久不得也何也水性有順逆河情有分合地勢有夷險隄形有高卑某處迎溜作何捲築以當其衝某處掃灣作何幫護以防其汕至於分派官夫皆有定額置辦器具各有攸宜儲蓄物料栽插栁株一切瑣屑事宜種種皆須料理總理衙門眇然一身控制於數千里之間豈能一一身親為之哉所恃者分司與該道而已而該道不免有錢穀刑獄兵戎之事撫按倚辦甚殷豈能專心河務故總河之所恃以幹濟者分司官為多也但部臣初至地方未知原經首尾歲月稍久頭緒頗知而轉擢之報又至矣臣於萬厯八年具疏題請久任奉有成命而數年之間卒未有能行之者又何怪乎河工之作輟也伏望敇下該部再加查議如遇中南兩河郎中員缺即將工部主事查有曾經分司河上及歴俸未及三年者遴選推補查照舊規新舊交代以河上事體轉相傳告代後克修職業任內並無疎虞容其歴俸九年方為破格遷擢則練習久而河防自熟區畫當而河患可弭矣臣又查得見任南河郎中羅用敬中河郎中沈修才識敏練勤恪自將臣受事以來歴試諸艱輒有成驗但俸資俱有六年轉擢之期將至伏望比照原任中河郎中陳瑛事例俟其九年考滿方與優處實於河道大有禆益伏乞聖裁
　　一責成長令以一事權夫州之有守縣之有令即家之有長也家務繁瑣不得不分任於子弟或司耕作或司出納或司交際雖各有其人而鳩工庀材備物致用未有不取裁於家長而能成者臣嘗以責成掌印官為請前勘工給事中尹瑾兼管河道御史姜璧皆先後具題奉有明旨矣官更吏換若罔聞知臣頃於閱視之時見河水將發急若燃眉問其物料則曰某所官承買未至也問其夫則曰某處調用未補也問其時日非一月即兩月也問之掌印官則曰不知也如此而寧有不墮誤者哉臣伏願自今伊始調度夫役備辦物料則責之掌印官趨事赴工董率巡守則責之管河官如有疎虞掌印與管河官同罪至於郡之有守闗係尤重瑣屑之事固難責成而提綱挈領區裁督察使守令有所受成者郡守之責矣伏乞聖裁
　　一禁調官夫以期專工臣惟治河有定議而防河無止工工之不可止者乃所以成其議之一定而不可撓也何也治河之道惟有捄偏補弊之法必無一勞永逸之事也不然則禹之治水可稱萬世永賴矣何不數百年至商之祖乙而都圮於河蕩析離居遂有盤庚之遷也葢禹法不守而河防久弛也故管河之官必以河為責而他務俱所未遑防河之夫必以河為事而諸工有所不逮朝於斯暮於斯飲食起居必於斯功以久積業以專成如此而猶有傾圯頹敗之患者臣所未解也近該工科都給事中常居敬將管河官查照清江造船厰官事例凡係管河官專屬河道部司年終考覈分別賢否徑呈督撫咨部施行不許別謀差委題奉聖旨近年管河佐貳等官多有營求差委妨廢職務不行用心防守的總理衙門務遵敕諭拏問重治不許姑息其餘依擬行欽此人心或知警畏而於夫役一節未經申明臣請自今伊始凡遇差委管河大小官員及調用各項夫役必須申呈總理衙門批允方許委調如有抗違容臣指名叅究庶幾人無廢事而工可責成矣伏乞聖裁
　　一預定工料以便工作志有之防河如防冦冦至而後為治兵繕甲之計則必為冦所乗河漲而後為鳩工聚材之計則必為河所乗此一定之理也臣請於秋防告竣之後至十月中旬各該司道即便會行各掌印管河官沿隄踏勘分為三等以逼臨河濵當衝最急者為第一等或改築或加幫或添築馬頭埽應委何官管理用夫若干應辦何項物料若干用銀若干次險者為第二等又次者為第三等官夫物料逓加減殺造冊開報司道覆核停當定限十一月初旬類報總理衙門批允查照分撥應辦物料即行各掌印官支領歲修銀兩如數買辦定限正月半以前報完隨即興工定限四月初旬告竣每歲著為成規違誤定行叅治庶事以預立功以早成而無臨渴掘井之患矣伏乞聖裁
　　一立法增築以固隄防臣竊惟天下之事不日益則日損而夫人之情不日檢則日弛故自古帝王立法歲有成月有要日有考未有不如此而能成久安長治之業者也淮徐之民十年以來所以得免魚鼈之患而運道不致梗阻者恃有遙隄也先該給事中尹瑾慮恐歲久坍塌題請每歲行令管河官率領守隄官夫務將各遙隄定限加高五寸加厚五寸年終司道官躬親覈驗開報河漕衙門造冊奏聞每三年遣官一員前去閱視分別敘録叅究等因工部覆奉聖旨隄工歲修當視其低薄處隨宜加築豈得定以五寸為限河漕當事諸臣能嚴督地方官著實經理視國如家何事不成亦不必數數差官閱視反滋多事其餘依擬行欽此仰見我皇上體念河臣欲其事權歸一且便責成也三年差官閱視委為煩瑣不敢瀆陳矣至於加幫一節向因漫無稽考未嘗有分寸幫補雨水之淋漓車馬之蹂躪如歸仁象山磨臍溝等處剝蝕過半矣臣伏覩大明會典內開各處河隄每歲加高一尺加厚一尺年終管河官具數奏聞是祖宗成法炳若日星大小河臣所宜世世守之者也但河夫屢經裁減為數不多欲共加幫高厚各一尺力有未逮臣又查得隄身兩傍率多蔓草盤結足堪遮護若欲加土必須去草反為不美臣見行司道官將各隄坍損卑薄者以原隄丈尺為凖先行加幫取平至明年或可竣事臣請自十八年為始每歲司道官督令管河官率領夫役務覓真淤老土加高五寸不許夾雜浮沙茍且塞責再查護隄之法無如栽栁為最而栽栁六法無如臥栁為佳葢取其枝從根起扶蘇茂宻足抵狂瀾也每隄一丈栽栁十二株每夫一名栽隄三丈栁樟以徑二寸為則離隄以三尺為凖隄內栽完方及隄外如有枯死隨時補種年終管河官呈報各該司道要見本隄原高若干今加五寸共高若干栽過栁株若干司道官躬親驗覈開報總理衙門覆覈無異造冊奏聞其不合數及不如式者指名叅究庻幾事有成規而人知法守矣伏乞聖栽
　　一添設隄官以免遙制臣竊惟當官之事兼攝為難而以最卑之官攝最逺之事為尤難臣於萬厯七年建復高堰之隄以捍橫流於淮郡之東剏築栁浦灣之隄以遏狂瀾於淮郡之北十餘年間利賴於二隄者良不淺矣第因比時冗員之禁方嚴不敢多求添設故止請高堰大使一員兼攝栁浦灣一帶隄務但查高堰之隄增築已幾百里而栁浦灣之隄起自清江浦以至高嶺戴百戶營延袤一百三十餘里伏秋之時顧此失彼一大使豈能日奔走於二百里之間耶縱委義民等官不過虛應故事豈肯在隄防守前歲范家口之決實由此也臣請添設栁浦灣大使一員住劄本隄要害去處自清江浦起至戴百戶營一帶遙隄付之管理應用夫役即於高堰八百名數內裒出三百再於南河隄淺夫內裒出二百共夫五百與之其高堰大使專管本隄各令晝夜巡邏遇汕即補庶地有專轄而功可責成矣臣已行司道會議通詳未報乞敕工部轉咨漕撫都御史及咨都察院轉行巡按巡鹽御史再加查議如果相應添設覆請施行不勝幸甚伏乞聖裁
　　一加幫真土以保護隄臣查得淮水發自河南桐柏山挾七十二溪之水經鳳泗東入于海然至泗州而龜山橫截河中即基運山圖中所云灣如牛角勢様非凡者是也下沙一轉迴瀾西顧此於風氣實為完美然伏秋之時不免湧漲亦由此也臣讀宋臣歐陽修先春亭記其畧有雲景祐三年泗守張侯問民之所素病而治其尤暴者曰暴莫大於淮明年春作城之外隄因其舊而廣之高三十三尺土實石堅捍暴備災可久而不壊又雲泗天下之水會也又雲先時歲大水州幾溺張侯夏守是州築隄以禦之今所謂因其舊者是也夫曰尤暴者莫大於淮則知淮之為暴於泗舊矣曰隄高三十三尺則知水之高矣先後州守惟以築隄為事則知禦淮之策舍隄之外無策矣今查泗州護城隄高不及宋三之一然幸當水一面甃石可恃但石內土隄皆係浮沙一遇霖雨輙至坍損土隄一圮石將安附不可不慮也臣於六月間躬往閱視即行潁州兵備道及該州知州浦朝柱令其覓取真土另加堅築第本隄丈數頗多工費不少錢糧難處延久未報臣請敕下工部咨行撫按衙門多方計處覆請施行庶護隄可恃而州民獲安矣再查基運山去州一十餘里地勢高峻嘉靖十四年間查先任總理河道都御史劉天和令匠役王良等量得地形迥高二丈三尺一寸則又與州不同東麓石隄見在查修以故未及之也伏乞聖裁
　　一接築舊隄以防淤淺臣竊惟清口乃黃淮交會之所運道必經之處稍有淺阻便非利涉但欲其通利須令全淮之水盡由此出則力能敵黃不為沙墊往年高堰潰決淮從東行清口遂為平陸高堰既築獨慮清河縣對岸王家口等處淮水從此決出則清口之力微矣臣於萬厯八年行郎中佘毅中即扵本處築隄一道以防其溢數年之間清口利便實賴於此不意鳳泗商販船隻又於長隄之東盜挖一渠取便往來歲久成河已濶九十餘丈淮水盡由此出清口不免沙淤臣查得此處係清河對面地方該縣知縣出入之間一覽在目何致任其盜決汪洋北注而若罔聞知且不以報也其秦越肥瘠亦甚矣除臣見在查理及行司道官候淮水消落接築長隄一道務期堅久可恃外臣請隄成之後專責清河縣知縣管理每歲派定官夫時加幇補如遇水發率同地方人等晝夜巡邏以防盜決儻有疏虞即將掌印官叅治蓋此隄即在縣治之前較之他所不同而掌印官常川在縣較之管河官尚有他處奔走者又不同也伏乞聖裁奉聖旨工部知道
　　工部覆前疏
　　題為申明修守事宜以圖永賴事該總理河道右都御史潘季馴題前事等因奉聖旨工部知道欽此欽遵抄出到部送司案查萬厯七年七月內該巡按直隷監察御史姜璧題為河工將竣敷陳末議懇乞聖明俯賜采擇以保治安事內條議嚴責成等四事要將河工專責府州縣掌印官督同管河官管理等因八年四月內該工科右給事中尹瑾題為河工告成敷陳善後事宜以圖永利事內條議重久任等七事縁由俱經本部覆奉欽依備行總理河漕及山東河南各撫按衙門欽遵訖今該前因似應具題案呈到部看得黃河自古號稱難治我國家又以黃河為運道其治之更有難者萬厯六年黃決崔鎮淮決高堰運道阻絶上厪宵旰之憂該河臣潘季馴創築遙縷二隄合黃淮二流遂使八年之間轉漕數千萬石隻艦粒米悉達京師功成之日詳陳善後事宜其要歸於修隄束水使之歸漕其法甚備乃日久人玩迄於去年黃河再溢幾至不支則隄漸圮而歲修之法漸廢也季馴荷蒙召用再履茲任乃舉舊法而重新之又擇其中喫緊最闗河防者列為八欵疏請嚴旨特加申飭葢思保前功於不毀杜後患於將來不圖旦夕苟且之安而為國家久逺之計通應依擬恭候命下本部移咨吏部及總理河道鳳陽山東河南保定各巡撫衙門並咨都察院轉行各該巡按巡鹽巡漕御史仍劄各管河管泉郎中主事督行各該司道府州縣一體遵行仍聽總河衙門將題准事理刋刻簡明榜諭分發各該官員置之座右常加省閱按時修舉庶法守常存而河防永賴也
　　計開
　　一久任部臣以精練習
　　前件看得河工最巨治河最難其司道各官非久於其任精於其業鮮克有成者今河臣潘季馴灼知其故申議久任之法特以中南兩河郎中為請而又舉見任郎中羅用敬沈修賢能令歴任九年方行優擢葢兩河之地甚要則倚辦甚殷且見任郎中既稱得人是誠不可數易者合無悉如所議今後二河郎中員缺敕下吏部即於工部主事查有曾經分司河上及歴俸稍淺者遴選推補俟後查果職業克修容令歴俸九年方為破格遷擢其南河郎中羅用敬中河郎中沈修俸資已及六年相應比照陳瑛事例俟其九年考滿方與優處如有異績即於京堂缺內推用葢必有超遷然後可以行久任此又法之相須者也伏候聖裁
　　一責成長令以一事權
　　前件看得萬厯八年該總河潘季馴與科道諸臣先後具題將河防事宜責成州縣守令已經奉有明旨乃數年以來亦未見舉行則以積習久而賞罰不信也不知趨事赴工雖管河佐貳之責而催辦調度則州縣守令之事苛責佐貳而緩於守令宜事功之不集也今總河潘季馴申明前議要將守令與佐貳凡有河道疎虞一體治罪而終復歸重於郡守深得提綱挈領之意相應依擬凡河上工程不起則坐佐貳錢糧夫役不備則坐守令至於郡守有總理一郡之責倘河道疎虞亦當權其失事之重輕察其平日治河之勤惰而殿最行焉則賞罰必信上下相維而人知激勸矣伏候聖裁
　　一禁調官夫以期專工
　　前件看得防河如防冦沿邊將士不得擅離汛地沿河官夫豈容擅調別差止緣管河各官避難趨易營求差委以致河工作輟先該科臣常居敬議題奉有嚴旨洞燭其弊人心已知警惕矣惟夫役一節末經申明往往有見其空閒調撥別用者不思河之塞決靡常夫之差遣無定萬一誤事所損更多今後合照河臣所議凡河上官員夫役非經申呈總理衙門批允不得輕委一官妄調一夫以致疎虞違者叅奏處治伏候聖裁
　　一預定工料以便工作
　　前件看得治水之法全在治隄治隄之法全在歲修若物料不備是無米而炊粥也若修防不豫是臨渇而掘井也大約黃河泛漲常在伏秋然至伏秋而始為修防之計即無及矣今議欲於秋防竣後至十月中旬即委司道督同各掌印管河官沿河踏勘分別三等而物料夫匠亦以次減殺其動支錢糧選委員役通限十一月內計議停當類報總河衙門批允正月內辦完物料隨即興工四月初工程吿竣每年著為定規後期者叅處深得先事預防之意相應依擬舉行仍令將每年踏看計料與興工月日備咨本部查考伏候聖裁
　　一立法增築以固隄防
　　前件看得淮徐之間河流咫尺而其民免於昏墊者以遙隄一線為之捍隔耳自有隄以來年復一年風雨剝蝕車馬蹂躪日就卑薄勢所必至者先該給事中尹瑾題請加築高厚各五寸節奉聖旨隄工歲修當視其低薄處隨宜加築豈得定以五寸為限欽此臣竊思之限以尺寸者每年修守之常不限以尺寸者一時補偏之法若低薄而止加五寸則必無成功若歲修而亦欲隨宜又漫無稽考二者原當並行而不可偏廢今該河臣潘季馴復為題請合無查照所議自十八年為始每歲修隄高厚俱以五寸為限遇有低薄處所即便隨宜加築務令與老隄相等不許夾雜浮沙茍且塞責年終各司道將修築過隄岸親行查覈尺寸類報總河衙門覆覈造冊奏聞有不如式者指名叅究至於栽栁護堤之法纎悉曲當俱應如擬伏候聖裁
　　一添設隄官以免遙制
　　前件看得高堰栁浦灣二隄綿亙二百餘里止以一大使往來兼攝勢卑地逺顧此失彼恐致疎虞今議要將原設大使專管高堰而栁浦灣一帶自清江浦起至戴百戶營止另設大使一員專管應用夫役即於高堰八百名數內裒出三百名及南河隄淺夫內裒出二百名共出五百名與之晝夜防守遇汕即補河臣之議已當似應免行彼處撫按覆查移咨吏部徑自添設庶官有專責而隄防可固伏候聖裁
　　一加幫真土以保護隄
　　前件看得泗州雖為水會而基運山嵸峙其北地形高峻風氣完美且東麓石隄見在查修似尚可無水患惟是州城卑窪僅有石隄一帶捍禦暴淮而隄內多係浮沙雨水淋漓輙至坍損土隄一圮石將安附可不為之寒心邪河臣潘季馴躬親閱視題議幫築真土以固石隄委宜亟舉但其一應錢糧夫役與夫派委官員等項俱未有成議且前項工程尤於保障地方為切合無咨行淮揚撫按會同總河衙門作速計處停當具題前來以慿覆請施行伏候聖裁
　　一接築舊隄以防淤淺
　　前件看得清口乃淮黃交會而淮黃原自不敵然清口所以不至壅淤者以全淮皆從此出其勢足以敵黃也若分之則必致壅淤先年淮決高堰而清口遂成平陸可鑒矣今王家口隄被商販盜決淮流之勢已分將來清口沙淤運道阻塞患必由之此隄在清河縣對岸而該縣任其盜決罪將誰諉今議欲行司道官候淮水消落接築長隄隄成之後專責清河知縣管理無事派夫修築有事責令看守稍有疎虞即行叅治庶幾責任既專而隄防可固相應依擬伏候聖裁奉聖旨河道每歲修防先年題有定規乃各該官員不行著實遵守曠職誤事這所議俱依擬行如有仍前怠玩的總河官指名叅奏重治
　　議守輔郡長隄疏
　　臣潘季馴謹題為議守輔郡長隄以防水患以保民生事臣竊惟大名府為輔郡要地闗係匪輕去歲黃河決入長垣東明地方渰沒田廬漂溺人畜上厪宸衷特差工科都給事中常居敬會同撫按諸臣修築先年長隄一道兩縣之民方有更生之樂臣受事之後即行大名兵備兼管河道副使侯堯□備查水決縁由及自後修防事宜去後隨據回稱大名府所屬開州清豐南樂滑縣並無河道元城大名魏縣內黃濬縣境內止有漳衛二河如遇淤淺隨即挑濬並未設有管河官員去歲黃河泛漲從荊隆口衝決大社隄渰沒長東二縣近蒙題加該府通判李敷榮長垣縣縣丞張九二東明縣縣丞徐衍兼管河防原無設有人夫如遇雨水淋衝即撥鄰近人夫修補歲修錢糧止有每年額徵蒿草銀三百三十六兩一錢九分三釐並無別項銀兩及將善後事宜開報到臣臣以未經目擊不敢妄議隨於九月初七日起程前往長東二縣踏勘行至板厰地方有長隄一道即係工科都給事中常居敬與同撫按諸臣去歲所督修者也東至山東曹縣白茅集西至河南封丘縣新豐村共長一百三十里隄外即有淘北河一道相傳即黃河故道也去歲之水委由荊隆口決入挾淘北河衝決本隄之大社口致有昏墊之患荊隆口雖決而本隄堅固則亦豈至兩邑之沮洳哉是荊隆口隄實為此隄之藩籬而此隄實長東二邑之民所恃以為命者也但荊隆口隄係河南開封府所屬二邑豈能兼制所可守者惟此長隄耳然守隄之法不外於官夫之專設物料之預備而今皆無之是與無隄同矣謹將該道所議善後事宜逐一斟酌列欵上請伏望敕下該部再加查議如果臣言可採覆請施行庶隄防可固而水患可弭矣謹題請旨
　　計開
　　一議管河官駐劄以便修防臣查得大名府原有管河通判一員駐劄本隄之杜□□□□□□□□□□□□□□□□本隄俱屬□□□管理業已視此隄為贅旒矣今議巡捕通判兼管河防亦無不可但該府去隄幾三百里伏秋之時呼吸變態本官豈能遙制臣請每歲自五月初一日起至九月盡止本官仍宜移駐杜勝集本集原設有管河衙門行令長東二縣再加修葺以便棲止督同兩縣掌印管河等官往來巡視晝夜隄防其本隄原有大岡杜勝各巡檢司亦聽本官分委哨瞭庶防守有人而災沴可免矣伏乞聖裁
　　一議夫役以便工作臣惟守隄之有夫即守城之有兵兵以禦宼夫以禦河必不可缺者也長隄雖築未經設有一夫則平時之修葺臨事之隄防誰與為役且夏秋正當農忙之時起倩鄉夫怨咨必起甚非長民之道而有夫則有舖蓋以便棲息也查得長垣縣該隄九十七里每五里建舖一座該舖一十九座每舖設舖老一名夫九名共應設夫老一百九十名東明縣該隄三十三里該舖七座應設夫老共七十名平時則覓取老土加幫高厚水至則捲築埽料隄防汕刷初春之時則栽插臥栁以護隄址庶工多事集而衝決可免矣伏乞聖裁
　　一議處錢糧以備工料臣查得瀕河郡縣俱有河道錢糧而大名府獨無者以久無河患不復議處也至如去歲河水突入茫無所措不免空帑藏而為之甚非計之得者今查兩縣共該建舖二十六座每座工料銀五兩二錢共該銀一百三十餘兩此非每歲額銀議於長東二縣自理抵贖銀內支建不必別議外其夫老二百六十名每名該給工食銀六兩共該銀一千五百六十兩每年稍草繩麻等項約費銀二百兩通共該銀一千七百六十兩內除每歲徵収蒿草銀三百三十六兩尚欠銀一千四百二十四兩行據通判李敷榮長東二縣知縣周嗣哲朱誥議稱並無別項錢糧合於兩縣徵収本府夏秋存糧銀內動給其物料銀兩有事年分方准銷筭如此則工費有備而修防克濟矣伏乞聖裁
　　一查復舊規以便分任臣惟分土分民各有專責長隄乃長東二縣分管之地後因革去管河通判遂將本隄盡屬長垣一當有事之時在長垣則民非所轄難於呼集在東明則隄非所轄難於調度事之掣肘莫有甚於此者臣請查復舊規照地分管屬長垣者以修守責之長垣屬東明者以修守責之東明無事均享其逸有事各任其勞庶事無推諉而工可責成矣伏乞聖裁
　　一分別妍媸以便委任臣竊惟治河之官全在得人茍非其人立至傾圮臣於閱視之時將該府縣管河官備加諮訪及面與確議河上事體看得通判李敷榮年力既當壯猷之時才識亦為敏達之質長垣縣縣丞張九二河上事體俱能通曉且隄上工程皆係兩官首尾合無行令久任俸滿之日加銜管事六年通考任內果無河患破格超擢其東明縣縣丞徐衍性雖醇實齒實衰頽問其隄工東西莫辨但任淺無過似應送部調用員缺乞行撫按衙門即於所轄州縣佐貳官內擇其廉能年壯者或陞或調就近銓補促令到任管事以為來歲修防之計庶分理得人而河防允賴矣伏乞聖裁奉聖旨工部知道
　　工部覆前疏
　　題為議守輔郡長隄以防水患以保民生事該總理河道右都御史潘季馴題前事奉聖旨工部知道欽此欽遵抄出到部送司案查萬厯十五年十月內該巡撫保定右僉都御史張西銘題為查築河防並議專任責成以永奠民居事內題議築大社集隄並將大名府巡捕通判及長垣等縣佐貳加添兼管分管河防各縁由本年十二月內又該查勘督理河工工科都給事中常居敬題為查議河防以圖永利事內題議修築長垣等縣大社等集隄岸決口深潭縁由俱經本部覆奉欽依備行保定撫按轉行管河司道各官一體欽遵訖今該前因隨將議動大名府夏秋存留銀兩移咨戶部依議前來似應具題案呈到部看得大名府為畿輔重地其屬縣長垣東明境內原有長隄一道捍禦黃河則兩縣之民所恃以為命而亦張秋運道所倚以為固者也去年河決大社口渰沒逺近為居民運道之虞上厪宸衷特遣工科都給事中常居敬會同撫按諸臣修築前隄民困始蘇然隄之既壞修築為先隄之已完防守為要若官夫不設物料不備雖有隄防何能永固所據總理河臣潘季馴將善後事宜列欵上請區畫曲當深於河防有禆內除分別妍媸以便委任一欵移咨吏部議覆外其議管河官駐劄以便修防等四事係隷本部職掌相應依擬覆請恭候命下本部備咨戶部總理河道保定巡撫衙門及咨都察院轉行直隷巡按御史督行大名道府縣官員一體遵奉施行
　　計開
　　一議管河官駐劄以便修防
　　前件看得大名府管河通判駐劄府城距隄幾三百里黃河衝決呼吸變態豈三百里之外所能遙制今議每歲自五月初一日起至九月終止本官移駐杜勝集督率東長兩縣掌印管河官及大崗杜勝二巡檢司晝夜巡守其駐劄處所即將原設衙門修葺尤為省便相應依議伏候聖裁
　　一議夫役以便工作
　　前件看得禦河必以隄守隄必以夫此事勢相須不可缺一者大名久無河患雖有故隄基址並未設有一夫及至伏秋水發輙起鄉夫修守甚屬未便今議長東兩縣各照地里逺近設夫以守隄設舖以處夫至若培土於平時捲埽於水至栽栁於初春所以用夫之法尤為纎悉曲當相應依議伏候聖裁
　　一議處錢糧以備工料
　　前件看得舖舍夫老既已議設隄守固有備矣然修舖舍則費工料設夫老則費工食而稍草繩麻皆應用物料不可缺者今議舖舍二十六座聽長東二縣自理贖銀支建其夫老工食及稍草等項物料共該銀一千七百六十兩除每年蒿草銀三百三十六兩尚欠一千四百二十四兩於本府夏秋存糧銀內動支前項物料銀兩無事徵收貯庫有事方准支銷庶工費既備而出納亦明矣相應依議伏候聖裁
　　一查復舊規以便分任
　　前件看得長隄在長垣縣界九十七里在東明縣界三十三里舊規原係分轄後因裁革管河通判遂將本隄盡屬長垣地分不明易得推諉今議查復舊規照地分管庶修守各有專責而臨事不致推諉相應依議伏候聖裁奉聖旨依議著實行
　　吏部覆前疏
　　題為議守輔郡長隄以防水患以保民生事准工部咨該總理河道右都御史潘季馴題前事奉聖旨工部知道欽此欽遵咨部送司案呈到部看得總理河道右都御史潘季馴條議欲將大名府通判李敷榮長垣縣縣丞張九二俱令久任及議將東明縣縣丞徐衍送部調用員缺即於所轄州縣佐貳官內就近銓補各一節除通判李敷榮縣丞張九二行令文選司停其陞轉准留在任管理河工俟其久任果有成效容臣等另行優敘外為照河工重大必須委任大小官員皆得其人方能濟事所據東明縣管河縣丞徐衍雖係新任但既稱尋常豈足幹辦查有真定府棗強縣縣丞鈕鎰各院道所註考語有強健精敏之稱必稱管河之任可以更調既經河道都御史具題前來相應酌議覆請恭候命下將鈕鎰改調東明縣徐衍改調棗強縣各縣丞本部各給文憑令其到任管事仍咨總理河道及撫按衙門各遵照施行奉聖旨是
　　恭誦綸音疏
　　臣潘季馴謹題為恭誦綸音不勝感奮敬陳治河鄙見伏候宸斷事伏念臣自嘉靖四十四年至今謬承總河之命者四矣向來治河之法惟是率由舊章非兩河之故道不敢尋非已試之成規不敢蹈每自恨其智識凢近器局拘攣無能炫奇更新以報涓埃之萬一也茲沐我皇上非常之恩尤當有非常之報故自入境以來延袤千餘里內周諮荒度足遍而目及之矣而卒無可以他圖者然猶謂河南為黃河上流或可別求長計頃於九月初七日躬率管河道副使陳九仞開封府知府王見賔同知吳克勤歸德府知府陳裪通判陳思論及各該州縣掌印管河等官北自考城以至武陟南自滎澤以至虞城又自河南至大名府所屬長東二縣將黃沁二河延隄踏勘大禹所治故道歲久湮沒已不可考有雲自荊隆口經廣大二府地方出北海者臣謂縱使可復無論移河南徐淮之患於北直隷諸府而二洪乾涸運艘難浮不可也或雲復賈魯河自滎澤而逹渦河者無論二洪乾涸運艘難浮而鳳泗祖陵重地一淮尚且不支況益之以黃乎不可也或雲分沁河合黃衛二水出臨清可殺水勢者沁河之濁不減黃河小灘見苦淺澁增此一河必至淤塞不可也檢括故牒諮詢父老始信治河之法惟有修防必難穿鑿方擬備陳覼縷恭候聖裁頃於十月初五等日准吏工二部咨奉聖旨朕聞黃河衝決為患不常欲一觀渾河以知水勢昨見河流洶湧因念黃河經行處所經理防禦倍宜加慎河道官員還行文與他都著用心任事務一勤永逸勿勞民傷財以為故事自今推選委用務在得人吏工二部知道欽此欽遵焚盥跽誦不勝感服不勝悚惕仰見我皇上留心國計加意民生因渾思黃有觸即感知黃河之衝決不常即思防禦之當慎因防禦之當慎即思勞民傷財之當戒因勞傷之當戒即思委用之在得人宸翰龍章不數言而盡治河之道矣臣請以河情水性併防禦鄙見敬為皇上陳之夫黃河由崑崙歴闗陜至河南而合衛沁諸河至徐州而合泗沂諸水至清河縣而合淮河並入于海其間小谿曲澗之水又有不可勝言者固無怪其波濤洶湧伏秋勢若滔天考之書傳自周定王五年河徙砱礫歴漢唐宋元以至我朝河決不知幾千百次矣誠有如聖諭黃河衝決為患不常者而自發源以至入海處惟見其合不見其分曽無兩河並行而古今治河者惟以塞決築隄成功稍事穿鑿非久即廢何也葢黃河與清河迥異黃性悍而質濁先臣張仲義雲河水一石六斗泥以四斗之水載六斗之泥非極湍悍汛溜不可分則勢緩勢緩則沙停沙停則河飽河飽則水溢水溢則隄決隄決則河為平陸而民生之昏墊國計之梗阻皆由此矣有謂隄能阻水水高隄高隄無窮已者葢不知隄能束水歸漕水從下刷則河深可容故河上有岸岸上始冇隄平時水不及岸隄若贅旒伏秋暴漲始有逾岸而及隄址者水落復歸於漕非謂隄外即水而旋高旋增也昔禹導河入海而必先之以陂九澤者陂非隄乎有謂水欲其洩決以洩水安用築為葢不知濁流易壅洩於決則必壅於河必無兩全者昔瓠子之決漢武親臨羣臣負薪投馬沉璧方克有濟亦豈好為艱難之亊以自取勞苦哉誠有見於此也故治河之法惟有慎守河隄嚴防衝決而聖諭經理防禦倍宜加慎之外更無他策矣舍此而別興無益之工即為勞民舍此而別為無益之費即為傷財然總之在於得人而已臣自六月至今日與司道諸臣丁寧告戒惟以修防為事今歲霖雨連綿河水暴漲者十餘次仰仗我皇上聖德所格百神效靈聖意所鍾百僚用命兩河翕猶往來無阻臣亦庶幾藉以塞責矣然循途守轍之事誠不自滿於心直至河南閱視之後眇無他道可尋故益信防禦之當慎矣除申明修守事宜已經具題該部見在議覆其河南應修應改隄工應添應更官員候管河道議呈至日另行題請外伏望敕下該部再加查議如果臣言不謬容臣申飭各該大小官員謹遵聖諭毋惑淆言一意修防毋怠職業如有沿襲故事輕役大衆虛糜錢糧容臣指名叅究共輸忠赤務保無虞臣由髮及膚自頂及踵皆我皇上生成至恩才識所及殞身何辭必不敢有一毫未盡之心纎芥未竭之力自干斧鉞之誅也臣無任激切屏營之至縁係恭誦綸音不勝感奮敬陳治河鄙見伏候宸斷事理謹題請旨奉聖旨工部知道
　　工部覆前疏
　　題為恭誦綸音不勝感奮敬陳治河鄙見伏候宸斷事該總理河道右都御史潘季馴題前事等因奉聖旨工部知道欽此欽遵抄出到部送司案查本年九月內該總理河道右都御史潘季馴題為申明修守事宜以圖永賴事內條議久任部臣禁調官夫等八事縁由已經本部覆奉聖旨河道每歲修防先年題有定規乃各該官員不行著實遵守曠職誤事這所議俱依擬行如有仍前怠玩的總河官指名叅奏重治欽此備行總理河道鳳陽保定河南山東撫按衙門轉行管河司道及劄付管河管閘郎中主事等官一體欽遵訖今該前因似應具題案呈到部看得總理河道右都御史潘季馴題稱仰承綸音敬陳治河專在慎守隄防一節為照國家財賦仰給東南轉運必由黃河治河必賴隄防所從來久矣頃自隄防少懈以致黃河泛溢乃言者不知治隄即所以治河始議復故道開支河合沁衛以殺水勢諸說不一則河防不專河防不專則河患不息然則一議論專修防正今日之要務也總理河道右都御史潘季馴久歴河防熟知水性且感殊異之恩冀效非常之報徧履省直地方備詢古今事宜乃題稱黃河之必不可分與隄防之必不可廢言皆有據行可底績葢惟閱歴多而聞見真故持論定而利害審非但一時之謀實為經久之計相應如議題請以仰答綸音於萬一恭候命下容臣等備咨總理河道河南山東保定鳳陽各巡撫及咨都察院轉行各該巡按巡漕巡鹽御史並劄付管河管閘郎中主事督率各該道府州縣官員務要恪遵經理防禦倍宜加慎聖諭及本部近日覆奉欽依修守事宜如有作聰明亂舊章勞民傷財徒損無益與創為臆說及蹈襲陳言阻壞成規致誤國計者聽部科總河衙門重行叅究然臣等又有說焉伏讀聖諭自今推選委用務在得人葢人存斯政舉而任法尤不如任人也竊惟季馴治河屢試輙效有臣如此亦既得人矣伏願皇上重其權久其任假之便宜而責以成效必能為皇上紓南顧之憂建久長之策其所屬大小管河官員如有陞遷降調等項俱聽本官甄別議處移咨吏部施行則修守無不得人而河防益為永固矣奉聖旨是近年河道官員不行遵守修防事宜因循廢弛致有疎虞卻又紛紛建議意見雜出何禆實事今後務遵明旨加謹防禦每年終總河官將所屬河道部司等官甄別具奏
　　河防一覽卷十
　　●欽定四庫全書
　　河防一覽卷十一
　　（明）潘季馴 撰
　　添設管河官員疏
　　臣潘季馴謹題為查議管河官員以禆修防事據河南管河道副使陳九仞呈稱蒙臣閱視河隄勘得府州縣管河官員有地方廣逺一官難以管攝者有河防險要未經額設專官者有陞遷事故見今懸缺待銓者牌仰本道會同酌議某處應該添補某處應該更調就便遴選賢能堪任官員具由通詳以慿會題蒙此行據開封府議呈前來該本道會同守巡大梁道叅政王來賢僉事王九儀議得黃河經行開封府屬岐分兩岸延袤千里南岸如小院村瓦子坡黃煉集閻家寨劉獸醫口陶家店張家灣時和驛槐疙疸王家樓埽頭普家營等處繫闗省會藩封重地北岸如甄家莊郭家潭脾沙堽於家店中欒城荊隆口陳橋貫臺馬家口陳留寨銅瓦廂張村集煉城口榮花樹三家莊等處逼鄰漕河重干運道先年屢被衝決今雖築隄完固但管河同知止有一員平時修守已難周遍若遇河漲風濤兩岸相隔顧此失彼何以克濟應照淮安兗州兩府各有管河同知二員事例添設一員駐劄北岸荊隆口及查河北舊有演武亭一處乃滎澤等四縣聨界之區盜賊出沒水陸為害先年曽設官兵防禦今已廢格時有警虞似當以添設管河同知仍兼捕務往來督視以靖地方庶為兩便及查祥符縣河工浩繁道里遼逺額設主簿一員委難卒辦相應添設主簿一員以分責任滎澤縣居黃河上流向屬縣丞兼管今改沁水與黃合流盡由該縣出口二河併湧兩岸俱險乃縣丞督糧兊運往返不暇有誤河防相應剏置主簿一員以專責成蘭陽縣管河主簿王佩儀封縣管河主簿余純華俱已陞任員缺未補以上四縣應添應補官員若候銓選未免耽延時日且初任未諳恐致墮誤河工今據該府推舉各道遴擇查有開封府經厯姚學孔才幹優裕操守謹嚴督工克効勞蹟防禦已竭心力宣武衞經厯劉汝行小心勤慎幹理條達河工夙夜多勞厰務纎毫無染俱蒙院科會薦內應選擇一員加以帶銜州判管祥符縣添設主簿河務原任滎澤縣典史今陞光山縣牛山巡檢高榮魁向委隄工克勤厥事雖經遷轉而修防皆屬經手相應陞補該縣管河主簿原任通許縣縣丞今陞陜西葭州判官呂文承委修築則竭力經營居官操持則恪守清潔今雖報陞尚未離任似宜改留仍以帶銜州判管理蘭陽縣主簿河務原任陳州吏目今陞甘泉縣主簿李克己才力俱壯心行亦純若畀胼胝之任必収底績之功相應改留頂補儀封縣管河主簿其中牟縣管河該府議欲添官但邑小民疲既有縣丞兼理似應照舊再照黃河兩岸盜賊繁興舊委巡河指揮二員徒擁虛名無益河防且擾害莊民需騙船戶今既添設同知主簿駐守河濵巡緝事宜應歸河官約束督理原委武職革撤回衞庶分理得人河防捕務均有攸賴等因呈詳到臣據此近該臣前往河南地方躬率管河道副使陳九仞並分守道叅政王來賢分巡道僉事王九儀開歸二府知府王見賔陳裪及各該州縣管河等官沿河踏勘每至本官該管地方備將本處要害細加詢問做過工程細加閱視中間隄壩堅好應答如流者固有而苟且虛應蒙昧無知者亦多揆厥所由有因道里遙逺而奔走不及者有因官係兼攝而志意不專者有因河官懸缺暫委代署者隨行該道查議去後今據前因該臣會同巡撫河南右副都御史衷貞吉巡按河南監察御史王世揚看得河南實運道上流闗係甚重而用人實治河首務毗藉甚殷經理於上者固為鉅艱而委任於下者尤為喫緊頃者節奉聖諭自今推選委用務在得人欽此臣等仰見我皇上留神河務洞燭治原矣臣等不勝感服今據各道議將開封府比照淮安兗州二府事例添設同知一員駐劄荊隆口地方帶管巡捕事務葢荊隆口逼近長東二縣去年黃河從此決入長東幾溺若有府官駐劄必能保守衞河南亦衞長東二縣也其應添設及銓補管河主簿就將經歴姚學孔劉汝行內定一員加以判官職銜分管祥符縣河務巡檢高榮魁陞授主簿管滎澤縣河務判官呂文仍以原職帶銜改留管理蘭陽縣主簿河務主簿李克己應以原職改留頂補儀封縣管河主簿中牟縣邑小民疲河患亦少原係縣丞兼攝委應照舊其陞補各官遺下員缺聽另銓補原委巡河指揮擾民無益合革回衞一應巡河事宜歸併管河官兼管尤為良便似應依擬伏望敕下該部再加查議如果臣等所言不謬覆請允行速賜改補以便預備來歲修防儀封蘭陽二主簿缺或於臣疏未到之前已經銓補仍恐初任未諳亦望轉改別用其開封府添設同知查無相應官員乞於鄰省查有資俸相應者就近調補勒限到任庶承委得人而河防允賴矣縁係查議管河官員以裨修防事理謹題請旨奉聖旨吏部知道該部覆奉施行
　　申明河南修守疏
　　臣潘季馴謹題為申明河南修守事宜以固河防事臣竊惟黃河防禦甚難而中州為尤難葢河自崑崙歴闗陜以至河南則伊洛渭沁諸水合焉水愈多勢愈盛而自三門七律以下地皆浮沙最易汕刷故自漢迄今東衝西決未有不始自河南者也去歲河決劉獸醫荊隆口等處勢如飛電呼吸千里上厪聖慮特遣科臣會同撫按諸臣分投督築地方始有更生之樂然先事之防固當預慎善後之計尤宜亟圖則今日修守之事臣之事也臣之責也敢不盡心力而圖之乎臣於受事之初惓惓申飭各該道府管河等官又將四防二守之法丁寧告戒今歲幸保無虞矣而猶慮河情地勢目所未睹足所未及者固難以懸想而測度之也復於九月初七日自濟寧州起程前往該省督同管河道副使陳九仭及郡縣掌印管河等官將南北兩岸堤壩逐一閱視河患叵測將來可憂者一而修防喫緊目前應舉者六一者何河南之委流是也查得河南黃河涓滴皆由徐邳出清口會淮入海舊由新集歴趙家圈蕭縣薊門出小浮橋勢若建瓴河南無阻梗之虞徐邳有衝刷之利水之道也後因河南水患另開一道出小河口本河漸淤至嘉靖三十六年河遂北徙一變而為溜溝再變而為濁河又再變而為秦溝今則由胡佃溝梁樓溝北陳雁門石城等處而復出濁河矣中間經行之處皆係民間住址陸地較之故道河底高出三丈有餘漫流平地無渠可歸深者不過數尺淺則尺餘耳黃河併合汴沁諸水萬里湍流勢若奔馬陡然遇淺形如檻限其性必怒奔潰決裂之禍臣恐不在徐邳而在河南山東也縁非運道經行之處耳目所不及見人遂以為無虞而豈知水從上源決出運道必傷往年黃陵岡孫家渡趙皮寨之故轍可鑒乎臣於萬歴六年題為黃河來流艱阻後患可虞乞恩速賜查議以圖治安事該工部覆行鳳陽河南山東撫按會勘得開復故道勞費不貲事體重大時勢未宜工部覆奉欽依停止夫開復此河工費須以百萬計各省俱當災歉之餘內帑正值空乏之際一時委難輕議臣未敢瑣瑣陳乞姑候年歲豐稔民力少蘇另行題請外今將修防緊闗事宜條列於後伏望敕下該部再加查議如果臣言不謬覆議上請行臣遵奉施行河防幸甚臣愚幸甚謹題請旨
　　計開
　　一查得黃河北岸逼鄰漕河闗係甚重弘治年間先臣劉大夏築有長隄一道起自曹縣界至武陟縣詹家店止延袤五百餘里南岸逼近省會藩封重地最為要害亦有長隄一道起自虞城縣至滎澤縣止兩隄延亙千有餘里實為該省屏翰但地鮮老土隄皆浮沙而河流遷改靡常多有濵河難守者矣今據該道逐一查覈分為緩急二工開封府如儀封縣北岸煉城口舊隄一段長一千五十丈舊壩一段長六百五十六丈壩後水坑長二百五十丈南岸普家營等處新舊月隄四段共長三千一百五十五丈藺陽縣楊家莊至賈家樓舊隄一段長一千六百丈南岸自陳留縣界至儀封縣界舊隄一段內有缺口二十一處祥符縣南岸劉獸醫口迤南舊隄一段長一千二百五十丈張家灣老壩塌斷應築遶後月壩一段計長三百五十丈又自陶家店至兔北堽自埽頭集至舊隄頭長隄二段共長七千五百五十六丈又該河南撫按會同工科都給事中常居敬題奉欽依創築劉獸醫口遙隄一道長三千七百丈封丘縣北岸荊隆口中欒城於家店張家莊蕭家莊各有水衝潭窩共長一百七十五丈又該科撫按諸臣題准該縣荊隆口剏築遙隄一道長二千零九十丈陽武縣北岸脾沙堽埽壩長三百丈原武縣舊隄一道分為五段共長二百八十九丈滎澤縣北岸長隄一道自朱世花大王廟至王婁店郭家潭等處共九段俱有潭窩共長一千七百七十二丈八尺歸德府考城縣北岸芝蔴莊迤東埽壩三段共長八十九丈李秀厰東隄決口四丈唐家水口壩基二十二丈水坑二十八丈商丘縣南岸楊先口隄三十二丈以上工程或剏築或加幫或捲埽皆係險要之處亟宜興舉者也又如儀封縣北岸榮花樹舊隄一段長一千六百三十三丈穵泥河舊壩坍塌共三百七十丈祥符縣北岸馬家口舊隄三段共長一千四百七十丈省城四面大隄一道高下通融修理共計六萬五千五百工陽武縣北岸舊隄自王估莊至脾沙堽分為九段共長四千零八十丈南岸舊隄自訾家莊後至中牟縣圓墩寺止分為六段共長三千三百六十四丈原武縣南岸舊隄二段共長五百四十四丈中牟縣舊隄六段共長一千四百七十丈俱應加幫河勢稍緩應俟急工完日次第興舉者也兩工告竣可恃防禦但築隄不難而覓土為難若非真淤老土隨修隨壊徒費無益容臣嚴行管河道刻期幫築加意驗探如有墮誤或夾雜浮沙或夯杵不實茍且塞責者容將管河官叅拿究治伏乞聖裁
　　一臣查得沁河發源於沁州綿山穿太行達濟源至武陟縣而與黃河合其湍急之勢不下黃河兩河交併其勢益甚而武陟縣之蓮花池金圪壋最其衝射要害處也去歲沁從此決新鄉獲嘉一帶俱為魚鼈今幸堵塞築有埽壩矣但係浮沙恐難久恃且壩內為商民輳集之處煙爨不下千餘以隄為命闗係不小查得最險之處僅四百三十五丈甃之以石方為可乆況每歲修守費亦不貲積之數年與石無異何憚而不為耶已行該道查估隨守隨築遲以三年之久必可竣事此隄一成百年永賴矣伏乞聖裁
　　一臣查得河道錢糧止是徭編河堡夫銀工役所恃以為生河防所恃以為固者此也而有司視為末務每倦追徵吏書乾沒收頭侵欺殆十五矣向來舊例俱係各州縣另徵另解庶便稽查近有議請併入條鞭者夫條鞭之法非為不美但解京錢糧與本地方急用銀兩儘先徴解而待次可緩者輙為贅旒此有司之常情也若一槩併入條鞭則畸零人戶逋負糧稍皆作河道錢糧矣臣請仍照舊例追徵管河道立限催比收至百兩以上俱解赴開封府收貯如遇考滿陞遷完不及三分之二者不准離任庶人知警惕而錢糧自裕矣臣又查得河道銀兩節經題奉欽依不許別項那借今以祿糧藉以驛傳藉以錄銀藉以紙贖借者不知幾萬兩夫以本項未徵借貸則當於已徵扣還而久假不歸玩愒殊甚合無容臣嚴行管河道備查明白照數扣還再有逋負容臣叅究實於河工有禆伏乞聖裁
　　一臣惟防河在隄而守隄在人有隄不守守隄無人與無隄同矣近該管河道副使議令開歸懷三府遵照工科給事中常居敬題准事例各於隄壩之上每二里修建堡房一座僉令堡老堡夫常川住堡看守埽料防護隄岸修補坍塌填塞窩穴看守栁株禁逐樵牧三伏九秋之間不分風雨晝夜竭力防守法至備矣但終歲勞苦雖得官給工食餬口不敷合無行令三府掌印官即於近隄處所勘刷地段堡老每人給與六畆堡夫五畆以便耕種稍助食用其應給地畆先儘沒官田地如有缺少動支曠工河銀置買民產仍給帖照免其糧差則人心樂為之用而隄防可久矣伏乞聖裁
　　一臣惟勵世磨鈍之術惟在勸懲有道而於河防最苦之事人心尤易懈弛先於萬厯八年四月內該勘工給事中尹瑾題為河工告成敷陳善後事宜以圖永利事內開定法制以覈歲修該工部覆議於秋冬之交將各經管官員分別功罪奏請陞賞罰治題奉欽依在卷但此例僅行於淮除而河南未經題請未敢擅行誠為缺典合無容臣於秋防報竣之日將河南掌印管河等官一體甄別遵例具題施行庶人心知警而河防不至弛墮矣伏乞聖裁
　　一河南雖非運道經行之處而河情水性與徐淮無異則當以治徐淮者治之矣先該臣於八月二十二日題為申明修守事宜以圖永賴事皆為徐淮隄防而設內有責成長令以一事權蓋欲歸重於郡邑掌印官也預定工料以便工作蓋欲早覈歲修工程以便興舉也立法增築以固隄防葢欲遵例加培舊築以固隄防也茲三事者皆可行之於河南者也已經題奉明旨臣不敢再贅合無容臣行令河南管河官員一體遵照施行實於河道有裨伏乞聖裁奉聖旨工部知道工部覆奉聖旨依擬行
　　停寢訾家營工疏
　　臣潘季馴謹題為祖陵當護運道可虞淮民百萬危在旦夕恭進開復黃河故道圖說懇乞聖明采擇以垂百年永利事據管理中河郎中沈修南河郎中羅用敬會呈奉臣劄付仰司會同各道督同淮安府並山陽清河二縣各掌印管河官地老知音人等親詣訾家營地方逐一丈量查勘要見清河縣東見行正河水面若干丈今議新開支河果否能分正流日後可無淤阻分後果否可保泗州永無水患原議工食有無足用黒墩湖羅家口湖中起隄作何設法濬築從長計議毋求同而為遷就之計毋畏難而忘久逺之圖斟酌停妥會呈詳奪以慿具題施行蒙此隨該職等督同淮安府知府張允濟管河同知薑桂芳山陽縣知縣張光緒清河縣知縣鄒守約桃源縣知縣華存禮喚集彼處土人楊甫等丈勘明白囘報前來該職等議照國家興大役舉大事者非持意見以為可否惟深晰夫利害之辨而已據府縣申謂訾家營支河一開除目前之患害収將來之全利惡在乎其不可也但查清河縣東見行正河水面闊二百四五十丈其深約有三四丈不等則支河之開視全河必得三分之一乃可分流而導之使趨今議面闊止四十丈底深止二丈五六尺試以全河形之果有三分之一乎必須面闊底深比原議丈尺稍増其數方為完計若嗇其數於勘估之初恐費病於不繼之請似未可以原估五十五萬九千九百七十餘兩限之也況黒墩湖又係窪濕積淤之所夫以四十餘里平陸易淤之地而欲新創導河入海之功工力鉅艱舉動匪細鳩夫役必至數萬奏成功須待經年及今徐淮以南歲苦大祲二麥稍熟復罹大疫流移饑殍枕藉相望此何時也瘡痍未起閭閻蕭條即以大工召募給散工食聊濟一飽而已率僵仆甫起之民而責以趨事赴工之敏恐亦難矣合無俯從該府之議姑待年豐興舉為便呈乞再加查議等因又據整飭淮揚兵備副使周夢暘潁州兵備副使楊芳徐州兵備僉事陳文燧會呈蒙臣案驗會同管河分司行據淮安府勘議前來覆該各道議照自昔治水惟有二策非厚築隄堰以遏橫流則多開支河以洩暴漲而總之審時度勢乃可底績安民若時事未便漫然嘗試未利先害非計之得者該府所稱訾營之開一舉四利而挑濬情節曲暢旁通不為無見但工費頗為艱鉅帑藏又多空虛淮民連歲災傷瘡痍未復目今秋旱燥烈黍豆不登窮冬苦寒又恐餬口無策而以煮粥聚賑傳染瘟疫枕藉而死者十之二三見存孑遺之民尩羸麼麼可靜而不可動可逸而不可勞萬分煦育猶恐不能保其殘喘而鳩數十萬之夫挑五十里之河計算時日必數年之久乃可竣事是猶以疲癃奄息而責之艱重之任未有不仆者況五十里長途滿目荒萊居民流徙竟日不聞雞犬見井竈不惟數萬夫役棲身無所即督工官員亦未有駐足之地天時人事俱屬不便職等初議亦謂年歉不能舉事請行再議者葢與本府今議大略相同而非遷就畏難不顧久逺之利也相應准從等因到臣通候覆議間又據管河郎中沈修羅用敬徐州兵備僉事陳文燧會呈為河道事本年八月二十六日據淮安府管河同知薑桂芳掲報本月十四日清江浦外隄對岸清河縣地方有鮑家營住民張思禮門首勢當黃淮西南而來直射東北河水大漲忽從本營漫流闊二百餘丈隨令大河衞經歴章淮率領本方熟知河道鄉民唐山駕船隨流探勘水勢歸向自本口東北十里經官莊浪石二十里至娘子莊又二十里至澗橋又三十里至古寨俱係湖蕩又十五里至桑墩入見成連河抵襆頭闗下新壩入海此口離清河縣三十里外係迎溜內有河湖故道即今分殺黃流清江浦石隄以下一帶可保無虞縁由到職先該職等據實掲報本院訖今蒙批行覆勘為照鮑家營正當王家營之上訾家營之下既非運道又非民居先年不議築隄留以分殺暴漲之勢今清江浦外隄加築高厚而黃河大漲果由此分洩自娘子莊徑由澗橋古寨以入于海不勞工力不費財用而盈溢之勢可殺清浦外隄可保真天開之訾家營也若慮水落之後難保不淤而來歲水漲勢必復洩淤則平時無奪河之患洩則臨漲有分殺之功誠於河防有益無損呈乞本院詳示將本口照舊存留以備分洩惟於兩岸用埽包裹以成河口二三年後時和年豐再舉訾營之議未為晚也等因各呈詳到臣據此先該臣准工部咨前事該本部覆議內開訾家營支河以接草灣較諸故道之復固事半而功倍要其入海之路又散漫而難收事既未見全利議亦未敢遽決今新任總理河臣潘季馴前後治河將幾十稔閱歴既久聞見必真所據支河之議宜令覆行勘閱恭候命下本部備咨總理河道右都御史潘季馴作速到任將科撫諸臣所議於訾家營開支河以接草灣一事覆行勘閱果為利多害少在所當行或為徒費無益在所當止倘衆議未妥別有長策可以護祖陵保淮安固運道者但求事可功成不拘人已同異即令從實具奏以慿覆請定奪等因奉聖旨是這黃河故道既勘議眀白難以開復罷訾家營應否添開支河還著河道衙門從長計議具奏欽此欽遵備咨到臣該臣督同司道並府縣等官親往訾家營一帶地方逐細閱視行據各官會呈前因正在詳審間忽據徐州道僉事陳文燧掲報清江浦外隄對岸鮑家營衝開一口幾二百丈水從本口入荒坡往東北浪石舊河身至娘子莊澗橋古寨俱係湖蕩又十五里至桑墩入見成連河分支一百餘里下新壩入海此口離清河縣三十里與運河經行之處眇不相及而清江隄修築既高水從西激鮑口一開清江隄乃完運道可免嚙潰改徙而上之順承泗水下之分殺淮水其入口至浪石娘子莊即前勘議訾家營經流之處折至東北經澗橋達古寨入海則又不必鑿五十里入赤晏廟而水有所歸是省六十萬金之費以開訾家營此皆本院拯溺救民忠誠仁愛孚格蒼穹昭昭者黙助其成不勞而底績也僉謂若念訾營工費難處績效難成而鮑家口不係運道不渰民田俯賜存留以代訾營無損之益輿情自安等因又據管河同知薑桂芳掲報相同俱經臣批行司道覆勘及親閱相同外今據前因為照論天下之大事者創其始必先究其所終成天下之大計者圖其利必先慮其所害若聊且虛應於一時而漫然為嘗試之舉舉之未幾廢即隨之咎將誰歸且工役以十萬計時以年計工費幾六十萬計勞民動衆闗係不小我皇上以科臣之言下之科撫而復以科撫之言下之於臣亦誠以事體艱重未可易易耳臣敢不虛心博訪以仰體皇上至嚴至慎之意乎臣於六月十七日一接邸報即率同各官躬往閱視訾家營委與清口相對地勢平衍並無崎嶔險阻中間雖有黒墩湖羅家口二處頗難濬築然工力稍倍亦似可成開成之後分流甚便由此而至顏家口四十五里由顏家口而至赤晏廟復與大河相會不逺矣分流之後欲殺泗州水勢於二百里之外固不可得而清江浦外伏秋之漲委為可減但該府原議工費五十五萬九千止言濬河而不及築隄若欲比照舊例建築遙隄運土於一二里之外其費又當倍之矣計土論方之法固是舊規而濬至一丈之下地泉迸出非十倍其工不可則其費亦未可知也然成大事者不惜小費此亦未足論也臣所慮者河性喜深廣而避淺隘今以闊四十丈深二丈五尺之河而欲與闊二百四五十丈深三四丈者同流並驅似亦難保不淤伏秋之時河水消漲不常旋淤旋濬恐滋煩苦若欲加濬深廣費須數倍非惟錢糧難措抑恐妨奪正河葢河不兩行自古記之先年河臣劉大夏劉天和王以旂諸臣有開孫家渡以殺水勢者有濬趙皮寨以濟二洪者有開李景高口引水出徐者皆不久即淤可為明鑒矣當此中外告匱之時萬一虛費工力罪將誰諉司道府臣係原勘原議之官而懇懇以荒歉請停為辭其意亦可想見臣又查得漕撫侍郎舒應龍工科都給事中常居敬原題內開訾家營經黒墩湖羅家口恐冇散漫之虞亦未敢為必然之畫倘以祖陵山麓之水未及玄宮運道之危在清江浦者先年已有石隄目前加築埽隄尚可保無決裂淮黃交匯之地昏墊之害祛之於西者不免移之於東則今議支河重役鉅費非有全利若未可以輕舉而試為之如必欲為淮水疏洩之謀求人事之可盡者固不能舍此有他圖耳等因是二臣之見與臣亦不甚異臣所以展轉思惟未敢遽決者此也今據司道議有新開鮑家營去訾家營宻邇既非運道經行之處亦無民田損害之虞入海另由別路可免大河合後復漲之事雖水落勢必復淤與慮訾家營者無異但不費一塵可免後悔而漫流廣闊淤不甚高來歲水漲之時勢必復通淤則平時無奪河之患通則臨漲有分殺之功與崔鎮等減水四壩無異也姑俟三四年後本口衝刷成河留之固善若沙淤漸高水流不順時或地方豐稔民力稍甦再議別圖亦未為晚所據司道諸臣之言似為有見此皆仰仗我皇上留心國計軫念民勞上帝鑒臨百靈效順之所致也合無將本口兩頭埽護留備分洩其原議訾家營工程暫行停寢伏望敕下該部查議如臣所言非謬覆請允行臣愚幸甚地方幸甚縁係祖陵當護運道可虞淮民百萬危在旦夕恭進開復黃河故道圖說懇乞聖明采擇以垂百年永利亊理謹題請旨奉聖旨工部知道
　　工部覆前疏
　　題為祖陵當護運道可虞淮民百萬危在旦夕恭進開復黃河故道圖說懇乞聖明采擇以垂百年永利事該總理河道右都御史潘季馴題前事等因奉聖旨工部知道欽此欽遵抄出到部送司案查萬厯十六年三月內該禮科給事中王士性題前事內議開復黃河故道等因奉聖旨著工部便行與漕運衙門及勘河科官從長計議來說欽此已該本部備行查勘河工都給事中常居敬總督漕撫侍郎舒應龍查議去後本年六月內該查勘河工都給事中常居敬總督漕撫侍郎舒應龍題稱黃河故道難復訾家營另開支河順入草灣河縁由已經本部覆奉聖旨是這黃河故道既勘議明白難以開復罷訾家營應否添開支河還著河道衙門從長計議具奏欽此已經備行總理河臣會司司道各官勘議去訖今該前因似應具題案呈到部看得訾家營另開支河之議葢為黃河故道難復欲別求一策以殺泗州水勢本不得已之計也彼時科撫諸臣查勘及臣等議覆業已謂其難行特事闗運道民生非經詳覈遽難定議故行河臣覆勘以求畫一之說今潘季馴督率諸臣躬親查閱謂其水性之難強錢糧之難措工績之難成種種不可開濬之狀昭若指掌與部科原議若相脗合又況鮑家營突衝一口入海甚徑非若訾營之迂繞不煩工力非若訾營之勞費淤則平時無奪河之患洩則臨漲有分殺之功然則訾家營支河非惟不當開亦有不必開者相應如議停寢恭候命下本部備咨總理河道衙門及劄付中河南河郎中備行各該道府州縣官員一體遵奉施行奉聖旨訾家營既難開濬罷見今河道疏通只著該管官員遵守成規用心隄防不許妄生意見阻壊成功徒滋勞費
　　修復湖隄疏
　　臣潘季馴謹題為修復湖隄以便蓄水濟運事據管理南旺泉閘主事王元命濟寧道按察使曹子朝分守東兗帶管分巡兗州道叅政郝維喬呈蒙臣劄案俱為檢查節奉欽依河工分派司道各官以便責成以圖早竣事分行司道遵照工部議覆工科都給事中常居敬原題各項工程勒限興舉除將應修閘壩斗門等工俱已如法甃砌將完馬踏安山二湖應築約水土隄見今工有次第通候另報外其蜀山馬塲南旺三湖各原議築束水子隄一道以為封界及南旺湖中隄一道嚴督官夫修築間節據委官兗州府同知陳昌言等呈稱各湖先年創有封疆老隄水至隄根十常八九後因隄防廢弛湖水難蓄蒙工科踏勘之時正值亢旱舉目禾黍故議築子隄中亙長隄隄內蓄水隄外召佃官民兩便但自去歲夏秋恆霖斗門洞開坎河壩築涓滴不遺水勢瀰漫即今湖中築隄不惟水深工難縱築成隄內外汕刷易圮又恐湖狹水微似非濟漕初意且地被水占亦難召佃利民查得嘉靖二十二年兵部侍郎王以旂清復湖界築有大隄年久傾廢似應修復蜀山湖西南一帶俱臨運河隄岸高聳無容別議其東北一帶自南頭馮家滾水壩起至蘇魯橋迤南大隄頭止俱有舊隄根址相應修復自大隄頭至南旺田家樓止原係受水門戶今應宻植栁株以正封界水至入湖為運河之資水退據栁為民田之限馬塲湖地勢南面臨河窪下出水濟運北面原係入水渠道今宜照舊仍留入水宻栽栁樹以為湖界東面舊隄約長八里餘相應修復南旺湖東面高埠遵照原議量留一里築子隄一道其餘三面應將原隄建復其中亙長隄正在湖中難以施工相度地勢應濬溝渠通接斗門庶為完計各具呈前來覆該司道親閱相同委屬妥當雖與原議稍有不同求其濟運利賴則一呈乞酌議題請等因到臣據此卷查先該臣查將工科都給事中常居敬原題查復南旺等五湖築建隄壩閘座等工分委北河郎中吳之龍查復馬踏湖建永通閘築子隄修王岩口滾水石壩南旺主事蕭雍查復蜀山湖建坎河壩築束水隄修滾水大壩濟寧道按察使曹子朝查復馬塲湖建通濟閘築子隄修安居斗門三座分守東兗道叅政郝維喬查復南旺湖修邢通等斗門十三處築封界子隄中亙長隄分巡兗州道僉事劉弘道查復安山湖築封界隄建八里灣似蛇溝兩閘等因具題該工部覆議備咨總理河道轉行司道各官查照分地竭力修治倘興工前後或有事體與原議稍異者即便從宜處置或有原議未盡者不妨別議增補通完奏報等因覆奉欽依咨臣通行司道督率興工勒限報竣去後今據前因覆閲相同除將閘壩斗門等工及馬踏安山兩湖應築隄岸俱照原議候通完覈實類奏外該臣看得運艘全賴於漕渠而漕渠每資於水櫃五湖者水之櫃也先該勘工科臣常居敬洞燭其源倡為封界子隄之說葢因比時旱魃為災湖身龜裂地方之民乗時射利盡為禾黍之塲故欲築隄限之非濬湖以就民乃限地以蓄水也良法美意可謂善之善者第自去年六月以後天雨頻仍湖水盈溢不惟湖地難耕即民地亦成沮洳矣詢之湖濵年老之人皆雲如此景象向來歲居十七今欲盡洩湖水剏築子隄亦甚易易但恐築成之後隄泡水中立見傾圮而子隄之外必成夾河豈能耕種隨查得先臣兵部侍郎王以旂原有土隄一道意與科臣常居敬封界正同而圍湖稍廣蓄水更多今歲之水正及隄址止因年乆浸廢界址不明乾旱之時遂有越界私種者矣若將此隄加幫高厚盡復舊業隄內為湖隄外為地納水處所不便築隄宻栽水栁為界庶湖水不縮經界不淆而亦不失科臣原題之意矣其南旺湖中隄水內積土成功固艱隄成水泡汕刷必易似宜免築所據各司道之議相應依擬具題伏乞敕下該部再加查議如果臣言不謬覆議上請行臣遵照督令上緊修築勒限報竣謹題請旨奉聖旨工部知道該工部覆奉施行
　　就近銓補分司疏
　　臣潘季馴謹題為河防緊急乞恩就近銓補賢能官員事臣於三月十六日據徐州兵備兼管河道按察使陳瑛掲稱南河郎中羅用敬於三月初八日忽患喉毒病故見今河務方殷缺官管理等因臣查得本官所管高家堰清江浦范家口等處俱係兩河要害歲修之工方在興舉寶應縣西土隄邵伯石隄適當諸湖之濵題奉欽依修築尚未告竣郎中羅用敬畢力肩承業有成績忽爾奄逝臣實痛心除候工完之日將本官另行敘報外臣竊照欽修之工原限三月以裏併日而作猶懼愆期矧夏令去今不過數日伏秋之備正在此時若候推補前來遷延便須數月廢時失事必致疎虞矣該臣會同總督漕撫侍郎舒應龍看得管理清江厰兼管閘座工部營繕司署員外郎事主事黃曰謹禔身狷潔任事精詳司閘禁而怨讟不辭淤墊之患可免嚴厰務而工費俱省侵剋之弊頓清況久處兩河之濵聞見甚確習知通塞之故疏治不難若將本官轉擢南河郎中就近到任接管則河防得人而官不乆虛矣及又查得臣於萬厯十六年十月內題為申明修守事宜以圖永賴事該工部覆稱今後中南兩河郎中員缺敕下吏部即於工部主事查有曽經分司河上及歴俸稍淺者遴選推補俟後職業克修容令歴俸九年方為破格遷擢題奉欽依在卷今員外郎黃曰謹正係曾經分司河上之官若令銓補久任九年方行遷擢則非惟目前得其分猷之力而遲之歲月必收永賴之功矣其清江厰員缺另行推補伏望敕下吏部再加查議如果臣等所言不謬覆請施行河道幸甚臣愚幸甚謹題請旨奉聖旨吏部知道該吏部議覆相同題奉聖旨是
　　就近銓補河官疏
　　臣潘季馴謹題為黃河要地缺官乞恩就近銓補以防伏秋事臣於三月十六日接到邸報內開南京戶部湖廣司缺員外推淮安府同知徐伸陞補等因該臣查得徐伸為管河同知北自夏鎮珠梅閘起歴豐沛蕭碭徐邳靈睢等處至桃源縣止一帶黃河俱係本官管理而中間掃灣迎溜素稱善決者無處無之故河防惟以中河為難而司道官之所責成者惟同知一人而已矧今時將入夏去伏不遙捲埽護隄正當預備齗齗於畚鍤之內逐逐於河漕之濵殆未可以頃刻缺人者也若候銓補依限前來未免躭延時日倘從逺方陞調則又未可以時日計矣臣查得駐劄楊村河間府管河通判申安歴任甚著賢聲修防業有成效曾經通惠河郎中陸夢熊掲薦到臣楊村河患頗少未展其才山東德州知州趙可學才識通敏施為練逹節該司道開薦到臣查訪委為可用臣於去年十二月內將二臣具疏列薦之矣若於內揀選一員加以同知職銜前來管理河事必克有濟而二臣見任地方去中河不及千里恭候命下之日容臣促令兼程趨任浹旬即可接管倘以本官資俸未深明開疏中令其久任於河道更為有禆伏望敕下該部再加查議如果臣言不謬覆請陞補施行庶河防得人而要地不至久於缺官矣謹題請旨奉聖旨吏部知道該部議覆通判申安陞補題奉聖旨是
　　查議通濟閘疏
　　臣潘季馴謹題為目擊時事敷陳愚悃以禆治安事據管理閘座工部署員外郎事主事黃曰謹徐州兵備兼管河道按察使陳瑛海防兵備帶管南河工部分司副使周夢暘會呈蒙臣案驗仰各司道速查清江裏河通濟閘今自開春啓閘之後是否波濤內訌不能閉閘迴瀾水勢較比往年有無湍激即今應否改移閘口於稍南要是何項地名有何便利可避河流之衝此外有無別所另尋一路堪以濟運清江浦口應否填築以收永利務要躬親相度會議妥當呈詳覆議具題蒙此行據淮安府呈稱督同管河同知等官薑桂芳等查勘得通濟閘建立甘羅城堅實之地兩崖頗高撁挽甚便水勢北趨河流平緩運艘往來頗稱利便所據閘壩不必改移宜從舊貫等因據此該職等親詣前項地方督率多官覆加查勘謹按舟從今通濟閘出口者以此口專向淮河獨受清水惟伏秋大漲黃流未免倒灌故於入伏之時閘外捲築輭壩無非為避黃計也至九月水落仍復開壩由閘葢自九月以後至五月以前通濟之水有清無濁三閘逓相啓閉其法甚便故先年改天妃閘而為通濟閘以天妃閘當黃而通濟閘近清也見今糧運通行水皆清平如舊旋啓旋閉頗為不難況昔黃流只有一道今分流草灣一百五十餘丈已減全河大半若欲改閘而南必從淮城以下出口張口受黃日有沙壅是平江伯建閘以避濁今反背清而就濁矣全河大勢已奔草灣而清浦西橋一帶漸淤復從淤處建閘是又舍通而就塞矣且板閘鈔闗與船厰倉庾戶工各部三分司皆在清江沿河地方以便督造抽分二百餘年於茲矣今若改閘而南則清江板閘一帶必至乾斷三分司與諸閘厰俱當改建為費不貲三閘延袤六十餘里人煙輳集仰商賈挑盤之利者萬有餘家若閘改而南必奪生理移署遷民事在得已況糧艘經由清浦如履盤盂之內甚為平穩遽從淮南出口是舍清夷之渠而多受黃河六十餘里撁挽之苦仍恐運軍亦難之耳再詢淮中士夫皆稱淮城風水前有清淮後有黃河環流迴抱有如襟帶乃縉紳生靈之血脈也今從淮南建閘將使淮地中斷而自絶其襟帶矣談者多稱不利難以拂衆強圖及勘通濟閘迤南一帶別無可通舟楫之所職等反覆思惟誠不如仍舊為便呈乞本院定議題請等因又據清江管閘分司呈稱蒙臣憲牌仰司即查通濟閘入春以來有無黃流內入波濤湍激是否不能閉閘迴瀾各閘啓放之後因何不行下板備將致害緣由從實呈報依蒙查得清口乃糧運咽喉所係自有通濟等閘啓閉以來順時節宣河無漲溢成效如覩去冬遵守新立傳籌規矩啓一閉二遵行無失入春黃水未發糧運出口絡繹無停三閘俱開晝夜催儧時難暫閉外水雖入悉皆清流平緩若糧船出盡即遵前法啓閉況今清江外隄修築完固附隄淤土一望數十餘丈決無他患縁由各呈報到臣據此案照萬厯十七年三月初九日准工部咨該南京戶科給事中徐常吉題欵開四曰淮揚水患清江浦口運艘所經而頻年以來黃河內衝出入為梗安東之流日緩而浦口之入漸多今自開春之後運船出口千檣並集舳艫相銜未免啓閘以納水而波濤內訌不能閉閘以迴瀾水勢亟矣乞敕該部轉行總理河道衙門多方籌畫或移閘於稍南以避清河之衝或通漕舟於別所以為萬世之利其清江浦口則令築壩堵截不許復開如此則庶幾民生可保不然開口受沃而束手待盡臣恐湍激之黃流將直穿乎高寶而百萬之蒼生且胥而為魚鼈此淮揚水患臣之所可憂也等因題奉聖旨該部知道欽此欽遵備咨行臣即查前項閘口應否可移於稍南漕舟有無可通於別道其清江浦口應否築堵不許復開凡奏內事情一一從長計議妥當具題前來以慿覆請施行准此先該臣接到邸報隨即督同南河郎中羅用敬淮安府署印同知趙坰山陽縣知縣張光緒等親詣淮城以南東壩地方及通濟閘以下清江浦等處逐一踏看猶恐未確又經案行各司道查勘去後今據前因該臣查得國初踵習元人故事以海為運永樂年間平江伯陳瑄剏鑿清江浦一帶以通淮黃兩河始以河為運矣然清浦原無來流全借河流內灌方可浮舟而黃流甚濁恐至淤墊故復設天妃等五閘逓互啓閉以便節宣時將入伏閘外即築輭壩一應船隻俱於五壩車盤良法美意二百餘年利賴之矣後因天妃閘全納濁流故復改於三里溝尋復改於甘羅城即今之通濟閘是也此處為南河口乃淮水獨經之地離黃向淮用清避濁漕渠無淤墊之患舟航有利涉之休人甚便之惟於五六月間黃水盛發不免逆上與淮並入而時將入伏築壩斷流九月開壩則黃水業已退矣今給事中徐常吉題請移閘稍南通漕別所極為訏謨長慮如果徙避有地真為萬世之利但細查淮郡之外別無支流可引欲通漕舟不得不資兩河欲資兩河必難免其內灌然分流不及十分之一而滔滔北去由安東入海者固如故也若移閘愈南則納濁愈甚司道諸臣所云背清就濁舍通就塞而運艘多涉險阻六十餘里皆所不免矣至如改建衙門遷移厰閘費雖不貲無足論也臣又查得初春水落正當平緩之時止因運艘晝夜放行諸閘不便下板傳者遂謂不能啓閉今運艘如期出口各閘啓閉如故委與該司查勘相同臣不敢蔽伏望敕下該部再加查訪擬議上請或行撫按及巡鹽巡漕衙門覆加勘議務求久安長治之策以為河漕永賴之計地方幸甚臣愚幸甚謹題請旨奉聖旨工部知道
　　工部覆前疏
　　題為目激時事敷陳愚悃以禆治安事該總理河道右都御史潘季馴題前事奉聖旨工部知道欽此欽遵抄出到部送司案呈到部看得我國家歲漕東南數百萬石以海運非便故鑿清江浦引淮黃二水以通漕舟又建通濟等閘以避黃而就淮此法行之二百餘年未有能變者給事中徐常吉慮黃水灌淤條議移閘座塞清浦似或有見今據總理河臣潘季馴督率多官再三籌度謂清浦若塞更無別道可通漕舟閘座若移則去淮流益逺而納濁流益甚受濁不若受清故更新不若仍舊其說甚明且悉而河臣猶不敢自是復請下撫按及巡漕巡鹽御史覆議臣等以為清江浦之於運道譬若人身之咽喉即使少有淤阻不過隨宜修濬之耳未聞塞其咽喉而別求吐納之處者況清浦見無淤阻而別處又無可通漕既經踏勘明白似惟仍舊為便不必再議恭候命下本部備咨總理河道並巡撫漕運衙門及咨都察院轉行巡按巡漕巡鹽各御史並劄付南河清江厰郎中主事一體遵奉施行奉聖旨清江浦運道見在通行只著照舊修守不必再議更改
　　河工告成疏
　　臣潘季馴謹題為省直河工告竣據實恭報仰慰聖衷事節據南直隷中河郎中沈修南河郎中羅用敬夏鎮主事余繼善海防兵備副使周夢暘徐州原任兵備管河僉事陳文燧見任按察使陳瑛潁州兵備副使楊芳會呈節奉總理河道並總督漕撫衙門劄案俱為檢查節奉欽依河工分派司道各官以便責成以圖早竣事行職等將先後題准應修土石二程勒限興工上緊報竣職等遵依督率分委府州縣等官親詣工所如法率作俱至萬厯十七年四月二十九等日通完訖總計築過邵伯寶應界首三里湖高郵南北小湖口鹽壩南隄高家堰天妃壩清江浦惠濟祠禮字壩范家口栁浦灣潘家壩張家窪馬家湖黑墩蒯家窪金家窪賈家窪王家口張福口塔山並護陵石隄共長七千一百六十五丈八尺土隄共長一萬三千五百七十五丈樁笆隄工共長六千二百九十丈六尺築過順水草壩十四座石磯嘴一座葢過栁浦灣料厰一所建過鎮口閘一座增砌過古洪內華閘二座挑濬過裏河淤淺並濬支河澗河及開鎮口閘上下河道共長一萬一千六十九丈九尺塞過決口長一百二丈填築過喻口河壩一道其各隄高卑酌量地形低昻水勢緩急稍有增損俱經呈明除長濶高厚丈尺數目已蒙各院及委官親詣各工逐一覈實訖職等議照上下江運艘皆由瓜儀歴邵伯高寶淮徐至茶城以入漕河延袤千里中間湖波萬頃則有風濤之虞流沙久積則有淤墊之虞兩河湍急則有衝決之虞淮黃交接則有沙澀之虞故邵伯東隄每至傾圮寶應西口率多淺阻清口茶城濁流難免逆上而范家口天妃壩隄岸坍塌相繼衝決淮揚幾為魚鼈此往事之明徵也至如高堰一隄尤為二河闗鍵隆慶初年淮水從此潰入黃亦隨之而東海口無水衝刷因之堙塞而淮揚興鹽高寶之間則一望瀰漫桑田為海矣自萬厯七年修復本堰之後兩河始歸故道近年以來隄防久弛漸至汕刷誠為可慮幸蒙部院科臣先後具題濬築之工至周大備職等遵奉節行案劄起派官夫分投興舉晝夜督促如期告竣除用過錢糧見在覆查另行造冊送覈外所據完過工程擬合開坐呈報等因又據揚州府推官李春開鳳陽府推官葢國士會呈蒙總理河道並漕撫按鹽各院俱行職等前去各工覈實依蒙徧歴邵伯寶應界首高郵高堰天妃清江浦惠濟祠禮字壩范家口澗河栁浦灣張家等窪張福口王家口鎮口閘塔山縷隄古洪內華二閘及護隄等處逐一錐探土隄委係老土夯實驗勘石工俱各甃砌堅緻河渠深廣一一足數合式經久可恃隨具不致扶同甘結呈報前來又據山東管理北河郎中吳之龍管理泉閘主事王元命濟寧兵河按察使曹子朝分守東兗道左叅政郝維喬分巡兗州道僉事和震會呈蒙總理河道並撫按衙門備行職等分督修復湖隄建築閘壩斗門等工鳩夫辦料刻期完報依蒙督委府州縣等官修築過馬塲馬踏蜀山南旺安山五湖土隄共長三萬二千五百五十一丈三尺建過火頭灣通濟閘梭隄迤南永通閘八里灣似蛇溝閘共四座坎河口何家口馮家口五里舖各滾水石壩共四座安居五里營十里舖闗家大閘常明孫強劉家焦欒濟運閘盛進張全各斗門共十一座砌過石隄四丈築過土隄二百九十五丈又挑過建閘河身長八十四丈順水溝渠長一千一百七十四丈六尺填過水口十一處築過河口一處栽過護隄臥栁一萬六千一百五十株封界高栁六千七十一株俱於萬厯十七年四月二十五等日通完訖職等議照運艘入鎮口閘直至臨清板閘一帶漕渠共計八百餘里皆藉汶河之水以資利涉而漕渠頗逺泉源頗微故多設閘座以便節宣修復南旺等五湖以便瀦蓄建立減水閘壩以便出納皆為治漕要務不可不講求者也近年以來法久寢廢一遇亢旱遂同涸轍幸蒙勘河都給事中常居敬前來會同撫按躬親踏閱逐一檢查將封殖五湖建復閘壩斗門等項會疏題奉明旨通行總河及撫按衙門轉行職等分派工程定立期限晝夜督促幸以告成等因及據山東按察司按察使葉夢熊呈蒙總理河道及撫按衙門憲牌行職查得馬塲等湖隄永通等閘坎河等壩安居等斗門各項工程委係精緻堅實別無滲漏今具不致扶同甘結呈報等因各具呈到臣據此案照萬厯十六年閏六月二十九日准工部咨該查勘河工都給事中常居敬題為欽奉敕諭分別效勞官員以勵臣工以重河漕事本部議覆內開案查萬厯十五年十一月內該鳯陽巡撫都御史楊一魁題為議處兩河水患以固運道以奠民生事內議修砌范家口等處隄岸並改拆崔鎮等壩及疏草灣河口縁由本部覆奉聖旨崔鎮壩應否改拆還候差去科臣到彼再議定奪其餘俱依擬著實行欽此隨該本部備行鳳陽巡撫及差去科官欽遵訖萬厯十六年四月內該查勘河工都給事中常居敬會同總督漕運戶部右侍郎舒應龍題為欽奉敕諭查理河漕以保運道事內題議古洪以外添建鎮口閘並修築運河隄岸及停拆崔鎮等壩停濬草灣等縁由又該本部覆奉聖旨依擬行欽此備行淮揚撫按轉行管河司道各官一體欽遵訖本年四月內該都給事中常居敬會同山東撫按題為欽奉敕諭查理漕河以重國計事欵開南旺湖修築子隄中亙長隄修復邢通等斗門共十三座馬踏湖東北築隄修復王岩口石壩蜀山湖周圍築隄修復馮家大壩馬塲湖周圍築隄修復安居斗門三座及修坎河口滾水石壩一座長六十丈建火頭灣通濟閘梭隄集永通閘各縁由又經本部覆奉聖旨依議行欽此備行山東撫按轉行司道等官欽遵訖本年六月內該都給事中常居敬會題為清復湖地以濟運道事要將安山湖低窪處封為水櫃及八里灣似蛇溝建閘二座縁由又該本部覆奉聖旨這湖地依擬築隄仍畫定界限永逺遵守如有侵佔盜決等弊照前旨著實叅治其各處泉湖蓄水濟運的都著一體清查整理欽此已經備行南北直隷河南山東各巡撫衙門轉行管河司道各官一體欽遵訖今科臣常居敬比照閱邊事例將各管理諸臣分別勤惰題請但在淮揚則經理之議甫定在山東則濬築之役方興見今總理大臣新到一切調用人夫叅酌河務似應候各工通完之日併議優處仍咨總理河道鳳陽山東各巡撫衙門轉行管河司道各官查照本部節題事理將見在工程及河道應行未盡事宜上緊督催完日將做過工程役過人夫用過錢糧等項覈實造冊奏繳清冊送部備查候工完之日河道都御史仍將大小官員分別舉劾另行具題以慿覆請賞罰施行等因具題節奉聖旨是直隷山東等處工程通候完日河道衙門奏報併敘欽此備咨到臣本年八月初五日又准工部咨為檢查節奉欽依河工分派司道各官以便責成以圖早竣事先該臣題議除將修建鎮口閘塔山支河縷隄修清江浦外隄草壩添設栁浦灣料厰先該漕撫侍郎舒應龍行委南河郎中羅用敬中河郎中沈修夏鎮主事楊信徐州兵備僉事陳文燧見在興舉臣照舊督行各官上緊修築外其興築寶應縣西土隄二十里砌邵伯湖石隄二十里疏濬淮安至儀真一帶裏河淤淺查係南河郎中羅用敬海防道副使周夢暘地方三工俱當以中為界北段屬之羅用敬南段屬之周夢暘其在山東各工分委北河郎中吳之龍查復馬踏湖建永通閘築子隄修王岩口石壩南旺主事蕭雍查復蜀山湖建坎河壩築束水隄修滾水大壩濟寧道按察使曹子朝查復馬塲湖建通濟閘築子隄修安居斗門三座分守東兗道叅政郝維喬查復南旺湖修邢通等斗門十三處築封界子隄中亙長隄分巡兗州道僉事劉弘道查復安山湖築封界隄建八里灣似蛇溝兩閘等因該部覆議備行總理河道並鳯陽山東各巡撫衙門一體遵照施行及行管理河道泉源閘壩司道各官查照分地督率府州縣管工官員竭力修治本部仍咨都察院轉行各該巡按巡鹽御史各照所轄地方不時稽察工程期於同心共濟倘興工前後或有事體與原議稍異者即便從宜處置或有原議未盡者不妨另行增補悉如原題定限十七年三月終通完其總河大臣仍親自查閱委果工程堅固足保無虞從實奏報其效勞大小官員分別勤惰題請以俟賞罰等因覆奉聖旨是河道工程著司道等官各照分定地方用心管理上緊完報不許疎玩欽此備咨前來本年十月十四日又准工部咨為申明修守事宜以圖永賴事該臣條議一接築舊隄以防淤淺本部覆議清口乃淮黃交會而淮黃原自不敵然清口所以不致壅淤者以全淮皆從此出其勢足以敵黃也若分之則必致壅淤先年淮決高堰而清口遂成平陸可鑒矣今王家口隄被商販盜決淮流之勢已分將來清口沙淤運道阻塞患必由之此隄在清河縣對岸而該縣任其盜決罪將誰諉今議欲行司道官接築長隄專責清河知縣管理修守疎虞叅治庶幾責任既專而隄防可固等因覆奉欽依咨臣俱經通行司道勒限興工間節據司道呈報南河分司工內天妃壩原議內外包石後蒙工科親閱本壩地勢廣濶諭令內填實土不必砌石清江浦外隄原議險要去處捲埽釘樁並作順水壩十四座今酌量水勢緩急添築草埽排樁長四百八丈止築草壩四座惠濟祠外河石隄加石二層並添順水草壩一座裏河石隄原議五十七丈今減去平緩處所一十三丈實砌過四十四丈范家口石隄原議長四百丈今覆勘隄堅水緩去處減砌七十丈實砌過三百三十丈海防道工內邵伯湖原題應築石隄二十里除舊石頗堅量加修補不敢筭工外實砌過石隄一千八百九十八丈八尺夏鎮分司工內塔山縷隄原議六百六十丈今加築三百三十六丈共長九百四十二丈古洪閘原議改造今因添建鎮口閘啓閉頗易不必更改以滋虛糜止議本閘並內華閘各加石四層鴈翅加石五層北河分司工內原議王岩口建壩今酌量地勢即於本口之上地名何家口建滾水石壩一座並增修房家口石隄四丈築塞河口一處南旺分司工內續議填築水口十一處坎河壩兩頭接築土隄共長二百九十五丈迎水處所俱用灰石壘護分守東兗道工內原議修復斗門十三座今議照舊修復八座其餘五座改於五里舖添建滾水大石壩一座長五丈開挑順水溝渠長一千一百七十四丈六尺各縁由前來萬厯十七年三月二十三日又准工部咨為修復湖隄以便蓄水濟運事該臣具題本部覆議南旺蜀山馬塲三湖目今水勢瀰漫直及舊隄根址去年所議築子隄長隄處所見今俱在湖心難以施工欲行免築要將舊隄培築高厚納水處所不便築隄仍宻栽栁樹以為封界雖與科臣原題稍殊而其為蓄水濟運則一且圍湖更廣蓄水更多相應如議備咨總理河道轉行司道府州縣官一體遵照施行等因覆奉聖旨是欽此咨臣通行遵依縁由俱各在卷及查原委司道南旺主事蕭雍夏鎮主事楊信徐州兵備僉事陳文燧分巡兗州僉事劉弘道工俱有緒各以限滿陞官離任隨行接管主事王元命余繼善按察使陳瑛僉事和震督理臣等向在嚴催節據各工報完隨即躬親閱視惟恐頭緒多端中間倘有隠瞞丈尺工少報多又經覆委南直隷揚州府推官李春開鳳陽府推官葢國士山東按察司按察使葉夢熊各查覈去後今據前因該臣議照我國家定鼎幽燕歲漕四百餘萬以實京師自瓜儀至淮安則資湖自淮安至徐州鎮口閘則資河自鎮口閘至臨清板閘地方則資汶泗河洚洞之水其患在澇汶泗涓涓之流其患在涸固其隄使之可捍深其渠使之可容此治澇之法也湖以蓄之使其不匱閘以節之使其可續此治涸之法也所據部科諸臣先後具題築濬諸工種種皆切河務葢邵伯隄固而湖水無泛濫之虞寶應隄成而閘口免回沙之積高堰無傾圮之患則淮揚免昏墊之災淮河絶支岐之流則清口有專攻之力茶城鎮口之增建深得重門禦暴之策永通通濟之添閘自無長渠濟運之艱五湖隄界既明則汶泗停涵而不時之需可待斗門閘壩既設則蓄洩有所而湖河之利相須汶水西趨而泉河易竭故坎河大壩之闗係匪輕汶水北注而南旺之東流必少故何家一壩之利賴不小至如捲築樁埽加幫卑薄雖非一勞永逸之計然亦每歲修防之必不可已者臣謹遵成議畫地分工各司道併力一心刻期告竣然事連省直興作之頭緒頗多而羣力難於畢舉工歴三時官夫之勞苦難任而人情易於怠弛仰賴我皇上誠孝上格乎玄穹祗靈助順威德誕孚於蒼赤黎獻傾心奉職者咸效靖躬之義趨事者俱竭子來之誠俾臣等得竭犬馬之勞以效涓埃之報厥功告成絲粟皆我皇上神聖之所致也臣愚不勝慶幸除用過錢糧候委官查明另行造冊奏繳及將效勞官員遵旨另疏敘録外今將各工通完數目日期擬合從實奏報為此具本關坐謹具題知
　　計開
　　南直隷工程
　　總管官海防兵備道副使周夢暘與同原任南河郎中羅用敬督同揚州府通判劉汝大等砌完邵伯湖石隄長一千八百九十八丈八尺內創新砌石長一千二百八十五丈五尺拆砌舊石六百一十三丈三尺各高九尺至一丈一二尺計石十層十一十二層不等其餘修補舊隄不敢筭工築完寶應西土隄長三千六百三十五丈內樁笆工長二千八百三十七丈土工長七百九十八丈俱底闊一丈三四五尺頂濶八九尺一丈高五六七尺不等寶應縣知縣耿隨龍管砌完界首三里湖石隄長八百四十丈高郵州知州楊汝澯管砌完該州南北小湖口石隄共長三百九十丈磚石相兼各高九尺至一丈一二尺不等淮安府同知薑桂芳揚州府同知張文運通判劉汝大江都縣知縣劉道隆儀真縣知縣趙廷杞清河縣縣丞闗大倫等築過裏河東西束水樁笆土隄共長三百二十丈底闊六七尺頂闊四五尺不等俱高五尺幫築過鹽壩迤南隄岸長六十一丈闊二三丈高五六尺不等挑濬河身淤淺自清河口起至瓜儀江口止共長四千四百一十三丈九尺面闊三四丈至十五六丈深三四尺不等
　　總管官南河郎中羅用敬徐州兵河僉事今陞漕儲道叅議陳文燧督同淮安府同知薑桂芳修補完高堰石隄長三千一百一十丈幫完土隄長七千七百九十二丈樁笆工長一千五百四十四丈挑濬完堰內洩水支河長二千一百五十五丈築完天妃壩裏口長一十八丈外口長三十二丈清江浦外隄草埽排樁長四百八丈草壩四座砌完惠濟祠外河石隄長五十四丈五尺高十六層草壩一座裏河石隄長四十四丈高十三層祠西包石長四十二丈禮字壩土隄長三百四十九丈石隄取直上一百六十四丈高一十五層范家口土隄長四百五十丈幫完副壩一道長二百七十丈排樁一道共長六百九十三丈自水底築高三丈四五尺底闊十丈四尺面闊五丈五六尺砌完石隄長三百三十丈高十九二十層不等築完順水草壩九座石磯嘴一座濬完澗河長四千九十丈引水溝長一百九十五丈幫完栁浦灣潘家壩樁笆隄長二百二十八丈一尺張家窪土隄長二百九十一丈喻口河壩一道馬家湖樁笆工長一百八十丈黒墩工長十丈蒯家窪土隄長一百丈金家窪土隄長二百丈賈家窪土隄長一百九十丈俱底濶一丈三尺頂濶五尺高八尺建完栁浦灣料厰一所
　　總管官中河郎中沈修徐州兵河按察使陳瑛督同淮安府同知薑桂芳清河縣署印本府通判田有年等塞完清河縣南岸張福決口長一百二丈加築隄長一百二丈底濶六丈頂濶二丈五尺高八尺五寸兩頭並中段俱護埽排樁長闊不等接築張福口以東新隄長四百四十一丈根闊六丈頂闊二丈高一丈北面戧築斜坡闊六尺南面護捲土牛磯觜長闊不等加築戚書口坡隄長一十九丈濶三丈五尺高四尺五寸修築完張福口以南樁笆土隄長七十七丈五尺築完張福口以西新隄長三百三十丈根闊三丈五尺頂濶一丈五尺高六尺幫築完王家口舊隄長一千一百八十丈根闊二丈一尺至七八尺不等頂闊一丈五尺至三五尺不等高六尺至九尺一丈不等內用蘆笆草埽廂護共長一千三百五十四丈
　　總管官中河郎中沈修夏鎮任滿主事楊信接管主事余繼善徐州兵備陞任僉事陳文燧接管按察使陳瑛督同淮安府同知徐伸徐州知州唐民敏等砌完鎮口閘一座計石三十層高三丈一尺四鴈翅各砌石三十層閘窩四角廂護樁埽各長七丈挑完本閘新開河道北首長八十丈南首長一百三十六丈築完塔山縷隄長九百四十二丈底闊四丈頂闊一丈二尺高一丈增砌完古洪內華二閘各加石四層並加鴈翅石各五層
　　總管官潁州道兵備副使楊芳督同盱眙縣知縣吳萬全泗州守備丁汝謙等砌完護陵子隄除先築攔河月壩長二百八十二丈不筭外實砌石工長二百九十二丈五尺高四尺根闊三尺
　　山東工程
　　總管官北河郎中吳之龍督同兗州府同知陳昌言東昌府通判田野臣汶上縣知縣劉漢書聊城縣知縣韓子亷等築完馬踏湖上隄自弘仁橋起至禹王廟後止長三千三百一十三丈根闊二丈五尺頂闊八尺高六尺何家口建滾水石壩一座砌完壩身連鴈翅轉角壩頭共長三十一丈四尺壩身高四尺兩頭各高九尺建完梭隄迤南永通閘一座高一丈九尺五寸閘底長七丈闊四丈四鴈翅每長二丈闊一丈五尺續議修補完房家口石隄長四丈高一丈闊二尺築完弘仁橋河口一處
　　總管官南旺任滿主事蕭雍接管主事王元命督同兗州府同知陳昌言東平州知州徐銘汶上縣知縣劉漢書濟寧衛指揮文棟濟寧州同知程子洛築完蜀山湖舊隄自馮家壩東起至蘇魯橋止長三千五百一十丈根闊二丈五尺頂闊七尺五寸高七尺五寸外又填完蘇家等十一處水口各長一丈四五尺闊二丈三丈二三尺深七八尺一丈不等建完坎河口滾水石壩一座連鴈翅長六十二丈八尺壩面濶一丈五尺底濶一丈八尺高三尺鴈翅各闊三丈高一丈北頭接築土隄七十丈南頭二百二十五丈俱根闊四丈二尺頂闊三丈迎水處所灰石壘砌建完馮家滾水石壩一座長十丈面闊一丈五尺底闊二丈高四尺自蘇家橋起至田家樓止長一千四百七十一丈八尺納水處所每丈栽栁三株共栽完封界栁四千四百一十五株
　　總管官濟寧兵河按察使曹子朝督同兗州府同知羅大奎鉅野縣知縣殷汝孝濟寧衛指揮文棟修完馬塲湖東面舊隄並築新隄共長一千六百二十丈根闊一丈四尺頂闊六尺高六尺建完火頭灣通濟閘一座閘底砌石長闊各八丈計石一十三層高一丈七尺七寸上兩鴈翅各長三丈五尺下兩鴈翅各長四丈五尺閘下接砌鴈翅兩邊各長三丈閘上接砌鴈翅兩邊各長二丈五尺又開挑河身南北共長八十四丈闊十六丈深一丈五尺修完安居斗門一座四鴈翅各接砌新石長一丈高一丈十里舖斗門一座四鴈翅各接砌新石長五尺高一丈五里營斗門一座南二鴈翅各接砌新石長一丈北二鴈翅各接砌新石長五尺俱高一丈栽完護隄臥栁一萬六千一百五十株北面原留入水渠道栽完封界高栁一千六百五十六株
　　總管官分守東兗道左叅政郝維喬督同兗州府同知陳昌言汶上縣知縣劉漢書築完南旺湖東面子隄長七千一百八十八丈三尺根闊一丈頂闊五尺高六尺西南北三面幫築完舊隄長一萬二千六百丈根闊二丈五六七八尺高六七尺不等挑完順水溝渠長一千一百七十四丈六尺口濶一丈二尺七八尺底闊一丈三五尺不等修補完闗家大閘兩金門並兩鴈翅各長十一丈闊各八丈高一丈五尺常明孫強劉家焦欒濟運閘共斗門五座每座兩金門並兩鴈翅各長三丈五尺闊各二丈五尺各高八九尺不等又剏砌完盛進張全斗門二座每座兩金門連兩鴈翅各長六丈濶各二丈五尺各高八九尺不等五里舖剏築完滾水石壩一座長五丈兩壩頭各闊一丈五尺迎水兩鴈翅各長一丈二尺兩轉角各長一丈跌水兩鴈翅各長九尺五寸兩轉角各長五尺
　　總管官分巡兗州道陞任僉事劉弘道接管僉事和震督同兗州府通判王心東平州知州徐銘築完安山湖土隄長四千三百二十丈根闊一丈一尺頂闊六尺高七尺建完八里灣閘一座閘身連鴈翅共長十丈金門闊一丈三寸高一丈一尺建完似蛇溝閘一座閘身連鴈翅共長十丈金門闊一丈三寸高一丈奉聖旨工部知道
　　贈卹司官疏
　　臣潘季馴謹題為乞恩贈卹病故勤事司官以慰幽魂以勵人心事據中河郎中沈修清江浦管閘員外郎黃曰謹徐州兵河按察使陳瑛海防兵備副使周夢暘漕儲道左叅議陳文燧會呈據高郵州申報南河工部郎中羅用敬因積勞感患喉疾於三月初八日身故乞念本司河工勞績最多艱辛備至照例請卹等因據此職等查得南河分司工部郎中羅用敬江西南昌縣人由進士初任烏程縣知縣行取赴部陞刑部主事漕運理刑萬厯十三年八月內督修寶應越河工完陞本部員外郎十四年七月陞工部都水司郎中管理南河各工修補過高堰石隄三千一百一十丈幫築土隄七千七百九十二丈樁笆工一千五百四十四丈挑濬堰內支河二千一百五十五丈塞築天妃壩裏外共長五十丈清江浦草埽排樁四百八丈草壩四座惠濟祠外河石隄五十四丈五尺草壩一座裏河石隄四十四丈祠西包石四十二丈禮字壩土隄三百四十九丈石隄一百六十四丈范家口土隄四百五十丈副壩長二百七十丈排樁長六百九十六丈石隄三百三十丈草壩九座石磯觜一座挑濬澗河四千九十丈引水溝一百九十五丈栁浦灣張家窪等處土隄樁笆共長一千一百九十八丈二尺並建物料厰一所築過鹽壩迤南隄岸長六十一丈挑濬淮揚運河北自清河口南至瓜儀共長四千四百一十三丈九尺築過裏河東西束水樁笆土隄共長三百二十丈修砌界首三里湖石隄長八百四十丈高郵州南北小湖口石隄共長三百九十丈寶應西土隄二十里俱經報完邵伯石隄二十里修砌將完正在報竣其各處歲修工程隨地幫築者不可勝紀積勞之後致感喉疾身故為照本官經濟練才膚敏素抱始以寶應功成薦擢水部因而南河受事值際河艱荒度三年歴寒暑而曾無厭怠拮据萬狀雖纖細而必自身親□□□□□□□□□□□緒奚啻千端土石隄防若欽工若歲工延袤殆將百里工已報竣人即雲亡葢平生精力殫於胼胝而一念艱貞比之金石宦囊淡薄衾斂無以為資旅櫬淒涼道路為之動惻所謂鞠躬盡瘁死而後已者於本官真無媿矣即今旦夕報功已在首敘之列豈可勤勞死事寂無優卹之酬及查萬厯九年中河郎中佘毅中在任病故該部院題奉明旨加贈太常寺卿今郎中羅用敬工程勞績委與佘毅中事例相同合無請乞本院俯賜會題特加贈典庶幽魂永慰於地下而人心激勵於將來等因到臣該臣會同總督漕撫戶部右侍郎兼都察院右僉都御史舒應龍照得原任工部都水司南河郎中羅用敬秉心忠赤敷治精明出宰菰城遺思尚在明刑淮甸平反有聲改任南河之官正當弛防之日范家口之隄未固天妃壩之決復仍東支西吾此顧彼失敭歴三年之久曽無片刻之休延袤千里之間寧有不遍之足舊工未艾新役復興濬淺培卑種種皆其料理鳩工集事紛紛多所取裁朝於斯暮於斯飲食起居於斯已絶生人之樂寒不息暑不息烈風暴雨不息常懷殉國之心以故河湖夾攻之地並無一隙之虞築濬兼舉之秋能獲萬全之策形神俱敝智力兩窮寸心如焚諸火並發積成喉病其及宜矣又聞本官未死之二曰猶扶疾遍歴諸工口不能言惟以手指醫人立勸歸署就榻即仆古人所謂鞠躬盡瘁死而後已者非其人哉身死之後囊無餘資臣等與地方諸寮曲為捐助始就棺殮又可知其生平矣興言及此不覺淚下身在固當優敘歿後尤宜厚酬所據司道查有原任工部郎中佘毅中事例曲為申懇似宜允從伏望敕下該部再加查議如果臣等所言不謬具疏覆請從厚優卹河臣幸甚臣等再照天下之事勞心以治人者其力或可少憩勞力以治於人者其心尚有餘閒維茲河工必須心力兩盡方克有濟故雖以大禹之智猶不免於手足胼胝也十年之內但經河工大舉必有殉身之臣兩淮運同贈行太僕寺少卿黃清中河郎中佘毅中山東叅政馮敏功徐州道副使莫與齊河南僉事余希周南河郎中羅用敬相繼客死工所臣等皆所目擊而其他卑官散秩泯沒無聞者未可悉數故近來大小諸臣視河官如桎梏偶得脫免若釋重負如蒙皇上俯賜矜憐曲為優處卹既死者於身後鼓見任者於生前亦礪世磨鈍之一機也臣等不勝惶悚懇祈之至謹題請旨奉聖旨該部知道該吏部議覆奉聖旨羅用敬准贈太僕寺少卿
　　河防一覽卷十一
　　●欽定四庫全書
　　河防一覽卷十二
　　（明）潘季馴 撰
　　甄別司道疏
　　臣潘季馴謹題為欽遵明旨甄別司道官員以重河漕事案照萬厯十六年十一月內准工部咨該臣題為恭誦綸音不勝感奮敬陳治河鄙見伏候宸斷事覆奉聖旨是近年河道官員不行遵守修防事宜因循廢弛致有疎虞卻又紛紛建議意見雜出何裨實事今後務遵明旨加謹防禦每年終總河官將所屬河道部司等官甄別具奏欽此除欽遵外臣竊惟南北運道不啻三千餘里總河之臣以一身彈壓於其間豈能家喻而戶曉日省而月視哉所賴於承宣者司道諸臣也司道不得其人則河情難於上達法禁苦於下壅鮮不誤矣我皇上留心國計軫念民生特降明綸諭以得人為要仍頒嚴旨假以甄別之權此實地方之福河臣之幸也敢不仰承徳意悉心諮訪以圖報稱哉臣查得自北直隷以至浙江專管河道者部臣五道臣二兼管河道者部臣三道臣十一今當萬厯十七年已終相應奉旨甄別內除蒞任方新伏秋修防未經委任及浙江水利道係臣原籍恐違近例不敢槩舉外以部臣言之如中河分司郎中沈修虛中雅能受善廣益出自和衷不假聲色而推赤心以鼓羣工罔炫新竒而順水道以收羣策北河分司郎中吳之龍直諒固是本真敷施尤多諳練勿喜更張而因革自有條理無為苛刻而章程具見整嚴南河分司郎中黃曰謹勤恪足應糾紛老成不事粉飾始任即值橫流而疏濬獨苦施工必勤荒度而防禦有方臨清板閘分司員外何應奇性不徇人政能剔蠧司甎司閘而遇事皆有規條任怨任勞而一心惟知法紀南旺分司主事王元命卓有古雅之風絶無脂韋之態言若不出而泉閘庶務聿興體若不勝而官夫奉行惟謹夏鎮分司主事余繼善通敏可當一面才諝克濟時艱濁流四溢而兩月悉就安全諸作並興而一身不遺餘力以道臣言之如徐州道山東按察使陳瑛胼胝已及十年忠勞真如一日胷抱全河而區裁有同指掌志專報主而注厝不異承蜩分守東兗道管泉參政郝維喬涵養定而吐茹不形器識髙而張弛自裕導泉防河之曲當澤民利國以咸宜分守濟南道管泉參政楊芳秉長駕逺馭之才有憂勤惕厲之意釐析河泉之源委而擘畫甚當稽查額課之逋負而工費允資河南管河道副使陳九仞精勤率屬而事在先勞縝宻分猷而言可厎績禦狂瀾一身如棄躬畚鍤萬苦不辭濟寧管河道副使曹時聘心事如青天白日才華若流水行雲昔守鳳郡而防淮之譽已彰茲擢東藩而治河之功尤茂蘇松兵備道副使李淶才可斷犀智能先物當庶務旁午之日而疏鑿必親值天時旱魃之秋而閭閻允附大名兵備道副使於文熈卓犖不事詭隨誠確雅能肩仔疏瀹衞水而王舟無阻滯之患議建隄防而魏民有保障之功霸州兵備道副使蔣科才猷不尚揮霍趣向自是髙明流沙之通澀不常運渠之疏築知謹以上諸臣職任雖有不同要之公亷勤恪皆為一時之選所當薦揚者也內如郎中黃曰謹涖事雖僅九月修防已畢一年按察使陳瑛副使陳九仞近報陞任尚未交代參政楊芳副使曹時聘見任雖未及期前官具兼河務皆臣所轄之地似應並薦者也如蒙敕下該部再加查議如果臣言不謬將諸臣次第轉擢而中間相應久任者查照原題施行庶幾防禦得人而地方永賴矣謹題請旨奉聖旨該部知道
　　工部覆前疏
　　題為欽遵明旨甄別司道官員以重河漕事該總理河道右都御史潘季馴題前事奉聖旨該部知道欽此該部看得總理河道右都御史潘季馴題稱自北直隷以至浙江專管及兼管河道部司諸臣除浙江係河臣原籍恐違近例不敢槩舉乞將中河郎中等官沈修等徐州道按察使等官陳瑛等次第轉擢中間相應久任者查照原題施行一節為照漕河事規分理防守固在郡縣承宣督率尤賴部司乃往嵗薦奨獨及郡縣而部司不與甚非所以重綜覈昭勸懲也近該河臣題奉明旨通行甄別茲當十七年嵗終照例具題前來相應如議題請恭候命下咨行吏部將部臣沈修吳之龍黃曰謹何應奇王元命余繼善道臣陳瑛郝維喬楊芳陳九仞曹時聘李淶於文熈蔣科通行紀録次第轉擢內郎中沈修查照原題久任候九年考滿另議優擢及照蘇松兵備係暫管河務彼江南水利既設有專官今後年終仍查水利官舉劾其浙江水利據河臣稱係原籍遵例不敢槩敘但查近例原籍迴避特為南道御史點差而設若都御史統轄地方廣逺原不在此例如各邊及漕運總督有所舉刺雖原籍亦所不遺總理河道與總督體統相同則事權不宜獨異況全河形勢南自兩浙歴江河淮濟以達京師凡數千里若一身之脈絡然倘偏而不舉則脈絡不得貫通事權不得歸一合無今後每年終查覈各司道府州縣如南北兩直隷浙江河南山東凡與河道相干涉者無論原籍與否一體舉劾併乞聖裁移咨總理河道及南北直隷浙江河南山東各巡撫都御史及咨都察院轉行各巡按御史遵照施行奉聖旨是各該司道等官但與河道相干的著總理官一體甄別
　　申飭鮮船疏
　　臣潘季馴謹題為乞恩查復舊規以利漕渠事據管理南河郎中黃曰謹呈前事卷查舊例淮安通濟閘外每年伏水未發之前築攔河土壩以遏黃流內灌所有進貢鰣魚鮮船限在五月初發行伏前過淮其楊梅等船聴將馬快空船預撥壩外停泊盤剝節經遵行已久及照上年前船俱不預先出口以致築壩過期黃水暴漲倒灌裏河淤墊挑濬甚為不便近來黃河漲發多在未入伏二十日之前勢猛難禦則口壩之築須為早圖合無移文南京兵部並守備衙門速將鮮貢船隻催儧發行幷撥馬快船隻依期於五月中旬俱令出口本司預備物料定於六月初一日築壩合口庶壩工早竣河道無虞等因到臣案照萬厯八年先該臣總理河漕會同漕撫前任都御史江一麟題該工部覆議查得正徳嘉靖年間五月已有鰣魚到京且既稱鮮品尤宜早進既係薦廟尤該及時但近年以來進鮮每於採鮮既完之後方行措辦裝具附載貨物勾當稽留動踰旬日沿途淹頓又致愆期比至京師則色味俱變不惟有礙築壩且於薦鮮之義亦甚無當也即據守臣回稱鰣魚例在五月初旬採完葢四月二十日前後已行採矣若隨船器用如氷鹽之類預備停當一經採完即便發行不過半月即可過淮正是伏前自於築壩無礙至於楊梅等物又與鰣魚不同即至壩成不妨盤剝以後年分鰣魚鮮船定限五月初頭發行伏前過淮楊梅等船從便聴將南京馬快空船於未築壩之先預撥過淮停泊壩外以俟盤剝則上供既無後時之虞國計亦得先事之備所闗於築壩治漕者寔非小補等因題奉聖旨是欽此備咨通行欽遵外今據該司所呈近來黃河水發太早即如去嵗五月二十日水汛陡漲其流愈濁馬船到遲致誤築壩裏河受淤挑濬工鉅乞要預催鮮船早放出口一節委屬喫緊臣又查得徐北鎮口閘外清黃交接黃河暴漲內灌成淤已經題奉欽依黃漲之時下板閉閘以防內淤若貢艘稍遲南誤出口北誤入閘兩相妨礙況鰣魚出在四月自應及時採取若船隻氷鹽預先備辦採完即發則半月之內准可過淮出口非惟壩工不誤而恭進品物較常必更鮮美今據該司擬於六月初一日築壩似為長便伏望皇上軫念河漕薦新均屬重務勅下該部如果臣言不謬咨行南京兵部及內守備衙門預將鰣魚鮮船合用器具氷鹽先時料理完備一經採完隨即督發嚴諭在途不許遷延期在五月十五左右兩運盡數過淮趂趕伏水未發早進鎮口閘河其餘貢船預撥馬快空船照限出口停泊外河以俟盤剝仍聴臣預行該司辦完壩料將通濟閘外輭壩凖在六月初一日合口庶幾貢期不爽河防有裨矣謹題請旨奉聖旨該部知道
　　工部覆前疏
　　題為乞恩查復舊規以利漕渠事該總理河漕兼提督軍務都察院右都御史潘季馴題前事奉聖旨該部知道欽此欽遵抄出到部送司案呈到部看得淮安通濟閘徐州鎮口閘當黃河南北之衝故每年五月間黃水未發將鮮貢船隻催儧過盡南則築輭壩以遏橫流北則閉閘口以禦淤墊屢經題奉明旨禁例森嚴遵行已久乃近年鮮船未行之前則器具氷鹽失於先治既發之後則附載貨物沿途遷延如上年黃水陡發太早鮮船出口太遲遂致築壩不前幾成大患是以河臣潘季馴先事預防申明舊制要在四月採鮮五月過淮六月初一日築壩較之往年稍加督速而貢品愈致鮮美閘壩俱得蚤圖深為長便相應如議覆請但進鮮船與官民船不同法禁難行事多阻撓自非天語丁寧未免遷延若故伏望皇上俯念軍國大計將鮮貢限期特降嚴旨容臣等咨行兵部轉咨南京兵部及守備衙門務要依期採辦作速啟行限在五月十五日前後兩運盡數過淮入口但有稽遲至六月內者許河臣叅奏重處仍咨總河都御史轉行管理南河郎中夏鎮主事預辦物料候鮮船過淮即便築壩過徐即便下閘其輭壩定限每年六月初一日合口如有遲悞一體查叅施行奉聖旨是進鮮船隻著該衙門依期採辦發行限五月中過淮六月初築壩不許延緩過期致礙河防如有故違聴總河官及該科叅治
　　申明職掌疏
　　臣潘季馴謹題為明職掌一事權以便責成以裨河漕事臣於二月十二日准工部咨該臣題為欽遵明旨甄別司道官員以重河漕事本部覆議內開蘇松兵備係暫管河務彼江南水利既設有專官今後年終仍查水利官舉劾其浙江水利河臣稱係原籍不敢槩敘但查各邊及漕運總督有所舉刺雖原籍亦所不遺總理河道與總督體統相同則事權不宜獨異年終查覈司道府州縣如南北兩直隷浙江河南山東凡與河道相干涉者無論原籍與否一體舉劾等因題奉聖旨是各該司道等官但與河道相干的著總理官一體甄別欽此除欽遵外臣謹以今嵗甄別之疏不及蘇松水利道之故與兵水二道事體應否歸一之由敬為皇上陳之臣於萬厯十六年六月初二日入境適值添設蘇松水利一道副使許應逵隨亦赴任臣以事體度之漕渠必屬之水利道矣隨於本年閏六月初八日為查取官員賢否事牌行該道查造文武官員考語冊又為專責成嚴修守等事案行該道申飭河防初九日為欽奉勅諭查勘河道等事牌行該道查議濬淺築隄錢糧人夫作何區處七月初一日准工部咨為民饑已極西成尚逺等事案行該道將南京戶部發銀十萬兩如遇修舉水利呈允支銷年終將支過實存數目報院覆查咨部初二日為闗防詐偽事票行該道將發去告示轉行所屬曉諭十八日為查濬江南河道以便早運事案行該道查勘運河某處淺阻作何疏濬並額徴河工腳米銀完欠數目二十九日為查理嵗報河道工程事牌行該道查取萬厯十六年修過工程用過錢糧年終冊送院類造該道俱無一字回報而水利道事務亦無一字闗白臣者隨該臣咨行應天巡撫周繼查詢管河該道縁由准有回咨內開先據蘇松兵備道呈稱河道事宜先年並水利俱係兵備道兼理今既設有水利專道則河道一事應否歸於水利道專管或仍聽本道兼攝呈蒙本院詳批河道水利原係二事仰照舊行去後今准前因相應咨覆等因臣遂以河道事務一意責成蘇松兵備道而水利道之事絶無干涉矣此非許應逵之有心抗臣亦以河道原屬兵備道而謂臣職專河道水利非所司耳故臣於年終甄別司道之疏止及李淶而不及許應逵也即今奉有明旨無容別議但於職掌尚未申明事權亦未歸一且水利道原無管河之責而臣乃舉刺非所管轄之官若於事體未妥者臣查得江南水利河道委屬兩端而副使許應逵才猷敏練智識通明先任南河郎中河事固所素習河道事宜應否併屬本官兼理其水利事務自有撫按專司應否亦屬河道衙門兼攝臣不敢擅擬再照浙江司道府縣掌印水利等官工部覆奉明旨令臣照各邊及漕運總督事例無論原籍與否一體舉劾行間續准吏部咨該本部覆臣年終舉劾有司官員內開浙江司道有司玩愒不職失誤河防者許令臣據實開報彼處撫按叅奏等因兩咨事體未一有望遵行伏望敕下該部通行查議其蘇松水利惟復轉行彼處撫按衙門再加詳酌覆請明旨著為成例以便永永遵行庶職掌明而舉刺自當事體定而責成亦易矣臣愚幸甚河道幸甚謹題請旨奉聖旨工部知道
　　工部覆前疏
　　題為明職掌一事權以便責成以裨河漕事該總理河道右都御史潘季馴題前事奉聖旨工部知道欽此欽遵抄出到部送司案查本年二月內該總理河道右都御史潘季馴題為欽遵明旨甄別司道官員以重河漕事內題議北直以至浙江專管及兼管河道部司諸臣除浙江係河臣原籍恐違近例不敢槩舉乞將中河郎中等官沈修等徐州道按察使等官陳瑛次第轉擢等因其題前來已該本部查得蘇松兵備道副使李淶暫管河務彼江南水利既設有專官今後年終仍查水利官舉劾其各司道府州縣官如南北兩直隷河南山東凡與河道相干涉者無論原籍與否一體舉劾縁由覆奉聖旨是各該司道等官但與河道相干的著總理官一體甄別欽此已經咨行吏部及備行順天保定鳳陽應天浙江河南山東各撫按衙門一體欽遵訖今該前因似應覆請案呈到部看得河道都御史潘季馴所題大約謂漕河應屬水利屢經移文蘇松水利道查議漕河事宜不報續准應天巡撫咨稱河道水利原係兩事河道係兵備李淶兼攝水利係許應逵管理故年終敘録止及兵道而不及水道即今漕河水利應否歸一要行彼處撫按詳酌覆請著為定例其浙江水利等官該工部覆奉明旨許總理河臣一體舉劾又准吏部咨開浙江司道有司失誤河防者河臣開報彼處撫按衙門叅奏兩咨事體有礙乞要通行查議各一節為照蘇松添設水利副使一應江南水利皆其職掌而況漕河上裨國儲下切農事尤水利之重且要者乎十六年水道初設尚未履任該撫臣以江南旱荒亟欲借水利以濟饑民諸凡修濬事宜暫令兵備副使李淶兼攝一面舉行一面候新官至日交代誠得救荒權宜之策及水道既至業有專責則漕河事務自應接管若復歸之兵道恐非朝廷設官分職之意況水利近兼督糧每年押運水次則漕尤其緊闗疏濬豈宜別委此後河道年終仍當查水利道舉刺至於各省直水利官凡與河道相干涉者既奉明旨許總河一體甄別則浙江雖係河臣原籍其司道有司茍誤河防自當論刺似不必開報彼處撫按叅奏此兩事者一闗職掌一闗事權職掌不明何以盡官守事權不一何以昭勸懲河臣詳具本末特為申明委應如議覆請恭候命下備咨總理河道應天巡撫都御史及咨都察院轉行蘇松巡按御史督行蘇松水利道將漕河即便管理以後興修水利做過工程用過錢糧凡闗係農務者照舊開呈彼處撫按衙門奏報闗係漕河者呈報總河衙門以憑甄別仍呈彼處撫按知會至於浙江司道府縣掌印水利等官既奉有明旨詐河臣一體甄別仍應欽遵施行無容別議奉聖旨是水利道有闗漕河的著遵照近旨通行
　　甄別縣官輕忽河務疏
　　臣潘季馴謹題為縣官輕忽河務重累小民乞恩俯賜究治仍乞申飭成例以安地方以裨河防事據管理中河郎中沈修徐州兵備副使陳文燧惠呈蒙臣憲牌內開各屬領銀買辦蘆柳樁檾等料除邳州遵行差官收買將完與民無干外該司道即查睢寧縣因何不差職官買運派令鄉民致生騷擾究明呈詳其徐靈宿三州縣見今作何收買曽否累民併查議報依蒙行據淮安府管河同知唐民敏呈稱本職親詣睢寧縣查得該縣先領銀一千五百兩分派各社殷實薛檠等前去產料地方收買已完見今運厰交收續領銀一千兩又分派各社殷實劉仲弼等轉派花戶職已出示曉諭原買人役各將原領銀兩查照原派各料已買完者仍令交厰其未領銀兩俱委佐貳職官買解不許累民及查徐州領過銀兩已發所屬四縣差委沛縣典史朱大積等宿遷縣已委典史陳一揚等各前去安東等處買運惟靈璧縣盡派該縣小民該職親詣查理行至雙溝地方據各買料人役執稱買到料物俱被收料委官凌錫刁難使費守候日久隨拘本犯審實搜得索受人戶蔣連等贓銀共六兩一錢九分票發縣丞楊田收貯本犯行縣監候外叅看得睢寧縣原估埽料派及殷實義民買解而殷實轉派花戶動衆滋怨至於靈璧縣違背原行盡派花戶民已不勝其苦及買到交納又被委官百計刁難索騙不貲誤工病民莫有甚於此者法難輕貸合無請乞裁奪縁由到職該職等勘得河工辦料責成掌印官原係節年題准事例今嵗工料已經估計呈請本院並漕撫部院詳允備行州縣著落掌印官領銀選委亷幹職官查照上緊買辦交厰除邳徐宿遷遵照外惟睢寧縣派之里甲殷實而殷實轉派之花戶靈璧縣則徑派里甲騷擾小民且縱容義官索騙不惟墮工抑且累民似應呈請定奪等因到臣卷查先該臣題為申明修守事宜以圖永賴事款開預定工料以便工作每嵗十一月中旬司道踏勘沿河險夷分為三等類報總理衙門批允分撥應辦物料即行各掌印官領銀如數買辦定限正月半以前報完隨即興工四月初旬告竣著為成規違誤叅究已經工部覆奉欽依通行欽遵在卷續於去年十一月二十一日據司道呈為會計預備十八年嵗修工料事議得徐邳靈睢宿五州縣遙縷二隄迎溜掃灣捲埽幫護合用樁草蘆柳繩檾等料該銀一萬三千六百四十七兩二錢一分動支淮庫嵗修銀轉發各州縣掌印官選委亷幹職官查照原估趂時置買交厰驗足聴於正月初旬興工支用已經批允通行訖臣又恐缺料誤工派民生事又於正月初二日牌行各州縣將支過銀兩責差的當員役四散收買解厰交納向未回報臣隨於正月十九日親詣徐邳一帶查理止據邳州揭報收買將完其餘州縣屢經催促並無解到該臣往來河濱詢知小民始知睢寧縣故違原行並無差官買運及至興工方纔派及殷實攀連里遞其徐州靈璧宿遷等三處恐亦類此即牌行司道查究去後今據前因臣竊惟治河之法莫要於嵗修而嵗修之工必資於草料草料不預則工作必遲而伏秋之間難保無虞矣臣是以題請十一月中旬勘估買料正月半以前報完興工四月初旬告竣三令五申極為詳勉而又恐其派累小民躭延時日復與司道叮嚀告戒不曰責差的當員役四散收買則曰選委廉幹職官上緊買辦可謂至諄懇矣而靈睢二縣不恤民隠惟便已私揆厥所由葢因積胥點吏意在侵扣差官收買便難染指以至義官凌錫大肆誅求即搜出者如此而其花費者可知矣即義民官如此而吏書可知矣等而上之又安知掌印官之無所私乎今時及三月諸料未備嵗修之工必難早竣不惟小民負累而於河防之事墮誤多矣既經司道勘覈前來相應叅治叅照睢寧縣知縣馮紹京靈璧縣署印縣丞董本才既昏庸志多怠肆視貧民如秦越全無已溺已饑之懷視河務若贅疣寧有急公趨事之義聴羣小之撥置而上官禁令若罔聞知任積棍之憑陵而小民咨怨了無動念徇私之弊難保不無而違玩之愆已屬難逭我皇上洞悉民艱特垂蠲賑留神國計宵旰勤惓而紹京等乃敢玩愒如此非惟有乖人臣之義而亦大失民牧之職矣伏望敕下該部再加查議將馮紹京董本併一幹吏書及贓犯凌錫等行臣提問依律議擬官吏如有贓私從重究治庶人心知警而河工自肅矣再照嵗修之工每嵗必不可已者若不再加申飭著為定例日久官更未免弛惰併望特降嚴旨每嵗十一月中旬各掌印官赴司道官處闗支銀兩將應辦物料責差的當員役於出産地方分投收買定限正月以裏報完並不許派及小民致滋騷擾如有仍前抗違許總理衙門指名叅究則地方既得安堵而修防亦可預辦矣謹題請旨奉聖旨馮紹京等著河道衙門提了問工部知道
　　旱久泉微禱雨疏
　　臣潘季馴謹題為旱久泉微河道艱澀乞恩俯允虔禱以回天變以濟糧運事據管理北河郎中李民質管泉兼理南旺濟寧閘座主事王元命濟寧管河兵備副使曹時聘會呈據兗州府管河運司同知陳昌言報稱自去冬至今天道亢暘汶泗泉流微細以致南旺等處河道日澁即今重運盛行恐有阻滯預呈到職該職等看得南旺濟寧一帶漕河地勢髙亢不通江河所賴以濟運者惟藉諸泉之水而諸泉之水必得天雨及時源流充溢斯可盈漕利涉詎自去冬至今雨澤未霑天道亢旱時已入夏地脈益乾泉流愈涸以涓滴有限之水充南北二河之用勢必不能今濬河則河身不淺導泉則泉穴俱闢多方疏引水涸如故人力至此無可奈何所仰望者惟有雨耳乃雲作風隨須臾如掃日復一日膏澤竟屯雖今嵗糧艘不多積有諸湖之水儘可接濟但目下過濟者止有江北運船江南重運及進貢船隻尚多未到茲值狂風捲蕩烈日薰蒸湖水雖盈亦漸消耗倘自今猶然不雨接濟不前殊為可慮查得萬厯十六年久旱河淺該查勘河工都給事中常居敬山東巡撫李戴會題請禱奉有明旨隨即霖雨滂沱運艘利涉即今旱魃為虐不異往嵗河水漸涸後事可虞除行管河泉閘等官加謹啟閉極力疏濬職等日夜驚皇痛自修省外合無比照前例俯賜題請恭行祈禱於泰山諸神庶幾天意可回甘霖早澍國儲幸甚河道幸甚等因到臣臣竊惟漕河之深淺係於泉源之盛衰而泉源之盛衰係於雨澤之多寡葢天時地利本自相資而人力天工不可偏廢者也矧漕渠自鎮口閘以至臨清七百餘里皆賴萊蕪諸泉南北分濟道里既逺水力自微其所藉於霖雨者尤不小也臣於去年夏秋之間目擊山東地方苦旱良久已經撫按衙門題請蠲賑入冬雨尚愆期雪不盈寸臣逆慮漕河淺澁即嚴行司道及管河諸臣疏導泉穴挑濬漕渠及將汶河諸水挽入湖陂貯蓄以待不時之需凡可為漕計者似無遺力該司道所云濬河則河身不淺導泉則泉穴俱闢誠有然者第因山東久苦乾旱入春雨澤全無亢暘愈甚隂雲稍合旋被風散此皆臣等奉職無狀之所致也泉流日微漕水日涸閉閘積水兩日方可盈漕所幸今嵗漕糧不多徐北業已過濟頭幇已出臨清板閘矣獨上江運艘共計一百八十七隻尚未過濟而鮮貢之船亦多陸續前進臣嚴行管河各官將南旺蜀山馬塲馬踏等湖封閉蓄水取有甘結在卷候運船至日放水送舟諒亦無誤但慮狂風簸蕩烈日薰蒸湖水不免漸消臣與司道諸臣晝夜徬徨寢食為廢日望天降時雨以濟燃眉之急而竟未可得也考之春秋三月不雨即以示警今不雨者自冬歴春由春入夏矣寧能保其不涸乎臣查得萬厯十六年四月間山東巡撫都御史李戴亦以久旱不雨漕渠淺澁會同勘工都給事中常居敬題請躬詣泰山祈禱奉聖旨便著該巡撫官虔誠祈禱禮部知道欽此諸臣遵行未幾而大雨如注葢聖徳隆盛素格天心意念所及百靈効順宜其響應如此伏望我皇上容臣比照前例率同司道等官齋食素衣躬詣泰畤建壇祈懇仰冀旱魃濳消甘霖速降則非惟運道可免淺澁而民生亦可望其有年矣奉聖旨著河道官竭誠祈禱該部知道
　　添募夫役以裕河工疏
　　臣潘季馴謹題為添募夫役以裕河工以安民生事據中河分司工部郎中沈修徐州道管河副使陳文燧呈稱照得國家定鼎燕都嵗運東南粳粟四百萬石涉江淮經邳徐入閘必資黃淮二河濟之嘉隆以來河決崔鎮淮決髙堰髙寳興鹽山清桃宿等處田廬蕩溺正河淺涸轉運艱辛東修西潰數十年無寧宇至萬厯六年蒙本院剏築遙隄重門禦暴盡塞諸決束水歸漕田地始獲耕種民居亦將安堵迄今已逾十年而隄長夫少修守乏人以致車馬踐踏風雨剝蝕日見卑薄近蒙本院調撥山東徭夫三千九百餘名倩派徐邳靈睢宿鄉夫一萬二千餘名大加修築工已告竣而各夫犒賞動經數千嵗修銀兩僅供物料不免稱貸於漕庫民固稱勞官亦告匱甚非久安長治之策也為今之計必須添夫一千二百餘名分撥險要去處專令亷幹官一員管理修守庶幾不至墮誤但添夫不難而増餉難每夫工食八兩該銀九千六百兩當此民窮財盡之時豈宜派及里甲查得萬厯十六年本院會同漕撫衙門奏留二升米銀內相應動支召募等因到臣該臣看得治河之法平時有修築之工伏秋有防守之苦一有不周禍患立至夫役減少固難責以全功起派鄉夫又不免於騷擾隨查中河所管地方北自鎮口閘南至清河縣兩岸共一千餘里而豐沛蕭碭四縣隄岸又約二百餘里原設夫役頗多祇因工食缺乏日漸減削僅存五千五百餘名計里分派每里不及五名中間又多逃曠以至嵗修之時不免派及鄉夫而犒賞之費動經數千貧夫所得不多官司設處甚苦且與其勞費於既壞之後孰若預辦於未壞之先乎所據司道之請誠有不可已者伏望敕下該部再加查議如果臣言不謬容臣劄行司道轉行淮安府每嵗於臣等奏留輕齎二升米銀內動支九千六百兩分發沿河各州縣募有身家之人共一千二百名責令亷幹官員專管分佈要害處所平時加上幫築伏秋晝夜防禦庶幾河防有人閭閻無擾未必非永賴之筞也再照前項米銀以全漕計之約有二萬七千餘兩但每嵗俱有折兊即如萬厯十七年止有一萬九千七百二十五兩十八年止有六百二十六兩六錢以致原借漕庫欽修銀兩尚未補足以後此等年分難保不無仍乞特賜允行漕撫衙門如遇二升米銀不足容臣暫於漕庫借支別項銀兩給散各夫候下年解到之日如數補還則餉不病於告匱而隄可恃以長固民可藉以少安矣謹題請旨奉聖旨工部知道該工部覆奉施行
　　官旗挾帶私貨疏
　　臣潘季馴謹題為官旗挾帶私貨十倍明例壅阻漕渠乞恩申飭成規以釐夙弊以裕轉輸事據管理漕務叅政吳同春呈蒙臣憲牌查得江西南饒二衞所糧船私帶木筏甚多塞滿河路仰道會同濟寧道速令江西運糧把總公同管河同知將木起放在岸要見某衞所某船見帶板木若干共秤重若干斤具數呈報催船星夜前行木植留人看守等因又蒙漕撫部院牌仰本道即查前船如果因帶板木變賣故行遲延每船除例帶土宜六十石如係板木每一百斤准算一石此外但有夾帶過多者查明入官將船催趕前進等因依蒙會同濟寧道行委兗州府管河運司同知陳昌言江西把總賁□秤盤過木數到道為照今嵗糧船為數甚少運納宜速詎意南饒二衞所多帶木筏擠塞河路殊屬違玩既經管河同知查勘前來即應照議沒官但板木就水秤盤低昻恐未盡確合無備行陳同知將前堆寄濟寧板木一百三十六萬五千一百九斤內量除二十八萬五千一百二十九斤入官變價作正支銷仍將一百七萬九千九百八十斤照依原盤各船數目撥給軍人收領任其發賣及又揭稱漕運議單內開運軍土宜每船許帶六十石沿途遇淺盤剝責令旗軍自備腳價例外多帶者照數入官乃今法久人玩違禁攜帶十有八九各船每到馬頭輒延緩數日雖曰挨幇實為脫貨而把總運官亦或因公濟私帶貨覔利總分於衞衞分於所所又分帶於旗軍遂致旗軍乗機夾帶有至數萬斤者淹滯運艘稽悞程途莫甚於此葢因盤驗姑息參罰之例未定人情狃於因循相應議處以後開兊司道嚴諭各船止帶別項土宜限定六千斤其竹木板片沈重貨物不許稍帶違者搜獲勿論多寡即發水次衙門入官每年南船抵瓜儀則委瓜洲江防同知抵淮則委淮安驗單推官抵徐入閘則委管河同知逐一嚴搜果無夾帶回報漕司案候稽考如前途驗過後官查有夾帶即係前官容縱一體叅治永為遵守庶例嚴而實效可臻源清而流弊自絶等因呈詳到臣案查先據兗州府管河運司同知陳昌言揭稱饒州所糧船止三十七隻稍帶木筏八十三弔濟寧天井閘河擠塞盈滿每船載木既多不得不缷為筏況以重船而尾復曳以重筏連綿之勢撐駕又難閘板既啟待久水洩又以河淺為名延挨貨賣及查南昌衞較之該所更甚縁由前來臣即牌行兩道委官盤卸隨據濟寧管河副使曹時聘呈將秤盤過多帶板木數目令人看守各船催趕前進呈詳到臣已經詳批各官旗故違明例稍帶私貨不啻十倍矣今既停留在岸姑候各運船抵灣遲速再奪間今據前因臣看得嵗漕四百餘萬自瓜儀至淮安則資諸湖與二河之水自鎮口閘至臨清板閘則資汶泗之水每年四五月間雨少泉微正當漕渠淺澀之際適值糧運盛行之時臣督管河官員開湖閉閘多方蓄水以求速濟良亦苦矣迺今各船私帶重貨公行無忌而南饒兩處運船見卸板木重一百三十六萬五千一百餘斤而未盤之先沿途開厰發賣已多該道所報僅及其半船內磁鐵等器又不知其幾何矣何怪乎舟行遲滯抵灣之愆期也究其來由運軍一貧如洗烏得有此鉅貨盡係運官通同把總販賣營利勢壓旗軍分派裝載今嵗運艘不多南饒僅八十五隻稍帶木筏所至充塞若遇全運之年萬艘鱗集寸步難前矣其貽漕河之害甚非眇小所據把總賁捷及領運指揮朱維祺千戶張士維等通同派買之弊難保不無而容情阿縱之愆已屬難逭但沿襲日久向未申明禁例姑免叅治隨批該道將給軍併入官之數通呈漕司稽考去後其該道所議以後開兊各道嚴諭官旗止帶別項土宜不許仍攜竹木板片及要委官盤驗一節似應依擬除聴漕撫及巡漕衙門設法稽查外竊惟漕米之盈虧係於漕司而運艘之遲速係於河道合無許令總河衙門分行各管河分司各照地方分段盤驗如運船入瓜儀至淮安通濟閘責之南河郎中由黃河至鎮口閘責之中河郎中自鎮口至珠梅閘責之夏鎮主事自南陽至安山閘責之南旺主事自張秋至臨清板閘責之北河郎中但遇糧船入境把總官投逓官旗及部運船隻名數到司就便抽盤遵照議單除應帶土宜六十石外如有多餘或違禁仍帶竹木板片及沿途躭延收買貨物者將貨物盡數入官領運把總及指揮千百戶指名叅呈總河衙門具奏提問葢各分司俱有河道之責貨重難行愆期悞事各司自難諉咎痛癢切身又何敢徇情避怨哉至於開兊起行之時則在該省糧儲道加意檢查嚴行戒諭指顧之間不勞餘力而自可省沿途之擾擾矣如蒙敕下該部再加查議覆奉明旨行臣欽遵施行仍著為定例永永遵守庶積弊可釐而轉輸自速矣謹題請旨奉聖旨戶部知道
　　戶部覆前疏
　　題為官旗挾帶私貨十倍明例壅阻漕渠乞恩申飭成規以釐夙弊以裕轉輸事該總理河道右都御史潘季馴題前事奉聖旨戶部知道欽此欽遵抄出到部送司查得議單內一款凡運軍土宜毎船許帶六十石沿途遇淺盤剝責令旗軍自備腳價例外多帶者照數入官監兊糧儲等官水次先行搜檢督押司道及府佐官員沿途稽查經過儀真聴儧運御史盤詰淮安天津聴理刑主事兵備道盤詰六十石之外俱行入官經盤官員徇情賣法一併叅治遵行在卷今該前因案呈到部看得河道都御史潘季馴題稱江西把總賁捷總下指揮朱維祺千戶張士維等各官旗挾帶竹木私貨沿途發賣致遲轉運欲要將應帶土宜六十石外其餘堆寄板木私貨盡行入官所據把總領運等官法應叅治縁相沿日久向未申明今次姑免行究以後開兊之時各要管河分司照依地方如法盤驗有違禁多帶者盡數入官將領運把總及指揮千百戶指名蒙呈仍著為定例一節為照漕運每船附帶土宜六十石載在議單實國家恩恤旗軍之典而不才運官通同挾帶數多以致排擠滿河大阻運艘則非許令附帶初意若不亟行申飭將來稽遲糧運其弊實由於此既經河道都御史題議前來相應依擬覆請恭候命下本部移咨河道衙門轉行各管河分司此後凡遇糧船到時即照依各管地方分段盤驗如運船土宜除六十石外若有多餘或違禁仍載竹木沈重等物及沿途收買貨物者將貨物盡數入官仍將違犯運官指名叅治如經管地方盤驗官員徇情賣法亦遵照議單事例聴河道衙門一併叅處至於開兊之時則尤責成該省糧儲道加意檢查違者亦同叅治併著為定例永逺遵守併咨漕運衙門知會及應天浙江江西湖廣山東河南各巡撫一體遵照施行奉聖旨是
　　恭報三省直隄防告成疏
　　臣潘季馴謹題為恭報三省直隄防告成乞恩申飭修守之法以圖永賴事伏念臣犬馬餘生甘心草莽謬蒙我皇上天髙地厚之恩拔之廢棄之中授以總河之任靦顔受事忽復三秋兩河工程業已曲為之制而周為之防矣才識固有未融而心力不敢不竭隄防雖已稍備而修守不可不嚴謹將做過工程開列陳請除南河邵伯髙寳范口禮壩中河張福王家二隄夏鎮塔山鎮口北河閘壩湖隄各欽修土石等工該臣於萬厯十七年五月二十四日將完過縁由具疏奏報不敢贅瀆外節據中河郎中沈修徐州兵河按察使陳瑛見任副使陳文燧呈稱節奉本院劄案為申明修守事宜以圖永賴等事行職等將先後題准應修隄工勒限興築上緊報竣職等遵依督率分委府州縣等官親詣工所如法率作至萬厯十八年五六等月各日期不等通完訖一應料物犒賞等銀俱於嵗修銀內動支並無請有別項錢糧為照徐淮一帶河道自昔萬厯八年本院剏築遙隄髙厚堅實水循故道經今十年運艘利涉居民安堵凡司河道者俱享平成之利近年以來風雨損壞夫役停減修補失時加以連嵗異常洪水縷隄逼臨河身掃灣衝刷易於塌陷若非遙隄保障難免無虞今蒙督促大加幫修悉如舊式及議築格隄以防決水橫流自夏徂秋暴漲數次河南水髙一丈五尺而隄壩無恙以後嵗加修守即為久安長治之策並將加幫剏築徐州靈璧睢寧邳州宿遷桃源清河沛縣豐縣碭山共十州縣遙隄縷隄格隄月隄大行隄土壩等項共長一十萬四千三十九丈一尺各髙厚如式數目開呈前來又據夏鎮主事余繼善會同徐州道呈同前因及備開加幫剏築完沛縣徐州支廟及縷隄長隄縴路土壩等項共長二萬一千九百六十六丈八尺各高闊數目又據河南管河原任副使陳九仞見任副使李三才各先後呈報幫築剏築接補完滎澤原武中牟鄭州陽武封丘祥符陳留蘭陽儀封睢州考城商丘虞城河內武陟共一十六州縣遙月縷橫等隄新舊大壩共長一十四萬四百九十四丈七尺九寸俱覔真淤杵實並非昔日雜沙虛鬆可比委堪捍禦縁由並各工程細數開列前來及據濟寧兵河陞任按察使曹子朝見任副使曹時聘節次呈報修築完曹縣單縣新舊堤壩並加幫完太行隄共長二萬六千四百四十七丈七尺七寸挑改過梁靖口河渠長一百八十丈見今武王二壩逼水南徙黃河安流等因各開報到臣據此案照萬厯十六年十月十四日准工部咨該臣題為申明修守事宜以圖永賴事欵開一立法増築遙隄以固隄防徐淮之民十年以來所以得免魚鼈之患而運道不致梗阻者恃有遙隄也向無稽考未補分寸剝蝕過半合行司道官將各隄坍損卑薄者以原隄丈尺為凖先行加幫取平後自十八年為始每嵗加幫五寸等因工部覆奉聖旨河道每嵗修防先年題有定規乃各該官員不行著實遵守曠職悞事這所議俱依擬行如有仍前怠玩的總河官指名叅奏重治欽此備咨前來又於本年十二月十九日准工部咨該臣題為申明河南修守事宜以固河防事欵開一查得黃河北岸逼鄰漕河闗係甚重弘治年間先臣劉大夏築有長隄一道起自曹縣至武陟縣詹家店止南岸逼近省會藩封重地最為要害亦有長隄一道起自虞城縣至滎澤縣止兩隄延亙千有餘里實為該省屏翰但地鮮老土隄皆浮沙而河流遷改靡常多有濱河難守者矣今據該道逐一查覈分為緩急二工容臣嚴行刻期幫築加意驗探如有墮誤或夾雜浮沙或夯杵不實茍且塞責者容將管河官叅拿究治等因工部覆奉聖旨依議行欽此備咨前來又於萬厯十七年十月二十四日准工部咨該臣題為三省直修防告竣河流近已歸漕據實恭報仰慰聖衷事本部覆議趙皮寨至李景髙口議築遙隄支將軍廟至塔山議築長隄羊山至土山議築橫隄皆區畫周悉於河道有裨相應依擬等因題奉聖旨是河道事宜著總理等官照舊用心經理欽此備咨前來俱經通行司道勒限興工去後查得加幫遙隄適值去嵗黃水暴漲修防不暇止將象山一帶二十餘里加幫髙厚其餘尚未施工已經嚴督中河司道大加幫築間續據中河司道議得單家口一帶河身獨窄隄臨河濱原題棄縷守遙惟恐黃水橫肆順隄東洩合照原題邳州橫隄之制再於房村單口雙溝成舖辛安等處各増築格隄一道又據河南管河道副使李三才勘得判官村荊隆口陶家店馬坊營三家莊陳隆莊大寨等處最為險要將幫舊剏新隄壩等工續議呈詳俱經臣覆勘允當批行興舉刻期完報去後今據前因覆覈相同臣竊惟防河如防寇自古記之矣防寇則曰邊防防河則曰隄防邊防者防寇之內入也隄防者防水之外出也欲水之無出而不戒於隄是猶欲寇之無入而忘備於邊者矣且自古稱治水者莫過於禹而考之禹貢曰九澤既陂四海會同先臣蔡沈釋之曰九州之澤已有陂障而無決潰四海之水無不會同而各有所歸陂障即隄也神聖如禹而猶不免致力於隄則舍隄之外別無所以防河者矣臣於萬厯六年奉命治河即請築遙隄以防其潰築縷隄以束其流八九年間河流順軌故道宴然業有成效矣而嵗久官更弊滋法弛以河防為末務視隄工為贅疣一簣莫加萬夫閒曠而車馬之蹂躪風雨之剝蝕河流之汕刷髙者日卑厚者日薄又何恠其東潰西決哉荷蒙我皇上授臣以總理之權責臣以修復之事臣襪線微才固不能別為新竒之策而管窺小見尤不敢為僥倖之圖惓惓以隄防陳乞謬承俞命畢力仰成督率南直隷河南山東司道等官將濱河一帶地方躬親荒度周爰諮諏舊有而今圯者則議加幫舊無而宜有者則議剏築遙隄約攔水勢取其易守也而遙隄之內復築格堤葢慮決水順遙而下亦可成河故欲其遇格即止也縷隄拘束河流取其衝刷也而縷隄之內復築月隄葢恐縷逼河流難免衝決故欲其遇月即止也防禦之法頗稱周備較之己卯告成之功更為詳密而夏鎮河南山東往嵗原未經理者皆一體増建矣倘能嵗守不失則河流自無衝決之患河不衝決則故道晏然翕由順軌而運艘自無阻滯之虞矣但畚土成隄原非鐵石稍不修葺便至傾頽嵗嵗修之嵗嵗此河也世世守之世世此河也故嵗修錢糧之設徭編雇募額夫凡以為河也而可置之虛糜閒曠之地哉臣是以諄諄為申明修守之請也伏望天語叮嚀嚴諭地方司道等官查照臣愚節次題奉欽依事理每嵗務將各隄頂加髙五寸兩傍汕刷及卑薄處所一體幫厚五寸年終管河官呈報各該司道要見本隄原髙濶若干今加幫共髙濶若干司道官躬親驗覈開報總河衙門覆覈年終造冊奏繳不如式者指名叅究庶河防永固而國計民生俱有賴矣臣又查得連年司道等官肩仔河工頗竭心力除府佐州縣掌印管河官候秋防報竣另行題請奬戒原任河南管河道副使陳九仞已經論劾難以另議外如中河分司郎中沈修夏鎮分司主事余繼善徐州兵河道陞任按察使陳瑛見任副使陳文燧河南管河道副使李三才山東濟寧兵河道陞任按察使曹子朝見任副使曹時聘謀謨已竭其心思黽勉不辭於夙夜祁寒溽暑逐逐於畚鍤之內而寢食靡寧鳩工聚材齗齗於會計之時而錙銖不爽大興千里之築如垣如墉皆其心膂所致共圖久逺之計必誠必慎不為茍且之謀況工料取辦於嵗修絶無虛糜之弊而胼胝侵尋於嵗月未聞倦勤之時固皆分義當然不敢別有希冀相應咨部紀録庶幾稍勸羣工再照三省直之道途頗逺臣一身委有難周河南兩岸隄工皆都御史周世選一身肩承羣策畢舉當饑饉之日而鼔舞有方貧民樂為之用當暴漲之時而提撕不懈地方賴以無虞實多保障之功全無矜伐之意本官已蒙簡拔似難瀆請然臣不敢掠其功以為己功蔽其賢而不以告之君父者也伏望敕下該部再加查議覆奉明旨容臣遵奉施行臣愚幸甚河防幸甚謹將完過工程數目具本開坐謹題請旨
　　計開
　　南直隷工程總
　　管官中河郎中沈修徐州兵河道陞任按察使陳瑛見任副使陳文燧督同淮安府陞任同知徐伸丁憂同知申安見任同知唐民敏分委都事胡傅指揮文棟等
　　徐州迤南幫築完南北兩岸遙隄共長六千三百七十四丈二尺剏築完谷山隄頭長六十丈加築完谷山子隄長八十丈剏築完房村格隄長四百九十六丈單家口格隄長三百一十八丈本口幫築完南北兩岸縷隄共長五千八百三十八丈加幫完該州迤北黃河上源縷隄長三千六百二十三丈
　　靈璧縣南岸幫築完遙隄長三千七百二十七丈剏築完雙溝格隄長四百一十五丈填完河身底長四丈口長六丈深七尺幫築完南岸縷隄共長二千二十七丈五尺加築完子隄長一千六百二十丈築塞單家口私開涵洞缺口長八十丈
　　睢寧縣南北兩岸幫築完遙隄長八千九十五丈剏築完成字舖格隄長四百三十二丈七尺河口三道俱有廂邊埽土牛幫護辛安格隄長三百五十六丈加幫完兩岸縷隄共長一萬五千七百八十一丈補築完成字舖隄長一百四十九丈
　　邳州南北兩岸幫築完遙隄共長一萬二千八百三十二丈四尺剏築完羊山橫隄長四百七十三丈築過橫隄迤西水口長四十丈加幫完縷隄共長一萬三千八百二十五丈
　　宿遷縣南岸加幫完遙隄長七百四十三丈四尺修築完歸仁集隄長五千七百五十六丈幫築完南岸縷隄共長六千七十六丈
　　桃源縣南岸加幫完馬厰坡隄長一千五百丈修砌完馬厰閘鴈翅長八丈六尺高七尺幫築完北岸遙隄長一千三百三十七丈修補完崔鎮徐昇季太三義四滾水壩兩鴈翅迎水接連土隄共長四十八丈
　　清河縣南岸加幫完張福口王家隄共長四百一十丈幫修完縣前圍隄長一百零六丈
　　沛縣加幫完張村店一帶縷隄共長三千零四十丈填補完縷隄雨淋缺口共一千八十二處共計九百二十丈太行隄雨淋缺口共三千二百七十處共計一千一十丈
　　碭山縣加幫完大壩六段共長一千四百八十六丈五尺幫築完劉金樓白川店縷隄共長一千零八十丈
　　豐縣加幫完清水河大小月隄並邵家大壩邀城寺月隄共長五千八百八十七丈補築完田劉口隄四十六丈四尺塞完涵洞一處長二丈七尺填完縷隄缺口水溝共一千四百五十七處補完太行隄缺口水溝共一千五百九十七處
　　總管官夏鎮主事余繼善徐州兵河道陞任按察使陳瑛見任副使陳文燧督同陞任同知徐伸丁憂同知申安見任同知唐民敏等
　　沛縣境山起至留城一帶又自大隄頭起至地浜溝止運河縴路兩次幫築完隄共長一萬五千八百丈加幫完塔山縷隄長七百五十丈剏築完支將軍廟縷隄長七百五十丈內有水口一百二十丈俱下埽三層其尤要害處水口四十丈加埽一層俱用排樁深釘幫築完留城至黃家閘東隄長二千六百三十九丈修砌完石壩一座長濶共一百四十五丈修補完鎮口閘東西鴈翅共長四十六丈三尺幫築完鎮口閘西隄起至大隄頭止長一千五百四十五丈
　　徐州上河築完牛頭灣梁山等處壩共十五道計長三百丈零三尺剏築完伊家林隄長三十七丈五尺
　　河南工程
　　總管官管河道原任副使陳九仞見任副使李三才督同開封府加從四品服色同知吳克勤同知張士奇懐慶府同知劉應聘歸徳府通判蕭汝慎等管理
　　滎澤縣幫築完北岸甄家莊舊隄共長四千三百八十六丈三尺四寸郭家潭等處長隄共長一千七百七十二丈八尺填平潭窩底闊四五丈至三十二丈口闊四丈至六丈五尺深七八尺至二丈二尺南岸幫築完小院村舊隄長二千二十丈朱家莊等處隄長五百四十八丈剏築完曹家屯遙隄長三百五十六丈遶築完梨園村月隄長二百三十丈幫築完蘇家莊舊隄長二百丈
　　原武縣北岸幫築完姚村隄長七百五十八丈婁家莊隄長三百四十九丈胡村舖隄長七十二丈婁彩店隄長三百五十六丈王村正南舊隄五段共長二百八十九丈剏築完張家莊月隄長一千二百五十五丈幫完本莊舊隄長二百二十三丈舊壩長一百八十丈幫築完小陳橋等處隄長四千二十七丈七尺師家莊舊隄共長五百四十四丈判官村舊隄長九百三十五丈舊壩長一千零六丈
　　中牟縣南岸幫築完黃煉集隄共長二千四百丈剏築完新莊集隄長七百八十七丈七尺幫築完舊隄六百一十七丈四尺
　　鄭州南岸幫築完小陳橋舊隄長二百三十丈三尺
　　陽武縣北岸幫築完脾沙岡隄長一千八百三十四丈六尺三寸剏築完壩長三百丈幫完舊壩長二百丈幫完宋家莊舊隄長二百四十六丈王佑莊舊隄共長四千四百丈南岸訾家莊後至圓墩寺止原題應幫舊隄共長三千三百六十四丈內除一段照舊外實幫完隄長一千八百九十四丈接補完本寺迤北舊隄長一百七十三丈剏築完買家寨月隄長九百丈申家寨遙隄長四百五十五丈幫築完舊隄共長二千六百三十丈又接築完本寨迤東舊隄長四百八十二丈
　　封丘縣北岸幫築完千家店中欒城舊隄共長八千八百四十七丈二尺舊壩長七百丈幫築完蕭家莊張家莊壩並潭窩共長一百七十五丈剏築完原題荊隆口遙隄長二千五十六丈填完根下河身三處共長二十八丈九尺潭窩二處共長一百七十五丈幫築完本口壩三段共長一百四十七丈接築完隄三段共長四十二丈幫完東姜寨老隄七段共長八百二十丈
　　祥符縣南岸幫築完瓦子坡舊隄長一千八百七十一丈一尺二寸柳青口橫隄長四十六丈劉獸醫口舊隄共長五千零五十七丈三尺剏築完原題劉獸醫口遙隄比原估稍直省減九百六十八丈實築長二千七百三十二丈幫築完陶家店兔伯堽埽頭集舊隄三道共長七千七百六十六丈填完水坑六箇共長四十四丈陶家店幫完舊壩長一百丈張家灣築完新隄長六十丈剏築完月壩一段長三百五十丈幫完壩岸共長一千三百二十六丈剏築完遙隄長一千零五丈補完缺口五十七處共長二百一十二丈填完坑窪一處長四十丈剏築完李仲英寨遙隄長一千五百五十丈填平本隄東西兩頭坑共長二十丈幫築完槐疙疸隄共長一千三百一十五丈填完水坑一處長一十五丈北岸幫築完馬家口舊隄共長一千七百七十丈填完王盧寨起至魚里止行車路口三十六處坑窪五處共長一百四丈九尺五寸幫完貫臺陳橋集隄長五千七百一十丈接築完省城周圍大隄共長一萬三千八十丈修補完缺口拖腳八十一處共長一千五百七十二丈剏築完劉家寨遙隄長二千九百三十丈
　　陳留縣南岸幫築完解家堂舊隄長三千二百四十丈北岸幫築完陳留寨隄岸二段共長一千一百四十丈
　　蘭陽縣北岸加築完楊家莊舊隄長一千六百丈銅瓦廂舊隄共長三千三百二十二丈張村集舊隄共長一千八百五十五丈馬坊營舊隄共長二千六十三丈剏築完本營月隄長六百五十丈又遙隄長五百五十二丈填完溝渠坑窪一百一十八處共長二百九十丈一尺南岸剏築完趙皮寨遙隄長一千七百五十四丈七尺幫築完草廟舊隄長二千六百七十丈補築完草橋等處舊隄內有車踐缺口二十一處共折長二十一丈
　　儀封縣北岸剏築完煉城口隄長一百七十五丈六尺又築完遙隄長一千七百五十丈幫築完舊隄長一千五十丈內填完行車大埠口二處共長十丈舊壩長六百五十六丈壩後有坑長二百五十丈填與地平幫築完榮花樹舊隄長一千六百三十三丈填完行車大埠口二處共長十丈加築完穵泥河舊隄長六十九丈補築完舊壩長三百七十丈加築完三護莊舊隄長三百一十六丈舊壩長□百九十一丈填築完拖腳缺口一十九處共長一百七十丈剏築完護壩一道長三百七十五丈南岸幫築完普家營葛田口堤共長四千六百七十四丈岔股隄長二千六百三十丈剏築完李景髙口遙隄長六百丈大寨月隄長六百二十丈補築完缺口拖腳二十八處共長二百八十丈接築完護城隄三段共長九百四十丈
　　睢州南岸加幫完大城集舊隄二段共長三百五十丈
　　考城縣北岸加幫完芝麻莊月隄長七百三十丈舊壩共長三百五十七丈八尺填完坑窪三處共長五十三丈接築完新壩三段共長一百五十四丈五尺剏築完本莊背後月隄一道長一千三十六丈補築完陳隆莊護壩長八十八丈幫築完月隄長六十五丈內有坑長六丈深一丈二尺填平上築髙一丈二尺剏築完壩岸長一百六十丈補築完李秀厰唐家水口回龍廟流通集董家莊五處隄壩共長五百二十四丈五尺填完水坑長二十八丈南岸幫築完遙隄五段共長五百五十丈
　　商丘縣南岸補築完楊先口缺口一處長一十八丈幫築完本口隄長三十二丈又本口迤東幫完舊隄長四百三十八丈口西幫完隄長十六丈五尺加幫完楚家灣東隄長十一丈
　　虞城縣南岸幫築完羅家口隄長二千四百丈
　　河內縣沁河南岸補築完古陽東西壩共九段長三百四十四丈五尺幫築完縷水隄自閘口起至安家樓止長二百丈
　　武涉縣沁河北岸補築完大原村壩二段共長四十四丈五尺沁河東岸補築完隄長六丈五尺壩長二百六十丈填完水口長一十五丈廟後覆土長一十一丈廟前覆土長八丈又幫完隄長二百六十丈蓮花口剏築完壩長一百八十三丈一尺壩後剏築完戧隄長一百六十四丈本口添幫隄長十一丈接築完縷隄長四十丈幫築完大樊村隄長四十五丈剏築完郭村隄長四百八十五丈五尺沁河南岸修築完護城隄長四百四十二丈黃河北岸詹家店王化營剏築完隄長一百丈幫築完隄長一千三百五十九丈內有缺口一十三處長一百六十四丈俱幫填完
　　山東工程
　　總管官濟寧兵河道陞任按察使曹子朝見任副使曹時聘督同兗州府管河運司同知羅大奎等管理
　　曹縣武家壩幫築完舊老隄自二十九舖起至三十五舖止共長二千四百丈五尺加幫完土壩馮家厰王家壩等處共二十九道共長七百九十九丈接築完王家壩後護壩一道長二百二十丈加築完董家口史家樓壩四段共長四百八十丈幫築完大王廟起至劉滿莊止隄長二百二十五丈修築完曹家集牛市屯劉滿莊月隄共長二千五百二十三丈五尺幫築完舊老隄三舖至七舖又自三十舖起至重隄北頭止共長二千二百二十九丈九尺五寸幫築完王家壩埽臺三段共長二百二十七丈填平坑窪長六十三丈二尺二寸加築完埽臺起至窰南隄長三百七十八丈幫築完裏河隄自八舖起至十六舖止長四千八百七十六丈壩南重隄長一百零三丈加修完太行隄自十七舖起至二十五舖止長四千八百六十丈挑濬過梁靖口洩水支河長一百八十丈
　　單縣幫築完十八舖隄長五百四十丈縷水隄自十舖至十七舖止長三千二百四十丈縷水月隄長五百四十一丈五尺二寸剏築完頭舖鴈翅上壩長四十丈加修完太行隄自十五舖起至二十舖止長二千七百六十四丈八尺
　　以上通計幫築過各項隄壩共長二十六萬四千五百六十一丈九尺六寸剏築過各項隄壩共長二萬八千三百八十六丈五尺開挑過河渠長一百八十丈
　　河上易惑浮言疏
　　臣潘季馴謹題為垂亡之人憂思轉切謹摘河上一二易惑浮言乞恩俯賜勘議以定久計以免勞費事伏念臣潦倒無知久甘畎畆誤蒙我皇上拔之既棄之餘授以總理之任二三年間殫竭心力一應事體請自聖裁種種俱有成畫試有小效矣尚有一二事宜理本如此而人言必不如此工本難為而人情必欲強為若不早為勘議浮言不免蝟興全河之工未必不由此而決裂也敢敬陳之夫鎮口閘內為汶泗清流鎮口閘外為黃沁濁流平時清濁相當內水外出頗順惟黃水一發則黃強清弱倒灌入漕而河渠淤澱此理勢之必然者上源山陜以西雨少則黃水易消而內水之出速上源雨多則黃水難消而內水之出遲此又理勢之必然者自用河為運以來灌塞之患無嵗無之其年逺無卷及旋淤旋通者無論矣臣姑以嘉靖末年尚有卷簿可查者言之查得嘉靖四十一二年黃水由大小溜溝會漕於夾溝驛南黃漲漕淤糧艘阻滯該總河都御史王士翹行徐州領夫挑通嘉靖四十四年大小溜溝淤斷該總河都御史陳堯行徐州一面挑濬一面起剝前進隆慶元年黃河南徙秦溝會漕於梁山之北淤塞無異溜溝該總河尚書朱衡行徐州洪分司督夫挑濬隆慶二年黃河衝塞濁河改至茶城與漕交會茶城之稱自此始隆慶三年茶城淤閣重運該總河都御史翁大立具題要從馬家橋經地浜溝至徐州子房山下另開新河以避茶城之淤續因黃落漕通前議隨寢隆慶四年茶城填塞八里內水漫由張孤山東衝出翁大立具題就於張孤山開河本年冬本河復塞仍將茶城挑通原議隨寢隆慶五年茶城淤淺該臣先任總河行委經歴韓栢部夫常川撈濬運艘賴以無阻隆慶六年茶城淤阻該總河侍郎萬恭行司道疏濬通行萬厯元年八月茶城淤塞該工部題行總河衙門設法挑濬萬厯二年黃水倒灌淤漕三十餘里該總河都御史傅希摯集夫挑濬前給事中吳文佳題將翁都御史原議馬家橋出子房山開河一道行傅都御史勘得子房山前蝦蟆山西俱有伏石馬家橋一帶俱係水占難以議開前議遂止萬厯三年十一月內黃水大發茶城淤塞十里調夫挑通萬厯四年茶城淤淺糧運艱阻復開張孤山東以冀此塞彼通至萬厯五年二河俱淤復開茶城正河通運萬厯六年茶城淤淺徐州道參政游季勲築過順水丁頭壩一十六道束水衝刷萬厯七八九十等年淤塞尤甚至十一年間該中河郎中陳瑛議呈漕撫尚書凌雲翼改漕河於古洪出口即今之鎮口閘河也剏建內華古洪二閘逓互啟閉淤難深入而去黃河口僅一里挑濬甚易人頗便之萬厯十五年秋黃水大發河與隄平而棍徒段守金私受民船重賄將牛角灣私開黃水迸入淤塞其逺議者欲復歸徳府丁家道口故道使黃水盡出小浮橋以免濁河倒灌該勘工都給事中常居敬看得閘河出口無往而不會黃則無往而不受淤豈從濁河則淤而出小浮橋則否邪具疏題寢請於古洪閘外添設鎮口一閘去河僅八十丈縱有沙淤挑濬猶易葢深知清黃交接之處難免淤灌故不得已而為易濬之計良有以也今之議者不察水勢不鑒往昔偶見淤墊議論風生如臣昏庸無足論矣向來總河諸臣豈無一人髙才朗識者乎而卒無如之何也大小溜溝淤矣改而為梁山北淤亦如之梁山北淤矣改而為茶城淤亦如之茶城淤矣改而為張孤山東淤亦如之張孤山東淤矣復改而為茶城淤亦如之茶城復淤矣改而為古洪淤亦如之勞民傷財畢竟無益所幸郎中陳瑛都給事中常居敬先後剏築三閘遞互啟閉而挑濬始易計無出於此矣臣又查得萬厯十六年閏六月內該臣題為清黃交接處所濁流倒灌易淤懇乞特降綸音以嚴閘禁事要將古洪等閘每遇黃水暴發即下板以遏濁流之橫黃水消落則啟板以縱泉水之出比照清江浦三閘啟閉之法刻石金書豎立各閘俾知畏忌等因題奉聖旨是各閘啟閉嚴約俱依擬有勢豪人等阻撓的照淮安閘壩事例即便挐問枷號干礙職官指名叅奏欽此倘如所題何至淤澱而王程難稽客心難挽閘上官牌力難阻遏每照常居敬原題三閘遞互啟閉之法通放船隻縱有淤淺不過八十丈旋濬旋放亦無難者至於運艘入口大約俱在孟夏以前水未大發淤亦不久或少加撈濬之工必無阻滯舎此之外別無他策如謂鎮口逼近濁河故易灌塞要得別尋一道則邳州之直河離濁河二百里矣而何其淤也宿遷縣之小河口去濁河三百餘里矣而何其淤也清河縣之清口去濁河五百餘里矣而全淮之力十倍於漕何以黃發即澀而每嵗初伏通濟閘外捲築輭壩以防其倒灌也要之黃強清弱隨處相接則隨處倒灌隨處淤塞總之不出科臣常居敬所云無往而不會黃則無往而不受淤兩言盡之矣似不必過為紛更也但人情不見其形未信其影必須勘議以杜後言此其一矣臣又查得濱河州縣河髙於地者在南直隷則有徐邳泗三州宿遷桃源清河三縣在山東則有曹單金鄉城武四縣在河南則有虞城夏邑永城三縣而河南省城則河髙於地丈餘矣惟宿遷一縣已於萬厯七年改遷山麓其餘州縣則全恃護城一隄以為保障各處久已相安並無他説惟徐州則議論稍多其故有二一以山陜久旱之後連嵗雨水頗多伏秋不免加漲觀者不考其源而惟歸罪於河固無恠其然矣一以前嵗十一月間知州張世美初任未諳為義民官盧泰所愚開隄放水遂忘築塞消凌水發黃水灌入內濠侵及街衢地方官民不歸罪於知州張世美與義官盧泰而惟歸罪於河至有謂護隄與城平者有謂泉從地湧者夫護城石隄自昔有之非一二年間所築者則河之原髙於地可知矣且隄髙不過丈餘遂謂與城相平城何若是其卑邪徐州為邳睢上游徐州而水平隄隄平城也則迤南一帶州縣皆陸沈矣有是理哉且黃河入伏始漲秋杪漸消冬春則涸隄外露有沙灘非經年渰浸者近該徐州於去年十一月間揭稱河水已消再過數日內水可放臣近又令人視水將及址矣今稱入冬黃水尚與隄平則伏秋又將何如邪至於隄內之水葢因盧泰灌放頗多兼之去嵗雨雪甚頻徐民不善車戽一時難於消涸若謂泉從地湧則城中之水宜向與外河相平即護隄無所用之矣何待盧泰放灌之後方有水邪非臣所能解也然臣有治河之責凡可圖維即宜曲處不必問其人言之有無也臣已行徐州道將城中窪地用土墊髙仍一面撥夫車戽復查最低之處開洩自去年九月以來向在料理不敢弛墮但為今之計惟有戽城濠之水使內水可洩固護城之隄使外水不入正盧泰之罪以警將來或加髙徐城數尺以防不虞此則事理之所當為而人力之所可為者也舎此惟有比照宿遷縣事例遷城而已葢所患者惟徐城之積水於運道原無阻礙若必欲卑黃河伏秋之水以就徐城之地則天地氣候之自然恐非人力所能強遏者勞民傷財之事或從此起矣人情厭舊喜新臣言終不盡信臣在自當力諍必不依違第今衰病已劇死有日矣獨念臣從事此河已歴三朝犬馬戀主之情豈肯以將去而遂置此河於度外邪伏望敕下該部轉行該地方巡撫及各差御史會同總河衙門督行徐州道副使陳文燧或添委海潁二道中河夏鎮二分司逐一勘議如有別策使漕黃交接之處可免淤灌之患徐州城外之水可免暴漲之虞不妨從長計議如必不可當仍舊貫毋徇人情毋拘成説務求經久可行之道不為勞費無益之工則事體畫一而浮言可息矣再照徐城被水灌浸以貽百姓之憂者盧泰實始禍之人死有餘辜者也臣據該州申文行道提究未報此而貸之何以警後仍容總河衙門嚴究以正法紀庶幾將來知護隄之為重而無輕犯者矣謹題請旨奉聖旨是
　　司道畫地巡守疏
　　臣潘季馴謹題為入伏行河將屆病痼步履不前乞敕司道畫地巡守容臣力疾稽查以保萬全事臣竊惟河防喫緊伏秋為嚴而伏秋隄防巡視為急此臣與司道官之責也但該道政務頗繁勢固不能專理司官事權不重勢亦有所難行故臣受事以來春初即出秋深方歸凡所以代該道之所不暇而助司官之所不及者一切以身任之東奔西馳周諮荒度曽無息肩駐足之時也今臣年七十有一去冬暴病阽危氣血兩枯形神盡槁腰疾成痼舉足輒仆三疏乞休未奉俞旨即使旦晚褫黜候代尚未可期文移催督之事猶自勉強支吾而奔走跋涉之勞實非傴僂蹇澁者所能任也今嵗五月入伏初夏即當發水晝夜惶懼計無所施反覆思維惟有司道官畫地巡行臣時加督察庶可責成除河南山東各有専道副使一員心無他技事有成矩每嵗查照舊規用工修守無容分任外查得中河地方原有郎中一員與徐州道共理南河地方原有郎中一員與徐州海防二道共理夏鎮地方原有主事一員與徐州道共理道里頗逺閱視難周一人則有所不逮兩官則易於推諉合將邳州並睢寧桃源清河三縣坐派郎中沈修専管修滿去任代者接管徐州並豐沛碭山靈璧宿遷五縣坐派副使陳文燧専管山陽縣南地界起至清河口止又有清江浦起至戴百戶營止文華寺起至髙家堰越城南止一帶河防坐派郎中黃曰謹専管髙郵寶應江都瓜儀一帶河防坐派按察使張允濟専管自珠梅閘起至鎮口止並支將軍廟塔山一帶徐州道所轄地方頗多相應専派主事余繼善管理如有疎虞照地指名叅究肩仔在身智慮自畢分委已定規避自無合拳獨擊勝於十羊九牧者多矣矧今諸隄俱完兩河循軌惟欲於掃灣迎溜之處督促埽護以免汕刷洪水暴漲之日躬親閱視以防懈弛此司道之力所裕如者該道一切往來姑暫停止其部臣所轄州縣有不奉該司約束者容臣提問具奏臣職任在河蒙恩以河一日未死何敢忘河病劇計窮萬不得已而溷干天聴如此倘蒙我皇上以河防重務衰病非宜將臣即賜罷黜使臣得以全河付之代者則死亦瞑目矣伏望敕下該部再加查議如果臣言可採覆奉明旨咨臣轉行各該司道查照應管地方欽遵施行庶幾地有専司人有専轄利害切心經理必慎而河防允有賴矣奉聖旨這河道畫地巡守事宜俱依擬著實行潘季馴著不妨在任調理用心經理督察該部知道
　　申明修守泗隄工完疏
　　臣潘季馴謹題為申明修守事宜以圖永賴事據潁州兵備副使王之猷呈稱節奉總理河道並撫按衙門劄案行職將原題准泗州應修護城土石隄工勒限興舉上緊報竣遵依轉行鳳陽府督率該州知州汪一右分委同知等官馬尚絅等親詣工所如法率作將原估石隄內應換老土自北門迤西月隄由西門香花門南門至東門迤北新橋廟止共長一千四百五十六丈貼近石隄內挖深七尺闊三尺仍於隄裏幫闊五尺髙七尺中心挖去五尺闊一丈一尺計土論方共築過老土三萬一千三百六十九方自新橋口起北至西門牌坊止應加修石隄長九百三十二丈加髙二尺用石二層共砌大石一千八百六十四丈石隄內加老土九千五百三十九方自八蜡廟起由西門至香花門外止添建子隄長一千六百八十丈用碎石砌髙二尺五寸闊二尺五寸自西門牌坊起迤南至東門迤北新橋口止隄長一千一百六十五丈裂縫裏外俱用石灰兠抿又於原議護隄之外應添修新橋迤南大隄用石長六十一丈窰西石隄三處共用石長二十五丈攔水壩長二十五丈攔馬牆一處以上工程自萬厯十七年七月二十五日興舉至十八年九月二十九日通完訖已蒙本院委官親詣各工覆加閱視丈量明白俱各修理堅固及查採取土石遵照禁例老土在盱眙縣西五十里馬過觜縣東二十五里龜山挖取大石在舊縣迤南澗溪青平山離城一百二十里碎石在清河縣地名老子等山離城四十五里俱由水路裝運悉係禁山之外並無違礙其原發工料銀四千九百三十兩零五分七釐二毫九微九纎五沙內支土石灰料樁木並匠作夫船工食共用過銀三千八百九十九兩三錢六分五釐實省剰銀一千零三十兩六錢九分二釐二毫九微九纎五沙貯庫除用過錢糧細數已委鳳陽府推官葢國士查盤明的造冊送覈外所據完過工程丈尺日期並經管官員職名分別勤惰奬戒等第理合呈報等因又據鳳陽府推官葢國士呈蒙總理河道並漕撫衙門憲牌仰職前去泗州將護城隄工逐一覈實依蒙親歴該州沿隄逐工細加查閱完過工隄俱係真正老土夯杵堅實取驗土色相同並無夾雜浮沙石隄亦皆如法修砌堅固可垂久逺等因各呈報到臣據此案照萬厯十六年八月內該臣具題前事欵開一加幫真土以保護隄查得泗州護隄當水一面甃石可恃但石內土隄霖雨坍損石將安附等因該工部覆議築土固石委宜亟舉題奉欽依備咨前來已經備行該道估勘得前隄換土加石工料等項通共該銀四千九百二十九兩三錢六分五釐通詳各院隨該前任漕撫侍郎舒應龍看得修築泗隄禦淮保城宜在冬春水落之候先行儹築如候催齊工費完足方行興工不無稽延時日批行該道節次查發鳳陽府並潁州庫貯無礙銀共一千七百三十二兩四錢七分零運司醃切銀八百一十五兩零鳳陽府紙贖等銀六百三十四兩二錢二分三毫廬州府屬並滁州全椒來安二縣積剰銀共三百四十八兩一錢七分一釐五毫本道自理紙贖銀三百兩潁州庫貯支剰民壯工食銀六百五十三兩五分六釐零以上共銀四千四百八十二兩九錢一分二釐八毫委官支領分投興工尚少銀四百四十六兩四錢四分七釐二毫呈要查處給發縁由通詳到臣會同撫按衙門查有淮安府庫貯停濬草灣銀六千一百四十四兩六錢相應於內動支銀四百四十六兩四錢四分七釐二毫解發泗州補足原估之數作速儧工勒限本年告完聴臣等委官覈驗工程的確錢糧明白造冊奏繳其餘存停濬草灣銀兩仍令收貯淮庫聴候原議防守清浦河工支用等因具題本部覆奉欽依備咨前來已行該道督理動發銀兩支用間臣等又於隄工未舉之先嚴行該道申飭禁例泗州諸山密邇祖陵山前山後不許取土取石敢有夤縁縱夫在於就近山場挖取者即便挐究取有該州掌印管工官重甘結狀在卷續據該道呈報工完惟恐丈尺短少築砌不堅又經復委鳳陽府推官葢國士查覈去後今據前因該臣會同總督漕撫右侍郎周寀巡按直隷監察御史龔雲致看得淮水發自河南之桐栢山挾七十二溪之水東會於黃以入于海其性最暴而泗州居淮河之下流卑於祖陵之地二丈三尺一寸而龜山橫截河中約攔水勢伏秋之時不免加漲此於祖陵形勢最為佳勝而泗州之民不免有沮洳之患矣臣等查得宋臣歐陽修先春亭記有雲景祐三年泗州張守問民之所素病而治其尤暴者曰暴莫大於淮越明年春作城之外隄髙三十三尺則泗城之藉於護隄者久矣隄髙三十三尺則水之髙可知矣而嵗久浸廢前功盡毀萬厯四五年間巡按御史見任刑部侍郎邵陛築隄為護甃石為堅泗民恃以為安者十五年矣至今名其隄為邵公隄而風雨淋漓車馬蹂躙內土不免傾圯臣於受事之初躬往視之誠慮其土去而石無所附也遂以為請隨該工部覆奉欽依漕撫侍郎舒應龍多方搜括鳩工庀材始克有濟然該地方大小諸臣拮据鞅掌畚鍤間者嵗有二月而後告成其勤勞亦有不可泯者然係人臣分內之事何敢過為干請除佐幕義民等官勞勩未多臣等量行奬賞舊縣巡檢張謨酣飲廢事徑行戒飭不敢瀆陳外如潁州兵備道副使王之猷風猷峻潔功令嚴明勘覈務極其精詳而工作無虛飾之弊稽查不遺於絲粟而錢糧無冒破之奸已經臣於年終例薦仍應咨部紀録者也如鳳陽府知府李驥千推官葢國士泗州知州汪一右以上三員志存捍患念切急公綜理密而縮費大裒原額調派均而撫循尤所留心允宜優奨仍咨吏部紀録者也泗州同知馬尚絅泗州衞指揮王畿泗州吏目李元嗣泗州衞鎮撫王有功千戶陶承祖路由正盱眙縣典史曹自髙以上七員殫力驅馳勞瘁不辭於寒暑悉心催督勤劬無間於始終所當量奨併行紀録者也餘剰銀一千三十兩六錢九分二釐零內將草灣銀四百四十六兩四錢四分七釐二毫仍歸淮庫聴候修河支用其餘無礙銀五百八十四兩二錢四分零聴候漕撫衙門作正支銷除將支用過工料項欵銀數造冊奏繳外伏望敇下該部再加查議如果臣等所言非謬覆請明旨行臣等遵奉施行應奨官員容行該道動支該府州無礙銀兩分別等第給散謹題請旨奉聖旨工部知道該工部覆奉聖旨是這各官紀録奨戒等項俱依擬
　　議創石隄疏
　　臣潘季馴謹題為議創石隄以垂永賴事據夏鎮分司工部都水司主事余繼善呈稱本職奉本院劄付內開准工部咨該本院題奉欽依自珠梅閘起至鎮口閘止併支廟塔山一帶一應修守工程專責本職管理隨查得先蒙本院為酌議漕隄以圖經久事仰職照牌事理即便查議近修漕河一帶縴道橋梁運艘過日委果可恃就便一意修整堅固以垂永久如悉用土隄為便要見前被衝損今作何法能禦衝汕之患取土作何裝運物料錢糧作何出辦逐一虛心酌議務求確當呈詳施行如該司別有良筞不妨從長計議以憑酌議具題毋得含糊兩可以致後艱蒙此本職俯思職掌既已分土從此一有失誤皆職之責也豈容他諉即將所轄上下河道與今酌議事宜細加檢點看得本管河渠鎮口當清黃交接之處常有倒灌淤塞之虞本職請加鎮口古洪閘石以峻隄防仍建河口木閘一座以便挑濬東築戴家山橫隄使外水不得漫入西築支廟隄令濁河不得越過牛角灣門戶關鎖甚密兩翼相抱如環明效亦可睹已惟運舟入漕之後必由隄岸縴挽少有殘缺便成阻隔查得溜溝至姜家橋一帶皆係一線之隄外濱微山呂孟諸湖內通西湖風掀浪湧內外加攻質非金石欲保常固難矣每嵗東修西補僅可支吾一時今春風雨更甚損壞尤多該職將全缺處所採取木料搭置橋梁既可縴挽而水勢通融又可內洩以増漕水之盛其餘殘缺隄岸亦皆修葺完固但木橋易損客土難堅終非一勞永逸之計查得微赤諸山多産石塊道里甚近如多置船隻載取山石砌成兩面石隄毎三里留一水口丈餘上面鋪橋通行下縱水勢入運既成金隄之固又有濟漕之益葢隄而橋者也永賴之計無出於此隨又查估得應用物料自溜溝起至姜家橋止計七千二百丈兩面俱用石砌髙一丈一二尺不等毎丈用石一十二三層不等內用底石襯護大小闊狹不等難計丈數俱令本管夫匠於微赤等山採運合用石匠二百名在於本管夫內選用抹縫石灰撥夫採柴燒用隄心用土填築議令回空糧船並空載民船上於戚城下於境山髙阜處所稍帶差委職官督令逺近各隄交卸俱未議錢糧外惟有擎石杉樁每丈用短樁六十根共四十三萬二千根每五根折長樁一根共折八萬六千四百根毎根價銀一錢共該銀八千六百四十兩運石下樁須用船隻今議買民船八十隻毎隻價銀十兩共該銀八百兩二項共該銀九千四百四十兩其餘零星小費本職另行議處今值錢糧匱乏之時不敢別請乞於原留餘剰二升米銀併嵗修銀內支用雖所費僅將萬金而以數年幫修之費權之亦畧相當如蒙允行職當矢竭犬馬力督管河同知趙坰並各州縣掌印管河官措辦興舉此工告成則本職所轄河道一百四十餘里登之覆盂之固無復有不舉之工遺後日之慮者矣等因到臣卷查先該臣牌行該司會查近修內漕一帶橋梁縴道是否可久又該臣題奉欽依分任司道畫地巡守劄行本官去後今據前因為照主事余繼善所轄地方實係漕黃濱鄰交會之所而二三年間本官既竭心力築隄設閘防護頗周似無慮矣所據溜溝姜家橋一帶縴路較之河防雖有不同而揆之利涉亦當周備今以一線之隄居諸湖之中風浪衝刷勢所不免故隨修隨圮旋壞旋築葢自設隄以來即有然者本官議將本隄兩邊用石鑲砌毎三里留一橋門使內外之水通融縈會並流出閘則既免阻遏之虞又無衝潰之患且工費不過萬金錢糧取之嵗額計無善於此矣伏望敕下該部再加查議如果臣言可採覆奉明旨容臣督行主事余繼善率同各掌印管河官將各項料物器具分投措辦設法甃砌其應動銀兩派撥官夫及買船帶土一切事宜悉照本官所議施行未盡事宜臨期再行斟酌但道里頗逺工作亦煩矧非洗鍋待爨之工無妨次第興舉惟在堅久可恃不必刻立限程工完之日聽總理衙門覆覈明實如果工程堅好足垂永久優敘奏請以勵羣工若虛應故事定行叅究用過錢糧造冊奏繳漕渠幸甚臣愚幸甚謹題請旨奉聖旨工部知道該工部覆奉聖旨是
　　會勘徐城鎮口疏
　　臣潘季馴謹題為垂亡之人憂思轉切謹摘河上一二易惑浮言乞恩俯賜勘議以定久計以免勞費事據管理中河郎中沈修夏鎮主事余繼善淮揚海防兵備按察使張允濟潁州兵備副使王之猷徐州兵備副使陳文燧會呈蒙臣並漕運巡撫右侍郎周寀劄付俱准工部咨為前事並工科都給事中楊其休等題為臨河要地水漲可虞乞敕勘議以慰人心事及蒙巡漕御史賈名儒案驗奉都察院剳付同前事備行職等會同詳勘要見各疏內所稱加隄加城以後黃水暴發有無可以捍禦遷城避患士民意見有無翕然相同開隄分水是否可免衝決通湖洩水是否可免停漲此外有何長便之策足為河防久逺之利務要虛心計處毋得漫為兩可之言致誤大計其鎮口閘座若果別有善地可以改建亦不妨從實勘報如以清黃交會之處無往不淤見在閘座去口尚近易於疏濬仍應照舊亦要明白聲說以杜後議各司道務須體勘詳確會議妥當具由通詳以憑覆勘會題施行等因奉此該職等闗會勘議並行淮安府管河同知趙坰督同徐州掌印管河官逐一勘議去後近據呈稱查得徐城坐臨河濱嵗受黃河之害其來逺矣隆慶年間黃水暴漲幾潰西門先任同知馮鐶解衣囊土為士民倡力堵其門萬厯初年議築護城隄以為捍禦舊嵗黃漲異常兼以隂雨過多以致徐城積水無路洩出城內軍民房舎拆卸過半州墀學宮盡皆沮洳近蒙本道徧歴各處相度形勢勘得自護城隄涵洞起斜向東南歴魁山至蘓伯湖西勘至史家村陳家林晁夏二湖楊二莊闞疃直抵宿州符離集東小河止計長一百六十二里堪以開渠洩水分佈官夫挑成支河一道隨開涵洞放水勢若建瓴而徐城積水數日之間日見消落今驗城濠水已洩四尺九寸三分城水已洩三尺七寸九分見今滔滔南流居址街衢盡成亢爽徐城已危再安士民既徙復還但此河新開善後事宜所當計處者有三一築隄防以固保障一議閘座以嚴啟閉一加常夫以固防守又勘得鎮口閘內係清水外係黃流平時清水外出閘口自無淤阻若黃水漲則清弱黃髙濁流內灌不免停淤顧今閘口去河止八十丈疏濬易於為力今若別從改遷求以免淤則先年溜溝淤而改梁山復改茶城改張孤山改古洪又何以屢遷屢塞也相應仍從鎮口為便但閘座既已照舊而善後應議之事亦有三一復常夫以便挑濬一嚴啟閉以防出入一設專官以便彈壓再照魁山支河既通徐城積水已洩不惟目前可救沮洳即千萬禩永恃此河以為奠安之計較比改河子房山下省費數萬金遷城丘墟之上省費又數倍前者遷城改河之説似可免議等因呈詳司道該職等會議得救民者變則必通而治水者行所無事葢天下之事無全利亦無全害而怠之則為豫蠱擾之則為拂經權利害之大小而不怠不擾則安民利國自無難事而衆見之公獨見之明均有不必泥者國家定鼎燕冀嵗漕東南粳粟四百萬石由徐入鎮口達清濟實京師徐州固稱扼控衝襟而轉運漕艘必資黃河之水黃水奔騰剽悍排山襄陵自昔患之徐城初建隔逺黃河宋熈寧十年河決澶淵經遶城下遂苦水患元時移城廣運倉基未幾水復衝齧城不能保我明復還舊地萬厯初年創築護隄設減水閘以洩伏水始得安堵邇因關陜久旱之餘仍之積潦內水難洩兼之十七年閘吏放水灌入十八年雨雪異常積水增漲四隅軍民房舎幾於沈竈産蛙士民紛紛異議或謂河水冬春未消地泉湧出請從碭山縣戎家口建石壩分黃河上流為保城計又欲改黃河子房山下出徐洪後逺避城根是謂河病則徐亦病治河即所以治徐也而城內積水自昔已然即改漕河未必能救遷城時乆費巨無救眉急該徐州道陳副使遵奉河撫二院明文勘議魁山以南歴瑤家村蕭縣楊二莊宿州闞疃地方以達小河綿亙一百六十二里可挑支河以洩城水鳩集夫匠一萬餘名疏鑿土石工程至閏三月初三日各工告竣初四日開放勢若建瓴浹旬之間消洩殆盡濠水洩出城根城水洩出舊址官舎民居盡獲安堵轉徙之民復還故處還定安集今昔殊觀不惟遷城改河之説無容別議而有此攴河則有此州治將為永賴之利矣但此河初開尚覺草創則善後長策誠有如本官所議者至於鎮口閘為漕艘入閘咽喉初從溜溝溜溝淤改之為梁山樑山淤改之為茶城茶城淤改之為張孤山張孤山淤改之為古洪萬厯十五年古洪復淤回空阻誤蒙皇上特遣工科常都給事中勘議増設鎮口一閘亦知黃強清弱理勢之常清黃相會無處不淤無論溜溝梁山茶城張孤山古洪為濁河初會勢不免於淤墊而邳州之直河宿遷之小河乃黃河下流亦且灌阻則舎古洪而他徙猶之古洪也且鎮口去河八十丈近而易濬轉運數年諸艘通利惟十八年伏水發於五月十三比昔太早經冬雨雪遂成氷凍旅使船隻稍覺濡滯而喙喙爭鳴浮議復起今欲議長策擇善地職等謂資黃濟漕而欲黃不為害即神禹復生未有完筴祇縁官夫不能疏導啟閉不遵法禁則十五年八九月間阻船數千幾致意外此則可為隠憂而漕渠有必致之水勢治河無盡省之人功酌時宜申舊法如本官與該州所議諸事斷然行之即行所無事而漕渠永利固非敢持獨見而自用也謹用開欵列陳伏乞再加裁酌題覆遵行即兩地蒙安勞費且省國計民生胥有恃賴矣等因呈詳到臣案照先准工部咨該臣題前事謂鎮口清黃交接無往不淤另尋別道隨地皆然徐城積水止因義民盧泰放水灌入又兼去嵗雨雪甚多以致難消乞行勘議以息浮言以省勞費又該工科都給事中楊其休等題為臨河要地水漲可虞乞敕勘議以慰人心事謂徐城河水不落則地下之浸灌必深河勢日髙則城中之宣洩為難欲開月河以分水勢使徐無衝決之患通蘓伯湖以導積水使徐無停漲之虞要行會勘從長計議等因俱經該部覆奉聖旨是著河漕等衙門勘議停當具奏欽此移咨臣等隨經備行各司道逐一虛心會勘去後今據前因該臣會同漕撫侍郎周寀巡漕御史賈名儒等將徐城新開支河併鎮口閘等處逐一躬親閱視委與該司道所呈無異為照徐城外河原係山東汶泗諸泉即今鎮口閘所出之水也涓涓之流卑於徐城之地多矣自宋熈寧十年黃河南徙會淮其勢始髙徐城遂有水患據宋臣蘓軾入市卷閭井之説則彼時河水委入徐城業再遷矣延至萬厯初年原任徐州道副使見任南京兵部尚書舒應龍剏築護城石隄而黃河始與徐城隔絶了無干涉矣止因萬厯十七年義民盧泰啟閘放水內灌而十八年雨雪連綿無處開洩遂至盈溢議論紛然或主遷城或主改河臣是以有請勘之疏而工科都給事中楊其休等亦具疏催勘今新開支河即科疏所稱蘓伯湖地方而此渠一開城水盡洩內渠曽無潛滋暗長外河亦無停蓄不流則城水之無預於外河可想見矣且故河係祖宗運渠固難輕改而河不兩行徒滋勞費若遷城本以避水今徐城安堵如故又似可免議遷矣至於鎮口閘外係清黃交接之處平時清水外出其流甚順一遇黃水暴漲不免倒灌成淤先年溜溝改梁山又改而為茶城為張孤山為古洪竟不能免如必欲為快意可喜之事須得清黃不會之處可也而運艘全資黃水豈能以不會哉勘工都給事中常居敬所云無往而不會黃則無往而不淤墊誠為不易之論也然鎮口去河止八十丈淤墊不多挑濬亦易隨濬隨進人力可施糧運無阻部疏所稱清黃交會之處無往不淤見在閘座去口尚近易於疏濬仍應照舊科疏所稱鎮口乃清濁交流之會黃水一發倒灌入漕而河遂淤黃強清弱隨通隨塞無適非是已為確見臣等又何敢為無益之紛更哉伏望敕下該部再加詳議覆奉明旨容臣等遵奉施行其該司道欵列事宜臣等覆加參酌開坐於後恭候聖明裁奪臣等無任激切屏營之至為此謹題請旨
　　計開
　　一甃石隄以固保障照得新開支河去城五里即為魁山石渠逼臨河濱約有一百餘丈已經剏築土隄防護但恐客土未堅暴漲易塌濁流內灌上下盈溢不惟徐城有倒注之虞而新渠亦難免淤墊之患矣合將前隄用石包砌以為一勞永逸之計工費銀兩應於城隄銀內動支伏候聖裁
　　一建閘座以便啟閉照得州城東南護隄原設涵洞一座見今隄開洞啟城水已洩基址街道並成亢爽則城內之水固藉此口南注而濱河居民要從此河轉輸倉糧搬運貨物避黃河之風濤省舟車之顧賃不願填塞其情亦當俯從但閘座不設啟閉無時有如黃水暴漲潰隄內灌城中之民未可安枕而臥也合將東門減水舊閘量添工費移建本處請添閘官一員並乞欽定名目以垂永乆再撥新募人夫十名以司啟閉如遇黃漲鍵闗固守消落即行開放費用不多而利賴無窮矣伏候聖裁
　　一設長夫以備修守照得魁山支河自徐州至小河延長一百六十二里原係沙土新開日夜經流未免坍淤且陳家林迤北土隄未堅蘓伯湖一帶伏秋黃水可慮合照邳睢事例添設隄夫二百五十名除見在遊夫一百名外應増一百五十名即於都事胡傅所領二升米銀募夫內撥發專管修守本隄並護城隄仍每五里建舖一座以便各夫棲止應用料價於城隄銀內動支仍責成鎮口總管官兼攝其事庶緩急有濟而近年失守灌城之事當不再蹈覆轍矣伏候聖裁
　　一改隄夫以專疏濬照得鎮口閘外即為黃河黃濁倒灌則必淤墊全藉挑濬通行而糧船體製重厚往來多挾私貨非併力撁輓豈能利涉先該工部題覆勘河都給事中常居敬條議將徐呂二洪人夫摘撥六百三十三名專司鎮口諸閘嗣因年歉稅少工食不敷裁減二百三十三名止存四百名分派前閘拽溜其工銀改之夏鎮湖租非不稱善而糧運之時苦不足用查得徐州上河判官分管該州一帶西隄額夫三百二十九名原屬中河管轄而西隄專為防護內漕應屬夏鎮分司事體方便合將前縷隄並夫改屬夏鎮分司管理再於都事胡傅所領募夫內調撥二百名夏鎮分司再於各閘壩裒撥七十一名共一千名並三閘夫六十名俱責上河官管領悉聴夏鎮總管官調度專令住守本口但有灌淤並力疏濬運艘入口分投扯拽運完之日即行幫築西隄庶糧運無阻而河官亦免推諉矣伏候聖裁
　　一信法令以防淤阻先該總河衙門題將鎮口比照淮安閘規嚴禁啟閉該部覆議凡遇黃河暴漲即便閉閘一應官民船隻俱遵閘規放行敢有阻撓挐問叅奏至於鮮貢諸船如遇黃水盛發亦令暫候刻石金書昭如星日而每嵗伏秋閉閘避黃往來船隻公然違背禁例閘吏理阻備受荼毒甚至有斬闗而出者矣頻起頻淤日無寧晷而回空糧船經月守候有誤新運誤事不小合再申飭今後除進貢龍袍鮮品船隻嚴催五月以前入閘外其餘棕藤架木與使客等船但遇黃漲閉閘守候外水消落啟板通行若王程迫促不能緩待者聴該州拘留閘口內外泊船互相倒換敢有勢要抗違法禁及家人船頭攬裝違禁私貨夾帶民船搶關射利者聽管河官呈報總河衙門照例叅挐重治庶法禁森嚴而閘口不致常淤矣伏候聖裁
　　一添設職官以便彈壓照得鎮口首閘清黃交會灌淤之患必不能免而督夫挑濬派撥撁輓阻遏勢要必得職事稍重官員方可專責成而便駕馭也先該都給事中常居敬題請淮安府管河同知移住境山誠於閘務有裨但靈睢邳宿河防最為險要一官豈能遙制故不得已仍歸邳州舊署而判官職微權輕無可托重勢要經臨則吞聲啟閘黃水內灌則束手無措合無添設府佐專官一員駐劄境山地方將珠梅閘起至鎮口閘外一帶河道併徐州護隄及新開支河防濬事宜悉付本官管理其自徐州迤南並豐碭沛河道仍歸原設管河同知則地分而幹辦克濟任專而責成自易矣再照設官不難而得人為難要害之區似非練習有素者鮮不僨事查得見今添設徐邳管河帶銜山東都事胡傅徐州管糧判官蔣繼祖才力俱堪是任蔣繼祖履任未朞遽難轉擢胡傅歴官河上先後已逾九年累經保薦先該河漕衙門會請加銜管理邳州河務因註選已定未經推補合無即將本官加陞職銜管理前項地方隄閘事務上河判官聽其調度則付託得人而河防有賴矣伏候聖裁奉聖旨工部知道
　　工部覆前疏
　　題為垂亡之人憂思轉切謹摘河上一二易惑浮言乞恩俯賜勘議以定久計以免勞費事該本部題都水清吏司案呈奉本部送工科抄出總理河道兼理軍務右都御史潘季馴總督漕運提督軍務右侍郎周寀巡漕御史賈名儒題同前事各等因俱奉聖旨工部知道欽此欽遵抄出到部送司案查本年三月內該總理河道右都御史潘季馴題前事又該工科都給事中楊其休等題為臨河要地水漲可虞乞敕勘議以慰人心事各題議勘改鎮口閘遷徐州城避水患縁由等因該本部覆奉聖旨是著河漕等衙門勘議停當具奏欽此備行河漕等衙門欽遵勘議去後今該前因案呈到部看得治河一如治寇防口甚於防川自昨夏黃河非時驟漲客冬徐城積水未消或議當改河以全城或議當遷城以避河或議當改建鎮口一閘以免黃水倒灌衆論紛紜靡所決策臣等亦知事體重大遽難輕議特以運道民命所闗茍有裨於禦災捍患即興大役動大衆自不當以勞費為解故因右都御史潘季馴都給事中楊其休等先後條陳覆請會勘無非欲廣集衆思確求至當以息訛言以定乆訃今該總河總漕二臣及巡漕御史會題前因大率謂魁山支河既開城水盡洩改河遷城無容復議鎮口閘去黃河甚近即有倒灌易於挑濬仍應照舊並將河閘善後事宜開欵上請勘議明的衆論僉同既可以省目前之勞費又可以破一時之羣疑相應依擬內除添設管河府佐一欵徑咨吏部議覆外謹將甃石隄等五事酌議覆請恭候命下容臣等移咨河漕部院及咨都察院轉行巡漕御史督率司道等官將一應善後事宜查照覆議著實遵行仍咨總河大臣此外如有未盡事體不妨及時條議上聞次第修舉務使河防州治可永恃以無虞道路傳言不更興於異日庶幾國計民生咸有攸賴等因奉聖旨依議行
　　計開
　　一甃石隄以固保障
　　前件看得徐州新開支河惟魁山一帶最為緊要其隄岸雖經用土剏築但本隄逼臨黃河誠恐客土未堅暴漲易塌濁流內灌不惟徐城有倒注之虞而新渠亦難免淤墊之患合依所議行令用石包砌一應工費俱於城隄銀內動支工完將用過數目造冊報部查考伏候聖裁
　　一建閘座以便啟閉
　　前件看得徐城東南護隄原設涵洞一座目今隄開洞啟城水已洩而濱河居民欲從此口轉輸搬運不願填塞議要就此開閘一座時其啟閉以防黃水內灌其石料即將東門減水舊閘量添工費移建本口仍撥新募人夫十名常川看守以司啟閉既係民情所願相應依擬其閘官應否添設並欽定閘名俱候工完再加詳議移咨前來另行題請伏候聖裁
　　一設長夫以備修守
　　前件看得魁山支河延袤一百六十餘里原係沙土新開易淤且陳家林迤北土隄未堅蘓伯湖一帶伏秋黃水可慮其本隄及護城隄委應撥夫修守合依所議照邳睢事例添設隄夫二百五十名除見在遊夫一百名外應増一百五十名於都事胡傅輕齎二升米銀內雇募撥發應用仍每五里建舖一座以便各夫棲止一應工料價銀俱於城隄銀內支用備行夏鎮主事總管事完將用過銀兩數目報部查考伏候聖裁
　　一改隄夫以專疏濬
　　前件看得鎮口閘外即係黃河每遇黃水倒灌勢必墊淤全資挑濬兼以糧艘體重貨多必藉撁挽先該本部題覆勘河都給事中常居敬疏將徐呂二洪人夫責撥六百三十三名以供本閘各項役使後因工食不敷裁減二百三十三名止存四百名分派前閘拽溜遇有修築疏濬之事動致缺人前項夫役委應増設合依所議將徐州上河判官分管該州一帶西隄原屬中河郎中統轄者改屬夏鎮分司管轄即將西隄原設額夫三百二十九名再於都事胡傅所領夫內撥二百名各閘壩裒撥七十一名共足一千名並三閘夫六十名俱責上河判官管理悉聴夏鎮分司調度専令住守本口遇有灌淤併力疏濬運艘入口分投扯拽糧運完後即行幫築西隄庶事體不致互相推諉夫役不必另増工食一更置之間費省事集而運道有賴矣伏候聖裁
　　一信法令以防淤阻
　　前件看得鎮口閘係清黃交接之處啟閉尤當以時閘禁不嚴則將有黃水灌入運道淤塞之患先於萬厯十六年閏六月內該總理河道右都御史潘季馴題稱茶城三閘要比照淮安閘禁事例將題准明旨刻石金書豎立茶城之上該本部覆奉欽依備行欽遵去後縁時乆弊生人情玩愒法禁廢弛委當再行申飭如龍袍貢鮮船隻照例於五月以前入閘外其餘棕藤架木官民船隻倘遇黃水盛發通候消落啟板放行其王程迫促不容緩待者許令地方官撥船搬剝如有官豪勢要及家人船頭攬裝私貨夾帶民船違禁射利者許管河官指名揭報總河衙門查照原題從重叅提究治伏候聖裁
　　河防一覽卷十二
　　●欽定四庫全書
　　河防一覽卷十三
　　（明）潘季馴 撰
　　請遣大臣治河疏
　　南京湖廣道御史陳堂題為星象示異河患可虞懇乞聖明特遣大臣董理疏治以拯民生以通國計事臣聞明天之道者必驗於人應天之變者當以其實是故古之明王遇災而懼隨事格天而卒保治安於無虞者良有以也臣頃見彗星見於西南彌月不滅考之往牒災應謂主大兵謂主大水或應之一年之逺或應之數月之近臣愚以為兵無大於邊防水無大於河患邇年蕃王效順邊境稍寧雖有可虞然猶諉之曰未形臣愚亦已列名同官御史林應訓等疏末以勸皇上戒備之矣若黃河之水東橫西決散為洪流自徐邳以下以至淮之南北不啻千里流離漂沒莫可勝數居無尺椽食無半穗上阻運道下墊民生斯不謂之已形者哉然而當事者一切付之無可奈何無有持一長策可據以為疏理者臣愚以為今日治河之難者有五曰事權不專也羣策不一也利害不審也錢糧沮格也功罪不核也何以知其然也國家以理漕屬之漕司以治河屬之河道俱以都御史重職奉璽書行事豈非使之各盡其職業無有推諉無有阻撓以共成國計哉乃邇年來輒因河之不治遂以漕司而責之天妃閘以南於河道而責之天妃閘以北畫地既分遂成彼已一設官也而或去或留一決口也而或築或否以致有司下吏彼此觀望迄無成功無論今日即自臣有知識以來漕艘遲緩不曰漕艘而曰河道梗阻河道梗阻不曰河道而曰漕艘稽遲彼此相推而卒莫有引咎自反者大都然也頃者朝廷銳情國計舉漕糧四百萬石通限正月以裏過淮懸重法以繩之然後僅免黃河伏發之候而可保無事今又以淮之南北分信地矣近雖部議欲以河道都御史仍照敕書行事而撫屬地方水患又聽漕運都御史從宜料理言非相悖而行不免於牽制者即有不治如今日之患不止則當責之誰哉且黃河之與淮河其流雖二其為運道相維繫貫通者則一未有黃不治而可以治淮亦未有淮治而黃可以無事者也今之議者為黃河計曰築崔鎮口矣今聞崔鎮而上至於邳州一帶決者不下一二百處大者百餘丈小者亦三四十丈何可勝築也即築之又何保其不復決也曰復老黃河矣然引黃河東流將必引淮逆為北向而後可以與黃會而全運道竊恐非水之性勢難成功益退而壅決於宿邳之間不可為也曰挑正河矣然河之決也由下無所歸故上有所壅今河無入海之路雖使河身日濬奚益哉為淮河計者曰築髙家堰則工費不貲束手無策曰築髙寳黃浦等隄則隨築隨決漫不可支欲引淮泗而入之江則江上流也而海為下海近而江逺髙寳之間所經興鹽等縣皆為入海之路豈能盡隄防之而使必逆而南哉兼之草灣海口淤澱如故遂使河身日髙黃水日漲不圖為疏導之計而惟築隄以防之將見隄之髙也有窮而水之髙也無限其勢必內灌而並泗水以趨於淮黃之一日不治則淮之人一日不安枕此定勢也以是數者積時累日坐觀其大敗決裂而不可救此何以哉臣愚以為天下之事有利必有害未有有其利而無其害者擇其利多而害少者為之則可矣漕渠古無有也自漢唐以來宜莫如劉晏然史稱晏盡得運之利與害各有四當時即盡以漕事委晏使晏得盡其才固未嘗以利而諱害亦未嘗以害病利也今之司河漕者能如晏自按行浮淮泗達於汴入於河循底柱硤石觀三門遺跡而至河陰鞏洛視前人宇文愷等之所為者乎每藉口必曰神河而皆付之曰不可治又曰神禹而不能治不知今之人有能三年於外者乎三過其門而不入乎胼手胝足而不勝勞瘁者乎大抵治河者委於治河之官故事行勘一聽之於郡縣佐貳彼以河為職遂見黃之害而不見淮之害見黃之利而不見淮之利不知淮利而黃亦未嘗不利淮害而黃亦未嘗不受其害者其治淮者輒委之郡縣之守令彼以守土為職其所見又復然如之何而不互相持衡莫決也然猶可諉者曰下之人異議耳自古師行糧從雖有巧婦未有無米而可以議炊者今淮揚之間自隆慶三年以至今日之巨浸真堯之所謂九年之水矣土地所産既無一毛之入而河漕工費動稱鉅萬當事者復厪內帑而不之請豈所謂通國體者哉夫有非常之事者必有非常之工非常之工非非常之財不可濟也國家二百年餘河神亦可謂效職矣以至今日始有此變非如曩時之猶可以安常襲故者近者淮揚撫按諸臣疏請賑濟僅借留一二萬金為災民計而猶格於部議安望其能請內帑百萬以濟大工哉臣知其不能也夫人臣為國家守財非徒能守其財之難而善用其財之難今之戶部錢糧曰濟邊急矣不知邊猶人之肩背而淮揚之地則腹心也運道則咽喉也今之工部錢糧曰上用急矣不知百姓足君孰與不足百姓不足君孰與足有若之言固似孔子者二部大臣豈以百姓為可緩而視身之咽喉腹心不若肩背哉彼河漕二臣目擊河工之急也欲裁其費則用小而不可為欲大其施則力限而不能為即如崔鎮口與髙寳隄之築塞皆傅希摯與呉桂芳之所自以為必不可已者而亦苦於措處之無及東搜西括莫可支持他可知己臣愚以為今日司國計者皆過也錢糧既已不敷而國家之待河漕二臣輒復以次敘遷無所責成其殫心竭力鞠躬盡瘁者秩不加陞坐視如故者罪不加罰率皆三年之內僥倖無事相繼棄去何恠乎河患之日甚一日哉即如傅希摯彼自以為實心任事者三年考滿不聞查核功罪其在於今經理漸熟河患方殷而又以陜西巡撫行矣使繼此而馭李世達者又復然臣慮河之患無已時也夫是數者輾轉相尋因循茍安以致今日輒干星象上厪聖衷臣待罪言官何敢一日安哉臣聞惜小費者不足與成大功守拘攣者不足與觀昭曠漢武帝稱雄才大畧矣瓠子河決至投璧親祀公卿負薪宋仁宗稱令主矣汴河數決災民棲御廊聚國社憂形於色至輟儒臣司馬光講筵三往勘之即如先朝徐有貞之築張秋朱衡之築夏鎮皆以大臣而成功者假令二三君者與國朝列聖皆茍安故常是使河之患在漢宋者不知何如而張秋徐沛今尚無底止也臣愚反覆思惟以為國家今日河漕計莫如特遣大臣集廷臣推議有才望者或見任戶工二部侍郎或常有事於河道熟知水勢地利不鹵莽者會同新任河道都御史李世達見任漕運都御史吳桂芳協力共理重之璽書定之限期河平之日照舊分職管理則庶幾乎目前可以一事權可以定羣策可以審利害可以酌錢糧可以據功罪而俟命於朝廷以行賞罰夫自古成大功幹大業者豈因循掣肘者之所能辦哉今河漕二臣敕書曰便宜部議亦曰便宜而卒不能破格一努力而為之者終為文法所拘而不敢自越也語曰役不大興害不能已又曰不一勞者不久逸臣愚以為誠遣大臣則視河與漕無分彼此視黃與淮無分胡越勢可便漕而不便於河不為也勢可便黃而不便於淮不為也河道之臣齟齬則以漕運之所宜遷就者通之而使不涉於忌嫌漕運之臣牴牾則以河道之所宜委曲者導之而使相忘乎彼己腹心臂指脈理貫通無相滯礙無相阻扼其有徇私害公病人利己者輒得以其理直之而請命於陛下然後可以惟其事之所欲為而能有濟臣故曰可以一事權誠遣大臣則崔鎮口之應否築塞老黃河之應否開復宿邳一帶正河之應否挑濬髙家堰之有無闗繫淮泗扄鑰髙寳等隄之能否阻遏橫流淮泗入江果否順水之性而無所礙草灣海口何以成功而無補於目前或疏濬或築塞能否可以並舉而後取效折衷議論舉衆説而量其長短如不出是數者而可以黃淮兼濟則力主其說而在於必行如是數者而皆無益於黃淮久逺之計則博採輿論而務為究竟必得夫事機之肯綮可以措手然後己臣故曰可以一羣策誠遣大臣則必循行河道考察地形往復江淮河南山東直隷之間備詳要害何者為支流何者為正道何以遏其狂瀾何以適其本性是非利害皆屬之於一人淮南淮北皆視之如一體郡邑長吏與夫佐貳治河之屬皆如四肢手足之率相為用而不相背利在於河者多而漕者少則從其計多者而不以為私圖害在於淮者少而黃者多則從其害少者而不以為嫁禍利一害百毋以害掩利害一利百毋以利冒害不拂於人情不撓於衆口臣故曰可以審利害誠遣大臣則奉命而往以陛下之心為心如陛下之親行耳聞目擊確有可據一手一足一木一石之力所不能辦者皆得以請命於朝而無所窒礙內而視戶工之臣相為一體外而視河漕之臣相為一家陛下既擇人而用之亦能以大臣之心為心聽其便宜行事大破故常利必期於大興而不惜小費害必期於盡去而無惑人言其有事在兩可勢不兩全利害相闗勞費難度者亦可以詣闕借籌稟授方畧而期於共濟永頼臣故曰可以酌錢糧誠遣大臣則請命而行事竣而返功有底績之期事有責成之日河漕二都御史而下以至於百司庶府卑官小吏茍有一毫之豎立效勞國事者皆得以其功而敘録奏議陞賞其或因循搪塞茍安目前及浪費不貲闒茸罔效者亦得以其罪而奏聞處治一如沿邊重鎮或年終奏報或三年類報使人心鼓舞於奬勸激勵之中而唯吾所聽命然後羣力可協而百工可成臣故曰可以據功罪而俟命於朝廷以行賞罰夫由前觀之而今日河之為患如此由後觀之而異日河之庶幾如此陛下何靳於一官之命而使運道民生日復一日無平成之期哉且陛下御極以來軫念國計每虞運道艱阻嘗議開泇河矣議開膠河矣議復海運矣計亦不下百萬而猶限於勢力之不可能民命之不可保今皆報罷而使河渠復漲塞如故陛下何不以泇河膠河之費而借貲於河淮故道猶不失其常策哉説者以擇人為難臣又以為不然夫堯之知人猶必失鯀而後禹若慮諸臣之有負任使而寘之不問是因噎廢食之說也借使所遣大臣名位與河漕二臣不相上下才識與河漕二臣不相優劣而朝廷顓使一鼔舞自新之下則河漕諸臣之耳目心志皆為之丕振而思以自奮寧復尋常之茍安已哉昔唐之淮西久不能下李愬諸將非不可以計日成功者乃裴度在廷獨曰臣出而諸將爭功則元濟就擒矣自古成功建業其所鼓舞之機類如此臣誠願上之治淮南北如唐之克復淮西而特遣大臣如裴度之效職也如蒙敇下戶工二部擬議上請則庶幾河患可息運道無虞民生國計皆非小補雖有星象之異亦不能為之災矣謹題請旨奉聖旨戶工二部知道該戶工二部議覆奉聖旨近來河淮為患民不安居朕何嘗一日不以為念先年以運道梗塞不惜重費欲別求一道以利轉漕乃議者謂治河即所以通漕遂降旨專責當事諸臣著一意治河其管河司道等官都著久任不許陞轉乃今河患連年如故各官悉已轉遷言者不歸咎曠職怠玩之臣反說朝廷不行拯恤人臣之義謂何且都不追究這所奏姑依擬著吏部便會推有才望實心任事大臣一員前去經理一應事宜著次第奏請施行
　　科道會勘河工疏
　　給事中尹瑾題為恭報兩河工成仰慰聖衷事臣於萬厯七年十月初十日欽奉敕工科給事中尹瑾近該督理河漕右都御史潘季馴侍郎江一麟奏稱南北河工俱完河淮安流復其故道朕心甚慰前有旨候工完差官勘實行賞今特命爾前去會同巡按御史查照節次題奉欽依事理親到各該地方將疏內所開工程逐一查勘要見築完隄堰若干塞過決口若干果否堅固足堪捍禦建完壩閘若干挑濬淤淺若干果否通利有禆轉運於原題事理有無疎漏及用過錢糧有無虛冒備細踏勘明白造冊奏報爾為朝廷耳目之臣受茲委任務秉公持慎作速勘明以副朕賞不踰時之意毋得茍且具文含糊塞責致負任使欽哉故敕欽此欽遵又准工部手本亦為前事該本部題都水清吏司案呈奉本部送工科抄出工科都給事中王道成等題稱該總理河漕右都御史潘季馴等題前事奉聖旨工部知道欽此隨該工部尚書李幼滋等覆題奉聖旨著工科給事中一員前去會同巡按御史即便勘來欽此臣等惟黃河為患自昔治之鮮有臻成效者頃又甚而奪淮以致淮揚之間民遭胥溺其仰厪宸衷亦孔殷矣河臣潘季馴等乃能殫智畢力卒使兩河順軌上有濟於運道下有禆於民生誠曠世一殊勛也工已報竣委應差官查勘明白具本回奏等因奉聖旨是著尹瑾上緊去闗防有舊的便查與他工部知道欽此續該本部覆題前因會同彼處巡按御史查照原題事理將後開工程逐一查勘果否做完及有無堅實錢糧有無虛冒勘明徑自具奏等因奉聖旨是欽此欽遵備行到臣臣即晝夜兼程於本月二十一日至徐州地方行據各司道府郎中等官佘毅中等各將築過遙隄塞過決口建過閘壩砌過石隄開過河渠濬過淤淺各工程及用過錢糧開報到臣會同巡按直隷監察御史李時成夙夜兢惕殫心竭力以圖免瘝曠凡所勘隄壩慮其長短之異數也為長繩以計其丈尺慮其厚薄之異制也為橫竿垂線以計其底面慮其泥沙之異土也試之鋤鐝以驗其純雜慮其堅鬆之異工也試之鏟錐以驗其虛實隄堰以土真杵實為上壩閘以石塊堅厚為工即自淮北地方勘得管理中河工部郎中佘毅中督率府衛州縣同知等官王琰等原分工程自古城起至闗王廟止遙隄一道丈量長八千六百八十九丈二尺俱根闊六丈頂闊二丈高一丈至九尺不等築塞崔鎮大決口一處及劉真君廟等決口共三十六處丈量長四百六十一丈五寸古城堰口隄一道丈量長三百六十丈崔鎮減水石壩一座壩身連鴈翅共長三十丈三山頭遙隄一道丈量長二千四百二十八丈三尺五寸俱根闊四丈頂闊一丈六尺髙八九尺不等馬厰坡遙隄一道丈量長七百四十六丈根闊七丈至五丈不等頂闊二丈髙一丈至八尺不等各隄栽過低柳數計一十六萬一千六百株共用過銀四萬八千七百五十九兩九錢七分七釐三毫米一萬四千一百七十六石九斗七升二合又勘得海防兵備兼管河道叅政龔大器督率府州縣通判等官宋守中等原分工程自呂梁山麓谷山頭起至直河止遙隄一道丈量長九千四百六十四丈一尺俱根闊六丈至五丈不等頂闊二丈至一丈五六尺不等髙九尺至七八尺不等谷山並匙頭灣涵洞各一座三山遙隄一道丈量長一千三百九十一丈八尺俱根闊四丈頂闊一丈四五尺不等髙八尺各隄栽過低柳數計五萬二千株共用過銀五萬一千一百七十七兩五錢五分六釐六毫八絲米四千三十三石三升又勘得徐州兵備兼管河道叅政游季勲督率府衛州縣同知等官蔡玠等原分工程自竇老榖堆起至象山止遙隄一道丈量長一萬一千七百五十七丈二尺俱根闊六丈頂闊二丈髙九尺徐昇鎮減水石壩一座壩身連鴈翅共長三十丈三山遙隄一道丈量長二千六百四十七丈一尺六寸俱根闊四丈頂闊一丈六尺髙九尺並順水壩一道各隄栽過低柳數計一十五萬一千六百株共用過銀五萬九千三百四十五兩八錢一分四毫一絲米二萬一千九百六石一斗二升八合又勘得水利道副使張純督率府州縣同知等官樊克宅等原分工程自桃源縣闗王廟起至清河縣護城隄止遙隄一道丈量長九千七百二十一丈俱根闊六丈頂闊二丈髙一丈至八九尺不等塞完張泗沖等決口一十八處丈量共長二百一十一丈季太三義二鎮減水石壩二座各壩身連鴈翅俱長三十丈三山遙隄一道丈量長二千五百四十九丈俱根闊四丈頂闊一丈五尺髙八尺各隄栽過低柳數計五萬三千株共用過銀五萬三千三百一十三兩九錢四分九釐八毫米一萬四千三百一十八石一斗五升又勘得潁州兵備兼管河道僉事朱東光督率府衛州縣通判等官李光前等原分工程自象山起至果字舖止遙隄一道丈量長六千九百三十六丈七尺俱根闊九丈至六丈六尺不等頂闊二丈一尺髙一丈至八尺不等果字舖起至李字舖止遙隄一道丈量長八百四十八丈六尺俱根闊六丈六尺頂闊二丈一尺髙八九尺不等歸仁集遙隄一道丈量長七千六百八十二丈八尺根闊六丈至四丈五尺不等頂闊三丈至一丈不等髙一丈二尺至八九尺不等內填塞決口四十七處丈量長三百四十九丈各隄栽過低柳數計二十萬株共用過銀七萬四百一十三兩一錢五分六釐七毫米二萬五千四百一十八石九斗二升復至淮南地方又勘得管理南河工部郎中張譽督率府衛州縣同知等官鄭國彥等原分工程髙家堰築隄一道丈量長一萬八百七十八丈俱根闊一十五丈至八丈六丈不等頂闊六丈至二丈髙一丈二三尺不等內三千四百丈俱係樁板廂護築塞大澗淥洋湯恩等決口三十三處丈量長一千一百一十八丈築塞朱家決口一處及築月壩一道丈量長八十丈本口直隄一道丈量長一十四丈閉塞天妃閘一座幫築趙家口迤西兩岸隄二道丈量長六百七十四丈俱根闊二丈至一丈頂闊二丈至一丈髙一丈至八尺不等修建禮字壩智字壩各一座天妃壩一座開過出閘河口自甘羅城起至淮河止丈量長二百一十三丈底闊四丈面闊六丈深一丈兩岸築隄二道丈量長四百二十六丈根闊十丈頂闊二丈髙一丈築塞黃浦大決口一處南北攔河壩二道丈量長四十五丈根闊一十三丈頂闊十丈髙二丈填築正口連土隄一道丈量長九十四丈自水底至頂髙三丈八尺根闊一十三丈頂闊四丈三尺改建通濟閘一座並攔河壩一道各隄共栽過低柳數計六萬株共用過銀八萬八千九百七十七兩一錢五分一釐四毫七絲一忽米六千五百一十石一升五合內髙家堰澗北武家墩澗南越城集二處土隄根底丈量共長五千七百七十四丈三尺查係去任水利道僉事楊化先行填築計用過銀一萬四千九百一兩一錢一分六釐六毫五絲又勘得清江厰工部主事陳瑛督率都司等官俞尚志等原分工程自清江浦起修築南北兩岸河隄丈量長三千三百九丈八尺俱根闊一丈二尺頂闊八尺五寸髙三尺五寸築塞鄭家決口一處丈量長六十七丈幷加隄一道自水底至頂髙一丈三四尺不等底闊二丈五尺頂闊九尺共用過銀三千二百四十九兩六錢二分九釐米五十石又勘得水利道副使張純督率府州縣同知等官劉順之等原分工程自淮安新城北修築舊隄起及清江浦至柳浦灣止丈量長九千八百五十一丈幫闊二丈一丈五尺至一丈不等髙四尺至二三尺不等又自柳浦灣起至髙嶺止新隄一道丈量長六千六百四十丈俱根闊四丈五尺頂闊一丈五尺髙六尺西橋壩一座丈量長一十二丈自水底至頂髙二丈築塞八淺決口一處丈量長八十五丈六尺上加土隄根闊七八丈不等頂闊二丈自水底至頂髙二丈至一丈四五尺不等用石包砌髙一丈五六尺不等石隄兩頭接築土隄二道丈量長一百五十丈俱根闊三丈頂闊二丈髙一丈三四尺不等南北攔河壩二道丈量長五十九丈西隄一道丈量長二百四十一丈俱根闊五六丈不等頂闊一丈三四尺不等自水底至頂髙一丈六七尺不等各隄栽過低柳數計五萬四千株共用過銀三萬九千八百五十八兩七錢五分二釐九毫米一萬六千二百五十石三斗一升二合又勘得柳浦灣舊隄頭起接連新隄一道丈量長九百七丈底闊四丈五尺至三丈四尺頂闊一丈二尺至一丈一尺五寸不等查係原任副使今致仕章時鸞所築用過銀四千二百三十七兩六錢三分五釐米二千八百九十三石五斗七升又勘得營田道僉事史邦直督率府衛州縣通判等官王開等原分工程修築寳應湖土隄一道丈量長四千四百九十二丈俱根闊五丈頂闊三丈髙一丈六七尺不等內用石塊包砌三千三百七十四丈九尺除修補石塊舊隄一千八百八十三丈一尺外新砌石隄實計一千四百九十一丈八尺俱根闊五尺頂闊三尺髙一丈四五尺不等上加土西面三尺東面四五尺不等用樁笆廂護一千一百一十七丈一尺修建減水閘四座共用過銀三萬七千四百九兩七錢三分二釐六毫三絲米一萬九千五百七十三石三斗一升六合又勘得揚州府知府虞徳燁督率府州縣通判等官郭紹等原分工程自揚州髙廟起至儀真縣東闗止挑濬過淤淺河道丈量長一萬一千五百六十三丈五尺挑濬五尺至二三尺不等闊一十四丈至八丈不等共用過銀一萬三千九百二兩二錢五分二釐五毫五忽又勘得淮安府知府宋伯華督率府衛縣同知等官劉順之等原分工程改建福興閘一座修建清江閘一座各砌石塊丈量共計二千二百九十二丈三尺傍開月河一道丈量長九十三丈南北攔河壩二道丈量長三十五丈閘下兩岸並月河隄丈量長一百二十四丈俱有樁笆廂護共用過銀一萬一千七百二十八兩九錢八分九釐六毫六絲三忽米一千五百九十三石一斗四升九合總計兩河之工築過土隄共長一十萬二千二百六十八丈三尺一寸石隄長一千五百七十七丈四尺塞過大小決口共一百三十九處建過減水石壩四座共長一百二十丈修建過新舊閘三座車壩三座築過攔河順水等壩十道建過涵洞二座減水閘四座濬過運河淤淺長一萬一千五百六十三丈五尺開過河渠二道栽過低柳八十三萬二千二百株及原任副使章時鸞先築過土隄九百七丈各工共用銀四十九萬七千二百七十五兩七錢一分七釐九忽米一十二萬六千七百二十三石五斗六升二合每石原議折銀五錢折該銀六萬三千三百六十一兩七錢八分一釐通共銀五十六萬六百三十七兩四錢九分一釐七毫九忽該臣等逐一親歴躬自查勘隄堰決口皆係真土築塞加以夯杵舂實石隄閘壩俱係平廣厚石縫以鐵錠廂鈐隄堰之設亙若長城壩閘之堅屹如盤石委為堅固足堪扞禦河渠淤淺挑挖深闊船隻通行實禆轉運及查先後題議工程並無疎漏通將所用錢糧行委廬州府同知孫化龍淮安府推官王國祚對卷稽覈查得先該原任總理河漕工部尚書吳桂芳揭議該工部覆請准發南京戶兵二部糧剰馬價銀二十萬兩截留漕米八萬石加耗米二萬四千七百四十九石一斗七升三合二勺每石折銀五錢共折該銀五萬二千三百七十四兩五錢八分六釐六毫後該總理河漕都察院右都御史潘季馴會同總督漕運戶部右侍郎江一麟議題該戶工二部覆議題請准發改折糧料銀五十九萬八千三百二十三兩二錢二分六釐除廬鳳蘇松等府被災題准停徵並減派銀一萬八千二十八兩八錢二分九釐三毫七絲實該銀五十八萬二百九十四兩三錢九分六釐六毫三絲南京事例銀五萬兩因例已停止解銀二萬九千一百九十兩續該戶部題准掣回銀三千六百三十兩解還太倉訖實該銀三萬五千五百六十兩巡鹽衙門議開支河銀三萬五千八百七十六兩內除支河停開未支銀二萬五千八百七十六兩實該銀一萬兩巡漕御史陳世寳奏借漕米該戶部覆題准留五萬五千石加耗米一萬八千七十四石六斗每石折銀五錢共折該銀三萬六千五百三十七兩三錢議將河工銀兩補還淮安府積出法馬羨餘銀二千三百一十三兩四分五釐以上七項銀米通共該銀九十萬七千七十九兩三錢二分八釐二毫三絲內除解還太倉漕米價銀三萬六千五百三十七兩三錢並萬厯六年七年各工嵗修用過銀六萬二千五百三十七兩八錢三分一釐一毫四絲米六千九十八石二斗六升折該銀三千四十九兩一錢三分及儀真開挑便河先用過銀二千一百九兩七錢四分九釐三毫二絲俱聽河漕衙門年終奏報外實該銀米共銀八十萬二千八百四十五兩三錢一分七釐七毫七絲除大工用過前項銀米外實該剰銀二十一萬九千七百六兩八錢五分四毫六絲一忽米四萬五千一石九斗五升一合二勺折該銀二萬二千五百兩九錢七分五釐六毫通共剰銀二十四萬二千二百七兩八錢二分六釐六絲一忽見在淮安府並各州縣倉庫收貯臣等仍弔取卷簿親自覈實俱無虛冒及查管工官員如管理中河工部郎中佘毅中管理南河工部郎中張譽清江厰工部主事陳瑛海防兵備兼管河道叅政龔大器徐州兵備兼管河道叅政游季勲水利道副使張純潁州兵備兼管河道僉事朱東光營田道僉事史邦直揚州府知府虞徳燁淮安府知府宋伯華或集羣策以效謀猷或率羣力以躬胼胝則皆殫心綜理卓有成績者也淮安府管河同知王琰兗州府管河同知樊克宅唐文華揚州府同知韓相淮安府同知鄭國彥蔡玠帶銜同知劉順之兩淮運副曹鉷廬州府通判今陞無為州知州查志文鳳陽府通判李光前東昌府通判王一鳳歸徳府通判祝可立揚州府通判王開郭維廬州府通判宋守中淮安府通判況於梧徐州知州孫養魁邳州知州張延熙清河縣知縣石子璞桃源縣知縣郭顯忠江都縣知縣秦應驄山陽縣知縣魯錦先任知縣胡希舜寳應縣知縣李贄靈璧縣知縣張允浮安東縣知縣史選徐州叅將黃孝敢中軍以都指揮體統行事指揮僉事俞尚志泗州守備張大徳陞任衛鎬濟寧衛指揮文棟或以諳習河務或以匡助河工則皆分理勤渠効有勞勩者也廬州府同知孫化龍淮安府推官王國祚揚州府推官范世美廬州府推官胡載道或以經理度支於先或以清查錢糧於後則皆稽覈出納明允足稱者也六安州同知浦朝柱泰州同知王法祖泗州同知易宗宿州同知李茂元邳州同知王誠亳州同知潘良旦濵州同知辛自實海州同知李逢邳州判官胡傅徐州判官胡三徳通州判官李應魁沛縣縣丞呂學申儀真縣縣丞吳子恕魚臺縣縣丞黃穆興化縣縣丞張相合肥縣縣丞高幼元山陽縣縣丞陳國光陽穀縣主簿張祖范蕭縣主簿趙永福聊城縣主簿陳嘉兆武城縣主簿喬遇山陽縣主簿吳一道汶上縣主簿李廷佐江都縣主簿鄒東周靈璧縣主簿喻鵬沛縣主簿陳存之留守司經歴屠鑰揚州府經歴葉逢暘廬州府經歴李簡淮安府照磨雷雨檢校周藻宿州衛經歴崔文學廬州衛經歴黃自性濟寧衛經歴林大原邳州衛經歴周學孔徐州左衛經歴林英揚州衛經歴任重海州吏目甘梆亳州吏目呂堯煥通州吏目周敏政滁州吏目吳夢麒夀州吏目沈淮泗州吏目劉一龍單縣典史岑登巢縣典史王公祚宿遷縣典史陳良璧來安縣典史林公松定逺縣典史何養浩潁上縣典史朱良臣海門縣典史李廷瑞靈璧縣典史李時先嶧縣典史辛元祿揚州府稅課司大使吳炤淮營名色把總諸葛堯賓立功名色把總宋大斌徐州左衛鎮撫蔣助徐州衛鎮撫薛守田大河衛千戶許圜定逺縣省祭伊儒夀州省祭曹仁泗州省祭於子貴天長縣省祭董梅來安縣省祭於顯東阿縣省祭戰伯前山陽縣省祭張濟儀真縣省祭郭忠徐州義民張奎邳州義民胡巡楊去甚陳潛曹縣義民回守節濟寧州義民田輅山陽縣義民胡應華江都縣義民許國忠或以董率工匠或以催■〈走賛〉人夫則皆衝風冒雨亦與有勞者也至於調度官兵協助謀議則又漕運總兵靈璧侯湯世隆宣力分猷者也然諸臣各盡其職而督撫實總其成如總理河漕都察院右都御史潘季馴碩畫弘猷而算無遺策神謀獨斷而胷有全河荒度備歴艱辛程督不辭勞瘁兩河之功皆其悉心經畧者也總督漕運戶部右侍郎江一麟同寅協恭而商榷周悉集思廣益而諮詢精詳推誠鼔舞羣寮鋭志擔當重寄兩河之功皆其同心共濟者也臣等竊念往昔黃河北決淮流東潰民生胥溺運道艱難今都御史潘季馴等乃能審謀定議束水濬河黃淮安流克底成績昔日阨塞之區悉皆通濟之利昔日魚鼈之地盡成耕稼之塲兩瀆循故道以朝宗復千百載清寧之舊羣黎得平土以復業除數十年昏墊之憂真地平天成之景象也已此豈人力所能為哉實由我皇上純徳格天任賢圖治念河工之艱鉅納宰輔之嘉謨命大臣而事權不分懲怠玩而羣工警惕天心助順河伯効靈之所致也元輔精忠體國偉畧匡時秉國是而決羣疑攄廟謨而定大計首弘以水治水之策丕闡知人用人之公同事輔臣和衷輔治精白一心贊襄鴻猷而籌畫有成算扶持讜議而簧鼓不能揺故內外重臣得以展布夫謀猷大小羣工皆能殫竭夫心力兩河順軌二瀆安流皆由然矣自此管河諸臣仰體聖衷修守有常勤慎不怠即萬世所永賴也伏乞敕下工部再加查覈如果河工堅固漕運通利錢糧無虛冒之弊工程無疎漏之虞合無將各効勞官員破格恩賚仍責成加意修守務俾久逺則國計民生利賴不窮矣謹題請旨奉聖旨工部知道
　　勘工科道進圖説
　　查得黃淮二河古稱二瀆黃河變遷無常宋元以前不敢瑣敘即自我國家以來形勢言之黃河發源於星宿海經崑崙山歴陜西山西河南出南直隷之徐州合山東汶泗諸水以資運道自徐經邳州宿遷桃源至清河縣東與淮水會淮河發源於河南之桐栢山經鳳陽泗州至清河縣東與黃河會二瀆合流俱經安東縣由雲梯關入海雲梯關以下海口深廣原足容泄但因隆慶年間黃河從崔鎮等口北決淮水從髙家堰東決而海口遂湮葢水不行則河自塞也今諸決既築兩河復合水行沙刷海口仍舊深廣海口既闢河流自駛河身日深水落岸髙並無淤淺且堅築隄堰以防伏秋之漲連建減水四壩以泄盈溢之水築歸仁集而泗州陵寢無衝射之虞固黃浦八淺寳應諸隄而興鹽諸邑無昏墊之苦自茲閭閻有可耕之業而運道無奪河之患矣至於塞天妃閘以拒黃流修復通濟清江福興等閘以嚴啟閉復禮智二壩剏建天妃壩以便車盤此皆查復先臣陳瑄之故業遺意若能嵗加修守即乆安長治之策也臣躬親徧閲睹記詳確謹繪圖貼説於後
　　科臣進圖疏
　　給事中尹瑾奏為恭進河圖懇乞聖明俯賜睿覽以重國計以禆聖治事竊惟黃淮二河古稱二瀆黃河發源於星宿海經崑崙山歴陜西山西河南出南直隷之徐州合山東汶泗諸水以資運道自徐經邳至清河縣東與淮水會淮河發源於河南之桐栢山經鳯陽泗州亦至清河縣東與黃河會二瀆合流俱經安東縣由雲梯闗入海其淮河以南則由淮安歴揚州以通江南黃河以北則由會通河歴天津以達京師兩河合抱於鳯泗光嶽鍾祥於祖陵為我國家億萬年根本之地實在於此且嵗輸江南四百萬之糧以給官軍數十萬之用上有闗於國計下有繋於民生自隆慶年間黃河從崔鎮等口北決淮水從髙家堰等處東決二瀆之水散漫而無歸故入海之路停滯而不達此非河之淺也水不行而沙自塞耳今惟諸決盡塞兩河復合水行沙刷海口復通且堅築隄堰以防伏秋之漲連建減水壩以洩盈溢之水築歸仁集而泗州陵寢無衝射之虞固黃浦八淺寳應諸隄而興鹽諸邑無昏墊之苦塞天妃閘以拒黃流修復通濟清江福興諸閘以嚴啓閉復禮智二壩剏建天妃壩以便車盤則二瀆不至於橫流兩河悉循夫故道閭閻有可耕之業漕運無轉輓之難真平成之偉觀曠世之希覯也該臣奉命會同巡按御史李時成查勘河工徧歴各地方睹記詳確竊念兩河之形勢實為國家之命脈謹繪圖貼説以進夫知其為祖陵之密邇則思培護之當嚴知其為京師之通津則思疏濬之當豫知漕運關乎國用則思河務之當修知壤地切乎民生則思保障之當急知隄堰之綿亙則思上流之當防知壩閘之布列則思下流之當洩觀今日之順軌當思昔日之橫流觀工成之鉅艱當思保守之不易擇人以重其寄乆任以責其成嵗修以葺其工綜覈以稽其實又今日之不容緩者此則臣愚涓埃之微忠進圖之誠悃也伏乞皇上留神覽閲俯察兩河形勢則不出九重之上而坐照數千里之外國計民生胥賴之矣奉聖旨河圖留覽工部知道
　　條陳善後事宜疏
　　給事中尹瑾題為河工告成敷陳善後事宜以圖永利事該臣奉命查勘兩河工程北由徐沛南抵淮揚遡觀蕭碭上流歴涉雲梯海口詳審地勢熟察河流迺知黃河之性宜合而不宜分宜急而不宜緩合則流急急則蕩滌而河深分則流緩緩則停滯而沙淤今隄堰已固黃淮合流淮得黃而力益專黃得淮而流益迅兩河協力同趨中流水不橫決於兩傍則必直刷於河底故河身深濬海口通達真平成之景運無容他議但成功固難而保其成功為尤難臣嘗躬親徧閲廣詢輿情參以衆見之同斷以己見之獨謹條列七欵以為善後之圖敬陳一得之愚少效涓埃之報伏乞敕下工部覆議如果臣言不謬令河臣參酌舉行亦庶幾河漕之一助也謹題請旨
　　計開
　　一重乆任以便責成照得事理必閲歴而後熟施為必諳練而後精凡一職一事之寄皆然也況河道之職關係最重議論最多中間地形之險夷水勢之緩急工程之難易經費之盈縮或黎民懼而晏然或薪積安而厝火或在載籍為美談而實乖於至理或在往代為良畫而不宜於今時使非乆於其任者當之則作聰明者涉穿鑿闇大較者昧設施葢涉歴有未諳故臨事多眩瞀耳先年屢經題准乆任然非定立章程甄別淑慝則賢且勞者反淹滯而不才者得茍安非所以勸勤勞而懲惰逸也合無今後自司道以至府州縣管河諸臣俱令乆任俾得熟知河務諳練機宜修守有方隄防無失如累嵗賢勞著有成效者遇三六年考滿准與加陞職銜令其照舊管事待其資俸最乆績效最著然後破格超遷其有遷轉離任者則必就近遴補如管河郎中有缺即以管理泉閘等主事中選補管河守巡有缺即於附近守巡各道中選補一則濡染乆而端委相諳一則交承速而職事無曠又必令其新舊交代新者未至舊者不行不惟人存政舉緩急有資且使舊政告新傳受有法其為河道裨益非淺鮮也至於才志庸劣不堪負荷者則聽總理憲臣不時奏請更易不必拘年終考覈因循姑息致誤地方庶幾人思任事而規避不生事有責成而鉅工可保矣伏乞聖裁
　　一定法制以覈嵗修照得築隄以禦水猶築城以禦冦也冦之性避實而擊虛故治兵者必嵗嚴城守水之性避堅而就脆故治河者必嵗嚴隄防其理一也往嵗黃河惟恃縷隄束水隄迫而不能容隄鬆而不能固致水決囓今兩岸遙隄既成俱係真土堅築則範圍寛廣而水不迫隄根水薄而勢不衝縱伏秋泛漲水上崖以鋪淤而崖益髙水落河以刷沙而河益深誠以水治水之策也然兩隄雖固而修守當嚴每嵗雨水之淋漓人畜之蹂踐能無坍且損哉使不嵗加修守則高者將日卑而厚者將日薄是可不預為之防也查得大明會典內一欵令各處河隄每嵗加高一尺加厚一尺年終管河官具數奏聞法至深逺也今宜申明此法稽覈舉行但黃河隄夫每里止十名則每名該幫隄一十八丈除下護埽築順壩量幫埽灣縷隄或風雨妨工等項大約一年之中止有半年幫築以方土計方僅能加髙厚各五寸使嵗加此數則將來髙厚亦莫知底止矣合無行令管河司道等官每嵗嚴督各該管河官率領守隄官夫務將各遙隄覔取真淤老土定限加髙五寸加厚五寸柳葦嵗加栽植勿令稀疎閘壩嵗加修葺勿令圯壞年終管河郎中會同該道躬親覈驗將某處遙隄原高若干今加若干原厚若干今加若干補栽過柳葦若干伏秋之時遙隄有無衝潰閘壩有無圯壞從實開報呈河漕衙門造冊奏聞如各管河官加幫數少及伏秋失事者明白叅劾輕則罰治重則黜降仍照閲邊事例每三年遣官一員前去閲視三年之內遙隄加幫果否足數伏秋水發有無失事運道果否通利淮黃果否安流通將各經管司道等官有功者分別敘録失事者悉聽叅究則法度森嚴人心警惕而隄防可永保矣伏乞聖裁
　　一甃石堰以固要衝照得髙家堰居阜陵洪澤諸湖之濱淮水伏漲湖河相連西當淮泗衝流東護淮揚沃土自漢陳登建築之後累世因焉我朝平江伯陳瑄復加修築使淮水不得東注則淮揚之田廬一望膏沃高寳之運道萬艘安流二百年間淮揚藉以耕蓺厥功懋矣向因蒞茲土者足跡不履其地終嵗不葺其工鹽徒利其直達盜決侵尋決口漸以成淵狂瀾莫挽淮水不出清河而黃河倒灌全淮盡注髙寳而洪水橫流又何恠淮揚之民又為魚鱉也今已築塞成隄體制髙厚既有樁板以護其外復設官夫以嚴其防堰成之後淮水悉從清口故道會黃入海河深水退隄外皆乾水及堰址者惟大澗口一處僅百餘丈詢之土著皆雲必可永恃第恐嵗乆月深官更吏易不見其潰而不思其防每遇伏秋泛漲西風激浪又烏知不日漸侵削如昔年之決潰者乎終不若包砌石隄可一勞而永逸也今熟察地形南北各二十里稍亢而中二十里為窪稍亢者可保無虞低窪者尚宜砌石葢石砌堅固則伏秋不必護埽省費不貲一利也鹽徒不能盜決金城永固二利也編氓樂居人自為守三利也但聚鳩採伐用力鉅艱未可以嵗月計大工纔竣民力方蘇未可以旦夕舉工程浩大夫匠最多未可以一郡辦合無先行採石以萬歴九年為始派行徐潁海防三道均分道里各派所屬為之每道該砌六里六分有奇俱從大澗口最窪處砌起假之以嵗月責之以必成其經費錢糧見有大工用剰銀兩聽其估計應用工完之日河漕衙門奏行該部覈實毋至虛冒仍分別勤惰以昭勸懲則力分而事易舉法立而功可成即萬世可永頼矣伏乞聖裁
　　一濬閘河以利運艘照得黃河濁水隨挑而隨淤惟當束水以濬河閘河清水愈挑而愈深必當疏濬以通運今黃河一帶自決塞隄成之後河身深廣本無所庸其濬而亦不必言濬矣惟是黃河一帶原係先臣平江伯陳瑄開鑿成河蓄水漕運猶恐淺阻創立裏河規制每嵗挑濬一次邇年以來清江閘河黃流乆注淤沙乆填水溢沙上舟因水浮不無淺澁查得南旺運河三年二挑合行該管河郎中亦照南旺事例將興工完工月日及用過錢糧特疏奏聞查考至於揚儀河道雖近經濬深舟行順利然日乆不挑泥沙漸積日積月累必復淤墊且揆之地形揚儀稍亢而高寳最窪每遇伏秋水漲湖隄最稱危險使下流常深則上流無壅是濬渠之中兼得平水之利亦應時常嚴督官夫撈淺或酌定數嵗一挑勿致淺滯庶濬築相成而工無偏廢河隄胥利而漕有常通矣伏乞聖裁
　　一專責成以防衝決照得黃河之性合則力專而流急故沙隨水刷而河日深分則力散而流緩故水滯沙停而河日淺淮河雖係清水而分合緩急之機要與黃河無異近日大工興舉諸決盡塞河水頓深則塞決之功誠不可緩葢河決乆則傍流深傍流深則正河奪故塞之速則費省而工易塞之遲則費浩而工難方其始決以數十人塞之而有餘及其既乆以千百人塞之而不足涓涓不塞遂成江湖葢自古記之矣其間經理區畫固司道職掌而夫役物料則有司存焉有司職掌守土比閭之民皆其撫馭一號召即夫役也帑藏之財皆其典守一措置即物料也呼吸之間事可立辦惟地方有司視河隄之坍齧漫不經心及水勢之漲決畧不動念間有循職任事者又執拘攣之見持不敢自用之心即有水勢危迫必待白之司道白之河漕而後行之彼司道所轄廣袤在在皆應經理豈能百十其身而一一坐督之哉文移往返動經旬月江河一決淜湃難支始而蟻穴繼而濫觴終必至於滔天而莫可收拾崔鎮黃浦之覆轍可鑒也崔鎮黃浦當初決之時特數十人捧土之力耳乃崔鎮士民赴愬而縣令付之罔聞黃浦舖老呈報而縣佐加之笞責且倡為不可塞不必塞之説以亂觀聽迄今地方官民言之無不痛恨近該巡鹽御史姜璧條議凡河道失事掌印及管河官一體叅治該工部題覆奉欽依遵行誠宜永為令甲第恐積習難挽立法貴嚴若或假之以姑息則人無畏志然下無專制事輒關白若非假之以便益則彼有他辭合無今後除平時區畫修守之法俱責成於司道管河官萬一水漲暴發事機危迫非司道駐劄地方該掌印官徑自派募人夫動支物料多方防守如夫料不足聽其借支貯庫別項銀兩措辦務保無虞抑或水勢異常委難支持致被衝決一面通詳司道一面便宜處辦夫料築塞不必拘泥關白而後行事大決限十日或半月小決限五日或十日完報之後借用過銀兩司道覈實將嵗修錢糧照數抵還其失事之罪即嵗終奏繳亦姑免開列如過限不完司道官即時據實呈河漕衙門叅奏輕則罰治重則降黜如司道容隱罪在司道河漕姑息罪在河漕庶法嚴而人知守防密而隄自固河渠可永利矣伏乞聖裁
　　一防徐北以固上流照得運河自徐州而下防黃河之潰而出也故築兩岸遙隄以捍之毋令傍溢以奪河流徐州而上防黃河之潰而入也故築太行縷水二隄以障之毋令北徙以傷運道其為保運計則一耳河決徐州之下則運道猶有可通之路河決徐州之上則運道不免有中斷之虞先年張秋之役可為寒心故論目前轉輸之計則徐邳桃清為急論全河變徙之患則豐沛碭單為尤急徐南黃河工程堅固防守謹嚴可保無事惟徐北黃河舊由蕭縣出小浮橋入運小浮橋河深近洪能刷洪以深河運道之利也且河勢趨南而北徙非所患也嘉靖四十五年河決邵家口出秦溝入運秦溝河淺近閘每積淤以塞河運道之害也且河勢趨北而北徙有可虞也今幸復趨小浮橋矣而小浮橋上流原非故道尚當預防詳觀地勢南岸蕭縣一帶淤墊已高無慮南徙北岸豐沛一帶地勢頗低恐防北遷所恃者行縷二隄為之捍禦也已經河漕衙門會同各省撫按題准大舉修築見今估計興工畫地修守但查沛河淤塞原係華山戚山諸處衝決而縷水隄根近有水埽成河俱當加意修築其邵家壩為秦溝舊口趂今興工之時亦宜倍加修理堅固以絶秦溝上流夫邵家壩築矣行縷二隄修矣而守之存乎人也有隄不守與無隄同守隄不密與無守同河南山東自太行遙隄已成之後無復衝決者亦以夫力多而防守密也今徐北至單縣界止見修隄壩長一百五十餘里而夫役止七百餘名是每里僅四五名耳其何能濟仍應量照徐南事例每里補足十名方能修守但徐淮州縣災疲嵗乆難復加派合行河漕衙門通融酌處或將山東河南停役夫銀每嵗量解召募葢保豐沛所以保全河非止為直隷河道也或量攤派於廬鳳揚三府葢當以江北全力治河不當止以瀕河州縣治河也或於淇夫徭役銀兩仍舊徴給而以徐州稅銀召募夫役葢止於復舊額而非以額外派民也務俾夫役有餘每嵗亦如徐南加幫之法一體稽覈伏秋水漲併力堵築北徙既無可患而秦溝又無可虞則河既不傍決於兩岸必能深刷於中流小浮橋之利可永保也再照新築各隄俱應比照縷隄畫地建舖安插各夫庶棲息有定所而修守有專功至於近隄居民有願結廬隄上者悉聽乆長居住不必起派基稅使人皆樂居庶蜿蜒長隄宛如市井晝則牖戶相聯夜間燭火相照乆之將視為己業各自修守是萬年不拔之基也伏乞聖裁
　　一備積貯以裕經費照得未雨而徹桑土既濟而謹衣袽古人思患預防非過計也今大工底績二瀆安流非既濟之後而未雨之時乎然必積貯錢糧嵗加修守則桑土衣袽之備也河道錢糧山東河南額派原多頗足應用若南直河道起自豐沛至於淮揚地方延袤千有餘里淮以北則黃河洶湧淮以南則湖水瀰漫非止切乎民生悉皆關乎運道以葺修而工料浩費以防守而用度鉅艱及查嵗額樁草銀兩僅二千有奇加以連年災沴每嵗徵收在庫者不滿數百以數百之金而支持千里之河安能有濟故一遇修築束手無措或隄防已圯而不能修或衝決已深而不能塞隱忍坐視浸淫滋蔓遂至於大壞極敝而後請發內帑以圖經理設使纔決纔塞愈修愈固又何有至於大壞亦何至於大費哉夫與其大費於河防既潰之後孰若省費於河患未然之先此其利害得失固較然明著也今查大工錢糧見剰二十四萬兩有奇已取回一十二萬即今估修徐北隄工又不下數萬使髙堰石隄興舉亦非小費可成則所剰之銀已不足用藉令無此二役亦僅足供數年修守之費耳數年之後又將何以處之故積貯之策誠今日急務也似宜從長計議或河南山東河道銀兩或運司挑河鹽銀或淮徐各處鈔稅或撫按贓罰或多方措處大約每嵗共湊銀三萬兩嵗為定額解貯淮安府庫專備兩河修守之費仍行濱河州縣各於要害處所建設物料厰一座每遇冬春之交支銀買辦樁草及修河器具積貯厰內以備緊急寧備而不用毋寧用而不備也司道官仍置立循環時常查覈總理憲臣嵗終將用過錢糧若干剰餘錢糧若干照例奏報臣非不知鹽銀鈔稅關係邊儲但河漕關係京儲較之邊儲似尤緊要況河道通而後鹽船通有河漕而後有鈔稅也日後河道無虞錢糧積至數十萬則以所積之銀解供內帑亦朝三暮四之法若一通融議處俾積貯素預庶錢糧隨取而隨足河工有備而無患矣伏乞聖裁奉聖旨工部知道該工部覆議內重乆任欵開移咨吏部凡管河部屬司道及府州縣佐貳等官果有熟諳機宜懋著績效者考滿即與陞級照舊管事資深即與超遷用勸異勞有缺就近遴補取其濡染習熟臨行新舊交代令其傳告精詳至於待異等者一如待邊臣由道而撫由撫而督由督而本兵不恡焉及咨行河漕衙門年終薦舉預儲可代之才遇缺揭咨必求因才而代徑咨吏部仍咨本部以慿會同遵行等因其餘欵覆相同題奉聖旨隄工嵗修當視其低薄處隨宜加築豈得定以五寸為限河漕當事諸臣能嚴督地方官著實經理視國如家何事不成亦不必數數差官閲視反滋多事其餘依議行
　　條陳河工補益疏
　　御史陳世寳題為恭覩河工垂成尚有可言懇乞聖慈俯賜亟行以少圖補益事恭惟皇上自臨御以來純心任賢勵精圖治國家重務靡不振起去嵗又憫淮揚之水患運渠之敝壞特命大臣以往治之維時中外臣工憂切杞人皆恐艱鉅難成徒勞財力惟我皇上獨奮乾剛鋭意舉行然猶寛之以嵗月而未遽責之以速成也今自去年九月十五日興工以計之除中間凍阻其修理實期纔三四月耳乃該臣瓜儀催儹以歴乎髙寳淮安清河桃源宿遷下邳之間已見所修諸工十完七八黃河順軌深闊倍常及登岸四顧凡前日之洪濤巨浸沮洳渰沒之處遂多為野而稱可耕可穫之田此皆我皇上拯溺亨屯之仁以上孚於天故其平治水土之速有以下應於地太平有象茲非其一哉但垂成之會而曰隄曰堰尤宜為事制曲防之策曰官曰民尚當用招徠激勸之恩臣縁是不自揣量列為六欵敬為我皇上陳之雖芻蕘愚陋殊無逺識而目擊參酌亦不敢為無稽之言也伏乞敕下該部逐欵詳議如果可用即見之施行則於河工未必無小補也縁係恭覩河工垂成尚有可言懇乞聖慈俯賜亟行以少圖補益事理謹題請旨
　　計開
　　一移建管河官衙舍以重責成照得河之為害無異於冦而防河之計亦準於防冦可也臣嘗聞沿邊要害必設立將營使之咫尺隴荒有警即知或戰或守為計甚便此固傍通事理何獨於治河而疑之今查徐州至清河縣一帶兩岸各築遙隄一道以障泛溢之水中間設減水壩三座以殺衝突之勢自是以往亦可保其無奪河之患矣但是工也成之固難而守之尤難夫固當增而官尤為要況伏秋之時河流瀑漲埽灣迎溜素稱要害之處呼吸變態又有頃刻不可缺官而當率夫以防守之者雖府有管河同知二員州有管河判官縣有管河主簿各一員官可謂備矣然其郡邑之去河縱逺近不一皆不與要害而相值即先該總理河道兵部侍郎萬恭曾以專駐地方題奉欽依而建成衙舍止有一二然亦非要害之區信如此倘其地河決隄破而始往報於官則一線之裂將有瞬息洶湧而緩不及事者矣且髙郵石隄向已築成寳應石隄今亦就緒黃浦八淺近因髙家堰之斷流而亦計日可塞似宜無所事守也尤恐髙寳之二湖一遇西風波浪滔天石亦難恃而八淺黃浦俱係未堅之土又焉敢謂必無他虞是移管河官之衙舍以責成其晝夜防守誠今日之不可少者也如蒙乞敕該部再加覆議轉行總理河漕幷漕撫衙門巡按巡鹽御史督同該道查勘淮南淮北各管河官原分地方要害處所建立衙舍使之常川駐劄自河防之外上司不許別項差委躬率各夫行二守四防之法比遇糧船盛行仍責之以催儹防護如雖移建衙舍而晏安偷惰以致少有踈失即住俸以責其成功或盡力修守而三年無虞則破格優處以酬其刻苦之心夫如此則附近要害而修築決不後時督責嚴切而職守自不怠玩矣再照地方災傷而又興作是增一厲階矣合無將建立錢糧俱在河工銀內動支其衙舍規制亦不許過求弘厰臣又往來河道見兩岸寺廟多被水淤而呂梁洪有書院三座據兩座已傾如拆毀而充此衙舍之資當又不假於河工之銀也伏乞聖裁
　　一添設新隄堰夫役以便防守照得古今舉事功甫告成而旋致廢墜者何哉亦以狃於目前而不復為長慮卻顧之謀耳夫今全河之工幸覩垂成固當思患預防而為守之之計矣但遙縷二隄已逾千里髙家堰之隄凡六十里柳浦灣補舊增新將百餘里而八淺黃浦地雖咫尺反稱要害若非多集夫役則以盜而決者巡邏有所不逮以水而決者修築有所不能夫既集矣而不分截廬棲於其上恐彼此推諉無以收責成之效住居窵逺亦不勝招呼之煩是查增夫額而畫地築居所當亟亟以為之處者也然既用其身當飽其食訪得以前河夫工食年年拖欠今若以新增者而派之於本地州縣亦必以相沿之故徵解不完而逃竄之弊在所不免矣切思大舉河工雖為地方而漕運尤重合無以新增夫餉分派於漕糧之內每畆加增不過毫釐衆輕易舉莫此為便者如蒙乞敕該部再加覆議轉行總理河漕並漕撫衙門督同司道將遙縷二隄高家堰柳浦灣黃浦八淺逐一查勘或舊有夫若干今該加添若干或一向無夫今該創設若干某處至某處共幾里應分佈若干即令於其地築室爰居其在遙縷二隄黃浦八淺者悉聽州縣管河官調度在髙家堰柳浦灣者悉聽新設大使官部領而總攝於管河之同知晝夜巡緝以防盜決之奸日操鍤畚用加高厚之工以至應給工食毎夫一年約用若干共夫若干該用銀若干灑派漕糧每石應加若干逐一算明註之派單分發各處及糧運北來令與輕齎銀一併解淮按月闗支夫如此則隄不缺夫夫不缺食而今日不貲之費幸成之功亦可以永恃矣伏乞聖裁
　　一添設管隄官部夫以保新工照得置吏張官固有定額之常數而因事添設實乃濟時之權宜竊念臣往來淮上已三年於茲矣見得髙家堰實淮安之前門柳浦灣乃淮安之後闥故數十年來使淮安城外樓臺煙火之地半為川源桑麻禾稻之區盡成沮蕩皆此二隄傾圯之所貽也今該河臣於高家堰則多集官夫加厚加高密布柵樁中護以板遂使瀰漫泗水盡由清口而出以至柳浦灣則亦因其舊基而修補充拓綿亙百里旦夕告竣夫如此則淮郡亦可保其無衝齧之患矣但此二隄俱在荒僻人不及見而鹽徒私販奸商漏稅又利高堰之直達揚州每行盜決夫以不堅之隄而加之以盜決之衆亦何惑於已往之不治也以臣愚見合無除多集夫役以分佈棲住於二隄矣尤當各設精厲大使官一員使之同居隄上專部而防禦焉如蒙乞敕該部再加詳議移咨吏部即將高家堰柳浦灣各銓選年力精鋭大使官一員使之築居隄上督率各夫遇有盜決則擒拿以重治而修築之功尤責其日增而月盛至官職之修否亦照管河官之例以為賞罰夫如此則官有所專夫有所統而新隄誠可以永保矣再照臣伏覩見行事例內一欵凡故決盜決山東南旺湖沛縣昭陽湖蜀山湖安山積水湖各隄岸並阻絶山東泰山等處泉源有干漕河禁例為首之人發附近衞所係軍調發邊衞各充軍其閘官人等用草捲閣閘板盜泄水利串同取財犯該徒罪以上亦照前問發臣敢以為此例不但可施之湖水泉源管閘官役而已矣合無仰厪聖斷併下部議如有盜決高家堰尺寸之口及大使官知而不舉受賄縱容比照前例一體問發著為定例榜示淮安庶人心警惕自不敢犯矣伏乞聖裁
　　一增築宿遷縣遙隄以順民情照得淮黃泛溢梗運殘民臣葢耳濡目染而怵惕於心者三年矣邇幸朝廷之上明良合徳軫念時艱不憚費勞惟求平治此其精神感召誠有格天心而協民志者故修築之工曾未旬月而各處隄防俱完強半該臣自淮而北見近河之民懽若更生皆謂數十年昏墊之苦魚鱉之憂一旦而盡釋之非我皇上體天勤民何以有此凡所以效華封之祝竭嵩呼之誠者葢萬口而一詞矣顧行抵宿遷縣據鄉民王卓等百有餘人持狀告訴大約謂瀕河州縣有遙縷二隄者自此修完皆可以避水災而興農業獨念宿遷縣縷河雖有隄岸而侍丘諸湖尚未修築遙隄使伏秋河漲各處必無他虞此地應遭水患乞要一視同仁接築遙隄等情具告到臣該臣再三尋思中必有説及詢諸各道則雲當時踏勘而於此處未議遙隄者以侍丘諸湖背馬陵山而為壑即黃河溢流以注於其中則必為此山阻回而仍歸於河葢湖不外洩斯河不為奪是以未為遙隄之議耳況當踏勘之時河水與湖山相連若不能為隄者所以官不為議而民亦弗之告也今河深岸出湖水日縮中段隔絶遂成平陸此災民動耕種之念而生築隄之請也近總河衙門亦以民告者衆欲行補建獨以原議之時無此錢糧斯從而已之矣切照原議固無此端而以支剰河銀為之亦可也今春縱不能舉而以秋後為之亦可也且全河之工所費不貲此隄之工所費無幾是又可果於大而特靳於小乎各處之民靡不遂願此地之民獨不蒙惠是不猶之滿堂燕笑而有向隅之泣乎田有一丘一畝尚欲設計開墾矧雲此隄一築而可復數萬畝之利乎是增築此隄亦非迂緩而空糜者也如蒙乞敕該部再加覆議轉行總理河漕並漕撫衙門委官踏勘無拘原議如地可為隄而隄可益田即以支剰河銀覔夫修築如無支剰另行派處其修築之舉俟各工完後刻日亟圖如今春不暇期在秋間務使千里長河在在享平成之利一方永賴人人無不獲之憂則我皇上治河之鴻勛允可以參天地而軼古今矣伏乞聖裁
　　一暫寛歸移之錢糧以安地方照得錢糧出於田土耕種本乎民力故欲錢糧之不負惟安集百姓而已慨自黃河決於崔鎮而桃源清河之民強半流移淮河決於髙堰而泗州山陽之民強半流移又決於黃浦而寳應興化鹽城之民強半流移散之四方轉於溝壑葢已數年於茲矣今幸崔鎮髙堰決口已塞淮黃合流並入於海而髙堰乃黃浦之上流相須以為開閉者茲髙堰既塞黃浦必可計日以斷流矣是以流移之民見水去田出日漸歸復但驚疑傍徨而未敢為必住之計誠恐居處未遑而舊逋即追開墾未熟而新租復徴耳故凡臣所過之地因其催徴見年與以前之折餉也擁衆遮訴哭聲震天俱稱尋復故業求免新舊之稅其投遞詞狀不能盡述切思臣受催徴之寄豈不欲公稅之盡完也顧拖欠之數多係流移之民使因其歸復而拘繫以追併之恐殘喘可斃而錢糧決無所處此風一聞逃移益逺況捐百萬之膏血以治此水患本為民也今水患漸平而獨以些須逋負阻絶歸復之民不識水退之田將付之誰以耕種乎新舊之稅又將責之誰以輸納乎及查臣去年奉都察院劄付准戶部洛行令帶徴淮揚等處萬歷四年五月拖欠改折之數隨經遵依親歴催比據各處冊報亦稍稍補納而見年者亦較之往年分數為多此皆煢煢遺孑因漕餉半徵嵗事可望而勉力以供之者誠再於歸復之衆而推浩蕩之恩不但改折凡一應起存錢糧新者舊者暫行停徴仍比照墾田事例給之以牛種則流移之民歸來日衆新舊之稅將取諸開種而漸完矣如蒙乞敕該部再加覆議轉行總理河漕並撫按等衙門將淮揚二府委官踏勘素有水患今漸平治流移歸復之州縣不拘起存新舊一應錢糧暫行停徵待田地成熟陸續追補仍比照墾田事例給以牛種則已歸者安心耕耨未歸者聞風而來我皇上治河之舉益有實惠逋負公租非無民而終不可完者也再照此時正開耕佈種之會民心去留之際嗷嗷待命不啻解懸更乞亟賜舉行不然雖蒙俞允而民亦不能速霑其恩也伏乞聖裁
　　一乞廣賞勞之天恩以鼓人心照得治河臣民服役効勞乃其常分固不可以言賞亦不可以求知也顧維其時衆役之困敝已極尚有待於鼓舞諸臣之辛劬過苦尤當加以慰勞是又可緘黙自惜而不披瀝以陳恭惟我皇上愛民之心素洽於閭閻之內而子來之願遂形於佚使之間故該臣沿河催儹隨地查閲見得各夫日夜力作勞苦萬端如遇浮沙則必穵沙取土深既數尺而水且上湧值淤陷則必塗手霑足行方跬步而身半泥中或取土於五六里及七八里間至十餘里日不數回而足熱如火紅腫未消而晨起且赴工矣或築隄於水際及半在水中以至全在水中地無多餘而身危苦墜墊塞未幾而潰折者相尋矣單袷被身已不勝冬雪之苦蓬穴為室更不任風雨之侵穢濕熏漬瘧痢半生淒楚無窮黧羸日甚其顛連可憫誠有工食不足以盡之者況此時服勞既久精力將疲而未完工程猶有賴於修築於此不曲為鼓舞恐解體之念或不能已而一簣之功反覺其難矣以臣愚見合無推浩蕩之恩憫元元之苦動支河工羨銀量行犒賞第見民心易動而感激思奮將有忘已往之勞踴躍以終其事者矣及查羨銀乃河臣題奉欽依而用之以為閲工之費者今皇上如用之以為賞是真不費之惠亦何靳而不為乎且此銀已在正數之外賞功之列即皇上不用河臣亦以閲工而用之矣顧用於河臣則各夫猶視以為常而感之為有限用自皇上則各夫必仰戴如天而懽悅以無疆是賞費雖同而所感逈別又何惜此一令之頒乎此固臣目擊其苦而知鼓舞克終之術必有待於一賞也至於諸臣之在工者臣亦以干預河道而每詣其駐劄之所竊事訪問見得總理河漕都察院右都御史潘季馴委身高堰緝草為居自編於版築之間罔辭乎風日之苦總督漕撫戶部右侍郎江一麟同心調度協力經營會計督視昕夕不倦葢二臣主持全河綱紀衆官憂勤惕厲之念自為之百倍倡率綜覈之令不敢少有所懈耳故自司道以及於總委小委等官靡不拱聽約束殫竭心力隨其所委期於速成葢雖官階有崇卑而其拮据奔走備極艱苦則固一而已矣夫諸臣之效忠若是臣非不欲懇乞皇上而推恤民之恩以為之併賞也顧朝廷之於民每隨時以用愛賞官之定例必事竣而後頒今查河隄雖已垂成而加厚加高猶有未完是可録可賞者諸臣之勞而不敢遽請者則固拘於例耳合無再祈天心憫諸臣之勞而又嘉其績之能速底也特賜綸音用施宣慰待其報完重加賞賚則一字之褒將重於金玉而督夫以完未完之工者殆有孜孜而不敢以或後者矣如蒙乞敕該部再加覆議毎夫應量賞銀若干著為定數轉行河漕並漕撫衙門動支河工羨銀查照夫額逐一犒賞如羨銀不足准以河工正銀補之仍於總理河漕都察院右都御史潘季馴總督漕撫戶部右侍郎江一麟以及於司道等官頒之以宣慰之綸音許之以功成之重賞則臣民霑恩而大工可完於不日矣或仰厪天仁念此河工乃非常之舉而於潘季馴江一麟亦用羨銀預加一賞此又在我皇上破常格以優體大臣昭寵異以隆重河務竦動羣工之意臣又何勝惓惓顒望之至伏乞聖裁奉聖旨該部看議來説工部覆議除暫寛歸移之錢糧以安地方一事移咨戶部議覆無異其餘五欵本部覆俱相同題奉聖旨這河工垂成各官殫忠經理勞績可嘉著候工完之日你部裏奏請差官勘實朝廷自不惜爵賞以勸有功潘季馴江一麟各先賞銀三十兩紵絲二表裏潘季馴還加賜大紅獬豸紵絲衣一襲以示優勞其餘俱依議行其管河官衙舍著用附近毀壞寺廟及遵近旨拆毀書院改建不許增派擾民
　　條陳治安疏
　　御史姜璧題為河工將竣敷陳末議懇乞聖明俯賜採擇以保治安事臣竊聞之古志曰防河如防冦防冦者當以不治治之來則禦去則止而已矣防河者當以無事行之逆則治順則止而已矣而今之防河者有二弊焉好事者謂故轍之必不可循輒為穿鑿之圖以亂其性是挑釁也怠事者謂河流之必不可治每為因循之説以滋其患是玩寇也十餘年間二弊相尋河患極矣上厪宸衷宵旰為慮俯從言官之請遂為破格之謀獨斷聖心羣疑屏息使當事大臣得以殫竭心力故半載之間兩河順軌該臣巡歴於淮安等處親詣各工見得各官之催督其嚴謹也即如家事萬夫之趨事其歡呼也猶若子來水孽潛消河工就績閭里有可耕之地運艘無壅阻之虞據工程雖雲繁鉅計錢糧尚有贏餘是皆仰賴我皇上純徳格天而淮海效靈至誠動物而羣工用命之所致也以此時觀之可謂一治矣然虔其始者不可不慮其終圖其大者不可不矜其細兼理河道亦臣之責也尚有一二可言者臣既得於聞見之真敬為我皇上陳之如蒙不以為謬敕下該部覆議施行臣愚幸甚地方幸甚縁係河工將竣敷陳末議懇乞聖明俯賜採擇以保治安事理謹題請旨
　　計開
　　一曰一事權天下之事多緒則亂多岐則諉查得治河之官自永樂以至弘治百五十餘年原無河道都御史之設故有以漕運兼理河渠如景泰之王鋐者有以總兵兼河道如天順之徐恭者成化七年因漕河淺甚糧運稽阻特令刑部侍郎王恕出總其事八年事竣改陞自後不復建設凡遇河患事連各省重大者輒命大臣督同各省巡撫官治之事竣還京此祖宗成法也至正徳十一年始專設總理河道駐劄濟寧而南北直隷河南山東皆為統轄之地地非不廣勢非不尊然延袤五六千里之間足不及徧目不及覩形勢要害東西南北俱若夢寐豈能遙制至於伏秋瀑漲之時呼吸變態猝遇衝激勢若燃眉州縣管河官白之於府府白之道道白之總理總理下之道道下之府府下之州縣往返已一月矣謂必待稟白而後行之事已無及如其不待白也總理焉用為也且既有總理巡撫必難獨斷凡遇申呈輒批仰照總河批詳施行此在避難者固然而在任事者亦不得不然何也畏侵權也及至借支錢糧調派官夫便相齟齬此在私而刻者固然而在無我者亦不得不然何也總河之事不免勞民傷財而巡撫之責則在安百姓節財用也至於意見不同秦越相視者又不待言也臣昔任山東當兩河泛濫之時總河都御史傅希摯力言草灣不可開崔鎮之當塞高堰之當築章疏案牘班班可考而漕撫衙門拒之甚力後至草灣復淤橫流莫遏業已悔之無及矣故今之議者謂傅希摯之説得行或吳桂芳早兼河道之任則平成之績不在今日矣此事權分委之弊彰彰也查得先該吳桂芳節奉聖旨近來當事諸臣意見不同動多掣肘以致日乆無功今以此專屬吳桂芳經理河道都御史暫行裁革河道事務著各該巡撫官照地方分管俱屬吳桂芳提督事寧回京請旨再設欽此即今潘季馴接管亦照旨行事夫巡撫照地理河者即王鋐徐恭兼理之制也吳桂芳提督者即特遣侍郎王恕出總其事事竣改陞之制也故事權歸一事功易就今日河功之成實原於此葢天咨我皇上以法祖致治之盛故其明效大驗如此且事權之隆重體統之尊嚴屬寮之承聽人民之信服孰有踰於巡撫者哉天下之事欲其速辦孰有易於巡撫者哉而乃欲益一贅員以滋推諉也但原奉旨內有暫革再設之語而各該巡撫又未見特加敕諭竊以為復設河道則推諉之弊復生未蒙特敕則責成之意未篤終非可乆之道合無將前明旨著為令甲而於撫臣特加敕諭一道其各銜內添增兼管河道四字萬一日後河道有事亦照祖制臨時特遣大臣一員督同各該巡撫管理如此則可永杜推諉掣肘之弊而河渠利賴世世無窮矣伏乞聖裁
　　二曰嚴責成夫郡縣之有守令即家之有長也一家之事必取辦於長其子姓之分猷倅理者不過受成算效奔走而已而於河道則獨不然府有管河道同知或通判矣則郡守若罔聞之州縣有管河判官或主簿矣則州守縣令若罔聞之甚至有牴牾其事變亂其是非顛倒其賢否者此何以故葢因管河為最苦之官而治河為最難之事避難厭苦為人情之常而況奔走河濱悉聽司道官差委不得以時親就以事售知於寮長其勢固宜然也至於上官稍稍責成守令亦不過增一牒文移付管河官而已甚至有束之高閣者竊以為朝廷張官置吏莫要於守令葢以總括庶務綜核羣寮也而何獨於河道遺之哉今後河工之事似應專責掌印官督同管河官管理各照該地方隄岸冬春踏勘隨地修補伏秋水漲督率防護如有疎虞掌印官與管河官一體叅治庶責任有歸而事功易就矣伏乞聖裁
　　三曰議支河查得先因髙堰黃浦之決未塞全淮之水傾注髙寳興鹽之間田廬墳墓一望淼渺當事者不探其原惟尋其委請開興化縣之丁溪白駒二塲海口鹽城縣之周祿港至新河廟三十餘里又動支鹽運司銀二萬五千餘兩分貯於興鹽二縣大加疏濬為洩水計該臣巡歴於淮泰各鹽塲躬親踏勘看得地勢外髙內窪無從宣洩而潮水灌入填塞甚易及至鹽城據知縣楊瑞雲併士民謝與成等稟稱本縣自黃浦等口決後民田沉於水底者數年今幸築塞民有耕穫之望若又開挑支河引入潮水一為淹沒永不堪種又據兩淮運司判官孫仲科並竈戶管席等稟稱自鹽城支河一開將各塲運鹽河水盡隨潮洩去運河斷流商不來支鹽日消折竈益困敝等因為照髙堰居黃浦之上游而黃浦為興鹽水患之門戶今髙堰隄成黃浦決塞是上流已斷則地上乾涸已無可洩之水若復開濬海口則地形外髙徒引倒灌之潮且海口既多防禦實難是開私販之門鹹水灌入民田為害不小宜乎官竈士民之告稟者紛紛也臣至淮安即與總河都御史潘季馴會議亦云曾委官踏勘誠不可開臣思鹽塲民地皆國課攸關河道鹽務臣職掌所繫今隄堰既成此工可已如蒙乞敕該部再加覆議或將疏濬海口諸工徑行停止或轉行總河都御史逐一再委官勘明將前工程題覆停寢不惟可省重費抑亦可免大患也伏乞聖裁
　　四曰修古隄查得宋臣范仲淹修築長隄一道肇自呂四終於徐瀆接連數百里環遶三十塲隄以外俱係鹽塲草蕩竈丁居住煎辦鹽課離海逺者百里近者數十里不等隄以內則有運鹽官河一道南抵泰州北抵廟灣西通髙寳興鹽等處各湖港商民船隻往來及田戶車戽甚為通便是此隄外以捍海潮內以護鹽河併各民田其計至深而利至溥也至今稱之曰范公隄中間原留洩水大海之路如今之白駒閘口及牛灣河瓦龍諸港皆隨地形潮勢宣洩亦不為害況當時范隄之初築也即有蓄澇之慮及其既築也復有雨雪之變事幾中罷幸而范公之持議甚堅張胡二臣之贊襄更力卒不能惑羣言功成保障貽海濱數百年之安供我國家百萬金之課故三賢有祠民到於今祀之不忘奈從前當事者見髙堰黃浦口決興鹽髙寳受害倡為鑿范隄開海口以洩水徒為一時權宜之術更不思昔人剏置之意隄外係竈戶煎鹽之地淡水一出則鹽課消薄矣隄內係民竈耕種之田潮水一入則田租減損矣該臣巡歴各鹽塲皆由范隄往來見得歴年既乆隄漸坍塌有舊址見在半為民竈所居者有海潮淤沙漸成髙阜與隄相平者有被水衝漫卑薄不堪者要皆隄址尚存若肯時加修復永可為捍禦之計是修復古隄誠鹽塲之切務也如蒙乞敕該部覆議果屬不謬行令臣轉行運司併通泰淮三分司官照各該管地方將范公隄岸逐一踏勘估計明白量派竈夫督率修理其舊隄髙厚可恃者不必再修惟於坍塌者築之卑薄者補之要害者先之各夫工食就將前項興鹽二縣收貯運司疏濬海口銀兩動支給領每年於春正二月此非旺煎之時量修三分計三年工可全完矣其原洩水口港仍舊存留間修兩岸使不為患如此先臣之澤永垂於不休而國課竈額利賴於無疆矣伏乞聖裁
　　五曰蠲隄租查得自徐至淮新築遙隄五百餘里若以夾岸計之將千里矣南北兩隄蟺蜿若城髙堅足恃誠為治河之一策矣但其所築之隄皆係民間已業而中間挖沙尋土傷損地段尤多夫以不可耕之地而欲小民償計畝之稅除概邑昏墊之苦而使一戶陪無産之糧徵之者似為無名而輸之者實為無辜也合無行令巡撫衙門擇委廉能官員逐一踏勘丈量明白要見某戶某人隄址若干挖傷地土若干乞敕戶部議蠲租額若干如以國課必不可損或以該隄應納之稅均攤一邑或以水退無主地土給照開墾加倍抵補如此則地方無不均之歎而小民無向隅之泣矣伏乞聖裁奉聖旨該部知道工部覆議相同題奉聖旨依議行
　　中州河防為要疏
　　御史王世揚題為中州河防為要巡撫去銜未宜懇乞聖明俯賜查復以便責成事臣惟天下之事不能無利害亦不能無因革然有所革也必其有所害也若無所於害即無貴於革矣況不惟無害而且大有利於地方如河南巡撫管河之銜者恐即因之不暇尚可雲革乎臣請為皇上悉陳之葢黃河自潼關而東迤邐二千餘里始入於海中所經行地方則河南山東兩省南北兩直隷也故事各該撫臣雖皆領有管河職銜然疆域既分統轄各異非情有壅閼而不達則事多掣肘而難行故向來陽侯為患固雲天數使然而要之人謀不臧亦未必盡無也頃者幸蒙皇上慨允科道諸臣之奏除去撫臣兼管字様仍設總督大臣經理以數省之地總之一人凡屬河防惟其擘畫若身之使臂臂之使指葢無復有所為壅閼不達掣肘難行者此誠至計也顧總督大臣可設也撫臣兼銜不可去也保定山東撫臣兼銜可去也河南撫臣兼銜不可去也何者葢事權不可不專而利害尤不可不審語雲千人輿瓢不如一人負而趨也是專責之説也然不曰一手不能舉鴻鼎一臂不能挽大車乎以是知事固貴專而有時乎不專者則求以共濟而非好為多事也故使督臣在上流而撫臣在下流抑或督臣切近而撫臣窵逺則萬一河流不靖督臣先己身任其事矣撫臣即有石畫妙算何濟燃眉徒多牽制之虞無益成敗之數如是而去其兼銜何不可者顧河流雖經數省乃所經於中州者實則居半且撫臣駐劄開封府督臣駐劄濟寧州是撫臣在上流督臣反在下流撫臣去河近而督臣去河反逺矣有如每年水漲之時或有潰決之患則必數日始可報知督臣督臣亦必數日始可走檄築塞況波濤洶湧濟渡為難即馳報亦有未便達者夫以患起於須臾而計圖於持久即有神禹之智將安所施其不舉瀕河之民而胥溺之者幾希矣爭如撫臣駐劄河干未決先防隨決即塞且與管河各官羣聚一城面相可否無煩文檄不費日時之為得哉説者曰督臣之設正以權之不專奈何又令撫臣兼之噫是未嘗引邊事觀之也今國家九邊軍務固嘗以總理責之督臣然亦何嘗不以贊理責之巡撫彼固以為相濟而此可以為相厲哉即今年瀕河州縣凡無管河之官者為增官凡無管河之銜者為增銜豈非以河務為急而官職當備乎夫誠以河務為急而官職當備也臣意撫臣即素無此銜亦宜增入乃素有之而反去之豈以撫臣之要係顧出佐領下哉名除撫臣之銜以重督臣之任而實弛撫臣之擔以貽督臣之憂揆之事理人情臣誠未見其可也説者又曰今年撫臣去銜未見僨事後之視今一也即過計何為臣又以為不然葢今河患初平人心正惕撫臣既自勞於經度安得不自愛其成功故夫夙夜拮据不敢怠遑者固忠所事也亦愛厥功也倘後安瀾日久玩愒漸生由前觀之事非已作則痛癢不關由後觀之事有專官則功罪不與或安燕雀之愚致罹魚鼈之患於時舉而罪之督臣督臣則諉之逺不及知舉而罪之撫臣撫臣則又諉之曰事難越爼雖雲干係地方終難逭責然皇上業去其權矣可復重其罰哉是必有督臣以總數省之綱維亦必有撫臣以專一方之督責然後策有萬全而事無後患也矧原議稱令同心共濟則既與以管河之事矣何必又吝一管河之銜而使他日曠職者藉口乎此臣所以謂撫臣兼銜不可去而河南撫臣兼銜尤不可去者葢取其去者比之而知其利害有如此也如蒙乞敕該部再加查議如果臣言不謬除保定山東撫臣去河原逺無容別議外將河南巡撫兼管河道職銜照依各邊巡撫贊理軍務事例於新任撫臣敕內仍舊增入凡平日一切隄防之術務令與督臣議定而行惟有事則一面相機築濬一面馳報督臣會議毋得推諉致誤事機庶人有切身之慮事無卒至之虞督臣得撫臣而猷念有資撫臣得督臣而隔越無患則河防庶幾永固而祖陵運道及中土民生亦自可無勞聖主之宵旰矣臣待罪茲土聞見頗真即督臣前題逺地修守疏中亦甚以遙制為不便竊妄以為將來事勢必有出於此者用是輒敢忘其固陋少效欵欵之愚伏惟聖明留意幸甚等因奉聖旨該部知道
　　工部覆前疏
　　題為中州河防為要巡撫去銜未宜懇乞聖明俯賜查復以便責成事該巡按河南監察御史王世揚題前事奉聖旨該部知道欽此欽遵抄出到部送司案呈到部看得河南巡按御史王世揚題稱河南巡撫仍復兼管河道職銜以便治河一節為照黃河之在河南上自潼闗下至歸徳中經開封奔流二千餘里俱係河南巡撫境內而河南巡撫敕書內原無兼管字様則以總理河臣專治之也近縁總河罷設遂將兼管分屬各巡撫以致事權不專隄防陵夷馴至上年劉獸醫等口之變上厪宵旰之憂故俯採言官之議復設總理河道衙門除去各巡撫兼管字様懲前慮後為計甚詳夫總理衙門既設而復分其務將無以專事權兼管敕書甫易而遽增入將無以示法守是殆未可以輕議者但總理固有河道之寄而巡撫實有地方之責今河南巡撫委居黃河上流而最近總理衙門委居黃河下流而最逺若釋其近而切者漫無干涉責之逺而難者旦夕取辦竊恐黃河湍悍無常呼吸便有利害比至踈虞而後圖則在總理已噬臍無及而在巡撫亦得有辭矣所據御史王世揚題議凡黃河之在河南境內者總理總持其綱巡撫兼管其事未決先防隨決即塞不以彼此越爼為嫌惟以同心共濟為務誠為忠謀逺算相應酌議題請合無自萬厯十七年為始除河道照常隄防修築俱聽總河衙門裁處外其遇伏秋水發將有橫決如上年劉獸醫等口之變當責河南管河副使一面申報總河一面申報巡撫其總河未能卒至料理巡撫即便動支河道錢糧起夫督率修築務期未決先防隨決即塞盡如御史所言斯為同心共濟但於事寧之日備將用過錢糧修過工程移咨總河知會以便年終奏繳每年著為定規不許推諉稽遲其有應行未盡事宜容令會議具奏伏乞聖明裁定本部備咨總理河道河南巡撫及咨都察院轉行河南巡按御史備行道府州縣掌印管河官員一體遵奉施行等因奉聖旨境內河道關係水利民生撫臣豈得推諉坐視你部裏既議明白著河南巡撫官凡黃河經行去處就近兼理會同總河官行事還添入敕內不必加銜欽此
　　河防一覽卷十三
　　●欽定四庫全書
　　河防一覽卷十四
　　（明）潘季馴 撰
　　查理沁衞二河疏
　　都給事中常居敬題為查理沁衞二河以濟運道以安民生事據河南按察司管河道僉事余希周呈蒙臣並撫按兩院憲牌前事牌行該道會同分守河北道即便轉行各該掌印管河官要見衞河上源有無淤阻果否引以灌田作何禁止沁河經行有無衝決當從何處導引作何隄防引沁通衞是否可減黃河有禆運道即今蓮花池口應否免塞逐一勘報務求經久長策以憑會議施行蒙此依蒙會同守廵河北道及牌行懷衞二府掌印官會同勘議去後隨據衞輝府呈稱依蒙行委輝縣主簿周時禮帶領熟知地里人役郭周等查得衞河上源並無淤阻無事挑濬其旁河居民引水灌田在四五月之後兌運漕糧在二三月之間前後相隔日期頗逺自國朝二百年來臨清漕舟直達天津並無阻礙再查前此雨暘時若衞河之水運道通行今因連歲天旱源泉枯竭不獨下流淺澀上流源頭幾至不流以此阻塞其理顯然及查沁河經行懷慶府河內縣出武陟下合黃河與衞河相離甚逺亦無支流相通等情又據懷慶府呈蒙依蒙會同衞輝府知府周思宸看得沁河經行武陟如蓮花口等處屢決而屢議興修舊隄寧不惜工力艱難必不肯姑順水勢使入衞河者誠以衞輝一府屬縣在河下流而橫流一發被災最逺且臨清運道不能賴其清流之利而每遭其淤阻之害節經歴年詳議卷案可查今談者以謂足以殺黃河之勢而有賴於運道此不過據舊說及臆度之耳況潞府新封衞城利害所關不敢輕議竊詳果從會衞濟漕之說則懷慶一府既免頻年修築之煩而武陟一帶地土永無水患即本府首當主其議者但以國家大計通論斷斷乎有難於行合候詳示轉行各委官照舊將蓮花口隄工催督修築使沁水仍歸黃河故道各縁由具呈到道據此該本道看得此畨行查係奉欽依事體重大又經駁行二府掌印官行令劉薛二同知親詣細勘另報今據懷衞二府會呈關行劉薛二同知及會委臨河汲新河武等七縣各掌印官勘議隨該汲縣知縣李賦秀會同新鄉縣知縣張赤心輝縣知縣龔世仰獲嘉縣知縣張諭淇縣知縣崔璵河內縣知縣黃中色武陟縣知縣李日茂俱親詣衛沁二河踏勘間當據汲新輝獲等縣社裡老劉應逵高進表宋廷珏師以正楊濤德等各連名吿稱衞河發源在於輝縣蘇門山下其水陡峻通流灌田不過些須並無淤阻其沁水河身寛一里有餘衞水河身寛不過三四丈先年曾遭沁水衝開木欒店蓮花池隄口附近地方俱受渰沒且流入獲新二縣城門用土屯塞漂流民舎渰沒民田一百二十餘里衞輝府關廂巷口行舟衝倒民房八千餘間壓死男婦陳可立等百十餘口等情各具告到官會看得引沁入衞固殺黃河之流且濟運道之便但恐沁水本大若一入衞河二水合流勢必滔害不惟各縣民居民田深有可虞況潞府新建方將高其隄預其防惟恐不固而敢引沁以貽不測之患等因會申到府又准本府同知劉應聘會同衞輝府同知薛應麟闗稱各親詣衞河源頭踏勘得衞水流清土堅原無淤阻雖有軍民水田葢為水由地行故乘勢以資其灌溉非敢阻塞以專其利也前此雨暘時若源泉不枯河水盈溢漕舟無滯年來亢旱泉源不流而漳河以下諸水亦俱淺澁因此衞流愈覺微細此議者不得不歸咎於居民灌田至於引沁入衞謂於漕河有濟也但查沁水原無支流可以通衞今欲因衝決之道而遂挽之以入衞則目前似足以助衞濟漕而將來水緩沙停其終必致淤塞則既見其利而又思其害是不可不為深長慮也等因會關到府猶恐不的隨該本府知府趙以康會同衞輝府知府周思宸親詣前項河口逐一踏勘會看得衞水枯澁併沁於衞則衞水大而漕舟可行豈不曰運道有所禆益哉但衛小沁大則其勢難容衞清沁濁則末流必淤如先年沁河一決而臨清東昌等處遂至淤塞徵之往事竊恐不減黃河之害而又增運道之梗斯時歸咎誰其任之且沁衞地勢高下殊懸必須創開河身沿河築隄此其費地費工固為不貲而伏秋水漲橫流滔天則生靈城池不可不為之計也此皆前人已有成說利害較然如曰姑舎是而輕試以建非常之功非職等之所敢擅議也至若引水灌田誠當禁止但末流之微細實起於源頭之枯竭即今三年亢旱泉源幾至不流有如昨歲運道阻澁漕院差官守視衞源盡導上流而管河道亦駐劄輝縣親至泉所禁之非不嚴也斯時田禾日槁而衞水不增則其故誠不係於淤阻也惟是漕運重務關係匪細合無以後水源有餘則從民之便而不妨與民同利亦可也如水源不足則禁其引灌而專以濟漕等情具呈到道卷查先年陞任曹副使奉總理河道萬都御史查勘沁丹等水案行開封府管河同知張崇謙會同各州縣掌印官親詣沁河上源會看得沁河北岸大樊口先年原有決開隄壩故道一處詢問居民執稱先年秋水漲大溢過隄岸致將脩武獲嘉新鄉等處一帶城郭田舎盡被渰衝官民受害彼時即令官夫併力築堵見今遺有河形及脩武縣西北有清水河一道經流獲嘉縣北六里直至新鄉縣西北侯家橋入衞河隨據本地居民齊口稱苦皆曰此處原有山河數處每年秋水泛漲渰沒民田以致小民逃竄若再開沁河則滔天水勢入於衞河本縣城郭鄉村盡皆漂流及相度地形西南大高東北卑下以脩武縣較之大樊口地下約十五餘丈衞輝府誌開稱地形衞城浮圖最高纔與沁水平勢不可開在新鄉則河流城下兩岸居民千餘家在衞輝府西北一面離城僅有半里兩岸係商賈之藪居民稠宻公署俱建於此若欲開濬兩岸各數十丈則新鄉衞輝城郭居民公署俱當改移數里方可動工況沁水猛漲勢比黃河稍有一線之決溢入衞河則臨河居民城池受害不支查得嘉靖三十五等年管河工部汪郎中題稱河南沁河衝開木欒店相隣大樊口三百餘丈決水橫流突入衞河水半泥沙瀰漫異常至臨清逆流上擁運河板閘至甎閘七十餘里泥沙沉積二閘淤塞二千餘丈阻防運道應行河南管河道作速修築以保糧運議允遵行今若復引沁入衞則昔年壅塞運道勢所不免其患不專在衞輝而貽患於漕矣等因到道又該曹副使復議三難一河身之難闢二隄岸之難築三下流之難濬逐一條議具呈總理河道詳允停止訖今奉文覆勘該本道會同分守河北帶管分廵道徐叅議會看得沁河自武陟縣速入於黃其來已久木欒店至衞河相去百餘里自西而東地勢極下其流甚易但先年引沁入衞屢議屢止葢言利害相關莫敢承議繼今又奉欽依勘議會委多官悉心相度及查先年勘議牘中條析詳明利害較然且所為引沁入衞者葢一以為稍殺黃流一以為有資衞河運道故紛紛建議欲舉行此策今無論前項工力之難與衞輝一帶渰沒之害即於黃流雖能稍殺而衞河運道仍有留塞則北河之阨猶之在南河也況今潞府建設利害所關尤非往年之比相應呈請合無將蓮花口隄工並淤塞河身照舊疏築大加工力疏河身必令寛大通流築隄壩務要堅固一勞永逸不得茍且塞責若衞河泉源之水所稱五六月間正係漕船過閘入衞之時難謂與民間灌田不過妨害相應嚴行衞輝府查其如遇天旱漕河乾涸則嚴禁居民不許分引灌溉庶不致阻塞河渠矣等因會呈到臣據此先該工部題稱去嵗春夏間天久不雨衞河之流幾竭以致漕舟淺閣儧漕御史呉龍徵奏報本部亦行北河郎中呉之龍查勘據稱漳衞兩河上源多有引以灌田以致末流日細行臣查勘應否許令引灌等因覆奉聖旨是欽此又准總督漕運都御史楊一魁手本內稱引沁水以濟運河欵開要將武陟木欒店決口免其築塞因而通衞助運一節已經臣等會行該道查議去後今據前因該臣會同廵撫右副都御史衷貞吉廵按御史王世揚會議得古今論治水者孰不曰順水之性行所無事哉然而地當中土勢有重輕利害所關又非可以嘗試而漫為者沁河發源西晉經帶河內沛然東下勢若建瓴惟至武陟城東復折而南與黃河會流以故昨秋暴漲束隘難行遂致潰溢直衝木欒店決蓮花口滔滔東注則引沁通衞其勢良便也但細查衞輝府治地既卑下河復狹隘狂流灌注容受為難即今獲嘉已成巨浸新鄉亦若浮盂該府城垣去河不逺衝決之患殊為可虞況今藩封新建關係尤重昔人所謂不與水爭利者誠有不得而槩論者矣且沁水沙多善淤一入漕渠淤墊閘座昔有左驗恐利未得而害且隨之也既經道府勘議明悉又該臣等親閱相同仍應堅築隄壩寛闢河身務使南行無滯庶為長策至於漳衞上源據稱天旱泉微誠有之矣但民間灌溉壅遏泉流致妨運道合行該道將一應私壩悉行拆毀如遇雨少泉微盡令導入漕渠以濟糧艘河北分廵道仍不時周行廵察禁治如有阻撓許廵漕御史拿究如是則沁不得以病衞衞又得以濟漕其於國計民生均有禆益矣伏望敕下該部再加查議如果臣等所言不謬俯賜允行庶便刻日興工除工程錢糧另行類報外謹題請旨奉聖旨工部知道該工部覆議相同題奉聖旨是
　　河工大舉疏
　　都給事中常居敬題為河工大舉酌議善後事宜以圖永利事據河南按察司管河道兼管水利僉事余希周呈奉臣並撫按憲牌前事照得兩河工程已有次第一應善後事宜行道悉心詳議以憑會題等因先該工科常都給事中批據帶管河道辛僉事條議事件蒙批管河道查照欵開事宜會同該道再議明悉詳奪並蒙廵撫衷都御史批仰管河道查照先今河工事宜備細類成條欵作速申報以憑酌議施行又蒙廵按王御史批新管河道會同該道確商詳報蒙此依奉照欵會議登荅明白呈乞題請遵行等因到臣該臣會同廵撫河南兼管河道右副都御史衷貞吉廵按河南監察御史王世揚議照中州惟河患為最鉅故其治河也為獨詳邇年人心玩於積習法制廢於因循致厪聖懷特旨修築即今兩河工程臣等不敢不竭心力矣然必料理精詳庶可垂示永久若非奉有明旨無以警惕人心既經該道會議前來又該臣等覆議相同合照欵列具陳伏乞敕下該部再加酌議上請行臣等遵奉施行謹題請旨
　　計開
　　一預積埽料以防未然臣等查得河南水平岸高而土疏其湍急掃灣之處患常在下雖有高厚之隄卒然坍塌無所措手故防河之患無愈於捲埽而捲埽之料全資於稍草樁麻與土也往年所用樁木檾麻俱分派於出産州縣買運而柳梢穀草俱於臨河地方召商收買已有定議近因沿河各縣連年苦旱復遭大水百穀無收欲暫將穀草派之別府州縣買納解送亦通融之策但道途隔逺不惟腳價浩費抑恐反滋騷擾及查往年穀草定價每束連耗草二十二斤給銀二分今年穀草缺乏價貴合無每束增銀一分共給價銀三分仍舊召商收買此後豐年酌量估裁庶草價既增而商販自至矣至於捲埽胚胎純用好土始得堅完必須預積平日庶可取辦倉卒近因久無水患管河員役不復議積每遇急迫取土窵逺緩不濟事竟日般運不成一埽遂致決口漸闊為害滋大矣合無令各守隄守壩堡夫於閒曠之時查照成法令各管河官督令預運埽土堆垜於埽壩及緊要隄岸之上每年會計之時查算某處該積土若干責令各夫如數運積著實查驗無容虛報其河流衝射之處仍當預置旱埽如伏秋水發微有衝刷即時添補管河官一面督行一面申報則有備無患而埽不難成隄防愈有頼矣伏乞聖裁
　　一議處工食以恤窮民臣等查得估計修築隄壩工程每築方廣一丈高五寸為一工每夫一名日完一工方給工食銀三分三釐三毫夫以一人而日築一工已為難完況取土有逺近之不一填築有險夷之不同槩以一例計工既不能依期報完復又計工給銀安能盡滿所望且今歲米價騰貴數倍往昔一工給銀三分三釐三毫亦不足其食用若一日不完一工則所得工食益不足以餬口無惑乎每遇募夫召之不至也合無將今歲做工夫役每一工給工食銀四分如取土在百步之內及在平地修築者俱仍以方一丈高五寸為一工若在坑坎水內填築及在百步之外取土者酌量減其寸數俱每工給銀四分如此則工食既加而養贍足工程有等而勞逸均人心亦知樂從矣其已後成熟年分仍照舊查給伏乞聖裁
　　一議設堡房以慎守禦臣等查得黃河兩岸長月等隄並埽壩之處先年每二里建堡房一間僉堡老地方各一名統領火夫十名廵守以防河患原無工食數年以來天時亢旱河患稍息人心懈弛堡房傾倒而孑遺災民星散求食各隄防守遂無人矣惟各埽壩處堡房尚存數名然為數亦少不足應用昨歲河決雖出異常之災未必不由踈虞所致也合無於黃河兩岸各新舊長月等隄每二里仍建堡房一間每堡僉隣近堡夫二名每五堡僉勤能堡老一名統率各堡夫晝夜往來廵守栽培柳樹但有盜決隄防及砍伐隄柳者即便擒拿送官究治遇有河水泛濫衝刷損傷即行填補每堡老一名月給工食銀五錢各役每名月給工食銀三錢俱於河道官銀內支給至於臨河埽壩尤係要害修守之工倍當加謹仍每二里建大堡房一重三間盛放埽料以備急用每堡設堡夫五名每二堡設堡老一名管河官不時查點遇有緊急衝刷不拘晝夜本堡鳴鑼各堡老督率各夫前來接濟併力堵塞其堡老必於隣近鄉民中選精勤守法者充役如此庶防守俱各得人而河患可保無虞矣伏乞聖裁
　　一議處厰夫以杜偏纍臣等查得臨河祥符等縣設有官厰八處收貯稍草樁麻以備捲埽每厰原有厰夫二名或三名令其看守物料先年俱於各州縣堡夫內選殷實大戶充之凡管厰官合用心紅紙劄並雇覔書手造寫循環倒換盤纒及僱人曬晾物料並修理厰房墻垣冗費百出每名每年費銀五六十兩如遇不才官員需索常例費至百金者有之後因稱累以堡夫二名朋應厰夫一名每年工食銀四十八兩至萬厯十三年該前任廵撫臧惟一允河道議每名裁定工食銀三十六兩以其數非不多也不知工食有限而額外之費無窮夫厰夫原以看厰為名惟曬晾物料是其職守乃至責以不貲之費磨累無休身家蕩敗無惑乎合口稱苦不敢承役也相應痛革以後每厰夫一名以二人當之給條鞭工食銀二十四兩扣除銀十二兩存貯官庫不許復僉正頭惟召募鄰近土民充當一切雜費如管河官心紅紙劄等項量於編派其登報文冊修理墻垣即於前扣銀內申請動支不許濫派厰夫出辦惟稍草等料有浥爛數多各役失於苫葢曬晾者姑免問罪令其量賠如此庶需索之弊既革而厰夫之害可免矣伏乞聖裁
　　一及時給散以杜侵剋臣等查得河工全賴人夫夫役全資工食河道錢糧俱貯府庫管河官不得自由必至河岸衝決方議調人夫請支錢糧已無及矣合無每遇春時該道行管河同知通判等官赴府領銀分發沿河州縣專聽不時之需遇有河患一面募夫一面申請事完稽查庶不躭誤至於給散工食往時獨責之各縣管河佐貳官各官多不親理又委之部夫隂醫等官秤鑿給散其中不免扣剋以致各夫鮮受實惠合無以後給散河夫工食俱聽該府管河官督同各縣掌印官眼同包封唱名給散再不許令各縣部夫官總領致滋奸弊如府管河官偶在別縣督工一時不暇者聽各縣掌印管河官徑自給散如此庶扣減之弊既除而夫役之逃可免矣伏乞聖裁
　　一責成正官以便查覈臣等竊惟設官定製在府州縣雖有清軍管糧捕盜理刑管河等官分任佐理而兼總條貫則掌印官事非謂各官之外掌印官全無相干也故一州縣之中河渠要害孰非正官之所當料理防守者況中州生靈命脈係於黃河可以正官而漫不關心乎廼向來河務該道止行文府管河官府管河官止行文州縣管河官而該府州縣全不經由故問河水衝決非不曰某州某縣之某口決也問應用人夫應動錢糧所以治其決者則曰有管河官在非本州本縣事也不知河患係民瘼最切不此之究而徒諉之於一二佐貳彼其威令不行召集人夫既多阻撓操持不定動用錢糧又難清楚況修理工程必動錢糧管河官身任其事則錢糧自有粘帶每年會計既令其查議矣乃年終覈實亦令其自為而自覈之無論工程虛薄錢糧冒破無由而覺即工程堅固錢糧明白誰則信之是尤不可解也合無自後申飭各府州縣掌印官凡遇河務雖有管河官專管至於催儧人夫給發錢糧各掌印官務破積習協心共濟其會計工程亦與管河官會同估議每年河防畢日該道將各掌印管河官分別勤惰開呈兩院量行奬戒如此則精神流貫而法亦昭明責任各專而功可永賴矣伏乞聖裁
　　一議豁隄糧以蘇民困臣等看得黃河兩岸皆係民間納糧田地而新舊所築長月縷水減水等隄壩南北兩岸上下綿亙六七百里其根闊有七八丈者有十餘丈者所壓占民地不下千百餘頃自來地內夏秋稅糧並各項差銀尚係地主賠納臣等竊謂築隄乃為一縣小民捍患非一人一家私事其占用各戸之地既不償以原價復令包納虛糧誠於人情有所不堪合無候部議行臣等轉行臨河各縣逐查各該地方除年逺舊隄外其有五年以內新創及幫築隄壩若干道某道根闊若干長若干共計壓占民地若干每年共計稅糧差銀若干即與除豁均派槩縣地內徵收抵數及查見今種麥挑穵者量給倉穀以補子種之費庶包賠之糧不致偏累而沿河之民可免向隅矣伏乞聖裁奉聖旨工部知道該工部覆議相同題奉聖旨依議著實行
　　欽奉勅諭查理河漕疏
　　都給事中常居敬題為欽奉勅諭查理河漕以保運道事據淮揚海防兵備兼管河道副使胥遇徐州兵備兼管河道僉事陳文燧會呈蒙臣並先任總督漕運侍郎楊一魁廵按御史劉懷恕會牌前事行職等躬歴各該河道地方逐一查閱要見古洪淤塞作何疏通濁河內灌作何防禦徐邳一帶隄岸有無圮壞作何修治清江浦一帶河防有無衝決作何保守崔鎮等壩應否改拆塔山支河應否開通小浮橋故道果否可復草灣河口果否當濬並調度夫役議處錢糧逐一查勘虛心詳議務求長策永裨運道十日內具由詳報以憑會議等因該各道會同南河郎中羅用敬夏鎮主事楊信悉心踏勘議照得國家定鼎燕京歳輸漕糧四百萬石運艘涉江淮經徐邳入運河抵京師濟寧以北必資汶洸沂泗諸水而徐邳以南必資淮黃二水濟之俱會淮安外河掠草灣歴雲梯闗入海北高南下勢若建瓴淮弱黃強時有衝阻弘正以前姑不必論嘉靖末年河道日益多故歸德而下丁家等口忽然衝塞黃水不從小浮橋故道達徐初徙於溜溝再徙於秦溝三徙於濁河口於茶城相近全河逆行至嘉靖四十四年徐邳一望瀰漫不辨州里該先任尚書朱衡改建南陽新河運道復通自老黃河故道既失雲梯海口未疏隆慶年間河決於崔鎮淮決於高堰寳應興鹽等州縣遂成巨浸水泛沙停轉運甚艱至萬厯六年先任右都御史潘季馴創築遙隄盡塞諸決束水歸海使由故道民獲安堵漕得順利已逾八年其功昭昭在人耳目惟是支河既塞海沙尚高一帶河身日漸淤墊決塞之患比歲稍多在淮安上流不分全河直衝范家天妃等口通濟福興諸閘歲苦衝淤王公隄屏蔽清浦歲遭二瀆嚙射隨修隨圯勞費不貲在徐州下流不分黃水倒灌古洪內華諸閘淤塞日久今未極力挑通萬一黃河暴漲不免復淤阻滯運道關係不小高寳一帶由淮引黃河渠日高雖有湖隄越河足避風濤然邵伯寳應二隄尚未包砌土隄單薄巨浪乘風傾潰可慮善後之計不可不圖謹將淮揚應議應舉工程欵列開呈等因到臣先該工部題為欽奉聖諭事照得黃河東經梁靖口田劉口至茶城河逆而上而茶城淤又東則淮黃河流其勢益盛於是天妃壩決而淮安河流幾沒隄岸行臣要見徐邳之隄岸淮安之堰壩作何修防草灣河見今議濬可否分流以殺水勢崔鎮壩見今議拆可否洩水以沃民田合用錢糧若干作何措處合用人夫若干作何起派司道等官聽其便宜委用未盡事理聽其陸續會題仍嚴督地方官上緊興工事完之日覈實造冊奏繳回京有功官員查照閱邊事例分別舉薦如有阻撓誤事推諉抗拒應提問者徑自提問應奏請者奏請定奪等因奉聖旨是欽此又該總督漕運侍郎楊一魁題為議處兩河水患以固運道以奠民生事內稱覆勘草灣口等七事該部覆奉聖旨崔鎮壩應否改拆還候差去科臣到彼再議定奪其餘俱依議著實行欽此又該侍郎楊一魁題為恭報運河疏通空船過盡並陳善後事宜以圖永濟事條議改閘座等十事該部覆稱開支河移官夫復故道等事行臣會同查議等因奉聖旨依議行欽此該臣先同廵按御史劉懷恕並南河郎中羅用敬徐州道兵備僉事陳文燧自上而下由豐沛經徐邳以至桃清復同總督漕運侍郎舒應龍等自上而下由清浦以至古洪梁境一帶或艤舟閱視或登陸荒度看得豐縣田劉口河勢掃灣原有縷隄坍入河中新築月隄一道堪以防禦郭家灣匙頭灣栲栳灣等處雖係迎溜見今修築埽壩亦無大害徐邳自桃源五百餘里河身就下河岸甚高遙縷二隄俱無衝決歸仁集高家堰范家口續修石工俱各堅厚寳應越河運艘甚便惟古洪河口去秋濁河倒灌今雖挑通尚屬可虞清江浦一帶運河與黃河僅隔丈餘王公隄二百九十丈二瀆南徙衝刷日甚隄懸一線勢甚危急至於高寳西隄邵伯石隄俱屬要害委不容己一一查閱明白又經催行司道會議去後今據前因該臣會同總督漕運侍郎舒應龍廵按御史劉懷恕廵鹽御史陳禹謨廵漕御史喬璧星議照我國家輓漕東南全賴河渠古洪以北必資汶泗諸水徐邳以南悉藉淮黃二瀆河雖不同利害相因故理漕必先於理河治黃即所以治漕誠不可一日不講也然徐州以上之河恐其潰而入有衝決之患徐州以下之河恐其潰而出有漫散之虞審水性之順逆酌時勢之緩急要非可以執一而論者往無論矣嘉靖初年河漸北徙濟寧魯橋以下河道淤填至嘉靖十三年該副都御史劉天和挑濬河身復修閘座四十四年河決沛縣舊河淤塞該工部尚書朱衡開通南陽至留城新河徐邳以上河道賴之隆慶以來黃河決崔鎮等口淮河決高堰等處二瀆漫流水緩沙淤運道艱阻該右都御史潘季馴創築遙隄盡塞諸決兩河復合沙刷水深運道民生均有裨益徐邳以下河道賴之雖先後河臣經畧良畫尚不止此此其功之最著者也惟自萬厯十四年以來清河以下一決范家口而全河幾奪一決天妃壩而福興漸淤徐州以上濁河灌注古洪阻塞要害之地委屬可虞然則有思患預防之心者安得不為補偏救弊之謀哉但據稱上源小浮橋之路久塞故道當復也支河當開也下流之老黃河難復三壩當拆也草灣當濬也此其計慮甚周而用心良勤矣臣等隨處查勘虛心商度故不敢曲徇以茍同亦豈敢有心以求異然而勢當酌其所急功必期其可成茍或心思雖竭而經理實乖議論雖多而治效則鮮於河道終無補也今據司道會詳臣等復加酌議除陞閘座等項已蒙俞允見今責令興工外謹將應舉應停工程事宜欵列分別上請其當行者雖無新竒之見而實切於事機其當止者雖嫌意見之殊而實採之輿論河漕重務彼此何心要皆求以便國計耳伏乞敕下該部再加查議俯賜俞允行總督侍郎舒應龍查照遵行庶於運道民生裨益非淺鮮矣謹題請旨
　　計開
　　一添造閘座以便防守查得古洪內華為入運首閘先因規制未堅啟閉不時一遇暴漲遂多淤塞今古洪等閘己奉旨改造加石數層似已得策但自古洪以至河口尚有一百八十餘丈每遇閉閘外成灘淺兩岸土隄又易奔潰奔岸之土與黃水之沙並填其中無惑乎阻塞之易也且鮮貢船隻勢難久待古洪失守直至梁境數里淤填誠難為力合仍於古洪以外酌中之所相擇堅地添建鎮口閘一座長砌鴈翅寛鑿閘窩以便停泊南北兩岸俱用樁埽廂護共銀二千三百兩如船入鎮口則急閉上閘候外閘既閉漸次而啟庶彼此聨貫既可以蓄內漕之水闗防嚴宻又可以禦外河之漲重門禦暴防守自便此外縱有淤淺所餘無幾俟黃水少落而以盈漕之水衝之勢自易易矣伏乞聖裁
　　一接築縷隄以防中潰查得黃河自西而東漕河自北而南至河南開歸以下相去伊邇南高北下其勢易趨先年潰滎陽灌臨清決荊隆衝張秋竭天下財力而始塞該都御史劉大夏等自胙城經曹單至豐沛創築大隄即所謂大黃隄也嘉隆以來治河諸臣又自豐沛市里寨接築直至茶城漕渠之內遂免濁流之患然彼時河會茶城而出以故隄亦止此近該郎中陳瑛另開內華古洪二閘逺避戚港運艘利之則茶城東下又十餘里矣兩河相望隄防未築每至伏秋幾成橫潰萬一失守是短垣可踰而扄鑰雖嚴竟亦何益合無自茶城以下塔山支河西岸起接至河口止督率隄淺洪閘等夫接築縷隄一道計長五百丈底闊四丈頂收一丈二尺高一丈又補築舊河缺口一道長六丈幇修舊隄一百丈共計土一萬三千八百七十六方上用犒夫銀四百一十六兩二錢俱用堅實老土勿雜浮沙則束水歸河下流益速黃河不致漫潰而諸閘亦可恃以無虞矣伏乞聖裁
　　一議修埽壩以防危急淮安自西門皇華亭抵清江浦約三十餘里內外二河僅間一隄至於王公隄一段最為喫緊先年兩河之濵相去里許居民比宻後因黃淮逼流偏向南徙衝刷日甚民居蕩析僅隔丈餘雖有石隄止在浮面濁流掃根利如矛戟以如綫之隄而當排山之勢必無幸也萬一蟻穴潰防泥丸難塞則清江一帶蕩為巨浸不但無淮城且無運道矣查得每年樁埽費亦不貲但因新於舊續卑為高基址不實工力未堅隨填隨陷實由於此合於本隄海神祠起至孫贍門首止計長二百九十丈出水三丈捲丁頭埽五層計埽二千五百箇鴈翅之內實以土石捲埽之外宻釘樁木每隄二十丈作順水壩一座共計一十四座逼水北流以刷對岸之沙以數年之費為一勞之計庶危隄可保而運道有賴矣伏乞聖裁
　　一開創月河以避衝決王公隄一帶地當要害單薄可虞今畨所議埽壩可保數年無恙矣但欲為萬全之計不可無永賴之圖議者欲於河北王家營開河一道引河北徙意非不善但工力浩大開創甚艱而地勢髙亢淤塞亦易河成矣而水不趨水趨矣而後不繼是委財於壑也然與其挽黃以避漕孰若引漕以避黃相應於運河南岸另開月河一道共計九百丈內上自劉相屋基起至紅廟止五百丈地形稍高應挑深二丈自紅廟起至清江閘上首止地形稍窪挑深一丈八尺俱面闊十二丈底闊七丈共計土一十六萬三千四百方共該銀九千八百零四兩仍將舊河築攔河壩二道或即以挑河之土填實於中務令堅厚如是則兩河相隔幾二三里許河雖善決亦必不能奪漕而入矣伏乞聖裁
　　一築寳應西隄以束漕流照得固隄即所以導河導河即所以利運從來治河試有明驗彰彰矣何也水之為性專則急分則緩而河之為勢急則通緩則淤理固然也其在寳應湖口三官殿米市竹巷口一帶嵗每淤每撈邑恆患之究其故該縣未築西隄則水多肆溢河流不束赴下力微以故湖口三官殿等處淤淺殊甚前者一歲一挑今則一歲二挑猶以淺澀為慮重運所經不無遲滯合無比照山陽縣培築西隄一道自黃浦南壩口起至弘濟河北閘向南二三丈止計二十里許加築土隄高五六尺底闊一丈二尺頂闊五六尺共該銀四千一百三十一兩則因河勢以築隄固隄防以束水而該縣淤淺之患漸可去矣伏乞聖裁
　　一砌邵伯湖隄以免歲修照得司河務者無日不以繕隄為事亦無日不以決隄為患不知功非永圖則隄雖繕猶弗繕也潰決之患其何能免高寳邵伯諸湖西受盱泗天長石樑汊澗甘泉五塘諸山之水聨貫汪洋一望無際其在高寳湖隄凡係險要各經甃石中有未石若寳應之三里湖口高郵之南小湖口俱稱險地萬厯十五年曽經動支歲修銀兩分委砌石一包八百餘丈一包三百餘丈工俱將竣惟邵伯湖隄正當湖面寛廣之所一遇西風則兼天震撼勢若排空中有包石者原無地釘襯石年久塌卸甚多其未包石者則止排樁廂板不時汕削尤易節經歲修隨即圮壞徒耗工費真為無策今合於一淺二淺隄向湖心險要一帶除已包石外俱應接續包砌該銀二萬二千九十七兩庶一勞永逸而歲修可省矣伏乞聖裁
　　一濬裏河河身以利運艘從來議治河者不過曰築曰濬而已然而治黃河與閘河異葢黃河濁流隨挑隨合人力難施閘河則愈挑愈深功效立見先臣平江伯陳瑄創立裏河規制每歲挑淤法至善也因循至今惟知築隄不知濬河即歲時調度夫役無多竟成故事自萬厯十四年以來天妃壩等處衝漫黃流灌淤河腹日飽兩隄夾水形若圜堵一遇衝擊下無實土將潰裂肆出而不可支矣合無由淮安至儀真內河一帶俟其重運過畢至六月間清口大壩築完乘此水涸即當查復淺船宻布淺夫多備器具濬淺已深河則水由地中而隄根皆係實土斯可以杜決而防潰矣伏乞聖裁
　　一酌議分地以便責成自通會河至瓜儀俱設有工部司屬等官分理河道其責為甚專也然河有逺近則畫地不可不均勢有緩急則立法不容不變先年新河初成設立夏鎮主事一員專管閘務上自珠梅閘以至黃家閘僅百餘里耳至於梁境茶城一帶則原屬徐州洪主事謂其駐劄相近防守自便也後將徐州主事裁革盡屬中河郎中不知中河所轄自梁境至天妃六百餘里道里遼逺則耳目有所難周閘河兼司則事體有所未便當伏秋河漲徐邳沿河隄壩俱當時時料理乃復欲遡流而上濬漕渠而防淤阻其將能乎似應將梁境至首閘盡屬夏鎮主事管理中河郎中專管黃河則湖水之蓄洩有度各閘之啟閉以時誠便計也第管閘主事原未奉有欽依闗防以致人有玩心事多掣肘今既加分古洪等閘正運道咽喉事權安可不重況動支錢糧調度夫役持空牘而理要地非所以重委任也合無比照三河事例請給敕諭闗防以便行事庶責成專而事權重閘河亦永有賴矣伏乞聖裁
　　一移調官夫以資策應查得呂梁洪設有洪夫一千二百一十名徐州洪夫三百七十八名又協濟夫四十五名原為灘高水險以資撁挽今河勢漸平挽舟甚易各夫閒曠私役為多古洪以上三閘為運道咽喉而隄淺等夫僅僅五百委屬不足該督臣楊一魁議調呂梁夫七百名未為無見該部覆稱移徙未便誠體恤貧民之意但夫役流寓原無身家衣食於奔走隨地皆可居也況相去未甚逺乎合酌議二洪共撥六百三十三名以六百名均散古洪等四閘各一百五十名以三十三名即充新閘閘夫專司啟閉呂梁洪仍存七百名徐州洪仍存三百名以供拽運亦足應用管河同知移住境山常川防守庶夫役適均而策應自便調度有人而防守無虞矣伏乞聖裁
　　一設山陽長夫以便河工照得先年總河部院題設民船出閘稅銀以濟河工殊亦稱便嗣因先任淮安府知府邵元哲呈請民船仍舊車盤俾小民藉有生計乃於牙行埠頭每年顧夫一千八百名此山陽行夫之所由設也每名雇覔一日給工食銀三分每年做工六箇月計銀五兩四錢相因舊矣但售雇者非老弱不堪即遊食無賴朝點暮逃全無實用及至勾攝輙以往返數日廢時誤工莫此為甚合議將行夫二名共合一名做工一年每名日給工食銀二分一年計該銀七兩二錢責令牙行納銀在縣比照髙堰隄夫規則務選年力精壯者籍名在官即註曰某處隄夫該實在人夫計九百名如王公隄險要處所即註夫五百名西橋禮壩各一百名范家口二百名常川修守俱屬分委官管理如本工無虞則臨時酌量通融調撥別工應用仍刋刻木榜註為定規責令各夫專聽河上應役其各衙門別項工作不得私役一名違者聽總督部院叅究庶夫役有定額而牙行無賠累之擾分派有常所而河工獲實濟之益矣伏乞聖裁
　　一寢開支河以防善淤照得先年黃河從秦溝入徐濟運正與茶城對衝而戚家港一帶水勢湍溜挽舟而上為力頗艱覆溺漕舟不知其幾該見任侍郎舒應龍為副使時另開塔山支河一道行舟數年頗稱利便後因淤阻後開內華等閘即支河遺意也今督臣欲將支河挑濬建設閘壩與內華古洪兩處行舟亦有備無患之意但泉源無多難容兩行誠有如該部之議矣臣等以為不患內水之難分而患外水之易入黃河暴漲一隙可乘勢如奔馬豈獨灌閘漕而不灌支河乎方欲嚴扄鐍以禦宼而復開徑竇以導賊非長策也查得昨歲古洪之淤從閘口入者尚無幾從支河引透直至梁境為害頗大今方塞之惟恐不固也尚可自多其門戸乎人有惡噎者而穿咽於脅恐非攝生之道也況支河之外沙渚橫截挑濬亦難寢之為便伏乞聖裁
　　一查議故道以省繁費徐州以北之黃河即運道上流也自小浮橋之路塞而河出濁河口易於灌淤議者欲自歸德丁家道口開濬故道或從碭山縣韓家口或從石城逼水南行俱從小浮橋經流庶為順利此其議甚正而慮甚逺矣臣已行河南守廵管河三道會勘明悉大都自丁家道口至石將軍廟二百五十餘里地勢髙亢已成平陸內有稍窪者挑成様河一尺以下盡為沙泥無論工費之難即挑成亦易淤塞臣又勘得韓家口一帶亦未見河形水勢滔滔東下欲挽之使南勢必不能惟石城濁河之南小有河形一遇伏秋水泛亦分十一冬春之間遂多淤填欲築壩分流則地盡浮沙無可豎基誠難為力矣此故道之大較也然人皆知故道不能復臣以為不必復可也何也閘河出口無往而不會黃則無往而不受淤豈從濁河則淤而出小浮橋則否耶先年河臣潘季馴欲復新集故道葢恐來流散漫非為出口受淤也即今虞城碭豐之間水皆通流原無決裂儘可濟漕萬一盡從小浮橋出則古洪至此尚三十餘里弱汶之流曾不足以潤河身之沙不知漕舟何所藉以上行則故道之復亦難輕議伏乞聖裁
　　一停拆三壩以保成功查得萬厯七年該總督潘季馴經畧兩河塞決固隄慮縷隄束水太急恐有奔潰也逺創遙隄以廣容納又慮遙隄涓滴不洩恐有汕刷也剏建滾水壩以便宣洩崔鎮徐昇季太等壩皆因地勢卑下使水易趨原以防異常之漲非以減平漕之水也數年以來束水歸漕河身漸深水不盈壩隄不被衝此正河道之利矣議者欲將三壩拆落用心良苦臣量得崔鎮壩石頂去地僅二尺八寸視遙隄低七尺徐昇壩石頂去地僅二尺五寸視遙隄低七尺三寸季太壩石頂去地僅二尺視遙隄低八尺三壩臨水河岸離水面各八九尺一丈不等較之三壩各高三四尺不等是河岸甚高石壩原低每遇伏秋水高於岸即從各壩滾出其不得出壩者乃不得出岸者也欲分水勢壩可拆矣一帶河岸可盡削耶據鄉民畢九臯馮吉趙倫等訴稱壩外水鄉漸成膏腴逃徙之民近方歸業若欲將壩改拆二層是為無壩先年河從此決又可虞矣酌之事勢仍舊為便伏乞聖裁
　　一停濬草灣以節財用查得黃淮二瀆自清河口會流入海其勢最盛由清浦操西橋遶淮城從赤晏廟而下此正河也每遇伏秋淮城告急西橋而上北岸原有草灣河一道河口雖係新衝河身即先年侍郎呉桂芳所開也北流之勢分則淮城之勢減議者欲開濬草灣未為無見臣曾慮其復淤亦未得之目擊也今閱草灣一支黃河分流幾十之四自顔家河一從赤晏廟一從安東頭舖復會流入海原無阻滯且東西兩岸闊幾二百丈頗足容納若復以為不足而濬之不知屈曲灣環本河之性沙淤如飴人力莫施縱使挑開一遇暴漲衝塞靡定竟無益也查得先年曽費十數萬金塞之不得忽然自塞費四十萬金開之未能倐爾自通已有明驗矣今乃欲以數千金挑之又何濟於萬一耶即去歲督臣具題時尚有沙觜今已衝刷殆盡難以再濬故雖奉有俞旨而至今尚未興工亦不敢為無益之舉也合無免其開濬將原議銀六千一百四十四兩為王公隄月河之用庶錢糧不致虛費而漕渠得有實濟矣伏乞聖裁奉聖旨工部知道欽此欽遵該工部覆議條列一十四欵除相同外其稍有異議者四欵開列於後
　　計開
　　一開創月河以避衝決
　　前件臣等看得漕黃相隔僅一王公隄諸臣既欲修本隄設順水壩又欲於運河之南開月河引漕水南流則兩河相隔幾二三里若時加培築即數年可保無虞可謂計深而慮逺矣但工程浩大錢糧措處或難合候王公隄築完次第舉行未為晚也伏候聖裁
　　一濬裏河河身以利運艘
　　前件臣等看得淮安至儀真內河一帶舊係三年一濬自萬厯六年以後更定歲修之法而今則隄形已高淤者未必濬矣諸臣欲俟重運過畢清壩築完之際乘時挑濬甚為有見但所稱查復淺船一節不知船料船工作何計處及今修復猶能不誤挑濬否似合候總理河道至日會同漕撫衙門再議舉行伏候聖裁
　　一酌議分地以便責成
　　前件臣等看得治河之臣信地分則責任有歸事權重則法紀不紊此事理之易見者所據諸臣欲將梁境至首閘屬之夏鎮主事茶城至清口黃河屬之中河郎中則道里既均循行亦便誠為計之得者至稱地方一分關係頗重欲比河道郎中事例將夏鎮管閘主事給以闗防敕書尤為確論但查南旺管泉主事亦有錢糧夫役與夏鎮事體相同科臣相度徐沛尚未至於汶濟以故未議及此相應一併題請容臣等移咨禮部鑄給闗防二顆頒給南旺夏鎮二主事欽遵行事惟是二主事奉差以往已有精微批文所議敕書似應免給伏候聖裁
　　一停濬草灣以節財用
　　前件臣等看得草灣一河乃先任督臣開之以保淮城者第此河見闊二百餘丈則淮黃之水未嘗不藉以分流且開塞靡常歴有明驗是又所謂不必開者既經諸臣勘議詳明相應停濬其原擬應用銀兩合聽別項支用但河流無常海口易淤倘夏秋淮黃盛發草灣舊口難洩則淮安城池生靈不無意外之虞合候臨時酌量緩急不妨另議題請是又未可執論也伏候聖裁奉聖旨依議行
　　酌議河道善後事宜疏
　　都給事中常居敬題為酌議河道善後事宜以裨運務以圖永利事竊惟國家定鼎燕冀轉漕東南九重之供億六軍之儲需咸取給焉所賴以灌輸者河道也豈不稱重鉅哉故治河者既欲祛其害復欲資其利誠難之難者矣考之國家之功令諸臣之經畧犁然具備若可持循然而時勢少殊則法制不可不講人心易怠則申飭不可不嚴桑土之謀當於未雨況河道多艱補偏救弊之方其容以或已乎臣疎庸無似誤蒙皇上任使日夕兢兢罔知報稱日來奔走河漕酌之事機詢之輿論稍得其概除各項工程會同撫按諸臣另疏具題外敬抒一得列為八事用備採擇少效涓埃伏乞敕下該部再加酌議上請施行其於河漕未必無裨益萬一矣謹題請旨
　　計開
　　一復河臣以一事權竊惟今所稱漕河者南盡瓜儀北通燕冀天下所由飛芻輓粟而通塞之機所闗於國計甚重也第河道源流既逺名稱亦殊分合異形決塞靡定即使精神專而料理宻尚恐不足以濟事也先年設尚書侍郎或都御史一員總理河道以故事體畫一興作甚便議定而行無敢格者諸臣經畧之蹟至今班班可考乃邇年罷不設歸諸總督漕運而各省則令廵撫兼之不思河道變遷常在指顧呼吸之間非專一則牽制而難行非身親則怠緩而誤事稍顧忌則齟齬而敗績或猶豫則後時而罔功此其所係何如者至於各廵撫專制一方辯官邪審刑名稽錢穀理鹽盜日不暇給乃欲出其什一辦河務其將能乎非獨此也河南之令不能行於山東山東之令不能行於淮揚即一舉而可以垂永利此最忠國便計而各省牽連甲可乙否卒亦憤惋而止至於氣脈不貫事體牴牾此其害未可一二言也嗟夫禹平水土稷教稼穡未聞兼理奈何令並漕運河道而兼之也即今督臣初任經理方新才品卓然足以勝此但以河道事理論之仍當專設總督重臣庶權不分而事易集矣伏乞聖裁
　　一嚴啟閉以杜淤淺查得先臣平江伯陳瑄疏濬清江浦裏河慮黃河灌入泥沙易淤設建三閘以慎啟閉鎻鑰掌於督臣啟閉屬之分司運畢即行封鎻一應官民並回空船隻悉令車壩法至善也時久人玩禁令遂弛萬厯七年都御史潘季馴題為乞恩查復舊規以利漕渠事該部覆奉聖旨這築壩盤壩事宜俱依擬有勢豪人等阻撓的即便拿了問罪完日於該地方枷號三箇月發落干礙職官叅奏處治欽此一時人心肅然啟閉以時漕渠便之及數年以來閘規復廢黃流內灌河道墊淤大有可虞矣合無查照舊規嚴行申飭如山陽通濟等閘三月初運畢即行封鎻惟遇鮮貢船隻啟一閉二官民船隻照舊車盤其在瓜洲二閘俟蘇浙運畢即行封鎻庶不失先年建閘肅規之意而於運道大有裨矣伏乞聖裁
　　一催糧運以謹河防查得通濟等閘止許漕艘鮮貢經行啟一閉二至六月初旬始行築壩此舊例也夫築壩者正恐黃水內灌運道淤阻耳然節氣之早晚不齊黃河之驟發靡定或發於四月或發於五月至六月則濁浪排空勢如奔馬千夫辟易矣今時各省漕糧俱二月終盡數過淮及鮮貢等物各以時至猶可言也獨白糧船聽其自便遲速不齊遂使沿途規什一之利至有六月中旬尚逶迤不前者管河官謂此內府錢糧自當由閘必使盡出而後築壩是時滾滾濁流業已內灌每歲挑淺所費不貲十一年之覆轍可鑒也夫漕糧白糧徵兌之時亦不甚逺自當接踵而至無論河道即運艘亦甚便也合無請敕漕運總督衙門比照漕糧事例填註限單臨時查照遲速嚴加賞罰其掌印及運糧官亦以先後為奬戒務使四月中旬盡數出閘聽管河官先期辦料探量水勢隨發隨築毋拘六月初旬舊例庶免衝淤之患而省挑濬之費矣伏乞聖裁
　　一定賢否以便責成照得東南之所急者無大於河漕而所以重河防而責成效者無過於賢否今時河道督臣總理於上部司分理於下乃各府佐官則專率州縣管河判官主簿聽候部司分委辦料興工且吏部給與文憑填註專管河道不許營求別委法甚善也乃賢否則各衙門主之而部司不與焉夫河道艱虞脫有緩急若救火追亡猶恐弗及乃部司曾不得操賞功酬勞之權是求前於卻欲責其功力難矣以故別衙門執賢否以便差委而各官亦或冀差委以圖親信反視河道若駢拇枝指然及潰決而圖之已無及矣合無查照清江造船厰官事例凡係管河官專屬河道部司年終考覈分別賢否徑呈督撫咨部施行不許別謀差委及查濵河處所俱有各官公署仍量行修理常川駐劄毋使混居府城以妨職業庶賢否定而人心趨責成專而分理便矣伏乞聖裁
　　一議近轉以勵人心語雲耕當問奴織當問婢語專一也夫耕織細事猶不可泛任況河道重務茍非得其人專其任徒使素不經事者嘗試而漫為之猶未能操刀而使割也驟而語地利孰知險夷驟而語板築孰辨工苦及舉事不當始議更置錢糧實已耗費亦無及矣故任河務者非得忠勤任事之人久任而責成之不可也第州縣佐貳官卑祿薄欲使之數年不調其志易隳故欲勵人心莫若近轉如廵司之守隄堰也州縣佐貳之司歲修也通候部道年終覈實分別類呈督撫咨部紀録倘主簿缺則推大使判官缺則推主簿縣令缺則推判官否則加銜以俟遇缺推補其同知通判等官亦照此行但宜慎重考覈果有顯蹟方得推舉則雖陞遷不出淮揚四府異日舉大役興大工令此素習者為之輕車熟路蔑不濟矣矧其人尚留地方即不稱吾得而議處之夫既叨顯庸而又知茍且之無所逃罪也有不視河事如家事者乎伏乞聖裁
　　一議錢糧以濟河工竊以勇士不能為徒手之搏巧婦不能為無米之炊治河全賴工料必需錢糧淮揚河渠固運道咽喉非止為二府之河也查得歳額銀不過三萬兩而歲修銀至有六七萬者如淮城之石工高寳之支河以錢糧不繼工遂難完至於各該州縣庫有額設河道樁草磚灰湖塘地租船稅香銀等項專備河道支用者也近因人心玩怠輙行借支別用因而積猾人等通同侵分及至查覈遂以災傷告蠲矣合無行督臣逐一清查每年額銀若干歲用實該若干有無足用作何設處即今未完工程速行措辦其各州縣掌印官凡額設河道錢糧某年某項原係若干徵完若干收頭某人拖欠若干曾否蠲免明立文簿每季終著落經手吏書赴管河分司查比勒限徴完貯庫專聽河道支用不許別項借支庶錢糧有歸著而河工有實濟矣伏乞聖裁
　　一稽工料以資實用淮揚徐邳運河延袤千有餘里歲用樁草繩檾灰石等料所費不貲乃積猾商販通同官老書識人等賤開貴價虛出實收弊孔百端及工完查盤則料已入水無從究詰若夫夫役逃曠工食虛冒糜費甚多葢縁任不得人委肉於虎良足惜也合無於柳浦灣鎮另建設料厰一所每年春初動支歲修銀兩買辦樁草等物務選委廉幹職官管理經收凡遇歲修敕修工程仍委府佐官親赴工所查驗明白方許支給如有工料不實未久潰壞者查追料價職官一體叅處至於夫役工食每小委官一員給票三十張每日填一張如某小委官管夫若干本日在某處用工某夫病某夫逃病者半月一算逃者三日一扣管河丞幕按月類送府佐府佐按季類送司道然後司道以所覈夫曠扣銀入官彚報總院則稽覈嚴而物料足支銷明而虛冒革矣伏乞聖裁
　　一重修守以謹河防天下之事作之者固不易而守之者尤難況於河道闗漕運重計乎何也水勢之緩急夫役之調度錢糧之盈縮工料之磨算是無一事可忽也正月辦料二月興工三月終工未就而桃花水發五六月而伏水發七八月而秋水發是無一時可忽也若遙縷各隄若歸仁集若高家堰若王公隄若西橋范口等處是無一地可忽也此其責甚重而其勞為獨至然實不外於歲修之中但在人見其無竒功在已見其守舊轍於是茍安者多玩愒好事者喜紛更其於河漕何所裨益不知治河如治邊防水如防冦今各邊之臣謹斥堠修城堡練士卒飭器械豈必犁冦庭計首功而後可以言勞哉然而秋防有敘互市有薦閱邊有録以故人心有所激勵而興起今河臣出入風濤奔走拮据勞瘁之狀不減邊臣乃歲修之功莫由自見非情也臣以為有怠事之罰亦當有勤事之賞合無除興舉大工外每年歲終總河大臣將部司以下各官查其修守勤惰分別註考移咨吏工二部紀録案候三年該部類題請旨賞罰以昭勸懲果有成勞雖破格超遷或加服俸亦不為過如或持祿養交偷安廢事致妨河務者即行議處如是則人知職業修而事功自見防守嚴而河道永賴矣伏乞聖裁奉聖旨該部知道欽此該工部摘將嚴啟閉等五欵覆議相同題奉聖旨依議行欽此又該吏部摘將定賢否議近轉二欵覆議相同題奉聖旨近年管河佐貳等官多有營求差委妨廢職務不行用心防守的總理衙門務遵敕諭拿問重治不許姑息其餘依擬行欽此又該吏工二部會議復河臣一欵題奉聖旨這總理河道官准復設著推練達老成有才望的去漕運河道衙門各職掌還查擬停當來說
　　祖陵當護疏
　　都給事中常居敬題為祖陵當護運道可虞淮民百萬危在旦夕恭進開復黃河故道圖說懇乞聖明采擇以垂百年永利事據潁州兵備副使楊芳徐州兵備僉事陳文燧會呈蒙臣案驗行道移會分司率領各該府州縣掌印管河等官喚集知音父老人等並平水匠役親詣老黃河故道一帶自桃源三義鎮起至瓦子灘止九十里逐段探量地勢高下要見某處見在河形計長若干某處淤為平陸計長若干總計若干里如果堪洩泗州水患於祖陵運道民生有裨應該挑復就將合用人夫錢糧若干估計的確應於何項措處務要從長計議畫圖貼說具由通詳以憑覆覈議題中間若有窒礙難行此外有何良策可以疏洩淮水永護祖陵保固運道救民昏墊亦要明白聲說毋得含糊兩可致貽後艱未便蒙此又該各道並奉總督漕運戸部右侍郎舒應龍劄付同前事等因奉此隨該司道會同督行淮安府並山陽等縣掌印管河各官親詣老黃河故道查勘去後續蒙本科批據淮安府經歴司呈勘議老黃河難開止於三義鎮下開溝建壩引入線河達海以洩黃流祖陵宜護當於高堰減壩放入草子湖以洩堰水縁由蒙批據議亦悉第老黃河應否可開當有一定之說昨會閱止有毛家溝至漁溝二十餘里間有河形從此以下六十餘里盡平陸也至謂河不可開於三義鎮下建壩引水以達鐡線溝至安東入海似與原題馳背且壩內所減幾何孰若見今草灣通流也事闗題覆該道即會分司酌議另詳俱候總漕部院會題行繳蒙此又經會同行據淮安府呈據山陽縣知縣張光緒清河縣知縣鄒守約桃源縣知縣華存禮呈稱查勘得老黃河故道在桃源縣三義鎮入口經毛家溝清河縣界由漁溝至大河口見行黃河止計長一萬二千四百六十七丈其中間有河形寛窄深淺丈尺不等議者欲自老黃河口經漁溝改由葉家衝至周伏三莊瓦子灘入顔家河出赤宴廟入大黃河下海上護祖陵下衛民生誠為得策但查見行黃河此時水尚未發水面量闊二百四五十丈深二三丈若開故道深闊必宜凖此一半計長八十餘里工程浩大費用不貲萬一全河俱入故道自三義鎮至淮河口三十五里未免淤塞阻誤運道欲自淮城南角樓轉出東壩外河下行四十五里入赤宴廟遡流而上出老河口又百餘里較之見行河路止三十五里者程途太逺恐違過淮過洪之限且彼處曠野去府縣遼逺漕糧並進貢船隻俱未稱便職等復行拘集父老詳細計議講求疏洩淮水以免泗州渰沒之策有謂三義鎮壩下舊有線河一道近因河岸淤平水不能入如開挑引水河一道築壩分水由線河至毛景方莊按老黃河地界至漁溝鐵線溝達澗橋東北順流而下入璉湖而注之海者有謂髙家堰南周家橋原有洩水支河一道下接草子湖尚有二十五里未曾挑完可接挑由白馬湖達寳應漕河經高郵邵伯分流瓜儀出通江閘而注之江者俱為用力簡易勞費無多但恐分洩勢微僅可少疏淮口一分之水未能大有所濟且恐伏秋暴漲或全河決入線河致阻運道或高堰橫被衝決為患高寳亦未可知又覆勘得清河東北數里名為訾家營西北正迎淮口如於此處開一支河由盧思方莊從夏虎門首經羅家河周喬禮等莊入草灣河出赤宴廟復歸大河下雲梯闗入海量長八千六十三丈五尺比之開老黃河以入顔家河者道里僅止一半工費亦可半省係在淮黃已合運艘出口之下可免全奪正河阻塞運道之虞或可以為分洩水患一路等因到府該本府知府張允濟會行管河同知薑桂芳查得古有大清口小清口大清口在清河縣後即今之老黃河也小清口在清河縣前即今淮水所出之清口也淮出清口東數里大河口與黃會黃河入三義鎮以下老河口亦出大河口與淮會同流至雲梯闗九十里入海此弘治正德以前運道漕船到淮俱由伍壩車盤以達外可泝流至大河口由清河縣後經漁溝等處出三義老河口而北達桃宿邳徐以上淮不入裏河黃不至清口自塞三義口而黃流橫絶清口矣自開天妃壩而外河引入內灌矣黃淮轉折直射清浦淮南之患始殷淮口之沙日積泗北之水日聚故議者每每欲開復老黃河意葢有見於此耳近年以來泗水之瀦愈厚而王公隄之勢愈危通濟閘外常淤而天妃壩亦決故首慮祖陵次慮運道次慮民生而復開老黃河之說若不容已者今本府與同知薑桂芳知縣張光緒鄒守約華存禮公同勘得欲開老黃河應自三義鎮臨河迎流入口下至顔家河張仁家北首地勢直順出口自沈相莊謝家莊毛家莊至葉家衝共長七千八百四十丈畧有河形自葉家衝至瓦子灘劉家河共長三千七百五十丈自劉家河至出口處共長三千六百三十丈中有七千三百七十丈盡係蘆葦為力頗難總計挑河共長一萬五千二百一十丈計八十四里五分內以地形稍卑間露河形沙土可挖者為易工計七千八百四十丈該四十三里五分五釐共計土五百八十四萬三千四百方每方給銀八分餘有地形漸高雜生蘆葦或有水窪者為難工計七千三百七十丈該四十里九分四釐共計土四百三十八萬九千方每方給銀一錢通共該銀九十萬六千三百七十二兩應用錢糧夫役尚未敢擬誠開此河接入赤宴廟大河下海使淮不受敵順勢東注無復退縮洄洑之狀泗北積水自消祖陵可無他虞黃流既與通濟閘隔逺清江浦運道自下受衝而王公隄岸可保是老黃河有可開之利矣但河流既分萬一全奪正河自三義鎮至清河三十餘里水少而淺漕艘膠阻國家大計可慮也河性靡常遷徙不一儻開後淤墊或別有改移致虛勞費可慮也連歲災傷民窮財盡一旦動大衆營大費時詘舉贏可慮也是開老黃河亦非全利而無害者矣及思別求疏洩淮水之策行據三縣會查有欲引黃水入線河順行至五港灌口入海者計其築壩開溝洩之小不足以消暴水之盛漲洩之大亦不免有全奪正河之虞有欲開高家堰周家橋以赴高寳諸湖洩淮水入江者計其分注南流開之狹不足以疏泗水之瀰漫開之濶亦不免為高寳月河之害此外有緑楊溝武家墩開渠建閘分洩之說總之俱宜穿高堰而南一則逼臨大澗舊口一則直迎淮口回溜往年曾有衝決泛溢之患築塞堵救工力甚難此其利與周家橋相同而其害則倍之矣於是反覆勘度惟有清河縣東訾家營支河順入草灣一路似為可分黃流之漲以縱淮水之出既無運道之慮亦紓祖陵之憂但查估工費量長八千六十三丈該四十四里七分計土論方共土六百二十二萬一千九百四十方每方通融算銀九分共該銀五十五萬九千九百七十四兩六錢工若可必永利費亦頗為不貲適今年荒時詘應否併候豐收舉事等因據此該職等會同勘得救民者先除其害治水者必因其性性之所趨不能遏而使止性之所背不能挽而使通自昔治水必稱神禹而行所無事乃其大智賈讓謂黃河尺寸之地不可與爭而歐陽修謂故道已棄難以復回皆確論也然禹之治水主於除害害茍可除江可注也海可注也惟其所便尚勤三過歴八年而成功今以國家定鼎燕都歲漕東南稉粟四百萬石實京師必資黃淮二水濟之淮不敵黃墊必內壅藉黃濟漕則漕以黃病乃築遙隄以防河決築高堰以防淮決為善後深計而海口難濬河身日高伏秋暴漲非上灌古洪則下衝淮城亦勢所必至者欲資二水以濟運而又欲免二水之衝墊恐神禹復生未必有完策也今談老黃河故道者其利四故道一復黃縮淮伸分流入海不憂漲漫三城鞏固淮民奠安利之一也黃不遏淮清口順達洪澤諸湖滔滔東注高堰之水朝滿夕除祖陵山麓涓瀝不得相干利之二也清口而下單注淮水王公隄不受衝齧清江浦不必遷移利之三也通濟閘口黃不浸灌高寳湖隄足恃而三官廟運道歲省撈濬淺澀利之四也昔人謂茍利社稷無愛髮膚而利至於此安得不為修復之議然而談老黃河之害者亦有四故道淤塞七十餘年且八十里逺河性遄速不能必回欲攙全河挑挖深闊須與正河等費當百萬金動衆曠時恐生他故害之一也黃河口二十里至毛家溝平陸高亢二十里至漁溝僅有河形一望民田二麥已秀清河被淹淮水種植最少熟地可耕僅僅有此復盡棄之害之二也漁溝浪石地勢低窪蘆根膠結難以刪削隄岸不高水且散溢水泛沙停未免淤墊而清桃田地卒為汚萊沼支邑以救郡城害之三也清河十室之邑面瀦淮水背遶黃河巨浪乘風捲而去之勢若拉朽害之四也夫以四利較四害則利害相當尤可以權輕重為之而通淮藉黃專為運道先年崔鎮一決運艘艱阻見今欲議於壩下開溝分洩尤多縮手而不敢任而必復老黃河藉令正河被奪自三義鎮至清河口延亙三十餘里水利淺涸浮沙難挑歲漕駕八千艘急於星火而水道不通誰則任之如由淮安阜城河遶出東壩順流四十五里入赤晏又百餘里逆上出桃源即順風必數日始達儻羈逆颺過淮過洪必踰期限回空遭遇伏秋又不免古洪淤滯矣永濟新河去淮安五里清浦十里皆為地方遼寂糧艘貢艦恐有他虞今離淮浦六十里而榛莽閒曠之濱安能保其萬全且東隄如遇伏秋回空必用車盤單隄難守易致潰灌淮城剝膚之勢其視今日又當何如哉司道竊謂言官觸目激衷發憤言事為國計民生深長之慮必欲貽萬禩不朽之利而職等竊祿淮徐職守所關儻故道可復時勢可為即請百萬金歴數十年殫力濬治亦可効犬馬報主一念而郡邑多官勘議若此恐費用無處事功難成成且慮有運道之阻則安敢靡國家之財而寘之無益之地也然以淮城較運道則運道重以運道較祖陵則祖陵尤重彼老黃河失已七十年遙隄高堰築且八九載淮安三城猶然無恙而包王公之隄岸護清浦之運河惠濟祠范家口西橋禮壩修築且竣隨其要害再加護持未必遽然沉竈産蛙凜凜乎不可一朝居者隨經行據泗州查報祖陵山麓所被水患淮河自泗州城下北岸起至下馬牌止共計長一千五百四十七丈下馬牌起過外橋至寳城門共長一百一十五丈寳城門起至寢殿午門長四十一丈五尺寢殿北牆至御塚長二十六丈今淮水被阻河沙逆流倒灌浸及寳城以東隄岸而寢殿午門之前舊有金水小河東越寳城與沙湖相連如水發灌入或有淹及御路儀衛底座三四寸深者若御塚周圍地形頗高向無水至葢祖陵背枕山岡龍騰鳳躍淮黃二水並會天心真天造形勝為聖子神孫億萬年鍾祥孕秀之地雖淮流之壅閉停蓄未有遽及御塚之勢然以寳城寢殿嚴重邃宻之區即水發游波尺寸浸蕩亦於臣子保護之誼所宜亟圖而不敢玩視之者今歲河南諸決盡塞全黃直衝清口未易消涸未然之防不可不講細詢疏洩泗水護陵長策諸如三義壩下開渠由線河達澗橋璉湖灌口而注之海自高堰周家橋緑楊溝武家墩南北分入草子湖永濟河由高寳出瓜儀閘河而注之江又有謂從龜山下鑿澗河經天長六合二百四十里可直瀉入江者乃各官見謂壩下渠狹分洩無多如大為開闢又全奪可憂堰水一減勢不能支淮力不厚清口反滯而龜山之水南洩於江入懷返跳堪輿所忌安敢輕議於祖陵之前支東失西終無全利惟議自清口對岸大河口以西清河縣以東另開支河一道長四十四里七分零計八千六十三丈五尺口闊四十丈至八十丈底深二三丈不等經黒墩湖掠羅家口仍歸顔家河入海其道里半於老黃河所省工費數亦如之約計五十餘萬金可以底績即開通之後稍有淤墊亦可隨時濬瀹非若干係運道重大迫切難以措手此河既通即清口順利堰水不停子隄可以無築而陵麓益見亢爽鬰蔥佳氣萬年無窮且上流既殺王公隄清江浦與淮安三城並免衝齧而運道民生胥足恃賴尺短寸長雖非完策較之老黃河則事半功倍亦所謂彼善於此者也既經各官勘報前來相應呈請合無請乞再加酌議如果足護祖陵有裨運道早為會請施行等因具呈到臣並准中河郎中沈修南河郎中羅用敬手本俱同前事據此案照先准工部都水清吏司手本該禮科給事中王士性題前事大率謂淮泗水患日甚黃強淮縮退溢泗州祖陵運道可虞民生危急乞要勘復老黃河故道等因奉聖旨著工部便行與漕運衙門及勘河科官從長計議來說欽此欽遵備行到臣隨經會行各該司道及府縣掌印管河等官公同前詣黃河故道經行一帶地方先行查勘丈量繪圖貼說回報臣復同督撫諸臣躬自桃源三義鎮老黃河口循行至漁溝浪石瓦子灘顔家河復自赤晏廟從草灣新河而上越大河口至清河縣逐一周覽相度探勘丈估俱與各官所報相同又經催行司道廣集輿論畢舉羣策從長計處去後今據前因該臣會同總督漕運提督軍務廵撫鳳陽等處地方戸部右侍郎兼都察院右僉都御史舒應龍議照謀國而圖就利避害者當先其所重決策而思捍災禦患者當慮其所終我國家肇基淮甸鍾祥二陵淮水發源桐栢自西北以指東南至鳳泗復遶東北與黃河會而入海二陵三面臨流淮水環遶如帶所以綿國祚億萬年無疆之慶者端在於茲顧不為至重至重者與其次則定鼎燕冀轉漕東南歲輸四百萬石於京庾自淮至徐五百餘里必資黃河以為利渉之途運道所經國脈係焉稱並重矣其次則畿輔根本之地南北咽喉之區淮泗赤子較之四方安危要害迥不相侔誠重地也自嘉靖中年黃河以全流經徐呂二洪由邳宿桃清橫絶淮口而下暴水時至則積沙內壅淮弱黃強不得以縱其東注之性勢必泛濫於盱眙泗州之墟洪澤諸湖汪洋數百餘里室廬田畆盡屬汙池民生困瘁已非朝夕鳳陽皇陵相去淮口尚二百餘里勢不相及惟祖陵寳城係在泗州城北十里雖御塚地據岡巒游波似無可及之勢而寳城舊有金水小河以消積水者東與湖連時被灌入溢於廷階以故諸臣展謁之時偶值水發不能不為悚然動念者往嘉隆之際運道之在徐沛邳宿間稱多故矣自有遙縷二隄以束河歸漕復築高堰石隄以遏淮南注至今七八年間淮徐以上河流漸深未聞旁決淮安以南高寳二湖不至衝溢此亦運道小康之日也獨自天妃壩以至清江浦係當黃淮會合全流惟上游之隄防既固則下注之勢力倍增決齧衝隕勢有不免況清浦運渠相去外河逺者不及數里近者僅餘十丈伏秋危險之狀幾若累卵此祖陵之受侵運道之可慮民生之昏墊三患昭然在人耳目凡生於其鄉吏於其土所宜日夕焦思而亟為之謀者故欲疏淮水之盛漲莫不欲分黃流以東注欲分黃流以東注莫不以復老黃河為良策所謂善為川者決之使導是矣檢之往牘萬厯三年曾具題於廵按御史舒鰲萬厯五年曾再題於廵漕御史陳世寳然皆旋議旋罷竟未能有建必然之畫者豈果任事之難其人第為國家惜鉅費為徒衆惜煩苦而遽前卻耶夫事無全利亦無全害如使三患可祛一成無毀即利少害多尤宜以祖陵運道為急毅然為之今據開復之利有四如泗水可洩陵麓無虞清浦不遷通濟無阻開復之害有四河性靡常疏鑿之役綿亙百里功不可必勞費為虛災地民田近甫耕穫少救疲癃旋即捐棄漁溝卑窪河流既東沙土難隄渰沒無際清河腹背受水稍一泛溢蕞爾縣治不盡為沼不已也似此害與利均已非萬全之算矣至於運道之計本欲為清浦一路安全之謀而黃流一分自三義鎮至清口三十餘里即有梗澁之患如欲遶出東壩轉由赤晏以出三義較之見行河路更增一百餘里險阻之途夫運道之藉力黃流數逢其害少用尋丈可冀尋丈之安顧欲迂廻百里隔逺城邑以出濁河草莽之區異時不測之害有非今日之可悉指數者臣等自奉勘河之役夙聞老黃河故道之議業已博訪多方籌畫講求縁以有妨運道退而中輟乃今肅將明命周覽荒度利之所在固不敢不較其所重而漫為同聲之和害之所在亦不敢不慮其所終而恐貽日後之艱惟是三患所闗國計民生至重且鉅仰承明旨從長計議何敢藐然玩視付之末可誰何第逐一體查淮水之於陵麓有倒壞而無衝射寢殿廷階之水係金水小河內灌所致御塚之去水痕尚在百歩之外葢以乾坤靈淑之氣攸萃於茲而山陵背負層岡蜿蜒嶐起百神呵護萬水朝宗雖形若浮盂而其巍然鎮奠之勢當自有歴千古同悠久於天地者矣顧惟國家萬年拱護之誼臣子一念嚴恪之忱即寳城午門尺寸之水茍可以為祛除之策竭力盡瘁其何敢辭況以清浦運道之阽危泗民昬墊之可憫悉軫宸衷宵旰之慮臣等隨經督行司道郡邑多官重覆博訪於是議疏黃水者有三義壩下開渠以達澗橋璉湖入海之說議疏淮水者有穿高堰通草子湖永濟河以下高寳與鑿龜山通天長六合直達長江之說夫淮之不敵於黃也正以強弱為勝負如欲穿高堰以洩淮無論高寳運河之害將不可支淮退一尺則黃進一尺恐清口之淤日益甚耳此前門驅盜後門納賊之喻也若龜山開鑿由天長六合達之長江患實同此況為堪輿所忌而綿亙二三百里欲盡以人力疏鑿通之又難之難者也縁淮之受病在河而治病者當探其本則疏河為拔本之論無俟言矣璉河灌口諸處皆雲梯闗海口之外別為入海之途以故談疏河者莫不曰河流可疏得由他道入海不與淮合自無交漲之虞今欲於三義壩下開渠經線河以達璉湖皆是說也不知河以泥沙善淤自昔兩行必不能久璉河灌口之去河崖迂曲周廻二百餘里勢難直達海口測其深闊不及雲梯十分之一朝洩而夕淤可逆覩者惟分之於淮水既合之後合之於下流近海之口則以淮水之清滌河沙之濁初分而可必不至驟淤既合而自能保其可久所據各該司道續有開訾家營支河以接草灣經赤晏合流下海之說葢庶幾近之者矣淮之與黃雖勢不相敵然彼此泛溢亦先後不齊今訾家營正與淮口相迎當黃之漲而半分東注則侵淮之分數自減當淮之漲而河適消落則淮口之沙可衝或謂淮口以清濁交會既歲有停沙則支河之黃淮並流亦宜有淤墊不知河水之遇淮流兩相迎則沙自停聚兩合流則沙可通行固自然之勢至較著者且天下之事凡有開創於前者貴能繼續於後如兩河隄岸之築閘渠汶泗之流莫不有歳幫歲挑之制臣等周視草灣新渠深闊將半於舊河通順直達於海口當萬厯四年初開之時何嘗不以淺澁為患哉惟其下出赤晏與大河相會入海勢足容受不如灌口諸港淺狹迂遶之甚以故上有所納者下有所洩日衝月刷自臻深廣所據新議淮口支河下有草灣一段通利如此即上段四十餘里新開之工如能比照汶河歲挑之例稍有積沙間歲一挑自能衝刷縁在淮流已合之下非若獨分黃流之沉濁易淤者可同日論也萬一河勢東注全流盡奪而運艘之出通濟閘口亂淮入河尚在支河未分之上本無運道中斷之虞似於三患可望救補即開河所經山陽清河安東三縣之地或有旁溢之害若與漁溝相同第三縣河北舊無隄岸即無開河每歲水發亦所不免又所急在泗州陵園則三縣舊災之地自不能與之較輕重矣俟河成之後即以挑河之土修築北隄亦可以資屏障未必如泗郡數百餘里之盡為湖泊也但內經黒墩湖羅家河恐有散漫之虞亦未敢為必然之畫儻以祖陵山麓之水未及玄宮運道之危在清浦王公隄者先年已有石隄目前加築埽隄尚可保無決裂淮黃交匯之地昬墊之害祛之於西者不免移之於東則今議支河重役鉅費非有全利若未可以輕舉而試為之如必為淮水疏洩之謀求人事之可盡者固不能舎此有他圖耳臣等竊又聞之舉大事者必順天時動大衆者必資人和支河雖若可開而延長四十四里論土計方六百餘萬計必鳩夫數萬始可匝歲報完適今連歲阻饑米價騰踴足民先於足食雖工費五十餘萬國家念切祖陵捐之內帑不吝出納而珠米桂薪工食所給不滿一飽何以責其盡力胼胝之餘各官議欲稍俟豐稔之歲誠亦悅以使民之道茲者恭逢皇上軫念河漕大計允采輿議復設總理河臣而用人求舊從善轉圜特起都御史潘季馴之歴試有功精熟河防者而專任之寰海人士莫不翕然頌服聖明之豁達大度知人善任平成之效可立覩已前項疏洩泗水議開支河之謀臣等遵奉德意博採羣議折衷鄙見井蛙之識僅僅如此合無請乞並行新任總理河道都御史潘季馴覆勘詳確以為行止當必能晰利害之大致貽久逺之宏謨非臣等疎淺庸昧之所能及也伏乞皇上敕下該部再加議擬覆請施行謹題請旨奉聖旨工部知道欽此欽遵抄出到部該工部看得國家決大議興大役必權利害之輕重而要其成度時勢之難易而定其畫斯工不虛舉事克有濟方今淮水波浸於祖陵黃河流迫於淮安故禮科給事中王士性議復黃河故道者其為祖陵淮民慮也甚逺然民疲不可勝役時詘不可舉盈故查勘河防科臣常居敬總督漕運撫臣舒應龍議故道難復者其為運道財力計也甚詳臣等連日反覆科撫諸臣之疏熟籌祖陵淮民運道之利則黃河故道之議勘者固已憂其不可復而當此財匱力乏之際是誠不能以遽復者似宜已之以省覆勘存之以俟續議至議開訾家營支河以接草灣較諸故道之復固事半而功倍要其入海之路又散漫而難收事既未見全利議亦未敢遽決今新任總理河臣潘季馴前後治河將幾十稔閱歴既久聞見必真所據支河之議宜令覆行勘閱既經科撫諸臣會勘前來相應如議題請恭候命下本部備咨總理河道右都御史潘季馴作速到任將科撫諸臣所議於訾家營開支河以接草灣一事覆行勘閱果為利多害少在所當行或為徒費無益在所當止儻衆議未妥別有長策可以護祖陵保淮安固運道者但求事可功成不拘人己同異即令從實具奏以便覆請定奪目今河水漸次將發本部一面仍咨總督漕運衙門遵奉先後欽依事理查照累年修守成規多方措處務保無虞庶足紓九重南顧之慮固萬年轉輸之防矣謹題請旨奉聖旨是這黃河故道既勘議明白難以開復罷訾家營應否添開支河還著河道衙門從長計議具奏
　　欽奉敕諭查理漕河疏
　　都給事中常居敬題為欽奉勅諭查理漕河以重國計事據濟寧兵備兼管河工山東按察使曹子朝曹濮兵備帶管東兗道僉事劉弘道武德兵備帶管臨清道僉事李三才會呈蒙臣並廵撫山東兼管河道右副都御史李戴廵按山東監察御史呉龍徵會牌前事備行臣等躬歴山東漕河一帶逐一查勘要見泉源有無湮塞作何疏濬河道有無淤淺作何挑通坎河口先年石灘有無滲漏作何捍禦南旺等湖多被侵佔不堪瀦蓄作何查復某處隄壩應修某處閘座應建一應長策勘議明悉具由呈報以憑會閱施行等因蒙此該各道移會北河郎中呉之龍南旺管泉主事蕭雍督同管河同知陳昌言等查勘得山東河道全賴泉源汶河自南旺南北分流以濟運道惟上源衝帶浮沙淤淺殊甚業已挑濬其餘閘座之圮壞隄岸之傾頽者已經呈詳本科兩院次第興舉外惟坎河口滲水不便防禦火頭灣無閘不便節宣與夫修復水櫃工程浩繁並定期遏流請給闗防增官添夫等項事體重大合無俯賜題請以便遵行等因具由到臣卷查先該工部題為欽奉聖諭事國家運道悉藉會通河而轉輸咽喉則黃河其尤要也故旱則會通患涸或至膠舟漲則黃河患淤或多旁決題奉欽依行臣會同撫按諸臣講求利害之原博採治平之術未盡事理聽臣陸續會題等因奉聖旨是欽此又准工部都水司手本據北河郎中呉之龍等呈該本部看得南旺分流全濟汶水而坎河口則汶水入海之路宜有經久之圖濬泉官宜有責成之道並未盡事宜該廵撫官俟查勘科臣至日會集管河司道從長計議作速另行題請等因奉聖旨這河道事宜依擬便行與各該廵撫等官從長計議著實修舉欽此該臣會同廵撫右副都御史李戴廵按御史呉龍徵看得新運已臨天時亢旱泉脈細微躬詣各縣督率官夫逐一料理外復據前因議照得國計莫重於漕河漕河必資乎水利我成祖文皇帝定鼎燕薊輓漕東南自徐邳以北臨清以南千有餘里全賴汶泗沂洸諸泉之水以濟運道雖祖元人會通遺意然壩戴村遏汶流分濟南北則尚書宋禮用老人白英之議也其間設官立法建閘築壩至精至備二百年來運道其永賴矣第泉源雜於沙礫則湮塞甚易湖地侵於豪右則清復為難至於事權間多牽製法制廢於因循兼之天時久旱地脈漸微運艘經行不無遲滯乘時經理委不容緩茲者上厪聖懷特申聖旨臣等周行河上逐一查勘博採羣策列為八事雖率循不外於舊章而經畫似闗乎要務伏乞勅下該部再加酌議速賜施行庶於漕河少有裨益矣謹題請旨
　　計開
　　一濬泉源以資灌注查得會通河南北千里盡賴十八州縣百八十餘泉之流分為五派至於新泰萊蕪平隂汶上蒙隂寧陽等九州縣入南旺者為分水派泗水曲阜等四縣入濟寧者為天井派其功最大其所需尤甚切也夫藉泉以資運則涓滴當惜必使源流充溢庶於漕渠有濟若養身者氣血周流無滯始無壅閼之患也乃平昔之疏濬既踈天時之亢旱又久是以泉政多弛通流無幾近據管濟寧道按察使曹子朝分守濟南道叅政呂坤新濬出泰安州謝過城等六泉新泰縣劉官莊等五泉萊蕪縣韓家莊等五泉東平州源頭泉一處曲阜縣新跑泉一處發源頗盛導入汶河堪以接濟則自此之外安知無湮沒於沙礫而散漫於草莽者乎但濬泉雖易治汶實難葢河廣沙深屈曲之流不足以潤久渴之吻臣等親見龍灣等泉源源而來至汶則一吸而盡猶無泉也又必督令撈淺等夫擇其積沙淤漫者濬為河泓俾深五尺闊一丈則水得所歸而趨壑亦易矣然各泉坐落各府州縣近者四五十里逺者三四百里管泉分司豈能遍歴近奉聖旨各分守道兼管已為得策矣臣以為仍當責成各州縣掌印官督率夫老不時疏濬每年終分守道會同管泉分司將各官新泉搜出若干舊泉廢棄若干類報總河衙門分別奬戒庶人心有所警惕而泉流足濟運道矣伏乞聖裁
　　一復湖地以預瀦蓄查得山東泉源有時微細故設諸湖積水以濟飛輓盜決有禁占種有禁誠重之也乃今則不然南旺安山蜀山馬塲等湖始因歲旱氷涸地屬閒曠當事者召人佃種徵租取息以補魚騰兩縣之賦於是諸河之地平為禾黍之塲甚至奸民壅水自利私塞斗門復倡為湖低河高之說申禁非不嚴而占恡若故矣除安山湖批查未報外今勘得南旺湖周圍九十三里計地二千七百頃原有斗門一十四座止存闗家大閘常明口二處其餘邢通口孫強口等十二處俱已湮塞合行修復本湖東邊高阜地量留護岸一里共計一百六十二頃南北留護岸地半里共計一百一十六頃一十畆令原主佃種納課其餘專備蓄水仍築子隄一道以為封界湖內北高南低應於中亙築長隄一道自呉家巷天字號起至黃家寺止長一十四里根闊一丈五尺頂闊八尺高八尺界為二區寺前舖張住口建斗門一座以便上下接濟馬踏湖周圍三十四里零二百八十歩計地四百一十餘頃俱應退出還官其東北空缺處長十里零二百四十步應築土隄一道約束湖水不使洩漏西岸原有王岩口滾水石壩年久湮沒合行修復蜀山湖周圍六十五里零一百二十歩計地一千八百九十餘頃除宋尚書香火地六頃並高亢地八頃五十三畆照舊令民佃種納租外其餘地一千八百七十五頃四十六畆二分俱築隄蓄水東岸季泰口閘以下十五里原有馮家滾水大壩相應修復馬塲湖周圍四十里零三分內高阜地九十三頃二畆先年召種納課抵補魚滕縣糧今查前項補足責令退業還官並低窪地六百四十頃四十二畆九分俱築隄蓄水內有安居斗門三座合行修復其各湖占種麥田法應追奪但念年荒民貧且成業已久收成將近候麥熟之日令其芟刈照地退還以上各湖應修復斗門閘壩隄岸工料人夫等項細數冊報外通共該銀四千七百一十七兩七錢於兗州府庫河道銀內動支修完於湖口竪立大石明註界址斗門以杜侵佔如是庶法紀明而漕河永有賴矣伏乞聖裁
　　一築坎河以防滲漏查得汶合諸泉之水西流抵南旺分注南北以成漕而濟運故汶蓄則漕盈汶洩則漕涸夏秋之間水固有餘冬春之後不可使有涓滴他適明矣乃戴村以上有坎河口西趨鹽河為入海故道沛然就下勢若建瓴先年總河侍郎萬恭堆集石灘葢謂溢則縱之平則留之意甚善也但時久灘廢非不歲有修築而沙隄一線亂石數堆其走洩甚易矣萬一泉河盡趨則運道之涸可立而待豈得為完計哉臣等督同管河同知陳昌言東平州判官張汝榮等會估得本口應修滾水石壩一座計長六十丈面闊一丈底闊一丈五尺深入土四尺出土三尺並鴈翅細石及樁木鐵灰工食等項除細數冊報外通共計銀八千一百六十七兩四錢一面辦料興工水溢則由頂以上任其宣洩水落則由壩以內盡資實用且以免鹽徒盜決之弊也汶其有全利乎或者以地多沙磧恐築之不堅不知石灘之外原有老土石壩不髙入土已深其勢自固且汶河隨漲隨消終非黃河比也又何衝決之患耶如是則一勞永逸而歲歲補石之費亦可免矣伏乞聖裁
　　一建閘座以便節宣夫漕河之水名曰無源葢謂其出有限而其流無窮所以撙節積蓄俾盈科而進全有頼於諸閘也故地有高下則閘有踈宻要之勢相聨絡庶幾便於啟閉惟濟寧寺前舖閘至天井閘則延長七十里東昌通濟橋閘至梁家鄉閘則延長五十里閘啟水洩積蓄為難司河者每當糧運盛行之時排木堵水名為活閘茍且一時終非久計甚至各幫運軍船一經過捧土築壩流入河中愈成灘淺運艘正行不便挑濬無惑乎舟行之艱也合於二處適中之所南則鉅野縣火頭灣地方建閘一座名曰通濟北則博平縣梭隄集地方建閘一座名曰永通俱照各閘事規啟閉濟運除各匠役工食候工完扣算外每閘估計粗細石料並木樁鐵麻船隻等項各該銀三千九十五兩八錢九分五釐於東兗二府河道銀內動支每閘閘夫三十名□□□□□□□□□□役夫內撥用如是則闗束有具節宣得宜水利有所停蓄而運艘不致淺閣矣伏乞聖裁
　　一設閘官以肅漕規國家之設官也有似大而實冗者裁之為宜有似小而實切者增之為便查得運河一帶閘座每閘設官一員統領夫役葢啟閉有人責成良便頃縁新河告成棗林上下水平閘面不行啟閉遂將棗林閘官裁而不設間付之南陽閘官兼理之邇來天時久旱河流細微本閘水淺啟閉為急尚可以南陽之官攝之乎夫一啟南陽一閉棗林互相闔闢勢如呼吸一不得人直瀉而盡矣近且無官付之一二閘夫之手在官船則莫敢誰何在民船則大為簸弄既以病商復以弊運以故漕舟至此殊費牽輓而往來者亦稱不便也不知閘官雖卑職掌猶在且廩俸無多國家亦何惜此五斗而令河道要害之地為無人之境哉合於棗林並新添二閘各該官一員俾司閘務庶職守得人而漕規不廢矣伏乞聖裁
　　一給闗防以重事權國家之事莫重於河漕故於泉閘特設部臣經理之所以重委任而專責成也各管河郎中俱奉有敕印是以文移稱便惟南旺管泉主事其設已久闗防未給因循至今夫管泉管閘先年曾以二人理之今並責之一官其任亦重矣督理乎十六州縣之泉而相隔數百里之逺止以空白文移臨之即旁午載道鮮不以弁髦視河臣欲其昭法守而一衆志也難矣且糧船過閘例應十日一報漕撫衙門相隔十里無闗防則驛逓不行事多掣肘殊非一端夫以一閘官之微尚有條記闗防何獨於部臣而反靳之也至於漕河黃河二同知職守既專責任亦重凡工程之勤惰錢糧之出入咸賴稽察事緒孔棘弊竇易生使少失於防閑未免稽違河務近見邸報楊村管河通判已奉明旨給與闗防則兗州府管河同知事體相同合無將管河主事並兩河同知均賜鑄給庶文移便而事權重矣伏乞聖裁
　　一嚴築壩以便挑濬照得汶水入湖接濟運道每歲寒沍之時遂將河口築壩遏流分洩蜀山馬踏等湖候來春冰泮之日開壩受水是冬則以河之水匯於湖春則以湖之水濟於河故南旺臨清一帶因得乘時挑濬不致淤淺法至善也除隔歲大挑已奉有欽定期限外其餘每年當天氣漸寒正宜築壩絶流也而往來船隻力以緩築為請多方阻撓甚至十一月中尚不得築者不知天寒冰合乃驅荷鍤之夫裸體跣足鑿冰施工其將能乎及寒冰初解正宜固封蓄水也則又以速啟為請百計催促至有正月初旬放水行舟者不知隔歲之水所蓄無幾三春無雨則運艘方至又將何以濟之乎法制未明事體掣肘管河官徒茹苦而不敢言也合無請賜明旨除大挑年分外毎年定以十月十五日築壩絶流至次年二月初一日開壩行舟勢豪船隻不得橫擾該管官員不許阿徇違者聽督撫衙門叅究大書刋石於南旺板閘二處以便觀覽如是則明旨森嚴人心惕息不但便於挑河亦且足以蓄水一舉而兩得之矣伏乞聖裁
　　一復夫役以備修防山東河道淺深不一而汶河衝發淤塞為多各項夫役俱不可缺查得兗州府屬如汶上鉅野嘉祥濟寧魚臺南陽利建等處原額設撈淺淺鋪隄夫各數不等共計二千四百五十二名後因河流稍順遂裁減一千一百三十三名扣銀入官以備支用止存見役夫一千三百一十九名不知扣存有節省之名而雇募起無窮之弊一時河道淤淺調度徵發為難工之弛廢久矣今議於汶上縣量復撈淺夫七十四名淺鋪夫三十名鉅野嘉祥二縣量復撈淺夫三十八名淺鋪夫五名濟寧衛量復撈淺夫一十一名濟寧州量復撈淺夫三十二名淺鋪夫十二名魚臺縣量復撈淺夫十名淺鋪夫二十名南陽利建量復隄夫八名東平州量復泉夫二十名東昌府通濟橋閘量添閘夫十名庶挑河濬泉不致乏人矣然猾民之包攬肆意安閒管工之代替任情隠射甚至逃故不報占恡私意種種情弊雖增猶弗增也合行管河同知陳昌言通判王心逐一汰選嚴加稽覈庶工役得有實濟而河防不致稽違矣伏乞聖裁奉聖旨工部知道欽此該工部看得查勘督理河工工科都給事中常居敬會同廵撫山東都御史李戴廵按山東監察御史呉龍徵條列八欵具題俱思深慮逺大於河防有裨相應開立前件議擬上請恭候命下本部備咨漕運衙門並山東廵撫督率管河司道及咨都察院轉行山東廵按御史行令府州縣各官一體欽遵施行奉聖旨依擬行
　　清復湖地疏
　　都給事中常居敬題為清復湖地以濟運道事據濟寧兵備兼管河工山東按察使曹子朝分守東兗道叅政郝維喬會呈蒙臣並撫按憲牌前事照得南旺以北僅有安山一湖所係甚重先因行查未報未經具題今會閱得滿湖成田禾黍彌望曾無涓滴之水殊失設湖之意當此亢旱何裨接濟牌行該道督同管河官親詣該湖逐一勘議要見某處卑窪堪以蓄水某處高亢僅可通溝承佃若干作速清理侵盜若干作何禁治查議明悉作速通詳以憑酌議等因蒙此隨該司道行據兗州府管河通判王心查得安山一湖周圍共一百里其間東北自通湖閘起至西北焦天祿莊止計長十三里自焦天祿莊起至西南王禹莊止計長七里零自王禹莊起至東南青孤堆止計長九里零自青孤堆起至通湖閘止計長七里零周圍共計三十八里此係水櫃堪以積水者也但湖形如盆碟高下不甚相懸水積於中原無隄岸東南風急則流入西北燥地西北風急則流入東南燥地未及濟運消耗過半且自許民佃種以來百里湖地盡成麥田先年總理河道傅都御史履畆分析除徵租銀二千六百五十三兩歲抵魚滕二縣秋糧外其低窪處所封為水櫃法非不善但統隴無界禁例不嚴民情無厭漸至今日殆無曠土矣為今之計應將水櫃三十八里築一高隄隄以外照舊佃種徵銀隄以內挑深蓄水管河通判等官不時廵歴庶隄界既明人無盜種之弊矣至於安山閘邊原無通濟積水二閘不便出水訪得萬厯九年有金把總曾於八里灣掘溝放水人甚稱便至今形跡猶存應於此處建閘一座又西北地名似蛇溝其地更低水勢散漫應於此處亦建閘一座庶於舊閘入者於新閘出蓄洩得宜漕河有賴矣等因到道先該北河郎中呉之龍議得漕河之利有二泉與湖而已每春末夏初正糧運盛行之際泉源往往微耗惟藉資湖水可濟不虞故自濟寧至東平築設南旺安山等湖澇則引水入湖以預瀦蓄旱則決湖入運以通漕艘慮至深也物盛致蠱日漸廢湮嘉靖二十年都御史王以旂奉命清復疆界頓還舊制數十年來大為運道利自隆慶四年都御史翁大立開召耕種姦民始得藉口而濫觴極矣萬厯三年都御史傅希摯清丈諸湖安山湖高而田者計地七百七十一頃九十八畆卑而宜櫃者四百一十六頃二十六畆三分具疏題請斯亦通變之微權公私兩利之道矣奈何管河各官利於混淆而不利於清別竟未及立尺寸之疆界是以豪強者大肆兼併之謀姦頑者曲為欺隠之計狼吞蠶食不至於盡湖而有之其心未饜也今雖湖底窪處已不遺寸土再數年不將占官地為世業乎為今之計相應查照前項頃畝於髙下交承之處築一束湖小隄底闊九尺頂濶四尺髙八尺隄以內永為水櫃隄以外作為湖田如是則界限分明內外各別登隄一望具在目前小民既難於侵越官司亦易於稽查矣具呈巡撫山東李副都御史蒙批湖以濟運闗係匪輕縁無界限故水得漫流而人易侵佔束湖小隄委當急築如議速會管河道踏勘基址定出夫事宜報奪等因在卷今奉會牌前因該司道會行兗州府管河通判王心會同本府同知陳昌言督同東平州知州徐銘管河判官張汝榮復勘得安山湖水櫃周圍長三十八里內除東北一帶自通湖閘至焦天祿庄止長十四里係運河隄岸不必修築外其餘共長二十四里折四千三百二十丈共計用夫一千名每名計工五十日每名日給工食銀三分三釐共銀一千六百五十兩又八里灣似蛇溝創建出水小閘二座每座合用石塊樁木地平板龍骨木油灰糯米石灰鐵麻等項該銀三百六兩九錢二分二座共銀六百一十三兩八錢四分通共銀二千二百六十三兩八錢二分合於兗州府庫貯河道銀內動支雖無救於目前實漕河將來之永利也等因到道該管河道按察使曹子朝分守東兗道叅政郝維喬北河郎中呉之龍會議得南旺至臨清綿亙四百餘里惟安山一湖上下賴以接濟誠宜急為修復但滄桑更變原隰異壤自非築隄要束禁治雖嚴罔利蓄瀦其修築工料屢經估勘似為妥當相應申請以便興工等因到臣先該臣等題為欽奉敕諭查理漕河以重國計事內復湖地以預瀦蓄一節該部覆稱安山一湖科臣見在行查俟勘明日一併修復等因奉聖旨依議行欽此卷查巡按山東監察御史毛在題為巡歴事竣敬陳補偏救敝之畧以備採擇事該工部覆奉聖旨各地方湖泉接濟運河去處著各該巡撫司道等官及差去部屬官用心整理如有占種阻塞的即便拿問枷號重治應叅奏的指名叅奏欽此該臣等催行查議去後今據前因臣會同廵撫山東右副都御史李戴廵按山東御史呉龍徵議得設湖蓄水本漕政之良規清湖濟漕實治河之要務自南旺而下四百餘里始達衛河其間全賴安山一湖積水濟運所係之重何如也惟自召佃之弊政一行而豪民之侵佔無已變沮洳為膏腴視官湖為己業日侵月削久假不歸寸土無遺殊可痛恨即今久旱河淺百計疏濬如抱漏巵沃焦釡徬徨無策皆縁水櫃未復之故也及今則清湖蓄水真若蓄艾豈非第一義哉侵盜姦民本應盡法重究槩奪還官亦不為過但私相授受其來已久展轉耕佃已非一人且四外高亢之地不便瀦蓄終成曠廢據勘將少窪之地三十八里周遭築隄封為水櫃既可以免滲漏易竭之患又可以杜強梁無厭之謀似亦計之得也外八里灣似蛇溝二處便於放水委應建立閘座其築隄建閘之費初據各官議將盜種湖麥刈半入官以為工料之需但恐饑民乘機起釁且非大公之體仍聽本主收割前項經費相應動支河道銀兩應用清理之後大竪石碑明立文冊又必嚴盜決之禁定巡視之法如是則一勞永逸而國朝水櫃之良規庶幾可復矣伏乞敕下該部再加酌議行總河大臣督令各官作速興工事完奏報則所以濟運通漕者豈曰小補之哉謹題請旨奉聖旨工部知道欽此該工部看得南旺至濟寧一帶河漕綿亙四百餘里全賴安山一湖蓄水濟運其闗係誠重矣近縁侵種成田復以累年亢旱遂致湖水蓄洩無所漕河安能有濟今查勘河防科臣常居敬會同山東撫按李戴呉龍徵看議安山湖周圍一百里除四外高阜之地不便瀦蓄照舊佃種外其低窪處三十八里合行築隄封為水櫃深於漕運有裨其動支河銀建立閘座等項區畫周詳悉應如議題請恭候命下本部備咨總理河道並山東巡撫衙門及咨都察院轉行山東廵按御史行令司道府州縣管河各官仍劄行本部管河郎中查照原議動支河道銀兩作速興工務期完固仍大竪石碑分別界限差官不時巡察敢有勢豪姦頑人等侵佔盜決者輕則徑自拿問重則叅奏處治工完之日將役過人夫用過錢糧造冊奏繳清冊送部查考謹題請旨奉聖旨這湖地依擬築隄仍畫定界限永逺遵守如有侵佔盜決等弊照前旨著實叅治其各處泉湖蓄水濟運的都著一體清查整理
　　河防一覽卷十四
附錄：
潘司空奏疏七巻（浙江巡撫採巡本）
明潘季馴撰季馴字時良烏程人嘉靖庚戌進士官至總督河道工部尙書兼右都御史事跡具明史本傳此集凡巡按廣東奏疏一卷督撫江西奏議四卷兵部奏疏二卷季馴巡按廣東在嘉靖三十八年奏疏後有其子大復附記稱原稿幾三寸許散軼不存僅從掖垣覔之故所錄止此其督撫江西在萬厯四年奏疏之前有李遷萬恭二序其爲南京尙書則在萬厯九年舊本列在兵部之前編次誤也季馴雖以治河顯而所至皆有治績集中如查議弓兵工食及損益南京兵政諸疏皆足補明會典所未備又查解兵衞存留糧餉濟邊諸奏亦深切當時弊政足與史志相叅考雲（四庫全書總目卷五十五·史部十一·詔令奏議類）
兩河經畧四卷（浙江范懋杜家天一閣藏本）
明潘季馴撰萬厯初河決高家堰淮揚高寳皆爲巨浸季馴建議築隄防疏淤塞論水勢之強弱復黃河之故道條上六事詔如議行書中所載皆其時相度南北兩河奏疏首冠以圖末附書一通不著所上者爲何人書中有奉大司空之敎親往閱視之語考是時工部尙書李幼滋始終主張其事殆卽其人歟季馴先後總河務二十七年晚輯河防一覽其大旨在以隄束水以水刷沙卒以此奏功此集所載諸疏並規度形勢利弊分明足以見一時施工之次第與所作河防一覽均爲有裨實用之言不但補史志之踈畧備輿圖之考證已也（四庫全書總目卷五十五·史部十一·詔令奏議類）
河防一覽十四巻（江蘇巡撫採進本）
明潘季馴撰季馴有司空奏議已著錄季馴在嘉靖萬厯間凡四奉治河之命在事二十七年著有成績嘗於萬厯七年工成時彚集前後章奏及諸人贈言纂成一書名塞斷大工錄旣而以其猶未賅備復加增削輯爲是編首勅諭圖說一巻次河議辨惑一巻次河防險要一巻次修守事宜一巻次河源河決考一巻次前人文章之關係河務及諸臣奏議凡八十餘篇分爲九巻明代仰東南轉漕以實京師又泗州祖陵逼近淮泗故治水者必合漕運與陵寢而兼籌之中葉以後潰決時聞議者紛如聚訟季馴獨力主復故道之說塞崔鎭隄歸仁而黃不北築高家堰黃浦八淺而淮不東創爲減水順水壩遙隄縷隄之制而蓄洩有所賴其大旨謂通漕於河則治河卽以治漕會河於淮則治淮卽以治河合河淮而合入于海則治河淮卽以治海故生平規畫總以束水攻沙爲第一義考漢書載王莾時徵治河者大司馬史張戎已有水自刮除成空語是借水刷沙古人巳露其意特從未有見諸行事者季馴乃斟酌相度神而明之永爲河渠利賴之策後來雖時有變通而言治河者終以是書爲準的閻若璩潛邱劄記有與劉紫圅書曰考萬厯六年潘司空季馴河工告成其功近比陳瑄遠比賈魯無可移易矣乃十四年河決范家口又決天妃壩二十三年河淮決溢邳泗高寶等處皆患水災天啟元年河決王公堤安得雲潘司空治後無水患六十年大抵司空成規具在縱有天災縱有小通變治法不出其範圍之外故曰河防一覽爲平成之書云云若璩居於山陽於河渠利病得之目睹斯可謂平情之論矣（四庫全書總目巻六十九·史部二十五·地理類二）
兩河管見三卷（浙江范懋柱家天一閣藏本）
明潘季馴撰季馴有司空奏疏巳著錄此書乃其巡撫廣東時値兩河水決再以右都御史督理河道之所建白也首卷爲圖說冠以敕諭二卷治河節解三卷爲修守事宜其大旨與所撰河防一覽相同雲（四庫全書總目巻七十五·史部三十一·地理類存目四）
留餘堂集四卷（浙江廵撫採進本）
明潘季馴撰季馴平生功業著於治河所作河防一覽已著錄是集詩一卷文三卷皆無所見長千頃堂書目作五卷此其尙佚一卷歟（四庫全書總目卷一百七十八·集部三十一· 別集類存目五）
潘季馴河防一覽十四卷又宸斷兩河人工録（四庫全書·史部·目錄類·經籍之屬·千頃堂書目卷八）
潘季馴留餘堂集五卷【字時良烏程人刑部尚書加太子少保總理河道】（四庫全書·史部·目錄類·經籍之屬·千頃堂書目卷二十四）
潘季馴潘大司空歴官奏疏二十卷（四庫全書·史部·目錄類·經籍之屬·千頃堂書目卷三十）
潘司空奏疏
潘季馴（字時良；號印川） （明） 撰　　
部：史 類：詔令奏議類 屬：奏議之屬
參考資料：（《四庫大辭典》）
六卷。明潘季馴撰。潘季馴（1521—1595），字時良，號印川，浙江烏程（今湖州）人。明代水利家。嘉靖進士，以御史巡撫廣東，行均平里甲法。嘉靖四十四年（1566），總理河道。隆慶五年（1571），主持堵塞邳州、睢寧黃河決口，並於萬曆初期主持治理黃淮兩河，修築水利工事，成效卓著。後潘季馴進為工部尚書兼左都御史，刑部尚書。張居正死後，以「黨庇居正」為罪名落職為民。萬曆十六年（1588）再次起用為河道總督，又加工部尚書。潘季馴奉命治河，先後達二十七年，卓有成效。他著有《兩河管見》、《河防一覽》，《宸斷大工錄》（即《兩河經略》）。《潘司空奏疏》包括了他巡撫廣東時奏疏一卷，督撫江西時奏疏四卷，在兵部時奏疏一卷。潘季馴歷任之處多有政績，本集所載對明代典章制度及時政之弊都有比較詳細的反映，足以與《明會典》及其它史志的記載相參考。有《四庫全書本》。
兩河經略
潘季馴（字時良；號印川） （明） 撰　　
部：史 類：詔令奏議類 屬：奏議之屬
參考資料：（《四庫大辭典》）
四卷。明潘季馴撰。作者生卒年代及事跡見前《潘司空奏疏》條。萬曆初年，黃河在高家堰決口，淮、揚、高寶之地全部被淹。潘季馴建議築堤防，疏淤塞，論水勢之強弱，復黃河之故道，條上六事，受到朝廷的肯定。《兩河經略》所載即為當時他相度南北兩河的奏疏，其中規度形勢，利弊分明，足以見當時治理黃淮施工之次第。書前有圖，末附書一通。《兩河經略》又名《宸斷大工錄》，與潘季馴晚年所作《河防一覽》都是他27年治河經驗的總結，有裨實用，可與輿圖相參證。有《四庫全書》本。
潘季馴字時良烏程人嘉靖末及隆慶中再以僉都御史總理河道開新河築塞邳州睢寧決口萬厯五年歴刑部右侍郎時河決崔鎮黃水北流全淮南徙淮揚高寶間皆成巨浸首輔張居正薦季馴才出為河漕尚書季馴以淮清河濁淮弱河強當藉淮之清以刷河之濁築高堰束淮入清口以敵河之強詔從其議踰年功成累遷刑部尚書十六年復出總理河務河水暴漲衝夏鎮復築塞之季馴凡四奉治河命習知地形險易增築設防置官建牐下及木石樁埽綜理纎悉【王世貞史料】（四庫全書·史部·地理類·都會郡縣之屬·江南通志卷一百十二）
潘季馴字時良烏程人嘉靖進士授九江推官擢御史萬歴四年巡撫江西念徳化桑落洲堤崩田荒發廩捐資築之凡七十餘里視封郭三倍有竒五閱月告成今為沃壤江人至今徳之【九江府志】（四庫全書·史部·地理類·都會郡縣之屬·江西通志卷五十八）
潘季馴【獻徴録字時良號印川烏程人嘉靖庚戍進士授九江府推官召拜監察御史擢督理河道右僉都御史厯進太子少保工部尚書當乙丑黃決沛縣河渠盡塞議者請開夏鎮髙原上特遣大司空朱衡而以季馴副季馴曰漢瓠子之役沈璧投馬不過曰復舊跡而已其後賈魯亦一切以復故為主宜仍三沽故道便而夏鎮業有成議遂躬行督相不三旬而告成庚午河稍南徙決睢寜季馴復以故節來蒞事廢址盡復而持議適與勘河給事左坐浮議罷去季馴去而黃決崔鎮以北淮決髙堰以東清桃塞海口涇淮揚髙寶諸郡幾滙為巨浸天子思其功凡再廢再起治河具有成績其大者塞崔鎮隄歸仁而黃水悉歸故河築髙堰黃浦八淺而淮水復出清口會黃東入於海而海口遂闢既告成録其功所加築上隄縷隄月隄路隄長隄橫隄守泗隄寄子隄凡三十四萬七千八百二十五丈有竒磯閘料厰凡二十四座石墻土壩月壩護壩凡五十一道濬淤淺塞決口挖老土凡三十萬一千一百丈有竒栽護隄柳八十三萬有竒前後十餘年而後兩河合軌數萬艘轉漕北上瀕河之民始復見室廬邱壠煙火彌望焉季馴之言曰通漕於河則治河即以治漕會河於淮則治淮即以治河合河淮而同入於海則治河淮即以治海故竟季馴在事止以築隄束水借水攻沙為第一義其節目細瑣具載所著河防一覽中】（四庫全書·史部·地理類·都會郡縣之屬·浙江通志卷一百五十九）
潘季馴
季馴字時良號印川烏程人嘉靖庚戌進士除九江推官擢江西道御史陞大理寺丞厯少卿以僉都御史治河累官南京兵部尚書罷歸起刑部尚書加太子少保總理河道有留餘堂集
【詩話印川自嘉靖乙丑受命治河至萬厯庚辰工成著有宸斷大工録先後四總河務晚輯河防一覽其大指謂通漕於河則治河即以治漕會河於淮則治淮即以治河合河淮而同入於海則治河淮即以治海立意在築隄束水借水刷沙以此奏功百年以來俱守其規畫可謂能捍大患者獨怪天啟初補諡列朝名臣而公獨不與焉録其詩為之嘆息】（四庫全書· 集部·總集類·明詩綜卷四十九）
河防一覽敘【于慎行】
河防一覽者何宮保印川潘公志河防之績也潘公自乙丑迄今奉三朝簡命從事河漕之間前後二十七禩矣其功難而鉅其畫詳而深其耳目之所狎精神之所寄若與水相忘者國家萬萬年大計在焉志之以示後也兼漕而專言河者何防河所以治漕也河者漕之藉也然則古之防河也避其害今之防河也資其利乎曰唯唯否否漕之藉河禹貢以來有之匪自今也禹畫九州冀為都會河流碣石以入於海兗浮濟漯青浮汶濟徐浮淮泗揚浮江漢豫浮於洛梁浮潛沔以入於渭雍浮積石至於龍門未有不通於河者也漢唐皆都關中漢漕山東粟百萬更砥柱之險以逹於渭唐漕江淮之粟由汴入河由河入洛以逹於渭亦未嘗不藉河也獨今日哉然則公之防河也奚若曰二十七年之中有大役於河者三其功皆成於因始而飛雲之決則開南陽以徃新渠二百里以避河之險因而避之也已而清口之役則合河淮之流以趣於海因而合之也其後銅瓦之決則隄大名上流以防其潰因而隄之也凡公之成功皆因也而淮河之績為最即萬世不能易焉嗟夫古之聖人見轉蓬而為車覩落葉而造舟察列星而分四時視月行而推晦朔未有無所因者也況夫四瀆之流呼吸吐納天地之性閟焉者乎禹能通九道陂九澤播九河疏九川東注之海而不能使水西流因其勢也故曰三代所寳莫如因因則無敵此之謂行所無事也蓋自河淮議興而謀夫盈庭或以為當瀹海口不思海口之壅河淮分也則以為當開故河不知河淮之分隄防潰也是故高堰之隄成而淮不東崔鎮之隄成而河不北以河予淮以淮予河而以河淮予海又安用瀹海口而又安用復故河為此所謂因也因者水之道也漕渠之要在河淮之交而公之績亦以此為最故特著焉後之防河者第因公之成勞而時修備之則智亦大矣故曰志之以示後也（四庫全書·集部·總集類·明文海卷二百二十二）
祭潘司空文【代】　　（明）婁堅 撰
（四庫全書·集部·別集類·學古緒言卷十三）
嗚呼大臣殉國匪才之難袖手在傍噂沓來千爭獻所疑蝟磔矢攢慨然任之力排衆讙浩生説趙實為心寒國是以定民獲少安豈伊識明有慮必殫河流湯湯久湮禹跡自北迆南蕩漾莫測避之而遷荒哉賈策囘河北流徒費工役其在於今勢尤異昔自引而漕兼頼其力合淮以輸歳虞激射巋然園陵憂在肘腋天子曰嘻疇稱厥軄有言公能俾徃底績公來行視講求實詳增卑倍薄允頼隄防不迕以蹙少殺其狂彌束彌遠水性之常下流旣滌孰壅為殃驟詘復信奏功明堂民免為魚室廬相望一時之利璽書煌煌公今雲歿淮壖不忘嗚呼哀哉昔我先子嘗叅名藩公以臺臣歸賁丘園許與之分夙聞話言曁歳壬午鎩羽獲鶱簸揚而前公胤吾昆始識公顏飄髯如戟目以通方朂以學殖曰今之人誰不外餙子之易夷前脩所亟爰命女孫許字弱息終始之誼維是姻戚自余在疚迨今數年中遭舛互有痛莫宣區區之懷日省予愆猶望後來無忝於先稚愚失學快意所便況慙義方舐犢多牽我是愧公每用憂懸長君宦遊厄於豪右公論在人使出稍售何圖倉皇還哭公柩嗚呼哀哉老成旣謝時事亦更病淮而號泗上之氓謂當改圖役豈易興易變則通毋毀公成令公而存別有支牚寧固而愎毋躁而輕維公諸子家學是承公則已矣尚有典刑嗚呼尚饗
