　　欽定四庫全書　　　　　子部十
　　能改齋漫錄　　　　　　雜家類二〈雜考之屬〉提要
　　〈臣〉等謹案能改齋漫錄十八卷宋吳曽撰曾字虎臣崇仁人秦檜當國時曽上所業得官紹興癸酉自敕𡱈改右承奉郎主奉常簿為玉牒檢討官遷工部郎中出知嚴州致仕卒此書乃所著說部末有其子復跋稱所記凡二千餘條釐為十八卷自元初以來刊本久絶今本乃明人從秘閣抄出原缺首尾兩卷焦竑家傳本遂以第二卷第十七卷各分作兩卷以足其數實非完帙又書中分事始辯誤事實沿襲地理議論記詩謹正記事記文方物樂府神仙鬼怪共十三類而諸本互有同異或分卷各殊或次序顛倒或以第十一卷分作兩卷而併第九捲入第八卷內或無謹正一類而併入記事類中蓋傳抄既多後人復意為分析故往往彼此參錯不能盡如其舊也是書於考證頗詳而當時殊為衆論所不滿劉昌詩蘆浦筆記嘗摘其舛誤十一條又稱其比事門中多所漏畧舉史記八事以例其餘趙彥衞雲麓漫抄亦摘其中論佛法與天地並原一條為所學之誣妄併稱其詬訾前賢不少如詩人得句偶有相犯即以為蹈襲及恃記博妄有穿鑿周煇清波襍志則謂其記荊王元儼戲劇批判及宗室子好尚之僻諸事有論其不應言者旋被旨毀板盛如梓恕齋叢談又載當日有知麻城縣鄭顯文者遣其子之翰赴御史臺論曽事涉謗訕有旨曾顯文各降兩官臣僚繳奏乃黜顯文送其子汀州編管後京鏜愛其書始板行與煇所記不同未詳孰是王士禎池北偶談以為曽書多不滿王安石顯文殆又襲黨人故智今觀其書以荀彧為漢之忠臣以馮道為大人其是非甚為乖剌又如孫仲鼇賀秦檜詩曽惇上秦檜書事十絶句皆臚載無遺趙彥衞又記秦檜卒後曾不敢出其第十九卷自稱不樂京𡱈且不能委曲時好恐以罪去以此惑後人是其黨附權奸昭然可見併其書遭人攻撃蓋由於此士禎偶未詳考也然曽記誦淵博故援據極為賅洽辨析亦多精核當時雖惡其人而諸家考證之文則不能不徵引其說幾與洪邁容齋隨筆相埒置其人品而論其學問棄其瑕纇而取其英華在南宋說部之中要稱佳本則亦未可竟廢也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
