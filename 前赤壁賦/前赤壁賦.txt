
收錄於古文觀止

壬戌之秋，七月既望，蘇子與客汎舟游于赤壁之下。清風徐來，水波不興，舉酒屬客，誦明月之詩，歌窈窕之章。少焉，月出扵東山之上，裵回扵斗牛之間，白露橫江，水光接天；縱一葦之所如，陵萬頃之茫然。浩浩乎如憑虛御風，而不知其所止；飄飄乎如遺世獨立，羽化而登僊。
扵是飲酒樂甚，扣舷而歌之。歌曰：「桂棹兮蘭槳，擊空明兮泝流光。渺渺兮余懷，望美人兮天一方。」客有吹洞簫者，𠋣歌而和之，其聲嗚嗚然，如怨、如慕、如泣、如訴，餘音嫋嫋，不絶如縷。舞幽壑之潛蛟，泣孤舟之嫠婦。
蘇子愀然，正襟危坐，而問客曰：「何為其然也？」
客曰：「『月明星稀，烏鵲南飛』此非曺孟德之詩乎？西望夏口，東望武昌，山川相繚，鬱乎蒼蒼，此非孟德之困扵周郎者乎？方其破荊州，下江陵，順流而東也，舳艫千里，旌旗蔽空，釃酒臨江，橫槊賦詩，固一世之雄也，而今安在哉？況吾與子漁樵扵江渚之上，侶魚鰕而友麋鹿；駕一葉之扁舟，擧匏罇以相屬。寄蜉蝣扵天地，渺滄海之一粟。哀吾生之須臾，羨長江之無窮。挾飛仙以遨游，抱明月而長終。知不可乎驟得，託遺響扵悲風。」
蘇子曰：「客亦知夫水與月乎？逝者如斯，而未甞往也；盈虛者如彼，而卒莫消長也，蓋將自其變者而觀之，則天地曾不能以一瞬；自其不變者而觀之，則物与我皆無盡也，而又何羨乎？且夫天地之間，物各有主，苟非吾之所有，雖一毫而莫取。惟江上之清風，與山間之明月，耳得之而為聲，目遇之而成色，取之無禁，用之不竭，是造物者之無盡藏也，而吾與子之所共食。」
客喜而笑，洗盞更〈平〉酌。餚核既盡，杯槃狼籍，相與枕藉乎舟中，不知東方之既白。

壬戌之秋，七月既望，蘇子與客汎舟游於赤壁之下。清風徐來，水波不興，舉酒屬客，誦明月之詩，歌窈窕之章。少焉，月出扵東山之上，裵回扵斗牛之間，白露橫江，水光接天；縱一葦之所如，陵萬頃之茫然。浩浩乎如憑虛御風，而不知其所止；飄飄乎如遺世獨立，羽化而登僊。扵是飲酒樂甚，扣舷而歌之。歌曰：桂棹兮蘭槳，擊空明兮泝流光。渺渺兮余懷，望美人兮天一方。客有吹洞簫者，𠋣歌而和之，其聲嗚嗚然，如怨、如慕、如泣、如訴，餘音嫋嫋，不絶如縷。舞幽壑之潛蛟，泣孤舟之嫠婦。蘇子愀然，正襟危坐，而問客曰：何為其然也？客曰：月明星稀，烏鵲南飛，此非曺孟德之詩乎？西望夏口，東望武昌，山川相繆，鬱乎蒼蒼，此非孟德之困扵周郎者乎？方其破荊州，下江陵，順流而東也，舳艫千里，旌旗蔽空，釃酒臨江，橫槊賦詩，固一世之雄也，而今安在哉？況吾與子漁樵扵江渚之上，侶𩵋鰕而友麋鹿；駕一葉之扁舟，擧匏罇以相屬。寄蜉蝣扵天地，渺滄海之一粟。哀吾生之須臾，羨長江之無窮。挾飛仙以遨遊，抱明月而長終。知不可乎驟得，託遺響扵悲風。蘇子曰：客亦知夫水與月乎？逝者如斯，而未甞往也；贏虛者如彼，而卒莫消長也，蓋自其變者而觀之，則天地曾不能以一瞬；自其不變者而觀之，則物與我皆無盡也，而又何羨乎？且夫天地之間，物各有主，苟非吾之所有，雖一毫而莫取。惟江上之清風，與山間之明月，耳得之而為聲，目遇之而成色，取之無禁，用之不竭，是造物者之無盡藏也，而吾與子之所共食。客喜而笑，洗盞更〈平〉酌。餚核既盡，杯槃狼籍，相與枕藉乎舟中，不知東方之既白。　　軾去歳作此賦，未嘗　輕出以示人，見者蓋一、　二人而已。　欽之有使至求近文，　遂親書以寄。多難　畏事。　欽之愛我，必深藏之　不出也。又有後赤壁　賦，筆倦未能寫，當　俟後信。軾白　
