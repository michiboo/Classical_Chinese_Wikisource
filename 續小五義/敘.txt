　　史無論正與稗，皆所以作鑒於來茲。坊友文光樓主人購有《小五義》野史。欲刻無資。余閱其底稿，忠烈俠義之氣充溢行間，最足感動人心。人果藉此為鑒，則內善之心，隨地皆是。因分俸余卅金，屬其急付剞劂。書既成，故樂為之敘。時光緒庚寅孟冬。伯寅氏誌
　　天地間惟忠烈俠義最足以感動人心。學士大夫博覽諸史，見古人盡一忠烈，賜尊之敬之；見古人行一俠義，則羨之慕之。讀正史者概如是，讀小說者何獨不然！今歲秋間，友人石振之刻有《續忠烈俠義傳》，即世所稱之《小五義》也。傳中所載，人盡忠烈俠義之人，事盡忠烈俠義之事，非若他書之風花雪月，僅足供人消遣者比。嗣復欲刊刻三續，商之於余。余曰：「善！凡簡編所存，無論正史、小說，其無關於世道人心者，皆當付之一炬；其有關於世道人心者，則多多益善。使忠烈俠義之書一續出，人必爭先快睹，多見一忠烈俠義之書，即多生一忠烈俠義之心，雖曰小說，於正史不無小補。」因勸之亟為刊刻，以公諸世雲。光緒十六年歲次庚寅嘉平七日，燕南鄭鶴齡松巢氏撰。
