　　欽定四庫全書　　　　經部二
　　書經衷論　　　　　　書𩔖
　　提要
　　〈臣〉等謹案書經衷論四卷
　　國朝張英撰英有易經衷論已著錄此書不全載經文但每篇各立標題而逐條繫説亦如其説易之例凡虞書六十三條夏書三十二條商書五十二條周書一百六十七條前有康熙二十一年正月進書原序一篇時英方以翰林學士侍
　　講幄故因事敷陳頗𩔖宋人講義之體其説多採録舊文而㕘新義如益稷篇稱其有暨益稷之文故藉此二字以名其篇乃林希逸之説甘誓篇稱啟未接行陣而能素明軍旅之事足見古人學無不貫乃呂祖謙之説微子篇稱比干答微子之言當無異於箕子故不復著乃孔安國之説君牙篇稱古來制誥之辭必自述祖功宗徳而因及其臣子之祖父此立言之體乃朱子語𩔖之説至以髙宗肜日為祖已訓祖庚之書西伯戡黎為武王之事皆不從蔡氏而從金履祥通鑑前編頗總括羣言不拘門戸其以牧誓庸蜀羌髳微盧彭濮為在友冡君外舉小國之君連及之而不用蔡氏八國近周西都陳氏舉逺槩近之説以君奭為周公召公共相勉勵輔翼成王之言而不用諸家留之慰之之説則皆所自創之解核諸經義亦較為精切雖卷帙無多而平正通達勝支離曼衍者多矣乾隆四十二年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸費墀

　　書經衷論原序
　　〈臣〉竊惟人君之以道治天下至堯舜禹湯文武之盛而極矣人臣之以道事其君至臯夔伊傅旦奭之盛而極矣迄今相去數千載當日之言論謀畫綱紀設施與夫仁愛忠懇之心諧弼綢繆之計雖散見於六經旁流於諸史而宏綱鉅節之所統㑹則莫偹於尚書使後之人猶得於方䇿之中想像唐虞三代之君臣如見其形容若聆其謦咳而不覺有時代曠遠之隔者則由其文至古其意至厚其㫖趣至宏遠流連往復而可以不窮也〈臣〉自供奉
　　內廷之初正値我
　　皇上討論二典講貫三謨窮究精研無微不徹由是而下逮商周誓誥之篇靡不再四㝷繹凡㫺人之所謂苦其奧博而難通者
　　皇上必深求義理之歸而亦不辭夫章句誦讀之勞二帝三王之言與夫古賢臣之所以告其君者朝夕浸灌淪浹於
　　聖心至深且渥也故以言乎典學則高宗遜志之勤以言乎服遠則虞廷干羽之格以言乎六府三事則九功之時敘以言乎官人亮采則九德之日嚴
　　皇上以聖學之高深𤼵爲治功之淳茂豈僅稽古不倦而已哉〈臣〉質愚學陋寡識尠聞毎當
　　講筵餘暇退入直廬伏讀尚書偶有一知半見錄以紀之積久遂至成帙非敢自持臆説皆折衷於㫺人之言依篇章次第分爲衷論四卷又以四年來在
　　內廷編輯之書不敢自覆其短冒陳
　　九重乙夜之覽伏念我
　　皇上於尚書全編心源脗合精義黙符每𤼵一義遠超漢宋諸儒之説〈臣〉忝侍
　　左右聞之熟矣如〈臣〉謭陋膚言𩔖培塿伏於泰岱之前爝火耀於日月之下彌自增其悚惕雲爾康熙二十一年正月〈臣〉張英謹序
