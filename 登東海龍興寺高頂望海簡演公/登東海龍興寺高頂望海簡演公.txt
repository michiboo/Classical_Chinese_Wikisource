
朐山壓海口，永望開禪宮。
元氣遠相合，太陽生其中。
豁然萬里餘，獨爲百川雄。
白波走雷電，黑霧藏魚龍。
變化非一狀，晴明分衆容。
煙開秦帝橋，隱隱橫殘虹。
蓬島如在眼，羽人那可逢。
偶聞真僧言，甚與靜者同。
幽意頗相愜，賞心殊未窮。
花間午時梵，雲外春山鐘。
誰念遽成別，自憐歸所從。
他時相憶處，惆悵西南峯。

