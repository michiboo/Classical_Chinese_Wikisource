春秋之作也，定哀則微，豈非以身際兩朝當世之故，有不敢盡言者乎？若夫數世而上，其人往矣，其事往矣。可惟吾所論列而無他顧忌，固也，然非耳聞而目見之也。或傳之故老，或披諸載籍，使非身當其世者，有所遺留，又安所得據以盡言也。故揚雄把三寸柔翰，遇有所得，歸而以鉛摘次之於槧，獨方言一事然乎哉？我朝詞林之設，名為史官，而每易一代，乃修實錄，其簪筆螭頭僅存故事，於當世之故闕如也。官則設而職則廢，何歟？今上御極之初，命史官記注，迨後召對，漸用喜怒，恐不可以示後而記注廢矣。向者日講六員，專司起居，一切詔諭傳宣，月有其籍。近因一二執政間奉密諭，不欲聞之於外，而起居廢矣。雖然，未盡廢也，端木氏不云乎？賢者識其大者，不賢者識其小者。古來正史所闕，或得之雜錄漫紀以補其所不足，亦識其小者之意也。自余叨史局，不廢記存，且積有年歲矣。壬午再入春明，感興時事，甚懼此道之淪喪也。乃取舊所編輯，更加撰次，不拘年月，惟有慨於中則書之，彙為一帙。凡十餘年來，世局朝政物態人情，約略粗載於此，而戲笑不經之事，亦往往而在。命曰薈記，明其雜亂無統，未足比於作者之林也。然摭實而不敢為誣，余亦竊自信焉。或歋余曰：此昧乎定哀則微之義者也。余固所不辭矣。崇禎癸未嘉平之吉菏水楊士聰題於魯館之問月樓。
濫，泛也。江出岷山，其源可以濫觴，言水淺僅可浮觴耳。見《孔子家語》。本言開端托始，非言末流。近日時文多誤用為末流，或若酒醉潦倒者然，殊為可笑。戊寅冬，乃見之票擬，曰驛遞濫觴已極。夫驛遞流弊誠有之，不合咎及開端，且雲已極，何也？夫省中不可有伏獵侍郎，閣中豈可有濫觴學士乎？
文湛持為講官，為日不多，而能致主上之聽。一日講次，上方加足於厀，遇講中有云：為人上者，可不敬哉？文鄭重言之，上為悚然下足，肅容以聽。使其久在講筵，何事不可得之於？上此等講書，方為有益。
文之入閣，出自特簡，烏程雖素與不合，弗能間也。乙亥冊封差，旋升少詹，文既久次，又老憊不能乘馬，屢托人以三品為請，烏程固靳之，指己坐曰：不久此處亦須他到，何論三品？文甚不樂，多稱病注籍。七月召對，試票擬，文正在杜門，乃御劄與試七人，而文在其中。七人者，陳子壯、蔡弈琛，俱烏程所薦，乃吏部具履曆以進，竟不用陳、蔡而用文也。
文湛持性疏直，不類蘇人，入閣後，余止再晤，每談無所不及。凡票擬及上意如何，傾吐惟恐不盡，故人情翕然。余獨私語人曰：文決非久於位者。古人不對溫室樹者謂何？未幾而烏程用許霞城事逐之矣。
許霞城譽卿，家居已久，與之京堂非過，科道中碌碌無奇而取京堂者甚多，豈必盡勝許也？資俸兼論之說，特德州與烏程算定以難之者耳，難許即所以難文也。文自恃特簡，於溫無所依倚，但公事齟齬可也。甫入政府，豈宜樹私？其與烏程論鄭鄤者曰：晚生已叨冒至此，豈宜但復庶常？烏程對言，從容再議。會許忽欲轉南，又欲轉北，而德州疏上矣。文猶不察而謬爭之，蓋事事在烏程籠絡中，如何展脫得乎？
何香山在閣中二年，烏程亦頗相安，至是並逐之。何與文辭朝之日，即溫開籍見朝之日。閣吏為溫投報單，稟溫云：來日二位辭朝，恐不便相見。溫曰：不妨。至次早行禮畢，何與文拜溫，溫亦還拜一揖。一茶之外，彼此不交一言，真所謂一雕挾兩兔者非耶？
黎左嚴元寬為浙中督學，烏程長子儼幹之而不盡從，亦非能盡拒之也。黎實不能盡愜浙中人情，其為部科磨勘，非盡烏程意也。黎遂將儼書刻揭與烏程作對，乃烏程自辯，儼為秀才，侃為童生，豈有秀才童生而敢於督學者乎？不知秀才童生，乃官生公子也，其目中豈有督學？溫之藉口，未可以欺人也。
乙亥六月大旱，祈禱，烏程宿朝房，數日未歸寓。次子侃與惡少年遊狹斜，為言官所糾，事頗猥褻，宜自引咎，乃嘵嘵置辯，且雲侃不幸而為臣子。衛編修允文笑語余曰：烏程襲王荊石語，誤矣。彼時王緱山中解元，宜云不幸而為臣子，阻其上進之路。今云不幸而為臣子，無乃阻其花酒之興也耶？今昔之相懸至此。烏程之結主知，亦非偶然。甲戌春，長山相君歿於戌所，同鄉總憲張華東等相約於朝房候烏程，求代題給勘合歸裏，烏程不肯，曰：此事如何使得？眾等各無辭而退。烏程入閣，即日具揭，至次日而準給勘合之旨下矣。
王坤之疏及宜興，烏程實陰使之，將以傾宜興而為首輔也。自王東裏召對後，坤又有一疏，二十餘款皆有事跡，上恐疏下又起爭辯，乃留中不下，而陳金鉉讚化之疏上矣。於是即羲皇上人一語，窮究不已，以至宜興罷去，實則用王坤之言也。陳為刑科都給事中，適范木漸淑泰疏言獄囚淹滯，有旨責刑科回奏。陳疏既上，傳聞票擬降三級調外，陳遂疏糾宜興。甫上而回奏旨下，並無降調之說，陳深悔之，已無及矣。初，王東裏召對時，上語宜興曰：卿咋辨王坤疏，日後錄入史書，甚是好看。宜興默然無辭以對。或雲宜興對曰：閣疏原不發抄，此可以支吾否乎？上意有在，直因事而發耳。每見宜興語相知曰：有我在，不妨。此任事之言，亦召禍之言也，宜其及矣。
殿試分卷在受卷官，其實中書掌房者主張居多，讀卷多人，每人分不及三十卷，若授意中書，以書字不工之卷聚於一處，而以注意之捲入其中，不拘分到何人，自是第一。但得第一，則一二三名惟首輔之所置，他人不敢問矣。然是科江西陳泰來因夢狀元而改今名，如舒芬、劉國裳者，則又前定之數也。
辛未館選後，言宜興者，有曰：何地不生才？而鼎甲三人，及會元館元，必出於蘇、松、常、淮四府。以淮與江南並稱四府，此何以服宜興之心？乃不辨此而辨館元。曰：至於選館，首名亦別無優異，末名亦別無差殊，安所得館元而稱之？夫館元豈無此可以服言者之心否耶？但館元雖有，實無關係，從來亦無以此自標者。甲戌曾就義刻樹牌匾，稱館元及第，則又咄咄怪事矣。
辛未館選，他未遑論，但以南直言之，額取三人，江南二人，江北一人，此成例也。江北已擬張一如矣，但以吳館元馬、張二人皆名士，不可去，遂奪一如而並與之，此謂之無私可乎？張溥卷有塗注字，卷完時政府極為懊恨，翌日竟以進呈。上既不駁，言者亦未之及，幸矣。
烏程當宜興在位，已自用事，宜興不敢較。蓋戊戌至癸丑，十五年前輩也。故辛未館選，烏程亦得主持。北直吳慎旃，烏程祭酒時監元也。鄞縣沈憲申，四明相君之侄孫，而四明即烏程房師也。又江右本擬朱徽，宜興鄉會門生也。豐城唐館師在內閱卷，力薦羅小遜。宜興以為年老，唐忿然曰：場中尚欲作會元，而今庶吉士反作不得。宜興不得已，乃以與羅，其餘他省多有類此者。若非限數限省，不知攘臂交口，作何光景？
鄭方水館師入閣，偶票一疏，內有「何況」二字，誤以為人名也。票云何況著撫按提問。上駁改，乃悟。繇是有館員須曆推知之諭。輕變成法，大啟營競，此亦治亂之一大關也。方水師極其博學，歷三十年詞林，雖無他謀畫，而居心平恕，未必非對症之藥。乃以一時之誤，為主上所輕，未幾遂卒於任，良可惜也。
方水師刻有詩集，每首自注，律詩一首，注有十餘行者。為絕句云：萬曆年間老庶常，光宗己未復登堂。蓋己未、辛未兩教習也。按己未乃萬曆四十七年，明年庚申，神宗賓天，光宗即位，以明年辛酉為泰昌元年，九月又賓天，乃以八月為泰昌元年，豈己未屬光宗乎？大都年邁不及詳確處有之，大段亦無甚錯，若韓城之濫觴，大貽嗤笑，而上殊未覺也。
庶常「常」字，章奏中有改為「恆」者，頗因諱由之謬。天啟年間，魏謬用事，因知縣給由，借題以處江西巡撫，遂一切改之，迨後又改舉人朱由爨為田爨，此益府宗室也。宗室可改，是為蔑賜名矣。且宗室以由名者，何止數百？果盡改之，則高皇二十字何以設？為改「由」字已謬，而無識者，並及「常」字。果爾，則高、瞻、祁、見、祐、厚、載、翊，何字不當諱？至高皇帝之元字，尤當諱也，何概不聞諱？而獨諱「常」、「由」二字乎？戊寅講筵，講《由也可使從政》一節，講官讀「由」為「咎繇」之「繇」，上諭以不必，因傳諭閣中，見在九廟，單諱下一字，其祧廟惟二字相連乃諱，則「熾基」等字亦不諱也。此諭未經通頒，乃謬諱如故矣。我朝諱字原甚疏闊，英廟諱「鎮」，而邊鎮之「鎮」，三百年未嘗改也。即武廟之「照」字，書本從火，未嘗諱四點者。故自世廟至熹廟百餘年，「照」字如故，而今乃追諱為炤，甚無謂也。
昊天上帝，人主所尊敬，但從來無高抬之例，即祖宗等字，不過與皇上並抬。今上謂與祖宗並列，意有未安。令章奏遇祖宗字，各加高一字，誠哉尊祖敬宗之意。至天與上帝，至尊無名，安用高抬？意欲尊之而反下同於人類，適所以褻之也。
孝純皇后，上生母也，崩時在神廟年間，未嘗傳寫御容。辛巳，忽傳上意，於新樂侯家求子侄似孝純者一人，據以傳寫，乃以新樂侯弟某貌為酷肖，遂寫成大軸，由大明門迎入，此何禮也？無論男女，年歲之殊，未必盡與相符，即甚似矣，果可認為真否？上意又嫌於獨厚生母，又別為先帝御容，及令博平侯家，亦求一人似孝元皇后者，一並傳寫迎入。夫孝純御容，偶得於新樂之子弟，既已奇矣。乃孝元亦依仿為之，豈俔天之姿，定有一親屬宛肖，以待夫後來之傳寫乎？不知先帝御容，又以何人為的據也。此等典禮，決當諫止，而竟無一人言者。
進御容之日，上出甚早，百官多未到者。時德州已入閣矣，亦未到。乃上揭參班役及裁縫，參班役，以其赴寓遲也；參裁縫，以其綴係不堅，臨期而落也。此等舉動，書之史冊，可發大噱。大臣凡事當自引咎，不可諉罪於人，況諉之下役乎？雖微事，可以卜相業。
德州掌銓，凡德州人不令來選，來選者輒得劣地。歸德知府楊本針，操守治行俱無議，大計忽以浮躁處河南、山東。人俱不知所從來，久之，乃知一鄉紳府佐有一揭在德州處，止以本針為同鄉，不得不處。夫官評不憑撫按而憑劣紳之仇揭，塚宰之執法安在也？即以同鄉示公，詎足述乎？
德州內附烏程，步趨不爽，於同鄉中獨厚宋鳴梧父子，跡其所為，又未嘗不縱不徇也。夫內植黨援，而無關輕重之人，苛求以示公，此輩心事，真不可令人見也。
張瑤，號海湄，開封府推官，才品亦卓然，第負氣不屑為人下。辛未考選至京，例見同鄉諸貴，時高硜齋為僉憲，宋氏父子在垣中，其門役有所需索，亦事理之常。張自負吾同鄉也，不惟不與，更怒詈之，高與宋俱不悅。及考選之日，以宋九青玫為吏科，而黜張為同知。其實兩人治行，不甚相遠，一旦抑揚太過，不平之鳴，所自來矣。豈獨張之過哉？高宋諸人與有責焉。
張指宋為倩人代書，往日神廟中多有此事。蓋官評久定，借考試以結局，其倩人代書，皆驕貴之態，非不能書而假手於人也。宋或有此事，亦未可知。張上疏後，宋自辯寸心不死，兩腕猶存云云。上竟令復試，與前卷無異。或雲宋之原卷，非己書者，已潛易之矣。宋復試疏，得旨如故。張由是降河州判官，孔有德陷登州，張被殺，贈太僕寺少卿。
張疏論鳴梧云：青瑣非世及之官，既以私其子，又以私其猶子。宋辯云：年家兄弟相呼，乃仕途之常，而必加人以不可受之名。余窺鳴梧刺書宗伯，玫刺書宗侄，俱不著姓，似非年家通套。
二宋在垣中，雖稱兄弟，後各遇艱，在京同時者不多日。之普本以館資在前，丙子以父艱回，至戊寅服未闋而玫轉都垣，之普聞之不樂，遂成嫌隙。後入京，玫轉大理少卿，之普曆都垣，僅升僕少，益不樂。玫旋升太常，之普即升副憲以傲之。玫未幾升刑部侍郎，之普乃升戶部侍郎，以班更在上傲之，互相爭長。余壬午入京，二人俱處分去，識者告余，謂其稚氣。
任者泰，沂州人，鳴梧之兒女姻家，辛未為余同年，而其人老矣。又太長厚，第後在東城一錦衣家，逾年來選，復館其家，余語以宜過西城寓，選有地方，便於縉紳接見，任竟因循不果。後選得雄縣令，謁之普，用拜帖，又不跪，之普大不然之。到任未久，嗾巡鹽御史劾之，降調，復升令屯留，卒於任。余時奉差，及旋京，問之普，何不為令親地？之普云：甚以為愧。當日曾言之主者，主者云：吾劾疏須一甲科，若別有一甲科相易，乃可舍之。因向余顰蹙云：卻教小弟何處尋此甲科？余知其支辭，微笑而去。
丁丑九月，車駕閱城，總督京營成國朱純臣，及協理陸完學，以營兵屯紮宣武門外。上臨視，大加稱獎。於西南城樓召二人，各賜以酒三杯，杯用金碗，便以碗賜之。至是而培城議決。培城者，以南城太薄，培如內城。殊不思南面有城，尚嫌其薄，東西北三面無城，何以不論？真無益於勝敗之算也。
初出閱城，余知必且培城，蓋前此議之久矣。培城未已，又浚大隍於五里之外，壞百姓塚墓以千萬計，工竟未成而止。又以外城無羊馬牆，諸內璫認助築此，計磚萬萬，力不能辦，乃以土築之，塗以石灰。牆既瀕隍，霖雨時作，不旋踵而圮歸隍中矣。王者守在四夷，況三百年來之京師，金湯鞏固，豈待後人之增加耶？
戊寅四月、六月、八月，皆有火藥之變，而四月為甚。石板平起空中；人家醬瓿，或移置屋脊而醬不傾，騎驢過者，人驢俱在空中，驢腹腸潰破而人徐墮地無恙，似有物憑之者也。八月，正值太學丁祭，陳井研為祭酒，黎明祭畢，飛磚及陳之肩而未傷。三次餘皆在寓所，有聲自遠而至，地如簸揚，由門窗殷殷而過，說者謂火藥至精，則能自焚。年來碾作極細，置少許於掌中，焚盡而膚不傷，精之至也。是時內操方盛，無歲不變，而戊寅為甚。迨後辛巳，罷內操，年餘而火變亦絕，得非以類而相召歟？
四月之變，火藥飛至西山，其下如雨，須臾地上厚寸餘也。監督主事劉某，飛石傷足甚重。是日約御史宋學朱同往，偶有他故未往，得免。余見宋賀曰：年兄必有殊福。宋尋出按山東，明年正月二日，濟南城陷，死焉。死生信有地也。
遵化知縣秦世英，己未進士，忽調蓬萊，蓋以遵化經己巳之警，不為善地，登州僻處一隅，可自固也。未幾，孔有德發難吳橋，旋破登州，世英死焉。朱之裔，京師人，為青州道僉事。戊寅冬，有進表差，以青州空虛，移家寄濟南。城破之後，母妻妹皆死於井，而青州故無恙也。之裔後改名之馮，以此見禍福之來，非人所得而趨避矣。
中貴有玉犀帶，而無金銀花素之制，其玉犀亦非品級所宜得也。祖制極於四品，安有玉犀？但因貴幸而嘗之，雖玉犀非玉犀也。累朝相沿，已為定製。今上辛巳，創為定品，乃自花金以至光銀等帶皆有之。又為定補服，鬥牛飛魚而下，以各色異獸分品。或雲御製有歌，未之聞也。是真以為官矣。每朝時，牽馬一人，係光金帶，馬杌一人，係光銀帶。余謂寧可濫用玉犀，未可濫用金銀，此預政之漸，識者懼焉。
自宜興師再入，上不信中官，禁朝官與中官往來。曩日兩闕及承天門、端門，憩足之地，皆不得入，於體甚正。其實結交近侍，不在此也。此等中官，有何可結？終年往還，居停不過一餐，饋送不過一金，彼密通奧援，在不見不聞之中，有以千百計者，孰從而致詰乎？
黃石齋朝參不坐中官房，閑有用帖處，不用通家字，自持甚嚴。余不盡然之，竊謂坐亦無妨，通家字亦無妨也，人貴自立耳，此等處有何干涉？嘗見一中官，安坐時再三稱不敢。又云：通家侍生不敢。令人失笑，謂此輩足與較乎？何其不廣也。余自壬午再入，遂禁往來，亦省卻許多周旋。恨石齋不在此，不知如何快愜。
丙子變將出，以張元佐為侍郎，撫治昌平，三日尚未行。同時所遣提督天壽中璫，即日北行。上謂閣臣曰：內臣即日已行，而朝臣三日尚未動身，何怪朕之用內臣耶？閣臣默然。此年昌平城陷，乃內臣強巡關，御史王肇坤開門納假兵而起內應者，閣臣何不舉以為辭？豈其讋於天威而未敢耶！
張彝憲之總理戶工二部，所司不過稽核，非有出納之寄也。且初時尚坐部堂，迨自立署，絕不至部。朝覲各官即有錢糧相關，遣吏投冊可矣。乃相率而詣之，行見部禮。至於考選各官，以功名所係，趨之尤急，拜伏堂下，了不知恥，異日翱翔言路，責其風節，不亦難乎？況欲取館員於此中，為異日輔弼之用，如何使得？
中堂體統，不為不尊，即吏部尚書至閣相見，必候門吏跪稟，稱某官見，然後得入。中堂出閣，至花臺相揖，立語而退，無入閣就坐之禮。至於總兵及兩司會敕，俱報門行跪禮。王弇州云：兩司於中堂無跪禮，豈未之親見耶？夫閣體隆重乃爾，何事不可為？乃居其位者，動以本朝不設宰相為言，及至恣睢行私，則又莫敢誰何？是居事權之實，而隱其名也。彼遇事推諉及竊弄威福者，亦復何怪？
掌房中書，其勢不得不通內府。閣中諸事，皆與文書房相關，一刻不通，則內外懸隔，政多齟齬。然以濟事則可，以行私則不可，是亦存乎其人耳。其人果端，即以此輩通之，不害其為公忠。如峻其界限，概示屏絕，一事也不能作。
翰林講讀而下，至閣外，報門而入，中庭而揖，儼然屬禮。舊例，管誥敕則官雖講讀而下，不報門，先入揖畢，過東，各官方報門入揖。然誥敕止六員，率先盡宮坊，不能及講讀而下。己卯，衙門人少，王炳黎邵、韓芹城四維，俱以史官管誥敕，不知果如儀否？但史官執屬禮，未為過也。新中堂謝恩尚未到任，與史官何與？乃相率詣精微科揖，此一事甚無謂，所當改正者也。
宮坊入閣內，平揖送出，自尚書以下皆同。但送出相讓，有過屏不過屏之異。然出閣時，中堂讓尚書先行，侍郎不讓，蓋從來中堂皆尚書銜，故不讓侍郎耳。今以侍郎入閣者盡多，而不讓侍郎，可乎？舊例，六品宮坊，列銜在講讀後，自萬曆己卯，改列於前。蓋中堂以宮坊非屬，自以意改之，非舊制也。
舊制，衙門自學士而下，俱有其官，講讀學士五品，光學士五品而作四品。張江陵、王太倉俱以庶子升學士，即升正詹、侍郎，不曆少詹也。壬戌諸公，三年尚轉講讀，乙丑以後，並講讀不轉，止以久次，得為宮坊。至辛未，乃並讚善而無之。衙門官自學士而下，止為兼官，並不正授，其故何也？
古學士有朱衣吏雙引單引之制，今代無之。惟講讀以上，例用紅鞍籠，司業講讀單引，讚善以上雙引，是亦古學士遺製也。
錦衣官屆太濫，至千有餘人其旗尉效有年勞者，皆得補官，層累而上。而最冒濫者為東廠理刑，夤緣徑熟，即一赤棍，不數年位至極品，如喬可用者是已。其例不由南北二司者，雖官都督，不得稱堂上官。即北司較南司為重，然惟富者得之，其選可知。如可用亦由司轉而稱堂上官者也。為吳昌時居停，以此革職提問。余謂此帶刀宿衛之選，宜稍鄭重之，非世蔭勳戚，不得推堂上官。其出身旗尉者，雖有年勞，止許帶俸，庶幾其少瘳乎？
錦衣惟世廟最重，至神廟末年，北司生草無一繫詔獄者。至天啟年間，又太重矣。今上錦衣雖無大恣睢，而詔獄接踵，雖欲輕之而不可得也。
戚畹皆於堂上列銜，而不與衛事，亦不至衛到任，勳衛亦然。惟皇太子侍衛，乃用戚臣，何不斟酌此意，掌印辦事。間及勳戚，惟其人之可用與否，無俾例拘。蓋神廟時亦嘗用成國之弟矣，不猶愈於市棍乎？
錦衣治獄，雖與刑部不同，然亦伺上意旨所在而加輕重也。如王世盛鞫問巴縣家人，竟至忤旨，非持正也。上一面溫慰勉留，一面嚴鞫家人，安知上意所在？至熊魚山開元下詔獄，獄中具款累累，錦衣匿不以聞，則以相君之寵未衰也。嚴刑之下，蒙蔽反甚於刑部，徒使怨歸於上耳。
章格非正宸參巴縣，下刑部，次日王炳藜偶晤巴縣，云：成就老先生作文潞公矣。巴縣艴然不悅曰：這個皇上如何作得潞公？退而具疏，滿紙不平之氣，無一字申救。夫潞公所事，非庸主也，以上為過於仁宗乎？以上為不及仁宗乎？諉過於君，以泄私忿，甚非大臣之體。
巴縣在閣中二年，糾者甚多，而不能動搖。至鳳陽失事，糾者益多，以楊昆岑為巴縣座師也。楊之死，比失陷城堡律，亦未確。其實受巴縣之累，而巴縣佐政如故。是年冬，陵工肇興，閣中隨例捐助，范木漸署工科，乃出疏駁正，言陵寢失事，實由昆岑，昆岑撤防，原因巴縣。使巴縣不擬此旨，何至失事？在他人可捐助，在巴縣不宜捐助也。巴縣素稱利口，到此亦失所措，乃上揭引咎，而上亦遂允其去。范曾以王維章事參巴縣，至是逾年也。
楊昆岑，名一鵬。為蜀中司李時，曾遇一異僧，至甲戌為淮撫，已經二十餘年，忽遣人送書，則四絕句也，皆歸隱之意。未幾禍及。楊死數日，主稿郎中紀克家在署，白晝見楊入，遂仆地，舁歸，未三日而卒。其精爽可畏如此，於忠肅不至是也。紀引盜陵樹律，雖無共盜之情云云，宜乎楊之見形也。
皇陵失事，地方官當任其咎，然撫按官非專責，豈得與內璫同罪？竊謂此案，以內璫楊澤當失陷城堡律，而撫按量從遞減，庶得其平。乃言者以事屬重大，將藉此以去二輔，遂嘵嘵於溫之親〈（指吳振纓）〉，王之座師各加力攻，此意何能掩主上之知？宜乎楊辟吳戍，而二輔仍如故也。乙亥春，成德為滋陽令，庶子倪鴻寶元璐上製實製虛疏，與少宰張捷爭辯，又皇陵失事，言者紛紛。二月，余過滋陽，成示余刻成章疏，並問通政司上疏事宜，實有建言之意。其後偶處府廳，一二積役，任事太過，府廳忌之，遂言於巡按御史禹好善而劾之。又恐不坐貪酷，或拿他不到，故造列多款，然而在任清操，不可泯也。成既被提入京，欲伸前誌，每為范木漸所阻。迨范以艱去，而成遂奏揭紛出，小題大作矣。
成事上亦疑之，遣人至滋陽，訪之百姓，言屈者十人而九，已有昭雪之意。而成在獄中，構訐不已，又遣母各處投揭，至隨烏程之輿，詬詈至朝門。烏程具揭，上乃命於長安門杖之六十。由是不待追贓而以發戍結局，蓋烏程亦畏之也。
己巳之變，自嘉靖庚戌而後，僅再見焉。但士馬物力，仍足相當。袁督師初至一戰，人心始定，迨後鈐制諸將，不為無見。而袁為人疏直，於大璫少所結好，毀言日至，竟罹極刑。厥後滿桂總督一戰而敗，安見鈐制諸將為非宜哉？乃京城小民，亦群然以為姦臣賣國。此等事，人多不敢言之。
袁既被執，遼兵東潰數多，皆言以督師之忠，尚不能自免，我輩在此何為？蓋袁在遼左，最得將士之心，故致如此。上乃出諭，謂暫令解任聽勘，而先人之言深，卒無轉圜之意。其後再逾年而有孔有德之亂，得非傷遼人之心而然歟？封疆之事，自此不可問矣。
毛文龍之死，何所關於成敗之數？自袁敗，而議者執以為辭，於是連及大學士錢機山龍錫，逮入獄，論死。初，華亭陳繼儒曾讚成誅毛帥之議，錢既論死，其家子弟日至陳家加詬詈也。辛未大旱，上釋死罪六臣，機山與焉。使其當近日韓城宜興之間，豈復有餘生哉？乃知人主用法以漸而手滑也。昔人之言曰：恐他日吾輩亦不免。此言真可惕然思已。
蘇有功，毛文龍營中副總兵，原名毛有功。文龍死，東降，後被擒解京，在檻車中飲酒放歌，旁若無人。及被旨處死，而其夜自演象所逃矣。究其故，乃解役於途中，每夜放出說書，至是亦然，遂忘收禁而逃也。解役抵罪，五城及東司房出示懸賞，杳然無蹤。三月後，乃於邊外得之，解京正法，臨刑猶丐酒不已，亦奇事也。
余孝廉時，見假孝廉二人，一張致樞，一楊震寓，皆曾相與。致樞假富順湘潭二籍，辛未揀選，為一富順孝廉所發。乃一書辦姓任，因致樞卒於京，娶得其妾，據所遺監引而假之。震寓不知所假何人。曾住濟寧半年，後居儀真，與揚州孝廉結社，遂從儀真起文會試，選得鄖縣令，為僕役分銀不均而事發，二人俱大辟。楊尤久假至十六七年，天下事何所不有？
癸酉秋決之日，上素服，在建極殿與中堂諸人相商，極其虛懷。而烏程無所平反，大負主上哀矜無己之意也。內一人徐兆麒，遼東人，曾以孝廉署濟寧學官，甚少年，為陝西華亭令，到任僅七日，而城陷於賊，此不當在矜疑之列乎？上於此頗費躊躇，而烏程初無一言，立視其死，乃知年來操切之政，多成於下，不盡成於上也。
楊武陵之柄用，實借徑於田貴妃。是時與中宮不相得，上亦久不見中宮，故武陵因星變上疏，陰含譏刺。未幾，而武陵入閣矣。後有悼靈王一事，楊在楚中督師，疏請持誦《華嚴》，相隔僅旬月耳。異哉，桴鼓之相應也。
薛韓城之用，烏程陰薦之，故以僉憲驟登政府。至其敗，則未有知其由者。上嘗與韓城言及財用匱乏，韓城對以外則鄉紳，內則戚畹。在鄉紳者，臣等任之；在戚畹者，非出自獨斷不可。因以李武清為言，遂傳密旨借四十萬金，冉、萬二駙馬各一萬，而周、田等近親不與焉。此旨間有抄傳，復嚴禁之，李氏殊不在意，而督之日急。武清死，復及其子國安，提家人追比，久之，國安亦死，而追比未已。周嘉定乃其兒女親也，上疏為言，又奉嚴旨，於是李氏盡鬻所有。其房無人售，則拆毀賣之。內閣中書楊餘洪、周國興者，亦李氏親也，教李氏云：有形之產既盡，即不上納，將如之何？久之，韓城偵知其故，密以聞上，因年終舉劾兩房官〈（舊無此例，始自張淄川）〉，遂劾二人閑住。有旨各廷杖六十，二人老矣，即日死。翌日，韓城夜歸，下輿見楊、周二人在門內，忽失所在，韓城懼而計無所出。是時戚畹人人自危，後因皇五子病亟，遂造為九蓮菩薩下降之言。九蓮菩薩者，孝定皇后夢中授經者也，覺而一字不遺，因錄入佛大藏中。旋作慈壽寺，其後建九蓮閣，內塑菩薩像，跨一鳳而九首，乃孝定以夢中所見語塑工而為之。寺僧相傳菩薩為孝定前身，其來久矣，至是言皇五子見菩薩來，甚怪上之薄情，不念先世親屬云云。又言，如不從此改過，將來殤折不止一人，還都要喚去。大都上未嘗至皇五子病所，皆諸人撰造節次，遣人傳報。上大懼，於是傳諭停止追比，復武清侯爵，而皇五子竟薨。乃心念此事皆由韓城發端，欲誅韓城以謝孝定在天之靈。會垣中袁忍西疏糾韓城，遂有成何糾章之旨，而翌日列款以進矣。袁疏皆一時掇拾，其於韓城毒惡，百未罄一。乃上意先定，於是楊、馬二長班下獄，鍛煉成案，遂令御史郝晉勒令自盡。韓城將死，曰：吳昌時殺我。其實韓城之死，始末如此。非盡昌時之力也。
韓城初罷，上令人潛伺有何人先至其寓。中書王陛彥往焉，遂執赴詔獄。陛彥孝廉，試中書，撰文者從無掌房之例。庚辰闈後，與梁維樞俱轉尚寶丞，或欲依附韓城以就功名，但轉未數月，亦無甚事也，其招辭皆憑空結構為之。陛彥，松江人，吳昌時之甥也，赴市時語人曰：此家母舅為之，我若有言，便得罪於名教矣。陛彥死後，乃見夢於其妻曰：汝二年後看小報應，三年後看大報應。至癸未，昌時死西市，所謂小報應也，未知所謂大報應者何也？
韓城之死，止坐贓九千兩，將何以處夫嚴分宜也？韓城之陰賊險狠，死有餘辜，但不正名其罪，而以懸坐之贓殺之，何以服人？刑政之不平，無甚於此者矣。余非為韓城訟冤也，未幾而有宜興之事，分明殺得手滑，後來何所底止？
上召雷演祚、方拱乾，此宜興得罪之始也。迨吳昌時廷鞫後，始令催來候旨，明乎罪因昌時，故諸臣言昌時麼䯢小吏。上曰：昌時是麼䯢，難道周某也是麼䯢？厥後刑部擬罪，舍昌時而專言封疆，明係逢迎上意而致之死。夫封疆則有之矣，豈宜興一人之罪？且視師不過末一段事，始終封疆者，自有其人，與宜興何與？及至旨出，則又不言封疆而言機械。機械者，罷內操，撤廠衛，皆機械也。此內璫所日夜文致於上前者，至此亦不覺流出筆端矣。
壬午，余入京，正值枚卜譴怒之時，廠衛因此而復。當召對時，宜興不在朝，次日始入。此中情事，宜興豈不知，何至一味逢迎，作此等處分？況以此復設廠衛，上之疑自此始矣。此時正言讜論爭之，不得而去，何等光明？何至成禍？乃苟且委曲而擬聖諭行之。余初疑諭自內出，至閣取原稿覽之，乃閣中所撰也。至廠衛既罷復設，亦絕無一言。至冬底，乃借廷杖衛鞫，以快私忿，何歟？《易》曰：知幾其神乎？其孰能與於此？
宜興進言，亦甚有法。如黃石齋一事，本因上問「撼山易，撼嶽家軍難」，何以能至此？宜興奏曰：飛在當時，固是忠勇，然亦未必盡如所云。但因秦檜讒構，飛遂不得其死。後世憐之，所以說得飛更好，就是古今所無。即如黃道周，皇上罪之甚當。但此人素有浮名，亦祇是作得時文好，故一時文士多稱其美。今在瘴癘之鄉，一旦不保，則後世亦止知憐他，就與岳飛相類。上微笑而不言。蔣晉江因曰：道周在獄逾年，祇是讀書及感戴聖恩，曾手書《孝經》百卷，各有題跋。此人大要還在忠孝一邊，還望皇上赦他。上曰：既是卿這等說，豈止赦他？就是用他也不難。翌日降御劄云：永戍黃道周，罪無可逭，今特赦免前罪，著以少詹事兼翰林院侍讀學士，以見朕重學惜才赦過宥罪之意。
壬申，畢司農之入獄也，救者多人，單疏合疏共四十餘，而未有允意。最後吳和受、甘來疏曰：自嚴之罪，豈獨在蒙徇哉？揚曆多年，不能保其終，罪一也；自嚴不能保其終，遂致皇上不能全其恩，罪二也；望八之年，匍匐入獄，萬一瘐死獄中，使人疑皇上之薄待老臣，罪三也。疏上翌日，遂令寓所候議。是上未嘗不受言也，存此二條，以為諫法。
宜興師再入，即欲起張鳳翔，蓋其人素冒東林之名也。久之，上意未用。至壬午冬，乃召入，問以諸臣舉爾知兵，其具以對。鳳翔如不聞者，但言水陸艱阻之狀，上不悅，令部議。及疏上，有「黔技已窮」等語，痛罵一篇，宜興乃票駁一旨，意若深求，而實指以破故。於是削去前疏，單言耳瘡矣。鳳翔告余曰：不意宜興如此之妙。坐此留用，補兵部侍郎。又前此六月省獄，改其子幼安死罪為遣戍，其受恩深重至此。
上即位以來，命相三四十人，其中非無賢者，求其精神提挈得起者，惟宜興與烏程二人，但俱不軌於正耳。其初入門，更無少異，惟宜興近和，烏程近刻，其以自遂，一也。烏程最久，不露破綻，大意主於逢迎，其後轉相摹仿，不離烏程一弧。雖精粗不同，其揆一也。天下事，的確是這個人壞了。
孫松石三傑有意去韓城，丁丑乃發舉人曹鳳禎一事。文衡之子，而劉澹石安行之婿也，更有韓源為之房師，一疏而累數人，而韓城無恙也。韓城當日為禮科都磨勘之際，未免為澹石之意居多，則韓城當先受其咎。然而韓城但以此去，則韓城不死矣，天意留之以甚其禍也。其後復試，上自命題，不義而富且貴，萬物皆備於我矣。其文頃刻而就。閣揭云：復試雖通，仍當革去舉人。蓋留「雖通」二字，為異日展辯之地也。上乃親閱其文，塗抹數處，無不確當，改為復試支離，真支離也。即其首篇有承前人餘蔭等語，蓋自寓為文衡之子也，於題何涉？非支離而何？不意聖鑒亦精於時文也。
曹文衡為薊遼總督，革職為民而去，豈宜樹坊？乃以此與縣官不協，遂至掌縣官之面。縣官捉文衡杖之二十，置於獄，此河南鄉紳驕橫之報。未幾而有苗思順、褚泰初之事，皆河南人也，衣冠掃地矣。
閣下書刺科知道友舊例也，萬曆中有上疏爭之者，未能改也。王巴縣曾被論，有持其通家侍生帖，在外向某武弁作何事者，王自辯衙門有體，即在內科道，不與以侍生矣。垣中諸公憤憤，至形諸抄參。未幾，文長洲入閣，乃概用通家侍生，於是臺省諸公翕然稱之，而體局遂為一變矣。後此入閣者，欲仍舊則不敢，概用侍生則不甘，乃改用通家生。夫通家則有之矣，安有身為大臣，而在廷言路無一人不通家者？此其虧體殊甚，皆自長洲開端。長洲雖賢，吾不敢諛此一事。
宋之俊，山西人，登州僉事，梁衡為萊陽知縣，皆當孔賊叛時，有守禦之功。其後因爭敘不和，遂至互訐。宋訐梁九十八款，梁訐宋一百零二款，但宋富而梁貧，故梁入獄，而宋僅候問有何不得已之事。乃乘陳啟新直鼓之日，投疏求正直言官勘問，親跪啟新，垂涕哀求，由是問官不敢為梁伸雪。至擬辟，坐贓二萬。梁在萊陽僅一年，乘城守禦乃有八月，其餘日即日受百金，不至是也。宋本與陽曲王府結親，而又為禮部，未幾奪襲事發，遣戍，人咸快之，而梁罪如故。會曹璫清獄，乃豁贓遣戍，梁至不能具路費，同年斂銀濟之。而宋在京，舊有典鋪，賄賂把持，黑獄瞞天，舉朝畏其反噬，甘心出閹尹之下。世道人心，至此澌滅盡矣。
陳啟新跪於正陽門外，實由曹化淳聞之於內。自古小人進身，未有不自中璫導之者也。獨怪正統年間，曾有淮安衛軍丁某，以訐奏授垣中。今二百餘年，復有此事，亦出淮安，是何風氣？但丁後以奪情入郊壇，論戍遼東；而啟新被參，乃獨逸去，斯一大闕事也。
淮安人文寥寥，顧多出高科。近年若丙辰之邱可孫、辛未之夏曰瑚，皆是。其年不永，亦甚似，至清河小邑，無城，僅僅黃河岸上一村落，乃有狀元丁士美生焉。其地淮黃交會，風氣所鍾，信有之矣。
天壽山，真大地，蓋他處之山，不過一山，此山西自太行，東連山海，層巒疊嶂，綿亙數千里。余嘗上陵，望諸山之氣，鬱鬱蔥蔥，石之骨脈，極其龐厚。卜年卜世之祚，固未艾也。諸陵各占一山，惟長陵規模甚大，德陵甚草草，面前有橫嶺，蓋定於倉卒，不及細擇也。
皇陵之變，燒毀明樓，此見於邸報者也。有自彼來者云：寶頂被穿一穴，不知深淺。地方官多諱言之。自此連陷藩封，皇子繼薨，得非根本之地有所搖動而然歟？承天陵寢，陷在賊中，相傳未動，正自未可知也。
辛巳，上再幸太學，復命詞臣刪纂六子，邵、周、二程、張、朱。余晚至，分得朱子數卷，多駁辯陸象山語。余意學者意見不同，不妨各存其是，不必自樹藩籬，專事攻訐。如象山者，豈異端者流乎？乃煩此呶呶，示人以不廣也。餘一切刪之，為朱先生恢度。然上之為此，實因欲令道士章醮，故以此崇重儒術，俾言者不得藉口耳。
章醮之舉，為中外多事，將以弭災求福，而要之事天以實不以文，殊不在乎此也。每遣羽流於南城為之，上與后妃，密往行禮，自文華殿西夾道中往來。一日，有部僚接本在會極門，忽傳駕返，遑遽避入文華門西直房，於窗隙中窺見上乘小輦，輦前立兩宮娥，端麗無比，其次後輦，又次田、袁二妃輦，歷歷見之甚真。不知上亦窺見其在直房中矣，俄使中璫至，問何人，以姓名對，上復遣諭之至外勿言也。
田妃父宏遇，陝西人，久住在京，曾為千總官。其妻吳氏，妓也，田妃亦非其女。乃有此一段富貴，在京無所不結納。每科道命下，遍拜之，設筵以款，科道皆樂與往還。宏遇誕日，各聯儕類往祝。一日，高鷺磯名衡為錦帳，列余名以往，田忽投請啟，邀致再三，餘力辭之。後告假往南海，回至濟上，避賊，居三月。余方告病在里，竟不往拜。總河張玉笥語余曰：田在此是客，何不往拜？余答以在京從不往還。且田太宰認為同宗，前參太宰時，太宰欲浼宏遇講和，宏遇逡巡不敢至也，何以拜為？然田見他客往往問余，至臨去登舟，乃自來拜余，余至舟邊還拜而已。
田妃能書，甚有機智。誕日在四月丁丑，遇旱。上方齋宿武英，已半月矣，至是欲暫還宮，妃遣人力辭曰：正為誕日，不宜還也。庚辰辛巳之間，大璫曹化淳輩使人於南京、揚州用重價得歌舞女子數人，上甚寵之，即辛巳冊立為嬪者是也。緣是累月未與妃相見妃乃手繕疏諫，上批數月不與卿相見，學問視昔大進。歌舞一事，祖宗朝皆有之，非自朕始也云云。此疏竟在宏遇家，每持以示人，臺省諸公多有曾見之者。
吳阿衡，河南人，初第時，娶宏遇妹為妾。近為薊遼總督，有疏言其飲酒多近婦人者，上疏自辯，稱臣之妾即都督田宏遇胞妹，娶已多年，臣近得陽痿之症云云。此何等語？乃人之章疏，可謂大無禮於吾君矣。又山中走出一熊，為兵士所得，乃疏陳練兵之效，未幾全軍陷沒。
上初幸妃宮，謂之鋪宮。田已立為貴妃，袁乃鋪宮，相去七八年。袁固上即位時與田同選者也，袁僅生一女，寵愛去田遠甚。即宏遇聲勢赫奕，喜與朝臣結交。袁之父名佑，謹飭自畏，不敢輕見一人，往往相反也。
田妃宮謂之承乾宮，袁宮為翊坤宮，翊字即神廟帝係，累朝相沿，不聞諱也。壬午，余在東安門，即東華門，袁同守門，得與袁晤，因及宮中事，言袁妃近作一紫檀紗廚，費七百金，其管事內璫奏曰：奴婢為娘娘節省三百金，如萬歲臨問，宜云千金，不可言少，恐照樣再作，便作不來。後上見之果問，妃對言千金，上細視良久曰：果值千金？前中宮以千金作一廚，尚不及此。蓋宮中費用，大略如此，只憑內璫口中，或千或百，無處稽考。
袁又言，上住乾清，雖時過后妃各宮，至莫必歸乾清，然後宣召后妃。不奉宣召，則各宿其宮，不至也。此本朝制度之善，即妒忌無所施矣。又言，上寢處木臺高丈餘，以階而升，上作板屋，內設床榻。又言，內中多藏異物，歲一閱視，出之於庭，有瓜子長五六寸，闊稱之，不知何地所產？計其瓜，當大於間屋，此古來史傳所未聞也。
戚畹遇節，宮中皆有賜，其家則進果盒，或五六十副，或百副，視所賜以為多寡，大要以千金出，則以五六百金入矣。每季皆有賜衣，少者三四十端，此皆所當議省者也。袁在門時，有冬衣之賜，內監所行紅面揭帖，首開翊坤宮字，後列段絹數目。時袁妃差內璫至，與袁語良久，人不得聞。又數日，妃偶病，袁於家設醮事三日三夜以祈福雲。
乙亥七月，召對，止賜瓜果。自壬午以後，乃出內饌，每衙門量人數多寡，或二分，或三分，每一分為餚菜二盒，粳飯一盂，精而足用，不似光祿之虛靡也。
日講每次有酒饌，初次設宴以後，每人折銀一兩，俱光祿寺辦。戊寅，東宮講讀，該寺照例辦宴。及講讀畢，東宮諭云：先生每吃茶。已設之宴，一時撤去，殊為非體。夫預教元良，何等大典？國家不經之費，不知凡幾，乃吝惜及此乎？此萬萬不當議省者也。
丙子二月十二日經筵，屆期諸臣俱候於文華門外，而大雪不止。至午後，上不出，傳免。午門外設宴已久，遂一並撤去。余時當展書，頗憚其難，戲語同官曰：經筵進講，不過老生常談，何如將此宴便賜諸人，豈不省事？旁有一內璫讚曰：此位老先生講的是。大雪如此，祇是賜宴，即與經了筵的一樣。同官皆笑，余因述今早來時，遇一宿科省員於長安門。彼此班後相問，其人曰：怪得雪中如此早來，原來今日該吃經筵。且說經筵如何可吃，與經了筵之言，正相類也。
戊寅春，經筵講官王鐸講「聰明睿知」一章，分疏敬信說字反語太多。言時事，又有白骨如林等語。講畢，上怒責數言，謂其敷衍數語，支吾了事，全不能發揮精義云云。鐸出案前，待罪良久，上命起來，又忘卻謝恩，次日乃上疏謝。其次講《尚書》者乃黃絅存錦，聲細而哀，無一字可辨，上不懌而罷。同官衛紫庵允文語余曰：黃前輩講書，恰似哭了一場。余曰：正為王前輩講不稱旨，可為痛哭者此也。
丁丑，編修劉正宗失去銀帶衣物，久之乃得於一典鋪。捕役偵其所自，乃中書吳某〈（忘其名）〉所當。及於武英訪之，又無姓名，蹤跡且久，則積年大盜也。有妻妾數人，延西席教子。每日扇馬道上拜客，夜即為盜，有繩作軟梯，無夜不入人家，曾盜黃絅存家銀數百兩，又盜進士李白池衣箱中多物。會余赴一席，同年金壇王有三，詼諧狎出。言射覆者畫一中貴踞床，是為獨坐無聊；又畫女陰數十，惟一無毛，是為光陰有幾。時有三方為中書，余因曰：弟有一言，年兄莫怪。問何言？余曰：近日劉家失盜，其姓吳者不知是中書賊，又不知是賊中書。於是合坐大笑，王亦笑無忤也。
余第後，觀政工部，曹葆素〈（名珍，尋改名光）〉為大司空，每怪進士入署不齊，揭示司務火房有寥寥十八員等語。尋值祈禱，預戒諸進士，分為兩班，須皆齊到。一日行禮既畢，余方到，則止二人行禮，乃無錫馬君常世奇、安陽尚□□大倫也。稍間，止有二三人續到，遂相率散去。余戲謂二君曰：不意曹老先生約束一番，乃公馬上得之也。
庶常每日進館，無力雇長馬，多是暫雇至館，日斜出館，須遣役至棋盤街雇馬接歸。一日，諸人俱散，余自內出，見馬君常、羅小遜在二門外，余問何為不去？二人云：方遣役雇馬。立語久之，其役來復云：今日操，無馬，余笑謂曰：此處見有一馬一騾，何得言無？羅張目指余曰：這個人。馬惟笑而已。
館中初以李豫石為長，閩音不甚正，每晨說假，以給假為即籍，以王邵為黃笑，以趙之英為醮資英〈（英字讀近仍音而稍清）〉。每遇二人不入館，則預仿其說假之狀以為戲笑。然李端方厚重，不為詭異，復饒經濟之才。館中雖多人，余所服者，惟李及吳默實太衝二人而已。
羅小遜好稱王子安《滕王閣序》，故序余使鄴吟，亦云昔王子安矜落霞秋水之句云云，在館時更屢言之。一日冬寒向火，復言及此，而所衣絨裘，不覺被焚，余戲曰：弟亦有一聯曰「火光與褐袂齊飛，羊毛共炭灰一色」。
沈憲申及倪鐵山皆大鼻，程端伯、衛紫庵共為律詩詠之。略云：何物崔嵬起面間，土星高掛大於拳。稱來重有三斤半，打扁猶餘五寸寬。又改杜詩云：鞭條日暖龍蛇動，破扇風微燕雀高。朝罷驢尿攜滿袖，詩成狗屁在揮毫。京師腳驢，多於沙塵中遺尿，既乾，經踐仍復成塵，則乘風而起，穢氣逆鼻，所謂驢尿攜滿袖也。初，鄭方水師每入館，甫及未刻即出，惟豐城唐師久之不出，同館苦之。迨壬申秋，鄭師入閣，一日，值程有事欲歸，而唐師至，申末未出，程乃吟曰：人生有版須當打，枚卜可曾到老唐。蓋院堂有鐵雲版，必擊之而始散也。此數則，俱可資笑。
癸酉八月朔，閣試商霖賦，題本明白，乃有用祖宗皇上字高抬者。吳澹人禎套用北山移文曰：騎箕之精，肖象之靈云云。移文似非賦體，前此試視聽言動四箴，乃有用程子四箴次韻者。又遼師凱歌四章，有雲「閃電飆馳霹靂轟」，此成何語？雪夜入蔡城歌行，有用「登牙」二字者。牙，大旗也，唐節度使門有牙旗，如今督撫之儀，故其內城曰牙城。今裁去城字，如何可登？余嘗曰：此即彈琵、唱山之流。蓋俚語言彈琵琶、唱山坡羊也。張天如自負名士，視同年如薎有，乃其閣試賦得「兵氣銷為日月光」，首句云：不把高官奉武人。其餘稱是，不欲盡言之。昔人以翰林院文章、光祿寺筵席、教坊司彈唱並言，殆謂此等非耶？
曹秋林蘊清未沒半月前，一醫者見之，語人曰：此公不過一月候。視其口，每恆張而不合也。時方無恙，人不信之。未數日而病，病十日餘而歿。病中，同年視之，才一張目即合。忽作《鳳凰賦》至三十句，條理井然，極其奧博。俄而寂然，間兩日而終。
同年曹天錫，偶於寓所之側見一婦甚美，使人偵之，則夫沒且欲嫁也，以五十金得之。其婦日索衣飾，曹極力奉之。未幾，以天且暑，別遷一寓，婦親擇，多不如意，最後一寓稍遠，乃僦之。婦先往，曹在舊寓發諸裝橐。會天雨，久之未完，迨完而往，則婦與細軟俱不知所在矣。曹大駭，天已暮，無可如何。明日至其嫁處訪之，杳然無蹤，曹甚悔恨。越數日，其婦忽從外至，曹欲執而尤之，絕無懼色，大言曰：我本有夫婦人，被汝強占多時，速寫兩無相干一字與我，不然，與汝到個是處。曹默然。久之，有嗬殿者過，婦欲出大叫，曹恐失體，即寫與之而去。同年吳一元云然。
費縣姚擇揚，辛未第後娶一妾，其姊頻來，試挑之，欣然順從。月餘，親屬來者無不與通。先後數人，又皆姝麗，姚自以為奇遇。然而稟受清羸，未幾疾作，而來者不已。其房師許石門遣人逐之，不能絕，至言於巡城御史，呼總甲逐之。究其故，乃窺姚之清羸，欲因而斃之也。京師多有此事，即此二人，可為羈旅娶妾者之戒。
李春瀾，麻城人，鴻臚寺序班，上疏自言其母為梅長公之煥所強占，最無恥之人也。一旦自楚中買妾朱氏，贈簡討王用予。朱氏絕色，本楚藩宗室妾，既歸用予，僅數月，用予以差出，朱氏留京，一二年間轉嫁多人，嫁皆不及數月，御史魏士章其一也。余門生毛羽儀，緣事在獄，其父德來京，朱氏又嫁之。月餘，謬以為寡居兒婦而嫁楊翠屏繩武，得三百金。士章聞之大怒，上疏言德販賣宗女，遂下刑部提問。翠屏懼，出朱氏於外。由是士章為人所薄，此等穢褻，乃煩章奏。未幾，竟轉年例，刑部尋審德在京娶得朱氏，其朱氏在京先嫁多人，並非宗女。僅擬仗罪，翠屏乃復攜朱氏之遵化任。後三年，翠屏卒於遵化，不知朱氏又往何處？范木漸曰：朱氏在京數年，楚人幾至嫁遍，祇是一個風力。余曰：風力乃是言官，朱氏如何風力？蓋江漢遺風，陳夏姬之流也。
錦衣指揮許某，忘其名，乙亥十月，毆死其妻，喧動市井。巡城御史親至其室，問以為何動此惡念，惟言情願償命而已。及問其子女家屬，則所生二女，皆被指揮淫之矣。於是指揮坐大辟，革襲，不知何人後也？
田宏遇又養一女，曾一至宮中視田妃，上見而喜之，妃即令出，自此絕不復入。壬午，妃薨，尋有九嬪之選，蓋上意在宏遇女，宏遇亦願以女入宮，保後來富貴也。未幾，以邊警罷其事，至秋而宏遇死矣。
國家錢法，莫盛於萬曆年間，每六文作一分，至天啟年間如故，余乙丑計偕所親見也。辛未，乃增至八文，因錢雜也，然猶未大壞。至今日而日甚一日，私錢之禁日嚴，徒為販鬻者苦。揆其所以，皆因有力者為之。如田宏遇自寧波回，載錢十三船入京，曷啻幾萬萬？宏遇用此錢於百姓，而欲百姓不用，此錢將銷歸何處也？在南之錢，百文僅值二分，宏遇買來京用，有四五倍利，萬萬之錢，贓銀亦以萬計矣。律以歐陽駙馬之罪，將何辭焉？
雜錢既多，勢不能禁其賤，當因而益賤之。而獨重製錢，俾二文當一文，或三文當一文。法在先行於上，而以漸及下。京城內外，凡收銀者，皆令收錢，制錢與雜錢兼收，其折數亦如之。行之用餘，其應給銀者，概給制錢，未有不樂其便者也。雜錢自去，制錢獨行，無所用禁，而錢法疏通矣。所謂因而利導之者也。
周、田二家，無日不興作，人皆樂為周用，不樂為田用。田每伺工匠所在，驅之以歸，閉置工所，多者數月。其非工匠者，驅作雜工，筋力疲敝乃放之。在內飯食不足，又不給值，或伺間而逃，乃得出也。由是怨聲載道。
上於戚畹優厚，而不欲朝臣與之結交。相傳中宮曾指陳芝臺姓名曰：此吾府探花也。上曰：既是汝家翰林，莫想作得閣老。又項水心煜與嘉定家結親，用吳中風俗行禮，有彩花，製作奇巧。不數日，傳達宮中，上甚不悅，既而竟有降調之處。即此二事，上於戚畹嚴防如此。乃武陵專於內中取事而坦然無疑，何也？
陳啟新自言隨例謁嘉定伯，助以米數石云云。有駁之者曰：朝臣與戚畹原無相見之理，何例可隨？上於是重申戒諭，亦不罪啟新也。余門生周銓，初得第，嘉定長子名鏗者往拜之，欲認為同宗。銓以問余，余曰：令伯叔及昆仲科第接踵，已是茂族，何借他人？若認為一族，後來祇有損，更無益也。乃止。
劉可斅，初名可學，本濟寧州吏目，蓮妖之亂，為熊文燦巡捕。文燦好以誅殺立威，而信任可斅，冤枉頗多，可斅遂富。旋京，改名納監，遂至上林掌監。凡東人無不認同鄉者，獨不認余，以曾為吏目，必識之也。可斅結交既多，漸有營謀，乃至條陳吏部事宜。後因佛事施銀千兩，其疏簿達宮中，上以為疑，俾廠衛緝之，遂至提問，久而得釋，豈佛力所佑耶？
吳金薄者家巨富。天啟中，殿工至透借金薄飾殿，節欠至二百萬，累年不能給完。乙亥，內璫盜禁中珠寶，鬻於其家。後內璫處死，而吳以不知得免，但沒入其珠寶而已，後竟以他事破家。其房在崇文門內，為周嘉定所得，煥然一新矣。
祖母綠出滇南，以盆注水，入指頂大者，則盆水皆綠，舒白紙於案而置其上，則案紙皆綠，故名祖母綠。癸酉春，東廠緝得吏部打點人祖母綠一塊，準銀七百兩，上遣人送至閣中，諸老傳視，大如拳雲。時楊翠屏在館中，余問此物何用？楊云：有豆許大含口中，可數日不饑，是辟穀藥也。未知然否。余州楊春茂，萬曆己卯解元，先期夢買得劉某家祖母綠。劉之祖名溥，景泰年解元也，尋為舉首，乃悟所夢矣。
余州有解元七人。劉溥，號敬庵先生，講學著書，終身不仕。其子即進士劉概，與御史湯鼐同下詔獄者也。楊春茂中解元時，第二題為「敬大臣則不眩」，結中有重臣不可無，權臣不可有等語，至京欲疏論江陵，為父所勸阻。二人者皆奇人也。楊尋卒，不竟其志。
緬鈴者，淫穢之器，相傳有細蟲生草間，用金裹之，楊翠屏以為非也。彼處出鴇鳥，乃至淫之物。土人為窟窖於野外，遇此鳥經過，裸婦人於窖外，此鳥必旋飛而下，婦人疾避窖中，鳥因遺精於地。取淬煉金，百層百淬，則成此物也。登州膃肭臍，亦以婦人試之。其法取置斛底，而實粟於上，裸婦人以坐之，則臍自粟下騰起，其不能騰起者，即偽物也。夫已死之臍，騰起為異。至鳥而飛就婦人，復有遺精。此理之難信者，氣類相感，不妨有之也。
黔國在滇世守，宛然王者，土官畏之。其所掛征南將軍印，每遇下行，不至全用，量事大小，或用一角，或用半印，夷人奉之，有如詔敕。凡有所指麾，此印一至，土官家則相顧失色，惟以應付出門為幸。近年以來，威令稍稍不行矣。
翠屏又言，麗江軍民府產金，每雨後，山中尋得生金，有大於豆者，所謂金生麗水者也。土官木姓，曾欲認黔國為一族，而黔國不許也。有店房在張家灣，其他處亦多有之，見人執禮甚恭。其地諸生皆利其所有，每赴試，必以金為贈也。
滇中之地極高，每入京，謂之下京，計其地在數十仞之上，以漸而下也。會試，例給郵符往返，至庚辰下第，一概不許用，流離不能復歸，乃有縊死在天壇者，皆本兵楊嗣昌為之。自昔祖宗成法，其為計豈疏於嗣昌哉？節省幾何，而失士子之心，兼失遠人之心。非所謂得策也。
遲之萊大成巡按廣西，回京具言荒僻之狀，衙門公座桌堂，皆用泥塑而畫飾之，交易皆婦人，其丈夫鄉居不常入城也。遲在彼苦瘴，每日服人參以勝之，差滿，約服二十餘斤。到京不多日，而夜寢不復起，將斂，面色變青，人以為人參之咎，果其然歟？宜興師每日服附子五錢，徐元扈相君每日服大黃五錢，皆是異事，一名醫告余曰：二人此時不覺，後來須一總算帳。元扈尋卒於任，病不一二日，了無他異。宜興師又不得以附子死也。嗚呼！醫言亦不驗矣。
遲之萊為諸生時，至海上一寺，彷彿若生平曾經歷者，蓋此寺中僧也。後泊舟某處，夢至文昌帝君所，言官當至太僕寺少卿。覺而訪之，其側近數里有文昌祠，徑路一如夢中雲。頃自廣西差回，將升，屢因欲避太僕，逡巡不果，未升而沒。沒後贈太僕少卿，竟不可逃。異哉！
吳澹人亦夢曾為松風寺僧，方水師作序，曾述及之。後寓所失火，被焚，三日而卒，亦僧家茶毗之義也。宋九青在杞縣，妻病甚危，其僕夢至馬神仙廟，有石碑，上鐫宋名，為太僕寺少卿，其後俸滿，避之如之萊，竟升大理寺少卿，歷太常，至刑部侍郎，則夢亦有時而不驗也。馬神仙廟在萊陽縣，人甚崇重之。
夢有至奇者，陳井研之祖名某，巡按遼東御史也。家本寒素，未生時，里中富室夜夢有人送匾至其家者，署曰光祿第。其人有兩子，皆諸生，以為科第可待也。未幾兩子俱死，諸孫零落漸貧，鬻第於御史。會差遼東，卒於任，以勤勞王事贈光祿少卿。去富翁作夢時，已五十餘年。後有司送匾其家，前夢始驗。不知此事何急而預兆於五十餘年之前，且所兆者乃死後之贈官也？胡菊潭世安為余言如此。
掖縣王萬象，好言神怪，自言少時遘危症，夢雲長公騎馬持刀提人頭來救，甚真，次日即愈。又言曾在濟南處館，有一狐甚靈。主人病中思桃，時方十二月，計無從得。狐言不難，去一炊許時，即向空擲下二桃，連枝及葉，露尚未乾。問從何得之，則雲來處遠甚。蓋世間自有寒暑相反處也。又二年，狐淒愴向主人言，取桃事發，不得留矣。自此遂寂然也。
神仙事古來多傳之。登州有王赤腳者，不知其名，但以赤腳為號，或見其方坐地上，忽在樹杪，土人多言其術甚奇？𨓏𨓏出人意外。有從之學道者，即言不可，間指數歲童子曰：他卻學得。嘗出其陰以示人，則一如童子也。一日將死，遺言葬城門橋下。如言掘之，得石碑，鐫「赤腳王」三字，因埋之。數日後，於他縣有人見焉。其在衡府甚久，適邱宜城談蔡蓬頭事甚悉，其跡著世多知者，此不具載。蔡蓬頭，王赤腳，可作的對也。
宜興師之再召，夫人吳氏，卒逾十年，忽於夢中阻其出山。宜興未然之，夫人云：既不信吾言，可同我暫至一處。宜興不覺隨去，見一老僧頸係一索。夫人指示之際，悚然驚寤，自知不祥，乃是夕世兄亦有此夢。較著如此，而不能斷割，以及於難。至濟上，余造謁舟次，語余曰：自知再來必至禍及，而不敢不來。嗚呼！豈其然歟？
王巴縣，宜興師之同年。再召至京，未見朝而罷，或以為井研欲據首輔，故逐之去。井研即有此心，無此力也。宜興師緹騎催取候旨，上無日不遣人往偵，相傳約巴縣於某處密語，又傳以書約巴縣先抵京而後繼入，此往偵之言播於京師者也。上因宜興遷延太久，甚怒，故宜興不敢再稽。上遂於前二日殺吳昌時等，則宜興之死、巴縣之逐決矣。巴縣至良鄉縣上疏，票擬獎譽及延佇等語，俱為上所刪塗，此豈井研意也？
京師凶宅，𨓏𨓏而有，如楊大洪及崔呈秀，雖邪正不同，先後並住一宅，而相繼破家。御史張聚秀尋卒於其內，人相戒不敢居。青州馮可賓獨買居之，且開園起樓，以娛封翁。一日，馮鄴仙元飆在朝，仆於班次，傳者哄然，皆以為可賓且爭咎此宅。已而非也，然其封翁竟沒於此宅，繼之者亦以憂去。太僕寺街亦有一宅素凶，何香山居其中七八年，其家中或見緋衣婦人，往來空室，香山不見也。香山去後，宋五河琮以考選僦居，未一月而斃。同館吳慎旃移入，余以為言，吳云：凡宅豈有不經人死者？何妨於事？未五日而吳病，病十三日而歿。余初住一宅，業師以序貢就選，暫館余寓，倉猝病卒。余旋奉差出京，同年張師度入居之，病卒。最後孫鳳毛亦卒於此宅。皆數人相繼，事豈偶然？然則凶宅果有之也。
戶部員外塗有祜，四川人，廚役為妻撲殺，埋宅中。後居者發得其屍，轉相推究，於是有祜冠帶閑住，妻追敕命也。袁忍西愷參宋之普，亦以鶴啄死屍為言。至煩御史按驗，在塗與宋，固非所以處下人。要之，此等非所以瀆聖聽也。至屠愚仙象美紅葉一事，更屬穢媟。以閨房不堪道之事，而謄章奏，煩處分？何為也哉？屠愚仙薦張鳳翥為邊才，召對文華，殿，至日斜，上始出，而鳳翥自辰入，飲酒已成大醉。同召數人，見其語狀潦倒，謂不可入，鳳翥力爭欲入，奮袖喧呼，至左闕門，守門中貴復加留阻，鳳翥怒，拳毆之，復操俚語呼曰：皇帝老官召我，何人敢阻？由是數人力遏之而止，然上已知矣。諸人對畢，上問張某何不至？對曰：適在郊外較射，射畢飲酒，不敢入。上曰：想是酒醉發狂。不懌而罷。屠於次日疏引罪也。
熊文舉在吏部，亦著清名，一旦，有過周謀事。周謀，韓城門生也，江西人，浙中知縣，使人江西，求熊封翁遺書文舉，升過為部屬，以甲科得此，不為難事。乃又遣人於京，申明前事，因被緝獲。其稟云：所商之題，乃五百年必有王者興也。又云：與敝座師言之。指韓城也。韓城出揭，委之文舉，時文舉典試未旋矣，部鞫，乃封翁應之，與文舉無涉。於是封翁論戍，而文舉一疏之後，恬然復官。余竊為文舉不取也。
丙子五月，御史詹抑所爾選，上輔臣以去明心疏，蓋以嘉善相君發端，而及近日時政，言甚切直。上怒，召對，辭色俱厲，詹應對無所屈。上執疏問如何是苟且？詹曰：即如捐助一事，也是苟且。侃侃數幹言。且云：臣死不足惜。皇上幸而聽臣言，固可為今日之用。即不聽臣言，亦可留為後日之思。中璫在旁，嘖嘖歎服。上益怒。閣臣申救良久，命錦衣係之，朝房候旨。翌日旨出，著都察院議處而已。院議罰俸，但議語涉誇，遂並處主稿御史張三謨，而院乃以為民議矣。向令議語稍加詆摘，即罰俸無不允者。此中機括，頗亦易知，而當事者未悟，激成擯直之舉，良可恨也。
仇維禎以侍郎出鎮通州，到任後，疏稱通州內璫守禦之能。御史今僉憲金光辰論之，謂其不思自樹，巧借內援，於維禎責備極當。而上召對平臺，怒甚，曰：仇維禎方至通州，亦須讓他展布，便爾借題沽名。會天大雨，雷震，因而霽威，光辰如故矣。
辛巳冬月，忽起大風，午門及左右掖門門關一時俱折，如截斷者，亦可異也。余未在京，中書於允中言之。癸未，既復內操，一日雷震奉先殿，毀其脊。上天仁愛，能無惕然於其間歟？
陳啟新既用，上亦悔之，祇是不肯認錯。其後薑卿墅采上互糾之疏，下部看議，部議有刀筆等語。上不悅，諭輔臣曰：祇是處分可矣，管他甚麼刀筆。意猶未脫然也。部議，在外撫按提問，本欲困之以法，以快人心，乃使乘間脫逃，路皓月不得辭其責矣。啟新曾清理順天府錢糧，將科場供給裁削太過，主考猶可支吾，房考至無炊爨，其考官房中，一切借辦。榜出，天尚未明，而府役率行戶百餘索取，喧嘩滿前，何其無大體也？國家惜費，亦不宜惜及於此。在啟新固所不知，乃啟新被參，提問已經數月，而尚仍其陋，則順天府官亦去啟新不遠矣。
國初止有廩生，後乃加增廣附學，故試錄於某府州縣學下廩，則止書一生字，余則加增廣附學於生字上，此舊例也。河南周藩宗學創開科第，誤書宗學學生，多一學字。丁丑一榜，乃於增廣附學之上，俱落學字，徑接府州縣，有是理乎？是時孔句容為副考，填寫紙條，不甚留意，填榜儒士，不諳舊規，遂誤至此。榜後言之句容，且曰：須經重刊，乃便進呈。句容曰然，因言留都。遇丁祭，惟國子監舉行，上江兩縣統於府學如京師。故敝鄉嘲京城諸生曰：應天府學不祭〈（濟）〉，上江兩縣無學。正此類也，相與一笑而罷。句容事多，不知與禮部言否。閱月進呈，竟仍其故。至壬午，餘一切正之。
往年試錄，有試中書舍人，竟書其銜，而不用鄉貫，世廟時錄可按也。近日孫鳳毛、薑金允，皆中書出身，仍書某學某生而已。往時教官無不書銜，故拆卷時，有一教官，則房考為之失色。今書銜者僅十之一二，其為教官與否，無從而知矣。辛未浙江王佐，甲戌南直吳鍾巒，俱以中州教官中鄉試，至會試仍入北卷中式，無或問者，此又何也？
自甲戌顏茂猷，五經特準殿試。丁丑有五經四卷，止中揭。重熙時，令各書本經四義於四經之前，揭為書經，則場中明知其為揭矣，此甚不可也。其餘三卷，皆差經旨，不必言揭卷在書一房。其房師將以為首，而總裁不肯也，曰：正為五經，不可掄魁。此何言也？夫明旨列茂猷於正榜之前，即元且居後矣，乃不可掄魁乎？文章公器，聞以五經增價，不聞以五經受累也。壬午場中止有二卷，各卷謄畢始入。羅小遜曰：既是兩卷，止可中得一卷。余曰：不然，且看文字。如或不佳，一卷亦不可遷就。如佳，雖有十卷，也須中他。小遜曰然。既而兩卷皆佳，但五經序列，不便分房，因書各房於小紙，與小遜各拈其一。此時一名二名俱定，三名以二場貼出，中書黃耳鼎房中卷也。黃方俸滿考選，小遜欲以次卷升補，余甚不愜意。至四名禮記卷又甚佳，不可易，余惟期拈得書經春秋，則以五經卷為魁，以專經卷為第六名，庶破丁丑總裁之謬。不意拈得詩二房及禮記房，則不得不以為第二卷矣。豈數為之歟？或者不知，以為踵丁丑舊例，而實非也。猶幸小遜俯聽余言，開五經兩卷之例，明年兩卷皆捷。復有五經一卷名趙天驥者，在山西，以五經中式，至是亦在中列。填榜之際，井研及通州曰：五經祇好二卷，如何又是一卷？遂以本房易經填注，是不敢於破例而敢於欺也。請問二公，壬午之前，何處有兩卷之例？豈中堂擔當，反不如兩宮坊耶？井研不足道，通州是如何遭際，上以格外用之，而不能破格以事上。小事如此，大事如何去得？
丁丑闈中，羅小遜以夢故，焚香拜落卷，信手抽得一卷，甚佳，乃破中有鏡字者，忘其名。余未嘗有夢，而𫝾閱落卷，不遺餘力。僅得一卷，亦無他異，但首篇承上節惡字來，從惡說到好，又從好說到惡，不作兩平。其先為同事蕭曆室譽，塗竄滿卷。遂命人洗淨，加以圈點，且批云：會場大矣，何可少此一種？薦之句容。是日，句容晨起，似夢非夢，若有人扼其臂者，既而此卷適至，遂收之，即烏程閔度卷也。余詩有云：吾道良堪據，鬼謀非所尊。蓋謂此也。
壬午，有諸城丁某者，以三百金得監元，復營關節，故評事李森先以擬題掛議。丁見事跡頗露，不敢入場而去。余與小遜因而加慎則有之。迨後榜出，江西有二人，而山東並無一人。時入試者六十有餘，並副榜亦無之。事出偶然，東人遂謂余有心避嫌，不知闈中安知其為東人而汰去之？若拆卷之時，眾目共注，已定之卷，誰得以意改移？夫但保自己名位而排擠桑梓，此謝德州升之所為也。余雖不肖，萬萬不至如此。
胡麒生行人，俸滿，業已出缺，候考，乃復入丙子北闈。中書陳龍正閱戴記，借其擬題一帙。榜出，所中有胡維孚者，物議騰沸。龍正為《醒迷記》一通，後維孚為部科磨勘，四義刻布，於本題無涉，龍正乃自陳有《醒迷記》，旋得旨，進呈發抄。故維孚革褫，麒生降處，即副考閃中畏亦降讚善，而龍正無恙。此事殊不可曉。胡特泛然擬題耳，出題在龍正，閱文在龍正，而乃嫁禍他人，何為者也？且其《醒迷記》不過因物議之及，更加詆毀，不受其饋杯耳。有何發奸之功，而超然事外？故浙人亦有不能平者。
此科解元馬之驪，文較癸酉殊勝。乃有一二下第諸生，吹索字句，投揭於陳啟新，遂至疏聞。於是主考黃東厓上疏自明云：吏科無衡文之責，啟新非能文之人。上塗吏科句，意可知也。部議竟以核字不雅，罰至四科。無論一字不足以累全文，即專論一字，有何大戾而至是也？啟新不足責，儀制案呈，逢迎啟新者，推其用心，何所不至？自庚午姚現聞希孟以中武生被處，北闈遂為畏途。蓋輦轂之下，議論易生，風波易起也。癸酉張費縣序及，先期託疾杜門，因以方遂安為主考，是科獨無議為希遘也。壬午，余以赴京之遲，為宜興師所不喜，甘心寧入北闈。或詰余曰：業已遲矣，何不再遲半月，明年便入會闈。余曰：是則罪之大者。噫！亦良苦矣。
劉澤芳，可斅之子，年雖幼，而文字盡可中式。乃部中不肖司官，以伊巨富，垂涎而不得，則磨勘其卷，以為奇貨。謂其首篇套用敦厚以崇禮舊文，幾於全錄，次二篇亦然。不知北場文字，有用本題舊文數行，彼此相同，仍在中列者，況別題文字，焉能禁其套用？且亦何必禁也。一二司官，更加狠戾，稍欲伸說其間，便執巨富為辭。相與目笑之，反似受其賄賂，代為出脫者。此等悶氣，大不可耐。
子罕言命，理乎抑數也。子平五星之說，余自幼不甚信，以其年用建寅，而日用建子也。以十一、十二月為去年，而以子時、丑時為今日，即果有此理，果有此數，而舛錯如此，何能奇中？京師有王太和者，江西人，人共以為神驗。一日與傅海峰鍾秀訪之，方巾道袍，屏去僕從，託言候選之官。推算良久，一毫不似。余與傅相視而笑。壬午，枚卜曾以柄用許宋九青，又言六月二十二日當召對。是日果召對，乃下獄，非柄用也。太和自此逃去，不知所之。
劉幼孫重慶，戶部侍郎，生平有好古之癖，日用之物，無一猶人者。凡古異之物，價無貴賤，以必得為主。沒後欠債二三千金，皆費於所好者也。余嘗飯其家，所用食器，燦然黃色，皆宣廟壇器也。不歲餘，皆散於京師。傅海峰得其一鼎，價一百二十金，其買時蓋三百餘金。其他物皆稱是也。
徐僉憲礦攜一元章石卷，凡百餘種，五色胥備，其石各有所似，而不似石者頗多。奇狀曆落，目所未睹。
京師有二古像，其一栴檀佛立像，在鷲峰寺，有古記，其質深碧，似金似石，間有似木處。乃西國填王當釋迦佛在時所造，自龜茲入中國，歷二千餘年，像莫古於此者。其一大士像，在稽山會館，尉遲敬德所造也。栴檀像萬曆年間覆之以金，殊為可惜矣。
又有貫休羅漢，在城南一寺，十六軸，古絹為香煙所侵，黑色。持向日中，僅辨彷彿。閱數軸，往往目眩，無能一日盡閱十六軸者，亦奇物也。
殿試之次日，詞林詣兵科一飯，觀唐人十八學士圖，相傳為故事。癸未，余得觀焉。吳道子畫也，皆立像，上署銜名，無他景物點綴，末有沈括跋。及問所從來，則正統年間，山西一監生，條陳兵事，兼進此卷。疏既下，並此卷俱付兵科，遂留至今。時沈蒼嶼允培為都科，復出調馬銅牌，蓋銅符也。字皆反凹，其正文隆起者藏番人處。大篆云：皇帝聖旨。下為二行，雲合當差發，不信者死。外以紅皮為套冒之，旁有細字曰：撒剌哈。必番人名號也。當時以調番馬，當在茶馬之前矣。嗟乎！國初威命如此，覽之徒增慨歎耳！
太僕寺石刻畫馬有二，一史道碩，一趙孟頫，皆王鳳洲世貞官太僕時所摹勒也。趙畫馬，人所共知。史，五代時人，畫馬視趙為奇，筋骨鬃鬛，更加麥嶒，藉此以久其傳，實為厚幸矣。
內閣宣聖像，亦吳道子畫，余嘗入視，其像冕旒端坐，亦無景物，大都如世俗所畫神像者。龕外有帷，帷中燃燈，絹色又古，但見其依稀耳。下有範銅像，兼四配像，則宣廟所賜也。
內閣設先聖像，而閣臣兩列坐焉。中施長案，相對治文書，儼如先聖臨之者，製固善矣。若文華門東直房，不過暫憩之處，亦有小像，則余所未解也。余嘗教習內書堂，堂西向，約十餘間，其南一室奉先聖，其北一室亦奉先聖，於南則拜，於北則揖，不知何所取義？夫設聖像於教習內豎之堂，已非所宜，況相去咫尺，而設二處，不亦瀆乎？所當議撤者也。
凡入內書堂，其司禮掌印，俱投侍生帖。蓋國家設詞林，衙門雖冷，體貌則崇，自史官已然，彼亦不以為異也。論者乃稱張江陵投晚生貼於馮保得，非不悅江陵之人，造為此說，以誣江陵者乎？然近日張淄川以首輔之命，不出傳聞，其求曹化淳，實有此事。淄川原非詞林出身，未必無此苟且之事。但取戊辰會試錄觀之，內外簾官，凡給事中、御史，無不因魏璫帶卿銜及都御史銜者，獨詞林如故。蓋詞林之體，原自無可營競，雖諂躁者不能改其常也。祖宗以此儲公輔，意深遠矣。
杜毅齋三策冊封琉球。海中月夜，如在水晶琉璃中。遇雨尤奇，水自空中直下，與海水相接，渾而為一。雨中有赤黃綠黑等龍，隨水上下，鱗爪攫拿，毫髪皆見。僅七日，至琉球。回時中路舵折，一日一夜，在回溜中行，不知遠近，舟人自分不全。黎明忽見遠山，諦視之，福州山也。不炊許時，已抵岸矣。
福州海中有彭湖島，相去三千里，晴日彷彿可見。有參將領兵駐其中，自福州順風而往，不半日至也。又有東島者，視彭湖為近，內惟產鹿，千百為群。島人捕得，取其腸胃，連糞食之，以為至美。其全體則鬻之福州人。今所鬻鹿脯、鹿筋，皆東島物也。
應劭《風俗通》記稀姓十餘人，皆為太守，或以為非實，然不必非實也。《南部新書》言，唐大中以來，禮部放榜，歲取二三姓氏稀僻者，謂之榜花。余考洪武以來，登第稀姓，四年辛亥則有智審〈（元氏人）〉、爾朱欽〈（富平人）〉，永樂十三年則有巴鏞〈（江西都昌人）〉，宣德五年則有薩琦，正統十三年則有越堅，景泰五年則有上泰〈（江夏人，上字與尚異）〉、茂彪〈（襄陽人）〉、聊讓〈（蘭州人）〉，天順元年則有上誌〈（朝邑人，與泰又異省）〉，七年則有宜茂〈（公安人，殿試改為陝。崇禎年，公安有陝嗣宗）〉；成化二年則有乙暄〈（海州人）〉、沃<半頁>〈（定海人）〉，五年則有勒璽〈（曹縣人）〉。八年則有閭鉦〈（涇州人）〉、蘭玉〈（趙州人）〉，十一年則有仰昇〈（無為州人）〉、滑浩〈（太醫院人）〉，十四年則有才寬〈（遷安人）〉，鈕清〈（會稽人）〉，茆欽〈（盧龍人）〉，二十年則有稅新〈（四川南溪人）〉，二十三年則有仵紳〈（蒲圻人）〉、戈福〈（代州人）〉；宏治六年則有蔚春〈（合肥人）〉、院賓〈（順天人，院字與苑異）〉、閭潔〈（涇州人）〉、仰儒〈（餘杭人，與昇又異省）〉，九年則有汝泰〈（吳江人）〉，十二年則有牧相〈（餘杭人）〉，十五年則有訾綬〈（朔州人）〉；正德元年則有堯弼〈（內江人）〉，三年則有銀鏡〈（忻州人）〉，六年則有頓銳〈（涿州人）〉，九年則有底蘊〈（考城人）〉、及宦〈（交河人）〉，十二年則有仵逾〈（蒲所人）〉，十五年則有俎琚〈（磁州人）〉、眭紘〈（武進人，眭音須）〉，初杲〈（潛山人）〉；嘉靖二年則有阿其麟〈（代州人）〉，五年則有拱廷臣〈（桂林人）〉，八年則有眭煜〈（丹陽人，與紘異縣）〉、郟鼎〈（太倉人）〉，十一年則有承林〈（德州人）〉，十七年則有汝齊賢〈（吳江人）〉、順境〈（武昌人）〉、步允遷〈（薊州人）〉、卿文瑞〈（公安人）〉、蒿賓〈（滕縣人）〉，二十年則有鈕緯〈（會稽人）〉、戈中和〈（南充人，與福異省）〉，二十九年則有操守經〈（浮梁人）〉，三十二年則有鈔介〈（彰德人）〉，三十五年則有操時賢〈（浮梁人）〉；隆慶二年則有咸懷良〈（萊陽人）〉，五年則有由神門〈（杞縣人）〉。令狐氏，唐宰相族也，當時以門族單少，有相認者，即收之，甚至姓胡人，亦冒稱令狐。或嘲以詩曰：自從元老登庸後，天下諸胡盡帶令。萬曆中，有進士令狐泌，近日有新城令令狐永輝，不知其為宰相之後否？以上四十餘姓，皆從會試錄得之，非傳疑也。又益都有郇姓，本毛詩郇伯勞之之郇，乃音環，不音旬。郯城有榚〈（音卓）〉姓，亦巨族也。黃縣有淳于，即髡之後，歷代墓具存，大顯於唐，碑表相望，今族屬千餘人，而無業儒者，范黃縣云然。又山東有舉人雎𡉥，唱名之際，二字俱不識，乃自言音雖衝，又非不識甄盎之比也。其不係士紳者，稀僻之姓，所在而是，又未可盡記也。
癸未九月，經筵進講君子有九思一節，余先期撰講章送閣，進規處有「聖不自聖」一語，井研使中書來曰：此語上所最厭，宜改之。余即易以別語，因思堯兢舜業，古來帝王，憂勤不已，無非不自聖之一念，何至以為厭也？此語可厭，則講書亦可厭矣。區區小臣，不敢謬執己見，井研恐不得辭其責。
辛未，羅萸江喻義送講章於閣，烏程令改，不肯，遂至疏參，言舊例惟經筵進規多於正講，日講則正講多，進規少，今喻義以日講而用經筵之例，駁改不聽，自愧不能表率後進云云。乃下部議處，部議云：聖聰天縱，而喻義嘵嘵多言。遂以閑住處之。夫講章豈有二例，況多少之間，惟視文義盡否？又非有一定之限也。烏程不過借題以處羅耳。乃如部議，天縱不須多言，安用講書為也？一忮一諛，後來講官無所措手矣。
日講，與上共憑一幾，置講章其上，以牙簽倒讀，非預誦精熟，往往致誤，短視者尤苦之。何香山為講官時，講《尚書》至「弗慮胡獲，弗為胡成」，冥然不記，遂不能終講。翌日上疏引罪，韓芹城四維，壬午冬杪，自少司成加中允為講官，舊本短視，牙簽所指，多非其處。講未及半，偶有遺忘，不能復措一語而罷。又數日復然。乃自陳怔忡健忘，於是準辭日講，但帶官銜佐成均也。
上不喜忌諱，一日講《春秋》，越過「宰咺來歸仲子之賵」一條，上問何為遺此不講？蓋宰咺稱名，以見宰之非宰，疑講官為執政諱也，其實諱賵字耳。至於疾病二章，從來不以進講，上皆令補進。其時王素公錫袞為講官，乃以天字立義，言聖與天通，無論死生疾病，無往非天。故曰：吾誰欺？欺天乎？議論盡有關係，但進講須誦本文，末節死於臣之手，及死於道路，是何等語？旃廈之上，無故宣此不祥之言，似亦非所享也。
春秋講章，與他經頗異，多不用進規，每講僅一條，甚至意義少者，寥寥數言而畢。但以一人專講，不復更替為勞。宜興師柄政時，越次而用劉允平若宰，乙丑諸公甚不平，宜興師不顧也。允平講官三年，敘升至諭德，反在乙丑諸公之前。癸酉冬，漸有柄用消息。或云：因為講官而用力於內也。一日早朝，有遺匿名單于左掖門內者，多言閨門及鄉黨間事，盡不堪道，一時哄傳。劉不自安，因乞假歸，無幾，即以病卒。此可為詞林躁進者之戒。
王素公錫袞，雲南人，方署吏部印，又為講官，每於事隙撰講章以進。是時上或連數日禦講，王不廢部務，每日撰講肄習精熟，至於不遑寢食，而因講納忠，往往而有。一日，講「禹吾無間然矣」一節，進規處略去各項，獨重溝洫，言江南水利，極其詳盡，其於東南財賦之地，裨益良多。但河北水旱，非溝洫所能救，東土諸泉，以漕運故，尾閭泄之，民間不得涓滴之用。而荒盜以來，蒿萊盈野，雖神禹復出，將如之何？夫天下大勢，策積貯則重在江南，策形勝又重在河北。近日傅司農淑訓，將邊腹餉款入不副出之數，刊刻成書，每遇朝臣有蠲逋之請，概從庋閣。但送餉款一冊，不復議覆。余壬午入都，請蠲七州縣逋額，司農亦以此法應之。吾恐天時人事，兩值其窮，將來釀禍，豈但入不副出而已？天下大計，非可與貧窘作家量入為出者比，乃不酌量緩急，而欲概杜請蠲者之口，憂國者不當如是也。
庚辰秋，上傳諭，欲素食終身，以聖母蚤崩，不及養故也。此殆託言，或別有所感而為之也。一時輔臣有揭，李印渚紹賢有疏，大要為主上愛口腹，謂不宜以淡薄自苦。自古帝王之孝，不須如此而已。上皆優答不允。不知此等揭疏，何所見而為之？夫上之感動及此，必有大不安於中者。乃不能引類暢言，以成就君德，而反言不宜淡薄，何其言之陋也？余謂宜備極讚美，而更推廣言之，皇上以聖母故素食終身，大孝至仁，千古無兩。但帝王以天下為一家，民物為一身，則仁孝又不止在素食也。素食之意，將以惜物力，則買辦需索，造作進奉，以至非時之賞齎，鋪墊之羨嬴，何者不當裁節？將以惜物命，則緝獲聽斷，拷訊駁讞，以至財與命相連，法與情兩乖，何者不當寬貸？推此類言之，使天下無一浪費，無一銜冤，其為素食也大矣。揆之聖母之心，何等欣慰？即日禦水陸之味，何損於仁孝之一毫？今議裁議減，多在外庭，而監局之中，其盈縮任意，溪壑無厭者自若也。爰書之重，一駁一加，至於加無可加，比無可比，但言奉旨從重而已。甚者廠衛緝獲，即為平反所不及，十有九死，萬一得生，而其家已破。封疆之事，聞殺督撫，不聞殺總兵也。間有總兵乃其庸瑣無能為者，故總兵益驁，督撫益危，皆非所以惜物命也。持此不變，而避腥膻，茹蔬果，將恐聖母在天之靈，有愀然不樂已耳。以此進規，上未必怒，何諸人之疏，絕無此意？失悟主之機，阻為善之路，良可惜也夫。
李西野化龍，山西人，考選，部擬御史，上自改為給事中。到任之日，上疏自言：臣才能譾劣，僅擬御史，已為過分，不知皇上何所取於臣，而特改為科？恩則厚矣。臣伏自循省，求其所以當改者而不可得也。此言可謂切中，出於自言，尤人情所不肯。上怒甚，降調，尋以假去，不復起。其與李互易者，為臺中胡某，試卷中有瞪目而視語，為上所塗，因易之。或言吏部進卷之日，胡夢大雨雷震，西北奮起一龍，失驚而寤。及旨下，易己者乃山西李化龍也，亦奇矣。
是次考選，亦有真定府同知許自表，以原擬御史黎玉田易之，自此遂開內改之端，而當事者漸至用以行私矣。黎為同知，半年升昌平僉事，逾月，遂升遼東巡撫。許以明經起家，既得御史，管京差，逾年，挨次當按宣大。意憚於往，乃疏參烏程，得旨降調，補上林署丞。由此觀之，未見其當易也。
己卯考選，亦有內改數人。吳昌時以部擬禮科，改部屬，而韓城之怨，由此結矣。是時上自命題「復河套議」，凡言不可復者即入選。或雲武陵密議棄遼東，畫關為守，故以復套為比。未知其果然否也。
張虛舟作楫，戊寅有疏論高起潛，上怒，責令回話。方燈下構草，所坐室中磔磔有聲，槅扇一時俱開，出視之，寂然無一人。張甚懼，自意當得禍不測，但業已論事，無可如何。默坐久之，再理前草。及疏上，止於降調，乃知鬼神弄人。有誌之士，決不為所愚也。
吏部侍郎張捷，宜興師之私人，即烏程之蔡奕琛也。蔡無日不至烏程家，張亦無日不至宜興家，宜興去而張為少宰如故。一旦太宰缺人，屢推未用，垣中呂黃鍾上疏言，何不於侍郎中特用一人？中書喬可聘駁之，謂侍郎止有二人，其一詞林，無升太宰例，非擁戴張捷而何？呂因舉詞林為太宰者以辯。時賀江夏在吏部，不聞以知人擅長，且自有詞林本等之官，安見其當為太宰？呂此疏出，而其擁戴，益不可掩。故未幾即轉年例，然而張如故也。會乙亥內察將及，御史劉宗祥素有貪聲，自知不免，乃發捷與己私書。有當事者專欲用內等語，意指烏程也。有旨詰張，張乃以閑住去，劉因免於察典，旋升江西巡撫。夫以不易去之張捷而劉能去之，不為無功。但發人私書，非正人君子事，況即與己之書乎？以此逃察，其人不足敬矣。
省中蔣德瑗，即晉江相君之弟，亦因察典將近，上疏參房之騏，奉旨云：國博考選，原係舊典，何言無例？時之騏為太學博士，議與考也。蔣欲藉此建言，而不知房之與考，先從政府得之也。疏既被駁，蔣竟以察處。蔣與劉均一借題，但有工拙之異耳。要之，蔣之心事仍可對人，劉之心事，乃不可以告妻子也。主察者避其所忌，而甘心於其所易與，亦大憒憒矣。
曾就義，江西人，作縣頗著清名。戊寅考選，禦試，疏中稱百姓之困，皆由吏之不廉。使守令盡廉，即稍從加派以濟軍需，未為不可。上喜其說，遂擢第一，入詞林。未幾，即有剿餉練餉之加，實因曾議而決計也。夫為政須令有餘地，雖堯舜在上，不能使吏皆廉。吏未必廉，而加者真加，困者乃真困也，曾豈真昧乎此？不過一時逢迎，估藉以為功名地耳。曾進館未久，復上民惟邦本一疏，得非有所不安於中，而欲以此救前言之失乎？或曰：就義前後兩截，可謂逆取而順守矣。又半年許，以疾卒於任。夫國計民生，何等重大，而昧心妄言，以博己之一官，此天地祖宗所不容。曾之死，蓋陰禍也。
漕運舊例，有土宜換棗之說，沿襲既久，並帶客貨。神廟年間，所帶日多，運軍以此為生計，視船如家，甚愛惜之。其有淺阻之處，自雇剝船，公私兩濟，蓋未有私貨得達，而反憂官糧之不達者。祖制寓意，深且遠矣。邇以運事遲滯，一切嚴禁，間遇私載，則沒入其貨而加重罪焉。運軍日貧，商販裹足，剝載既已無力，一旦淺阻在前，惟袖手而觀，諉罪於河道，甚且有燒船以圖賴，棄船而潛逃者矣。何者？非所愛也。自古王道本乎人情，利之所在，人爭趨之，乃因以集事，故私不妨公，王者所不靳也。不然，適足以致誤而已。夫公爾忘私，國爾忘家，士大夫猶或難之，而以責之運軍，此萬不可得之數也。善謀國者，宜熟思而慎處之。
丙子春，有歲貢生某者，忘其姓名，伏闕上書，上命取覽，以其所言無當而罷之。然其言亦有所見，如雲驛遞裁減，而摃轎等夫去而為賊，則復驛遞為平賊急著。一時或笑其迂，不知此實至言。天生此食力之民，往來道路，博分文以給朝夕，一旦無所施其力，不去為賊，將安所得食乎？後有自秦晉中州來者，言所擒之賊，多係驛遞夫役，其肩有痕，易辨也。乃知此生之言不謬。夫言有可采，即芻蕘不廢，況貢生乎？
自驛遞裁減，冊封大差，人夫不過十二名，一輿之外，僅餘四名，不足以供節冊之用。乃有封王妃者，冠服或二三摃，新例又多並差，一府而有二三王妃，則冠服多至八九摃矣。其人夫仍是十二名，往往自雇腳騾馱之，蹩躄道途間，大為褻體。夫臣子奉差，即自雇腳力，非過也。冠服乃朝廷之法物，頒降藩王，典禮何等隆重，而下同商販，動輒靡貲，此甚非所以重帝命也。余方在籍，諸君奉差至濟，有見過者攢眉相告，余戲謂不見夫解銀者乎？夫馬俱足，更加護送，彼亦一錢糧，此亦一錢糧也。所爭者，出入之異耳。諸君以侍從之臣，持節之重，而不及一解官，何也？世事至此，付之浩歎而已。
宗藩之陵替久矣，非官紳諸人，敢與抗禮，而其勢既窮，雖欲沿舊制而不可得。且將軍受各官拜，亦舊制也，國初，將軍甚少。間或有之，其親皇曾孫也，即受各官之拜，彼此交愜。今傳經累葉，其非皇支者毋論。即列在皇支，皆王孫，非帝孫也。周藩郡王，多至七十餘府，將軍不下千餘，每遇散給錄糧，塞路盈衢，無非玉帶，而欲撫按司府而下，一一拜之，有是理乎？今上由信邸承統，故留意宗藩修復掌故。要之，當國初親近，無煩申飭，其禮自隆。若邇來宗姓，即二祖而在，亦不能因仍其舊。昔人言祖宗親盡，猶且當祧，況於宗室？嗚呼！此至言也。
國初，親王不時來朝，故高皇帝定親王與皇太孫相見禮，公見之後，仍有家人禮。至陵廟行禮，太孫居中，稍後，親王兩旁，在前。天順初，召襄王來朝，已不用家人禮。而欲天下宗藩，隆重如二祖時，何可得也？況熙、宣而後，防禁日嚴，閉著一城中，無異囚拘。各官之於親王，惟無失大體，足矣。郡王而下，盡可通融講鈞敵之禮，一切舊制不能復，亦不必復也。唐親王皆出守郡，黜陟行焉。宋親王班在宰相下，我朝雖無此制，然江陵盛時，於親王皆以賓主相見。其受封在江陵為宗伯時者，又側坐稱門生，即雲勢焰所爍，頗為非宜。然而朝廷益尊，不聞親王遂以此貶重也。矯枉過正，將生事端，亦豈親親之道歟？宗藩儀節之議，始於唐藩，上疏言各官有乘輿，至端禮門內者，用拜貼，書大字等款。各藩率不聞有此想，獨中州為然，此誠各官之咎也。部議屢上屢駁，遂下署部侍郎陳子壯於獄。傳聞上怒甚，欲加廷杖，曹璫跪諫乃止。未幾，唐藩杖殺二郡王，上乃不懌，蓄而未發。尋又疏請統兵勤王，總亦內不自安之意，非真有他誌也。上密敕撫按，押發高牆。其旨云：一日殺二郡王，滅絕人倫，背違祖訓，莫此為甚。向使不議儀節，二郡王萬不至被殺，亦無從而禁錮高牆矣。語云：雖曰愛之，其實害之。上而不愛宗藩則已，奈何以愛而貽其害哉？
魯王壽鏞所寵孫氏，濟寧人，其出甚微，晚年以五千金助餉，為孫氏量求名號。部議，魯王已立世子，世子亦庶出也。今之此舉，獨不為世子地耶？上從部議，並卻其所獻雲。
魯世子以派自號乾山，其宮中所築假山，在乾位也。山中有洞，穴地為窟室，極其深邃，以甕貯油，晝夜然鐙。凡諸用物，靡不息具。蓋因德王被擄，中州福伊等藩，相繼淪陷，為此山以備緩急，可避匿也。壬午，兗州破，世子走入穴中。宮奴引兵至穴中得之，拷追金銀略盡，以弓弦縊殺世子。方縊，世子呼曰：當先殺我子。不知何意，竟如其言。世子身短多須，通體皆黑毛，長可寸餘，異常人也。
濟南破於正月初三日。歲內二十九日，在圍城中猶令曆城令追債。兗州被圍，世子止捐三百金，乃預借祿糧，取之充州府庫者。有何太太者，魯先王之妾也，聞事急，自捐五千金，世子留其四千五百金，而以五百金付外。失城之禍，豈盡由天數也？青州被圍，衡王號泣，召各官出金銀於庭，恣其所用，青州得以無事。乃事平之後，將寄貯外解各銀，照數扣留，以補所費之額。惟汴城八月之圍，周王費至數百萬，卒以保全。真強人意矣。
宗藩以科目起家，始自辛酉。大要宗室能文者，江右為最，楚蜀次之。科目之開，本以收羅天潢之俊，何必限以定額？各省屢請不允，至己卯，有多中宗生一名者，輒裁去民生一名，厥後遂止如原額，是不欲其濫進也。乃科目之外，又有換授，每藩多至五七人，選除未盡，繼者接踵。一宗才耳。與其旁及換授，曷若稍廣科目，且換授易？科目難，久之，將盡趨換授而科目廢矣。使宗室諸人，不務讀書，專事鑽刺，未為得策也。
換授之法，皆自親王保舉，莫多於江西。寧府統字諸宗，以換授在仕途者，不下六七十人，且本府無親王，則各郡王所保舉也。羅小遜曰：大都以五十金求薦，得之甚易，故多至此也。至京復加營謀，優者得中書舍人，次者不失為州縣正官。吏部田唯嘉，專以此為奇貨。夫宗才換授，原以用其才耳。中書閑曹，何長可見，乃以處最優者？使帝室之胄，金錢橫行，垂涎於臺省，其恩歲宗貢，號為正途，反遠遜不及，此所謂舛也。
舉人朱由爨，益藩宗室，以會試副榜，求準殿試，此宜允而不允。舉人未登正榜而優議者，在昔則有孔諤，在近又有顏茂猷，況以宗室近屬，求赴廷對，何用靳之？朱露一朝覲縣官，率意上書，一味逢迎，非能言人所不能言也。乃召對授給事中，賜名統錯，沮向用之路，開僥幸之端，往往如此，所未解矣。
朱統鈰，亦寧藩宗室。鈰字本音飾，其義亦同，而江右人多呼為布，何也？戊辰，選庶吉士，有言宗室不便入館者，改授中書，即告假雲。又三年，值宜興師為首揆，閔太宰洪學秉銓，乃入京辯復。統鈰本宜興辛酉所錄士，而太宰為江右左轄，曾賞其文也。由是得復庶常，癸酉授職。壬午，南闈副考，後序中以宜興師乃兄比卜式。蓋辛巳相隨入京，輸米五百石，選得光祿署丞者也。以比卜式，恐亦非其倫矣。
甲戌進士朱寶符，賜名為朱統銍；朱釒伊，賜名為朱奉釒伊；皆庶宗，未請名祿者也。二人未曾疏請，恩出特賜，準入玉牒，是上所重在科第也。乃又有時而不重，何歟？
庚辰就教舉人一百餘人，就教歲貢生近二百人。既試，上傳諭吏部，悉與部屬及州縣正官，又言此係特用，後不為例云云。於是舉貢間選，俱照甲科資格，惟吏部選得兩司務，其餘部曹，無不選授。諸人出於不意，自詫特典，一時意氣出於甲科之上，此不待言也。但其本意，原在就教，囊資無多，不足以充選後之費。在京職猶知節嗇，若選得外官，其勢不能無所費。又謂官出意外，雖費盡可取償，未免任意借取。京中債主，亦以金錢恣其所用，未出京而負債多以千計矣。欲其居官廉介，安可得乎？故肆者遂玷官箴，謹者亦將坐困，究至吏治人才，兩受其敝。謂此新奇快意之事，可為乎否也。余州亦選一新守，隻身而來，有京債七人隨入衙中，未數月，而被論以去。其人能文，又謹飭自愛，而受累如此，則其餘可類推矣。
欲行保舉之法，但限某官而上，方得保舉。如宋之預舉自代可也，不必以一時類齊。今之保舉，至刻成齒錄，儼然若一科目。然格套漸成，營競乃起，故有千百賄賂謀保舉又謀選除者，皆一二年後末流所必至。吏部又欲就中低昂，以濟其私，於是每考有縣丞主簿等官，與考諸人，即欲不更加營謀而不可得。夫以正官舉，即當以正官用，稱與不稱，自有連坐之法，與吏部何預？若果文義疏謬，不堪臨民，駁回可也，甚則罪及舉主可也。何用曲加調停？降選丞簿，攬權歸己，賄賂公行，皆由吏部之不肖耳。
保舉州縣正官，原限舉人以至生員，未有及童生者。宋今礎之普，時在垣中，獨保一童生。余怪問所以，宋曰：此人雖曰童生，其實年老，不能為官，聊復塞責，以免連坐之累耳。當時為之一笑。其人既經保舉，即於里中具冠帶，張蓋乘輿。其兒婦偶有小過，其人怒甚曰：吾今已為官，當行官法。集親族，杖兒婦於庭。或言以其夫代者，不許，竟杖之。其婦當夜縊死，父母訟之於官，未及訊質，而童生亦斃矣。
副榜準貢，始自辛酉，本登極恩例也，至丁卯、庚午而濫焉。有列名榜上者不與，而無名者反與焉，惟在有力者為之。新城王與玫、王與慧，皆原榜無名者也。至甲戌吊察曆科副榜原卷，於是原榜有名而卷偶失落，亦有被駁者矣。明年復令禮部較閱原卷，量留數名，以信前旨，其餘概發本學肄業，於是未選諸人，什九罷回。己卯，楊武陵建議將副榜充貢入監，行積分之法，又以副榜在後。或多贗增，議於正榜之前一日先出副榜，於是奉副榜允為得人之旨。其人既貢至監，但考一二優次，便以科道自居。移寓製衣，儼然候除之官。故言者有曰：同一鄉試也，為正榜者試畢而歸，寂無一語；為副榜者，乃人懷躍冶，希冀得官，此真不可解也。武陵不足道，副榜一事，非有異同商確之煩，而十年之中，忽行忽止，忽重忽輕，無論無以服士子之心，亦非所以持政體矣。
國學援納，原非祖制，以首善之地，廣收銅臭，最為不宜。第相沿已久，從來無議罷者。乙亥，忽傳諭一概停止，一時以為盛事。或以問余，余曰：援納固當罷也，但非此時事耳。又問何時當罷，余曰：外患悉平，財用充足，此其時也。或曰：若然，則更無可罷之期矣。余曰：援納雖非美事，然猶勝於搜括捐助。今搜括捐助有加無已，而獨罷援納，可乎？即罷亦暫罷耳。明年丙子，科場屈期，攜銀自遠來者，皆廢然而返。又當戶部窘乏之日，急欲得銀，而停止方新，不敢言開。於是公私兩困，言不便者十人而九。逾年之後，其例復開，何所見而停此兩年也？乃知為政者須度勢審時，務求可繼，不必慕其名而為之也。
援納之復，部議不論廩、增、附，一概以二百七十金為額。久之，惟附學納銀，而廩、增裹足不至，乃復照舊例。其意以為增廣多冒稱也，乃並廩例而加之。及不可行，而冒稱乃如故矣。久沿之例，即聖人無如之何？瑣屑計算，徒以傷體示陋已耳。善謀國者，殊不在此。崇文稅課，以邊患逋額數多，責令事定補解，遂至陡加稅額，積月而所逋益多。一主政接管，驟減舊額，由是商貨輻輳，有自天津卸載，越務關而赴崇文納稅者，有自臨清、德州即先赴崇文納稅者，不三月而前逋俱完，新課充溢，此公惜偶遺其姓名。此等手段，可作戶部尚書，與援納加銀之議，異事而相反也。
援納既停，監生漸少，於是開選貢之例，謄錄分卷，一如場中事宜。第減七義為五義，省三場為二場，其額每州縣一人，有不堪充選者，闕焉。本以充成均之選，非有異也。諸與選者，一時高自標許，以為破格大用，即在旦夕，遂欲淩科甲而上之。及廷試畢，一概入監，了無他異。其年暮家貧者，又不準就教，勉完監事，黯淡而歸，至家與諸生無別，反損去廩膳之資。強半悔之，乃知張皇一番，殊屬無謂，不如以選貢還選貢之為得也。
甲戌廷試，進士倪學士元璐為受卷官，與共事諸人言，文昌入豫，分今科鼎元當在中州。已而傳臚，果杞縣劉湛綠理順也。先是，景泰甲戌，杞縣孫賢為第一，宜興徐溥為第三，至是劉為第一，宜興吳國華為第三，相去一百八十年。地方甲子，往往相符，信乎非偶然也。
庚辰殿試，照例進呈十二卷。上取餘卷，至再三，皆以十二卷進，遂至三十餘卷。因而召對，問綏邊靖患報仇雪恥之策，諸人各有所對，獨通州魏藻德對曰：以臣所見，不離明問之中。因以恥字立論，累數百言，朗朗可聽，上為傾耳久之。時朝臣在列者，皆謂且為狀元。已而果然。《中庸》曰：知恥近乎勇。魏之立論，亦奏疏體，單拈一字，易於見奇，謂內外文武諸臣，皆知所恥，則才能自生，功業自建。論誠高矣。其所以生才能建功業者，未之及也。一段利口，不惟將狀元騙去，其後來柄用，實原於此。夫能言未必能行，周勃重厚少文，然安劉氏者，必勃也。一旦爰立，吾恐海內拭目俟之矣。
壬午六月，宜興師薦用蔣晉江、黃晉江、吳興化，至十一月，復薦王巴縣。六月之薦，從眾望也。其薦蔣晉江者，以其博雅工文，將閣中選述，一切委焉，明與上言之也。十一月之薦，以熊、薑、楊、寥諸人，漸有異議，將資巴縣之辣手以為援也，上皆從之。至通州之用，宜興師絕不與聞，上之疑形，自此成矣。猶不悟，而自出視師，何也？宜興既罷，興化同時閑住，雖各有其事，而先後薦用之人，豈能復安？則兩晉江及巴縣之罷必也。癸未主考，越兩晉江而及通州，則已示其意矣。出闈之日，黃以一疏準辭，蔣宜即去，而因循未決，其後則欲去不可得矣。出處之際，其難也如此。
通州上疏，在壬午十一月，而三月始召對，其疏亦常談，惟藉以為大用地耳。初召入，至閣說知，既出，又至閣，言上加獎，稱將就擢用，而未言大用。宜興對諸老言曰：衙門正苦人少，將藉此分房，今又別用，奈何？蓋以魏陳言兵事，疑上或用為樞貳及督撫也。不移時，而入閣辦事之諭出，宜興見之駭然，而上之疑己，殊未之覺。嗚呼！明者見於未形，況彰著若此乎？
初，諭升禮部右侍郎，魏疏辭甚力。上改為侍講學士，原不甚錯，以魏自請閣議，乃以少詹兼大學士，曷若單用東閣大學士乎？學士五品，衙門之品級已極，其加官，雖至少師，仍學士，仍五品也。若言無五品入閣者，亦豈有四品入閣者乎？牽拘沿襲之陋，閣議未為當也。獨怪通州不辭入閣辦事，而極力辭侍郎，辭學士，其疏曆引嶽正、彭時以修撰入閣辦事，無非明己之入閣辦事，不為躐等，但不必陞官耳。官重乎？辦事重乎？居其重而辭其輕，以為不失吾之重者。而其輕者，轉盼仍吾有也。此等心事，殊欠光明，吾於其始進而知之矣。昔蘇子瞻中制科，上欲授知制誥，韓魏公以為不可；復欲授起居注，魏公言起居與制誥相鄰，亦未可；乃除直史館，子瞻深感之。古之自處處人者如此，萬萬非吾輩所能及。稍仿其意，一再固辭，未必上之遽中止也。今貪鄙怙戀之狀，先見於辭疏之中，異日遇國家大事，欲其以去就爭之，何可得也？吾非有意深求之也。使僥幸得賢輔之效，而余獨被失言之名，所甘心矣。
本兵之難久矣，外與邊鎮為二，內與輔臣為二，就己所能為者，又不能盡得之於上，故無事則虛度日月，有事則萬難支持。張象風鳳翼為本兵，丙子之變，自請以身當敵。先是，以舊本兵梁廷棟為總督，梁繇南至，張自京出，一籌莫展，畿輔數十城，皆被殘破。兵退，二人尾其後，途中但見大樹白而書曰：各官免送。所在皆是。二人度既出，且罹重罪，惟日服大黃取瀉。張以九月初一日卒，又數日，梁亦卒。及刑部擬案，梁擬斬，張免議。然則梁死為宜，張之死為不幸也。
國初但有大帥，後乃以督撫制之，則開創與承平，其勢異也。向來督撫皆擁重兵，故其驅使將帥，如左右手。然神廟之所至成功，皆此法也。撫三鎮七之議行，徒欲偏重將帥，以為敵愾之用，而不知其勢漸成尾大，督撫為贅設矣。既成贅設，而封疆有事，仍責督撫，故督撫類多抵罪，而總兵如故，非不欲責，實畏之也。朝廷畏之，而欲督撫制使赴敵，是必督撫有術尊於朝廷之上而後可也。一日，章疏中論撫鎮者，有雲不足以制其死命，上塗抹之，批云：制其死命，是為何語？兵法曰：置之死地而後生。兵者，死事也。自古善馭將者，皆雲往往得其死力。「死」之一字，果為過否？嗟乎！難言之矣。
上重武臣，外衛指揮而下，戒飭撲責之法，一切不得行，但許參罰而已。不知事有不至參罰，而但須撲責者，一概停止，則廢法矣。且各官有甘心受責，而以參罰為過者，相沿已久，今一旦更之，不以為優其體，而以為大不便也。有巡方杖指揮者，輒得降處，遂相戒以為不可。而皇城巡視科道，其杖指揮自若也。不止自杖，或又奉旨杖之，同一指揮耳。京衛不卑於外衛，巡視不重於巡方，而其分別若此，良有所未解矣。
武舉，非祖制也。洪武曆三十年，諸凡法制，罔有不備，繼以靖難而用武極矣，獨未及武舉者。以為兵事非可以暇豫習，非可以科目得也。且國初將才，不可勝用，焉用此為？至成化年間，承平既久，乃仿文試而為之。曆試騎射，加以策論，以為讀書不成，去而學劍者之地。鄉試積累，約至三科，會試既捷，亦止分授讚畫，不得實職。其有力者，或得建大將旗鼓，其無能為者，淹滯終身而止。似捍禦所資，殊不在乎此也。若是乎已收而姑置之，蓋以科目庠序所不能收者，聊復開此，使不逞之徒，有所階以自進。即不然，亦足以耗其雄心，而不至於為患。此弭亂之微權，非掄才之盛典也。今無故而尊之，與文試等，無論非祖宗之舊制，亦豈開科之初意哉？
辛未，武場定令，技勇策論兼優者為最；策論優而技勇稍劣者次之；技勇優而策論不能者，又次之；其技勇劣者不準。榜出，仍有言者，遂至下主考於獄。至甲戌二場，大風步箭，中者甚少。監者恐入場人數不及原額，上疏請之。但有一箭，亦準入場。是所重又不在技勇也。兩科之中，立法參差，一至於此。至於原卷進呈，往往取馬上九箭者，第為狀元。假使上親至武場，見所為馬箭者，未有不哂其兒戲者也。甚乃移之交試，使人控馬而馳，相去尺許，插箭於上，此必敵人相遇，皆木偶泥塑而後可也。將焉用之？
武場原止騎射，辛未加以刀石。刀三等，自一百二十斤至八十斤；石三等，自五百斤至二百五十斤。開場之日，有武舉趨而進曰：請問今日選將才乎？選家丁乎？監者曰：今曰鷹揚盛典，以應主上拊髀之求，何雲選家丁也？對曰：既選將才，須存將體，須識將略。為將者全在機警，勝負所爭，在毫芒疑似之間。即武經七書，猶患其為陳言。但以科目久沿，不得不應此常套。至於騎射，雖武人所有事，然亦特武人之餘事，聊復試之，窺見其一斑耳。若在臨陣之時，全不恃此，況復增此刀石？無論力有強弱，未必能勝，即真能舉石五百斤，舞刀一百二十斤，有力則誠有力矣，一旦遇敵，安所用之？以為戰將且不可，況大將耶？以將才選而與選家丁者不異，此武舉之所不能應也，請辭而退。於是長揖而去。監者愧其言，又壯其人。使人留之不可，掉臂竟去，意此亦非常人也。
會舉舊例，卷分邊腹，每十分為率，邊取八分，腹取二分，以邊方之人，練習戰陣，故多少懸絕如此。京師舊為腹卷，入彀者少，辛未，改為邊卷，蓋勳衛諸人，以腹卷額少，願入邊卷，故請之耳。由是八分之中，京卷居十之六七，而邊卷反寥寥矣。輦轂之下，事事諳熟，窮邊健兒，安能與爭多少？此於諸人誠便，而於分卷初意，能無相戾否？無論鷹揚之選，強半紈袴，非所以光盛典，且京師貴近而命之曰邊卷。顧名思義，可乎不可乎？乃無一人言者，何也？
初議，臚傳武榜，謂殿廷不使於騎射，若止令對策，則與文試無異，故仍取原卷進呈。然自古臨軒策士，未有不與試而仍用原卷者也。此制終屬遷就，非確議也。辛未狀元王來聘，選得揚州遊擊，以武元而官腹地，殊為未稱。後升昌平參將，丙子，死於敵，亦可以無愧矣。丁丑武狀元，姓文，江西人，同一科而文武狀元俱在江西，此不因於地，必驗於天。惜倪鴻寶不在此，當煩其推算耳。
辛未考選，猶未及錢糧也。既考之後，更核錢糧，於是畢司農下獄，熊魚山開元、鄭澹庵友元，俱以謫去矣。自是考期將近，先核錢糧，上以此求，下以此應，不問撫字，專問催科，而循良內召之典，化為錢穀銷算之局，此亦世道之一變也。自是征解日急一日，考成日嚴一日。戶部奸吏，上下其手，不惟多逋為累，即少逋亦足以為累。余每從候考各官，問得其詳，凡錢糧以十分為率，其未完至十分者革職，未完僅一分者免議，其餘各有差，此成例也。但錢糧原分款項，有一項多至千百者，有一項少僅一二錢者，縣官解銀，必須逐項細列，每項解若干，雖零星銖兩，亦為搭配。間或遺漏一條，則千百之已完，不足贖此一二錢之未完。奸吏且將藉以為題，而以十分未完革職矣。既經革職，須向此吏更求開復，故有欠僅一二錢，而費至數十兩者。此作縣之苦，無處告控者也。今不敢望未完之數，曲從寬假，但求已完之數，概許通融。一戶部尚書能為瑣瑣對算乎？此惟精明司官，足以任之。而部屬曆俸已深，乃轉正郎，不數月而遷官以去，一切參罰，總憑吏書具稿，但知未完為真，誰肯因彼貸此？嗟乎！吏治而止核錢糧，既已非矣。就中曲折若此，孰為縣官伸此冤乎？
錢糧之累，莫甚於內庫，尤莫甚於本色。有延至十餘年者，拖欠者十之一二，抑勒者十常八九，即拖欠亦因抑勒而拖欠者也。至於鋪墊之費，或浮於本色，而盤用水腳不與焉。積累通計，曷啻相倍蓰、相千萬也？鋪墊之外，又有需索，需索滿意，不問美惡而收之，徒為內庫之朽蠹耳。嘗有暫請改折，而不廢鋪墊，照舊解入者，上不允。蓋鋪墊有限，抑勒無限，此該管內璫之意，非上意也。
本色外解，一駁一累，其最甚莫如弓甲。凡弓皆上自開試，上力甚大，能開勁弓，其一挽即滿開者駁回，其半開者乃留。及頒給行間，將土皆不能用，雖有千萬之弓，不可以發一矢。甲則使內璫有力者以利矢射之，陷者駁回更造。故甲或厚至一分有餘，但求不陷免駁，而斤兩太重，非臨陣所能勝矣。二物急需，是以務精之，而皆至於不可用，則有限之物力為可惜也。
自壬申冬，每聞一警，則令百官進馬，並及鞍轡。勳戚有進、有不進者，輔臣六卿侍郎每人一匹，其餘每衙門共進數匹，或合進一匹，皆於御馬監上納。收馬之處，門外常係數馬，其進馬者，皆遣役齎銀以往，就彼易馬，旋即交納。如有以他馬入者，雖千金之駿，不用也。翰林合院共進二馬，每次合貲，使當該吏至彼為之，嘗疑其不無侵費。戊寅冬，張坦公縉彥初入詞林，偶知有善馬處，乃托以市買得馬四匹，皆百二三十金以上，同官謂必且得當。及至彼，則四匹盡被駁回矣。於是取原值如故事納之，仍餘銀數多，此事未審上知之否？進馬原以急公，乃適為內璫射利之端，彼所鬻之馬，官馬乎？私馬乎？官馬原有定額，不可鬻也。私馬安得如許？且又不當鬻也。一人之手，自鬻自收，馬從何來？銀歸何處？假使按以軍法，當置何典？而莫敢誰何？徒勞竊歎，余之所深惑也。德州為太宰時，亦有此諭。閣臣之外，惟衍聖公進二馬。少宰田唯嘉進二馬，德州以太宰無所進，由是五部及侍郎以下俱止。德州非能以此持體，第心吝而外以清自矜耳。事平，上於進馬七人，每一匹酬以一表裏，蓋有所不悅於中，而復難於言，以此微示其意旨也。
官方之散要貴賤，其來久矣，非可以驟加低昂者也。以意低昂，終不能掩其實，而為人所藉以行其私。則貴賤散要，不自人主操，而反為所借者操也。此謂權不自用，而倒授以予人用，何若仍其舊之為便乎？如科道年例之升本屬劣轉，而上以為優，不知所謂優者安在？其例升最當者，優不優無能較也。至當路者藉以排斥異己，遇有反唇，則以優升杜其口。或至公論不平，亦解之曰：此優升也。論其實，果優升否？是上所名為優升者，究竟不優，而但為借用者多一出脫之名目也。大要年例宜照舊規，吏部會同吏科河南道，一以章疏為殿最，則無辭矣。間有未協，罪在吏科河南道，乃傾陷於狠辣之手，簸弄於主使之人，中外盡知。而美其名曰優升，吾不知其將誰欺也？
年例之法，壞於德州而未甚，至田唯嘉，而手腳盡露矣。每一番推升，即有一番喧鬧，廟堂之上，時時戟手露齦，大傷政體，而唯嘉悍然不顧也。唯嘉所恃在通內，言官有議己者，即以年例處之。其有言者，即以優升禦之，不可勝記。獨淩茗柯義渠，以兵都垣升福建參政，則烏程為之也。淩與烏程同里，而素不相能，烏程已歸，猶銜之不已。至是有湖紳入京，傳語唯嘉以年例與之，唯嘉奉命惟謹，不謀一人而尋登啟事矣。唯嘉積習故智，無足異者。烏程以執政謝事，而陰持朝局，驅逐言官，意欲何為？其年六月，烏程病卒，相距僅兩月耳。一息尚存，萬萬不肯歇手，可以概烏程之生平矣。
年例每次不過科一道二，蓋約略人數多寡而斟酌其間。止合如此，通三年而計之，其人不為少矣。吳昌時為選郎，乃推至七八人，又皆庸軟無能為者，其用意至深。此時鄭元嶽為太宰，從儀郎調為文選，亟欲以特達之知，大伸其清執孤特之意，以見知於上。而昌時別有肺腸，特創此不畏強禦之貌，以恐嚇臺省，為異日驅除榜樣。又以敵太多，將致他變，故但取人數廣眾以劫之，方自喜其算無遺策，而不虞人之有煩言也。此一事也，皇上自皇上，太宰自太宰，昌時自昌時，各有主意，絕不相謀。而事適相湊，在太宰不失為君子之疏，而昌時為狡猾，為無賴矣。
科道陞京堂，原不為過，但須有建白在人耳目，乃以授之。即均有建白，而所關輕重不同，當以京堂之大小為別。如事係宗社生民之利害，及糾去大奸者，皆以身犯不測之禍，俸滿之日，宜升四品京堂。其次遇事敢言，不為阿徇，及屢有指陳，俱切利病者，俸滿之日，量授五六品京堂。再次則雖無建白，頗彰才幹，當以年例升三四品監司。更次則保持祿位，僅免過端，當以年例升五品監司，已厚幸矣。今科道之中，豐裁稜稜，或至蹉跎不振，而依阿唯諾之徒，僥幸曆俸五七年，便以京堂為分內之物，無怪乎寒蟬之結舌矣。初，萬曆二十年間，抗章言事，多在南都，時人為之語曰：南京科道惡如虎，三年一個大知府。北京科道綿似羊，六年一個大京堂。今昔同慨，如之何而後可也。
宋九青玫在垣中，一二年間，未嘗有言，一旦自楚闈旋京，示余以試錄，余即於坐上閱之，一策中天一字及時事。余問年兄程策文字甚佳，何以不及的事？宋曰：凡衙門無言責者，須借試策發揮時事，以暢己之所欲言，如年兄詞林是也。若敝衙門原有言責，果有可言，當具疏言之，期見施行，何以策為？余口應之而心不謂然。大都敢言之士，有觸即發，隨地可抒忠愛，何論為疏為策？如其不言，則策中尚不敢言，而望其以疏言之乎？越數日，宋上一疏，二千餘言，皆指吏部而不及一事，亦不著一人，但將清通簡要四字，衍為四大段，以勉諸臣而已。戊寅以封差旋京，余方以田唯嘉事屢有陳奏，宋見余即曰：年兄為何將敝衙門事盡行作了？余應曰：祇因年兄不肯作，所以小弟不嫌越俎。宋有愧色而笑。蓋笑余之癡，而頗難於言也。科道中自有此等一派，見有敢言者，亦知歎賞。及遇有可言處，乃至不肯措片語。一生趨避，專為身謀，不知國家設此言官，將以底用也。宋後以萊陽城陷被殺，漆園所云豹養其內，虎賊其外；毅養其外，病賊其內。人生禍福，豈智巧所能移耶？
官由科道陞者，每苦太速，了無餘味。李曉湘覺斯，自省中至侍郎，僅六年，中間曾經謫降，猶速如是。傅太宰永淳為御史時，每朝與余同坐一寓，至其為太宰也，相距四年耳。范黃縣為御史，兩差俱在余散館之後，旋陞大理寺少卿，是年即大拜，不二年，位至極品，往往速化乃爾。更假年歲，將以何官處之？
翰林考滿陞官，須及九年。近日講讀修書，各有敘陞，雖不拘九年，大約十年餘而至五品。蓋以衙門無多職級，約略遲速之間，與曆俸考選者正等。故鼎甲庶常，以科相次，三年轉盡，又及後資，不至躐等，亦不至淹滯，法最善也。今以考選者充之，非前六年，即前九年，更歷多年，則其人已老，不為國家用矣。仍舊例則非人情，改速遷則多逾越，以此知其大不便也。
翰林以前後輩相與，凡稱前輩者，一選館而即是，不問其授職在何時也。至為後輩，則以散館授職為準，某未授以前，雖先用侍生，續陞四品者，皆改稱晚生。故有僅隔一科稱晚生者，從來相安無異言，此真雅道也。甲戌，以考選諸公入館，皆係實授，與鼎甲認為同年，是矣。及羅吳皋、吳若穀以庶常繼至，乃相率詣烏程講說，以已實授在先，欲據羅、吳之上。烏程怒曰：此衙門舊規，如欲創改，但憑尊意，不必問我。嗟乎！稍稍變法，乃遂有此等，亦咄咄怪事也。
辛未，館選未幾，楊翠屏繩武以粵西兵亂，告假省母。舊例，告假者皆須下科散館，方得留用。甫逾一年，而翠屏至矣，則以向曾夢為僉都御史，自知不當留館，而有此來也。既授西臺兩差之後，升僉都御史，巡撫遵化三年，升侍郎。尋卒，贈兵部尚書，與夢又少異也。
壬申四月，上賜麥餅，庶常以例坐六科之上，無異說也。至端節又有宴，六都垣先日詣二館師家，言庶常將來，優者方授詞林，次者授敝衙門，又次僅授御史，奈何以未經授職之人，坐敝衙門之上？二館師答以自有舊規。都垣復詣光祿言之，光祿知其不可，而難於盡拒。乃以六都垣坐庶常之上，而左右以下仍舊。至期，同館俱不就坐，相率言之閣中，宜興師曰：自來詞林不論品級，庶常落下，方為科道，豈有在都垣下者？使典籍傳語光祿，於是都垣之宴，一時改設於下，六都垣怏怏不悅，不就坐而去。
公宴列坐，各有不同，大都以朝班定位，就中又自序品。惟經筵一宴，自知經筵以至序班，共為一行，就中六卿長貳以及翰林，各以品序，惟鴻臚寺卿以四品而居史官之下。蓋是宴為進講而設，故先序儒臣，所以重經筵也。舊規如此，相沿不改。至壬午，余再入京，見鴻臚寺卿序於宮坊之下，史官之上，不知因何更置。諸史官漫然就坐，無與較者。向使余為史官，必不輕於一坐矣。
莊任公鼇獻在館中，逾年，忽得心疾，每見人，以手向頸作殺勢曰：殺我，殺我。或接談良久，又復如此。既散館，授給事中，上疏論廠衛為害，頗有敢言之氣。旋奉指實之旨，回奏三款，俱非廠衛中事。莊之耳目原短也，坐此處分，降三級調外任矣。
莊既被謫，益鬱鬱不樂。疑班役有蒙蔽之者，移床帷出居外房，又具一疏，稿有桓靈等語。內一款，言福王為變，當防餘皆此類。其族叔少司農欽鄰，戒班役不許寫本人至寓，緣是得止。同館移尊候之，出此稿相示，以未上為恨，因循數月，然後出京也。
揭陽郭之奇以告假復入，有《宛在堂詩稿》。及山居一嘯，多李邕大罵之句，以饋烏程，烏程大不然之。至散館，卷中有別字五十餘，烏程以為殿卷，將授部屬，宜求浼百端，欲得臺中。烏程略無轉意，但云原卷見在，徒勞言說而已。烏程雖刻，要之少年乘興之詩未宜輕以示人，況於前輩，尤不可也。
乙丑館選僅十八人，山東僅一人，而世家爭者甚多，故馬勝千之驥以無意得之。晚年尤嗜佛，初耽素食，後乃斷酒，以銀八兩作一小釜，自烹蔬菜，不與家人共食也。不妄取，亦不妄交，宦邸十年，蕭然無長物。一日，同鄉公會至夜各相持耳語，起坐紛然，獨余兩人無之。勝千因曰：耳語多是習慣，嘗有客於間處細語良久，無一語可避人者。乃知耳語非盡私也，以見相與之親昵耳。此語豈其然否？滿眼不堪，代人解嘲，聊以自遣，吾以識勝幹之心矣。乙亥病數日，了不服藥，卒之日，自言胸中空空洞洞，以辭世為樂。蓋幽寂恬淡，自與悟門相近，亦可謂打破生死關頭者也。
鄭太白之元，癸酉江西主考，回京之後，頗為執政所不喜，尋以差歸，未幾病卒。或云：以場中出題。宜興師云：此以歇後相嘲也。其題乃女為君子儒，不知當日命題之際，真有此意否？然則辛未論題，仁者以天地萬物為一體，是為斥烏程名矣，豈首輔於次輔又在所不避耶？
黃石齋浙闈處分，實以割榜。有尚觀升、尚觀法者，其一所延先生也。尚姓冒稱在春秋房，俱中，拆卷至後一人，石齋異之，恐有他弊，欲去其一卷。乃重閱兩卷，後者勝前，於是割去一字改補，以印覆之。榜出哄然，由是有議。其辨疏言異經雖五桂無妨，本因同經而去之，無論兄弟同經，不礙於入彀，尚有同經又同房者，如丙辰侯木庵兄弟是也。縱欲去一卷，便裁其後拆者可矣。何用重閱？何事割補？此非小心之過，即精明之過。其人既有貧富之分，何怪乎其有言也？既以此處分，乃上多疏。最後一疏引易師上六，開國承家，小人勿用，言已筮得此爻，語狀與京房至新豐及陝所上封事正同。上甚不悅，乃革職為民矣。
石齋與宜興師甚不合，嘗為余言，初入館時，寓在東城策蹇。謁宜興，數次弗得一面，意甚不平。然宜興師猶前輩也，余壬午再入。有為余後輩而煩余謁五六次者，使石齋遇之，當奈何？甚矣，余之不才，獨耐事也。
出館而交情如故者，惟楊翠屏，其餘在密疏之間，不甚相遠也。倪百宜在館時最相昵，即休沐之隙，過從無虛日。及授西臺，崖異自高，有不可近之色。其室黃氏，孤女也，全家遭寇劫，殺其母自投於江。但黃雖宦家，而性不慧，又無子。倪既入館，家中為別聘一喻氏女，倪五年不歸，未娶也。度按滇時，當娶之矣。其在東省，屢有人告狀，認為其父者，最後一狀批云：本院即有父，何父之多也？發該縣杖之三十。倘其萬一為真，如之何？父子夫婦之間，所遭固多不幸，而處之亦未為善也。
倪學士元璐，為倪百宜撰敕命，其所封之妻，即黃氏也。文中有美在其中，聲聞於外二語，皆借用成語，文義絕不相涉，殆近於戲矣。一日早朝，遇沈憲申，言近日敝座師為舍親作一敕命，有不知何人及東徵逐子語，不解所謂。蓋其人本以曾孫補蔭，又其母在任所就養耳。余為釋之，憲申乃瞭然。學士誥敕文字，多不襲常套，故所用若此，然亦僻矣。
誥敕自有體，前輩為者不過六七十字，大僚亦僅百餘字。近者率為大篇，非其質矣。且詳切事跡，以天子而譽匹夫，屑越王言，莫此為甚。馮青方起震，可賓之父，善畫墨竹，乃至為敕命中一聯，此何足以辱絲綸？讀之，但訝其不倫也。
四六偶句，為上所厭惡，尤惡稱譽太過。侍郎劉重慶卒後求恤，乃王鼇永代撰疏稿，有比屋可封等語。祭酒陳芝臺求恤，有接孔孟之真傳語，不知誰撰。至左都高忠憲公攀龍贈誥，乃倩許石門士柔代作，而注中書之名，有身任斯文之重語，上皆加塗抹。劉、陳至停閣恤典，許以此降調也。
禮部主事盧洪春，萬曆中以國本建言，廷杖。天啟中贈光祿寺少卿，蔭子官生。以靈南府知府考滿，應贈父母，余為撰文，後一段云：是用贈為中憲大夫，爾子之官，爾所遺也。天末長吏，秩不重於清卿云云。
納銀給誥敕，此倪學士元璐策也。原議文官三品而下，武官二品而下，上更定文官四品，武官三品，較原議僅下一等。而事多齟齬，在內則及僉憲而不及侍郎，在外則及撫而不及督，兩司則及憲副少參而不及憲長大參。官不相遠，例何異也？至武職惟都閫參遊而上，官重而貲裕，守把而下，糊口不遑，何以封贈為？由是納者絕無王言之重，本非可援納之物，業已被其名，乃不取其實，何也？
楊武陵初欲練兵十二萬，為剿賊之用，議餉至一百八十萬，此剿餉所由加也。逾時，問其兵安在，則曆指陝豫江楚之兵以實之，僅僅八萬，剿餉未加。以前豈無此兵？又以宣薊等邊兵不堪戰，於是議挑選數多，別自為營，此練餉所由加也。論者謂此直造得一本冊耳，已而果然。
凡加派兵餉，但能加於未亂之處。其楚、豫、秦、蜀，有加之名，其與未加同也。地方一日未亂，則加派一日未已，其勢必至於盡亂，則無所容加，亦無所事餉矣。此等事，皆自武陵開端，厥後服毒自盡，擬辟立案，尚未盡厥辜也。議未上而忽傳諭祭，旋奉免議之旨，何歟？
軍興以來，各項外解皆苦不繼，惟祿米倉及光祿寺白糧，除本年足用，可支五年，乃曆年所餘也。戶部嘗請改折一年，以蘇民困，上不允，蓋將留為那移之用耳。不知天下止此物力，寬一分即裕一分，其效在上，不在下也，惟精於心計者知之。
京官之不能廢交際，其勢然也。神廟年間，為外官者，一遣人入京，自閣部以至中行，凡屬相識皆有之。即至厚不過四十金，京官受之，必答以二帛或四帛。書劄往返，儀物俱備，真盛世之容也。近時嚴禁交際，其實何曾禁得？但禁其閑冷者耳。津要之地，日益加多，詭秘萬端，乃所謂賄賂，非交際也。禁交際而變為賄賂，識者有世道之憂矣。
邊功之盛，莫如神廟初年。江陵柄政，一切機宜，皆從書劄得之。今江陵集中可考而知也。外而督撫，內而各部，無一刻不痛癢相關。凡奏疏所不能及者，竿牘往來，罔非至計。蓋奏疏拘而書劄暢，奏疏板而書劄活；奏疏僅可一二，而書劄不嫌於再三；奏疏或虞泄漏，而書劄他人無從見。功業之盛，所自來矣。今奏疏之外，但有揭貼，與疏中一字不異。一切書劄，概從禁絕，就中情事，未能盡知。而欲懸斷於數千里之外，無惑乎其不及前人也。
寸楮之制，通行不過十餘年，前此所未有也。即如近年答饋遺者，初猶有書，不用謝帖，一變而僅有名帖，再變而僅一單帖，乃至並帖而無之，皆取心照而已。往來之節，日趨苟簡，更假年歲，又當如何？
煙酒古不經見，遼左有事，調用廣兵，乃漸有之，自天啟年中始也。二十年來，北土亦多種之，一畝之收，可以敵田十畝，乃至無人不用。己卯，上傳諭禁之，犯者論死。庚辰，有會試舉人未知其已禁也，有僕人帶以入京，潛出鬻之。遂為邏者所獲，越日而僕人死西市矣。相傳上以煙為燕，人言吃煙，故惡之也。壬午，余入京，鬻者盈衢，朝以為異，已而知為洪督所請開其禁也。
塞外有鳥，缺後趾，其名曰沙雞，自壬申年入京，有捕得鬻於市者，每來則邊警應之，蓋古突厥雀也。丙子，宣邊有警，舉朝無一人知者，上從宮中傳諭本兵，始知其事。邇來部中偵探無人，斷絕消息，有愧此雀多矣。
火藥之災，始於王恭廠，遵化去京三百里，皆聞其聲。人或以為地震，久之而知其非也。先一日，東城火神廟有聲隱隱自廟中出，向西南而去，鄉若有所睹。至翌日而王恭廠災。
丙子邊警，總兵劉澤清赴援。至河間府，擁眾不進，上疏參東撫李玉完懋芳，自誇己為戰將，無奈懋芳吝撫標而不發也。上怒，下部議處，革職。其實撫標三千，自用不足，能分以與澤清乎？李之處分不足惜，自此總兵人人有抗章之志，非復督撫所能制。而澤清更跋扈負嵎，莫敢誰何？此治亂一大關也。
懋芳既處，以顏繼祖代之。繼祖以功名自負，復恨懋芳交代之遲，誣其攜去香稅七千金。上震怒，遣緹騎逮之。李已去，半道丁艱，距家百里而逮回，其香稅自在庫中未動也。人皆病顏之已甚，再逾年而顏亦敗矣。
李之撫東，未失一城，逮入獄，論戍。顏雖失濟南，其時奉命守德，難兼顧也，以此論死。至壬午，王永吉陷至七十餘城，而以兵僅三千，為上所原，復得薊遼總督。此三千之兵，從來如是，非至王而始減也。即東撫一事，數年之間，不得其平若此。
萬元吉，江西人，為歸德府推官。當孔賊亂時，有安邱鄉官馬從龍者，攜家駐虞城，為內璫呂直所糾，將家貲抄沒充餉。事屬理刑官，元吉獨力護，遂至降調，義聲震於人耳。且又去官之後，數年不復入京，士林莫不多其為人。後以大理寺副隨武陵督師，人已訝之。及武陵自盡，上疏頌武陵之功，有云：鞠躬盡瘁，死而後已，師相之謂矣。余從邸報見之，頗疑此疏不出元吉之手。夫死武陵，何如生呂直？乃至前後兩截若此，人未蓋棺，品固未可定也。
萊州知府朱萬年，鄉舉出身，孔賊圍萊，自稱欲降，但部下未肯盡從，須一位老爺宣諭。時徐謝二撫，俱在萊城，商量欲出，萬年毅然請往，縋城而出。賊初無降意，反欲脅以賺城。翌日以輿從擁至城下，萬年大呼曰：吾身已許朝廷，城上火炮可即向吾身打來。賊大怒，擁回數武，亂刃交下而死。事聞，贈光祿寺卿。巡按御史王道純上疏爭之，雲如萬年者，宜贈以尚書侍郎之官。又雲，今之為尚書侍郎者，非有殊功異能，優於萬年者也。不過累資而上，今日升侍郎矣，明日升尚書矣。及其考終牖下，乞請恤典，反若執券責償者然，人人以為應得。奈何死事之臣，而不得以一例論也。又雲，遼按張銓加贈尚書，人以為宜。今萬年之死，與銓不殊，而生前官晶，視銓尤高，宜何處焉？此疏大有感憤之氣，而票擬與部議，俱不從也。
賈村之敗，本由催促。盧總督象昇感憤出戰，自分死之，有大帥力挽馬勒，盧以鞭擊其臂，帥失痛脫手，盧遂縱馬直入，死焉。時死者萬人，互相枕藉，皆褫衣暴露，歷日既多，了不可辨。盧屍尚戴一白網巾，人以為忠孝之報也。
盧既死，千總張國棟塘報至兵部，武陵問以事之始終，欲緣飾逗怯之狀，據以上聞。國棟不肯，武陵大怒，夾至五次，卒無變詞。但曰：死則死耳。忠臣而以為逗，力戰而以為怯，何可誣也？吳駿公曰：國棟不知何許人，此即士大夫有不能者矣。
曾二雲櫻為福建兵備，不知以何事為鄭芝龍所深感，乃以己財入京為之謀陞。一旦緝獲，上命逮之。未至，而芝龍疏稱係為侄納監之銀，又列其在閩治狀，其事得解。會曾逮至，上夜半傳諭刑部，曾櫻免入獄，由是得釋。未幾升登萊巡撫。
櫻事詞連吏部主事葛含馨，葛上疏自辯，復指同部來方煒。來，浙人，而鄭所謀之缺，乃浙缺也。故葛疏稱曰：一顆浙江人作浙江事，有不總其成於浙江之吏部乎？末又引來一事為證。蓋數日之前，本部考定選官，來曾以片紙書大結一語，托葛置前列也。來由此提問，葛得免，人多弗與葛者。初，吏部前後輩相與無間言，至是而雅道無存，戈矛競起矣。
曾素有清名，其為登撫也，不甚得士民之心，以其偏聽衙役也。凡為衙役，未有不貪者，己不貪，而縱衙役之貪，可乎？是清者一人，而貪者不啻百數人也。曾舊守毗陵，當魏璫用事之時，宜興師曰：曾有一詳申撫按，內有十餘款，皆稱體上公。又毛禹門士龍論戍，遁跡，囚禁其子，多方苛求。以此言之，曾之品未定也。
御史楊新期，頗著清素，歷資多年，不得遷升。所用冠服，皆二十年以前者。每朝，內衣袖大，外衣袖小，塞滿其中，臃腫外見。上望見，深厭之，以為無才也。故內轉及年例，皆不允。以丁未進士至丁丑，臺資之久，無出其上者。鬱鬱不樂，以至疾篤，家人或慰之曰：已升陝西參議。新期悵然曰：焉得有此？越數日，卒矣。楊慕垣世芳，亦以久次不遷，疽發於背。屬纊之日，乃報升少詹也。官職何物？乃至與生死相連。二公皆山右人，秉性頗剛直，不耐摧折，非盡從名位起見，以其身為殉也。
固安縣知縣秦士奇，一日公退在衙，有撫按所遣推官，帶從人叩門而入，則都察院諮行奉旨搜察本官私宅者也。將婦女驅至閑處，據室傾倒筐篋，搜得銀七百兩，坐贓論戍。究其所以，乃士奇得罪於本縣大璫，入毀言於上，故出其不意而為此也。無論七百非重貲，但以所有坐贓，亦非法甚矣。是時，上新誅魏忠賢，而復用璫言如此。至丁丑，復有潘益達白達、白慧元事，傳中旨令巡按御史參奏，御史迫於上命，遂臚列多款。不知縣官果貪，巡方所司何事？乃待上之傳諭，方登白簡，若其未然，而唯諾雷同。使縣官銜冤莫訴，則亦大負巡方之職矣。自此畿令不務職業，專以調停大璫為事。烹阿封即墨者，恐不當爾爾。
余鄉試房師綏德劉公，諱彝鼎，壬戌進士，將門之子，督撫才也，為大同左衛僉事。止以性剛不受請托，為監視所惡。一旦從撫公薦，疏中批云：劉某貪汙狼籍，著會同監視，據實參來重處。遂具四款以進，逮入獄。刑部問官於元協任子也，復不能執持，硬坐兩款，論戍。此與秦士奇等事略同。初，上立名監視，但令監其欺，不令掣其肘。今稍弄機關，撫按刑部便不敢與異同，此非掣肘，必如何而後為掣肘也。
監視之設，止多一扣餉之人，監視之欲滿，則督撫鎮道皆有所恃矣。故邊臣反樂於有監視，功易飾，敗易掩也。上性多疑，有監視，又有視監視者，多一人有一人之費。窮邊士卒，何不幸一至於此？
張若麒既考得刑部，高起潛即討作餉司，極其稱譽，若麒令盧龍，相與有緣也。監視所司者，兵馬錢糧而已，吏治何與焉？而留心藻鑒若此，其故不問而可知也。後取徑武陵，乃上疏自言不願，夫以戶部易兵部，宜乎其不願也，路人知其心事矣。
楊顯名總理淮鹽，驟入課銀數多，皆透支各商而為之。鹽法自此大壞，而上以為能蓋徒見目前有多金耳。就中事理，稍有識者，未有不私以為憂者也。巡鹽御史張緒倫獨深服之，既已見之章疏，值余過廣陵，復津津譽之不已。余曰：年兄此言，對小弟言之猶可，慎勿向他人再言之矣。余尋還自武林，則無一人不笑且訝者。冬盡內察，以不謹處分，歸而卒也。
顯名治衙宇於揚，內起高樓。落成之日，巡按御史梁雲構自泗州製匾，如樓之廣，大書「迎恩樓」字，加以采繪，鼓吹導至懸焉。梁素好大書，所至多留題額，若此事似可省也。
雲構有子羽明，甲戌中式。廷試之日，雲構牙牌及羽明絲絛皆奮起怒張，見者異之，良久復故。人以為羽明且為狀元。榜出，在三甲尾二三名，選得行人而已。意下體所佩，近尾之象也。
馮留仙元颺，以運判署濟寧道。值戊寅之警，守備空虛，拮據戎務，宿城頭六十餘日。時高起潛有遊兵數十人掠濟寧，擒而斬之。起潛大怒，命人責取不用援兵甘結，馮即與之，一方卒賴以安，當其與之也。人或疑焉，而馮不顧。蓋此城不守，則身與之俱亡。此城能守，雖起潛將如之何？無非見到識定而已。此等方足與斷大事。
西長安街有僧為泥塑大佛，在席棚之下，為日久矣。辛未，上出夕月，其佛正當除道之地，將撤毀之。忽傳佛頭自動，觀者以千萬計，皆以為實動。由是老幼婦女絡繹奔走，經兩日未已。余自往視之，未嘗動也。會期已迫，御史督兵馬司官碎之，了無他異。
人之休咎，有兆於數月之前者，要亦不盡然也。辛未秋，宋泰鬥鳴梧騎馬在途，馬驚墮深溝，衣冠汙盡，乃就道旁人家，使人取衣冠易之。尋以武闈分考，降浙江藩幕。丙子元旦，余具朝服出至大街，馬驚不可制，一役持冠帶前行，為馬衝倒碎踐之，亦使人取易，然而無一事，何也？
楊慕垣世芳、劉士徵必達既下獄，兩人共坐一室，每日講論古今，至夜分乃寢，頗有夏侯授經之風。部擬貢舉非其人，二十餘日而後出，楊仍再起至京，劉歸而即卒。
曹欽程以逆案論死，十餘年來，逆案諸人正法略盡，而欽程獨存，遂為牢頭。每一縉紳入獄，需索萬端，必大有所獲而後已。乙亥，滋陽令成德入獄，欽程亦如例需索，成大怒，拳擊之數百。一無所得，而身負重傷，月餘乃愈。一時縉紳在獄者，莫不快之。
凡緹騎有所逮係，須奉駕帖，其駕帖先經由刑科，姓名之下，以墨筆乙之，防增入也。辛未以草場火，逮巡青馬思理等，錦衣以科員在內，徑接駕帖而行之，事訖乃送科，已越二日矣。刑科以職掌上疏爭之，乃復故矣。
草場之災，上以為必有奸細，故震怒而逮諸臣，至後乃知其非也。大抵木能生火，加以陰雨連綿，濕氣入草，鬱蒸既久，火從內熾，此物理之常，無足為異。乃以詿誤獲罪，諸臣之不幸也。
刑部決單，乃上所自勾，當日始下，其先無從而知也。庚辰秋決，御史魏景琦將未勾諸人一概處決，一誤而死者二十餘人。景琦降調回籍，未幾為劉超所殺，全家無遺，得非諸人含冤有以致之歟？景琦即是年進士召對擢用者，其鹵莽至此。先是，楚中秋決，亦有此事。乃一節推為之，忘其名，余同年也。節推不經事，容或有之，御史何得亦爾？舊制，限年三十以上方許考選科道，蓋其慎也。禮科胡周鼒上疏請加恩懿安，既處分而去。兵科宣國柱於朝時，以武職二人幹職方張若麒，若麒竟以疏參。蓋徒知兵科能制兵部，而不知若麒之為兵部，非兵科所能制也。豈惟不能制之，將藉此不徇情面之狀，以受知於上。是明明自開破綻，為他人功名地也，此必無知班役慫恿為之。向使稍曆仕途，萬萬不至如此。以書生不諳世務之人，忽而超擢黃門，忽而沈淪黑獄，不惟國體可惜，人才亦可惜矣。
劉半舫榮嗣，能詩，好書畫，門下多遊客山人。既為總河，以駱馬湖運道潰淤，乃創挽黃之議，起宿遷至徐州，別鑿新河。分黃水注其中，以通漕運，計工二百餘里，費金錢五十萬，皆用門下客議也。其鑿河處邳州上下，悉黃河故道，淤土尺餘，其下皆沙，每挑浚成河，經宿沙落河坎復平，如此者數四。迨引黃水入其中，波流迅急，衝沙隨水而下，往往為淺為淤，不可以舟。明年漕舟將至，駱馬湖之潰決適平，諸舟惟願入迦，不願入新河。劉自往督之，以軍法恐嚇，諸舟間有入者，大都苦於淺澀，費力甚艱。於是南科曹大吉景參疏論，尋被逮也〈（崇禎戊寅，卒於獄中）〉。余在儀真，初聞此議，即私計之曰：自古治水，無過神禹。禹之治水，行其所無事也。曰疏，曰決，日淪，曰排，從不聞曰挽。挽之一字，豈行所無事之智乎？況黃河非他水之比，挽少則淤，挽多則潰，誰為此公畫此策者？及過邳州，見所為新河者，已知其功難成，旋向劉語曰：老公祖創開此河，行且為國家垂永賴矣。劉曰：安得永賴？黃河性本無常，祇行得一年足矣。其意以為行得一年，便可開消錢糧，了此局也。夫三空四盡之時，費五十萬金錢，僅行一次，已非計矣，況一次亦不可行乎？
劉初為諸人簸弄，實有幸功之心。及親見河底多沙，乃復悔之，惟一意節省。每夫一名，每日工食六分，扣除二分，又泒夫各府。余在揚州，見裏下泒夫一名，官給銀五錢，以充安家路費，其裏甲貼費乃至五兩。既至邳州，日食四分。邳州野外四五十里，寂無人煙，皆遠出買米，於沙中埋鍋炊飯。隆冬挑浚，驟遇風雪，因而致死者多矣。原估五十萬金，止費十四萬金，可謂省矣。而僵屍滿野，分毫無益。劉之坐贓入獄，父子俱死，蓋天罰也。
河工之興，為中河信地，郎中胡璉分工獨多，坐贓亦多，至引監收律坐死。嘻！亦甚矣。首事不由璉，侵費不由璉，獨何罪而至是也？庚辰秋，以魏景琦之誤，竟殺之。璉，滇人。弟璿，亦進士，為吏部冤橫至此，豈盡無因？然不可得而知也。
曹大吉為南科，逾年，值烏程被論紛紜，乃出疏為兩請之辭：使輔臣而當去也，則宜從眾議而允其去。使輔臣而當留也，則宜排眾論以安其留。於是糾烏程者，轉而攻大吉，遂至無辭以應。其辨疏，支吾不足觀也。未幾，以年例升廬州府知府。曹本二甲第一，授禮部主事，以改授得南科。舊例，禮部無升府者，乃上疏自鳴，有天子門生等語。按唐末宦官用事，稱定策國老天子門生，謂天子為之門生，非為天子之門生也。曹之引此，亦不倫矣。
《五陵注略》者，監生許某之所輯也。自嘉靖至天啟，故曰五陵，其持論頗異。如以葉福清為媚璫之尤，當諡繆醜之類。又世廟續封誠意及郭英配享等事，或稱誠意為鄉人擁戴，大都或因舊論而詮次及之，乃為誠意伯孔昭所深惡。至倪學士元璐為祭酒，再四嗾使劾之。倪逡巡未果，劉遂上疏劾倪及許，以倪出妻陳氏為辭。倪甚懼，俾母上疏陳葉婦之由，竟以閑住去也。
陳氏之出，以姑婦不和之故，倪實有所難處於其間也。故登科錄中序列二人而請封，則並其王氏而虛之，或待陳之沒，以王為繼室，或待母百年後更圖完聚，皆不可知。謂其牽制無斷則有之，其實無大錯也。如果嫡妾不明，即當如例改正，而罪不止於閑住矣。部議曲徇誠意之請，果何心也？
倪望甚重，駸駸乎大用矣。時方民本紛紜，有鄒黃者，不知何許人，謬薦朝臣數人，而倪與焉。倪自陳不欲為黃所辱薦，與誠意上疏，相去旬日耳。昔不為人所辱薦，今乃為人所辱劾矣。
王稚公昌時，沂州人。丙子春，以大行俸滿入京，宋氏父子在朝，即以吏部許之。時吏部有東西互替之議，西府更無他人，王得之，不為幸也。未數日，僉憲卒，給諫憂去。延至戊寅，方預考選，復以書卷之誤，授南戶部，升淮安府知府。值陳啟新奉差裏居，欲昌時照領憑見吏科跪禮，昌時移文各府關會，凡見里居科員，並無此禮。乃上疏，下部，得平調贛州府。余謂王即得為吏部，不如為淮安知府，此一事大堪吐氣。何止知府，雖吏部尚書，不得與爭貴賤也。
會場房考與鄉場不同，鄉場或至盡駁，會場惟初次呈卷，駁得一二卷，故往往以不甚佳者先呈。至於先後次第，大約與本房商定。惟甲戌烏程主考，魁卷皆自定，多從後列拔之。至庚辰，韓城主考，自用益甚，有一房全駁者，或駁至再三。不知如何而後得當漫，取充數，塞責而已。文氣萎靡，名雋稀少，得非以此之故，然可以窺二公之用心矣。
凡元魁文字，各自有體，元須渾成閑雅，魁須鋒穎逼人。無論鄉會，未有能易此者。丁丑元卷，羅小遜初以相示，余曰：局緊而氣勁，此魁墨也。後乃為元，人不盡許也。壬午，余已閱定元卷，小遜得次卷，因欲易之。余曰：此卷英才駿發，但首作以從周立說，畢竟是個偏鋒，不如元作多矣。小遜曰然，遂不易也。
文至今日，餖飣滿紙，幾於無處著眼。惟博雅好古之儒，足以振之，其光氣一望而可知也。余每閱卷，不須由首徹尾，不拘何處，偶覷一二行，果係佳卷，自然與人不同，然後從頭看起。場中搜察落卷多用此法，即數百卷可以頃刻而畢，無能遁者。
宣城一派，人人屍祝者三十餘年，至今日而橫加詬厲，幾為戎首。今以平心論之，按脈摹神落勢養局之法，在今日為之，但苦其易薄耳。若行以沉入之意，瑰瑋之辭，何嘗不是名手？假使生宣城於今日，斷不為當日之文，不須以後人而苦誚前人也。
湯宣城居鄉，大有物議，或云：凡親黨婦女宴會，必微服往觀，一有屬意，千計謀之，必得而後已。許子遜亦類此。文人無行，遂為千古通例。然許之文，吾亦未敢服。首義畏聖人之言，特三畏中一事耳。起中突用，非言無由尋，非畏無由人，於書意題脈，有何干涉？而諛者以為雙擒直入，余不能昧心附和也。
乙丑以後，多苦偽子，至今又苦偽經，論者曰：偽子可言也，偽經不可言也。不知一涉於偽，無一可者。皆學問無本，苟拾唾餘之過，非作者之過也。大要壞自戊辰，至今日而淩雜極矣。
劉士征必達，壬戌掄元，年已莫矣。起語云：天佑人國，必佑之以敬勝之主心，天字有何來曆？不過門面語耳，主考竟以作程。至庚辰，已經二十年矣。楊瓊芳復用入孟義曰必佑之以為國之大臣，益屬無謂，而又以作程。兩人年齒相近，則又奇而又奇者也。
文章須分真贗，昧者見之，如烏之雌雄，具眼者見之，猶烏鵠也。獨怪以倪鴻寶主考，而有丁卯江右之元；以黃石齋主考，而有庚午浙江之元，皆贗物也。滿楮餖飣，了無餘味，而幸售於法眼，吾所不解。豈場中真有鬼神，二公亦有所不自主耶？
丙子，吳駿公為湖廣主考，首題煥乎其有文章。先是，戊辰張采有此義刻行，場中有全錄其文者，吳弗取，歸語余曰：世乃有此愚人。豈有主考同州人文字，主考有未見者，為何全寫？庚午，浙江元表，破中「天憲初申，日華先甲」二語，乃石齋鄉墨。而石齋不以為嫌，何也？
乙卯，四川鄉試，最號多奇。孟義及其聞一善言四句，有易為柱者，末一段云：言一善也，行一善也，舜一善也，野人一善也，深山一善也，木石一善也，鹿豕一善也。其沛然若決江河，莫之能禦也。議論得之蒙莊，而不離本色，是以為奇。部中以為破碎文體，語復荒唐，罰至三科。今且與正言，孔子所云參前倚衡，亦可謂荒唐否耶？
熊於侯師旦，亦以是科聯第，品尤孤貴，無一時語。人傳其年十九，始學為文，入學即中鄉試。甲子，典試山西，二策及序幾不可句，大率取材於古，而採用太元及逸周書尤多。其中縱言魏璫，而文字古奧，少有喻者。明年春，以試錄處分正副主考八人，熊獨免焉。旋出為督學，卒於任，年未及四十。
庚午，福建試文無足取者，獨七名徐明彬較為簡凝，而部中磨勘者，即此人也。摘其毛詩文徹彼桑土，分桑土為二，一云：有木在山，一云：有地盈野。指為背注，而不知載在大全，未始不與朱傳相通也。罰科已過，而革去舉人，冤哉！
艾南英，江右四大家之一，中甲子鄉試，刻曆試草，稱己備曆諸生之苦。何人不然？何足為異？至其自比古人締造艱難，將述以貽子孫。比擬非倫，其器量可知也。甲戌會試，入項水心煜房中，榜後自刻其卷，痛詆主司。項甚患之，而無可如何。嗟乎！得失偶然耳。八股活計中，誇甚英傑，即居然一夜郎王，不足道也，況未必乎？
首善書院，鄒忠介公所建以講學者。當時葉臺山作記，董元宰書石，一時稱為雙絕。然書雖名跡，猶可及也。葉記中有偽學一段，若逆知其後來之禍者，今用為曆局。徐元扈又以其半與西洋人作天主堂，至今十餘年，無有議復者。余謂學可以不講，而書院不可以不復也。
樂陵宋侍郎槃，以古道自居。余初第謁之，語甚久，大率戒以儉約為事業功名之本。如衣服一節，須用一件，方作一件，未用不必預作。此真先輩之言，視後進如子弟，余深感之，今無復作此等語向新貴者。假使有之，未有不以為迂矣。
張玉笥國維為總河侍郎，虛懷惠政，近年所未有，而非戡亂之才。辛巳冬，李賊破東平，窺汶上，警報甚急。時漕舟凍阻者，上自濟陽橋，下至石佛寺，銜尾十餘里。張出兵於漕舟上下，各結一營，余謂之曰：賊之不為漕患，恃有濟城在也。何不結營於城北二三十里，使賊不敢近城，則不必護漕而漕無患矣。今分兵以防漕，不虞賊之乘虛以窺濟乎？即濟城萬萬無虞，而賊從中段掠漕，誰能禁之？竊恐十餘里間，聲援不及，聞風奔潰，將奈之何？張以為然，而逡巡未及改，其不敗亦幸耳。
寄囤一事，票擬者宜加酌量二字，方於事體為便。想當日未曾深慮，漫然決策，無論一下一上，車腳所費，皆米也。漕卒乘機私鬻，瀕河百里，無不食漕米者。大侵之後，此於地方甚宜，而拖欠益多，追賠無路，亦大可憂矣。又有阻凍在曠野者，即於岸上作窖貯米，不知此等寄囤，將焉用之？
建文帝以僧歸北，相傳葬之西山，不封不樹，非也。今葬處去景皇帝陵寢不遠，有石碑題曰：天下大師之墓。天下二字用得絕奇，其碑不知何時所立。頃駙馬鞏永固疏請追諡稱皇帝，上謂輔臣曰：建文無墓，何憑追復尊號？遂止。未有舉此以對者，何也？
墓之有碑，古者或以下棺，或以係牲，後世加以文字。今諸陵惟明樓一碑題曰某帝之陵，其祾恩門內皆有碑亭，亭中有碑而無字，以木棚閑之，又似非係牲者，豈所重難著述之意耶？至於大璫墓碑有文，皆輔臣所撰，其為假借與否，未可知矣。
中國之山，莫高於峨眉；西域之山，莫高於雪山。峨眉絕頂，半夜能見，雪山至日出則不見矣。其中佛宇，以板為之，謂之古木皮。殿不復用瓦，以其高而多風，用瓦則飄去也。山半有老僧樹，其樹先枯死而中空，有僧坐化於內，其樹復活，積久漸長。數年之前，有隙罅尺許，露僵僧之面，今露處且欲合矣。
衛紫庵允文，讀書龍門山中，每雨後，山水大至，則往觀焉。其水未至一二里，澗壑之石，無大小皆奔騰而前，或十餘步，或五六步，俄而水至。蓋水未至而氣先至，有以使之也。
太白武功諸山，往往有積雪在深澗，冬夏不消。其中生雪蛆，大者長二尺，通體皆厚，肉味極肥美，以療痘毒及熱病，甚效。
秦地松樹彌望，山中尤多，其小者謂之松羔，以木而稱羔，與羊羔之羔義同，余聞之土人云然。不知者以為中篙之選，將書作篙字，則誤矣。
古人以鹿心上脂膜，吹作鹿鳴，以其類相召也。物自有好音者，獵人取熊，吹笛管以誘之，每尋聲而至，專聽如癡，則以計取之。
保德黃河之鯉，肥美甲天下，所出之處，僅僅三十里。誌以為魚食石花而肥，故又名曰石花魚也。灤州之鯽，與此相類，又食奚物而肥，余以為地氣然爾。鯽魚大者絕少，此乃有四五斤者，大或過於鯉魚。杭州重湖鯽，視此不及遠矣。
菌之美者，以滇之雞㙡為第一，然道遠而值貴也。孔林楷樹生菌，鮮者亦佳，總不如青州之松繖，生老松下，類傘而色紫，其味乃諸菌所無。惜不著名，以其少耳。
京師花卉瓜果之屬，皆穴地熅火而種植其上，不時澆灌，無弗茂盛結實。故隆冬之際，一切蔬果皆有之。每正旦進牡丹芍藥，自曆朝以來，沿為舊例。今上惡其不時，概從禁絕，惟冬月所藏蘋婆葡桃，尚如故也。
萬曆初，有進赤黑二種鸚鵡者，曾出示輔臣，命賦詩。余近入西苑百鳥房，惟有一白鸚鵡，首有團毛，每鳴則毛開如白蓮也。又有三四綠者，別無餘鳥。虎城有三虎四豹，後虎皆死，無復更進。上之不重玩好如此。
吳越錢鏐，求以金印玉冊封吳越國王。當時言者以為玉冊天子所用，中國境內，無有封國王者。朝廷以時方多事，曲從其請，蓋有所不得已也。今楚藩新封有興國王，不知何人所擬，竟爾用之，豈未見前史吳越之事耶？彼謂興國州名，無妨於事，楚中縣名，可用者何限？乃必須用此，亦不知大體矣。
有韓經歷者，陝西人，為濟寧衛侯缺經歷，父子寄居寺中，已五六年。戊寅冬，夢至一府署，有多人繕寫造冊，問其所以，則城陷死籍也。偶拈一冊，僅見有一濟字，其人亟掩之，驚而寤。父子相與謀曰：濟寧不可居矣。遂求差往會城。明年正月二日，城陷，父子俱死，而濟寧固無恙。徒欲避濟寧之濟字，而不疑濟南之濟字為何。則知定數所使，不可逃也。
建文帝既諱允炆，太子名文奎，年號又為建文。頒詔至燕，成祖曰：何重復如此？慈聖太后，向諡為孝定皇后，神廟之陵曰定陵，今上皇子，復封定王，得無亦近重復耶？向使留心，豈無一字可易者？執政之憒憒至此。
今上外家劉氏，原籍河間人，故孝純皇后之父，贈為瀛國公，以河間為古瀛州地也。要之，原籍自原籍，封邑自封邑，亦何用切切如此？曩孝定皇后之父贈為安國公，不聞漷縣為安州地也。按宋德佑皇帝降元封為瀛國公，雖與戚畹無涉，然襲稱亦屬未妙。天下國名盡多，何苦而不避也？
