　　欽定四庫全書　　　　　　集部四
　　誠齋集　　　　　　　　　別集類三〈宋〉
　　提要
　　〈臣〉等謹案誠齋集一百三十二巻宋楊萬里撰萬里有誠齋易傳巳著錄此集則嘉定元年其子長儒所編也萬里立朝多大節若乞留張栻力爭呂頥浩等配享及災變應詔諸奏今具載集中丰采猶可想見然其生平乃特以詩擅名有江湖集七巻荊溪集五巻西歸集二巻南海集四巻朝天集六巻江西道院集二巻朝天續集四巻江東集五巻退休集七巻今併在集中方回瀛奎律髓稱其一官一集每集必變一格雖沿江西詩派之末流不免有頽唐麤俚之處而才思徤㧞包孕宏富自為南宋一作手非後來四靈諸派可得而並稱周必大嘗䟦其詩曰誠齋大篇短章七歩而成一字不改皆掃千軍倒三峽穿天心出月脇之語至於狀物姿態寫人情意則鋪敘纎悉曲盡其妙筆端有口句中有眼云云是亦細大不捐雅俗並陳之一証也南宋時集傳於今者惟萬里及陸游最富游晚年隳節為韓侂胄作南園記得除朝官萬里寄詩規之有不應李杜翻鯨海更羨䕫龍集鳳池句羅大經鶴林玉露嘗記其事以詩品論萬里不及游之鍜鍊工細以人品論則萬里倜乎逺矣其集巻帙重大乆無刻板故傳冩往往訛脫考岳珂程史記朝天續集韓信廟詩淮隂未必減文成句麻沙刻本訛文成為宣成則當時已多誤本今核正其可考者凡疑不能明者則姑闕焉乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














