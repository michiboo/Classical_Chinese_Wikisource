
昔別黃鶴樓，蹉跎淮海秋。
俱飄零落葉，各散洞庭流。
中年不相見，蹭蹬遊吳越。
何處我思君，天台綠蘿月。
會稽風月好，卻遶剡溪迴。
雲山海上出，人物鏡中來。
一度浙江北，十年醉楚臺。
荊門倒屈宋，梁苑傾鄒枚。
苦笑我誇誕，知音安在哉。
大盜割鴻溝，如風掃秋葉。
吾非濟代人，且隱屏風疊。
中夜天中望，憶君思見君。
明朝拂衣去，永與海鷗羣。

