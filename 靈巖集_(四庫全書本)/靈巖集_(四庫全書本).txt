　　欽定四庫全書　　　　　集部四
　　提要
　　靈巖集八巻　　　　　別集類三〈宋〉
　　〈臣〉等謹案靈巖集八巻宋唐士恥撰士恥爵里始末諸書不載案金華志有靈巖山山有靈巖寺為梁劉孝標故宅其集以靈巖為名與山相合集中有兩溪詩據志即金華之□溪也則士恥當為金華人集中又有府判何公行狀一首府判名松字伯固即金華何基之大父士恥之母為松女弟士恥又為松壻亦世籍金華之徴矣考金華諸唐自堯封首登紹興二年進士累官直龍圗閣朝散大夫子饒州教授仲溫樂平主簿仲義及知台州仲友並紹興中進士仲友復中宏詞科仲友三子名士俊士特士濟亦與何為姻婭見朱子案仲友第三狀集中通吉守史彌忠啓雲大父朝蹟之累年嘗在王國履簪之列先世符麾之昔日又聯金昆覊靮之遊上聯似指堯封為朝散時言下聯似指仲友知台州時言核其世系殆堯封之諸孫仲友之猶子特其或為仲溫之子或為仲義之子則不可得而詳耳其官階可考者集中有謝許南丞薦舉啓雲僅以門調玷於士流又啓雲曩縁芘蔭常領簿書通羅守啓雲牽絲邑屬讞獄掾曹又有交代張司理一啟其他簡牘率雲冐綰理曹典司五聽知士恥以門敘入仕薦充改秩嘗任丞倅問刑之官其宦跡可考者曰吉州曰臨江曰建昌曰萬安知厯官皆在江右諸郡其文字紀年可考者上自嘉定下至淳祐知為寧宗理宗時人其他則集無明文莫得而稽矣集中制誥等作絶無除授姓名即表檄箴銘贊頌諸篇亦皆擬作其題自羲軒以至漢唐間取北宋八朝與南渡初年時事考髙宗立詞科凡十二題制詔誥表露布檄箴銘記贊頌序內雜出六題分為三塲毎塲體制一古一今士恥所作蓋即備詞科之用也仲友曽著詞科雜録其亦家學濡染世擅其長歟集久失傳非惟史不著録即志乘亦不登其姓名故談藝諸家率不之及今從永樂大典內采輯次為八巻並其代人之作以類附焉循誦其文洽聞殫見古澤斑然非南宋末流摻臆見騁空談者所能望其涯涘未可以其名不著而忽之也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

