本文收錄於《古文觀止》卷十二
五人者，蓋當蓼洲 周公之被逮，激於義而死焉者也。至於今，郡之賢士大夫請於當道，即除逆閹廢祠之址以葬之，且立石於其墓之門，以旌其所爲。嗚呼，亦盛矣哉！夫五人之死，去今之墓而葬焉，其爲時止十有一月爾。夫十有一月之中，凡富貴之子，慷慨得志之徒，其疾病而死，死而堙沒不足道者，亦已眾矣，況草野之無聞者歟？獨五人之皦皦，何也？
予猶記周公之被逮，在丁卯三月之望。吾社之行爲士先者，爲之聲義，斂貲財以送其行，哭聲震動天地。緹騎按劍而前，問：「誰爲哀者？」眾不能堪，抶而仆之。是時以大中丞撫吳者，爲魏之私人，周公之逮所由使也。吳之民方痛心焉，於是乘其厲聲以呵，則譟而相逐，中丞匿於溷藩以免。既而以吳民之亂請於朝，按誅五人，曰顏佩韋、楊念如、馬傑、沈揚、周文元，即今之傫然在墓者也。然五人之當刑也，意氣陽陽，呼中丞之名而詈之，談笑以死。斷頭置城上，顏色不少變。有賢士大夫發五十金，買五人之脰而函之，卒與屍合。故今之墓中，全乎爲五人也。
嗟夫！大閹之亂，縉紳而能不易其志者，四海之大，有幾人歟？而五人生於編伍之間，素不聞《詩》《書》之訓，激昂大義，蹈死不顧，亦曷故哉？且矯詔紛出，鉤黨之捕遍於天下，卒以吾郡之發憤一擊，不敢復有株治。大閹亦逡巡畏義，非常之謀，難於猝發。待聖人之出而投環道路，不可謂非五人之力也。
　　辱人賤行，視五人之死，輕重固何如哉？是以蓼洲 周公，忠義暴於朝廷，贈謚美顯，榮於身後。而五人亦得以加其土封，列其姓名於大堤之上，凡四方之士，無有不過而拜且泣者，斯固百世之遇也。不然，令五人者保其首領，以老於戶牖之下，則盡其天年，人皆得以隸使之，安能屈豪傑之流，扼腕墓道，發其志士之悲哉？故予與同社諸君子，哀斯墓之徒有其石也，而爲之記，亦以明死生之大，匹夫之有重於社稷也。
賢士大夫者，冏卿因之 吳公、太史文起 文公、孟長 姚公也。

