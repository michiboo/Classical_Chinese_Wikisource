《真臘風土記》一卷，元周達觀撰。達觀，溫州人。真臘本南海中小國，為扶南之屬。其後漸以強盛。自《隋書》始見於外國傳，唐、宋二史並皆紀録，而朝貢不常至。故所載風土方物，往往疏略不備。元成宗元貞元年乙未，遣使招諭其國，達觀隨行。至大德元年丁酉乃歸。首尾三年，諳悉其俗；因記所聞見為此書，凡四十則。文義頗為賅贍，惟第三十六則內記瀆倫神譴一事，不以為天道之常，而歸功於佛，則所見殊陋。然《元史》不立真臘傳，得此而本末詳具，猶可以補其佚闕。是固宜存備參訂，作職方之外紀者矣。達觀作是書成，以示吾邱衍。衍為題詩，推挹甚至。見衍所作《竹素山房詩集》中，蓋衍亦服其敘述之工雲。
真臘國或稱占臘，其國自稱曰甘孛智。今聖朝按西番經，名其國曰澉浦只，蓋亦甘孛智之近音也。
自溫州開洋，行丁未針。歷閩、廣海外諸州港口，過七洲洋，經交趾洋到占城。又自占城順風可半月到真蒲，乃其境也。又自真蒲行坤申針，過崑崙洋，入港。港凡數十，惟第四港可入，其餘悉以沙淺故不通巨舟。然而彌望皆修藤古木，黃沙白葦，倉卒未易辨認，故舟人以尋港為難事。自港口北行，順水可半月，抵其地曰查南，乃其屬郡也。又自查南換小舟，順水可十餘日，過半路村、佛村，渡淡洋，可抵其地曰干傍，取城五十里。
按《諸番志》稱其地廣七千里，其國北抵占城半月路，西南距暹羅半月程，南距番禺十日程，其東則大海也。舊為通商來往之國。
聖朝誕膺天命，奄有四海，唆都元帥之置省占城也，嘗遣一虎符萬戶、一金牌千戶，同到本國，竟為拘執不返。元貞之乙未六月，聖天子遣使招諭，俾余從行。以次年丙申二月離明州，二十日自溫州港口開洋，三月十五日抵占城。中途逆風不利，秋七月始至，遂得臣服。至大徳丁酉六月回舟，八月十二日抵四明泊岸。其風土國事之詳，雖不能盡知，然其大略亦可見矣。
州城周圍可二十里，有五門，門各兩重。惟東向開二門，餘向皆一門。城之外皆巨濠，濠之外皆通衢大橋。橋之兩傍共有石神五十四枚，如石將軍之狀，甚巨而獰，五門皆相似。橋之闌皆石為之，鑿為蛇形，蛇皆九頭。五十四神皆以手拔蛇，有不容其走逸之勢。城門之上有大石佛頭五，面向四方。中置其一，飾之以金。門之兩旁，鑿石為象形。城皆疊石為之，高可二丈。石甚周密堅固，且不生繁草，卻無女墻。城之上，間或種桄榔木，比比皆空屋。其內向如坡子，厚可十餘丈。坡上皆有大門，夜閉早開，亦有監門者，惟狗不許入門。其城甚方整，四方各有石塔一座，曾受斬趾刑人亦不許入門。
當國之中有金塔一座，傍有石塔二十餘座。石屋百餘間，東向金橋一所。金獅子二枚，列於橋之左右。金佛八身，列於石屋之下。金塔之北可一里許，有銅塔一座，比金塔更髙，望之鬱然。其下亦有石屋數十間。又其北一里許，則國主之廬也。其寢室又有金塔一座焉。所以舶商自來有「富貴真臘」之褒者，想為此也。
石塔在南門外半里餘，俗傳魯般一夜造成。魯般墓在南門外一里許，周圍可十里，石屋數百間。
東池在城東十里，周圍可百里，中有石塔、石屋。塔之中有臥銅佛一身，臍中常有水流出。味如中國酒，易醉人。
北池在城北五里，中有金方塔一座，石屋數十間。金獅子、金佛、銅象、銅牛、銅馬之屬，皆有之。
國宮及官舎府第皆面東。國宮在金塔、金橋之北，近北門，周圍可五六里。其正室之瓦以鉛為之；餘皆土瓦，黃色。樑柱甚巨，皆雕畫佛形。屋頗壯觀，修廊複道，突兀參差，稍有規模。其蒞事處有金窗，欞左右方柱，上有鏡約有四五十面，列放於窗之旁。其下為象形。聞內中多有奇處，防禁甚嚴，不可得而見也。
其內中金塔，國主夜則臥其下，土人皆謂塔之中有九頭蛇精，乃一國之土地主也。係女身，每夜則見，國主則先與之同寢交媾，雖其妻亦不敢入。二鼔乃出，方可與妻妾同睡。若此精一夜不見，則番王死期至矣；若番王一夜不往，則必獲災禍。
其次如國戚大臣等屋，制度廣袤，與常人家迥別；周圍皆用草蓋，獨家廟及正寢二處許用瓦。亦各隨其官之等級，以為屋室廣狹之制。其下如百姓之家，止用草蓋，瓦片不敢上屋。其廣狹雖隨家之貧富，然終不敢傚府第制度也。
自國主以下，男女皆椎髻袒裼，止以布圍腰。出入則加以大布一條，纏於小布之上。布甚有等級，國主所打之布，有直金三四兩者，極其華麗精美。其國中雖自織布，暹羅及占城皆有來者，往往以來自西洋者為上，以其精巧而細美故也。
惟國主可打純花布。頭戴金冠子，如金剛頭上所戴者；或有時不戴冠，但以線穿香花，如茉莉之類，周匝於髻間。頂上戴大珍珠三斤許。手足及諸指上皆帶金鐲，指環上皆嵌貓兒眼睛石。其下跣足，足下及手掌皆以紅藥染赤色。出則手持金劍。
百姓間惟婦女可染手足掌，男子不敢也。大臣國戚可打疎花布，惟官人可打兩頭花布；百姓間惟婦人可打之。若新唐人雖打兩頭花布，人亦不敢罪之，以其暗丁八殺故也。暗丁八殺者，不識體例也。
國中亦有丞相、將帥、司天等官，其下各設司吏之屬，但名稱不同耳。大抵皆國戚為之，否則亦納女為嬪。其出入儀從各有等級。用金轎槓、四金傘柄者為上；金轎槓、二金傘柄者次之；金轎槓、一金傘柄者又次之；止用一金傘柄者，又其次之也。其下者止用一銀傘柄者而已，亦有用銀轎槓者。金傘柄以上官，皆呼為巴丁，或呼暗丁。銀傘柄者，呼為廝辣的。傘皆用中國紅絹為之，其裙直拖地。油傘皆以緑絹為之，裙卻短。
為儒者呼為班詰，為僧者呼為薴姑，為道者呼為八思惟。
班詰不知其所祖，亦無所謂學舍講習之處，亦難究其所讀何書。但見其如常人打布之外，於項上掛白線一條。以此別其為儒耳。由班詰入仕者，則為高上之人。項上之線終身不去。
薴姑削髪穿黃，偏袒右肩，其下則繫黃布裙，跣足。寺亦許用瓦蓋，中止一像，正如釋迦佛之狀，呼為孛賴，穿紅，塑以泥，飾以丹青，外此別無像也。塔中之佛，相貌又別，皆以銅鑄成，無鐘鼓鐃鈸，亦無幢幡寳蓋之類。僧皆茹魚肉，惟不飲酒。供佛亦用魚、肉，每日一齋，皆取辦於齋主之家，寺中不設廚竈，所誦之經甚多，皆以貝葉疊成，極其齊整。於上寫黑字，既不用筆墨，不知其以何物書冩。僧亦有用金銀轎槓、傘柄者，若國主有大政亦咨訪之。卻無尼姑。
八思惟正如常人，打布之外，但於頭上戴一紅布或白布，如韃靼娘子罟姑之狀而略低。亦有宮觀，但比之寺院較狹。而道教者，亦不如僧教之盛耳。所供無別像，但止一塊石，如中國社壇中之石耳，亦不知其何所祖也。卻有女道士。宮觀亦得用瓦。八思惟不食他人之食，亦不令人見食，亦不飲酒。不曾見其誦經及與人功課之事。
俗之小兒入學者，皆先就僧家教習，暨長而還俗，其詳莫能考也。
人但知蠻俗人物粗醜而甚黑，殊不知居于海島村僻及尋常閭巷間者，則信然矣。至如宮人及南棚〈南棚乃府第也。〉婦女多有其白如玉者，蓋以不見天日之光故也。大抵一布纏腰之外，不論男女皆露出胸酥，椎䯻跣足。雖國主之妻，亦只如此。
國主凡有五妻，正室一人，四方四人。其下嬪婢之屬，聞有三五千，亦自分等級，未嘗輕出戶。余每一入內，見番主必與正妻同出。乃坐正室金窗中，諸宮人皆次第列於兩廊窗下，徙倚以窺視，余備獲一見。凡人家有女美貌者，必召入內。其下供內中出入之役者，呼為陳家蘭，亦不下一二千。卻皆有丈夫，與民間雜處，只於顖門之前，削去其髪，如北人開水道之狀，塗以銀硃，及塗於兩鬢之傍，以此為陳家蘭別耳。惟此婦可以入內，其下餘人不可得而入也。內宮之前後有絡繹於道途間。
尋常婦女，椎髻之外，別無釵梳頭面之飾。但臂中帶金鐲，指中帶金指環。且陳家蘭及內中諸宮人皆用之。男女身上，常塗香藥，以檀麝等香合成。家家皆修佛事。
國中多有二形人，每日以十數成羣，行於墟場間。常有招徠唐人之意，反有厚饋，可醜可惡。
番婦產後，即作熱飯，拌之以鹽，納於陰戶。凡一晝夜而除之。以此產中無病，且收歛常如室女。余初聞而詫之，深疑其不然。既而所泊之家，有女育子，備知其事。且次日即抱嬰兒，同往河內澡洗，尤所怪見。
又每見人言︰番婦多淫，產後一兩日，即與夫合。若丈夫不中所欲，即有買臣見棄之事。若丈夫適有遠役，只數夜則可，過十數夜，其婦必曰：「我非是鬼，如何孤眠？」淫蕩之心尤切。然亦聞有守志者。婦女最易老，蓋其婚嫁產育既早，二三十歲人，已如中國四五十歲人矣。
人家養女，其父母必祝之曰︰「願汝有人要，將來嫁千百箇丈夫。」富室之女，自七歲至九歲；至貧之家，則止於十一歲，必命僧道去其童身，名曰陣毯。
蓋官司每歲於中國四月內，擇一日頒行本國應有養女當陣毯之家，先行申報官司。官司先給巨燭一條，燭間刻畫一處，約以是夜遇昏點燭，至刻畫處，則為陣毯時候矣。先期一月，或半月，或十日，父母必擇一僧或一道，隨其何處寺觀，往往亦自有主顧。向上好僧皆為官戶富室所先，貧者亦不暇擇也。富貴之家，饋以酒、米、布帛、檳榔、銀器之類，至有一百擔者，該直中國白金二三百兩之物。少者或三四十擔，或一二十擔，隨其家之豐儉。所以貧人之家至十一歲而始行事者，為難辦此物耳。富家亦有捨錢與貧女陣毯者，謂之做好事。蓋一歲之中，一僧止可御一女，僧既允受，更不他許。
是夜，大設飲食、鼓樂，會親隣。門外縛一髙棚，裝塑泥人、泥獸之屬於其上，或十餘，或止三四枚，貧家則無之。各按故事，凡七日而始撤。既昏，以轎傘鼓樂迎此僧而歸。以綵帛結二亭子，一則坐女於其中，一則坐僧於其中，不曉其口説何語。鼓樂之聲喧闐，是夜不禁犯夜。聞至期與女俱入房，親以手去其童，納之酒中。或謂父母親隣各點於額上，或謂俱嘗以口，或謂僧與女交媾之事，或謂無此。但不容唐人見之，所以莫知其的。至天將明時，則又以轎傘鼓樂送僧去。後當以布帛之類與僧贖身。否則此女終為此僧所有，不可得而他適也。余所見者，大徳丁酉之四月初六夜也。
前此父母必與女同寢，此後則斥於房外，任其所之，無復拘束隄防之矣。至若嫁娶，則雖有納幣之禮，不過茍簡從事。多有先姦而後娶者，其風俗既不以為恥，亦不以為怪也。陣毯之夜，一巷中或至十餘家。城中迎僧道者，交錯於途路間，鼓樂之聲，無處無之。
人家奴婢，皆買野人以充其役，多者百餘，少者亦有一二十枚，除至貧之家則無之。蓋野人者，山中之人也。自有種類，俗呼為撞賊。到城中，皆不敢出入人之家，城間人相罵者，一呼之為撞，則恨入骨髓，其見輕於人如此。少壯者一枚可直百布，老弱者止三四十布可得。只許於樓下坐臥。若執役，方許登樓，亦必跪膝合掌頂禮而後敢進。呼主人為巴駞，主母為米。巴駞者父也，米者母也。若有過，撻之，則俯首受杖，略不敢動。
其牝牡者自相配偶，主人終無與之交接之理。或唐人到彼久曠者不擇，一與之接，主人聞之，次日不肯與之同坐，以其曾與野人接故也。或與外人交，至於有姙養子，主人亦不詰問其所從來。蓋以其所在不齒，且利其得子，仍可為異日之奴婢也。
或有逃者，擒而復得之，必於面刺以青，或於項上帶鐵以錮之，亦有帶於臂腿間者。
國中語言，自成音聲，雖近而占城、暹人，皆不通話説。如以一為梅，二為別，三為卑，四為般，五為孛藍，六為孛藍梅，七為孛藍別，八為孛藍卑，九為孛藍般，十為答呼。呼父為巴駝，至叔伯亦呼為巴駝。呼母為米，姑、姨、嬸姆以至鄰人之尊年者，亦呼為米。呼兄為邦，姊亦呼為邦。呼弟為補溫。呼舅為吃賴，姑夫、姊夫、姨夫、妹夫亦呼為吃賴。
大抵多以下字在上，如言此人乃張三之弟，則曰補溫張三。彼人乃李四之舅，則曰吃賴李四。又如呼中國為備世，呼官人為巴丁，呼秀才為班詰。乃呼中國官人，不曰備世巴丁，而曰巴丁備世。呼中國之秀才，不曰備世班詰，而曰班詰備世。大抵皆如此，此其大略耳。至若官府則有官府之議論，秀才則有秀才之文談，僧道自有僧道之語説。城市村落，言語各自不同，亦與中國無異也。
野人有二種：有一等通往來話言之野人，乃賣與城間為奴之類是也；有一等不屬教化，不通言語之野人，此輩皆無家可居，但領其家屬巡行子山，頭戴一瓦盆而走。遇有野獸，以弧矢摽槍射而得之，乃擊火於石，共烹食而去。其性甚狠，其藥甚毒，同黨中常自相殺戮。近地亦有以種荳蔻、木綿花、織布為業者，布甚粗厚，花紋甚別。
尋常文字及官府文書，皆以麂鹿皮等物染黑，隨其大小闊狹，以意裁之。用一等粉，如中國白堊之類，搓為小條子，其名為梭。拈於手中，就皮畫以成字，永不脫落。用畢則插於耳之上。字跡亦可辨認為何人書寫，須以濕物揩拭方去。大率字様，正似回鶻字。凡文書皆自後書向前，卻不自上書下也。余聞之也先海牙雲，其字母音聲，正與蒙古音相鄰，但所不同者三兩字耳。初無印信，人家告狀，亦無書鋪書寫。
每用中國十月以為正月。是月也，名為佳得。當國宮之前，縛一大棚，棚上可容千餘人，盡掛燈毬花朶之屬。其對岸遠離二三十丈地，則以木接續縳成髙棚，如造搭撲竿之狀，可高二十餘丈。每夜設三四座，或五六座，裝煙火爆杖於其上，此皆諸屬郡及諸府第認直。遇夜則請國主出觀，點放煙火爆杖，煙火雖百里之外皆見之。爆杖其大如砲，聲震一城。其官屬貴戚，每人分以巨燭檳榔，所費甚夥，國主亦請奉使觀焉。如是者半月而後止。
每一月必有一事，如四月則拋毬，九月則壓獵，壓獵者，聚一國之象，皆來城中，教閲於國宮之前。五月則迎佛水，聚一國遠近之佛，皆送水來與國主洗身。陸地行舟，國主登樓以觀。七月則燒稻，其時新稻已熟，迎於南門外燒之，以供諸佛。婦女車象往觀者無數，國主卻不出。八月則挨藍，挨藍者舞也。點差伎樂，每日就國宮內挨藍，且鬪豬、鬪象，國主亦請奉使觀焉，如是者一旬。其餘月分，不能詳記也。
國中人亦有通天文者，日月薄蝕皆能推算，但是大小盡卻與中國不同。中國閏歲，則彼亦必置閏，但只閏九月，殊不可曉。一夜只分四更。每七日一輪。亦如中國所謂開、閉、建、除之類。番人既無姓名，亦不記生日。多有以所生日頭為名者，有兩日最吉，三日平平，四日最凶。何日可出東方，何日可出西方，雖婦女皆能算之。十二生肖亦與中國同，但所呼之名異耳。如以馬為卜賽，呼鷄為蠻，呼豬為直盧，呼牛為箇之類也。
民間爭訟，雖小事亦必上聞國主。初無笞杖之責，但聞罰金而已。其人大逆重事，亦無絞斬之事。止於城西門外掘地成坑，納罪人於內，實以土石，堅築而罷。其次有斬手足指者，有去鼻者。但姦與賭無禁。姦婦之夫或知之，則以兩柴絞姦夫之足，痛不可忍。竭其資而與之，方可獲免，然裝局欺騙者亦有之。人或有死於門首者，則自用繩拖置城外野地，初無所謂體究檢驗之事。
人家若獲盜，亦可施監禁拷掠之刑。卻有一項可取。且如人家失物，疑此人為盜，不肯招認，遂以鍋煎油極熱，令此人伸手於中；若果偷物，則手腐爛，否則皮肉如故。雲番人有異法如此。
又兩家爭訟，莫辨曲直。國宮之對岸有小石塔十二座，令二人各坐一塔中。其外，兩家自以親屬互相隄防。或坐一二日，或三四日。其無理者，必獲證候而出，或身上生瘡癤，或咳嗽發熱之類。有理者略無纎事。以此剖判曲直，謂之天獄。蓋其土地之靈，有如此也。
國人尋常有病，多是入水浸浴，及頻頻洗頭，便自痊可。然多病癩者，比比道途間。土人雖與之同臥同食亦不校。或謂彼中風土有此疾。又雲曾有國主患此疾，故人不之嫌。以愚意觀之，往往好色之餘，便入水澡洗，故成此疾。聞土人色慾纔畢，皆入水澡洗。其患痢者十死八九。亦有貨藥於市者，與中國不類，不知其為何物。更有一等師巫之屬，與人行持，尤為可笑。
人死無棺，止貯以𥰭席之類，蓋之以布。其出喪也，前亦用旗幟鼓樂之屬。又以兩柈，盛以炒米，繞路拋撒，擡至城外僻遠無人之地，棄擲而去。俟有鷹雅犬畜來食，頃刻而盡，則謂父母有福，故獲此報。若不食，或食而不盡，反謂父母有罪而至此。今亦漸有焚者，往往皆是唐人之遺種也。父母死，別無服制，男子則盡髠其髪，女子則於顖門翦髪如錢大，以此為孝耳。國主亦有塔葬埋，但不知葬身與葬骨耳。
大抵一歲中，可三四番收種。蓋四時常如五六月天，且不識霜雪故也。其地半年有雨，半年絶無。自四月至九月，每日下雨，午後方下。淡水洋中水痕髙可七八丈，巨樹盡沒，僅留一杪耳。人家濱水而居者，皆移入山後。十月至三月，點雨絶無。洋中僅可通小舟，深處不過三五尺，人家又復移下，耕種者指至何時稻熟，是時水可渰至何處，隨其地而播種之。耕不用牛，耒耜鎌鋤之器，雖稍相類，而製自不同。又有一等野田，不種常生，水髙至一丈，而稻亦與之俱髙，想別一種也。
但糞田及種蔬，皆不用穢，嫌其不潔也。唐人到彼，皆不與之言及糞壅之事，恐為所鄙。每三兩家共掘地為一坑，蓋之以草；滿則填之，又別掘地為之。凡登溷既畢，必入池洗浄。止用左手，右手留以拿飰。見唐人登厠，用紙揩拭者皆笑之，甚至不欲其登門。婦女亦有立而溺者，可笑可笑。
自入真蒲以來，率多平林叢木，長江巨港，綿亙數百里。古樹修藤，森陰蒙翳，禽獸之聲，雜遝於其間。至半港而始見有曠田，絶無寸木，彌望芃芃禾黍而已。野牛以千百成羣，聚於其地。又有竹坡，亦綿亙數百里。其竹節間相生刺，筍味至苦。四畔皆有髙山。
山多異木，無木處乃犀、象屯聚養育之地。珍禽奇獸，不計其數。細色有翠毛、象牙、犀角、黃蠟；粗色有降真、荳蔻、畫黃、紫梗、大風子油。
翡翠，其得也頗難。蓋叢林中有池，池中有魚，翡翠自林中飛出求魚，番人以樹葉蔽身，而坐水濱，籠一雌以誘之。手持小網，伺其來則罩之。有一日獲三五隻，有終日全不得者。
象牙則山僻人家有之。每一象死，方有二牙，舊傳謂每歲一換牙者非也。其牙以標而殺之者上也，自死而隨時為人所取者次之，死於山中多年者，斯為下矣。
黃蠟出於村落朽樹間，其一種細腰蜂如螻蟻者，番人取而得之。每一船可收二三千塊，每塊大者三四十斤，小者亦不下十八九斤。
犀角白而帶花者為上，黒為下。
降真生叢林中，番人頗費砍斫之勞，蓋此乃樹之心耳。其外白，木可厚八九寸，小者亦不下四五寸。
荳蔻皆野人山上所種。畫黃乃一等樹間之脂；番人預先一年以刀斫樹，滴瀝其脂，至次年而始收。
紫梗生於一等樹枝間，正如桑寄生之狀，亦頗難得。
大風子油乃大樹之子，狀如椰子而圓，中有子數十枚。
胡椒間亦有之，纏藤而生，纍纍如緑草子，其生而青者更辣。
國人交易皆婦人能之，所以唐人到彼，必先納一婦人者，兼亦利其能買賣故也。
每日一墟，自卯至午即罷。無鋪店，但以蓬席之類鋪於地間，各有常處，聞亦有納官司賃地錢。小交關則用米穀及唐貨，次則用布；若乃大交關，則用金銀矣。
往年土人最朴，見唐人頗加敬畏，呼之為佛，見則伏地頂禮。近亦有脫騙欺負唐人者矣，由去人之多故也。
其地想不出金銀，以唐人金銀為第一，五色輕縑帛次之；其次如真州之錫鑞、溫州之漆盤、泉處之青甆器，及水銀、銀硃、紙劄、硫黃、焰硝、檀香、草芎、白芷、麝香、麻布、黃草布、雨傘、鐵鍋、銅盤、水硃、桐油、篦箕、木梳、針。其粗重則如明州之蓆。甚欲得者則菽麥也，然不可將去耳。
惟石榴、甘蔗、荷花、蓮藕、芋桃、蕉芎與中國同。荔枝、橘子狀雖同而酸，其餘皆中國所未曾見。樹木亦甚各別，草花更多，且香而艶。水中之花，更有多品，皆不知其名。至若桃、李、杏、梅、松、柏、杉、檜、梨、棗、楊、柳、桂、蘭、菊、芷之類，皆所無也。其中正月亦有荷花。
禽有孔雀、翡翠、鸚𪃿，乃中國所無。其餘如鷹、鴉、鷺鷥、雀兒、鸕鶿、鸛、鶴、野鴨、黃雀等物皆有之。所無者，喜鵲、鴻雁、黃鶯、杜宇、燕、鴿之屬。
獸有犀、象、野牛、山馬，乃中國所無者。其餘如虎、豹、熊、羆、野豬、麋鹿、麞、麂、猿、狐、狖之類甚多。所不見者，獅子、猩猩、駱駝耳。鷄、鴨、牛、馬、豬、羊在所不論也。馬甚矮小，牛甚多，生不敢騎，死不敢食，亦不敢剝其皮，聽其腐爛而已。以其與人出力故也，但以駕車耳。在先無鵝，近有舟人自中國攜去，故得其種。鼠有大如貓者；又有一等鼠，頭腦絶類新生小狗兒。
蔬菜有蔥、芥、韭、茄、西瓜、冬瓜、王瓜、莧菜。所無者蘿蔔、生菜、苦蕒、菠薐之類。瓜、茄正二月間亦有之。茄樹有經數年不除者。木綿花樹髙可過屋，有十餘年不換者。不識名之菜甚多，水中之菜亦多種。
魚鱉惟黑鯉魚最多，其他如鯉、鯽、草魚亦多。有吐哺魚，大者重二斤以上。更有不識名之魚亦甚多，此皆淡水洋中所來者。至若海中之魚，色色有之。鱔魚、湖鰻，田雞土人不食，入夜則縱橫道途間。黿鼉大如合薴，雖六歲之龜，亦充食用。查南之蝦，重一斤以上。真蒲龜腳可長八九寸許。鰐魚大者如船，有四腳，絶類龍，特無角耳。肚甚脆美。蛤、蜆、螺螄之屬，淡水洋中可捧而得。獨不見蟹，想亦有之，而人不食耳。
酒有四等：第一等唐人呼為蜜糖酒，用藥麴，以蜜及水中半為之。其次者，土人呼為朋牙四，以樹葉為之。朋牙四者，乃一等樹葉之名也。又其次，以米或以剩飯為之，名曰包稜角。蓋包稜角者米也。其下有糖鑑酒，以糖為之。又入港濱水，又有茭漿酒；蓋有一等茭葉生於水濱，其漿可以釀酒。
醝物國中無禁，自真蒲、巴澗濱海等處，率皆燒。山間更有一等石，味勝於鹽，可琢以成器。
土人不能為醋，羮中欲酸，則著以咸平樹葉，樹既生莢則用莢，既生子則用子。
亦不識合醬，為無麥與豆故也。亦不曽造麴，蓋以蜜水及樹葉釀酒，所用者酒藥耳，亦如鄉間白酒藥之狀。
土人皆不事蠶桑，婦人亦不曉針線縫補之事，僅能織木綿布而已。亦不能紡，但以手揑成條。無機杼以織，但以一頭縳腰，一頭搭窗上。梭亦止用一竹管。
近年暹人來居，卻以蠶桑為業。桑種蠶種，皆自暹中來。亦無麻薴，惟有絡麻。暹人卻以絲自織皂綾衣著，暹婦卻能縫補。土人打布損破，皆倩其補之。
尋常人家，房舎之外，別無桌凳盂桶之類，但作飯則用一瓦釡，作羮則用一瓦罀。就地埋三石為竈。以椰子殻為杓。盛飯用中國瓦盤或銅盤；羮則用樹葉造一小碗，雖盛汁亦不漏。又以茭葉製一小杓，用兜汁入口，用畢則棄之。雖祭祀神佛亦然。又以一錫器或瓦器盛水於傍，用以蘸手。蓋飯只用手拿，其粘於手者，非水不能去也。
飲酒則用鑞器，可盛三四盞許，其名為恰；盛酒則用鑞注子。貧人則用瓦缽子。若府第富室，則一一用銀，至有用金者。國主處多用金為器皿，制度形狀又別。
地下所鋪者，明州之草蓆，或有鋪虎豹麂鹿等皮及藤簟者。近新置矮桌，高尺許。睡只以竹蓆臥於地。近又用矮床者，往往皆唐人製作也。
夜多蚊子，亦用布罩。國主內中，以銷金縑帛為之，皆舶商所饋也。
稻子不用礱磨，止用杵臼耳。
轎之制以一木屈其中，兩頭竪起，雕刻花様，以金銀裹之，所謂金銀轎槓者此也。每頭一尺之內釘鉤子，以大布一條厚摺，用繩繫於兩頭鉤中，人坐於布內，以兩人擡之。轎外又加一物如船蓬而更闊，飾以五色縑帛，四人扛之，隨轎而走。
若遠行，亦有騎象、騎馬者，亦有用車者。車之制卻與他地一般。馬無鞍，象卻有凳可坐。
巨舟以硬樹破版為之。匠者無鋸，但以斧鑿之，開成版；既費木，且費工，甚拙也。凡要木成段，亦只以鑿鑿斷；起屋亦然。船亦用鐵釘，上以茭葉蓋覆之，卻以檳榔木破片壓之。此船名為新拿，用櫂。所粘之油，魚油也；所和之灰，石灰也。
小舟卻以一巨木鑿成槽，以火薰軟，用木撐開；腹大，兩頭尖，無蓬，可載數人；止以櫂劃之，名為皮闌。
屬郡九十餘，曰真蒲，曰查南，曰巴澗，曰莫良，曰八薛，曰蒲買，曰雉棍，曰木津波，曰賴敢坑，曰八廝里。其餘不能悉記。各置官屬，皆以木排柵為城。
每一村，或有寺，或有塔。人家稍密，亦自有鎮守之官，名為買節。大路上自有歇腳去虎，如郵亭之類，其名為森木。因屢與暹人交兵，遂至皆成曠地。
前此於八月內取膽，蓋占城主每年索人膽一甕，可千餘枚。遇夜則多方令人於城中及村落去處。遇有夜行者，以繩兜住其頭，用小刀於右脅下取去其膽，俟數足，以饋占城主。獨不取唐人之膽，蓋因一年取唐人一膽雜於其中，遂致甕中之膽俱臭腐而不可用故也。近年已除取膽之事，另置取膽官屬，居北門之裏。
東門之裏，有蠻人淫其妹者，皮肉相粘不開，歷三日不食而俱死。余鄉人薛氏，居番三十五年矣，渠謂兩見此事。蓋其國聖佛之靈，所以如此。
地苦炎熱，每日非數次澡洗則不可過，入夜亦不免一二次。初無浴室盂桶之類，但每家須有一池；否則亦兩三家合一池。不分男女，皆裸體入池。惟父母尊年者在池，則子女卑幼不敢入。或卑幼先在池，則尊年者亦須廻避之。如行輩則無拘也，但以左手遮其牝門入水而已。
或三四日，或五六日，城中婦女三三五五咸至城外河中澡洗，至河邊脫去所纏之布而入水。會聚於河者，動以千數，雖府第婦女亦預焉，略不以為恥。自踵至頂，皆可得而見之。城外大河，無日無之。唐人暇日頗以此為遊觀之樂。聞亦有就水中偷期者。水常溫如湯，惟五更則微涼，至日出則復溫矣。
唐人之為水手者，利其國中不著衣裳，且米糧易求，婦女易得，屋室易辦，器用易足，買賣易為，往往皆逃逸於彼。
軍馬亦是裸體跣足，右手執摽槍，左手執戰牌，別無所謂弓箭、砲石、甲冑之屬。傳聞與暹人相攻，皆驅百姓使戰，往往亦別無智略謀畫。
聞在先國主，轍跡未嘗離戶，蓋亦防有不測之變也。新主乃故國主之壻，元以典兵為職。其婦翁殂，其女密竊金劍以符其夫，以故親子不得承襲。嘗謀起兵，為新主所覺，斬其趾而安置於幽室。新主身嵌聖鐵，縱使刀箭之屬，著體不能為害，因恃此遂敢出戶。
余宿留歲餘，見其出者四五。凡出時諸軍馬擁其前，旗幟鼓樂踵其後。宮女三五百，花布花髻，手執巨燭，自成一隊，雖白日亦點燭。又有宮女皆執內中金銀器皿及文飾之具，制度迥別，不知其何所用。又有宮女，手執摽槍、摽牌為內兵，又成一隊。又有羊車、鹿車、馬車，皆以金為飾。其諸臣僚國戚，皆騎象在前，逺望紅涼傘不計其數。又其次則國主之妻及妾媵，或轎或車，或馬或象，其銷金涼傘何止百餘。其後則是國主，立於象上，手持金劍，象之牙亦以金套之。打銷金白涼傘凡二十餘柄，其傘柄皆金為之。其四圍擁簇之象甚多，又有軍馬護之。若遊近處，止用金轎子，皆以宮女擡之。大凡出入，必迎小金塔金佛在其前，觀者皆當跪地頂禮，名為三罷。不然，則為貌事者所擒，不虛釋也。
每日國主兩次坐衙治事，亦無定文。凡諸臣與百姓之欲見國主者，皆列坐地上以俟。少頃，聞內中隱隱有樂聲，在外方吹螺以迎之。聞止用金車子，來處稍遠。須臾，見二宮女纖手捲簾，而國主已仗劍立於金窗之中矣。臣僚以下，皆合掌叩頭。螺聲絶，方許擡頭。國主隨亦就坐。聞坐處有獅子皮一領，乃傳國之寳。言事既畢，國主尋即轉身，二宮女復垂其簾，諸人各起身。以此觀之，則雖蠻貊之邦，未嘗不知有君也。
