　　欽定四庫全書　　　　經部二
　　書傳　　　　　　　　書類
　　提要
　　〈臣〉等謹案書傳二十卷宋蘇軾撰尚書所載皆帝王大政軾究心經世之學明於事勢而又長於議論故其詮解經義於治亂興亡之故披抉明暢較他經獨為擅長其釋禹貢三江定為南江中江北江本諸鄭康成逺有端緒但未嘗詳審經文攷覈水道而附益以味別之説遂以啟後人之譏議至於以羲和曠職為貳於羿而忠於夏則林之奇宗之以康王之誥服冕為非禮引左傳叔向之言為証則蔡沈取之朱子亦稱其解呂刑篇以荒度作刑為句甚合於理則皆卓然具有特見朱子雖有惜其太簡之説然漢代訓詁文多簡質自孔賈以後徴引始繁軾文如萬斛源泉隨地湧出非不能曼衍其詞當以解經之體詞貴典要故歛才就範但取詞逹而止未可以繁省為優劣也乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀









