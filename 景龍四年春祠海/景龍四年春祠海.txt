
肅事祠春溟，宵齋洗蒙慮。
雞鳴見日出，鷺下驚濤鶩。
地闊八荒近，天回百川澍。
筵端接空曲，目外唯雰霧。
暖氣物象來，周遊晦明互。
致牲匪玄享，禋滌期靈煦。
的的波際禽，沄沄島間樹。
安期今何在，方丈蔑尋路。
仙事與世隔，冥搜徒已屢。
四明背羣山，遺老莫辨處。
撫中良自慨，弱齡忝恩遇。
三入文史林，兩拜神仙署。
雖歎出關遠，始知臨海趣。
賞來空自多，理勝孰能喻。
留楫竟何待，徙倚忽雲暮。

