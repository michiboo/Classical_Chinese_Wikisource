　　欽定四庫全書　　　　　史部十一
　　寶慶四明志　　　　　　地理類三〈都㑹郡縣之屬〉提要
　　〈臣〉等謹案寳慶四明志二十一巻四明續志十二巻宋羅濬撰濬廬陵人官贛州録事㕘軍文獻通考作羅璿蓋𫝊寫誤也先是乾道中知明州張津始纂輯四明圖經而搜採未偹寳慶二年煥章閣學士通議大夫知慶元府兼沿海制置使廬陵胡榘復命校官方萬里因圖經舊本重加増訂如唐刺史韓察之移州城唐及五代郡守姓名多據碑刻史傳補入其事未竟會萬里赴調中輟濬與榘同里適游四明遂屬之編定凡一百五十日而書成前十一巻為郡志分敘郡敘山敘水敘産敘賦敘兵敘人敘祠敘遺九門各門又分立四十六子目第十二巻以下則為鄞奉化慈谿定海昌國象山各縣志毎縣俱自為門目不與郡志相混葢當時明州雖建府號而不置倚郭之縣故州與縣各領疆土如今直𨽻州之體故與他郡不同也宋史藝文志僅有張津圖經十二巻及四明風俗賦一巻不載是書惟陳振孫書録解題載之其巻數與此本相合蓋猶從宋槧抄存者志中所列職官科第名姓及他事蹟或下及咸淳距寳慶三四十年蓋後人已有所補益非盡羅濬之舊然但逐條綴附而體例未更故敘述謹嚴不失古法元袁桷延祐四明志亦據為藍本多所採用焉續志十二巻則開慶元年慶元府學教授梅應發添差通判鎮江府劉錫所撰共分子目三十有七其自序稱續志之作所以志大使丞相履齋先生吳公三年治鄞之政績其已作而述者不復志故所述多吳潛在官事實而山川疆域已詳於舊志者則槩未之及是因一人而別修一郡之志名為輿圖實則家傳於著作之體殊乖然案宋史吳潛傳載潛以右丞相罷為觀文殿大學士尋授沿海制置大使判慶元府至官條其軍民久逺之計告於政府奏皆行之又積錢百十七萬三千八百有竒代民輸帛前後所蠲五百四十九萬一千七百有竒是潛蒞鄞以後宦績頗有可觀二人所述尚不盡出於諛頌至潛所著文集世久無傳後人掇拾叢殘編為遺藁亦殊傷闕略此志載潛吟藁二巻共古今體詩二百九首詩餘二巻共詞一百三十巻皆世所未覩雖其詞不必盡工而名臣著作藉以獲存固亦足資援據故今仍與羅濬書並録存焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













