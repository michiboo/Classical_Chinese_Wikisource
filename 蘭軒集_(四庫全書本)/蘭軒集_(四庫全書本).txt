　　欽定四庫全書　　　　　集部五
　　提要
　　蘭軒集十六卷　　　　別集類四〈元〉
　　〈臣〉等謹案蘭軒集十六卷元王旭撰旭字景初東平人其事蹟不見於元史談藝亦罕見稱述顧嗣立撰元詩選彚輯至三百家不載旭集則遺篇久佚可知惟山東通志稱旭與同郡王搆及永年王磐俱以文章名世天下號為三王而於其出處本末亦未詳載則併其人亦幾湮沒矣今以集中詩文考之蓋旭家貧力學教授四方嘗為碭山令所賓禮送王侯二生序所云至元庚寅碭宰崔公以禮招余至其邑俾専講席者是也又嘗至長蘆主髙百川家中和書院記所云辱承君幣來自泰山者是也其餘如安陽如鄃城如鯨川皆所曾僑寓之地又嘗至杭州之長沙遊跡幾半天下而卒未登仕版其有寄詩云處困不堪家累重謀生聊藉主人賢生平境遇即此可以見其大槩矣其詩隨意抒冩不屑屑於雕章琢句而氣體超邁亦復時見性靈古文多講學家言其井田説一篇務欲復三代制迂濶尤甚殆全不解事之腐儒然如記序諸作和平通達與之坐而談理其持論則未嘗不醇正未可廢也其集見於文淵閣書目中者一部一冊而焦竑經籍志則作二十卷今從永樂大典採掇排比尚可得十六卷決非一冊所能盡或一冊一字為十字之訛歟乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費墀

