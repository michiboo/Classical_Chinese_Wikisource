《意林》五卷，〈江蘇巡撫採進本。〉唐馬總編。《唐書》總本傳但稱其系出扶風，不言爲何地人。其字《唐書》作會元，而此本則題曰元會，均莫能詳也。《傳》稱其歷任方鎮，終於戶部尚書，贈右僕射，諡曰懿。陳振孫《書錄解題》稱總仕至大理評事，則考之未審矣。初，梁庾仲容取周秦以來諸家雜記，凡一百七家，摘其要語爲三十卷，名曰《子鈔》。總以其繁略失中，復增損以成此書。宋高似孫《子略》稱仲容《子鈔》每家或取數句，或一二百言。馬總《意林》一遵庾目，多者十餘句，少者一二言，比《子鈔》更爲取之嚴、錄之精。今觀所採諸子，今多不傳者，惟賴此僅存其槩。其傳於今者，如老莊管列諸家，亦多與今本不同，不特《孟子》之文，如《容齋隨筆》所云也。前有唐戴叔倫、柳伯存二序，與《文獻通考》所載相同。《唐志》著錄作一卷，叔倫序雲三軸，伯存序又雲六卷。今世所行有二本，一爲范氏天一閣寫本，多所佚脫。是以御題詩有「太元以下竟亡之」句。此本爲江蘇巡撫所續進，乃明嘉靖己丑廖自顯所刻，較范氏本少戴柳二序，而首尾特完整。然考《子鈔》原目，凡一百七家，此本止七十一家。洪氏載總所引書，尚有《蔣子》、《譙子》、《鍾子》、張儼《默記》、《裴氏新書》、《袁淮正書》、《袁子正論》、《蘇子》、張顯《析言》、《於子》、《顧子》、《諸葛子》、《陳子要言》、《符子》諸書，此本不載。又《通考》稱今本《相鶴經》自《意林》鈔出，而《永樂大典》有《風俗通‧姓氏篇》，題曰出馬總《意林》，此本亦竝無之。合記卷帙，當已失其半，併非總之原本矣。然殘璋斷璧，益可寶貴也。
