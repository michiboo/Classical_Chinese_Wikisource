發政施令，爲天下福，謂之道；上下相親謂之和；不求而得謂之信；除天下之害謂之仁。信而能和者，帝王之器。
聖王在位，百里有一士，猶無有也；王道衰，千里一士，則猶比肩也。
知善不行，謂之狂；知惡不改，謂之惑。
昔文王見鬻子年九十，文王曰：「嘻，老矣！」鬻子曰：「若使臣捕虎逐麋，臣已老矣；坐策國事，臣年尚少。」
武王問太公曰:「殷已亡其三人，今可伐乎？」太公曰：「臣聞之：知天者不怨天，知己者不怨人；先謀後事者昌，先事後謀者亡。且天與不取，反受其咎；時至不行，反受其殃；非時而生，是爲妄成。故夏條可結，冬冰可釋，時難得而易失也。」
武王平殷還，問太公曰：「今民吏未安，賢者未定，如何？」太公曰：「無故無新，如天如地。得殷之財，與殷之民共之，則商得其賈，農得其田也。一目視則不明，一耳聽則不聰，一足歩則不行。選賢自代，上下各得其所。」
武王問：「五帝之戒可得聞乎？」太公曰：「黃帝雲，予在民上，搖搖恐夕不至朝。故金人三緘其口，慎言語也。堯居民上，振振如臨深淵；舜居民上，兢兢如履薄冰；禹居民上，慄慄如恐不滿；湯居民上，翼翼懼不敢息。」
道自微而生，禍自微而成。慎終與始，完如金城。
行必慮正，無懐僥倖；〈書履。〉忍之須臾，乃全汝軀；〈書鋒。〉刀利皚皚，無爲汝開；〈書刀。〉源泉滑滑，連旱則絕，取事有常，賦斂有節。〈書井。〉
文王曰：「君務舉賢，不獲其功，何也？」太公曰︰「舉而不用，是有求賢之名，而無用賢之實也。」文王曰：「舉賢若何？」太公曰：「按賢察名，選才考能，名實得之也。」
文王曰︰「國君失民者，何也？」太公曰：「不慎所與也。君有六守三寶：六守者，仁、義、忠、信、勇、謀；三寶者，農、工、商。六守長則君安，三寶完則國昌。」
國柄借人則失其威。淵乎無端，孰知其源？涓涓不塞，將成江河；兩葉不去，將用斧柯；熒熒不救，炎炎奈何！
天下非一人天下，天下之天下也！取天下若逐野鹿，而天下共分其肉。
太公云：「伏羲、神農，教而不誅；黃帝、堯、舜，誅而不怒。」
聖人恭天、靜地、和人、敬鬼。
文王在岐，召太公曰：「吾地小，奈何？」太公曰：「天下有粟，賢者食之；天下有民，賢者牧之。屈一人下，伸萬人上，惟聖人能行之。」
冠雖弊，加於首；履雖新，履於地。
武王問太公曰：「士高下有差乎？」太公曰：「人有九差。惡口舌，爲衆所憎，夜臥早起，此妻子之將；知人飢渴，習人劇易，此萬人之將；戰戰慄慄，日慎一日，此十萬之將；知天文，悉地理，理四海如妻子，此天下之將。」
軍中之事不聞君命。
武王問太公曰：「吾欲令三軍親其將如父母，攻城則爭先登，野戰則爭先赴，聞金聲而怒，聞鼓音而喜，可乎？」太公曰：「作將冬日不服裘，夏日不操扇，天雨不張蓋幔；出隘塞、過泥塗，將先下步；軍未舉火，將不食。士非好死而樂傷，其將知飢寒勞苦也。」
用兵之害，猶豫最大。起之若驚，用之若狂；當之者破，近之者亡；使如疾雷，不暇掩耳也。
貧窮忿怒，欲決其志者，名曰必死之士；辯言巧辭，善毀善譽者，名曰間諜飛言之士。
君子愛日以學，及時而成。難者不避，易者不從。旦就業，夕自省，可謂守業。年三十、四十無藝，則無藝矣！至五十不以善聞，則無聞矣！
鄙夫、鄙婦，相會於牆之陰，可謂密矣！明日或有知之。故士執仁與義，莫不聞也。
蓬生麻中，不扶自直；白沙在涅，與之皆黑。君子之遊，苾乎如入蘭芷之室，久而不聞，則與之化矣。小人之遊，戲乎如入鮑魚之室，久亦不聞而亦化矣。故君子慎其去就也。與君子遊，如日之長，加益不自知也。與小人遊，如履薄冰，幾何而不行陷乎？
天圓地方，則是四角不掩也。聞之夫子曰：「天道曰圓，地道曰方。」
景公作臺，臺成復欲作鐘。晏子諫曰：「斂民作鐘，民必哀；斂哀以謀樂，不祥。」
景公嬖妾死，名曰嬰子，公守之，三日不食，膚著於席而不去。晏子曰：「外有良醫，將作鬼神之事。」公信之。屏而沐浴。晏子令棺人入殮死者，公大怒。晏子曰：「已死不復生。」公乃止。仲尼聞之曰：「星之昭昭，不如日月之靉靉。」
景公時，雨雪三日，披狐白之裘坐於堂側，謂晏子曰：「三日雨雪，天下何不寒？」晏子曰：「夫賢君飽則知人飢，溫則知人寒。」公乃去裘。
冠足以修敬，不務其飾；衣足以掩形，不務其美。土事不文，木事不鏤，足以示民也。
景公曰：「吾欲霸諸侯，若何？」晏子曰︰「官未具也。臣聞仲尼處陋巷，亷隅不正，則原憲侍；志意不通，則仲由侍；德不辱，則顔回侍。今君未有能侍，故未具也。」
君擇臣使之，臣雖賤，亦擇君事之。
一心可以事百君，百心不可以事一君。
晏子治阿三年，毀聞於國。景公召而問之，對曰：「嬰築蹊徑，急問閭之政，淫民惡之；舉儉罰偷，惰民惡之；決獄不畏強貴，強貴惡之；左右取求，非法不予，左右惡之；事貴人不能過禮，貴人惡之；是三邪毀於外，二讒去於內。臣請改轍更治，三年必有譽也。」
景公病水，數十日，夢與二日鬭而不勝，使召夢者占之。占者至門，晏子使對曰：「公病，陰也；與二日鬬，日，陽也；不勝，疾將退也。」三日而愈，公賞占夢者。占夢者辭曰：「晏子之力也。」公問晏子，晏子曰：「臣若自對，則不信也。」
景公病疽在背，欲見不得。問國子，國子曰：「熱如火，色如日，大如未熟李也。」公問晏子，晏子曰：「色如蒼玉，大如璧。」公曰：「不見君子，不知野人之拙也。」
晏子使楚，楚王令左右縛一人作盜者過。王問：「何處人也？」對曰：「齊人也。」王視晏子：「齊國善盜乎？」晏子曰：「橘生江南，江北則作枳，地土使然也。今民生長於齊不盜，入楚則盜，臣不知也。」楚王自取弊耳！
晏子使楚，楚王以晏子短，作小門於大門之側。晏子曰：「往詣狗國，從狗門入，今來使入楚，不可從狗門入也！」遂大門入。
楚王問：「齊之臨淄都無人耶？」對曰：「臨淄三百閭，張袂成帷，揮汗成雨，比肩繼踵，何容無人也？」
曾子將行，晏子送之，曰：「贈人以財，不若以言。」
和氏之璧，井裡璞耳，良工修之，則成國寶。習俗移性，可不慎乎！
晏子歿後十有七年，景公射，諸侯大夫皆稱善。公曰：「自晏子歿後，不復聞不善之事。」弦章對曰：「君好之則臣服之，君嗜之則臣食之。尺蠖食黃則黃，食蒼則蒼是也。」公曰：「善，吾不食諂人之言也。」以魚五十車賜弦章，固不受。是弦章有晏子之遺行也。
慈父能食子，不能使知味；聖人能悅人，不能使人必悅。
國有道，以義率身；無道，以身率義。荀息是也。
言而信，信在言前；令而化，化在令外。聖人在上，而遷其化。
終年爲車，無一尺之軫，則不可馳。
百心不可得一人，一心可得百人。
君，本也；臣，枝葉也。本美則葉茂，本枯則葉凋。
君子不以所能者病人，不以人之不能者愧人。
小人溺於水，君子溺於口也。
繁于樂者重於憂，厚於義者薄於行。見長不能屈其色，見貴不能盡其辭，雖有風雨，吾不入其門也。
君子以心導耳目，小人以耳目導心。
蜀郡趙臺卿作章句，章句曰指事。
孟子謂惠王曰：「虐政殺人，何異刃耶？庖有肥肉，廐有肥馬，民有飢色，野有餓莩，此謂率獸食人，且人惡之，況虐政乎！」
敬老愛幼，推心於民，天下運掌中也！故推恩足以保四海，不推恩不足以保妻子。
孟子云︰「齊人譏管晏。」
雖有智慧，不如乘勢；雖有鎡基，不如待時。飢者易爲食，渴者易爲飲；若久塗炭，則易政，如渴不擇飲也。
宋人有閔其苖不長，揠拔之，使其長。其子趨而視之，苗則槁矣。非但無益，乃有害也。
見孺子入井，非孺子之父母，亦有惻隱之心。無惻隱之心，非人也；無羞惡之心，亦非人也；無辭讓之心，亦非人也；無是非之心，亦非人也。
孟子云：「子路，人告之有過則喜；禹聞善言則拜。」
用夏變夷，不聞用夷變夏。
枉己者，未能直人，當以直矯枉。若自曲，何以正人？
景春曰：「公孫衍、張儀，豈不誠大丈夫！一怒而諸侯懼，安居而天下息。」孟子曰：「是焉得爲大丈夫乎？富貴不能淫，貧賤不能移，威武不能屈，此之謂大丈夫。」
天子不仁，不保四海；諸侯不仁，不保社稷；士不仁，不保四體。今惡死亡而樂不仁，猶惡醉而強酒。
民之歸仁，猶水就下。
存乎人，莫良於眸子，眸子不能掩其惡。胸中正，則眸子瞭焉；胸中不正，則眸子眊焉。
淳于髠曰：「男女不親授受。若嫂溺，援之手乎？」孟子曰：「若不援，是豺狼也。天下溺則援之以道，嫂溺必援以手。」
子產以其乘輿濟人於溱洧。孟子聞之曰：「不知政也！不如以時修橋梁。」
齊人有一妻一妾，其良人出行則饜飽而反，欺其妻云：「與富貴人共飲食耳！」夫出，妻後伺之，見乞人祭餘食之。妻乃告妾，相與泣於中庭。其夫自外來，未知，猶驕其妻妾。由君子枉道，得富貴而驕人也。
伊尹不以一芥與人，亦不取一芥於人。
在野曰草莽之臣，在國曰市井之臣。
性猶湍水，決東則東，決西則西。
白羽白，性輕；白雪白，性消；白玉白，性貞。雖俱白，其性不同也。
冬日飲湯，夏日飲水。〈欲問寒暑者，中心也。〉
仁義忠信，樂善不倦，天爵也。公卿大夫，人爵也。古之人，修天爵而人爵從之；今之人，修天爵以要人爵；得人爵棄天爵，終亦亡矣！
孟子曰：「仁之勝不仁也，猶水勝火。今之爲仁者，猶一杯水救一車薪之火也，不熄，則謂水不勝火。此又與於不仁之甚者也。亦終必亡而已矣！」
君子有三樂：父母具存，一樂；仰不愧天，俯不怍人，二樂；得天下英才而教育，三樂。
雞鳴而起，孜孜爲善者，舜之徒也。雞鳴而起，孜孜爲利者，跖之徒也。
九仞無泉，猶棄井也。
古人之關禦暴，今人之關爲暴。〈今之關出入徵稅。〉
惡似而非者：惡莠亂苗，惡佞亂義，惡利口亂信，惡鄭聲亂雅樂，惡紫亂朱，惡鄉原亂德。
堯至湯，湯至文王，文王至孔子，孔子至孟子，各五百餘歲。
倉庫實，知禮節；國多財，遠者來；衣食足，知榮辱。
野無積草，府不積貨，市不成肆，朝不合衆，治之至也。
觀其交遊，則賢不肖可察。
一年之計，莫若樹榖；十年之計，莫若樹木；終身之計，莫若樹人。
爵祿滿則忠衰，室富足則行衰，釜鼓滿則人概之，人滿則天槩之。故先王不滿也。
凡赦者，小利而大害，故久而不勝其禍；無赦，小害而大利，久而不勝其福。惠者多赦，先易後難；法者無赦，先難後易。惠者，民之仇讎；法令，民之父母。
堂上遠於百里，有事十日而君不知；堂下遠於千里，有事一月不知；門庭遠於萬里，有事朞年不聞。
桓公謂管仲曰：「寡人有大邪三：不幸好畋，晦夜從禽不反，一，；不幸好酒，日夜相繼，二；寡人有汙行，不幸好色，姑姊妹有未嫁者，三。」管仲曰：「惡則惡矣，非其急也。人君惟不愛與不敏不可耳！不愛則亡衆，不敏則不及事。」
地大而不耕，非其地；卿貴而不仁，非其卿；民衆而不親，非其民。
無翼而飛者，聲也；無根而固者，慎也。公但謹聲耳！
齊水躁而復，故民貪而勇；楚水溺而清，其民輕果好賊；越水濁而重，其民疾妒；秦水泔而滯，其民貪戾；晉水滯而雜，其民好詐；宋水勁而清，其民簡易。
先王治國，威不兩措，政不二門。有法度之制者，不可巧以詐僞；有權衡之稱者，不可欺以輕重；有尋尺之數者，不可差以短長也。
桓公問廐吏：「何事最難？」吏未答。管仲曰：「臣嘗作圉人，惟傅馬棧最難。先搏曲木，則直無所施；先搏直木，則曲無所施。」
楚王好小腰，美人省食；吳王好劒，國士輕死。故主好宮室，則工匠巧；主好文彩，則工女靡。
冬日不盥，非愛水也；夏日不煬，非愛火也；爲不適於身。明王不治宮室，非愛小也，爲傷於本事而妨於教也。
利之所在，雖千仞之山，無所不上；深泉之下，無所不入。商人通賈，倍道兼行，夜以繼日，千里不遠，利在前也。漁人入海，海水百仞，衝波逆流，日夜不出，利在水也。
蛟龍得水而神立，人主得民而威成。海不辭水，故能成大；山不辭土，故能成高；主不厭人，故能成衆；士不厭學，故能成聖。
烏合之衆，初雖有歡，後必相吐。雖善不親也。
殺生之柄不制於主，而在羣下也，此寄生之主也。
五榖，民之司命；黃金刀幣，民之通施。
農有常業，女有常事。一農不耕，民有飢者；一女不織，民有寒者。
桓公謂管仲曰：「吾欲伐楚，楚強不可下，如何？」曰：「王但鑄錢於莊山，往楚貴市生鹿，楚王聞之喜，必廢農而獵鹿。公藏粟五倍，楚足錢而無粟；公閉關。楚降者十分有四。」
生而不有，爲而不恃。〈元炁生萬物不有，道所施不求其報。〉
挫其銳，解其紛。〈銳，進也。人慾銳精，進取功名。當挫止之，法道不自見也。紛，結恨也。當念道無上。解，釋也。〉和其光，〈雖有獨見之明，當如暗昧不曜亂人也。〉同其塵。〈當與衆同垢塵，不自別殊。〉
多言數窮，〈口開舌舉，必有禍患。〉不如守中。〈不如守德於中，育養精神，愛氣希言也。〉
聖人後其身而身先，〈先人後己，天下之先，以官長也。〉外其身而身存。〈薄己而厚人，人愛之如父母，神明祐之如赤子，故身長存也。〉
金玉滿堂，莫之能守。〈嗜欲傷神，財多累身。〉富貴而驕，自遺其咎。〈夫富當賑貧，貴當憐賤，反驕恣，必被禍患也。〉
絕仁棄義，民復孝慈。〈德化淳也。〉絕巧棄利，盜賊無有。〈上化公正，下無私邪。〉
曲則全，〈曲則從衆，不自專，則全也。〉枉則直，〈枉屈己而伸人，久久自得直。〉少則得，〈天道祐謙，自受少則得多。〉多則惑。〈財多者惑於守身，學多者惑於所聞。〉
善行無轍跡，〈善行道者，求之身，不下堂，不出門，故無轍跡。〉善言者無瑕謫。〈擇言而出之，故無瑕謫。〉
知足者富，〈知足則長保祿位，故富也。〉死而不亡者壽，〈目不妄視，耳不妄聽，口不妄言，則無怨於天下，故能長壽也。〉
將欲噏之，必固張之；〈先開張之，欲令極其奢淫。〉將欲弱之，必固強之；〈先強大之，欲使遇害。〉將欲廢之，必固興之；〈先興之，使驕危。〉將欲奪之，必固與之。〈先與之者，欲極其貪心也。〉是謂微明。〈此四事其道微，其效明也。〉
失道而後德，〈道衰德生。〉失德而後仁，〈德衰而仁愛見。〉失義而後禮。〈義衰即施禮聘，行玉帛也。〉夫禮者，忠信之薄，〈禮廢本治末，忠信日以消薄。〉而亂之首。〈禮賤質貴文，故正日以消，邪亂日以生。〉
貴必以賤爲本，〈言欲尊貴，當以賤薄爲本。禹稷躬耕，舜陶河濱，周公下白屋是也。〉高必以下爲基。〈言欲高立，先以下爲基。如築牆造功，因卑成高，下不堅固，高必傾危也。〉
上士聞道，勤而行之；中士聞道，若存若亡；下士聞道，大笑之。不笑不足以爲道。〈不爲下士笑，不足名曰道。〉明道若昧，〈明道之人，若暗昧無所見也。〉進道若退，〈進取道者，若退不及。〉夷道若類，〈夷，平也。大道之人，不自別殊，若多比類。〉上德若谷，〈若深谷不恥垢辱也。〉廣德若不足。〈德行廣大之人，若愚頑不足也。〉大方無隅，〈大方正之人，無委曲亷隅也。〉大器晚成，〈成器之人，如瑚璉不可卒成。〉大音希聲，〈如雷電待時而動，喻常愛氣希言也。〉大象無形。〈大法象道之人，質樸無形容也。〉
物或損之而益，〈取之不得，推讓必遠。〉益之而損。〈曾高者崩，貪祿致患也。〉
名與身孰親？〈名遂則身退也。〉身與貨孰多？〈財多則害身也。〉得與亡孰病？〈好得貨利，則病於行。〉甚愛必大費，〈甚愛色，費精神；甚愛財，遇患害；所愛者少，所費者多，故言必大費。〉多藏必厚亡。〈生多藏於府庫，死多藏於丘墓；生有攻劫之憂，死有掘塚探柩之患。〉
大成若缺，〈缺者滅名藏譽，如不備。〉大巧若拙，〈不見其然。〉大辯若訥。〈知無疑，口無辯。〉
不出戶以知天下，〈以己身知人身，以己家知人家。〉不窺牖以見天道。〈天道與人道同。〉其出彌遠，其知彌少。〈謂去其家，觀人家；去其身，觀人身。其視雖遠，而所見至少也。〉
爲學日益，〈謂政教禮樂之學，情慾文飾日以多。〉爲道日損。〈謂自然之道，情慾文飾日以消。〉損之又損之，以至於無爲。無爲而無不爲。〈情慾斷絕，德與道合，則無所不施，無所不爲。〉
善者，吾善之；不善者，吾亦善之。〈不善則教道使就善，〉信者，吾信之；不信者，吾亦信之。〈亦以教道。〉
善攝生者，陸行不遇兕虎，〈自然合遠避。〉入軍不被甲兵。〈不好戰殺。〉
塞其兌，〈兌，目也，不妄視。〉閉其門，〈門，口也，不妄言。〉終身不勤。〈終身不勤苦也。〉開其兌，〈視情慾。〉濟其事，〈濟益情慾之事。〉終身不救。〈禍亂成也。〉
大道甚夷，而民好俓。〈俓，邪不平正也。〉
善建者不拔。〈善以道建身、建國者，不可得引而拔之。〉
知者不言，〈貴其行也。〉言者不知。〈駟不及舌，多言多患也。〉
其政悶悶，〈音門。政教寛大。悶悶，昧昧似不明。〉其民淳淳；〈淳淳，親厚。〉其政察察，〈政急疾，言決於口，聽決於身。〉其民缺缺。〈民不聊生。缺缺，日以疎薄也。〉直而不肆，〈肆，申也。聖人雖直，曲己從人，不自申。〉光而不耀。〈雖有獨見之明，如暗昧不炫耀。〉
深根固蔕，長生久視之道。〈人以氣作根，以精作蔕。如樹根不深則拔，蔕不堅則落。言能深藏氣，固守精，無所泄漏，乃長生久視之道。〉
以道蒞天下者，其鬼不神。〈鬼不敢幹犯其精神。〉非其鬼不神，其神不傷人。〈聖人在位不傷害人，故鬼不幹人。〉夫兩不相傷，故德交歸焉。〈人能治於陽，全其性命；鬼得治於陰，保其精神。故德交歸也。〉
人之不善，何棄之有？〈當以道伏之。蓋三皇之前無棄民，德化厚也。〉故立天子，置三公。〈欲化不善人也。〉
報怨以德，〈修道行善，絕禍於未生也。〉圖難於易。〈圖難事先於其時求成也。〉夫輕諾必寡信，多易必多難。〈不慎患也。〉
其安易持，〈治國、治身、安靜者易守持也。〉其未兆易謀。爲之於未有，治之於未亂。
以智治國，國之賊；〈使智慧之人治國，必背道德，妄作威福，乃是國之賊。〉不以智治國，國之福。〈民守正直，不作邪飾，上下相親，君臣同力。〉
善爲士者不武，〈貴道德不好武力也。〉善戰者不怒。〈善以道戰者，禁邪於心胸，絕禍於未萌，無所怨怒。〉
代大匠斵者，希有不傷其手矣！〈人君行刑罰，猶拙人代大匠斵，則方圓不得其理，還自傷；代天殺者，失紀綱，不得其紀綱，還受其殃也。〉
天之道，損有餘而補不足。〈天道益謙，常以中和是尚。〉人之道則不然，損不足以奉有餘。〈世俗之人，損貧以奉富，奪弱以益強也。〉
鄰國相望，雞犬之聲相聞，民至老死不相往來。〈無情慾也。〉
知者不博，博者不知。〈知道守一，則不必博；多見聞，失要真，故不知。〉
青出於藍而青於藍，冰生於水而寒於水。君子居必擇鄉，遊必擇士，防邪僻也。
肉腐出蟲，木枯生蠧，驕慢在身，災禍作矣。
君子之學，入乎耳，著乎心，布乎四支，動靜皆可法則。小人之學，入乎耳，出乎口，口耳之間才四寸，何足以美七尺之軀！
夫驥一日千里，駑馬十駕則亦及之。窮無窮，極無極也。
跬步不休，跛鼈千里，累土不輟，丘山崇成。
天不言，人推其高；地不言，人歸其厚；四時不言，百姓期焉。
與人善言，煖若錦帛；與人惡言，深於矛戟。
三不祥：幼而不肯事長，賤不肯事貴，不肖不肯事賢。是也。
枉而求直影，猶不能察明而務見幽也。
伯樂不可欺以馬，君子不可欺以人。
川泉深而魚鼈歸之，山林茂而禽獸歸之，刑政平而百姓歸之，禮義備而君子歸之。
天行有常，不爲堯存，不爲桀亡。
淺不足與測深，愚不足與謀智，埳井之蛙，不可與語東海之樂。
聖人無兩心，天下無二道。
鳥獸失亡其匹，越月逾時，必反過故鄉，徘徊鳴號，躑躅、踟躕，然後去。何況人乎！
妻子具而愛衰於親，爵祿盈而忠衰於君。唯舜及賢者不然。
歲不寒無以知松柏，事不難無以知君子。
荀卿子名況，齊宣王時人。春申君再請作蘭陵令，因家焉。爲李斯師，後卒於蘭陵。
白刃交前，不救流矢，急不暇緩也。
財者，君之所輕；死者，士之所重。君不能以所輕與士，欲得士之所重，不亦難乎？
百足之蟲，斷而不蹶，持之者衆也。
人心難知於天。天有春夏秋冬以作時，人皆深情厚貌以相欺。
不知宜與不宜，將以錦純薦；不知時與不時，猶冬耕也；不知行與不行，猶以方作輪也。
齒堅於舌而齒先敝。剛強者，死之徒；柔弱者，生之幹；先唱者，窮之路；後動者，達之源。
立井而飲，耕田而食，不布施以求德，不高下以相傾，此古人之德也。
河不滿溢，海不湧波，景雲見，黃龍下，祥風至，醴泉出，此聖人順天道也。晝冥夜光，山崩川涸，冬雷夏霜，此國之將亡也。
水濁則魚噞，政苛則民亂，上多欲，下多詐。
冬日之陽，夏日之陰，萬物歸之而莫使。
臯陶喑而大理，天下無虐刑，何貴言乎？
君子猶射，差此毫末，於彼尋丈。
量腹而食，度形而衣，節乎己者，貪心不生。
神者智之淵，神清則智明；智者心之府，智公則心平。
精神難清而易濁，猶盆水也。清之終日乃能見眉睫，不過一撓，即不能見方圓也。
山生金，反自刻；木生蠧，還自蝕；人生事，還自賊。
善游者必溺，善騎者必墜。
使信士分財，不如探籌；使亷士守財，不如閉戶全封。有心於平，不如無心之不平。
上學以神聽之，學在骨髓矣！中學以心聽之，學在肌肉矣！下學以耳聽之，學在皮膚矣！
鐸以聲自毀，膏以明自煎。
一淵無兩蛟，有必爭。
得鳥者羅之一目，一目之羅不可得鳥。
欲致魚者先通於谷，欲來鳥者先樹於木，水積魚聚，木茂鳥集。
目見百步之外，不能自見其眥。
水之勢勝火，一杓不能救一車之薪；金之勢勝木，一刃不能殘一林；土之勢勝水，一塊不能塞一河。
飢馬在廐，寂然無聲，投芻其傍，爭心乃生。
農夫勞而君子食之，愚者言而智士擇之。
日月欲明，浮雲翳之；河水欲清，沙土穢之；叢蘭欲茂，秋風敗之；人性慾平，嗜慾害之。
濟溺者以金石不如尺索。
花太早者不須霜而自落。
入水憎濡，懐臭求芳，不可得也。
乳犬噬虎，伏雞搏狸。
冶不能銷木，匠不能斵冰。
金石有聲，不扣不鳴；簫管有音，不吹不聲。
事者難成而易敗，名者難立而易廢。
往古來今謂之宙，四方上下謂之宇。
孔子無黔突，墨子無煖席。非其貪祿慕位，欲爲天下除害耳。
獸窮則觸，鳥窮則啄，人窮則詐。
人主之有民，猶城之有基，木之有根。根深則本固，基厚則土安。
屈寸而伸尺，小枉而大直，聖人爲之。今人君不計其大功，而求其小善，失賢也。
貴則觀其所舉，富則觀其所欲，貧則觀其所愛。
霸王之道，扶義而動。尊其秀士，顯其賢良，百姓開戶而待之，漬米而儲之。不義之兵，至於伏屍流血而不服也。
冬日之扇，夏日之裘，無用於己，則生塵垢。
劉向云：非子產殺鄧析，推《春秋》騐之。
修名責實，君之事也；奉法宣令，臣之職也。
君有三累：親所信，以名取士，近故疎親。臣有四責：受重賞而無功，居大位而不治，爲理官而不平，在軍陣而奔北。
勢者君之輿，威者君之策，臣者君之馬，民者君之輪。勢固則輿安，威定則策勁，臣順則馬馴，民和則輪利。治國者失此，必有覆輿、奔馬、折策、敗輪之患。輪敗、策折、馬奔、輿覆，則載者亦傾矣。
慮不先定，不可以應卒；兵不預整，不可以當敵。廟筭千里，帷幄之奇，百戰百勝，黃帝之師。
凶饑之歲，父死於室，子死於戶，而不相怨者，無所顧也。同船涉海，中流遇風，救患若一，所憂同也。張羅之畋，唱和不差者，其利同也。故體病者，口不能不唾；心悅者，顔不能不笑。
自見則明，借人見則暗；自聞則聰，借人聞則聾。
一言而非，駟馬不能追；一言而急，駟馬不能及。
明君之治民，若御奔而無轡，負重而履冰。
喜而便賞，不必當功；怒而便誅，不必值罪。
忠怠於宦成，孝衰於妻子。
計然者，蔡丘濮上人，姓辛，名文子，其先晉國公子也。爲人有內無外，形狀似不及人。少而明，學陰陽，見微而知著。其行浩浩，其志汎汎，不肯自顯諸侯。陰所利者七國，天下莫知，故稱曰「計然」。時遨遊海澤，號曰「漁父」。范蠡請見越王，計然曰：「越王爲人鳥喙，不可同利也。」
掩目別白黑，雖時時一中，猶不知天道。論陰陽有時誤中耳！
范子問：「何用九宮？」計然曰：「陰陽之道，非獨於一物也！」
聖人之變，如水隨形。形平則平，形險則險。
勇有五等：負長劒，赴榛薄，析兕豹，搏熊羆，此徒獵之勇也；負長劒，赴深泉，斬蛟龍，搏黿鼉，此漁人之勇也；登高陟危，鵠立四望，顔色不變，此陶缶之勇也；剽必刺，視必殺，此五刑之勇也；昔齊桓公以魯爲南境，魯公憂之，三日不食，曹沬請擊頸以血濺桓公，公懼，不知所措，管仲乃勸與之盟。曹沬匹夫之士，布衣柔履之人，一怒卻萬乘之師，存千乘之國，此君子之勇也。
君子自難而易彼，衆人自易而難彼。
靈龜先灼，神蛇先暴。
君子雖有學，行爲本焉；戰雖有陣，勇爲本焉；喪雖有禮，哀爲本焉。
墨子見染絲而歎曰：「染於蒼則蒼，染於黃則黃。非獨染絲然也！人固亦有染。舜染許由，桀染子辛，紂染崇侯也。」
聖人爲舟車，完固輕利，可以任重致遠。
子自愛不愛父，欲虧父而自利；弟自愛不愛兄，欲虧兄而自利：非兼愛也。盜愛其室不，愛異室，故竊異室以利其室，亦非兼愛。
節葬之法：三領之衣，足以朽肉；三寸之棺，足以朽骸。深則通於泉。
諸侯不得恣己爲政，有三公政之；三公不得恣己爲政，有天子政之；天子不得恣己爲政，有天下政之。
斷指以存脛，以免於身者利。
君子如鐘，扣則鳴，不扣則不鳴；美女處不出，則爭求之；行而自衒，人莫之娶。
墨子勸弟子學曰：「汝速學，君當仕汝。」弟子學朞年，就墨子責仕。墨子曰：「汝聞魯人乎？有昆弟五人，父死，其長子嗜酒不肯預葬。其四弟曰：『兄若送葬，我當爲兄沽酒。』葬訖，就四弟求酒。四弟曰：『子葬父，豈獨吾父也！吾恐人笑，欺以酒耳！』今不學，人自笑子，故勸子也。」遂不復求仕。
墨子謂門人曰：「汝何不學？」對曰：「吾族無學者。」墨子曰：「不然，豈謂欲好美而曰吾族無此，辭不欲邪？欲富貴而曰吾族無此，辭不用邪？強自力矣！」
甘瓜苦蔕，天下物無全美。
古之學者，得一善言附於其身；今之學者，得一善言務以說人。言過而行不及。
君子服美則益敬，小人服美則益驕。
纏子脩墨氏之業，以教於世。儒有董無心者，其言修而謬，其行篤而庸。言謬則難通，行庸則無主。欲事纏子，纏子曰：「文言華世，不中利民。傾危繳繞之辭者，並不爲墨子所修。勸善兼愛，則墨子重之。」
董子曰：「子信鬼神，何異以踵解結？終無益也。」纏子不能應。
執無鬼者曰越，蘭問隨巢子曰：「鬼神之智何如聖人？」曰︰「聖也。」越蘭曰：「治亂由人，何謂鬼神邪？」隨巢子曰：「聖人生於天下，未有所資。鬼神爲四時八節以紀育人，乘雲雨潤澤以繁長之，皆鬼神所能也，豈不謂賢於聖人？」
有疎而無絕，有後而無遺。大聖之行，兼愛萬民，踈而不絕。賢者欣之，不肖者則憐之。賢而不欣，是賤德也；不肖不憐，是忍人也。
鹿馳走無顧，六馬不能望其塵。所以及者，顧也。
水積則生吞舟之魚，土積則生豫章之木，學積亦有生焉。
農夫比粟，商賈比財，烈士比義。卑墻來盜，榮辱由中出，敬侮由外生。
樹蔥韭者，擇之則蕃，仁義亦不可不擇也。唯善無基，義乃繁滋，敬災與凶，禍乃不重。
雞司夜，狸執鼠，日燭人，此皆不全自全。
日在井中，不能燭十步；目在足下，不可以視遠。雖明何益？
堯瘦舜黑，皆爲民也。
陳繩則木之枉者有罪，措準則地之廢險者有罪，審名分則羣臣不審者有罪。
農夫之耨，去害苗者；賢者之治，去害義者。
虎豹之駒，未成文而有食牛之炁；鴻鵠之，鷇羽翼未合而有四海之心。
見人有善如己有善，見人有過如己有過，此虞氏盛德也。
買馬不論足力，而以白黑爲儀，必無走馬矣；買玉不論美惡，而以大小爲儀，必無良寶矣；舉士不論賢良，而以貴勢爲儀，則無士矣。
孔子云：誦詩讀書，與古人居；讀詩誦書，與古人謀。
玉者，色不如雪，澤不如雨，潤不如膏，光不如燭。取玉甚難，越三江五湖，至崑崙之山。千人往，百人反；百人往，十人反；至中國覆十萬之師，解三千之圍。
車輕道近，鞭策不用；鞭策所用，道遠任重。
見驥一毛，不知其狀。見畫一色，不知其美。
屠者割肉則知牛長少，弓人剺筋則知牛長少，雕人裁骨則知牛長少：各有辨焉。
草木無大小，必待春而後生。人待義而後成。
劉向云：秦始皇重韓非書，曰：「寡人得與此人遊，死不恨矣！」李斯、姚賈害之，與藥令自殺。始皇悔，遣救之，已不及。
無與禍隣，禍乃不存。
臣所以難言者：滑澤洋洋，見者以謂華而不實；敦厚祗恭，見者以謂拙而不倫；多言繁稱，連類比物，見者以謂虛而無用；省而不飾，見者以謂訥而不辯；激意親近，探知人情，見者以謂譖而不讓；宏大廣博，深而不測，見者以謂夸而無用。臣所以爲難言而患重也。
二柄，刑德也。虎所以能伏犬者，爪牙也。若虎釋其爪牙，則反伏於犬也。故田常請爵祿，大㪷斛施百姓，此齊簡公失德，而田常得之。
韓昭侯醉甚而臥，典冠見君寒，加衣其上。昭侯覺，乃罪典衣，殺典冠。以典衣失事，以典冠侵官甚於寒也。故明王畜臣，不得越官而有功，不得陳言而無當。越官則死，不當則罪。
香美病形，皓齒損精。去甚去泰，身乃無害。使雞司夜，令狸執鼠，物有所宜，才有所施，各處其宜，故上下無爲。
上失膚寸，下失尋常，君不可不慎。
託宴處之娛，乘醉飽之時，求其所欲，則必聽也。
隣國有聖人，敵國之憂。
彌子瑕有寵於衞君，竊駕君車，君聞之曰：「子瑕母病而矯駕，孝子也！」與君遊果園，食桃不盡，以半啖君，君曰：「愛我也！」及其色衰，得罪於君，君曰：「是矯駕吾車者，啖我餘桃者！」前所賢而後獲罪，愛憎變也。
愛人不得獨利，待譽而後利之；憎人不得獨害，待非而後害之。
輿人慾人富貴，棺人慾人死喪。人不貴則輿不用，人不死則棺不價。非有仁賊，利在其中。
相愛者，則比周而相譽；相憎者，則比黨而相誹。誹譽交爭，則主惑矣。
家有常業，雖饑不餓。國有常法，雖危不亡。若捨法從私意，則臣下飾其智能；飾其智能，則法禁不立矣。
君以計畜臣，臣以計事君。害身而利國，臣不爲也！害國而利身，君不爲也！
譬之如水，溺者飲之則死，渴者飲之則生。
桓公伐孤竹失道。管仲曰：「老馬之智可用。」遂縱馬，從而得歸。行出山中無水，隰朋曰：「蟻冬居山之陽，夏居山之陰。蟻壤寸而有水。」使掘之，果得水焉。
以人言善我者，必以人言罪我也。
置猿於檻，則與㹠同，勢不能呈能也。
刻削之道，鼻莫如大，目莫如小。鼻大可小，小不可大；目小可大，大不可小。舉事亦然。
古人目短於自見，故以鏡觀面；身短於自知，故以道正己。失鏡無以正鬚眉，失道無以知迷惑耳。西門豹性急，佩韋以自緩；董安於性緩，佩弦以自急。
斷手續之以玉，故世有易身之患。
舜爲匹夫，不能正三家。有才而無勢，雖賢不能制也。故立木於高山之上，下臨千仞之溪，材非長也，其位高也。
不蔽人之美，不言人之惡。
韓昭侯掘瓜而佯亡，求之甚急，左右而取備之。昭侯以此察左右之虛實。
衞嗣君使人過關市，關吏乃呵之。因以金與關吏，關吏乃捨。嗣君謂關吏曰：「汝何得受金？」以明察之。
僖侯時，宰人上食，羮中有生肝。乃問之，宰人曰：「當是人置之，欲去宰自處也。」後僖侯將浴，湯中有礫。僖侯曰：「有人慾代湯者。」
文公時，宰上食，䏑而有髮繞之。文公召宰人曰：「汝使吾哽乎？」宰人頓首曰：「臣有三罪：刀利如干將，切肉而髮不斷，臣一罪也；援錐貫臠而不見髮，臣二罪也；熾洪炮肉盡赤而髮尚繞，臣罪三也。有人慾代臣也。」
齊景公惡仲尼爲魯政。黎且曰：「去仲尼如吹毛耳！」乃使黎且以女樂六遺魯哀公。哀公樂之，果怠於政。仲尼諫不納，去而之楚。
鄭人相與爭年，一人云：「吾與堯同年。」一人云：「吾與黃帝兄弟同年。」爭此不決，以後罷爲勝。
客有爲齊王畫者，王問：「何者最難？」對曰：「畫狗馬爲最難，鬼魅最易。狗馬人共知，鬼魅無形像也！」
冠雖穿決，必戴於上；履雖五采，必踐之地。
齊宣王問匡倩曰：「儒者鼓瑟乎？」對曰：「不也。瑟者小弦大聲，大弦小聲，大細易位，貴賤易序，故儒者不爲。」
以骨去蟻，蟻愈多；以魚驅蠅，蠅愈至。
桓公問管仲曰：「官少而索者多，如何？」管仲曰：「君勿聽人有請。因能而授祿，錄功而與官。」
宋人有酤酒者，斗槩甚平，遇客甚謹，醞酒甚美，懸幟甚高，而酒不售，遂致於酸。問閭長者楊倩，倩曰：「汝狗惡也，孺子懐錢挈壺往酤，則有狗齧之。猶大臣齧有道之士也。」故桓公問管仲，治國何患？患社鼠，焚則木焚也。
稅勿輕勿重，重則利入於上，輕則利歸於民也。
晉文公與楚戰，問舅犯曰：「楚衆我寡，奈何？」對曰：「君其詐之。」又問雍季，曰：「以詐御民，一時之利也。」與楚戰，大勝而歸，行賞先雍季而後舅犯。曰：「舅犯之言權也，雍季之言，萬世之利也。」
齊桓公飲酒，醉遺其冠，恥之，三日不朝。管仲曰：「此有國之恥也，公何不雪之以政？」因發倉賜貧窮，三日而民歌之曰：「公何不更遺其冠也！」
古諺曰：「政若沐，雖有棄髮之費，而有長髮之利也。」
饑歲之春，從弟不讓；穰歲之秋，疎客必食。非疎骨肉，多少之心異也。
墨子死後，有相里氏之墨，相芬氏之墨，鄧陵氏之墨。孔墨之後，儒分爲八，墨離爲三也。
待自直之箭，則百世無矢矣；待自圓之木，則千歲無輪矣。
法度賞罰，國之脂澤粉黛也。
三寸之管，無當不可滿也。
