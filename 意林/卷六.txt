甲作乙婦，丙來殺乙，而甲不知。後甲遂嫁與丙作妻，生二子，丙乃語甲。甲因丙醉殺之，並害二子。於義剛烈，則寬死不？參者雲︰「女子潔行專一，不以鼓刀稱義。今又改嫁，已絕先夫之恩；親害胞胎，又無慈母之道也。」
公人好人之公，私人好人之私。
念己之短，好人之長，近仁也。
有財不濟交，非有財也；有位不舉能，非有位也。
相憎者能生無辜之毀，相愛者能飾無實之譽。
君子好聞過而無過，小人惡聞過而有過。
刑者，小人之防；禮者，君子之稔。佞人之入，雖燃膏莫見清也。
珪玉棄於糞土，鉛錫列於和肆，觀者以沿錫是真，珪璧是僞。膠之與漆，合而離；煙之與水，離而不合。
榮辱所以化君子，賞罰所以禦小人。受金行穢，非貞士之操；背主事讐，非忠臣之節。唯高帝用陳平，齊桓用管仲耳。
拘烏獲之手，雖錙銖不能勝；掩離婁之目，雖崇岱不能睹；絆騄驥之足，雖啀步不能發；斷鴻鵠之翮，雖尋常不能奮。
堯舜不能化朱均使爲善，瞽瞍不能染重華使行惡。
鷙鳥之擊必俛其首，猛獸之攫必匿其爪。虎豹不外其牙，噬犬不見其齒。故用兵者，示之以柔，迎之以剛，見之弱，乘之以強。
烏鳶之卵不毀則鳳凰至，誹謗之言不誅則忠言達。千里之隄以螻蟻之穴漏，百材之屋以突隙之煙焚。
交接廣而信衰於友，爵祿厚而忠衰於君。
曾子妻將適市，兒隨啼。謂兒曰︰「吾還與汝殺犬。」妻還，曾子援弓將射犬。妻曰︰「向與兒戲乎。」曾子曰︰「教化始於童昏，若之，何其以訓耶？」
鴟抱鼠而仰號，恐鵷鶵之奪己。
蘭以芳致燒，膏以肥見𤋲，翠以羽殃身，蚌以珠碎腹。女惡蛾眉，士惡多口，由來尚矣。
周之管蔡，秦之趙高，其惡何比！吾欲比之狗馬，狗馬能致遠、伏狩；吾欲比之虎豹，虎豹則君子愛其文章；吾欲比之蝮蛇，蝮蛇則療偏枯之疾；吾欲比之鴆鳥，鴆鳥又能去公子牙而案魯國。惟有青蠅、蒼鼠，覆國殘家可比。
加脂粉則嫫母進，蒙不潔則西施屏。今學亦如此。學之脂粉亦厚矣。
伐一樹，除一苗，猶先看可伐而除之，況害人而不能詳審也？
遇不遇，命也；善不善，人也。君子能修善而未必遇，小人不能修善，未必不遇。
中才之人，知隨年長，事以學增，故年長則智廣，智廣則見博。
水則有波，釣則有磨。我入便之，無如之何。動動而亹已，將形而行跡。以絃在木而音和絲，在繡而服美。神觸物而機駭，情遭變而思易。
爪生於肉，去爪而肉不知；髮生於皮，去髮而皮不知。萬物在天地，同爪髮之在身體，皆統於神明，不可亂也。
擇才而官之，則明主不用不肖之臣；擇主而事之，則君子不事昏闇之主。
被仁義作庫食，道德作棃棘。古人有言︰「君不稽古，無以承天；臣不稽古，無以事君。始皇、李斯是已。」
凡人既飽而後輕食，既煖而後輕衣服。臨觴念感則旨酒失甘，對饗思哀則嘉餚易味。
裘以嚴霜見愛，葛以當暑見親。
玉以石辨，白以黑昭，故醜好相招。
從山林視朝廷，猶飛鴻之與雞鶩。
獵者嗜肉，不多於不獵者。及其凌崗巒，超溪壑，而有遺身之志耳。
執杓而飲河者，不過滿腹。棄室而灑雨者，不過濡身。
勢弱於己則虎步而凌之，勢強於己則躐行而事之︰此姦雄之才也，亦且小人。
干雲之枝不育於邛垤之顛，徑寸之珠不產於渟汙之渚。
東海之魚墜一鱗，崑崙之木棄一葉，世人皆能知之。
教之治性，猶藥之治病。疾若倒懸而求藥於崑崙之山，是身後也。
大光明乎天，燈燭何施矣？雨濡乎地，溉灌何用焉？
朱門之家，鬼守其闕；多藏之室，人窺其牆。
衣煖而忘百姓之寒，食美而忘百姓之飢，非人也。
假天下之目以視四海，毫末可見；借六合之耳以聽，則八表之音可聞。
國無道而屍大位，可恥也。國有道而有抱關擊柝，亦恥也。
遊女見人悅之，則自謂逾於西施；桀紂見人尊之，則自謂過於禹湯。
登高使人意遠，臨深使人志清。
縱盜飲酒，非翦惡之法；絕纓加賜，非防邪之萌。
食穀而鄙田，衣帛而笑蠶，豈不惑耶？
水生於石，未有居山而溺者；火生於木，未有抱木而焦者。
稽首再拜，問於太一小子曰︰「自鑿井出泉，五味煎煮，口別生熟，後乃食咀。男女異利，子識其父。曾聞太古之時，人壽過百，無殂落之咎，獨何氣使然耶？」太一小子曰︰「天有九門，中門最良。日月行之，名曰國皇，字曰老人。出見南方，長生不死，衆耀同光。神農乃從而嘗藥，以救人命。
	牛岐胡壽岐牽兩服下分為三去角近行駛眼欲得大眼中有白脈貫瞳子最快頸骨長且大駛壁堂欲得闊鄭假間也倚欲得如絆馬聚而正也膺庭欲得廣胃前天關欲得成背接骨雋骨欲得垂春中央欲得下蘭秼欲得大尾株豐岳欲得大膝骨種頭欲得高百體欲得緊垂星欲得有怒肉蹄上巴肉覆蹄間名怒肉力柱欲得大而成當車骨也懸蹄欲得如八字陰虹屬頭陰虹者有雙箸自尾骨屬頭陽鹽欲得廣陽鹽者夾尾體前兩欠上常有聲似鳴者有黃也洞胡無壽珠淵無壽旋毛當目下也上池有亂毛妨主凶上也角中央也身欲得促形欲得如卷大欠疏肋難飴龍頭突目好跳豪箸欲得成就腳後橫筋也毛欲得短密若長疏不耐寒氣尾不用至地尾毛少骨多者有力?上肉慾得堅角欲得細鼻如鏡則難牽口方易飴漦府方易飴木牛肚大尾青最有力牧牛說
古人有臥牛衣而待旦則知牛之寒蓋有衣矣飯牛而牛肥則知牛之餒蓋啖以菽粟矣衣以褐薦飯以菽粟古人豈重畜如此哉以此為衣食之本故耳此所謂時其飢飽以識性情者也每遇耕作之月除巳牧放夜複飽飼至五更初乘日未出天氣京而用之則力倍於常半日可勝一日之功日高熱喘便令休息勿竭其力以致睏乏此南力晝耕之法也若夫北方陸地平遠牛皆夜耕以避晝熱夜半仍飼以芻豆以助其力至明耕畢則放去此所謂節其作息以養其血氣也今槁秸不足以充其飲水漿不足以濟其渴凍之曝之瘠之役之勞之又從而鞭笞之則牛之斃者過半矣飢欲得食渴欲得飲物之情也至於役使睏乏氣喘污流耕者急於就食或放之山或逐之水牛困得水動輒移時毛竅空疏因而乏食以致疾病生焉放之高山筋力疲乏顛蹶而殭僕者往往相籍也利其力而傷其生烏識其為愛養之道哉牛之為病不一其用藥與人相似但大為劑以飲之無不愈者便溺有血傷於?也以致便血之藥治之冷結則鼻乾而不喘以發散藥投之熱結即鼻污而喘以解利藥投之其或天行疫癘率多薰烝相染其氣然也愛之則當離避地所柭除沴音戾氣而救藥或可偷生傳曰養備動時則天下不能使之病畜牛之家誠能節適養護如前所云則自無病然有病而治猶愈於不治若夫醫治之宜則亦有說周禮獸醫掌療獸病凡療獸病灌而行之以發其惡然後藥之其來尚矣今諸處自有獸工相病用藥不必預陳方藥恐多差誤也
祝牛宮辭陛龜蒙
冬十月耕牛違寒築宮納而皂之建之前日老農請乞靈於土官以從鄉教餘勉之而為之辭曰四牸三牯中一去乳天霜降寒納此室處老農拘拘度地不畝東西幾何七舉其武南北幾何丈二加五偶盈當間載尺入土太歲在亥餘不足數上締蓬茅下遠官府耕耨以時飲食所或寢或訛免風免雨宜爾子孫實我倉瘦
國雖大，戰必亡；天下雖大，天下亦危。古者，國容不入軍，軍容不入國。國容不軍則軍亂，軍容入國則國亂。順命上賞，犯令上戮。
與衆好生者靡不成，與衆同惡者靡不傾。
四民用虛，國家無儲；四民用足，國家安樂。
首澤浮針。取頭中垢塞針孔，置水中則浮。
燒角入山則虎豹自遠，惡其息也。
取大鏡高懸，置水盆於其下，則見鄰矣。
取沸湯置瓮中，密以新縑，沈井中三日成冰。
取鴻毛縑囊貯之，可以渡江不溺。
馬好嚙人，取殭蠶塗其上唇，即差。
取門冬、赤黍，漬以狐血，陰乾之。欲飲酒者，取一丸置舌下以含之，令人不醉。
筆用羊青作心，名曰羊柱。以兔毫衣羊青，使中心高，並去其穢毛，使毛不髯茹也。
卷二補二家，本有目無文。卷六全補，其四十一家。內有目無文十三家。勤圃先生所採逸文，略見於此。惟袁準正書「太歲在酉」一條，此轉失去，大都宋本亦不全矣。此從選樓鈔得成完璧，實爲可寶。惜周先生未見也。嘉慶丙子四月李遇孫識。
