天有所短，地有所長，聖有所否，物有所通。
思士不妻而感，思女不夫而孕。
鬼者，歸也，歸其真宅。〈真宅，太虛也。〉
貧者，士之常；死者，民之終。
醉者墜車，雖疾不死。死生驚懼，不入其胸中。
禽獸之智，亦有與人同者。牝牡相偶，母子相親，避平依險，違寒就溫。居則有羣，行則有列，飲則有攜，食則鳴侶。
宋人養猿，號曰狙公。欲與狙芧，先誑之曰：「朝三而暮四衆。」狙皆怒。又許朝四而暮三，而衆狙皆喜。聖人以智籠羣愚，亦猶狙公以智籠羣狙矣！
覺有八徵，夢有六候。陰氣壯，則夢涉水而恐懼；陽氣壯，則夢涉火而燔焫；飽夢與，飢夢取；藉帶而寢，則夢蛇；鳥衘髪，則夢飛；天將陰，則夢火；身將疾，則夢食；飲酒者憂，歌舞者哭。晝想夜夢，神形所遇。
陳大夫雲︰「吾國有亢倉子，能以耳視而目聽。」魯侯聞之大驚，以上卿禮致之。亢倉子曰：「臣體合於神，心合於無。」
顔回能仁而不能反，賜能辯而不能訥，由能勇而不能怯，師能莊而不能同。兼四子之有以易仲尼，仲尼不許也。
目將眇者，先睹秋毫；鼻將窒者，先覺燋朽。故物不至，則不反。
荊南冥靈，以五百歲爲春，五百歲爲秋。上古有大椿，以八千歲爲春，八千歲爲秋。菌芝生於朝死於晦，蠓蚋因雨而生，見陽而死。
越東有輙沐國，生長子則食之，謂之宜弟。其大父死，則負其大母棄之，謂鬼妻。
孔子東遊，見兩小兒辯鬬，問其故。一兒曰：「我以日始出去人近，日中時去人遠。」一兒云：「日初出遠，日中時近。」一兒曰：「日初出大如車輪，及日中纔如盤盂，豈不爲近則大，遠則小者乎！」一兒曰：「日初出蒼蒼涼涼，至日中有若探湯，豈不爲近而熱，遠而涼者乎！」孔子不能決。小兒曰：「丘，誰謂汝多智乎！」
楊朱曰︰「人得百年之壽者，千中無一。疾病哀苦居其半矣。慎耳目之觀聽，規死後之餘榮，失當年之樂，不肆意於一時，何異乎纍梏也。
勤能使逸，寒能使溫。
晏子曰：「吾一死之後，豈關我耶？焚之亦可，沈之亦可，瘞之亦可，露之亦可，棄之溝壑亦可，納諸石槨亦可，唯所遇耳。」
楊朱曰︰「生民之不得休息，爲四事故。一爲壽，二爲名，三爲位，四爲貨。有此四者，畏鬼、畏人、畏威、畏刑。此之謂遁人也。」
人不婚宦，情慾失半；人不衣食，君臣道息。
出不由門，行不從徑也，以是求利，不亦難乎！
晉文公欲伐衞。公子鋤笑之，問其故，對曰：「臣笑臣鄰之人有送妻歸家者，道見桑婦，悅而與之言。顧視其妻，已有人招之。」公乃引師還，未至，而有伐其北鄙者。
孔子之勁能舉國門之關，而不肯以力聞。
狐丘大夫謂孫叔敖曰：「人有三怨，子知之乎？爵高者人妒之，官大者主惡之，祿厚者人怨之。」孫叔敖曰︰「吾爵益高，吾志益下；吾官益大，吾心益小；吾祿益厚，吾施益溥。可以免乎？」
楊子鄰人亡一羊，相率追之。岐路之中復有岐路矣。曰︰「大道以多岐亡羊，學者以多方喪生。本一末異也。」
人有亡鈇者，意鄰子盜之。視隣子行步、顔色皆將竊也。俄而揚其谷得鈇，見鄰子無似竊鈇者。
齊人有欲得金者，清旦往市，適見貨金者，因攫奪而去。吏捕問之，對曰：「取金之時，不見人，但見金也。」
水之積也不厚，則其負大舟也無力。
至人無己，神人無功，聖人無名。
日月出矣，而爝火不息，其於光也，不亦難乎！時雨降矣，而猶浸灌，其於澤也，不亦勞乎！
鷦鷯巢於深林，不過一枝；偃鼠飲河，不過滿腹。
瞽者無以與乎文章之觀，聾者無以與乎鐘鼓之聲。豈唯形骸有聾盲哉！夫智亦有之。〈不知至言之極妙，以爲狂而不信，此智之聾盲。〉
形固可使如槁木，心固可使如死灰。〈取其寂寞無形耳。〉
大智閑閑，小智間間。其寐也魂交，其覺也形開。
道惡乎隱而有真僞，言惡乎隱而有是非。〈此自是而非彼，彼亦自是而非此，與彼各有一非於體中也。〉
可乎可，〈可於己者，卽謂之可。〉不可乎不可。〈不可於己者，卽謂之不可。〉
六合之外，聖人存而不論；六合之內，聖人論而不議。春秋經世，先王之志，聖人議而不辨。
不就利，不違害。
夢飲酒者，旦而哭泣；夢哭泣者，旦而畋獵。〈此寤寐之事變也。〉方其夢也，不知其夢。〈由此觀之，當死之時不知其死，而自適其志。〉夢之中又占其夢焉，〈則無以異於寤也。〉覺而後知其夢。〈當所遇無不足也，何爲方生而憂死哉。〉
昔者莊周夢爲蝴蝶，栩栩然蝴蝶也。自喻適志與，不知周也。俄然覺，則蘧蘧然周也。不知周之夢爲蝴蝶，與蝴蝶之夢爲莊周與！
吾生也有涯，而智也無涯。以有涯隨無涯，殆已！〈以有限之性尋無極之智，安得不困哉。〉
遁天倍情，忘其所受。〈天性所受，各有本分，不可逃，亦不可加也。〉適來，夫子時也；〈時自生也。〉適去，夫子順也。〈理當死也。〉安時而處順，哀樂不能入。〈哀樂生於得失也，若任其所受，哀樂無所措其間也。〉
顔回曰︰「回之家貧，唯不飲酒、不茹葷者數月矣。若此則可以爲心齋乎？」曰︰「是祭祀之齋，非心齋也。」回曰︰「敢問心齋？」仲尼曰︰「若一志，無聽之以耳而聽之以心，無聽之以心而聽之以炁。聽止於耳，心止於符，炁也者，虛而待物也。唯道集虛，虛者心齋也。」〈虛其心則其道集於懷也。〉
天下有大戒二︰其一命也，其一義也。子之愛親，命也，不可解於心。臣之事君，義也，無適而非君也，無所逃於天地之間。
顔闔將傅衞靈公太子，而問蘧伯玉曰：「與之無方，則危吾國；與之有方，則危吾身。如何？」〈小人之性，引之軌制則憎己，縱其無度則亂邦。〉伯玉曰︰「善哉問乎！正汝身哉！形莫若就，心莫若和；〈形不乖逆，和而不同。〉就不欲入，〈就者，形順；入者，遂與同也。〉和不欲出。」〈和者義濟，出者自顯伐也。〉
山木自寇也，膏火自煎也；桂可食，故伐之；漆可用，故割之。人皆知有用之用，而莫知無用之用。〈有用則與彼爲功，無用則自全其生。〉
人不忘其所忘，而忘其所不忘，此謂誠忘。〈生則愛之，死則棄之，故德者世之所不忘也，利者理之所不存也。故忘形者非忘也，不忘形而忘德，乃誠忘也。〉
古之真人，其寢不夢，〈無意想也。〉其覺無憂，〈當所遇而安。〉不知悅生，不知惡死。〈與化爲體。〉其心志，〈所居而安曰志。〉其容寂，〈雖行而無傷於靜。〉悽然似秋，煖然似春。〈殺物非爲義也，生物非爲仁也。〉
役人之役，適人之適。〈捨己效人，殉彼傷義。〉
泉涸，魚相與處於陸，相呴以濕，相濡以沫，不如相忘於江湖。〈與其不足而相愛，豈若有餘而相忘。〉與其譽堯而非桀，不如兩忘而化其道。〈忘善惡，遺死生，與化一者，安知堯桀所在耶。〉夫大塊載我以形，勞我以生，佚我以老，息我以死。
得者時也，失者順也。〈所遇之時，世謂之得。時不暫停，順往而去，世謂之失。〉安時處順，哀樂不能入也。
父母於子，東西南北，唯命之從。陰陽於人，不翅爲父母也。〈自古或有能違父母之命，未有能違陰陽之變，而拒晝夜之節也。〉
魚相忘於江湖，人相忘於道術。〈各自足而相忘，天下莫不皆能。至人常足，故常也。〉
長於上古而不爲老。〈日新也。〉
隳支體，黜聰明，離形去智，同於大通，此謂之坐忘。
至人之用心若鏡，不將不迎，應而不藏，故能勝物而無傷。〈物來則鑒，鑒不以心，故雖天下來照，而無勞心。〉
鳬脛雖短，續之則憂；鶴脛雖長，斷之則悲。自三代以下，天下莫不以物易其性矣。小人則以身殉利，士則以身殉名，大夫則以身殉家，聖人則以身殉天下。此數者，事業不同，殉身一也。臧與榖二人，相與牧羊而俱亡羊。問臧奚事，則挾策讀書。問榖奚事，則博塞以遊。二人者，事不同，亡羊均也。伯夷死名於首陽之下，盜跖死利於東陵之上，二人死雖不同，其於殘生傷性一也，何必伯夷之是而盜跖之非？則天下盡殉也。彼其所殉仁義也，則俗謂之君子。其所殉貨財也，則俗謂之小人。其所殉一也。至於殘生損性，又惡取君子、小人於其間哉！夫不自見而見彼，不自得而得彼，是得人之得而不自得其得也，適人之適而不自適其適也。雖盜跖、伯夷，是同爲淫僻。
純樸不殘，孰爲犧罇？白玉不毀，孰取珪璋？道德不廢，安爲仁義？性情不離，安用禮樂？夫殘樸以成器，工匠之罪也；毀道德以成仁義，聖人之過也。
跖之徒問於跖曰︰「盜亦有道乎？」跖曰︰「夫妄意室中之藏，聖也；入先，勇也；出後，義也；知可否，智也；分均，仁也。五者不備，而能成盜者，天下未之有也。」〈五者所以禁盜，不爲盜資也。〉
由是觀之，善人不得聖人之道立，跖不得聖人之道不行。天下善人少而不善人多，則聖人之利天下者少，而害天下者多。
絕聖棄智，大盜乃止；擲玉毀珠，小盜不起。焚符破璽，而民樸鄙；剖斗折衡，而民不爭。
喜怒相疑，愚智相欺，善否相非，誕信相譏，而天下衰矣。
至道之精，杳杳冥冥；至道之極，昏昏默默。
慎汝內，〈全真也。〉閉汝外，〈守其分也。〉多智爲敗。〈智無涯，故敗也。〉
世俗之人，皆喜人之同乎己，而惡人之異於己也。大人之教，若形之於影，聲之於響，有問而應之，盡其所懷。
子貢教漢陰爲圃者作桔橰，圃者忿然作色而笑曰：「夫有機械者，必有機事；有機事者，必有機心。機心存乎胸中，則純白不備；純白不備，則神生不定；神生不定，則道不載。吾非不知，羞而不爲。」
事求可，功求成；用力少，見功多者，聖人之道也。
三人行而一人惑，所適者猶可致也，惑者少也。二人惑則勞而不至，惑者多也。
視而可見者，形與色；聽而可聞者，名與聲。悲夫！世人以形色名聲爲足以得彼之情。夫形色名聲果不足以得彼之情也！則知者不言，言者不知。而世豈識之哉！
夫播糠眯目，則天地四方易位矣。蚊虻噆膚，則通夕不寢。〈外物加之雖小，而傷性已大也。〉
鵠不日浴而白，烏不日黔而黑。〈自然已各足矣。〉
平易恬憺，則憂患不能入，邪氣不能襲。故其德全而神不虧矣。
不爲福先，不爲禍始，感而後應，〈無所唱也。〉迫而後動。〈會至乃動。〉不得已而後起，故無天災，無物累，無人非，無鬼責。其生若浮，其死若休。
喜怒者，道之過；好惡者，德之失。一而不變，靜之至也。〈靜而一者，不可變也。〉不與物交，淡之至也。〈物自來耳，無交物之情。〉形勞而不休則弊，精用而不已則勞。
野語有之曰：「衆人重利，亷士重名，賢士尚志，聖人貴精。」
附之以文，益之以博。文滅質，博溺心。
古之所謂得志者，非軒冕之謂也。今之所謂得志者，軒冕之謂也。軒冕之在身，非性命也。物之儻來，寄也，寄之。其來不可禦，其去不可止。故不爲軒冕肆志，不爲窮約趨俗。
井蛙不可以語於海者，拘於墟也；夏蟲不可以語於冰者，篤於時也；曲士不可以語於道者，束於教也。
自細視大者，不盡；自大視細者，不明。
騏驥驊騮，一日而馳千里，捕鼠不如狸狌，言殊伎也。鴟鴞夜撮蚤，察毫末，晝出瞋目而不見丘山，言殊性也。
道無終始，物有死生。
莊子釣於濮水，楚王使大夫二人往先焉。曰︰「願以境內累矣！」莊子持竿不顧，曰︰「吾聞楚有神龜，死已三千歲矣，王巾笥而藏之廟堂之上。此龜者，寧其死爲留骨而貴乎？寧其生而曳尾塗中乎？」
惠子曰︰「子非魚，安知魚之樂耶？」莊子曰︰「子非我，安知我不知魚之樂耶！」惠子曰︰「我非子，固不知子矣。子固非魚也，子之不知魚之樂，全矣。」
奚爲奚據，奚避奚處，奚就奚去，奚樂奚惡。〈擇此八者，莫足以活身。唯無擇而任其所遇，乃全也。〉
髑髏曰︰「死無君於上，無臣於下，亦無時之事，從然以天地爲春秋，雖南而王，樂不能過也。」莊子不信，曰︰「吾使司命復生汝骨肉肌膚，反汝父母、妻子、閭里、知識，子欲之乎？」髑髏曰︰「吾安能棄南面王樂，而復爲人間之勞乎？」
夫畏途者，十殺一人，則父子兄弟相戒也，必盛卒徒而後出焉，不亦智乎？故人之所畏者，袵席之上，飲食之間，而不知戒者，過也。〈十殺一人，人大畏之。至於色慾之害，而莫肯畏之，斯愚民也。〉
莊子行於山中，見大木枝葉茂盛，伐木者止其旁而不取。問其故，曰：「無所可用。」莊子曰︰「此木以不材得終其天年。」出山，舍故人之家。故人命豎子殺鴈，豎子曰：「其一能鳴，其一不能鳴，請奚殺？」主人曰︰「殺不鳴者。」明日，弟子問莊子曰：「山中之木以不材得終，主人之鴈以不材死，先生將何處焉？」莊子曰︰「周將處夫材與不材之間。似之而非也，故未免乎異。」
直木先伐，甘泉先竭。
鳥莫知於鷾鴯，其畏人也，襲諸人間。〈未有自疏外於人，而人存之者。畏人而入於人間，此鳥所以稱智也。〉
舜讓天下於子州支伯。子州支伯曰：「余適有幽憂之病，方且治之，未暇治天下也。」
春耕種足以勞動，秋收斂足以休息。
能尊生者，雖富貴不以養傷身，雖貧賤不以利累形。
帝王之功，聖人之餘事也，非所以完身養生也。今世俗之君子，多危身棄生以殉物，豈不悲哉！有人於此，以隨侯之珠彈千仞之雀，世必笑之，是何也？其以所用者重，所要者輕也。夫生者，豈特隨侯珠之重哉！
列禦冦不受鄭子陽遺粟，曰：「君非自知我也，以人之言而遺我粟。至其罪我也，又恐以人之言。吾所以不受也。」
子貢問原憲︰「先生何病也？」原憲應之曰︰「吾聞無財之謂貧，學而不能行之謂病。今憲貧也，非病也。」子貢退，有愧色。
知足者不以利自累；審自得者，失之而不懼；行修於內者，無位而不怍。
窮於道之謂窮。抱仁義之道而遭亂世之患，何窮之有？
智者謀之，武者遂之，仁者居之，古之道也。
廢上，非義也；殺民，非仁也。人比其難，我享其利，非亷也。
搖脣鼓舌，擅生是非。
好面譽人者，亦好背而毀之也。
湯放其主，武王殺紂，自是之後，以強凌弱，以衆暴寡。湯武以來，皆亂人之徒也。
人之情，目欲視色，耳欲聽聲，口欲察味，志氣欲盈。人上壽百歲，中壽八十，下壽六十。除病瘦死。
鳥鵲之巢，可俯而窺；麋鹿之居，可招而係。此在上者慈心。
扁鵲兄弟三人並醫。魏文侯問曰︰「子三人，其孰最善？」扁鵲鍼人血脈，投人毒藥，故名聞諸侯。
衞公重裘累茵，見負薪者而屢哭之，問曰︰「何故？」對曰︰「雪下衣薄，故失薪。」衞公顏色大懼，乃開府金，出倉粟，以賑貧窮。吾恐鄰國貪，養賢以勝吾也。
劉向雲︰「申子名不害，河東人，鄭時賤臣。學術以干韓昭侯，秦兵不敢至。學本黃老，急刻無恩，非霸王之事。」
三寸之篋運而天下定，六寸之基正而天下治。
妒妻不難破家，亂臣不難破國。一妻擅夫，衆妻皆亂；一臣專君，羣臣皆蔽。
智均不相使，力均不相勝。
鼓不豫五音，而爲五音主。
百世有聖人猶隨踵，千里有賢者是比肩。
小人食於力，君子食於道。
《詩》，往志也；《書》，往誥也；《春秋》，往事也。
愛赤子不慢其保，絶險者不慢其御。
措鈞石，使禹察之，不能識也。懸於權衡，則毫髪識矣。
兩貴不相事，兩賤不相使。
家富則疎族聚，家貧則兄弟離。非不相愛，利不足相容也。
不聰不明，不能爲王；不瞽不聾，不能爲公。海與山爭水，海必得之。
有權衡者，不可欺以輕重；有尺寸者，不可差以長短；有法度者，不可巧以詐僞。
一兔走，百人追之。積兔於市，過而不顧。非不欲兔，分定不可爭也。
孝子不生慈父之家，忠臣不生聖君之下。〈六親不和有孝慈，國家昏亂有忠臣。〉
匠人成棺，不憎人死。利之所在，忘其醜也。
廊廟之材非一木之枝，狐白之裘非一狐之腋。
藏甲之國，必有兵遁。〈有意者必先作具。〉市人可驅而戰。安國之兵，不由忿起。
丹者，燕王喜之子，身質於秦始皇之世。
丈夫恥於受辱，貞女羞於節虧。
田光雲︰「血勇怒而面赤，脈勇怒而面青，骨勇怒而面白。光知荊軻者，神勇也，怒而不變。」
荊軻之燕，謂太子曰︰「光揣太子高行厲天，美聲盈耳。軻出衞都，望燕路，歷險不以勤，望遠不以遐。今太子禮之以舊故之恩，接之以新人之敬，所以不復讓者，信知己故也。」
軻曰︰「太子若以燕當秦，猶以羊捕狼。」軻乃請樊於期曰︰「將軍得罪於秦，父母妻子皆見焚，軻爲將軍痛之。今願得將軍之首與燕督亢地圖進之，秦王必喜，喜必見軻。軻因左手把其袖，右手揕〈丁鴆切。〉其胷，數以負燕之罪，責以將軍之讐。」於期執刀自刎，頭墜背後，兩目不瞑。太子聞之，伏屍而哭。函盛於期首與燕督亢地圖以獻秦，武陽爲副。軻不擇日而發，太子賓客皆素衣冠送之易水之上。軻起爲壽，歌曰︰「風蕭蕭兮易水寒，壯士一去兮不復還。」漸離擊築，宋意和之。爲壯聲則髮怒衝冠，作哀歌則士皆流涕。二人皆升車，終已不顧也。荊軻至咸陽，秦王大喜，陛戟見荊軻。軻捧樊於期首柙並地圖以次進，羣臣皆呼萬歲。秦武陽大恐，荊軻顧笑武陽，前謝曰︰「北蕃蠻夷之鄙人，未見天子，願陛下少假借之，使得畢事於前。」秦王曰︰「軻起，督亢圖進之。」荊軻發圖，圖窮而匕首見。因左手把秦王袖，右手揕其胷，數之曰︰「從我計則生，不從則死。」秦王曰︰「乞聽琴聲而死。」召姬人鼓琴，琴聲曰︰「羅縠單衣，可掣而絕；八尺屏風，可超而越；轆轤之劒，可負而拔。」軻不解音，秦王從琴聲，負劔拔之。秦王斷軻兩手，軻因倚柱而笑，箕踞而罵曰︰「吾爲豎子所欺，事不濟也。」
總按︰其書雲「周時有豪士隱者，居鬼谷，自號鬼谷先生，無鄉里、族姓、名字。〈此蘇秦作書記之也。鬼之言遠，猶司馬相如假無是公雲爾。〉
自古及今，其道一也。變化無窮，各有所歸。或陰或陽，或柔或剛，或開或閉，或弛或張。是以聖人守司其門戶，審察其先後。
口者，心之門戶，智謀皆從之出。
或遙聞而相思，或前進而不御。
世無常貴，事無常師。
抱薪赴火，燥者先燃；平地注水，濕者先濡。此類相應也。
智者不用其所短，而用愚人之所長也。不用其所拙，而用愚人之所工也。
牆壊於有隙，木毀於有節。
人動我靜，人言我聽。能固能去，在我而問。知性則寡累，知命則不憂。憂累去則心平，心平而仁義著矣。
以德養民，猶草木之得時。以仁化人，猶天生草木，以雨潤澤之。
序雲︰文子出於周之尹氏，齊宣王時居稷下。余黃初末始到京師，繆熈伯以此書見示，聊定之。
名有三科：一曰命物之名，方圓白黑是也；二曰毀譽之名，善惡貴賤是也；三曰況謂之名，賢愚愛憎是也。
法有四呈：一曰不變之法，君臣上下是也；二曰齊等之法，能鄙同異是也；三曰理衆之法，慶賞刑罰是也；四曰平準之法，律度權量是也。
有理而無益於治者，君子不言；有能而無益於事者，君子不爲。
工倕不貴獨巧，貴與衆共巧。今世之人，行欲獨賢，事欲獨能，辯欲出羣，勇欲絕衆。
田駢曰：「天下之士莫不處其門庭，臣其妻子，必遊宦諸侯之朝，名利引之也。」
彭蒙曰：「雉兔在野，衆皆逐之，分未定也。鷄豕滿市，莫有志者，分定故也。」
兩智不能相使，兩貴不能相臨，兩辯不能相屈，力均勢敵故也。
專用聰明則功不成，專用晦昧則事必悖。一明一晦，衆之所載。
祿薄者，不可與經亂；賞輕者，不可與入難。處上者不可不慎也。
尹文子見宣王，宣王不言而歎。尹文子曰︰「何歎？」王曰︰「吾歎國中寡賢。」尹文子曰︰「國中悉賢，誰處王下，誰爲王使？」
人有字長子曰「盜」，少子曰「敺」。盜出行，其父在後追而呼之曰：「盜！盜！」吏聞，因而縛之。其父呼敺喻吏，遽而聲不轉，但言︰「敺！敺！」吏因而敺之，幾至於死。
心者，衆智之要，物皆求於心。
修心而不知命，猶無室而歸。
君子行善必有報，小人行不善必有報。
樂者，先王所以飾喜也；軍旅者，先王所以飾怒也。
舟從流於河而無維檝，求安不可得也。
人有三百六十節，當天之數。形體有骨肉如地之厚，有孔竅血脈如川谷也。多食甘者，有益於肉而骨不利；多食苦者，有益於骨而筋不利；多食辛者，有益於筋而氣不利。
陽出雷電，陰成雪霜。
善言古者，合之於今；能述遠者，考之於近。道爲智者設，馬爲御者良，賢爲聖者用，辯爲智者通。
秦以刑罰爲巢，故有覆巢破卵之患。
文公種米，曾子枷羊。智者所短，不如愚者所長。
近河之地濕，近山之木長。山出雲而丘阜生氣，四瀆東流而百川無西。
衆口毀譽，浮石沈木；羣邪相抑，以直爲曲。
犬不夜吠，鷄不夜鳴。家若無聲，官府若無事，亭落若無人。閭里不訟，耆老不愁，君子之治也。
玉斗酌酒，金椀刻鏤，所以夸小人，非厚己也。
高皇帝不用同姓爲親，故能以誅暴亂。令之所加莫不從，兵之所誅莫不服。
呂后專制，社稷不傾若髪。〈《漢書》雲︰如帶。《公羊》雲︰如綫。〉
善爲政者，士實於朝野，牛馬實於陸，鳥獸實於林。上及飛鳥，下及蟲魚，載之如地，包之如海。陛下之地，東西盡冠蓋之民，南北極寒暑之和，匈奴不得當一縣。
號令不時，命曰傷天；焚林斬木不時，命曰傷地；斷獄立刑不當，命曰傷人。
寒者利裋褐，飢者甘糟糠。秦二世立，天下莫不引領而觀其政，是故勞民易爲政也。
主之與臣，若日與星；貴之與賤，若白與黑。如身使臂，臂之使指。天子如堂，羣臣如陛，衆庶如地。若經制不定，猶渡江無維檝也，中流遇風波，船必覆矣。
採銅者，棄其田疇；家鑄者，損其農事。
建武、函谷、臨晉三關，以備山東諸侯也。不如定地勢，使無可備，天下一通也。
與正人居不能無正人也，猶生長於楚，不能無楚語。
志有四興：朝廷之志，清以嚴；祭祀之志，思以和；軍旅之志，精以厲；喪紀之志，憂以愁。言有四術：敬以正，朝廷之言；和以序，祭祀之言；屏聲氣，軍旅之言；悲不足，喪紀之言。
翟王使使至楚，楚王誇使者以章華之臺。臺甚高，三休乃至。楚王曰：「翟國亦有此臺乎？」對曰︰「翟王茅茨不翦，綵椽不刻，猶以爲作之者勞，居之者佚。」楚王大怍。
靡曼皓齒，鄭衞之音，伐命之斧；肥肉厚酒，爛腸之食。
雷則掩耳，電則掩目。耳聞所惡，不如不聞；目見所惡，不如無見。
強令之笑則不樂，強令之哭則不悲。〈不由中心也。〉
流水不腐，戶樞不蠹，動也。形氣亦然。
水泉東流，日夜不休。上不竭，下不滿。
耳有所聞，不學而不如聾；目有所見，不學而不如盲。
戎人生乎楚，楚人生乎戎，則楚人戎言，戎人楚言。亡國之主則可化成賢主也。
櫻桃之爲鳥所含，故曰含桃。
勇，凶德；兵，兇器。
今有利劍，刺則不中，擊則不及，與惡劍無異也。
水出於山而歸於海，非惡山而慾海，高下使然也。
人謂兔絲無根，其根不連屬耳。茯苓是也。磁石召針皆相引，猶聖人南面而立，則天下莫不延頸。
周文王使人相地得枯骨，令吏衣冠葬之。天下聞之曰：「文王賢矣，澤及於枯骨。」
齊人好勇者，其一人居東郭，一人居西郭。卒而相遇，飲酒曰：「酒須肉乎！」各抽刀自割相啖，遂至於死。
石可破不可奪堅，丹可磨不可奪赤。性受於天也。
魯有醜者，其父出見美者商咄，反而告其鄰曰：「商咄不如吾子也。」是至美不如至惡，愛子不知其醜也。
人有臭者，其親戚、兄弟、妻妾、知識，無能與居者。自屏於海。海上有人悅其臭者，晝夜隨之不離也。
趙襄子攻翟，勝，方飲而有憂色。曰：「江河之大不過三日，一朝而下翟，勝兩城，亡將及我矣！」孔子聞之曰︰「憂所以昌，喜所以亡。」
管仲爲魯所縛，檻車載之，使役人送於齊，皆謳歌而引車。管仲恐魯悔而止之，又欲速至齊國，謂役人曰︰「我爲汝唱，汝和我也。」役人不倦，取道甚速。管仲可謂能因矣。〈因役人用勢欲走，乃爲歌唱，勸令走也。〉
有道之士，貴以近知遠，以今知古，以所見知所不見。故審堂下之陰，而知日月之行；見瓶水之冰，知天下之寒；嘗一臠之肉，知一鑊之味。
有人方且過江，引嬰兒欲投於水。人問其故，對曰：「其父善游。」其父雖善游，其子未必能邪！楚國之政，有似如此。
周公旦雲︰「不如吾者，吾不與處；與我齊者，吾不與處，無益我也。」
越石父曰︰「君子屈於不知己，而伸於知己。」
穴深一尋，則人臂不及。智亦有不至者。
樂羊伐中山，歸有責功之色。魏文侯以謗書兩篋示之，樂羊北面再拜曰：「一寸之書亦亡，何須兩篋。」
人驥俱走，則人不勝驥。居於車上，則驥不勝人。猶人主爭官事，與驥俱走無異也。
目之見也藉於照，心之智也藉於理。
無骨之蟲，不可令知冰。〈春生秋死，不知冬冰。〉
十里之間，耳不能聞；帷牆之外，目不能見；三畝之間，心不能知。而欲東至開悟，南撫多鷃，西服壽靡，北懷儋耳，何以得哉！〈四極之國名。〉
管夷吾、百里奚，霸王之船驥。絕江者託於船，致遠者託於驥。
楚王問詹何治國之道，對曰：「何聞治身，不聞治國。國之本在身也。〈詹何，隱者。〉
管仲曰︰「君子有三色。懽然喜樂者，鐘鼓之色；愀然清淨者，縗絰之色；沸然充盈者，兵革之色。」
洧水大，有富人溺者。有人得富者屍，請贖而求金甚多，富人黨以告鄧㭊。㭊曰︰「但安之，必無買此者。」得屍者患其不贖，又告鄧㭊。㭊曰︰「但安之，必無人更賣，義必無不贖。」
言不欺心，言所以喻心。言於相離，則不祥也。
以繩墨取木，則宮室不成。〈材難得也。〉
引其紀，萬目起；引其綱，萬目張。治民如此也。
決積水於千仞之溪，誰能當者？
戎夷去齊往魯，天大寒，與弟子一人宿於郭外。寒轉甚，謂其弟子曰：「可以衣活我。我，國士也，天下所惜。子不肖，不足惜也。」弟子曰︰「不肖人安能與國士衣乎？」戎夷歎息，乃解衣與弟子。戎夷至夜半而死，弟子乃活。
晏子遭崔杼之患，援綏而乘。其僕將馳，晏子曰：「安之。疾不必生，徐不必死。鹿生於山，命懸於廚。今晏命有所懸矣。」
以龍致雨，以形逐影。類同則相召，氣同則相合，聲比則相應。故鼓宮商應，鼓角角動。
王德不通，民欲不逹，此國之鬱也。樹鬱則蠹，水鬱則汙，國鬱則萬災聚矣。
天爲高矣，日月星辰雲氣雨露未嘗休也。地爲大矣，水泉草木毛羽未嘗息也。
冠所以飾頭，衣所以飾身。今人斷首以易冠，殺身以易衣，則不知所爲矣。世之趨利似此，亦不知所爲也。
黃帝之貴亦死，堯舜之賢亦死，孟賁之勇亦死。
相玉者患石似玉，相劍者患劍似吳干將，賢主患辯者似通人。亡國之主似智，亡國之臣似忠。
子夏過衞，有讀史記者曰：「晉師三豕渡河。」子夏曰︰「非也，是己亥。」
得十良馬不如得一伯樂，得十良劍不如得一歐冶，得地千里不如得一賢人。
夏不衣裘，非不愛裘也，煖有餘。冬不用䈉，非不愛䈉也，清有餘。
火燭一隅，則半室無光；骨節早成，身必不長。〈呂不韋，始皇時相國。乃集儒士爲十二紀、八覽、六論，曝於咸陽市，有能增損一字與千金，無敢易者。十二紀之禮此不抄。〉
以湯沃沸，亂乃愈甚，猶鞭噬狗，捶踶馬，而欲教之，雖伊尹、造父不能化。故體道者逸而不窮，任數者勞而無功。
色者，白立而五色成；道者，一立而萬物成。
聾者學歌，無以自樂。夫內心不開而強學問，如聾者效歌，出於口，越而散矣。
冰迎春則釋爲水，水向冬則凝爲冰。
以道爲竿，以德爲綸，禮樂爲鈎，仁義爲餌，投之江，浮之海，萬物皆得。
歷陽之都，一夕成湖。〈歷陽，淮南縣也。有一人告歷陽母曰：「見城門有血，則有走無顧。」此後門吏告污血於門限，母便上北山。縣果陷水中，母遂化作石也。〉
越舼蜀艇，不能無水而浮；烏號弓、溪子弩，不能無絃而射。
人主誅暴則多飄風，法苛則多蟲螟，殺不辜則多赤地，令不時則多淫雨。
南方有不死之草，北方有不釋之冰。
食水者，善浮而耐寒，魚屬也；食土者，無心而惠，蚯蚓是也；食木者，多力而𡚤，熊羆是也；食草者，善走而愚，麋鹿是也；食桑者，有絲而蛾，蠶屬也；食肉者，勇敢而悍，虎豹是也；食氣者，神明而壽，龜蛇之類，王喬、赤松是也；食榖者，智慧而夭，人是也。
晝生者類父，莫生者似母。
勇士一人爲三軍雄。
聖人若鏡，不將不迎，應而不藏。
乞火不若取燧，寄汲不如鑿井。譬羿請不死之藥於西王母，姮娥竊而食之，不知不死之藥所由生也。
生有七尺之形，死爲一棺之土，安知喜憎利害耶！
天地雖大，可以矩表知之；星月之行，可以律歷知之。
倉頡作字，天雨粟，鬼夜哭。〈倉頡，黃帝史臣也。造文字則詐僞生，故鬼哭也。〉
今執政者薄德增刑，有似執彈而欲來鳥，椑梲而欲狎犬。〈椑梲，挾杖也。〉
木擊折軸，水戾破舟，不怨木石而罪巧拙，何也？智有不周。
債少者易償，職寡者易守。
文王智而好問，故聖；武王勇而好問，故勝。
力勝其任，則舉之者不重；智能其事，則爲之者不難。
風疾而波興，木茂而鳥集，相生之勢也。
天下之物，莫凶於溪毒，良醫藏之，有所用也。草莽猶不可棄，況復人乎！〈溪毒，附子也。〉
假輿馬者，足不勞而致千里；乘舟檝者，不假游而絕江海。譬智不任己才力。
十圍之木，能持千鈞之屋；五寸之楗，能制開闔之門。非材有巨細，所居要耳。使孔墨爲天下，天下盡儒墨，得其要也。
聖人之道，若中衢置罇，過者斟酌，雖多少不同，而各得其宜也。〈衢，六通。罇，酒罇。〉
慈父愛子，聖王養民，若火自熱，若冰自寒，性使然也。及其用力，頼其功，如失火舟中矣。〈同心救火也。〉
車無三寸轄則不可馳，戶無五寸楗則不可閉，故君子所須要也。
三月嬰兒，未知利害，而慈母愛焉，情也。
治國者若設網，引其綱，萬目張。
多欲虧義，多憂害智，多懼妨勇。
虎豹以文彩射，猨狖以捷來刺。故子路以勇死，萇弘以智困。
治國者若張琴瑟，大絃䋎，小絃絕。 〈䋎音綻，急也。〉
吹灰而欲無眯，涉水而欲無濡，不可得也。
廣廈宏屋，連闥通房，人所安也，鳥入之而憂。深林藂薄，人入之而畏，鳥入之則安。深溪峭岸，峻木尋枝，猨狖所樂，人則慄也。
翻棊丸於地，圓者走澤，方者處高。
戴哀者聞歌而泣，戴樂者見哭而笑。強戚者雖哭不哀，強歡者雖笑不樂。
芻狗土龍始成，則衣以綺繡，及其用畢，則棄之土壤。〈芻狗，事以謝過；土龍，事以請雨。〉
稟道通物，所爲各異，得道一也。猶屠牛而烹其肉，或甘劑萬方，本一牛也。伐豫章，或爲棺槨，或爲樑柱，亦一木也。
蕭條者形之君，寂寞者音之主。
客有見子賤。子賤曰︰「客獨有三過。望我而笑，是慢也；交淺而言深，是患也；語不稱名，是反也。」賓答曰︰「望君而笑，公也；語不稱師，通也；文淺而言深，志也。」客一體耳，或爲君子，或爲小人，此視之異也。
待腰褭飛兔而駕之，則世莫有乘者；待毛嬙、西施而配之，則終身無家矣；待古英俊而用之，則無人矣。驥千里一日而通，駕駑馬十駕旬日亦至，猶人才不足專恃。
鳥窮則啄，獸窮則觸，人窮則詐。峻刑嚴法，不可以禁姧。道德之論，譬如日月，江南河北，不能易其指；馳騖千里，不能改其處。
趣舍禮俗，猶宅之居也。東家謂之西，西家謂之東。
扣門求火，無不與者，饒足也。故林中不貨薪，湖上不鬻魚者，有餘也。
叔向雲︰「不乘人之利，不迫人之險。」
墨者田鳩，欲見秦惠王，三年不得見。一至楚，楚王悅之。物固有近之而遠，遠之而近。故大丈夫行，不可掩以繩。
未得獸者，唯恐創少；已得，唯恐創多。
古人婚禮不稱主人，必稱父母兄弟。舜不告瞽叟而娶，非禮；立子以長，文王舍伯邑考，非制；禮三十而家，文王十六而生武王，非法。
治國有常，利民爲本；政教有經，令行爲上。茍利於民，不必法古；茍周於事，不必循常。法度制令，各因其宜，變古未可非，循俗不足多。百川異源，皆歸於海；百家異業，皆務於治。
盲者行於道，人謂左則左，謂右則右。遇君子則得其平易，遇小人則陷於溝壑。
東面而望不見西牆，南向而視不覩北方。唯無向者，無所不通。
父溺則攬父髪而拯之，非敢驕侮，以救死也。
至賞不費，至刑不濫。
楚人乘船遇風，波至而恐死，自投於水中。非不貴生畏死，惑於畏死而反忘生也。人之嗜慾，亦復如此。
溜水足以溢壺榼，江河不能滿漏巵。
醉者超江淮，以爲尋常之溝。俛入城門，以爲七尺之閨。酒濁其神也。
馬免人於難者，死葬之以蓋，蒙之以衾。牛有德於人，葬之以大車。
用兵之道，示之以柔，乘之以剛；示之以弱，乘之以強。若欲西者，示之以東，使知吾所出，而不知吾所入。若鬼無跡，若水無創，若電之激，不可備也。高城深池，矢石如雨；廣澤平原，白刃交接。士卒爭先者，爲其賞信罰明也。古之善將也，暑不張蓋，寒不披裘，所以程寒暑也。軍通井而後飲，軍食而後食，所以同饑渴也。合戰必立矢石所及之處，所以同安危也。
天下莫相憎於膠漆，膠漆相賊。〈膠漆相抱，不得還其本也。〉天下莫相愛於冰炭，冰炭相思。〈冰得炭則解，故得歸其本也。〉
蘭生幽谷，不爲莫服而不芳；舟在江河，不爲莫乘而不浮。
人有嫁其女者，教之曰︰「慎無爲善。」女問其故。曰︰「善尚不爲，況不善乎？」
拘囹圄者患日長，當死市者患日短。
嫁女於消渴者，夫死則言女妨。
狐白之裘，天子披之。爲狐計者，不如走澤。
先鍼而後縷，可以成帷；先縷而後鍼，不可以成衣。
因媒而嫁，不因媒而成；顧人而交，不因人而親。
君子不容非類，日月不應非氣。
披羊裘而賃顧，其事過也。衣貂裘而負籠，甚可怪也。
非禮而禮，譬躶而追狂人，盜而與乞者，竊簡寫法律，蹲踞誦論《詩》、《書》。
馬似鹿者千金，天下無千金之鹿。
畫孟賁之目，大而不可畏；畫西施之面，美而不可悅。
同污無異塗，衆曲不容直。衆枉不容正。故人衆則食狼，狼衆則食人。
郢人買屋棟，與之車轂，大雖可而長不足。
孕婦見兔，則子缺脣。
文公棄祍席，咎犯辭歸。〈晉文公棄席之黑者，捐故舊也，故咎犯辭去。〉
知天將赦而多殺人，或知天赦多活人，其望赦同，刑罪異也。
侏儒問天高於長人，長人曰：「吾不知也。」曰︰「爾去天近於我也。」問事當問近者。
郢人自賣其母，而語買者曰︰「此母老矣，望善飴之。」此大不義而欲爲小義。
佳人不同體，美人不同面，而皆悅於目。梨橘棗栗不同味，皆調於口。
一棊不足以見智，一絃不足以見悲。
遺腹子不思父，無愛心也。
湯沐具而蟻蝨相弔，大廈成而鷰雀相賀。
釣者靜之，網者動之，罩者抑之，罾者舉之。爲道異，得魚一也。
屠者食藿羮，爲車者多步行，陶人用缺盆，匠人居狹廬。
田中之水流入海，附耳之語聞千里。
中夏用䈉，至冬不去；舉衣過水，至陸不下。此不知變也。
靨䩉在頰則好，在顙則醜。繡爲被則宜，爲冠則穢。
山雲蒸，柱礎潤，茯苓抽，兔絲死。
兔絲無根而生，蛇無足而行，魚無耳而聽，蟬無口而鳴。
鶴千歲亦極其樂，蜉蝣朝生暮死，亦盡其樂。
林木茂而斧斤入，質的張而弓矢集。
明珠，蚌之病也，我之利也。
舟覆乃見善游，馬奔乃見良馭。
百星之明不如一月之光，十牖之開不如一戶之明。
披蓑救火，鑿瀆止水，乃益多也。
狂人傷人莫之怨，嬰兒詈老莫之疾，無心也。
鴻鵠在卵也，一指蔑之則破。及其羽翅成也，背負青天，膺摩赤霄，蒲且子不能得也。
戟以攻城，鏡以照形。宮人得戟，則以刈葵；盲人得鏡，則以蓋巵。
堯八眉。〈眉理八字也。〉
楚人有烹狙召隣，隣者以爲狗羮，食甚美。後聞其狙，據地吐之。未始知味也。邯鄲有吹者，託名李奇，人爭學之。後知其非，皆棄其曲。未始知音也。〈李奇，趙之善音者。〉
原蠶一歲再熟，非不利也，王法禁之，爲其殘葉。離先稻熟，農夫耨之，不以小利傷大穫也。〈稻米落地而生曰離稻。〉
