鶡冠子云︰扁鵲兄弟三人並醫。魏文侯問曰︰「子三人，其孰最善？」扁鵲雲︰「長兄神眎，故名不聞家；仲兄神毫毛，故名不出門；神針人血脈，投人毒藥，故名聞諸侯。」〈《世賢篇》、《錦繡萬花谷後集‧醫類》注云︰「出《意林》。」〉
神禮稽首再拜，問於太一小子曰︰「鑿井出泉，五味煎煮，口別生熟，後乃含咀。男女異利，子識其父。曾聞太古之時，人壽過百，無殂落之咎，獨何氣使然耶？」太一小子曰︰「天有九門，中門最良。日月行之，名曰國皇，字人老。老人出現，其方長生。長生死，衆曜同光。」神農從其嘗藥，以致人命。〈《路史‧後紀‧炎帝紀》注引唐馬總《意林》。〉
袁準《正書》︰太歲在酉，乞漿得酒；太歲在巳，販妻鬻子。則知災祥有自然之理。〈施元之注蘇詩引馬總《意林》。〉
叔敖作期思陂，而荊土用贍。〈《天中記‧陂類》引《意林》。〉
蘭以芳致燒，膏以肥見𤋲，翠以羽殃身，蚌以珠碎腹。女惡蛾眉，士惡多口，由來尚矣。〈《天中記‧蘭類》引《意林》。〉
