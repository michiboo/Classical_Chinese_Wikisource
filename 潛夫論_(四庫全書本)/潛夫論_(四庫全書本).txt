　　欽定四庫全書　　　　　子部一
　　潛夫論目錄　　　　　　儒家類
　　卷一
　　讚學第一
　　務本第二
　　遏利第三
　　論榮第四
　　賢難第五
　　卷二
　　明闇第六
　　考績第七
　　思賢第八
　　本政第九
　　潛歎第十
　　卷三
　　忠貴第十一
　　浮侈第十二
　　慎微第十三
　　實貢第十四
　　卷四
　　班祿第十五
　　述赦第十六
　　三式第十七
　　愛日第十八
　　卷五
　　斷訟第十九
　　衰制第二十
　　勸將第二十一
　　救邊第二十二
　　邊議第二十三
　　實邊第二十四
　　卷六
　　卜列第二十五
　　正列第二十六
　　相列第二十七
　　卷七
　　夢列第二十八
　　釋難第二十九
　　卷八
　　交際第三十
　　明忠第三十一
　　本訓第三十二
　　徳化第三十三
　　五徳志第三十四
　　卷九
　　志氏姓第三十五
　　卷十
　　敘録第三十六
　　〈臣〉等謹案潛夫論十卷漢王符撰符字節信安定臨涇人後漢書本傳稱和安之後世務遊宦當途者更相薦引而符獨耿介不同於俗以此遂不得升進志意藴憤乃隠居著書三十餘篇以譏當時得失不欲章顯其名故號曰潛夫論今本凡三十五篇合敘録為三十六篇葢猶舊本卷首讚學一篇論勵志勤修之㫖其中五徳志篇述帝王之世次志氏姓篇考譜牒之源流以及卜列正列相列夢列四篇亦皆雜論方技不盡指陳時政范曄所云舉其著書大㫖爾符生卒年月不可考本傳之末載度遼將軍皇甫規解官歸里符往謁見事規解官歸里據本傳在延熹五年則符之著書在桓帝時故所説多切漢末𡚁政惟桓帝時皇甫規段熲張奐諸人屢與羌戰而其救邊議二篇乃以避冦為憾殆以安帝永初五年嘗徙安定北地郡順帝永建四年始還舊治至永和六年又內徙符安定人故就其一鄉言之耶然其謂失涼州則三輔為邊三輔內入則𢎞農為邊𢎞農內入則洛陽為邊推此以相況雖盡東海猶有邊則灼然名論足為輕棄邊地之炯鑒也范曄録其忠貴浮侈實貢愛日述赦五篇入夲傳而字句與今本多不同晁公武讀書志謂曄有所損益理或然歟曄以符與王充仲長統同傳韓愈因作後漢三賢贊今以三家之書相較符書洞悉政體似昌言而明切過之辨別是非似論衡而醇正過之前史列之儒家斯為不愧惟賢難篇中稱鄧通吮癰為忠於文帝又稱其欲昭景帝之孝反以結怨則紕繆最甚是其發憤著書立言矯激之過亦不必曲為之諱矣乾隆四十四年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













