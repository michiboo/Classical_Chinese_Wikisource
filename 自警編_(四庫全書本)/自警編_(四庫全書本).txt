　　欽定四庫全書　　　　　子部十
　　自警編　　　　　　　　雜家類五〈雜纂之屬〉提要
　　〈臣〉等謹案自警編九卷宋趙善璙撰善璙太宗七世孫家南海端平中嘗知江州其書乃編次宋代名臣大儒嘉言懿行之可為法則者凡學問類子目三操修類子目十二齊家類子目四接物類子目七出處類子目五事君類子目十一政事類子目十一拾遺類子目二共八類五十五目蓋亦仿言行録之體而少變其義例者也善璙生南宋之季而所載至靖康而止其後惟朱子議論間為採入其餘多不甄録固由時代相接難於棄取亦以宋時士大夫風俗淳厚惟汴都為極盛南渡而還門戶立而黨局生議論繁而實用減非復先民篤厚之風故獨臚陳舊徳以示斷限歟雖所列率人所習聞而縷析條分便於省覽其財賦門兵門及拾遺一類則並及於壬人憸夫用埀炯戒亦當時士大夫之藥石矣原本各注所引書名今多佚脫蓋傳刻者失之諸本並同亦姑仍其舊焉乾隆四十四年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







