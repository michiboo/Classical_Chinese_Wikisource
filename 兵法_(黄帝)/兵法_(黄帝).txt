甲子從北斗魁第一星起，順數至庚午，在第七剛星。至辛未，還從第六星逆數至丙子，又從第一星順數，盡六甲。（《五行大義》第五篇引《黃帝兵訣》。案《隋誌。黃帝兵法雜要訣一卷》此省詞。《隋志》《黃帝兵法》共八種。又案《李法》《律法》《兵律》在其中。今輯《兵法》次《李法》後。）
沈陰，日月俱無光，晝不見日，夜不見月星，皆有雲障之而不雨，此為君臣俱有陰謀，兩敵相當，陰相圖議也。若晝陰，夜月出，君謀臣；夜陰，晝日出，臣謀君，下逆上也。（《開元占經》五引《黃帝用兵要法》。又十一引《黃帝用兵要訣》）
日月暈，仰視之。須臾，忽有雲氣從傍入者，急隨雲以攻之，大勝。（《開元占經》八引《黃帝兵法》）
熒惑出太白之陰，若不有分軍，必有他急，分大軍也。（《開元占經》二十一引《黃帝兵法》）
太白與辰星俱出東方，西方國大敗。俱出西方，東方國大敗。若客主人俱出軍，在東方，東方軍敗。在西方，西方軍敗。言其表面軍也。在表者不善，不獲已，軍堅守可也。（《開元占經》二十二引《黃帝兵法》）
