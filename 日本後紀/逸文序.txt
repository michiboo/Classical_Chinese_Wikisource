日本後紀序
臣緒嗣等、討論綿書、披閲曩■。文史之興、其來尚矣。無隠毫釐之疵、載錙銖之善。炳戒於是森羅、徽猷所以昭晰。史之為用、蓋如斯歟。伏惟前後太上天皇、一天両日、異體同光。並欽明文思、済世利物。問養馬於牧童、得烹鮮于李老。民俗未飽昭華、薛羅早収渙汗。弘仁十年、太上天皇（嵯峨）、勅大納言正三位兼行左近衛大將陸奧出羽按察使藤原朝臣冬嗣、正三位行中納言兼民部卿藤原朝臣緒嗣、參議従四位上行皇后宮大夫兼伊勢守藤原朝臣貞嗣、參議左衛門督従四位下兼守右大弁行近江守良岑朝臣安世等、監修撰集。未了之間、三臣相尋薨逝、緒嗣獨存。後太上天皇（淳和）、詔副左近衛大將従三位兼守権大納言行民部卿清原真人夏野、中納言従三位兼行中務卿直世王、參議正四位下守右近衛大將兼行春宮大夫藤原朝臣吉野、參議従四位上守刑部卿小野朝臣岑守、従五位下勲七等行大外記兼紀伝博士坂上忌寸今継、従五位下行大外記島田朝臣清田等、続令修緝。屬之譲祚、日不暇給。今上陛下、稟乾坤之秀気、含宇宙之滴精。受玉璽而光宅、臨瑤図而治平。仁孝自然、聿修鴻業。聖綸重畳、筆削遅延。今更詔左大臣正二位臣藤原朝臣緒嗣、正三位守右大臣兼行東宮傅左近衛大將臣源朝臣常、正三位行中納言臣藤原朝臣吉野、中納言従三位兼行左兵衛督陸奧出羽按察使臣藤原朝臣良房、參議民部卿正四位下勲六等臣朝野宿禰鹿取、令遂功夫。仍令前和泉守従五位下臣布瑠宿禰高庭、従五位下行大外記臣山田宿禰古嗣等、銓次其事、以備釈文。錯綜群書、撮其機要。瑣事細語、不入此録。接先史後、綴敘已畢。但事縁例行、具載曹案。今之所撰、棄而不取。自延暦十一年正月丙辰、迄於天長十年二月乙酉、上下■四十二年。勒以成■四十巻、名曰日本後紀。其次第列之如左。庶令後世視今、尚今之視古。臣等才非司馬。識異董狐。代匠傷手、流汗如漿。謹詣朝堂、奉進以聞。謹序。▼承和七年十二月九日▼左大臣正二位臣藤原朝臣緒嗣▼正三位守右大臣兼行東宮傅左近衛大將臣源朝臣常▼正三位行中納言臣藤原朝臣吉野▼中納言従三位兼行左兵衛督陸奧出羽按察使臣藤原朝臣良房▼參議民部卿正四位下勲六等朝野朝臣鹿取▼前和泉守従五位下臣布瑠宿禰高庭▼従五位下行大外記臣山田宿禰古嗣▼仁明天皇承和八年十二月甲申《十九》修日本後紀訖。奏御。（『類聚國史』一四七國史）
