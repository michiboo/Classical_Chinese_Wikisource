日本後紀卷第八《起延暦十八年正月、盡十二月。》左大臣正二位兼行左近衛大將臣藤原朝臣冬嗣等奉　勅撰　皇統彌照天皇《桓武天皇》。
十八年春正月丙午朔。皇帝御大極殿受朝。文武官九品以上蕃客等各陪位。減四拜爲再。不拍手。以有渤海國使也。諸衛人等並擧賀聲。禮訖。宴侍臣於前殿賜被。
壬子。豊樂院未成功。大極殿前龍尾道上搆作借殿。葺以彩帛。天皇臨御。蕃客仰望。以爲壯麗。命五位已上宴樂。渤海國使大昌泰等預焉。賚祿有差。
甲寅。賜五位已上新錢。三位三千文。四位二千文。五位一千文。
丁巳。從五位下多治比眞人豊繼。石上朝臣眞家授從五位上。正六位上川邊朝臣宅從五位下。正六位上鴈高朝臣笠繼。正七位上谷忌寸家刀自。正七位下次田連宅足。從七位上山田連乙□。從八位下高安連眞笠外從五位下。
戊午。勅。冐蔭之徒。若能自首。宜從改正。把笏之色。先經駈策。宜特寛恕。官位如舊。』長岡京地一町賜從五位下藤原朝臣奈良子。
辛酉。御大極殿。宴群臣並渤海客。奏樂。賜蕃客以上蓁揩衣。並列庭踏歌。』大學頭從四位下紀朝臣作良卒。少遊大學。頗覽經史。起家爲少判事。遷式部大丞。寳龜九年授從五位下。延暦四年敘從五位上。歴上野丹波二國守。除大學頭。後授從四位下。爲人質直。無所容舍。吏有小過。必糺以法。以此爲下所惡。尤勤公政。晨出昏入。老而無倦。
癸亥。於朝堂院觀射。五位已上射畢。次蕃客射焉。』正五位上紀朝臣兄原授從四位下。
乙丑。典侍正四位上和氣朝臣廣蟲卒。從三位行民部卿兼攝津大夫清麻呂姉也。少而出家爲尼。供奉高野天皇。爲人貞順。節操無虧。事見清麻呂語中。皇統彌照天皇甚信重焉。今上思勞舊。追贈正三位。薨時年七十。
庚午。勅。玳瑁帶者。先聽三位已上著用。自今以後。五位得同着。
癸酉。散位從四位上安倍朝臣東人卒。
甲戌。外從五位下桑原公秋成爲主計助。外從五位下葛井宿禰松足爲大和介。從五位下內眞人他田爲伊賀守。近衛將監從五位下三諸朝臣綿麻呂爲兼近江大掾。從五位下甘南備眞人國成爲若狹守。從五位上石淵王爲越中守。外從五位下村國連息繼爲介。從五位上藤原朝臣仲成爲越後守。內匠頭從四位上川村王爲兼丹波守。從五位下藤原朝臣眞野麻呂爲周防守。外從五位下槻本公奈弖麻呂爲長門守。從五位上淺井王爲伊豫守。從四位下藤原朝臣葛野麻呂爲大宰大貳。從五位下石川朝臣清直爲少貳。從五位下藤原朝臣河主爲豊前守。』唐人大學權大屬正六位上李法□。大炊權大屬正六位上清川忌寸斯麻呂。造兵權大令史正六位上榮山忌寸千嶋。官奴令史正六位上榮山忌寸諸依。皷吹權大令史正六位上清根忌寸松山等給月俸。愍其覊旅也。
二月乙亥朔。無位安賀女王授從五位下。
丙子。從八位下佐味朝臣枚女授從五位下。
庚辰。從五位上藤原朝臣繼彥爲左少辨。從五位下石川朝臣魚麻呂爲右少辨。從五位下三原朝臣弟平爲內藏助。
辛巳。諱《嵯峨太上天皇》於殿上冠。賜五位已上衣被。』從五位下清野宿禰最弟授從五位上。從三位百濟王明信正三位。正五位上三嶋宿禰廣宅從四位下。從五位下高倉朝臣殿嗣爲主計頭。
壬午。行幸交野。
己丑。勅。出擧私稻。先已禁制。如或違犯。即有嚴科。而去年不稔。百姓乏食。諸國出擧。定難周贍。因時弛張。古今通典。宜寛前制。暫任民情。其收息利。率十收三。如過此限。罪亦如前。』遣從五位上行兵部大輔兼中衛少將春宮亮大伴宿禰是成。傳燈大法師位泰信等於淡路國。令賚幣帛謝崇道天皇靈。
癸巳。主菓餅從七位下宍人朝臣宮人假蔭入色。改正還本。特免其罪。復本職。
甲午。正六位上石川朝臣乙名復本位從五位下。從四位下多治比眞人繼兄爲神祇伯。山城守如故。中納言從三位藤原朝臣雄友爲兼中務卿。從五位下登美眞人藤津爲左大舍人助。從五位下藤原朝臣岡繼爲圖書頭。從五位上橘朝臣安麻呂爲內藏頭。中納言從三位和朝臣家麻呂爲兼治部卿。從五位下百濟王鏡仁爲少輔。正五位下文室眞人波多麻呂爲雅樂頭。從四位下粟田朝臣鷹守爲大藏卿。外從五位下嵩山忌寸道光爲大炊權助。從五位上小倉王爲典藥頭。正五位上秋篠朝臣安人爲中衛少將。左中辨丹波守如故。從五位下菅原朝臣門守爲隼人正。從四位下百濟王英孫爲右衛士督。攝津守如故。從四位下紀朝臣勝長爲左兵衛督。近江守如故。從四位下紀朝臣兄原爲右兵衛督。肥後守如故。從五位下安倍朝臣小笠爲佐。
乙未。流陸奧國新田郡百姓弓削部虎麻呂。妻丈部小廣刀自女等於日向國。久住賊地。能習夷語。屢以謾語騷動夷俘心也。』美濃備中二國飢。遣使賑給。』贈正三位行民部卿兼造宮大夫美作備前國造和氣朝臣濂麻呂薨。本姓磐梨別公。右京人也。後改姓藤野和氣眞人。清麻呂爲人高直。匪躬之節。與姉廣蟲共事高野天皇。並蒙愛信。任右兵衛少尉。神護初授從五位下。遷近衛將監。特賜封五十戸。姉廣蟲及笄年。許嫁從五位下葛木宿禰戸主。既而天皇落餝。隨出家爲御弟子。法名法均。授進守大夫尼位。委以腹心。賜四位封並位祿位田。寳字八年大保恵美忍勝叛逆伏誅。連及當斬者三百七十五人。法均切諌。天皇納之。減死刑以處流徒。亂止之後。民苦飢疫。棄子草間。遣人收養。得八十三兒。同名養子。賜葛木首。此時僧道鏡得幸於天皇。出入警蹕。一擬乘輿。號曰法王。大宰主神習宜阿蘇麻呂媚事道鏡。矯八幡神教言。令道鏡即帝位。天下太平。道鏡聞之。情喜自負。天皇召清麻呂於牀下。曰。夢有人來。稱八幡神使雲。爲奏事請尼法均。朕答曰。法均軟弱。難堪遠路。其代遣清麻呂。汝宜早參聽神之教。道鏡復喚清麻呂。募以大臣之位。先是路眞人豊永爲道鏡之師。語清麻呂雲。道鏡若登天位。吾以何面目可爲其臣。吾與二三子共爲今日之伯夷耳。清麻呂深然其言。常懷致命之志。徃詣神宮。神託宣云云。清麻呂祈曰。今大神所教。是國家之大事也。託宣難信。願示神異。神即忽然現形。其長三丈許。色如滿月。清麻呂消魂失度。不能仰見。於是神託宣。我國家君臣分定。而道鏡悖逆無道。輙望神器。是以神靈震怒。不聽其祈。汝歸如吾言奏之。天之日嗣必續皇緒。汝勿懼道鏡之怨。吾必相濟。清麻呂歸來。奏如神教。天皇不忍誅。爲因幡員外介。尋改姓名。爲別部穢麻呂。流於大隅國。尼法均還俗。爲別部狹蟲。流於備後國。道鏡又追將殺清麻呂於道。雷雨晦暝。未即行。俄而勅使來僅得免。於時參議右大辨藤原朝臣百川愍其忠烈。便割備後國封郷廿戸。送充於配處。寳龜元年聖帝踐祚。有勅入京。賜姓和氣朝臣。復本位名。姉廣蟲又掌吐納。敘從四位下。任典藏。累至正四位下。帝從容勅曰。諸侍從臣。毀譽紛紜。未嘗聞法均語他過。友於天至。姉弟同財。孔懷之義。見稱當時。延暦十七年正月十九日薨。與弟卿約期雲。諸七及服□之日。勿勞追福。唯與二三行者。坐靜室。事禮懴耳。後世子孫。仰吾二人。以爲法則。天長二年。天皇追思舊績。贈正三位之告身。弟清麻呂腳痿不能起立。爲拜八幡神。輿病即路。及至豊前國宇佐郡□田村。有野豬三百許。挾路而列。徐歩前駈十許里。走入山中。見人共異之。拜社之日。始得起歩。神託宣賜神封綿八萬餘屯。即頒給宮司以下國中百姓。始駕輿而徃。後馳馬而還。累路見人。莫不歎異。清麻呂之先出自垂仁天皇皇子鐸石別命。三世孫弟彥王。從神功皇后征新羅凱旋。明年忍熊別皇子有逆謀。皇后遣弟彥王。於針間吉備堺山誅之。以從軍功。封藤原縣。因家焉。今分爲美作備前兩國也。高祖父佐波良。曾祖父波伎豆。祖宿奈。父乎麻呂。墳墓在本郷者。拱樹成林。清麻呂被竄之日。爲人所伐除。歸來上疏陳狀。詔以佐波良等四人並清麻呂爲美作備前兩國國造。天應元年授從四位下。拜民部大輔。爲攝津大夫。異遷中宮大夫民部卿。授從三位。延暦十七年上表請骸骨。優詔不許。仍賜功田廿町。以傳其子孫。清麻呂練於庶務。尤明古事。撰民部省例廿卷。於今傳焉。奉中宮教。撰和氏譜奏之。帝甚善之。長岡新都。經十載未成功。費不可勝計。清麻呂潛奏。令上託遊獵相葛野地。更遷上都。清麻呂爲攝津大夫。鑿河內川。直通西海。擬除水害。所費巨多。功遂不成。私墾田一百町在備前國。永爲振給田。郷民恵之。薨時贈正三位。年六十七。有六男三女。長子廣世。起家補文章生。延暦四年坐事被禁錮。特降恩詔。除少判事。俄授從五位下。爲式部少輔。便爲大學別當。墾田廿町入寮爲勸學料。請裁闡明經四科之第。又大學會諸儒。講論陰陽書新撰藥經大素等。大學南邊以私宅置弘文院。藏內外經書數千卷。墾田□町永充學料。以終父志焉。
辛丑。遊獵於栗前野。
壬寅。大和國飢。遣使賑給。
三月乙巳朔。震民部省廩。
丙午。近江紀伊二國飢。遣使賑給。
戊申。陸奧國柴田郡人外少初位下大伴部人根等賜姓大伴柴田臣。
庚戌。近江園淺井郡人從七位下穴太村主眞杖賜姓志賀忌寸。
辛亥。陸奧國富田郡併色麻郡。讃馬郡併新田郡。登米郡併小田郡。
壬子。停出羽國山夷祿。不論山夷田夷。簡有功者賜焉。
甲寅。伯耆。阿波。讃岐等國飢。遣使賑給。』從五位下入間宿禰廣成爲
造東大寺次官。』正六位上野王賜姓清瀧朝臣。
丁巳。正四位下行左大辨兼右衛士督皇太子學士伊勢守菅野朝臣眞道等言。己等先祖。葛井。船。津。三氏墓地。在河內國丹比郡野中寺以南。名曰寺山。子孫相守。累世不侵。而今樵夫成市。採伐冢樹。先祖幽魂。永失所歸。伏請依舊令禁。許之。
夏四月乙亥朔。河內國飢。遣使賑給。』從五位下御中眞人廣岳爲大學助。』攝津國人正八位上須美開徳賜姓葛澤造。
丁丑。故正五位下上毛野朝臣稻人賎宅敷女男二人賜姓物部。
癸未。勅。□水經日。苗稼腐損。窮弊之民。不得更播。宜令山城。河內。攝津等國巡検貧民。以正稅給之。』攝津國人從七位上乙麻呂等給姓豊山忌寸。』起從五位下和氣朝臣廣世復本官。
乙酉。從五位上藤原朝臣繼彥爲上総介。陰陽頭如故。從五位上藤原朝臣繼業爲大學頭。侍從信濃介如故。正四位下藤原朝臣乙叡爲兵部卿。中衛大將越前守如故。從五位下安倍朝臣家守爲刑部少輔。從五位下紀朝臣千世爲彈正弼。正五位下橘朝臣入居爲左京大夫。右中辨右兵衛佐播磨守如故。參議從四位下藤原朝臣繩主爲春宮大夫。式部大輔近衛中將如故。中納言從三位藤原朝臣內麻呂爲兼造宮大夫。近衛大將但馬守如故。
己丑。賑給左右京貧民。』▼是日。渤海國使大昌泰等還蕃。遣式部少録正六位上滋野宿禰船白等押送。賜其王璽書曰。天皇敬問渤海國王。使昌泰等隨賀萬至。得啓具之。王逖慕風化。重請聘期。占雲之譯交肩。驟水之貢繼踵。毎念美志。嘉尚無已。故遣專使。告以年期。而猶嫌其遲。更事覆請。夫制以六載。本爲路難。彼如此不辭。豈論遲促。宜其修聘之使。勿勞年限。今因昌泰等還。差式部省少録正六位上滋野宿禰船白充使領送。並附信物。色目如別。夏首正熱。惟王平安。略此代懷。指不繁及。
庚寅。從五位下中臣丸朝臣豊國爲齋宮頭。正六位上大伴宿禰峰麻呂爲遣新羅使。正六位上林忌寸眞繼爲録事。
辛丑。勅。近衛府。大將元從四位上官。今爲從三位官。又加中將一員。中衛府。大將元從四位上官。今爲正四位上官。衛門督元正五位上官。今爲從四位下官。佐從五位下官。今爲從五位上官。左右衛士兵衛等一準衛門。左右兵衛府。加少尉一員。少志一員。其官位者一準衛門府。廢內藏寮主鎰四人。加少屬一員。減大藏省主鎰大少各一員。治部省解部四員。
壬寅。公卿奏曰。大和國守從四位下藤原朝臣園人解稱。郡司之任。所掌不輕。而外考之官。不得貽謀。准於諸國。亦無潤身。是以擬用之日。各竸辭退。郡務闕怠。率由於此。伏請居之內考。將勸後輩者。臣等商量。夫高爵以之彰勳。厚賞以之酬勞。所以勸勵士庶。任用得人者也。而畿內諸國。近接都下。驅策之勞。尤是殊甚。准於外國。不可同日。如今所申穩便。誠合進昇。伏望五國郡司。一居內考。許之。
五月乙巳。淡路國飢。遣使賑給。
庚戌。正六位上紀朝臣廣濱授從五位下。
辛亥。從五位上藤原朝臣仲成。從五位上住吉朝臣綱主授正五位下。正六位上紀朝臣繩麻呂從五位下。正六位上日下部連得足。正六位上粟田臣蓑麻呂外從五位下。
癸丑。授正六位上藤原朝臣城主。正六位上藤原朝臣藤嗣。正六位上藤原朝臣永貞。正六位上藤原朝臣廣河。正六位上紀朝臣咋麻呂。紀朝臣彌都麻呂。安倍朝臣象主從五位下。
丙辰。前遣渤海使外從五位下內藏宿禰賀茂麻呂等言。歸郷之日。海中夜暗。東西掣曳。不識所著。於時遠有火光。尋逐其光。忽到嶋濱。訪之。是隱岐國智夫郡。其處無有人居。或雲。比奈麻治比賣神常有靈驗。商賈之輩。漂宕海中。必揚火光。頼之得全者。不可勝數。神之祐助。良可嘉報。伏望奉預幣例。許之。
壬戌。令諸國司講師沙汰國分寺僧。
己巳。尾張國海部郡主政外從八位上刑部粳蟲言。權掾阿保朝臣廣成不憚朝制。擅養鷹鷂。遂令當郡少領尾張宿禰宮守。六齋之日。獵於寺林。因奪鷹奏進。勅。須有違犯。先言其狀。而凌慢國吏。輙奪其鷹。宜特決杖解卻其任。
庚午。勅。撫俗宣風。任屬郡司。今停譜第。妙簡才能。而宿衛之人。番上之輩。久經駈□。頗効才能。宜不經本國。令式部省簡試焉。
辛未。遣神祇大祐正六位上大中臣朝臣弟枚改作伊勢大神宮正殿。』讃岐國飢。出穀萬二千斛賑貸乏絶戸。
壬申。停遣新羅使。
六月甲戌朔。省中衛左右衛士三府醫師一員。
丁丑。遣左衛士志矢田部常陸麻呂於平城。捕內竪雀部廣道。決杖一百。以強姦法華寺尼也。
戊寅。詔曰。惟王經國。徳政爲先。惟帝養民。嘉穀爲本。朕以寡薄。忝承洪基。懼甚履氷。懍乎御朽。昧旦丕顯。日昃聽朝。思弘政治。冀宣風化。時雍未洽。陰陽失和。去年不登。稼穡被害。眷言其弊。有憫於懷。宜敷寛恩。答彼咎祥。其被損尤甚之處。美作。備前。備後。南海道諸國。肥前。豊後等十一國。去年田租。特全免之。
癸未。勅。前停止公廨混合正稅。兼減擧數。以省民煩。然諸國稱任中之未納。徴公廨之息利。百姓受弊。艱苦實深。自今以後。宜停徴焉。如有違者。隨即科之。
乙酉。勅。沙門擅去本寺。隱住山林。受人屬託。或行耶法。如斯之徒。往往而在。國憲內教。同所不許。宜諸國司巡検部內所有山林精舍並居住比丘優婆塞。具録言上。不得踈漏。
戊子。勅。祭祀之事。在徳與敬。心不致敬。神寧享之。廣瀬竜田祭。所以鎭弭風災。禱祈年穀也。而大和國司。觸事怠慢。都無肅敬。差遣史生。祗承朝代。祀無報應。職此之由。自今以後。守介一人。齋戒祗承。若有事故。聽遣判官。
己丑。從五位下石川朝臣魚麻呂爲左少辨。從五位下百濟王鏡仁爲右少辨。中納言從三位和朝臣家麻呂爲兼中務卿。相摸守如故。正五位下大庭王爲大輔。從五位下淡路眞人福良麻呂爲少輔。侍從從四位下中臣王爲兼左大舍人頭。從五位下粟田朝臣入鹿爲治部少輔。中納言從三位藤原朝臣雄友爲兼民部卿。從五位下甘南備眞人眞野《觸太上天皇諱故改神爲眞》。爲主稅頭。正五位下藤原朝臣大繼爲大藏大輔。下総守如故。從四位下大原眞人美氣爲大膳大夫。外從五位下村國連息繼爲阿波權介。
癸巳。勅。去年不稔。百姓乏食。暫任民心。出擧私稻。一張一弛。因時垂教。宜更禁斷罪依前格。
丙申。從五位下紀朝臣嗣梶。從五位下藤原朝臣綱主授從五位上。正六位上桑田眞人甘南備從五位下。』▼是日。詔曰。朕祗纂丕業。撫臨黎元。尅己勤躬。不遑寧處。思欲輯煕四海。期之刑措。弘濟百姓。致之壽域。而近巡京中。過堀川處。鉗鎖囚徒。暴體苦作。興言於茲。愀然於懷。雖生民之愚。自招罪惡。而爲彼父母。寧不哀愍。其在役見徒。及天下見禁囚等。罪無輕重。並宜赦除令得自新。但私鑄錢。謀殺故殺。及被問民苦使推訪諸國郡官吏百姓等。不在赦限。其謀殺故殺配役者。停役配流。普告遐邇。令知朕意。
戊戌。越中國飢。遣使賑給。
己亥。免山城國乙訓。葛野。愛宕三郡負租。
庚子。屈僧三百人沙彌五十人於禁中及東宮朝堂。奉讀大般若經。
秋七月癸卯朔。攝津國人正七位上大伴宿禰助等貫於右京。
己酉。停伊勢齋宮新甞會。但以歌舞伎供九月祭。
己未。置判事史生四員。掃部司史生二員。』丹後國飢。遣使賑給。
乙丑。越中國飢。遣使賑給。』免備中國去年租。以風旱爲災。五穀不登也。』▼是日。曲宴。賜四位已上衣。
庚午。停大和國宇陀肥伊牧。以接民居損田園也。』遣使秡畿內七道諸國。以齋內親王將入伊勢也。
是月。有一人乘小船。漂着參河國。以布覆背。有犢鼻。不着袴。左肩著紺布。形似袈裟。年可廿。身長五尺五分。耳長三寸餘。言語不通。不知何國人。大唐人等見之。僉曰。崑崙人。後頗習中國語。自謂天竺人。常彈一弦琴。歌聲哀楚。閲其資物。有如草實者。謂之綿種。依其願令住川原寺。即賣隨身物。立屋西郭外路邊。令窮人休息焉。後遷住近江國國分寺。
八月癸酉。長岡京地一町賜民部少輔從五位下菅野朝臣池成。
甲戌。從五位下登美眞人藤津爲少納言。
丙子。常陸國言。鹿嶋。那加。久慈。多珂四郡。今月十一日。自晨至晩。海潮去來凡十五度。滿則過常涯一町許。涸則踰常限廿餘町。海畔父老僉雲。古來所未見聞也。
戊寅。巡幸京中。
己卯。禊於埴川。
癸未。幸大堰。
丙戌。遣使於畿內諸國以校田。』豊前國宇佐郡人酒井勝小常依有惡行。配隱岐國。
己丑。幸北野。
癸巳。伊豫國人從七下越知直祖繼貫於左京。』▼是日遊獵於栗前野。
丙申。奉幣帛於伊勢大神宮。以齋內親王將入齋宮也。
丁酉。勅。擇才擢用。不必資蔭。今衛府舍人及衛門門部。僞蔭之侶。其數資多。而縁許還本。事乖弘恕。宜特寛宥。任用如舊。至於昭穆。據實改正。其詐蔭未經敘位。任後依選得敘者。矜彼勞効。勿追位記。但先後資蔭得敘。或更歴選加階者。宜計蔭敘之階。追後加之階。』▼是日。遊獵於水生野。
九月癸卯。從五位下百濟王貞孫授從五位上。
甲辰。齋內親王發野宮。赴伊勢。遣侍從從四位下中臣王。參議正四位下藤原朝臣乙叡等送焉。
戊申。暴風。京中屋舍倒壞者多。
辛亥。從四位下藤原朝臣園人爲右大辨。大和守如故。東宮傅從三位大伴宿禰弟麻呂爲兼治部卿。正五位下藤原朝臣仲成爲大輔兼山城守。正五位下阿倍朝臣弟當爲兵部大輔。正四位下百濟王玄鏡爲刑部卿。從五位下菅原朝臣門守爲主殿助。從五位下石川朝臣道成爲左京亮。神祇伯從四位下多治比眞人繼兄爲兼右京大夫。從五位上百濟王教徳爲上総守。從五位下都努朝臣筑紫麻呂爲介。近衛少將從五位上大伴宿禰是成爲兼下野守。從五位下百濟王教俊爲介。式部少輔從五位下和氣朝臣廣世爲兼阿波守。外從五位下村國連息繼爲介。
甲寅。信濃國伊那郡阿智驛驛子。永免調庸。以道路險難也。
丁巳。近江國小神舊牧賜諱。《嵯峨太上天皇。》
辛酉。正六位上式部少録滋野宿禰船代等到自渤海國。國王啓曰。嵩□啓。使船代等至。枉辱休問。兼信物□絹各卅匹。絲二百□。綿三百屯。准數領足。懷愧實深。嘉□厚情。伏知稠疊。前年附啓。請許量載往還。去歳承書。遂以半紀爲限。嵩□情勤馳係。求縮程期。天皇舍己從人。便依所請。筐□攸行。雖無珎奇。特見允依。荷欣何極。比者天書降渙。制使蒞朝。嘉命優加。寵章惣華。班霑燮理。列等端揆。惟念寡菲。殊蒙庇蔭。其使昌泰等。才慙專對。將命非能。而承□優容。倍増喜慰。而今秋暉欲暮。序維涼風。遠客思歸。情勞望日。崇□時節。無滯廻帆。既許隨心。正宜相送。未及期限。不敢同行。謹因廻使。奉附輕尠。具如別狀。
癸亥。遊獵於陶野。賜四位以上衣。
乙丑。遊獵於的野。賜五位以上衣。
是月。禁京畿百姓奉北辰燈。以齋內親王入伊勢齋宮也。
冬十月壬申。信濃國地百町賜左大辨正四位下菅野朝臣眞道。
己夘。遊獵於交野。
壬辰。遊獵於西野。
十一月甲辰。地震。
戊申。從五位下橘朝臣眞甥爲少納言。從五位下石川朝臣淨濱爲陰陽頭。從五位上三諸朝臣眞屋麻呂爲宮內大輔。外從五位下民忌寸廣成爲隼人正。』免淡路國今年調庸。以風水爲災。百姓被害也。
己酉。曲宴。賜五位以上布有差。
辛亥。巡幸京中。
甲寅。備前國言。兒嶋郡百姓等。燒塩爲業。因備調庸。而今依格。山野濱嶋。公私共之。勢家豪民。竸事妨奪。強勢之家彌榮。貧弱之民日弊。伏望。任奪給民。勅。乘勢迫貧。事乖共利。宜加禁制。莫令更然。』淡路國□。以播磨國隨近郡穀。賑給乏絶戸。
甲子。勅。先遣問民苦使。採訪政跡。思明激揚以嚴黜陟。今閲使狀。違犯者多。理須峻刑永懲後輩。但以。泣辜解網。叡哲良規。宥過刑故。古今通典。去延暦十四年簡差使者。擬遣巡察。慮彼自新。未遽發遣。而慢法不悛。縱慾無厭。此而可原。孰不可恕。其以還。有犯國司以下。宜依法斷以懲將來。但犯佃田三町以下。及駈使兵士者。特從寛宥。其十四年以往所犯。積習已久。卒難洗盪。宜事無輕重。一從原免。
十二月癸酉。勅。山城國葛野川。近在都下。毎有洪水。不得徒渉。大寒之節。人馬共凍。來往之徒。公私同苦。宜楓佐比二渡。各置度子。以省民苦。
甲戌。甲斐國人止彌若蟲。久信耳鷹長等一百九十人言。己等先祖。元是百濟人也。仰慕聖朝。航海投化。即天朝降綸旨。安置攝津職。後依丙寅歳正月廿七日格。更遷甲斐國。自爾以來。年序既久。伏奉去天平勝寳九歳四月四日勅稱。其高麗百濟新羅人等。遠慕聖化。來附我俗。情願改姓。悉聽許之。而已等先祖。未改蕃姓。伏請蒙改姓者。賜若蟲姓石川。鷹長等姓廣石野。』又信濃國人外從六位下卦婁眞老。後部黒足。前部黒麻呂。前部佐根人。下部奈弖麻呂。前部秋足。小縣郡人無位上部豊人。下部文代。高麗家繼。高麗繼楯。前部貞麻呂。上部色布知等言。己等先高麗人也。小治田。飛鳥二朝庭時節。歸化來朝。自爾以還。累世平民。未改本號。伏望依去天平勝寳九歳四月四日勅。改大姓者。賜眞老等姓須須岐。黒足等姓豊岡。黒麻呂姓村上。秋足等姓篠井。豊人等姓玉川。文代等姓清岡。家繼等姓御井。貞麻呂姓朝治。色布知姓玉井。
丁丑。發伊賀。伊勢。尾張。近江。美濃。若狹。丹波。但馬。播磨。備前。紀伊等國役夫。以充造宮。
乙酉。遊獵於水生野。』陸奧國言。俘囚吉彌侯部黒田。妻吉彌侯部田苅女。吉彌侯部都保呂。妻吉彌侯部留志女等。未改野心。住還賊地。因禁身進送。配土左國。
庚寅。大僧都傳燈大法師位等定言。側力劣則止。著在丘典。心□不極。光於彜倫。等定落髪玄門。棲形檀林。羞戒婆離。恥智□子。豈須辱帶綱任。久亂維務哉。恥方濫吹。恐同踐火。是以懸車之歳。數陳口辭。不被詔許。既經數年。當今年垂八十。進行不正。進退失儀。強以抱任。慙天愧地。庸身無□。伏願去大僧都。以開賢路。逃息耄情。兼望當糧。上崇養老之徳。下免屍位之刺。不任瀝款之至。上表以聞。』詔報曰。忽省來表。知辭綱任。委寄未幾。告老何早。歎慕其徳。感悽無已。但退讓再三。謙光難逆。故許所請。以遂來意。其梵釋寺事者。休息之閑。時加検校。時寒。想和適也。指不多雲。
辛卯。從五位下安曇宿禰大丘爲□大舍人助。從五位上小倉王爲內膳正。
癸巳。巡幸京中。』攝津職舊荒田五十七町賜大田親王。
丙申。從五位下小野朝臣田刀自授從五位上。
丁酉。式部少輔從五位下和氣朝臣廣世言。亡考清麻呂平生常言。身食厚祿。無益於公。兼忝國造。無徳於民。懷抱戀戀。願念故郷。憐彼窮民。不能忘焉。願以私墾田一百町。擬和氣。盤梨。赤坂。邑久。上道。三野。津高。兒嶋等八郡卅餘郷賑救之分。然一處混置。諸郷難及。若遭班田。奏聞。以此墾田。班田口分。彼郷分田量換。置名爲賑救田。以仍其地子。季夏之月。賑給飢人。以救民命。以報國恩。隙駒不駐。所願未果。仍表先志。許之。
戊戌。勅。天下臣民。氏族已衆。或源同流別。或宗異姓同。欲據譜牒。多經改易。至検籍帳。難辨本枝。宜布告天下。令進本系帳。三韓諸蕃亦同。但令載始祖及別祖等名。勿列枝流並繼嗣歴名。若元出於貴族之別者。宜取宗中長者署申之。凡厥氏姓。率多假濫。宜在□實。勿容詐冐。來年八月卅日以前。惣令進了。便編入録。如事違故記。及過嚴程者。宜原情科處。永勿入録。凡庸之徒。惣集爲卷。冠蓋之族。聽別成軸焉。
