日本後紀卷第二十《起弘仁元年九月、盡十二月》 左大臣正二位兼行左近衛大將臣藤原朝臣冬嗣等奉勅撰▼太上天皇《嵯峨》
九月戊戌朔。遣使畿內。班民口田。』勅。大和國田租地子稻永充平城宮雜用料。
。依太上天皇命擬遷都於平城。正三位坂上大宿禰田村麻呂。從四位下藤原朝臣冬嗣。從四位下紀朝臣田上等爲造宮使。
甲辰。播磨國言。據格。可以勳位人差點健兒。而國內勳位。或死或逃。見之徒。多是老疾。不堪防守。伏望差白丁補其闕。許之。
丁未。縁遷都事。人心騷動。仍遣使鎭固伊勢。近江。美濃等三國府並故關。正四位下巨勢朝臣野足。從五位下佐伯宿禰永繼爲伊勢使。正五位下御長眞人廣岳。從五位下小野朝臣岑守。坂上大宿禰廣野爲近江使。正五位上大野朝臣直雄爲美濃使。繋右兵衛督從四位上藤原朝臣仲成於右兵衛府。詔曰。天皇詔旨《良麻止》。勅御命《乎》親王諸王諸臣百官人等天下公民衆聞食《止》宣。尚侍正三位藤原朝臣藥子者。掛畏柏原朝廷《乃》御時《尓》。春宮坊宣旨《止》爲《弖》任賜《比支》。而其爲性《能》不能所《乎》知食《弖》。退賜《比》去賜《弖支》。然物《乎》百方趁逐《弖》。太上天皇《尓》近《支》奉《流》。今太上天皇《乃》讓國給《閇流》大慈深志《乎》不知《之弖》。己《我》威權《乎》擅爲《止之弖》。非御言事《乎》御言《止》雲《都都》。褒貶《許止》任心《弖》。曾無所恐憚。如此惡事種種在《止毛》。太上天皇《尓》親仕奉《尓》依《弖》思忍《都都》御坐。然猶不飽足《止之弖》。二所朝庭《乎母》言隔《弖》。遂《尓波》大亂可起。又先帝《乃》萬代宮《止》定賜《閇流》平安京《乎》。棄賜《比》停賜《弖之》平城古京》尓》遷《左牟止》奏勸《弖》。天下《乎》擾亂。百姓《乎》亡弊。又其兄仲成。己《我》妹《乃》不能所《乎波》不教正《之弖》。還恃其勢《弖》。以虛詐事。先帝《乃》親王夫人《乎》凌侮《弖》。棄家乘路《弖》東西辛苦《世之牟》。如此罪惡不可數盡。理《乃》任《尓》勘賜《比》罪《奈閇》賜《布閇久》有《止毛》。所思行有依《弖》。輕賜《比》宥賜《比弖》。藥子者位官解《弖》自宮中退賜《比》。仲成者佐渡國權守退《止》宣。天皇詔旨《乎》衆聞食《止》宣。』又遣使告於柏原陵曰。天皇御命坐。掛畏《支》柏原大朝庭《尓》申賜《閇止》申《久》。內侍尚侍正三位藤原朝臣藥子者。初太上天皇《乃》東宮《止》坐《之》時《尓》。東宮宣旨《止》爲《弖》任賜《比支》。而其爲性《乃》不能所《乎》知食《弖》。退賜《比》去賜《弖支》。然物《乎》百方趁逐《弖》。太上天皇《尓》近《支》奉《弖》。非御言事《乎》御言《止》雲《都都》。褒貶任意《弖》。曾無所恐憚。又萬代宮《止》定賜《之》平安京《乎毛》。棄賜《比》停賜《弖之》平城古京《尓》遷《左牟止》奉勸《弖》。天下《乎》擾亂。百姓《乎》亡弊。又其兄仲成。恃己妹勢《弖》。以虛詐事。親王夫人《乎》凌侮《弖》棄家乘路《弖》東西辛苦《世之牟》。如此罪惡不可數盡。因茲藥子者官位解《弖》自宮中退賜。仲成者佐渡國權守退賜《比都》。又續日本紀所載《乃》崇道天皇與贈太政大臣藤原朝臣不好之事。皆悉破卻賜《弖支》。而更依人言《弖》。破卻之事如本記成。此《毛》亦無禮之事《奈利》。今如前改正之狀。差參議正四位下藤原朝臣緒嗣。畏《彌》畏《牟毛》申賜《久止》奏。』▼是日。宮中戒嚴。』藤原朝臣雄友授本位正三位。正五位下御長眞人廣岳。坂田宿禰奈弖麻呂。石川朝臣清直。多治比眞人今麻呂從四位下。正六位上弟村王。高瀬王。廣根朝臣諸勝。紀朝臣末成。坂上大宿禰廣野。藤原朝臣廣敏。多治比眞人育治。安倍朝臣雄能麻呂。安倍長田朝臣節麻呂從五位下。』從四位上秋篠朝臣安人爲參議兼右衛士督。左大辨如故。正五位下藤原朝臣道雄爲左中辨。權右中辨正五位下田口朝臣息繼爲眞。阿波守如故。正五位下小野朝臣野主爲權右中辨。左近衛少將從五位下良岑朝臣安世爲兼左少辨。丹波介如故。從五位下藤原朝臣福當麻呂爲右少辨。右近衛少將從五位下藤原朝臣三守爲兼內藏頭。美作權介如故。正五位下御室朝臣今嗣爲大學頭。從四位下坂田宿禰奈弖麻呂爲大和守。從四位下藤原朝臣繼彥爲山城守。從五位下廣根朝臣諸勝爲介。從四位下紀朝臣田上爲尾張守。從五位下藤原朝臣山人爲駿河守。正四位下藤原朝臣眞夏爲伊豆權守。從五位上大伴宿禰和武多麻呂爲武藏權介。正五位下藤原朝臣貞繼爲近江守。式部少輔從五位下小野朝臣岑守爲兼介。從五位下多治比眞人育治爲美濃介。從五位下藤原朝臣貞本爲飛騨權守。從五位下登美眞人藤津爲越前介。從五位上大中臣朝臣常麻呂爲備前權守。從五位下安倍朝臣清繼爲安藝權守。從四位下多朝臣入鹿爲讃岐守。從四位下藤原朝臣眞雄爲伊豫守。從五位下藤原朝臣安繼爲薩摩權守。正五位上大野朝臣直雄爲左近衛少將。春宮大夫從四位上藤原朝臣藤嗣爲兼右近衛中將。從五位下紀朝臣百繼爲少將。下野介如故。從五位下安倍朝臣雄能麻呂爲右衛士佐。從五位下佐伯宿禰永繼爲左兵衛佐。參議正四位下藤原朝臣緒嗣爲右兵衛督。從五位下坂上大宿禰廣野爲佐。從五位下安倍朝臣男笠爲左馬頭。
戊申。正四位下藤原朝臣眞夏。從四位下文室朝臣綿麻呂等被召自平城宮來。禁綿麻呂於左衛士府。大外記外從五位下上毛野朝臣穎人從平城急來言。太上天皇今日早朝取川口道入於東國。凡其諸司並宿衛之兵。悉皆從焉。於時遣大納言正三位坂上大宿禰田村麻呂等。率輕鋭卒。從美濃道邀之。田村麻呂奏請。綿麻呂。武藝之人。頻經邊戰。募將同行。即授正四位上拜參議。以遣之。歡喜踴躍。即駕兵馬。又置宇治山埼兩橋。與渡市津頓兵。是夜。令左近衛將監紀朝臣清成。右近衛將曹住吉臣豊繼等。射殺仲成於禁所。仲成者。參議正三位宇合之曾孫。贈太政大臣正一位種繼之長子也。性狼抗使酒。或昭穆無次。忤於心不憚掣蹶。及乎女弟藥子專朝。假威益驕。王公宿徳。多見凌辱。民部大輔笠朝臣江人之女適仲成也。其姨頗有色。仲成見而悅之。嫌其不和。欲以力強。女脫奔佐味親王。仲成入王及母夫人家認之。麁言逆行。甚失人道。及遭害。僉以爲自取之矣。』外從五位下上毛野朝臣穎人授從五位上。賞歸順之功也。
己酉。太上天皇至大和國添上郡越田村。即聞甲兵遮前。不知所行。中納言藤原朝臣葛野麻呂。左馬頭藤原朝臣眞雄等先未然雖固諌。猶不納。催駕發進焉。天皇遂知勢蹙。乃旋宮剃髮入道。藤原朝臣藥子自殺。藥子。贈太政大臣種繼之女。中納言藤原朝臣繩主之妻也。有三男二女。長女。太上天皇爲太子時。以選入宮。其後藥子以東宮宣旨出入臥內。天皇私焉。皇統彌照天皇慮婬之傷義。即令駈逐。天皇之嗣位。徴爲尚侍。巧求愛媚。恩寵隆渥。所言之事。無不聽容。百司衆務。吐納自由。威福之盛。熏灼四方。屬倉卒之際。與天皇同輦。知衆惡之歸己。遂仰藥而死。
庚戌。詔曰。天皇詔旨《良麻止》勅大命《乎》衆聞食《止》宣。太上天皇《乎》伊勢《尓》行幸〈世志米多流〉諸人等。法之隨《尓》罪賜《布倍久》有《止毛》。所念有《尓》依《弖奈毛》。免賜《比》宥賜《布》。又中納言藤原朝臣葛野麻呂《波》。惡行之首藤原藥子《加》姻媾之中《奈禮波》重罪有《倍志》。然多入鹿申《久》。雖言不納《止毛》。諌爭《己止》懇至《止》申《尓》依《弖奈毛》。罪《奈倍》賜《比》勘賜《波須》。又藤原朝臣眞雄《波》。身命《乎》棄忘《弖》諌爭《多留》事。衆人《與利》異《尓》有《尓》依《弖奈毛》。譽賜《比》勤賜《比》。冠位上賜《比》治賜《波久止》宣。天皇大命《乎》衆聞食《止》宣。』▼是日。廢皇太子。立中務卿諱《淳和》爲皇太弟。詔曰。現神《止》大八洲所知《須》倭根子天皇詔旨《良麻止》勅御命《乎》。親王等王等臣等百官人等天下公民衆聞食《止》宣。食國之法《止》定賜《比》行賜《閇留》因法隨《尓》。中務卿諱《乎》立而皇太弟《止》定賜《布》。故此之狀悟《弖》。百官人等仕奉《止》宣。天皇勅命《乎》衆聞賜《止》宣。』從四位下藤原朝臣眞雄授正四位下。
壬子。從五位上礒野王爲伊豆權守。從五位上大中臣朝臣智治麻呂爲武藏介。正五位上菅野朝臣庭主爲安房權守。從四位下紀朝臣田上爲佐渡權守。正五位下藤原朝臣弟貞爲丹後守。正四位下藤原朝臣眞夏爲備中權守。從五位下當麻眞人鱸麻呂爲淡路權守。從五位上大中臣朝臣常麻呂爲伊豫守。從五位下田口王爲土佐權守。從五位下紀朝臣良門爲肥前權介。從五位上大伴宿禰和武多麻呂爲日向權守。從五位下御室朝臣是嗣爲大隅權守。從五位下眞菅王爲壹岐權守。
癸丑。從五位下大中臣朝臣諸人爲神祇大副。左近衛中將正四位下巨勢朝臣野足爲兼中務大輔。從五位下安倍朝臣宅麻呂爲大舍人助。從五位下弟村王爲圖書頭。從五位下小野朝臣岑守爲內藏頭。式部少輔近江介如故。從五位下藤原朝臣眞書爲縫殿頭。從五位下伊勢朝臣徳繼爲助。左衛士督從四位下藤原朝臣冬嗣爲兼式部大輔。美作守如故。從五位下多治比眞人船主爲雅樂助。從五位下紀朝臣南麻呂爲民部少輔。從五位下藤原朝臣友人爲兵部少輔。參議正四位上文室朝臣綿麻呂爲大藏卿兼陸奧出羽按察使。從五位上池田朝臣春野爲大輔。從五位下三國眞人氏人爲木工頭。正三位藤原朝臣雄友爲彈正尹。從五位下高瀬王爲弼。從五位下秋篠朝臣全繼爲造西寺次官。右近衛中將從四位上藤原朝臣藤嗣爲兼攝津守。從四位下御長眞人廣岳爲伊勢守。內匠頭從五位下直世王爲兼相摸守。參議正四位下藤原朝臣緒嗣爲兼美濃守。右兵衛督如故。左兵衛佐從五位下佐伯宿禰長繼爲兼丹波介。左近衛少將從五位下良岑朝臣安世爲兼但馬介。左少辨如故。中務少輔從五位下藤原朝臣清繩爲兼出雲介。從四位下賀陽朝臣豊年爲播磨守。
甲寅。越前介從五位下阿倍朝臣清繼。權少掾百濟王愛筌等聞太上天皇幸伊勢國。擧兵應之。捕新任介從五位下登美眞人藤津不受替。遣民部少輔從五位下紀朝臣南麻呂等勘問。服罪。清繼已下原死處遠流。』侍從從四位下大庭王爲兼大舍人頭。陰陽博士外從五位下志斐連國守爲兼石見權掾。天文博士如故。大法師永忠爲少僧都。大法師長恵爲律師。
乙卯。權右中辨正五位下小野朝臣野主爲眞。從五位下大野朝臣眞菅爲權右少辨。從五位下文室眞人弟直爲大藏少輔。大納言正三位藤原朝臣園人爲兼東宮傅。民部卿如故。左大辨從四位上秋篠朝臣安人爲兼越後守。右衛士督如故。從四位下多朝臣入鹿爲安藝守。從四位上春原朝臣五百枝爲讃岐守。
丙辰。詔曰。飛鳥以前。未有年號之目。難波御宇。始顯大化之稱。爾來因循歴世。至今是用。皇王開國承家。莫不登極稱元。隨時施號也。朕以眇虛。嗣守丕業。照臨四海。於茲二周。雖日月淹除。而未施新號。方今時屬豊稔。人頌有年。實頼宗廟之靈。社稷之祐。非朕之寡徳。所能可致也。念與天下。嘉斯休祥。宜改大同五年爲弘仁元年。布告遐邇。知朕意焉。』大法師脩圓爲律師。從五位下佐伯王爲大監物。從五位下伊勢朝臣徳繼爲縫殿頭。從五位上稻城王爲大膳大夫。從五位下藤原朝臣眞書爲亮。從五位下安倍朝臣犬養爲尾張守。四品阿保親王爲大宰權帥。
己未。大法師脩哲爲律師。
庚申。制。諸國出擧官稻。率十束收利三束。但陸奧出羽二國。不在此限。
壬戌。制。大臣身帶二位者。聽着中紫。今宜改着深紫。又諸王二位已下五位已上及諸臣二位三位者。依令條。着淺紫。今改着中紫。又去大同二年制。四□已上不得服用者。今聽五位已上服用。』正六位上紀朝臣岡繼。伊勢朝臣繼麻呂授從五位下。正六位上鴈高宿禰氏成外從五位下。正五位下永原朝臣伊太比從四位下。正六位上池田朝臣幡子從五位下。
甲子。正五位上大野朝臣直雄授從四位下。正六位上佐伯宿禰金山從五位下。』從五位上藤原朝臣鷹養爲民部大輔。從五位下田中朝臣清人爲造西寺長官。右兵衛佐從五位下佐伯宿禰長繼爲兼下總介。從五位下藤原朝臣眞川爲左衛士佐。參議正四位下藤原朝臣緒嗣爲兼右衛士督。美濃守如故。從四位下大野朝臣直雄爲左兵衛督。從五位上藤原朝臣道繼爲佐。左大辨從四位上秋篠朝臣安人爲兼右兵衛督。越後守如故。從五位下佐伯宿禰金山爲右兵庫頭。
乙丑。公卿奏議言。謹案大同二年九月廿八日詔書稱。日者虛傳。千妨輻湊。占人妄告。萬忌森羅。又大會小會之言。歳對歳位之説。天恩發於五辰。將軍行於四仲。斯等並出堪輿雜志。非擧正之典。宜據賢聖格言。一除暦注者。臣等商量。暦注之興。歴代行用。男女嘉會。人倫之大也。農夫稼穡。國家之基也。伏望因順物情。依舊具注。又去大同二年八月十九日下彈正臺例雲。雜石腰帶。畫餝大刀。及素木鞍橋。獨射□葦鹿□羆皮等。一切禁斷者。臣等商量。雜石易得。造賣多人。至於着用。亦復難損。銅□具者。以漆塗成。動易剝落。今難易各異。價直是同。爲弊一也。又毛皮之類。不聽犯用。鞍具之要。唯須皺文。是以無頼之徒。竊斃牛馬。爲弊二也。又節會之義。蕃客之朝。歳時不絶。必須餝刀。今惣被斷。恐損國威。伏望雜石及毛皮等。悉聽用之。畫餝刀者。除節會蕃客之外。將加禁制。鞍橋者。除桑棗之外。不論素漆。隨心通用。庶隨民便。蒙得其所。並許之。』散事從四位下川邊女王卒。
丙寅。渤海國遣使獻方物。其王啓雲。南容等廻。遠辱書問。悲切三考。慰及藐孤。捧讀之時。無任哀感。伏承先帝。仙馭昇遐。太上天皇。怡神閑舘。萬機之重。早識所歸。孟秋尚熱。伏惟天皇。起居萬福。即此元瑜蒙免。天皇繼登寳位。置命惟新。歡洽兆民之心。頼及一方之外。在於文好。休□攸同。事貴及時。不可淹滯。重差和部少卿兼和幹苑使開國子高南容等奉啓。用申慶賀之禮。兼上土物。具在別録。況南容等。再駕窮船。旋渉大水。放還之路。恐動不虞。伏望遠降彼使。押領同來。實謂當仁。伏惟照諒。封域遙隔。拜賀未由。
冬十月己巳。從五位下名草直道主爲大學博士。越中權掾如故。侍從從四位上藤原朝臣繼業爲兵部大輔。近江守如故。從五位下田中朝臣清人爲左京亮。內藥正外從五位下若江造家繼爲兼尾張權介。侍醫如故。左近衛中將正四位下巨勢朝臣野足爲兼備中守。中務大輔如故。從五位下藤原朝臣眞川爲安藝守。從五位下石川朝臣道成爲周防守。從四位下多朝臣入鹿爲讃岐權守。從五位上安曇宿禰廣吉爲伊豫權介。從五位上御室朝臣是嗣爲筑後權介。從五位上御室朝臣氏繼爲薩摩權守。』從五位下登美眞人藤津授從五位上。
甲戌。從五位下廣根朝臣諸勝爲攝津介。
己卯。正六位上采女朝臣枚麻呂授從五位下。
丙戌。從五位下文屋眞人弟直爲少納言。從五位下藤原朝臣眞書爲大藏少輔。外從五位下縵連家繼爲大膳亮。從五位下伊勢朝臣徳成爲上野權介。
戊子。河內國人從七位下勇山國嶋。正七位下家繼。正八位上眞繼。從八位下文繼等賜姓連。
甲午。禊於松崎川。縁大甞會事也。』陸奧國言。渡嶋狄二百餘人來着部下氣仙郡。非當國所管。令之歸去。狄等雲。時是寒節。海路難越。願候來春。欲歸本郷者。許之。留住之間。宜給衣糧。
十一月甲寅。雷。
乙卯。行大甞於朝堂院。
丙辰。御豊樂院。悠紀主基兩國獻翫好雜物。奏土風歌舞。五位已上賜衣被。
戊午。宴五位已上。奏雅樂並大歌。從四位下大庭王授從四位上。從五位下弟野王。作良王從五位上。正六位上貞代王。御井王從五位下。從四位下橘朝臣安麻呂。藤原朝臣冬嗣從四位上。正五位下藤原朝臣貞繼從四位下。從五位上紀朝臣繩麻呂正五位下。從五位下田中朝臣淨人。大中臣朝臣諸人。佐伯宿禰鷹成。安倍朝臣雄笠。甘南備眞人諸野。安倍朝臣淨足。藤原朝臣三守從五位上。外正五位下秦宿禰都伎麻呂。正六位上長岡朝臣岡成。豊野眞人仲成。畝火眞人莵原。藤原朝臣賀祐麻呂。多治比眞人繼益。藤原朝臣文山。坂上大宿禰眞弓。橘朝臣永繼。藤原朝臣葛成。小野朝臣諸野。從六位下藤原朝臣濱主。安倍朝臣弟雄。正六位上縣犬養宿禰清繼。佐伯宿禰弟成。忌部宿禰比良麻呂從五位下。正六位上林朝臣山主。志賀忌寸周興。賀茂縣主立長。藏人根主外從五位下。宴訖。賜祿有差。
己未。正四位下橘朝臣諱《嵯峨太皇大後》。多治比眞人高子授從三位。無位廣長女王從五位上。正六位上藤野女王。無位繼子女王從五位下。從五位下藤原朝臣松子正五位下。無位藤原朝臣緒夏。坂上大宿禰御井子從五位上。無位藤原朝臣葛子。橘朝臣
安萬子。三善宿禰弟姉。三國眞人眞主從五位下。
辛酉。正六位上朝野宿禰道守。丹波史鳥守授外從五位下。
甲子。免參河美作兩國田租。以供奉大甞也。
十二月庚午。從六位上林宿禰東人爲送渤海客使。大初位下上毛野公繼益爲録事。
甲戌。外正六位上上毛野公賀美麻呂授外從五位下。
己卯。遊獵於芹川野。賜五位已上衣被。
壬午。遣參議正四位下巨勢朝臣野足奉幣帛於八幡大神宮樫日廟。賽靜亂之禱。
甲申。遣僧七口讀經於吉野陵。
丙戌。鑄錢司用乘銅鑄進新錢一千□貫。因茲鑄錢長官從五位上三嶋眞人年嗣授正五位下。次官從五位下大枝朝臣繼吉從五位上。自餘六位已下客作兒已上敘位賜祿有差。
癸巳。詔曰。天文垂象。鈎陣列衛於紫微。地理分區。金石効用於□録。除兇禁暴。七徳照其威。靜亂禦侮。四海服其武。弧矢之用。焉自往昔。甲兵之儲匪獨茲日。今左右近衛。其數減少。脫有機警。何以應卒。一張一弛。文武之道所先。觀時適時。廢置之宜斯在。其左右近衛可復舊數焉。
