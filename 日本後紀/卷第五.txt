日本後紀卷第五《起延暦十五年八月、盡十六年三月》▼左大臣正二位兼行左近衛大將臣藤原朝臣冬嗣等奉　勅撰▼皇統彌照天皇《桓武天皇》
秋七月。御馬埒殿。觀相撲。
戊戌。幸南院。賜五位已上物有差。無品朝原內親王授三品。從四位上五百井女王正四位下。正五位下高嶋女王正五位上。從四位上藤原朝臣雄友正四位下。從五位下石上朝臣宅子從五位上。』外從五位上物部多藝連建麻呂爲造宮大工。外從五位下秦忌寸都岐麻呂爲少工。
乙巳。右大臣正二位兼行皇太子傅中衛大將藤原朝臣繼繩薨。遣使監護喪事。葬事所須。令官給焉。詔贈從一位。繼繩者。右大臣從一位豊成之第二子也。天平寳字末。授從五位下。爲信濃守。天平神護初。敘從五位上。尋授從四位下。拜參議。寳龜二年隷敘正四位上。十一月授從三位。歴大藏卿左兵衛督。俄拜中納言。天應元年授正三位。延暦二年轉大納言。五年敘從二位。兼中衛大將。九年拜右大臣。授正二位。在任七年。薨時年七十。繼繩歴文武之任。居端右之重。時在曹司。時就朝位。謙恭自守。政跡不聞。雖無才識。得免世譏也。
戊申。尾張國飢。遣使賑給。』大和國人正六位上大枝朝臣長人。河內國人正六位上大枝朝臣氏麻呂。正六位上大枝朝臣諸上。正七位下菅原朝臣常人。從七位上秋篠朝臣全繼等十一人貫付右京。
辛亥。詔曰。朕以眇身。忝承司牧。日・忘食。憫一物之向隅。昧爽求衣。懼五行之紊序。比來。大宰府言。肥後國阿蘇郡山上有沼。其名曰神靈池。水旱經年。未嘗増減。而今無故涸減二十餘丈。考之卜筮。事主旱疫。民之無辜。恐蒙其殃。方欲修徳施恵消妖拯民。其天下鰥寡・獨不能自存者。量加賑給。兼令毎寺三日齋戒讀經悔過。庶恤隱之感。格於上天。靈應之徴。被於率土焉。』生江臣家道女遞送於本國。家道女。越前國足羽郡人。常於市廛。妄説罪福。眩惑百姓。世號曰越優婆夷。
癸丑。造宮職官位準中宮職。但大屬特爲七位官。
丁巳。從三位神王。正三位紀朝臣古佐美爲大納言。正四位下石川朝臣眞守。大中臣朝臣諸魚授正四位上。從四位上藤原朝臣內麻呂。從四位下和朝臣家麻呂正四位下。
八月己未朔。日有蝕之。
甲子。大和國山崩水溢。東大寺墻垣倒頽。
乙丑。縁淫雨不晴。奉幣於畿內諸□。』筑後國□。詔令賑恤。
丙寅。遣使賑給京中百姓。以霖雨經日。穀價騰躍也。
戊辰。遣內兵庫正從五位下尾張連弓張。造佐比川橋。』山城國人正六位上大野朝臣犬養貫付右京。
甲戌。上野國山田郡賀茂神。美和神。那波郡火雷神並爲官社。
己卯。巡幸京中。』始置正親司史生二員。』▼是日。勅。諸國地圖。事跡疎畧。加以年序已久。文字闕逸。宜更令作之。夫郡國郷邑。驛道遠近。名山大川。形體廣狹。具録無漏焉。
癸未。幸大藏省。賜侍臣以下布有差。
丙戌。遊獵於登勒野。
丁亥。左兵衛佐從五位上橘朝臣入居爲兼右中辨。右兵衛佐從五位上秋篠朝臣安人爲兼左少辨。
九月己丑朔。勅。遷都以來。於今三年。牡山烽火。無所相當。非常之備。不可暫闕。宜山城河內兩國。相共量定便處置彼烽燧。
癸巳。從五位上阿保朝臣人上爲陰陽頭。播磨守如故。
丙申。山城國紀伊郡陸田二町賜典侍從四位上和氣朝臣廣蟲。
癸卯。越前國坂井郡公田二町。荒田八十四町賜諱。《淳和太上天皇。》
戊申。山城國葛野郡公田二町賜從三位和氣朝臣清麻呂。
己酉。遊獵於栗前野。
乙卯。《廿七》山城國人正六位下御犬連廣額等賜姓御坂連。
冬十月己未。正六位上御長眞人廣岳等歸自渤海國。其王啓曰。嵩□啓。差使奔波。貴申情禮。佇承休眷。瞻望徒勞。天皇頓降敦私。・之使命。佳問盈耳。珍奇溢目。俯仰自欣。伏増慰悅。其定琳等。不料邊虜。被陷賊場。俯垂恤存。生還本國。奉惟天造。去留同頼。嵩□猥以寡徳。幸屬時來。官承先爵。土統舊封。制命策書。冬中錫及。金印紫綬。遼外光輝。思欲修禮勝方。結交貴國。歳時朝覲。梔帆相望。而巨木棆材。土之難長。小船汎海。不沒即危。亦或引海不諧。遭罹夷害。雖慕盛化。如艱阻何。儻長尋舊好。幸許來往。則送使數不過廿。以茲爲限。式作永規。其隔年多少。任聽彼裁。裁定之使。望於來秋。許以往期。則徳隣常在。事與望異。則足表不依。其所寄絹廿匹。■廿匹。絲一百■。綿二百屯。依數領足。今廣岳等。使事略畢。情求■時。便欲差人送使奉謝新命之恩。使等辭以未奉本朝之旨。故不敢淹滯。隨意依心。謹因廻次。奉付土物。具在別狀。自知鄙薄。不勝羞愧。
辛酉。《四》正六位上御長眞人廣岳授從五位下。正六位上桑原公秋成外從五位下。並以奉使稱旨也。
壬戌。遊獵於大原野。』始置典藥寮史生四人。造酒司史生二人。
癸亥。遊獵於紫野。賜五位已上衣。
丙寅。遊獵於日野。賜五位已上衣。
戊辰。《十一》造宮職算師爲從八位官。
辛未。始置主鷹司史生二人。
壬申。先是。渤海國王所上書疏。體無定例。詞多不遜。今所上之啓首尾不失禮。誠款見乎詞。羣臣上表奉賀曰。臣神等言。臣聞。大人馭時。以徳爲本。明王應世。懷遠是崇。故有殷代則四海歸仁。周日則九夷順軌。伏惟天皇陛下。天作憲。握地成規。窮日域而慕聲。布風區而向化。誠可以孕育千帝卷懷百王者矣。近者。送渤海客使御長廣岳等廻來。伏見彼國所上啓。辭義溫恭。情禮可觀。悔中間之迷圖。復先祖之遺跡。況復縁山浮海。不願往還之路難。克己改過。始請朝貢之年限。與夫白環西貢。□矢東來。豈可同日而道哉。臣等幸忝周行。得逢殊慶。不任鳬藻之至。謹詣闕奉表以聞。詔曰。獻表《波》見行《都》。然卿等《乃》勤《之久》供奉《尓》依《弖之》。水錶《乃》國《毛》順仕〈良之止奈毛〉所思行《之》。嘉《備》悅《備》御坐《止》詔天皇詔旨《乎》衆聞食宣。』正四位上因幡國造淨成女卒。淨成女。元因幡國高草郡之采女也。天皇特加寵愛。終至顯位。
癸酉。志摩國飢。遣使賑給。』▼是日。遊獵於登勒野。
甲申。從五位上橘朝臣安麻呂爲少納言。正五位上大原眞人美氣爲諸陵頭。外從五位下尾張宿禰弓張爲主油正。外從五位下桑原公秋成爲大和介。正五位下巨勢朝臣野足爲下野守。從五位下多治比宿禰眞淨爲肥後介。從五位下三諸朝臣綿麻呂爲近衛將監。從五位下藤原朝臣最乙麻呂爲內兵庫正。近衛少將從四位下坂上大宿禰田村麻呂爲兼鎭守將軍。□爲軍監。』定皷吹司吹部號。置員卅四人。初大寳降。或注吹人。或著角吹。或稱番上。或號吹部。名既不定。數亦無限。今定名吹部。准雅樂寮雜色生。乃聽勘籍焉。』
己卯。陸奧國博士醫師官位準少目。』奉授陸奧國多賀神從五位下。』先是請四十僧。一七日於宮中行藥師悔過。▼是日。事畢焉。
十一月戊子朔。曲宴。賜侍臣已上被。
己丑。遊獵於北野。』河內國志紀郡荒田一町賜正七位下秋篠朝臣清野。』陸奧國伊治城。玉造塞。相去卅五里。中間置驛。以備機急。
辛卯。陸奧國人從五位下道嶋宿禰赤龍貫於右京。
壬辰。賜故右大臣贈從一位藤原朝臣繼繩度七人。』外正六位上上毛野朝臣益成。吉彌侯部弓取。巨勢部楯分。大伴部廣椅。尾張連大食。授外從五位下。以戰功也。
乙未。詔曰。周朝撫暦。肇開九府之珎。漢室膺期。爰設三官之貨。用能遷有無以均利。通華夷而得宜。濟民之要須。乃益國之嘉策。然而□機適時。賢哲所以成務。權輕作重。母子於是並行。頃者。私鑪滋起。姦鑄紛然。施之交關。既爲輕賎。充之貯蓄不堪寳用。即欲禁止。卒難懲清。事須平量以救流弊。是以。更制新錢。仍増其直。文曰隆平永寳。宜以新錢一。當舊錢十。新舊兩色。兼使行用。但舊錢者。始自來歳。限以四年。然後停廢。』遣伊勢。參河。相摸。近江。丹波。但馬等國婦女各二人於陸奧國。教習養□□以二年。
丁酉。無位嶋野女王。百濟王孝法。百濟王恵信。和氣朝臣廣子。橘朝臣常子。紀朝臣內子。紀朝臣殿子。藤原朝臣川子。錦部連眞奴等授從五位上。無位弓削宿禰美濃人從五位下。
庚子。勅。納貢之本。任於土宜。物非所出。民以爲患。今備前國。本無鍬鐵。毎至貢調。常買比國。自今以後。宜停貢鐵。非絹則糸。隨便令輸。
辛丑。始用新錢。奉伊勢神宮。賀茂上下二社。松尾社。亦施七大寺及野寺。賜皇太子親王已下職事正六位已上。僧都律師等各有差。
甲辰。宴羣臣。賜帛有差。』從四位上和氣朝臣廣蟲授正四位上。無位藤原朝臣名子從五位上。外從五位下刀佩首廣刀自從五位下。
戊申。遊獵於日野。』發相摸。武藏。上總。常陸。上野。下野。出羽。越後等國民九千人。遷置陸奧國伊治城。
己酉。令天下諸國。捜捕迯亡飛騨工。若有容隱。科違勅罪。』安藝國沼田郡采女佐伯直那賀女授外從五位下。
丙辰。遊獵於栗棲野。
十二月辛酉。從五位下多治比宿禰眞淨爲內匠頭。正四位下藤原朝臣雄友爲兼中衛大將。參議大藏卿如故。從四位下三嶋眞人名繼爲左衛士督。從五位下藤原朝臣清主爲內廐頭。從五位下都努朝臣筑紫麻呂爲助。外從五位下阿倍安積臣繼守授外從五位上。』禁□帶。以支鑄錢也。
癸亥。大和國十市郡荒田一町賜左衛士督從四位下三嶋眞人名繼。
丙寅。詔曰。皇親之蔭。事具令條。而宗室之胤。枝族已衆。欲加榮班。難可周及。是以。進仕無階。白首不調。眷言於此。實合矜恕。宜其四世五世王。及五世王嫡子年滿廿一者敘正六位上。但庶子者降一階敘。自今而後。永以爲例。
辛未。巡幸京中。便御三品朝原內親王第。賜五位以上物。
戊寅。流出雲臣家繼於土左國。家繼與叔父乙上不協。謀相傷。事覺及罪。乙上任佐渡權目。不預釐務。唯給公廨而已。
辛巳。少僧都行賀爲大僧都。
丙戌。勅免流人氷上川繼課役。』陸奧國人外少初位下吉彌侯部善麻呂等十二人。賜姓上毛野陸奧公。
十六年春正月戊子朔。皇帝御大極殿受朝賀。大宰府獻白雀。宴侍臣已上於前殿賜被。
甲午。宴五位已上。賜束帛有差。』從五位上篠嶋王授正五位下。正六位上坂本王。安曇王從五位下。從四位下百濟王玄鏡。藤原朝臣乙叡。多治比眞人海從四位上。正五位下紀朝臣作良。羽栗臣翼。橘朝臣綿裳正五位上。從五位上阿保朝臣人上。藤原朝臣大繼。紀朝臣□正五位下。從五位下藤原朝臣仲成。藤原朝臣今川。蜷淵眞人岡田。和朝臣入鹿麻呂從五位上。外從五位上麻田連眞淨。伊勢朝臣諸人。正六位上多治比眞人道作。淡海眞人福良麻呂。多治比眞人今麻呂。大原眞人眞福。藤原朝臣星雄。大中臣朝臣諸人。紀朝臣永繼。粟田朝臣入鹿。大野朝臣犬養。安倍朝臣家守。大伴宿禰大關。平群朝臣廣道。田口朝臣息繼。百濟王聡哲。佐伯宿禰鷹成。石川朝臣道益。和朝臣建男。安倍小殿朝臣野守。中臣丸朝臣豊國從五位下。正六位上錦部連春人。民忌寸廣成。山口忌寸諸上。林宿禰沙婆。中科宿禰巨都雄外從五位下。
戊戌。正六位上槻本公奈弖麻呂。嵩山忌寸道光授外從五位下。
庚子。陸奧國白川郡人外□八位□大伴部足豬等賜大伴白河連。曰理郡人五百木部黒人大伴曰理連。黒河郡人外少初位上大伴部眞守。行方郡人外少初位上大伴部兄人等大伴行方連。安積郡人外少初位上丸子部古佐美。大田部山前。富田郡人丸子部佐美。小田郡人丸子部稻麻呂等大伴安積連。遠田郡人外大初位上丸子部八千代大伴山田連。磐瀬郡人□大伴宮城連。』從四位下三嶋眞人名繼爲大和守。從五位下淡海眞人眞直爲伊勢介。從五位上高橋朝臣祖麻呂爲駿河守。從五位下百濟王元勝爲安房守。從五位下大野朝臣犬養爲上總介。大外記外從五位下中科宿禰巨都雄爲兼常陸少掾。從五位下大神朝臣仲江麻呂爲美濃介。從五位下百濟王聰哲爲出羽守。從五位下大枝朝臣眞仲爲能登守。從五位下石川朝臣道益爲但馬介。從五位下安倍朝臣家守爲伯耆介。從五位下紀朝臣眞賀茂爲石見守。從五位下石川朝臣嗣人爲備後守。外從五位下山口忌寸諸上爲介。從五位下巨勢朝臣訓備爲安藝守。外從五位下林宿禰沙婆爲介。從五位下多治比眞人今麻呂爲肥後介。
辛丑。傳燈大法師位善珠爲僧正。傳燈大法師位等定爲大僧都。傳燈大法師位施曉爲少僧都。
壬寅。長岡京地一町賜從四位下菅野朝臣眞道。
癸卯。宴五位以上賜祿。
甲辰。觀射於朝堂院。
丙午。遊獵於水生野。
丁未。巡幸京中。
己酉。大和國稻三百束施僧正善珠法師弟子僧慈厚。以事師無倦也。』從五位下粟田朝臣入鹿爲中務少輔。外從五位下內藏宿禰賀茂麻呂爲主計助。
庚戌。勅。參議已上左右大辨八省卿。委任既高。群寮所仰。而介帶之國。遙附公文。因茲參對諸司。事不穩便。自今以後。宜停遙附焉。』賑給壹伎嶋飢民。
辛亥。能登國羽咋能登二郡沒官田並野七十七町。賜尚侍從三位百濟王明信。
壬子。遊獵於大原野。』▼是日勅。山城國愛宕葛野郡人。毎有死者。便葬家側。積習爲常。今接近京師。凶穢可避。宜告國郡。嚴加禁斷。若有犯違。移貫外國。
癸丑。幸近東院。宴五位已上。賜錢有差。
甲寅。廢阿波國驛家□。伊豫國十一。土左國十二。新置土左國吾椅舟川二驛。
二月丁巳朔。巡幸京中。』賜山城國相樂郡田二町六段。爲贈右大臣從二位藤原朝臣百川墓地。
己未。置內廐寮史生四員。』▼是日。曲宴。賜五位已上綿有差。
辛酉。遊獵於北野。
癸亥。勅。從五位上嶋野女王。百濟王孝法。百濟王恵信。和氣朝臣廣子。橘朝臣常子。紀朝臣內子。紀朝臣殿子。藤原朝臣川子。錦部連眞奴。從五位下弓削宿禰美濃人等位田。宜准男給之。
乙丑。外從五位下內藏宿禰賀茂麻呂爲大外記。從五位下淨野宿禰最弟爲兼縫殿頭。左衛士大尉近江□掾如故。外從五位下槻本公奈弖麻呂爲內藏助。從五位下淡海眞人福良麻呂爲治部少輔。外從五位下上道朝臣廣成爲玄蕃助。從五位下平群朝臣廣道爲主計助。參議從四位上藤原朝臣眞友爲兼大藏卿。右京大夫如故。從五位下中臣丸朝臣豊國爲主殿助。從五位下田中朝臣淨人爲造酒正。大納言正三位勳四等紀朝臣古佐美爲兼東宮傅。式部卿如故。文章博士外從五位下賀陽朝臣豊年爲兼學士。右大辨從四位下藤原朝臣葛野麻呂爲兼春宮大夫。從四位上藤原朝臣乙叡爲越前守。左京大夫中衛大將如故。大判事從五位下藤原朝臣縵麻呂爲兼因幡守。正五位下橘朝臣入居爲播磨守。右中辨左兵衛佐如故。從五位下多治比宿禰眞淨爲讃岐介。參議正四位下藤原朝臣雄友爲大宰帥。從五位下和朝臣建男爲大尉。
己巳。先是。重勅從四位下行民部大輔兼左兵衛督皇太子學士菅野朝臣眞道。從五位上守左少辨兼行右兵衛佐丹波守秋篠朝臣安人。外從五位下行大外記兼常陸少掾中科宿禰巨都雄等。撰續日本紀。至是而成。上表曰。臣聞。三墳五典。上代之風存焉。左言右事。中葉之跡著焉。自茲厥後。世有史官。善雖小而必書。惡縱微而無隱。咸能徽烈絢□。垂百王之龜鏡。炳戒昭簡。作千祀之指南。伏惟天皇陛下。徳光四乳。道契八眉。握明鏡以惣萬機。懷神珠以臨九域。遂使仁被渤海之北。貊種歸心。威振日河之東。毛狄屏息。化前代之未化。臣徃帝之不臣。自非魏魏盛徳。孰能與於此也。既而負・餘閑。留神國典。爰勅眞道等。銓次其事。奉揚先業。夫自寳字二年至延暦十年。卅四年廿卷。前年勒成奏上。但卻起文武天皇元年歳次丁酉。盡寳字元年丁酉。惣六十一年。所有曹案卅卷。語多米鹽。事亦踈漏。前朝詔故中納言從三位石川朝臣名足。刑部卿從四位下淡海眞人三船。刑部大輔從五位上當麻眞人永嗣等。分帙修撰。以繼前紀。而因循舊案。竟無刊正。其所上者唯廿九卷而已。寳字元年之紀。全亡不存。臣等搜故實於司存。詢前聞於舊老。綴敘殘簡。補緝缺文。雅論英猷。義關貽謀者。惣而載之。細語常事。理非書策者。並從略諸。凡所刊削廿卷。並前九十五年・卷。始自草創。迄於斷筆。七年於茲。油素惣畢。其目如別。庶飛英騰茂。與二儀而垂風。彰善□惡。傳萬葉而作鑒。臣等輕以管窺。裁成國史。牽愚歴稔。伏増戰兢。謹以奉進。歸之策府。』▼是日。詔曰。天皇詔旨《良麻止》勅《久》。菅野眞道朝臣等三人。前日本紀《與利》以來未修繼在《留》久年《乃》御世御世《乃》行事《乎》勘搜修成《弖》。續日本紀・卷進《留》勞。勤《美》譽《美奈毛》所念行《須》。故是以。冠位擧賜治賜《波久止》勅御命《乎》聞食《止》宣。』從四位下菅野朝臣眞道授正四位下。從五位上秋篠朝臣安人正五位上。外從五位下中科宿禰巨都雄從五位下。
辛未。勅。故從三位勳二等坂上大宿禰苅田麻呂。正四位上勳二等道嶋宿禰嶋足等。寳字之歳。卒遇不虞。奮不顧身。共著其効。是以敘勳之日授二等。加賜功田廿町。並傳其子。而後特以嶋足准之大功。所賜之田。世世不絶。功既同等。賞何殊科。疇庸之典。恐有未允。其嶋足功田。依前年勅同傳子之限。』從五位下多治比眞人八千足爲少納言。從五位下廣庭王爲侍從兼河內守。侍從從五位下大庭王爲兼左大舍人頭。讃岐守如故。從五位上三諸朝臣眞屋麻呂爲右大舍人頭。內匠頭從四位下川村王爲□□正。從五位下藤原朝臣二起爲雅樂頭。從五位下田口朝臣息繼爲助。從五位下大伴宿禰大關爲主計助。從五位下田中朝臣清人爲宮內少輔。從五位下田中朝臣大魚爲造酒正。從五位下坂本王爲園池正。從五位下紀朝臣永繼爲左京亮。從五位下橘朝臣嶋田麻呂爲春宮亮。從五位下平群朝臣廣道爲攝津介。從五位下紀朝臣奧手麻呂爲土左守。
壬申。遊獵於登勒野。』▼是日。停給畿內國司事力並職田。
癸酉。太政官史生從七位下安都宿禰笠主。式部史生賀茂縣主立長敘位二階。中務史生大初位下勝繼成。民部史生大初位下別公清成。式部書生無位雀部豊公一階。以供奉撰日本紀所也。
甲戌。朝原內親王獻物。賜五位已上綿。
丙子。巡幸京中。
丁丑。參議左大辨近衛大將兼神祇伯正四位上大中臣朝臣諸魚卒。諸魚者。故右大臣正二位清麻呂之第四子也。寳龜初。授從五位下。爲衛門員外佐。八年爲眞。擢遷中衛少將。兼下野守。至正五位上。延暦中。遷式部大輔。兼右京大夫。俄授從四位下。拜參議。兼近江守。尋授從四位上。爲神祇伯。兼近衛大將。授正四位上。卒時年五十五。諸魚性好琴歌。無他才能。雖在哀制。乘興忘□。貪冐財貨。營求産業。時議以此鄙之。
戊寅。長岡京地二町賜諱。《淳和太上天皇》。
庚辰。從五位下中臣朝臣宅成爲雅樂助。從五位下田口朝臣息繼爲鑄錢次官。
甲申。勅。租稅之本。備於水旱。錢帛之財。飢而不食。今聞。京職多有收錢。事須賎末貴本。一絶收錢。但恐民有貧富。不必蓄穀。宜聽貧乏之徒進錢。通計不得過四分之一。
三月戊子。先是甲斐相摸二國相爭國堺。遣使定甲斐國都留郡都留村東邊砥澤爲兩國堺。以西爲甲斐國地。以東爲相摸國地。
己丑。宴侍臣。奏樂。賜祿有差。
甲午。勅。畿內國司新至任者。皆限八月卅日。依式給糧。今停職田。割租爲料。收租之後。須得其分。宜改舊例。限十一月卅日。
丁酉。正四位下菅野朝臣眞道爲左大辨。東宮學士左兵衛督伊勢守如故。參議正四位上石川朝臣眞守爲兼刑部卿。從五位下大伴宿禰大關爲春宮大進。參議刑部卿正四位下藤原朝臣內麻呂爲兼近衛大將。參議左京大夫從四位上藤原朝臣乙叡爲兼中衛大將。參議正四位下和朝臣家麻呂爲兼衛門督。傳燈大法師位勝虞。如寳。並爲律師。』長岡京地五町賜從四位下多治比眞人邑刀自。同京地一町賜大田親王。
癸夘。信濃國人外從八位下前部綱麻呂賜姓安坂。』令遠江。駿河。信濃。出雲等國進雇夫二萬□人。以供造宮役。
丙午。《二十》遊獵於北野。宴飮奏樂。賜四位已上衣。正六位上並槻忌寸荻麻呂授外從五位下。』右京人正七位上刀西他麻呂等賜姓安野造。
癸丑。甲斐。下総兩國飢。遣使賑給。』從四位下多治比眞人繼兄爲中務大輔。從五位下坂本王爲雅樂頭。從五位上笠朝臣江人爲民部大輔。信濃守如故。從五位下藤原朝臣貞嗣爲少輔。外從五位下葛井宿禰松足爲主計助。從五位下紀朝臣千世爲刑部少輔。外從五位下並槻忌寸荻麻呂爲園池正。從四位下紀朝臣勝長爲右京大夫。左衛士督造東大寺長官美作守如故。從四位下百濟王英孫爲右兵衛督。
乙夘。武藏。土左所飢。遣使賑給之。
