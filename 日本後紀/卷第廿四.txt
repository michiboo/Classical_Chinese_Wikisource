日本後紀巻第廿四《起弘仁五年七月、盡六年十二月。》左大臣正二位兼行左近衛大將臣藤原朝臣冬嗣等奉勅撰▼太上天皇《嵯峨》
秋七月丙午朔。授正六位上大伴宿禰友足從五位下。』從五位下紀朝臣長田麻呂爲治部少輔。從五位下藤原朝臣福當麻呂爲常陸守。左兵衛佐從五位下住吉朝臣豊繼爲兼介。從五位下巨勢朝臣清野爲右衛門佐。從五位下大伴宿禰友足爲右兵衛佐。
辛亥。尾張國丹羽郡田廿四町賜夫人從三位橘朝臣諱。
壬子。幸神泉苑。觀相撲。
乙卯。從五位下藤原朝臣賀□麻呂爲兼中務少輔。武藏介如故。從五位下藤原朝臣文山爲侍從。從五位下紀朝臣長田麻呂爲治部大輔。從五位下多治比眞人船主爲少輔。從五位上大原眞人眞福爲民部大輔。從五位下藤原朝臣濱主爲兼右京亮。近江介如故。齋宮頭從五位下安倍朝臣寛麻呂爲兼伊勢權介。
辛酉。幸於葛野川。賜次侍從衣被。
丙寅。免大和河內兩國遠年未納稻一十三萬四千束。以百姓窮乏。不堪辨進也。
己巳。勅。夫六年一班。令條立制。理須依其年限。諸國共班。而大同以來。疾疫間發。諸國班田。零疊者多。稽於通法。理不可然。宜待後班之國滿於年限。一令校班。』左京大夫從四位上藤原朝臣今川卒。參議從三位巨勢麻呂之男。左大臣正一位贈太政大臣武智麻呂之孫。時年六十六。
甲午。勅。畿內。近江。丹波等國。頃年旱災頻發。稼苗多損。國司默然。百姓受害。其孝婦含寃。東海蒙枯旱之憂。能吏行縣。徐州致甘雨之喜。然則禍福所興。必由國吏。自今以後。若有旱者。官長潔齋。自禱嘉□。務致肅敬。不得狎汚。如不應者。乃言上之。立爲恆例。
辛未。從五位下藤原朝臣濱主爲兼大學頭。近江介如故。從五位上安倍朝臣清足爲刑部大輔。從四位下紀朝臣咋麻呂爲左京大夫。從五位上坂本朝臣佐太氣麻呂爲右京亮。從五位下藤原朝臣永貞爲造西寺長官。陰陽頭從五位下小野朝臣諸野爲兼備中介。外從五位下廣井宿禰眞成贈從五位下。
閏七月庚辰。幸神泉苑。
壬午。散位正四位上吉備朝臣泉卒。泉者右大臣從二位眞備之子也。孔門童子。有所聞。性殊偏急。多忤於物。延暦初。出爲伊豫守。被僚下告。遣詔使勘問。辭渉不敬。有司執法請□恆科。詔曰。其父故右大臣。往學盈歸。播風弘道。遂登端揆。式翼皇猷。宜宥泉辜。令思後善。但解見任。以懲前惡。後復以譴貶佐渡權守。歸居本縣。欝欝不得志。大同之初。以賢臣之後。徴爲觀察使。試於政事。處置無紀。剛戻之性。老而不移。卒時年七十二。
丙戌。幸神泉苑。賜五位已上被。
甲午。無位春子女王授從五位下。
己亥。聽內外諸司人着薄朝服。
辛丑。遊獵北野。日晩御嵯峨院。賜侍臣衣被。
癸卯。美作國獲白雀。賜獲人稻四百束。
八月丙午。從五位下淨野宿禰夏嗣爲主殿助。
丁未。直勘系所書手三人。准勞敘階有差。一等二階。二等一階。
甲寅。幸皇太弟南池。命文人賦詩。春宮亮從五位下清原眞人夏野授從五位上。大進正六位上橘朝臣長谷麻呂從五位下。賜四位已上被。五位並春宮屬已上及六位已下王藤原氏等衣。
己未。無位小繼女王授從五位上。
辛酉。大和國八嶋寺有嘉禾。一莖十八穗。
甲子。免囚人日下部土方。補木工長上。土方者。攝津國武庫郡人。以私鑄錢著鎖。役於堀河。頗善工巧。仍棄瑕取才。
丙寅。化來新羅人加羅布古伊等六人配美濃國。
戊辰。遊獵北野。
己巳。遊獵栗棲野。
辛未。正六位上甘南備眞人濱吉授從五位下。』從五位下藤原朝臣永貞爲陰陽頭。正五位下安倍朝臣眞勝爲刑部大輔。參議正四位下藤原朝臣緒嗣爲兼宮內卿。近江守如故。外從五位下壹伎直才麻呂爲園池正。從五位上安倍朝臣淨足爲造西寺長官。從五位下甘南備眞人濱吉爲日向守。從四位下良岑朝臣安世爲兼左衛門督。但馬守如故。參議從三位文室朝臣綿麻呂爲兼右衛門督。陸奧出羽按察使如故。式部大輔從四位下藤原朝臣三守爲兼左兵衛督。美作權介如故。從三位春原朝臣五百枝爲兼右兵衛督。上野守如故。
壬申。詔曰。朕恭踐天位。纂承洪基。□食宵衣。星□頻改。雖躬居紫極。而心遍黎民。庶齊七政以無水旱之災。勸九農以有仁壽之喜。頃年以降。春耕侯花。不愆濯枝之潤。秋稼垂穎。可餘棲畝之糧。是則神靈降祥。佛子修善之所致也。朕思膺斯嘉□。寄中實於百神。欣彼豊稔。報勤勞於萬姓。宜委天下國宰。明加検校奉官社幣帛。並施給高年僧尼及耆老鰥寡孤獨不能自存者。各有等級。務在□給。稱朕意焉。
九月庚辰。從四位下百濟王教徳爲治部大輔。從五位下紀朝臣長田麻呂爲宮內大輔。從五位下大伴宿禰乎智人爲左京亮。從五位下中科宿禰善雄爲東宮學士。從五位下紀朝臣貞成爲造西寺次官。
壬午。幸神泉苑。令文人賦詩。
甲申。施京畿七道諸國國分二寺僧尼年八十已上毎入綿二十屯。賜老人百歳已上穀二斛。九十已上一斛。八十已上伍斗。鰥寡孤獨之不能自存者。量老幼三斗已下一斗已上。
戊子。奉幣明神。報豊稔也。
癸巳。右大臣從二位兼行皇太弟傅藤原朝臣園人奏言。諸國所收官物。本倉色目。具注稅帳。而或國司非必其人。便郡稻者。即充公廨。賜百姓者。必於遠郡。是以不便之郡。物既贏餘。至於交替。通計彼此。出雲國最多此類。縱令應貯甲郡而納於乙處。帳是全
倉。物爲□燼。伏望自今而後。普知諸國。依帳收納。甲乙之郡。不許通計。若本倉相違。准狀科處。庶官家少損。黎民蒙濟。依請焉。
戊戌。從五位下安倍朝臣益人爲雅樂頭。從五位下大伴宿禰彌嗣爲大藏少輔。從五位下路眞人年繼爲宮內少輔。
庚子。遊獵栗前野。日暮御彈正尹明日香親王宇治別業。親王奉獻。賜侍臣衣被。
癸卯。渤海國遣使獻方物。
冬十月丁未。大雪。
。遊獵北野。
丙辰。新羅商人卅一人漂著於長門國豊浦郡。
甲子。右諸衛府奉獻。宴飮奏樂。賜侍臣及右衛門府右馬寮史生已上綿有差。
乙丑。興福寺傳燈大法師位常樓卒。俗姓秦公忌寸。山城國葛野郡人也。法師幼齡厭俗。出家入道。天資聰敏。日誦萬言。初爲同寺善珠大徳弟子。請問內教。又善膳大丘。土師乙勝。學習外傳。年及廿。學業漸進。固持戒律。闡揚眞宗。和衆之中。撰作被讓。尋而發弘誓願。□年之間。轉讀法華經一十二萬四千九百六十卷。兼復毎日誦般若心經一百卷。無染著陀羅尼一百八遍。縱在於造次。無虧日科。上酬恩愛。下濟生靈。延暦廿四年有勅。屈置之秋篠寺。弘仁五年孟冬十月廿二日夜對律師勝義。高聲誦弘誓願。律師合掌讃歎。五更之後。音義乃絶。春秋七十有四。
丁卯。遊獵水生野。山城攝津兩國奉獻。賜侍臣已上及二國掾已上衣被。
庚午。大宰府言。新羅人辛波古知等二十六人漂著筑前國博多津。問其來由。遠投風化。』散位從四位下多賀王卒。
十一月癸酉朔。右大臣從二位藤原朝臣園人。中納言從三位巨勢朝臣野足奉獻。飮宴終日。賜侍臣綿有差。
辛巳。免出雲國田租。縁有賊亂及供蕃客也。
癸未。從五位下紀朝臣國雄爲主計頭。從五位上藤原朝臣千引爲刑部大輔。正五位下安倍朝臣眞勝爲造西寺長官。從五位下紀朝臣和氣麻呂爲安房守。
己丑。陸奧國言。膽澤徳丹二城。遠去國府。孤居塞表。城下及津輕狄俘。野心難測。至於非常。不可不備。伏望豫備糒塩。收置兩城者。許之。
壬辰。宴侍臣。奏五節舞。賜祿有差。
甲午。遊獵芹川野。
十二月癸卯朔。勅。歸降夷俘。前後有數。仍量便宜安置。官司百姓。不稱彼姓名。而常號夷俘。既馴皇化。深以爲恥。宜早告知莫號夷俘。自今以後。隨官位稱之。若無官位。即稱姓名。
甲辰。大雪。』從五位上登美眞人藤津爲越中守。
壬戌。遊獵芹川野。賜侍臣衣被。

六年春正月癸酉朔。皇帝御大極殿。受朝。蕃客陪位。宴侍臣於前殿。賜御被。
丁丑。造瓷器生尾張國山田郡人三家人部乙麻呂等三人傳習成業。准雜生聽出身。
己卯。宴五位以上並渤海使。奏女樂。』▼是日。正四位下藤原朝臣緒嗣。秋篠朝臣安人授從三位。從五位下榎本王從五位上。從四位下紀朝臣廣濱。大野朝臣直雄從四位上。正五位下田口朝臣雄繼從四位下。從五位上高階眞人遠成。紀朝臣梶繼。高村宿禰田使。藤原朝臣藤成正五位下。從五位下藤原朝臣諸主。大伴宿禰眞城麻呂。紀朝臣長田麻呂。巨勢朝臣諸成。高階眞人眞仲從五位上。外從五位上高丘宿禰弟越。正六位上藤原朝臣八綱。藤原朝臣愛發。和氣朝臣眞綱。多治比眞人松成。從六位上甘備眞人高繼。正六位上高賀茂朝臣里人。橘朝臣氏公。紀朝臣家長。安倍朝臣諸根。大伴宿禰宅麻呂從五位下。正六位上廣階宿禰象麻呂。廣井宿禰貞名。御林宿禰清名。廣澄宿禰福麻呂。建王部公豊益外從五位下。渤海國大使王孝廉從三位。副使高景秀正四位下。判官高英善。王昇基正五位下。録事釋仁眞。烏賢偲。譯語李俊雄從五位下。賜祿有差。』散位從四位下田口朝臣雄繼卒。』少僧都傳燈大法師位如寳卒。大唐人。不知何姓。固持戒律。無有缺犯。至於咒願。天下絶疇。局量宏遠。有大國之風。能堪一代之壇師者也。
庚辰。正六位上石田王授從五位下。正五位下大原眞人淨子從四位下。外從五位下凡直古刀自從五位下。從八位下百濟宿禰四千子。無位大網公嶋刀自外從五位下。
壬午。從五位下小野朝臣眞野爲上總守。從五位下八多朝臣桑田麻呂爲介。右近衛中將從四位下紀朝臣百繼爲兼美濃守。中納言從三位巨勢朝臣野足爲兼陸奧出羽按察使。右近衛大將如故。從五位上小野朝臣岑守爲陸奧守。從五位下甘南備眞人高繼爲介。外從五位下朝野宿禰道守爲越前大掾。從五位上安倍朝臣雄能麻呂爲左馬頭兼越中介。縫殿頭從五位下伊勢朝臣徳嗣爲兼美作權介。從五位上紀朝臣長田麻呂爲備前介。諸陵頭從五位下粟田朝臣飽田麻呂爲兼豊後介。從五位下橘朝臣氏公爲左衛門佐。
癸未。刑部省言。名例律雲。除名者。六載之後聽敘。免官者。三載之後降先位二等敘。免所居官及官當者。朞年之後降先位一等敘。公式令雲。犯罪除名。未敘之間。在本貫身死者。申送刑部注除者。今據此令。除免之輩。未敘身死。不可更敘。而本貫主司。未嘗言上。收敘之官。無知存亡。伏請告知職國。爲例令言者。許之。
甲申。從五位下賀茂朝臣關守爲大舍人助。左近衛少將從五位上佐伯宿禰長繼爲兼內藏頭。阿波守如故。從四位下石川朝臣河主爲民部大輔。從五位下橘朝臣長谷麻呂爲少輔。外從五位下御林宿禰清名爲主計助。從五位下藤原朝臣愛發爲兵部少輔。從五位下路眞人年繼爲宮內大輔。從五位下大伴宿禰國道爲少輔。外從五位下廣階宿禰象麻呂爲造酒正。從五位下和氣朝臣眞綱爲春宮大進。正五位下安倍朝臣眞勝爲造東寺長官。從五位下秋篠朝臣全嗣爲造西寺長官。
乙丑。從五位下八多朝臣桑田麻呂爲日向守。
丙戌。從四位下藤原朝臣道繼爲大舍人頭。從四位下紀朝臣咋麻呂爲兵部大輔。從四位下藤原朝臣綱繼爲左京大夫。左馬頭從五位上安倍朝臣雄能麻呂爲兼上野守。右兵衛督從三位春原朝臣五百枝爲兼下野守。
丁亥。制。攝津。美濃。丹波。播磨等國夷俘。身帶五品。願見節會者。與國解放之。自餘不在放例。』又崇福梵釋二寺者。禪居之淨域。伽藍之勝地也。今聞。道俗相集。還穢佛地。繋馬牽牛。犯汗良繁。宜令近江國嚴加禁斷。若有不從制者。五位已上録名。六位已下留身。並言上。
戊子。御豊樂院。宴五位已上及蕃客。奏蹈歌。賜祿有差。
己丑。御同院。觀射。
壬辰。於朝集堂饗王孝廉等。賜樂及祿。
癸巳。發尾張。參河。美濃。越前。但馬。美作。備前等國役夫一萬九千八百人。修理朝堂院。其食並往還路糧。並用正稅。
甲午。渤海國使王孝廉等歸蕃。賜書曰。天皇敬問渤海王。孝廉等至。省啓具懷。先王不終遐壽。奄然□背。乍聞惻怛。情不能已。王祚流累葉。慶溢連枝。遠發使臣。聿脩舊業。占風北海。指蟠木而問津。望日南朝。凌鯨波以修聘。永念誠款。歎慰攸深。前年附南容等啓雲。南容再駕窮船。旋渉大水。伏望辱降彼使。押領同來者。朕矜其遠來。聽許所請。因差林東仁充使。分配兩船押送。東仁來歸不齎啓。因言曰。改啓作狀。不遵舊例。由是發日。棄而不取者。彼國修聘。由來久矣。書疏往來。皆有故實。專輙違乖。斯則長傲。夫克己復禮。聖人明訓。失之者亡。典籍垂規。苟禮義之或虧。何須貴於來往。今問孝廉等。對雲。世移主易。不知前事。今之上啓。不敢違常。然不遵舊例。愆在本國。不謝之罪。唯命是聽者。朕不咎已往。容其自新。所以勅於有司。待以恆禮。宜悉此懷。間以雲海。相見無由。良用爲念也。春首餘寒。王及首領百姓並平安好。有少信物。色目如別。略此還報。一二無悉。
壬寅。授正六位上岡上連弟繼外從五位下。』▼是日。停對馬史生一員。置新羅譯語。
二月戊申。延大學博士及學生等於殿上立義。賜祿有差。
辛亥。越中國介正六位上大伴宿禰黒成。掾正六位上多治比眞人清雄。少目從七位下和邇部臣眞嗣等免。以盜官物也。其守從五位上藤原朝臣鷹養。大目正六位上上村主乎加豆良。以身卒死。勿論其罪。
己未。行幸交野。
庚申。百濟王等奉獻。五位已上並六位已下及百濟王等賜祿有差。
乙丑。車駕自交野還。
庚午。幸神泉苑。花宴。命文人賦詩。侍臣及文人賜綿有差。
三月癸酉。制。蕃國之使。入朝有期。客舘之設。常須牢固。頃者疾病之民。就此寓宿。遭喪之人。以爲隱處。破壞舍垣。汚穢庭路。宜令彈正臺並京職検校。
甲申。從五位上安倍朝臣眞直爲左少辨。左近衛少將從五位下布勢朝臣全繼爲兼權左少辨。伊豫介如故。從五位下和朝臣繩繼爲中務少輔。從五位下藤原朝臣賀□麻呂爲侍從。武藏介如故。從五位下紀朝臣興道爲備前介。
辛卯。勅。軍用之要。以馬爲先。今聞。權貴之家。富豪之輩。通使於邊邑。求馬於夷狄。部內由其不肅。兵馬所以闕乏。宜依延暦六年格。禁買陸奧出羽兩國馬。若有犯違。□以嚴科。物即沒官。但駄馬之色不在禁限。
丙申。從五位下高賀茂朝臣里人爲神祇少副。
丁酉。置春宮坊坊掌二員。』陸奧國遠田郡人竹城公音勝等卅五人賜姓高城連。眞野公營山等□六人眞野連。白石公千嶋等卅九人白石連。遠田公廣楯等廿九人遠田連。意薩公廣足等十六人意薩連。
四月癸卯。從五位下大伴宿禰乎智人爲典藥助。從五位下紀朝臣繼足爲左京亮。
己酉。攝津國住吉郡地十町賜參議右大辨從四位上紀朝臣廣濱。
壬子。幸神泉苑。
癸亥。幸近江國滋賀韓埼。便過崇福寺。大僧都永忠。護命法師等。率衆僧奉迎於門外。皇帝降輿。升堂禮佛。更過梵釋寺。停輿賦詩。皇太弟及群臣奉和者衆。大僧都永忠手自煎茶奉御。施御被。即御船泛湖。國司奏風俗歌舞。五位已上並掾以下賜衣被。史生以下郡司以上賜綿有差。
五月甲申。尚膳從三位永原朝臣惠子薨。』薩摩國蝗。免調庸田租。
乙酉。從五位下橘朝臣長谷麻呂爲右少辨。從五位下多治比眞人松成爲主計頭。從五位下紀朝臣國雄爲大藏少輔。
戊子。渤海國使王孝廉等於海中。値造風漂廻。舟楫裂折。不可更用。
癸巳。令越前國擇大船。駕蕃客也。
己亥。備前國津高郡荒廢田十九町賜業良親王。
六月庚子朔。從五位下長岡朝臣岡成爲散位頭。從五位下藤原朝臣承之爲駿河守。
壬寅。令畿內並近江。丹波。播磨等國殖茶。毎年獻之。』▼是日。大雷。內舍人並四衛府舍人以上賜祿有差。
甲辰。京畿百姓調錢五十文。今改定八百□文。
癸丑。渤海大使從三位王孝廉薨。詔曰。悼往飾終。事茂舊範。褒忠録績。義存先彜。故渤海國使從三位王孝廉。闕庭修聘。滄溟廻艫。復命未申。昊蒼不憖。寔雖有命在天。薤露難駐。而恨銜使命。不得更歸。朕慟於懷。加贈榮爵。死而有靈。應照泉□。宜可正三位。更賜信物並使等祿。以先所賜濕損也。
乙卯。河內國□。賑給乏絶戸。
戊午。皇子源朝臣信。弟弘。常。明。女貞姫。潔姫。全姫。善姫等八人。右京人從四位下良岑朝臣安世。從五位下長岡朝臣岡成等貫附左京。
辛酉。從五位下秋篠朝臣祖繼爲民部少輔。從五位下紀朝臣家長爲左京亮。
癸亥。業子內親王薨。遣使監護喪事。賻□卅一匹。布五十端。錢二百貫文。皇帝之第一女也。母曰二品高津內親王。』▼是日。山城國乙訓郡物集。國背兩郷雷風。壞百姓廬舍。人或被震死。先是。有大蛇入人屋。即殺之。未幾其人被震。
丙寅。播磨守贈正四位下賀陽朝臣豊年卒。右京人也。該精經史。射策甲科。秉操守義。無所屈撓。自非知己。不好造接。大納言石上朝臣宅嗣。禮待周厚。屈芸亭院。數年之間。博究羣書。中朝群彥。皆以爲。釋道融御船王之不若也。尋友人小野永見。命筆勒公字。其詩曰。白眼對三公。貴勝惡之。延暦年中。任東宮學士。及踐祚。敘從四位下。拜式部大輔。既而女謁屢進。英賢見排。獨抱素懷。任運玄默。厥後天皇不豫。傳立上嗣。遷御平城。不預追從。猶守本職。及於後亂。自□辭退。今上惜其宏材。任播磨守。令得終身。在任三年。移病入京。臥於宇治之別業。昔仁徳天皇與宇治稚郎相讓之事。具著國典。故老亦語風俗。病裡聞之。追感不已。託左大臣。慕爲地下之臣。卒日有勅。許葬陵下。贈正四位下。以崇國華也。時人猶謂。天爵有餘。人爵不足。時年六十有五。』▼是日。右大臣從二位兼行皇太弟傅藤原朝臣園人等奉表乞還先祖功封曰。臣等高祖大織冠內大臣鎌子。在昔天豊財重日足姫天皇御宇也。縁一匡之功。錫封一萬五千戸。胤子正一位太政大臣。堂搆相承。門風是存。由茲慶雲四年勅賜封五千戸。大臣固辭。天恩允請。即減定二千戸。傳及子孫。天平神護元年。從一位右大臣抗表奉返。寳龜元年勅更還賜。大同三年正三位守右大臣內麻呂又抗表奉返。不蒙允聽。臣等伏料元緒。事寄功勞。今臣等冐寵苟進。未効涓塵。荷恩時來。徒冥山嶽。而重叨殊私。久淹歳序。俯仰天地。慙悚罔□。恐乖忌滿之遠誡。必取覆□之近憂。伏願奉納所傳功封。以補萬一。少塞素屍。天鑒曲廻。矜斯誠請。則家祚惟永。物議復休焉。無任丹懇切迫之至。謹拜表陳請以聞。不許。
秋七月辛未。外從五位下廣井宿禰貞名爲縫殿助。外從五位下簀秦畫師笠麻呂爲西市正。正五位下藤原朝臣藤成爲播磨守。從五位下淨野宿禰夏繼爲介。』河內國人外從五位下勇山連家繼。外從五位下文繼。正七位上國嶋。正七位下眞繼等貫附右京。
壬申。河內國人從七位下高道連鯛釣等五人貫附左京。
丙子。幸神泉苑。命文人賦七夕詩。
壬午。立夫人從三位橘朝臣諱《嘉智子。》爲皇后。▼是日。暴雨雷鳴。庭潦泛溢。參議宮內卿正四位下藤原朝臣緒嗣進就閤門宣命。其詞曰。天皇大命《良萬止》勅《布》大命《乎》。親王等臣等百官人等天下公民衆聞食《止》宣。食國天下政《波》獨知《倍伎》物《尓波》不有。必《母》斯理弊《乃》政有《倍之止》。自古行來《魯》事。皇后定《弖志》□中《乃》政《波》成物《止奈毛》。常《毛》所聞看行《須》。故是以從三位橘夫人《乎》皇后《止》定賜《布》。故此狀《乎》悟而供奉《止》勅《布》天皇御命《乎》衆聞食《止》宣。贈皇后父正五位下橘朝臣淨友從三位。授從四位下藤原朝臣貞嗣從四位上。從五位下橘朝臣永繼從五位上。外從五位下朝野宿禰道守。滋野宿禰家譯從五位下。』從四位下藤原朝臣綱繼爲大舍人頭。左衛門督從四位下良岑朝臣安世爲兼左京大夫。但馬守如故。從四位下藤原朝臣道繼爲右京大夫。從四位上藤原朝臣貞嗣爲皇后宮大夫。從五位下紀朝臣繼足爲亮。從五位下滋野宿禰家譯爲尾張守。從五位下甘南備眞人濱吉爲石見守。』夫人從三位多治比眞人高子爲妃。從四位下藤原朝臣緒夏爲夫人。』河內國人外從五位下當宗忌寸家主等十六人貫附左京。
甲申。授正三位五百井女王從二位。從四位下藤原朝臣緒夏從三位。從五位上橘朝臣御井子從四位下。
壬辰。從五位下大中臣朝臣淵魚爲神祇大副。從五位下甘南備眞人濱吉爲刑部少輔。從五位下高賀茂朝臣里人爲美濃權介。從五位下大中臣朝臣弟守爲石見守。
癸巳。幸神泉苑。
甲午。詔曰。天生黎元。樹之司牧。所以阜財利用。化成天下。是以欲濟弊俗。達旦不已。思使農夫有稔熟之歡。婦功無杼軸之歎。而去五月以降。雨水迸溢。田疇不修。夫百姓不足。君孰與足。宜俾左右京畿內無出今年田租。務存優恤。副朕意焉。』▼是日。復諸國司遷替。以四年爲限。
八月己亥朔。日有蝕之。
辛丑。遣使奉幣於伊勢大神宮並賀茂大神。以霖雨不晴也。
戊申。外從五位下廣澄宿禰福麻呂爲造西寺次官。從五位下大中臣朝臣弟守爲丹後守。從五位下紀朝臣貞成爲石見守。
辛亥。加日向國軍毅一員。
丙辰。授從四位下橘朝臣常子從三位。
甲子。遊獵北野。
乙丑。從五位下弟村王爲筑後守。
丁卯。右京人少初位下出□臣廣津麻呂等七人賜姓春岑朝臣。
九月辛未。從五位下藤原朝臣愛發爲中務少輔。從五位下甘南備眞人濱吉爲主計頭。從五位下菅野朝臣高世爲兵部少輔。從五位下多治比眞人松成爲刑部少輔。』少僧都傳燈大法師位常騰卒。法師。俗姓高橋朝臣。京兆人也。法師道業優潤。博究經論。注釋六十三卷。後生仰之。了證斯在。爲人質素。詞乏文華。至於決釋義理。獨歩少儔。可謂釋門之脂粉。人倫之龜鏡者也。初入興福寺。與故少僧都忠芬有隙。移住西大寺。守法待終。與化而盡。春秋七十有六。
癸巳。遊獵大原野。五位以上及國司掾以上賜衣被。
冬十月庚子。安房國獻蘆二枝。長各三丈。圍一尺。
甲辰。制。皇后宮職舍人者。一百五十人以白丁補之。除此之外以入色補之。
壬子。散事從二位百濟王明信薨。
丁巳。散事從三位大原眞人明娘薨。
戊午。外從五位下江沼臣小並爲陰陽助。從五位下藤原朝臣豊彥爲長門守。
壬戌。遊獵栗前野。五位已上賜衣被。』勅。親王內親王女御及三位已上嫡妻子。並聽著蘇芳色象牙刀子。但緋色鞦勒一切禁斷。又禁女人著褐及黃櫨染等色。唯節會日不在禁限。五位已上聽恆服餝刀。六位已下不得以金銀爲餝。內親王孫王及女御已上。四位已上內命婦。四位參議已上嫡妻子。大臣孫。並聽乘金銀裝車。自餘一切禁斷。
十一月丁亥。勅。延暦格雲。斷決囚徒。令有正文。順時肅殺。不可虧違。或過秋分節。延入立春。是既乖法式。都無準的。宜死罪者年終斷訖者。今於行死刑。秋冬無妨。而頃年有司。必至年終。乃奏刑書。施行之後。計其行程。合入春月。以到遠國。宜自今以後。十月初斷奏訖。但始自十一月一日至於十二月十日。常行祭事。不得令京官此限內決死刑。
甲午。遊獵水生野。五位已上及兩國掾以上賜衣被。』▼是日。令諸國正稅帳計帳兩使。便附朝集使。不聽別差使。以省郵驛迎送也。
十二月丙午。大和國人從五位下朝野宿禰鹿取。從五位下道守等男女六十四人貫於右京。
癸丑。遊獵芹川野。
戊午。廢常陸國板來驛。
乙丑。勅。諸國司等。各期六年之任。不慮四歳之替。國內雜務。非唯一途。今新格忽行。心事相違。而去秋下稔。損害殊甚。定知遷替之人。必累拘留。宜須明春新舊交替之政。依今年損所有未納。隨帳分付。即令後任國司准延暦廿五年四月十六日填納舊年未納之格。毎年徴收。附帳言上。但有返擧虛納。欠負未納。而得公廨之類。准法科附。今年。免大宰府管內諸國三箇年田租。以頻年不登。』是歳自五月及九月霖雨。諸國多被其害焉。
