日本後紀卷第廿二《起弘仁三年正月、盡四年二月。》左大臣正二位兼行左近衛大將臣藤原朝臣冬嗣等奉勅撰▼太上天皇《嵯峨》
三年春正月庚申朔。皇帝御大極殿。受朝賀。宴侍臣於前殿。賜御被。
甲子。勅。大宰府去十二月廿八日奏雲。對馬嶋言。今月六日新羅船三艘浮□西海。俄而一艘之船著於下縣郡佐須浦。船中有十人。言語不通。消息難知。其二艘者。闇夜流去。未知所到。七日船廿餘艘在嶋西海中。燭火相連。於是遂知賊船。仍殺先着者五人。五人迯走。後日捕獲四人。即衛兵庫。且發軍士。又遙望新羅。毎夜有火光數處。由茲疑懼不止。仍申送者。爲問其事。差新羅譯語並軍毅等發遣已訖。且准舊例應護要害之狀。告管內並長門。石見。出雲等國訖者。所奏消息。既是大事。虛實之狀。續須言上。而久移年月。遂無所申。又要害之國。必發人兵。應疲警備。解卻之事。期於何日。宜言其由。不得更怠。又量事勢。不足爲虞。宜令停出雲。石見。長門等國護要害事。
丙寅。無品佐味親王授四品。正五位下多賀王正五位上。無位石野王。正六位上原王從五位下。從四位上文室朝臣眞屋麻呂正四位下。從四位下藤原朝臣今川從四位上。正五位下百濟王教徳。小野朝臣野主從四位下。從五位上紀朝臣百繼正五位上。從五位上池田朝臣春野。佐伯宿禰清岑。安倍朝臣眞勝正五位下。從五位下紀朝臣南麻呂。藤原朝臣世嗣。大原眞人眞福從五位上。正六位上文室眞人末嗣。藤原朝臣櫻麻呂。和朝臣繩繼。橘朝臣淨野。石川朝臣水長。藤原朝臣豊彥。大伴宿禰雄堅魚。粟田朝臣鯨。巨勢朝巨清野。三嶋眞人助成。從六位下安倍朝臣豊柄。粟田朝臣飽田麻呂。石川朝臣淨道。秋篠朝臣男足。從七位下八多朝臣桑田麻呂。正七位上布勢朝臣全繼從五位下。正六位上高丘宿禰弟越。滋野宿禰家譯。林忌寸眞永。勇山連家繼外從五位下。』宴五位已上。賜祿有差。
丁卯。正五位上紀朝臣百繼授從四位下。正六位上布勢朝臣勝成從五位下。正六位上簀奏恵師笠麻呂外從五位下。從五位上藤原朝臣緒夏從四位下。』▼是日。詔贈故下野介外從五位上高原連源從五位下。以其善政傳於後代也。
辛未。右京人正六位上飛鳥戸造善宗。河內國人正六位上飛鳥戸造名繼。賜姓百濟宿禰。』式部卿三品葛原親王爲兼大宰帥。從三位巨勢朝臣野足爲中納言。右近衛大將如故。從四位上藤原朝臣藤嗣爲參議。參議從三位藤原朝臣繩主爲兵部卿。從五位下紀朝臣長田麻呂爲玄蕃頭。從五位下藤原朝臣弟主爲大判事。從五位下藤原朝臣福當麻呂爲典藥頭。左中辨從四位下小野朝臣野主爲兼攝津守。外從五位下高丘宿禰弟越山城介。從五位下秋篠朝臣男足爲伊賀守。齋宮頭從五位下小野朝臣眞野爲兼伊勢權介。外從五位下滋野宿禰家譯爲屋張介。左馬頭從五位上安倍朝臣男笠爲兼參河守。從五位下淡海眞人有成爲介。少納言從五位下宇治王爲兼遠江守。從五位下永上眞人河繼爲伊豆守。從五位下藤原朝臣眞川爲甲斐守。參議右衛門督正四位下藤原朝臣緒嗣爲兼近江守。從五位下朝野宿禰鹿取爲介。式部少輔從五位下小野朝臣岑守爲兼美濃守。內藏頭如故。正五位下藤原朝臣道繼爲下野守。從五位下安倍朝臣豊柄爲介。正五位下佐伯宿禰耳麻呂爲陸奧守。從五位上藤原朝臣鷹養爲越中守。外從五位下秦宿禰智奈理爲越後介。右近衛中將從四位下大野朝臣直雄爲兼丹波守。從五位下尾張連粟人爲丹後守。大外記從五位上上毛野朝臣穎人爲兼因幡介。鑄錢長官從五位上大枝朝臣繼吉爲兼伯耆守。從五位下石川朝臣清道爲介。從五位下藤原朝臣清繩爲出雲守。從五位下三國眞人氏人爲美作介。參議從四位上秋篠朝臣安人爲兼備前守。左大辨左兵衛督如故。從五位下藤原朝臣廣敏爲備中守。外從五位下廣井宿禰眞成爲介。從五位下御井王爲安藝守。外從五位下當宗忌寸家主爲阿波介。參議從四位上藤原朝臣藤繼爲大宰大貳。從五位下藤原朝臣葛成爲少貳。從五位上大枝朝臣永山爲肥後守。大內記從五位下菅原朝臣清人爲兼大掾。諸陵頭從五位上永原朝臣最弟麻呂爲兼豊前守。從四位下紀朝臣百繼爲右近衛中將。從五位下坂上大宿禰廣野爲少將。從五位下布勢朝臣全繼爲左衛門佐。從五位下巨勢朝臣清野爲右兵衛佐。
乙亥。宴侍臣。賜祿有差。
甲申。遊獵栗前野。五位已上及山城國掾已上賜衣被。
乙酉。制。陸奧出羽按察使正五位上官。今改爲從四位下官。』夷外從五位上宇漢米公色男。外從五位下爾散南公獨伎。播磨國印南郡權少領外從五位下浦田臣山人等三人。特聽節會入京。
丙戌。正四位下春原朝臣五百枝授從三位。
二月辛卯。陸奧國言。慶雲三年格雲。身役十日以上免庸。廿日以上庸調倶免者。今征夷軍士役□日以上也。伏請准格並延暦廿一年例。免除去年調庸者。許之。
壬辰。屏風一帖、障子□六枚、施入東寺。障子□六枚、施入西寺。
己亥。從五位下和朝臣繩繼爲散位助。正五位下田口朝臣息繼爲民部大輔。阿波守如故。從五位下紀朝臣和氣麻呂爲主計頭。從五位下石川朝臣弟道爲木工頭。從五位下多治比眞人繼益爲正親正。從四位上藤原朝臣今川爲左京大夫。越前守如故。從五位下菅原朝臣清公爲亮。從四位下藤原朝臣貞嗣爲右京大夫。外從五位上物部匝蹉連足繼爲鎭守將軍。
辛丑。幸神泉苑。覽花樹。命文人賦詩。賜綿有差。花宴之節始於此矣。
癸卯。遊獵水生野。
甲辰。遊獵交野。山城。攝津。河內等國獻物。賜侍從以上及國宰掾已上衣被。
庚戌。復采女司。
辛亥。山城國乙訓郡荒地賜大外記從五位上上毛野朝臣穎人。左大史正六位上朝原宿禰諸坂。左少史從七位下佐太忌寸豊長各一町。』左京人從五位下阿倍長田朝臣節麻呂。從七位上阿倍長田朝臣高繼等八人賜姓阿倍朝臣。
壬子。從五位下小野朝臣諸野爲大膳亮。外從五位下縵連家繼爲典藥助。
三月己未朔。諸司要劇。停米充錢焉。』新羅人清漢波等流來。依願放還。
丙寅。封一百戸施入秋篠寺。
丁卯。異能之兵衛毎府四人。准近衛給別祿月糧。
癸酉。御大極殿。出雲國造外從五位下出雲臣旅人奏神賀辭。並有獻物。賜祿如常。
丁丑。從五位下百濟王教勝爲刑部少輔。外從五位下林忌寸眞永爲大炊助。從五位下多治比眞人船主爲右京亮。
戊寅。勅。大同之初。令畿內講師。專預講説。令演眞諦。其諸寺雜事並補三綱等。暫預僧綱。但國分寺者。國司講師相共検校者。自令以後。部內諸寺。宜令講師永加検校。其國分二寺。國司亦相共検。其造寺用度者。講師別亦勘録。毎年申送於僧綱。遷替之日。令依舊例。責其解由。諸國亦宜准之。
己卯。山城國乙訓郡陸田一町九段賜春日內親王。』外從五位下雁高宿禰氏成爲近江權大目。
壬子。右京人弓削宿禰立麻呂獻連理木。
丙戌。雨雹。
夏四月己丑。定鎭守官員。將軍一員。軍監一員。軍曹二員。醫師弩師各一員也。
癸巳。幸神泉苑。賜四位已上衾。
庚子。出羽國田夷置井出公呰麻呂等十五人賜姓上毛野緑野直。
壬寅。右京人從七位上阿倍小殿朝臣大家賜姓阿倍朝臣。
癸卯。勅。僧尼之制。事明令條。男女之別。非無禮法。頃者諸寺僧尼。其數寔繁。外託勝因。內虧戒律。精進之行無顯。淫犯之徒屢聞。僧綱顏面。不加捉搦。官司寛容。無心糺正。又法會之時。懴悔之日。男女混雜。彼此無別。非禮之行。不可勝論。敗道傷俗莫甚於斯。永言其弊。理合懲肅。宜令京職並諸國。□示部內諸寺及所有道塲等。令加禁斷。若不遵承。輙容受一人已上者。三綱併入者等。並科違勅罪。所司不糺。亦與同罪。其病者可就寺治疾及請僧看病者。經僧綱若講師。聽其處分。檀越有可勾當寺內雜事者。聽令暫入。不得因此經宿留連。但寺家奴婢及尼寺鎭等不在禁限。
丙午。大外記從五位下豊宗宿禰廣人爲兼安藝介。大內記從五位下菅原朝臣清人爲兼肥後介。
丁未。廢紀伊國名草驛。更置萩原驛。
五月庚申。勅。諸國司。公廨田之外營水陸田。特立嚴制。而諸國不率朝憲。専求私利。百端姦欺。一無懲革。或假他人名。多買墾田。或託言王臣。競占腴地。民之失業。莫不由此。若亦有違犯者。解卻見任。科違勅罪。一如先勅。買田占地。並亦沒官。』從四位下小野朝臣石子。永原朝臣恵子授正四位下。正五位下秋篠朝臣諸主。藤原朝臣松子。從五位上笠朝臣道成從四位下。從六位上安倍朝臣堅魚。大伴宿禰全刀自。秋篠朝臣室成。安都宿禰吉子從五位下。無位秦忌寸廣刀自外從五位下。』▼是日。制。有封神社者神戸修造。於無封社無人修理。自今以後。宜令禰宜祝等修造。毎有小破。隨即修作。不得延怠使致大破。國司屢加巡検。若禰宜祝等。不勤修理。令致破壞者。並從解卻。其有位者即追位記。白身者決杖一百。國吏不検閲。有致破損者。遷替之日。拘其解由。但遭風火非常等損。不甚修作者。言上聽裁。
辛酉。勅。伊勢國多氣度會及飯高飯野等七郡神戸百姓等。縁徴正稅。必加刑罸。已亂齋事。或致逃散。是以昔年停出擧。自茲以後。借求富民。至於報償。加利數倍。擧者有罪。償者受弊。宜始自明年。神稅之外。擧正稅十三萬三千束。以其息利。充齋宮用。
壬戌。御馬埓殿。觀馬射。
乙丑。伊勢國言。傳馬之設。唯送新任之司。自外無所乘用。今自桑名郡榎撫驛。達尾張國。既是水路。而徒置傳馬。久成民勞。伏請一從停止。永息煩勞。許之。
丁卯。始賜大膳職印。
己巳。幸神泉苑。木工寮獻物。雅樂寮奏樂。飮宴終日。賜五位已上衣衾。
癸酉。妃二品朝原內親王辭職。許之。
乙亥。賑給京中飢民。
丁丑。遣使問玄賓法師。兼施法服並布卅端。
戊寅。勅。經國治家。莫善於文。立身揚名。莫尚於學。是以大同之初。令諸王及五位已上子孫十歳已上。皆入大學。分業教習。庶使拾芥磨玉之彥。霧集於環林。呑鳥雕蟲之髦。風馳乎璧沼。而朽木難琢。愚心不移。徒積多年。未成一業。自今以後。宜改前勅。任其所好。稍合物情。
癸未。妃四品大宅內親王辭職。許之。』▼是日。公卿奏曰。臣聞。垂範訓人。事歸濟世。改制易俗。理會適時。寔知道尚沿革。政必裁成。苟或未弘。豈肯膠柱。今此刪定令條。是去神護景雲三年議請刪定。而事有不允。寢而莫行。數十年後。乃始頒下。自爾以降。訴訟逾繁。事不便人。理難取則。今故謹詳可不。輙請刊改。冀合機宜。用遵可久。庶望景化風行而革弊。群生日用而沐義。俗弭姦邪。家全緒業者。許之。文多不載。
乙酉。令河內國講師便検校和泉國部內之定額諸寺。又上總國検校安房國之諸寺。越中國検校能登國之諸寺。爲元來不置講師也。
六月戊子。勅。諸國夷俘等。不遵朝制。多犯法禁。雖彼野性難化。抑此教喩之未明。宜擇其同類之中。心性了事。衆所推服者一人。置爲之長。令加捉搦。』▼是日。始令參議從四位下紀朝臣廣濱。陰陽頭正五位下阿倍朝臣眞勝等十餘人讀日本紀。散位從五位下多朝臣人長執講。
己丑。遣使造攝津國長柄橋。
庚寅。賑給京中飢民。
辛卯。薩摩國蝗。免逋負稻五千束。』遣使修大輪田泊。』神祇官言。住吉香取鹿嶋三神社。隔廿箇年。一皆改作。積習爲常。其弊不少。今須除正殿外。隨破修理。永爲恆例。許之。
戊戌。左京人從五位下出雲連廣貞賜姓宿禰。河內國人外從五位下林忌寸眞永。右京人正六位上山口忌寸諸足。內藏忌寸帶足等賜姓宿禰。
辛丑。大和國人故正六位上忍海原連鷹取追賜姓朝野宿禰。鷹取之子從五位下朝野宿禰鹿取言。去延歴十一年詐爲叔父正六位上朝野宿禰道長之子。既得出身並改姓。今道長自有繼嗣。伏請還付本生。得承家門者。許之。住依鹿取請。追改鷹取姓。
壬寅。京中米貴。出官倉米。以減價糶貧民。
己酉。勅。頃者。緇徒之間。多犯法禁。所司寛縱。專任律教。不加推勘。朝憲稍弛。爲弊良深。自令以後。僧尼犯罪。不論輕重。一依僧尼令糺之。
庚戌。幸於大堰。山城國獻物。賜五位以上衣被。
壬子。勅。甘澤不降。稍渉旬日。眷彼南畝。深軫於懷。所冀神靈垂祐。早致嘉雨。宜走幣畿內。祈於名神。』大納言正三位兼皇太子傅民部卿勳五等藤原朝臣園人上表曰。臣昔歳不揆庸菲。頻歴外任。自西及東。惣十有八年。黎民疾苦。政治得失。耳聞目見。頗無相錯。夫銜綸出宰。概持綱紀。親民検察。良在郡領。今依去年二月十四日詔旨。譜第之事。已復舊例。況乎終身之任得其人。則遷替之吏。高枕而治。奕世之胤非其器。則見任之司。還招罪責。是以精選堪務。沙汰言上。而在京他人。爭第競甲。抑退國選。越舊被任。試之政事。未克宣風。訪之民間。誰有推服。國吏月教而不覺。郡內年弊而無興。不治之責。還及牧宰。外官之歎。前後不殊。方今仁風遠覃。徳政屢降。然彫殘之餘。百姓猶困。實由撫養之失人也。伏請自今已後。銓擬郡司。一依言上。若選非其人。政績無驗。則署帳之官。咸解見任。永不敘用。以懲將來。天恩垂鑒。儻允臣請。則今年擬帳。悉從返卻。一定改張。明春始行。庶令理治之聲起於當年。富康之謠流於後代。不任犬馬懷主之懇。謹奉表冐死以聞。詔可。』左京人從五位下秋篠朝臣上子。秋篠朝臣清子。右京人從五位下秋篠朝臣室成。從七位上秋篠朝臣成等賜姓御井朝臣。
癸丑。小鳥生大鳥。
丙辰。左京人美作眞人豊庭等三人賜姓淡海朝臣。
秋七月丁巳朔。勅。頃者疫旱並行。生民未安。靜言於此。情切納隍。但神明之道。轉禍爲福。庶馮祐助。除此災禍。宜走幣於天下名神。
戊午。御大極殿。奉幣於伊勢大神宮。爲救疫旱也。
辛酉。有野狐見朝堂院。
壬戌。從四位下伊勢朝臣繼子卒。贈從三位。喪事所須。令官給焉。從四位下老人之女也。天推國高彥天皇在儲宮納之。生親王二男三女。卒時年□一。
癸亥。幸神泉苑。觀相撲。命文人賦七夕詩。
己巳。封五十戸施入招提寺。
癸酉。陸奧國言。屯田元二百町。伏望定一百町。爲鎭守儲者。許之。
庚辰。幸神泉苑。賜陪侍者錢有差。
壬午。賜山城。攝津。河內三國新錢各二百卅貫。出擧取利。充堤防用。
八月丙戌朔。正五位下田口朝臣息繼爲右中辨。阿波守如故。正五位下藤原朝臣綱繼爲民部大輔。從五位下大伴宿禰小堅魚爲兵部少輔。從四位上大庭王爲刑部卿。從五位上藤原朝臣伊勢人爲因幡守。從五位下石上朝臣美奈麻呂爲周防守。
戊子。從五位上安倍朝臣眞直爲權左少辨。豊後守如故。從五位下藤原朝臣清本爲侍從。正五位下御室朝臣今嗣爲圖書頭。越後守如故。從五位下菅原朝臣清公爲大學頭。從五位下弟村王爲玄蕃頭。從五位下藤原朝臣文山爲宮內少輔。從五位下藤原朝臣清人爲主殿頭。肥後介如故。從五位下紀朝臣貞成爲左京亮。
庚寅。上野國介從五位下息長眞人家成。大掾正六位上酒人眞人人上等免。以令郡司私役百姓也。
辛卯。無品布勢內親王薨。詔贈四品。遣從五位下弟村王。從五位下文室眞人末嗣等。監護喪事。親王者。皇統彌照天皇第五女也。母丸朝臣氏。親王資性婉順。貞操殊勵。延暦十六年爲伊勢齋。
癸巳。流僧良勝於多□嶋。以與女同車也。
辛丑。勅。検承前格。有燒亡官物。以國司公廨填。事乖弘恕。自今以後。必據法推決。以懲將來。俾夫監臨之官勤肅所部。守掌之人愼其防衛者。而頃者國司不勤肅清。屢致失火。爲避其責。恆稱神災。官物之損。不可勝計。救弊之道。事資改張。自今以後。宜依前格。不問神災人火。令國郡司及稅長等。依數填備。其被差使出境之官。不在此限。但國司者。以任中公廨填之。若當遷替年有失火者。只奪其年料填之。
戊申。傳燈大法師善議卒。本姓恵賀連。河內國錦部郡人也。法師、入唐學問道慈大徳之入室也。少捐塵事。早結道遊。天資秀異。氣稟沖和。能持梵甲。志願傳燈。是以三論之家。許號法將。中道之理。流布國家。則伊人之力也。才位不□。桃李成蹊。千歳之名。是謂不朽。道極如休。忽歸大暮。人之雲亡。衆生不幸矣。時年八十四。
辛亥。從五位下藤原朝臣濱主爲近江權介。
癸丑。勅。在攝津國□獨田一百五十町。宜令國司耕種。所獲苗子。毎年申官。待被處分。然後用之。□獨田者。故大僧正行基法師爲矜孤獨所置也。
乙卯。從四位下安倍朝臣枚麻呂卒。
九月戊午。陸奧國遠田郡人勳七等竹城公金弓等三百九十六人言。己等
未脫田夷之姓。永貽子孫之恥。伏請改本姓爲公民。被停祿。永奉課役者。勅可。唯卒從課役。輸勸遺類。宜免一身之役。仍賜勳七等竹城公金弓。勳八等黒田竹城公繼足。勳九等白石公眞山等男女一百廿二人陸奧磐井臣。勳八等竹城公多知麻呂。勳八等荒山花麻呂等八十八人陸奧高城連。勳九等小倉公眞禰麻呂等十七人陸奧小倉連。勳八等石原公多氣志等十五人陸奧石原連。勳八等柏原公廣足等十三人椋椅連。遠田公五月等六十九人遠田連。勳八等意薩公持麻呂等六人意薩連。小田郡人意薩公繼麻呂。遠田公淨繼等六十六人陸奧意薩連。
辛酉。遊獵北野。五位已上賜衣被。
甲子。新羅人劉清等十人賜糧放還。』幸神泉苑。宴侍從已上。奏妓。命文人賦詩。五位已上及文人賜祿有差。
乙丑。右大臣從二位兼左近衛大將藤原朝臣內麻呂。中納言兼右近衛大將從三位勳三等巨勢朝臣野足等上表曰。臣聞。鈎陳六位。環北極以分輝。衛尉八屯。居西京而警夜。誠以紫宮清切。周衛無虧。黃屋尊嚴。不虞是備。夫左近衛。元是依數長直。職掌既重。儀式亦殊。晝夜警護。不離禁中。常見宮省之事。悉知出入之人。大同之年。爲左右府。即停長直。一從番上。自茲上番下番。遙去遙來。苟守當番之直。不願長久之法。坐作進退。稍忘其儀。伏惟皇帝陛下。道高萬古。功邁百王。漢光之懸制戎規。何能語美。魏武之切言兵略。未足稱奇。臣等猥以庸虛。得預簪□。職司宿衛。身統禁兵。伏望左右近衛府。府別簡其驍勇者五十人。依舊長直。自餘相副。亦令番上。許之。
壬申。從五位下息長丹生眞人文繼爲右京亮。』無位大宅水取臣繼主授從五位下。
甲戌。正六位上城部公小野麻呂授外從五位下。
乙亥。勅。依天平勝寳格。東大寺四面二里之內。不聽殺生。今年序稍遠。禁防彌薄。宜令便經國司。新立標□。如有國師不検。即以違勅論者。而今無識之徒。不畏朝憲。國司講師。禁制亦緩。遂使奈苑之邊。還作漁獵之地。梵宇之下。不異屠宰之塲。宜更禁止。有犯科罪。
丙子。右大臣從二位兼左近衛大將藤原朝臣內麻呂縁病上表辭職曰。臣聞。無徳而進。聖人誡其履危。不才而尊。有識陋其非據。臣之虛薄。久冐殊私。懼切□原。荷重岱嶽。臣頼先緒。忝齒朝端。寵藉時來。恩叨封邑。誠當上調和四時。下遂理萬物。竭節投命。報効絲豪。空消日月。無益聖朝。屍素之譏。臣爲其首。禮記曰。爲人臣者。殺其身有益於君則爲之。至如臣者。進不能統理衆務以擧持綱維。退不聞薦拔賢能而補裨時闕。陛下垂乾巛育物之徳。體江海含容之大。假臣光照之榮。優臣不貲之分。況復時屬昇平。世返淳樸。感恩勵力。竊期懸車。頃來渇病彌積。兼暗眼精。兩腳強疼。行歩失便。內自省量。既知不可。在於物議。更亦何疑。若猶事□愚。都迷止足。恐□不堪任。遂致覆□。伏願辭罷官職。養疾私第。遙同葵□。朝夕傾心。仰乞曲留宸暉。即垂矜許。然則陛下爵不失實。愚臣免不避賢。無任懇款靦懼之至。謹詣朝堂。奉表以聞。遣中納言正三位藤原朝臣葛野麻呂就第。優詔不許。』▼是日。從四位下石川朝臣浄直卒。
丁丑。曲宴。奏樂。賜侍臣祿有差。
庚辰。遊獵於大原野。右大臣從二位藤原朝臣內麻呂獻物。侍從已上。山城國司。及右大臣子弟賜衣被。
辛巳。勅。恠異之事。聖人不語。妖言之罪。法制非輕。而諸國信民狂言。言上寔繁。或言及國家。或妄陳禍福。敗法亂紀。莫甚於斯。自今以後。有百姓輙稱託宣者。不論男女。隨事科決。但有神宣灼然。其驗尤著者。國司検察。定實言上。
壬午。從五位上大枝朝臣永山爲刑部大輔。從五位上紀朝臣咋麻呂爲肥後守。
冬十月戊子。令諸國神社神主。相替之日與解由。
辛卯。右大臣從二位藤原朝臣內麻呂薨。詔贈從一位左大臣。遣從三位藤原朝臣繩主。從四位下藤原朝臣貞嗣等監護喪事。內麻呂者。贈太政大臣正一位房前之孫。大納言正二位眞楯之子也。奕世相家。少有令望。徳量溫雅。士庶悅服。大同初拜大納言。兼近衛大將。其年轉右大臣。近衛大將如故。任兼相將。經事三主。皆被信重。上有所問。不希指
苟合。如或不從。不敢犯顏。凡典樞機。十有餘年。靡有愆失。昔日庶人他戸爲皇太子時。桀跖之性。好害名流。有一惡馬。馭必□囓。太子令內麻呂乘。快見傷損。惡馬低頭不動。被鞭廻旋。時人以爲非常之器。薨於位。時年五十七。
乙巳。式部省書生員定卅人。省試手跡。令得出身。
癸丑。官家功徳封物。停收東大寺。收造東西二寺諸司。出納充用之色。一依前例。』廢常陸國安侯。河內。石橋。助川。藻嶋。棚嶋六驛。更建小田。雄薩。田後等三驛。
十一月戊辰。制。與解由日。受領
之官。署名已畢。任用之人。依假不署。如此之類。式兵兩省。依例勘返。判官主典。或假或病。不加署名。推量其理。公私無妨。自今以後。勿更返卻。
庚午。制。出羽國史生並弩師歴同國司。
ｲ乙亥。從五位下百濟王教俊授從五位上爲出羽守。
庚辰。於豊樂院宴五位已上。賜祿有差。
壬午。贈四品布勢內親王墾田七百七十二町施入東西二寺。
癸未。起從四位上藤原朝臣冬嗣。從五位下福當麻呂。櫻麻呂等復本官。
十二月丙戌。調綿一萬五百屯施七大寺常住僧並內供奉十禪師。
戊子。攝津國河邊郡空地□町賜某親王諱《今上》。』▼是日。賜玄賓法師書。兼施綿布等物。
己丑。從四位上藤原朝臣冬嗣授正四位下。從五位上良岑朝臣安世正五位下。』正三位藤原朝臣園人爲右大臣。從三位藤原朝臣繩主爲中納言。兵部卿如故。從五位下粟田朝臣飽田麻呂爲諸陵頭。中納言正三位藤原朝臣葛野麻呂爲兼民部卿。外從五位下山田造大庭爲主稅□。從五位下布勢朝臣全嗣爲左近衛少將。參議從三位文室朝臣綿麻呂爲左衛門督。大藏卿陸奧出羽按察使如故。左少辨正五位下良岑朝臣安世爲兼佐。但馬介如故。
壬辰。渤海國人高多仏賜姓名高庭高雄。
甲午。起正四位下藤原朝臣眞夏復本官。
乙未。參議正四位下行右衛門督兼近江守藤原朝臣緒嗣賜度二人。
丁酉。參議左近衛大將正四位下藤原朝臣冬嗣賜度二人。
乙巳。遊獵於芹川野。侍從已上並山城攝津兩國司賜衣被。
己酉。加木工寮史生六員。
癸丑。制。春宮坊舍人六百人。就中入色五百人。白丁一百人也。而入色者無心仕官。白丁者唯在一身。是以數年之後。駈使乏人。宜五百內取外位一百人。隨闕補之。
四年春正月乙卯朔。皇帝御大極殿。受朝賀。
丁巳。少僧都傳燈大法師位永忠請老。優詔不許之。
己未。參河國人外從五位下物部敏久賜姓物部中原宿禰。
辛酉。宴五位已上於豊樂院。奏樂。賜祿有差。』正四位下吉備朝臣泉授正四位上。從四位上秋篠朝臣安人正四位下。正五位下石川朝臣河主。藤原朝臣道繼。從五位上安倍朝臣男笠從四位下。從五位上藤原朝臣三守。大枝朝臣繼吉。坂上大宿禰鷹養正五位下。從五位下百濟王忠宗。安倍朝臣犬養。安倍朝臣益成。佐伯宿禰長繼。小野朝臣岑守從五位上。外從五位上物部匝瑳連足繼。正六位上高階眞人淨階。藤原朝臣弟河。紀朝臣興道。從六位上巨勢朝臣河繼。正六位上安倍朝臣益人。從六位上藤原朝臣柄繼。正六位上秋篠朝臣祖繼。大伴宿禰國道。坂田宿禰永河從五位下。正六位上文忌寸山守外從五位下。
壬戌。從三位五百井女王授正三位。正四位下永原朝臣惠子。小野朝臣石子從三位。從五位上大原眞人清子正五位下。無位橘朝臣綱子從五位下。
甲子。從五位下藤原朝臣弟川爲伊勢介。從五位上和朝臣建男爲遠江守。從五位下安倍朝臣弟雄爲駿河守。正五位下坂上大宿禰鷹養爲武藏守。侍從從五位上藤原朝臣世嗣爲兼下總介。從五位下藤原朝臣福當麻呂爲常陸介。少納言從五位下宇智王爲兼信濃守。左少辨正五位下良岑朝臣安世爲兼但馬守。左衛門佐如故。從五位下坂田宿禰永河爲介。從五位上大中臣朝臣智治麻呂爲備中守。左近衛少將從五位上佐伯宿禰長繼爲兼阿波守。春宮亮從五位下清原眞人夏野爲兼讃岐介。左近衛少將從五位下布勢朝臣全繼爲兼伊豫介。侍從從四位下平野王爲兼豊前守。從五位下笠朝臣梁麻呂爲豊後守。右衛門佐從五位下安倍朝臣雄能麻呂爲兼介。少納言從五位上百濟王忠宗爲兼左兵衛佐。
戊辰。最勝王經講畢。延高學僧十一人於殿上論義。施御被。』傳燈大法師位勤操爲律師。
庚午。左京人從八位下竹田臣門繼等六人賜姓清岑宿禰。』宴侍從以上。賜祿有差。
辛未。於南庭觀射。
癸酉。於東西二寺始行坐夏。其布施供養准諸大寺例。
丙子。曲宴後殿。命文人賦詩。賜祿有差。
丁丑。制。令伊勢國壹志郡。尾張國愛智郡。常陸國信太郎。但馬國養父郡。貢郡司子妹年十六已上廿已下。容貌端正。堪爲采女者各一人。
戊寅。大和國人從六位下物部福麻呂賜姓廣澄宿禰。
己卯。正五位下佐伯宿禰清岑爲右少辨。從五位下文室眞人末嗣爲內匠助。從五位下紀朝臣興道爲雅樂頭。從五位下安倍朝臣節麻呂爲大炊助。外從五位下林宿禰眞永爲鑄錢次官。』正六位上林忌寸稻主授外從五位下。
庚辰。遊獵於栗前野。五位已上賜衣被。
二月丙戌。治部省言。承前之例。僧尼出家之時。授之度縁。受戒之日。重給公驗。據勘灼然。眞僞易辨。勝寳以來。受戒之日。毀度縁停公驗。只授十師戒牒。此之爲驗。於事有疑。如不改張。恐致姦僞。伏望不毀度縁。永爲公驗者。許之。但其度縁。自今以後。僧者請太政官印。尼者用所司之印。至於受戒之時。省並於度縁末。注受戒年月並官人署名。即以省印印之。其尼於外國受戒者。當所之官。准此行之。承前所授僧戒牒者。惣進僧綱。即送所司。所司計曾。明知不詐。署印其末。然後還授。進盡之期。斟量立限。限內不進。後齎白牒者。不得爲驗。一同私度。若有身亡並還俗者。其度縁戒牒。早令進省。省即年終申官毀之。庶令姦人屏跡。源流自澄。
甲午。改門部釼帶色。左門部着淺縹。右門部淺縹纈。』令石見國營乘田卅町。以其所獲。填故年未納。營功種子。借充正稅。限以三年。地子依例輸之。
乙未。河內國人從八位上難波忌寸氏主。攝津國人正六位上輸波忌寸船人。正六位上日下部忌寸阿良多加等賜姓宿禰。
丙申。外從五位下勇山連家繼爲大學博士。正五位下大中臣朝臣魚取爲民部少輔。外從五位下物部中原宿禰敏久爲大判事。外從五位下日下部連高道爲大炊助。從五位下安倍朝臣節麻呂爲造酒正。從五位上高階眞人遠成爲大和介。從五位上三原朝臣弟平爲尾張守。外從五位下縵連家繼爲越中權介。
丁酉。上野國甘樂郡大領外從七位下勳六等壬生公郡守特授外從六位下。以戸口増益。爲民所懷也。
己亥。遊獵於交野。以山埼驛爲行宮。▼是日。津頭失火。延燒卅一家。給米綿有差。又駕輿丁並左右衛士等。賜綿有差。
辛丑。遊獵水生野。山城國奉獻。五位已上並山城。河內。攝津等國司賜衣被。史生郡司賜綿有差。是夕還宮。
甲辰。從五位上紀朝臣咋麻呂爲刑部大輔。從五位上大枝朝臣永山爲肥後守。』賜伊豫國人勳六等吉彌侯部勝麻呂。吉彌侯部佐奈布留二人姓野原。
乙巳。大和國平群郡田卅二町賜某親王諱《今上》。
戊申。制。損稼之年。土民俘囚。咸被其災。而賑給之日。不及俘囚。飢饉之苦。彼此應同。救急之恩。華蠻何限。自今以後。宜准平民。預賑給例。但勳位村長及給糧之類。不在此限。
壬子。宴神泉苑。命文人賦詩。奏樂賜綿有差。
