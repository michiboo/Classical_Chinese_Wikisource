日本後紀卷第十三《起延暦廿四年七月、盡大同元年五月。》左大臣正二位兼左近衛大將臣藤原朝臣冬嗣等奉勅撰」皇統彌照天皇《桓武天皇》
秋七月戊辰朔。遣唐大使從四位上藤原朝臣葛野麻呂上節刀。
丙子。尾張國智多郡地十三町賜中納言從三位藤原朝臣內麻呂。
辛巳。葛野麻呂等上唐國答信物。
壬午。賜傳燈大法師位常騰。安曁。玄賓等卅七人。並三品美努摩內親王度五十九人。毎人三人已下一人已上。
癸未。大宰府言。遣唐使第三船。今月四日發自肥前國松浦郡庇良嶋。指遠値嘉嶋。忽遭南風。漂著孤嶋。船居巌間。淦水盈溢。判官正六位上三棟朝臣今嗣等脫身就岸。官私雜物。不遑下收。射手數人。留在船上。繿絶船流。不知何去者。勅。使命以國信爲重。船物須人力乃全。而今不願公途。偏求苟存。泛船無人。何以能濟。奉使之道。豈其然乎。宜加科責。以峻懲沮。
甲申。地震。
丁亥。常陸國人生部連廣成特授從八位下。以出私物。屢救貧民也。
己丑。能登國言。舶一艘漂著珠洲郡。遣使検船上雜物。
辛卯。賜親王已下參議已上及內侍唐國彩帛各有差。
壬辰。勅。如聞。疫癘之時。民庶相憚。不通水火。存心救療。何有死亡。父子至親。畏忌無近。隣里踈族。更復何言。亡者衆多。事在於此。宜喩所司。務存匍匐。若不遵改。隨即科處。』▼是日。遣唐大使從四位上藤原朝臣葛野麻呂授從三位。判官正六位上菅原朝臣清公從五位下。故副使從五位上石川朝臣道益贈從四位下。判官正六位上甘南備眞人信影從五位下。道益者。從三位中納言石足之孫。從五位上人成之子也。略渉書記。頗有才幹。美於風儀。卒於大唐明州。朝廷惜之。卒時年□三。
癸巳。遣使奉幣於畿內名神。祈雨也。
甲午。獻唐國物于山科後田原崇道天皇三陵。
八月丁酉朔。山城國相樂郡白田十三町賜葛井親王。
癸卯。從五位下川原女王。上道朝臣千若授正五位下。正六位上安太女王。賀茂毎臣□女。從六位上縣犬養宿禰淨濱。丈尼或圖從五位下。正六位下小槻連濱名。服部三船。凡直古刀自。從六位上朝野宿禰宅成。從六位下船連志賀。從七位上勝部造眞上。因幡國造苗取。正八位上平群黒蟲。從八位下田邊史東女外從五位下。
乙巳。地震。』▼是日。請入唐求法僧最澄於殿上。悔過讀經。最澄獻唐國佛像。
丁未。傳燈法師位肆関。傳燈滿位僧景餝補供奉師。
壬子。賜正四位上藤原朝臣産子度二人。故入唐副使贈從四位下石川朝臣道益一人。』安藝國賀茂郡地五十町賜仲野親王。
丙辰。從五位下菅原朝臣清公爲大學助。
丁巳。攝津國人外從五位下豊山忌寸眞足附於右京。近江國人正六位上林朝臣茂繼。肥後國人從六位下中篠忌寸豊次等附於左京。
己未。大納言正三位壹志濃王抗表請骸骨。優詔不許。
癸亥。太白與鎭星見東方。』常陸守從四位下紀朝臣直人卒。直人者。中納言從三位麻路之孫。正五位下廣名之子也。爲人溫潤。頗有文藻。歴官內外。無有毀譽。終以天命。卒時五十九。
九月庚午。曲宴。賜親王以上衣。
辛未。施禪師等衣。
壬申。賜五位已上綿有差。
癸酉。左京人永嗣王等賜姓河上眞人。
壬午。令僧最澄於殿上行毘盧舍那法。
己丑。傳燈大法師位常騰爲少僧都。從五位上百濟王聰哲爲主計頭。從四位下橘朝臣安麻呂爲常陸守。從五以下大伴宿禰眞城麻呂爲能登守。
壬辰。奉授越前國小蟲神從五位下。出雲國造外正六位上出雲臣門起授外從五位下。
冬十月丁酉。野鳥飛入殿中。
己亥。從五位上藤原朝臣繼彥爲左中辨。讃岐守如故。從五位下多治比眞人今麻呂爲式部權少輔。從五位下安倍朝臣犬養爲大藏少輔。從五位上和氣朝臣廣世爲美作守。式部少輔大學頭如故。從四位下橘朝臣安麻呂爲備前守。從五位下巨勢朝臣諸成爲介。從五位下讃岐公千繼爲權介。
癸卯。正六位上笠臣田作。千葉國造大私部直善人授外從五位下。
甲辰。宴樂終日。賜五位已上錢有差。
丙午。從四位下勳三等三諸朝臣大原爲備前守。從四位下橘朝臣安麻呂爲播磨守。
甲寅。授入唐留學生無位粟田朝臣飽田麻呂正六位上。
乙卯。神祇伯從四位上多治比眞人繼兄爲兼右兵衛督。
戊午。播磨國俘囚吉彌侯部兼麻呂。吉彌侯部色雄等十人配流於多□嶋。以不改野心。屢違朝憲也。
庚申。佐渡國人道公全成配伊豆國。以盜官鵜也。』廢下總國印播郡鳥取驛。埴生郡山方騨。香取郡眞敷。荒海等驛。以不要也。』授正六位上安倍朝臣眞勝從五位下。』奉爲崇道天皇冩一切經。其書生隨功敘位及得度。
癸亥。於前殿讀經三日。
十一月丙寅朔。制。頃年之間。諸司諸國所進解文。官人等名下。或多不署。若情懷不穩。忍而默尓。爲當執見各殊。上下不慥歟。縱使託事應被勘問。則稱某甲不署解文。既備員品。豈合得然。自今以後。宜令盡署。其縁病及假使等類。隨即顯注。不得令名下空。有所疑渉。
丁卯。授唐人正六位上清河忌寸斯麻呂外從五位下。
己巳。山城國紀伊郡地一町賜典侍從四位下葛井宿禰廣岐。』授無位紀朝臣弟魚正五位上。無位石川朝臣伊勢子從五位下。
壬申。先是伊豆國掾正六位上山田宿禰豊濱奉使入京。至伊勢國榎撫朝明二驛之間。就村求湯。有人與之。更復煖酒相飮。其後嘔吐。至伊賀國堺。豊濱從者死。豊濱情知毒酒。勤加療治。至京遂死。遣使左兵衛少志從六位下紀朝臣濱公勘之。無得。』隱岐國人外從八位上飾部松守。釆女外從五位下服部美船女等三人賜姓臣。
丁丑。大納言正三位兼彈正尹壹志濃王薨。詔贈從二位。壹志濃王者。田原天皇之孫。湯原親王之第二子也。質性矜然。不護禮度。杯酌之間。善於言咲。毎侍酣暢。對帝道疇昔。帝安之。薨時年七十三。
戊寅。停陸奧國部內海道諸郡傳馬。以不要也。
庚辰。曲宴。賜次侍從已上衣。』相模國大住郡田二町賜從四位下百濟王教法。
甲申。左京人正七位下淨村宿禰源言。父賜緑袁常照。以去天平寳字四年奉使入朝。幸沐恩渥。遂爲皇民。其後不幸。永背聖世。源等早爲孤露。無復所恃。外祖父故從五位上淨村宿禰晉卿養而爲子。依去延暦十八年三月廿二日格。首露已訖。儻有天恩。無追位記。自天祐之。欣幸何言。但賜姓正物。國之徴章。伏請改姓名。爲春科宿禰道直。許之。
乙酉。遷攝津國治於江頭。許之。
戊子。坂本親王於殿上冠。賜參議從三位坂上大宿禰田村麻呂。大藏卿從四位上藤原朝臣園人。少納言從五位下多朝臣入鹿等衣被。
甲午。攝津國人外從五位下出雲連廣貞等附於左京。
十二月庚子。地震。
壬寅。公卿奏議曰。伏奉綸旨。營造未已。黎民或弊。念彼勤勞。事須矜恤。加以時遭災疫。頗損農桑。今雖有年。未聞復業。宜量事優矜令得存濟者。臣等商量。伏望所點加仕丁一千二百八十一人。依數停卻。又衛門府衛士四百人。減七十人。左右衛士府各六百人。毎減一百人。隼人男女各□人。毎減廿人。雅樂歌女五十人。減卅人。仕女一百十人。減廿八人。停卜部之委男女廝丁等糧。又諸家封祖。□停舂米。交易輕貨。又諸國貢調腳夫。或國役五箇日。或國三箇日。役限不均。勞逸各殊。須共役二日。以同苦樂。又備後國神石。奴可。三上。恵蘇。甲努。世羅。三谿。三次等八郡調糸。相□鍬鐵。又伊賀。伊勢。尾張。近江。美濃。若狹。越前。越中。丹波。丹後。但馬。因幡。播磨。美作。備前。備中。備後。紀伊。阿波。讃岐。伊豫等國。殊免當年庸。許之。』▼是日。中納言近衛大將從三位藤原朝臣內麻呂侍殿上。有勅。令參議右衛士督從四位下藤原朝臣緒嗣。與參議左大辨正四位下菅野朝臣眞道相論天下徳政。於時緒嗣議雲。方今天下所苦。軍事與造作也。停此兩事。百姓安之。眞道□執異議。不肯聽焉。帝善緒嗣議。即從停廢。有識聞之。莫不感歎。
癸卯。免淡路國浪人今年調庸。
乙巳。廢造宮職。
己酉。施賜僧並宿侍五位以上大袍。』從五位下文室眞人長谷爲周防守。
庚戌。從五位下和朝臣建男爲近江介。從五位下藤原朝臣友人爲播磨權介。
甲寅。從五位下岳田王爲甲斐守。外從五位下紀朝臣廣河爲阿波介。
乙卯。甲斐國巨麻郡弓削社預官社。以有靈驗也。』河內國交野郡白田二町賜仲野親王。
丁巳。勅。大和國畝火。香山。耳梨等山。百姓任意伐損。國吏寛容。不加禁制。自今以後。莫令更然。
戊午。山城國乙訓郡白田一町賜大判事從五位下讃岐公千繼。
庚申。僧綱言。延暦年中改諸國國師曰講師。一任之後。不聽輙替。講説之外。莫預他事。欲能弘道教以利人也。今聞。或身期老死。情無知足。飢倦講席。何堪誨導。遂使汚法墮罪。背師棄資。加以當國司等。検掌伽藍。諸寺綱維。趨走府廳。此非道俗異形。魚鳥殊性之意。伏望簡大智而任講師。擧小識而補讀師。限六年以爲期。其寺委寄講師。然則用人之策永存。媚俗之辱自息。勅。其講師年限。一依來請。但淺學之輩。未練戒律。年少之人。時聞違犯。宜簡年□五已上心行已定。始終不易者補之。簡才用讓。申官經奏等。一同前格。若有自事衒賣。妄求俗擧者。永從擯出。以懲後輩。如綱維受囑。亦揆情論之。其讀師者。依舊用之。又部內諸寺者。講師國司。相共検校。不得獨恣。

大同元年春正月丙寅朔。廢朝。聖躬不豫也。』宴次侍從已上於前殿。賜衣。
。右京人外從五位下堅部使主廣人賜姓豊宗宿禰。』賜大法師永忠度二人。僧最澄三人。治部卿四品葛原親王二人。
。勅。永停五位以上進裝馬。
。射。天子不御。』左京人正七位上阿倍小殿朝臣眞直。從五位下阿倍小殿朝臣眞出等賜姓阿倍朝臣。
。勅。攘災植福。佛教最勝。誘善利生。無如斯道。但夫諸佛所以出現於世。欲令一切衆生悟一如之理。然衆生之機。或利或鈍。故如來之説。有頓有漸。所有經論。所趣不同。開門雖異。遂期菩提。譬猶大醫隨病與藥。設方萬殊。共期濟命。今欲興隆佛法。利樂群生。凡此諸業。廢一不可。宜華嚴業二人。天台業二人。律業二人。三論業三人。法相業三人。分業勸催。共令競學。仍須各依本業疏。讀法華金光明二部經。漢音及訓。經論之中。問大義十條。通五以上者。乃聽得度。縱如二業中無及第者。闕置其分。當年勿度。省寮僧綱。相對案記。待有其人。後年重度。遂不得令彼此相奪廢絶其業。若有習義殊高。勿限漢音。受戒之後。皆令先必讀誦二部戒本。諳案一卷。羯摩四分律鈔。更試十二條。本業十條。戒律二條。通七以上者。依次差任立義複講及諸國講師。雖通本業。不習戒律者。莫聽任用。自今以後。永爲恆例。
癸巳。從四位下藤原朝臣仲成爲大和守。從五位上百濟王鏡仁爲河內守。從五位下紀朝臣南麻呂爲介。兵部大輔正五位上藤原朝臣繼業爲兼山城守。從四位下和朝臣入鹿麻呂爲伊勢守。齋宮頭從五位下中臣丸朝臣豊國爲兼介。從五位下藤原朝臣眞川爲尾張守。從五位下菅原朝臣清公爲介。從五位下路眞人年繼爲參河介。從五位下大枝朝臣菅麻呂爲遠江守。從五位下大宅眞人繼成爲駿河介。中納言從三位藤原朝臣內麻呂爲兼武藏守。近衛大將如故。從五位下桑田眞人甘南備爲介。從五位上安曇宿禰廣吉爲安房守。宮內大輔從五位上藤原朝臣道雄爲兼上總守。從五位下石川朝臣道成爲介。右衛士佐從五位下田中朝臣八月麻呂爲兼權介。外從五位下千葉國造大私部直善人爲大掾。參議從三位紀朝臣勝長爲兼下總守。左兵衛督如故。從五位下藤原朝臣城主爲介。從四位下葛野王爲常陸守。主馬頭如故。左兵衛權佐從五位下安倍朝臣益成爲兼權介。大內記從五位下平群朝臣眞常爲兼近江權介。左衛士佐從五位下百濟王教俊爲兼美濃守。從五位上坂本朝臣佐太氣麻呂爲信濃介。侍從從四位下大庭王爲兼上野守。正四位下三嶋眞人名繼爲越前守。從五位下和朝臣氏繼爲越後守。從五位下紀朝臣百繼爲介。近衛將監如故。左少辨從五位下藤原朝臣貞嗣爲兼丹後守。外從五位下山田造大庭爲介。參議右衛士督從四位下藤原朝臣緒嗣爲兼但馬守。從五位下佐伯宿禰清岑爲介。內廐頭從五位下坂上大宿禰石津麻呂爲兼因幡介。從五位下作良王爲伯老守。從五位下大中臣朝臣全成爲出雲守。從五位下安倍朝臣宅麻呂爲介。從五位下秋篠朝臣全繼爲石見守。從五位下藤原朝臣友人爲播磨介。中內記外從五位下出雲連廣貞爲兼美作權掾。從五位下藤原朝臣諸主爲備中守。外從五位下掃守宿禰弟足爲安藝介。從五位下紀朝臣國雄爲讃岐介。參議正四位下菅野朝臣眞道爲兼大宰大貳。從五位下大野朝臣犬養爲肥前守。從五位下多治比眞人氏守爲介。從五位上高倉朝臣殿繼爲肥後守。從五位下小野朝臣木村爲豊前介。
甲午。勅。承前出擧雜稻。收半倍利。法令恆規。不易之典。延暦十四年改率十束。利收其三。此欲民阜財用。俗期隆泰也。如聞。富豪之輩。競求多得。貧弊之家。倶苦不贍。吏或愚闇。治乖清公。遂令百姓不免□乏。倉廩徒致減損。革弊之途。於此爲切。加以收納官稻。不免死人。思彼孤遺。深以矜愍。自今以後。論定公廨及雜色稻。出擧息利。收半倍利。死者負稻。依舊免除。
二月丙申。外從五位下秦宿禰都伎麻呂爲少工。
丁酉。停造宮職併木工寮。事務繁多。因加史生六員。合前十二員。』從四位下藤原朝臣大繼爲伊勢守。神祇伯從四位下和朝臣入鹿麻呂爲兼常陸守。
甲辰。從五位上多治比眞人八千足爲少納言。從五位下安倍朝臣鷹野爲治部少輔。從五位下路眞人年繼爲兵部少輔。從五位下高澄眞人名守爲左京亮。從五位下大中臣朝臣諸人爲右京亮。從五位下佐伯宿禰鷹成爲參河介。外從五位下豊山忌寸眞足爲駿河介。從五位下御長眞人仲繼爲伊豆守。從五位下大伴宿禰長村爲安房守。
丁未。勅。准令。大宰大貳是正五位上官。宜改爲從四位下官。
戊申。從五位下藤原朝臣貞嗣授從五位上。
己酉。正六位上下道朝臣繼成。安都宿禰豊永授外從五位下。
庚戌。參議正四位下藤原朝臣繩主爲左大辨。近衛中將如故。正五位下御長眞人廣岳爲左中辨。從五位上藤原朝臣貞嗣爲右中辨。丹後守如故。從五位下石川朝臣清直爲左少辨。從五位下多治比眞人今麻呂爲右少辨。從五位下文室眞人乙直爲左大舍人助。從五位下紀朝臣岡繼爲右大舍人助。參議正四位下藤原朝臣繩主爲陰陽頭。左大辨近衛中將如故。從五位上和氣朝臣廣世爲式部大輔。大學頭美作守如故。從五位下藤原朝臣永貞爲少輔。從五位下紀朝臣良門爲大學助。從五位下藤原朝臣綱繼爲治部少輔。從五位下大春日朝臣魚成爲玄蕃助。從五位下乙野王爲諸陵頭。從五位上藤原朝臣繼彥爲民部大輔。從五位下大伴宿禰久米主爲少輔。外從五位下日下部連得足爲主稅助。從四位下藤原朝臣仲成爲兵部大輔。從五位上藤原朝臣道雄爲刑部大輔。上總守如故。從五位下淡海朝臣貞直爲少輔。從四位上藤原朝臣園人爲宮內卿。相模守如故。從五位上石川朝臣吉備人爲大輔。從五位下和朝臣男成爲主殿頭。外從五位下出雲連廣貞爲典藥助。美作權掾如故。從五位下百濟王元勝爲鍛冶正。從五位上下毛野朝臣年繼爲官奴正。從五位下藤原朝臣千引爲彈正弼。從三位藤原朝臣葛野麻呂爲春宮大夫。從五位下大伴宿禰人益爲伊豆守。從五位下安倍朝臣鷹野爲下總介。從五位下葛井宿禰豊繼爲安藝介。從五位下小野朝臣眞野爲紀伊介從五位下安倍朝臣兄雄爲中衛少將。從五位下平群朝臣加世麻呂爲隼人正。從四位下巨勢朝臣野足爲左衛士督。下野守如故。從五位下紀朝臣眞鴨爲權佐。從五位下紀朝臣八原爲主馬助。
戊午。從五位下藤原朝臣城主爲典藥頭。
辛亥。皇太子奉獻。以贈皇后《淳和後也》誕皇孫也。
甲寅。從三位行皇太子傅大伴宿禰弟麻呂上表言。臣幸遇昌運。見列貴班。如狗伏砌。於今卅有餘年。遂位昇三品。職參八卿。又東宮之傅。忝當此選。續門華族。聖恩難測。願影捫躬。靦顏亦甚。心謂策駑引□。奉國損生。授命輸誠。破家甘死。而今年逮八十。進退不便。自悲老狼。前卻失據。疾侵力衰。素食責重。鐘鳴漏盡。骸骨願歸。連石餘輝。願東天而匿影。就木危魄。仰北闕而奉辭。謹詣朝堂。陳乞以聞。遣中納言近衛大將從三位藤原朝臣內麻呂就第宣。許之。令奉朝請。
丁巳。先是尚縫正四位下五百井女王爲令聖躬平善。造冩藥師佛像並法華經。至是功畢。因屈僧廿一人。設齋於前殿。百官供事。
庚申。和泉國人陵戸村主黒人賜姓村主。』收故從五位下箭集宿禰蟲麻呂功田五町。養老六年以刪定律令功所賜也。依無胤子收焉。
三月戊寅。右京人從八位下物部首蘰麻呂賜姓高狩忌寸。
己卯。上病大漸彌留。召五百枝王。
庚辰。復五百枝王本位從四位上。氷上眞人川繼。藤原朝臣清岡從五位下。
辛巳。勅。縁延暦四年事配流之輩。先已放還。今有所思。不論存亡。宜敘本位。復大伴宿禰家持從三位。藤原朝臣小依從四位下。大伴宿禰繼人。紀朝臣白麻呂正五位上。大伴宿禰眞麻呂。大伴宿禰永主從五位下。林宿禰稻麻呂外從五位下。奉爲崇道天皇。令諸國國分寺僧春秋二仲月別七日。讀金剛般若經。有頃天皇崩於正寢。春秋七十。皇太子哀號□踴。迷而不起。參議從三位近衛中將坂上大宿禰田村麻呂。春宮大夫從三位藤原朝臣葛野麻呂固請扶下殿。而遷於東廂。次璽並劔□奉東宮。近衛將監從五位下紀朝臣繩麻呂。從五位下多朝臣入鹿相副從之。』遣使固守伊勢。美濃。越前三國故關。』▼是日有血。灑東宮寢殿上。
壬午。中納言從三位藤原朝臣內麻呂率參議正四位下藤原朝臣繩主。從四位下藤原朝臣緒嗣。從四位下秋篠朝臣安人。散位從四位上五百枝王等奉御剣。正三位藤原朝臣雄友。從三位藤原朝臣內麻呂。藤原朝臣葛野麻呂。從四位上五百枝王。正四位下藤原朝臣繩主。從四位上藤原朝臣園人。正五位下御長眞人廣岳。從五位上藤原朝臣繼彥。石川朝臣河主。從五位下池田朝臣春野。藤原朝臣永貞。紀朝臣咋麻呂。息長眞人家成。六位以下七人爲御裝束司。從三位藤原朝臣乙叡。紀朝臣勝長。從四位上吉備朝臣泉。從四位下藤原朝臣仲成。文室眞人八太麻呂。正五位下藤原朝臣黒麻呂。布勢朝臣尾張麻呂。從五位上淡海眞人福良麻呂。從五位下路眞人年繼。六位以下八人爲山作司。從五位下田口朝臣息繼。田中朝臣八月麻呂。六位以下六人爲養役夫司。從五位下安倍朝臣益成。外從五位下秦宿禰都伎麻呂。六位以下三人爲作方相司。正五位上大野朝臣直雄。從五位下百濟王教俊。六位以下三人爲作路司。發左右京五畿內。近江。丹波等國夫五千人。』從三位藤原朝臣葛野麻呂。從四位上藤原朝臣園人。並爲權參議。
癸未。以山城國葛野郡宇太野爲山陵地。』▼是日上着服。服用遠江貲布。頭巾用□厚□。百官惣素服。』西北兩山有火自焚。
甲申。有司言上。生年及重復日。並依故事停擧哀。不許。
乙酉。是夜月蝕之。
丙戌。日赤無光。兵庫夜鳴。是夜月蝕之。』上謂公卿曰。奄丁酷疚。若□湯火。今災□頻見。責深在予。但崇徳消災。著在前修。內外群官。勤匡治道。以補不逮。其近仗之甲。盡從脫卻。其諸國關津。宜停其守。公卿言。近仗著甲。及固守關津。往古恆制。不唯今日。報曰。大行天皇。聖徳弘茂。海內清平。有何疑貳。喪服加甲。非所以枕伏草土。攀慕哀號者也。又固絶關津。令人擁滯。煩民害農。無深於此。宜下所司。咸以開通。
丁亥。行大行天皇初七齋於京下諸寺。』此日。日赤無光。大井。比叡。小野。栗棲野等山共燒。煙灰四滿。京中晝昏。上以爲。所定山陵地。近賀茂神。疑是神社致災火乎。即決卜筮。果有其祟。上曰。初卜陵。筮從龜不從也。今災異頻來。可不愼歟。即自禱祈。火災立滅。
戊子。新任國司。准公廨四分之一。聽貸官稻。未及得分有遷代者。於後任填納。
己丑。先是、命所司。毎日進米粥。勿進餘味。▼是日。群臣固請進膳。從之。
癸巳。令大和。伊賀兩國造行宮。爲齋內親王歸京也。
夏四月甲午朔。中納言正三位藤原朝臣雄友。率後誄人左方中納言從三位藤原朝臣內麻呂。參議從三位坂上大宿禰田村麻呂。侍從從四位下中臣王。侍從從四位下大庭王。參議從四位下藤原朝臣緒嗣。右方權中納言從三位藤原朝臣乙叡。參議從三位紀朝臣勝長。散位從四位上五百枝王。參議正四位下藤原朝臣繩主。從四位下秋篠朝臣安人等。奉誄曰。畏哉平安宮《爾》御坐《志》天皇《乃》。天《都》日嗣《乃》御名事《袁》。恐《牟》恐《母》誄白。臣未。畏哉日本根子天皇《乃》天地《乃》共長《久》。日月《乃》共遠《久》。所白將去御謚《止》稱白《久》。日本根子皇統彌照尊《止》稱白《久止》。恐《牟》恐《母》誄白。臣未。
庚子。葬於山城國紀伊郡柏原山陵。天皇。諱山部。天宗高紹天皇之長子也《前史闕而不載。故具於此也。》母曰高野大皇太后。龍潛之日授從四位下。歴官侍從大學頭。寳龜元年授四品。二年拜中務卿。四年爲皇太子。天宗天皇。心倦萬機。慮深釋重。遂讓位於天皇。初有童謠曰。於保美野邇。多太仁武賀倍流。野倍能佐賀。伊太久那布美蘇。都知仁波阿利登毛。有識者以爲。天皇登祚之徴也。天皇性至孝。及天宗天皇崩。殆不勝喪。雖踰歳時。不肯釋服。天皇徳度高峙。天姿嶷然。不好文華。遠照威徳。自登宸極。勵心政治。內事興作。外攘夷狄。雖當年費。後世頼焉。
辛丑。行三七齋於山陵。
乙巳。從五位下大中臣朝臣眞廣爲神祇大副。從五位下藤原朝臣綱繼爲少納言。從五位下高村忌寸田使爲大外記。從五位下野倍王爲大監物。外從五位下下道朝臣繼成爲主計助。中衛少將從五位下安倍朝臣兄雄爲兼內膳權正。從五位下石川朝臣魚麻呂爲左京大夫。從五位下藤原朝臣城主爲下總介。右衛士佐從五位下田中朝臣八月麻呂爲兼越後守。從五位下藤原朝臣伊勢人爲安藝守。
丙午。右大臣神王等上啓曰。惟天爲大。運四序以授時。惟辟奉天。括三才而育物。故能據龍圖而朝萬國。握鳳紀而撫八荒。□業於是永隆。風聲所以自遠。大行天皇。膺通三之嘉命。乘得一之昌期。篭軒昊而功成。躡殷周而治定。奄棄率土。□及登仙。徒仰弓劔。痛踰湯火。伏惟皇太子殿下。稟惟叡之神姿。承元嗣之洪渚。誠孝過禮。哀慕靡追。神等遐觀往冊。緬歴前脩。莫不俯就弘規。式纂洪業。伏乞殿下。可割荼毒而存至公。率典章而昇寳位。裁成四海。字濟萬方。無任懇性之至。謹奉啓以聞。』▼是日。從四位下藤原朝臣緒嗣。秋篠朝臣安人授從四位上。從五位上和氣朝臣廣世。石川朝臣河主正五位下。從五位下平群朝臣眞常。池田朝臣春野從五位上。並以奉侍先帝。兼監護山陵也。
丁未。無位和氣朝臣嗣子授從五位下。正五位下和氣朝臣廣世之母也。廣世請以位讓母。上愍其志。故有此授。』▼是日。參議從四位上兼行右衛士督但馬守藤原朝臣緒嗣。正五位下行侍從左兵衛佐藤原朝臣嗣業等。返上先帝所賜別勅封二百戸。即令從五位下中衛權少將兼春宮亮藤原朝臣眞夏勅曰。先帝特所賞封也。不可更納之。
戊申。行四七齋於佐比鳥戸崇福寺。』▼是日。遣右兵庫頭從五位下佐伯王。左衛士佐從五位下百濟王教俊等。迎齋內親王於伊勢國。
己酉。遣使奉幣於伊勢大神宮。以齋內親王歸京也。
辛亥。百官重復上啓曰。夫令者。隨代垂制。臨時定議。依事改張。備於權宜。謹案禮家。先君崩。嗣子位定於初喪。即位既明。無疑遵行。臣等今月十三日奉啓。率迪舊章。欲申禮典。荼毒之始。不許所請。伏惟殿下。叡情天縱。孝心自然。哀痛攀慕。抑禮不從。綸旨尚稱令。敷奏毎曰啓。稽之禮家。當爲違失。求於人事。亦有不慥。臣等愚情。竊懷不穩。伏望改令稱勅。使易施行。報曰。余小子未忍即稱帝號。然卿等數有上啓。義在難違。不果窮心。唯増摧感。』▼是日。正三位藤原朝臣雄友。從三位藤原朝臣內麻呂爲大納言。從三位藤原朝臣乙叡。坂上大宿禰田村麻呂。紀朝臣勝長爲中納言。從三位藤原朝臣葛野麻呂。從四位上藤原朝臣園入爲參議。文章博士從五位下賀陽朝臣豊年爲兼陰陽頭。從三位藤原朝臣葛野麻呂爲式部卿。正五位上三諸朝臣綿麻呂爲播磨守。從五位下多朝臣入鹿。從五位下藤原朝臣眞雄爲近衛少將。從五位下安倍朝臣鷹野爲衛門權佐。右大辨從四位上秋篠朝臣安人爲兼左衛士督。從五位下紀朝臣百繼爲右衛士權佐。越後介如故。從四位下巨勢朝臣野足爲左兵衛督。下野守如故。從五位下紀朝臣繩麻呂爲佐。從四位下藤原朝臣仲成爲右兵衛督。兵部大輔如故。從五位下藤原朝臣山人爲主馬權助。
甲寅。從五位下安倍朝臣鷹野爲少納言。衛門權佐如故。從三位藤原朝臣乙叡爲兵部卿。中納言如故。近衛少將從五位下多朝臣入鹿爲兼武藏權介。中納言從三位坂上大宿禰田村麻呂爲兼中衛大將。
乙卯。行五七齋於大安秋篠等寺。
丙辰。少僧都大法師勝虞。大法師玄賓爲大僧都。律師大法師如寳。大法師泰信爲少僧都。大法師永忠爲律師。正六位上錦部足人授外從五位下。
丁巳。攝津國住吉郡住吉大神奉授從一位。以遣唐使祈也。』侍醫外從五位下出雲連廣貞爲兼但馬權掾。外從五位下若江造家繼爲典藥允。』▼是日。右大臣從二位神王薨。詔贈正二位。大臣者。田原天皇之孫。榎井親王之子也。天平神護三年授從五位下。及天宗高紹天皇登極。授從四位下。尚美弩摩內親王。爲左大舍人頭。延暦初授正四位下。除彈正尹。十二年授從三位。拜中納言。十五年轉大納言。拜右大臣。性恭謹少文。接物淡若。雖居顯貴。克有終焉。時年七十。
己未。大和國葛上郡正四位上高天彥神預四時幣帛。縁吉野皇大後願也。
壬戌。行六七齋於崇福寺。
五月甲子朔。上表曰。臣聞。崇高者。天理忌其滿盈。卑下者。神道祐其謙虛。古今之攸同。聖哲之遺訓。臣諱疏潤天津。分景扶木。毎以沖退爲心。悚懼爲念。今陛下龍徳嗣興。鴻基紹構。萬物改旦。千齡配長。普天率土。沐浴恩波。凡厥臣子。孰不幸甚。唯臣之私情。宿懷降□。事隨宜制。當在今辰。伏願陛下。納臣揆分之言。許捨親王之號。矜臣竭愚之志。垂同諸臣之姓。事君之道。無敢所隱。伏瀝中誠。實非外餝。無任懇款之至。謹奉表以聞。有勅不許。』▼是日。正五位下和氣朝臣廣世爲左中辨。大學頭美作守如故。從四位下吉備朝臣泉爲式部大輔。正五位上三諸朝臣綿麻呂爲侍從。播磨守如故。正五位上藤原朝臣繼業爲兵部大輔。從五位上百濟王聰哲爲越後守。從五位下安倍朝臣小笠爲介。
丁卯。勅。天應元年有詔。從四位上五百枝爲二世王。而延暦四年有罪降貶。宜依先詔爲二世王。
戊辰。尚殿從四位下和朝臣家吉卒。
己巳。行七七御齋於寢殿。』▼是日勅。今聞。頻年不登。民食惟乏。雖出擧公稻。而猶多阻飢。因茲私託民間。更事乞貸。報償之時。息利兼倍。遂使富強之輩。膏梁有餘。貧弊之家。糟糠不厭。宜貸正稅。濟彼絶乏。須差使實録貧人。結保給之。若有亡者。令保內填。其情渉愛憎。退弱進強。及補填未納。兼收私債者。發覺之日。必處重科。待民稍給。乃從停止。
庚午。奉讀大般若經於大極殿並東宮。』▼是日。群臣上表曰。臣等近稽之舊章。請以昇朝位。陛下不垂省納。未允翹誠。在於聖躬。實雖盡美。議諸凡厥。竊恐未安。豈有徳被無方者。殉疋夫之小節。化罩有截者。略皇王之宏規哉。天下至大。庶政至殷。一日萬機。不可□曠。伏願陛下。上念社稷之重。下從黎元之望。負□臨朝。凝旒布政。則小大之心允睦。遠近之情克諧。國家惟寧。天下幸甚。臣等請擇良辰。班示有司。不勝憂惶之至。謹詣闕以聞。勅。近省公卿等表請。以宗社事重。哀慟之情。不能弭忘。而再三敦逼。因依來請。其左右京並天下諸國。待大祓使到祓清。然後釋服。不得因此飮宴作樂並着美服。
壬申。三品伊豫親王爲中務卿大宰帥。三品諱《淳和》爲治部卿。四品葛原親王爲大藏卿。三品諱《嵯峨》爲彈正尹。左京大夫從四位下藤原朝臣大繼爲兼典藥頭。從五位下大中臣朝臣諸人爲伊勢介。
癸酉。散位從四位下粟田朝臣鷹守卒。
丁丑。勅。備後。安藝。周防。長門等國驛館。本備蕃客。瓦葺粉壁。頃年百姓疲弊。修造難堪。或蕃客入朝者。便從海路。其破損者。農閑修理。但長門國驛者。近臨海邊。爲人所見。宜特加勞。勿減前制。其新造者。待定樣造之。
己卯。從四位上五百枝王上表曰。臣稟散樗之微質。忝天□之末流。世依寵昇。位非才授。叨榮過分。奉國無効。喜懼交並。□魂飛越。臣五百枝往年運値長險。忽放海南。自悲革命。永淪邊壤。而今猥蒙恩宥。重謁宸嚴。萬死百生。臣幸已足。況復列昔日之周行。飛故年之華蓋。抃躍之至。倍百恆情。但慮葵□之誠徒切。止足之道未申。若不自新。恐黷戚族。臣誠検舊章。諸王自願改爲臣姓。依請聽之。伏望改此皇親。就彼臣氏。被賜春原朝臣姓。伏冀長沐霈澤。保終吉於一門。遠貽孫謀。榮宗枝於萬葉。無任懇情之至。謹詣闕庭。奉表以聞。勅許之。』▼是日。停諸國雜贄腹赤魚木蓮子等。以息民肩也。
