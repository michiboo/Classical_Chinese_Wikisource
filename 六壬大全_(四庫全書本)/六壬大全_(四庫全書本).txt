　　欽定四庫全書　　　　　子部七
　　六壬大全　　　　　　　術數類四〈占卜之屬〉提要
　　臣等謹案六壬大全十二巻不著撰人名氏巻首題懷慶府推官郭載騋校蓋明代所刋也六壬與遁甲太乙世謂之三式而六壬其傳尤古或謂出於黃帝元女固屬無稽要其為術固非後世方技家所能造大抵數根於五行而五行始於水舉隂以起陽故稱壬焉舉成以該生故用六焉其有天地盤與神將加臨雖漸近竒遁九宮之式而由干支而有四課則亦兩儀四象也由發用而有三𫝊則亦一生二二生三三生萬物也以至六十四課莫不原本羲爻蓋亦易象之支流推而衍之者矣考國語伶州鳩對七律以所稱夷則上宮大呂上宮推之皆有合於六壬之義然特以五音十二律定數未可即指為六壬之源呉越春秋載伍員及范蠡雞鳴日出日映禺中四術則時將加乘與龍蛇刑徳之用一如今世所傳而越絶書載公孫聖亦有今日壬午時加南方之語其事雖不見經傳似出依託然趙煜袁康皆後漢人知其法著於漢代也其書之見於史者隋志二家唐志六家宋志三十家而焦竑經籍志所列多至八十三家然多散佚不傳其存者如徐道符心鏡蔣日新開雲觀月歌凌福之畢法賦及五變中黃經術家奉為蓍蔡而流傳既久其說多岐或専論課體而失之拘或専主類神而失之麤或雜取神煞而失之支又皆不可以為法是書總集諸書遺文首載入手法總鈐及貴神月將徳煞加臨喜忌旁采唐以來諸論若括囊雲霄賦課經之類而緯以心鏡觀月諸篇採撮頗為詳備案明史藝文志有袁祥六壬大全三十三巻名目相同而巻帙不符未必即祥所輯要其博綜簡括固六壬家之總滙也惟是六壬所重莫過於天乙貴神隂陽順逆為吉凶所自出如匠者之凖繩榘矱而先天之徳起於子後天之德起於未以五干徳合神取貴承學之士多未究其源我
　　聖祖仁皇帝御定星歴考原一書貫串璣衡權輿圭臬以訂曹震圭晝丑夜未之訛實足立千古之標凖我
　　皇上御纂協紀辦方書復申暢斯旨謹按呉越春秋所載子胥之占三月甲戌時加雞鳴而以為青龍在酉是甲日丑為隂貴也范蠡石室之占十二月戊寅時加日出而亦以為青龍臨酉功曹為螣蛇是戊日丑為陽貴也沿泝古義皆與
　　聖謨垂示先後同符是書所取天乙尚沿俗例巻中僅載先天貴人一圖而不用未免失之舛漏又所載十二宮分野亦多拘牽舊說未能訂正今以原本所有姑仍其舊録之而附訂其失如右乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








