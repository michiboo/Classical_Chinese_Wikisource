　　欽定四庫全書　　　　子部四
　　農桑輯要　　　　　　農家類
　　提要
　　〈臣〉等謹案農桑輯要七卷元世祖時官撰頒行本也前有至元十年翰林學士王磐序稱詔立大司農司不治他事専以勸課農桑為務行之五六年功効大著農司諸公又慮夫播植之宜蠶繰之節未得其術於是徧求古今農家之書刪其繁重摭其切要纂成一書鏤為板本進呈將以頒布天下云云案元史司農司設於至元七年分佈勸農官巡行郡邑察舉農事成否達於戶部以殿最牧民長官史又稱世祖即位之初首詔天下崇本抑末於是頒農桑輯要之書於民均與王磐所言合惟至元七年至十年不足五六年之數盤葢據建議設官之始約畧言之耳焦竑國史經籍志錢曾讀書敏求記皆作七卷永樂大典所載僅有二卷蓋編纂者所合併非有闕佚永樂大典又載有至順三年印行萬部官牒蘇天爵元文類又載有蔡文淵序一篇稱延祐元年仁宗特命刋板於江浙行省明宗文宗復申命頒布蓋有元一代以是書為經國要務也書凡分典訓耕墾播種栽桑養蠶𤓰菜果實竹木藥草孳畜十門大致以齊民要術為藍本芟除其浮文瑣事而襍採他書以附益之詳而不蕪簡而有要於農家之中最為善本當時著為功令亦非漫然矣乾隆四十二年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　欽定四庫全書　　　　子部四
　　農桑輯要目録　　　　　農家類
　　卷一
　　典訓
　　農功起本　　　　蠶事起本
　　經史法言　　　　先賢務農
　　耕墾
　　耕地　　　　　　代田
　　區田
　　卷二
　　播種
　　収九榖種　　　　種榖
　　大小麥〈青稞附〉　　　水稻
　　旱稻　　　　　　黍穄〈稗附〉
　　梁秫　　　　　　大豆〈豍豆附〉
　　小豆〈菉豆白豆附〉　　　豌豆
　　薥黍　　　　　　蕎麥
　　胡麻　　　　　　麻子〈蘇子附〉
　　麻　　　　　　　苧麻
　　木棉
　　論九榖風土及種蒔時月
　　論苧麻木棉
　　卷三
　　栽桑
　　論桑種　　　　　種椹
　　地桑　　　　　　移栽
　　壓桑　　　　　　栽條
　　栽桑梢　　　　　布行桑
　　修蒔〈治蟲蠧等法附〉　　　科斫〈採葉附〉
　　接廢樹　　　　　接大小樹
　　義桑　　　　　　桑雜類
　　柘
　　卷四
　　養蠶
　　論蠶性　　　　収種
　　擇繭　　　　　浴連〈収貯蠶連附〉
　　収乾桑葉　　　製豆粉米粉
　　収牛糞　　　　収蓐草
　　収蒿梢　　　　修治苫薦
　　治蠶具〈蠶糧附〉　　蠶室
　　火倉　　　　　　安槌
　　變色　　　　　　生蛾
　　下蛾　　　　　　涼暖總論
　　飼養總論　　　　用葉
　　分擡總論　　　　初飼蛾
　　擘黒　　　　　　頭眠擡飼
　　停眠擡飼　　　　大眠擡飼
　　養四眠蠶　　　　稙蠶之利
　　晚蠶之害　　　十體
　　三光　　　　　八宜
　　三稀　　　　　五廣
　　雜忌　　　　　簇蠶
　　擇繭　　　　　繰絲
　　蒸餾繭法　　　夏秋蠶法
　　卷五
　　𤓰菜
　　種𤓰〈黃𤓰附〉　　　　治𤓰籠法
　　區種𤓰法　　　　西𤓰
　　冬𤓰　　　　　　瓠
　　芋　　　　　　　葵
　　茄子　　　　　　蔓菁
　　蘿蔔〈胡蘿蔔附〉　　　　蜀芥蕓薹芥子
　　薑　　　　　　　菌子
　　蒜　　　　　　　䪥〈薤同〉
　　蔥　　　　　　韭
　　胡荽　　　　　菠薐
　　萵苣　　　　　同蒿
　　人莧　　　　　藍菜
　　莙薘　　　　　蘭香〈香菜附〉
　　荏蓼　　　　　芹𦼫
　　甘露子　　　　豆豉
　　麩豉
　　果實
　　種棃〈插棃附〉　　　　藏棃法
　　桃〈櫻桃蒲萄附〉　　　　李
　　梅杏　　　　　　柰林檎
　　棗〈㮕棗附〉　　　　　栗〈榛附〉
　　柿　　　　　　　安石榴
　　木𤓰　　　　　　銀杏
　　橙　　　　　　　橘
　　樝子　　　　　諸果
　　接諸果
　　卷六
　　竹木
　　種竹　　　　　松〈杉柏檜附〉
　　榆　　　　　　白楊
　　棠　　　　　　榖楮
　　槐　　　　　　栁
　　楸　　　　　　梓
　　梧桐　　　　　漆
　　柞　　　　　　皂莢
　　楝　　　　　　椿
　　葦〈荻附〉　　　　　蒲
　　作園籬　　　　諸樹
　　伐木
　　藥草
　　種紫草　　　　紅花
　　藍　　　　　　梔子
　　茶　　　　　　椒
　　茱萸　　　　　茴香
　　蓮藕　　　　　芡
　　芰　　　　　　薯蕷
　　地黃　　　　　枸杞
　　菊花　　　　　蒼術
　　黃精　　　　　百合
　　牛蒡子　　　　決明
　　甘蔗　　　　　薏苡
　　藤花　　　　　薄荷
　　罌粟　　　　　苜蓿
　　卷七
　　孳畜
　　養馬牛總論　　馬〈驢騾附〉
　　牛〈水牛附〉　　　　羊
　　豬　　　　　　養雞
　　鵝鴨　　　　　魚
　　蜜蜂　　　　　嵗用雜事












　　農桑輯要原序
　　聖天子臨御天下欲使斯民生業富樂而永無饑寒之憂詔立大司農司不治他事而專以勸課農桑為務行之五六年功效大著民間墾闢種藝之業増前數倍農司諸公又慮夫田裡之人雖能勤身從事而播殖之宜蠶繰之節或未得其術則力勞而功寡獲約而不豐矣於是徧求古今所有農家之書披閲參考刪其繁重摭其切要纂成一書目曰農桑輯要凡七卷鏤為版本進呈畢將以頒布天下屬予題其卷首予嘗讀豳詩知周家所以成八百年興王之業者皆由稼穡艱難積累以致之讀孟子書見其論説王道丁寧反覆皆不出乎夫耕婦蠶五雞二彘無失其時老者衣帛食肉黎民不饑不寒數十字而已大哉農桑之業真斯民衣食之源有國者富強之本王者所以興教化厚風俗敦孝悌崇禮讓致太平躋斯民於仁壽未有不權輿於此者矣然則是書之出其利益天下豈可一二言之哉施於家則陶朱猗頓之寶術也用於國則周成康漢文景之令軌也又何待夫序引贊揚而後知其可重哉至元癸酉嵗季秋中旬日翰林學士王磐題












