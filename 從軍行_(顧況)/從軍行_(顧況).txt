
弭節結徒侶，速征赴龍城。
單于近突圍，烽燧屢夜驚。
長弓挽滿月，劍華霜雪明。
遠道百草殞，峭覺寒風生。
風寒欲砭肌，爭奈裘襖輕。
回首家不見，候雁空中鳴。
笳奏遝以哀，肅肅趣嚴程。
寄語塞外胡，擁騎休橫行。

少年膽氣麁，好勇萬人敵。
仗劍出門去，三邊正艱厄。
怒目時一呼，萬騎皆辟易。
殺人蓬麻輕，走馬汗血滴。
醜虜何足清，天山坐寧謐。
不有封侯相，徒負幽幷客。

