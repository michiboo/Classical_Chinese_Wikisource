○北伐更盟
寧宗嘉泰四年春正月，韓侂冑定議伐金。時金爲北鄙韃靼等部所擾，無歲不興師討伐，兵連禍結，士卒塗炭，府庫空匱，國勢日弱，羣盜蜂起，民不堪命。有勸韓侂冑立蓋世功名以自固者，侂胄然之，恢復之議遂起。聚財募卒，出封樁庫黃金萬兩，以待賞功，命吳曦練兵西蜀。既而安豐守臣厲仲方言：「淮北流民鹹願歸附。」浙東安撫使辛棄疾入見，言：「金國必亡，願屬大臣備兵，爲倉卒應變之計。」侂胄大喜。會鄧友龍使金還，言：「金有賂驛使夜半求見者，具言金國困弱，王師若來，勢如拉朽。」侂胄聞之，用師之意益決矣。
五月癸未，追封岳飛爲鄂王。飛先已賜諡武穆，至是，韓侂冑欲風勵諸將，故追封之。
開禧元年夏四月，武學生華嶽上書，諫朝廷未宜用兵啓邊釁，且乞斬韓侂冑、蘇師旦、周筠以謝天下。侂胄大怒，下嶽大理，編管建寧。
五月，金主璟聞朝廷將用兵，召諸大臣問之。皆曰：「宋敗衄之餘，自救不暇，恐不敢叛盟。」完顏匡獨曰：「彼置忠義保捷軍，取先世開寶、天禧紀元，豈忘中國者哉。」璟然之，乃命平章僕散揆，會兵於汴以備之。
六月，詔內外諸軍，密爲行軍之計。
八月，金罷河南宣撫司。初，僕散揆至汴，移文來責敗盟。三省、樞密院答言：「邊臣生事，已行貶黜，所置兵亦已抽去。」揆信之。會殿前副都指揮使郭倪、濠州守將田俊邁誘虹縣民蘇貴等爲間，言於揆曰：「宋之增戍，本虞他盜，及聞行臺之建，益畏讋不敢去備。且兵皆白丁，自裹糧糒，窮蹙饑疾，死者甚衆。」揆益弛備，以其言白於金主璟。時金羣臣皆勸先舉，璟曰：「南北和好四十餘年，民不知兵，不可。」及聞揆言，遂命罷宣撫司及新置兵。
丁亥，命湖北安撫司增招神勁軍。乙巳，以郭倪爲鎮江都統，兼知揚州。
九月丁未，韓侂冑欲審敵虛實，遣陳景俊使金賀正旦。景俊還，金主璟諭之曰：「大定初，世宗許宋世爲侄國，朕遵守至今。豈意爾國屢犯我邊，以此遣大臣宣撫河南。及得爾國公移，朕即罷司，而爾國侵擾益甚。朕惟和好歲久，委曲含容，恐侄宋皇帝或未詳知。卿歸國，當具言之。」景俊還，以告，陳自強戒勿言，由是用兵益決。
以丘崈爲江淮宣撫使，崈辭不拜。初，韓侂冑以北伐之議示崈，崈曰：「中原淪陷且百年，在我固不可一日而忘，然兵兇戰危，若首倡非常之舉，兵交勝負未可知，則首事之禍，其誰任之。必有夸誕貪進之人，攘臂以僥倖萬一，宜亟斥絕。不然，必誤國矣。」侂胄不納。至是，命崈宣撫江淮，崈手書力論金人未必有意敗盟，中國當示大體，宜申儆軍實，使吾常有勝勢。若釁自彼作，我有詞矣。因力辭不拜。侂胄不悅。
十二月戊寅，金使太常卿趙之傑來賀正旦，入見。韓侂冑故使贊者犯金主父嫌名以挑之，之傑遂倨慢。侂胄請帝還內。著作郎朱質乞斬虜使，不報。詔使人更以正旦朝見。
二年夏四月庚午，追論秦檜主和誤國之罪，削奪王爵，改諡繆醜。
金聞皇甫斌分兵規取唐、鄧，覆命僕散揆領行省於汴，河南皆聽節制，盡徵諸道籍兵，分守要害。命彰德守臣護韓琦墳，凡宋宗族所居，有司提控之。
鎮江都統制陳孝慶復泗州，江州統制許進復新息縣，光州忠義人孫成復褒信縣。五月辛巳，陳孝慶復虹縣。
丁亥，韓侂冑聞已得泗州及新息、褒信、潁上、虹縣，乃命直學士院李壁草詔，下伐金詔。略曰：「天道好還，我國有必伸之理，人心效順，匹夫無不報之仇。蠢茲醜虜，猶託要盟，朘生靈之資，奉溪壑之慾，此非出於得已，彼乃謂之當然。軍入塞而公肆創殘，使來庭而敢爲桀驁，洎行李之繼遣，復嫚詞之見加。含垢納污，在人情而已極。聲罪致討，屬敵勢之將傾。兵出有名，師直爲壯。言乎遠，言乎近，孰無忠義之心。爲人子，爲人臣，當念祖宗之憤。」初，兵部侍郎葉適輪對，嘗言：「甘弱而幸安者衰，改弱而就強者興。」侂胄聞而喜之，以爲直學士院，欲藉其草詔以動中外，而適以疾辭職，乃改命壁雲。
甲午，郭倪遣郭倬、李汝翼會兵攻宿州，敗。還至蘄，金人追而圍之，倬執馬軍司統制田俊邁以與金人，乃得免。時建康都統李爽攻壽州，亦敗。皇甫斌敗績於唐州。時江州都統王大節攻蔡州，亦不克而潰。
六月甲寅，鄧友龍罷，以丘崈爲兩淮宣撫使。韓侂冑以師出無功，罷友龍而以崈代之，駐揚州。崈至鎮，部署諸將，悉以三衙江上軍分守江、淮要害。侂胄遣人來議招收潰卒，且求自解之計。崈謂宜明蘇師旦、周筠等僨師之奸，正李汝翼、郭倬等喪師之罪。崈欲全淮東兵力，爲兩淮聲援，奏「泗州孤立，淮北所屯精兵幾二萬，萬一金人南出清河口，及犯天長等城，則首尾中斷，墮敵計矣。莫若棄之，還軍旴眙。」從之。於是王大節、李汝翼、皇甫斌、李爽等皆坐貶，斬郭倬於鎮江。
秋七月，韓侂冑既喪師，始覺爲蘇師旦所誤。召李壁飲，酒酣，語及師旦始謀事。壁微摘其過以覘之，因極言：「師旦怙勢招權，使明公負謗，非竄謫此人，不足以謝天下。」侂胄然之，翌日罷師旦，籍其家。尋除名，韶州安置。
十月丙子，金僕散揆分兵爲九道，南下：揆兵三萬，出潁、壽。完顏匡兵二萬五千，出唐、鄧。紇石烈子仁兵三萬，出渦口。紇石烈忽斜虎兵二萬，出清河口。完顏充兵一萬，出陳倉。蒲察貞兵一萬，出成紀。完顏綱兵一萬，出臨潭。石抹仲溫兵五千，出鹽川。完顏璘兵五千，出來遠。
忽斜虎自清河口渡淮，遂圍楚州。
十一月甲申，以丘崈僉書樞密院事，督視江、淮軍馬。金人攻淮南日急，詔郭杲將兵駐真州以援之，又以崈督視江、淮軍馬。或勸崈棄廬、和州，爲守江計。崈曰：「棄淮則與敵共長江之險，吾當與淮南俱存亡。」乃益增兵防守。
金完顏匡陷光化、棗陽、江陵，副都統魏友諒突圍奔襄陽。招撫使趙淳焚樊城，金人遂破信陽、襄陽、隨州，進圍德安府。
金僕散揆引兵至淮，遣人密測淮水，惟八迭灘可涉，即遣奧屯驤揚兵下蔡，聲言欲渡。守將何汝勵、姚公佐以爲誠然，悉衆屯花靨以備之。揆乃遣賽不等潛師渡八迭，駐於南岸。官軍不虞其至，遂皆潰走，自相蹂踐，死者不可勝計。揆遂奪潁口，下安豐軍及霍丘縣。進圍和州，屯於瓦梁河，以控真、揚諸州之衝，乃整軍列騎，張旗幟於沿江上下。江表大震。
十二月，金紇石烈子仁陷滁州，遂入真州。州之士民奔逃渡江者十餘萬，知鎮江府宇文紹節亟具舟以濟，又廩食之。自是淮西縣鎮皆沒於金。
時，金僕散揆欲通和罷兵，有韓元靚者，自謂琦五世孫，揆遣之渡淮。丘崈獲之，詰所以來之故，元靚言：「兩國交兵，北朝皆謂韓太師意。今相州墳墓、宗族皆不可保，故來依太師耳。」崈使畢其說，始露講解之意。崈密使人護送北歸，俾扣其實。元靚既回，崈得金行省文字，以聞於朝。韓侂冑方以師出屢敗，悔其前謀，輸家財二十萬以助軍，而諭崈募人持書幣赴敵營議和。崈乃遣陳璧充小使，持書於揆，願講和息兵。揆曰：「稱臣、割地、獻首禍之臣，乃可。」崈復遣王文往，言：「用兵乃蘇師旦、鄧友龍、皇甫斌所爲，非朝廷意。」且言：「今三人皆已貶黜。」揆曰：「侂胄若無意用兵，師旦等豈敢擅專。」文還，崈復遣使相繼以往，因許還其淮北流移人及今年歲幣。揆始許之，自和州退屯下蔡，獨濠州尚使一統軍守之。
以畢再遇權山東、京東招撫司。時諸將用兵皆敗，惟再遇數有功。金人常以水櫃取勝。再遇夜縛藁人數千，衣以甲冑，持旗幟戈矛，儼立成行，昧爽，鳴鼓。金人驚視，亟放水櫃，後知其非兵也，甚沮。乃出兵攻之，金人大敗。又嘗引金人與戰，且前且卻，至於數四，視日已晚，乃以香料煮豆布地上，復前搏戰，佯爲敗走。金人乘勝追逐，馬饑，聞豆香，皆就食，鞭之不前。反攻之，金人馬死者不可勝計。又嘗與金人對壘，度金兵至者日衆，難與爭鋒，一夕拔營去。留旗幟於營，並縛生羊置其前二足於鼓上，擊鼓有聲。金人不覺爲空營，復相持數日。及覺，欲追之，則已遠矣。
三年春正月丁丑，丘崈罷，命張巖督視江、淮軍馬。時金已有和意，崈上疏乞移書金帥，以成和議。且言金人既指韓侂冑爲首謀，若移書，宜暫免系銜。侂胄大怒，罷崈。
二月，以知建康府葉適兼江淮制置使。適上言：「三國孫氏，嘗以江北守江，自南唐以來始失之。乞兼節制江北諸州。」詔從之。時羽檄旁午，而適治事如平時，軍需皆從官給，民以不擾，其防守皆盡法度。
是月，金僕散揆卒於下蔡。揆有疾，金主命左丞相完顏宗浩行省事於汴，至是，揆卒。
夏四月，以方信孺爲國信所參議官，如金軍。時韓侂冑募可以報使金帥府者，近臣薦信孺可使，自蕭山丞召赴都，命以使事。信孺曰：「開釁自我，金人設問首謀，當以何詞答之。」侂胄矍然，信孺遂持張巖書以行。
九月，貶方信孺官。初，信孺至濠州，紇石烈子仁止之於獄，露刃環守，絕其薪水，要以五事。信孺曰：「反俘、歸幣可也。縛送首謀，自古無之。稱藩、割地，則非臣子所敢言。」子仁怒曰：「若不望生還耶？」信孺曰：「吾將命出國門時，已置死生度外矣。」子仁遣至汴，見完顏宗浩，出就傳舍。宗浩遣將命者來，堅持五說，信孺辨對不少屈。宗浩不能詰，授以報書，曰：「和與戰，俟再至決之。」信孺還，朝廷以林拱辰爲通謝使，與信孺持國書誓草，及許通謝百萬緡。信孺至汴，宗浩怒信孺不曲折建白，遽以誓書來，有誅戮、禁錮之語，信孺不爲動。將命者曰：「此非犒軍可了。」別出事目以示之。信孺曰：「歲幣不可再增，故代以通謝錢。今得此求彼，吾有隕首而已。」會蜀中遣師復大散關，宗浩益疑之，乃遣信孺還，復書於張巖曰：若能稱臣，即以江、淮之間取中爲界。欲世爲子國，即盡割大江爲界，且斬元謀奸臣函首以獻，及添歲幣五萬兩匹，犒師銀一千萬兩，方可議和好。」信孺還致其書。韓侂冑問之，信孺言敵所欲者五事：一割兩淮，二增歲幣，三索歸正人，四犒軍銀，五不敢言。侂胄固問之，信孺徐曰：「欲得太師頭耳。」侂胄大怒，奪信孺三官，臨江軍居住。信孺三使金師，以口舌折強虜，敵人計屈情見，雖未即和，然已有成說。及貶，欲再遣使，顧在廷無可者，近臣以王柟薦，乃命柟假右司郎中持書北行。柟，王倫之孫也。
辛卯，以趙淳爲江淮制置使。乙未，張巖罷。韓侂冑怒金人慾罪首謀，和議遂輟，復銳意用兵，乃以淳鎮江淮而罷巖。巖開督府九月，費耗縣官錢三百七十萬緡而無寸功。
十一月乙亥，禮部侍郎史彌遠奏「自兵興以來，蜀口、漢、淮之民死於兵戈者，不可勝計，公私之力大屈，而韓侂冑意猶未已，中外憂懼。」因力陳危迫之勢，請誅侂胄。皇后楊氏素怨侂胄，因使皇子榮王儼具疏言：「侂胄再啓兵端，將不利於社稷。」帝不答。後從旁力贊之，帝猶未許。後請命其兄次山，擇羣臣可任者，與共圖之，帝始諾。次山遂語彌遠。彌遠得密旨，以錢象祖嘗諫用兵，忤侂胄，乃先白象祖。象祖許之，以告李壁。壁謂事緩恐泄，乃命主管殿前司公事夏震統兵三百，候侂胄入朝，至太廟前，即呵止之，擁至玉津園側，殺之。彌遠、象祖以聞，帝猶未信，既乃知之，遂下詔暴揚侂胄罪惡於中外。蓋其謀始於彌遠，而成於楊後及後兄次山，帝初無意也。侂胄既死，錢象祖探懷中堂帖授陳自強曰：「有旨，丞相罷政。」自強即上馬去。丁丑，貶自強永州居住。己卯，斬蘇師旦。
嘉定元年春正月戊寅，右諫議大夫葉時請梟韓侂冑首於兩淮，不報。三月癸酉，復秦檜王爵贈諡。
己丑，王柟自金軍還。初，柟至金，請依靖康故事，世爲伯侄之國，增歲幣爲三十萬，犒軍錢三百萬貫，蘇師旦等，俟和議定後，當函首以獻。完顏匡具以柟言奏於金主璟，璟命匡索韓侂冑首以贖淮南地，改犒軍錢爲銀三百萬兩。會錢象祖移書金帥府，喻以誅韓侂冑事，柟未之知也。一日，匡問柟曰：「韓侂冑貴顯幾年矣。」柟曰：「已十餘年，平章國事才二年爾。」匡曰：「南朝欲去此人，可乎？」柟曰：「主上英斷，去之何難。」匡顧之而笑，和議始決，因遣柟還索侂胄首。詔百官集議，倪思謂有傷國體。吏部尚書樓鑰曰：「和議重事，待此而決，奸宄已斃之首，又何足惜。」遂命臨安府斫棺取首，梟之兩淮，仍諭諸路以函首畀金之事，遂以侂胄及蘇師旦首付王柟送金師，以易淮、陝侵地。
六月，王柟以韓侂冑、蘇師旦首至金。金主璟御應天門，備黃麾立仗受之，百官上表稱賀。懸二首並畫像於通衢，令百姓縱觀，然後漆其首，藏於軍器庫。遂命完顏匡等罷兵，更元帥府爲樞密院，遣使來歸大散關及濠州。
八月，置安邊所，凡韓侂冑與其他權幸沒入之田及圍田、湖田之在官者皆隸焉，凡所輸錢租，籍以給行人金繒之費。迨後與北方絕好，軍需、邊用，每於此取之。
九月辛丑，金遣完顏侃、喬宇來，詔以金國和議成諭天下。
