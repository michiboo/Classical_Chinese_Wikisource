○天書封祀
真宗景德三年二月，罷寇準平章事，出知陝州。準爲相，用人不以次，同列頗不悅。他日除官，同列目吏持例簿以進，準曰：「宰相所以進賢退不肖，若用例，一吏職耳。」自澶淵還，頗矜其功，帝待準甚厚，王欽若深嫉之。一日會朝，準先退，帝目送之，欽若因進曰：「陛下敬準，爲其有社稷功耶？」帝曰：「然。」欽若曰：「澶淵之役，陛下不以爲恥，而謂準有社稷功，何也。」帝愕然曰：「何故。」欽若曰：「城下之盟，《春秋》恥之。澶淵之舉，以萬乘之貴而爲城下之盟，何恥如之。」帝愀然不悅。欽若曰：「陛下聞博乎。博者輸錢欲盡，乃罄所有出之，謂之孤注。陛下，寇準之孤注也，斯亦危矣。」由是帝顧準浸衰，竟罷爲刑部尚書，出知陝州。
初，張詠在成都，聞准入相，謂僚屬曰：「寇公奇材，惜學術不足爾。」及準知陝，詠適自成都還，準送之郊，問曰：「何以教準。」詠徐曰：「《霍光傳》不可不讀也。」準莫諭其意，歸取其傳讀之，至「不學無術」，笑曰：「此張公謂我也。」未幾，移準知天雄軍。契丹使過大名，謂準曰：「相公望重，何故不在中書。」準曰：「主上以朝廷無事，北門鎖鑰，非準不可耳。」
大中祥符元年春正月乙丑，有天書見於承天門，大赦，改元。帝自聞王欽若言，深以澶州之盟爲辱，常怏怏不樂。欽若度帝厭兵，因謬進曰：「陛下以兵取幽、薊，乃可滌此恥。」帝曰：「河朔生靈，始免兵革，朕安忍爲此。可思其次。」欽若曰：「惟封禪可以鎮服四海，誇示外國。然自古封禪，當得天瑞希世絕倫之事，乃可爾。」既而又曰：「天瑞安可必得。前代蓋有以人力爲之者，惟人主深信而崇奉之，以明示天下，則與天瑞無異也。陛下謂《河圖》、《洛書》果有耶。聖人以神道設教耳。」帝沈思久之，曰：「王旦得無不可乎？」欽若曰：「臣喻以聖意，宜無不可。」欽若乃乘間爲旦言，旦黽勉從之。帝尚猶豫，會幸祕閣，驟問直學士杜鎬曰：「古所謂河出圖，洛出書，果何事耶？」鎬老儒，不測上旨，漫應之曰：「此聖人以神道設教爾。」帝意遂決，遂召旦飲，歡甚，賜以尊酒，曰：「歸與妻孥共之。」既歸，發封，則皆美珠也。旦悟帝旨，自是不敢有異議。至是，帝謂羣臣曰：「去冬十一月庚寅，夜將半，朕方就寢，忽室中光耀，見神人星冠絳衣，告曰：來月宜於正殿建黃籙道場一月，當降天書《大中祥符》三篇。朕竦然起對，已復無見。自十二月朔即齋戒於朝元殿，建道場以佇神貺。至是，適皇城司奏有黃帛曳左承天門南鴟尾上，令中使視之，帛長二丈許，緘物如書卷，纏以青縷，封處隱隱有字，蓋神人所謂天降之書也。」旦等皆再拜稱賀。帝即步至承天門，瞻望，再拜，遣二內侍升屋，奉之下。旦跪進，帝再拜受之，親置輿中，導至道場，授陳堯叟啓封。帛上有文曰：「趙受命，興於宋，付於昚，居其器，守於正，世七百，九九定。」帝跪受，覆命堯叟讀之，其書黃字三幅，詞類《洪範》、《道德經》，始言帝能以至孝至道紹世，次諭以清淨簡儉，終述世祚延永之意。讀訖，帝復跪奉，韞以所緘帛，盛以金匱。羣臣入賀於崇政殿，賜宴，帝與輔臣皆蔬食。遣官告天地、宗廟、社稷。大赦，改元，羣臣加恩，賜京師酺五日。改左承天門爲承天祥符。置天書儀衛扶侍使，有大禮，即命宰執近臣兼之。欽若之計既行，陳堯叟、陳彭年、丁謂、杜鎬益以經義附和，而天下爭言祥瑞矣。獨龍圖閣待制孫奭言於帝曰：「以臣愚所聞，天何言哉。豈有書也。」帝默然。
三月，詔議封禪。宰相王旦等率文武百官、諸軍將校、官吏、藩夷、僧道、耆壽二萬四千三百餘人，凡五上表，請帝封禪。帝意未決，召丁謂問以經費，謂對曰：「大計有餘。」議乃定。命翰林、太常詳定儀注。先是，西北用兵，帝便殿延訪，多至旰食，王旦嘆曰「我輩安得坐致太平，優遊無事耶？」宰相李沆曰：「強敵外患，足爲儆戒，他日四方寧謐，朝廷未必無事。」旦以爲不然。沆又日取四方水旱、盜賊奏之，旦以爲細事不足煩帝聽。沆曰：「人主少年，當使知四方艱難，不然，血氣方剛，不留意聲色犬馬，則土木、兵甲、禱祠之事作矣。」至是，其言果驗。
夏四月乙未，以王欽若參知政事。丙申，以王旦爲封禪大禮使，王欽若等爲經度制置使，馮拯、陳堯叟爲分掌禮儀使，丁謂等計度財用。謂時權三司使，遂著《景德會計錄》以獻，因條大禮經費，以備參校，優詔獎之。
六月乙未，王欽若至幹封，上言：「泰山醴泉出，錫山蒼龍見。」未幾，木工董祚於醴泉亭北見黃帛曳林木上，有字不能識，言於皇城使王居正。居正見其上有御名，馳告欽若。欽若奉至社首，跪授中使，馳捧詣闕。帝御崇政殿，趣召羣臣曰：「朕五月丙子夜，復夢曏者神人言：來月上旬，當賜天書於泰山。即密諭欽若等，凡有祥異即上聞，今果與夢協。上天眷祐，惟懼不稱。」王旦等再拜稱賀，乃迎奉含芳園之正殿。帝齋戒，備法駕詣殿，拜受之，授陳堯叟啓封。其文曰：「汝崇孝奉吾，育民廣福。錫爾嘉瑞，黎庶鹹知。祕守斯言，善解吾意。國祚延永，壽歷遐歲。」讀訖，復奉以升殿。於是羣臣表上尊號曰崇文廣武儀天尊道寶應章感聖明仁孝皇帝。未幾，欽若獻芝草八千本，趙安仁獻五色金玉丹、紫芝八千七百餘本，諸州上芝草、嘉禾、瑞木、三脊茅等，不可稱紀。九月，令有司勿奏大辟案，以天書告於太廟。
乙酉，親習封禪儀於崇德殿。
作玉清詔應宮，奉天書也。知制誥王曾、都虞候張旻皆上疏諫，不聽。
冬十月辛卯，帝發京師，以玉輅載天書先道，凡十七日，至泰山。王欽若等獻芝草三萬八千餘本。齋戒三日，登山，道經險峻，降輦步進，鹵簿儀衛列于山下。享昊天上帝於圓臺，陳天書於左，以太祖、太宗配。命羣臣享五方帝及諸神于山下封祀壇。帝飲福酒，攝中書令王旦跪稱曰：「天賜皇帝太一神符，周而復始，永綏兆人。」三獻畢，封金玉匱。王旦奉玉匱，置於石感。攝太尉馮拯奉金匱以降，將作監領徒封感。帝登圓臺，閱視訖，還御幄。宰相率從官稱賀。明旦，禪祭皇地祗於社首山，如封祀儀。禮畢，御壽昌殿，受羣臣朝賀。大赦天下，文武並進秩。令開封府及所過州、軍考送舉人。賜天下酺三日。改幹封縣爲奉符縣。大宴穆清殿，又宴泰山父老於殿門。
十一月戊午，帝過曲阜縣，謁孔子廟，酌獻再拜，近臣分奠七十二弟子，遂幸孔林。加諡孔子曰玄聖文宣王，祭以太牢，賜錢三十萬，帛三百匹。又追諡齊太公望爲昭烈武成王，周文公旦爲文憲王。太公立廟青州，周公立廟曲阜。尋復追封孔子廟配享從祀者，顏回爲兗國公，閔損、曾參及漢儒、左丘明以下爲郡公、侯、伯。
丁丑，帝自泰山奉天書還宮，羣臣爭頌功德，惟進士孫籍獻書言：「封禪，帝王之盛事，願陛下謹於盈成，不可遂自滿假。」知制誥周起亦上言：「天下之勢，常患恬於逸安而忽於兢畏，願毋以告成爲恃。」
十二月辛卯，帝御朝元殿，受尊號。宰相王旦等各進秩有差。
二年二月，以方士王中正爲左武衛將軍。先是，汀州人王捷言：「於南康遇道人，姓趙氏，授以丹術及小鐶神劍，蓋司命真君也，是爲聖祖。」宦者劉承珪以聞，賜捷名中正，得對龍圖閣。既東封，加聖祖號爲司命天尊，授中正左武衛將軍，恩遇甚厚。
十二月辛丑，權三司使丁謂上《封禪祥瑞圖》，示百官於朝堂。自封禪之後，士大夫爭奏符瑞，獻讚頌，崔立獨言：「水發徐、兗，旱連江、淮，無爲烈風，金陵大火，是天所以戒驕矜也。而中外多上雲霧、草木之瑞，此何足爲治道言哉。」不省。
三年六月，河中府進士薛南及父老、僧道千二百人請祀后土於汾陰。
八月丁未，詔「明年春，有事於汾陰。」戊申，以知樞密院事陳堯叟爲祀汾陰經度制置使，以王旦爲大禮使，王欽若爲禮儀使。冬十月庚申，丁謂上《大中祥符封禪記》。
十二月，陝州言黃河清。集賢校理晏殊獻《河清頌》。帝作《奉天庇民述》，示宰相。
四年春正月辛巳，以將祀汾陰，詔執事懈怠者罪勿原。是時大旱，京師近郡榖踴貴，龍圖閣待制孫奭上疏曰：「先王卜征五年，歲習其祥，祥習則行，不習則增修德而改卜。陛下始畢東封，更議西幸，殆非先王卜征五年慎重之意，其不可一也。夫汾陰后土，事不經見。昔漢武帝將封禪，故先封中嶽，祠汾陰，始巡幸郡縣，遂有事於泰山。今陛下既已登封，復欲幸汾陰，其不可二也。古者圓丘、方澤，所以郊祀天地，今南、北郊是也。漢初承秦，唯立五畤以祀天，而后土無祀，故武帝立祠於汾陰。自元、成以來，從公卿之議，遂徙汾陰后土於北郊，後之王者多不祀汾陰。今陛下已建北郊，乃舍之而遠祀汾陰，其不可三也。西漢都雍，去汾陰至近。今陛下經重關，越險阻，輕棄京師根本，而慕西漢之虛名，其不可四也。河東，唐王業之所起也，唐又都雍，故明皇間幸河東，因祀后土。聖朝之興，事與唐異，而陛下無故欲祀汾陰，其不可五也。昔者周宣王遇災而懼，故《詩》人美其中興，以爲賢主。比年以來，水旱相繼，陛下宜側身修德，以答天譴。豈宜下徇奸回，遠勞民庶，盤遊不已，忘社稷之大計，其不可六也。夫雷以二月啓蟄，八月收聲，育養萬物，失時則爲異。今震雷在冬，爲異尤甚。此天意丁寧，以戒陛下，而反未悟，殆失天意，其不可七也。夫民，神之主也，是以聖王先成民而後致力於神。今國家土木之功，累年未息，水旱洊沴，饑饉居多，乃欲勞民事神，神其享之乎。其不可八也。陛下必欲爲此者，不過效漢武帝、唐明皇巡幸所至，刻石頌功，以崇虛名，誇示後世爾。陛下天資聖明，當慕二帝、三王，何爲下襲漢、唐之虛名。其不可九也。唐明皇以嬖寵奸邪，內外交害，身播國危，兵交闕下，亡亂之跡如此，由狃於承平，肆行非義，稔致禍敗。今議者引開元故事以爲盛烈，乃欲倡導陛下而爲之，臣切爲陛下不取，其不可十也。臣言不逮意，陛下以臣言爲可取，願少賜清問，以畢臣說。」
帝遣內侍皇甫繼明就問，又上疏曰：「陛下將幸汾陰，而京師人心弗寧，江、淮之衆困於調發，理須鎮安而矜存之。且土木之功未息，而奪攘之盜公行，外國治兵，不遠邊境，使者雖至，寧可保其心乎。昔陳勝起於徭戍，黃巢出於兇饑，隋煬帝勤遠略而唐高祖興於晉陽，晉少主惑小人而耶律德光長驅中國。陛下俯從奸佞，遠棄京師，涉仍歲薦饑之墟，修違經久廢之祠，不念民疲，不恤邊患，安知今日戍卒無陳勝，饑民無黃巢，奸雄將無窺伺於肘腋，外敵將無觀釁於邊陲乎。先帝嘗議封禪，寅畏天災，尋詔停寢。今奸臣乃贊陛下力行東封，以爲繼成先志。先帝嘗欲北平幽、朔，西取繼遷，大勳未集，用付陛下，則羣臣未嘗獻一謀，畫一策，以佐陛下繼先帝之志者，反務卑辭重幣，求和於契丹，蹙國縻爵，姑息於繼遷，曾不思主辱臣死爲可戒，誣下罔上爲可羞。撰造祥瑞，假託鬼神，才畢東封，便議西幸，輕勞車駕，虐害饑民，冀其無事往還，便謂成大勳績。是陛下以祖宗艱難之業，爲奸邪僥倖之資，臣所以長嘆而痛哭也。夫天地神祗，聰明正直，作善降之百祥，作不善降之百殃。未聞專事籩豆簠簋，可邀福祥。《春秋傳》曰：國之將興，聽於民。將亡，聽於神。愚臣非敢妄議，惟陛下終賜裁擇。」時羣臣爭奏祥瑞，奭又上言：「方今野雕、山鹿，並形奏簡，秋早、冬雷，率皆稱賀，退而腹非竊笑者，比比皆是。孰謂上天爲可罔，下民爲可愚，後世爲可欺乎。人情如此，所損不細，惟陛下深鑑其妄。」帝知其忠而不能從。
乙酉，帝習祀后土儀。丙申，詔以六月六日天書再降日爲天貺節。丁酉，奉天書發京師。
二月壬子，車駕出潼關，渡渭河，遣近臣祀西嶽。癸丑，次河中府。丁巳，至寶鼎縣。辛酉，祀后土地祗。壬戌，大赦，賜天下酺三日。作《汾陰配饗銘》、《河瀆四海贊》。
召草澤李瀆、劉巽。瀆以足疾辭，再拜，遣使存問，瀆自陳世本儒、墨習靜避世之意。瀆素嗜酒，人或勉之，答曰：「扶羸養疾，舍此莫可，從吾所好，以盡餘年，不亦樂乎？」巽至，授大理評事。
乙巳，次華州，召見隱士鄭隱、李寧，賜茶果、粟帛。辛未，至閿鄉，召見道士柴又玄，問以無爲之要。
三月甲戌，次陝州，遣陝令王希召草澤魏野，辭疾不至，上言：「麋鹿之性，頓纓則狂。望回過聽，許令愚守。」詔長吏常加存撫，命工圖其所居，觀之。野居陝之東郊，架草堂，有水竹之勝，好彈琴作詩，以清苦聞於時。常以詩諷寇準、王旦乞休，帝故不強其出。
己卯，次西京。丙申，謁諸陵。夏四月甲辰朔，帝至自汾陰。宰相、親王以下進秩有差。
九月辛卯，以向敏中等爲五嶽奉冊使，加上五嶽帝號。帝御朝元殿發冊。五年八月，作會靈觀，奉祀五嶽。
戊子，以王欽若、陳堯叟併爲樞密使，丁謂參知政事，馬知節爲樞密副使。時，天下乂安，王欽若、丁謂導帝以封祀，眷遇日隆。欽若自以深達道教，多所建明，而謂附會之，與陳彭年、劉承珪等蒐講墜典，大修宮觀。以林特有心計，使爲三司使，以幹財利。五人交通，蹤跡詭祕，時號「五鬼」。王旦欲諫，則業已同之。欲去，則上遇之厚。追思李沆之先識，嘆曰「李文靖真聖人也。」欽若狀貌短小，項有附疣，時人目爲「癭相」，性傾巧，敢爲矯誕，然智數過人，每朝廷有興作，能委曲遷就，以中帝意。知節以衆方競言祥瑞，深不然之，每言於帝曰：「天下雖安，不可忘戰去兵也。」
冬十月戊午，帝語輔臣曰：「朕夢神人傳玉皇之命云：先令汝祖趙玄朗授汝天書，今令再見汝。明日，復夢神人傳聖祖言：吾座西，斜設六位以候。是日，即於延恩殿設道場，五鼓一籌，先聞異香。頃之，黃光滿殿，聖祖至，朕再拜殿下。俄有六人至，揖聖祖皆就坐。聖祖命朕前，曰：吾人皇九人中一人也，是趙之始祖。再降，乃軒轅黃帝。後唐時復降，主趙氏之族，今已百年。皇帝善爲撫育蒼生，無怠前志。即離座乘雲而去。」王旦等皆再拜稱賀。詔天下避聖祖諱，玄爲元，朗爲明，凡載籍偏犯者，各缺其點畫。尋以玄、元聲相近，改玄爲真，玄武爲真武。已未，大赦。
閏十月己巳，上聖祖尊號曰聖祖上靈高道九天司命保生天尊大帝，聖母懿號曰元天大聖后，遂加太廟六室尊號。羣臣上帝尊號曰崇文廣武感天尊道應真佑德上聖欽明仁孝皇帝。戊寅，建景靈宮、太極觀於壽丘，以奉聖祖、聖母，且詔天下天慶觀並增建聖祖殿。辛巳，詔建康軍鑄玉皇、聖祖、太祖、太宗尊像。尋以丁謂爲奉迎使，奉安於玉清昭應宮，帝率百官郊謁。又詔刻天書於宮，以王旦爲刻玉使，王欽若與丁謂副之。戊子，御製配享樂章並二舞名，文曰《發祥流慶》，武曰《隆真觀德》。
十一月丙申，帝親祀玉皇於朝元殿。甲辰，加王旦門下侍郎，向敏中中書侍郎，內外官加恩。置玉清昭應宮使，以王旦爲之。丁未，作《汴水發願文》。
十二月戊辰，作景靈宮於京師，奉聖祖也。六年春正月癸巳朔，司天監言五星同色。六月，亳州官吏、父老三千三百人詣闕，請謁太清宮。
八月庚申，詔來春親謁太清宮。庚午，加上太上老君混元上德皇帝。孫奭上疏曰：「陛下封泰山，祀汾陰，躬謁陵寢，今又將祠於太清宮。外議籍籍，以謂陛下事事慕效唐明皇。且以明皇爲令德之主耶。甚不然也。明皇禍敗之跡，有足爲深戒者，非獨臣能知之，近臣不言者，此懷奸以事陛下也。明皇之無道，亦無敢言者，及奔至馬嵬，軍士已誅楊國忠，請矯詔之罪，乃始諭以識理不明，寄任失所。當時雖有罪已之言，覺寤已晚，何所及也。臣願陛下早自覺寤，抑損虛華，斥遠邪佞，罷興土木，不襲危亂之跡，無爲明皇不及之悔，此天下之幸，社稷之福也。」帝以爲「封泰山，祠汾陰，上陵，祠老子，非始於明皇。《開元禮》今世所循用，不可以天寶之亂舉謂爲非也。秦無道甚矣，今以官名、詔令、郡縣猶襲秦舊，豈以人而廢言乎？」作《解疑論》以示羣臣。然知奭朴忠，雖其言切直，容之而弗斥。
七年春正月，帝將如亳州，謁老子，命王旦兼大禮使，丁謂兼奉祀經度制置使，陳彭年副之。
壬寅，奉天書發京師。丙午，次奉元宮，判亳州丁謂獻白鹿一，芝九萬五千本。戊申，王旦上混元上德皇帝冊寶。己酉，謁老子於太清宮，升亳州爲集慶軍節度，減歲賦十之三。太史言含譽星見。庚戍，賜酺三日。
二月辛酉，帝至自亳州。壬申，祀天地，大赦。
十一月乙酉，玉清昭應宮成。初議營宮，料工須十五年，修宮使丁謂令以夜繼晝，每繪一壁給二燭，故七年而成。凡二千六百一十楹，制度宏麗。屋宇少不中程式，雖金碧已具，劉承珪必令毀而更造，有司莫敢較其費。
八年春正月壬午朔，謁玉清昭應宮，奉安刻玉天書於寶符閣，以帝容立侍其側。還，御崇德殿受賀，赦天下，非十惡、枉法、贓，鹹除之。帝制誓文，刻石，寘於寶符閣下。又制《欽承寶訓述》，以示中外。
九月，知陳州張詠卒，遺表言：「不當造宮、觀，竭天下之財，傷生民之命，此皆賊臣丁謂誑惑陛下。乞斬謂頭置國門以謝天下，然後斬詠頭置丁氏之門以謝謂。」帝嘆其忠。
九年春正月丙辰，置會靈觀使，以丁謂爲之。
天禧元年春正月辛丑朔，改元，詣玉清昭應宮，薦獻，上玉皇大天帝寶冊、袞服。壬寅，上聖祖寶冊。己酉，上太廟諡冊。辛亥，謝天地於南郊，大赦。御天安殿，受冊號。乙卯，作《欽承寶訓述》，示羣臣。
三月，以王曾兼會靈觀使，曾辭不受。王欽若方挾符瑞以固寵位，陰排異已者。會有詔以曾爲會靈觀使，曾以推欽若，帝不悅，謂曾曰：「大臣宜傅會國事，何遽自異耶？」曾頓首曰：「君從諫謂明，臣盡忠謂義。陛下不知臣駑病，使待罪宰府，臣知義而已，不知異也。」
九月癸卯，王曾罷。曾既不受會靈觀使，上意不懌，王欽若數譖之。會曾市賀皇后家舊第，其家未徙，而曾令人舁土置其門，賀氏訴於朝，遂罷曾政事。王旦在告，聞之，曰：「王君介然，他日德望勳業甚大，顧予不得見爾。」或請其故，曰：「王君昨讓觀使，雖怫上旨，而詞直氣和，了無所懾，且始被進用，已能若是。我自在政事二十年，每進對稍忤，即趶趶不能自容，以是知其偉度矣。」
己酉，王旦卒。旦自祥符以來，每有大禮，輒奉天書以行，常悒悒不樂。臨終，語其子曰：「我別無過，惟不諫天書一節，爲過莫贖。我死之後，當削髮披緇以斂。」諸子欲奉遺令，楊億以爲不可，乃止。議者謂旦得君，言聽計從，而不能以正自終，或比之馮道雲。
二年夏，皇城司言：「保聖營之西南，營卒有見龜蛇者，因就建真武祠。今泉涌祠側，疫癘者飲之多愈。」詔即其地建祥源觀。任布上疏，言：「不宜以神怪衒愚俗。」不報。
三年六月甲午，王欽若罷，判杭州，以寇準同平章事，丁謂參知政事。先是，巡檢朱能挾內侍都知周懷政詐爲天書降於幹祐山，時寇準判永興軍，婿王曙居中，與懷政善，勸準與能合，遂以上聞。詔迎入禁中，中外皆識其詐，帝獨信之。諭德魯宗道言：「奸臣誕妄，以惑聖聽。」知河陽孫奭上疏曰：「朱能者，奸險小人，妄言祥瑞，而陛下崇信之，屈至尊以迎拜，歸祕殿以奉安。上自朝廷，下及閭巷，靡不痛心疾首，反脣腹非，而無敢言者。昔漢文成將軍以帛書飯牛，既而言牛腹中有奇書，殺視得書，天子識其手跡。又有五利將軍妄言方，多不讎，二人皆坐誅。先帝時，有侯莫陳利用者，以方術暴得寵用，一旦發其奸，誅於鄭州。漢武可謂雄材，先帝可謂英斷。唐明皇得《靈寶符》、《上清護國經》、《寶券》等，皆王鉷、田同秀等所爲，明皇不能顯戮，怵於邪說，自謂德實動天，神必福我。夫老君，聖人也，儻實降語，固宜不妄。而唐自安、史亂離，乘輿播越，兩都蕩覆，四海沸騰，豈天下太平乎。明皇雖僅得歸闕，復爲李輔國劫遷，卒以憂終，豈聖壽無疆，長生久視乎。以明皇之英睿，而禍患猥至曾不知者，良由在位既久，驕亢成性，謂人莫已若，謂諫不足聽，心玩居常之安，耳熟導諛之說，內惑寵嬖，外任奸回，曲奉鬼神，過崇妖妄，今日見老君於閣上，明日見老君于山中，大臣尸祿以將迎，端士畏威而緘默。既惑左道，即紊政經，民心用離，變起倉卒，當是之時，老君寧肯御兵，寶符安能排難邪。今朱能所爲，或類於此。願陛下思漢武之雄材，法先帝之英斷，鑑明皇之召禍，庶幾災害不生，禍亂不作。」皆不聽。寇準由是得召用矣。時，欽若恩禮衰，商州捕得道士譙文易，畜禁書，能以術使六丁六甲神，欽若坐與之出入，遂罷，以準代相。準之始召也，門生有勸準者曰：「公若至河陽，稱疾堅求外補，此爲上策。儻入見，即發乾祐天書之詐，斯爲次也。最下則再入中書，大喪平生矣。」準不懌。
幹興元年二月戊午，帝崩。冬十月，葬永定陵，以天書殉。
史臣曰：真宗英悟之主，其初踐位，相臣李沆慮其聰明，必多作爲，數奏災異，以杜其侈心，蓋有所見也。及澶淵既盟，封禪事作，祥瑞沓臻，天書屢降，導迎奠安，一國君臣如病狂然，籲可怪也。他日修《遼史》，見契丹故俗，而後推求《宋史》之微言焉。宋自太宗幽州之敗，惡言兵矣。契丹其主稱天，其後稱地，一歲祭天，不知其幾，獵而手接飛雁，鴇自投地，皆稱爲天賜，祭告而誇耀之。意者宋之諸臣因知契丹之習，又見其君有厭兵之意，遂進神道設教之言，欲假是以動敵人之聽聞，庶幾足以潛消其窺覦之志歟。然不思修本以制敵，又效尤焉，計亦末矣。仁宗以天書殉葬山陵，嗚呼賢哉。
仁宗天聖七年六月，大雨震雷，玉清昭應宮災。詔系守衛者於御史獄。太后泣對大臣曰：「先帝尊天奉道，故竭力成此宮，今一夕延燎幾盡，惟長生、崇壽二小殿存，何以稱遺旨哉。」範雍抗言曰：「不若悉燔之也。先朝以此竭天下之力，遽爲灰燼，非出人意。如因其所存，又將葺之，則民不堪命，非所以祗天戒也。」王曾、呂夷簡又助雍言。中丞王曙亦言：「玉清昭應宮之建非應經義，天變來警，願除其地，罷諸禱祀，以應天變。」右司建範諷復言：「此實天變，不當置獄。」太后與帝感悟，遂減守衛者罪，下詔不復修治，以二殿爲萬壽觀，罷諸宮觀使。
