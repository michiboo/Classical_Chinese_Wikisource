○苗劉之變
建炎三年三月庚辰，以朱勝非爲尚書右僕射兼中書侍郎。命張浚駐平江。辛巳，葉夢得罷，以王淵同僉書樞密院事，呂頤浩爲江東安撫制置使。先是帝渡江，劉光世見帝，泣曰：「王淵專管江上海船，每言緩急不誤，今臣所部數萬、騎二千餘不能濟。」淵忿其言，斬江北都巡檢使皇甫佐以自解。朱勝非馳見淵，督之，淵始經書，已無所及，遂失諸將心。至是，僉樞制下，諸將口語籍籍。
壬午，詔王淵免進呈書押。扈從統制苗傅自負世將，以王淵驟得君，遷顯職，心忿不平。劉正彥以招降劇盜，功大賞薄，懷怨，二人因相結。時，內侍康履、藍珪恃恩用事，履尤妄作威福，凌忽諸將，諸將嫉之。會內侍臨浙觀潮，供帳遮道，傅等怒曰：「汝輩使天子顛沛至此，猶敢爾耶？」中大夫王世修亦嫉內侍恣橫，言於正彥，正彥曰：「會當共除之。」及王淵入樞府，傅等疑其由內侍以進，遂與世修謀先斬淵，然後殺宦者。議既定，明日癸未，值劉光世進殿前都指揮使，百官入聽宣制。傅、正彥令世修伏兵城北橋下，俟淵退朝，即捽下馬，誣以結宦者謀反。正彥手斬淵，即與傅擁兵至行宮門外，梟淵首於行闕，分捕內侍百餘，皆殺之。履馳入宮白帝，帝大驚。朱勝非急趨樓上，詰傅等擅殺之故。中軍統制吳湛排門引傅黨入內奏曰：「傅等不負國家，止爲天下除害耳。」知杭州康允之見事急，請帝御樓撫諭之。日將午，帝登樓，苗傅等望見黃蓋，猶山呼而拜。帝憑欄呼傅等問故，傅厲聲對曰：「陛下信任中官，賞罰不公，軍士有功者不賞，內侍所主者得官。黃潛善、汪伯彥誤國至此，猶未遠竄。王淵遇賊不戰，首先渡江，因交康履，乃除樞密。臣自陛下即位以來，功多賞薄。臣已將王淵斬首，中官在外者皆誅訖，更乞康履、曾擇誅之，以謝三軍。」帝曰：「潛善、伯彥已降黜，履、擇當重與降責，卿等可歸營。」傅曰：「天下生靈無辜，肝腦塗地，止緣中官擅權，若不斬履、擇，臣不還營。」帝猶未許。逾時，傅兵不退，帝不得已，命湛執履與之。傅即於樓下腰斬履，臠其肉，梟首，與淵首相望。帝遂以傅爲慶遠軍承宣御營使都統制，正彥渭州觀察使副都統制，諭傅等歸營。傅等進曰：「陛下不當即大位，將來淵聖皇帝來歸，未知何以處之。」帝命朱勝非縋樓下，委曲諭之。傅請隆祐太后同聽政，及遣人使金議和。帝許之，即下詔請隆祐太后垂簾。傅等聞詔不拜，曰：「自有皇太子可立，況道君皇帝已有故事。」勝非還白帝，帝曰：「朕當退避，但須太后手詔也。」乃遣顏岐入內，請太后御樓。太后至，帝立楹側，從官請帝坐，帝曰：「不當坐此矣。」太后因乘肩輿下樓出門，見傅等，諭之曰：「自道君皇帝任蔡京、王黼，更祖宗法度，童貫起邊事，所以招致金人，養成今日之禍，豈關今上皇帝事。況皇帝初無失德，止爲黃潛善、汪伯彥所誤，今已竄逐，統制豈不知之。」傅等對曰：「臣等必欲太后爲天下主，奉皇子爲帝。」後曰：「今強敵在前，吾以一婦人抱三歲兒決事，何以令天下。敵國聞之，豈不轉加輕侮。」傅等不從。後顧勝非曰：「今日政須大臣果決，相公何無一言。」勝非還白帝曰：「傅等腹心有王鈞甫者，適語臣雲，二將忠有餘而學不足，此語可爲後圖之緒。」帝即坐上作詔「禪位於皇子，請太后同聽政。」宣詔畢，傅等麾其軍退，於是皇子旉即位，太后垂簾決事。是夕，帝移御顯忠寺。
甲申，尊帝爲睿聖仁孝皇帝，以顯忠寺爲睿聖宮。大赦。以張澄兼中書侍郎，韓世忠爲御營使司提舉一行事務，張俊爲秦鳳副總管，分其衆隸諸軍。丁亥，分竄內侍藍珪、曾擇等於嶺南諸州，傅追還殺之。
戊子，以王孝迪爲中書侍郎，盧益爲尚書左丞。加傅爲武當軍節度使，正彥爲武成軍節度使。以吳湛主管步軍司，王孝迪、盧益爲大金國信使。朱勝非奏母后垂簾，須二人同對，此承平故事，今日事機須密奏者，乞許臣僚獨對，而日引傅黨二人上殿以弭其疑。太后語帝曰：「賴相此人，若汪、黃在位，事已狼籍矣。」傅等欲挾帝幸徽、越，勝非諭之以禍福，乃止。
己丑，改元明受。赦書至平江，張浚命守臣湯東野祕不宣。既而得苗傅等所傳檄，浚慟哭，召東野及提刑趙哲，謀起兵討之。時傅令張俊以三百人赴秦鳳，而以餘兵屬他將。俊知其僞，拒不受。軍士洶洶，俊諭之曰：「當詣張侍郎決之。」即引所部八千人至平江。浚見俊，語故，相持而泣，且諭俊以決策起兵問罪。俊泣拜曰：「此須侍郎濟以濟術，毋驚動乘輿也。」赦至江寧，呂頤浩曰：「是必有兵變。」其子抗曰：「主上春秋鼎盛，二帝蒙塵沙漠，日望拯救，其肯遽遜位於幼衝乎。灼知兵變無疑也。」即遣人寓書於浚。會諫議大夫鄭瑴遣所親謝向變姓名，微服爲賈人，徒步如平江見浚等，具言城中事。以爲嚴設兵備，大張聲勢，持重緩進，使賊自遁，無驚動三宮，此上策也。浚以頤浩有威望，能斷大事，乃答書約共起兵，且告劉光世於鎮江，令以兵來會。頤浩得書，因上書請睿聖復辟。
癸巳，張浚命節制司參議官辛道宗措置海舶。又念傅等居中，欲得辯士往說之，遣布衣馮轓持書說傅、正彥。轓至杭，見傅等，折以正義，令早反正。劉正彥遣轓約浚至杭。浚命張俊分兵扼吳江，上疏請睿聖復辟。苗傅等謀除浚禮部尚書，命將所部詣行在。浚以大兵未集，未敢誦言討賊，乃託雲張俊驟回，人情震讋，不可不少留以撫其軍。
甲午，呂頤浩率勤王兵萬人發江寧。乙未，劉光世部兵會呂頤浩于丹陽。
丙申，韓世忠自鹽城收散卒，由海道將赴行在，至常熟，張俊聞之，曰：「世忠來，事濟矣。」因白浚以書招之。世忠得書，以酒酧地曰：「誓不與此賊共戴天。」至平江見浚，慟哭曰：「今日之事，世忠願與張俊任之，公無憂也。」浚因大犒俊、世忠將士，衆皆感憤。於是令世忠帥兵赴闕，戒曰：「投鼠忌器，事不可急，急恐有他變。宜趨秀州，據糧道，以俟大軍之至。」世忠發平江，至秀州，稱病不行，而大修戰具。傅等聞之始懼，欲拘世忠妻子以爲質。朱勝非紿傅曰：「不若遣之使迓世忠而慰撫之，則平江諸人益安矣。」傅從之，乃白太后，封世忠妻梁氏爲安國夫人，俾迓世忠。梁氏疾馳出城，一日夜會世忠於秀州。勝非喜曰：「二兇真無能爲也。」張浚復遣馮轓往杭，因報書於正彥曰：「自古言涉不順謂之指斥乘輿，事涉不遜謂之震驚宮闕，廢立之事謂之大逆不道，大逆不道者族。今建炎皇帝不聞失德，一旦遜位，豈所宜聞。」傅等得書而恐。
辛丑，苗傅等以韓世忠爲定國軍節度使，張俊爲武寧軍節度使、知鳳翔府，而誣張浚欲謀危社稷，謫黃州團練副使，郴州安置，俊等皆不受。傅遣苗瑀、馬柔吉將重兵扼臨平，拒勤王兵。
壬寅，呂頤浩將至平江，張浚乘輕舟迓之，諮以大計。頤浩曰：「曩諫開邊，幾死宦臣之手。承乏漕輓，幾陷腥羶之域。今事不諧，不過赤族，爲社稷死，豈不快乎？」浚壯其言。既而劉光世兵亦至。
癸卯，呂頤浩、張浚傳檄中外，聲苗傅、劉正彥之罪。以韓世忠爲前軍，張俊翼之，劉光世爲遊擊，頤浩、浚總中軍，光世分兵殿後，討之。乙巳，太后降旨，睿聖皇帝處分兵馬重事。
丙午，以張浚同知樞密院事，李邴、鄭瑴並同僉書院事。張浚、呂頤浩發平江，丁未，次吳江。上疏乞建炎皇帝還即尊位。傅、正彥等聞之，憂恐不知所爲。朱勝非謂之曰：「勤王之師未進者，使是間自反正耳。不然，下詔率百官六軍，請帝還宮，公等置身何地乎？」即召李邴、張守作百官章及太后手詔，賜傅、正彥鐵券。傅等遂率百官朝於睿聖宮，帝慰勞之。傅、正彥以手加額曰：「聖天子度量如是也。」傅黨張逵曰：「趙氏安，苗氏危矣。」
夏四月，太后下詔還政，帝復位，與太后御前殿垂簾。詔尊太后爲隆祐皇太后。己酉，以苗傅爲淮西制置使，劉正彥副之。庚戌，復紀年建炎。張浚知樞密院事，苗傅、劉正彥並檢校少保。
呂頤浩、張浚軍次秀州。頤浩諭諸將曰：「今雖反正，而賊猶握兵居內，事若不濟，必反以惡名加我。翟義、徐敬業可監也。」進次臨平，苗翊、馬柔吉負山阻水爲陣，中流植鹿角以梗行舟。韓世忠舍舟力戰，張俊、劉光世繼之，翊衆少卻。世忠復舍馬操戈而前，令將士曰：「今日當以死報國，面不被數矢者皆斬。」於是士卒爭用命。翊引神臂弩持滿以待，世忠瞋目大呼，挺刃突前，翊衆辟易，矢不及發，遂敗走。勤王兵入北關，傅、正彥急趣都堂，取鐵券，擁精兵二千，遂開涌金門夜遁。犯富陽、新城，將南趨閩中，統制王德、喬仲福追之。辛亥，皇太后徹簾。頤浩、浚等入城，世忠手執王世修以屬吏。浚等見帝，伏地涕泣待罪，帝慰勞再三，謂浚曰：「曩在睿聖，兩宮隔絕，一日啜羹，忽聞貶卿，不覺覆手，念卿被謫，此事誰任。」解所服玉帶賜之。帝握世忠手慟哭，曰：「中軍統制吳湛佐逆爲最，尚留朕肘腋，能先誅乎？」世忠即謁湛，握手與語，折其中指，與王世修俱斬於市。逆黨王元、左言、馬瑗、範仲熊、時希孟皆貶。
癸丑，右相朱勝非及執政顏岐、王孝迪、張澄、路允迪、盧益罷。初，朱勝非見帝曰：「臣昔遇變，義當即死，偷生至此，欲圖今日之事耳。」因乞罷政。帝問誰可代者。對曰：「呂頤浩、張浚。」帝問孰優。對曰：「頤浩練事而暴，浚喜事而疏。」帝曰：「浚太年少。」對曰：「臣向被召，軍旅、錢穀悉付浚，此舉浚實主之。」中丞張守論勝非不能預防，致賊猖獗，宜罷之。不報。至是，與顏岐等俱罷。
初，張浚在秀州，議舉勤王之師，一夕獨坐，從者皆寢，忽一人持刃立燭後。浚知爲刺客。徐問曰：「豈非苗傅、劉正彥遣汝來殺我乎？」曰：「然。」浚曰：「若是，則取吾首以去可也。」曰：「我亦知書，寧肯爲賊用，況公忠義如此，豈忍害公。恐公防閒不嚴，有繼至者，故來相告爾。」浚問「欲金帛乎？」笑曰：「殺公何患無財。」「然則留事我乎？」曰：「我有老母在河北，未可留也。」問其姓名，俛而不答，攝衣躍而登屋，屋瓦無聲，時方月明，去如飛。明日，浚命取死囚斬之，曰：「夜來獲奸細。」浚後嘗於河北物色之，不可得。
以呂頤浩爲尚書右僕射兼中書侍郎，李邴爲尚書右丞，鄭瑴僉書樞密院事。甲寅，以劉光世爲御營副使，韓世忠、張浚爲御前左、右軍都統制。凡勤王僚屬將佐，各進官有差。
五月，韓世忠言：「苗傅、劉正彥擁精兵，距甌、閩甚邇，儻成巢穴，卒未可滅。」帝詔世忠與劉光世追討之。世忠自衢、信進，至浦城之魚梁驛，與賊遇，世忠步走，挺戈而前，賊望見，咋曰：「此韓將軍也。」皆驚潰，遂擒正彥及傅弟翊。王德亦執苗瑀，斬馬柔吉。傅亡入建陽，縣人詹標執之，獻於世忠，悉械送行在。帝手書「忠勇。」二字，揭旗以賜世忠。
秋七月辛巳，苗傅、劉正彥伏誅。
甲申，詔以苗、劉之變，當軸大臣不能身衛社稷，朱勝非、顏岐並落職，張澄衡州居住。
丁亥，皇太子旉卒。太子從幸建康，屬疾，宮人蹴地上金爐有聲，驚悸，疾轉劇，遂不起。初，張浚以旉嘗奸帝位，議去之。至是，竟連其保母置死。
壬辰，範瓊伏誅。初，汴京破，二帝及宗室北遷，多瓊之謀。又乘時剽掠，左右張邦昌，爲之從衛。至是，自洪州入朝，悖慢無禮，且乞貸苗、劉等死。帝畏其威，以爲御營司提舉一行事務。張浚將赴川、陝，與樞密檢詳文字劉子羽密謀誅之。一日，命張俊以千兵渡江，若備他盜者，使皆甲而來。因召瓊、俊及劉光世赴都堂議事，爲設食，食已，諸公相顧未發。子羽詣廡下，恐瓊覺，取黃紙趨前，舉以麾瓊曰：「瓊下，有敕，可詣大理寺置對。」瓊愕，不知所爲。子羽顧左右，擁至輿中，衛以俊兵，送獄。光世出，撫其衆，數瓊在圍城中附金迫二帝北狩之罪，且曰：「誅止瓊爾，汝等固天子自將之軍也。」衆皆投刃曰：「諾。」有旨分隸御營五軍。瓊下獄，具伏，賜死，子弟皆流嶺南。
