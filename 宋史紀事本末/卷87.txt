寧宗嘉定四年十一月，金益都楊安兒兵起。初，益都人楊安國少無賴，以鬻鞍材爲業，市人呼爲楊鞍兒，遂自名楊安兒。金泰和中南侵，山東無賴往往相聚剽掠，命州縣招捕之。安兒時爲羣盜，亦請降，隸名軍中，累官至防禦使。及蒙古兵薄中都，金人招鐵亢敢戰軍，得千餘人，以唐括合打爲都統，安兒副之，以戍邊。安兒至雞鳴山，不進，亡歸山東，與張汝楫聚黨攻劫州縣，殺掠官吏，山東大擾。
七年十二月，金濰州李全兵起。全，濰州北海農家子，銳頭蜂目，權譎，善下人，弓馬趫捷，能運鐵鎗，人號李鐵鎗。開禧中，戚拱嘗結之以復漣水。金主遷汴，賦斂益橫。河北、山東遺民，保砦阻險，羣聚爲盜，寇掠州郡，皆衣紅納襖以相識，時目爲「紅襖賊」。全與仲兄福亦聚衆數千，鈔掠山東、劉慶福、國安用、鄭衍德、田四、于洋、於潭等皆附之。
八年二月，金僕散安貞敗楊安兒於益都。安兒奔登州，刺史耿格納之。安兒遂僭號，置官屬，改元天順，衆數十萬。安貞復與山東行省完顏霆、經歷黃國等將花帽軍，討敗之，殲其衆。安兒乘舟入海，走岠禹山。舟人曲成等擊之，安兒墜水死。無子，其妹四娘子狡悍，善騎射，劉全收餘黨奉之，稱曰：「姑姑」，衆尚萬餘。掠食至磨旗山，李全以其衆附之，楊氏因與私通，遂以爲夫。安貞復遣夾谷石裏哥破劉二祖，斬之。餘黨稱霍儀爲帥，彭義斌、石珪、夏全、時青、裴淵、葛平、楊德廣、王顯忠附焉。
十年秋七月，知楚州應純之以山東羣盜來歸，置忠義軍。時李全等出沒島嶼，寶貨山積而不得食，相率食人。會鎮江武鋒卒沈鐸亡命山陽，誘致米商，獲利數十倍。應純之償以玉貨，北人至者輒舍之。鐸因說純之以歸銅錢爲名，弛渡淮之禁，由是來者莫可遏。初，楊安兒之未敗，有意歸朝。定遠民季先者，大俠劉佑家廝養也，常隨佑部綱客山陽，楊安兒見而悅之，處以軍職。安兒死，先至山陽，夤緣鐸，得見純之，道山東豪傑願歸正之意。純之命先爲機察，諭意羣豪，以鐸爲武鋒副將，與高忠皎各集忠義民兵，分二道伐金。先遂以兵五千人附忠皎，忠皎與合兵攻海州。糧援不繼，退屯東海。純之見北軍屢捷，密聞於朝，謂中原可復。時頻歲小稔，朝野無事，丞相史彌遠鑑開禧之事，不明招納，密敕純之慰接之，號忠義軍，就聽節制，給忠義糧。於是東海馬良、高林、宋德珍等萬人輻輳漣水，李全等生羨心焉。
十一月，李全及其兄福襲金青、莒州，取之。十一年春正月壬午，李全率衆來歸，詔以全爲京東路總管。
五月，金石州賊馮天羽敗死，其黨國安用來降，詔以安用同知孟州事。
十二年九月，以賈涉主管淮東制置司，節制京東、河北軍馬。初，山東來歸者日衆，而石珪以計殺沈鐸於漣水，應純之亦罷去，權楚州樑丙無以贍之。季先乞預借兩月糧，然後率所部五千，並馬良等萬人，往密州就食，丙不許。先請速遣李全代領其衆，丙亦不從，而以石珪權軍務。珪乃奪運糧之舟，渡淮大掠，至楚州南渡門，焚燬幾盡，丙遣人諭之，不止。時涉知旴眙軍，上書言：「忠義之人源源而來，不立定額，自爲一軍，處之北岸，則安能以有限之財應無窮之需。饑則噬人，飽則用命，其勢然也。」朝廷因命涉節制忠義人兵。涉受命，即遣傅翼諭石珪、楊德廣以逆順禍福，珪等乃謝罪。涉慮其人衆思亂，因滁、濠之役，分石珪、陳孝忠、夏全爲兩屯，李全爲五砦。又用陝西義勇法涅其手，合諸軍汰者三萬有奇，涅者不滿六萬人。正軍嘗屯七萬，使主勝客。朝廷歲省費十三四。至是，分江淮爲三司，乃命涉管淮東。
是月，金張林以山東諸郡附李全來歸。初，蒙古克益都，不守而去。益都府卒張林與其黨復立府歸金，以功爲治中，兇險不逞。知府田琢在山東，徵求過當，失衆心。林率其黨逐之，琢戰敗，乃還汴。林遂據益都，山東諸郡皆附之。林欲歸附以自固而未決，會李全自齊州還，揣知林意，乃薄兵青州城下，遣人陳說國家威德，勸林早附。林恐全誘已，猶豫未納。全挺身入城，惟數人從，林乃開門納之。相見甚驩，謂得所託，置酒結爲兄弟。全既得林要領，附表奉青、莒、密、登、萊、濰、淄、濱、棣、寧、海、濟南十二郡版籍來歸，表辭有雲「舉七十城之全齊，歸三百年之舊主」。詔授林武翼大夫安撫使，兼京東總管。
十二月，李全襲泗州，不克而還。時大雨雪，淮水合，請於賈涉曰：「每恨泗州阻水，今如平地矣，請取東、西城自效。」涉許之。全以長槍三千人從，夜半渡淮，潛向泗之東城，將踏濠水傳城下，掩金人不備。俄城上荻炬數百齊舉，遙謂全曰：「賊李三，汝欲偷城耶？天黑，故特燭之。」全知有備，乃引兵還。
十三年六月壬午，賈涉誘殺漣水忠義軍副都統季先，其下推石珪爲帥以拒涉。初，李全自化湖陂之捷，有輕諸將心，以季先威望出已上，陰結賈涉所任吏莫凱，使譖先欲反。涉信之，乃以計命先赴樞密院議事，於道殺之，而遣統制陳選總先衆於漣水。先部曲裴淵、宋德珍、孫武正、王義深、張山、張友六人，拒選不納，而潛迎石珪於旴眙，奉爲統帥。珪道楚城，涉不之覺，遂入漣水。選還，涉恥之，謀分珪軍爲六，請於朝，出修武京東路鈐轄印誥各六，授淵等，以分統先衆。淵等陽從命，而實不奉涉教令，涉恐甚。詔以珪爲漣水忠義軍鈐轄。
八月，金長清縣令嚴實爲主將所疑，挈家壁於青崖崓，依益都張林以避之。會趙拱以朝命諭京東，過青崖，實因求內附，賈涉以聞。實亦分兵四出，所至州縣皆下，於是太行之東，皆受實節制，實乃舉魏、博、恩、德、懷、衛、開、相等郡來歸。涉因再遣拱往諭，配以兵二千。李全亦請往，涉不能止，乃帥楚州及旴眙忠義萬人以行。拱說全曰：「將軍提兵渡河，不用而歸，非示武也。今乘勝取東平，可乎？」全乃合張林軍，得數萬，襲東平之城南。金行省蒙古綱帥師固守，全與林夾汶水而砦。明日，金監軍王庭玉以騎兵三百奄至。全欣然上馬，帥帳前所有騎赴之，殺數人，奪其馬，逐北抵山谷。遇金將斡不答盛兵出，旁有繡旗女將，馳槍突鬥，全幾不免。會諸將赴救，拔全以出，乃退保長清，精銳喪失大半。全恐所攜鎮江軍五百人懷憤，乃使拱先將之以歸，而自以餘衆道滄州，假鹽利慰贍之。尋還楚州。
張林攻金滄州，王福以城降。
冬十月，金以時青爲濟州宣撫使。初，青與叔父全俱爲紅襖賊，及楊安兒、劉二祖敗，青承赦爲濟州義軍萬戶，後附李全來歸，處之龜山，有衆數萬。至是，金帥府遣人招之，青以書乞假邳州，以屯老幼，當襲取旴眙，盡定淮南，以贖罪，金主乃有是命。未幾，青復自金來附，以爲京東鈐轄。
十二月，漣水忠義軍統轄石珪自以入漣水非賈涉本意，心懷不安。李全復請討珪於涉，涉遂以全所統衆列於楚州之南渡門，而移淮陰戰艦於淮安，以示珪有備。因命一將招珪軍，來者增錢糧，不至者罷支給，衆心遂散。珪技窮，乃殺裴淵，而挾孫武正、宋德珍降於蒙古。珪既去，漣水之衆未有所屬，李全求並將之，涉不能卻，遂以付全。
十四年春正月，以李全還自山東，賜緡錢六萬。時青入泗州西城。二月，金人來救，青敗，乃還。
十一月，京東安撫張林叛降於蒙古。先是，李全既並將漣水忠義，益驕悍輕朝廷。及遊金山，作佛事以薦國殤，知鎮江府喬行簡方舟逆全，大合樂以享之。全歸，語其徒曰：「江南佳麗無比，須與若等一到。」始造舭達舟，謀爭舟楫之利。膠西當登、寧、海之衝，百貨輻輳，全使其兄福守之，爲窟宅計。時，互市始通，北人猶重南貨，價增十倍。全誘商人至山陽，以舟浮其貨而中分之，自淮轉海，達於膠西，福又具車輦之，而稅其半，乃聽往諸郡貿易。車伕皆督辦於張林，林不能堪。林財計仰六鹽場，福恃弟有恩於林，欲分其半，林許福恣取鹽而不分場。福怒曰：「若悖恩耶？待與都統提軍取若頭耳！」林懼，其黨李馬兒說林歸蒙古，林遂以京東諸郡降於蒙古將木華黎。福狼狽走還楚州。林猶貽賈涉書，言非已叛，實由李福也。
十五年二月，李全復泗州。夏四月，知濟南府種贇討張林，林敗走，李全入青州，據之。
十二月，以李全爲保寧軍節度使、京東路鎮撫副使。初，全有戰功，史彌遠欲加全官，賈涉止之。及加節鉞，涉嘆曰「朝廷但知官爵可以得其心，寧知驕則將至於不可勸耶？」
十六年六月，淮東制置使賈涉以李全驕暴難制，力求還朝，在道卒。初，涉欲制忠義兵，乃以翟朝宗統鎮江副司八千人，屯楚州城中。又分帳前忠義萬人，命趙邦永、高友統五千屯城西，王暉、於潭統五千屯淮陰。李全輕鎮江兵，而忌帳前忠義，乃數稱高友等勇，遇出軍，必請以自隨，涉不許。全每宴麾下，並召涉帳前將校，於是帳前亦願隸全，然未能合也。及涉卒，丘壽邁攝帥事，全請曰：「忠義烏合，尺籍鹵莽，莫若別置新籍，一納諸朝，一申制閫，一留全所，庶功過有考，請給無弊。」壽邁從之。全乃合帳前忠義與已軍盡籍之，而並統其軍，壽邁不悟。
八月，李全攻邳州，不克，復還青州。
十二月，以許國爲淮東制置使。初，國爲淮西都統，奉祠家居，欲傾賈涉而代之，數言李全必反。涉卒，會召國入對，國疏全奸謀益深，反狀已著，非有豪傑不能消弭，蓋自鬻也。遂易國文階爲淮東安撫制置使，兼知楚州。命下，聞者驚愕。淮東參幕徐晞稷雅意開閫，及聞國用，乃註釋國疏以寄全，全不樂。
理宗寶慶元年二月，楚州軍作亂。初，許國至鎮，李全妻楊氏郊迓，國辭不見，楊氏慚而歸。國既視事，痛抑北軍，有與南軍競者，無曲直，偏坐之，犒賞十損八九。全自青州致書於國，國誇於衆曰：「全仰我養育，我略示威，即奔走不暇矣。」全故留青州，國不能致，乃數致厚饋，邀全還。劉慶福亦使人覘國意向，國左右語覘者曰：「制置無害汝等意。」慶福以報全。全集將校曰：「我不參制閫，則曲在我。今不計生死，必往。」遂還楚州。上謁，賓贊戒全曰：「節使當庭參，制使必免禮。」及庭趨，國端坐納全拜，不爲止。全退，怒曰：「全歸本朝，拜人多矣，但恨汝非文臣，本與我等。汝向以淮西都統謁賈制帥，亦免汝拜。汝有何勳業，一朝位我上，便不相假借耶？全赤心報朝廷，不反也。」國繼設盛會宴全，遺勞加厚，全終不樂。慶福謁國之幕客章夢先，夢先令隔幕貌喏，慶福亦怒。既而全欲往青州，恐國苛留，自計曰：「彼所爭者拜耳，拜而得志，吾何愛焉。」更折節爲禮。因會集間，出札白事，國見其細故，判從之，全即席再拜謝。自是動息必請，得請必拜。國大喜，語家人曰：「吾折服此虜矣。」全往青州，國集兩淮馬步軍十三萬，大閱楚城外，以挫北人之心。楊氏及軍校留者，懼其謀已，內自爲備。後全遣慶福還楚爲亂，適湖州潘壬事敗，全黨益不安。或教楊氏畜一妄男子，指謂人曰：「此宗室也。」且語僚佐曰：「會令汝爲朝士。」潛約旴眙四將爲應，旴眙四將不從。於是慶福謀中輟，止欲快意於國。計議官苟夢玉知之，以告國。國曰：「但使反，反即殺我，我豈文儒不知兵者耶？」夢玉懼禍及，求檄往旴眙，復告慶福曰：「制使欲圖汝。」兩爲自結之計。及是，國晨起視事，忽露刃充庭，客駭走。國厲聲曰：「不得無禮。」矢已及顙，流血被面而走。亂兵悉害其家人，縱火焚宮寺，兩司積畜，盡爲賊有。親兵數十人翼國登城樓，縋城走，伏道堂中，宿焉。賊擁通判姚翀入城，犒兩軍，使歸營。是日，慶福首殺夢先以報其辱。明日，國縊於途。事聞，史彌遠懼激他變，欲事含忍，以徐晞稷嘗倅楚守海，得全歡心，乃授晞稷爲制置使，令屈意撫全。全聞國死，自青州還楚，佯責慶福不能彈壓，致忠義之閧，斬數人，上表待罪。朝廷不問。知揚州趙範得制置使印於潰卒中，以授晞稷。晞稷至楚，全及門下馬，拜庭下，晞稷降等止之，賊衆乃悅。晞稷至以「恩府」稱全，「恩堂」稱楊氏，而手足倒置矣。
五月，李全牒彭義斌于山東，曰：「許國謀反，已伏誅矣。爾軍並聽我節制。」義斌大罵曰：「逆賊！背國厚恩，擅殺制使，我必報此仇。」乃斬齎牒人，南向告天誓衆，見者憤激。於是全自青州攻東平，不克，乃攻恩州。義斌出兵與戰，全敗走，獲其馬二千。劉慶福引兵救全，又敗。全退保山崓，抽山陽忠義以北。楊氏及劉全皆欲親赴難，會全遣人求徐晞稷書與義斌連和，乃止。義斌致書沿江制置使趙善湘曰：「不誅逆全，恢復不成。但能遣兵扼淮，進據漣、海以蹙之，斷其南路，此賊必擒。賊平之後，復一京三府，然後義斌戰河北，旴眙諸將、襄陽騎士戰河南，神州可復也。」旴眙四總管亦各遣使致書，乞助討賊。知揚州趙範亦以爲言。史彌遠令諭範，毋出位專兵，各享安靖之福。範復以書力論之，曰：「今上自一人，下至公卿百執事，又下至士民軍吏，無不知禍賊之必反，雖先生之心亦自知其必反也。衆人知之則言之，先生知而獨不言。不言誠是也，內無臥薪嘗膽之志，外無戰勝攻取之備，先生隱忍不言而徐思所以制之，此廟謨所以爲高也。然以撫定責之晞稷，而以鎮守責之範。責晞稷者，函人之事也。責範者，矢人之事也。既責範以惟恐不傷人之事，又禁其爲傷人之痛，惡其爲傷人之言，何哉。賊見範爲備，則必忌而不得以肆其奸，他日必將指範爲首禍激變之人，劫朝廷以去範。先生始未之信，左右曰可，卿大夫曰可，先生必將曰：是何惜一趙範而不以紓禍哉。必將縛範以授賊，而範遂爲宋晁錯。雖然，使以範授賊而果足以紓國禍，範死何害哉。諺曰：護家之狗，盜賊所惡。故盜賊見有護家之狗，必將指斥於主人，使先去之，然後肆穿窬之奸而無所忌。然則殺犬固無益於彌盜也。慾望矜憐，別與閒慢差遣。」彌遠不聽。
六月，彭義斌既克山東，復納李全降兵，兵勢大振，遂圍東平。嚴實潛約蒙古將孛裏海，合兵攻之。兵久不至，城中食盡，乃與義斌連和。義斌亦欲藉實取河朔而後圖之，遂以兄禮事實。時實衆尚數千，義斌不之奪，而留所掠實青崖之家屬不遣。
秋七月，彭義斌下真定，道西山，與孛裏海等軍相望。義斌分嚴實以帳下兵，陽助而陰伺之。實知勢迫，即赴孛裏海軍，與之合，遂及義斌戰於內黃之五馬山，義斌兵潰。史天澤以銳卒略其後，遂擒義斌。說之降，義斌厲聲曰：「我大宋臣，義豈爲他臣屬耶？」遂死之。於是京東州縣復爲實有。
二年六月，蒙古圍李全於青州。全北剽山東，南仰錢糧，且挾朝廷以疑蒙古。蒙古攻之，全大小百戰，終不利，嬰城自守。蒙古築長圍，夜布狗砦。全糧援路絕，與兄福謀，福曰：「二人俱死，無益也。汝身系南北輕重，我當死守孤城，汝間道南歸，提兵赴援，可尋生路。」全曰：「數千萬勍敵，未易支也。全朝出，城夕陷，不如兄歸。」於是全留青，福還楚。
九月，徐晞稷罷，以劉琸爲淮東制置使。朝廷聞李全爲蒙古所圍，稍欲圖之，以晞稷畏懦，謀易帥。劉琸雅意建閫，使鎮江副都統彭𢖲延譽。𢖲亦垂涎代琸，從臾尤力，故以琸代晞稷，𢖲代琸知旴眙。
十一月，劉琸至楚州，心知不能制馭旴眙四總管，惟以鎮江兵三萬自隨。夏全請從，琸素畏其狡，不許。彭𢖲自以資望視琸更淺，曰：「琸止夏全，是欲遺患旴眙。琸猶憚夏全，我何能用。」乃激夏全曰：「楚城賊黨，不滿三千，健將又在山東，劉制使圖之，收功在旦夕，太尉何不往赴事會。」夏全忻然，帥兵徑入楚城。時青亦自淮陰入屯城內。琸駭懼，勢不容卻，復就二人謀焉。時傳李全已死，李福欲分兵赴青州，琸令夏全盛陳兵楚城，李全之黨震恐。李全妻楊氏使人行成於夏全曰：「將軍非山東歸附耶？狐死兔悲，李氏滅，夏氏寧獨存。願將軍垂盼。」全諾。楊氏盛飾出迎，與按行營壘，曰：「人傳三哥死，吾一婦人，安能自立。便當事太尉爲夫，子女玉帛，干戈倉廩，皆太尉有。望即領此，無多言也。」夏全心動，乃置酒歡甚，飲酣，就寢如歸，轉仇爲好，反與福謀逐琸。遂圍楚州治，焚官民舍，殺守藏吏，取貨物。時琸精兵尚萬人，窘束不能發一令，太息而已。夜半，琸縋城，僅以身免。鎮江軍與賊戰，死者大半，將校多死，器甲錢粟，悉爲賊有。琸步至揚州，借兵自衛。夏全既逐琸，暮歸李全營，楊氏拒之。全恐楊氏圖己，因大掠，趨旴眙，欲爲亂。旴眙將張惠、範成進閉城門，夏全不得入，狼狽降金。朝廷聞之，大恐。琸自劾，未幾，死。
三年春正月，以姚翀爲淮東制置使。朝廷以翀嘗與李全交歡，故命之。翀朝辭，帝謂曰：「南北皆吾赤子，何分彼此。卿其爲朕撫定之。」翀至楚城東，艤舟以治事。間入城，見李全妻楊氏，用徐晞稷故事而禮過之。楊氏許翀入城，翀乃入，寄治僧寺中，極意娛之。
三月，趙範上書史彌遠曰：「淮東之事，日異日新。然有淮則有江，無淮則長江以北港汊蘆葦之處，敵人皆可潛師以濟，江面數千里，何從而防哉。今或謂巽辭厚惠可以啖賊，而不知陷彼款兵之計，或謂斂兵退屯可以緩賊，而不知成彼深入之謀。或欲行清野以嬰城，或欲聚烏合而浪戰，或以賊詞之乍順乍逆而爲喜懼，或以賊兵之乍進乍退而爲寬緊，皆失策也。失策則失淮，失淮則失江，而其失有不勝悔者矣。夫有遏寇之兵，有遊擊之兵，有討賊之兵。今寶應之逼山陽，天長之逼旴眙，須各增戍兵萬人，遣良將統之，賊來則堅壁以挫其鋒，不來則耀武以壓其境，而又觀釁伺隙，時遣偏師，掩其不備，以示敢戰，使雖欲深入而畏吾之搗其虛，此遏寇之兵也。旴眙之寇素無儲蓄，金人亦無以養之，不過分兵擄掠而食。當量出精兵，授以勇校，募土豪，出奇設伏以剿殺之，此遊擊之兵也。維揚、金陵、合肥各聚二三萬人，人物必精，將校必勇，器械必利，教閱必熟，紀律必嚴，賞罰必公，其心術念慮，必人人思親其上而死其長。信能行此，半年而可以強國，一年而可以討賊矣。賊既不能深入，虜掠復無所獲，而又懷見討之恐，則必反而求贍於金，金無餘力及此，則必怨之怒之，吾於是可以嫁禍於金人矣。或謂揚州不可屯重兵，恐速賊禍。是不然，揚州者，國之北門，一以統淮，一以蔽江，一以守運河，豈可無備哉。善守者，敵不知所攻。今若設寶應、天長二屯以扼其衝，復重二三帥閫以張軍勢，賊將不知所攻，而敢犯我揚州哉。設使賊不知兵勢而犯揚州，是送死矣。」朝廷乃召範稟議，復令知池州。
五月，李全以青州降蒙古。全被圍一年，食牛馬及人且盡，將自食其軍。全欲降，懼衆異議，乃焚香南向再拜，欲自經，而使其黨鄭衍德、田四救己，曰：「譬如爲衣，有身愁無袖耶？今北歸未必非福。」全乃降蒙古。
劉慶福在山陽，自知已爲厲階，懷不自安，欲圖李福以贖罪於朝。李福知之，亦謀殺慶福，於是二人互相猜忌，不復相見。一日，李福僞稱疾不出，旬餘，慶福往候之，李福乃躍起，拔刀傷慶福，慶福走，左右殺之。李福以慶福首納於姚翀，翀大喜。幕客杜耒曰：「慶福首禍，一世奸雄，今頭落措大手耶？」時，楚州自夏全之亂，儲積無餘，綱運不續，賊黨籍籍，謂福所致。福畏衆口，數見翀促之，翀謝以朝廷撥降未下。六月，福乘衆怒，與李全妻楊氏謀，召翀飲。翀至而楊氏不出，就坐賓次，左右散去。福以翀命召諸幕客，以楊氏命召翀二妾。諸幕客知有變，不得已而往。杜耒至八字橋，福兵腰斬之。福兵欲害翀，鄭衍德救之，得免，去須鬢，縋城夜走，歸明州，死。朝廷以淮亂相仍，遣帥必斃，姑欲輕淮而重江，楚州不復建閫，就以其帥楊紹雲兼制置，改楚州爲淮安軍，命通判張國明權守，視之若羈縻州然。
秋七月，張林等歸淮安，討李福，斬之。初，李全之黨以贍軍錢糧不繼，屢有怨言。全將國安用、閻通嘆曰「我曹米外日受銅錢二百，楚州物賤，可以樂生。而劉慶福爲不善，怨仇相尋，使我曹無所衣食。」時張林、邢德亦在楚，自謂嘗受朝廷恩，中遭全間貳，今歸於此，豈可不與朝廷立事。王義深嘗爲全所辱，且謂我本賈帥帳前人，與彭義斌舉義不成而歸。五人相謂曰：「朝廷不降錢糧，爲有反者未除耳。」乃共議殺李福及全妻楊氏以獻，遂帥衆趨楊氏家。福走出，邢德手刃之，相屠者數百人。有郭統制者，殺全次子通及全妾劉氏，妄稱楊氏，函其首並福首獻於楊紹雲。紹雲馳送臨安，傾朝皆喜。
八月，檄知旴眙軍彭𢖲及總管張惠、範成進、時青並兵往楚州，使便宜盡戮李全餘黨。𢖲輕儇，不爲惠等所服，得檄，不敢自決，請制府及朝廷處之。朝議以時青望重，檄青區畫。青恐禍及，密遣人報全於青州，遷延不決。惠、成進以朝檄專委青而不及已，乃歸旴眙，設燕邀𢖲，乘其醉縛之，渡淮，以旴眙降於金。
李全得時青報，慟哭，力告蒙古大將求南還。不許，全因斷一指以示之，誓還南必叛。蒙古大將乃承製授全山東淮南行省，得專制山東，歲獻金幣。全遂與蒙古張宣差及通事數人還楚州，服蒙古衣冠，文移紀甲子而無年號。楊紹雲聞其至，遂留揚州不還。王義深奔金，國安用殺張林、邢德以自贖，郭統制亦爲全所殺。
十二月，金封李全爲淮南王，全不受。時全敗完顏訛可於龜山故也。李全誘殺時青，併其衆。紹定三年二月，起復趙範、趙葵，節制鎮江、滁州軍馬。
五月，以李全爲彰化保康節度使、京東鎮撫使，全不受命。初，全自還楚，即厚募人爲兵，不限南北。天長民保聚爲十六砦，比歲失業，官賑不繼，壯者亦皆就募。射陽湖浮居者數萬家，家有兵仗，侵掠難制，其豪周安民、谷汝礪、王十五長之，亦蜂結水寨，以觀成敗。全知東南利舟楫，謀習水戰，米商至，悉並舟糴之，留其舵工，以一教十。又遣人泛江湖市桐油黏筏，募南匠，大治舭達船，自淮口及海相望，時時試舟於射陽湖及海洋。復以糧少爲辭，遣海舟自蘇州洋入平江、嘉興告糴，實欲習海道以覘畿甸。然以山東經理未定，而歲貢蒙古者不可缺，故外恭順朝廷以就錢糧，因以貿貨輸蒙古。朝廷亦以全往來山東，得以少寬北顧之憂，遣餉不絕。全因縱遊說於朝，復請建閫山陽。又遣使入金。且欲銷朝廷兵備，乃遣軍士穆椿潛入京師皇城縱火，焚御前軍器庫，於是先朝兵甲盡喪。全欲先據揚州以渡江，分兵徇通、泰以趨海。其下皆曰：「通、泰，鹽場在焉，莫若先取爲家計，且使朝廷失鹽利。」全欲朝廷不爲備，且雖反而不敢遽絕其給，乃挾蒙古李宣差、宋宣差以恫疑虛喝，而蒙古實未嘗資全兵，其李宣差則青州賣藥人也。朝廷雖知其奸，姑事苟安，不之詰。及全糶麥舟過鹽城，知揚州翟朝宗嗾尉兵奪之。全怒，以捕盜爲名，水陸數萬，徑搗鹽城。戍將陳益、樓強、知縣陳遇皆遁，全入城據之。朝宗倉皇遣幹官王節懇全退師，全不許，留鄭祥、董友守鹽城，而自提兵還楚州，以狀白於朝曰：「遣兵捕盜過鹽城，縣令自棄城遁去。慮軍民驚擾，不免入城安衆。」朝廷乃授全節鉞，令釋兵，命制置司幹官往諭之。全曰：「朝廷待我如小兒，啼則與果。」不受制命。朝廷爲罷朝宗，命通判趙璥夫攝州事。先是，士大夫無賢愚皆策李全必反而不敢言，國子監丞度正獨上疏極言之，且獻斃全之策有三。其言鯁亮激切，時不能用。至是，趙範、趙葵深以全必反爲慮，累疏力言之，史彌遠不納。
冬十月，以趙善湘爲江淮制置使。時李全造舟益急，至發冢取黏板，鍊鐵錢爲釘，熬囚脂，搗油灰，列炬繼晷，招沿海亡命爲水手。又紿趙璥夫以蒙古爲辭，邀增五千人錢糧，求誓書、鐵券。朝廷猶遣餉不絕，全得米，即自轉輸淮海入鹽城，以贍其衆。他軍士見者曰：「朝廷惟恐賊不飽，我曹何力殺賊？」射陽湖人皆怨，至有「養北賊，戕淮民」之語，聞者太息。全又遣人以金牌誘脅周安民等，造浮橋於喻口，以便鹽城往來。時史彌遠多在告，諸執政又不以爲意，獨鄭清之深憂之，力勸帝討全。帝乃以趙善湘制置江淮，許便宜從事，然猶有內圖進討，外用調停之說，惟趙範、趙葵兄弟力請進兵討之。
十二月庚申，李全突至揚州灣頭，揚州副都統丁勝拒之，全乃攻城南門。趙璥夫得史彌遠書，許增萬五千名糧，勸全歸楚州，即遣劉易就全壘示之。全笑曰：「史丞相勸我歸，丁都統與我戰，非相紿耶？」擲書不受。璥夫恐，亟迎趙範於鎮江，範亦刻日約葵，葵帥雄勝、寧淮、武定、強勇四軍萬四千赴之。時全引兵攻泰州，知州宋濟迎降。全入坐郡治，盡收其子女貨幣。將趨揚，聞範、葵已入揚城，乃鞭鄭衍德曰：「我計先取揚州渡江，爾曹勸我取通、泰，今二趙已入揚州矣，江其可渡耶？」既而曰：「今惟有徑搗揚州耳。」遂分兵守泰，而悉衆攻揚州。至灣頭，立砦，據運河之衝，使胡義將先鋒駐平山堂，以俟三城機便。全攻東門，葵親搏戰。全將張友呼城門請葵出，葵出，與全隔濠立馬相勞苦，問全來何爲。全曰：「朝廷動見猜疑，今復絕我糧餉。我非背叛，索錢糧耳。」葵曰：「朝廷待汝以忠臣孝子，汝乃反戈攻陷城邑，朝廷安得不絶汝糧餉？汝雲非叛，欺人乎？欺天乎？」全無以對，彎弓抽矢向葵而去。自是屢戰，全兵多敗。全每雲「我不要淮上州縣，渡江浮海徑至蘇杭，孰能當我？」然全志吞揚州三城，而兵每不得傅城下。宗雄武獻策曰：「城中素無薪，且儲畜為總領所支借殆盡。若築長圍，三城自困。」全乃悉衆及驅鄉農凡數十萬，列砦圍三城。制司總所糧援俱絶，范葵命三城諸門各出兵刼砦，舉火為期，夜半縱兵衝擊，殱賊甚衆。自是全一意長圍，以持久困官軍，不復薄城。全張蓋奏樂於平山堂，布置築圍。范令諸門以輕兵牽制，親帥將士出堡砦西攻之。全分兵諸門鏖戰，自辰至未，殺傷相當。官兵王青，力戰死之。明日范出師，大戰，獲全糧數十艘；葵亦力戰，敗之。
四年春正月壬寅，趙范、趙葵大敗李全於揚州。時全浚圍城塹，范葵遣諸將出揚州東門掩擊。全走上城，官軍躡之，蹂溺甚衆。范陳於西門，賊閉壘不出。葵曰：「賊俟我收兵而出耳。」乃伏騎破垣間，收步卒誘之。賊兵數千果趨濠側。李虎力戰，城上矢石如雨注，賊退。有頃，賊別隊自東北馳至。范葵揮步騎夾浮橋、吊橋並出，為三迭陣以待之。自己至未，與賊大戰。別遣虎等以馬步五百出賊背，而葵率輕兵橫衝之。三道夾擊，賊敗走。始全反謀已成，然多顧忌，且懼其黨不順，而邊陲喜事者欲挾全為重，遂贊成之，故全決計反。及趙善湘、趙范、趙葵用事，聲罪致討，罷支錢糧，攻城不得，欲戰不利，全始大悔，忽忽不樂；或令左右抱其臂曰：「是我手否？」人皆怪之。范葵夜議詰朝所向，葵曰：「岀東門」，范曰：「西出常不利，賊必見易，因其所易而圖之，必勝。不如出堡塞西門。」全置酒高會於平山堂，有堡塞候卒識全槍，垂雙拂為號，以告范。范喜謂葵曰：「此賊勇而輕，若果出，必成擒矣。」乃悉精鋭數千而西取官軍素為賊所易者，張其旗幟以易之。全望見，喜謂李宋二宣差曰：「看我掃南軍。」官軍見賊突鬬而前，亦不知其為全也。范麾兵並進，葵親搏戰，諸軍爭奮。賊始疑非前日軍，欲走入土城，李虎軍已塞其甕門。全窘從數十騎北走，葵率諸將以制勇、寧淮二軍蹙之。全趨新塘，自決水後淖深數尺，會久晴浮，戰塵如燥壤，全騎過之皆陷淖中，不能自拔。制勇軍追及，奮長槍三十餘亂刺之。全呼曰：「無殺我，我乃頭目！」羣卒碎其屍而分其鞍馬、器甲，併殺三十餘人，皆將校也。全死，餘黨欲潰，國安用不從議，推一人為首，莫肯相下；欲還淮安奉全妻楊氏。范葵追擊，大破之，乃散去。范還揚州，捷聞，加趙善湘江淮制置大使，范淮東安撫使，葵淮東提刑。善湘季子汝楳，史彌遠婿也，奏請無阻，而善湘亦以范葵進取有方、慰藉殷勤，故能成功。
五月，趙范、趙葵復帥步騎十萬攻鹽城，屢敗賊衆，遂薄淮安城，殺賊萬計，焚二千餘家。城中哭聲震天。淮安五城俱破，斬首數千，燒砦柵萬餘家。淮北賊歸赴援，舟師又勦擊焚其水柵，夷五城餘址。賊始懼。王旻、趙必勝、全子才等移砦西門，與賊大戰，又破之。全妻楊氏謂鄭衍德曰：「二十年梨花槍，天下無敵手。今事勢已去，撐拄不行。汝等未降者，以我在故爾。」遂絶淮而去，其黨即遣馮垍等納欵軍門，趙范許之，淮安平。
