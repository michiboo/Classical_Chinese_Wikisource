○西夏用兵
英宗治平三年夏四月，夏人寇邊，經略使蔡挺擊走之。先是，夏主諒祚遣吳宗來賀即位，宗語不遜，詔諒祚懲約宗。諒祚不奉詔，而出兵秦鳳、涇原，抄熟戶，擾邊塞，殺掠人畜以萬計，遂寇大順城。環慶經略使蔡挺使蕃官趙明擊之。諒祚衷銀甲氈帽督戰。挺先遣強弩列壕外，注矢下射，諒祚中流矢，遁去，徙寇柔遠。挺又使副總管張玉以三千人夜出擾營，賊驚潰，退屯金湯，聲言益發十萬騎圍大順。會朝廷發歲賜銀幣，知延州陸詵曰：「朝廷積習姑息，故敵敢狂悖。不稍加折誚，則國威不立。」因留止不與，移牒宥州問故。諒祚遂大沮，盤桓塞下，因遣使謝罪，言：「邊吏擅興兵，行且誅之。」初，諒祚入寇，韓琦議停其歲賜，絕其和市，遣使問罪。文彥博難之，舉寶元、康定時事。琦曰：「諒祚，狂童也。非有元昊智計，而吾邊備過當時遠甚。亟詰之，必服。」會陸詵策與琦合，而諒祚果歸款。帝顧琦曰：「一如卿料也。」
四年春，夏主諒祚遣使獻方物謝罪。時神宗新即位，因賜詔曰：「朕以夏國累年以來數興兵甲，侵犯邊陲，驚擾人民，誘迫熟戶。去秋復直寇大順，圍迫城寨，焚燒村落，抗敵官軍。邊奏累聞，人情共憤。羣臣皆謂夏國已違誓詔，請行拒絕。先皇帝務存含恕，且詰端由，庶觀逆順之情，以決衆多之論。逮此遜章之稟命，已悲仙馭之上賓。朕纂極雲初，包荒在念，仰循先志，俯諒乃誠，既自省於前辜，復願堅於永好。苟奏封所敘，忠信無渝，則恩禮所加，歲時如舊。安民保福，不亦休哉。」
冬十月癸酉，青澗守將種諤襲擄夏監軍嵬名山，遂復綏州。嵬名山部落在故綏州，名山弟夷山請降於種諤，諤使人因夷山以誘名山，賂以金盂。名山小吏李文喜受之，陰許歸款，而名山未之知也。諤即以聞，且欲因取河南地。知延州陸詵言：「以衆來降，情僞未可知。」戒諤毋妄動，諤持之力。詔詵召諤問狀，且與轉運使薛向議撫納。乃共畫三策，令幕府張穆之入奏。穆之因受向指，詭言必可成。帝意詵不協力，徙之秦鳳。諤不待命，悉起所部兵，長驅而進，圍名山帳。名山不得已，舉衆從諤而南，得酋領三百，戶萬五千，兵萬人，遂城其地。夏人來爭，諤擊敗之。詵初劾諤擅興之罪，欲捕治之，未果而徙秦之命至。西方用兵自此始。
種諤既受嵬名山降，迨十一月，夏主諒祚乃詐爲會議，誘知保安軍楊定等，殺之，邊釁復起。朝議以諤生事，欲棄綏誅諤，陝西宣撫主管機宜文字趙卨言：「虜既殺王官，而又棄綏不守，示弱已甚。且名山舉族來歸，當何以處。」又移書執政，請「存綏以張兵勢。規度大理河川建堡，畫稼穡之地三十里以處降者」。不從。乃改命韓琦判永興軍，經略陝西。琦初言綏不當取，及楊定等被殺，復言綏不可棄，樞密以初議詰之，琦具論其故，卒存綏州。時言者交論種諤，乃下吏，貶諤四官，安置隨州。十二月，郭逵詗得殺楊定等首領姓名李崇貴、韓道喜，夏主諒祚乃錮崇貴等以獻。
神宗熙寧元年三月庚辰，夏主諒祚死，子秉常立，遣其臣薛宗道等來告哀。帝問殺楊定事，宗道言：「殺人者已執送之矣。」及李崇貴等至，言：「楊定奉使諒祚，嘗拜稱臣，且許以歸沿邊熟戶。諒祚遺之寶劍、寶鑑及金銀物。」初，定歸時，上其劍、鑑而匿其金銀，言諒祚可刺。帝喜，遂擢知保安軍。既而夏人失綏州，以爲定賣已，故殺之。至是事露，帝薄責崇貴等而削定官，沒其田宅萬計。遣劉航冊秉常爲夏國主。
三年八月己卯，夏人寇環、慶州，以韓絳爲陝西宣撫使。先是，夏人築鬧訛堡，知慶州李復圭合蕃、漢兵三千，遣裨將李信、劉甫御之，信等大敗而還。復圭懼，欲自解，既執信等斬之，復出兵追夏人，殺其老幼二百，以功告捷。至是，夏人大舉入環慶，攻大順城、柔遠砦、荔原堡，兵多者號二十萬，少者不下一二萬，屯於榆林，遊騎至慶州城下，九日乃退。鈐轄郭慶等數人死焉。韓絳請行邊，王安石亦請，絳曰：「朝廷方賴安石，臣宜行。」乃以絳爲陝西宣撫使，授以空名告敕，得自除吏，尋命兼河東宣撫使。
四年春正月己丑，韓絳使種諤襲夏人，敗之。絳素不習兵事，開幕府於延安，措置乖方。選蕃兵爲七軍，復以種諤爲鄜延鈐轄，知青澗城，信任之，命諸將皆受其節制，蕃兵皆怨望。絳與諤謀出兵取橫山，安撫使郭逵曰：「諤狂生耳，朝廷徒以種氏家世用之，必誤大事。」絳奏逵沮軍事，召還之。既，諤帥師襲敗夏人於囉兀，因以衆二萬城焉。自是夏人日聚兵爲報復計。呂公弼言諤稔邊患不便，宜戒之，弗聽。已而絳言諤入夏之功，乞加旌賞。詔從之。
三月丁亥，夏人陷撫寧諸城。初，種諤進築永樂川、賞逋嶺二砦，分遣都監趙璞、燕達築撫寧故城，及分荒堆三泉、吐渾川、開光嶺、葭蘆川四砦與河東路修築，各相去四十餘里。已而夏人來攻順寧砦，遂圍撫寧。折繼昌、高永能等擁兵駐細浮圖，去撫寧咫尺，囉兀兵勢尚完。諤在綏德節制諸軍，聞夏人至，茫然失措，欲作書召燕達，戰悸不能下筆，顧運判李南公，涕泗不已。由是新築諸堡悉陷，將士沒者千餘人。詔棄囉兀城，治諤罪，責授汝州團練副使，潭州安置。絳坐興師敗衄，罷知鄧州。果不出郭逵所料雲。
元豐四年六月，夏人幽其主秉常。知慶州俞充知帝有用兵意，屢請伐夏，又言：「諜報云：夏將李清，本秦人，說秉常以河南地來歸。秉常母梁氏知之，遂誅清，奪秉常政而幽之。宜興師問罪，此千載一時也。」帝然之。
秋七月庚寅，詔熙河經制李憲等會陝西、河東五路之師，大舉伐夏。而召鄜延副總管種諤入對。諤至，大言曰：「夏國無人，秉常孺子，往持其臂而來爾。」帝壯之，乃決意西伐。方議出師，孫固諫曰：「舉兵易，解禍難，不可。」帝曰：「夏有釁不取，則爲遼人所有，不可失也。」固曰：「必不得已，請聲其罪，薄伐之，分裂其地，使其酋長自守。」帝笑曰：「此真酈生之說爾。」時執政有言便當直渡河，不可留行，固曰：「然則孰爲陛下任此者。」帝曰：「朕已屬李憲。」固曰：「伐國大事，而使宦者爲之，則士大夫孰肯爲用。」帝不悅。他日，固又曰：「今五路進師，而無大帥，就使成功，兵必爲亂。」帝諭以無其人。呂公著進曰：「問罪之師，當先擇帥。既無其人，曷若已之。」固曰：「公著之言是也。」帝不聽，竟命李憲出熙河，種諤出鄜延，高遵裕出環慶，劉昌祚出涇原，王中正出河東，分道並進。又詔吐番首領董氈集兵會伐。
八月丁丑，李憲總熙、秦七軍及董氈兵三萬，敗夏人於西市新城。庚辰，又襲破之於女遮谷，斬獲甚衆。遂復古蘭州，城之，請建爲帥府。
九月辛亥，鄜延經略副使種諤率鄜延兵出綏德城，以攻米脂。夏人八萬來救，諤與戰於無定川，敗之，遂克米脂。
冬十月庚午，環慶經略使高遵裕將步騎八萬七千出慶州，與夏人戰，敗之，復通遠軍。種諤遣曲珍率兵通黑水安定堡，與夏人遇，亦大敗之。內使王中正率涇原兵，出麟州，渡無定河，循水北行。地皆沙溼，士馬多陷沒，糗糧不能繼，又恥無功，遂入於宥州。時，夏人棄城走河北，城中遺民百餘家，中正遂屠之，掠其牛馬以充食。
時，劉昌祚率番、漢兵五萬，受高遵裕節制，令兩路合軍伐夏。既入境，而慶州兵不至。昌祚次磨移隘，遇夏衆十萬扼險，大破之，遂薄靈州城。兵幾入門，遵裕嫉其功，馳使止之，昌祚按甲不敢進。遵裕至，圍城十八日，不能下。夏人決黃河七級渠以灌營，復鈔絕餉道，士卒凍溺死，遂潰而還，餘軍才萬三千而已。夏人躡之，覆敗。昌祚亦還涇原。種諤留千人守米脂，自率大衆進攻銀、石、夏州，遂破石堡城，進至夏州，駐軍索家平。會大校劉歸仁以衆潰，而軍食又乏，復值大雪，乃引還，死者不可勝計，入塞者僅三萬人。王中正自宥州行至奈王井，糧盡，士卒死者二萬人，乃引還。初，詔李憲帥五路兵直趨興、靈。憲總師東上，營於天都山下，焚夏之南牟內殿，並其館庫。追襲其統軍星多唆丁，敗之，次於葫蘆河，遂班師。時五路兵皆至靈州，獨憲不至。
五年春正月庚子，貶高遵裕等官。初，夏人聞朝廷大舉，母梁氏問策於廷，諸將少者盡請戰，一老將獨曰：「但堅壁清野，縱其深入，聚勁兵於靈、夏，而遣輕騎抄絕其饋運，可不戰而困也。」梁氏從之，師卒無功而還。帝曰：「朕始以孫固言爲迂，今悔無及矣。」至是討敗師罪，高遵裕責受郢州團練副使，本州安置。種諤、王中正、劉昌祚並降官。李憲欲以開蘭、會功贖罪，孫固曰：「兵法，後期者斬。況諸路皆至，而憲獨不行，不可赦。」帝以憲有功，但令詰其擅還之由。憲以饋餉不接爲辭，釋弗誅。憲覆上再舉之策，詔以爲涇原經略安撫制置使，知蘭州，李浩副之。
三月壬寅，鄜延路副總管曲珍敗夏人於金湯。
夏四月，李憲乞再舉伐夏。帝以訪輔臣，王珪對曰：「向所患者用不足，朝廷今捐錢鈔五百萬緡，以供軍食有餘矣。」王安禮曰：「鈔不可啖，必變而爲錢錢，又變爲芻粟，今距出征之期才兩月，安能集事。」帝曰：「李憲以爲己有備，彼宦者能如是，卿等獨無意乎。唐平淮蔡，唯裴度謀議與主同，今乃不出公卿而出於閹寺，朕甚恥之。」安禮曰：「淮西，三州爾，有裴度之謀，李光顏、李愬之將，然猶引天下之兵力，歷歲而後定。今夏氏之強非淮蔡比，憲才非度匹，諸將非有光顏、愬輩，臣懼無以副聖意也。」
六月辛亥，環慶經略司遣將與夏人戰，破之。戊辰，曲珍等敗夏人於明堂川。
八月，知延州沈括議欲盡城橫山。下瞰平夏，使敵不得絕磧爲寇。種諤自以西討無功，遂上其策於朝，且言興功當自銀州始。帝以爲然，遣給事中徐禧及內侍李舜舉往鄜延議之。舜舉退，詣執政，王珪迎謂曰：「朝廷以邊事屬押班及李留後，無西顧之憂矣。」舜舉曰：「四郊多壘，卿大夫之辱也。相公當國，而以邊事屬二內臣，可乎。內臣止宜供禁廷灑掃之職，豈可當將帥之任邪。」珪無慚色，聞者恥之。徐禧至鄜延，種諤上言：「橫山延袤千里，多馬，宜稼，人物勁悍善戰，且有鹽鐵之利，夏人恃以爲生。其城壘皆控險，足以守禦。今之興功，當自銀州始，其次遷宥州，又其次遷夏州。三郡鼎峙，則橫山之地已囊括其中。又其次修鹽州，則橫山強兵戰馬，山澤之利，盡歸中國。其勢居高，俯視興、靈，可以直覆巢穴。」徐禧上言：「銀州雖據明堂川、無定河之會，而故城東南已爲河水所吞，其西北又阻天塹，實不如永樂之形勢險阨，請先城永樂。竊惟銀、夏、宥三州陷沒百年，一日興復，實爲俊偉。但建州之始，煩費不貲，若選擇要會，建置堡砦，名雖非州，實有其地，舊來疆塞，乃自腹心。已與沈括議築砦各六。」諤言：「若城永樂則西夏必力爭，不可。」帝從禧議，詔禧護諸將往城永樂，命括移府並塞總兵爲援，陝西轉運判官李稷主饋餉。禧以諤跋扈，奏留諤守延州，而自率諸將往築之。十四日而成，距故銀州二十五里，賜名銀川砦。禧、括及李舜舉等退還米脂，以兵萬人屬曲珍守永樂。
九月丁亥，夏人陷永樂，徐禧等敗死。禧等既城，去九日，夏人以千騎趨新城，曲珍使報禧，禧遂與李舜舉、李稷往援之，留沈括守米脂。時，夏人三十萬已屯住涇原北，邊人來告者十數。禧曰：「彼若大來，是吾立功名取富貴之日也。」大將高永亨曰：「城小人寡，又無水泉，恐不可守。」禧以爲沮衆，械送延州獄。禧抵永樂，夏人傾國而至。大將高永能曰：「先至者皆精兵，及其未陣，急擊之則駭散，後雖有至者亦不敢進，此常勢也。」禧曰：「爾何知。王師不鼓不成列。」執刀自率士卒拒戰，夏人衆進薄城下。珍兵陳於水際，將士皆有懼色，珍白禧曰：「今衆心已搖，不可戰，戰必敗，請收兵入城。」禧曰：「君爲大將，奈何遇敵先自退邪。」乃以七萬人陳於城下。夏人縱鐵騎渡河，珍曰：「此鐵鷂子軍也，當其半濟擊之，乃可以逞，得地則其鋒不可當也。」禧不從。鐵騎既濟，震盪衝突，大衆繼之。珍銳卒敗，奔還，蹂後陣。夏人乘之，珍衆大潰。珍收餘衆入城，夏人圍之，厚數里，且據其水砦。珍士卒晝夜血戰，城中乏水已數日，掘井不及泉，渴死者十六七，至絞馬糞汁飲之。括與李憲援兵及饋餉皆爲夏人所隔，不得前。種諤怨禧，不遣救師，城中大急。會夜半大雨，夏人環城急攻，城遂陷。禧、舜舉、稷、永能皆爲亂兵所害，惟珍裸跣走免。將校死者數百人，喪士卒役夫二十餘萬。夏人耀兵米脂城下而還。自熙寧以來用兵，得夏葭蘆、吳保、義合、米脂、浮圖、塞門六堡，而靈州、永樂之役，官軍、熟羌、義保死者六十萬人，錢榖銀絹不可勝計。事聞，帝臨朝痛悼，爲之不食。自靈武之敗，秦、晉困棘，天下企望息兵，而括、諤進攻取之策，禧素以邊事自任，狂謀輕敵，遂致覆敗。自是帝始知邊臣不可倚信，深自悔咎，無意於西伐，而夏人亦困弊矣。初，帝之遣禧也，王安禮諫曰：「禧志大才疏，必誤國事。」帝不聽。及敗，帝曰：「安禮每勸朕勿用兵，少置獄，蓋爲是也。」又每臨朝嘆曰「邊民疲弊如此，獨呂公著每爲朕言之。」於是徙公著知揚州。
六年二月，夏人數十萬圍蘭州，已據兩關，李浩閉城拒守。鈐轄王文鬱請擊之，浩曰：「城中騎兵不滿數百，安可戰。」文鬱曰：「賊衆我寡，正當折其鋒以安衆心，然後可守，此張遼所以破合肥也。」乃夜集死士七百餘人，縋城而下，持短刃突之，賊衆驚潰。時以文鬱方尉遲敬德，擢知州事。未幾，夏人復分道入寇，亦多爲諸路所敗。中丞劉摯言：「熙河經略使李憲貪功生事，一出欺罔，避興慶會師之期，頓兵以城蘭州，遺患至今。」詔貶憲爲熙河安撫經略都總管。
五月，夏人寇麟州神堂砦，知州訾虎躬督兵出戰，敗之。詔虎自今毋得輕易出入，遇有寇邊，止令裨將出兵捍逐，恐失利損威，以張虜勢。
閏六月，夏主秉常亦以困弊於兵，令西南都統昴星嵬名濟移書示涇原劉昌祚，乞通好如初。昌祚以聞，帝諭昌祚答之。及入寇屢敗，國用益竭，乃遣謨個咩迷乞遇來貢，上表曰：「臣自歷世以來，貢奉朝廷，無所虧怠，至於近歲，猶甚歡和。不意憸人誣間朝廷，特起大兵，侵奪疆土城砦，因茲構怨，歲致交兵。今乞朝廷示以大義，特還所侵。倘垂開納，別效忠勤。」帝賜詔曰：「比以權強，敢行廢辱，朕用震驚，令邊臣往問，匿而不報。王師徂疆，蓋討有罪。今遣使造庭，辭禮恭順，仍聞國政悉復故常，益用嘉納。已戒邊吏，毋輒出兵，爾亦慎守先盟。」復詔陝西、河東經略司，「其新復城砦，徼循毋出二三里。」夏之歲賜悉如其舊，惟乞還侵疆不許。
七年春正月癸丑，夏人寇蘭州。初，李憲以夏人數至蘭州河外而翱翔不進，意必大舉，乃增城守之備。至是，果大舉入寇，步騎號八十萬，圍蘭州，意在必取。督衆急攻，矢如雨雹，雲梯革洞，百道並進，凡十晝夜，不克，糧盡引去。尋復寇延州德順軍、定西城及熙河諸砦。
九月，夏人圍定西城，熙河將秦貴敗之。
哲宗元祐元年秋七月乙丑，夏國主秉常卒，子幹順立。初，秉常遣訛囉聿求蘭州、米脂等五砦，神宗不許。及帝即位，秉常復遣使來請，司馬光言：「此乃邊鄙安危之機，不可不察。靈、夏之役，本由我起，今既許其內附，若靳而不與，彼必以爲恭順無益，不若以武力取之。小則上書悖慢，大則攻陷新城，當此之時，不得已而與之，其爲國家恥，無乃甚於今日乎。羣臣見小忘大，守近遺遠，惜此無用之地，使兵連不解。願決聖心，爲兆民計。」文彥博與光合，太后將許之。光又欲並棄熙、河，安燾固爭之曰：「自靈武而東，皆中國故地。先帝有此武功，今無故棄之，豈不取輕於外夷邪。」邢恕亦言此非細事，當訪之邊人。光乃召禮部員外郎、前通判河州孫路問之。路挾輿地圖示光曰：「自通遠至熙州，才通一徑，熙之北已接夏境。今自北關瀕大河，城蘭州，然後可以扞蔽，若捐以予敵，一道危矣。」光乃止。會秉常卒，遣使來告哀，詔「自元豐四年用兵所得城砦，待歸我永樂陷執民，當盡畫以給還。」遂遣穆衍往弔祭。衍奏以爲「蘭棄則熙危，熙危則關中震。唐自失河湟西邊，一有不順，則警及京都。今二百餘年，非先帝英武，孰能克復。若一旦委之，恐後患益前，悔將無及矣。」議遂止。尋遣使封幹順爲夏國主。
五年二月己亥，夏人來歸永樂所掠吏士百四十九人，遂詔以米脂、葭蘆、浮圖、安疆四砦還之。夏得地，益驕。秋七月，夏人來議分畫疆界。
六年九月，夏人寇麟州，又寇府州。七年冬十月，夏人寇環州。
紹聖三年冬十月壬戌，夏人寇鄜延，陷金明砦。夏人自得四砦，連歲以畫界未定，侵擾邊境，且遣使欲以蘭州一境易塞門二砦。朝廷不許，夏主幹順乃奉其母率衆五十萬，大入鄜延。西自順寧、招安砦，東自黑水、安定，中自塞門、龍安、金明以南，二百里間，相繼不絕，至延州北五里。是月，自長城一日馳至金明，列營環城。幹順子母親督桴鼓，縱騎四掠，知麟州有備，復還金明，而後騎之精銳者留龍安。邊將悉兵掩擊，不退，金明遂陷。守兵二千八百，惟五人得脫，城中糧五萬石，草千萬束，皆盡，將官張輿戰死。初，帝聞有夏寇，泰然笑曰：「五十萬衆深入吾境，不過數日。即勝，不過一二砦，須去。」已而果破金明引退。
四年夏四月甲辰，知渭州章楶城平夏。楶以夏人猖獗，上言城葫蘆河川，據形勝以偪夏，朝廷許之。遂合熙河、秦鳳、環慶、鄜延四路之師，陽繕理他砦數十所以示怯，而陰具版築守戰之備，出葫蘆河川，築二砦於石門峽江口好水川之陰。夏人聞之，帥衆來襲，楶迎擊，敗之。二旬又二日，城成，賜名曰平夏城、靈平砦。章惇因請絕夏人歲賜，而命沿邊諸路相繼築城於要害，以進拓境土，凡五十餘所。
八月，鄜延經略使呂惠卿復宥州。惠卿乞諸路出兵，乘便討擊，詔河東、環慶並聽惠卿期約。惠卿遂遣將官王愍攻破宥州，尋又奏築威戎、威羌二城。加惠卿銀青光祿大夫。時章惇肆開邊隙，故諸道興役進築，屢被爵賞。
元符元年冬十月己亥，夏人圍平夏，章楶御之，獲其勇將嵬名阿埋，西壽監軍妹勒都逋，斬獲甚衆，夏人震駭。捷至，帝御紫宸殿受賀。楶在涇原日久，嘗言：「夏嗜利畏威，不有懲艾，邊不得休息。」宜稍取其土疆，如古削地之制，以固吾圉。然後諸路出兵，擇要害，不一再舉，勢將自蹙矣。」章惇與楶同宗，言多見採。由是創州一，城砦九，屢敗夏人，而諸路多建城砦以逼夏。及是，有平夏之捷，夏人不復振。
二年三月丙辰，夏人求援於遼，遼主遣僉書樞密院事蕭德崇來爲夏人議和，仍獻玉帶。詔郭知章報之，復書謂「若果出至誠，深悔謝罪，當徐度所宜，開以自新之路。」
冬十月，許夏人通好。夏人屢敗，遣其臣令能嵬名濟等來謝罪，且進誓表。詔許其通好，歲賜如舊。自是西陲民少安。
徽宗崇寧三年十二月，以陶節夫經制陝西、河東五路。初，蔡京任節夫帥鄜延，節夫誕妄特甚，每進築一城寨，即奏云：「此西人要害必爭之地。」未一年，自常調遷至樞密直學士，然未嘗遣一騎一卒出塞。蓋與虜戰則有勝負，獨進築則無虞。又皆遠靈武數百里之地，虜所不爭，故皆得就功論賞，而京力主之，故有是命。
四年三月，貶王厚於郢州。初，蔡京使王厚招夏卓羅右廂監軍仁多保忠，厚言保忠雖有歸意而下無附者。章數上，京責厚愈急，厚乃遣弟詣保忠，還，爲夏邏者所獲，遂追保忠赴牙帳。厚以保忠縱不爲夏所殺，亦不能復領軍政，使得之，一匹夫耳，何益於事。京怒，必令以金帛招致之。夏乃點兵渭、延、慶三路，各數千騎，出沒，聲言假兵於遼。而朝廷用京計，又命西邊能招致夏人者，毋論首從，賞同斬級，令陶節夫在延安大加招誘。夏主遣使巽請，皆拒之，又令殺其放牧者。夏人遂入鎮戎，略數萬口，與羌酋谿賒羅撒合兵，逼宣威城。知鄯州高永年出御之，行三十里，爲羌人所執。多羅巴謂其下曰：「此人奪我國，使吾宗族漂落無處所。」遂殺之，探其心肝食焉。已而羌衆復焚大通河橋以叛，新疆大震。事聞，帝怒，親書五路將帥劉仲武等十八人之名，敕御史侯蒙往秦州逮治。蒙至秦，仲武等囚服聽命。蒙喻之曰：「君輩皆侯伯，無庸辱獄吏，第以實對。」獄既具，蒙奏言：「漢武帝殺王恢，不如秦穆公赦孟明。子玉縊而晉侯喜，孔明亡而蜀國輕。今羌殺吾一都護，而使十八將由之以死，是自戕其肢體也。欲身不病，得乎？」帝悟，釋不治，惟王厚坐逗遛，貶爲郢州防禦使。
政和五年春正月，童貫遣熙河經略使劉法將步騎十五萬，出湟州。秦鳳經略使劉仲武將兵五萬，出會州。貫以中軍駐蘭州，爲兩路聲援。仲武至清水河，築城屯守而還。法與夏右廂軍戰於古骨龍，大敗之，斬首三千餘。
二月，以童貫領六路邊事。時永興、鄜延、環慶、秦鳳、涇原、熙河各置經略安撫司，以貫統領之，於是西兵之柄皆屬於貫。
九月，王厚、劉仲武合涇原、鄜延、環慶、秦鳳之師攻夏臧底河城，敗績，死者十四五。童貫匿不以聞。未幾，夏人大掠蕭關而去。
六年春正月，童貫使劉法、劉仲武合熙、秦之師十萬攻夏仁多泉城。城中力守，援不至，乃降。法受而屠之。渭州將种師道克夏臧底河城。師道，世衡之孫也。
宣和元年三月，童貫使熙河經略使劉法取朔方，法不欲行，強遣之。乃引兵二萬出，至統安城，遇夏主弟察哥，率步騎爲三陣以當法前軍，而別遣精騎登山出其後。大戰移七時，前軍楊惟忠敗入中軍，後軍焦安節敗入左軍，朱定國力戰，自朝至暮，兵饑馬渴，死者甚衆。法乘夜遁，比明，走七十里，至蓋朱峗。守兵追之，斬首而去。察哥見法首，惻然語其下曰：「劉將軍前敗我於古骨龍、仁多泉，吾嘗避其鋒，謂天生神將，豈料今爲一小卒梟首哉。其失在恃勝輕出，不可不戒。」遂乘勝圍震武。震武在山峽中，熙、秦兩路不能餉，自築城三歲間，知軍李明、孟清皆爲夏所殺。至是，城又將陷，察哥曰：「勿破此城，留作南朝病塊。」乃自引去。時諸將所築城砦皆不毛，夏所不爭之地，而關輔爲之蕭條矣。劉法既敗死，童貫乃以捷聞，受賞者數百人。
六月，夏人遣使納款，詔童貫罷兵。
