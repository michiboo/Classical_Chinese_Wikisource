○史嵩之起復理宗紹定五年春正月，以史嵩之爲京湖安撫制置使，知襄陽府。端平元年六月，以入蔡功加史嵩之兵部尚書。九月，京湖制置使史嵩之罷。
三年二月，以史嵩之爲淮西制置使。
嘉熙二年二月，詔史嵩之以參知政事督視京西、荊湖南、北路、江西軍馬，置司鄂州。
三年春正月，以史嵩之爲右丞相兼樞密使，督視兩淮、四川、京湖軍馬。嵩之既相，一時正人如杜範、遊侶、劉應起、李韶、趙汝騰等，皆以不合逐去。王萬首上疏論嵩之，謂其「事體迫遽，氣象傾搖。太學生欲趣其歸，則賄賂之跡已形。或謂有族人發其私事，肆爲醜詆者。以相國大臣而若此，非《書》之所謂大臣矣」。時嵩之與喬行簡、李宗勉並相當國，論者謂喬失之泛，李失之狹，史失之專。
淳祐四年六月，禮部進士徐霖以宰相史嵩之挾邊功要君，植黨顓國，上疏歷言其奸深之狀，以爲「其先也奪陛下之心，其次奪士大夫之心，而其甚也奪豪傑之心。今日之士大夫，嵩之皆變化其心而收攝之矣。且其變化之術甚深，非彰彰然號於人使之爲小人也，嘗於善類擇其質柔氣弱易以奪之者，親任一二，其或稍有異已，則潛棄而擯遠之以風其餘。彼柔弱者，始雖欲爲君子，終以名節之尊不足易富貴之願，而義利之辨亦終暗於妻妾宮室之私，則亦從之而已。此嵩之變化士大夫之術，舉朝皆受其聾瞽，鮮有不爲其所欺也。於凡善則歸已，過則歸君。入以告於陛下者，惟窺測上情，承順風旨。出以語於人，則曰某事吾所調停也，某人吾所斡旋也。是嵩之要譽於下，而陛下叢怨於上也。古人所謂斯謀斯猷，惟我後之德者，嵩之曷嘗有哉。」不報。
九月癸卯，史嵩之以父病謁告，許之。甲辰，史彌忠卒。詔史嵩之起復右丞相兼樞密使，中外莫敢言。於是太學生黃愷伯、金九萬、孫翼鳳等百四十四人叩閽上書曰：「臣等竊謂君親等天地，忠孝無古今。事親孝，故忠可移於君，自古求忠臣必於孝子之門，未有不孝而可望其忠也。宰我問三年之喪於夫子，而曰期可已矣。夫子曰：予之不仁也，子生三年然後免於父母之懷。夫三年之喪，天下之通喪也，予也有三年之愛於其父母乎。夫宰予期年之請，夫子猶以不仁斥之，未聞有聞父母垂亡之病而不之問，聞父母已亡之訃而不之奔，有人心天理者，固如是乎。是不特無三年之愛於其父母，且無一日之愛於其父母矣。宰予得罪於聖人，而嵩之者則又宰予之罪人也。此天地所不覆載，日月所不照臨，鬼神之所共殛，天下萬世公論之所共誅，其去狄禽獸不遠矣。且起復之說，聖經所無，而權宜變化，衰世始有之。我朝大臣，若富弼一身佩社稷安危，進退系天下輕重，所謂國家重臣不可一日無者也。起復之詔，凡五遣使，弼以金革變禮不可用於平世，卒不從命，天下至今稱焉。至若鄭居中、王黼輩，頑忍無恥，固持祿位，甘心起復，絕滅天理，卒以釀成靖康之禍，往事可鑑也。彼嵩之何人哉。心術回邪，蹤跡詭祕。曩者開督府，以和議惰將士心，以厚貲竊宰相位，羅天下之小人爲之私黨，奪天下之利權歸之私室，蓄謀積慮，險不可測，在朝廷一日則貽一日之禍，在朝廷一歲則貽一歲之憂，萬口一辭，惟恐其去之不速也。嵩之亡父，以速嵩之之去，中外方以爲快，而陛下起復之命已下矣。陛下姑曰，大臣之去，不可不留也。嵩之不天，聞訃不行，乃徘徊牽引，彌縫貴戚，買囑貂璫，轉移上心，夤緣御筆，必得起復之禮，然後徐徐引去。大臣佐天子以孝治天下，孝不行於大臣，是率天下而爲無父之國矣。鼎鐺尚有耳，嵩之豈不聞富弼不受起復之事乎。而乃忍爲鄭居中、王黼輩之所爲邪。禮，子聞父母之喪，見星而行，見星而舍。今嵩之視父死如路人，方經營內引，搖尾乞憐，暨奸謀已遂，乃始就道，初不見其有憂戚之容。夫以無父之嵩之，而陛下必欲起復之者，爲其有折衝萬里之才歟。嵩之本無捍衛封疆之能，徒有劫制朝廷之術。彼國內亂，骨肉相殘，天使之也。嵩之貪天之功以欺陛下，其意以爲三邊雲擾，非我不足以制彼也。殊不知敵情叵測，非嵩之之所能制，嵩之徒欲以制敵之名以制陛下耳。陛下所以起復嵩之者，謂其有經理財用之才歟。嵩之本無足國裕民之能，徒有私自豐殖之計。且國之利源，鹽策爲重，今鈔法屢更，利之歸於國者十無一二，而聚之於私帑者已無遺算。國家之土壤日削，而嵩之之田宅益廣。國家之帑藏日虛，而嵩之之囊橐日厚。陛下眷留嵩之，將以利吾國也，殊不知適以貽無窮之害爾。嵩之敢於無忌憚，而經營起復，爲有彌遠故智可以效尤。然彌遠所喪者庶母也，嵩之所喪者父也。彌遠奔喪而後起復，嵩之起復之後而後奔喪。以彌遠貪黷固位，猶有顧藉，丁艱於嘉定改元十一月之戊午，起復於次年五月之丙申，未有如嵩之匿喪罔上，殄滅天常，如此其慘也。且嵩之之爲計亦奸矣，自入相以來，固知二親耄矣，必有不測，旦夕以思，無一事不爲起復張本，當其父未死之前，已預爲必死之地。近畿總餉，本不乏人，而起復未卒哭之馬光祖。京口守臣，豈無勝任，而起復未終喪之許堪。故里巷爲十七字之謠也，曰：光祖作總領，許堪爲節制，丞相要起復，援例。夫以里巷之小民猶知其奸，陛下獨不知之乎。臺諫不敢言，臺諫，嵩之爪牙也。給舍不敢言，給舍，嵩之腹心也。侍從不敢言，侍從，嵩之肘腋也。執政不敢言，執政，嵩之羽翼也。嵩之當五內分裂之時，方且擢奸臣以司喉舌，謂其必無陽城毀麻之事也。植私黨以據要津，謂其必無惠卿反噬之虞也。自古大臣不出忠孝之門，席寵怙勢之於三世代，未有不亡人之國者，漢之王氏、魏之司馬氏是也。史氏秉鈞，今三世矣。軍旅將校惟知有史氏，天下士大夫惟知有史氏，而陛下之左右前後亦惟知有史氏，陛下之勢孤立於上，甚可懼也。天欲去之，而陛下留之，堂堂中國，豈無君子。獨信一小人而不悟，是陛下欲藝祖三百年之天下，壞於史氏之手而後已。臣方涕泣裁書，適觀麻制有曰：趙普當乾德開創之初，勝非在紹興艱難之際，皆從變禮，迄定武功。夫擬人必於其倫，曾於奸深之嵩之，而可與趙普諸賢同日語邪。趙普、勝非在相位也，忠肝貫日，一德享天，生靈倚之以爲命，宗社賴之以爲安。我太祖、高宗奪其孝思，俾之勉陳王事，所以爲生靈宗社計也。嵩之自視器局何如。勝非且不能企其萬一，況可匹休趙普耶。臣愚所謂擢奸臣以司喉舌者，此其驗也。臣又讀麻制有曰：諜諗憤兵之聚，邊傳哨馳之騎，況秋高而馬肥，近冬寒而地凜。方嵩之虎踞相位之時，諱言邊事，通川失守至逾月而後聞，壽春有警至危急而後告。今圖起復，乃密諭詞臣，昌言邊警，張皇事勢，以恐陛下，蓋欲行其劫制之謀也。臣愚所謂擢奸臣以司喉舌者，又其驗也。竊觀嵩之自謂宰相動欲守法，至於身乃跌蕩於禮法之外。五刑之屬三千，其罪莫大於不孝，若以法繩之，雖置之鈇鉞，猶不足謝天下，況復置諸具瞻之位，其何以訓天下後世耶。臣等於嵩之本無宿怨私忿，所以爭趨闕下，爲陛下言者，亦欲揭綱常於日月，重名教於丘山，使天下後世爲人臣、爲人子者，死忠、死孝，以全立身之大節而已。孟軻有言：學則三代共之，皆所以明人倫也。臣等久被化育，此而不言，則人倫掃地，將與嵩之胥及夷矣。惟陛下裁之。」不報。
武學生翁日善等六十七人，京學生劉時舉、王元野、黃道等九十四人，上書，略曰：「天下有一日不可廢之人倫，人心有一日不可冺之公論。大倫之盡廢固不足爲亂臣賊子羞，公論之不冺所以爲宗廟、社稷慮。先儒謂事親之情可奪，則事君之情亦可奪，正以不忠實原於不孝，無父後至於無君，此理之必然也。陛下拳拳於嵩之之不忍釋者，豈以秋風嚮邇，冬寒又迫，非嵩之素諳敵情，熟識邊事，莫能當此寄耶。然臣等不憂敵國之勢盛，而憂陛下之勢孤。昔者金人之盛，十倍韃靼，吾國之專政者秦檜爾。檜死而金亮南牧，兵號百萬，孰不束手無策。時宰臣陳康伯以靜定運廟謨，詞臣虞允文以忠義鼓士氣，竟能致採石之捷，成誅亮之功。檜之死而有陳康伯、虞允文，孰謂嵩之之去而無如康伯、允文者耶。惟是陛下所進，今不知其亡，凡當世傑特之士，皆銷落於嵩之排擯之餘。如王萬、謝方叔以爭不勝最先去，遊侶以大政不使聞而激之去，劉應起以轉對直言去，張蟠以轉對觸諱去，劉漢弼以臺論攻嵩之之黨去，趙與權以才名軋已而嗾逐斥去，李韶以侍從數嵩之之專柄去，王伯大以意向不合去，趙汝騰以麻詞無佞語陰摘其小疵而遣去，徐榮叟、趙葵皆墮其機穽去。別之傑號爲長厚，又以每事必問本末，假託而擠之去。杜範尤爲簡聖眷，負人望，上前敢論諍，遇事有分決，則又用李鳴復而速其去。竊聞其時太學九士扣閽上疏，乞罷鳴復而留範，九士囊封未徹於宸旒之聽，而親管之門生已入臺端矣。庸邪小人奉承惟謹，即今司寮交章論範，陛下所藉以爲耳目心腹者，皆盡空於嵩之之一綱。陛下雖居九重，身處佚愉，傍無可謀之人，外無入告之益，是以獨善之清躬，遊於史氏之黨局。君父至此，天下謂何。」宗學生與寰等三十四人上書，略曰：「肅讀麻制，私竊有疑。陛下謂其修法度，能服夷狄，能運掉三邊，能發蹤百將，又謂嵩之可以慰中外之望。凡此數者，必非陛下之意，乃嵩之之腹心小人之無忌憚者爲陛下之喉舌也。嵩之不孝，上徹於天，吊者在門，賀者在閭，即欲舍苫塊而坐廟堂，脫衰絰而被公袞，是可忍也，孰不可忍也。縱使陛下屬念史氏，則公圭旄節，魚鱗雜襲，陛下之恩亦至矣，而嵩之今乃一日不肯釋相位者，其意將安底止耶。惟陛下決去大奸，則社稷幸甚。」建昌軍學教授盧鉞皆上書切諫，亦不報。諸生乃榜於太學齋廊，云：「丞相朝入，諸生夕出。諸生夕出，丞相朝入。」時範鍾、劉伯正暫領相事，惡京學生言事，謂皆遊士鼓倡之，諷京伊趙與[B170]逐遊士。諸生聞之，作《卷堂文》，辭先聖以出，曰：「天之將喪斯文，實系興衰之運，士亦何負於國，遽罹斥逐之辜。靜言思之，良可醜也。慨祖宗之立國，廣學校以儲才，非惟衍豐芑以遺後人，抑亦隆漢都而尊國士。肆惟皇上，克廣前猷，炳炳宸奎，釐爲四學，戔戔束帛，例及諸生。蒙教育以如天，恨補報之無地，但思粉骨，寧畏觸鱗。盡言安石之奸，共惜元城之去，實惟公議，不利小人。始陰諷其三緘，終盡打於一綱，不任其咎，咎歸於君，是誠何心，空人之國。昔鄭僑且謂毀校不可，而李斯尚知逐客爲非，彼既便已行之，吾亦何顏居此。厄哉吾道，告爾同盟，無見義而不爲，當行已而有恥。苟爲飽暖忍貪周粟之羞，相與攜持毋蹈秦坑之慘。斯言既出，明日遂行。」京尹遂盡削遊士籍。
時，將作監徐元傑適輪對，言：「臣前日進侍經筵，親承聖問以大臣史嵩之起復。臣奏陛下出命太輕，人言不可沮抑。陛下自盡陛下之禮，大臣自盡大臣之禮，玉音賜俞，臣又何所容喙。今觀學校之書，使人感嘆。且大臣讀聖賢書，畏天命，畏人言。家庭之變，哀慼終事，禮制有常，臣竊料其何至於忽送死之大事，輕出以犯清議哉。前日朝廷出命之易，士論所以凜凜者，實以陛下爲四海綱常之主，大臣身任道揆，扶翊綱常者也。自聞大臣有起復之命，雖未知其避就若何，凡有父母之心者，莫不失聲涕零，是果何爲而然，人心天理，誰實無之。興言及此，非可使聞於鄰國也，陛下烏得而不悔悟，大臣烏得而不堅忍。臣懇懇納忠，何敢詆訐，特爲陛下愛惜民彝，爲大臣愛惜名節而已。」疏出，朝野傳頌，帝亦察其忠亮。
冬十月，以劉漢弼爲左司諫。時史嵩之久擅國柄，帝亦患苦之，乃夜降御筆黜四不才臺諫，於是諫議大夫劉晉之、侍御史王瓚、監察御史龔基先、胡清獻皆罷之，故漢弼乃有是命。漢弼首贊帝曰：「拔去陰邪，庶可轉危爲安，否則是非不兩立，邪正不併進，陛下雖欲收召善類，不可得矣。」帝嘉納之。
十一月，徐元傑覆上疏論「史嵩之起復，士論紛然，乞許其舉執政自代。」帝曰：「學校雖是正論，但言之太甚。」元傑對曰：「正論乃國家元氣，今正論猶在學校，要當保養一線之脈。」因乞引去。左司諫劉漢弼亦上言：「願聽嵩之終喪，亟選賢臣，蚤定相位。」又論「馬光祖奪情，總賦淮東，乃嵩之預爲引例之地，乞勒令追服，以補名教。」會嵩之亦自知不爲衆論所容，上疏乞終制，帝乃許之。
五年六月，工部侍郎徐元傑暴卒。先是，史嵩之既去，元老舊德，次第收召。及杜範入相，復延元傑議政，多所裨益。是月朔日，元傑當侍立。先一日，謁範鍾歸，是夕，執大作，夜四鼓，指爪忽裂。三學諸生相繼伏闕上言：「昔小人傾君子者，不過使之死於蠻煙瘴雨之鄉。今蠻煙瘴雨不在嶺外而在朝廷。」詔付臨安府鞠治嘗所給使之人，獄迄無成。劉漢弼亦每以奸邪未盡屏汰爲慮，未幾，以腫疾暴死。太學生蔡德潤等百七十有三人復叩闕上書訟冤，詔給元傑、漢弼官田五百畝，緡錢五千，恤其家。時，杜範入相八十日，卒，元傑、漢弼相繼暴死，時謂諸公皆中毒，堂食無敢下箸者。初，嵩之從子璟卿嘗上書諫嵩之曰：「自開督府，東南民力困於供需，州縣倉卒匱於應辦，輦金帛，挽芻粟，絡繹道路，一則曰督府，二則曰督府，不知所幹者何事。所成者何功。近聞蜀川不守，議者多歸退師於鄂之失。何者。分戍列屯，備邊御戎，首尾相援，如常山之蛇，維揚則有趙葵，廬江則有杜伯虎，金陵則有別之傑，爲督府者，宜據鄂渚形勝之地，西可以援蜀，東可以援淮，北可以鎮荊湖。不此之圖，盡捐藩籬，深入堂奧，坐使饑民叛將，乘虛搗危，侵軼於沅、湘，搖盪於鼎、澧，恐江陵之勢既孤，則武昌之勢未易守，荊湖之路稍警，則江、浙諸郡焉得高枕而臥。況殺降失信，則前日徹疆之計不可復用矣。內地失護，則前日清野之策不可復施矣。此隙一開，東南生靈直几上肉耳，宋室南渡之疆土，安能保其金甌之無闕也。爲今日計，莫若盡去在幕之羣小，悉召在野之君子，相與改弦易轍，戮力王事，庶幾失之東隅，收之桑榆。不然，見失而不知救，視非而不知革，天下大勢，駸駸日趨於危亡之域矣。」無何，璟卿暴卒，相傳嵩之致毒雲。
六年十二月，史嵩之服除，有進用之意，殿中侍御史章琰、正言李昴英、監察御史黃師雍、翰林學士李韶抗疏論之，乃命嵩之致仕，詔不復用。
