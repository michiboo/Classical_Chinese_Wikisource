○蒙古取汴
理宗寶慶三年五月，蒙古遣使責歲幣於金。六月，金使請和於蒙古。是月，蒙古主滅夏，以夏主睍歸。
十二月，蒙古入京兆，關中大震，復以兵破關外諸隘。時，金人盡棄河北、山東、關陝，惟併力守河南，保潼關。自洛陽、三門、析津東至邳州之源雀鎮，東西二千餘里，立四行省，帥精兵二十萬以守禦之。
蒙古主鐵木真殂於六盤山，臨卒，謂左右曰：「金精兵在潼關，南據連山，北限大河，難以遽破。若假道於宋，宋、金世讎，必能許我，則下兵唐、鄧，直搗大梁。金急，必徵兵潼關。然以數萬之衆，千里赴援，人馬疲敝，雖至勿能戰，破之必矣。」言訖而卒。
紹定元年三月，蒙古兵入大昌原，金平章政事完顏合達以忠孝軍提控完顏陳和尚爲前鋒。陳和尚擐甲上馬，以四百騎大敗蒙古八千之衆，士氣皆倍。蓋自有蒙古之難，二十年間始有此捷，奏功第一名，震國中，授定遠大將軍、世襲謀克。忠孝一軍，皆回鶻、乃蠻、羌渾及中原被俘避罪來歸者，鷙很難制，陳和尚馭之有方，坐作進退，皆中程式，所過州邑，秋毫無犯，每戰則先登陷陣，諸軍倚以爲重。
二年冬十月，蒙古兵圍金慶陽。
三年春正月，蒙古兵入金大昌原，金將移刺蒲阿敗之，慶陽圍解。
八月，蒙古史天澤攻金武仙於汲。先是武仙既降蒙古，復殺蒙古將史天倪以叛。天倪弟天澤屢擊敗之，復真定。仙歸金，金復封爲恆山公，置府衛州。史天澤合諸軍圍之，金將完顏合達率衆來援，蒙古兵皆北天澤獨以千人繞出仙后，仙走屯胡嶺關。
冬十月，蒙古窩闊臺帥衆入陝西。初，蒙古使斡骨欒至陝西議和，金行省移刺蒲阿、紇石烈牙吾荅等懼其泄事機，留之。及蒲阿既解慶陽之圍，志意驕滿乃遣斡骨欒還，謂之曰：「我已準備軍馬，能戰則來。」斡骨欒還見蒙古主，白之。蒙古主怒，即與其弟拖雷率衆入陝西，翱翔京兆、同、華之間，破諸山砦柵六十餘所，遂趨鳳翔。金以平原政事完顏合達及移刺蒲阿行省事於閿鄉，以備潼關。
四年夏四月，蒙古圍鳳翔府，金行省合達、蒲阿逗遛不進。金主遣樞密判官白華往諭之，合達、蒲阿言：「北兵勢盛，不可輕進。」白華還，金主復遣諭以鳳翔圍久，恐守者不能支，可領軍出關，略與渭北軍人交手，計北軍聞之，必當奔赴，少紓鳳翔之急。合達、蒲阿乃始出關。行至華陰界，與渭北軍交戰，比晚，收軍入關，不復顧鳳翔矣，蒙古遂取鳳翔。合達、蒲阿遷京兆民於河南，使完顏慶山奴戍之。
金完顏陳和尚敗蒙古將速不臺於倒回谷。
五月，金降人李昌國言於蒙古拖雷曰：「金遷汴將二十年，其所恃以安者，潼關、黃河耳。若出寶雞以侵漢中，不一月可達唐、鄧，大事集矣。」拖雷然之，白於蒙古主。蒙古主乃會諸將，期以明年正月，合南、北軍攻汴。遣拖雷先趨寶雞。速不罕來假道淮東，以趨河南，且請以兵會之。
秋七月，速不罕至沔州青野原，統制張宣殺之。託雷聞速不罕死，曰：「宋自食言，背盟棄好。今日之事，曲直有歸矣。」
八月，蒙古拖雷分騎兵三萬入大散關，攻破鳳州，徑趨華陽，屠洋州，攻武休，開生山，截焦崖，出武休東南，遂圍興元。軍民散走，死於沙窩者數十萬。分軍而西，西軍由別路入沔州，取大安軍路，開魚鱉山，撒屋爲筏，渡嘉陵江，入關堡，並江趨葭萌，略地至西水縣，破城寨百四十而還。東軍屯於興元、洋州之間，以趨饒風關。
九月，蒙古主將兵圍河中，急，金完顏慶山奴棄京兆東還。僉樞草火訛可、元帥板子訛可懼軍力不足，截故城之半以守。蒙古築鬆樓，高二百尺，下瞰城中，土山、地穴，百道並進。晝夜力戰，樓櫓俱盡，白戰又半月，力竭城陷。草火訛可猶親搏戰數十合，始被擒就死。板子訛可以敗卒三千奪船走閿鄉。初，板子訛可在鳳翔，爲監戰奉御六兒所制，有隙。及改河中總帥，同赴召，六兒遂譛訛克奉旨防秋，畏怯違避，金主信之。至是，怒其不能死節，因杖殺之。兩訛可皆內族，一得賊好以草火燒之，一嘗誤呼宮中牙牌爲板子，故時人因以別之。
十一月，蒙古拖雷攻饒風關，入之，由金州而東，將趨汴京，民皆入保城壁險阻以避之。金主召宰執臺諫入議，皆曰：「北軍冒萬里之險，歷二年之久，方入武休，其勞苦已極。爲吾計者，以兵屯睢、鄭、昌、武、歸德及京畿諸縣，以大將守洛陽、潼關、懷、孟等處，嚴兵備之，京師積糧數百萬斛，令河南州郡堅壁清野。彼欲攻不能，欲戰不得，師老食盡，不擊自歸矣。」金主太息曰：「南渡二十年，所在之民，破田宅，鬻妻子，以養軍士。今敵至不能迎戰，徒以自保，京城雖存，何以爲國。天下其謂我何。朕思之熟矣，存亡有天命，惟不負吾民可也。」乃詔諸將屯襄、鄧。
十二月，合達、蒲阿率諸軍入鄧州，楊沃衍、陳和尚、武仙兵皆會之，遂出屯順陽。拖雷將兵渡漢江，合達、蒲阿召諸將議「由光化截江與戰，及放之渡而後戰，孰是。」張惠、按得木皆曰：「截江便。縱之渡則我腹內空虛，必爲所潰。」蒲阿曰：「使彼在沙磧，且當往求之，況自來乎？」未幾，蒙古兵畢渡，合達、蒲阿始進，至禹山，分據地勢，列步卒于山前，列騎士于山後。蒙古兵觀之，竟不前，陣散如雁翅，轉山麓，出金騎兵之後，分三隊而來。合達曰：「今日之勢，未可戰也。」俄而蒙古騎兵突前，金兵不得不戰。短兵接，三合，蒙古兵少卻。其在西者，望蒲阿親軍，環繞甲騎後而突之。金蒲察定住力戰，始退。合達曰：「彼衆號三萬，而輜重居其一。今相持二三日，彼不得食，若乘其郄而擁之，必勝矣。」蒲阿曰：「江路已絕，黃河不冰，彼入重地，將安歸乎。何以速爲。」遂不逐。明日，蒙古兵忽不見。邏騎還，始知在光化對岸棗林中，晝作食，夜不下馬，已而四日，林外不聞音響。合達、蒲阿議入鄧州就糧，辰、已間到林後，蒙古忽至，合達、蒲阿迎戰。交接之際，蒙古以百騎邀兩行省輜重而去。金兵幾不成列，逮夜二鼓，合達、蒲阿乃入鄧州城，懼軍士迷路，鳴鐘招之。合達、蒲阿隱其敗，以大捷聞，百官表賀，諸相置酒。省中左丞李蹊且喜且泣曰：「非今日之捷，生靈之禍，其可勝言哉。」蓋以爲實然也。於是民保城堡者皆散還鄉社，不數日，蒙古遊騎突至，多被俘獲。
五年春正月，金主聞蒙古兵趨汴，召羣臣議。尚書令史楊居仁請乘其遠至擊之。平章白撒不從，而遣麻斤出等部民丁壯萬人，開短堤，決河水，以衛京城。命夾谷撒合將步騎三萬，巡河渡。起近京諸色軍家屬五十萬口，入京城。蒙古主用西夏人恤可計，自河中由河清縣白坡渡河，遣人馳報拖雷，以師來會。夾谷撒合行至封丘而還。蒙古兵奄至，麻斤出等皆死，丁壯得免者僅三百。蒙古主入鄭州，遣速不臺攻汴。金主召羣臣，議所守。有言術虎高琪所築裏城決不可守，外城決不可棄。於是決計守外城，命修樓櫓、器具。時，京城諸軍不滿四萬，而城周百二十里，不能遍守，故議以遷避之民充軍。又召在京軍官於上清宮，平日防城得功者，截長補短，假借而用，得百餘人。又集京東、西沿河舊屯兩都尉，及衛州義軍，凡四萬，並丁壯二萬，分置四面，每面選千名飛虎軍，以專救應，然亦不能軍矣。金主命翰林學士趙秉文爲赦文，改元，布宣悔悟哀痛之意，指事陳義，詞情俱盡，聞者莫不感動，洛陽人至於痛哭。
蒙古兵自禹山之戰，散漫而北，所過州縣，無不降破，遂自唐州以趨汴京。金完顏合達、移刺蒲阿自鄧州率步騎十五萬赴援，蒙古以騎三千尾之。合達等謀曰：「敵兵三千，而我不戰，是弱也。」金軍至鈞州沙河，蒙古兵不戰而退。金軍方盤營，蒙古兵復來襲。金軍不得休息、食飲，且行且戰，至黃榆店，望鈞州二十五里，雨雪不能進。忽有旨云：「兩省軍悉赴京師。」合達等遂發。蒙古兵自北渡者畢集，前後以大樹塞道，金將楊沃衍奪路得之，金軍遂進，次於三峯山，軍士有不食至三日者。蒙古兵以河北兵合，四面圍之，熾薪燔肉，更迭休息，乘金困憊，乃開鈞州路，縱之走，而以生兵夾擊之。金軍遂潰，聲如崩山。武仙率三十騎入竹林中，遂走密縣。楊沃衍、樊澤、張惠步持大槍，奮戰而死。合達知大事已去，欲下馬戰，而蒲阿已失所在，合達遂與陳和尚等以數百騎走入鈞州。蒙古主在鄭州，聞拖雷與金相持，遣中溫不花、赤馬溫等赴之，至則金軍已潰，於是乃合攻鈞州，塹其城外合達匿窟室中，城破，蒙古兵發而殺之，因揚言曰：「汝家所恃，惟黃河與合達耳。今合達爲我殺，黃河爲我有，不降何待。」陳和尚趨避隱處，殺掠稍定乃出，自言曰：「我金國大將，欲見白事。」蒙古兵士以數騎夾之，詣拖雷。問其姓名，曰：「我忠孝軍總領陳和尚也，大昌原、衛州、倒回谷之勝，皆我也。我死亂軍中，人將謂我負國家。今日明白死，天下必有知我者。」蒙古兵欲其降，不肯。乃斫足脛，折之，劃口吻至耳，噀血而呼，至死不屈。蒙古將有義之者，以馬潼酧而祝曰：「好男子，他日再生，當令我得之。」蒲阿走，蒙古兵追躡擒之，械至官山。拖雷欲降之，不從，曰：「我金國大臣，惟當金國境內死耳。」遂殺之。金之健將銳卒自是俱盡，不復可爲矣。
二月，金聞蒙古入饒風關，遣徒單兀曲行省閿鄉，以備潼關。徒單百家爲關陝總帥，便宜行事。百家馳入陝，榜縣鎮，遷入大城，糧斛輜重，聚之陝州，近山者入山寨避兵。會阿里合傳旨，召兀典援汴，兀典遂與潼關總帥納合合閏、秦藍總帥完顏重喜等帥軍十一萬，騎五千，盡撤秦、藍諸關之備，從虢入陝，同、華、閿鄉一帶，軍糧數十萬斛，備關船二百餘艘，皆順流東下。俄聞蒙古兵近，糧皆不及載，船悉空下，復盡起州民運靈寶、硤石倉粟。會蒙古遊騎至，殺掠不可勝計。金守將李平以潼關降於蒙古，蒙古兵遂長驅至陝。兀典發閿鄉軍士，各以老幼自隨，由西南徑入大山冰雪中，部將多叛去。蒙古聞之，自盧氏以數百騎追及之，山路積雪，晝日凍釋，泥淖及脛，隨軍婦女棄擲老幼，哀號盈路。行至鐵嶺，欲戰而饑憊，於是重喜先降，蒙古斬之於馬前，金兵遂大潰。兀典、合閏從數十騎走山谷間，追騎擒之，皆被殺。
蒙古取金睢州，圍歸德府。金行省石盞女魯歡命經歷冀禹錫守禦，禹錫竭其才智，故得不陷。
金復以完顏賽不爲左丞相。賽不先請致仕，至是，蒙古攻汴日急，財匱援絕，金主大懼，平章政事白撒以爲勢必講和，和議定則首相當往爲質，乃力請金主起復賽不。且括汴京民軍二十萬，分隸諸帥。
三月，蒙古立炮攻洛陽，洛陽城中惟三峯潰卒三四千及忠孝軍百餘守禦而已。留守撒合輦疽發於背，不能軍，遂投濠水死。已而元帥任守貞復立府事。及守貞援汴，河南人共推強伸爲府僉事，領所有軍二千五百人，甫三日，蒙古軍圍其三面。伸括衣帛爲幟，立之城上，率士卒赤身而戰。以壯士數百，往來救應大呼，以「憨子軍。」爲號，其聲勢與萬衆無異。兵器已盡，以錢爲鏃，得蒙古兵一箭，截而爲四，以銅鞭發之。又創遏炮，用不過數人，能發大石於百步外，所擊無不中。伸奔走四應，所至必捷。蒙古益兵力攻，凡三月餘不能拔，乃退。
蒙古主將北還，遣使自鄭州至汴，諭金主降，且索翰林學士趙秉文、衍聖公孔元措等二十七家及歸順人家屬、移刺蒲阿妻子並繡女、鷹人等。金主乃封荊王守純子訛可爲曹王，命尚書左丞李蹊送之蒙古爲質以請和，諫議大夫裴滿阿虎帶爲講和使。未行，蒙古速不臺聞之，曰：「我受命攻城，不知其他也。」乃立攻具，沿濠列木柵，驅漢俘及婦女老弱，負薪草填濠，頃刻平十餘步。平章白撒以議和不敢與戰，城中喧閧。金主聞之，從六七騎，出端門，至舟橋。時新雨淖，車駕忽出，都人驚愕失措，但跪於道旁，老幼遮擁，至有誤觸金主衣者。少頃，宰相、從官皆至。進笠，不受，曰：「軍中暴露，我何用此。」西南軍士五六十輩進曰：「北兵填濠過半，平章傳令勿放一鏃，恐壞和事，豈有此計耶？」金主曰：「朕以生靈之故，稱臣進奉，無不順從，止有一子，養未長成，今往作質子矣。汝等略忍，待曹王出，韃靼不退，汝等死戰未晚。」是日，曹王行，蒙古兵併力進攻。
金龍德宮造炮石，取艮嶽太湖、靈壁假山爲之，大小各有斤重，其圓如燈球之狀。蒙古兵用炮則不然，破大磑或碌碡爲二三，皆用之，攢竹炮，有至十三梢者，餘炮稱是。每城一角，置炮百餘枚，更迭上下，晝夜不息，數日，石几與裏城平。而城上樓櫓，皆故宮及芳華、玉溪所拆大木爲之，合抱之木，隨擊而碎，以馬糞、麥秸布其上，綱索、旃褥固護之，其懸風板之外，皆以牛皮爲障。蒙古兵以火炮擊之，隨即延爇，不可撲救。父老所傳周世宗築京城，取虎牢土爲之，堅密如鐵，受炮所擊，惟凹而已。蒙古兵濠外築城，圍百五十里，城有北口樓櫓，壕深丈許，闊亦如之，約三四十步置一鋪，鋪置百許人守之。初，白撒命築門外短牆，委曲斄隘，容二三人得過，以防蒙古兵奪門。及被攻，諸將請乘夜斫營，軍乃不能猝出，比出，巳爲蒙古所覺。後又募死士千人，穴城，由濠徑渡，燒其炮座，城上懸紅紙燈爲應，約燈起渡濠，又爲蒙古所覺。又放紙鳶，置文書其上，至蒙古營則斷之，以誘被俘者。識者謂宰相欲以紙鳶、紙燈退敵，難矣。時有火炮名「震天雷。」者，用鐵鑵盛藥，以火點之，炮起火發，其聲如雷，聞百里外，所爇圍半畝以上，火點着鐵甲皆透。蒙古又爲牛皮洞，直至城下，掘城爲龕，間可容人，則城上不可柰何矣。人有獻策者，以鐵繩懸「震天雷」，順城而下，至掘處，火發，人與牛皮皆破迸無跡。又有「飛火槍」，注藥，以火發之，輒前燒十餘步，人亦不敢近。蒙古惟畏此二物。
蒙古攻城十六晝夜，內外死者以百萬計。於是金主母明惠皇后陵被髮。速不臺知不可取，乃爲好語曰：「兩國已講和，更相攻耶？」金人因就應之，乃遣戶部侍郎楊居仁出宜秋門，以酒炙犒蒙古兵，且以金帛珍異賂之。速不臺乃許退兵，散屯河、洛之間。
參政赤盞合喜以守城爲已功，欲率百官入賀。參政內族思烈曰：「城下之盟，《春秋》以爲恥，況以罷攻爲可賀耶？」合喜怒曰：「社稷不亡，君後免難，汝等不以爲喜耶？」乃命趙秉文爲表，秉文曰：「《春秋》新宮災，三日哭。今園陵如此，酌之以禮，當慰不當賀。」乃已。
金主御端門，肆赦，改元天興。詔內外官民能完復州郡者，功賞有差。出金帛酒炙，犒飫軍士。減御膳，罷冗員，放宮女，上書不得稱聖，改聖旨爲制旨。釋衛紹王族禁錮。汴京解嚴，步兵始出封丘門外採蔬薪。
五月，金汴京大疫，凡五十日，諸門出柩九十餘萬，貧不能葬者不在是數。尋以疫後園戶、僧道、醫師、鬻棺者擅厚利，命有司倍徵之以助國用。
秋七月，金飛虎卒申福等殺蒙古行人唐慶等三十餘人於館，金主不問，和議遂絕。
金恆山公武仙等會兵救汴。初，三峯之敗，仙走南陽，收潰軍得十萬人，屯留山。汴京被圍，金主詔仙與鄧州行省完顏思烈、鞏昌總帥完顏忽斜虎合兵入援。仙至密縣東，遇蒙古兵，即按軍眉山店，報思烈曰：「阻間結營，待仙至，俱進。」思烈急欲至汴，不聽。金主又命樞密使持赤盞合喜帥兵應仙，思烈等至京水，蒙古乘之，不戰而潰，仙衆亦散走，還留山。合喜屯中牟三日，聞思烈軍潰，即夜棄輜重馳還。
八月，金主以和議既絕，懼兵再至，乃復僉民兵爲守禦備，遂括汴京粟，以完顏珠顆等主之，置局，以推舉爲名。珠顆諭民曰：「汝等當從實推舉，果如一旦糧盡，令汝妻子作軍食，復能吝否。」既而罷括粟，復以進奉取之，且賣官，及令民買進士第。前御史大夫內族合周復覬進用，建言京城括粟尚可得百萬石，金主乃命合周爲參知政事，與左丞李蹊復括之。合周先令各家自實，壯者存石有三斗，幼者半之，仍書其數門首，敢有匿者，以升斗論罪。京城三十六坊，各選深刻者主之。完顏久住尤酷暴，有寡婦二口，實豆六斗，內有蓬子約三升，久住笑曰：「吾得之矣。」執寡婦以令衆。婦泣訴曰：「妾夫死於兵，姑老不能爲養，故雜蓬粃以自食耳，非敢以爲軍儲也。且三升，六斗之餘也。」久住不聽，竟杖死。聞者股慄，盡棄其餘於糞溷中。或白於李蹊，蹊顰蹙曰：「白之參政。」及白合周，合周曰：「花不損，何由成蜜。且京城危急，今欲存社稷耶。存百姓耶？」衆莫敢言。所括不能三萬斛，而滿城蕭然，死者相枕，貧富束手待斃而已，遂至人相食。金主聞之，出太倉米作粥，以食餓者。翰林直學士斜卯愛實嘆曰「與其食之，寧如勿奪。」爲奉御把奴所告，金主怒，送愛實有司，近侍李大節救免。
十二月，金汴京糧盡援絕，勢益危急，召諸臣入議。或言歸德四面皆水，可以自保，或言宜沿西山入鄧，或言設欲入鄧，蒙古速不臺在汝州，不如取陳、蔡路轉往鄧下。金主未決，乃起判院白華爲右司郎中，問之。華言：「歸德城雖堅，久而食盡，坐以待斃，決不可往。既汝州有速不臺，則鄧下亦不可往。計今事勢，當直赴汝州，與之一決。汝州戰不如半途戰，半途戰不如出城戰，蓋我軍食力猶在也。若出京益遠，軍食益減，馬食野草，事益難矣。若我軍便得戰，存亡決此一舉，外則可激三軍之氣，內則可慰都人之心。或止爲避遷之計，人心顧戀家業，未必毅然從行。請詳審之。」金主不從，而集軍士於大慶殿，諭以京城食盡，今擬親出。諸將佐合辭奏曰：「聖主不可親出，止可命將。」金主以蒲察官奴爲馬軍帥，高顯爲步軍帥，劉益副之。三人者欲奉命，參政內族訛出曰：「汝輩把鋤，不知高下，國家大事，敢易承耶？」衆默然。官奴曰：「若將相可了，何至使我輩。」事亦中止。遂以右丞相賽不、平章白撒、右副元帥訛出、左丞相李蹊、元帥左監軍徒單百家等帥諸軍扈從，參政奴申、樞副兼知開封習捏阿不、裏城四面都總領珠顆、外城元帥東面把撒合、南面術甲咬住、西面崔立、北面孛術魯買奴等留汴。乃發府庫及內府器皿、宮人衣物賜將士。民間閧傳「車駕往歸德，軍士家屬留汴，目今食盡，坐視城中俱餓死矣。縱能至歸德，軍馬所費，支吾復得幾許日。」金主使賽不宣言曰：「前日巡狩之議，爲的華改，今往汝州索戰矣。」
金主發汴京，與太后、皇后、妃、主別，大慟。至開陽門，詔諭留守兵士曰：「社稷、宗廟在此，汝等壯士，毋以不與進發之數，便謂無功。若保守無虞，將來功賞，豈在戰士下。」聞者皆灑泣。是日，鞏昌元帥忽斜虎援兵至，言於金主曰：「京西三百里之間無井竈，不可往，不如幸秦、鞏。」金主決意東行，進次黃陵岡。白撒擊蒙古，降其兩寨，得河朔降將，金主赦之，授以印符。羣臣固請以河朔諸將前導，鼓行入開州，取大名、東平，豪傑當有響應者。溫敦昌孫曰：「太后、中宮皆在南京，北行萬一不如意，聖主孤身，欲何所爲。不如先取衛州，還京爲便。」白撒曰：「京師且不能守，就得衛州，欲何爲耶？」金主惑之，遂一意向河朔。蒙古速不臺聞金主棄汴，復進圍之。
六年春正月，金主遣使徵糧於歸德，總帥石盞女魯歡送糧千五百石至蒲城東。六軍給糧盡，因留船二百，張布爲幄，金主遂乘以濟河。會大風，後軍不克濟。蒙古回古乃追擊於南岸，金元帥賀都喜力戰而死，金兵溺者近千人。金主次於北岸，望之震懼。次於漚麻岡，遣白撒帥師攻衛州，至城下，以御旗招之，城中不應。蒙古聞之，自河南渡河，白撒遂退師。蒙古史天澤以騎兵踵其後，戰於白公廟，金師敗績，白撒棄軍東遁，元帥劉益、上黨公張開皆爲民家所殺。金主進次魏樓村，猶欲俟蒙古兵至決戰。少頃，白撒至，倉皇言：「軍已潰，北兵近在堤外，請幸歸德。」金主遂與副元帥合裏合等六七人夜登舟，潛渡河，走歸德。翌日，諸軍始聞金主棄師，遂大潰。金主入歸德，遣奉御術甲塔失不往汴京，奉迎太后及后妃。諸軍怨憤，金主乃暴白撒罪，殺之。初，瀕河居民聞金主北渡，築垣塞戶，潛伏洞穴，見蒲察官奴一軍號令明肅，所過無絲毫犯，老幼婦女無復畏避。及白撒往衛州，縱軍四掠，哭聲滿野，所過丘墟，一飯之費至數十金，公私皇皇，民始思叛。故衛州堅守，而蒙古之追無來援者，以至於敗。
初，汴人以金主親出師，日聽捷報，及聞軍敗，始大懼。時，速不臺攻城日急，內外不通，米升至銀二兩，殍死相望，縉紳士女多行乞於市，至有自食妻子者，諸皮器物皆煮充饑，貴家第宅、市樓肆館皆撤以爨。及金主遣使至汴奉迎兩宮，人情益不安。西南元帥崔立，性淫姣，因民洶洶，潛謀作亂。左司都事元好問謂習捏阿不曰：「自車駕出京，今二十日許，又遣使迎兩宮，民間皆謂國家欲棄京城，相公何以處之。」習捏阿不曰：「吾二人惟有一死耳。」好問曰：「死不難，誠能安社稷，救生靈，死可也。不然，徒欲以一身飽五十紅衲軍，亦謂之死耶？」習捏阿不不答。時兩宮已出，至陳留，見城外二三處火起，疑有兵，復馳還汴京。明日，崔立拔劍指完顏奴申及習捏阿不曰：「京城危困已極，二公坐視，何也。」二相曰：「有事當好議之，何遽如是。」立麾其黨，先殺習捏阿不，次殺奴申，及左司郎中納合德輝等十餘人。即諭百姓曰：「吾爲二相閉門無謀，今殺之，爲汝一城生靈請命。」衆皆稱快。立遂勒兵入宮，集百官，議所立。立曰：「衛紹王太子從恪，其妹公主在北兵中，可立之。」乃遣其黨韓鐸以太后命往召從恪，至以太后誥命爲樑王，監國。百官拜舞。立自爲太師、都元帥、尚書令、鄭王，弟倚爲平章政事，侃爲殿前都點檢，其黨皆拜官。元好問亦爲左右司員外郎。遂送款詣速不臺軍。速不臺至青城，立服御衣儀衛往見之。速不臺喜，飲之酒，立以父事之。還城，悉燒樓櫓，速不臺益喜，始信其實降也。立託以軍前索隨駕官吏家屬、軍民子女，聚之省中，親閱之，日亂數人。猶以爲不足，乃禁民間嫁娶，有以一女之故至數人死者。未幾，遷樑王及宗族近屬於宮中，以腹心守之，限其出入。以荊王府爲已私第，取內府珍玩充實之。羣小附和，請建功德碑，翟奕以尚書省命翰林直學士王若虛爲文。若虛私謂好問曰：「今召我作碑，不從則死，作之則名節掃地，不若死之爲愈。然我姑以理諭之。」乃謂奕曰：「丞相功德碑當指何事爲言。」奕曰：「丞相以京城降，活生靈百萬，非功德乎？」若虛曰：「學士代王言，功德碑謂之代王言可乎。且丞相既以城降，則朝官皆出其門，自古豈有門下人爲主帥頌功德，而可取信於後世者乎？」奕雖殘虐，聞之，不能對而去，事遂得已。
史臣曰：崔立乘時僭竊，大肆淫虐，其爲罪不容誅矣。金俘人之主，帝人之臣，百年之後，適啓崔立之狂謀，以成青城之烈禍。曾子曰：「戒之。戒之。出乎爾者，反乎爾者也。」豈不信哉。
四月，金崔立以天子袞冕、後服進於速不臺，又括在城金銀，搜索薰灌，訊掠慘酷。貴族富人不堪其毒，竊相語曰：「攻城之後七八日中，諸門出葬者凡百萬人。恨不早預其數，而值此也。」立時與其妻入宮，兩宮賜之，不可勝計。立因諷太后作書，陳天時人事，遣金主乳母入歸德招降。立遂以太后王氏、皇后徒單氏、樑王及荊王守純諸妃嬪，凡車三十七輛，宗室男女五百餘人，衍聖公孔元措，名儒樑陟及三教、醫流、工匠、繡女赴青城。速不臺殺二王及宗屬，而送后妃等於和林，在道艱楚萬狀，尤甚於徽、欽之時。速不臺入汴城，立時在城外，兵先入其家，取其妻妾寶玉以出，立歸，大慟而已。
初，蒙古之制，凡攻城不降，矢石一發，則屠之。汴京既陷，速不臺遣使言於蒙古主曰：「此城相抗日久，士卒多傷，請屠其城。」耶律楚材聞之，馳見蒙古主曰：「將士暴露數十年，所爭者土地人民耳。得地無民，將焉用之。」蒙古主未許，楚材又曰：「凡弓矢、甲仗、金玉等匠及官民富貴之家，皆聚此城，殺之則一無所得，是徒勞也。」乃詔除完顏氏一族外，餘皆原免。時避兵在汴者，尚百四十萬戶，皆得保全。遂爲定製。
