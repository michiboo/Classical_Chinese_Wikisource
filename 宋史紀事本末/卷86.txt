寧宗嘉定四年六月，遣金嶸賀金主生辰。時金有蒙古之難，不暇延使者，至涿州而還。冬十月，以金國有難，命江淮、京湖、四川制置使謹飭邊備。
七年三月，金主珣遣使來督歲幣。五月，金主珣遷都於汴，遣使來告。
秋七月，起居舍人真德秀上疏，請罷金歲幣。其略曰：「女真以韃靼侵陵，徙居於汴，此吾國之至憂也。蓋韃靼之圖滅女真，猶獵師之志在得鹿，鹿之所走，獵必從之。既能越三關之阻以致燕，豈不能絕黃河一帶之水以趨汴。使韃靼遂能如劉聰、石勒之盜有中原，則疆場相望，便爲鄰國，固非我之利也。或如耶律德光之不能即安中土，則奸雄必將投隙而取之，尤非我之福也。今當乘虜之將亡，亟圖自立之策，不可幸虜之未亡，姑爲自安之計也。夫用忠賢，修政事，屈羣策，收衆心者，自立之本。訓兵戎，擇將帥，繕城池，飭戍守者，自立之具。以忍恥和戎爲福，以息兵忘戰爲常，積安邊之金繒，飾行人之玉帛，女真常存，則用之女真，強敵更生，則施之強敵，此苟安之計也。陛下以自立爲規模，則國勢日張，人心日奮，雖弱敵聚興，不能爲我患。以苟安爲志向，則國勢日削，人心日偷，雖弱虜僅存，不能無外憂。蓋安危存亡。皆所自取。若夫當事變方興之日，而示之以可侮之形，是堂上召兵，戶內延敵也。微臣區區，竊所深慮。」反覆數千言，帝納之，遂罷金歲幣。
八月癸卯，金國復來督歲幣。
八年十一月，復遣使如金賀正旦。刑部侍郎劉鑰等及太學諸生言其不可，不報。真德秀覆上疏曰：「金自南遷，其勢日蹙。韃靼、西夏，東出潼關，深入許、鄭，攻圍都邑，遊騎佈滿山東，而金以河南數州之地，抗西北方張之師，加以羣盜縱橫，叛者四起，危急如此，不亡何待。臣謹按國史，女真叛遼在政和甲午，其滅遼也在宣和己巳，而犯中原即於是年之冬。今日天下之勢，何以異政、宣之時。陛下亦宜以政、宣爲監。夫以皇皇巨宋，八葉重光，至於政、宣，燕安湛溺之餘，紀綱蕩然，無一足恃。本根既撥，枝葉從之，於是女真得以逞其兇殘，攻陷我都城，傾覆我社稷，劫遷我二聖，荼毒我烝民。自開闢以來，夷狄之禍，未有若是之酷也。臣嘗論政、宣致禍之由，其失有十：自蔡京倡《豐》亨、《豫》大之說，王黼開應奉享上之門，專以淫侈蠱上心，奢靡蠹國用，土木之功窮極盛麗，花石之貢毒遍江南。甚至內庭曲宴，出女樂以娛羣臣，大臣入侍，飾朱粉以供戲笑，於是荒嬉無度，而朝政大壞矣。其失一也。自童貫、高俅迭主兵柄，教閱訓練之事盡廢，上下階級之法不行，潰敗者不誅而招以金帛，死敵者不恤而誣以逃亡，於是賞罰無章，而軍政大壞矣。其失二也。政、宣之失，災異數見，火星如月，徐徐南行，日黯無光，洶洶欲動，赤氛犯鬥，水冒都城。當時羣臣恬不知警，方且以怪孽爲嘉祥，變異爲休證。此上不畏天戒，其失三也。政、宣之際，以言爲諱。張根論征斂之煩，散官安置。李綱論大水之變，遠謫監徵，於是薦紳不敢言矣。鄧肅以進詩諷諫，屏出太學。朱夢說以冒言宦寺，竄斥偏州，於是布衣不敢言矣。鈐結成風，馴致禍敗。此下不恤人言，其失四也。政、宣用事之臣，專以毀忠忌賢爲事，凡累朝老成之望，當代鴻碩之材，不以奸黨廢，則以邪等斥，不以曲學貶，則以異論逐。排沮挫揠之餘，舉國無君子矣，雖欲久安，得乎。其失五也。開國承家，小人勿用。而難壬人，遠人率服。政、宣之世，京、黼繼屍宰柄，卞、攸濫廁樞庭，其翱翔臺省，佈列館殿，非歌頌書生，即膏粱子弟，非奴事閹尹，即翼附權臣。更引迭援，在廷皆小人矣，雖欲勿危，得乎。其失六也。《記》曰：四方有敗，必先知之，此之謂民之父母。政、宣小人，顓爲矇蔽，以欺上聽。劉法敗死西陲，而童貫乃以捷聞。方臘破東南六郡，而王黼匿不以告。郭藥師反形已露，而邊臣掩覆於外。女真剋期入舉，而大臣諱晦於中。上下相蒙，稔成大患，至虜兵濟河，而朝廷猶未之覺。其失七也。《書》曰：民惟邦本，本固邦寧。政、宣小人，專務聚斂，以搖根本。朱勔以貢奉擾浙右，李彥以括田困京東，蔡京改鹽鈔法而比屋嘆息，王黼創免夫錢而諸路騷動。人不聊生，散爲盜賊，雖微夷狄，亦必有蕭牆之憂。其失八也。《詩》曰：無兢維人，四方其訓之。古者以一士寢敵謀，片言折外侮。政和初遣使覘國而童貫實行，遼之君臣相顧竊笑，已有南朝無人之譏。北事既興，遂付戎律。以僕隸之材，當元戎之任，節制不明，諸將無所稟畏，庸懦不武，敵師得以憑陵。未幾，副之以蔡攸，易之以譚稹，其爲駑怯又益甚焉。於是女真知中國之無人，而異志興矣。此授任非材，其失九也。昔子產以蕞爾之鄭，崎嶇強國間，區區一環，宜無愛於晉，而子產則曰：大國之人令於小國，而皆獲其求，將何以給之。一共一否，爲罪滋大。大國之求，無禮以斥之，何饜之有。卒不與。秦求地於趙，趙欲與之，虞卿曰：王之地有盡，而秦之求無已，以有盡之地而給無已之求，其勢必無趙矣。趙用其計而秦不能加。蓋有國者，不幸與強敵爲鄰，當有以服其心而不當狥其欲。方女真欲遼國交，雖能每戰輒克，然視吾中國之尊，如高山大海，未易測其雄深，何敢遽有他志。不幸奸臣庸夫，希功寡謀，惟恐無以順適其意。彼方邀吾歲幣，則與以契丹舊數而不辭，邀吾燕地稅賦，則予以銀絹百萬而不靳。至於索犒師則許以犒師，欲貸糧則許以貸糧，一事方酧而一事已生，前請未塞而後請復起，一切順承，無敢或戾，而南牧之師已侵尋於境上矣。蓋犬豕豺狼本無饜足，徒知徇其欲而無以服其心，其禍固應爾也。或者惟以納張瑴、結餘睹爲造釁之由，而不知召侮取輕，其漸非一，雖微結納之事，其能保盟約之不寒乎。此處置失宜，其失十也。今一人憂勤恭儉，無愧仁祖之風，而羣臣盤樂怠傲，乃有宣和之習。東南民力耗于軍餉者十八，而士卒窮悴，嘗有不飽之嗟。災異頻仍，修省之實未睹，言路壅塞，讜直之士弗容。君子非不參用而正論未嘗獲伸，小人非不欲遠而讒諂猶或得志，矇蔽之風日熾，聚斂之政日滋，此失未除，臣恐後之視今，猶今之視昔也。雖然，臣外有司也，其於內事，不敢盡言，獨請爲陛下深陳所以待夷狄者。臣觀韃靼之在今日，無異昔者女真方興之時，一旦與吾爲鄰，亦以祖述女真已行之故智。蓋女真嘗以燕城歸我矣，今獨不能還吾河南之地以觀吾之所處乎。受之則享虛名而召實禍，不受則彼得以陵寢爲辭，仗大義以見攻。女真嘗與吾通好矣，今獨不能卑詞遣使以觀吾之所啓乎。從之則要索無厭，豈能滿其溪壑之慾。不從則彼得藉口以開釁端。度虜之情必出於此，不可不預圖以應之也。昔晉季之亂，江左粗安者，以羣醜並爭，莫能相一，故吾得以偷旦夕之安。及苻堅既滅慕容，旋啓吞晉之謀。元魏已並諸胡，遂萌飲江之志。今新虜鴟張，盡有河朔，揚、劉羣盜，人皆服從，臣恐五胡角立之勢，殊未可爲江左苟安之計也。昔孫氏以區區之吳能當強大之魏者，其君臣能相與策勵也。今國家幅員萬里，帶甲百萬，江、漢爲池，豈下於吳。陛下任九廟之託，固不可付安危於度外，養成深患也。」因以五不可爲獻：一曰宗社之恥不可忘。言：「國家之於金虜，蓋萬世必報之讎。高宗、孝宗，值其方強，不得已以太王自處，而以勾踐望後人。今天亡此胡，近在朝夕。誠能以待敵之禮而遇天下之豪傑，以遺虜之費而厲天下之甲兵，人心奮張，士氣自倍，亦何憚於虜而猶事之哉。且重於絕虜者，畏召怨而啓釁也，然能不召怨於亡虜，而不能不啓釁於新敵。權其利害，孰重孰輕。臣願陛下勉勾踐之良圖，懲謝玄之失策，則王業興隆可冀也。」二曰比鄰之盜不可輕。言：「韃靼及山東之盜，苟得志而鄰於吾，莫大之憂也。願朝廷毋輕二賊，日夜講求攻守之策，以逆杜窺覬之心。」三曰幸安之謀不可恃。言：「今之議者，大抵以金虜之存亡，爲我欣戚。聞危蹙之報則冀其非實，得安靜之耗則幸其必然，是猶以朽壤爲垣，而望其能障盜賊也。願陛下勵自強之志，恢立武之經，毋以虜存爲喜，虜亡爲畏，則大勢舉矣。」四曰導諛之言不可聽。言：「今邊事方殷，正君臣戒懼之日，而縉紳大夫工爲諛說，或以五福足恃爲言。夫乾象告愆，邇日尤甚，其可恃讖緯不經之說，而忽昭昭之儆戒乎。惟陛下監天人之相因，察諛佞之有害，益修其本，以格天休，宗社之慶也。」五曰至公之論不可忽。言：「公論，國之元氣也。元氣痞鬲，不可以爲人。公論堙鬱，不可以爲國。深惟今日實公論屈伸之機，朝廷之上若以言者爲愛君，爲報國，無猜忌之意而有聽用之誠，則公論自此愈伸。若以言者爲沮事，爲徼名，無聽用之誠而有猜忌之意，則公論自此復屈。夫公論伸屈乃治亂存亡之所由分，故臣於篇終反覆極言，惟陛下亮臣愚忠也。」不報。
十年二月，陳伯震還自金。金主謂之曰：「聞息州南境有盜，此乃彼界饑民沿淮爲亂耳，宋人何故攻我。」蓋欲以爲用兵之端也。
夏四月，金人分道入寇。初，金有王世安者，獻取旴眙、楚州之策，金主以爲淮南招撫使，遂有南侵之謀。術虎高琪復勸金主侵宋以廣疆土，金主始猶不然，至是，命烏古論慶壽、完顏賽不帥師南侵，遂渡淮，犯光州中渡鎮，執榷場官盛允升，殺之。慶壽分兵犯樊城，圍棗陽、光化軍，別遣完顏阿鄰入大散關，以攻西和、階、成州。朝廷聞之，詔京湖、江淮、四川制置使趙方、李珏、董居誼俱便宜行事以御之。先是，金右司諫許古上疏，請遣使與宋議和，韃靼聞之亦將斂跡，宜用兵以益敵。主即命古草議和牒文，既成，示參政高汝礪。汝礪言有哀祈之意，徒示微弱，無足取者，議遂寢。平章政事胥鼎亦切諫南侵有六不可，高琪不從。金主以南北用兵，西夏復擾，財匱兵弱爲憂，集百官議守禦之策。高琪心忌之，有所言，皆不用。
五月，金人犯襄陽、棗陽。趙方語其子範、葵曰：「朝廷和戰未定，觀此益亂人意。吾策決矣，惟有提兵臨邊，決戰以報國耳。」遂抗疏主戰，因親往襄陽，檄扈再興、陳祥、鈐轄孟宗政等御之，仍增戍光化、信陽、均州，以聯聲勢。金人來自團山，勢如風雨，再興等分三陣，設伏以待。既至，再興佯卻，金人逐之，宗政與祥合左右兩翼掩擊之。金人三面受敵，大敗，血肉枕籍山谷間。尋報棗陽圍急，宗政午發峴首，遲明抵棗陽，馳突如神。金人大駭，宵遁。方聞捷大喜，以宗政權知棗陽軍。未幾，京湖將王辛、劉世興亦敗金兵於光山、隨州，金人乃去。
六月，趙方請以伐金詔天下，乃下詔。略曰：「朕勵精更化一意息民。犬羊跨我中原，天厭久矣。狐兔失其故穴，人競逐之。豈不知機會可乘，讎恥未復。念甫申於信誓，實重起於兵端。若能立非常之勳，則亦有不次之賞。」遂傳檄詔諭中原官吏軍民。
十二月，金完顏贇以步騎萬人犯四川，破天水軍，守臣黃炎孫遁。金人攻白環堡，破之。統制劉雄棄大散關，遁。十一年二月甲辰，金人焚大散關，復破皁郊堡，死者五萬人。
戊申，金人圍隨州、棗陽軍。孟宗政權棗陽，初視事，一愛僕犯新令，立斬之，軍民股慄。於是築堤積水，修治城堞，簡閱軍士。完顏賽不擁步騎圍城，宗政與扈再興合兵角敵，歷三月，大小七十餘戰，宗政身先士卒。金人戰輒敗，忿甚，周城開濠，控兵列濠外，飛鋒鏑，以綯鈴自警，鈴響則犬吠。宗政厚募壯士，乘間突擊，金人不能支，盛兵薄城，宗政隨方力拒。隨州守許國援師至白水，鼓聲相聞，宗政率諸將出戰，金人奔潰。
三月，利州統制王逸帥官軍及忠義人十萬，復大散關及皁郊堡，追斬金統軍完顏贇。進攻秦州，至赤谷口，沔州都統劉昌祖命退師，且放散忠義人，軍遂大潰。
夏四月，金兵合長安、鳳翔之衆，復攻皁郊堡，遂趨西和州，劉昌祖焚城遁還。時西和守臣楊克家、成州守臣羅仲甲、階州守臣侯頤以昌祖遁，皆棄城走。金兵遂入諸州，前後獲糧九萬斛，錢數千萬，軍實不可勝計。復犯大散關，守將王立亦遁。又犯黃牛堡，興元都統吳政拒卻之。政至大散關，執立，斬之以徇。事聞，政進三官，昌祖奪官，竄韶州，克家等並竄遠州。
十二月，金主欲乘勝來議和，以開封府治中呂子羽爲詳問使，至淮中流，不納，乃去，由是和好遂絕。金主以僕散安貞爲左副元帥，輔太子守緒，會師南侵。
十二年春正月辛卯，金復寇西和州。守將趙彥吶設伏待之，殲其衆，乃還。乙未，興元都統吳政及金人戰於黃牛堡，死之。二月癸卯，金人乘勝攻武林關，都統李貴遁還。
丁未，金人破興元府，權府趙希昔棄城走。辛亥，金人破大安軍，連破洋州。
壬子，四川制置使董居誼遁。都統張威使石宣邀擊金人於大安軍，大破之，殲其精兵三千人，俘其將巴士魯安，金人乃遁去。
金完顏訛可復大舉圍棗陽，塹其外，繞以土城。趙方計其空巢穴而來，若搗其虛，則棗陽之圍自解，乃命知隨州許國及扈再興引兵三萬餘，分二道出攻唐、鄧二州，又命其子範監軍，葵爲後殿。
閏三月癸亥，金人圍安豐軍及滁、濠、光三州。江淮制置使李珏命池州都統制武師道、忠義軍都統制陳孝忠救之，皆不克進。金人遂分兵，自光州犯黃州之麻城，自濠州犯和州之石磧，自旴眙犯滁州之全椒、來安，及揚州之天長，真州之六合。淮南流民渡江避亂，諸城悉閉。金遊騎數百至採石楊林渡，建康大震。時，賈涉以淮東提刑知楚州，節制京東忠義，慮忠義人兵爲金所用，乃遣陳孝忠向滁州，石珪、夏全、時青向濠州，季先、葛平、楊德廣趨滁、濠，李全、李福要其歸路。李全進至渦口，與金左都監紇石烈牙吾答、駙馬阿海連戰於化湖陂，殺金將數人，得其金牌，金人乃解諸州之圍而去。全追擊之，覆敗之於曹家莊而還。金人自是不敢窺淮東。初，賈涉募能殺金太子者賞節度使，殺親王者賞承宣使，殺駙馬者賞觀察使。李全因致所得金牌於涉，雲殺駙馬阿海所獲者。涉請於朝，乞如約授賞，遂授全廣州觀察使，而阿海實不死也。
秋七月，孟宗政、扈再興合擊金人於棗陽。時，金帥完顏訛可擁步騎傳城。宗政囊糠盛沙以覆樓棚，列甕瀦水以堤火，募炮手擊之，一炮輒殺數人。金人選精騎二千，號弩手，擁雲梯、天橋先登。又募鑿銀礦石工，晝夜攻城。運茆葦，直抵圜樓下，欲焚樓。宗政先毀樓，掘深坑防地道，創戰棚防城損，穿穽才透，即施毒煙烈火，鼓韝以薰之。金人窒以溼氈，析路以刳土，城頹，樓陷。宗政撤樓益薪，架火山以絕其路，列勇士，以長槍勁弩備其衝，距樓陷所數丈，築偃月城，翼傅正城。金人摘強兵，披厚鎧、氈衫、鐵面而前，又溼氈濡革，蒙火山，擁雲梯，徑抵西北圜樓，登城。城中軍以長戈舂其喉，殺之。敢勇軍自下夾擊，金兵墜死燎焰。金人連不得志，會扈再興、許國兩道並進，掠唐、鄧境，焚其城柵糧儲。金頓兵棗陽城下八十餘日，趙方知其氣已竭，乃召國、再興還，並東師隸於再興，剋期合戰。再興敗金人於瀼河，又敗之城南。宗政自城中出擊，內外合勢，士氣大振，賈勇入金營，自晡至三更，殺其衆三萬，金人大潰，訛可單騎遁。獲其貲糧器甲，不可勝計。追金人至馬磴寨，焚其城，入鄧州而還。金人自是不敢窺襄、漢、棗陽。中原遺民來歸以萬數，宗政發廩贍之，給田創屋與居，籍其勇壯，號忠順軍，俾出沒唐、鄧間。宗政由是威振境外，金人呼爲「孟爺爺」。
冬十月己丑，京湖制置使趙方以金人屢敗，必將同時並攻，當先發以制之，乃遣扈再興、許國、孟宗政帥師六萬，分三道伐金，戒之曰：「毋深入，毋攻城，第潰其保甲，毀其城砦，空其貲糧而已。」
十三年春正月丁酉，扈再興攻鄧州，許國攻唐州，皆不克而還。金人追之，遂攻樊城，趙方督諸州拒退之。孟宗政覆敗金人於湖陽。
八月，安丙遺夏人書，定議夾攻金人，以夏兵野戰，我師攻城。遂命利州統制王仕信帥師赴熙、秦、鞏、鳳翔，委丁焴節制，且傳檄招諭陝西五路官吏軍民。初，夏人與金連和八十餘年，未嘗交兵。及爲蒙古所攻，求救於金，金人不能出兵，夏人怨之。和好遂絕。
九月辛卯，夏人遣其樞密使寧子寧帥衆二十萬圍鞏州。且來趣兵。王仕信帥師發宕昌。是月，安丙命諸將分道進兵，統制質俊、李實發下城，都統制張威出天水，程信出長道，陳立出大散關，田冒出子午谷，陳昱出上津。庚子，質俊等克來遠鎮，敗金人於定邊城。辛丑，王仕信克鹽川鎮。乙巳，會夏人於鞏州城下，攻城不克，遂趨秦州。丙辰，夏人自安遠砦退師。
冬十月丁巳，程信復邀夏人共攻秦州，夏人不從，遂自伏羌城引兵還，諸將皆罷兵。安丙命信斬王仕信於西和，罷張威官。
十四年二月戊辰，金人圍光州。己巳，金人犯五關。壬申，金人圍黃州，又遣將圍漢陽軍。三月丙戌，鄂州副都統扈再興引兵攻唐州。
金人圍黃州急，詔馮榯援蘄、黃，榯遷延不進。黃州守何大節取郡印佩之，誓以死守。一夕，輿兵忽奔告曰：「城陷矣。」擁之登車。纔出門，而虜兵已集，大節竟自沈於江而死。金人復陷蘄州，知州事李誠之自殺，家屬皆赴水死。
癸丑，金兵退，扈再興邀擊於天長，敗之。夏四月戊辰，金人渡淮北去。李全遣兵邀擊，又大敗之。冬十月，夏人復乞會師伐金。
十五年夏四月，金主以朝廷絕歲幣，國用以困，乃命元帥左監軍訛可行元帥府事，節制三路軍馬，同僉書樞密院事時全副之，由潁、壽進，渡淮，敗官軍於高塘市，攻固始縣，破廬州將焦思忠兵。既而獲生口，言時全之侄青受宋詔，與全兵相拒，全匿其事。五月，訛可引還。距淮二十里，諸軍將渡，全矯稱密詔，諸軍且留，收淮南麥。遂下令，人獲三石以給軍。衆惑之，留三日。訛可謂全曰：「今淮水淺狹，可以速濟。若值暴漲，宋乘其後，將不得完歸矣。」全力拒之。是夕，大雨，明日，淮水暴漲，乃爲橋渡軍。官軍襲之，全兵大敗。橋壞，全以輕舟先濟，士卒皆覆沒，金之兵財由是大竭。金主詔數全罪而誅之。
十七年三月，金主遣尚書令史李唐英至滁州通好。既而復遣樞密判官移刺蒲阿率兵至光州，榜諭軍民，更不南侵。
