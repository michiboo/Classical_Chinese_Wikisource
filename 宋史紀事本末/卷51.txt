徽宗崇寧四年五月，賜信州龍虎山道士張繼元號虛靖先生。大觀二年三月，頒《金籙靈寶道場儀範》於天下。
政和三年夏四月，作玉清和陽宮於福寧殿東，奉安道像，帝所生之地也。
九月，賜方士王老志號洞微先生，王仔昔號通妙先生。老志，濮人，初爲小吏，遇異人，授以丹，遂棄妻子，結草廬田間，爲人言休咎多驗。太僕卿王亶以名聞，時帝方向道術，乃召至京師，館於蔡京第。嘗緘書一封至帝所，啓視，乃昔歲秋中與喬、劉二妃燕好之語也。由是益信之，號爲洞微先生。朝士多從求書，初若不可解者，卒應者什八九。其門如市，京慮太甚，漸以爲戒，老志亦謹畏，乃奏禁絕之。逾年而死。仔昔，洪州人，初隱於嵩山，自言遇許遜，得《大洞隱書》、豁落七元之法，能道人未來事。京薦之，帝召見，賜號衝隱處士，篆符有驗，進封通妙先生。由是道家之事日興，而仔昔恩浸加。朝臣戚里，夤緣關通。中丞王安中上疏，請「自今招延山林道術之士，當責所屬保任，宣召出入，必令察視其所經由。仍申嚴臣庶往還之禁」。並言蔡京欺君僭上，蠹國害民數事。帝欣然納之。已而再疏京罪，帝曰：「本欲即行卿章，以近天寧節，俟過此，當爲卿罷京。」京伺知之，大懼。其子攸日夕侍禁中，泣拜懇祈，帝爲遷安中翰林學士。
十一月癸未，祀天於圜丘。帝執大圭，以道士百人執儀仗前導，蔡攸爲執綏官。玉輅出南薰門，帝忽曰：「玉津園東若有樓臺重復，是何處也？」攸即奏:「見雲間樓臺殿閣，隱隱數重，既而審視，皆去地數十丈。」頃之，帝又曰：「見人物否？」攸即奏：「有若道流童子，持幡幢節蓋，相繼而出雲間，眉目歷歷可識。」遂以天神降，詔告在位，即其地建道宮，名曰「迎真」，作《天真降臨示現記》。由是益信神仙之事矣。
十二月癸丑，詔求道教仙經於天下。
四年春正月，戊寅朔，置道階。時王老志、王仔昔、徐知常等得幸，遂賜號先生、處士等名，秩比中大夫至將仕郎，凡二十六級。後又置道官二十六等，有諸殿侍宸、校籍、授經，以擬待制、修撰、直閣之名。
六年春正月，賜方士林靈素號通真達靈先生。靈素，溫州人，少從浮屠學，苦其師笞罵，去爲道士。善妖幻，往來淮、泗間，丐食僧寺，僧寺苦之。及王老志死，王仔昔寵衰，帝訪方士於左階道籙徐知常，知常以靈素對，即召見。靈素大言曰：「天有九霄，而神霄爲最高，其治曰府。神霄玉清王者，上帝之長子，主南方，號稱長生大帝君，陛下是也。既下降於世，其弟號青華帝君者，主東方，攝領之。又有仙官八百餘名，今蔡京即左元仙伯，王黼即文華使，鄭居中、童貫等皆有名，而已即仙卿褚慧下降，佐帝君之治。」時劉貴妃方有寵，靈素以爲九華玉真安妃。帝心獨喜其事，甚加寵信，遂賜號，賞賚無算，爲改溫州爲應道軍。靈素本無所能，惟稍習五雷法，召呼風霆，間禱雨，有小驗而已。
閏月丁未，從林靈素之言，立道學，自元士至志士，凡十三品，歲大比，許襴襆就試。又用蔡京言，集古今道教事爲紀、志，賜名《道史》。
夏四月，會道士於上清寶籙宮。初，帝以未得嗣子爲念，道士劉混康以法籙、符水出入禁中，建言京城西北隅地協堪輿形勢，加以少高，當有多男之祥，始命爲數仞岡阜。已而後宮生子漸多，帝益信道教。於是蔡攸謂有珠星、璧月、跨鳳、乘龍、天書、雲篆之符，以逢迎之。及聞林靈素之言，遂作上清寶籙宮，密連禁署，宮中山包平地，環以佳木清流，列諸館舍臺閣，多以美材爲楹棟，不施五采，有自然之勝，上下立亭宇，不可勝計。帝時登皇城，下視之。由是開景龍門，城上作復道，通寶籙宮，以便齋醮之路。
九月辛卯朔，帝奉玉冊、玉寶如玉清和陽宮，上玉帝尊號曰「太上開天執符御歷含真體道昊天玉皇上帝」。詔天下洞天福地，修建宮觀，塑造聖像。又上地祗徽號曰「承天效法厚德光大后土皇地祗」，上寶冊，禮儀一如上帝。尋改宮名爲「玉清神霄宮」。又鑄神霄九鼎，安置於上清寶籙宮之神霄殿。
七年春正月甲子，會道士二千餘人於上清寶籙宮，詔林靈素諭以帝君降臨事。乙亥，帝幸上清寶籙宮，命林靈素講《道經》。時道士皆有俸，每一觀給田亦不下數百千頃。凡設大齋，輒費緡錢數萬。貧下之人，多買青布幅巾以赴，日得一飫餐，而襯施三百，謂之千道會。且令士庶人聽靈素講經，帝爲設幄其側。靈素據高座，使人於下再拜請問，然所言無殊絕者，時時雜以滑稽媟語，上下爲大閧笑，莫有君臣之禮。復令吏民詣宮受神霄祕籙，朝士嗜進者，亦靡然趨之。
夏四月庚申，道籙院上章，冊帝爲教主道君皇帝。初，帝諷道籙院曰：「朕乃上帝元子，爲神霄帝君，憫中華被金狄之教，遂懇上帝，願爲人主，令天下歸於正道。卿等可上表章，冊朕爲教主道君皇帝。」於是道籙院上表冊之，然止於道教章疏內用，而不施於政事。
十二月，方士王仔昔下獄死。仔昔倨傲而戇，帝待以客禮，故遇宦者若童奴，又欲羣道士宗已。林靈素忌之，乃與宦者馮浩誣以言語怨望，下獄死。
戊辰，帝言天神降於坤寧殿，詔示百官，且刻石以紀之。初，帝惑於林靈素之言，建宮觀遍天下，又造青華帝君正晝臨壇及火龍神劍夜降內宮之事，託天神臨降，造帝誥、天書、雲篆，務以惑世欺衆，其說妄誕，不可究質。宦者、道士有所不快，必託爲帝誥，則莫不如志。尋加靈素號通真達靈元妙先生，張虛白通元衝妙先生，視中大夫，出入訶引，至與諸王爭道，都人稱曰：「道家西府」。其徒美衣玉食者幾二萬人。
立元成節，以青華帝君八月九日生也。重和元年八月辛酉，詔頒《御注道德經》。
丙戌，詔太學、辟雍各置《內經》、《道德經》、《莊子》、《列子》博士二員。冬十月，置道官二十六等，道職八等。
宣和元年春正月乙卯，詔更寺院爲宮觀。林靈素欲盡廢釋氏以逞前憾，請於帝，改佛號大覺金仙，餘爲仙人、大士。僧爲德士，易服飾，稱姓氏。寺爲宮、院爲觀。改女冠爲女道，尼爲女德。尋詔德士並許入道學，依道士之法。
六月甲申，追封莊周爲微妙元通真君，列禦寇爲致虛觀妙真君，仍行冊命，配享混元皇帝。
二年春正月甲子，罷道學，放林靈素歸田裏。靈素初與道士王允誠共爲神怪之事，後忌其相軋，毒殺允誠，遂專用事。及都城水，帝遣靈素厭勝，方步虛城上，役夫爭舉挺將擊之，走而免，帝始厭之。然橫恣愈不悛，道遇皇太子，弗斂避。太子入訴於帝，帝怒，以靈素爲太虛大夫，斥還故里。命江端本通判溫州，察之。端本廉得其居處過制罪，詔徙置楚州。命下而靈素已死，遺奏至，猶以侍從禮葬焉。
