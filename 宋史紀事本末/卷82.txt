○韓侂冑專政
光宗紹熙五年秋七月甲子，皇子擴即位。
乙丑，立皇后韓氏。後，琦六世孫，父曰同卿，侂胄則其季父也。被選入宮，能順適兩宮意，遂歸嘉王邸。至是，立爲後。
己巳，以趙汝愚兼權參知政事。汝愚首裁抑僥倖，收召四方知名之士，中外引領望治。
己亥，復召留正赴都堂治事。趙汝愚乞免兼參知政事，乃拜右丞相。汝愚辭曰：「同姓之卿，不幸處君臣之變，敢言功乎？」
戊寅，加殿前都指揮使郭杲爲武康軍節度使。辛巳，以趙汝愚爲樞密使。壬午，以韓侂冑爲汝州防禦使。初，侂胄欲推定策功，意望節鉞。汝愚曰：「吾宗臣，汝外戚也，豈可言功。惟爪牙之臣則當推賞。」乃加杲節鉞，但遷侂胄防禦使。侂胄大失望，然以傳達詔旨，浸見親倖，時時乘間竊弄威福。知臨安府徐誼告汝愚曰：「侂胄異時必爲國患，宜飽其欲而遠之。」不聽。汝愚欲推葉適之功，適辭曰：「國危效忠，職也。適何功之有。」及聞侂胄觖望，與知閣劉弼言於汝愚曰：「侂胄所望不過節鉞，宜與之。」不從。適嘆曰「禍自此始矣。」遂力求補外。
八月丙辰，內批罷左丞相留正。時，韓侂冑浸謀預政，數詣都堂，正使省吏諭之曰：「此非知閣日往來之地。」侂胄怒而退。會正與汝愚議山陵不合，侂胄因間之於帝，遂以手詔罷正，出知建康府。
以趙汝愚爲右丞相。汝愚本倚留正共事，怒韓侂冑不以告，及來謁，因不見之，侂胄慚憤。羅點曰：「公誤矣。」汝愚悟，乃見之，侂胄終不懌。
九月壬申，以京鏜僉書樞密院事。初，帝欲除鏜帥蜀，趙汝愚謂人曰：「鏜望輕資淺，豈可當此方面。」鏜聞而憾之，由是韓侂冑引以自助。鏜時已變素守，羣憸附和，視正士如仇讎。衣冠之禍自此始。
冬十月，內批以謝深甫爲御史中丞，劉德秀爲監察御史，罷右正言黃度。時，韓侂冑日夜謀去趙汝愚，知閣門事劉[A102]亦以不得與內禪，心懷不平，因謂侂胄曰：「趙相欲專大功，君豈惟不得節鉞，將恐不免嶺海之行。」侂胄愕然問計，曰：「惟有用臺諫耳。」侂胄問若何而可，[A102]曰：「御筆批出是也。」侂胄然之，遂以內批拜給事中謝深甫爲中丞。會汝愚請令近臣薦御史，侂胄密以其黨劉德秀屬深甫，遂以內批用之。由是劉三傑、李沐等牽連以進，言路皆侂胄之人，排斥正士。侍講朱熹憂其害政，每因進對，爲帝切言之。又約吏部侍郎彭龜年同劾侂胄，會龜年出護使客，不果。熹復貽書汝愚，當以厚賞酧侂胄之勞，勿使預政。汝愚爲人疏，謂其易制，不以爲慮。黃度將上疏論侂胄之奸，侂胄覺之，以御筆除度知平江府。度言：「蔡京擅權，天下所由以亂。今侂胄假御筆逐諫臣，使俛首去，不得效一言，非國之利也。」固辭，奉祠歸養。未幾，復內批罷侍講朱熹。（原註：熹事見《道學紀》〕遊仲鴻上疏曰：「陛下宅憂之時，御批數出，不由中書。前日宰相留正之去，去之不以禮。諫官黃度之去，去之不以正。近日講官朱熹之去，復去之不以道。自古未有舍宰相、諫官、講官，而能自爲聰明者也。願亟還熹，毋使小人得志，以養成禍亂。」王介上疏言：「陛下即位未三月，策免宰相，遷易臺諫，悉出內批，非盛世事也。崇寧、大觀間，事出御批，遂成北狩之禍。杜衍爲相，常積內降十數封還。今宰相不敢封納，臺諫不敢彈奏，此豈可久之道。」皆不報。
十一月庚戌，以韓侂冑兼樞密都承旨。初，詔侂胄可特遷二官。侂胄意不滿，力辭，乃止遷一官，爲宜州觀察使，怨趙汝愚益深。至是，特遷都承旨。
十二月乙丑，吏部侍郎兼侍講彭龜年見韓侂冑用事，權勢重於宰相，上疏條奏其奸，謂「進退大臣，更易言官，皆初政最關大體。若大臣或不能知，而侂胄知之，假託聲勢，竊弄威福，不去必爲後患。」上覽奏，駭曰：「侂胄，朕託以肺腑，信而不疑，不謂如此。」龜年又言：「陛下逐朱熹太暴，故欲陛下亦亟去此小人，毋使天下人謂陛下去君子易，去小人難。」於是龜年、侂胄俱請祠。帝欲兩罷其職，陳騤進曰：「以閣門去經筵，何以示天下。」既而內批「龜年與郡，侂胄進一官，與在京官觀。」給事中林大中、同中書舍人樓鑰繳奏曰：「陛下眷禮舊僚，一朝龍飛，延問無虛日，不三數月間，或死或斥，賴龜年一人尚留。今又去之，四方謂其以盡言得罪，恐傷政體。且一去一，留恩意不侔。去者日遠，不復侍左右。留者納祠，則召見無時。請留龜年經筵，而命侂胄以外任，則事體適平，人無可言者。」上批「龜年已爲優異，侂胄本無過尤，可並書行。」大中與鑰同奏「龜年除職與郡以爲優異，則侂胄之轉承宣使，非優異乎。若謂侂胄本無過尤，則龜年論事，實出於愛君之忱，豈得爲過。龜年既已決去，侂胄難於獨留，宜畀外任或外祠，以慰公議。」不聽。由是侂胄愈橫。御史中丞謝深甫劾陳傅良，罷之。
己巳，陳騤罷，以餘端禮知樞密院事，京鏜參知政事，鄭僑同知樞密院事。陳騤與趙汝愚素不協，未嘗同堂語。及爭彭龜年事，韓侂冑語人曰：「彭侍郎不貪好官，固也。元樞亦欲爲好人耶？」故罷之，而引京鏜居政府，以間汝愚。汝愚孤立於朝，天子亦無所倚信。
以趙彥逾爲四川制置使。時，彥逾爲工部尚書，自以有功於帝室，冀趙汝愚引居政府，及除蜀帥，大怒，遂與韓侂冑合。因陛辭，疏廷臣姓名於帝，指爲汝愚之黨，且曰：「老奴今去，不惜爲陛下言之。」由是帝亦疑汝愚矣。
寧宗慶元元年二月戊寅，罷右丞相趙汝愚。初，韓侂冑欲逐汝愚而難其名，謀於京鏜，鏜曰：「彼宗姓也，誣以謀危社稷，則一網打盡矣。」侂胄然之，以祕書監李沐嘗有怨於汝愚，引爲右正言，使奏汝愚以同姓居相位，將不利於社稷，乞罷其政，以奠安天位，杜塞奸源。是日，汝愚出浙江亭待罪，遂以觀文殿大學士出知福州。甲申，謝深甫等論汝愚冒居相位，今既罷免，不當加以書殿隆名，帥藩重寄，乞令奉祠思咎。命提舉洞霄宮。直學士院鄭湜草制詞，有曰：「頃我家之多難，賴碩輔之精忠。持危定傾，安社稷以爲悅，任公竭節，利國家無不爲。」坐無貶詞，亦免官。
兵部侍郎章穎侍經幃，帝曰：「諫官有言趙汝愚者，卿等謂何。」穎奏言：「天地變遷，人情危疑，加以敵人嫚侮，國勢未安，未可輕退大臣。願降詔宣諭汝愚，無聽其去。」國子祭酒李祥言：「去歲壽皇崩，兩宮隔絕，中外洶洶，留正棄宰相而去，官僚幾欲解散，君喪無主，國命如發。汝愚不畏滅族，決策立陛下，風塵不搖，天下復安，社稷之臣也。奈何無念功至意，忽體貌常典，使精忠直節，拂鬱黯暗，何以示後世。」知臨安府徐誼素爲汝愚所器，凡有政務，多諮訪之，誼隨事裨助，不避形跡。又嘗勸汝愚早退，及預防侂胄之奸，侂胄尤怨之。及是，與國子博士楊簡亦抗論留汝愚。李沐劾爲黨，皆斥之。
夏四月丁巳，大府寺丞呂祖儉奏言趙汝愚之忠，韓侂冑怒曰：「呂寺丞乃與我事耶？」祖儉乃上封事曰：「陛下初政清明，登用忠良。然曾未逾時，朱熹老儒也，彭龜年舊學也，有所論列，則亟許之去。至於李祥老成篤實，非有偏比，蓋衆聽所共孚者，今又終於斥逐。臣恐自是天下有當言之事，必將相視以爲戒，鉗口結舌之風一成而未易反，是豈國家之利耶？」又曰：「今之能言之士，其所難非在於得罪君父，而在忤意權勢。姑以臣所知者言之，難莫難於論災異，然言之而不諱者，以其事不關於權勢也。若乃御筆之降，廟堂不敢重違，臺諫不敢深論，給舍不敢固執，蓋以其事關貴近，深慮乘間激發而重得罪也。故凡勸導人主事從中出者，蓋欲假人主之聲勢以漸竊威權耳。比者聞之道路，左右暬御，於黜陟廢置之際間得聞者，車馬輻輳，其門如市，恃權怙寵，搖撼外庭。臣恐事勢浸淫，政歸幸門，不在公室，凡所薦進皆其所私，凡所傾陷皆其所惡，豈但側目憚畏，莫敢指言而，阿比順從，內外表裏之患，必將形見。臣因李祥獲罪而深及此者，是豈矯激自取罪戾哉。實以士氣頹靡之中，稍忤權臣，則去不旋踵，私憂過計，深憂陛下之勢孤，而相與維持宗社者浸寡也。」疏上。有旨，祖儉朋比罔上，送韶州安置。中書舍人鄧馹繳奏，祖儉不當貶。中降旨「祖儉意在無君，罪當誅竄，逐已從寬。」會樓鑰進讀呂公著元祐初所上十事，因進曰：「如公着社稷臣，猶將十世宥之，祖儉乃其孫也，今投嶺外，萬一即死，陛下有殺諫臣名，臣竊惜之。」帝問「祖儉所言何事。」人始知詔州之貶不出上意。尋改吉州。
庚申，太學生楊宏中、周端朝、張道、林仲麟、蔣傅、徐範六人，伏闕上書曰：「自古國家禍亂之由，初非一端，惟小人中傷君子，其禍尤慘。黨錮敝漢，朋黨亂唐，大率由此。元祐以來，邪正交攻，卒成靖康之變，臣子所不忍言，陛下所不忍聞也。近者，諫官李沐論罷趙汝愚，中外諮憤，而李沐以爲父老歡呼。矇蔽天聽，一至於此。陛下獨不念去歲之事乎。人情驚疑，變在朝夕，是時假非汝愚出死力，定大議，雖百李沐，罔知攸濟。當國家多難，汝愚位樞府，本兵柄，指揮操縱，何向不可。不以此時爲利，今上下安妥，乃有異意乎。章穎、李祥、楊簡發於中激，力辨其非，即遭斥逐。六館之士，拂膺憤怨。李沐自知邪正不兩立，思欲盡覆正人以便其私，必託朋黨以罔陛下之聽。臣恐君子、小人消長之機，於此一判，則靖康已然之驗，何堪再見於今日耶。伏願陛下念汝愚之忠勤，察祥、簡之非黨，灼李沐之回邪，竄沐以謝天下，還祥、簡以收士心。」疏上，詔宏中等罔亂上書，扇搖國是，悉送五百里外編管。中書舍人鄧馹繳奏留之，不聽。是日，有旨，李沐除右諫議大夫，劉德秀除右正言。知臨安府錢象祖捕諸生押送貶所。未幾，出馹知泉州。時天下號宏中等爲六君子。
秋七月癸酉，加韓侂冑保寧節度使。
十一月丙午，竄故相趙汝愚於永州。初，韓侂冑忌汝愚，必欲置之死，以息人言。至是，用何澹疏，落汝愚觀文殿大學士及宮觀，監察御史胡紘遂上言：「汝愚倡引僞徒，謀爲不軌，乘龍授鼎，假夢爲符。」因條奏其十不遜，且及徐誼。詔謫汝愚寧遠軍節度副使，永州安置。誼惠州團練副使，南安軍安置。時，汪義端當制，遂用漢誅劉屈氂、唐戮李林甫事，示欲殺之之意。趙師古亦上書乞斬汝愚，帝不從。
二年春正月壬午，趙汝愚卒于衡州。初，汝愚之貶，謂諸子曰：「觀侂胄之意，必欲殺我。我死，汝曹尚可免也。」行至衡州，病作。衡守錢鍪承侂胄風旨，窘辱備至，汝愚暴卒，天下聞而冤之。訃聞，上命追復原官，許歸葬。中書舍人吳宗旦繳還復官之命。汝愚嘗夢孝宗授以湯鼎，揹負白龍昇天，後翼嘉王以素服即位，蓋其驗也，讒者遂以爲罪雲。
秋七月，量徙流人呂祖儉等於內郡。祖儉移高安，尋卒。祖儉嘗曰：「因世變有所摧折失其素履者，固不足言矣。因世變而意氣有所加者，亦私心也。」
四年五月己亥，加韓侂冑少傅，賜玉帶。
八月丙子，以謝深甫知樞密院事，許及之同知院事。及之爲吏部尚書，諂事韓侂冑，無所不至。居二年不遷，見侂胄，流涕敘其知遇之意，衰遲之狀，不覺屈膝。侂胄惻然憐之，故有是命。侂胄嘗值生辰，朝臣畢集，及之適後至，閽人掩關拒之，及之大窘，會閘未及閉，遂俯僂而入。當時有「由竇尚書」、「屈膝執政。」之語，傳以爲笑。
是月，以趙師[B164]爲工部侍郎。師[B164]附韓侂冑，得知臨安府。侂胄生日，百官爭貢珍異，師[B164]最後至，出小合，曰：「願獻少果核侑觴。」啓之，乃粟金蒲桃小架，上綴大珠百餘顆，衆慚沮。侂胄有愛妾張、譚、王、陳四人，皆封郡夫人，其次有名位者又十人。或獻北珠冠四枚於韓侂冑，侂胄以遺四夫人，其十人亦欲之，未有以應也。師[B164]聞之，亟市北珠，制十冠以獻。十人者喜，爲求遷官，拜工部侍郎。侂胄嘗與衆客飲南園，過山莊，顧竹籬草舍，曰：「此真田舍間氣象，但欠犬吠雞鳴耳。」俄聞犬嗥叢薄，視之，乃師[B164]也，侂胄大笑。
五年春正月庚子，奪前起居舍人彭龜年等官。初，趙汝愚定策時，樞密院直省官蔡璉從旁竊聽，因而漏言，汝愚竄之。既而逃臨安，韓侂冑聞之，乃使璉誣告汝愚定策時有異謀，具列賓僚所言，凡七十餘紙。詔下大理捕鞫彭龜年、曾三聘、沈有開、葉適、項安世等以實其事。中書舍人範仲藝謂侂胄曰：「章惇、蔡確之權不爲不盛，然而至今得罪於清議者，以同文獄故耳。相公胡爲蹈之。」侂胄曰：「某初無此心，以諸公見迫，不容己，但莫問其人。」乃知京鏜、劉德秀實主其議。侂胄取錄黃藏之，事遂格。張釜、劉三傑、張嚴、程鬆等論之不已，詔累經赦宥，宜免。然猶奪龜年、三聘官，而擢璉進義副尉。
六年秋七月，以陳自強籤書樞密院事。自強嘗爲韓侂冑童子師，及侂胄當國，自強入都待銓，欲見之，無以自通，僦居主人出入侂胄家，爲入言之。一日侂，胄召自強，比至，則從官畢集。侂胄設褥於堂，延自強升坐，再拜，次召從官同坐，從官踧踖，莫敢居上者。侂胄徐曰：「陳先生老儒，汨沒可念。」坐客唯唯。明日，交章薦其才，即除太學錄。未逾歲，三遷爲祕書郎。既入館，即改右正言。月餘，拜諫議大夫、御史中丞。旬日，遂秉政。
九月甲子，婺州布衣呂祖泰上書請誅侂胄。祖泰，祖儉從弟也，性疏達，尚氣誼，論世事無忌諱。先是，祖儉以言事貶，祖泰語其友曰：「自吾兄之貶，諸人箝口。我雖無位，義必以言報國，當少須之，然亦不敢以累吾兄也。」至是，祖儉卒，祖泰乃擊登聞鼓上書，論韓侂冑有無君之心，請誅之，以防禍亂。其略曰：「道學，自古所恃以爲國者也。丞相趙汝愚，今之有大勳勞者也。立僞學之禁，逐汝愚之黨，是將空陛下之國，而陛下不知悟耶。陳自強何人也，徒以韓侂冑童穉之師，躐致宰輔，陛下舊學之臣，若彭龜年等，今安在哉。蘇師旦，平江之吏胥，周筠，韓氏之廝役，人共知之。今師旦乃以潛邸隨龍，筠以皇后親屬，俱得大官。不知陛下在潛邸時，果識所謂蘇師旦者乎。椒房之親，果有廝役之周筠者乎。侂胄徒自尊大，而卑陵朝廷一至於此。願亟誅侂胄、師旦、筠，而逐罷自強之徒。故大臣在者，獨周必大可用，宜以代之。不然，事將不測。」書下三省，朝論雜起。御史施康年以爲必大實使之，遂露章奏劾，且謂「淳熙之季，王淮爲首相，必大嘗擠而奪之位，倡僞徒，植黨與。今屏居田野，不自循省，而誘致狂生，扣閽自薦，以覬召用。」林採言：「僞學之成，造端自周必大，乞加貶削。」遂貶必大一官，爲少保。降詔「呂祖泰挾私上書，語言狂妄，拘管連州。」右諫議大夫程鬆與祖泰狎友，懼曰：「人知我素與遊，其謂我與聞乎？」乃獨奏，言：「祖泰有當誅之罪，且其上書必有教之者，今縱不殺，猶當杖脊黥面，竄之遠方。」殿中侍御史陳讜亦以爲言。遂杖祖泰一百，配欽州牢城收管。
冬十月，加韓侂冑太傅。十一月己未，皇后韓氏崩。
嘉泰元年八月，以張巖參知政事，程鬆同知樞密院事。巖、鬆皆附韓侂冑，鬆諂侂胄尤甚，自知錢塘縣，不二年，爲諫議大夫。滿歲未遷，殊怏怏，乃市一妾獻之，名曰鬆壽。侂胄曰：「奈何與大諫同名。」答曰：「欲使賤名常達鈞聽耳。」侂胄憐之，遂得同知樞密院。
二年春正月，以蘇師旦兼樞密都承旨。初，韓侂冑爲平江府兵馬鈐轄時，師旦以筆吏事之，侂胄愛其辨慧。帝登極，竄姓名於藩邸吏士內，遂以隨龍恩得官。至是，權勢日盛。
十二月甲申，立貴妃楊氏爲皇后。自韓後崩，中宮未有所屬，後爲貴妃，與曹美人俱有寵。韓侂冑以後頗涉書史，知古今，性警敏，任權術，而曹美人柔順，勸帝立曹氏。帝不從，竟立後，由是後與侂胄有怨矣。
加韓侂冑太師，封平原郡王。先是，監惠民局夏允中上書，請依文彥慱故事，以侂胄平章軍國重事。侂胄繆爲辭謝，詔不許，而罷允中。至是，進位太師。侂胄欲以勢利蠱士大夫之心，薛叔似、辛棄疾、陳謙等皆起廢顯用，當時困於久斥者，往往損晚節以規榮進。政府、樞密、臺諫、侍從，皆出侂胄之門，而蘇師旦、周筠，又侂胄廝役，亦得預聞國政，羣小滿朝，勢焰薰灼。
三年五月，以陳自強爲右丞相。時，韓侂冑專權，凡所欲爲，宰執惕息，不敢爲異。自強至印空名敕札授之，惟所欲爲，宰執不與知也。言路扼塞，每月按舉小吏一二人，謂之月課。又有泛論君德、時事，皆取其陳熟緩慢，略無攖拂者言之。或問之，則愧謝曰：「聊以塞責耳。」加以苞苴盛行，自強尤貪鄙，四方致書饋，必題其緘云：「某物若干並獻」，凡書題無「並。」字則不開。縱子弟親戚關通貨賄，仕進幹請，必諧價而後予。嘗語人曰：「自強惟一死以報師王。」每稱侂胄爲恩王、恩父，蘇師旦爲叔，堂吏史達祖爲兄。侂胄奸宄專國，自強表裏之功爲多。
開禧元年秋七月庚申，詔朝侂胄平章軍國事，立班丞相上，三日一朝，赴都堂治事。論者謂侂胄系銜，比呂夷簡省「同。」字，則其體尤尊，比文彥博省「重。」字，則其所與者廣，於是三省印並納其第。侂胄置機速房於私第，甚者，假作御筆升黜將帥，事關機要未嘗奏稟，人莫敢言。
時，侂胄專政既久，黨與遍內外，天子孤立於上，威行公省，權震宇內。嘗鑿山爲沼，下瞰太廟。出入宮闈無度。孝宗疇昔思政之所，偃然居之，老宮人見之，往往流涕。顏棫草制，以爲「得聖之清」。易祓撰答詔，以「元聖。」褒之。四方投獻者，謂伊、霍、旦、奭不足以擬其勳。餘嚞請加九錫，趙師[B164]乞置平原府官屬，侂胄皆當之不辭。其嬖妾皆封郡國夫人，每內宴，與妃嬪雜坐，恃勢驕倨，掖庭皆惡之。後伏誅，籍其家，多乘輿服御之飾，其僭紊極矣。
