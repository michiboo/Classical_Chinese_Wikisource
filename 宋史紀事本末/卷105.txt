○賈似道要君
度宗咸淳元年夏四月，加賈似道太師，封魏國公。初，理宗在位久，儲宮尚虛，帝時在忠邸，欲立爲嗣，以問宰相吳潛，潛密奏云：「臣無彌遠之才，忠王無陛下之福。」理宗怒。似道聞之，因陳建儲之策，意在傾潛。潛去而似道獨相，帝遂立爲太子。既即位，以似道有定策功，每朝必答拜，稱之曰：「師臣。」而不名。朝臣皆稱爲「周公」。理宗山陵事竣，徑棄官還越，而密令呂文德詐報蒙古兵攻下沱急，朝中大駭。帝與太后手詔起之，似道乃至。欲以經筵拜太師，而典故須建節，乃授鎮東軍節度使。似道怒曰：「節度使，粗人之極致耳。」遂命出節。都人聚觀，節已出，復曰：「時日不利。」亟命返之。舊制，節出，撤關壞屋，無倒節理，以示不屈。至是，人皆駭異。
二年春正月，江萬里罷。時，賈似道以去要君，帝至拜留之，萬里以身掖帝云：「自古無此君臣禮，陛下不可拜，似道不可復言去。」似道不知所爲，下殿，因舉笏謝萬里曰：「微公，似道幾爲千古罪人。」然以此益忌之。帝在經筵，每問經史疑義及古人姓名，似道不能對，萬里常從旁代對。王夫人稍知書，帝語夫人以爲笑。似道積慚怒，謀逐萬里，萬里亦四上疏求退，乃以資政殿大學士奉祠。
三年二月，賈似道上疏乞歸養，帝命大臣侍從傳旨固留，日四五至，中使加賜，日十數至，夜即交臥第外以守之。特授平章軍國重事，一月三赴經筵，三日一朝，治事都堂，賜第西湖之葛嶺，使迎養其中。似道於是五日一乘湖船入朝，不赴都堂治事，吏抱文書就第呈署，大小朝政，一決於館客廖瑩中、堂吏翁應龍，宰執充位而已。似道雖深居簡出，凡臺諫彈劾，諸司薦闢，及京尹畿漕一切事，不關白不敢行。正人端士，斥罷殆盡。吏爭納賂求美職，圖爲帥閫、監司、郡守者，貢獻不可勝計，一時貪風大肆。兵喪於外，匿不以聞，民怨於下，誅責無藝，莫敢言者。太府寺主簿陳蒙嘗入對，極言似道爲相，國政闕失。後爲淮東總領，似道誣以貪污，安置於建昌軍，籍沒其家。
六年八月癸巳，賈似道屢稱疾求去，帝至涕泣留之，不從。詔六日一朝，一月兩赴經筵。尋又詔入朝不拜。朝退，帝必起避席，目送之出殿廷，始坐。繼復詔十日一朝。時，蒙古攻圍襄、樊甚急，似道日坐葛嶺，起樓閣亭榭，作半閒堂，延羽流，塑已像其中，取宮人葉氏及娼尼有美色者爲妾，日肆淫樂，與故博徒縱博。人無敢窺其第者。有妾兄來，立府門若將入狀，似道見之，縛投火中。嘗與羣妾踞地鬥蟋蟀，所狎客戲之曰：「此軍國重事耶？」酷嗜寶玩，建多寶閣，一日一登玩。聞餘玠有玉帶，求之，已殉葬矣，發其冢取之。人有物，求不與輒得罪。自是或累月不朝，雖朝享景靈宮，亦不從駕。有言邊事者，輒加貶斥。一日，帝問曰：「襄陽已圍三年矣，奈何？」似道曰：「北兵已退。陛下何從得此言。」帝曰：「適有女嬪言之。」似道詰其人，誣以他事，賜死。由是邊事雖日急，無敢言者。
時賈似道欲制東南士心，乃令御史陳伯大請制士籍，開具鄉里、姓名、年甲、三代、妻室，令鄉鄰結勘，於科舉條制無礙，方許納卷。又嚴後省覆試法，比校中省元卷字蹤稍異者，黜之。覆試之日，露索懷挾。有李鈁孫者，少時戲雕股間，索者視之，駭曰：「此文身者。」事聞，被黜。時邊事危急，束手無策，而以科舉累士人，其悖謬至此。
八年九月辛未，有事於明堂，以賈似道爲大禮使。禮成，幸景靈宮。將還，遇大雨，似道期帝雨止升輅，胡貴嬪之兄顯祖爲帶御器械，請如開禧故事，卻輅，乘逍遙輦還宮。帝曰：「平章得無不可。」顯祖紿曰：「平章已允。」帝遂歸。似道大怒曰：「臣爲大禮使，陛下舉動不得預聞，乞罷政。」即日出嘉會門。帝固留之不得，乃罷顯祖，涕泣出貴嬪爲尼，似道始還。似道專恣日甚，畏人議已，務以權術駕馭上下，以官爵牢籠一時名士，以故言路斷絕，威福肆行，相視以目。
十年春正月，賈似道母胡氏死，似道歸越治喪。詔以天子鹵簿葬之，起墳擬山陵。百官奉襄事，立大雨中，終日無敢易位者。既葬，詔似道起復，遂還朝。
