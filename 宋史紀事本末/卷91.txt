○會蒙古兵滅金
理宗紹定五年十二月，蒙古遣王檝來京湖，議夾攻金，史嵩之以聞。朝臣皆以爲可遂復讎之舉，獨趙範不喜，曰：「宣和海上之盟，厥初甚堅，迄以取禍，不可不鑑。」帝不從，命嵩之報使許之。嵩之乃遣鄒伸之往報，蒙古許俟成功，以河南地來歸。
六年三月，金主在歸德，隨駕親軍及河北潰軍漸集。石盞女魯歡懼不能給，白於金主，乞遣出城，及就糧於徐、陳、宿三州。金主不得已從之，止留元帥蒲察官奴忠孝馬軍四百五十人，馬用軍七百人於城中。諸軍既出城，金主召官奴謂曰：「女魯歡盡散衛兵，卿當小心。」官奴以馬用本歸德小校，一旦拔起，心常輕之，又以金主時獨召用計事而不及已，因謀圖用。時蒙古忒木<角┦>圍亳州，且日遣兵薄歸德，民心搖搖。官奴請北渡河，再圖恢復，女魯歡沮之。官奴不悅，乃私與完顏用安謀邀金主幸海州，金主不從。官奴積忿，異志益定。李蹊以聞，金主深憂之，乃諭馬軍總領紇石烈阿里合、內族習顯陰察其動靜，阿里合反以金主意告官奴。金主復懼官奴、馬用相圖，因以爲亂，命宰執置酒和解之。馬用即撤備。官奴乘隙率衆攻用，殺之，遂以卒五十人守行宮，劫朝官，聚於都水毛花輦宅，以兵監之。驅女魯歡至其家，悉出所有金貝，然後殺之。乃遣都尉馬實被甲持刃，劫直長把奴申於金主前。金主擲所握劍於地，謂實曰：「爲我言於元帥，我左右止有此人，且留侍我。」實乃退。官奴因大殺朝官李蹊以下凡三百人，軍士死者三千人。薄暮，官奴提兵入見，言：「女魯歡反，臣殺之矣。」金主不得已，暴女魯歡罪，而以官奴權參知政事。
夏四月，金唐、鄧行省武仙次於順陽，與唐州守將武天錫、鄧州守將移刺瑗相犄角，謀迎金主入蜀，遂犯光化，其鋒甚銳。孟珙逼天錫壘，一鼓拔之，壯士張子良斬天錫首以獻，俘將士四百餘人。又敗金人於呂堰，俘獲不可勝計，遂攻順陽。武仙敗走馬蹬山縣令李英及申州安撫張林皆以城降。移刺瑗孤立而懼，遣使請降，珙納之，爲易衣冠，以賓禮見，於是降者相繼。珙言於史嵩之曰：「歸附之人，宜因其鄉土而使之耕，因其人民而立之長，少壯籍爲軍，俾自耕自守，才能者分以土地，任以職事，各招其徒，以殺其勢。」嵩之從之。
五月，金蒲察官奴襲敗蒙古軍於亳州。初，衛州白公廟之潰，官奴母爲蒙古所獲，金主命官奴因其母以計請和。官奴乃密與忒木<角┦>言，欲劫金主以降。忒木<角┦>信之，還其母，因定和計，官奴乃日往來講議，或乘舟中流會飲。金主又密令官奴以金銀牌與來使而拘之，遂定斫營之策。端午日，祭天，軍中陰備火槍戰具。官奴率忠孝軍四百五十人，自南門登舟，由東而北，夜殺守堤邏卒，徑至王家寺忒木<角┦>之營。金主御北門，繫舟待之，慮不勝則走徐州。四更接戰，忠孝軍郄而復進，官奴以小船分軍五七十，出柵外，腹背攻之，持火槍突入蒙古軍中。忒木<角┦>不能支，遂大潰，溺死三千五百人。官奴盡焚其柵而還，遂真拜左副元帥、參知政事，命習顯總軍以守亳州。
金蒲察官奴既敗忒木<角┦>，勢益暴橫，居金主於照碧堂，禁近無一人敢奏對者。金主惟日據悲泣，語近侍云：「自古無不亡之國，不死之君，但恨我不知人，爲此奴所困耳。」於是內侍局令宋珪、奉御女奚烈出、吾古孫愛實等密討官奴。且聞蔡州城堅池深，兵衆糧廣，鹹勸幸之，以救饑窘。會蔡、息、陳、穎等州便宜總帥烏古論鎬運米四百斛至歸德，且請臨幸，金主意遂決。及官奴自亳州還，金主諭以幸蔡，官奴力陳不可，至於扼腕頓足，意趣叵測，因出號於衆曰：「敢言南遷者斬。」衆以官奴爲無君，諷金主早爲計。金主遂與珪等謀，召宰相議事，而令完出伏於照碧堂門間。官奴進見，完出從後刺其肋，金主亦拔劍斫之官奴中創，投城下以走，完出、愛實追殺之。忠孝軍聞變，皆擐甲，完出請金主親撫慰之。於是金主御雙門，赦忠孝軍以安反側。
先是，金主以伸守中京有功，降詔褒諭，授中京留守。又以參政內族思烈自南山領軍十餘萬入洛，行省事。伸建一堂洛川驛東名曰報恩，刻詔文於石，願以死自效。已而蒙古自汴驅思烈之子於金昌府東門下，誘思烈降，思烈命左右射之。聞崔立之變，病不能語而死。總帥烏林荅胡土代行省事，伸行總帥府事，月餘糧盡，軍民稍散。蒙古兵復至，陳於洛南，伸陳於水北。蒙古韓元帥匹馬立水濱招降，伸躍而射之，韓奔還陳，率步卒數百奪橋。伸之旗手一卒獨出拒之，殺數人，伸即手解都統銀牌與之佩，士卒氣復振初，城四隅至五門內外皆有屏，謂之迷魂牆。蒙古以五百騎迫之，伸率卒二百鼓譟而出，蒙古退走。胡土以蒙古兵強，即以輕騎攜妻子出奔蔡州，於是鷹揚都尉獻西門以降。伸知城不能守，率死士數十突東門以出，轉戰至偃師，力盡就執。見蒙古帥，語不遜，左右持使北面，伸拗項南向遂殺之。
金主守緒留元帥王璧守歸德，遂如蔡州。時久雨，朝士扈從者徒行泥水中，掇青棗爲糧足脛盡腫。明日，至亳州。金主黃衣、皁笠、金兔鶻帶，以青、黃旗二導前，黃傘擁後，從者二三百人，馬五十匹而已。行次城中，父老拜伏道左。金主遣近侍諭以「國家涵飬汝等百有餘年，今朕無德，令汝塗炭。朕亦無足言者，汝輩無忘祖宗之德可也。」皆呼萬歲，泣下。留一日，進次亳南六十里。避雨雙溝寺中，蒿艾滿目，無一人跡。金主太息曰：「生靈盡矣。」爲之一慟。及入蔡，父老羅拜於道，見金主儀衛蕭條，莫不感泣，金主亦歔欷。遂以完顏忽斜虎爲尚書右丞，總領省院事。烏古論鎬爲御史大夫，總帥如故。張天綱權參知政事，完顏中婁室僉書樞密院事。忽斜虎有文武才，事無鉅細，率親爲之，選士括馬，繕治甲兵，未嘗一日忘奉金主幸秦、鞏之志。近侍久困睢陽，幸即汝陽之安，皆娶妻營業，不願遷徙，日夕進言西幸不便，金主信之。忽斜虎惟深居燕坐，瞑目太息而已。時蒙古兵去蔡差遠，商販漸集，金主安之，命選室女備後宮，及修建山亭爲遊息之所。忽斜虎切諫，乃止。忽斜虎定進馬遷賞格，得馬千餘匹。又遣使分詣諸道，選兵詣蔡，得精銳萬餘，兵威稍振。忠孝軍提控李德率十餘人，乘馬入省大呼，以月糧不優，幾於罵詈。忽斜虎縛德，杖之。金主曰：「此軍得力，方以倚用，卿何不容忍，責罰乃爾。」對曰：「時方多故，錄功隱過自陛下之德，至於將帥之職則不然，小犯則決，大犯則誅，其強兵悍卒，不可使一日不在紀律。蓋小人之情，縱則驕，驕則難制。睢陽之禍，豈獨官奴之罪，亦有司縱之太過耳。今欲易前轍，不宜愛克厥威。賞必由中，罰則臣任其責。」軍士聞之，自無復敢犯法者。是時，從官、近侍皆窮乏，悉取給於烏古論鎬，鎬不能繼，日夕交譛於金主，至以尚食闕供爲言，金主遂疏鎬。鎬憂憤成疾，多不視事。
秋七月，孟珙大敗金武仙於馬蹬山。武仙愛將劉儀詣珙降。珙問仙虛實，儀言：「仙所據九砦，其大砦石穴山，以馬蹬、沙窩、岵山三砦蔽其前，三砦不破，石穴未可圖也。若破離金砦，則岵山、沙窩孤立矣。」珙乃遣兵攻離金，掩殺幾盡。是夕，復令壯士搗王子山砦，斬金將首而出，遂圍馬蹬，殺戮山積。還至沙窩西，遇金人，大捷。未幾，丁順復破默侯裏砦，於是仙之九砦，六日破其七。珙召儀曰：「此砦既破，板橋、石穴必震，汝能爲我招之乎？」儀選婦人三百，僞逃歸，懷招安榜以往。珙料仙勢窮蹙，必上岵山絕頂窺伺，乃令樊文彬駐軍其下。已而仙衆果登山，及半，文彬麾旗，伏兵四起，仙衆失措，枕籍崖谷，山爲之赭，殺其將兀沙惹，擒七百三十人，棄鎧甲如山。薄暮，珙進軍至小水河。儀言仙謀往商州，依險以守，然老稚不願北去。珙曰：「進兵不可緩。」夜，漏下十刻，召文彬等受方略，明日攻石穴。丙夜，蓐食啓行，晨至石穴。時積雨未霽，文彬患之，珙曰：「此雪夜擒吳元濟之時。」策馬直至石穴，分兵進攻，自寅至已，遂破石穴。仙走，追及於鮎魚砦。仙望見，易服而遁。復戰於銀葫蘆山，又敗之。仙與五六騎奔，追之，隱不見。降其衆七萬，珙還襄陽。
八月，蒙古都元帥塔察兒使王楫至襄陽，約攻蔡州。史嵩之先以兵會伐唐州，金將烏古論黑漢戰死，城遂降。官軍駐於息州之南，降者日衆。息州刺史烏古論忽魯懼，請益兵爲備，金主以參知政事抹撚兀典、僉書樞密院完顏中婁室帥忠孝軍五百往。將行，金主諭之曰：「北兵所以常取勝者，恃北方之馬力，就中國之技巧耳，我實難與之敵。至於宋人，何足道哉。朕得甲士三千，縱橫江、淮間，有餘力矣。」以忽魯畏縮，命夾谷九住代之。塔察兒，博爾忽之從孫也。
九月，金使完顏阿虎帶來乞糧。將行，金主諭之曰：「宋人負朕深矣。朕自即位以來，戒飭邊將，無犯南界，邊臣有請征討者，未嘗不切責之。向得宋一州，隨即付與。近淮陰來歸，彼多以金幣爲贖，朕若受財，是貨之也，付之全城，秋毫無犯。清口臨陣，生獲數千人，悉以資糧遣之。今乘我疲敝，據我壽州，誘我鄧州，又攻我唐州，彼爲謀亦淺矣。蒙古滅國四十，以及西夏。夏亡，及於我。我亡，必及於宋。脣亡齒寒，自然之理。若與我連和，所以爲我者，亦爲彼也。卿其以此意曉之。」阿虎帶至，朝廷不許。
金主拜天於節度使廳，羣臣陪從成禮。金主戒諭之，因賜卮酒。酒未竟，邏騎馳奏，敵兵數百突至城下。將士踴躍，鹹請一戰，金主許之。是日，分兵防守四面及子城。衆既出接戰，蒙古兵奔潰。塔察兒以數百騎復駐城東，金主遣兵接戰，又敗之。自是蒙古不復薄城，分築長壘，圍之。
冬十月，史嵩之命孟珙、江海帥師二萬，運米三十萬石，赴蒙古之約。塔察兒大喜，益修攻具，斫木之聲聞於城中，城中益恐，往往竊議投降。金忽斜虎日以國家恩澤、君臣分義撫循其民，且營畫御備，未嘗入私室，軍民感奮，始有固志。南北兩軍以攻具薄城，金盡籍民丁防守，民丁不足，復括婦人壯健者，假男子衣冠，運木石，金主親出撫諭之。金人自東門出戰，孟珙遮其歸路，得降人，言蔡城中饑，珙曰：「已窘矣，當盡死守之，以防突圍。」珙與塔察兒約南、北軍毋相犯。塔察兒遣張柔帥精兵五千薄城，金人鉤二卒以去。柔中流矢如蝟，珙麾先鋒救之，挾柔以出。明旦，珙殊死戰，進逼柴潭，立柵潭上，命諸將奪柴潭樓。金人來爭，諸軍魚貫而上，遂拔柴潭樓。蔡州恃潭爲固，外即汝河，潭高於河五六丈，城上金字號樓伏巨弩，相傳下有龍，人不敢近。將士疑畏，珙召麾下飲酒，再行，謂曰：「柴潭樓非天造地設，伏弩能射遠而不能射近。彼所恃，此水耳，決而注之，涸可立待。」遂鑿堤，潭果決入汝水。珙命實以薪葦，蒙古亦決練江，於是兩軍皆濟。攻其外城，破之，進逼土門。金人驅其老稚熬爲油，號「人油炮」，人不堪其楚。珙遣道士說止之。金總帥孛術魯婁室帥精銳五百，夜出西門，人荷束藁，沃油其上，將燒兩軍寨及炮具。蒙古兵先覺之，伏於隱處，挽強弩百餘，火發矢亦發，金兵卻走，傷者甚衆，羅索僅以身免。兩軍合攻西城，克之，因墮其城。先是，忽斜虎命築寨浚濠爲備，及西城墮，兩軍皆未能入，但於城上立柵自蔽。忽斜虎摘三面精銳，日夕戰御。
金主謂侍臣曰：「我爲金紫十年，太子十年，人主十年，自知無大過惡，死無所恨。所恨者，祖宗傳祚百年，至我而絕，與古荒淫暴亂之君，等爲亡國，獨爲此介介耳。」又曰：「亡國之君往往爲人囚縶，或爲俘獻，或辱於階庭，或閉之空谷。朕必不至於此，卿等觀之，朕志決矣。」以御用器皿賞戰士。已而微服率兵，夜出東門，謀遁去。及柵，遇敵兵，戰而還。殺廄馬以犒將士，然其勢不可爲也。
時，金徐州節度使郭野驢約源州叛將麻琮襲破徐州，徐州將士以蔡州被圍，又迫於蒙古兵，議出降。完顏賽不弗從，恐被執，乃投河求死，軍士援出之，卒自縊死。麻琮遂以州降蒙古。
端平元年春正月戊申，孟珙同蒙古兵圍蔡州。會飲，歌吹聲相接，城中饑窘，嘆息而已。孟珙見黑氣壓城上，日無光。降者言城中絕糧已三月，鞍靴敗鼓皆糜煮，且聽以老弱互食，諸軍日以人畜骨和芹泥食之，又往往斬敗軍全隊，拘其肉以食，故欲降者衆。珙乃下令，諸軍銜枚，分運雲梯布城下以議攻。金自被圍以來，戰沒將帥甚多，至是，禁近以及舍人牌印、省部掾屬亦皆供役，分守四城。蒙古兵鑿西城爲五門，整軍以入，督軍鏖戰，及暮乃退，聲言來日復集。是夕，金主永緒集百官，傳位於東面元帥承麟。承麟者，世祖劾裏鉢之後，白撒之弟也，拜泣不敢受。金主曰：「朕所以付卿者，豈得已哉。以朕肌體肥重，不便鞍馬馳突。卿平日趫捷，有將略，萬一得免，祚胤不絕，此朕志也。」承麟起，受璽。己酉，承麟即位。時孟珙之師向南門，至金字樓，列雲梯，令諸軍聞鼓則進。馬義先登，趙榮繼之，萬衆競進，大戰城上。烏古論鎬及其將帥二百人皆降。金百官稱賀禮畢，亟出捍敵，而南城之陴已立宋旗幟。俄頃，四面鼓譟夾攻，聲震天地，南門守者棄門走。門洞開，孟珙招江海、塔察兒之師以入。忽斜虎帥精兵一千巷戰，不能御。金主守緒知事急，即取寶玉置於幽蘭軒，環之以草，命近侍曰：「死，便火我。」遂自經死。忽斜虎聞之，謂將士曰：「吾君已崩，吾何以戰爲。吾不能死於亂兵之手，吾赴汝水，從吾君矣。諸君其善爲計。」言訖，赴水死。將士皆曰：「相公能死，吾輩獨不能耶？」於是參政孛術魯婁室、烏林荅胡土、總帥元志、元帥玉山兒、紇石烈柏壽、烏古論桓端及軍士五百餘人皆從死焉。承麟退保子城，聞守緒死，帥羣臣入哭，因謂衆曰：「先帝在位十年，勤儉寬仁，圖復舊業，有志未就，可哀也已，宜諡曰哀宗。」奠未畢，城已陷。諸將禁近共舉火焚之，奉御綘山收其骨，將瘞之汝水上。江海入宮，執參政張天綱，孟珙問金主所在，天綱曰：「城危時自經矣。」珙乃與塔察兒分金主骨及寶玉、法物。是日，承麟亦爲亂兵所殺。金亡。
金自宣宗之世，爲宰相、樞密者往往臨事推讓，低言緩語，以爲養相體。每有四方兵革、災異，輒以聖主心困，或俟再議，因循苟且，以度時日。及出兵則以近侍監戰，臨事多所牽制。故師出無功，國亂不聞，以底於亡。
戊辰，史嵩之露布告金亡。以陳、蔡西北地分屬蒙古，蒙古以劉福爲河南道總管。史嵩之遣郭春按循故壤，詣奉先縣，泛掃祖宗諸陵。孟珙還師屯襄陽，江海還師屯信陽，王旻戍隨州，王安國守棗陽，蔣成守光化，楊恢守均州，並益兵飭備，經理屯田於唐、鄧州。
夏四月，詔遣朱復之詣八陵，相度修奉，荊襄以兵五十護之。未至，西京諜報，敵騎且至，兵不敢進。使者潛偕數騎，星馳而往，行禮而還，其諸陵之無恙與否，皆不可究詰也。
史嵩之遣使以孟珙所獲金主完顏守緒遺骨及寶玉、法物，並俘囚張天綱、完顏好海等獻於臨安。時相方侈大其事，監察御史洪諮夔上言曰：「此朽骨耳，函之以葬大理寺可也。第當以金亡告九廟，歸諸祖宗德澤。況與大敵爲鄰，抱虎枕蛟，事變叵測，顧可侈因人之獲，使邊臣論功，朝臣頌德。且陛下知慕崇政受俘之元祐，獨不鑑端門受降之崇寧乎？」上雖頷之，不悉從也。
丙戌，備禮告於太廟，藏金主完顏守緒骨於大理寺獄庫，加孟珙帶御器械，江海以下論功行賞有差。
知臨安府薛瓊問張天綱曰：「有何面目到此。」天綱曰：「國之興亡，何代無之。我金之亡，比汝二帝何如。」瓊叱之。明日，奏其語。帝召天綱，問曰：「汝真不畏死耶？」天綱對曰：「大丈夫患死之不中節耳，何畏之有。」因祈死不已，帝不聽。初，有司令天綱供狀，必欲書主爲虜主。天綱曰：「殺即殺，焉用狀爲。」有司不能屈，聽其所供，天綱但書故主而已，聞者憐之。後莫知其所終。
