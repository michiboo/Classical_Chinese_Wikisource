○茶鹽榷罷
仁宗天聖元年春正月癸未，命三司節浮費，遂立計置司，罷榷茶、鹽，行貼射通商法。時承平既久，兵籍益廣，吏員益衆，佛老、夷狄，蠹耗中國，百姓縱侈，而上下困於財。三司使李諮請省浮費。鹽鐵判官俞獻卿亦言：「天下谷帛日耗，稻苗未生而和糴，桑葉未吐而和買。自天禧以來，日甚一日。宜與大臣議救正之。」上納其言，乃立計置司，以張士遜、呂夷簡、魯宗道領之。初，陝西、河北商人入芻糧者，榷貨務給券，以茶償之，又益以東南緡錢及香藥、犀象，爲虛實三估，謂之三說。而塞下急於兵食，欲廣儲偫，不愛虛估，入中者以虛錢得實利，人競趨焉。其後虛估日益高，茶日益賤，入實錢金帛日益寡，茶法大壞。至是，上命諮等校歲入登耗更定之。諮等言：「淮南十三場茶，歲課五十萬緡，天禧五年才及二十三萬緡。每券直錢十萬，鬻之，售錢五萬五千，總爲實錢十三萬緡，除九萬緡爲本錢，歲才得息錢三萬餘緡，而官吏廩給、雜費不與焉。是則虛數雖多，實利殊寡。請罷三說，以十三場本息並計其數，罷官給本錢，使商人與園戶自相交易，一切定爲中估而官收其息。如鬻舒州羅源場茶，斤售錢五十有六，其本錢二十有五，官不復給，但使商人輸息錢三十有一而已。然必輦茶入官，隨啇人所指而與之，給券爲驗，以防私售，謂之貼射。若歲課貼射不盡，則官市之如舊。商人入芻糧塞下者，隨所在實估，度地理遠近，量增其直給券，至京，一切以緡錢償之，謂之見錢法。」諮等又以鹽之類有二，解池引水而成，曰顆鹽。淮、浙、蜀、廣鬻海或井或鹻而成，曰末鹽，皆通商貿易。幹興初，解鹽計歲入二十三萬緡，視天禧中數，損十四萬，請罷之，專令兩池入中並邊芻粟。上皆從之。
三年十一月，復榷茶、鹽。李諮以實錢入粟，實錢售茶，二者不得相爲輕重。既行而商人失厚利，怨謗蜂起。上疑變法之弊，下詔責計置司，而遣官行視。諮具言新法便。會孫奭等論其煩擾，遂罷貼射法，官仍給本錢市茶，商人入錢售之，茶法復壞。解鹽亦復榷之。
八年八月，復解鹽通商法。上書者言，榷解鹽，官得利微而民困於轉輸。詔翰林學士盛度、御史中丞王隨議更其制，因畫通商五利上之，曰：「方禁商時，伐木造船，輦用民兵，不勝疲勞，今去其弊，一利也。陸運既差帖頭，又役車戶，貧人懼役，連歲逋逃，今悉罷之，二利也。船運有沈溺之患，綱吏侵盜，雜以泥沙、硝石，其味苦惡，疾生重膇，今皆得食真鹽，三利也。錢幣，國之貨泉，欲使通流，富家多藏鏹不出，民用益蹙，今歲得商人出緡錢六十餘萬助經費，四利也。歲減鹽官、兵卒、畦夫、傭作之給，五利也。」遂罷三京、二十八州軍榷法，聽商人入錢若金銀於京師榷貨務，受鹽兩池，而民便之。自是雖商賈流行而歲課耗矣。
景祐三年三月，罷榷茶，復行貼射法。自貼射茶法廢，而河北入中虛估之弊益甚，李諮既居政府，請復行見錢法，皆如天聖元年之制。又命商持券徑趨榷貨務，驗實立償之錢，而三說之法廢。縣官自此省費矣。
慶曆二年春正月丁巳，復榷鹽法。自元昊反，軍興，用度不足，因聽並邊入中芻粟，予券，趨京師榷貨務，受錢若金銀。入中他貨，予券，償以池鹽。由是羽毛、筋角、膠漆、鐵炭、瓦木之類，一切以鹽易之。猾商貪吏，表裏爲奸，至入椽木二，估錢千，給鹽二百二十斤。鹽直益賤，販者不行。至是，詔凡商人虛估受券及已受鹽未鬻者，皆計直輸虧官錢。內地州、軍民間鹽悉收市入官，官爲置場，增價出之。復禁永興等十一州、軍商鹽，官自輦運，以衙前主之。又禁商鹽私入蜀，置折博務於永興、鳳翔，聽人入錢若蜀貨，易鹽趨蜀中以售。已而東南未鹽悉復禁榷。
皇祐四年九月，以範祥爲陝西轉運使，制置解鹽事。自復榷法，兵民輦運，不勝其苦。並邊務誘人入中芻粟，皆爲虛估，騰踴至數倍，大耗京師錢幣。太常博士範祥，關中人也，熟其利害，常謂兩池之利甚博，而不能少助邊計者，公私侵漁之害也。倘一變法，歲可省度支緡錢數十百萬。乃畫策以獻，遂命制置其事，使推行之。論者爭言其非是，遣戶部使包拯馳視，還言其便。論者猶籍籍，驛召祥至，與三司雜議，皆是祥所建，詔從之。田況請久任祥以專其事，乃擢祥爲轉運使。於是舊禁鹽地一切通商，聽鹽入蜀。罷九州、軍入中芻粟，令入實錢，償以鹽，授以要券，即池驗券，按數而出。盡弛兵民輦運之役，以商所入緡錢糴粟，輸並邊九州、軍，而悉留榷貨物錢幣以實中都。由是黠商貪賈無所僥倖，關內之民得安其業，公私便之。
嘉祐四年二月，罷榷茶。自茶爲官榷，民私蓄、盜販皆有禁，臘茶之禁尤嚴。歲報刑辟，不可勝計。園戶困於徵取，官司並緣侵擾，因陷罪戾，至破產逃匿者，歲比有之。又茶法屢變，歲課日削，官茶所在陳積，縣官獲利無幾，論者皆謂宜弛其禁。帝曰：「茶、鹽，民所食，而強設法以禁之，致犯法者衆，顧經費尚廣，未能弛禁耳。」既而葉清臣請令通商收稅，以免輦運之勞，弭刑辟之濫。又茶與鹽均爲人用，宜以口定賦。三司議以爲不可行，於是著作佐郎何鬲、三班奉職王嘉麟皆上書，請罷給茶本錢，縱園戶貿易，而官收租錢。與所在徵算歸榷貨務，以償邊糴之費，可以疏利源，寬民力。富弼、韓琦、曾公亮然其策，請於帝行之。下三司議，三司言：「茶課給本收利，所獲甚微，而煩擾爲患。園戶輸納，侵害日甚，小民趨利，犯法益繁。宜約歲入息錢之數，均付茶民，恣其買賣，所在收算，而不給本錢。」遂下詔曰：「古者山澤之利與民共之，故民足於下而君裕於上，國家無事，刑罰以清。自唐建中時，始有茶禁，上下規利，垂二百年。如聞比來爲患益甚，民被誅求之困，日惟諮嗟。官受濫惡之入，歲以陳積。私藏盜販，犯者實繁，嚴刑峻誅，情所不忍，是於江湖間幅員數千里，爲陷穽以害吾民也。朕心惻然念此久矣。間遣使者往就問之，而皆讙然願弛其禁，歲入之課以時上官。一二近臣條析其狀，朕猶若慊然。又於歲輸裁減其數，使得饒阜以相爲生，俾通商利。歷世之弊，一旦以除，着爲經常，弗復更制，損上益下，以休吾民。尚慮喜於立異之人，緣而爲奸之黨，妄陳奏議，以惑官司，必寘明刑，無或有貸。」凡歲輸緡錢三十三萬八千有奇，謂之租錢，與諸路本錢悉儲以待邊糴。自是惟臘茶禁如舊，餘茶肆行天下。論者猶謂，朝廷志於恤人省刑，其意良善，然茶戶先時受錢於官，而今也顧使納錢於官，受納之間，利害百倍。先時百姓冒法販茶被罰耳，今悉均賦於民，賦不時入，刑亦及之，是良民代冒法受罪。先時商賈爲國遷貿而州郡收其稅，今商賈以利薄不行，致歲額不登，經費日蹙。翰林學士歐陽修、知制誥劉敞皆主是說，請除前令。帝不聽。
神宗熙寧二年四月，以薛向爲江、浙、荊、淮發運使。時範祥卒，以向繼領其事。向請兼以鹽易馬，王安石時令羣牧，主其說，請久任向。會淮南轉運使張靖言向壞鹽法，且有欺隱。帝召向與靖對，錢公輔、範純仁皆言向罪。安石排羣議，抵靖於法，以向代之。向請即永興軍置賣鹽場，以邊費錢十萬緡儲永興，爲鹽鈔官本，官自鬻之，而罷通商。從之。
七年夏四月，初榷蜀茶。時，王韶建開河、湟之策，遣三司幹當公事李杞入蜀，經畫買茶，於秦、鳳、熙、河博馬，以著作佐郎蒲宗閔同領其事。初，蜀之茶園皆民兩稅地，不植五榖，惟宜種茶，賦稅一例折輸，稅額總三十萬。杞乃即蜀諸州創設官場，更嚴私交易之令。知彭州呂陶言：「市易司籠制百貨，歲出息錢不過十之二。今茶場司盡榷民茶，取息十之三，茶戶被害，不可勝窮。」詔止取息十之一，而陶亦以是得罪。未幾，以李稷都大提舉茶場。稷與宗閔務浚利刻急，一年之間，通課利及舊界息稅七十六萬七千餘緡。稷又闢陸師閔幹當公事以自輔。
八年十二月，更定解池鹽鈔法。自薛向立鹽鈔本，其後多虛鈔，而鹽益輕。至是，多言官賣不便，乞通商。王安石主提舉張景溫之言，至課民買官鹽，隨貧富作業爲多少之差。買賣私鹽，聽人告，以犯人家財給之。買官鹽食不盡留經宿者，同私鹽法。於是民間騷怨，鹽鈔舊法，每席六緡，至是三緡有餘，商不入粟，邊儲失備。
哲宗元祐元年秋七月，罷成都榷茶場。時，劉摯、蘇轍論陸師閔在成都增場榷茶，其害過於市易，遂貶師閔官而罷茶場。值上官均論集賢修撰黃廉往附蔡確，出爲陝西都轉運使。廉至陝，謂「茶政隨事制宜，便於公者，不苟去以爲名。害於民者，不苟存以爲利。請榷熙、秦茶勿改，而罷成都茶場，許東路通商，禁南茶毋入陝西，以利蜀貨。定博馬歲額爲萬八千疋。」朝廷從之。歲餘，人皆稱便。初，陸師閔歲計茶息以一百二十萬緡，掊克斂怨，無所不至。及廉盡除公私之病，比數年，亦得百二十萬。
六年秋七月，復製置解鹽使，詔鹽復許通商。
徽宗崇寧二年夏四月，更鹽鈔法。蔡京欲囊括四方之錢實中都，以誇富強而固恩寵，俾商人先輸錢於榷貨務請鈔，赴產鹽州郡支鹽，而舊鈔悉不用。商人凡三輸錢，始獲一直之貨。因無資更鈔，已輸錢悉乾沒，於是有齎數十萬券一旦廢棄者，朝爲豪商，夕儕流丐，有赴水投繯而死者。商賈不通，邊儲失備。提點淮東刑獄章繹見而哀之，奏改法誤民。京怒，奪繹官。
