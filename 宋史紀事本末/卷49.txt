○蔡京擅國
徽宗建中靖國元年十一月，復召蔡京爲翰林學士承旨。初，供奉官童貫性巧媚，善測人主微旨，先事順承，以故得幸。及詣三吳訪書畫奇巧，留杭累月。蔡京與之遊，不捨晝夜，凡所畫屏障扇帶之屬，貫日以達禁中，且附語言論奏於帝所，由是帝屬意用京。左階道錄徐知常以符水出入元符皇后所，太學博士範致虛與之厚，因薦京纔可相，知常入宮言之，由是宮妾、宦官衆口一詞譽京，遂起京知定州，改大名。會韓忠彥與曾布交惡，布謀引京自助，乃有是召。京首論二事：其一言：「神宗一代之史，非紹聖無以察正元祐之詆謗，今復詔參修，是紛更也。願令史官條具紹聖之所以掩蔽者示天下。」其二言：「元祐置訴理所，以雪先朝得罪之人，紹聖命安惇、蹇序辰駁正，固當然耳，二人乃坐除名，如此則訴理爲是矣。夫二臣之罪不除，則兩朝之謗終在」。疏奏，上益向之。
初鄧綰之子洵武爲起居郎，恐不爲清議所容，常圖所以求知於上，因入對言：「陛下乃神宗子，今相忠彥乃琦之子。神宗行新法以利民，琦常論其非。今忠彥更神宗之法，是忠彥爲人臣尚能紹述其父之志，陛下爲天子反不能紹述先帝也。必欲繼志述事，非用蔡京不可。」又曰：「陛下方紹述先志，羣臣無助者。」乃作《愛莫助之圖》以獻，其圖如《史記年表》例，旁行七重，別爲左右，左曰元豐，右曰元祐。自宰相、執政、侍從、臺諫、郎官、館閣、學校，各爲一重。以能助紹述者序於左，執政中惟溫益、蔡京一二人，餘不過三四，若趙挺之、範致虛、王能甫、錢遹之屬而已。其序於右者，則舉朝輔相、公卿、百執事鹹在，皆指爲害政不欲紹述者。帝出以示曾布而揭去左方一姓名，布請之，帝曰：「蔡京也。洵武謂非相此人不可，以與卿不同，故去之。」布曰：「洵武既與臣見異，臣安敢與議。」明日改付溫益，益欣然奉行，請相蔡京而籍異論者。於是善人皆不見容，而帝決意相京矣。乃進洵武中書舍人、給事中兼侍講。
罷禮部尚書豐稷。稷初爲諫官即論罷蔡京，又陳曾布之奸。至是，以積忤貴幸罷。
十二月，邢恕、呂嘉問、路昌衡、安惇、蹇序辰、蔡卞並復宮觀，尋與郡。召張商英赴闕。
崇寧元年五月庚申，韓忠彥罷。左司諫吳材等論忠彥變神考之法度，逐神考之人材，遂罷知大名府。
己卯，陸佃罷。佃每欲參用元祐人材，尤惡奔競，嘗曰：「人才無大相遠，當以資歷敘進，少緩之則士知自重矣。」又曰：「今天下勢如人大病向愈，當以藥餌輔養之，須其安平。苟爲輕事改作，是使之騎射也。」會御史請更懲元祐餘黨，佃言於帝曰：「不宜窮治。」乃下詔云：「元祐諸臣，各已削秩，自今無所復問，言者亦勿輒言。」揭之朝堂。言者用是論佃名在黨籍，不欲窮治，正恐自及耳，遂罷知亳州。
庚辰，以許將、溫益爲門下、中書侍郎，蔡京、趙挺之爲尚書左、右丞。京素與屯田員外郎孫鼛善，鼛嘗曰：「蔡子，貴人也，然纔不勝德，恐貽天下憂。」及是，京謂之曰：「我若用於天子，願助我。」鼛曰：「公誠能謹守祖宗之法，以正論輔人主，示節儉以先百吏，而絕口不言兵，天下幸甚。」京默然。
閏六月壬戌，曾布罷。布初用王安石薦，在神宗時，凡上前所言皆安石所欲建明也。又上書欲神宗專任安石，以刑罰脅制天下，使無敢言。哲宗親政，宰相章惇託紹述以快私忿，布贊之甚力。惇興大獄，無能救解，或陰擠之。惇逐而布總右揆，欲以元祐兼紹聖而行，故逐蔡京。至崇寧初，知上意所向，又力排韓忠彥而專其政，引京以自助。京懷舊恨，與布大異。會布擬陳祐甫爲戶部侍郎，祐甫之子迪，布之愛壻也，京言布以爵祿私其所親。布忿辨久之，聲色俱厲，溫益叱之曰：「曾布，上前安得失禮。」帝不悅。殿中侍御史錢遹論之，布請罷，遂出知潤州。
秋七月戊子，以蔡京爲尚書右僕射兼中書侍郎。制下之日，賜坐延和殿，命之曰：「神宗創法立制，中道未究。先帝繼之，兩遭簾帷變更，國是未定。朕欲上述父兄之志，今特相卿，卿可以教之。」京頓首謝曰：「敢不盡死。」
己丑，禁元祐法。
甲午，詔置講議司於都省。蔡京起於逐臣，一旦得志，天下拭目所爲，而京陰託紹述之柄，箝制天子。用熙寧條例司故事，即都省置講議司，自爲提舉，講議熙、豐已行法度及神宗欲爲而未暇者。以其黨吳居厚、王漢之等十餘人爲僚屬，取政事之大者講議之。凡所設施皆由是出，而法度屢變無常矣。
八月己卯，以趙挺之、張商英爲尚書左、右丞。商英爲中書舍人，謝表歷詆元祐諸賢，及任翰林學士，草蔡京拜相制，極其褒美，故京引之。復紹聖役法。
九月己亥，立黨人碑於端禮門，籍元符末上書人，分邪、正等黜陟之。時元祐、元符末羣賢貶竄死徙者略盡，蔡京猶未愜意，乃與其客強浚明、葉夢得，籍宰執司馬光、文彥博、呂公著、呂公亮、呂大防、劉摯、範純仁、韓忠彥、王珪、樑燾、王巖叟、王存、鄭雍、傅堯俞、趙瞻、韓維、孫固、範百祿、胡宗愈、李清臣、蘇轍、劉奉世、範純禮、安燾、陸佃，曾任待制以上官蘇軾、範祖禹、王欽臣、姚勔、顧臨、趙君錫、馬默、王蚡、孔文仲、孔武仲、朱光庭、孫覺、吳安持、錢勰、李之純、趙彥若、趙卨、孫升、李周、劉安世、韓川、呂希純、曾肇、王覿、範純粹、王畏、呂陶、王古、陳次升、豐稷、謝文瓘、鮮于侁、賈易、鄒浩、張舜民，餘官程頤、謝良佐、呂希哲、呂希績、晁補之、黃庭堅、畢仲遊、常安民、孔平仲、司馬康、吳安詩、張耒、歐陽棐、陳瓘、鄭俠、秦觀、徐常、湯馘、杜純、宋保國、劉唐老、黃隱、王鞏、張保源、汪衍、餘爽、常立、唐義問、餘卞、李格非、商倚、張庭堅、李祉、陳佑、任伯雨、朱光裔、陳郛、蘇嘉、龔刔歐陽中立、吳儔、呂仲甫、劉當時、馬琮、陳彥、劉昱、魯君貺、韓跋，內臣張士良、魯燾、趙約、譚裔、王偁、陳詢、張琳、裴彥臣、武臣王獻可、張巽、李備、胡田，凡百二十人，等其罪狀，謂之奸黨，請御書刻石於端禮門。京等復請下詔，籍元符末日食求言章疏及熙寧、紹聖之政者，付中書定爲正上、正中、正下三等，邪上、邪中、邪下三等。於是鍾世美以下四十一人爲正等，悉加旌擢。範柔中以下五百餘人爲邪等，降責有差。又詔降責人不得同州居住。
冬十月戊寅，蔡卞知樞密院事。
十二月丁丑，詔「邪說詖行，非先聖賢之書及元祐學術政事，並勿施用。」
二年春正月乙酉，安置任伯雨等十二人於遠州。蔡京、蔡卞怨元符末臺諫之論已，悉陷以黨事。同日貶竄任伯雨昌化軍，陳瓘廉州，龔刔州，陳次升循州，陳師錫柳州，陳祐澧州，李深復州，江公望南安軍，常安民溫州，張舜民商州，馬涓吉州，豐稷台州。初，蔡京帥蜀，張庭堅在其幕府，及入相，欲引以自助，庭堅不從，京恨之。至是，亦編管於象州。
丁未，以蔡京爲尚書左僕射兼門下侍郎。
三月乙酉，詔黨人子弟毋得至闕下。尋又詔「元符末上書進士充三捨生者罷歸。以元祐學術聚徒教授者，監司覺察，必罰無赦。元符上書邪等人亦無得至京師。」
丁亥，策進士於集英殿。時李階舉禮部第一。階，深之子，陳瓘之甥也。安忱對策言：「使黨人之子階魁南宮多士，無以示天下。」遂奪階出身而賜忱第。又黃定等十八人皆上書邪等，上臨軒謂之曰：「若等攻朕短可也，神宗、哲宗何負於若。」亦並黜之。
夏四月丁卯，詔毀司馬光、呂公著、呂大防、範純仁、劉摯、範百祿、樑燾、鄭雍、趙瞻、王巖叟十人景靈宮繪像。乙亥，詔毀範祖禹《唐鑑》及三蘇、黃庭堅、秦觀文集。
戊寅，以趙挺之爲中書侍郎，張商英、吳居厚爲尚書左、右丞，安惇同知樞密院事。
除故直祕閣程頤名。言者希蔡京意，論頤「學術頗僻，素行譎怪，專以詭異聾瞽愚俗。近以入山著書，妄及朝政」。詔「毀頤出身以來文字，其所著書，令監司嚴加覺察。」範致虛又言：「頤以邪說詖行惑亂衆聽，而尹焞、張繹爲之羽翼。乞下河南，盡逐學徒。」頤於是遷居龍門之南，止四方學者曰：「尊所聞，行所知，可矣，不必及吾門也。」
八月戊申，張商英罷。商英在紹聖時，巧媚取容，共倡紹述，至是，與蔡京議論不合。執法石豫、御史朱紱、餘深奉京風旨，將劾奏之而無以爲說，乃取商英在元祐中嘗著《嘉禾頌》，擬司馬光於周公，且酹祭光文有褒頌功德語，因請正其罰。詔以「商英論議反覆，貪冒希求，元祐之初，詆訾先烈，臺憲交章，豈容在列」。落職知亳州，名入元祐黨籍。
時蔡京又自書奸黨爲大碑，頒於郡縣，令監司長吏廳皆刻石。有長安石工安民當鐫字，辭曰：「民，愚人，固不知立碑之意。但如司馬相公者，海內稱其正直，今謂之奸邪，民不忍刻也。」府官怒，欲加之罪。民泣曰：「被役不敢辭，乞免鐫安民二字於石末，恐得罪後世。」聞者愧之。
三年春正月，鑄當十大錢。自太祖以來，諸路置監鑄錢，有折二、折三、當五，隨時立制，未嘗鑄當十錢。至是，蔡京將以利惑上，始請鑄於諸路，與小平錢通行於時。
時四方承平，府庫盈溢，京倡爲「《豐》亨《豫》大。」之說，視官爵如糞土，屢朝所儲，大都掃地矣。
以蔡攸爲祕書郎。攸，京長子也，有寵於上，至是，賜以進士出身，遂有是拜。
夏四月，罷講議司。詔諸州見行新法文移許直達尚書省。其講議司官屬，依制置三司條例司例推恩，自張康國以下遷官者幾四十人。尚書省復言：「追復先朝法度以來，無慮千百數，尚懼講求未盡，乞令諸路官司有未興復者，各具以聞。」從之。
蔡京請置京西北路專切管幹通行交子所，仿川峽路，立僞造法，通情轉用並鄰人不告者皆罪之，私造交子紙者罪以徒配。已而令諸路更用錢引，準新樣印製，四川如舊法，惟閩、浙、湖、廣不行錢引。趙挺之以爲閩乃京鄉里，故得免焉。
六月壬寅朔，圖熙寧、元豐功臣於顯謨閣。
癸酉，辟雍初成。詔「荊國公王安石，孟軻以來一人而已，其以配享孔子，位次孟軻。」吏部尚書何執中請開學殿，使都人縱觀。
戊午，詔「復位元祐、元符黨人及上書邪等者，合爲一籍，通三百九人，刻石於朝堂。餘並出籍，自今毋復彈奏。」戶部尚書劉拯言：「漢、唐失政，皆自朋黨始。今日指前日之人爲黨，焉知後日不以今日爲黨乎。大抵人之過惡自有公論，何必悉拘於籍而禁錮之哉。」蔡京大不懌，風臺臣劾之，出知蘄州。
秋七月辛卯，復行方田法。
八月，許將罷。將居政府十年，不能有所建明。中丞朱諤收將舊謝章表，析文句以爲謗，且謂將在元祐則盡更元豐之所守，在紹聖則陰匿元祐之所爲，遂罷知河南府。諤，蔡京之黨也。
九月乙亥，以趙挺之、吳居厚爲門下、中書侍郎，張康國、鄧洵武爲尚書左、右丞。紹聖中，蔡京治役法，薦康國爲屬。及京當國，定黨籍，議紹述，康國皆預密謀，故京引援之甚力。自福建轉運判官，不三歲入翰林爲承旨，遂拜左丞。
以胡師文爲戶部侍郎。初，東南六路糧斛自江、浙起綱，至於淮甸，以及真、揚、楚、泗，爲倉七，以聚蓄軍儲。復自楚、泗置汴綱，搬運上京，以江淮發運使董之，故常有六百萬石以供京師，而諸倉常有數年之積。州郡告歉則折收上價，謂之額斛。計本州島歲額，以倉儲代輸京師，謂之代發。復於豐熟以中價收糴。榖賤則官糴，不至傷農。饑歉則令民納錢，民以爲便。本錢歲增，兵食有餘，其法良善。及蔡京當國，始求羨財以供侈費，於是以其姻家胡師文爲發運使，以糴本數百萬緡充貢。入爲戶部侍郎。自是繼者效尤，時有進獻，而本錢竭矣。本竭則不能增糴，儲積空而輸搬之法壞矣。
四年春正月，蔡卞罷。卞居心傾邪，一意婦翁王安石所行爲至當，以兄京晚達而位在上，致已不得相，故二府政事，時有不合。至是，京請以童貫爲制置使，卞言不宜用宦者，必誤邊計。京於帝前詆卞，卞求去，遂出知河南府。
三月，以趙挺之爲尚書右僕射兼中書侍郎。
竄知慶州曾孝序於嶺南。初，孝序察訪湖北，過闕。蔡京畏孝序見帝言舒亶事，密遣客以美官啖之，孝序不從。又與京論講議司事，曰：「天下之財貴於通流，取民膏血以聚京師，恐非太平法。」京銜之，遂出知慶州。至是，京行結糴、俵糴之法，盡括民財充數，孝序上疏曰：「民力殫矣，一有逃移，誰與守邦。」京益怒，遣御史宋聖寵劾其私事，追逮其家人，鍛鍊無所得，但言約日出師，幾誤軍期，除名，竄嶺表。
六月戊子，趙挺之罷。初，帝以蔡京獨相，謀置右輔，京力薦挺之，遂拜尚書右僕射。既相，與京爭權，屢陳京奸惡，且請去位以避之，遂罷。
五年春正月戊戌，彗出西方，其長竟天。甲辰，以吳居厚爲門下侍郎，劉逵爲中書侍郎。乙巳，以星變避殿損膳，詔求直言。劉逵請碎元祐黨人碑，寬上書邪籍之禁，帝從之。夜半遣黃門至朝堂毀石刻。明日，蔡京見之，厲聲曰：「石可毀，名不可滅也。」
丁未，太白晝見。赦除黨人一切之禁，權罷方田之法及諸州歲貢供奉物。詔「崇寧以來左降者，無間存沒，稍復其官，盡還諸徙者。」
二月丙寅，蔡京罷。京懷奸植黨，威福在其手，託紹述之名，紛更法制，貶斥羣賢，增修財利之政，務以侈靡惑人主，動以《周官》「惟王不會。」爲說，每及前朝惜財省費者，必以爲陋，至於土木營造，率欲度前規而侈後觀。時天下久平，吏員冗濫，節度使至八十餘員，留後、觀察下及遙郡刺史多至數千員，學士、待制中外百五十員，置應奉司，御前生活所，營繕所，蘇、杭造作局，其名雜出，大率爭以奇巧爲功，而花石綱之害爲尤甚。至是因彗星見，帝悟其奸，凡所建置，一切罷之，而免京爲中太一宮使，留京師。言者論不已，中丞吳執中言於帝曰：「進退大臣，當全體貌。」帝爲京下詔戒飭，言者乃已。
以趙挺之爲尚書右僕射兼中書侍郎。蔡京既罷，帝召見挺之曰：「京所爲一如卿言。」復拜右相。挺之與劉逵同心輔政，凡京所行悖理虐民之事，稍稍釐正之。然挺之知慮後患，每建白，務開其端而使逵畢其說。逵亦欲自以爲功，直情不顧。初，蔡京興邊事，用兵累年。至是，帝臨朝，語大臣曰：「朝廷不可與四夷生隙，釁端一開，兵連禍結，生民肝腦塗地，豈人主愛民之意哉。」挺之退謂同列曰：「上志在息兵，吾曹所宜將順。」時執政皆京黨，但微笑而已。
三月丙申，詔「星變已消，罷求直言。」尋復方田諸法及諸州歲貢供奉物。己未，賜禮部進士及第出身六百七十人。時蔡薿
揣蔡京且復用，其所對策曰：「熙、豐之德業足以配天，不幸繼之以元祐。紹聖之纘述足以永賴，不幸繼之以靖國。陛下兩下求言之詔，冀以聞至言，收實用也，而見於元符之末者，方且幸時變而肆奸言，乘間隙而投異意，詆誣先烈，不以爲疑，動搖國是，不以爲憚。願逆處其未至而絕其原。」於是擢爲第一，以所對策頒天下。
冬十一二月己未，劉逵罷。時蔡京令其党進言於帝曰：「京之改法度，皆稟上旨，非私爲之。今一切皆罷，恐非紹述之意。」帝惑其說，復有用京之意，然羣臣未有覺者。鄭居中往來鄭妃父紳所，知之，即入見，言：「陛下所建立，皆學校、禮樂、居養、安濟等法，乃厚下裕民，何所逆天而致威譴，乃更張邪。」帝悅。居中退，語禮部侍郎劉正夫，正夫因請對，語與居中合。帝遂疑逵擅政。於是京黨御史餘深、石公弼論逵專恣反覆，陵蔑同列，引用邪黨，出逵知亳州。
大觀元年春正月甲午，以蔡京爲尚書左僕射兼門下侍郎。壬寅，吳居厚罷。壬子，以何執中爲中書侍郎，鄧洵武、樑子美爲尚書左、右丞。子美初爲河北都轉運使，傾漕計以奉上，至捐緡錢三百萬市北珠以進，由是諸路漕臣效尤，爭進羨餘矣。北珠出於女真，子美市於遼。遼嗜其利，虐女真，捕海東青以求珠，女真深怨之，而子美用是顯。
二月己卯，復行方田。
三月丁酉，趙挺之罷。以何執中、鄧洵武爲門下、中書侍郎，樑子美、朱諤爲尚書左、右丞。
以鄭居中同知樞密院事。蔡京之再相也，居中有力焉，京薦之。初，居中直學士院，自言爲鄭貴妃從兄弟，妃家世微，亦倚以爲重。及居中入樞府，妃時已貴重，於居中無所賴，乃用宦者黃經臣計，以親嫌爲請，改授中太一宮使，居中不懌。蔡京爲言：「宥府本兵之地，非三省執政，用親無嫌。」經臣沮之，於是居中疑京援已不力，怨之。
以蔡攸爲龍圖閣學士兼侍讀。
以葉夢得爲起居郎。時蔡京再相，向所立法度，已罷者復行。夢得上言：「《周官》，太宰以八柄詔王馭羣臣。所謂廢置賞罰者，王之事也，太宰得以詔王而不得自專。夫事不過可不可二者而已，以爲可而出於陛下，則今不可復。今徒以大臣進退爲可否，無乃陛下有未瞭然於中者乎？」上喜曰：「邇來士多朋比媒進，卿言獨無觀望。」遂除起居郎。時用事者喜小有才，夢得言：「自古用人必先辨賢能，賢者有德之稱，能者有才之稱，故先王常使德勝才，不使才勝德。崇寧以來，在內惟取議論與朝廷同者爲純正，在外惟取推行法令速成者爲幹敏，未聞器業任重、識度經遠者特有表異，恐用才太勝。願繼今用人，以有德爲先。」上然之。
九月，貶侍御史沈畸監信州酒稅，竄御史蕭服於處州。時蔡京怨劉逵，會蘇州盜鑄錢獄起，京欲陷逵婦兄章綖兄弟，遣開封尹李孝壽鞫之，株連者千餘人，強抑使承，死者甚衆。京猶以爲緩，遣侍御史沈畸、御史蕭服往代。畸至蘇，即日決釋無左證者七百人，嘆曰「爲天子耳目司，而可傅會權要，殺人以苟富貴乎？」遂閱實平反以聞。京大怒，貶畸監信州酒稅，服羈管處州，而綖竟竄海島。
閏十月，復以鄭居中同知樞密院事。居中既怨蔡京，遂陰與張康國比而間京。都水使者趙霆得兩首龜於黃河，獻以爲瑞。京曰：「此齊小白所謂象罔，見之而霸者也。」居中言：「首豈有二。人皆駭異而京獨主之，殆不可測。」帝命棄龜金明池，謂居中愛已，故申前命。
流太廟齋郎方軫於嶺南。時，軫上書言：「蔡京睥睨社稷，內懷不道，專以紹述熙、豐之說爲自媒之計，內而執政、侍從，外而帥臣、監司，無非其門人、親戚。京每有奏請，盡作御筆行，出語人曰：此上意也。明日不行，又語人曰：京實啓之也。善則稱已，過則稱君，必欲陛下斂天下之怨而後已。自元符末，陛下嗣服，忠義之士投匭者，無日無之。京分爲邪等，黥配編置，不齒仕籍，則誰肯爲陛下言哉。京又使子攸日以花石、禽鳥爲獻，欲愚陛下，使不知天下治亂。臣以爲京必反也，請誅京。」詔宣示京，京請下軫獄，竟流嶺南。
十一月壬子朔，日食。蔡京以不及所當食分，率羣臣稱賀。二年春正月戊寅，加蔡京太師。
三年三月壬申，張康國暴卒。康國始因附蔡京而進，及在樞府，浸爲崖異。時帝惡京專愎，陰令康國阻其奸，且許以相。京忌康國，遂引吳執中爲中丞。執中將論康國，康國先知之，旦奏事，留白帝曰：「執中今日入對，必爲京論臣，臣願避位。」既而執中對，果陳其事。帝怒，黜執中。至是，康國早朝，退趨殿廬，得疾，仰天吐舌，舁至待漏院，卒。或疑中毒雲。
六月丁丑，蔡京罷。京專國日久，中丞石公弼、殿中侍御史張克公劾京罪惡，章數十上。上亦厭京，遂罷爲太一宮使。初，上爲端王時，大使局有郭天信者，言王當有天下。及即位，言驗得寵。每奏天文，必指陳以撼京，密白日中有黑子，帝爲之恐。後屢白不已，上始疑京，故罷。
辛巳，以何執中爲尚書左僕射兼門下侍郎。執中一意謹事蔡京，遂代爲首相。太學生陳朝老詣闕上書曰：「陛下即位以來，五命相矣，若韓忠彥之庸懦，曾布之贓污，趙挺之之蠢愚，蔡京之跋扈，皆天下所不堪者。今陛下知蔡京之奸，解其相印，天下之人鼓舞有若更生。及相執中，中外黯然失望。執中雖不敢若京之蠹國害民，然碌碌常質，初無過人。天下敗壞至此，如人一身臟腑受沴已深，豈庸庸之醫所能起乎。執中夤緣攀附，致位二府，亦已大幸，遽俾之經體贊元，是猶以蚊負山，多見其不勝任也。」疏奏，不省。
十一月己巳，蔡京進楚國公，致仕，仍提舉修《哲宗實錄》，朝朔望。石公弼言：「蔡京盤旋京師，無去志，餘威震於羣臣，願持必斷之決，以消後悔。」殿中侍御史洪彥升言：「蔡京再居元宰，假紹述之名，一切更張，敗壞先朝法度，朋奸誤國，公私困弊。既已上印，而偃蹇都城，上憑眷顧之恩，中懷跋扈之志。願早賜英斷，遣之出京。」殿中侍御史毛注言：「京擅持威福，動搖中外，以翰林學士葉夢得爲腹心，交植黨與。」帝爲逐夢得提舉洞霄宮，而遷注侍御史。注復極論「京受孟翊妖奸之書，與逆人張懷素遊處，引兇朋林攄置政府，用所親宋喬年尹京，其門人播傳，咸謂陛下恩眷不衰，行且復用。」太學生陳朝老亦疏京惡十四事，乞投畀遠方，以御魑魅。皆不報。
四年二月己丑，以餘深爲門下侍郎，張商英爲中書侍郎，侯蒙同知樞密院事。蔡京既免，商英自峽州起知杭州。過闕，賜對，因奏曰：「神宗修建法度，務以去大害，興大利，今誠一一舉行，則盡紹述之美。法若有弊，不可不變，但不失其意足矣。」遂留居政府。帝嘗從容問蒙曰：「蔡京何如人也。」蒙對曰：「使京正其心術，雖古賢相何以加。」帝使密伺京所爲，京聞而銜之。
五月丙辰，以彗星見，詔侍從官直言指陳闕失。石公弼等遂極論蔡京罪，張克公亦論「蔡京輔政八年，權震海內。輕賜予以蠹國用，託爵祿以市私恩，役將作以葺居第，用漕船以運花石，名爲祝聖而修塔以壯臨平之山，託言灌田而決水以符興化之讖。法名退送，門號朝京。方田擾安業之民，圜土聚徙郡之惡。」及不軌不忠之罪，凡數十事。毛注又論「京罪積惡大，天人交譴，雖罷相致政，猶怙恩恃寵，偃居賜第，以致上天威怒。推原其咎，實在於京。考京之罪，蓋不可以縷數。陛下去黨碑以開自新之路，京疾其異已而別爲禁防。陛下頒明詔以來天下之言，京惡其議已而重置於法。聲焰所震，中外憤疾，宜早令去國，消彌天變。」
甲子，貶蔡京出居杭州。
六月乙亥，以張商英爲尚書右僕射兼中書侍郎。初，蔡京久盜國柄，中外怨疾，見商英能立異同，更稱爲賢，帝因人望而相之。時久旱，彗星中天，商英受命，是夕，彗不見。明日，雨。帝喜，因大書「商霖。」二字賜之。
十二月，張商英請編熙寧、元豐事，號《皇宋政典》，詔就尚書省置局。商英謂蔡京以紹述爲名，但劫制人主，禁錮士大夫耳，故作《政典》以黜其妄。
政和元年八月乙未，復以蔡京爲太子太師。
丁巳，張商英罷。商英爲政持平，改蔡京所鑄當十大錢爲當三，以平泉貨。復轉般倉，以罷直達。行鹽鈔法，以通商旅。蠲橫斂，以寬民力。勸帝節華侈，息土木，抑僥倖。帝嚴憚之，嘗葺昇平樓，戒主者遇丞相導騎至，必匿匠樓下，時稱商英忠直。然意廣才疏，凡所當爲，先於公座誦言，故不便者得預爲計。初，何執中與蔡京同相，凡營立皆預議。至是，惡商英出已上，與鄭居中日夜醞織其短。先使言者論其門下客唐庚，竄知惠州。時方技郭天信有於上，商英因與往來，事覺，居中因諷中丞張克公並論之。遂罷政，出知河南府。
冬十月，羈管陳瓘於台州。瓘以忤蔡京，竄郴州。瓘子正匯在杭，訟京有動搖東宮跡，杭守蔡薿執正匯送京師，陰告京，俾爲計。事下開封府，並逮治瓘，尹李孝壽逼使證其妄。瓘曰：「正匯聞京將不利社稷，傳於道路，瓘豈得預知。以所不知，忘父子之恩而指其爲妄，則情有所不忍。挾私情以符合其說，又義所不爲。京之奸邪，必爲國禍，瓘固嘗論之於諫省，亦不待今日語言間也。」內侍黃經臣蒞鞫，聞其辭，失聲太息，謂曰：「主上正欲得實，但如言以對可也。」獄具，正匯猶以所告失實，流海上，瓘安置通州。帝命取瓘所著《尊堯集》。張商英先已取其集，將上而商英罷相。瓘遂表奏，乞進《尊堯集》於御前開拆，仍於奏牘寓意，言王安石不宜配享宣聖廟。帝謂其語言無緒，並系詆誣，羈管台州。
初，安石嘗著《日錄》八十卷，瓘謂安石此書詆訕宗廟。及瓘貶廉州，乃著《合浦尊堯集》以《日錄》詆誣之罪歸於蔡卞。後又著《四明尊堯集》，痛絕王氏，以發揚熙寧用舍宰臣本末之緒，而自明改過之心。至是，貶台州。何執中奉行蔡京風，旨，起遷人石悈知台州，欲置瓘以必死。悈至，執瓘至庭，大陳獄具，將脅以死。瓘揣知其意，大呼曰：「今日之事，豈被制旨耶？」悈失措，始告之曰：「朝廷令取《尊堯集》耳。」瓘曰：「然則何用如許。使君知《尊堯》所以立名乎。蓋以神考爲堯，主上爲舜，尊堯何得爲罪。時相學術短淺，爲人所愚，君所得幾何，乃亦不畏公議，干犯名分乎。況《尊堯集》已上進矣。」悈慚，揖瓘使退。所以窘辱之者百端，終不能害。執中怒，罷悈。瓘生平論京兄弟，皆披摘其處心，發露其情慝，最所忌恨，故得禍最酷。
二年二月戊子，詔蔡京復以太師致仕，賜第京師。京自杭州召還，帝宴之於內苑太清樓。夏四月，復行方田。
五月乙巳，詔蔡京三日一至都堂議事。京患言者議己，乃作御筆密進，而丐帝親書以降，謂之御筆手詔，違者以違制坐之。事無鉅細，必託以行，至有不類帝書者，羣下亦莫敢言。由是貴戚近臣爭相請求，致使中人楊球代書，號曰：「書楊」。
呂中曰：自奸臣創御筆之令，凡私意所欲爲者，皆謂御筆行之，違者有刑，於是給捨不得繳，臺諫不得言，而紀綱壞矣。昔有勸仁宗攬權者，上曰：「措置天下事，正不欲從中出。」此言真爲萬世法。
八月，焚元祐制詞。
九月，更定官名。蔡京率意自用，欲更置官名，以繼元豐之政，乃首更開封守臣爲尹、牧。由是府分六曹，縣分六案，內侍省職，悉仿機庭之號，修六尚局，建三衛郎。遂詔「太師、太傅、太保，古三公之官，今爲三師，古無此稱，合依三代爲三公，爲真相之任。司徒、司空，週六卿之官。太尉，秦主兵之官，皆非三公，並宜罷。仍立三孤爲次相之任。更侍中爲左輔，中書令爲右弼。尚書左僕射爲太宰兼門下侍郎，右僕射爲少宰兼中書侍郎。罷尚書令及文武勳官，而以太尉冠武階。」然是時員既冗濫，名且混雜，甚者走馬承受升擁使華，黃冠道流亦濫朝品，元豐之制至此大壞。
三年春正月癸酉，追封王安石爲舒王，子雱爲臨川伯，從祀孔子廟廷。
五年秋七月，詔建明堂於寢廟之南，以蔡京爲明堂使，開局興工，日役萬人。
八月，安置太子詹事陳邦光於池州。初，蔡京獻太子以大食國琉璃酒器，羅列宮庭。太子怒曰：「天子大臣，不聞以道義相訓，乃持玩好之具，蕩吾志耶？」命左右碎之。京聞邦光實激太子，諷言者擊逐之。
六年夏四月庚寅，詔蔡京三日一朝，正公相位，總治三省事。
五月庚子，以鄭居中爲少保、太宰，劉正夫爲少宰，鄧洵武知樞密院事。時蔡京大興工役，民不聊生，變亂法度，吏無所師。鄭居中每爲帝言，帝亦惡京專，乃拜居中太宰，使伺察之。又以正夫議論數與京異，拜爲少宰。
七年六月戊午朔，以明堂成，進封蔡京爲魯國公。京辭兩國，不拜，詔官其親屬二人。
八月癸亥，鄭居中罷。居中與蔡京不相能，至是，以母喪去位。京懼其起復，以居中，王珪壻也，乃使蔡子懋重理定策事以沮。遂追封確清源郡王，御製文立石墓前，欲借撼居中，然卒不能害。
十二月，竄侍御史黃葆光於昭州。初，葆光爲左司諫，始蒞職，即言三省吏猥多，乞非元豐舊制者一切革去。帝命釐正之，一時士論翕然。蔡京怒其異已，密白帝降內批云：「當《豐》亨《豫》大之時，爲衰亂減省之計，徙爲符寶郎。」明年，復拜侍御史。至是，大旱，帝以爲念，葆光上疏言：「蔡京強悍自專，侈大過制，無君臣之分。鄭居中、餘深依違畏避，不能任天下之責，故致災異。」疏上，不報。京權勢震赫，舉朝結舌，葆光獨出力攻之，京懼，中以他事，遂有是竄。
宣和元年九月，道德院生金芝，帝幸觀之，遂幸蔡京第。時京子儵、攸、翛及攸子行皆爲大學士，鞗尚帝女茂德帝姬，家人廝養亦居大官，媵妾封夫人。每侍上恆以君臣相悅爲言。帝時乘輕車小輦，頻幸其第，命坐傳觴，略用家人禮。京謝表有雲「主婦上壽，請酧而肯從。稚子牽衣，挽留而不卻。」蓋實事也。
加蔡攸開封儀同三司。攸有寵於帝，進見無時，與王黼得預宮中祕戲。或侍曲宴，則攸、黼着短衫窄袴，塗抹青紅，雜倡優、侏儒中，多道市井淫媟謔浪語，以獻笑取悅。攸妻宋氏出入禁掖，攸子行領殿中監，寵信傾其父。攸嘗言於帝曰：「所謂人主，當以四海爲家，太平爲娛。歲月能幾何，豈徒自勞苦。」帝深納之。
冬十月甲戌，以《紹述熙豐政事書》佈告天下。
十二月丙申，編管正字曹輔於郴州。帝自政和以來，多微行，始民間猶未知，及蔡京謝表有「輕車、小輦，七賜臨幸。」之語，自是邸報傳之四方，而臣僚阿順莫敢言。曹輔上疏諫曰：「陛下厭居法宮，時乘小輦，出入塵陌郊垧，極遊樂而後返道。路之言，始猶有忌，今乃談以爲常。臣不意陛下當宗社付託之重，玩安忽危，一至於此。夫君之與民，本以人合，合則爲腹心，離則爲楚、越，畔服之際，在於斯須，甚可畏也。昔者仁祖視民如子，憫然惟恐或傷，一旦宮闈少寬，衛士輒逾禁城，幾觸寶瑟。諺有之：盜憎主人。主人何負於盜哉。況今蚩愚之民，見差科日增，豈能一一安分。萬一乘輿不戒之初，一夫不逞，包藏禍心，雖神靈垂護，然亦損威傷重矣。又況有臣子不忍言者，可不戒哉。臣願陛下深居高拱，臨之以穹昊至高之勢，行之以日月有常之度。及其出也，太史擇日，有司除道，三衛百官，以前以後。若曰省煩約費，則臨時降旨，稍爲裁節，比諸微服，不猶愈乎？」帝得疏，出示宰臣，令付都堂審問，餘深曰：「輔小官，何敢論大事。」輔曰：「大官不言，故小官言之。官有大小，愛君之心一也。」王黼陽顧張邦昌、王安中曰：「有是事乎？」皆應以「不知」。輔曰：「茲事雖里巷小民無不知，相公當國，獨不知耶。曾此不知，焉用彼相。」黼怒，令吏從輔受詞。輔操筆曰：「區區之心，一無所求，愛君而已。」退待罪於家。黼奏「不重責輔，無以息浮言。」遂編管郴州。
初，輔將有言，知必獲罪，召子紳來，付以家事，乃閉戶草疏。夕有惡鳥鳴屋脊，聲若紡輪，心知其有禍，弗恤也。及貶，怡然就道。
二年六月戊寅，詔蔡京致仕。京專政日久，公論益不與，帝亦厭薄之。子攸權勢既與父相軋，浮薄者復間焉，由是父子各立門戶，遂爲仇敵。攸別居賜第，一日，詣京京正與客語，使避之。攸甫入，遽起握父手，爲診視狀，曰：「大人脈勢舒緩，得無有不適乎？」京曰：「無之。」攸曰：「禁中方有公事。」即辭去。客竊窺見以問京，京曰：「君固不解此邪。兒欲以爲吾疾而罷我耳。」閱數日，果以太師、魯國公致仕，仍朝朔望。
十一月，以王黼爲少保太宰。初，京致仕，黼陽順人心，悉反其所爲，四方翕然稱爲賢相。及拜太宰，遂乘高爲邪，多畜子女、玉帛，自奉僭擬禁省，稍襲京跡。
六年十一月，王黼罷。黼位元宰，每陪曲宴，親爲俳優鄙賤之役，以獻笑取悅，太子聞而惡之。黼以鄆王楷有寵，陰爲畫奪宗之計，未成。及帝幸其第觀芝，而黼第與樑師成連牆，穿便門往來，帝始悟其與師成交結狀。還宮，眷待頓衰。李邦彥素與黼不協，陰結蔡攸共毀之。會中丞何慄論黼奸邪專橫十五事，遂詔黼致仕，其黨胡鬆年等皆罷。
十二月，詔蔡京復領三省事。王黼既致仕，朱勔力勸用京，帝從之。京至是四當國，目昏眊，不能治事，悉決於季子絛。凡京所判，皆絛爲之，至代京入奏事。絛每造朝，侍從以下皆迎揖，呫囁耳語，堂吏數十人抱案後從，由是恣爲奸利，竊弄威柄。驟引其婦兄韓梠爲戶部侍郎，媒櫱密謀，斥逐朝士。創宣和庫式貢司，四方之金帛與府藏之所儲，盡拘括以實之，爲天子私財。白時中、李邦彥等惟奉行文書而已。
七年夏四月，勒蔡京致仕。蔡絛鍾愛於京，擅權用事，其兄攸嫉之，數言於帝請殺絛，帝不許。白時中、李邦彥亦惡絛，乃與攸發絛奸私事。帝怒，欲竄之，京力丐免，乃止勒停侍養，因安置韓梠於黃州，褫絛侍讀，毀賜出身敕，欲以撼京，而京猶未有去志。帝乃命童貫詣京，令上章謝事。貫至，京泣曰：「上何不容京數年。當有相讒譛者。」貫曰：「不知也。」京不得已，以章授貫。帝命詞臣代京作三表求去，乃降詔從之。
史臣曰：京天資兇譎，舞智御人，在人主前，顓狙伺爲固位計，始終一說，謂當越拘攣之俗，竭四海、九州之力以自奉。帝亦知其奸，屢罷屢起，且擇與京不合者以柅之。京每聞將退免，輒入見祈哀，匐伏叩頭，無復廉恥。燕山之役，京送攸以詩，陽寓不可之意，冀事不成得以自解。見利忘義，至於兄弟爲參、商，父子如秦、越。暮年即家爲府，營進之徒舉集其門，輸貨童隸以得美官，棄紀綱法度爲虛器。患失之心無所不至，根株結盤，牢不可脫，卒致宗社之禍。
