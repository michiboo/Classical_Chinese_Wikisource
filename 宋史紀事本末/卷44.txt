○宣仁之誣
神宗元豐八年春正月戊戌，帝不豫。
二月癸巳，帝疾甚，三省樞密院入見，請立皇太子及請皇太后高氏權同聽政。許之。
三月甲午朔，立延安郡王傭爲皇太子，賜名煦。先是，岐王顥、嘉王頵日問起居，高太后既垂簾，命二王母輒入，且陰敕中人樑惟簡妻制十歲兒一黃袍，懷以來，蓋密爲踐祚倉卒備也。初，太子之未立也，職方員外郎邢恕與蔡確成謀，密語太后之侄高公繪、公紀曰：「上疾不可諱，延安幼衝，宜早有定論。岐、嘉皆賢王也。」公繪驚曰：「此何言。君欲禍吾家耶？」恕知計不行，反宣言太后屬意岐王，而與王珪表裏，導確約珪入問疾，陽鉤致珪語，使知開封府蔡京伏劍士於外，須珪小持異，則執而誅之。既而珪言：「上自有子。」定議立延安，恕益無所施。及太子已立，猶與確自謂有定策功，傳播其語於朝。
庚子，尊皇太后曰太皇太后。
甲寅，羣臣請帝同太皇太后聽政。蔡確思求媚於太后以自固，太后從父高遵裕坐西征失律抵罪，因上言乞復遵裕官。後曰：「遵裕靈武之役，塗炭百萬，先帝中夜得報，起，環榻而行，徹旦不能寐，自是驚悸，馴致大故。禍由遵裕，得免刑誅，幸矣。先帝肉未冷，吾何敢顧私恩，而違天下公議乎？」確悚慄而退。
哲宗元祐元年春正月丙辰，立神宗原廟。太皇太后詔曰：「原廟之立，所從來久矣。前日神宗皇帝初即祠宮，並建寢殿以崇嚴祖考，其孝可謂至矣。今神宗既已升祔，於故事當營館御以奉神靈。而宮垣之東密接民裏，欲加開展則懼成煩擾，欲採縉紳之議，皆合帝後爲一殿，則慮無以稱神宗欽奉祖考之意。聞治隆殿後有園池，以後殿推之，本留以待未亡人也，可即其地立神宗原廟。吾萬歲之後，當從英宗皇帝於治隆，上以寧神明，中以成吾子之志，下以安民之心，不亦善乎？」
二年三月，神宗既祥，太皇太后詔曰：「祥禫既終，典策告具，而有司遵用章獻明肅皇后故事，謂予當受冊於文德殿。雖皇帝盡孝養之意，務極尊崇，而朝廷有損益之文，各從宜稱。仰惟章獻明肅皇后輔佐真廟，擁佑仁宗，茂業豐功，宜見隆異。顧予涼薄，敢企徽音。稽用舊儀，實有慚德。將來受冊，可止就崇政殿。」又諭執政曰：「母后臨朝，非國家盛事，文德殿天子正衙，豈女主所當御哉。」
三年八月，邢恕爲太后侄公繪作書上太后，乞尊禮高氏。太后怒，罷恕。
閏十二月甲寅，太皇太后詔曰：「官冗之患，所從來尚矣。流弊之極，實萃於今，上有久閒失職之吏，則下有受害無告之民。故命大臣考求其本，苟非裁損入流之數，無以澄清取士之原。吾今自以渺身率先天下，永惟臨御之始，嘗敕有司，蔭補私親，舊無定限，自惟薄德，敢配前人。已詔家庭之恩，止從母后之比，今當又損，以示必行。夫以先帝顧託之深，天下責望之重，苟有利於社稷，吾無愛於髮膚。矧此恩私，實同毫末，忠義之士，當識此誠，各忘內顧之恩，共成節約之制。今後每遇聖節、大禮、生辰，合得親屬恩澤，並四分減一。皇太后、皇太妃准此。」
四年五月，安置蔡確於新州。確失勢已久，遂懷怨望，在安州，嘗遊車蓋亭，賦詩十章。知漢陽軍吳處厚與確有隙，因解釋其語以爲謗訕，且論其用郝處俊上元間諫高宗欲傳位武后事，指斥東朝，上之中書。於是臺諫言確怨謗，乞正其罪。詔確具析，確自辨甚悉。右正言劉安世等又言：「確罪狀著明，何待具析。此乃大臣曲爲之地耳。」乃貶確光祿卿，分司南京。臺諫論之不置，而諫議大夫範祖禹亦言：「確之罪惡天下不容，尚以列卿分務留京，未厭衆論。」執政議置確於法，範純仁、王存以爲不可，爭之未決。文彥博欲貶確嶺嶠，純仁聞之，謂呂大防曰：「此路幹興以來荊棘近七十年，吾輩開之，恐自不免。」大防乃不復言。越六日，再貶確英州別駕，新州安置。純仁又言於太后曰：「聖朝宜務寬厚，不可以語言文字之間，曖昧不明之過，竄誅大臣。今舉動宜爲將來法，此事甚不可開端也。且以重刑除惡如以猛藥治病，其過也不能無損焉。」不聽。時，中丞李常、中書舍人彭汝礪、侍御史盛陶皆言：「以詩罪確，非所以厚風俗。」常坐貶知鄧州。中書舍人彭汝礪曰：「此羅織之漸也。」封還詞頭。汝礪坐貶知徐州。侍御史盛陶言：「不可長告訐之風。」亦坐貶知汝州。初，確之具析未上也，樑燾自潞州召爲諫議大夫，過河陽，邢恕極論確有策立勳。燾至，奏之。太后諭三省曰：「帝是先帝長子，子繼父業，其分當然，確有何策立勳耶。若使確他日復來，欺罔上下，豈不爲朝廷害。恐帝年少，制御不得，故今因其自敗，如此行遣，蓋爲社稷也。」
六月甲辰，範純仁罷。呂大防言：「蔡確黨盛，不可不治。」純仁言：「朋黨難辨，恐誤及善人。」司諫吳安詩、正言劉安世、因論純仁黨確，純仁亦力求罷政，乃出知潁昌府。傅堯俞言於太后曰：「蔡確之黨，其尤者固宜逐，餘可一切置之。以陛下盛德，何所不容。確詞縱涉謗訕，願聽之，如蚊蝱過耳，無使有纖芥之忤，以奸太和之氣。事至，以無心應之，聖人所以養至誠而御遐福也。」
六年十一月乙酉，劉摯罷。摯與呂大防同位，國家大事多決於大防，惟進退士大夫實執其柄，然持心少恕，勇於去惡，竟爲朋讒奇中，遂與大防有隙。先是，蔡確之貶，邢恕亦謫監永州酒稅，以書抵摯。摯故與恕善，答其書，有「永州佳處，第往以俟休復。」之語。排岸官茹東濟，傾險人也，有求於摯不得，見其書，陰錄以示中丞鄭雍、殿中侍御史楊畏。二人方附呂大防，因箋釋其語，上之，曰：「休復者，語出《周易》。以俟休復者，俟他日太皇太后復子明辟也。」又章惇諸子故與摯子游，摯亦間與之接。雍、畏謂摯延見接納，爲牢籠之計以覬後福，且論王巖叟、樑燾、劉安世、朱光庭等三十人皆其死。友太后於是面諭摯曰：「言者謂卿交通匪人，爲異日地。卿當一心王室。若章惇者，雖以宰相處之，未必樂也。」摯惶恐退，上章自辨，而樑燾、王巖叟果上疏論救之。太后曰：「垂簾之初，摯斥排奸邪，實爲忠直。但此二事，非所當爲也。」遂罷知鄆州。給事中朱光庭駁之曰：「摯忠義自奮，朝廷擢之大位，一旦以疑而罷，天下不見其過。」言者以光庭爲黨，亦罷知亳州。
八年九月戊寅，太皇太后高氏崩。初，太后不豫，呂大防、範純仁等問疾，太后曰：「老身受神宗顧託，同官家御殿聽斷。卿等試言，九年間曾施恩高氏否。只爲至公，一男、一女，病且死，皆不得見。」言訖泣下。又曰：「先帝追悔往事，至於泣下，此事官家宜深知之。老身沒後，必多有調戲官家者，宜勿聽。公等亦宜早退，令官家別用一番人。」乃呼左右賜社飯，曰：「明年社飯時，思量老身也。」太后聽政，召用故老名臣，罷廢新法苛政，於是宇內復安。遼主戒其臣下，勿生事於疆場，曰：「南朝盡行仁宗之政矣。」臨朝九年，朝廷清明，華夏綏定，力行故事，抑絕外傢俬恩，人以爲女中堯、舜。
十二月乙巳，範純仁乞罷政，不許。初，太皇太后寢疾，召純仁曰：「卿父仲淹可謂忠臣，在明肅垂簾時，惟勸明肅盡母道。明肅上賓，惟勸仁宗儘子道，卿當似之。」純仁泣曰：「敢不盡忠。」及帝親政，純仁乞避位，帝語呂大防曰：「純仁有時望，不宜去，可爲朕留之。」旦輒入覲。帝問「先朝行青苗法如何。」純仁對曰：「先帝愛民之意本深，但王安石立法過甚，激以賞罰，故官吏急切，以致民害。」退而上疏其要，以爲青苗非所當行，行之終不免擾民也。時羣小力排太后時事，純仁奏曰：「太后保佑聖躬，功烈誠心，幽明共鑑。議者不恤國是，一何薄哉。」因以仁宗禁言明肅垂簾時事詔書上之，曰：「望陛下稽放而行，以戒薄俗。」韓忠彥亦言於帝曰：「昔仁宗始政，羣臣亦多言章獻之非，仁宗惡其持情近薄，下詔戒飭。陛下能法仁祖則善矣。」給事中呂陶復進曰：「太后保佑九年，陛下尊而報之，惟恐不盡。萬一有奸邪不正之人，謂某人宜復用，某事宜復行，此乃治亂安危之機，不可不察。」
哲宗紹聖元年三月乙亥，呂大防罷。大防，宣仁時懇乞避位，後曰：「上富於春秋，公未可即去，少須歲月，吾亦就東朝矣。」及後崩，大防爲山陵使。殿中侍御史來之邵逆探時旨，首劾大防，而大防亦自求去，帝從之。
十一月壬子，特追復蔡確觀文殿大學士。
四年冬十月，以邢恕爲御史中丞，追貶王珪爲萬安軍司戶參軍。初，恕久斥外，心懷憤恨，自河陽間道謁蔡確於鄧州，將緒成太后、王珪廢立事，以明確與已定策功。謀已定而無左驗，會司馬光子康赴闕過河陽，恕乃紿康手書稱確功。既而樑燾以諫議召，過河陽，恕復頌確功於燾，且出康書爲證。既而恕帥中山，置酒誘高遵裕之子士京曰：「公知元祐間獨不與先公推恩否。」士京曰：「不知。」又問「有兄弟無。」曰：「有兄士充，已死。」恕曰：「此乃傳王珪語言之人也。當時王珪爲相，欲立岐王，遣士充傳道語言于禁中。公知否。」士京曰：「不知。」恕因啗以官爵曰：「不可言不知，爲公作此事，第勿以語人。」士京庸闇，從之。至是，章惇、蔡卞將甘心元祐諸人，引恕自助，遂召還，三遷爲中丞。恕遂以北齊婁太后宮名宣訓，嘗廢孫少帝立子演，設爲司馬光語。範祖禹曰：「方今主少國疑，宣訓事尤可慮。」又令王棫爲高士京作奏，言父遵裕臨死，屏左右謂士京曰：「神宗彌留之際，王珪遣士充來問曰：不知皇太后欲立誰。我叱士充去之，事遂已。」會給事中葉祖洽亦以王珪於冊立時有異論，於是詔追貶珪，而贈遵裕奉國軍節度使。
元符元年三月，下文及甫於同文館獄。及甫，彥博之子也。初，劉摯嘗論列及甫，又嘗論其父彥博不可爲三省長官，故止爲平章事。彥博既致仕，及甫自權侍郎以修撰補外。父母喪將除，摯與呂大防猶當國，及甫恐不得京官，抵書邢恕曰：「改月遂除，入朝之計未可必。當途猜忌於鷹揚者益深，其徒實繁。司馬昭之心，路人所知也，又濟之以粉昆，朋類錯立，必欲以眇躬爲甘心快意之地，可爲寒心。」其謂司馬昭者，指呂大防獨當國久。粉昆，世謂駙馬都尉爲粉侯，韓嘉彥尚主，其兄忠彥則粉昆也。恕以書示蔡確之弟碩。至是，恕令確子渭上書，訟摯等陷其父陰圖不軌，謀危宗社，引及甫書爲證。章惇、蔡卞因是欲殺摯及樑燾、王巖叟等，以爲摯有廢立意，遂置獄於同文館，令蔡京、安惇雜治，逮問及甫。及甫詭言其父彥博稱摯爲司馬昭，粉則以王巖叟面白，昆則樑燾字況之。況猶兄也。京、惇因組織萬端，將陷諸人以族罪，奏劉摯等大逆不道，死有餘責，不治無以示天下。帝曰：「元祐人果如是乎？」京、惇對曰：「誠有是心，特反形未具耳。」會劉摯、樑燾已貶死，京等奏上，不及考驗，乃下詔禁錮摯、燾子孫於嶺南，勒停王巖叟、朱光庭諸子官職。蔡京覬求執政，故治獄極意羅織元祐諸賢。既成，而曾布忌京，密言於帝曰：「蔡卞備位丞轄，京不可以同升。」遂止進承旨。京、布由是有隙。
章惇、蔡卞恐元祐諸臣一日復起，日夜與邢恕等謀，且結內侍郝隨爲助，媒櫱宣仁嘗欲危帝之事。既貶王珪，又起同文館獄，又誣司馬光、劉摯、樑燾、呂大防等結主宣仁閣內侍陳衍謀廢立。時衍已先得罪，配朱崖。又以內侍張士良嘗與衍同主後閣，自郴州召還，使蔡京、安惇雜治之，以實其說。京等列鼎、鑊、刀、鋸於前，謂之曰：「言有，即還舊職。無則就刑。」士良仰天大哭曰：「太皇太后不可誣，天地神祇不可欺，乞就戮。」京等鍜煉無所得，乃奏「衍疏隔兩宮，斥隨龍內侍劉瑗等於外，以剪除人主腹心羽翼，爲大逆不道，處死。」帝頗惑之。至是，惇、卞自作詔書，請廢宣仁爲庶人。皇太后方寢，聞之遽起，謂帝曰：「吾日侍崇慶，天日在上，此語曷從出。且帝必如此，亦何有於我。」帝感悟，取惇、卞奏，就燭焚之。郝隨覘知之，密語惇、卞。明日，惇、卞再具狀，堅請施行。帝怒曰：「卿等不欲朕入英宗廟乎？」抵其奏於地。事得寢。
