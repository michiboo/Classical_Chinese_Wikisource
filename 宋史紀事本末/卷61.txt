○宗澤守汴
高宗建炎元年五月庚戌，以宗澤知襄陽府。澤見帝應天，陳興復大計，帝欲留澤，黃潛善等沮之，故出。
六月乙酉，以宗澤爲東京留守。澤在襄陽，聞黃潛善復倡和議，上疏曰：「自金人再至，朝廷未嘗命一將，出一師，但聞奸邪之臣，朝進一言以告和，暮入一說以乞盟，終至二聖北遷，宗社蒙恥。臣意陛下赫然震怒，大眀黜陟，以再造王室。今即位四十日矣，未聞有大號令，但見刑部指揮雲，不得謄播赦文於河之東、西，陝之蒲、解，是褫天下忠義之氣，而自絕其民也。臣雖駑怯，當躬冒矢石，爲諸將先，得捐軀報國恩，足矣。」帝覽其言而壯之。及開封尹闕，李綱言：「綏復舊都，非澤不可。」乃以爲東京留守，知開封府。時敵騎留屯河上，金鼓之聲日夕相聞，而京城樓櫓盡廢，兵民雜居，盜賊縱橫，人情洶洶。澤威望素着，既至，首捕誅舍賊者數人，下令曰：「爲盜者，贓無輕重，悉從軍法。」由是盜賊屏息。因撫循軍民，修治樓櫓，屢出師以挫敵，上疏請帝還京師。俄有詔，荊、襄、江、淮悉備巡幸，澤又疏言：「開封物價市肆漸同平時，將士、農民、商旅、士大夫之懷忠義者，莫不願陛下亟歸京師，以慰人心。其倡爲異議者，不過如張邦昌輩，陰與金人爲地爾。」既而金人遣使以使僞楚爲名至開封，澤拘其人，乞斬之。有詔延置別館，澤奏曰：「金人假使僞楚來覘虛實，臣愚乞斬之以破其奸，而陛下惑於人言，優加禮遇，愚不敢奉詔，以彰國弱。」帝乃手札諭澤，竟縱遣之。
真定、懷、衛間，敵兵甚盛，方密修戰具，爲入攻之計。宗澤以爲憂，乃渡河，約諸將共議事宜，以圖收復。而於京城四壁各置使，以領招集之兵。造戰車千二百乘。又據形勝，立堅壁二十四所於城外，沿河鱗次爲連珠砦，連結河東、河北山水砦忠義民兵，於是陝西、京東、西諸路人馬鹹願聽澤節制。澤又開五丈河以通西北商旅。守禦之具既備，累表請帝還京，而帝用黃潛善計，決意幸東南，不報。
秉義郎岳飛犯法將刑，宗澤一見奇之，曰：「將材也。」會金人攻汜水，以五百騎授飛，使立功贖罪，飛大敗金人而還。升飛爲統制而謂之曰：「爾智勇材藝，古良將不能過，然好
野戰，非萬全計。」因授飛陣圖。飛曰：「陣而後戰，兵法之常。運用之妙，存乎一心。」澤是其言。飛由此知名。
秋七月，宗澤覆上表曰：「今逆虜尚熾，羣盜方興。比聞遠近之驚傳，已有東南之巡幸。恐增四海之疑心，謂置兩河於度外，因成解體，未諭聖懷。」不報。又上疏曰：「陛下回鑾汴京，是人心之所欲，妄議巡幸，是人心之所惡。」又不報。澤又抗疏極言：「祖宗二百年基業，陛下奈何棄之以遺狂虜。今陛下一歸，王室再造，中興之業覆成。如以臣爲狂率，願延左右之將士，試一諭之，不獨謀之一二大臣，天下幸甚。」時，澤每疏奏，上以付中書省，潛善、伯彥以爲狂，張愨獨曰：「如澤之忠義，若得數人，天下定矣。」二人語塞。
冬十月，帝如揚州。宗澤上疏諫曰：「京師，天下腹心，不可棄也。昔景德間，契丹寇澶淵，王欽若江南人，勸幸金陵。陳堯叟閬中人，勸幸成都。惟寇準毅然請親征，卒用成功。」因條上五事，極言黃潛善、汪伯彥贊南幸之非。時兩河雖多陷於金，而其民懷朝廷舊恩，所在結爲紅巾，出攻城邑，皆用建炎年號，金人稍稍引去。及聞帝南幸，無不解體。澤覆上疏言：「欲遣閭勍、王彥，各統大軍，盡平敵壘，望陛下早還京闕，臣之此舉可保萬全。或奸謀蔽欺，未即還闕，願陛下從臣措畫，勿使奸臣沮抑，以誤社稷大計。陳師鞠旅，盡掃胡塵，然後奉迎鑾輿還京，以塞奸臣之口，以快天下之心。」帝優詔答之。
十二月，宗澤聞金人將謀侵汴，遣劉衍趨滑州，劉達趨鄭州，以分其勢。戒諸將保護河梁，以俟大兵之集。兀朮乃不敢向汴，夜斷河梁而去。
二年春正月，金兀朮自鄭抵白沙，去汴京密邇，都人震恐。僚屬入問計，宗澤曰：「何事張皇。劉衍等在外，必能禦敵。」乃選精銳數千，使繞出敵後，伏其歸路。金人方與衍戰，伏兵起，前後夾擊之，金人果敗。粘沒喝據西京，與澤相持。澤遣部將閻中立、郭俊民、李景良等帥兵趨鄭，遇敵，大戰，兵敗，中立死之，俊民降，景良遁去。澤捕景良，斬之。既而俊民與金將持書來招澤，澤皆斬之。劉衍還，金人復入滑，澤部將張撝往救之。撝至滑，衆寡不敵，或請少避之，撝曰：「避而偷生，何面目見宗公。」力戰而死。澤聞撝急，遣王宣往援，已不及，因與金人大戰，破走之。澤以宣知滑州，金自是不復犯東京。
澤得金將遼臣王策於河上，解其縳，問金人虛實，得其詳，遂決大舉之計。召諸將曰：「汝等有忠義心，當協謀剿敵，期還二聖，以立大功。」言訖泣下，諸將皆奮。澤覆上疏，請帝還京。曰：「臣爲陛下保護京城，自去年秋至今春，又三月矣。陛下不早還，則天下之民何依戴。」不報。澤威聲日著，敵聞其名，畏憚，對南人言，必稱「宗爺爺」。
二月乙丑，河北盜楊進等降於宗澤。楊進聚衆三十萬，與丁進、王再興、李貴、王大郎等，擁衆各數萬，往來京西、淮南、河南、北侵掠。澤遣人諭以禍福，悉招降之。有王善者，河東巨寇也，擁衆七十萬，車萬乘，欲據京城。澤單騎馳至善營，泣謂之曰：「朝廷危難之時，使有如公一二輩，豈復有敵患乎。今日乃汝立功之秋，不可失也。」善感泣曰：「敢不效力。」遂解甲降。
五月，時澤招撫羣盜聚城下，又募兵儲糧，召諸將約日渡河，諸將皆掩泣聽命。澤乃上疏，大約言：「祖宗基業可惜。陛下父母兄弟蒙塵沙漠，日望救兵。西京陵寢爲賊所佔，今年寒食節未有祭享之地。而兩河、二京、陝右、淮甸，百萬生靈陷於塗炭，乃欲南幸湖外，蓋奸邪之臣，一爲賊虜方便之計，二爲親屬皆已津置在南故也。今京城已增固，兵械已足備，士氣已勇銳，望陛下毋沮萬民敵愾之氣，而循東晉既覆之轍。」奏至，帝乃降詔，擇日還京。既而不果。
宗澤召王彥兵還汴，使屯滑州。先是，彥率岳飛等一十將部七千人，渡河至新鄉。金兵盛，彥不敢進。飛獨引所部鏖戰，奪其纛而舞，諸軍爭奮，遂復新鄉。明日，戰於侯兆川，飛身被十餘創，士皆死戰，又敗之。會食盡，詣彥壁乞糧，彥不許，飛乃引兵益北，與金人戰於太行山，擒其將拓拔耶烏。居數日，又與敵遇，飛單騎持丈八鐵槍，刺殺其將黑風大王，金人退走。飛知彥不悅己，遂率所部復歸宗澤，澤復以爲留守司統制。彥以屢勝，因傳檄州郡，金人以爲大軍至，率騎數萬薄彥壘，圍之數匝。彥以衆寡不敵，潰圍出走。諸將敗去，彥獨保共城西山，遣腹心結兩河豪傑，圖再舉。金人購求彥急，彥慮變，夜寢屢遷。其部曲覺之，相率刺面作「赤心報國誓殺國賊。」八字，以示無他意。彥益感勵，撫愛士卒，與同甘苦。未幾，兩河響應，忠義民兵首領傅選、孟德、劉澤、焦文通等皆附之，衆十餘萬，綿亙數百里，皆受彥約束。金人患之，召其首領，俾以大兵破彥壘，首領跪而泣曰：「王都統砦堅如鐵石，未易圖也。」金人乃間遣騎兵撓彥糧道，彥勒兵待之，斬獲甚衆。至是，澤恐彥孤軍不可獨進，召彥計事。彥悉召諸寨，指授方略，以俟會合，乃以萬餘人先發，金人以重兵躡其後而不敢擊。既至汴，澤令宿兵近甸，以衛根本，彥遂屯滑州之沙店。澤上疏曰：「臣欲乘此暑月，遣彥等自滑州渡河，取懷、衛，浚、相等州，王再興等自鄭州直護西京陵寢，馬擴等自大名取洺、趙、真定，楊進、王善、丁進等各以所領兵分路並進，計渡河則山寨忠義之民相應者不啻百萬。願陛下早還京師，臣當躬冒矢石，爲諸將先，中興之業，必可立致。」奏入，黃潛善等忌澤成功，從中沮之。
秋七月，宗澤卒。澤既招集羣盜，聚兵儲糧，結諸路義兵，連燕、趙豪傑，自謂渡河克復可指日計，前後請帝還京二十餘奏，皆爲黃潛善、汪伯彥所抑。潛善、伯彥又疑澤爲變，以郭仲荀爲副留守以察之。澤憂憤成疾，疽發於背。諸將入問疾，澤矍然曰：「吾以二帝蒙塵，憤憤至此，汝等能殲敵，則我死無恨。」衆皆流涕，曰：「敢不盡力。」諸將出，澤嘆曰「出師未捷身先死，長使英雄淚滿襟。」無一語及家事，但連呼「過河。」者三而卒，年七十。都人號慟。訃聞，贈觀文殿學士，諡忠簡。澤子穎，居戎幕，素得士心，都人請以穎繼父任。時已命杜充代澤，不許。充酷而無謀，至汴，悉反澤所爲，於是豪傑離心，羣盜聚城下者，復去剽掠矣。
史臣曰：方二帝北行，宗社失主，宗澤一呼而河北義旅數十萬衆若響之應聲，實澤之忠義有以風動之也。使當時無或齟齬牽制之，則反二帝，復舊都，一指顧間耳。黃潛善、汪伯彥嫉能忌功，而高宗惑於奸邪之口，善善而不能用，使澤不得信其志，發憤而卒，悲哉。
澤卒後，王彥以所部兵馬付東京留守司，而率親兵趨行在，見黃潛善、汪伯彥，力陳兩河忠義延頸以望王師，願因人心大舉北伐，言辭憤激。二人大怒，遂請降旨免對，差充御營平寇統領，彥遂稱疾致仕。
