○契丹和戰
太祖開寶八年三月，契丹主賢命其涿州刺史耶律琮貽書知雄州孫全興，請通好，全興以聞。帝命答書許之。契丹乃使克妙骨慎思來結成，復遣人告北漢，以通好於宋，無妄侵伐。
秋七月，遣閣門使郝崇信、太常丞呂端使契丹報聘。
太宗太平興國二年夏四月，契丹遣使耶律敞會葬太祖山陵。尋遣辛仲甫報謝之。契丹主問曰：「聞中朝有党進者，真驍將，如進之比凡幾人。」仲甫曰：「名將甚多，如進鷹犬之材，何可勝數。」契丹主欲留之，仲甫曰：「信以成命，義不可留，有死而已。」契丹主知其不可奪，厚禮遣還。帝曰：「仲甫遠使絕域，可謂不辱君命。更得數人如此，朕何患也。，。」
四年春正月，帝伐北漢，契丹遣撻馬長壽來言曰：「何名而伐漢也。」帝曰：「河東逆命，所當問罪。若北朝不援，和約如故，不然，惟有戰耳。」自是和好中絕。
帝既滅漢，欲乘勝取幽、薊，諸將以師罷餉匱不欲行，崔翰獨曰：「所當乘者，勢也。不可失者，時也。取之易。」帝意決。五月庚子，遂發太原。
六月丁卯，次東易州，契丹刺史劉宇以城降，留兵千人守之。戊辰，次涿州，判官劉厚德亦以城降。庚午，進次幽州城南。契丹將耶律奚底軍於城北，帝率衆擊走之。壬申，命宋渥、崔彥進、劉遇、孟玄喆分兵四面攻城，圍之三週。以潘美知幽州行府事，契丹將多降。
秋七月，契丹順州、薊州皆降。耶律學古時守燕，悉力備禦，不能支，城中大懼。契丹遣耶律休哥救燕。癸未，帝督諸軍與契丹將耶律沙大戰於高梁河。舒敗，將遁，休哥兵適至，與耶律斜軫分左右翼以進，復戰。帝大敗，死者萬餘人。甲申，帝引師南還。休哥追至涿州，帝急，乘驢車走免，喪資械不可勝計。庚寅，命孟玄喆屯定州，崔彥進屯關南，劉廷翰、李漢瓊屯真定而還。以石守信、劉遇從徵失律，貶之。
乙巳，帝至自范陽。
九月丙午，契丹寇鎮州，都鈐轄劉廷翰等合擊，大破之。是時，契丹遣南京留守韓匡嗣與耶律沙、耶律休哥侵鎮州，報圍燕之役，軍於滿城西，方陣。官軍詐降，匡嗣欲納之，休哥曰：「彼氣甚銳，疑誘我也，可整衆待之。」匡嗣不聽。俄而劉廷翰陣於前，崔彥進潛師躡其後，李漢瓊、崔翰、趙延進兵繼至，合擊之，契丹軍大潰。追至遂城西，大敗之，斬首萬三百級，獲三將，馬萬匹。匡嗣棄旗鼓遁走，獨休哥整兵而退。
五年三月，契丹兵十萬寇雁門。代州刺史楊業領麾下數百騎自西陘出，至雁門北口，南向擊之，契丹兵大敗，殺其駙馬侍中蕭咄李。自是契丹畏業，每望見旌旗，即引去。業本北漢節度使劉繼業，爲漢主繼元扞太原城東南面，每殺傷王師，及繼元降，繼業猶據城苦戰。帝素聞其勇，欲招致之，令中使諭繼元，俾招繼業。繼元遣親信往，繼業乃北面再拜，大慟，釋甲來見。帝慰撫之，復姓楊氏，止名業，拜代州刺史。時以業善戰，號楊無敵。
冬十月，契丹主賢入寇，圍瓦橋關。官軍陣於水南，耶律休哥帥精騎渡水而戰，官軍大敗，休哥追至莫州。
十一月己酉，帝自將御契丹。戊午，次大名。會契丹主引去，帝欲復伐幽州，李昉力陳其未可。帝以劉遇、曹翰爲幽州部署，遂還京。
時，廷臣多迎帝意，言宜速取幽、薊，張齊賢上疏曰：「方今海內一家，朝野無事，關聖慮者，豈不以河東新平，屯兵尚衆，幽燕未下，輦運爲勞。臣愚以爲此不足慮也。自河東初下，臣知忻州，捕得契丹納粟典吏，皆云：自山後轉般，以授河東。以臣料，契丹能自備軍食，則於太原非不盡力，然終爲我有者，力不足也。河東初平，人心未固，嵐、憲、忻、代未有軍砦，入寇則田牧頓失，擾邊則守備可虞。及國家守要害，增壁壘，左控右扼，疆事甚嚴，恩信已行，民心已定，乃於雁門陽武谷來爭小利，此其智力可料而知也。聖人舉事，動在萬全，百戰百勝，不如不戰而勝。若重之慎之，則契丹不足吞，燕、薊不足取。自古疆場之難，非盡由敵國，亦多邊吏擾而致之。若緣邊諸砦撫馭得人，但使峻壘深溝，畜力養銳，以逸自處，寧我致人，此李牧所以用趙也。所謂擇卒不如擇將，任力不如任人。如是則邊鄙寧，邊鄙寧則輦運減，輦運減則河北之民獲休息矣。臣聞家六合者以天下爲心，豈止爭尺寸之事，角強弱之勢而已乎。是故聖人先本而後末，安內以養外。陛下以德懷遠，以惠勤民，內治既成，遠人之歸可立而待也。「帝嘉納之。
呂中曰：齊賢之論其知本矣。然徒知遼未可伐，而不知燕、薊在所當取。豈惟齊賢，雖趙普、田錫、王禹偁亦不之知也。蓋燕、薊之所當取者有二：一則中國之民陷於左衽，二則中國之險移於夷狄。燕、薊不收則河北之地不固，河北不固則河南不可高枕而臥也，特太宗時未有可取之機耳。
契丹主還國，以耶律休哥爲于越。于越，契丹至貴之職也。休哥智略宏遠，善料敵，每戰勝，讓功諸將，故士卒樂爲之用。
六年春正月癸卯，置平塞、靜戎二軍。辛亥，易州破契丹數千衆。復改靜戎軍爲安靜軍。
秋七月，遣使如渤海。渤海本高麗別種，契丹嘗取其扶餘城爲東丹府。時，帝將大舉伐契丹，遣使賜其王詔書，令發兵以應。約滅遼之日，幽、薊土宇復歸中朝，朔漠之外悉與渤海，竟無至者。帝後復遣使如高麗，諭令發兵西會，高麗亦不能應。
七年九月，契丹主賢幸雲州，至焦山，有疾，命韓德讓、耶律斜軫受遺詔，立長子樑王隆緒而卒。隆緒小字文殊奴，生十二年矣。既嗣位，諡賢曰孝成皇帝，廟號景宗，尊母蕭氏爲太后，專國事，復國號曰大契丹，改元統和。後以德讓爲政事令兼樞密使，總宿衛兵，勃古哲總領山西諸州事，耶律休哥爲南面行軍都統。
雍熙三年春正月庚寅，以曹彬、田重進、潘美等爲都部署，將兵伐契丹。初，賀懷浦將兵屯三交，好議邊事，與其子知雄州賀令圖上言：「契丹主少，母后專政，寵幸用事，請乘其釁以取燕、薊。」帝信之，於是以曹彬爲幽州道行營都部署，崔彥進副之，米信爲西北道都部署，杜彥圭副之，出雄州。田重進爲定州路都部署，出飛狐。潘美爲雲、應、朔等州都部署，楊業副之，出雁門。
三月癸酉，曹彬趨涿州，遣先鋒將李繼隆破契丹兵，取固安、新城二縣。進攻涿州，克之，殺其將賀斯。虜兵復集，米信獨以麾下三百人接戰，被圍數重，信持大刀，大呼突圍而出。會彬遣兵至，遂敗契丹兵於新城東北。丁丑，田重進出飛狐南，遇契丹兵，擊破之。契丹西南面招安使大鵬翼率衆來拒。重進陣於東，命部將荊嗣出其西，乘暮薄崖，以短兵接戰，契丹兵投崖而下，殺獲甚衆。挑戰數日，敵勢頗張，時，譚延美屯小沼，嗣令延美列隊平川，別遣二百人執白幟於道側，嗣以所部疾驅往鬥。契丹兵見旗幟綿亙，疑大軍繼至，欲遁去。重進乘之，契丹兵崩潰，生擒大鵬翼。飛狐、靈丘皆降。
丁亥，潘美自西徑入，與契丹兵遇，追至寰州，破之，刺史趙彥章以城降。進圍朔州，節度副使趙希贊亦舉城降。遂轉攻應、雲州，皆克之。
夏四月己酉，田重進戰飛狐北，再破之，殺其二將。趙普上疏曰：「伏睹今春出師，將以收復幽、薊，屢聞克捷，深快輿情。然晦朔薦更，已及初夏，尚稽克復，屬在炎蒸，飛挽甚煩，戰鬥未息，王師漸老，吾民亦疲，夙夜思之，頗增疑慮。戰者危事，難保其萬全。兵者兇器，深戒於不戢。前書有兵久生變之言，此可以深慮也。苟更圖淹緩，轉失機宜，旬朔之間，便涉秋序。臣又慮內地先困，邊境漸涼，虜則弓勁馬肥，我則人疲師老，恐於此際，或誤指蹤。伏望速詔班師，無容玩寇。」不報。
五月庚午，曹彬引兵退，與契丹耶律休哥戰於岐溝，敗績。初，諸將陛辭，帝謂曰：「潘美但先趨雲、朔，卿等以十萬衆聲言取幽州，且持重緩行，不得貪利。虜聞大兵至，必悉衆救范陽，不暇援山後矣。」及彬等乘勝而前，所至克捷。每捷奏聞，帝訝其進兵之速。彬既次涿，契丹南京留守耶律休哥兵少，不敢出戰，夜則令輕騎掠其單弱，以脅餘衆，晝則以精銳張其勢，又設伏林莽，以絕糧道。彬居涿旬日，食盡，退師雄州，以援饋餉。帝聞之，曰：「豈有敵人在前，反退軍以援芻糧，失策之甚也。」亟遣使止彬勿前，急引師緣白溝河與米信軍接，俟美盡略山後地，會重進東下，合勢以取幽州。彬部下諸將聞美、重進累捷，恥握重兵不能有所攻取，謀議蜂起。彬不得已，乃裹糧與米信復趨涿州。休哥聞之，以輕兵來薄，伺蓐食則擊離伍單出者。且戰且卻，由是軍士自救不暇，結方陣，塹地兩邊而行。時方炎暑，軍渴乏井，漉淖而飲，凡四日，始得至涿，士卒睏乏，糧又將盡。會契丹主隆緒與其太后自駝羅口將大兵應援，趨涿州，彬、信復引退。休哥因出兵躡之，戰於岐溝關。彬、信敗走，無復行伍，夜渡拒馬河，休哥引精兵追及，溺者不可勝計。彬、信南趨易州，方瀕沙河而爨，聞休哥引兵復至，驚潰，死者過半，沙河爲之不流，棄戈甲如邱山，知幽州行府事劉保勳死之。休哥請乘勝略地，至河爲界，太后不從，引兵還燕，封休哥爲宋國王。丙子，帝詔曹彬、米信及崔彥進等還，令田重進屯定州，潘美還代州，徙雲、應、朔、寰四州吏民及吐谷渾部族分置河東、京西。
時，契丹耶律斜軫將兵十萬至定安西，賀令圖遇之，敗績，南奔。斜軫追及，戰於五臺，死者數萬人。明日，攻陷蔚州。令圖與潘美帥師往救，與斜軫戰于飛狐，又敗，於是渾源、應州將皆棄城走，斜軫乘勝入寰州，殺其守城吏卒千餘。潘美既敗於飛狐，副將楊業引兵護雲、應、寰、朔吏民內徙。時耶律斜軫已陷寰州，兵勢甚盛，楊業遇之，欲領兵出大石路，直入石碣谷，以避其鋒。護軍王侁等以爲畏懦，欲從雁門北川中而往。業不可，侁曰：「君侯素號無敵，今逗撓不戰，得非有他志乎？」業曰：「業非避死，蓋時有未利，徒殺士卒而功不立。今君責業以不死，當爲諸公先。」乃引兵自石跌路趨朔州，將行，泣謂美曰：「此行必不利。業，太原降將，分當死，上不之殺，寵以連帥，授之兵柄，非縱敵不擊，蓋欲伺便以立尺寸功，報國家耳。今諸君責業避敵，尚敢自愛乎？」因指陳家谷口曰：「諸君幸於此張步兵強弩以相援也。業轉戰當至此，可夾擊之。不然，無遺類矣。」美遂與侁帥麾下陣於谷口。斜軫聞業且至，遣副部署蕭達蘭伏兵於路。業至，斜軫擁衆爲戰勢。業麾幟而進，斜軫佯敗，伏兵四起，斜軫還兵前戰，業大敗，退趨狼牙村。侁自寅至巳不得業報，使人登託囉臺望之，無所見，以爲契丹敗走，欲爭其功，即領兵離谷口。美不能制，乃緣交河西南而進，行二十里，聞業敗，即麾兵卻走。賀懷浦敗沒。業且戰且行，自午至暮，果至谷口，望見無人，撫膺大慟，再率麾下力戰，身被數十創，士卒殆盡，猶手刃數十百人，馬重傷不能進，匿深林中。耶律奚底望見袍影，射之，業墮馬被擒，其子延玉死焉。業因太息曰：「上遇我厚，期討賊捍邊以報，而反爲奸臣所迫，致王師敗績，何面目求活耶？」乃不食三日，死。業既敗，麾下尚百餘人，業謂曰：「汝等各有父母妻子，與我俱死，無益也，可走還報天子。」衆感激，皆戰死，無一生還者。於是雲、應、朔州及諸城將吏聞業死，悉棄城走，斜軫復陷其地。事聞，帝深痛惜，詔贈業太尉，削美三任，除侁名。
初議興兵，獨與樞密院計，中書不預聞。及敗，帝悔，謂樞使張齊賢等曰：「卿等共睹，朕自今復作如此事否。」
秋七月庚午，以曹彬等違詔失律，各貶官有差。初，米信軍潰，獨李繼隆所部成列而還，田重進亦全軍不敗。詔以重進爲馬步軍都虞候，繼隆知定州。
丁亥，以張齊賢知代州。帝以楊業死，訪近臣可知代州者，時齊賢以言事忤帝意，因請行，乃命與潘美同領緣邊兵馬。
十一月壬寅，契丹主隆緒及蕭太后帥衆南下，以耶律休哥爲先鋒都統。時，劉廷讓帥師數萬，並海而北，與李敬源合兵，將趨燕。休哥聞之，以兵扼要害，逆戰於君子館。天方盛寒，士卒皆不能彀弓弩。會隆緒兵大至，圍廷讓數重。廷讓先分精兵屬李繼隆爲後援，繼隆退保樂壽。廷讓力不敵，一軍盡沒，以數騎脫走，李敬源、楊重進皆死之。先是，休哥諜紿賀令圖曰：「我獲罪本國，旦夕願歸南朝。」令圖信之，私遺重錦十兩。及廷讓敗，休哥宣言：「願見雄州賀使君。」令圖意其來降，欲擅其功，即引數十騎逆之。既至帳下，休哥據胡牀罵曰：「汝常好經度邊事，今乃送死來耶？」令左右殺其從騎而執之。自是，河朔戍兵無復鬥志。契丹乘勝長驅而南，遂陷深、邢、德三州，殺官吏，俘士民，輦金帛而去。魏博之北，民尤苦焉。帝聞之，下詔自悔，而釋敗潰將士之罪，且蠲河北逋租，給復三年。令圖貪功生事，輕而無謀，初與其父懷浦首謀北伐，一歲中父子皆敗，且貽中國之害。
壬子，契丹薄代州城，副部署盧漢贇畏懦，保壁自固，張齊賢選廂軍二千出御之，誓衆感慨，無不一當百，契丹少卻。先是，齊賢遣使約潘美以並師來會戰，使爲契丹所執。俄而美使至，云：「師出至柏井，得密詔云：東路王師敗衄，並之全軍不許出戰。已還州矣。」時契丹兵塞川，齊賢曰：「敵知美來而不知美退。」乃閉美使室中，夜發兵二百，人持一幟，負一束芻，距州西南三十里，列幟燃芻。契丹遙見火光中有旗幟，意謂並師至，駭而北走。齊賢先伏步卒二千於土鐙砦，掩擊大敗之，殺其國舅詳穩撻烈哥、官使蕭打裏，斬首數百，獲馬二千，器械無算。
四年春正月丙戌，詔「行營將士戰敗潰散，並釋不問。緣邊城堡備禦有勞者，具以名聞。錄死事文武官子孫。蠲河北雍熙三年以前逋租，敵所蹂踐者，給復三年。軍所過，二年。餘一年。」
二月，繕治河北諸州、軍城隍。
帝將大發兵討契丹，遣使募兵於河南、北四十餘郡，凡八丁取一，以充義軍。京東轉運使李維清曰：「若是，天下不耕矣。」三上疏爭之。李昉等亦相率言：「河南之民罔知戰鬥，或慮人情搖動，因而爲盜，非計之得。」乃詔獨選河北，而諸路悉罷。
端拱元年冬十月，契丹主隆緒攻涿州，城破，遂進攻長城。士卒潰圍南走，隆緒邀擊之，殺獲略盡。
十一月，契丹攻滿城、祁州及新樂，皆陷之。己丑，郭守文破契丹於唐河。
時，北鄙騷動，帝憂之，訪羣臣以邊事，右拾遺王禹偁獻「御戎十策」，大略假漢事以明之「漢十二帝，言賢明者，文、景也。言昏亂者，哀、平也。然文、景之世，軍臣單于最爲強盛，候騎至雍，火照甘泉。哀、平之時，呼韓邪單于每歲來朝，委質稱臣，邊烽罷警。何耶。蓋文、景當軍臣強盛之時，而外任人，內修政，使不能爲深患者，由乎德也。哀、平當呼韓衰弱之際，雖外無良將，內無賢臣，而致其來朝者，繫於時也。今國家之廣大不下漢，契丹即強盛，至如撓邊侵塞，豈有候騎至雍、火照甘泉之事乎。亦在乎外任人，內修德耳。臣愚以爲，外則合兵勢而重將權，下詔感勵邊人，使知取幽、薊舊疆，非貪其土地。內則省官以寬經費，抑文士以激武夫，信用大臣以資其謀，禁遊惰以厚民力。」帝深嘉之。
二年春正月，契丹陷易州，遷其民於燕。癸巳，詔議北伐。張洎言：「中國御戎，惟恃險阻。今自飛狐以東皆爲契丹所有，既失地利，而河朔列壁皆具城自固，莫可出戰，此又分兵之過也。請於沿邊建三大鎮，各統十萬之衆，鼎峙而守，仍命親王出臨魏府以控其要，則契丹雖有精兵，豈敢越而南侵。制敵之方盡於此矣。」宋琪言：「國家取燕，於雄、霸直進，非我戰地。如令大軍於易州循孤山，涉涿水，抵桑乾河，出安祖寨，則東瞰燕城，才及一舍。此周德威取燕之路，下視孤壘，浹旬必克。山後八州，聞薊門不守，必盡歸降，勢使然也。然兵，兇器，聖人不得已而用之。若選使通好，弭戰息民，此亦策之得也。」李昉、王禹偁亦多以修好爲言，帝納之。
八月，尹繼倫大破契丹兵於徐河。時，朝廷聞契丹復至，遣李繼隆發真、定兵萬餘，護送糧饋數千乘，趨威虜。耶律休哥聞之，帥精騎數萬，邀諸途。北面都巡檢使尹繼倫適領兵徼巡路，遇之，休哥不顧而南。繼倫曰：「彼蔑視我耳。彼捷還，則乘勝而驅我北去。不捷，亦且泄怒於我，將無遺類矣。爲今日計，當卷兵銜枚以躡之，彼銳氣前趨，不虞我之至。力戰而勝，足以自樹。縱死，猶不失爲忠義，豈可泯然而死，爲邊地鬼乎？」衆皆憤激從命。繼倫令秣馬，伺夜，人持短兵，潛躡其後。行數十里，至唐州徐河，天未明，休哥去大軍四五里，會食訖，將戰。繼隆方陣於前以待，繼倫從後急擊，殺契丹一大將，衆皆驚潰。休哥方食，失箸，爲短兵中其臂，創甚，乘馬先遁，餘衆引去。契丹爲之奪氣，自是不敢大入寇，每相戒曰：「當避黑麪大王。」以繼倫面黑，故云。
至道元年二月，契丹大將韓德威率衆萬騎，誘党項、勒浪等族。自振武入寇。折御卿邀擊。敗之於子河註銷氵義。勒浪等乘亂反擊德威，殺其將突厥合利等，德威僅以身免。
夏四月，契丹寇雄州。何承矩條子河氵義之捷，諭州民，且揭於市。契丹諜知，愧忿，將襲取承矩以雪恥，夜引數千騎抵城下。承矩整兵出拒，遲明，與契丹酣戰，契丹復走。帝聞，謂承矩輕佻生事，罷之。
十二月，契丹韓德威諜知折御卿有疾，遂帥衆犯邊，以報子河氵義之役。御卿力疾御之，德威聞其至，不敢進。既而疾甚，母密召之歸，御卿曰：「世受國恩，邊寇未滅，御卿罪也。今臨敵，安可棄士卒自便。死於軍中，乃其分也。爲白太夫人，無念我，忠孝豈得兩全。」言訖泣下。明日，卒於師，契丹兵亦退。
