○咸平諸臣言時務
真宗咸平元年春正月，翰林學士王禹偁上疏言五事「一曰：謹邊防，通盟好，使輦運之民有所休息。方今北有契丹，西有繼遷，契丹雖不侵邊，戍兵豈能減削。繼遷既未歸命，饋餉固難寢停，關輔之民倒懸尤甚。臣愚以爲，宜敕封疆之吏，致書遼臣，俾達其主，請尋舊好。下詔赦繼遷罪，復與夏臺。彼必感恩內附，且使天下知陛下屈己而爲民也。二曰：減冗兵，並冗吏，使山澤之饒稍流於下。當幹道、開寶之時，土地未廣，財賦未豐，然而擊河東，備北鄙，國用未足，兵威亦強，其義安在。由所蓄之兵銳而不衆，所用之將專而不疑故也。自後盡取東南數國，又平河東，土地、財賦可謂廣且豐矣，而兵威不振，國用轉急，其義安在。由所蓄之兵冗而不盡銳，所用之將衆而不自專故也。臣愚以爲，宜經制兵賦如開寶中，則可高枕而治矣。且開寶中設官至少，臣本魯人，佔籍濟上，未及第時，一州止有刺史一人、司戶一人，當時未嘗闕事。自後有團練推官一人。太平興國中，增置通判、副使、判官，推官，而監酒榷稅算又增四員，曹官之外更益司理。問其租稅，減於曩日也。問其人民，逃於昔時也。一州既爾，天下可知。冗吏耗於上，冗兵耗於下，此所以盡取山澤之利而不能足也。夫山澤之利與民共之，自漢以來，取爲國用，不可棄也，然亦不可盡也。只如茶法，從古無稅，唐元和中，以用兵齊、蔡，始稅茶，《唐史》稱是歲得錢四十萬貫，今則數百萬矣，民何以堪。臣故曰：減冗兵，並冗吏，使山澤之饒稍流於下者，此也。三曰：艱難選舉，使入官不濫。古者鄉舉裏選，爲官擇人，士君子學行修於家，然後薦之朝廷。歷代雖有沿革，未嘗遠去其道。隋、唐始設科試。太祖之世，每歲進士不過三十人，經學五十人，重以諸侯不得奏辟，士大夫罕有資陰，故有終身不獲一第，沒齒不護一官者。太宗毓德王藩，睹其如此，臨御之後，不求備以取人，捨短用長，拔十得五，在位將逾二紀，登第殆近萬人，雖有俊傑之才，亦有容易而得。臣愚以爲，數百年之艱難，故先帝濟之以泛取。二十載之霈澤，陛下宜糾之以舊章。望以舉場還有司如故事。至於吏部銓官，亦非帝王躬親之事。自來五品以下，謂之旨授官，今幕職、州縣而已，京官雖有選限，多不施行。臣愚以爲，宜以吏部還有司，依格敕注擬可也。四曰：沙汰僧尼，使疲民無耗。夫古者惟有四民，兵不在其數，蓋古者井田之法，農即兵也。自秦以來，戰士不服農業，是四民之外，又生一民，故農益困，然執干戈衛社稷，理不可去。漢明之後，佛法流入中國，度人修寺，歷代增加，不蠶而衣，不耕而食，是五民之外，又益一而爲六矣。假使天下有萬僧，日食米一升，歲用絹一匹，是至儉也，猶月費三千斛，歲用萬縑，何況五七萬輩哉。不曰民蠹，得乎。臣愚以爲，國家度人衆矣，造寺多矣，計其費耗，何啻億萬。先朝不豫，舍施又多，佛如有靈，豈不蒙福。事佛無效，斷可知矣。願陛下深鑑治本，亟行沙汰。如以嗣位之初，未欲驚駭此輩，且可以二十載不度人修寺，使自銷鑠，亦救弊之一端也。五曰：親大臣，遠小人，使忠良蹇諤之士知進而不疑，奸憸傾巧之徒知退而有懼。夫君爲元首，臣爲股肱，言同體也。得其人則勿疑，非其人則不用。凡議帝王之盛者，豈不曰堯舜之時，契作司徒，咎繇作士，伯夷典禮，後夔典樂，禹平水土，益作虞官，委任責成，而堯有知人任賢之德。雖然，堯之道遠矣，臣請以近事言之。唐元和中，憲宗嘗命裴垍銓品庶官，垍曰：天子擇宰相，宰相擇諸司長官，長官自擇僚屬，則上下不疑而政成矣。識者以垍爲知言。願陛下遠取帝堯，近鑑唐室，既得宰相，用而不疑，使宰相擇諸司長官，長官自取僚屬，則垂拱而治矣。古者刑人不在君側。語曰：放鄭聲，遠佞人。是以周文王左右無可結襪者，言皆賢也。夫小人巧言令色，先意希旨，事必害正，心惟忌賢，非聖明不能深察。舊制，南班三品尚書方得升殿，比來三班奉職或因遣使，亦許升殿，惑亂天聽，無甚於此。願陛下振舉綱紀，尊嚴視聽，在此時矣。臣愚又以爲，今之所急在先議兵，使衆寡得其宜，措置得其道。然後議吏，使清濁殊途，品流不雜。然後艱選舉以塞其源，禁僧尼以去其耗，自然國用足而王道行矣。」
冬十月，知代州柳開上言曰：「國家創業將四十年，陛下紹二聖之祚，精求至治，若守舊規，斯未盡善，能立新法，乃顯神機。臣以益州稍靜，望陛下選賢能以鎮之，必須望重有威，即羣小畏服。又西鄙今雖歸朝，他日未可必保，苟有翻覆，須得人制御，若以契丹比議，爲患更深。何者。契丹則君臣久定，蕃、漢久分，縱萌南顧之心，亦須自有思慮。西鄙積恨未冺，貪心不悛，其下猖狂，競謀凶惡，侵漁未必知足，姑息未能感恩。望常預備之，以良將守其要害，以厚賜足其貪婪，以撫慰來其情，以寬假息其念，多命人使西入甘、涼，厚結其心，爲我聲援，如有動靜，使其掩襲，令彼有後顧之憂，乃可制其輕動。今甲兵雖衆，不及太祖之時人人練習，謀臣猛將則又懸殊，是以比年西北屢遭侵擾，養育則月費甚廣，征戰則軍捷未聞。誠願訓練禁戢，使如往日，行伍必求於勇敢，指顧無縱於後先，失律者悉誅，護功者必賞，偏裨主將不威嚴者去之。聽斷之暇，親臨殿廷，更召貔虎，使其擊刺馳驟，以彰神武之盛。臣又以宰相、樞密，朝廷大臣，委之必無疑，用之必至當，銓總僚屬，評品職官，內則主管百司，外則分治四海。今京朝官則別置審官，供奉殿直則別立三班，刑部不令詳斷，別立審刑，宣徽一司全同散地。大臣不獲親信，小臣乃謂至公。至如銀臺一司，舊屬樞密，近年改制，職掌甚多，加倍置人，事則依舊，別無利害，虛有變更。臣慾望停審官、三班，復委中書、樞密、宣徽院，銀臺司復歸樞密，審刑院復歸刑部，去其繁細，省其頭目。又京府大都，萬方軌則，望仍舊貫，選委親賢。今皇族宗子悉多成長，但令優逸，無以試材，宜委之外藩，擇文武忠直之士爲左右贊弼之任。又天下州縣，官吏不均，或冗長至多，或歲年久闕，慾望縣四千戶以上選朝官知，三千戶以上選京官知，省去主簿，令縣尉兼領其事，自餘通判、監軍、巡檢、監臨、使臣，並酌量省減，免虛費於利祿，仍均濟於職官。又人情貪競，時態輕浮，雖骨肉之至親，臨勢利而多變，同僚之內多或不和，伺隙則致於傾危，患難則全無相救，仁義之風蕩然不復。慾望明頒告諭，各使改更，庶厚化原，永敦政本。恭惟太祖神武，太宗聖文，光掩百王，威加萬國，無賢不用，無事不知。望陛下開豁聖懷，如天如海，可斷即斷，合行即行，愛惜忠直之臣，體察奸諛之黨。臣久塵着位，浸荷恩寵，辭狂理拙，唯聖明恕之。」
二年春正月，舉入閣故事，右司諫孫何上疏曰：「六卿分職，邦家之大柄也。有吏部辯考績而育人材，有兵部簡車徒而治戎備，有戶部正版圖而阜貨財，有刑部謹紀律而誅暴強，有禮部祀神祗而選賢俊，有工部繕宮室而修堤防：六職舉而天下之事備矣。故周之會府，漢之尚書，立庶政之根本，提百司之綱紀，令、僕率其屬，丞、郎分其行，二十四司粲焉星拱，郎中、員外判其曹，主事、令史承其事，四海九州之大，若網在綱。唐之盛時，亦不聞分別利權，創使額，而軍須取足。及玄宗侈心既萌，召發既廣，租調不充，於是蕭景、楊釗始以地官判度支，而宇文融爲租調地稅使，始開利孔以構禍階。至於肅、代，則有司之職盡廢，而言利之臣攘臂於其間矣。於是叛亂相仍，經費不充，迫於軍期，切於國計，用救當時之急，卒以權宜裁之。五代短促，曾莫是思。今國家三聖相承，五兵不試，太平之業，垂統立制，在此時也。所宜三部使額還之六卿，慎擇戶部尚書一人，專掌鹽鐵使事，俾金部郎中員外郎判之，又擇本行侍郎二人，分掌度支、戶部使事，各以本曹郎中、員外郎分判之，則三使洎判官雖省猶不省也。仍命左右司郎中、員外總知帳目，分勾稽違，職守有常。規程既定，則進無掊克之慮，退有詳練之名，《周官》、唐式，可以復矣。茲事非艱，在陛下行之爾。」先是，何嘗獻五議「其一，請擇儒臣有方略者統兵。其二，請世祿之家肄業太學，寒俊之士州郡推薦，而禁投贄自媒者。其三，請復製舉。其四，請行鄉飲酒禮。其五，請以能授官，勿以恩慶例遷。」上覽而嘉之。
三年冬十月，知黃州王禹偁上疏曰：「臣際會昌辰，忝冒通籍，凡有見聞，皆合論奏，然而言關災異，事涉機宜，苟非不諱之朝，即恐犯時之忌。今者不避逆耳，用明匪躬。臣本州去年十一月城南長圻村兩虎夜鬥，一虎死，食之殆半。當時即欲密奏，值鑾駕北征，既非吉祥，難聞行在，臣但只堤防盜賊，撫卹軍民而已。又今年八月十三日、十四日夜，羣雞忽鳴，至今時復夜鳴未止。又十月十三日，雷聲自西北起，與盛夏無殊。臣伏讀《洪範五行傳》及《春秋》災異、《史記天官書》、《兩漢五行》、《天文志》，以此詳校，虎者毛蟲，屬金，金失其性則有毛蟲之妖。又云：虎相食者，其歲當大饑。雞者，羽蟲，屬火，火失其性則有羽蟲之妖。又云：雞夜鳴，主兵革。昔人聞雞夜舞是矣。雷者，震也，屬木，木失其性則有冬雷之妖。又云：發雷之地饑饉。此皆得於儒學，不在禁書，然事有數年而後應者，亦有終不應者。要在臣下無隱，帝王盡知，或修德以答天心，或設備以防時難。故《詩》曰：畏天之怒，不敢戲豫。《易》曰：觀乎天文，以察時變。只如咸平元年，彗星出，呂端等請臣作《避位表》，臣具言：星見虛、危，齊分，請於青、齊間設備，以應天戒。端等俱以爲然，不知自後作何措置。臣緣不在司言之地，不敢侵官。去年敵騎犯邊，果入齊地，是天以文象告人，人不自知備也。端雖物故，李沆以下皆見臣言。今黃州有此災祥，不能依前寢默，雖妖不勝德，終無累於聖明，而遇事敢言，亦粗申於忠鯁。今年禾小稔，臣下無虞，然恐應在它時，即合先有制置。伏望陛下恕臣拙直，察臣愚令，淮甸之間，防饑荒之事，假令災祥不驗，猶勝臨事無備矣。臣又念古之循吏，政感神靈，宋均猛虎渡江，臣則有虎相食啗。魯恭雉馴桑下，臣則有羣雞夜鳴。百里嵩甘雨隨車，臣則有冬雷暴作。此皆臣化人無狀，佈政失和，合寘常刑，亦當自劾。又慮他人陳奏，臣則有昧蔽之愆。」上爲之憮然。
