○西夏叛服（繼遷、德明）
太祖建隆元年，定難節度使李彝興入貢。李氏自思恭歷唐末、五代，世有夏州。周顯德中，封彝興西平王。至是，加太尉。乾德五年李彝興卒，子克睿立。
太宗太平興國三年李克睿卒，子繼筠立。
四年，王師伐漢，繼筠遣其將李光遠、光憲率蕃、漢兵渡河，略太原境，以張軍勢。五年李繼筠卒，弟繼捧立。
七年五月，李繼捧入朝，獻銀、夏、綏、宥四州地。繼捧自陳願居京師，乃遣使夏州護緦麻已上親赴闕，授繼捧彰德軍節度使，並官其昆弟克信等十二人有差。遂曲赦夏州管內，以曹光實爲四州都巡檢使。
六月，李繼遷叛，走地斤澤。繼遷，繼捧族弟也，時爲管內都知蕃落使，居銀州。聞朝使至，遣赴闕，乃詐言乳母死，出葬，遂與其黨數十人奔入地斤澤。
八年，知夏州尹憲、都巡檢曹光實襲繼遷，破之，斬首五百級，焚四百餘帳，獲其母與妻。繼遷遁去。
雍熙二年二月，繼遷陷銀州。先是，繼遷既敗，轉徙無常處，復連娶豪族，漸以強大，而西人以李氏世着恩德，往往多歸之。繼遷因語其豪右曰：「李氏世有西土，今一日絕之，爾等不忘李氏，能從我興復乎？」衆曰：「諾。」遂與弟繼衝赴夏州詐降，誘殺曹光實於葭蘆川。因襲據銀州，復破會州，焚城郭而去。事聞，朝廷遣知秦州田仁朗等將兵討之。
五月，徵田仁朗還。副將王侁擊繼遷，走之。初，繼遷既殺曹光實遂，圍三族砦。砦將折遇乜殺監軍使者，與繼遷合。田仁朗行次綏州，請益兵，留月餘俟報。時繼遷乘勝進攻撫寧砦，仁朗聞之喜曰：「戎人常烏合寇邊，勝則進，敗則走，不可窮其巢穴。今繼遷嘯聚數萬，盡銳以攻孤壘，撫寧小而固，非浹旬所能破。我俟其困，以大兵臨之，分遣強弩三百，邀其歸路，敵成擒矣。」部署已定，仁朗欲示閒暇，縱酒樗蒲，侁等因媒孽之。帝聞三族已陷，大怒，徵仁朗還，下御史獄，劾問請益兵及陷三族狀。仁朗對曰：「銀、綏、夏三州兵皆以城守爲詞不遣，三族去綏州遠，非元詔所救也。臣已定擒繼遷策，會詔至，不果。」因言：「繼遷得鄭戎情，願優詔懷來，或以厚利啖部落酋長令圖之。不爾，他日大爲邊患。」帝愈怒，特貸死，竄商州，是月，侁等出銀州北，破悉利諸砦，梟其黨折羅遇。麟州諸蕃皆請納馬贖罪，助討繼遷，侁遂舉所部兵入濁輪川，斬賊首五千級，繼遷及遇乜遁去。時詔郭守文與侁同領邊事，守文復與知夏州尹憲擊鹽城諸蕃，焚千餘帳，由是銀、麟、夏三州蕃百二十五族悉內附。
三年，繼遷請降於契丹，契丹冊封爲夏國王，以義成公主妻之。
四年夏四月，夏州安守中以衆三萬與繼遷戰於王亭鎮，敗績，繼遷追至城門而還。
端拱元年五月，復以李繼捧爲定難節度使，遣之鎮。帝嘗謂繼捧曰：「汝在夏州，用何道以制諸部。」對曰：「羌人鷙悍，但羈縻而已，非能制也。」會有言繼遷悉知朝廷事，疑繼捧泄之，乃出繼捧爲崇信軍節度。至是，繼遷侵擾日甚，諸將用兵無功，帝從趙普計，覆命繼捧鎮夏州，賜姓名趙保忠，厚賜而遣之，以招繼遷。
淳化二年秋七月，李繼遷請降，以爲銀州觀察使，賜姓名趙保吉。先是，繼捧至夏州數月，即言繼遷悔過歸款，詔授繼遷銀州刺史，然實無降心也。至是，與繼捧戰於安慶澤，繼遷中流矢，遁去，轉攻夏州。繼捧乞濟師，乃遣翟守素出兵援之。守素至，繼遷納款，奉表謝罪，遂有是命，且以其子德明爲管內蕃落使行軍司馬。未幾，繼遷復叛。
五年春正月，詔以李繼隆爲河西都部署，討李繼遷。先是，轉運副使鄭仁寶議禁鹽池，用困繼遷。繼遷遂率邊人四十二族寇掠環州，邊將多爲所敗。久之，繼遷欲徙綏州民於平夏，部將高文岯等因衆不樂，反攻敗之。繼遷復圍堡砦，掠居民，焚積聚，遂攻靈州，朝廷乃命繼隆討之。
三月乙亥，李繼隆將兵入夏州。時，繼捧聞繼隆且至，先挈其母、妻、子、女壁於野外，上言與繼遷解怨，獻馬五十匹，乞罷兵。帝覽奏，立遣中使督繼隆進軍。及師壓境，繼遷因襲繼捧營，欲並其衆。繼捧方寢，聞難作，單騎走還城。指揮使趙光嗣閉之別室，開門迎繼隆，繼隆執之送汴。繼遷遁去。繼捧至京，赦之，封宥罪侯。
夏四月甲申，墮夏州城。帝以夏州深在沙漠，奸雄因以竊據，欲墮其城，宰相呂蒙正曰：「自赫連築城以來，每爲關右之患，若遂廢之，萬世利也。」乃詔墮之，遷其民於銀、綏。是年，繼遷復遣使貢馬謝罪。
至道元年六月，李繼遷遣押衙張浦以良馬、橐駝來獻，帝令衛士射於後圃，俾浦觀之。士皆拓兩石弓，有餘力。帝笑問浦曰：「羌人敢敵否。」對曰：「羌部弓弱矢短，但見此長巨人則已遁矣，況敢敵乎？」帝留浦京師，遣使拜繼遷鄜州節度使，繼遷不受。
秋七月，李繼遷寇清遠軍，守將張延擊敗之。
二年夏四月，遣李繼隆等分道討李繼遷。初，帝命白守榮等護芻粟四十萬赴靈州，李繼遷邀擊於浦洛河，守榮衆潰，運餉盡爲所奪。帝怒，命繼隆爲環、慶等州都部署，將兵討之。會曹璨自河西還，言：「繼遷衆萬餘方圍靈武，城中告急使爲繼遷所得則，遂頓兵不去矣。」呂端請發兵，由麟府、鄜延、環慶三道以搗平夏，襲其巢穴，則靈武之圍自解。或雲「盛夏涉旱海，水泉竭，糧運艱辛，不如靜以待之。」帝不聽，即部分諸將，命繼隆出環，丁罕出慶，範廷召出延，王超出夏，張守恩出麟，五路進討，直趨平夏。保安軍奏獲繼遷母。帝用寇準議，且斬之，呂端言：「昔項羽得太公，欲烹之，漢祖曰：願遺我一杯羹。夫舉大事者不顧其親，況繼遷胡夷悖逆之人哉。斬之徒樹仇怨，益堅其叛，不若置延州，善養視之，以系繼遷心。」帝從之。
八月，李繼隆率諸將進軍，期抵烏白池。繼隆遣其弟繼和馳奏，以環州道迂，欲自清岡峽直趨繼遷巢穴，不及援靈武。上怒曰：「汝兄必敗吾事矣。」因手札切責，使未至而繼隆已發兵與丁罕合，行十日不見虜，引軍還。張守恩見虜不擊，獨範廷召與王超至烏白池，與賊遇。時賊銳甚，超持重不進。其子德用年十七，爲先鋒，請乘之，轉戰三日，敵遂卻。德用曰：「歸師遇險必亂。」乃領兵先絕要害，下令曰：「亂行者斬。」一軍肅然。賊見其師整，不敢逼。廷召等大小數十戰，互有勝負，而諸將失期，士卒睏乏，終不能破賊。
三年十二月，李繼遷遣使納款，且求蕃任。會帝崩，太子初即位，方在諒陰，許之，授繼遷充定難節度使，且割夏、綏、銀、宥、靜五州與之，張浦亦遣還。繼遷尋遣弟瑗詣闕謝。未幾，復抄邊。
真宗咸平五年三月，李繼遷大合蕃部，攻陷靈州。繼遷改靈州爲西平府，居之。先是，帝以靈武事訪李至，至言：「河、湟之地，夷、夏雜居，是以先王置之度外。今靈州不可不棄，若移朔方軍於環州，保固邊境，亦一時之權也。」帝不決。時繼遷抄掠益甚，帝以張齊賢爲涇原諸路經略使，御之。齊賢亦言：「靈武孤城，必難固守，徒使軍民六、七萬陷於危亡之地，無益。」通判永興軍何亮覆上「安邊書」，言：「靈武地方千里，表裏山河，舍之，則戎狄之利廣且饒矣，一患也。自環慶至靈武凡千里，西域、戎狄，合而爲一，二患也。冀北，馬之所生，自匈奴猖獗，無匹馬南來，惟資西域。西域既分爲二，其右乃西戎之東偏，實爲夏賊之境，其左乃西域之西偏，如舍靈武，復合爲一。夏賊桀黠，俾諸戎不得貨馬，未知戰馬何從來，三患也。請築溥樂、耀德二城，以通河西之糧道。靈武居絕域之外，不築此二城爲脣齒，與舍靈武無異。」帝覽奏，復詔羣臣議棄守之宜。楊億上疏，引漢棄朱崖爲喻，請棄靈武，守環慶，與李至前議合。輔臣復以靈州乃必爭之地，苟失之則緣邊諸郡皆不可保。帝惑之。李沆曰：「繼遷不死，靈武終非朝廷有也。莫若遣使密召州將，使部分軍民，空壘而歸，如此則關右之民息肩矣。」帝不從，以王超爲西面行營都部署，將步騎六萬援靈州。會繼遷寇清遠軍，都監段義叛降於繼遷，繼遷勢益張，復攻定州、懷遠。曹璨以蕃兵邀擊之，稍稍斬獲，而王超所將大軍卒不能進，靈州遂陷，知州事裴濟死之。帝得報，悔不用李沆之言。
六年六月，李繼遷圍麟州，詔金明巡檢李繼周擊之。知州事衛居寶出奇兵突戰，繼遷拔營遁去。
十月，李繼遷轉攻西蕃，取西涼府。都首領潘羅支僞降，集六穀蕃部合擊繼遷，繼遷大敗，中流矢死。子德明立。契丹封德明爲西平王。時環慶邊臣以德明初立，乞降詔慰撫之，帝乃詔德明，令審圖去就。知鎮戎軍曹瑋上言：「繼遷擅河南地二十年，兵不解甲，使中國有西顧之憂。今其國危子弱，不即捕滅，後更強盛，不可制矣。願假臣精兵，出其不意，擒德明送闕下，復河南爲郡縣，此其時也。」帝欲以恩致德明，不報。
景德三年九月，李德明奉表歸款，復遣劉仁勖進誓表。十月，授德明充定難節度使，封西平王，賜賚甚厚，給奉如內地，因索子弟入質。德明謂非先世故事，不遣，惟獻駝馬謝恩而已。自是德明歲朝貢不絕。
大中祥符三年，夏州饑。德明上表，求粟百萬，朝議不知所出。或言德明方納款而敢渝誓，請降詔責之。王旦曰：「第詔德明雲，已敕有司具粟百萬於京師，其遣衆來取。」德明得詔，慚曰：「朝廷有人。」遂止。
九年，德明表，邊臣罕守舊制。各務邀功，漸乖盟約。詔答之。
幹興二年，德明以兵攻麟州柔遠砦，巡檢楊承吉與戰不利，命曹瑋爲環、慶、秦州緣邊巡檢安撫使備禦之。是年，德明城懷遠鎮爲興州。
仁宗天聖九年十月，德明死，子元昊立。事見後。
