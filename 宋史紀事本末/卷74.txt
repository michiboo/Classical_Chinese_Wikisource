○金亮南侵（金人殺亮立雍附〕
高宗紹興二十年三月，遣參知政事餘堯弼如金賀即位。及還，金主亮以上皇玉帶附遺於帝。其祕書張仲軻曰：「此希世之寶也。」亮曰：「江南之地他日當爲我有，此置之外府耳。」仲軻由是知金主有南侵之意，遂每事先意逢之。
二十一年二月，以巫伋爲金國祈請使。伋至金，首請迎靖康帝歸國，金主曰：「不知歸後何處頓放。」伋唯唯而退。
二十三年三月，金主亮自上京如燕，遂改燕京爲中都大興府，汴京爲南京，削上京之名，止稱會寧府。又改中京大定府爲北京，而東京遼陽府、西京大同府如舊。遣完顏長寧爲南京留守，經畫之，以爲南侵之漸。既而汴京大火，宮室盡焚，金主大怒，杖殺長寧。
二十六年三月，東平進士樑勳上書，言：「金人必舉兵，宜爲之備。」帝怒，編管勳於千里外州軍，因下詔曰：「講和之策，斷自朕志，秦檜特能贊朕而已，豈以其存亡而渝定議耶。近者無知之輩，鼓倡浮言，以惑衆聽，至有僞撰詔命，召用舊臣，抗章公交車，妄議邊事，朕甚駭之。自今有此，當重寘憲典。」
二十七年二月，金主亮御武德殿，召其臣吏部尚書李通、刑部尚書胡厲、翰林直學士蕭廉，賜坐而語之曰：「朕自即位，視閱章奏，治宮中事，常至丙夜，始御內寢。疇昔之夜，方就榻，恍惚如親覿，有二青衣持幢節自天降，授朕以幅紙若牒，謂上帝有宣命。朕再拜受，遂佩弓矢，具鍪鎧，將從之前，而朕常所御小駿號小將軍者，倏已鞚勒待墀下，青衣揖就騎。既行，但覺雲霧勃起，起馬蹄間，下如海濤洶涌。方覺心悸，望一門正開，金碧焜耀，青衣指之曰：天門也。朕隨入焉。又里許，至鈞天之宮，嚴邃宏麗，光明奪目，朕意欲馳。二金甲人謂朕曰：此非人間，可下馬步入。及殿下，垂簾若有所待。須臾，有朱衣出，贊拜，彷彿聞殿上語如嬰兒，使青衣傳宣畀朕曰：天策上將，令徵宋國。朕伏而謝，使復就馬。見兵如鬼者，左右前後，杳無邊際。一矢射之，萬鬼齊喏，聲如震雷，驚而寤，喏猶不絕於耳。朕立遣內侍至廄視小將軍，喘汗雨浹。取箭箙數之，亦亡其一矢。昭應如此，豈天假手於我，令混江南之車書耶？」衆皆稱賀，於是南侵之議益決矣。
二十八年五月，金主亮召李通及翰林學士承旨翟永固、宣徽使敬嗣暉、翰林直學士韓汝嘉，入見薰風殿，問曰：「朕欲遷都於汴，遂以伐宋，使海內一統，卿意如何。」通以天時、人事不可失機爲對，亮大悅。永固立楹間，亮顧見之，問之故，徐進曰：「臣有愚慮，請殫一得。本朝自海上造邦，民未見德，而黷兵是聞。古稱兵猶火，不戢，將自焚也。故雖如樑王之武毅，猶以和爲上策。今宋室偏安，天命未改，金繒締好，歲事無闕。遽欲出無名之師，以事遠征，臣竊以爲未便。兼中都始成，未及數載，帑藏虛乏，丁壯疲瘁，營汴而居，是欲竭根本富庶之力，以繕爭戰丘之地，尤爲非宜。臣事陛下，不敢不以正對。」因伏地請死。亮以問暉、汝嘉，暉是通，汝嘉是永固。亮大怒，拂袖起，傳宣二臣，殿側聽旨。繼而召翰林待制綦戩講《漢史》及陸賈《新語》事，亮怒稍霽，乃赦之。明日，以通爲右丞，嗣暉爲參知政事。永固遂請老。
秋七月，金以李通參知政事。初，金主亮召其倖臣祕書少監張仲軻、左諫議大夫馬欽、校書郎田與信等，便殿侍坐。金主謂仲軻曰：「漢之封疆不過七八千里，今吾國幅員萬里，可謂大矣。」仲軻曰：「本朝疆土雖大，而天下有四主，若能一之，乃爲大矣。」金主曰：「彼且何罪而伐之。」仲軻曰：「臣聞宋人買馬修器械，招納山東叛亡，豈得謂無罪。」金主喜曰：「曏者樑珫嘗爲朕言，宋有劉貴妃者，資質美豔。今一舉而兩得之，俗所謂因行掉臂也。江南聞我舉兵，必遠竄耳。」欽、與信皆對曰：「海島蠻越，臣等皆知道路，彼將安往。」金主曰：「然則天與我也。朕舉兵滅宋，遠不過二三年，然後討平高麗、夏國。一統之後，論功遷秩，分賞將士，彼必忘勞矣。」時，金主恃其累世強盛，欲大肆征伐，以一天下。嘗曰：「天下一家，方可以爲正統。」及拜李通參知政事，通承金主意，遂與仲軻、欽及近習羣小輩，盛言江南富庶子女玉帛之多逢其欲。金主以通爲謀主，遂議舉兵南侵。
冬十月，金主亮遣其左丞相張浩、參政敬嗣暉如汴京，營建宮室。國子司業黃中使還，上言：「金人治汴京，必欲徙居以迫我，不可不早爲之備。若彼果至汴，則壯士健馬不數日可及境矣。」宰相湯思退大怒，貶中官。
二十九年春正月，金主亮命其左丞相張浩及敬嗣暉、內侍樑漢臣與中國叛臣孔彥舟，造戰船於通州。遣使籍諸路猛安部族及契丹、奚人，不限丁數，悉僉之，凡二十四萬。又僉中都、南都、中原、渤海丁壯，年二十以上五十以下者，皆籍之，凡二十七萬。雖親老、丁多，求一子留侍，亦不聽。又遣使分詣諸道總管府，督造兵器。命諸路舊貯兵器，並致於燕。又建汴宮，修燕城，民不能堪。箭翎一尺至千錢，村落間往往椎牛以供筋革，至於烏、鵲、狗無不被害者。
五月，禮部侍郎孫道夫使金還，金主亮謂之曰：「歸白爾帝，事我上國，多有不誠，今略舉二事：爾民有逃入我境者，邊吏皆即發還。我民有叛入爾境者，有司索之，往往託詞不發，一也。爾於沿邊盜買鞍馬，備戰陣，二也。」蓋欲南侵，故先設此二端爲詞。道夫還，具奏之。帝曰：「朝廷待之甚厚，彼以何名爲兵端。」道夫曰：「彼身弒其君而奪之位，興兵豈問有名。」湯思退、沈該不以爲然。道夫每對帝輒言武事，該疑其引用張浚，忌之，貶知綿州。
六月，帝聞金主亮有南侵意，疑之，使王綸往覘。綸還，入對，言：「鄰國恭順和好無他，皆陛下威德所至。」湯思退等皆賀。帝曰：「中外之論，皆欲沿邊屯戍軍馬，移易將帥，爲進取之計。萬一輕舉，兵連禍結，何時而已。」
三十年春正月，金遣施宜生來賀正旦。宜生，閩人也，上命吏部尚書張燾館之都亭。時諜者傳金亮造舟調兵之事，上不深信。館者以首丘諷宜生，微問其的，宜生爲隱語曰：「今日北風甚勁。」又取幾間筆扣之，曰：「筆來，筆來。」宜生歸，爲介所告，金主烹之。
八月，賀允中使金還，言：「金人必叛盟，宜爲之備。」不聽，命允中致仕。
三十一年三月，詔廷臣議邊事。先是，陳康伯以金人必敗盟，請早爲之備。及聞金人南侵已決，乃召楊存中及三衙帥至都堂，議舉兵。又詔侍從、臺諫集議。康伯傳上旨曰：「今日更不論和與守，直問戰當如何。」時，上意雅欲視師，內侍省都知張去爲陰沮用兵，且陳退避策，中外妄傳幸閩、蜀，人情洶洶。朱倬無一語。康伯奏曰：「金狄敗盟，天人共憤。今日之事，有進無退，聖意堅決，則將士之意自倍。願分三衙禁旅助襄、漢，待其先發應之。」乃以利州路都統吳拱知襄陽，部兵三千戍之，退守荊南以視緩急。
五月，金人來求淮、漢之地。初，金主亮聞人言行在景物繁麗，嘗密隱畫工於奉中，使俾寫臨安湖山以歸，爲屏而圖已之像，策馬於吳山絕頂，題詩其上，有「立馬吳山第一峯。」之句。至是，遣其僉書樞密院事高景山、右司員外郎王全以賀天申節爲名。亮謂全曰：「汝見宋主，即面數其焚南京宮室，沿邊買馬，招致叛亡之罪，當令大臣來此，朕將親詰之，且索淮、漢之地。如不從，則厲聲詆責之，彼必不敢害汝。」蓋欲激怒以爲南侵之名也。又謂景山曰：「回日，以全所言奏聞。」全至臨安，一如金主之言以詆帝。帝謂全曰：「聞公北方名家，何乃如是。」全復曰：「趙桓今已死矣。」帝始聞淵聖崩，遽起舉哀。詔以王全語諭諸路統制、帥守、監司，隨宜應變，無失機會。
六月，金主亮遷都於汴。
秋七月，金大括馬於諸路。初，金調馬諸路，以戶口爲差，計五六十萬匹，仍令戶自養以俟。至是，又大括騾馬，官至七品聽留一匹，並舊籍民馬。其在東者給西軍，在西者給東軍，交相往來，晝夜絡繹不絕，死者狼籍於道。其亡失多者，官吏懼罪，或自殺。所過蹂踐民田，調發牽馬伕役。詔河南州縣，所儲糧米，以備大軍，不得他用。騾馬所至，當給芻粟而無可給，有司以爲請，金主亮曰：「北方比歲民間儲畜尚多，今禾稼滿野，自可就牧田中，借令再歲不獲，亦何傷乎？」於是國內騷然，盜賊蜂起，大者連城邑，小者保山澤。有以盜賊事聞者，亮輒杖而黜其官。太醫使祈宰上疏諫南伐，亮殺之，由是羣臣不敢言。
金主亮大殺宋、遼宗室之在國者，凡百三十餘人。
遣徐嚞如金賀遷都，嚞至盱眙，金主亮使韓汝嘉就境上止之，曰：「朕始至此，比聞北方小警，欲復歸中都，無庸來賀也。」嚞乃還。
八月辛丑，宿遷人魏勝起兵復海州，總管李寶承製以勝知州事。勝多智勇，初應募爲弓箭手，居山陽。及金人籍諸路民爲兵，勝躍曰：「此其時也。」聚義士三百，北渡淮，取漣水軍，宣佈朝廷德意，不殺一人，經畫布置課酒鹽。士卒有自北來歸者，勝與之同臥起，共飲食，示以不疑，周其貧寠，使之感激，自是河北、山東歸附者日衆。金知海州事高文富遣兵捕勝，勝迎擊走之，追至城下，文富閉門固守。勝令城外多張旗幟，舉煙火爲疑兵，又使人向諸城門，諭以金人棄信背盟，無名興兵，及本朝寬大之意。城中人聞即開門，獨文富與其子安仁率牙兵拒之。勝殺安仁及州兵千餘，擒文富，民皆按堵如故。勝遣人諭朐山、懷仁、沭陽、東海諸縣，皆定之。乃蠲租稅，釋罪囚，發倉庫，犒戰士，分忠義士爲五軍，紀律明肅，部分如宿將。勝益募忠義，以圖收復，遠近聞之響應，旬日得兵數千。勝將董成率所部千餘人，直入沂州，殺金守將及軍士三千，餘衆悉降，得器甲數萬。金遣蒙恬鎮國以兵萬餘取海州，抵州北二十里新橋。勝帥兵出迎之，設伏於隘陣以待。衆殊死戰，伏發，賊大敗，殺鎮國，馘千人，降三百人。軍聲益振，山東之民鹹欲來附，勝傳檄招諭，結集以待王師之至。
沂民壁蒼山數十萬，金人圍之，久不下，砦首滕{曰狄}告急於勝。勝提兵往救之，陳于山下。金人多伏兵，勝兵遇伏，皆赴砦。金人襲之，勝單騎而殿，以大刀奮擊。金人望見勝，知其爲將也，以五百騎圍之數重。勝馳突四擊，金陣開復合，戰移時，身數十槍，冒刃出圍。金兵追之，馬中矢踣，步而入砦，無敢當者。金人又急攻，絕其水，砦中食乾糧，殺牛馬飲血，勝默禱而雨驟作。金人攻益急，周山爲營。勝度其必復攻海州，因間出砦，趨城中。金人果解蒼山圍，自新橋抵城下。勝出戰，皆捷。金兵分四面攻之，勝募士登城以御，矢石如雨者七日，金兵死傷多，遁去。
乙卯，劉錡引兵屯揚州，遣統制王剛中以兵五千屯寶應。己巳，起復成閔爲京湖制置使，節制兩路軍馬。
九月，金主亮大舉入寇。亮分諸道兵爲三十二軍，置左、右大都督及三道都統制府以總之。以奔睹爲左大都督，李通副之。紇石烈良弼爲右大都督，烏延蒲盧渾副之。蘇保衡爲浙東道水軍都統制，完顏鄭家副之，由海道徑趨臨安。劉萼爲漢南道行營兵馬都統制，進自蔡州，以瞰荊、襄。徒單合喜爲西蜀道行營兵馬都統制，由鳳翔趨大散關，駐軍以俟後命。左監軍徒單貞別將兵二萬入淮陰。金主亮召諸將授方略，賜宴於尚書省。命後徒單氏與太子光英居守，張浩、蕭玉、敬嗣暉留治省事。亮戎服乘馬，具裝起行，妃嬪皆從，衆六十萬，號百萬，氈帳相望，鉦鼓之聲不絕。李通造浮樑於淮水之上，將自清河口入淮東，遠近大震。
庚辰，詔劉錡、王權、李顯忠、戚方備清河、潁河、渦河口。
丁亥，高平人王友直起兵復大名，遣使入朝。友直幼從父佐遊，志復中原。聞金主亮渝盟，乃結豪傑，謂之曰：「權所以濟事，權歸於正，何害於理。」即矯制自稱河北等路安撫制置使，以其徒王任爲副使，遍諭州縣勤王。未幾，得衆數萬，製爲十三軍，置統制等官以統之。進攻大名，一鼓而克，撫定衆庶，諭以紹興年號，遣人入朝奏事。未幾，自壽春來歸，詔以爲忠義都統制。
冬十月，金主亮渡淮，慮魏勝睨其後，分軍數萬圍海州。會李寶帥舟師由海道將拒敵於膠西，勝遣人邀之，寶溯風至東海，慷慨厲士卒赴援，與勝同擊金兵於西橋，敗之。勝還守北關，金兵逼關。勝登關門，張樂飲酒，犒軍士，令固守，勿出戰。逾時，乃少遣士出，憑險隘擊之。金人知不可攻，率軍轉而渡河襲關後，勝斂兵入城。金人慾過砂堰，圜城爲營，勝先已據堰拒之。尋以單騎逐敵於東門外，大聲叱之，金騎五百皆望風退，勝又追十數里，金兵駭散。明旦，乘昏霧，四面薄城急攻。勝竭力捍禦，城上鎔金液，投火牛。金兵不能前，多死傷，乃拔砦走。
辛丑，劉錡以兵駐清河口，扼金師。金人以氈裹船，載糧而來，錡使善沒者鑿沉其舟。金人自渦口渡淮，錡次於淮陰，列兵運河岸以扼之。
丁未，金人立曹國公烏祿爲帝於遼陽，更名雍。金主亮自發汴京，將士在道多亡歸者。曷蘇館猛安福壽、高忠建、盧萬家，婆娑路總管謀衍，東京謀克金住等，始受甲於大名，即舉部亡歸，從者至二萬餘，皆公言於路曰：「我輩今往東京，立新天子矣。」時，東京留守烏祿，許王訛裏朵之子，太祖之孫也，性仁孝，沉靜明達，衆心歸之。亮嘗使謀良虎圖淮北諸王，烏祿聞而憂懼。會故吏六斤自汴還，具言金主殺母等事，且曰：「將遣使害宗室兄弟矣。」烏祿益懼，謀於其舅興元少尹李石。石勸烏祿先殺副留守高存福，烏祿遂執存福，將殺之，適福壽等以軍入東京，乃共殺存福等。烏祿遂御宣政殿即位，大赦，改元大定。下詔暴揚亮罪惡十事，追尊訛裏朵爲帝。
戊申，劉錡遣都統王權措置淮西，權不從錡節制，聞金兵大至，即棄廬州，退屯昭關，兵皆潰。錡聞之，遂自淮陰退還揚州。金主亮入廬州，權自昭關退保和州。
吳拱、成閔遣兵復唐、鄧諸州。
丁巳，帝聞王權敗，召楊存中至內殿，議禦敵之策，因命存中就陳康伯議，欲航海避敵。康伯延之入，解衣置酒。帝聞之，已自寬。明日，康伯入奏曰：「聞有勸陛下幸越趨閩者，審爾大事去矣。盍靜以待之。」一日，帝忽降手詔曰：「如敵未退，散百官。」康伯焚詔而後奏曰：「百官散，主勢孤矣。」帝意既堅，康伯乃請下詔親征。帝從之，詔旨有雲「惟天惟祖宗，既共昌於基運。有民有社稷，敢自逸於燕安。」又雲「歲星臨於吳分，定成淝水之勳。鬥士倍於晉師，可決韓原之勝。」帝次平江，以葉義問督視江、淮軍馬，中書舍人虞允文參贊軍事。尋以楊存中爲御營宿衛使。
金人陷真州，統制邵宏淵逆戰敗走。
庚申，王權退屯採石。金主亮入和州，以梁山濼水涸，先所造戰船不得進，命李通復造船，督責苛急，將士日夜不得休息，壞城中民居以爲材木，煮死人膏爲油，用之。
乙丑，金人陷揚州，劉錡以舟渡真、揚之民於江南，留屯瓜洲。金人來爭，錡命步將吳超、員琦、王佐等拒之於皁角林。錡陷重圍，下馬死戰。佐以步卒設伏林中，金人既入，張弩俄發，金人以運河岸狹，非騎兵之利，稍稍引去。追擊，大破之，斬其統軍高景山。
丙寅，李寶大破金人於陳家島，殺其將完顏鄭家奴。寶既解海州之圍，遂與其子公佐引舟師至膠西石臼島。敵舟已出海口，泊陳家島，相拒僅一山。時北風盛，寶禱於石臼神，風自柂樓中來如鍾鐸聲，衆鹹奮，引舟握刃待戰。敵操舟者皆中原遺民，遙見寶船，紿敵兵入舟中，使不知。王師猝至，風駛舟疾，過山薄敵，鼓聲震盪，海波騰躍。敵大驚，掣矴舉帆，帆皆油纈，綿亙數里，風浪卷聚一隅，窘束無復行次。寶命火箭射之，煙焰隨發，延燒數百艘。火所不及者，猶欲前拒，寶叱壯土躍登其舟，以短兵擊殺之。降其衆三千餘人，斬其帥完顏鄭家奴等六人，擒倪詢等，上於朝。獲其統軍符印與文書、器甲、糧斛以萬計，餘物衆不能舉者，悉焚之，火四晝夜不滅。
十一月壬申，召張浚判建康府。先是，秦檜既主和，晏然不復以邊事爲意。浚欲力論時事，以其母計氏年高，言之必被禍。計氏知之，誦其父鹹紹聖初制策曰：「臣寧言而死於斧鉞，不忍不言而負陛下。」浚意遂決，上疏言：「當今事勢如養大疽於頭目心腹之間，不決不止，遲則禍大而難治，疾則禍輕而易治。惟陛下謀之於心，斷之於獨，謹察情僞，預備倉卒，庶幾社稷安全。不然，後將噬臍。」事下三省檜大怒，貶浚連州居住。及檜死，朝廷復以和爲可恃如檜時。浚方居喪，會星變求言。浚慮金數年間必求釁用兵，而吾方溺於宴安，莫爲之備，沈該、万俟卨居相位，尤不厭天下望，自以大臣，義同休慼，不敢以喪爲嫌，覆上疏極言。臺諫論浚名在罪籍，倡異議以動國是，復貶永州居住。至是，殿中侍御史陳俊卿上疏，極言浚忠藎。帝悟，乃有是命。
召王權赴行在，以李顯忠代將其軍。
金人犯瓜洲。時，劉錡病甚，求解兵柄，留其侄中軍統制劉汜以幹五百人塞瓜洲，李橫以八千人固守。詔錡還鎮江，專防江，於是盡失兩淮之地。金人攻圍益急，汜以克敵弓射卻之。葉義問至鎮江，見錡病劇，以李橫權錡軍，遂督兵渡江。衆以爲不可，義問強之。汜請出戰，錡不從，汜拜家廟而行。金人鐵騎奄至江上，汜先退，李橫以孤軍不能當，亦卻，失其都統制印。橫左軍統制魏俊、右軍統制王方死之，橫、汜僅以身免。義問聞之，乃陸走趨建康。
乙亥，金主亮臨江築臺，自被金甲登臺，殺黑馬以祭天，以一羊一豕投於江中，召奔睹等謂之曰：「舟楫已具，可以濟江矣。」蒲盧渾曰：「臣觀宋舟甚大，我舟小而行遲，恐不可濟。」亮怒曰：「爾昔從樑王追趙構入海島，豈皆大舟耶。誓明日渡江。晨炊玉麟堂，先濟者與黃金一兩。」亮置黃旗、紅旗於岸上，以號令進止。
時，葉義問命虞允文往蕪湖迎李顯忠，交王權軍，且犒師。允文至採石，權已去，顯忠未來，敵騎充斥，官軍三五星散，解鞍束甲坐道傍，皆權敗兵也。允文謂坐待顯忠則誤國事，遂立召諸將，勉以忠義，曰：「金帛、告命皆在此，以待有功。」衆曰：「今既有主，請死戰。」或謂允文曰：「公受命犒師，不受命督戰，他人壞之，公受其咎耶？」允文叱之曰：「危及社稷，吾將安避。」乃命諸將列大陣不動，分戈船爲五，其二並東、西岸，其一駐中流，藏精兵待戰，其二藏小港，備不測。部分甫畢，敵已大呼，亮操小紅旗，麾數百船，絕江而來，瞬息之間，抵南岸者七十艘，直薄官軍。軍小卻，允文入陣中，撫統制魏俊之背曰：「汝膽略聞四方，立陣後則兒女子爾。」俊即揮雙刀出，士殊死戰。中流官軍以海鰍船衝敵舟，皆平沈。敵半死半戰，日暮未退。會有潰卒自光州至，允文授以旗鼓，從山後轉出，敵疑援兵至，始遁。允文又命勁弩尾擊追射，大敗之。金兵還和州，凡不死於江者，亮悉敲殺之。會報曹國公已即位於東京，改元大定，亮拊髀嘆曰「朕本欲平江南，改元大定，此非天乎？」因出其素所書，取「一戎衣天下大定。」改元事，以示羣臣。遂召諸將帥，謀北還，且分兵渡江。李通曰：「陛下親征，深入異境，無功而還，若衆散於前，敵乘於後，非萬全計。若留兵渡江，車駕北還，諸將亦將解體。今燕北諸軍近遼陽者，恐有異志，宜先發兵渡江，斂舟焚之，絕其歸望，然後陛下北還，南北皆指日而定矣。」亮然之。
允文知亮敗明當復來，夜半，部分諸將，分海舟縋上流，別遣盛新以舟師截金人於楊林河口。明旦，敵果至，因夾擊之，復大敗，焚其舟三百。敵遣僞詔來諭王權，似有宿約者。允文曰：「此反間也。」乃復書言：「權因退師，已置憲典，新將李顯忠也，願快戰以決雌雄。」亮得書大怒，遂焚其龍鳳舟，斬樑漢臣及造舟者二人，率其軍趨揚州。使符寶郎耶律沒答護神果軍扼淮渡，凡自軍中還至淮上，無都督府文字，皆殺之。
丁亥，劉錡以疾罷。李顯忠至採石，虞允文語之曰：「敵入揚州，必與瓜洲兵合。京口無備，我當往，公能分兵相助乎？」顯忠分萬六千與之，允文遂還京口。時，敵屯重兵滁河，造三閘，儲水深數尺，塞瓜洲口。楊存中、成閔、邵宏淵諸軍皆集京口，凡二十餘萬。允文以戰艦數少不足用，聚材改治之。命張深守滁河口，扼大江之衝，以苗定駐下蜀爲援，且謁劉錡問疾。錡執允文手曰：「疾何必問。朝廷養兵三十年，一技不施，而大功乃出一儒生，我輩愧死矣。」以疾篤召還，提舉萬壽觀。詔以成閔等爲招討使，閔，淮東。李顯忠，淮西。吳拱，湖北、京西。
乙未，金主亮至瓜洲，居於龜山寺。虞允文與楊存中臨江按試，命戰士踏車船中流上下，三週金山，迴轉如飛。敵持滿以待，相顧駭愕。亮笑曰：「紙船耳。」有一將跪奏「南軍有備，不可輕。願駐揚州，徐圖進取。」亮怒，杖之五十。召諸將，約以三日濟江，否則盡殺之。驍騎高僧欲誘其黨以亡，事覺，亮命衆刃剉之。乃下令「軍士亡者，殺其蒲裏衍。蒲裏衍亡者，殺其穆克。謀克亡者，殺其猛安。猛安亡者，殺其總管。」由是軍士益危懼。亮又令軍中運鴉鶻船於瓜洲，期以明日渡江，「敢後者死。」
衆欲亡歸，乃決計於浙西都統制耶律元宜及猛安唐括烏罷，且曰：「前阻淮渡，皆成擒矣。比聞遼陽新天子即位，不若共行大事，然後舉軍北還。」元宜然之，期詰旦衛軍番代即行事。黎明，元宜等帥諸將，以衆薄亮營。亮聞亂，意宋兵奄至，攬衣遽起，箭入帳中，亮取視之，愕然曰：「乃我兵也。」近侍大慶山曰：「事急矣，當出避之。」亮曰：「走將安往。」方取弓，已中箭仆地。延安少尹納合幹魯補先刃之，手足猶動，遂縊死之。軍士攘取行營服用皆盡，乃取驍騎指揮使大盤衣巾，裹其屍而焚之。收其妃嬪，及李通、郭安國、徒單永年、樑珫、大慶山等皆殺之。元宜自爲左領軍副大都督，使人殺太子光英於汴。退軍三十里，遣人持檄詣鎮江軍議和。未幾，金軍在荊、襄、兩淮者，皆拔柵北還。
初，金人之犯邊也，鄭樵言歲星分在宋，金主將自斃。至是，果然。金主雍知亮被殺，趨入燕京。十二月，成閔、李顯忠收復兩淮州郡。
張浚至建康。先是，浚被召至岳陽，買舟冒風雪而行。時金兵充斥，浚遇東來者，云：「敵兵方盛，焚採石，煙焰漲天，慎毋輕進。」浚曰：「吾赴君父之急，知直前求乘輿所在而已。」時，長江無一舟敢行北岸者，浚乘小舟徑進。過池陽，聞金亮敗，餘衆猶二萬屯和州，李顯忠兵在沙上，浚往犒之。一軍見浚，以爲從天而下。浚犒軍畢，即趨建康。先牒通判劉子昂辦行宮儀物，至是，遂請車駕臨幸，帝從之。
戊申，帝如建康。張浚迎拜道左，衛士見浚，無不以手加額。浚起復用，風采隱然，軍民皆倚以爲重。
三十二年春正月，山東人耿京起兵復東平。時，金亮既死，中原豪傑並起。京據東平，自稱東平節度使，以歷城人辛棄疾掌書記。棄疾勸京來歸，京遣棄疾奉表詣行在。帝大喜，厚賚之，以京知東平府。
金主雍下令散南征之衆，以高忠建爲報諭宋國使，且告即位。
二月癸卯，帝發建康。瀕行，謂張浚曰：「卿在此，朕無北顧憂矣。」御史吳芾言：「建康可以控帶襄、漢，經略淮甸，大駕宜留，以系中原之望。若還臨安，則西北之勢不能相從矣。」不從。
閏月，辛棄疾至山東。值耿京將張安國已殺京降金，棄疾還至海州，與衆謀曰：「我緣主帥來歸朝，不期事變，何以覆命。」乃約李寶統制王世隆、忠義人馬全福等徑趨金營，即帳中縳安國，獻於臨安，斬之。詔授棄疾江淮判官。
夏四月戊子，金高忠建至臨安。議遣使報聘，且賀即位。工部侍張闡請「遣使之命，正敵國之禮，彼或不從，則有戰耳。如此，則中國之威可以復振。」帝然之，遂遣洪邁充賀登極使。帝謂執政曰：「向日講和，本爲梓宮、太后，雖屈已卑辭，有所不憚。今兩國之盟已絕，宜正名畫境，朝儀、歲幣，當先定之。」邁乃奏接伴禮儀十有四事。既而忠建責事以臣禮，及取新復州郡，陳康伯以義折之，乃止。邁行，書用敵國禮。帝手札賜邁曰：「祖宗陵寢，隔闊三十年，不得以時灑掃祭祀，心實痛之。若彼能以河南地，見歸，必欲居尊如故，正復屈己，亦何所惜。」邁奏言：「山東之兵未解，則兩國之好不成。」至燕，金閣門見國書不如式，即令於表中改「陪臣。」二字，朝見之儀必欲用舊禮。邁執不可，金鎖使館三日，水漿不通。及見金人，語不遜，欲留邁，張浩不可，乃遣還。
金人復攻海州，鎮江都統張子蓋及魏勝敗之。金人復遣五斤太師發諸路兵二十餘萬攻海州，先遣一軍自州西南斷勝軍餉道。勝擇勁悍三千餘騎，拒於石闡堰，金軍不能進，逮夜始還留千人備險隘，金兵十萬來奪，勝率衆鏖戰，殺數千人，餘皆遁去，勝還入城。無何，金兵環城圍數重，勝與郭蔚分兵備禦，或獨出擾之，使不得休息。又夜發兵劫其營，或焚其攻具。既而金人併力急攻，勝告急於李寶，寶以聞。命張子蓋赴援，進次石湫堰。金人陳萬騎於河東，子蓋率精銳數千騎擊之。統制張汜略陳，中流矢死。子蓋曰：「事急矣。」奮臂大呼馳入陣，勝等繼之，殊死戰。賊大敗，擁溺石湫河死者半，圍遂解。
六月，罷三招討司，以金人議和故也。
初，李顯忠陰結金都統蕭琦爲內應，請出師，欲自宿、亳趨汴，由汴京以通關、陝。關、陝既通，則鄜延一路，熟知顯忠威名，必皆響應。且欲起其舊部曲數萬以取河東。會詔罷兵，乃止。
顯忠初名世輔，綏德青澗人，世爲蘇尾九族都巡檢使，年十七，隨父永奇出入行陣，以勇捷知名。先是，金人陷延安，授永奇父子官。永奇聚泣曰：「我宋臣也，世受國恩，乃爲彼用耶？」會劉豫令世輔帥馬軍赴東京，永奇密戒之曰：「汝若行，乘機即歸本朝，無以我故貳其志，事成我亦不朽矣。」世輔至東京，從兀朮以萬騎獵淮上。世輔令吳俊往探淮水可渡馬處，欲執兀朮歸朝。俊還，世輔馳問之，爲竹刺傷馬而止。兀朮授世輔知同州。世輔至鄜省父，永奇曰：「同州入南山，乃金人往來驛路。汝可於此擒其酋，渡洛、渭，由商、虢歸朝，第報我知，我當以兵取延安而歸。」金撒離喝至同州，世輔以計執之。馳出城，至雊河，舟後期，不得渡，與追騎屢戰皆捷。世輔憩高原，望追騎益多，撒離喝搏頰求哀，世輔乃與折箭爲誓，不得殺同州人及害我骨肉，撒離喝許之，遂推之下，追兵爭救，得免。世輔攜老幼長驅而北，至鄜城，急遣人告永奇。永奇即挈家出城，至馬翅谷，爲金人所及，家屬三百口皆遇害，世輔僅以二十六人奔夏。既至，夏人問其故，世輔泣，具言父母妻子之亡，切齒疾首，恨不即死，願得二十萬衆，生擒撒離喝，取陝西五路歸於夏。夏主以世輔爲延安經略使，與其臣王樞、移訛同出師，時紹興九年五月也。世輔至延安，總管趙惟清大呼曰：「鄜延今復歸朝，已有赦書。」世輔取赦文觀之，因與官屬列拜大哭，乃以舊部八百餘騎往見王樞、移訛，諭之曰：「世輔已得延安府，見講和赦書，招撫可以本部軍歸國。」移訛不從，曰：「初經略乞兵來取陝西，既到此，乃令我歸耶？」世輔知勢不可，乃出刀斫移訛，不及，擒王樞，縛之。夏人以鐵鷂子軍來，世輔以所部拒之，馳揮雙刀，所向披靡，夏兵大潰。世輔揭榜招兵，得驍勇萬人，乃擒害其父母弟侄者，斬於東市。行至鄜州，有馬步軍四萬餘，遂見吳玠於河池。尋之行在，帝撫勞再三，賜名顯忠。
