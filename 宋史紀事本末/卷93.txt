○蒙古連兵
理宗端平二年春正月丙辰，詔孟珙屯黃州。珙留襄陽，招中原精銳之士萬五千餘，分屯漅北、樊城、新野、唐、鄧間，以備蒙古，名鎮北軍，遂以爲襄陽都統制。
六月，蒙古主命子闊端將塔海等侵蜀，特穆德克、張柔等侵漢，口溫不花及察罕等侵江，淮。
秋七月，蒙古將口溫不花侵唐州。全子纔等棄師走，趙範帥兵敗蒙古於上閘兒還。
冬十月，蒙古闊端入蜀，次鞏昌，金總帥汪世顯降。時，金亡，郡縣皆降，獨世顯堅守不下。闊端至，世顯率其衆，持牛酒迎謁。闊端謂之曰：「吾征討有年，所至皆下，汝獨固守，何也。」世顯曰：「有君在上，賣國市恩之人，諒所不取。」闊端大悅，戒其下秋毫勿犯，俾世顯仍舊職，即日令帥所部從徵。世顯遂截嘉陵，進趨大安。
十二月，蒙古闊端入沔州，殺知州事高稼。稼在沔，葺理創殘，招集流散，皆襁負歸之。及數與蒙古力戰，奇功甚多。至是，闊端自鳳州入西川，東路之師多敗，遂搗河池，至西池谷，距沔九十里。吏民議退保大安，稼言於制置使趙彥吶曰：「今日之事，有進無退。若能進據險地，以身捍蜀，敵有後顧，必不深入。若倉皇召兵，退守內地，敵長驅而前，蜀事去矣。」彥吶曰：「吾志也。」已而竟行，留稼守沔。蒙古自白水關入六股株，距沔六十里。沔無城，依山爲阻，稼升高鼓譟，盛旗鼓爲疑兵。彥吶至置口，輟帳前總管和彥威以軍還沔，召小校楊俊、何璘以兵會，又選精兵千人，命王宣帥以助之。已而蒙古大至，何璘遁，沔州遂陷。衆擁稼出戶，稼叱之，不能止，敵圍殺之。彥吶聞稼死，沔州破，乃進屯青野原，蒙古圍之。曹友聞曰：「青野爲蜀咽喉，不可緩也。」即往救之，半夜截戰，遂解其圍。既而蒙古先鋒汪世顯搗大安，友聞又救之。指麾甫畢，蒙古大軍數萬突至，友聞迎戰，又敗之，敵乃退。友聞遂引兵扼仙人關。
三年春正月，蒙古兵攻洪山，張順、翁成大等以兵捍禦。蒙古將特穆德克寇江陵，統制李復明奮戰死之。
三月，襄陽北軍主將王旻等作亂。時制置使趙範在襄陽，以王旻、李伯淵、樊文彬、黃國弼等爲腹心，朝夕酣狎，了無上下之序，民訟、邊防，一切廢弛。既而南、北軍交爭，範失於撫馭，於是旻、伯淵焚襄陽城郭倉庫，相繼降於蒙古。時城中官民尚四萬七千有奇，財粟在倉庫者無慮三十萬，軍器二十四庫，皆爲蒙古所有，金銀鹽鈔不與焉。南軍將李虎乘勝劫掠，城中爲之一空。襄陽自岳飛收復以來，百三十年，生聚繁庶，城高池深，甲於兩陲，一旦灰燼。詔以趙範失於撫御，削三官，仍舊職任。
四月，時師屢爲蒙古所敗，襄、漢、淮、蜀日急，帝悔前事，命學士吳泳草詔罪已。監察御史王萬謂泳曰：「兵固失矣，言之甚恐亦不可。今邊民生意如發，宜以振厲奮發，興感人心。」因爲條具沿邊事宜。泳從其言，草詔進。略曰：「數年之間，多難已甚，屬讎金之寢滅，而蒙古之與鄰。逮合謀成破蔡之功，恐假道有滅虞之勢。心之憂矣，臍可噬乎？」又曰：「兵民之死戰鬥戶口之困流離，室廬靡存，骼胔相望。是皆朕明不能燭，德有未孚，上無以格天心，下無以定民志。今方施令發政，以爲緩輯之圖，補卒搜乘，以嚴守禦之備。想瘡痍之溢目，如疾病之在身。」
是月，蒙古陷隨、郢州、荊門軍。八月，蒙古陷棗陽軍、德安府。
九月壬午，御前諸軍統制曹友聞與蒙古戰於大安軍陽平關，敗績，死之。初，友聞帥師扼仙人關，諜報蒙古合蕃、漢軍五十餘萬將至。友聞謂弟萬曰：「國家安危，在此一舉，衆寡不敵，豈容浪戰。惟當乘高據險，出奇設伏以待之。」蒙古攻武休關，敗都統李顯忠軍，遂入興元，欲衝大安軍。制置使趙彥吶檄友聞，控制大安以保蜀口。友聞以爲不可，彥吶不從。友聞乃遣弟萬及友諒引兵上雞冠隘，多張旗幟，示敵堅守。友聞選精銳萬人，夜渡江，密往流溪設伏，約曰：「敵至，內以鳴鼓舉火爲應，外呼殺聲。」蒙古兵果至，萬出逆戰。蒙古八都魯及達海帥步騎萬餘人，往來搏戰，矢石如雨，萬身被數創，令諸軍舉烽。友聞分所部爲三以禦敵，親帥精兵三千人，疾馳至隘下。先遣統領劉虎，帥敢死士五百衝敵前鋒，不動。友聞乃伏三百騎道旁，而令虎銜枚突陣。會大風雨，諸將請曰：「雨不止，淖濘深沒足，宜候少霽。」友聞叱曰：「敵知我伏兵在此，緩必失機。」遂擁兵齊進。西軍素以綿裘代鐵甲，經雨濡溼，不利步鬥。黎明，蒙古以鐵騎四面圍繞。友聞嘆曰「此殆天乎。吾有死而已。」於是血戰愈厲，與萬俱死，軍盡沒。蒙古兵遂長驅入蜀，一月之間，成都、利州、潼川三路俱陷沒。四蜀所存，惟夔州一路及潼川順慶府而已。
冬十月壬寅，蒙古兵陷固始縣。
丙午，蒙古闊端兵離成都，入文州。知州劉銳、通判趙汝向乘城固守，晝夜搏戰。逾月，援兵不至，銳度不免，集其家人，盡飲以藥，皆死，乃聚其屍及公私金帛、告命，焚之。家素有禮法，幼子才六歲，飲藥時猶下拜受之，左右感動。城破，銳及其二子自刎死。汝向被執，臠殺之。軍民同死者數萬人。
十一月，蒙古口溫不花入淮西蘄、舒、光州，守臣皆遁。口溫不花合三州人馬糧械，趨黃州，遊騎自信陽趨合肥。詔淮西史嵩之援光，淮東趙葵援合肥，沿江陳韡過和州，爲淮西聲援。
蒙古特穆德克攻江陵，史嵩之遣孟珙救之。珙遣張順先渡，而自以全師繼之，變易旌旗服色，循環往來，夜則列炬照江，數十里相接。珙又遣趙武等與戰，珙親往節度，遂破蒙古二十四砦，還民二萬而歸。
蒙古將察罕攻真州，知州丘嶽部分嚴明，守具周悉，蒙古兵薄城輒敗。嶽乘勝出戰於胥浦橋，以強弩射其致師者一人，死之，敵兵少卻。嶽曰：「敵衆十倍於我，不可以力勝也。」乃爲三伏，設炮石，待之於西城。敵至，伏起，炮發，殺其驍將，敵衆大擾。嶽選勇士襲敵營，焚其廬帳。越二日，皆引去。
嘉熙元年冬十月，蒙古口溫不花攻黃州，孟珙帥師救卻之。遂攻安豐，杜杲繕完守禦。蒙古以火炮焚樓櫓，杲隨陷隨補完。蒙古令「拔都魯。」斫牌杈木。「拔都魯。」者，皆死囚爲之，攻城以自贖。杲募善射者，用小箭射其目，「拔都魯。」多傷而退。蒙古填壕爲二十七壩，杲分兵扼壩。蒙古乘風縱火，俄而風雪驟作，杲募壯士奪壩路，士皆奮躍死戰。會池州都統制呂文德突圍入城，合力捍禦，蒙古引去，淮右以安。文德，安豐人，魁梧勇悍。嘗鬻薪城中，趙葵見其遺履長尺有咫，異而訪之，值文德出獵，暮負虎、鹿各一而歸。召置帳下，遂累功勞，超擢軍職。
二年春正月己未，詔史嵩之、趙葵，「援黃州、安豐，其立功將士等第，亟具名以聞。」
二月，蒙古再遣王檝來求歲幣銀、絹各二十萬。僉書樞密李宗勉言：「輕諾者多後患，當守元約可也。然比之開禧時，物價騰踴，奚啻倍蓗矣。」史嵩之開督府，力主和議。宗勉言：「使者可疑者三。嵩之職在督戰，如收復襄、光，控扼施、澧，招集山砦，保固江流，皆今所當爲。若所主在和，則凡有機會可乘，不無退縮之意，必至虛捐歲月，坐失事功。」
三月己丑，命將作監周次說爲蒙古通好使。
九月，蒙古察罕帥兵號八十萬，圍廬州，期破廬後，造舟巢湖，以窺江左。於濠外築土城六十里，穿兩濠，攻具皆數倍於攻安豐時。杜杲極力守禦。蒙古築壩高於城樓，杲以油灌草，即壩下焚之，皆爲煨燼。又於串樓內立雁翅七層，俄炮中壩上，衆驚。杲乘勝出戰，蒙古敗走，杲追躡數十里。又練舟師，扼淮河，遣其子庶監呂文德、聶斌，伏精銳於要害。蒙古不能進，遂引而北歸。詔加杲淮西制置使。
冬十月，以孟珙爲京湖制置使。詔珙收復京、襄。珙謂必得郢，然後可以通饋餉。得荊門，然後可以出奇兵。及至岳州，檄江陵節制司搗襄、郢，召諸將指授方略，發兵深入，遂復郢州、荊門軍。
三年三月，孟洪遣兵及蒙古戰，三戰皆捷，遂覆信陽、光化軍、樊城、襄陽，因上疏曰：「取襄不難，而守爲難。非將士不勇也，非車馬器械不精也，實在乎事力之不給耳。襄陽爲朝廷根本，今百戰而得之，當加經理，如護元氣，非甲兵十萬，不足分守。與其抽兵於戰來之後，孰若保此全勝。上兵伐謀，此不爭之爭也。」乃以蔡、息降人置忠衛軍，襄、郢降人置先鋒軍。
八月，蒙古塔海將兵入蜀，制置使丁黼聞之，先遣妻子南歸，自誓死守。至是，塔海自新井入，詐豎宋將旗。黼以爲潰卒，以旗榜招之，既審知其非，領兵夜出城南迎戰而死。蒙古遂取漢、邛、簡、眉、蓬州、遂寧、重慶、順慶府，尋引還。黼帥蜀，爲政寬大，蜀人思之。
十二月，孟珙諜知蒙古塔海等帥衆號八十萬南侵，策其必道施、黔以透湖、湘，乃請粟十萬石以給軍餉，以三千人屯峽州，千人屯歸州，命弟瑛以精兵五千駐鬆滋，爲夔聲援，增兵守歸州隘口萬戶谷。及蒙古至，珙密遣將御之，又以千人屯施州。蒙古既入蜀，珙增置營砦，分佈戰艦，遣兵間道抵均州防遏，且設策備禦。未幾，蒙古渡萬州湖灘，施、夔震動。珙兄璟時知峽州，帥兵迎拒於歸州大埡砦，得捷於巴東，遂復夔州。
四年春正月，蒙古張柔等分道入寇。
二月癸丑，以孟珙爲四川宣撫使，珙遂興屯田，條具上流事宜。會諜知蒙古於襄、樊、信、陽、隨州招集軍民布種，積船材於鄧之順陽，乃分兵撓其勢，潛兵燒所積船材。又度其必因糧於蔡，遣兵火其積聚。遂拜四川安撫使，知夔州，節制歸、峽、鼎、澧軍馬。珙至鎮，招集散民爲寧武軍，以降人回鶻愛裏八都魯爲飛鶻軍。釐蜀政之弊，爲條，班諸郡縣。且曰：「不擇險要立砦柵則難責兵以衛民，不集流離安耕種則難責民以養兵。」乃立賞罰以課殿最，俾諸司奉行之。尋兼夔州路制置屯田，調夫築堰，募農給種，首秭歸，尾漢口，爲屯二十，爲頃十八萬八千二百八十。以李庭芝權施州建始縣，庭芝訓農治兵，選壯士雜官軍教之。期年，民皆知戰守，善馳逐，無事則植戈而耕，敵至則悉出而戰。珙下其法於所部，行之。
夏四月，蒙古復使王檝來。檝前後凡五至，以和議未決，隱憂致疾卒。遣使歸其柩於蒙古。
淳祐元年十一月，蒙古塔海部汪世顯等復入蜀，進圍成都。制置使陳隆之固守彌月，誓與城存亡。部將田世顯潛送款於蒙古，乘夜開門，北兵突入，隆之舉家數百口皆死。檻送隆之至漢州，命諭守臣王夔降，隆之大呼曰：「大丈夫死爾，勿降也。」遂見殺。漢州兵三千出戰，城閉，盡爲蒙古所屠。
十二月，蒙古月裏麻思來議和，從行者七十餘人。月裏麻思曰：「吾與汝等奉命南下，楚人多詐，當誓死，無辱吾君。」已而馳抵淮上，守將以兵脅之曰：「爾命在我，生死頃刻間耳。若能降，官爵可立致。不然，必不爾貸。」月裏麻思曰：「吾持節南來，以通國好，反誘我以不義，有死而已。」守將知其不可逼，乃囚之長沙飛虎寨。
二年二月，蒙古也可那顏、耶律朱哥自京兆取道商、房，以趨三川，遂攻瀘州。孟珙遣一軍屯江陵及郢州，一軍屯沙市，一軍自江陵出襄，與諸軍會，又遣一軍屯涪州，且下令應出戍主兵官不許失棄寸土。權開州樑棟以乏糧還司，珙曰：「是棄城也。」斬以徇。由是諸將稟命惟謹。
冬十月，蒙古陷通州，屠其民，守將杜霆棄城遁。十二月，蒙古兵攻敘州，都統楊大全戰死。三年春正月，蒙古張柔分兵屯田於襄城。
秋七月，蒙古兵破大安軍，忠義副總管楊世安守魚孔隘，力戰卻之。詔以世安就知大安軍。四年五月，蒙古兵圍壽春，呂文德率諸軍御之。
六月，以呂文德爲淮西招撫使。未幾，文德敗蒙古兵於五河，復其城。
十二月，以孟珙兼知江陵府。珙至江陵，登城，嘆曰：「江陵所恃三海，不知沮洳有變爲桑田者，敵一鳴鞭，即至城外。」蓋自城以東，古嶺、先峯直至三汊，無有限隔。乃修復內隘十有一，別作十隘於外，有距城數十里者。沮、漳之水，舊自城西入江，因障而東之，俾繞城北，入於漢，而三海遂通爲一。隨其高下，爲匱畜洩，三百里間，渺然巨浸。土木之工百七十萬，民不知役。因繪圖上之。
五年五月，詔沿江、湖南、江西、湖廣、兩浙制帥、漕司，共造輕捷戰船，置遊擊軍壯士，分備捍禦。七月，蒙古察罕會張柔掠淮西，至揚州而去。
六年十一月，蒙古兵侵荊湖、江淮之境，攻拔虎頭關，遂至黃州。
