○熙河之役
神宗熙寧三年冬十月，貶秦鳳經略使李師中知舒州。先是，建昌軍司理王韶詣闕上平戎三策，以爲「西夏可取。欲取西夏，當先復河湟。欲復河湟，當先以恩信招撫沿邊諸種。自威武之南至於洮、河、蘭、鄯，皆故漢郡，其地可以耕而食，其民可以役而使。幸今諸羌瓜分，莫相統一，此正可併合而兼撫之時也。且唃氏子孫，瞎徵差盛，爲諸戎所畏，若招撫之，使糾合宗黨，制其部族，於漢有肘腋之助，且使夏人無所連結，策之上也。」帝異其言，召問方略。王安石以爲奇，請以韶管幹秦鳳經略，司機宜文字。韶請築渭、涇上下兩城，屯兵，以撫納洮、河諸部。下師中議，師中以爲不便，詔師中罷帥事。韶又言：「渭源至秦州，良田不耕者萬頃，願置市易司，稍籠商賈之利，取其贏以治田，乞假官錢爲本。」詔秦鳳經略司以川交子易物貨給之，命韶領市易事。師中言：「韶所指田，乃極邊弓箭手地耳。又將移市易司於古渭，恐秦州自此益多事，所得不補所失。」安石主韶議，爲削師中職，徙知舒州，而以竇舜卿知秦州，與內侍李若愚按閒田所在，僅得地一頃，地主有訟，又歸之矣。舜卿、若愚奏其欺，安石又爲謫舜卿而命韓縝。縝遂附會實其事，乃進韶太子中允。
四年八月，命王韶主洮河安撫司事。時議取河湟，自古渭砦接青唐、武勝軍，應招納蕃部市易、募人營田等事，並令王韶主之。韶至秦，會諸將，以蕃部俞龍珂在青唐最大，渭源羌與夏人皆欲羈縻之，議先致討。韶因按邊，引數騎直抵其帳，諭以成敗，遂留宿。明旦，兩種皆遣其豪隨韶以東，龍珂率其屬十二萬口內附。龍珂既歸朝，自言：「平生聞包中丞朝廷忠臣，乞賜姓包氏。」帝如其請，賜姓包名順。
五年五月，以古渭砦爲通遠軍。帝志復河隴，會定州駐泊都監張守約請以古渭爲軍，根本隴右。帝從之，以王韶知軍事，行教閱法。
八月，秦鳳路沿邊安撫王韶引兵擊吐蕃乞神平，破蒙羅角、抹耳、水巴等族。初，諸羌各保險，諸將謀置陣平地，韶曰：「賊不捨險來鬥，則我師必徒歸。今已入險地，當使險爲吾有。」乃徑趨抹邦山，壓敵軍而陣，令曰：「敢言退者斬。」賊乘高下鬥，師小卻。韶躬擐甲冑，麾帳下兵逆擊之，羌大潰，焚其廬帳而還，洮西大震。會木徵渡河來援，餘黨復集。韶戒別將由竹牛嶺路張軍聲，而潛師越武勝，遇瞎徵首領瞎藥等，與戰，破之，遂城武勝，建爲鎮洮軍。韶言：「措置洮、河，只用回易息錢，未嘗輒費官本。」文彥博曰：「工師造屋，初必小計，冀人易於動工。及既興作，知不可已，乃方增多。」帝曰：「屋壞豈可不修。」王安石曰：「主者善計，自有忖度，豈爲工師所欺也。」彥博不復敢言。由是韶進討，敢肆欺誕，朝廷不與計財。
冬十月，置熙河路，領熙、河、洮、岷州、通遠軍，升鎮池軍爲熙州，以王韶爲經略安撫使，兼知熙州。然河、洮、岷三州猶未能復也。十一月，河州首領瞎藥等來降，以爲內殿崇班，賜姓名包約。
六年二月，王韶復河州，獲木徵妻子。
九月，岷州首領木令徵以其城降。初，王韶既復河州，會降羌叛，韶回軍擊之。吐蕃木徵遂據河州，韶進破訶諾木藏城，穿露骨山，南入洮州境。道斄隘，釋馬徒行，或日至六七。木徵留其黨守河州，自將尾官軍。韶力戰破走之，河州復平。木令徵聞先聲，遂以城降。韶入岷州，於是宕、洮、迭三州羌酋皆以城附。韶軍行五十四日，涉千八百里，得州五，斬首數千級，獲牛羊馬以萬計。捷書至，帝御紫宸殿受羣臣賀，解所服玉帶賜王安石，進韶左諫議大夫、端明殿學士。
七年二月，知河州景思立與吐蕃別將戰於踏白城，敗死。
三月壬寅，木徵寇岷州，木徵雖屢敗，而董氈別將青宜結鬼章之衆，復數擾河州屬蕃。時，王韶入朝，景思立既敗死，木徵勢復熾，遂寇岷州。刺史高遵裕遣包順擊走之。
是月，遣使分行諸路，募武士，赴熙河。
夏四月，木徵復寇河州，圍之。時賊勢方盛，王韶自京師還，至興平，聞之，乃與李憲日夜馳至熙州。熙方城守，韶命撤之，選兵得二萬人。諸將欲趨河州，韶曰：「賊所以圍城者，恃有外援也。攻其所恃，則圍自解。」乃直趨定羌城，破西蕃結河川族，斷夏國通路，進臨寧河，分命偏將入南山。木徵知援絕，拔柵去。韶還熙州，以兵循西山，繞踏白城後，焚賊八十帳，斬首七千餘級。木徵窮蹙，率酋長八十餘人詣軍門乞降。韶受之，送木徵赴京師。初，景思立之覆師也，羌勢復熾，朝議欲棄熙河，帝爲之旰食，數下詔，戒韶持重勿出。及是，帝大喜，以木徵爲榮州團練使，賜姓名趙思忠。
八年十二月，以王韶爲樞密副使。九年二月，吐蕃鬼章寇五牟谷，蕃將蘭氈納支大破之。
十二月，鬼章聚兵洮、岷，脅新附羌，多叛歸之。帝遣內侍押班李憲乘驛往秦鳳、熙河措置邊事，詔諸將皆受節制。御史彭汝礪等極論其不可，且言：「鬼章之患小，用憲之患大。憲功不成其患小，功成其患大。」章再上，不聽。
十年二月，王韶罷。韶與王安石有隙，且以勤兵遠略，歸曲朝廷，帝亦不悅數以母老乞歸，乃出知洪州。
韶鑿空開邊，驟躋政地，然用兵有機略，臨出師，召諸將授以指，不復更問，每戰必捷。常夜臥帳中，前部遇敵，矢石已及，呼聲振山谷，侍者股慄，而韶鼻息自如，人服其量。
夏四月，賜熙河路兵特支錢，戰死者賜帛。
十一月，以宗哥首領青宜結鬼章爲廓州刺史，阿令骨爲鬆州刺史。
哲宗元祐二年八月，岷州將種誼復洮州，執鬼章青宜結，檻送京師。初，董氈既死，養子阿里骨嗣爲邈川首領，逼鬼章使率其衆據洮、河、岷州。誼等帥師執之，遣居秦州聽令，招其子結咓齪及部屬以自贖。阿里骨懼，乃上表謝罪。
元符二年秋七月，洮西安撫使王贍取吐蕃邈川、青唐，降其酋瞎徵。初，阿里骨死，子瞎徵嗣。瞎徵性嗜殺，部曲睽貳。大酋心牟欽氈等有異志，以瞎徵季父蘇南黨徵雄武，譖殺之，其黨皆死，獨籛羅結得逃，奉董氈疏族溪巴溫之子杓拶，據溪哥城。瞎徵攻殺杓拶，籛羅結奔河州，說知州王贍以取青唐之策。贍言於朝，章惇許之。至是，贍引兵趨邈川，守者以城降，贍留屯之。瞎徵自知其下多叛，乃脫身自青唐來降於贍。詔以胡宗回帥熙河以節制之。
八月，城會州。元豐中，雖加蘭、會與熙河爲一路，而會州實未復。至是，始城會州，以西安城北六砦隸之。
閏九月，吐蕃隴拶復據青唐，王贍擊降之。詔以青唐爲鄯州，邈川爲湟州。初，瞎徵既降於王贍，而贍與總管王愍爭功，交訟於朝，於是青唐大酋心牟欽氈迎溪巴溫入城，立木徵之子隴拶爲主，其勢復張。瞎徵大懼，自髡爲僧以祈免。熙河帥胡宗回督贍進師，贍急攻隴拶及心牟欽氈等，皆出降，贍入據其城。詔以青唐爲鄯州，贍知州事。邈川爲湟州，王厚知州事。
三年三月，詔棄鄯，湟州，以畀吐蕃。初，王贍留鄯州，縱所部剽掠，羌衆攜貳。心牟等結諸族帳謀反，贍擊破之，悉捕斬城中羌，積級如山。贍又諷諸羌酋籍勝兵者，皆涅其臂，無應者。籛羅結請歸帥本路爲倡，贍聽之去，遂嘯聚數千人，圍邈川，夏衆十萬助之，城中危甚。苗履、姚雄帥所部兵來援，圍始解。贍因棄青唐而還。溪巴溫與其子溪賒羅撒據之。羣羌復合兵攻邈川，王厚亦不能支。朝論請並棄邈川，且謂隴拶乃木徵之子，遂命知鄯州，賜姓名曰趙懷德。其弟邪辟勿丁咓曰懷義，同知湟州。加瞎徵懷遠軍節度使。而貶贍於昌化軍，厚於賀州，胡宗回奪職，知蘄州。贍至穰縣，自縊死。
徽宗崇寧元年十二月，蔡京論前宰執韓忠彥等議棄湟州失策，復薦高永年、王厚爲帥，從之。二年夏四月，詔宦者童貫監洮西軍。
六月，童貫復湟州。初，蔡京復開邊，還王厚前職。會羌人多羅巴奉谿賒羅撒謀復國，趙懷德畏偪，奔河南種落，更挾之以令諸部。朝廷患衆羌扇結，遂命王厚安撫洮西，合兵十萬討之。京又與內客省使童貫善，因言：「貫常使陝右，審悉五路事宜與諸將之能否，請以貫用李憲故事監其軍。」帝從之。貫至湟州，適禁中太乙宮火，帝下手札，止貫毋西兵。貫發視，遽納靴中，厚問故，貫曰：「上趣成功耳。」遂行。多羅巴知王師且至，集衆以拒。厚聲言駐兵，而陰戒行，羌備益弛，乃與偏將高永年異道而進。多羅巴三子以數萬人分據要害，厚擊殺其二子，唯少子阿蒙中流矢去，道遇多羅巴，與俱遁。厚遂拔湟州。捷聞，進蔡京官三等，蔡卞以下二等。降德音於熙河蘭會路。論棄湟州罪，貶韓忠彥爲磁州團練副使，安燾爲祁州團練副使，曾布爲賀州別駕，範純禮爲靜江軍節度副使，奪蔣之琦三秩，凡預議者，貶黜有差。
三年夏四月，王厚復鄯州、廓州。
五月，封蔡京爲嘉國公，以王厚爲武勝節度留後。初，厚率大軍次於湟，命高永年將左軍，別將張誡將右軍，自將中軍，期會宗哥川。羌置陣臨宗水，倚北山，谿賒羅撒張黃屋，建大旆，乘高指呼，望中軍旗鼓，爭赴之。厚麾遊騎登山，攻其北，親帥強弩迎射，羌退走，右軍濟水擊之。大風揚沙，翳羌目，不得視，遂大敗。斬首四千三百餘級，俘三千餘人，羅撒以一騎馳去。其母龜茲公主與諸酋開城門以降。厚計羅撒必且走青唐，將夜追之，童貫以爲不能及，遂止。師下青唐，知羅撒留一宿去，貫始悔之。厚將大軍趨廓州，羌酋落施軍令結以衆降，遂入廓州。詔加京司空，封爵，而超拜厚武勝軍節度觀察留後。
史臣曰：吐蕃之裔，守護西塞，爲不侵不叛之臣，固嘗宣力王家，奮擊夏虜。而王安石主王韶，章惇主王贍，蔡京主王厚，三用師於其國，唃氏子孫無罪而就覆亡，功雖訖成，邊患不息。及金人得秦、隴，乃能求其後而續其血食，孰謂夷無人哉。
