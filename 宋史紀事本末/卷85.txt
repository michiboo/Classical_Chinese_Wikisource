○蒙古侵金
寧宗開禧二年十二月，蒙古奇握溫鐵木真稱帝於斡難河。鐵木真之先，有曰孛端叉兒，母曰阿蘭果火，生二子而寡居，夜寢，屢有光明照其腹，又生三子，孛端叉兒其季也。其後子孫蕃衍，各自爲部，居於烏桓之北，與畏羅、乃蠻、九姓回鶻故城和林接壤，世奉貢於遼、金，而總隸於韃靼。至也速該，併吞諸部，勢愈盛大。攻塔塔兒部，獲其部長鐵木真。還，次於跌裏溫盤陀山而生子，因以「鐵木真。」名之。也速該死，鐵木真年幼，其部衆多歸於族人泰赤烏部。泰赤烏合七部人幾三萬，攻之。鐵要真與其母月倫率部人爲十三翼，大戰，泰赤烏等敗，因得少安。時泰赤烏部地廣民衆而無紀律，其下謀曰：「鐵木真衣人以己衣，乘人以己乘，真吾主也。」因悉歸之，泰赤烏部遂微。未幾，塔塔兒部叛金，鐵木真自斡難河帥衆會金師同滅之，以功封鐵木真爲「察兀禿魯」，猶中國之招討使也。鐵木真以乃蠻部強盛，事之甚謹，乃蠻反侵掠之，鐵木真乃大會屬部於帖麥垓川，議伐乃蠻。乃蠻太陽罕營於沆海山，與蔑裏乞諸部合，兵勢頗盛。鐵木真與之大戰，擒殺太陽罕，諸部悉潰，鐵木真益以盛強。明年，遂攻西夏，破力吉里寨，經落思城，大掠而還。至是，大會諸部長於斡難河之源，即位，建九斿白旗，諸王羣臣共上尊號，曰成吉思皇帝。先是，紹興中，金人屢擊蒙古不能克，遂與之和。金主嘗遣衛王允濟往靖州受鐵木真之貢，允濟奇其狀貌，歸言於金主，請以事除之，金主不許。鐵木真聞而憾之。
鐵木真既即位，遂發兵復徵乃蠻，滅之，執杯祿可汗以歸。
嘉定元年冬，蒙古徵脫脫及屈出律罕。時斡亦刺等部遇蒙古前鋒，不戰而降，因用爲鄉導，討蔑裏乞部，滅之。脫脫中流矢死，屈出律罕奔契丹。是年，金主璟卒，衛王允濟立。
二年三月，畏吾兒國降於蒙古，畏吾兒即唐之高昌也。五月，蒙古兵入靈州，夏主安全納女請降於蒙古。夏自是益衰。
三年十二月，蒙古侵金。先是，金主永濟嗣位，有詔至蒙古，傳言當拜受。蒙古主謂金使曰：「新天子爲誰。」曰：「衛王也。」蒙古主遽南面唾曰：「我謂中原皇帝是天上人做，此等庸懦亦爲之耶。何以拜爲。」即乘馬北去。金使還言，永濟怒，欲俟蒙古入貢就害之。蒙古主知之，遂與金絕，益嚴兵爲備，數侵掠金西北之境，其勢漸盛。金人皇皇，禁百姓傳說邊事。
四年夏四月，金使人求和於蒙古，蒙古不許。初，金納哈買住守北鄙，知蒙古將侵邊，奔告於金主。金主曰：「彼於我無釁，汝何言此。」買住曰：「近見其鄰部附從，西夏獻女，而造箭制楯不休。凡行營則令男子乘車，蓋欲惜馬力也，非圖我而何。」金主以其擅生邊隙，囚之。及蒙古侵擾雲中、九原，連歲不休，遂破大水濼以進。金主始恐，乃釋賣住之囚，遣西北路招討使粘合合打求和，蒙古主不許。金主乃命平章政事、參知政事完顏胡沙行省事於撫州，西京留守紇石烈忽斜虎行樞密院事，以備邊。
八月，金獨吉千家奴、完顏胡沙至烏沙堡，未及設備，蒙古兵奄至，拔烏沙堡及烏月營，破白登城，遂攻西京，凡七日。忽斜虎等懼，以麾下棄城突圍遁去。蒙古主以精騎三千馳之，金兵大敗，追至翠屏山，遂取西京及桓、撫州。蒙古主復遣其子朮赤、察合臺、窩闊臺三人，帥兵分取雲內、東勝、武、朔、豐、靖等州。由是金德興、弘州、昌平、懷來、縉山、豐潤、密雲、撫寧、集寧，東過平、灤，南至清、滄，由臨潢過遼河，西南至忻、代，皆降於蒙古。
閏九月，蒙古主既破撫州，休士牧馬，將遂南向。金主覆命招討使完顏九斤、監軍完顏萬奴等率兵號四十萬，駐野狐嶺以備，胡沙率重兵爲後繼。或謂九斤曰：「蒙古新破撫州，方以所獲賜其下，馬牧於野，當乘其不虞，掩擊之。」九斤曰：「此危道也，不若馬步俱進，爲計萬全。」蒙古主聞之，進兵於獾兒觜。九斤遣麾下明安問蒙古舉兵之故，明安反降於蒙古，以虛實告之。蒙古主遂與九斤等戰，金兵大敗，人馬蹂躪，死者不可勝計。蒙古乘銳而前，胡沙畏其鋒，不敢拒戰，引兵南行。蒙古兵踵擊之，至會河堡，金兵又大敗，胡沙僅以身免，走入宣平。蒙古兵乘勝薄宣平，遂克晉安縣，遊兵至居庸關，守將完顏福壽棄關遁，蒙古兵克之。金中都戒嚴，禁男子不得輒出城。蒙古遊兵至都城下，金主欲南奔汴。會衛卒誓死迎戰，蒙古兵多所損折，遂襲金羣牧監，驅其馬而去，金主乃止。命秦州刺史術虎高琪屯通玄門外，尋降胡沙爲咸平路兵馬總管。將士以其罰輕，由是益不用命。
十一月，金徒單鎰初爲上京留守，蒙古兵日攻西北，曰：「事急矣。」乃選兵二萬，遣同知烏古孫兀屯將之入衛。金主嘉之，徵拜右丞相。鎰上言曰：「自國家與韃靼交兵以來，彼聚而行，我散而守，以聚攻散，其敗必然，不若入保大城，併力備禦。昌、桓、撫三州素號富貴，人皆健勇，可內徙之以益兵勢，人畜財貨不至亡失。」參政梁堂曰：「如此是自蹙境土也。」金主從堂謀。鎰復奏曰：「遼東，國家根本，距中都數千里，萬一受兵，州府顧望，必須報可，誤事多矣。可遣大臣行省以鎮之。」金主不悅，曰：「無故置行省，徒搖人心耳。」不從。及失三州，又聞東京不守，金主乃大悔曰：「從丞相之言，當不至此。我見丞相，恥哉。」
忽斜虎之棄西京而還也，至蔚州，擅取官庫銀五千兩及衣幣諸物，奪官民馬與從行人，入紫荊關，殺淶水令。至中都，金主皆不問，以爲右副元帥。忽斜虎益無所忌憚，自請兵二萬，北屯宣德。金主與之三千，令屯嬀川，忽斜虎不悅。
五年三月，金忽斜虎欲移屯南口，移文尚書省曰：「韃靼兵來，必不能支。一身不足惜，三千兵爲可憂，十二關、建春、萬寧宮且不保。」金主惡其言，下有司按問。詔數其十五罪，罷歸田裡。
蒙古主既克宣德，遂攻德興府，坎墉而登。金人御之，蒙古兵不利。蒙古主第四子拖雷與赤駒駙馬復擁楯先登而射之，金兵引卻，蒙古遂盡拔德興境內諸城堡而去。金人復守之。
六年五月，金主允濟復以紇石烈忽斜虎爲右副元帥。
八月，金主復用忽斜虎，使將兵屯燕城北，徒單鎰切諫，不聽。忽斜虎與其黨完顏醜奴、蒲察六斤、烏古論奪刺等謀作亂。金主以蒙古兵在居庸關，而忽斜虎日務馳獵，不恤軍事，遣使責之。使者至，忽斜虎怒，遂妄稱知大興府徒單南平謀反，奉詔入討。分其軍爲三，由章義門入，自將一軍，由通玄門入。恐城中兵出拒，先遣一騎馳抵東華門，大呼曰：「韃靼至北關，已接戰矣。」既又遣一騎往，亦如之。乃使其黨徒單金壽召徒單南平。南平不知，行至廣陽門，忽斜虎遇之，於馬上手刃殺之。完顏石古乃聞亂，召兵五百，迎戰不勝，皆死之。忽斜虎至東華門，護衛斜烈乞兒等納之。忽斜虎入宮，盡以其黨易宿衛，自稱監國都元帥，居大興府，陳兵自衛，召聲伎與親黨會飲。明日，以兵逼金主出居衛邸，遣武衛兵二百錮守之。忽斜虎欲除拜其黨，令黃門入宮收璽。尚宮左夫人鄭氏掌寶璽，拒之，曰：「璽，天子所用。忽斜虎人臣，取將何爲。」黃門曰：「今天時大變，主上且不保，況璽乎。御侍當思自脫計。」鄭氏厲聲罵曰：「若輩，宮中近侍，恩遇尤隆，君難不以死報，反爲逆豎奪璽耶。我死可必，璽必不與。」遂瞑目不語，黃門乃還。忽斜虎復遣人奪取宣命之寶，除拜其黨數十人。丞相徒單鎰時以墜馬傷足，在告，聞難作，命駕將入省。或告之曰：「省府皆以軍士守之，不可入矣。」少頃，軍士索人於閭巷，鎰乃還第。忽斜虎欲僭位，猶豫不決，以鎰人望，乃詣訪之。鎰從容謂曰：「升王，章宗之兄，顯宗長子，衆望所屬。元帥決策立之，萬世之功也。」忽斜虎默然，乃遣宦者李思中弒金主於邸。時，完顏綱將兵十萬行省事於縉山，忽斜虎誘而殺之。因盡撤沿邊諸軍赴中都、平州，騎兵屯薊州，以自重。遣徒單銘等迎升王珣於彰德。九月，至燕，即位。立子守忠爲太子，追廢允濟爲東海郡侯。後追復衛王，諡曰紹。
蒙古兵至懷來，金元帥右監軍術虎高琪拒之，敗績，殭屍四十餘里。蒙古乘勝至古北口，金兵保居庸，不能入。蒙古主乃留可忒薄察等頓兵拒守，而自以衆趨紫荊關，敗金兵於五回嶺，拔涿、易二州。分命遮別將兵，反自南口攻居庸關，破之，出北口，與可忒薄察軍合。既而又選諸部精兵五千騎，合怯臺、哈臺二將，圍守中都。方蒙古兵至皁河，欲渡高橋，忽斜虎病足，乘車督戰，蒙古兵大敗。翌日再戰，忽斜虎創甚，不能出，期高琪以乣軍五千拒之。高琪失期不至，忽斜虎欲斬之，金主以其有功，諭令免死。忽斜虎乃益其兵，令出戰，戒之曰：「勝則贖罪，不勝斬汝。」高琪出戰，自夕至曉，北風大作，吹石揚沙，不能舉目，金兵大潰。高琪自度必爲忽斜虎所殺，乃以乣軍入中都，圍忽斜虎之第。忽斜虎聞難作，登後垣欲走，衣絓墜而傷股，軍士就斬之。高琪取其首，詣闕請罪。金主赦之，因詔暴忽斜虎之罪，奪其官爵，以高琪爲左副元帥，一行將士，論功行賞。
時蒙古木華黎統兵侵金，所向殘破。永清人史秉直聚謀曰：「方今國家喪亂，吾家百口何以自保。」既而知降者皆得免，乃率里中數千人，詣涿州軍門降。木華黎欲用秉直，秉直辭，乃以其子天倪爲萬戶，領降人家屬屯霸州。
十二月，蒙古主留怯臺及哈臺屯燕城北，分降人楊伯遇、劉材漢軍四十六都統，並韃靼兵爲三道：命其子朮赤、察合臺、窩闊臺三人爲右軍，循太行而南，破保州、中山、邢、洛、磁、相、衛輝、懷、孟諸郡，徑抵黃河，大掠平陽、太原之間。別將薄察等遵海而東，破灤、薊，大掠於遼西之地。蒙古主自將，與子拖雷由中道，破雄、漠、清、滄、景、獻、河間、濱、隸、濟南等郡，引兵復自大口以逼中都。時，中原諸路之兵皆僉往山後防遏，悉僉鄉民爲兵，上城守禦。蒙古盡驅其家屬來攻，父子兄弟往往遙呼相認，由是人無固志，故所至郡邑皆下，凡破金九十餘郡。兩河、山東數千里，人民殺戮幾盡，金帛子女、牛馬羊畜，皆席捲而去，屋廬焚燬，城郭丘墟。惟大名、真定、青、鄆、邳、海、沃、順、通州，有兵堅守，未能破。
七年三月，蒙古主還自山東，屯燕城北。諸將請乘勝破城，蒙古主不從，遣使諭金主曰：「汝山東、河北郡縣，悉爲我有，汝所守惟燕京耳。天既弱汝，我復迫汝於險，天其謂我何。我今還軍，汝不能犒師以弭我諸將之怒耶？」丞相高琪言於金主曰：「韃靼人馬疲病，當決一戰。」完顏承暉曰：「不可。我軍身在都城，家屬各居諸路，其心向背未可知，戰敗，必散。苟勝，亦思妻子而去。社稷安危，在此一舉。莫如遣使議和，待彼還軍，更爲之計。」金主然之，遣承暉議和。蒙古主欲得其公主，金主乃以其故主允濟之女，及金帛、童男女各五百、馬三千與之。
夏四月，金及蒙古平。蒙古主引歸，出居庸關。金主以蒙古既和，大赦其國內。
五月，金主珣以國蹙兵弱，財用匱乏，不能守中都，乃議遷於汴。左丞相徒單鎰諫曰：「鑾輿一動，北路皆不守矣。今已講和，聚兵積粟，固守京師，策之上也。南京四面受兵，遼東根本之地，依山負海，其險足恃，備禦一面，以爲後圖，策之次也。」金主不從，遂命平章政事都元帥完顏承暉、左丞抹撚盡忠奉太子守忠，留守中都，遂與六宮啓行。蒙古主聞之，怒曰：「既和而遷，是有疑心而不釋憾，特以解和爲款我之計耳。」復圖南侵。金主至良鄉，命扈衛乣軍元給鎧馬悉復還官。乣軍怨之，遂作亂，殺其主帥素溫，而推斫答、比涉兒、札刺兒三人爲帥，北還。完顏承暉聞變，以兵阻盧溝。斫答擊敗之，遣使乞降於蒙古。蒙古主遂遣明安援斫答，合其兵圍燕京。金主聞之，遣人召太子。應奉翰林文字完顏素蘭以爲不可，平章術虎高琪曰：「主上居此，太子宜從。且汝能保都城必完乎？」素蘭曰：「完固不敢必，但太子在彼則聲勢俱重，邊隘有守則都城無虞。昔唐明皇幸蜀，太子實在靈武，蓋將以系天下之心也。」不從，竟召太子。太子既行，中都益懼。
九月，蒙古將木華黎進兵，攻金北京。守將銀青帥衆二十萬御於花道，敗還，嬰城自守。其裨將完顏昔烈、高德玉等殺銀青，推寅答虎爲帥。木華黎命史天祥等趣兵進攻，寅答虎遂舉城降。木華黎怒其降緩，欲坑之，蕭也先曰：「北京爲遼西重鎮，既降而坑之，後豈有降者乎？」木華黎從之。奏寅答虎權北京留守，以吾也兒權兵馬帥府事。於是金順、成、懿、通州相繼降於蒙古。
八年二月，金中都被圍既久，完顏承暉以抹撚盡忠久在軍旅，悉以兵付之，而自總持大綱，又遣人以礬寫奏告急。金主命左監軍永錫將中山、真定軍，左都監烏古論慶壽將大名軍萬八千、西南路步騎萬一千、河北軍一萬，御史中丞李英運糧大名，行省孛術魯調遣繼發，以救中都。英至大名，得兵數萬，然馭衆素無紀律。三月，英被酒，與蒙古遇於霸州北，大敗，盡失所運糧，英死，士卒殲焉。慶壽、永錫軍聞之，皆潰歸。自是中都援絕，內外不通。
承暉與盡忠會議，期同死社稷，盡忠不從，承暉怒，即起還第。然兵柄既屬盡忠，承暉無如之何，乃辭家廟，召左右司郎中趙思文謂之曰：「事勢至此，惟有一死以報國家耳。」五月一日，承暉作遺表，付尚書省令史師安石書之，皆論國家大計，及平章政事高琪奸狀，且謝不能終保都城之罪。從容若平日，盡出財物，召家人分給之。舉家號泣，承暉神色泰然，方與安石舉白引滿，謂之曰：「承暉於五經皆經師授，謹守而力行之，不爲虛文。」既被酒，取筆與安石訣，最後倒寫二字，投筆曰：「遽爾謬誤，得非神志亂耶？」謂安石曰：「子行矣。」安石出門，聞哭聲，復還問之，則已仰藥死矣。家人匆匆瘞庭中。
是日暮，凡在中都妃嬪聞盡忠將南奔，皆束裝至通玄門。盡忠紿之曰：「我當先出，與諸妃啓途。」諸妃信之，盡忠乃與愛妾及所親者先出城，不復反顧。蒙古兵遂入中都，吏民死者甚衆，宮室爲亂兵所焚，火月餘不滅。時，蒙古主在桓州，聞燕陷，遣使勞明安等，而輦其府庫之實北去。於是金祖宗神御及諸妃嬪皆淪沒焉。盡忠行至中山，謂所親曰：「若與諸妃偕來，我輩豈得至此。」
安石奉承暉遺表至汴，贈尚書令。盡忠至，金主釋不問，仍以爲平章政事。
