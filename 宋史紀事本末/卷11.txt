○吳越歸地（陳洪進附）
太祖建隆元年三月，吳越王錢俶遣使來賀即位，自是歲朝貢。
開寶七年冬十月，伐江南，詔加吳越王俶爲昇州東南行營招撫制置使。先是，俶遣判官黃夷簡入貢，帝謂之曰：「汝歸語元帥，江南倔強不朝，我將討之，元帥當助我，無惑人言云：皮之不存，毛將安附。」尋密告以師期，遂有是命。
八年夏四月，吳越王俶既受命，以沈承禮權知國務，而自率兵五萬攻常州。丞相沈虎子諫曰：「江南，國之藩蔽，今大王自撤其藩蔽，將何以衛社稷乎？」不聽，進攻其關城，又敗其軍於北界。遣兵攻江陰、宜興，皆下之，遂拔常州。江南主貽俶書曰：「今日無我，明日豈有君。一旦聖天子易地酧勳，王亦大梁一布衣耳。」俶不答，以書上，帝優詔褒之。
九年二月，吳越王俶來朝。先是，帝謂吳越使者曰：「元帥克毗陵，有大功，竢平江南，可暫來與朕一相見，以慰延想，即當復還。朕三執圭幣以見上帝，豈食言乎？」至是，俶與妻孫氏、子惟浚入朝，帝賜禮賢宅以居，親倖宴之，賞賚甚厚，賜俶劍履上殿，書詔不名。命與晉王敘昆弟之禮，俶固辭，乃止。留兩月，遣還，賜以一黃袱，封識甚固，戒俶曰：「途中宜密觀。」及啓之，則皆羣臣乞留俶章疏也，俶甚感懼。
太宗太平興國三年三月己酉，吳越國王俶來朝。會陳洪進納土而懼，上表乞罷所封吳越國王及解天下兵馬大元帥並書詔不名之命，歸其兵甲，求還，帝不許。其臣崔仁冀曰：「朝廷意可知矣，大王不速納土，禍且至。」俶左右爭言不可。仁冀厲聲曰：「今已在人掌握，且去國千里，惟有羽翼乃能飛去耳。」俶遂決策，上表獻其境內十三州、一軍、八十六縣。俶朝退，將吏始知之，皆慟哭曰：「吾王不歸矣。」丁亥，詔封俶爲淮海國王，授俶弟儀、信並觀察使，俶子惟浚、惟治並節度使，惟演、惟灝及族屬、僚佐授官有差。又授其將校孫承祐、沈承禮、崔仁冀併爲節度使，賜賚待遇，冠絕當時。尋令兩浙發俶緦麻已上親及管內官吏悉至汴京，凡千四十四艘。以範旻權知兩浙諸州、軍事。旻上言：「俶在國日，徭賦繁苛，乞盡蠲其弊。」從之。
八年十二月，俶改封漢南國王，罷天下兵馬大元帥。端拱元年八月戊寅，俶生辰，帝賜燕。是夕暴卒。
陳洪進者，故清源節度使留從效牙將也。建隆三年三月，從效卒，子紹鎡典留務。會吳越聘使至，紹鎡夜召與燕。洪進誣紹鎡謀附吳越，執送於唐建康，推副使張漢思爲留後，而自爲副使。已而漢思患洪進專，因設燕，伏甲將殺之。酒數行，地忽大震，同謀者懼，因以告洪進。洪進亟走出，甲士皆散，自是更相爲備。一日，洪進袖大鎖，安步入府中，叱退直兵。漢思方坐內齋，洪進即合其戶而鎖之，使人叩門而言曰：「郡中軍吏請副使知留務，衆情不可違，幸授之印。」漢思惶懼不知所爲，即自門間出印與之。洪進遽召將吏曰：「留後授吾印以蒞事。」衆皆賀。即日遷漢思別舍，以兵守之。遣使請命於唐，又遣牙將魏仁濟間道奉表來告，且請制命。
乾德二年二月，改清源爲平海軍，仍授洪進節度。洪進歲貢，多厚斂於民，二州甚苦之。
太宗太平興國三年夏四月，洪進來朝，因獻漳、泉二州，縣十四。詔授洪進武寧節度使、同平章事，留之汴京，諸子皆授要郡，遣之官。
洪進後從平太原，封岐公，雍熙三年卒。
