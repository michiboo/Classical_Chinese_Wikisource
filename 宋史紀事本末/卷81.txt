○兩朝內禪（孝宗、光宗、寧宗、廟議、陵議附）
孝宗淳熙十四年九月癸卯，太上皇有疾。冬十月辛未，帝罷朝，侍疾。赦。
乙亥，太上皇崩於德壽殿，遺詔太上皇后改稱皇太后。帝號痛擗踴，謂宰臣王淮等曰：「晉孝武、魏孝文實行三年喪服，何妨聽政。司馬光《通鑑》所載甚詳。」淮對曰：「晉武雖有此意，後來在宮中止用深衣練冠。」帝曰：「當時羣臣不能將順其美，光所以議之。自我作古，何害。」辛巳，詔曰：「太上皇帝奄棄至養，朕當衰服三年，羣臣自遵易月之令。可令有司討論儀制以聞。」尤袤典禮，定大行皇帝廟號「高宗」，翰林學士洪邁獨請號「世祖」。袤率禮官顏師魯等奏曰：「宗廟之制，祖有功，宗有德。藝祖規創大業，爲宋太祖。太宗混一區夏，爲宋太宗。自真宗至欽宗，聖聖相傳，廟制一定，萬世不易。在禮，子爲父屈，示有尊也。太上親爲徽宗子，子爲祖，父爲宗，失昭穆之序。議者不過以漢光武爲比，光武以長沙王后，布衣崛起，不與哀、平相繼，其稱無嫌。太上中興，雖同光武，然實繼徽宗正統。以子繼父，非光武比。將來祔廟在徽宗下而稱祖，恐在天之靈有所不安。」詔羣臣集議，袤上議如初，邁論遂屈。詔從禮官議，衆論紛然。會禮部、太常寺亦同主「高宗」，謂本朝創業中興，皆在商丘，取商高宗實爲有證，遂從初議。乙酉，百官五上表，請帝還內，不許。戊子，帝衰絰，御素輦還內。
十一月己亥，帝始以白布巾、袍視事於延和殿，朔望詣德壽宮則衰絰而杖如初，因詔太子參決庶務於議事堂。左諭德尤袤言於太子曰：「大權所在，天下之所爭趨，甚可懼也。願殿下事無大小，一取上旨而後行，情無厚薄，一付衆議而後定。」又曰：「儲副之位，止於侍膳、問安，不交外事，撫軍、監國，自漢至今，多出權宜，事權不一，動有觸礙。乞俟祔廟之後，便行懇辭，以彰殿下令德。」庚子，皇太子三辭參決，不許。辛丑，帝詣德壽宮禫祭，百官釋服。甲辰，羣臣三上表請御殿聽政，詔俟過祔廟。
十五年春正月丁酉朔，詣德壽宮几筵行禮。
三月庚子，上大行太上皇諡曰聖神武文憲孝皇帝，廟號高宗。用翰林學士洪邁議，以呂頤浩、趙鼎、韓世忠、張俊配享高宗廟庭。祕書少監楊萬里以張浚有社稷功，請用浚配享，不聽。
丙寅，權攢高宗於永思陵。
夏四月壬申，帝親行奉迎虞主之禮。自是七虞、八虞、九虞、卒哭、奉辭皆如之。丙戌，祔高宗主於太廟，詔曰：「朕比下令，欲衰絰三年，羣臣屢請御殿易服，故以布素視事內殿。雖有俟過祔廟勉從所請之詔，然稽諸典禮，心實未安，行之終制，乃爲近古。宜體至意，勿復有請。」
十六年春正月丙申，以周必大、留正爲左、右丞相。帝自高宗崩，即欲傳位太子，嘗諭必大曰：「禮莫重於事宗廟，而孟享多以病分詣，孝莫大於執喪，而不得日至德壽宮。朕將退休矣。」因密賜「紹興傳位親札。」於必大，命預草詔，專以奉几筵，以畢高宗三年之制，而進必大爲首相。
乙巳，皇太后移御慈福宮，更德壽宮爲重華宮。
二月壬戌，下詔傳位於皇太子。太子即位，帝素服退居於重華宮。辛未，尊帝爲壽皇聖帝，皇后爲壽成皇后，皇太后爲壽聖皇太后。大赦。
立皇后李氏。後，安陽人，慶遠節度使道之女也。道帥湖北，聞道士皇甫坦善相人，出諸女拜之。坦見後，驚，不敢受拜，曰：「此女當母天下。」坦言於高宗，遂聘爲恭王妃。性悍妒，嘗訴帝左右於高宗及壽皇。高宗不懌，謂吳後曰：「是婦將種，吾爲皇甫坦所誤。」壽皇亦屢訓敕，令「以皇太后爲法，不然，行當廢汝」。後疑其說出於太后，憾之。至是立爲後。
三月己亥，子擴進封嘉王，李後所生也。光宗紹熙元年春正月丙辰，帝朝壽皇於重華宮。
二年十一月辛未，帝有事於太廟，後殺貴妃黃氏。初，帝欲誅宦者，近習懼，遂謀離間三宮。帝疑之，不能自解。會帝得心疾，壽皇購得良藥，欲因帝至宮授之。宦者遂訴於皇后曰：「太上合藥一丸，俟宮車過，即投藥。萬一不虞，奈宗社何。」李後覘藥實有，心銜之。頃之，內宴，後請立嘉王擴爲太子，壽皇不許，後曰：「妾，六禮所聘。嘉王，妾親生也，何爲不可。」壽皇大怒。後退，持嘉王泣訴於帝，謂壽皇有廢立意。帝惑之，遂不朝壽皇。一日，帝浣手宮中，睹宮人手白，悅之。他日，後遣人送食合於帝，啓之，則宮人兩手也。至是，以黃貴妃有寵，因帝祭太廟，宿齋宮，後殺貴妃，以暴卒聞。壬申，冬至，郊合祭天地，風雨大作，黃壇燭盡滅，不能成禮而罷。帝既聞貴妃卒，又值此變，震懼增疾，不視朝，政事多決於後，後益驕恣。壽皇聞帝疾，亟往南內視之，且責後，後怨益深。
三年春正月乙巳朔，帝有疾，不視朝。
三月辛巳，帝疾稍愈，始御延和殿聽政，以子濤爲安定郡王。帝自有疾，重華溫凊之禮，以及誕辰節序，屢以壽皇傳旨而免。至是，宰輔、百官下至韋布之士，以過宮爲請者甚衆，至有扣頭引裾號泣而諫者，帝爲開悟，有翻然夙駕之意。既而不果行，都人始以爲憂。
夏四月戊午，帝始朝重華宮。五月，帝有疾，不視朝。
十一月丙戌，日南至，丞相留正帥百官詣重華宮稱賀。兵部尚書羅點、給事中尤袤、中書舍人黃裳、御史黃度、郎官葉適等上疏，請帝朝重華宮，不從。祕書郎彭龜年覆上言：「壽皇之事高宗，備極子道，此陛下所親睹也。況壽皇今日止有陛下一人，聖心拳拳，不言可知。特遇過宮日分，陛下或遲其行，則壽皇不容不降免到宮之旨，蓋爲陛下辭責於人，使人不得以竊議陛下，其心非不願陛下之來。自古人君處骨肉之間，多不與外臣謀，而與小人謀之，所以交鬥日深，疑隙日大。今日兩宮萬萬無此，然臣所憂者，外無韓琦、富弼、呂誨、司馬光之臣，而小人之中已有任守忠者在焉。惟陛下裁察。」又言：「使陛下虧過宮定省之禮，皆左右小人間諜之罪，宰執、侍從但能推父子之愛，調停重華，臺諫但能仗父子之義，責望人主，至於疑間之根，盤固不去，曾無一語及之。今內侍間諜兩宮者固非一人，獨陳源在壽皇朝得罪至重，近復進用，外人皆謂離間之機必自源。始宜亟發威斷，首逐陳源，然後肅命鑾輿，負罪引慝，以謝壽皇。使父子歡然，宗社有永，不亦幸歟。」龜年又以書誚趙汝愚。汝愚入對，往復規諫，帝意乃悟。汝愚更屬嗣秀王伯圭調護，於是兩宮之情始通。辛卯，帝朝重華宮，皇后繼至，從容竟日而還，都人大悅。
是月，皇后歸謁家廟，推恩使臣鄧從訓等一百八十人。四年春正月己巳朔，帝朝重華宮。
三月辛巳，以趙汝愚同知樞密院事。御史汪義端與汝愚有隙，上言：「高宗聖訓，不用宗室爲宰執，汝愚楚王元佐七世孫，不宜用之。」汝愚亦力辭，不許，命當制學士申諭上意，而黜義端，汝愚乃拜命。
五月己巳，親策禮部進士，問禮樂刑政之要。陳亮以君道、師道對，且曰：「臣竊嘆陛下於壽皇蒞政二十有八年之間，寧有一政一事之不在聖懷。而問安視寢之餘，所以察詞而觀色，因此而得彼者，其端甚衆，亦既得其機要而見諸施行矣，豈徒一月四朝，爲京邑之美觀也哉。」上得之，大喜，以爲善處人父子之間，擢爲第一。
秋七月壬午，以趙汝愚知樞密院事。
九月庚午，重陽節，百官上壽，請帝朝重華宮，不聽。而召內侍陳源爲押班。中書舍人陳傅良不草詞，且上疏曰：「陛下之不過重華宮者，特誤有所疑，而積憂成疾，以至此爾。臣嘗即陛下之心反覆論之，竊自謂深切，陛下亦既許之矣。未既中變，以誤爲實，而開無端之釁，以疑爲真，而成不療之疾，是陛下自貽禍也。」給事中謝深甫言：「父子至親，天理昭然，太上之愛陛下，亦猶陛下之愛嘉王。太上春秋高，千秋萬歲後，陛下何以見天下。」帝感悟，趨命駕往朝，百官班立以俟。帝出至御屏，後挽留帝入，曰：「天寒，官家且飲酒。」百僚侍衛相顧莫敢言。傅良趨進，引帝裾，請毋入，因至屏後。後叱曰：「此何地，秀才欲斫頭耶？」傅良痛哭於庭。後使人問曰：「此何理也。」傅良曰：「子諫父不聽，則號泣而隨之。」後益怒。遂傳旨「罷，還內。」傅良下殿徑行，詔改祕閣修撰，不受。於是著作郎沈有開、祕書郎彭龜年、禮部侍郎倪思、國子錄王介等，皆上疏請朝，不從。會上召嘉王，倪思言：「壽皇欲見陛下，亦猶陛下之於嘉王也。」上爲動容。時李後浸與政，思進講姜氏會齊侯於濼，因奏言：「人主治國，必自齊家始，家之不能齊者，不能防其漸也。始於褻狎，終於恣橫，至於陰陽易位，內外無別，甚至離間父子。漢之呂氏，唐之武、韋，幾至亂亡，不但魯莊公也。」帝悚然。趙汝愚同侍經筵，退，語人曰：「讜直如此，吾黨不逮也。」上怒思，出知紹興府。
冬十月，工部尚書趙彥逾等上書重華宮，乞會慶節勿降旨免朝。壽皇曰：「朕自秋涼以來，思與皇帝相見，卿等奏疏，已令進御前矣。」及會慶節，帝復稱疾不朝，丞相以下皆上疏自劾，乞罷黜。嘉王府翊善黃裳請誅內侍楊舜卿。彭龜年奏言：「臣所居之官，以記注人君言動爲職。車駕不過宮問安，如此書者，殆數十矣，恐非所以示後。」又言：「陛下誤以臣充嘉王府講讀官，正欲臣等教以君臣、父子之道。臣聞有身教，有言教，陛下以身教，臣以言教者也。言豈若身之切哉。」是時太學生汪安仁等二百一十八人亦上書請朝重華宮，皆不報。
十一月，趙彥逾復力請帝朝重華宮，帝始往朝。尚書左選郎官葉適奏「自今宜於過宮之日，令宰執、侍從先詣起居，異時兩宮聖意有難言者，自可因此傳致，則責任有歸。不可復使近習小人，增損語言，以生疑惑。」不聽。
五年春正月癸酉，壽皇不豫。
夏四月，壽皇疾浸革，羣臣數請帝問疾重華宮，皆不報。帝與皇后幸玉津園，兵部尚書羅點請先過重華宮。且曰：「陛下爲壽皇子，四十餘年無一間言。止緣初郊違豫，壽皇嘗至南內督過，左右之人自此讒間，遂生憂疑。以臣觀之，壽皇與天下相忘久矣。今大臣同心輔政，百執事奉法循理，宗室、戚里、三軍、百姓，皆無貳志，設有間離，誅之不疑。乃若深居不出，久虧子道，衆口謗讟，禍患將作，不可以不慮。」帝曰：「卿等可爲朕調護之。」侍講黃裳對曰：「父子之親，何俟調護。」點曰：「陛下一出，即當釋然。」帝猶未許，點乃率講官言之。帝曰：「朕心未嘗不思壽皇。」點曰：「陛下久闕定省，雖有此心，何以自白。」起居舍人彭龜年連三疏請對，不報。屬帝視朝，龜年不離班位，伏地扣額，血流漬甃。帝曰：「素知卿忠直，欲何言。」龜年奏「今日事何大於過宮。」餘端禮因曰：「扣額龍墀，曲致忠懇，臣子至此，豈得已耶？」帝曰：「知之。」然猶不往。羣臣上疏請者相繼，帝將以癸丑日朝。至期，丞相以下入宮門俟，日昃，帝復辭以疾。於是羣臣請斥罷者百餘人，詔不許。祕書少監孫逢吉等再上疏以請。陳傅良請以親王執政一人充重華宮使。臺諫交章劾內侍陳源、楊舜卿、林億年離間之罪，請逐之。不報。
五月，壽皇疾大漸，欲一見帝，數顧視左右。陳傅良以帝不往重華宮，乃繳上告敕，出城待罪。丞相留正等率宰執進諫，帝拂衣起，正引帝裾諫。羅點進曰：「壽皇疾勢已危，不及今一見，後悔何及。」羣臣隨帝入，至福寧殿，內侍闔門，痛哭而出。越二日，正等又請入對，帝令知閣門事韓侂冑傳旨云：「宰執並出。」正等俱出，至浙江亭待罪，壽皇聞之，憂甚。侂胄奏曰：「昨傳旨宰執出殿門，今乃出都門，請自往宣押入城。」於是正及趙汝愚等復還第。明日，帝召羅點入對，點言：「前日迫切獻忠，舉措失禮，陛下赦而不誅，然引裾亦故事也。」帝曰：「引裾可也，何得輒入宮禁乎？」點引辛毗事以謝，且曰：「壽皇止有一子，既付神器，惟恐見之不速耳。」從官及彭龜年、黃裳、沈有開奏，乞令嘉王詣重華宮問疾，許之。王至宮，壽皇爲之感動。
六月戊戌，夜，壽皇崩，年六十八。是夕，重華宮內侍訃於宰執私第，趙汝愚恐帝疑惑，不出視朝，持其札不上。次日，帝視朝，汝愚以聞，因請詣重華宮成禮。帝許之，至日昃不出。大宗正丞李大性上疏言：「今日之事，顛倒舛逆，況金使祭奠，當引見於北宮素帷，不知是時猶可以不出乎。《檀弓》曰：成人有兄死不爲衰者，聞子皋將爲成宰，遂爲衰。成人曰：「兄則死而子皋爲之衰。」蓋言成人畏子皋之來，方爲制服，乃子皋爲之，非爲兄也。若陛下必待使來，然後執喪，則恐貽譏中外，豈特如成人而已哉。」宰相乃率百官詣重華宮發喪。將成服，留正與汝愚議，介少傅吳琚，請壽聖太后垂簾，暫主喪事，太后不許。正等附奏云：「臣等連日造南內請對不獲，累上疏不得報。今當率百官恭請，若皇帝不出，百官相與慟哭於宮門，恐人情騷動，爲社稷憂。乞太后降旨，以皇帝有疾，暫就宮中成服。然喪不可以無主，祝文稱孝子嗣皇帝，宰臣不敢代行。太后，壽皇之母也，請攝行祭禮。」太后許之。
史臣曰：高宗以公天下之心，擇太祖之後而立之，乃得孝宗之賢，聰明英毅，卓然爲南渡諸帝稱首。即位之初，銳志恢復，重違高宗之命，不輕出師，又值金國平治，無隙可乘。然易表爲書，正敵國禮，減去歲幣，以定鄰好。金人易宋之心，至是亦浸異於平日。故世宗每戒羣臣積錢榖，謹邊備，蓋忌帝之將有爲也。惜帝用兵之志弗遂而終。自古人君，起自外藩，入繼大統，而能盡宮庭之孝，未有若帝者，終喪三年，又能卻羣臣之請而力行之，廟號孝宗，其無愧矣。
乙巳，尊壽聖皇太后爲太皇太后，壽成皇后爲皇太后。丁未，葉適言於留正曰：「帝疾而不執喪，將何辭以謝天下。今嘉王長，若預建參決，則疑謗釋矣。」正從之，率宰執入奏云：「皇子嘉王，仁孝夙成，宜早正儲位，以安人心。」不報。越六日又請，帝批云：「甚好。」明日，宰執同擬旨以進，乞帝親批付學士院降詔。是夕，御札付丞相，云：「歷事歲久，念欲退閒。」正得之，大懼。
秋七月辛酉，留正因朝，佯僕於庭，即出國門，上表請老。且云：「陛下速回淵鑑，追悟前非，漸收人心，庶保國祚。」初，正始議帝以疾未克主喪，宜立皇太子監國。若未倦勤，當復明闢。設議內禪，太子可即位。而趙汝愚請以太皇太后旨禪位嘉王，正謂建儲詔未下，遽及此，他日必難處，與汝愚異，遂以肩輿五鼓遁去。
甲子，太皇太后詔嘉王擴成服，即位，尊帝爲太上皇帝，皇后爲太上皇后。時，留正既去，人心益搖。會帝臨朝，忽僕於地，趙汝愚憂危不知所出。徐誼以書誚汝愚曰：「自古人臣，爲忠則忠，爲奸則奸，忠奸雜而能濟者，未之有也。公內雖心惕，外慾坐觀，非雜之謂歟。國家安危，在此一舉。」汝愚問策安出，誼曰：「此大事，非憲聖太后命，不可。知閣門事韓侂冑，琦五世孫，憲聖女弟之子也，同里蔡必勝與侂胄同在閣門，可因必勝招之。」侂胄至，汝愚以內禪議遣侂胄請於太后。侂胄因所善內侍張宗尹以奏太后，不獲命。明日往，又不獲命，逡巡將退。內侍關禮見而問之，侂胄具述汝愚意。禮令少俟，入見太后而泣。太后問故，禮對曰：「聖人讀書萬卷，亦嘗見有如此時而保無亂者乎？」太后曰：「此非汝所知。」禮曰：「此事人人知之，今丞相巳出，所賴者趙知院，旦夕亦去矣。」言與淚俱下。太后驚曰：「知院同姓，事體與他人異，乃亦去乎？」禮曰：「知院未去，非但以同姓故，以太皇太后爲可恃耳。今定大計而不獲命，勢不得不去。去將如天下何。」太后因問「侂胄安在。」禮曰：「臣已留其俟命。」太后曰：「事順則可，令諭好爲之。」禮報侂胄，且云：「來早太后於壽皇梓宮前垂簾，引執政。」侂胄覆命，日已向夕。汝愚始以其事語陳騤、餘端禮，亟命殿帥郭杲等夜以兵分衛南、北內，關禮使傅昌朝密制黃袍。是日，嘉王謁告，不入臨。時將禫祭，汝愚曰：「禫祭重事，王不可不出。」翌日，甲子，羣臣入，王亦入。汝愚率百官詣梓宮前，太后垂簾，汝愚率同列再拜，奏「皇帝疾，未能執喪。臣等乞立皇子嘉王爲太子以系人心，皇帝批出有甚好二字，繼有念欲退閒之旨，取太皇太后處分。」太后曰：「既有御筆，相公當奉行。」汝愚曰：「茲事重大，播之天下，書之史冊，須議一指揮。」太后允諾。汝愚袖出所擬太后指揮以進，云：「皇帝以疾，至今未能執喪，曾有御筆，欲自退閒。皇子嘉王擴可即皇帝位，尊皇帝爲太上皇帝，皇后爲太上皇后。」太后覽畢，曰：「甚善。」汝愚奏「自今臣等有合奏事，當取嗣君處分，然恐兩宮父子間有難處者，須煩太后主張。」又奏「上皇疾未平，驟聞此事，不無驚疑。乞令都知楊舜卿提舉本宮，任其責。」遂召舜卿至簾前面諭之，太后乃命汝愚以旨諭皇子即位。皇子固辭，曰：「恐負不孝名。」汝愚奏「天子當以安社稷、定國家爲孝，今中外人人憂亂，萬一變生，置太上皇何地。」衆扶皇子入素幄，被黃袍，方卻立未坐，汝愚率同列再拜。皇子詣几筵，奠哭盡哀。須臾，立仗訖，催百官班，皇子衰服出，就重華殿東廡素幄立，內侍扶掖登御座，百官起居訖，行禫祭禮。命舜卿往南內請八寶，初猶靳與，舜卿傳奏皇子即位，乃得寶出。汝愚即喪次召還留正。尋詔「即以寢殿爲泰安宮，以奉上皇。」民心悅懌，中外晏然，汝愚力也。
乙亥，侍御史章穎等劾內侍林億年、陳源、楊舜卿，詔奪舜卿官，億年常州居住，源撫州居住。冬十月庚寅，更號泰安宮爲壽康宮。
閏月庚申，詔議祧廟。時以孝宗祔廟，議宗廟迭毀之制。孫逢吉、曾三復首請並祧僖、宜二祖，奉太祖居第一室，祫祭則正東向之位。有旨集議，僖、順、翼、宣四祖祧主宜有所歸。自太祖首尊四祖之廟，治平間以世數浸遠，請遷僖祖於夾室。後王安石等奏，僖祖有廟，與稷、契無異，請復其舊。至是，趙汝愚雅不以復祀僖祖爲然，侍從多從其說。吏部尚書鄭僑欲且祧宣祖而祔孝宗。侍講朱熹以爲藏之夾室，則是以子孫之主下藏於子孫之夾室。又擬爲廟制，以爲物豈有無本而生者。廟堂不以聞，乃毀撤僖、宣廟室，更創別廟以奉四祖。
十一月辛亥，詔行孝宗皇帝三年喪。先是，有司請於易月之外用漆紗淺黃之制。時朱熹在講筵，奏言：「自漢文短喪，歷代因之，天子遂無三年之喪。爲父且然，則嫡孫承重可知。人紀廢壞，三綱不明，千有餘年，莫能釐正。壽皇聖帝至性，以日易月之外，猶執通喪，朝衣、朝冠，皆用大布。所宜着在方策，爲萬世法程。陛下以世嫡承大統，承重之服，着在禮律，宜遵壽皇已行之法。一時倉卒，不及詳擬，遂用漆紗淺黃之服，使壽皇已行之禮，舉而復墜，臣竊痛之。然既往之事，不及追改，啓殯發引，禮當復用初喪之服。」至是，詔遵用三年之制，中外百官，皆以涼衫視事，蓋用熹言也。
乙卯，攢孝宗於永阜陵。先是，趙彥逾按視孝宗山陵，以爲土肉淺薄，下有水石。孫逢吉覆按，乞別求吉兆。詔集議。朱熹上議狀，言：「壽皇聖德，衣冠之藏當博求名山，不宜偏信臺史，委之水泉沙礫之中。」不報。
寧宗慶元六年六月乙酉，太上皇后李氏崩，諡曰慈懿。八月辛未，太上皇帝崩，廟號光宗。
史臣曰：光宗幼有令聞，向用儒雅。即位之初，總權綱，屏嬖倖，薄賦寬刑，有可觀者。及夫宮闈悍妒，閹寺交構，驚憂致疾，孝養日怠，孝宗之業衰矣。
