○營田之議
太宗端拱二年春，以陳恕、樊知古爲河北東、西路招置營田使，又詔知代州張齊賢制置河東諸州營田，尋皆罷。
滄州節度副使何承矩上疏曰：「臣幼侍先臣關南征行，熟知北邊道路、川源之勢。若於順安砦西開易河蒲口，導水東注于海，東西三百餘里，南北五七十里，資其陂澤，築堤貯水，爲屯田，可以遏敵騎之奔軼。俟期歲間，關南諸泊悉壅闐，即播爲稻田。其緣邊州，軍臨塘水者，止留城守軍士，不煩發兵廣戍，收地利以實邊，設險固以防塞。春夏課農，秋冬習武，休息民力，以助國經。如此數年，將見彼弱我強，彼勞我逸。此御邊之要策也。其順安軍以西，抵西山百里許，無水田處，亦望選兵戍之，簡其精銳，去其冗繆。夫兵不患寡，患驕慢而不精。將不患怯，患偏見而無謀。若兵精將賢，則四境可以高枕而無憂。」帝嘉納之。屬霖雨爲災，典者多議其非便，承矩引援漢、魏至唐屯田故事，以折衆論，務在必行。又言宜因積潦，蓄爲陂塘，大作稻田以足食。會滄州臨津令閩人黃懋上書言：「閩地惟種水田，緣山導泉，倍費功力。今河北州軍多陂塘，引水溉田，省功易就，三五年間，公私必大獲其利。」詔承矩按視，還奏如懋言。遂以承矩爲制置河北沿邊屯田使，懋爲大理寺丞，充判官，發諸州鎮兵一萬八千人給其役。凡雄、莫、霸州，平戎、順安等軍，興堰六百里，置斗門，引澱水灌溉。初年種稻，值霜不成。懋以晚稻九月熟，河北霜早而地氣遲，江東早稻七月即熟，取其種，課令種之。是歲八月，稻熟，承矩載稻穗數車，遣吏送闕下，議者乃息，而莞蒲蜃蛤之饒，民賴其利。
度支判官陳堯叟等亦言：「漢、魏、晉、唐於陳、許、鄧、潁暨蔡、宿、亳至於壽春，用水利墾田，陳跡具在。請選官大開屯田，以通水利。發江、淮下軍、散卒及募民充役，給官錢市牛，置耕具，導溝瀆，築防堰。每屯十人，人給一牛，治田五十畝。雖古制一夫百畝，今且懇其半，俟久而古制可復也。畝約收三斛，歲可收十五萬斛。七州之間，置二十屯，可得三百萬斛。因而益之，數年可使倉廩充實，省江、淮漕運。民田未闢，官爲種植。公田未墾，募民墾之。歲登所取，並如民間主客之例。《傅子》曰：陸田命懸於天。人力雖修，苟水旱不時，則一年之功棄矣。水田之制由人力，人力苟修則地利可盡，且蟲災之害亦少於陸田，水田既修，其利兼倍矣。」帝覽奏嘉之，遣大理寺丞皇甫選、光祿寺丞何亮按視經度。然不果行。
至道二年，直史館陳靖覆上言：「先王之慾厚生民，莫先於積榖而務農，鹽鐵榷酤斯爲末矣。按天下土田，除江淮、湖湘、兩浙、隴蜀、河東諸路，地裏敻遠，雖加勸督，未遽獲利。今京畿周環二十二州，幅圓數千里，地之墾者十才二三，稅之入者又十無五六。復有匿里舍而稱逃亡，棄耕農而事遊惰，賦額歲減，國用不充。詔書累下，許民復業，蠲其租調，寬以歲時，然鄉縣擾之，每一戶歸業，則刺報所由，朝耕尺寸之田，暮入差徭之籍，追胥責問，繼踵而來。雖蒙蠲其常租，實無補於捐瘠。況民之流徙，始由貧困，或避私債，或逃公稅。及既亡遯，則鄉里檢其資財，至於室廬什器，桑棗材木，鹹計其直，或里胥用以輸稅，或債主取以償逋。生計蕩然，還無所詣，以茲浮蕩，絕意歸耕。如授以閒曠之田，廣募遊惰，誘之耕墾，未計賦租，許令別置版圖，便宜從事，酌民力豐寡，農畝肥磽，均配督課，令其不倦。其逃民歸業，丁口授田，煩碎之事，並取大司農裁決。耕桑之外，令益樹雜木蔬果，孽畜犬羊雞豚。給授桑土，潛擬井田，營造室居，使立保伍。養生送死之具，慶弔問遺之資，並立條制。候至三五年間，生計成立，即計戶定徵，量田輸稅。若民力不足，官借糴錢，或以市餱糧，或以營耕具。凡此給授，委於司農，比及秋成，乃令償直，依時價折納，以其成數關白戶部。」帝覽之喜，詔靖條奏以聞。靖又言：「逃民復業及浮客請佃者，委農官勘驗，以給授田土，收附版籍，州縣未得議其差役。乏糧種、耕牛者，令司農以官錢給借。其田製爲三品，以膏沃而無水旱之患者爲上品，雖沃壤而有水旱之患、埆瘠而無水旱之慮者爲中品，既埆瘠復患於水旱者爲下品。上田人授百畝，中田百五十畝，下田二百畝，並五年後收其租，亦只計百畝十收其三。一家有三丁者，請加受田如丁數。五丁者，從三丁之制。七丁者，給五丁。十丁給七丁。至二十、三十丁者，以十丁爲限。若寬鄉田多，即委農官裁度以賦之。其室廬、蔬韭及梨棗榆柳種藝之地，每戶十丁者，給百五十畝。七丁者，百畝。五丁者，七十畝。三丁者，五十畝。不及三丁者，三十畝。除桑功五年後計其租，餘悉蠲其稅。」宰相呂端謂「靖所立田制多改舊法，又大費資用。」以其狀付有司，詔鹽鐵使陳恕等共議，請如靖奏。乃以靖爲京西勸農使，按行陳、許、蔡、潁、襄、鄧、唐、汝等州，勸民墾田，以大理寺丞皇甫選、光祿寺丞何亮副之。選、亮上言：「功難成，願罷其事。」帝志在勉農，猶詔靖經度。未幾，三司以費官錢數多，萬一水旱，恐致散失，事遂寢。
