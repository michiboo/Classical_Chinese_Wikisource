○陳亮恢復之議
孝宗隆興元年十二月，婺州人陳亮上《中興論》。時，金人約和，中外忻然，幸得蘇息，獨亮以爲不可。發解至京師，因上言曰：「臣竊惟海內塗炭四十餘載矣。赤子嗸々無告不可以不拯，國家憑陵之恥不可以不雪，陵寢不可以不還，輿地不可以不復，此三尺童子之所共知，曩獨畏其強耳。韓信有言：能反其道，其強易弱。況今虜酋懦，政令日弛，舍戎狄鞍馬之長而從事中州浮靡之習，君臣之間日趨怠惰。自古夷狄之強，未有四五十年而無變者，稽之天時，揆之人事，當不遠矣。不於此時早爲之計，縱有他變，何以乘之。萬一敵人懲創，更立令主。不然，豪傑並起，業歸他姓，則南北之患方始。又況南渡已久，中原父老日以殂謝，生長於戎，豈知有我。昔宋文帝欲取河南故地，魏太武以爲我自生髮未燥，即知河南是我境土，安得爲南朝故地。故文帝既得而復失之。河北諸鎮，終唐之世，以奉職爲忠義，狃於其習，而時被其恩，力與上國爲敵，而不自知其爲逆。過此以往而不能恢復，則中原之民烏知我之爲誰。縱有倍力，功未必半。以俚俗喻之，父祖質產於人，子孫不能繼贖，更數十年，時事一變，皆自陳於官，認爲故產，吾安得言質而復取之。則今日之事可得而更緩乎。陛下以神武之資，憂勤側席，慨然有平一天下之志，固已不惑於羣議矣。然猶患人心之不同，天時之未順，賢者私憂，而奸者竊笑，是何也。不思所以反其道故也。誠反其道，則政化行，政化行則人心同，人心同則天時順。天不違人，人不自反耳。今宜清中書之務以立大計，重六卿之權以總大綱，任賢使能以清官曹，尊老慈幼以厚風俗。減進士以列選能之科，革任子以崇薦舉之實，多置臺諫以肅朝綱，精擇監司以清郡邑。簡法重令以澄其源，崇禮立制以齊其習。立綱目以節浮費，示先務以斥虛文，嚴政條以核名實，懲吏奸以明賞罰。時簡外郡之卒以充禁旅之數，調度總司之贏以佐軍旅之儲。擇守令以滋戶口，戶口繁則財自阜，揀將材以立軍政，軍政明則兵自強，置大帥以總邊陲，委之專則邊陲之利自興，任文武以分邊郡，付之久則邊郡之守自固。右武事以振國家之勢，慰敢言以作天下之氣，精間諜以得虜人之情，據形勢以動中原之心。不出數月，紀綱自定。比及兩稔，內外自實，人心自同，天時自順。有所不往，一往而民自歸。何者。耳同聽而心同服。有所不動，一動而敵自鬥。何者。形同趨而勢同利。中興之功，可趶足而須也。夫攻守之道必有奇變，形之而敵必從，衝之而敵莫救，禁之而敵不敢動，乖之而敵不知所往，故我常專而敵常分，敵有窮而我常無窮也。夫奇變之道，雖本乎人謀，而常因乎地形，一縱一橫，或長或短，緩急之相形，盈虛之相傾，此人謀之所措，而奇變之所寓也。今東西彌亙，綿數千里，如長蛇之橫道，地形適等，無所參錯，攻守之道，無他奇變。今朝廷鑑守江之弊，大城兩淮，慮非不深也，能保吾城之卒守乎。故不若爲術以乖其所之。至論進取之道，必先東舉齊，西舉秦，則大江以南，長淮以北，固吾腹中物。齊、秦，誠天下之兩臂也，奈虜人以爲天設之險而固守之乎。故必有批亢搗虛，形格勢禁之道。竊嘗觀天下之大勢矣，襄、漢者，敵人之所緩，今日之所當有事也，控引京、洛，側睨淮、蔡，包括荊、楚，襟帶吳、蜀，沃野千里，可耕可守，地形四通，可左可右。今誠命一重臣，德望素著謀謨明審者，鎮撫荊、襄，輯和軍民，開布大信，不爭小利，謹擇守宰，省刑薄斂，進城要險，大建屯田。荊楚奇才劍客，自昔稱雄，徐行召募，以實軍籍。民俗剽悍，聽於農隙時講武藝。襄陽既爲重鎮，而安、隨、信陽及光、黃，一切用藝祖委任邊將之法，給以州兵而更使自募，與以州賦而縱其自用，使養士足以得死力，用間足以得敵情，兵雖少而衆建其助，官雖輕而重假其權，列城相援，比鄰相和，養銳以伺，觸機而發。一旦狂虜玩故習常，來犯江、淮，則荊、襄之師，率諸軍進討，襲有唐、鄧諸州，屯兵於潁、蔡之間，示必截其後。因命諸州轉城進築，如三受降城法。依吳軍故城爲蔡州，使唐、鄧相距各二百里，並桐柏山以爲固，揚兵搗壘，增陂深塹，招集土豪，千家一堡，興雜耕之利，爲久駐之基。敵來則嬰城固守，出奇制變，敵去則列城相應，首尾如一。精間諜，明斥堠，諸軍進屯光、黃、安、隨、襄、郢之間，前爲諸州之援，後依屯田之利。朝廷徙都建業，築行宮於武昌，大駕時一巡幸。虜知吾意在京洛則京、洛、陳、許、汝、鄭之備當日增，而東西之勢分，則齊、秦之間可乘矣。四川之帥親率大軍以待鳳翔之虜，則命驍將出祁山以截隴右，偏將由子午以窺長安，金、房、開、達之師入武關以鎮三輔，則秦地可謀矣。命山東之歸正者，往說豪傑，陰爲內應，舟師由海道以搗其脊，彼方支梧奔走，而大軍兩道並進，以揕其胸，則齊地可謀矣。吾雖示形於唐、鄧、上蔡，而不再謀進，坐爲東西形援，勢如猿臂，彼將愈疑吾之有意京、洛，特持重以示不進，則京、洛之備
愈專，而吾必得志於齊、秦矣。撫定齊、秦，則京、洛將安往哉。此所謂批亢搗虛，形格勢禁之道也。就使吾未爲東西之師，彼必不敢離京、洛而輕犯江、淮，亦可謂乖其所之也。又使其合力以壓唐、蔡，則淮西之師起而禁其東，金、房、開、達之師起而禁其西，變化形勢，多方牽制，而權始在我矣。然荊、襄之帥，必得純意於國家，無貪功生事之心，而後付之。平居無事，則欲開布誠信，以攻敵心。一日進取，則欲見便擇利而止，以禁虜勢。東西之師有功，則欲制馭諸將，持重不進，以分敵形。此非陸抗、羊祜之徒，孰能爲之。夫伐國，大事也，昔人以爲譬拔小兒之齒，必以漸搖撼之，一拔得齒，必且損兒。今欲竭東南之力成大舉之勢，臣恐進取未必得志，得地未必能守，邂逅不如意，則吾之根本撼矣。此豈謀國萬全之道。臣故曰，攻守之間必有奇變。臣迂人也，何足以明天下之大計，姑就愚慮之略，曰《中興論》，惟陛下裁之。」不報。亮退居永康，力學著書。亮嘗環視錢塘，喟然嘆曰「城可灌也。」蓋以地下於西湖，故云。
淳熙五年春正月丁巳，陳亮詣闕上書曰：「臣惟中國，天地之正氣也，天命所鍾也，人心所會也，衣冠禮樂所萃也，百代帝王之所相承也。挈中國衣冠禮樂而寓之偏方，雖天命人心猶有所繫，然豈以是爲可久安而無事也。天地之正氣鬱遏而久不得騁，必將有所發泄，而天命人心固非偏方所可久系也。國家二百年太平之基，三代之所無也，二聖北狩之痛，漢、唐之所未有也。方南渡之初，君臣上下，痛心疾首，誓不與之俱生，卒能以奔敗之餘而勝百戰之敵。及秦檜倡邪議力沮之，忠臣義士斥死南方，而天下之氣惰矣。三十年之餘，雖西北流寓皆抱孫長息於東南，而君父之大仇，一切不復關念，自非逆亮送死淮南，亦不知兵戈爲何事也，況望其憤故國之恥，而相率以發一矢哉。丙午、丁未之變，距今尚以爲遠，而海陵之禍，蓋陛下即位之前一年也，獨陛下奮不自顧，志在滅虜，而天下之人安然如無事。時方口議腹誹，以陛下爲喜功名而不恤後患，雖陛下亦不能以崇高之勢勝之，隱忍以至於今，又十有七年矣。昔春秋時君臣、父子相戕殺之禍，舉一世皆安之，而孔子獨以爲三綱既絕，則人道遂爲禽獸，皇皇奔走，義不能以一朝安，然卒於無所遇，而發其志於《春秋》之書，猶能以懼亂臣賊子。今舉一世而忘君父之大仇，此豈人道所可安乎。使學者知學孔子之道，當導陛下以有爲，決不沮陛下以苟安。南師之不出於今幾年矣，豈無一豪傑之能自奮哉，其勢必有時而發泄矣。苟國家不能起而承之，必將有承之者矣。不可恃衣冠禮樂之舊，祖宗積累之深，以爲天命人心可以安坐而久系也。春秋之末，齊、晉、秦、楚皆衰，吳、越起於小邦，遂霸諸侯。黃池之會，孔子所甚痛也，可以明中國之無人矣。王通有言：夷狄之德，黎民懷之，三才其舍諸。此今世儒者之未講也。金源之植根既久，不可一舉而遂滅，國家之大勢未張，不可一朝而大舉，而人情皆便於通和。臣以爲通和者，所以成上下之苟安，而爲妄庸兩售之地，宜其爲人情之所便也。自和好之成，蓋已有年，凡今日之指畫方略者，他日將用之以坐籌也。今日之擊球射鵰者，他日將用之以決勝也。府庫充滿，無非財也。介冑鮮明，無非兵也。使兵端一開，則其跡敗矣。何者。人才以用而見其能否，安坐而能者不足恃也。兵食以用而見其盈虛，安坐而盈者不足恃也。朝廷方幸一旦之無事，庸愚齷齪之人皆得以守格令、行文書以奉陛下之命令，而陛下亦幸其易制而無他也，徒使度外之士擯棄而不得騁，日月蹉跎，而老將至矣。臣故曰：通和者所以成上下之苟安，而爲妄庸兩售之地也。東晉百年之間，南北未嘗通和也，故其臣東西馳騁，多可用之才。今和好一不通，朝野之論常如敵兵之在境，惟恐其不得和也，雖陛下亦不得不和矣。昔者金人草居野處，往來無常，能使人不知所備，而兵無日不可出也。今城郭宮室，政教號令，一切不異於中國，點兵聚糧，文移往返，動涉歲月，一方有警，三邊騷動，此豈能歲出師以擾我乎。然使朝野常如敵兵之在境，乃國家之福，而英雄所用以爭天下之機也，執事者胡爲速和以惰其心乎。晉、楚之戰於邲也，欒書以爲楚自克庸以來，其君無日不討國人而訓之於民生之不易，禍至之無日，戒懼之不可以怠。在軍無日不討軍實而申儆之於勝之不可保，紂之百克而卒無後。晉、楚之弭兵於宋也，子罕以爲兵所以威不軌而昭文德也，聖人以興，亂人以廢，廢興存亡，昏明之術，皆兵之由也，而求去之，是以誣道蔽諸侯也。夫人心之不可惰，兵威之不可廢，故雖成、康太平，猶有所謂四徵不庭，張皇六師者，此李沆所以深不願真宗皇帝之與遼和親也。況南北角立之時，而廢兵以惰人心，使之安於忘君父之大讎而置中國於度外，徒以便妄庸之人，則執事者之失策亦甚矣。陛下何不明大義而慨然與金絕也。貶損乘輿，卻御正殿，痛自刻責，誓必復仇，以勵羣臣，以振天下之氣，以動中原之心。雖未出兵，而人心不敢惰矣。東西馳騁，而人才出矣。盈虛相補，而兵食見矣。狂妄之辭，不攻而自息，懦庸之夫，不卻而日退縮矣。當有度外之士起，而惟陛下之所欲用矣。是雲合響應之勢，而非可安坐所致也。臣請爲陛下陳國家立國之本末，而開今日大有爲之略，論天下形勢之消長，而來今日大有爲之機，惟陛下幸聽之。唐自肅、代以後，上失其柄，藩鎮自相雄長，擅其土地人民，用其甲兵財賦，官爵惟其所命，而人才亦各盡心於其所事，卒以成君弱臣強正統數易之禍。藝祖皇帝一興，而四方次第平定，藩鎮拱手以趨約束，使列郡各得自達於京師。以京官權知，三年一易，財歸於漕司，而兵各歸於郡。朝廷以一紙下郡國，如臂之使指，無有留難，自筦庫微職必命於朝廷，而天下之勢一矣。故京師常宿重兵，而郡國亦各有禁軍，無非天子所以自守其地也。兵皆天子之兵，財皆天子之財，官皆天子之官，民皆天子之民，紀綱總攝，法令明，備郡縣不得以一事自專也。士以尺度而取，官以資格而進，不求度外之奇才，不慕絕世之俊功。天子早夜憂勤於其上，以義理廉恥攖士大夫之心，以仁義公恕厚斯民之生，舉天下皆由於規矩準繩之中，而二百年太平之基從此而立。然契丹遂得以猖狂恣睢，與中國抗衡，儼然爲南北兩朝，而頭目手足混然無別，微澶淵一戰，則中國之勢浸微，根本雖厚而不可立矣。故慶曆增幣之事，富弼以爲朝廷之大恥而終身不敢自論其勞。蓋契丹徵令，是主上之操也，天子供貢，是臣下之禮也。契丹之所以卒勝中國者，其積有漸也，立國之初，其勢固必至此。故我祖宗嘗嚴廟堂而尊大臣，寬郡縣而重守令。於文法之內未嘗折困天下之富商巨室，于格律之外有以容獎天下之英偉奇傑，皆所以助立國之勢而爲不虞之備也。慶曆諸臣亦嘗憤中國之勢不振矣，而其大要則使羣臣爭進其說。更法易令，而廟堂輕矣。嚴按察之權，邀功生事，而郡縣又輕矣。豈惟於立國之勢無所助，又從而朘削之，雖微章得象、陳執中以排沮其事，亦安得而不自沮哉。獨其破去舊例，以不次用人，而勸農桑，務寬大，爲有合於因革之宜，而其大要已非矣。此所以不能洗契丹卑視中國之恥，而卒發神宗皇帝之大憤也。王安石以正法度之說首合聖意，而其實則欲籍天下之兵，盡統於朝廷，別行教閱以爲強也。括郡縣之財，盡入於朝廷，別行封樁以爲富也。青苗之政，惟恐富民之不困也。均輸之法，惟恐商賈之不折也。罪無大小，動輒興獄，而士大夫緘口畏罪矣。西、北兩邊，至使內臣經畫，而豪傑恥於爲役矣。徒使神宗皇帝見兵財之數既多，銳然南征北伐，卒乖聖意，而天下之勢實未嘗振也。彼蓋不知本朝立國之勢，正患文爲之太密，事權之太分，郡縣太輕於下而委事瑣不足恃，兵財太關於上而重遲不易舉，祖宗惟用前四者以助其勢，而安石竭之不遺餘力。不知立國之本末者，真不足以謀國也。元祐、紹聖，一反一覆，而卒爲金人侵侮之資，尚何望其振中國以威四裔哉。南渡以來，大抵遵祖宗之舊，雖微有因革增損，不足爲重輕有無。如趙鼎諸臣，固已不究變通之理，況秦檜盡取而沮毀之，忍恥事讎，飾太平於一隅以爲欺，可勝誅哉。陛下憤王業之屈於一隅，勵志復讎，不免籍天下之兵以爲強，括郡縣之利以爲富，加惠百姓而富人無五年之積，不重徵稅而大商無鉅萬之藏，國勢日以困竭，臣恐尺籍之兵，府庫之財，不足以支一日之用也。陛下早朝晏罷，冀中興日月之功，而以繩墨取人，以文法蒞事，聖斷裁製中外而大臣充位，胥史坐行條令而百司逃責，人才日以闒茸，臣恐程文之士，資格之官，不足當度外之用也。藝祖經營天下之大略，太宗已不能盡用，今其遺意，豈無望於陛下也。陛下苟推原其意而行之，可以開社稷數百年之基，而況於復故物乎。不然，維持之具既窮，臣恐祖宗之積累亦不足恃也。陛下試令臣畢陳於前，則今日大有爲之略，必知所處矣。夫吳、蜀，天地之偏氣。錢塘，三吳之一隅。當唐之衰，錢鏐以閭巷之雄，起王其地，自以不能獨立，常朝事中國以爲重。及我宋受命，俶以全家入京師而自獻其土。故錢塘終始五代，被兵最少，而二百年之間，人物日以蕃盛，遂甲於東南。及建炎、紹興間，爲六飛所駐之地，當時論者固已疑其不足張形勢而事恢復矣。秦檜又從而備百司庶府，以講禮樂於其中，其風俗固已華靡，士大夫又從而治園囿臺榭，以樂其生於干戈之餘，上下晏安，而錢塘爲樂國矣。一隙之地，本不足以容萬乘，而鎮壓且五十年，山川之氣蓋亦發泄而無餘矣。故谷粟桑麻絲枲之利，歲耗於一歲，禽獸魚鱉草木之生，日微於一日，而上下不以爲異也。公卿將相，大抵皆江、浙、閩、蜀之人，而人才日以凡下，場屋之士以十萬數，而文墨小異已足以稱雄於其間矣。陛下據錢塘已耗之氣，用閩、浙日衰之士，而欲鼓東南習安脆弱之衆，北向以爭中原，臣是以知其難也。荊、襄之地，在春秋時，楚用以虎視齊、晉，而齊、晉不能屈也。及戰國之際，獨能與秦爭帝。其後三百餘年而光武起於南陽，同時共事，往往多南陽故人。又二百餘年遂爲三國交據之地，諸葛亮由此起輔先主，荊、楚之士從之如雲，而漢氏賴以復存於蜀。周瑜、魯肅、呂蒙、陸遜、陸抗、鄧艾、羊祜，皆以其地顯名。又百餘年而晉氏南渡，荊、襄常雄於東南，往往倚以爲強，樑竟以此代齊。及其氣發泄無餘，而隋、唐以來，遂爲偏方下州。五代之際，高氏獨常臣事諸國。本朝二百年間，降爲荒落之邦，北連許、汝，民居稀少，土產卑薄，人才之能通姓名於上國者，如晨星相望。至於建炎、紹興之際，羣盜出沒於其間，而被禍尤極。以迄於今，雖南北分畫交據，往往又置於不足用，民食無所從出，而兵不可由此而進。議者或以爲憂，而不知其勢之足用也。其地雖要爲偏方，然未有偏方之氣五六百年而不發泄者，況其東通吳、會，西連巴、蜀，南極湖、湘，北控關、洛，左右伸縮，皆足爲進取之機。今誠能開拓其地，洗濯其人，以發泄其氣而用之，使足以接關、洛之氣，則可以爭衡於中國矣，是亦形勢消長之常數也。陛下慨然移都建業，百司庶府皆從草創，軍國之儀皆從簡略，又作行宮於武昌，以示不敢寧居之意。常以江、淮之師爲金人侵軼之備，而精擇士人之沈鷙有謀開豁無他者，委以荊、襄之任，寬其文法，聽其廢置，撫摩振勵於三數年之間，則國家之勢成矣。石晉失盧龍一道，以成開運之禍，蓋丙午、丁未歲也。明年，藝祖皇帝始從郭太祖征伐，卒以平定天下。其後契丹以甲辰敗於澶淵，而丁未、戊申之間，真宗皇帝東封西祀以告太平，蓋本朝極盛之時也。又六十年，而神宗皇帝實以丁未歲即位，國家之事於此一變矣。又六十年，丙午、丁未，遂爲靖康之禍，天獨啓陛下於是年，而又啓陛下以北向復讎之志。今者，去丙午、丁未近在十年間矣，天道六十年一變，陛下可不有以應其變乎。此誠今日大有爲之機，不可苟安以玩歲月也。臣不佞，自少有馳驅四方之志，嘗數至行都，人物如林，其論皆不足以起人意，臣是以知陛下大有爲之志孤矣。辛卯、壬辰之間，始退而窮天地造化之初，考古今沿革之變，以推極皇帝王霸之道，而得漢、魏、晉、唐長短之由，天人之際，昭昭然可考而知也。始悟今世之儒士，自以爲得正心、誠意之學者，皆風痹不知痛癢之人也。舉一世安於君父之讎，而方低頭拱手以談性命，不知何者謂之性命乎。陛下接之而不任以事，臣於是服陛下之仁。又悟今世之才臣，自以爲得富國強兵之術者，皆狂惑以肆叫呼之人也。不以暇時講究立國之本末，而方揚眉伸氣以論富強，不知何者謂之富強乎。陛下察之而不敢盡用，臣於是服陛下之明。陛下勵志復仇足以對天命，篤於仁愛足以結民心，而又明足以照臨羣臣一偏之論，此百代之英主也。今乃委任庸人，籠絡小儒，以遷延大有爲之歲月，臣不勝憤悱，是以忘其賤而獻其愚。陛下誠令臣畢陳於前，豈惟臣區區之願，將天地之神，祖宗之靈，實與聞之。」
書奏，帝赫然震動，欲榜朝堂以勵羣臣，用种放故事，召令上殿，將擢用之。左右大臣莫知所爲，惟曾覿知之，將見亮，亮恥爲覿所知，逾垣而逃。覿以其不詣已而不悅，大臣尤惡其直言無諱，交沮之，乃有都堂審察之命。宰相臨以上旨，問所欲言，皆落落不少貶，又不合。待命十日，再詣闕上書曰：「恭惟皇帝陛下，勵志復仇，不肯即安於一隅，是有大功於社稷也。然坐錢塘浮侈之隅以圖中原則非其地，用東南習安之衆以行進取則非其人，財止於府庫則不足以通天下之有無，兵止於尺籍則不足以兼天下之勇怯，是以遷延之計遂行，而陛下大有爲之志怯矣。此臣所以不勝忠憤，齋沐裁書，獻之闕下，願得望見顏色，陳國家立國之本末而開大有爲之略，論天下形勢之消長而決大有爲之機，務合於藝祖經畫天下之本旨。然待命八日，未有聞焉，臣恐天下豪傑有以測陛下之意向，而雲合響應之舉不得而成矣。」又上書曰：「臣妄意國家維持之具至今日而窮，而藝祖皇帝經畫天下之大指猶可恃以長久，苟推原其意而變通之，則恢復不足爲矣。然而變通之道有三，有可以遷延數十年之策，有可以爲百五六十年之計，有可以復開數百年之基。事勢昭然，而效見殊絕，非陛下聰明度越百代，決不能一一以聽之。臣不敢泄之大臣之前，而大臣拱手稱旨以問，臣亦姑取其大體之可言者三事以答之。其一曰，二聖北狩之痛，蓋國家之大恥，而天下之公憤也。五十年之餘，雖天下之氣銷鑠頹墮，不復知仇恥之當念，正在主上與二三大臣振作其氣以泄其憤，使人人如報私仇，此《春秋》書衛人殺州吁之意也。其二曰，國家之規模，使天下奉規矩準繩以從事，羣臣救過之不給，而何暇展布四體以求濟度外之功哉。其三曰，藝祖皇帝用天下之士人以易武臣之任事者，故本朝以儒立國，而儒道之振獨優於前代。今天下之士熟爛委靡，誠可厭惡，正在主上與二三大臣反其道以教之，作其氣而養之，使臨事不至乏才，隨才皆足有用。則立國之規模，不至戾藝祖之本旨，而東西馳騁以定禍亂，不必專在武臣也。臣所以爲大臣論者，其略如此。」
書既上，帝欲官之。亮笑曰：「吾欲爲社稷開數百年之基，寧用以博一官乎？」亟渡江而歸。日落魄醉酒，與邑之狂士飲，醉中戲爲大言，言涉犯上。一士欲中亮，以其事首刑部。侍何澹嘗爲考試官，黜亮，亮不平，語數侵澹，澹聞而嗛之，即繳狀以聞。事下大理，笞掠亮無完膚，誣服爲不軌。事聞，帝知爲亮，嘗陰遣左右廉知其事。及奏入取旨，帝曰：「秀才醉後妄言，何罪之有。」劃其牘於地，亮遂得免。居無何，亮家僮殺人於境。適被殺者嘗辱亮父，其家疑事由亮，聞於官，笞榜僮，死而復甦者數，不服。又囚亮父子於州獄，而屬臺官論亮情重，下大理。寺丞相王淮知帝欲生亮，而辛棄疾、羅點素高亮才，援之尤力，復得不死。
亮自以豪俠，屢遭大獄，歸家，益勵志讀書，所學益博。其學自孟子後惟推王通。嘗曰：「研窮義理之精微，辨析古今之同異，原心於杪忽，較理於分寸，以積累爲工，以涵養爲正，晬面盎背，則於諸儒誠有愧焉。至於堂堂之陳，正正之旗，風雨雲雷交發而並至，龍蛇虎豹變現而出沒，推倒一世之智勇，開拓萬古之心胸，自謂差有一日之長。」亮意蓋指朱熹、呂祖謙等雲。
十五年夏四月，陳亮上疏曰：「有非常之人，然後可以建非常之功。求非常之功，而用常才、出常計、舉常事以應之者，不待知者而後知其不濟也。秦檜以和誤國二十餘年，而天下之氣索然無餘矣。陛下慨然有削平宇內之志又二十餘年，天下之士始知所向，其有功於宗廟社稷者，非臣區區所能誦說其萬一也。高宗皇帝春秋既高，陛下不欲大舉驚動慈顏，抑心俯首，以致色養，聖孝之盛，書冊之所未有也。今者，高宗既已祔廟，天下之英雄豪傑皆仰首以觀陛下之舉動，陛下其忍使二十年間所以作天下之氣者，一旦而復索然乎。天下不可以坐取也，兵不可以常勝也，驅馳運動又非年高德尊者之所宜也。東宮居曰監國，行曰撫軍，陛下何以不於此時而命東宮爲撫軍大將軍，歲巡建業，使之兼統諸司，盡護諸將，置長史、司馬以專其勞。而陛下於宅憂之餘，運用人才，均調天下以應無窮之變，此肅宗所以命廣平王之故事也。兵雖未出，而聖意振動，天下之英雄豪傑靡然知所向，則吾之馳驅運動亦有所憑藉矣。臣請爲陛下論天下之形勢，而後知江南之不必憂，和議之不必守，虜人之不足畏，而書生之論不足憑也。臣聞吳會者，晉人以爲不可都，而錢鏐據之以抗四鄰，蓋自毗陵而外不能有也。其地南有浙江，西有崇山峻嶺，東北則有重湖沮洳，而松江、震澤橫亙其前，雖有戎馬百萬，何所用之。此錢鏐所恃以爲安，而國家六十年都之而無外憂者也。獨海道可以徑達吳會，而海道之險，吳兒習舟楫者之所畏，虜人能以輕師而徑至乎。破人家國，而止可用其輕師乎。書生以爲江南不易保者，是真兒女子之論也。臣嘗疑書冊不足憑，故嘗一到京口、建業，登高四望，深識天地設險之意，而古今之論爲未盡也。京口連延三面，而大江橫陳，江旁極目千里，其勢大略如虎之出穴，而非居穴之藏虎也。昔人以爲京口酒可飲、兵可用，而北府之兵爲天下雄，蓋其地勢當然，而人善用之耳。臣雖不到採石，其地與京口股肱建業，必有據險臨前之勢，而非止於僅僅自守者也。天豈使南方日限於一江之表，而不使與中國而爲一哉。江旁極目千里，固將使謀夫勇士得以展布四體，以與中國爭衡者也。韓世忠頓兵八萬于山陽，如老熊之當道，而淮東賴以安寢，此守淮東之要法也。天下有變，則長驅而用之耳。若一一欲塹而守之，分兵而據之，出奇設險，如兔之護窟，勢分力弱，反以成戎馬長驅之勢耳。是以二十年間，紛紛獻策，以勞聖慮，而卒無一成，雖成亦不足恃者，不知所以用淮東之勢者也。而書生便以爲長淮不易守者，是亦問道於盲之類耳。自晉之永嘉以迄於隋之開皇，在南方則定建業爲都，更六姓，而天下分裂者三百餘年。南師之謀北者，不知其幾，北師之謀南者，蓋亦凡有數耳，南北通和之時，則絕無而僅有。未聞有如今日之岌岌然以北方爲可畏，以南方爲可憂，一日不和，則君臣上下朝不能以謀夕也。罪在於書生之不識形勢，並與夫逆順曲直而忘之耳。高宗皇帝於金有父兄之仇，生不能以報之，則死必有望於子孫，何忍以升遐之哀告之仇哉。遺留報謝，三使繼遣，金帛寶貨，千兩連發，而金人僅以一使，如臨小邦。聞諸道路，哀祭之辭寂聊簡慢，義士仁人痛切心骨，豈以陛下之聖明智勇而能忍之乎。意者執事之臣，憂畏萬端，有以誤陛下也。南方之女紅，積尺寸之功於機杼，歲以輸虜人，固已不勝其痛矣。金寶之出於山澤者有限，而輸諸虜人者無窮，十數年後，豈不就盡哉。陛下何不翻然思首足之倒置，尋即位之初心，大泄而一用之，以與天下更始乎。未聞以數千里之地而畏人者也。劉淵、石勒、石虎、苻堅皆夷虜之雄，曾不能以終其世。而阿骨打之興，於今僅八十年，中原塗炭，又六十年矣，父子相夷之禍，具在眼中，而方畏爲南方之患，豈不誤哉。陛下倘以大義爲當正，撫軍之言爲可行，則當先經理建業而後使臨之。今之建業非昔之建業也。臣嘗登石頭、鍾阜而望，今也，直在沙觜之傍耳。鍾阜之支隴，隱隱而下，今行宮據其平處，以臨城市之前，則逼山而斗絕焉。此必後世之讀山經而相宅者之所定，江南李氏之所爲，非有據高臨下以乘正氣而用之之意也。本朝以至仁平天下，不恃險以爲固，而與天下共守之，故因而不廢耳。臣嘗問之鍾阜之僧，亦能言臺城在鍾阜之側，大司馬門適當在今馬軍新營之旁耳。其地據高臨下，東環平岡以爲固，西城石頭以爲重，帶玄武以爲險，擁秦淮、清溪以爲阻，是以王氣可乘，而運動如意。若如今城，則費侯景數日之力耳。曹彬之登長幹，兀朮之上雨花臺，皆俯瞰城市，雖一飛鳥不能逃也。臣又嘗問之守臣，以爲今城不必改作，若上有北方之志，則此直寄路焉耳。臣疑其言雖大而實未切也，據其地而命將出師，以謀守國，不使之乘正氣而有爲，雖省目前經營之勞，烏知其異日不垂得而復失哉。縱今歲未爲北舉之謀，而爲經理建康之計，以震動天下而與虜絕，陛下即位之初志，亦庶幾於少伸矣。第非常之事，非可與常人謀也。陛下即位之初，喜怒哀樂，是非好惡，皦然如日月之在天，雷動風行，天下方如草之偃。惟其或失之太怯，故書生得拘文執法以議其後，而其真有志者，私自奮勵，以求稱聖意之所在，則陛下或未之知也。陛下見天下之士皆不足以望清光，而書生拘文執法之說往往有驗，而聖意亦少衰矣。故大事必集，議除授必資格，才者以趶弛而棄，不才者以平穩而用，正言以迂闊而廢，巽言以軟美而入，奇論目爲橫議，庸論謂有典則。陛下以雄心英略，委曲上下於其間，遲迴莫前，而不敢有翻然之喜，隱忍事仇，而不敢奮赫斯之怒。朝得一才士，而暮以當路不便而逐，心知爲庸人，而外以人言不至而留。冺其喜怒，哀樂，雜其是非、好惡，而用依違以爲仁，戒諭以爲義，牢籠以爲禮，關防以爲智。陛下聰明自天，英武蓋世，而何事出此哉。天下非有豪猾不可制之奸，虜人非有方興未艾之勢，而何必用此哉。夫喜、怒、哀、樂、愛、惡，人主之所以鼓動天下而用之之具也，而重極之所謂無作者，不使加意於其間耳。豈欲如老、莊所謂槁木死灰，與天下爲嬰兒而後爲至治之極哉。陛下二十七年之間，遵養時晦，示天下以樂而有親，而天下歸其孝。行三年之喪，一誠不變，示天下以哀而從禮，而天下服其義。陛下以一身之哀、樂，而鼓天下以從之，其驗如影響矣。乙巳、丙午之間，虜人非無變故，而陛下不獨不形諸喜，而亦不泄諸機密之臣。近者非常之變，虜人略於奉慰，而陛下不獨不形諸怒，而亦不密其簡慢之文。陛下不以喜、怒示天下，天下惡知仇敵之不可安。棄其喜、怒以動天下之機，而欲事功之自成，是閉目而欲行也。小臣之得對，陛下有卓然知其才者，外臣之奉公，陛下有隱然念其忠者，而已用者旋去，既去者無路以自進，是陛下不得而示天下以愛也。大臣之弄權，陛下既知其有塞路者，議人之多私，陛下既知其有罔我者，而去之惟恐傷其意，發之惟恐其悵恨而不滿，是陛下不得而示天下以惡也。陛下翻然思即位之初心，豈知其今日至此乎。臣猶爲陛下悵念於既往，而天生英雄，豈使其終老於不濟乎。長江、大河，一泄千里，苟得非常之人以共之，則電掃六合，非難致之事也。本朝以儒道治天下，以格律守天下，而天下之人，知經義之爲常制，科舉之爲正路，法不得自議其私，人不得自用其智，而二百年之太平由此而出也。至於艱難變故之際，書生之智，知議論之當正，而不知事功之爲何物，知節義之當守，而不知形勢之爲何用，宛轉於文法之中，而無一人能自拔者。陛下雖欲得非常之人以共斯世，而天下其誰肯信乎。臣於戊戌之春正月丁巳，嘗極論宗廟社稷大計，陛下亦慨然有感於其言，而卒不得一望清光以布露其區區之誠，非廷臣之盡皆見惡，亦其勢然耳。臣今者非以其言之小驗而再冒萬死以自陳，實以宗廟社稷之大計不得不決於斯時也。陛下用其喜、怒、哀、樂、愛、惡之權，以鼓動天下，使如臣者得借方寸之地，以終前書之所言，而附寸名於竹帛之間，不使鄧禹笑人寂寂，而陛下得以發其雄心英略，以與四海才臣智士共之。天生英雄，殆不偶然，而帝王自有真，非區區小智所可附會也。」大略欲激帝恢復，而是時帝將內禪，不報。由是在廷交怒，以亮爲狂怪。
