高宗建炎元年六月，遣宣義郎傅雱使金軍，通問二帝。初，黃潛善白遣雱爲祈請使，又遣太常少卿周望爲通問使，俱未行。李綱上言：「堯、舜之道，孝弟而已。今日之事，正當枕戈嘗膽，內修外攘，使刑政修而中國強，則二帝不俟迎請而自歸。不然，雖冠蓋相望，卑詞厚禮，亦無益。今所遣使，但當奉表通問二帝，致思慕之意可也。」帝從之，遂命綱草表，付雱以往，且致書於粘沒喝。
秋七月丙辰，合門宣贊舍人曹勳以上皇手書至自金。時，上皇自燕山，謂勳曰：「我夢四日並出，此中原爭立之象，不知中原之民尚肯推戴康王否？」因出御衣絹半臂，親書其領中曰：「便可即真，來救父母。」又諭勳曰：「如見康王，第言有清中原之策，悉舉行之，毋以我爲念。」又言：「藝祖有誓約，藏之太廟，不殺大臣及言事官，違者不祥。」康王夫人邢氏聞勳南還，亦脫所御金環，使內侍持付勳曰：「幸爲我白大王，願如此環，得早相見也。」勳遂間行至南京，以御衣進。帝泣，以示輔臣。勳因建議，募死士入海，至金東境，奉上皇由海道歸。黃潛善等難之，出勳於外。
冬十一月壬辰，以王倫爲朝奉郎，假刑部侍郎，充大金通問使，合門舍人朱弁副之。倫等至金，見金左副元帥宗維議事。時金方大舉南下，留倫等不遣。
二年五月，以宇文虛中充金國祈請使。虛中時竄韶州，會詔求使絕域者，虛中應詔，乃復資政殿大學士，充祈請使，稱臣奉表於金。時金人方起兵南侵，已留王倫、朱弁矣。虛中至，金人遣虛中、楊可輔、劉海、王貺並歸，虛中曰：「奉命北來，祈請二帝，二帝未還，虛中不可歸。」遂獨留。金國初建，制度草創，愛虛中有才藝，每加官爵。虛中即受之，遂與韓昉俱掌制，因是知東北之士皆憤恨陷北，密以信義結納，金人不之覺。
三年夏五月，起復朝散郎洪皓爲金國通問使。時粘沒喝自東平還雲中，訛裏朵自濱州還燕山，帝遣皓移粘沒喝書，願去尊號，用金正朔，比於藩臣。時所在盜梗，皓艱難百端，得達太原。留一年，遣至雲中。粘沒喝迫使仕劉豫，皓曰：「萬里銜命，不得奉兩宮南歸，力不能磔逆豫，忍事之耶。留亦死，不即豫亦死，不願偷生狗鼠間，願就鼎鑊，無悔。」粘沒喝怒，將殺之，旁一校曰：「此真忠臣也。」目止劍士，且爲皓請，得流遞冷山。
九月，遣直龍圖閣張邵使金，武臣楊憲副之。邵至濰州，接伴使置酒張樂。邵曰：「二帝北遷，邵爲臣子，所不忍聽。請止樂。」至於三四，聞者泣下。見左監軍撻懶，命邵拜。邵曰：「監軍與邵爲南北朝從臣，無相拜禮。」且以書抵之曰：「兵不在強弱，在曲直。宣和以來，我非無兵也，帥臣初開邊隙，謀臣復起兵端，是以大國能勝之。厥後僞楚僭立，羣盜蜂起，曾幾何時，電掃無餘，是天意人心未厭宋也。今大國復裂地以封劉豫，窮兵不已，曲有在矣。」撻懶怒，取國書去，執邵送密州，囚於柞山砦。
金人又迫朱弁仕劉豫，且訹之曰：「此南歸之漸。」弁曰：「豫乃國賊，吾嘗恨不食其肉，又忍北面臣之乎？吾有死耳。」金人怒，絕其餼遺以困之。弁固拒驛門，忍饑待盡，誓不爲屈。金人亦感動，致禮如初。久之，復欲易其官。弁曰：「自古兵交使在其間。言可從，從之。不可從，則囚之殺之，何必易其官。吾官受之本朝，有死而已，誓不易以辱吾君也。」
四年冬十月辛未，秦檜自金歸。初，檜從二帝至燕，金主以檜賜撻懶，爲其任用。撻懶信之，及南侵，以爲參謀軍事，又以爲隨軍轉運使。撻懶攻楚州，檜與妻王氏自軍中趨漣水軍。自言殺金人監已者，奪舟而來，欲赴行在，遂航海至越州。帝命先見宰執，檜首言：「如欲天下無事，須是南自南，北自北。」朝士多疑其與何慄、孫傅等同被拘執，而檜獨還，又自燕至楚二千八百里，逾河越海，豈無譏訶之者，安得殺監而南。就令從軍撻懶，金人縱之，必質妻屬，安得與王氏偕。惟範宗尹及李回二人素與檜善，盡破羣疑，力薦其忠。檜入對，首奏所草「與撻懶求和書」。帝謂輔臣曰：「檜朴忠過人，朕得之喜而不寐。既聞二帝、母后消息，又得一佳士也。」先是，朝廷雖數遣使於金，但且守且和，而專意與敵解仇息兵則自檜始。
紹興元年八月丁亥，以秦檜爲尚書右僕射同平章事兼知樞密院事。時範宗尹罷相，檜欲得其位，因揚言曰：「我有二策，可聳動天下。」或問：「何不言？」檜曰：「今無相，不可行也。」帝聞，乃有是命。
二年六月，秦檜罷。時，呂頤浩爲左相，檜爲右相，會桑仲上疏「願以所部收復京師，乞朝廷舉兵爲聲援。」頤浩信之，屢請出師。檜時已有傾頤浩之意，因諷人言：「周宣王內修外攘，故能中興，今二相宜分任內外。」於是帝諭頤浩及檜曰：「頤浩治軍旅，檜理庶務，如種、蠡分職可也。」乃命頤浩都督江、淮、荊、浙諸軍事，開府鎮江。帝謂給事中程瑀曰：「頤浩熟于軍事，在外總諸將，檜在朝廷，庶幾內外相應，然檜誠實，但太執耳。」瑀對曰：「如求機警能順旨者極不難得，但不誠實則終不可倚。」帝然之。頤浩至常州，桑仲已爲霍明所殺，前軍將趙延壽復叛，遂稱疾不進，尋召還行在。初，胡安國嘗聞遊酢論檜人才可方荀文若，故力言檜賢於張浚諸人。檜入相，安國時爲給事中。呂頤浩既還，憾檜傾己，欲去之，問計於席益。益曰：「目爲黨可也。今黨魁胡安國在瑣闥，宜先去之。」會頤浩薦朱勝非代已都督，命下，安國奏「勝非正位蒙司，值苗、劉肆逆，貪生苟容，辱逮君父。今強敵憑陵，叛臣不忌，用人得失，系國安危，深恐勝非上誤大計。」帝爲罷都督之命，改兼侍讀。安國復持錄黃不下，頤浩特命檢正黃龜年書行，安國爭之，遂落職，提舉仙都觀。侍御史江躋、左司諫吳表臣論勝非不可用，安國不當責，於是與張燾、程瑀、胡世將、劉一止、林待聘、樓炤等二十餘人，皆坐檜黨落職，檜亦自求去。先是，起居郎王居正與檜善，檜與居正論天下事甚銳，既相，所言皆不酧。居正疾其詭，言於帝曰：「秦檜嘗語臣，中國之人惟當着衣啖飯，共圖中興，臣時心服其言。又自謂爲相數月，必聳動天下。今爲相設施止是，願陛下以臣所言，問檜所行。」及檜求去，呂頤浩諷侍御史黃龜年上書劾罷檜，遂以觀文殿大學士提舉江州太平觀。龜年又奏論檜徇私欺君，合正典刑，投諸裔土，以御魑魅。章凡三上，乃褫檜職，仍榜其罪於朝堂，示不復用。初，檜所陳二策，欲以河北人還金，中原人還劉豫。帝曰：「檜言南人歸南，北人歸北。朕北人，將安歸？」檜語乃塞。至是，帝乃召直學士院綦崇禮，語以是事及居正所言，崇禮即以帝意載於制詞，略曰：「自檜得權而舉事，謂當聳動於四方，逮茲居位以陳謀，乃首建明於二策，罔燭厥理，殊乖素期。」播告中外，人始知檜之奸。
九月壬戌，王倫還自金。倫既被留，久之，有商人陳忠密告倫二帝所在，倫遂與朱弁及洪皓以金遺忠，潛通倫意。由是兩宮始知帝已即位。先是，淵聖自雲中徙燕山，始與太上皇相見，居於愍忠寺，至是，並遷於霫郡。霫，古奚國也，在燕山北千里。既至，居於相府院。嗣濮王仲理等千八百人尚在燕，金人計口給食，死者甚衆。金粘沒喝使烏陵思謀即驛見倫，語及契丹時事。倫曰：「海上之盟，兩國約爲兄弟，萬世無變。雲中之役，我實饋師，贊成厥功。上國之臣嘗欲稱兵南來，先大聖惠顧盟好，不許。厥後舉兵以禍吾國，果先大聖意乎？況亙古自分南北，盍思久遠之謀，歸我二帝、太母，復我土疆，使南北赤子無致塗炭，亦足以慰先大聖之靈。」思謀沉思曰：「君言是也，歸當盡達之。」已而粘沒喝至，曰：「比使來，問其意指，多不能對。思謀傳侍郎語欲議和，決非江南情實，特侍郎自爲此言耳。」倫曰：「使事有指，不然，來何爲哉？人定者勝天，天定亦能勝人。惟元帥察之。」粘沒喝不答。及是，粘沒喝忽至館中，與倫議和，縱之歸報。倫至，入對，言金人情僞甚悉，帝優獎之。時方議討劉豫，和議中格。久之，復以潘致堯爲通問使如金，附茶藥、金幣進兩宮。
三年十二月，韓肖胄偕金使來。帝自即位，屢遣使如金，多見拘留，而金未嘗遣一介報聘。至是，粘沒喝使李永壽、王翊來，請還劉豫之俘及西北士民之在南者，且欲書江以益劉豫，與秦檜前議吻合，識者益知檜與金人共謀矣。殿中侍御史常同言：「先振國威，則和戰常在我。若一意議和，則和戰常在彼。靖康以來，分爲兩事，可以鑑戒。」帝因語及武備，曰：「今養兵已二十萬有奇。」同曰：「未聞二十萬兵而畏人者也。」帝不聽。復遣樞密都承旨章誼爲金國通問使，請還兩宮及河南地。
五年夏四月甲子，上皇崩於金五國城，遺言欲歸葬內地，金主亶不許。時兵部侍郎司馬樸與奉使朱弁在燕山，聞之，共議制服。弁欲先請，樸曰：「爲臣子，聞君父之喪當致其哀，尚何請。設請而不許，柰何？」遂服斬衰，朝夕哭，金人義之而不責。洪皓在冷山，聞之，北向泣血，遣同使沈珍往燕山，建道場於開泰寺，作功德疏，詞旨悲痛，金人亦不之罪。
五月，辛巳，遣忠訓郎何蘚使金，罷中書舍人胡寅。寅上疏言：「女真驚動陵寢，戕毀宗廟，劫質二帝，塗炭生民，乃陛下之大讎也。自建炎丁未至紹興甲寅，卑辭厚禮，以問安迎請爲名而遣使者，不知幾人矣。知二帝所在，見二帝之面，得女真之要領，因講和而能息兵者誰歟？但見通和之使歸未息肩，而黃河、長淮、大江相繼失險矣。夫女真知中國所重在二帝，所恨在劫質，所畏在用兵，則常示欲和之端，增吾所重，平吾所恨，匿吾所畏，而中國坐受此餌，既久而後悟也。天下其謂自是改圖矣，何爲復出此謬計耶！苟曰姑爲是，豈有修書稱臣，厚費金帛，而成就一姑息之事耶？苟曰以二帝之故不得不然，則前效可考矣。況歲月益久，虜情益閟，必無可通之理也。適觀何蘚之事，恐和議復行，國論傾危，士氣沮喪，所繫不細。」疏入，詔褒諭之。會張浚奏言：「使事兵家機權，後將闢地復土，終歸於和，未可遽絕。」乃遣蘚行。寅因乞外，知邵州。
六年八月丁未，以秦檜爲建康行營留守，參決尚書省、樞密院事。檜自被斥，會與金議和，稍復其官，知溫州、紹興府。又以張浚薦，授醴泉觀使兼侍讀。至是漸用事。
七年春正月丁亥，何蘚還自金，始知道君皇帝及寧德皇后鄭氏相繼崩。帝成服，百官七上表，請遵以日易月之制。知嚴州胡寅上疏「請服喪三年，衣墨臨戎，以化天下。」帝欲遂終服。張浚言：「天子之孝不與士庶同，必思所以奉宗廟社稷。今梓宮未返，天下塗炭，願陛下揮淚而起，斂發而趨，一怒以安天下之民。」帝乃命浚草詔，告諭羣臣：「外朝勉從所請，宮中仍行三年之喪。命諸大將率三軍發哀成服，俾中外感動。」從之。
是月，以秦檜爲樞密使。
三月己卯，遙尊宣和皇后韋氏爲皇太后。帝嘗謂輔臣曰：「宣和皇后春秋高，朕朝夕思之，不遑寧處。屈己講和，正爲此耳。」至是，從翰林學士朱震之請，遙尊爲皇太后。
十二月癸未，王倫還自金。初，倫再使將還，金人新廢劉豫，撻懶送倫曰：「好報江南，自今道途無壅，和議可成。」倫至，入對，言：「金人許還梓宮及太后，且許歸河南地。」帝喜曰：「若金人能從朕所求，其餘一切，非所較也。」丁亥，復遣奉迎梓宮於金。
八年三月壬辰，復以秦檜爲尚書右僕射同平章事兼樞密使。初，張浚嘗與趙鼎論人才，浚極稱檜善。鼎曰：「此人得志，吾輩無所措足矣。」及鼎再相，檜在樞密，一惟鼎言是從，鼎由是深信之，言檜可大任於帝，而不知爲檜所賣也。檜既相，制下，朝士相賀，獨吏部侍郎晏敦復有憂色，曰：「奸人相矣。」聞者皆以其言爲過。
五月丁未，王倫偕金使來。初，倫至會寧，見金主，首謝廢劉豫，次致使指。會撻懶自河南還，言於金主，請以廢齊舊地與宋。金主命羣臣議，斡本力言不可。東京留守訛魯觀曰：「我以地與宋，宋必德我。」阿懶曰：「我俘宋人父兄，怨非一日，若復資以土地，是助讎也，何德之有？勿與便。」蒲盧虎位在斡本上，撻懶、訛魯觀附之，由是蒲盧虎執議，以河南、陝西地與宋，遂遣倫及其太原少尹烏凌阿思謀、太常少卿石慶來議事。將至，帝命吏部侍郎魏矼館伴之。矼以爲御史時，嘗言和議之非，不可奉詔，因備論敵情之不可信。秦檜曰：「公以智料敵，檜以誠待敵。」矼曰：「第恐敵不以誠待相公耳。」檜乃改命吳表臣。思謀等至臨安，入見。帝謂輔臣曰：「先帝梓宮果有還期，雖待二三年，尚庶幾。惟是太后春秋高，朕旦夕思念，欲早相見，此所以不憚屈己，冀和議之速成也。」朝臣多言其不可，帝怒，趙鼎曰：「陛下於金人有不共戴天之讎，今屈己請和，不憚爲之者，以梓宮及母后耳。羣臣憤懣之詞出於愛君，不可以爲罪，陛下宜諭之曰：講和非吾意，以親故，不得已爲之。但得梓宮及母后還，敵雖渝盟，吾無憾。」帝從其言，衆議遂息。烏凌思謀等稱朱弁忠節，詔附黃金三十兩賜之。
秋七月乙酉，秦檜復請遣王倫如金定和議，及申問諱日。左正言辛次膺言：「宣和海上之約，靖康城下之盟，口血未乾，兵隨其後。今日之事，當識其詐。國恥未雪，義難講好。」凡七上疏力陳，不報。
冬十月丁巳，罷參知政事劉大中。大中與趙鼎不主和議，秦檜忌之，薦蕭振爲侍御史。振入臺，即劾大中，罷之。鼎曰：「振意不在大中也。」振亦曰：「趙丞相不待論，當自爲去就矣。」
甲戌，趙鼎罷。帝意不樂鼎，給事中勾濤因詆鼎結臺諫及諸將，帝聞，益疑。鼎乃引疾求罷，遂出知紹興府。入辭，言於帝曰：「臣去後，必有以孝弟之說脅制陛下者。」將行，秦檜率執政餞之，鼎不爲禮，一揖而去，檜益憾之。
以勾龍如淵爲御史中丞。先是，宰執入見，秦檜獨留身，言：「臣僚畏首畏尾，多持兩端，此不足與論大事。若陛下決欲講和，乞專與臣議，勿許羣臣預。」帝曰：「朕獨委卿。」檜曰：「臣恐未便，望陛下更思。」三日，檜復留身奏事，帝意欲和甚堅，檜猶以爲未也，復進前說。又三日，檜復留身奏事如初，知帝意不移，乃始出文字，乞決和議，然猶以羣臣爲患。中書舍人勾龍如淵爲檜謀曰：「相公爲天下大計，而邪說橫起，盍不擇人爲臺諫，使盡擊去，則事定矣。」檜大喜，即擢如淵爲中丞，劾異議者，卒成檜志。
丁丑，金以張通古、蕭哲爲江南詔諭使，與王倫偕來。通古至泗州，要所過州郡迎以臣禮。知平江府向子諲不肯拜，且上言和議之非，遂乞致仕。
十一月戊戌，王倫入見。辛丑，詔曰：「金國遣使入境，欲朕屈己就和。命侍從、臺諫，詳思條奏。」於是直學士院曾開當草國書，辨視體制非是，論之不聽，遂請罷，改兼侍講。秦檜以溫言慰之曰：「主上虛執政以待。」開曰：「儒者所爭在義，苟爲非義，高爵厚祿弗顧也。願聞所以事敵之禮。」檜曰：「若高麗之於本朝耳。」開曰：「主上以盛德登大位，公當強兵富國，尊主庇民，柰何自卑辱至此。非開所聞也。」復引古誼折之。檜大怒，曰：「侍郎知故事，檜獨不知也。」開又詣都堂，問：「計果安出？」檜曰：「聖意已定，又何言？公自取大名而去，如檜但欲濟國事耳。」開乃與從官張燾、晏敦復、魏矼、李彌遜、尹焞、樑汝嘉、樓炤、蘇符、薛徽言、御史方廷實、館職胡珵、朱鬆、張擴、凌景夏、常明、範如圭、馮時中、趙雍皆極言不可和。
吏部員外郎許忻上疏曰：「金人始入寇也，固嘗雲講和矣。靖康之初，約肅王至大河而返，已而挾之北行。河朔千里，焚掠無遺。及再舉深入，遂陷都城。懼我百萬之衆必以死爭也，止我諸道勤王之師，則又曰講和矣。乃邀二聖出郊，追取宗族，繫累大臣，然後僞立張邦昌而去。則是金人所謂講和者，果可信乎？此已然之禍，陛下所親見。今徒以王倫繆悠之說，遂誘致金人責我以必不可行之禮，而陛下遂已屈己從之。夫彼以詔諭江南而來，是飛尺書而下本朝，豈講和之謂哉？我躬受之，真爲臣妾矣。陛下方寢苫枕塊，其忍下穹廬之拜乎？臣竊料陛下必不忍爲也。萬一奉其詔令，則將變置吾之大臣，分部吾之諸將，邀求無厭，靡有窮極。當此之時，陛下欲從之則無以立國，不從之則復責我以違令，其何以自處乎？況犬羊之羣，驚動我陵寢，戕毀我宗廟，劫質我二帝，據守我祖宗之地，塗炭我祖宗之民，而又徽宗皇帝、顯肅皇后鑾輿不反，遂致萬國痛心，是謂不共戴天之讎。彼謂我之必復此讎也，未嘗頃刻而忘圖我，豈一王倫能平哉？陛下包羞忍恥，受其詔諭，而彼之許我者不復如約，則徒受莫大之辱，貽萬世之譏。縱使如約，則是我今日所有土地，先拱手而奉夷狄矣，豈不痛哉。自金使入境以來，中外惶惑，陛下必以王倫之言爲不妄，金人之詔爲可從，臣恐不惟墮敵人之奸計，而意外之虞將有不可勝言者。此衆所共曉，陛下亦嘗慮及於此乎。國家今雖未能克復中原，而大江之南亦足支吾，軍聲粗振，國勢粗定。故金人因王倫之往，復遣使來，嘗試朝廷，其謀叵測。今金使雖已就館，謂當別議區處之宜，更與二三大臣熟議其便，無遺後時之悔。」不報。
甲辰，王庶罷。庶論虜不可和者七，見帝言者六。秦檜方挾虜自重以爲功，絀其說。庶語檜曰：「公不思東都抗節存趙時而忘此敵耶？」檜大恨，出庶知潭州。
辛亥，樞密院編修胡銓抗疏言曰：「臣謹按王倫本一狎邪小人，市井無賴，頃緣宰臣無識，舉以使虜，專務詐誕，欺罔天聽，驟得美官，天下之人切齒唾罵。今者無故誘致虜使，以詔諭江南爲名，是欲劉豫我也。劉豫臣事醜虜，南面稱王，自以爲子孫帝王萬世不拔之業，一旦金人改慮，捽而縳之，父子爲虜。商鑑不遠，而倫又欲陛下效之。夫天下者，祖宗之天下也，陛下所居之位，祖宗之位也。奈何以祖宗之天下爲金虜之天下，以祖宗之位爲金虜藩臣之位。陛下一屈膝，則祖宗廟社之靈汙夷狄，祖宗數百年之赤子盡爲左衽，朝廷宰執盡爲陪臣，天下士大夫皆當裂冠毀冕變爲異服，異時敵人無厭之求，安知不加我以無禮如劉豫也哉。夫三尺童子，至無識也，指犬豕而使之拜，則怫然怒。今醜虜則犬豕也，堂堂大國，相率而拜犬豕，曾童孺之所羞，而陛下忍之耶。倫之議乃曰：我一屈膝，則梓宮可還，太后可復，淵聖可歸，中原可得。嗚呼，自變故以來，主和議者，誰不以此說啗陛下哉？然而卒無一驗，則虜之情僞已可知矣。而陛下尚不覺悟，竭民膏血而不恤，忘國大仇而不報，含垢忍恥，舉天下而臣之甘心焉。就令虜決可和，盡如倫議，天下後世謂陛下何如主。況虜變詐百出，而倫又以奸邪濟之。梓宮決不可還，太后決不可復，淵聖決不可歸，中原決不可得。而此膝一屈不可復伸，國勢陵夷不可復振，可爲痛哭流涕長太息矣。曏者陛下間關海道，危如累卵，當時尚不忍北面臣虜。況今國勢稍張，諸將盡銳，士卒思奮。只如頃者虜陸梁，僞豫入寇，固嘗敗之於襄陽，敗之於淮上，敗之於渦口，敗之於淮陰，校之往時蹈海之危，固已萬萬。儻不得已而至於用兵，則我豈遽出虜人下哉。今無故而反臣之，欲屈萬乘之尊，下穹廬之拜，三軍之士不戰而氣已索，此魯仲連所以義不帝秦，非惜夫帝秦之虛名，惜天下大勢有所不可也。今內而百官，外而軍民，萬口一談，皆欲食倫之肉。謗議洶洶，陛下不聞，正恐一旦變作，禍且不測。臣竊謂不斬王倫，國之存亡未可知也。雖然，倫不足道也，秦檜以腹心大臣而亦爲之。陛下有堯、舜之資，檜不能致君如唐、虞，而欲導陛下爲石晉。近者，禮部侍郎曾開等引古誼以折之，檜乃厲聲責曰：侍郎知故事，我獨不知。則檜之遂非愎諫，己自可見。而乃建白，令臺諫、侍臣僉議可否，是蓋畏天下議已，而令臺諫、侍臣共分謗耳。有識之士皆以爲朝廷無人。籲，可惜哉。孔子曰：微管仲吾其被髮左衽矣。夫管仲，伯者之佐耳，尚能變左衽之區而爲衣裳之會。秦檜，大國之相也，反驅衣冠之俗而爲左衽之鄉，則檜也不唯陛下之罪人，實管仲之罪人矣。孫近傅會檜議，遂得參知政事。天下望治有如饑渴，而近伴食中書，漫不敢可否事，檜曰虜可和，近亦曰可和。檜曰天子當拜，近亦曰當拜。臣嘗至政事堂，三發問而近不答，但曰：已令臺諫、侍從議矣。嗚呼，參贊大政，徒取充位如此，有如虜騎長驅，尚能折衝禦侮耶。臣竊謂秦檜、孫近亦可斬也。臣備員樞屬，義不與檜等共戴天，區區之心，願斷三人頭，竿之藁街，然後羈留虜使，責以無禮，徐興問罪之師，則三軍之士不戰而氣自倍。不然，臣有赴東海而死爾，寧能處小朝廷求活耶？」書既上，檜以銓狂妄兇悖，鼓衆劫持。詔除名，編管昭州，仍降詔，播告中外。給、舍、臺、諫及朝臣多救之者，檜迫於公論，乃以銓監廣州鹽倉。明年，改簽書威武軍判官。十二年，諫官羅汝楫劾銓飾非橫議，詔除名，編管新州。
銓之初上書也，宜興進士吳師古鋟木傳之，金人募其書千金。其謫廣州也，朝士陳剛中以啓事爲賀。其謫新州也，同郡王廷珪以詩贈行。皆爲人所訐，師古流袁州，廷珪流辰州，剛中謫知虔州安遠縣，遂死焉。晏敦復謂人曰：「頃言檜奸，諸君不以爲然。今方專國便敢爾，他日何所不至耶？」
十二月己未，以李光參知政事。秦檜既定和議，將揭榜，以吏部尚書李光有人望，欲藉之同押榜以息浮議，乃請於帝而用之。光既受命，遂於尚書省榜諭：「金國使來，盡割河南、陝西故地，通好於我，許還梓宮及母、兄、親族，餘無需索。」時，檜以未見國書，疑封冊，白帝。帝曰：「朕嗣守祖宗基業，豈受金人封冊。」於是楊沂中、解潛、韓世良見檜曰：「朝議籍籍，軍民洶洶，若之何？」退又白之臺諫。中丞勾龍如淵謂檜曰：「但取金書納之禁中，則禮不行而事定。」給事中樓炤亦舉諒陰三年事以告檜，遂以檜攝蒙宰，詣館受書。而王倫亦以計說張通古，通古從之。檜至館，見通古，受其書。通古欲百官備禮，檜使省吏朝服導從，以書納于禁中。
丙子，張通古入見，言：「先歸河南、陝西地，徐議餘事。」權禮部侍郎尹焞上疏曰：「本朝金人之禍，亙古未聞。中國無人，致其猾亂。昨者城下之盟，詭詐百出，二帝北狩，皇族播遷，宗社之危，已絕而續。陛下即位已來十有二年，雖中原未復，讎敵未殄，然而賴祖宗德澤之厚，陛下勤苦之至，億兆之心無有離異。前年徽宗皇帝、寧德皇后崩問遽來，莫究不豫之狀，天下之人痛心疾首，而陛下方且屈意降志，以奉迎梓宮、請問諱日爲事。今又爲此議，則人心日去，祖宗積累之業，陛下十二年勤撫之功，當決於此矣。不識陛下亦嘗深謀而熟慮乎，抑在廷之臣不以告也。《禮》曰：父母之讎不共戴天，兄弟之讎不反兵。今陛下信讎敵之譎詐，而覬其肯和以紓目前之急，豈不失不共戴天、不反兵之義乎。或以金國內亂，懼我襲已，故爲甘言，以緩王師。儻或果然，尤當鼓士卒之心，雪社稷之恥，尚何和之足爲？」不報。
李綱時知洪州，上疏曰：「臣竊見朝廷遣王倫使金國，奉迎梓宮。今倫之歸與金使偕來，乃以詔諭江南爲名。不著國號而曰江南，不雲通問而曰詔諭，此何禮也？臣請試爲陛下言之。金人毀宗社，逼二聖，而陛下應天順人，光復舊業，自我視彼，則仇讎也，自彼視我，則腹心之疾也，豈復有可和之理。然而朝廷遣使通問，冠蓋相望於道，卑辭厚禮無所愛惜者，以二聖在其域中，爲親屈己，不得已而然，猶有說也。至去年春，兩宮兇問既至，遣使以迎梓宮，承往遄返，初不得其要領。今倫使事初以奉迎梓宮爲指，而金使之來乃以詔諭江南爲名，循名責實，己自乖戾，則其所以罔朝廷而生後患者，不待詰而可知。臣在遠方，雖不足以知曲折，然以愚意料之，金以此名遣使，其邀求大略有五：必降詔書，欲陛下屈體降禮以聽受，一也。必有赦文，與朝廷宣佈頒示郡縣，二也。必立約束，欲陛下奉藩稱臣，稟其號令，三也。必求歲賂，廣其數目，使我坐困，四也。必求割地，以江爲界，淮南、荊、襄、四川盡欲得之，五也。此五者，朝廷從其一，則大事去矣。金人變詐不測，貪婪無厭，縱使聽其詔令，奉藩稱臣，其志猶未已也，必繼有號令，或使親迎梓宮，或使單車入覲，或使移易將相，或改革政事，或竭取租賦，或朘削土宇。從之則無有紀極，一不從則前功盡廢，反爲兵端。以爲權時之宜，聽其邀求，可以無後悔者，非愚則誣也。使國家之勢單弱，果不足以自振，不得已而爲此，固猶不可，況土宇之廣猶半天下，臣民之心戴宋不忘，與有識者謀之尚足以有爲，豈可忘祖宗之業，生靈之屬望，弗慮弗圖，遽自屈服，冀延旦暮之命哉。臣願陛下特留聖意，且勿輕許，深詔羣臣，講明利害，可以久長之策，擇其善而從之。」帝不納。
先是，倫使金從趙鼎受使指。鼎言：「問禮數則君臣之分已定，問地界則答以大河爲界。二事使者之大指，或不從則已。」倫受命而行。至是，倫還，有「詔諭江南」之名，帝嘆息曰：「使五日前得此報，趙鼎豈可去耶？」
初，檜主和議，命韓世忠移屯鎮江。世忠言金人詭詐，恐以計緩我師，乞留此軍遮蔽江、淮。因力論和議之非，願效死節，率先迎敵，若不勝，從之未晚。章數上，皆慷慨激切，且請單騎詣闕面陳，帝不許。及張通古來，以「詔諭」爲名，世忠四上疏，言：「不可從。願舉兵決戰，兵勢最重處，臣請當之。」且言：「金人慾以劉豫相待，舉國士大夫盡爲陪臣，恐人心離散，士氣凋沮。」不報。及通古還，世忠伏兵洪澤鎮，將邀殺之以壞和議，不克而罷。
時，劉豫既廢，傳言金人慾立淵聖於南京，以和定而止。
九年春正月丙戌，以金人通和，大赦河南新復州、軍。直學士院樓炤草赦文，略曰：「上穹開悔禍之期，大金報許和之約，割河南之境土歸我輿圖，戢宇內之干戈用全民命。」張浚在永州上疏，言：「燕、雲之舉，其鑑不遠。虜自宣和以來，挾詐反覆，傾我國家，蓋非可結以恩信者。借令虜中有故，上下紛雜，天屬盡歸，河南遂復，我必德其厚賜，謹守信誓，數年之後，人情益懈，士氣漸消。彼或內變既平，指瑕造釁，肆無厭之慾，發難從之請，其將何辭以對。顧事理可憂又有甚於此者，陛下積意兵政，將士漸孚，一旦北面事虜，聽其號令，小大將帥孰不解體。蓋自堯、舜以來，人主奄有天下，非兵無以立國，未聞委質可以削平禍難者也。」前後凡五上疏，皆不報。
戊子，遣判大宗正事士亻褭、兵部侍郎張燾詣河南修奉陵寢，從史館校勘範如圭之請也。
戊戌，賜王倫同進士出身、端明殿學士、僉書樞密院事。既，又以倫爲東京留守，與金人交割地界。
二月癸丑，以周聿爲陝西宣諭使，方實爲三京宣諭使。庭實至西京，見先朝陵寢，自永昌而下，皆遇發掘，而泰陵至暴露。歸以白帝，秦檜怒之。
三月丙申，王倫至汴，見金兀朮，交割地界，得東、西、南三京，壽春府、宿、亳、曹、單州及陝西、京西諸州之地。兀朮遂自祁州渡河而去，移行臺於大名府。
五月，士亻褭、張燾自河南還。燾上疏曰：「金人之禍，上及山陵，雖殄滅之，未足以雪此恥，復此讎也。必不可恃和盟，而忘復讎之大事。」帝問「諸陵寢何如？」燾不對，惟言：「萬世不可忘此賊。」帝默然。秦檜惡之，出燾知成都府。
時，金人厚有所邀，議久不決，將再遣使。權刑部侍郎陳櫜上言：「金每挾講和以售其奸謀，論者因其廢劉豫，又還河南地，謂其有意於和，臣以爲不然。且金之立豫，蓋欲自爲捍蔽，使之南窺。豫每犯順，卒皆敗北，金知不足恃，從而廢之，豈爲我哉？河南之地，欲付之他人則必以豫爲戒，故捐以歸我。往歲金書嘗謂，歲幣多寡聽我所裁，曾未淹歲，反覆如此。且割地通和，則彼此各守封疆可也，而同州之橋至今存焉。蓋金非可以義交而信結，恐其假和好之說，騁繆悠之詞，包藏禍心，變出不測。願深鑑前轍，益嚴戰守之備，使人人激厲，常若寇至。苟彼通和，則吾之振飭武備不害爲立國之常。如其不然，決意恢復之圖，勿循私曲之說，天意允協，人心響應，一舉以成大勳，則梓宮、太后可還，祖宗境土可復矣。」秦檜憾之，罷櫜官。
丁亥，王倫如金議事。兀朮時言於金主曰：「撻懶、蒲盧虎主割河南地與宋，必有陰謀。今宋使在汴，勿令逾境。」倫聞之，即遣介具言於朝。會孟庾至汴，倫即解留鑰，將使指赴金國議事。行至中山，會撻懶等謀反，金人執之，蒲盧虎、訛魯觀皆誅。倫見金主於御子林，致使指。金主不答，而令翰林待制耶律紹文爲宣勘官，問倫「知撻懶罪否？」倫對不知。又問，無一言及歲幣，反求割地，「汝但知有元帥，豈知有上國耶？」倫曰：「比蕭哲以國書許歸梓宮、太母及河南地，天下皆知。上國尋海上之盟，與民休息，使人奉使，通好兩國耳。」紹文復曰：「卿留雲中，已無還期，及貸之還，曾無以報，反間貳我君臣耶？」乃遣副使藍公佐還，議歲貢、正朔、誓命等事及索河東、北士民之在南者，而徙倫拘於河間，以待報命之至。時，皇后邢氏崩，金人祕之。
十二月，李光罷。光初謂可因和爲自治之計，故署榜不辭。及秦檜議撤淮南守備，奪諸將兵權，光始極言：「戎狄狼子野心，和不可恃，備不可撤。」檜惡之。光復折檜於帝前曰：「觀檜之意，是欲壅蔽陛下耳目，盜弄國權，懷奸誤國，不可不察。」檜大怒，光遂求去。
十年春正月丙戌，遣工部侍郎莫將等使金同，充迎護梓，宮奉迎兩宮使。
五月己卯，金兀朮、撒離喝分道入寇。兀朮以歸河南、陝西地爲非計。而張通古又言宋置戍河南，請及其部置未定，當議收復，斡本然之。及誅撻懶，遂大閱國中兵於祁州。命兀朮自黎陽趨河南，撒離喝出河中趨陝西。兀朮率孔彥舟等入汴，遣烏祿取歸德，李成取河南，分兵下諸郡。於是東京留守孟庾、南京留守路允迪等皆以城降，西京留守李利用棄城走，河南州縣皆降。撒離喝入同州，趨永興軍，權知軍事郝遠開門納之，陝西州郡所至迎降，遂進據鳳翔。
秦檜聞金人叛盟，以其言不讎，甚懼，謂給事中馮檝曰：「金人背盟，我之去就未可卜。前此大臣皆不足慮，獨君鄉袞，未測上意，君其爲我探之。」檝入見曰：「金人長驅犯順，勢必興師，如張浚者，且須以戎機付之。」帝正色曰：「寧至覆國，不用此人。」檜聞之，意遂安。
秋七月丙午，以王次翁參知政事。秦檜薦次翁爲中丞，故凡可以爲檜地者，無不力爲之。及金人敗盟，帝下詔罪狀兀朮，次翁懼檜得罪，因奏曰：「前日國是初無主議，事有小變，更用他相，後來者未必賢，而排黜異黨，紛紛累月不能定。願陛下以爲至戒。」帝深然之。檜德其言，遂引與同列。由是檜益安據其位，公論不能搖奪矣。
八月，貶祕閣修撰張九成等官。九成等皆言和議非計，秦檜惡之，乃貶九成知邵州，喻樗知懷寧縣，陳剛中知安遠縣，凌景夏知辰州，樊光遠閬州學教授，毛叔度嘉州司戶參軍。
九月，罷諸大帥軍，俱還鎮。十一年三月，金兀朮渡淮北去。
時，秦檜力主和議，恐諸將難制，欲盡收其兵權。給事中範同獻計於檜，請除韓世忠、張俊、岳飛樞府，則兵柄自解。檜喜，密奏：「召三大將赴行在，論功行賞。」於是世忠、俊皆入朝，飛亦後至，遂拜世忠、俊樞密使，飛爲副使，並宣押至樞府治事。俊知檜欲罷兵，首請以所部兵隸御前，且力贊和議。檜大喜，遂罷三宣撫司，以其兵隸御前，遇出師，取旨。
九月，莫將還自金。兀朮欲講和，莫將久留於金，乃縱之歸以道意。秦檜遂奏遣劉光遠爲通問使。
冬十月壬午，以魏良臣爲金國稟議使。時，兀朮遣劉光遠還，欲得官尊望著者爲使，秦檜乃奏遣良臣。
十一月辛丑，金兀朮以蕭毅、邢具瞻爲審議使，與魏良臣偕來。壬子，蕭毅等入見，議以淮水爲界，求割唐、鄧二州及陝西餘地，歲幣銀、絹各二十五萬，仍許歸梓宮、太后。帝悉從其請，定議和盟誓。乙卯，以何鑄僉書樞密院事，充金國報謝進誓表使。庚申，命宰執及議誓官告祭天地、宗廟、社稷，何鑄奉誓表往。表略曰：「臣構言：今來畫疆，以淮水中流爲界，西有唐、鄧州，割屬上國。自鄧州西四十里，並南四十里爲界，屬鄧。四十里外並西南，盡屬光化軍，爲敝邑沿邊州城。既蒙恩造，許備藩方，世世子孫，謹守臣節，每年皇帝生辰並正旦，遣使稱賀不絕。歲貢銀、絹二十五萬兩、匹，自壬戌年爲首，每春季搬送至泗州交納。有渝此盟，明神是殛，墜命亡氏，踣其國家。臣今既進誓表，伏望上國早降誓詔，庶使敝邑永爲憑焉。」毅辭，帝諭曰：「若今歲太后果還，自當謹守誓約，如今歲未也，則誓文爲虛設。」
十二月乙亥，何鑄至汴，見兀朮。遂如會寧，見金主，且趣割地。尋復遣使來求商州及和尚、方山二原。遂命周聿、鄭剛中等分畫京西唐、鄧二州，陝西商、秦之半以畀金，止存上津、豐陽、天水三縣及隴西、成紀餘地，棄和尚、方山二原，以大散關爲界。於是宋僅有兩浙、兩淮、江東、西、湖南、北、四蜀、福建、廣東、西十五路，而京西南路止有襄陽一府，陝西路止有階、成、和、鳳四州，凡有府、州、軍、監一百八十五，縣七百三。金既畫界，建五京，置十四總管府，凡十九路，其間散府九，節鎮三十六，守禦郡二十二，刺史郡七十三，軍十有六，縣六百三十二。
初，邵隆在商州十年，披荊榛瓦礫以爲治，招徠流散，屢敗金人。值和議成，割商與金，隆甚怏怏，徙知金州。嘗以兵出虜境，秦檜恨之，徙知敘州。檜陰使人酖殺之。
十二年二月癸巳，何鑄還自金。初，蕭毅至臨安，帝曰：「朕有天下而養不及。親徽宗無及矣，今立信誓，明言歸我太后，朕不恥和。不然，朕不憚用兵。」及何鑄、曹勳往，召至內殿，諭之曰：「朕北望庭闈，無淚可揮。卿見金主當曰：慈親之在上國，一老人耳，在本國則所繫甚重。以至誠說之，庶彼有感。」鑄至金，首以太后爲請，金主曰：「先朝業已如此，豈可輒改。」曹勳再三懇請，金主乃許之，遂遣鑄還，許歸徽宗及鄭後、邢後之喪與帝母韋氏。
夏四月，金遣左宣徽使劉筈，以袞冕、圭冊，冊帝爲大宋皇帝。
秋七月壬午，皇太后韋氏至自金。後有智慮，初聞金人許還三梓宮，後恐其反覆，呼役者畢集，然後起攢宮。時方暑，金人憚行，後慮有他變，乃陽稱疾，須秋涼進發。已而稱貸於金使，得黃金三千兩，以犒其衆，由是途中無虞。後將南旋，淵聖臥車前，泣曰：「歸語九哥與丞相，我得太乙宮使，足矣，他不敢望也。」後許之，且與誓而別。及歸，帝至臨平奉迎，見後，喜極而泣。後至臨安，入居慈寧宮，始知朝議，遂不敢述淵聖車前之語。己丑，帝易緦服，奉迎徽宗及顯肅、懿節二後梓宮，奉安於龍德別宮。
九月乙巳，以和好成，加秦檜太師，封魏國公。先三年通和，赦河南新復州、軍，兀朮讀赦文，謂不歸德其國，遂指爲釁以起兵。至是，檜懼當制者不能悅金，遂屬其黨程克俊爲文曰：「上穹悔禍，副生靈願治之心，大國行仁，遂子道事親之孝。可謂非常之盛事，敢忘莫報之深恩。而況申遣使軺，許敦盟好，來存歿者萬餘里，慰契闊者十六年。禮備送終，天啓固陵之吉壤。志伸就養，日承長樂之慈顏。」於是郵傳至四方，遺黎讀之，有泣下者。
甲寅，遣使如金，沈昭遠賀生辰，楊願賀正旦，賀禮俱用金茶器千兩，銀酒器萬兩，錦綺千匹。金循契丹例，不欲兩接使人，故並遣使，歲如之。
冬十月，以皇太后迴鑾，進封秦檜爲秦、魏兩國公。檜以封兩國與蔡京同，辭不拜。
十三年秋七月，行人洪皓、張邵、朱弁還自金。自建炎以來，奉使如金被拘囚者三十餘人，多已物故，惟三人以和議成，許歸。已而金人遣七騎追之，及淮，而皓等已在舟中矣。
皓居冷山，去會寧二百里，地苦寒，穴居百餘家，陳王悟室聚落也。悟室敬皓，使教其子。或二年不給衣食，盛夏衣粗布。常大雪薪盡，以馬矢然火，煨麪食之。或獻取蜀策，悟室持以問皓，皓力折之。悟室銳意南侵，曰：「孰謂海大，我力可幹，但不能使天地相拍耳。」皓曰：「兵，猶火也，弗戢，將自焚。自古無四十年用兵不止者。」又數爲言：「所以來爲兩國事。既不受使，乃今深入，教小兒，非古者待使臣之禮也。」悟室怒曰：「汝作和事官，而口硬如此，謂不能殺汝耶？」皓曰：「自分當死，顧大國無受殺行人之名，願投之於水，以墜淵爲辭可也。」悟室義之而止。皓屢因諜者密奏敵情，且力言和議非計，乞興師進擊。嘗求韋太后書，遣李微持歸，帝大喜，曰：「朕不知太后寧否幾二十年，雖遣使百輩，不如此一書。」每遇貴族名家子流落於金者，盡力拯救之。留金十五年而還，入對內殿，求郡養母。帝曰：「卿忠貫日月，志不忘君，雖蘇武不能過，豈可舍朕去耶？」皓退，見秦檜，語連日不止。曰：「張和公，金人所憚，乃不得用。錢塘暫居，爲景靈宮、太廟，皆極土木之華，豈非示無中原意乎？」檜不懌，遂除徽猷閣直學士，提舉萬壽觀。復以論事忤檜，出知饒州。
邵初被囚柞山，逾年，送劉豫使用之。邵見豫，長揖而已。又呼豫爲殿院，責以君臣大義，詞氣俱厲。豫怒，械於獄，久之，復送於金，拘之燕山僧寺，從者皆莫知所在。邵又以書言於金曰：「劉豫挾大國之勢，日夜南侵，不勝則首鼠兩端，勝則如養鷹，飽則揚去，終非大國之利。」金人徙之會寧。及還，入見，除祕書修撰，主管佑神觀。司諫詹大方論其使事無成，改台州崇道觀。
弁初副王倫使金，既就館，守之以兵。久之，金將議和，當遣一人受書還報，欲弁與倫探策決去留。弁曰：「吾來固自分必死，豈應今日覬倖先歸。願正使受書，歸報天子，成兩國之好，蚤申四海之養於兩宮，則吾雖暴骨外國，猶生之年也。」倫將歸，弁謂曰：「古之使者有節以爲信，今無節有印，印亦信也，願留之，使弁得抱以死，死不腐矣。」倫解以授弁，弁受而懷之，臥起與俱。金人迫弁仕豫，且訹之，復欲易其官。弁皆誓不爲屈，語在四年九月。又以書訣洪皓曰：「金殺行人，非細事。吾曹遭之，命也。要當捨生以全義耳。」乃具酒，召被掠士夫飲，半酣，語之曰：「已得近郊某寺地，一旦畢命報國，諸公幸瘞我其處，題其上曰有宋通問副使朱公之墓，於我幸矣。」衆皆泣下，莫能仰視。弁談笑自若，曰：「此臣子之常，諸君何悲也？」及粘沒喝死，弁密疏金國虛實，曰：「此不可失之時也。」遣李發間行歸報。王倫還，以弁奉送徽宗大行之文爲獻，其辭有曰：「嘆馬角之未生，魂消雪窖。扳龍髯而莫逮，淚灑冰天。」帝讀之感泣，官其親屬五人，謂丞相張浚曰：「弁歸日，當以禁林處之。」及還，入見便殿，弁謝，且曰：「人之所難得者時，而時之運無已。事之不可失者幾，而幾之藏無形。惟無已也，故來遲而難遇。惟無形也，故動微而難見。陛下與金人講和，上返梓宮，次迎太母，又其次則憐赤子之無辜，此皆知時知幾之明驗。然時運而往，或難固執，幾動有變，宜鑑未兆。盟可守而詭詐之心宜嘿以待之，兵可息而銷弭之術宜詳以講之。金人以黷武爲至德，以苟安爲太平，虐民而不恤民，廣地而不廣德，此皆天助中興之勢。若時與幾，陛下既知於始，願圖厥終。」帝曰：「善。」納其言，賜賚甚厚。秦檜惡其言敵情，奏以初補官易宣教郎直祕閣而卒。
十二月，金遣完顏曄等來賀明年正旦，以金酒器六事，綾羅紗縠三百端，馬六匹爲禮。自是歲如之。
十四年秋七月，王倫爲金所殺。金拘倫河間六載，欲授以平灤三路都轉運使。倫曰：「奉命而來，非降也。」金人益脅以威，倫自縊死。後數年，宇文虛中亦以反誅。
朱熹《戌午讜議序》曰：君臣、父子之大倫，天之經，地之義，所謂民彝也。故臣之於君，子之於父，生則敬養之，沒則哀送之，所以致其忠孝之誠者，無所不用其極，而非虛加之也，以爲不如是則無以盡乎吾心雲爾。然則其有君父不幸而罹於橫逆之故，則夫爲臣子者所以痛憤怨疾而求爲之必報其讎者，其志豈有窮哉。故記《禮》者曰：「君、父之讎，不與共戴天，寢苫枕塊，不與共天下也。」而爲之說者曰：「復讎者可盡五世。」則又以明夫雖不當其臣子之身，而苟未及五世之外，則猶在乎必報之域也。雖然，此特庶民之事耳，若夫有天下者，承累世無疆之統，則亦有萬世必報之讎，非若庶民五世，則自高祖以至玄孫，親盡服窮而遂已也。國家靖康之禍，二帝北狩而不還，臣子之所痛憤怨疾，雖萬世而必報其讎者，蓋有在矣。紹興之初，賢才並用，綱紀復張，諸將之兵屢以捷告，恢復之勢蓋已十八九成矣。虜人於是始露和親之議，以沮吾計，而宰相秦檜歸自虜庭，力主其事。當此之時，人倫尚明，人心尚正，天下之人，無賢愚，無貴賤，交口合辭以爲不可，獨士大夫之頑鈍嗜利無恥者數輩起而和之。清議不容，詬詈唾斥，欲食其肉而寢處其皮，則其於檜可知矣。而檜乃獨以梓宮、長樂藉口，攘卻衆謀，熒惑主聽，然後所謂和議者翕然以定而不可破。自是以來二十餘年，國家忘讎敵之虜而偷宴安之樂，檜亦因是藉外權以專寵利，竊主柄以遂奸謀。而曏者冒犯清議希意迎合之人，無不夤緣驟至通顯，或乃踵檜用事，而君臣、父子之大倫，天之經，地之義，所謂民彝者，不復聞於縉紳之間矣。士大夫狃於積衰之俗，徒見當時國家無事，而檜與其徒皆享成功，無後患，顧以忘讎忍辱爲事理之當然。主議者慕爲檜，遊談者慕其徒，一雄唱之，百雌和之。癸未之議，發言盈廷，其曰虜世讎不可和者，尚書張公闡、左史胡公銓而止耳。自餘蓋亦有謂不可和者，而其所以爲說，不出乎利害之間。又其餘則雖平時號爲賢士大夫，慨然有六千里爲讎人役之嘆者，一日進而立乎廟堂之上，顧乃惘然如醉如幻，而忘其疇昔之言。厥或告之，則曰：「此處士之大言耳。」嗚呼！秦檜之罪所以上通於天，萬死而不足以贖者，正以其始則倡邪謀以誤國，中則挾虜勢以要君，使人倫不明，人心不正，而末流之弊，遺君後親，至於如此之極也。
二十五年冬十月丙申，秦檜死。檜自和議之成，擅國柄者十五年，偷安江左，專爲粉飾太平計，勸帝立太學，耕籍田，修舉彌文，殆無虛日。帝之視學也，命其子禮部侍郎熺執經，司業高閌講《易泰卦》。知虔州薛弼承檜意，言州民朽柱中有文曰：「天下太平年」。檜大喜，乞宣付史館。自是四方祥瑞之奏日上，舉朝晏然不復知有兵事矣。殿前軍士施全，候檜入朝，挾刃刺之於道，不中，捕送大理獄。檜親鞫之，全對曰：「舉天下皆欲攻虜人，汝獨不肯，故我欲殺汝也。」遂磔全於市。檜懼，每出，列五十兵，持長梃以自衛。晚年尤銜恨舊臣不已，書趙鼎、李光、胡銓三人姓名於一德格天閣，必欲殺之。鼎時安置吉陽軍，檜令本軍月具存亡申省。鼎遣人語其子汾曰：「秦檜必欲殺我。我死，汝曹無患，不爾，禍及一家矣。」因不食而死，檜憾未釋也。江西運判張常先箋註前帥張宗元與張浚詩，言於朝，其詞連逮者數十家，將誣以不軌而盡去之。會汪召錫告宗室知泉州令袊，觀檜《家廟記》，口誦「君子之澤，五世而斬。」謫居汀州。至是，檜乃諷殿中侍御史徐嚞論趙汾與令袊飲別厚贐，必有奸謀。詔送汾、令袊大理鞫問，使汾自誣與張浚、李光、胡寅、胡銓等五十三人謀大逆。獄成，而檜病不能書矣。帝幸檜第，問其疾。檜惟流涕，無一語。子熺奏請代居相位爲誰，帝曰：「此事卿不當預。」遂命直學士院沈虛中草檜父子致仕制，命下而檜死。
檜兩據相位，倡和誤國，忘讎斁倫，包藏禍心，劫制君父，陰納內侍及醫師王繼先，伺上微旨，動靜必具知之。郡國事惟申省，無至上前者。性陰險深阻，如崖穽不可測。同列論事上前，未嘗力辨，但以一二語傾擠之，俾帝自怒。一時忠臣良將，誅鋤略盡。其頑鈍無恥者，率爲檜用事，以誣陷善類爲功。凡無罪可狀者，則曰立黨沽名，曰訕謗，曰指斥，曰怨望，甚則曰有無君心。凡論人章疏，皆檜自操以授言官，識之者曰：「此老秦筆也。」自知惡極，爲衆論所嫉，置邏卒，佈滿京城，聞有議之者，即捕治，中以深文，道路以目。開門受賂，富敵於國，外國珍寶，死猶及門。檜每事與帝爭勝，曹筠言水漲，詔逐之，檜升爲從官。周葵欲言樑汝嘉，檜不待帝言，即改除之。由是張扶請檜乘金根車，呂願中獻《秦城王氣詩》，其勢漸不可制。檜既死，帝謂楊存中曰：「朕今日始免靴中置刀矣。」其畏之如此。
