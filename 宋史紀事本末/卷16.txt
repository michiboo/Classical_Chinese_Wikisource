○蜀盜之平
太宗淳化四年春，蜀青神民王小波作亂。初，蜀亡，其府庫之積悉輸汴京，後任事者競喜功利，於常賦外更置博買務，禁商賈不得私市布帛。蜀地狹民稠，耕稼不足以給，由是小民貧困，兼併者益糴賤販貴以規利。小波因聚衆爲亂，且曰：「吾疾貧富不均，今爲爾均之。」貧者爭附。遂攻青神，掠彭山，殺縣令齊元振，剖其腹，實之以錢，以其平日愛錢故也。賊黨由是愈熾，旁邑響應。
十二月，西川都巡檢使張玘與王小波戰於江原。玘射中小波，已而爲小波所殺，小波亦病創死。其黨推小波妻弟李順爲帥，寇掠州縣，陷邛州、永康軍，衆至數十萬。
五年春正月戊午，李順攻陷漢州，復陷彭州，遂攻成都。轉運使樊知古、知府郭載及官屬出奔梓州。順入城，據之，僭號大蜀王，遣其黨四出，攻劫州縣，兩川大震。帝議遣大臣撫諭，趙昌言獨請遣兵急討，無致滋蔓。帝從之，遣宦者王繼恩爲兩川招安使，分路進討，以雷有終爲峽路轉運使。
二月乙未，李順分遣楊廣數萬衆寇劍門。上官正爲劍門都監，麾下有疲卒數百，因勉激以忠義，勇氣百倍，力戰以守。會成都監軍宿翰兵至，正與之合，迎擊賊衆，斬馘幾盡。餘衆三百分還成都，順怒其驚衆，盡斬之，自此氣沮。時朝廷聞蜀盜甚盛，深以棧道爲憂。正以孤軍力戰破賊，於是閣道無壅，王師得以長驅而進。
李順圍梓州。初，知梓州張雍聞王小波起，即練士卒，募強勇，爲城守計，輦綿州金帛以實帑藏，命官屬治戎器，守械悉備。至是，順遣其黨帥衆二十萬圍梓，城中兵才三千，雍悉智力御之，凡八十日。王繼恩遣石智顒來援，賊乃潰去。
己亥，王繼恩師至綿州，賊潰走，追殺其衆，遂復綿州。遣曹習破賊於老溪，復閬、巴、蓬、劍等州。
五月，王師至成都，破賊十萬衆，斬首三萬級，獲李順，遂覆成都。其黨張餘復攻陷嘉、戎、瀘、渝、涪、忠、萬、開八州，開州監軍秦傳序死之。
辛未，降成都府爲益州。
八月甲午，以王繼恩爲宣政使。初，中書以繼恩討蜀寇功，欲除宣徽使，帝曰：「朕讀前代史，不欲令宦官預政，宣徽，執政之漸也，止可授以他官。」宰相力言繼恩有大功，非此不足以酧之。帝怒，深責相臣，乃命學士張洎、錢若水議，別立宣政使以授之。
辛丑，以張詠知益州。時，王繼恩、上官正、宿翰等總兵討賊，漸有成功，頓師不進，專務飲博，其下恣橫剽掠，餘寇時復張大。詠至，勉正等親行，臨發，舉酒屬軍校曰：「爾曹蒙國厚恩，此行當蕩平醜類。若老師曠日，即此地還爲爾死所矣。」正由是決計深入，大致克捷。時，寇掠之際，民多脅從，詠諭以恩信，使各歸田裡。且曰：「前日李順脅民爲賊，今日吾化賊爲民，不亦可乎？」時民間訛言，有白頭翁午後食人兒女，一郡囂然，至暮，路無行人。既而得造訛者，戮之，民遂帖息。詠曰：「妖訛之興，沴氣乘之，妖則有形，訛則有聲。止訛之術，在乎識斷，不在乎厭勝也。」初，蜀士知向學而不樂仕宦，詠察郡人張及、李畋、張逵三人皆有學行，爲鄉里所稱，遂敦勉就舉，士由是知勸。民有諜訴者，詠酌量情法輕重，判數語以示之，蜀人刻爲戒，民習風俗爲之敦厚。先是城中屯兵尚三萬人，無半月之食。詠知民間舊苦鹽貴而廩有餘積，乃下其估，聽民以米易鹽，未逾月，得米數十萬斛。詠度有二歲備，乃奏罷陝西糧運。帝聞之，喜曰：「此人何事不了，吾無憂矣。」
癸卯，以參知政事趙昌言爲川峽都部署。時王繼恩在蜀，不能戢衆，帝意頗厭兵，召昌言謂曰：「西川本自一國，太祖平之，今三十年矣。」昌言知帝指，即前畫攻守之策。帝喜，命昌言帥蜀，自繼恩以下並受節制。既行，或奏昌言有反相，不宜握重兵。尋罷，知鳳翔府。
上官正復雲安軍。先是，張餘賊衆攻夔州，白繼贇大敗之於西津口，斬首二萬，獲舟千餘艘。正復連破賊於廣安、嘉陵、合州。賊進攻陵州，又爲知州張旦所敗。至是，正等大敗張餘於雲安軍，復其城。
至道元年二月丙午，四川都監宿翰獲張餘於嘉州。先是，西川行營衛紹欽、楊瓊屢破賊衆，復蜀、邛等州。帝以蜀盜漸平，下詔罪已，略曰：「朕委任非當，燭理不明，致彼親民之官，不以惠和爲政，管榷之吏，惟用刻削爲功，撓我烝民，起爲狂寇。念茲失德，是務責躬，永鑑前非，庶無貳過。」聞者感悅。至是，餘攻眉州，翰擊敗之。餘走嘉州，爲軍士所獲。
是年，召王繼恩還，以上官正、雷有終爲四川招安使。蜀寇悉平。後數年，復有王均之變。
真宗咸平三年春正月甲午，益州戍卒作亂，推王均爲首。初，神衛卒戍益州，以都虞候王均、董福分領之。福御衆有法，所部皆優贍。均好飲博，軍裝悉以給費。至是，兵馬軡轄符昭壽與知益州牛冕大閱於東郊，蜀人趨觀之，二軍衣服鮮敝不等，均衆由是慚憤，而昭壽亦驕恣侵虐，軍士素怨之。是月朔，戍卒趙延順等八人爲亂，遂殺昭壽。益州官吏方賀正旦，聞變，皆奔竄。知州牛冕與轉運使張適縋城而去，惟都巡檢使劉紹榮冒刃格鬥，衆寡不敵。叛卒尚未有主，欲奉紹榮，紹榮攝弓矢罵曰：「我本燕人，棄敵歸朝，豈能與爾同逆耶。亟見殺，我終不負朝廷也。」監軍王澤召王均謂曰：「汝所部爲亂，盍往招安之。」叛卒見均，即擁之爲主。紹榮自經死，均遂僭號大蜀，改元化順，署置官稱，以小校張鍇爲謀主。均帥衆攻陷漢州。進攻綿州，不克。直趨劍州，爲知州李士衡所敗，還保益州。帝時幸河朔，將發大名，聞之，以戶部使雷有終爲川峽招安使，李惠、石普、李守倫併爲巡檢使，給步騎八千，往討之，上官正、李繼昌等皆隸焉。
時，知蜀州楊懷忠聞亂，即調鄉丁會諸州巡檢兵討之。懷忠入益州，焚城北門，至三井橋，與賊黨戰，數合，懷忠不利而退。復檄嘉、眉等七州，合兵再攻益州，敗之。乘勝逐賊，至州南十五里，砦於雞鳴原，以俟王師。均亦閉門自固。
二月癸亥，雷有終等至益州。時都巡檢張思鈞已克漢州，遂進壁昇仙橋。賊出攻砦，有終擊走之。
丁卯，王均開城門僞遁，雷有終等帥兵入城，號令不肅，官軍競剽掠。賊閉關發伏，布牀榻於路口，官軍不得出，因爲所殺。有終等緣堞而墜，得免，李惠死之，官軍退保漢州。益州城中民皆奔迸四出，復爲賊黨追殺，或囚縶之，支解族誅以恐衆。又脅士民之少壯者爲兵，先刺手背，次髡首，次黥面，給軍裝令乘城，與舊賊黨相間。有終署榜招之，至則署其衣袂，釋之，日數百人。
冬十月甲辰，雷有終復益州。初，賊由昇仙橋分路襲王師，有終帥兵逆擊，大敗之。王均單騎走還城，遂撤橋塞門。有終與石普進屯於城北，分遣將校攻城三面，賊出戰屢敗。然王師每薄城，輒會雨，城滑不能上。有終命爲洞屋以進，均亦對設敵樓以相拒。有終遣卒焚之，賊由是消沮，復築月城以自固。有終令卒蒙氈、秉燧以入，悉焚其望櫓機石。先遣東、西、南砦鼓譟攻之，有終、普分主洞屋而前，遂入城，大敗之，均夜與其黨二萬人突圍而遁。有終疑有伏，遣人縱火城中。明日，執嘗受僞署者數百人，悉焚殺之，時謂冤酷。均既走，所過斷橋塞路，焚倉庫而去。己丑，有終遣楊懷忠追均，至富順，及之，大敗其衆，遂入城。均縊死，懷忠取均首及僭僞法物，降其黨六千人。詔進有終、懷忠等秩，流牛冕儋州，張適連州。
四年十二月丁未，詔「蜀賊既平，除追捕亡命，餘詿誤之民，並釋不問。訛言動衆者，有司斬以聞。」
六年冬十月，復以張詠知益州。民聞詠再至，皆鼓舞相慶。轉運使黃觀上其治狀，下詔褒美。會遣謝濤巡撫西蜀，帝令傳諭詠曰：「得卿在蜀，朕無西顧之憂矣。」
是時，內地亦多寇盜，濮州賊夜入城，掠知州王守信、監軍王昭度家。王禹偁時守黃州，上疏曰：「伏以體國經野，王者保邦之制也。《易》曰：王公設險，以守其國。自五季亂離，各據城壘，豆分瓜剖，七十餘年。太祖、太宗削平僭僞，天下一家，當時議者乃令江、淮諸郡毀城隍，收兵甲，撤武備者，二十餘年。書生領州，大郡給二十人，小郡減五人，以充常從，號曰長吏，實同旅人。名爲郡城，蕩若平地。雖則尊京師而抑郡縣，爲強幹弱枝之術，亦匪得其中道也。臣比在滁州，值發兵輓漕，關城無人守禦，止以白直代主開閉。城池頹圯，鎧仗不完。及徙維揚，稱爲重鎮，乃與滁州無異。嘗出鎧甲三十副與巡警使臣，彀弩張弓，十損四五，蓋不敢擅自修治，上下因循，遂至於此。今黃州城池器械復不及滁、揚，萬一水旱爲災，盜賊竊發，雖思備禦，何以支吾。蓋太祖削諸侯跋扈之勢，太宗杜僭僞覬望之心，不得不爾。其如設法維世，久則弊生。救弊之道，在乎從宜，疾若轉規，固不可膠柱而鼓瑟也。今江、淮諸州大患有三：城池頹圮，一也。兵仗不完，二也。軍不服習，三也。濮賊之興，慢防可見。望陛下特行宸斷，許諸郡酌民戶衆寡，城池大小，並置守捉軍士，多不過五百人，閱習弓劍，然後漸葺城壁，繕完甲冑，則郡國有禦侮之備，長吏免剽略之虞矣。」（原註：按禹偁此疏，深切時弊，故附見於此。〕
