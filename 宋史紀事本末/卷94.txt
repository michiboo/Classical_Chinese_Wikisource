○餘玠守蜀
理宗淳祐三年二月，以餘玠爲兵部侍郎四川制置使。玠，家貧，落魄無行，喜功名，好大言。嘗作長短句，謁淮東制置使趙葵。葵壯之，留置幕府，俾帥舟師，溯淮，入河，抵汴，所向有功，累推淮東制置副使。入對，言：「方今世胄之彥，場屋之士，田裏之豪，一或即戎，即指之爲粗人，斥之爲噲伍。願陛下視文、武之士爲一，勿令偏有所重。偏則必至於激，文、武交激，非國之福。」帝曰：「卿人物議論，皆不尋常，可獨當一面。」乃授四川宣諭使。至是，加制置使，知重慶府。
蜀中財賦，入戶部、三司者五百餘萬緡，入四總領所者二千五百餘萬緡，金銀綾錦之類不預焉。自寶慶三年失關外，端平二年蜀地殘破，所存州郡無幾，國用益窘。至是十六年間，凡授宣撫使者三人，制置使者九人，副使四人，或老或暫，或庸或貪，或慘或繆，或遙領而不至，或開隙而各謀，終無成績。於是兩川無復紀律，監司、戎帥各專號令，擅闢守宰，蕩無紀綱。玠至，築招賢館於府左，供張一如帥所居。下令曰：「集衆思，廣忠益，諸葛孔明所以用蜀也。士欲有謀以告我者，近則徑詣公府，遠則自言於所在州郡，以禮遣之，高爵重賞，朝廷不吝以報功。豪傑之士，趨期立事，今其時矣。」士之至者，玠不厭禮接，鹹得其歡心。言有可用，隨才而任。苟不可用，亦厚遺謝之。播州冉璡冉璞兄弟，有文武才，隱居蠻中，前後閫帥辟召，皆不至。聞玠賢，兄弟相率詣謁。玠賓禮之，館穀加厚。居數月，無所言，玠乃更闢別館以處之，且常使人窺其所爲。兄弟終日不言，惟對踞，以堊畫地爲山川、城池之形，起則漫去。如是又旬餘，請見玠，屏人曰：「爲今日西蜀之計，其在徙合州城乎？」玠不覺躍起曰：「此玠志也，但未得其所耳。」曰：「蜀口形勝之地莫若釣魚山，請徙諸此。若任得其人，積粟以守之，勝於十萬師遠矣，巴、蜀不足守也。」玠大喜，遂不謀於衆，密以其謀聞於朝，請不次官之。詔以璡爲承事郎，權發遣合州，璞爲承務郎，權通判州事，徙城之事，悉以任之。命下，一府皆諠然同辭以爲不可。玠怒曰：「城成則蜀賴以安。不成，玠獨坐之，諸君無預也。」率築青居、大獲、釣魚、雲頂、天生……凡十餘城，皆因山爲壘，棋佈星分，爲諸郡治所。又移金戎於大獲，以護蜀口。移沔戎於青居。興戎先駐合州舊城，移守釣魚，共守內水。移利戎於雲頂，以備外水。於是如臂使指，氣勢聯絡，屯兵聚糧，爲必守計，民始有安土之心。
十年冬十月，餘玠出師搗興元，不克。玠慷慨自許，有「挈故地，還天子。」之語，數年之間，建城堡，築關隘，增屯堡，邊警稍息。於是一意出師，率諸將巡邊，直搗興元，遇蒙古將汪德臣、鄭鼎，大戰而還。
十二年二月，蒙古將汪德臣城沔州。未幾，又城利州。自是蒙古且耕且戰，蜀土遂不可復。
冬十月，蒙古汪德臣將兵掠成都，薄嘉定，四川大震。餘玠率諸將愈興、元用等，夜開關力戰，始解去。寶祐元年五月甲午，召餘玠還。
六月庚申，以餘晦爲四川宣諭使，代餘玠。初，利州都統王夔素殘悍，號「王夜叉」，恃功驕恣，桀驁不受節度，所至卻掠，蜀人苦之。初，玠帥蜀，至嘉定，夔帥所部迎謁，才羸弱二百人。玠曰：「久聞都統兵精，今疲弊若此，殊不稱所望。」夔對曰：「夔兵非不精，所以不敢即見者，恐驚從人耳。」頃之，班聲如雷，江水爲沸，旗幟精明，舟中皆戰掉失色，而玠自若也，徐命吏班賞有差。夔退，謂人曰：「儒者中乃有此人。」玠久欲誅夔，獨恐其握重兵居外，恐輕動危蜀，謀於親將楊成，成曰：「今縱弗誅，養成其勢，後一舉足，西蜀危矣。夔在蜀雖久，有威名，孰與吳氏。吳氏當中興危難之時，能百戰以保蜀，傳之四世，恩威益張。一日曦爲叛逆，諸將誅之，如取孤豚。況夔無吳氏之功，而有曦之逆心，恃狶突之勇，敢慢法度，縱兵殘民，奴視同列，非有吳氏得人之固也。今誅之，一伕力耳。待其發而取之，難矣。」玠意遂決。夜召夔計事，潛以成代領其衆。夔才離營，而新將已單騎入矣。將士皆錯愕相顧，不知所爲，成以帥指譬曉之，遂相率下拜。夔至，玠斬之，乃薦成爲文州刺史。會戎州帥欲舉統制姚世安爲代，玠素欲革軍中舉代之弊，以三千騎至雲頂山下，遣將代世安，世安閉關不納。而世安素結丞相謝方叔子侄，至是，求援於方叔。方叔遂倡言，玠失利戎之心，非我調停，且朝夕有變。又陰嗾世安密求玠之短，陳於帝前。帝惑之，於是世安乃與玠抗，玠鬱鬱不樂。玠專制四蜀，凡有奏疏，詞氣不謹，帝不能平。會徐清叟入對，語及玠，因言：「玠不知事君之禮，陛下何不出其不意而召之。」帝不答。清叟曰：「陛下豈以玠握大兵，召之或不至耶。臣度玠素失士心，必不敢。」帝然之，乃以資政殿學士召，而以知鄂州餘晦代之。
秋七月，餘玠卒。玠之治蜀也，任都統張實治軍旅，安撫王惟忠治財賦，監簿朱文炳接賓客，皆有常度。至於修學養士，輕徭以寬民力，薄徵以通商賈，蜀既富實，乃罷京湖之餉，邊關無警，又撤東南之戍，自寶慶以來，蜀閫未有能及之者。然久假便宜之權，不顧嫌疑，昧於勇退，遂來讒賊之口。又置機捕官，雖足以廉得士情，然寄耳目於羣小，故人多懷疑懼。至是，聞召不自安，一夕暴卒。或謂仰藥死，蜀人莫不悲之。
薛應旗曰：宋之不競，若天有以限之者，才得一人，讒忌即入，自其盛世，固已有之。熙、豐以後，類不相容，迄於南渡，日甚一日。迨嘉、寶間，金國雖亡，蒙古方熾，餘玠治蜀，措置有方，猶足以爲一木之支，而謝方叔、徐清叟之徒，必爲疑間以致之死。鳴乎。玠死之後，不特蜀非宋有，而國祚亦從可知矣。尋又籍玠家財以犒師，若非忠義之士，有不解體者哉。
二年八月，下利州西路安撫王惟忠大理獄。餘晦帥蜀，誣惟忠潛通北國，遂下獄，竟斬於市。十月丁酉，削餘玠官秩，奪餘晦告身
。先是，侍御史吳燧等論玠聚斂罔利七罪，玠死，其子如孫盡竊帑庾之積以歸。詔簿錄玠家財，以犒師賑邊。如孫遂認錢三千萬，徵之累年，始足。
