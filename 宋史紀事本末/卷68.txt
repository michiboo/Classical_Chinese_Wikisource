○張浚經略關陝
高宗建炎三年五月，以張浚爲川陝宣撫處置使。帝問浚大計，浚謂中興當自關、陝始，慮金人或先入陝窺蜀，則東南不可保，請身任陝、蜀之事，置幕府於秦州。別遣大臣與韓世忠鎮淮東。令呂頤浩扈蹕來武昌，爲趨陝之計。復以張浚、劉光世與秦州相首尾。帝然之，遂以浚爲宣撫處置使，聽便宜黜陟。與沿江、襄、漢守臣議儲蓄，以待臨幸。初，浚宣撫之議未決，監登聞檢院汪若海曰：「天下者，常山蛇勢也。秦、蜀爲首，東南爲尾，中原爲脊，今以東南爲首，安能起天下之脊哉。將圖恢復，必在川、陝。」浚大悅，遂決行。季陵論任浚太專，忤旨，落職與祠。
秋七月庚子，張浚發建康。
冬十月壬辰，張浚治兵於興元，以圖中原。浚上疏言：「漢中實形勢之地，前控六路之
師，後據兩川之粟，左通荊、襄之財，右出秦、隴之馬，號令中原，必基於此。謹積粟，以待巡幸。」
辛丑，張浚以趙開爲隨軍轉運使，專總四川財賦。開見浚曰：「蜀之民力盡矣，錙銖不可加，獨榷貨尚存贏餘，而貪猾認爲已有，共相隱匿。惟不恤怨詈，斷而敢行，庶可救一時之急。」浚銳意興復，委任不疑。於是大變酒法，即舊撲買坊場所，置隔釀，設官主之。曲與釀具，官悉自買，聽釀戶各以米赴官自釀，斛輸錢三十，頭子錢二十二。其釀之多寡，惟錢是視，不限數也。又於秦州置錢引務，興州鼓鑄銅錢，官賣銀絹，聽民以錢引或銅錢買之。凡民錢當入官者，並聽用引折納，官支出亦如之，民以爲便。時浚荷重寄，旬犒月賞，期得士死力，費用不貲，盡取辦於開。開悉智慮於食貨，算無遺策，雖支費不可計，而資財常有餘。
十二月甲申，張浚承製拜曲端爲威武大將軍、宣撫處置司都統制。初，曲端欲斬王庶，朝廷疑其叛，浚以百口保之，且與敵屢角，欲仗其威聲，遂有是拜，軍士悅服。浚又闢劉子羽參議軍事。子羽薦涇原都監吳玠弟璘之才勇，浚以玠爲統制，璘掌帳前親兵。
四年夏四月，金婁室既陷陝州，遂長驅入潼關。曲端遣吳玠拒之於彭原，而自擁兵邠州爲援。金人來攻，玠擊敗之，撒離喝懼而泣。婁室整軍復戰，玠軍敗績，部將楊晟死之，端退屯涇原，金乘勝焚邠州。玠怨端不爲援，大詬之，由是二人有隙。婁室以端全軍退去，且入夏，遂復還河東。
六月癸酉，張浚罷其都統制曲端。浚雖重用端，然以人言浸潤，不能無疑，乃使張彬詣渭州察之。彬至，謂端曰：「今兵合財備，婁室以孤軍深入吾境，我合諸路攻之，不難。」端曰：「彼將士精銳，且因糧於我，我今反爲客，未可勝也。若按兵據險，時出偏師以擾其耕穫，彼不得耕穫，必取糧河東，則我爲主矣。如此一二年，彼必困敝，乃可圖也。萬一輕舉，後憂方大。」彬還白浚，浚不以爲然。及聞兀朮留江、淮，議出師撓之。端曰：「平原廣野，敵便於衝突，而我軍未嘗習水戰，金人新造之勢，難與爭鋒。宜訓兵秣馬，保疆而已。後十年乃可。」浚積前疑，遂以彭原之敗，罷端兵柄，再貶海州團練副使，萬安軍安置。
秋七月，金兀朮引兵趨陝西。時張浚以金兵萃淮上，懼其復擾東南，謀牽制之，欲出兵分道由同州、鄜、延以搗其虛。兀朮聞之，遂自六合引兵趨陝西。金主亦以婁室專攻陝西，所下城邑，旋復拒守，因其請益兵，命訛裏朵往監其軍。
張浚遣兵復陝西軍、州，趙哲復鄜州，吳玠復永興軍，其餘州縣多迎降。
九月癸亥，張浚聞兀朮將至，檄召熙河劉錫、秦鳳孫偓、涇原劉錡、環慶趙哲四經略及吳玠之兵，合四十萬人，馬七萬匹，以錫爲統帥，迎敵決戰。王彥諫曰：「陝西兵將，上下之情未通，若不利則五路俱失。不若且屯利、閬、興、洋，以固根本，敵入境則檄五路之兵來援，萬一不捷，未大失也。」浚不從。劉子羽亦力言未可，浚曰：「吾寧不知此，顧東南事方急，不得不爲是爾。」吳玠、郭浩皆曰：「敵鋒方銳，宜各守要害，須其弊而乘之。」亦不從。遂行，次於富平縣。劉錫會諸將議戰，玠曰：「兵以利動，今地勢不利，未見其可。宜擇高阜據之，使不可勝。」諸將皆曰：「我衆彼寡，又前阻葦澤，敵有騎不得施，何用他徙。」己而婁室引兵驟至，輿柴囊土，籍淖平行，進薄諸營。錫等與之力戰，劉錡身率將士薄敵陣，殺獲頗多，勝負未分。而敵鐵騎直擊趙哲軍，他將不及援，哲因離所部，將校望見塵起，遂驚遁，諸將皆潰。敵乘勝而進，關、陝大震。浚時駐邠州督戰，既敗，退保秦州。召趙哲斬之，而安置劉錫於合州，令諸將各還本路，上書待罪。自是關、陝不可復，論者咎浚之輕師失律。
十一月，金人入德順軍，張浚退保興州。時輜重焚棄，將士散亡，惟親兵千餘自隨，人情大沮。或請徙治夔州，參軍事劉子羽叱之曰：「孺子可斬也。四川全盛，敵欲侵之久矣，直以川口有鐵山棧道之險，未敢遽窺耳。今不堅守，縱使深入，而吾僻處夔、峽，遂與關中聲援不相聞，進退失據，悔將何及。今幸敵方肆掠，未逼近郡，宣司但當留駐興州，外系關中之望，內安全蜀之心。急遣官屬出關，呼召諸將，收集散亡，分佈隘險，堅壁固壘，觀釁而動，庶幾可以補前愆耳。」浚然其言，而諸參佐無敢行者。子羽即請奉命，乃單騎至秦州，召諸亡將。時諸將不知宣司所在，及聞命，大喜，悉以其衆來會，凡十餘萬人，軍勢復振。子羽因請遣吳玠聚兵扼險於鳳翔大散關東之和尚原，以斷敵來路。關師古等聚熙河兵於岷州大潭。孫偓、賈世方等聚涇原、鳳翔兵於階、成、鳳三州，以固蜀口。金人知有備，遂引去。
紹興元年三月，金人破福津，蹂同谷，以迫興州。浚遂退保閬州，而以張深爲四川制置使，與劉子羽趨益昌。王庶爲利夔制置使，節制陝西諸路，知興元府。
六月，張浚以吳玠爲陝西諸路都統制。時關、隴六路盡陷於金，止餘階、成、岷、鳳、洮五郡，及鳳翔之和尚原，隴州之方山原而已。
八月丁卯，張浚殺前威武大將軍曲端。浚既敗於富平，乃思端言，召之還，稍復其官，徙閬州，將復用之。吳玠憾端，因言：「端再起必不利於公」，王庶又從而間之。玠復書「曲端謀反。」四字於手以示浚，庶又言端嘗作詩題柱曰：「不向關中興事業，卻來江上泛漁舟。」謂其指斥乘輿。浚乃送端於恭州獄。有武臣康隨者，嘗以事忤端，端鞭其背，隨憾端入骨，浚以隨提點夔路刑獄。端聞之，曰：「吾其死矣。」呼天者數聲。端有馬名「鐵象」，日馳四百里。至是，連呼「鐵象可惜。」者數聲，乃赴逮。既至，隨令獄吏縶維之，糊其口，脅之以火。端乾渴求飲，與之酒，九竅流血而死。陝西士大夫莫不痛惜之，軍士悵恨，有叛去者。未幾，金人再戰於富平，浚師詐張端旗以懼敵。金婁室知端已死，撫掌笑曰：「何紿我也。」師覆敗。
二年五月，張浚以劉子羽知興元府。
九月丙戌，以王似爲川陝宣撫處置副使。張浚在關、陝三年，訓新集之兵，當方張之敵，以劉子羽爲上賓，任趙開爲轉運，擢吳玠爲大將。子羽慷慨有才略，開善理財，而玠每戰輒勝，西北遺民歸附者衆。故關、陝雖失，而全蜀安堵。且以形勢牽制東南，江、淮亦賴以安。朝廷疑浚殺趙哲、曲端爲無辜，任子羽、開、玠爲非是，乃以似爲副使，浚始不安。
十二月甲辰，召張浚知樞密院事。浚聞王似來，上疏求解兵柄，且論似不可任。呂頤浩不悅，朱勝非又以宿憾日短浚，故召之，而以盧法原爲川陝宣撫副使，與王似同治司事。
四年三月乙丑，張浚至臨安。浚雖被召，以劉子羽等軍敗，祕其事未行。王似、盧法原亦未赴閬。已而詔押似、法原赴鎮，浚及子羽、王庶、劉錫等俱赴行在。初，辛炳知潭州，浚在陝以檄發兵，炳不遣，浚奏劾之。至是，炳爲御史中丞，率殿中侍御史常同等劾浚喪師失地，跋扈不臣，遂落職奉祠，福州居住。安置劉子羽於白州。詔以王似爲川陝宣撫使，盧法原、吳玠副之。會兀朮攻關，爲吳玠所敗，法原素與玠不睦，玠因奏功，訟法原不濟師。上手詔詰問，法原憂恚而卒。
八月戊子，改命趙鼎都督川、陝、荊、襄諸軍事。鼎辭以非才，帝曰：「四川全盛，半天下之地盡以付卿，黜陟專之可也。」鼎條奏便宜，復爲朱勝非所抑。乃上疏言：「頃者，陛下遣張浚出使川、陝，國勢百倍於今，浚有補天浴日之功，陛下有礪山帶河之誓，君臣相信，古今無二，而終致物議，以被竄逐。夫喪師失地，浚則有之，然未至如言者之甚也。大抵專黜陟之典，受不御之權，則小人不安其分，謂爵賞可以苟求，一不如意，便生觖望。是時蜀士至於醵金募人詣闕訟之。以無爲有，何以自明。故有志之士爲國立事者，每以浚爲戒。今臣無浚之功，當此重責，去朝廷遠，恐好惡是非，行復紛紛於聰明之下矣。望憫臣孤忠，使得展布四體，少寬陛下西顧之憂。」又言：「臣所請兵，不滿數千，半皆老弱。所齎金帛至微。薦舉之人，除命甫下，彈墨己行。臣日侍宸衷，所陳己艱難，況在萬里之外乎？」鼎旋以入相，不果行。
