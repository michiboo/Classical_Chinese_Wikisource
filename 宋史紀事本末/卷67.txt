○金人立劉豫
高宗建炎二年春正月，以劉豫知濟南府。豫，景州人，爲河北提刑。金人南侵，豫棄官奔真州，張愨薦之，起知濟南。時盜起山東，豫不願行，請易東南一郡，執政不許，豫忿而去。
十二月庚申，金人陷東平府，又攻濟南府。劉豫遣子麟出戰，敵縱兵圍之數重，郡倅張東益兵來援，卻之。撻懶遣人啖豫以利，豫遂殺濟南驍將關勝，率百姓降金。百姓不從，豫縋城歸於撻懶。
三年三月，金人陷京東諸郡，以劉豫知東平府，金界舊河以南，俾豫統之。又以豫子麟知濟南府。
四年九月戊申，金立劉豫爲齊帝。初，金主聞帝如東南，遣粘沒喝南伐，諭之曰：「俟宋平，當援立藩輔如張邦昌者。」及兀朮北還，衆議折可求、劉豫皆可立。豫以重寶賂撻懶，請立已。撻懶許之，乃言於粘沒喝，未之許。高慶裔說之曰：「吾家舉兵，只欲取兩河，故汴京既得則立張邦昌。今河南州郡官制不易者，豈非欲循邦昌故事耶。元帥曷不早建議，而使恩歸他人也。」粘沒喝從之，乃遣使即豫所部，諮軍民所宜立者。衆未及對，豫鄉人張浹請立豫，議遂定。撻懶以聞，於是金乃遣慶裔及知制誥韓昉，備璽綬寶冊，立豫爲「大齊皇帝」，世修子禮，奉金正朔，置丞相以下官。豫即位，都大名府，以張孝純爲丞相，李孝揚爲左丞，張東爲右丞，鄭億年爲工部侍郎，李儔爲監察御史，王瓊爲汴京留守，子麟爲提領諸路兵馬兼知濟南府，弟益爲北京留守。冊其母翟氏爲皇太后，妾錢氏爲皇后，改明年爲阜昌元年。朝廷聞之，凡僞仕於豫而其家屬之在東南者，悉厚加撫卹。博州判官劉長孺以書勸豫反正，豫囚之。
紹興元年六月，劉豫置招受司於宿州，誘宋逋逃。十二月，金以陝西地畀劉豫，於是中原盡屬於豫。
二年夏四月庚寅，劉豫徙居汴。豫至汴，尊其祖考爲帝，置於宋太廟。是日，暴風捲旗，屋瓦皆振，士民大懼。時，河南、山東、陝西皆屯金軍，劉麟籍鄉兵十餘萬爲皇太子府軍。分置河南、汴京淘沙官，兩京冢墓，發掘殆盡。賦斂煩苛，民不聊生。
先是，襄陽鎮撫使柔仲上疏，請正劉豫罪。朝廷尋命仲兼節制應援京城軍馬，量度事勢，復豫所陷州郡。仍命河南翟興，荊南解潛，金、房王彥，德安陳規，蘄、黃孔彥舟，廬、壽王亨，相爲應援。未幾，仲爲其下所殺，翟興進屯伊陽山。豫患之，使人招興，許以王爵，興焚僞詔，並戮其使。豫乃陰結興麾下楊偉圖之，偉殺興，持興首降豫。
十二月，李橫敗劉豫兵於陽石，乘勝趨汝州，僞守彭玘以城降。
三年春正月庚申，李橫破穎順軍，僞守蘭和降。壬戌，敗僞兵於長葛。
甲子，李橫引兵至穎昌府，僞安撫趙弼固守。橫急攻下之，弼遁，復潁昌。二月，統制李吉敗劉豫將樑進於伊陽臺，殪之。
三月，劉豫聞李橫入潁昌，求援於金，金遣兀朮赴之。豫亦遣將李成率兵二萬，逆戰於京城西北之牟駝岡。橫敗績，復陷潁昌。
夏四月，劉豫陷虢州，獲統制官謝皋。皋指腹示賊曰：「此吾赤心也。」自剖心以死。
水軍都統制徐文以衆叛，降劉豫。文勇力過人，揮刀重五十斤，所向無前，衆呼爲徐大刀，以功爲淮東、浙西沿海水軍都統制。諸將忌之，譛其將叛，朝廷遣兵襲之。文遂以所部海舟六十艘，官軍四千餘，自明州浮海抵鹽城，降於豫。且曰：「沿海無備，二浙可襲也。」豫大喜，以文知萊州，令帥其衆寇通、泰州。
五月，朝廷遣韓肖胄、胡鬆年使僞齊。劉豫欲以臣禮見，肖胄無以應，鬆年曰：「均爲宋臣。」遂長揖不拜。豫不能屈，因問帝意所向，鬆年曰：「必欲復故疆耳。」豫大沮。
詔李橫等班師還鎮，禁邊兵侵齊，以與金議和也。
十一月，金人遣李永壽、王翊來。永壽等驕倨，請還豫俘及西北士民之流寓者，復要書江以益豫。翰林學士綦宗禮言：「豫父子倚重金人，且永壽等從豫所來，書江之請必出於豫。觀其奸謀在窺吾境土，恐既通使，人情必懈弛，宜戒將帥，嚴爲之備。」
四年夏四月，熙河路總管關師古與劉豫兵戰於左要嶺，敗績，遂降賊，洮、岷之地盡歸豫。
九月，劉豫使其子麟以金兵入寇。先是，金主晟與粘沒喝議南侵，會兀朮還，力言不可，曰：「江南卑溼，今士馬困憊，糧儲未豐足，恐無成功。」粘沒喝曰：「都監務偷安耳。」金主以議不合，乃止。至是，豫聞岳飛復襄、鄧，懼，遂乞師於金，晟乃命訛裏朵、撻懶調渤海、漢軍五萬以應豫，謂兀朮知地險易，使將前軍。豫遣其子麟、侄猊各將兵分道南侵，騎兵自泗攻滁，步兵自楚攻承州。
冬十月丙子，詔韓世忠屯揚州。初，金兵渡淮，世忠自承州退保鎮江。至是，奉詔感泣，曰：「主憂如此，臣子何以生爲。」遂濟師，進屯揚州。
時，張浚在福州，慮金、齊必併力窺東南，而朝廷已議講解，因上疏極言其狀。及兵至，帝思其言，會趙鼎勸帝親征，帝從之。喻樗謂鼎曰：「六龍臨江，兵氣百倍。然公自度此舉果出萬全乎，或姑試一擲也。」鼎曰：「中國累年退避不振，敵情益驕，義不可更屈，故贊上行耳。若事之濟否，則非鼎所能逆知也。」樗曰：「然則當思歸路耳。張德遠有重望，若使宣撫江、淮、荊、浙、福建，俾以諸道兵赴闕，則其來路即朝廷歸路也。」鼎然之，入言於帝，遂召浚還。
戊子，韓世忠至揚州，使統制解元守承州，候金步卒。親提騎兵至大儀，以當敵騎，伐木爲柵，自斷歸路。會魏良臣使金過之，世忠撤炊爨，紿良臣有詔移屯守江，良臣疾馳去。世忠度良臣已出境，即上馬，令軍中曰：「視吾鞭所向。」於是移軍復向大儀，勒五陣，設伏二十餘所，約聞鼓即起擊。良臣至金軍中，金前將軍聶兒孛董問官軍動息，具以所見對。孛董大喜，即引兵至江口，距大儀五里，別將撻不野擁鐵騎過五陣東。世忠傳小麾鳴鼓，伏兵四起，旗色與金人雜出，金軍亂，官軍迭進。世忠令背嵬軍各持長斧，上揕人胸，下斫馬足。敵被甲陷泥淖，世宗麾勁騎四面蹂躪，人馬俱斃，遂擒撻不野等二百餘人。而世忠所遣董旼，亦擊敗金人於天長之鴉口橋。己丑，金人攻承州，解元遇敵於州之北門，設水軍夾河陣，一日十三戰，相拒未決。世忠遣成閔將騎士往援，復大戰，俘獲甚多。世忠復親追至淮，金人驚潰，相蹈籍溺死者甚衆。捷聞，羣臣入賀。帝曰：「世忠忠勇，朕知其必能成功。」沈與求曰：「自建炎以來，將士未嘗與金人迎敵。今世忠連捷，厥功不細。」論者以此舉爲中興武功第一。
金、齊之兵日迫，羣臣復勸帝他幸，散百司以避之。張浚曰：「避將安之。惟進御乃可耳。」趙鼎曰：「戰而不捷，去未晚也。」帝因曰：「朕爲二聖在遠，屈己請和，而彼復肆侵陵，朕當總六師，臨江決戰。」沈與求復力贊之。鼎喜曰：「累年退怯，敵志益驕。今聖斷親征，將士必奮，成功可必。臣願效區區，以圖報國。」於是以孟庾爲行宮留守，命百司不預軍旅之務者，從便避兵。以張俊爲浙西、江東宣撫使，王𤫉爲江西沿江制置使，胡鬆年詣江上，會諸將議進兵，劉光世移軍建康。後宮自溫州泛海如泉州。光世遣人諷鼎曰：「相公自入蜀，何事爲他人任患。」韓世忠亦曰：「趙丞相真敢爲者。」鼎聞之，恐帝意中變，乘間言：「陛下養軍十年，用之正在今日。若少加退沮，即人心渙散，長江之險不可復恃矣。」帝遂發臨安，劉錫、楊沂中以禁兵扈從。次平江，帝欲渡江決戰。鼎曰：「賊遠來，利在速戰，遽與爭鋒，非策也。且豫尚不自來，陛下豈可與逆雛決勝負哉。」乃止。
十一月壬子，下詔暴劉豫罪逆於六師。自豫僭逆，朝廷以金故，至名爲「大齊」。至是，始聲其罪以勵六師。
己未，以張浚知樞密院，視師江上。初，浚以召命至，見鼎，執其手曰：「此行舉措皆合人心。」鼎笑曰：「喻子才之功也。」覆命浚知樞密院事。浚既受命，即日赴江上視師。時，撻懶、兀朮擁兵十萬，約日渡江決戰。浚長驅臨江，召劉光世、韓世忠、張俊議事。將士見浚，勇氣十倍。浚既部分諸將，身留鎮江以節制之。
十二月壬辰，金、齊合兵圍廬州，守臣仇悆嬰城固守，求援於岳飛，飛遣牛皋、徐慶援之。皋至，遙語金將曰：「牛皋在此，爾輩胡爲見犯。」衆愕然，不戰而潰。飛謂皋曰：「必追之。去而復來，無益也。」皋乃追擊三十餘里，金人相踐及殺死者，不可勝計。
金兵自淮引還。撻懶屯泗州，兀朮屯竹墪鎮，爲韓世忠所扼，以書幣約戰。世忠遣麾下王愈及兩伶人以橘茗報之，且言張樞密己在鎮江。兀朮曰：「張樞密貶嶺南，何乃在此。」愈出浚所下文書示之，兀朮色變，遂有歸意。會雨雪，饋道不通，野無所掠，殺馬而食，蕃、漢軍皆怨。又聞金主晟病篤，乃夜引還。兀朮等既去，劉麟、劉猊亦棄輜重而遁。
六年春正月，韓世忠聞劉豫聚兵淮陽，即引軍渡淮，傍符離而北，至其城下，爲賊所圍，奮戈潰圍而出，不遺一鏃。呼延通與金將牙合孛董搏戰，扼其吭而擒之。乘銳掩擊，金人敗去，遂進兵圍淮陽。賊約受圍一日則舉一烽，至六烽具舉，兀朮與劉猊皆引兵至。世忠求援於張俊，俊以世忠有見吞意，不從。世忠勒陣向敵，遣人語之曰：「錦衣驄馬立陣前者，韓相公也。」或危之，世忠曰：「不如是，不足以致敵。」敵果至，殺其導騎二人，遂引去。世忠復還楚州，淮陽之民從而歸者以萬計。
夏四月，劉豫陷唐州。九月，岳飛遣將敗劉豫兵於唐州。
冬十月丁酉，劉麟、劉猊分道寇淮西。先是，劉豫聞張浚會諸將於江上，榜其罪逆，將進兵討之，告急於金，請先出師南侵，而乞師救援。金主亶召諸將相議之，蒲盧虎曰：「先帝所以立豫者，欲以開疆保境，我得安民息兵也。今豫進不能取，又不能守，兵連禍結，愈無休期。從其請，勝則豫收其利，敗則我受其弊。況前年因豫出師，嘗不利於江上矣，奈何許之。」金主遂不許豫，而遣兀朮提兵黎陽以觀釁。於是豫僉鄉兵三十萬，分三道入寇：麟率中路兵，由壽春以犯合肥。猊率東路兵，由紫荊山出渦口，以犯定遠。孔彥舟率西路兵，由光州以犯六安。時，張俊、劉光世、楊沂中、韓世忠、岳飛分屯諸州，而沿江上下無兵，趙鼎深以爲憂，移書張浚，欲令俊與沂中同保合肥。浚以爲然，乃遣沂中、張宗顏等分道御之。且令沂中趨濠州，以與張俊合。因謂沂中曰：「上待統制厚，宜及時立功。」會邊報日急，張俊欲棄盱眙，劉光世欲舍廬州，皆張大賊勢以聞。浚以書戒二將曰：「賊豫之兵，以逆犯順，若不剿除，何以立國，平日亦安用養兵爲哉。今日之事，有進戰，無退保。」及劉麟進逼合肥，趙鼎曰：「今賊渡淮，當急遣張俊，合光世之軍，盡掃淮南之寇，然後議去留。」帝善之，然慮俊、光世不足任，因命岳飛盡以兵東下，而手札付浚，令俊，光世、沂中等還保江。浚上言：「諸將渡江則無淮南，而長江之險與賊共有，淮南之屯正所以屏蔽大江。使賊得淮南，因糧就運，以爲家計，江南其可保乎。今正當合兵掩擊，可保必勝。一有退意，則大事去矣。且岳飛一動，襄、漢有警，何所恃乎。願朝廷勿專制於中，使諸將有所觀望也。」帝手書報浚曰：「非卿識高慮遠，何以及此。」由是異議乃息。沂中兵至濠，光世已舍廬州，將趨採石，淮西大震。浚聞之，令呂祉馳往光世軍，諭之曰：「有一人渡江，即斬以徇。」光世不得已，復還廬州，與沂中、俊等相應。劉猊軍至淮東，爲韓世忠所阻，乃引趨定遠。劉麟從淮西系三浮橋而渡，次於濠、壽之間，張俊以兵拒之。猊率衆犯定遠，欲趨宣化，以寇建康，沂中以兵二千進御，與猊前鋒遇于越家坊，敗之。猊恐孤軍深入，爲王師所襲，乃欲趨合肥，與麟合而後進。至藕塘，沂中復遇之，猊據山列陣，矢下如雨。沂中急擊之，使統制吳錫率勁卒五十突入其軍，猊衆潰亂。沂中縱大軍乘之，而自以精騎衝其脅，大呼曰：「賊破矣。」賊衆錯愕駭視。張宗顏自泗來，乘背擊之，張俊大軍復與戰於李家灣，賊衆大敗，橫屍滿野。猊以首抵謀主李愕曰：「適見髯將軍，銳不可當，果楊殿前也。」即與數騎遁去。沂中躍馬叱之，餘衆皆怖而降。麟在順昌，聞猊敗，亦拔砦去。沂中及王德乘勢追麟，至南壽春而還。孔彥舟亦解光州圍而去。時，岳飛自破曹成，平楊幺，凡六年，皆盛夏行師，以致目疾，至是逾甚，及一聞召命，即日起行。未至，麟敗。帝語趙鼎曰：「劉麟敗北不足喜，諸將知尊朝廷爲可喜。」賜飛劄，言：「敵兵已去淮，卿不須進發。」飛乃還軍。
金人聞劉豫敗，來詰其狀，始有廢豫之意。
七年閏十月，金人襲汴，執劉豫廢之。初，豫由粘沒喝、高慶裔得立，故奉二人特厚，兀朮及諸將多憾之。豫兵敗藕塘，金人慾廢豫。及粘沒喝死，岳飛因遣間齎蠟書與豫，約同誅兀朮。兀朮得書，大驚，馳白金主，於是廢豫之意益決。會豫請立麟爲太子，金主亶曰：「徐當諮訪河南百姓。」豫雖意沮，而猶日遣使乞師南侵。金乃建元帥府於太原，令豫兵悉聽節制，而以束拔爲左都監，屯太原。撻不野爲右都監，屯河間。復分戍陳、蔡、汝、亳、潁、許諸郡。至是，尚書省奏豫治國無狀，金主遂令撻懶、兀朮僞稱南侵以襲之。將至汴，遣人召劉麟渡河議事，麟以二百騎至武城，兀朮麾騎翼而擒之，遂馳入汴。豫方射講武殿，兀朮從三騎，突入東華門，下馬，逼豫出見。因執其手，偕至宣德門，強乘以羸馬，露刃夾之，囚於金明池。翌日，集百官，宣詔，責豫而廢之。其詔有曰：「建爾一邦，逮茲八稔，尚勤兵戍，安用國爲。」乃以鐵騎數千圍宮門，遣小校巡閭巷間，宣言曰：「自今不僉爾爲軍，不取爾免行錢，爲汝敲殺貌事人，請汝舊主少帝來。」由是人心稍安，遂置行臺尚書省於汴，以張孝純權行臺左丞相，胡沙虎爲汴京留守，李儔副之，諸軍悉令歸農。豫求哀於二帥，撻懶謂之曰：「昔趙氏少帝出京，百姓燃頂煉臂號泣。今汝廢，無一人憐者，汝何不自責也。」豫語塞。與家屬徙臨潢。
岳飛奏「乘廢劉豫之際，搗其不備，長驅以取中原。」韓世忠亦上疏言：「機不可失，請全師北討。」皆不報。
