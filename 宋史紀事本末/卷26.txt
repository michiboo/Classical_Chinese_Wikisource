○天聖災議
仁宗天聖四年六月庚寅，大雨，京師平地水數尺，壞屋溺人。京東、西及河北、江淮以南，皆大水。
五年六月，京師大旱。通判常州謝綘上疏曰：「去年京師大水，敗民廬舍，河渠暴溢，幾冒城郭。今年苦旱，百姓疫死，田榖焦槁，秋成絕望，此皆大異也。按《洪範》、京房《易傳》，皆以爲：簡祭祀，逆天時，則水不順下。政令逆時，水失其性，則壞國邑，傷稼穡。顓事者如誅罰絕理，則大水殺人。欲德不用，茲謂張厥災荒。上下皆蔽，茲謂隔其咎旱。天道指類示戒，大要如此。陛下夙夜勤苦，思有以上塞時變，固宜策告殃咎，變更理化，下罪已之詔，修順時之令，宣羣言以導壅，斥近幸以損陰。而聖心優柔，重在改作，號令所發，未聞有以當天心者。夫風雨、寒暑之於天時，爲大信也。信不及於物，澤不究於下，則水旱爲沴。近日製命，有信宿輒改，適行遽止，而欲風雨以時，其可得乎。天下之廣，萬幾之衆，不出房闥豈能盡知。而在廷之臣，未聞被數刻之召，吐片言之善。朝夕左右，非恩澤，即佞幸，上下皆蔽，其應不虛。昔兩漢日食、地震、水旱之變，則策免三公以示戒懼。陛下進用丞弼，極一時之選，而政道未茂，天時未順，豈大臣輔佐不明邪。陛下信任不篤邪。必若使之，宜推心責成，以極其效。謂之不然，則更選賢者。比來奸邪者易進，守道者數窮，政出多門，俗喜由徑。聖心固欲盡得天下之賢能，分職受業，而宰相方考資進吏，無敢建白，欲德不用之應，又可驗矣。今陽驕莫解，蟲孽漸熾，河水妄行，循依違之跡，行尋常之政，臣恐不足回靈意，塞至戒。古者谷不登則虧膳，災屢至則降服，凶年不塗塈。願下詔引咎，損太官之膳，避路寢之朝，許士大夫斥諱上聞，譏切時病，罷不急之役，省無名之斂，勿崇私恩，更進直道，宣德流化，以休息天下。至誠動乎上，大惠浹於下，豈有時事之艱哉。」帝嘉納之。
七年六月丁未，夜，大雨震電，玉清昭應宮災。中丞王曙上疏曰：「昔魯桓、僖宮災，孔子以爲桓、僖親盡當毀。漢遼東高廟及高園陵便殿災，董仲舒以爲高廟不當居郡國，便殿不當居陵旁，故災。魏崇華殿災，高堂隆以爲天以臺榭宮室爲戒，宜罷勿治。文帝不聽，明年復災。今玉清昭應宮之建，非應經義，災變之來，若有警者。願除其地，罷諸禱祠，以應天變。」滎陽縣尉蘇舜欽詣登聞鼓院上疏曰：「臣觀今歲，自春徂夏，霖雨陰晦未嘗少止，農田被菑者幾於十九。臣以爲任用失人，政令多過，賞罰弗中之所召也。天之降災欲悟陛下，而大臣歸咎於刑獄之濫。陛下聽之，故肆赦天下以爲禳救。如此則是殺人者不死，傷人者不抵罪，而欲以合天意也。古者斷決滯訟以平水旱，不聞用赦。故赦下之後，陰霾及今。前《志》曰：積陰生陽，陽生火，災見焉。乘夏之氣，發泄於玉清宮，雹雨雜下，烈焰四起，樓觀萬迭，數刻而盡，非慢於火備，乃天之垂戒也。陛下當降服，減膳，避正寢，責躬罪已，下哀痛之詔，罷非業之作，拯失職之民，察輔弼及左右無裨國體者罷之，竊弄權威者去之，念政刑之失，收芻蕘之論，庶幾可以變災爲祜。浹日之間，未聞爲此，而將計工役以圖修復。都下之人，聞者駭惑，聚首橫議，咸謂非宜，皆曰：章聖皇帝勤儉十餘年，天下富庶，帑府流衍，乃作斯宮，及其畢工，海內虛竭。陛下即位，未及十年，數遭水旱，雖徵賦減入而百姓睏乏。若大興土木，則費用不知紀極，財力耗於內，百姓勞於下，內耗下勞，何以爲國。況天災之，已違之，是欲競天，無省已之意。逆天不祥，安已難任，欲祈厚貺，其可得乎。今爲陛下計，莫若來吉士，去佞人，修德以勤至治，使百姓足給而徵稅寬減，則可以謝天意而安民情矣。夫賢君見變，修道除兇。亂世無象，天不譴告。今幸天見之變，是陛下修已之日，豈可忽哉。昔漢宣帝三年，茂陵白鶴館災，詔曰：乃者火災降於孝武園館，朕戰慄恐懼。不燭變異，罪在朕躬，羣有司又不肯極言朕過，以至於斯，將何寤焉。夫茂陵不及上都，白鶴館大不及此宮，彼尚降詔四方，以求已過，是知帝王憂危念治，汲汲如此。臣又按《五行志》：賢佞分別，官人有敘，率由舊章，禮重功勳，則火得其性。若信道不篤，或耀虛僞，讒夫昌，邪勝正，則火失其性。自上而降及濫炎妄起，燔宗廟，燒宮室，雖興師徒而不能救。魯成公三年，新宮災。劉向謂成公信三桓子孫之讒，逐父臣之應。襄公九年春，宋火。劉向謂宋公聽讒，逐其大夫華弱奔魯之應。今宮災，豈亦有是乎。願陛下拱默內省而追革之，罷再造之勞，述前世之法，天下之幸也。」
