
○明肅莊懿之事真宗景德四年四月，皇后郭氏崩，諡曰莊穆。
大中祥符三年四月甲戌，皇子受益生，後宮李氏所誕也。李氏，杭州人，初入宮，侍劉德妃，莊重寡言，帝命爲司寢。既有娠，從帝臨砌臺，玉釵墜，帝私卜釵完當生男子，左右取釵以進，如故，已而果舉子。劉德妃攘爲己子，李不敢言，中外亦不知。
五年十二月丁亥，立德妃劉氏爲皇后。初，後父通爲虎捷都指揮使，從徵太原，道卒。後在襁褓而孤，鞠於外氏，善播鞀。蜀人龔美者，以鍛銀爲業，攜之至京師。年十五，入襄邸。帝即位，自美人進位德妃，專寵後宮。郭后崩，帝欲立之。翰林學士李迪言妃起於寒微，不可以母天下，帝不從，竟立爲後。後既立，以無宗族，更以美爲兄，改其姓爲劉，聞李迪之諫，大恨之。後性警敏，曉書史，聞朝廷事，能記其本末。帝退朝，閱天下封奏多至中夜，後皆預聞。宮闈事有問，輒援引故實以對。帝深重之，由是漸幹外政。
初，帝欲立劉後，使丁謂諭楊億草制，億難之，謂曰：「勉爲此，不憂不富貴。」億曰：「如此富貴，亦非所願也。」乃命他學士草之。
幹興元年二月戊午，帝崩，太子即位，尊皇后爲皇太后，淑妃楊氏爲皇太妃。
三月庚寅，帝初御崇德殿。太后設幄次於承明殿，垂簾以見輔臣。八月乙巳，太后同帝御承明殿，垂簾聽政。仁宗天聖元年五月庚寅，議皇太后儀衛，制同乘輿。
三年春正月辛卯，長寧節，近臣及契丹使上太后壽於崇政殿。
五年春正月壬寅朔，帝率羣臣朝太后於會慶殿。先是，帝白太后，欲元日先上太后壽乃受朝，太后不可。王曾奏曰：「陛下以孝奉母儀，太后以謙全國體，請如太后令。」帝不從。
太后嘗問參知政事魯宗道曰：「唐武后何如主。」對曰：「唐之罪人也，幾危社稷。」後默然。有小臣方仲弓請立劉氏七廟，後問諸輔臣，衆不敢對，宗道獨進曰：「若立劉氏七廟，如嗣君何。」乃止。後嘗與帝同幸慈孝寺，欲乘輦先行，宗道以夫死從子之義爭之，後遽命輦後乘輿。自是後左右用事者多憚宗道，目爲「魚頭參政」。
七年十一月癸亥，冬至，帝率百官上皇太后壽於會寧殿，遂同御太安殿以受朝。祕閣校理范仲淹先期上疏曰：「天子奉親於內，自有家人禮。今顧與百官同列北面而朝，虧君體，損主威，非所以垂法後世也。」疏入，不報。晏殊初薦仲淹爲館職，聞之大懼，召仲淹，詰以狂率邀名，且將累薦者。仲淹正色抗言曰：「仲淹繆辱公薦，每懼不稱，爲知已羞，不意今日反以忠直獲罪門下。」殊不能答。既而又疏請太后還政，亦不報。遂乞補外，出爲河中府通判。
八年二月，范仲淹疏請太后復辟，其略云：「陛下擁扶聖躬，聽斷大政，日月持久。今皇帝春秋已盛，睿哲明聖，握乾綱而歸坤紐，非黃裳之吉象也。豈若保慶壽於長樂，卷收大權，還上真主，以享天下之養。」疏入，不報。
明道元年二月丁卯，真宗宸妃李氏卒。李氏實生帝，太后既取帝爲己子，與楊太妃保護之，李氏默然處先朝嬪御中，未嘗自異。人畏太后，亦無敢言者，以是帝雖春秋長，不自知爲李氏出也。至是，疾革，乃自順容進位宸妃。及卒，太后欲以宮人禮治喪於外，呂夷簡奏，禮宜從厚。太后遽引帝起，有頃，復獨立簾下，召夷簡問曰：「一宮人死，相公云云何也。」夷簡對曰：「臣待罪宰相，事無內外，皆當預也。」後怒曰：「相公欲離間吾母子耶？」夷簡對曰：「太后不欲全劉氏乎。尚念劉氏則喪禮宜從厚。」司天希旨，言歲月未利。夷簡祕其說，請發哀成服，且謂入內都知羅崇勳曰：「宸妃誕育聖躬而喪不成禮，異日必有受其罪者，莫謂夷簡今日不言也。當以後服殮，用水銀實棺。」後悟，乃以一品禮殮之。時有詔欲鑿宮城垣以出喪，夷簡言：「鑿垣非喪禮，宜自西華門出。」太后從之，殯於洪福院。
二年二月乙巳，皇太后欲被服天子袞冕，以享太廟。薛奎力諫，且曰：「必御此，若何爲拜。」後不聽，服儀天冠、衣袞初獻，皇太妃亞獻，皇后終獻。禮畢，羣臣上太后尊號。丁未，帝祀先農於東郊，躬耕籍田，命宰相張士遜撰《謝太廟》及《躬耕籍田記》。檢討朱祁言：「皇太后謁廟，非後世法。」乃止撰《籍田記》。
三月庚寅，以皇太后不豫，大赦，除常赦所不原者，幹興以來貶死者復官，謫者內徙。
甲午，皇太后崩。後稱制十一年，雖政出宮闈而號令嚴明，恩威加天下，左右近習少所假借，宮掖間未嘗妄改作，內外賜予有節。賜族人御食，必易以扣器，曰：「尚方器勿使入吾家也。」三司使程琳獻《武后臨朝圖》，後擲於地，曰：「吾不作此負祖宗事。」漕使劉綽還京西，言：「在庾有出剩糧千餘斛，乞付三司。」後問曰：「卿識王曾、張知白、呂夷簡、曾宗道乎。此四人者豈因獻羨餘進哉。」晚年，稍進外家，而任宦者羅崇勳、江德明等訪外事，崇勳由此勢傾中外。至是，後崩，帝見左右泣曰：「太后疾，不能言，猶數引其衣，若有所屬，何也。」薛奎曰：「其在袞冕也，服之豈可見先帝於地下。」帝悟，遂以後服殮，諡曰莊獻明肅。舊制，後皆二諡，稱制加四諡自此始。太后遺詔「尊太妃爲皇太后，與皇帝同議軍國事。」閣門趣百僚賀，御史中丞蔡齊目臺吏毋追班而入白執政曰：「上春秋長，習知天下情僞，今宜躬攬朝政，豈可使女後相踵稱制乎？」殿中侍御史龐籍請下閣門，取垂簾儀制盡焚之。乃止尊太妃爲皇太后，削去「同議軍國事。」之語。
夏四月壬寅，左右有爲帝言：「陛下乃李宸妃所生，妃死以非命。」帝號慟累日，下詔自責，追尊爲皇太后，諡莊懿。幸洪福寺祭告，易梓宮，親啓視之。妃以水銀故，玉色如生，冠服如皇后。帝嘆曰「人言豈可信哉。」待劉氏加厚。
壬子，帝始親政，罷創修寺觀，裁抑僥倖，召宋綬、范仲淹，而黜內侍羅崇勳等，中外大悅。以范仲淹爲右司諫。仲淹聞遺詔以楊太妃爲皇太后，參決國事，亟上疏言：「太后，母號也，未嘗因保育而代立者。今一太后崩，又立一太后，天下且疑陛下不可一日無母后之助也。」時已刪去「參決。」等語，然太后之號訖不改，止罷其冊命而已。
初，太后愛帝如己出，帝亦盡孝，始終無毫髮間隙。至是，帝親庶務，言者多追詆太后時事。范仲淹上言曰：「太后受遺先帝，調護陛下者十餘年，今宜掩其小故，以全大德。」帝曰：「此亦朕所不忍聞也。」遂下詔戒飭中外，毋得輒言皇太后垂簾日事。
冬十月丁酉，葬莊獻明肅皇后、莊懿皇后於永定陵。詔定祔廟禮，翰林侍讀學士宋綬援《春秋》考仲子之宮、唐坤儀廟故事，請別築宮，遂作奉慈廟，以奉二神主。
