○金匱之盟
太祖建隆元年二月乙亥，尊母杜氏爲皇太后。太后定州安喜人，治家嚴而有法，生五子曰，匡濟、匡胤、光義、光美、匡贊，匡濟、匡贊早卒。陳橋之變，後聞之曰：「吾兒素有大志，今果然矣。」及尊爲皇太后，帝拜於殿上，太后愀然不樂。左右進曰：「臣聞母以子貴，今子爲天子，胡爲不樂。」太后曰：「吾聞爲君難，天子置身兆庶之上，若治得其道，則此位可尊。苟或失馭，求爲匹夫不可得，所以憂也。」帝再拜曰：「謹受教。」
二年六月甲午一，皇太后杜氏崩。太后疾，帝侍藥餌，不離左右。疾革，召趙普入受遺命，且問帝曰：「汝知所以得天下乎？」帝曰：「皆祖考、太后之餘慶也。」後曰：「不然，正由柴氏使幼兒主天下爾。若周有長君，汝安得至此。汝百歲後，當傳位光義，光義傳光美，光美傳德昭。夫四海至廣，能立長君，社稷之福也。」帝泣曰：「敢不如教。」後顧謂普曰：「爾同記吾言，不可違也。」普即榻前爲誓書，於紙尾署曰：「臣普記」，藏之金匱，命謹密宮人掌之。遂崩，諡曰昭憲。
秋七月，以弟光義爲開封尹，光美爲興元尹。
乾德二年六月，以皇子德昭爲貴州防禦使。故事，皇子出閣即封王，帝以德昭未冠，特殺其禮。
三年六月，加弟光義中書令，光美同平章事，子德昭貴州團練使。
開寶六年八月，趙普罷相，出爲河陽三城節度使。普至河陽，上表自訴曰：「外人謂臣輕議皇弟開封尹，皇弟忠孝全德，豈有間然。矧昭憲皇太后大漸之際，臣實與聞顧命。知臣者君，願賜昭鑑。」帝手封其表，藏之金匱。
九月，封弟光義爲晉王，班宰相上。又以弟光美兼侍中，子德昭同平章事。九年三月，以子德芳爲貴州團練使。
九月，帝幸晉王光義第。帝友愛光義，數幸其第，恩禮甚厚。光義嘗有疾，親爲灼艾，光義覺痛，帝亦取艾自炙。每對近臣言：「光義龍行虎步，他日必爲太平天子，福德非吾所及也。」
冬十月，帝有疾。壬午夜，大雪，帝召晉王光義，屬以後事。左右皆不得聞，但遙見燭影下晉王時或離席，若有遜避之狀。既而上引柱斧戳地，大聲謂晉王曰：「好爲之。」俄而帝崩，時漏下四鼓矣。宋皇后見晉王愕然，遽呼曰：「吾母子之命皆託於官家。」晉王泣曰：「共保富貴，無憂也。」甲寅，晉王光義即皇帝位，改名炅。號宋後爲開寶皇后，遷之西宮。以弟廷美爲開封尹，封齊王。兄子德昭爲永興軍節度使兼侍中，封武功郡王。德芳爲山西南道節度使、同平章事、興元尹。廷美即光美也。尋詔太祖、廷美子女並稱皇子、皇女，以示一體。
太宗太平興國四年二月，帝自將伐漢，欲以齊王廷美掌留務。開封判官呂端言於廷美曰：「上櫛風沐雨，以申吊伐。王地處親賢，當表率扈從，若掌留務，非所宜也。」廷美遂請行，帝許之。
八月，皇子武功王德昭自殺。初，德昭從帝徵幽州，軍中嘗夜驚，不知帝所在，有謀立德昭者，帝聞不悅。及還，以徵北未利，久不行太原之賞，德昭以爲言，帝大怒曰：「待汝自爲之，賞未晚也。」德昭退而自刎。帝聞之驚悔，往抱其屍大哭曰：「癡兒何至此耶？」贈中書令，追封魏王，諡曰懿。
冬十月，論平漢功，進封齊王廷美爲秦王。六年三月，皇子興元尹德芳卒，贈中書令、岐王，諡曰康惠。
時，盧多遜專政，趙普奉朝請累年，多遜益毀之，謂普初無立上意，普鬱郁不得志。會晉邸舊僚柴禹錫、趙鎔、楊守一告秦王廷美驕恣，將有陰謀竊發。帝疑，以問普，普因言：「願備樞軸，以察奸變。」且自陳曰：「臣忝舊臣，爲權幸所沮。」遂備道預聞昭憲太后顧命及前朝上表自訴等事。帝發金匱，得誓書，及覽普前表，因召見，謂曰：「人誰無過，朕不待五十，已知四十九年非矣。」九月，拜普司徒兼侍中，封樑國公。
七年三月，或又告廷美欲因帝幸西池爲亂，遂罷廷美開封尹，爲西京留守，賜襲衣、犀帶，錢千萬緡，絹、彩各萬匹，銀萬兩，西京甲第一區。詔樞密使曹彬餞廷美於瓊林苑。以太常博士王遹判河南府事，開封府判官閻矩判留守事。進柴禹錫樞密副使，楊守一樞密都承旨，趙鎔東上合門使，賞其告廷美陰謀功也。貶左衛將軍、樞密承旨陳從信爲左衛將軍，皇城使劉知信爲右衛將軍，弓箭庫使惠延真爲商州長史，禁軍列校皇甫繼明爲汝州馬步軍都指揮使，定人王榮爲濮州教練使，皆坐交通廷美及受其燕犒也。或告王榮嘗與廷美親吏狂言：「我不久當得節帥。」坐削籍，流海島。
初，昭憲太后遺命太祖傳位於帝，帝傳之廷美以及德昭，故帝即位之初，命廷美尹開封，而德昭、德恭等皆稱皇子。及德昭不得其死，德芳相繼殀沒，廷美始不自安，柴禹錫因上變以搖之。他日，帝以傳國意訪之趙普，普對曰：「太祖已誤，陛下豈容再誤。」廷美遂得罪。趙普復相，盧多遜心不自安，普屢諷令引退，而多遜貪固權位，不能決。會普廉得多遜嘗遣堂吏趙白交通秦王事，帝大怒，責授守兵部尚書。越二日，下御史獄，捕系中書守堂官趙白、秦府孔目官閻密、小吏王繼勳等，命翰林承旨李昉、學士扈蒙、衛尉卿崔仁冀、御史滕中正等雜治之。多遜具伏，言累遣趙白以中書機事密告廷美，且曰：「願宮車宴駕，盡力事大王。」廷美亦遣小吏樊德明報多遜云：「承旨言正會我意。」因遺之弓矢，多遜受之。閻密恣橫不法，言多指斥，王繼勳嘗爲求訪聲妓，怙勢贓污，皆伏罪。獄上，帝詔文武官集議朝堂，太子太師王溥等七十四人奏「多遜及廷美顧望詛咒，大逆不道，宜行誅戮，以正刑章。趙白等處斬。」詔削奪多遜官，流崖州，並徙其家屬、期親於遠裔。趙白、樊德明、閻密、王繼勳等悉斬於都門外，籍其家財。廷美勒歸私第，其男女等復正名稱，德恭等仍爲皇侄，皇侄女適韓崇業，去公主、駙馬之號，併發遣西京，就廷美居止。貶閻矩爲涪州司戶參軍，孫嶼爲融州司戶參軍，皆廷美官屬，坐輔導無狀也。趙普又以廷美居西京非便，諷知開封府李符上言：「廷美不悔過，怨望，乞徙遠郡，以防他變。」詔降封廷美爲涪陵縣公，房州安置，妻楚國夫人張氏削國封。以閻彥進知房州，袁廓通判州事，以伺察之。普又恐符言泄，乃坐符他事，流之春州，歲餘卒。
八年冬十月，趙普罷。廷美至房州，憂悸成疾，雍熙元年春正月，卒於房州，年三十八。帝聞之，嗚咽流涕，謂宰相守琪、李昉等曰：「廷美自少剛愎，長益兇惡。朕以同氣至親，不忍置之於法，俾居房陵，冀其思過。方欲推恩復舊，遽茲殞逝，痛傷奈何？」因悲泣，感動左右。詔追封爲涪王，諡曰悼，爲發哀成服，以其子德恭、德隆爲刺史。廷美之得罪，趙普爲之也，真宗即位，追復爲秦王，妻張氏爲楚國夫人，仁宗贈太師、尚書令，徽宗改封魏王。
初，普以佐命功，代範質等爲相，帝傾心任之，事無大小，悉諮決焉。普嘗薦某人爲某官，帝不許。明日復奏，不許。明日又奏，帝大怒，裂奏牘擲地。普顏色不變，跪拾之以歸。他日，補綴舊牘，復奏如初，帝悟，卒用其人。又有羣臣當遷官，帝素惡其人，不許，普堅以爲請。帝怒曰：「朕固不與，卿若之何。」普曰：「刑賞，天下之刑賞，陛下豈得以喜怒專之。」帝怒甚，起，普亦隨之。帝入宮，普立宮門，久之不去，竟得允。其剛果類此。然多忌刻，屢以微時所不足者爲言，帝曰：「若塵埃中可識天子、宰相，則人皆物色之矣。」普獨相且十年，頗專，嘗以私怨誣馮瓚、李美、李檝，以贓論死，廷臣多忌之。帝常幸其第，會吳越遣使致書於普，及海物十瓶，置簾下，未及發而帝至，倉卒不及屏。帝顧問何物，普以實對，帝曰：「海物必佳。」即命啓之，皆瓜子金也。普惶恐謝曰：「臣未發書，實不知。」帝曰：「第受之，彼謂國家事皆由爾書生耳。」時官禁私販，秦、隴大木多冒稱普市貨都下。三司使趙玭以聞，帝大怒，即欲逐普，王溥力爲救解，得止。而盧多遜與普不協，數因入對短普，帝滋不悅。先是開寶初，判大理寺雷德驤以寺官屬附會普增損刑名，憤惋，見帝面白其事，辭氣俱厲。帝怒，曳出之，貶商州司戶參軍。久之，知商州奚嶼希普意，奏德驤怨望，坐削籍，流靈武。德驤子有鄰，擊登聞鼓陳冤，並訴中書吏他不法事，帝爲下御史獄，鞫實。帝愈疑普，遂詔參知政事呂餘慶、薛居正與普更知印押班，以分其權。普竟罷，終帝世不復召。久鬱郁不得志，太宗太平興國五年，遂因上變事，得召爲司徒、侍中，而秦王廷美之獄竟成於普。八年，罷爲武勝軍節度使。帝作詩餞之，賜宴長春殿。普奉詩泣曰：「陛下賜臣詩，當刻石，與臣朽骨同葬泉下。」帝爲之動容。明日，謂宰相曰：「普有功國家，朕昔與遊，今齒髮衰矣，不欲煩以機務，因詩以道意。普感激泣下，朕亦爲墮淚。」宋琪對曰：「昨普至中書，執御詩涕泣謂臣曰：此生餘年，無階上答。庶希來世，得效犬馬力。今復聞宣諭，君臣始終，可謂兩全。」
