
《宋史紀事本末》者，論次宋事而比之，以續袁氏《通鑑》之編者也。先是，宗伯馮公欲爲是書而未就，侍御斗陽劉先生得其遺稿若干帙，以視京兆徐公，徐公以授門下沈生，俾讐正之，因共屬不佞續成焉。凡不佞所增輯幾十七，大都則侍御之旨而宗伯之志也。編成宜有敍，敍曰：
史自紀傳而外，益以編年，代有全書，尚矣。事不改於前，詞無增於舊，臚列而匯屬之，以爲討論者徑，斯於述作之體不已末乎？而非然也。善乎楊氏之言曰：「提事之微以先於其明，搴事之成以後於其萌，其情匿而泄，其故悉而約。」是述本末者，旨也；而不佞於宋事，尤重有慨焉。夫史者徵往而訓來，考世而定治者也。五帝、三王之事既已若存若亡，而漢、唐之盛，智名勇功獨爲誦說者所豔慕，然而未暇考其世已。宇宙風氣，其變之大者有三：鴻荒一變而爲唐、虞，以至於周、七國爲極；再變而爲漢，以至於唐，五季爲極；宋其三變，而吾未睹其極也。變未極則治不得不相爲因，今國家之制，民間之俗，官司之所行，儒者之所守，有一不與宋近者乎？非慕宋而樂趨之，而勢固然已。舟行乎水而不得不視風以爲南北，治出乎人而不得不視世以爲上下。故周而上持世者式道德，漢而下持世者式功力，皆其會也。逮於宋，則仁義禮樂之風既遠，而機權詐力之用亦窮，藝祖、太宗覩其然，故舉一世之治而繩之於格律，舉一世之才而納之於準繩規矩，循循焉守文應令，雍容顧盼，而世已治。大抵宋三百年間，其家法嚴，故呂、武之變不生於肘腋；其國體順，故莽、卓之禍不作於朝廷；吏以仁爲治，而蒼鷹乳虎之暴無所施於郡國；人以法相守，而椎埋結駟之俠無所容於閭巷。其制世定俗，蓋有漢、唐之所不能臻者。獨其弱勢宜矯而煩議當黜，事權惡其過奪而文法惡其太拘，要以矯枉而得於正則善矣，非必如東西南北之不相爲而寒暑晝夜之必相代也。故曰，世變未及，[1]則治不得不相爲因。善因者鑒其所以得與其所以失，有微，有明，有成，有萌，有先，有後，則是編者，夫亦足以觀矣。余故不揣而敍之，俾論世之君子有考焉。
萬曆乙巳仲春，南京吏部稽勳清吏司郎中高安陳邦瞻書。
〈〔據萬曆三十三年原刻本〕〉
　
夫古今之有史，比紀事也，而經緯不同。左、馬之義例精矣，一以年爲經，一以人爲經，而建安袁先生復別開戶牖，迺又以事爲經而始末具載，士有游心得失之林而希合出門之轍者，咸有取焉。余嘗爲之評曰：是書也，事固無改於前，其範圍在二子之內，例則有取於會其標指爲二子之功。試即所紀一事論，志盛以舉衰則升降具，鏡成以照敗則人事明，觀變以著漸則幾微彰，因事以察人則材品列，其於編年、列傳，未嘗不可合而見也。袁氏紀漢、唐，顧未及宋。樞本宋人，忌諱繁矣。國家於宋稱近古，高皇帝規天條地，國勢之強弱大小，法度之疏密，雖不可同日語，然三代而降，其紀綱風俗何遂能有加於乾德？「周監二代」，豈無有取於斯乎！即濂、洛之疏注，蓋二百年用之矣。昔人謂三皇之事若存若亡，蓋時運歷今日而漢、唐之事亦若存若亡，汴都、臨安之際，史亦犂然具乎，一何蕪穢也。士欲修宋事之闕，不稟命素王，取裁龍門、扶風，而務爲袁氏後勁，即事或有待，固未可知，毋亦以其臚列事體深切著明，蓋亦論事之權興，徵往之符契耶！
余師臨朐馮先生蓋嘗慨然於斯，稍爲編次，凡例初具，天復不予。及余行部舊京，從京兆徐公所，得故沈侍御所輯《事紀》於其子朝陽，義例適與馮先生合，而刪潤未備，條貫稍遺。會余鄉司勳陳公德遠，博觀二酉之藏，能以其精神疏觀古人於千載之後，事惟擇其關時，言無取於枝葉，或累牘而兼取，或單詞以見意，即前人未發之指間一闡揚，而不穿鑿附會以爲高。蓋以三公之手而書始成，其有光於建安可知也。
夫以兩宋近古之事，方內外固不乏通儒，而削牘摩編，欲就而未決者又數百年，機緣偶值，聚於一日。昔人謂文章經國大業，豈偶然哉！士君子讀天下書固將爲世用，前事之師，自古談之，徒區區務師心以游於轇轕，幸而後敗，不可爲訓。要之，楫不從式，車不合轍，亦必未有能濟者也。明治固號爲雍熙，其間亦多故矣，姑以宋證之，若靈州之議，澶淵之策，濮園之辨，洛、蜀之黨，蓋亦有髣髴於今者，而善敗之故，一彼一此，斯亦可以備得失之林矣。善譜者不盡奕之變，然未有不學譜而弈者也。余承宗伯先生志，遂壽諸梓，而余有弟適爲國子祭酒，以其本授之，列在學宮，令四方士得觀覽焉。
萬曆三十三年歲在乙巳春仲榖旦，京畿道監察御史南昌劉曰梧陽生父譔。
〈〔據萬曆三十三年原刻本〕〉
兩漢而下代有史，史以徵往訓來，其不可廢明甚。然當世學士雅以經術名，末流所漸，號稱習史氏，百不能一，蓋直弁髦視之，間或知所從事，則又苦浩博而乏淹通，即片言之筆削，曾於何有？譬之導江河者，徒涉津涯，概未得其原委，雖日事疏鑿，奚當乎！南雍舊有建安袁機仲輯《通鑑紀事本末》，獨闕《宋》、《元》，馮宗伯將續成之，屢易草未就。直指使者劉公，宗伯門下士也，歲甲辰弭節留都，乃屬陳司勳德遠，俾竟其事。然余聞故沈侍御者亦嘗有所譔述，其子朝陽爲京兆府弟子員，能守家學，則以語沈子併佐司勳。於是司勳括《宋史》，參伍二書，爲之提本挈末，各以事系題，以論系事，其法一與機仲氏合，尤以宋多議論，少成功，於大奏議載述稍詳，以俟論世者考焉。其文雅訓，其事綜核，上下三百餘年，纍若貫珠，寧惟博洽之宗領，抑亦經濟之前茅也。劉公受而卒業，喟然歎曰︰「語云：『千金之裘，非一狐之腋。』信然哉！機仲氏號稱碩儒，然惡能舍史臣、世本別採摭？要以折衷羣言，功倍作者，彼夫龍門、蘭台各成一家之業，不妨並傳矣！茲編實補建安所未備。」遂與予共加校訂，付之剞劂氏。異日者尚當編輯元書，使學士得覩全史，請胥後命。
萬曆乙巳仲春應天府府丞勾吳徐申書。
〈〔據萬曆三十三年原刻本〕〉
