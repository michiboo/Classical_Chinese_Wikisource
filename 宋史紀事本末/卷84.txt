○吳曦之叛
光宗紹熙三年夏四月，以丘崈爲四川安撫制置使。初，留正帥蜀，慮吳氏世將，謀去之，不果。至是，議更蜀帥，正言，西邊三將，惟吳氏世襲兵柄，號爲「吳家軍」，不知有朝廷，遂以戶部侍郎丘崈往。崈陛辭，奏曰：「臣入蜀後，吳挺脫至死亡，兵權不可復付其子，臣請得以便宜撫定諸軍。」許之。
四年五月，利州安撫使吳挺卒，丘崈使總領財賦楊輔權安撫使，統制官李世廣權總其軍。知樞密院趙汝愚亦言：「吳氏世掌西兵，非國家之利，宜別置帥。」遂以興州都統制代挺，以挺子曦帶御器械。
寧宗嘉泰元年秋七月，以吳曦爲興州都統制。曦時爲殿前副都指揮使，鬱郁不得志，乃以賄賂宰輔，規求還蜀。陳自強爲言於韓侂冑，侂胄許之，遂有是命。曦至興州，因譛副都統制王大節，罷其官，由是兵權悉歸於曦，異志遂成矣。
開禧二年三月，以程鬆爲四川宣撫使，吳曦副之。鬆移司興元東，以軍三萬屬之。曦進屯河池西，以軍六萬屬之，仍聽節制財賦，按劾計司。曦由是益得自專，鬆無所關預。鬆始至，欲以執政禮見曦，責庭參，曦聞之，及境而還。鬆用東、西軍一千八百自衛，曦抽摘以去，鬆不悟。尋詔曦兼陝西、河東招撫使，知大安軍安丙陳十可憂於鬆。既而鬆開府漢中，夜延丙議，丙爲鬆言，曦必誤國，鬆亦不省。
夏四月丁丑，吳曦叛。曦既得志，與其從弟晛及徐景望、趙富、米修之、董鎮共爲反謀，陰遣其客姚淮源獻關外階、成、和、鳳四州於金，求封蜀王。
十二月，吳曦既遣姚淮源如金，因持重按兵河池。韓侂冑日夜望其進兵，使者相繼。曦恐謀泄，乃遣兵度秦、隴，與金人戰，以堅侂胄之心。金人聞曦叛求封，大喜，與曦詔曰：「卿家專制蜀漢，積有歲年，猜嫌既萌，進退維谷。且卿自視，翼贊之功孰與岳飛。飛之威名戰功暴於南北，一朝見忌，遂被誅夷之慘，可不畏哉。智者順時而動，明者因機而決。今大軍臨江，若能按兵閉境，不爲異同，使我師東下，無西顧憂，則全蜀之地，卿所素有，當加封冊，一依康王故事。更能順流東下，助爲犄角，則旌麾所指，盡以相付。」因命完顏綱經略之。綱進兵水洛，訪得曦族人吳端，署爲水洛城巡檢使，遣人報曦。曦得報，心喜，以程鬆在興元，未敢發，詐稱杖殺端，而陰遣使送款於綱。及金將蒲察貞破和尚原，犯西和州，曦將王喜等方力戰，曦忽傳令退保黑谷，軍遂潰。貞入成州，曦因焚河池，退保青野原。金人無復顧慮。
時興州都統制母思以重兵守關。吳曦聞金兵至，因撤驀關之戍，金人由扳閘谷繞出關後，思孤軍不能支，遂陷。曦退屯罝口，完顏綱遣張仔會之，且索曦告身爲信。曦盡出以付仔，綱乃以金主璟命，遣馬良顯持詔書、金印，立曦爲蜀王。曦密受之，遂還興州。是夜，天赤如血，光燭地如晝。翌日，曦召幕屬諭意，謂東南失守，車駕幸四明，今宜從權濟事。王翼、楊騤之抗言曰：「如此，則相公忠孝八十年門戶，一朝掃地矣。」曦曰：「吾意已決。」即遣任辛奉表，獻蜀地圖及吳氏譜牒於金。
金完顏抄合攻鳳州。程鬆猶未知吳曦之叛，遣人求援於曦。曦紿言當得三千騎往，鬆信不疑。及曦受金詔，宣言金使者欲得階、成、和、鳳四州以和，馳書諷鬆使去，鬆不知所爲。會報金兵至，百姓奔走相蹂躪。鬆亟趨米倉山而遁，自閬州順流至重慶，以書抵曦丐贐，稱曦爲蜀王。曦以匣封致饋，鬆望見大恐，疑爲劍，亟逃奔，使者追予之，乃金寶也。鬆受而兼程出陝，西向掩淚曰：「吾今始獲保頭顱矣。」
三年春正月辛卯，吳曦自稱蜀王，遣將利吉引金兵入鳳州，以四郡付之，表鐵山爲界。曦即興州爲行宮，改元，置百官。遣董鎮至成都，治宮殿，欲徙居之。議行削髮、左衽之令，稱臣於金。分其所部兵十萬爲統帥，遣祿祁等戍萬州，泛舟下嘉陵江，聲言約金人夾攻襄陽。下黃榜於成都、潼川、利州、夔州四路。以興州爲興德府。召隨軍轉運使安丙爲丞相長史，權行都省事。先是，從事郎錢鞏之從曦在河池，嘗夢曦禱神祠，以銀盃爲珓，擲之，神起立謂曦曰：「公何疑，公何疑，後政事已分付安子文矣。」曦未省，神又曰：「安子文有才，足能辦此。」鞏之覺，心異其事，具以語曦，曦遂召丙用事。又召權大安軍楊震仲，震仲不屈，飲藥而死。吳晛爲曦謀，宜收用蜀名士，以保民心。於是陳鹹自髡其發，史次秦自瞽其目，李道傳、鄧性甫、楊泰之悉棄官去。
二月己未，以楊輔爲四川制置使，吳曦逐之。初，輔知成都，嘗言吳曦必反，帝意輔能誅曦，乃密詔授輔制置使，許以便宜從事。青城山道人安世通獻書於輔曰：「世通在山中，忽聞關外之變，不覺大慟。世通雖方外人，而大人先生亦嘗發以入道之門。竊以爲公初得曦檄，即當還書，誦其家世，激以忠義，聚官屬軍民，素服號慟，因而散金髮粟，鼓集忠義，閉劍門，檄夔、梓，興仗義之師，以順討逆，誰不願從。而士大夫皆酒缸飯囊，不明大義，尚雲少屈以保生靈，何其不知輕重如此。夫君乃父也，民乃子也，豈有棄父而救子之理。此非曦一人之叛，乃舉蜀士大夫之叛也。聞古有叛民，無叛官，今曦叛而士大夫皆縮手以聽命，是驅民而爲叛也。且曦叛雖逆，猶有所忌，未敢建正朔，士大夫尚以虛文見招，亦以公論之與否，卜民之從違也。今悠悠不決，徒爲婦人女子之悲，所謂停囚長智，吾恐朝廷之失望也。凡舉大事者，成敗死生，皆當付之度外。區區行年五十二矣，古人言：可以生而生，福也。可以死而死，亦福也。決不忍污面戴天，同爲叛民也。」輔有重名，蜀中士大夫多勸以舉義者，而世通之言尤切。輔自以不習兵事，且內郡無兵可用，遷延不發。曦移輔知遂寧府，輔遂以印授通判韓植，棄成都而去。
乙亥，監興州合江倉楊巨源謀討吳曦，乃陰與曦將張林、朱邦寧及忠義士朱福等深相結。眉州人程夢錫知之，以告轉運使安丙，丙時稱疾未視事，乃屬夢錫以書致巨源，延之臥所。巨源曰：「先生而爲逆賊丞相長史耶？」丙號哭曰：「目前兵將，我所知，不能奮起。必得豪傑，乃滅此賊。」巨源曰：「非先生不足以主此事，非巨源不足以了此事。」會興州中軍正將李好義亦結軍士李貴、進士楊君玉、李坤辰、李彪等數十人謀誅曦。好義曰：「此事誓死報國，救西蜀生靈。但曦死後，若無威望者鎮撫，恐一變未息，一變復生。」欲奉安丙主事，使坤辰來邀巨源與會。巨源往與約，還報丙，丙始出視事。君玉與白子申共草密詔，略曰：「惟干戈省厥躬，既昧聖賢之戒。雖犬馬識其主，乃甘仇虜之臣。邦有常刑，罪在不赦。」乙亥未明，好義帥其徒七十四人入僞宮。時僞宮門洞開，好義大呼而入，曰：「奉朝廷密詔，以安長史爲宣撫，令我誅反賊，敢抗者，夷其族。」曦兵千餘，聞有詔，皆棄挺而走。巨源持詔乘馬，自稱奉使，入內戶。曦啓戶欲逸，李貴即前執之。刃中曦頰，曦反撲貴僕於地。好義亟呼王換斧其腰，曦始縱貴，貴遂斫其首，馳告丙。宣詔，軍民拜舞，聲動天地。持曦首，撫定城中，市不易肆。盡收曦黨，殺之。衆推丙權四川宣撫使，巨源權參贊軍事。丙陳曦所以反，及矯制平賊、便宜賞功狀，上疏自劾，待罪，函曦首及違製法物，與曦所受金人詔印，送朝廷。曦僭立凡四十一日。金遣術虎高琪奉冊於曦，未至而曦已誅矣。
先是，韓侂冑聞曦反，大懼，與曦書，許以茅土之封，且召知鎮江府宇文紹節問計。紹節云：「安丙似非附逆者，或能討賊。」侂胄乃密以帛書諭丙云：「若能圖曦報國，以明本心，即當不次推賞。」書未達，而誅曦露布已聞，朝廷大喜。曦首至臨安，獻於廟社，梟之市三日。詔誅曦妻子，家屬徙嶺南，奪曦父挺官爵，遷曦祖璘子孫出蜀，存璘廟祀，玠子孫免連坐。
初，曦未叛時，嘗校獵塞上，一日夜歸，笳鼓競奏，轔載雜襲。曦方垂鞭四視，時盛秋，天宇澄霽，仰見月中有一人騎而垂鞭，與己惟肖。問左右，所見皆符，殊以爲駭。默自唸曰「我當貴，月中人其我也。」揚鞭而揖之，其人亦揚鞭。乃大喜，異謀由是而決。蓋其妄心一萌，遂奪其魄，舉目形似，已兆覆亡之禍矣。
三月丁丑，斬僞四川都轉運使徐景望於利州。庚子，以楊輔爲四川宣撫使，安丙副之，許奕爲宣諭使。壬寅，連貶程鬆，澧州安置。
楊巨源、李好義謂安丙曰：「曦死，敵破膽矣。關外西和、成、階、鳳四州，爲蜀要害，盍乘勢復取之。不然，必爲後患。」丙從之，於是分遣好義復西和州，張林、李簡覆成州，劉昌國復階州，張翼復鳳州，孫忠銳復大散關。好義進兵，次於獨頭嶺，會忠義及民兵，夾擊金人，死者蔽路。七日至西和，人人樂死，前無留敵，金將完顏欽遁去。好義整衆而入，軍民歡呼迎拜，好義籍府庫以歸於官。欲乘勝徑取秦、隴，以牽制淮寇，宣撫司楊輔、安丙不許，士氣皆沮，孫忠銳因而失守散關。丙素惡
忠銳，檄其還，欲廢之，先命楊巨源偕朱邦寧以沔兵二千策應。巨源至鳳州，因忠銳出迎，伏壯士於幕後，突出殺之，並其子揆。丙遂以忠銳附僞，表聞於朝。
丁卯，楊輔還，以吳獵爲四川制置使。時朝廷察安丙與輔異，召輔赴闕。著作佐郎楊簡言，輔嘗棄成都，不當召。遂命輔知建康。
李好義以中軍統制知西和州，吳曦故將王喜遣其死黨劉昌國聽節制。好義與之酧酢，歡飲達旦，好義心腹暴痛死，而昌國遁矣。既殮，口、鼻、爪、指皆青黑，居民莫不冤之，號痛如私親。朝廷慮喜爲變，授節度使，移荊鄂都統制。既而昌國白日見好義持刃刺之，驚怖仆地，疽發而死。
六月，安丙殺楊巨源。初，吳曦之誅，實楊巨源、李好義爲首倡，功最大。既，安丙以討賊事聞於朝，詐言以巨源、好義爲首，實則獨後二人。及獎諭詔書至沔州，巨源曰：「詔命一字不及巨源，疑有蔽其功者。」俄報王喜授節度使，而巨源僅與通判，心益不平，乃爲啓以謝丙曰：「飛矢以下聊城，深慕魯仲連之高節。解印而去彭澤，庶幾陶靖節之清風。」既又愬功於朝。或謂安丙曰：「巨源謀亂。」丙令王喜鞫其黨，皆抵罪。時巨源方與金人戰於鳳州之長橋，樞密使興元都統制彭賂收，械送閬州獄。至大安龍尾灘，丙使將校樊世顯拔刀取其頭，不絕者逾寸，遂以巨源自殪聞。忠義之士莫不扼腕流涕，劍外士人張伯威爲文以吊，其詞尤悲切。丙以人情洶洶，上章求免。楊輔亦謂，丙殺巨源必召變，請以劉甲代之。
嘉定二年八月，以安丙爲四川制置大使，罷宣撫司。
