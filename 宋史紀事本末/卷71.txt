高宗紹興十年二月，以劉錡爲東京副留守。
五月，劉錡大敗金人於順昌。初，錡赴東京，率所部王彥八字軍三萬七千及殿司卒三千，自臨安溯江絕淮，至渦口。方食，忽暴風拔坐帳，錡曰：「此敵兆也，主暴兵。」即下令兼程而進。聞金人敗盟南下，錡與將佐舍舟陸行，先趨三百里，至順昌城中。諜報東京已降，知府陳規見錡問計，錡曰：「城中有糧，則能與君共守。」規曰：「有米數萬斛。」錡曰：「可矣。」乃與規議斂兵入城爲守禦計。時八字軍以將駐於汴，皆攜孥以行。至是，錡召諸將問計，諸將皆曰：「金兵不可敵也，請以精銳爲殿，步騎遮老穉，順流還江南。」錡曰：「吾本赴官留司，今東京雖失，幸全軍至此，有城可守，奈何棄之？吾志已決，敢言去者斬。」惟部將許清號「夜叉」者，奮曰：「太尉奉命副守汴京，軍士扶攜老幼而來，今避而走，易耳，然欲棄父母妻子則不忍，欲與偕行則敵翼而攻，何所逃之。不如相與努力一戰，於死中求生也。」議與錡合。錡大喜，鑿舟沈之，示無去意。寘家寺中，積薪於門，戒守者曰：「脫有不利，即焚吾家，無辱敵手也。」分命諸將守諸門，明斥堠，募土人爲間探。於是軍士皆奮，男子備戰守，婦人礪刀劍，爭呼躍曰：「平時人欺我八字軍，今日當爲國家破賊立功。」
時守備一無可恃，錡於城上躬自督厲，取僞齊所造癡車，以輪轅埋城上，又撒民戶扉，周匝蔽之。城外有民居數千家，悉焚之。凡六日，粗畢，而遊騎已涉潁河至城下，遂圍城。錡預於城下設伏，擒敵將二人。詰之，云：「韓將軍營白沙渦，距城三十里。」錡夜遣千餘人擊之，連戰，殺虜頗衆。已而金三路都統葛王烏祿以兵三萬，與龍虎大王合兵，薄城下。錡令開諸門，金人疑，不敢近。初，錡傅城築羊馬垣，穴垣爲門。至是，與清等蔽垣爲陣，金人縱矢，皆自垣端軼着於城，或止中垣上。錡用破敵弓，翼以神臂強弩，自城上或垣門射敵，無不中者。敵稍卻，復以步兵邀擊，溺河死者不可勝計，破其鐵騎數千。
時，順昌受圍已四日，金兵益盛，乃移砦於李村，距城二十里。錡遣驍將閻充募壯士五百，夜斫其營。是夕，天欲雨，電光四起，見辮髮者輒殲之，金兵退十五里。錡復募百人往，或請銜枚，錡笑曰：「無以枚也。」命折竹爲嘂，如市井兒以爲戲者，人持一以爲號，直犯金營。電所燭則皆奮擊，電止則匿不動，敵衆大亂。百人者聞吹嘂聲即聚，金人益不能測，終夜自戰，積屍盈野，退軍老婆灣。兀朮在汴聞之，即趣騎急行，率十萬衆來援。
錡會諸將問計，或言：「今已屢捷，宜乘此勢，具舟全軍而歸。」錡曰：「朝廷養兵十五年，正爲緩急之用，況已挫敵鋒，軍聲方振，縱衆寡不侔，當有進無退。且敵營甚邇，而兀朮又來，吾軍一動，彼躡其後，則前功俱廢。使敵侵軼兩淮，震驚江、浙，則平生報國之志反成誤國之罪。」衆皆感動思奮，曰：「惟太尉命。」錡募得曹成等二人，諭之曰：「遣汝作間，事成重賞。第如我言，敵必不殺汝。今置汝綽路騎中，遇敵則佯墜馬，爲敵所得。敵帥問我何如人，則曰：太平邊帥子，喜聲伎，朝廷以兩國講和，使守東京，圖逸樂耳。」已而二人果遇敵被執，兀朮問之，對如前。兀朮喜曰：「此城易破耳。」即置鵝車炮具不用。明日，錡登城，望見二人來，縋而上之，乃敵械繫成等歸，以文書一卷繫於械。錡懼惑軍心，立焚之。兀朮至城下，責諸將喪師。皆曰：「南朝用兵，非昔之比，元帥臨城自見。」
錡遣耿訓以書約戰。兀朮怒曰：「劉錡何敢與我戰。以吾力破汝城，直用靴尖趯倒耳。」訓曰：「太尉非但請與太子戰，且謂太子必不敢濟河，請獻浮橋五所，濟而大戰。」兀朮曰：「諾。」乃下令明日府治會食。遲明，錡果爲五浮橋於潁河上，且毒潁上流及草中，戒軍士雖渴死無飲於河。敵用「長勝軍。」嚴陣以待，諸酋各居一部。衆請先擊韓將軍，錡曰：「擊韓雖退，兀朮精兵尚不可當。法當先擊兀朮，術一動則餘無能爲矣。」時天大暑，敵遠來疲憊，晝夜不解甲，人馬饑渴，食水草者輒病，往往睏乏。錡士氣閒暇，軍皆番休，方晨氣清涼，按兵不動。逮未、申時，敵力疲氣索，忽遣數百人出西門接戰，俄遣數千人出南門，戒令勿喊，但以銳斧犯之。統制官趙樽，韓直身中數矢，戰不肯已，士殊死鬥，入其陣，刀斧亂下，敵大敗。是夕大雨，平地水深尺餘。明日，兀朮拔營去，錡遣兵追之，死者數萬。
方大戰時，兀朮被白袍乘甲馬，以牙兵三千督戰。兵皆重鎧甲，號「鐵浮圖」，戴鐵兜牟，周匝綴長檐，三人爲伍，貫以韋索，每進一步，即用拒馬擁之，人進一步，拒馬亦進，退不可卻。官軍以鎗摽去其兜牟，大斧斷其臂，碎其首。敵又以鐵騎分左右翼，號「柺子馬」，皆女真爲之，號「長勝軍」，專以攻堅，戰酣然後用之，自用兵以來，所向無前，至是，亦爲錡軍所殺。自辰至申，敵敗。錡以拒馬木障之，少休，城上鼓聲不絕，乃出飯羹，坐餉戰士如平時，敵披靡不敢近。食已，撒拒馬木，深入斫敵，又大破之。棄屍、斃馬血肉枕藉，車騎、器甲積如山阜，兀朮平日所恃以爲強者十損七八。至陳州，數諸將之罪，韓常以下皆鞭之，遂還汴。既而洪皓自金密奏，順昌之捷，金人震恐喪魄，燕之重寶珍器悉徙而北，意欲捐燕以南棄之。故議者謂是時諸將協心，分路追討，則兀朮可擒，汴京可復，而王師亟還，自失機會，良可惜也。
十一年春正月乙卯，金兀朮犯壽春。初，兀朮自敗後，留屯京、亳，出入許、鄭之間，籤兩河軍與舊部凡十餘萬，以謀再舉。及聞秦檜召諸軍還，遂舉兵攻陷壽春，復渡淮，陷廬州。
二月癸酉，詔張俊、楊沂中赴淮西。時，兀朮自合肥趨歷陽，遊騎至江。張俊遣王德渡江，德曰：「淮者江之蔽也，棄淮不守，是謂脣亡齒寒。虜數千里遠來，餉道決不繼，及其未濟擊之，可以奪氣。若遲之使少安，則淮非吾有。」即渡採石，俊督軍繼之，宿江中。時淮已失守矣，德曰：「明旦當會食歷陽。」已而夜拔和州，晨迎俊入。兀朮退屯昭關。
乙亥，金人復來爭和州，張俊敗之。丙子，王德敗金人於含山。癸未，王德、田師中復含山及昭關。甲申，崔皋敗金人於舒城。
丁亥，楊沂中、劉錡大敗兀朮軍於柘皋。初，劉錡自太平渡江，與張俊、楊沂中會，而廬州已陷，錡乃與關師古據東關之險以遏敵，引兵出清溪，兩戰皆捷。兀朮以柘皋地坦平，利於用騎，因駐師。錡進兵，與兀朮夾石樑河而陣。河通巢湖，廣二丈，錡命曳薪迭橋，須臾而成，遣甲士數隊，逾橋臥槍而坐。遣人會合張俊、楊沂中之師。翌日，沂中及王德、田師中、張子蓋諸軍俱至，惟俊後期。錡與諸將分軍爲三，並進，渡河以擊之。師中欲俟俊至，德曰：「事當機會，復何待？」即與錡上馬先迎敵，沂中繼之。兀朮以鐵騎十餘萬，分爲兩隅，夾道而陣。德曰：「賊右陣堅，我當先擊之。」麾軍渡河，首犯其鋒。一酋被甲躍馬而出，德引弓一發斃之。乘勝大呼馳擊，諸軍鼓譟從之。金人以柺子馬兩翼而進，德率衆鏖戰。沂中曰：「敵恃弓矢，吾有以屈之。」使萬人持長斧如牆而進，敵遂大敗。德與錡等追之，又敗之於東山。敵望見，驚曰：「此順昌旗幟也。」即走保紫金山。是役也，失將士九百人，金人死者以萬計。既而兀朮復親帥兵逆戰於店步，沂中等又敗之，乘勝逐北，遂復廬州。
三月乙巳，張俊、楊沂中、劉錡奉詔班師。行才數里，諜報金人攻濠州甚急，俊乃復邀沂中、錡還，會於黃連埠，同往援。距濠六十里，而濠南城已陷。俊召諸將謀之，沂中欲戰，錡曰：「本來救濠，今濠已失，不若退師據險，徐爲後圖。」諸將皆曰：「善。」三帥鼎足而營。或言敵兵已去，錡謂俊曰：「敵得城遽退，必有謀也，宜嚴兵備之。」俊不聽，且欲自以爲功，命錡無往，而令沂中與王德將神勇步騎六萬，直趨濠州。列陣未定，煙起城中，金人伏騎萬餘分兩翼出。沂中顧德曰：「何如？」德曰：「德小將，安敢議事。」沂中以策麾軍曰：「那回。」諸軍以爲令其走也，遂潰而南，無復紀律。金人追之，死者甚衆。韓世忠率師至城下，亦不利而退。沂中遂入滁州，俊軍入宣化，錡軍入藕塘。方食，俊遽至，曰：「敵兵已近，奈何？」錡曰：「楊宣撫兵安在？」俊曰：「已失利還矣。」錡謂俊「無恐，請以步兵御之，宣撫試觀焉。」錡麾下皆曰：「兩大帥軍已渡，我軍何苦獨戰？」錡曰：「順昌孤城，旁無赤子之助，吾提兵不滿二萬，猶足取勝。況今得地利，又有銳兵耶？」遂設三伏以待。俄而俊謂錡曰：「諜者妄也，戚方殿後之軍耳。」乃皆還鎮，俊歸建康，錡歸太平，沂中歸臨安。兀朮亦渡淮北去。蓋自是王師不復出矣。
