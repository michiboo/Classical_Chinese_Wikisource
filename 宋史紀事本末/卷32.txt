○貝州卒亂（王則）
仁宗慶曆七年十一月，貝州賊王則據城反。以明鎬爲河北安撫使。則涿州人，初以歲饑，流至貝州，自賣爲人牧羊，後隸宣毅軍爲小校。貝、冀俗尚妖幻，相與習爲《五龍》、《滴淚》等經及諸圖讖書，言：「釋迦佛衰謝，彌勒佛當持世。」則之與母訣也，嘗刺「福。」字於背以爲記。妖人因妄傳則字隱起，爭信事之。州吏張巒、卜吉主其謀，黨與連德、齊諸州，約以明年正旦，斷澶州浮樑，作亂。會其黨以書謁北京留守賈昌朝，事覺被執，則故不待期，亟以冬至日反。時，知州張得一方與官屬謁天慶觀，則率其徒劫庫兵，執得一囚之。從通判董元亨索庫鑰，元亨厲聲罵賊，賊遂殺之，又殺司理王獎等。兵馬都監田斌以從卒巷戰，不勝而出。城扉闔，提點刑獄田京等縋城出，保南關，入驍健營，撫士卒。凡有欲應賊者，京以計盡誅之，由是營兵在外者皆懾服，南關得不陷。則僭稱東平王，建國曰安陽，年號曰德勝。旗幟號令皆以佛爲稱。城以一樓爲一州，書州名，補其徒爲知州，每面置一總管。然縋城下者日衆，於是令民伍伍爲保，一人縋，餘悉斬。事聞，以知開封府明鎬爲體量安撫使，而詔貝州，「有能獲賊者，授諸衛上將軍。」鎬至於貝州，民汪文慶自城上系書射鎬帳，約爲內應，夜垂緪以引官軍，入城者數百人。賊覺，率衆拒戰，官軍不利，乃與文慶等復縋而出。鎬以貝州城峻不可攻，乃爲距闉，將成，爲賊所焚。鎬乃即南城爲地道，日攻其北以牽制之。
八年春正月，朝廷以則未下，命文彥博爲河北宣撫使，鎬爲之副。夏竦惡鎬，恐其成功，凡鎬所奏，輒從中阻之。彥博既受命，請軍事得專行，許之。彥博至貝，鎬穿道適通，遂選壯士，夜半由地道入城。衆登城，賊縱火牛。官軍以槍中牛鼻，牛還，攻之，賊大潰，開東門遁。總王信追則，擒之。餘衆保村舍者皆被焚死。竦復言所獲恐非真盜，乃詔檻送則京師，磔於市。賊據城凡六十六日而敗。改貝州爲恩州。張得一以降賊伏誅。詔以彥博同平章事，加明鎬端明殿學士，封賈昌朝爲安國公。侍讀學士楊偕言：「賊發昌朝部中，至出大臣乃能平，昌朝爲有罪，不當賞。」弗聽。
夏四月，以明鎬參知政事，文彥博推鎬貝州之功，且薦其纔可大用故也。
