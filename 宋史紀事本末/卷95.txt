○真魏諸賢用罷
理宗寶慶元年八月，罷直學士院真德秀。先是，嘉定中德秀爲起居舍人兼東宮講官，言事不避權貴。知宰相史彌遠欲以爵祿縻天下士，慨然謂劉鑰曰：「吾徒須急引去，使廟堂知世有不肯爲從官者。」遂力請外。帝初即位，自知潭州召爲禮部侍郎，直學士院。入對，勸帝以容受直言，召用賢臣，固結人心爲本。帝頗納之。時，又召魏了翁爲起居郎。了翁，開禧初以武學博士對策諫開邊事出知嘉定府。尋築室白鶴山下，以所聞於輔廣、李燔者，開門授徒，士爭負笈從之，蜀人盡知義理之學。及是，與德秀同召，而洪諮夔亦入爲考功員外郎。諮夔言事尤剴切，因論臺諫失職，有雲「月課將臨，筆不敢下，稱量議論之異同，揣摩情分之厚薄，不否未決，吞吐不能。其相率勇往而不顧者，恭請聖駕款謁景靈宮而已。」臺臣深銜之。會上書言濟王事者甚衆，彌遠以爲患。有樑成大者，以知縣秩滿待遷，諂事彌遠家幹萬昕。昕一日言真德秀當逐，成大曰：「某若入臺，必能辦此事。」昕爲達其語，遂擢監察御史。成大因與莫澤、李知孝等，論德秀所主濟王贈典非是。遂命德秀提舉玉隆宮，諮夔亦鐫二秩去。成大、澤、知孝三人共爲彌遠鷹犬，凡忤彌遠意者，三人必相繼擊之，於是名人、賢士排斥殆盡。人目爲「三兇」，又目成大爲「成犬」。
冬十月，貶魏了翁官，罷真德秀祠祿。初，胡夢昱以論濟王事逐，了翁出關餞之，李知孝遂指了翁首唱異論，將擊之。彌遠猶畏公議，外示優禮，改權工部侍郎。了翁力以疾辭，乃出知常德府。諫議大夫朱端常劾了翁欺世盜名，朋邪謗國，德秀奏札詆誣。詔了翁落職，奪三秩，靖州居住。德秀落煥章閣待制，罷祠。李知孝上書，乞追削流竄德秀，以正典刑。樑成大亦奏言：「大佞似忠，大辨若訥，或好名以自鬻，或立異以自詭，或假高尚之節以要名，或飾矯僞之學以欺世，言若忠鯁，心實回邪：一不察焉，薰蕕同器，涇、渭雜流矣。言不達變，謀不中機，或強辨以爲能，或詭訐以市直，或設奇險之說以駭衆聽，或肆詭誕之論以惑士心，所行非所言，所守非所學：一不辨焉，枘鑿不侔，矛盾相激矣。魏了翁雖從追竄，人猶以爲罪大罰輕。真德秀狂僭悖繆，不減了翁，相羊家食，宜削秩貶竄，一等施行。」彌遠勸帝下其章，帝曰：「仲尼不爲己甚。」乃止。成大貽書所親曰：「真德秀乃真小人，魏了翁乃僞君子，此舉太快公論。」識者笑之。了翁至靖，湖、湘、江、浙之士，不遠千里，負書從學，乃著《九經要義》一百卷，訂定精密，先儒所未有也。德秀既歸蒲城，修《讀書記》，語門人曰：「此人君爲治之門，如有用我者，執此以往。」
紹定六年十一月，召魏了翁爲文華閣待制。了翁應詔上章，論十弊，乞復舊典，以彰新化：一曰復三省之典，以重六卿。二曰復二府之典，以集衆議。三曰復都堂之典，以重省府。四曰復侍從之典，以來忠告。五曰復經筵之典，以熙聖學六。曰復臺諫之典，以公黜陟。七曰復制誥之典，以謹命令。八曰復聽言之典，以通下情。九曰復三衙之典，以強主威。十曰復製閫之典，以黜私意。疏列萬言，先引故實，次陳時弊，分別利害，燦若白黑。上讀之，爲感動。
戊辰，禮部郎中洪諮夔進對，帝問以今日急務。諮夔言：「進君子，退小人。開誠心，布公道。」因乞召用崔與之、真德秀、魏了翁。帝納之，命諮夔與王遂並拜御史。諮夔謂遂曰：「朝無臺諫久矣，要當極本原而先論之。」乃上疏曰：「臣歷考往古治亂之原，權歸人主，政出中書，天下未有不治。權不歸人主，則廉陛一夷，綱常且不立，奚政之問。政不出中書，則腹心無寄，必轉而他屬，奚權之攬。此八政馭羣臣，所以獨歸之王，而詔之者必天官冢宰也。陛下親政以來，威福操柄，收還掌握，揚廷出令，震撼海宇，天下始知有吾君。元首既明，股肱不容於自惰，撤副封，罷先行，坐政事堂以治事，天下始知有朝廷，此其大權大政亦累舉矣。然中書之弊端，其大者有四：一曰自用，二曰自專，三曰自私，四曰自固。願陛下於從容論道之頃，宣示臣言，俾大臣充初志而加定力，懲往轍而圖方來，以仰稱勵精更始之意。」
時樞密院編修官陳壎亦上言：「天下之安危在宰相，南渡以來，屢失機會。秦檜死，所任不過万俟禼、沈該耳。韓侂冑死，所任不過史彌遠耳。此今日所當謹也。」次言：「內庭當嚴宦官之禁，外庭當嚴臺諫之選。」於是宦者陳洵益陰中之。監察御史王定劾壎，出知常州。壎，史彌遠之甥，紹定初，嘗言：「乞去君側之蠱媚，以正主德。從天下之公論，以新庶政。」蓋指賈妃及彌遠也。彌遠謂壎曰：「吾甥殆好名耶？」壎曰：「好名，孔孟所取也。夫求士於三代之上，惟恐其好名，求士於三代之下，惟恐其不好名耳。」遂力辭職，直聲動一時。
端平元年春正月，祕書郎蔣重珍上五事，且曰：「隱蔽君德，昔咎故相，故臣得以專詆權臣。昭明君德，今在陛下，故臣得以責難君父。乞召真德秀、魏了翁用之。」帝謂之曰：「人主之職無他，惟辯君子、小人。」重珍對曰：「君子指小人爲小人，小人亦指君子爲小人，此爲難辯。人主當精擇人望，處之要津，正論日聞，則必知君子姓名、小人情狀矣。」重珍每草奏，必齋心盛服，有密啓，手書削藁，帝嘉其忠實。
冬十月，召真德秀爲翰林學士，魏了翁直學士院。時江淮帥閫有進取中原之議，德秀上封事，言：「移江淮兵甲以守無用之空城，運江淮金谷以治不耕之廢壤。富庶之效未期，根本之弊立見，惟陛下審之重之。」進德秀爲戶部尚書。入見，帝謂曰：「卿去國十年，每切思賢。」德秀以《大學衍義》進，因言於帝曰：「天之所助者順，人之所助者信。陛下欲祈天永命，惟存乎敬而已。敬者德之聚。儀狄之酒，南威之色，盤遊、弋射之娛，禽獸、狗馬之玩，有一於此，皆足害敬。今天心厭亂久矣，陛下儻能敬德以迓續休命，中原終爲吾有。若徒以力求之，而不反其本，天意難測，臣實憂之。」了翁入對，首乞明君子、小人之辯，以爲進退人才之本，以杜奸邪窺伺之端。次論故相十失猶存，次及修身、齊家、選宗賢、建內小學等，皆切於上躬者。又言和議不可信，北軍不可保，軍實財用不可詳，凡十餘端。復口奏利害，晝漏下四十刻而退。帝皆嘉納之。
時，又召徐僑爲太常少卿，趣入覲，手疏數千言，皆感憤剴切，帝慰諭之。顧見僑衣履垢弊，愀然謂曰：「卿可謂清貧。」僑對曰：「臣不貧，陛下乃貧耳。」帝曰：「朕何爲貧。」僑曰：「陛下國本未建，疆宇日蹙，權幸用事，將帥非才，旱蝗相仍，盜賊並起，經用無藝，帑藏空虛，民困於橫斂，軍怨於掊克，羣臣養交而天子孤立，國勢阽危而陛下不悟。臣不貧，陛下乃貧耳。」又言：「今女謁、閹宦相爲囊橐，誕爲二豎，以朘國膏肓，而執政大臣又無和緩之術。陛下不此之慮，而躭樂是從，世有扁鵲，將望見而卻走矣。」時貴妃閻氏方有寵，而內侍董宋臣表裏用事，故僑及之。帝爲之感動。明日，手詔罷邊帥之尤無狀者，申警羣臣，以朋黨爲之戒，命有司裁節中外浮費，而賜僑金帛甚厚。僑固辭不受。
二年三月，以真德秀參知政事，以疾辭，除資政殿大學士，提舉萬壽宮。德秀奏言息民講武，上嘉納之。
五月，真德秀卒。德秀立朝不滿十年，奏疏將數十萬言，皆切當世要務，直聲震朝廷，四方人士誦其文，想見其風采。及宦遊所至，惠政深洽，不愧其言，由是中外皆頌。都城人時驚傳，澒洞奔擁出關，曰：「真直院至矣。」果至，則又填塞聚觀不置。史彌遠以是忌之，輒擯不用，而聲聞愈彰，且慨然以斯文自任，不因學禁之餘而少有疑沮，後學宗之。晚年帝始有意向用，而德秀遽殞，天下以爲恨。
十一月，以魏了翁同僉書樞密院事。
十二月，以魏了翁往江淮、京湖督視軍馬。了翁在朝凡六月，前後二十餘疏，皆當世急務。帝將引與共政，而忌者相與合謀排擯之，且言了翁知兵體，乃命出視師，賜便宜詔書如張浚故事。陛辭，御書唐嚴武詩及「鶴山書院。」四大字賜之。了翁開幕府於江州，以吳潛爲參謀官，趙善瀚、馬光祖爲參議官。
三年二月，召魏了翁還。時，廷臣多忌了翁，故謀假出督以外之，再二旬，復以建督爲非，召之還，而帝不悟。於是了翁固辭求去。
夏四月，魏了翁罷。了翁乞歸田裏，不允，以資政殿學士知潭州。殿中侍御史李韶上疏曰：「了翁刻志學問，幾四十年，忠言讜論，載在國史。比者樞庭之詔，未幾改鎮，未久，有旨予祠。不知國家人材，炳然有稱如了翁者幾人。願亟召還，處以臺輔。」不報。
帝時又召崔與之以爲參知政事，不至。與之自成都乞歸廣州，每有除命，皆力辭不起。及拜廣東安撫，會摧鋒軍士作亂，縱火惠陽郡，長驅至廣州城，聲言欲得連帥幕屬甘心焉。與之肩輿登城，叛兵望之，俯伏聽命而散，因即家治事。帝注想彌切，召參大政，與之力辭。帝乃遣使趣之，且訪以政事之當行罷者，人材之當用舍者。與之上疏曰：「天生人材，自足以供一代之用，惟辯其君子、小人而已。忠實而有才者，上也。才雖不高，而忠實有守者，次也。用人之道，無愈於此。蓋忠實之才，謂之有德而有才者也。若以君子爲無才，必欲求有才者用之，意向或差，名實無別，則君子、小人消長之勢，基於此矣。陛下勵精更始，擢用老成，然以正人爲迂闊，而疑其難以集事，以忠言爲矯激，而疑其近於好名，任之不專，信之不篤。或謂世教將衰，則人才先已凋謝，如真德秀、洪諮夔、魏了翁，方進柄用，相繼而去，天意固不可曉。至於敢諫之臣，忠於爲國，言未脫口，斥逐隨之，一去而不可復留。人才豈易得，而輕棄如此。陛下悟已往而圖方來，昨以直言去位者亟加峻擢，補外者蚤與召還，使天下明知陛下非疏遠正人，非厭惡忠言，一轉移力耳。陛下收攬大權，悉歸獨斷，謂之獨斷者，必是非利害胸中卓然有定見，而後獨斷以行之。比聞獨斷以來，朝廷之事體愈輕，寄相進擬多沮格不行。或除命中出而宰相不與知，立政造命之原失其要矣。大抵獨斷當以兼聽爲先，儻不兼聽而獨斷，其勢必至於偏聽，實爲亂階，威令雖行於上，而權柄潛移於下矣。」又曰：「邊臣主和，朝廷雖知，而未嘗明有施行。憂邊之士，剴切獻言，一鳴輒斥，得非朝廷亦陰主之乎。假使和而可保，亦當議而行之可也。」又曰：「比年以來，變故層出，盜賊跳梁，雷雹震驚，星辰乖異，皆非細故。京城之災，七年而兩見，豈數萬戶生靈皆獲罪於天者。百姓有過，在予一人。此陛下所當凜凜，惟有求直言，可以裨助君德，感格天心。」又曰：「戚畹舊寮，凡有絲髮夤緣者，孰不乘間俟隙，以求其所大欲。近習之臣，朝夕在側，易於親暱，而難於防閒。司馬光謂內臣不可令其採訪外事及問以羣臣能否，蓋干預之門自此始也。若謂其所問出於無心，豈知愛惡之私因此而入，其於聖德，能無玷乎？」帝覽奏嘉嘆，趣召愈力，與之控辭至於十三疏，不許。
三年九月，鄭清之、喬行簡罷。召崔與之爲右丞相兼樞密使，復辭不至。
十一月，以魏了翁知紹興兼浙東安撫使。未幾，了翁卒。
