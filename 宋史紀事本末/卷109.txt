帝昺祥興二年二月，厓山破，張弘範等置酒大會，謂文天祥曰：「國亡，丞相忠孝盡矣。能改心以事宋者事今，將不失爲宰相也。」天祥泫然出涕曰：「國亡不能救，爲人臣者，死有餘罪，況敢逃其死而貳其心乎？」弘範義之，遣使護送天祥赴燕。道經吉州，痛恨不食，八日猶生，乃復食。
十月，至燕。館人供張甚盛，天祥不寢處，坐達旦，遂移兵馬司，設卒守之。既而丞相孛羅等召見於樞密院，天祥入長揖。欲使跪，天祥曰：「南之揖，北之跪，予南人行南禮，可贅跪乎？」孛羅叱左右曳之地，或抑項，或扼其背，天祥不屈，仰首言曰：「天下事有興有廢，自古帝王以及將相，滅亡誅戮，何代無之。天祥今日忠於宋氏，以至於此，願早求死。」孛羅曰：「汝謂有興有廢，且問盤古帝王至今日，幾帝幾王。一一爲我言之。」天祥曰：「一部十七史，從何處說起。吾今日非應博學宏詞、神童科，何暇泛論。」孛羅曰：「汝不肯說興廢事，且道自古以來，有以宗廟、土地與人而復逃者乎？」天祥曰：「奉國與人，是賣國之臣也。賣國者有所利而爲之，必不去，去者必非賣國者也。予前辭宰相不拜，奉使軍前，尋被拘執。已而有賊臣獻國，國亡當死，所以不死者，以度宗二子在浙東，老母在廣故耳。」孛羅曰：「棄德祐嗣君而立二王，忠乎？」天祥曰：「當此之時，社稷爲重，君爲輕。吾別立君，爲宗廟、社稷計也。從懷、愍而北者非忠，從元帝爲忠。從徽、欽而北者非忠，從高宗爲忠。」孛羅語塞，忽曰：「晉元帝、宋高宗皆有所受命，二王立不以正，篡也。」天祥曰：「景炎乃度宗長子，德祐親兄，不可謂不正。登極於德祐去位之後，不可謂篡。陳丞相以太皇命奉二王出宮，不可謂無所受命。」孛羅等皆無辭，但以無受命爲解。天祥曰：「天與之，人歸之，雖無傳授之命，推戴擁立，亦何不可？」孛羅怒曰：「爾立二王，竟成何功？」天祥曰：「立君以存宗社，存一日則盡臣子一日之責，何功之有？」曰：「既知其不可，何必爲？」天祥曰：「父母有疾，雖不可爲，無不下藥之理，盡吾心焉，不救則天命也。今日天祥至此，有死而已，何必多言？」孛羅欲殺之，而元主及大臣不可。弘範病中亦表奏天祥忠於所事，欲釋勿殺，乃囚之。
元至元十九年十二月，殺宋丞相文天祥。先是，天祥留燕三年，坐臥一小樓，足不履地。時，帝求南人有才者甚急，王積翁薦之，帝即遣積翁諭旨，欲用之。天祥曰：「國亡，吾分一死耳。倘緣寬假，得一黃冠歸故鄉，他日以方外備顧問可也。若遽官之，非直亡國之大夫不可與圖存，舉其平生而盡棄之，將焉用我？」積翁欲令宋官謝昌言等十人請釋爲道士，留夢炎不可，曰：「天祥出，復號召江南，置吾十人於何地？」事遂寢。帝知其不可屈，議將釋之，有以天祥起兵江西事爲言者，乃不果釋。至是，有閩僧言土星犯帝座，疑有變。未幾，中山有狂人，自稱宋主，有衆千人，欲取文丞相。京城亦有中山薛保住上匿名書，言：「某日燒蓑城葦，率兩翼兵爲亂，丞相可無憂者。」朝廷疑之，遂撤蓑城葦，遷瀛國公及宋宗室於上都。疑丞相爲天祥，乃詔天祥入，諭之曰：「汝移所以事宋者事我，當以汝爲相矣。」天祥曰：「天祥爲宰相，安事二姓。願賜之一死，足矣。」帝猶未忍，遽麾之退。左右力贊從其請，遂詔殺之於都城之柴市。天祥臨刑，從容謂吏卒曰：「吾事畢矣。」南向再拜，死，年四十七。其衣帶中有贊曰：「孔曰成仁，孟曰取義，惟其義盡，所以仁至。讀聖賢書，所學何事？而今而後，庶幾無愧。」其妻歐陽氏收其屍，面如生。
天祥爲人豐頤，兩目烱然，博學善論事，作文未嘗起草，尤長於詩，居獄四年，忠義之氣，一著於詩歌，累數十百篇。至是，兵馬司籍所存上之，觀者無不流淚悲慟。有得其一履者，亦寶藏之。尋有義士張毅甫者，負其骨歸葬吉州，適家人自廣東奉其母曾夫人之柩，同日至城下，以爲忠孝所感雲。
初，天祥開督府，置僚屬，一時知名者四十餘人，而遙請號令稱幕府文武士者不可悉數，然皆一念向正，至死靡悔。廬陵鄧光薦曰：「天祥奉詔勤王，獨行其志，屢躓而愈奮。故其軍日敗，勢日蹙，而歸附日衆，從之者亡家沈族而不悔。雖人心向中國，思趙氏，亦由天祥之神氣意度足以感悟之也。」
史臣曰：自古志士欲信大義於天下者，不以成敗利鈍動其心，君子命之曰仁，以其合天理之正，即人心之安耳。宋於德祐亡矣，文天祥奉兩孱王，崎嶇嶺海，以圖興復，兵敗身執，終不可屈，而從容伏鑕，就死如歸，是其所欲有甚於生者，可不謂之仁哉。
許有壬曰：宋養士三百年，得人之盛，軼漢、唐而過之。及天命已去，文天祥萬變不渝，一旦就義，光明俊偉，俯視一世，顧膚敏祼將之士，不知爲何物也。宋之亡，守節不屈者有之，未有有爲若天祥者，事固不可以成敗論也。
二十五年夏四月，徵故宋江西招諭使謝枋得。初，枋得遁入建陽，時程巨夫至江南訪求人才，薦宋遺士三十人，枋得亦在列。枋得方居母喪，遺書鉅夫曰：「大元制世，民物一新。宋室孤臣，只欠一死。枋得所以不死者，九十三歲之母在堂耳。罪大惡極，天不剿厥命，而奪其所恃以爲命，枋得自今無意人間事矣。當執事薦士時，豈知枋得有母之喪，衰絰之服，不可入公門。稽之古禮，子有父母之喪，君命三年不過其門，所以教天下之孝也。傳曰：求忠臣必於孝子之門。爲人臣不盡孝於家而能忠於國者，未之有也。枋得親喪未克葬，持服未三年，若違禮背法，從郡縣之令，順執事之意，其爲不孝莫大焉。語曰：人豈不自知。枋得自知不才久矣。亡國之大夫，不可以圖存。李左車猶能言之，況稍知《詩》、《書》，頗識義理者乎。淳祐甲辰，丞相史嵩之父沒，天子詔起復，嵩之雖不來，太學生叩閽而攻之，其詞曰：天子當爲國家扶綱常，爲天地立人極。奪情非令典，起復非美名。朝臣惟徐元傑上疏主正論，力勸君父宜令嵩之終三年喪，人心天理，不可冺滅。咸淳甲戌而後，不復有禮法矣，賈似道起復爲平章，徐直方起復爲尚書，陳宜中起復爲宰相，劉黼起復爲執政。三綱、四維，一朝斷絕，此生靈所以爲肉爲血，宋之所以爲肉爲血也，豈非後車之明鑑乎。忠臣論事，必識大體，君子取人，先觀大節。執事不可稱匪其人，而孤大元求才之意，枋得不可進不以禮，而誤執事知人之明。」既而留夢炎亦薦之，枋得復遺書夢炎曰：「江南無人才，未有如今日之可恥。春秋以下人物本不足道，今欲求一人如呂飴甥、程嬰、杵臼廝養卒，不可得也。紂之亡也，以八百國之精兵而不敢抗夷、齊之正論，武王、太公凜凜無所容，急以興滅繼絕謝天下，殷之後遂與周並立，使三監、淮夷不叛，武庚必不死，殷命必不黜。夫女真之待二帝亦慘矣，王倫一押邪無賴，市井小人，謂梓宮可還，太后可歸，終則二事皆符其言。今一王倫且無之，則江南無人才可見也。今吾年六十餘矣，所欠一死耳，豈復有他志哉？」終不行。
二十六年夏四月，福建參知政事魏天祐執宋謝枋得至燕，不屈，死之。初，天祐見時方以求才爲急，欲薦枋得爲功，使其友趙孟𨓴誘枋得入城。與之言，坐而不對，或嫚言無禮。天祐不能堪，乃讓曰：「封疆之臣當死封疆，安仁之敗何以不死？」枋得曰：「程嬰、公孫杵臼二人皆忠於趙，一死於十五年之前，一死於十五年之後，萬世之下，皆不失爲忠臣。王莽篡漢十四年，龔勝乃餓死，亦不失爲忠臣。司馬子長云：死有重於泰山，有輕於鴻毛。參政豈足知此。」天祐怒，逼之北行。枋得以死自誓，自離嘉興即不食，二十餘日不死，乃復食。既渡採石，惟茹少蔬果，積數月，困殆。是月朔日，至燕，問太后攢所及瀛國所在，再拜，慟哭。已而疾甚，遷憫忠寺。見壁間曹娥碑，泣曰：「小女子猶爾，吾豈不汝若哉？」留夢炎使醫持藥雜米飲進之，枋得怒，擲之於地。不食五日，死。子定之獲骸骨，歸葬信州。
枋得天資嚴厲，雅負奇氣，風岸孤峭，不能與世軒輊，而以天時人事，推宋必亡於二十年後。每論樂毅、申包胥、張良、諸葛亮事，常若有千古之憤者，而以植世教，立民彝爲任，富貴貧賤，一不動其中。初，枋得之北行也，貧苦已甚，衣結履穿。人有嘗德之者，賙以金帛，辭不受。又爲詩別其門人、故友，時以爲讀其辭見其心，慨慷激烈，真可以使頑夫廉，懦夫立雲。
