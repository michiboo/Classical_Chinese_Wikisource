○二王之立
帝隰德祐二年春正月癸未，進封吉王昰爲益王，判福州。信王昺爲廣王，判泉州。初，召文天祥知臨安府，天祥辭不就，請以福王、秀王判臨安，系民望，身爲少尹，以死衛宗廟。又乞命吉王、信王鎮閩、廣，以圖興復，俱不許。至是，宗親復請，太后從之，以駙馬都尉楊鎮及楊淑妃弟亮節、俞充容弟如珪提舉二王府事。
戊子，駙馬都尉楊鎮等奉益王、廣王走婺州，楊淑妃、秀王與檡從行，以元軍將入臨安故也。
二月，元伯顏遣范文虎以兵追二王。楊鎮得報即還，曰：「我將就死於彼，以緩追兵。」楊亮節等遂負二王及楊淑妃，徒步，匿山中七日。統制張全以兵數十人至，遂同走溫州。
三月，文天祥自鎮江與其客杜滸等十二人夜亡，入真州。苗再成出迎，喜且泣曰：「兩淮兵足以興復，特二閫少隙，不能合從耳。」天祥問計將安出，再成曰：「今先約淮西兵趨建康，彼必悉力以捍吾西兵。指揮淮東諸將，以通、泰兵攻灣頭，以高郵、寶應、淮安兵攻楊子橋，以揚兵攻瓜步，吾以舟師直搗鎮江，同日大舉。灣頭、揚子橋皆沿江脃兵，且日夜望我師之至，攻之即下。合攻瓜步之三面，吾自江中一面薄之，雖有智者，不能爲之謀矣。瓜步既舉，以淮東兵入京口，淮西兵入金陵，要其歸路，其大帥可坐致也。」天祥大稱善，即以書遺李庭芝，遣使四出約結。初，天祥未至真時，揚有逸卒言元密遣一丞相入真州說降矣，庭芝信之，以天祥爲元說降也，使再成亟殺之。再成不忍，紿天祥出相城壘，以制司文示之，閉之門外。久之，復遣二路分覘天祥，果說降者，即殺之。二路分與天祥語，見其忠義，亦不忍殺，以兵二十人道之如揚。四鼓抵城下，聞候門者談制置司下令捕文丞相甚急，衆相顧吐舌，天祥乃變姓名爲清江劉洙，等入海。道遇元兵，伏環堵中得免，然饑莫能起，從樵者乞得餘糝羹。行入板橋，元兵又至，衆走伏叢筱中。兵入索之，執杜滸、金應以去。滸、應以所懷金與卒，得逸。二樵者以簣荷天祥至高郵嵇家莊，嵇聳迎天祥至其家，遣子德潤衛送至泰州。遂由通州泛海，如溫州以求二王。
閏月，陸秀夫、蘇劉義等聞二王走溫州，繼追及於道。遣人召陳宜中於清澳，宜中來謁。復召張世傑於定海，世傑亦以所部兵來。溫之江心寺，舊有高宗南奔時御座，衆相率哭座下，奉益王爲天下兵馬都元帥，廣王副之。發兵除吏，以秀王與檡爲福建察訪使，先入閩中，撫吏民，諭同姓，檄召諸路忠義，同獎王室。會太皇太后遣二宦者以兵百人召二王還臨安，宜中等沈其兵於江中，遂入閩。時黃萬石降元，以嘗爲福建漕使，欲取全閩爲已功。汀、建諸州，方謀從萬石送款，聞二王至，復閉門拒萬石。南建守臣林起鰲遣軍逐之，萬石敗走，其將士多來歸，兵勢稍振。宜中等遂傳檄嶺海，言夏貴已復瀕江州郡。元諸戍將以江路既絕，不可北歸，皆欲託計事還靜江，獨廣西宣慰使史格曰：「君等勿爲虛聲所懼，待貴逾嶺，審不可北歸，取途雲南，未爲不可，豈敢輒棄戍哉。」元行省又欲棄廣之肇慶、德慶、封州，並戍梧州，亦爲格所沮。
五月乙未朔，益王即位於福州，改元景炎，遙上帝尊號爲孝恭懿聖皇帝，又上太皇太后尊號，冊楊貴妃爲皇太妃，同聽政。升福州爲福安府，以大都督府爲垂拱殿，便廳爲延和殿，王剛中知福安府。是日，有大聲出府中，衆皆驚僕。進封弟昺爲衛王。
以陳宜中爲左丞相，兼樞密使，都督諸路軍馬。陳文龍、劉黼參知政事，張世傑爲樞密副使，陸秀夫爲直學士，蘇劉義主管殿前司。
詔以趙溍爲江西制置使，進兵邵武。謝枋得爲江東制置使，進兵饒州。李世達、方興等進兵浙東。吳浚爲江西招諭使，鄒洬副之。毛統由海道至淮，約兵會合。仍詔傅卓、翟國秀等，分道出師，興復帝室。
文天祥至行都，拜右丞相，兼樞密使，都督諸路軍馬。天祥以國事皆決於陳宜中，固辭不拜，乃以爲樞密使同都督。天祥使呂武招豪傑於江、淮，杜滸募兵於溫州。
六月丁卯，元兵入廣州。廣東經略使徐直諒遣其將樑雄飛請降於隆興阿里海涯，假雄飛招討使，使徇廣東。既而直諒聞益王即位，乃命權通判李信道、摧鋒將軍黃俊等拒雄飛於石門。性道不戰，俊戰敗，直諒棄城遁，雄飛入廣州。諸降將皆授以官，俊獨不受，被殺。
吳浚聚兵於廣昌，遂復南豐、宜黃、寧都三縣。翟國秀取秀山。傅卓至衢、信諸縣，民多應之者。會浚兵遇元兵敗走，國秀引還，卓兵亦敗，詣元兵降。
秋七月，文天祥開府南劍州，經略江西。天祥欲還溫州進取，陳宜中以已棄溫州入閩，欲倚張世傑復浙東、西以自洗濯，遂不從天祥請，而命開府南劍。
八月，秀王與檡圍婺州，元董文炳拒之，與檡乃還。時，楊亮節居中秉權，與檡自以國家親賢，多所諫止，遂犯忌嫉，諸將皆憚之。至是，詔出兵浙東，朝臣言：「與檡有劉更生之忠，曹王皋之孝，宜留輔以隆國本。」譛者益急，卒遣之。
以王積翁爲福建招捕使。積翁兼知南劍州，備禦上三州。副使黃恮兼知漳州，備禦下三州。
張世傑遣都統張文虎與吳浚合兵十萬，期必復建昌。與元將李恆戰，兵敗，浚奔寧都。
九月，元軍分道寇閩、廣，阿刺罕、董文炳及忙兀臺、唆都以舟師出明州，塔出及呂師夔、李恆等以騎出江西。
東筦民熊飛爲元人守潮、惠，聞趙溍至，即以兵應之，攻樑雄飛於廣州，雄飛遁去，遂復韶州。新會令曾逢龍亦帥兵至廣州，李性道出迎謁，飛與逢龍執性道，殺之，溍遂入廣州。
時，知邕州馬塈將入衛而臨安已陷，因留靜江，總屯戍諸軍。會元使阿里海涯取廣西，塈發所部及諸峒兵守靜江，而自將三千人守嚴關。元兵攻關，不克，乃以偏師入平樂，過臨桂，夾攻塈，塈退保靜江。阿里海涯使人招降，塈發弩射之。攻三月，塈不解甲，前後百餘戰，城中死傷相籍，訖無降意。
冬十月，文天祥帥師次於汀州。天祥遣趙時賞等將一軍趨贛，以取寧都。吳浚將一軍取雩都。劉洙等皆自江西起兵來會。
元呂師夔等將兵度梅嶺。趙溍使熊飛及曾逢龍御元軍於南雄，逢龍敗死，飛走韶州。元軍圍之，守將劉自立以城降，飛率兵巷戰，敗，赴水死。
十一月，元阿刺罕、董文炳入處州，秀王與檡與弟與慮、子孟備及觀察使李世達、監軍趙由葛、察訪使林溫被執，皆不屈而死。知處州李珏、知瑞安府方洪俱以城降。
元兵入建寧府邵武軍。
北兵既逼，陳宜中、張世傑備海舟，奉帝及衛王、楊太妃登舟。時，軍十七萬人，民兵三十萬人，淮兵萬人，與北舟相遇，值天霧，晦冥不辨，舟得以進。
王積翁叛降元。先是，積翁棄南劍州，走行都，遣人納款於元。至是，元軍侵福安，積翁爲內應，遂與王剛中同降。
帝至泉州，舟泊於港。招撫使蒲壽庚來謁，請駐蹕，張世傑不可。初，壽庚提舉市舶，擅舶利者三十年。或勸世傑留壽庚不遣，則凡海舶不令自隨。世傑不從，縱之歸。繼而舟不足，乃掠其舟，並沒其貲。壽庚怒，殺諸宗室及士大夫與淮兵之在泉者，宜中等乃奉帝趨潮州。
十二月，蒲壽庚與知泉州田真子以城降元。趙溍棄廣州遁，制置副使方興亦遁。
元人入福州，遂入興化軍，知軍事陳文龍死之。時降將王世強及王剛中導元兵至福，復遣使徇興化，文龍斬之，而縱其副持書責世強、剛中負國，遂發民兵固守。阿刺罕復遣使招之，文龍復斬之。有風其納款者，文龍曰：「諸君特畏死耳，未知此身能不死乎？」乃使其部將林華伺元兵於境上，華反導元兵至城下。通判曹澄孫開門降，執文龍，欲降之，文龍不屈。左右凌挫之，文龍指其腹曰：「此皆節義文章也，可相逼耶？」卒不屈。乃械送杭州，文龍不食死。其母系福州尼寺中，病甚，左右視之泣下。母曰：「吾與吾兒同死，又何恨哉。」亦死之。衆嘆曰「有是母，宜有是子。」爲收葬之。
元阿里海涯破靜江，馬塈死之。先是，阿里海涯爲書許馬塈爲廣西大都督，塈不聽。又請元主親降手詔諭之，塈焚詔，斬其使。靜江以水爲固，阿里海涯乃築堰，斷大陽、小溶二江以遏上流，決東南埭以涸其隍，城遂破。塈閉內城城守，又破之。塈率死士巷戰，刀傷臂，被執，斷其首，猶握拳奮起立，逾時始僕。靜江破，邕守馬成旺及其子都統應騏以城降，獨塈部將婁鈐轄，猶以二百五十人守月城不下。阿里海涯笑曰：「是何足攻。」圍之十餘日。婁從壁上呼曰：「吾屬饑，不能出降。苟賜之食，當聽命。」乃遺之牛數頭，米數斛。一部將開門取歸，復閉壁。大軍乘高視之，兵皆分米炊，未熟，生臠牛，啖立盡，鳴角伐鼓。諸將以爲出戰，被甲以待。婁乃令所部人擁一火炮然之，聲如雷霆，震城，城壞皆崩，煙氣漲天，外兵多驚死者。火息入視之，灰燼無遺矣。阿里海涯盡坑其民，分兵取鬱林、尋、蓉、藤、梧等州。廣西提刑鄧得遇聞靜江破，朝服南望拜辭，投南流江而死。
帝駐於惠州之甲子門，遣倪宙奉表詣元軍請降，唆都命其子百家奴偕宙赴燕。
端宗景炎二年春正月，元兵破汀關，文天祥欲據城拒敵，汀守黃去疾聞車駕航海，擁兵有異志，天祥乃移軍漳州。時趙孟濚等軍還，惟吳浚不至。未幾，浚與去疾降元。
二月，元兵入廣州，遂陷廣東諸郡。吳浚既降元，因至漳州說文天祥降。天祥責以大義，斬之。
元兵引還，留潛說友爲福州宣慰使，王積翁副之。時北方有警，元主召諸將班師，凡諸將及淮兵在福安者，命李雄統之。三月，文天祥復梅州。
陳瓚起兵復興化軍。瓚，文龍從子也。舉兵誅林華，復其城。夏四月，廣東制置使張鎮孫復廣州。
五月，張世傑復潮州。文天祥引兵自梅州出江西，吉、贛兵皆會之，遂復會昌縣。
淮人張德興與淮西野人原寨劉源等起兵興復，司空山民傅高舉兵應之，遂復黃州壽昌軍，用景炎正朔。元賈居貞使湖北宣慰使鄭鼎將兵拒之，鼎言：「鄂之大姓，皆與高通。請先除之，以絕禍本。」居貞不可。鼎將行，留其所善部將曰：「聞吾還軍，汝就舉烽城樓，內外合發，當盡殺城中大姓。」鼎與德興遇於樊口，戰敗，溺死。
六月辛酉，文天祥敗元軍於雩都。
秋七月，文天祥遣趙時賞等分道復吉、贛諸縣，遂圍贛州。衡山人趙璠、撫州人何時皆起兵應之。
乙巳，張世傑以元軍既退，自將淮兵討蒲壽庚。時，汀、漳諸劇盜陳吊眼及許夫人所統諸峒畬賊皆會，兵勢稍振。壽庚閉城自守，世傑遂傳檄諸路，陳瓚起家丁、義民五百人應世傑。世傑遣將高日新復邵武軍。
淮兵在福州者，謀殺王積翁以應張世傑。事覺，皆爲積翁所殺。
八月，元李恆遣兵援贛，而自將攻文天祥於興國。天祥不意恆猝至，遣兵戰鍾步，不利。時，鄒洬聚兵數萬於永豐，天祥引兵就之。會洬兵先潰，恆追天祥至方石嶺，及之。鞏信以短兵接戰，恆駭其以寡敵衆，疑有伏，斂兵不進。信坐巨石，餘卒侍左右，箭雨集，屹不動。恆從間道就視之，創被體而死不僕。天祥至空坑，兵盡潰。趙時賞坐肩輿後，元軍問爲誰，時賞曰：「我姓文。」衆以爲天祥，禽之。恆遍求俘虜人識認，有曰：「此趙督參時賞也。」天祥由是得與杜滸、鄒洬乘騎逸去，至循州散兵頗集同，天祥妻子及幕僚客將皆被執，時賞至隆興，奮罵不屈，僚屬有繫累至者，輒麾去，云：「小小僉廳官耳，執之何爲。」得脫者甚衆。臨刑，劉洙頗自辯，時賞叱曰：「死耳，何必然。」於是被執者皆死。恆送天祥妻子家屬於燕，二子死於道。
九月戊申，元將也的迷失陷邵武軍，入福州。帝舟次廣之淺灣。
元主詔塔出與李恆、呂師夔等以步卒入大庾嶺，忙兀臺、唆都、蒲壽庚及元帥劉深等以舟師下海，合追二王。
張世傑使謝洪永進攻泉州南門，不利。蒲壽庚復陰賂餘軍，攻城不力，得間道求救於唆都。至是，唆都來援，世傑遂解圍，還淺灣。
元遣昂吉兒等將兵襲司空山寨，破之，黃州復陷。殺張德興，執其三子以去。傅高變姓名出走，尋被獲，死之。
冬十月，以陸秀夫同僉書樞密院事。秀夫之謫，張世傑讓陳宜中曰：「此何如時，動以臺諫論人。」宜中惶恐，亟召秀夫還行朝。時播越海濱，庶事疏略，楊太妃垂簾，與羣臣語猶自稱奴。每時節朝會，獨秀夫儼然正笏立如治朝，或時在行中，悽然泣下，以朝衣扌攵淚，衣盡溼，左右無不悲慟者。
甲辰，元唆都至興化，陳瓚閉城堅守。唆都臨城諭之，矢石雨下。乃造雲梯炮石，攻破其城。瓚以死自誓，巷戰終日，獲瓚，車裂之。屠其民，血流有聲。
十一月，元將塔出初令唆都取道泉州，泛海，會於廣之富場。唆都既取興化軍及漳州，進攻潮州，守臣馬發竭力拒守，唆都恐失期，乃舍之而去。至惠州，與呂師夔合軍趨廣州。制置使張鎮孫及侍郎譚應鬥以城降，塔出遂夷廣州城。
元將劉深攻帝於淺灣，張世傑戰不利，奉帝走秀山，至井澳。陳宜中遁入占城，遂不返。
十二月丙子，帝至井澳，颶風大作，舟敗，幾溺，帝驚悸成疾。旬餘，諸兵士稍集，死者過半。
元劉深襲井澳，帝奔謝女峽，復入海。至七里洋，欲往占城，不果。
三年二月，帝舟還廣州。元將塔出令唆都還攻潮州，知州馬發城守益備，唆都塞塹填濠，造雲梯鵝車，日夜急攻，發潛遣人焚之。凡相距二十餘日而敗，發死之，唆都屠其民。
三月，元倪宙至燕，元主召塔出等北還，議二王事宜，乃留唆都、蒲壽庚行省事於福州，鎮撫瀕海諸郡。
文天祥以弟璧及母在惠州，乃趨之，行收兵，出海豐縣，遂次於麗江浦。都統凌震及轉運判官王道夫復廣州。帝遷駐碙州，
曾淵子至自雷州，以爲參知政事、廣西宣諭使。時淵子起兵據雷州，元兵諭降，不聽。進兵攻之，淵子奔至碙州，遂有是命。
夏四月，帝崩，年十一。羣臣多欲散去，陸秀夫曰：「度宗皇帝一子尚在，將焉置之。古人有以一旅一成中興者。今百官有司皆具，士卒數萬，天若未欲絕宋，此豈不可爲國耶？」乃與衆共立衛王，年八歲矣。方登壇禮畢，御輦所向，有黃龍自海中見。既入宮，雲陰不見。上大行皇帝廟號曰端宗，楊太妃仍同聽政。陳宜中入占城，日候其還朝，宜中竟不至。時張世傑秉政，而秀夫裨助之，外籌軍旅，內調工役，凡有述作，盡出其手，雖怱遽流離中，猶日書《大學章句》以勸講。
五月，改是年爲祥興元年。乙酉，升碙州爲翔龍縣。
遣張應科、王用將兵取雷州、應科與元兵三戰，不利，用因降元。
六月，張應科收兵，復興元戰，敗死。張世傑悉衆圍城，城中絕糧。士以草爲食，元史格漕欽、廉、高、化諸州糧以給之。世傑引還。
帝遷居新會之厓山。時，六軍所泊居雷、化犬牙處，而厓山在新會縣南八十里巨海中，與奇石山相對立如兩扉，潮汐之所出入也，故有鎮戍。張世傑以爲天險，可扼以自固，乃奉帝移駐。遣人入山伐木，造行宮三十間，軍屋三千間，正殿曰慈元，楊太妃居之。升廣州爲祥興府。時，官、民兵尚二十餘萬，多居於舟，資糧取辦於廣右諸郡、海外四州。復刷人匠，造舟楫，制器仗，至十月始罷。
庚辰，升廣州爲翔龍府。
元張弘範言：「張世傑復立廣王，閩、廣響應，宜進取之。」元主以弘範爲蒙古、漢軍都元帥，賜寶劍，專決軍事。弘範薦李恆自副，從之。弘範至揚州，選將校，發水陸之師二萬，分道而南。元主復命塔出留後，供軍費。
秋七月，湖南制置使張烈良及提刑劉應龍起兵以應厓山，雷、瓊、全、永與潭屬縣之民周隆、賀十二等咸應之，大者衆數萬，小者不下數千。元主命阿里海涯往討，獲周隆、賀十二，斬之。烈良等舉宗及餘兵奔思州烏羅洞，爲元軍所襲，皆戰死。阿里海涯略地海外，甚猛，惟瓊州安撫趙與珞及冉安國、黃之傑等，率兵拒於白沙口，相約固守，以死自誓，日望援兵不至，由是瓊、南寧，萬安、吉陽諸州縣及八蕃、羅甸諸蠻皆附於元。
八月，加文天祥少保信國公，張世傑越國公。天祥聞帝即位，上表自劾兵敗江西之罪，乞入朝。優詔不許，而加官爵。天祥移書陸秀夫曰：「天子幼衝，宰相遁荒，詔令皆出諸公之口，豈得以遊詞相拒。」會軍中大疫，士卒多死，天祥母亦病沒，詔起復之。天祥長子復亡，家屬皆盡。
九月，葬端宗皇帝於厓山，陵號永福。
冬十月，元蒙古、漢軍數路並進，張弘範以舟師由海道襲漳、潮、惠三州。李恆以步騎由梅嶺襲廣州。阿里海涯遣人招安撫使趙與珞及冉安國、黃之傑等於瓊州，不從，率兵御之。
十一月，瓊州民作亂，執趙與珞等降於元，與珞、冉安國、黃之傑皆死之。
李恆兵至清遠，王道夫迎戰大敗。恆遂擊凌震，又敗，二人棄廣州遁。恆入廣州，以待弘範。
十二月，王道夫、凌震攻廣州，與李恆復戰，兵敗。震走厓山，與翟國秀軍合。文天祥屯潮陽，鄒洬、劉子俊皆集師會之，遂討劇盜陳懿、劉興於潮。興死，懿遁，以海舟導張弘範兵濟潮陽。天祥帥麾下走海豐，先鋒將張弘正追之。天祥方飯五坡嶺，弘正兵突至，衆不及戰，天祥遂被執，吞腦子，不死。鄒洬自剄。劉子俊自詭爲天祥，冀元兵不窮追，天祥可間走也。別隊執天祥至，相遇於途，各爭真僞，得實，元遂烹子俊。天祥至潮陽，見弘範。左右命之拜，天祥不屈，弘範釋其縛，以客禮之。天祥固請死，弘範不許，處之舟中，求族屬被俘者，悉還之。
帝昺祥興二年春正月，元張弘範由潮陽港乘舟入海，至甲子門，獲斥候將劉青、顧凱，知帝所在，乃至厓山。或謂張世傑曰：「北兵以舟師塞海口，則我不能進退。盍往據之，幸而勝，國之福也。不勝，猶可西走。」世傑恐久在海中，士卒離心，動則必散，乃曰：「頻年航海，何時已乎。今須與決勝負。」遂焚行朝草市，結大舶千餘，作一字陣，碇海中，中艫外舳，貫以大索，四周起樓棚如城堞，奉帝居其間，爲死計，人皆危之。厓山北淺，舟膠不可進，弘範由山東轉而南，入大洋，與世傑之師相遇，薄之，且出奇兵斷官軍汲路。世傑舟堅不能動，弘範乃舟載茅茨，沃以膏脂，乘風縱火焚之。世傑戰艦皆塗泥縛長木以拒火，舟不爇，弘範無如之何。時，世傑有甥韓在元軍中，弘範三使韓招世傑，世傑不從，曰：「吾知降生且富貴，但義不可移爾。」因歷數古忠臣以答之。弘範乃命文天祥爲書招世傑，天祥曰：「吾不能捍父母，乃教人叛父母，可乎？」固命之，天祥書所過零丁洋詩與之，其末有雲「人生自古誰無死，留取丹心照汗青。」弘範笑而置之。弘範復遣人語厓山士民曰：「汝陳丞相已去，文丞相已執，汝復欲何爲？」士民亦無叛者。弘範又以舟師據海口。世傑兵士茹乾糧十餘日，下掬海水飲之，水醎，飲即嘔泄，兵士大困。世傑帥蘇劉義、方興等旦夕大戰。既而李恆自廣州以師來會，弘範合恆守厓山北。
二月，都統制張達夜襲元軍，敗還。
癸未，元張弘範乃四分其軍，自將一軍，相去里許。令諸將曰：「宋舟西艤厓山，潮至必東遁，急攻之，聞吾樂作乃戰。違令者斬。」時黑氣出山西。李恆乘早潮退攻其北，張世傑以淮兵殊死戰。至午，潮上，元軍樂作，世傑以爲且懈，不設備。弘範以舟攻其南，世傑南北受敵，兵士皆疲，不能復戰。俄有一舟檣旗僕，諸舟之檣旗皆僕。世傑知事去，乃抽精兵入中軍。諸軍大潰，翟國秀、凌震等皆解甲降元。元軍薄中軍，會日暮風雨，昏霧四塞，咫尺不相辯。世傑遣小舟至帝所，欲取帝至其舟中，旋謀遁去。秀夫恐來舟不得免，又慮爲人所賣，或被俘辱，執不肯赴，秀夫因帝舟大，且諸舟環結，度不得出走，乃先驅其妻子入海，謂帝曰：「國事至此，陛下當爲國死。德祐皇帝辱已甚，陛下不可再辱。」即負帝同溺，後宮諸臣從死者其衆。世傑乃與蘇劉義斷維奪港，乘昏霧潰去。餘舟尚八百，盡爲弘範所得。越七日，屍浮海上者十餘萬人。元卒有求物屍間者，遇一屍，小而衣黃衣，負詔書之寶，取寶以獻弘範。弘範亟往求之，已不獲矣，遂以帝崩報，年九歲。楊太后聞之，撫膺大慟曰：「我忍死間關至此者，正爲趙氏一塊肉耳。今無望矣。」遂赴海死，世傑葬之海濱。世傑將赴占城，土豪強之還廣東，乃回舟艤南恩之海陵山，散潰稍集，議入廣。颶風大作，將士勸世傑登岸，世傑曰：「無以爲也。」登舵樓，露香祝曰：「我爲趙氏亦已至矣。一君亡，復立一君，今又亡，我未死者，庶幾敵兵退，別立趙氏以存祀耳。今若此，豈天意耶？」風濤愈甚，世傑墮水溺死。
史臣曰：宋雖起於用武，功成治定之後，以仁傳家。然仁之弊失於弱，中世有欲自強以革其弊，用乖其方，馴至棼擾。建炎而後，土宇分裂，猶能六主百五十年而後亡。豈非禮義足以維持君子之志，恩惠足以固結黎庶之心歟。所可恨者，嗣主昏庸，奸臣接跡，馴至大命以傾，雖有善者亦末如之何。區區奉二王爲海上之謀，固無救於亡，然人臣忠於所事而至於斯，其亦可悲也夫。
初，元兵入蜀，惟重慶久不下。張珏自合州遣兵復瀘、涪二州，數與元兵戰。元不花、汪良臣等既陷重慶，命李德輝爲書與張珏曰：「君之爲臣，不親於宋之子孫。合州爲州，不大於宋之天下。」珏不答。不花至城下，營浮屠，造梯衝，將攻之。珏悉衆與良臣鏖戰，良臣身中四矢，明日督戰益急。珏與也速迭兒戰扶桑壩，元兵從後合擊之，珏兵大潰。其夜，都統趙安以城降。珏率兵巷戰，不支，歸，索鴆飲不得，乃順流走涪。不花遣舟師邀之，被執，至安西，解弓弦自經死。
