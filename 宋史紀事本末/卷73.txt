高宗紹興十八年六月，金以完顏亮爲平章政事。亮本名迪古乃，金太祖子斡本之子。爲人慓急猜忌，殘忍任數，自以己與金主同爲太祖孫，常懷覬望。及爲中京留守，專立威以懼衆。結蕭裕爲腹心，每與論天下事。裕傾險，揣知其意，因曰：「留守先太師，太祖長子，德望如此，人心天意，宜有所屬。誠有志舉大事，願竭力以從。」亮喜，遂與謀弒逆事。至是，引裕爲兵部侍郎。
十二月，金以完顏亮爲右丞相。亮生日，金主遣近侍以司馬光畫像、玉吐鶻、廄馬賜之。金主後裴滿氏亦附賜禮物。金主聞之，怒杖近侍，奪回賜物。亮本謀不軌，疑畏益甚。
十九年三月，金主以完顏亮爲太保，領三省事。
五月，金以天變肆赦，命翰林學士張鈞草詔。參知政事蕭肄摘其語以爲誹謗。金主殺鈞，且問「誰使爲之？」左丞相宗賢曰：「迪古乃實使之。」金主不悅，出亮於行臺。亮過中原，與留守蕭裕定約而去。亮至良鄉，召還，莫測其故，大恐。及至，復拜平章，謀逆益甚。
冬十月，金主亶殺其弟胙王常勝，遂殺其後裴滿氏。初，金宰議遷遼陽渤海之民於燕南，近侍高壽星等當遷，訴於裴滿後。後白金主致怒，遂杖平章政事秉德、右丞唐括辨，而殺左司郎中三合，壽星等竟不遷。秉德、辨二人怨望，遂與大理卿烏帶謀廢立，烏帶以告完顏亮。一日，亮與辨語，因問曰：「若舉大事，誰可立者？」辨曰：「胙王常勝乎？」問其次曰：「鄧王子阿楞。」亮曰：「阿楞屬疏，安得立？」辨曰：「公豈有意耶？」亮曰：「果不得已，捨我其誰。」於是旦夕相與密謀。護衛將軍特思疑之，以告裴滿後。後白金主，金主怒，召辨曰：「爾與亮謀何事？將如我何？」杖之。亮因此忌常勝、阿楞，惡特思。會河南兵士孫進作亂，自稱皇弟按察大王，而金主之弟止臣有常勝、查刺，亮乘此構常勝、阿楞、達楞、特思皆殺之。金主積怒於後，遂亦殺之，而召胙王妃撒卯入宮繼之。又殺德妃烏古論氏及夾谷氏、張氏等。
十二月，金完顏亮弒其主亶而自立。時，護衛十人長僕散忽土舊受斡本恩，徒單阿里出虎與亮姻家，亮皆使爲內應。大興國嘗以李老僧屬亮，得爲尚書省令史，亮度興國被杖怨望，又使老僧結興國內應。興國給事寢殿，夜常取符鑰歸家。是月丁巳，乘忽土、阿里出虎內直，作變。夜二鼓，興國以符鑰啓門，亮與妹婿徒單貞及平章政事秉德、左丞唐括辨、大理卿烏帶、李老僧等，以刀藏衣下，入宮。門者以辨乃國婿，亮又至親，不疑而納之。及殿門，衛士始覺有變，亮等抽刀劫之，莫敢動，遂入寢殿。金主常置佩刀於榻，是夜，興國先取刀，投榻下，金主求刀不得。阿里出虎先進刃，忽土次之，金主頓僕。亮前手刃之，血濺滿其面與衣。金主既殂，秉德等未有所屬，忽土曰：「始者議立平章，今復何疑。」秉德遂與羣臣奉亮即位。詐以金主欲議立後，召大臣，因殺曹國王宗敏、左丞相宗賢。以秉德爲左丞相，唐括辨爲右丞相，烏帶爲平章政事。諡裴滿後爲悼平皇后。廢亶爲東昏王。大赦，改元。
二十年春正月，金主尊其嫡母徒單氏及母大氏，皆爲太后。徒單氏與大氏相得至歡，及金主弒亶，徒單氏曰：「帝雖失道，人臣豈可至此？」金主銜之。至是，追尊斡本爲帝，廟號德宗，二母俱尊爲皇太后。徒單氏居東宮，號永壽宮。大氏居西宮，號永寧宮。後徒單後生日，酒酣，大氏起爲壽，徒單後方與諸公主、宗婦語，大氏跪者久之，金主怒而出。明日，召與徒單後語者，皆杖之。大氏以爲不可，金主曰：「今日之事，豈能尚如前日耶？」
夏四月，金主亮大殺其宗室。初，亮在熙宗世，見太宗諸子盛強，忌之，及即位，遂與蕭裕謀殺之。又以前左丞相秉德首謀廢立而不即勸進，銜之，將盡誅焉。於是豫教尚書省令史蕭玉上變，遂召領三省事阿魯、左丞相唐括辨、判大宗正事胡裏甲擊鞠，至則殺之。因遣使如東京，殺留守阿鄰，北京留守斛祿補，南京殺領行臺事秉德，並誅其親屬。復殺太宗子孫七十餘人，粘沒喝子孫三十餘人，諸宗室五十餘人，太宗、粘沒喝後皆絕，而烏帶、蕭裕、蕭玉等皆受重。亮又令玉子尚主，曰：「朕無以報卿，使朕女爲卿男婦，代朕事卿也。」
冬十月，金主亮殺其左副元帥撒離喝等，夷其族。亮復忌斜也諸子盛強，及宗室勳舊大臣，欲盡除之。乃諷都元帥府令史遙設誣飾上變，遂殺撒離喝，及景祖孫謀裏野，斜也子孛吉，及其族百數十人。以魏王斡帶孫活裏甲好修飾，亦族之。
二十一年五月，金主亮納其叔母阿懶及宗婦於宮。阿懶，亮叔曹王阿魯補妻也，亮殺阿魯補而納之，封爲昭妃。又命徒單貞語宰相曰：「朕嗣續未廣，前所誅黨人諸婦多朕中表親，選納焉。」宰相乃奏請行之，遂納阿魯子莎魯啜、胡魯子胡裏刺、胡失　打、秉德弟乣裏四人之妻於宮，尋封乣裏妻高氏爲修儀。崇義節度使烏帶妻唐括定哥舊嘗與亮私，及爲帝，定哥使侍婢來朝，亮諷使殺烏帶，以之爲後。定哥初不忍，亮訹之曰：「不殺汝夫，將族滅汝家。」定哥大恐，縊殺烏帶，即納之宮中，封貴妃，大愛幸。後與舊家奴奸，賜死。又使祕書監完顏文出其妻唐括石哥而以爲麗妃，使乙刺補出其妻蒲察乂察而納之。乂察、亮姊之女也。
二十二年十二月，金主亮聞濟南尹葛王烏祿妻烏林答氏儀容整肅，召之。烏林答氏謂烏祿曰：「我不行，上必殺王。我當自勉，不以相累也。」遂召王府臣僕曰：「爲我禱東嶽，使皇天后土明鑑我心。」行至良鄉，得間自殺。
二十三年夏四月，金太后大氏卒。金主遷都於燕，親屬皆從，獨留徒單太后於會寧。徒單後常憂懼，每中使至，必易衣以俟命。大氏在燕，常思念徒單後，及病篤，以不得一見徒單後爲恨。將死，謂金主曰：「汝以我之故不令永壽宮偕來，我死，必迎致之，事之當如事我。」
二十四年十一月，金主納其諸從姊妹於宮。壽寧縣主什古，斡離不之女也，靜樂縣主蒲刺及習撚，兀朮之女也，師古兒，訛魯觀之女也，混同縣君莎裏貞及其妹餘都，阿魯之女也，皆亮之從姊妹。郕國夫人重節，蒲盧虎之女孫，亮之侄也。張定安妻奈刺忽，太后大氏之兄嫂也。蒲魯胡只，石哥之妹也，皆有夫。亮無所忌恥，皆召與之私，分屬諸妃位下。莎裏古貞最得幸，每召，必親候廊下，立久則坐於師古膝上。凡宮人在外有夫者，初猶分番出入，後乃盡遣其夫往會寧，不聽出外。每幸婦人，必奏樂撤幃，或妃嬪列坐，輒率意淫亂，使共觀之。常於臥內遍設地衣，裸逐爲戲。
二十五年冬十月，金主亮命以大房山雲峯寺爲山陵，遣右丞相僕散思恭等如會寧，奉還太祖、太宗梓宮，及迎徒單後至燕。後及流沙河，亮親迎之，命左右持杖二束，跪後前曰：「亮不孝，久缺溫凊，願笞之。」後掖之曰：「今庶民有克家子，尚且愛之，不忍笞之。我有子如是，寧忍笞乎？」叱杖者退，既至，居壽康宮。亮事之，外極恭順，後起則自扶之，常從輿輦徒行，後所御物，或自執之。見者以爲至孝，雖太后亦信其誠。
三十一年八月，金主亮弒其太后徒單氏。初，徒單後聞亮欲南侵，數以言諫之。亮不悅，每謁見還宮，必忿怒，人不知其故。及至汴，後居寧德宮，使侍婢高福娘問亮起居。亮幸之，因使伺後動靜，凡後所爲，事無大小，福娘夫特末哥教福娘增飾其言以聞。及契丹反，樞密使僕散忽土往討，辭謁後。後謂曰：「國家世居上京，既徙中都，今又至汴，復將興兵涉江、淮伐宋，疲敝中國。我嘗諫止之，不見聽也。契丹事復如此，奈何？」福娘以告亮。亮意謂後嘗養鄭王充爲己子，充四子皆成立，恐忽土將兵在外，或有異圖，乃召點檢大懷忠等使弒後，且指後左右數人名，皆令殺之。後方樗蒱，懷忠等至，令後跪受詔。後愕然，方下跪，尚衣局使虎特末從後擊之，僕而復起者再，高福娘等縊殺之，並殺其左右數人。亮命焚後於宮中，棄骨於水。並殺鄭王充之子檀奴、阿里白等二人，遂召忽土等，皆殺之。封高福娘爲勳國夫人，以特末哥爲澤州刺史。
