○金河北山東之沒
寧宗嘉定八年冬十月，蒙古主駐軍魚兒濼，遣三哥拔都帥萬騎，自西夏趨京兆。以攻金潼關不能下，乃由蒿山小路趨汝州，遇山磵，輒以鐵槍相鎖連接爲橋以渡，遂赴汴京。金主急召花帽軍于山東。蒙古兵至杏花營，距汴京二十里，花帽軍擊敗之。蒙古兵還至陝州，適河冰合，遂渡而北，金人專守關輔。時，蒙古兵所向皆下，金主遣使求和，蒙古主欲許之，謂撒沒喝曰：「闢如圍場中獐鹿，吾已取之矣，獨餘一兔，盍遂舍之。」撒沒喝恥於無功，不從，遣人謂金主曰：「若欲議和，以河北、山東未下諸城來獻，及去帝號稱臣，當封汝爲王。」議遂不成。
十二月，蒙古以張鯨總北京十提控兵，從奪忽蘭撒裏必南征。鯨懷反側，木華黎覺之，令蕭阿先監其軍。至平州，鯨稱疾逗遛不進，阿先執而殺之。鯨弟致憤其兄被害，乃殺長史，復據錦州，自稱瀛王，改元興隆，掠平、灤、瑞、利、義、懿、廣寧等州，下之。木華黎帥先鋒蒙古不花、權帥吾兒等軍討之，州郡皆復降蒙古。
是年，蒙古取金城邑，凡八百六十有二。
九年夏四月，金知平陽府胥鼎聞蒙古兵渡潼關，即遣必蘭阿魯帶、徒單百家帥兵萬五千，由便道濟河，以趨關、陝，自以精兵援汴京。又遣僕散掃吾出帥兵，會諸將以拒蒙古兵之自關而東者。金主以其忠，拜鼎尚書左丞，遣還平陽。
冬十月，蒙古兵次嵩、汝間。金御史臺言：「敵兵逾潼關、崤、沔，深入重地，近抵西郊。彼知京師屯宿重兵，不復叩城索戰，但以遊騎遮絕道路，而別兵攻擊州縣，是亦困京師之漸也。若專以城守爲事，中都之危又將見於今日，況公私畜積視中都百不及一，此臣等所以寒心也。願陛下命陝西兵扼距潼關，與阿里不孫爲犄角之勢，選在京勇敢之將十數，各付精兵，隨宜伺察，且戰且守。復諭河北，亦以此待之。」金主以奏付尚書省，平章術虎高琪曰：「臺官素不習兵，備禦方略非所知也。」遂止。高琪以蒙古兵日逼，欲以重兵屯駐汴京以自固，州郡殘破不復恤。金主惑之，國勢益衰。
十一月，蒙古木華黎以張致兵精，且依險爲阻，欲設奇取之，乃遣吾也兒等別攻溜石山堡，且諭之曰：「汝等急攻溜石，賊必遣兵往援，我出其不意，斷其歸路，可一戰擒也。」又令蒙古不花別屯永德縣西十里以伺之。致聞溜石被圍，以兵救之。蒙古不花遣騎扼其歸路，且馳報。木華黎夜半引軍疾馳，比曙抵神水，與致遇，而蒙古不花兵亦會，前後夾擊，大破之，致遂奔潰，進圍錦州。致屢戰不利，乃閉門拒守。月餘，其監軍高益縛致出降，木華黎殺之。
金胥鼎慮蒙古兵扼河，乃檄絳、解、隰、吉、孟五州經略司，相與會師，爲夾攻之勢。及蒙古自三門、析津北渡，至平陽，鼎遣兵拒戰，蒙古兵敗去。金人復潼關。
金以苗道潤爲中都經略使。道潤有勇略，敢戰鬥，前後撫定五十餘城，署保定張柔爲元帥左監軍。
十年三月，金主徵山東兵接應苗道潤，共復中都，而石海方據真定叛，慮爲所梗，乃集粘割貞、郭文振及威州刺史武仙所部精銳，與東平爲犄角之勢，圖之。武仙遂率兵斬石海及其黨二百餘人。金以武仙同知真定府事。
十二月，蒙古主以木華黎有佐命功，拜太師國王，承製行事，賜誓券、金印，分弘吉刺等十軍及蕃、漢諸軍，並隸麾下，建行省於燕、雲，且謂之曰：「太行之北，朕自經略，太行之南，卿其勉之。」木華黎乃自中都南攻遂城及蠡州，皆下之。初，蠡州拒守，力屈乃降，木華黎怒，將屠其城。時州人趙瑨從木華黎爲署百戶，泣曰：「母與兄在城中，乞以一身贖一城之命。」哀懇切至，木華黎義而許之。遂東擊齊，定益都、臨淄、登、萊、濰、密等州而去。
十一年五月，金將苗道潤爲其副賈瑀所殺，張柔檄召道潤部曲，共討瑀。會蒙古兵出自紫荊關，柔遇之，遂戰於狼牙嶺。柔馬跌，爲蒙古所執，至軍前，見主帥明安，立而不跪。左右強之，柔叱曰：「彼帥，我亦帥也。大丈夫死即死，終不偷生爲他人屈。」明安壯而釋之。蒙古以柔爲河北都元帥。
八月，蒙古木華黎圍太原，環之數匝，金元帥烏古論德升力拒之。城西北隅壞，德升聯車塞之，三卻三登，矢石如雨，守陴者不能立。城破，德升至府署，謂其姑及妻曰：「吾守此數年，不幸力窮。」乃自縊而死。行省參政李革守平陽，兵少援絕，城陷。或謂革宜上馬突圍出，革嘆曰「吾不能保此，何面目見天子，汝輩可去矣。」遂自殺。節度使完顏訛出虎守汾州，元帥右監軍納合蒲刺都守潞州，城破，皆力戰而死。
十二年五月，金築汴京裏城。初，術虎高琪請修南京裏城，金主曰：「此役一興，民滋病矣，城雖完固，能獨安乎？」高琪固請築之。既而金主慮擾於民，募人能致甓五十萬者遷一官，百萬升一等。於是平陽判官完顏阿刺、左廂譏察霍定知發蔡京故居，得甓二百萬有奇，準格遷賞。金主忽問曰：「人言此役恐不能就。」高琪曰：「苟防城有法，正使兵來，臣等愈得效力。」金主曰：「與其臨城，曷若不令至此爲善。」高琪無以對。及城成，高琪受金鼎之賞，建碑書功於會朝門。
蒙古使張柔率兵南下，遂克雄、易、保、安諸州，殺賈瑀，進兵次滿城。金將武仙會鎮、定、深、冀兵數萬，攻之。柔全軍適出，帳下才數百人。柔命老弱婦女乘城，自率壯士，突出仙軍後，毀其攻具，策馬杖槊，大呼入圍，仙兵皆披靡。柔緣山多張旗幟，聲言救至，曳柴揚塵，鼓譟以進，仙兵大潰。柔追擊之，屍陳數十里，乘勝攻下完州。覆敗仙將葛鐵槍於新樂，遂南掠深澤、寧晉諸縣。由是深、冀以北，鎮、定以東，三十餘城，望風降附，柔威名震於河朔。
十二月，金殺右丞相術虎高琪。高琪自執政，專固權寵，擅作威福，與平章政事高汝礪相倡和，高琪主機務，汝礪掌利權，附已者用，不附者斥。凡言事忤意，及負才力或與已頡頏者，對金主陽稱其才，使幹當於河北，陰置之死地。又以已爲相不得兼樞密、元帥以攬兵柄，乃與汝礪力勸金主南侵，置河北於意外，凡精兵皆集河南，苟且歲月，不肯輒出一卒以應方面之急。至是，使奴賽不殺其妻，因歸罪於賽不而殺之以滅口。事覺，金主久知其奸，遂下高琪於獄，殺之。初，金主將遣汴，欲置糺軍於平州，高琪難之。及發中都，金主戒彖多厚撫糺軍，而彖多輒殺數人，且勸金主取其元給器用，故有斫答之難，而中都以亡。金主嘗嘆曰「壞天下者，高琪、彖多二人也。」
十三年夏四月，金封經略使王福等九人爲郡公，分河北、山東地以隸之。初，太原爲蒙古所有，河北州縣不能自立，金主詔百官議所以爲長久之計。徒單鎬等言：「制兵有三：曰戰，曰和，曰守。今欲戰則兵力不足，欲和則彼不肯，惟有守耳。河朔州郡既殘毀，不可一概守之，宜取願就遷徙者，屯於河南、陝西。不願者，許自推其長，保聚險阻。」宣徽使移刺光祖等謂「當募土人威望服衆者，假以方面重權，能復一道，即授以本道總管，能捍州郡，即授以長佐，必能各保一方。」宰臣欲置公府，金主意未決。中丞完顏伯嘉曰：「宋人以虛名致李全，遂有山東。苟能統衆守土，萬鍾、三公何惜。」金主曰：「他日事定，公府無乃多乎？」伯嘉曰：「若事定，以三公就節鎮，何不可。」金主從之。同時九府，惟武仙號富強。
秋七月，金使烏古論仲端如蒙古求和，呼蒙古主爲兄，蒙古主不允。
八月，蒙古木華黎至滿城，使蒙古不花將輕騎三千，出倒馬關。適金恆山公武仙遣葛鐵槍攻台州，蒙古不花與之遇，葛鐵槍戰敗，仙遂舉城降。史天倪說木華黎曰：「今中原已漸定，而大兵所過，猶縱鈔掠，非王者弔民伐罪之意。且王爲天下除暴，豈可效他軍所爲乎？」木華黎善之，即下令禁剽掠，遣所俘老幼，軍中肅然。
冬十月，蒙古主遣塔忽報金，謂烏古論仲端曰：「向欲汝主授我河朔地，彼此罷兵，汝主不從。今念汝遠來，河朔既爲我有，關西數城未下者，其割付我，令汝主爲河南王，勿復違也。」
十一月，蒙古木華黎入濟南，金嚴實挈所部二府六州戶三十萬，詣軍門降，木華黎承製拜實行尚書省事。實將李信乘實出，殺其家屬，謀歸朝。實攻信，殺之，復取青崖崓，以魏、博等郡歸蒙古。時金兵二十萬屯黃陵岡，遣步卒二萬襲木華黎於濟南。木華黎迎戰，敗之，遂薄黃陵岡。金兵陣河南岸，木華黎令騎下馬，短兵接戰，金兵大敗，溺死者甚衆木華黎遂進陷楚丘，由單州趨東平，圍之。
十二月，蒙古木華黎因金兵固守東平不下，乃謂嚴實曰：「東平糧盡，必棄城去。若然汝即入城安輯之，勿苦郡縣以敗事也。」乃留唆魯忽禿以蒙古兵屯守之，以嚴實權行省。謂千戶撒兒塔曰：「東平破，可命嚴實、石珪分城內南北以守之。」遂北還。
金易水公靖安民出兵至礬山，取擔車寨。會蒙古兵圍安民所居山寨，守寨者以安民妻子及老弱出降。安民軍中聞之駭亂衆議欲降以保妻子，安民不從，遂爲其下所殺。
十四年夏四月，金東莒公燕寧與蒙古兵戰，敗死。
五月，蒙古兵圍東平日久，餉道復絕，行省蒙古綱、監軍王庭玉不能守率衆南趨邳州。蒙古唆魯忽禿邀擊，斬首七千級，嚴實遂入城，建行省於府第。撒兒塔以木華黎命，中分其城，以嚴實撫安東平以北恩、博等州，石珪移治曹州。
冬十月，蒙古木華黎由東勝州涉河，引兵而西。會西夏兵五萬，復引而東，入葭州，金將王公佐遁。木華黎以石天應守葭，自將兵攻綏德。
十一月，蒙古木華黎攻延安，金元帥合達與納合買住御之。合達以兵三萬陣於城東，蒙古將蒙古不花以騎士三千趨之。約夜半伏發，木華黎乃命軍士銜枚潛進，伏於城東兩谷間。明日，蒙古不花望見金兵佯棄旗鼓走。金兵追之，木華黎出伏乘其後，鼓鼙震天，金兵大亂，木華黎追殺七千餘人。合達走入延安城，堅壁不出。木華黎以城堅難猝拔，乃留軍圍之，而自將兵南攻鄜、坊等州。
十五年秋七月，金平陽公胡天作降於蒙古。時木華黎徇青龍堡，天作遂降。
冬十月，蒙古木華黎取金河中，所過州縣皆下。時金於牛心寨僑治吉州事，木華黎自隰州攻之知州楊貞令妻孥先墜崖，已從之，皆死。木華黎入寨，留兵守之，且使蒙古不花引遊騎出秦、隴，以爲聲援，及視山川夷險，而自將兵下孟州晉陽、霍邑等寨。以石天應權行臺，平陽、太原、吉、隰等帥並受節制。木華黎遂趨長安，使兀胡乃不花屯守之。遣安赤將兵斷潼關。
是年，蒙古主入西域諸國，進次於忻都國鐵門關。侍衛見一獸鹿形，馬尾，綠色而獨角，能爲人言，謂之曰：「汝君宜早回。」蒙古主怪之，以問耶律楚材對曰：「此獸名角端，解四夷語，是惡殺之象。今大軍徵西已四年蓋上天惡殺，遣之告陛下。願承天心，宥此數國人命，實無疆之福。」蒙古遂大掠忻都而還。
十六年春正月，蒙古木華黎攻鳳翔府，晝夜苦戰四十餘日不下，將由河中北還。金元帥右都監侯小叔襲河中，破之，殺石天應，焚浮橋而退。木華黎以天應子斡可代領其衆。初，金主命元帥都監阿魯帶守河中，阿魯帶恇怯不能軍，竭民膏血，爲浚築之計。及絳州破，阿魯帶懼，馳奏河中孤城不可守。上謂果不可守則棄之，無至資敵。阿魯帶遂棄河中，燒民居、官舍，一二日而盡。尋有言：「河中重鎮，國家基本所在，設爲敵人所據，則大河之險我不得專恃矣。」金主命有司復修葺之，終不能成，故隨守隨陷。
三月，蒙古木華黎自河中帥師還，至解州聞喜縣，疾篤，謂弟帶孫曰：「我爲國家助成大業，干戈垂四十年，無復遺恨，所恨者，汴京未下耳汝等勉之。」言訖而卒。
是年，金主珣殂，太子守緒立。
