○儂智高
仁宗皇祐元年九月乙巳，廣源州蠻儂智高反，寇邕州。初，儂氏自唐初即雄於西原，世爲廣源州首領。唐末，交阯強盛，廣源服屬之。知儻猶州儂全福爲交人所殺，其妻改適商人，生智高，冒姓儂氏。既壯，與其母據儻猶州，建國曰大曆。交人攻而執之，釋其罪，使知廣源州。智高怨交阯，乃乘間襲據安德州，僭稱南天國，改元景瑞。因招納亡命，貢獻中國，求內附，朝廷不許。復奉金函書以請，亦不報。智高怒，與廣州進士黃師宓等謀據廣南，乃數出敝衣易穀食，紿言洞中饑饉，部落離散。知邕州陳珙信之，不設備。智高一夕忽縱火焚其居，因紿衆曰：「平生積聚，今爲天火所焚，生計窮矣。當取邕、廣以自王，否則兵死。」衆從之。遂率衆五千，沿江東下，攻邕州橫江寨，守臣張日新等戰死。詔江南、福建等路發兵備之。
四年五月，智高陷邕、橫諸州，遂圍廣州，詔鈐轄陳曙等發兵討之。智高攻陷邕州，執知州陳珙等，欲任司戶孔宗旦以事，宗旦不屈，大罵而死。智高即州建大南國，自稱仁惠皇帝，改元啓歷，置官屬。時天下久安，廣南州郡無備，智高所向，守臣輒棄城走，遂陷橫、貴、藤、梧、康、端、龔、封八州。知封州曹覲、知康州趙師旦皆戰死。智高進圍廣州，知州魏瓘力戰御之。知英州蘇緘蒐募壯勇合數千人赴援，扼賊歸路，得黃師宓父，斬之以徇。而轉運使王罕亦自外至，募民兵，益修守備，城得不陷。事聞，命陳曙討之。又以餘靖爲廣西安撫使，同提刑李樞及曙經制賊盜事。復以楊畋體量安撫廣南，發廣東鈐轄兵赴之。
六月丁亥，以狄青爲樞密副使。初，尹洙與青談兵，善之，薦於韓琦、范仲淹，曰：「此良將材也。」二人待之甚厚。仲淹授以《左氏春秋》，且曰：「將不知古今，匹夫勇耳。」青由是折節讀書，悉通秦、漢以來將帥兵法，累進馬軍副都指揮使。狄青起行伍，十餘年而顯貴，面涅猶存。帝嘗敕青傅藥除之，青指其面曰：「陛下以功擢臣，不問門地，臣所以有今日，由此涅耳。臣願留以勸軍中，不敢奉詔。」帝益重之。至是，自知延州召拜副使，臺諫王舉正等諫其不可，帝不聽。
秋七月，儂智高陷昭州。九月，以孫沔爲廣南安撫使。初，以沔知秦州，入見，帝以秦事勉之，對曰：「秦州不足煩聖慮，陛下當以嶺南爲憂。臣觀賊勢方張，官軍朝夕當有敗奏。」既而昭州鈐轄張忠以敗聞，帝乃除沔湖南、江西安撫使。沔請發騎兵，求武庫精甲。樑適折沔曰：「毋張皇。沔曰：「前日惟亡備，故至此，今乃欲示鎮靜邪。夫實備不至而貌爲鎮靜，危亡之道也。」乃與兵七百人。沔憂賊度嶺而北，乃檄湖南、江西曰：「大兵且至，其繕治營壘，多具燕犒。」賊疑，不敢北侵。行至鼎州，加廣南安撫使。
智高寇擾日甚，嶺外騷動，楊畋等久無功，帝以爲憂。智高移書行營，求邕桂節度使。帝將受其降，樑適曰：「若爾，則嶺表非朝廷有矣。」會狄青上表請行，遂以爲宣撫使，提舉廣南經制盜賊事。青入對，自言曰：「臣起行伍，非戰伐無以報國。願得番落數百騎，益以禁兵，羈賊首致闕下。」帝壯其言。時命入內都知任守忠爲青副，知諫院李兌言：「唐失其政，以宦者觀軍容，致主將掣肘，是不足法。」遂罷守忠。諫官韓絳復言：「青，武人，不宜專任。」帝以問龐籍，籍力贊青可用，且言：「號令不專，不如不遣。」乃詔嶺南諸軍皆受青節度。
儂智高陷賓州，復入於邕。時，交阯請出兵助討智高，餘靖以便宜許之，請於朝。狄青奏曰：「假兵於外以除內寇，非我利也。以一智高橫踐二廣，力不能制，乃假蠻夷兵，蠻夷貪得忘義，因而啓亂，何以御之。願罷交阯助兵。」帝從之。
十二月，狄青勒兵賓州，陳曙兵敗，青斬之以徇。青行軍，立行伍，明約束，野戰皆成營柵。至廣南，合孫沔、餘靖之兵，進次賓州。戒諸將「無得妄與賊鬥，聽吾所爲。」廣西鈐轄陳曙乘青未至，輒以步兵八千擊賊，潰於崑崙關，殿直袁用等皆遁。青曰：「令之不齊，兵所致敗。」晨會諸將堂上，揖曙起，並召用等三十二人，按以敗亡狀，驅出軍門，斬之。沔、靖相顧眙，諸將股慄，莫敢仰視。
五年春正月，狄青夜度崑崙關，大敗儂智高於邕州，智高走大理，廣南平。青既誅陳曙，因按兵止營，令軍休十日，衆莫測。賊覘者還言，軍未即進。青明日即整兵，自將前軍，孫沔將次軍，餘靖爲殿，夕次崑崙關。黎明，整大將旗鼓，諸將環立帳前，待令乃發，而青已微服與先鋒度關，趣諸將會食關外。賊方覺，悉出逆戰。右將孫節摶賊，死山下，賊氣銳甚，沔等懼失色。青執白旗，麾番落騎兵，從左右翼擊之，縱橫開合，部伍不亂。賊不知所爲，大敗走，追奔五十里，斬首數千級。賊黨黃師宓、儂建中等及僞官屬死者百五十七人，生擒賊五百餘，死者萬計。智高等夜縱火燒城，遁去，由合江口入大理。遲明，青按兵入城，獲金帛鉅萬，招復老壯七千二百嘗爲賊所俘脅者，慰遣之。梟師宓等於城下和，斂屍，築京觀於城北隅。時賊屍有衣金龍衣者，衆謂智高已死，欲以上聞，青曰：「安知其非詐邪。寧失智高，不敢誣朝廷以貪功也。」廣南悉平。捷至，帝喜曰：「青破賊，龐籍之力也。」又曰：「向非樑適言，南方安危未可知也。」詔餘靖經制廣西，追捕智高，而召青、沔還。後二年，靖遣都監蕭注入特磨道，生獲智高母及其弟智光、子繼宗、繼封。又募死士使大理求智高，重譯得至，會智高已死於大理，函首至京師，乃誅其母及其弟、子。
五月，以狄青爲樞密使，孫沔爲副使，賞平廣南功也。龐籍及臺諫朝士皆論青不可長省府，帝不聽。
