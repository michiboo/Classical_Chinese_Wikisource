徽宗崇寧元年春三月，命宦者童貫置局於蘇、杭，造作器用。諸牙、角、犀、玉、金、銀、竹、藤、裝畫、糊抹、雕刻、織繡之工，曲盡其巧。諸色匠日役數千，而材物所須，悉科於民，民力重困。
三年二月，令天下坑冶金銀悉輸內藏。
四年十一月，以朱勔領蘇、杭應奉局及花石綱於蘇州。初，蔡京過蘇州，欲建僧寺閣，會費鉅萬，僧言:「必欲集此緣，非郡人朱衝不可。」京即召衝語之。居數日，衝請京詣寺度地，至則大木數千章積庭下，京器其能。逾年，京還朝，遂挾衝子勔偕來，竄其父子姓名於童貫軍籍中，皆得官。帝時垂意花石，京諷衝密取浙中珍異以進。初致黃楊三本，帝嘉之。後歲歲召貢五六品，至是漸盛，舳艫相銜於淮、汴，號「花石綱」，置應奉局於蘇州，命勔總其事。勔指取內帑如囊中物，每取以數十百萬計。於是搜巖剔藪，幽隱不置。凡士庶之家，一石一木稍堪玩者，即領健卒直入其家，用黃封表識，指爲御前之物，使護視之。微不謹，即被以大不恭罪。及發行，必撤屋抉牆以出。人不幸有一物小異，共指爲不祥，惟恐芟夷之不速。民預是役者，中家破產，或鬻賣子女以供其須。劚山輦石，程督慘刻，雖在江湖不測之淵，百計取之，必得乃止。至截諸道糧餉綱，旁羅商船，揭所貢，暴其上。舟人倚勢貪橫，凌轢州縣，道路以目。
勔勢焰薰灼，衺人穢夫候門奴事，自直祕閣至殿學士，如欲可得，不附者旋踵罷去，時謂「東南小朝廷」。大觀四年閏八月，以張閣知杭州，兼領花石綱。
政和四年八月，新作延福宮，宮在大內北拱宸門外。初，蔡京欲以宮室媚帝，召內侍童貫、楊戩、賈詳、何訴、藍從熙五人，諷以內中逼窄之狀，五人乃請因延福舊名而新作之。五人分任工役，視力所致，爭以侈麗高廣相誇尚，各爲制度，不務沿襲。及成，號「延福五位」。東西配大內，南北稍劣，其東直景龍門，西抵天波門，其間殿閣亭臺相望。鑿池爲海，疏泉爲湖。鶴莊、鹿砦、文禽、奇獸、孔翠諸柵，蹄尾動以千數。嘉花名木，類聚區別。怪石巖壑，幽勝宛若天成，不類塵境。既成，帝自爲文以記之。其後又爲村居野店、酒肆青簾於其間。每歲冬至後，即放燈，自東華門以北，並不禁夜，徙市民行鋪夾道以居，縱博羣飲，至上元後乃罷，謂之「先賞」。尋又跨舊城修築，號「延福第六位」。復跨城外浚濠，作二橋，橋下疊石爲固，引舟相通，而橋上人物，外自通行，不覺也，名曰景龍江。夾江皆植奇花珍木，殿宇對峙焉。
七年秋七月，置提舉御前人船所。時東南監司、郡官、二廣市舶率有應奉，又有不待旨但送物至都，計會宦者以獻。大率靈壁、太湖、慈谿、武康諸石，二浙奇竹、異花、海錯，福建荔枝、橄欖、龍眼，南海椰實，登、萊文石，湖、湘文竹，四川佳果木，皆越海渡江，毀橋樑，鑿城郭而至，植之皆生。而異味珍苞，則以健步捷走，雖甚遠，數日即達，色香未變也。至是，蔡京又言:「陛下無聲色犬馬之奉，所尚者山林間物，乃人之所棄。但有司奉行之過，因以致擾。」乃請作提舉淮、浙人船所，命內侍鄧文誥領之。詔自後有所需，即從御前降下，乃如數貢，餘不許妄進。名爲便民，而實擾害如故。
十二月，作萬歲山。
宣和三年春正月，童貫承詔罷蘇、杭應奉局、花石綱。初，帝以東南之事付童貫，且曰：「如有急，即以御筆行之。」貫至吳，見民困花石之擾，貫遂命其僚董耘作手詔罪已，罷諸應奉造作局，又御前花石綱運並木石彩色等場務，而帝亦黜朱勔父、子、弟、侄之在職者。吳民大悅。
閏五月，復置應奉司。方臘既平，王黼言於帝曰：「士大夫懷奸弗悛，抑損應奉，妄爲譏謗。望特置應奉一司，臣專總領，庶杜奸謀。」從之。仍令樑師成總領於內，遂復諸應奉局，奪發運漕輓之卒爲用，戶部不敢詰。自是四方珍異之物充歸二人之家，而入尚方者才十一。
四年十二月，萬歲山成，更名曰艮嶽。山周十餘里，其最高一峯九十步，上有亭曰介。分東、南二嶺，直接南山。山之東有萼綠華堂、書館、八仙館、紫石巖、棲真嶝、覽秀軒、龍吟堂。山之南則壽山，兩峯並峙，有雁池、噰噰亭。山之西有藥寮、西莊、巢雲亭、白龍沜、濯龍峽、蟠秀、練光、跨雲亭、羅漢巖。又西有萬松嶺，半嶺有樓曰倚翠。上下設兩關。關下有平地，鑿大沼，沼中作兩洲，東爲蘆渚浮陽亭，西爲梅渚雪浪亭。西流爲鳳池，東出爲雁池。中分二館，東曰流碧，西曰環山，有巢鳳閣、三秀堂。東池後有揮雪廳。復由嶝道上至介亭。亭左復有極目亭、蕭森亭，右復有麗雲亭。半山北俯景龍江，引江之上流注山間。西行爲漱瓊軒。又行石間爲煉丹凝觀、圜山亭，下視江際，見高陽酒肆及清澌閣。北岸有勝筠庵、躡雲臺、蕭閒館、飛岑亭。支流別爲山莊，爲回溪。又於南山之外爲小山，橫亙二里，曰芙蓉城，窮極巧妙。而景龍江外，則諸館舍尤精。其北又因瑤華宮火，取其地作大池，名曰曲江池，中有堂曰蓬壺，東盡封丘門而止。其西則自天波門橋引水直西，殆半里，江乃折南，又折北。折南者過閶闔門，爲復道，通茂德帝姬宅。折北者，四五里，屬之龍德宮。既成，帝自爲《艮嶽記》，以爲山在國之艮位故也。初，朱勔於太湖取石，高廣數丈，載以大舟，挽以千夫，鑿城斷橋，毀堰拆插，數月乃至。會得燕地，因號昭功敷慶神運石，立於萬歲山。又作絳霄樓，勢極高峻，盡工藝之巧。其後羣閹興築不已，於是山林巖壑，日益高深，亭臺樓觀，不可稱紀。又以金芝產於萬壽峯，更名壽嶽。諸巨璫爭出新意，謂土木既宏麗矣，獨念四方所貢珍禽之在圃者不能盡馴。有市人薛翁，素以豢擾爲優場戲，請於童貫，願役其間，許之，乃日集輿衛鳴蹕，張黃蓋以遊。至則以巨柈盛肉炙樑米，翁效禽鳴，以致其類。既乃飽飫翔集，聽其去來。月餘而圃禽四集，不假鳴而至致，益狎玩，立鞭扇間不復畏。遂自命局曰來儀所，招四方籠畜者，置官司以總之。一日，上幸是山，聞清道聲，望而羣翔者數萬。翁輒先以牙牌奏道左曰：「萬歲山瑞禽迎駕。」上顧罔測，大喜，命以官，賚予加厚。
