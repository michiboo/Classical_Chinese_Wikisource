○禮樂議
太祖建隆三年夏四月，太常寺博士聶從義上《三禮圖》。先是，周世宗時，將禘於太廟，言事者以宗廟無祧室，不當行禘祫之禮。崇義上言，其略曰：「魏明帝以景初三年正月上仙，至五年二月，祫祭。明年，又禘。自茲後，以五年爲禘。且魏以武帝爲太祖，至明帝始三帝，未有毀主而行禘祫，其證一也。宋文帝元嘉六年，祠部定十月三日大祫。其太學博士議云：按禘祫之禮，三年一，五年再。宋高祖至文帝裁亦三帝，未有毀主而行禘祫，其證二也。梁武帝用謝廣識，三年一禘，五年一祫，謂之大祭。禘祭以夏，祫祭以冬。且樑武乃受命之君，裁追尊四朝而行禘祫，則知祭者是追養之道，以時移節變，孝子感而思親，故薦以首時，祭以仲月，間以禘祫，序以昭穆，乃禮之經也，非關宗廟備與未備，其證三也。」終從崇義之議。世宗詔參定郊廟祭玉，崇義因考正三禮，至是，表上之。帝覽而嘉之，詔曰：「禮器、禮圖，相承傳用，浸歷年祀，寧免差違。聶崇義典事國庠，服膺儒業，討尋故實，刊正疑訛，奉職效官，有足嘉者，崇義宜量與酧獎。所進《三禮圖》，宜令太子詹事尹拙集儒學三五人，更同參議，所冀精詳，苟有異同，善爲商榷。」
尹拙駮正三禮，聶崇義復引經釋之，下工部尚書竇儀裁定。儀上奏曰：「伏以聖人制禮，垂之無窮，儒者據經，所傳或異，年祀浸遠，圖繪缺然，趶駮彌深，丹青靡據。聶崇義研求師說，耽味《禮經》，較於舊圖，良有新意。尹拙爰承製旨，能罄所聞。尹拙駮議及聶崇義答義各四卷，臣再加詳閱，隨而裁置，率用增損，列於註釋，共分爲十五卷，以聞。」詔頒行之。拙、崇義復陳「祭玉、鼎釜異同。」之說，詔下中書省集議。吏部尚書張昭等奏議曰：「按聶崇義稱祭天蒼璧，九寸圓好，祭地黃琮，八寸無好，圭、璋、琥並長九寸。自言周顯德三年，與田敏等按《周官玉人》之職及阮諶、鄭玄舊圖，載其制度。臣等按《周禮玉人》之職，只有璧琮九寸，瑑琮八寸，及璧羨度尺好三寸以爲度之文，即無蒼璧、黃琮之制，兼引注有《爾雅》肉倍好之說，此即是注璧羨度之文，又非蒼璧之制。又詳鄭玄自注《周禮》，不載尺寸，豈復別作畫圖，違經立異。《四部書目》內有《三禮圖》十二卷，是隋開皇中敕禮官修撰，其圖第一、第二題雲梁氏，第十後題雲鄭氏，又稱不知梁氏、鄭氏名位所出。今書府有《三禮圖》，亦題梁氏、鄭氏，不言名位。厥後有樑正者，集前代圖記，更加詳議，題《三禮圖》曰：陳留阮士信受禮學於潁川綦冊君，取其說爲圖三卷，多不按《禮》文，而引漢事與鄭君之文違錯，正刪爲二卷。其阮士信即諶也。如樑正之言，可知諶之紕謬，兼三卷《禮圖》刪爲二卷，應在今《禮圖》之內，亦無改祭玉之說。臣等參詳，自周公制禮之後，叔孫通復位以來，《禮》有緯書，漢代諸儒頗多著述，討尋祭玉，並無尺寸之說。魏、晉之後，鄭玄、王肅之學，各有生徒，《三禮》、《六經》，無不論說，檢其書亦不言祭玉尺寸。臣等參驗畫圖本書，周公所說正經不言尺寸，設使後人謬爲之說，安得便入周圖。知崇義等以諸侯入朝獻天子、夫人之琮、璧以爲祭玉，又配合羨度肉好之言，強爲尺寸。古今大禮，順非改作，於理未通。又據尹拙所述，禮神之六玉，稱取樑桂州刺史崔靈恩所撰《三禮義宗》，內昊天及五精帝圭、璧、琮、璜皆長尺二寸，以法十二時。祭地之琮長十寸，以效地之數。又引《白虎通》云：方中圓外曰璧，圓中方外曰琮。崇義非之，以爲靈恩非周公之才，無周公之位，一朝撰述便補六玉闕文，尤不合禮。臣等竊以劉向之論《洪範》，王通之作《元經》，非必挺聖人之姿而居上公之位，有益於教，亦爲斐然。臣等以靈恩所撰之書，聿稽古訓，祭玉以十二爲數者，蓋天有十二次，地有十二辰，日有十二時，封山之玉牒十二寸，圓丘之邊豆十二列，天子以鎮圭外守，宗後以大琮內守，皆長尺有二寸，又祼圭尺二寸，王者以祀宗廟。若人君親行之郊祭，登壇酌獻，服大裘，搢大圭，行郊奠，而手秉尺二之圭，祼獻九寸之璧，不及禮宗廟祼圭之數，父天母地，情亦奚安。則靈恩議論，理未爲失，所以自《義宗》之出，歷樑、陳、隋、唐垂四百年，言禮者引爲師法，今《五禮精義》、《開元禮》、《郊祀錄》皆引《義宗》爲標準。近代晉、漢兩朝，仍依舊制。周顯德中，田敏等妄作穿鑿，輒有更改。自唐貞觀之後，凡三次大修五禮，並因隋朝典故，或節奏繁簡之間稍有釐革，亦無改祭玉之說。伏望依《白虎通》、《義宗》、《唐禮》之制，以爲定式。又尹拙依舊圖畫釜，聶崇義去釜畫鑊，臣等參詳舊圖，皆有釜無鑊。按《易說卦》云：坤爲釜。《詩》云：維錡及釜。又云：溉之釜鬵。《春秋傳》云：錡釜之器。《禮記》云：燔黍捭豚。解云：古未有甑釜，所以燔捭而祭。即釜之爲用，其來尚矣，故入於《禮圖》。今崇義以《周官》祭祀有省鼎鑊、供鼎鑊，又以《儀禮》有羊鑊、豕鑊之文，乃云：畫釜不如畫鑊。今諸經皆載釜之用，誠不可去。又《周》、《儀禮》皆有鑊之文，請兩圖之。又若觀諸家祭祀之畫，今代見行之禮，於大祀前一日，光祿卿省視鼎、鑊，伏請圖鑊於鼎下。」詔從之。
乾德元年二月，太常竇儼上言曰：「三五之興，禮樂不相沿襲。洪惟聖宋，肇建皇極，一代之樂，宜乎立名。樂章固當易以新詞，式遵舊典。」從之，因詔儼專其事。儼乃改周樂文舞《崇德》之舞爲《文德》之舞，武舞《象成》之舞爲《武功》之舞。改樂章十二順爲十二安，蓋取「治世之音安以樂。」之義：祭天爲《高安》，祭地爲《靜安》，宗廟爲《理安》，天地宗廟登歌爲《嘉安》，皇帝臨軒爲《隆安》，王公出入爲《正安》，皇帝食飲爲《和安》，皇帝受朝、皇后入宮爲《順安》，皇太子軒縣出入爲《良安》，王冬朝會爲《永安》，郊廟俎豆入爲《豐安》，祭享、酌獻、飲福、受胙爲《禧安》，祭文宣王、武成王同用《永安》，籍田、先農用《靜安》。五月，有司上言：「僖祖文獻皇帝室奏《大善》之舞，順祖惠元皇帝室奏《大寧》之舞，翼祖簡恭皇帝室奏《大順》之，舞宣祖昭武皇帝室奏《大慶》之舞，從之。翰林學士承旨陶谷等奉詔撰定祀感生帝之樂章曲名：降神用《大安》，太尉行用《保安》，奠玉幣用《慶安》，司徒奉俎用《鹹安》，酌獻用《崇安》，飲福用《廣安》，亞獻用《文安》，送神用《普安》。五代以來樂工未具，是歲秋行郊享之禮，詔選開封府樂工八百三十人，權隸太常，習鼓吹。
四年春，遣拾遺孫吉取成都孟昹僞宮縣至京師。太常官屬閱視，考其樂器不協音律，命譭棄之。
六月，判太常寺和峴言：「大樂署舊制，宮縣三十六虛設於庭，登歌兩架設於殿上。望詔有司別造，仍令徐州求泗濱石以充磬材。」許之。先是晉開運末，禮樂之器淪陷，至是，始令有司復二舞、十二案之制。二舞郎及引舞一百五十人，按視教坊開封樂籍，選樂工子弟以備其列，冠服準舊制。鼓吹十二案，其制，設氈牀十二，爲熊羆騰倚之狀以承其下，每案設大鼓、羽葆鼓、金錞各一，歌簫、笳各二，凡九人，其冠服同引舞之制。
十月，峴又言：「樂器中有叉手笛，樂工考驗皆與雅音相應。按唐呂才歌《白雪》之琴，馬滔進《太一》之樂，當時得與宮縣之籍，況此笛足以協十二旋相爲宮，亦可通八十四調。其制如雅笛而小，長九寸，與黃鍾管等，其竅有六，左四右二，樂人執持，兩手相交，有拱揖之狀，請名之曰拱宸管。望於十二案、十二編磬並登歌兩架，各設其一，編於令式。」詔可。
太祖每謂雅樂聲高，近於哀思，不合中和，又念王樸、竇儀，素名知樂，皆已淪沒，因詔和峴討論其理。峴言：「以樸所定律呂之尺較西京銅望臬古制石尺短四分，樂聲之高良由於此。」乃詔依古法別創新尺以定律呂，自此雅音和暢，事具《律曆志》。
自國初已來，御正殿、受朝賀，用宮縣次。御別殿、羣臣上壽，舉教坊樂。是歲冬至，上御乾元殿，受賀畢，羣臣詣大明殿，行上壽禮，始用雅樂、登歌二舞。
是月，和峴又上言：「郊廟殿庭，通用《文德》、《武功》之舞，然其綴兆未稱武功、文德之形容。又依古義，以揖讓得天下者，先奏文舞。以征伐得天下者，先奏武舞。陛下以推讓受禪，宜先奏文舞。按《尚書》，舜受堯禪，玄德升聞，乃命以位。請改殿宇所用文舞爲《玄德升聞》之舞。其舞人約唐太宗舞圖，用一百二十八人，以倍八佾之數，分爲八行，行十六人，皆着履，執拂，服袴褶，冠進賢冠。引舞二人，各執五采纛。其舞狀、文容、變數，聊增更改。又陛下以神武平一宇內，即當次奏武舞。按《尚書》周武王一戎衣而天下大定，請改爲《天下大定》之舞。其舞人數行列，悉同文舞。其人皆被金甲，持戟，引舞二人，各執五采旗。其舞六舞：一變象六師初舉，二變象上黨克平，三變象淮揚底定，四變象荊、湖歸復，五變象邛蜀納款，六變象兵還振旅。乃別撰舞曲樂章，其鐃鐸、雅相、金錞、鞀鼓，並引二舞等工人冠服，即依樂令，而《文德》、《武功》之舞，請於郊廟仍舊通用。又按唐貞觀十四年，景雲見，河水清，張文收採古《朱雁》、《天馬》之義，作《景雲河清歌》，名《燕樂元會第二奏》者是也。伏見今年荊南進甘露，京兆、果州進嘉禾，黃州進紫芝，和州進綠毛龜，黃州進白兔。欲依月律，撰《神龜》、《甘露》、《紫芝》、《嘉禾》、《玉兔》五瑞各一曲，每朝會登歌，首奏之。」有韶「二舞人數、衣冠悉仍舊制，樂章如所請。」
六年峴又言：「漢朝獲天馬、赤雁、神鼎、白麟之瑞，併爲郊歌。國朝合州進瑞木成文，馴象由遠方自至，秦州獲白烏，黃州獲白雀，併合播在筦弦，薦於郊廟。」詔峴作《瑞文》、《馴象》、《玉烏》、《皓雀》四瑞樂章，以備登歌。
未幾，峴復言：「按《開元禮》，郊祀車駕還宮，入嘉德門，奏《採茨》之樂。入太極門，奏《太和》之樂。今郊祀禮畢，登樓肆赦，然後還宮，宮縣但用《隆安》，不用《採茨》。其《隆安》樂章本是御殿之辭，伏詳禮意，《隆安》之樂自內而出，《採茨》之樂自外而入，若不併用，有失舊典。今大樂署丞王光裕誦得唐日《採茨曲》，望依月律別撰其辭。每郊祀畢，車駕初入，奏之。御樓禮畢，還宮，即奏《隆安》之樂。」並從之。
