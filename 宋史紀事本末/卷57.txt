欽宗靖康元年十一月辛酉，帝如青城粘沒喝軍。先是，京城既陷，何慄欲親率都民巷戰，金人宣言議和退師，乃止。帝聞金人慾和而退，命何慄及濟王栩使其軍以請成，粘沒喝、斡離不曰：「自古有南即有北，不可相無也。今之所議，期在割地而己。」戊午，何慄還，言金人慾邀上皇出郊。帝曰：「上皇驚憂而疾，必欲之出，朕當親往。」自乙卯雪不止，是日霽，夜有白氣出太微，彗星見。庚申，日出如血，無光。辛酉，帝如青城，何慄、陳過庭、孫傅等從，奉表請降。以金遣二帥還報云：「其主欲立賢君，宜族中別立一人以爲宋國主，仍去帝號。」帝默然。
十二月壬戌朔，帝留青城。粘沒喝遣蕭慶入城，居尚書省，檢視府庫帑藏，凡朝廷之事，必先關白。
癸亥，帝至自金營，士庶及太學士迎謁，帝掩面大哭曰：「宰相誤我父子。」觀者無不流涕。
帝詣延福宮朝太上皇，奏曰：「金人以別立賢君爲言，可且以弟康王爲主，以延祖宗社稷。」時康王母韋妃在側，言曰：「金人必不止於立賢，禍有不可勝言者。」時，金遣使來索金一千萬錠，銀二千萬錠，帛一千萬匹，於是大括金銀。定京師米價，勸糶以賑民，縱民伐紫筠館花木以爲薪。
丙寅，金人索京城騾馬，御馬而下七千匹悉歸之。又索少女一千五百人，充後宮祇應，宮嬪不肯出宮，赴池水死者甚衆。
遣劉韐、陳過庭、折彥質等爲割地使，如河東、北，割地以畀金。又分遣歐陽珣等二十人持詔往。珣至深州城下，痛哭謂城上人曰：「朝廷爲奸臣所誤至此，吾已辦死來矣。汝等宜勉爲忠義報國。」金人怒，執送燕，焚殺之。
時範致虛會陝西兵十萬人入援，至潁昌，聞汴京破，西道總管王襄南遁，致虛獨與西道副總管孫昭遠、環慶帥王似、熙河帥王倚帥步騎號二十萬，赴汴。出武關，至鄧州千秋鎮，金將婁室以精騎衝之，皆不戰而潰。王似、王倚、孫昭遠等留陝府，致虛收餘兵入潼關。
二年春正月辛卯朔，帝朝太上皇於延福宮。粘沒喝遣其子真珠同虜使八人入賀，帝命濟王栩如金營報謝。壬辰，遣聶昌、耿南仲出割兩河地降金。民堅守，不奉詔。
庚子，金人索金帛急，且再邀帝至營。帝有難色，何慄、李若水以爲無虞，勸帝行。帝乃命孫傅、謝克家輔太子監國，而與慄、若水等復如青城。閣門宣贊舍人吳革白曰：「天文帝座甚傾，車駕若出，必墮虜計。」 不聽。帝出城，百姓數萬人挽車駕曰：「陛下不可出。」號泣不與行，帝亦泣下。範瓊曰：「皇帝旦出，暮即返矣。」百姓投瓦礫擊之，瓊遂以刃斷挽者之手。車駕至郊，張叔夜猶叩馬而諫，帝曰：「朕爲生靈之故，不得不親往。」叔夜號慟再拜，衆皆哭。帝回首以字呼之曰：「嵇仲努力。」
丙午，割地使劉韐至金營，金人使僕射韓正館之僧舍，謂韐曰：「國相知君，今用君矣。」韐曰：「偷生以事二姓，有死不爲也。」正曰：「軍中議立異姓，欲以君爲正代。與其徒死，不若北去取富貴。」韐仰天大呼曰：「有是乎？」乃手書片紙曰：「忠臣不事二君，必死矣。」使親信持歸，報其子子羽等，即沐浴更衣，酌卮酒而縊。燕人嘆其忠，瘞之寺西岡上。
帝自如青城，都人日出迎駕，粘沒喝、斡離不留不遣。太學生徐揆詣南薰門，以書抵二酋，請車駕還闕，其略曰：「昔楚莊王入陳，欲以爲縣，申叔時諫，復封之。後世君子莫不多叔時之善諫，楚子之從諫，千百載之下，猶想其風采。本朝失信大國，背盟致討，元帥之職也。都城失守，社稷幾亡而存，元帥之德也。兵不血刃，市不易肆，生靈幾死而活，元帥之仁也，雖楚子存陳之功，未能有過。我皇帝親屈萬乘，兩造轅門，越在草莽，國中喁喁，跂望屬車之塵者屢矣。道路之言，乃謂以金銀未足，故天子未返，揆竊惑之。今國家帑藏既空，編民一妾婦之飾，一器用之微，無不輸之公上，商賈絕跡不來，京邑區區，豈足以償需索之數。有存社稷之德，活生靈之仁，而以金帛之故，質留君父，是猶愛人之子弟，而辱其父祖，與不愛無擇，元帥必不爲也。願推惻隱之心，存始終之惠，反其君父，班師振旅，緩以時日，使求之四方，然後遣使人奉獻，則楚封之功不足道也。」二酋見書，使以馬載揆至軍詰難，揆厲聲抗論，爲其所殺。
金主吳乞買得帝降表，遂廢帝及太上皇帝爲庶人。知樞密院事劉彥宗請復立趙氏，不許。
時金人根括津搬，絡繹道路。上遣使歸云：「朕拘留在此，候金銀數足，方可還。」於是再增侍從郎中二十四員，再行根括，又分遣搜掘戚里、宗室、內侍、僧道、伎術之家，凡八日，得金三十萬八千兩、銀六百萬兩、表段一百萬，詔令權貯納。時根括己申了絕，二月軍前取過。教坊人及內侍藍忻等言「各有窖藏金銀，乞搜出。」二酋怒甚。於是開封府復立賞限，大行根括，凡十八日，城內復得金七萬、銀一百十四萬，並表段四萬，納軍前。二酋以金銀不足，殺提舉官梅執禮等四人，餘各杖數百。乃下令曰：「根括已正典刑，金銀尚或未足，當縱兵。」於是再括。
丁巳，金人索郊天儀制及圖籍。
戊午，金索大成樂器、太常禮制器用以至戲玩圖畫等物，盡置金營，凡四日，乃止。二月辛酉朔，帝在青城。丙寅，金人塹南薰門路。
丁卯，金人邀上皇出城，詣軍前。上皇將行，張叔夜諫曰：「皇帝一出不復歸，陛下不可再出。臣當率勵精兵，護駕突圍而出，庶幾僥倖於萬一。天不祚宋，死於封疆，不猶勝生陷夷狄乎？」上皇遲疑未行，欲飲藥，爲範瓊所奪。瓊遂逼上皇與太后御犢車出宮。鄆王楷及諸妃、公主、駙馬、六宮有位號者皆行，獨元祐皇后孟氏以廢居私第獲免。初，金人以內侍鄧述所具諸王、皇孫、妃、主名，檄開封尹徐秉哲盡取之。秉哲令坊巷五家爲保，毋得藏匿，前後凡得三千餘人，秉哲率令衣袂相聯屬而往。
金人逼帝及上皇易服，李若水抱帝哭，詆金人爲狗輩。金人曳若水出，擊之，敗面，氣結仆地。粘沒喝令鐵騎十餘守視之，曰：「必使李侍郎無恙。」若水絕不食，或勉之曰：「事無不可爲者，公今日順從，明日富貴矣。」若水嘆曰：「天無二日，若水寧有二主哉！」其僕亦慰解之曰：「公父母春秋高，若少屈，冀得一歸覲。」若水叱之曰：「吾不當復顧家矣。」
金人又逼上皇召皇后、太子，孫傅留太子不遣。統制吳革欲以所募士微服衛太子潰圍而出，傅不從，而密謀匿之民間，別求狀類太子者及宦者二人殺之，並斬十數死囚，持首送之，紿金人曰：「宦者欲竊太子出，都人爭鬥殺傷，誤中太子，因率兵討定，斬其爲亂者以獻。」苟不已，則以死繼之。越五日，無肯承其事者。吳幵、莫儔督脅甚急，範瓊以危言讋衛士，遂擁皇后、太子共車而出。傅曰：「吾爲太子傅，當同死生。」遂以留守事付王時雍，從太子出。百官軍吏奔隨太子號哭，太子亦呼云：「百姓救我。」哭聲震天。至南薰門，範瓊力止傅，金守門者曰：「所欲得太子，留守何預。」傅曰：「我，宋之大臣，且太子傅也，當死。」遂宿門下以待命。
若水在金營旬日，粘沒喝召問立異姓狀，若水罵之。粘沒喝令擁去，若水反顧，罵益甚。監軍撾破其脣，噀血復罵，至以刃裂頸斷舌而死。金人相與言曰：「遼國之亡，死義者十數，南朝惟李侍郎一人。」
三月辛卯朔，帝在青城。
夏四月庚申朔，金人以二帝及太妃、太子、宗戚三千人北去。斡離不脅上皇、太后與親王、皇孫、駙馬、公主、妃嬪及康王母韋賢妃、康王夫人邢氏等由滑州去，粘沒喝以帝、後、太子、妃嬪、宗室及何慄、孫傅、張叔夜、陳過庭、司馬樸、秦檜等由鄭州去，而歸馮澥、曹輔、路允迪、孫覿、張澂譚世績、汪藻、康執權、元當可、沈晦、黃夏卿、鄧肅、郭仲荀等於張邦昌。百官遙辭二帝於南薰門，衆痛哭，有僕絕者。凡法駕、鹵簿，皇后以下車輅、鹵簿、冠服，禮器、法物、大樂、教坊樂器、祭器、八寶、九鼎、圭璧、渾天儀、銅人、刻漏、古器，景靈宮供器，太清樓、祕閣、三館書，天下府、州、縣圖及官吏、內人、內侍、伎藝工匠、倡優，府庫畜積，爲之一空。
上皇離青城，金人以牛車數百乘載諸王、後宮，皆胡人牽駕，不通華言。至邢、趙間，斡離不遣郭藥師迎謝，上皇曰：「天時如此，非公之罪。」藥師慚而退。
帝自離青城，頂青氈笠，乘馬，後有監軍隨之。自鄭門而北，每過一城，輒掩面號泣。至代，工部員外郎滕茂實號泣迎謁，茂實蓋嘗副路允迪出使者。粘沒喝逼茂實胡服，茂實力拒之。茂實請侍舊主俱行，粘沒喝不許。帝遂由代渡太和嶺至雲中。
初，張叔夜聞金人議立異姓，謂孫傅曰：「今日之事，有死而已。」移書二酋，請立太子以從民望。二酋怒，追赴軍中，被擄北去。叔夜在道中，惟時飲水。度白溝，御者曰：「過界河矣。」叔夜乃矍然起仰天大呼，遂不復語，扼吭而死。何慄、孫傅至燕山，亦相繼死。
金人以太上皇及帝以素服見阿骨打廟，遂見金主於乾元殿。金主封太上皇爲昏德公，帝爲重昏侯。未幾，徙之韓州。令下之後，盡空其城，命晉康郡王孝騫等九百餘人至韓州同處，給田十五頃，令種蒔以自給。惟秦檜不與徙，依撻蘭以居，撻懶亦厚待之。
