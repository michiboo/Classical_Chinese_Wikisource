○金人渡江南侵
高宗建炎三年六月，金兀朮請大起燕、雲、河朔兵南侵，金主吳乞買從之。是月，遂陷磁州。
九月，諜報金人治舟師，將由海道窺浙，遣韓世忠控守圌山、福山。
冬十月，金兀朮分兵南寇，一自滁、和入江東，一自蘄、黃入江西。遂取壽春，掠光州，復陷黃州，守臣趙令峸死之。令峸，燕懿王玄孫也。
金人陷江州，時劉光世在江州，日置酒高會，金兵渡江凡三日，尚未之知。及薄城下，遂引兵遁，趨南康。知江州韓梠棄城走。金人入城殺掠，遂由大治趨洪州。
十一月乙巳朔，金人犯盧州，守臣李會以城降。戊申，金兀朮犯和州，守臣李儔以城降。己酉，兀朮陷無爲軍，守臣李知幾棄城走。丁巳，金人陷臨江。
戊午，陷臨江撫、袁二州守臣俱降。庚申，金人陷真州。壬戌，金人陷溧水，縣尉潘振死之。癸亥，金人陷太平州。
甲子，杜充遣統制陳淬等及金人戰於馬家渡，王燮先遁，淬獨與戰，死之。
金兵至廬陵，太守楊淵棄城走。時，胡銓爲舉子，居薌城，團結丁壯以保廬井，乃自領民兵，入城固守，卒完其城。
辛未，兀朮渡江，入建康。杜充叛，降金。時江、浙倚重於充，充日事誅殺，且無制敵之方。兀朮與李成合兵攻烏江，充閉門不出。統制岳飛泣諫，請視師，充不從。兀朮遂乘充無備，由馬家渡渡江，陷太平，長驅至建康。充渡江遁真州。諸將怨充嚴刻，欲乘其敗害之，充聞不敢入營，居長蘆寺。兀朮遣人說之曰：「若降，當封以中原，如張邦昌故事。」充遂還建康，與守臣陳邦光、戶部尚書李梲率官屬迎金師，拜兀朮於馬首。通判楊邦乂獨不肯屈膝，以血大書衣裾曰：「寧作趙氏鬼，不爲他邦臣。」兀朮使人誘以官，終不屈，大罵求死，遂殺之。事聞，贈直祕閣，諡忠襄。
癸酉，帝聞杜充敗，謂呂頤浩曰：「事迫矣，若何。」頤浩遂進航海之策，其言曰：「敵兵多騎，必不能乘舟襲我。江、浙地熟，必不能久留，俟其退去，復還二浙。彼出我入，彼入我出，此兵家之奇也。」帝然之，遂如明州。
甲戌，韓世忠自鎮江退守江陰。是月，知徐州趙立聞詔諸路以兵勤王，乃將兵三萬趨行在。金人邀立於淮陰，立麾下勸立不如還保徐州，立奮怒，嚼其齒曰：「回顧者斬。」於是率衆徑進，與金人遇，轉戰四十里，至楚州城下。立中箭貫兩頰，口不能言，以手指麾諸軍，憩歇定方拔箭出之。議者謂自燕山之役，南兵未有如此之鏖戰者。
十二月丙子，帝至明州。
辛巳，金人攻常州，守臣周杞遣赤心隊官劉晏擊之。迎岳飛移屯宜興。盜郭吉聞飛來，遁入湖，飛遣王貴等追破之，盡降其衆。時，兀朮將趨杭州，遂進攻廣德軍。飛聞之，邀擊至廣德境中，六戰皆捷，擒其將王權。駐軍鍾村，將士無糧，忍饑不敢擾民。會金復遣兵攻常州，飛復追至，四戰皆捷。於是廣德無援，金人殺守臣張烈。
乙酉，兀朮自廣德過獨鬆關，見無戍者，謂其下曰：「南朝若以羸兵數百守此，吾豈能遽度哉。」遂犯臨安，守臣康允之棄城走。錢塘縣令朱蹕率弓手土軍，前路拒戰，兩中流矢，猶奮勇而進，力竭死之。
兀朮聞帝在明州，遣阿里蒲盧渾帥精騎渡浙來追。己丑，帝乘樓船，次定海縣，留範宗尹、趙鼎於明州，以待金使。又謂張俊曰：「若能扞敵成功，當加王爵。」呂頤浩奏令從官以下各從便去。帝曰：「士大夫當知義理，豈可不扈從。若然，則朕所至乃同寇盜耳。」於是郎官以下多從衛。
癸巳，帝舟次昌國縣。
戊戌，金人犯越州，安撫使李鄴以城降，金人琶八守之。衛士唐琦袖石伏道旁，伺其出擊之，不中，被執。琶八詰之，琦曰：「欲碎爾首，我即死，爲趙氏鬼耳。」琶八曰：「使人人如此，趙氏豈至是哉。」又問「李鄴爲帥，尚以城降，汝何人，敢爾。」琦曰：「鄴爲臣不忠，恨不得手刃之，尚言及斯人耶？」仍顧鄴曰：「我月給石米，不肯悖其主，汝享國厚恩，乃至此，豈人類哉。」詬罵不少屈，琶八趣殺之，至死不絕口。
四年春正月乙巳，金人犯明州，張俊及守臣劉洪道擊卻之。庚戌，金人再犯明州，張俊引兵遁去。
己未，金人陷明州。夜，大雨，震電，乘勝破定海、昌國，以舟師來襲御舟，追三百餘里，弗及。提領海舟張公裕引大舶擊卻之，金人引還。辛酉，帝發章安。甲子，泊溫州港口。
二月，時金人既破江西諸郡，乃引兵犯湖南，遂陷潭州。將吏王暕、劉玠、趙聿之戰死，向子諲率兵奪門而出，金兵遂大掠，屠其城而去。
丙子，金兀朮引兵北還，至臨安，縱火焚掠。以輜重不能遵陸，取道秀州而北。
庚寅，帝次溫州。時諸將無功，翰林學士汪藻上言：「敵人之來，諸將擁兵相望，曾不能爲陛下施矢鏃之勞，獨張俊守明州，僅能少抗。若更堅守數日，待虜再來，乘其機會，極力剿除，虜若失利，終身懲創，不敢復南。柰何敵未退數里間，遽狼狽引去。方其行也，三尺童子知其不可，以爲虜性強愎，不嬰其鋒猶懼屠戮，況以致怨而去。不增兵益戍，反旋軍空城以挑之，是前日之小捷，乃莫大之禍也。未幾，果殘明州，無噍類。是殺明州一城生靈，而陛下再有館頭之行者，張俊使之也。臣復痛念自秋以來，陛下爲宗社大計，懼敵人之侵逼，宵旰勞焦，未嘗頃刻少安。以建康、京口、九江皆要害之地，當宿重兵，故以杜充守建康，韓世忠守京口，劉光世守九江，而以王燮隸杜充，其措置非不盡善也。若虜騎渡江，充、世忠、燮併力扼其前，光世掩其後，可使奔北之不暇。而世忠八九月間已掃鎮江所儲之資，盡裝海舶，焚其城郭，爲逃遁之計。及杜充危急，王燮、劉光世亦偃然坐視，不出一兵，竟至陷沒。臣竊觀今日諸將，在古法當誅，然不可盡誅也，惟王燮本隸杜充，充敗於前而燮不救，此不可赦。當先斬燮以令天下，其他以次重行貶降，使以功贖過，庶幾國威少振，敵人知忌。」不報。
辛卯，金人陷秀州。
金遊騎至平江，周望奔太湖，守臣湯東野棄城遁。兀朮入城，縱火焚掠，死者五十萬人。三月壬子，金人入常州，守臣周祀棄城走。
丁巳，金人至鎮江。初，韓世忠以前軍駐青龍鎮，中軍駐江灣，後軍駐海口，欲俟兀朮師還擊之。及兀朮由秀州趨平江，世忠事不就，遂移師鎮江以待之，先以八千人屯焦山寺。兀朮欲濟江，乃遣使通問，且約戰期。世忠許之，因謂諸將曰：「是間形勢無如金山龍王廟者，敵必登之以覘我虛實。」乃遣蘇德將百人伏廟中，百人伏廟下岸側，戒之曰：「聞江中鼓聲，則岸兵先入，廟兵繼出，以合擊之。」及敵至，果有五騎趨廟，廟兵先鼓而出，獲其兩騎，其三騎振策以馳。一人紅袍玉帶，既墜，復跳而免，詰諸獲者，則兀朮也。既而接戰江中，凡數十合，世忠力戰，妻梁氏親執桴鼓，敵終不得濟，俘獲甚衆，擒兀朮之壻龍虎大王。兀朮懼，請盡歸所掠以假道，世忠不許，復益以名馬，又不許。遂自鎮江溯流西上。兀朮循南岸，世忠循北岸，且戰且行，世忠艨艟大艦出金師前後數里，擊柝之聲達旦。將至黃天蕩，兀朮窘甚，或曰：「老鸛河故道今雖湮塞，若鑿之可通秦淮。」兀朮從之，一夕渠成，凡五十里，遂趨建康。岳飛設伏牛頭山待之，夜令百人黑衣混金營中擾之，金兵驚，自相攻擊。兀朮次龍灣，飛以騎兵三百、步兵三千，邀擊於新城，大破之，兀朮奔竄。會撻懶自濰州遣孛董太一引兵來援，兀朮乃復引還，欲北渡。世忠與之相持於黃天蕩，太一軍江北，兀朮軍江南。世忠以海艦進泊金山下，預以鐵綆貫大鉤，授健者。明旦，敵舟噪而前，世忠分海舟爲兩道，出其背，每縋一綆，則曳一舟沉之。兀朮窮蹙，求會語，祈請甚哀。世忠曰：「還我兩宮，復我疆土，則可以相全。」又數日，求再會而言不遜，世忠引弓欲射之，兀朮亟馳去。見海舟乘風使篷，往來如飛，謂其下曰：「南軍使船如使馬，柰何。」乃募人獻破舟之策，於是閩人王姓者，教其舟中載土，以平板鋪之，穴船板以棹槳，俟風息則出。海舟無風不能動也，且以火箭射其箬篷，則不攻自破矣。兀朮然之，刑白馬以祭天。及天霽風止，兀朮以小舟出江，世忠絕流擊之。海舟無風不能動，兀朮令善射者乘輕舟，以火箭射之，煙焰蔽天，師遂大潰，焚溺死者不可勝數，世忠僅以身免，奔還鎮江。兀朮遂濟江，屯於六合縣。是役也，世忠以八千人拒兀朮十萬之衆，凡四十八日而敗，然金人自是亦不敢復渡江矣。
夏四月，金人犯江西者聞兀朮北還，亦自荊門引去。統制牛皋潛軍邀擊，敗之於寶豐之宋村。
金撻懶圍楚州急，趙立命撤廢屋，城下然火池，壯士持長矛以待，金人登城，鉤取投火中。金人選死士突入，又搏殺之，乃稍引退。至是，兀朮將北歸，以輜重假道於楚，立斬其使。兀朮怒，乃設南北兩屯，絕楚餉道。
九月，金人攻楚州，趙立遣人告急。朝廷欲遣張俊救之，俊辭不行，乃命劉光世督淮南諸鎮救楚。海州李彥先首以兵至淮河，扼不得進，光世諸將王德、酈瓊多不用命，惟岳飛僅能爲援，而衆寡不敵。帝覽立奏，以書趣光世會者五，光世迄不行。金人知外援絕，進攻東城，立登磴道以觀，飛礮中其首，左右馳救之，立曰：「我終不能爲國殄賊矣。」言訖而絕。金人疑立詐死，不敢動，越旬餘城始陷。岳飛亦自泰州引還。
