寧宗嘉定十五年五月，蒙古主鐵木真會諸將於可溫寨。以西域漸定，始置達魯花赤於各城監治之。達魯花赤，猶華言掌印官也。
理宗紹定二年十二月，蒙古始定算賦：中原以戶，西域以丁，蒙古以牛羊。
三年二月，蒙古立十路課稅所。初，蒙古太祖徵西域，倉庫無鬥粟尺帛之儲，於是羣臣咸言，雖得漢人，亦無所用，不若盡殺之，使草木暢茂，以爲牧地。耶律楚材曰：「夫以天下之廣，四海之富，何求而不得。但弗爲耳。誠均定中原地稅、商稅、酒醋鹽鐵、山澤之利，週歲可得銀五十萬兩，絹八萬匹，粟四十餘萬石。何爲無用哉。」太祖曰：「誠如卿言，則國用有餘矣。卿試爲之。」至是，楚材奏十路課稅所，設使副二員，悉用士人，如陳時可、趙昉、劉中等，皆在選中。楚材因間進說周、孔之教，且謂「天下雖得之馬上，不可以馬上治。」蒙古主深然之，由是文臣漸進用矣。
四年八月，蒙古主以耶律楚材爲中書令。楚材奏請「諸路州縣長吏專理民事，萬戶府專總軍政，課稅所專掌錢榖，各不相統攝，著爲令。」又舉鎮海、粘合與之同事，權貴不得志。燕京路長官石抹鹹得卜激怒宗室斡真，使奏楚材用南朝舊人，恐有異志，不宜重用，因誣構百端，必欲置於死地。鎮海、粘合重山等懼，讓楚材曰：「何爲強更張，必有今日事。」楚材曰：「立朝廷以來，每事皆我自爲，諸公何與焉。若果獲罪，我自當之。」蒙古主察斡真之誣，逐其使者。已而鹹得卜爲人所訴，蒙古主命楚材鞫治。楚材曰：「此人倨傲，故易招謗。今方有事南方，他日治之，未晚也。」蒙古主私謂近侍曰：「楚材不校舊惡，真長者，汝輩當效之。」蒙古主至雲中，諸路所貢課額銀幣及倉廩物料文簿，具陳於前，悉符楚材元奏之數。笑曰：「卿何使錢幣流入如此。」即日授以中書省印，俾領其事，事無大小，悉以委之。
端平三年夏四月，蒙古初括中原民戶，定賦稅。初，蒙古唯事進取，所降之戶，因以與將士，自一社之民，各有所主，不相統攝。至是，詔括戶口，以大臣忽都虎領之，民始隸州縣。時羣臣共欲以丁爲戶，耶律楚材以爲不可。衆皆曰：「我朝及西域諸國，莫不以丁爲戶。豈可舍大朝之法，而從亡國之政耶？」楚材曰：「自古有中原者，未嘗以丁爲戶。若果行之，可輸一年之賦，隨即逃散矣。」蒙古主從楚材之議。及忽都虎以所括戶一百四萬上蒙古主，議割裂諸州郡，分賜諸王、貴族爲湯沐邑。楚材奏曰：「尾大不掉，易以生隙，不如多與金帛，足以爲恩。」蒙古主曰：「業已許之矣。」楚材曰：「若置官吏，必自朝命，除恆賦外，不令擅自征斂，差可久也。」蒙古主從之。楚材又定賦稅，每二戶出絲一斤，以供官用。五戶出絲一斤，以與受賜貴戚、功臣之家。上田每畝稅三升半，中田三升，下田二升半，水田畝五升，商稅三十分之一，鹽每銀一兩四十斤，已上以爲永額。朝臣皆謂太輕，楚材曰：「將來必有以利進者，則已爲重矣。」
嘉熙元年二月，蒙古始給官府符印，定驛令。初，諸路官府，自爲符印，僭越無度。耶律楚材請中書省依式鑄給，名器實重。時諸王、貴戚皆得自起驛馬，道路騷擾，所至需索百端。楚材復請給牌札，定分例，其弊始革。
八月，蒙古耶律楚材奏「制器者必用良工，守成者必用儒臣。儒臣之事業，非積數十年，殆未易成。」蒙古主曰：「果爾，可官其人。」楚材請校試之，乃命稅課使劉中、楊奐隨郡考試，以經義、詞賦、論，分爲三科，儒人被俘爲奴者，亦令就試，其主匿弗遣者，死。得士凡四千三十人，免爲奴者四之一。楚材又請立衡量，立鈔法，定均輸，庶政略備，民稍蘇息。
三年十二月，蒙古以奧都刺合蠻提領諸路課稅。初，耶律楚材定課稅銀額，每歲五十萬兩。及河南降，戶口滋息，增至一百一十萬兩。至是，回回奧都刺合蠻請以二百二十萬樸買之，楚材持不可，曰：「雖取五百萬亦可得，不過嚴設法禁，陰奪民利耳。」反覆爭論，聲色俱厲。蒙古主曰：「爾欲摶鬥耶？」楚材力不能奪，乃太息曰：「民之困窮，將自此始矣。」
景定元年夏四月，蒙古初定官制。蒙古自鐵木真以來，諸事草創，設官甚簡，以斷事官爲至重之任，位三公上。丞相謂之大必闍赤，掌兵柄則左右萬戶而已。後稍仿金制，置行省及元帥、宣撫等官。至是，蒙古主忽必烈大新製作，遂命劉秉忠、許衡酌古今之宜，定內外官制。其總政務者曰中書省，秉兵權者曰樞密院，司黜陟者曰御史臺。其次，內則有寺、監、院、司、衛、府，外則有行省、行臺、宣慰、廉訪，其牧民則有路、府、州、縣。官有常職，位有常員，食有常祿，其長則蒙古人爲之，而漢人、南人貳焉。於是故老、舊臣、山林遺逸之士，咸見錄用，一代之制始備。
秋七月，蒙古行交鈔法。王文統立十路宣撫司，示以條格，欲差發辦而民不擾，課不失常額，交鈔無致阻滯。遂行中書省造中統元寶交鈔，立互市於潁川、漣水、光化軍。交鈔法自十文至二貫文凡十等，不限年月，諸路通行，賦稅並聽收受。仍申嚴私鹽酒醋曲貨等禁。
二年夏四月，蒙古主命宣撫司官勸農桑，抑遊惰，禮高年，問民疾苦，舉文學才識可以從政及茂才異等，列名上聞擢用。其職官污濫及民不孝弟者，量輕重議罰。
秋七月，蒙古初立翰林國史院。
十二月，蒙古初立宮殿府，秩正四品，專職營繕。立尚食局，尚藥局。
四年三月，蒙古始建太廟。蒙古國俗，祭享之禮，割牲，奠馬潼，以巫祝致辭。蒙古主初立，始設位於中書省，用登歌樂，命制祭器、法服。至是，建太廟於燕京，定烈祖、太祖、太宗、朮赤、察合罕、睿宗、定宗、憲宗爲八室，又命僧薦佛事七晝夜，歲以爲常。
度宗咸淳元年春正月，蒙古並六部爲四，吏禮爲一部，兵刑爲一部，戶、工仍各爲一部。二年春正月，蒙古立制國用使。
三年三月，蒙古安童言：「今丞相五人，素無此例。臣等擬議設二丞相，蒙古、漢人蔘用。」從之。夏四月，蒙古敕上都重建孔子廟。
五年二月，蒙古行新字。詔曰：「國家肇基朔方，制用文字，皆取漢楷及畏吾字，以達本朝之言。考諸遼、金及遐方諸國，例各有字。今文治浸興，字書方缺，特命國師八思巴創蒙古新字，頒行諸路，譯寫一切文字，期於順言達事而已。」字凡千餘，大要以諧聲爲宗。
六年春正月，蒙古主命許衡與太常卿徐世隆定朝儀，衡與劉秉忠、張文謙定官制。又詔尚文與諸儒採唐《開元禮》及近代禮儀之可行於今者，斟酌損益，凡文武儀仗、服色差等，皆令掌之。
七年十一月，蒙古改國號曰大元。詔曰：「誕膺景命，奄四海以宅尊，必有美名，紹百王而紀統，肇從隆古，匪獨我家。且唐之爲言蕩也，堯以之而著稱。虞之爲言樂也，舜因之而作號。馴至禹興而湯造，互名夏大以殷中。世降以還，事殊非古，雖乘時而有國，不以義而制稱。爲秦爲漢者，但從初起之地名，曰隋曰唐者，僅即所封之爵邑。是皆徇百姓見聞之狃習，要一時經制之權宜，概以至公，不無少貶。我太祖握幹符而起朔土，以神武而膺帝圖，肆振天聲，大恢土宇，輿圖之廣，歷古所無。頃者，耆宿詣庭，奏章申請，謂既成於大業，宜早定於鴻名。在古制以當然，於朕心乎何有。可建國號曰大元。蓋取《易經》幹元之義。茲大治流形於庶品，孰名資始之功。予一人底燈於萬邦，尤切體仁之要。事從因革，道協天人，嘉與敷天，共隆大號。」
