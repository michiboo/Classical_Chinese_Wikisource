○孝宗朝廷議
孝宗隆興元年冬十月辛巳，召朱熹入對垂拱殿。
先是，帝即位，詔中外臣庶陳時政闕失。熹時監南嶽廟，上封事，首言：「帝王之學，必先格物致知，以極夫事物之變，使義理所存，纖悉畢照，則自然意誠、心正，而可以應天下之務。」次言：「修攘之計不時定者，講和之說誤之也。夫金虜於我有不共戴天之讎，則其不可和也，義理明矣。而或者猶爲是說者，其意必曰，今根本未固，形勢未成，進未有可以恢復中原之策，退未有可以備禦衝突之方，故不得已而出於此，因得以其間，從容興補而大爲之備。以臣策之，則議者所謂根本未固，形勢未成，進不能攻，退不能守，何爲而然哉。正以有講和之說故也。此說不罷，則天下事無一可成之理。何哉。進無生死一決之計，而退有遷延中已之資，則人之情雖欲勉強自力於進爲，而其氣固已渙然離沮而莫之應，氣爲勢所分，志爲氣所奪也。故今日講和之說不罷，則陛下之勵志必淺，大臣之任責必輕，將士之赴功必緩，官人百吏之奉承必不能悉其心力以聽上之所欲爲。然則根本終欲何時而固，形勢欲何時而成，恢復又何時而可圖，守備又何時而可恃哉。其不可冀明矣。臣願陛下斷以義理之公，參以利害之實，罷黜和議，追還使人，自今以往，閉關絕約，任賢使能，立紀綱，厲風俗，使吾修政事、攘夷狄之外，瞭然無一毫可恃以爲遷延中已之資，而不敢懷頃刻自安之意。然後將相軍民，遠近中外，無不曉然知陛下之志必於復讎啓土，而無玩歲愒日之心，更相激勵，以圖事功。數年之外，志定氣飽，國富兵強，於是視吾力之強弱，觀彼釁之淺深，徐起而圖之，中原故地，不爲吾有而將焉往。」次言：「四海利病系斯民之休慼，斯民之休慼系守令之賢否。監司者守令之綱，朝廷者監司之本，欲斯民之得其所，本原之地亦在朝廷而已。今之監司奸贓狼籍肆虐以病民者，莫非宰執、臺諫之親舊賓客，顧陛下無自而知之耳。」上異其言。
至是，召熹入對。熹復陳三札，一言：「大學之道，本于格物。格物者窮理之謂也。謂之理則無形而難知，謂之物則有跡而易睹。必因物求理，使瞭然無毫髮之差，則應事自然無毫髮之謬。是以意誠、心正而身修，家齊、國治而天下平。今勸講之臣所以聞於陛下者，不過記誦詞章之習，而陛下又不過求之老子、釋氏之書。是以雖有生知之性，高世之行，而未能隨事以觀理，故天下之理，多所未察。未能即理以應事，故天下之事，多所未明。是以舉措之間，動涉疑貳，聽納之人，未免蔽欺，由不講乎大學之道，而溺心於淺近虛無之過也。願博訪真儒知此道者，講而明之，則今日之務，所當爲者不得不爲，所不當爲者不得不止。」次言：「今之論國計者有三，曰戰，曰守，曰和。此三說者，是非相攻，可否相奪。談者各飾其私，聽者不勝其眩，由不折於義理之根本，而馳於利害之末流故也。君父之讎不共戴天者，乃天之所覆，地之所載，凡有君臣、父子之性者，發於至痛不能自已之同情，而非專於一已之私也。國家之與北虜，其不可與共戴天，明矣。今日所當爲者，非戰無以復讎，非守無以制勝。此皆天理之自然，非人慾之私忿也。」三言：「先王制馭夷狄之道，其本不在威強而在乎德業，其備不在邊境而在乎朝廷，其具不在兵食而在乎紀綱。願開納諫諍，黜遠邪佞，杜塞幸門，安固邦本。四者爲急先之務，庶幾形勢自強，而恢復可冀矣。」時，朝廷遣王之望使金約和未還，宰臣湯思退等皆主和議，而近習曾覿、龍大淵招權，故奏及之。三札所陳，不出封事之意而加剴切焉。熹初讀第一札，上爲動容聽納，至第二札論復讎之義，上遂默然。
淳熙四年三月己酉，呂祖謙入對，上言曰：「夫治道體統，上下內外不相侵奪而後安。曏者陛下以大臣不勝任而兼行其事，大臣亦皆親細務而行有司之事，外至監司守令職任，率爲其上所侵，而不能令其下。故豪猾玩官府，郡縣忽省部，掾屬凌長吏，賤人輕柄臣。平居未見其患，一旦有急，誰與指麾而伸縮之耶。如曰臣下權任大重，懼其不能無私，則有給舍以出納焉，有臺諫以糾正焉，有侍從以詢訪焉，儻得端方不倚之人分處之，且無專恣之慮，何必屈至尊以代其勞哉。人之關鬲脈絡少有壅滯，久則生疾。陛下於左右雖不勞操制，苟玩而弗慮，則聲勢浸長，趨附浸多，過咎浸積，內則懼爲陛下所譴而益思壅蔽，外則懼爲公論所疾而益肆詆排。願陛下虛心以求天下之士，執要以總萬事之機，勿以圖任或誤而謂人多可疑，勿以聰明獨高而謂智足遍察，勿詳於小而忘遠大之計，勿忽於近而忘壅蔽之萌。」又言：「國朝治體，有遠過前代者，有視前代爲未備者。夫以寬大忠厚建立規模，以禮遜節義成就風俗，此所謂遠過前代者也。故於俶擾艱危之後，駐蹕東南逾五十年，無纖毫之虞，則根本之深可知矣。然文治可觀，而武績未振，名勝相望，而幹略未優。故雖昌熾盛大之時，此病已見，是以元昊之難，範、韓皆極一時之選，而莫能平殄，則事功之不競從可知矣。臣謂今日事體，視前代未備者，固當激勵而振起，視前代遠過者，尢當愛護而扶持。」帝善之。
六年夏，旱，詔求直言。知南康軍朱熹上疏，略曰：「天下之務莫大於恤民，而恤民之本在人君正心術以立紀綱。蓋紀綱不能以自立，必人主之心術公平正大，無偏黨反側之私，然後有所繫而立。君心不能以自正，必親賢臣，遠小人，講明義理，閉塞私邪，然後可得而正。今宰相、臺省、師傅、賓友、諫諍之臣皆失其職，而陛下所與親密謀議者不過二三近習之臣。上以蠱惑陛下之心志，使陛下不信先王之大道，而悅於功利之卑說，不樂莊士之讜言，而安於私暬之鄙態。下則招集士大夫之嗜利無恥者，文武匯分，各入其門，所喜則陰爲引援，擢寘清顯，所惡則密行訾毀，公肆擠排。交通貨賂，所盜者皆陛下之財。命卿置將，所竊者皆陛下之柄。陛下所謂宰相、師傅、賓友、諫諍之臣，或反出其門牆，承望其風旨，其幸能自立者，亦不過齷齪自守，而未嘗敢一言以斥之。其甚畏公論者，乃能略警逐其徒黨之一二，既不能深有所傷，而終亦不敢正言以搗其囊橐窟穴之所在。勢成威立，中外靡然向之，使陛下之號令黜陟不復出於朝廷，而出於一二人之門，名爲陛下獨斷，而實此一二人者陰執其柄。蓋其所壞，非獨壞陛下之紀綱而已，並與陛下所以立紀綱者而壞之。使天下之忠臣賢士，深憂永嘆，不樂其生，而貪利無恥敢於爲惡之人，四面紛然，攘袂而起，以求逞其所欲。然則民又安得而恤，財又安得而理，軍政何自而修，土宇何自而復，宗社之讎恥又何自而雪耶？」帝讀之大怒，曰：「是以我爲亡也。」熹以疾請祠，不報。諭趙雄令分析。雄言於帝曰：「士之好名者，陛下疾之愈甚，則人之譽之者愈衆，無乃適所以高之。不若因其長而用之，彼漸當事任，能否自見矣。」帝以爲然，熹任職如故。
八年十一月己亥，朱熹奏事延和殿。熹去國二十年，復得見上，極陳災異之由，與夫修德任人之說，凡兩札。大略謂「陛下臨御二十年間，水旱、盜賊，略無寧歲。意者，德之崇未至於天歟。業之廣未及於地歟。政之大者有未舉，而小者無所繫歟。刑之遠者或不當，而近者或倖免歟。君子有未用，而小人有未去歟。大臣失其職，而賤者竊其柄歟。直諒之言罕聞，而謟諛者衆歟。德義之風未着，而污賤者騁歟。貨賂或上流，而恩澤不下究歟。責人或已詳，而反躬有未至歟。夫必有是數者，而後足以召災而致異，而陛下未悟也。」又言：「陛下即政之初，蓋嘗選建豪英，任以政事。不幸其間不能盡得其人，是以不復廣求賢哲，而姑取軟熟易制之人以充其位。於是左右私褻，使令之賤，始得以奉燕閒，備驅使，而宰相之權日輕。又慮其勢有所偏，而因重以壅已也，則時聽外庭之論，以陰察此輩之負犯而操切之。陛下既未能循天理公聖心以正朝廷之大體，則固已失其本矣，而又欲兼聽士大夫之公言，以爲駕馭之術。則士大夫之進見有時，而近習之從容無間，士大夫之禮貌既莊而難親，其議論又苦而難入，近習便嬖側媚之態既足以蠱心志，其胥吏狡獪之術又足以眩聰明，此其生熟甘苦既有所分，恐陛下未及施其駕馭之術而已墮其計中矣。是以雖欲微抑此輩，而此輩之勢日重，雖欲兼採公論，而士大夫之日輕。重者既挾其重以竊陛下之權，輕者又借力於所重以爲竊位固寵之計。中外相應，更濟其私，日往月來，浸淫耗蝕，使陛下之德業日隳，紀綱日壞，邪佞充塞，貨賂公行，兵愁民怨，盜賊間作，災異數見，饑饉洊臻。羣小相挺，人人皆得滿其所欲，惟有陛下了無所得，而國家顧乃獨受其弊。」上爲動容竦聽。熹因條陳救荒之策，畫爲七事以進，上皆納之。又下熹「社倉法。」於諸路。
「社倉法。」者，先是幹道中，熹里居，值饑民艱食，請於府，得常平米六百石，賑貸，夏受粟於倉，冬則加息計米以償。自後隨年斂散，歉蠲其息之半，大饑則盡蠲之。凡十有四年，以元數六百石還官，見儲米三千一百石以爲社倉，不復收息，每石止收耗米三升。以故一鄉四五十里間，雖遇歉年，民不缺食。其法以十家爲甲，甲推一人爲首，五十家則推一人通曉者爲社首。其逃軍及無行之士與有稅糧衣食不缺者，並不得入甲。其應入甲者，又問其願與不願，願者開具一家大小口若干，大口一石，小口五斗，五歲以下者不預，置籍以貸之。其以溼惡不實還者有罰。
十一年三月，刪定官陸九淵上殿輪對，進五札。其一曰：「臣讀《典》、《謨》大訓，見其君臣之間，都、俞、籲、咈，相與論辨，各極其意，了無忌諱嫌疑，於是知事君之義當無所不用其情。唐太宗即位之初，魏徵爲尚書右丞，或毀徵以阿黨親戚者。太宗使溫彥博按訊，非是。彥博言徵爲人臣，不能着形跡，遠嫌疑，心雖無私，亦有可責。太宗使彥博責徵，且曰：自今宜存形跡。徵入見曰：臣聞君臣同德，是謂一體，宜相與盡誠。若上下但存形跡，則邦之興衰未可知也。太宗瞿然曰：吾已悔之。數年之間，蠻夷君長，帶刀宿衛，外戶不閉，商旅野宿，非偶然也。唐太宗固未足爲陛下道，然其君臣之間，一能如此，即著成效。陛下天錫勇智，隆寬盡下，遠追堯、舜，宜不爲難，而臨御二十餘年，未有太宗數年之效，版圖未歸，仇恥未復，生聚教訓之實，可爲寒心。執事者方雍雍于于，以簿書期會之隙，與造請乞憐之人，俯仰酧酢而不倦，道雨暘時若，有詠誦太平之意。臣竊惑之。臣誠恐因循玩習之久，薰蒸漸漬之深，雖陛下剛健，亦不能不銷蝕也，鳳凰之所以能高飛者在六翮。臣以陛下無以今日所進爲如是足矣，而博求天下之俊碩，相與講論道經邦之職，將見無愧於唐、虞之治朝，而唐太宗誠不足爲陛下道。」其二曰：「臣少讀漢武帝《策賢良詔》，至所謂任大而守重，嘗竊嘆曰：漢武帝亦安知所謂任大而守重者。自秦而降，言治者稱漢、唐，漢、唐之治，雖其賢君，亦不過因陋就簡，無卓然志於道者。因陋就簡，何大何重之有。今陛下卓然有志於道，真所謂任大而守重。道在天下，固不可磨滅，然人能弘道，非道弘人。今陛下羽翼未成，則臣恐陛下此志亦不能自遂。陛下此志不遂，則宜其治功之不立，日月逾邁，而駸駸然反出漢、唐賢君之下也。神龍棄滄海，釋風雲，而與鯢鰍較技於尺澤，理必不如。臣願陛下益致尊德樂道之誠，以遂初志，則豈惟今天下之幸，千古有光矣。其三曰：「臣嘗謂事之至難莫如知人。人主誠能知人，則天下無餘事矣。管仲嘗三戰三北，三仕三見逐於君，鮑叔何所見而遂使小白置彎弓之怨，釋拘囚而相之。韓信家貧無行，不得推擇爲吏，不能自業，見棄於人，寄食出胯，蕭相國何所見而必使漢王拔於亡卒之中，齋戒設壇而拜之。陸遜，吳中年少書生耳，呂蒙何所見而必使孫仲謀度越諸老將而用之。諸葛孔明耕隆中，徐庶何所見而必欲屈先主枉駕顧之。此四人者，自其已成之效觀之，童子知其非常士也，當其窮困未遇之時，臣謂常人之識必無能知之理。人之知識若登梯然，進一級所見逾廣，上者能兼下之所見，下者必不能如上所見。陛下誠能坐進此道，使古今人品瞭然於心目，則四子之事又豈足爲陛下道哉。若猶屈鳳翼於雞鶩之羣，日與瑣者共事，信其俗耳庸目，以是非古今，臧否人物，則非臣之所敢知也。」其四曰：「臣嘗謂天下之事，有可立致者，有當馴致者。旨趣之差，議論之失，是惟不悟，悟者則可以立致。至如救宿弊之風俗，正久隳之法度，雖大舜、周公復生，亦不能一旦盡如其意。惟其趨向既定，規模既立，徐圖漸治，磨以歲月，乃可望其丕變，此則所謂當馴致者。日至之時，陽氣即應，此立致之驗也。大冬不能一日而爲大夏，此馴致之驗也。凡事不合天理不當人心者，必害天下，效見之著，無智愚皆知其非。然或者明不燭理，量不容物，一旦不勝其忿，驟爲變更，其禍敗往往甚於前日。後人懲之，乃謂無可變更之理，真所謂懲羹吹齏，因噎廢食者也。自秦、漢以來，治道龐雜，而甘心懷愧於前古者，病正坐此。歲在壬辰，臣省試對策，首篇大抵言，古事是非初不難論，但論於今日多類空言，事體遼絕，形勢隔塞，無可施行。末章有云：然則三代之政，其終不可復哉，顧當爲之以漸，而不可驟耳。有包荒之量，有馮河之勇，有不遐遺之明，有朋亡之公，於復三代乎何有。臣乃今日復爲陛下誦之。」其五曰：「臣聞人主不親細事，故皋陶賡歌致叢脞之戒，周公作《立政》，稱文王罔攸兼於庶言、庶獄、庶事。唐德宗親擇吏宰畿邑，柳渾曰：陛下當擇臣輩以輔聖德，臣當選京兆尹以承大化，尹當求令長以親細事。代尹擇令，非陛下所宜。此言誠得皋陶、周公之旨。今陛下米鹽靡密之務，往往皆上累宸聽。臣謂陛下雖得皋陶、周公，亦何暇與之論道經邦哉。《荀卿子》曰：主好要，則百事詳。主好詳，則百事荒。臣觀今日之事，有宜責之令者，令則曰：我不得自行其事。有宜責之守者，守亦曰：我不得自行其事。推而上之，莫不皆然。文移往復，互相牽制，其說曰所以防私，而行私者方藉是以藏奸伏慝，使人不可致詰焉。盡忠竭力之人慾舉其職，則苦於隔絕而不得遂其志。以陛下之英明，焦勞於上，而事勢之在天下者，皆不能如陛下之志，則豈非好詳之過耶。此臣所謂旨趣之差，議論之失，而可以立變者也。臣謂必深懲此失，然後能遂求道之志，致知人之明，陛下雖垂拱無爲而百事治矣。」上反覆讚歎。
十二年五月庚寅，地震。尚書左郎官楊萬里應詔上書曰：「臣聞言有事於無事之時，不害其爲忠，言無事於有事之時，其爲奸大矣。南北和好逾二十年，一旦絕使，敵情不測，而或者曰：彼有五單于爭立之禍。又曰：彼有匈奴困於東胡之禍。既而皆不驗。道途相傳，繕汴京城池，開海州漕渠，又於河南、北僉民兵，增驛騎，制馬櫪，籍井泉，而吾之間諜不得以入，此何爲者耶。臣所謂言有事於無事之時者一也。或謂金主北歸，可爲中國之賀，臣以中國之憂正在乎此。此人北歸，蓋懲創於逆亮之空國而南侵也，將欲南之，必故北之，或者以身鎮撫其北，而以其子與婿經營其南也。臣所謂言有事於無事之時者二也。臣竊聞論者或謂，緩急淮不可守則棄淮而守江。是不然。昔者吳與魏力爭而得合肥，然後吳始安。李煜失滁、揚二州，自此南唐始蹙。今日棄淮而保江，既無淮矣，江可得而保乎。臣所謂言有事於無事之時者三也。今淮東、西凡十五郡，所謂守帥，不知陛下使宰相擇之乎。使樞廷擇之乎。使宰相擇之，宰相未必爲樞廷慮也。使樞廷擇之，則除授不自宰相也。一則不爲之慮，一則不自己出，緩急敗事，則皆曰非我也。陛下將責之誰乎。臣所謂言有事於無事之時者四也。且南北各有長技，若騎若射，北之長技也。若舟若步，南之長技也。今爲北之計者，日繕治其海舟，而南之海舟則不聞繕治焉。或曰吾舟素具也，或曰舟雖未具而憚於擾也。紹興辛巳之戰，山東、採石之功，不以騎也，不以射也，不以步也，惟舟而已。當時之舟，今可復用乎。且夫斯民一日之擾，與社稷百世之安危，孰輕孰重。事固有大於擾者也。臣所謂言有事於無事之時者五也。陛下以今日爲何等時耶。金人日逼，疆埸日擾，而未聞防金人者何策，保疆埸者何道，但聞某日修某禮文也，某日進某書史也。是以鄉飲理軍，以千羽解圍也。臣所謂言有事於無事之時者六也。臣聞古者人君，人不能悟之，則天地能悟之。今也國家之事，敵情不測如此，而君臣上下處之如太平無事之時，是人不能悟之矣，故上天見災異，異時熒惑犯南斗，邇日鎮星犯端門，熒惑守羽林。臣書生，不曉天文，未敢以爲必然也，至於春正月，日青無光，若有兩日相摩者，茲不曰大異乎。然天猶恐陛下不信也，至於春日載陽，復有雨雪殺物，茲不曰大異乎。然天猶恐陛下又不信也，乃五月庚寅，又有地震，茲又不曰大異乎。且夫天變在遠，臣子不敢奏也，不信可也。地震在外，州郡不敢聞也，不信可也。今也，天變頻仍，地震輦轂，而君臣不聞警懼，朝廷不聞諮訪。人不能悟之，則天地能悟之。臣不知陛下於此悟乎。否乎。臣所謂言有事於無事之時者七也。自頻年以來，兩浙最近則先旱，江、淮則又旱，湖廣則又旱。流徙相續，道殣相枕，而常平之積，名存而實亡，入粟之令，上行而下慢。靜而無事，未知所以賑救之，動而有事，將何所仰以爲資耶。臣所謂言有事於無事之時者八也。古者足國裕民，惟食與貨。今之所謂錢者，富商巨賈，閹宦權貴，皆盈室以藏之，至於百姓、三軍之用，惟破楮券爾。萬一如唐涇原之師，因怒糲食，蹴而覆之，出不遜語，遂起朱泚之亂，可不爲寒心哉。臣所謂言有事於無事之時者九也。古者立國必有可畏，非畏其國也，畏其人也。故苻堅欲圖晉，而王猛以爲不可，謂謝安、桓衝，江左之望，是存晉者二人而已。異時名相如趙鼎、張浚，名將如岳飛、韓世忠，此金人所憚也。近時劉珙可用則早死，張栻可用則沮死，萬一有緩急，不知可以督諸軍者何人。可以當一面者何人。而金人之所素畏者又何人也。或者謂人之有才，用而後見。臣聞之《記》曰：苟有車，必見其式。苟有言，必聞其聲。今曰有其人而未聞其可將可相，是有車而無式，有言而無聲也。且夫用而後見，非臨之以大安危，試之以大勝負，則莫見其用也。平居無以知其人，必待大安危、大勝負而後見焉，成事幸矣，萬一敗事，悔何及耶。昔者謝玄之北御苻堅，而郗超知其必勝。桓溫之西伐李勢，而劉惔知其必取。蓋玄履屐之間無不當其任，溫於蒱博，不必得則不爲，二子於平居無事之日，蓋必有以察其小而後信其大也，豈必大用而後見哉。臣所謂言有事於無事之時者十也。願陛下超然遠見，昭然早寤：勿恃聖德之崇高，而增其所未能。勿恃中國之生聚，而嚴其所未備。勿以天地之變異爲適然，而法宣王之懼災。勿以臣下之苦言爲逆耳，而體太宗之導諫。勿以女謁近習之害政爲細故，而監漢、唐季世致亂之由。勿以仇讎之包藏爲無他，而懲宣、政晚年受禍之酷，責大臣以通知邊事軍務，如富弼之請。勿以東、西二府異其心，委大臣以薦進謀將，如蕭何所奇。勿以文、武兩途而殊其轍。勿使賂宦者而得旄節，如唐大曆之弊。勿使貨近幸而得招討，如樑段凝之敗。以董蜀之心而董荊、襄，使東西形勢之相接。以保江之心而保兩淮，使表裏脣齒之相依。勿以海道爲無虞，勿以大江爲可恃，增屯聚糧，治艦扼險。君臣之所諮訪，朝夕之所講求，姑置不急之務，唯專備敵之策，庶幾上可消於天變，下可不墮於敵奸。然天下之事，有本根，有枝葉。臣前所陳，枝葉而已，所謂本根，則人主不可以自用。人主自用則人臣不任責，然猶未害也，至於軍事，而猶曰：誰當憂此，吾當自爲。今日之事，將無類此。《傳》曰：水木有本原。聖學高明，願留心於所以爲本原者焉。」
十五年十二月，朱熹上封事，言大本、急務。「大本者陛下之心。急務則輔翼太子，選任大臣，振舉紀綱，變化風俗，愛養民力，修明軍政，六者是也。臣輒以陛下之心爲天下之大本者，何也。天下事千變萬化，其端無窮，而無一不本於人主之心者，此自然之理也。人主之心既正，則視明聽聰，周旋中禮，而身無不正。是以所行無過不及，而惟執其中，雖以天下之大，而無一人不歸吾之人者。然邪正之驗著於外者，莫先於家人，而次及於左右，然後有以達於朝廷而及於天下。若宮闈之內，端莊齋肅，后妃有《關雎》之德，後宮無盛色之譏，貫魚順序，而無一人敢恃恩私以亂典常，納賄賂而行請謁，此則家之正也。貴戚近臣，攜僕奄尹，陪侍左右，各恭其職，而上憚不惡之嚴，下謹覆盆之戒，無一人敢通內外，竊威福，招權市寵，以紊朝政，此則左右之正也。內自禁省，外徹朝廷，二者之間，洞然無有毫髮私邪之間，然後發號施令，羣聽不疑，進賢退奸，衆志咸服，紀綱得以振而無侵撓之患，政事得以修而無阿私之失，此朝廷、百官、六軍、萬民無敢不出於正，而治道畢也。心一不正，則是數者固無從而得其正，是數者一有不正而曰心正，則亦安有是理哉。宮省事禁，臣固有不得而知者，然不見其形而視其影，則爵賞之濫，貨賂之流，閭巷竊言，久已不勝其籍籍矣。臣竊以是窺之，則陛下所以修之家者，恐未有以及古之聖王也。至於左右便嬖之私，恩遇過當，往者淵、覿、說、抃之徒，勢焰薰灼，傾動一時，今已無可言矣，獨有前日臣所面奏者，雖蒙陛下委曲開譬，然臣之愚終竊以爲，此輩但當使之守門傳令，供掃除之役，不當假借崇長，使得逞邪媚、作淫巧於內，以蕩上心，立門庭、招權勢於外，以累聖政。而其有才無才，有罪無罪，自不當論，況其有才適所以爲奸，有罪而不可復用乎。臣之痛心，始者惟在於此，比至都城，則又知此曹之用事者，非獨此人，而侍從之臣蓋已有出其門者矣。至其納財之途，則又不於士大夫而專於將帥。陛下竭生靈之膏血以養軍士，本非得已，而爲將帥者，巧立名色，頭會箕斂，陰奪其糧賜，而行貨賂於近習，以圖進用。此既厭足矣，然後時以薄少號爲羨餘，陰奉燕私之費，以嫁士卒怨怒之毒於陛下。而陛下不悟，反寵暱之，以是爲我之私人，至使宰相不得議其制置之得失，給諫不得論其除授之是非。以此而觀，則陛下所以正其左右，未及古帝王又明矣。且私之得名，何爲也哉，據已分之所獨有，而不得以通乎其外之稱也。匹夫以一家爲私，諸侯以一國爲私，至於天子，則窮覆極載，莫非已分之所有，而無外之不通矣，又何以私爲哉。今以不能勝其一念之邪而至於有私心，以不能正其家人近習之故而至於有私人，以私心用私人則不能無私費。於是內損經費之入，外納羨餘之獻，而至於有私財。陛下上爲皇天之所子，全付所覆，使其無有私而不公之處，其所以與我者，亦不細矣，乃不能充其大，而自爲割裂以狹小之，使天下萬事之弊莫不由此而出，是豈不可惜也哉。若以時勢之利害言之，則天下之勢，合則強，分則弱，故諸葛亮之告其君曰：宮中、府中，俱爲一體，陟罰臧否，不宜異同。若有作奸犯科，及爲忠善者，宜付有司，論其刑賞，以昭陛下平明之理。不宜偏私，使內外異法也。當是之時，昭烈父子以區區之蜀，抗衡天下十分之九，規取中原，以興漢室。以亮忠智，爲之深謀，而其策不過如此。夫以蜀之小，而於其中又以公私自分彼此，如兩國然，則是將以樑、益之半，圖吳、魏之全。又且內小人而外君子，廢法令而保奸回，則是此兩國者，又自相攻，而其內之私者常勝，外之公者常負也。外有鄰敵之虞，內有陰邪之寇，日夜夾攻而不置，爲國家者亦已危矣。夫以義理言之既如彼，以利害言之又如此，則今日之事如不早正，臣恐陛下之心雖勞於求賢，而賢人終不得用，所用者皆庸繆憸巧之人，雖勤於立政，而善政必不得立，所行者皆阿私苟且之政，日往月來，養成禍本，臣竊寒心，不知陛下何以善其後也。然則臣之所謂天下大本惟在陛下之一心者，可不汲汲皇皇而求有以正之哉。至於輔翼太子之說，則臣竊怪陛下所以調護東宮者，何其疏略之甚也。夫立太子而不置師傅、賓客，則無以發其隆師、親友、尊德、樂義之心，獨使春坊使臣得侍左右，則無以防其戲慢媟狎、奇衺雜進之害。至於皇孫，德性未定，又非皇太子之比。謂宜深詔大臣，討論前代典故，東宮別置師傅、賓客之官，使與朝夕遊處，罷去春坊使臣，而使詹事、庶子各復其職。又置贊善大夫，擬諫官以箴闕失。王府則稍仿《六典》親王之制，置傅友諮議，以司訓導。置長史司馬，以總衆職。妙選耆德，不雜他材，皆置正員，不爲兼職，明其職掌，以責功效。此今日急務之一也。至於選任大臣之說，則以陛下之聰明，豈不知天下事必得剛明公正之人而後可任也哉，其所以常不得如此之人而反容鄙夫之竊位者，非有他也，直以一念間未能撤其私邪之蔽，而燕私之好，便嬖之流，不能盡由於法度。若用剛明公正之人以爲輔相，則恐其有以妨吾之事，害吾之人，而不得肆。是以選掄之際，常先排擯此等，置之度外，而後取凡疲懦軟熟，平日不敢直言正色之人而揣摩之。又於其中得其至庸極陋，決可保其不至於有所妨者，然後舉而加之位。是以除書未出，而物色先定，姓名未顯，而中外已逆知其決非天下第一流矣。夫其所以取之者如此，故任之不得而重，而彼之自任亦輕。以至庸之材當至輕之任，則雖名爲大臣，而其實不過供給唯諾，奉行文書，如吏卒之爲而已，求其有以輔聖德、修朝政而振紀綱，不待智者而知其不能也。陛下試反是心以求之，不求其可喜，而求其可畏，不求其能適吾意，而求其能輔吾德，不憂其自任之不重，而常恐吾所以任之者未盡，不爲燕私近習一時之計，而爲宗社生靈萬世無窮之計，若是而猶曰不得其人，豈理也哉。至於振肅紀綱，變化風俗之說，則以陛下一念既未能去其私邪之蔽，而宮省之間，禁密之地，凡爲不公不正者，得以盤據窟穴於其間。至其敗露，則又未能深割私愛，付諸外庭之議，論以有司之法，是以紀綱不容，無所撓敗，而所以施諸外者，亦因是而不欲深切究治。紀綱既壞於上，風俗頹弊於下，蓋其爲患之日久矣，而浙中爲尤甚。大率習爲軟美之態，依阿之言，而以不務是非，不辨曲直爲得計。下之事上，固不敢少忤其意，上之御下，亦不肯稍拂其情，惟其私意之所在，則千途萬轍，經營計較，惟得之求，無復廉恥。父詔其子，兄勉其弟，一用此術，而不復知有忠義名節之可貴。一有剛毅正直、守道循理之士出乎其間，則羣議衆排，指爲道學之人，而加以矯激之罪。蓋自朝廷以及閭巷，十數年間，以此二字禁錮天下之賢人君子，復如崇、宣間所謂元祐學術者。嗚呼，此豈盛世之事，而尚復忍言之哉。又其甚者，乃敢誦言於衆，以爲陛下嘗謂今日幸無變故，雖有仗節死義之士，亦何所用。夫仗節死義之士，當平居無事，誠若無所用者，然古之人君所以必汲汲以求之者，蓋以如此之人，臨患難而能外死生，則其在平世必能輕爵祿，臨患難而能盡忠節，則其在平世必能不詭隨。平居無事時，得而用之，則君心正於上，風俗美於下，足以逆折奸萌，潛消禍本，自然不至真有仗節死義之事，非謂必知後日當有變故，而預畜此人以擬之也。惟其平日自恃安寧，便謂此等人材必無所用，而專取一種無道理、無學識、重爵祿、輕名義之人，以爲不務矯激而尊寵之，是以紀綱日壞，風俗日偷，非常之禍伏於冥冥而發於一朝，平日所用之人，交臂降叛而無一人可同患難，然後前日擯棄流落之士，始復不幸而着其忠義。如唐天寶之亂，其將相貴戚皆已頓顙賊庭，而起兵討賊，至於殺身湛族而不悔，如巡、遠、杲卿之流，則遠方下邑，人主不識其面目之人也。使明皇早得巡等而用之，豈不能銷患於未萌。巡等早見用於明皇，又豈至真爲仗節死義之舉哉。商鑑不遠，此識者所以深恨於或者之言也。至於愛養民力、修明軍政之說，則民力之未裕，生於私心之未克，而宰相、臺諫失職。軍政之未修，生於私心之未克，而近習得以謀帥臣，皆已極陳於前矣。凡此六事，皆不可緩，而其本皆在於陛下之一心。一心正則六事無不正，一有人心私慾以介乎其間，則雖欲憊精竭力以求正夫六事者，亦將徒爲文具，而愈至於不可爲。故所謂天下之大本者，又急務之最急，而尤不可以少緩者，惟陛下深留聖意而亟圖之。」疏入，漏下七刻，帝已就寢，亟起，秉燭讀之終篇，然竟不能用。
