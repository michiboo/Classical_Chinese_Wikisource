○太祖建隆以來諸政
太祖建隆元年春正月乙卯，遣使分賑諸州。
是月，視學。詔增葺祠宇，塑繪先聖、先賢像，自爲贊，書於孔、顏座端，令文臣分撰餘贊，屢臨視焉。嘗謂侍臣曰：「朕欲盡令武臣讀書，知爲治之道。」於是臣庶始貴文學。
帝嘗講求輔弼，謂左右曰：「朕聞範質居第之外，不殖貲產，真宰相也。」是日，以質及王溥、魏仁浦同輔政。舊制，宰臣上殿，命坐而議大政。其進擬差除，但入疏狀，畫可降出，奉行而已。質等自以周朝舊臣，稍存形跡，且憚帝英睿，乃請用劄子，面取旨，退，各疏其事，同列書字以志。從之，坐論之禮遂廢。
庚寅，賜貢士楊礪等十九人及第、出身有差。自是歲貢舉。
二年春正月，度民田。周世宗末年，嘗命官詣諸州度民田。而使者多不稱。至是，帝謂侍臣曰：「度田蓋欲勤恤小民，而民敝愈甚。今當精擇其人。」遂分遣常參官詣諸州。尋詔州縣課民種植，長吏以春秋巡視，着爲令。又置義倉，官所收二稅，每一石別輸一斗，貯之以備兇歉。
夏四月，詔郡國置前代帝王、賢臣陵冢戶。
三年二月甲午，詔「自今百官每五日內殿起居，以次轉對，指陳時政得失。事關急切者，許不時上章，無以觸諱爲懼。」
己亥，詔曰：「王者禁人爲非，乃設法令，臨下以簡，必務哀矜，世屬亂離則糾之以猛，人知恥格則濟之以寬。竊盜之生，本非巨蠹，近朝立制，重於律文，甚非愛人之旨。自今竊盜贓滿五貫足陌者，死。」
乾德元年秋七月，帝幸武成王廟，歷觀兩廡，指白起像曰：「起殺已降，不武之甚，豈宜受享。」命去之。
二年春正月，行四時參選法，詔陶谷等四十七人各於見任幕職京官中，舉堪爲郡守副佐者一人。除官之日，仍書舉主姓名，如繆舉致職事乖方者，並連坐。
夏四月丁未，策賢良方正直言極諫科，取博州判官穎贄。宋初取士有三科：一曰賢良方正直言極諫，一曰經術優深可爲師法，一曰詳閒吏理達於教化。凡內外職官、布衣草澤皆得充舉，並諸州解送吏部，試論三道，廷試策一道。應制科者自贄始。
三年八月，置封樁庫。帝平荊、湖、西蜀，收其金帛，別爲內庫儲之，號「封樁」，凡歲終用度之餘，皆入之，以爲軍旅、饑饉之備。嘗諭近臣曰：「石晉割幽、燕以賂契丹，使一方獨限外境，朕甚憫之。欲俟斯庫所畜滿四五百萬，遣使謀於彼，儻肯以地歸於我，則以此酧之。不然，我以二十匹絹購一胡人首，彼精兵不過十萬，止費我二百萬匹絹，則敵盡矣。」
四年三月甲辰，詔翰林學士、常參官，於幕職、州縣及京官內，各舉堪任常參官者一人，不當者連坐。
開寶元年三月，初覆試貢士。是科擢進士合格者十八人，陶穀子邴名在第六。帝謂左右曰：「聞谷不能訓子，邴安得登第。」命中書覆試，因下詔曰：「造士之選，匪樹私恩，世祿之家，宜敦素業。如聞黨與，頗容竊吹，文衡公器，豈宜私濫。自今舉人，凡關食祿之家，悉委中書覆試。」
三年秋七月己巳，詔曰：「吏員猥多，難以求治，俸祿鮮薄，未可責廉，與其冗員而重費，不若省官而益俸。諸州縣宜以戶口爲率，差減其員，舊俸月增給五千。」
帝性孝友節儉，質任自然，不事矯飾。受禪初，頗好微行。或諫其輕出，曰：「帝王之興，自有天命。周世宗見諸將方面大耳者皆殺之，我終日侍側，不能害也。」嘗坐寢殿，令洞開諸門，皆端直軒豁，無有壅蔽，謂左右曰：「此如我心，若有邪曲，人皆見之矣。」一日，罷朝坐便殿，不樂者久之。左右請其故，曰：「爾謂天子容易爲耶。早作乘快誤決一事，故不樂耳。」宮中葦簾緣用青布，常服之衣，浣濯至再。永康公主嘗衣貼繡鋪翠襦，帝曰：「爾服此，衆必相效。」禁之。主一日勸帝以黃金飾肩輿，帝曰：「我以四海之富，宮殿飾以金銀，力亦可辦。但念我爲天下守財耳，豈可妄用。」尤注意刑辟，嘗讀二《典》，嘆曰「堯、舜之罪四凶，止從投竄，何近代法網之密耶？」故定爲折杖法，以遞減流、徒、杖、笞之刑。自開寶以來，犯大辟非情理深害者，多得貸死。惟贓吏棄市，則未嘗貰。
