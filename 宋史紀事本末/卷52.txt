神宗熙寧七年十二月，遼女真部節度使烏古逎死，子劾裏鉢嗣。初，女真之先，蓋古肅慎氏，世居混同江之東，長白山鴨綠水之源。南鄰高麗，北接室韋，西界渤海、鐵甸，東憑海。後漢謂之挹婁，元魏謂之勿吉，隋、唐謂之靺鞨。姓挐，又號完顏氏，於夷狄中最微。唐貞觀中，靺鞨來朝，自是中國始聞其名。開元中，其酋來朝，拜爲勃利州刺史，遂置黑水部，以部長爲都督，朝廷爲置長史監之。五代時，始稱女真。其族分六部，有黑水部。其民在南者，系籍於遼，號熟女真。在北者不籍於遼，號生女真。已而避遼主宗真諱，改曰女直。又有曰黃頭女真，其人戇樸勇鷙，謂之回霸。自東沫江之北，寧江之東，地方千餘里，自推豪俠爲酋長，僻處契丹東北隅。宋太祖建隆二年，以馬入貢，三年、四年，復遣使貢馬，自是不絕。太宗淳化二年，首領野裏雞等上言，契丹怒其朝貢中國，置三柵于海岸，每柵置兵三千，絕其貢獻之路，乞發兵共平三柵。太宗降詔撫諭而不爲發兵。真宗大中祥符三年，契丹徵高麗，道由女真，女真復與高麗合兵拒之。天禧三年，復遣使至。自天聖后沒屬契丹，不復入貢。至烏古逎，能役屬諸部。會遼五國蒲聶部節度使拔乙門叛遼，遼將致討。烏古逎恐遼兵深入，得其山川險易，或將圖之，乃告遼曰：「彼可計取也，若用兵，必將走險，非歲月可平也。」遼從之。烏古逎因襲而擒之，以獻遼主。遼主召見，燕賜加等，授生女真部節度使，始有官屬，紀綱漸立矣，然不肯受印系遼籍。其部內舊無鐵，鄰國有以甲冑往鬻者，必厚價售之。得鐵既多，因以修弓矢，備器械，兵勢稍振，前後願附者衆。至是，五國沒撚部謝野勃董復叛遼，烏古逎伐之，謝野敗走。烏古逎將見遼邊將自陳敗謝野之功，道死，子劾裏鉢襲爲節度使。
哲宗元祐七年夏五月，遼女真部節度劾裏鉢死，弟頗刺淑嗣。劾裏鉢生十一子，長曰吳刺東，一名烏雅束，次曰阿骨打，曰吳乞買，曰撒也，曰幹賽，曰幹者，曰烏故乃，曰闍母，曰查刺，曰烏特。劾裏鉢疾篤，呼弟盈哥謂曰：「烏雅束柔善，若辦集契丹事，阿骨打能之。」遂卒。母弟頗刺淑襲爲節度使。劾裏鉢嚴重多智，每戰未嘗被甲。襲位之初，內外潰叛，劾裏鉢乃因敗爲功，變弱爲強，遂破桓赬、散達、烏春、窩謀罕，基業始大。初建官屬，統諸部，其官之長皆稱勃極烈。
紹聖三年二月，生女真節度使頗刺淑死，弟盈哥嗣，以兄劾者子撒改爲國相。時紇石烈部阿疏有異志，盈哥召之，阿疏與部人毛睹祿阻兵爲難。盈哥自往伐之，至阿疏城。阿疏往訴於遼，遼遣使止盈哥勿攻，盈哥留劾者守阿疏城而還。
徽宗崇寧元年冬十月，遼將蕭海里叛遼，亡入女真阿典部，部遣其族人斡達刺至生女真，約同舉兵，節度使盈哥執之。時遼主命盈哥討海里，盈哥募兵得千餘人。兄子阿骨打曰：「有此甲兵，何事不可圖也。」遂次混同江，蓋先是女真甲兵未嘗滿千也。至是，遼兵追海里者數千人而不能克。盈哥謂遼將曰：「退爾軍，我當獨取海里。」遂使阿骨打與戰，執而殺之，因大破其黨，函海里首獻於遼。遼主大喜，錫予加等。盈哥自是知遼兵之易與，益自肆矣。
二年冬十月，生女真部節度使盈哥死，兄子烏雅束嗣。時高麗復與女真通好。女真雖舊屬高麗，然不相通者且久，會高麗醫者至女真，還，言於高麗王曰：「女真居黑水部者，部族日強，兵益精悍。」其王乃通使於女真，自是來往不阻。
政和二年二月，遼主如春州，至混同江鉤魚，界外生女真酋長在千里內者，以故事皆來朝。適遇頭魚宴，酒半酣，遼主命諸酋次第起舞。至阿骨打，辭不能，但端立直視。遼主諭之再三，阿骨打終不從。他日，遼主密諭北院樞密使蕭奉先曰：「阿骨打跋扈如此，可託以邊事誅之，否則必遺後患。」奉先曰：「彼粗人，不知禮義，且無大過而殺之，恐傷向化心。設有異志，蕞爾小國，亦何能爲？」遼主乃止。阿骨打之弟吳乞買、粘沒喝、胡舍等嘗從遼主獵，能呼鹿、刺虎、搏熊，遼主喜，加以官爵。
阿骨打歸，疑遼主知其異志，且以遼主淫酗不恤國政，遂稱兵，先並旁近部族。女真趙三、阿鶻產拒之，阿骨打虜其家屬。二人走訴咸州詳袞司，送北樞密院，蕭奉先作常事以聞。遼主命送咸州詰責，欲使自新。後數召阿骨打，阿骨打不至。一日，率五百騎突入咸州，吏民大驚。翌日，赴詳袞司，與趙三等面折庭下，阿骨打不屈。送所司問狀，一夕遁去。遣人訴於遼主，言詳袞司欲見殺，故不敢留。自是召不復至矣。
三年十二月，生女真節度使烏雅束死，弟阿骨打自稱都勃極烈。遼使阿息保往謂之曰：「何故不告喪？」阿骨打曰：「有喪不能吊，而乃以爲罪乎？」
四年冬十月，女真阿骨打叛遼，取寧江州。先是，遼主好畋獵淫酗，怠於政事，每歲遣使市名鷹海東青於海上，道出生女真，使者貪縱，徵索無藝，女真厭苦之。及阿疏奔遼，烏雅束屢以爲請，遼主不遣阿疏，遂以爲辭，稍稍拒市鷹使者。及阿骨打襲位，相繼遣蒲家奴、習古乃等索阿疏，遼主終不許。習古乃歸，具言遼主驕肆廢弛之狀。阿骨打乃召其所屬，使備衝要，建城堡，修戎器。遼主使侍御何息保往詰之，阿骨打曰：「我小國也，事大國不敢廢禮。大國德澤不施而逋逃是主，以此字小，能無望乎。若還阿疏，朝貢如故，不然，城未已也。」何息保還，遼主遂發渾河北諸軍，益東北路統軍司。阿骨打聞之，謂其下曰：「遼人知我將舉兵，集諸路軍備我。我必先發制之，無爲人制。」乃與撒改子粘沒喝等謀，遂集所屬諸部兵，以銀術可、婁室、闍母等爲將，而使婆盧火徵移懶路迪古乃兵。九月，阿骨打率兵進次寥晦城，諸部兵皆會於來流水，得二千五百人。數遼之罪，告於天地曰：「世事遼國，恪修職貢，定烏春、窩謀罕之亂，破蕭海里之衆，有功不省，而侵侮是加。罪人阿疏，屢請不遣。今將問遼之罪，天地其監佑之。」遂命諸將傳梃而誓。至遼界，遇渤海軍。耶律謝十墜馬，阿骨打射殺之。阿骨打之子斡本與數騎陷遼圍中，阿骨打救之，免冑戰。或自旁射之，阿骨打顧見射者，一矢而斃。謂其下曰：「盡敵而止。」衆從之，勇氣百倍。遼軍大奔，蹂踐死者十七八。撒改在別部，聞之，使粘沒喝及穀神來賀，勸其稱帝。阿骨打曰：「一戰而勝，遂稱大號，何示人淺也。」進軍寧江州，填塹攻城。寧江人自東門出，阿骨打邀擊，盡殪之。遼統軍司以聞，遼主射鹿於慶州，略不介意，惟遣海州刺史高仙壽應援而已。十月朔，寧江州陷。遼防禦使大藥師奴被獲，阿骨打陰縱之，使招諭遼人，遂引兵還。
初，女真部民皆無徭役，壯者悉爲兵，平居則漁畋射獵，有警則下令徵之。凡步騎之仗糗，皆自備焉。其部長曰勃董，行兵則稱曰猛安、謀克，猛安猶千夫長，謀克猶百夫長也。凡以衆降附者，率以猛安、謀克之名授之。
十一月，遼主聞寧江州陷，召羣臣議。漢人行宮副部署蕭陶蘇斡曰：「女真雖小，其人勇而善射。我兵久不練，若遇強敵，稍有不利，諸部離心，不可制矣。今莫若大發諸道兵，以威壓之。」北院樞密使蕭得裏底曰：「如陶蘇斡之謀，徒示弱耳。但發滑水以北兵，足以拒之。」乃以司空蕭嗣先爲東北路都統，蕭撻不野副之，發契丹、奚軍三千及中京禁兵等七千，屯出河店。阿骨打率衆來御，未至混同江，會夜，阿骨打方就枕，若有扶其首者三，寤而起曰：「神明警我也。」即鳴鼓舉燧而行。黎明，至混同江。遼兵方壞凌道，阿骨打選壯士十人擊走之。因帥衆繼進，遂登岸與遼兵遇。會大風起，塵埃蔽天，阿骨打乘風奮擊，遼兵潰，將士多死，其獲免者十有七人。樞密使蕭奉先，嗣先兄也，懼嗣先得罪，輒奏「東征潰軍，所至劫掠，若不肆赦，恐聚爲患。」遼主從之，嗣先但免官而已。自是諸軍相謂曰：「戰則有死無功，退則有生無罪。」故士無鬥志，遇敵輒潰。阿骨打進襲遼蕭敵裏於斡鄰濼東，殺獲甚衆。遼人嘗言「女真兵滿萬則不可敵。」至是始滿萬雲。
十二月，遼賓、祥、咸三州及鐵驪部叛降女真。鐵驪王奚回離保未幾逃歸。
五年春正月壬申朔，女真完顏阿骨打稱帝，國號金。先是，阿骨打既屢勝遼，其弟吳乞買率將佐勸其稱帝，阿骨打不許。阿離合懣、蒲家奴、粘沒喝等復以爲言。至是，阿骨打始用鐵州降人楊樸策，遂稱皇帝，即位。且曰：「遼以賓鐵爲號，取其堅也。賓鐵雖堅，終亦變壞。惟金不變不壞。金之色白，完顏色尚白，況所居按出虎水之上。」於是國號大金，建元收國。更名旻。追尊祖龜福以下皆爲帝。以吳乞買爲諳班勃極烈，撒改、斜也爲國論勃極烈。其國語謂金爲「按出虎」，謂尊大爲「諳班」，謂國相爲「國論」。斜也　亦阿骨打弟。撒改，烏古逎之孫也。粘沒喝又名爲沒喝，亦其國語雲。
遼主使僧家奴持書往金議和，使爲屬國。阿骨打遣賽刺復書云：「若歸叛人阿疏，遷黃龍府於別地，然後議之。」金主自將攻遼黃龍府，進薄益州，州人走保黃龍，金取其餘民而去。遼遣都統斡裏朵、左副統蕭乙薛、右副統耶律張家奴、都監蕭謝佛留將騎二十萬、步卒七萬，戍遼且屯田，以爲持久計。金主聞之，率衆趨達魯古城，登高望遼兵，若連雲灌水狀，顧謂左右曰：「遼兵心二而情怯，雖多不足畏。」遂趨高阜爲陣。謀良虎以右翼先馳遼左軍，左軍卻。婁室、銀術可衝遼中堅，陷陣力戰，粘沒喝以中軍助之，遼兵遂敗。金兵乘勢追躡，至其營，會日已暮，圍之。黎明，遼軍潰圍出，金人逐北至阿婁岡。遼步卒盡殪，耕具數千皆爲金人所獲。是役也，遼人本欲屯田，且戰且守，故並其耕具皆失之。
三月，遼使張家奴等六人齎書使金，猶斥阿骨打名，冀其降。金主以爲書辭慢侮，留五人，獨遣張家奴還。報書亦斥遼主名，諭遼主降。六月，遼復遣使如金，金主留其使蕭辭刺不遣。
八月，遼主下詔親征女真，率蕃、漢兵十餘萬，出長春路。命蕭奉先爲御營都統，耶律章奴副之，以精兵二萬爲先鋒。餘分五部，北出駱駝口，別以漢步騎三萬南出寧江州。發數月糧，期必滅女真。
九月，金主攻遼黃龍府，次混同江，無舟以渡。金主使一人導前，乘赭白馬徑涉，曰：「視吾鞭所指而行。」諸軍隨之以濟，水及馬腹。既濟，使人測其渡處，深無涯涘。於是遂克黃龍府。遣蕭辭刺還遼，曰：「若歸我叛人阿疏，即當班師。」
遼師渡混同江，副都統章奴與耶律淳妃弟蕭諦裏及其甥蕭延留等誘將士亡歸，謀迎立淳。淳，興宗之孫也。初，昭懷太子得罪，道宗欲立淳爲太子，羣臣諫，乃止。遼主即位，寵待加厚，號其父和魯斡爲太叔，封淳越王，留守東京。於是章奴遣諦裏以其謀告淳，淳曰：「此非細事，主上自有諸王當立，北南面諸大臣不來，而汝言及此，何也？」密令左右拘之.有頃,遼主使行宮小底乙信等持書至，備言章奴之謀，淳即斬諦裏等，攜其首，單騎詣廣平淳待罪，遼主遇之如初。章奴知淳不見聽，乃率麾下掠取上京府庫財物，至祖州。帥其黨告太祖廟，數遼主過惡，移檄州縣。遂結渤海羣盜，至數萬。趨廣平，犯行宮，不克。北趨降虜山。順國女真阿鶻產以三百騎一戰勝之，擒其貴族二百餘人，並斬以徇。餘得脫者，皆奔女真。章奴詐爲使者，欲奔女真，爲邏者所獲，縳送遼主所，腰斬於市。
十二月，金主聞遼主親征，乃聚衆，以刀剺面，仰天慟哭曰：「始與汝等起兵，蓋苦契丹殘忍，欲自立國。今天祚親至，奈何。非人人死戰，恐不能當也。不若殺我一族，汝等迎降，轉禍爲福。」諸軍羅拜曰：「事已至此，惟命是從。」金主遂帥師迎敵。遼主自將至駝門，駙馬蕭特末等將騎兵五萬，步卒四十萬，至斡鄰濼。金主行次爻刺，與其臣謀曰：「遼兵號七十萬，其鋒不可當。吾軍遠來，人馬疲乏，宜駐於此，深溝高壘以待之。」會獲遼督餉者，知遼主以章奴反，西還已二日矣。諸將請乘怠擊之，遂追遼主，及於護步答岡。金主曰：「彼衆我寡，兵不可分。視其中軍最堅，遼主必在焉，敗其中軍，可以得志。」使右翼先戰，左翼合而攻之。遼兵大潰，枕藉相屬百餘里。獲輿輦、帟幄、兵械、軍資，他寶物、馬牛不可勝紀。蕭特末焚營而遁，金主亦退。
六年春正月，遼東京留守蕭保先嚴酷，渤海苦之。是月朔，夜半，有惡少年十餘，乘酒執刀，逾垣入府，刺殺保先。戶部使大公鼎聞亂，即攝留守事，與副留守高清明集奚、漢兵千人，盡捕其衆斬之，撫定其民。裨將渤海高永昌時以兵三千屯八甔口，見遼政日衰，金兵方強，遂誘渤海並戍卒入遼陽，據之。旬日之間，遠近嚮應，有兵八千人，因僭號，稱隆基元年。遼主遣蕭韓家奴、張琳討之。
夏四月，金人攻高永昌，殺之，遂取遼東京州縣。初，永昌使人求援於金，且曰：「願併力以取遼。」金主使胡沙補謂永昌曰：「同力取遼固可，東京近地，汝輒據之，以僭大號，則不可。若能歸款，當授王爵。」永昌不從。金主乃遣斡魯帥諸軍攻永昌，與遼將張琳等遇，戰，敗之，遂取瀋州。永昌大懼，率衆拒金，遇於活水。金師既濟，永昌之軍不戰而卻，逐北至遼陽城下。明日，永昌盡帥其衆與金戰，又大敗，遂以五千騎奔長鬆。遼陽人撻不野執永昌以獻，金主殺之。於是遼之東京州、縣及南路系遼女真皆降於金。金主以斡魯爲南路都統，斡論知東京事。
六月，遼以耶律淳爲元帥。
七年八月癸亥，遼主自燕至陰涼河，募遼東人爲兵，使報怨於女真，號曰：「怨軍。」，凡八營，二萬八千餘人，屯衛州蒺藜山，以渤海鐵州人郭藥師等爲帥。
十二月，遼耶律淳遺金咸州都統斡魯古書，議和。斡魯古告於金主，金主猶以歸賽刺及阿疏爲言。淳軍至蒺藜山，斡魯古及知東京事斡論等攻顯州，襲破遼怨軍帥郭藥師，遂進與淳戰。淳敗走，斡魯古追至阿里真陂，拔顯州。於是幹、懿、豪、徵、成、川、惠七州皆降金。
遼東鐵州人楊樸言於金主曰：「自古英雄開國，必先求大國封冊。」金主從之，乃遣使求封冊於遼。使至遼，時遼東諸州，盜賊蜂起，掠民以充食，樞密使蕭奉先等勸遼主許之。
重和元年十二月，遼大饑，人相食。
宣和元年三月，遼遣使冊金阿骨打爲東懷國皇帝，阿骨打不受。初，遼遣耶律奴哥如金議和，金主復書曰：「能以兄事朕，歲貢方物，歸我中京、上京、興中府三路州、縣，以親王、公主、駙馬、大臣子孫爲質，還我行人及元給信符，並宋、夏、高麗往復書、詔、表、牒則可。」既而奴哥復至，金使胡突袞與俱如遼，免取質子及上京、興中府所屬州、縣，裁減歲幣之數，且曰：「必以兄事我，冊用漢儀。如不可，勿復遣使。」遼主從之。凡七遣使如金議冊禮，金乃使烏林答贊謨如遼迎冊。冊至金，金主以無兄事之語，又不稱大金，而東懷乃「小邦懷其德。」之義，語涉輕侮。乃復使贊謨如遼，責其冊乖體式，必如前書所定，然後可從。
八月，金制女真字。女真初無文字，及獲契丹、漢人，始通契丹、漢字。金主遂命穀神依仿漢人楷字，因契丹字制度，合本國語，制女真字行之。後復製女真小字，謂穀神所製爲大字雲。
二年三月，遼復遣使如金議冊禮，金不許。先是，遼遣蕭習泥烈持冊藁如金，金遣烏林答贊謨持冊副本報遼。遼以金所定大聖二字與先世稱號同，遣習泥烈往議。金主怒，謂其臣曰：「遼人屢敗，遣使求成，惟飾虛詞以爲緩師之計，當議進兵。」乃令咸州路統軍司治軍旅，修器械，將以四月進師，令色克留兵一千鎮守，闍母以餘兵來會於渾河，和議遂絕。
五月，金主自將攻遼上京，以遼使蕭習泥烈、宋使趙良嗣從。遣降者馬乙持詔諭城中，使速降。遼主方獵於胡土白山，聞金舉兵，命耶律白斯不等選精兵三千以濟師。金主進攻，且謂習泥烈、趙良嗣曰：「汝可觀吾用兵，以卜去就。」遂臨城督戰。諸軍鼓譟而進，自旦及已，闍母等以麾下先登，克其外城，留守撻不野以城降。良嗣等奉觴爲壽，皆稱萬歲，金主乃還。
三年二月，遼都統耶律余睹叛降金。初，遼主四子，長趙王習泥烈，次晉王敖盧斡，次秦王定，次許王寧。晉王，文妃蕭氏所生，積有人望。女真興兵，境內郡、縣所失幾半，而遼主畋遊不恤，忠臣多被疏斥。文妃作歌諷諫，遼主銜之。樞密使蕭奉先，元妃之兄，而秦王、許王之舅也，以國人屬意晉王，恐秦王不得立，因潛圖之。文妃姊適耶律撻曷裏，妹適耶律余睹。一日，其姊若妹俱會軍前，奉先諷人誣文妃與駙馬蕭昱及余睹、撻曷裏等謀立晉王，而尊遼主爲太上皇。遼主遂誅蕭昱、撻曷裏等，而賜文妃死。余睹在軍中，聞之大懼，即率千餘騎叛降於金。遼主遣蕭遐買等將兵追之，及諸閭山縣。遐買等謀曰：「主上信蕭奉先，奉先視吾輩蔑如也。余睹乃宗室豪俊，當不肯爲奉先下。若擒余睹，他日吾黨皆余睹也，不若縱之。」還即詒曰：「追不及。」余睹至金，金主見之，因詔咸州都統司曰：「自余睹來，灼見遼國事宜。已決議親征，其治軍以俟師期。」
十一月，金侵遼中京。初，耶律余睹奔金，金粘沒喝言於金主曰：「遼主失德，中外離心，今乘其釁，可襲取中京。天時人事，不可失也。」金主然之。羣臣言時方寒，金主不聽，竟用粘沒喝計，以斜也都統內外諸軍，蒲家奴、粘沒喝、斡本、斡離不、蒲盧虎等副之，耶律余睹爲鄉導，以趨遼中京大定府。
四年春正月，金克遼中京，遂下澤州。遼主時獵於鴛鴦濼，余睹引婁室奄至，遼主憂甚。樞密使蕭奉先曰：「余睹乃王子班之苗裔，此來欲立甥晉王敖盧斡耳。若爲社稷計，不惜一子，明其罪誅之，可不戰而余睹自退矣。」會耶律薩八等復謀立阿盧斡事覺，遼主召樞密使蕭得裏底等議曰：「反者必以此兒爲名，若不除去，何以獲安？」得裏底唯唯，遼主乃遣人縊之。或勸敖盧斡亡，敖盧斡曰：「安忍爲蕞爾之軀，而失臣子之節。」遂就死。遼主素服三日，耶律薩八等皆伏誅。敖盧斡素有人望，諸軍聞其死，無不流涕，由是人心解體。余睹引金兵逼遼主行宮，遼主率衛士五千餘騎，自鴛鴦濼走雲中，遺傳國璽於桑乾河。
三月，金粘沒喝敗遼奚王於北安州，拔其城。遣穀神略近地，獲遼護衛習泥烈，知遼上下離心，使人報斜也曰：「遼主窮迫，若失機會，事難圖矣。」斜也意未決，斡本勸從之。斜也乃出青嶺，粘沒喝出瓢嶺，期會於羊城濼。遼主在雲中，以金兵爲憂，蕭奉先猶言「女真雖能攻我上京，終不能遠離巢穴。」及聞金師將出嶺西，遼主遂趨白水濼。粘沒喝以精兵六千襲之，將近行營，遼主計不知所出，遂乘輕騎入夾山。始悟奉先之不忠，怒曰：「汝父子誤我至此，殺爾何益？恐軍心忿怒，爾曹避敵苟安，禍必及我，其勿從行。」奉先下馬，哭拜而去，行未數里，左右執其父子，縳送金軍，金人斬其長子昂，以奉先及其次子昱械送金主。道遇遼軍，奪以歸，並賜死。蕭得裏底自知不免，亦絕食死。
丙子，遼人立秦晉國王耶律淳爲帝。初，遼主走雲中，留南府宰相張琳、參知政事李處溫與耶律淳守燕京。處溫聞遼主入夾山，命令不通，即與族弟處能及子奭，外假怨軍，內結都統蕭幹，謀立淳。處溫邀張琳白其事，琳曰：「攝政則可，即真則不可。」處溫曰：「今日之事，天意人心已定，豈可易耶？」琳不敢執，遂與諸大臣耶律大石、左企弓、虞仲文、曹勇義、康公弼集蕃、漢百官、諸軍及父老數萬人，詣淳府，引唐靈武故事勸進。淳不許，將出，李奭持赭袍被之，令百官拜舞山呼。淳驚駭，再三辭不獲，從之。羣臣上尊號曰天錫皇帝，建元天福，以妻蕭氏爲德妃。妃，普賢女也。加處溫守太尉，張琳守太師，餘與謀者授官有差。改怨軍爲常勝軍，軍旅之事悉委大石。遙降遼主爲湘陰王。遂據有燕、雲中及上京、遼西之地。遼主所有，沙漠以北、西南、西北路兩招討府諸蕃族而已。淳遣使來報，免歲幣結好。亦遣使奉表於金，乞爲附庸，金人不報。耶律大石者，太祖八世孫，通遼、漢字，善騎射，登進士第，累擢翰林學士承旨。遼謂翰林爲林牙，故稱大石林牙。
金人攻遼西京大同府，遼耿守中救之。粘沒喝、謀良虎、斡本等繼至，粘沒喝率麾下自其中衝擊，使餘兵去馬，從旁射之。守忠大敗，其衆殲焉。西京西路州、縣、部族皆降金。
夏四月，金取遼東勝州，獲阿疏至金，金人杖而釋之。
六月，遼耶律淳寢疾。聞遼主傳檄天德、雲內、朔、武、應、蔚等州，合諸蕃精騎五萬，約以八月入燕，並遣人問勞，索衣裘茗藥，淳甚驚，命北、南面大臣議。李處溫、蕭乾等有迎秦王定拒湘陰王之說，惟南面行營都部署耶律寧曰：「天祚果能以諸蕃兵大舉奪燕，則是天數未盡，豈能拒之。否則，秦、湘父子也，安有迎子而拒其父者。」處溫等以寧扇亂軍心，欲殺之。淳曰：「彼忠臣也，焉可殺。天祚果來，吾有死耳，復何面目相見耶？」
巳而淳疾，自知不起，密授處溫蕃、漢馬步軍都元帥，意將屬以後事。及蕭乾等召宰執入議，處溫稱疾不至，陰聚勇士爲備，紿云：「奉密旨防他變。」淳死，蕭乾等乃立淳妻爲皇太后，主軍國事，奉遺命遙立秦王定爲帝。蕭後遂稱制，改元德興，諡淳爲孝章皇帝，廟號宣宗，葬於燕西之香山。蕭後聽政，幹以後命召處溫至，以時方多難，未即加誅，但追毀元帥劄子。處溫父子懼禍，南通童貫，欲挾蕭後納土。北通於金，欲爲內應。事覺，後執處溫問之，處溫自陳有定策功。後曰：「誤秦、晉國王者，皆爾父子，何功之有。」並數其前罪惡數十，處溫無以對，乃賜死，臠其子奭而磔之。籍其家，得錢七萬緡，金玉寶器稱是，皆爲宰相數月間所取也。
夏主使李良輔將兵三萬救遼，金將斡魯、婁室敗之於宜水。追至野谷，澗水暴至，夏人漂沒者不可勝計。
八月，金阿骨打襲遼延禧於石輦驛，延禧敗走。時遼主既失西京及沙漠以南，遂奔於訛莎烈。金斜也使斡離不言於金主曰：「今雲中新定，諸路遼兵尚數萬，新降之民，其心未固，諸將望幸軍中。」金主從之。既而聞遼主在天漁濼，乃自將精兵萬人襲之。蒲家奴、斡離不率兵四千爲前鋒，晝夜兼行，及遼主於石輦驛。軍士至者才千人，遼兵二萬五千，方治營壘。蒲家奴與諸將議，耶律余睹曰：「我軍未集，人馬疲劇，未可戰也。」斡離不曰：「今追及遼主而不亟戰，日入而遁，則無及矣。」遂戰。短兵接，遼兵圍之數重，副統軍蕭特烈諭軍中以君臣之義，士皆殊死戰。遼主謂斡離不兵少，必敗，遂與妃嬪登高阜觀戰。余睹指遼主麾蓋以示諸將，斡離不等遂以騎兵馳赴之。遼主望見，大驚，即遁去，遼兵遂潰。斡離不等還，金主曰：「遼主去不遠，盍亟追之。」斡離不追至烏里質驛，遼主棄輜重而遁，蕭特烈被執。
十二月，金克遼燕京。時金主分三道進兵攻燕，遼蕭後五上表於金，求立秦王定，金主不許，遼人遂以勁兵守居庸關。金兵至關，崖石自崩，戍卒多壓死，遼人不戰而潰。金兵度關而南，遼統軍都監高六等送款於金。金主至燕京，遂自南門入，使銀術可、婁室陳於城上。金主次城南，遼宰相左企弓、參政虞仲文、康公弼、樞密使曹勇義、張彥忠、劉彥宗等奉表詣金營請罪。金主並釋之，命守舊職，而遣左企弓等撫定燕京諸州、縣。蕭德妃與蕭幹自古北口趨天德。於是遼五京悉爲金有。
五年春正月，遼知北院樞密事奚回離保節箭笴山自立爲奚國皇帝，改元天覆。設奚、漢、渤海三樞密院，改東、西節度使爲二王分司。遼主命都統耶律馬哥討之。
二月，遼主奔四部族。蕭德妃來見，遼主怒，殺之，追降淳爲庶人，而赦其黨。蕭幹奔奚。
夏四月，金以斡魯爲都統，斡離不副之，使襲遼主於陰山。至居庸，獲耶律大石。斡魯使斡離不、銀術可、婁室等以兵三千，分道襲遼主，將至青冢，遇泥濘不能進。斡離不以繩系大石，使爲鄉導，直趨遼主營，斡魯等大軍繼至。時遼主往應州，其子秦王定、許王寧及諸妃女並從臣皆被執，盡失輜重萬餘乘，惟太保特母哥竊遼主次子樑王雅裏及長女特里，乘軍亂，出赴遼主軍得免。斡魯兵至埽里門，爲書招遼主。遼主自金城來，聞金人以所獲東去，乃率兵五千餘邀戰於白水濼。斡離不以兵千餘敗之，遼主遁去。金人獲遼主長子趙王習泥烈，追奔二十餘里，盡得其從馬，別獲遼牧馬萬四千匹，車八千乘。遼主使人持兔紐金印，僞請降於金，而西走雲內。斡離不復以書招遼主，諭以石晉北遷事。遼主答書，乞爲弟若子，量賜土地。斡離不不許。
五月，夏主李幹順遣使請遼主臨其國，遼主從之。中軍都統蕭特烈等切諫，不從，遂渡河，次於金肅軍北，人情惶懼，不知所爲。特烈陰謂耶律元直曰：「事勢如此，億兆離心，正我輩效節之秋。不早爲計，奈社稷何？」乃共劫遼主第二子樑王雅裏走西北部，三日，遂立爲帝，改元神歷，以特烈爲樞密使，特母哥副之。
奚回離保爲其下所殺。
金遣使如夏。時斡離不趨天德，聞夏迎護遼主，遼主已渡河，乃遺書於夏，使執送遼主，且許割地。
八月，金主阿骨打去燕京，有疾，命粘沒喝爲都統，蒲家奴、斡魯副之，駐兵雲中以備邊而還，至部渚濼，殂。國論勃極烈斜也等請阿骨打弟諳班勃極烈吳乞買即位，更名晟，改元天會。諡阿骨打曰「大聖武元皇帝」，廟號「太祖」。以斜也爲諳班勃極烈，斡本爲國論勃極烈，輔政。斡本，阿骨打庶長子也。
冬十月，遼雅裏死，蕭特烈等復立耶律術烈爲帝。術烈，興宗孫也。十一月，遼術烈及蕭特烈爲亂兵所殺。
六年春正月，夏遣把裏公亮請以事遼之禮稱藩於金，且受地。粘沒喝承製割下寨以北，陰山以南，乙室邪刺部吐祿濼西之地與之。自是兩國信使不絕。
秋七月，遼主延禧復渡河，居於突呂不部。耶律大石自金來歸，遼主責之曰：「我在，汝何敢立淳？」大石對曰：「陛下以全國之勢，不能一拒敵，棄國遠遁，使黎民塗炭。即立十淳，皆太祖子孫，豈不勝乞命於他人耶？」遼主無以答，賜酒食而赦之。
金襲遼主營，遼主北走。有謨葛失者，迎遼主至其部，事之甚謹，遼主遂得至烏敵烈部。遼主得耶律大石及謨葛失之兵，自謂有天助，再謀出兵，收復燕、雲。大石諫曰：「向以全師，不謀戰備，使舉國皆爲金有。國勢至此而方求戰，非計也。當養兵待時而動，不可輕舉。」遼主不從，與金人戰，敗走山陰。
七年春正月，遼主延禧謀奔夏，會黨項小斛祿遣人請遼主臨其地，遼主遂趨天德。過沙漠，金兵忽至，遼主徒步走出，乘從者馬，得脫。途次絕糧，從者至齧冰雪以濟饑。過天德，至夜，將宿民家，紿曰：「偵騎」。其家知之，乃叩頭，跪而大慟。潛宿其家，遂趨党項。以小斛祿爲西南面招討使，總知軍事。
二月，遼主至應州新城東六十里，爲金將婁室等所獲以歸。八月，廢延禧爲海濱王，遼遂亡。
遼耶律大石稱帝於起兒漫。先是，大石以諫遼主不從，遂殺北院樞密蕭乙薛，自立爲王，率衆西走。至可敦城，駐於北庭都護府，會西鄙七州十八部，諭以興復事，得精兵萬餘，置官吏，立排甲，具器械。又遺書假道於回鶻王畢勒哥。畢勒哥得書，即迎至邸，願質子孫爲附庸，送至境外。所過敵者勝之，降者安之，兵行萬里，歸者數國，獲牛、羊、駝、馬不可勝計。至尋思幹，西域諸國舉兵十萬號忽兒珊，來拒戰。大石分所部爲三軍，進擊，大敗之，殭屍數十里。駐兵尋思幹凡九十日，回回國王來降，貢方物。又西行，至起兒漫。羣臣共冊立大石爲帝，改元延慶，號曰天祐皇帝，妻蕭氏爲昭德皇后。是爲西遼。
