○丁謂之奸
真宗天禧三年六月，以寇準同平章事，丁謂參知政事。先是，準與謂善，嘗薦其才於李沆，沆不用，準問之，沆曰：「謂誠才，顧其爲人，可使之在人上乎？」準曰：「如謂者，相公終能抑之使在人下乎？」沆笑曰：「他日當思吾言。」準終不以爲然。謂既因準稱譽，漸致通顯，雖同列而事準甚謹。嘗會食中書，羹污準須，謂徐起拂之，準笑曰：「參政，國之大臣，乃爲官長拂鬚耶？」謂大慚恨，遂成讎隙。
四年六月丙申，寇準罷。時，帝得風疾，事多決於皇后，寇準、李迪以爲憂。一日，準請間曰：「皇太子，人所屬望，願陛下思宗廟之重，傳以神器，擇方正大臣羽翼之。丁謂、錢惟演，佞人也，不可以輔少主。」帝然之。準密令楊億草表，請太子監國，且欲援億輔政。已而準被酒漏言，謂聞之，曰：「即日上體平，朝廷何以處此。」李迪曰：「太子出則撫軍，入則監國，古之制也，何不可之有。」謂力譖準，請罷其政事。帝不記與準有成言，竟罷爲太子太傅。
七月丙寅，以李迪同平章事，馮拯爲樞密使。庚午，以丁謂、馮拯並同平章事。
癸酉，入內都知宦者周懷政伏誅。丁丑，貶寇準知相州。初，帝得疾，自疑不起，嘗臥周懷政股，與之謀，欲命太子監國。懷政，東宮官也。出告寇準。已而事泄，準罷，丁謂等因疏斥之，使不得親近。懷政憂懼不自安，陰謀奉帝爲太上皇而傳位太子，罷皇后預政，殺丁謂而復相準。客省使楊崇勳等以其謀告謂，謂即微服，夜乘犢車，挾崇勳詣曹利用議。明日，以聞詔命曹瑋訊之，懷政具服。帝怒甚，欲責及太子，羣臣莫敢言，李迪從容奏曰：「陛下有几子，乃欲如是。」帝悟，乃止誅懷政。謂與皇后謀，併發朱能天書妖妄事，遂貶準爲太常卿，知相州，而罷翰林學士盛度、樞密直學士王曙，朝士與準親厚者，皆斥之。準之貶也，帝命與小州，謂輒雲「與遠小州。」迪言：「曏者聖旨無遠字。」二人忿爭蓋始此。
八月乙酉，以任中正、王曾並參知政事，錢惟演爲樞密副使。
壬寅，貶寇準爲道州司馬。時，遣使捕朱能，能殺中使，擁衆叛，未幾，衆潰自殺。準坐是再貶道州。初，帝欲謫準江、淮間，謂竟除道州，同僚莫敢言，王曾獨以帝語質之，謂顧曰：「居停主人勿復言。」蓋指曾嘗以第舍假準也。
九月，帝疾愈。丙辰，始御崇德殿視事，治朱能黨，死、流者數十人。壬戌，給事朱巽、郎中梅詢坐不察朱能奸，謫官。
十一月戊辰，李迪、丁謂罷。時，丁謂擅權用事，至除吏不以聞，迪憤然，謂同列曰：「迪起布衣至宰相，有以報國，死猶不恨，安能附權幸爲自安計耶？」會議二府皆進秩兼東宮官，迪以爲不可。謂又欲引林特爲樞副，迪復沮之，謂積怒。既而謂加門下侍郎，兼太子太傅。迪加尚書左丞，仍兼太子少傅。故事，宰相無兼左丞者。及入對長春殿，內出制書，置榻前，帝謂輔臣曰：「此卿等兼東宮官制也。」迪進曰：「東宮官屬不當增置，臣不敢受命。丁謂罔上弄權，私林特、錢惟演而嫉寇準，特子殺人，事寢不治，準無罪遠謫，惟演以皇后姻家，使預朝政，曹利用、馮拯相爲朋黨。臣願與謂俱罷，付御史臺劾正。」帝怒，留制不下，左遷迪知鄆州，謂知河南府。明日，謂入謝，帝詰所爭狀，謂對曰：「非臣敢爭，乃迪詈臣耳，願復留。」遂自出傳口詔，復入中書視事。時翰林學士劉筠已草迪、謂同罷制，既而謂復留，命草制，筠不奉詔，乃更召學士晏殊草之。筠自院出，遇殊於樞密院南門，殊惶愧，側面不敢與揖。謂既復位，益擅權專恣。筠曰：「奸人用事，安可一日居此。」力請補外，遂知廬州。
庚午，詔「自今軍國大事仍舊親決，餘皆委皇太子同宰相、樞密等參議施行。」太子固讓，不允，遂開資善堂親政，皇后裁決於內，而丁謂用事，中外以爲憂。王曾謂錢惟演曰：「太子幼，非中宮不能立，中宮非倚太子則人心亦不附。後若加恩太子則太子安，太子安則劉氏安矣。」惟演乘間言之，後深納焉。
陳邦瞻曰：當國家危疑之勢，定社稷，安人主，此天下之所謂大忠也，然而非智不濟。夫轉戶者系樞，智者於安危之際，亦能得其樞而轉之耳。方宋真宗之寢疾也，事皆決於劉後，而太子非後出，丁謂以奸邪亂政，錢惟演復以後戚佐之，一有搖動則宋事去矣。當時寇準、李迪皆忠臣，其計皆在逐謂與演而後乃可制，後可制而太子乃可安也。夫此策而濟，已非善處人母子之間，且慮無以善其後。此策而不濟，則禍豈可測哉。周懷政之死，太子得不廢者，特天幸也。夫當時不難逐謂，而難於安後之心，後心不安則呂、武之事且復見。奸人之慾爲謂者，皆是也，可盡逐哉。後心安則去謂如孤豚腐鼠耳。善乎王曾之告惟演也，曰：「太子幼，非中宮不能立，中宮非倚太子則人心亦不附。後若加恩太子則太子安，太子安則劉氏安矣。」夫後直懼劉氏之不安耳，非有則天改姓易命之志也。彼曉然知太子安而已安，豈忍復爲邪謀也哉。蓋自是而小人僥倖之計始不得入，則曾之一言有以深動其心也。然是言也，非由惟演進則後不信，是又曾之所以爲智也。萊公號爲能斷大事，然於此不如沂公遠矣。
以丁謂兼太子少師，馮拯兼少傅，曹利用兼少保。
五年十一月，丁謂加司空，馮拯加左僕射，曹利用加右僕射。時，謂威權日盛，朝臣多附之，起居注李垂獨不往謁。或問其故，垂曰：「謂爲宰相，不以公道副天下望，而恃權怙勢，視若所爲，必遊朱崖。吾不欲在其黨中。」謂聞而惡之，罷知亳州。
幹興元年二月庚子，大赦。癸卯，羣臣上尊號。甲辰，封丁謂爲晉國公，馮拯爲魏國公，曹利用爲韓國公。
甲辰，帝不豫，增劇，問左右曰：「吾目中何久不見寇準。」羣臣畏謂威，莫敢言。
戊午，帝崩，遺詔太子受益柩前即位，更名禎。王曾奉遺詔入殿廬草制，命皇后權處分軍國事，輔太子聽政。丁謂欲去「權。」字，曾曰：「皇帝沖年，太后臨朝，斯已國家否運，稱權猶足示後。且增減制書有法，表則之地，先欲亂之邪。」謂遂止。太子即位，年十三矣，尊皇后爲皇太后，淑妃楊氏爲皇太妃。兩府議太后臨朝儀，曾請如東漢故事，太后與帝五日一御承明殿，太后坐殿右，垂簾聽政。謂欲擅權，不欲同列與聞機政，潛結入內押班雷允恭，密請太后降手書云：「帝朔望見羣臣，大事則太后召對輔臣決之。非大事，則令允恭傳奏禁中畫可以下。」曾曰：「兩宮異處而柄歸宦官，禍端兆矣。」於是允恭恃勢專恣，而謂權傾中外，衆莫敢抗，獨曾正色立朝，時倚爲重。
庚申，命丁謂爲山陵使。
戊辰，貶寇準爲雷州司戶參軍，李迪爲衡州團練副使。先是，先帝臨崩，惟言寇準、李迪可託，丁謂怨準，而太后憾迪嘗諫立已，遂誣以朋黨，貶之，連坐者甚衆，曹瑋亦謫知萊州。初議竄逐，王曾疑責太重，謂熟視曾曰：「居停主人尚有言乎。恐亦未免耳。」曾遂不復爭。學士呈制草，謂改曰：「當醜徒幹紀之際，屬先帝違豫之初，罹此震驚，遂致沈劇。」且使人迫迪行。或語謂曰：「迪若貶死，公如士論何。」謂曰：「異日諸生記事，不過曰天下惜之而已。」謂必欲令二人死，遣中使齎敕，詣準就賜，以錦囊貯劍於馬前，示將誅戮狀。至道州，衆皆惶恐不知所爲，準方與郡官宴飲，神色自若，使人謂之曰：「朝廷若賜準死，願見敕書。」使不得已，乃授敕。準拜於庭，升階復宴，至暮乃罷。丁謂欲邀蔡齊附己，許以知制誥。齊退而嘆曰「吾受先帝之知至此，豈宜爲權臣所脅。得罪非吾懼也。」遂拒不往。
六月己酉，命參知政事王曾按視山陵。
庚申，內侍雷允恭伏誅。丁謂、任中正罷。時，允恭爲都監，判司天監邢中和言於允恭曰：「今山陵上百步，法宜子孫，類汝州秦王墳，但恐下有石有水耳。」允恭曰：「上無他子，若如秦王墳，何不可。」中和曰：「山陵事重，踏行覆按，動經月日，恐不及七月之期耳。」允恭曰：「第移就上穴，我走馬入見太后言之。」允恭素貴橫，人不敢違，即改穿上穴，乃入白。太后曰：「此大事，何輕易如此。」允恭曰：「使先帝宜子孫，何爲不可。」太后意不然，曰：「出與山陵使議可否。」允恭出，與丁謂言，謂唯唯。允恭入奏「山陵使亦無異議。」遂命夏守恩領工徒數萬穿地，土石相半，繼之以水。衆議日諠，懼不能成功，中作而罷，奏請待命。丁謂庇允恭，依違不決。內使毛昌達自陵下還，以其事聞。詔問謂，謂始請遣使按視。既而鹹請復用舊地，乃詔馮拯、曹利用等就丁謂第議，遣王曾覆視。曾還，請獨對，因言：「丁謂包藏禍心，令允恭移皇堂於絕地。」太后大驚，怒甚，欲並誅謂。馮拯進曰：「謂固有罪，然帝新即位，亟誅大臣，駭天下耳目。」後怒少解，遂止誅允恭等。二日，太后召宰相，諭曰：「丁謂爲宰相，乃與宦者交通，謂前附允恭奏事，皆言已與卿等定議，故皆可之。且營奉先帝陵寢而擅有遷易，幾誤大事。」拯等對曰：「自先帝登遐，政事皆謂與允恭同議，稱得旨禁中，臣等莫敢辯虛實。賴聖神察其奸，此宗社之福也。」任中正獨進曰：「謂被先帝顧託，雖有罪，請如律議功。」曾曰：「丁謂以不忠得罪宗廟，尚可議邪。」乃降授謂太子少保，分司西京，並罷中正，出知鄆州。故事，黜宰相皆降制，時欲亟行，止召舍人草詞，仍榜朝堂，宣諭天下。初，謂舉進士，客許田，胡則厚遇之。及謂貴顯，則驟進用。至是，謂罷，則亦出爲西京轉運使，改命馮拯爲山陵使。
七月辛未，以王曾同平章事。丙子，以錢惟演爲樞密使。
辛卯，貶丁謂爲崖州司戶參軍。初，女道士劉德妙嘗以巫師出入丁謂家，謂敗，逮繫德妙。內侍鞫問之，德妙具言：「丁謂嘗教之曰：汝所爲不過巫事，不若託老君以言禍福，足以動人。於是即謂家設神像，夜醮於園中，雷允恭數至請禱。及真宗崩，引入禁中。又因穿地得龜蛇，令德妙持入內，紿言出其家山洞中，仍教云：上即問若所事何知爲老君，第雲相公非凡人，當知之。丁謂又作頌，題曰混元皇帝賜德妙。」語涉妖誕，遂貶謂崖州。籍其家，得四方賂遺不可勝紀。謂赴崖州，道出雷州，寇準使人以一蒸羊逆諸境上。謂欲見準，準固辭之。準聞家僮謀欲報讎，乃杜門使縱博，毋得出，俟謂行遠，乃已。
謂機敏有智謀，憸狡過人，及居崖州，專事浮屠因果之說。家寓西京，嘗爲書，自克責，敘國厚恩，戒家人毋輒怨望，遣人致於洛守劉燁，祈付其家，戒使者，伺燁會衆僚時達之。燁得書不敢私，即以上聞。太后與帝見之感惻，遂徙雷州。
十一月丁卯，錢惟演罷。初，惟演見丁謂當國，權勢薰灼，因附之，與爲婚姻。寇準之斥，惟演有力焉。及序樞密題名，獨削去準姓氏，曰：「逆準不書」。御史中丞蔡齊言於帝曰：「寇準忠義聞天下，社稷之臣也，豈可爲奸黨所誣哉。」帝遽令磨去之。謂得罪，惟演慮將及已，因擠謂以自解。馮拯以是惡其爲人，因言：「惟演以妹妻劉美，乃太后姻家，不可與機政以廢祖宗之法，請罷之。」乃以保大節度使知河陽府。逾年，入朝，意圖執政，御史鞠詠上疏論之。太后遣內侍持奏示惟演，惟演猶顧望不行。詠語右司諫劉隨曰：「若相惟演，當取白麻廷毀之。」惟演始亟去。惟演出於勳貴，文辭清麗，名與楊億、劉筠相上下，於書無所不讀，尤喜獎勵後進。嘗曰：「吾平生不足者，惟不得於黃紙上押字耳。」故切切求入中書，爲時議所鄙。
