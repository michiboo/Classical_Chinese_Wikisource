○吳玠兄弟保蜀
高宗紹興元年冬十月癸酉，金兀朮寇和尚原，吳玠及其弟璘大敗之。玠自富平之敗，收散卒，保和尚原，積粟繕兵，列柵爲死守計。或謂玠宜退保漢中，扼蜀口，以安人心。玠曰：「我保此，敵決不敢越我而進，是所以保蜀也。」玠在原上，鳳翔民感其遺惠，相與夜輸芻粟助玠。玠償以銀帛，民益喜，輸者益多。金人怒，伏兵渭河邀殺之，且令保伍連坐，民冒禁如故。金將沒立自鳳翔，烏魯摺合自階、成，出散關，約日會和尚原。烏魯摺合先期至，陣北山，索戰。玠命諸將堅陣待之，更戰迭休，金人大敗，遁去。沒立方攻箭筈關，玠復遣將擊敗之，兩軍終不得合。金人自起海角，狃於常勝，及與玠戰輒敗，憤甚，謀必取玠。於是兀朮會諸帥兵十餘萬，造浮樑跨渭，自寶雞結連珠營，壘石爲城，夾澗與官軍相拒，進薄和尚原。玠與弟璘選勁弩，命諸將分番迭射，號「駐隊矢」，連發不絕，繁如雨注。敵稍卻，則以奇兵旁擊，絕其糧道。度其困且走，設伏於神坌以待之，敵至伏發，遂大亂。玠因進兵夜擊，大敗之。兀朮中二流矢，僅以身免，亟剃其鬚髯而遁。初，金人之至也，玠與璘以散卒數千駐原上，朝問隔絕，人無固志，有謀劫玠之兄弟北降者。玠知之，召諸將歃血盟，勉以忠義，皆感泣，願盡死力，故能成功。
三年春正月乙丑，金人陷金州。時，金人久窺蜀，以吳璘駐兵和尚原扼其衝，不得逞，將出奇取之。乃以叛將李彥琪駐秦州，睨仙人關，以綴吳玠河池之師。復遊騎出熙河，以綴關師古。撒離喝自商於直搗上津，攻金州，王彥以三千人迎敵而敗，焚積聚，退保石泉，撒離喝遂乘勝而進。
二月辛卯，王彥引兵會吳玠於饒風關。金人長驅趨洋、漢，劉子羽聞王彥敗，亟命田晟守饒風關，而遣人召吳玠入援。玠自河池，日夜馳三百里，至饒風。以黃柑遺敵，曰：「大軍遠來，聊用止喝。」撒離喝大驚，以杖擊地曰：「爾來何速耶？」遂悉力仰攻。一人先登，二人擁後，先者既死，後者代攻。玠軍弓弩亂髮，大石摧壓，如是者六晝夜，死者山積。敵乃更募死士，由間道自祖溪關入，繞出玠後，乘高以瞰饒風，諸軍不支，遂潰。敵入洋州，玠邀子羽去，子羽不可，而留玠固守定軍山。玠難之，遂退保興元之西縣。子羽亦焚興元，退保大安之三泉縣。己亥，撒離喝遂入興元，至金牛鎮，四川大震。子羽從兵不滿三百，與士卒取草芽木甲食之，遺玠書訣別。玠得書，未有行意。其愛將楊政大呼軍門曰：「節使不可負劉待制，不然，政輩亦舍節使去矣。」玠乃間道會子羽。子羽留玠等守三泉，玠曰：「關外，蜀之門戶，不可輕棄。」復往守仙人關。子羽以潭毒山形鬥拔，其上寬平有水，乃築壁壘。方成，而金人已至，距營十數里。子羽據胡牀坐壘口，諸將泣告曰：「此非待制坐處。」子羽曰：「子羽今日死於此。」敵尋亦引去。時，張浚亦欲移守潼川，子羽遺書言：「已在此，金人必不南。」浚乃止。金兵由斜谷北去，子羽謀邀之於武休，不及。撒離喝既回鳳翔，遣十人持書招子羽，子羽皆斬之，而縱其一還，曰：「爲我語敵，欲來即來，吾有死爾，何可招也。」初，子羽聞有金兵，預徙樑、洋之積。及金人深入，饋餉不繼，殺馬及兩河所僉軍士以食，而子羽、玠復腹背要擊之，死傷十五、六，疫癘且作，乃引衆還。子羽、玠因出師掩其後，金人墮溪澗死者不可勝計，盡棄輜重而走，餘兵不能自拔者悉降，子羽遂還興元。金人始謀，本謂玠在西邊，故涉險東來，不虞玠馳至，雖入三州，而得不償失。
五月丙子，王彥復金州，金人遂棄均、房。己卯，論金牛之功，以吳玠爲利州路階、成、鳳州制置使，劉子羽爲寶文閣直學士，王彥爲保大軍承宣使，諸將佐第賞有差。
十一月乙亥，金兀朮陷和尚原。於是宣撫司分陝西之地，自秦、鳳至洋州，吳玠主之，屯仙人關。金、房至巴、達，王彥主之，屯通川。文、龍至威、茂，劉錡主之，屯巴西。洮、岷至階、成，關師古主之，屯武都。
四年三月辛亥，吳玠、吳璘與金兀朮戰於仙人關，敗之。先是，璘守和尚原，饋餉不繼，玠慮金人必復深入，且其地去蜀遠，乃命璘別營壘於仙人關右之地，名曰殺金平，移兵守之。至是，兀朮、撒離喝、劉夔帥步騎十萬，破和尚原，進攻仙人關，自鐵山鑿崖開道，循嶺東下。玠以萬人守殺金平，以當其衝。璘自武階路入援，先以書抵玠，謂殺金平之地闊遠，前陣散漫，後陣阻隘，宜益修第二隘，示必死戰，然後可以必勝。玠從之，急治第二隘。璘冒圍轉戰七晝夜，始得與玠會於仙人關。敵首攻玠營，玠擊走之。又以雲梯攻壘壁，楊政以撞竿碎其梯，以長矛刺之。諸將有請別擇地以守者，璘拔刀書地以示諸將曰：「死則死此，退者斬。」金軍分爲二，兀朮陣於東，韓常陣於西。璘率銳卒介其間，左繞右縈。隨急而後戰。戰久，璘軍少憊，急屯第二隘。金生兵踵至，人被重鎧，鐵鉤相連，魚貫而上，璘以駐隊矢迭射，矢下如雨，死者層積，敵踐而登。撒離喝駐馬四視，曰：「吾得之矣。」翌日，命攻西北樓，姚仲登樓酣戰。樓傾，以帛爲繩挽之復正。金人用火攻樓，仲以酒缶撲滅之。玠急遣統領田晟以長刀大斧左右擊，明炬四山，震鼓動地。明日大出兵，統領王喜、王武率銳士分紫、白旗入金營，金陣亂，奮擊，射韓常中左目，金人始宵遁。玠遣統制官張彥劫山砦，王俊伏河池，扼其歸路，又敗之。是役也，兀朮以下皆攜妻孥來，劉夔乃劉豫腹心，本謂蜀可圖，既不得逞，度玠終不可犯，乃還屯鳳翔，授甲士田，爲久留計，自是不敢妄動矣。
五年春正月，吳玠復秦州。玠聞敵犯淮南，遣吳璘、楊政乘機牽制。璘等出奇兵，自天水至秦，拔其城。撒離喝聞秦被圍，集諸道兵來援，政復擊敗之。
六年八月癸卯，四川都轉運使趙開罷。時，吳玠爲宣撫副使，專治戰守，於財計不問盈虛，一切以軍期趣辦於開，數以饋餉不繼訴於朝。開亦自劾老憊，求去。朝廷爲之交解，乃以席益爲制置大使，位宣撫副使上，州、軍兵馬並隸大使司，邊防重事仍令宣撫司處置。益至四川，頗侵用軍期錢，開復訴於朝，又數增錢引，而軍計猶不給。朝廷以開、益不協，乃召開赴行在，而以李迨代之。自金人犯陝、蜀，開職饋餉，軍用無乏。其後計臣屢易，於開經書無敢變更，然茶鹽榷酤、奇零絹帛之徵遂爲蜀常賦，則開所作俑也。益尋以母喪亦去。帝問胡交修「孰可守蜀者。」交修以從子世將對，遂以世將爲四川安撫制置使。
九年春正月己亥，以吳玠爲四川宣撫使。玠與金人對壘且十年，常苦遠餉勞民，屢汰冗員，節浮費，益治屯田。帝以玠功高，因和議成，授玠開府儀同三司、四川宣撫使，陝西、階、成等州皆聽節制。
六月己巳，吳玠卒。玠用兵本孫、吳，務遠略，不求近小利，故能保必勝。御下嚴而有恩，雖身爲大將，卒伍最下者得以情達，故士樂爲之死。選用將佐，視勞能爲高下先後，不以親故權貴撓之。自富平之敗，金人專意圖蜀，微玠身當其衝，無蜀久矣，故西人思之，立祠以祀。
秋七月乙巳，以胡世將爲四川宣撫副使。世將至，謂諸將曰：「世將不習騎射，不習虜情，朝廷所以遣來者，襲國家故事，以文臣爲制將耳。軍事一無改吳宣撫之規，各推誠心，共濟國事可也。」諸將皆服。
十年五月，詔吳璘同節制陝西諸軍。時金人復渝盟，撒離喝入同州，趨永興軍，陝西州縣所至迎降，遂進據鳳翔。初，關、陝新復，朝廷分軍屯熙、秦、鄜延諸路。撒離喝既至鳳翔，陝右諸軍皆隔在虜後，遠近大震。
六月，吳璘敗金人於扶風。初，胡世將在河池，倉卒召諸將議。時吳璘、孫渥已在，楊政、田晟繼至。諸將請少退清野，以挫其鋒。渥言河池不可守。璘厲聲折之曰：「懦語沮軍，可斬也。璘請以百口保破敵。」世將壯之，指所居帳曰：「世將誓死於此。」遂遣諸將分據渭南。尋有詔世將移屯蜀口。會金人犯石壁砦，璘遣姚仲等破走之。既而撒離喝使鶻眼郎君以三千騎衝璘軍，璘使統制李師顏以驍騎擊敗之。虜先於扶風築城，既敗，入城拒守。官軍攻拔其城，獲三將及女真百十七人。撒離喝怒甚，自戰百通坊，仲力戰破之，撒離喝還鳳翔。由是金人不敢度隴，分屯之軍得全師而還。
閏月，撒離喝與吳璘、楊政夾渭河而陣，璘駐兵大蟲嶺。撒離喝覘之，曰：「善戰者立於不敗之地，此難與爭。」乃引去，趨邠州。田晟遣將拒之於青溪嶺，胡世將又遣王彥、楊從儀分道而出，屢戰敗之。撒離喝還屯鳳翔，既而復出，攻涇州。田晟據山爲陣，乘敵壁未定，奮兵擊敗之，奪其兵馬甚衆。撒離喝走還鳳翔。
十一年九月丙申，吳璘及金人戰於剡家灣，大敗之。癸亥，受詔班師。初，吳璘進兵拔秦州，金統軍胡盞與習不祝合兵五萬，屯劉家圈。璘請於胡世將擊之，世將問策安出。璘曰：「有新立迭陣法，每戰以長鎗居前，坐不得起。次最強弓，次強弩，跪膝以俟。次神臂弓。約賊相搏，至百步內，則神臂先發。七十步，強弓併發。次陣如之。凡陣以拒馬爲限，鐵鉤相連，俟其傷則更代，代則以鼓爲節。騎兩翼以蔽於前，陣成而騎退。謂之迭陣。」世將善之。諸將竊議曰：「吾軍其殲於此乎？」璘曰：「此古束伍令也，軍法有之，諸君不識耳，得車戰遺意，無出於此。戰士心定則能持滿，敵雖銳不能當也。「遂進次剡家灣。時胡盞、習不祝據險自固，前臨峻嶺，後控臘家城，謂璘必不敢輕犯。先一日，璘會諸將，問所以攻。姚仲曰：「戰于山上則勝。」璘然之，乃請戰，敵皆笑。夜半，璘遣姚仲、王彥銜枚渡河，陟峻嶺，截坡上，約二將上嶺而後發火。二將至嶺，寂無人聲，軍已畢列，萬炬齊發。敵駭愕曰：「吾事敗矣。」習不祝善謀，胡盞善戰，二酋異議。璘先以兵挑之，胡盞果出鏖戰。璘以迭陣法更迭戰，輕裘駐馬，亟麾之，士殊死鬥。金人大敗，降者萬人，胡盞走保臘家城。璘圍而攻之，城垂破，朝廷方主和議，以驛書詔班師。時，璘拔秦州，其勢方張，陝西、河東首領爭來附。而楊政拔隴州，及破岐下諸屯。郭浩復華州，入陝州矣。詔至，璘即自臘家城引兵還河池，浩還延安，政還鞏，世將惟浩嘆而已。
三十一年五月乙未，以吳璘爲四川宣撫使，王剛中同處置軍事。時聞金主亮將敗盟，故命璘爲之備。
八月，金西道行營徒單合喜將兵扼大散關，遊騎攻黃牛堡，守將李彥堅告急，人情洶洶。制置使王剛中跨一馬，馳二百里至吳璘營，起璘於帳中，責之曰：「大將與國，誼同休慼，臨敵安得高枕而臥。」璘大驚，即馳至殺金平，駐軍青野原，益調內郡兵，分道而進，授以方略，以援黃牛。剛中又以蠟書抵張正彥濟師，西師大集。李彥堅以神臂弓射金師，卻之。璘遣別將彭青至寶雞渭河，夜劫橋頭寨，破之。又遣劉海復秦州，彭青復隴州。金師既退，剛中倍道馳還，謂其屬李燾曰：「將帥之力，吾何有焉。」
冬十月，詔吳璘出兵漢中，璘遂復商、虢州。
三十二年二，月金人犯虢州，吳璘遣將楊從儀等攻之，分兵守和尚原。金人走寶雞，璘遣兵復河源州及積石、鎮戎軍，遂復大散關。
時，璘遣姚仲攻德順，逾四旬不克，璘以李師顏代之，遣子挺節制軍馬。挺與敵戰於瓦亭，大敗之，擒其將耶律九斤等百三十七人。金人悉兵趨德順，璘自將往督師，先壁於險，且治夾河戰地，按行諸屯，斬不用命者。先以數百騎嘗敵，敵一鳴鼓，銳師空壁躍出突璘軍。璘軍得先治地，無不一當百。至暮，璘忽傳呼某將戰不力，人益奮搏敵，敵大敗，遁入壁。黎明，師再出，敵堅壁不動。會大風雪，金人拔營去，凡八日而克。璘入城，市不改肆。又遣嚴忠取環州，遂還河池。姚仲等又復蘭、會、熙、鞏等州及永安軍。
十二月丙寅，詔吳璘班師。時金以重兵扼鳳翔，爭吳璘新復十三州、三軍，璘亟馳德順以備之。已而金蒲察世傑率師十萬來攻，璘力戰拒之。會史浩上言：「官軍西討，東不可過寶雞，北不可過德順。若兵宿於外，去川口遠，則敵必襲之。」朝廷遂欲棄三路。虞允文時爲川陝宣諭使，疏言：「恢復莫先於陝西，陝西五路新復州郡，又繫於德順之存亡，一旦棄之，則窺蜀之路愈多，西和、階、成利害至重，不可不慮。」疏上，罷允文知夔州，遂詔璘班師。金人乘其後，璘軍亡失者三萬三千，部將數十人，連營痛哭，聲振原野。於是秦鳳、熙河、永興三路新復十三州，皆復爲金取。
