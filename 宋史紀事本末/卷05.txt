太祖乾德二年春正月，南漢侵潭州，防禦使潘美擊卻之。
時，南漢主劉鋹性昏懦，委政宦者龔澄樞及才人盧瓊仙。鋹日與宮人波斯女等遊戲宮中，宦者至七千餘，有爲三師、三公者。宦者陳延壽謂鋹曰：「先帝所以得傳位於陛下者，由盡殺羣弟故也。」勸鋹除去諸王。鋹以爲然，遂殺其弟桂王璿興，由是上下怨而紀綱大壞。
內侍監許彥真復讒殺尚書右丞鍾允章，與龔澄樞並用事，爭權不協。會有告彥真通先朝李麗姬者，澄樞將按之，彥真懼，與其子謀殺澄樞。澄樞使人告彥真謀反，下獄族誅。南漢主復以李託爲內太師、六軍觀軍容使。初，南漢主納託長女爲貴妃，次女爲美人，至是，詔國政皆稟託而後行。
九月，潘美、尹崇珂帥兵攻南漢郴州，克之。初，南漢內常侍邵廷琄言於南漢主曰：「漢承唐亂，居此五十餘年，幸中國多故，干戈不及，而漢益驕於無事。今兵不識旗鼓，而人主不知存亡。夫天下亂久矣，亂久必治，請飭兵備，且遣使通好於宋。」南漢主懵然莫以爲慮。至是始懼，以廷琄爲招討使，屯洸口。
帝既克郴，得南漢內侍餘延業。帝訪其國政，延業具言其主作燒、煮、剝、剔、刀山、劍樹之刑，或令罪人鬥虎抵象。又賦斂繁重，邑民入城者，人輸一錢，瓊州鬥米稅四五錢，置媚川都定其課。令入海五百尺採珠，所居宮殿，以珠、玳瑁飾之。內官陳延壽作諸淫巧，日費數萬金。宮城左右，離宮數十，遊幸常至月餘或旬日。以豪民爲課戶，供宴犒之費。帝聞其奢酷，驚駭曰：「吾當救此一方民。」時方謀下蜀，未遑也。
三年六月，南漢招討使邵廷琄屯洸口以待王師，招輯亡叛，訓士卒，修戰備，國人賴以少安。有投匿名書譛廷琄將圖不軌，南漢主信之，遣使賜廷琄死。士卒排軍門見使者，訴廷琄無反狀，請加考驗，弗許。乃相與立廟洸口，祠之。
開寶三年九月，鋹舉兵侵道州。刺史王繼勳上言：「鋹肆爲殘暴，數出寇邊，請南伐。」帝令南唐主爲書諭鋹使稱臣，歸所侵湖南舊地。鋹囚唐使而驛書答唐主，言甚不遜。唐主上其書，帝乃以潘美爲桂州道行營都部署，尹崇珂爲副以伐之。時，南漢舊將多以讒構誅死，宗室翦滅殆盡，掌兵者惟宦官數輩。自南漢主晟以來，耽於遊宴，城壁濠隍多飾爲宮館池沼，樓艦皆毀，兵器又腐。及聞有宋師，內外震恐，乃遣龔澄樞馳往賀州，畫守禦策。前鋒至芳林，澄樞遁還，潘美遂圍賀州。南漢諸大臣皆請起故將潘崇徹，鋹不從，遣伍彥柔將兵援賀。潘美聞彥柔至，潛以奇兵伏南鄉岸。彥柔夜泊南鄉，艤舟岸側。遲明，挾彈登岸，踞胡牀指揮，而伏兵卒起，彥柔衆大亂，死者十七八。擒彥柔斬之，梟其首以示城中，城遂破。美督戰艦，聲言順流趨廣州。南漢主憂迫，計無所出，乃以潘崇徹爲都統，領衆三萬，屯賀江。會美徑趨昭州，崇徹但擁衆自保而已。美乘勝克昭州，進拔桂、連二州。鋹聞之，謂左右曰：「昭、桂、連、賀本屬湖南，今北師取之，足矣，吾知不復南也。」
十二月，鋹以李承渥爲都統，將兵十餘萬，陣於蓮花峯下。南漢人教象爲陣，每象載十數人，皆執兵仗，凡戰，必致陣前，以壯軍威。潘美集勁弩射之，象奔趶，乘者皆墮，反踐承渥軍，軍遂大敗，承渥僅以身免。美進拔韶州。韶，漢之北門也。鋹聞韶破，窮蹙不知爲計，始令塹廣州東壕。顧諸將無可使者，宮媼樑鸞真薦其養子郭崇嶽可用，南漢主以爲招討使，與大將植廷曉統軍六萬，屯馬徑，以御王師。崇嶽無謀勇，唯日禱於鬼神而已。
四年二月，潘美克南漢英、雄二州，潘崇徹以其衆降。美進次瀧頭，漢主遣使請和，且求緩師。美不許，進兵馬徑，去廣城十里，砦於雙女山下。漢主聞之，取舶船十餘，載金寶、妃嬪，欲入海。未及發，宦者樂範與衛兵千餘，盜舶船走。漢主懼，遣其左僕射蕭漼奉表詣軍門乞降，美即令人送漼赴汴。漢主欲遣其弟保興率百官出迎，郭崇嶽止之，乃復爲扞禦之備，又遣保興率國內兵拒戰。植廷曉謂崇嶽曰：「北軍乘席捲之勢，其鋒不可當，吾士旅雖衆，然皆傷疲之餘，今不驅策而前，亦坐受其斃矣。」廷曉乃領前軍據水而陣，令崇嶽殿後。既而王師濟水，廷曉力戰不勝，死於陣，崇嶽奔還其柵。潘美謂諸將曰：「彼編竹木爲柵，若篝火焚之，必擾亂，因而夾擊之，此萬全之策也。」遂分遣丁夫，人持二炬，間道造其柵。會暮夜，萬炬俱發，天大風，煙埃紛起，南漢軍大敗，崇嶽死於亂兵。龔澄樞、李託相與謀曰：「北軍之來，利吾國中珍寶耳，今盡焚之，使得空城，必不能久駐也。」乃縱火焚府庫宮殿，一夕皆盡。明日，鋹出降，美入城，俘其宗室、官屬，送汴。有宦者百餘輩盛服請見，美曰：「是椓人多矣，吾奉詔伐罪，正爲此等。」悉斬之。凡得州六十，縣二百四十。加潘美山南東道節度使。
三月丙申，詔「廣南有買人男女爲奴婢轉傭利者，並放免。僞政有害於民者，悉以聞，除之。」
鋹至汴，帝遣呂餘慶問鋹反覆及焚府庫之罪，鋹歸罪龔澄樞、李託。明日，有司以帛系鋹及其官僚，獻於廟、社。帝御明德門，遣刑部尚書盧多遜宣詔責鋹，鋹曰：「臣年十六僭位，澄樞等皆先臣舊人，每事臣不得專。在國時，臣是臣下，澄樞是國主。」遂伏地待罪。帝命大理卿高繼申引澄樞、託，斬於千秋門外，釋鋹罪，賜襲衣、冠帶、器幣、鞍馬，授檢校太保、右千牛衛大將軍，封恩赦侯。
鋹體質豐碩，眉目俱竦，有口辯，性絕巧。嘗以珠結勒鞍爲戲龍之狀，極其精妙，以獻。帝謂左右曰：「鋹好工巧，習以成性，倘能移於治國，豈至滅亡哉。」鋹在國時，多置酖毒臣下。一日，從帝幸講武池，從官未集，鋹先至，賜以卮酒。鋹疑有毒，泣曰：「臣承祖父基業，違拒朝廷，勞王師致討，罪固當誅。陛下既待臣以不死，願爲大梁布衣，觀太平之盛，未敢飲此酒。」帝笑曰：「朕推赤心於人腹中，安有此事？」命取鋹酒自飲，而別酌以賜鋹，鋹大慚謝。鋹後於太宗太平興國五年卒。帝之將伐北漢也，宴近臣于禁中，鋹進言曰：「朝廷威靈及遠，四方僭僞之主今日盡在坐中。旦夕平太原，劉繼元又至。臣率先來朝，願得執梃爲諸國降王長。」帝大笑。
