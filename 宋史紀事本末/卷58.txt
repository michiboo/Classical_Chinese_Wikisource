欽宗靖康二年二月丁卯，金人令翰林承旨吳幵、吏部尚書莫儔入城，令推立異姓堪爲人主者。
癸未，吳幵、莫儔復召百官議，衆莫敢出聲，相視久之，計無所出。王時雍問於幵、儔，二人微言虜意在邦昌，時雍未以爲然，適尚書員外郎宋齊愈至自金營，衆問金人意所主，齊愈取片紙書「張邦昌」三字示之。時雍乃決，遂以邦昌姓名入議狀。張叔夜不肯署狀，金人執叔夜置軍中。太常寺簿張浚，開封士曹趙鼎，司門員外郎胡寅皆逃入太學，不書名。唐恪書名，仰藥而死。
是日，王時雍復集百官詣祕書省，至，即閉省門，以兵環之，俾範瓊喻衆以立邦昌意。衆唯唯，御史馬伸獨奮曰：「吾曹職爲諍臣，豈容坐視。」乃與御史吳給約中丞秦檜共爲議狀，願復嗣君，以安四方，且論邦昌當上皇時蠹國亂政，以致社稷傾危。金人怒，執檜去。
三月辛卯朔，金人遣張邦昌入城，居尚書省，令百官班迎勸進。閣門宣贊舍人吳革謀先誅範瓊輩，劫遷二帝以討邦昌，期以三月八日舉事，與謀者呂好問、馬伸、張所、吳倫等數人。又有內親事官數百人，皆以不忍屈節立異姓，殺妻孥，焚所居，同謀舉義。前期二日，有班直甲士數百人排闥入，言邦昌以七月受冊，請急起兵。革乃被甲上馬，至咸豐門，四面皆瓊，黨紿革入帳，即執之，脅以從逆。革罵之極口，引頸受刃，顏色不變，其麾下百人皆死。
丁酉，金人奉冊寶至，遂立邦昌爲帝。國號大楚。邦昌北向拜舞，受冊即位。遂升文德殿，設位御床西受賀，遣閣門傳令勿拜。王時雍率百官遽拜，邦昌但東面拱立。是日風霾，日暈無光，百官皆慘怛，邦昌亦變色，惟王時雍、吳幵、莫儔、範瓊等欣然以爲有佐命功。邦昌心不安，拜百官皆加「權」字，以王時雍權知樞密院事，領尚書省，吳幵權同知樞密院事，莫儔權僉書院事，呂好問權領門下省，徐秉哲權領中書省。邦昌見百官稱予，手詔曰手書。雖不改元，而百官文移必去年號。惟呂好問所行文書稱靖康二年。百官猶未以帝禮事邦昌，惟王時雍每言事稱「臣啓陛下」。又勸邦昌坐紫宸、垂拱殿以見金使，好問爭之，乃止。時雍復議肆赦，好問曰：「四壁之外皆非我有，將誰赦耶？」乃止赦城中，而選郎官爲四方密諭使。及金人將還，邦昌詣營祖之，服赭袍，張紅蓋，所遇設香案起居，時雍、秉哲、幵、儔皆從。士庶觀者，無不感愴，都人目時雍爲賣國牙郎。時上皇在軍中，聞邦昌僭位，嘆曰「邦昌若以節死，則社稷增重，今既屍君之位，則吾事決矣。」因泣下沾襟。
時金人議留兵以衛邦昌，呂好問曰：「南北異宜，恐北兵不習風土，必不相安。」金人曰：「留一孛董統之可也。」好問曰：「孛董貴人，有如觸發致疾，則負罪益深。」金人乃不留兵而去。於是好問謂邦昌曰：「相公欲真立耶，抑姑塞虜意而徐爲之圖也。」邦昌曰：「是何言也？」好問曰：「相公知中國人情所向乎？特畏女真兵威耳。女真既去，能保如今日乎？大元帥在外，元祐皇后在內，此殆天意，盍亟還政，可轉禍爲福。且省中非人臣所處，宜寓直殿廬，無令衛士夾陛。虜所遺袍帶，非戎人在，勿服。下文書不得稱聖旨。爲今計者，當迎元祐皇后，請康王早正大位，庶獲保全。」
監察御史馬伸具書言於邦昌曰：「伏見逆胡犯順，且逼立相公以定國事。相公所以忍死就尊位者，自信虜退必能復辟也。忠臣義士不即就死，城中之人不即生變，亦以相公能定趙孤也。今虜退多日，吾君之子亦已知所在。相公尚處禁中，不反初服，未就臣列，以爲外挾強虜之威，使人遊說康王，且令南遁，然後爲久假不歸之計，一旦喧閧，孤負初心。望速行改正，易服歸省，庶事取太后命而行，仍速迎奉康王歸京。日下開門撫勞勤王之師，以示無間，一應內外赦書、施恩惠、收人心等事，權行拘取，俟立趙氏日，然後施行，庶幾中外釋疑，轉禍爲福。不然，伸有死而已，必不敢輔相公以爲叛臣也。」自邦昌僭立，凡言事者皆用君臣之禮，至伸始貽書稱太宰相公。書入，邦昌氣沮。
甲子，邦昌尊元祐皇后爲宋太后，迎居延福宮，遣人至濟州訪康王。其策太后語有曰：「尚念宋氏之初，首崇西宮之禮。」蓋用太祖即位，迎周太后入西宮故事。識者皆覘邦昌之意非真爲趙氏也。
時，宗室子崧知淮寧府，聞二帝北遷，與江淮經制使翁彥國等誓衆，登壇歃血，同獎王室，移書訶斥邦昌，責其反正，並諭王時雍等，辭旨激切。邦昌乃復遣謝克家往奉迎康王。王時雍曰：「騎虎者勢不能下，所宜熟慮，他日噬臍，悔無及矣。」徐秉哲復從旁贊之。邦昌知人心不順，遂不聽時雍言。克家至濟州勸進，康王不許。
邦昌又遣蔣師愈等持書詣濟州，自陳所以勉循金人推立者，欲權宜一時以紓國難耳，非敢有他也。康王復書與之，而諭宗澤等，以爲邦昌受僞命之人，義當誅討，然慮事出權宜，未可輕動。合移師近都，按甲觀變。澤復書謂「邦昌僭亂，蹤跡已無可疑。大王宜亟行天討，興復社稷，不可不斷。」康王遂自濟州如應天府。邦昌來見，伏地慟哭請死，康王慰撫之。
王既即位，問宰執何以處邦昌，黃潛善等曰：「邦昌罪在不貸，然爲金人所脅。今已自歸，惟陛下所處。」帝曰：「朕欲馭以王爵，異時金人有詞，使邦昌以天下不忘本朝而歸寶避位之意告之。」遂以邦昌爲太保，封同安郡王。尋詔邦昌宜如文彥博故事，一月兩赴都堂，參決大事。
