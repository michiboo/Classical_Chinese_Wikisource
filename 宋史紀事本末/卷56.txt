徽宗宣和七年冬十月，金將粘沒喝、斡離不分道入寇。初，斡離不在平州，遣人來索叛亡戶口，朝議弗遣，且聞童貫、郭藥師治兵燕山，斡離不遂請於金主曰：「苟不先舉伐宋，恐爲後患。」金主以爲然，而未敢輕舉。及使者往返既數，道路險易，朝廷治否，府庫虛實，漸得要領，而耶律餘睹、劉彥宗亦言南朝可圖，師不必衆，因糧就兵可也。及既獲遼主，即決意南侵。以諳班勃極烈斜也領都元帥，居京師。粘沒喝爲左副元帥，穀神爲元帥右監軍，耶律餘睹爲元帥右都監，自雲中趨太原。撻懶爲六部路都統，闍母爲南京路都統，劉彥宗爲漢軍都統，斡離不監闍母、彥宗兩軍戰事，自平州入燕山。
十二月乙巳，童貫自太原逃歸。金粘沒喝陷朔、代州，遂圍太原。先是，金人遣使來許割蔚、應州及飛狐、靈丘縣，帝信之，遣童貫往受地。至太原，聞粘沒喝自雲中南下，貫乃使馬擴、辛興宗往使，論以交割地事。擴至軍前，粘沒喝嚴兵以待，趣擴等庭參如見金主之禮。既畢，首議山後事，粘沒喝曰：「爾尚欲此兩州、兩縣耶。山前、山後皆我家地，尚復何論。汝家別削數城來，可贖罪也。汝輩可即去，我自遣人至宣撫司矣。」擴還，具言於貫。貫曰：「金初立國邊頭，寧有幾許軍馬，遽敢作如此事耶？」擴曰：「彼既深恨本朝結納張瑴，又爲契丹舊臣所激，故謀報復。今宜速作備禦。」貫不從。既而粘沒喝遣王介儒、撒離拇持書至太原，責以渝盟、納叛等事，詞語甚倨。貫問之曰：「如此大事，何不素告我？」撒離拇曰：「兵已興，何告爲？宜速割河東、河北，以大河爲界，庶存宋朝宗社。」貫聞之，氣褫不知所爲，即欲假赴闕稟議爲名，遁還京師。知太原府張孝純止之曰：「金人渝盟，大王當會諸路將士，極力支吾。今大王去，人心必搖，是以河東與金也。河東既失，河北豈可保耶。願少留，共圖報國。兼太原地險城堅，人亦習戰，金未必能便克也。」貫怒，叱之曰：「貫受命宣撫，非守土也。必欲留貫，置帥臣何爲？」遂行。孝純嘆曰「平生童太師作幾許威望，及臨事乃蓄縮畏懾，奉頭鼠竄，何面目復見天子乎？」粘沒喝引兵降朔州，克代州。都巡檢使李翼力戰，被執，罵賊死。粘沒喝遂進圍太原，孝純悉力固守。
己酉，金斡離不入檀、薊州。郭藥師以燕山叛降金，金盡陷燕山州、縣。初，郭藥師與詹度同職，自以節鉞欲居度上，度以御筆所書有序，藥師不從。加以常勝軍橫暴，藥師右之，度不能制。朝廷慮其交惡，命蔡靖代度。靖至，坦懷待之，藥師亦重靖，稍爲抑損。及安中被召，靖代知府事。藥師每令部曲持良械精甲，貿易於他道，爲奇巧之物以奉權貴宦侍，譽言日聞於帝。遂專制一路，增募兵至三十萬，而不改契丹服飾，朝論頗以爲疑。進拜太尉，召之入朝，藥師辭不至。帝令童貫行邊，陰察其去就，不然則挾之偕來。貫至，藥師迎拜帳下，貫避之，曰：「汝今爲太尉，與我等耳，此禮何爲？」藥師曰：「太師，父也，藥師唯拜我父，焉知其他？」貫釋然。遂邀貫視師，至於迥野，略無人跡。藥師下馬，當貫前掉旗一揮，俄傾四山鐵騎耀日，莫測其數。貫衆皆失色，歸爲帝言，藥師必能抗虜。蔡攸亦從中力主之，謂其可倚。故內地不復防制，屢有告變及得其通金國書，朝廷輒不省。詹度又言「藥師瞻視非常，趣向懷異，逆節已萌，兇橫日甚。」始詔遣官究實，而金兵已南下矣。斡離不自平州破檀、薊，至三河，蔡靖遣藥師及張令徽、劉舜仁帥師四萬五千，迎戰於白河，兵敗而還。藥師遂帥所部兵劫靖及都運使呂頤浩降金，斡離不執靖及頤浩置軍中以行，於是燕山府所屬州、縣皆爲金有。斡離不既得藥師，益知宋虛實，因以爲鄉導，懸軍深入矣。
金人圍太原，太常少卿傅察使金，至境上，遇斡離不兵，脅之使拜且降。不拜，左右捽之伏地，愈植立。反覆論辨，不屈，遂遇害。察，堯俞從孫也，十八登進士。蔡京嘗欲妻以女，拒弗答。平居恂恂然若無所可否，及倉卒殉義，聞者莫不壯之，後諡忠肅。
丙辰，金兵犯中山府。帝以金人南下，罷諸路花石綱及內外製造局，悉以禁旅付內侍威武軍節度使樑方平，守黎陽。步軍都虞候何灌謂白時中曰：「金人傾國遠至，其鋒不可當。今方平擁精兵以北，在京皆疲弱也，萬一方平不支，吾何以善吾後。盍留以衛根本。」不從。
戊午，以皇太子桓爲開封牧。帝以金師日迫爲憂。蔡攸探知帝意欲內禪，引給事中吳敏入對。宰執皆在，敏前奏事，且曰：「金人渝盟，舉兵犯順，陛下何以待之。」帝蹙然曰：「奈何？」時東幸計已定，命李梲先出守金陵。敏退，詣都堂言曰：「朝廷便爲棄京師計，何理也。此命果行，須死不奉詔。」宰執以爲言，梲遂罷行，而以太子爲開封牧。
己未，詔天下勤王。初，宇文虛中爲童貫參議官，虛中以廟謨失策，主帥非人，將有納侮自焚之禍，上書極言之，王黼大怒。又累建防邊策議，皆不報。及金人南下，貫與虛中還朝。帝謂虛中曰：「王黼不用卿言，今事勢若此，奈何？」虛中對曰：「今日宜先降詔罪已，更革弊端，俾人心天意回，則備禦之事，將帥可以任之。」帝即命虛中草詔，略曰：「朕以寡昧之質，藉盈成之業。言路壅蔽，面庾日聞，恩幸持權，貪饕得志。縉紳賢能陷於黨籍，政事興廢拘於紀年。賦斂竭生民之財，戍役困軍旅之力。多作無益，侈靡成風。利源酤榷已盡，而牟利者尚肆誅求，諸軍衣糧不時，而冗食者坐享富貴。災異謫見而朕不寤，衆庶怨懟而朕不知。追惟己愆，悔之何及。思行奇策，庶解大紛。望四海勤王之師，宣二邊禦敵之略。永念累聖仁厚之德，涵養天下百年之餘，豈無四方忠義之人，來徇國家一日之急。應天下方鎮、郡縣守令，各率衆勤王，能立奇功者，並優加獎異。草澤異材，能爲國家建大計，或出使疆外者，並不次任用。中外臣庶，並許直言極諫。」帝覽之，曰：「今日不吝改過，可便施行。」虛中又請出宮人，罷道官及大晟府、行幸局暨諸局務。
召熙河經略使姚古、秦鳳經略使种師中將兵入援。時欲召古、師中，令以本路兵會鄭、洛，外援河陽，內衛京城，帝命宇文虛中爲河北、河東路宣諭使，護其軍。虛中以檄召古、師中兵馬，令直赴汴京應援。
庚申，以吳敏爲門下侍郎。帝東幸之意益決，太常少卿李綱謂敏曰：「建牧之議，豈非欲委太子以留守之任乎。今敵勢猖獗，非傳太子以位號不足以招徠天下豪傑。」敏曰：「監國可乎？」綱曰：「肅宗靈武之事，不建號不足以復邦，而建號之議不出於明皇，後世惜之。上聰明仁恕，公曷不爲上言之。」翌日，敏入對，具以綱言白帝，帝即召綱入議。綱刺臂血上疏曰：「皇太子監國，禮之常也。今大敵入攻，安危存亡在呼吸間，猶守常禮，可乎。名分不正而當大權，何以號召天下。若假皇子以位號，使爲陛下守宗社，收將士心，以死捍敵，天下猶可保。」帝意遂決。
辛酉，宰臣奏事，帝留李邦彥，語敏、綱所言，書「傳位東宮。」四字以付蔡攸，因下詔禪位於太子桓，自稱曰道君皇帝。太子入禁中，被服泣涕，固辭不許，遂即位。尊帝爲教主道君太上皇帝，退居龍德宮，皇后爲太上皇后。以李邦彥爲龍德宮使，蔡攸、吳敏副之。
遣給事中李鄴使金，告內禪，且請修好。鄴至慶源府，斡離不欲還，郭藥師曰：「南朝未必有備，不如姑行。」從之。
甲子，金將斡離不陷信德府。粘沒喝圍太原。詔京東、淮西、兩浙募兵入衛。
欽宗靖康元年春正月丁卯朔，詔中外臣庶直言得失。自金人犯邊，屢下求言之詔，事稍緩，則陰沮抑之。當時有「城門閉，言路開。城門開，言路閉」之語。
戊辰，金斡離不陷相、浚二州。威武軍樑方平帥禁旅屯於黎陽河北岸，金將迪古補奄至，方平奔潰。河南守橋者，望見金兵旗幟，燒橋而遁。河北、河東路制置副使何灌帥兵二萬保滑州，亦望風迎潰。官軍在河南者，無一人禦敵。金人遂取小舟以濟，凡五日，騎兵方絕，步兵猶未渡也。旋渡旋行，無復隊伍。金人笑曰：「南朝可謂無人。若以一二千人守河，我豈得渡哉？」遂陷滑州。
己巳，何灌奔還。帝聞金將斡離不渡河，即下詔親征。詔曰：「朕以金國渝盟，藥師叛命，侵軼邊鄙，劫掠吏民，雖在纘承之初，敢忘負託之重。事非獲已，兵出有名。已戒六師，躬行天討。應親征合行事件，令有司並依真宗皇帝幸澶淵故事。」以李綱爲親征行營使，吳敏副之，聶山參謀軍事。
以蔡攸爲太上皇帝行宮使，宇文粹中副之，奉上皇東行以避敵。
庚午，上皇如亳州，於是百官多潛遁。初，童貫在陝西，募長大少年，號勝捷軍，幾萬人，以爲親軍，環立第舍。及自太原還京，適上皇南幸，貫即以是軍自隨。上皇過浮橋，衛士攀望號慟。貫惟恐行不速，使親軍射之，中矢而踣者百餘人，道路流涕。蔡京亦盡室南行，爲自全計。
京師戒嚴。宰執議請帝出幸襄、鄧以避敵鋒。行營參謀官李綱曰：「道君皇帝挈宗社以授陛下，委而去之，可乎？」帝默然。太宰白時中謂都城不可守，綱曰：「天下城池豈有如都城者。且宗廟、社稷、百官、萬民所在，舍此欲何之？今日之計，當整飭軍馬，固結人心，相與堅守，以待勤王之師。」帝問「誰可將者。」綱曰：「白時中、李邦彥等雖未必知兵，然藉其位號，撫將士以抗敵鋒，乃其職也。」時中忿然曰：「李綱莫能將兵出戰否？」綱曰：「陛下不以臣庸懦，儻使治兵，願以死報。」乃以綱爲尚書右丞、東京留守。綱爲帝力陳不可去之意，且言「明皇聞潼關失守，即時幸蜀，宗廟、朝廷，毀於賊手。今四方之兵不日雲集，奈何輕舉以蹈明皇之覆轍乎？」會內侍奏中宮已行，帝色變，倉卒降御榻曰：「朕不能留矣。卿等無執，朕將往陝西起兵，以復都城。」綱泣拜俯伏，以死邀之。會燕、越二王至，亦以固守爲然。帝意稍定，顧綱曰：「朕今爲卿留。治兵禦敵之事，專責之卿，勿致疏虞。」綱倉皇受命。
是夜，宰臣猶請出幸不已，帝從之，欲詰旦決行。質明，綱趨朝，則禁衛擐甲，乘輿已駕矣。綱急呼禁衛曰：「爾等願守宗社乎。願從幸乎？」皆曰：「願死守。」綱入見曰：「陛下已許臣留，復戒行，何也？今六軍父母、妻子皆在都城，願以死守。萬一中道散歸，陛下孰與爲衛？且敵騎已迫，知乘輿未遠，以健馬疾追，何以御之？」帝感悟，乃召中宮還。禁衛六軍聞之，皆拜伏呼萬歲。
辛未，帝御宣德樓，宣諭六軍，始定固守之議。命李綱爲親征行營使，以便宜從事，侍衛都指揮使曹曚副之。治都城四壁守具，以百步法分兵備禦，令肄習之。戰守之具粗畢，金人已抵城下矣。
壬申，遣使督諸道勤王兵入援。
癸酉，斡離不軍抵都城西北，據牟駝岡天駟監，獲馬二萬匹，芻豆如山。蓋郭藥師熟知其地，故導金兵先據之。帝召羣臣議，李邦彥力請割地求和，李綱以爲擊之便。帝竟從邦彥，命虞部員外郎鄭望之及高世則使其軍。未至，遇金使吳孝民來，因與偕還。是夜，金人攻宣澤門，以火船數十，順流而行。李綱臨城，募敢死士二千人，列布柺子弩城下火船至，投石碎之。及運蔡京家山石迭門，壯士縋城而下，斬酋長十餘人，殺其衆百餘人。金人知有備，又聞道君已內禪，至旦乃退。
甲戌，金使吳孝民入見，問納張瑴事，令執送童貫、譚稹、詹度，且言曰：「上皇朝事已往不必計，今少帝與金別立誓書結好，仍遣親王、宰相詣軍前可也。」帝因求大臣可使者，李綱請行，帝不許，而命李梲。綱曰：「安危在此一舉，臣恐李梲怯懦，誤國事也。」不聽，遂命梲使金軍，梲至，斡離不盛兵南向坐，梲北面再拜，膝行而前，恐怖喪膽，失其所言。斡離不謂之曰：「汝家京城破在頃刻，所以斂兵不攻者，徒以少帝之故，欲存趙氏宗社，我恩大矣。今若欲議和，當輸金五百萬兩、銀五千萬兩、牛馬萬頭、表段百萬匹，尊金帝爲伯父，歸燕、雲之人在漢者，割中山、太原、河間三鎮之地，而以宰相、親王爲質，送大軍過河，乃退耳。」因出事目一紙付梲，遣還。梲等唯唯，不敢措一言，遂與金使蕭三寶奴、耶律中、王汭等偕來。凡金人所邀求，皆郭藥師教之也。
乙亥，金人攻天津、景陽等門。李綱親督戰，募壯士，縋城而下，自卯至酉，斬其酋長十餘，殺其衆數千人，何灌力戰而死。
丙子，李梲至，李邦彥等力勸帝從金議。帝乃避殿減膳，括借都城金銀及娼優家財，得金二十萬兩、銀四百萬兩，而民間已空。李綱言「金人所需金幣，竭天下且不足，況都城乎？三鎮，國之屏蔽，割之何以立國？至於遣質，即宰相當往，親王不當往。若遣辨士，姑與之議所以可不可者，宿留數日，大兵四集，彼孤軍深入，雖不得所欲，亦將速歸。此時與之盟，則不敢輕中國而和可久也。」李邦彥等言「都城破在朝夕，尚何有三鎮？而金幣之數又不足較。」帝默然。綱不能奪，因求去，帝慰諭之曰：「卿第出治兵，此事當徐圖之。」綱退，則誓書已成，稱「伯大金皇帝」、「侄大宋皇帝」。金幣、割地、遣質、更盟，一依其言。遣沈晦以誓書先往，並持三鎮地圖示之。
庚辰，以張邦昌爲計議使，奉康王構往金軍爲質以求成。詔稱金國加「大」字。初，邦昌與邦彥等力主和議，不意身自爲質，及行，乃邀帝署御批無變割地議，帝不許。康王與邦昌乘筏渡壕，自午至夜，始達金營。康王，道君皇帝第九子，韋賢妃所生也。
辛巳，道君皇帝至鎮江。
甲辰，都統制馬忠以京西募兵至，擊金人於順天門外，敗之。金師暫斂，西路稍通，援兵得達。乙酉，路允迪使粘沒喝軍於河東。
丁亥，种師道督涇原、秦鳳兵入援。師道至洛，聞斡離不已屯京城下，或止師道，言「賊勢方銳，願少駐汜水以謀萬全。」師道曰：「吾兵少，若遲迴不進，形見情露，祇取辱焉。今鼓行而進，彼安能測我虛實。都人知吾來，士氣自振，何憂賊哉？」揭榜沿道，言「種少保領西兵百萬來」。遂抵京西，趨汴水南，徑逼敵營。金人懼，徙砦稍北，斂遊騎，但守牟駝岡，增壘自衛。時師道年高，天下稱爲老種。帝聞其至，甚喜，開安上門，命李綱迎勞。師道入見，帝問曰：「今日之事，卿意若何？」對曰：「臣以議和非也。女真不知兵，豈有孤軍深入人境，而能善其歸乎？臣在西土，不知京城。臣今觀京師，週迴八十里，如何可圍？城高數十丈，粟支數年，不可攻也。請於城內札營，而城上嚴兵拒守，以待勤王之師。不逾數月，虜自困矣。如其退，即與之戰。三鎮之地，不宜割與。」帝曰：「業已講和。」對曰：「臣以軍旅之事事陛下，餘非所敢知也。」遂拜同知樞密院事，充京畿、河北、河東宣撫使。師道時被病，命毋拜，許肩輿入朝。金使王汭在廷，素頡頏，望見師道，拜跪稍如禮。帝顧笑曰：「彼爲卿故也。」自虜渡河，京師諸門盡閉，市無薪菜。師道請啓西南壁，聽民出入，民始安之。又請緩給金幣於金，俟彼惰歸，扼而殲諸河，計之上也。帝命師道於政事堂共議。師道見李邦彥曰：「京城堅高，備禦有餘，當時相公何事便講和？」邦彥曰：「以國家無兵故也。」師道曰：「不然，凡戰與守，自是兩事，戰或不足，守則有餘。京師百萬衆，盡皆兵也。」邦彥曰：「素不習武事，不知出此。」師道嘆曰：「相公不習兵，豈不聞往古守城者乎？」又曰：「聞城外居民悉爲賊殺掠，畜產甚多，亦爲賊有。當時既聞賊來，何不悉令城外居民，撤去屋舍，移其所畜，盡入城中，乃遽閉門以遺賊資，何也？」邦彥曰：「倉卒之際，不暇及此。」師道笑曰：「亦大荒忙耳。」左右皆笑。時議人人異同，惟李綱與師道合，而邦彥不從。
時朝廷日輸金幣於金，而金人需求不已，日肆屠掠。四方勤王之師漸至，李綱言：「金人貪婪無厭，兇悖日甚，其勢非用師不可。且敵兵號六萬，而吾勤王之師集城下者二十餘萬。彼以孤軍入重地，猶虎豹自投陷穽中，當以計取之，不必與角一朝之力。若扼河津，絕餉道，分兵復畿北諸邑，而以重兵臨敵營，堅壁勿戰，如周亞夫所以困七國者。俟其食盡力疲，然後以一檄取誓書，復三鎮，縱其北歸，半渡而擊之，此必勝之計也。」帝深然之，約日舉事。
種氏、姚氏素爲山西巨室，姚平仲以父古方帥熙河兵入援，慮功名獨歸種氏，乃云：「士不得速戰，有怨言。」帝聞之，以語李綱，綱主其議，令城下兵緩急聽平仲節度。帝日遣使趣師道戰，師道欲俟其弟師中至，因奏言過春分乃可擊。時相距才八日，帝以爲緩，平仲請先期擊之。
二月丁酉朔，姚平仲帥步騎萬人，夜斫敵營，欲生擒斡離不及取康王以歸。夜半，帝遣中使諭李綱曰：「姚平仲已舉事，卿速援之。」平仲方發，金候吏覺之。斡離不遣兵迎擊，平仲兵敗，懼誅亡去。李綱率諸將出救，遂與金人戰於幕天坡，以神臂弓射卻之。師道復言：「劫寨已誤，然兵家亦有出其不意者。今夕再遣兵分道攻之，亦一奇也。如猶不勝，然後每夕以數千人擾之，不十日，賊遁矣。」李邦彥等畏懦，皆不果用。
金斡離不召諸使者，詰責用兵違誓之故。張邦昌恐懼涕泣，康王不爲動。金人異之，乃使王汭來致責，且請更以他王爲質。汭至，李邦彥語之曰：「用兵乃李綱、姚平仲耳，非朝廷意也。」
戊戌，罷李綱以謝金人，廢親征行營司。
時，宇文虛中聞汴京急，馳歸，收拾散卒，得東南兵二萬人，以便宜起李邈領之，令駐於汴河。會姚平仲失利，援兵西來者皆潰，虛中縋而入京。帝欲遣人奉使辨劫營非朝廷意，大臣皆不欲行，虛中承命慨然而往。
庚子，太學諸生陳東等上書於宣德門，言：「李綱奮勇不顧，以身任天下之重，所謂社稷之臣也。李邦彥、白時中、張邦昌、李梲之徒，庸謬不才，忌嫉賢能，動爲身謀，不恤國計，所謂社稷之賊也。陛下拔綱，中外相慶，而邦昌等疾如仇讎，恐其成功，因緣沮敗。且邦彥等必欲割地，曾不知無三關、四鎮，是棄河北也。棄河北，朝廷復都大梁乎。又不知邦昌等能保金人不復敗盟否也。邦彥等不顧國家長久之計，徒欲沮李綱成謀以快私憤。李綱罷命一傳，兵民騷動，至於流涕，咸謂不日爲敵擒矣。罷綱非特墮邦彥等計中，又墮敵計中也。乞復用綱而斥邦彥等，且以閫外付种師道。宗社存亡，在此一舉，不可不謹。」書奏，軍民不期而集者數萬人。會邦彥入朝，衆數其罪而罵，且欲毆之，邦彥疾驅得免。吳敏傳宣令退，衆莫肯去，撾壞登聞鼓，喧呼動地。帝恐生變，乃令耿南仲號於衆曰：「已得旨宣綱矣。」內侍朱拱之宣綱後期，衆臠而磔之，並殺內侍數十人。知開封府王時雍麾之不退，帝顧戶部尚書聶昌，俾出諭旨，諸生乃退。乃復綱右丞，充京城四壁防禦使。既而都人又言願見种師道。詔促師道入城彈壓，師道乘車而至。衆褰簾視之，曰：「果我公也。」相麾聲喏而散。明日，詔誅士民殺內侍爲首者，禁伏闕上書。王時雍欲盡致太學諸生於獄，人人惴恐，會朝廷將用楊時爲祭酒，復遣聶昌宣諭，然後定。
宇文虛中冒鋒鏑至金營，露坐風埃，自己至申，金人注矢露刃，周匝圍之，久乃得見康王。次日，侍王至金幕府，見斡離不。抵暮，遣王汭隨虛中入城，要越王及李邦彥、吳敏、李綱並駙馬曹晟等，與金、銀、騾、馬之類且欲御筆書定三鎮界，方退軍。明日，帝命肅王往，代質。康王、張邦昌還。
詔割三鎮地以畀金。初，金人犯咸豐門，蔡懋號令將士：「金人近城，不得輒施矢石」。將士積憤。及李綱復用，下令：「能殺敵者厚賞」。衆無不奮躍，金人懼，稍稍引卻。至是，宇文虛中復奉詔如金，許割三鎮地。斡離不得詔，遂不俟金幣數足，遣閣門使韓光裔來告辭，退師北去，肅王從之。京師解嚴。种師道請乘其半濟擊之，帝不許。李邦彥立大旗於河東、河北，「有擅出兵者，並依軍法」。种師道曰：「異日必爲國患。」御史中丞呂好問進言於帝曰：「金人得志，益輕中國，秋冬必傾國復來。禦敵之備，當速講求。」不聽。
楊時上疏曰：「河朔爲朝廷重地，而三鎮又河朔之要藩也。自周世宗迄我太祖、太宗，百戰而後得之，一日棄之北人，使敵騎疾驅，貫吾腹心，不數日可至京城。今聞三鎮之民以死拒之，三鎮拒其前，吾以重兵躡其後，尚可爲也。若种師道、劉光世皆一時名將，始至而未用，乞召問方略。」疏上，帝詔出師，而議者多持兩端。時又抗疏曰：「聞金人駐磁、相，破大名，劫虜驅掠，無有紀極，誓墨未乾，而背不旋踵，吾雖欲專守和議，不可得也。夫越數千里之遠，犯人國都，危道也。彼見勤王之師四面而集，亦懼而歸，非愛我而不攻。朝廷割三鎮三十州之地與之，是欲助寇而自攻也。聞肅王初與之約及河而返，金挾之以往，此敗盟之大者。臣竊謂朝廷宜以肅王爲問，責其敗盟，必得肅王而後已。」時太原圍閉數月，而姚古逗留不進。時又上疏乞誅古以肅軍政，拔偏裨之可將者代之。不報。
時，姚古、种師道及府州帥折彥質等各以兵勤王，凡十餘萬人，至汴城下，而斡離不已退。李綱請詔古等追之，且戒俟其間可擊則擊，而三省乃令護送出境，勿輕動以起釁。時大臣政令矛盾，故迄無成功。
癸丑，种師道罷。中丞許翰言：「師道名將，沈毅有謀，不宜使解兵柄。」不聽。
先是，粘沒喝圍太原，悉破諸縣，獨城中以張孝純固守不下，乃於城外矢石不及之地，築城防守，使內外不相通。及聞斡離不議和，亦遣人來求賂。宰臣以勤王兵大集，拘其使而不與。粘沒喝怒，乃分兵南下，折可求、劉光世軍皆爲所敗。平陽府叛卒導金兵入南、北關。粘沒喝嘆曰：「關險如此，而我乃得越，南朝可謂無人矣。」既越關，知威勝軍李植以城降。乙卯，攻隆德府，知府事張確、通判趙伯臻皆力戰死之。未幾，粘沒喝還雲中，留兵圍太原。
壬午，詔：「金人叛盟深入，其元主和議李邦彥，奉使許地李梲、李鄴、鄭望之，悉行罷黜。」又詔：「金人要盟，終不可保。今粘沒喝深入，南陷隆德，先敗原約。朕夙夜追咎，已黜罷主和之臣。其太原、中山、河間三鎮，保塞陵寢所在，誓當固守。」於是命种師道爲河北、河東宣撫使，駐滑州。姚古爲河北制置使，种師中副之，古總兵援太原，師中援中山、河間。師道無兵自隨，乃請合山東、陝西關河卒，屯滄、衛、孟、滑，備金兵再至。朝廷以大敵甫退，不宜勞師示弱，格不用。師中渡河，上言「粘沒喝至澤州，臣欲由邢、相間捷出上黨，搗其不意，當可以逞。」朝廷疑不用。斡離不行至中山、河間，兩鎮皆固守不下，師中因進兵以逼之，斡離不遂出境。
癸未，遣李綱迎太上皇於南京。庚寅，姚古復隆德府。辛卯，復威勝軍。夏四月己亥，太上皇至京師。
五月丁丑，以太原圍不解，詔种師中與姚古進軍，相爲掎角。師中進次平定軍，乘勝復壽陽、榆次等縣，留屯真定。時粘沒喝避暑還雲中，留兵分就畜牧。覘者以爲將遁，告於朝。許翰信之，數遣使趣師中出戰，責以逗撓。師中嘆曰：「逗撓，兵家大戮也。吾結髮從軍，今老矣，忍受此爲罪乎？」即日辦嚴，約姚古及張灝俱進，而輜重賞犒之物，皆不以從行。師中抵壽陽之石坑，爲金將完顏活女所襲，五戰三勝。回趨榆次，至殺熊嶺，去太原百里。姚古將兵至威勝，統制焦安節妄傳粘沒喝將至，故古與灝皆失期不至。師中兵饑甚，敵知之，悉衆攻右軍，右軍潰而前軍亦奔。師中獨以麾下死戰，自卯至巳，士卒發神臂弓射退金人，而賞賚不及，皆憤怨散去，所留才百人。師中身被四創，力疾鬥死。師中老成持重，爲時名將，既死，諸軍無不奪氣。金乘勝進兵，迎古於盤陀。古兵潰，退保隆德。事聞，李綱召安節，斬之，安置古於廣州，贈師中少師。
京師自金兵退，遂置邊事於不問。李綱獨以爲憂，數上備邊禦敵之策，輒爲耿南仲等所沮。及姚古、种師中敗，种師道以病乞歸，乃以綱爲兩河宣撫使，劉韐副之，以代師道。又以解潛爲制置副使，以代姚古。綱言：「臣書生，實不知兵。在圍城中，不得已爲陛下料理兵事。今使爲大帥，恐誤國事。」因拜辭，不許。退而移疾，乞致仕，章十餘上，亦不允。臺諫言綱不可去朝廷，帝以其爲大臣遊說，斥之。或謂綱曰：「公知所以遣行之意乎？此非爲邊事，欲緣此以去公，則都人無辭爾。公不起，上怒且不測，奈何？」許翰復書：「杜郵」二字以遺綱，綱不得已，受命。帝手書《裴度傳》以賜之。宣撫司兵僅萬二千人。綱請銀、絹、錢各百萬，僅得二十萬。庶事皆未集，綱乞展行期，上批以爲遷延拒命，趣召數四。綱入對，帝曰：「卿爲朕巡邊，便可還朝。」綱曰：「臣之行，無復還理。臣以愚直不容於朝，使既行之後，無有沮難，則進而死敵，臣之願也。萬一朝廷執議不堅，臣自度不能有爲，即當求去。陛下宜察臣孤忠，以全君臣之義。」上爲感動。陛辭，又爲上道唐恪、聶昌之奸，任之必誤國，言甚激切。
秋七月，李綱赴兩河，留河陽十餘日，練士卒，修整器甲之屬。進次懷州，造戰車，期兵集大舉。而朝廷降詔，罷所起兵。綱上疏言：「秋高馬肥，敵必深入，宗社安危，殆未可知？防秋兵盡集，尚恐不足，今河北、河東日告危急，未有一人一騎以副其求，奈何甫集之兵，又皆散遣。且以軍法勒諸路兵起，而以寸紙罷之，臣恐後時有所號召，無復應者矣。」疏上，不報，趣赴太原。綱乃遣解潛屯威勝軍，劉韐屯遼州，幕官王以寧與都統制折可求、張思正等屯汾州，範瓊屯南、北關，皆去太原五驛，約三道並進。時諸將皆承受御畫，事皆專達，進退自若，宣撫司徒有節制之名，多不遵命。綱嘗具論之，雖降約束，而承受專達如故。於是劉韐兵先進，金人併力御之，韐兵潰。潛與敵遇於關南，亦大敗。
八月丙申，復以种師道爲兩河宣撫使，召李綱還。
庚子，河東察訪使張灝與金人戰於文水，敗績。丁未，斡離不犯真定。戊申，都統制張思正等夜襲金人於文水，敗之。己酉，復戰，師潰，死者數萬人，思正奔汾州。都統制折可求師潰於子夏山。於是威勝、隆德、汾、晉、澤、絳民皆渡河南奔，州縣皆空。金人乘勝攻太原。李綱又上疏極論節制不專之弊，且言分路進兵，賊以全力制吾孤軍，不若合大兵由一路進。及範世雄以湖南兵至，因薦爲宣撫判官。方欲會合親率擊虜，會以議和，止綱進兵。綱亦求罷，遂代還。
金粘沒喝、斡離不復分道入寇。先是，朝廷以肅王爲彼所質，亦留其使臣蕭仲恭以相當，逾月不遣。其副趙倫懼不得歸，乃紿館伴邢倞曰：「金國有耶律餘睹者，領契丹兵甚衆，貳於金人，願歸大國，可結之以圖斡離不粘沒喝。」及執政以仲恭、餘睹皆遼貴戚舊臣，而用事於金，當有亡國之戚，信之，乃以蠟書付倫，致之餘睹，使爲內應，仍賜倫銀絹。倫還，見斡離不，即以蠟書獻之，斡離不以聞於金主。又麟府帥折可求言遼樑王雅裏在西夏之北，欲結宋以復怨於金。吳敏勸帝致書樑王，由河東之麟府，亦爲粘沒喝遊兵所得，復以聞。於是金主甚怒，以粘沒喝爲副元帥，斡離不爲右副元帥，分道南侵。粘沒喝發雲中，斡離不發保州。
庚申，遣給事中王雲使金軍。先是，遣劉岑、李若水分使金軍，以求緩師。岑等還，言斡離不止索歸朝官及所欠金銀，粘沒喝則深諱金銀，專論三鎮。至是，乃遣雲往，許以三鎮賦稅。
九月丙寅，金人陷太原。始，粘沒喝久攻太原不下，乃於城下築舊城居之，號元帥府。已而歸雲中，留銀硃大酋攻圍，凡二百六十日，城中軍民餓死者十八九，固守不下。至是，粘沒喝自雲中復至，乘勝急攻，帥臣張孝純力竭不能支，城遂陷。孝純被執，既又釋而用之。副都總管王稟負原廟中太宗御容赴汾水死。通判方笈、轉運韓揆等三十六人皆被害。初，朔州守臣孫翊，河東名將也，領兵由寧化、憲州出天門關以援太原。翊離朔未幾而朔已降虜，翊麾下多朔人，粘沒喝驅朔之父老以示翊軍，軍遂叛翊，及戰乃爲麾下所害。時，府州守臣折可求亦統麟府之師二萬，涉大河，由岢嵐、憲州，將出天門關以援太原，爲敵據關，不克。復越山取道松子嶺，至於交城，遇粘沒喝之衆，大戰移時，可求遠來，勞不敵逸，亦敗。
丙戌，以李回爲大河守禦使，折彥質爲河北宣撫副使。從何慄之請，分天下二十三路爲四道，建三京及鄧州爲都總管府，分總四道兵，以知大名府趙野總北道，知河南府王襄總西道，知鄧州張叔夜總南道，知應天府胡直孺總東道。事得專決，財得專用，官得闢置，兵得誅賞，緩急則以羽檄召之，入衛京師。
冬十月丁酉，种師道及金斡離不戰於井陘，敗績。斡離不遂入天威軍，犯真定。先是，真定帥劉韐守禦備具，總管王淵、鈐轄李質訓練士卒數千，皆可用，虜不敢犯。是時，真定在河朔最爲堅壘。上以太原危急，命韐守遼州以據其險，又闢淵、質自隨，乃以李邈代守真定。邈措置無策。至是，虜攻甚迫，鈐轄劉竧率衆晝夜摶戰。久之，城陷，竧巷戰，麾下稍稍散亡。竧顧其弟曰：「我大將也，可受敵戮乎？」因挺刃欲奪門出，不果，自縊死。李邈被執北去。
戊戌，金人遣楊天吉、王汭等以書來責問契丹樑王及餘睹蠟書並元割三鎮，體貌甚倨，持其書於上前曰：「陛下既不割三鎮之地，又安忍復欲立契丹之後。」上曰：「此乃奸人所爲也。」卑詞反覆，深明其非朝廷之罪。虜請必割三鎮，且求金帛、車輅、儀物，及加其主徽號，仍索親王詣彼軍前陳謝。
罷御史中丞呂好問。時金人復至大臣不知所出，遣使講解，金人佯許而攻略自如。諸將以和議故，皆閉壁不出。好問乃請亟集滄、滑、邢、相之戍以遏奔衝，而列勤王之師於畿邑以衛京城。疏入，不省。金人陷真定，攻中山，上下震駭，廷臣狐疑相顧，猶以和議爲辭。好問率臺屬劾大臣畏懦誤國，坐貶知袁州。帝憫其忠，下遷吏部侍郎。
庚子，金人陷汾州，知州張克戩畢力扞禦，城破，猶巷戰。不克，乃衣朝服焚香南向拜舞，自引決，一家死者八人。
辛丑，上聞河東已失太原，河北已失真定，大以爲憂，下哀痛詔，徵兵於四方，命河北、河東諸路帥臣傳檄所部，得便宜行事。
丙午，詔种師道還先是，師道駐兵河陽，虜使王汭來，禮甚倨，知虜必大舉，即上疏請幸長安以避其鋒，以守禦事付將帥。朝廷謂其怯，召還。
十一月，詔止援兵。時南道總管張叔夜、陝西制置使錢蓋各統兵赴闕，會唐恪、耿南仲專主和議，語同知聶昌曰：「今百姓困匱，養數十萬兵於城下，何以給之？」乃止兩道兵勿前。
己巳，詔集從官於尚書省，議割三鎮。百官多請割與，會李若水使歸，亦慟哭於庭，請與之以舒國禍。何慄曰：「三鎮，國之根本，奈何一旦棄之。且金人無信，割亦來，不割亦來。」梅執禮、呂好問、洪芻、秦檜等皆主慄議，而唐恪、耿南仲等力主割地。慄論辨不已，因曰：「河北之民皆吾赤子，棄地則並其民棄之。爲民父母而棄其子，可乎？」帝悟，乃止。慄退，謂恪曰：「割三鎮則傷河外之情，不割則太原、真定已失，不若任其所之。」恪唯唯。遂詔河北、河東、京畿清野，令流民得佔官舍、寺觀以居。禁京師民以浮言相動者。
時粘沒喝自太原趨汴，所至破降。平陽府、威勝、隆德軍、澤州皆陷，官吏棄城走者遠近相望。壬申，粘沒喝至河外，宣撫副使折彥質以兵十二萬拒之，夾河而軍。時李回以萬騎防河，亦至河上。粘沒喝曰：「南軍亦衆，與之戰，勝負未可知不若加以虛聲。」遂取戰鼓擊之達旦，彥質之衆皆潰，李回亦奔還京師。甲戌，金活女帥衆先渡孟津，粘沒喝從之，於是知河陽燕瑛、河南留守西道都總管王襄皆棄城走，永安軍、鄭州悉降於金。粘沒喝既渡河，不復言三鎮，直遣人來言欲盡得兩河地，請畫河爲界。於是京師戒嚴，遣馮澥、李若水往使。行至中牟，守河兵相驚以爲金兵至，左右謀取間道去。澥問「何如。」若水曰：「戍兵畏敵而潰，奈何效之。今止有死爾，敢言退者斬。」衆乃定。既行，始知和議必不可諧，屢附奏言之，乞申飭守備。
丁丑，以郭京爲成忠郎，選六甲兵以御金。先是，孫傅因讀丘浚《感事詩》有「郭京、楊適、劉無忌」之語，於市人中訪得無忌，於龍衛中得京。好事者言京能施六甲法，可以生擒金二將而掃蕩無餘，其法用七千七百七十人。朝廷深信不疑，命以官，賜金帛數萬，自募兵，無問伎藝能否，但擇年命合六甲者，所得皆市井遊惰，旬日而足。敵攻益急，京談笑自如，雲擇日出兵三百，可致太平，直襲擊至陰山乃止。傅與何慄尤尊信之。或謂傅曰：「自古未聞以此成功者。正或聽之，姑少付以兵，俟有尺寸功，乃稍進任。今委之太過，懼必爲國家羞。」傅怒曰：「京殆爲時而生，敵中瑣微，無不知者。幸君與傅言，若告他人，將坐沮師之罪。」揖使出。又有劉孝竭等募衆，或稱六丁力士，或稱北斗神兵，或稱天闕大將，大率效京所爲，識者危之。京嘗曰：「非至危急，吾師不出。」
斡離不亦遣使來議割兩河地，帝許之。命耿南仲往報，南仲以老辭。改命聶昌，昌以親辭。陳過庭曰：「主憂臣辱，願效死。」帝爲揮涕太息，而怒南仲及昌，乃即命南仲如河北斡離不軍，昌如河東粘沒喝軍。昌言：「兩河之人忠勇，萬一爲所執，死不瞑目矣。」行至絳，絳人果堅壁拒之。昌持詔抵城下，縋而登。鈐轄趙子清麾衆殺昌，抉其目而臠之。初，南仲爲東宮官十年，自謂首當柄用，而吳敏、李綱越次進，位在己上，心不能平，故每事異議，力沮戰守，與吳幵堅請割地，以成和好。故朝廷戰守之備皆罷，致金師日逼。至是，與金使王汭偕行，至衛州，衛鄉兵欲殺汭，汭脫去，南仲遂走相州。
甲申，金人入懷州，知州事霍安國被圍，扞禦不遺餘力，鼎澧兵亦至，相與共守，拜徽猷閣待制。城竟陷，粘沒喝引安國以下問不降者爲誰，安國曰：「守臣安國也。」問餘人，通判林淵，鈐轄張彭年，都監趙士詝、張諶、於潛，鼎澧將沈敦、張行中及隊將五人同辭對曰：「淵等與知州一體，皆不肯降。」粘沒喝令引於東北鄉望拜降，皆不屈，乃解衣面縳，殺十三人而釋其餘。安國一門無噍類。
乙酉，金斡離不自真定趨汴，僅二十日，至城下，屯於劉家寺。粘沒喝自河陽來會，屯於青城，使劉晏來，要帝出盟。時西、南兩道援兵爲唐恪、耿南仲遣還，於是四方無一人至者。城中唯衛士及弓箭手七萬人。乃以萬人分作五軍，備緩急救護，命姚友仲、辛永宗分領之。以五萬七千人分四壁守禦。遣使以蠟書間行出關召兵，又約康王及河北守將來援，多爲邏兵所獲。唐恪計無所出，密言於帝曰：「唐自天寶而後，屢失而復興者，以天子在外，可以號召四方也。今宜舉景德故事，留太子居守而西幸洛，連據秦雍，領天下兵親征，以圖興復。」帝將從之，開封尹何慄入見，引蘇軾所論，謂周之失計未有如東遷之甚者。帝翻然而改，以足頓地曰：「今當以死守社稷。」
己丑，南道都總管張叔夜聞召，即日自將中軍，令子伯奮將前軍，仲熊將後軍，合三萬餘人，至尉氏，遇金遊兵，轉戰而前，至都下。帝御南薰門見之，軍容甚整。入對，言：「賊鋒甚銳，願如唐明皇之避祿山，暫詣襄陽，以圖幸雍。」帝頷之，加延康殿學士。時東道都總管胡直孺亦將兵入衛，與金人遇於拱州，兵敗被執。金人示於城下，都人大懼。
閏月癸巳，粘沒喝軍至城下。甲午，雨雪交作，帝被甲登城，以御膳賜士卒，易火飯以進，人皆感涕。金人攻通津門，數百人縋城御之，焚其炮架五、鵝車二。驛召李綱爲資政殿大學士。
乙未，金人入青城，攻朝陽門。丙申，帝幸宣化門，乘馬行泥淖中，民皆感泣。戊戌，殿前副都指揮使王宗濋與金人戰於城下，統制高師旦死之。癸卯，金人攻南壁，張叔夜與之大戰，斬其金環貴將二人，遙見金兵奔還，自相蹈籍，溺隍死者以千數。甲辰，大雨雪，金人陷亳州。乙巳，大寒。士卒噤戰，不能執兵，有僵仆者。帝徒跣祈晴。召諸道勤王兵，兵無至者。城中惟衛士三萬可用，然亦十失五六，因時令挑戰，以示敢敵。
金人遣蕭慶復來言，不須上出城，只須僕射何桌議事。又請上皇、皇太子、越王、鄆王爲質。上曰：「朕爲人子，豈可以父爲質。」詔越王往。將行，而粘沒喝以兵來迓，越王乃止。於是金人宣言失信，再遣使來趣親王出盟。己酉，詔遣馮澥、曹輔與宗室仲溫、士𧦞如金軍以請和。既至，粘沒喝即遣之歸，不與交一語，已而攻城愈急。殿中侍御史胡唐老請拜康王爲大元帥，俾率天下兵入援，帝從之。
壬子，金人攻通津、宣化門，範瓊以千人出戰。渡河，冰裂，自是士氣益挫。
何桌數趣郭京出師，京徙期再三。丙辰，郭京盡令守禦人下城，毋得竊窺，因大啓宣化門，出攻金師。京與張叔夜坐城樓上，金兵分四翼鼓譟而前，京兵敗，退走，墮死於護龍河，填屍皆滿，城門急閉。京白叔夜曰：「須自下作法。」因下城，引餘兵南遁。金兵遂登城，兵皆披靡，四壁兵皆潰。金人焚南薰諸門，統制姚仲友死於亂兵。宦者黃經國赴火死。統制官何慶言、陳克禮，中書舍人高振力戰，與其家人皆被殺。秦元領保甲斬關遁。四壁守禦使劉延慶奪門出奔，爲追騎所殺，京城遂陷。張叔夜被創，猶父子力戰。
帝聞城陷，慟哭曰：「不用种師道言，以至於此。」衛士入都亭驛，執金使劉晏殺之。軍民數萬斧左掖門，求見天子，帝御樓諭遣之。衛士長蔣宣率其衆數百，欲邀乘輿犯圍而出，左右奔竄，獨孫傅、梅執禮、呂好問侍。宣抗聲曰：「國事至此，皆宰相信任奸臣，不用直言所致。」孫傅訶之，宣以語侵傅。好問譬曉之曰：「若屬忘家族，欲冒重圍，衛上以出，誠爲忠義。然乘輿將駕，必甲乘無缺而後動，詎可輕耶？」宣詘服，曰：「尚書真知軍情。」麾其徒退。
史臣曰：初，斡離不之北還也，以粘沒喝在太原，其勢未合，恐勤王之師有以乘之。既退之後，爲宋計者宜爲遠謀，而乃忽李綱、种師道之言，上下相慶，以爲無虞，曾不數月，再致金師，太原、真定，咽喉已塞，而猶議三鎮棄守之利害。故金人嘗語宋使曰：「待汝家議論定時，我已渡河矣。」蓋當是時，廟堂之相，方鎮之將，皆出於童、蔡、王、樑之門，無可以系天下之望，惟以割地請和爲言，未聞有能出一計與之抗者，是以金人之來如破竹然。及圍城逾月，外援不至，竟以妖術取敗。籲，可怪哉。
呂中曰：自女真叛盟以來，朝廷乍和乍戰，人才乍賢乍否，何其洶洶多變之甚也。寇至之初，始謀避狄，以李綱所言，而更爲城守之計。既以堅守，又以李邦彥一言，爲卑辭之請。師道既至，又以師道一言，爲不和之謀。師道方請堅守不戰以困虜，未幾，以姚平仲一言，爲急擊之舉。姚平仲既貶，又以李綱、种師道爲誤國。諸生伏闕，又以李綱、种師道爲可用而復之。及其後也，又以臺諫之言而逐之。李綱方議備邊，師道亦請防秋，朝廷之議略定。曾未再閱月，而吳敏、耿南仲、謝克家、孫覿又以三邊爲可割，和議復行矣。吳敏本主和議，未幾，復留虜使，陰結遼人，又以爲女真藉口之資矣。二奠已分道入寇，朝廷尚集議者，問以三鎮存棄之便不便。金人之至，則下清野之令。未幾，傳言寇猶未至，則又令清野更不施行。戰者不決於戰，和者不一於和，至於城已破，禍已至，而議猶不一，心猶不決，終始一歲之中，多變若此。大抵上下之心，稍急則恐懼而無謀，稍緩則遲遲而又變其謀，靖康之禍，蓋坐此也。慶曆、元祐專任君子而去小人，紹聖、崇寧以來專任小人而仇君子，靖康之際君子、小人雜用焉。嗚呼，可不戒哉。
