○李璮之納
理宗景定三年二月，蒙古江淮大都督李璮以京東來歸。璮李全子，既降蒙古，爲山東行省，葺舊海城，將窺海道。已而陷海州、漣水軍，拔四城，殺官軍幾盡，淮揚大震。自蒙古主蒙哥卒，忽必烈立，璮始萌南歸之志，前後所奏凡數十事，皆恫疑虛愒以動蒙古，而自爲完繕益兵計。至是，召其子彥簡於開平，修築濟南、益都等城壁，遂殲蒙古戍兵，以漣、海三城來歸，獻京東州縣請贖父過，仍遣總管李毅等傳檄列郡。詔授璮保信、寧武軍節度使，督視京東、河北路軍馬，封齊郡王，復其父全官爵。改漣水爲安東州。
夏四月，李璮引兵還攻益都，入之遂入淄州。
五月，蒙古主命諸王哈必赤總諸道兵擊李璮。璮兵勢甚張，覆命丞相史天澤往，仍詔諸將皆受天澤節制。天澤至濟南，謂哈必赤曰：「璮多譎而兵精，不宜力角，當以歲月弊之。」乃深溝高壘，遏其侵軼。初，行軍總管張範臨發，父柔謂之曰：「汝圍城勿避險地，險則已無懈心，兵必致死。主者慮其險，必赴救，可因以立功。」至是，弘範營城西，璮出兵突諸將，獨不向弘範。弘範曰：「我營險地，璮乃示弱於我，必以奇兵來襲，謂我弗悟也。」遂築長壘，內伏甲而外爲壕，開東門以待，夜浚濠加深廣，璮不知也。明日，璮果擁飛橋來攻，未及岸，軍陷壕中。得升壕者，突入壘門，遇伏皆死。
六月，朝廷聞李璮受圍，給銀五萬兩，下益都府犒軍，遣青陽夢炎帥師援之。夢炎至山東，不敢進而還。
八月，蒙古主命史樞、阿術各將兵赴濟南。李璮帥衆出掠輜重，將及城，北兵邀擊，大敗之，璮退保城。史天澤命築環圍，璮自是不復得出。董文炳知其勢蹙，抵城下，呼璮愛將田都帥者曰：「反者璮耳，餘來即吾人，毋自取死也。」田縋城降。璮猶日夜拒守，分軍就食民家，發其蓋藏以繼。不足，則家賦之鹽，令以人爲食。璮知城且破，乃手刃妻妾，乘舟入大明湖，自投水中，水淺不得死，爲蒙古所獲。史天澤殺之，解其體以徇。明日，引軍東行，未至益都，城中人已開門迎降。三齊復爲蒙古所有。事聞，贈璮檢校太師，賜廟額曰顯忠。初，璮兵有沂、漣兩軍二萬餘人，勇而善戰，哈必赤配蒙古諸軍，使陰殺之。文炳當殺二千人，言於哈必赤曰：「彼爲璮所脅耳，向天子南伐，或妄殺人，雖大將亦罪之，是不宜殺也。」哈必赤從之，然他殺之者已衆，皆大悔。時山東尚未靖，蒙古主以文炳爲經略使。文炳至益都，從數騎，便服而入，至府，不設警衛，召璮故將吏，撫諭於庭下。所部大悅，山東以安。初，天澤徵璮，蒙古主臨軒授詔，責以專征，天澤至軍，未嘗以詔示人。既還，蒙古主慰勞之。時言者謂璮之變由大藩子弟盡專兵民之權，天澤奏行之，請自臣家始。於是史氏及張柔、嚴忠濟子弟皆還私第。
