○元祐更化
神宗元豐八年三月，帝崩。皇太子煦即位，時年十歲。太皇太后高氏臨朝，同聽政。太后既聽政，即散遣修京城役夫，止造軍及禁廷工技，出近侍尤無狀者，戒中外無苛斂，寬民間保戶馬。事由中旨，宰相王珪等弗與知也。
司馬光聞先帝喪，入臨。時光罷官居洛十五年矣，田夫、野老皆號爲司馬相公，婦人、孺子亦知有君實。至是入臨，衛士見光，皆以手加額，民遮道呼曰：「公無歸洛，留相天子，活百姓。」所至，人聚觀之。光懼，亟還。太后遣樑惟簡勞光，問爲政所當先。光疏曰：「臣聞《周易》，天地交則爲《泰》，不交則爲《否》。君父，天也。臣民，地也。是故君降心以訪問，臣竭誠以獻替，則庶政修治，邦家乂安。君惡逆耳之言，臣營便身之計，則下情壅蔽，衆心離叛。自生民以來，治亂未有不由斯道者也。夫道猶岐路，近差跬步，遠失千里。今陛下新臨大寶，太皇太后同斷萬幾，初發號令，斯乃治亂之岐途，安危之所由分也。當以要切爲先，以瑣細爲後。臣竊見近年以來，風俗頹弊，士大夫以偷合苟容爲智，以危言正論爲狂，是致下情蔽而不上通，上恩壅而不下達。閭閻愁苦，痛心疾首，而上不得知。明主憂勤，宵衣旰食，而下無所訴。皆罪在羣臣，而愚民無知，往往怨歸先帝。臣愚以爲今日所宜先者，莫若明下詔書，廣開言路，不以有官無官之人，應有知朝政闕失及民間疾苦者，並許進實封狀，盡情極言。仍頒下諸路州、軍，出榜曉示。在京則於鼓院投下，委主判官畫時進入。在外則於州、軍投下，委長吏即日附遞奏聞。皆不得取責副本，強有抑退。羣臣若有沮難者，其人必有奸惡，畏人指陳，專欲壅蔽聰明，此不可不察。」詔從之。
夏四月甲戌，詔曰：「先皇帝臨御十有九年，建立政事以澤天下。而有司奉行失當，幾於煩擾，或苟且文具，不能宣佈實惠。其申諭中外，協心奉令，以稱先帝惠安元元之意。」
五月丙申，詔百官言朝政闕失，榜於朝堂。時大臣有不悅者，設六事於詔語中以禁遏之曰：「若陰有所懷，犯非其分，或扇搖機事之重，或迎合已行之令，上以觀望朝廷之意以僥倖希進，下以眩惑流俗之情以幹取虛譽：若此者，必罰無赦。」太后復封詔草示司馬光，光曰：「此非求諫，乃拒諫也。人臣惟不言，言則入六事矣。」太府少卿宋彭年、水部員外郎王諤皆應詔言事，有欲藉此二人以懲天下言者，謂其非職而言，罰銅三十斤。光具論其情，改詔行之，於是上封事者千數。
丙辰，以蔡確、韓縝爲尚書左、右僕射兼門下、中書侍郎，章惇知樞密院事。詔起司馬光知陳州，光過闕入見，留爲門下侍郎。是時，天下之民引領拭目以觀新政，而議者猶謂三年無改於父之道。光曰：「先帝之法，其善者雖百世不可變也。若王安石、呂惠卿所建爲天下害者，改之當如救焚拯溺。況太皇太后以母改子，非子改父也。」於是衆議少止。
羅從彥曰：孔子曰：「三年無改於父之道。」此孝子居喪，志存父在之道，不必主事而言也。況當易危爲安，易亂爲治之時，速則濟，緩則不及，改之乃所以爲孝也。天子之孝，在於保天下。光不即理言之，乃曰：「以母改子，非子改父。」以此遏衆議則失之矣。其後至紹聖時，排陷忠良，以害於治，豈亦光有以召之耶。
召程顥爲宗正寺丞。時朝政方新，賢德登進，顥雖小官，特爲時望所屬，故有是召。會顥以疾不行，尋卒。丁亥，詔中外臣庶，許「直言朝政得失，民間疾苦」。
秋七月戊戌，以呂公著爲尚書左丞。初，公著知揚州，被召侍讀。太后遣使迎問所欲言，公著曰：「先帝本意以寬省民力爲先，而建議者以變法侵民爲務，與已異者一切斥去，故日久而弊愈深，法行而民愈困。誠得中正之士，講求天下利病，協力而爲之，宜不難矣。」因上十事曰：畏天、愛民、修身、講學、任賢、納諫、薄斂、省刑、去奢、無逸。既至，遂有是拜。公著既居政府，與司馬光同心輔政，推本先帝之志，凡欲革而未暇與革而未盡者，一一舉行之。又乞備置諫員以開言路。民歡呼鼓舞稱便。
詔罷保甲法。初，保甲法行於京畿及河北、河東、陝西三路，凡置會校、都保三千二百六十六，正長、壯丁六十九萬一千九百四十五人，歲省舊募兵錢六十六萬一千四百八十三緡，而民間應調，不勝其苦。先是，司馬光言於太后曰：「兵出民間，雖雲古法，然古者八百家纔出甲士三人、步卒七十二人，閒民甚多，三時務農，一時講武，不妨稼穡。自兩司馬以上，皆選賢士大夫爲之，無侵漁之患，故卒乘輯睦，動則有功。今籍鄉村之民，二丁取一以爲保甲，授以弓弩，教之戰陳，是農民半爲兵也。三四年來，又令三路置都教場，無問四時，每五日一教。特置使者比監司，專切提舉，州縣不得關預。每一丁教閱，一丁供送，雖雲五日，而保、正長以泥堋、除草爲名，聚之教場，得賂則縱，否則留之。是三路耕耘收穫稼穡之事幾盡廢也。」至是，復力言其公私勞擾，有害無益。遂詔罷之。
十一月丙戌，罷方田。
以鮮于侁爲京東轉運使。熙寧末侁已嘗爲是官，至是，吳居厚貶，復用之。司馬光語人曰：「今復以子駿爲轉運使，誠非所宜。然朝廷欲救東土之弊，非子駿不可。此一路福星也，安得百子駿布在天下乎？」
十二月壬戌，罷市易法。時言者交論市易之患被於天下。本錢無慮千二百萬緡，率二分其息，十有五年之間，子本當數倍，今乃僅足本錢。蓋買物入官，未轉售而先計息取償，至於物貨苦惡，上下相蒙，虧折日多，空有虛名而已。監察御史韓川論市易，以爲「雖曰平均物值，而其實不免貨交取利。就使有獲，尚不可爲，況所獲不如所亡。願趣罷其法」。於是詔罷市易，而削前提舉市易光祿卿呂嘉問三秩，貶知淮陽軍。
罷保馬法。
哲宗元祐元年閏二月庚寅，右司諫王覿上疏言：「國家安危治亂繫於大臣。今執政八人而奸邪居半，使一二元老何以行其志哉。」因極論蔡確、章惇、韓縝、張璪朋邪害正，章數十上。會右諫議大夫孫覺、侍御史劉摯、右司諫蘇轍、御史王巖叟、朱光庭、上官均等連章論蔡確罪，且言：「確在熙、豐時，冤獄苛政，首尾預其間。及至今日，稍語於人曰：當時確豈敢言此。其意欲固竊名位，反歸曲於先帝也。」司馬光、呂公著進用，蠲除煩苛，確言皆其所建白，於是公論益不容。太后不忍斥之，但罷政，出知陳州。
以司馬光爲尚書左僕射兼門下侍郎。時光已得疾，而青苗、免役、將官之法猶在，西夏未降，光嘆曰「四害未除，吾死不瞑目矣。」與呂公著書曰：「光以身付醫，以家事付子，惟國事未有所託，今以屬公。」既而詔免朝參，乘肩輿三日一入省。光不敢當曰：「不見君，不可視事。」詔令子康扶入對。遼人聞之，敕其邊吏曰：「中國相司馬矣，慎無生事開邊隙。」
辛亥，章惇罷。言者論惇讒賊狠戾，罔上蔽明，不忠之罪與蔡確等，惇不自安。及確罷，論者益力。會與司馬光爭辯役法於太后簾前，其語甚悖。太后怒，斥知汝州。
三月，司馬光請悉罷免役錢，復差役法，諸色役人皆如舊制，其見在役錢，撥充州縣常平本錢。於是詔修定役書，凡役錢惟元定額及額外寬剩二分以下，許着爲準，餘併除之。若寬剩元不及二分者，自如舊則。尋詔耆戶長、壯丁仍舊募人供役，保正、甲頭、承帖人並罷。
侍御史劉摯乞並用祖宗差法。監察御史王巖叟請立諸役相助法。中書舍人蘇軾請行熙寧給田募役法，因列其五利。王巖叟言：「五利難信，而有十弊。」軾議遂格。
司馬光復言：「免役之法，其害有五：上戶舊充役，固有陪備而得番休，今出錢比舊費特多，年年無休息。下戶舊不充役，今例使出錢。舊所差皆土著良民，今皆浮浪之人，恣爲奸欺。又農民出錢難於出力，凶年則賣莊田、牛具，以錢納官。又提舉司惟務多斂役錢，積寬剩以爲功。此五害也。今莫若直降敕命，委縣令佐揭簿定差，其人不願身自供役，許擇可任者僱代。惟衙前一役最號重難，今仍行差法，陪備既少，當不至破家。若猶矜其力難獨任，即乞如舊於官戶、寺觀、單丁、女戶有屋產、莊田者，隨貧富以差出助役錢。尚慮役人利害四方不能齊同，乞許監司、守令審其可否。可則亟行，如未究盡，縣五日具措畫上之州，州一月上轉運司以聞。朝廷委執政審定，隨一路、一州，各爲之敕，務要曲盡。」初，章惇取光所奏疏略未盡者駁奏之，呂公著言：「惇專欲求勝，不顧命令大體，望選差近臣詳定。」於是詔以資政殿大學士韓維及範純仁、呂大防、孫永等詳定以聞。
蘇軾言於光曰：「差役、免役，各有利害。免役之害，聚斂於上，而下有錢荒之患。差役之害，民常在官，不得專力於農，而吏胥緣以爲奸。此二害輕重蓋略等矣。」光曰：「於君何如。」軾曰：「法相因則事易成，事有漸則民不驚。三代之法，兵農爲一，至秦始分爲二。及唐中葉，盡變府兵爲長征卒。自是以來，民不知兵，兵不知農。農出榖帛以養兵，兵出性命以衛農，天下便之，雖聖人復起，不能易也。今免役之法實大類此，公欲驟罷免役而行差役，正如罷長征而復民兵，蓋未易也。」光不以爲然。初，差役行於祖宗之世，法久多弊，編戶充役，不習官府，吏虐使之，多以破產，而狹鄉之民或有不得休息者。免役使民以戶高下出，錢而無執役之苦。但行法者不循上意，於僱役實費之外，取錢過多，民遂以病。若量入爲出，毋多取於民，則善矣。光知免役之害而不知其利，欲一切以差役代之，軾獨以實告而光不察。軾又陳於政事堂，光色忿然。軾曰：「昔韓魏公刺陝西義勇，公爲諫官，爭之甚力。韓公不樂，公亦不顧。軾昔聞公道其詳，豈今日作相，不許軾盡言耶？」光謝之。自是役人悉用見數爲額，惟衙前用坊場、河渡錢僱募，餘悉定差，仍罷官戶、寺觀、單丁、女戶。尋以衙前不皆有僱直，遂改僱募爲招募。
範純仁謂光曰：「治道去其太甚者可也。差役一事尤當熟講而緩行，不然，滋爲民病。願公虛心以延衆論，不必謀自己出，謀自己出則諂諛得乘間迎合矣。役議或難回，則可先行之一路，以觀其究竟。」光不從，持之益堅。純仁曰：「是使人不得言耳。若欲媚公以爲容悅，何如少年合安石以速富貴哉。」又雲「熙寧按問自首之法，既已改之，有司立文太深，四方死者視舊數倍，殆非先王寧失不經之意。」純仁素與光同志，及臨事規正類如此。
初，差役之復，爲期五日，同列病其太迫，知開封府蔡京獨如約悉改畿縣僱役，無一違者。詣政事堂白光，光喜曰：「使人人奉法如君，何不可行之有。」
光居政府，凡王安石、呂惠卿所建新法剗革略盡。或謂光曰：「熙、豐舊臣多憸巧小人，他日有以父子之義間上，則禍作矣。」光正色曰：「天若祚宋，必無此事。」於是天下釋然曰：「此先帝本意也。」衛尉丞畢仲遊與光書曰：「昔安石以興作之說動先帝，而患財不足也，故凡政之可得民財者無不用。蓋散青苗、置市易、斂役錢、變鹽法者事也，而欲興作，患不足者，情也。苟未能杜其興作之情，而徒欲禁其散斂變置之法，是以百說而百不行。今遂廢青苗、罷市易、蠲役錢、去鹽法，凡號爲利而傷民者，一掃而更之，則向來用事於新法者必不喜矣。不喜之人必不但曰不可廢罷蠲去，必操不足之情，言不足之事，以動上意。雖致石而使聽之，猶將動也。如是，則廢罷蠲去者皆可復行矣。可不預治哉。爲今之策，當大舉天下之計，深明出入之數，以諸路所積之錢粟一歸地官，使經費可支二十年之用，數年之間又將十倍於今日。使天子曉然知天下之餘於財也，則不足之論不得陳於前，然後所論新法者，始可永罷而不可復矣。昔安石之居位也，中外莫非其人，故其法能行。今欲救前日之弊，而左右侍從、職司使者，十有七八皆安石之徒，雖起二三舊臣，用六七君子，然累百之中存其十數，烏在其勢之可爲也。勢未可爲而欲爲之，則青苗雖廢將復散，況未廢乎。市易雖罷且復置，況未罷乎。役錢、鹽法，亦莫不然。以此救前日之敝，如人久病而少間，其父子、兄弟喜見顏色而未敢賀者，以其病之猶在也。」光得書竦然，亦竟不爲之慮。
以劉摯爲御史中丞。摯上疏曰：「上之所好，下必有甚。朝廷意在綜覈，下必有刻薄之行。朝廷務在寬大，下必有苟簡之事。習俗懷利，迎意趨和，所爲近似，而非上之意本然也。今因革之政本殊，而觀望之俗固在。昨差役初行，監司已有迎合爭先，不校利害，一概定差，一路爲之騷動者。以是觀之，大約類此。向來黜責數人者，皆以非法掊克，市進害民，然非欲使之漫不省事。昧者不達，矯枉過正，顧可不爲之禁哉。」
壬寅，以呂公著爲尚書右僕射兼中書侍郎。詔起文彥博平章軍國重事，班宰相上。
五月丁巳，以韓維爲門下侍郎神。宗崩維，自提舉嵩山崇福宮入臨，太后手詔勞問，維對曰：「人情貧則思富，苦則思樂，困則思息，鬱則思通，誠能常以利民爲本則民富，常以憂民爲心則民樂。賦役非人力所堪者，去之則勞困息。法禁非人情所便者，蠲之則鬱塞通。推此而廣之，盡誠而行之，則子孫觀陛下之德，不待教而成矣。」未幾，起知陳州，召爲資政殿大學士兼侍讀。及詳定役法，四方多言差役便民，維曰：「是小人希意迎合者也，不可盡信。」司馬光不能從。
六月甲辰，貶呂惠卿爲建寧軍節度副使，建州安置。中書舍人蘇軾草其制曰：「惠卿以斗筲之才，穿窬之智，諂事宰輔，同升廟堂。樂禍貪功，好兵喜殺，以聚斂爲仁義，以法律爲《詩書》。首建青苗，次行助役，均輸之政，自同商賈，手實之禍，下及雞豚，苟可蠹國害民，率皆攘臂稱首。先皇帝求賢如不及，從善若轉圜，始以帝堯之仁，姑試伯鯀，終焉孔子之聖，不信宰予。尚寬兩觀之誅，薄示三苗之竄。」天下傳誦稱快焉。時惠卿、章惇、呂嘉問、鄧綰、李定、蒲宗孟、範子淵等皆已斥外，言者論之不已。範純仁言於太后曰：「錄人之過，不宜太深。」後然之，乃詔前朝希合附會之人一無所問，言者勿復彈劾。惠卿黨稍安。或謂呂公著曰：「今除惡不盡，將貽後患。」公著曰：「治道去太甚耳。文、景之世，網漏吞舟。且人材實難，宜使自新，豈宜使自棄耶？」
八月辛卯，詔復常平舊法，罷青苗錢。司馬光以疾在告，範純仁以國用不足，請再立常平錢榖給斂出息之法，限正月以散及一半爲額，民間絲麥豐熟，隨夏稅先納所輸之半，願半納者，止出息一分。臺諫劉摯、上官均、王覿、蘇轍交章論其非，光謂「先朝散青苗，本爲利民，並取情願。後提舉官速要見功，務求多散。今禁抑配，則無害也。」中書舍人蘇軾錄黃，奏曰：「熙寧之法未嘗不禁抑配，而其爲害至此。民家量入爲出，雖貧亦足。若令分外得錢，則費用自廣。今若許人情願，則未免設法罔民，使快一時非理之用，而不慮後日催納之患，非良法也。」會臺諫王巖叟、朱光庭、王覿等交章乞罷青苗，光大悟，力疾請對。太后從之，詔「常平錢榖止令州縣依舊法趁時糴糶，青苗錢更不支俵，除舊欠二分之息，元支本錢，驗見欠多少，分科次隨二稅輸納。」
九月丙辰朔，司馬光卒。時，兩宮虛己以聽光爲政，光亦自見言行計從，欲以身殉社稷，躬親庶務，不捨晝夜。賓客見其體羸，舉諸葛亮食少事煩以爲戒，光曰：「死生命也。」爲之益力。病革，諄諄如夢中語，皆朝廷天下事也。及卒，其家得遺表八紙，上之，皆當世要務。太后爲之慟，與帝臨其喪。贈太師、溫國公，諡文正。
十一月，以呂大防爲中書侍郎，劉摯爲尚書右丞。二年夏四月己丑，文彥博乞致仕，詔十日一至都堂議事。
三年夏四月辛巳，呂公著以老懇辭位，乃拜司空、同平章軍國事。詔建第於東府之南，啓北扉以便執政會議，凡三省、樞密院之職皆得總理，間日一朝，因至都堂。其出不以時，蓋異禮也。
時，熙、豐用事之臣雖去，其黨分佈中外，起私說以搖時政。鴻臚丞常安民貽公著書曰：「善觀天下之勢，猶良醫之視疾，方安寧無事之時，語人曰：其後必將有大憂。則衆必駭笑，惟識微見幾之士然後能逆知其漸。故不憂於可憂，而憂之於無足憂者，至憂也。今日天下之勢可爲大憂，雖登進忠良，而不能搜致海內之英才，使皆萃於朝以勝小人，恐端人正士未得高枕而臥也。故去小人爲不難，而勝小人爲難。陳蕃、竇武協心同力，選用名賢，天下想望太平，卒死曹節之手，遂成黨錮之禍。張柬之、五王中興唐室，以爲慶流萬世，及武三思一得志，至於竄移淪沒。凡此者，皆前世已然之禍也。今用賢如倚孤棟，拔士如轉巨石，雖有奇特環卓之才，不得一行其志，甚可嘆也。猛虎負嵎，莫之敢攖，而卒爲人所勝者，人衆而虎寡也。故以十人而制一虎，則人勝。以一人而制十虎，則虎勝。奈何以數十人而制千虎乎。今怨忿已積，一發其害必大，可不爲大憂乎？」公著得書，默然。
以呂大防、範純仁爲尚書左、右僕射兼門下、中書侍郎。大防樸厚戇直，不植黨與。純仁務以博大開上意，忠厚革士風。二人同心戮力以相王室，太后亦傾心委之，故元祐之治，比隆嘉祐。
四年二月甲辰，呂公著卒。太皇太后見輔臣，泣曰：「邦國不幸，司馬相公既亡，呂司空復逝。」痛憫久之。帝亦悲感，即詣其家臨奠。贈太師、申國公，諡正獻。
六月甲辰，範純仁罷。
冬十月癸丑，帝御邇英殿，講官進講《三朝寶訓》。時呂大防見帝年益壯，日以進學爲急，請敕講讀官，取仁宗《邇英御書》解釋上之，置於座右。又摭幹興以來四十一事足爲勸戒者，分上下篇，標曰《仁宗聖學》。至是，帝御邇英閣，召宰執、講讀官講《三朝寶訓》。至漢武帝籍南山提封爲上林苑，仁宗曰：「山澤之利，當與衆共之，何用此也。」丁度進曰：「臣事陛下二十年，每奉德音，未始不及於憂勤，此蓋祖宗家法耳。」大防因推祖宗家法以進曰：「自三代以後，惟本朝百二十年，中外無事，蓋由祖宗所立家法最善。臣請舉其略。」因數其事親、事長、治內、待外戚、尚儉、勤身、尚禮、寬仁八法以進，且曰：「虛己納諫，不好畋獵，不尚玩好，不用玉器，不貴異味，此皆祖宗家法所以致太平者。不須遠法前代，但盡行家法，足以爲天下。」帝深然之。
五年春正月庚戌，文彥博罷。
五月壬申，詔「差役法有未備者，令具利害以聞。」初，蘇軾言：「差役之法，天下皆雲未便。昔日僱役，中戶歲出幾何。今日差役，中戶歲費幾何。更以幾年一役較之，約見其數，則利害灼然。而況農民在官，吏百端蠶食，比之僱人，苦樂十倍。」李常亦言：「差法廢久，版籍不明，重輕無準，鄉寬戶多者僅得更休，鄉狹戶窄者頻年在役。望詔一二練事臣僚，使與賦臣取差、僱二法便者行之。」於是論差役未便者甚衆。遂詔「差役法有未備者，令中書舍人王巖叟、樞密都承旨韓川、諫議大夫劉安世同看詳，具利害以聞。」
以蘇轍爲御史中丞。時熙、豐舊臣爭起邪說以撼在位，呂大防、劉摯患之，欲稍引用以平宿怨，謂之「調停」。太后疑不決，轍面斥其非，覆上疏曰：「親君子，遠小人，則主尊國安。疏君子，任小人，則主憂國殆，此理之必然。夫以小人在外，憂其不悅，而引於內，以自遺患也。且君子、小人，勢同冰炭，同處必爭，一爭之後，小人必勝，君子必敗。何者。小人貪利忍恥，擊之則難去。君子潔身重義，沮之則引退。先帝聰明聖智，疾頹靡之俗，以綱紀四方，比隆三代。而臣下不能將順，造作諸法，上逆天意，下失民心。二聖因民所願，取而更之，上下忻慰。則前者用事之臣，今朝廷雖不加斥逐，其勢亦不能復留矣。尚賴二聖慈仁，宥之於外，蓋已厚矣。而議者惑於衆說，乃欲招而納之，與之共事，謂之調停。此輩若返，豈肯但已哉。必將戕害正人，漸復舊事，以快私忿。人臣被禍，蓋不足言，臣所惜者，祖宗朝廷也。惟陛下斷自聖心，勿爲流言所惑，勿使小人一進，後有噬臍之悔，則天下幸甚。」疏入，太后曰：「轍疑吾君臣兼用邪正，其言極有理。」諸臣從而和之，「調停。」之說遂已。
六年二月，以劉摯爲尚書右僕射兼中書侍郎，王巖叟籤書樞密院事。巖叟居言職五年，正諫無隱，及拜籤樞密，謝，因進曰：「太后聽政以來，納諫從善，務合人心，所以朝廷清明，天下安靜，願信之勿疑，守之勿失。」復進言於帝曰：「陛下今日聖學，當深辨邪正。正人在朝則朝廷安，邪人一進，便有不安之象。非謂一人能然，蓋其類應之者衆，上下蔽蒙，不覺養成禍胎爾。」又曰：「或聞有以君子、小人蔘用之說告陛下者，不知果有之否。此乃深誤陛下也。自古君子、小人無參用之理。聖人但云：內君子而外小人則《泰》，內小人而外君子則《否》。小人既進，君子必引類而去。若君子與小人競進，則危亡之基也，不可不察。」
十一月乙酉，劉摯罷。七年夏四月丙午，王巖叟罷。
六月辛酉，以呂大防爲右光祿大夫，蘇頌爲尚書右僕射兼中書侍郎，蘇轍爲門下侍郎，範百祿爲中書侍郎，樑燾、鄭雍爲尚書左、右丞，韓忠彥知樞密院事，劉奉世籤書樞密院事。
八年秋七月丙子，召範純仁爲尚書右僕射兼中書侍郎。純仁入謝，太后謂曰：「或謂卿必引用王覿、彭汝礪，卿宜與呂大防一心。」對曰：「此二人實有士望，臣終不敢保位蔽賢，望陛下加察。」純仁之將召也，殿中侍御史楊畏附蘇轍，欲相之，因與來之邵上疏論純仁暗猥，不可復相，不報。純仁既視事，呂大防欲引畏爲諫議大夫以自助，純仁曰：「諫官當用正人，畏不可用。」大防曰：「豈以畏嘗言相公耶？」轍即從旁誦其彈文，然純仁初不知也。已而竟遷畏禮部侍郎。
