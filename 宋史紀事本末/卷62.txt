○兩河中原之陷
高宗建炎元年五月，金人陷河中府。先是，粘沒喝等既北去，留萬戶銀術可屯太原，副統碩格屯真定，婁室圍河中，蒙哥進據磁、相，渤海大撻不也圍河間。帝命馬忠及忻州觀察使張換將所部，合萬人，自恩、冀趨河間以襲之。已而黃潛善等復主和議，遂詔追襲兵屯大河之南，應機進止。至是，婁室以重兵壓河中，守臣席益遁去。權府事郝仲連力戰，外援不至，度不能守，先自殺其家人，己而城陷，與其子致厚皆不屈而死。
十二月，金人分道南侵，粘沒喝自雲中下太行，由河陽渡河，攻河南，分遣銀術可等攻漢上。訛裏朵、兀朮自燕山由滄州渡河，攻山東，分阿里蒲盧渾軍，趨淮南。婁室與撒離喝、黑鋒自同州渡河，攻陝西。
粘沒喝至汜水關，留守孫昭遠走死。
婁室至河中，官軍扼河西岸，不得渡，乃自韓城履冰過。陷同州、華州，安撫使鄭驤死之。金兵遂破潼關，王燮棄陝州，走入蜀，中原大震。
二年春正月戊子，金人陷鄧州。粘沒喝諜知鄧州將爲行在，所令銀術可急攻之，知州范致虛遁去。安撫使劉汲分兵守要害，自以牙兵四百登陴死鬥，城陷死之。初，議南陽備巡幸，儲峙甚多，悉爲金有。
乙未，金婁室既陷同、華諸州，遂圍永興軍。時京兆兵皆爲經制使錢蓋調赴行在，經略使唐重與守臣誓死守。已而經制副使傅亮以兵奪門出降，重死之。
金人陷均州，又陷房州。辛丑，金人陷鄭州，通判趙伯振死之。
癸卯，金帥窩裏嗢濰州，知州韓浩與通判朱廷傑皆力戰死之。金人又陷青州。二月丙子，金人陷淮寧府，守臣向子韶死之。
金婁室既陷永興，鼓行而西，秦州帥臣李積降，虜勢益張，引兵犯熙河，經略使張深遣都監劉惟輔以精騎二千人御之。夜趨新店，金人恃勝不虞，黎明，軍進，惟輔舞槊刺其帥黑鋒，洞胸，墮馬死，虜爲奪氣。深更檄隴右都護張嚴往追之。嚴追婁室及鳳翔境上，銳意擊賊。至五里坡，婁室伏兵坡下，嚴與曲端期不至，徑前，遇伏而敗，死之。
丁酉，粘沒喝聞張嚴東出，自河南西入關以援婁室，盡焚西京廬舍，擄其民而北。時，韓世忠以所部萬人赴西京，捉殺盜賊，粘沒喝復留兀朮河陽以待之。
金人陷中山府。中山受圍三年，城中糧絕，知府陳遘欲盡括城中人爲兵力戰，部將沙振潛害遘，城遂陷。庚子，河南統制官翟進復西京。
夏四月乙丑，翟進以兵襲金兀朮於河南，兵敗，其子亮死之。進又率韓世忠等兵戰於文家寺，又敗，世忠南歸。兀朮復入西京，尋棄去。
五月，金婁室大掠而東，遂陷絳州。初，宗澤承製，以王庶爲陝西制置使，曲端爲河東經制使。未幾，錢蓋聞虜陷長安，檄庶兼節制環慶、涇原兵。既而金人東還，庶以金人重載，可襲取勝，移文兩路，協力更戰，而環慶帥王似、涇原帥席貢，不欲受庶節度，遂具文以報，而實不出兵。金人至清溪，爲吳玠所扼。至咸陽，望渭南義兵滿野，不得渡，遂循渭而東。其支軍入鄜、延，攻康定。庶急遣兵斷河橋，又令劉延亮屯神水峽，斷其歸路，敵遂去。曲端乘虜退，復下秦州。端雅不欲屬庶，會延亮自鳳翔歸，端斬之。庶猶以書約似、貢，欲逼餘寇渡河，復限大河自守，二人竟不應。時，絳州猶爲國拒守，婁室還軍陷之。
六月，以王庶節制陝西六路軍馬，曲端爲都統制。時陝西撫諭使謝亮持詔賜夏國，庶移書曰：「大夫出疆，有可以安社稷利國家，專之可也。今虜人佔據同、華，畏暑休兵，秋高必大舉。盍仗節督諸路協同義舉，爭先並進，驅逐渡河，徐圖恢復。」亮不從。
八月癸巳，金人陷冀州，將官李政死之。
甲午，金人再犯永興軍。辛丑，陝西節制司賀師範及金人戰於八公原，死之。
九月，金將訛裏朵襲破信王榛於五馬山。初，和州防禦使馬擴聚兵於真定五馬山，得上皇子信王榛於民間，奉之以總制諸砦，兩河遺民聞風響應。王遣擴赴行在奏事，還至大名，訛裏朵恐擴以援兵至，急發兵攻五馬山諸砦，諸砦皆陷。時詔韓世忠以所部自彭城至東平，張俊自東京至開德，馬擴爲河北應援使，以備金。訛裏朵既破五馬山，探知擴兵南來，使人馳報粘沒喝。粘沒喝將歷懷、衛而東，聞訛裏朵已敗擴軍於清平，遂由黎陽渡河，會兵以攻澶、濮。榛亡走，不知所終。
十一月，金人陷延安府，通判魏彥明死之。先是，王庶至京兆，曲端不欲屬庶，凡有命多託辭不行，庶無如之何，復還端涇原。時金婁室渡河，諜知庶、端不協，乃並兵攻鄜延。庶調兵自沿河至馮翊，據險以守。金人先已乘冰渡河，犯晉寧，侵丹州。又渡清水河，破潼關，秦、隴皆震。庶傳檄諸路，會兵御之。時端盡統涇原精兵駐淳化，庶日移文趣端進，端不聽，而遣其副將吳玠復華州，自引兵遷延迂道，自邠之三水，與玠會於襄樂。金攻延安急，庶自坊州收散亡往援，知興元府王燮亦將所部赴之。比庶至甘泉，延安已陷，庶無所歸，以兵付燮，自將百騎與官屬馳赴襄樂勞軍。端見庶，問延安失守狀，欲殺之，不果，乃奪其節制使印。庶自劾，得詔，罷守京兆，乃去。
乙未，金粘沒喝、訛裏朵合兵圍濮州，以濮州小，易之。知州楊粹中固守，命將姚端夜搗其營。粘沒喝跣足走，僅以身免。遂攻城益急，凡三十三日而陷，粹中被執，不屈而死。金人又陷開德府，守臣王棣死之。
庚子，金人陷相州，守臣趙不試死之。不試，太宗六世孫也。甲辰，金人陷德州，兵馬都監趙叔晈死之。
金人寇晉寧軍，知軍事徐徽言拒卻之。知府州折可求叛，降金。先是，徽言陰結汾、晉土豪，約以復故地，則奏官爲守長，聽其世襲。會朝論與虜結和，抑其所請。虜忌徽言，欲速拔晉寧以除其患，既破延安，遂自綏德渡河，圍之三月，徽言屢破卻之。至是，徽言約可求出兵夾攻金。婁室聞之，執可求之子彥文，使爲書招可求，遂以所屬麟、府、豐三州降金。可求與徽言連姻，金人使招徽言於城下徽言引弓射之，可求走。徽言引兵擊虜，大破之，斬婁室之子。
十二月庚申，金人陷東平府，又陷濟南府。
甲子，金訛裏朵攻大名府，守臣張益謙欲遁，提點刑獄郭永曰：「北門所以遮樑、宋，虜得志則朝廷危矣。」因自率兵晝夜乘城，且縋死士告急於行在。會大霧四塞，城遂陷。益謙與轉運判官迎降，訛裏朵問曰：「城破乃降，何也。」二人以永不從爲辭。訛裏朵遣騎召永，謂曰：「沮降者誰。」永曰：「不降者我。」訛裏朵以富貴啖之，永罵曰：「犬豕，恨不醢爾以報國，何說降乎？」訛裏朵怒，並其家屬皆殺之。
己巳，金粘沒喝陷襲慶府。軍士有欲發孔子墓者，粘沒喝問其通事高慶裔曰：「孔子何人。」曰：「古之大聖人。」粘沒喝曰：「大聖人墓安可發。」遂殺軍士。
三年二月，金婁室破晉寧軍，徐徽言據子城拒戰，因潰圍走，被擒。使之拜，不拜。臨之以兵，不動。命折可求諭使降，徽言大罵。婁室並其子岡殺之。統制孫昂及士卒皆不屈死。事聞，贈徽言晉州觀察使，諡忠壯。徽言父翊，宣和末救太原，死之，世著忠義。
秋七月，留守杜充棄東京，歸行在。充將發汴，岳飛諫曰：「中原地尺寸不可棄，今一舉足，此地非我有，他日取之，非數十萬衆不可。」充不聽，遂與俱歸。朝廷命郭仲荀、程昌㝢相繼代充，然留守司亦名存而已。
四年二月，金人入東京，權留守上官悟出奔，爲盜所殺。自是，四京皆沒於金。
