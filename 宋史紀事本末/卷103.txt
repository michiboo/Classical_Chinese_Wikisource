理宗景定元年夏四月，蒙古以郝經爲國信使，來告即位，且徵前日講和之議。蒙古王文統素忌郝經有重名，既請遣經，復陰屬李璮潛師侵宋，欲侵手害經。或謂經曰：「文統叵測，盍以疾辭。」經曰：「自南北構難，江、淮遺黎，弱者被俘略，壯者死原野，兵連禍結，斯亦久矣。主上一視同仁，務通兩國之好，雖以微軀蹈不測之險，苟能弭兵靖亂，活百萬生靈於鋒鏑之下，吾學爲有用矣。」遂行。
秋七月，賈似道拘蒙古使者郝經於真州。先是，賈似道還朝，使其客廖瑩中輩撰《福華編》，稱頌鄂功，通國皆不知所謂和也。經至宿州，遣其副使何源、劉人傑請入國日期，不報。經數遺書於三省、樞密院及兩淮制置使李庭芝，賈似道恐經至謀泄，拘經於真州之忠勇軍營。
經上表有言曰：「願附魯連之義，排難解紛。豈如唐儉之徒，款兵誤國。」又數上書於帝，略曰：「貴朝自太祖受命，建極啓運，創立規模，一本諸理，校其武功有不逮漢、唐之初，而革弊政，弭兵兇，弱藩鎮，強京國，意慮深遠，貽厥孫謀，有盛於漢、唐之後者。嘗以爲漢似乎夏，唐似乎商，而貴朝則似乎周，可以爲後三代。夫有天下者，孰不欲九州島四海奄有混一，端委垂衣，而天下晏然穆清也哉。理有所不能，勢有所難必，亦安夫所遇之理而已。貴朝祖宗深見夫此，持勒控約，不肯少易，是以太祖開建大業，太宗丕承基統，仁宗治效浹洽，神宗大有作爲，高宗坐弭強敵，皆有其勢而弗乘，安於理而不妄者也。今乃或者欲於遷徙戰伐之極，三百餘年之後，不爲扶持安全之計，欲斷生民之餘命，棄祖宗之良法，不以理以勢，不以守以戰，欲收奇功，取幸勝，爲詭遇之舉，不亦誤乎。伏惟陛下之與本朝，初欲復前代故事，遣使納交，越國萬里，天地人神，皆知陛下之仁，計安生民之意。而氣數末合，小人交亂，雖行李往來，徒費道路，迄無成命，非兩朝之不幸，生民之不幸也。有繼好之使而無止戈之君，有講信之名而無修睦之實，有報聘之命而無輸平之約，是以籍籍紛紛，不足以明信，而適足以長亂。至渝、合、交、廣之役，而禍亂極矣。主上即位之初，過意相與，惟恐不及，不知貴朝何故接納其使，拘於邊郡，蔽冪蒙覆，不使進退，一室之內，顛連宛轉，不睹天日，綿歷數年。主上何罪，經等亦何罪，而窘逼至是耶。或者必以爲本朝兵亂，有隙可乘，必有範山語楚子言，以爲晉君不在諸侯，而北方可圖。夫以貴朝積累之盛，畜養生聚，三百餘年，恢復故疆，固所當爲。然而大河南北，秦、壟東西，海、岱表裏，名城數百，縱使本朝有故，委而不問，諸鎮侯伯亦未易取。中間或有魏太武斂戍之計，縱使入境，一日抄騎，百千爲羣，雖得一城，取一寨未，能償數世之所失，而徒棄二國之明信。或者之論足以病國，而不足以有成，明矣。請以貴朝之事質之：熙、豐之間，有意於強國矣，而卒莫能強。宣、政之間，有意於恢復矣，百年之力，漫費於燕山之空府，而因以致變。開禧之間，又有意於進取矣，而隨得隨失，反致淮南之師。端平之間，再事夫收復矣，而徒敝師徒，漫不收攝，遂失蜀漢。是皆貴朝之事，且陛下所親見者，旁薄橫潰，至於今日。而議者不規夫古之理，惟徇夫今之勢，不懼夫遠禍，惟嗜夫近利。此經所以昧死強僭，必言之而不靳也。苟惟徇天下之勢，不規天下之理，則又必謂遼、金、夏人，吾見其滅，彼今有故，氣數可惻，委如貴朝兵亂異聞等事，一皆不妄，豈宜遽以爲玩。本朝立國，根據綿絡，包括海宇，未易搖盪。太祖皇帝倡義漠北，一舉而取燕、遼，更舉而取河朔，又再舉而滅西夏，遂乃掇拾秦、雍，傾覆汴、蔡，穿徹巴、蜀，繞出大理，東、西、北皆際海，而南際江、淮，自周、漢以來，未有大且強若是者。而其風俗淳厚，禁綱疏闊，號令簡肅，是以夷、夏之人皆盡死力，豈得一遭變故，便至淪棄者乎。且委如所傳，非直本朝之不幸，抑亦貴朝之不幸也。主上萬安，必能弭兵，使南北之民免殺戮之禍。不然，則戰爭方始，而貴朝可憂矣。事至今日，貴朝至汲汲皇皇，以應主上美意，講信修睦，計安元元，而乃仍自置而不問，實有所未解者。抑天未厭亂，將由是以締造兵端耶。抑別有所韞畜耶。皆不可得而知也。竊嘗思之，本朝用兵四十餘年，亦休息之時也。貴朝受兵三十餘年，亦厭苦之時也。夫天下之勢，始於北而終於南，一氣之運，建於子而屈於午，動本於靜，陽本於陰，日北至而陽生，南至而陰生，故凡立國者莫不自北而南也。是以周自戎狄豳，國岐而都豐、鎬，至於成周則極矣。平王東遷，於是不能復古，蓋自西北而入於東南也。秦人自汧、渭霸關中，並六國，最後滅楚，亦自西北而始也。漢自關中取韓、魏、樑、趙，蹙項氏於彭城，亦自西北而至於東南也。至世祖都洛，而漢氏極矣。照烈入蜀，輔以孔明之英賢，關、張之忠勇，仗義復漢，攻樊城，震許都，屢出祁出，久駐渭濱，終不能有關、洛一郡。孫氏立國江東，據三州以虎視天下，有陸遜之沉鷙，呂蒙之謀畫，出濡須，下浣城，攻合肥，以戰爲守，終不能得淮北一民。觀此則南北之理，天下之勢，灼然見矣。伏惟貴朝，肇基王跡則自燕、趙之交，一時將相皆幽、薊、常山之豪傑，二祖功德則着於淮南，受命啓土則始於汴宋，是亦自北而南也。既正皇極，平唐、蜀，滅楚、漢，自江南至於嶺南，則又自北而南也。江、淮之間，至於閩、越，戶口滋殖，十百諸夏，文物學校，盛於上國，亦氣數使然，應夫萬物相見，南方之卦所以開後王而有今日也，是亦自北北而南也。夫邦交之事，非獨貴朝，然至貴朝而始盛。自國初啓運，剗平僭僞，有沛然混一之勢。乃置燕、雲而不取，與契丹再定盟誓，好聘往來，甲兵不試，安天下者百餘年。至於宣、政，盟約遂壞，靖康之末，因棄都邑。高宗南幸，墮讎崇好，遂與金源再定盟誓，好聘往來，甲兵不試，安天下者又百餘年。由是觀之，以交鄰爲國，而能計安天下者，莫盛於貴朝也。故曰以和議邦交爲國者，貴朝之事也。天子之所持守，大臣之所輔相，百僚之所論議，以爲社稷之大經者，惟此而已。至於本朝適與陛下相當，而陛下使命不一，卒無有成。蓋本朝極兵威，奄徵方國，而天未厭亂，每爲差池，是以陛下之聖意不能達，祖宗之成規不能合，生民之命莫與救藥，太和之氣將遂殄絕。天地設位，必有對待，陛下有此意，則主上啓此心，蓋其氣數亦當然也。主上即位之初，先遣信使，輸平繼好，弭兵息民，而貴朝置之舍館，綿歷數歲，置而不問。是殆必有橫議之人，將以弊貴朝誤陛下者。就令貴朝所舉皆中，圖維皆獲，返舊京，奄山東，取河朔，剗白溝之界，上盧龍之塞，而本朝亦不失故物。若爲之而不成，圖之而不獲，復欲洗兵江水，掛甲淮壖，而遂無事，殆恐不能。一有所失，則不既大矣乎。且貴朝光有天下三百有餘年矣，舉祖宗三百年之成烈，再爲博者之一擲，遂以干戈易玉帛，殺戮易民命。戰爭易禮樂，竊爲陛下不取。或稽留使人不爲無故，或別有蓋藏之跡，亦宜明白指陳，不宜擯而弗問，陳說不答，表請不報，嘿嘿而已，殆非貴朝之長策也。」不報。驛吏棘垣鑰戶，晝夜守邏，欲以動經。經不屈，但語其下曰：「向受命不進，我之罪也。一入宋境，死生進退，聽其在彼，屈身辱命，我終不能。汝等不幸，同在患難，宜忍以待之。揆之天時人事，宋祚殆不遠矣。」
帝聞有北使，謂宰執曰：「北朝使來，事體當議。」似道奏「和出彼謀，豈宜一切輕徇。儻以交鄰國之道來，當令入見。」蒙古遣詳問官崔明道、李全義詣淮東制置司，訪問經等所在。淮東制置李庭芝奏蒙古使者久留真州，亦爲似道所格。
