○羣奸之竄
徽宗宣和七年十二月，上以金兵迫，禪位於太子桓。時天下皆知蔡京等誤國，而用事者多受其薦引，莫肯爲帝明言之，於是太學生陳東率諸生上書曰：「今日之事，蔡京壞亂於前，樑師成陰賊於內，李彥結怨於西北，朱勔聚怨於東南，王黼、童貫又從而構釁於二虜，創開邊隙，使天下之勢危如絲髮。此六賊者，異姓同罪，願陛下肆諸市朝，傳首四方，以謝天下。」先是，太上皇起崔匽通判寧化軍，召爲殿中侍御史，既至而帝即位，授右正言。匽上疏曰：「數十年來，王公卿相皆自蔡京出，要使一門生死則一門生用，一故吏逐則一故吏來，更持政柄，無一人害己者。此京之本謀也，安得實是之言聞於陛下哉。諫議大夫馮澥近上章曰：士無異論，太學之盛也。澥尚敢爲此奸言乎。王安石除異己之人，著《三經》之說以取士，天下靡然雷同，陵夷至於大亂，此無異論之效也。京又以學校之法馭士人，如軍法之馭卒伍，一有異論，累及學官。若蘇軾、黃庭堅之文章，範鎮、沈括之雜說，悉以嚴刑重賞禁其收藏，其苛錮多士亦已密矣，而澥猶以爲太學之盛，欺罔不已甚乎。原京與澥之罪，乃天地否泰所繫，國家治亂由之以分，不可忽也。仁宗、英宗選敦樸敢言之士以遺子孫，安石目爲流俗，一切逐去，司馬光復起而用之，元祐之治，天下安於泰山。及章惇、蔡京倡爲紹述之論以欺人主，紹述一道德而天下一於諂佞，紹述同風俗而天下同於欺罔，紹述理財而公私竭，紹述造士而人才衰，紹述開邊而塞塵犯闕矣。元符應詔上書者數千人，京遣心腹考定之，同己爲正，異己爲邪。澥與京同者也，故列於正。京之術破壞天下，於茲極矣，尚忍使其餘蠹再破壞耶。京奸邪之計大類王莽，而朋黨之衆則又過之。願斬之以謝天下。」累章極論，時議歸重焉。
欽宗靖康元年春正月，王黼聞金兵至，不俟命，載其孥以東。詔貶爲崇信軍節度副使，永州安置。吳敏、李綱請誅黼。事下開封尹聶昌，昌遣武士躡之，及於雍丘南，戕之民家，取其首以獻。帝以初即位，難於誅大臣，託言爲盜所殺。李彥賜死，並籍其家。朱勔放歸田裏。勔以花石取媚，流毒生民逾二十年，積官至寧遠軍節度使，居蘇州，公肆掊克。其園池擬禁籞，服飾器用上僭乘輿。又託挽舟，募兵數千人，擁以自衛。聲焰薰灼，東南部刺史、郡守多出其門，邪人穢夫候門奴事，時謂「東南小朝廷」。上皇末年益親任之，居中白事，傳達上旨，大略如內侍，進見不避宮嬪，一門盡爲顯官，騶僕亦至金紫，天下爲之扼腕。至是，凡由勔得官者皆罷。時二府多宣和舊人，祕書郎陳公輔言「蔡京、王黼柄事二十餘年，臺諫皆緣以進，如唐重、師驥爲太宰李邦彥引用，謝克家、孫覿爲纂修蔡攸引用。令此四人者處臺諫之任，臣知其決不能言宰相大臣之過。願擇羣臣中朴茂純直，安貧守節，不附權幸，慷慨論事者，列之臺諫，則所任得人，禮義廉恥稍稍振起，敵國聞之，豈不畏服哉！」
乙未，貶樑師成爲彰化節度副使。師成晚年，益通賂謝，士人入錢數百萬，以獻頌上書爲名，令赴廷試。唱第之日，侍帝側，囁嚅升降之。其小吏儲宏亦與科甲，而執役如初。師成貌若不能言，然陰鷙，遇間即發。王黼嘗爲鄆王楷陰畫奪宗之計，師成力保護太子，得不動搖。及上皇東幸，嬖臣多從以避罪，師成自以舊恩留京師。太學生陳東既疏其罪惡，布衣張炳亦以爲言，遂貶，令開封吏護送至貶所。行及八角鎮，賜死。
二月甲寅，貶蔡京爲祕書監，分司南京。童貫爲左衛上將軍，池州居住。蔡攸爲太中大夫，提舉亳州明道宮。時三人皆從上皇行，以陳東之言，故貶。癸丑，貶童貫安置柳州，令吏部考覈濫賞。凡由楊戩、李彥之公田，王黼、朱勔之應奉，童貫、譚稹等西北之師，孟昌齡父子河防之役，夔、蜀、湖南之開疆，關陝、河東之改幣，吳越、山東茶鹽、陂田之利，宮觀、池苑營繕之功，後苑、書藝局、文字庫等之費，又若近習所引獻頌可採、效用宣力、應奉有勞、特赴殿試之流，所得爵賞，悉奪之。
秋七月，乙丑朔，除元符上書邪等之禁。
乙亥，竄蔡京於儋州，攸雷州，童貫吉陽軍，趙良嗣柳州。乙酉，詔蔡京子孫二十三人分竄遠地，遇赦不許量移。是日，京死於潭州。京字元長，興化仙遊人，熙寧三年進士。天資兇譎，舞智御人，與童貫相結，因得驟進，在人主前，顓狙伺爲固位計。帝亦知其奸，屢罷屢起。京每聞將退免，輒入見祈哀，匍伏叩頭，無復廉恥。見利忘義，至於兄弟父子自爲秦、越。暮年即家爲府，營進之徒俱集其門，輸貨僮隸，皆得美官，棄紀綱法度爲虛器。根株連結，牢不可破，卒致宗廟之禍。雖以謫死，天下猶以不正典刑爲恨。
辛卯，遣監察御史張徵誅童貫。貫少出李憲之門，善巧媚。自給事宮掖，即善策人主微指，先事順承。貫狀貌魁梧，瞻視壯偉，頤下生須十數，皮骨勁如鐵，不類閹人。有度量，能疏財，後宮自妃嬪以下皆獻饋，結納左右婦寺，譽言日聞。寵媚翕赫，庭戶雜沓成市，嶽牧輔弼多出其門。握兵二十年，權傾一時，奔走期會，過於制敕。嘗有論其過者，詔方劭往察。劭一動一息，貫悉偵得之，先密以白，且陷以他事，劭反得罪逐死。窮奸稔禍，流毒四海，死不足以償責。
遣廣西轉運副使李升之誅趙良嗣，函首赴闕，懸於市。
九月，蔡攸與弟翛及朱勔伏誅。先是，竄勔循州，籍其家，田至三十萬畝，他物稱是。言者又論攸興燕山之役，禍及天下，罪不容死。於是遣使即三人竄所斬之。
