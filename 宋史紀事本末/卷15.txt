○交州之變
太祖開寶六年五月，交州丁璉入貢。樑末，交州土豪曲承美乘中國之亂，據有十二州之地。南漢遣將攻承美，執之，置交州節度。乾德初，節度使吳昌文死，其將吳處玶爭立。讙州刺史丁部領擊敗處玶等，自領交州帥，號大勝王，署其子璉爲節度使，尋遜璉位。漢既亡，璉入貢，授璉靜海軍節度使，封交阯郡王。
太宗太平興國五年秋七月，交州丁璉及其父部領相繼死，璉弟璿權行軍府事。璿年尚幼，大將黎桓幽璿別館而代領其衆。時，知邕州侯仁寶，趙普女弟之夫也，盧多遜與普有隙，出仁寶於邕，九年不代。仁寶恐因循死嶺外，乃上言：「交州亂，可以偏師取之。願乘傳詣闕，面陳其狀。」帝喜，將驛召仁寶，多遜遽奏曰：「交州內擾，此實天亡之秋，但先召仁寶，其謀必泄，蠻寇預爲之備，未易取也。不如密令仁寶經度其事，發兵長驅，勢必萬全。」帝以爲然，以仁寶爲交州水陸轉運使，孫全興、張浚，崔亮、劉澄、賈湜、王僎併爲部署，將兵討之，全興、浚、亮由邕州，澄、湜、僎由廉州進。桓聞之，乃遣使爲丁璿上表求襲位，帝不許。
六年三月，交州行營破賊於白藤江口，獲戰艦二百，於是知邕州侯仁寶，率兵先進，孫全興等頓兵花步。黎桓詐降以誘仁寶，遂爲所害。會炎瘴，軍士多死，轉運使許仲宣以聞。詔班師，斬劉澄、賈湜于軍，徵全興下獄，尋棄市。
八年春，黎桓自稱權交州三使留後，遣使來貢，並上丁璿讓表。帝賜桓詔曰：「朕且欲璿爲統帥之名，卿居副貳之任，若璿將材無取，童心如故。然奕世承襲，載綿星紀，一朝捨去節鉞，降同士伍，理既非便，居亦靡安，宜遣璿母子盡室入朝，即降制授卿節旄。凡茲兩途，爾當審處其一。」桓不聽命。
雍熙三年，以黎桓爲靜海軍節度使。桓覆上表，求正領節鎮，朝廷懲孫全興之敗，不欲用兵，許之。丁氏由此遂滅。四年，復封桓爲交阯郡王。
真宗景德三年五月，交州黎桓死，子龍廷殺其兄龍鉞而自立。知廣州淩策等言：「桓諸子爭立，衆心離叛，請發本道兵討之。」帝以桓素修職貢，不欲伐喪，令緣海安撫使諭曉之。龍廷復入貢，後賜名至忠。
大中祥符三年春，交州大校李公蘊弒其主至忠，自立爲留後，遣使入貢。帝曰：「黎桓不義而得，公蘊尤而效焉，甚可惡也。然蠻俗何足責哉。」遂用桓故事，封公蘊爲交阯郡王。
交州自公蘊後，世修職貢不絕，然數盜邊，至其王乾德遂大舉入寇，神宗熙寧八年也。時朝廷方議開疆，知桂州沈起遣官入溪洞，點集土丁爲保伍，又於融州強置城寨，殺人以千數。交人以爲言，罷起，以知州劉彝代之。彝至，奏罷廣南所屯北兵，而用槍杖手分戍。復聽偏校言，以爲安南可取，乃大治戈船，交人來互市，盡遏絕，表疏亦不得達。至是，遂分三道入寇，一自廣府，一自欽州，一自崑崙關，連陷欽、廉二州，殺土丁八千人。事聞，起坐貶，安置郢州，除彝名。
神宗熙寧九年春正月，交人圍邕州，知州蘇緘悉力拒守，外援不至，城遂陷。緘義不死賊手，命其家三十六人皆先死，藏屍於坎，乃縱火自焚。城中人感緘之義，無一人從賊者。於是交人盡屠其民，凡五萬八千餘口。事聞，詔贈緘奉國節度使，諡忠勇。
二月，以郭逵爲安南招討使。時，會得交人露布，言中國作青苗、助役之法，窮困生民，今出兵欲相拯濟。時相怒，乃以天章閣待制趙卨爲招討使，將兵討之。卨言逵老於邊事，願以爲使而已副之，故有是命。
冬十二月，郭逵敗交阯兵於富良江。初，逵次長沙，先遣將復邕、廉，而自將西進，至富良江。蠻以精兵乘船逆戰，官軍不能濟。趙卨分遣將吏伐木治攻具，機石如雨，蠻船皆壞，因設伏擊之，斬首數千，殺其僞太子洪真。李乾德懼，遣使奉表，詣軍門納款。時官兵八萬人，冒暑涉瘴地，死者過半。富良江去其國不遠，逵不敢渡，得其廣源州、門州、思浪州、蘇茂州、桄榔縣而還，羣臣稱賀。詔以廣源爲順州，赦乾德罪，治沈起、劉彝開釁之罪，安置隨、秀州。
