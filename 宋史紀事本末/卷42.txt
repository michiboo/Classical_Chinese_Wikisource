○瀘夷
神宗熙寧六年五月，瀘夷叛。詔遣中書檢正官熊本爲梓夔訪察使，得以便宜措置諸夷事
七年春正月，熊本平瀘夷。本嘗通判戎州，習夷中俗，及至部，以爲彼能擾邊者，介十二村豪爲向道爾，乃以計致百餘人，梟之瀘州。其徒股慄，願矢死自贖，獨柯陰一酋不至。本合晏州十九姓之衆，發黔南義軍強弩，遣大將王宣等帥以進討。賊悉力旅拒，宣敗之黃葛下，追奔深入，柯陰窘迫乞降。本受之，盡籍丁口、土田及其重寶、善馬，歸之官。以其酋個恕知歸徠州，其子乞弟爲蕃部巡檢，於是淯井、長寧、烏蠻、羅氏鬼主諸夷皆願世爲漢官。本還，帝勞之曰：「卿不傷財，不害民，一旦去百年之患。至於檄奏詳明，近時鮮儷。」擢集賢殿修撰，賜三品服。西南用兵自此始。
八年十一月，熊本擊渝州獠。渝州南川獠木半叛，詔本安撫之。本進營銅佛壩，破其黨。木鬥舉溱州地五百里來歸，爲四砦、九堡。建銅佛壩爲南平軍。召本還，知制誥。
元豐三年夏四月，復詔中州團練使韓存寶經制瀘夷。先是，渝州獠寇南川，其酋阿訛奔個恕，熊本重賞檄斬之。阿訛桀黠，習知邊隙，個恕匿不殺。會個恕老，以兵屬其子乞弟，遂與阿訛侵諸部。時羅苟夷叛，犯納溪，提刑穆珦言：「羅苟起端，不加誅則烏蠻觀望，爲害不細。」乃詔韓存寶擊之。存寶召乞弟，掎角討蕩五十六村、十三囤，蠻乞降，承租賦，乃罷兵。至是，乞弟率步騎六千至江安城下，責平羅苟之賞，數日乃引去。知瀘州喬敘遣梓夔都監王宣以兵二千守江安，而以賄招乞弟與盟於納溪。蠻以爲畏已，益悖慢，盟五日，遂率衆圍熟夷羅個牟族。王宣救之，一軍皆沒，事遂張。驛召存寶授方略，統三將，兵萬八千，趨東川。存寶怯懦不敢進，乞弟送款紿降，存寶信之，遂休兵於綿、梓、遂、資間。
四年秋七月，韓存寶坐逗遛無功，誅於瀘州，以步軍都虞候林廣代將。時乞弟復送款，帝以其反覆無降意，督廣進兵，廣遂敗乞弟於納江，破樂共城斬首二千級，乞弟遁。廣帥兵深入，自發納江，即入叢箐，無日不雨雪，兵夫疾病、死亡不可勝計，往往取殭屍臠割食之。過鴉飛不到山，至歸徠州，竟不得乞弟而還。時朝廷懲安南無功，方大舉伐夏，故誅存寶以令諸將。
