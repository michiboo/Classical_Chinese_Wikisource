太祖建隆元年，南唐主李景以御服、錦綺、金帛來賀即位。十一月，帝平李重進，令諸軍習戰艦於迎鑾鎮，景大恐，遣使犒師，且使其子從鎰朝於揚州。唐臣杜着、薛良以罪來奔，獻平南策。帝方惡其不忠，斬着下蜀市，配良廬州牙校，遂還汴。
二年二月，唐遷都於豫章。初，唐主景之襲父位也，屬中國多故，跨據江、淮三十餘州，擅鹽魚之利，即山鑄錢，物力富盛，頗有窺覦中原之志。及淮甸入於周，浸以衰弱。帝既平揚州，雖戮其亡叛，景終不自寧，乃遷豫章，以太子從嘉守建康。豫章城邑迫隘，羣臣日夜思歸，景怒，欲誅贊行者。
八月甲辰，唐主景方議東還，以疾卒於南都。太子煜時留建康，遂即位。遣其戶部尚書馮謐奉父遺表於帝，願追尊帝號，帝許之。煜乃諡景爲文孝皇帝，廟號元宗，陵號順陵。煜初名從嘉，聰悟好學，善屬文，工詩畫，明音律。
三年六月，詔唐主煜「應朝廷橫海、飛江、水斗、懷順諸軍親屬有在江表者，悉遣令渡江。」煜每聞朝廷出師克捷及喜慶之事，必遣使犒師修貢。其大慶更以買宴爲名，別獻珍玩。
秋七月，南唐遣其臣翟如璧貢金銀、錦綺千萬。是月，放南唐降卒弱者數千人歸國。十一月，賜唐建隆四年曆。
唐主酷信浮屠法，出禁中金錢，募人爲僧。時都下僧及萬人，皆仰給縣官。唐主退朝，與後服僧衣，誦佛書，拜跪，手足成贅。僧有罪，命禮佛而釋之。帝聞其惑，乃選少年有口辯者，南渡見唐主，論性命之說。唐主信重，謂之「一佛出世」，由是不復以治國守邊爲意。
開寶元年五月，唐以韓熙載爲中書侍郎。熙載顯德中入朝歸國，唐主景問中國大臣，熙載曰：「趙點檢顧視不常，不可測也。」帝受禪，景益重之，欲以爲相，以帷薄不修而止，至是復用。
唐主立周氏，故後妹也，美姿容，以姻戚往來，先得幸於唐主，後卒，遂冊立之。唐主頗留意聲色，《霓裳羽衣曲》久絕不傳，後按譜盡得其聲調。唐主常欲以戶部侍郎孟拱辰宅賜教坊袁承進，御史張憲上疏力諫，不聽。初，唐宰相嚴續盡忠不貳，與執政議多不同，求罷政事，唐主許之，於是百司政事皆歸於樞密院。樞密副使陳喬柔懦畏怯，猾吏潛結權幸，多爲非法，紀綱並壞。而張洎方以文學得幸，特授清輝殿學士，與太子太傅徐遼、太子太保徐遊別居澄心堂，密畫機務，中旨多自澄心堂出，遊從子元楀等宣行之，中書、密院俱同散地。
四年十一月，唐主遣其弟從善來朝，奉方物入貢。帝以從善爲泰寧軍節度，賜第，留京師。唐主手疏求遣從善歸國，優詔不許。時唐主事中國，雖外示畏服，內實修備。及南漢亡，懼甚，因上表乞去國號，改「唐國主」爲「江南國主」，「唐國印」爲「江南國主印」，且請賜詔呼名，帝許之。唐主乃貶損制度，下書稱教，改中書、門下省爲左、右內史府，尚書省爲司會府，其餘官稱多所更定。先是，唐主以銀五萬遺趙普，普以白帝，帝曰：「此不可不受，但以書答對，少賂其使者可也。」普辭，帝曰：「大國之體，不可自爲削弱，當使之勿測。」及從善來朝，常賜外，密賚白金如遺普之數。唐君臣皆震駭，服帝之偉度。
五年二月，江南江都留守林仁肇密陳「淮南戍兵少，宋前已滅蜀，今又取嶺南，道遠師疲。願假臣兵數萬，自壽春徑渡，復江北舊境。彼縱來援，臣據淮御之，勢不能敵。兵起日，請以臣叛聞於北朝，事成，國享其利。敗則族臣家，明陛下無二心。」江南主不聽。又沿江巡檢盧絳募亡命，習水戰，屢破吳越兵于海門，亦嘗說江南主曰：「吳越，仇讎也，他日必爲北朝掎角。臣請詐以宣、歙叛，陛下聲言討臣，臣且乞兵吳越，至則躡而攻之，其國可取。」江南主亦不用。帝忌仁肇威名，賂其侍者，竊取仁肇畫像懸別室，引江南使者觀之，問「何人？」使者曰：「林仁肇也。」曰：「仁肇將來降，先持此爲信。」又指空館曰：「將以此賜仁肇。」使者歸，白江南主。江南主不知其間，鴆殺仁肇。
七年春正月，江南主遣常州刺史陸昭符入貢，奉疏求弟從善歸國，帝不許。江南主天性友愛，自從善來使被留，悲戀不已，歲時宴會皆罷。
九月癸亥，遣曹彬等將兵伐江南。帝欲伐江南而無名，遣知制誥李穆諭江南主入朝。江南主將從之，其門下侍郎陳喬曰：「臣與陛下俱受元宗顧命，今往，必見留，其若社稷何。臣雖死無以見元宗於九泉矣。」內史舍人張洎亦勸其主無入朝。時喬與洎掌機密，江南主信之，遂稱疾固辭，且言：「謹事大朝，冀全濟也。今若此，有死而已。」穆曰：「朝與否，國主自處之。然朝廷甲兵精銳，物力富雄，恐不易當也。宜熟思之，無貽後悔。」江南主不從，而遣使求封冊。帝不許，命樑迥復使，諷之入朝。江南主不答。迥還，帝乃命曹彬爲西南路行營都部署，潘美爲都監，曹翰爲先鋒，將兵十萬以伐之。自王全斌平蜀多殺降卒，帝每恨之。至是，彬等入辭，帝誡彬曰：「江南之事，一以委卿，切勿暴掠生民，務廣威信，使自歸順，不煩急擊也。」又曰：「城陷之日，慎無殺戮。設若困鬥，則李煜一門不可加害。」且以劍授彬曰：「副將而下，不用命者斬之。」潘美等皆失色。彬自荊南發戰艦東下，江南屯戍皆謂每歲宋所遣巡兵，但閉壁自守，奉牛酒犒師，尋覺異於他日，池州將戈彥棄城走。彬入池州，敗江南兵於銅陵，進次採石磯。
初，江南池州人樊若水舉進士不第，因謀來歸。乃漁釣於採石江上，乘小舟載絲繩其中，維南岸，疾棹抵北岸，凡十數往還，得其江之廣狹。因詣汴上書，言江南可取狀，請造浮樑以濟師。帝然之，遣使往荊湖，造黃黑龍船數千艘。又以大艦載巨竹緪，自荊渚而下。或謂江闊水深，古未有浮樑而濟者，帝不聽，擢若水爲右贊善大夫。及師南下，以若水爲嚮導，既克池州，即用爲知州。十一月，若水請試舟，乃先試於石牌口，移至採石，三日而成，不差尺寸。潘美因率步兵渡江，若履平地。時，江南久不用兵，老將皆沒，主兵者多新進，以功名自負，聞兵興，踴躍言利害者日數十人。江南主以鎮海節度使、同平章事鄭彥華督水軍萬人，都虞候杜真領步軍萬人，同逆王師。將行，江南主誡之曰：「兩軍水陸相濟，無不捷矣。」彥華以戰艦鳴鼓，溯流而上，急趨浮樑，潘美麾兵擊敗之。真以所部步軍接戰，彥華不能救，亦敗。金陵始戒嚴，下令去開寶之號，益募民爲兵，民以財粟獻者，官爵之。
八年二月，曹彬連破江南兵於白鷺洲、新林港，遣田欽祚攻溧水。江南統軍使李雄謂諸子曰：「吾必死於國難，爾曹勉之。」父子八人皆沒於陳，欽祚遂克溧水。彬大軍進次秦淮，江南兵水陸十萬陳於城下。時舟楫未具，潘美率兵先赴，令曰：「美提驍果數萬人，戰勝攻取，豈限此一衣帶水而不徑渡乎？」遂涉水，大軍隨之，江南兵大敗。馬軍都虞候李漢瓊率所部，取巨艘，實以葭葦，乘風縱火，拔其城南水寨，又拔關城，守陴者爭遁，溺死千計。
初，陳喬、張洎爲江南主謀，請所在堅壁以老宋師。江南主遂弗爲慮，日於後苑引僧及道士誦經、講《易》，高談不恤政事。軍書告急，非徐元楀等莫得通，王師駐城下累月，江南主猶不知。時兵政皆屬神衛統軍都指揮使皇甫繼勳。繼勳素貴驕，初無效死意，但欲其主速降，而口不敢發，每與衆言，輒云：「北軍強勁，誰能敵之？」聞兵敗則喜曰：「吾固知其不勝也。」偏裨有募死士欲夜出邀戰者，繼勳必杖其背，拘囚之。一日，江南主自出巡城，見宋師列柵，旌旗滿野，知爲左右所蔽，始驚懼，收繼勳付獄殺之，遣使召神衛軍都虞候朱令贇以上江兵入援。
冬十月，江南都虞候劉澄以潤州降。江南主危迫，遣學士承旨徐鉉求緩師。鉉至，言於帝曰：「李煜無罪，陛下兵出無名。煜以小事大，如子事父，未有過失，奈何見伐？」帝曰：「爾謂父子爲兩家，可乎？」鉉不能對而還。逾月，江南復遣鉉乞緩師，以全一邦之命。鉉見帝，論辯不已，帝按劍怒曰：「不須多言。江南亦有何罪？但天下一家，臥榻之側，豈容他人鼾睡耶？」鉉惶恐，辭歸江南。
朱令贇自湖口入援，衆號十五萬，順流而下，將焚採石浮樑。彬聞之，遣戰棹都部署王明密令人樹長木於洲渚間，若帆檣之狀。令贇望見，疑有伏，逗撓不敢進，明因移檄諸將，掎角襲之。令贇乘其大航，建大將旗鼓，至皖口，明合步軍將劉遇急攻之。令贇勢促，縱火拒戰，會北風甚，火反及之，衆大潰，遂擒令贇。金陵獨恃此援，由是孤城愈蹙。
曹彬遣人謂江南主曰：「事勢如此，所惜者，一城生聚耳。若能歸命，策之上也。某日城必破，宜早爲之所。」江南主不聽。一日，彬忽稱疾不視事，諸將皆來問疾。彬曰：「某之疾非藥石所能愈，惟須諸君誠心自誓，以克城之日，不妄殺一人，則自愈矣。」諸將許諾，共焚香爲誓。明日，彬即稱愈。又明日，城陷。初，陳喬、張洎約同死社稷，然洎實無死志。至是，喬徑入白江南主曰：「今日國亡，願加顯戮，以謝國人。」江南主曰：「此乃歷數，卿死無益也。」喬曰：「縱不殺臣，臣何面目以見士人乎？」遂自經死。勤政殿學士鍾倩朝服坐於家，兵及門，亦舉族死之。江南主率臣僚詣軍門請罪，彬慰安之，待以賓禮，請煜入宮治裝，彬以數騎待宮門外。左右密謂彬曰：「煜入或不測，奈何？」彬笑曰：「煜素愞無斷，既已降，必不能自引決。」煜治裝畢，遂與其宰相湯悅等四十五人赴汴京。彬自出師至凱旋，士衆畏服，無敢輕肆，克城之日，兵不血刃，凡得州十九、軍三、縣一百八十。捷至，羣臣稱賀，帝泣曰：「宇縣分割，民受其禍，攻城之際，必有橫罹鋒刃者，實可哀也。」命出米十萬賑恤之。
九年春正月乙亥，曹彬俘江南主李煜還汴。帝御明德門，以煜嘗奉正朔，命勿宣露布，止令煜君臣白衣紗帽至樓下待罪。詔並釋之，賜冠帶、器幣、鞍馬有差，授煜檢校太傅、右千牛衛上將軍，封違命侯，子姓從官皆錄用之，因赦天下。帝責張洎曰：「汝勸煜不降，使至今日。」因出洎所草召上江援兵蠟丸書示之。洎謝曰：「書實臣所爲，然犬吠非其主，此其一耳，他尚多。今得死，臣之分也。」帝奇之，以爲太子中允。
二月庚戌，以曹彬爲樞密使。初，彬之伐江南也，帝謂曰：「俟克李煜，當以卿爲使相。」潘美預以爲賀，彬曰：「不然，夫是行也，仗天威，遵廟謨，乃能成事，吾何功哉？況使相極品乎？」美曰：「何謂也？」彬曰：「太原未平耳。」及還，帝謂曰：「本授卿使相，然劉繼恩未下，姑少待之。」美視彬微笑。帝詰之，美以實對，帝亦大笑，乃賜彬錢五十萬。彬退曰：「人生何必使相，好官無過多得錢耳。」未幾，乃拜樞密使。
江南州郡皆降，獨江州指揮使胡則殺刺史謝彥實，集衆固守。曹翰圍之四月餘，則力屈被執，翰殺之，因縱兵悉取貲財而屠其民。
太宗太平興國三年秋七月壬辰，隴西公李煜卒。
