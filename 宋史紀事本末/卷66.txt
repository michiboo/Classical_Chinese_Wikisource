○平羣盜
高宗建炎元年秋七月，命都統制王淵、劉光世、韓世忠、張俊分討江、淮羣盜。自宣和末，羣盜蜂起。至是，祝靖、薛廣、黨忠、閻僅、王存之徒，皆招安赴行在。李綱言：「今日正當因其力而用之，如銅馬、綠林、黃巾之比。然不移其部曲則易叛，而徙之則生疑，正當以術制之，使由而不知。」乃命御營司分揀，凡潰兵願歸營與良農願歸業者，皆聽，所發至數萬。其他以新法團結，分隸諸將，由是無叛去者。獨淮寧之杜用，山東之李昱，河北之丁順，皆擁兵數萬。而拱州之黎驛，單州之魚臺，皆有潰卒數千爲亂。綱以招安則彼無畏憚，勢難遽平，乃白遣淵等分討之。既而光世遣部將擊李昱，斬之，淵殺杜用，丁順赴河北招討司自效，盜自是少衰。
八月戊午，勝捷軍校陳通作亂於杭州，執帥臣葉夢得，殺轉運判官吳昉等。尋詔王淵兼領杭州制置盜賊使以討之。冬十月丙戌，王淵誘賊趙萬，誅之。
十一月，軍賊張遇陷池州。遇本真定軍校，聚衆爲盜，自淮西渡江，水陸並進。至是，犯池州，入城縱掠，驅強壯以益其軍。守臣滕祐棄城遁。軍賊丁進圍壽春府，守臣康允之拒卻之。
十二月，王淵討杭州亂卒陳通等，誅之。丙寅，張遇犯江州。辛巳，丁進詣宗澤降。
二年春正月，東平軍校孔彥舟聞金兵將至山東，遂帥所部劫殺居民，燒廬舍，掠財物。南渡淮，犯黃州，守臣趙令峸拒之。丁未，詔諭流兵潰兵之爲盜賊者，釋其罪。
辛亥，王淵招降張遇，以所部萬人隸韓世忠。
五月己酉，秀州卒徐明等作亂，執守臣朱芾，迎前守趙叔近復領州事。詔命御營中軍張俊討之。六月癸亥，建州卒葉濃等作亂，寇福州。乙丑，張俊至秀州，殺趙叔近，執徐明，斬之。
甲戌，葉濃陷福州。
秋七月甲申，葉濃入寧德縣，復還建州。命張俊同兩浙提點刑獄趙哲率兵討之。
八月，河北京東捉殺使李成叛，犯宿州。詔江淮制置使劉光世討之。光世至光州，大破成衆，招降二萬餘人，成遁去。九月，丁進叛，復寇淮西。
冬十月，楊進復叛，衆至數萬，剽掠汝、洛間。翟進患之，與其兄興謀擊之，未果。楊進遣騎數百，絕洛水，犯進營。進乘半渡擊之，追奔數十里，至鳴皋山，破賊四砦。馬驚墜塹，爲賊所殺，賊乘勝大敗官軍。詔以興爲京西北路安撫招討使。劉正彥擊丁進，降之。
十一月，濱州賊蓋進陷棣州，守臣姜綱之死之。建州賊葉濃降，復謀爲變，張俊擒斬之。
吳玠襲史斌，斬之。史斌圍興元，不克，引兵趨關中。義兵統領張宗誘斌還長安，欲徐圖之。曲端怒宗，遣玠襲斬斌，而自襲宗，殺之。
三年春正月庚子，盜張用、王善復叛，寇淮寧。用、善駐京西，連亙數州，自京西至光、壽，據千里之地，兵馬接跡不斷，擄掠糧食，所至一空。
二月，帝出手詔，以弭盜保民之要訪於直學士胡交修。交修疏言：「昔人謂甑有麥飯，牀有故絮，雖儀、秦說之不能使爲盜。惟其凍餒無聊，日與死迫，然後忍以其身棄之於盜賊。陛下下寬大之詔，開其自新之路，禁苛刻之暴，豐其衣食之源，則悔悟者更相告語，歡呼而歸。其不變者黨與攜落，亦爲吏士所捕獲，而盜可弭，盜弭則可以保民矣。沃野千里，殘爲盜區，皆吾秔稻之地。操弓矢，帶刀劍，推牛發冢，白晝爲盜，皆吾南畝之民。陛下撫而納之，反其田裏，無急徵暴斂，啓其不肖之心，耕桑以時，各安其業，谷帛不可勝用而財可豐，財豐則可以裕國矣。日者，翟興連西路董平，據南楚，什伍其人，爲農爲兵，不數年，積粟充牜刃，雄視一方。盜賊猶能爾，況以中興二百郡地，欲強兵以禦寇，不能爲翟興輩之所爲乎？」世以爲名言。
三月，盜邵青掠泗州。青本五丈河舟人，去爲盜，聚兵劫楚、泗州。
夏四月，盜薛慶據高郵，有衆數萬。張浚恐其滋蔓，請往招之。入慶壘，諭以朝廷恩意，慶感服，遂降。浚留撫其衆。
秋七月，山東盜郭仲威掠淮揚軍。仲威本李成之黨，成先在泗上，仲威乃引兵圍淮揚，凡四月，城陷。仲威入城大掠，取強壯以充軍。
冬十月，郭仲威降於平江守臣周望。李成掠淮北，陷泗州，殺知州耿堅，據其城，帝降詔撫諭之，命成知泗州。成復陷滁州，守臣向子伋及諸官屬皆被殺。
十一月，淮盜劉忠初聚兵於東京，自蘄轉入湖南，遂陷舒州，通判孫知微死之。
京西制置使程千秋軍襄陽，招降劇盜曹端、桑仲。未幾，疑仲有異，命端圖之。端及千秋所部俱爲仲所敗，千秋棄城，自金州入蜀，仲遂據襄陽。京西列城，皆爲仲有。
十二月，孔彥舟犯荊南，詔諭降之，以爲湖北捉殺使。
四年二月，金人去潭州，羣盜大起。鼎州人鍾相嘗以左道惑衆，因結集忠義，以捍賊爲名，自稱楚王，改元天載。寇澧州，陷之。李成入舒州。
三月，孔彥舟獲盜鍾相及其子子昂，檻送行在，誅之。其黨楊太復聚衆於龍陽。
己巳，盜戚方陷廣德軍。初，韓世忠退保江陰，潰卒戚方等遂趨鎮江，劫知府胡唐老部衆以行。唐老怒罵不從，遇害。
五月，以翟興等爲京湖、淮南諸路鎮撫使，分地處之。時，京東、西、荊湖南、北、淮南諸路盜賊蜂起，大者數萬人，據有州郡，朝廷不能制。範宗尹言於帝曰：「羣盜皆烏合之衆，急之則並死力以拒官軍，莫若析地以處之，盜有所歸，則可以漸制。」帝善之，乃以翟興等併爲鎮撫使，分地畀焉。翟興，河南府、孟、汝、唐州。趙立，楚、泗州、漣水軍。劉位，滁、濠州。趙霖，和州、無爲軍。李成，舒、蘄州。吳翊，光、黃州。李彥先，海州、淮陽軍。薛慶，高郵、天長軍。未幾，又授：陳規，德安府、復州、漢陽軍。解潛，荊南府、歸、峽州、荊門、公安軍。程昌，鼎、澧州。陳求道，襄陽府、鄧、隨、郢州。範之才，金、均、房州。馮長寧，順昌府、蔡州。軍興，聽便宜從事，俾立顯功，許以世襲。然李成、薛慶輩起於羣盜，翟興、劉位土豪，李彥先等皆潰將，既無統屬，有急又不遣援，故諸鎮鮮能自守。未幾，求道與劉忠戰，敗沒。又命孔彥舟爲辰、沅、靖州，郭仲威爲真揚鎮撫使。
六月甲申，岳飛破戚方於廣德。丙戌，戚方降於張俊。
秋七月，建州民範汝爲作亂。時方艱食，民從者甚衆。州遣兵出戰，爲所敗，賊勢滋盛。統制李捧捕之，軍大潰而遁。詔福建安撫使程邁會兵進討。時，汝爲己破建陽，乃移命神武副軍統制辛企宗討之。
冬十月，江東賊張琪犯建康府。虔州賊李敦仁及弟世雄破石城縣。鍾相、王善餘黨楊華、祝友復作亂。
十一月，以王彥爲金、均、房州鎮撫使。時，所在盜起，加以饑饉，無所資食，惟蜀富饒，巨盜往往窺覬。桑仲既陷均、房，遂乘勢直搗金州白土關，衆號三十萬。仲，彥舊部曲也，以申牘請於彥曰：「仲於公無敢犯，願假道入蜀就食耳。」彥遣統領閔立爲先鋒擊之。賊銳甚，立戰死，將士失色。或請避之，彥叱曰：「樞相張公方有事關、陝，若仲越金而至樑、洋，則腹背受敵，大事去矣。敢言避者斬。」即勒兵趨長沙平，阻水據山，設伏以待。仲見官軍少，蟻附搏戰，彥執幟一麾，士殊死鬥，仲敗走。彥休士進擊，追奔至白磧，遂復房州。
紹興元年春正月，孔彥舟據武陵。張用據襄、漢。李成據江、淮、湖、湘十餘郡，連兵數萬，有席捲東南之意，多造符讖，幻惑中外，久圍江州。朝廷患之，以張俊爲招討使，岳飛副之。
李成陷江州，未幾，復陷筠州。
三月，張俊聞李成將馬進在筠州，以豫章介江、筠之間，遂急趨之。既入城，喜曰：「我已得洪，破賊決矣。」及進犯洪州，連營西山，俊斂兵若無人者。居月餘，進以大書牒索戰，俊以細書狀報之，進以俊爲怯。俊諜知賊怠，乃議戰。岳飛曰：「賊貪而不慮後，若以騎兵自上流絕生米渡，出其不意，破之必矣。」因請自爲先鋒。俊大喜，乃令楊沂中絕生米渡，飛重鎧躍馬，潛出賊右，突其陣，所部從之，進大敗，走筠州。飛抵東城，進出城佈陣，飛設伏，以紅羅爲幟，上刺嶽字，選騎二百，隨幟而前。賊易其少，薄之，伏發，進大敗走。飛使人呼曰：「不從賊者坐，吾不汝殺。」坐而降者八萬人。俊與沂中復前後夾擊，賊大潰，進以餘卒奔南康。飛夜引兵至朱家山，又斬其將趙萬。成聞進敗，自引兵十餘萬來，飛遇於樓子莊，大破之，追斬進，遂復筠州。成復以十萬衆與俊夾河而營。沂中夜銜枚渡河，與俊夾攻，成又大敗，俊乘勝追至江州。成勢迫，絕江而去，走蘄州，降於僞齊。已而興國軍等處羣盜皆遁。
五月，劉光世使都統制王德襲揚州，擒郭仲威，送行在，斬之。時仲威謀據淮南以通劉豫故也。辛亥，水軍統制邵青叛，圍太平州，劉光世招降之。
張俊引兵渡江，追李成至蘄州黃梅縣，大敗之，其衆數萬皆潰。成北走，降劉豫。
張用復寇江西。岳飛與用俱相人，以書諭之曰：「吾與汝同里，欲戰則出，不戰則降。」用得書，遂帥衆降。江、淮悉平，張俊奏飛功第一。詔進飛右軍都統制。屯洪州，彈壓盜賊。
六月，邵青復叛，犯江陰之福山。遣海州鎮撫使李彥進、中軍統制耿進率舟師，會劉光世討之。
冬十月，邵青聚其黨於崇明沙，將犯江陰，劉光世令王德討之。德執旗麾兵，拔柵以入，青衆大潰。翊日，餘黨復索戰。諜言賊將用火牛，德笑曰：「此古法也，可一不可再。」命合軍持滿，陣始交，萬矢齊發，牛皆返奔，賊衆殲焉。青自縛請命，德獻諸行在，餘黨悉平。
十二月，盜曹成陷道州。成初陷漢陽、鄂州，屯攸縣，湖東安撫向子諲招之，成聽命。子諲遣兵扼衡陽，欲圖之，而援兵不至。成忿子諲扼已，即擁衆而南，官軍悉潰，成大掠，執子諲而去。
二年春正月辛丑，韓世忠聞範汝爲入建州，曰：「建居閩嶺上流，賊沿流而下，七郡皆血肉矣。」亟率步卒三萬，水陸益進，直抵鳳凰山。五日破之，汝爲自焚死，斬其二弟嶽、吉以徇，擒其謀主謝向、施逵及裨將陸必強等五百餘人。世忠初欲盡誅建民，李綱自福州馳見世忠，曰：「建民多無辜。」世忠乃令軍士駐城上，聽民自相別，農給牛谷，商賈弛徵禁，脅從者汰遣，獨取附賊者誅之。民感更生，家爲立祠。捷聞，帝曰：「雖古名將何以加。」世忠因進討江西、湖廣諸盜。
二月庚午，以李綱爲湖廣宣撫使，仍命岳飛等共討曹成。
丁丑，分降盜崔增、李捧、邵青、趙延壽、李振、單德忠、徐文所部兵爲七，賜名「御前忠銳軍」，隸步軍司，非樞密奉旨，不許調遣。
閏四月，曹成擁衆十餘萬，由江西曆湖、湘，據道、賀二州。命岳飛權知潭州，兼權荊湖東路安撫都總管，付金字牌、黃旗招成。成聞飛至，驚曰：「岳家軍來矣。」即遁。飛追至賀州，力戰，大破之。成乃自桂嶺置砦，至北藏嶺，連控隘道，以衆十餘萬守蓬頭嶺。丙午，岳飛八千人登桂嶺，破曹成，成奔連州。飛謂部將張憲、徐慶、王貴曰：「成黨散去，追而殺之則脅從者可憫，縱之則復聚爲盜。今遣若等誅其酋而撫其衆，慎勿妄殺，累上保民之仁。」於是憲自賀、連，慶自邵、道，貴自郴、桂，招降者二萬，與飛會連州，進兵追成。成走入邵州。
五月，韓世忠招曹成，降之。世忠既平範汝爲，旋師永嘉，若將休息者，忽由處、信徑至豫章，連營江邊數十里。羣賊不虞其至，大驚。世忠因使董旼招成成方爲岳飛所追，乃率衆降，得戰士八萬，遣詣行在。
六月，孔彥舟叛，降劉豫。彥舟暴橫不法，朝廷將以兵執之，遂以所部叛去。
九月，韓世忠大敗劉忠於蘄陽。世忠自豫章移師長沙。劉忠有衆數萬，據白麪山，營柵相望。世忠至，與賊對壘，奕棋張飲，堅壁不動，衆莫能測。一夕，與蘇格聯騎穿賊營，候者訶問，世忠先得賊軍號，隨聲應之，周覽以出。喜曰：「此天賜也。」夜伏精兵二千于山下，與諸將拔營而進。賊方迎戰，伏兵已馳入中軍，奪望樓，植旗蓋，傳呼如雷。賊回顧，驚潰，世忠麾將士夾擊，大破之。忠走，降劉豫。
十一月甲戌，命李綱、劉洪道、程昌㝢、解潛會兵討湖寇。綱至潭州，湖南流民潰卒羣聚爲盜者數萬人，綱悉平之。
王彥守金州，數立奇功以捍蜀。桑仲既死，劇盜王闢、董貴、祁守忠等悉阻兵窺蜀，彥皆擊平之。
三年夏四月，詔統制王燮會兵討楊太。時，太衆日盛，自號大聖天王。立鍾相少子子儀爲太子，太以下皆臣事之。太又名孛董，蓋楚人謂年少者爲孛董雲。
六月己酉，岳飛自虔州班師。時虔、吉盜連兵寇掠循、梅、廣、惠、英、韶、南雄、南安、建昌、邵武、汀諸州，帝專命飛平之。飛至虔，固石洞賊彭友悉衆至雩都迎戰，躍馬馳突，飛揮兵即馬上擒之，餘黨退保固石洞。洞高峻環水，止一徑可入。飛列騎山下，令皆持滿，黎明，遣死士疾馳登山。賊衆亂，棄山而下，騎兵圍之，賊呼丐命。飛令勿殺，受其降。因授徐慶等方略，捕諸郡餘賊，皆破降之。初，帝以隆祐太后震驚之故，密令飛屠虔城，飛請誅首惡而赦脅從，帝許焉。虔人感其德，繪像祠之。及入見，帝手書「精忠岳飛。」字，制旗以賜之。
冬十月，李成寇襄、鄧，李橫奔荊南，成遂陷京西六郡。
四年五月庚戌朔，以岳飛兼荊南制置使。時，楊太與劉豫通，欲順流而下。李成既據襄陽，又欲自江西陸行趨浙與太會，帝命飛爲之備。朱勝非言：「襄陽，國之上流，不可不急取。」飛亦奏「襄陽等六郡爲恢復中原基本，今當先取六郡以除心膂之病。李成遠遁，然後加兵湖、湘，以殄羣盜。」帝以語趙鼎，鼎曰：「知上流利害無如飛者。」遂有是除。飛渡江，中流顧幕屬曰：「飛不擒賊，不涉此江。」
秋七月，飛復襄陽等六郡。先是，飛至郢，僞齊將京超號「萬人敵」，乘城拒飛，飛鼓衆而登，超投崖死。飛復郢州，遂趨襄陽。李成迎戰，左臨襄江。飛笑曰：「步兵利險阻，騎兵利平曠，成左列騎江岸，右列步平地，雖衆十萬，何能爲。」舉鞭指王貴曰：「爾以長槍步卒擊其騎兵。」指牛皋曰：「爾以騎兵擊其步卒。」合戰，馬應槍而斃，後騎皆擁入江，步卒死者無數。成夜遁，飛遂復襄陽。僞齊收成餘衆，益兵屯新野。飛與別將王萬夾擊，大敗之，又使牛皋復隨州，王貴、張憲復唐、鄧州、信陽軍。襄、漢悉平，飛移屯德安，軍聲大振。捷聞，帝喜曰：「朕素聞飛行軍有紀律，未知其能破敵如此。」飛因奏「金兵所愛惟子女玉帛，志已驕惰。劉豫僭僞，人心終不忘宋。如以精兵二十萬直搗中原，恢復故疆，誠易爲力。襄陽、隨、郢，地皆膏腴，苟行營田，其利甚厚。臣俟糧足即過江北剿敵。」時方重深入之舉，而營田之議自是興矣。
八月，王燮遣忠銳統制崔增等討楊太於鼎江，師敗皆沒。太乘大水出兵，攻破鼎州社木寨，守將許筌戰沒，官軍死者甚衆。於是授岳飛清遠軍節度使，代燮討太。飛時年三十二，中興諸將建節未有如飛之年少者。
五年六月，岳飛大破楊太於洞庭。初，飛奉命討太，而所部皆西北人，不習水戰。飛曰：「兵何常，顧用之何如耳。」乃先遣使招諭之。賊黨黃佐曰：「嶽節使號令如山，若與之戰，萬無生理，不如往降，節使誠信，必善遇我。」遂降。飛表授佐武義大夫，單騎按其部，拊佐背曰：「子知逆順者，果能立功，封侯豈足道。欲復遣子歸湖中，視其可勝者擒之，可勸者招之，如何。」佐感泣，誓以死報。時，張浚以都督軍事至潭州，參政席益疑飛玩寇，欲以聞。浚曰：「嶽侯，忠孝人也。兵有深機，胡可易言。」益慚而止。黃佐襲周倫砦，殺倫。飛上其功，遷武功大夫。
統制任士安不稟王燮令，軍以此無功。飛鞭士安，使餌賊，曰：「三日賊不平，斬爾。」士安出，宣言：「嶽太尉兵二十萬至矣。」賊見止士安軍，併力攻之。飛設伏，士安戰急，伏四起擊賊，賊走。會朝旨召張浚還防秋，飛袖小圖示浚，浚欲俟來年議之。飛曰：「已有定書，都督能少留，不八日可破賊。」浚曰：「何言之易。」飛曰：「王四廂以王師攻水寇則難，飛以水寇攻水寇則易。水戰我短彼長，以所短攻所長，是以難。若因敵將用敵兵，奪其手足之助，離其腹心之託，使孤立，而後以王師乘之，八日之內，當俘諸酋。」浚許之，飛遂如鼎州。
黃佐招楊欽來降，飛喜曰：「楊欽驍悍，既降，賊腹心潰矣。」表授欽武義大夫，禮遇甚厚，乃復遣歸湖中。兩日，欽說全琮、劉詵來降，飛詭罵欽曰：「賊不盡降，何來也。」杖之，復令入湖。是夜，掩賊營，降其衆數萬。太負固不服，方浮舟湖中，以輪擊水，其行如飛，旁置撞竿，官舟迎之輒碎。飛伐君山木爲巨筏，塞諸港氵義，又以腐木亂草浮上流而下。擇水淺處，遣善罵者挑之，且行且罵，賊怒來追，則草木壅積，舟輪礙不行。飛急擊之，賊奔港中，爲筏所拒，官軍乘筏，張牛革以蔽矢石，舉巨木撞其舟盡壞。太技窮赴水，牛皋擒斬之。飛入賊壘，餘酋驚曰：「何神也。」俱請降，衆凡二十餘萬。飛親行諸砦慰撫之，縱老弱歸田，籍少壯爲軍。果八日而捷書至潭，浚嘆曰「嶽侯神算也。」黃誠取楊太首，挾鍾子儀詣浚降。湖、湘悉平。
初，太據洞庭，恃其險，陸耕水戰，樓船十餘丈，官軍仰視不得近。飛謀益造大舟，薛弼爲湖南運判，謂飛曰：「若是則未可以歲月勝矣。且彼之所長，可避而不可鬥也。今大旱，湖水落洪，若重購舟首，勿與戰，連筏斷江路，藁其上流，使彼之長坐廢，而精騎直搗其壘，則破壞在目前矣。」飛曰：「善。」遂用其策，決勝於八日之間。先是，太自以陸攻則入湖，水攻則登岸，嘗曰：「欲犯我者，除是飛來。」至是，人以其言爲讖雲。
