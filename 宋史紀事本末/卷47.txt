哲宗元祐七年夏四月己未，立皇后孟氏。後，洛州人，馬軍都虞候元之孫。帝年益壯，太皇太后歷選世家女百餘人入宮。後年十六，太皇太后、皇太后皆愛之，教以女儀。至是，太皇太后諭執政曰：「孟氏女能執婦道，宜正位中宮。」命學士草制。又以近世禮儀簡略，詔翰林、臺諫、給舍與禮官議冊後六禮儀制以進，遂命呂大防兼六禮使，韓忠彥充奉迎使，蘇頌、王巖叟充發冊使，蘇轍、皇叔祖宗景充告期使，皇伯祖宗晟、范百祿充納徵使，王存、劉奉世充納吉使，梁燾、鄭雍充納采問名使。帝御文德殿，冊爲皇后。太皇太后語帝曰：「得賢內助，非細事也。」既而嘆曰：「斯人賢淑，惜福薄耳。異日國有事變，必此人當之。」
紹聖三年八月，竄范祖禹於賀州，劉安世於英州。時劉婕妤專寵內庭。前祖禹元祐中聞禁中覓乳媼，以帝年十四，非近女色之時，與安世上疏，勸進德愛身。又說太皇太后保護聖躬，言甚切至。太后謂曰：「乳媼之說，外間虛傳也。」祖禹對曰：「外議雖虛，亦足爲先事之戒。」太后深嘉之。至是，章惇、蔡卞摭諫乳媼事乃指婕妤也，於是坐二人構造誣謗之罪。
九月乙卯，廢皇后孟氏。初，劉婕妤嘗同後朝景靈宮，訖事，就坐，嬪御皆立侍，婕妤獨背立簾下。後閣中陳迎兒訶之。婕妤不顧，閣中皆忿。會冬至，朝太后於隆祐宮，後坐朱髹金飾，婕妤亦欲得之，從者知其意，易座與後等，衆弗能平，因傳唱曰：「皇太后出。」後起立，婕妤亦起，尋復坐，或已撤婕妤座，遂仆於地，懟不復朝，泣訴於帝。內侍郝隨謂婕妤曰：「毋以此慼慼。願爲大家早生子，此座正當婕妤有也。」會後女福慶公主疾，後有姊頗知醫，嘗已後危疾，以故出入宮掖。公主藥弗效，持道家治病符水入治，後驚曰：「姊寧知宮中禁嚴，與外間異耶？」令左右藏之。俟帝至，具言其故，帝曰：「此人之常情耳。」後即爇符於帝前。宮中相傳厭魅之端作矣。未幾，後養母聽宣夫人燕氏、尼法端爲後禱祠。事聞，詔入內押班梁從政等即皇城司鞫之。捕逮宦者、宮妾三十人，榜掠備至，肢體毀折，至有斷舌者。獄成，命御史董敦逸覆錄，罪人過庭下，氣息僅屬，無一人能出聲者。敦逸秉筆，疑未下。郝隨等以言脅之，敦逸畏禍，乃以奏牘上。詔廢后爲華陽教主、玉清妙靜仙師，法名沖真，出居瑤華宮。時，章惇欲誣宣仁後有廢立計，以後逮事宣仁，又陰附劉婕妤欲請建爲後，遂與郝隨構成是獄，天下冤之。逾兩旬，敦逸奏：「中宮之廢，事有所因，情有可察。臣常閱錄其獄，恐得罪天下。」帝欲貶之，曾布曰：「陛下以獄出於近習推治，故命敦逸錄問，今乃貶之，何以取信中外。」乃止。
元符二年九月丁未，立賢妃劉氏爲皇后。後多材藝，被專寵。既構孟後，章惇與內侍郝隨、劉友端相結，請妃正位中宮。時帝未有儲嗣，會妃生子茂，帝大喜，遂立焉。時，鄒浩方劾章惇不忠慢上之罪，未報而劉後立，浩上疏言：「立後以配天子，安得不審。今爲天下擇母，而所立乃賢妃，一時公議莫不疑惑，誠以國家自有仁祖故事，不可不遵用之耳。蓋郭后與尚美人爭寵，仁祖既廢后，並斥美人，所以示公也。及立後，則不選於妃嬪而卜其貴族，所以遠嫌，所以爲天下萬世法也。陛下之廢孟氏與郭后無以異，果與賢妃爭寵而致罪乎？抑或不然也，二者必居一於此矣。孟氏罪廢之初，天下孰不疑立賢妃爲後。及讀詔書有「別選賢族」之語。又陛下臨朝，既嘆以爲國家不幸，至於宗景立妾，怒而罪之，於是天下始釋然不疑。今竟立之，豈不上累聖德。臣觀白麻所言，不過稱其有子，及引永平、祥符事以爲證。臣請論其所以然。若曰有子可以爲後，則永平貴人未嘗有子，所以立者以德冠後宮故也。祥符德妃亦未嘗有子，所以立者以鍾英甲族故也。又況貴人實馬援之女，德妃無廢后之嫌，迥與今日事體不同。頃年冬，妃從享景靈宮，是日雷變甚異。今宣制之後，霖雨飛雹，自奏告天地、宗廟以來，陰霪不止，上天之意，豈不昭然。考之人事既如彼，求之天意又如此，望不以一時改命爲難，而以萬世公議爲可畏，追停冊禮，如初詔行之。」帝謂浩曰：「此亦祖宗故事，豈獨朕耶？」蓋指真宗立劉德妃也。對曰：「祖宗大德可法者多矣，陛下不之取而效其小疵，臣恐後世之責人無已者紛紛也。」帝變色，猶不怒，持其章躊躇四顧，凝然若有所思，因付於外。明日，章惇詆浩狂妄，除名勒停，羈管新州。尚書右丞黃履進曰：「浩以親被拔擢之故，敢犯顏納忠，陛下遽出之死地，人臣將視以爲戒，誰復爲陛下論得失乎。幸與善地。」不聽。
初，陽翟田晝，議論慷慨，與浩以氣節相激厲。劉後立，晝謂人曰：「志完不言，可以絕交矣。」浩既得罪，晝迎諸途。浩出涕，晝正色責之曰：「使志完隱默京師，遇寒疾不汗，五日死矣，豈獨嶺海之外能死人哉。願君毋以此舉自滿，士所當爲者，未止此。」浩茫然自失，謝曰：「君贈我厚矣。」
浩之將論事也，以告其友宗正寺簿王回，回曰：「事有大於此者乎。子雖有親，然移孝爲忠，亦太夫人素志也。」及浩南遷，人莫敢顧，回斂交遊錢與浩治裝，往來經理，且慰安其母。邏者以聞，逮詣詔獄，衆爲之懼，回居之晏如。御史詰之，回曰：「實嘗預謀，不敢欺也。」因誦浩所上章幾二千言。獄上，除名停廢，回即徒步出都門。行數十里，其子追及，問以家事，不答。
又有曾誕者，嘗三以書勸浩論孟後事，浩不報。及浩廢，誕作《玉山主人對客問》以譏浩不能力諫孟後之廢，而俟朝廷過舉乃言爲不知幾雲。閏月，子茂卒。
三年春正月己卯，帝崩，無子，弟端王佶即位。辛巳，尊皇后劉氏爲元符皇后。
五月丙子，詔復哲宗廢后孟氏爲元祐皇后。初，哲宗嘗悔廢后事，嘆曰：「章惇壞我名節。」至是，太后將復後位，會布衣何大正上書言之，遂降是詔，自瑤華宮還居禁中。
陳邦瞻曰：按陳瓘論廢后事有曰：「當時致此之因，蓋生於元祐之說也。以繼述神考爲說，以讎毀宣仁爲心者，其於元祐，譬如刈草，欲除其根。瑤華乃宣仁所厚，萬一有預政之時，則元祐未必不復，是以任事之臣懷刈草之慮，則瑤華惡得而不廢乎。知經術者獨謀於心，宰政柄者獨斷於手，方其造意，自謂密矣，而已難逃於見微之士。」嗚呼。小人之愚其君一至是哉。其可畏也。人情莫親於父子，莫暱於夫婦，李林甫用而明皇不能有其子，蔡卞、章惇之計行而哲宗不能有其妻。哀哉。
徽宗崇寧元年冬十月甲戌，復廢元祐皇后孟氏。時，元符皇后閣宦者郝隨諷蔡京再廢元祐皇后，京未得間。既而昌州判官馮澥上書，論復後爲非。於是御史中丞錢遹、殿中侍御史石豫、左膚連章論「韓忠彥等乘一布衣何文正狂言，復瑤華之廢后，掠流俗之虛美。當時物議固已洶洶，乃至疏逖小臣詣闕上書，忠義激切，則天下公議從可知矣。望詢考大臣，斷以大義，無牽於流俗非正之論，以累聖朝。」京與許將、溫益、趙挺之、張商英皆主臺臣之說，請如紹聖三年九月詔書。帝不得已，從之。詔罷元祐皇后之號，復出後於瑤華宮，且治元符末議復後號者，降宰臣韓忠彥、曾布官，追貶李清臣雷州司戶參軍，黃履祁州團練副使安置，翰林學士曾肇、御史中丞豐稷、諫臣陳瓘、龔刔十七人於遠州。
十二月，追諡哲宗子茂爲獻愍太子。初，鄒浩召自新州入對，帝首及諫立後事，獎嘆再三，詢諫草安在，對曰：「已焚之矣。」退告陳瓘，瓘曰：「禍其在此乎！異時奸人妄出一緘，則不可辨矣。」蔡京用事，乃使其黨僞爲浩疏，有「劉後殺卓氏而奪其子以爲已出，欺人可也，詎可以欺天乎？」之語。帝詔暴其事，遂追冊茂爲太子，而竄浩於昭州。
二年二月，尊元符皇后劉氏爲皇太后，宮名崇恩。
政和三年二月，太后劉氏自殺。帝以哲宗故，曲加恩禮於後，而後頗干預外事，且以不謹聞。帝與輔臣議將廢之，而後爲左右所逼，即簾鉤自縊死。諡曰「昭懷」。
高宗建炎元年春五月，尊哲宗廢后孟氏爲元祐太后。七月，元祐太后避金兵，如揚州。
八月，更號元祐太后曰隆祐太后。尚書省言：「元。」字犯後祖諱，易以所居宮名，從之。二年冬十月，隆祐太后如杭州。三年秋七月，隆祐太后如洪州。冬十一月，復如虔州。
四年三月，遣使迎隆祐太后於虔州。帝謂輔臣曰：「朕初不識太后，自迎至南京，愛朕不啻已出。今在數千里外，兵馬驚擾，當亟奉迎，以愜朕朝夕慕念之意。」遂遣盧益、辛企宗等奉迎於虔州。八月，太后至越州。
紹興元年夏四月，隆祐太后孟氏崩，諡曰「昭慈獻烈」。詔權攢於會稽縣之上皇村，俟事寧，歸葬哲宗山陵。
