○復燕雲
徽宗政和元年九月，遣端明殿學士鄭允中及宦者童貫使遼。童貫既得志於西羌，遂謂遼亦可圖，因請使遼以覘之，乃以鄭允中充賀遼主生辰使，而以貫副之。或言「以宦官爲上介，國無人乎？。」帝曰：「契丹聞貫羌，故欲見之，因使覘其國，策之善者也。」遂行。
冬十月，童貫以遼李良嗣來，命爲祕書丞，賜姓趙。燕人馬植，本遼大族，仕至光祿卿，行污而內亂，不齒於人。童貫使遼，道盧溝，植夜見其侍吏，自言有滅燕之策，因得見貫。貫與語，大奇之，載與俱歸，易姓名曰李良嗣，薦諸朝。植即獻策曰：「女真恨遼人切骨，而天祚荒淫失道。本朝若自登、萊涉海，結好女真，與之相約攻遼，其國可圖也。」議者謂「祖宗以來，雖有此道，以其地接諸蕃，禁商賈舟車不得行，百有餘年矣，一旦啓之，懼非中國之利。」不聽。帝召問之，植對曰：「遼國必亡。陛下念舊民塗炭之苦，復中國往昔之疆，代天譴謫，以治伐亂，王師一出，必壺漿來迎。萬一女真得志，事不侔矣。」帝嘉納之，賜姓趙氏，以爲祕書丞。圖燕之議自此始。
重和元年二月，遣武義大夫馬政浮海使金，約夾攻遼。初，建隆中，女真嘗自國之蘇州泛海至登州賣馬，故道猶存。至是，有漢人高藥師者，泛海來，言女真建國，屢破遼師。登州守臣王師中以聞。詔蔡京、童貫共議，命師中募人同藥師等齎市馬詔以往，不能達而還。帝乃復委童貫選人使之，遂使馬政同藥師由海道如金。政言於金主曰：「主上聞貴朝攻破契丹五十餘城，欲與通好，共行吊伐。若允許，後當遣使來議。」自是始通金好。
宣和元年春正月，金主與粘沒喝議，遣渤海人李善慶、女真散睹持國書並北珠、生金等物，同馬政來修好。詔蔡京等諭以夾攻遼之意，善慶等唯唯。居十餘日，遣政同趙有開齎詔及禮物，與善慶等渡海報聘。行至登州，有開死。會諜者言遼已封金主爲帝，乃詔政勿行，止遣平海軍校呼慶送善慶等歸金。金主遣慶歸，且語之曰：「吾已獲遼數路。汝歸見皇帝，果欲結好，早示國書。若仍用詔，決難從也。」初，高麗來求醫，帝命二醫往。至是，歸，奏云：「高麗館醫甚勤，日夕引之視其用兵、佈陣、禦敵之方。曰：聞天子將與女真圖契丹。苟存契丹，猶足爲中國捍邊。女真虎狼，不可交也。宜早爲之備。。」帝聞之不樂。
安堯臣上言「陛下臨御之初，嘗下詔求言，於是諤士效忠，而憸人乃誤陛下，加以詆誣之罪，使陛下負拒諫之謗，故比年天下杜口，以言爲諱。乃者宦寺交結權臣，共倡北伐，而宰執以下無一人肯爲陛下言者。臣謂燕、雲之役興則邊釁遂開，宦寺之權重則皇綱不振。昔秦始皇築長城，漢武帝通西域，隋煬帝遼左之師，唐明皇幽、薊之寇，其失如彼。周宣王伐玁狁，漢文帝備北邊，元帝納賈捐之議，光武斥臧宮、馬武之謀，其得如此。藝祖撥亂反正，躬擐甲冑，當時將相大臣，皆所與取天下者，豈勇略智力不能下幽燕哉。蓋以區區之地，契丹所必爭，忍使吾民重困鋒鏑。章聖澶淵之役，與之戰而勝，乃聽其和，亦欲固本而息民也。今童貫深結蔡京，同納趙良嗣以爲謀主，故建平燕之議。臣恐異時脣亡齒寒，邊境有可乘之釁，狼子蓄銳伺隙以逞其欲，此臣之所以日夜寒心。伏望思祖宗積累之艱難，鑑歷代君臣之得失，杜塞邊隙，務守舊好，無使外夷乘間窺中國，上以安宗廟，下以慰生靈。」帝然之，且以言路久壅，宜導以賞予，補承務郎，後竟爲奸謀所奪。
二年二月乙亥，遣趙良嗣使金。先是，呼慶自金還，具道金主言，並持其書來，請別遣使通好。時童貫密受旨圖燕，因建議遣右文殿修撰趙良嗣往，仍以市馬爲名，其實約攻遼以取燕、雲之地。
八月，金人來議攻遼及歲幣，遣馬政報之。初，趙良嗣謂金主曰：「燕本漢地，欲夾攻遼，使金取中京大定府，宋取燕京析津府。」金主許之，遂議歲幣。金主因以手札付良嗣，約金兵自平地松林趨古北口，宋兵自白溝夾攻。不然，不能從。因遣勃董偕良嗣還，以致其言。帝使馬政報聘，書曰：「大宋皇帝致書於大金皇帝，遠承信介，特示函書。致討契丹，當如來約，已差童貫勒兵相應。彼此兵不得過關，歲幣之數同於遼。」仍約毋聽契丹講和。
四年三月，金人來約夾攻遼，命童貫爲河北、河東路宣撫使，屯兵於邊以應之。初熙河鈐轄趙隆嘗極言其不可，童貫曰：「君能共此，當有殊拜。」隆曰：「隆，武夫，豈敢幹賞以敗祖宗二百年之好。異時啓釁，萬死不足謝責。」貫不悅。鄭居中亦力陳不可，謂蔡京曰：「公爲大臣，不能守兩國盟約，輒造事端，誠非廟算。」京曰：「上厭歲幣五十萬故爾。」居中曰：「公獨不思漢世和戎用兵之費乎。使百萬生靈肝腦塗地，公實爲之。」由是議寢。及金數敗遼兵，童貫乃復乞舉兵，居中又言「不宜幸災而動，待其自斃可也。」時睦寇初平，帝亦悔於用兵。王黼獨言曰：「中國與遼，雖爲兄弟之邦，然百餘年間，彼之所以開邊慢我者多矣。且兼弱攻昧，武之善經也。今而不取燕、雲，女真即強，中原故地將不復爲我有。」帝遂決意治兵。黼於三省置經撫房，專治邊事，不關樞密。括天下丁夫，計口出算，得錢六千二百萬緡以充用。黼又遺童貫書曰：「太師若北行，願盡死力。」會聞耶律淳自立，乃命貫勒兵十五萬巡北邊以應金，且招諭幽燕，蔡攸副之。仍以三策付貫「如燕人悅而取之，因復舊疆土，上也。耶律淳納款稱藩，次也。燕人未服，按兵巡邊，下也。」
中書舍人宇文虛中上書言「臣聞用兵之策，必先計強弱虛實，知彼知己，以圖萬全。今論財用之多寡，指宣撫司所置，便爲財用有餘，若沿邊諸郡，帑藏空虛，廩食不繼，則略而不問。論士卒之強弱，指宣撫司所駐，便言兵甲精銳，若沿邊諸郡，士不練習，武備刓缺，則置而不講。夫邊圉無應敵之具，軍府無數日之糧，雖孫、吳復生，亦未可舉師，是在我者未有萬全之策也。用兵之道，御攻者易，攻人者難，守城者易，攻城者難。守者在內而攻者在外，在內爲主而常逸，在外爲客而常勞，逸者必安，勞者必危。今宣撫司兵約有六萬，邊鄙可用不過數千。契丹九大王耶律淳者，智略輻湊，素得士心，國主委任，信而不疑。今欲亟進兵於燕城之下，使契丹自西山以輕兵絕吾糧道，又自營、平以重兵壓我營壘。我之糧道不繼，而耶律淳者，激勵衆心，堅城自守，則我亦危殆矣。是在彼者未有必勝之兆也。夫在我無萬全之策，在彼亦未可必勝，茲事一舉，乃安危存亡之所繫，豈可輕議乎。且中國與契丹講和，今逾百年，間有貪惏，不過欲得關南十縣而止耳。間有傲慢，不過對中國使人稍虧禮節而止耳。自女真侵削以來，嚮慕本朝，一切恭順。今舍恭順之契丹，不封植拯救，爲我藩籬，而遠逾海外，引強悍之女真，以爲鄰國。彼既藉百勝之勢，虛喝驕矜，不可以禮義服也，不可以言說喻也。視中國與契丹拏兵不止，鏖戰不解，勝負未決，強弱未分，持卞莊兩鬥之說，引兵逾古北口，撫有悖桀之衆，繫累契丹君臣，雄據朔漠，貪心不止，越逸疆圉，憑凌中夏。以百年怠惰之兵，而當新銳難敵之虜，以寡謀持重久安閒逸之將，而角逐於血肉之林，巧拙異謀，勇怯異勢，臣恐中國之邊患，未有寧息之期也。譬猶富人有萬金之產，與寒士爲鄰，欲肆併吞以廣其居，乃引強盜而謀曰：彼之所處，汝居其半。彼之所畜，汝取其全。強盜從之，寒士既亡，雖有萬金之富，日爲切鄰強盜所窺，欲一夕高枕安臥，其可得乎。愚見竊以爲確喻。望陛下思祖宗創業之艱難，念鄰域百年之盟好，下臣此章，使百寮廷議。儻臣言可採，乞降詔旨，罷將帥還朝，無滋邊隙，俾中國衣冠禮義之俗，永睹昇平，天下幸甚。」書下三省，黼讀之大怒，捃摭他事，除集英殿修撰，督戰益急，而北事始不可收拾矣。
五月乙亥，以蔡攸爲河北、河東宣撫副使，與童貫共勒兵。攸，童騃不習事，謂功業可唾手致。陛辭，值二美嬪侍帝側，攸指而請曰：「臣成功歸，乞以是賞。」帝笑而弗責。
庚辰，童貫至高陽關，用知雄州和詵計，降黃榜及旗，述弔民伐罪之意，且云：「若有豪傑能以燕京來獻者，即除節度使。」遂命都統制种師道護諸將進兵。師道諫曰：「今日之舉，譬如盜入鄰家，不能救，又乘之而分其室焉，無乃不可乎？。」貫不聽，分兵爲兩道，師道總東路兵趨白溝，辛興宗總西路兵趨範村。癸未，耶律淳聞之，遣耶律大石、蕭幹御之。師道次白溝，遼人噪而前，擊敗師道前軍統制楊可世於蘭溝甸，士卒多傷。師道先令人持一大挺自防，賴以不大敗。丁亥，辛興宗亦敗於範村。
六月己丑，种師道退保雄州，遼人追擊至城下。帝聞兵敗，懼甚，詔班師。遼使來言曰：「女真之攻本朝，亦南朝之所惡也。今射一時之利，棄百年之好，結新起之鄰，基他日之禍，謂爲得計，可乎。救災恤鄰，古今通誼。惟大國圖之。」貫不能對。种師道復請許之和，貫不納，而密劾師道助賊。王黼怒，責授師道右衛將軍，致仕。
秋七月，王黼聞耶律淳死，覆命童貫、蔡攸治兵，以河陽三城節度使劉延慶爲都統制。
九月戊午，除朝散郎宋昭名。昭上書極言「遼不可攻，金不可鄰。異時金必敗盟，爲中國患。乞誅王黼、童貫、趙良嗣等。」且曰：「兩國之誓，敗盟者禍及九族。陛下以孝理天下，其忍忘列聖之靈乎。陛下以仁覆天下，其忍置河北之民於塗炭之中，而使肝腦塗地乎？。」王黼大惡之，故除昭名，勒停廣南編管。
己未，金人聞童貫舉兵，恐朝廷徑取燕而歲幣不可得，乃遣徒孤且烏歇等來議師期。帝遣趙良嗣報之，且言不負初約。
己卯，遼將郭藥師以涿、易二州來降。時藥師爲遼常勝軍帥，留守涿州，以蕭後立，蕭幹專政，國人多二，謂所部曰：「天祚失國，女政不綱。宋天子重兵壓境，此男兒取金印時也。」遂擁所部八千人，奉二州來降。童貫受之，以聞。詔授恩州觀察使，以兵隸劉延慶。
冬十月，改燕京燕山府，涿、易八州並賜名。
癸巳，童貫遣延慶、郭藥師將兵十萬出雄州，以郭藥師爲鄉導，渡白溝。延慶軍無紀律，藥師諫曰：「今大軍拔隊行而不設備，若敵人置伏邀擊，首尾不相應，則望塵奔潰矣。」不聽。至良鄉，遼蕭幹率衆來拒，延慶與戰而敗，遂閉壘不出。藥師曰：「幹兵不過萬人，今悉力拒我，燕山必虛。願得奇兵五千，位道襲之，城可得也。」因請延慶子光世簡師爲後繼。延慶許之，遣大將高世宣、楊可世與藥師率兵六千，夜半渡盧溝，倍道而進。質明，常勝軍帥甄五臣領五千騎奪迎春門以入，藥師等繼至，遣人謂蕭後使趣降。後密報蕭幹，幹舉精甲三千還燕，巷戰。光世渝約不至，藥師失援而敗，與可世棄馬縋城而出，死傷過半，世宣死焉。延慶營於盧溝南，幹分兵斷餉道，擒護糧將王淵，得漢軍二人，蔽其目，留帳中。夜半，僞相語曰：「吾師三倍漢軍，敵之有餘，當分左右翼，以精兵衝其中，左右翼爲應，舉火爲期，殲之無遺。」既言，乃陰逸一人歸報。延慶聞而信之。明旦，見火起，以爲敵至，即燒營遁，士卒蹂踐死者百餘里，幹因縱兵追至涿水而去。自熙、豐以來所儲軍實殆盡，退保雄州。燕人知宋之無能爲，作賦及歌詩以誚之。藥師還，猶進安遠軍承宣使。
十一月戊寅，金人來議燕地。
十二月戊子，遣趙良嗣復如金。初，朝廷與金約，但求石晉賂契丹故地，而不思平、營、灤三州非晉賂，乃劉仁恭獻契丹以求援者。既而王黼悔，欲並得之，金主不肯。及趙良嗣往，金主使蒲家奴責良嗣以出兵失期。且云：「今更不論元約，特與燕京薊、景、檀、順、涿、易六州。」良嗣言「元約山前、山後十七州，今乃如此，信義安在。」抗辨數四，金人不從。良嗣乃與其使李靖偕來，止許山前六州。帝復遣良嗣送之，且求營、平、灤三州。
庚寅，加郭藥師武泰節度使。
辛卯，金克遼燕京。時童貫再舉伐燕，不克成功，懼得罪，乃密遣王環如金，以求如約夾攻金主分三道進兵，遂克燕，遣兵送趙良嗣還，且致遼俘。
五年春正月戊午，金遣使來，趙良嗣復如金。初，良嗣至燕，與金主議燕京、西京之地，金主曰：「若宋必欲平、灤等州，則並燕京不與。」因以答書先示良嗣，讀至「燕京用本朝兵力攻下，其租稅當輸本朝。」，良嗣因曰：「租稅隨地，豈有與其地而不與其租稅者。」粘沒喝曰：「燕京自我得之，則當歸我。若不蚤見與，請速追涿、易之師，無留我疆。」乃遣李靖等與良嗣偕來。靖既入對，遂見王黼。黼謂靖曰：「租稅非約也，上意以交好之故，欲以銀絹充之。」靖復請去年歲幣，帝亦特許之，故仍命良嗣與靖偕使。
辛酉，以王安中知燕山府，郭藥師同知府事。時朝廷以金人將歸燕，謀帥臣守之。左丞王安中請行，王黼贊於帝，遂授安中慶遠軍節度使、河北河東燕山府路宣撫使、知燕山府，郭藥師爲檢校少保、同知府事。詔藥師入朝，禮遇甚厚，賜以甲第、姬妾，張水嬉使觀之，命貴戚大臣更互設宴。又召對於後苑延春殿。藥師拜庭下，泣言「臣在虜中，聞趙皇如在天上，不謂今日得望龍顏。」帝深褒稱之，委以守燕，對曰：「願效死。」又令取天祚以絕燕人之望，藥師變色言曰：「天祚，故主也，國破出走，臣是以降。陛下使臣畢命他所，不敢辭，若使反故主，非所以事陛下，願以付他人。」因涕泣如雨。帝以爲忠，解所御珠袍及二金盆以賜。藥師出，諭其下曰：「此非吾功，汝輩力也。」即剪盆分給之加檢校少傅，歸鎮燕山府路。
三月己未，遣使如金。初，趙良嗣至燕，謂金主曰：「本朝徇大國多矣，豈平、灤一事不能相從耶？。」金主曰：「平、灤欲作邊鎮，不可得也。」遂議租稅。金主曰：「燕租六百萬，止取一百萬。不然，還我涿、易舊疆及常勝軍，我且提兵按邊。」良嗣曰：「本朝自以兵下涿、易，今乃雲爾豈無曲直邪。」且言御筆許十萬至二十萬，不敢擅增。乃令良嗣歸報，金主謂之曰：「過半月不至，吾提兵往矣。」時左企弓嘗以詩獻金主曰：「君王莫聽捐燕議，一寸山河一寸金。」故金人慾背初約，要求不已。良嗣既還，金聞遼主謀復故地，乃悉斷盧溝北橋樑，焚次舍以防之。良嗣行至雄州，以金書遞奏，其略言「貴朝兵不克夾攻特用己力下燕，所以拘稅。今據燕管內每年租六百萬貫，良嗣等稱御筆許二十萬，以上不敢自專。其平、灤等州不在許限，儻務侵求，難終信義。仍速追過界之兵。」王黼欲功之速成，乃請復遣良嗣自雄州再往使，許遼人舊歲幣四十萬之外，每歲更加燕京代稅錢一百萬緡，及議畫疆與遣使賀正旦、生辰，置榷場交易。金主大喜，遂使銀術可等持誓書草來，許以燕京及六州來歸，而山後諸州及西北一帶接連山川，不在許與之限。帝曲意從之，遣盧益、趙良嗣等持誓書往。至涿州，金古神等先索書觀之，言其字畫不謹，令易之。益言「帝親書，所以示尊崇於大國也。」金人不聽。比至汴京，更易者數四。金人又言「近有燕人趙溫訊等逃出南朝，須先還，方可議交燕地。」良嗣諭宣撫司縳送溫訊於金。既至，粘沒喝釋其縳而用之。金人又求糧，良嗣許以二十萬石。
夏四月癸巳，金人使楊璞以誓書及燕京、六州來歸，其平、營、灤三州終以非石晉所賂契丹之地，不預。庚子，命童貫、蔡攸入燕交割。時，燕之職官、富民、金帛、子女皆爲金人盡掠而去，惟存空城而已。粘沒喝猶欲止割涿、易，金主曰：「海上之盟，不可忘也。我死，汝則爲之。」乙巳，童貫等奏燕城老幼迎謁，焚香稱壽庚戌，帝曲赦兩河、燕、雲，命即日班師。
五月庚申，以王黼爲太傅，鄭居中爲太保。癸亥，進封童貫爲徐豫國公，蔡攸爲少師。時，王黼竭天下之財以北征，僅得七空城，至是率百官表賀。詔以收復燕、雲故，宰執皆進位，而命王黼總治三省事，賜玉帶。以趙良嗣爲延康殿學士。鄭居中自陳無功，不拜
六月丙戌，遼張瑴以平州來歸。初，遼主之走西山也，平州軍亂，殺其節度使蕭諦裏，瑴撫安亂者，州民推瑴領州事。耶律淳死，瑴知遼必亡，乃籍壯丁五萬人，馬千匹，練兵爲備。蕭德妃遣時立愛知平州，瑴拒弗納。金人入燕京，訪瑴情狀於康公弼，公弼曰：「瑴狂妄寡謀，何能爲。當示以不疑。」金人遂加瑴臨海軍節度，仍知平州。既而粘沒喝又欲先下平州，擒張瑴，公弼曰：「若加兵，是趣之叛也。」公弼請自往覘之。瑴曰：「契丹八路，七路已降，今獨平州存，敢有異志。所以未解甲者，防蕭幹耳。」厚賂公弼，使還。公弼還，言於粘沒喝曰：「彼無足慮也。」乃昇平州爲南京，加瑴試中書平章事，判留守事。至是，金驅遼宰相左企弓、虞仲文、曹勇義、康公弼同燕京大家富民，俱東徙。燕民流離道路，不勝其苦，過平州，遂入城言於瑴曰：左企弓不能守燕，致吾民流離至此。公今臨巨鎮，握強兵，盡忠於遼，使我復歸鄉土，人心亦惟公是望。」瑴遂召諸將議，皆曰：「聞天祚兵勢復振，出沒漠南。公若仗義勤王，奉迎天祚，以圖興復，先責左企弓等叛降之罪而誅之，盡歸燕民，使復其業，而以平州歸宋，則宋無不接納，平州遂爲藩鎮矣。即後日金人加兵，內用平州之衆，外藉宋人之援，又何懼焉。」瑴又訪於翰林學士李石，亦以爲然。瑴乃遣張謙率五百餘騎，傳留守令，召左企弓、虞仲文、曹勇義、康公弼至灤河西岸，數企弓等十罪，皆縊殺之。瑴仍稱保大三年，畫天祚像，朝夕謁事，必告而後行，稱遼官秩。榜諭燕人復業，恆產爲常勝軍所佔者，悉還之。燕民既得歸，大悅。李石更名安弼，偕故三司使高黨至燕京，說王安中曰：「平州形勢之地，張瑴總練之才，足以御金人，安燕境，幸招致之，無令西迎天祚，北合蕭幹也。」安中深納之，令安弼至汴以聞。帝以手札付同知燕山府事詹度，第令羈縻之。而度促瑴內附，瑴乃遣張鈞、張敦固持書來請降。王黼勸帝納之，趙良嗣諫曰：「國家新與金盟，如此必失其歡，後不可悔。」不聽。良嗣坐削五階。而詔安中及詹度厚加安撫，與免三年常賦。瑴聞之，自謂得計。
秋七月，童貫致仕，以內侍譚稹爲兩河燕山路宣撫使。時貫與蔡攸歸自燕，頗失上意，王黼、樑師成共薦稹代貫交雲中之地。稹至太原，招朔、應、蔚諸州降人爲朔寧軍。
八月，遼蕭幹引兵破景、薊州，遂攻燕。郭藥師與戰，破之，幹走死。初，金人既陷燕京，幹就奚王府自立爲帝，國號大奚。時奚人饑，幹出盧龍嶺，攻破景州，又敗常勝軍於石門鎮，陷薊州，寇掠燕城，其鋒銳甚，有涉河犯京師之意。人情洶洶，頗有謀棄燕者。已而藥師大破其衆，乘勝窮追，過盧龍，殺傷大半。幹遁去，尋爲其下所殺，傳首京師。詔加藥師太尉。
冬十月，詔建平州爲太寧軍，以張瑴爲節度使。時金人聞瑴叛，遣闍母率三千騎攻瑴，瑴率兵拒之於營州。闍母以兵少，不交鋒而退，瑴遂妄以大捷聞。朝廷拜瑴節度使，犒賞銀、絹數萬。
十一月，金斡離不攻平州，圍之。金人以闍母無功而還，乃復使斡離不督闍母攻平州。會張瑴聞朝廷犒賜將至，喜而遠迎。斡離不乘其無備，襲之，與瑴戰於城東。瑴敗，宵奔燕山，王安中納而匿之。平州都統張忠嗣及張敦固出降金。金遣使與敦固入諭城中，城中人殺其使者，立敦固爲都統，閉門固守。
詔殺張瑴，函首以畀金。時金人以納叛來責，朝廷初不欲發遣，金人索之益急，王安中取貌類瑴者，斬其首與之。金知非瑴也，遂欲以兵攻燕。安中言「必不發遣，懼起兵端。」朝廷不得已，令安中縊殺之，函其首，並瑴二子，送於金，於是燕降將及常勝軍士皆泣下。郭藥師曰：「金人慾瑴即與瑴，若求藥師，亦將與藥師乎？。」安中懼，因力求罷，詔以蔡靖知燕山府事。自是降將卒解體，而金卒用此爲兵端雲。
金人來歸武、朔州。時朝廷以山後諸州請於金，金主吳乞買新立，將許之。粘沒喝自雲中至，言於金主曰：「先帝初圖宋協力攻遼，故許以燕地。宋人既盟之後，請加幣以求山西諸鎮，先帝辭其幣而復與之盟曰：無匿逋逃，無擾邊民。今宋數路招納叛亡，累疏叛人姓名索之，童貫不遣。盟未期年已如是，萬世守約，其可望乎。且西鄙未寧，割付山西諸郡，則諸軍失屯據之所，將有經略，或難持久，請勿與之。」金主遂遣使止以武、朔二州來歸。
六年三月，金人遣使詣宣撫司，索趙良嗣所許糧二十萬石，譚稹曰：「二十萬石，豈易致耶。良嗣口許，不足憑也。」遂不與。金人由此大怒。六月，金人克平州，執張敦固，殺之
詔以收復燕、雲以來，京都、兩河之民，困於調度，令京西、淮南、兩浙、江南、荊湖、四川、閩廣並納免夫錢，每夫三十貫，委漕臣限督之，違者從軍法。又詔宗室、戚里、宰執之家及宮觀、寺院，一例均敷。於是遍率天下，所得才二千萬緡，而結怨四海矣。
八月，譚稹罷，復以童貫領樞密院事、兩河燕山路宣撫使。初，金人以拓跋故地雲中二千里遺夏，止以武、朔二州來歸。至是，夏人舉兵侵武、朔地界，譚稹遣兵御之，兵數交，夏師不即退。又金人以朝廷納張瑴，不給糧，遂攻應、蔚，逐守臣。朝廷罪稹措致乖方，詔致仕，以貫代之。時遼主延禧在夾山，帝欲誘致之，始遣一番僧齎御筆絹書通意。及延禧許歸，遂易書爲詔，許待以皇弟之禮，位燕、越二王上，築第千間，女樂三百人，延禧大喜。貫之是行，名爲代稹交割山后土地，其實已約延禧來降，自往迎之也。然延禧以中國不足恃，卒不至。
是月，以復燕、雲，赦天下。
七年六月，封童貫廣陽郡王。帝援神宗遺訓，能復全燕之境者，胙土，錫以王爵，封貫爲王。
