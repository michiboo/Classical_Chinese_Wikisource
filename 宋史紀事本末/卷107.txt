○元伯顏入臨安
帝隰德祐二年春正月，遣監察御史劉岊奉表稱臣於元。先是，元軍既迫，朝廷遣柳嶽奉書如元軍前，稱廉尚書之死，乃盜殺之，非朝廷意，乞班師修好。嶽見伯顏於無錫，泣請曰：「嗣君幼衝，在衰絰中，自古禮不伐喪。凡今日事至此者，皆奸臣賈似道失信誤國耳。」伯顏曰：「汝國執戮我行人，故我興師。錢氏納土，李氏出降，皆汝國之法也。汝國得天下於小兒，亦失於小兒，其道如此，尚何多言？」嶽還。陳宜中復奏遣嶽及陸秀夫、呂師孟等，求稱侄納幣，不從則請稱侄孫，且敕呂文煥令通好罷兵。秀夫等見伯顏於平江，伯顏不許。至是，太后命用臣禮復往，陳宜中難之。太后涕泣曰：「苟存社稷，稱臣非所較也。」遂遣岊奉表稱臣，上尊號，歲貢銀、絹二十五萬兩、匹，乞存境土，以奉烝嘗，且約伯顏會長安鎮以輸平。
時陳宜中以元不許和，計無所出，乃率羣臣入宮請遷都，太后不許。宜中慟哭以請，太后命具裝以俟。及暮，宜中不入，太后怒曰：「吾初不欲遷，而數以爲請，顧欺我耶？」脫簪珥投之地，遂閉閣，羣臣請見，皆不納。蓋宜中實以翌日行，倉卒失於奏耳。
甲申，元伯顏至長安鎮，陳宜中違約，不往議事。伯顏乃進次皋亭山，阿刺罕、董文炳之師皆會，遊騎至臨安府北闕。文天祥、張世傑請移三宮入海，而已率衆背城一戰。宜中不許，白太后遣監察御史楊應奎上傳國璽降，表曰：「宋國主隰謹百拜奉表言：隰渺然幼衝，遭家多難，權奸賈似道，背盟誤國，至勤興師問罪。隰非不能趨避以求苟全，今天命有歸，隰將焉往。謹奉太皇太后命，削去帝號，以兩浙、福建、江東、西、湖南、二廣、四川、兩淮見存州郡，悉上聖朝，爲宗社生靈祈哀請命。伏望聖慈垂念，不忍隰三百餘年宗社遽至殞絕，令趙氏子孫世世有賴，不敢弭忘。」伯顏受之，遣使召宜中出議降事，而使囊加歹奉璽表赴上都。是夜，宜中遁歸溫州之清澳。
戊子，命文天祥、吳堅、謝堂、賈餘慶使元軍，見伯顏於明因寺。天祥因說伯顏曰：「北朝若以宋爲與國，請退兵平江或嘉興，然後議歲幣與金幣犒師，北朝全兵以還，策之上也。若欲毀其宗社，則淮、浙、閩、廣尚多未下，利鈍未可知，兵連禍結，必自此始。」伯顏以北詔爲辭，顧天祥舉動不常，疑有他志，留之軍中，遣堅等還。天祥怒，數請歸，曰：「我之此來，爲兩國大事，何故留我？」伯顏曰：「勿怒，君爲宋大臣，責任非輕，今日之事，正當與我共之。」令萬戶忙兀臺、宣撫唆都羈縻之，且以其降表不稱臣，仍書宋號，遣程鵬飛、洪君祥偕來使賈餘慶復往易之。
二月丁酉，帝率文武百僚詣祥曦殿，望元闕上表，乞爲藩輔。
元伯顏承製，以臨安爲兩浙大都督府，命忙兀臺、范文虎入城，治都督府事。又令程鵬飛取太皇太后手詔，及三省樞密院吳堅、賈餘慶等檄，諭天下州郡降附。執政皆署，家鉉翁獨不署，鵬飛命縛之，鉉翁曰：「中書省無縛執政之理，歸私第以待命可也。」乃止。
元伯顏進屯湖州市，復令呂文煥、范文虎等慰諭太皇太后。文煥因使人上表謝而出，有曰：「茲銜北命，來抗南師，視以犬馬，報以仇讎，非曰子弟攻其父母，不得已也，尚何言哉？」伯顏令張惠、阿刺罕、董文炳、張弘範、唆都等封府庫，收史館、祕省圖書及百司符印、告敕，罷官府及侍衛軍。
以賈餘慶、劉岊、吳堅、謝堂、家鉉翁並充祈請使，如元。元伯顏引文天祥與堅等同坐，天祥面斥餘慶賣國，且責伯顏失信。呂文煥從旁諭解之，天祥並斥文煥及其侄師孟：「父子兄弟受國厚，恩不能以死報國，乃合族爲逆，尚何言？」文煥等慚恚。伯顏遂拘天祥，隨祈請使北行。
是日，元兵屯錢塘江沙上，臨安人方幸波濤大作，一洗而空之，潮三日不至。
丁未，元詔諭臨安新附府、州、司、縣官吏軍民曰：「間者，行中書省右丞相伯顏遣使來奏，宋母后、幼主暨諸大臣百官齎璽綬奉表降附。朕惟自古降王必有朝覲之禮，已遣使持往迎致。爾等各守職業，其勿妄生疑畏。」仍命伯顏就遣宋內侍王埜入宮，收宋國袞冕、圭璧、符璽及宮中圖籍、寶玩、車輅、輦乘、鹵簿、麾仗等物。
是月，夏貴以淮西叛降元。時，阿術屯淮南東道，其西道屬之萬戶昂吉兒，俾駐和州，進攻廬州。夏貴以書抵伯顏曰：「願毋費國力，攻奪邊城，若行都歸附，邊城焉往？」至是，舉所部納款於元，元以貴爲淮西安撫使。有洪福者，貴家僮也，從貴積勞知鎮巢軍。貴既北降，招福，不聽。使其從子往，福斬之。元兵攻城久不拔，貴至城下，好語語福，請單騎入城。福信之，門發而伏兵起，突入執福父子，屠城中。貴涖殺福，子大源、大淵呼曰：「法止誅首謀，何乃舉家爲戮？」福叱曰：「以一命報宋朝，何至告人求活耶？」次及福，福大罵，貴數不忠，請身南向死，以明不肯背國。聞者流涕。
元人索宮女、內侍及諸樂官，宮女赴水死者以百數。
三月丁丑，元伯顏自湖州市入臨安城，建大將旗鼓，率左右翼萬戶巡城，觀潮於浙江，又登獅子峯，觀臨安形勢，部分諸將。時福王亦自紹興至，伯顏深慰之。太皇太后及帝欲與相見，伯顏曰：「未入朝，無相見之禮。」明日，發臨安，阿答海等入宮宣詔，免牽羊繫頸之禮，趣帝及太后入覲。太后全氏泣謂帝曰：「荷天子聖慈活汝，宜拜謝。」禮畢，帝與太后肩輿出宮。太皇太后謝氏以疾留內。與芮及沂王乃猷、度宗母隆國夫人黃氏，並楊鎮、謝堂、高應鬆、庶僚劉褒三學生等皆行。太學生徐應鑣與其二子琦、崧一女同赴井死。
元伯顏引兵北還，以忙兀臺鎮浙西，唆都鎮浙東，董文炳、阿刺罕經略閩、浙未下州郡。
閏月，帝及太后隨元兵北行。至瓜洲，李庭芝、姜才涕泣誓將士，出兵奪兩宮，將士皆感泣。乃盡散金帛犒兵，以四萬人夜搗瓜洲，戰三時，元兵擁帝避去，才追戰至浦子市，夜猶不退。阿術使人招之，才曰：「吾寧死，豈作降將軍耶？」真州苗再成亦謀奪駕，不克。
五月丙申，元主忽必烈廢帝爲瀛國公。初，吳堅等至燕，不得命，留館中，賈餘慶病卒，惟家鉉翁聞國亡，旦夕哭泣，不食飲者數日。元主高其節，欲官之，鉉翁義不二君，直辭不受。帝及太后至燕，高應鬆亦不食卒。堅及鉉翁迎謁，伏地流涕，稱謝奉使無狀，不能保存社稷。帝遂赴上都，見元主於大安殿。元主尋命帝爲僧，全太后亦爲尼於正智寺。時太皇太后謝氏以病獨留臨安，後元人忽自宮中舁其牀以出，侍衛七十餘人，同赴燕，降封壽春郡夫人，留燕七年而終。福王與芮亦降封爲平原郡公。
元主嘗召宋降將，問曰：「汝等降何容易？」對曰：「賈似道專國，每優禮文士而輕武臣。臣等久積不平，故望風送款。」元主曰：「似道實輕爾曹，特似道一人之過，汝主何負焉？正如爾言，則似道輕爾也固宜。」
元伯顏入朝，元主命百官郊迎以勞之。既至，拜爲同知樞密院事，以陵州、藤州戶六千爲食邑。
秋七月，李庭芝、姜才赴召，至泰州，揚州守將朱煥、泰州裨將孫貴等皆降於元，庭芝、才死之，淮東盡陷。初，臨安既陷，阿術以太皇太后手詔諭庭芝使降。庭芝登城謂使者曰：「奉詔守城，未聞以詔諭降也。」及帝次瓜洲，太皇太后復賜庭芝詔曰：「比詔卿納款，日久未報，豈未悉吾意，尚欲固圉耶。今吾與嗣君既已臣伏，卿尚爲誰守之？」庭芝不答，命發弩射死者，斃一人，餘皆奔去。阿術乃遣兵守高郵、寶應，以絕其餉道。博羅歡又攻拔泰州之新城，驅夏貴淮西降卒至城下，以示庭芝。幕客或勸爲計，庭芝曰：「吾惟一死而已。」阿術復遣使者持元主詔招庭芝，庭芝開壁納使者，斬之，焚其詔於陴上。既而淮安、盱眙、泗州以糧盡降元，庭芝猶括民間粟以給兵。粟盡，又令官人出粟。粟又盡，令將校出粟，雜牛皮麴櫱以給之，兵有自食其子者，然猶力戰不屈。姜才聞高郵米運將至，出步騎五千，戰於丁村，自夜達旦，元兵多敗，董士元戰死。阿術使伯顏察救之，所將皆阿術麾下，才軍識其旗幟，皆潰，才脫身走。阿術請元主降詔，赦庭芝焚詔殺使之罪，令早歸款，庭芝不納。會福州使至，庭芝命制置副使朱煥守揚，而自與姜纔將兵七千趨泰州，將東入海。庭芝既行，煥即以城降。阿術分道追及庭芝，殺步卒千餘人。庭芝走入泰州，阿術圍之，且驅其妻子至陴下，召降。會姜才疽發背，不能戰。泰州裨將孫貴、胡惟孝、尹端甫、李遇春開北門納元軍。庭芝赴蓮池中，水淺不死，遂與姜才俱被執。至揚州，阿術責其不降，才曰：「不降者我也。」憤罵不已。然猶愛其才勇，未忍殺之。朱煥請曰：「揚自用兵已來，積骸滿野，皆庭芝與才所爲。不殺之，何俟？」阿術乃皆殺之。揚民聞者，莫不泣下。有宋應龍者，爲泰州諮議官，泰守孫良臣之弟舜臣自軍中來說降，良臣召應龍與計，應龍極陳國家恩澤，君臣大義，請殺舜臣，以戒持二心者。良臣不得已殺之。及泰州降，應龍夫婦自經死。未幾，真州亦陷，苗再成死之。
先是，元兵自元年十月圍潭州，湖南安撫兼知州事李芾拒守，大小戰數十合。至是年正月，阿里海涯督戰益急，與諸將畫地分圍，決隍水，以樹梯衝城。城中大窘，力不能支，諸將泣請曰：「事急矣，吾屬爲國死，可也，如民何？」芾罵曰：「國家平時所以厚養汝者，爲今日也。汝第死守，若再復言，吾先戮汝。」元兵登城，蟻附而上。知衡州尹榖時寓城中，知事不可爲，乃爲二子行冠禮。或曰：「此何時，行此迂闊事。」榖曰：「正欲令兒曹冠帶見先人於地下耳。」既畢禮，與其家人自焚。芾命酒酎之，因留兵佐會飲，夜傳令，猶手書「盡忠」字爲號。飲達旦，諸賓佐出，參議楊霆赴園池死。芾坐熊湘閣，召帳下沈忠，遺之金，曰：「吾力竭，分當死，吾家人亦不可辱於俘。汝盡殺之，而後殺我。」忠伏地叩頭，辭以不能，芾固命之，忠泣而諾。取酒飲其家人，盡醉，乃遍刃之，芾亦引頸受刃。忠縱火焚其居，還家，殺其妻子，復至火所，大慟，哭舉身投地，乃自刎。幕僚陳億孫、顏應焱皆死。潭民聞之，多舉家自盡，城無虛井，縊林木者相望。守將吳繼明、劉孝忠以城降。阿里海涯傳檄諸郡，由是袁、連、衡、永、郴、全、道、桂陽、武岡皆降。寶慶通判曾如驥亦不屈而死。
