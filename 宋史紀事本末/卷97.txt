○董宋臣丁大全之奸
理宗寶祐三年五月，以宦者董宋臣幹辦佑聖觀。宋臣逢迎上意，起梅堂、芙蓉閣、香蘭亭，強奪民田，引倡優入宮，招權納賄，無所不至，人以「董閻羅。」目之。監察御史洪天錫上疏言：「天下之患三，曰宦官、外戚、小人。」蓋指宋臣及謝堂、厲文翁也。帝俾天錫易疏，欲自戒飭之。天錫又言：「自古奸人雖憑怙，其心未嘗不畏人主之知。若知之而止於戒飭，則憑怙愈張，不若未知之爲愈也。」不報。
六月，以丁大全爲右司諫。大全，鎮江人，面藍色，爲戚里婢壻，夤緣閻妃及內侍盧允升、董宋臣，遂得寵於帝。自蕭山尉累拜右司諫。時正言陳大方、侍御史胡大昌與大全同除，人目爲「三不吠犬」。
戊子，罷監察御史洪天錫。時雨土，天錫以其異爲《蒙》，力言陰陽、君子小人之辯。又言：「蜀中地震，閩、浙大水，上下窮空，遠近嗟怨，獨貴戚、巨閹享富貴耳。舉天下窮且怨，陛下能獨與數十人者共天下乎？」會吳民列愬宦官董宋臣奪其田，天錫下其事有司，而御前提舉所謂田屬御莊，不當白臺，儀鸞司亦牒常平。天錫謂「御史所以雪冤，常平所以均役，若中貴人得以控之，則內外臺可廢，猶謂國有紀綱乎？」乃申劾宋臣並慮允升，及言：「修內司止於供膳修，比年動曰御前，奸贓之老吏，逋逃之渠兇，一竄名其間，則有司不得舉手。狡者獻謀，暴者助虐，其展轉受害者，皆良民也。願無使史臣書之曰，內司之橫自今始。」疏六七上，悉留中不報，天錫遂去。宗正寺丞趙崇嶓移書責丞相謝方叔不能救正，而讒者又曰：「天錫之論，方叔意也。」於是監察御史朱應元劾謝方叔及參知政事徐清叟，罷之。董宋臣、盧允升猶以爲未快，厚賂人上書，力詆洪天錫、謝方叔，且乞誅之，使天下明知宰相、臺諫之去出自獨斷，於內侍無預。遂出方叔提舉洞霄宮。
四年六月，丁大全逐右丞相董槐。槐自以爲人主所振拔，可以利安國家者無不爲，嘗言於帝「有害政者三：一戚里不奉法，二執法大吏久於其官而擅威福，三皇城司不檢士。將師不檢下故士卒橫，士卒橫則變生於無時。執法擅威福，故賢、不肖混淆，賢、不肖混淆則奸邪肆，賢人伏而不出。親戚不奉法故法令輕，法令輕故朝廷卑。三者不去，政且日廢。願自上除之。」於是嫉之者滋甚。時，帝年浸高，操柄獨斷，羣臣無當意者，漸喜狎佞人。丁大全方諂事內嬖，竊弄威權，帝弗覺悟。大全嘗遣客私於槐，槐曰：「吾聞人臣無私交，吾惟事上，不敢私結約。幸爲謝丁君。」大全度槐終不容己，乃日夜刻求槐短。槐入對，極言大全邪佞不可近。帝曰：「大全未嘗短卿，卿勿疑。」槐曰：「臣與大全何怨。顧陛下拔臣至此，臣知大全奸邪而噤不言，是負陛下也。且陛下謂大全忠，而臣以爲奸，不可與俱事陛下矣。」上書乞骸骨，不報。大全益怨之，乃上章劾槐。章未下，大全夜半以臺檄調隅兵百餘人，露刃圍槐第，驅迫之出，紿令輿槐至大理寺，欲以此脅之。須臾，出北關，棄槐，囂呼而散。槐徐步入接待寺，罷相之制始下，物論殊駭。三學生屢上書言之，乃詔槐以觀文殿大學士提舉洞霄宮。
大全既逐槐，益恣橫，道路以目。太學生陳宜中、黃鏞、林則祖、曾唯、劉黻、陳宗六人上書攻之。大全怒，使御史吳衍劾之，削其籍，編管遠州，立碑三學，戒諸生勿得妄議國政。士論翕然稱宜中等號爲「六君子」。左司郎中陳宗禮見大全擅柄，以言爲諱，嘆曰「此可一日居乎？」陛對，言：「願爲宗社大計，毋但爲倉廩府庫之小計。願得天下四海之心，毋但得左右便嬖戚畹之心。願寄腹心於忠良，毋但寄耳目於卑近。願四通八達以來正人，毋但旁蹊曲徑，類引貪濁。」不納。
十一月，以丁大全籤書樞密院事，馬天驥同籤書院事。時閻妃怗寵，大全、天驥用事，有「無名子。」書八字於朝門曰：「閻、馬、丁當，國勢將亡。」
十二月，罷知嚴州吳盤。帝以御寶黃冊催內藏坊場錢，盤奏言：「內庫理財太急，督促太峻。龍章鳳篆，施於帑藏之催科。寶冊泥封，下同官吏之文檄。居萬乘之崇高，而商財賄之有無，事雖至微，關係甚大。」董宋臣諷臺諫劾罷之。
六年夏四月，以丁大全爲右丞相兼樞密使。
開慶元年春正月，國子監主簿徐宗仁伏闕上書曰：「賞罰者軍國之綱紀，賞罰不明則綱紀不立。今天下如器之欹而未墜於地，存亡之機，固不容發。兵虛將惰而力匱財殫，環視四境，類不足恃，而所恃以維持人心，奔走豪傑者，惟陛下賞罰之微權在耳。權在陛下，而陛下不知所以用之，則未墜者安保其終不墜乎。臣竊爲此懼久矣。陛下當危急之時，出金幣，賜土田，授節鉞，公爵秩，尺寸之功在所必賞，故當悉心效力，圖報萬分。而自出兵越江逾廣以來，未聞有死封疆戰陣者，豈賞罰不足以勸懲之耶。今通國之所謂佚罰者，乃丁大全、袁玠、沈翥、張鎮、吳衍、翁應弼、石正則、王立愛、高鑄之徒，而首惡則董宋臣也。是以廷紳抗疏，學校叩閽，至有欲借尚方劍爲陛下除惡，而陛下乃釋而不問，豈真欲愛護此數人而重拂千萬人之心哉。今天下之事勢急矣，朝廷之紀綱壞矣，若誤國之罪不誅，則用兵之士不勇，東南一隅已半壞於此數人之手，而罰不損其毫毛。彼方擁厚貲，挾聲色，高臥華屋，而使陛下與二三大臣焦心勞思，可乎。三軍之在行者，豈不憤然不平曰：稔禍者誰歟，而使我捐軀兵革之間。百姓之罹難者，豈不羣然胥怨曰：召亂者誰歟，而使我流血鋒鏑之下。陛下亦嘗念及此乎？」不報。宗仁又極論「宋臣盤固日久，矇蔽日深，不誅，且誤國。」竟不報。
冬十月，丁大全罷。時蒙古侵軼日甚，大全當國，匿不以聞，至是罷相，以觀文殿大學士判鎮江府。中書舍人洪芹繳奏，言：「大全鬼蜮之資，穿窬之行，引用兇惡，陷害忠良，遏塞言路，濁亂朝綱。乞追官遠竄，以伸國法。」御史朱貔孫等相繼論「大全奸回險狡，很害貪殘，假陛下之刑威，以箝天下之口，挾陛下之爵祿，以籠天下之財。」饒虎臣又論其「絕言路，壞人才，竭民力，誤邊防。」四罪。詔致仕。
景定元年夏四月，出內侍董宋臣於安吉州。
三年十一月，竄丁大全於新州，道死。
