○隆興和議
高宗紹興三十二年六月，帝傳位於太子，太子即位。
七月，帝手書召張浚入見。浚至，帝改容曰：「久聞公名，今朝廷所恃惟公。」因賜之坐。浚從容言：「人主之學，以心爲本。一心合天，何事不濟。所謂天者，天下之公理而已。必兢業自持，使清明在躬，則賞罰舉錯，無有不當，人心自歸，敵讎可復。」帝悚然曰：「當不忘公言。」加浚少傅、魏國公，宣撫江淮。
浚見帝英武，力陳和議之非，勸帝堅意以圖恢復。欲遣舟師自海道搗山東，命諸將出師犄角以向中原。翰林學士史浩以潛邸舊臣，時與樞密議，欲城採石、瓜洲。浚言不守兩淮而守江干，是示敵以削弱，怠戰守之氣，不若先城泗州。浩不悅，遂與有隙，凡浚所規畫，浩多沮之。
十一月，金以僕散忠義爲都元帥，紇石烈志寧副之。時，金主以朝廷欲正敵國禮，乃詔忠義總戎事，居南京，節制諸軍，復令志寧駐軍淮陽。忠義將行，金主諭之曰：「宋若歸侵疆，貢禮如故，則可罷兵。」忠義至汴，簡閱士卒，分屯要害。
孝宗隆興元年春正月庚子，以張浚爲樞密使，都督江淮東、西路軍馬，開府建康。浚薦陳俊卿爲江淮宣撫判官。先是，帝召俊卿及浚子栻赴行在。浚附奏，請帝臨幸建康以動中原之心，用師淮壖以爲吳璘聲援。帝見俊卿，問浚動靜飲食顏貌曰：「朕倚魏公如長城，不容浮言搖奪。」浚開府江淮，參佐皆一時之選。栻以少年內贊密謀，外參庶務，其所綜畫，幕府諸人皆自以爲不及。及入奏事，因進言曰：「陛下上念祖宗之讎恥，下憫中原之塗炭，惕然於中，思有以振之。臣謂此心之發，即天理之所存也。願益加省察，而稽古親賢以自輔，無使少息，則今日之功可以立成。」帝嘉納之。
三月壬辰，金帥紇石烈志寧以書來求海、泗、唐、鄧、商州之地及歲幣。先是，金人十萬衆屯河南，聲言規取兩淮，朝廷震恐。張浚請以大兵屯盱眙、泗、濠、廬備之。至是，志寧乃以書抵浚，欲凡事一依皇統以來故約，不然，請會兵相見。且遣蒲察徒穆、大周仁屯虹縣，蕭琦屯靈壁，積糧修城，將爲南攻計。
夏四月戊辰，張浚被命入見。帝銳意恢復，浚乞即日降詔幸建康。帝以問史浩，浩對曰：「先爲備守，是爲良規，議戰議和，在彼不在此。儻聽淺謀之士，時興不教之師，敵退則論賞以邀功，敵至則斂兵而遁跡，取快一時，含冤萬世。」及退，詰浚曰：「帝王之兵，當出萬全，豈可嘗試以圖僥悻。」復辯論於殿上。浚因內引奏浩意不可回，恐失機會。且謂金人至秋必爲邊患，當及其未發攻之。帝然其言，乃議出師渡淮，三省、樞密院不預聞。會李顯忠、邵宏淵亦獻搗虹縣、靈璧之策，帝命先圖二城。浚乃遣顯忠出濠州，趨靈璧。宏淵出泗州，趨虹縣。
五月甲辰，李顯忠及邵宏淵敗金人於宿州。
乙巳，史浩罷。省中忽見邵宏淵出兵狀，始知不由三省，徑檄諸將。浩語陳康伯曰：「吾屬俱兼右府，而出兵不預聞，焉用相哉。不去何待。」入對，因奏「陳康伯欲納歸正人，臣恐他日必爲子孫憂。張浚銳意用兵，若一失之後，恐陛下不得復望中原。」因力乞罷。侍御史王十朋論浩八罪，曰：「懷奸誤國，植黨盜權，忌言蔽賢，欺君訕上。」帝爲出浩知紹興府。十朋再疏論之，予祠。
李顯忠自濠梁渡淮，至陡溝。金右翼都統蕭琦用柺子馬來拒，顯忠力戰敗之，遂復靈璧。顯忠入城，宣佈德意，不戮一人，於是中原歸附者接踵。宏淵圍虹，久不下。顯忠遣靈璧降卒，開諭禍福，金守將蒲察徒穆、大周仁皆出降。宏淵恥功不自已出，會有降千戶訴宏淵之卒奪其佩刀，顯忠立斬之，由是二將不協。未幾，蕭琦復降於顯忠。
丙午，李顯忠兵傅宿州城，金人來拒，顯忠大敗其衆，追奔二十餘里。邵宏淵至，謂顯忠曰：「招撫真關西將軍也。」顯忠閉營休士，爲攻城計，宏淵等不從。顯忠引麾下楊椿上城，開北門，不逾時，拔其城。宏淵等殿後趣之，始渡濠登城。城中巷戰，又從斬虜數千人，擒八千餘人。遂復宿州，中原震動。捷聞，帝手書勞張浚曰：「近日邊報，中外鼓舞，十年來無此克捷。」既而宏淵欲發倉庫犒卒，顯忠不可，移軍出城，止以見錢犒士，士皆不悅。詔以顯忠爲淮南、京東、河北招討使，宏淵副之。
癸丑，金紇石烈志寧自睢陽引兵攻宿州，李顯忠擊卻之。金孛撒復自汴率步騎十萬來攻宿州，晨薄城下，列大陣。顯忠謂宏淵併力夾擊，宏淵按兵不動，顯忠獨以所部力戰。俄而敵大至，顯忠用克敵弓射卻之。宏淵顧衆曰：「當此盛夏，搖扇清涼且不堪，況烈日被甲苦戰乎？」人心遂搖，無復鬥志。至夜，中軍統制周宏鳴鼓大噪，陽爲敵兵至，與邵世雍、劉侁各以所部兵遁。繼而統制左師淵、統領李彥孚亦遁。顯忠移軍入城，統制張訓通、張師顏、荔澤、張淵等以顯忠、宏淵不協，各遁去。金人乘虛復來攻城，顯忠竭力捍禦，斬首二千餘級，積屍與牛馬牆平。城東北角敵兵二十餘人已上百餘角，顯忠取軍所執斧斫之，敵始退卻。顯忠嘆曰「若使諸軍相與犄角，自城外掩擊，則敵兵可盡，敵帥可擒，河南之地指日可復矣。」宏淵又言：「金添生兵二十萬來，儻我兵不返，恐不測生變。」顯忠知宏淵無固志，勢不可孤立，嘆曰「天未欲平中原耶。何沮撓如此。」遂夜引還。甲寅，至符離，師大潰。是舉所喪軍資器械略盡，幸而金不復南。時，張浚在盱眙，顯忠往見浚，納印待罪。浚以劉寶爲鎮江諸軍都統制，乃渡淮，入泗州，撫將士，遂還揚州，上疏自劾。
乙卯，下詔親征。
癸亥，張浚乞致仕。初，宿師之還。士大夫主和者皆議浚之非。帝賜浚書曰：「今日邊事，倚卿爲重，卿不可畏人言而懷猶豫。前日舉事之初，朕與卿任之，今日亦須與卿終之。」浚乃以魏勝守海州，陳敏守泗州，戚方守濠州，郭振守六合。治高郵、巢縣兩城爲大勢，修滁州關山以扼敵衝，聚水軍淮陰，馬軍壽春，大飭兩淮守備。帝召浚子栻入奏事，浚附奏曰：「自古有爲之君，心腹之臣相與協謀同志，以成治功。今臣以孤蹤，動輒掣肘，陛下將安用之。」因乞骸骨。帝覽奏，謂栻曰：「朕待魏公有加，雖乞去之章日上，朕必不許。」帝對近臣言，必曰魏公，未嘗斥其名。每遣使至督府，必令視浚飲食多少，肥瘠如何。至是，帝以符離師潰，乃議講和。召湯思退爲醴泉觀使，奉朝請。癸酉，下詔罪已。於是尹穡附湯思退劾張浚，遂降授浚江淮東、西路宣撫使，邵宏淵降官階，仍前建康都統制。
王十朋上疏言：「臣素不識浚，聞其誓不與敵俱生，心實慕之。前因輪對，言金必敗盟，乞用浚。陛下嗣位，命督師江淮。今浚遣將取二縣，一月三捷，皆服陛下任浚之難。及王師一不利，橫議蜂起。臣謂今日之師，爲祖宗陵寢，爲二帝復讎，爲二百年境土，爲中原弔民伐罪，非前代好大生事者比，益當內修，俟時而動。陛下恢復志立，固不以一衄爲羣議所搖，然異論紛紛，浚既待罪，臣其可尚居風憲之職。乞賜竄殛。」因言：「臣聞近日欲遣龍大淵撫諭淮南，信否。」上曰：「無之。」又言：「聞欲以楊存中爲御營使。」上默然。改除十朋吏部侍郎，復出知饒州。
己卯，貶李顯忠官，筠州安置。
八月丙寅，陳俊卿以張浚降秩徙治，上疏曰：「若浚不用，宜別屬賢將，如欲責其後效，降官示罰可也。今削都督重權，置揚州死地，如有奏請，臺諫沮之，人情解體，尚何後效之圖。議者但知惡浚而欲殺之，不復爲宗社計。願下詔戒中外協濟，使浚自效。」疏入，帝悟，即復浚都督江淮軍馬。浚遂以劉寶爲淮東招撫使。
戊寅，金紇石烈志寧復以書移三省、樞密院，求海、泗、唐、鄧泗州地，及歲幣，稱臣，還中原歸正人，即止兵，不然，當俟農隙往戰。帝以付張浚，浚言：「金強則來，弱則止，不在和與不和。」湯思退，秦檜黨也，急於求和，陳康伯、周葵等皆上疏，謂「敵意欲和，則我軍民得以休息，爲自治之計，以待中原之變而圖之，是萬全之計也。」工部侍張闡獨曰：「彼欲和，畏我耶。愛我耶。直款我耳。」力陳六害，不可許。帝曰：「朕意亦然，姑隨宜應之。」丙戌，遣盧仲賢持報書如金師，云：「海、泗、唐、鄧等州，乃正隆渝盟之後，本朝未遣使之前得之。至於歲幣，固非所較，第兩淮凋瘵之餘，恐未如數。」仲賢陛辭，帝戒以勿許四郡，而思退等命許之。張浚奏「仲賢小人多妄，不可委信。」不聽。
冬十月戊午，命廷臣議金帥所言四事，其說不一。帝曰：「四州地、歲幣可許，名分、歸正人不可從。」
十一月己丑，盧仲賢至宿州，僕散忠義懼之以威。仲賢惶恐，言歸當稟命，遂以忠義貽三省、密院書來，上其畫定四事：一，欲通書稱叔侄。二，欲得唐、鄧、海、泗四州。三，欲歲幣銀絹之數如舊。四，欲歸彼叛臣及歸正人。仲賢還，帝大悔。
庚子，湯思退奏以王之望充金國通問使，龍大淵副之，許割棄四州，求減歲幣之半。初，之望爲都督府參贊軍事，奏言：「人主論兵，與臣下不同，惟奉承天意而已。竊觀天意，南北之形已成，未易相兼，我之不可絕淮而北，猶敵之不可越江而南也。不若移攻戰之力以自守，自守既固，然後隨機制變，擇利而應之。」思退悅其言，故奏遣之。會右正言陳良翰言：「前遣使已辱命，大臣不悔前失而復遣王之望，是金不折一兵而坐收四千里要害之地，決不可許四郡。若歲幣則俟得陵寢然後與，庶爲有名。今議未決而之望遽行，恐其辱國不止於仲賢。願先馳一介往，俟議決然後行，未晚。」帝然之。
癸丑，以胡昉、楊由義爲金國通問所審議官。張浚力言金未可和，請帝幸建康，以圖進兵。帝乃手詔王之望等，並一行禮物並回，待命境上，而令胡昉等先往，諭金以四州不可割之意。
詔以和戎遣使大詢於廷，侍從、臺諫與議者凡十有四人，主和者半，可否者半。胡銓獨上議曰：「京師失守，自汪伯彥、黃潛善主和。完顏亮之變，自秦檜主和。議者乃曰，外雖和內不忘戰，此向來權臣誤國之言也，一溺於和，不能自振，尚能戰乎？」
陳康伯等言：「金人來通和，朝廷遣盧仲賢報之，其所論最大者三事：我所欲者，削去舊禮，彼亦肯從。彼所欲者，歲幣如數，我不深較。其未決者，彼欲得四州，而我以祖宗陵寢、欽宗梓宮爲言，未之與也。乞召張浚歸國，特垂諮訪，仍命侍從、臺諫集議。」帝從之。羣臣多欲從金人所請，張浚及虞允文、胡銓、閻安中上疏力爭，以爲不可與和。湯思退曰：「此皆以利害不切於已，大言誤國，以邀美名。宗社大事，豈同戲劇。」帝意遂定。浚在道聞王之望行，上疏力辯其失，曰：「自秦檜主和，陰懷他志，卒成逆亮之禍。檜之大罪未正於朝，致使其黨復出爲惡。臣聞立大事者以人心爲本，今內外之議未決，而遣使之詔已下，失中原將士四海傾慕之心，他日誰復爲陛下用命哉。人心既失，如水之覆，難以復收，而況於天則不順，於義則不安，竊爲陛下憂之。」不聽。
二年春正月丙午，金帥僕散忠義復以書來議和。
二月，胡昉自宿州還。初，昉至金，金人以失信執之。帝聞昉被執，謂張浚曰：「和議不成，天也，自此事當歸一矣。」詔王之望以幣還。既而僕散忠義以書進，金主覽之，曰：「行人何罪。」即遣還，邊事令元帥府從宜措畫。
三月丙戌，詔張浚視事江淮，金軍退。初，湯思退恐和議不成，奏請以宗社大計，奏稟上皇而後從事。帝批示三省曰：「金無禮如此，卿猶欲議和。今日事勢非秦檜時比，卿議論，秦檜不若。」思退大駭，陰謀去浚，遂令王之望等驛奏「兵少糧乏，樓櫓器械未備。」又言：「委四萬衆以守泗州，非計。」帝惑之。會戶部侍錢端禮言：「兵者兇器，願以符離之潰爲戒，早決國是，爲社稷至計。」乃詔浚行視江淮。時，浚所招徠山東、淮北忠義之士以實建康、鎮江兩軍，凡萬二千人。萬弩營所招淮南壯士及江西羣盜，又萬餘人，陳敏統之，以守泗州。凡要害之地，皆築城堡，其可因水爲險者，皆積水爲櫃，增置江、淮戰艦，諸軍弓矢器械悉備。金人方屯重兵，爲虛聲脅和，有「刻日決戰。」之語。及聞浚復視師，亟撤兵歸。於是淮北之來歸者日不絕，山東豪傑悉願受節度。浚以蕭琦契丹望族，沉勇有謀，欲令盡領降衆，且以檄諭契丹，約爲應援。金人益懼。
丁亥，貶盧仲賢，械送彬州編管。張浚遣子栻入奏仲賢辱國無狀。帝怒，遂下大理，問其擅許四州之罪，奪三官。尋除名，竄彬州。
夏四月丁丑，罷張浚，判福州。湯思退諷右正言尹穡論浚跋扈，且費國不貲，奏令張深守泗不受趙廓之代爲拒命。復論督府參議官馮方，罷之。浚乃請解督府。詔以錢端禮、王之望宣諭兩淮，而召浚還。端禮入奏，言：「兩淮名曰備守，守未必備。名曰治兵，兵未必精。」蓋詆浚也。浚留平江，凡八上疏，乞致仕。帝察浚之忠，欲全其去，乃命以少師、保信節度使判福州。左司諫陳良翰、侍御史周操言浚忠勤，人望所屬，不當使去國，皆坐罷。
秋七月己巳，命撤兩淮邊備。湯思退急欲和好之成，自撤邊備，罷築壽春城，散萬弩營兵，輟修海船，毀折水櫃，不推軍功賞典，及撤海、泗、唐、鄧之戍。
八月，胡銓上疏，言：「自靖康迄今，凡四十年，三遭大變，皆在和議，則醜虜之不可與和彰彰矣。肉食鄙夫，萬口一談，牢不可破，非不知和議之害而爭言爲和者，是有三說焉：曰偷懦，曰苟安，曰附會。偷懦則不知立國，苟安則不戒酖毒，附會則覬得美官。小人之情狀具於此矣。今日之議若成，則有可吊者十，若不成，則有可賀者亦十，請爲陛下極言之：何謂可吊者十。真宗皇帝時，宰相李沆謂王旦曰：我死，公必爲相，切勿與敵講和。吾聞出則無敵國外患，如是者國常亡。若與虜和，自此中國必多事矣。旦殊不以爲然，既而遂和，海內虛耗，旦始悔不用文靖之言。此可吊者一也。中原謳吟思歸之人，日夜引領望陛下拯溺救焚，不啻赤子之望慈父母。一與虜和，則中原絕望，後悔何及。此可吊者二也。海、泗，今日之藩籬、咽喉也。彼得海、泗，且決吾藩籬以瞰吾室，扼吾咽喉以制吾命，則兩淮決不可保，兩淮不保則大江決不可守，大江不守則江、浙決不可安。此可吊者三也。紹興戊午，和議既成，檜建議，遣二三大臣如路允迪等分往南京等州，交割歸地。一旦叛盟，劫執允迪等，下親征之詔，虜復請和。其反覆變詐如此，檜猶不悟，奉之如初，事之愈謹，賂之愈厚，卒有逆亮之變，驚動輦轂，太上謀欲入海，行朝居民一空。覆轍不遠，忽而不戒，臣恐後車又將覆也。此可吊者四也。紹興之和，首議決不與歸正人。口血未乾，盡變前議，凡歸正之人一切遣還，如陳師回、趙良嗣等，聚族數百，幾爲蕭牆憂。今必盡索歸正之人，與之則反側生變，不與則虜決不肯但已。夫反側則肘腋之變深，虜決不肯但已則必別起釁端，猝有逆亮之謀，不知何以待之。此可吊者五也。自檜當國二十年間，竭民膏血以餌犬羊，迄今府庫無旬月之儲，千村萬落，生理蕭然，重以蝗蟲、水潦。自此復和，蠹國害民，殆有甚焉者矣。此可吊者六也。今日之患，兵費已廣，養兵之外，又增歲幣，且少以十年計之，其費無慮數千億。而歲幣之外，又有私覿之費。私覿之外，又有賀正、生辰之使。賀正、生辰之外，又有泛使。一使未去，一使復來，生民疲於奔命，帑廩涸於將迎。瘠中國以肥虜，陛下何憚而爲之。此其可吊者七也。側聞虜人嫚書，欲書御名，欲去國號大字，欲用再拜。議者以爲繁文小節不必計較，臣竊以爲議者可斬也。夫四郊多壘，卿大夫之辱。楚子問鼎，義士之所深恥。獻、納二字，富弼以死爭之。今強敵橫行，與多壘孰辱。國號大、小，與鼎輕、重孰多。獻、納二字，與再拜孰重。臣子欲君父屈已以從之，則是多壘不足辱，問鼎不必恥，獻、納不必爭。此其可吊者八也。臣恐再拜不已，必至稱臣。稱臣不已，必至請降。請降不已，必至納土。納土不已，必至銜璧。銜璧不已，必至輿櫬。輿櫬不已，必至如晉帝青衣行酒，然後爲快。此其可吊者九也。事至於此，求爲匹夫，尚可得乎。此其可吊者十也。竊觀今日之勢，和決不成，儻能獨斷，追回使者魏杞、康湑等，絕請和議以鼓戰士，下哀痛之詔以收民心，天下庶乎其可爲矣。如此，則有可賀者亦十：省數千億之歲幣，一也。專意武備，足兵食，二也。無書名之恥，三也。無去大之辱，四也。無再拜之屈，五也。無稱臣之忿，六也。無請降之禍，七也。無納土之悲，八也。無銜璧、輿櫬之酷，九也。無青衣行酒之慘，十也。去十吊而就十賀，利害較然，雖三尺童穉亦知之，而陛下不悟。《春秋左氏》謂無勇者爲婦人，今日舉朝之士皆婦人也。如以臣言爲不然，乞賜流放竄殛，以爲臣子出位犯分之戒。」
壬午，遣宗正少卿魏杞如金議和，書稱「侄大宋皇帝某再拜奉於叔大金皇帝」，歲幣二十萬。帝面諭杞曰：「今遣使一正名，二退師，三減歲幣，四不發歸附人。」杞條陳十七事擬問對，帝隨事畫可。陛辭，奏曰：「臣將旨出疆，豈敢不勉，萬一無厭，願速加兵。」帝善之。錢端禮又請遣國信所大通事王抃如金師，持周葵書，致於僕散忠義及紇石烈志寧。
九月癸卯，命湯思退都督江淮軍馬，不果行。初，思退急於求和，諷侍御史尹穡言，乞置獄，取不肯撤備及棄地者二十餘人論罪，因擢穡諫議大夫。至是，命思退都督江淮，固辭不行。乙巳，覆命楊存中爲同都督。
冬十月辛巳，金兵復渡淮。初，湯思退以帝悔悟，恐事不成，陰遣孫造諭敵以重兵脅和，金僕散忠義等遂議渡淮。始，魏杞行次盱眙，忠義遣趙房長問杞所以來之意，求觀國書。杞曰：「書，御封也，見主，當廷授。」房長馳白忠義，疑國書不如式。又求割商、秦之地及歸正人，且欲歲幣二十萬。杞以聞，帝命盡依初式，許割四州，歲幣亦如其數，再易國書，忠義猶以未如所欲。至是，與紇石烈志寧分兵自清河口以犯楚州，都統制劉寶棄城遁。時，知楚州魏勝奉詔專一措置清河口。金人乘間以舟載器甲糗糧，自清河出，欲侵邊。勝覘知之，帥忠義士拒於河口。金兵詐稱欲運糧往泗州，由清河口入淮。勝欲御之，劉寶戒以方議和，不可。
十一月乙酉，金兵軼境，魏勝帥諸軍拒於淮陽，自卯至申，勝負未決。金徒單克寧帥生兵至，勝與力戰，矢盡，依土阜爲陣，謂士卒曰：「我當死此，得脫者歸報天子。」乃令步卒居前，騎兵爲殿，至淮陰東十八里，中矢，墜馬死，楚州遂陷。金人入濠、滁州，都統制王彥棄昭關走。
庚寅，以楊存中都督江淮軍馬。時，諸軍各守分地，不相統一，存中集諸將調護之，於是始更相爲援。朝議欲舍淮保江，存中持不可，乃已。
辛卯，湯思退罷，落職永州居住。太學生張觀等七十二人上書，謂「思退及王之望、尹穡奸邪誤國，鉤致敵人之罪，乞斬三人，以謝天下。並竄其黨洪适、晁公武，而用陳康伯、胡銓、陳良翰、王十朋、金安節、虞允文、王大寶、陳俊卿、黃中、龔茂良、張栻，以濟大計。」思退行至信州，聞之，憂悸而死。
戊戌，復以陳康伯爲尚書左僕射同平章事兼樞密使。時金兵犯淮，人情驚駭。張浚已卒，皆望康伯復相，故有是命。癸卯，遣王之望勞師江上。
丙辰，王忭見金二帥，得報書以歸。
乙亥，王之望罷。先是，金人至揚州，或請擊之，楊存中不敢渡江，獨臨江固壘以自守。之望與湯思退表裏，專以割地啖敵爲得計。帝詔督府擇利害擊金軍，之望下令諸將，不得妄進。言者論之，遂罷。
丙子，王忭使金，持陳康伯報書以行。
十二月丙申，以金人議和，下詔曰：「比遣王忭，遠抵潁濱，得其要約。尋澶淵盟誓之信，仿大遼書題之儀，正皇帝之稱，爲叔侄之國。歲幣減十萬之數，地界如紹興之時。憐彼此之無辜，約叛亡之不遣，可使歸正之士，鹹起寧居之心。重念數州之民，罹此一時之難，老稚有蕩析之災，丁壯有繫累之苦，宜推盪滌之宥，少慰凋殘之情。應沿邊被兵州軍，除逃遁官吏不赦外，餘並放遣。」洪适所草也。論者謂前日之所貶損，四方蓋未聞知，今著之赦文，失國體矣。
幹道元年三月，魏杞還自金。初，杞至燕山，金館伴張恭愈以國書稱「大宋」，脅杞去「大。」字。杞拒之，具言：「天子神聖，才傑奮起，人人有敵愾意。北朝用兵，能保必勝乎？」金君臣環聽拱竦。金主許損歲幣，不發歸正人，命元帥府罷兵分戍。杞卒正敵國禮而還，帝慰藉甚厚。
夏四月庚子，金報問使完顏仲等入見。十一月，詔收兩淮流散忠義人。
三年五月乙亥，金遣使來取被俘人。詔「實俘在民間者還之，軍中人及叛亡者不與。」
六年閏五月，以起居郎范成大爲金國祈請使，求陵寢地及更定受書禮，蓋泛使也。初，紹興要盟之日，金先約毋得擅易大臣，秦檜益思媚金，禮文多可議者，而受書之儀特甚。凡金使者至，捧書升殿，北面立榻前跪進，帝降榻受書，以授內侍。金主初立，使者至，陳康伯令伴使取書以進。及湯思退當國，復循紹興故事。帝常悔恨，每欲遣泛使直之，陳俊卿既屢諫不聽，罷去。至是，乃令成大使金。臨行，帝謂之曰：「朕以卿氣宇不羣，親加選擇。聞外議洶洶，官屬皆憚行，有諸。」成大對曰：「無故遣泛使，近於起釁，不執則戮。臣已立後，爲不還計。」帝愀然曰：「朕不敗盟發兵，何至害卿。咬雪餐氈或有之。」成大奏乞國書並載受書禮一節，弗許，遂行。
辛卯，吏部尚書陳良祐論奏「陛下恢復之志未嘗忘懷，然詞莫貴於僉同，不可不察，博訪歸於獨斷，不可不審，固有以用衆而興，亦有以用衆而亡，固有以獨斷而成，亦有以獨斷而敗。今遣使乃啓釁之端，萬一敵騎犯邊，則民力困於供輸，州郡疲於調發，兵連禍結，未有息期。將帥庸鄙，類乏遠謀，對君父則言效死，臨戰陣則各求生，有如符離之役，不戰自潰，瓜州之遇，望敵驚奔，孰可仗者。此臣所以未敢保其萬全。且今之求地，欲得河南，曩歲常歸版圖，不旋踵而又失。如其不許，徒費往來，若其許我，必邀重幣，經理未定，根本內虛，又將隨而取之矣。向之四郡，得之亦難，尚不能有，今又無故而求侵地，陛下度可以虛聲下之乎。況止求陵寢，地在其中，曩亦議此，觀其答書，幾於相戲。凡此二端，皆是啓釁，必須遣使，則祈取欽宗梓宮，猶爲有辭。內視不足，何暇事外。邇者未懷，豈能綏遠。」奏入，忤旨，貶瑞州居住，尋移信州。
起居張栻入對，帝曰：「卿知敵國事乎？」栻對曰：「不知也。」帝曰：「金國饑饉連年，盜賊四起。」栻曰：「金人之事，臣雖未知，境內之事，則知之矣。」帝曰：「何也。」栻曰：「臣竊見比年諸道多水旱，民貧日甚，而國家兵弱財匱，官吏誕謾，不足倚賴。正使彼實可圖，臣懼我之未足以圖彼也。」帝默然久之，栻復奏曰：「臣竊謂陵寢隔絕，誠臣子不言之至痛。然今日未能奉辭以討之，又不能正名以絕之，乃欲卑辭厚禮以求於彼，則於大義已爲未盡，而或猶以爲憂者，蓋見我未有必勝之形故也。夫必勝之形當在於蚤正素定之時，然後修德立政，用賢養民，選將練兵，以內修外攘，進戰退守，通爲一事，必治其實而不爲虛文，則必勝之形隱然可見，雖有淺陋畏怯之人，亦且奮躍而爭先矣。」帝深納之。
九月壬辰，范成大至自金。初，成大至金，密草奏具言受書式，並求陵寢地，懷之入。初進國書，辭氣慷慨，金君臣方傾聽，成大忽奏曰：「兩國既爲叔侄，而受書禮未稱，臣有疏。」搢笏出之。金主大駭，曰：「此豈獻書處耶？」左右以笏摽起之，成大屹不動，必欲書達。既而歸館所，金庭紛然，其太子允恭欲殺成大，或勸止之。其復書略云：「和好再成，界河山而如舊，緘音遽至，指鞏、洛以爲言。既雲廢祀，欲伸追遠之懷，止可奉遷，即俟刻期之報。至若未歸之旅櫬，亦當併發於行途。抑聞附請之辭，欲變受書之禮，於尊卑之分何如，顧信誓之誠安在。」於是二事皆無成功。
