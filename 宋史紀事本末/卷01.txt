宋太祖建隆元年，周恭帝宗訓元年也。先是，周顯德六年十一月，鎮、定二州，上言北漢會契丹兵入寇。至是年正月辛丑朔，遣殿前都點檢、檢校太尉、歸德節度使趙匡胤率兵禦之，殿前副都點檢慕容延釗將前軍先發。時主少國疑，中外密有推戴匡胤之意，都下讙言：「將以出軍之日，冊點檢爲天子。」士民恐怖，爭爲逃匿計，惟內廷晏然不知。
癸卯，大軍繼出。軍校苗訓號知天文，見日下復有一日，黑光摩盪者久之，指示匡胤親吏楚昭輔曰：「此天命也。」是夕，次陳橋驛。將士相聚謀曰：「主上幼弱，吾輩出死力破敵，誰則知之。不如先冊點檢爲天子，然後北征，未晚也。」都押衙李處耘具以事白匡胤弟供奉官都知匡義及歸德掌書記趙普。匡義、普部分諸將，環列待旦，遣牙隊軍使郭延贇馳騎入京，報殿前都指揮使石守信、都虞候王審琦，二人皆素歸心匡胤者。甲辰黎明，將士逼匡胤寢所，匡義、普入帳中白之。匡胤時被酒臥，欠伸徐起，將校已露刃列庭，曰：「諸將無主，願冊太尉爲皇帝。」匡胤未及對，黃袍已加身矣。衆即羅拜呼萬歲，掖之上馬，還汴。匡胤攬轡曰：「汝等貪富貴立我，能從我命則可，不然，我不能爲若主矣。」皆下馬曰：「願受命。」匡胤曰：「太后、主上，我北面事者，不得驚犯。公卿，皆我比肩，不得侵陵。朝市府庫，不得侵掠。用命，有重賞。違，不汝貰也。」皆應曰：「諾。」遂肅隊而行。
乙巳，入汴。先遣楚昭輔慰安家人，又遣客省使潘美見執政諭意。時早朝未罷，聞變，範質執王溥手曰：「倉卒遣將，吾輩之罪也。」爪入溥手，幾出血，溥噤不能對。侍衛親軍副都指揮使韓通自禁中遑遽而歸，謀帥衆御之，軍校王彥升逐焉。通馳入其第，未及闔門，爲彥升所害，妻子俱死。匡胤進登明德門，令甲士歸營，而自退居公署。將士擁範質等至，匡胤見之流涕曰：「吾受世宗厚恩，爲六軍所迫，一旦至此，慚負天地，將若之何。」質等未及對，列校羅彥環挺劍厲聲曰：「我輩無主，今日必得天子。」質等相顧不知所爲。溥降階先拜，質不得已亦拜。遂請匡胤詣崇元殿，行禪代禮。召百官至，晡時班定，猶未有禪詔，翰林承旨陶谷出諸袖中，遂用之。匡胤就廷，北面拜受。已，乃掖升殿，即皇帝位。奉周主爲鄭王，符太后爲周太后，遷之西宮。大赦，改元。以所領歸德軍在宋州，國號宋。遣使遍告郡國藩鎮，加官進爵有差。定國運以火德王，色尚赤，臘用戌。
帝，涿郡人。四世祖朓，唐幽都令。生珽，唐御史中丞。珽生敬，涿州刺史。敬生弘殷，周檢校司徒、岳州防禦使。弘殷娶杜氏，生帝於洛陽夾馬營，赤光繞屋，異香經宿不散。及長，容貌雄偉，器度豁如，識者知其非常人。仕周，補東西班行首。累官殿前都指揮使，掌軍政，凡六年。數從世宗征伐，洊立大功，人望歸之。世宗嘗於文書囊中得木，長三尺餘，題曰：「點檢作天子」。時張永德爲殿前都點檢，乃命代之，卒用代周。華山隱士陳摶聞帝代周，曰：「天下自此定矣。」未幾，鎮州報北漢兵引還。
戊申，詔贈周馬步親軍副都指揮使韓通爲中書令，以禮收葬，以旌其忠。欲加王彥升擅殺之罪，羣臣以建國之始，乞貰之，帝猶怒，故終身不得節鉞。
辛亥，論翼戴功，加石守信爲侍衛親軍馬步軍副都指揮使，高懷德爲殿前副都點檢，張令鐸爲馬步軍都虞候，王審琦爲殿前都指揮使，張光翰爲馬軍都指揮使，趙彥徽爲步軍都指揮使，並領節鎮，餘領軍者並進爵。時，慕容延釗握重兵屯真定，韓令坤領兵巡北邊。帝遣使諭意，許以便宜從事，兩人皆聽命。乃加延釗殿前都點檢，令坤侍衛都指揮使。
乙卯，帝以其弟匡義爲殿前都虞候，改名光義，趙普爲樞密直學士。
立四親廟。尊高祖朓爲僖祖文獻皇帝，曾祖珽爲順祖惠元皇帝，祖敬爲翼祖簡恭皇帝，妣皆爲皇后，考弘殷爲宣祖昭武皇帝。定製，歲以四孟月及季冬凡五享，朔、望薦食薦新。三年一祫，以孟冬。五年一禘，以孟夏。
夏四月癸巳，周昭義節度使李筠起兵。初，帝即位，遣使加筠中書令。使者至潞州，筠欲拒之，賓佐切諫，乃延使者，置酒，既而取周太祖畫像懸於壁，涕泣不已。賓佐惶駭，告使者曰：「令公被酒，失其常性，幸勿訝。」北漢主鈞聞之，乃以蠟書結筠同起兵，筠長子守節泣諫，筠不聽。帝手詔慰撫，且召守節爲皇城使，遣歸謂筠曰：「我未爲天子時，任汝自爲之。我既爲天子，汝獨不能小讓我耶？」守節歸以白筠，筠遂起兵。令幕府爲檄，數帝罪。執監軍周光遜等送於北漢，以求濟師。又遣人殺澤州刺史張福，據其城。從事閭丘仲卿說筠曰：「公孤軍舉事，其勢甚危，雖倚河東之援，恐亦不得其力。大梁甲兵精銳，難與爭鋒。不如西下太行，直抵懷、孟，塞虎牢，據洛邑，東向而爭天下，計之上也。」筠不能用。北漢主自帥兵赴筠，筠迎謁於太平驛，言受周太祖恩，不敢受死。北漢主與周世讎，不悅其言，因使其宣徽使盧贊監其軍。筠見漢兵弱少，而贊又來監，心甚悔，謀多不協，乃留守節守潞，而自引衆南向。北漢主聞贊與筠異，復遣其平章事衛融和解之，帝遣石守信、高懷德、慕容延釗、王全斌分道擊之，仍敕守信等曰：「勿縱筠下太行，急引兵扼其隘，破之必矣。」守信等敗筠兵於長平。
六月辛未，帝自帥大衆討筠。山路險峻多石，帝先於馬上負數石，將士因爭負之，即日平爲大道。遂與守信等會，大敗筠衆於澤州南，殺盧贊，筠走保澤州。帝親督戰，列柵圍之。大將馬全義帥敢死士數十人，攀堞而上，遂入其城，筠赴火死。獲衛融，請死，帝怒，以鐵撾擊其首，流血被面，融呼曰：「臣得死所矣。」帝曰：「忠臣也。」釋之，以爲太府卿。北漢主懼，引師歸。帝進攻潞州，守節以城降。帝釋其罪，以爲單州團練使。
秋七月，帝自潞州還。以大梁爲東京，洛陽爲西京。
己未，周淮南節度使李重進據揚州起兵。重進，周太祖之甥，與帝同事周室，分掌兵柄，常心憚帝。帝立，加重進中書令，移鎮青州。重進愈不自安，陰懷異志。及李筠舉兵，重進遣親吏翟守珣往潞，陰結筠。守珣素識帝，乃潛詣京師求見。帝問曰：「我欲賜重進鐵券，彼信我乎？」守珣曰：「重進終無歸順之志。」帝厚賜守珣，令說重進緩其謀，無令二兇並作，分我兵勢。守珣歸，勸重進未可輕發，重進信之。既而帝遣六宅使陳思誨賜之鐵券。重進欲治裝隨思誨朝汴，左右沮之，猶豫不決。又自以周室懿親，恐不得全，遂拘思誨，治城繕兵，遣人求援於唐，唐主以聞。遣石守信、王審琦、李處耘、宋偓等分道討之，趙普勸帝自行。
冬十月，帝發汴。十一月丁未，至廣陵，即日拔之。城將陷，左右欲殺思誨，重進曰：「吾將舉族放火死，殺此何益。」即盡室自焚，思誨亦被害。帝入城，戮同謀者數百人，揚州平。
史臣曰：韓通死於宋未受禪之頃，忠義之志明矣。李筠、李重進舊史書叛，叛與否未易言也。洛邑所謂頑民，非殷之忠臣乎。或曰三人者，嘗臣唐、晉、漢矣，曰智氏之豫讓，非歟。
三年冬十月，遷鄭王宗訓於房州。王后以開寶六年春殂，諡曰恭帝。
