○三京之復
理宗端平元年六月，詔出師收復三京。時，趙範、趙葵欲乘時撫定中原，建守河、據關、收復三京之議，朝臣多以爲未可，獨鄭清之力主其說。乃命趙範移司黃州，刻日進兵。範參議官丘嶽曰：「方興之敵，新盟而退，氣盛鋒銳，寧肯捐所得以與人耶。我師若往，彼必突至，非惟進退失據，開釁致兵，必自此始。且千里長驅，以爭空城，得之，當勤饋餉，後必悔之。」範不聽。史嵩之亦言荊襄方爾饑饉，未可興師。杜杲復陳守境之利，出師之害。喬行簡時在告，上疏曰：「八陵有可朝之路，中原有可復之機，以大有爲之資，當大有爲之會，則事之有成，固可坐而策也。臣不憂師出之無功，而憂事力之可繼，有功而至於不可繼，則其憂始深矣。夫自古英君必先治內而後治外。陛下視今日之內治，其已舉乎，其未舉乎。向未攬權之前，其弊凡幾。今既親攻之後，其已更新者凡幾。欲用君子則其志未盡伸，欲去小人則其心未盡革。上有厲精更始之意，而士大夫仍苟且不務任責。朝廷有禁苞苴、戒貪墨之令而州縣仍黷貨不知盈厭，欲行楮令則外郡之新券雖低價而莫售，欲平物價則京師之百貨視舊直而不殊，紀綱法度多頹弛而未張，賞刑號令皆玩視而不肅：此皆陛下國內之臣子,猶令之而未從,作之而不用，乃欲闔闢乾坤，混一區宇，制奸雄而折戎狄，其能盡如吾意乎。此臣之所憂者一也。自古帝王欲用其民者，必先得其心以爲根本。數十年來，上下皆懷利以相接，而不知有所謂義。民方憾於守令，緩急豈有效死勿去之人。卒不愛其將校，臨陳豈有奮勇直前之士。畜怨含憤，積於平日，見難則避，遇敵則奔，惟利是顧，遑恤其他。人心如此，陛下曾未有以轉移固結之，遽欲驅之北向，從事於鋒鏑，忠義之心，何由而發。況乎境內之民，困於州縣之貪刻，阨於勢家之兼併，饑寒之氓嘗欲乘時而報怨，茶鹽之寇嘗欲伺間而竊發，蕭牆之憂，凜未可保。萬一兵興於外，綴於強敵而不得休，潢池赤子復有如江、閩、東浙之事，其將奈何。夫民至愚而不可忽。內郡武備單弱，民之所素易也。往時江、閩、東浙之寇，皆藉邊兵以制之。今此曹猶多竄伏山谷，窺伺田裏，彼知朝廷方有事於北方，其勢不能以相及，寧不動其奸心。此臣之所憂者二也。自古英君規恢進取，必須選將練兵，豐財足食，然後舉事。今邊面遼闊，出師非止一途，陛下之將足當一面者幾人。勇而能鬥者幾人。知而善謀者幾人。非屈指得二三十輩，恐不足以備驅馳。陛下之兵能戰者幾萬。分道而趨京、洛者幾萬。留屯而守淮、襄者幾萬。非按籍得二三十萬衆，恐不足以事進取。借曰帥臣威望素着，以意氣招徠，以功賞激勸，推擇行伍，即可爲將，接納降附，即可爲兵，臣實未知錢糧之所從出也。興師十萬，日費千金。千里饋糧，士有饑色。今之饋運，累日不已，至於累月。累月不已，至於累歲。不知累幾千金而後可以供其費也。今百姓多垂磬之室，州縣多赤立之帑。大軍一動，厥費多端，其將何以給之。今陛下不愛金帛，以應邊臣之求，可一而不可再，可再而不可三。再三之後，兵事未已，欲中輟則棄前功，欲勉強則無多力。國既不足，民亦不堪，臣恐北方未可圖而南方已騷動矣。中原蹂踐之餘，所在空曠，縱使東南有米可運，然道里遼遠，寧免乏絕。由淮而進，縱有河渠可通，寧無盜賊邀取之患。由襄而進，必須負載，三十鍾而致一石，亦恐未必能達。若使頓師千里之外，糧道不繼，當是之時，孫、吳爲謀主，韓、彭爲兵帥，亦恐無以爲策。他日糧運不繼，進退不能，必勞聖慮。此臣之所憂者三也。願堅持聖意，定爲國論，以絕紛紛之說。」皆不聽。
淮西總領吳潛又告執政，論用兵復河南，不可輕易。「金人既滅，與北爲鄰，法當以和爲形，以守爲實，以戰爲應。自荊襄首納空城，合兵攻蔡，兵事一開，調度浸廣，百姓狼狽，死者枕籍，使生靈肝腦塗地，得城不過荊榛之區，獲俘不過曖昧之骨，而吾之內地荼毒如此，邊臣誤國之罪，不待言矣。聞有進恢復之畫者，其筭可謂俊偉。然取之若易，守之實難，徵行之具，何所取資。民窮不堪，激而爲變，率爲盜賊矣。今日之事，豈容輕議。」執政不能從。
詔知廬州全子才合淮西兵萬人赴汴。時，汴京都尉李伯淵、李琦、李賤奴等爲崔立所侮，謀殺之。及聞子才軍至，伯淵等以書約降，而陽與立謀備禦之策。伯淵燒封丘門以警動立，立殊不安，乃來約立視火。立從苑秀、折希顏等數騎往。既還，伯淵親送之，倉卒中就馬上抱立，立顧曰：「汝欲殺我耶？」伯淵曰：「殺爾何傷。」即出匕首橫刺之，立墜馬死。伏兵起，元帥三合殺苑秀。折希顏後至，見立墜馬，謂與人鬥，欲前解之，隨爲軍所殺。伯淵系立屍馬尾，至內前，號於衆曰：「立殺害劫奪，烝淫暴虐，大逆不道，古今無有，當殺之否。」萬口齊應曰：「寸斬之未稱也。」乃梟立首，望承天門祭哀宗，軍民皆慟，或剖其心啖之。以三屍掛闕前槐樹上。
全子才次於汴，趙葵自滁州以淮西兵五萬取泗州，由泗趨汴以會之。葵謂子才曰：「我輩始謀據關、守河，今已抵汴半月，不急攻洛陽、潼關，何待耶？」子才以糧餉未集對，葵督促益急，乃檄鈐轄範用吉、樊辛、李先、胡顯等提兵萬三千，命淮西制置司機宜文字徐敏子爲監軍，先令西上。又命楊誼以廬州強弩軍萬五千繼之，各給五日糧。
秋七月，徐敏子啓行，遣和州寧淮軍正將張迪以二百人趨洛陽。迪至城下，城中寂然無應者。至晚，有民庶三百餘家登城投降，迪與敏子遂帥衆入城。蒙古聞之，復引兵南下。
徐敏子入洛之明日，軍食已竭，乃採蒿和麪作餅而食之。楊誼之洛東三十里，方散坐蓐食，忽數里外有立紅黃涼傘者，衆方駭異，而蒙古伏兵突起深蒿中。楊誼倉卒無備，師遂大潰，爲蒙古擁入洛水者無數，誼僅以身免。是夜，有潰卒奔告於洛曰：「楊誼一軍已爲蒙古大陣衝散，今蒙古兵已據北岸矣。」於是在洛之師皆奪氣。
八月，蒙古兵至洛陽城下立寨，徐敏子與戰，勝負相當。士卒乏糧，因殺馬而食，敏子等不能留，乃班師。趙葵、全子纔在汴京，以史嵩之不致饋，糧用不繼。所復州縣，率皆空城，無兵食可因。蒙古兵又決黃河寸金澱之水以灌官軍，官軍多溺死，遂皆引師南還。
九月壬寅，趙範以入洛之師敗績，上表劾趙葵、全子才輕遣偏師復西京，趙楷、劉子澄參贊失計，師退無律，致後陣喪敗。詔「趙葵削一秩，措置河南、京東營田邊備。全子才削一秩，措置唐、鄧、息州營田邊備。劉子澄、趙楷並削秩放罷。」又言楊誼一軍之敗，皆由徐敏子、範用吉怠於赴援，致不能支。詔「範用吉降武翼郎。徐敏子削秩放罷。楊誼削秩，勒停自效。」
十二月己卯，蒙古遣王檝來責敗盟。辛卯，遣鄒伸之等報謝。自是河、淮之間無寧日矣。
