○慶曆黨議
仁宗景祐元年冬十月，除范仲淹爲禮部員外郎、天章閣待制，判國子監，尋權知開封府。仲淹先以諫廢后事貶睦州，至是復召。時御史臺闢石介爲主簿，未至，即論事坐罷。館閣校勘歐陽修貽書責中丞杜衍曰：「主簿於臺中非言事官，介足未履臺門之閾，已用言事見罷，可謂正直剛明不畏避矣。度介之才，不止爲主簿，直可爲御史，今斥介而他舉亦必擇賢。夫賢者固好辨，及有言則又斥而他舉乎，如此則必得愚闇懦默者而後止也。」衍不能用。
三年五月，范仲淹以呂夷簡執政，進用多出其門，上《百官圖》，指其次第曰：「如此爲序遷，如此爲不次，如此則公，如此則私，況進退近臣，凡超格者，不宜全委之宰相。」夷簡不悅。他日論建都之事，仲淹進曰：「洛陽險固，而汴爲四戰之地。太平宜居汴，即有事必居洛陽。當漸廣儲蓄，繕宮室。」帝以問夷簡，夷簡對曰：「仲淹迂闊，務名無實。」仲淹聞之，乃爲四論以獻，一曰《帝王好尚》，二曰《選賢任能》，三曰《近名》，四曰《推委》，大抵譏切時弊。且曰：「漢成帝信張禹，不疑舅家，故有新莽之禍。臣恐今日亦有張禹，壞陛下家法。」夷簡訴仲淹越職言事，離間君臣，引用朋黨。仲淹對益切，由是落職，知饒州。集賢校理餘靖上言：「仲淹以譏刺大臣，重加譴謫。儻其言未合聖慮，在陛下聽與不聽耳，安可以爲罪乎。汲黯在廷，以平津爲多詐。張昭論將，以魯肅爲粗疏。漢皇、吳主熟聞訾毀，兩用無猜，豈損令德。陛下自親政以來，屢逐言事者，恐鉗天下口。請改前命。」疏入，坐落職，監筠州酒稅。館閣校勘尹洙上疏曰：「仲淹忠諒有素，臣與之誼兼師友，則是仲淹之黨也。今仲淹以朋黨被罪，臣不可苟免。」夷簡怒，斥監郢州酒稅，尋改唐州。館閣校勘歐陽修貽書責司諫高若訥曰：「仲淹以非辜逐，君不能辨，猶以目見士大夫，出入朝中，是不復知人間有羞恥事。」若訥怒，上其書，修坐貶夷陵令。時，朝士畏宰相，無敢送仲淹者，獨龍圖直學士李紘、集賢校理王質出郊餞之。或以誚質，質曰：「希文賢者，得爲朋黨，幸矣。」館閣校勘蔡襄作《四賢一不肖詩》，以譽仲淹、靖、洙、修而譏若訥，都人士相傳寫，鬻書者市之得厚利。契丹使適至，買以歸，張於幽州館。
御史韓縝希夷簡旨，請以仲淹朋黨榜朝堂，戒百官越職言事者，從之。蘇舜欽上書曰：「歷觀前代，神聖之君好聞讜議，蓋以四海至遠，民有隱慝，不可以遍照，故無間愚賤之言而擇用之，然後朝無遺政，物無遁情，雖有佞臣邪謀，莫得而進也。臣睹近日詔書，戒越職言事，播告四方，無不驚惑，往往竊議，恐非出陛下之意。蓋陛下即位以來，屢詔羣下，勤求直言，使百僚轉對，置匭函，設直言極諫科。今詔書頓異前事，豈非大臣壅蔽陛下聰明，杜塞忠良之口。不惟虧損朝政，實亦自取覆亡之道。夫納善進賢，宰相之事，蔽君自任，未或不亡。今諫官御史，悉出其門，但希指意，即獲美官，多士盈廷，噤不得語，陛下拱默，何由盡聞天下之事乎。前孔道輔、范仲淹剛直不撓，致位臺諫，雖改他官，不忘獻納。二臣者，非不知緘口數年，坐得卿輔，蓋不敢陛下委注之意，皆罹中傷，竄謫而去。使正臣奪氣，鯁士咋舌，目睹時弊，口不敢論。昔晉侯問叔向曰：國家之患孰爲大。對曰：大臣持祿而不極諫，小臣畏罪而不敢言，下情不能上通，此患之大者。故漢文感女子之說而肉刑是除，武帝聽三老之意而江充以族。肉刑，古法。江充，近臣。女子、三老，愚耄疏隔之至也。蓋以義之所在，賤不可忽，二君從之，後世稱聖。況國家班設爵位，列陳豪俊，固當責其公忠，安可教之循默。賞之使諫，尚恐不言，罪其敢言，孰肯獻納。物情蔽塞，主勢孤危，軫念於茲，可爲驚怛。望陛下發德音，寢前詔，勤於採納，下及芻蕘，可以常守隆平，保全近輔。」不報。
四年十二月，地震，直史館葉清臣因上言：「頃范仲淹、餘靖以言事被黜，天下之人咋舌，不敢議朝政者二年。願陛下深自咎責，詳延忠直敢言之士。」書奏數日，仲淹等皆得近徙。
寶元元年春正月，詔求直言，蘇舜欽上疏曰：「臣聞河東地大震裂，湧水，壞屋廬城堞，殺民畜幾十萬，歷旬不止。臣惟妖祥之興，各以類告，未嘗妄也。天人之應，古今之鑑，大可恐懼。所怪者，朝廷見此大異，不修闕政以厭天戒，安民心，默然如無事時。諫官御史不聞進牘，鋪白災害之端以啓上心。然民情洶洶，聚首橫議，鹹有憂悸之色。臣欲言，又見范仲淹以剛直忤奸臣，言不用而身竄謫，降詔天下，不許越職言事。臣不避權右，但恐橫罹中傷，無補於國，因自悲嗟，不知所措。既而孟春之初，雷霆暴作。臣以謂國家闕失，衆莫敢爲陛下言者，惟天丁寧以告陛下，果能沛發明詔，許羣臣皆得獻言，臣不勝幸甚。竊見陛下比年稍邇俳優賤人，燕樂逾節，賜予過度。燕樂逾節則蕩，賜予過度則侈。蕩則政事不親，侈則用度不足。臣觀國史，見祖宗日視朝，旰昃乃罷，猶坐於後苑門，有白事者，立得召對。真宗末年不豫，始間日視事。今陛下春秋鼎盛，實宵衣旰食求治之秋，而乃隔日御殿，此政事不親也。又府庫匱竭，民鮮蓋藏，誅斂科索，殆無虛日，計度經費，二十倍於祖宗時，此用度不足也。政事不親，用度不足，誠國大憂。臣望陛下修己以御人，洗心鑑物，勤聽斷，舍燕安，放棄優諧近習之纖人，親近剛明鯁直之良士，因此變災以思永圖，則天下幸甚。夫明主勞於求賢，而逸於任使。然盈庭之士，不須盡擇，在擇一二輔臣及御史諫官而已。近王隨自吏部侍郎擢平章事，此乃非常之任，而隨虛庸邪諂，非輔相器。石中立在朝行，以詼諧自任，物望甚輕，乃爲執政。又張觀爲御史中丞，高若訥爲司諫，二人者，皆溫和軟懦，無骨鯁敢言之氣，斯皆輔臣引拔建置，欲其慎默，不敢舉揚其私，時有所言則必暗相關說，旁人窺之，甚可笑也。故御史諫官之任，臣欲陛下親擇之，不令出執政門下。臺諫官能得其人，則近臣不能文過，乃馭下之策也。」上頗納用其言。
冬十月丙寅，詔戒百官朋黨。范仲淹既徙潤州，讒者恐仲淹復用，遽誣以事。語入，帝怒，亟命置之嶺南。中外論薦仲淹者衆，帝曰：「向貶仲淹，爲其密請建立皇太弟，非但詆譭大臣也。今稱薦者如是，似涉朋黨，乃下詔戒之。」程琳爲帝開說，帝意頗解。李若谷亦言：「近世俗薄，專以朋黨污善良。蓋君子小人各有類，今概以朋黨名之，恐正人無以自立。」帝納之。
二年十一月，盛度、程琳罷。初，張士遜惡琳而疾孔道輔不附己，欲並去之。會開封府吏馮士元以贓敗，知府鄭戩窮治之，辭連度、琳及天章閣待制龐籍、直集賢院呂公綽、太常博士呂公弼等十餘人。士遜謂道輔曰：「上顧程公厚，今爲小人所誣，盍見上辯之。」道輔不悟，入言琳罪薄，不足深治。帝怒道輔朋附，並出之。於是度坐令士元強取其鄰所賃官舍，琳坐令士元紿市張遜故第，籍與公綽、公弼坐令士元市女口，度罷知揚州，琳知潁州，籍等皆被黜罰，士元流海島，而道輔亦出知鄆州。道輔始知爲士遜所賣，發憤而卒，然天下皆以直道許之。
康定元年春正月丙辰朔，日食。富弼上言應天變莫若通下情，帝然之。於是盡除越職言事之禁，詔中外臣庶，極言朝政闕失。
慶曆三年三月，增置諫官，以歐陽修、王素、蔡襄知諫院，餘靖爲右正言。襄喜言路開而慮正人難久立，因上言：「任諫非難，聽諫爲難。聽諫非難，用諫爲難。修等三人忠誠剛正，必能盡言。臣恐邪人不利，必造爲御之之說。其御之不過有三，曰好名、好進、彰君過耳。願陛下察之，無使有好諫之名而無其實。」修每入對，帝必延問執政，諮所宜行，既多所張弛，修慮善人必不勝，數爲帝分別言之。自范仲淹貶饒州，修及尹洙、餘靖皆以直仲淹見逐，羣邪目之曰黨人，於是朋黨之議遂起，修乃爲《朋黨論》以進。曰：「臣聞朋黨之說自古有之，惟幸人君辨其君子、小人而已。大凡君子與君子以同道爲朋，小人與小人以同利爲朋，此自然之理也。然臣謂小人無朋，惟君子則有之，其故何哉。小人所好者，祿利也，所貪者，財貨也。當其同利之時，暫相黨引以爲朋者，僞也，及其見利而爭先，或利盡而交疏，則反相賊害，雖其兄弟親戚不能相保。故臣謂小人無朋，其暫爲朋者，僞也。君子則不然，所守者道義，所行者忠信，所惜者名節，以之修身則同道而相益，以之事國則同心而共濟，終始如一，此君子之朋也。故爲人君者，但當退小人之僞朋，用君子之真朋，則天下治矣。堯之時，小人共工、驩兜等四人爲一朋，君子八元、八凱十六人爲一朋。舜佐堯，退四凶小人之朋，而進元凱君子之朋，堯之天下大治。及舜自爲天子，而皋、夔、稷、契等二十二人並列於朝，更相稱美，更相推讓，凡二十二人爲一朋，而舜皆用之，天下亦大治。《書》曰：紂有臣億萬，惟億萬心。予有臣三千，惟一心。紂之時，億萬人各異心，可謂不爲朋矣，然紂以亡國。周武王之臣三千人爲一大朋，而周用以興。後漢獻帝時，盡取天下名士囚禁之，目爲黨人，及黃巾賊起，漢室大亂後方悔，盡解黨人而釋之，然已無救矣。唐之晚年，漸起朋黨之論，及昭宗時，盡殺朝之名士，或投之黃河，曰此輩清流，可投濁流，而唐遂亡矣。夫前世之主能使人人異心不爲朋，莫如紂。能禁絕善人爲朋，莫如漢獻帝。能誅戮清流之朋，莫如唐昭宗之世，皆亂亡其國。更相稱美推讓而不自疑，莫如舜之二十二臣，舜亦不疑而皆用之，然而後世不誚舜爲二十二人朋黨所欺，而稱爲聰明之聖者，以能辨君子與小人也。周武之世，舉其國之臣三千人共爲一朋，自古爲朋之多且大莫如周，然周用此以興者，善人雖多而不厭也。夫興喪治亂之跡，爲人君者可以鑑矣。」修論事切直，人視之如仇，帝獨獎其敢言，顧侍臣曰：「如歐陽修者，何處得來。」
夏四月，以夏竦爲樞密使，韓琦、范仲淹爲樞密副使。
時，帝御天章閣，召公卿，出手詔，問當世急務。葉清臣聞之，極論時政，且曰：「陛下欲息奔競，此係中書。若宰相裁抑奔競之流，則風俗惇厚，人知止足。宰相用憸佞之士，則貪榮冒進，激成渾波。向有職在管庫，日趨走時相之門，入則取街談巷議以惑聰明，出則竊廟謨朝論以驚流輩，一旦皆擢職司，以酧所任。比日人士競踵此風，出入權要之家，時有三屍、五鬼之號，或列館職，或置省曹。且臺諫官爲天子耳目，今則不然，盡爲宰相肘腋，宰相所惡則摭以微瑕，公行擊搏。宰相所善則從而倡和，爲之先容。中書政令不平，賞罰不當，則箝口結舌，未嘗敢言。人主纖微過差，或宮闈小事，即極言過當，用爲訐直。供職未逾歲時，遷擢已加常等。宋禧爲御史，勸陛下宮中畜犬設棘，以爲守衛，削弱朝體，取笑四夷，不加訶譴，擢爲諫官。王達兩爲湖南、江西轉運使，所至苛虐，誅剝百姓，徒配無辜，特以宰相故舊，不次拔擢，遂有河北之行。如此，是長奔競也。」帝覽而頷之。
乙巳，夏竦至京師，罷之，以杜衍爲樞密使。初召竦，諫官歐陽修、蔡襄等交章論「竦在陝西，畏懦，不肯盡力，兼之挾詐任數，奸邪傾險。陛下孜孜政事，首用懷詐不忠之臣，何以求治。」中丞王拱辰亦言：「竦經略西師，無功而歸，今置諸二府，何以厲世。」因對，極論之。帝未省，遽起，拱辰前引裾畢其說，帝乃悟。會竦已至國門，言者論益切，乞毋令入見。右正言餘靖言：「竦累表引疾，及聞召命，即兼驛而馳。若不早決，竦必堅求面對，敘恩感泣，復有左右爲之地者，則聖聽惑矣。」章累上，即日詔竦歸鎮，拜杜衍爲樞密使。竦亦自請還節越，徙知亳州。竦至亳，上書萬言自辯，乃徙判幷州。蔡襄言於帝曰：「陛下罷竦而用琦、仲淹，士大夫賀於朝，庶民歌於路，至飲酒叫號以爲歡。且退一邪，進一賢，豈能關天下輕重哉。蓋一邪退則其類退，一賢進則其類進，衆邪並退，衆賢並進，海內有不泰乎。雖然，臣竊憂之，天下之勢譬猶病者，陛下既得良醫矣，信任不疑，非徒愈病，而又壽民。醫雖良，術不得盡用，則病且日深，雖有和、扁，難責效矣。」
國子監直講石介，篤學尚志，樂善嫉惡，喜聲名，遇事奮然敢爲。會呂夷簡罷相，章得象、晏殊、賈昌朝、韓琦、范仲淹、富弼同時執政，而歐陽修、蔡襄、王素、餘靖併爲諫官，夏竦既拜，復奪之，以衍代，因大喜曰：「此盛事也，歌頌吾職，其可已乎？」作《慶曆聖德詩》，曰：「於惟慶曆，三年三月，皇帝龍興，徐出闈闥，晨坐太極，晝開閶闔，躬覽英賢，手鉏奸枿。大聲渢々，震搖六合，如干之動，如雷之發，昆蟲趶啇躅，怪妖藏滅，同明道初，天地嘉吉。初聞皇帝，蹙然言曰：予祖予父，付予大業，予恐失墜，實賴輔弼。汝得象、殊，重慎微密，君相予久，予嘉君伐，君仍相予，笙鏞斯協。昌朝儒者，學問該洽，與予論政，傅以經術，汝貳二相，庶績咸秩。惟汝仲淹，汝誠予察，太后乘勢，湯沸火熱，汝時小臣，危言嶪嶪。爲予司諫，正予門闑。爲予京兆，堲予讒說。賊叛於夏，往予式遏，六月酷日，大冬積雪，汝寒汝暑，同予士卒，予聞心酸，汝不告乏。予晚得弼，予心弼悅。弼每見予，無有私謁，以道輔予，弼言深切，予不堯、舜，弼自笞罰，諫官一年，疏奏滿篋，侍從週歲，忠力廑竭。契丹忘義，檮杌饕餮，敢侮大國，其辭慢悖。弼將予命，不畏不怯，卒復舊好，民得食褐，沙磧萬里，死生一節。視弼之膚，霜剝風裂，觀弼之心，鍊金鍛鐵，寵名大官，以酧勞渴，弼辭不受，其志莫奪。惟仲淹、弼，一夔、一契，天實賚予，予其敢忽，並來弼予，民無瘥札。曰衍汝來，汝予黃髮，事予二紀，毛禿齒豁，心如一兮，率履弗越，遂長樞府，兵政無蹶。予早識琦，琦有奇骨，其器魁落，豈視扂楔，其人渾樸，不施剞劂，可屬大事，敦厚如勃。琦汝副衍，知人予哲。惟修惟靖，立朝獻獻，言論磥砢，忠誠特達，祿微身賤，其志不怯，嘗詆大官，亟遭貶黜，萬里歸來，剛氣不折，屢進直言，以補予闕。素相之後，含忠履潔，昔爲御史，幾叩予榻。襄雖小官，名聞予徹，亦嘗獻言，箴予之失，剛守粹愨，與修儔匹，併爲諫官，正色在列，予過汝言，毋鉗汝舌。皇帝聖明，忠邪辨別，舉擢畯良，掃除妖魃。衆賢之進，如茅斯拔。大奸之去，如距斯脫。上倚輔弼，司予調燮。下賴諫諍，維予紀法。左右正人，無有邪孽，予望太平，日不逾浹。皇帝嗣位，二十二年，神武不殺，其默如淵，聖人不測，其動如天，賞罰在予，不失其權，恭己南面，退奸進賢。知賢不易，非明弗得。去邪惟艱，惟斷乃克。明則不貳，斷則不惑，既明且斷，惟皇帝德。羣臣踧踖，重足屏息，交相教語：曰惟正直，毋作側僻，皇帝汝殛。諸侯危慄，墮玉失舄，交相告語：皇帝神明，四時朝覲，謹修臣職。四夷走馬，墜鐙遺策，交相告語：皇帝神武，解兵修貢，永爲屬國。皇帝一舉，羣臣懾焉，諸侯畏焉，四夷服焉。臣願皇帝，壽萬千年。」詩所稱多一時名臣，其言大奸，蓋斥竦也。詩且出，孫復聞之曰：「介禍始於此矣。」范仲淹亦謂韓琦曰：「爲此鬼怪輩壞事也。」
五月，呂夷簡罷。陝西轉運使孫沔上書言：「自夷簡當國，黜忠言，廢直道。及以使相出鎮許昌，乃薦王隨、陳堯叟代己，才庸負重，謀議不協，忿爭中堂，取笑多士，政事寢廢。又以張士遜冠臺席，士遜本乏遠識，致隳國事。蓋夷簡不進賢爲社稷遠圖，但引不若己者，爲自固之計，欲使陛下知輔相之位非己不可，冀復思己而召用也。陛下果召夷簡，還自大名，入秉朝政，於茲三年，不更一事，以姑息爲安，以避謗爲智。西州將帥，累以敗聞。契丹無厭，乘此求賂，兵殲貨悖，天下空竭。刺史牧守，十不得一，法令變易，士民怨諮。隆盛之基，忽至於此。今夷簡以病求退，陛下手和御藥，親寫德音，乃謂恨不移卿之疾在於朕躬。四方義士，傳聞詔語，有泣下者。夷簡在中書二十年，三冠輔相，所言無不聽，所請無不行，有宋得君，一人而已，未知何以爲陛下報。天下皆稱賢而陛下不用者，左右毀之也。皆謂憸邪而陛下不知者，朋黨蔽之也。比契丹復盟，西夏款塞，公卿忻忻，日望和平。若因此振紀綱，修廢墜，選賢任能，節用養兵，則景德、祥符之風復見於今矣。若恬然不顧，遂以爲安，臣恐土崩瓦解，不可復救。而夷簡意謂四方已寧，百度已正，欲因病默默而去，無一言啓沃上心，別白賢不肖。雖盡南山之竹，不足書其罪也。」書聞，帝不之罪，議者喜其謇切。夷簡見書，謂人曰：「元規藥石之言，但恨聞此遲十年耳。」至是，蔡襄復言：「夷簡被病以來，兩府大臣並笏受事於門，貪戀權勢，病不知止。」乃命夷簡不得同議軍國大事。
秋七月丙子，王舉正罷。歐陽修、餘靖論舉正懦默不任事，范仲淹有相才，請罷舉正而用仲淹。帝然之，舉正罷知許州。
八月丁未，以范仲淹參知政事，仲淹曰：「執政可由諫官而得乎？」固辭不拜，願與韓琦出行邊，命爲陝西宣撫使。未行，復除參知政事。帝方銳意太平，數問當世事，仲淹語人曰：「上用我至矣。事有先後，久安之弊，非朝夕可革也。」帝再賜手詔，又爲之開天章閣，召輔臣條對。仲淹退而上十事，曰：明黜陟，抑僥倖，精貢舉，擇長官，均公田，厚農桑，修武備，推恩信，重命令，減徭役。悉採用之，宜着令者，皆以詔書畫一頒下。
復以富弼爲樞密副使，弼猶固辭，帝使宰相諭之曰：「此朝廷特用，非以使遼故也。」時元昊使辭，帝至紫宸殿，俟弼綴樞密院班，乃坐。弼不得已，受命。帝以平治責成輔相，命弼主北事，仲淹主西事。弼上當世之務十餘條及安邊十三策，大略以進賢，退不肖，止僥倖，去宿弊，欲漸易監司之不才者，使澄汰所部吏，於是小人始不悅矣。
癸丑，以韓琦爲陝西宣撫使。時，二府合班奏事，琦必盡言，雖事屬中書，亦指陳其實。同列或不悅，帝獨識之，曰：「韓琦性直。」琦嘗條所宜先行者七事，曰：清政本，念邊計，擢才賢，備河北，固河東，收民心，營洛邑。繼又陳救弊八事，曰：選將相，明按察，豐財利，遏僥倖，進能吏，退不才，謹入官，去冗食。謂「數者之舉，謗必隨之，願委計輔臣，聽其注措。」帝嘉納之，遂命宣撫陝西。
九月戊辰，呂夷簡以太尉致仕。
冬十月，以張昷之、王素等爲都轉運按察使。先是，知諫院歐陽修言：「天下官吏既多，朝廷無由遍知其賢愚善惡，乞立按察之法。於內外朝官三丞郎官中選強幹廉明者爲之，使至州縣，遍見官吏，其公廉無狀，皆以朱書於名之下。其中材之人，以墨書之。歲具以聞。」詔從之。富弼、范仲淹復請詔中書、樞密，通選逐路轉運按察使，即委使自擇知州，知州擇知縣，不任事者皆罷之。於是昷之等首被茲選。昷之，河北。王素，淮南。沈邈，京東。施昌言，河東。李絢，京西。仲淹之選監司也，取班簿，視不才者一筆勾之。弼曰：「一筆勾之甚易，焉知一家哭矣。」仲淹曰：「一家哭何如一路哭耶？」遂悉罷之。
壬戌，詔曰：「考課之法舊矣。祥符之際，治致昇平，凡下詔條，全務寬大，考最則有限年之制，入官則有循資之格。及此事邊，因緣多故，思得應務之才，無虧素餐之道，非賞勸，衆志不激勵。非甄別，人情不憤悱。具申凡目，着於甲令。」因更定磨勘法。初，太祖以舊制文武常參官各以曹務閒劇爲月限，考滿即遷，非循名責實之道，乃罷之而置審官院，考課中外職事，受代京朝官引對磨勘，非有勞績，不得進秩。其後立法，文臣五年，武臣七年，無贓私罪，始得遷秩。曾犯贓罪，則文臣七年，武臣十年，中書、樞密取旨。其七階選人，則考第資歷，無過犯或有勞績者遞遷，謂之循資。淳化四年，始置磨勘司，然每遇恩慶，百僚多得序進。真宗即位，始罷之，惟郊祀恩許加勳階、爵邑。至是，范仲淹、富弼以官冗由磨勘亟，易至高位，故獲陰者衆，乃令待制以上，自遷官後六歲，無故則復遷之，有過，益展年，至諫議大夫止。京朝官四歲磨勘，至前行郎中止。少卿、監限七十員，有闕乃補。少卿以上，遷官聽旨。其法始密於舊矣。
十一月丁亥，詔曰：「周大司樂掌學政，以六藝教國子，則官材蓋本於世胄。而今之陰法，推恩太廣，以致疏宗蒙澤，稚齒授官，未知立身之道，從政之方，而並階仕進，非所以審爵重民也。其着爲令。」於是更定陰子法。初，太祖定任子之法，臺省六品，諸司五品，登朝嘗歷兩任，然後得請。太宗即位，諸州進奏者，授以試銜及三班職。尋特定選人七等，凡誕聖節及三年南郊，皆聽奏一人，而特恩不預焉，由是奏薦之恩浸廣。至是，范仲淹、富弼始裁損其制，凡選人遇郊赴銓試，不試者永不預選，且罷聖節奏陰恩。凡長子不限年，諸子孫必年過十五，弟侄年過二十，乃得陰。自是任子之恩殺矣。
四年夏，帝與執政論及朋黨事，范仲淹對曰：「方以類聚，物以羣分。自古以來，邪正在朝，各爲一黨，在主上鑑辨之耳。誠使君子相朋爲善，其於國家何害。不可禁也。」
六月壬子，以范仲淹爲陝西、河東宣撫使。時，仲淹奏「防秋事近，願罷臣參知政事，特賜知邊郡，帶安撫之名，足以照管邊事。」遂有是命。始，仲淹以忤呂夷簡放逐者數年，及陝西用兵，帝以其士望所屬，拔用護邊。及夷簡罷，召還，倚以爲治，中外想望其功業。仲淹亦以天下爲己任，與富弼日夜謀慮，興致太平。然更張無漸，規模闊大，論者籍籍，以爲難行。及按察使出，多所舉劾，衆心不悅。任子之恩薄，磨勘之法密，僥倖者不便，由是謗毀浸盛，而朋黨之論滋不可解。先是，石介奏記於弼，責以行伊、周之事。夏竦怨介斥己，又欲因以傾弼等，乃使女奴陰習介書，久之，習成，遂改伊、周爲伊、霍，且僞作介爲弼撰廢立詔草，飛語上聞。帝雖不信，而弼與仲淹恐懼，不自安於朝，皆請出按西北邊，不許。適聞契丹伐夏，仲淹固請行，乃獨允之。仲淹將赴陝，過鄭州。時呂夷簡已老，居鄭，仲淹往見之，夷簡問「何事遽出。」仲淹對以暫往經撫兩路，事畢即還。夷簡曰：「君此行正蹈危機，豈復再入。若欲經制西事，莫如在朝廷爲便。」仲淹愕然。仲淹既去朝，攻者果益急，帝心不能無疑矣。
羅從彥曰：小人之權幸，可畏也。以仁宗之英明，急於圖治，而富、範等衄於讒間，不果其志，何耶。古者，人君立政立事，君臣相與，同心同謀，明足以照之，仁足以守之，勇足以斷之，爲之不暴而持之以久，故小人不得措其私，權幸不得搖其成。若慶曆之事，銳之於始而不救其終，君臣之間，毋乃有未至邪。
八月，以富弼爲河北宣撫使，從弼請也。弼及范仲淹既去，石介不自安，亦請外，得濮州通判。
九月甲申，以杜衍爲平章事兼樞密使，賈昌朝爲樞密使，陳執中參知政事。衍務裁僥倖，每有內降，率寢格不行，積詔旨至十數，輒納帝前。帝嘗語歐陽修曰：「外人知杜衍封還內降邪。凡有求於朕，每以衍不可告之而止者，多於所封還也。」執中自知青州召還，諫官蔡襄、孫甫等爭言：「執中雖系陳恕之子，然剛愎不學，若任以政，天下之不幸也。」帝不聽。諫官論不止，乃命中使齎敕告，即青州賜之。明日，諫官上殿，帝作色迎謂之曰：「豈非論陳執中邪。朕已召之矣。」乃不敢言。
十一月，詔戒朋黨相訐，並戒按察恣爲苛刻及文人肆言行怪者。
五年春正月乙酉，杜衍、范仲淹、富弼罷。以賈昌朝同平章事兼樞密使，宋庠參知政事，王貽永爲樞密使，吳育、龐籍爲副使。仲淹、弼既出宣撫，攻者益衆，二人在朝所爲亦稍沮止，衍獨左右之。衍好薦引賢士而抑僥倖，羣小鹹怨。衍婿蘇舜欽，易簡子也，能文章，論議稍侵權貴，時監進奏院。循例祠神，以伎樂娛賓，集賢校理王益柔，曙之子也，於席上戲作《傲歌》。御史中丞王拱辰聞之，以二人皆仲淹所薦，而舜欽又衍婿，欲因是傾衍及仲淹，乃諷御史魚周絢、劉元瑜舉劾其事。拱辰及張方平列狀請誅益柔，蓋欲因益柔以累仲淹也。賈昌朝陰主拱辰等議。韓琦言於帝曰：「益柔狂語，何足深計。方平等皆陛下近臣，同國休慼，今西陲用兵，大事何限，一不爲陛下論列，而同狀攻一王益柔，此其意可見矣。」帝感悟，乃止黜益柔監復州酒稅，而除舜欽名，同席被斥者十餘人，皆知名之士。拱辰喜曰：「吾一網打盡矣。」舜欽既放廢，寓於吳中，與高僧、逸士，吟嘯自適。衍亦見不爲人所容，數求去，不許。仲淹不自安，奏乞罷政事，帝欲聽其請，章得象謂「仲淹素有虛名，今一請遽罷，恐天下謂陛下輕黜賢臣，不若且賜不允，若即有謝表，則是挾詐要君，乃可罷也。」上從之，仲淹果奉謝表，上愈信得象言。於是富弼自河北還，將及國門。右正言錢明逸希得象等意，遂論仲淹、弼更張綱紀，紛擾國經，凡所推薦，多挾朋黨。陳執中復譛衍庇二人。帝不悅，遂並黜之，衍罷知兗州，仲淹知邠州，弼知鄆州。仲淹引疾，求解邊任，改知鄧州。
二月辛卯，詔罷京朝官，用保任敘遷法。又罷磨勘、陰子孫新法。
三月辛酉，韓琦罷。時范仲淹、富弼罷去，琦乃上疏曰：「陛下用杜衍爲相，方及一百二十日而罷。范仲淹以夏人初附，自乞保邊，固亦有名。至於富弼之出，則所損甚大。富弼大節難奪，天與忠義。昨契丹領大兵壓境，命弼使虜，以正辯屈強虜，卒復和議，忘身立事，古人所難。近者李良臣自虜來歸，盛言北方自虜主而下，皆稱羨之。陛下兩命弼爲樞密副使，皆忘其有功，辭避不受，逮抑令赴上，則不顧譭譽，動思振緝紀綱，其志欲爲陛下立萬世之業爾。近日臣僚多務攻擊忠良，取快私忿，非是國家之福。惟陛下久而察之。」疏入，不報。初，陝西四路總管鄭戩遣靜邊砦主劉滬、著作佐郎董士廉城水洛，以通秦、渭援兵。知渭州尹洙曰：「賊數犯塞，必並兵一道，五路帥之戰兵常不滿二萬人，而當賊昊舉國之衆，吾兵所以屢爲賊困者，正由城砦多而兵勢分也。今無故奪諸羌之田二百里，列堡屯師，坐耗芻糧，則吾兵愈分而邊用不給矣。」乃奏罷其役。會戩罷而滬等督役如故，洙不平，以張忠代之。滬不受代，洙乃諭裨將狄青往械滬及士廉下吏，而罷水洛之役。戩論奏不已，琦是洙，而朝議右戩。竟徙洙知慶州，又徙晉州，釋滬等獄而復城水洛。琦因請外，遂出知揚州。河東轉運使歐陽修上疏曰：「杜衍、范仲淹、韓琦、富弼，天下皆知其有可用之賢，而不聞其有可罷之罪。自古小人讒害，其識不遠，欲廣陷良善則指爲朋黨，欲動搖大臣則誣以專權。蓋去一善人而衆善人尚在，則未爲小人之利。欲盡去之，則善人少過，唯指爲朋黨，則可盡逐。自古大臣被主知，蒙信任，則難以他事動搖，唯有專權是上之所惡，方可傾之。夫正士在朝，羣邪所忌，謀臣不用，敵國之福也。竊爲陛下惜之。」羣邪益忌修，因附致修罪，左遷知滁州，遷洙知潞州。時，諫官餘靖、歐陽修輩既已相繼罷去，而天下目之爲賢者，執政指之爲黨，皆欲因事斥逐之。董士廉者，即詣闕上書，以水洛事訟洙。詔遣御史劉湜就鞠，不得他罪，而洙以部將孫用由軍校補邊，自京師貸息錢，到官無以償，洙惜其才，嘗假公使錢爲償之。迨按問，而錢已先輸官矣，竟坐此貶監均州酒稅。
六月，石介卒。介字守道，兗州奉符人，舉進士，歷官國子直講，太子中允，直集賢院，通判濮州，魯人稱爲徂徠先生。貌厚氣完，學篤志大，雖在畎畝，不忘天下，是是非非，無所忌諱。以故小人嫉之，相與出力必擠之死同，介安然不惑不變曰同「吾道固如是。」
十一月，罷京東安撫使富弼。時，滁州狂人孔直溫謀反伏誅，搜其家，得石介書，並所遺孫復書。時介已死，宣徽南院使夏竦深怨石介譏己，常欲報之，因言介詐死，乃弼遣介結契丹起兵，期以一路兵馬內應，請發介棺驗之。詔下兗州，訪介存亡。杜衍知兗州，以語官屬，衆不敢答。掌書記龔鼎臣願以合族保介必死，提刑呂居簡亦言：「無故發棺，何以示後。」具狀上之，始獲免。遂罷弼安撫使，貶孫復監虔州稅，介子孫羈管池州。
