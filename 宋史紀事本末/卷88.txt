寧宗慶元四年八月，京鏜等以帝未有嗣，請擇宗室子育之。詔育太祖後燕懿王德昭九世孫與願於宮中，年六歲矣。尋以爲福州觀察使，賜名曮，封衛國公。
開禧元年五月乙亥，詔立衛國公曮爲皇子，進封榮王。
二年五月，詔以宗室子均爲沂靖惠王柄嗣，賜名貴和。柄，孝宗孫，魏惠獻王愷之子。均之父曰希瞿，太祖九世孫也。
三年十一月丁亥，詔立榮王曮爲皇太子，更名懤，又更名詢。嘉定十三年八月癸亥，皇太子詢卒，諡曰景獻。
十四年六月，立沂王嗣子貴和爲皇子，更名竑，尋以宗室子貴誠爲秉義郎。貴誠初名與莒，燕懿王德昭之後希瓐之子也。母全氏，家於紹興之山陰。初，慶年余天錫爲史彌遠府童子師，性謹願，彌遠器重之。彌遠在相位久，以帝未有儲嗣，而沂王於帝爲近屬，亦未有後，欲借沂王置後爲名，陰擇宗室中可立者，以備皇子之選。會天錫告還鄉秋，試彌遠密語之曰：「今沂王無後，宗室子賢厚者，幸具以來。」天錫渡浙，舟抵越西門，會天大雨。過全保長家避雨，保長知其爲丞相客，具雞黍甚肅。須臾有二子侍立，天錫異而問之，保長曰：「此吾外甥也，日者嘗言二兒後極貴。」問其姓，長曰趙與莒，次曰與芮。天錫因憶彌遠言，及還臨安，以告之。彌遠命召二子來，保長大喜，鬻田治衣冠，集姻黨送之，且託其遇。及見，彌遠善相，大奇之，恐事泄不便，遽使復歸。保長大慚，其鄉人亦竊笑之。逾年，彌遠忽謂天錫曰：「二子可復來乎？」天錫召之，保長辭謝不遣。彌遠乃遣天錫密諭保長曰：「二子長者最貴，宜還撫於其父家。」遂載至臨安。及貴和立爲皇子，乃補與莒秉義郎，賜名貴誠，年十七矣。
十五年夏四月丁巳，進封子竑爲濟國公，以貴誠爲邵州防禦使。竑好鼓琴，史彌遠買美人善鼓琴者納諸竑，而厚撫其家，使瞷竑動息。美人知書，慧黠，竑嬖之。時，楊皇后專國政，彌遠用事久，宰執、侍從、臺諫、藩閫皆所引薦，莫敢誰何，權勢重灼。竑心不能平，嘗書楊後及彌遠之事於几上，曰：「彌遠當決配八千里。」又嘗指宮壁輿地圖瓊、崖，曰：「吾他日得志，置史彌遠於此。」又嘗呼彌遠爲「新恩」，以他日非新州則恩州也。彌遠聞之，大懼，思以處竑，而竑不知。真德秀時秉宮教，諫竑曰：「皇子若能孝於慈母而敬大臣，則天命歸之矣，否則深可慮也。」竑不聽。一日，彌遠爲其父浩飯僧淨慈寺，與國子學錄鄭清之登慧日閣，屏人語曰：「皇子不堪負荷，聞後沂邸者甚賢，今欲擇講官，君其善訓導之。事成，彌遠之座即君座也。然出言於彌遠之口，入於君之耳，若一語泄，吾與君皆族矣。」清之曰：「不敢。」乃以清之兼魏惠憲王府學教授。清之日教貴誠爲文，又購高宗御書，俾習焉。清之見彌遠，即示以貴誠詩文翰墨，譽之不容口。彌遠嘗問清之曰：「吾聞皇侄之賢已熟，大要究竟何如？」清之曰：「其人之賢，更僕不能數，然一言以斷之曰『不凡』。」彌遠頷之再三，策立之意益堅，乃日媒孽竑之失，言於帝，覬帝廢竑立貴誠，而帝不悟其意。真德秀聞其事，力辭宮教，去位。
十七年八月丙戌，帝不豫。史彌遠遣鄭清之往沂王府，告貴誠以將立之意，貴誠默不應。清之曰：「丞相以清之從遊久，故使布腹心，今不答一語，則清之將何以答丞相？」貴誠始拱手徐言曰：「紹興老母在。」清之以告彌遠，益相與嘆其不凡。
壬辰，帝疾篤。彌遠稱詔以貴誠爲皇子，改賜名昀，授武泰軍節度使，封成國公。
閏月丁酉，帝崩。彌遠遣皇后兄子谷、石，以廢立事白後。後不可，曰：「皇子竑先帝所立，豈敢擅變。」谷等一夜七往返，後終不許。谷等乃拜泣曰：「內外軍民皆以歸心，苟不立之，禍變必生，則楊氏無噍類矣。」後默然良久，曰：「其人安在？」彌遠即于禁中遣快行宣昀，令之曰：「今所宣是沂靖惠王府皇子，非萬歲巷皇子。苟誤，則汝皆處斬。」皇子竑時聞帝崩，跂足以需宣召，久而不至，乃屬目牆壁間，見快行過其府而不入，疑焉，已而擁一人徑過，天暝不知爲誰，甚惑之。昀入宮見後，後拊其背，曰：「汝今爲吾子矣。」彌遠引昀至柩前，舉哀畢，然後召竑。竑聞命即赴，至則每過宮門，禁衛拒其從者，彌遠亦引竑至柩前，舉哀畢，引出帷，殿帥夏震守之。遂召百官立班，聽遺制，則引竑至舊班。竑愕然曰：「今日之事，我豈當仍在此班。」震紿之曰：「未宣制前當在，宣制後乃即位。」竑以爲然，已而遙見殿上燭影中有人在御座，則昀已即位矣。宣制畢，閣門宣贊呼百官拜賀，竑不肯拜，震捽其首下拜。遂稱遺詔，以竑爲開府儀同三司，封濟陽郡王，判寧國府。尊楊皇后曰「皇太后」，垂簾同聽政。詔遵孝宗故事，宮中自服三年喪。尋進封竑爲濟王，出居湖州。
史臣曰：寧宗恭儉守文，初年以舊學輔導之功，召用宿儒，引拔善類，其政可觀。中更韓侂冑內蓄羣奸，指正爲僞，外挑強鄰，流毒淮甸，函首求成，國體虧矣。及史彌遠擅權，幸帝耄荒，竊弄威福，至於皇儲國統，亦得乘機伺間，遂其廢立之私，他可知也。
九月，帝追封所生父希瓐爲榮王，生母全氏爲國夫人，而以弟與芮嗣之。
理宗寶慶元年春正月庚午，湖州人潘壬與其從兄甫、弟丙，以史彌遠廢立，不平，乃遣甫密告謀立濟王意於李全。全欲坐致成敗，陽與之期日進兵應接，而實無意也。壬等信之，遂部分其衆以待。及期，全兵不至，壬等懼事泄，乃以其黨雜販鹽盜千餘人，結束如全軍狀，揚言自山東來，夜入州城，求濟王。王聞變，匿水竇中。壬尋得之，擁至州治，以黃袍加王身。王號泣不從，壬等強之，王不得已，乃與約曰：「汝能勿傷太后、官家乎？」衆許諾，遂發軍資庫金帛、會子犒軍。知州謝周卿卒官屬入賀。壬子，僞爲李全榜，揭於門，數史彌遠廢立罪，且曰：「今領精兵二十萬，水陸並進。」人皆聳動。比明視之，則皆太湖漁人及巡尉兵卒耳。王知事不成，乃遣王元春告於朝，而帥州兵討壬。壬變姓名走楚州，甫、丙皆死。元春至行在，史彌遠懼甚，急召殿司將彭任帥師赴之，至執事平矣。壬至楚，將渡淮，爲小校明亮所獲，送臨安，斬之。彌遠忌竑，詐言竑有疾，令秦天錫召醫入湖州視之。天錫至，諭旨，逼竑縊於州治，以疾薨聞。尋詔追貶爲巴陵郡公，又降爲縣公。改湖州爲安吉州。
起居郎魏了翁、考功員外郎洪諮夔相繼言竑之冤。及禮部侍郎、直學士院真德秀入見，奏曰：「三綱五常，扶持宇宙之棟幹，奠安生民之柱石。晉廢三綱而劉、石之變興，唐廢三綱而安祿山之難作。我朝立國，根本仁義，先正名分。陛下初膺大寶，不幸處人倫之變，有所未盡，流聞四方，所損非淺。霅川之變非濟王本志，前有避匿之跡，後聞捕討之謀，情狀本末，灼然可考。願詔有司討論雍熙追封秦邸舍罪恤孤故事，斟酌行之。雖濟王未有子息，興滅繼絕，在陛下耳。」帝曰：「朝廷待濟王亦至矣。」德秀曰：「若論此事處置盡善，臣未敢以爲然。觀舜所以處象，則陛下不及舜明甚。人主但當以二帝、三王爲師，秦、漢而下，人君舉動不皆合理，難以爲法。」帝曰：「亦是一時倉卒耳。」德秀曰：「此已往之咎。惟陛下知有此失，益講學進德，以贖前愆，以收人心。」
五月，鄧若水上封事曰：「行大義然後可以弭大謗，收大權然後可以固大位，除大奸然後可以息大難。寧宗皇帝晏駕，濟王當繼大位者也，廢黜不聞於先帝，過失不聞於天下。史彌遠不利濟王之立，夜矯先帝之命，棄逐濟王，並殺皇孫，而奉迎陛下。曾未半年，濟王竟不幸死於湖州。揆以《春秋》之法，非弒乎？非篡乎？非攘奪乎？當悖逆之初，天下皆歸罪彌遠，而不敢歸過於陛下者，何也？天下皆知倉卒之間，非陛下所得知，亦諒陛下必無是心也，亦料陛下必能掃清妖氛，以雪先帝、濟王父子終天之憤。今逾年矣，而幹剛不決，威斷不行，無以大慰天下之望。昔之信陛下之必無者，今或疑其有；昔之信陛下之不知者，今或疑其知。陛下何忍以清明天日，而以此身受此污辱也。盍亦求明是心於天下，而俾有辭於千古乎？爲陛下之計，莫若遵泰伯之至德，伯夷之清名，季子之高節，而後陛下之本心明於天下。此臣所謂『行大義以弭大謗』，策之上也。當其廢立之間，威動天下，既立則眇視人主。是故強臣挾恩以陵上，小人恃強以無上，久則內外相爲一體，爲上者喑默以聽其所爲，日朘月削，殆有人臣之所不忍言者。威權一去，人主雖欲固其位，保其身，有不可得。宣繒，彌遠之肺腑也。王愈，其耳目也。盛章、李知孝，其鷹犬也。馮榯，其爪牙也。彌遠之慾行某事，害某人，則此數人者，相與謀之，曷嘗有陛下之意行乎其間哉？臣以爲不除此數兇，陛下非惟不足以弭謗，亦未可以必安其位。然則陛下何憚久而不爲哉？此臣所以謂『收大權以定大位』，策之次也。次而不行，又有一焉，曰『除大奸然後可以息大難』。李全，一流民耳，寓食於我，兵非加多，土地非加廣，勢非特盛也。賈涉爲帥，庸人耳，全不敢妄動，何也？名正而言順也。自陛下即位，乃敢倔強，何也？彼有辭以用其衆也。其意必曰，濟王，先皇帝之子也，而彌遠放弒之；皇孫，先皇帝之孫也，而彌遠戕害之。其辭直，其氣壯，是以沿淮數十萬之師，而不敢睥睨其鋒。雖曰今暫無事，未能必知其不一日羽檄飛馳，以濟王爲辭，以討君側之惡爲名。彌遠之徒死有餘罪，不可復惜，宗社生靈何辜焉。陛下今日而誅彌遠之徒，則全無辭以用其衆矣。上而不得，則思其次。次而不得，則思其下。悲夫！」奏上，彌遠以筆橫抹之。
秋七月，罷工部尚書陳德剛、金部員外郎洪諮夔，以論濟王之冤，忤史彌遠故也。
竄大理評事胡夢昱於象州。夢昱上言，濟王不當廢，引晉太子申生、漢戾太子及秦王廷美之事爲證，言甚切直。史彌遠諷御史李知孝劾之，故竄。二年八月，追降巴陵郡公竑爲縣公，從李知孝之請也。
端平元年詔復故濟王竑官爵。太常少卿徐僑嘗侍講，開陳友愛大義。帝悟，乃命復竑官爵，有司檢視墓域，以時致祭。時竑妻吳氏自請爲尼，特賜號「慧靜法空大師」，紹興府月給衣資緡錢。
