上山采蘼蕪　　下山逢故夫
長跪問故夫　　新人復何如
新人雖言好　　未若故人姝
顏色類相似　　手爪不相如
新人從門入　　故人從閤去
新人工織縑　　故人工織素
織縑日一匹　　織素五丈餘
將縑來比素　　新人不如故

凜凜歲云暮　　螻蛄夕鳴悲 
涼風率已厲　　遊子寒無衣 
錦衾遺洛浦　　同袍與我違 
獨宿累長夜　　夢想見容輝 
良人惟古歡　　枉駕惠前綏 
願得常巧笑　　攜手同車歸 
既來不須臾　　又不處重闈 
亮無晨風翼　　焉能凌風飛 
眄睞以適意　　引領遙相睎 
徙倚懷感傷　　垂涕沾雙扉

冉冉孤生竹　　結根泰山阿
與君為新婚　　兔絲附女蘿
兔絲生有時　　夫婦會有宜
千里遠結婚　　悠悠隔山陂
思君令人老　　軒車來何遲
傷彼蕙蘭花　　含英揚光輝
過時而不采　　將隨秋草萎
君亮執高節　　賤妾亦何為

孟冬寒氣至　　北風何慘慄
愁多知夜長　　仰觀衆星列
三五明月滿　　四五蟾兔缺
客從遠方來　　遺我一書札
上言長相思　　下言久離別
置書懷袖中　　三歲字不滅
一心抱區區　　懼君不識察

客從遠方來　　遺我一端綺
相去萬餘里　　故人心尚爾
文彩雙鴛鴦　　裁為合歡被
著以長相思　　緣以結不解
以膠投漆中　　誰能別離此

四坐且莫諠　　願聽歌一言[1]
請說銅鑪器　　崔嵬象南山
上枝以松柏　　下根據銅盤
雕文各異類　　離婁自相聯[2]
誰能為此器　　公輸與魯班
朱火然其中　　青煙颺其間
從風入君懷　　四坐莫不歎[3]
香風難久居　　空令蕙草殘

悲與親友別　　氣結不能言
贈子以自愛　　道遠會見難
人生無幾時　　顛沛在其間
念子棄我去　　新心有所歡
結志青雲上　　何時復來還

穆穆清風至　　吹我羅裳裾
青袍似春草　　長條隨風舒
朝登津樑上　　褰裳望所思[4]
安得抱柱信　　皎日以為期

日出東南隅　　照我秦氏樓
秦氏有好女　　自言名羅敷
羅敷善蠶桑　　採桑城南隅
青絲為籠繩　　桂枝為籠鉤
頭上倭墮髻　　耳中明月珠
綠綺為下裙　　紫綺為上襦
行者見羅敷　　下擔捋髭鬚
少年見羅敷　　脫巾著帩頭
耕者忘其耕　　鋤者忘其鋤
來歸相怨怒　　但坐觀羅敷

使君從南來　　五馬立踟躕
使君遣吏往　　問此誰家姝
秦氏有好女　　自名為羅敷
羅敷年幾何
二十尚未滿　　十五頗有餘
使君謝羅敷　　甯可共載不
羅敷前置辭　　使君一何愚
使君自有婦　　羅敷自有夫

東方千餘騎　　夫壻居上頭
何以識夫壻　　白馬從驪駒
青絲繫馬尾　　黃金絡馬頭
腰間鹿盧劍　　可值千萬餘
十五府小史　　二十朝大夫
三十侍中郎　　四十專城居
為人潔白晳　　鬑鬑頗有鬚
盈盈公府步　　冉冉府中趨
坐中數千人　　皆言夫壻殊

相逢狹路間　　道隘不容車
如何兩少年　　挾轂問君家
君家誠易知　　易知誠難忘
黃金為君門　　白玉為君堂
堂上置樽酒　　使作邯鄲倡
中庭生桂樹　　華鐙何煌煌
兄弟兩三人　　中子為侍郎
五日一來歸　　道上自生光
黃金絡馬頭　　觀者滿路傍
入門時左顧　　但見雙鴛鴦
鴛鴦七十二　　羅列自成行
音聲何噰噰　　鶴鳴東西廂
大婦織羅綺　　中婦織流黃
小婦無所作　　挾瑟上高堂
丈人且安坐　　調絲方遽央

天上何所有　　歷歷種白榆
桂樹夾道生　　青龍對道隅
鳳鳳鳴啾啾　　一母將九雛
顧視世間人　　為樂甚獨殊
好婦出迎客　　顏色正敷愉
伸腰再拜跪　　問客平安不
請客北堂上　　坐客氈氍毹
清白各異樽　　酒上正華疏
酌酒持與客　　客言主人持
卻畧再拜跪　　然後持一桮
談笑未及竟　　左顧勅中廚
促令辦麤飯　　慎莫使稽留
廢禮送客出　　盈盈府中趨
送客亦不遠　　足不過門樞
取婦得如此　　齊姜亦不如
健婦持門戶　　勝一大丈夫

翩翩堂前鷰　　冬藏夏來見
兄弟兩三人　　流蕩在他縣
故衣誰當補　　新衣誰當綻
賴得賢主人　　覽取為吾綻
夫壻從門來　　斜柯西北眄
語卿且勿眄　　水清石自見
石見何纍纍　　遠行不如歸

皚如山上雪　　皎若雲間月
聞君有兩意　　故來相訣絕
今日斗酒會　　明旦溝水頭
躞蹀御溝上　　溝水東西流
淒淒復淒淒　　嫁娶不須啼
願得一心人　　白頭不相離
竹竿何嫋嫋　　魚尾何蓰蓰
男兒重意氣　　何用錢刀為

飛來雙白鵠　　乃從西北來
十十將五五　　羅列行不齊
忽然卒疲病　　不能飛相隨
五里一反顧　　六里一徘徊
吾欲銜汝去　　口噤不能開
吾欲負汝去　　羽毛日摧頹
樂哉新相知　　憂來生別離
歭𣦠顧羣侶　　淚落縱橫垂
今日樂相樂　　延年萬歲期

西北有高樓　　上與浮雲齊
交疏結綺牕　　阿閣三重階
上有絃歌聲　　音響一何悲
誰能為此曲　　無乃杞梁妻
清商隨風發　　中曲正徘徊
一彈再三歎　　慷慨有餘哀
不惜歌者苦　　但傷知音稀
願為雙鳴鶴　　奮翅起高飛

東城高且長　　逶迤自相屬
迴風動地起　　秋草萋已綠
四時更變化　　歲暮一何速
晨風懷苦心　　蟋蟀傷侷促
蕩滌放情志　　何為自結束
燕趙多佳人　　美者顏如玉
被服羅裳衣　　當戶理清曲
音響一何悲　　絃急知柱促
馳情整中帶　　沉吟聊躑躅
思為雙飛燕　　銜泥巢君屋

行行重行行　　與君生別離
相去萬餘里　　各在天一涯
道路阻且長　　會面安可知
胡馬依北風　　越鳥巢南枝
相去日已遠　　衣帶日已緩
浮雲蔽白日　　遊子不顧反
思君令人老　　歲月忽已晚
棄捐勿復道　　努力加餐飯

涉江採芙蓉　　蘭澤多芳草
采之欲遺誰　　所思在遠道
還顧望舊鄉　　長路漫浩浩
同心而離居　　憂傷以終老

青青河畔草 鬱鬱園中柳
盈盈樓上女 皎皎當窗牖
娥娥紅粉妝 纖纖出素手
昔為倡家女 今為蕩子婦
蕩子行不歸 空床難獨守

蘭若生春陽　　涉冬猶盛滋
願言追昔愛　　情欵感四時
美人在雲端　　天路隔無期
夜光照玄陰　　長歎戀所思
誰謂我無憂　　積念發狂癡

庭中有奇樹　　綠葉發華滋
攀條折其榮　　將以遺所思
馨香盈懷袖　　路遠莫致之
此物何足貴　　但感別經時

迢迢牽牛星　　皎皎河漢女
纎纎擢素手　　札札弄機杼
終日不成章　　泣涕零如雨
河漢清且淺　　相去復幾許
盈盈一水間　　脈脈不得語

明月何皎皎　　照我羅牀幃
憂愁不能寐　　覽衣起徘徊
客行雖云樂　　不如早旋歸
出戶獨彷徨　　愁思當告誰
引領還入房　　淚下沾裳衣

李延年知音善歌舞，每為漢武帝作新歌變曲，聞者莫不感動。延年侍坐，上起舞，歌曰：
北方有佳人　　絕世而獨立
一顧傾人城　　再顧傾人國
傾城復傾國　　佳人難再得

結髮為夫妻　　恩愛兩不疑
歡娛在今夕　　嬿婉及良時
征夫懷遠路　　起視夜何其
參辰皆已沒　　去去從此辭
行役在戰場　　相見未有期
握手一長歎　　淚為別生滋
努力愛春華　　莫忘歡樂時
生當復來歸　　死當長相思

昔有霍家奴　　姓馮名子都
依倚將軍勢　　調笑酒家胡
胡姬年十五　　春日獨當壚
長裾連理帶　　廣袖合歡襦
頭上藍田玉　　耳後大秦珠
兩鬟何窈窕　　一世良所無
一鬟五百萬　　兩鬟千萬餘
不意金吾子　　娉婷過我廬
銀鞍何昱爚　　翠蓋空歭𣦠
就我求清酒　　絲繩提玉壺
就我求珍餚　　金盤膾鯉魚
貽我青銅鏡　　結我紅羅裾
不惜紅羅裂　　何論輕賤軀
男兒愛後婦　　女子重前夫
人生有新故　　貴賤不相踰
多謝金吾子　　私愛徒區區

昔漢成帝班婕妤失寵，供養於長信宮，乃作賦自傷，並為怨詩一首。
新裂齊紈素，鮮潔如霜雪。
裁為合歡扇，團團似明月。
出入君懷袖，動搖微風發。
常恐秋節至，涼風奪炎熱。
棄捐篋笥中，恩情中道絕。

洛陽城東路　　桃李生路傍
花花自相對　　葉葉自相當
春風東北起　　花葉正低昂
不知誰家子　　提籠行採桑
纎手摺其枝　　花落何飄颺
請謝彼姝子　　何為見損傷
高秋八九月　　白露變為霜
終年會飄墮　　安得久馨香
秋時自零落　　春月復芬芳
何時盛年去　　懽愛永相忘
吾欲竟此曲　　此曲愁人腸
歸來酌美酒　　挾瑟上高堂

城中好高髻　　四方高一尺
城中好大眉　　四方眉半額
城中好廣袖　　四方用匹帛

　　邂逅承際會，得充君後房。情好新交接，恐懍若探湯。不才勉自竭，賤妾職所當。綢繆主中饋，奉禮助蒸嘗。思為莞蒻席，在下比匡牀。願為羅衾幬，在上衛風霜。灑掃清枕席，鞮芬以狄香。重戶結金扃，高下華燈光。衣解金粉御，列圖陳枕張。素女為我師，儀態盈萬方。衆夫所希見，天老教軒皇。樂莫斯夜樂，沒齒焉可忘。

秦嘉。字士會。隴西人也。為郡上掾。其妻徐淑寢疾。還家。不獲靣別。贈詩云爾。
人生譬朝露　　居世多屯蹇
憂艱常早至　　歡會常苦晚
念當奉時役　　去爾日遙遠
遣車迎子還　　空往復空返
省書情悽愴　　臨食不能飯
獨坐空房中　　誰與相勸勉
長夜不能眠　　伏枕獨輾轉
憂來如尋環　　匪席不可卷
皇靈無私親　　為善荷天祿
傷我與爾身　　少小罹煢獨
既得結大義　　歡樂若不足
念當遠離別　　思念敘欵曲
河廣無舟梁　　道近隔邱陸
臨路懷惆悵　　中駕正躑躅
浮雲起高山　　悲風激深谷
良馬不回鞍　　輕車不轉轂
針藥可屢進　　愁思難為數
貞士篤終始　　思義不可屬
肅肅僕夫征　　鏘鏘揚和鈴
清晨當引邁　　束帶待雞鳴
顧看空室中　　髣髴想姿形
一別懷萬恨　　起坐為不甯
何用敘我心　　遺思致欵誠
寶釵可耀首　　明鏡可鑒形
芳香去垢穢　　素琴有清聲
詩人感木瓜　　乃欲答瑤瓊
媿彼贈我厚　　慙此往物輕
雖知未足報　　貴用敘我情

妾身兮不令　　嬰疾兮來歸
沉滯兮家門　　歷時兮不差
曠廢兮侍覲　　情敬兮有違
君今兮奉命　　遠適兮京師
悠悠兮離別　　無因兮敘懷
瞻望兮踴躍　　佇立兮徘徊
思君兮感結　　夢想兮容輝
君發兮引邁　　去我兮日乖
恨無兮羽翼　　高飛兮相追
長吟兮永歎　　淚下兮霑兮

青青河畔草　　綿綿思遠道
遠道不可思　　宿昔夢見之
夢見在我旁　　忽覺在他鄉
他鄉各異縣　　展轉不相見
枯桑知天風　　海水知天寒
入門各自媚　　誰肯相為言
客從遠方來　　遺我雙鯉魚
呼兒烹鯉魚　　中有尺素書
長跪讀素書　　書中竟何如
上言加飱食　　下言長相憶

飲馬長城窟　　　水寒傷馬骨
往謂長城吏　　　慎莫稽留太原卒
官作自有程　　　舉築諧汝聲
男兒甯當格鬬死　何能怫鬱築長城
長城何連連　　　連連三千里
邊城多健少　　　內舍多寡婦
作書與內舍　　　便嫁莫留住
善事新姑章　　　時時念我故夫子
報書往邊地　　　君今出語一何鄙
身在禍難中　　　何為稽留他家子
生男慎勿舉　　　生女哺用脯
君獨不見長城下　死人骸骨相撐拄
結髮行事君　　　慊慊心意關
明知邊地苦　　　賤妾何能久自全

沉陰結愁憂　　愁憂為誰興
念與君相別　　各在天一方[5]
良會未有期　　中心摧且傷
不聊憂飡食　　慊慊常饑空
端坐而無為　　髣髴君容光
峩峩高山首　　悠悠萬里道
君去日已遠　　鬱結令人老[6]
人生一世間　　忽若暮春草
時不可再得　　何為自愁惱
每誦昔鴻恩　　賤軀焉足保
浮雲何洋洋　　願因通吾辭
飄颻不可寄　　徙倚徒相思
人離皆復會　　君獨無返期
自君之出矣　　明鏡暗不治
思君如流水　　何有窮已時
慘慘時節盡　　蘭華凋復零
喟然長歎息　　君期慰我情
展轉不能寐　　長夜何緜緜
躡履起出戶　　仰觀三星連
自恨志不遂　　泣涕如湧泉
思君見巾櫛　　以益我勞勤
安得鴻鸞羽　　覯此心中人
誠心亮不遂　　搔首立悁悁
何言一不見　　復會無因緣
故如比目魚　　今隔如參辰
人靡不有初　　想君能終之
別來歷年歲　　舊恩何可期[7]
重新而忘故　　君子所尤譏
寄身雖在遠　　豈忘君須臾
既厚不為薄　　想君時見思

高殿鬱崇崇，廣廈淒泠泠。微風起閨闥，落日照階庭。歭𣦠雲屋下，嘯歌倚華楹。君行殊不返，我飾為誰榮。鑪薰闔不用，鏡匣上塵生。綺羅失常色，金翠暗無精。嘉肴既忘御，旨酒亦常停。顧瞻空寂寂，惟聞燕雀聲。憂思連相囑，中心如宿酲。

我出東門遊　　邂逅承清塵
思君即幽房　　侍寢執衣巾
時無桑中契　　迫此路側人
我即媚君姿　　君亦悅我顏
何以致拳拳　　綰臂雙金環
何以致殷勤　　約指一雙銀
何以致區區　　耳中雙明珠
何以致叩叩　　香囊繫肘後
何以致契闊　　繞腕雙跳脫
何以結恩情　　佩玉綴羅纓
何以結中心　　素縷連雙針
何以結相於　　金薄畫搔頭
何以慰別離　　耳後瑇瑁釵
何以答歡悅　　紈素三條裾
何以結愁悲　　白絹雙中衣
與我期何所　　乃期東山隅
日旰兮不至　　谷風吹我襦
遠望無所見　　涕泣起歭𣦠
與我期何所　　乃期山南陽
日中兮不來　　凱風吹我裳
逍遙莫誰覩　　望君愁我腸
與我期何所　　乃期西山側
日夕兮不來　　躑躅長歎息
遠望涼風至　　俯仰正衣服
與我期何所　　乃期山北岑
日暮兮不來　　淒風吹我衿
望君不能坐　　悲苦愁我心
愛身以何為　　惜我華色時
中情既欵欵　　然後剋密期
褰衣躡茂草　　謂君不我欺
厠此醜陋質　　徙倚無所之
自傷失所欲　　淚下如連絲


漢末建安中，廬江府小吏焦仲卿妻劉氏，為仲卿母所遣，自誓不嫁。其家逼之，乃投水而死。仲卿聞之，亦自縊於庭樹。時人傷之，為詩云爾。

孔雀東南飛　　五里一徘徊

十三能織素　　十四學裁衣
十五彈箜篌　　十六誦詩書
十七為君婦　　心中常苦悲
君既為府吏　　守節情不移
賤妾留空房　　相見常日稀
雞鳴入機織　　夜夜不得息
三日斷五疋　　大人故嫌遲
非為織作遲　　君家婦難為
妾不堪驅使　　徒留無所施
便可白公姥　　及時相遣歸

府吏得聞之　　堂上啟阿母
兒已薄祿相　　幸復得此婦
結髮同枕席　　黃泉共為友
共事二三年　　始爾未為久
女行無偏斜　　何意致不厚

阿母謂府吏　　何乃太區區
此婦無禮節　　舉動自專由
吾意久懷忿　　汝豈得自由
東家有賢女　　自名秦羅敷
可憐體無比　　阿母為汝求
便可速遣之　　遣之慎莫留

府吏長跪答　　伏惟啟阿母
今若遣此婦　　終老不復取

阿母得聞之　　捶牀便大怒
小子無所畏　　何敢助婦語
吾已失恩義　　會不相從許

府吏默無聲　　再拜還入戶
舉言謂新婦　　哽咽不能語
我自不驅卿　　逼迫有阿母
卿但暫還家　　吾今且報府
不久當歸還　　還必相迎取
以此下心意　　慎勿違吾語

新婦謂府吏　　勿復重紛紜
往昔初陽歲　　謝家來貴門
奉事循公姥　　進止敢自專
晝夜勤作息　　伶俜縈苦辛
謂言無罪過　　供養卒大恩
仍更被驅遣　　何言復來還
妾有繡腰襦　　葳蕤自生光
紅羅復斗帳　　四角垂香囊
箱簾六七十　　綠碧青絲繩
物物各自異　　種種在其中
人賤物亦鄙　　不足迎後人
留待作遣施　　於今無會因
時時為安慰　　久久莫相忘

雞鳴外欲曙　　新婦起嚴妝
著我繡裌裙　　事事四五通
足下躡絲履　　頭上瑇瑁光
腰若流紈素　　耳著明月璫
指如削蔥根　　口如含朱丹
纎纎作細步　　精妙世無雙

上堂拜阿母　　母聽去不止
昔作女兒時　　生小出野里
本自無教訓　　兼媿貴家子
受母錢帛多　　不堪母驅使
今日還家去　　念母勞家裏

卻與小姑別　　淚落連珠子
新婦初來時　　小姑始扶牀
今日被驅遣　　小姑如我長
勤心養公姥　　好自相扶將
初七及下九　　嬉戲莫相忘
出門登車去　　涕落百餘行

府吏馬在前　　新婦車在後
隱隱何甸甸　　俱會大道口
下馬入車中　　低頭共耳語
誓不相隔鄉　　且暫還家去
吾今且赴府　　不久當還歸
誓天不相負

新婦謂府吏　　感君區區懷
君既若見錄　　不久望君來
君當作盤石　　妾當作蒲葦
蒲葦紉如絲　　盤石無轉移
我有親父兄　　性行暴如雷
恐不任我意　　逆以煎我懷
舉手長勞勞　　二情同依依

入門上家堂　　進退無顏儀
阿母大拊掌　　不圖子自歸
十三教汝織　　十四能裁衣
十五彈箜篌　　十六知禮儀
十七遣汝嫁　　謂言無誓違
汝今無罪過　　不迎而自歸
蘭芝慙阿母　　兒實無罪過
阿母大悲摧

還家十餘日　　縣令遣媒來
雲有第三郎　　窈窕世無雙
年始十八九　　便言多令才

阿母謂阿女　　汝可去應之
阿女含淚答　　蘭芝初還時
府吏見丁甯　　結誓不別離
今日違情義　　恐此事非奇
自可斷來信　　徐徐更謂之

阿母白媒人
貧賤有此女　　始適還家門
不堪吏人婦　　豈合令郎君
幸可廣問訊　　不得便相許

媒人去數日　　尋遣丞請還
說有蘭家女　　承籍有宦官
雲有第五郎　　嬌逸未成婚
遣丞為媒人　　主簿通語言
直說太守家　　有此令郎君
既欲結大義　　故遣來貴門

阿母謝媒人
女子先有誓　　老姥豈敢言

阿兄得聞之　　悵然心中煩
舉言為阿妹　　作計何不量
先嫁得府吏　　得後嫁郎君
否泰如天地　　足以榮汝身
不嫁義郎體　　其住欲何雲

蘭芝仰頭答　　理實如兄言
謝家事夫婿　　中道還兄門
處分適兄意　　那得自任專
雖與府吏要　　渠會永無緣
登即相許和　　便可作婚姻

媒人下牀去　　諾諾復爾爾
還部白府君
下官奉使命　　言談大有緣
府君得聞之　　心中大歡喜
視歷復開書　　便利此月內
六合正相應　　良吉三十日
今已二十七　　卿可去成婚
交語速裝束　　駱驛如浮雲
青雀白鵠舫　　四角龍子幡
婀娜隨風轉　　金車玉作輪
躑躅青驄馬　　流蘇金鏤鞍
齎錢三百萬　　皆用青絲穿
雜綵三百疋　　交廣市鮭珍
從人四五百　　鬱鬱登郡門

阿母謂阿女
適得府君書　　明日來迎汝
何不作衣裳　　莫令事不舉

阿女默無聲
手巾掩口啼　　淚落便如瀉
移我琉璃榻　　出置歬窻下
左手持刀尺　　右手執綾羅
朝成繡裌裙　　晚成單羅衫
晻晻日欲瞑　　愁思出門啼

府吏聞此變　　因求假暫歸
未至二三里　　摧藏馬悲哀
新婦識馬聲　　躡履相逢迎
悵然遙相望　　知是故人來
舉手拍馬鞍　　嗟歎使心傷
自君別我後　　人事不可量
果不如先願　　又非君所詳
我有親父母　　逼迫兼弟兄
以我應他人　　君還何所望

府吏謂新婦　　賀卿得高遷
盤石方可厚　　可以卒千年
蒲葦一時紉　　便作旦夕間
卿當日勝貴　　吾獨向黃泉

新婦謂府吏　　何意出此言
同是被逼迫　　君爾妾亦然
黃泉下相見　　勿違今日言

執手分道去　　各各還家門
生人作死別　　恨恨那可論
念與世間辭　　千萬不復全

府吏還家去　　上堂拜阿母
今日大風寒
寒風摧樹木　　嚴霜結庭蘭
兒今日冥冥　　令母在後單
故作不良計　　勿復怨鬼神
命如南山石　　四體康且直

阿母得聞之　　零淚應聲落
汝是大家子　　仕宦於臺閣
慎勿為婦死　　貴賤情何薄
東家有賢女　　窈窕豔城郭
阿母為汝求　　便復在旦夕

府吏再拜還　　長歎空房中
作計乃爾立　　轉頭向戶裏
漸見愁煎迫

其日馬牛嘶　　新婦入青廬
菴菴黃昏後　　寂寂人定初
我命絕今日　　魂去屍長留
攬裙脫絲履　　舉身赴清池

府吏聞此事　　心知長別離
徘徊庭樹下　　自掛東南枝

兩家求合葬　　合葬華山傍
東西植松栢　　左右種梧桐
枝枝相覆蓋　　葉葉相交通
中有雙飛鳥　　自名為鴛鴦
仰頭相向鳴　　夜夜達五更
行人駐足聽　　寡婦起彷徨
多謝後世人　　戒之慎勿忘


