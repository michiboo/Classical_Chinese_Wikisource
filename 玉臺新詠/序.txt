
夫凌雲槩[1]日。由余之所未窺。千門萬戶。張衡之所曾賦。周王璧臺之上。漢帝金屋之中。玉樹以珊瑚作枝。珠簾以玳瑁[2]為押。其中有麗人焉。其人也五陵豪族。充選掖庭。四姓良家。馳名永巷。亦有潁川新市。河間觀津。本號嬌娥，曾名巧笑。楚王宮裏。無不推其細腰。衛國佳人。俱言訝其纎手。閱詩敦禮。豈東隣之自媒。婉約風流。異西施之被教。弟兄協律。生小學歌。少長河陽。由來能舞。琵琶新曲。無待石崇。箜篌雜引。非關曹植。傳鼓瑟於楊家。得吹簫於秦女。至若寵聞長樂。陳後知而不平。畫出天仙。閼氏覽而遙妬。至如東隣巧笑。來侍寢於更衣。西子微顰[3]。得橫陳於甲帳。陪遊馺娑。騁纎腰於結風。長樂鴛鴦。奏新聲於度曲。妝鳴蟬之薄鬢。照墮馬之垂鬟。反插金鈿。橫抽寶樹。南都石黛。最發雙蛾。北地燕脂。偏開兩靨。亦有嶺上仙童。分丸魏帝。腰中寶鳳。授㻺軒轅。金星將婺女爭華。麝月與嫦娥競爽。驚鸞冶袖。時飄韓掾之香。飛燕長裾。宜結陳王之珮。雖非圖畫。入甘泉而不分。言異神仙。戲陽臺而無別。真可謂傾國傾城。無對無雙者也。加以天時開朗。逸思雕華。妙解文章。尤工詩賦。瑠璃硯匣。終日隨身。翡翠筆牀。無時離手。清文滿篋。非惟芍藥之花。新製連篇。甯止蒲萄之樹。九日登高。時有緣情之作。萬年公主。非無累[4]德之辭。其佳麗也如彼。其才情也如此。既而椒宮宛轉。柘館陰岑。絳鶴晨嚴。銅蠡晝靜。三星未夕。不事懷衾。五日猶賒。誰能理曲。優游少託。寂寞多閑。厭長樂之疎鐘。勞中宮之緩箭。纎腰無力。怯南陽之搗衣。生長深宮。笑扶風之織錦。雖復投壺玉女。為觀[5]盡於百驍[6]。爭愽齊姬。心賞窮於六箸。無怡神於暇景。惟屬意於新詩。庶得代彼皋[7]蘇，㣲蠲愁疾。但往世名篇。當今巧製。分諸麟閣。散在鴻都。不籍篇章。無由披覽。於是然脂暝寫。弄筆晨書。撰錄豔歌。凡為十卷。曾無忝於雅頌。亦靡濫於風人。涇渭之間。若斯而已。於是麗以金箱。裝之寶軸。三臺妙跡。龍伸蠖屈之書。五色花箋。河北膠東之紙。高樓紅粉。仍定魚魯之文。辟惡生香。聊防羽陵之蠹。靈飛太[8]甲。高擅玉函。鴻烈仙方。長推丹枕。至如青牛帳裏。餘曲既[9]終。朱鳥窓前。新妝已竟。方當開茲縹帙，散此縚繩。永對翫於書幃。長循環於纎手。豈如鄧學春秋。儒者之功難習。竇專黃老。金丹之術不成。因勝[10]西蜀豪家。託情窮於魯殿。東儲甲觀。流詠止於洞簫。孌彼諸姬。聊同棄日。猗歟彤管。無或譏焉[11]。

