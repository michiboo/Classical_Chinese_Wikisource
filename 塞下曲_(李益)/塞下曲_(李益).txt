
蕃州部落能結束，朝暮馳獵黃河曲。
燕歌未斷塞鴻飛，牧馬群嘶邊草綠。

秦築長城城已摧，漢武北上單于臺。 
古來征戰虜不盡，今日還復天兵來。

黃河東流流九折，沙場埋恨何時絕。 
蔡琰沒去造胡笳，蘇武歸來持漢節。

為報如今都護雄，匈奴且莫下雲中。 
請書塞北陰山石，願比燕然車騎功。

伏波惟願裹屍還，定遠何須生入關。 
莫遣隻輪歸海窟，仍留一箭射天山。
