
天齊標巨鎮，日觀啓崇朝。
岧嶤臨渤澥，隱嶙控河沂。
眺迥分吳乘，凌高屬漢祠〈《紀事》無「眺迥」二句〉。
建岳誠爲長，升功諒在茲。
帝猷符廣運，玄範暢文思。
飛聲總地絡，騰化撫乾維。
瑞策開珍鳳，禎圖薦寶龜。
創封超昔夏，修禪掩前姬〈《紀事》無「創封」二句〉。
東後方肆覲，西都導六師。
肅駕移星苑，揚罕馭風司。
沸鼓喧平陸，凝蹕靜通逵。
汶陽馳月羽，蒙陰警電麾。
巖花飄曙輦，峰葉蕩春旗。
石閭環藻衛，金壇映黼帷。
仙階溢祕秬，靈檢燿祥芝。
張樂分韶濩，觀禮縱華夷。
佳氣浮丹谷，榮光泛綠坻〈《紀事》無「張樂」以下四句〉。
三始貽遐貺，萬歲受重釐。
菲質陶恩獎，趨跡奉軒墀。
觸網淪幽裔，乘徼限明時。
周南昔已歎，邛西今復悲。

