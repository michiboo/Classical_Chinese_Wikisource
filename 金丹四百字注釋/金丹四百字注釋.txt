
天台紫陽真人張平叔撰北宗龍門後裔閔一得注
七返九還金液大丹者，七以火數，九乃金數，以火煉金，返本還元，謂之金丹。
〈七以火數——火喻身中之神。九乃金數——金喻身中之氣。以火煉金——神返身中，氣自還也。返本還元——神返本性，氣還元命，神氣混一，性命交融。此節破題，以屬明白之至，下文逐一承明，更為縷晰。〉
以身心分上下兩弦，以神氣別冬夏二至，以形神契坎離二卦。
〈此三節標明丹法綱領。〉
以東魂之木，西魄之金，南神之火，北精之水，中意之上，是之攢簇五行。
〈此節標出作丹之藥材。〉
以含眼光，凝耳韻，調鼻息，緘舌氣，是之和合四象。
〈此節教人用功，收聚藥材。〉
以眼不視而魂在肝，耳不聞而精在腎，舌不聲而神在心，鼻不香而魄勤部在肺，四肢不動而意在脾，故名曰五氣朝元。以精化之氣，以氣化之神，以神化之虛，故名曰三花聚頂。以魂在肝而不從眼漏，魄在肺而不從鼻漏、神在心而不從口漏，精在腎而不從耳漏，意在脾而不從四肢孔竅漏，故曰無漏。
〈此上四節，皆言購聚藥材，務使充足而勿漏之法。〉
精神魂魄意，相與混融，化之一氣，不可見聞，亦名無狀，故曰虛無。煉精者，煉元精，非淫泆之精。
〈淫泆所感之精，是漏精，非元精。〉
煉氣者，煉元氣，非口鼻呼吸之氣。
〈口鼻呼吸之氣，是漏氣，非元氣。〉
煉神者，煉元神、非心意念慮之神。
〈心意念慮之神，是漏神，非元神。〉
故此氣神精者，與天地同其根，與萬物同其體，得之則生，失之則死。
〈止念久則神不漏而還元，懲忿久則氣不漏而還元，窒慾久則精不漏而還元，乃為元精、元氣、元神。〉
以陽火煉之則化成陽氣，以陰符養之則化成陰精，故曰見之不可用、用之不可見。
〈平昔窒慾能久則真水自升，平昔懲忿能久，則真火自降。此二節烹煉藥材使之混融之法。〉
身者心之宅，心者身之主；心之倡狂如龍，身之獰惡如虎。身中有一點真陽之氣，心中有一點真陰之精，故曰二物。
〈窒慾久而真水升，焰出先天之氣。懲忿久而真火降，流出太極之精。此節標出所以點藥成丹之妙品。〉
心屬乾，身屬坤，故曰乾坤鼎器，陽氣屬離，陰精屬坎，故曰烏兔藥物。抱一守中，煉元養素，故曰采先天混元之炁。
〈到得身心混合，自然神凝於虛，即是採取丹頭之法〉。
朝屯暮蒙，晝午夜子，故曰行周天之火候。
〈念不起則火不炎。意不散則火不冷，故必以清靜自然為運用之法。〉
木液旺在卯，金精旺在酉，故當沐浴。
〈息念以養火，真氣自薰蒸。〉
震男飲西酒，兌女攀北花，巽風吹起六陽，坤土藏蓄七數，故當抽添。
〈性靜則情逸，心動則神疲，為學日損、為道日益矣：以上六節皆示以火候調勻之法度。〉
夫采藥之初，動乾坤之槖龠，取坎離之刀圭。
〈誰為動之，如何動法，何處動手？是不可以知知之也。惟求之穀神自知。准能取之，如何取法，何從著手，此不可以力爭也，當使象罔也。〉
初時如雲滿千山，次則如月涵萬水，自然如龜蛇之交合、馬牛之步驟。龍爭魂，虎爭魄，烏戰精，兔戰神，恍惚之中見真鉛，杳冥之內有真汞，以黃婆媒合，守在中宮。鉛見火則飛，汞見火則走，遂以無之油和之，複以無名璞鎮之。鉛歸坤宮，汞歸乾位，真土混合，含光默默。火數盛則燥，水銖多則濫。火之燥，水之濫，不可以不調勻，故有斤兩法度。
〈火之燥——咎由念起。水之濫——咎由意散。此節暢言以火煉金時要妙，皆屬譬喻，非真景也。只是過來人追敍初時有此光景，其實爾時只是念不起、意不散，自然神凝氣聚。置我於無，即是調勻，斷不可泥象執文、論斤較兩，自取壞事〉。
修煉至此，泥丸風生，絳宮月明，丹田火熾，谷海波澄；夾脊如車輪，四肢如山石，毛竅如浴之方起，骨脈如睡之正酣，精神如夫婦之歡合，魂魄如母子之留戀。此乃真境界，非譬喻也。
〈此節言其效驗有如此。並無作用。〉
以法度煉之，則聚而不散，以斤兩煉之，則結而愈堅。魂藏魄滅，精結神凝，一意沖和，肌膚爽透。隨日隨時，漸凝漸聚，無質生質，結成聖胎。
〈法度，載在下文，學者尋流而知源，只在無功功裏施功。斤兩載在《悟真》，學者舍妄以健真，只是有用用中無用，此節複申明調勻之總訣。〉
夫一年有十二月，一月三十日，一日百刻，一月總計三千刻，十月總計三萬刻。行往坐臥，綿綿若存，胎氣既凝，嬰兒顯相，玄珠成象，太乙含真。
〈行住坐臥，綿綿若存——此八字是法度。嬰兒顯相——無相之相。玄珠成象——無象之象。太乙含真——囫囫圇圇。〉
三萬刻之中可以奪天上三萬年之數，何也？一刻之功夫，自有一年之節候，所以三萬刻可以奪三萬年之數也。
〈此乃自然法度，不可以私智推求。〉
故一年十二月，總有三萬六千之數，雖愚昧小人行之，立臍聖域。
〈此是真實語，苟得其養，無物不長。〉
奈何百姓日用而不知？元精喪也，元氣竭也，元神離也。
〈日用——二字點眼，苟失其養，無物不消。〉
是以三萬刻，刻刻要調和，如有一刻差違，則藥材消耗，火候虧缺，故曰「毫髮差殊不作丹」。
〈刻刻要調和——只是念不起意不散是也。意一散則藥即消，念一起則藥即耗，犯此病者，皆由平昔懲忿窒慾功夫未足之故。〉
是宜刻刻用事，用之不勞，真氣凝結，元神廣大。
〈刻刻用事——只是行住坐臥綿綿若存。動而專一則意自不散，靜裏翕機則念不起，所謂「綿綿若存，用之不勤」是也。憊不散，故氣得凝結，翕不起，故神能廣大。〉
內則一年煉三萬刻之丹，外則奪三萬年之數；大則一日結一萬三千五百息之胎，小則十二時行八萬四千里之氣。故曰奪天地一點之陽，采日月二輪之氣，行真水於鉛爐，運真火於汞鼎。
〈真水鉛爐——由戒得定，神氣充足。真火汞鼎——由定生慧，神智圓明。〉
以鉛見汞，名曰華池；以汞入鉛，名曰神水。
〈以鉛見汞——身入心中。以汞入鉛——心宅身內。〉
不可執以無為，不可行於有作，不可泥於存想，不可著於持守，不可枯坐灰心，不可盲修瞎煉。
〈執以無為——自有入無，形於有作——無中生有。泥於存想——總在竅外，即存而忘乃入竅中。著於持守——即出竅矣！因持而安，自在竅中。其身未宅神室者曰枯坐灰心，其人未知運用者曰盲修瞎煉，是皆有損無益，斷斷不可。〉
惟恐不識藥材出處，又恐不知火候法度，須要知夫身中一竅，名曰玄牝。
〈上文第五節至第十節已指明藥材出處，第十一節至此節指示法度甚詳。然究竟於何處得手，須譯下文。〉
此竅者，非心非腎，非口非鼻，非脾非胃，非穀道，非膀胱，非丹田，非泥丸。能知此一竅，則冬至在此矣！藥物在此矣！火候亦在此矣！沐浴亦在此矣！結丹亦在此矣！脫體亦在此矣！夫此一竅，亦無邊旁，更無內外，乃神氣之根，虛無之穀，在身中求之，不可求於他也。此之一竅，不可以私意揣度，是必心傳口授。苟或不爾，皆妄之矣。
〈揣度——即是念頭。夫大道教人忘念，烏可私意揣度？然既戒揣度，又戒他求，謂必心傳口授者，顯示學者以必由心得也。在上智之人天懷素定者，讀之自可頓入。中智之士功需漸進者，尚恐覓趨徑而無由。吾今仰體張祖婆心，普為學人身中指一入竅正路：厥惟止念一法。夫欲止念，先須懲忿窒慾，芟除種種雜念，只留正念。正念雖留，卻不許有依附傍念潛滋暗長。俄而，此念頓息，後未念起，正是萬慮消忘絕妙好時。得師一句，便能心受矣。然人果能於前念已斷，後未念續之際，當下猛然一覺，不啻心傳盡堪自得，夫亦何待夫口授焉？要當下覺得，切勿自驚。弗自驚者則居之安，居之安則身中藥材亦資之深，而所謂法度者亦取諸左右逢其源矣！上文所謂冬至藥物火候等等盡在於此者，信也。若以私意揣度之，不幾南轅而北轍哉！烏乎可？〉
今作金丹四百字，包含造化之根基，貫穿陰陽之骨髓，使煉丹之士，尋流而知源，舍妄以從真，不至乎忘本逐未也。
〈尋流知源——尋文知義。舍妄以從真——因假悟真。性命為本，神氣為未。此節教讀者不可泥文執象，下文複申明虛無實際。〉
夫金丹於無中生有，養就嬰兒，豈可泥文執象而溺於旁蹊曲徑？然金丹之生於無，又不可為頑空。當知此空，乃是真空，無中不無，乃真虛無。
〈人當萬慮消亡之候當下得之，自能心領神會，有不可思議之妙。〉
今因馬自然去，講此數語，汝其味之。
〈因馬自然去——五字又是一個煉丹總侍口訣。汝——指海南白子也。〉
紫陽張伯端序。
嗚呼！此序何為而作也，昔者紫陽張祖，大丹既成，欲永其道於世；尚恐泄機，複遭天譴。乃著《悟真》一篇，假譬喻以為言。蓋欲學者因假悟真，不啻心傳口授。不虞其言鉛汞過多，形神未顯。讀者不諒其心，而泥其文，反致溺於曲徑旁蹊。而旁門雜出之徒，每引其言以為證，甚至貽厥元孫海南白子，誤會其旨，亦三煉而三傾，翻欲罵倒其書，重致慨於先師之不復作也。維時張祖憫世人之不諒，複著《金丹四百字》，託言因馬自然去，以寄示海南。猶恐其見鉛汞而目逃，複明以自序如此。白子始得以二八兩之藥、結三百日之胎。亦複憫念世人，悟真者寡，泥象者多，暇日複自錄其師傳《修仙辯惑論》一篇，鋟木以傳於世。並不敢隱我張祖運心不普之過。
夫道家丹經，如《悟真篇》者亦美矣！白子天縱之資，讀之而未得其竅，尚誤會而難成。苟不得此四百字及此序言，幾無以補救於後。今之人，德慧不及白子，竊恐其讀此而仍無著手處也。〈一得〉故於辛卯之秋，將余門人陽林子簽呈其箋釋彭注《金丹四百字》一冊，刊示同門，今年正月，敬檢我北宗朱雲陽真人所注《悟真篇闡幽》一書，重刊行世，闡明張祖正指之所在。茲復審譯此序，逐節箋注。而於玄牝一節，即將己所閱歷課程略為指引如上。所望世之愚不肖如〈一得〉者，即仿此課程以進功，其賢智如白子者，仍讀本文而得訣，由是而進按《悟真篇闡幽》一書以為法度之准程，不亦無礙乎？
白子頓之宗也，〈一得〉漸之徒也，頓與漸取徑雖殊，及其至之一也。張祖所謂「雖愚昧小人行之，立躋聖域」，誠實語也。願與普天下後世學人循序進修，同躋聖域，永無負我張祖此序，以補救《悟真篇》之慈旨可也。
道光十五年二月吉北宗後裔閔一得謹注並跋。
天臺紫陽真人張平叔撰
西陵一壑居士彭好古註解西浙龍門宗子閔陽林釋義
真土擒真鉛，真鉛制真汞。鉛汞歸真土，身心寂不動。
[注]：人之初生，天一生坎水為腎，腎水沉重象鉛，腎生氣，氣中一點真一之精，是為真鉛；地二生離火為心，心火飛揚象汞，心生液，液中一點正陽之氣，是為真汞。坎中有戊土，離中有己土——水本陰，而陰中有真陽；火本陽，而陽中有真陰——是為真土。陰交於陽，陽交於陰，全憑真土。
真鉛即身中之氣，真汞即心中之神，真土即心中之意也。誠能運吾之真意，使汞常迎鉛、鉛常制汞，鉛汞歸真土，則神氣渾融、性情合一，而身心寂然不動矣。雖曰不動，其實如如之中有了了，冥冥之中有昭昭。妄心已除而照心不昧，肉身若死而法身常生，非墜頑空而甘枯槁也。
[釋]：舉意宅身以收心，即得五行攢簇，四象和合，從此五氣朝元，漸見三花聚頂，何等直截！並不繁難，只是一個誠意以先之耳！
虛無生白雪，寂靜發黃芽。玉爐火溫溫，金鼎飛紫霞。
[注]：虛無寂靜，下手采藥之功夫。白雪黃芽，吾身藥生之景象，然以白雪歸虛無，以黃芽歸寂靜，亦自有辯：白雪自虛空而生；黃芽須火養而生——以火能生土也。時當姤卦，天交於地——虛無則白雪自生；時當複卦，地交於天——寂靜則黃芽自發。正如天地之間，陽極而陰，則白雪自天而飛；陰極而陽，則黃芽自地而長。
玉爐即黃庭，火即神，以神馭氣，火在玉爐之中。溫溫者，行火之候。鼎者，乾位，神之本宮。黑變紅為紫，火飛上為霞——霞與火非二物也。「玉爐火溫溫」，乾宮之神照入於坤宮之內。至於「鼎上飛紫霞」，則坤受乾火，發現於坤宮之表，有飛象矣！
[釋]：心宅身久，身得心治之初效也。華池蓮花開，神水金波靜。夜深月正明，天地一輪鏡。
[注]：紫陽本序云：「以鉛見汞名曰華池，以汞入鉛名曰神水。」即此而觀，華池為命蒂，神水為性根。欲性命渾融，始以汞投鉛，次以鉛制汞。坎宮真一之精載正陽之炁而上升，氣象似蓮花之開矣。高宮正陽之炁隨真一之精而下降，安靜似金波之靜矣。至時之將子，水清金白而性命神氣兩相渾合矣。故曰「天地一輪鏡」——只在以性合命、凝神入氣穴是也。昔人謂「煉丹無別法，但引神水入華池，萬事皆矣。」正言此意。
[釋]：心身合一，純乎天理，自然運行，乃得有下手之時也。
硃砂煉陽氣，水銀烹金精。金精與陽氣，硃砂而水銀。
[注]：硃砂是液中正陽之氣，水銀是氣中真一之精。補離宮之陰，液中採取真一之精。「金精與陽氣」，以陽人煉之則如硃砂，以陰符養之則如水銀，非二物也。
[釋]：得下手時，極煉極烹。仍以心治身、以身養心以待之，無別法也。
日魂玉免脂，月魄金烏髓，掇來歸鼎中，化作一泓水。
[注]：太陽木火為日魂，魂藏神而陽中有陰，陰即月魄，日非月無以生其光，故曰「玉兔脂」，脂從精也。太陰金水之月魄，魄藏精而陰中有陽，陽即日魂，月非日無以成其體，故曰「金烏髓」，髓從神也。猶硃砂是日中之精，中感月華而生真汞；水銀是月中之華，中感日精而生真鉛。大修行人，上士以神化氣、以氣化精，中士以精留氣、以氣留神，精神混合調合於寶鼎之中，則甘露自降為一泓水矣！
[釋]：交養融合而身心始化也。夫然後將以觀其竅矣！
藥物生玄竅，火候發陽爐。龍虎交會時，寶鼎產玄珠。
[注]：玄竅，即玄牝。玄陽而牝陰，總謂之玄竅，人身下田為爐，乃神之所棲，火發於此，故曰陽爐。爐上則鼎也，靜極而動，藥物自生，時當採取。得藥之後，苟無火候以烹煉之，其藥複散，玄珠何從而產哉？是必撥轉頂門關捩子，奪取驪龍頷下珠，藥即是火，火即是藥，藥火合一，則龍虎交會；而懸胎寶鼎，自產黍米之玄珠矣。然必玄竅生藥，方可陽爐發火，若機未至而先助長，則外火雖行，內符不應，適以自焚其軀耳！大抵神氣融和，則玄竅自見；玄竅既見，則火候自知；火候既知，則龍虎自並；龍虎既並，則玄珠自成一其妙在動靜之間，不差毫髮可也。
[釋]：身心純一不雜，化象豁然，尤須一意主持，慎獨是至要也。前五節只著力一靜字，至此加一敬字為主持，主敬存誠功夫其在斯乎？
此竅非凡竅，乾坤共合成。名之神氣穴，內有坎離精。
[注]：此竅，即上玄竅。以其不屬有無，不落方體，超乎身心之外，出乎恍惚之間，故曰非凡竅。人身上乾而下坤，乾之中爻索坤而成坎，坎居坤位而氣居之，坤之中爻索乾而成離，離寄乾位而氣居之。神者心中之汞也，氣者身中之鉛也。心為神室，身為氣府，故曰「名為神氣穴」。身中有一點真陽之氣，氣屬離，心中有一點真陰之精，精屬坎，故曰「內有坎離精」。
[釋]：身心渾然，靜觀得竅，即非肉體凡身矣。此後更須戒慎身心，勿離勿放，大旨惟必誠其意、克欲從嚴是也。
木汞一點紅，金鉛四斤黑。鉛汞結成珠，耿耿紫金色。
[注]：心中一點真陰之精名曰木汞，木數三，內涵真陽之氣之一，故曰一點；木能生火，火色紅，故曰一點紅。身中一點真陽之炁名曰金鉛，金數四，故曰四斤；鉛色黑，金水同宮，故曰四斤黑。初以紅入黑，次煉黑人紅，紅黑相投，結成黍米之珠於寶鼎而耿耿如紫色矣。紅與黑相問，其色紫，故曰紫金色。然鉛汞非有定物，紅黑非有定色，一點四斤亦非定數也。得意者當自知。
[釋]：仍是身心渾化主敬存誠功夫。真積日久，至道大凝之時矣！夫然後快足於心，乃可以清靜自然為運用也夫！
家園景物麗，風雨正春深。犁鋤不費力，大地皆黃金。
[注]：家園者身中之土也，景物者身中藥物景象也。時遇一陽來複之際，但鼓巽風以吹坤土，即引神水以潤華池；及至三陽交泰之時，亦甚不費採取之力，但勿忘勿助，而大地黃芽自上中而迸出矣！謂之金者，言其結成金丹也。
[釋]：集義所生之氣，至大至剛，惟以直養無害而已矣！
真鉛生於坎，其用在離宮。以黑而變紅，一鼎雲氣濃。
[注]：腎生氣，氣中真一之水為真鉛。真一之水即離宮正陽之氣，見液相合，氣中收取真一之水。非液中採取正陽之氣，使母子相逢而相顧戀，則金隱於水，無由上升。蓋以神馭氣，千古傳心之要訣也，故曰「其用在離宮，，——體在坎而用在離也。鉛既以火而出，水則以黑變紅。藥即是火，但見自三關路頭以抵九重天上，油然而興，霏然而升，翕然而蒸，靄然而凝，而其氣如雲之濃，上升鼎內矣！
[釋]：此承上節，特標身心渾化之功用全在以心治身之所致也——靜之力也。
真汞產於離，其用卻在坎。奼女過南園，手持玉橄欖。
[注]：汞雖產自離宮，然非得北方之正炁以制伏之，則常欲去，人不得凝聚，故曰「其用卻在坎」。奼女者汞也，南園者離也，離中之汞一見坎中之鉛，則鉛汞相投將舍離官而同降坎位，故曰過南園。一過南園而汞成雪矣！玉者象其色之白也，橄欖者象其不方不圓也。
[釋]：此複標身心渾化之功用全在以身養心之所致也——敬之至也。
震兌非東西，坎離不甫北。斗柄運周天，要人會攢簇。
[注]：震東兌西，離南坎北，八卦之方位。天道運行，無時休息，而斗柄轉移，逐月各指一方，陰陽寒暑不愆其期。人身一天地也，自玄穀上泥丸，複下重樓以歸北海，謂之周天。其斡旋之機亦由乎斗柄。一年十二月，一月三十日，共三百六十日，一日一百刻，一年計三萬六千刻。一日之功可奪三萬六千刻之氣，言修丹之士，運周夭火候於一日之內，以一日易一年，以十二時易十二月，攢年於日，簇月於時，惟隨斗柄以為轉運，而東西南北不必言矣。斗柄一差，則時令乖忒，慎之慎之。
火候不用時，冬至不在子。及其沐浴法，卯酉時虛比。
[注]：火之為物，太大則炎，大小則冷，要在調合得中，故火必曰候。一時有六候。候者，吾身之節候。何時之有？吾身靜極而動，在月即為冬至，在日即為子時，迎此機而與之俱動，則火候在此矣！大抵一陽升為子，一陰降為午，陽升陰降為卯，陰升陽降為酉。所謂「不刻時中分子午」，非必以冬至為子、夏至為午、兔雞之月為卯西也。如外丹，進火為子，抽火為午，不增火、不減火為沐浴。不拘子午，亦不拘卯酉也。
[釋]：此二節統言身心渾一之功用，專賴一真意以主持之。靜之力也，敬之至也，其實誠之至而無息也。真人複示此八十字，不第授學者以運用之柄，且為執文泥象之士掃除一切丹書眼障而言也。
烏肝與兔髓，擒來共一處。一粒複一粒，從微而至著。
[注]：人稟天地真元之炁三百八十四銖，共重一斤：八兩日之精，故曰烏肝，即木液也；八兩月之精，故曰兔髓，即金精也，金木間隔，假戊己為媒娉，用火鍛煉，日生一粒，如黍米大，重一銖八厘，自微至著，積銖而成兩，三十日重三十八銖四絲：三百日重三百八十四銖，方圓一寸而重一斤矣！
[釋]：顯言只須身心交合，並無別法運用，但以至養無害自微至著而已。是用慎獨，以至心寬體胖，其氣將塞乎天地之間矣！
渾沌包虛空，虛空括三界。及尋其根源，一粒黍米大。
[注]：有世界則有三才，有三才則有虛空，有虛空則有渾沌，未有天地之先，渾渾沌沌，渾沌包虛空，虛空括三界。及尋吾身受氣之初，不過一粒大如黍米然。此人生之根源，而修丹者之所當知也。故曰：「有人要覓長生訣，只去搜尋造化根。」
[釋]：渾沌者身也，虛空者心也，一者誠也。身包心，心括身——所以致此者，一真意由之也。真意在天地為造化之樞機，在人身之生化之主宰也。既使由之，不妨仍使知之，見得真士功用，其盛大有如此者。
天地交真液，日月含真精。會得坎離基，三界歸一身。
[注]：心液下降，腎氣上升，液與氣總名曰液——天地交真，液也。魂為烏精，魄為兔髓，總名曰精——日月含真，精也。坎屬陰，坎中藏戊，戊為陽土，是陽者坎之基也。離屬陽，離中藏己，己為陰土，是陰者離之基也。會得坎中戊土基始於陽、離中己土基始於陰，則身中天地、身中日月，皆由真土為之運用，而三界歸於一身矣。
[釋]：坎者身也，離者心也，坎離基者意也。坎在先天居西，為魄，至後天居北，是魄已流而為精。今統先後天、混精魄為一家者，身也。離在先天居東，之魂，至後天居南，是魂已顯而為神。今統先後天、渾神魂而為一家者，心也。惟上居中央，會合四象，實為先後天坎離之基。未嘗因先後天而變其所者，意也，惟上士舉意宅身以收心，使身心意三者渾歸一處，不貳不息，鞠養成真，以致盛大而能生物，豈非萬物已備於我，三界歸一身那！此丹道之極功，聖人之能事具矣。此後四節，乃重申精凝神結之功用，並非更進一層之說，慎勿疑有重立爐鼎之事為邪說引誤可也。
龍從東海來，虎向西山起。兩獸戰一場，化作天地髓。
[注]：心中正陽之氣為龍，木能生火，震屬木，故龍從東海來。腎中真一之精為虎，金能生水，兌屬金，故虎向西山起。若使龍吟雲起而下降，虎嘯風生而上升，二獸相逢交戰於黃屋之前，則龍吞虎髓，虎啖龍精，風雲慶會，混合為一而化為天地之髓矣！
[釋]：此溯言下手時身心初得渾凝之象，非實有戰象也。此言戰者，言人從後天欲複先天，必須天人交戰一場。天定勝人，則情魔滅盡，人定勝天，則理障消融，然後天人渾合，身心乃得渾化耳！
按：紫陽本序云：「心之倡狂如龍，身之獰惡如虎。」此節言「龍從東海來」，乃心家之魂也，「虎向西山起」，乃身家之魄也，其實即本序所雲「身中一點真陽之氣、心中一點真陰之精」，「謂之二物」，即此「兩獸」也。本序又云：「心屬乾，身屬坤」，此節言「戰一場」者，即陳泥九雲「以制伏身心為野戰」是也。言「化作天地髓」者，即「天地日月軟如綿」是也。彭居士忘卻先天坎離本位，率從後天探象，故落出心腎震兌等字，殊非本旨，應從本序改注如此。
金花開汞葉，玉蒂長鉛枝，坎離不曾閑，乾坤經幾時。
[注]：金花本真鉛，借汞成胎，王蒂本真汞，借鉛成形。人身汞為神，鉛為精。「金花開汞葉」者，恍恍惚惚水中生神也；「玉蒂長鉛枝」者，杳杳冥冥火中生精也。得訣者，坐至金花顯露、玉蒂滋萌，則鉛汞之枝葉已茂，此時正宜采藥進火，使坎離運行於東西，乾坤周回於上下，一往一複，一升一降，如環無端，不可有頃刻之停。蓋未得藥時，須要認汞葉之開與鉛枝之長，既得藥後，又要知往復之妙、升降之宜，方為始終兼盡，而聖胎圓成矣。苟乾坤坎離不迴圈於十月之中，則鼎器藥物暫得竟失，金花烏保其不謝？玉蒂烏保其不調那？
[釋]：此節標示全在真意主持，務使身心刻刻交融，無一絲毫間斷，惟以心體乾道之大健，以身由坤道之大順，自然周運不息，將複坎離而乾坤矣！更不必疏明震兌艮巽，複障心目。下節即申明取填之說。
沐浴防危險，抽添自謹持。都來三萬刻，差失恐毫釐。
[注]：一年十二月，共計三萬六千刻，攢簇一日之內十二月之中。十月行火候，陽生，則采藥於子宮而使之逆升，謂之抽鉛；陰生，則退火於午位而使之順降，渭之添汞。其餘兩月，卯月益水安金，酉月行火止水。只行水候，不行火候，謂之沐浴，以卯月生中有殺，酉月殺中有生，防火之太燥而有危險也。除兩月六千刻，止十月三萬刻，故曰「都來三萬刻」。三萬刻功夫，毫釐有差，則陰陽差互，惟既防危險，又知謹持，專心致志於一圈之中，與動俱現，與靜俱隱，期年可以養成嬰兒而為超脫之仙矣！
[釋]：惟是主敬存誠，斯其為物不貳，苟有用之者，期月而已可也。故曰「都來三萬刻」也。差失之恐者，只須純一無閑，三萬刻中無一息之停，非有別項差失可慮。《易》曰：「不恆其德，或承之羞。」是所恐也。
夫婦交會時，洞房雲雨作。一載生個兒，個個會騎鶴。
[注]：夫婦者，身中真陰真陽也。真陰真陽，得真土為媒娉，結為夫婦，洞房交結，雲騰雨施，一年之內，十月懷胎，兩月沐浴，胎完氣足，產個嬰兒，便跨鶴自泥丸出矣。九載生九個，故曰個個。千百億化身，無非一身，非真有九個也。嬰兒為孩，亥子交會，合為孩字，此結胎下手之要也。
[釋]：斯仙耳！不若世間夫婦道，今再為揭喻一說：真土為意，譬諸媒也；真鉛為身，譬諸夫也；真汞為心，譬諸婦也；得媒合夫婦以成室家，譬諸舉意混身心而凝至道。然那否那？敢以質諸夫子！
