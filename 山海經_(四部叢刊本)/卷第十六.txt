
大荒西經第十六　　　　　郭氏傳
西北海之外大荒之隅有山而不合名曰不周負子
〈淮南子曰昔者共工與顓頊爭帝怒而觸不周之山天維絶地柱折故今此山缺壊不周匝也〉有兩
黃獸守之有水曰寒暑之水水西有濕山水東有幕
山〈音莫〉有禹攻共工國山〈言攻其國殺其臣相柳扵此山啓筮曰共工人面蛇身朱髪也〉
有國名曰淑士顓頊之子〈言亦出自高陽氏也〉有神十人名曰
女媧之腸〈或作女媧之腹〉化為神處栗廣之野〈女媧古神女而帝者人面〉
〈蛇身一日中七十變其腹化為此神栗廣野名媧音爪〉橫道而處〈言斷道也〉有人名
曰石夷來風曰韋〈來或作本也〉處西北隅以司日月之長
短〈言察日月晷度之節〉有五彩之鳥有冠名曰㹥鳥〈爾雅雲㹥夣鳥即此〉
〈也〉有大澤之長山有白民之國
西北海之外赤水之東有長脛之國〈腳長三丈〉有西周之
國姓食榖有人方耕名曰叔均帝俊生后稷〈俊宜為嚳〉
〈嚳弟二妃生后稷也〉稷降以百榖稷之弟曰台蠒〈音胎〉生叔均叔
均是代其父及稷播百榖始作耕有赤國妻氏有𩀱
山
西海之外大荒之中有方山者上有青樹名曰櫃格
之松〈木名音矩〉日月所出入也
西北海之外赤水之西有先民之國食榖使四鳥有
北狄之國黃帝之孫曰始均始均生北狄有芒山有
桂山有榣山〈此山多桂及榣木因名雲耳〉其上有人號曰太子長
琴顓頊生老童〈世本雲顓頊娶於滕墳氏謂之女祿産老童也〉老童生祝融
〈即童黎也高辛氏人正號曰祝融也〉祝融生太子長琴是處搖山始作
樂風〈創制樂風曲也〉有五彩鳥三名一曰皇鳥一曰鸞鳥一
曰鳯鳥有蟲狀如莬胷以後者裸不見〈言皮色青故不見其祼露〉
〈處〉青如猨狀〈狀又似猨〉
大荒之中有山名曰豐沮玉門日月所入有靈山巫
咸巫即巫朌巫彭巫姑巫眞巫禮巫抵巫謝巫羅十
巫從此升降百藥爰在〈群巫上下此山采之也〉
西有王母之山壑山海山〈皆群大靈之山〉有沃之國〈言其土饒沃也〉
沃民是處沃之野鳯鳥之𡖉是食甘露是飲凡其所
欲其味盡存〈言其所願滋味此無所不備〉爰有甘華甘柤白桞視
肉三騅璇瑰瑤碧〈琁瑰亦玉名穆天子傳曰枝斯璿瑰校回二音〉白木琅玕
〈樹色正白今南方有文木亦黑木也〉白丹青丹〈又有黒丹也孝經援神契曰王者徳至山而〉
〈黑丹出然則丹者別是彩名亦猶黒白黃皆雲丹也〉多銀䥫鸞鳥自歌鳯鳥自
舞爰有百獸相群是處是謂沃之野有三青鳥赤首
黑目一名曰大𪁐一名少𪁐〈音黎〉一名曰青鳥〈皆西王母所使〉
〈也〉有軒轅之臺射者不敢西嚮射畏軒轅之臺〈敬難黃帝〉
〈之神〉
大荒之中有龍山日月所入有三澤水名曰三淖昆
吾之所食也〈穆天子傳曰滔水濁繇氏之所食亦此𩔗也〉有人衣青以
蔽面〈䄂〉名曰女丑之屍有女子之國〈王頎至沃沮國盡東界間其耆〉
〈老雲國人常乘船捕魚遭風見吹數十日東一國在大海中純女無男即此國也〉
有桃山有䖟山有桂山有於土山有丈夫之國〈其國無婦人也〉
有弇州之山五彩之鳥仰天〈張口噓天〉名曰鳴鳥爰有百
樂歌儛之風〈爰有百種伎樂歌儛風曲〉有軒轅之國〈其人人面蛇身〉江山
之南棲為吉〈即窮山之際也山居為棲吉者言無凶夭〉不壽者乃八百歳
〈壽者數千歳〉
西海陼中有神人面鳥身珥兩青蛇踐兩赤蛇名曰
弇茲
大荒之中有山名曰日月山天樞也呉姖天門日月
所入有神人面無臂兩足反屬於頭上名曰噓〈言噓啼也〉
顓頊生老童老童生重及𥠖〈世本雲老童娶於根水氏謂之驕福産重及𥠖〉
帝令重獻上天令𥠖卬下地〈古者人神雜擾無別顓頊乃命南正重司天以〉
〈屬神命火正𥠖司地以屬民重實上夭𥠖實下地獻卬義未詳也〉下地是生噎處於
西極以行日月星辰之行次〈主察日月星辰之度數次舍也〉
有人反臂名曰天虞〈亦屍虞也〉有女子方浴月帝俊妻常
羲生月十有二此始浴之〈義與羲和浴日同〉有玄丹之山〈出黒〉
〈丹也〉有五色之鳥人面有髪爰有青鴍〈音文〉黃鷔〈音敖〉青鳥
黃鳥其所集者其國亡有池名孟翼之攻顓頊之池
〈孟翼人姓名也〉
大荒之中有山名曰鏖鏊鉅〈鏊音如敖〉日月所入者
有獸左右有首名曰屏蓬〈即並封也語有輕重耳〉有巫山者有
壑山者有金門之山有人名曰黃姖之屍有比翼之
鳥有白鳥青翼黃尾玄喙〈竒鳥〉有赤犬名曰天犬其所
下者有兵〈周書雲天狗所止地盡傾餘光燭天為流星長十數丈其疾如風其聲如雷其光如〉
〈電呉楚七國反時吠過梁國者是也〉
西海之南流沙之濵赤水之後黑水之前有大山名
曰崑崙之丘有神人面虎身有文有尾皆白處之〈言其〉
〈尾以白為㸃駮〉其下有弱水之淵環之〈其水不勝鴻毛〉其外有炎火
之山投物輒然〈今去扶南東萬里有耆薄國東復五千里許有火山國其山雖霖雨火常〉
〈然火中有白鼠時出山邉求食人捕得之以毛作布今之火幹布是也即此山之𩔖〉有人戴勝
虎齒有豹尾穴處名曰西王母〈河圖玉版亦曰西王母居崑崙之山西山〉
〈經曰西王母居玉山穆天子傳曰乃紀名跡於弇山之右曰西王母之山也然則西王母雖以崑崙之宮〉
〈亦自有離宮別窟逰息之處不專住一山也故記事者各舉所見而言之〉此山萬物盡有
大荒之中有山名曰常陽之山日月所入
有寒荒之國有二人女祭女薎〈或持觶或持爼〉
有壽麻之國〈呂氏春秋曰南服壽府此懷闒耳〉
南嶽娶州山女名曰女䖍女䖍生季格季格生壽麻
壽麻正立無景疾呼無嚮〈言其稟形氣有異於人也列仙傳曰玄俗無景〉爰
有大暑不可以徃〈言𤍠炙殺人也〉有人無首操戈盾立名曰
夏耕之屍〈亦行天屍之𩔖〉故成湯伐夏桀於章山克之〈於章山名〉
斬耕厥前〈頭亦在前者〉耕既立無首走厥咎〈逃避罪也〉乃降於
巫山〈自竄於巫山巫山今在建平巫縣〉
有人名曰呉回竒左是無右臂〈即竒肱也呉回祝融弟亦為火正也〉
有蓋山之國有樹赤皮支幹青葉名曰朱木〈或作朱威木也〉
有一臂民〈北極下亦有一腳人見河圖玉版〉
大荒之中有山名曰大荒之山日月所入有人焉三
靣是顓頊之子三靣一臂〈無左臂也〉三靣之人不死〈言人頭三〉
〈邉各有靣也玄莬太守王頎至沃沮國問其耆老雲復有一破船隨波岀在海岸邊上有一人項中復有〉
〈靣與語不觧了不食而死此是兩靣人也呂氏春秋曰一臂三靣之郷也〉是謂大荒之野
西南海之外赤水之南流沙之西有人珥兩青蛇乘
兩龍名曰夏後開開上三嬪於天〈嬪婦也言獻美人於天帝〉得九
辯與九歌以下〈皆天帝樂名也開登天而竊以下用之也開筮曰昔彼九㝠是與帝辯同〉
〈宮之序是為九歌又曰不得切辯與九歌以國於下義具見於歸蔵〉此天穆之野高二
千仭〈竹書曰顓頊産伯鯀是維若陽居天穆之陽也〉開焉得始歌九招〈竹書曰夏〉
〈後開舞九招也〉
有互人之國〈人靣魚身〉炎帝之孫〈炎帝神農〉名曰靈恝〈音如券契之契〉
靈恝生互人是上下於天〈言乘雲雨也〉有魚偏枯名曰
魚婦顓頊死即復蘇〈言其人變化也〉風道北來天乃大水
泉〈言泉水得風暴溢出道尤從也韓非曰玄鶴二八道南方而來〉蛇乃化為魚是謂
魚婦顓頊死即復蘇〈淮南子曰后稷龍在建木西其人死復蘇其半為魚蓋謂此也〉
有青鳥身黃赤足六首名曰𪇆鳥〈音觸〉有大巫山有金
之山西南大荒之中隅有徧勾常羊之山
　　　　按夏後開即啓避漢景帝諱雲

