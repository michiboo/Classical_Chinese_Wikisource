
北山經第三　　　　　　郭氏傳
北山經之首曰單狐之山多機木〈機木似榆可燒以糞稲田出蜀中音〉
〈飢〉其上多華草漨水出焉〈音逢〉而西流注於泑水其中
多芘石文石
又北二百五十里曰求如之山其上多銅其下多玉
無草木滑水出焉而西流注於諸毗之水〈水出諸毗山也〉其
中多滑魚其狀如鱓赤背〈鱓魚似蛇音善〉其音如梧〈如人相枝梧聲〉
〈音吾子之吾〉食之已疣〈疣贅也〉其中多水馬其狀如馬文臂
牛尾〈臂前腳也周禮曰馬黑脊而班臂膢漢武元狩四年燉煌渥窪水出焉以為靈瑞者即此𩔗也〉
其音如呼〈如人呌呼〉
又北三百里曰帶山其上多玉其下多青碧有獸焉
其狀如馬一角有錯〈言角有甲錯也或作暦〉其名曰䑏䟽〈音歡〉可
以辟火有鳥焉其狀如烏五彩而赤文名曰鵸䳜〈上已〉
〈有此鳥疑同名〉是自為牝牡食之不疽〈無廱疽病也〉彭水出焉而
西流注於芘湖之水其中多儵魚〈音由〉其狀如鷄而赤
毛三尾六足四首其音如鵲食之可以己憂
又北四百里曰譙明之山譙水出焉西流注於河其
中多何羅之魚一首而十身其音如吠犬食之已癰
有獸焉其狀如貆而赤豪〈貆豪豬也音丸〉其音如榴榴名曰
孟槐可以禦凶〈辟凶邪氣也亦在畏狩畫中也〉是山也無草木多青
雄黃〈一作多青碧〉
又北三百五十里曰涿光之山囂水出焉而西流注
於河其中多鰼鰼之魚〈音袴褶之褶〉其狀如鵲而十翼鱗
皆在羽端其音如鵲可以禦火食之不癉其上多松
栢其下多㯶橿其獸多麢羊其鳥多蕃〈未詳或雲即鴞音煩〉
又北三百八十里曰虢山其上多漆其下多桐椐〈桐梧〉
〈桐也椐樻木腫節中椐桾音祛〉其陽多玉其隂多鐡伊水出焉西流
注於河其獸多橐駝〈有肉鞍善行流沙中日行三百里其負千斤知水泉所在也〉
其鳥多寓狀如䑕而鳥翼其音如羊可以禦兵
又北四百里至於虢山之尾其上多玉而無石魚水
出焉而西流注於河其中多文貝
又北二百里曰丹熏之山其上多樗柏其草多韭薤
〈皆山果爾雅有其名〉多丹雘熏水出焉而西流注於棠水有獸
焉其狀如䑕而莬首麋身其音如獋犬以其尾飛〈或作〉
〈髯飛獋音豪〉名曰耳䑕食之不䐆〈䐆大腹也見禆倉音采也〉又可以禦
百毒
又北二百八十里曰石者之山其上無草木多瑤碧
泚水出焉而西流注於河有獸焉其狀如豹而文題
白身〈題額也〉名曰孟極是善伏其鳴自呼
又北百一十里曰邊春之山〈或作春山〉多蔥葵韭〈山蔥名茖大葉〉
桃李〈山桃榹桃子小不解核也〉槓水出焉而西流注於泑澤有獸
焉其狀如禺而文身善𥬇見人則臥〈言佯眠也〉名曰幽鴳
〈或作嬻嬒鴳音遏〉其鳴自呼
又北二百里曰蔓聮之山〈萬連二音〉其上無草木有獸焉
其狀如禺而有鬛牛尾文臂馬蹄見人則呼名曰足
訾其鳴自呼有鳥焉群居而朋飛〈朋猶軰〉其毛如雌雉
名曰鵁〈交音或作渇也〉其名自呼食之已風
又北百八十里曰單張之山其上無草木有獸焉其
狀如豹而長尾人首而牛耳一目名曰諸犍〈音如犍牛之犍〉
善吒行則㗸其尾居則蟠其尾有鳥焉其狀如雉而
文首白翼黃足名曰白鵺〈音夜〉食之已嗌痛〈嗌咽也谷梁傳曰嗌〉
〈不容粒今呉人呼咽為嗌音隘〉可以已痸〈痸癡病也〉櫟水出焉而南流注
於槓水
又北三百二十里曰灌題之山其上多樗柘其下多
流沙多砥有獸焉其狀如牛而白尾其音如訆〈如人呼喚〉
〈訆音呌〉名曰那父有鳥焉其狀如雌雉而人靣見人則
躍〈躍跳〉名曰竦斯其鳴自呼也匠韓之水出焉而西流
注於泑澤其中多磁石〈可以取鐡管子曰山上有磁石者下必有銅音慈〉
又北二百里曰潘侯之山其上多松栢其下多榛楛
其陽多玉其隂多鐡有獸焉其狀如牛而四節生毛
名曰旄牛〈今旄牛背膝及胡尾皆有長毛〉邊水出焉而南流注於櫟
澤
又北二百三十里曰小咸之山無草木冬夏有雪
北二百八十里曰大咸之山無草木其下多玉是山
也四方不可以上有蛇名曰長蛇其毛如彘豪〈者雲長〉
〈百尋今蝮蛇色似艾綬文文間有毛如豬鬐此其𩔗也常山亦有長蛇與此形不同〉其音如皷
柝〈如人行夜敲木柝聲音託〉
又北三百二十里曰敦薨之山其上多㯶柟其下多
茈草敦薨之水出焉而西流注於泑澤出於崑崙之
東北隅實惟河源〈即河水出崑崙之虛〉其中多赤鮭〈今名鯸鮐為鮭魚音〉
〈圭〉其獸多兕旄牛〈或作撲牛撲牛見離騷天問所未詳〉其鳥多鳲鳩
又北二百里曰少咸之山無草木多青碧有獸焉其
狀如牛而赤身人靣馬足名曰窫窳〈爾雅雲窫窳似𤠾虎爪與此錯〉
〈軋愈二音〉其音如嬰兒是食人敦水出焉東流注於鴈門
之水〈水出鴈門山間〉其中多䰽䰽之魚〈音沛未詳或作鯆〉食之殺人
又北二百里曰獄法之山瀤澤之水出焉〈音懐〉而東北
流注於㤗澤其中多䲃魚〈音藻〉其狀如鯉而雞足食之
已疣有獸焉其狀如犬而人靣善投見人則𥬇其名
山𤟤〈音暉〉其行如風〈言疾〉見則天下大風
又北一百里曰北嶽之山多枳𣗥剛木〈檀柘之屬〉有獸焉
其狀如牛而四角人目耳其名曰諸懐其音如鳴
鴈是食人諸懐之水出焉而西流注於水其中多
鮨魚〈音〉魚身而犬首其音如嬰兒〈今海中有虎鹿魚及海狶體皆如魚〉
〈而頭似虎鹿豬此其𩔗也〉食之已狂
又北百八十里曰渾夕之山無草木多銅玉水出
焉而西北流注于海有蛇一首兩身名曰肥遺見則
其國大旱〈𬋩子曰涸水之精名曰蟡一頭而兩身其狀如蛇長八尺以其名呼之可使取魚⻱〉
〈亦此𩔗〉
又北五十里曰北單之山無草木多蔥韭
又北百里曰羆差之山無草木多馬〈野馬也似馬而小〉
又北百八十里曰北鮮之山是多馬鮮水出焉而西
北流注於塗吾之水〈漢元狩二年馬出塗吾水中也〉
又北百七十里曰隄山〈或作䧑古字耳〉多馬有獸焉其狀如
豹而文首名曰狕〈音麼〉隄水出焉而東流注於㤗澤其
中多龍⻱
凡北山經之首自單狐之山至於隄山凡二十五山
五千四百九十里其神皆人靣蛇身其祠之毛用一
雄鷄彘瘞吉玉用一珪瘞而不糈〈言祭不用米皆埋其所用牲玉〉其
山北人皆生食不火之物〈或作皆生食而不火〉
北次二經之首在河之東其首枕汾〈臨汾水上也音墳〉其名
曰管涔之山〈今在太原郡故汾陽縣北秀容山涔音岑也〉其上無木而多
草其下多玉汾水出焉而西流注於河〈至汾陽縣北西入河〉
又西二百五十里曰少陽之山其上多玉其下多赤
銀〈銀之精也〉酸水出焉而東流注於汾水其中多羙赭〈管子〉
〈曰山上有赭者其下有鐵〉
又北五十里曰縣雍之山〈今在晉陽縣西名汲甕雍音甕〉其上多玉
其下多銅其獸多閭麋〈閭即羭也似馿而岐蹄角如麢羊一名山馿周書曰北唐〉
〈以閭亦見鄉射禮〉其鳥多白翟白䳑〈即白𪂂也音於六反〉晉水出焉而
東南流注於汾水〈東過晉陽南又東入汾〉其中多鮆魚其狀如
儵而赤麟〈小魚曰儵〉其音如叱食之不驕〈或作騷騷臭也〉
又北二百里曰狐岐之山無草木多青碧勝水出焉
而東北流注於汾水其中多蒼玉
又北三百五十里曰白沙山廣員三百里盡沙也無
草木鳥獸鮪水出於其上潛於其下〈出山之頂停其底也〉是多
白玉
又北四百里曰爾是之山無草木無水
又北三百八十里曰狂山無草木是山也冬夏有雪
狂水出焉而西流注於浮水其中多羙玉
又北三百八十里曰諸餘之山其上多銅玉其下多
松栢諸餘之水出焉而東流注於旄水
又北三百五十里曰敦頭之山其上多金玉無草木
旄水出焉而東流注於印澤其中多𩣡馬〈音勃〉牛尾而
白身一角其音如呼
又北三百五十里曰鉤吾之山其上多玉其下多銅
有獸焉其狀如羊身人靣其目在腋下虎齒人𤓰其
音如嬰兒名曰狍鴞是食人〈為物貪淋食人未盡還書其身像在夏鼎左傳〉
〈所謂饕餮是也狍音咆〉
又北三百里曰北之山無石其陽多碧其隂多玉
有獸焉其狀如虎而白身犬首馬尾彘鬛名曰獨𤞞
〈音谷〉有鳥焉其狀如烏人靣名曰𪄀𪃑〈般冐兩音或作夏也〉宵飛
而晝㐲〈鵂鶹之屬〉食之已暍〈中熱也音謁〉涔水出焉而東流注
於卭澤
又北三百五十里曰梁渠之山無草木多金玉脩水
出焉而東流注於鴈門〈水名〉其獸多居暨其狀如彚而
赤毛〈彚似鼠赤毛如剌也蝟彚音渭〉其音如豚有鳥焉其狀如夸父
〈或作舉父〉四翼一目犬尾名曰其音如鵲食之已腹痛
可以止衕〈治洞下也音洞〉
又北四百里曰姑灌之山無草木是山也冬夏有雪
又北三百八十里曰湖灌之山其陽多玉其隂多碧
多馬湖灌之水出焉而東流注于海其中多䱇〈亦鱓魚字〉
有木焉其葉如柳而赤理
又北水行五百里流沙三百里至於洹山其上多金
玉三桑生之其樹皆無枝其髙百仞百果樹生之其
下多怪蛇
又北三百里曰敦題之山無草木多金玉是錞於北
海
凡北次二經之首自管涔之山至於敦題之山凡十
七山五千六百九十里其神皆蛇身人靣其祠毛用
一雄雞瘞〈埋之〉用一璧一珪投而不糈〈擿玉於山中以禮神不埋〉
〈之也〉
北次三經之首曰太行之山〈今在河內野王縣西北行音戶剛反〉其首
曰歸山其上有金玉其下有碧有獸焉其狀如麢羊
而四角馬尾而有距其名曰䮝善還〈還旋旋儛也䮝音暉〉其鳴
自䚯有鳥焉其狀如鵲白身赤尾六足其名曰䴅〈音犇〉
是善驚其鳴自詨〈今呉人謂呼為詨音呼交反〉
又東北二百里曰龍侯之山無草木多金玉決決之
水出焉〈音訣〉而東流注於河其中多人魚其狀如䱱魚
四足其音如嬰兒〈䱱見山中經或曰人魚即鯢也似鮎而四足聲如小兒啼今亦呼鮎〉
〈為䱱音蹄〉食之無癡疾
又東北二百里曰馬成之山其上多文石其隂多金
玉有獸焉其狀如白犬而黑頭見人則飛〈言肉翅飛行自在〉
其名曰天馬其鳴自䚯有鳥焉其狀如烏首白而身
青足黃是名曰鶌鶋〈屈居二音或作鳴〉其鳴自詨食之不飢
可以已寓〈不詳或曰寓猶誤也〉
又東北七十里曰咸山其上多玉其下多銅是多松
栢草多茈草條菅之水出焉〈菅音間〉而西南流注於長
澤其中多噐酸三歲一成〈所未詳也〉食之已癘
又東北二百里曰天池之山其上無草木多文石有獸
焉其狀如而䑕首以其背飛〈用其背上毛飛飛則仰也〉其名曰
飛䑕澠水出焉潛於其下〈停山底也〉其中多黃堊〈堊土也〉
又東三百里曰陽山其上多玉其下多金銅有獸焉
其狀如牛而赤尾其頸腎其狀如勾瞿〈言頸上有肉腎勾瞿牛也〉
〈音劬〉其名曰領胡其鳴自詨食之已狂有鳥焉其狀如
雌雉而五彩以文是自為牝牡名曰𧰼蛇其鳴自詨
留水出焉而南流注於河其中有𩹴父之魚〈音䧟〉其狀
如鮒魚魚首而彘身食之已嘔
又東三百五十里曰賁聞之山其上多蒼玉其下多
黃堊多𣵀石
又北百里曰王屋之山〈今在河東東垣縣北書曰至於王屋也〉是多石
㶌水出焉〈㶌音輦〉而西北流注於㤗澤〈地理志王屋山沇水所出聲相〉
〈近殆一水耳沇則濟㶌水也〉
又東北三百里曰教山其上多玉而無石教水出焉
西流注於河是水冬乾而夏流實惟乾河〈今河東聞喜縣東北〉
〈有乾河口因名乾河裡但有故溝䖏無復水即是也〉其中有兩山是山也廣員
三百步其名曰發丸之山其上有金玉
又南三百里曰景山〈外傳曰景霍以為城〉南望𬐱販之澤〈即塩池也〉
〈今在河東猗氏縣或無販字〉北望少澤其上多草藷藇〈根似羊蹄可食曙豫〉
〈二音今江南單呼為藷音儲語有輕重耳〉其草多秦椒〈子似椒而細葉草也〉其隂多
赭其陽多玉有鳥焉其狀如蛇而四翼六目三足名
曰酸與其鳴自詨見則其邑有恐〈或曰食之不醉〉
又東南三百二十里曰孟門之山〈尸子曰龍門未辟呂梁未鑿河出於〉
〈孟門之上大溢逆流無有丘髙阜㓕之名曰洪水穆天子傳曰北升孟門九河之澄〉其上多
蒼玉多金其下多黃堊多𣵀石
又東南三百二十里曰平山平水出於其上潛於其
下是多羙玉
又東三百里曰京山有羙玉多漆木多竹其陽有赤
銅其隂有𤣥䃤〈黒砥名也尸子曰加𤣥黃砥明色非一也䃤音竹篠之篠〉髙水出
焉南流注於河
又東二百里曰蟲尾之山其上多金玉其下多竹多
青碧丹水出焉南流注於河薄水出焉〈淮南子曰薄水出鮮于山〉
而東南流注於黃澤
又東三百里曰彭毗之山其上無草木多金玉其下
多水蚤林之水出焉〈音早〉東南流注於河肥水出焉而
南流注於牀水其中多肥遺之蛇
又東百八十里曰小侯之山明漳之水出焉南流注
於黃澤有鳥其狀如烏而白文名曰鴣𪄶〈姑習二音〉食之
不灂〈不瞧白也或作㬭音醮〉
又東三百七十里曰泰頭之山共水出焉〈音恭〉南注於
虖池〈呼佗二音下同〉其上多金玉其下多竹箭
又東北二百里曰軒轅之山其上多銅其下多竹有
鳥焉其狀如梟而白首其名曰黃鳥其鳴自詨食之
不妬
又北二百里曰謁戾之山〈今在上黨郡𣵀縣〉其上多松栢有
金玉沁水出焉南流注於河〈至滎陽縣東北入河或出榖述縣羊頭山也〉
其東有林焉名曰丹林丹林之水出焉南流注於河
嬰侯之水出焉北流注於汜水
東三百里曰沮洳之山〈詩云彼汾沮洳〉無草木有金玉濝水
出焉〈音其〉南流注於河〈今淇水出汲郡隆慮縣大號山東過河內縣南為白溝〉
又北三百里曰神囷之山〈音如倉囷之囷〉其上有文石其下
有白蛇有飛蟲黃水出焉而東流注於洹〈洹水出汲郡林慮縣〉
〈東北至魏郡長樂入清水洹音丸〉水出焉而東流注於歐水〈水今出〉
〈臨水縣西釡口山經鄴西北至列人縣入於漳其水𤍠〉
又北二百里曰發鳩之山〈今在上黨郡長子縣西〉其上多柘木
有鳥焉其狀如烏文首白喙赤足名曰精衛其鳴自
詨是炎帝之少女名曰女娃〈炎帝神農也娃惡佳反語誤或作階〉女娃
遊於東海溺而不返故為精衛常銜西山之木石以
堙於東海〈堙塞也音因〉漳水出焉〈濁漳音章〉東流注於河〈或曰出長〉
〈子縣鹿谷山而東至鄴入清漳〉
又東北百二十里曰少山〈今在樂平郡沾縣沾縣故屬上黨〉其上有
金玉其下有銅清漳之水出焉東流於濁漳之水〈清漳〉
〈出少山大繩谷至武安縣南暴宮邑入濁漳或曰東北至邑城入於大河也〉
又東北二百里曰錫山其上多玉其下有砥牛首之
水出焉而東流注於水
又北二百里曰景山有羙玉景水出焉東南流注於
海澤
又北百里曰題首之山有玉焉多石無水
又北百里曰繡山其上有玉青碧其木多栒〈木中枚也音荀〉
其草多芍藥芎窮〈芍藥一名辛夷亦香草屬〉洧水出焉而東流注
於河其中有鱯〈鱯似鮎而大白色也〉黽〈䵸黽似蝦蟇小而青或曰蠖黽一物名耳〉
又北百二十里曰松山陽水出焉東北流注於河
又北百二十里曰敦與之山其上無草木有金玉溹
水出於其陽〈音悉各反〉而東流注於泰陸之水〈大陸水今鉅鹿北廣〉
〈平澤即其水〉泜水出於其隂〈音抵肆反〉而東流注於彭水〈今泜水出〉
〈中丘縣西窮泉谷東注於堂陽縣入於漳水〉槐水出焉而東流注於泜澤
又北百七十里曰柘山其陽有金玉其隂有鐵歷聚
之水出焉而北流注於洧水
又北三百里曰維龍之山其上有碧玉其陽有金其
隂有鐵肥水出焉而東流注於皐澤其中多礨石〈未詳〉
〈也音雷或作壘磈壘大石貌或曰石名〉敞鐡之水出焉而北流注於大
澤
又北百八十里曰白馬之山其陽多石玉其隂多鐡
多赤銅木馬之水出焉而東北流注於虖沱〈呼佗二音〉
又北二百里曰空桑之山無草木〈上已有此山疑同名也〉冬夏
有雪空桑之水出焉東流注於虖沱
又北三百里曰泰戱之山無草木多金玉有獸焉其
狀如羊一角一目目在耳後其名曰䍶䍶〈音屋棟之棟〉其
鳴自䚯虖沱之水出焉〈今虖沱水出鴈門鹵成縣南武夫山〉而東流注於
漊水〈音樓〉液女之水出於其陽南流注於沁水〈液音恱懌之懌〉
又北三百里曰石山多蔵金玉濩濩之水出焉〈濩音尺蠖〉
〈之蠖〉而東流注於虖沱鮮于之水出焉而南流注於虖
沱
又北二百里曰童戎之山皐塗之水出焉而東流注
於漊液水
又北三百里曰髙是之山〈今在北地靈丘縣〉滋水出焉〈音慈〉而
南流注於虖沱其木多㯶其草多條𣸦水出焉〈音冦〉東
流注於河〈過博陵縣南又東北入於易水〉
又北三百里曰陸山多羙玉𨜰水出焉〈或作郯水〉而東流
注於河
又北二百里曰沂山〈音祈〉般水出焉〈音盤〉而東流注於河
北百二十里曰燕山多嬰石〈言石似玉有符彩嬰帶所謂燕石者〉燕水
出焉東流注於河
又北山行五百里水行五百里至於饒山是無草木
多瑤碧其獸多槖駝其鳥多鶹〈未詳或曰鶹鵂鶹也〉歷虢之水
出焉而東流注於河其中有師魚食之殺人〈未詳或作鯢〉
又北四百里曰乾山無草木其陽有金玉其隂有鐡
而無水有獸焉其狀如牛而三足其名曰獂〈音元〉其鳴
自詨
又北五百里曰倫山倫水出焉而東流注於河有獸
焉其狀如麋其川在尾上〈川竅也〉其名曰羆
又北五百里曰碣石之山〈水經曰碣石山今在遼西臨渝縣南水中或曰在右〉
〈北平驪城縣海邊山〉繩水出焉而東流注於河其中多蒲夷之
魚〈未詳〉其上有玉其下多青碧
又北水行五百里至於鴈門之山無草木〈鴈門山即北西隃〉
〈鴈之所出因以名雲在髙柳北〉
又北水行四百里至於泰澤其中有山焉曰帝都之
山廣員百里無草木有玉金
又北五百里曰錞於母逢之山北望鷄號之山其風
如䬅〈䬅急風貌也音戻或雲飄風也〉西望幽都之山浴水出焉〈浴即黒水〉
〈也〉是有大蛇赤首白身其音如牛見則其邑大旱
凡北次三經之首自太行之山以至於無逢之山凡
四十六山萬二千三百五十里其神狀皆馬身而人
靣者廿神其祠之皆用一藻茝瘞之〈藻聚藻茝香草蘭之𩔗音昌代〉
〈反〉其十四神狀皆彘身而載玉其祠之皆玉不瘞〈不埋〉
〈所用玉也〉其十神狀皆彘身而八足蛇尾其祠之皆用一
璧瘞之大凡四十四神皆用稌糈米祠之此皆不火
食
　右北經之山志凡八十七山二萬三千二百三十里

