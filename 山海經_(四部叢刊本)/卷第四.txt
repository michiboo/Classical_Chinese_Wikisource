
東山經第四
　　　　　　　　　　　　郭氏傳
東山經之首曰樕𧑤之山〈速株二音〉北臨乾昧〈亦山名也音妺〉食
水出焉而東北流注于海其中多鱅鱅之魚〈音容〉其狀
如犂牛〈牛似虎文者〉其音如彘鳴
又南三百里曰藟山〈音誎〉其上有玉其下有金湖水出
焉東流注於食水其中多活師〈科斗也爾雅謂之活東〉
又南三百里曰栒狀之山其上多金玉其下多青碧
石有獸焉其狀如犬六足其名曰從從其鳴自詨有
鳥焉其狀如鷄而䑕毛其名曰䖪䑕〈音咨〉見則其邑大
旱𣲵水出焉〈音枳〉而北流注於湖水其中多箴魚其狀
如儵其喙如箴〈出東海今江東水中亦有之〉食之無疫疾
又南三百里曰勃亝之山無草木無水
又南三百里曰番條之山無草木多沙減水出焉〈音同〉
〈減損之減〉北流注于海其中多鱤魚〈一名黃頰音感〉
又南四百里曰姑兒之山其上多漆其下多桑柘姑
兒之水出焉北流注于海其中多鱤魚
又南四百里曰髙氏之山其上多玉其下多箴石〈可以〉
〈為砥針治癰腫者〉諸繩之水出焉東流注於澤其中多金玉
又南三百里曰嶽山其上多桑其下多樗濼水出焉
〈音樂〉東流注於澤其中多金玉
又南三百里曰犲山其上無草木其下多水其中多
堪㐨之魚〈未詳音序〉有獸焉其狀如夸父而彘毛其音如
呼見則天下大水
又南三百里曰獨山其上多金玉其下多羙石末塗
之水出焉而東南流注於沔其中多䖺䗤〈條容二音〉其狀
如黃蛇魚翼出入有光見則其邑大旱
又南三百里曰泰山〈即東嶽岱宗也今在泰山奉髙縣西北從山下至頂四十八里〉
〈三百步也〉其上多玉其下多金有獸焉其狀如豚而有珠
名曰狪狪〈音如吟桐之桐〉其名自䚯環水出焉東流注於江
〈一作海〉其中多水玉
又南三百里曰竹山錞於江〈一作涯〉無草木多瑤碧激
水出焉而東南流注於娶檀之水其中多茈羸
凡東山經之首自樕𧑤之山以至於竹山凡十二山
三千六百里其神狀皆人身龍首祠毛用一犬祈䎶
用魚〈以血塗祭為䎶也公羊傳雲蓋叩其鼻以䎶社音鈎餌之餌〉
東次二經之首曰空桑之山〈此山出琴瑟材見周禮也〉北臨食水
東望沮呉南望沙西望湣澤〈音旻〉有獸焉其狀如牛
而虎文其音如欽〈或作吟〉其名曰軨軨〈音靈〉其鳴自叫見
則天下大水
又南六百里曰曹夕之山其下多榖而無水多鳥獸
又西南四百里曰嶧皐之山〈音亦〉其上多金玉其下多
白堊嶧皐之水出焉東流注於激女之水其中多蜃
珧〈蜃蚌也珧玉珧亦蚌屬腎遙兩音〉
又南水行五百里流沙三百里至於山之尾無草
木多砥礪
又南三百八十里曰山之首無草木澧水出焉〈音禮〉
東流注於余澤其中多珠蟞魚〈音鼈〉其狀如肺而有目
六足有珠其味酸甘食之無癘〈無時氣病也呂氏春秋曰澧水之魚名曰〉
〈朱蟞六足有珠魚之羙也〉
又南三百八十里曰餘峩之山其上多梓柟其下多
荊雜余之水出焉東流注於黃水有獸焉其狀如
莬而鳥喙䲭目蛇尾見人則眠〈言佯死也〉名曰犰狳〈仇餘二音〉
其鳴自䚯見則螽蝗為敗〈螽蝗𩔗也言傷敗田苗音終〉
又南三百里曰杜父之山無草木多水
又南三百里曰耿山無草木多水碧〈亦水王𩔖〉多大蛇有
獸焉其狀如狐而魚翼其名曰朱獳〈音儒〉其鳴自叫見
則其國有恐
又南三百里曰盧其之山無草木多沙石沙水出焉
南流注於涔水其中多𪁐鶘〈音𥠖〉其狀如鴛鴦而人足
其鳴自䚯見則其國多土功〈今鵜胡足頗有似人腳形狀也〉
又南三百八十里曰姑射之山無草木多水
又南水行三百里流沙百里曰北姑射之山無草木
多石
又南三百里曰南姑射之山無草木多水
又南三百里曰碧山無草木多大蛇多碧水玉
又南五百里曰維氏之山無草木多金玉原水出焉
東流注於沙澤〈一曰俠氏之山〉
又南三百里曰姑逢之山無草木多金玉有獸焉其
狀如狐而有翼其音如鴻鴈其名曰獙獙〈音斃〉見則天
下大旱
又南五百里曰鳬麗之山其上多金玉其下多箴石
有獸焉其狀如狐而九尾九首虎爪名曰蠪姪〈龍蛭二音〉
其音如嬰兒是食人
又南五百里曰䃌山〈音一真反〉南臨䃌水東望湖澤有獸
焉其狀如馬而羊目四角牛尾其音如獋狗其名曰
峳峳〈音攸〉見則其國多狡客〈狡狡猾也〉有鳥焉其狀如鳬而
䑕尾善登木其名曰絜鈎見則其國多疫
凡東次二經之首自空桑之山至於䃌山凡十七山
六千六百四十里其神狀皆獸身人靣載觡〈麋鹿屬角為觡〉
〈音格〉其祠毛用一鷄祈嬰用一璧瘞
又東次三經之首曰屍胡之山北望𦍙山〈音詳〉其上多
金玉其下多𣗥有獸焉其狀如麋而魚目名曰妴胡
〈音婉〉其鳴自䚯
又南水行八百里曰岐山其木多桃李其獸多虎
又南水行五百里曰諸鈎之山無草木多沙石是山
也廣員百里多𥧌魚〈即鮇魚音味〉
又南水行七百里曰中父之山無草木多沙
又東水行千里曰胡射之山無草木多沙石
又南水行七百里曰孟子之山其木多梓桐多桃李
其草多菌蒲〈未詳音��之�〉其獸多麋鹿是山也廣員百
里其上有水出焉名曰碧陽其中多鱣鮪〈鮪即鱏也似鱣而長〉
〈鼻體無鱗甲別名䱎�一名鱑也〉
又南水行五百里曰流沙行五百里有山焉曰跂踵
之山〈跂音企〉廣員二百里無草木有大蛇其上多玉有
水焉廣員四十里皆涌〈今河東汾隂縣有瀵水源在地底濆沸湧出其深無限即〉
〈此𩔗也〉其名曰深澤其中多蠵⻱〈蠵觜蠵大⻱也甲有文彩似瑇瑁而薄音〉
〈遺知反〉有魚焉其狀如鯉而六足鳥尾名曰鮯鮯之魚
〈音蛤〉其鳴自叫
又南水行九百里曰踇隅之山〈音敏字〉其上有草木多
金玉多赭有獸焉其狀如牛而馬尾名曰精精其鳴
自呌
又南水行五百里流沙三百里至於無皐之山南望
幼海〈即少海也淮南子曰東方有渚曰少海〉東望榑木〈扶枽二音〉無草木多
風是山也廣員百里
凡東次三經之首自屍胡之山至於無睪之山凡十
九山六千九百里其神狀皆人身而羊角其祠用一
牡羊米用𮮐是神也見則風雨水為敗
又東次四經之首曰北號之山臨於北海有木焉其
狀如楊赤華其實如𬃅而無核其味酸甘食之不瘧
食水出焉而東北流注于海有獸焉其狀如狼赤首
䑕目其音如豚名曰猲狙〈葛苴二音〉是食人有鳥焉其狀
如鷄而白首䑕足而虎爪其名曰鬿〈音祈〉雀亦食人
又南三百里曰旄山無草木蒼體之水出焉而西流
注於展水其中多鱃魚〈今蝦鰌字亦或作鱃秋音〉其狀如鯉而大
首食者不疣
又南三百二十里曰東始之山上多蒼玉有木焉其
狀如楊而赤理其汁如血不實其名曰〈音起〉可以服
馬〈以汁塗之則馬調良〉泚水出焉而東北流注于海其中多羙
貝多茈魚其狀如鮒一首而十身其臭如蘪蕪食之
不䊧〈孚謂反止失氣也〉
又東南三百里曰女烝之山其上無草木石膏水出
焉而西注於鬲水其中多薄魚其狀如鱣魚而一目
其音如歐〈如人嘔吐聲也〉見則天下大旱
又東南二百里曰欽山多金玉而無石師水出焉而
北流注於皐澤其中多鱃魚多文貝有獸焉其狀如
豚而有牙其名曰當康其鳴自叫見則天下大穰
又東南二百里曰子桐之山子桐之水出焉而西流
注於餘如之澤其中多䱻魚〈音滑〉其狀如魚而鳥翼出
入有光其音如鴛鴦見則天下大旱
又東北二百里曰剡山多金玉有獸焉其狀如彘而
人面黃身而赤尾其名曰合窳〈音庾〉其音如嬰兒是獸
也食人亦食蟲蛇見則天下大水
又東二百里曰太山上多金玉楨木〈女楨也葉冬不凋〉有獸
焉其狀如牛而白首一目而蛇尾其名曰蜚〈音如翡翠之翡〉
行水則竭行草則死見則天下大疫〈言其體含災氣也其銘曰蜚之〉
〈為名體似無害所經枯竭甚於鴆厲萬物斯懼思爾遐逝〉鈎水出焉而北流注於
勞水其中多鱃魚
凡東次四經之首自北號之山至於大山凡八山一
千七百二十里
　右東經之山志凡四十六山萬八千八百六十里

