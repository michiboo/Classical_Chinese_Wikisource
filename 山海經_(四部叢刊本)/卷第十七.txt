
大荒北經第十七　　　　　郭氏傳
東北海之外大荒之中河水之間附禺之山帝顓頊
與九嬪葬焉〈此皆殊俗義所作冡〉爰有�乆文貝離俞鸞鳥凰
鳥大物小物〈言備有也〉有青鳥琅鳥玄鳥黃鳥虎豹熊羆
黃蛇視肉璿瑰瑤碧皆出衛於山〈在其山邉也〉丘方圓三
百里丘南帝俊竹林在焉大可為舟〈言舜林中竹一節則可以為船〉
〈也〉竹南有赤澤水〈水色赤也〉名曰封淵〈封亦大也〉有三桑無枝
〈皆髙百仞〉丘西有沉淵顓頊所浴
有胡不與之國〈一國復名耳今胡夷語皆通然〉烈姓黍食
大荒之中有山名曰不咸有肅愼氏之國〈今肅愼國去遼東三〉
〈千餘里穴居無衣衣豬皮冬以膏塗體厚數分用卻風寒其人皆工射弓長四尺勁彊箭以楛為之長尺〉
〈五寸青石為銅此春秋時隼集陳侯之庭所得矢也晉大興三年平州刺史崔毖遣別駕髙㑹使來獻肅〉
〈愼氏之弓矢箭鏃有似銅骨作者問雲轉與海內國通得用此今名之為挹婁國出好貂赤玉豈從海外〉
〈轉而至此乎後漢書所謂挹婁國是也〉有悲蛭四翼〈翡窒兩音〉有蟲獸首蛇
身名曰琴蟲〈亦蛇𩔗也〉有人名曰大人有大人之國釐姓
黍食有大青蛇黃頭食麈〈今南方蚦蛇食鹿鹿亦麈屬也〉有榆山有
鯀攻程州之山〈皆因其事而名物也〉
大荒之中有山名曰衡天有先民之山有槃木千里
〈音盤〉有叔歜國〈音昨感反一音觸〉顓頊之子黍食使四鳥虎豹
熊羆有黑蟲如熊狀名曰獵獵〈或作獡音夕同〉有北齊之國
姜姓使虎豹熊羆
大荒之中有山名曰先檻大逢之山河濟所入海北
注焉〈河濟注海已復出海外入此山中也〉其西有山名曰禹所積石有
陽山者有順山者順水出焉
有始州之國有丹山〈此山純出丹朱也竹書曰和甲西徵得一丹山今所在亦有丹〉
〈山丹出土穴中〉
有大澤方千里羣鳥所觧〈穆天子傳曰北至廣原之野飛鳥所觧其羽乃於此〉
〈獵鳥獸絶羣載羽百車竹書亦曰穆王北征行流沙千里積羽千里皆謂此澤也〉有毛民之
國〈其人面體皆生毛〉依姓食黍使四鳥禹生均國均國生役
采役采〈采一作來〉生脩鞈〈音如單祫之祫〉脩鞈殺綽人〈人名〉帝念之
潛為之國〈潛宻用之為國〉是此毛民
有儋耳之國任姓〈其人耳大下儋垂在肩上失崖儋耳鏤畫其耳亦以放之也〉禺
號子食榖北海之渚中〈言在海島中種粟給食謂禺彊也〉有神人面
鳥身珥兩青蛇踐兩赤蛇名曰禺彊
大荒之中有山名曰北極天樻〈音匱〉海水北注焉有神
九首人面鳥身名曰九鳯又有神衘蛇操蛇其狀虎
首人身四蹄長肘名曰彊良〈亦在畏獸𦘕中〉
大荒之中有山名曰成都載天有人珥兩黃蛇把兩
黃蛇名曰夸父后土生信信生夸父夸父不量力欲
追日景逮之於禺谷〈禺淵日所入也今作虞〉將飲河而不足也
將走大澤未至死於此〈渴死〉應龍已殺尤又殺夸父
〈上雲夸父不量力與日競而死今此復云為應龍所殺死無定名觸事而寄明其變化無方不可揆測〉
乃去南方處之故南方多雨〈言龍水物以𩔗相感故也〉又有無膓
之國是任姓〈為人長也〉無繼子食魚〈維亦當作䏿謂膓也〉共工臣
名曰相繇〈相栁也語聲轉耳〉九首蛇身自環〈言轉旋也〉食於九土
〈言貪殘也〉其所歍所尼〈歍嘔猶噴吒尼止也〉即為源澤〈言多氣力〉不辛乃
苦〈言氣酷烈〉百獸莫處〈言畏之也〉禹湮洪水殺相繇〈禹塞洪水由以〉
〈溺殺之也〉其血腥臭不可生榖其地多水不可居也〈言其膏血〉
〈滂流成淵水也〉禹湮之三仞三沮〈言禹以土塞之地䧟壊也〉乃以為池群
帝是因以為臺〈地下宜積土故衆帝因來在此共作臺〉在崑崙之北有
岳之山㝷竹生焉〈尋大竹名〉
大荒之中有山名曰不句海水入焉有係昆之山者
有共工之臺射者不敢北嚮〈言畏之也〉有人衣青衣名曰
黃帝女魃〈音如旱妭之魃〉尤作兵伐黃帝黃帝乃令應龍攻之
冀州之野〈冀州中土也黃帝亦教虎豹熊羆以與炎帝戰於阪泉之野而滅之見史記〉應
龍畜水尤請風伯雨師縱大風雨黃帝乃下天女
曰魃雨止遂殺尤魃不得復上所居不雨〈旱氣在也〉叔
均言之帝後置之赤水之北〈遠徙之也〉叔均乃為田祖〈主田〉
〈之官詩云田祖有神〉魃時亡之〈畏見逐也〉所欲逐之者令曰神北行
〈向水位也〉先除水道決通溝瀆〈言逐之必得雨故見先除水道今之逐魃是也〉
有人方食魚名曰深目民之國昐姓食魚〈亦胡𩔖但眼絶深黃帝時姓也〉
有鍾山者有女子衣青衣名曰赤水女子獻〈神女也〉
大荒之中有山名曰融父山順水入焉有人名曰犬
戎黃帝生苖龍苖龍生融吾融吾生弄〈一作卞〉明弄明
生白犬白犬有牝牡〈言自相配合也〉是為犬戎肉食有赤獸
馬狀無首名曰戎宣王屍〈犬戎之神名也〉
有山名曰齊州之山君山𩰿山〈音潛〉鮮野山魚山有人
一目當面中生一曰是威姓少昊之子食黍有繼無
民無民任姓無骨子食氣魚〈言有無骨人也尸子曰徐偃王有筋無骨〉
西北海外流沙之東有國曰中䡢顓頊之子食黍有
國名曰頼丘有犬戎國有神人靣獸身名曰犬戎
西北海外黑水之北有人有翼名曰苖民〈三苖之民〉顓頊
生驩頭驩頭生苖民苖民百姓食肉有山名曰章山
大荒之中有衡石山九隂山泂野之山上有赤樹青
葉赤華名曰若木〈生崑崙西附西極其華光赤下照地〉有牛𥠖之國有
人無骨儋耳之子〈儋耳人生無骨子也〉
西北海之外赤水之北有章尾山有神人面蛇身而
赤〈身長千里〉直目正乘〈直目目從也正乘未聞〉其瞑乃晦其視乃明
〈言視為晝眠為夜也〉不食不不息風雨是謁〈言請致風雨〉是燭九
隂〈照九隂之幽𨼆也〉是謂燭龍〈離騷曰日安不到燭龍何燿詩含神霧曰天不足西北無〉
〈有隂陽消息故有龍衘精以徃黜天門中雲淮南子曰長於委羽之山不見天日也〉

