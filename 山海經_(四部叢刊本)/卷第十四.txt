
大荒東經第十四　　　　　郭氏傳
東海之外大壑〈詩含神霧曰東注無底之谷謂此壑也離騷曰降土大壑〉少昊之
國〈少昊金天氏帝摰之號也〉少昊孺帝顓頊於此〈孺義未詳〉棄其琴瑟
〈言其壑中有琴瑟也〉有甘山者甘水出焉生甘淵〈水積則成淵也〉
大荒東南隅有山名皮母地丘
東海之外大荒之中有山名曰大言日月所出有波
谷山者有大人之國〈𣈆永嘉二年有鶖鳥集於始安縣南廿里之鷔陂中民周虎張〉
〈得之木矢貫之鐵錄其長六尺有半以箭計之其射者人身應長一丈五六尺也又平州別駕髙會語雲〉
〈倭國人甞行遭風吹度大海外見一國人皆長丈餘形狀似胡蓋是長翟別種箭殆將從此國來也外傳〉
〈曰焦僥人長三尺短之至也長者不過十丈數之極也案河圖玉版曰從崑崙以北九萬里得龍伯國人〉
〈長三十丈生萬八千歳而死從崑崙以東得大秦人長十丈皆衣帛從此以東十萬里得佻人國長三十〉
〈丈五尺從此以東十萬里得中秦國人長一丈穀梁傳曰長翟身橫九畆下其頭眉見於軾即長一丈人〉
〈也秦時大人見臨兆身長五丈腳跡六尺凖斯以言則此大人之長短未可得限度也〉
有大人之市名曰大人之堂〈亦山名形扶如堂室耳大人時集㑹其上作市肆也〉
有一大人踆其上張其兩耳〈踆或作俊皆古蹲字莊子曰踆於㑹稽也〉
有小人國名靖人〈詩含神霧曰東北極有人長九寸殆謂此小人也或作竫音同〉
神人靣獸身名曰犁𩵀之屍〈𩵀音靈字〉
有潏山楊水出焉〈音如譎詐之譎〉
有蒍國黍食〈言此國中惟有黍榖也蒍音口偽反〉使四鳥虎豹熊羆
大荒之中有山名曰合虛日月所出有中容之國帝
俊生中容〈俊亦舜字假借音也〉中容人食獸木實〈此國中有赤木玄木其華〉
〈實葉見呂氏春秋〉使四鳥豹虎熊羆
有東口之山有君子之國其人衣冠帶劔〈亦使虎豹好謙譲也〉
有司幽之國帝俊生晏龍晏龍生司幽司幽生思士
不妻思女不夫〈言其人直思感而氣通無配合而生子此莊生所謂白鵠相視眸子不運〉
〈而感風化之𩔗也〉食黍食獸是使四鳥有大阿之山者
大荒中有山名曰明星日月所出
有白民之國帝俊生帝鴻帝鴻生白民白民銷姓黍
食使四鳥虎豹熊羆〈又有乘黃獸乘之以致壽考也〉
有青丘之國有狐九尾〈太平則出而為瑞也〉有柔僕民是維嬴
土之國〈蠃猶沃衍也音盈〉有黑齒之國〈齒如漆也〉帝俊生黑齒〈聖人〉
〈神化無方故其後世所降育多有殊𩔗異狀之人諸言生者多謂其苖裔未必是親所産〉姜姓黍
食使四鳥有夏州之國有蓋余之國有神人八首人
靣虎身十尾名曰天吳〈水伯〉
大荒之中有山名曰鞠陵於天〈音菊〉東極離瞀〈三山名也音榖〉
〈瞀〉日月所出名曰折丹〈神人〉東方曰折〈單吁之〉來風曰俊
〈未詳來風所在也〉處東極以出入風〈言此人節宣風氣時其出入〉
東海之渚中〈渚島〉有神人面鳥身珥兩黃蛇〈以蛇貫耳〉踐兩
黃蛇名曰禺䝞黃帝生禺禺生禺京〈即禺彊也〉禺京
處北海禺處東海是惟海神〈言分治一海而為神也一本作號〉
有招揺山融水出焉有國曰玄股〈自髀以下如漆〉黍食使四
鳥有困民國勾姓而食有人曰王亥兩手操鳥方食
其頭王亥託於有易河伯僕牛〈河伯僕牛皆人姓名託寄也見汲郡竹書〉
有易殺王亥取僕牛〈竹書曰殷王子亥賔於有易而滛焉有易之君綿臣殺而放之〉
〈是故殷王甲㣲假師於河伯以伐有易滅之遂殺其君綿臣也〉河念有易有易潛出
為國於獸方食之名曰揺民〈言有易本與河伯友善王甲徴殷之賢王假師〉
〈以義伐罪故河伯不得不助滅之暨而哀念有易使得潛化而出化為揺民國〉帝舜生戱戱
生揺民海內有兩人〈此乃有易所化作也〉名曰女丑〈即女丑之屍言其變〉
〈化無常也然則一以渉化津而遯神域者亦無徃而不之觸感而寄跡矣范蠡之倫亦聞其風者也〉女
丑有大〈廣千里也〉
大荒之中有山名曰孽揺頵羝上有扶木柱三百里
其葉如芥〈柱猶起高也葉似芥菜〉有谷曰溫源谷〈溫源即湯谷也〉湯谷
上有扶木〈扶桑在上〉一日方至一日方出〈言交㑹相代也〉皆載於
烏〈中有三足烏〉有神人面犬耳獸身珥兩青蛇名曰奢比
屍有五彩之鳥相郷棄沙〈未聞沙義〉惟帝俊下友〈亦未聞也〉帝
下兩壇彩鳥是司〈言山下有舜二壇五彩鳥主之〉
大荒之中有山名曰猗天蘇門日月所生有壎民之
國〈音如諠譁之諠〉有綦山〈音忌〉又有揺山有䰝山〈音如釡甑之甑〉又有
門戸山又有盛山又有待山有五彩之鳥
東荒之中有山名曰壑明俊疾日月所出有中容之
國東北海外又有三青馬三騅〈馬蒼白雜毛為騅〉甘華爰有
遺玉三青鳥三騅視肉〈聚肉有眼〉甘華甘柤百榖所在〈言自〉
〈生也〉
有女和月母之國有人名曰�〈音婉〉北方曰�來之風
曰𤟇〈言亦有兩名也音剡〉是處東極隅以止日月使無相間出
沒司其短長〈言�主察日月出入不令得相間錯知景之短長〉
大荒東北隅中有山名曰凶犁土丘應龍處南極〈應龍〉
〈龍有翼者也〉殺尤與夸父〈尤作兵者〉不得復上〈應龍遂住地下〉故
下數旱〈上無復作者故也〉旱而為應龍之狀乃得大雨〈今之土龍〉
〈本此氣應自然𡨋感非人所為者〉
東海中有流波山入海七千里其上有獸狀如牛蒼
身而無角一足出入水則必風雨其光如日月其聲
如雷其名曰䕫黃帝得之以其皮為皷橛以雷獸之
骨〈雷獸即雷神也人面龍身皷其腹者橛猶擊也〉聲聞五百里以威天下

