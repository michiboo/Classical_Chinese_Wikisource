
海內東經第十三　　　　　郭氏傳
海內東北陬以南者
鉅燕在東北陬
國在流沙中者埻端〈音敦〉璽㬇〈音喚或作繭㬉〉在崑崙墟東南
一曰海內之郡不為郡縣在流沙中
國在流沙外者大夏〈大夏國城方二三百里分為數十國地和溫冝五榖〉竪沙
居繇〈音遙〉月支之國〈月支國多好馬羙果有大尾羊如馿尾即羬羊也小月支天竺國皆〉
〈附庸雲〉
西胡白玉山在大夏東蒼梧在白玉山西南皆在流
沙西崑崙墟東南崑崙山在西胡西皆在西北〈地理志崑〉
〈崙山在臨羌西又有西王母祠也〉
雷澤中有雷神龍身而人頭皷其腹在吳西〈今城陽有堯冡〉
〈靈臺雷澤在此也河圖曰大跡在雷澤華胥之而生伏羲〉
都州在海中一曰郁州〈今在東海胊縣界世傳此山自蒼梧從南徙來上皆有南〉
〈方物也郁音欝〉
琅琊臺在渤海間琅瑘之東〈今琅瑘在海邊有山嶕嶢特起狀如髙臺此即〉
〈琅瑘臺也琅瑘者越王勾踐入覇中國之所都〉其北有山一曰在海間
韓鴈在海中都州南
始鳩在海中轅厲南〈國名或曰鳥名也〉
㑹稽山在大楚南岷二江首
大江出汶山〈今江出汶山郡升遷縣岷山東南經蜀郡犍為至江陽東北經巴東建平宜都〉
〈南郡江夏弋陽安豐至廬江南界東北經淮南下邳至廣陵郡入海〉北江出曼山南江
出高山髙山在城都西入海在長州南
浙江出三天子都在其東〈按地里志浙江出新安黟縣南蠻中東入海今錢唐〉
〈浙江是也黟即歙也浙音折〉在閩西北入海餘暨南〈餘暨縣屬㑹稽今為永興縣〉
廬江出三天子都入江彭澤西〈彭澤今彭蠡也在尋陽彭澤縣〉一曰
天子鄣
淮水岀餘山餘山在朝陽東義鄉西入海淮浦北〈今淮〉
〈水岀義陽平氏縣桐栢山山東北經汝南汝隂淮南譙國下邳至廣陵縣入海朝陽縣今屬新野〉
湘水岀舜葬東南陬西環之〈環統也今湘水岀零陵營道縣陽湖山入江〉
入洞庭下〈洞庭地穴也在長沙巴陵今吳縣南大湖中有包山下有洞庭穴道潛行水底雲無〉
〈所不通號為地脈〉一曰東南西澤
漢水出鮒魚之山〈書曰嶓冡導漾東流為漢案水經漢水出武都沮縣東狼谷經漢中〉
〈魏興至南鄉東經襄陽至江夏安陸縣入江別為沔水又為滄浪之水〉帝顓頊葬於陽
九嬪葬於隂四蛇衛之〈言有四蛇衛守山下〉
濛水出漢陽西入江聶陽西〈漢陽縣屬朱提〉
溫水出崆峒崆峒山在臨汾南入河華陽北〈今溫水在京兆〉
〈隂盤縣水常溫也臨汾縣屬平陽〉
頴水出少室少室山在雍氏南入淮西鄢北〈今頴水出河南〉
〈陽城縣乾山東南經頴川汝隂至淮南下蔡入淮鄢今鄢陵縣屬頴川〉一曰緱氏〈縣屬河南音鈎〉
汝水出天息山在梁勉郷西南入淮極西北〈今汝水出南陽〉
〈魯陽縣大孟山東北至河南梁縣東南經襄城頴川汝南至汝隂褒信縣入淮淮極地名〉一曰淮
在期思北〈期思縣屬弋陽〉
涇水出長城北山山在郁致長垣北〈皆縣名也郅音桎〉北入
渭戱北〈今涇水出安定朝那縣西笄頭山東南經新平扶風至京兆高陵縣入渭戱地名今新豐〉
〈縣也〉
渭水出鳥䑕同穴山東注河入華隂北〈鳥鼠同穴山今在隴西首〉
〈陽縣渭水出其東經南安天水略陽扶風始平京兆弘農華隂縣入河〉
白水出蜀而東南注江〈色㣲白濁今在梓童白水縣緑從臨洮之西西傾山來經〉
〈沓中東流通隂平至漢夀縣入潛〉入江州城下〈江州縣屬巴郡〉
沅水山出𧰼郡鐔城西〈象郡今日南也鐔城縣今屬武陵音潯〉入東注
江入下雋西〈下雋縣今屬長沙音昨兗反〉合洞庭中〈水經曰沅水出牂牁且蘭〉
〈縣又東北至鐔城縣為沅水又東過臨沅縣南又東至長沙下雋縣〉
贑水出聶都東山〈今贑水出南康南野縣西北音感也〉東北注江入彭
澤西泗水出吳東北而南西南過湖陵西而東南注
東海入淮隂北〈今泗水出魯國下縣西南至髙平胡陸縣東南經沛國彭城下邳至臨淮〉
〈下相縣入淮〉
鬱水出象郡而西南注南海入湏陵東南
肄水出臨𣈆西南〈音如肄習之肄〉而東南注海入番禺西〈番禺〉
〈縣屬南海越之城下也〉
潢水出桂陽西北山〈音黃〉東南注肄水入敦浦西
洛水出洛西山東北注河入成皐之西〈書雲道洛自熊耳案水經〉
〈洛水今出上洛冢嶺山東北經弘農至河南鞏縣入河成臯縣亦屬河南也〉
汾水出上窳北〈音愈〉而西南注河入皮氏南〈今汾水出太原𣈆陽〉
〈故汾陽縣東南經𣈆陽西南經西河平陽至河東汾隂入河皮氏縣屬平陽〉
沁水出井陘山東東南注河入懷東南〈懷縣屬河內河內北有井陘山〉
濟水出共山南東丘〈共與㳟同〉絶鉅鹿澤〈絶猶截度也鉅鹿今在髙平〉
注渤海入齊琅槐東北〈今濟水自滎陽卷縣東經陳留至潛隂北東北至髙平東〉
〈北經濟南至樂安博昌縣入海今碣石也諸水所出又與水經違錯以為凡山川或有同名而異實或同〉
〈實而異名或一實而數名似是而非似非而是且歴代久逺古今變易語有楚夏名號不同未得詳也〉
潦水出衛皐東〈出塞外衛臯山玄莵髙句驪縣有潦山小潦水所出西河注大潦音遼〉
東南注渤海入潦陽〈潦陽縣屬潦東〉
虖沲水出𣈆陽城南而西至陽曲北而東注渤海〈經河〉
〈間樂城東北注渤海也𣈆陽陽曲縣皆屬太原〉入越章武北〈章武郡名〉
漳水出山陽東東注渤海入章武南〈新城汴隂縣亦有漳水〉
　　建平元年四月丙戌待詔太常屬〈臣〉望校治侍
　　中光祿勳臣龔侍中奉車都尉光祿大夫臣秀
　　領主省

