
海內北經第十二　　　　　郭氏傳
海內西北陬以東者
蛇巫之山上有人操杯而東向立一曰⻱山〈杯或作棓字同〉
西王母梯幾而戴勝杖〈梯謂慿也〉其南有三青鳥為西王
母取食〈又有三足鳥主給使〉在崑崙虛北有人曰大行伯把戈
其東有犬封國〈昔盤瓠殺戎王髙辛以羙女妻之不可以訓乃浮之㑹稽東南海中得三〉
〈百里地封之生男為狗女為羙人是為狗封之民也〉貳負之屍在大行伯東
犬封國曰犬戎國〈黃帝之後卞明生白天二頭自相牝牡遂為此國〉狀如犬
〈言狗國也〉有一女子方跪進柸食〈與酒食也〉有文馬縞身朱鬛
〈色白如縞〉目若黃金名曰吉量〈一作良〉乘之壽千歳〈周書曰犬戎文〉
〈馬赤鬛白身目若黃金名曰𠮷黃之乘成王時獻之六韜曰文身朱鬛眼若黃金項若鷄尾名曰雞斯之〉
〈乘大傳曰駮身朱鬛雞目山海經亦有吉黃之乘壽千歳者惟名有不同說有小錯其實一物耳今博舉〉
〈之以廣異聞也〉
國在貳負之屍北為物人靣而一目一曰貳負神
在其東為物人面蛇身
蜪犬如犬青〈音陶〉食人從首始〈或作蚼蚼音鉤〉
窮竒狀如虎有翼〈毛如蝟〉食人從首始所食髪在蜪
犬北一曰從足
帝堯臺帝嚳臺帝丹朱臺帝舜臺各二臺臺四方在
崑崙東北〈此蓋天子廵狩所經過夷狄慕聖人恩徳輙共為築立臺以標顕其遺跡也一本〉
〈雲所殺相桞地腥臊不可種五穀以為衆帝之臺〉
大蠭其狀如螽朱蛾其狀如蛾〈蛾蚍蜉也楚詞曰玄蜂如壷赤蛾如象謂此也〉
蟜其為人虎文脛有䏿〈言腳有膊膓也音橋〉在窮竒東一曰
狀如人崑崙虛北所有〈此目上物事也〉
闒非人靣而獸身青色〈音榻〉
據比〈一雲椽比〉之屍其為人折頸髪無一手
環拘其為人獸首人身一曰蝟狀如狗黃色
襪其為物人身黑首從目〈襪即魅也〉
戎其為人人首三角
林氏國有珍獸大若虎五彩畢具尾長於身名曰騶
吾乘之日行千里〈六韜雲紂囚文王閎夭之徒林氏國求得此獸獻之紂大説乃釋〉
〈之周書曰夾林酋耳酋耳若虎尾參於身食虎豹大傳謂之侄獸吾宜作虞也〉
崑崙虛南所有汜林方三百里
從極之淵深三百仭維氷夷𢘆都焉〈氷夷馮夷也淮南雲馮夷得道〉
〈以潛大川即河伯也穆天子傳所謂河伯無夷者竹書作馮夷字或作氷也〉氷夷人靣乘
兩龍〈𦘕四靣各乗靈車駕二龍〉一曰忠極之淵陽汙之山河出其
中門之山河出其中〈皆河之枝源所出之處也〉
王子夜之屍兩手兩股胷首齒皆斷異處〈此蓋形觧而神連貌〉
〈乖而氣合合不為宻離不為踈〉
舜妻登比氏生宵明燭光〈即二女字也以能光照因名雲〉處河大澤
〈澤河邊溢漫處〉二女之靈照此所方百里〈言二女神光所燭及者方百里〉
一曰登北氏
蓋國在鉅燕南倭北倭屬燕〈倭國在帶方東大海內以女為主其俗露紒衣〉
〈服無針㓛以丹朱塗身不妬忌一男子數十婦也〉
朝鮮在列陽東海北山南列陽屬燕〈朝鮮今樂浪縣箕子所封也列〉
〈亦水名也今在𢃄方帶方有列口縣〉
列姑射在海河洲中〈山名也山有神人河洲在海中河水所經者莊子所謂藐姑射之山也〉
姑射國在海中屬列姑射西南山環之大蟹在海中
〈蓋千里之蟹也〉
陵魚人靣手足魚身在海中
大鯾居海中〈鯾即魴魚也音鞭〉
明組邑居海中〈音祖〉
蓬萊山在海中〈上有仙人宮室皆以金玉為鳥獸盡白望之如雲在渤海中也〉
大人之市在海中

