
南山經第一
　　　　　　　　　　郭氏傳
南山經之首曰䧿山其首曰招搖之山臨於西
海之上〈在蜀伏山山南之西頭濱西海也〉多桂〈桂葉似枇杷長二尺餘廣數寸〉
〈味辛白花叢生山峯冬夏常青間無雜木呂氏春秋曰招揺之桂〉多金玉有草
焉其狀如韭〈璨曰韭音九爾雅雲霍山亦多之〉而青花其名曰
祝餘〈或作桂荼〉食之不飢有木焉其狀如榖而黑理
〈榖楮也皮作紙璨曰榖亦名構名榖者以其實如榖也〉其花四照〈言有光燄也若〉
〈木華赤其光照地亦此𩔖也見離騷經〉其名曰迷穀佩之不迷有
獸焉其狀如禺而白耳〈禺似獼猴而大赤目長尾今江南山中多有〉
〈者不了此物名禺作牛字圗亦作牛形或作猴皆失之也禺字音遇〉伏行人走其
名曰狌狌食之善走〈生生禺獸狀如猿伏行交足亦此𩔖也見京房易〉
麗𪊨之水出焉〈𪊨音作幾〉而西流注于海其中多育
沛〈未詳〉佩之無瘕疾〈瘕蟲病也〉
又東三百里曰堂〈一作常〉庭之山多棪木〈棪別名連其子〉
〈似柰而赤可食音剡〉多白猿〈今猿似獼猴而大臂腳長便捷色有黑有黃鳴其聲哀〉
多水玉〈水玉今水精也相如上林賦曰水玉磊砢赤松子所服見列仙傳〉多黃
金
又東三百八十里曰猨翼之山其中多怪獸水
多怪魚〈凡言怪者皆謂皃狀倔竒不常也尸子曰徐偃王好怪沒深水而得怪魚入深〉
〈山而得怪獸者多列扵庭〉多白玉多蝮蟲〈蝮蟲色如綬文鼻上有針大者百餘〉
〈斤一名反鼻蟲古虺字〉多怪蛇多怪木不可以上
又東三百七十里曰杻陽之山〈音紐〉其陽多赤金
〈銅也〉其隂多白金〈銀也見爾雅山南為陽山北為隂〉有獸焉其狀
如馬而白首其文如虎而赤尾其音如謡〈如人歌聲〉
其名曰鹿蜀佩之冝子孫〈佩謂帶其皮尾〉怪水出焉而
東流注於憲翼之水其中多𤣥⻱其狀如⻱而
鳥首虺尾〈虺尾銳〉其名曰旋⻱其音如判木〈如破木聲〉
佩之不聾可以為底〈底躪也為猶治也外傳曰疾不可為一作底猶病癒也〉
東三百里祗山〈音蔕〉多水無草木有魚焉其狀如
牛陵居蛇尾有翼其羽在魼下〈亦作脅〉其音如
牛〈荘子曰執犂之狗謂此牛也穆天子傳曰天子之狗執虎豹〉其名曰鯥〈音六〉
冬死而夏生〈此亦蟄𩔖也謂之死者言其蟄無所知如死耳〉食之無腫疾
又東四百里曰亶爰之山〈亶音蟬〉多水無草木不
可以上〈言崇峭也〉有獸焉其狀如狸而有髦其名曰
𩔗〈𩔖或作沛髦或作髪〉自為牝牡食者不妬〈荘子亦曰𩔖自為雌雄而〉
〈化今狚豬亦自為雌雄〉
又東三百里曰基山其陽多玉其隂多怪木有
獸焉其狀如羊九尾四耳其目在背其名曰猼
訑〈施二音訑一作陁〉佩之不畏〈不知恐畏〉有鳥焉其狀如雞
而三首六目六足三翼其名曰𪁺𩿧〈𪁺𩿧急性敞孚二音〉
食之無臥〈使人少眠〉
又東三百里曰青丘之山〈亦有青丘國在海外水雲即上林賦雲秋田於青〉
〈丘〉其陽多玉其隂多青䨼〈䨼黝屬音瓠〉有獸焉其狀如狐
而九尾〈即九尾狐〉其音如嬰兒食人食者不蠱〈噉其肉令人不〉
〈逢妖邪之氣或曰蠱蠱毒〉有鳥焉其如鳩其音若呵〈如人相呵呼聲〉名
曰灌灌〈或作濩濩〉佩之不惑英水出焉南流注於即翼之
澤其中多赤鱬〈音懦〉其如魚而人面其音如鴛鴦食
之不疥〈一作疾〉
又東三百五十里曰箕尾之山其尾踆於東海多沙
石〈踆古蹲字言臨海上音存〉汸水出焉〈音芳〉而南流注於淯〈音育〉其中
多白玉凡䧿山之首自招揺之山以至箕尾之山凡
十山一千九百五十里其神狀皆鳥身而龍首其祠
之禮毛〈言擇牲取其毛色也周官曰陽杞用騂牲之毛〉用一璋玉瘞〈半圭為璋瘞埋〉
〈也〉糈用稌米〈糈祀神之米名先呂反今江東音所一音壻稌稌稻也他覩反糈或作疏非也〉
一壁稻米白菅為席〈菅茅屬也音間〉
南次二之首曰櫃山〈音矩〉西臨流黃北望諸毗東望
長右〈皆山名〉英水出焉西南流注於赤水其中多白玉
〈尸子曰水方折者有玉貟折者有珠〉多丹粟〈細丹砂如粟也〉有獸焉其狀如豚
有距其音如狗吠其名曰狸力見則其縣多土功有
鳥焉其如䲭而人手〈其腳如人手䲭音處脂反〉其音如痺〈未詳〉其
名曰鴸〈音株〉其鳴自號也見則其縣多放士〈放放還或作效也〉
東南四百五十里曰長右之山無草木多水有獸焉
其狀如禺而四耳其名長右〈以山出此獸因以名之〉其音如吟
〈如人呻吟聲〉見則郡縣大水
又東三百四十里曰堯光之山其陽多玉其隂多金
有獸焉其狀如人而彘鬛穴居而冬蟄其名曰猾裏
〈滑懷兩音〉其音如斵木〈如人斫木聲〉見則縣有大繇〈謂作役也或曰其縣〉
〈亂〉
又東三百五十里曰羽山〈今東海柷其縣西南有羽山即鯀所殛處計此道里〉
〈不相應似非也〉其下多水其上多雨無草木多蝮蟲〈蚖也〉
又東三百七十里曰瞿父之山〈音劬〉無草木多金玉
又東四百里曰句餘之山無草木多金玉〈今在㑹稽餘姚縣南〉
〈句章縣北故此二縣因此為名雲見張氏地里志〉
又東五百里曰浮玉之山北望具區〈具區今吳縣西南太湖也尚書〉
〈謂之震澤〉東望諸毗〈水名〉有獸焉其狀如虎而牛尾其音如
吠犬其名曰彘是食人苕水出於其隂北流注於具
區其中多鮆魚〈鮆魚狹薄而長頭大者尺餘太湖中今饒之一名刀魚音祚啓反〉
又東五百里曰成山四方而三壇〈形如人築壇相累也成亦重耳〉其
上多金玉其下多青䨼䦠水出焉〈音𣵠〉而南流注於〈一作〉
〈流注於西〉虖勺〈虖音呼勺或作多下同〉其中多黃金〈今永昌郡水出金如糠在沙中〉
〈尸子曰清水出黃金玉英〉
又東五百里曰會稽之山四方〈今在㑹稽郡山隂縣南上有禹及井〉
其上多金玉其下多砆石〈砆武大石似玉今長沙臨湘出之赤地白文色蘢蔥〉
〈不分明〉勺水出焉而南流注於湨〈音鵙〉
又東五百里曰夷山無草木多沙石湨〈一作浿〉水出焉
而南流注於列塗
又東五百里曰僕勾〈一作夕〉之山其上多金玉其下多
草木無鳥獸無水
又東五百里曰咸隂之山無草木無水
又東五百里曰鹿吳之山上無草木多金石澤更之
水出焉而南流注於滂水水有獸焉名曰蠱雕〈蠱或作纂〉其
狀如雕而有角其音如嬰兒之音是食人
東五百里曰漆吳之山無草木多博石無玉〈可以為博碁石〉
處于海東望丘山其光載出載入〈神光之所潛燿〉是惟日次
〈是日景之所次舍〉凡南次二經之首自櫃山至於漆吳之山
凡十七山七千二百里其神狀皆龍身而鳥首其祠
毛用一璧瘞糈用稌〈稲穬也〉
南次三經之首曰天虞之山其下多水不可以上
東五百里曰禱過之山其上多金玉其下多犀兕〈犀似〉
〈水牛豬頭痺腳腳似象有三蹄大腹黑色三角一在頂上一在額上一在鼻上在鼻上者小而不墮食角〉
〈也好噉𣗥口中常灑血沫兕亦似水牛青色一角重三千　斤〉多𧰼〈象獸之最大者長鼻大者牙長一丈〉
〈性妬不畜淫子〉有鳥焉其狀如鵁〈鵁似鳬而小腳近尾音骹箭之骹〉而白首
三足〈或作手〉人面其名曰瞿如〈音劬〉其鳴自號也泿水出
焉〈音銀〉而南流注于海其中有虎蛟〈蛟似蛇四足龍屬〉其狀魚
身而蛇尾其音如鴛鴦食者不腫可以已痔
又東五百里曰丹穴之山其上多金玉丹水出焉而
南流注於㴾海〈㴾海海岸曲﨑頭也〉有鳥焉其狀如雞五采而
文名曰鳳皇首文曰徳翼文曰義背文曰禮膺文曰
仁腹文曰信是鳥也飲食自然自歌自舞見則天下
安寧〈漢時鳳鳥數出髙五六尺五采莊周鳳文字與此有異廣雅雲鳯鷄頭燕頷蛇頸⻱背魚尾〉
〈雌曰凰雄曰鳯〉
又東五百里曰發爽〈或作䘮〉之山無草木多水多白猿
汎水出焉而南流注於㴾海
又東四百里至於旄山之尾其南有谷曰育遺〈或作隧〉
多恠鳥〈廣雅曰鵽離鷦朋爰居鴟雀皆怪鳥之屬也〉凱風自是出〈凱風南風〉
又東四百里至於非山之首其上多金玉無水其下
多蝮蟲
又東五百里曰陽夾之山無草木多水
又東五百里曰灌湘之山上多木無草多怪鳥無獸
〈一作灌湖射之山〉
又東五百里曰鷄山其上多金其下多丹雘〈雘赤色者或曰〉
〈雘羙丹也見尚書音尺蠖之蠖〉黒水出焉而南流注于海其中有鱄
魚〈音團扇之團〉其狀如鮒而彘毛其音如豚見則天下大
旱
又東四百里曰令丘之山無草木多火其南有谷焉
曰中谷條風自是出〈東北風為條風記曰條風至出繫督逋留〉有鳥焉
其狀如梟人面四目而有耳其名曰𪃍〈音娛〉其鳴自號
也見則天下大旱
又東三百七十里曰侖者之山〈音論之論一音倫〉其上多金
玉其下多青䨼有木焉其狀如穀而赤理其汗如漆
其味如飴食者不飢可以釋勞其名曰白䓘〈或作睪蘇睪蘇〉
〈一名白䓘見廣雅音羔〉可以血玉〈血謂可用染玉作光彩〉
又東五百八十里曰禺槀之山多怪獸多大蛇
東五百八十里曰南禺之山其上多金玉其下多水
有穴焉水春輙入夏乃出冬則閉佐水出焉而東南
流注于海有鳯皇鵷鶵〈亦鳳屬〉
凡南次三經之首自天虞之山以至南禺之山凡一
十四山六千五百三十里其神皆龍身而人面其祠
皆一白狗祈〈祈請禱也〉糈用稌
　右南經之山志大小凡四十山萬六千三百八十
　里

