
中山經第五　　　　　　　郭氏傳
中山經薄山之首曰甘棗之山共水出焉〈音恭〉而西流
注於河其上多杻木其下有草焉葵本而杏葉〈或作楛葉〉
黃華而莢實名曰蘀〈他落反〉可以已瞢〈音盲〉有獸焉其狀
如𤠢鼠而文題〈𤠢䑕所未詳音虺字亦或作虺〉其名曰㔮〈音那或作熊也〉食
之已癭
又東二十里曰歴兒之山其上多橿多櫔木〈音厲〉是木
也方莖而員葉黃華而毛其實如揀〈揀木名子如指頭白而粘可以〉
〈浣衣也音練或作簡〉服之不忘
又東十五里曰渠豬之山其上多竹渠豬之水出焉
而南流注於河其中是多豪魚狀如鮪〈鮪似鱣也〉赤喙尾
赤羽可以已白癬
又東三十五里曰蔥聾之山其中多大谷是多白堊
黑青黃堊〈言有雜色堊也〉
又東十五里曰涹山〈音倭〉其上多赤銅其隂多鐵
又東七十里曰脫扈之山有草焉其狀如葵葉而赤
華莢實實如㯶莢〈今㯶木莢似皁莢也〉名曰植楮可以已癙〈癙病〉
〈也淮南子曰狸頭已癙也〉食之不眯
又東二十里曰金星之山多天嬰其狀如龍骨可以
已痤〈癰痤也〉
又東七十里曰泰威之山其中有谷曰梟谷其中多
鐵〈或無谷字〉
又東十五里曰橿谷之山其中多赤銅〈或作檀谷之山〉
又東百二十里曰吳林之山其中多葌草〈亦菅字〉
又北三十里曰牛首之山〈今長安西南有牛首山上有館下有水未知此是非〉
有草焉名曰草其葉如葵而赤莖其秀如禾服之
不憂勞水出焉而西流注於潏水〈音如譎詐之譎〉是多飛魚
其狀如鮒魚食之已痔衕
又北四十里曰霍山〈今平陽永安縣廬江𤅬縣晉安羅江縣河南鞏縣皆有霍山明〉
〈山以霍為名者非一矣按爾雅大山繞小山為霍〉其木多榖有獸焉其狀如
狸而白尾有鬛名曰朏朏養之可以已憂〈謂蓄養之也普昧反〉
又北五十二里曰合谷之山是多薝棘〈未詳音瞻〉
又北三十五里曰隂山〈亦曰險山〉多礪石文石〈礪石石中磨者〉少
水出焉其中多彫棠其葉如榆葉而方其實如赤菽
〈菽豆〉食之已聾
又東北四百里曰皷鐙之山多赤銅有草焉名曰榮
草其葉如柳其本如鷄卵食之已風
凡薄山之首自甘棗之山至於皷鐙之山凡十五山
六千六百七十里歴兒冡也其祠禮毛太牢之具縣
以吉玉〈縣祭山之名也見爾雅〉其餘十三山者毛用一羊縣嬰
用桑封瘞而不糈桑封者桑主也方其下而鋭其上
而中穿之加金〈言作神主而祭以金銀飾之也公羊傳曰虞主用桑主或作玉〉
中次二經濟山之首曰煇諸之山其上多桑其獸多
閭麋其鳥多鶡〈似雉而大青色有毛勇徤闘死乃止音曷出上黨也〉
又西南二百里曰發視之山其上多金玉其下多砥
礪即魚之水出焉而西流注於伊水
又西三百里曰豪山其上多金玉而無草木
又西三百里曰鮮山多金玉無草木鮮水出焉而北
流注於伊水其中多鳴蛇其狀如蛇而四翼其音如
磬見則其邑大旱
又西三百里曰陽山多石無草木陽水出焉而北流
注於伊水其中多化蛇其狀如人靣而豺身鳥翼而
蛇行其音如叱呼見則其邑大水
又西二百里曰昆吾之山其上多赤銅〈此山出名銅色赤如火以〉
〈之作刀切玉如割泥也周穆王時西戎獻之尸子所謂昆吾之劒也越絶書曰赤堇之山破而出錫若耶〉
〈之谷涸而出銅歐冶子因以為純鈞之劒汲郡冡中得銅劒一枝長三尺五寸乃今所名為干將劒汲郡〉
〈亦皆非鐵也明古者通以錫雜銅為兵噐也〉有獸焉其狀如彘而有角其
音如號〈如人號哭〉名曰蠪蚳〈上已有此獸疑同名〉食之不眯
又西百二十里曰葌〈音間〉山葌水出焉而北流注於伊
水其上多金玉其下多青雄黃有木焉其狀如棠而
赤葉名曰芒草〈音忘〉可以毒魚
又西一百五十里曰獨蘇之山無草木而多水
又西二百里曰蔓渠之山其上多金玉其下多竹箭
伊水出焉而東流注於洛〈今伊水出上洛盧氏縣熊耳山東北至河南洛陽縣〉
〈入洛〉有獸焉其名曰馬腹其狀如人靣虎身其音如嬰
兒是食人
凡濟山經之首自煇諸之山至於蔓渠之山凡九山
一千六百七十里其神皆人面而鳥身祠用毛〈擇用毛色〉
用一吉玉投而不糈
中次三經萯山之首曰敖岸之山〈或作獻萯音倍〉其陽多㻬
琈之玉其隂多赭黃金神熏池居之是常出羙玉〈或作〉
〈石〉北望河林其狀如蒨如舉〈説者雲蒨舉皆木名也未詳蒨音倩〉有獸
焉其狀如白鹿而四角名曰夫諸見則其邑大水
又東十里曰青要之山實維帝之密都〈天帝曲密之邑〉北望
河曲〈河千里一曲一直也〉是多駕鳥〈未詳也或曰駕冝為鴐鴐鵞也音加〉南望墠
渚〈水中小洲名渚墠音填也〉禹父之所化〈鯀化於羽淵為黃熊今復雲在此然則一已有〉
〈變怪之性者亦無徃而不化也〉是多僕纍蒲盧〈僕纍蝸牛也爾雅曰蒲盧者螟蛉也〉䰠
武羅司之〈武羅神名䰠即神字〉其狀人面而豹文小腰而白齒
〈或作首〉而穿耳以鐻〈鐻金銀噐之名未詳也音渠〉其鳴如鳴玉〈如人鳴玉〉
〈佩聲〉是山也冝女子畛水出焉〈音軫〉而北流注於河其中
有鳥焉名曰鴢〈音如窈窕之窈〉其狀如鳬青身而朱目赤尾
食之冝子〈朱淺赤也〉有草焉其狀如葌〈菅似茅也〉而方莖黃華
赤實其本如藁本〈根似藁本亦香草〉名曰荀草〈或作苞草〉服之羙
人色〈令人更羙豔〉
又東十里曰騩山〈音巍〉其上有羙棗其隂有㻬琈之玉
正回之水出焉而北流注於河其中多飛魚其狀如
豚而赤文服之不畏雷可以禦兵
又東四十里曰冝蘇之山其上多金玉其下多蔓居
之木〈未詳〉滽滽之水出焉〈音容〉而北流注於河是多黃貝
又東二十里曰和山其上無草木而多瑤碧實惟河
之九都〈九水所潛故曰九都〉是山也五曲〈曲回五重〉九水出焉合而
北流注於河其中多蒼玉吉神泰逢司之〈吉猶善也〉其狀
如人而虎尾〈或作雀尾〉是好居於萯山之陽出入有光太
逢神動天地氣也〈言其有靈爽興雲雨也夏後孔甲田於萯山之下天大風晦冥孔甲迷〉
〈惑入於民室見呂氏春秋也〉
凡萯山之首自敖岸之山至於和山凡五山四百四
十里其祠太逢熏池武羅皆一牡羊副〈副謂破羊骨磔之以祭也〉
〈見周禮音悃愊之愊〉嬰用吉玉其二神用一雄鷄瘞之糈用稌
中次四經釐山之首〈音狸〉曰鹿蹄之山其上多玉其下
多金甘水出焉而北流注於洛其中多泠石〈未聞也泠或作塗〉
西五十里曰扶豬之山其上多礝石〈音耎今鴈門山中出礝石白者〉
〈如水水中有赤色者〉有獸焉其狀如貉而人目〈貉或作�古字〉其名曰䴦
〈音銀或作麋〉虢水出焉而北流注於洛其中多瓀石〈言亦出水中〉
又西一百二十里曰釐山其陽多玉其隂多蒐〈音捜茅蒐〉
〈今之蒨草也〉有獸焉其狀如牛蒼身其音如嬰兒是食人
其名曰犀渠滽滽之水出焉而南流注於伊水有獸
焉名曰�〈音蒼頡之頡〉其狀如獳犬而有鱗其毛如彘鬛
〈生鱗間也〉
又西二百里曰箕尾之山多榖多塗石其上多㻬琈
之玉
又西二百五十里曰柄山其上多玉其下多銅滔雕
之水出焉而北流注於洛其中多羬羊有木焉其狀
如樗其葉如桐而莢實其名曰苃可以毒魚〈苃一作艾〉
又西二百里曰白邊之山其上多金玉其下多青雄
黃
又西二百里曰熊耳之山〈今在上洛縣南〉其上多漆其下多㯶
浮濠之水出焉而西流注於洛其中多水玉多人魚
有草焉其狀如蘇而赤華名曰葶䔭〈亭寧耵聹二音〉可以毒
魚
又西三百里曰牡山其上多文石其下多竹箭竹䉋
其獸多㸲牛羬羊鳥多赤鷩〈音閉即鷩雉也〉
又西三百五十里曰讙舉之山雒水出焉而東北流
注於玄扈之水其中多馬腸之物此二山者洛間也
〈洛水今出上洛縣嶺山河圗曰玄扈洛汭謂此間也〉
凡釐山之首自鹿蹄之山至於玄扈之山凡九山千
六百七十里其神狀皆人面獸身其祠之毛用一白
鷄祈而不糈〈言直祈禱〉以彩衣之〈以彩飾鷄〉
中次五經薄山之首曰茍牀之山〈或作茍林山〉無草木多
怪石〈怪石似玉也書曰鉛松怪石也〉
東三百里曰首山其隂多穀柞草多芫〈山薊也芫華中藥〉
其陽多㻬琈之玉木多槐其隂有谷曰機谷多鳥
〈音如鉗𮡧之𮡧〉其狀如梟而三目有耳其音如錄食之已墊
〈未聞〉
又東三百里曰縣斸之山〈音如斤斸之斸〉無草木多文石
又東三百里曰蔥聾之山無草木多𢈦石〈未詳〉
東北五百里曰條谷之山其木多槐桐其草多芍藥
𧄸冬〈本草經曰𧄸冬一名滿冬今作門俗作耳〉
又北十里曰超山其隂多蒼玉其陽有井冬有水而
夏竭
又東五百里曰成侯之山其上多櫄木〈似樗樹材中車轅吳人呼〉
〈櫄音輴車或曰輶車〉其草多芃
又東五百里曰朝歌之山谷多羙堊
又東五百里曰槐山谷多金錫
又東十里曰歴山其木多槐其陽多玉
又東十里曰屍山多蒼玉其獸多麖〈似鹿而小黑色〉屍水出
焉南流注於洛水其中多羙玉
又東十里曰良餘之山其上多榖柞無石餘水出於
其隂而北流注於河乳水出於其陽而東南流注於
洛
又東南十里曰蠱尾之山多礪石赤銅龍餘之水出
焉而東南流注於洛
又東北二十里曰升山其木多榖柞棘其草多藷藇
蕙〈蕙香草也〉多冦脫〈冦脫草生南方髙丈許似荷葉而堇中有瓤正白零桂人植而日灌之以〉
〈為樹也〉黃酸之水出焉而北流注於河其中多琁玉〈石次〉
〈玉者也荀卿曰旋玉瑤珠不知佩音旋〉
又東十二里曰陽虛之山多金臨於玄扈之水〈河圗曰蒼〉
〈頡為帝南巡狩登陽虛之山臨於玄扈洛汭靈龜負書丹甲青文以授之出此水中也〉
凡薄山之首自茍林之山至於陽虛之山凡十六山
二千九百八十二里升山也其祠禮太牢嬰用吉
玉首山䰠也其祠用稌黑犧大牢之具櫱釀〈以櫱作醴酒也〉
干儛〈干儛萬儛干楯也〉置皷〈擊之以儛〉嬰用一璧屍水合天也〈天神〉
〈之所馮也〉𦘺牲祠之用一黑犬於上用一雌鷄於下刉一
牝羊獻血〈以血祭也刉猶刲也周禮曰刉咡奉犬牲〉嬰用吉玉彩之〈又加以繒〉
〈綵之飾也〉饗之〈勸強之也特牲饋食禮曰執奠祝饗是也〉
中次六經縞羝山之首曰平逢之山南望伊洛東望
榖城之山〈在濟北榖城縣西黃石公石在此山下張良取以合葬爾〉無草無木水
多沙石有神焉其狀如人而二首名曰驕蟲是為螫
蟲〈為螫蟲之長〉實惟蜂蜜之廬〈言群蜂之所舎集蜜赤蜂名〉其祠之用
一雄鷄禳而勿殺〈禳亦祭名謂禳卻惡氣也〉
西十里曰縞羝之山無草木多金玉
又西十里曰廆山〈音如瓌偉之瓌〉其隂多㻬琈之玉其西有
谷焉名曰雚谷其木多柳楮其中有鳥焉狀如山鷄
而長尾赤如丹火而青喙名曰鴒䳩〈鈴要二音〉其鳴自呼
服之不眯交觴之水出於其陽而南流注於洛俞隨
之水出於其隂而北流注於榖水
又西三十里曰瞻諸之山其陽多金其隂多文石㴬
水出焉〈音謝〉而東南流注於洛少水出其隂而東流注
於榖水〈世謂之慈澗〉
又西三十里曰婁𣵠之山無草木多金玉瞻水出於
其陽而東流注於洛陂水出於其隂〈世謂之百荅水〉而北流
注於榖水其中多茈石文石
又西四十里曰白石之山惠水出於其陽而南流注
於洛其中多水玉澗水出於其隂〈書曰伊洛𤄊潤〉西北流注
於榖水其中多麋石櫨丹〈皆未聞〉
又西五十里曰榖山其上多榖其下多桑爽水出焉
〈世謂之紵麻澗〉而西北流注於榖水其中多碧緑
又西七十二里曰密山〈今滎陽密縣亦有密山疑非也〉其陽多玉其
隂多鐵豪水出焉而南流注於洛其中多旋龜其狀
鳥首而鼈尾其音如判木無草木
又西百里曰長石之山無草木多金玉其西有谷焉
名曰共谷多竹共水出焉西南流注於洛其中多鳴
石〈晉永康元年襄陽郡上鳴石似玉色青撞之聲聞七八里今零泉縣永正鄉有鳴石二所其一〉
〈狀如皷俗因名為石皷即此𩔖也〉
又西一百四十里曰𫝊山無草木多瑤碧厭染之水
出於其陽而南流注於洛其中多人魚其西有林焉
名曰墦〈音番〉穀水出焉而東流注於洛〈今榖水出谷陽谷東北至〉
〈榖城縣入洛河〉其中多珚玉〈未聞也珚音堙〉
又西五十里曰橐山其木多樗多𣖾木〈今蜀中有𣖾木七八月中〉
〈吐穗穗成如有塩粉著狀可以酢𦎟音備〉其陽多金玉其隂多鐵多蕭〈蕭蒿〉
〈見爾雅〉橐水出焉而北流注於河其中多脩辟之魚狀
如黽〈黽蛙屬也〉而白喙其音如䲭食之已白癬
又西九十里曰常烝之山無草木多堊潐水出焉〈音譙〉
而東北流注於河其中多蒼玉菑水出焉而北流注
於河
又西九十里曰夸父之山其木多㯶柟多竹箭其獸
多㸲牛羬羊其鳥多鷩其陽多玉其隂多鐵其北有
林焉名曰桃林是廣員三百里其中多馬〈桃林今弘農湖縣闕〉
〈郷南谷中是也饒野馬山羊山牛也〉湖水出焉而北流注於河其中多
珚玉
又西九十里曰陽華之山其陽多金玉其隂多青雄
黃其草多藷藇多苦辛其狀如橚〈即楸字也〉其實如𤓰其
味酸甘食之已𭼠楊水出焉而西南流注於洛其中
多人魚門水出焉而東北流注於河其中多玄䃤〈黒砥〉
〈石生水中〉�姑之水出於其隂〈�音藉〉而東流注於門水其
上多銅門水出於河七百九十里入雒水
凡縞羝山之首自平逢之山至於陽華之山凡十四
山七百九十里嶽在其中以六月祭之〈六月亦歳之中〉如諸
嶽之祠法則天下安寧
中次七經苦山之首曰休與之山〈與或作與下同〉其上有石
焉名曰帝臺之棋〈帝臺神人名棋謂棋也〉五色而文其狀如鶉
卵帝臺之石所以禱百神者也〈禱祀百神則用此石〉服之不蠱
有草焉其狀如蓍赤葉而本叢生名曰風條可以為
簳〈中箭笴也〉
東三百里曰皷鍾之山帝臺之所以觴百神也〈舉觴燕㑹〉
〈則於此山因名為皷鍾也〉有草焉方莖而黃華員葉而三成〈葉三重也〉
其名曰焉酸可以為毒〈為治〉其上多礪其下多砥
又東二百里曰姑媱之山〈音遙或無之山字〉帝女死焉其名
曰女屍化為䔄草其葉胥成〈言葉相重也亦音遙〉其華黃其實
如菟丘〈菟丘菟絲也見爾雅〉服之媚於人〈為人所愛也傳曰人服媚之如是一名荒夫〉
〈草〉
又東二十里曰苦山有獸焉名曰山膏其狀如逐〈即豚〉
〈字〉赤若丹火善詈〈好罵人〉其上有木焉名曰黃棘黃華
而員葉其實如蘭服之不字〈字生也易曰女子貞不字〉有草焉員
葉而無莖赤華而不實名曰無條服之不癭
又東二十七里曰堵山神天愚居之是多怪風雨其
上有木焉名曰天楄〈音鞭〉方莖而葵狀服者不㖶〈食不噎也〉
又東五十二里曰放皐之山〈放或作効又作牧〉明水出焉南
流注於伊水其中多蒼玉有木焉其葉如槐黃華而
不實其名曰蒙木服之不惑有獸焉其狀如蜂枝尾
而反舌善呼〈好呼喚也〉其名曰文文
又東五十七里曰大𩇵之山多㻬琈之玉多麋玉〈未詳〉
有草焉其狀葉如榆方莖而蒼傷其名曰牛傷〈猶言牛棘〉
其根蒼文服者不厥〈厥逆氣病〉可以禦兵其陽狂水出焉
西南流注於伊水其中多三足⻱〈今吳典陽羨縣有君山山上有池水〉
〈中有三足六眼⻱龞⻱三足者名賁出爾雅〉食者無大疾可以已腫
又東七十里曰半石之山其上有草焉生而秀其髙
丈餘赤葉赤華華而不實〈初生先作穗卻着葉花生穗間〉其名曰嘉
榮服之者不霆〈不畏雷霆辟礰也音廷之廷〉來需之水出於其陽
而西流注於伊水其中多鯩魚〈音倫〉黑文其狀如鮒食
者不睡合水出於其隂而北流注於洛多鰧魚〈音騰〉狀
如鱖居逵〈鱖魚大口大目細鱗有班彩逵水中之冗道交通者鱖音劌〉蒼文赤尾
食者不癰可以為瘻〈瘻癰屬也中多有蟲淮南子曰雞頭已瘻音漏〉
又東五十里曰少室之山〈今在河南陽城西俗名泰室〉百草木成
囷〈未詳〉其上有木焉其名曰帝休葉狀如楊其枝五衢
〈言樹枝交錯相重五出有𧰼衢路也離騷曰靡萍九衢〉黃華黑實服者不怒其
上多玉〈此山巔亦有白玉膏得服之即得仙道世人不能上也時含神霧雲〉其下多鐵
休水出焉而北流注於洛其中多䱱魚狀如𥂕蜼〈未詳〉
〈𥂕音侜〉而長距足白而對〈未詳〉食者無蠱疾可以禦兵
又東三十里曰泰室之山〈即中嶽嵩髙山也今在陽城縣西〉其上有
木焉葉狀如蔾而赤理其名曰栯木〈音郁〉服者不妬有
草焉其狀如〈木似葪也〉白華黑實澤如蘡薁〈言子滑澤〉其名
曰䔄草服之不昧上多羙石〈次玉者也啓母化為石而生啓在此山見淮南子〉
又北三十里曰講山其上多玉多柘多栢有木焉名
曰帝屋葉狀如椒反傷赤實〈反傷刺下勾也〉可以禦凶
又北三十里曰嬰梁之山上多蒼玉錞於玄石〈言蒼玉依〉
〈黑石而生也或曰錞于樂噐名形似推頭〉
又東三十里曰浮戱之山有木焉葉狀如樗而赤實
名曰亢木食之不蠱汜水出焉而北流注於河其東
有谷因名曰蛇谷〈言此中出蛇故以名之〉上多少辛〈細辛也〉
又東四十里曰少陘之山有草焉名曰𦱌草〈音剛〉葉狀
如葵而赤莖白華實如蘡薁食之不愚〈言益人智〉噐難之
水出焉〈或作囂〉而北流注於役水〈一作侵〉
又東南十里曰太山〈別有東小太山今在朱虛縣汶水所出疑此非也〉有草
焉名曰梨其葉狀如荻〈荻亦蒿也音狄〉而赤華可以已疽太
水出於其陽而東南流注於沒水承水出於其隂而
東北流注於沒〈世謂之靖澗水〉
又東二十里曰末山上多赤金末水出焉北流注於
沒〈水經作沬〉
又東二十五里曰役山上多白金多鐵役水出焉北
注於河
又東三十五里曰敏山上有木焉其狀如荊白華而
赤實名曰葪〈音計〉栢服者不寒〈令人耐寒〉其陽多㻬琈之玉
又東三十里曰大騩之山〈今滎陽密縣有大騩山騩因溝水所出音㱕〉其
隂多鐵羙玉青堊有草焉其狀如蓍而毛青華而白
實其名曰𦵧〈音狼戾〉服之不夭〈言盡夀也或作芺〉可以為腹病〈為治〉
〈也一作巳〉
凡苦山之首自休與之山至於大騩之山凡十有九
山千一百八十四里其十六神者皆豕身而人面其
祠毛牷用一羊羞〈言以羊為薦羞〉嬰用一藻玉瘞〈藻玉玉有五彩者也〉
〈或曰所以盛玉藻藉也〉苦山少室太室皆也其祠之太牢之
具嬰以吉玉其神狀皆人面而三首其餘屬皆豕身
人面也
中次八經荊山之首曰景山〈今在南郡界中〉其上多金玉其
木多杼檀〈杼音椽柱之柱〉雎水出焉〈雎音癰疽之疽〉東南流注於江
〈今睢水出新城魏昌縣東南發阿山東南至南郡枝江縣入江也〉其中多丹粟多文
魚〈有斑〉
東北百里曰荊山〈今在新城沐鄉縣南〉其隂多鐵其陽多赤金
其中多犛牛〈旄牛屬也黑色出西南徼外也音狸一音來〉多虎豹其木多
松栢其草多竹多橘櫾〈櫾似橘而大也皮厚味酸〉漳水出焉而東
南流注於雎〈出荊山至南郡當陽縣入沮水〉其中多黃金多鮫魚〈鮫鮒〉
〈魚𩔖也皮有珠文而堅尾長三四尺末有毒螫人皮可飾刀劒口錯治材角今臨海郡亦有之音交〉其
獸多閭麋〈似鹿而大也〉
又東北百五十里曰驕山其上多玉其下多青䨼其
木多松栢多桃枝鈎端神�圍處之〈�音鼉魚之鼉〉其狀如
人面羊角虎爪恆遊於睢漳之淵〈淵水之府奧也〉出入有光
又東北百二十里曰女幾之山其上多玉其下多黃
金其獸多豹虎多閭麋麖麂〈麂似獐而大偎毛豹腳音幾〉其鳥多
白鷮〈鷮似雉而長尾走且鳴音驕〉多翟多�〈�大如鵰紫綠色長頭赤喙食蝠蛇頭雄〉
〈名運目雌名隂諧也〉
又東北二百里曰冝諸之山其上多金玉其下多青
䨼洈水出焉〈音詭〉而南流注於漳〈今洈水出南郡東洈山至華容縣入江也〉
其中多白玉
又東北三百五十里曰綸山〈音倫〉其木多梓柟多桃枝
多柤栗橘櫾〈柤似棃而酢濇〉其獸多閭麈麢㚟〈㚟似菟而鹿腳青色音勑〉
〈略反〉
又東北二百里曰陸䣀之山〈音如跪告之跪〉其上多㻬琈之
玉其下多堊其木多杻橿
又東百三十里曰光山其上多碧其下多木神計蒙
處之其狀人身而龍首恆遊於漳淵出入必有飄風
暴雨
又東百五十里曰岐山其陽多赤金其隂多白珉〈石似〉
〈玉者音旻〉其上多金玉其下多青䨼其木多樗神涉�處
之〈徒河切一作�笑逰切〉其狀人身而方面三足
又東百三十里曰銅山其上多金銀鐵其木多榖柞
柤栗橘櫾其獸多豹
又東北一百里曰羙山其獸多兕牛多閭麈多豕鹿
其上多金其下多青䨼
又東北百里曰大堯之山其木多松栢多梓桑多機
其草多竹其獸多豹虎麢㚟
又東北三百里曰靈山其上多金玉其下多青䨼其
木多桃李梅杏〈梅似杏而酢也〉
又東北七十里曰龍山上多寓木〈寄生也一名宛童見爾雅〉其上
多碧其下多赤錫其草多桃枝鈎端
又東南五十里曰衡山上多寓不榖柞多黃堊白堊
又東南七十里曰石山其上多金其下多青䨼多寓
木
又南百二十里曰若山其上多㻬琈之玉多赭〈赤土〉多
邽石〈未詳〉多寓木多柘〈若或作前〉
又東南一百二十里曰彘山多羙石多柘
又東南一百五十里曰玉山其上多金玉其下多碧
鐵其木多栢〈一作楢〉
又東南七十里曰讙山其木多檀多邽石多白錫〈今白〉
〈鑞也〉郁水出於其上潛於其下其中多砥礪
又東北百五十里曰仁舉之山其木多穀柞其陽多
赤金其隂多赭
又東五十里曰師每之山其陽多砥礪其隂多青䨼
其木多栢多檀多柘其草多竹
又東南二百里曰琴皷之山其木多榖柞椒柘〈椒為樹小〉
〈而叢生下有草木則蠚死〉其上多白珉其下多洗石其獸多豕鹿
多白犀其鳥多鴆
凡荊山之首自景山至琴皷之山凡二十三山二千
八百九十里其神狀皆鳥身而人面其祠用一雄雞
祈瘞〈禱請已埋之也〉用一藻圭糈用稌驕山冡也其祠用羞
酒少牢祈瘞嬰毛一璧
中次九經岷山之首曰女凡之山其上多石𣵀其木
多杻橿其草多菊洛水出焉東注於江其中多雄
黃〈雄黃亦出水中〉其獸多虎豹
又東北三百里曰岷山江水出焉〈岷山今在汶山　郡廣陽縣西大江所出〉
東北流注于海〈至廣陽縣入海〉其中多良⻱〈良善〉多鼉〈似蜥蜴大者長〉
〈二丈有鱗彩皮可以冐皷〉其上多金玉其下多白珉其木多梅棠
其獸多犀象多夔牛〈今蜀山中有大牛重數千斤名為䕫牛晉太興元年此牛出上〉
〈庸郡人弩射殺得三十八檐肉即爾雅所謂魏〉其鳥多翰鷩〈白翰赤鷩〉
又東北一百四十里曰崍山江水出焉〈卭來山今在漢嘉嚴道縣〉
〈南江水所自出也山有九折坂出㹮㹮似熊而黒白駮亦食銅鐵也〉東流注大江其陽
多黃金其隂多麋麈其木多檀柘其草多薤韭多葯
〈即䖀〉空奪〈即蛇被脫也〉
又東一百五十里曰崌山〈音居〉江水出焉〈北江〉東流注於
大江其中多怪蛇〈今永昌郡有鈎蛇長數丈尾岐在水中鈎取岸上人牛馬啖之又呼〉
〈馬絆虻謂此𩔖也〉多䲀魚〈音䞇未聞〉其木多楢杻〈楢剛木也中車材音秋〉多
梅梓其獸多䕫牛麢㚟犀兕有鳥焉狀如鴞而赤身
白首其名曰竊脂〈今呼小青萑曲觜肉食者為竊脂疑此非也〉可以禦火
又東三百里曰髙梁之山其上多堊其下多砥礪其
木多桃枝鈎端有草焉狀如葵而赤華莢實白柎可
以走馬
又東四百里曰蛇山其上多黃金其下多堊其木多
栒多豫樟其草多嘉榮少辛有獸焉其狀如狐而白
尾長耳名𤜣狼〈音巴〉見則國內有兵〈一作國有亂〉
又東五百里曰鬲山其陽多金其隂多白珉蒲𪈘〈音薨〉
之水出焉而東流注於江其中多白玉其獸多犀象
熊羆多猨蜼〈蜼似獼猴鼻露上向尾四五尺頭有岐蒼黃色雨則自縣樹以尾塞鼻孔或以〉
〈兩指塞之〉
又東北三百里曰隅陽之山其上多金玉其下多青
䨼其木多梓桑其草多茈徐之水出焉東流注於江
其中多丹粟
又東二百五十里曰岐山〈今在扶風羨陽縣西〉其上多白金其
下多鐵其木多梅梓〈梅或作�音〉多杻楢減水出焉東南
流注於江
又東三百里曰勾檷之山〈音絡椐之椐〉其上多玉其下多
黃金其木多櫟柘其草多芍藥
又東一百五十里曰風雨之山其上多白金其下多
石𣵀其木多棷樿〈棷木未詳也樿木白理中擳騶善二音〉多楊宣余之
水出焉東流注於江其中多蛇其獸多閭麋多麈豹
虎其鳥多白鷮
又東北二百里曰玉山其陽多銅其隂多赤金其木
多豫樟楢杻其獸多豕鹿麢㚟其鳥多鴆
又東一百五十里曰熊山有穴焉熊之穴恆出神人
夏啓而冬閉是穴也冬啓乃必有兵〈今鄴西北有皷山下有石皷象〉
〈懸著山旁鳴則有軍事與此穴殊象而同應〉其上多白玉其下多白金其
木多樗柳其草多寇脫
又東一百四十里曰騩山其陽多羙玉赤金其隂多
鐵其木多桃枝荊
又東二百里曰葛山其上多赤金其下多瑊石〈瑊石勁石〉
〈似玉也音緘〉其木多柤栗橘櫾楢杻其獸多麢㚟其草多
嘉榮
又東一百七十里曰賈超之山其陽多黃堊其隂多
羙赭其木多柤栗橘櫾其中多龍脩〈龍須也似莞而細生山石穴中〉
〈莖倒垂可以為席〉
凡岷山之首自女幾山至於賈超之山凡十六山三
千五百里其神狀皆馬身而龍首其祠毛用一雄雞
瘞糈用稌文山勾檷風雨醜之山是皆也其祠之
羞酒〈先進酒以酹神〉少牢具嬰毛一吉玉熊山席也〈席者神之所憑〉
〈止也〉其祠羞酒大牢具嬰毛一璧干儛用兵以禳〈禳祓除之〉
〈祭名儛者持盾武儛也〉祈璆冕舞〈所求福祥也祭用玉儛者冕服也羙玉曰璆已求反〉
中次十經之首曰首陽之山其上多金玉無草木
又西五十里曰虎尾之山其木多椒椐多封石其陽
多赤金其隂多鐵
又西南五十里曰繁繢之山〈音潰〉其木多楢杻其草多
枝勾〈今山中有此草〉
又西南二十里曰勇石之山無草木多白金多水
又西二十里曰復州之山其木多檀其陽多黃金有
鳥焉其狀如鴞而一足彘尾其名曰跂踵〈音企〉見則其
國大疫〈銘曰跂踵為鳥一足似䕫不為樂興反以來悲〉
又西三十里曰楮山多寓木多椒椐多柘多堊〈一作渚州之山〉
又西二十里曰又原之山其陽多青䨼其隂多鐵其
鳥多鸜鵒〈鴝鵒也傳曰鴝鵒來巢音臞〉
又西五十里曰涿山其木多榖柞杻其陽多㻬琈之
玉
又西七十里曰丙山其木多梓檀多弞杻〈弞義所未詳〉
凡首陽山之首自首山至於丙山凡九山二百六十
七里其神狀皆龍身而人面其祠之毛用一雄雞瘞
糈用五種之糈堵山也其祠之少牢具羞酒祠嬰
毛一璧瘞騩山帝也其祠羞酒太牢其合巫祝二人
儛嬰一璧
中次一十一山經荊山之首曰翼望之山湍水出焉
〈鹿摶反〉東流注於濟〈今湍水逕南陽穰縣而入清水〉貺水出焉〈音況〉東南
流注於漢其中多蛟〈似蛇而四腳小頭細頸頸有白癭大者十數圍卵如一二石甕〉
〈吞人〉其上多松栢其下多漆梓其陽多赤金其隂多
珉
又東北一百五十里曰朝歌之山潕水出焉〈潕水今在南陽〉
〈舞陽縣音武〉東南流注於榮其中多人魚其上多梓柟其
獸多麢麋有草焉名曰莽草可以毒魚〈今用之殺魚〉
又東南二百里曰帝囷之山〈去倫反〉其陽多㻬琈之玉
其隂多鐵帝囷之水出於其上潛於其下多鳴蛇
又東南五十里曰視山其上多韭有井焉名曰天井
夏有水冬竭其上多桑多羙堊金玉
又東南二百里曰前山其木多櫧〈音諸似柞子可食冬夏生作屋柱難〉
〈腐或作儲〉多栢其陽多金其隂多赭
又東南三百里曰豐山有獸焉其狀如蝯赤目赤喙
黃身名曰雍和見則國有大恐神耕父處之常逰清
泠之淵出入有光〈清冷水在西號郊縣山上神來時水赤有光耀今有屋祠之〉見
則其國為敗有九鐘焉是知霜鳴〈霜降則鍾鳴故言知也物有自然感〉
〈應而不可為也〉其上多金其下多榖柞杻橿
又東北八百里曰牀之山其陽多鐵其木多藷藇
其草多雞榖其本如雞卵其味酸甘食者利於人
又東六十里曰皮山多堊多赭其木多松栢
又東六十里曰瑤碧之山其木多梓柟其隂多青䨼
其陽多白金有鳥焉其狀如雉𢘆食蜚名曰鴆〈蜚盤也〉
〈音翡此更一種鳥非食蛇之鴆也〉
又東四十里曰支離之山濟水出焉南流注於漢〈今濟〉
〈水出酈縣西北山中南入漢酈離音字亦同〉有鳥焉其名曰嬰勺其狀如
鵲赤目赤喙白身其尾若勺〈似酒勺形〉其鳴自呼多㸲牛
多羬羊
又東北五十里曰祑�之山〈音彫〉其上多松栢機栢〈栢葉〉
〈似栁皮黃不措子似棟着酒中飲之辟惡氣浣衣去垢核堅正黒可以間香纓一名括樓也〉
又西北一百里曰堇理之山其上多松栢多羙梓其
隂多丹䨼多金其獸多豹虎有鳥焉其狀如鵲青身
白喙白目白尾名曰青耕可以禦疫其鳴自呌
又東南三十里曰依軲之山〈音枯〉其上多杻橿多苴〈未詳〉
〈音𦵔〉有獸焉其狀如犬虎爪有甲其名曰獜〈言體有鱗甲音吝〉
善駚𤘝〈跳躍自撲也鞅奮兩音〉食者不風〈不畏天風〉
又東南三十五里曰即谷之山多羙玉多玄豹〈黒豹也則〉
〈今荊州山中出黒虎也〉多閭麈多麢㚟其陽多珉其隂多青䨼
又東南四十里曰鷄山其上多羙梓多桑其草多韭
又東南五十里曰髙前之山其上有水焉甚寒而清
〈或作潛〉帝臺之漿也〈今河東觧縣南檀首山上有水潛出停不流俗名為盎漿即此𩔖也〉
飲之者不心痛其上有金其下有赭
又東南三十里曰游戱之山多杻橿榖多玉多封石
又東南三十五里曰從山其上多松栢其下多竹從
水出於其上潛於其下其中多三足鼈枝尾〈三足龞名能見〉
〈爾雅〉食之無蠱疫
又東南三十里曰嬰䃌之山〈音真〉其上多松栢其下多
梓櫄
又東南三十里曰畢山帝苑之水出焉東北流注於
視其中多水玉多蛟其上多㻬琈之玉
又東南二十里曰樂馬之山有獸焉其狀如彚赤如
丹火其名曰𤟑〈音戾〉見則其國大疫
又東南二十五里曰葴山視水出焉〈或曰視冝為瀙瀙水今在南陽〉
〈也〉東南流注於汝水其中多人魚多蛟多頡〈如青狗〉
又東四十里曰嬰山其下多青䨼其上多金玉
又東三十里曰虎首之山多苴椆椐〈椆未詳也音彫〉
又東二十里曰嬰侯之山其上多封石其下多赤錫
又東五十里曰大孰之山殺水出焉東北流注於視
水其中多白堊
又東四十里曰卑山其上多桃李苴梓多纍〈今虎豆狸豆之〉
〈屬纍一名縢音誄〉
又東三十里曰倚帝之山其上多玉其下多金有獸
焉其狀如鼣鼠〈爾雅說鼠有十三種中有此鼠形所未詳也音狗吠之吠〉白耳白
喙名曰狙如〈音即蛆〉見則其國有大兵
又東三十里曰鯢山〈音倪〉鯢水出於其上潛於其下其
中多羙堊其上多金其下多青䨼
又東三十里曰雅山灃水出焉〈音禮今澧水出南陽〉東流注於
視水其中多大魚其上多羙桑其下多苴多赤金
又東五十里曰宣山淪水出焉東南流注於視水其
中多蛟其上有桑焉大五十尺〈圍五丈也〉其枝四衢〈言枝交互〉
〈四出〉其葉大尺餘赤理黃華青柎名曰帝女之桑〈婦女主蠶〉
〈故以名桑〉
又東四十五里曰衡山〈今衡山在衡陽湘南縣南嶽也俗謂之岣嶁山〉其上
多青䨼多桑其鳥多鸜鵒
又東四十里曰豐山其上多封石其木多桑多羊桃
狀如桃而方莖〈一名桃〉可以為皮張〈治皮腫起〉
又東七十里曰嫗山其上多羙玉其下多金其草多
鷄榖
又東三十里曰鮮山其木多楢杻苴其草多𧄸冬其
陽多金其隂多鐵有獸焉其狀如膜大赤喙赤目白
尾見則其邑有火名曰𤝻即〈音移〉
又東三十里曰章山〈或作童山〉其陽多金其隂多羙石臯
水出焉東流注於澧水其中多脆石〈未聞魚脆反〉
又東二十五里曰大支之山其陽多金其木多榖柞
無草木
又東五十里曰區吳之山其木多苴
又東五十里曰聲匈之山其木多榖多玉上多封石
又東五十里曰大騩之山〈上已有此山疑同名〉其陽多赤金其
隂多砥石
又東十里曰踵臼之山無草木
又東北七十里曰歴〈或作磨〉石之山其木多荊芑其陽
多黃金其隂多砥石有獸焉其狀如狸而白首虎爪
名曰梁渠見則其國有大兵
又東南一百里曰求山求水出於其上潛於其下中
有羙赭其木多苴多䉋〈篠屬〉其陽多金其隂多鐵
又東二百里曰丑陽之山其上多椆椐有鳥焉其狀
如烏而赤足名曰�餘〈音如枳柑之枳〉可以禦火
又東三百里曰奧山其上多栢杻橿其陽多㻬琈之
玉奧水出焉東流注於視水
又東三十五里曰服山其木多苴其上多封石其下
多赤錫
又東三百里曰杳山其上多嘉榮草多金玉
又東三百五十里曰幾山其木多楢檀杻其草多香
有獸焉其狀如彘黃身白頭白尾名曰聞𧲂〈音隣〉見則
天下大風〈𧲂一作�音瓶〉
凡荊山之首自翼望之山至於幾山凡四十八山三
千七百三十二里其神狀皆彘身人首其祠毛用一
雄雞祈瘞用一珪糈用五種之精禾山帝也其祠太
牢之具羞瘞倒毛〈薦羞反倒牲埋之也〉用一璧牛無常堵山玉
山也皆倒祠羞毛少牢嬰毛吉玉
中次十二經洞庭山之首曰篇遇之山〈或作肩〉無草木
多黃金
又東南五十里曰雲山無草木有桂竹甚毒傷人必
死〈今始興郡桂陽縣出筀竹大者圍二尺長四丈又交趾有篥竹實中勁強有毒銳以刺虎中之則死〉
〈亦此𩔗也〉其上多黃金其下多㻬琈之玉
又東南一百三十里曰⻱山其木多榖柞椆椐其上
多黃金其下多青雄黃多扶竹〈卭竹也髙節實中中杖也名之扶老竹〉
又東七十里曰丙山多筀竹多黃金銅鐵無木
又東南五十里曰風伯之山其上多金玉其下多痠
石文石〈未詳痠石之義〉多鐵其木多栁杻檀楮其東有林焉
名曰莽浮之林多羙木鳥獸
又東一百五十里曰夫夫之山其上多黃金其下多
青雄黃其木多桑楮其草多竹雞皷神於兒居之其
狀人身而身操兩蛇常逰於江淵出入有光
又東南一百二十里曰洞庭之山〈今長沙巴陵縣西又有洞庭陂潛伏〉
〈通江離騷曰邅吾道𠔃洞庭洞庭波𠔃木葉下皆謂此也字或作銅冝從水〉其上多黃金
其下多銀鐵其木多柤棃橘櫾其草多葌蘪蕪芍藥
芎藭〈蘪蕪似蛇牀而香也〉帝之二女居之〈天帝之二女而處江為神即列仙傳江妃〉
〈二女也離騷九歌所謂湘夫人稱帝子者是也而河圗玉版曰湘夫人者帝堯女也秦始皇浮江至湘山〉
〈逢大風而問博士湘君何神博士曰聞之堯二女舜妃也死而葬此列女傳曰二女死扵江湘之間俗謂〉
〈為湘君鄭司農亦以舜妃為湘君說者皆以舜陟方而死二妃從之俱溺死於湘江遂號為湘夫人按九〉
〈歌湘君湘夫人自是二神江湘之有夫人猶河洛之有虙妃也此之為靈與天地並矣安得謂之堯女且〉
〈既謂之堯女安得復總雲湘君哉何以考之禮記曰舜葬蒼梧二妃不從明二妃生不從征死不從葬義〉
〈可知矣即令從之二女靈達鍳通無方尚能以烏工　裳救井廩之難豈當不能自免於風波而有雙淪〉
〈之患乎假復如此傳曰生為上公死為貴神禮五嶽比三公四瀆比諸侯今湘川不及四瀆無秩於命祀〉
〈而二女帝者之後配靈神祇無緣當復下降小水而為夫人也參互其義義既混錯錯紵其理理無可據〉
〈斯不然矣原其致謬之由由乎俱以帝女為名名實相亂莫矯其失習非勝是終古不悟可悲矣〉是
常逰於江淵澧沅之風交瀟湘之淵〈此言二女逰戱江之淵府則〉
〈皷三江令風波之氣共相交通言其靈響之意也江湘沅水皆共㑹巴陵頭故號為三江之口澧又去之七〉
〈八十里而入江焉淮南子曰弋釣瀟湘今所在未詳也瀟音肖〉是在九江之間〈地里志九〉
〈江今在潯陽南江自潯陽而分為九皆東會於大江書曰九江孔殷是也〉出入必以飄風
雨是多怪神狀如人而載蛇左右手操蛇多怪鳥
又東南一百八十里曰山其木多㯶柟荊竹箭
䉋箘〈𮏄亦篠𩔗中箭見禹貢〉其上多黃金玉其下多文石鐵其
獸多麋鹿𪊨就〈就鵰也見廣雅〉
又東南二百里曰即公之山其上多黃金其下多㻬
琈之玉其木多栁杻檀桑有獸焉其狀如⻱而白身
赤首名曰蛫〈音詭〉是可以禦火
又東南一百五十九里曰堯山其隂多黃堊其陽多
黃金其木多荊芑栁檀其草多藷藇㭉
又東南一百里曰江浮之山其上多銀砥礪無草木
其獸多豕鹿
又東二百里曰真之山其上多黃金其下多玉其
木多榖柞栁杻其草多榮草
又東南一百二十里曰陽帝之山多羙銅其木多檀
杻檿楮〈檿山桑也〉其獸多麢麝
又南九十里曰柴桑之山〈今在潯陽柴桑縣南共廬山相連也〉其上多
銀其下多碧多冷石赭其木多栁芑楮桑其獸多麋
鹿多白蛇飛蛇〈即螣蛇乗霧而飛者〉
又東二百三十里曰榮余之山其上多銅其下多銀
其木多栁芑其蟲多怪蛇怪蟲
凡洞庭山之首自篇遇之山至於榮余之山凡十五
山二千八百里其神狀皆鳥身而龍首其祠毛用一
雄鷄一牝豚刉〈刉亦割刺之名〉糈用稌凡夫夫之山即公之
山堯山陽帝之山皆冢也其祠皆肆瘞〈肆陳之也陳牲玉而後埋〉
〈藏之〉祈用酒毛用少牢嬰毛一吉玉洞庭榮余山神也
其祠皆肆瘞〈肆竟然後依前埋之也〉祈酒太牢祠嬰用圭璧十
五五彩惠之〈惠猶飾也方言也〉
右中經之山志大凡百九十七山二萬一千三百七
十一里大凡天下名山五千三百七十居地大凡六
萬四千五十六里
禹曰天下名山經五千三百七十山六萬四千五十
六里居地也言其五臧蓋其餘小山甚衆不足記雲
天地之東西二萬八千里南北二萬六千里出水之
山者八千里受水者八千里出銅之山四百六十七
出鐵之山三千六百九十此天地之所分壤樹榖也戈
矛之所發也刀鎩之所起也者有餘拙者不足封
於太山禪於梁父七十二家得失之數皆在此內是
謂國用〈𬋩子地數雲封禪之王七十二家也〉
　右五臧山經五篇大凡一萬五千五百三字

