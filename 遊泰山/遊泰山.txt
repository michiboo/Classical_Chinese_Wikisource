
四月上泰山，石屏御道開。 
六龍過萬壑，澗谷隨縈回。
馬跡繞碧峰，於今滿青苔。
飛流灑絕巘，水急松聲哀。 
北眺崿嶂奇，傾崖向東摧。 
洞門閉石扇，地底興雲雷。
登高望蓬瀛，想象金銀台。
天門一長嘯，萬里清風來。
玉女四五人，飄搖下九垓。
含笑引素手，遺我流霞杯。
稽首再拜之，自愧非仙才。
曠然小宇宙，棄世何悠哉。
清曉騎白鹿，直上天門山。
山際逢羽人，方瞳好容顏。
捫蘿欲就語，卻掩青雲關。
遺我鳥跡書，飄然落岩間。
其字乃上古，讀之了不閑。
感此三嘆息，從師方未還。
平明登日觀，舉手開雲關。
精神四飛揚，如出天地間。
黃河從西來，窈窕入遠山。
憑崖覽八極，目盡長空閑。 
偶然值青童，綠髮雙雲鬟。
笑我晚學仙，蹉跎凋朱顏。
躊躇忽不見，浩蕩難追攀。
清齋三千日，裂素寫道經。 
吟誦有所得，眾神衛我形。
雲行信長風，颯若羽翼生。
攀崖上日觀，伏檻窺東溟。
海色動遠山，天雞已先鳴。
銀台出倒景，白浪翻長鯨。
安得不死藥，高飛向蓬瀛。
日觀東北傾，兩崖夾雙石。
海水落眼前，天光遙空碧。 
千峰爭攢聚，萬壑絕凌歷。
緬彼鶴上仙，去無雲中跡。
長松入雲漢，遠望不盈尺。 
山花異人間，五月雪中白。
終當遇安期，於此煉玉液。
朝飲王母池，暝投天門關。
獨抱綠綺琴，夜行青山間。
山明月露白，夜靜松風歇。
仙人游碧峰，處處笙歌發。
寂靜娛清暉，玉真連翠微。 
想象鸞鳳舞，飄搖龍虎衣。
捫天摘匏瓜，恍惚不憶歸。
舉手弄清淺，誤攀織女機。
明晨坐相失，但見五雲飛。

