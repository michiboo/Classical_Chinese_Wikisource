四庫全書（文淵閣）・集部九·詩文評類
景定三年十月，予友范君景文授以所著書一編，語甚綺而文甚高。時夜將半，翦燭疾讀，不能去手，大類葛常之《韻語陽秋》，雞戒晨而畢。株連節解，激發人意，作而曰：「美哉此書也！」杜子美詩，王介甫談經，以為優於經，其為史學者，又視為史，無他，事檄而理勝也。韓退之謂李長吉歌詩為騷，而進張籍詩於道。楊大年倡「西崑體」，一洗浮靡，而尚事實，至送王欽若行，君命有所不受，其名節有如此者。若論詩而遺理，求工於言詞而不及氣節，予竊惑之。輒序於《對床夜語》之首，以補其遺，景文然之不？深居之人馮去非可遷甫。
良月二日，去非頓首再拜景文詩盟，尚幹契友去非，若夫興懷姜堯章同遊時，又高髯葉靜逸輩日夜釣遊時，又近與孫道子張宗瑞輩謔浪笑傲於間，今不能得遊，從一二老友栩栩然夢遊，合眼欹枕，能在目中，是亦遊也。舊交新貴，往者不我思，來者不我即，雖夢中亦不復得見，得見景文斯可矣。況《對床夜語》可與晤語邪？序文不敢以不能辭。愚詩漫以求教，其間有一聯云：「讀書祗為聲名計，亦恐庵山解笑人。」不直作者一笑，姑以侑空。書意不宣，去非頓首再拜。（「尚」疑「省」。）
景文，亦良士也，掇拾古人前後歌詩句語，評品頗當，匯而成帙，名之曰《對床夜語》。緬想金玉良友，清宵霏屑，悠然不礙日出事，非籌夜者之一奇觀乎？則其為人脫略無滯留，誠得張弛之宜也。若曰供長日展玩，豈其宜哉？用是敢翻梓不廢。時正德十六年八月十五日太學生江陰陳沐新之識。
景文號藥莊，錢塘人，南宋太學生，嘗與高菊磵姜白石諸人遊。咸淳丙寅，同葉李蕭規等上書底賈似道，似道以泥金飾齋扁事罪之，分竄瓊州。其行詣卓然，殆陳東歐陽澈之流，非如江湖詩人，僅以風雅自命而已。所著《夜語》一編，詞約理勝，深得說詩之旨。景定間，南康馮去非為之序，諄諄以名節相勉，景文卒亦不負其言，斯可謂之知己矣。歷歲浸久，漸泯其傳，杭人鮮有能舉其姓氏者。予因取家塾舊鈔，正以前明活字印本，梓而行之。蓋亦惟其人，不徒以其言也。景文當元世祖時，程鉅夫奉詔求賢，與趙孟ぽ同薦於朝，授江浙儒學提舉，不赴，後以子拱為無錫教授，遂即邑之茅場里居焉。故其行事，略見於《無錫流寓志》。近錢唐厲孝廉鶚箋《絕妙好詞》，則雲以程鉅夫薦，擢江浙儒學提舉，轉長興丞，有《藥莊廢稿》。當別有所據。予所見林�齋集中《題范蟾文詩稿》一律云：「研玩新編比碎金，知君風月滿清襟。才高欲進竿頭步，興到還磨盾鼻吟。字有三千何日奏，稿留五七已年深。漢廷射策無蘇李，千載《河梁》是正音。」範蓋以武資請解，故有竿頭盾鼻一聯雲。
乾隆壬辰十月十日，古歙鮑廷博識於知不足齋
※※※※※※
　　欽定四庫全書巻
﻿　　欽定四庫全書　　　　　集部九
　　對床夜語　　　　　　　詩文評類
　　提要
　　〈臣〉等謹案對床夜語五巻宋范晞文撰晞文字景文號葯莊錢塘人太學生咸淳丙寅同葉李蕭規等上書劾賈似道似道文致其泥金飾齋匾事竄瓊州元世祖時程鉅夫薦晞文及趙孟頫於朝孟頫應詔即出晞文迄不受職流寓無錫以終是編成於景定中皆論詩之語其間如論曹植七哀詩但知古者未拘音韻而不能通古韻之所以然故轉以魏文帝詩押橫字入陽部阮籍詩押嗟字入歌部為疑論杜甫律詩拗字謂執以為例則盡成死法不知唐倖雙拗單拗平仄相救實有定規非以意為出入至於議王安石誤以皇甫冉詩為杜詩而李端蕪城懐古詩則誤執才調集刪本指為絶句王維送丘為下第詩則誤以為沈佺期作亦不能無所舛訛其推重許渾而力排李商隠尤非公論然當南宋季年詩道凌夷之日獨能排習尚之乖如曰今之以詩鳴者不曰四靈則曰晩唐文章與時髙下晩唐為何時耶其所見實在江湖諸人之上故沿波討源頗能推衍漢魏六朝唐人舊法於詩學有所發明雲乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　對床夜語原序
　　景定三年十月予友范君景文授以所著書一編語甚綺而文甚髙時夜將半剪燭疾讀不能去手大類葛常之韻語陽秋雞戒晨而畢株連節解激發人意作而曰美哉此書也杜子美詩王介甫談經以為優於經其為史學者又視為史無它事覈而理勝也韓退之謂李長吉謌詩為騷而進張籍詩於道楊大年唱西崑體一洗浮靡而尚事實至送王欽若行君命有所不受其名節有如此者若論詩而遺理求工於言辭而不及氣節予竊惑之輒序於對床夜語之首以補其遺景文然之不深居之人馮去非可遷甫





　　欽定四庫全書巻
　　對床夜語巻一　　　　　宋　范晞文　撰
　　羔羊之皮素絲五紽詩人美在位者之辭也充耳琇瑩㑹弁如星又四馬既閑輶車鸞鑣之類皆借服御以
　　美其君也若楚詞髙余冠之岌岌兮長余佩之陸離是亦以服御自美也
　　古詩十九首有雲冉冉孤生竹結根泰山阿與君為新婚兎絲附女蘿兎絲生有時夫婦㑹有宜千里遠結婚悠悠隔山陂思君令人老軒車來何遲言妻之於夫猶竹根之于山阿兎絲之於女蘿也豈容使之獨處而久思乎詩云葛生䝉楚蘝蔓於野予美亡此誰與獨處同此怨也又渉江采芙蓉蘭澤多芳草采之欲遺誰所思在逺道又庭中有竒樹緑葉發華滋攀條折其榮將以遺所思馨香盈懷袖路逺莫致之亦猶詩人籊籊竹竿以釣於淇豈不爾思逺莫致之之辭苐反其義耳前輩謂古詩十九首可與三百篇並驅者亦此類也
　　霍去病志得意歡作歌曰四夷既䕶諸夏康兮國家安寧樂未央兮載戢干戈弓矢藏兮麒麟來臻鳳凰翔兮與天相保永無疆兮親親百年各延長兮去病非以文章名者乃知西漢時言語自非後世可企
　　詩曰山有漆隰有栗子有酒食何不日鼓瑟且以喜樂且以永日宛其死矣他人入室悲其君有酒食鼓瑟之不能樂猶有國而弗治則將為他人之所有也曹子建樂府雲置酒髙殿上親友從我遊秦箏何慷慨齊瑟和且柔主稱千金夀賔奉萬年酬又盛時不可再百年忽我遒生存華堂處零落歸山丘有詩人為樂之意而無其諷又詩曰蟋蟀在堂嵗聿雲莫今我不樂日月其除無已太康職思其居好樂無荒良士瞿瞿既欲其樂又慮其荒此詩人憂深思逺之意陸士衡雲來日苦短去日苦長今我不樂蟋蟀在房我酒既㫖我餚既臧短歌可詠長夜無荒全是詩人之體
　　七哀詩子建雲君行踰十年孤妾常獨棲怨遊子之未返也王仲宣雲路有饑婦人抱子棄草間歎時世之喪亂也又方舟溯大江日暮愁我心感羈旅之多憂也張孟陽雲毀壤過一壞便房啓幽戶傷漢陵之發掘也又白露中夜結朩落柯條森慨秋氣之可悲也哀之雖同而意各異初不解七哀義或謂病而哀義而哀感而哀悲而哀耳目聞見而哀口歎而哀鼻酸而哀所哀雖一事而七者具也
　　子建公讌詩云清夜遊西園飛葢相追隨明月澄清景列宿正參差秋蘭被長坂朱華冒緑池潛魚躍清波好鳥鳴髙枝讀之猶想見其景也是時劉公幹王仲宣亦有詩劉雲月出照園中𤤽朩欝蒼蒼清川過石渠流波為魚防芙蓉散其華菡蓞溢金塘靈鳥宿水裔仁獸遊飛梁王詩云涼風撤蒸暑清雲卻炎暉髙㑹君子堂並坐䕃華榱嘉肴充圓方㫖酒盈金罍管絃發徽音曲度清且悲皆直冩其事今人雖畢力竭思不能到也
　　蔡琰雖失身然詞甚古如不謂殘生兮卻得旋歸撫抱胡兒兮泣下霑衣漢使迎我兮四牡騑騑胡兒號兮誰得知與我生死兮逢此時愁為子兮日無光輝焉得羽翼兮將汝歸一歩一逺兮足難移魂消影絶兮恩愛遺此將歸別子也時身厯其苦辭宣乎心怨而怒哀而思千載如新使經聖筆亦必不忍刪之也劉商雖極力擬之終不似葢不當擬也
　　子建明月照髙樓流光正徘徊上有愁思婦感歎有餘哀結句雲願為西南風長逝入君懷君懷良不開賤妾當何依解韻者謂哀葉於希反且引毛詩山有蕨薇隰有杞桋君子作歌維以告哀又謂懷葉胡威反及引離騷載雲旗兮委蛇心低徊兮疲懷等語為證辯則辯矣如不通何且子建此篇既押徊又押哀乃一韻耳及懷字之上亦有㑹合何時諧諧懷亦一韻也何必強為引證葢古未拘音韻旁入他聲者亦奚疑焉若魏文帝漫漫秋夜長皆押十陽獨一句雲三五正縱橫又阮籍登髙臨四野皆押七歌獨一句雲豈復嘆咨嗟不知解者又當如何茍謂後世亦有如此押者則擬古者倣之耳非古人作古之意也
　　張茂先穆如灑清風奐若春華敷又屬耳聴鶯鳴流目玩鯈魚以對言之則當曰清風灑聴鳴鶯也古對間當如此亦楚詞蕙餚烝兮蘭藉奠桂酒兮椒漿
　　謝惠連屯雲蔽曽𡽹驚風涌飛流零雨潤墳澤落雪灑林丘浮氛晦崖巘積素惑原疇曲汜薄停旅通川絶行舟連四韻句法皆相似古詩正不當以此拘也
　　魏文帝西北有浮雲亭亭如車葢惜哉時不遇適與飄風㑹吹我東南行行行至呉㑹呉㑹非我鄉安能久留滯棄置勿復陳客子常畏人子建轉蓬離本根飄颻隨長風何意廻飊舉吹我入雲中髙髙上無極天路安可窮類此遊客子捐軀逺從戎毛褐不掩形薇藿常不充去去莫復道沈憂令人老此結句換韻之始
　　楚詞沅有芷兮澧有蘭思公子兮未敢言又望美人兮未來臨風帆兮浩歌又王孫遊兮不歸春草生兮萋萋又惟草朩之零落兮恐美人之遲暮皆愛君惜時之辭後世擬之者不過徒法其句耳非其意也江文通雲日暮碧雲合佳人殊未來又黃雲蔽千里遊子何時還謝靈運雲圓景早已滿佳人猶未適惠連雲紈素既已成君子行未歸𤣥暉雲春草秋更緑公子未西歸劉休𤣥雲芳年有華月佳人無還期陸士衡雲芳草久已茂佳人竟不歸古詩亦有浮雲蔽白日遊子不顧返
　　古塘上曲有雲莫以賢豪故棄捐素所愛莫以魚肉賤棄捐蔥與薤莫以桑麻賤棄捐菅與蒯前雲衆口鑠黃金使君生別離或謂甄后為郭后所譖遂作此觀其辭殆亦是也陸士衡雲男懽智傾愚女愛衰避妍不惜微軀退惟懼蒼蠅前願君廣末光照妾薄暮年則為甄后作無疑矣劉休𤣥擬古雲願垂薄暮景照妾桑榆時適與士衡末句同
　　詩曰昔我往矣楊柳依依今我來思雨雪霏霏東坡謂韓退之始去杏飛蜂及歸柳嘶蛩與詩意同子建雲昔我初遷朱華未希今我旋止素雪雲飛又始出嚴霜結今來白露晞王正長雲昔往倉庚鳴今來蟋蟀吟顔延年雲昔醉秋未素今也嵗載華退之又居其後也
　　子建詩朱華冒緑池古人雖不於字面上着工然冒字殆妙陸士衡雲飛閣纓虹帶層臺冒雲冠潘安仁雲川氣冒山嶺驚湍激巗阿顔延年雲松風遵路急山煙冒壠生江文通雲涼葉照沙嶼秋華冒水潯謝靈運雲蘋䓑泛沈深菰蒲冒清淺皆祖子建
　　張平子詩云我聞其聲載坐載起王仲宣雲我思弗及載坐載起劉公幹雲思子沉心曲長歎不能言起坐失次第一日三四遷懷人之意盡於此矣
　　左太沖詠史雲濟濟京城內赫赫王侯居冠葢䕃四術朱輪竟長衢朝集金張館暮宿許史廬南隣擊鐘磬北里吹笙竽寂寂揚子宅門無卿相輿鮑明逺詠史雲京城十二衢飛甍各鱗次仕子彯華纓遊客竦輕轡明星晨未稀冠葢已雲至賔御紛颯沓鞍馬光照地君平獨寂寞身世兩相棄江文通詠史亦云金張服貂冕許史乗華軒王侯貴片議公卿重一言太平多歡娯飛葢東都門顧念張仲蔚蓬蒿滿中園三詩一軌也
　　子建雲朝遊江北岸日夕宿湘沚潘安仁雲朝發晉京陽夕次金谷湄劉越石雲朝發廣莫門暮宿丹水山謝靈運雲旦發清溪隂暝投剡中宿鮑明逺雲朝遊雁門山暮還樓煩宿皆本楚詞朝發軔於蒼梧兮夕余至於縣圃若陸士衡朝採南澗藻夕息西山足又江文通朝食琅玕實夕飲玉池津則亦本楚詞朝飲朩蘭之墜露兮夕飡秋菊之落英
　　傅𤣥辭雲美人一何麗顔若芙蓉花一顧亂人國再顧亂人家未亂猶可奈何全是李延年歌延年歌雲北方有佳人絶世而獨立一顧傾人城再顧傾人國寕不知傾城與傾國佳人難再得
　　石季倫王昭君詩序雲匈奴請婚於漢元帝以後宮良家子昭君配焉昔公主嫁烏孫令琵琶馬上作樂以慰其道路之思其送昭君亦必爾也熟參此序廼知昭君出嫁之時未必以琵琶寄情特後人想像而賦之耳
　　王景𤣥詩詎憶無衣客但知狐白溫用子建狐白足禦冬焉念無衣客之語謝𤣥暉亦云誰規鼎食盛寕要狐白鮮
　　靈運詩初篁包緑籜新蒲含紫茸丘希範詩巢空初鳥飛荇亂新魚戲綽有流麗之風視小謝魚戲新荷動鳥散餘花落之句亦無愧
　　一身事關西家族滿山東二年從車駕齋祭甘泉宮三朝國慶畢休沐還舊邦四牡曜長路輕葢若飛鴻五侯相餞送髙㑹集新豐六樂陳廣坐祖帳揚春風七盤起長袖庭下列歌鐘八珎盈彫爼綺餚紛錯重九族共瞻遲賔客仰徽容十載學無就善官一朝通鮑明逺數詩也卦名人名及建除等體世多有之獨無以此為戲者
　　鮑明逺詩朱脣動素腕舉洛陽少童邯鄲女古稱淥水今白紵催絃急管為君舞窮秋九月荷葉黃北風驅雁天雨霜夜長酒多樂未央全類張籍王建
　　韓非子曰六國時張敏與髙惠二人為友每相思不能得見敏便於夢中往尋之但行至半道即迷不知路沈休文雲神交疲夢寐路逺隔思存又夢中不識路何以慰相思用前事也古辭雲逺道不可思夙昔夢見之又獨宿累長夜夢想見容輝皆㳂韓非之微意而變之耳
　　陸士衡呉趨行雲楚妃且莫歎齊娥且莫謳四坐並清聴聴我歌呉趨呉趨自有始請從昌門起謝靈運㑹吟行雲六引緩清唱三調佇繁音列筵皆靜寂咸共聆㑹吟㑹吟自有初請從文命敷盡踵其歩驟
　　蘇子卿詩俯觀江漢流仰視浮雲翔魏文帝雲俯視清水波仰看明月光曹子建雲俯降千仭仰登天阻何敬祖雲仰視垣上草俯察階下露又俯臨清泉淵仰觀嘉朩敷謝靈運雲俯濯石下潭仰看條上猿又俯視喬朩杪仰聆大壑灇辭意一也古人句法極多有相襲者如前所議日暮碧雲合及朝遊江北岸之類皆是若嵇叔夜目送歸鴻手揮五絃俯仰自得遊心太𤣥則運思冩心𤔫不同矣
　　宋袁淑有詩云種蘭忌當門懷璧莫向楚楚少別玉人門非植蘭所葢淑為彭城王府祭酒王不好文學故云
　　薛道衡空梁落燕泥之句人多不見其全篇葢題是昔昔鹽其辭雲垂柳覆金隄蘼蕪葉復齊水溢芙蓉沼花飛桃李蹊採桑秦氏女織錦竇家妻關山別蕩子風月守空閨常斂千金笑長垂雙玉啼盤龍隨鏡隱綵鳳逐雲低飛魂同夜鵲倦寢憶晨雞暗牖懸蛛網空梁落燕泥前年過代北今嵗往遼西一去無消息那能惜馬蹄無非閨中懷遠之意但不知立題之義如何趙嘏乃廣為二十章以一句為一題亦復綺麗其中有雲良人猶遠戍寂寞夜閨空繡戶流春月羅帷坐曉風魂飛沙帳北腸斷玉關中尚自無消息錦衾那得同又雲中路杳杳江畔草萋萋妾久垂珠淚君何惜馬蹄邊風悲曉角營月怨春鼙未道休徵戰愁眉又復低



　　對床夜語巻一
　　欽定四庫全書巻
　　對床夜語巻二　　　　　宋　范晞文　撰
　　嚴滄浪〈羽〉雲禪道惟在妙悟詩道亦在妙悟惟悟乃為當行乃為本色然悟有淺深有分限之悟有透徹之悟有但得一知半解之悟漢魏尚矣不假悟也陶謝至盛唐諸公透徹之悟也他雖有悟者皆非第一義也姜白石䕫亦有雲文以文而工不以文而妙然捨文無妙聖處要自悟葢文章之髙下隨其所悟之深淺若看破此理一味妙悟則徑超直造四無窒礙古人即我我即古人也
　　嚴滄浪又雲詩有別材非關書也詩有別趣非關理也而古人未嘗不讀書不窮理所謂不渉理路不落言筌者上也詩者吟詠情性也盛唐詩人惟在興趣羚羊掛角無跡可尋故其妙處瑩徹玲瓏不可湊泊如空中之音相中之色水中之月鏡中之影言有盡而意無窮近代諸公作竒特解㑹以文字為詩以議論為詩以才學為詩以是為詩夫豈不工終非古人之詩也葢於一唱三嘆之音有所歉焉然則近代之詩無取乎曰有之吾取其合於古人者而已
　　蕭千巖〈徳藻〉雲詩不讀書不可為然以書為詩不可也老杜雲讀書破萬巻下筆如有神讀書而至破萬巻則抑揚上下何施不可非謂以萬巻之書為詩也
　　劉後村〈克荘〉雲唐文人皆能詩柳尤髙韓尚非本色迨本朝則文人多詩人少三百年間雖人各有集集各有詩詩各自為體或尚理致或負材力或逞辯慱要皆文之有韻者爾非古人之詩也
　　周伯弜〈弼〉雲言詩而本於唐非固於唐也自河梁之後詩之變至於唐而止也謫仙號為雄㧞而法度最為森嚴況餘者乎立心不専用意不精而欲造其妙者未之有也元和葢詩之極盛其實體製自此始散僻事險韻以為富率意放辭以為通皆有其漸一變則成五代之陋矣
　　兩句三年得一吟雙淚流知音如不賞歸臥故山秋島之詩未必盡髙此心亦良苦矣信乎非言之難其聴而識之者難遇也雖然馬非伯樂而不鳴琴非子期而不調果不吾遇也則困鹽車焦㸑下吾寕樂之後世復有揚子雲必好之矣
　　四靈唱唐詩者也就而求其工者趙紫芝也然具眼猶以為未盡者葢惜其立志未髙而止於姚賈也學者闖其閫奧闢而廣之猶懼其失廼尖纎淺易相煽成風萬喙一聲牢不可破曰此四靈體也其植根固其流波漫日就衰壞不復振起吁宗之者反所以累之也
　　樹揺幽鳥夢螢入定僧衣勁風吹雪聚渇鳥啄氷開古㕔眠易魘老吏語多虛坡暖冬生筍松涼夏健人林花埽更落徑草踏還生垂枝松落子側頂鶴聴棊古塔蟲蛇善隂廊鳥雀癡病嘗山藥遍貧起草堂低廢巢侵燒色荒塜入鋤聲地古多生藥溪靈不聚魚隴狐來試客沙鶻下欺人逺鐘驚漏壓微月被燈欺古壁燈重畫秋琴雨慢絃草礙人行緩花繁鳥度遲上數聫亦晚唐警句前此少有表而出者葢不獨雞聲人跡風暖日髙等作而已情景兼融句意兩極琢磨瑕垢發揚光彩殆玉人之攻玉錦工之機錦也然求其聲諧韶濩氣泐金石則無有焉識者口未誦而心先厭之矣今之以詩鳴者不曰四靈則曰晚唐文章與時髙下晚唐為何時耶放翁雲文章光燄伏不起甚者自謂宗晚唐
　　老杜詩天髙雲去盡江逈月來遲衰謝多扶病招邀屢有期上聫景下聫情身無卻少壯跡有但覊棲江水流城郭春風入皷鼙上聫情下聫景水流心不競雲在意俱遲景中之情也巻簾唯白水隱几亦青山情中之景也感時花濺淚恨別鳥驚心情景相觸而莫分也白首多年疾秋天昨夜涼髙風下朩葉永夜攬貂裘一句情一句景也固知景無情不發情無景不生或者便謂首首當如此作則失之甚矣如淅淅風生砌團團月隱墻遙空秋雁滅半嶺暮雲長病葉多先墜寒花只暫香巴城添淚眼今夕復清光前六句皆景也清秋望不盡迢遞起層隂逺水兼天凈孤城隱霧深葉稀風更落山逈日初沉獨鶴歸何晚昏鴉已滿林後六句皆景也何患乎情少
　　五言律詩固要貼妥然貼妥太過必流於衰茍時能出竒於第三字中下一拗字則貼妥中隱然有峻直之風老杜有全篇如此者試舉其一雲帶甲滿天地胡為君逺行親朋盡一哭鞍馬去孤城草朩嵗月晚關河霜雪清別離已昨日因見古人情散句如乾坤萬里眼時序百年心梅花萬里外雪片一冬深一逕野花落孤村春水生蟲書玉佩蘚燕舞翠帷塵村舂雨外急隣火夜深明山縣早休市江橋春聚船老馬夜知道蒼鷹饑着人用實字而拗也行色遞隱見人煙時有無蟬聲集古寺鳥影度寒塘簷雨亂淋幔山雲低度墻飛星過水白落月動沙虛用虛字而拗也其他變態不一卻在臨時幹旋之何如耳茍執以為例則盡成死法矣
　　虛活字極難下虛死字尤不易葢雖是死字欲使之活此所以為難老杜古墻猶竹色虛閣自松聲及江山有巴蜀棟宇自齊梁人到於今誦之予近讀其瞿唐兩崕詩云入天猶石色穿水忽雲根猶忽二字如浮雲着風閃爍無定誰能跡其妙處他如江山且相見戎馬未安居故國猶兵馬他鄉亦鼓鼙地偏初衣袷山擁更登危詩書遂墻壁奴僕且旌旄皆用力於一字
　　仰看明星當空大無處告訴只顛狂但使殘年飽喫飯案頭乾死讀書螢卻似春風相欺得更接飛蟲打著人堂上不合生楓樹不分桃花紅似錦惜君只欲苦死留數日不可更禁當皆化俗為雅靈丹㸃鐡矣又王孫若箇邊若箇猶那箇遮莫隣雞報五更遮莫猶儘教若爺娘妻子走相送則本木蘭不聞爺娘哭子聲又昏黒應須到上頭乃是常琮全語
　　數物以箇俗語也老杜有峽口驚猿聞一箇兩箇黃鸝鳴翠柳雙字有樵聲箇箇同箇箇五花文漁舟箇箇輕卻遶井欄添箇箇司空圖鶴羣長遶三株樹不借閑人一隻騎隻亦箇字之類
　　老杜偪仄行自從官馬送還官行路難行澁如棘泛江夜宴燈前往往大魚出聴曲低昂如有求退之曲江荷花大明宮中給事歸走馬來看立不正謁衡嶽廟手持杯珓𨗳我擲雲此最吉餘難同下三字似乎趂韻而實有工於押韻者
　　汲黯匡君切亷頗出將頻直辭才不世雄畧動如神以下聫貼上聫也神女峰娟妙昭君宅有無曲留明怨惜夢盡失歡娯猶前格也特倒置下句耳若羣盜哀王粲中年召賈生登樓初有作前席竟為榮宅入先賢傳才髙處士名異時懷二子春日復含情未見其全篇如此亦又一格也
　　雙字用於五言視七言為難葢一聫十字耳茍輕易放過則何所取也老杜雖不以此見工然亦每加之意焉觀其納納乾坤大行行郡國遙不用納納則不足以見乾坤之大不用行行則不足以見道路之逺又寂寂春將晚欣欣物自私則一氣轉旋之妙萬物生成之喜盡於斯矣至若汀煙輕冉冉竹日凈暉暉湛湛長江去冥冥細雨來野徑荒荒白春流泯泯清地晴絲冉冉江碧草纎纎急急能鳴雁輕輕不下鷗簷影微微落津流脈脈斜相逢雖袞袞告別莫匆匆等句俱不泛若濟潭鱣發發春草鹿呦呦則全用詩語也
　　老杜詩兩邊山朩合終日子規啼以終日對兩邊不知雲雨散虛費短長吟以短長對雲雨桑麻深雨露燕雀半生成以生成對雨露風物悲遊子登臨憶侍郎以登臨對風物句意適然不覺其為偏枯然終非法也柳下惠則可吾則不可
　　詩在意逺固不以辭語豐約為拘然開元以後五言未始不自古詩中流出雖無窮之意嚴有限之字而視大篇長什其實一也如舊里多青草新知盡白頭又兩行燈下淚一紙嶺南書則久別乍歸之感思逺懷舊之悲隱然無窮他如詠閑適則曰坐歇青松晚行吟白日長壯景物則曰雲霞出海曙梅柳渡江春似此之類辭貴多乎哉劉後村有雲言意深淺存人胸
　　懷不繫體格若氣象廣大雖唐律不害為黃鐘大呂否則手操雲和而驚飊駭電猶隱隱絃撥間也
　　周伯弜選唐人家法以四實為第一格四虛次之虛實相半又次之其説四實謂中四句皆景物而實也於華麗典重之間有雍容寛厚之態此其妙也昧者為之則堆積窒塞而寡於意味矣是編一出不為無補後學有識髙見卓不為時習薰染者往往於此解悟間有過於實而句未飛健者得以起或者窒塞之譏然刻鵠不成猶類於鶩豈不勝於空踈輕薄之為使稍加探討何患不古人之我同也
　　四虛序雲不以虛為虛而以實為虛化景物為情思從首至尾自然如行雲流水此其難也否則偏於枯瘠流於輕俗而不足採矣姑舉其所選一二雲嶺猿同旦暮江柳共風煙又猿聲知後夜花發見流年若猿若柳若花若旦暮若風煙若夜若年皆景物也化而虛之者一字耳此所以次於四實也
　　故人江海別幾度隔山川乍見翻疑夢相悲各問年孤燈寒照雨深竹暗浮煙更有明朝恨離盃惜共傳暮蟬不可聴落葉豈堪聞共是悲秋客那知此路分荒城背流水逺雁入寒雲陶令門前菊餘花可贈君前一首司空曙後一首郎士元皆前虛後實之格今之言唐詩者多尚此及觀其作則虛者枯實者塞截然不相通徒駕宗唐之名而實背之也其前實後虛者即前格也苐反景物於上聫置情思於下聫耳如劉長卿楚國蒼山古幽州白日寒城池百戰後耆舊幾家殘則始可以言格若劉商晚晴江柳變春夢塞鴻歸今日方知命前年自覺非則下句幾為上句壓倒
　　李杜之後五言當學劉長卿郎士元下此則十才子〈盧綸吉中孚韓肱錢起司空曙苗發崔峒耿煒夏侯審李端〉
　　七言律詩極不易唐人以詩名家者集中十僅一二且未見其可傳葢語長氣短者易流於卑而事實意虛者又幾乎塞用物而不為物所贅冩情而不為情所牽李杜之後當學者許渾而已周伯弜以唐詩自鳴亦惟以許集諄諄誨人今摭其警句可以為法者書於後雲風傳鼓角霜侵㦸雲巻笙歌月上樓山殿日斜喧鳥雀石潭波動戲魚龍潮寒水國秋砧早月暗山城夜漏稀日照蒹葭明楚塞煙分楊柳見隋堤潮生水郭蒹葭響雨過山城橘柚踈野蠶成蠒桑柘盡溪鳥引雛蒲稗深凌敲臺雲湘潭雲盡暮山出巴蜀雪消春水來洛城雲水聲東去市朝變山勢北來宮殿髙金陵雲石燕拂雲晴亦雨江豚吹浪夜還風書所見雲五夜有情隨暮雨百年無節待秋霜衛將軍廟雲漢業未興王覇在秦軍才散魯連歸皆妙其起結尤非中唐人可及趙嘏劉滄七言間類許渾但不得其全耳
　　古樂府當學王建如涼州行刺促詞古釵行精衛詞老婦嘆鏡短歌行渡遼水等篇反覆致意有古作者之風一失於俗則俚矣
　　或問放翁曰李賀樂府極今古之工巨眼或未許之何也翁曰賀詞如百家錦衲五色炫耀光奪眼目使人不敢熟視求其補於用無有也杜牧之謂稍加以理奴僕命騷可也豈亦惜其詞勝若金銅仙人辭漢一歌亦傑作也然以賀視溫庭筠輩則不侔矣


　　對床夜語巻二
　　欽定四庫全書巻
　　對床夜語巻三　　　　　宋　范晞文　撰
　　李太白北上行即古之苦寒行也苦寒行首句雲北上太行山艱哉何巍巍因以名之也太白辭有雲磴道盤且峻巉巗凌穹蒼馬足蹶側石車輪摧髙崗又殺氣毒劔㦸嚴風冽衣裳此正古辭羊腸坂詰屈車輪為之摧樹朩何蕭瑟北風聲正悲太白又有奔鯨夾黃河鑿齒屯洛陽猛虎又掉尾磨牙皓秋霜亦古辭熊羆對我蹲虎豹夾路啼又汲水澗谷沮採薪隴坂長草朩不可飱饑飲零露漿是亦古辭行行日已逺人馬同時饑擔囊行取薪斧氷持作糜特辭語小異耳陸士衡謝靈運諸作亦不出此轍若老杜則不然曰漢時長安一丈雪牛馬毛寒縮如蝟又凍埋蛟龍南浦縮寒刮肌膚北風利一空故習矣
　　老杜詩重露成涓滴稀星個有無前輩謂此聫能窮物理之變探造化之微又有句雲久露清初濕髙雲薄未還又晚照斜初徹浮雲薄未歸雖不迨前作然含悠揚不廹之意他人未易及也若塞雲多㫁續邊日少光輝又蜀星隂見少江雨夜聞多則又於前所稱者不同也
　　老杜多欲以顔色字寘第一字卻引實字來如紅入桃花嫩青歸柳葉新是也不如此則語既弱而氣亦餒他如青惜峰巒過黃知橘柚來碧知湖外草紅見海東雲緑垂風折筍紅綻雨肥梅紅浸珊瑚短青懸薜荔長翠深開㫁壁紅遠結飛樓翠乾危棧竹紅膩小湖蓮紫收岷嶺芋白種緑池蓮皆如前體若白摧朽骨龍虎死黒入太隂雷雨垂益壯而險矣
　　老杜詩冬溫蚊蚋在人逺鳬鴨亂詩意謂因冬之溫故尚有蚊蚋因人之逺故鳬鴨得恣其亂黙有所寓也韓子蒼乃謂人逺如鳬鴨之亂恐非公意況此十字正是五言句法
　　牽牛出河西織女處其東萬古永相望七夕誰見同神光竟難候此事終朦朧觀此則老杜不取世俗説也然又有詩云牛女年年渡何曽風浪生
　　無貴賤不悲無富貧亦足萬古一骸骨鄰家遞歌哭又禍首燧人氏厲階董狐筆君看燈燭張轉使飛蛾密逹道之言也詩云乎哉
　　自京赴奉先有雲入門聞號咷幼子饑已卒吾寕捨一哀里巷猶嗚咽所愧為人父無食致夭折豈知秋未登貧窶有倉卒䑛犢之悲流出胸臆故彭衙行雲衆雛爛熳睡喚起霑盤飡赴王十五㑹雲病身虛俊味何幸飫兒童
　　寄書問三川不知家在否比聞同罹禍殺戮到雞狗幾人全性命盡室豈相偶自寄一封書今已十月後反畏消息來寸心亦何有亂離之後殺戮殆盡其能全家生免者幾希矣故反畏其消息之回憶昔雲洛陽宮殿燒焚盡宗廟新除狐兎穴傷心不忍問耆舊復恐初從亂離説亦反慮其動懷舊之悲也
　　干戈猶在眼儒術豈謀身紈袴不餓死儒冠多誤身感憤之作也曽何傷若儒術於我何有哉孔丘盜跖俱塵埃叱聖人之名而使之與盜賊同列嘻得罪於名教亦甚焉或謂孟子曰舜跖之徒舜與跖豈可徒耶然為利為善之別亦昭然矣
　　寄岑參雲沉吟坐秋軒飯食錯昏晝謂懷人之深至忘昏晝也䕫府詠懷雲奴僕何知禮思榮錯與權謂小人之僭不可假借也至日云何人錯憶窮愁日愁日愁隨一線長堂成雲旁人錯比揚雄宅懶惰無心作解嘲呀鶻雲清秋落日已側身過雁歸鴉錯廻首他如尚錯雄鳴管指揮鐡如意及舉目貪看鳥回頭錯應人江邊老翁錯料事眼睛不見風塵清雖出一手而用之工拙亦甚易辯
　　漢書大兒孔文舉小兒楊徳祖最能行雲小兒學問止論語大兒結束隨商旅徐卿二子歌大兒九齡色清徹秋水為神玉為骨小兒五嵗氣食牛滿堂賔客皆回頭劉少府畫山水歌大兒聰明到能添老樹巔崖裡小兒心孔開貌得山僧及童子本漢語也
　　子厚西岑極逺目毫末皆可了老杜有齊魯青未了劉禹錫一方眀月可中庭老杜有清池可方舟退之緑凈不可唾老杜自為青城客不唾青城地乃知老杜無所不有
　　髙適九日詩云縱使登髙祗㫁腸不如獨坐空搔首老杜有羞將短髪還吹㡌笑倩傍人為整冠亦反其事也結句雲明年此㑹知誰健醉把茱萸仔細看與劉希夷今年花落顔色改明年花開復誰在之意同氣長句雅俱不及杜戴叔倫對月雲明年此夕遊何處縱有清光知對誰欲脫其胎而不可葢才力不逮也東坡用其意作中秋月詩云此生此夜不長好明月明年何處看遂成絶句
　　髙適詩云林稀落日行人少醉後無心怯路岐老杜有前村山路險歸醉每無愁辭簡意工孰臻其妙學造語者宜知之又如揚衡詩云正是憶山時復送歸山客張籍雲長因送人處憶得別家時盧象還家詩云小弟更孩幼歸來不相識賀知章雲兒童相見不相識卻問客從何處來語益換而益佳善脫胎者宜參之　近時嚴坦叔還家詩亦有舊時巷陌渾忘記卻問新移來住人頗得知章之遺意
　　老杜得弟信詩云浪傳烏鵲喜深負鶺鴒詩吾觀郎到詩云待爾嗔烏鵲拋書示鶺鴒是皆用鶺鴒寓兄弟事其憶之則雲百戰今誰在三年望汝歸別之則雲數盃巫峽酒百丈內江船又止於盡憶別之意未嘗用事也亦何害其不為憶弟別弟之詩其他與子姪之詩亦然近因舉許渾示弟詩有雲家貧為客早路遠得書稀或謂不見示弟之意不足為佳似未嘗讀杜詩也
　　好句易得好聫難得如池塘生春草之類是也唐人天勢圍平野河流入㫁山朽關生濕菌傾屋照斜陽風兼殘雪起河帶㫁氷流興䦨啼鳥喚坐久落花多客尋朝磬至僧背夕陽歸廢巢侵燒色荒冡入鋤聲石梯迎雨潤沙井帶潮鹹迸筍侵𥦗長驚蟬出樹飛下句皆勝於上老杜固不當以此論其工拙然亦時有此作如地卑荒野大天逺暮江遲亂雲低薄暮急雪舞回風深山催短景喬朩易髙風岸風翻夕浪舟雪灑寒燈風事吹玉柱露井凍銀床薄雲巗際宿孤月浪中翻逺鷗浮水靜輕燕受風斜等句皆不免此病
　　十日君家把酒盃六年波浪與塵埃不知烏石崗邊踏到老相尋得幾回人謂此詩本顧況一別二十年人堪幾回別之句予讀老杜別唐十五詩云九載一相逢百年能幾何顧之意或原於此張籍有絶句雲山東二十餘年別今日相逢在上都説盡向來無限事相看磨捋白髭鬚句不同而意極長使後人能於其中易以一字則不足以為絶句賈島亦有舊國別多日故人無少年與張意同
　　韓偓落花詩總得苔遮猶慰意便教泥汚更傷心弱甚老杜有從教醉裡風吹盡可待醒時雨打稀去偓輩逺矣王建亦有且願風留着唯愁日炙銷正堪與偓詩上下
　　詩用古人名前輩謂之㸃鬼簿葢惡其為事所使也如老杜但見文君能化俗焉知李廣不封侯今日朝廷須汲黯中原將帥憶亷頗等作皆借古以明今何患乎多李商隱集中半是古人名不過因事造對何益於詩至有一篇而疊用者如茂陵雲玉桃偷得憐方朔金屋脩成貯阿嬌誰料蘇卿老歸國茂陵松栢雨蕭蕭此猶有微意牡丹詩云錦幃初見衛夫人繡被猶堆越鄂君石崇蠟燭何曽剪荀令香爐可待熏不切甚矣
　　詩人形容新臺之事不過曰新臺有泚河水瀰瀰燕婉之求籧篨不鮮形容公子頑之事不過曰墻有茨不可埽也中冓之言不可道也所可道也言之醜也如是而已李商隱詠真妃之事則曰平明每幸長生殿不從金輿唯夀王彰君之惡也聖人答陳司敗知禮之問恐不爾也又未免被他褒女笑只教天子暫䝉塵又君王若道能傾國玉輦何由過馬嵬又如何四紀為天子不及盧家有莫愁皆有重色輕天下之心大抵商隱之詩類如此如東阿王雲君王不得為天子半為當年賦洛神曼倩詞雲如何漢殿穿針夜又向𥦗中覷阿環至有趙後樓中赤鳳來之句發乎情止乎禮義之意安在
　　人知許渾七言不知許五言亦自成一家知劉長卿五言不知劉七言亦髙許五言如樹色隨山逈河聲入海遙月髙花有露煙合水無風別馬嘶營柳驚烏散井桐海風聞鶴逺潭日見魚深全篇如示弟雲自爾出門去淚痕長滿衣家貧為客早路逺得書稀文字誰人識煙波幾日歸秋風正搖落孤雁又南飛長卿七言登餘干古城雲孤城上與白雲齊萬古蕭條楚水西官舎已空秋草緑女墻猶在夜烏啼平沙𣺌𣺌來人逺落日亭亭向客低沙鳥不知陵谷變朝來暮去弋陽溪其他散句如漢口夕陽斜渡鳥洞庭秋水逺連天江上月明胡鴈過淮南朩落楚山多細雨濕衣看不見閑花落地聴無聲措思削辭皆可法餘則珠聫玉暎尤未易遍述也
　　許渾絶句亦佳但句法與律詩相似是其所短耳學仙雲聞有三山不知處茂陵松栢滿西風緱仙廟雲曲終飛去不知處山下碧桃春自開秋思雲髙歌一曲掩明鏡昨日少年今白頭皆無衰靡之氣若旌儒廟雲廟前亦有商山路不學老翁歌紫芝四皓廟雲山酒一巵歌一曲漢家天子忌功臣則雄拔藻麗之中有一叚議論在又與前作不侔矣其始皇墓雲一種青山秋草裡路人惟拜漢文陵曹鄴亦有行人上陵過卻拜扶蘇墓扶蘇非有徳於人者意亦不如許
　　風定花猶落鳥鳴山更幽前輩謂上句置靜意於動中下句置動意於靜中是猶作意為之也劉長卿片雲生斷壁萬壑遍疎鐘其體與前同然初無所覺咀嚼既久廼得其意
　　有所思古樂府雲有所思思昔人曽閔二子善養親和顔色奉昏晨至誠烝烝通神明傳者一失於正遂致庾肩吾有拂匣看離扇開箱見別衣呉均有春風驚我心秋露傷君髮至盧仝則雲當時我醉美人家美人顔色嬌如花今日美人棄我去青樓珠箔天之涯豈亦傳習之誤耶或謂仝此詩自有所寓雲
　　崔豹古今注曰杞梁妻者杞殖妻妹朝日所作也殖戰死妻曰上無父中無夫下無子人生之苦至矣乃抗聲長哭杞都城感之而穨遂投水死其妹悲姊之貞乃作歌名曰杞梁妻焉梁殖之字也列女傳曰齊荘公襲莒殖戰而死僧貫休乃雲秦之無道兮四海枯築長城兮遮北胡築人築土一萬里杞梁貞婦啼嗚嗚上無父兮中無夫下無子兮孤復孤一號城崩塞色苦再號杞梁骨生土疲魂饑魄相逐歸陌上少年毋相非味其詞則杞梁乃秦之築城卒其妻亦未嘗死也
　　呉融見多隣犬遙相認來慣幽禽近不驚與雍陶初歸山犬翻驚主久別江鷗卻避人之句同白樂天想得家中夜深坐還應説着逺行人語頗直不如王建家中見月望我歸正是道上思家時有曲折之意劉商柳詩幾回離別折欲盡一夜春風吹又長卻不如樂天草詩野火燒不盡春風吹又生語簡而思暢或又謂樂天此聫不如春入燒痕青之句
　　呉融秋樹詩云曉煙散去隂全薄明月臨來影半空姚倫亂聲千葉下寒影一巢孤或許其有摹冩之工劉方平有萬影皆因月千聲各為秋亦佳但不題樹然起句雲林塘夜汎舟蟲響荻颼颼引帶而下頓覺精彩盧綸山中古朩雲墜葉鳴荒竹斜根擁斷蓬半侵山影裡長在水聲中思致亦不淺















　　對床夜語巻三
　　欽定四庫全書巻
　　對床夜語巻四　　　　　宋　范晞文　撰
　　唐人絶句有意相襲者有句相襲者王昌齡長信宮雲玉顔不及寒鴉色猶帶昭陽日影來孟遲長信宮亦云自恨身輕不如燕春來還遶御簾飛王建綺岫宮雲武帝去來紅袖盡野花黃蝶領春風鮑溶隋宮雲煬帝春遊古城在壞宮芳草滿人家張喬寄維揚友雲月明記得相尋處城鎻東風十五橋杜牧懷呉中友雲惟有別時今不忘暮煙秋雨過楓橋韋應物訪人云怪來詩思清人骨門對寒流雪滿山王涯宮詞雲共怪滿衣珠翠冷黃花瓦上有新霜又杜牧沈下賢雲一夕小敷山下路水如環佩月如襟白樂天暮江吟雲可憐九月初三夜露似真珠月似弓劉長卿送朱放雲莫道野人無外事開田鑿井白雲中韓偓即日雲須信閒中有忙事曉來衝雨覓漁師此皆意相襲者又杜牧送隱者雲公道世間惟白髮貴人頭上不曽饒髙蟾春詩云人生莫遣頭如雪縱得春風亦不消賀知章還家雲兒童相見不相識卻問客從何處來雍陶過故宅看花雲今日主人相引看誰知曽是客移來賈島渡桑乾雲客舎并州已十霜歸心日夜憶咸陽無端更渡桑乾水卻望并州是故鄉李商隱夜雨寄人云君問歸期未有期巴山夜雨漲秋池何當共剪西𥦗燭卻話巴山夜雨時此皆襲其句而意別者若定優劣品髙下則亦昭然矣
　　七言仄韻尤難於五言長孫佐輔有詩云獨訪山家歇還渉茅屋斜連隔松葉主人聞語未開門遶籬野菜飛黃蝶好事者或繪為圖柳子厚雲南州溽暑醉如酒隱几熟眠開北牖日午獨覺無餘聲山童隔竹敲茶臼言思爽脫信不在前詩下髙駢雲清溪道士人不識上天下天鶴一隻洞門深鎻碧𥦗寒滴露研朱㸃周易駢為呂用之等所紿致於殺身亡家而不悟固無足取然此等辭語決非塵埃人可道
　　唐人五言四句除柳子厚釣雪一詩之外極少偶者今偶得四首謾録於此玉階怨雲玉階生白露夜久侵羅襪卻下水晶簾玲瓏望秋月拜月雲開簾見月時便即下階拜細語人不聞北風吹裙帶蕪城懷古雲風吹城上樹草沒城邊路城裏月明時精靈自來去秋日雲反照入閭巷憂來與誰語古道無人行秋風動禾黍前二篇備婉孌之深情後兩首抱荒寂之餘感
　　王昌齡從軍行雲百戰苦風塵十年復霜露雖投定逺筆未坐將軍樹早知行路難悔不理章句怨其有功未報也岑參雲早知逢世亂少小謾讀書悔不學彎弓向東射狂胡悲其所遇非時也意雖反而實同
　　岑參詩疲馬臥長坂夕陽下通津山風吹空林颯颯如有人賈島雲數里聞寒水山家少四隣怪禽啼曠野落日恐行人逺途淒慘之意畢見於此
　　王維寄崔鄭二山人云鄭生老泉石崔子老丘樊賣藥不二價著書仍萬言息隂無惡朩飲水必清源余賤不及議斯人竟誰論是時維官必未顯也送丘為雲知爾不能薦羞稱獻納臣則可言而不言綦母潛之落第孟浩然之斥還豈亦維謀之薦之不力也
　　詩人發興造語徃徃不約而合如雨中山果落燈下草蟲鳴王維也樹初黃葉日人慾白頭時樂天也司空曙有雲雨中黃葉樹燈下白頭人句法王而意參白然詩家不以為襲也
　　楊衡詩云落葉寒擁壁清霜夜沾石正是憶山時復送歸山客殷勤一樽酒曉月當𥦗白語意清脫畧無塵土紛華之氣及讀其白紵詞則有雲躡珠履歩瓊筵輕身起舞紅燭前又涼風蕭蕭漏水急月華沉灔紅蓮濕牽裙攬帶翻成泣又金壺半傾芳夜促梁塵霏霏暗紅燭全類李長吉謂與前詩同出一喙吾不信也其看花小句亦佳詩云都無看花意偶到樹邊來可憐枝上色一一為愁開
　　蘇渙有變律詩二首其一雲養蠶為素絲葉盡蠶不老傾筐對空林此意向誰道一女不得織萬夫受其寒一夫不得意四海行路難言語如此則渙亦非尋常之盜也
　　髙適詩一月猶北風天隂雪冥冥寥落一室中悵然慚百齡苦愁正如此門柳復青青皇甫冉雲岸有經霜草林有故年枝俱應待春色獨使客心悲不如適氣長而有生意淵明歸去詞雲朩欣欣以向榮泉涓涓而始流善萬物之得時感吾生之行休冉述之也
　　老杜入六弟宅詩云令弟雄軍佐凡才汚省郎李嘉祐雲故鄉那可到令弟獨能歸初謂唐人自有此稱及讀謝靈運酧惠連詩云末路值令弟開顔披心胸廼知不始唐人也
　　老杜螢火詩幸因腐草出敢近太陽飛未足臨書巻時能㸃客衣隨風隔幔小帶雨傍林微十月清霜重飄零何處歸韓退之雲朝蠅不須驅暮蚊不可拍蠅蚊滿八區可盡與相格得時能幾時與汝恣啖咋涼風九月到掃不見蹤跡疾惡之意一也然杜微婉而韓急廹豈亦目擊伾文輩專恣而惡之耶
　　退之南山詩云延延離又屬夬夬叛還遘喁喁魚闖萍落落月經宿誾誾樹墻垣巘巘架庫廐參參削劔㦸燠燠銜瑩琇敷敷花披蕚闟闟屋摧霤悠悠舒而安兀兀狂以狃超超出猶奔蠢蠢駭不懋連十四句皆用雙字起葢亦古詩青青河畔草欎欎園中柳之意
　　退之序孟東野詩云東野之詩其髙出魏晉不懈而及於古其他浸淫乎漢氏矣又薦之以詩云有窮者孟郊受材實雄驁冥觀洞古今象外逐幽好橫空盤硬語妥帖力排奡敷柔肆紆餘奮猛卷海潦榮華肖天秀㨗疾逾響報東坡讀東野詩乃雲孤芳擢荒穢苦語餘詩騷水清石鑿鑿湍急不受篙初如食小魚所得不償勞又如煮彭越竟日嚼空螫要當鬭僧清未足當韓豪人生如朝露日夜火消膏何苦將兩耳聴此寒蟲號退之進之如此而東坡貶之若是豈所見有不同耶然東坡前四句亦可謂巧於形似
　　東野長安道詩云胡風激秦樹賤子風中泣家家朱門開得見不可入長安十二衢投樹鳥亦急髙閣何人家笙簧正喧吸氣促而辭苦亦可憐也退之有贈孟之詩云長安交遊者貧富各有徒親朋相過時亦各有以娯陋室有文史髙門有笙竽何能辨榮悴且欲分賢愚亦廣其意而使之安其貧也
　　退之誌虢州司戶韓岌墓止稱其父祖之能太學慱士李干墓惟辨其服藥之誤若殿中少監馬繼祖墓則哀其四十年間哭三世耳子厚亦然祕書姜蕚墓謂其生二日即授六品官及嗜音畜妓襄陽丞趙公於墓亦獨記其子求銘之事又溫縣主簿韓慎之墓不過曰生也以其弟之恭知君之為友沒也以其弟之戚知君之為愛古人誌實不少假今則不然真諛墓也
　　退之銘墓其辭約子厚銘墓其辭豐各法其長也子厚獨銘覃季子墓雲困其獨豐其辱兩句而已
　　子厚與李睦州論服氣書末雲願椎肥牛擊大豕刲羣羊以為兄餼窮隴西之麥殫江南之稻以為兄夀鹽東海之水以為鹹醯敖倉之粟以為酸極五味之適致五藏之安心恬而志逸貌美而身胖退之李慱士服丹致斃誌其墓雲五榖三牲鹽醯果蔬人所常御今惑者皆曰五榖令人夭當務減節鹽醯以濟百味豚魚雞三者古以養老反曰是皆殺人不可食不信常道臨死乃悔子厚戒之於其生退之誌之於其死服丹與氣誠不若飲食之常也古詩云服藥求神仙多為藥所悞不如飲美酒被服紈與素此二又之本
　　退之紀夢雲我能屈曲自世間安能從汝巢神仙遊青龍雲忽驚顔色變韶稚卻信靈仙非怪誕又謝自然雲簷楹氣明㓕五色光屬聫須臾自輕舉飄若風中煙信且見矣華山女雲豪家少年豈知道來繞百匝腳不停雲𥦗霧閤事恍惚重重翠幔深金屏仙梯難攀俗縁重浪凴青鳥通丁寕又誰氏子云或雲欲學吹鳳笙所慕靈妃嫓蕭史非不信且見故從而斥之也
　　聫句或二人三人隨其數之多寡不拘也其法則不同有跨句者謂連作第二第三句城南等作是也有一人一聫者㑹合遣興等作是也有一人四句者有所思等作是也遣興聫句東野雲我心隨月光冩君庭中央退之雲月光有時晦我心安所忘辭有意串如同一喙不然則真四公子棊耳
　　東野詩云靜朩有恬翼潛波無躁鱗廼知喧競場莫處君子身葢謂君子之立身不容不擇其所寓言云誰謂碧山曲不廢青松直誰謂濁水泥不汚明月色是又欲和光而同塵也下句亦本太白獨漉水中泥水濁不見月第反其意耳
　　王荊公謂老杜暝色赴春愁下得赴字大好若下見字起字即小兒言語予觀唐詩知此句乃皇甫冉詩荊公誤記也其詩云暝色赴春愁歸人南渡頭渚煙空翠合湖月碎光流云云王昌齡亦有寒鳥赴荒園之句似不逮前雖句中不可無好字亦看人用之何如耳岑參有句雲愁雨懸空山懸字不易及裴説用之雲嶽面懸青雨㸃化既工尤勝於岑李嶠有星月懸秋漢唐僧有雪溜懸南嶽又懸燈雪屋明皆於懸字上見工
　　老杜泉詩有雲明涵客衣淨細蕩林影趣涵蕩二字曲盡形容之妙嚴維詠泉亦云獨映孤松色殊分衆鳥喧頗得老杜活法又張鼎詠僧舎小池雲冷光揺砌錫踈影露枝猿人皆知其揺露二字有功殊不知其用心實在砌字枝字之上熟參者始知之唐人又有映地為天色飛空作雨聲窺魚光照鶴洗鉢影揺僧皆詠泉之作也
　　前輩雲詩家病使事太多葢皆取其與題合者類之如此乃是編事雖工何益李商隱人日詩云文王喻復今朝是子晉吹笙此日同舜格有苗旬太逺周稱流火月難窮縷金作勝傳荊俗剪綵為人起晉風獨想道衡詩思苦離家恨得二年中正如前語若隋宮詩云玉璽不縁歸日角錦帆應是到天涯又籌筆驛雲管樂有才真不沗關張無命欲何如則融化幹旋如自已出精粗頓異也
　　商隱又有題新剏河亭詩云河蛟縱玩難為室海蜃遙驚恥化樓不過蛟室蜃樓耳而㸃化如此世稱王禹玉鳳輦鼇山之句本斯意也
　　虹收青嶂雨烏沒夕陽天月澄新漲水星見欲銷雲池光不受月野氣欲沉山城窄山將壓江寛地共浮秋應為紅葉雨不厭蒼苔皆商隱詩也何以事為哉又落花雲落時猶自舞埽後更聞香梅花雲素娥帷與月青女不饒霜尤妙若江海三年客乾坤百戰場則絶類老杜
　　李商隱賈誼詩云可憐夜半虛前席不問蒼生問鬼神韓偓雲如今冷笑東方朔唯用詼諧侍漢皇又長卿祗為長門賦未識君臣際㑹難皆反其事而言之是時韓在翰林故出此語視李為切
　　韓偓在唐末粗有可取者如沙頭有廟青林合驛歩無人白鳥飛細水浮花歸別浦㫁雲含雨入孤林白髭兄弟中年後瘴海程途萬里長五言如鳥啼深不見人語靜先聞雖神氣短緩亦微有深致其秋夜憶家絶句雲垂老何時見弟兄背燈悲泣到天明不知短髪能多少一滴秋霖白一莖悽楚可悲亦善於辭者若挾彈少年多害物勸君莫近五陵飛又蕭艾轉肥蘭蕙瘦可能天亦妬馨香是直訕耳詩人之興掃地矣


　　對床夜語巻四
　　欽定四庫全書巻
　　對床夜語巻五　　　　　宋　范晞文　撰
　　阮嗣宗詠懷雲開軒臨四野登髙望所思丘墓蔽山岡萬代同一時千秋萬嵗後榮名安所之可謂混貴賤之殊盡死生之變老杜雲王侯與螻蟻同盡隨丘墟則簡而妙矣又劉越石答盧諶云何以贈子竭心公朝老杜送嚴武雲公若登台輔臨危莫愛身鮑照東武吟雲將軍既下世部曲亦罕存老杜哭嚴僕射雲素幔隨流水歸舟返舊京老親如夙昔部曲異平生善用古者自不同若丈人試靜聴賤子請具陳則又用鮑明逺主人且勿喧賤子歌一言之句又身輕一鳥過亦用張景陽詩張詩云人生瀛海內忽如鳥過目
　　左太沖詠史雲吾希叚干朩偃息藩魏君吾慕魯仲連談笑卻秦軍皮日休七愛雲吾愛房與杜貧賤共聫歩又雲吾愛李太尉崛起定中原倣前詩也
　　羅隱隴頭水雲借問隴頭水年年恨何事全疑嗚咽聲中有徵人淚於濆雲借問隴頭水終年恨何事深疑嗚咽聲中有徵人淚所賦同造語同未有議其非者今人則豈無剽竊之疑又如皇甫冉詩云巫峽見巴東迢迢出半空雲藏神女館雨到楚王宮朝暮泉聲落寒暄樹色同清猿不可聴偏在九秋中李端雲巫山十二峰皆在碧虛中回合雲藏日霏微雨帶風猿聲寒過水樹色暮連空愁向髙堂望清秋見楚宮句意亦同
　　宋玉髙唐賦雲昔楚襄王與玉遊於雲夢之臺望髙唐之觀其上獨有雲氣王曰此何氣也玉對曰昔先王嘗夢見一婦人曰妾巫山之女也聞君遊髙唐願薦枕席王因幸之又神女賦雲襄王使玉賦髙唐之事其夜王寢夢與神女過詳其所賦則神女初幸於懷再幸於襄其誣蔑亦甚矣流傳未冺凡此山之片雲滴雨皆受可疑之謗神果有知則亦必抱不平於cq=973沉冥恍惚之間也於濆有詩云何山無朝雲彼雲亦悠揚何山無暮雨彼雨亦蒼茫宋玉恃才者凴虛搆髙唐自重文賦名荒淫歸楚襄峨峨十二峯永作妖鬼鄉或可以泄此憤之萬一也
　　常建弔王將軍墓雲嫖姚北伐時深入強千里戰餘落日黃軍敗鼓聲死嘗聞漢飛將可奪單于壘今與山鬼隣殘兵哭遼水哀之至矣第二聫尤妙祖詠有夕次圃田店詩亦與前格相類詩云前格入鄭郊向經百餘里馬煩時欲歇客歸程未已落日桑柘隂遙村煙火起西還不遑宿中夜渡京水秀整而韻不緩且曲盡旅行之意詠又有風簾揺燭影秋雨帶蟲聲又逺樹低蒼壘孤山出草城亦錢郎之亞也
　　既老又不全始得離邊城一枝假枯朩歩歩向南行去時日一百來時一月程常恐道路旁掩棄狐兎塋所願死鄉里到日不願生聞此哀怨詞念念不忍聴惜無異人術倐忽具爾形右趙微明回軍跛者之詩只讀起句不必看題目亦必知為此詩矣所謂去時日一百來時一月程則前月行軍之速今日被疾而歸曲見於此又所願死鄉里到日不願生百世之下誦之猶慘然其時可知也結句用事尤着題且有不盡之哀盧綸逢病軍人詩云行多有病住無糧萬里還鄉未到鄉蓬鬢哀吟古城下不堪秋氣入金瘡驅駕雖未及前而悽苦之意殆無以過起句亦盡
　　劉滄咸陽雲渭水故都秦二世咸陽秋草漢諸陵唐彥謙蒲津河亭雲煙橫愽望乗槎水日上文王避雨陵論句法則劉不及唐然敘懷感之意得諷興之體則劉詩勝若崔曙登仙臺雲三晉雲山皆北向二陵風雨自東來思優柔而語益健矣劉滄下聫雲天空絶塞聞邊雁葉盡孤村見夜燈視許渾髙樹有風聞夜磬逺山無月見秋燈尤為工妥王荊公已無船舫猶聞笛還有樓臺祗見燈之句必自此聫出也
　　劉灣雲南行雲妻行求死夫父行求死子且喪亂之世妻倚夫而茍生父恃子而送死者今皆先其身而夭則鰥寡孤獨失其所矣但辭傷於直潘安仁關中詩云肝腦塗地白骨交衢夫行妻寡父出子孤亦欠包涵之工
　　潘安仁悼亡雲望廬思其人入室想所厯悲有餘而意無盡江文通擬之雲明月入綺𥦗髣髴想蕙質工於述者也白樂天用之雲手攜稚子夜歸院月冷房空不見人又任彥昇哭人云寕知安歌日非君徹瑟晨樂天亦用之雲當君白首同歸日是我青山獨往時
　　白樂天楊柳枝雲陶令門前四五樹亞夫營裏百千條何似東都正二月黃金枝映洛陽橋劉禹錫雲金谷園中鶯亂啼銅駞陌上好風吹城東桃李須臾盡爭似垂楊無限時張祐雲凝碧池邊歛翠眉景陽樓下綰青絲那勝妃子朝元閣玉手和煙弄一枝薛能雲和風煙樹九重城夾路春隂十萬營惟向邊頭不堪望一株憔悴少人行三詩皆倣白獨薛能一首變為淒楚耳李商隱亦有二絶立意頗新其辭雲暫凴樽酒送無憀莫損愁眉與細腰人世死前惟有別春風爭擬惜長條含煙惹霧每依依萬緒千條拂落暉為報行人休盡折半留相送半迎歸
　　商隱別有柳枝詞味其序柳枝乃商隱從昆讓山隣家之女因悅商隱燕臺詩遂通其約且以後三日為期㑹友人盜商隱臥裝先去不果留伺後竟為他人所有詩中所謂嘉𤓰引蔓長碧玉氷寒漿東陵雖五色不忍值牙香非不忍也不果也若玉作彈棊局中心亦不平又如何湖上望只是見鴛鴦亦惜其不終遇之意
　　商隱詩鬬鷄回玉勒融麝暖金缸玳瑁明朱閣琉璃氷酒缸七言云不收金彈拋林外卻惜銀床在井頭綵樹轉燈珠錯落繡檀廻枕玉雕鏤金玉綵繡排比成句廼知號至寶丹者不獨王禹玉也
　　劉長卿有湘中紀行十詩花石潭有雲水色深如空山光復相映浮石瀬雲秋色照瀟湘月明聞盪槳橫龍渡雲亂聲沙上石倒影雲中樹皆勝語也他如天光映波動月影隨江流又入夜翠微裏千峯明一燈又潮氣和楚雲夕陽映江樹又巻簾髙樓上萬里看日落辭妙氣逸如生馬駒不為韁絡所縶讀之使人飄飄然有凴虛御風之意謂其思鋭方窄者不亦誣矣
　　劉長卿王昭君歌雲自矜嬌艶色不顧丹青人那知粉繪能相負卻使容華翻誤身上馬辭君嫁驕虜玉顔對君啼不語北風鴈急浮雲秋萬里獨見黃河流繊腰不復漢宮寵雙蛾長向胡天愁琵琶絃中苦調多蕭蕭羌笛聲相和誰憐一曲傳樂府能使千秋傷綺羅銅雀臺尾句雲春風不逐君王去草色年年舊宮路宮中歌舞已浮雲空指行人徃來處皆反覆包蓄得古風體他如朔風蕭蕭動枯草旌旗獵獵榆關道漢月何曽照客愁胡笳只解催人老又橫笛能留孤客愁緑波澹澹如不流商聲寥亮羽聲苦江天寂厯江楓秋如此等作尤不可以五言掩其美
　　鄭谷鷓鴣詩云雨昏青草湖邊過花落黃陵廟裏啼不用鈎輈格磔等字而鷓鴣之意自見善詠物者也人惟傳其海棠一聫耳又有句雲潮來無別浦朩落見他山李洞有樓髙驚雨濶朩落覺城空非不佳但驚覺兩字失於有意不若谷詩之自在然谷他作多卑弱無氣
　　張祜公子詩云紅粉美人擎酒勸錦衣年少臂鷹隨公子之富貴可知也顧況雲雙鐙懸金縷鶻飛長衫刺雪生犀束不過形容其車馬衣服之盛耳然末句雲入門不肯自升堂美人扶踏金階月氣象不侔矣雍陶雲金鞭留當誰家酒拂柳穿花信馬歸公子豈空囊而出耶若改留字為戲字猶可也
　　唐人詠太和公主還宮詩極多惟李頻一聫最佳辭雲禁花半老曽攀樹宮女多非舊識人其他五言如河聲入峽急地勢出關低秋盡蟲聲急夜深山雨重可與十才子並驅
　　贊皇桂花曲雲仙女侍董雙成桂殿夜涼吹玉笙曲終卻從仙官去萬戶千門空月明錢起雲曲終人不見江上數峯青雖詞約而深不出前意也贊皇詩人少知之而錢以此名世亦可見幸不幸耳
　　馬上相逢久人中欲認難問姓驚初見稱名憶舊容乍見翻疑夢相悲各問年皆唐人㑹故人之詩也久別倐逢之意宛然在目想而味之情融神㑹殆如直述前輩謂唐人行旅聚散之作最能感動人意信非虛語戴叔倫亦有嵗月不可問山川何處來意稍露而氣益暢無愧於前也
　　詩用生字自是一病茍欲用之要使一句之意盡於此字上見工方為穩帖如唐人走月逆行雲芙蓉抱香死笠卸晚峯隂秋雨慢琴絃松涼夏健人逆字抱字卸字慢字健字皆生字也自下得不覺
　　戎昱詩云逺客歸去來在家貧亦好樂天雲始知為客苦不及在家貧唐僧善生雲縱然為客樂爭似在家貧皆本古詩客行雖雲樂不如早旋歸太白亦有錦城雖雲樂不如早還家
　　唐僧淡交冩真詩云圖形期自見自見卻傷神已是夢中夢更逢身外身水花凝幻質墨彩聚空塵堪笑予兼爾俱為未了人或稱其了死生齊物我予謂此詩謂之不着題不可也若論見識則譬猶育者之捕蟬耳求其聲尚不可得況其形乎清尚笑僧詩云水荒元在海月落不離天斯可以言悟
　　張喬多有好絶句河湟舊卒雲少年隨將討河湟白首清時返故鄉十萬漢家零落盡獨吹邊曲向殘陽漁父雲首戴圓荷髪不梳葉舟為宅水為居沙頭聚看人如市釣得澄江一尺魚不獨城鎻東風十五橋之句也又兄弟江南身塞北雁飛猶自半年餘夜來因得還鄉夢起讀前秋轉海書亦籍牧之亞
　　情新因意勝意勝逐情新上官儀詩也王駕有雨前初見花間蕋雨後全無葉底花脫胎工矣人以為此格自駕始非也或又謂為荊公作亦非也
　　鴿墜霜毛落定僧寒螿發定衣坐石鳥疑死又螢入定僧衣非衲子親厯此境不能道也若萬里八九月一身西北風七千里外一家住十二峯前獨自行行腳之作也上聫則沈佺期五湖三畆宅萬里一歸人下聫則柳子厚一十年前南渡客四千里外北歸人
　　楓根支酒甕鶴虱落琴床貫休詩也鶴虱兩字未有人用又童子念經深竹裏獮猴拾虱夕陽中亦生
　　唐僧詩除皎然靈徹三兩輩外餘者卒皆衰敗不可救葢氣宇不宏而見聞不廣也今擇其稍勝者數聫於後清塞雲叢桑山店逈孤燭海船深寒扉關雨氣風葉隱鐘音饑䑕縁危壁寒貍出壊墳齊已雲只有照壁月更無吹葉風〈聴泉〉湘水㵼秋碧古風吹太清〈聴琹〉貫休雲好山行恐盡流水語相隨壑風吹磬斷衫露滴花開子蘭雲踈鐘揺雨腳積水漫雲容懷浦雲月沒棲禽動霜晴凍葉飛亦足以見其清苦之致














　　對床夜語巻五

