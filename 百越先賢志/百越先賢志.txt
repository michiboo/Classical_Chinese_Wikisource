另見《百越先賢志 (四庫全書本)》，及其影印本。
（明）順德   歐大任   楨伯撰

百越先賢志自序
粵越一也禹貢周職方揚州外境五嶺至於海盡越之南
裔始禹周行天下還越會計諸侯少康封庶子無餘於會
稽以奉禹祀文身斷髪披草萊而邑焉無餘後二十餘世
至允常子句踐竟滅吳稱王徙都瑯琊雄方國矣句踐六
世至王無強伐楚楚熊商敗之無強去瑯琊止東武越逐
散諸子或爲王或爲君濱於江南海上臣服於楚謂之百
越蓋揚州分野會稽以南星紀鶉尾實負南海蠃秦滅楚
王剪略取揚越漸爲三郡曰南海曰桂林曰象尉陀子孫
歸漢合浦蒼梧鬱林交趾九真兼儋耳珠厓郡而九矣今
自南越北屆姑胥盡會稽之境故夫越也東自無諸都東
治至漳泉故閩越也東海王搖都於永嘉故甌越也譯吁
宋舊壤湘灕而南故西越也牂牁西下邑容綏建故駱越
也漢人謂越近海多犀角玳瑁珠璣銀銅果布之湊豈但
然乎陽德之盛鍾爲人文衣冠禮樂之不於唐虞聲教暨
南交始邪佘聞太史公曰越雖蠻夷其先豈嘗有大功德
於民哉夫句踐在春秋書於越入吳夷之也其時越之人
蓋有爲苦身戮力深謀秘計以報羈棲之恥號令中國而
尊周室者即秦漢以來鄒氏之爲無諸爲搖趙氏之爲陀
爲光越人左右毗贊之者不少至劉氏東西二京功業文
章之臣出於越之南北七八千里薄海至交州益多矣於
是綜史牒摉遺佚自周迄漢百二十人荒逖遼邈大賢小
賢故備錄焉章武黃初下逮唐宋別爲紀載不揣漏畧此
則志百越先賢雲嘉靖三十三年十一月長至日嶺南歐
大任序
一、兩漢興地誌，吳越之境皆會稽郡，別為丹陽、豫章，故會稽之越，夏禹苗裔也。星散之後，為王為君長濱於江南海上百越之所繇名因其君長所居地實遠至南海桂林漢以後州鄭分隸名以代殊今志人物原本百越按其實也廬鳳淮揚在漢為東海臨淮二郡雖漢志盡屬吳分不得強同。
一、會稽，秦置郡也地，最廣斥；漢分為吳郡，然地即太伯吳國。南方精華之學，蓋有孔門之教焉。今志所載漢之會稽、漢之南海人士，居多諸郡什一。廣陵固有郡平徐璆淮陰固有韓信枚乘舒六固有英布文翁沛上固有蕭曹諸人非可固吳分而並存即子遊季札亦不錄也。
一、志內人物如隱逸方外俱依世代並與功業文章之士皆曰先賢孔門且謂賢者識大不賢者識小皆為可師故稱先賢非故襲襄陽耆舊荊楚陳留先賢而為所編也。
一、百越人物年歷久遠前代記載詳略不同今小善必錄不泯其名大賢功行即馬班紀載或冊繁一二固所不免志專於詳載故不加論贊。

百越先賢志卷之一　　　　　　　　　　嶺南遺書
　　　　　　　　　　順德　歐大任　楨伯撰
　　歐冶子
歐冶子越人與吳人干將同師俱能爲劍越王允常使造
五劍五金之英太陽之精寄氣托靈出之有神服之有威
可以折衝拒敵楚王召風鬍子問之曰寡人聞吳有干將
越有歐冶子此二人甲世而生寡人願齎邦之重寳因吳
王請此二人作劍可乎風鬍子曰善於是之吳見歐冶子
干將鑿茨山洩其溪取鐵作劍三枚一曰龍淵二曰泰阿
三曰工布風鬍子奏之楚王見而大悅問曰此三劍何物
所象其名爲何風鬍子曰欲知龍淵觀其狀如登高山臨
深淵欲知泰阿觀其鈲巍巍翼翼如流水之波欲知工布
鈲從文起至脊而止如珠不可袵文若流水不絶晉鄭聞
而求之不得興師圍楚三年不解楚王引泰阿登城麾之
三軍破敗流血千里晉鄭之頭畢白楚王曰劍威耶寡人
力耶風鬍子曰劍之威也因大王之神軒轅神農赫胥之
時以石爲兵黃帝之時以玉爲兵各有使然當此之時鐵
兵神也大王有聖徳楚王曰寡人聞命矣〈據吳越春秋越絶書參修〉
　　疇無餘謳陽
疇無餘謳陽越二大夫也越伐吳爲二隊先及郊吳太子
友王子地王孫彌庸夀於姚自泓上觀之彌庸見姑蔑之
旗曰吾父之旗也不可以見讐而弗殺也太子曰戰而不

克將亡國請待之彌庸不可屬徒五千王子地助之戰彌
庸獲疇無餘地獲謳陽越兵至王子地守復戰大敗吳師
獲太子友王孫彌庸壽於姚遂入吳吳王方㑹諸侯於黃
池欲覇中國以全周室吳人告敗惡其聞也斬七人於幕
下〈據左傳史記參修〉
　　大夫種
文種字子禽官大夫吳敗越於夫椒越王勾踐以餘兵五
千人保棲㑹稽令三軍曰凡我父兄昆弟及國子姓有能
助寡人謀而退吳者與之共知越國之政種對曰臣聞之
賈人夏則資皮冬則資絺旱則資舟水則資車以待乏也
譬如簑笠時雨既至必求之今君王既棲於㑹稽之上然
後乃求謀臣不亦晚乎勾踐曰茍得聞子大夫之言何後
之有執其手而與之謀遂使之行成於吳與宦士三百人
𤰞事夫差勾踐請爲臣妻爲妾夫差用太宰嚭之言赦越
句踐反國苦身焦思坐臥飲食嘗膽也問於種曰伐吳何
能有功乎種曰伐吳有九術尊天地事鬼神一重財幣以
遺其君二貴糴粟稁以空其邦三遺之美好以勞其志四
遺之巧匠使起宮室高臺榭以盡其財疲其力五遺其諛
臣使之易伐六彊其諌臣使之自殺七邦家富而備器八
堅厲甲兵以承其弊九句踐曰善種行貸粟以卜其事子
胥諫不聼再修下吏之獻夫差受殿材而起姑胥之臺樂
美女而納西施鄭旦嚭復䜛子胥夫差大怒曰伍員託子
鮑氏果欺寡人反明矣使人賜屬鏤劍以死因任嚭政越
乃興師伐吳大敗之於秦餘杭山滅吳禽夫差而戮嚭與
其妻子〈據國語史記吳越春秋越絶書參修〉
　　計倪
計倪者先葵丘濮上人姓辛氏字文子其先晉國亡公子
也南遊於越范蠡師事之越王句踐既反國欲圖吳乃召
計倪而問焉計倪曰君人尊其仁義者治之門也士民者
君之根也開門固根莫如正身正身之道謹左右左右者
君之所以盛衰者也願王選左右得賢而已昔太公磻溪
之餓人也西伯任之而王管仲魯之亡囚有貧分之毀齊
桓得之而霸故曰失士者亡得士者昌越王曰反國五年
豈不使賢任能各殊其事孤兾聞報復之謀計倪曰興師
者必先蓄積食錢布帛不先蓄積士卒數飢不可以戰越
王曰孤聞先生明於治歳欲聞其術以爲教常計倪曰省
賦歛勸農桑因熟積以備四方毋如㑹稽之饑不可再更
臣聞王自耕夫人自織此竭於庸力而不斷時與智也時
斷則循智斷則備知此二者形於體萬物之情短長逆順
可觀而已越王曰請問其要計倪曰太隂三歳處金則穣
三歳處水則毀三歳處木則康三歳處火則旱故𥀟有時
積糴有時領則決萬物不過三歳而發矣天下六歲一穰
六歲一康十二歲一饑是以民相離也故聖人爲之豫備
湯七年旱而民不饑禹九年水而民不流越王曰善大夫
佚同苦成嘗與孤議於石室孤非其言也今先生言獨與
孤比請受教焉計倪曰糴石二十則傷農九十則病末農
傷則草木不辟末病則貨不出故糴高不過八十下不過
三十農末俱利矣越王又曰善計倪乃傳其教而圖之曰
審金木水火別隂陽之明用此不患無功越王著此法治
牧江南七年而禽吳也〈據史記吳越春秋越絶書參修〉
　　范蠡
范蠡字少伯越之上將軍也其始居楚宛五戶之墟倜儻
負俗時人盡以爲狂文種爲宛令笑曰士有賢俊之姿必
有佯狂之譏內懷獨見之明外有不知之毀此固非二三
子之所知也從官屬駕車往終日而語疾陳霸王之道越
王句踐即位三年欲伐吳范蠡進諌曰夫國家之事持盈
者與天定傾者與人節事者與地王無蚤圖夫吳君王之
吳也王若蚤圖之其事將未可知也居三年越王三問謀
吳三曰王姑待之其後四年越王復問范蠡曰可矣句踐
乃發習流三千教士四萬人君子六千人諸御千人伐吳
吳師敗越遂復棲吳於姑蘓之山范蠡爲書辭越王請從
㑹稽之誅乃裝其輕寳珠玉與其徒屬乘舟浮海出齊變
姓名自謂鴟夷子皮耕于海畔齊人聞其賢以爲相間行
止於陶稱陶朱公後莫知其所終越王命工以良金寫其
狀而朝禮之表㑹稽山三百里以爲奉邑曰後世子孫有
敢侵蠡之地者使無終沒於越國皇天后土四鄉地主正
之〈據國語史記越絶書㑹稽典録參修〉
　　薛燭
薛燭越王客也善相劍王示之豪曹燭曰豪曹非寳劍也
夫寳劍五色並見莫能相勝今豪曹擅名矣非寳劍也王
示之巨闕燭曰非寳劍也寳劍者金錫和銅而不雜今巨
闕已雜矣非寳劍也王取純鈎示之燭瞿然望之曰光乎
如屈陽之華沈沈如芙蓉始生於湖觀其文如列星之行
觀其光如水之溢塘觀其斷巖巖如𤨏石觀其色煥煥如
氷釋此所謂純鉤耶王曰是也客有市之鄉三十駿馬千
疋千戶之都二其可與乎燭曰不可夫魚膓湛盧盤郢皆
在吳矣赤堇之山已合若邪之溪深而不測歐冶子已死
雖有傾城量金珠玉竭河猶不可與鄉三十駿馬千疋千
戶之都二何足言哉王曰善〈據吳越春秋越絶書古劍録參修〉
　　陳音〈秦伊附﻿〉
陳音楚人也范蠡進于越王爲越射卒越王問曰孤聞子
善射道何所生音曰臣聞弩生於弓弓生於彈彈起古之
孝子越王曰孝子彈者柰何音曰古者人民朴質饑食鳥
獸渇飲霧露死則裹以白茅投於中野孝子不忍見父母
爲禽獸所食故作彈以守之絶鳥獸之害故歌曰斷竹續
竹飛土逐肉於是黃帝弦木爲弧剡木爲矢黃帝之後楚
有弧父射傳於羿羿傳逄䝉逄䝉傳琴氏當是時諸侯相
伐兵刅交錯弓矢之威不能制服琴氏乃橫弓着臂施機
設樞加之以力然後諸侯可服琴氏傳之楚三侯所謂句
亶鄂章人號麋侯翼侯魏侯也三侯傳至靈王桃弓棘矢
以備鄰國臣先人受之於楚五世矣越王曰願聞正射之
道音曰射之道身若戴板頭若激卵左足蹉右足橫左手
若附枝右手若抱兒舉弩望敵翕心咽煙與氣俱𤼵得其
和平神定思去去止分離右手發機左手不知一身異教
豈況雄雌此正射持弩之道也越王曰善願悉教吾國人
音教射三月軍士皆能用弓弩之巧音死越王傷之葬國
西五里射浦曰陳音山越王又有客秦伊善灼龜戰必得
龜食乃陣民山西大冡爲秦伊山善灼龜者冡也〈據越絶書吳越〉
〈春秋參修〉
　　諸稽郢〈扶同苦成臯如舌庸皓進附﻿〉
諸稽郢越大夫也吳王夫差起師伐越以報檇李越王勾
踐逆之江吳大敗之於夫椒越命諸稽郢行成於吳曰寡
君句踐使下臣郢私告於下執事曰昔越得罪於君王親
舉玉趾以心孤勾踐而宥赦君王之於越也繄起死人而
肉白骨也孤不敢忘天災其敢忘君王之大賜乎今句踐
申禍無良以重得罪於下執事匍匐率二三之老親委重
罪頓顙於邊越固貢獻之邑也句踐請盟一介嫡女執箕
帚以賅姓於王宮一介嫡男奉槃匜以隨諸御春秋貢獻
不解於王府君王豈厚裁之亦征諸侯之禮也諺曰狐埋
之而狐搰之是以無成功君王既封殖越國明聞於天下
而又刈亡之是天之無成勞也四方之諸侯則何實以事
吳敢使下臣盡辭唯君王秉利度義焉吳王許之將盟越
又使諸稽郢辭曰以盟爲有益乎前盟口血未乾足以結
信矣以盟爲無益乎君王舍甲兵之威以臨使之而胡重
於鬼神而自輕也吳王乃許之荒成不盟於是越王以甲
楯五千保棲㑹稽之上謂諸大夫曰何以教寡人大夫扶
同曰昔湯繫於夏臺伊尹不離其側文王囚於石室太公
不棄其國興衰在天存亡在人夏殷恃力而虐二聖兩君
屈已以得天道故湯不以窮自傷文不以困爲病大夫苦
成曰天有厯數徳有薄厚黃帝不譲堯傳天子三王臣弒
其君五霸子弒其父今世猶市置貨以設詐抱謀以待敵
不幸陷厄求伸而已大夫臯如曰臣聞大夫種忠而善慮
民親其知士樂爲用委國一人其道必守何順心佛命羣
臣大夫舌庸曰大夫文種國之梁棟君之爪牙夫驥不可
與匹馳日月不可並照君誠委國於種則千綱萬紀無不
舉者越王曰大夫之論是也大夫皓進曰一心齊志上與
等之下不違令動從君命修徳履義守信溫故臨非決疑
君誤臣諌直心不撓舉過列平不阿親戚不私於外推身
致君終始一分臣之事也諸稽郢再拜曰君苦身焦思臥
蓼嘗膽拊循士民與百姓同其勞宗廟社稷之主是在君
矣越王曰寡人爲吳窮虜有諸大夫以保社稷寡人何憂
焉居七年吳方㑹諸侯於黃池越發兵伐吳大敗之於〈缺﻿〉
又郊敗之三戰三北遂入吳圍王宮吳王使公孫雄肉𥘵
膝行請成曰孤臣夫差敢布腹心異日嘗得罪於㑹稽夫
差不敢逆命得與君王成以歸意者今亦欲如㑹稽之赦
孤臣之罪乎越王曰昔天以越賜吳而吳不受今天以吳
賜越孤敢不聼天之命而聼君之令乎乃不許成越既平
吳以兵渡淮與齊𣈆㑹於徐州致貢於周周元王賜胙命
爲霸宋鄭魯衛陳蔡執玉之君皆朝夫唯能下其羣臣以
集其謀故也〈據國語史記吳越春秋越絶書參修〉
　　高固
高固越人也世在越稱齊高傒之族楚熊商滅越而臣服
之是爲楚威王固歸楚爲威王相時魯左丘明因孔子史
記具論其語成左氏春秋鐸椒傳威王以王不能盡觀春
秋採取成敗卒四十章爲鐸氏微由固進之楚以故文教
日興五羊銜糓萃於楚庭後南海繪諸郡𠫊稱五羊城自
固始〈據史記裝淵廣州記黃恭交廣記參修〉
　　史祿
史祿其先越人贅壻咸陽祿仕秦以史監郡時始皇帝伐
百越使尉屠睢發卒五十萬爲五軍遣祿轉餉鑿渠而通
糧道祿乃自陽山道水源以湘水北流入於楚瀜江爲牂
牁下流南入于海轉餉爲勞乃量爲磯以激水於沙磕中
疊石作鏵沠湘之流而注之瀜激行六十里置陡然三十
有六舟入一陡則閘一陡使水積漸進故能循崖而上建
瓴而下通舟楫又利灌田號爲靈渠於是殺西甌君譯吁
宋越人皆入叢薄中與禽獸處莫肯爲秦夜攻殺睢秦乃
𤼵適戍以備之祿留掲嶺長子孫掲陽令定其後也〈據史記漢〉
〈書水經注黃恭交廣記參修〉
　　梅鋗〈合傅胡害搖毋餘附﻿〉
梅鋗越人其先越王子孫也避楚在丹陽臯鄉更姓梅居
梅里周末散居沅湘秦併六國越後稱王者隃零陵往南
海鋗從之至臺嶺家焉乃築城湞水上奉王居之謂之梅
將軍城姓其臺嶺曰梅嶺秦之亂番陽令吳芮甚得江湖
間民心號番君江中羣盜數千人皆歸之百越已皆畔秦
推雄傑爲長遂長鋗下令舉兵戶出壯士一人領以戶將
使合傅胡害將之戰則編爲什伍領以隊將使搖毋餘將
之統其衆歸芮留其將庾勝兄弟守臺嶺行見芮勸從沛
公伐秦芮遣鋗將百越兵應諸侯至南陽遇沛公與攻析
酈降之胡害毋餘二人者皆爲沛公都尉從破秦及楚漢
相王以芮率百越佐諸侯入闗故立芮爲衡山王都邾而
鋗爲芮將功最多封十萬戶爲列侯食臺以南諸邑謂之
臺侯項籍死高帝以鋗有功從入武關二都尉又皆擊項
籍有功比臺侯胡害封貰侯毋餘海陽侯〈據史記漢書越絶書參修〉
　　公師隅
公師隅者粵人也越王無彊爲楚所敗其子孫避處江南
海上周赧王時有自立爲王者隅以無彊初避楚居東武
有怪山浮來鎭壓其地因名東武山乃往相度南海將依
山築南武城以擬之而越王不果遷時三晉惟魏最強越
王與魏通好使隅復往南海求犀角象齒以修獻久在嶠
外乃得諸琛併吳江樓船㑹稽竹箭獻之魏魏王乃起師
送越王往荊棲之沅湘於是南武疆土爲越貢奉邑稱雄
交廣矣〈據竹書紀年黃恭交廣記盛宏之荊州記參修〉
　　張買
張買粵人也父戊以越騎將軍與華無害從高帝起留入
漢定三秦有功未及封而死買少善射知書拜中大夫孝
惠帝時侍遊苑池鼓櫂能爲越謳時切規諷不自言父戰
勲高后稱制丞相審食其乃言買父戊從軍時勞勩與終

陵侯華無害同而身死子未有食邑於是封買爲南宮侯
傳其子生遂家長安建元初有罪奪爵光和中粵人祠買
祠曰秉正雲〈據漢書年表廣州舊志參修〉
　　鄭嚴田甲
鄭嚴田甲武帝伐南越二人首以越人歸漢帝令越人善
射馳馬者爲越騎俱二人將之並封歸義侯號其衆爲越
侯兵元鼎五年秋蛙與蝦蟆羣闘占者謂南方兵兆㑹呂
嘉作亂遂命四將軍衆十萬征南越嚴爲戈船將軍出零
陵下灕水甲爲下瀨將軍下蒼梧嚴善將兵而甲苛急衆
未得前伏波將軍路博徳樓船將軍楊僕巳平南越開九
郡當是時東越亦反詔嚴與甲卽以越侯兵出若邪白沙
元封元年冬咸入東越東越平二人不加封以前逗遛故
先是韓安國坐法抵罪䝉田甲獄吏也奉使䝉讞辱安國
安國曰死灰獨不復然乎甲曰然即溺之居無幾梁內史
缺漢使使者拜安國爲梁內史起徒中爲二千石甲亡安
國曰甲不就官我滅而宗甲肉袒謝安國笑曰可溺矣公
等足與治乎卒善遇之〈據史記漢書顔師古五行志注荀悅漢紀參修〉
　　何遺
何遺越人歸漢者也爲馳義侯元鼎五年秋伐呂嘉時受
詔別將巴蜀罪人發夜郎下牂牁江㑹番禺因犍爲發南
夷兵爲且蘭夷酋隔滇道故兵未下南粵已平帝便令遺
征西南夷中郎將郭昌衛廣引兵誅且蘭平之開置五郡
亦以前稽不封〈據史記漢書參修〉
　　畢取〈史定居翁黃同轅終古多軍韓説劉福附﻿〉
畢取粵人南粵建徳時爲郎相呂嘉以建徳反漢令江淮
以南十萬師討之樓船將軍楊僕師至番禺東南伏波將
軍路博徳師居城西北取將粵兵出戰㑹暮樓船力攻燒
敵伏波縱令相招於是取以軍降封爲膫侯食五百一十
戶同時降者掲陽史定爲安道侯粵桂林監居翁諭下甌
駱四十餘萬爲湘城侯又元封初漢師入東粵故甌駱左
將黃同斬西於王爲下酈侯軍卒轅終古斬栒北將軍爲
蓹兒侯東粵將多軍爲無錫侯橫海將軍韓説爲案道侯
橫海校尉劉福爲繚嫈侯皆粵人〈據史記漢書參修〉

　　都稽
都稽粵郎也元封六年冬伏波樓船二將軍討南粵縱火
燒城伏波爲營以待降者樓船力攻反敺而入伏波營遲
旦城中皆降呂嘉建徳夜與其屬數百人亡入海伏波問
降者知嘉所之遣人追稽知嘉必東走高昌得之爲臨蔡
侯伏波校司馬蘇宏得建徳封海常侯雲〈據史記漢書參修〉
　　嚴助
嚴助㑹稽人嚴忌夫子子也郡舉賢良對策百餘人武帝
善助對繇是獨擇助爲中大夫是時征伐西夷開寘邊郡
軍旅數𤼵內攺制度朝廷多事屢舉賢良文學公孫宏起
徒歩至丞相開東閣延賢人與謀議朝覲奏事因言國家
便宜上令助等與大臣辨論中外相應以義理之文大臣
數詘其尤親幸者東方朔枚臯嚴助吾丘壽王司馬相如
相如常稱疾避事朔臯不根持論上頗俳優畜之惟助與
壽王見任用而助最先進閩越兵圍東甌東甌告急於漢
太尉田蚡以爲越人相攻擊其常事不足煩中國救也於
是助詰蚡曰特患力不能救徳不能覆誠能何故棄之且
秦舉咸陽而棄何但越今小國以窮困來告急天子不振
又何以子萬國乎上曰太尉不足與計吾新即位不欲出
虎符𤼵兵郡國廼遣助以節𤼵㑹稽兵㑹稽守距不欲發
助乃斬一司馬諭意㫖遂發兵浮海救東甌未至閩越引
兵罷後三嵗閩越復興兵擊南越南越守天子約不敢擅
𤼵兵上書以聞上多其義遣兩將將軍大𤼵兵誅閩越淮
南王安書請止兵而漢兵已出踰嶺㑹閩越王弟餘善殺
王降漢兵罷上嘉淮南之意令助諭風指於南越南越王
遣太子隨助入侍助還又令諭淮南王告越事助由是與
淮南王相結而還上大說助欲守㑹稽上拜爲㑹稽太守
數年不聞問賜書曰制詔㑹稽太守君厭承明之廬勞侍
從之事懷故土出爲郡吏㑹稽東接於海南近諸越北枕
大江間者濶焉久不聞問具以春秋對毋以蘇秦縱橫助
皇恐上書謝願奉三年計最詔許因留侍中有竒異輙使
爲文及作賦頌數十篇及淮南王反與助相連廷尉張湯
論誅之竟棄市〈據史記漢書參修〉

　　朱買臣
朱買臣字翁子㑹稽吳人也家貧讀書不治產業常刈薪
樵賣以給食擔束薪行且誦書妻亦負戴相隨數止買臣
毋歌謳道中買臣愈益疾歌妻羞之求去買臣不能留即
聼去買臣獨行歌道中負薪墓間故妻與夫家俱上冡見
買臣飢寒呼飯飲之數嵗買臣隨上計吏爲卒將重車至
長安詣闕上書書久不報待詔公車糧用乏上計吏卒更
乞匄之㑹邑子嚴助貴幸薦買臣召見說春秋言楚辭帝
甚說之拜買臣爲中大夫與嚴助俱侍中後坐事免久之
召待詔時東越數反覆買臣因言東越王居保泉山更徙
處大澤中今發兵浮海直指泉山陳舟列兵席捲南行可
破滅也上拜買臣㑹稽太守謂買臣曰富貴不歸故鄉如
衣繡夜行今子何如買臣頓首辭謝遂乗傳去㑹稽聞太
守且至發民除道縣吏送迎車馬百餘乗入吳界見其故
妻妻夫治道買臣呼令後車載其夫妻太守舍置園中給
食一月妻自經死買臣於郡治樓船備糧食水戰具湏詔
書到軍與俱進居歳餘買臣受詔將兵與橫海將軍韓說
等俱擊破東粵有功徴入爲主爵都尉列於九卿坐法免
復爲丞相長史始買臣與嚴助俱侍中貴用事張湯尚爲
小吏趨走買臣等前迨湯以廷尉治淮南獄排陷嚴助買
臣怨湯及買臣爲長史湯爲御史大夫行丞相事知買臣
素貴故陵折之買臣見湯坐牀上弗爲禮買臣深怨嘗欲
死之遂𤼵湯隂事湯自殺上亦誅買臣買臣子山拊官至
郡守右扶風〈據漢書宋㑹稽志參修〉
　　鄧宓
鄧宓粵之番禺人有謀畧權勇武帝元狩末交趾部刺史
羅宏舉宓茂才爲屬國都尉尋爲南海郡丞至日南太守
善於柔遠民夷懷之卒葬馬鞍山後建武中馬援南征交
趾徴側徴貳駐兵南海開拓土宇至此每風雨晦冥聞人
馬之聲跡之得宓墓〈據黃恭交廣記廣州舊志參修〉
　　孫豹
孫豹㑹稽人父幸武帝末爲珠厓太守調廣幅布獻之蠻
不堪役攻郡殺幸豹合率善人還復破之自領郡事討擊
餘黨連年乃平豹遣使封還印綬上書言狀制詔即以豹
爲珠厓太守威政大行獻命嵗至〈據後漢書南蠻傳瓊臺志參修〉
　　吳霸
吳霸字公山陽山人少以材勇爲兵率中宿洭浦關嘗禦
侮至湞陽招徠流徙民感其仁姓所駐山曰吳山雲後徙
廣鬱都尉威聞夜郎遷牂牁太守爲夜郎竹王立後天子
從其請由是蠻裔畢服昭帝元鳯五年秋罷象郡分屬鬱
林牂牁霸族在桂陽者欲往廣鬱就腴田霸不許惟令墾
近土廬居番禺之西有江浦焉民服其不私五世孫雄官
光祿勲桓帝元嘉元年爲司徒永興元年罷〈據沈懷遠南越志湟川志〉
〈參修〉
　　鄭吉
鄭吉㑹稽人也以卒伍從軍數出西域由是爲郎吉彊執
習外國事自張騫通西域李廣利征伐之後初置校尉屯
田渠黎至宣帝時吉以侍郎田渠黎積榖因𤼵諸國兵攻
破車師遷衛司馬使䕶鄯善以西南道神爵中匈奴乖亂
日逐王先賢撣欲降漢使人與吉相聞吉𤼵渠黎龜茲諸
國五萬人迎日逐王口萬二千人小王將十二人隨吉至
河曲頗有亡者吉追斬之遂將詣京師漢封日逐王爲歸
徳侯吉既破車師降日逐威震西域遂並䕶車師以西北
道故號都䕶都䕶之置自吉始焉上嘉其功效下詔封吉
爲安遠侯食邑千戶吉於是中西域而立幕府治烏壘城

鎮撫諸國漢之號令班西域矣〈據張璠漢記班固漢書西域傳參修〉
　　何丹
何丹字伯張湞陽人成帝鴻嘉初鄉里舉茂才爲含洭長
累遷中散大夫以言忤王莽出爲松滋令慈祥豈弟愛民
如子有嘉禾連頴之瑞及卒於官邑人哀慟擇河西勝地
葬之嵗六月二日民酹奠不絶〈據湘州記楚記韶州圖經參修〉
　　梅福
梅福字子真九江夀春人也少學長安明尚書糓梁春秋
爲郡文學補南昌尉後歸夀春數因縣道上言變事求假
軺傳詣行在所條對急政成帝時大將軍王鳯專勢擅朝
京兆尹王章素忠直譏刺鳯爲鳯所誅王氏浸盛災異數
見羣臣莫敢正言福上書不納帝久亡繼嗣福以爲宜建
三統封孔子之世以爲殷後又上書言之綏和二年立二
王後推跡古文以左氏糓梁世本禮記相明遂下詔封孔
子世爲殷紹嘉公語在成紀是時福居家常以讀書養性
爲事至元始中王莽專政福一朝棄妻子去九江至今傳
以爲仙其後人有見福於㑹稽變名姓爲吳市門卒雲〈據荀〉
〈悅漢紀班固漢書參修〉



百越先賢志卷之一


百越先賢志卷之二　　　　　　　　　　嶺南遺書
　　　　　　　　　　順德　歐大任　楨伯撰

　　嚴光
嚴光字子陵一名遵㑹稽餘姚人也少有高名同光武遊
學光武即位乃變名姓隱身不見帝思其賢令物色訪之
齊國上言有一男子披羊裘釣澤中帝疑光也遣安車元
纁聘之三反而後至舍於北軍給牀褥太官朝夕進膳司
徒侯霸與光素舊使西曹屬侯子道奉書願屈語言光不
起牀上箕踞抱膝發書問子道曰君房素癡今爲三公寧
小差否子道曰位已鼎足不癡也光曰遣卿來何言子道
傳霸言光曰卿言不癡是非癡詔耶天子徴我三乃來人

主尚不見當見人臣乎子道求報光曰我手不能書乃投
札口授曰君房足下位至鼎足甚善懷仁輔義天下悅阿
䛕順㫖要領絶霸封奏其書帝笑曰狂奴故態也車駕即
日幸其館光臥不起帝即臥所撫其腹曰咄咄子陵不可
相助爲理耶光又眠不應良久乃張目熟視曰昔唐堯著
徳巢父洗耳士故有志何至相廹乎帝曰我竟不能下汝
耶於是升輿歎息而去復引光入道舊故從容問光曰朕
何如昔時對曰陛下差増於往因共偃臥光以足加帝腹
明日太史奏客星犯御坐甚急帝笑曰朕故人嚴子陵共
臥耳除爲諫議大夫不屈乃耕於富春山後人名其釣處
爲嚴陵瀨焉建武十七年復特徴不至年八十終於家帝
傷之詔下郡縣賜錢百萬糓千斛〈據後漢書皇甫謐高士傳參修〉
　　陳元
陳元字長孫蒼梧廣信人父欽習左氏春秋事黎陽賈䕶
與劉歆同時而別自名家曰陳氏春秋王莽從欽受左氏
學以欽爲厭難將軍元少傳父業爲之訓詁銳精覃思至
不與鄉里通以父任爲郎建武初元與桓譚杜林鄭興俱
爲學者所宗時議欲立左氏傳博士范升奏以爲左氏淺
末不宜立元聞之詣闕上䟽曰陛下撥亂反正文武並用
深愍經萟謬雜每臨朝輙延羣臣講論聖道知丘明至賢
親受孔子而公羊糓梁傳聞於後世故詔立左氏博詢可
否盡之羣下也今論者沈溺所習翫守舊聞固執虛言傳
授之辭以非親見實事之道左氏孤學少與遂爲異家之
所覆冐夫至音不合衆聼故伯牙絶弦至寳不同衆好故
卞和泣血仲尼聖徳而不容於世況於竹帛餘文其爲雷
同者所排固其宜也非陛下至明孰能察之臣元竊見升
等又曰先帝不以左氏爲經故不置博士後主所宜因襲
臣愚以爲若先帝所存而後主必行者則盤庚不當遷於
殷周公不當營洛邑陛下不當都山東也往者孝武皇帝
好公羊衛太子好糓梁有詔詔太子受公羊不得受糓梁
孝宣皇帝在人間時衛太子好糓梁於是獨學之及即位
爲石渠論而糓梁氏興至今與公羊並存此先帝後帝各
有所立不必其相因也方今干戈少弭戎事畧輯留思聖
藝眷顧儒雅分明白黒建立左氏解釋先聖之積結洮汰
學者之累惑使基業垂於萬世後進無復狐疑則天下幸
甚書奏下其議范升復與元辨難凡十餘上帝卒立左氏
學元以才高著名辟司空李通府時大司農江馮上言宜
令司𨽻校尉督察三公事下三府元䟽論不宜使有司察
公輔帝從之李通罷元復辟司徒歐陽歙府數陳當世事
郊廟之禮帝不能用以病去年老卒於家〈據後漢書漢文選參修〉
　　沈豐
沈豐字聖通㑹稽烏程人永平中爲郡主簿遷零陵太守
爲政慎刑重法罪人詞訟初不歴獄嫌疑不決一斷於口
鞭朴不舉市無刑戮僚友有過亦不暴揚有善必述曰太

守所不及也在官七年建初間有紫芝甘露之瑞論者以
爲皆豐治化之應也〈據㑹稽典録楚紀參修〉
　　顧奉公孫松〈董子儀朱俊附﻿〉
顧奉公孫松俱㑹稽處士有行誼蜀郡張霸永元中爲㑹
稽太守表用之奉爲頴川太守松爲司𨽻校尉並有名稱
其諸有行業者皆見擢用郡中爭厲志節習經者以千數
道路但聞誦聲先是郡有高士董子儀㑹稽都尉任延敬
待以師友之禮是以郡中賢士大夫爭往官焉上虞朱俊
亦明經舉孝亷蓋與奉松先後表著者也〈據東觀漢記後漢書參修〉
　　陳囂
陳囂字子公山隂人囂與紀伯爲隣伯竊囂藩地自益囂
不校益徙地與之伯慚懼歸所侵地囂辭不受遂爲大路
鄉里上其事刺史行部異囂問之囂曰隣自有地囂無所
讓路也刺史表其里曰風義鄉〈據英賢傳㑹稽典録參修〉
　　鄭宏
鄭宏字巨君㑹稽山隂人也少爲鄉嗇夫太守第五倫行
春見而深竒之召署督郵舉孝亷宏師同郡河東太守焦
貺楚王英謀反發覺䟽引及貺貺被收捕疾病道亡妻子
閉繫詔獄考掠連年諸生故人懼相連及皆變姓名以逃
禍宏獨髠頭負鈇鑕詣闕上章爲貺訟罪顯宗覺悟赦其
家屬宏躬送貺䘮及妻子還鄉里由是顯名拜爲騶令遷
淮陽太守消息繇賦政不煩苛行春大旱隨車而雨白鹿
方道夾轂而行建初初四遷爲尚書令舊制尚書郎限滿
補縣長令史丞尉宏奏以爲臺職雖尊而酬賞甚薄至於
開選多無樂者請使郎補千石令史爲長帝從其議宏前
後所陳有補益王政者皆著之南宮以爲故事出爲平原
相徴拜侍中建初八年代鄭衆爲大司農舊交趾七郡貢
獻轉運皆從東冶汎海而至風波艱阻沉溺相係宏奏開
零陵桂陽嶠道於是夷通遂爲常路在職二年省三億萬
計元和元年代鄧彪爲太尉奏尚書張林阿附竇憲帝詰
讓宏因乞骸骨病卒勅褐巾布衣素棺殯歛以還鄉里〈據袁〉
〈宏後漢紀謝承范曄漢書參修〉
　　蔡倫
蔡倫字敬仲桂陽人也永平末給事宮掖建初中爲小黃
門和帝即位轉中常侍豫參帷幄倫有才學盡心敦慎數
犯嚴顔匡弼得失每休沐輙閉門絶賔暴體田野後加尚
方令永元九年監作祕劍及諸器械莫不精工堅宻爲後
世法自古書契多編竹簡其用縑帛者謂之紙縑貴而簡
重不便於人倫乃造意用樹膚麻頭及敝布魚網以爲紙
元興初奏上帝善其能天下咸稱蔡侯紙元初元年鄧太
後以倫久在宿衛封爲龍亭侯邑五百戶後爲長樂太僕
四年帝以經傳之文多不正定乃選通儒謁者劉珍及博
士良史詣東觀各讎校漢家法令倫監典其事〈據東觀漢紀後漢書〉
〈水經注參修〉
　　王充
王充字仲任㑹稽上虞人師事班彪好博覧而不守章句
家貧無書嘗遊洛陽書肆閲所賣書一見輙能記憶肅宗
時詔公車徴病不行嘗著論衡八十五篇二十餘萬言釋
物類同異正時俗嫌疑蔡邕入吳得其書帳中祕玩以爲
談助王朗守㑹稽持還許下人稱其才進充年漸七十志
力衰耗乃造養性書十六篇裁節嗜欲頥神自守永元中
卒〈據袁崧謝承後漢書抱朴子參修〉
　　楊孚
楊孚字孝元南海人章帝朝舉賢良對策上第拜議郎和
帝即位用兵匈奴孚奏言創造用武守業尚文故周勝殷
則有載戢干戈之頌太宗息兵嘗言自勝衣冠念不及兵
先帝繼述虜來則應未嘗先伐故孝章之謚追配孝文詩
曰允文文王克開厥後又曰倬彼雲漢爲章於天三帝之
謂也願陛下䋲美祖宗毋輕用武永元十二年旱災令在
廷議政令得失孚曰漢制郡國之士肄誦孝經察其志行
選舉孝亷故帝謚必稱孝者躬行化率也王莽不服母䘮
天下誅之然今時公卿大夫罹父母憂不得去位而黎萌
孝弟力田反得爵級非所以爲民表儀也且郡邑侵漁不
知紀極貨賂通於上下治道衰矣宜詔中外臣民均行三
年通䘮而吏治必務亷平以勸選舉之士庶㡬克諴小民
副承天意帝從其議詔禁有司假勢行邪其巧法析律飾
文増辭貨行於言罪成乎手者重罪之賜天下男子爲後
者爵二級三老孝悌力田三級鰥寡孤獨篤疾不能自存
者粟人三斛時南海屬交趾郡刺史夏則廵行封部冬則
還奏天府舉刺不法其後競事珍獻孚乃枚舉物性靈悟
指爲異品以諷切之著爲南裔異物志自後羅浮瑇瑁之
屬日絶時謂能通神明孚家江滸北岸嘗移洛陽松栢種
植宅前隆冬蜚雪盈樹人因目其所嚮爲河南或問其故
孚曰偶然耳草木豈能動天哉後爲臨海太守復著臨海
水土記世服孚高識不徒博雅〈據范曄袁宏後漢書黃恭交廣記藝文類聚初學記〉
〈吳銃三才廣記參修〉
　　張重
張重字仲篤合浦人篤學善言爲嶺表望士刺史推擇爲
日南郡從事上計入洛明帝訝其麼麼問之曰何郡小吏
重抗聲對曰臣日南計吏非小吏也陛下欲得其才抑將
稱骨度肉也帝善其對正旦大㑹帝問曰日南郡北向視
日耶重對曰郡有雲中金城不必皆有其寔日南日亦俱
出於東爾至於風氣暄暖日影仰當官民居止隨情靣向
東西南北廻背無定所謂日域在南者也帝益善之賜以
金帛自此上計召對皆有賞焉〈據范泰古今善〉
〈言太平御覧水經注參修〉
　　養奮
養奮字叔高鬱林人博通墳籍以布衣舉方正和帝策問
隂陽不和或水或旱奮對曰天有隂陽隂陽有四時四時

有正令春夏則予恵布施寛仁秋冬則剛盛威行刑賞罰
殺生各應其時則隂陽和四時調風雨時五糓升今則不
然長吏多不奉行時令爲政舉事干逆天氣上不恤下下
不忠上百姓睏乏而不䘏衆怨欝積故隂陽不和風雨不
時災害縁類水者隂盛小人居位依公營私䜛言誦上雨
漫溢者五糓有不升而賦稅不爲減百姓虛竭家有愁心
也奮蓋一時名儒雲〈據姓纂風俗通氏族愽考〉
〈通志畧參修〉
　　包咸
包咸字子良會稽曲阿人也少為諸生受業長安師事博
士右師細君習魯詩論語光武初太守黃讜署戶曹史舉
孝廉除郎中建武中入授皇太子論語拜諫議大夫侍中
右中郎將永平五年遷大鴻臚每進見賜以几杖經傳有
疑輒遣小黃門就舍即問顯宗以咸有師傅恩而素清苦
特賜珍玩采帛奉祿增於諸卿咸皆散與諸生之貧者病
篤帝臨視卒於官子福拜郎中亦以論語入授和帝〈據袁崧謝〉
〈承後漢書參修〉
　　鄧盛
鄧盛字伯直蒼梧人仕為秭歸令聞母病解印綬去及歸
母果亡居喪盡孝友尉馬日磾嘉其行履服竟即辟之初
入府為主簿尋為太尉諸曹掾時彭城相左尚以贓獲罪
三府掾屬拷驗踰年不竟更選盛覆拷盛至獄洗沐尚解
械賜席乃謂尚曰君受國重恩而所坐如此今遇君子不
可以小人相待尚感至意對曰今使君相待以禮尚獨何
心不以死相歸乎即引筆具對時人語曰淑問得竟臯陶
鄧盛公卿而下皆禮重之〈據交廣記萬姓譜叅修〉
　　楊扶〈子喬璇附﻿〉
楊扶字聖儀㑹稽烏傷人其先河東人也和帝永元中扶
以薦辟爲武源令遷交趾刺史有理能名洞民羣黨刦畧
督郵往捕反爲所傷扶益兵縛之縱使就粟南海行二日
盡投江中有瞽嫗市物泉刀盡失訟諸扶扶宻得所遺予
嫗州人爲之謡曰楊聖儀政多竒蓋此類也生二子長喬
爲尚書容儀偉麗數上言政事桓帝愛其才貎詔妻以公
主喬固辭不聼遂不食死次子舉孝亷靈帝時爲零陵太

守時蒼梧桂陽賊攻郡縣璇制馬車囊灰繫布馬尾順風
鼓灰以火燒布馬驚奔突弓弩亂發鉦鼓鳴震賊駭破散
梟其渠帥郡境以清詔拜議郎三遷爲南海太守所在有
異政尚書令張溫特表薦之徴拜尚書僕射乞骸卒於家
〈據後漢書浦江人物記參修〉
　　鍾離意
鍾離意字子阿㑹稽山隂人也少爲郡督郵舉孝亷辟大
司徒侯覇府詔部送徒詣河南冬寒徒病過宏農意輙移
屬縣使作徒衣縣不得已與之而上書言狀意亦具以聞
光武得奏以見霸曰君所使掾何乃仁於用心誠良吏也
意於道解徒桎梏剋期俱至除瑕丘令吏有檀建者盜竊
縣內意問狀服罪不忍加刑遣建長休建父設酒令建進
藥而死遷堂邑令縣人防廣爲父報讐繫獄母死廣哭泣
不食意憐傷之聼廣歸家𣩵歛訖入獄意宻以狀聞廣減
死論顯宗徴爲尚書交趾太守張恢坐𧷢伏法資物簿入
大司農詔班賜羣臣意得珠璣悉委地而不拜賜帝怪問
故對曰臣聞孔子忍渇於盜泉之水曽參囬車於勝母之
閭惡其名也此𧷢穢之寳誠不敢拜帝嗟嘆曰清乎尚書
之言乃更賜庫錢三十萬轉尚書僕射車駕數幸廣成苑
意當車乗諌般樂遊畋之事天子即時還宮永平三年夏
旱而大起北宮意詣闕免冠上䟽帝策詔意冠履分佈禱
雨勅大匠止作諸宮減省不急遂應時㴻雨焉時詔賜降
鬍子縑尚書案事誤十爲百帝見司農上簿大怒召郎將
笞之意入叩頭曰過誤之失常人所容若以懈慢爲愆則
臣位大罪重郎位小罪輕咎皆在臣乃解衣就格帝意解
使復冠而貰郎㑹連有變異意復上䟽切諌帝雖不能用
然知其至誠亦以此不得久留出爲魯相到官出私錢萬
三千付戶曹孔訢修夫子車身入廟拭幾席劒履後徳陽
殿成百官大㑹帝謂公卿曰鍾離尚書若在此殿不立意
令瑕丘堂邑及魯相五年愛利爲化輕刑慎罰拊循百姓
人多殷富以久病卒官詔賜錢二十萬〈據東觀紀後漢書孔庭纂要參修〉
　　許荊
許荊字少張㑹稽陽羨人少爲郡掾嘗拯兄子世於難太

守黃兢舉孝亷和帝時遷桂陽太守郡濵南州風俗脆薄
荊爲設䘮紀婚姻制度使知禮禁嘗行春耒陽蔣均兄弟
爭財互相言訟荊對之嘆曰吾荷國重任而教化不行咎
在太守顧使吏上書陳狀欲詣廷尉均兄弟咸悔各求受
罪郴人謝宏等不養父母兄弟分析因此皆還供養者千
餘人在事十二年父老稱歌以病上徴拜諌議大夫卒於
官桂陽人爲立廟樹碑〈據謝承袁宏後漢書參修〉
　　招猛
招猛南海人舉茂才爲郎元初中官大鴻臚卿掌諸侯及
四方歸義蠻夷與郡國上計而諸王入朝拜諸王嗣子禮
儀皆屬焉猛善於其職動無違禮四夷重譯若高句麗馬
韓元莵南夷初附及就封入覲者至容臺肄儀行事猛舉
制詔示之悉㥦其情雲〈據東觀記玉海姓苑參修〉
　　綦毋俊
綦毋俊㑹稽上虞人也少治左氏春秋永初中舉孝亷拜
左校令出為交趾刺史元初三年合浦蠻夷反叛遣侍御
史任連督州郡兵討之俊保障蒼梧乃往戎行所向摧靡
功當封賞上書歸功命使自謂致寇當誅安帝下詔美之
其後同郡虞翻稱俊拔濟一郡讓爵土之封謂此也〈據交廣記〉
〈㑹稽典録吳志參修〉
　　陳臨
陳臨字子然南海人也家居海上蠻俗荒陋臨學覧經典
行誼卓然郡舉孝廉永建中官至蒼梧太守推誠而理導
人孝悌民有遺腹子為父報讐殺人吏役捕獲因念其無
嗣令其妻侍獄中後產一男郡人歌曰蒼梧陳君恩廣大
能令死囚有後代徳參古賢天報施建安中徵為廷尉郡
每以五月五日祠臨東城門上令小童潔服舞之〈據太平御覧爲〉
〈善陰騭參修〉
　　李進
李進字子賢高興人世農家進獨明悟誦通經傳力耕時
嘗有一雞毛色五彩倏然而來及去莫知所往以其無主
目為客難雲是年禾稼大熟進得補郡功曹累遷騎都尉
永和二年荊蠻反叛遣進為武陵太守帥兵往討大破之
進簡選將吏得其情和在郡九年梁太后臨朝下詔増進
秩二千石賜錢二十萬中平間代賈琮為交趾刺史奏請
依中州例貢士後阮琴以茂才仕至司𨽻校尉交趾人材
得與中州同選實自進始其子孫蕃衍布在交廣多仕至
大官高興人遂以客雞為祥比諸陳寳焉〈據黃恭交廣記後漢書太平御〉
〈覧參修〉
　　龍邱萇
龍邱萇太末人隱居山中志不降辱王莽時連辟不至更
始初任延爲㑹稽都尉掾吏白請召萇延曰龍邱先生躬
徳履義有伯夷原憲之節遣功曹奉謁修書記致醫葯使
者相望於道嵗餘乃詣府拜議曹祭酒其隱居九石特秀
林木色丹如蓮花復有巖穴如牕牖中有石床因萇曰龍
邱山雲〈據後漢書風俗通東陽記參修〉
　
　
　
　
　
　
　
　
百越先賢志卷之二

百越先賢志卷之三　　　　　　　　　　嶺南遺書
　　　　　　　　　　順德　歐大任　楨伯撰
　　徐栩
徐栩字敬卿㑹稽由拳人少爲獄吏執法詳明遷小黃令
時陳留遭蝗野無遺草小黃飛逝不集刺史行部奏栩他
事栩去官蝗即日至刺史媿謝令還邑蝗即去後爲長沙
太守〈據孔曄㑹稽紀參修〉
　　澹臺敬伯〈高彪附﻿〉
澹臺敬伯㑹稽人受韓氏詩於淮陽薛漢當時言詩者推
漢爲長敬伯與犍爲杜橅鉅鹿韓伯高爲弟子最知名又
無錫高彪常訪馬融覆刺遺書及餞督軍御史第五永作
箴一篇議郎蔡邕等美其文以爲莫尚也〈據范曄後漢書漢雜事世説新〉
〈語參修〉
　　劉熙
劉熙字成國交州人先北海人也博覧多識名重一時薦
辟不就避地交州人謂之徴士往來蒼梧南海客授生徒
數百人乃即名物以釋義惟揆事源致意精㣲作釋名二
十七篇自爲之序又著謚法三卷皆行於世建安末卒於
交州崇山下有劉熙墓雲〈據交廣春秋文獻通考參修〉
　　孟嘗
孟嘗字伯周㑹稽上虞人也少修操行仕郡爲戶曹史上
虞有寡婦至孝養姑姑夀終夫女弟先懷嫌忌誣婦厭苦
供養加鴆其母列訟縣庭郡不加察結竟其罪嘗先知枉
狀言之太守太守不爲理嘗謝病去婦竟寃死自是郡中
連旱二年太守殷丹到官訪問其故嘗詣府具陳寡婦寃
誣之事因曰昔東海孝婦感天致旱於公一言甘澤時降
宜戮訟者以謝寃魂庻幽枉獲伸時雨可期丹從之刑訟
女而祭婦墓天果雨糓稼以登嘗後策孝亷舉茂才拜徐
令遷合浦太守郡不產榖而海出珠與交趾比境通商販
貿糧食先時守宰並貪穢詭人採求珠漸徙於交趾郡界
行旅不至貧者死餓於道嘗革易前𡚁求民病利不踰嵗
去珠復還商貨流通百姓頼焉被徴當還吏民攀請車不
得進乃載民船夜遁去隱窮澤身自耕傭隣縣士人慕其
徳就居止者百餘家桓帝時尚書同郡楊喬上書薦之竟
不見用卒於家〈據謝承范曄後漢書參修〉
　　黃昌
黃昌字聖真㑹稽餘姚人家本孤㣲居近學宮數見諸生
修庠序之禮因就經學又曉習文法仕郡爲決曹刺史行
部見昌竒之辟從事後拜宛令好𤼵姦伏人有盜其車蓋
者宻遣親客至門下賊曹家掩得之悉收其家一時殺戮
大姓戰懼皆稱神明朝廷舉能遷蜀郡太守先太守李根
老多悖政百姓侵寃及昌到吏人訟者七百悉爲斷理莫
不得所宻捕盜帥一人脅使條諸縣強暴之人姓名居處
乃分遣掩討無有遺脫宿惡大姦皆奔走他境視事四年
遷陳相遷河內太守再遷頴川太守永和五年徴拜將作
大匠漢安元年補大司農左轉太中大夫卒〈據後漢書蜀大紀參修〉
　　彭修
彭修字子陽㑹稽毗陵人年十五父爲郡吏得休與修俱
歸道爲盜所刦修㧞佩刀前持盜帥曰父辱子死卿不顧
死耶盜相謂曰此童子義士也辭謝而去鄉黨稱其名後
仕郡爲功曹西部都尉宰鼌行太守事以㣲過收吳縣獄
吏將殺之主簿鍾離意爭諫甚切鼌怒縛意欲案之掾史
莫敢諌修排闥入拜於庭曰昔任座靣折文侯朱雲攀毀
欄檻自非賢君安得忠臣今慶明府有任座朱雲也鼌遂
原意罰貰獄吏罪州因辟從事時賊張子林等作亂郡請
修守吳令修與太守出討賊賊飛矢雨集修障扞太守而
爲流矢所中死太守得全賊素聞其恩信即殺弩中修者
餘即降散曰自爲彭君故降不爲太守服也〈據後漢書萬姓譜參修〉
　　魏朗
魏朗字少英㑹稽上虞人少爲縣吏兄爲鄉人所殺朗白
日操刃報讐於縣中遂亡命到陳國從博士郤仲信學春
秋圖緯又詣太學受五經京師長者李膺之徒爭從之初
辟司徒府遷彭城令㑹九真賊起以薦爲九真都尉討破
羣賊桓帝美其功徴拜議郎遷尚書屢陳便宜有所補益
出爲河內太守政爲三河表尚書令陳蕃薦朗公忠亮直
宜在機宻復爲尚書被黨議免歸家後竇武誅朗以黨被

急徴行至牛渚自殺著書數篇號魏子云〈據後漢書修〉
　　徐徴
徐徴字君求荔浦人少有方直之行持守不撓通書傳尤
明律令延熹四年由中郎爲郡督郵時常侍唐衡豪橫京
師無所與校遣賔客至蒼梧不循法度徴便收客郡市髠
笞已乃白太守太守大怒收徴付獄主簿守閣懇白曰此
人恃強買賣既侵百姓又汚婦女徴上念明政據刑申恥
今不使治郡便無爪牙之吏後督郵當徒跣膝行奉諸貴
戚賔客耳太守不得已釋之徴短小而果世謂智過其軀
居常以日南張重自儗雲〈據交廣記姓苑參修〉
　　申朔
申朔字元游蒼梧人性亷慎常着布𥜗布袴不事綺紈鄉
邑歎慕之舉孝亷爲九眞都尉後擊狂賊有功民頌其德
〈據陸𦙌先賢傳修〉
　　張武
張武者㑹稽由拳人也父業郡門下掾送太守妻子還鄉
里至河內亭盜夜刦之業與賊戰死亡失屍骸武年幼不
及識父後之太學受業每節常持父遺劎至亡處祭醊號
泣而還太守第五倫嘉其行舉孝亷遭母䘮過毀傷父魂
靈不返哀慟絶命〈據後漢書修〉
　　陸續〈子稠逄褒孫康曽孫績﻿〉
陸續字智初㑹稽吳人也幼孤仕郡戶曹史嵗荒民困太
守尹興使續於都亭賦民饘粥事畢興問所食幾何續口
説六百餘人皆分別姓名無一差謬興異之刺史行部見
續辟爲別駕從事病還爲郡門下掾是時楚王英謀反隂
䟽天下善士楚事覺顯宗得其録有尹興名徴興詣廷尉
獄續與主簿梁宏功曹史駟勲及掾史五百餘人詣洛陽
詔獄就考諸不堪苦楚死者大半唯續宏勲掠考五毒肌
肉消爛終無異詞續母至京師覘候消息獄事持急無縁
相聞但作饋食付門卒以進續對食悲泣不能自勝使者
怪問其故續曰母來不得相見故泣耳使者怒召門卒將
案之續曰因食餉羮識母所自調和故知來耳非人告也
使者問何以知母所作續曰母截肉未嘗不方斷蔥以寸
爲度是以知之使者問諸謁舍續母果來於是上書説續
行狀帝即赦興等事還鄉里禁錮續老病終長子稠廣陵
太守中子逄樂安太守少子褒連徴不就褒子康武陵太
守轉桂陽樂安徴拜議郎出爲廬江太守獻帝時天下大
亂臨終屈指庚子嵗天下鼎分謂少子績曰從今以後六
十年車同軌書同文晉太康平吳蓋其家傳象數雲〈據後漢書水經注參修〉
　　戴就
戴就㑹稽上虞人仕郡倉曹掾揚州刺史歐陽參奏太守
成公浮𧷢罪遣部從事薛安案倉庫簿領收就於錢塘縣
獄幽囚考掠五毒參至就慷慨直辭色不變容又燒鋘斧
使挾於肘腋覆船下薫以馬通以大鍼刺指爪爪悉墮落
主者以狀白安安呼見就謂曰太守罪穢狼藉受命考寔
君何故以骨肉拒扞耶就據地答言太守剖符大臣當以
死報國卿雖衘命固宜申斷寃毒奈何誣枉忠良強相掠
理令臣謗其君子證其父薛安庸騃忸行無義就考死之
日當白之於天與羣鬼殺汝於亭中如䝉生全當手刃相
裂安深竒其壯節解械美談表其言詞解釋郡事徴浮還
京師免歸鄉里太守劉寵舉就孝亷光祿主事〈據後漢書風俗通參〉
〈修﻿〉
　　唐珍
唐珍字恵伯桂陽人㓜聞讀書即能記誦天性恬漠寡慾
荊州刺史度尚甚稱重之及就辟召累官太常熹平二年
代楊賜爲司空嘗奏請沿海立堠戍以防夷冦天子不從
自言先世家本頴川大父南徙已居三世同族有中常侍
衡與左琯等竊弄威福衡常呼珍爲弟珍恥之然衡有弟
方爲京兆虎牙都尉珍謂所親曰彼已有虎牙弟又奚用
弟我爲耶自是陽瘖不復出言遂以久病罷歸素師事郴
人成武丁得黃老養性之術閉戶呼吸元牝人罕接焉光
和二年卒鄉人屢見其出入山水間立廟祀之號唐司空
廟〈據太平御覧人代紀要穎川志湟州志參修〉
　　朱儁
朱儁字公偉㑹稽上虞人也少孤以孝養名好義輕財用

母繒帛爲友人償債母責之儁跪對曰小損當大益初貧
後富必然理也縣長度尚見而竒之薦於太守韋毅後太
守尹端以儁爲主簿熹平初端坐討賊失利罪應棄市儁
羸服到京師賂主章吏遂得刋定州奏免死輸作端喜降
免而不知其由儁亦終無所言舉孝亷除蘭陵令政有異
能爲東海相所表㑹交趾部羣賊並起牧守輭弱不能禁
又交趾賊梁龍等萬餘人與南海太守孔芝反叛攻破郡
縣光和元年拜儁交趾刺史令過本郡簡募家兵及所調
合五千人分兩道而入既到州界按甲不前先遣使觀賊
虛實宣揚威德以震動其心既而與七郡兵俱進逼之遂
斬梁龍降者數萬人旬月盡定以功封都亭侯千五百戶
賜黃金五十斤徴爲諌議大夫及黃巾起公卿多薦儁有
才畧拜爲右中郎將與左中郎將皇甫嵩討賊破之進封
西鄉侯董卓忌之初平四年爲太尉録尚書事以日食策
免持節鎮關東長安中亂留拜大司農郭氾遂質儁等儁
素剛即自發病卒子皓亦有才行官至豫章太守〈據袁宏後漢紀〉
〈范曄後漢書人代紀要參修〉
　　謝夷吾
謝夷吾字堯卿㑹稽山隂人也少爲郡吏學風角占候太
守第五倫擢爲督郵舉孝亷爲夀張令稍遷荊州刺史遷
鉅鹿太守所在愛育人物有善績及倫作司徒令班固爲
文薦夷吾曰臣聞堯登稷契政隆太平舜用臯陶政致雍
熙殷周雖有殷周昌發之君猶賴傅說呂望之策故能克
崇其業允恊大中竊見鉅鹿太守㑹稽謝夷吾出自中州
厥土塗泥而英賢挺特奇偉秀出才兼四科行包九德仁
足濟時知周萬物加以少膺儒雅韜含六籍推考星度綜
校圖録探𧷤聖秘觀變歴徴占天知地與神合契據其道
德以經王務昔爲陪𨽻與臣從事奮忠毅之操躬史魚之
節董臣嚴綱朂臣懦弱得以免戾實賴厥勲及其應選作
宰恵敷百里降福彌異流化若神爰牧荊州威行邦國奉
法作政有周召之風居儉履約紹公儀之操尋功簡能爲
外臺之表聼聲察實爲九伯之冠遷守鉅鹿政合時雍德
量績謀有伊呂管晏之任闡宏道奧同史蘇京房之倫雖
宻勿在公而身出心隱不殉名以求譽不馳𩥦以要寵念
存遜遁演志箕山方之古賢實有倫序採之於今超然絶
俗誠社稷之元龜大漢之棟甍宜當㧞擢使登鼎司上令
三辰順軌於歴象下使五品咸訓於嘉時必致休徴克昌
之慶非徒循法奉職而已臣以頑駑器非其儔尸祿負乗
夕惕若厲願乞骸骨更授夷吾上以光七曜之明下以厭
率土之望庻令微臣塞咎免悔夷吾先在荊州能決斷罪
疑行部到南陽遇孝章皇帝廵狩駕幸魯賜有詔勅荊州
刺史入傳録見囚徒戒長吏勿廢舊儀朕將覧焉所決正
一縣三百餘事事與上合而朝廷歎息曰諸州刺史盡如
此者朕不憂天下常以勵羣臣其善績著於州郡有如此
〈據謝承范曄後漢書參修〉
　　賀純
賀純字仲真㑹稽人先慶氏也少即博極羣藝十辟公府
三舉賢良不至後徴拜議郎侍中時避安帝父諱攺姓爲
賀數陳災異上便宜數十事多見省納遷江夏太守徐州
牧齊中書令邵皆其後也〈據㑹稽典録元和姓纂參修〉
　　董正
董正字伯和番禺人也少有令姿躭意術籍年十五通毛
詩三禮春秋以學行知名公府以其有用世才常詣其廬
疇咨理道數被辟命皆不就熹平末張角袁術起難天下
亂正每觀天象知漢厯之不長輙掩涕太息或勸使出仕
歎曰潛龍以不見爲德君子以藏寳自完吾惟竢時何廼
相廹耶賦性高潔貧寒不戚志在規俗躬耕以足衣食暇
即講詩書陳禮法遠近多從之游鄉閭或少爲不善必相
戒曰吾伯和得無入於耳否有不平者多詣正直之隱士
南陽車遂聞正令名不遠千里徑來投正正與同志恩如
兄弟數年中遂得病正爲傾家救䘏病篤正呼遂曰德陽
君更有以見屬否遂瞪目曰以死累君言訖而絶正爲停
柩於堂𣩵殮之禮一視兄弟之䘮躬送䘮於南陽而返越
產素多竒瑰之貨畨禺爲都㑹商賈湊集貿遷易以致富
加以夷獠叢雜習尚輕悍鬭爭射利未嘗知學感正清白
偷俗自爾日變建安中正卒葬番禺之東衆爲刻碑表曰
有漢徴士董君之墓過者必式晉隆和中南海太守袁宏
追想風采乃訪求世族條列行誼聞於朝有詔旌表門閭
墓禁樵牧〈據南越志廣州先賢傳太平御覧淵穎文集一統志參修〉
　　疎源
疎源字元流南海人出給郡役爲戶曹佐源性亷潔家貧
餉晏不至同舍人餉先至呼之共食源未嘗聼由是知名
後爲尚書郎習練故事爲九卿所重故人有詣源欲通苞
苴者源絶口不答臨別便與訣曰子以言汚我從此與君
絶矣儤直遇隆寒擁敗絮震掉戰憟吏獻裘堅卻之從司
徒上書言事忤權貴得罪廢於家而卒〈據藝文類聚太平御覧廣州先賢傳〉
〈參修〉
　　趙曄
趙曄字長君㑹稽山隂人嘗爲縣吏奉檄迎督郵曄恥於
廝役遂棄車馬去到犍爲資中詣杜撫受韓詩究竟其術
積二十年絶問不還家爲發䘮制服曄卒業乃歸州召補
從事不就舉有道卒於家曄著吳越春秋詩細歴神淵蔡
邕至㑹稽讀詩細而歎息以爲長於論衡邕還京傳之學
者咸誦習焉〈據謝承范曄後漢書隋唐經籍志參修〉
　　韓說
韓說字叔儒㑹稽山隂人博通五經尤善圖緯之學舉孝
亷與議郎蔡邕友善數陳災𤯝及奏賦頌連珠稍遷侍中
光和元年説言於靈帝雲晦日必食乞百官嚴裝帝從之
果如所言中平二年又上封事尅期宮中有災至日南宮
大火遷説江夏太守公事免年七十卒於家〈據謝承范曄後漢書參修〉
　 
　 
　 
　 
　 
　 
　 
　 
百越先賢志卷之三

百越先賢志卷之四　　　　　　　　　　嶺南遺書
　　　　　　　　　　順德　歐大任　楨伯撰

　　羅威
羅威字德仁番禺人天性惇慤髫鬌即知禮讓八嵗䘮父
哀毀如成人事母至孝勤身苦體以備供養怡顔遜言未
嘗迅聲厲色朝暮供侍竒果珍味隨時進前母年七十天
寒常身溫席母乃寢夏月必撤帳而臥曰吾留蚊蚋恐去
齧母制行雅飭口不掛俚褻之言足不及貴富之門待妻
孥如嚴賔先世遺以負郭之田力耕以自給非其力不食
也隣家牛數犯其穡威刈芻潛納其門而去牛主驚恠隂
使人廣求乃覺是威感其長者出遇老稚負戴於塗率代
其任邑人化之孝慈成俗令異其行辟署門下史威辭不
就強之頗力遂偕母遯於増城縣界去還復故居母䘮泣
血骨立日進溢米食蔬醓者三年既葬結廬於墓朝夕盡
哀白鹿止其墓側馴擾如家所畜世以爲孝感所致威與
同邑唐頌篤行齊名王僧孺之爲南海太守也下教求士
有曰此境三閩奧壤百粵舊都漢開吳別分星畫部風序
決浹衣簪斯盛其川嶽所產豈直明珠大貝桂蠧翠羽孝
實人經則有羅威唐頌學惟業本又聞陳元士燮自是高
尚獨往相望於𡸷巖懷仁抱義繼蹤於前史蓋以廣之多
賢由三數公倡之也〈據廣州先賢傳藝文類聚謝承後漢書參修〉
　　唐頌

唐頌字德雅番禺人奉養以孝聞連遭父母䘮摧毀幾至
滅性逮塟躬負土爲墳於墳左爲小廬覆以苫茨寢處其
中扶服哭踴朝夕奉盥進膳事之如生者凡六年有甘露
降於塜樹馨郁霮䨴彌月不已人或訪頌見白鹿拾食廬
次如豢畜咸異之稱爲唐大孝頌自是終身衣不純采非
祭不近酒肉忌日必齋肅以祭見父母所遺物或經父母
所歴輙捧手而泣人始以爲矯及察之恆皆然而後知其
篤行之純蓋天性也郡察孝廉仕爲布山令布山在鬱林
境中雜以民夷號難治頌鋪以大和不事威讋挫彊拊柔
恵及𡞦嫠民感其仁無梗化者後頌卒民報祀之南齊永
明中范雲爲廣州刺史遣使祭孝子羅威唐頌諸墓蓋以
厲俗也廣人嘗尸祝威頌其祠今不存〈據廣州先賢傳太平御覧南史參修〉
　　頓𤦺
頓𤦺字孝異蒼梧人居母䘮獨身立墳墓歴年乃成手種
松栢成行哀毀踰制感物通靈有飛鳬白鳩棲息廬側見
人輙去見𤦺而留南齊永明中范雲祭琦及丁宻墓〈據太〉
〈平御覧姓苑參修〉
　　丁密
丁密字靖公蒼梧人性清介非家織布不衣非已耕種菜
菓不食毫髪之餽不受於人父䘮廬於墓側有雙鳬游密
廬旁小池見人馴伏後遭母䘮復廬三年歸舊廬一宿雙
鳬復至游戲池中〈據太平御覧修〉
　　顔烏
顔烏㑹稽人事親孝父亡負土成墳羣鳥衘土助之其吻
皆傷因以名縣〈據孔曄㑹稽記修〉
　　費汎〈子鳯﻿〉
費汎字仲慮吳興人以孝廉除郎中屯騎司馬出爲蕭令
視民如子先教後罰爲令九年百姓移風惡慝不作奸冦
不生三嵗不斷獄禎祥感應時沛有蝗獨不入界由此顯
名朝廷嘉之拜梁相子鳯字伯簫言不失典術行不廢矩
度漢安二年吳郡太守東海尹舉鳯孝廉拜郎中除陳國
新平長復宰堂邑鳯退已進弟不營榮祿祖業良田𤱔直
一金悉與弟息行義高邵卓不可及〈據姓范太平御覧參修〉
　　徐穉
徐穉字孺子豫章南昌人也少爲諸生學嚴氏春秋京氏
易歐陽尚書兼綜外學家貧常自耕稼非其力不食恭儉
慈讓閭里服其德化陳蕃爲太守以禮請署功曹既謁而
退蕃在郡不接賔客唯穉來特設一榻去則縣之後舉有
道家拜太原太守皆不就延熹二年尚書令陳蕃僕射胡
廣等上䟽薦穉等曰臣聞善人天地之紀政之所由也詩
雲思皇多士生此王國天挺俊乂爲陛下出當輔弼明時
左右大業者也伏見處士豫章徐穉彭城姜肱汝南袁閎
京兆韋著頴川李曇德行純備著於人聼若使擢登三事
恊亮天工必能翼宣盛美増光日月矣桓帝乃以安車元
纁備禮徴之並不至穉嘗爲太尉黃瓊所辟不就瓊卒歸
葬穉乃負糧徒步到江夏赴之設雞酒薄祭哭畢而去不
告姓名時㑹者四方名士郭林宗等數十人聞之疑其穉
也選茅容輕騎追之及於塗容爲設飯共言稼穡之事臨
訣去謂容曰爲我謝郭林宗大樹將顛非一䋲所維何爲
棲棲不遑寧處及林宗有母䘮穉往弔之置生芻一束於
廬前而去林宗曰此必南州高士徐孺子也詩不云乎生
芻一束其人如玉吾何德以堪之靈帝初欲蒲輪聘穉㑹
卒年七十二子𦙌字季登篤行孝弟亦隱居不仕〈據謝承范瞱後〉
〈漢書參修〉
　　郭蒼
郭蒼字伯起曲江人富有文學舉茂才爲荊州從事熹平
三年太守周憬開導昌樂六瀧流通商旅蒼爲撰神漢桂
陽太守周府君碑曰桂陽太守周府君者徐州下邳人也
諱憬字君光體性敦仁天資篤厚行興閨門名高州里舉
孝廉拜尚書侍郎遷汝南固始相遂拜桂陽守宣魯衛之
政敷二南之澤政以德綏化猶風騰撫集丞細振發有方
進則貞直退則錯枉崇舉濟濟吉士充朝招賢訓䝉開誘
六蔽君子道長小人道消信感神祗靈符瑞應嘉禾生於
野竒草像萐莆異根之樹超然連理於此之時邦域爲寧
郡又與南海接比商旅所臻自瀑亭至於曲江一由此水
其水原出於王禽之山山蓋隆崇峻極於天泉肇沸涌發
射其顛分流離散爲十二川彌陵隔岨巒阜錯連隅陬壅
遏末由騁焉爾乃潰山鑚石經營溝畛激揚爭怒浮沉潛
伏蛇龍詰屈澧陵欝浥千渠萬澮落聚沿澗下迄安聶六
瀧作難湍瀨溞溞沄沄潺湲雖詩稱百川沸騰高㟁爲谷
深谷爲陵蓋莫若斯天軌所經惡得已哉攺其下流注也
若奔車失轡狂牛無縻〈缺﻿〉忽艫陸不相知及其上也則羣
軰相隨繵挽提擕唱號慷慨沈深在前其或敗也非徒䘮
寳玩隕珍竒替珠貝流象犀也往古來今變其終矣於是
府君乃思夏後之遺謀〈缺﻿〉應龍之顯化〈缺﻿〉行旅之悲窮哀
舟人之困阨感蜀守氷珍絶犂魋嘉天昧淵永用夷易廼
命良吏將帥壯夫挑移盤投之窮𡋹夷高填下鑿截囘曲
弼水之邪性順導其經脈斷硠礚之靈波弱陽侯之洶湧
由是小溪乃平直大道克通利抱布貿𢇁交易而至升涉
周旋功萬於前除昔〈缺﻿〉顛樹表於茲雖非龍門之鴻績亦
人君之德宗故舟人嘆於洲渚行旅語於塗陸孔子曰禹
不決江䟽河吾其魚矣於是熹平三年嵗在攝提仲冬之
月曲江長零陵重安區祉字景賢遵承典憲宣揚德訓帥
禮不越欽仰高山乃與邑子故吏龔臺郭蒼龔頟等命工
鑿石建碑於瀧上勒銘公功傳之萬世垂示無窮其詞曰
乾坤剖兮建兩儀剛柔分兮有險夷咨中嶽兮據崔巍嘆
衡林兮獨傾虧増陊陗兮甚䧢陁鯀不渉兮禹不窺仰王
禽兮又﨑危俯瀧淵兮怛以悲岸參天兮無路蹊石縱橫
兮流洄洄波隆隆兮聲若雷或抱貨兮以從利或追恩兮
赴義汛自棹兮有不避沉躬軀兮有元池委性命兮於
芒䋲潛寒慄兮不皇計泛隨流兮殆忘歸懿賢后兮發堊
英閔不通兮治斯谿蹷巨石兮以湮填開切促兮導曲機
推六瀧兮弱其勢遏泌汩兮蛟龍藏陸夫唱兮艫人歌名
冠世兮超踰倫今稱揚兮鏗流沙功斐斐兮鎮海裔君乎
君乎夀不訾〈據水經注金石録歐陽六一集參修〉
　　姚俊
姚俊字翁仲錢塘人少爲郡佐負笈至太學受業明經術
災異爲交趾太守漢末棄官入増城山中學道遇東郭延
師事之延教俊九精煉氣輔星存心之術復與神丹刀圭
俊服之成道世謂主東華宮爲北河司命雲〈據姓苑列仙傳參修〉
　　董奉〈介象附﻿〉
董奉字君異候官人也生漢時不知其嵗吳初有年少作
其縣長見君異若三十餘不知有道也罷去五十餘年爲
他職行經候官諸故吏人皆往見故長君異亦往顔色如
昔長宿識之問曰君無有道也昔在縣時年如君軰今吾
已皓白而君猶少也君異曰偶爾耳士燮爲交州刺史得
毒葯死已三日君異在南方乃往以三丸葯內燮口中後
四日遂活乃爲君異起高樓於中庭君異不飲食唯啖脯
棗少飲酒君異來就燮飲食下樓忽如飛鳥一年乃求去
還廬山下居山間時時爲人呪水治病不取錢物重病癒
者但使栽杏五株輕者一株數年有杏七萬餘株杏每熟
時奉於樹下作一簟倉語人曰買杏者自將一器糓置倉
中取杏一器有納糓少而取杏多者虎隨後逐之自是買
杏更無欺者奉以其所得糓賑救貧窮供給行旅嵗消三
千斛糓尚有餘蓋神仙者流仁術濟世者也後人於其栽
杏處祠祀至今焉又㑹稽介象字元則亦漢末人通五經
百家之言能屬文隂修道法孫權徴象至武昌稱爲介君
爲起第宅以御帳給之象屢求去權賜梨一奩象食之即
死𣩵埋之次日已至建業以所賜梨付苑吏種之吏表聞
權思象爲祠以祭〈據列仙傳廬山記事參修〉
　　虞國

虞國餘姚人漢末爲日南太守有惠政行部每雙鴈隨軒
及還餘姚鴈亦隨歸國卒鴈棲墓側不去〈據萬姓譜修〉
　　董黯
董黯字叔建越之句章人江都相仲舒後也事母孝比鄰
王寄之母以黯能孝諷寄寄忌之伺黯出辱其母黯恨之
母死斬寄首以祭母自陳於官和帝詔釋其罪且旌異行
召拜郎中不就〈據兩浙孝行傳寧波志參修〉
　　黃豪
黃豪字子㣲南海人年十六能通論語毛詩弱冠詣交趾
部刺史舉茂才因寓廣信教授生徒及徴至京師除外黃
令約已儉節麄衣蔬食所得俸祿悉賜貧民凡所剖決一
縣稱平是時鄰邑蝗災而獨外黃無有嵗屢豐稔民先流
徙者皆相率歸之闔境大治其循良足稱雲〈據廣州先賢傳太平御覧〉
〈參修〉
　　丁茂
丁茂字仲慮合浦人少孤貧性孝事母服勤色養得其歡
心母終負土治墳植松栢成行白鹿遊乎左右馴擾不去
交趾郡邑競傳以爲孝感太守察孝廉終身衰絰不就吏
民皆敬重之時蒼梧丁宻亦以孝行顯聞世謂丁氏多巨
孝〈據交廣記太平御覧參修〉
　　尹牙
尹牙字猛德合浦人以才能仕爲郡主簿太守南陽終寵
到官三年哀形於色未嘗啟笑政治委諸牙牙感其知己
也乃造膝請曰伏見明府四節悲歎有𢡖戚之思者何也
寵曰父爲張太尉所害重讐未報是以長媿耳牙乃傭僕
服自貶爲人役至宛陵與張校圉交通謁節於張伺其間
隙出入三年乃先醉張左右近侍以夜解縱諸馬令之亂
駭張果出問故牙因手刃之持其首而還事聞天子奇其
才因赦不問〈據交廣記太平御覧參修〉
　　徐登〈趙炳附﻿〉
徐登者閩中人也本女子化爲丈夫善巫術東陽趙炳能
爲越方善禁呪時兵亂疾疫大起二人遇於烏傷溪水之
上遂約共以其術療病各相謂曰今既同志且可各試所
能登乃禁漢溪水水爲不流炳禁樹樹即生荑禁人人不
能起禁虎虎伏以大釘釘柱入尺許盛氣吹之釘躍出射
去如弩箭之發以盆盛水吹氣作禁魚龍立見二人相視
而笑共行其道焉登年長炳師事之貴尚清儉禮神唯以
東流水爲酌削桑皮爲脯但行禁架所療皆除後登物故
炳東入章安人爲立祠於永康曰趙侯祠蚊蚋不入也〈據後〉
〈漢書抱朴子異苑參修〉
　　盛憲
盛憲字孝章㑹稽人舉孝廉補尚書郎器量雄偉與兩弟
宏仲總爲一時名士路逢童子怪而問之答曰魯國孔融
時年十餘憲載歸知其奇才便結爲兄弟升堂拜母憲遷
吳郡太守孫策平定吳㑹深忌之融憂其不免乃移書論
之曰嵗月不居時節如流五十之年忽焉已至公爲始滿
融又過二海內知識零落殆盡惟㑹稽盛孝章尚存其人
困於孫氏妻孥湮沒單孑獨立孤危愁苦若使憂能傷人
此子不得復永年矣春秋傳曰諸侯有相滅亡者桓公不
能救則桓公恥之今孝章實丈夫之雄也天下談士依以
揚聲而身不免於幽執命不期於旦夕是吾祖不當論損
益之友而朱穆所以絶交也公誠能馳一介之使加咫尺
之書則孝章可致友道可宏矣今之少年喜謗前軰或能
譏評孝章孝章要爲有天下大名九牧之人所共稱嘆燕
君市駿馬之骨非欲以騁道里乃當以招絶足也惟公匡
復漢室宗社將絶又能正之正之之術實湏得賢珠玉無
踁而自至者以人好之也況賢者之有足乎昭王築臺以
尊郭隗隗雖小才而逢大遇竟能發明主之至心故樂毅
自魏往劇辛自趙往鄒衍自齊往嚮使郭隗倒懸而王不
解臨溺而王不拯則士亦將高翔遠引莫有北首燕路者
矣凡所稱引自公所知而復云云者欲公崇篤斯義也於
是徴憲都尉詔命未至果爲吳所害矣〈據漢文選三國志參修〉
　　沈瑜〈弟儀﻿〉
沈瑜烏程人與弟儀少有志行瑜十嵗儀九嵗父亡居䘮
毀瘠過於成人外祖盛孝章撫慰之曰汝並黃中通爽終
成奇器何遽踰制自取滅性耶瑜早卒儀篤學有雅才以
儒素自業守道不移州郡交辟不就〈據萬姓譜修〉
　　姚文式
姚文式合浦人雅好誦讀博通今古建安中舉茂才仕爲
交州治中時歩隲爲刺史初到南海覧土地形勢嘆曰斯
誠海島膏腴之地宜爲都也乃問尉陀舊治處人莫能知
唯文式答曰南海郡昔治在今州城中與番禺縣連接今
入城東南偏有水坑陵城倚其上聞此縣人民謂之爲番
山縣名番禺儻謂番山之禺也漢書所謂浮牂牁下灕津
同㑹番禺蓋乗斯水西入越也秦並天下畧定楊越開南
海以謫徙民至二世時南海尉任囂聞陳勝作亂召龍川
令趙陀告以大謀囂卒陀行南海尉事乃拒關門設守番
禺其所都也後歸漢築朝臺在州城東北三十里則陀宮
近是矣隲登望得其處遂立城郭以建州治綏和百粵遂
用寧集文式之功也〈據沈懷遠南越志水經注參修〉
　　吳碭
吳碭字叔山掲陽人漢末察孝廉爲安成長孫權使呂岱
取長沙郡碭據縣以拒之權遣魯肅攻圍碭突去曰碭受
天子命爲長知有漢不知有吳也後權統有交廣遣歩隲
爲交州刺史義碭而不見責碭亦不復仕〈據黃㳟交廣記三國志參修〉
　　衡毅〈錢博附﻿〉
衡毅蒼梧人負勇謀與同郡錢博皆爲郡太守長沙吳巨
所信用建安末天下大亂荊州牧劉表以賴恭爲交州刺
史孫權以歩隲爲交州刺史巨逐恭恭奔零陵隲將至使
人諭巨巨納隲而後圖之隲知巨與都督區景謀乃召二
人入計事即於中庭斬首以徇衆遂治舟船合兵二萬下
取南海毅與博念巨部曲舊恩且隲之來非漢命也乃興
兵逆隲於蒼梧高要嶮口與隲軍戰幾爲所敗㑹毅少卻
隲乗之毅與衆皆投水死死者千餘人無一生降毅博恩
義結人詎但勇謀而已〈據三國志水經注參修〉
　　士燮
士燮字威彥蒼梧廣信人也其先魯國汶陽人至王莽之
亂避地交州六世至賜爲日南太守燮少游學京師事頴
川太守劉子奇治左氏春秋察孝廉補尚書郎公事免官
父賜䘮闋舉茂才除巫令遷交趾太守弟壹先爲都督郵
刺史丁宮徴還爲司徒辟壹董卓作亂入關壹亡歸鄉里
交州刺史朱符爲夷賊所殺州郡擾亂燮乃表壹領合浦
太守次弟䵋領九真太守䵋弟武領南海太守燮體器寛
厚謙虛下士中國士人往依避難者以百數眈玩春秋爲
之註解陳國袁𡽪與尚書令荀彧書甚見稱譽武先病沒
獻帝聞張津死賜燮璽書進綏南中郎將董督七郡領交
趾太守如故天下䘮亂交州貢職不廢復詔拜安遠將軍
封龍度亭侯後奉歩隲節度孫權加左將軍質其子廞燮
在郡四十餘年黃武四年九十卒其父子兄弟著名南土
車騎出入滿道夷人夾轂焚香者常數千焉〈據交廣記三國志參修〉
　　虞翻〈子氾﻿〉
虞翻字仲翔㑹稽餘姚人也少好學有高氣年十二客有
候其兄者不過翻翻追與書曰僕聞琥珀不取腐芥磁石
不受曲鍼過而不存不亦宜乎客得書奇之由是見稱爲
孫策功曹待以交友之禮漢召爲侍御史曹操辟司空皆
不就翻與少府孔融書示以所著易注融答書曰聞延陵
之理樂覩吾子之治易乃知東南之美者非徒㑹稽之竹
箭也孫權時爲騎都尉翻數犯顔諌爭每不悅權既爲吳
王觀晏之末自起行酒翻伏地佯醉不持權去翻起坐權
於是大怒手劍欲擊之侍坐者莫不惶遽惟大司農劉基
起抱權力諌翻由是得免權因勅左右自今酒後言殺俱
不得殺翻性疎直數有酒失權與張昭論及神仙翻指昭
曰彼皆死人而語神仙世豈有仙人也權憤怒非一遂徙
翻交州寓南越王建德故園雖處罪放而講學不勌門徒
常數百人又爲老子論語國語訓注皆傳於世翻既放棄
嘗雲自恨疏節骨體不媚犯上獲罪當長沒海隅生無可
與語死以青蠅爲弔客使天下一人知己者足以不恨初
山隂丁覧太末徐陵或在縣吏之中或衆所未識翻一見
之便與交善終成顯名在南十餘年年七十卒歸塟舊墓
妻子得還翻十一子第四子氾最知名氾字世洪生南海
年十六父卒還鄉里永安初從選曹郎孫綝廢立時欲入
宮爲不軌召百官㑹議皆惶怖失色氾對曰明公上安宗

廟下惠百姓自以伊霍復見今迎立未至而欲入宮如是
羣下搖蕩衆聼疑惑非所以永終忠孝揚名後世也綝不
懌竟立休後爲散騎中常侍監軍使者討扶嚴以功拜交
州刺史冠軍將軍餘姚侯尋卒〈據三國志㑹稽典録參修〉
　　李祖仁
李祖仁者合浦人兄弟十人同居郡北江上事親理家並
以慈孝廉讓吳神鳯初交州上其事詔賜爵三級郡人因
名江曰慈廉〈據御覽交廣記參修〉
　　王範
王範南海人好讀書有鑒識吳孫皓時閉戸不出或問其
繇曰見彈繳而弗避非靈禽也處亂世而求聞達非知士

也人以爲名言晉平吳後行九品官人之法每州置大小
中正俱以本土人爲之刺史熊睦以範為廣州大中正選
舉人才皆愜輿論範蒐羅百粵典故為書名曰交廣二州
春秋〈據晉書廣州人物傳參修〉
　　黃舒
黃舒東莞人事親至孝盛暑未嘗脫冠帶人以純孝稱之
父卒躬負土爲墳結廬籍苫以居其側母喪亦如之閭巷
謂舒生能致養沒能致哀今之曾參也因目其居曰參里
山曰參里山宋沈懷遠南越志載舒事雲〈據廣州志修〉
　　陶延
陶延字世賞番禺人父基先爲交州刺史教夷人以婚姻

闔境化之畱從子居廣州遂生延材兼文武晉元帝時以
功至伏波將軍湘賊杜𡸅誘五溪蠻寇武昌延將兵大破
之〈據黃恭交廣記廣州舊志參修〉
　　張魴
張魴字叔魚始興郡人明帝太寧初舉孝廉咸康中爲含
洭令三年化行民謌頌之有白鹿羣其治取其一獻之民
因魴所築城及城南有崗皆以白鹿名之〈據始興記及酈道元水經注參〉
〈修﻿〉
　　姚成甫
姚成甫番禺人幼聰悟以學義知名及長州辟皆不就性
躭山水不爲世事所嬰吳刺史陸𦙌苦南海水鹹導泉爲Page:百越先賢志.djvu/114Page:百越先賢志.djvu/115

十七〈據唐文粹湟川志參修〉
　　馮融
馮融新會人世爲羅州刺史至融能以禮義威信鎮於俗
蕉荔之墟絃誦日聞每行部所至蠻酋焚香具樂望雙旌
而拜曰馮都老來矣子高梁太守實婚於郡大姓洗氏俚
人益受約束隋平陳嶺南共推洗氏為主實子僕孫盎〈據廣〉
〈州人物誌傳新會志修〉
　　韋善道
韋善道字守約南海人博學能詩少爲縣吏節度使張九
章奇之俾佐書記遂通三禮爲零陵令遷柳州太守有八
子長注遯跡不仕闢園鑿池朝臺之陽號韋隱居家〈缺﻿〉
　　莫宣卿
莫宣卿字仲節開建人宣卿幼即雋拔一日與羣兒戲題
詩有雲我本南山鳳豈同凡鳥羣人大奇之構書屋於麒
麟山下大中五年狀元及第授台州別駕以母老乞歸賜
其鄉曰錦衣縣之金縷村有讀書堂片玉亭〈據肇慶志文獻通考參修〉
　　楊環
楊環南海人力學工詩隱居羅浮咸通末登進士第先是
夢登高臺耘草得玉麟後除宏文館校書郎人賀曰子居
所謂麟臺芸閣也始悟所夢亡何拂衣歸隱至德令周繇
與環友善又有黃隱居者家於朝臺往來羅浮與環莫逆
時稱南濱三隱〈缺﻿〉
　
　
　 
　 




百越先賢志卷之四

歐大任，字楨伯，號侖山，廣東順德人。元末明初嶺南著名學者孫蕡、趙介、王佐、黃哲、李德等五人曾結詩社於廣州城南園，振興風雅。由於五位先生學問道德在嶺南知識分子中很有影響，時人遂稱之為南園五先生。明嘉靖年間，歐大任與梁有譽、黎民表、吳旦、李時行五人因追慕前五先生的高風亮節和出色詩書，時在南園抗風軒雅集豪吟，因而被人稱為南園後五子。
歐大任早年以歲貢生授江都〈今江蘇揚州〉訓導，不久奉命進京參修《世宗實錄》，後轉光州〈今河南橫川〉學正；萬曆三年任國子監助教；後升為大理寺評事，以執法公正不屈從於權貴的壓力而聞名，平反了不少冤假錯案；終官南京工部虞衡司郎中，督修孝陵。萬曆十二年，告老還鄉，著作合收在《歐虞部詩文全集》中。
歐大任等南園後五先生在嘉靖年間重振詩壇，不甘在腐敗官場中同流合污、隨波逐流，創作了大量詩作，合二十八卷。他們的詩才和氣節，受到後人的敬仰。逝世後，都被列入鄉賢祠和南園前後五先生祠。
紀曆公曆紀元二零一八年農曆戊戌歲次孟春月壬申日
南海祠堂文化撰輯
卷二末闕字較多，現據所參考文獻（如《春秋別典》）校補如下：
包咸，字子良，會稽曲阿人也。少為諸生，受業長安，師事博士右師細君，習魯詩、論語。光武初，太守黃讜署戶曹史舉孝廉，除郎中。建武中，入授皇太子《論語》，拜諫議大夫、侍中右中郎將。永平五年，遷大鴻臚。每進見，賜以几杖。經傳有疑，輒遣小黃門就舍即問。顯宗以咸有師傅恩，而素清苦，特賜珍玩采帛，奉祿增於諸卿。咸皆散與諸生之貧者。病篤，帝臨視，卒於官。子福拜郎中，亦以《論語》入授和帝。〈據袁崧、謝承《後漢書》參修〉
鄧盛，字伯直，蒼梧人。仕為秭歸令，聞母病，解印綬去，及歸，母果亡。居喪盡孝友，尉馬日磾嘉其行，履服竟即辟之。初入府為主簿，尋為太尉諸曹掾。時彭城相左尚以贓獲罪，三府掾屬拷驗，踰年不竟，更選盛覆拷。盛至獄，洗沐尚，解械賜席，乃謂尚曰：「君受國重恩，而所坐如此。今遇君子，不可以小人相待。」尚感至意，對曰：「今使君相待以禮，尚獨何心不以死相歸乎？」即引筆具對。時人語曰：「淑問得竟，臯陶鄧盛。」公卿而下皆禮重之。〈據《交廣記》《萬姓譜》叅修〉
綦毋俊，㑹稽上虞人也，少治《左氏春秋》，永初中舉孝亷，拜左校令，出為交趾刺史。元初三年，合浦蠻夷反叛，遣侍御史任連督州郡兵討之。俊保障蒼梧，乃往戎行，所向摧靡，功當封賞，上書歸功命使，自謂致寇當誅。安帝下詔美之。其後同郡虞翻稱「俊拔濟一郡，讓爵土之封」，謂此也。〈據《交廣記》、《㑹稽典録》、《吳志》叅修〉
陳臨，南海人也，家居海上，蠻俗荒陋，學覧經典，行誼卓然，郡舉孝廉。永建中，官至蒼梧太守，推誠而理，導人孝悌。民有遺腹子，為父報讐殺人。吏役捕獲，因念其無嗣，令其妻侍獄中，後產一男。郡人歌曰：「蒼梧陳君恩廣大，能令死囚有後代，徳叅古賢天報施。」建安中，徵為廷尉。郡每以五月五日祠臨東城門上，令小童潔服舞之。〈據《太平御覧》〉
李進，字子賢，高興人，世農家，進獨明悟，誦通經傳。力耕時，嘗有一雞毛色五彩倏然而來，及去，莫知所往，以其無主，目為客難，雲是年禾稼大熟。進得補郡功曹，累遷騎都尉。永和二年，荊蠻反叛。遣進為武陵太守，帥兵往討，大破之。進簡選將吏，得其情和。在郡九年，梁太后臨朝，下詔増進秩二千石，賜錢二十萬。中平間，代賈琮為交趾刺史，奏請依中州例貢士。後阮琴以茂才仕至司𨽻校尉，交趾人材得與中州同選，實自進始。其子孫蕃衍，布在交、廣，多仕至大官。高興人遂以客雞為祥，比至陳寳焉。〈據黃恭《交廣記》、《後漢書》、《太平御覧》叅修〉
