
夫差日淫放，舉國求妃嬪。
自謂得王寵，代間無美人。
碧羅象天閣，坐輦乘芳春。
宮女數千騎，常遊江水濱。
年深玉顏老，時薄花妝新。
拭淚下金殿，嬌多不顧身。
生前妬歌舞，死後同灰塵。
冢墓令人哀，哀於銅雀臺。
楚王竟何去，獨自留巫山。
偏使世人見，迢迢江漢間。
駐舟春谿裏，誓願拜靈顏。
夢寐覩神女，金沙鳴珮環。
閑豔絕世姿，令人氣力微。
含笑默不語，化作朝雲飛。

