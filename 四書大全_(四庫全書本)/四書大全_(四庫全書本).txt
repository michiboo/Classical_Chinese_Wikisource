　　欽定四庫全書　　　　　經部八
　　四書大全　　　　　　　四書類
　　提要
　　〈臣〉等謹案大學章句大全一卷或問一卷論語集註大全二十卷孟子集註大全十四卷中庸章句大全二卷或問二卷總名四書大全共四十卷明胡廣等撰四書自朱子章句集註以後真徳秀始采朱子語錄附於大學章句之下為集編祝洙復仿而足之為四書附録其後蔡模之集疏趙順孫之纂疏呉真子之集成皆薈萃衆説以相闡發而不免稍涉汜濫惟陳櫟四書發明胡炳文四書通較為簡當櫟門人倪士毅又合二書為一頗加刪正名曰四書輯釋至明成祖永樂中詔儒臣胡廣楊榮等編集諸家傳註之説彚成一編賜名四書大全御製序文頒行天下學校於是明代士子為制義以應科目者無不誦習大全而諸家之説盡廢然廣等撰集此書實全以倪氏輯釋為藍本顧炎武謂其中特少有増刪其詳其簡或多不如倪氏大學中庸或問則全不異而間有舛誤朱彛尊亦譏其専攘成書葢諸臣承命纂排不能詳搜博採而僅取巳成舊帙塞責抄謄宜其啓後人之訾議惟是倪氏原書最為審要其義理明備采擇精醇實迥出他家之上則當日諸臣據以編訂亦不為無因且明世解四書者如蔡清之䝉引陳琛之淺説其折衷是正皆以此書為宗故著之於錄以見一代學校定製之所在焉乾隆四十一年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
