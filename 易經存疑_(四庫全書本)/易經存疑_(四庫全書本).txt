　　欽定四庫全書　　　　經部一
　　易經存疑　　　　　　　易類
　　提要
　　〈臣〉等謹案易經存疑十二卷明林希元撰希元字茂貞號次崖同安人正徳丁丑進士官至廣東提舉僉事見自序及王慎中序泉州府志稱官至大理寺丞誤也明史儒林傳附載蔡清傳中是書用註疏本其解經一以朱子本義為主多引用蔡清䝉引故楊時喬周易古今文謂其繼䝉引而作㣲有異同其曰存疑者洪朝選序謂存朱子之疑以羽翼程朱之傳義也自序謂今必下視程朱則吾之說焉能有易於後無已則上宗鄭賈〈按鄭康成注易賈公彥未嘗注易此語有誤謹附訂於此〉鄭賈之說其可施於今乎葢其書本為科舉之學故主於祧漢而尊宋然研究義理持論謹嚴比古經師則不足要猶愈於剽竊庸膚為時文弋獲之術者葢正嘉以前儒者猶近篤實也原刻漫漶此本為乾隆壬戌其裔孫廷玣所刻舊有王慎中洪朝選二序載朱彝尊經義考廷玣刪之所言皆無大發明今亦不復補録焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








　　易經存疑序
　　予自束髪讀書即喜窮研經理懼其遺亡類皆劄記然性喜知新稿成輙棄去至有一書而二三易稿者經傳子史多入議思周易四子獨有全籍既入仕途王事經心中遭斥逐鴻跡東西此書雖攜以行曾弗及目而散逸者有之泗水辭官始獲追修舊業稍稍就緒視學嶺表因出以示諸生一二同志欲廣其傳輙謀之梓四子先出繼而入丞大理南北更官重以負罪南遷風波涉厯干戈在念而易遂以束之髙閣矣迺者被廢來歸山居無事念夙業未終爰取所藏易説重加刪飾始於辛丑之冬越一嵗而告成定為十二卷命曰存疑從舊也書林詹氏因求刻予弗能止懼其訛亂不倫姑為之校正而予之或見之曰今之談經者或薄傳註而喜新説舉業者或忽義理而尚詞華次崖此書非子雲之覆瓿與予聞之曰是何言與是何言與夫道在生民如日用飲食不可離也百姓日用而不知聖人修道以立教六經所以作也聖人作經將使人由之以適道也經不明則道無由適傳註其可已與漢儒專門授受字疏句釋勤矣然業專訓詁㣲言奧㫖欝而弗彰由戸升堂吾無取焉有宋真儒輩出更互演繹抽闗啟鑰升堂覩奧六經之道如日中天有目者共見可無恨矣學者沿傳求經沿經求道精思力踐深造自得則將親見宓羲面揖姬孔若不追蹤游夏亦必方軌田施隨其所就如飲江河傳註其可少與其或片詞隻翰未協皇墳千賢一失容或有焉然太陽有遺照大海有遺潤安能傷其明且大哉況大畜之道舎短集長謙謙君子裒多益寡故大舜之知成於好問孔子之聖竊比老彭若立已於峻前無古老方於往聖不亦逺乎今必下視程朱則吾之説焉能有易於彼無巳則上宗鄭賈鄭賈之説其可施於今乎是故昔賢傳註庸可厚非今之君子我未之信也乃若捋精鬬巧馳騁詞華聖竅賢闗置而弗問學士沿習獘也久矣前聖作經皇明造士意豈若是賢公卿明有司方是之禁子不知變而是之述何所見之左乎或者聞予言悔曰吾過矣吾過矣迺書其言於編端以告學者












