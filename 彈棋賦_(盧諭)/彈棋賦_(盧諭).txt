惟古人之從技，必有托而觀智。既垂誡以為喻，故求能而不累；見小人矜捷之跡，識君子安全之義。孰謂猶賢，在於茲戲？觀乎局之為狀也，下方廣以法地，上圓高以象天；起而能伏，危而不懸。四隅鹹舉，四達無偏；居中謂之豐腹，在末謂之緣邊。棋之為數也，各一十二彙。其始布也，各以其類，乃分其位；環合相承，櫛比為次。其始作也，則雲其末（一作密），未之為難；乃契謀眾指，意或多端。欲因先以獲勝，恐致危以思安；每遇敵其增惕，故用之而假歡。則有飛迅一擊，紛紜既散；慮加少以為多，實思危而不亂。謀而後動，審而方按；或始否而終亨，或先傾而後歎（一作滿），若乃臨邊卻舞，徑（一作經）天回越；必在知機之微，騁異而發。至如垂空勁往，應心得雋；雖具美於逾乎？終易虧於履峻。是知冒險者忘於趨進，規利者失於戒慎。豈與夫所適多方，所求惟順？因其利不失於得，追其遠若歸於信；乍從容以周旋，時倏忽於一瞬。伊眾趣之無極，諒所戒以唯貪；苟能知其義者，無棄學而遐耽。
