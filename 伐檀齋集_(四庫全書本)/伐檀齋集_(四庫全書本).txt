　　欽定四庫全書　　　　集部六
　　伐檀齋集　　　　　　別集類五〈明〉
　　提要
　　〈臣〉等謹案伐檀齋集十二巻明張元凱𢰅元凱字左虞吳縣人以世職為蘇州衞指揮再督漕北上自免歸少受毛氏詩折節讀書情詩酒王世貞常序其詩比之於沈慶之曹景宗及元凱歿後世貞曝書得其行巻自歎知之未盡復作詩以酹之今並載四部稿中其詩大抵推陳出新不襲窠臼而風骨遒上伉壯自喜每淵淵有金石聲所作西苑宮詞靜志居詩話謂其髙出世貞之上他如北游諸律亦多不失矩矱葢其才華本富又脫屣名利胸次曠夷故當瑯琊厯下之派盛行而能不囿於風氣宜世貞之心折不置矣乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














　　伐檀齋集原序
　　余所善張將軍居平吶吶若不出口而其勒悍卒挽強弩躍馬顧盼有慿陵廣武意至於命親知浮大白鯨吸牛飲飛不及停居然高陽酒人也酒後耳熱慷慨談說天下事或意有所不可白眼罵坐皆稍稍避去其人當不能為詩即為詩而得一二易水語髪立骨飛以附於燕趙之後止矣顧其所讀書必西京後而開元前其於格務躋於武德貞觀而稍稍柔之以齊梁之月露其語務出於不經人道寧有瑕璧而無完珷玞此語之在天地人人能得之然亦人人耳相剽若太倉陳陳相因矣汰而使之精創而使之新非有沈深劌刻之思未易致也今舉其所謂精者新者不以歸他人而歸之張將軍然乎否也嗟夫士固不可皮相也吾居恆怪夫脫胄珥貂者例不能為文語即有之而若沈始興之授口曹竟陵之險歩偶然之所發亦噏囈幸中耳前僅一孟德後僅一處道光彩琅琅戈㦸間若盤龍之正始風流不旋踵而以文敗矣今天下幸承平無事故張將軍不治兵而得以其間治詩第僅能以一詩人名張將軍而所謂勒悍挽強顧盼慿陵之態斂之乎伊吾囁嚅之地而已矣然使張將軍而以一詩人名於天下後世彼固甘之何者彼睥睨於其僚舍而數從余於東海上不以余之侘傺齷齪而有倦心意者其有真嗜也將軍名元凱嘗督運為千艘帥再掌衞篆詩凡十二卷名之曰伐檀集蓋以其齋故云萬厯戊寅歲長至日弇州山人王世貞元美撰






