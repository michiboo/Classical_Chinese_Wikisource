臣聞人臣之節，本於忠藎，苟有所見，即宜上陳。況為陛下諫官，食陛下厚祿，豈敢腹誹巷議，辜負恩榮。臣等聞諸道路，不知信否，皆雲有詔追李光顏、李，欲於重陽節日，合宴群臣。儻誠有之，乃陛下念群臣敷惠澤之慈旨也。然元朔未改，園陵尚新。雖陛下執易月之期，俯從人慾，而禮經著三年之制，猶服心喪。今遵同軌之會，適去於中邦，告遠夷之使，未複其來命。遏密弛禁，蓋為齊人，合宴內庭，事將未可。夫明王之舉動為天下法，王言既降，其出如綸。苟玷皇猷，徒章直諫。臣等是以昧死上聞，曲突徙薪，義實在此。且光顏、李，久立忠勞，今方盛秋，務拓邊境。如或召見，詔以謀猷，褒其宿勳，付以疆事，則與歌鍾合宴，酒食邀歡，不得同年而語也。陛下自纘嗣以來，發號施令，無非孝理，因心形於詔敕，固已感動於人倫，更在敬慎威儀，保持聖德而已。臣等不敢緘默，輒貢狂言。懼不允當，伏待刑憲。
