　　欽定四庫全書　　　　　集部二
　　庾開府集箋註　　　　　別集類一〈周〉
　　提要
　　〈臣〉等謹按庾開府集箋註十巻周庾信撰
　　國朝呉兆宜註信字子山新野人梁散騎常侍中書令肩吾之子元帝時仕至右衛將軍封武康縣侯加散騎侍郎梁亡仕魏為車騎大將軍儀同三司魏亡仕周為司宗中大夫大象初以疾去職周亡入隋卒於開皇元年事蹟具周書本傳考集中辛成碑文稱開皇元年七月某日反塟河州則入隋幾一載矣信為梁元帝守朱雀桁望敵先奔厥後歴仕諸朝如更傳舍其立身本不足重其駢偶之文則集六朝之大成而導四傑之先路自古迄今屹然為四六宗匠初在南朝與徐陵齊名故李延壽北史文苑傳序稱徐陵庾信其意淺而繁其文匿而采詞尚輕險情多哀思王通中説亦曰徐陵庾信古之誇人也其文誕令狐德棻作周書至詆其誇目侈於紅紫蕩心逾於鄭衛斥為詞賦之罪人然此自指䑓城應教之日二人以宮體相高耳至信北遷以後閲歴既久學問彌深所作皆華實相扶情文兼至抽黃對白之下灝氣舒巻變化自如則非陵之所能及矣張説詩曰蘭成追宋玉舊宅偶詞人筆涌江山氣文驕雲雨神其推挹甚至杜甫詩曰庾信文章老更成凌雲健筆意縱橫後來嗤㸃流傳賦不覺前賢畏後生則諸家之論甫固不以為然矣北史本傳稱有集二十巻與周滕王逌之序合隋書經籍志作二十一巻皆已久佚倪瓉清閟閣集有與彛齋學士書曰聞執事新收得庾子山集在州郭時欲藉以示僕不時也茲專一力致左右千萬暫借一觀云云則元末明初尚有重編之本今亦未見此本雖冠以滕王逌序實由諸書抄撮而成非其原帙也隋書魏澹傳稱廢太子勇命澹註庾信集其書不傳唐志載張廷芳等三家嘗註哀江南賦宋志已不著録近代胡渭始為作註而未成帙兆宜採輯其說復與崑山徐樹榖等補綴成編麤得梗概然六朝人所見之書今已十不存一兆宜捃摭殘文補苴求合勢不能盡詳所出如注哀江南賦經邦佐漢一事引史記索隠誤本以園公為姓庾以四皓為漢相殊不免附㑹牽合後錢塘倪璠別為箋註而此本遂不甚行然其經營剏始之功終不可沒與倪註並録存之亦言杜詩者不盡廢千家注意也兆宜字顯令呉江人康熙中諸生嘗注徐庾二集又註玉䑓新詠才調集韓偓詩集今惟徐庾二集刋板行世餘惟鈔本僅存雲乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











