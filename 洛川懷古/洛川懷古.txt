
萋萋春草綠，悲歌牧征馬。
行見白頭翁，坐泣青竹下。
感歎前問之，贈予辛苦詞。
歲月移今古，山河更盛衰。
晉家都洛濱，朝廷多近臣。
詞賦歸潘岳，繁華稱季倫。
梓澤春草菲，河陽亂華飛。
綠珠不可奪，白首同所歸。
高樓倏冥滅，茂林久摧折。
昔時歌舞臺，今成狐兔穴。
人事互消亡，世路多悲傷。
北邙是吾宅，東嶽爲吾鄉。
君看北邙道，髑髏縈蔓草。
芳□□□□，□□□□□。
碑塋或半存，荊棘斂幽魂。
揮涕棄之去，不忍聞此言。

