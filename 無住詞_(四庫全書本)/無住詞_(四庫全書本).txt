　　欽定四庫全書　　　　集部十
　　提要
　　無住詞　　　　　　詞曲類一〈詞集之屬臣〉等謹案無住詞一巻宋陳與義撰與義有簡齋集別著録陳振孫書録解題載其無住詞一巻以所居有無住菴故以名之與義詩師老杜當時稱陳黃之後無逾之者其詞不多且無長調而語意超絶黃昇花菴詞選稱其可摩坡仙之壘至於虞美人之及至桃花開後卻匆匆臨江山之杏花疎影裏吹笛到天眀等句胡仔漁隱叢話亦稱其清婉竒麗蓋當時亦絶重其詞也此本為毛晉所刋僅十八闋而吐言天拔不作栁嚲鶯嬌之態亦無蔬筍之氣殆扵首首可傳不能以篇帙之少而廢之方回瀛奎律髓稱杜甫為一祖而以黃庭堅陳師道及與義為三宗如以詞論則師道為勉強學步庭堅為利鈍互陳皆迥非與義之敵矣開巻法駕導引三闋與義已自注其詞為擬作而諸家題本尚有稱為赤城韓夫人所製列之仙類中者證以本集亦足訂小説之誣焉
　　潄玉詞　　　　　　　詞曲類一〈詞集之屬臣〉等謹案潄玉詞一巻宋李清照撰清照號易安居士濟南人禮部郎提㸃京東刑獄格非之女湖州守趙眀誠之妻也清照工詩文尢以詞擅名胡仔苕溪漁隱叢話稱其再適張汝舟未㡬反目有啟事上綦處厚雲猥以桑榆之晩景配茲駔儈之下材傳者無不笑之今其啟具載趙彥衛雲麓漫抄中李心傳建炎以來繫年要録載其與後夫搆訟事尤詳此本為毛晉汲古閣所刋巻末備載其軼事逸文而不録此篇蓋諱之也案陳振孫書録解題載清照潄玉詞一巻又雲別本作五巻黃昇花菴詞選則稱潄玉詞三巻今皆不傳此本僅詞十七闋附以金石録序一篇蓋後人裒輯為之已非其舊其金石録後序與刻本所載詳略迥殊蓋從容齋五筆中抄出亦非完篇也清照以一婦人而詞格乃抗佚周栁上張端義貴耳集極推其元宵詞永過樂秋詞聲聲慢以為閨閣有此文筆殆為間氣良非虛美雖篇帙無多固不能不寶而存之為詞家一大宗矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　欽定四庫全書
　　無住詞
　　宋　陳與義　撰
　　法駕導引〈世傳頃年都下市肆中有道人攜烏衣稚髻女子買酒獨飲女子歌詞以侑凡九闋皆非人世語或記之以問一道士道士驚曰此赤城韓夫人所製水府蔡真君法駕導引也烏衣女子疑龍雲得其三而亡其二擬作三闋〉
　　朝元路朝元路同駕玉華君千乘載花紅一色人間遙指是祥雲囘望海光新
　　又
　　東風起東風起海上百花揺十八風鬟雲半動飛花和雨著輕綃歸路碧迢迢
　　又
　　煙漠漠煙漠漠天澹一簾秋自洗玉舟斟白醴月華微映是空舟歌罷海西流
　　虞美人〈亭下桃花盛開作長短句詠之〉
　　十年花底承朝露看到江南樹洛陽城裏乂東風未必桃花得似舊時紅　胭脂睡起春纔好應恨人空老心情雖在只吟詩白髪劉郎孤負可憐枝
　　憶秦娥〈五日移舟明山下作〉
　　魚龍舞湘君欲下瀟湘浦瀟湘浦興亡離合亂波平楚獨無尊酒酬端午移舟來聽明山雨明山雨白頭孤
　　客洞庭懷古
　　臨江僊〈前題〉
　　高詠楚詞酬午日天涯節序怱怱榴花不似舞裙紅無人知此意歌罷滿簾風　萬事一身傷老矣戎葵凝笑墻東酒杯深淺去年同試澆橋下水今夕到湘中
　　虞美人〈大光祖席醉中賦長短句〉
　　張帆欲去仍搔首更醉君家酒吟詩日日待春風及至桃花開後卻匆匆　歌聲頻為行人咽記著尊前雪明朝酒醒大江流滿載一船離恨向衡州
　　㸃絳脣〈紫陽寒食〉
　　寒食今年紫陽山下蠻江左竹籬煙鎖何處求新火不解鄉音只怕人嫌我愁無奈短歌誰和風動梨花朶
　　虞美人〈邢上友㑹上〉
　　超然堂上閒賓主不受人間暑氷盤圍坐此州無卻有一瓶和露玉芙蕖　亭亭風骨涼生牖消盡尊中酒酒䦨明月轉城西照見紗巾藜杖帶香歸
　　漁家傲〈福建道中〉
　　今日山頭雲欲舉青蛟素鳯移時舞行到石橋聞細雨聴還住風吹卻過溪西去　我欲尋詩寛久旅桃花落盡春無所渺渺籃輿穿翠楚悠然處高林忽送黃鸝語虞美人〈余甲寅嵗自春官出守湖州秋杪道中荷花無復存者乙卯嵗自瑣闥以病得請奉祠卜居青墩鎮立秋後三日行舟之前後如朝霞相映望之不斷也以長短句記之〉
　　扁舟三日秋塘路平度荷花去病夫因病得來遊更值滿川微雨洗新秋　去年長恨拏舟晚空見殘荷滿今年何以報君恩一路繁花相送到青墩
　　浣溪沙〈離杭日梁仲謀恵酒極清而美七月十二日晚臥小閣巳而月上獨酌〉
　　送了棲鴉復暮鐘欄干生影曲屏東臥看孤鶴駕天風起舞一樽明月下秋空如水酒如空謫仙已去與誰
　　同
　　玉樓春〈青墩僧舍作〉
　　山人本合居巖嶺聊問支郎分半境殘年藜杖與綸巾八尺庭中時㺯影　呼兒汲水添茶鼎甘勝吳山山下井一甌清露一爐雲偏覺平生今日永
　　清平樂〈朩犀〉
　　黃衫相倚翠葆層層底八月江南風日美㺯影山腰水尾　楚人未識孤妍離騷遺恨千年無住菴中新事一枝喚起幽禪
　　定風波
　　九日登高有故常隨晴隨雨一傳觴多病題詩無好句孤負黃花今日十分黃　記得眉山文翰老曾道四時佳節是重陽江海滿前懷古意誰㑹闌干三撫獨淒涼
　　菩薩鬘〈荷花〉
　　南軒面對芙蓉浦宜風宜月還宜雨紅少綠多時簾前光景奇　繩牀烏朩幾盡日繁香裏睡起一篇新與花為主人
　　南柯子〈塔院僧閣〉
　　矯矯千年鶴茫茫萬里風闌干三面看秋空背插浮屠千尺冷煙中　林塢村村暗溪流處處通此間何似玉霄𡶶遙望蓬萊依約曉雲東
　　臨江僊〈夜登小閣憶洛中舊遊〉
　　憶昔午橋橋上飲坐中多是豪英長溝流月去無聲杏花疎影裏吹笛到天明　二十餘年如一夢此身雖在堪驚閒登小閣看新晴古今多少事漁唱起三更





　　無住詞
　　欽定四庫全書
　　潄玉詞
　　宋　李清照　撰
　　鳳凰臺上憶吹簫〈閨情〉
　　香冷金猊被翻紅浪起來慵自梳頭任寶奩塵滿日上簾鈎生怕離懐別苦多少事欲説還休新來痩非干病酒不是悲秋　休休這回去也千萬遍陽闗也則難留念武陵人逺煙鎖秦樓惟有樓前流水應念我終日凝眸凝眸處從今又添一段新愁
　　聲聲慢〈秋情〉
　　㝷㝷覓覓冷冷清清淒淒慘慘戚戚乍煖還寒時𠉀最難將息三杯兩盞淡酒怎敵他曉來風急雁過也正傷心卻是舊時相識　滿地黃花堆積憔悴損如今有誰堪摘守着牕兒獨自怎生得黒梧桐更兼細雨到黃昏㸃㸃滴滴這次第怎一箇愁字了得
　　壺中天慢〈春情〉
　　蕭條庭院又斜風細雨重門須閉寵柳嬌花寒食近種種惱人天氣險韻詩成扶頭酒醒別是閒滋味征鴻過盡萬千心事難寄　樓上㡬日春寒簾垂四面玉欄杆慵倚被冷香銷新夢覺不許愁人不起清露晨流新桐初引多少遊春意日髙煙斂更看今日晴未
　　漁家傲〈記夢〉
　　天接雲濤連曉霧星河欲轉千帆舞彷彿夢魂歸帝所聞天語殷勤問我歸何處　我報路長嗟日暮學詩謾有驚人句九萬里風鵬正舉風休住蓬舟吹取三山去
　　一剪梅〈別愁〉
　　紅藕香殘玉簟秋輕解羅裳獨上蘭舟雲中誰寄錦書來鴈字回時月滿西樓花自飄零水自流一種相思兩處閑愁此情無計可消除才下眉頭卻上心頭
　　如夢令〈酒興〉
　　常記溪亭日暮沈醉不知歸路興盡晚回舟誤入藕花深處爭渡爭渡驚起一行鷗鷺
　　又
　　昨夜雨踈風驟濃睡不消殘酒試問巻簾人卻道海棠依舊知否知否應是綠肥紅瘦
　　醉花隂〈九日〉
　　薄霧濃雲愁永晝瑞腦銷金獸時節又重陽玉枕紗廚半夜涼初透　東籬把酒黃昏後有暗香盈䄂莫道不消魂簾巻西風人似黃花瘦
　　怨王孫〈春暮〉
　　夢斷漏悄愁濃酒惱寳枕生寒翠屏向曉門外誰掃殘紅夜來風　玉簫聲斷人何處春又去忍把歸期負此情此恨此際擬託行雲問東君
　　又〈春暮〉
　　帝里春晚重門深院草綠堦前暮天雁斷樓上遠信誰傳恨綿綿　多情自是多沾惹難𢬵捨又是寒食也鞦韆巷陌人靜皎月初斜浸梨花
　　蝶戀花〈離情〉
　　暖和風初破凍柳潤梅輕巳覺春心動酒意詩情誰與共淚融殘粉花鈿重　乍試夾衣金縷縫山枕欹斜枕損釵頭鳳獨抱濃愁無好夢夜䦨猶剪燈花弄
　　浣溪沙〈春暮〉
　　樓上晴天碧四垂樓前芳草接天涯勸君莫上最髙梯新筍看成堂下竹落花都上燕巢泥忍聽林表杜䳌
　　啼
　　又
　　髻子傷春懶更梳晚風庭院落梅初淡雲來徃月疎疎玉鴨薰爐閑瑞腦朱櫻斗帳掩流蘇通犀還解辟寒
　　無
　　又
　　繡面芙蓉一笑開斜飛寳鴨襯香腮眼波纔動被人猜一面風情深有韻半牋嬌恨寄幽懐月移花影約重
　　來
　　武陵春〈春晚〉
　　風住塵香花巳盡日晚倦梳頭物是人非事事休欲語淚先流　聞説雙溪春尚好也擬泛輕舟只恐雙溪舴艋舟載不動許多愁
　　㸃絳唇〈閨思〉
　　寂莫深閨柔腸一寸愁千縷惜春春去㡬㸃催花倚遍䦨干秪是無情緒人何處連天芳草望斷歸來路
　　雨中花〈閨情〉
　　素約小腰身不奈傷春疎梅影下晩粧新裊裊娉婷何様似一縷輕雲　歌巧動朱唇字字嬌嗔桃花深徑一通津悵望瑤臺清夜月還送歸輪
　　附
　　金石錄後序
　　予以建中辛巳歸趙氏時丞相作吏部侍郎家素貧儉德甫在太學每朔望謁告出質衣取半千錢歩入相國寺市碑文果實歸相對展玩咀嚼後二年從官便有窮盡天下古文竒字之志傳寫未見書買名人書畵古竒器有持徐熈牡丹圖求錢二十萬留信宿計無所出捲還之夫婦相向惋悵者數日及連守兩郡竭俸入以事鈆槧每獲一書即日勘挍裝緝得書畵彛鼎亦摩玩舒巻摘指疵病盡一燭為率故紙札精緻字畫全整冠於諸家毎飯罷坐歸來堂烹茶指堆積書史言某事在某書某巻第㡬葉第㡬行以中否勝負為飲茶先後中則舉盃大笑或至茶覆懐中不得飲而起凡書史百家字不刓缺本不誤者輒市之儲作副本靖康丙午德甫守淄川聞金人犯京師盈箱溢篋戀戀悵悵知其必不為巳物建炎丁未奔太夫人䘮南來既長物不能盡載乃先去書之印本重大者畫之多幅者器之無欵識者巳又去書之監本者畫之平常者器之重大者所載尚十五車連艫渡淮江其青州故第所鎻十間屋期以明年具舟載之又化為煨燼巳酉歳六月德甫駐家池陽獨赴行都自岸上望舟中告別予意甚惡呼曰如傳聞城中緩急奈何遙應曰從衆必不得巳先棄輜重次衣衾次書冊次巻軸次古器獨宋器者可自負抱與身俱存亡勿忘之徑馳馬去秋八月德甫以病不起時六宮徃江西予遣二吏部所存書二萬巻金石刻二千本先徃洪州至冬洪州陷遂盡委棄所謂連艫渡江者又散為雲煙矣獨餘輕小巻軸寫本李杜韓柳集世說鹽鐡論石刻數十副軸鼎鼐十數事及南唐書數篋偶在臥內巋然獨存上江既不可徃乃之台溫之衢之越之杭寄物於嵊縣庚戍春官軍收叛卒悉取去入故李將軍家巋然者十失五六猶有五七簏挈家寓越城一夕為盜穴壁負五簏去盡為呉説運使賤價得之僅存不成部帙殘書䇿數種忽閲此書如見故人因憶德甫在東萊靜治堂裝標初就芸籖縹帶束十巻作一帙日挍二巻䟦一巻此二千巻有題䟦者五百二巻耳今手澤如新墓木巳拱乃知有有必有無有聚必有散亦理之常又胡足道所以區區記其終始者亦欲為後世好古博雅者之戒雲〈{{{1}}}〉李易安賀人孿生啟中有雲無午未二時之分有伯仲兩楷之似既繫臂而繫足實難弟而難兄玉刻雙璋錦挑對褓註雲任文二子孿生德卿生於午道卿生於未張伯楷仲楷兄弟形狀無二白汲兄弟母不能辨以五色繩一繫於臂一繫於足〈漱玉集不載此啟見文粹補遺〉趙明誠㓜時其父將為擇婦明誠晝寢夢誦一書覺來惟憶三句雲言與司合安上巳脫芝芙草㧞以告其父其父為解曰女殆得能文詞婦也言與司合是詞字安上巳脫是女字芝芙草㧞是之夫二字非謂汝為詞女之夫乎後李翁以女女之即易安也果有文章易安結褵未久明誠即負笈逺遊易安殊不忍別覓錦帕書一剪梅詞以送之
　　易安以重陽醉花隂詞函致明誠明誠嘆賞自愧弗逮務欲勝之一切謝客㤀食㤀寢者三日夜得五十闋雜易安作以示友人陸德夫德夫玩之再三曰只三句絶佳明誠詰之答曰莫道不消魂簾捲西風人似黃花瘦政易安作也
　　宋人中塡詞李易安亦稱冠絶使在衣冠當與秦七黃九爭雄不獨雄於閨閣也其詞名潄玉集尋之未得聲聲慢一詞最為婉妙荃翁張端義貴耳集雲此詞首下十四箇疉字乃公孫大娘舞劎手本朝非無能詞之士未曾有下十四箇疉字者乃用文選諸賦格守着窓兒獨自怎生得黑此黒字不許第二人押又梧桐更兼細到黃昏㸃㸃滴滴四疉字又無斧㾗婦人中有此殆間氣也晩年自南渡後懐京洛舊事賦元宵永遇樂詞雲落月鎔金暮雲合璧巳自工緻至於染栁煙輕吹梅笛怨春意知㡬許氣象更好後疉雲於今憔悴風鬟霜鬢怕見夜間出去皆以尋常言語度入音律鍊句精巧者易平淡入妙者難山谷所謂以故為新以俗為雅者易安先得之矣張子韶對䇿有桂子飄香之語趙明誠妻李氏嘲之曰露花倒影栁三變桂子飄香張九成















　　漱玉詞
