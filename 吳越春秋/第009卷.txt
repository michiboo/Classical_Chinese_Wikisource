吳越春秋勾踐陰謀外傳第九

越王勾踐十年二月，越王深念遠思：侵辱於吳，蒙天祉福，得越國。
群臣教誨，各畫一策，辭合意同，勾踐敬從，其國已富。
反越五年，未聞敢死之友。或謂諸大夫愛其身、惜其軀者。乃登漸臺望觀其群臣有憂與否。相國范蠡、大夫種、句如之屬，儼然列坐，雖懷憂患，不形顏色。
越王即鳴鍾驚檄，而召群臣與之盟曰：「寡人獲辱受恥，上愧周王，下慚晉楚。幸蒙諸大夫之策，得返國修政，富民養士。而五年未聞敢死之士，雪仇之臣，柰何而有功乎？」群臣默然莫對者。越王仰天歎曰：「孤聞主憂臣辱，主辱臣死。今孤親被奴虜之厄，受囚破之恥，不能自輔，須賢任仁，然後討吳，重負諸臣，大夫何易見而難使也？」
於是計研年少官卑，列坐於後，乃舉手而趨，蹈席而前進曰：「謬哉，君王之言也！非大夫易見而難使，君王之不能使也。」
越王曰：「何謂？」
計研曰：「夫官位、財幣、金賞者，君之所輕也；操鋒履刃，艾命投死者，士之所重也。今王易財之所輕，而責士之所重，何其殆哉？」
於是越王默然不悅，面有愧色，即辭群臣，進計研而問曰：「孤之所得士心者何等？」
計研對曰：「夫君，人尊其仁義者，治之門也。士民者，君之根也。開門固根，莫如正身。正身之道，謹左右。左右者，君之所以盛衰者也。願王明選左右，得賢而已。昔太公九聲而足磻溪之餓人也，西伯任之而王；管仲，魯之亡囚，有貪分之毀，齊桓得之而霸。故傳曰：『失士者亡，得士者昌。』願王審於左右，何患群臣之不使也？」
越王曰：「吾使賢任能，各殊其事，孤虛心高望，冀聞報復之謀，今鹹匿聲隱形，不聞其語，厥咎安在？」
計研曰：「選賢實士，各有一等，遠使以難，以效其誠；內告以匿，以知其信；與之論事，以觀其智；飲之以酒，以視其亂；指之以使，以察其能；示之以色，以別其熊。五色以設，士盡其實，人竭其智。知其智，盡實，則君臣何憂？」
越王曰：「吾以謀士效實，人盡其智，而士有未盡進辭有益寡人也。」
計研曰：「范蠡明而知內，文種遠以見外。願王請大夫種與深議，則霸王之術在矣。」
越王乃請大夫種而問曰：「吾昔日受夫子之言，自免於窮厄之地。今欲奉不羈之計，以雪吾之宿讎，何行而功乎？」
大夫種曰：「臣聞高飛之鳥，死於美食；深泉之魚，死於芳餌。今欲伐吳，必前求其所好，參其所願，然後能得其實。」
越王曰：「人之所好雖其願，何以定而制之死乎？」
大夫種曰：「夫欲報怨復讎，破吳滅敵者，有九術，君王察焉？」
越王曰：「寡人被辱懷憂，內慚朝臣，外愧諸侯，中心迷惑，精神空虛，雖有九術，安能知之？」
大夫種曰：「夫九術者。湯文得之以王，桓穆得之以霸。其攻城取邑，易於脫屣。願大王覽之。」種曰：「一曰尊天事鬼以求其福；二曰重財幣以遺其君，多貨賄以喜其臣；三曰貴糴粟槁以虛其國，利所欲以疲其民；四曰遺美女以惑其心而亂其謀；五曰遺之巧工良材，使之起宮室以盡其財；六曰遺之諛臣，使之易伐；七曰彊其諫臣，使之自殺；八曰君王國富而備利器；九曰利甲兵以承其弊。凡此九術，君王閉口無傳，守之以神，取天下不難，而況於吳乎？」
越王曰：「善。」
乃行第一術，立東郊以祭陽，名曰東皇公，立西郊以祭陰，名曰西王母。祭陵山於會稽，祀水澤於江州。事鬼神一年，國不被災。越王曰：「善哉，大夫之術！願論其餘。」
種曰：「吳王好起宮室，用工不輟。王選名山神材，奉而獻之。」
越王乃使木工三千餘人入山伐木，一年，師無所幸。作士思歸，皆有怨望之心，而歌木客之吟。一夜天生神木一雙，大二十圍，長五十尋。陽為文梓，陰為楩柟，巧工施校，制以規繩，雕治圓轉，刻削磨礱，分以丹青，錯畫文章，嬰以白璧，鏤以黃金，狀類龍蛇，文彩生光。
乃使大夫種獻之於吳王，曰：「東海役臣臣孤勾踐使臣種敢因下吏聞於左右，賴大王之力，竊為小殿，有餘材，謹再拜獻之。」
吳王大悅。
子胥諫曰：「王勿受也。昔者，桀起靈臺，紂起鹿臺，陰陽不和，寒暑不時，五榖不熟，天與其災，民虛國變，遂取滅亡。大王受之，必為越王所戮。」
吳王不聽，遂受而起姑蘇之臺。三年聚材，五年乃成，高見二百里。行路之人，道死巷哭，不絕嗟嘻之聲：民疲士苦，人不聊生。
越王曰：「善哉，第二術也！」

十一年，越王深念永思，惟欲伐吳，乃請計研問曰：「吾欲伐吳，恐
不能破，早欲興師，惟問於子。」
計研對曰：「夫興師舉兵，必且內蓄五穀，實其金銀，滿其府庫，勵其甲兵。凡此四者，必察天地之氣，原於陰陽，明於孤虛，審於存亡，乃可量敵。」
越王曰：「『天地』、『存亡』，其要柰何？」
計研曰：「天地之氣，物有死生。原陰陽者，物貴賤也；明孤虛者，知會際也；審存亡者，別真偽也。」
越王曰：「何謂『死生』、『真偽』乎？」
計研曰：「春種八榖，夏長而養，秋成而聚，冬畜而藏。夫天時有生而不救種，是一死也；夏長無苗，二死也；秋成無聚，三死也；冬藏無畜，四死也。雖有堯舜之德，無如之何。夫天時有生，勸者老，作者少，反氣應數，不失厥理，一生也；留意省察，謹除苗穢，穢除苗盛，二生也；前時設備，物至則收，國無逋稅，民無失穗，三生也；倉已封塗，除陳入新，君樂臣歡，男女及信，四生也。夫陰陽者，太陰所居之歲留息，三年，貴賤見矣。夫孤虛者，謂天門地戶也。存亡者，君之道德也。」
越王曰：「何子之年少，於物之長也？」
計研曰：「有美之士，不拘長少。」
越王曰：「善哉，子之道也！」乃仰觀天文，集察緯宿，曆象四時。以下者上，虛設八倉，從陰收著，望陽出糶，筴其極計，三年五倍，越國熾富。勾踐歎曰：「吾之霸矣。善！計研之謀也。」

十二年，越王謂大夫種曰：「孤聞吳王淫而好色，惑亂沉湎，不領政
事，因此而謀，可乎？」
種曰：「可破。夫吳王淫而好色，宰嚭佞以曳心，往獻美女，其必受之。惟王選擇美女二人而進之。」越王曰：「善。」
乃使相者國中得薴蘿山鬻薪之女，曰西施、鄭旦。飾以羅榖，教以容步，習於土城，臨於都巷。三年學服而獻於吳。
乃使相國范蠡進曰：「越王勾踐竊有二遺女，越國洿下困迫，不敢稽留，謹使臣蠡獻之。大王不以鄙陋寢容，願納以供箕帚之用。」
吳王大悅，曰：「越貢二女，乃勾踐之盡忠於吳之證也。」
子胥諫曰：「不可，王勿受也。臣聞五色令人目盲，五音令人耳聾。昔桀易湯而滅，紂易文王而亡，大王受之，後必有殃。臣聞越王朝書不倦，晦誦竟夜，且聚敢死之士數萬，是人不死，必得其願；越王服誠行仁，聽諫進賢，是人不死，必成其名；越王夏被毛裘，冬禦絺綌，是人不死，必為對隙。臣聞賢士國之寶，美女國之咎：夏亡以妹喜，殷亡以妲己，周亡以褒姒。」吳王不聽，遂受其女。
越王曰：「善哉，第三術也。」

十三年，越王謂大夫種曰：「孤蒙子之術，所圖者吉，未嘗有不合也
。今欲復謀吳，柰何？」種曰：「君王自陳越國微鄙，年榖不登。願
王請糴，以入其意。天若棄吳，必許王矣。」
越乃使大夫種使吳，因宰嚭求見吳王。辭曰：「越國洿下，水旱不調，年榖不登，人民飢乏，道薦飢餒，願從大王請糴，來歲即復太倉，惟大王救其窮窘。」
吳王曰：「越王信誠守道，不懷二心，今窮歸愬，吾豈愛惜財寶，奪其所願？」
子胥諫曰：「不可。非吳有越，越必有吳。吉往則兇來。是養生寇而破國家者也。與之不為親，不與未成冤。且越有聖臣范蠡，勇以善謀，將有修飾攻戰，以伺吾間觀越王之使使來請糴者，非國貧民困而請糴也，以入吾國伺吾王間也。」
吳王曰：「寡人卑服越王而有其眾，懷其社稷以愧勾踐。勾踐氣服，為駕車，卻行馬前，諸侯莫不聞知。今吾使之歸國，奉其宗廟，復其社稷，豈敢有反吾之心乎？」
子胥曰：「臣聞：『士窮非難，抑心下人，其後有激人之色。』臣聞越王飢餓，民之困窮，可因而破也，今不用天之道，順地之理，而反輸之食，固君之命，狐雉之相戲也。夫狐卑體而雉信之，故狐得其誌而雉必死。可不慎哉？」
吳王曰：「勾踐國憂，而寡人給之以粟，恩往義來，其德昭昭，亦何憂乎？」
子胥曰：「臣聞：『狼子有野心，仇讎之人不可親。』夫虎不可餧以食，蝮蛇不恣其意。今大王捐國家之福，以饒無益之讎，棄忠臣之言，而順敵人之欲，臣必見越之破吳，豸鹿遊於姑胥之臺，荊榛蔓於宮闕。願王覽武王伐紂之事也。」
太宰嚭從旁對曰：「武王非紂王臣也？率諸侯以伐其君，雖勝殷，謂義乎？」
子胥曰：「武王即成其名矣。」
太宰嚭曰：「親戮主以為名，吾不忍也。」
子胥曰：「盜國者封侯，盜金者誅。令使武王失其理，則周何為三家之表？」
太宰嚭曰：「子胥為人臣，徒欲幹君之好，咈君之心以自稱滿，君何不知過乎？」
子胥曰：「太宰嚭固欲以求其親，前縱石室之囚，受其寶女之遺。外交敵國，內惑於君，大王察之，無為群小所侮。今大王譬若浴嬰兒，雖啼，無聽宰嚭之言。」
吳王曰：「宰嚭是。子無乃聞寡人言，非忠臣之道，類於佞諛之人？」
太宰嚭曰：「臣聞：『鄰國有急，千里馳救。』是乃王者封亡國之後，五霸輔絕滅之末者也。」
吳王乃與越粟萬石而令之曰：「寡人逆群臣之議而輸於越，年豐而歸寡人。」
大夫種曰：「臣奉使返越，歲登誠還吳貸。」
大夫種歸越，越國群臣皆稱萬歲。即以粟賞賜群臣及於萬民。
二年，越王粟稔，揀擇精粟而蒸還於吳，復還鬥斛之數，亦使大夫種歸之吳王。王得越粟長太息謂太宰嚭曰：「越地肥沃，其種甚嘉，可留使吾民植之。」於是吳種越粟，粟種殺而無生者，吳民大飢。越王曰：「彼以窮居，其可攻也？」大夫種曰：「未可，國始貧耳，忠臣尚在，天氣未見，須俟其時。」
越王又問相國范蠡曰：「孤有報復之謀，水戰則乘舟，陸行則乘輿，輿舟之利，頓於兵弩。今子為寡人謀事，莫不謬者乎？」范蠡對曰：「臣聞古之聖君，莫不習戰用兵，然行陣隊伍軍鼓之事，吉兇決在其工。今聞越有處女，出於南林，國人稱善。願王請之，立可見。」越王乃使使聘之，問以劍戟之術。
處女將北見於王，道逢一翁，自稱曰袁公。問於處女：「吾聞子善劍，願一見之。」女曰：「妾不敢有所隱，惟公試之。」於是袁公即拔箖箊竹，竹枝上枯槁，未折墮地，女即捷末。袁公操其本而刺處女。
處女應即入之，三入，因舉杖擊袁公。袁公則飛上樹，變為白猿。遂別去。
見越王，越王問曰：「夫劍之道則如之何？」女曰：「妾生深林之中，長於無人之野，無道不習，不達諸侯。竊好擊之道，誦之不休。妾非受於人也，而忽自有之。」越王曰：「其道如何？」女曰：「其道甚微而易，其意甚幽而深。道有門戶，亦有陰陽。開門閉戶，陰衰陽興。凡手戰之道，內實精神，外示安儀，見之似好婦，奪之似懼虎，布形候氣，與神俱往，杳之若日，偏如滕兔，追形逐影，光若彿仿，呼吸往來，不及法禁，縱橫逆順，直復不聞。斯道者，一人當百，百人當萬。王欲試之，其驗即見。」越王大悅，即加女號，號曰「越女。」乃命五校之隊長、高才習之，以教軍士。當此之時皆稱越女之劍。
於是范蠡復進善射者陳音。音，楚人也。越王請音而問曰：「孤聞子善射，道何所生？」
音曰：「臣，楚之鄙人，嘗步於射術，未能悉知其道。」
越王曰：「然願子一二其辭。」
音曰：「臣聞弩生於弓，弓生於彈，彈起古之孝子。」
越王曰：「孝子彈者柰何？」
音曰：「古者人民樸質，飢食鳥獸，渴飲霧露，死則裹以白茅，投於中野。孝子不忍見父母為禽獸所食，故作彈以守之，絕鳥獸之害。故歌曰：『斷竹，續竹，飛土，逐害』之謂也。於是神農皇帝弦木為弧，剡木為矢，弧矢之利，以威四方。黃帝之後，楚有弧父。弧父者，生於楚之荊山，生不見父母，為兒之時，習用弓矢，所射無脫。以其道傳於羿，羿傳逄蒙，逄蒙傳於楚琴氏，琴氏以為弓矢不足以威天下。當是之時，諸侯相伐，兵刃交錯，弓矢之威不能制服。琴氏乃橫弓著臂，施機設樞，加之以力，然後諸侯可服。琴氏傳之楚三侯，所謂句亶、鄂、章，人號麋侯、翼侯、魏侯也。自楚之三侯傳至靈王，自稱之楚累世，蓋以桃弓棘矢而備鄰國也。自靈王之後，射道分流，百家能人用莫得其正。臣前人受之於楚，五世於臣矣。臣雖不明其道，惟王試之。」
越王曰：「弩之狀何法焉？」
陳音曰：「郭為方城，守臣子也；教為人君，命所起也；牙為執法，守吏卒也；牛為中將，主內裹也；關為守禦，檢去止也；錡為侍從，聽人主也；臂為道路，通所使也；弓為將軍，主重負也；弦為軍師，禦戰士也；矢為飛客，主教使也；金為實敵，往不止也；衛為副使，正道裏也；又為受教，知可否也；縹為都尉，執左右也。敵為百死，不得駭也，鳥不及飛，獸不暇走，弩之所向，無不死也，臣之愚劣，道悉如此。」
越王曰：「願聞正射之道。」
音曰：「臣聞正射之道，道眾而微。古之聖人射，弩未發而前名其所中。臣未能如古之聖人，請悉其要。夫射之道，身若戴板，頭若激卵，左蹉，右足橫，左手若附枝，右手若抱兒，舉弩望敵，翕心咽煙，與氣俱發，得其和平，神定思去，去止分離，右手發機，左手不知，一身異教，豈況雄雌？此正射持弩之道也。」
「願聞望敵儀表，投分飛矢之道。」
音曰：「夫射之道，從分望敵，合以參連。弩有鬥石，矢有輕重，石取一兩，其數乃平，遠近高下，求之銖分。道要在斯，無有遺言。」
越王曰：「善。盡子之道，願子悉以教吾國人。」
音曰：「道出於天，事在於人，人之所習，無有不神。」
於是乃使陳音教士習射於北郊之外，三月，軍士皆能用弓弩之巧。
陳音死，越王傷之，葬於國西，號其葬所曰陳音山。
