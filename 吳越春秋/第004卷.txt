　　闔閭元年，始任賢使能，施恩行惠，以仁義聞於諸侯。仁未施，恩未行，恐國人不就，諸侯不信，乃舉伍子胥為行人，以客禮事之而與謀國政。闔閭謂子胥曰：「寡人慾彊國霸王，何由而可？」伍子胥膝進垂淚頓首曰：「臣楚國之亡虜也。父兄棄捐，骸骨不葬，魂不血食。蒙罪受辱來歸命於大王，幸不加戮，何敢與政事焉？」闔閭曰：「非夫子，寡人不免於縶禦之使；今幸奉一言之教，乃至於斯。何為中道生進退耶？」子胥曰：「臣聞謀議之臣，何足處於危亡之地，然憂除事定，必不為君主所親。」闔閭曰：「不然。寡人非子無所盡議，何得讓乎？吾國僻遠，顧在東南之地，險阻潤濕，又有江海之害；君無守禦，民無所依；倉庫不設，田疇不墾。為之奈何？」子胥良久對曰：「臣聞治國之道，安君理民是其上者。」闔閭曰：「安君治民，其術奈何？」子胥曰：「凡欲安君治民，興霸成王，從近制遠者，必先立城郭，設守備，實倉廩，治兵庫。斯則其術也。」闔閭曰：「善。夫築城郭，立倉庫，因地制宜，豈有天氣之數以威鄰國者乎？」子胥曰：「有。」闔閭曰：「寡人委計於子。」
　　子胥乃使相土嘗水，象天法地，造築大城。周迴四十七里，陸門八，以象天八風，水門八，以法地八聰。築小城，周十里，陵門三，不開東面者，欲以絕越明也。立閶門者，以象天門通閶闔風也。立蛇門者，以象地戶也。闔閭欲西破楚，楚在西北，故立閶門以通天氣，因復名之破楚門。欲東並大越，越在東南，故立蛇門以制敵國。吳在辰，其位龍也，故小城南門上反羽為兩鯢鱙以象龍角。越在巳地，其位蛇也，故南大門上有木蛇，北向首內，示越屬於吳也。
　　城郭以成，倉庫以具，闔閭復使子胥、屈蓋餘、燭傭習術戰騎射御之巧，未有所用，請干將鑄作名劍二枚。干將者，吳人也，與歐冶子同師，俱能為劍。越前來獻三枚，闔閭得而寶之，以故使劍匠作為二枚：一曰干將，二曰莫耶。莫耶，干將之妻也。
　　干將作劍，來五山之鐵精，六合之金英。候天伺地，陰陽同光，百神臨觀，天氣下降，而金鐵之精不銷淪流，於是干將不知其由。莫耶曰：「子以善為劍聞於王，使子作劍，三月不成，其有意乎？」干將曰：「吾不知其理也。」莫耶曰：「夫神物之化，須人而成，今夫子作劍，得無得其人而後成乎？」干將曰：「昔吾師作冶，金鐵之類不銷，夫妻俱入冶爐中，然後成物。至今後世，即山作冶，麻絰葌服，然後敢鑄金於山。今吾作劍不變化者，其若斯耶？」莫耶曰：「師知爍身以成物，吾何難哉！」於是干將妻乃斷髮剪爪，投於爐中，使童女童男三百人鼓橐裝炭，金鐵乃濡。遂以成劍，陽曰干將，陰曰莫耶，陽作龜文，陰作漫理。
　　干將匿其陽，出其陰而獻之。闔閭甚重。既得寶劍，適會魯使季孫聘於吳，闔閭使掌劍大夫以莫耶獻之。季孫拔劍之，鍔中缺者大如黍米。歎曰：「美哉，劍也！雖上國之師，何能加之！夫劍之成也，吳霸；有缺，則亡矣。我雖好之，其可受乎？」不受而去。
　　闔閭既寶莫耶，復命於國中作金鉤。令曰：「能為善鉤者，賞之百金。」吳作鉤者甚眾。而有人貪王之重賞也，殺其二子，以血舋金，遂成二鉤，獻於闔閭，詣宮門而求賞。王曰：「為鉤者眾而子獨求賞，何以異於眾夫子之鉤乎？」作鉤者曰：「吾之作鉤也，貪而殺二子，舋成二鉤。」王乃舉眾鉤以示之：「何者是也？」王鉤甚多，形體相類，不知其所在。於是鉤師向鉤而呼二子之名：「吳鴻，扈稽，我在於此，王不知汝之神也。」聲絕於口，兩鉤俱飛著父之胸。吳王大驚，曰：「嗟乎！寡人誠負於子。」乃賞百金。遂服而不離身。
　　六月，欲用兵，會楚之白喜來奔。吳王問子胥曰：「白喜何如人也？」子胥曰：「白喜者，楚白州犁之孫。平王誅州犁，喜因出奔，聞臣在吳而來也。」闔閭曰：「州犁何罪？」子胥曰：「白州犁，楚之左尹，號曰郤宛，事平王，平王幸之，常與盡日而語，襲朝而食。費無忌望而妒之，因謂平王曰：『王愛幸宛，一國所知，何不為酒一至宛家，以示群臣於宛之厚？』平王曰：『善。』乃具酒於郤宛之舍。無忌教宛曰：『平王甚毅猛而好兵，子必前陳兵堂下、門庭。』宛信其言，因而為之。及平王往而大驚，曰：『宛何等也？』無忌曰：『殆且有篡殺之憂，王急去之！事未可知。』平王大怒，遂誅郤宛。諸侯聞之，莫不歎息。喜聞臣在吳，故來。請見之。」
　　闔閭見白喜而問曰：「寡人國僻遠，東濱海。側聞子前人為楚荊之暴怒，費無忌之讒口，不遠吾國而來於斯將何以教寡人？」喜曰：「楚國之失虜，前人無罪，橫被暴誅。臣聞大王收伍子胥之窮厄，不遠千里故來歸命。惟大王賜其死。」闔閭傷之，以為大夫，與謀國事。
　　吳大夫被離承宴問子胥曰：「何見而信喜？」子胥曰：「吾之怨與喜同。子不聞河上歌乎？『同病相憐，同憂相救。』驚翔之鳥，相隨而集；瀨下之水，因復俱流；胡馬望北風而立，越鷰向日而熙。誰不愛其所近，悲其所思者乎？」被離曰：「君之言外也，豈有內意以決疑乎？」子胥曰：「吾不見也。」被離曰：「吾觀喜之為人，鷹視虎步，專功擅殺之性，不可親也。」子胥不然其言，與之俱事吳王。
　　二年，吳王前既殺王僚，又憂慶忌之在鄰國，恐合諸侯來伐。問子胥曰：「昔專諸之事，於寡人厚矣。今聞公子慶忌有計於諸侯，吾食不甘味，臥不安席，以付於子。」
　　子胥曰：「臣不忠無行，而與大王圖王僚於私室之中，今復欲討其子，恐非皇天之意。」
　　闔閭曰：「昔武王討，紂而後殺武庚，周人無怨色。今若斯議，何乃天乎？」
　　子胥曰：「臣事君王，將遂吳統，又何懼焉？臣之所厚，其人者，細人也。願從於謀。」
　　吳王曰：「吾之憂也，其敵有萬人之力，豈細人之所能謀乎？」 
　　子胥曰：「其細人之謀事，而有萬人之力也。」
　　王曰：「其為何誰？子以言之。」
　　子胥曰：「姓要名離。臣昔嘗見曾折辱壯士椒丘訢也。」
　　王曰：「辱之奈何？」
　　子胥曰：「椒丘訢者，東海上人也。為齊王使於吳，過淮津，欲飲馬於津。津吏曰：『水中有神，見馬即出，以害其馬。君勿飲也。』訢曰：『壯士所當，何神敢幹？』乃使從者飲馬於津，水神果取其馬，馬沒。椒丘訢大怒，袒裼持劍入水，求神決戰。連日乃出，眇其一目。遂之吳，會於友人之喪。訢恃其與水戰之勇也，於友人之喪席而輕傲於士大夫，言辭不遜，有陵人之氣。要離與之對坐。合坐不忍其溢於力也，時要離乃挫訢曰：『吾聞勇士之鬥也，與日戰不移表，與神鬼戰者不旋踵，與人戰者不達聲。生往死還，不受其辱。今子與神鬥於水，亡馬失御，又受眇目之病，形殘名勇，勇士所恥。不即喪命於敵而戀其生，猶傲色於我哉！』於是椒丘訢卒於詰責，恨怒並發，暝即往攻要離。於是要離席闌至舍，誡其妻曰：『我辱勇士椒丘訢於大家之喪，餘恨蔚恚，暝必來也，慎無閉吾門。』至夜，椒丘訢果往。見其門不閉，登其堂不關，入其室不守，放髮僵臥，無所懼。訢乃手劍而捽要離，曰：『子有當死之過者三，子知之乎？』離曰：『不知。』訢曰：『子辱我於大家之眾，一死也；歸不關閉，二死也；臥不守御，三死也。子有三死之過，欲無得怨。』要離曰：『吾無三死之過，子有三不肖之愧，子知之乎？』訢曰：『不知。』要離曰：『吾辱子於千人之眾，子無敢報，一不肖也；入門不咳，登堂無聲，二不肖也；前拔子劍，手挫捽吾頭，乃敢大言，三不肖也。子有三不肖而威於我，豈不鄙哉？』於是椒丘訢投劍而嘆曰：『吾之勇也，人莫敢眥占者，離乃加吾之上，此天下壯士也。』臣聞要離若斯，誠以聞矣。」
　　吳王曰：「願承宴而待焉。」 
　　子胥乃見要離曰：「吳王聞子高義，惟一臨之。」乃與子胥見吳王。
　　王曰：「子何為者？」要離曰：「臣國東千里之人，臣細小無力，迎風則僵，負風則伏。大王有命，臣敢不盡力！」吳王心非子胥進此人，良久默然不言。要離即進曰：「大王患慶忌乎？臣能殺之。」王曰：「慶忌之勇，世所聞也。筋骨果勁，萬人莫當。走追奔獸，手接飛鳥，骨騰肉飛，拊膝數百里。吾嘗追之於江，駟馬馳不及，射之闇接，矢不可中。今子之力不如也。」要離曰：「王有意焉，臣能殺之。」王曰：「慶忌明智之人，歸窮於諸侯，不下諸侯之士。」要離曰：「臣聞安其妻子之樂，不盡事君之義，非忠也；懷家室之愛，而不除君之患者，非義也。臣詐以負罪出奔，願王戮臣妻子，斷臣右手，慶忌必信臣矣。」王曰：「諾。」
　　要離乃詐得罪出奔，吳王乃取其妻子，焚棄於市。
　　要離乃奔諸侯而行怨言，以無罪聞於天下。遂如衛，求見慶忌。見曰：「闔閭無道，王子所知。今戮吾妻子，焚之於市，無罪見誅。吳國之事，吾知其情，願因王子之勇，闔閭可得也。何不與我東之於吳？」慶忌信其謀。
　　後三月，揀練士卒，遂之吳。將渡江於中流，要離力微，坐與上風，因風勢以矛鉤其冠，順風而刺慶忌，慶忌顧而揮之，三捽其頭於水中，乃加於膝上，「嘻嘻哉！天下之勇士也！乃敢加兵刃於我。」左右欲殺之，慶忌止之，曰：「此是天下勇士。豈可一日而殺天下勇士二人哉？」乃誡左右曰：「可令還吳，以旌其忠。」於是慶忌死。
　　要離渡至江陵，愍然不行。從者曰：「君何不行？」要離曰：「殺吾妻子，以事吾君，非仁也；為新君而殺故君之子，非義也。重其死，不貴無義。今吾貪生棄行，非義也。夫人有三惡以立於世，吾何面目以視天下之士？」言訖遂投身於江，未絕，從者出之。要離曰：「吾寧能不死乎？」從者曰：「君且勿死，以俟爵祿。」要離乃自斷手足，伏劍而死。
　　三年，吳將欲伐楚，未行。伍子胥、白喜相謂曰：「吾等為王養士，畫其策謀，有利於國，而王故伐楚。出其令，託而無興師之意，奈何？」
　　有頃，吳王問子胥、白喜曰：「寡人慾出兵於二子，何如？」
　　子胥、白喜對曰：「臣願用命。」
　　吳王內計二子皆怨楚，深恐以兵往破滅而已。登臺向南風而嘯，有頃而嘆，群臣莫有曉王意者。子胥深知王之不定，乃薦孫子於王。 
　　孫子者，名武，吳人也，善為兵法。辟隱深居，世人莫知其能。胥乃明知鑒辯，知孫子可以折衝銷敵，乃一旦與吳王論兵，七薦孫子。吳王曰：「子胥託言進士，欲以自納。」
　　
　　而召孫子，問以兵法，每陳一篇，王不知口之稱善。其意大悅。問曰：「兵法寧可以小試耶？」孫子曰：「可，可以小試於後宮之女。」王曰：「諾。」孫子曰：「得大王寵姬二人以為軍隊長，各將一隊。」令三百人皆被甲兜鍪，操劍盾而立，告以軍法，隨鼓進退，左右迴旋，使知其禁。乃令曰：「一鼓皆振，二鼓操進，三鼓為戰形。」於是宮女皆掩口而笑。孫子乃親自操枹擊鼓，三令五申，其笑如故。孫子顧視諸女，連笑不止。孫子大怒，兩目忽張，聲如駭虎，髮上衝冠，項旁絕纓。顧謂執法曰：「取鈇鑕。」孫子曰：「約束不明，申令不信，將之罪也。既以約束，三令五申，卒不卻行，士之過也。軍法如何？」執法曰：「斬！」武乃令斬隊長二人，即吳王之寵姬也。吳王登臺觀望，正見斬二愛姬，馳使下之令曰：「寡人已知將軍用兵矣。寡人非此二姬食不甘味，宜勿斬之。」孫子曰：「臣既已受命為將，將法在軍，君雖有令，臣不受之。」孫子復撝鼓之，當左右進退，迴旋規矩，不敢瞬目，二隊寂然無敢顧者。於是乃報吳王，曰：「兵已整齊，願王觀之，惟所欲用，使赴水火猶無難矣，而可以定天下。」吳王忽然不悅，曰：「寡人知子善用兵，雖可以霸，然而無所施也。將軍罷兵就舍，寡人不願。」孫子曰：「王徒好其言，而不用其實。」
　　子胥諫曰：「臣聞，兵者凶事，不可空試。故為兵者，誅伐不行，兵道不明。今大王虔心思士，欲興兵戈以誅暴楚，以霸天下而威諸侯，非孫武之將，而誰能涉淮踰泗，越千里而戰者乎？」於是吳王大悅，因鳴鼓會軍，集而攻楚。孫子為將，拔舒，殺吳亡將二公子蓋餘、燭傭。謀欲入郢，孫武曰：「民勞，未可，恃也。」
　　楚聞吳使孫子、伍子胥、白喜為將，楚國苦之，群臣皆怨，咸言費無忌讒殺伍奢、白州犁，而吳侵境，不絕於寇，楚國群臣有一朝之患。於是司馬成乃謂子常曰：「太傅伍奢，左尹白州犁，邦人莫知其罪，君與王謀誅之，流謗於國，至於今日，其言不絕，誠惑之。蓋聞仁者殺人以掩謗者，猶弗為也。今子殺人以興謗於國，不亦異乎？夫費無忌，楚之讒口，民莫知其過。今無辜殺三賢士，以結怨於吳，內傷忠臣之心，外為鄰國所笑。且郤伍之家，出奔於吳，吳新有伍員、白喜，秉威銳志，結讎於楚。故彊敵之兵，日駭楚國，有事，子即危矣。夫智者除讒以自安，愚者受佞以自亡。今子受讒，國以危矣。」子常曰：「是曩之罪也，敢不圖之。」九月，子常與昭王共誅費無忌，遂滅其族，國人乃謗止。
　　吳王有女滕玉，因謀伐楚，與夫人及女會蒸魚，王前嘗半而與女，女怒曰：「王食魚辱我，不忘久生。」乃自殺。闔閭痛之，葬於國西閶門。外鑿池積土，文石為槨，題湊為中，金鼎玉杯、銀樽珠襦之寶，皆以送女。乃舞白鶴於吳市中，令萬民隨而觀之，還使男女與鶴俱入羨門，因發機以掩之。殺生以送死，國人非之。
　　湛盧之劍，惡闔閭之無道也，乃去而出，水行如楚。
　　楚昭王臥而寤得吳王湛盧之劍於床。昭王不知其故，乃召風湖子而問曰：「寡人臥覺而得寶劍，不知其名，是何劍也？」風湖子曰：「此謂湛盧之劍。」昭王曰：「何以言之？」風湖子曰：「臣聞吳王得越所獻寶劍三枚：一曰魚腸，二曰磐郢，三曰湛盧。魚腸之劍，已用殺吳王僚也；磐郢以送其死女；今湛盧入楚也。」昭王曰：「湛盧所以去者何也？」風湖子曰：「臣聞越王元常使歐冶子造劍五枚以示薛燭，燭對曰：『魚腸劍逆理不順，不可服也，臣以殺君，子以殺父。』故闔閭以殺王僚。『一名磐郢，亦曰豪曹，不法之物，無益於人。』故以送死。『一名湛盧，五金之英，太陽之精，寄氣託靈，出之有神，服之有威，可以折衝拒敵。然人君有逆理之謀，其劍即出，故去無道以就有道。』今吳王無道，殺君謀楚，故湛盧入楚。」昭王曰：「其直幾何？」風湖子曰：「臣聞此劍在越之時，客有酬其直者：有市之鄉三十，駿馬千匹，萬戶之都二。是其一也。薛燭對曰：『赤堇之山已令無雲，若耶之溪深而莫測，群臣上天，歐冶死矣。雖傾城量金，珠玉盈河，猶不能得此寶，而況有市之鄉，駿馬千匹，萬戶之都，何足言也？』」昭王大悅，遂以為寶。
　　闔閭聞楚得湛盧之劍，因斯發怒，遂使孫武、伍胥、白喜伐楚。子胥陰令宣言於楚曰：「楚用子期為將，吾即得而殺之；子常用兵，吾即去之。楚聞之，因用子常，退子期。吳拔六與潛二邑。
　　五年，吳王以越不從伐楚，南伐越。越王元常曰：「吳不信前日之盟，棄貢賜之國，而滅其交親。」闔閭不然其言，遂伐，破檇里。
　　六年，楚昭王使公子囊瓦伐吳，報潛、六之役。吳使伍胥、孫武擊之，圍於豫章。吳王曰：「吾欲乘危入楚都而破其郢，不得入郢，二子何功？」
　　於是圍楚師於豫章，大破之。遂圍巢，克之，獲楚公子繁以歸為質。
　　九年，吳王謂子胥、孫武曰：「始子言郢不可入，今果何如？」二將曰：「夫戰，借勝以成其威，非常勝之道。」吳王曰：「何謂也？」
　　二將曰：「楚之為兵，天下彊敵也。今臣與之爭鋒，十亡一存，而王入郢者，天也，臣不敢必。」吳王曰：「吾欲復擊楚，奈何而有功？」伍胥、孫武曰：「囊瓦者，貪而多過於諸侯，而唐、蔡怨之。王必伐，得唐、蔡，何怨？」二將曰：「昔蔡昭公朝於楚，有美裘二枚，善珮二枚，各以一枚獻之昭王。王服之以臨朝。昭公自服一枚。子常欲之，昭公不與，子常三年留之，不使歸國。唐成公朝楚，有二文馬，子常欲之，公不與，亦三年止之。唐成相與謀從成公從者，請馬以贖成公，飲從者酒，醉之，竊馬而獻子常，常乃遣成公歸國。群臣誹謗曰：『君以一馬之故，三年自囚，願賞竊馬之功。』於是成公常思報楚，君臣未嘗絕口。蔡人聞之，固請獻裘珮於子常，蔡侯得歸。如晉告訴，以子元與太子質而請伐楚。故曰得唐、蔡而可伐楚。」
　　吳王於是使使謂唐、蔡曰：「楚為無道，虐殺忠良，侵食諸侯，困辱二君，寡人慾舉兵伐楚，願二君有謀。唐侯使其子乾為質於吳，三國合謀伐楚。舍兵於淮汭，自豫章與楚夾漢水為陣。子常遂濟漢而陣，自小別山至於大別山。三不利，自知不可進，欲奔亡。史皇曰：「今子常無故與王共殺忠臣三人，天禍來下，王之所致。」子常不應。
　　十月，楚二師陣於柏舉。闔閭之弟夫概晨起請於闔閭曰：「子常不仁，貪而少恩，其臣下莫有死志，追之，必破矣。」闔閭不許。夫概曰：「所謂臣行其志，不待命者，其謂此也。」遂以其部五千人擊子常。大敗走，奔鄭，楚師大亂，吳師乘之，遂破楚眾。楚人未濟漢，會楚人食，吳因奔而擊破之雍滯。五戰，徑至於郢。
　　王追於吳寇，出固將亡，與妹季芊出河濉之間。楚大夫尹固與王同舟而去。
　　吳師遂入郢，求昭王，王涉濉，濟江，入於雲中。暮宿，群盜攻之，以戈擊王頭，大夫尹固隱王，以背受之，中肩。王懼，奔鄖。大夫鍾建負季芊以從。
　　鄖公辛得昭王大喜，欲還之，其弟懷怒曰：「昭王是我讎也！」欲殺之。謂其兄辛曰：「昔平王殺我父，吾殺其子，不亦可乎？」辛曰：「君討其臣，敢讎之者？夫乘人之禍，非仁也；滅宗廢祀，非孝也；動無令名，非智也。」懷怒不解。辛陰與其季弟巢以王奔隨。
　　吳兵逐之，謂隨君曰：「周之子孫在漢水上者，楚滅之。謂天報其禍，加罰於楚，君何寶之？周室何罪而隱其賊？能出昭王，即重惠也。」隨君卜昭王與吳王不吉，乃辭吳王曰：「今隨之僻小，密近於楚，楚實存我，有盟，至今未改。若今有難而棄之？今且安靜楚，敢不聽命？」吳師多其辭，乃退。
　　是時，大夫子期雖與昭王俱亡，陰與吳師為市，欲出昭王。王聞之，得免，即割子期心，以與隨君盟而去。
　　吳王入郢，止留。伍胥以不得昭王，乃掘平王之墓，出其屍，鞭之三百，左足踐腹，右手抉其目，誚之曰：「誰使汝用讒諛之口，殺我父兄，豈不冤哉？」即令闔閭妻昭王夫人，伍胥、孫武、白喜亦妻子常、司馬成之妻，以辱楚之君臣也。
　　遂引軍擊鄭，鄭定公前殺太子建而困迫子胥。自此，鄭定公大懼，乃令國中曰：「有能還吳軍者，吾與分國而治。」漁者之子應募曰：「臣能還之。不用尺兵斗糧，得一橈而行歌道中，即還矣。」公乃與漁者之子橈。子胥軍將至，當道扣橈而歌曰：「蘆中人。」如是再。子胥聞之，愕然大驚，曰：「何等謂與語，公為何誰矣？」曰：「漁父者子。吾國君懼怖，令於國：有能還吳軍者，與之分國而治。臣念前人與君相逢於途，今從君乞鄭之國。」子胥歎曰：「悲哉！吾蒙子前人之恩，自致於此。上天蒼蒼，豈敢忘也？」於是乃釋鄭國，還軍守楚，求昭王所在日急。
　　申包胥亡在山中，聞之，乃使人謂子胥曰：「子之報讎，其以甚乎？子，故平王之臣，北面事之。今於僇屍之辱，豈道 之極乎？」子胥曰：「為我謝申包胥，曰：日暮路遠，倒行而逆施之於道也。」
　　申包胥知不可，乃之於秦，求救楚。晝馳夜趨，足踵蹠劈，裂裳裹膝，鶴倚哭於秦庭，七日七夜，口不絕聲。秦桓公素沉湎，不恤國事。申包胥哭已，歌曰：「吳為無道，封豕長蛇，以食上國，欲有天下，政從楚起。寡君出在草澤，使來告急。」如此七日。桓公大驚：「楚有賢臣如是。吳猶欲滅之？寡人無臣若斯者，其亡無日矣。」為賦無衣之詩，曰：「豈曰無衣，與子同袍。王於興師，與子同仇。」
　　包胥曰：「臣聞戾德無厭，王不憂鄰國疆場之患？逮吳之未定，王其取分焉。若楚遂亡，於秦何利？則亦亡君之土也。願王以神靈存之，世以事王。」秦伯使辭焉，曰：「寡人聞命矣。子且就館，將圖而告。」包胥曰：「寡君今在草野，未獲所伏，臣何敢即安？」復立於庭，倚牆而哭，日夜不絕聲，水不入口。秦伯為之垂涕，即出師而送之。
　　十年，秦師未出，越王元常恨闔閭破之檇里，興兵伐吳。吳在楚，越盜掩襲之。
　　六月，申包胥以秦師至，秦使公子子蒲、子虎率車五百乘救楚擊吳。二子曰：「吾未知吳道。」使楚師前與吳戰，而即會之，大敗夫概。
　　七月，楚司馬子成、秦公子子蒲，與吳王相守，私以間兵伐唐，滅之。子胥久留楚求昭王，不去。
　　夫概師敗，卻退。九月，潛歸，自立為吳王。闔閭聞之，乃釋楚師，欲殺夫概，奔楚，昭王封夫概於棠溪，闔閭遂歸。
　　子胥、孫武、白喜留，與楚師於淮澨，秦師又敗吳師。楚子期將焚吳軍，子西曰：「吾國父兄身戰，暴骨草野焉，不收又焚之，其可乎？」子期曰：「亡國失眾，存沒所在，又何殺生以愛死？死如有知，必將乘煙起而助我；如其無知，何惜草中之骨而亡吳國？」遂焚而戰，吳師大敗。
　　子胥等相謂曰：「彼楚雖敗我餘兵未有所損我者。」孫武曰：「吾以吳干戈西破楚，逐昭王而屠荊平王墓，割戮其屍， 亦已足矣。」子胥曰：「自霸王以來，未有人臣報讎如此者也。行，去矣！」
　　吳軍去後，昭王反國。樂師扈子非荊王信讒佞，殺伍子奢、白州犁而寇不絕於境，至乃掘平王墓，戮屍奸喜，以辱楚君臣；又傷昭王困迫，幾為天下大鄙，然已愧矣，乃援琴為楚作窮劫之曲，以暢君之迫厄之暢達也。其詞曰：「王耶王耶何乖烈，不顧宗廟聽讒孽，任用無忌多所殺，誅夷白氏族幾滅。二子東奔適吳越，吳王哀痛助忉怛，垂涕舉兵將西伐，伍胥、白喜、孫武決。三戰破郢王奔發，留兵縱騎虜荊闕，楚荊骸骨遭發掘，鞭辱腐屍恥難雪！幾危宗廟社稷滅，嚴王何罪國幾絕。卿士悽愴民惻悷，吳軍雖去怖不歇。願王更隱撫忠節，勿為讒口能謗褻。」昭王垂涕，深知琴曲之情，扈子遂不復鼓矣。
　　子胥等過溧陽瀨水之上，乃長太息曰：「吾嘗飢於此，乞食於一女子，女子飼我，遂投水而亡。將欲報以百金，而不知其家。」乃投金水中而去。
　　有頃，一老嫗行哭而來，人問曰：「何哭之悲？」嫗曰：「吾有女子，守居三十不嫁。往年擊綿於此，遇一窮途君子而輒飯之，而恐事泄，自投於瀨水。今聞伍君來，不得其償，自傷虛死，是故悲耳。」人曰：「子胥欲報百金，不知其家，投金水中而去矣。」嫗遂取金而歸。
　　子胥歸吳，吳王聞三師將至，治魚為鱠，將到之日，過時不至，魚臭。須臾子胥至，闔閭出鱠而食，不知其臭，王復重為之，其味如故。吳人作鱠者，自闔閭之造也。
　　諸將既從還楚，因更名閶門曰破楚門。復謀伐齊，齊子使女為質於吳，吳王因為太子波聘齊女。女少思齊，日夜號泣，因乃為病。闔閭乃起北門，名曰望齊門，令女往遊其上。女思不止，病日益甚，乃至殂落。女曰：「令死者有知，必葬我於虞山之巔，以望齊國。」闔閭傷之，正如其言，乃葬虞山之巔。
　　是時太子亦病而死，闔閭謀擇諸公子可立者，未有定計。波太子夫差日夜告於伍胥曰：「王欲立太子，非我而誰當立？此計在君耳。」伍子胥曰：「太子未有定，我入則決矣。」
　　闔閭有頃召子胥，謀立太子，子胥曰：「臣聞祀廢於絕後，興於有嗣。今太子不祿，早失侍御，今王欲立太子者，莫大乎波秦之子夫差。」闔閭曰：「夫愚而不仁，恐不能奉統於吳國。」子胥曰：「夫差信以愛人，端於守節，敦於禮義。父死子代，經之明文。」闔閭曰：「寡人從子。」
　　立夫差為太子，使太子屯兵守楚留止，自治宮室：立射臺於安里，華池在平昌，南城宮在長樂。闔閭出入游臥，秋冬治於城中，春夏治於城外，治姑蘇之臺。旦食(魚且)山，晝游蘇臺，射於鷗陂，馳於游臺，興樂石城，走犬長洲，斯止闔閭之霸時。
　　於是太子定，因伐楚，破師，拔番。楚懼吳兵復往，乃去郢徙於蒍若。當此之時，吳以子胥、白喜、孫武之謀，西破彊楚，北威齊晉，南伐於越。
