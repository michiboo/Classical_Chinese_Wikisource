
二室凌青天，三花含紫煙。
中有蓬海客，宛疑麻姑仙。
道在喧莫染，跡高想已綿。
時餐金鵝蘂，屢讀青苔篇。
八極恣遊憩，九垓長周旋。
下瓢酌潁水，舞鶴來伊川。
還歸空山上，獨拂秋霞眠。
蘿月掛朝鏡，松風鳴夜弦。
潛光隱嵩嶽，錬魄棲雲幄。
霓裳何飄颻，鳳吹轉緜邈。
願同西王母，下顧東方朔。
紫書儻可傳，銘骨誓相學。

