元陳櫟撰。櫟有《書傳纂疏》，已著錄。此其隨筆劄記之文也。雖多談義理，而頗兼考證，於宋末元初諸人，各舉其學問之源流，文章之得失，非泛泛託諸空言者。其謂陳安卿為朱門第一人、黃直卿及李方子多有差處；謂楊誠齋亦間氣所生，何可輕議；謂劉辰翁父喪七年不除為好怪釣名，尤平情之論，不規規於門戶之見者矣。櫟《定宇集》前載有年表一卷，稱至治三年年七十二作《勤有堂記》，則是書當成於晚年。然其記集中不載，而集末別有朱升記一篇，述其曾孫鎜之言曰：辛勤三十年，始有此室廬，韓公詩也。詩書勤乃有，亦韓公詩也。觀吾家堂名者，惑而弗辯，請為記以昭之雲雲。詳其詞意，主於櫟夫婦辛勤，以有此堂。蓋宋末建陽余氏書坊亦名曰勤有堂，故有是辯歟。
學者規模貴大，工夫貴密。規模不大而工夫徒密，則狹隘而無以受道之廣大；工夫不密而規模徒大，則疏略而無以造道之精微。譬如一片屋，間架大矣，而無門無壁，是何等屋；裏面雖繪飾極好，而間架卑陋，又何足取？
學者少年不要十分英發，如王弼註《易》，固自不是，然亦不易，僅二十四歲而死。晉時人只一句說得好，便見稱於世，其清虛無實也如此。
陳安卿當為朱門第一人，看道理不差，其文字純正明暢。黃直卿、李敬子多有差處。
方虛谷自稱子方子，此習於世俗而不考古人之過也。取何休《公羊傳註》一看，則不敢下矣。為趙某作《翠侍題詠序》，稱其人為子趙子，他亦何敢當！朱文公只稱子周子、子張子、子程子，別稱何人？
江事天頗有見識，但平生有一件不是，見土木偶直溺之。程子謂凡有人形者，皆當敬之，豈可如此？能不信他便好了。
真西山之學，自詞章成後，方用力於性理。
《關尹子》書，乃三國六朝以後人托為之，竊《老》、《莊》之近似，而雜之以術數之小巧者。其說亦有可喜者，有一節雲：「人之少也，當佩乎父兄之教；人之壯也，當達乎朋友之箴；人之老也，當警乎少壯之說。」老警乎少壯之說，他書之所罕言。人之老也，智慮有昏耄之漸，豈可恃其年高而忽少壯之言哉？師老成，此為少者言之；警少壯，此為老者言之。
江古心《江東漕司勸農文》有雲：「良農竭力盡分，勝如士大夫文貌虛偽。」此語深可喜。
人之情偽無限，只如呂成公所謂「彼之詐雖萬而不足，我之誠守一而有餘」；又如孔子所謂「不逆詐，不億不信，抑亦先覺者，是賢乎」，要說先識破他。
程文簡公泰之（大昌），窮經考古之學極高，乃侄正惠公從元卓之文固善，官至同知樞密。
胡季隨學於朱子，讀《孟子》至「於心獨無所同然」一句，朱子問如何解，季隨以所見對。朱子以為非，且謂其讀書疏莽，季隨苦思成疾。要之亦不必如此。且丟下在此，別去理會，或可因彼而明此。
世俗相襲稱朱子為文公先生，繆甚。文公自是謚，下面如何添得「先生」字，晦庵先生可也。
今人多是外有餘而內全無，虛驕輕剽，若此者不可學。其高於我者當學之，溫、良、恭、儉、讓，都要學，切不可謂能動筆便自負。大抵自下者，人必高之；自高者，人必下之。
士不可以不宏毅，作下工夫說，虛谷把作氣質說，誤矣。
今人多就皮膚枝葉上用工，雖曹宏齋亦然。後來於本原上用工，終不甚深厚。此公天資高，虛谷又是一樣宏闊之高。宏齋於時文一邊見滋味深；陳了翁稟天地間純剛至正之氣，躬行過於致知，作詩似非當行。
宏齋每歸休寧，其族人爭相留款。公曰：「吃無錢之酒食，害有益之光陰。」遂亟去。
學朱子之學，而精到似程勿齋者甚少。此公才質鈍，只是勤。其文字頗絮煩，學問精到，絮煩得好。
範稱發（名起，居休寧。自號尺山老人，著《井觀雜說》，多不足取，姑摘其中二條於此）曰：「古者有兩子我。太史公曰，宰我為臨菑大夫，與田常作亂，以夷其族，孔子恥之。《孔子家語》同辭。《家語》後《史記》出，想孔猛（作《家語》）、王肅（註《家語》）為司馬遷所誤耳。」按《左氏傳·哀公十四年》闞止、子我事齊簡公，與陳恆爭寵，屬徒攻公宮，不勝被殺。夫宰予在聖門雖累遭訶斥，然而言語居四科之次，與子貢並稱，必不至弄兵君側，以速大禍；況子路及難，夫子且哭問拜吊，至於覆醢齊之亂，夫子請討，《魯論》與《左氏》，備載顛末。今子我身戕族夷，禍逾子路，而無一言及之，豈聖人師生之情，獨藐於子我哉？假使不悲其死，亦當有以責其死矣。然則王肅受誤於孔猛，孔猛受誤於太史公，而太史公受誤於子我之名歟。班固以文直事核（史遷贊）、博物洽聞（劉高贊）許之，在愚其敢輕訾。然尚論古之人者，不知其人可乎？
柳子厚《漁翁詩》：「漁翁夜傍西巖宿，曉汲清湘然楚竹。煙消日出不見人，款乃一聲山水綠。」南城童宗《說音》註：款，音襖。乃，音靄。新安張敦頤《音辯》亦無異說。今按《玉篇》、《類篇》、《廣韻》、《集韻》：款，從矣從欠，倚亥反，相應聲也。乃，曩亥反（此字之本音），語辭也。皆無襖靄音者。文簡程公《演繁露》謂舟人於歌聲之外，別出一聲，以互相其所歌。今徽、嚴間舟行，猶聞其如此。若然，則倚亥、曩亥二反，正似舟人相歌之聲，又何必於篇韻外，特創二音而後為得耳。
方虛谷文雲：「學者臨川而四明，文也永康而東嘉。」臨川，撫州郡望。陸象山，撫州人。象山之門人，慈湖楊簡敬仲，四明人。四明，明州慶元府也。陳亮同甫，婺州永康人。葉水心，溫州人，溫州郡望東嘉。水心雖非同甫門人，然亦與之遊從。同甫之墓，水心銘之。有雲：「我覺子覺，詆濂喝洛。」黃直卿、李敬子之守可移乎？象山之學，實流為禪，專以覺悟訓學者。以我之覺，期子之覺，而詆斥濂溪周子、伊洛程子之學，有禪家呵佛罵祖意。黃幹，字直卿。李公謹，字敬子。皆朱子門人上足，能守朱子之學，而不為象山所移者也。其間同門亦間有所為移者矣。水心自建康帥閫病歸，不復出，大肆力於碑銘記文，四方甚重之。陳筠窗，名耆卿，字壽老。吳荊溪，名子良，字明輔。二人皆宗水心，為文雖奔走其後而追之，終莫能繼。此見乾淳間有此樣學問文章，皆不以正理為主者也。
所謂稚變而來，老化而去。天地間萬形，皆自無而變為有，自有而化為無。物之稚者，自無變有而來；物之老者，自有化無而去。來，生也，至而伸也；去，死也，返而歸也。此八字括盡人物死生始終之理。
程泰之《禹貢圖》，不愜人意，不能使人一見瞭然。其所指山水地名，徒添出後來者，愈使人惑亂，可無。
《夷堅誌》乃容齋洪景盧（邁，又號野處，謚文敏公）藉以演史筆，虛誕荒幻，明明如此。今謂《莊》、《列》為虛誕荒幻而廢之可乎？此二字出《列子》「夷堅聞而誌之」一句，謂未嘗見其事而記之耳。夷堅，即《左傳》中所謂庭堅，即臯陶也。凡三十二誌。趙與時《賓退錄》述其序意甚詳，說「夷堅」二字亦一序。今坊中所刊，僅四五卷，後面多有益於人，不盡荒誕，惜無原本。
宏齋文字中，屢用「軼」字。嘗面問之。雲：「滿字之意。」問所從來，雲見人用之，卻不言何人。按《左傳》：「彼徒我車，懼其侵軼我也。」乃車相逾過之意，未見滿字之訓。既未知所本，不如勿用。愚按軼字，亦、疊、轍三音。《莊子》：「奔軼絕塵。」楊子《河東賦》：「軼五帝之遐邇」，「王褒有軼才」。東坡《始皇扶蘇論》：「鞅自以為軼堯舜而駕湯武。」洪光弼皓《中和堂記》：「今天子紹開中興，遠軼孝宣。」皆超過之義。所謂土然而居，恐只是塊然而處之意。風然而休，恐只是轉文其去也風休之意。乃是以死字實字作活字虛字用之，然大奇矣，不可為法。
劉辰翁，字會孟，號須溪，江古心之愛友；文字有好議論，惜無全篇純雅者。其學不自朱子來，是其天資高，後來漸漸迂僻。如註杜詩，多說得迂晦，教人費力解說，可怒。其人好怪，父喪七年不除，以此釣名。
楊誠齋亦閑氣所生，何可輕議。其詩文有無限好語，亦有不愜人意處。文過奇帶輕相處，蓋自《莊子》來。
程文簡公《易老通言》，光宗喜《老子》，此書投合光宗。其強合處節去，其單解《老子》處自好。
文所以明理，必明理然後能作文，必講學然後能明理。講學當於何下手？不出乎讀六經、四書而已。六經非大儒不能盡通，初學且先通一經；四書亦當讀之有次序。文公定法，先《大學》，次《語》，次《孟》，末及《中庸》。今皆當按此用功精熟，以看四書。窮一經，然後讀典雅程文以則效之，又求之古文以助其文氣，曉其文法。雖大儒教人，亦不過如此而已。
《論孟集註》，只在熟讀精思，貫穿透徹而已。先且要記得一部四書在我胸中，不靠印本，提一段首句，便沖口念得下面細字，然後卻問自得之妙。所謂自得之妙，在各人自得，談不容聲，難以語人也。
黃山谷雲，由杜子美以來，四百餘年，斯文委地。文章之士，隨世所能，傑出儕輩，未有升子美之堂者。況室家之好耶？予嘗欲隨欣然意會處，箋以數語，終以汨沒世俗，初不暇給。雖然，子美詩妙處，乃在無意於文。夫無意而意已至，非廣之以國《風》、《雅》、《頌》，深之以《離騷》、《九歌》，安能咀嚼其意味，闖入其門耶？故使後輩自求之，則得之深矣。彼喜穿鑿者，棄其大旨，取其發興於所過林泉人物，草木魚蟲，以為物物皆有所託，如世間商度隱語者，則子美之詩委地矣。
程鬥山《雪詩》雲：「良謀雖已禽元濟，勝賞無如得李貍。」誠齋雖嘗借李貍言牛尾貍，然恐不可只作如此用之。又古詩雲：「欲騎楊州鶴，不食武昌魚。楊州猶可上，武昌不可居。」對巧意未粹。吾甥仲文詩雲：「雨添新水半篙綠，風減殘花幾片紅。」工而妥。又《梅花詩》雲：「淡勻姑射仙人貌，清奪林逋處士魂。」「奪」字未妥，當改作「返」。
嘗讀胡余學作《壽慶樓記》雲：「文字頗細，然卻自好。大凡作文字如裝戲然。先且說一片冷語，又時時說一段可笑之話，使人笑，末說一段大可笑者，使人笑不休。」又曰：「此《記》出宏齋後，只將『仁者壽、積善余慶』兩句來反復議論，竟無一字相犯。難得。」
張益州畫像記謂：「公暨暨，公來於於。」暨暨，武毅貌，軍旅容也。《玉藻篇》：「戎容暨暨。」老泉用暨暨，字本玉藻文。

