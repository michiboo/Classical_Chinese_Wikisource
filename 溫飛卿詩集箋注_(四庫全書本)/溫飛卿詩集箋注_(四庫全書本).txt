　　欽定四庫全書　　　　　集部二
　　溫飛卿詩集箋注　　　　別集類一〈唐〉
　　提要
　　〈臣〉等謹案溫飛卿詩集箋注九巻明曾益撰
　　國朝顧予咸補緝其子嗣立又重訂之凡注中不署名者益原注署補字者予咸注署嗣立案者則所續注也益字予謙山隂人其書成於天啓中予咸字小阮長洲人順治丁亥進士官至吏部考工司員外郎嗣立字俠君康熙壬辰進士由庶吉士改補中書舍人曾注譌頗多如漢皇迎春詞乃詠漢成帝時事而以漢皇為髙祖邯鄲郭公詞為北齊樂府舊題郭公者傀儡戲也舊本訛詞為祠遂引東京郭子儀祠以附㑹祠字之訛嗣立悉為是正考據頗為詳核然多引白居易李賀李商隠詩為注雖李善注洛神賦逺逰履字引繁欽定情詩為證古人本有此例然必謂夜宴謡裂管字用白居易翕然聲作如管裂句曉仙謡下視九州字用賀遙望齊州九㸃煙句生禖屏風歌銀鴨字用商隠睡鴨香鑪換夕薰句似乎不然是亦一短也唐藝文志載庭筠握蘭集三巻金荃集十巻詩集五巻漢南真稿十巻宋志亦同陳振孫書録解題作飛卿集七巻又陸㳺渭南集有溫庭筠集䟦稱其父所藏舊本以華清宮詩為首中有早行詩後得蜀本則早行詩已佚文獻通考則雲溫庭筠金荃集七巻別集一巻是宋刻已非一本矣曾本合為四巻名曰八義集以作賦之事名其詩頗為杜撰嗣立此注稱從所見宋刻分詩集七巻別集一巻以還其舊疑即通考所載之本又稱采文苑英華萬首絶句所録為集外詩一巻較曾本差為完備然總之非唐本之舊也乾隆四十六年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











