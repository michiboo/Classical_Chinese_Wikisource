
或問余曰：「《板橋雜記》何為而作也？」
余應之曰：「有為而作也。」
或者又曰：「一代之興衰，千秋之感慨，其可歌可錄者何限，而子唯狹邪之是述，艷治之是傳，不已荒乎？」
余乃聽然而笑曰：「此即一代之興衰，千秋之感慨所系，而非徒狹邪之是述，艷治之是傳也。金陵古稱佳麗之地，衣冠文物，盛於江南，文採風流，甲于海內。白下青溪，桃葉團扇，其為艷冶也多矣。洪武初年，建十六樓以處官妓，淡煙、輕粉，重譯、來賓，稱一時之韻事。自時厥後，或廢或存，迨至三百年之久，而古跡寢湮，所存者為南市、珠市及舊院而已。南市者，卑屑妓所居；珠市間有殊色；若舊院，則南曲名姬、上廳行首皆在焉。餘生也晚，不及見南部之煙花、宜春之弟子，而猶幸少長承平之世，偶為北里之游。長板橋邊，一吟一詠，顧盼自雄。所作歌詩，傳誦諸姬之口，楚、潤相看，態、娟互引，余亦自詡為平安杜書記也。鼎革以來，時移物換，十年舊夢，依約揚州，一片歡場，鞠為茂草，紅牙碧串，妙舞清歌，不可得而聞也；洞房綺疏，湘簾綉幕，不可得而見也；名花瑤草，錦瑟犀毗，不可得而賞也。間亦過之，蒿藜滿眼，樓館劫灰，美人塵土，盛衰感慨，豈復有過此者乎！郁志未伸，俄逢喪亂，靜思陳事，追念無因。聊記見聞，用編汗簡，效《東京夢華》之錄，標崖公蜆斗之名。豈徒狹邪之是述，艷治之是傳也哉。」
客躍然而起，曰：「如此，則不可以不記。」於是《板橋雜記》作。

