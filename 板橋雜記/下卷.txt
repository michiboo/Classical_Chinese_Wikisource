
　　金陵都會之地，南曲靡麗之鄉。紈茵浪子，瀟灑詞人，往來游戲，馬如游龍，車相接也。其間風月樓臺，尊罍絲管，以及欒童狎客，雜妓名優，獻媚爭妍，絡繹奔赴，垂楊影外，片玉壺中，秋笛頻吹，春鶯乍囀，雖宋廣平鐵石為腸，不能不為梅花作賦也。
　　一聲《河滿》，人何以堪？歸見梨渦，誰能遣此！然而流連忘返，醉飽無時，卿卿雖愛卿卿，一誤豈容再誤。遂爾喪失平生之守，見斥禮法之士，豈非黑風之飄墮、碧海之迷津乎！余之綴葺斯編，雖以傳芳，實為垂戒。王右軍云：「後之覽者，亦將有感於斯文也。」
　　瓜洲蕭伯梁，豪華任俠，傾財結客，好游狹斜，久住曲中，投轄轟飲，俾晝作夜，多擁名姬，簪花擊鼓為樂。錢虞山詩所云「天公要斷煙花種，醉殺瓜洲蕭伯梁」者是也。
　　嘉興姚北若，用十二樓船於秦淮，招集四方應試知名之土百餘人，每船邀名妓四人侑酒，梨園一部，燈火笙歌，為一時之盛事。先是，嘉興沈雨若費千金定花案，江南艷稱之。
　　曲中狎客，則有張卯官笛，張魁官簫，管五官管子，吳章甫弦索，錢仲文打十番鼓，丁繼之、張燕築、沈元甫、王公遠、朱維章串戲，柳敬亭說書。或集於二李家，或集於眉樓，每集必費百金，此亦銷金之窟也。
　　張卯尤滑稽婉膩，善伺美人喜怒。一日，偶觸李大娘，大娘手碎其頭上鬃帽，擲之於地。卯徐徐拾起，笑而戴之以去。
　　張魁，字修我，吳郡人，少美姿首，與徐公子有斷袖之好。公子官南都府佐，魁來訪之。閽者拒，口出褻語，且詬厲，公子聞而撲之，然卒留之署中，歡好無間，以此移家桃葉渡口，與舊院為鄰。諸名妓家往來習熟，籠中鸚鵡見之，叫曰：「張魁官來！阿彌陀佛！」魁善吹簫、度曲，打馬投壺，往往勝其曹耦。每晨朝，即到樓館，插瓶花，爇爐香，洗岕片，拂拭琴幾，位置衣桁，不令主人知也。以此，僕婢皆感之，貓狗亦不厭焉。後魁面生白點風，眉樓客戲榜於門曰：「革出花面蔑片一名，張魁不許復入。」魁慚恨，遍求奇方灑削，得芙蓉露，治除。良已，整衣帽，復至眉樓，曰：「花面定何如！」

　　亂後還吳，吳中新進少年，搔頭弄姿，持簫擫管，以柔曼悅人者，見魁則揶揄之，肆為詆諆，以此重窮困。龔宗伯奉使粵東，憐而賑之，厚予之金，使往山中販岕茶，得息頗厚，家稍稍豐矣。然魁性僻，嘗自言曰：「我大賤相，茶非惠泉水不可沾唇，飯非四糙冬舂米不可入口，夜非孫春陽家通宵椽燭不可開眼。」錢財到手輒盡，坐此不名一錢，時人共非笑之，弗顧也。年過六十，以販茶、賣芙蓉露為業。庚寅、辛卯之際，余游吳，寓周氏水閣。魁猶清晨來插瓶花、爇爐香、洗岕片、拂拭琴幾、位置衣桁如曩時。酒酣燭跋時，說青溪舊事，不覺流涕。丁酉再過金陵，歌臺舞榭，化為瓦礫之場，猶於破板橋邊，一吹洞簫。矮屋中，一老姬啟戶出曰： 「此張魁官簫聲也。」為嗚咽久之。又數年，卒以窮死。

　　歲丙子，金沙張公亮、呂霖生、鹽官陳則梁、漳浦劉漁仲、如皋冒辟疆盟於眉樓。則梁作盟文甚奇，末云：「牲盟不如臂盟，臂盟不如神盟。」
　　中山公子徐青君，魏國介弟也。家貲鉅萬，性華侈，自奉甚豐，廣蓄姬妾。造園大功坊側，樹石亭臺，擬於平泉、金谷。每當夏月，置宴河房，日選名妓四、五人，邀賓侑酒。木瓜、佛手，堆積如山；茉莉、珠蘭，芳香似雪。夜以繼日，恆酒酣歌，綸巾鶴氅，真神仙中人也。弘光朝加中府都督，前驅班劍，呵導入朝，愈榮顯矣。乙酉鼎革，籍沒田產，遂無立錐；群姬雨散，一身孑然；與傭、丐為伍，乃為人代杖。其居第易為兵道衙門。一日，與當刑人約定杖數，計償若干。受刑時，其數過倍，青君大呼曰：「我徐青君也。」兵憲林公駭問左右，左右有哀王孫者，跪而對曰：「此魏國公之公子徐青君也，窮苦為人代杖。其堂乃其家廳，不覺傷心呼號耳。」林公憐而釋之，慰藉甚至，且曰：「君倘有非欽產可清還者，本道當為查給，以終餘生。」青君頓首謝曰：「花園是某自造，非欽產也。」林公唯唯，厚贈遣之，查還其園，賣花石、貨柱礎以自活。吾觀《南史》所記，東昏宮妃賣蠟燭為業。杜少陵詩云：「問之不肯道名姓，但道困苦乞為奴。」嗚呼！豈虛也哉！豈虛也哉！
　　同人社集松風閣，雪衣、眉生皆在，飲罷，聯騎入城，紅妝翠袖，躍馬揚鞭，觀者塞途，太平景象，恍然心目。
　　丁繼之扮張驢兒娘，張燕築扮賓頭盧，朱維章扮武大郎，皆妙絕一世。丁、張二老並壽九十餘。錢虞山《題三老圖》詩末句云：「秦淮煙月經游處，華表歸來白鶴知。」不勝黃公酒壚之嘆。
　　無錫鄒公履游平康，頭戴紅紗巾，身著紙衣，齒高跟屐，佯狂沉緬，揮斥千黃金不顧。初場畢，擊大司馬門鼓，送試卷。大合樂於妓家，高聲自誦其文，妓皆稱快，或時闌入梨園，氍毹上為「參軍鶻」也。
　　柳敬亭，泰州人，本姓曹，避仇流落江湖，休於樹下，乃姓柳，善說書，游於金陵，吳橋范司馬、桐城何相國引為上客。常往來南曲，與張燕築、沈公憲俱。張、沈以歌曲、敬亭以譚詞，酒酣以往，擊節悲吟，傾靡四座，蓋優孟、東方曼清之流也。後入左寧南幕府，出入兵間。寧南亡敗，又游松江馬提督軍中，鬱鬱不得志。年已八十餘矣，間過余僑寓宜睡軒中，猶說《秦叔寶見姑娘》也。
　　萊陽姜如須，游於李十娘家，漁於色，匿不出戶。方密之、孫克咸並能屏風上行，漏下三刻，星河皎然，連袂間行，經過趙、李，垂簾閉戶，夜人定矣。兩君一躍登屋，直至臥房，排闥開張，勢如盜賊。如須下床跪稱：「大王乞命！毋傷十娘！」兩君擲刀大笑，曰：「三郎郎當！三郎郎當！」復呼酒極飲，盡醉而散。蓋如須行三，郎當者，畏辭也。如須高才曠代，偶效樊川，略同謝傅，秋風團扇，寄興掃眉，非沉溺煙花之比，聊記一條，以存流風余韻雲爾。
　　陳則梁，人奇文奇，舉體皆奇，嘗致書眉樓，勸其早脫風塵，速尋道伴，言詞激切。眉生遂擇主而事，誠以驚弓之鳥，遂為透網之鱗也。掃眉才子，慧業文人，時節因緣，不得不為延津之合矣。
　　十七、八女郎歌「楊柳岸，曉風殘月」，若在曲中，則處處有之，時時有之。予作《憶江南》詞有云：「江南好景本無多，只在曉風殘月下。」思之只益傷神，見之不堪回首矣。
　　沈公憲以串戲見長，同時推為第一。王式之中翰、王恆之水部，異曲同工，游戲三昧，江總持、柳耆卿依稀再見，非如呂敬遷、李仙鶴也。
　　樂戶有妻有妾，防閑最嚴，謹守貞潔，不與人客交言。人客欲強見之，一揖之外，翻身入簾也。亂後，有舊院大街顧三之妻李三娘者，流落江湖，遂為名妓。忽為匪類所持，暴系吳郡獄中。余與劉海門夢錫兄弟及姚翼侯、張鞠存極力拯之，致書司理李蠖庵，僅而得免。然亦如嚴幼芳、劉婆惜，備受箠楚決杖矣。三娘長身玉色，倭墮如雲，量洪善飲，飲至百觥不醉。時辛丑中秋之際，庭桂盛開，置酒高會，黃蘭巖、方邵村及玉峰女士馮靜容偕來。居停主人金叔侃，盡傾家釀，分曹角勝，轟飲如雷，如項羽、章邯鉅鹿之戰，諸侯皆作壁上觀。飲至天明，諸君皆大吐，靜容亦吐，髻鬟委地，或橫臥地上，衣履狼藉。惟三娘醒，然猶不眠，倚桂樹也。蘭巖賈其餘勇，尚與翼侯喝拳，各盡三、四大斗而別。嗟乎！俯仰歲月之間，諸君皆埋骨青山，美人亦棲身黃土。河山邈矣，能不悲哉！
　　吳興太守吳園次《吊董少君詩序》有云：「當時才子，竟著黃衫；命世清流，為牽紅線。玉臺重下，溫郎信是可人；金屋偕歸，汧國遂成佳婦。」是時，錢虞山作於節度，劉漁仲為古押衙，故云雲爾。辟疆老矣，一覺揚州，豈其夢耶！
　　李貞麗者，李香之假母，有豪俠氣，嘗一夜博輸千金立盡，與陽羨陳定生善。香年十三，亦俠而慧，從吳人周如松受歌，《玉茗堂四夢》皆能妙其音節，尤工琵琶。與雪苑侯朝宗善，閹人阮大鋮，欲納交於朝宗，香力諫止，不與通。朝宗去後，有故開府田仰以重金邀致香。香辭曰：「妾不敢負侯公子也。」卒不往。蓋前此阮大鋮恨朝宗，羅致欲殺之，朝宗跳而免；並欲殺定生也，定生大為錦衣馮可宗所辱。
　　雲間才子夏靈首作《青樓篇》寄武塘錢漱廣，末段云：「二十年來事已非，不開畫閣鎖芳菲。那堪兩院無人到，獨對三春有燕飛。風弦不動新歌扇，露井橫飄舊舞衣。花草朱門空後閣，琵琶青冢恨明妃。獨有青樓舊相識，蛾眉零落頭新白。夢斷何年行雨蹤，情深一調留雲跡。院本傷心正德詞，樂府銷魂教坊籍。為唱當時《烏夜啼》，青衫淚滿江南客。」觀此，可以盡曲中之變矣，悲夫！
