
　　餘生萬歷末年，其與四方賓客交遊，及入范大司馬蓮花幕(即幕府)中為平安書記者，乃在崇幀庚、辛以後，曲中名妓，如朱斗兒、徐翩翩、馬湘蘭者，皆不得而見之矣，則據余所見而編次之，或品藻其色藝，或僅記其姓名，亦足以征江左之風流，存六朝之金粉也。昔宋徽宗在五國城，猶為李師師立傳，蓋恐佳人之湮滅不傳，作此情癡狡獪耳，「風乍起，吹皺一池春水」，干卿何事？彼美人兮，巧笑情兮，美目盼兮。彼君子兮，中心藏之，何日忘之！
　　尹春，字子春，姿態不甚麗，而舉止風韻，綽似大家。性格溫和，談詞爽雅，無抹脂鄣袖習氣，專工戲劇排場，兼擅生、旦。余遇之遲暮之年，延之至家，演《荊釵記》，扮王十朋，至《見母》、《祭江》二出，悲壯淋漓，聲淚俱迸，一座盡傾，老梨園自嘆弗及。余曰：「此許和子《永新歌》也，誰為韋青將軍者乎！」因贈之以詩曰： 「紅紅記曲采春歌，我亦聞歌喚奈何。誰唱江南斷腸句，青衫白髮影婆婆。」春亦得詩而泣，後不知其所終。
　　嗣有尹文者，色豐而姣，蕩逸飛揚、顧盼自喜，頗超於流輩。太平張維則昵寵之，唯其所欲，甚歡。欲置為側室，文未之許，屬友人強之，文笑曰：「是不難。嫁彼三年，斷送之矣。」卒歸張。未幾，文死。張後十數年乃亡。仕至監司，負才華，任俠，輕財結客，磊落人也。
　　李十娘，名湘真，字雪衣。在母腹中，聞琴歌聲，則勃勃欲動。生而娉婷娟好，肌膚玉雪，既含睇兮又宜笑，殆《閑情賦》所云「獨曠世而秀群」者也。性嗜潔，能鼓琴清歌，略涉文墨，愛文人才上。所居曲房秘室，帷帳尊彝，楚楚有致。中構長軒，軒左種老梅一樹，花時香雪霏拂幾榻；軒右種梧桐二株，巨竹十數竿。晨夕洗桐拭竹，翠色可餐，入其室者，疑非人境。余每有同人詩文之會，必主其家。每客用一精婢侍硯席、磨隃麋、爇都梁、供茗果。暮則合樂酒宴，盡歡而散，然賓主秩然，不及於亂。於時流寇訌江北，名士渡江僑金陵者甚眾，莫不艷羨李十娘也。十娘愈自閉匿，稱善病，不妝飾，謝賓客。阿母憐惜之，順適其意，婉語辭遜，弗與通，惟二三知己，則歡情自接，嬉怡忘倦矣。後易名貞美，刻一印章曰「李十貞美之印」。余戲之曰：「美則有之，貞則未也。」十娘泣曰：「君知兒者，何出此言？兒雖風塵賤質，然非好淫蕩檢者流，如夏姬、河間婦也。苛兒心之所好，雖相莊如賓，情與之洽也；非兒心之所好，雖勉同枕席，不與之合也。兒之不貞，命也！如何？」言已，涕下沾襟。余斂容謝之曰：「吾失言，吾過矣！」
　　十娘有兄女曰媚姐，十三才有餘，白皙，發覆額，眉目如畫。余心愛之，媚亦知余愛，嬌啼宛轉，作掌中舞。十娘曰：「吾當為汝媒。」歲壬午，入棘闈。媚日以金錢投瓊，卜余中否。及榜發，落第，余乃憤郁成疾，避棲霞山寺，經年不相聞矣。鼎革後，泰州刺史陳澹仙寓叢桂園，擁一姬，曰姓李。余披幃見之，媚也。各黯然掩袂，問十娘，曰：「從良矣。」問其居，曰：「在秦淮水閣。」問其家，曰：「已廢為菜圃。」問：「老梅與梧、竹無恙乎？」 曰：「已摧為薪矣。」問：「阿母尚存乎？」曰：「死矣。」因贈以詩曰：「流落江湖已十年，雲鬟猶卜舊金錢。雪衣飛去仙哥老，休抱琵琶過別船。」
　　葛嫩，字蕊芳。余與桐城孫克咸交最善，克咸名臨，負文武才略，倚馬千言立就，能開五石弓，善左右射，短小精悍，自號「飛將軍」。欲投筆磨盾，封狼居胥，又別字曰武公。然好狹邪游，縱酒高歌，其天性也。先昵珠市妓王月，月為勢家奪去，抑鬱不自聊，與余閑坐李十娘家。十娘盛稱葛嫩才藝無雙，即往訪之。闌入臥室，值嫩梳頭，長發委地，雙腕如藕，面色微黃，眉如遠山，瞳人點漆。叫聲「請坐」，克咸曰：「此溫柔鄉也，吾老是鄉矣！」是夕定情，一月不出，後竟納之閑房。甲申之變，移家雲間，間道入閩，授監中丞楊文驄軍事。兵敗被執，並縛嫩。主將欲犯之，嫩大罵，嚼舌碎，含血噴其面，將手刃之。克咸見嫩抗節死，乃大笑曰：「孫三今日登仙矣！」亦被殺，中丞父子三人同日殉難。
　　李大娘，一名小大，字宛君，性豪侈，女子也，而有須眉丈人之氣。所居臺榭庭室，極其華麗，侍兒曳羅縠者十餘人。置酒高會，則合彈琶琶、箏，或狎客沈雲、張卯、張奎數輩，吹洞簫、笙管，唱時曲。酒半，打十番鼓。曜靈西匿，繼以華燈，羅幃從風，不知喔喔雞鳴，東方既白矣。大娘嘗言曰：「世有游閑公子、聰俊兒郎，至吾家者，未有不蕩志迷魂、沉溺不返者也。然吾亦自逞豪奢，豈效齪齪倚門市娼，與人較錢帛哉！」以此，得「俠妓」聲於莫愁、桃葉間。
　　後歸新安吳天行。天行鉅富，貲產百萬，體羸，素善病，後房麗姝甚眾，疲於奔命。大娘鬱鬱不樂。曩所歡胥生者，賂僕婢，通音耗。漸託疾，客薦胥生能醫，生得入見大娘。大娘以金珠銀貝納藥籠中，挈以出，與生訂終身約。後天行死，卒歸胥生。胥生本貧士，家徒四壁立，荻吳氏資，漸殷富，與大娘飲酒食肉相娛樂，教女娃數人歌舞。生復以樂死。大娘老矣，流落闤闠，仍以教女娃歌舞為活。余猶及見之，徐娘雖老，尚有風情，話念舊游，潸然出涕，真如華清官女說開元、天寶遺事也。昔杜牧之於洛陽城東重睹張好好，感舊傷懷，題詩以贈，未云：「朋游今在否，落拓更能無。門館慟哭後，水雲秋景初。斜日掛衰柳，涼風生座隅。灑盡滿襟淚，短歌聊一書。」正為今日而說。余即書於素扇以貽之，大娘捧扇而泣，或據床以哦，哀動鄰壁。
　　顧媚，字眉生，又名眉，莊妍靚雅，風度超群，鬢發如雲，桃花滿面，弓彎纖小，腰肢輕亞，通文史，善畫蘭，追步馬守真，而姿容勝之，時人推為南曲第一。家有眉樓，綺窗繡簾，牙簽玉軸，堆列幾案，瑤琴錦瑟，陳設左右，香煙繚繞，檐馬丁當。余嘗戲之曰：「此非眉樓，乃迷樓也。」人遂以「迷樓」稱之。當是時，江南侈靡，文酒之宴，紅妝與烏巾紫裘相間，座無眉娘不樂。而尤艷顧家廚食，品差擬郇公、李太尉，以故設筵眉樓者無虛日。
　　然艷之者雖多，妒之者亦不少。適浙東一傖父，與一詞客爭寵，合江右某孝廉互謀，使酒罵座，訟之儀司，誣以盜匿金犀酒器，意在逮辱眉娘也。余時義憤填膺，作檄討罪，有云：「某某本非風流佳客，謬稱浪子、端王，以文鴛彩鳳之區，排封豕長蛇之陣；用誘秦誆楚之計，作摧蘭折玉之謀，種夙世之孽冤，煞一時之風景」云云。傖父之叔為南少司馬，見檄，斥傖父東歸，訟乃解。眉娘甚德余，於桐城方瞿庵堂中，願登場演劇為余壽。從此摧幢息機，矢脫風塵矣。
　　未幾，歸合肥龔尚書芝麓。尚書雄豪蓋代，視金玉如泥沙糞土，得眉娘佐之，益輕財好客，憐才下士，名譽盛於往時。客有求尚書詩文及乞畫蘭者，縑箋動盈篋笥，畫款所書「橫波夫人」者也。歲丁酉，尚書挈夫人重過金陵，寓市隱園中林堂。值夫人生辰，張燈開宴，請召賓客數十百輩，命老梨園郭長春等演劇，酒客丁繼之、張燕築及二王郎，串《王母瑤池宴》。夫人垂珠簾，召舊日同居南曲呼姊妹行者與燕，李大娘、十娘、王節娘皆在焉。時尚書門人楚嚴某，赴浙監司任，逗留居樽下，褰簾長跪，捧卮稱：「賤子上壽！」坐者皆離席伏，夫人欣然為罄三爵，尚書意甚得也。余與吳園次、鄧孝威作長歌紀其事。嗣後，還京師，以病死。斂時，現老僧相，吊者車數百乘，備極哀榮。改姓徐氏，世又稱徐夫人。尚書有《白門柳傳奇》行於世。
　　顧眉生既屬龔芝麓，百計祈嗣，而卒無子，甚至雕異香木為男，四肢俱動，錦繃繡褓，顧乳母開懷哺之，保母褰襟作便溺狀，內外通稱「小相公」，龔亦不之禁也。時龔以奉常寓湖上，杭人目為「人妖」。後龔竟以顧為亞妻。元配童氏，明兩封孺人，龔入仕本朝，歷官大宗伯，童夫人高尚，居合肥，不肯隨宦京師，且曰：「我經兩受明封，以後本朝恩典，讓顧太太可也。」顧遂專寵受封。嗚呼！童夫人賢節過須眉男子多矣！
　　董白，字小宛，一字青蓮，天姿巧慧，容貌娟妍，七八歲時阿母教以書翰，輒了了。少長顧影自憐，針神曲聖，食譜茶經，莫不精曉。性愛閑靜，遇幽林遠澗，片石孤雲，則戀戀不忍捨去。至男女雜坐，歌吹暄闐，心厭色沮，意弗屑也。慕吳門山水，徙居半塘，小築河濱，竹籬茅舍，經其戶者則時聞詠詩聲或鼓琴聲，皆曰：「此中有人。」已而，扁舟游西子湖，登黃山，禱白獄，仍歸吳門。喪母抱病，貸樓以居。隨如皋冒辟疆過惠山，歷澄江荊溪，抵京口，涉金山絕頂，觀大江竟渡以歸。後卒為辟疆側室，事辟疆九年，年二十七，以勞瘁死。辟疆作《影梅庵憶語》二千四百言哭之，同人哀辭甚多，惟吳梅村宮尹十絕可傳小宛也。其四首云：
　　又云：
　　又云：
　　又云：
　　卞賽，一曰賽賽，後為女道士，自稱玉京道人。知書，工小楷，善畫蘭、鼓琴，喜作風枝裊娜，一落筆，畫十餘紙。年十八，游吳門，僑居虎丘。湘簾棐幾，地無纖塵。見客，初不甚酬對；若遇佳賓，則諧謔間作，談辭如雲，一座傾倒。尋歸秦淮，遇亂，復游吳。梅村學士作《聽女道士卞玉京彈琴歌》贈之，中所云「昨夜城頭吹篳篥，教坊也被傳呼急。碧玉班中怕點留，樂營門外盧家泣。私更妝束出江邊，恰遇丹陽下諸船。剪就黃絁貪入道，攜來綠綺訴嬋娟」者，正此時也。在道作道人裝，然亦間有所主。侍兒柔柔，承奉硯席如弟子，指揮如意，亦靜好女子也。逾兩年，渡浙江，歸於東中一諸侯。不得意，進柔柔當夕，乞身下發。復歸吳，依良醫鄭保御，築別館以居。長齋繡佛，持戒律甚嚴，刺舌血，書《法華經》，以報保御。又十餘年而卒，葬於惠山衹陀庵錦樹林。
　　玉京有妹曰敏，頎而白如玉肪，風情綽約，人見之，如立水晶屏也。亦善畫蘭鼓琴，對客為鼓一再行，即推琴斂手，面發赬色。畫蘭，亦止寫筱竹枝、蘭草二三朵，不似玉京之縱橫枝葉、淋漓墨瀋也，然一以多見長，一以少為貴，各極其妙，識者並珍之。攜來吳門，一時爭艷，戶外屨恆滿。乃心厭市囂，歸申進士維久。維久宰相孫，性豪舉，好賓客，詩文名海內，海內賢豪多與之游，得敏，益自喜，為閨中良友。亡何，維久病且歿，家中替。敏復嫁一貴官潁川氏，官於閩。閩變起，潁川氏手刃群妾，遂自剄。聞敏亦在積屍中也。或曰三年病死。
　　范玨，字雙玉，廉靜，寡所嗜好，一切衣飾、歌管艷靡紛華之物，皆屏棄之。惟闔戶焚香瀹茗，相對藥爐、經卷而已。性喜畫山水，摹仿史癡、顧寶幢，檐丫老樹，遠山絕澗，筆墨間有天然氣韻，婦人中范華原也。
　　頓文，字少文，琵琶頓老女孫也。性聰慧，識字義，唐詩皆能上口。授以琵琶，布指護索，然意弗屑，不肯竟學。學鼓琴，雅歌《三疊》，清泠泠然，神與之浹，故又字曰琴心雲。琴心生於亂世，頓老賴以存活，不能早脫樂籍，賃屋青溪里，蓽門圭竇，風月淒涼。屢為健兒、傖人所厄，最後為李姓者挾持，牽連入獄，雖緣情得保，猶守以牛頭阿旁也。客有王生者，挽余居間營救，偕往訪之，風鬟霧鬢，憔悴可憐，猶援琴而鼓彈別鳳離鸞之曲，如猿吟鵑啼，不忍聞也。余說內鄉許公，屬其門生直指使者縱之，復還故居。吳郡王子其長主張燕築家，與琴心比鄰，兩相慕悅。王子故輕俠，傾金錢，賑其貧悴。將攜歸，置別室，突遘奇禍。收者至，見琴心，詫曰：「此真禍水也。」憫其非辜，驅之去，獨捕王子。王子被戮，琴心逸，然終歸匪人。嗟乎！佳人命薄，若琴心者，其尤哉！其尤哉！
　　沙才，美而艷，豐而柔，骨體皆媚，天生尤物也。善弈棋、吹簫、度曲。長指爪，修容貌，留仙裙，石華廣袖，衣被燦然。後攜其妹曰嫩者，游吳郡，卜居半塘，一時名噪，人皆以二趙、二喬目之。惜也才以瘡發，剜其半面；嫩歸吒利，鬱鬱死。
　　馬嬌，字婉容，姿首清麗，濯濯如春月柳，灩灩如出水芙蓉，真不愧「嬌」 之一字也。知音識曲，妙合官商，老伎師推為獨步。然終以誤墮煙花為恨，思擇人而事，不敢以身許人，卒歸貴竹楊龍友。龍友名文驄，以詩、畫擅名，華亭董文敏亟賞之。先是，閩中郭聖仆有二妾，一曰李陀那，一曰朱玉耶。聖仆歿，龍友得玉耶，並得其所蓄書畫、瓶研、幾杖諸玩好、古器，復擁婉容，終日摩挲笑語為樂。甲申之變，貴陽馬士英冊立弘光，自為首輔，援引閹兒阮大鋮構黨煽權，撓亂天下，以致五月出奔，都城百姓焚燒兩家居第。以龍友鄉戚有連，亦被烈炬，頃刻灰燼。時龍友巡撫蘇、松，盡室以行。玉耶久殉，婉容莫知所終。龍友父子殉難閩嶠，無遺種也。猶存老母，丐歸金陵，依家僕以終天年。
　　婉容有妹曰嫩，亦著名。又有小馬嫩者，輕盈飄逸，自命風流。真州鹽賈用千金購得，奉溧陽陳公子。公子昵之未久，並奩具贈豫章陳伯璣，生一子一女，如王子敬之有桃根也。
　　顧喜，一名小喜，性情豪爽，體態豐華，雙趺不纖妍，人稱為顧大腳，又謂之「肉屏風」。然其邁往不屑之韻，凌霄拔俗之姿，則非籬壁間物也。當之者，似李陵提步卒三千人抵鞮汗山，入狹谷，往往敗北生降矣。漢武帝《悼李夫人賦》有雲「佳俠含光」，余題四字顏其室，亂後不知從何人以去，或曰歸一公侯子弟雲。
　　朱小大，頗著美名，余未之見，然聞其纖妍俏潔，涉獵文藝，粉掐、墨痕，縱橫縹帙，是李易安之流也。歸昭陽李太僕。太僕遇禍，家滅。
　　王小大，生而韶秀，為人圓滑便捷，善周旋，廣筵長席，人勸一觴，皆膝席歡受，又工於酒糾、觥錄事，無毫髮謬誤，能為酒客解紛釋怨，時人謂之「和氣湯」。揚州顧爾邁，字不盈，鎮遠侯介弟也，挾戚里之富，往來平康。悅小大，貯之河亭，時時召客大飲，效陳孟公、高季式，授女將軍酒正印，左右指麾，客皆極飲濫醉。有醉而逸者，鎖門脫履，臥地上至日中乃醒。時吳橋笵文貞公官南大司馬，不盈為揖客，出入轅戟，有古任俠風，書畫與鄭超宗齊名。
　　張元，清瘦輕佻，臨風飄舉。齒稍長，在少年場中，纖腰踽步，亦自楚楚，人呼之為「張小腳」。
　　劉元，齒亦不少，而佻達輕盈，目睛閃閃，注射四筵。曾有一過江名士與之同寢，元轉面向里帷，不與之接。拍其肩曰：「汝不知我為名士耶？」元轉面曰：「名士是何物？值幾文錢耶？」相傳以為笑。
　　崔科，後起之秀，目未見前輩典型，然有一種天然韶令之致。科亦顧影自憐，矜其容色，高其聲價，不屑一切。卒為一詞林所窘辱。
　　董年，秦淮絕色，與小宛姊妹行，艷冶之名，亦相頡頏。鐘山張紫淀作《悼小宛》詩，中一首云：「美人生南國，余見兩雙成。春與年同艷，花推白主盟。蛾眉無後輩，蝶夢是前生。寂寂皆黃土，香風付管城。」
　　李香，身軀短小，膚理玉色，慧俊宛轉，調笑無雙，人題之為「香扇墜」。余有詩贈之云：「生小傾城是李香，懷中婀娜袖中藏。何緣十二巫峰女，夢里偏來見楚王。」武塘魏子一為書於粉壁，貴竹楊龍友寫崇蘭詭石於左偏，時人稱為三絕。由是，香之名盛於南曲，四方才土，爭一識面以為榮。
　　珠市名姬附見
　　珠市在內橋旁，曲巷逶迤，屋宇湫隘。然其中時有麗人，惜限於地，不敢與舊院頡頏。以余所見，王月諸姬，並著迷香、神雞之勝，又何羨紅紅、舉舉之名乎！恐遂湮沒無聞，使媚骨芳魂與草木同腐，故附書於卷尾，以備金陵軼史雲。
　　王月，字微波，母胞生三女：長即月，次節，次滿，並有殊色，月尤慧妍，善自修飾，頎身玉立，皓齒明眸，異常妖冶，名動公卿。桐城孫武公昵之，擁致棲霞山下雪洞中，經月不出，己卯歲牛女渡河之夕，大集諸姬於方密之僑居水閣，四方賢豪，車騎盈閭巷，梨園子弟，三班駢演，閣外環列舟航如堵墻。品藻花案，設立層臺，以坐狀元。二十餘人中，考微波第一，登臺奏樂，進金屈卮。南曲諸姬皆色沮，漸逸去。天明始罷酒。次日，各賦詩紀其事。余詩所云「月中仙子花中王，第一姮娥第一香」者是也。微波繡之於蛻巾不去手，武公益婉孌，欲置為側室，會有貴陽蔡香君名如蘅，強有力，以三千金啖其父，奪以歸，武公悒悒，遂娶葛嫩也。香君後為安廬兵備道，攜月赴任，寵專房。崇禎十五年五月，大盜張獻忠破廬州府，知府鄭履祥死節，香君被擒。搜其家，得月，留營中，寵壓一寨。偶以事忤獻忠，斷其頭，蒸置於盤，以享群賊。嗟乎！等死也，月不及嫩矣。悲夫！
　　王節，有姿色。先歸顧不盈，後歸王恆之。甘淡泊，怡然自得，雖為姬侍，有荊釵裙布風。妹滿，幼小，好戲弄，窈窕輕盈，作嬌娃之態。保國公買置後房，與寇白門不合，復歸秦淮。
　　寇湄，字白門。錢虞山詩云：「寇家姊妹總芳菲，十八年來花信違。今日秦淮恐相值，防他紅淚一沾衣。」則寇家多佳麗，白門其一也。白門娟娟靜美，跌宕風流，能度曲，善畫蘭，粗知拈韻吟詩，然滑易不能竟學。十八、九時，為保國公購之，貯以金屋，如李掌武之謝秋娘也。甲申三月，京師陷，保國公生降，家口沒入官。白門以千金予保國贖身，匹馬短衣，從一婢南歸。歸為女俠，築園亭，結賓客，日與文人騷客相往還，酒酣以往，或歌或哭，亦自嘆美人之遲暮，嗟紅豆之飄零也。既從揚州某孝廉，不得志，復還金陵。老矣，猶日與諸少年伍。臥病時，召所歡韓生來，綢繆悲泣，欲留之偶寢，韓生以他故辭，猶執手不忍別。至夜，聞韓生在婢房笑語，奮身起喚婢，自箠數十，咄咄罵韓生負心禽獸行，欲嚙其肉。病逾劇，醫藥罔效，遂以死。虞山《金陵雜題》有云：
