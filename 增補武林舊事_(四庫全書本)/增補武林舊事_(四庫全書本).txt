　　御製題増補武林舊事
　　補因廷煥〈朱〉原周密舊事武林想像間正向金朝稱姪際那仍豪興賞湖山
　　都人士女走如狂天子真稱孝夀皇便是北方有歸櫬安能五國解淒涼
　　朝歌暮舞勝都京水秀山明湊雅情繪出承平真氣象爾時豈果是承平










　　欽定四庫全書　　　　　史部十一
　　增補武林舊事目錄　　　地理類八〈雜記之屬〉巻一
　　慶夀冊寶　　　　　大禮〈南郊明堂〉
　　登門肆赦　　　　　恭謝
　　聖節
　　卷二
　　睿藻〈増〉　　　　　　御教
　　御教儀衛次第　　　燕射
　　公主下降　　　　　恩澤〈增〉
　　唱名　　　　　　　元正
　　立春　　　　　　　元夕
　　舞隊　　　　　　　燈品
　　挑菜　　　　　　　進茶
　　賞花
　　巻三
　　西湖逰幸〈都人逰賞〉　　　放春
　　社㑹　　　　　　　祭掃
　　浴佛　　　　　　　迎新
　　端午　　　　　　　禁中納涼
　　都人避暑　　　　　乞巧
　　中元　　　　　　　中秋
　　觀潮　　　　　　　重九
　　開爐　　　　　　　冬至
　　嵗除　　　　　　　嵗晚節物
　　巻四
　　故都宮殿
　　巻五
　　乾淳教坊樂部
　　巻六
　　湖山勝槩〈上〉
　　巻七
　　湖山勝槩〈下　　　　增吳山〉
　　巻八
　　諸市　　　　　　　瓦子勾欄
　　酒樓　　　　　　　歌館
　　賃物　　　　　　　作坊
　　驕民　　　　　　　㳺手
　　物産〈增〉　　　　　　市食
　　諸色酒名　　　　　小經紀
　　諸色伎藝人　　　　災異〈增〉
　　〈臣〉等謹案増補武林舊事八巻明朱廷煥輯宋周宻嘗錄南渡後百二十年典故及風俗逰宴諸事勒成一書名為武林舊事廷煥因宻舊本復採西湖志鶴林玉露容齋隨筆輟耕錄及密所著癸辛雜識諸書續加増訂釐為八巻自序謂増補數十則今按書中共補一百五十四則與原序之數不符殆序中脫去一百二字也其書義例稍涉泛濫雖不及周宻原本之精雅有法而於宋代臨安軼事搜括靡遺亦頗足資考古者見聞之助蓋宻為宋遺民主於感念盛衰多仿孟元老東京夢華錄之體而廷煥則專取蒐羅故實拾遺補闕以為地誌之外篇與李濓汴京遺蹟志約畧相近雖名為増輯而用意有殊今故並著之於錄以備參證焉廷煥字中白單縣人崇禎甲戌進士其為此書時方以工部主事司𣙜杭州雲乾隆四十二年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀




　　増補武林舊事原序
　　武林為東南都㑹顯於唐盛於宋人文秀出山水清麗物産殷富天下莫與埒也翠華南遷仁和駐蹕延祚百五十餘年雖偏安一隅乎非若金陵六代旦暮易姓使王氣常收者比厥後獨松䦨入厓山胥淪説者盡咎湖山謂尤物惑人甚於西子噫亦太過矣夫虎踞龍蟠不為芳樂臨春分謗顧欲以鳯山鷲嶺代趙宋府辜將置賦臣闇主何地哉矧茂陵在御絶游幸務節儉逺邇安晏櫂歌一曲寄在康衢則武林猶是盤庚之偃師周武之鎬洛也余司𣙜至此朱㓜晉先生以四水濳夫所著舊事見貽暇時按籍披尋覺湖山之美逾於昔聞而繁侈之風競勝未己然𦕑舊事所紀昔猶江海此僅涓勺昔猶京坻此僅稊粒也昔馬卿虛詞歸引節儉風勸之㫖猶存濳夫從容燕薊之朝絶無亡國之戚豈以陋僿為恥故津津其言乎余長夏苦熱憇古梅臨竒石徧簡湖山諸志始知濳夫所載尚有闕畧偶為增補數十則友輩讀而快之從㬰夀梓雖續貂可嗤飾蛾多事然補入詩什以存風流末志災傷使知靡侈過甚足招天譴有汴京之樂即有靖康之悲有武林之侈即有厓山之變運若循環後人不昧此理持以節儉使武林常為樂邦可也舊止六巻今益為八郎仁寶謂四水濳夫即著癸辛雜識之周公謹別號弁陽老人集中往往見之今直著其名不欲使子虛無是徒為後人疑揣耳朱廷煥撰







