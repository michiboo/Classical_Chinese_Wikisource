予取愚公二人焉，《列子》曰：「太行、王屋二山，方七百里，高萬仞，本在冀州之南、河陽之北。北山愚公，年且九十，面山而居。懲山北之塞，出入之迂，率子孫荷擔者三人，叩石墾壤，箕畚運於渤海之尾，寒暑易節，始一反。河曲智叟笑而止之，愚公曰：『雖我之死，有子存焉，子又生孫，孫又生子，子子孫孫，無窮匱也。而山不加增，何若而不平。』操蛇之神懼其不已，告之於帝，帝命誇娥氏二子負二山，一厝朔東，一厝雍南，自此冀之南、漢之陰無隴斷焉。」《說苑》曰：「齊桓公出獵，逐鹿而走入山谷之中，見一老公而問之曰：『是為何穀？』對曰：『為愚公之穀。』桓公曰：『何故？』對曰：『以臣名之。臣故畜牸牛，生子而大，賣之而買駒。少年曰：牛不能生馬，遂持駒去。傍鄰聞之，以臣為愚，故名此穀為愚公之穀。』桓公告管仲，仲再拜曰：『此夷吾之愚也，使堯在上，咎繇為理，安有取人之駒者乎？若有見暴如是叟者，又必不與也。公知獄訟之不正，故與之耳，請退而修政。」夫不可改者山也，而山夷，不能動者君相也，而為改聽。酈道元註：「水出齊城西南，曆愚山東，有愚公塚。時水又屈而逕杜山北，有愚公穀，此即《說苑》愚公。」柳子厚以染溪為愚，正因古有愚公穀，見詩序。

楚元王敬禮申公等，以穆生不嗜酒為設醴。及王戊即位，常設，後忘設焉，穆生退曰：「可以逝矣，醴酒不設，王之意怠，不去，楚人將鉗我於市。」稱疾臥，申公白生，強起之，不可，遂去。田單收即墨城中千餘牛，為絳繒衣，畫五彩龍文，束兵刃於角，而灌脂束葦於尾，燒其端，鑿城數十穴，夜縱牛，壯士五千人隨其後，牛尾熱，怒奔燕軍，所觸盡死傷。事誠奇雋，或者疑之，即論數十穴、千餘牛，豈不自相抵觸？能悉赴敵如人約束，單果神哉！此法乃有用之者，東漢楊璿為零陵太守，蒼梧桂陽賊攻郡縣，璿制馬車數十乘，以排囊盛石灰車上，系布索於馬尾，又為兵車，專彀弓弩，令馬車居前，順風鼓，賊不得視，因以火燒布然，馬驚奔突賊陣，後車弓弩亂髮，群盜驚駭散，追斬無數。系布馬尾，即束茅牛後，用於車戰而利，然無穴城之勞，故尤便與。

公子虔告商君欲反，商君亡至關下，欲舍客舍，客人不知是商君也，曰：「商君之法，舍人無驗者坐之。」商君喟然歎曰：「嗟乎！為法之弊，一至此哉！」桓蔚之敗，投牛牧寺，僧昌保藏之，劉毅殺昌，及劉毅被裕討，夜走投寺，寺僧曰：「昔亡師客桓蔚，為劉衛軍所殺，今實不敢容異人。」毅歎曰：「為法自弊，一至於此。」蘇子由責雷州，不許占官舍，遂僦民屋，而章子厚以為強奪民居，下郡按治。及子厚責雷州，亦問舍於民，民曰：「前蘇公來，為章丞相幾破我家，今不可也。」當鞅輩快其令之行，指撝如意，假令知有後災，猶將不恤，正如索元禮鐵籠、周興火甕，不得辭矣。東坡雲：「及其出亡而無所舍，然後知為法之弊。夫豈獨鞅悔之，秦亦悔矣，子謂鞅無及也。」章子厚事尤似劉毅，獨不傳其悔與否爾。

張宣公論王陵、陳平、周勃處呂後時事曰：「人臣之義，當以王陵為正。此程氏說胡明仲，既於讀史管見述之。」予觀《晁氏客語》：「人臣事君，當以王陵為正。」或既先儒遺論也。

留侯晚謝病，呂後劫之，使畫保護太子之謀，淮陰侯遭誣，後與蕭相國謀，縛斬鍾室，彭越徙蜀，後誘致洛陽，並夷滅之，威震外廷，漸無帝矣。帝亦憤不能堪，後迎醫，即嫚罵不使治病。樊噲，呂氏婿，或雲黨呂，即欲斬噲，後方偃然自專，問百歲後代蕭相國者，枚數而未肯休，豈窺帝腹心所託、而將翦除之？帝崩，後不發喪，與審食其謀盡族諸將，毒機之發，不可禦矣。天□漢祚，幸酈商有聞危言動之，奸謀旋沮，否則絳侯諸大臣且不自保，何能須臾為漢計？他日商令其子紿呂祿解兵屬太尉，史雲絳侯，丞相使人劫之，由前事而言，商何必劫哉？餘謂誅僇、信、越時，後既包藏禍心，及謀族諸將，其跡始暴，酈將軍此事最有功於漢，當表出，第不知樊噲若在，欲不負漢、如健婦何？

文公與陳同父辯諸書大概，謂漢唐之君，或不能無暗合之時，全體只在利慾上，同甫力爭不已。按五峰胡仁仲《答樊茂實書》雲：「天理純而人慾消者，三代之興王是也。假天理以濟其人慾者，五霸是也。以人慾行而有暗與天理合者，自兩漢以至於五代之興王盛主是也。存一分之天理而居平世者，必不亡；行十分之人慾而當亂世者，必不存。」其說久已粲然，第文公於漢祖唐宗外，未必例許以暗合也。同甫謂近世諸儒遂謂三代專以天理行，漢唐專以人慾行，其間有與天理暗合者，亦能久長，是千五百年間，天地架漏過時，人心牽補度日，豈非若胡氏之說？固所不取。陳君舉又議「暗合」兩字如何斷，人決無全然不識，偶然撞著之理。蓋將平朱、陳之爭，而乃類向其說者。讀胡集，因記其略。

王子淵上《聖主得賢臣頌》曰：「何必偃仰屈伸若彭祖，呴噓呼吸如喬松，眇然絕俗離世哉！」史雲：上頗好神仙事，故褒對及之，以諫大夫使益州，求金馬碧雞之神，顧不可言耶。使不道病死，奚以覆命？其進也，當先修武帝故事，講論六藝群書，博盡奇異之好，遂以文章奏投左右，能寓辭諷勸，為甚賢於時人。況漢士大夫尤以過家為榮，如嚴助、朱買臣，皆會稽吳人，武帝問助居鄉里時，助對家貧，為友婿所辱，願為會稽太守；帝又謂買臣富貴不歸，如衣繡夜行，拜會稽太守，諸常有恩者，皆報復焉。司馬長卿，成都人，遣諭巴蜀，縣吏負弩先驅，蜀人以為寵榮。子淵固蜀產，出處非必盡類長卿，想當銜命而歸鄉邑，誇羨其得意，何自強其勿往哉？

漢朱博為瑯琊太守，文學儒吏，時有表記稱說云云，博見謂曰：「如太守漢吏，奉三尺律令以從事，亡奈生所言聖人道何也？且持此道歸堯舜君，出為陳說之。」晉庾翼少有經綸大略，杜、殷浩才名冠世，而翼弗之重也，每語人曰：「此輩宜東之高閣，以俟太平，然後議其任耳。」此皆玩侮之言，古人事君治民，皆法堯舜，朱子元一健吏，安能知之？獨庾稚恭事有可論，人因他日殷深源北師無功，許以先知，且料其始之不取，察玄言之非實也，第又嘗請為司馬軍司而不就，後複致書舉王夷甫，責之必強其出，誠未忍違時望耶！杜乂者，元凱之孫，有盛名，蔡司徒、王右軍鹹稱之，位不過襲爵丞掾，莫詳其行事。稚恭持論，要是矯俗而已，非若漢太守以教習拜起嫚大儒耆老，尤不愛諸生，故作無顧忌語對儒吏，後世誦之，其自待當時，無乃太薄矣！

薛宣過彭城，子惠為令，宣心知惠不能，留數日，終不問吏事，門下掾問宣不教戒惠之意，笑曰：「吏道以法令為師，可問而知。及能與不能，自有資材，何可學也？」夫教者□□不必教，不教者吏事，吏事何可不教？陳萬年善事人，賂遺外戚許史，其子鹹抗直，刺譏近臣，乃晚賂陳湯，求入帝城，觸屏舊聞，終誤之與宣所至，貶退稱進，號黑白分明，子為縣，不過則已，既過之，況留連涉日，乃若有所避諱，何以出對掾吏，誠不可學，獨不可使去耶？予揣宣意，正視吏道為易，而平居，非無家庭習聞之詳，方且懵然莫悟，一旦進之涖官之地，望其悱發於父訓，必不能也。為令而始學吏，教亦晚矣，當時為之早議去就，乃善爾。或言：萬一宣子憤申鹹議，乃翁至創其面，父子坐累，疑不教之驗，將教之不善，寧勿教，遂不教之善可乎？然使宣第能教之以吏，其賢於教□者幾希，蓋當時能以吏教子多有人矣，無以是議宣也。

王莽聞城中饑饉，問中黃門王業，業領長安市買，乃以所賣粱飯肉羹持入，曰：「居民食咸如此。」唐玄宗憂雨傷稼穡，國忠取禾之善者獻之，曰：「雨雖多，不害稼也。」陝民訴旱，觀察使崔蕘指庭樹曰；「此尚有葉，何旱之有？」閭閻不通之情若斯者眾。聞往時易楮幣，以一寓三，或言民間患物踴，時相命以一券市飯，至則可十人食，遂詰言者之妄，事何必隱微而後難知也？

讓，善德也。而至不讓者，隱焉。非讓之罪也，似乎讓者之非讓也。漢西都群臣議王莽定策安宗廟，宜賜號安漢公，益戶疇爵邑，莽稱疾固辭。言臣與孔光、王舜、甄豐、甄邯共定策，今願獨條光等賞功寢置臣，莽於是詔以光為太師、舜為少保，皆益封萬戶，豐廣陽侯、為少傅，邯承陽侯，四人既受賞，莽尚未起，群臣複上言，乃詔益封二萬八千戶，為太傅，號安漢公，莽為惶恐，不得已而受策，讓還益封。複建言，宜立諸侯王后、及高祖以來功臣子孫，封侯賜爵邑，其為謙恭，不既多乎？臥疾久之，逡巡受命，當時莽志寢露，事在篡國以前，是作欺世矣。後有郭威，得無彷彿其意？伐叛河中，榮勳還朝，隱帝賜之金帛、衣服、玉帶、鞍馬，威辭曰：「臣受命期年，僅克一城，何功之有？將兵在外，凡鎮安京師，供億兵食，皆諸大臣居中者之功，臣安敢獨膺此賜？請遍賞之。」用遍賜宰相、樞密、宣徽、三司、侍衛，使九人與威如一，帝欲獨賞威，辭曰：「運籌建策，出於廟堂，發兵饋糧，資於藩鎮，暴露戰鬥，在於將士，功獨歸臣，何以堪之。」加威兼侍中，史弘肇兼中書令，竇貞固司徒，蘇逢吉司空，蘇禹珪左僕射，楊邠右僕射，恐藩鎮觖望，又加高行周太師，安審琦太傅，符彥卿太保，劉崇、馮暉、李彝殷兼中書令，錢弘叔尚書令，馬希廣太尉，慕容彥超、劉銖、高保融兼侍中，孫方簡、劉贇同平章。時將帥以專功伐能為累，以內外葉和為難，威成功不居，雖古盛美無加也。不圖變起於中，乘危致篡，或追議其類莽矣。故胡氏評曰：「不待他日即位班賞，已收中外之心。」方其赴鄴，言：「蘇逢吉、楊邠、史弘肇皆先帝舊臣，願推心任之，疆場之事，臣願竭愚駑。」果非由締合之私，則以孔明之於允自任哉！威之讓，或異於莽，莽飾名，威市恩；莽少待篡漢，威則漢不謀誅之。未決其反，猶有以自解耳。然賞賚遍及將相，耗費無名尊官，例如藩鎮，國典殄褻，假令發於真讓，亦何取也？況跡其心，未可知矣。近於讓者，惟元朔間衛青以功拜大將軍，對其子伉等三人列侯，青謝曰：「皆諸校尉力戰之功也，臣青子在繈褓中，何敢受封？」武帝詔封公孫敖合騎侯、韓說龍額侯、公孫賀南窌侯、李蔡樂安侯、李朔涉軹侯、趙不虞隨成侯、公孫戎奴從平侯，李沮、李息、豆如意賜爵關內侯，皆以從大將軍有功者，青嘗謂人臣不敢專權，又謂人臣何敢招士？暮年權移客散，能以勳名終，而分功裨校，各按其實，非若泛覃恩澤者。青之讓人，知其近乎讓也。以讓為不讓者，又莫如曹操，建安間，方為司空冀州牧，遽下令曰：「吾起義兵誅暴亂，於今十九年，所征必克，豈吾功哉？乃賢士大夫之力也，天下雖未悉定，吾當要與賢士大夫共定之。而專其勞，吾何以安焉？」大封功臣二十餘人為列侯，餘以次受封，《通鑒綱目》書曹操封功臣為列侯，嗚呼！操，人臣也；列侯，漢爵也。其賞曹氏之私勞耶？以漢之功臣賞於曹氏，君命不足用耶？操之讓，人知其不讓者也。讓易知，讓以為不讓易知，不讓似乎讓獨難知。莽、威同似乎讓，而威難知於莽與。

赤眉聚尚千餘萬人，人光武陳兵洛水，令盆子君臣觀之，謂樊崇等曰：「得無悔降乎？朕今遣卿歸營，勒兵鳴鼓相攻，決其勝負，不欲強相服也。」徐宣等曰：「臣等得降，猶去虎口歸慈母，誠歡誠喜，無所恨也。」諸葛武侯生致孟獲，使觀營陣之間，曰：「此軍何如？」獲曰：「向者不知虛實，故敗，今蒙賜觀陣，若只如此，即定易勝耳。」縱使更戰，七縱七禽，而猶遣獲，獲止不去，曰：「公，天威也，南人不復反矣。」自世以詭詐為兵，如拙於變者，幸敵之迷誤而取勝，不能使人心服，光武、武侯之所為，善服人者也。昔荀吳伐鼓，鼓人或請以城叛，弗許，使鼓人殺叛人，而繕守備，圍三月，或請降，使其民見，曰：「猶有食色，姑修而城。」鼓人告食竭力盡，而後取之，漢君臣其知此矣。

晉陶淵明傳：義熙末，召拜著作郎，不就，刺史王弘常造之，稱疾不見，弘每候之廬山，遣其故人齋酒，先於半路，若邂逅然，引酌池亭，弘於是進謁，遂窮歡晏潛無履，弘顧左右為之造履，潛乃於座伸腳令度之。

相傳李林甫為相，若嫉其人，即以倡鬼日除授，無得免禍，或疑宰相之所不樂，何必以凶日中之。予謂聞周史佚請擇日立叔虞，蕭相國擇良日拜韓信，東都建武間為伏湛勅尚書擇拜吏日，豈惟示謹重之意，且欲保其終吉，事近厚矣。小人反是，無所不薄，安知不故求惡日哉！唐劉瑑自河東召還，宣宗視案上曆曰：「為朕擇一令日。」瑑曰：「某日良。」帝曰：「卿可遂相。」大中賢主之所為幾乎古。」

梁震，唐末登第，歸蜀，過江陵，高季昌愛其才識，留之，欲奏為判官，震恥之，不受辟署，終身止稱前進士。《大定錄》雲：震，開平元年侍郎於競下及第。李肇《國史補》得第，謂之前進士。《摭言》又注韓中丞儀詩：「今日便稱前進士，如留春色與明年。」按：此唐以來初擢第者通稱前進士，《韓文公墓碑》雲：「孤，前進士昶。」蓋文公長慶四年卒，昶方於是年李宗閔下擢進士第。後唐李龍少以文章知名，既貴，刻牙板金字曰「前鄉貢進士」，雖表其榮名，亦唐制之餘也。

梁太祖問吳越進奏吏曰：「錢公有所好乎？」吏曰：「好玉帶名馬。」太祖喜曰：「真英雄也。」乃以玉帶一匣、打毬禦馬十匹賜之。

范文正公帥延安，夏人相戒：「今小範老子腹中自有數萬甲兵，不比大範老子可欺。」大範謂雍也。東坡以月石研屏獻子功中書、涵星研獻純父侍講，有詩雲：「故將屏硯送兩範，要使珠璧棲窗櫺。大範忽長謠，語出月脅令人驚。小範當繼之，說破星心如雞鳴。」子功諱百祿，純父諸父行，乃有兩大小範也。子由《賦毛國鎮生日詩》雲：「生日原同小趙公。」自註：「世謂叔平，大趙參政。閱道，小趙參政。」大小之稱，一時假為差別，若華陽之範出於一門，猶漢上郡歌「大、小馮君」與元憲兄弟呼「大、小宋」是也。

溫公為張文潛言：「學者讀書，少能自第一卷讀至卷末。往往或從中、或從末，隨意讀起，又多不能終篇。光性最專，猶常患如此。從來惟見何涉學士案上，惟置一書讀之，自有至尾，正錯校字，以至讀終，未終卷，誓不他讀，此學者所難也。」張曇叟《答孫子發書》論《資治通鑒》，其略雲：溫公嘗曰：「吾作此書，惟王勝之曾閱之終篇，自餘君子求乞欲觀，讀未終，已欠伸思睡矣。」溫公所言，學者之通患，盍以何學士、王勝之之事為讀書法？

古人遇事，各從其分而應之，則無失中之患。司馬公辭宥密之命，與呂正獻公同居洛，正獻起知河陽，乞在京宮祠，裕陵大喜，遂召還。或疑二公出處優劣，程先生雲：「呂公，世臣也，不得不歸見上。司馬公，諍臣也，不得不退處。」文潞公拜平章，伊川為崇政殿說書，先生以師道自居，每講色甚莊，泰陵畏之。潞公年九十，對上恭甚，進士唱名，侍立終日，或議先生之倨，視潞公之恭為未盡，先生曰：「潞公，三朝大臣，事幼主，不得不恭。吾以布衣為上師傅，其敢不自重？」留丞相紹熙之末，自相位逃，趙忠定力贊內禪，或以二公處變不同，問於范仲黼郎中，范曰：「趙丞相，同姓之卿也，留丞相，異姓之卿也，反覆之而不聽，則去。」趙文昭語真文忠當思所以謀當路者，毋徒議之而已，文忠曰：「公宗臣，當思所以謀。德秀，得朝廷一議論文臣爾，是數者劑量所處，豈無醇疵？未可以輕議。」抑知人之識，其分為不易耳。

溫公嵩山題字雲：「登山有道，徐行則不閑。措足於平穩之地則不跌，慎之哉。」又書曰：「光視地，然後敢行；頓足，然後敢立。」即題嵩山語，而愈誠愨。蓋公一舉動，無時不存此意，康節稱君實腳踏實地人，公自以為知言，信哉！

康節雲：「君子落得做君子，小人枉做了小人。」張宣公稱下句極是，上句有利心，不若改雲：「君子本分做君子。」范忠宣公雲：「以貴人之心責己，恕己之心恕人。」文公稱上句自好，下句既不知自治，其昏迷以及人，使亦如我之昏。若橫渠雲：「以愛己之心愛人，則盡仁；以責人之心責己，則盡道。」語便不同。予以是歎修辭之難，先儒立教，不敢秒忽放過，凡人可以易言哉！君子、小人，語本劉高尚雲記宣公之論者，以為康節《語錄》傳訛，此其微爾。

司馬光為《耆英會序》雲：「樂天在洛，與高年者八人游，時人慕之，圖傳於世。宋興，洛中諸公繼而為之，再矣，圖形普明僧舍，樂天之故第也。」《筆談》亦謂樂天居洛，與高年者八人遊，謂之「九老」，洛中士大夫至今居者，繼而為九老之會者再矣。今考修香山故事，惟至道初李文正公罷相後，以司空致仕，年七十七，思樂天洛中之會，適交遊中有此數，欲繼其事為晏集，故相宋惠安公、吳僧贊寧預焉，會蜀寇起而罷，其事當在京師。至和間，杜正獻公亦已致仕，與凡老年得謝者為五老會，其事又在南都。謂再會洛，未能詳後是，如米元章《九雋老會序》雲：「中散大夫河間公靖鎮吳，俗乃辟群齋，會九雋老。」則其事在吳，名氏且未悉著。獨潞公以元豐五年尹洛，為耆年會，凡十三人，可以踐唐賢遺躅而過之矣。又元豐初，趙清獻守杭，趙康靖自南都來，年八十一，共遊湖山，為二老圖，清獻時七十一，程給事師孟守越，又減清獻一歲，嘗同唱和，清獻謝事過之，因增程公為三老圖。盛哉！承平典型也。渡江以來，有若史忠定六老圖，周益公二老堂會，清時勝事，各擅一門，豈惟家庭之慶？又有劉汭者，寫益公與兄乘成居士必正、楊文節為三老圖，平園、誠齋集有詩，亦廬陵佳話也。

王沂公以簡紙數軸送人，皆他人書簡後截下紙。晏元獻公凡書簡首尾空紙，皆手剪熨，置幾案，以備用。王文康公平生不以全幅紙作封皮，嘗戒其子弟。諸公皆身處貴盛，儉德若此，世俗費紙者，何人語以古事、未必不毀薄。梁東莞臧逢世就姊夫劉緩乞丐客刺書翰末，寫《漢書》，見《顏氏家訓》。

《複齋漫錄》雲：「山谷謫涪州別駕，因自號涪翁。按《益都耆舊傳》：『廣陵有老翁，釣於涪水，自號涪翁。』然則涪翁之稱，古有之矣。」《苕溪漁隱》曰：「《後漢•逸民傳》：『初，有父老，不知何在，常漁釣於涪水，人因號涪翁。』複齋不取於此，乃取《益都耆舊傳》後漢《郭玉傳》語，謂涪翁之稱，古有之矣，不始於魯直也。」《芥隱筆記》引援亦同。余記《唐書•陸龜蒙傳》：「時謂江湖散人，或號天隨子、甫裡先生，自比涪翁。」注雲：「巴西人居漢上者。」獨不用前二書為證，當別有考也。

陳福公在相位，欲營居第，視其圖以為高，悉裁損之，制度甚庳，董後者雲：「宰相門不高大，無以容車馬。」公曰：「吾今日有閽者，一兩世後，吾門扉要使小姨輩可開闔爾。」當與李文靖廳事僅容旋馬，俱為美談，乃所以遺子孫也。水心集《劉建翁墓誌銘》雲：「居室尤陋，不改，予間過之，及門而下，建翁逡巡出迎中街，笑雲：『自二父在，而四方之過莆者，無不造於庭，蓋今之轎大於舊矣，乃世變也。』予亦笑曰：『轎雖大，不數寸，公門扉無乃太狹乎？而不知變也。』」福公與劉皆莆人，土風殆近古，二父者，賓之夙、複之朔，建翁名起晦，複之子，潛夫尚書諸祖父。葉公之對，雖似謔，實賢其不變於俗也。或曰：乾淳諸老，典型自別，不獨莆土風近古也，況福公賢相乎？

李仁甫侍郎，淳熙間，因阜陵論先儒從祀當升黜去取，遂奏言：「范仲淹佐仁宗，謹庠序之教，始遍郡國立學，更取士法，以作新人才。歐陽修倡起古文，攘斥異端，視唐韓愈無愧，嘉、治平之間，人才特盛，修所長育成就，為力居多。而司馬光及蘇軾，風節彌高，其學術專務格君心，安百姓，其欲正人心，息邪說，距行，放淫辭，流離顛沛，之死靡憾，蓋似孟子。當安石萌芽，唯光、軾能逆折之，見於所述文字，不一而足。軾著《書傳》，與安石辯者凡十八九條，尤為切近深遠，其用功不在決洪水、辟楊墨下，使其言早聽用，甯有靖康之禍？悉去王安石父子，而取光、軾，斯為允當，並及仲淹、修，亦無不可。」又言：「昨蒙聖論，欲升光、軾配享於堂，輒疑陳瓘斥王安石逆像獻否，聖諭謂若親酌獻，則蹔遷其坐於他所，君臣之分，終有未安，光、軾必不敢當此理。只用世次先後，使繼韓愈，亦無降抑。」按《道命錄》、雜記等書：趙侍郎粹中乞去王一雱，擇本朝名儒列於從祀，上論以范、司馬二文正、歐、蘇二文忠、李公以為可，趙衛公主之，且謂範公自以功業名，歐公當時亦微有玷，不若止用馬、蘇而升於堂上，龔、李二參皆不以為可。蓋躋祀堂上，附舒王，近此固無怪，本以矯學術之弊，此揚彼抑，不擬承其太過者。尊尚之至，則可見矣。讀《巽岩集》中疏，雖或推揚上意，其秉禮守正，善於立論也，時則周、程未暇議。端平間，李公之子季允樞密在從班奏：卓然為學者所宗，宜在從祀之列者十人：胡翼之、孫明複與邵、周、張、二程氏，而司馬、歐、蘇預焉，請下經筵秘書省國子監議，未詳覆孰可否。迨淳□，而周、張、程從祀，又鹹淳，而司馬、邵氏始亦從祀。若范、歐、蘇文章、名節、世論、道德、性命，欲引而合之，無由也。即李公所稱，已於范、歐、蘇有所區別矣，亦各從其實歟。

謝上蔡之孫曰偕，其子無衣食，替人承符引養老母。黃子耕守天臺，修郡志，訪求故家，得之，請見，抗賓主祀，給冠帶田宅。楊龜山之家既賣其宅，四世孫子複病之，事訴紛然，余景瞻守南劍，曰：「有司用交易法爾，安能空手以得？」自至郡，例卷百餘萬，謝不取，因贖以歸之，修補其漏闕，又職子複於學，以廩之，見葉正則所為祠記。吳明輔用此二事《跋樓大防參政遺族孫帖》：「故宗遺胄，忽焉淪墜，或不俟年數之遠。」陸務觀顧以宋廣平、沈義倫之後為卒、髠為僧，不勝慨然，異時賢士大夫每於此盡情，而錄後恤孤，具有故事。茂陵詔求伊川程氏後，池州申、直下兩房子孫曰觀之、曰源，於是觀之補不理、選限登仕郎，充池州州學學賓，月廩給以奉祭祀；源赴吏部銓量、補迪功郎，漸遷二令監丞。時又命陸文安九淵之子特之、沈端憲煥之子省曾俱讀書秘省，賓嘉定十六七年間。葉氏《聞見錄》雲：「源，鬻米都門外，有教以幹當路者，著《道學正統圖》，以考亭之後，勦入當路姓名，遂授初品。」而吳大禮紹定《封事》有雲：「如程源、如沈省會，不識一丁字，未三五年與之貳郡。乃布衣韋帶之士，勤苦燈窗，馳驅仕路，有二三十年不可得者。」張端義《封事》亦雲：「秘書省讀書，朝廷異禮待天下遺逸之士，假借先儒之後，影射市井之徒，老成學者飲恥而沒。」或謂指省曾輩也。表賢者後，盛時美意，猶不免於異論，事何者無弊？使世家果有如程氏子拔之寒微，正未可議，抑處置在適中爾。」

前輩有兩黃裳，皆為端明殿學士。其一字冕仲，延平人，元豐進士第一，崇甯禮部尚書；其一字文叔，蜀人，事茂陵潛邸，為翊善。劉潛夫作衢州開化《芹澗橋記》雲：「端明演山黃公裳少過之，有『更高千萬丈，還我上頭行』之句。」遂為詩讖。演山以德望重，朱文公見而屈膝，不專以科目重也。按文公《年譜》：乾道三年如長沙，訪張宣公，道昭武謁黃端明，先之以書雲：「將頓首再拜於堂下，伏惟坐而受之，使得自進於門下弟子之列。」此正黃通老尚書冕仲，亦紹興五年進士第一，以有官降居次，官亦端明殿學士，如謂演山，則冕仲是也。《系年錄》書建炎四年卒，文公似不及見，或劉別有考？蓋識前言往行，近推莆田大老，不容妄論也。

景定五年明堂禮成，恭謝太乙宮，賜宴齋殿，教坊伶優舉經語以戲，刑部侍郎徐複引孔道輔使契丹、責以文宣為戲故事，請誠樂部、無得以六經前賢為戲。予讀東坡通守杭州《寄呂微仲詩》，自註：「杭有伶人，善學呂，舉措酷似，別後常令作之以為笑。」詩雲：「楚相未亡談笑是，中郎不見典型存。」使事切矣，謹厚者顧疑焉。朱文公在講筵，優人王喜時於上前效其行止進退以為戲，用事者欲賞以門祇侯，上將從之，侍郎誦言將入諫，命乃寢。是不可不禁遏也，矧假為燕笑之樂乎？

淳□五年，兩淛運司物料官郭嘉卿年六十五，請休致，特改京秩，賜號繼一處士，官其子自中，仍召對禁殿，以詩賜之，群臣皆和，又禦書扁其居曰「沖庵」。

端平臺諫吳叔永直院《與唐伯玉少卿帖》雲：「端平更化以來，上親擢台諫者三：秀挺如舜俞、方毅如穎叔、端亮敢言如徐直翁、杜成已與季永弟，最後方德潤，猶強人意。惟都運侃侃其直，誾誾其爭，乃能扶頹綱，起敝化，力爭是非於嘉熙初元，真得所謂諍臣七人矣。」舜俞、洪忠文也；穎叔、王忠文也，一字去非；真翁，徐忠簡也；成已、杜清獻也；季永，吳侍郎昌裔也；德潤、方忠惠大琮也；伯玉、唐少卿璘也。予所聞端平臺諫幾二十人矣。

近時稱白石者：樂清錢文子文季、番陽姜夔堯章、三山黃景說岩老，各因其居號之爾。故堯章以謂居苕溪上，與白石洞天為鄰，潘德久字之曰「白石道人」，詩雲：「屋角紅梅樹，花前白石生。」或本樂天「黃醅酒」對「白侍郎」，陳去非簡齋「老對白桂花」，此祖其格者然。「白石生見《神仙傳》中，黃丈人弟子也，至彭祖時已年二千餘歲，煮白石為糧，因就白石山居，時號曰「白石生」，堯章稱此三字，蓋有據而後用。文季宗正岩老大理皆少卿，當嘉定間，薑止布衣。

東坡《松醪賦》，李仁甫侍郎舉賦中語，謂東坡蓋知之矣。又雲：東坡既再謫，親舊或勸益自儆戒，坡笑曰：「得非賜自盡乎？何至是？」顧謂叔黨曰：「吾甚喜《松醪賦》，盍秉燭，吾為汝書此？倘一字誤，吾將死海上，不然，吾必生還。」叔黨苦諫，恐偏傍點畫，偶有差訛，或兆憂耳。坡不聽，徑伸紙落筆，終篇無秋毫脫謬，父子相與粲然。《松醪賦》之讖渡海，人知之，而未知其以驗生還也。

太史公推戾太子之生在建元蚩尤竟天命將出師之年，東坡推富鄭公之生在景德始盟契丹之歲，人有關於世運之盛衰，其生也，誠有所自矣，前人肯為臆說哉！」

何子楚《春渚記聞》雲：「陸農師左丞之父少師公規，生七歲，不能言，一日忽書門間雲：『昔年曾往海三山，日月宮中數往還。無事引他天女笑，謫來為吏向人間。」自此能言語。後登進士第，官至卿監，壽八十而終。」餘得其家《七歲吟敘》讀之，則其事實左丞之祖太傅軫字齊卿者也，序雲：「祖父疾革，與諸兒方臥床側，遽呼起，熟視之，曰：『汝能賦詩二聯以稱吾意乎？』公口占二韻立成，皆神仙語，祖父視詩大喜，曰：『瞑目無憾矣。』詩雲：『昔年曾往海三山，日月宮中屢往還。無事引他天女笑，謫來為吏到人間。』故非世俗之謂也。太傅祥符進士，官吏部郎中、直史館，嘗守鄉郡，壽七十七。」序又記其「辟穀十年，煉丹九轉，鶴去青衣，至三日而化。」事尤奇怪，豈以為初年詩語之驗？然不謂始不能言，忽題壁間，且非左丞之父。左丞以國子博士贈太尉珪自廉叔，為父也，無雲「父規少師者」，紀述易訛如是。左丞之孫是為務觀待制，甫七歲，父少師指鳥命賦詩，遽對曰：「窮達得非吾有命，吉凶誰謂汝前知。」事見《家語》，此少師又永年之子、京西轉運宰字元鈞也。吾鄉陸氏最稱故家，詩禮之澤深矣，世以穎悟早聞於時，亦盛事也。

洪氏《四筆》雲：「紹興十三年，勅令所進者刪定官潘良能季成、遊操存誠、沈介得和伯、兄景伯皆為秘書省正字，同日供職。少監秦伯陽言：一旦四同舍，姓皆從水旁，熺有一句，願諸君對之，即雲：『潘、游、洪、沈泛瀛洲』，坐客無能對者。因記得《筆談》所載：元厚之絳少時夢人告：『異日當為翰林院學士，須兄弟數人同住禁林。』厚之自思素無兄弟，疑為不然。及元熙中除學士，同時入院者韓維持國、陳繹和叔、鄧綰文約、楊繪元素，名皆從系，始悟兄弟之說。欲用『絳、繹、繪、維綰綸』為對，然後暇考之史錄，歲月可同否也？」予觀《桐陰舊話》：「元章簡公厚之嘗夢兄弟三人同為學士，然厚之終鮮兄弟，嘗疑之。及與宮師、楊元素同在翰苑，故事：具奏，不出官姓，一日因簽奏事，乃恍然記昨夢，蓋三公名皆連絲旁也。」宮師，即持國。參之《筆談》，無陳、鄧二公。韓無咎記《家世舊事》，庶幾得實。《石林詩話》又雲：「元厚之知荊南，夢至仙府，三人者聯書名，旁有告之曰：『君三人，蓋兄弟也。』覺而思之，莫知所謂。未幾，入為學士，韓持國維、楊元素繪先已在院，一日書名，三人名皆從絞絲，始悟夢中兄弟之意。已而持國、元素外補，厚之尹京。後三年複與元素還職，而鄧文約綰相繼為直院，則三人之名又皆從絞絲。」其事莫詳於此，然亦不著陳也。存中紀之異事之目，在當時傳聞，固應無差，景盧猶謂未考史錄，前賢考究，不肯草草，多類此也。

王龜齡詹事記人說生前事，其略雲：予少時，有鄉僧每見必曰：「此郎，嚴伯威後身也。」予訪諸叔父寶印大師，叔父曰：「嚴□黎，汝祖母賈之兄也，博學工詩文，戒行修飭。汝父母昔以無子為憂，政和壬辰正月，吾師卒，汝祖夢吾師至，集眾花結成一大毬遺汝祖曰：『君家求此久矣。』吾是以來，是月汝母有娠。吾師眉濃黑而垂，目深而神藏，兒時能誦千言，喜作詩，人以汝眉目及最好類之，故雲。」又《種蔬詩》雲：「前身老□黎，蔬氣端末降。詳著《梅溪集》。古昔此事良多，陳氏《捫虱新話》歷數房□為永禪師；婁師德為遠法師；張文定公遊滁州瑯琊山寺，得《楞伽經偈》為悟前生；東坡游杭州壽星寺，入門便悟曾到。《春渚記聞》又以坡前身五祖戒和尚，見於魯直涪陵刻石所記。往往於釋氏輪回本其家法爾，坡詩自謂「前生我已到杭州，到處長如到舊遊」。李之儀雲：「東坡平日自謂淵明後身，晚和《歸去來辭》始載此語，要是胸中自負如此。魯直為千載，人百世士之評的矣。」周益公《奏事錄》記汪聖錫端明雲：「幼年初讀陳無已集，有《代人乞郡劄子》，一見便疑為代傅堯俞作，後閱傅集，果然，乃知宿世讀書之說可信。」聖錫疑無己後身也，賢哲曠世而吻合，豈亦其志自許？三生之前，不可盡知也。李翱謂退之長讀書，能記它生之所習，或若識環之類耶？

李氏《雜記》雲：「乾道末，孝宗夢人告曰：『欲恢復中原，非王淮不可。』於是季海方再入為少常，遂除正字，曆內外製，不二年而執政，即至左揆，凡在二府十有四年，一朝大臣所未有也。」余觀《王魯公行狀》：其初紹興二十八年，自密院編修遷校書郎，未嘗除正字，及居諫省，以憂去。乾道三年，自福建轉運再入秘書，為少監，出守江州。八年，自浙西提點刑獄，三入朝，為太常少卿，兼內外製，由西掖遷學士。淳熙三年冬，拜樞密，遂秉政，第自少常執政，亦涉四年，且非再入，記錄易訛如此。婁彥發議張全真參政諡，謂高宗有不盡用之歎。閱十五年，王淮時在諫垣，上指以宰輔，以形貌肖公，歎賞莫及。後以語阜陵，淮卒正鼎席，既以賦形偶類，簡思陵之知，複緣夢寐，致阜陵注倚之重，果若前二說，天幸可數遇邪？
