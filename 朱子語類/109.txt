
古人學校、教養、德行、道藝、選舉、爵祿、宿衛、征伐、師旅、田獵，皆只是一項事，皆一理也。
召穆公始諫厲王不聽，而退居於郊。及厲王出奔，國人慾殺其子，召公匿之。國人圍召公之第，召公乃以己子代厲王之子，而宣王以立。因歎曰：「便是這話難說！古者公卿世及，君臣恩意交結素深，與國家共休戚，故患難相為如此。後世相遇如塗人，及有患難，則渙然離散而已。然今之公卿子孫，亦不可用者，只是不曾教得，故公卿之子孫莫不驕奢淫佚。不得已而用草茅新進之士，舉而加之公卿之位，以為苟勝於彼而已。然所恃者，以其知義理，故勝之耳。若更不知義理，何所不至！古之教國子，其法至詳密，故其才者既足以有立，而不才者亦得以薰陶漸染，而不失為寡過之人，豈若今之驕騃淫奢也哉！陳同父課臥中有一段論此，稍佳。」〈僩〉
竇問：「人才須教養。明道章疏須先擇學官，如何？」曰：「便是未有善擇底人。某嘗謂，天下事不是從中做起，須得結子頭是當，然後從上梳理下來，方見次序。」德明問：「聞先生嘗言，州縣學且依舊課試，太學當專養行義之士。」曰：「卻如此不得。士自四方遠來太學，無緣盡知其來歷，須是從鄉舉。」〈德明〉
「呂與叔欲奏立四科取士：曰德行，曰明經，曰政事，曰文學。德行則待州縣舉薦，下三科卻許人投牒自試。明經裏面分許多項目：如春秋則兼通三傳，禮則通三禮，樂則盡通諸經所說樂處。某看來，樂處說也未盡。政事則如試法律等及行移決判事。又定為試辟，未試則以事授之，一年看其如何，辟則令所屬長官舉辟。」遠器云：「這也只是法。」曰：「固是法，也待人而行，然這卻法意詳盡。如今科舉，直是法先不是了。今來欲教吏部與二三郎官盡識得天下官之賢否，定是了不得這事！」〈賀孫〉
因論學校，曰：「凡事須有規模。且如太學，亦當用一好人，使之自立繩墨，遲之十年，日與之磨煉，方可。今日學官只是計資考遷用，又學識短淺，學者亦不尊尚。」可學曰：「神宗未立三舍前，太學亦盛。」曰：「呂氏家塾記雲，未立三舍前，太學只是一大書會，當時有孫明復胡安定之流，人如何不趨慕！」〈可學〉
林擇之曰：「今士人所聚多處，風俗便不好。故太學不如州學，州學不如縣學，縣學不如鄉學。」曰：「太學真箇無益，於國家教化之意何在？向見陳魏公說，亦以為可罷。」〈義剛〉
祖宗時，科舉法疏闊。張乖崖守蜀，有士人亦不應舉。乖崖去尋得李畋出來舉送去。如士人要應舉時，只是著布衫麻鞋，陳狀稱，百姓某人，今聞朝廷取士如何如何，來應舉；連投所業。太守略看所業，方請就客位，換襴機相見，方得請試。只一二人，試訖舉送。舊亦不糊名，仁宗時方糊名。〈揚〉
「商鞅論人不可多學為士人，廢了耕戰。此無道之言。然以今觀之，士人千人萬人，不知理會甚事，真所謂游手！只是恁地底人，一旦得高官厚祿，只是為害朝廷，何望其濟事？真是可憂！」因云云雲。「舊時此中赴試時，只是四五千人，今多一倍。」因論呂與叔論得取士好。因論其集上代人章表之類，文字多難看，此文集之弊。揚因謂：「去了此等好。」曰：「然。」因歎：「與叔甚高，可惜死早！使其得六十左右，直可觀，可惜善人無福！兄弟都有立。一兄和叔，做鄉儀者，更直截，死早。」〈揚〉
康節謂：「天下治，則人上行；天下亂，則人上文。」太祖時，人都不理會文；仁宗時，人會說。今又不會說，只是胡說。因見時文義，甚是使人傷心！〈揚〉
因說「子張學干祿」，曰：「如今時文，取者不問其能，應者亦不必其能，只是盈紙便可得。推而上之，如除擢皆然。禮官不識禮，樂官不識樂，皆是吏人做上去。學官只是備員考試而已，初不是有德行道藝可為表率，仁義禮智，從頭不識到尾！國家元初取人如此，為之柰何！」〈明作〉
三舍人做乾元統天義，說乾元處雲「如目之有視，耳之有聽，體之有氣，心之有神」〈云云〉。如今也無這般時文。〈僩〉
今人作經義，正是醉人說話。只是許多說話改頭換面，說了又說，不成文字！〈僩〉
今人為經義者，全不顧經文，務自立說，心粗膽大，敢為新奇詭異之論。方試官命此題，已欲其立奇說矣。又，出題目定不肯依經文成片段，都是斷章牽合，是甚麼義理！三十年前人猶不敢如此，只因一番省試出「上天之載，無聲無臭，儀刑文王」三句，後遂成例。當時人甚駭之，今遂以為常矣。遂使後生輩違背經旨，爭為新奇，迎合主司之意，長浮競薄，終將若何，可慮！可慮！王介甫三經義固非聖人意，然猶使學者知所統一。不過專念本經，及看註解，而以其本注之說為文辭，主司考其工拙，而定去留耳。豈若今之違經背義，恣為奇說，而無所底止哉！當時神宗令介甫造三經義，意思本好。只是介甫之學不正，不足以發明聖意為可惜耳。今為經義者，又不若為詞賦；詞賦不過工於對偶，不敢如治經者之亂說也。聞虜中科舉罷，即曉示雲，後舉於某經某史命題，仰士子各習此業。使人心有所定止，專心看一經一史，不過數舉，則經史皆通。此法甚好。今為主司者，務出隱僻題目，以乘人之所不知，使人弊精神於檢閱，茫然無所向方，是果何法也！〈僩〉
時有報行遣試官牽合破碎出題目者。或曰：「如此行遣一番，也好。」曰：「某常說，不當就題目上理會。這箇都是道術不一，所以如此。所以王介甫行三經字說，說是一道德，同風俗。是他真箇使得天下學者盡只念這物事，更不敢別走作胡說，上下都有箇據守。若是有才者，自就他這腔子裏說得好，依舊是好文字。而今人卻務出暗僻難曉底題目，以乘人之所不知，卻如何教他不杜撰，不胡說得！」或曰：「若不出難題，恐盡被人先牢籠做了。」曰：「莫管他。自家依舊是取得好文字，不誤遠方觀聽。而今卻都是杜撰胡說，破壞後生心術，這箇乖。某常說，今日學校科舉不成法。上之人分明以賊盜遇士，士亦分明以盜賊自處，動不動便鼓譟作鬧，以相迫脅，非盜賊而何？這箇治之無他，只是嚴挾書傳義之禁，不許繼燭，少間自沙汰了一半。不是秀才底人，他亦自不敢來。雖無沙汰之名，而有其實。既不許繼燭，他自要奔，去聲。無緣更代得人筆。」或曰：「恐難止遏。今只省試及太學補試，已自禁遏不住。」曰：「也只是無人理會。若捉得一兩箇，真箇痛治，人誰敢犯！這箇須從保伍中做起，卻從保正社首中討保明狀，五家為保，互相保委。若不是秀才，定不得與保明。若捉出詭名納兩副三副卷底人來，定將保明人痛治，人誰敢犯！某嘗說，天下無難理會底事，這般事，只是黑地裏腳指縫也求得出來，不知如何得恁地無人理會！」又曰：「今日科舉考試也無法不通看。」或曰：「解額當均否？」曰：「固是當均。」或曰：「看來不必立為定額，但以幾名終場卷子取一名，足矣。」曰：「不得。少間便長詭名納卷之弊。依舊與他立定額。只是從今起，照前三舉內終場人數計之，就這數內立定額數。三舉之後，又將來均一番。如此，則多少不至相懸絕矣。」因說混補，曰：「頃在朝時，趙丞相欲行三舍法。陳君舉欲行混補，趙丞相不肯，曰：『今此天寒粟貴，若復混補，須添萬餘人，米價愈騰踴矣！』某曰：『為混補之說者固是謬，為三舍之說亦未為得也。未論其他，只州郡那裏得許多錢榖養他？蓋入學者既有舍法之利，又有科舉之利，不入學者止有科舉一塗，這裏便是不均。利之所在，人誰不趨？看來只均太學解額於諸路，便無事。如今太學解額，七人取兩人。便七人取一人也由我，十人取一人也由我，二十人、三十人、四十人取一人也只由我。而今自立箇不平放這裏，如何責得人趨』！」或問：「恩榜無益於國家，可去否？」曰：「此又去不得。去之則傷仁恩，人必怨。看來只好作文學助教闕，立定某州文學幾員，助教幾員，隨其人士之多少以定員數，如宗室宮觀例，令自指射占闕，相與受代，莫要教他出來做官。既不傷仁恩，又無老耄昏濁貪猥不事事之病矣。」〈杜佑《通典》中說釋奠處有文學助教官。〉因說祿令，曰：「今日祿令更莫說，更是不均。且如宮觀祠祿，少間又盡指占某州某州。蓋州郡財賦各自不同，或元初立額有厚薄，或後來有增減，少間人盡占多處去。雖曰州郡富厚，被人炒多了，也供當不去。少間本州本郡底不曾給得，只得去應副他處人矣。」因又說經界。或曰：「初做，也須擾人。」曰：「若處之有法，何擾之有？而今只是人人不曉，所以被人瞞說難行。間有一兩箇曉得底，終不足以勝不曉者之多。若人人都教他算，教他法量，他便使瞞不得矣。打量極多法，惟法算量極易，自紹興間，秦丞相舉行一番以至今。看來是蘇綽以後，到紹興方得行一番，今又多弊了。看來須是三十年又量一番，庶常無弊。蓋人家田產只五六年間便自不同，富者貧，貧者富，少間病敗便多，飛產匿名，無所不有。須是三十年再與打量一番，則乘其弊少而易為力，人習見之，亦無所容其奸矣。要之，既行，也安得盡無弊？只是得大綱好，其間寧無少弊處？只如秦丞相紹興間行，也安得盡無弊？只是十分弊，也須革去得九分半，所餘者一分半分而已。今人卻情願受這十分重弊壓在頭上，都不管。及至纔有一人理會起，便去搜剔那半分一分底弊來瑕疵之，以為決不可行。如被人少卻百貫千貫卻不管，及被人少卻百錢千錢，便反到要與理會。今人都是這般見識。而今分明是有箇天下國家，無一人肯把做自家物事看，不可說著。某常說，天下事所以終做不成者，只是壞於懶與私而已！懶，則士大夫不肯任事。有一樣底說，我只認做三年官了去，誰能閑理會得閑事，閑討煩惱！我不理會，也得好好做官去。次則豪家上戶群起遮攔，恐法行則奪其利，盡用納稅。惟此二者為梗而已。」又曰：「事無有處置不得者。事事自有箇恰好處，只是不會思量，不得其法。只如舊時科舉無定日，少間人來這州試了，又過那州試；州裏試了，又去漕司試；無理會處。不知誰恁聰明，會思量定作八月十五日，積年之弊，一朝而革，這箇方喚做處置事。聖人所以做事動中機會，便是如此。」又曰：「凡事須看透背後去。」因舉掌云：「且如這一事，見得這一面是如此，便須看透那手背後去，方得。如國手下棋一著，便見得數十著以後之著。若只看這一面，如何見得那事幾？更說甚治道！」〈僩〉
包顯道言科舉之弊。先生曰：「如他經尚是就文義上說，最是春秋不成說話，多是去求言外之意，說得不成模樣。某說道，此皆是『侮聖人之言』！卻不如王介甫樣，索性廢了，較強。」又笑云：「常有一人作隨時變通論，皆說要復古。至論科舉要復鄉舉里選，卻說須是歇二十年卻行，要待那種子盡了方行得。說得來也是。」〈義剛〉
器遠問：「今士人習為時文應舉，如此須當有箇轉處否？」曰：「某舊時看，只見天下如何有許多道理恁地多！如今看來，只有一箇道理，只有一箇學。在下者也著如此學，在上者也著如此學。在上若好學，自見道理，許多弊政，亦自見得須要整頓。若上好學，便於學舍選舉賢儒，如胡安定孫明復這般人為教導之官；又須將科目盡變了，全理會經學，這須會好。今未說士子，且看朝廷許多奏表，支離蔓衍，是說甚麼！如誥宰相，只須說數語戒諭，如此做足矣。」敬之云：「先生常說：『表奏之文，下諛其上也；誥敕之文，上諛其下也。』」〈賀孫〉
問：「今日科舉之弊，使有可為之時，此法何如？」曰：「也廢他不得。然亦須有箇道理。」又曰：「更須兼他科目取人。」
「今時文賦卻無害理，經義大不便，分明是『侮聖人之言』！如今年三知舉所上劄子，論舉人使字，理會這箇濟得甚？今日亦未論變科舉法。只是上之人主張分別善惡，擢用正人，使士子少知趨向，則人心自變，亦有可觀。」可學問：「歐陽公當時變文體，亦是上之人主張？」曰：「渠是變其詭怪。但此等事，亦須平日先有服人，方可。」舜功問：「歐陽公本論亦好，但末結未盡。」曰：「本論精密卻過於原道。原道言語皆自然，本論卻生受。觀其意思，乃是聖人許多憂慮做出，卻無自然氣象。下篇不可曉。」德粹云：「以拜佛，知人之性善。」先生曰：「亦有說話。佛亦教人為善，故渠以此觀之也。」〈可學〉
今科舉之弊極矣！鄉舉里選之法是第一義，今不能行。只是就科舉法中與之區處，且變著如今經義格子，使天下士子各通五經大義。一舉試春秋，一舉試三禮，一舉試易詩書，禁懷挾。出題目，便寫出註疏與諸家之說，而斷以己意。策論則試以時務，如禮、樂、兵、刑之屬，如此亦不為無益。欲革奔競之弊，則均諸州解額，稍損太學之額。太學則罷月書季考之法，皆限之以省試，獨取經明行修之人。如此，亦庶幾矣。〈木之〉
因言今日所在解額太不均，先生曰：「只將諸州終場之數，與合發解人數定便了。又不是天造地設有定數，何故不敢改動？也是好笑！」〈浩〉
或言太學補試，動一二萬人之冗。曰：「要得不冗，將太學解額減損，分佈於諸州軍解額少處。如此，則人皆只就本州軍試，又何苦就補試也！」〈燾〉
臨別，先生留飯。坐間出示理會科舉文字，大要欲均諸州解額，仍乞罷詩賦，專經學論策，條目井井。云：「且得士人讀些書，三十年後，恐有人出。」〈泳〉
乙卯年，先生作科舉私議一通，付過看。大概欲於三年前曉示，下次科場，以某經、某子、某史試士人。如大義，每道只六百字，其餘兩場亦各不同。後次又預前以某年科場，別以某經、某子、某史試士人，蓋欲其逐番精通也。過欲借錄，不許。〈過〉
先生言時文之謬，云：「如科舉後便下詔，今番科舉第一場出題目在甚經內；論題出在甚史內，如史記漢書等，廣說二書；策只出一二件事。庶幾三年之間，專心去看得一書。得底固是好，不得底也逐番看得一般書子細。」〈胡泳〉
先生云：「禮書已定，中間無所不包。某常欲作一科舉法。今之詩賦實為無用，經義則未離於說經。但變其虛浮之格，如近古義，直述大意。立科取人，以易詩書為一類，三禮為一類，春秋三傳為一類。如子年以易詩書取人，則以前三年舉天下皆理會此三經；卯年以三禮取人，則以前三年舉天下皆理會此三禮；午年以春秋三傳取人，則以前三年舉天下皆理會此春秋三傳。如易詩書稍易理會，故先用此一類取人。如是周而復始，其每舉所出策論，皆有定所。如某書出論，某書出策，如天文、地理、樂律之類，皆指定令學者習，而用以為題。」賀孫云：「此法若行，但恐卒未有考官。」曰：「須先令考官習之。」〈賀孫〉
李先生說：「今日習春秋者，皆令各習一傳，並習誰解，只得依其說，不得臆說。」先生曰：「六經皆可如此，下家狀時，皆令定了。」〈揚〉
今人都不曾讀書，不會出題目。禮記有無數好處，好出題目。〈揚〉
科舉種子不好。〈謂試官只是這般人。揚〉
張孟遠以書來論省試策題目，言今日之弊，在任法而不任人。孟遠謂今日凡事傷不能守法。曰：「此皆偏說。今日乃是要做好事，則以礙法不容施行；及至做不好事，即便越法不顧，只是不勇於為善。」〈必大〉
「科舉是法弊。大抵立法，只是立箇得人之法。若有奉行非其人，卻不干法事，若只得人便可。今卻是法弊，雖有良有司，亦無如之何。」王嘉叟云：「朝廷只有兩般法：一是排連法，今銓部是也；一是信采法，今科舉是也。」〈㽦〉
問：「今之學校，自麻沙時文冊子之外，其他未嘗過而問焉。」曰：「怪它不得，上之所以教者不過如此。然上之人曾不思量，時文一件，學子自是著急，何用更要你教！你設學校，卻好教他理會本分事業。」曰：「上庠風化之原，所謂『季考行藝』者，行尤可笑，只每月占一日之食便是。」先生笑曰：「何其簡易也！」曰：「天下之事，大正則難，如學校間小正須可。」曰：「大處正不得，小處越難。才動著，便有掣肘，如何正得！」〈琮〉
因說科舉所取文字，多是輕浮，不明白著實。因歎息云：「最可優者，不是說秀才做文字不好，這事大關世變。東晉之末，其文一切含胡，是非都沒理會。」〈賀孫〉
有少年試教官。先生曰：「公如何須要去試教官？如今最沒道理，是教人懷牒來試討教官。某嘗經歷諸州，教官都是許多小兒子，未生髭鬚；入學底多是老大底人，如何服得他；某思量，須是立箇定製，非四十以上不得任教官。」又云：「須是罷了堂除，及注授教官，卻請本州鄉先生為之。如福州，便教林少穎這般人做，士子也歸心，他教也必不苟。」又云：「只見泉州教官卻老成，意思卻好。然他教人也未是，如教人編抄甚長編文字。」又曰：「今教授之職，只教人做科舉時文。若科舉時文，他心心念念要爭功名，若不教他，你道他自做不做？何待設官置吏，費廩祿教他做？也須是當職底人怕道人不曉義理，須是要教人識些。如今全然無此意，如何恁地！」〈賀孫〉
坐中有說赴賢良科。曰：「向來作時文應舉，雖是角虛無實，然猶是白直，卻不甚害事。今來最是喚做賢良者，其所作策論，更讀不得。緣世上只有許多時事，已前一齊話了，自無可得說。如笮酒相似，第一番淋了，第二番又淋了，第三番又淋了。如今只管又去許多糟粕裏只管淋，有甚麼得話！既無可得話，又只管要新。最切害處，是輕德行，毀名節，崇智術，尚變詐，讀之使人痛心疾首。不知是甚世變到這裏，可畏！可畏！這都是不祥之兆，隆興以來不恁地。自隆興以後有恢復之說，都要來說功名，初不曾濟得些事。今看來，反把許多元氣都耗卻。管子、孔門所不道，而其言猶曰『禮義廉恥，是謂四維』。如今將禮義廉恥一切埽除了，卻來說事功！」〈賀孫〉
葉正則彭大老欲放混補，廟堂亦可之，但慮艱食，故不果行。二人之意，大率為其鄉人地耳。廟堂雲「今日太學文字不好」，卻不知所以不好之因。便使時文做得十分好後，濟得甚事！某有一策：諸州解額，取見三舉終場最多人數，以寬處為準，皆與添上。省試取數卻不增。其補試，卻用科舉年八月十五日引試。若要就補，須舍了解試始得。如此，庶幾人有固志，免得如此奔競喧鬨。〈閎祖〉
說趙丞相欲放混補，歎息云：「方今大倫，恁地不成模樣！身為宰相，合以何為急？卻要急去理會這般事，如何恁地不識輕重！此皆是衰亂之態。只看宣和末年，番人將至，宰相說甚事，只看實錄頭一版便見，且說太學秀才做時文不好，你道是識世界否！如今待補取士，有甚不得？如何道恁地便取得人才，如彼便取不得人才？只是亂說。待補之立，也恰如擲骰子一般，且試采，擲得便得試，擲不得便不得試，且以為節制。那裏得底便是，不得底便不是？這般做事，都是枉費氣力。某常說均解額，只將逐州三舉終場人數，用其最多為額，每百人取幾人，太學許多濫恩一齊省了。元在學者，聽依舊恩例。諸路牒試皆罷了，士人如何也只安鄉舉。如何自家卻立箇物事，引誘人來奔趨！下面又恁地促窄，無入身處。如何又只就微末處理會！若均解額取人數多，或恐下梢恩科數多，則更將分數立一長限；以前得舉人，卻只依舊限，有甚不得處？他只說近日學中緣有待補，不得廣取，以致學中無好文字。不知時文之弊已極，雖鄉舉又何嘗有好文字膾炙人口？若是要取人才，那裏將這幾句冒頭見得？只是胡說！今時文日趨於弱，日趨於巧小，將士人這些志氣都消削得盡。莫說以前，只是宣和末年三舍法纔罷，學舍中無限好人才，如胡邦衡之類，是甚麼樣有氣魄！做出那文字是甚豪壯！當時亦自煞有人。及紹興渡江之初，亦自有人才。那時士人所做文字極粗，更無委曲柔弱之態，所以亦養得氣宇。只看如今秤斤注兩，作兩句破頭，如此是多少衰氣！」〈賀孫〉
或問：「趙子直建議行三舍法：補入縣學；自縣學比試，入於州學；自州學貢至行在補試，方入太學。如何？」曰：「這是顯然不可行底事。某嘗作書與說，他自謂行之有次第，這下梢須大乖。今只州縣學裏小小補試，動不動便只是請囑之私。若便把這箇為補試之地，下梢須至於興大獄。子直這般所在，都不詢訪前輩。如向者三舍之弊，某嘗及見老成人說，劉聘君雲，縣學嘗得一番分肉，肉有內舍、外舍多寡之差。偶齋僕下錯了一分，學生便以界方打齋僕，高聲大怒云：『我是內捨生，如何卻只得外捨生肉？』如此等無廉恥事無限，只是蔡京法度如此。嘗見胡珵德輝有言曰：『學校之設，所以教天下之人為忠為孝也。國家之學法，始於熙寧，成於崇觀。熙寧之法，李定為之也；崇觀之法，蔡京為之也。李定者，天下之至不孝者也；蔡京者，天下之至不忠者也。豈有不忠不孝之人，而其所立之法可行於天下乎！』今欲行三舍之法，亦本無他說，只為所取待補多滅裂，真正老成士人，多不得太學就試，太學緣此多不得人。然初間所以立待補之意，只為四方士人都來就試，行在壅隘，故為此法。然又須思量，所以致得四方士人苦死都要來赴太學試，為甚麼？這是箇弊端，須從根本理會去。某與子直書曾雲，若怕人都來赴太學試，須思量士人所以都要來做甚麼。皆是秀才，皆非有古人教養之實，而仕進之途如此其易。正試既優，又有舍選，恩數厚，較之諸州或五六百人解送一人，何其不平至於此！自是做得病痛如此。不就這處醫治，卻只去理會其末！今要好，且明降指揮，自今太學並不許以恩例為免。若在學人援執舊例，則以自今新補入為始。他未入者幸得入而已，未暇計此。太學既無非望之恩，又於鄉舉額窄處增之，則人人自安鄉里，何苦都要入太學！不就此整理，更說甚？高抑崇，秦相舉之為司業，抑崇乃龜山門人。龜山於學校之弊，煞有說話，渠非不習聞講論，到好做處，卻略不施為。秦本惡程學，後見其用此人，人莫不相慶，以為庶幾善類得相汲引。後乃大不然，一向苟合取媚而已！學校以前整頓固難。當那時兵興之後，若從頭依自家好規模整頓一番，豈不可為？他當時於秦相前，亦不敢說及此。」〈賀孫〉
因論黃幾先言，曾於周丈處見虜中賦，氣脈厚。先生曰：「那處是氣象大了，說得出來。自是如此，不是那邊人會。」〈揚〉
