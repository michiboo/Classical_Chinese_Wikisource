
冠禮、昏禮，不知起於何時。如禮記疏說得恁地，不知如何未暇辨得。義剛
問：「冠、昏、喪、祭，何書可用？」曰：「只溫公書儀略可行，亦不備。」又曰：「只是儀禮。」問：「伊川亦有書？」曰：「只有些子。」節
敬夫嘗定諸禮可行者，〈淳錄云：「在廣西刊三家禮。」〉乃除冠禮不載。問之，云：「難行。」某答之云：「古禮惟冠禮最易行。〈淳錄云：「只一家事。」〉如昏禮須兩家皆好禮，〈淳錄云：「礙兩家，如五兩之儀，須兩家是一樣人，始得。」〉方得行。喪禮臨時哀痛中，少有心力及之。祭禮則終獻之儀，煩多長久，皆是難行。看冠禮比他禮卻最易行。」〈賀孫。淳錄少異〉
問：「喪、祭之禮，今之士固難行，而冠、昏自行，可乎？」曰：「亦自可行。某今所定者，前一截依溫公，後一截依伊川。昏禮事屬兩家，恐未必信禮，恐或難行。若冠禮，是自家屋裏事，卻易行。向見南軒說冠禮難行。某雲，是自家屋裏事，關了門，將巾冠與子弟戴，有甚難！」又云：「昏禮廟見舅姑之亡者而不及祖，蓋古者宗子法行，非宗子之家不可別立祖廟，故但有禰廟。今只共廟，如何只見禰而不見祖？此當以義起，亦見祖可也。」問：「必待三月，如何？」曰：「今若既歸來，直待三月，又似太久。古人直是至此方見可以為婦，及不可為婦，此後方反馬。馬是婦初歸時所乘車，至此方送還母家。」賀孫
問冠、昏、喪、祭禮。曰：「今日行之正要簡，簡則人易從。如溫公書儀，人已以為難行，其殽饌十五味，亦難辦。」舜功云：「隨家豐儉。」曰：「然。」問：「唐人立廟，不知當用何器？」曰：「本朝只文潞公立廟，不知用何器。曰與叔亦曾立廟，用古器。然其祭以古玄服，乃作大袖皂衫，亦怪，不如著公服。今五禮新儀亦簡，唐人祭禮極詳。」可學
問：「冠、昏之禮，如欲行之，當須使冠、昏之人易曉其言，乃為有益。如三加之辭，出門之戒，若只以古語告之，彼將謂何？」曰：「只以今之俗語告之，使之易曉，乃佳。」時舉
因言冠禮，或曰：「邾隱公將冠，使孟懿子問於孔子，孔子對他一段好。」曰：「似這樣事，孔子肚裏有多，但今所載於方冊上者，亦無幾爾。」廣
天子諸侯不再娶，亡了后妃，只是以一娶十二女、九女者推上。魯、齊破了此法再娶。大夫娶三，士二，卻得再娶。揚
因論今之士大夫多是死於慾，曰：「古人法度好。天子一娶十二女，諸侯一娶九女，老則一齊老了，都無許多患。」揚
親迎之禮，從伊川之說為是，近則迎於其國，遠則迎於其館。閎祖
問：「程氏昏儀與溫公儀如何？」曰：「互有得失。」曰：「當以何為主？」曰：「迎婦以前，溫公底是；婦入門以後，程儀是。溫公儀，親迎只拜妻之父兩拜，便受婦以行，卻是；程儀遍見妻之黨，則不是。溫公儀入門便廟見，不是；程儀未廟見卻是。大概只此兩條，以此為準，去子細看。」曰：「廟見當以何日？」曰：「古人三月而後見。」曰：「何必待三月？」曰：「未知得婦人性行如何。三月之久，則婦儀亦熟，方成婦矣。然今也不能到三月，只做箇節次如此。」曰：「古人納采後，又納吉。若卜不吉，則如何？」曰：「便休也。」曰：「古人納幣五兩，只五匹耳。恐太簡，難行否？」曰：「計繁簡，則是以利言矣。且吾儕無望於復古，則風俗更教誰變？」曰：「溫公用鹿皮，如何？」曰：「大節是了，小小不能皆然，亦沒緊要。」曰：「溫公婦見舅姑，及舅姑享婦儀，是否？」曰：「亦是古人有此禮。」淳
或問：「古者婦三月廟見，而溫公禮用次日。今有當日即廟見者，如何？」曰：「古人是從下做上，其初且是行夫婦禮；次日方見舅姑；服事舅姑已及三月，不得罪於舅姑，方得奉祭祀。」義剛
問：「婦當日廟見，非禮否？」曰：「固然。溫公如此，他是取左氏『先配後祖』之說。不知左氏之語何足憑？豈可取不足憑之左氏，而棄可信之儀禮乎！」卓
人著書，只是自入些己意，便做病痛。司馬與伊川定昏禮，都是依儀禮，只是各改了一處，便不是古人意。司馬禮云：「親迎，奠雁，見主昏者即出。」〈不先見妻父母者，以婦未見舅姑也。〉是古禮如此。伊川卻教拜了，又入堂拜大男小女，這不是。伊川云：「婿迎婦既至，即揖入內，次日見舅姑，三月而廟見。」是古禮。司馬禮卻說，婦入門即拜影堂，這又不是。古人初未成婦，次日方見舅姑。蓋先得於夫，方可見舅姑；到兩三月得舅姑意了，舅姑方令見祖廟。某思量，今亦不能三月之久，亦須第二日見舅姑，第三日廟見，乃安。亦當行親迎之禮。古者天子必無親至後家之禮。今妻家遠，要行禮，一則令妻家就近處設一處，卻就彼往迎歸館成禮；一則妻家出至一處，婿即就彼迎歸自成禮。賀孫
叔器問：「昏禮，溫公儀，婦先拜夫；程儀，夫先拜婦。或以為妻者齊也，當齊拜。何者為是？」曰：「古者婦人與男子為禮，皆俠拜，每拜以二為禮。昏禮，婦先二拜，夫答一拜；婦又二拜，夫又答一拜。冠禮，雖見母，母亦俠拜。」淳
問：「今有士人對俗人結姻，欲行昏禮，而彼俗人不從，卻如何？」先生微笑，顧義剛久之，乃曰：「這也是費力，只得宛轉使人去與他商量。古禮也省徑，人也何苦不行！」直卿曰：「若古禮有甚難行者，也不必拘。如三周御輪，不成是硬要扛定轎子旋三匝！」先生亦笑而應。義剛曰：「如俗禮若不大段害理者，些小不必盡去也得。」曰：「是。」久之，云：「古人也有不可曉。古人於男女之際甚嚴，卻如何地親迎乃用男子御車，但只令略偏些子？不知怎生地。」直卿舉今人結髮之說為笑。先生曰：「若娶用結髮，則結髮從軍，皆先用結了頭髮後，方與番人冢殺耶？」義剛
堯卿問姑舅之子為昏。曰：「據律中不許。然自仁宗之女嫁李瑋家，乃是姑舅之子，故歐陽公曰：『公私皆已通行。』此句最是把駛。去聲。這事又如魯初間與宋世為昏，後又與齊世為昏，其間皆有姑舅之子者，從古已然。只怕位不是。」義剛
問喪禮制度節目。曰：「恐怕儀禮也難行。如朝夕奠與葬時事尚可。未殯以前，如何得一一恁地子細？只如含飯一節，教人從那裏轉？那裏安頓？一一各有定所，須是有人相，方得。孔子曰『行夏之時，乘殷之輅』，已是厭周文之類了。某怕聖人出來，也只隨今風俗立一箇限制，須從寬簡。而今考得禮子細，一一如古，固是好；如考不得，也只得隨俗不礙理底行去。」胡泳
因論喪服，曰：「今人吉服皆已變古，獨喪服必欲從古，恐不相稱。」閎祖云：「雖是如此，但古禮已廢，幸此喪服尚有古制，不猶愈於俱亡乎？」直卿亦以為然。先生曰：「『禮時為大。』某嘗謂，衣冠本以便身，古人亦未必一一有義。又是逐時增添，名物愈繁。若要可行，須是酌古之制，去其重複，使之簡易，然後可。」又云：「一人自在下面做，不濟事。須是朝廷理會，一齊與整頓過。」又云：「康節說『某今人，須著今時衣服』，忒煞不理會也。」〈閎祖。以下喪服〉
問子升：「向見考祔禮，煞子細。不知其他禮數，都考得如此否？」曰：「未能及其他。」曰：「今古不同。如殯禮，今已自不可行。」子升因問：「喪禮，如溫公儀，今人平時既不用古服，卻獨於喪禮服之，恐亦非宜，兼非禮不足哀有餘之意。故向來斟酌，只以今服加衰絰。」曰：「論來固是如此。只如今因喪服尚存古制，後世有願治君臣，或可因此舉而行之。若一向廢了，恐後來者愈不復識矣。」木之
問：「喪服，今人亦有欲用古制者。時舉以為吉服既用今制，而獨喪服用古制，恐徒駭俗。不知當如何？」曰：「駭俗猶些小事，但恐考之未必是耳。若果考得是，用之亦無害。」時舉
喪禮衣服之類，逐時換去。〈如葬後換葛衫，小祥後換紳布之類。揚〉
問喪服之制。曰：「『衣帶下尺。』鄭注云：『要也廣尺，足以掩裳上際。』廖西仲雲，以布半幅，其長隨衣之圍，橫綴於衣下而謂之要。』」
問：「喪服，如至尊之喪，小官及士庶等服，於古皆差。儀禮，諸侯為天子斬衰三年。傳曰：『君，至尊也。』註：『天子諸侯及卿大夫有地者皆曰君。』庶人為國君齊衰三月。註：『不言民，而言庶人，庶人或有在官者。天子畿內之民，服天子亦如之。』以是觀之，自古無通天下為天子三年之制，前輩恐未之考。」曰：「今士庶人既無本國之君服，又無至尊服，則是無君，亦不可不示其變。如今敘衫亦不害，此亦只存得些影子。」問：「士庶亦不可久。」「庶人為國君亦止齊衰三月，諸侯之大夫為天子，亦止小功繐衰。」或問：「有官人嫁娶在祔廟後。」曰：「只不可帶花用樂，少示其變。」又曰：「至尊之服，要好，初來三日用古冠服，上衣下裳；以後卻用今所制服，四腳機頭等。自京官以上是一等服，京官以下是一等服，士人又一等服，庶人又一等服。如此等級分明，也好。」器之問：「壽皇行三年之喪，是誰建議？」曰：「自是要行，這是甚次第！可惜無好宰相將順成此一大事。若能因舉行盛典及於天下，一整數千百年之陋，垂數千百年之成憲，是甚次第！時相自用紫衫皂帶，入臨用白衫，待退歸便不著。某前日在上前說及三年之喪，亦自感動，次日即付出與禮官集議，意甚好。不知後來如何忽又住了，卻對宰相說：『也似吒異。』不知壽皇既已行了，又有甚吒異？只是亦無人助成此事。因檢儀禮註疏說嫡孫承重甚詳。君之喪服，士庶亦可聚哭，但不可設位。某在潭州時，亦多有民眾欲入衙來哭，某初不知，外面被門子止約了。待兩三日方知，遂出榜告示，亦有來哭者。」〈賀孫。以下君喪〉
因說：「天子之喪，自太子宰執而下，漸降其服，至於四海，則盡三月。服，謂凶服。訃所至，不問地之遠近，但盡於三月而止。天子初死，近地先聞，則盡三月；遠地或後聞之，亦止於三月之內也。」又云：「古者次第，公卿大夫與列國之諸侯，各為天子三年之喪；而列國之卿大夫，又各為其君三年之服；蓋止是自服其君。如諸侯之大夫，為本國諸侯服三年之喪，則不復為天子服。百姓則畿內之民，自為天子服本國之君服三年之喪也。故禮曰『百姓為天子、諸侯有土者，服三年之喪』，為此也。」又云：「『君之喪，諸達官之長，杖。』達官，謂得自通於君者，如內則公卿、宰執、六曹之長，九寺、五監之長，外則監司、郡守，皆自得通章奏於君者。凡此者皆杖，以次則不杖。如太常卿杖，太常少卿則不杖。若無太常卿，則少卿代之杖也。只不知王畿之內，公卿之有采地者，其民當何如服，當檢看。」卓
徽廟訃至，胡明仲知嚴州，眾議欲以日易月。張晉彥為司理，為明仲言：「前世以日易月，皆是有遺詔。今太上在遠，無遺詔，豈可行？」胡曰：「然則如之何？」曰：「盍請之於朝？」胡如其說，不報。可學
高宗登遐，壽皇麻衣不離身，而臣子晏然朝服如常，只於朝見時，略換皂帶，以為服至尊之服。冠有數樣，衣有數樣，所以當來如此者，乃是甚麼時，便著甚麼樣冠服。昨聞朝廷無所折衷，將許多衣服一齊重疊著了。古禮恐難行，如今來卻自有古人做未到處。如古者以皮束棺，如何會彌縫？又，設熬黍稷於棺旁以惑蚍蜉，可見少智。然三日便殯了，又見得防慮之深遠。今棺以用漆為固，要拘三日便殯，亦難。喪最要不失大本。如不用浮屠，送葬不用樂，這也須除卻。所謂古禮難行者，非是道不當行，只怕少間止了得要合那邊，要合這邊，到這裏一重大利害處，卻沒理會，卻便成易了。古人已自有箇活法，如身執事者面垢而已之類。賀孫
器遠問：「『安常習故』，是如何？」曰：「云云。如親生父母，子合當安之。到得立為伯叔後，疑於伯叔父有不安者，這也是理合當如此。然而自古卻有大宗無子，則小宗之子為之後。這道理又卻重。只得安於伯叔父母，而不可安於所生父母。喪服則為為後父母服三年，所生父母只齊衰，不杖，期。」〈賀孫。以下服制〉
問：「『天下事易至於安常習故』，如何？」曰：「且如今人為所生父母齊衰，不杖，期，為所養父母斬衰三年，以理觀之，自是不安。然聖人有箇存亡繼絕底道理，又不容不安。且如濮安懿王事，當時皆以司馬公為是。今則濮安懿王下卻有主祀，朝廷卻未嘗正其號。」卓
祖在父亡，祖母死，亦承重。畢
嫡孫承重，庶孫是長亦不承。
庶子之長子死，亦服三年。揚
禮只有父母服，他服並無，故今長幼服都無考。妻服期，子以父在，服亦期，故哭祭之類同。今律則不然，故其禮皆齟齬。揚
顯道問服制。曰：「唐時添那服制，添得也有差異處。且如親叔伯是期，堂叔須是大功，乃便降為小功，不知是怎生地。」義剛
服議，漢儒自為一家之學，以儀禮喪服篇為宗。禮記中小記大傳則皆申其說者，詳密之至，如理絲櫛髮。可試考之，畫作圖子，更參以通典及今律令，當有以見古人之意不苟然也。灝
問：「孝子於屍柩之前，在喪禮都不拜，如何？」曰：「想只是父母在生時，子弟欲拜，亦須俟父母起而衣服。今恐未忍以神事之，故亦不拜。」〈胡泳。以下居喪〉
或問：「哀慕之情，易得間斷，如何？」曰：「此如何問得人！孝子喪親，哀慕之情，自是心有所不能已，豈待抑勒，亦豈待問人？只是時時思慕，自哀感。所以說『祭思敬，喪思哀』。只是思著自是敬，自是哀。若是不哀，別人如何抑勒得他！」因舉「宰我問三年之喪」云云，曰：「女安則為之！聖人也只得如此說，不當抑勒他，教他須用哀。只是從心上說，教他自感悟。」〈僩錄略〉
問「居喪以來，惟看喪禮，不欲讀他書，恐妨哀。然又覺精神元自荒迷，更專一用心去考索制度名物，愈覺枯燥。今欲讀語孟，不知如何？」曰「居喪初無不得讀書之文。古人居喪廢業，業是簨廩上版子；廢業，謂不作樂耳。古人禮樂不去身，惟居喪然後廢樂。故『喪復常，讀樂章』。周禮司業者，亦司樂也。」
叔器問：「今之墨衰便於出入，而不合禮經，如何？」曰：「若不能出，則不服之亦好。但有出入治事，則只得服之。喪服四制說：『百官備，百物具。不言而事行者，扶而起；言而後事行者，杖而起；身執事而後行者，面垢而已。』蓋惟天子諸侯始得全伸其禮，庶人皆是自執事，不得伸其禮。」〈淳。義剛同〉
親喪，兄弟先滿者先除服，後滿者後除，以在外聞喪有先後者。揚
喪妻者，木主要作妻名，不可作母名。若是婦，須作婦名，翁主之。卒哭即祔。更立木主於靈坐，朝夕奠就之，三年除之。揚
長子死，則主父喪，用次子，不用姪，今法如此。宗子法立，則用長子之子。此法已壞，只從今法。揚
問：「喪之五服皆有制，不知飲食起居，亦當終其制否？」曰：「合當盡其制。但今人不能行，然在人斟酌行之。」宇
問：「喪禮不飲酒，不食肉。若朝夕奠，及親朋來奠之饌，則如之何？」曰：「與無服之親可也。」淳
喪葬之時，只當以素食待客。祭饌葷食，只可分與僕役。賀孫
問：「居喪，為尊長強之以酒，當如何？」曰：「若不得辭，則勉徇其意，亦無害。但不可至沾醉，食已復初可也。」問：「坐客有歌唱者如之何？」曰：「當起避。」僩
或問：「親死遺囑教用僧道，則如何？」曰：「便是難處。」或曰：「也可以不用否？」曰：「人子之心有所不忍。這事，須子細商量。」胡泳
或問：「設如母卒，父在，父要循俗制喪服，用僧道火化，則如何？」曰：「公如何？」曰：「只得不從。」曰：「其他都是皮毛外事，若決如此做，從之也無妨，若火化則不可。」泳曰：「火化，則是殘父母之遺骸。」曰：「此話若將與喪服浮屠一道說，便是未識輕重在。」胡泳
「喪三年不祭。」蓋孝子居倚廬堊室，只是思慕哭泣，百事皆廢，故不祭耳。然亦疑當令宗人攝祭，但無明文，不可考耳。〈閎祖。以下喪廢祭。〉
「伊川謂，三年喪，古人盡廢事，故併祭祀都廢。今人事都不廢，如何獨廢祭祀？故祭祀可行。」先生曰：「然。亦須百日外方可。然奠獻之禮，亦行不得。只是鋪排酒食儀物之類後，主祭者去拜。若是百日之內要祭，或從伯叔兄弟之類，有人可以行。」或問：「今人以孫行之，如何？」曰：「亦得。」又曰：「期、大小功、緦麻之類服，今法上日子甚少，便可以入家廟燒香拜。」揚
問「喪三年不祭」。曰：「程先生謂，今人居喪，都不能如古禮，卻於祭祀祖先獨以古禮不行，恐不得。橫渠曰：『如此，則是不以禮祀其親也。』某嘗謂，如今人居喪時，行三二分居喪底道理，則亦當行三二分祭先底禮數。」〈今按：此語非謂只可行三二分，但既不得盡如古，則喪祭亦皆當存古耳。廣〉
古人緦麻已廢祭祀，恐今人行不得。揚
問：「三年喪中，得做祭文祭故舊否？」曰：「古人全不弔祭，今不柰何。胡籍溪言，只散句做，不押韻。」揚
先生以子喪，不舉盛祭，就影堂前致薦，用深衣幅巾。薦畢，反喪服，哭奠於靈，至慟。賀孫
問：「練而祔，是否？」曰：「此是殷禮，而今人都從周禮。若只此一件卻行殷禮，亦無意思。若如陸子靜說，祔了便除去几筵，則須練而祔。若鄭氏說祔畢復移主出於寢，則當如周制，祔亦何害？」〈賀孫。以下祔〉
今不立昭穆，即所謂「祔於曾祖、曾祖姑」者，無情理也。德明
古人所以祔於祖者，以有廟制昭穆相對，將來祧廟，則以新死者安於祖廟。所以設祔祭豫告，使死者知其將來安於此位；亦令其祖知是將來移上去，其孫來居此位。今不異廟，只共一堂排作一列，以西為上，則將來祧其高祖了，只趲得一位，死者當移在禰處。如此則只當祔禰，今祔於祖，全無義理。但古人本是祔於祖，今又難改他底，若卒改他底，將來後世或有重立廟制，則又著改也。神宗朝欲議立朝廷廟制，當時張虎則以為祧廟祔廟只移一位，陸農師則以為祔廟祧廟皆移一匝。如農師之說，則是世為昭穆不定，豈得如此？文王卻是穆，武王卻是昭。如曰「我穆考文王」，又曰「我昭考武王」。又如左傳說：「管蔡郕霍魯衛毛繹郜雍曹滕畢原酆郇，文之昭也。」這十六國是文王之子，文王是穆，故其子曰「文之昭也」。「邘晉應韓，武之穆也」，這四國是武王之子，武王是昭，故其子曰「武之穆也」。則昭穆是萬世不可易，豈得如陸氏之說？陸氏禮象圖中多有杜撰處。不知當時廟制，後來如何不行？賀孫
祔新主而遷舊主，亦合告祭舊主，古書無所載，兼不說遷於何所。天子則有始祖之廟，而藏之夾室，大夫亦自有始祖之廟。今皆無此，更無頓處。古人埋桑主於兩階間，蓋古者階間人不甚行；今則混雜，亦難埋於此，看來只得埋於墓所。大戴禮說得遷祔一條，又不分曉。〈分一作可。〉
先生以長子大祥，先十日朝暮哭，諸子不赴酒食會。近祥則舉家蔬食，此日除祔。先生累日顏色憂戚。賀孫
二十五月祥後便禫，看來當如王肅之說，於『是月禫，徙月樂』之說為順。而今從鄭氏之說，雖是禮疑從厚，然未為當。看來而今喪禮須當從儀禮為正。如父在為母期，非是薄於母，只為尊在其父，不可復尊在母，然亦須心喪三年。及嫂叔無服，這般處皆是大項事，不是小節目，後來都失了。而今國家法為所生父母皆心喪三年，此意甚好。〈賀孫。以下禫〉
先是旦日，吳兄不講禮。先生問何故。曰：「為祖母承重，方在禫，故不敢講賀禮。」或問：「為祖母承重，有禫制否？」曰：「禮惟於父母與長子有禫。〈賀孫錄云：「卻於祖母未聞。」〉今既承重，則便與父母一般了，當服禫。」〈廣。賀孫同〉
或問：「女子已嫁，為父母禫否？」曰：〈賀孫錄云：「想是無此禮。」〉「據禮雲父在為母禫，止是主男子而言。」〈廣。賀孫同〉
問：「今弔者用橫烏，如何？」曰：「此正與『羔裘玄冠不以弔』相反，亦不知起於何時。想見當官者既不欲易服去弔人，故杜撰成箇禮數。若閒居時，只當易服用敘衫。」廣。弔
「本朝於大臣之喪，待之甚哀。」賀孫舉哲宗哀臨溫公事。曰：「溫公固是如此，至於嘗為執政，已告老而死，祖宗亦必為之親臨罷樂。看古禮，君於大夫，小斂往焉，大斂往焉；於士，既殯往焉；何其誠愛之至！今乃恝然。這也只是自渡江後，君臣之勢方一向懸絕，無相親之意，故如此。古之君臣所以事事做得成，緣是親愛一體。因說虜人初起時，其酋長與部落都無分別，同坐同飲，相為戲舞，所以做得事。如後來兀朮犯中國，虜掠得中國士類，因有教之以分等陛立制度者，於是上下位勢漸隔，做事漸難。」〈賀孫。君臨臣喪〉
某舊為先人飾棺，考制度作帷迯，李先生以為不切。而今禮文覺繁多，使人難行。後聖有作，必是裁減了，方始行得。〈賀孫。飾棺〉
先生殯其長子，諸生具香燭之奠。先生留寒泉殯所受弔，望見客至，必涕泣遠接之；客去，必遠送之。就寒泉菴西向殯。掘地深二尺，闊三四尺，內以火磚鋪砌，用石灰重重遍塗之，棺木及外用土磚夾砌。將下棺，以食五味奠亡人，次子以下皆哭拜。諸客拜奠，次子代亡人答拜。蓋兄死子幼，禮然也。〈賀孫。以下殯〉
伯量問：「殯禮可行否？」曰：「此不用問人，當自觀其宜。今以不漆不灰之棺，而欲以磚土圍之，此可不可耶？必不可矣。數日見公說喪禮太繁絮，禮不如此看，說得人都心悶。須討箇活物事弄，如弄活蛇相似，方好。公今只是弄得一條死蛇，不濟事。某嘗說，古者之禮，今只是存他一箇大概，令勿散失，使人知其意義，要之必不可盡行。如始喪一段，必若欲盡行，則必無哀戚哭泣之情。何者？方哀苦荒迷之際，有何心情一一如古禮之繁細委曲？古者有相禮者，所以導孝子為之。若欲孝子一一盡依古禮，必躬必親，則必無哀戚之情矣。況只依今世俗之禮，亦未為失，但使哀戚之情盡耳。有虞氏瓦棺而葬，夏后氏堲周，必無周人之繁文委曲也。又禮，壙中用生體之屬，久之必潰爛，卻引蟲蟻，非所以為亡者慮久遠也。古人壙中置物甚多。以某觀之，禮文之意太備，則防患之意反不足。要之，只當防慮久遠，『毋使土親膚』而已，其他禮文皆可略也。又如古者棺不釘，不用漆粘。而今灰漆如此堅密，猶有蟻子入去，何況不使釘漆！此皆不可行。孔子曰：『如用之，則吾從先進。』已是厭周之文了。又曰：『行夏之時，乘殷之輅。』此意皆可見。使聖賢者作，必不盡如古禮，必裁酌從今之宜而為之也。又如士相見禮、鄉飲酒禮、射禮之屬，而今去那裏行？只是當存他大概，使人不可不知。方周之盛時，禮又全體皆備，所以不可有纖毫之差。今世盡不見，徒掇拾編緝於殘編斷簡之餘，如何必欲盡倣古之禮得！」或曰：「『鬱鬱乎文哉？吾從周。』聖人又欲從周之文，何也？」曰：「聖人之言，固非一端。蓋聖人生於周之世。周之一代，禮文皆備，誠是整齊，聖人如何不從得！只是『如用之則吾從先進』，謂自為邦則從先進耳。」僩
伯謨問：「某人家欲除服而未葬，除之則魂魄無所依，不可祔廟。」曰：「不可，如何不早葬？葬何所費？只是悠悠。」因語：「莆人葬，只是於馬鬣上，大可憂！須是懸棺而葬。」〈可學。以下葬〉
喪事都不用冥器糧瓶之類，無益有損。棺槨中都不著世俗所用者一物。揚
因說地理，曰：「程先生亦揀草木茂盛處，便不是不擇。伯恭卻只胡亂平地上便葬。若是不知此理，亦不是。若是知有此道理，故意不理會，尤不是！」㽦
堯卿問合葬夫婦之位。曰：「某當初葬亡室，只存東畔一位，亦不曾考禮是如何。」安卿云：「地道以右為尊，恐男當居右。」曰：「祭以西為上，則葬時亦當如此，方是。」義剛
先生葬長子喪儀：銘旌，埋銘，魂轎，柩止用紫蓋。盡去繁文。埋銘石二片，各長四尺，闊二尺許，止記姓名歲月居里。刻訖，以字面相合，以鐵束之，置於壙上。其壙用石，上蓋厚一尺許，五六段橫湊之，兩旁及底五寸許。內外皆用石灰、雜炭末、細沙、黃泥築之。賀孫
問改葬。曰：「須告廟而後告墓，方啟墓以葬；葬畢，奠而歸，又告廟，哭，而後畢事，方穩。行葬更不必出主，祭告時卻出主於寢。」賀孫
「人家墓壙棺槨，切不可太大，當使壙僅能容槨，槨僅能容棺，乃善。去年此間陳家墳墓遭發掘者，皆緣壙中太闊，其不能發者，皆是壙中狹小無著腳手處，此不可不知也。〈又，此間墳墓山腳低卸，故盜易入。」〉問：「墳與墓何別？」曰：「墓想是塋域，墳即土封隆起者。《光武紀》雲，為墳但取其稍高，四邊能走水足矣。古人墳極高大，壙中容得人行，也沒意思。法令，一品以上墳得一丈二尺，亦自儘高矣。」守約云：「墳墓所以遭發掘者，亦陰陽家之說有以啟之。蓋凡發掘者，皆以葬淺之故。若深一二丈，自無此患。古禮葬亦許深。」曰：「不然，深葬有水。嘗見興化漳泉間墳墓甚高。問之，則曰，棺只浮在土上，深者僅有一半入地，半在地上，所以不得不高其封。後來見福州人舉移舊墳稍深者，無不有水，方知興化漳泉淺葬者，蓋防水爾。北方地土深厚，深葬不妨。豈可同也？」問：「槨外可用炭灰雜沙土否？」曰：「只純用炭末置之槨外，槨內實以和沙石灰。」或曰：「可純用灰否？」曰：「純灰恐不實，須雜以篩過沙，久之沙灰相乳入，其堅如石。槨外四圍上下，一切實以炭末，約厚七八寸許；既辟濕氣，免水患，又截樹根不入。樹根遇炭，皆生轉去，以此見炭灰之妙。蓋炭是死物，無情，故樹根不入也。抱朴子曰：『炭入地，千年不變。』」問：「范家用黃泥拌石炭實槨外，如何？」曰：「不可。黃泥久之亦能引樹根。」又問：「古人用瀝青，恐地氣蒸熱，瀝青溶化，棺有偏陷，卻不便。」曰：「不曾親見用瀝青利害。但書傳間多言用者，不知如何。」僩
「風之為物，無物不入。〈因解「巽為風」。〉今人棺木葬在地中，少間都吹喎了，或吹翻了。」問：「今地上安一物，雖烈風，未必能吹動。何故地如此堅厚，卻吹得動？」曰：「想得在地中蘊蓄欲發，其力盛猛；及出平地，則其氣渙散矣。」或云：「恐無此理。」曰：「政和縣有一人家，葬其親於某位。葬了，但時聞壙中響聲。其家以為地之善，故有此響。久之家業漸替，子孫貧窮，以為地之不利，遂發視之。見棺木一邊擊觸皆損壞，其所擊觸處正當壙前之籠壙，今捲塼為之，棺木所入之處也。」或云：「恐是水浸致然。」曰：「非也。若水浸，則安能擊觸有聲？不知此理如何。」
古人惟家廟有碑，廟中者以繫牲。塚上四角四箇，以繫索下棺；棺既下，則埋於四角，所謂「豐碑」是也。或因而刻字於其上。後人凡碑刻無不用之，且於中間穴孔，不知欲何用也。今會稽大禹廟有一碑，下廣銳而上小薄，形製不方不圓，尚用以繫牲，雲是當時葬禹之物。上有隸字，蓋後人刻之也。〈僩。碑〉
