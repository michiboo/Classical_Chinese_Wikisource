
今州郡無兵無權。先王之制，內有六鄉、六遂、都鄙之兵，外有方伯、連帥之兵，內外相維，緩急相制。〈賀孫〉
本強，則精神折衝；不強，則招殃致凶。〈僩〉
或言：「古人之兵，當如子弟之衛父兄。而孫吳之徒，必曰與士卒同甘苦而後可，是子弟必待父兄施恩而後報也。」先生曰：「巡而拊之，『三軍之士皆如挾纊』，此意也少不得。」〈賀孫。木之同〉
凡為守帥者，止教閱將兵，足矣。程其年力，汰斥癃老衰弱，招補壯健，足可為用，何必更添寨置軍？其間衣糧或厚或薄，遂致偏廢。如此間將兵，則皆差出接送矣。〈方子〉
「辛棄疾頗諳曉兵事。云：『兵老弱不汰可慮。向在湖南收茶寇，令統領揀人，要一可當十者，押得來便看不得，盡是老弱！問何故如此？雲，只揀得如此，間有稍壯者，諸處借事去。州郡兵既弱，皆以大軍可恃，又如此！為今之計，大段著揀汰，但所汰者又未有頓處。』某向見張魏公，說以分兵殺虜之勢。只緣虜人調發極難，元顏要犯江南，整整兩年，方調發得聚。彼中雖是號令簡，無此間許多周遮，但彼中人纔逼迫得太急，亦易變，所以要調發甚難。只有沿淮有許多捍禦之兵。為吾之計，莫若分幾軍趨關陝，他必擁兵於關陝；又分幾軍向西京，他必擁兵於西京；又分幾軍望淮北，他必擁兵於淮北，其他去處必空弱。又使海道兵擣海上，他又著擁兵捍海上。吾密揀精銳幾萬在此，度其勢力既分，於是乘其稍弱處，一直收山東。虜人首尾相應不及，再調發來添助，彼卒未聚，而吾已據山東。纔據山東，中原及燕京自不消得大段用力，蓋精銳萃於山東而虜勢已截成兩段去。又先下明詔，使中原豪傑自為響應。是時魏公答以『某隻受一方之命，此事恐不能主之』。」蔡云：「今兵政如此，終當如何？」曰：「須有道理。」蔡曰：「莫著改更法制？」曰：「這如何得？如同父云：『將今法制，重新洗換一番方好。』某看來，若便使改換得井牧其田，民皆為兵，若無人統率之，其為亂道一也。」「然則如之何？」曰：「只就這腔裏自有道理，這極易。只呼吸之間，便可以弱為強，變怯為勇，振柔為剛，易敗為勝，直如反掌耳！」〈賀孫〉
先生云：「當今要復太祖兵法，方可復中原。」又云：「諸州禁軍皆不可用。幾年說要揀冗兵，但只說得，各圖苟且安便，無有為者。故新者來，舊者又不去，來而又來，相將積得，皆不可用。如澄冗官，見這人不可用，便除一人。而今不可用者又復留而不去，故軍冗不練，官冗不澄。」〈壽昌〉
問：「今日之軍政，只有君相上下一心，揀之又揀，如太祖時，方好。」曰：「只有揀練便用。太祖時即用。如揀而養十數年，又老了，依舊無用。」〈揚〉
今兵官愈多，兵愈不精。〈道夫〉
今日兵不濟事。兵官不得人，專務刻削兵，且驕弱安養，不知勞苦，一旦如何用！某嘗言，宜散京師之兵，卻練諸郡之兵，依太祖法，每年更戍趲去淮上衛邊。謂如福建之兵趲去饒州，饒州之兵趲去衢信，衢信趲去行在，迤邐趲去淮上。今年如此，明年又趲去，則京師全無養兵之費，豈不大好！〈�〉
言今兵政之弊，曰：「唐制節度、〈兵。〉觀察、〈財。〉處置等使，即節鎮也；使持節某州諸軍事、〈兵。〉某州刺史，〈民。〉即支郡也。支郡隸於節鎮，而節鎮、支郡各有衙前左右押衙，管軍都頭，並掌兵事，又皆是士人為之。其久則根勢深固，反視節度有客主之勢。至有誅逐其上，而更代為之。凡陸梁跋扈之事，因茲而有。惟是節度得人，方能率服人心，歸命朝廷。若論唐初兵力最盛，斥地最廣，乃在於統兵者簡約而無牽制之患。然自唐末，大抵節鎮之患深，如人之病，外強中乾，其勢必有以通其變而後可。故太祖皇帝知其病而疏理之，於是削其支郡，以斷其臂指之勢；〈當時至有某州某縣直隸京師，而不屬節度者。〉置通判，以奪其政；命都監監押，以奪其兵；立倉場庫務之官，以奪其財；向之所患，今皆無憂矣。其後又有路分、鈐轄、總管等員。神宗時，又增置三十七將。亂離之後，又有都統、統領、統制之名。大抵今日之患，又卻在於主兵之員多。朝廷雖知其無用，姑存其名。日費國家之財，不可勝計，又刻剝士卒，使士卒困怨於下。若更不變而通之，則其害未艾也。要之，此事但可責之郡守。他分明謂之郡將，若使之練習士卒，修治器甲，築固城壘，以為一方之守，豈不隱然有備而可畏！古人謂『生之者眾，食之者寡，為之者疾，用之者舒』，今一切反之！」〈道夫〉
問：「後世雖養長徵兵，然有緩急，依舊徵發於民，終是離民兵不得。兼長徵兵終不足靠，如杜子美石壕吏詩可見。」曰：「自秦漢以下至六國，皆未有長徵兵，都是徵發於民。及唐府衛法壞，然後方有長徵兵。」因論荊襄義勇，州縣官吏反擾之。當時朝廷免徵科，官吏不得役使。今徵科既不得免，民反倍有所費，又官吏役使如故。曰：「某當初見劉共父說，他製得義勇極好，且是不屬官吏，官不得擾之。某應之曰：『無緣有不屬州縣之理。』固疑其末流如此。」〈僩〉
兵甲詭名不可免，善兵者亦不於此理會。纔有一人可用，便令其兼數人之料。軍中若無此，便不足以使人。故朝廷只是擇將，以其全數錢米與之，只責其成功，不來此屑屑計較。近來刮刷得都盡，朝廷方以為覈實得好。〈先生雲，聞前輩云云。揚〉
兵法以能分合為變，不獨一陣之間有分合，天下之兵皆然。今日之兵，分者便不可合，合者便不可分。本朝舊來只郡國禁兵而已，但在西北者差精銳耳。渡江後，又添上御前軍，卻是張韓輩自起此項兵。後來既不可得而去，只得如此聚屯。今以不如祖宗時財賦，養祖宗時所無之兵，安得不窮也！〈㽦〉
唐時州縣上供少，故州縣富。兵在藩鎮，朝廷無甚養兵之費。自本朝罷了藩鎮，州郡之財已多歸於上。熙豐間，又令州郡見看軍額幾人，折了者不得補，卻以其費樁管上供，而朝廷得錢物甚多。今天下兵約四五十萬，又皆羸弱無用之人，所費不可計。今若要理會，須從此起。〈揚〉
論財賦，曰：「財用不足，皆起於養兵。十分，八分是養兵，其他用度，止在二分之中。古者刻剝之法，本朝皆備，所以有靖康之亂。已前未有徐揚江鄂之兵，止謂張宣撫兵，某人兵。今增添許多兵。合當精練禁兵，汰其老弱，以為廂兵。」〈節〉
今朝廷盡力養兵，而兵常有不足之患。自兵農既分之後，計其所費，卻是無日不用兵也。〈時舉〉
今天下財用費於養兵者十之八九，一百萬貫養一萬人。〈此以一歲計。僩〉
「今日民困，正緣沿江屯兵費重。只有屯田可減民力，見說襄漢間儘有荒地。」某云：「當用甚人耕墾？」曰：「兵民兼用，各自為屯。彼地沃衍，收穀必多。若做得成，敵人亦不敢窺伺。兵民得利既多，且耕且戰，便是金城湯池。兵食既足，可省漕運，民力自蘇。然後盡驅州郡所養歸明北軍，往彼就食，則州郡自寬。遲之十年，其效必著。須是擇帥。既得其人，專一委任，許令辟召寮屬，同心措置，勿數更易，庶幾有濟。」〈浩。屯田〉
范伯達有文字，說淮上屯田，須與畫成一井，中為公田，以給軍。令軍人子弟分耕，取公田所入以給軍。〈德明〉
因言：「淮上屯田，前此朝廷嘗差官理會。其人到彼，都不曾敢起人所與者。都只令人築起沿江閑地以為屯，此亦太不立。大抵世事須是出來擔當，不可如此放倒。人是天地中最靈之物，天能覆而不能載，地能載而不能覆，恁地大事，聖人猶能裁成輔相之，況於其他。」因舉齊景公答夫子「君君臣臣」之語，又與晏子言「美哉室」之語，皆放倒說話。且如五代時，兵驕甚矣。周世宗高平一戰既敗卻，忽然誅不用命者七十餘人，三軍大振，遂復合戰而克之。凡事都要人有志。〈壯祖〉
屯田，須是分而屯之，統帥屯某州，總司屯甚州，漕司屯甚州，以戶部尚書為屯田使，使各考其所屯之多少，以為殿最，則無不可行者。今則不然，每欲行一文字，則經由數司僉押相牽制，事何由成！〈道夫〉
趙昌父相見，因論兵事。先生曰：「兵以用而見其強弱，將以用而見其能否。且如本朝諸公游陝西者，多知邊事，此亦是用兵之故。今日諸生坐於屋下，何以知其能？縱有韓白復生，亦何由辨之？」〈可學。擇將帥〉
問選擇將帥之術。曰：「當無事之時，欲識得將，須是具大眼力，如蕭何識韓信，方得。不然，邊警之時，兩兵相抗，恁時人才自急。且如國家中興，張韓劉岳突然而出，豈平時諸公所嘗識者？不過事期到此，廝拶出來耳。」〈道夫〉
不令宦官賣統軍官職，是今日軍政第一義。〈方〉
今日將官全無意思，只似人家驕子弟了。褒衣博帶，談道理，說詩書，寫好字，事發遣！如此，何益於事？〈謙〉
今諸道帥臣，只曾作一二任監司，即以除之；有警，則又欲其親督戰士。此最不便，萬一為賊所虜，為之柰何！彼固不足卹，然失一帥，其勢豈不張大？前輩謂祖宗用帥取以二路：一是曾歷邊郡；一是帥臣子弟，曾諳兵事者。此最有理。或謂戎幕宜用文武三四員，此意亦好。蓋經歷知得此等利害，向後皆可為帥。然必須精選而任，不可泛濫也。〈道夫〉
或問：「諸公論置二大帥以統諸路之帥，如何？」曰：「不消如此。只是擇得一箇人了，君相便專意委任他，卻使之自擇參佐，事便歸一。今若更置大帥以監臨之，少間必有不相下之意，徒然紛擾。須是得一箇人委任他，聽他自漸漸理會許多軍政，將來自有條理。」〈恪〉
蜀遠朝廷萬有餘里。擇帥須用嚴毅、素有威名、足以畏壓人心，則喜亂之徒不敢作矣。〈道夫〉
或問古今治亂者。先生言：「古今禍亂，必有病根。漢宦官後戚，唐藩鎮，皆病根也。今之病根，在歸正人忽然放教他來，州縣如何柰得他何！所幸老者已死，少者無彼中人氣象，似此間人一般，無能為矣。」〈謙〉
邊防馬政甚弊。廬州舊夾肥水而城，今只築就一邊。〈揚〉
天下事最大而不可輕者，無過於兵刑。臨陳時，是胡亂錯殺了幾人。所以老子云：「夫佳兵者不祥之器，聖人不得已而用之。」獄訟，面前分曉事易看。其情偽難通，或旁無佐證，各執兩說繫人性命處，須喫緊思量，猶恐有誤也。」〈僩〉
論刑，云：「今人說輕刑者，只是所犯之人為可憫，而不知被傷之人尤可念也。如劫盜殺人者，人多為之求生，殊不念死者之為無辜；是知為盜賊計，而不為良民地也。若如酒稅偽會子，及飢荒竊盜之類，猶可以情原其輕重大小而處之。」〈時舉〉
今之法家，惑於罪福報應之說，多喜出人罪以來福報。夫使無罪者不得直，而有罪者得倖免，是乃所以為惡爾，何福報之有！書曰：「欽哉！欽哉！惟刑之恤哉！」所謂欽恤者，欲其詳審曲直，令有罪者不得免，而無罪者不得濫刑也。今之法官惑於欽恤之說，以為當寬人之罪而出其死；故凡罪之當殺者，必多為可出之塗，以俟奏裁，則率多減等：當斬者配，當配者徒，當徒者杖，當杖者笞。是乃賣弄條貫，舞法而受賕者耳！何欽恤之有？罪之疑者從輕，功之疑者從重，所謂疑者，非法令之所能決，則罪從輕而功從重，惟此一條為然耳；非謂凡罪皆可以從輕，而凡功皆可以從重也。今之律令亦有此條，謂法所不能決者，則俟奏裁。今乃明知其罪之當死，亦莫不為可生之塗以上之。惟壽皇不然，其情理重者皆殺之。〈僩〉
李公晦問：「『恕』字，前輩多作愛人意思說，如何？」曰：「畢竟愛人意思多。」因云：「人命至重，官司何故斬之於市？蓋為此人曾殺那人，不斬他，則那人之冤無以伸，這愛心便歸在被殺者一邊了。然古人『罪疑惟輕』，『與其殺不辜，寧失不經』，雖愛心只在被殺者一邊，卻又溢出這一邊些子。」〈佐〉
