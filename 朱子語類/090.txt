
如今士大夫家都要理會古禮。今天下有二件極大底事，恁地循襲：其一是天地同祭於南郊；其一是太祖不特立廟，而與諸祖同一廟。自東漢以來如此。〈又錄云：「千五六百年無人整理。」〉「子謂為芻靈者善，謂為俑者不仁。」雖是前代已用物事，到不是處，也須改用教是，始得。」〈賀孫。以下天地之祭。〉
古時天地定是不合祭，日月山川百神亦無合共一時祭享之禮。當時禮數也簡，儀從也省，必是天子躬親行事。豈有祭天便將下許多百神一齊排作一堆都祭！只看郊臺階級，兩邊是踏過處，中間自上排下，都是神位，更不通看。賀孫
問先朝南、北郊之辨。曰：「如禮說『郊特牲，而社稷太牢』，書謂『用牲於郊牛二』，及『社於新邑』，此其明驗也。故本朝後來亦嘗分南、北郊。至徽宗時，又不知何故卻合為一。」又曰：「但周禮亦只是說祀昊天上帝，不說祀后土，故先儒說祭社便是。」又問：「周禮，大司樂，冬至奏樂於圜丘以禮天，夏至奏樂於方丘以禮地。」曰：「周禮中止有此說。更有『禮大神，享大鬼，祭大祇』之說，餘皆無明文。」廣
「天地，本朝只是郊時合祭。神宗嘗南郊祭天矣，未及次年祭地而上仙。元祐間，嘗議分祭。東坡議只合祭，引詩郊祀天地為證，劉元城逐件駁之。秋冬祈穀之類，亦是二祭而合言之。東坡只是謂祖宗幾年合祭，一旦分之，恐致禍，其說甚無道理。元城謂子由在政府，見其論無道理，遂且罷議。後張耒輩以眾說易當時文字。徽宗時分祭，祀后土皇地諛，漢時謂之『媼神』。漢武明皇以南郊祭天為未足，遂祭於泰山；以北郊祭地為未足，遂祭於汾陰，立一后土廟。真宗亦皆即泰山汾陰而祭焉。」先生曰：「分祭是。」揚
先生因泛說祭祀，以社祭為祀地。「諸儒雲，立大社、王社，諸侯國社、侯社。五峰有此說，謂此即祭地之禮。〈道夫錄云：「五峰言無北郊，只社便是祭地，卻說得好。」〉周禮他處不說，只宗伯『以黃琮禮地』。注謂夏至地神在崑崙。典瑞『兩圭有邸以祀地』。注謂祀於北郊。大司樂『夏日至，於澤中方丘奏之八變，則地諛可得而禮矣』。他書亦無所考。書云：『乃社於新邑，牛一、羊一。』然禮雲諸侯社稷皆少牢，此處或不可曉。」〈賀孫〉
如今郊禮合祭天地。周禮有「圜丘、方澤」之說，後來人卻只說地便是后土，見於書傳，言郊社多矣。某看來不要如此，也自還有方澤之祭。但周禮其他處又都不說，亦未可曉。木之
如今祀天地山川神，塑貌像以祭，極無義理。木之
堯卿問：「社主，平時藏在何處？」曰：「向來沙隨說，以所宜木刻而為主。某嘗辨之，後來覺得卻是。但以所宜木為主。如今世俗神樹模樣，非是將木來截作主也。以木名社，如櫟社、枌榆社之類。」又問社稷神。曰：「說得不同。或雲，稷是山林原隰之神，或雲是穀神。看來穀神較是，社是土神。」又問：「社何以有神？」曰：「能生物，便是神也。」又曰：「周禮，亡國之神，卻用刑人為屍。一部周禮卻是看得天理爛熟也。」〈夔孫。以下社〉
程沙隨云：「古者社以木為主，今以石為主，非古也。」方子
五祀：行是道路之神，伊川雲是宇廊，未必然；門是門神，戶是戶神，與中霤、灶，凡五。古聖人為之祭祀，亦必有其神。如孔子說：「祭如在，祭神如神在。」是有這祭，便有這神；不是聖人若有若亡，見得一半，便自恁地。但不如後世門神，便畫一箇神象如此。〈賀孫。以下五祀〉
叔器問五祀祭行之義。曰：「行，堂塗也。古人無廊屋，只於堂階下取兩條路。五祀雖分四時祭，然出則獨祭行。及出門，又有一祭。作兩小山於門前，烹狗置之山上，祭畢，卻就山邊喫，卻推車從兩山間過，蓋取跋履山川之義。」舜功問：「祭五祀，想也只是當如此致敬，未必有此神。」曰：「神也者，妙萬物而言者也。盈天地之間皆神。若說五祀無神處，是甚麼道理？」叔器問：「天子祭天地，諸侯祭山川，大夫祭五祀，士庶人祭其先，此是分當如此否？」曰：「也是氣與他相關。如天子則是天地之主，便祭得那天地。若似其他人，與他人不相關後，祭箇甚麼？如諸侯祭山川，也只祭得境內底。如楚昭王病後卜云：『河為祟。』諸大夫欲祭河，昭王自言楚之分地不及於河，河非所以為祟。孔子所以美之雲，昭王之不失國也宜哉！這便見得境外山川與我不相關，自不當祭。」又問：「如殺孝婦，天為之旱，如何？」曰：「這自是他一人足以感動天地。若祭祀，則分與他不相關，如何祭得？」又問：「人而今去燒香拜天之類，恐也不是。」曰：「天只在我，更禱箇甚麼？一身之中，凡所思慮運動，無非是天。一身在天裏行，如魚在水裏，滿肚裏都是水。某說人家還醮無意思，〈一作「最可笑」。〉豈有斟一盃酒，盛兩箇餅，要享上帝！且說有此理無此理？某在南康祈雨，每日去天慶觀燒香。某說，且謾去。一作「且慢」。今若有箇人不經州縣，便去天子那裏下狀時，你嫌他不嫌他？你須捉來打，不合越訴。而今祈雨，卻如何不祭境內山川？如何更去告上帝？」〈義剛〉
問：「灶可祭否？」曰：「人家飲食所繫，亦可祭。」問灶屍。曰：「想是以庖人為之。」問祭灶之儀。曰：「亦略如祭宗廟儀。」淳
問：「月令，灶在廟門之外，如何？」曰：「五祀皆在廟中，灶在廟門之東。凡祭五祀，皆設席於奧，而設主奠俎於其所祭之處。已乃設饌迎屍於奧。」銖
因說：「五祀，伊川疑不祭井。古人恐是同井。」曰：「然。」可學
古者人有遠行者，就路間祭所謂「行神」者。用牲為兩斷，車過其中，祭了卻將喫，謂之「餞禮」。用兵時，用犯軍法當死底人斬於路，卻兵過其中。揚
祖道之祭，是作一堆土，置犬羊於其上，祭畢而以車碾從上過，象行者無險阻之患也，如周禮「犯軷」是也。此是門外事。門內又有行祭，乃祀中之一也。燾
祈雨之類，亦是以誠感其氣。如祈神佛之類，亦是其所居山川之氣可感。今之神佛所居，皆是山川之勝而靈者。雨亦近山者易至，以多陰也。揚
古人神位皆西坐東向，故獻官皆西向拜。而今皆南向了，釋奠時，獻官猶西向拜，不知是如何？〈以下祀先聖。〉
室中西南隅乃主位。室中西牖東戶。若宣聖廟室，則先聖當東向，先師南向。如周人禘嚳郊稷，嚳東向，稷南向。今朝庭宗廟之禮，情文都自相悖，不曉得。古者主位東向，配位南向，故拜即望西。今既一列皆南向，到拜時亦卻望西拜，都自相背。古者用籩豆簠簋等陳於地，當時只席地而坐，故如此飲食為便。今塑像高高在上，而祭饌反陳於地，情文全不相稱。曩者某人來問白鹿塑像，某答以州縣學是天子所立，既元用像，不可更。書院自不宜如此，不如不塑像。某處有列子廟，卻塑列子膝坐於地，這必有古像。行古禮，須是參用今來日用常禮，庶或饗之。如太祖祭，用簠簋籩豆之外，又設牙盤食用碗楪之類陳於床，這也有意思，到神宗時廢了。元祐初，復用。後來變元祐之政，故此亦遂廢。賀孫
夫子像設置於椅上，已不是，又復置在臺座上，到春秋釋奠卻乃陳簠簋籩豆於地，是甚義理？某幾番說要塑宣聖坐於地上，如設席模樣，祭時卻自席地。此有甚不可處？每說與人，都道差異，不知如何。某記在南康，欲於學中整頓宣聖，不能得。後說與交代云云，宣聖本不當設像，春秋祭時，只設主祭可也。今不可行，只得設像坐於地，方始是禮。宇
先聖冕服之制殊不同。詹卿云：「羇冕畫龍於胸。」然則鷩冕之雉，毳冕之宗彝，皆畫於胸。銖
釋奠，據開元禮，只是臨時設位，後來方有塑像。顏孟配饗，始亦分位於先聖左右，後來方並坐於先聖之東西嚮。當來所降指揮，今亦無處尋討。必大
孔子居中，顏孟當列東坐西向。七十二人先是排東廡三十六人了，卻方自西頭排起，當初如此。自升曾子於殿上，下面趲一位，次序都亂了。〈此言漳州，未知他處如何。〉又云：「某經歷諸處州縣學，都無一箇合禮序。」〈賀孫〉
高宗御製七十二子贊，曾見他處所附封爵姓名，多用唐封官號。本朝已經兩番加封，如何恁地？賀孫
謁宣聖焚香，不是古禮。拜進將捻香，不當叩首。只直上捻香了，卻出笏叩首而降拜。賀孫
釋奠散齋，因云：「陳膚仲以書問釋奠之儀。今學中儀，乃禮院所班，多參差不可用。唐開元禮卻好。開寶禮只是全錄開元禮，易去帝號耳。若政和五禮則甚錯。今釋奠有伯魚而無子思，又『十哲』亦皆差互，仲弓反在上。且如紹興中作七十二子贊，只據唐爵號，不知後來已經加封矣。近嘗申明之。」可學
因論程沙隨辨五禮新儀下丁釋奠之說，而曰：「政和中編此書時，多非其人，所以差誤如此。續已有指揮改正。唐開元禮既失煩縟，新儀又多脫略。如親祠一項，開元禮中自先說將升車，執某物立車右，到某處，方說自車而降。今新儀只載降車一節，卻無其先升車事前一段。既如此載後，凡親祠處段段皆然。」〈今行禮時，又俱無此升降之儀。必大〉
孟子配享，乃荊公請之。配享只當論傳道，合以顏子曾子子思孟子配。嘗欲於雲谷左立先聖四賢配，右立二程諸先生，後不曾及。在南康時，嘗要入文字從祀伯魚。以漸去任，不欲入文字理會事，但封與劉淳叟，以其為學官，可以言之。揚
「在漳州日，陳請釋奠禮儀，到如今只恁地白休了。子約為藉田令，多少用意主張，諸禮官都沒理會了，遂休。」坐客云：「想是從來不曾理會得，故怕理會。」曰：「東坡曾雲，今為禮官者，皆是自牛背上拖將來。今看來是如此。」因問張舅忠甫家須臾別有禮書，令還鄉日詢求之。致道云：「今以時文取官，下梢這般所在，全理會不得。」曰：「向時尚有開寶通禮科，令其熟讀此書，試時挑問。後來又做出通禮，如注釋一般。如人要治此，必須連此都記得。如問雲，籩起於何時？逐一說了後，又反復論議一段，如此亦自好。漳州煞有文字，皆不得寫。如今朝廷頒行許多禮書，如五禮新儀，未是。若是不識禮，便做不識禮，且只依本寫在也得。又去杜撰，將古人處改了。」是日因看薛直老行狀中有述其初為教官，陳請改上丁釋奠事。「蓋其見當時用下丁，故請改之。舊看古禮中有一處注云：『春用二月上丁，秋用八月下丁。』今忘記出處。向亦欲檢問象先，及漳州陳請釋奠儀，欲乞委象先，又思量渠不是要理會這般事人，故已之。」賀孫
新書院告成，明日欲祀先聖先師，古有釋菜之禮，約而可行，遂檢五禮新儀，令具其要者以呈。先生終日董役，夜歸即與諸生斟酌禮儀。雞鳴起，平明往書院，以廳事未備，就講堂禮。宣聖像居中，兗國公顏氏、郕侯曾氏、沂水侯孔氏、鄒國公孟氏西向配北上。〈並紙牌子。〉濂溪周先生、〈東一。〉明道程先生、〈西一。〉伊川程先生、〈東二。〉康節邵先生、〈西二。〉司馬溫國文正公、〈東三。〉橫渠張先生、〈西三。〉延平李先生〈東四。〉從祀。〈亦紙牌子。〉並設於地。祭儀別錄。祝文別錄。先生為獻官，命賀孫為贊，直卿居甫分奠，叔蒙贊，敬之掌儀。堂狹地潤，頗有失儀。但獻官極其誠意，如或享之，鄰曲長幼並來陪。禮畢，先生揖賓坐，賓再起，請先生就中位開講。先生以坐中多年老，不敢居中位，再辭不獲，諸生復請，遂就位，說為學之要。午飯後，集眾賓飲，至暮散。〈賀孫〉
李丈問太廟堂室之制。曰：「古制是不可曉。禮說，士堂後一架為室，蓋甚窄。〈架即梁也。〉天子便待加得五七架，亦窄狹。不知周家三十以上神主位次相逼，如何行禮？室在堂後一間，後堂內左角為戶而入。西壁如今之牆上為龕，太祖居之，東向。旁兩壁有牖，群昭列於北牖下而南向，群穆列於南牖下而北向。堂又不為神位，而為人所行禮之地。天子設黼扆於中，受諸侯之朝。」〈淳。義剛錄同。以下天子宗廟之祭。〉
「祖有功而宗有德」，是為百世不遷之廟。商六百年，只三宗，皆以有功德當百世祀，故其廟稱「宗」。至後世始不復問其功德之有無，一例以「宗」稱之。必大
古人七廟，恐是祖宗功德者不遷。胡氏謂如此，則是子孫得以去取其祖宗。然其論續諡法，又謂諡乃天下之公義，非子孫得以私之。如此，則廟亦然。揚
問：「漢諸儒所議禮如何？」曰：「劉歆說得較是。他謂宗不在七廟中者，謂恐有功德者多，則占了那七廟數也。」問：「文定『七廟』之說如何？」曰：「便是文定好如此硬說，如何恁地說得！且如商之三宗，若不是別立廟，後只是親廟時，何不胡亂將三箇來立？如何恰限取祖甲太戊高宗為之？『祖有功，宗有德』，天下後世自有公論，不以揀擇為嫌。所謂『名之曰「幽」、「厲」，雖孝子慈孫，百世不能改』。那箇好底自是合當宗祀，如何毀得！如今若道三宗只是親廟，則是少一箇親廟了。便是書難理會。且如成王崩後十餘日，此自是成服了，然顧命卻說麻冕、黼裳、彤裳之屬，如此便是脫了那麻衣，更來著色衣。文定便說道是攝行踐阼之禮。某道，政事便可攝而行，阼豈可攝而踐！如何恁地硬說？且如元年，他便硬道不要年號。而今有年號，人尚去揩改契書之屬；若更無後，當如何？」又問：「『志一則動氣』，是『先天而天弗違』，『氣一則動志』，是『後天而奉天時』，其意如何？」曰：「他是說春秋成後致麟，先儒固亦有此說。然亦安知是作起獲麟，與文成致麟？但某意恐不恁地，這似乎不祥。若是一箇麟出後，被人打殺了，也揜采。」因言：「馬子莊道，兗州曾有一麟。」胡叔器云：「但是古老相傳，舊日開江有一白駒。」先生曰：「馬說是二十年間事。若白駒等說，是起於禹。如顏師古注『啟母石』之說，政如此。近時廣德軍張大王分明是倣這一說。」義剛
廟，商七世，周亦七世。前漢初立三宗，後王莽並後漢末，又多加了「宗」字，又一齊亂了。唐十二廟。本朝則韓持國本退之禘祫說祀僖祖，又欲止起於太祖。其議紛紛，合起僖祖典禮，都只將人情處了，無一人斷之以公。自合只自僖祖起，後世德薄者祧之。周廟，文王在豐，武王又在一處，自合只同一處，方是。不知如何。周廟：后稷文武高曾祖考七廟。揚
今之廟制，出於漢明帝，歷代相承不改。神宗嘗欲更張，今見於陸農師集中，史卻不載。可學
問：「諸侯廟制，太祖居北而南向，昭廟二在其東南，穆廟二在其西南，皆南北相重。不知當時每廟一處，或共一室各為位也。」曰：「古廟則自太祖以下各是一室，陸農師禮象圖可考。西漢時，高帝廟、文帝顧成之廟，猶各在一處。但無法度，不同一處。至明帝謙貶，不敢自當立廟，祔於光武廟，其後遂以為例。至唐，太廟及群臣家廟，悉如今制，以西為上也。至禰處謂之『東廟』，只作一列。今太廟之制亦然。」德明
鄧子禮問：「廟主自西而列，何所據？」曰：「此也不是古禮。如古時一代，只奉之於一廟。如后稷為始封之廟，文王自有文王之廟，武王自有武王之廟，不曾混雜共一廟。」賀孫
諸侯有四時之祫，畢竟是祭有不及處，方如此。如春秋「有事於太廟」。太廟，便是群祧之主皆在其中。義剛
或問：「『遠廟為祧』，如何？」曰：「天子七廟，如周文武之廟不祧。文為穆，則凡後之屬乎穆者皆歸於文之廟；武為昭，則凡後之屬乎昭者皆歸乎武之廟也。」時舉
昭、穆，昭常為昭，穆常為穆。中間始祖，太廟門向南，兩邊分昭、穆。周家則自王季以上之主，皆祧於后稷始祖廟之夾室；自成王昭王以下則隨昭、穆遞遷於昭、穆之首廟，至首廟而止。如周，則文王為穆之首廟，武王為昭之首廟。凡新崩者祔廟，則看昭、穆。但昭則從昭，穆則從穆，不交互兩邊也。又云：「諸廟皆有夾室。」
堯卿問「高為穆」之義。曰：「新死之主，新祔便在昭這一排。且如諸侯五廟，一是太祖，便居中，二昭二穆相對。今新死者祔，則高過穆這一排對空坐；禰在昭一排，亦對空坐。以某意推之，當是如此，但禮經難考。今若看得一兩般書，猶自得；若看上三四般去，便無討頭處。如孟子當時，自無可尋處了。今看孟子考禮亦疏，理會古制亦不甚得。他只是大概說。且如說井田後，舉詩云：『雨我公田，遂及我私。』『惟助為有公田，由此觀之，雖周亦助也。』似這般證驗，也不大故切。」安卿問：「孟子何故不甚與古合？」曰：「他只是據自家發放做，相那箇時勢做。」又問：「鄭康成注王制，以為諸侯封國，與周禮小大不同，蓋王制是說夏商以前之制。如何？」曰：「某便是不甚信此說，恐不解有此理。且如孟子說：『夏后氏五十而貢，殷人七十而助，周人百畝而徹。』某自不敢十分信了。且如一家有五十畝田，忽然說我要添與你作七十畝，則要多少心力！蓋人家各為定業，東阡西陌，已自定了。這五十畝中，有溝洫，有廬舍。而今忽然變更，又著分疆界，制溝洫，毀廬舍，東邊住底移過西邊，這裏住底遷過那裏，一家添得二十畝田，卻勞動多少！」語至此，大聲云：「恁地天下騷然不寧，把幾多心力去做！據某看來，自古皆是百畝，不解得恁地。而今解時，只得就他下面說放那裏。〈淳錄云：「向解孟子，且隨文如此解。」〉若理會著實行時，大不如此。」義剛問井田：「今使一家得百畝，而民生生無已，後來者當如何給之？」先生笑曰：「今且據見在人數給。如封建，夏商以前只是百里，到周方是諸公方五百里，諸侯方四百里，諸伯方三百里，諸子方二百里，諸男方百里。恁地卻取四國地來，方添成一國。那四國又要恁地，卻何處討那地來！」安卿曰：「或言夏商只有三千里，周時乃是七千里。」曰：「便是亂說。且當時在在是國，自王畿至要荒，皆然。今若要封得較大似夏商時，便著每國皆添地，卻於何處頓放？此須是武王有縮地脈法始得。恁地時，便煞改徙著。許多國元在這裏底，今又著徙去那裏，宗廟社稷皆著改易。如此，天下騷然。他人各有定分土地，便肯舍著從別處去討？君舉說封疆方五百里，只是周圍五百里，徑只百二十五里，四百里者徑百里，三百里者徑七十五里，一百里者只五十里。加此看時，尚似相合。若是諸男之地方百里時，以此法推之，則止二十五里。如此，卻只是一箇耆長。某便道他說只是謾人。他向來進此書，甚為得意。〈淳錄云：「自奇其說，與王制等合。」〉某嘗作一篇文以闢之，逐項破其說。且當時說侯六伯七，〈淳錄云：「本文：『方千里之地，以封侯則六侯，以封伯則七伯，以封子則二十五子，以封男則百男，其地已有定數。』此說如何可通？」〉如此，則所封大國自少。若是只皆百里而止，便是一千里地，只將三十同來封了，那七十同卻空放那裏，卻綿異數百里皆無國！」又問：「『三分去一』之說如何？」曰：「便是不是。他們只是不曉事，解不行後，便胡說。且如川中有六七百里中置數州者，那裏地平坦，寸寸是地。如這一路，某嘗登雲谷望之，密密皆山。其中間有些子罅隙中黃白底，方是田。恁地卻如何去？〈淳錄云：「蓋百分之二，又如何三分去一！」〉註疏多是如此，有時到那解不行處，便說從別處去。」義剛問：「先生向時說齊魯始封時皆七百里，然孟子卻說只是百里。」曰：「便是不如此。今只據齊地是『東至於海，西至於河，南至於穆陵，北至於無棣』；魯地是跨許宋之境，是有五七百里闊；時勢也是著恁地。且『禹會諸侯於塗山，執玉帛者萬國』。到周，只有千八百國，便是相併吞後，那國都大了。你卻要只將百里地封他，教他入那大國罅中去。武王不柰何，只得就封他。當時也自無那閑地。緣是滅了許多國，如孟子說『驅飛廉於海隅而戮之，滅國者五十』，便是得許多空地來封許多功臣同姓之屬。孟子謂『一不朝，則貶其爵；再不朝，則削其地』。如齊，先是爽鳩氏居之，後又是某氏居之，如書所謂某氏徙於齊。這便見得當時諸侯有過，便削其地，方始得那地來封後來底。若不恁地時，那太公周公也自無安頓處。你若不恁地，後要去取斂那地來，封我功臣與同姓時，他便敢起兵，如漢晁錯時樣子。且如孟子當時也自理會那古制不甚得。如曰『諸侯之禮，吾未之學，然而軻也嘗聞其略也』。恁地便是不曾知得子細，他當時說諸國許多事，也只是大概說如此。雖說『湯以七十里，文王以百里』，然及滕文公恁地時，又卻只說『有王者作，必來取法，是為王者師也』。元不曾說道便可王。『以齊王，猶反手也』，便是也要那國大底方做得，小底也柰何不得。而今且說道將百里地與你，教你行王政，看你做從何處起？便是某道，古時聖賢易做，後世聖賢難做。古時只是順那自然做將去，而今大故費手。」〈淳錄此下云：「漢高祖與項羽紛爭五年之間，可謂甚窘，欲殺他不能，欲住又不得，費多少心力！想不似當初做亭長時較快活。」〉良久，問諸生曰：「當劉項恁地紛爭時，設使堯舜湯武居其時，當如何？是戰好，是不戰好？」安卿曰：「湯武是仁義素孚於民，人自然歸服，不待戰。」曰：「他而今不待你素孚。秦當時收盡天下，尺地一民，皆為己有，你仁義如何地得素孚？〈淳錄云：「何處討地來行仁政？如何得素孚於民？」〉如高祖之徒，皆是起於田裡。若使湯武居之，當如何地勝得秦？」安卿曰：「『以至仁伐至不仁』，以至義伐至不義，自是勝。」曰：「固是如此。如秦，可謂不仁不義。當時所謂『更遣長者扶義而西』，也是倣這意思做。但當時諸侯入關，皆被那章邯連併敗了。及高祖入去，緣路教無得鹵掠，如此之屬，也是恁地做了。然他入去後，又尚要設許多詭計，誘那秦將之屬，後方入得。設使湯武居之，還是恁地做，不恁地做？今且做秦是不仁不義，可以勝。那項籍出來紛爭許多時，卻如何對他？還是與他冢殺？若不與冢殺，便被他殺了；若與他冢殺時，還是不殺人麼？當此時是天理，是人慾？恁地看來，是未有箇道理。湯武在那時，也須著百端去思量，與他區處。但而今看來，也未有箇道理。」胡叔器問：「太公呂后當時若被項羽殺了，如何？」曰：「不特此一事，當時皆是如此，便是太費調護。」徐顧林擇之云：「項羽恁地粗暴，當時捉得太公，如何不殺了？」擇之曰：「羽也有斟酌，他怕殺了反重其怨。」曰：「便是項羽也有商量，高祖也知他必不殺，故放得心下。項羽也是團量了高祖，故不敢殺。若是高祖軟弱，當時若敵他不過時，他從頭殺來是定。」義剛曰：「孔明誘奪劉璋地，也似不義。或者因言渠雜學伯道，所以後將申商之說教劉禪。」曰：「便是適間說後世聖賢難做，動著便是恁地粘手惹腳。」次日言：「某夜來思量那高祖其初入關後，恁地鎮撫那人民；及到灞上，又不入秦府庫取財貨美女之屬，皆是。後來被項羽王他巴蜀漢中，他也入去，這箇也是。未幾，便出來定三秦，已自侵佔別人田地了。但是那三降王不足以王秦，卻也是定。若是奪得那關中便也好住，便且關了關門，守得那裏面底也得。又不肯休，又去尋得弒義帝說話出來，這箇尋得也是，若湯武也不肯放過。但既尋得這箇說話，便只依傍這箇做便是。卻又率五諸侯，合得五十六萬兵走去彭城，日日去喫酒，取那美人，更不理會，卻被項羽來殺得狼當走，湯武便不肯恁地。自此後，名義壞盡了。從此去，便只是胡做胡殺了。文定謂『惜乎假之未久而遽歸』者，此也。這若把與湯武做時，須做得好，定是不肯恁地。」義剛問：「高祖因閉關後，引得項羽怒。若不閉時，卻如何？」先生笑曰：「只是見他頭勢來得惡後，且權時關閉著，看他如何地。」〈義剛。淳錄少異，作數條。〉
禮，宗廟只是一君一嫡後。自錢惟演佞仁祖，遂以一嫡同再立後，更以仁主所生後配，後遂以為例而禮亂矣。臣民禮亦只是一嫡配，再正娶者亦尚可。婢而生子者，婢之子主祭，只祭嫡正，其所生當別祭。揚
古者各有始祖廟，以藏祧主。如適士二廟，各有門、堂、寢，各三間，是十八間屋。今士人如何要行得！〈賀孫。以下士〉
古命士得立家廟。家廟之制，內立寢廟，中立正廟，外立門，四面牆圍之。非命士止祭於堂上，只祭考妣。伊川謂，無貴賤皆祭自高祖而下，但祭有豐殺疏數不同。廟向南，坐皆東向。〈自天子以至於士，皆然。〉伊川於此不審，乃雲「廟皆東向，祖先位面東」，〈自廳側直東入其所，反轉面西入廟中。〉其制非是。古人所以廟面東向坐者，蓋戶在東，牖在西，坐於一邊，乃是奧處也。〈揚〉
唐大臣長安立廟，後世子孫，必其官至大臣，乃得祭其廟，此其法不善也。只假一不理選限官與其子孫，令祭其廟為是。揚
唐大臣皆立廟於京師。本朝惟文潞公法唐杜佑制，立一廟在西京。雖如韓司馬家，亦不曾立廟。杜佑廟，祖宗時尚在長安。揚
問：「家廟在東，莫是親親之意否？」曰：「此是人子不死其親之意。」問：「大成殿又卻在學之西，莫是尊右之義否？」曰：「未知初意如何。本朝因仍舊制，反更率略，較之唐制，尤沒理會。唐制猶有近古處，猶有條理可觀。且如古者王畿之內，髣彿如井田規畫。中間一圈便是宮殿，前圈中左宗廟，右社稷，其他百官府以次列居，是為前朝。後中圈為市，不似如今市中，家家自各賣買；乃是官中為設一去處，令凡民之賣買者就其處。若今場務然，無遊民雜處其間。更東西六圈，以處六鄉六遂之民。耕作則出就田中之廬，農功畢則入此室處。唐制頗放此，最有條理。城中幾坊，每坊各有牆圍，如子城然。一坊共一門出入，六街。凡城門坊角，有武侯鋪，衛士分守。日暮門閉。五更二點，鼓自內發，諸街鼓，城振坊市門皆啟。若有姦盜，自無所容。蓋坊內皆常居之民，外面人來皆可知。如殺宰相武元衡於靖安里門外，分明宰元衡入朝，出靖安里，賊乘暗害之。亦可見坊門不可胡亂入，只在大官街上被殺了。如那時措置得好，官街邊都無閑雜賣買，汙穢雜揉。所以杜詩云：『我居巷南子巷北，可恨鄰里間，十日不見一顏色！』亦見出一坊，入一坊，非特特往來不可。」賀孫
問：「先生家廟，只在廳事之側。」曰：「便是力不能辦。古之家廟甚闊，所謂『寢不踰廟』，是也。」「祭時移神主於正堂，其位如何？」曰：「只是排例以西為上。」「祫祭考妣之位如何？」曰：「太祖東向，則昭、穆之南向北向者，以西方為上；則昭之位次，高祖西而妣東，祖西而妣東，是祖母與孫並列，於體為順。若余正父之說，則欲高祖東而妣西，祖東而妣西，則是祖與孫婦並列，於體為不順。彼蓋據漢儀中有高祖南向，呂后少西，更不取證於經文；而獨取傳注中之一二，執以為是，斷不可回耳。」人傑
先生云：「欲立一家廟，小五架屋。以後架作一長龕堂，以板隔截作四龕堂，堂置位牌，堂外用簾子。小小祭祀時，亦可只就其處。大祭祀則請出，或堂或廳上皆可。」揚
家廟要就人住居。神依人，不可離外做廟。又在外時，婦女遇雨時難出入。揚
問：「祧主當遷何地？」曰：「便是這事難處。漢唐人多瘞於兩階之間。然今人家廟亦無所謂兩階者。兩階之間，以其人跡不踏，取其潔耳。」問：「各以昭、穆瘞於祖宗之墳，如何？」曰：「唐人亦有瘞於寢園者。但今人墳墓又有太遠者，恐難用耳。頃在朝，因僖祖之祧，與諸公爭辨，幾至喧忿。後來因是去國，不然，亦必為人論逐。當時全不曾商議，只見劉智夫〈崇之，時為太常卿。〉來言，欲祧僖祖。某問：『欲祧之何所？』劉曰：『正未有以處，因此方詔集議。』某論卒不合。後來竟為別廟於太廟之側，奉僖祖宣祖祧主，藏之於別廟。不知祫禘時如何。這都行不得。若禘祫太祖之廟，不成教祖宗來就子孫之廟！若移太祖之主合禘於別廟，則太祖復不得正東向之位，都行不得。治平間曾如此祧了。及至熙寧，章衡上疏論僖祖不當祧，想其論是主王介甫。然其論甚正。介甫嘗上疏雲，皇家僖祖，正如周家之稷契，皆為始祖百世不遷之廟。今替其祀，而使下祔於子孫之夾室，非所謂『事亡如事存，事死如事生』，而順祖宗之孝心也。此論甚正，後來復僖祖之廟。某當時之論，正用介甫之意。某謂僖祖當為始祖百世不遷之廟，如周之后稷，而太祖太宗則比周之文武，有何不可？而趙丞相一向不從。當時如樓大防陳君舉謝深甫力主其說，而彭子壽孫從之之徒，又從而和之。或云：『太祖取天下，何與僖祖事？』某應之曰：『諸公身自取富貴，致位通顯，然則何用封贈父祖邪？』又，許及之上疏云：『太祖皇帝開基，而不得正東向之位，雖三尺童子亦為之不平！』其鄙陋如此！後來集議，某度議必不合，遂不曾與議，卻上一疏論其事，趙丞相又執之不下。某數問之，亦不從。後來歸家，亦數寫書去問之：『何故不降出？』亦不從。後已南遷，而事定矣。僖祖翼祖順祖宣祖，中間嘗祧去翼祖，所以不諱『敬』字得幾時。及蔡京建立九廟，遂復取還翼祖，以足九廟之數。後來渡江，翼祖順祖廟已祧去。若論廟數，則自祧僖祖之外，由宣祖以至孝廟，方成九數，乃併宣祖而祧之！某嘗聞某人云：『快便難逢，不如祧了，且得一件事了。』其不恭敢如此，某為之駭然！」〈以下祧〉
問祧禮。曰：「天子諸侯有太廟夾室，則祧主藏於其中。今士人家無此，祧主無可置處。禮注說藏於兩階間，今不得已，只埋於墓所。」問：「有祭告否？」曰：「橫渠說三年後祫祭於太廟，因其祭畢還主之時，遂奉祧主歸於夾室，遷主新主皆歸於廟。鄭氏周禮注大宗伯享先王處，亦有此意，今略放而行之。」問：「考妣入廟有先後，則祧以何時？」曰：「妣先未得入廟，考入廟則祧。」〈宗伯注曰：「魯禮，三年喪畢而祫於太祖。明年春，禘於群廟。自爾以後，率五年而再幾祭，一祫一禘。」王制注亦然。義剛〉
胡兄問祧主置何處。曰：「古者始祖之廟有夾室，凡祧主皆藏之於夾室，自天子至於士庶皆然。今士庶之家不敢僭立始祖之廟，故祧主無安頓處。只得如伊川說，埋於兩階之間而已。某家廟中亦如此。兩階之間，人跡不到，取其潔爾。今人家廟亦安有所謂兩階？但擇淨處埋之可也。思之，不若埋於始祖墓邊。緣無箇始祖廟，所以難處，只得如此。」僩
問：「祧主，諸侯於祫祭時祧。今士人家無祫祭，只於四時祭祧，仍用祝詞告之，可否？」曰：「默地祧，又不是也。古者適士二廟，廟是箇大臺。特牲饋食禮有宗、祝等許多官屬，祭祀時禮數大。今士人家無廟，亦無許大禮數。」淳
春秋時宗法未亡。如滕文公云：「吾宗國魯先君。」蓋滕，文之昭也。文王之子武王既為天子，以次則周公為長，故滕謂魯為「宗國」。又如左氏傳載：「女喪而宗室，於人何有？」如三桓之後，公父文伯、公鉏、公為之類，乃季氏之小宗；南宮适之類，孟氏之小宗。今宗室中多帶「皇兄」、「皇叔」、「皇伯」等冠於官職之上，非古者不得以戚戚君之意。本朝王定國嘗言之，欲令稱「某王孫」，或「曾孫」，或「幾世孫」。有如越王派下，則當雲「越王幾世孫」。如此，則族屬易識，且無戚君之嫌，亦自好。後來定國得罪，反以此論為離間骨肉。今宗室散無統紀，名諱重疊，字號都窮了，更無安排處。楊子直嘗欲用「季宗」，趙丞相以為季是叔、季，意不好，遂不用。〈賀孫。以下宗法〉
「宗子只得立適，雖庶長，立不得。若無適子，則亦立庶子，所謂『世子之同母弟』。世子是適，若世子死，則立世子之親弟，亦是次適也，是庶子不得立也。本朝哲廟上仙，哲廟弟有申王，次端王，次簡王，乃哲廟親弟。當時章厚欲立簡王。是時向後猶在，乃曰『老身無子，諸王皆』云云。當以次立申王，目眇不足以視天下，乃立端王，是為徽宗。章厚殊不知禮意。同母弟便須皆是適子，方可言。既皆庶子，安得不依次第！今臣庶家要立宗也難。只是宗室，與襲封孔氏柴氏，當立宗。今孔氏柴氏襲封，只是兄死弟繼，只如而今門長一般，大不是。」又曰：「今要立宗，亦只在人，有甚難處？只是而今時節，更做事不得，柰何！柰何！如伊川當時要勿封孔氏，要將朝廷所賜田五百頃一處給作一『奉聖鄉』，而呂原明便以為不可，不知如何。漢世諸王無子國除，不是都無子，只是無適子，便除其國。不知是如何。恐只是漢世不柰諸侯王何，幸因他如此，便除了國。」賀孫
余正甫前日堅說一國一宗。某云：「一家有大宗，有小宗，如何一國卻一人？」渠高聲抗爭。某檢本與之看，方得口合。賀孫
大宗法既立不得，亦當立小宗法，祭自高祖以下，親盡則請出高祖就伯叔位，服未盡者祭之。澤則別處，令其子私祭之。今世禮全亂了。揚
祭祀，須是用宗子法，方不亂。不然，前面必有不可處置者。揚
呂與叔謂合族當立一空堂，逐宗逐番祭。亦杜撰也。揚
父在主祭，子出仕宦不得祭。父沒，宗子主祭。庶子出仕宦，祭時其禮亦合減殺，不得同宗子。揚
宗子法，雖宗子庶子孫死，亦許其子孫別立廟。揚
「古者宗法有南宮、北宮，便是不分財，也須異爨。今若同爨，固好；只是少間人多了，又卻不齊整，又不如異爨。」問：「陸子靜家有百餘人喫飯。」曰：「近得他書，已自別架屋，便也是許多人無頓著處。」又曰：「見宋子蜚說，廣西賀州有一人家共一大門，門裏有兩廊，皆是子房，如學舍、僧房。每私房有人客來，則自辦飲食，引上大廳，請尊長伴五盞後，卻回私房，別置酒。恁地卻有宗子意，亦是異爨。見說其族甚大。」又曰：「陸子靜始初理會家法，亦齊整：諸父自做一處喫飯，諸母自做一處喫飯，諸子自做一處，諸婦自做一處，諸孫自做一處，孫婦自做一處，卑幼自做一處。」或問：「父子須異食否？」曰：「須是如此。亦須待父母食畢，然後可退而食。」問：「事母亦須然否？」曰：「須如此。」問：「有飲宴，何如？」曰：「這須同處。如大饗，君臣亦同坐。」賀孫
用之問祭用屍之意。曰：「古人祭祀無不用屍，非惟祭祀家先用屍，祭外神亦用屍。不知祭天地如何，想惟此不敢為屍。杜佑說，古人用屍者，蓋上古樸陋之禮，至聖人時尚未改，〈文蔚錄云：「是上古樸野之俗，先王制禮是去不盡者。」〉相承用之。至今世，則風氣日開，樸陋之禮已去，不可復用，去之方為禮。而世之迂儒必欲復屍，可謂愚矣！杜佑之說如此。今蠻夷猺洞中有屍之遺意，每遇祭祀鬼神時，必請鄉之魁梧姿美者為屍，而一鄉之人相率以拜祭。為之屍者，語話醉飽。每遇歲時，為屍者必連日醉飽。此皆古之遺意。嘗見崇安余宰，邵武人，說他之鄉里有一村名密溪，去邵武數十里。此村中有數十家，事所謂『中王』之神甚謹。所謂『中王』者，每歲以序輪一家之長一人為『中王』，周而復始。凡祭祀祈禱，必請中王坐而祠之，歲終則一鄉之父老合樂置酒，請新舊中王者講交代之禮。此人既為中王，則一歲家居寡出，恭謹畏慎，略不敢為非，以副一村祈向之意。若此村或有水旱災沴，則人皆歸咎於中王，以不善為中王之所致。此等意思，皆古之遺聞。近來數年，此禮已廢矣。看來古人用屍自有深意，非樸陋也。」陳丈云：「蓋不敢死其親之意。」曰：「然」。用之云：「祭祀之禮，酒肴豐潔，必誠必敬，所以望神之降臨，乃歆嚮其飲食也。若立之屍，則為屍者既已享其飲食，鬼神豈復來享之！如此卻為不誠矣。」曰：「此所以為盡其誠也。蓋子孫既是祖宗相傳一氣下來，氣類固已感格。而其語言飲食，若其祖考之在焉，則有以慰其孝子順孫之思，而非恍惚無形想象不及之可比矣。古人用屍之意，所以深遠而盡誠，蓋為是耳。今人祭祀但能盡誠，其祖考猶來格。況既是他親子孫，則其來格也益速矣。」因言：「今世鬼神之附著生人而說話者甚多，亦有祖先降神於其子孫者。又如今之師巫，亦有降神者。蓋皆其氣類之相感，所以神附著之也。周禮祭墓則以墓人為屍，亦是此意。」〈子蒙。以下屍〉
古人用屍，本與死者是一氣，又以生人精神去交感他那精神，是會附著歆享。杜佑說古人質樸，立屍為非禮。今蠻夷中猶有用屍者。
李堯卿問：「今祭欲用屍，如何？」曰：「古者男女皆有屍。自周以來不見說有女屍，想是漸次廢了。這箇也嶢崎。古者君迎屍，在廟門之外，則全臣子之禮；在廟門之內，則君拜之。杜佑說，上古時中國但與夷狄一般，後出聖人改之有未盡者，屍其一也。蓋今蠻洞中猶有此，但擇美丈夫為之，不問族類。事見杜佑所作理道要訣末篇。」義剛
古者立屍必隔一位。孫可以為祖屍，子不可以為父屍，以昭、穆不可亂也。義剛
或問：「古人祫祭時，每位有屍否？」曰：「固是。周家旅酬六屍，是每位皆一屍也。古者主人獻屍，屍酢主人。開元禮猶如此，每獻一位畢，則屍便酢主人；受酢已，又獻第二位。不知甚時緣甚事後廢了。到本朝，都把這樣禮數併省了。」
問：「設屍法如何？」曰：「每一神位是一屍。但不知設屍時，主頓在何處。祭時屍自食其物。若獻罷，則屍復勸主人，而凡行禮等人與祭事者皆得食。當初獻時，尚自齊整。至三獻後，人皆醉了，想見勞攘。」先生說至此，笑曰：「便是古人之禮，也不可曉。所以夫子說禘自既灌，則不欲觀。想只是灌時有些誠意。且如祭祖，自始祖外皆旅酬。如此，自是不解嚴肅。如大夫雖無灌禮，然亦只是其初祭時齊整，後面自勞攘。」〈今按：此條亦為後世言之耳。若是古祭祀，自始至終一於誠敬，無不嚴肅，讀者不可泥也。義剛〉
或問：「妣有屍否？」曰：「一處說無屍，又有一處說有男屍，有女屍。亦不知廢於甚時。古者不用屍，則有陰厭。書儀中所謂『闔門垂簾』是也，欲使神靈厭飫之也。」廣
男用男屍，女用女屍，隨祖先數目列祭。若其家止有一人，全無骨肉子孫之類，又不知如何。程先生言：「古人之用屍也質。」意謂今不用亦得。揚
神主之位東向，屍在神主之北。銖
問山川之屍。曰：「儀禮，周公祭太山，以召公為屍。」義剛
問：「祭五祀皆有屍。祀灶，則以誰為屍？」曰：「今亦無可考者。但如墓祭，則以塚人為屍。以此推之，則祀灶之屍，恐是膳夫之類；祀門之屍，恐是閽人之類；又如祀山川，則是虞衡之類。」問屍之坐立。曰：「夏立屍，商坐屍，周旅酬六屍。后稷之屍不旅酬。」問祭妣之屍。曰：「婦人不立屍，卻有明文。」又曰：「古者以先王衣服藏之廟中，臨祭則出以衣屍。如后稷之衣，到周時恐已不在，亦不可曉。」儒用
問：「程氏主式，士人家可用否？」曰：「他雲，已是殺諸侯之制。士人家用牌子。」曰：「牌子式當如何？」曰：「溫公用大板子。今但依程氏古式，而勿陷其中，可也。」〈淳。以下主式〉
伊川木主制度，其剡刻開竅處，皆有陰陽之數存焉。信乎其有制禮作樂之具也！方
伊川制，士庶不用主，只用牌子。看來牌子當如主制，只不消做二片相合，及竅其旁以通中。賀孫
問：「庶人家亦可用主否？」曰：「用亦不妨。且如今人未仕，只用牌子，到仕後不中換了。若是士人只用主，亦無大利害。」又問：「祧主當如何？」曰：「當埋之於墓。其餘祭儀，諸家祭禮已備具矣。如欲行之，可自仔細考過。」
堯卿問士牌子式。曰：「晉人制長一尺二分，博四寸五分，亦太大。不如只依程主外式，然其題則不能如陷中之多矣。」義剛
直卿問：「神主牌，先生夜來說荀勗禮未終。」曰：「溫公所製牌，闊四寸，厚五寸八分，錯了。據隋煬帝所編禮書有一篇荀勗禮，乃是云：『闊四寸，厚五寸，八分大書「某人神座」。』不然，只小楷書亦得。後人相承誤了，卻作『五寸八分』為一句。」義剛
無爵曰「府君、夫人」，漢人碑已有，只是尊神之辭。府君，如官府之君，或謂之「明府」。今人亦謂父為「家府」。義剛。淳同
古人祭禮次喪禮，蓋謂從那始作重時，〈重用木，司馬儀用帛。〉用做那祭底道理來。後來人卻移祭禮在喪之前，不曉這箇意思。〈植。以下論家祭。〉
安卿問：「人於其親始死，則復其魂魄；又為重，為主，節次尊祭，所以聚其精神，使之不散。若親死而其子幼稚，或在他鄉，不得盡其萃聚之事，不知後日祭祀，還更萃得他否？」曰：「自家精神自在這裏。」義剛
問：「祭禮，古今事體不同，行之多窒礙，如何？」曰：「有何難行？但以誠敬為主，其他儀則，隨家豐約。如一羹一飯，皆可自盡其誠。若溫公書儀所說堂室等處，貧家自無許多所在，如何要行得？據某看來，苟有作者興禮樂，必有簡而易行之理。」賀孫
今之冠昏禮易行，喪祭禮繁多，所以難行。使聖人復出，亦必理會教簡要易行。今之祭禮，豈得是古人禮？唐世三獻官隨獻，各自飲福受胙。至本朝便都只三獻後，方始飲福受胙，也是覺見繁了，故如此。某之祭禮不成書，只是將司馬公者減卻幾處。如今人飲食，如何得恁地多？橫渠說「墓祭非古」，又自撰墓祭禮，即是周禮上自有了。賀孫
古禮，於今實是難行。當祭之時獻神處少，只祝酌奠。卒祝、迎屍以後，都是人自食了。主人獻屍，屍又酢主人，酢主婦，酢祝，及佐食、宰、贊、眾賓等，交相勸酬，甚繁且久，所以季氏之祭至於繼之以燭。竊謂後世有大聖人者作，與他整理一過，令人蘇醒，必不一一如古人之繁，但放古人大意，簡而易行耳。溫公儀人所憚行者，只為閑辭多，長篇浩瀚，令人難讀，其實行禮處無多。某嘗修祭儀，只就中間行禮處分作五六段，甚簡易曉。後被人竊去，亡之矣。〈淳。李丈問：「祭儀更有修收否？」曰：「大概只是溫公儀，無修改處。」〉
楊通老問祭禮。曰：「極難。且如溫公所定者，亦自費錢。溫公祭儀，庶羞麵食米食共十五品。今須得一簡省之法，方可。」璘
問：「舊嘗收得先生一本祭儀，時祭皆是卜日。今聞卻用二至、二分祭，如何？」曰：「卜日無定，慮有不虔。溫公亦云，只用分、至亦可。」問：「如此，則冬至祭始祖，立春祭先祖，季秋祭禰，此三祭如何？」曰：「覺得此箇禮數太遠，似有僭上之意。」又問：「禰祭如何？」曰：「此卻不妨。」廣
問：「時祭用仲月清明之類。或是先世忌日，則如之何？」曰：「卻不思量到，古人所以貴於卜日也。」過
家祭須致齊，當官者只得在告一日。若沿檄他出，令以次人代祭，可也。必大
遇大時節，請祖先祭於堂或廳上，坐次亦如在廟時排定。祔祭旁親者，右丈夫，左婦女。坐以就裏為大。凡祔於此者，不從昭、穆了，只以男女左右大小分排。在廟，卻各從昭、穆祔。
排祖先時，以客位西邊為上。高祖第一，高祖母次之，〈只是正排看正面，不曾對排。〉曾祖、祖、父皆然。其中有伯叔、伯叔母、兄弟、嫂婦無人主祭而我為祭者，各以昭、穆論。如祔祭伯叔，則祔於曾祖之傍一邊，在位牌西邊安；伯叔母則祔曾祖母東邊安；兄弟、嫂、妻、婦，則祔於祖母之傍。伊川雲「曾祖兄弟無主者亦不祭」，不知何所據而雲。伊川雲「只是以義起也」。〈揚〉
古人祭祀，只是席地。今祭祀時，須一椅一桌，木主置椅上。如一派排不足，只相對坐亦得。然對其前不得拜，謂所在窄了。須逐位取出，酒就外酹。揚
祭只三獻：主人初獻，嫡子亞獻，〈或主婦。〉庶子弟終獻。〈或嫡孫。〉執祭人排列，皆從溫公禮。韓魏公禮不同。〈揚。賀孫錄云：「未有主婦，則弟為亞獻，弟婦得為終獻。」〉
朔旦家廟用酒果，望旦用茶。重午、中元、九日之類，皆名俗節。大祭時，每位用四味，請出木主。俗節小祭，只就家廟，止二味。朔旦俗節，酒止一上，斟一盃。揚
問：「有田則祭，無田則薦，如何？」曰：「溫公祭禮甚大，今亦只是薦。然古人薦用首月，祭用仲月，朝廷卻用首月。」揚
諸家禮皆雲，薦新用朔。朔、新如何得合？但有新即薦於廟。揚
溫公書儀以香代爇蕭。楊子直不用，以為香只是佛家用之。義剛
問：「酹酒是少傾？是盡傾？」曰：「降神是盡傾。然溫公儀降神一節，亦似僭禮。大夫無灌獻，亦無爇蕭。灌獻爇蕭，乃天子諸侯禮。爇蕭欲以通陽氣，今太廟亦用之。或以為焚香可當爇蕭。然焚香乃道家以此物氣味香而供養神明，非爇蕭之比也。」義剛
飲福受酢，即屍酢主人之事。無屍者，則有陰厭、陽厭。旅酬從下面勸上，下至直罍洗者，皆得與獻酬之數。方子
問：「生時男女異席，祭祀亦合異席。今夫婦同席，如何？」曰：「夫婦同牢而食。」文蔚
夫祭妻，亦當拜。義剛
先生每祭不燒紙，亦不曾用帛。
先生家祭享不用紙錢。凡遇四仲時祭，隔日滌椅桌，嚴辦。次日侵晨，已行事畢。過
問：「祭祀焚幣如何？」曰：「祀天神則焚幣，祀人鬼則瘞幣。人家祭祀之禮要焚幣，亦無稽考處。若是以尋常焚真衣之類為是，便不當只焚真衣，著事事做去焚，但無意義。只是焚黃，若本無官，方贈初品，及贈到改服色處，尋常人家做去焚，然亦無義耳。」㽦
或問：「祖宗非士人，而子孫欲變其家風以禮祭之，祖宗不曉，卻如何？」曰：「如何議論得恁地差異！公曉得不曉得？」〈淳錄云：「公曉得，祖先便曉得。」義剛〉
人家族眾不分合祭，或主祭者不可以祭及叔伯之類，則須令其嗣子別得祭之。今且說同居，同出於曾祖，便有從兄弟及再從兄弟了。祭時主於主祭者，其他或子不得祭其父母。若恁地滾做一處祭，不得。要好，當主祭之嫡孫，當一日祭其曾祖及祖及父，餘子孫與祭。次日，卻令次位子孫自祭其祖及父。又次日，卻令又次位子孫自祭其祖及父。此卻有古宗法意。古今祭禮，這般處皆有之。〈某後來更討得幾家，要入未得。〉如今要知宗法祭祀之禮，須是在上之人先就宗室及世族家行了，做箇樣子，方可使以下士大夫行之。〈賀孫。以下主祭〉
某自十四歲而孤，十六而免喪。是時祭祀，只依家中舊禮，禮文雖未備，卻甚齊整。先妣執祭事甚虔。及某年十七八，方考訂得諸家禮，禮文稍備。是時因思古人有八十歲躬祭事拜跪如禮者。常自期，以為年至此時，當亦能如此。在禮雖有「七十曰老，而傳」，則祭祀不預之說，然亦自期儻年至此，必不敢不自親其事。然自去年來，拜跪已難，至冬間益艱辛。今年春間僅能立得住，遂使人代拜，今立亦不得了。然七八十而不衰，非特古人，今人亦多有之，不知某安得如此衰也！僩
問「支子不祭」。曰：「不當祭。」問：「橫渠有季父之喪，三廢時祀，卻令竹監弟為之。緣竹監在官，無持喪之專，如此則支子亦祭。」曰：「這便是橫渠有礙處，只得不祭。」因說：「古人持喪，端的是持喪，如不食粥。」淳
問士祭服。曰：「應舉者用襴衫機頭，不應舉者用皂衫機頭。」問：「皂衫帽子如何？」曰：「亦可。然亦只當敘衫。中間朝廷一番行冠帶後，卻自朝官先廢了。崇觀間，莆人朱給事子入京，父令過錢塘謁故人某大卿。初見以衫帽。及宴，亦衫帽，用大樂。酒一行，樂一作，主人先釂，遂兩手捧盞側勸客。客亦釂，主人捧盞不移，〈義剛錄云：「依舊側盞不移。」〉至樂罷而後下。及五盞歇坐，請解衫帶，著背子，不脫帽以終席。來歸語其父。父曰：『我所以令汝謁見者，欲汝觀前輩禮儀也。』此亦可見前輩風俗。今士大夫殊無有衫帽者。嘗有某人作郡，作衫帽之禮，監司不喜，以他故按之。」〈淳。義剛同。士祭服〉
叔器問：「士庶當祭幾代？」曰：「古時一代即有一廟，其禮甚多。今於禮制大段虧缺，而士庶皆無廟。但溫公禮祭三代，伊川祭自高祖，始疑其過。要之，既無廟，又於禮煞缺，祭四代亦無害。」義剛問：「東坡『小宗』之說如何？」曰：「便是祭四代，蓋自己成一代說起。」仲蔚問：「『郵表畷』，不知為何神？」曰：「卻不曾子細考。東坡以為猶如戲。」又問：「中霤是何處？」曰：「上世人居土屋，中間開一天窗，此便是中霤。後人易為屋，不忘古制，相承亦有中霤之名。今之中霤，但當於室中祭之。」張以道問：「蠟便是臘否？」曰：「模樣臘自是臘，蠟自是蠟。」義剛曰：「臘之名，至秦方有。」〈義剛。以下論士祭世數。〉
問：「天子七廟，諸侯五廟，大夫三廟，士二廟，官師一廟。若只是一廟，只祭得父母，更不及祖矣，無乃不盡人情？」曰：「位卑則流澤淺，其理自然如此。」文蔚曰：「今雖士庶人家亦祭三代，如此，卻是違禮。」曰：「雖祭三代，卻無廟，亦不可謂之僭。古之所謂廟者，其體面甚大，皆是門、堂、寢、室，勝如所居之宮，非如今人但以室為之。」文蔚
問祭禮。曰：「古禮難行，且依溫公，擇其可行者行之。祭土地，只用韓公所編。〈祇一位。〉祭祖，自高祖而下，如伊川所論。古者祇祭考妣，溫公祭自曾祖而下。伊川以高祖有服，所當祭，今見於遺書者甚詳。此古禮所無，創自伊川，所以使人盡孝敬追遠之義。」〈驤〉
問：「遺書云：『尋常祭及高祖。』」曰：「天子則以周人言，上有太祖二祧。大夫則於祫及其高祖。」可學
堯卿問始祖之祭。曰：「古無此。伊川以義起。某當初也祭，後來覺得僭，遂不敢祭。古者諸侯只得祭始封之君，以上不敢祭。大夫有大功，則請於天子，得祭其高祖；然亦止得祭一番，常時不敢祭。程先生亦云，人必祭高祖，只是有疏數耳。」又問：「今士庶亦有始基之祖，莫亦只祭得四代，但四代以上則可不祭否？」曰：「如今祭四代已為僭。古者官師亦只得祭二代，若是始基之祖，莫亦只存得墓祭。」〈義剛。以下祭始祖、先祖。〉
余正父謂：「士大夫不得祭始祖，此天子諸侯之禮。若士大夫當祭，則自古無明文。」又云：「大夫自無太祖。」先生因舉春秋如單氏尹氏，王朝之大夫，自上世至後世，皆不變其初來姓號，則必有太祖。又如季氏之徒，世世不改其號，則亦必有太祖。余正父謂：「此春秋時，自是世卿不由天子，都沒理會。」先生云：「非獨是春秋時，如詩裏說『南仲太祖，太師皇父』，南仲是文王時人，到宣王時為太祖。不知古者世祿不世官之說如何？又如周公之後，伯禽已受封於魯，而周家世有周公，如春秋云：『宰周公。』這般所在，自曉未得。」賀孫
問：「冬至祭始祖，是何祖？」曰：「或謂受姓之祖，如蔡氏，則蔡叔之類。或謂厥初生民之祖，如盤古之類。」曰：「立春祭先祖，則何祖？」曰：「自始祖下之第二世，及己身以上第六世之祖。」曰：「何以只設二位？」曰：「此只是以意享之而已。」淳
李問至日始祖之祭初獻事。曰：「家中尋常只作一番安排。想古人也不恁地，卻有三奠酒；或有脯醢之屬，因三奠中進。」遂問：「始祖是隨一姓有一始祖？或只是一始祖？」曰：「此事亦不可得而見。想開闢之時，只是生一箇人出來。」淳略
用之問：「先生祭禮，立春祭高祖而上，只設二位。若古人祫祭，須是逐位祭？」曰：「某隻是依伊川說。伊川禮更略。伊川所定，不是成書。溫公儀卻是做成了。」賀孫
伊川時祭止於高祖，高祖而上，則於立春設二位統祭之，而不用主，此說是也。卻又雲，祖又豈可厭多？苟其可知者，無遠近多少，須當盡祭之。疑是初時未曾討論，故有此說。道夫
問：「祭先祖，用一分如何？」曰：「只是一氣。若影堂中各有牌子，則不可。」可學
家廟之制，伊川只以元妃配享。蓋古者只是以媵妾繼室，故不容與嫡並配。後世繼室，乃是以禮聘娶，自得為正。故唐會要中載顏魯公家祭，有並配之儀。〈必大。以下配祭〉
古人無再娶之禮，娶時便有一副當人了，嫡庶之分定矣，故繼室於正室不可並配。今人雖再娶，然皆以禮聘，皆正室也。祭於別室，恐未安。如伊川雲，奉祀之人是再娶所生，則以所生母配。如此，則是嫡母不得祭矣。此尤恐未安。大抵伊川考禮文，卻不似橫渠考得較仔細。伯羽。砥同
居父問祖妣配祭之禮。先生檢古今祭禮唐元和一段示之。賀孫
妣者，媲也。祭所生母，只當稱母，則略有別。〈砥。祭生母〉
無後之祭，伊川說在古今家祭禮中。〈閎祖。以下祭無後者。〉
問無後祔食之位。曰：「古人祭於東西廂。今人家無東西廂，某家只位於堂之兩邊。祭食則一。但正位三獻畢，然後使人分獻一酌而已，如今學中從祀然。」義剛
李守約問：「祭殤，幾代而止？」曰：「禮經無所見。只程氏遺書一段說此，亦是以義起。」〈義剛。祭殤〉
一之問：「長兄死，有義嫂無子，不持服，歸父母。未幾，亦死於父母家。嫂已去而無義，亦不祀其嫂之主。又有次兄年少未娶而死。欲以二兄之主同為一櫝，如何？」曰：「兄在日不去嫂，兄死後，嫂雖歸父母家，又不嫁，未得為絕，不祀亦無謂。若然，是弟自去其嫂也！兄弟亦何必同櫝乎？」〈淳。以下雜論〉
堯卿問：「荊婦有所生母在家間養，百歲後，只歸祔於外氏之塋，如何？」曰：「亦可。」又問：「神主歸於婦家，則婦家凌替，欲祀於家之別室，如何？」曰：「不便。北人風俗如此。上谷郡君謂伊川曰：『今日為我祀父母，明日不復祀矣。』是亦祀其外家也。然無禮經。」義剛
叔器問：「行正禮，則俗節之祭如何？」曰：「韓魏公處得好，謂之節祠，殺於正祭。某家依而行之。但七月十五素饌用浮屠，某不用耳。向南軒廢俗節之祭，某問：『於端午能不食粽乎？重陽能不飲茱萸酒乎？不祭而自享，於汝安乎？』」〈淳。義剛同。以下俗祭〉
問：「行時祭，則俗節如何？」曰：「某家且兩存之。」童問：「莫簡於時祭否？」曰：「是。要得不行，須是自家亦不飲酒，始得。」〈淳〉
先生依婺源舊俗：歲暮二十六日，烹豕一祭家先，就中堂二鼓行禮。次日，召諸生餕。李丈問曰：「夜來之祭，飲福受胙否？」曰：「亦不講此。」〈婺源俗：豕必方切大塊。首蹄肝肺心腸肚尾腎等，每件逐位皆均有。亦炙肉，及以魚佐之。雲，是日甚忌有器皿之設。淳〉
先生以歲前二十六夜祭先。云：「是家間從來如此。這又不是新安舊俗。某嘗在新安見祭享，又不同。只都安排了，大男小女都不敢近。夜亦不舉燭，只黑地，主祭一人自去燒香禱祝了。祭饌不徹，閉戶以待來早，方徹。其祭不止一日，從二十六日連日只祭去。大綱如今俗所謂『喚福』。」賀孫
問：「先生除夜有祭否？」曰：「無祭。」「先生有五祀之祭否？」曰：「不祭。」因說五祀皆設主而後迎屍，其詳見月令注，與宗廟一般。遂舉先生語解中「王孫賈」一段。先生曰：「當初因讀月令注，方知王孫賈所問奧、灶之說。」淳
墓祭非古。雖周禮有「墓人為屍」之文，或是初間祭后土，亦未可知。但今風俗皆然，亦無大害。國家不免亦十月上陵。〈淳。以下墓祭〉
問：「墓祭有儀否？」曰：「也無儀，大概略如家祭。唐人亦不見有祭，但是拜掃而已。」林擇之云：「唐有墓祭，通典載得在。」曰：「卻不曾考。」或問：「墓祭，祭后土否？」曰：「就墓外設位而祭。」〈義剛。淳少異〉
問后土氏之祭。曰：「極而言之，亦似僭。然此即古人中霤之祭，而今之所謂『土地』者。郊特牲：『取財於地，取法於天，是以尊天而親地，教民美報焉。故家主中霤，而國主社。』觀此，則天不可祭，而土神在民亦可祭。蓋自上古陶為土室，其當中處上為一竅以通明，名之曰『中霤』。及中古有宮室，亦以室之中央為中霤，存古之舊，示不忘本。雖曰土神，而只以小者言之，非如天子所謂祭皇天后土之大者也。」義剛同
古無忌祭，近日諸先生方考及此。〈賀孫。以下忌祭〉
問：「忌日當哭否？」曰：「若是哀來時，自當哭。」又問衣服之制。曰：「某自有弔服，絹衫絹巾，忌日則服之。」廣
忌日須用墨衣墨冠。橫渠卻視祖先遠近為等差，墨布冠，墨布繒衣。銖
先生母夫人忌日，著縿墨布衫，其巾亦然。友仁問：「今日服色何謂？」曰：「公豈不聞『君子有終身之喪』？」友仁
忌日祭，只祭一位。燾
過每論士大夫家忌日用浮屠誦經追薦，鄙俚可怪。既無此理，是使其先不血食也！乙卯年，見先生家凡值遠諱，早起出主於中堂，行三獻之禮。一家固自蔬食，其祭祀食物，則以待賓客。考妣諱日祭罷，裹生絹幓巾終日。一日晚到閣下，尚裹白巾未除。因答問者云：「聞內弟程允夫之訃。」〈過〉
先生為無後叔祖忌祭，未祭之前不見客。賀孫
「同人在旅中，遇有私忌，於所舍設桌炷香，可否？」曰：「這般微細處，古人也不曾說。若是無大礙於義理，行之亦無害。」〈燾。元德同。〉
