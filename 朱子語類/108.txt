
治道別無說，若使人主恭儉好善，「有言逆於心，必求諸道；有言孫於志，必求諸非道」；這如何會不治！這別無說，從古來都有見成樣子，真是如此。賀孫
天下事有大根本，有小根本。正君心是大本。其餘萬事各有一根本，如理財以養民為本，治兵以擇將為本。
天下事自有箇大根本處，每事又各自有箇緊要處。端蒙
天下事當從本理會，不可從事上理會。方
論世事，曰：「須是心度大，方包裹得過，運動得行。」振
為學，是自博而反諸約；為治，是自約而致其博。自修
因論世俗不冠帶，云：「今為天下，有一日不可緩者，有漸正之者。一日不可緩者，興起之事也；漸正之者，維持之事也。」方
古者修身與取才，卹民與養兵，皆是一事，今遂分為四。升卿
自古有「道術為天下裂」之說，今親見其弊矣。自修
天下事，須是人主曉得通透了，自要去做，方得。如一事八分是人主要做，只有一二分是為宰相了做，亦做不得。廣
問：「或言今日之告君者，皆能言『修德』二字。不知教人君從何處修起？必有其要。」曰：「安得如此說！只看合下心不是私，即轉為天下之大公。將一切私底意盡屏去，所用之人非賢，即別搜求正人用之。」問：「以一人耳目，安能盡知天下之賢？」曰：「只消用一箇好人作相，自然推排出來。有一好臺諫，知他不好人，自然住不得。」德明
「井田之法要行，須是封建，令逐國各自去理會。如王畿之內，亦各有都鄙、家鄙。漢人嘗言，郡邑在諸國之外，而遠役於中都，非便。」問：「漢以王國雜見於郡縣間，如何？」曰：「漢本無法度。」德明
封建實是不可行。若論三代之世，則封建好處，便是君民之情相親，可以久安而無患；不似後世郡縣，一二年輒易，雖有賢者，善政亦做不成。淳
因言：「封建只是歷代循襲，勢不容已，柳子厚亦說得是。賈生謂『樹國必相疑之勢』，甚然。封建後來自然有尾大不掉之勢。成周盛時，能得幾時！到春秋列國強盛，周之勢亦浸微矣。後來到戰國，東西周分治，赧王但寄於西周公耳。雖是聖人法，豈有無弊者！」大率先生之意，以為封建井田皆易得致弊。廣
問：「後世封建郡縣，何者為得？」曰：「論治亂畢竟不在此。以道理觀之，封建之意，是聖人不以天下為己私，分與親賢共理，但其制則不過大，此所以為得。賈誼於漢言『眾建諸侯而少其力』。其後主父偃竊其說，用之於武帝。」端蒙
諸生論郡縣封建之弊。曰：「大抵立法必有弊，未有無弊之法，其要只在得人。若是箇人，則法雖不善，亦占分數多了；若非其人，則有善法，亦何益於事！且如說郡縣不如封建，若封建非其人，且是世世相繼，不能得他去；如郡縣非其人，卻只三兩年任滿便去，忽然換得好底來，亦無定。范太史唐鑑議論大率皆歸於得人。某初嫌他恁地說，後來思之，只得如此說。」又云：「革弊須從原頭理會。」燾
「柳子厚封建論則全以封建為非；胡明仲輩破其說，則專以封建為是。要之，天下制度，無全利而無害底道理，但看利害分數如何。封建則根本較固，國家可恃；郡縣則截然易制，然來來去去，無長久之意，不可恃以為固也。如役法亦然。荊公只見差役之害，而免役之利。」先生云：「差役時皆土著家戶人，州縣亦較可靠；免役則皆浮浪之人。靖康間州縣亦有守令要守，而吏民皆散去，無復可恃。然其弊亦不勝其多。」揚
先生言論間猶有不滿於五峰論封建井田數事。嘗疏其說以質疑。先生云：「封建井田，乃聖王之制，公天下之法，豈敢以為不然！但在今日恐難下手。設使強做得成，亦恐意外別生弊病，反不如前，則難收拾耳。此等事，未須深論。他日讀書多，歷事久，當自見之也。」枅
因論封建，曰：「此亦難行。使膏粱之子弟不學而居士民上，其為害豈有涯哉！且以漢諸王觀之，其荒縱淫虐如此，豈可以治民！故主父偃勸武帝分王子弟，而使吏治其國，故禍不及民。所以後來諸王也都善弱，蓋漸染使然。積而至於魏之諸王，遂使人監守，雖飲食亦皆禁制，更存活不得。及至晉懲其弊，諸王各使之典大藩，摠強兵，相屠相戮，馴致大亂。」僩云：「監防太密，則有魏之傷恩；若寬去繩勒，又有晉之禍亂。恐皆是無古人教養之法，故爾。」曰：「那箇雖教，無人柰得他何。」或言：「今之守令亦善。」〈卓錄起此，作郭兄問〉。曰：「卻無前代尾大不掉之患。只是州縣之權太輕，〈卓錄作「無權」。〉卒有變故，更支撐不住。」僩因舉祖宗官制沿革中，說祖宗時州郡禁兵之額極多，又有諸般名色錢可以贍養。及王介甫作相，凡州郡兵財，皆括歸朝廷，而州縣益虛。所以後來之變，天下瓦解，由州郡無兵無財故也。曰：「只祖宗時，州郡已自輕了。如仁宗朝京西群盜橫行，破州屠縣，無如之何。淮南盜王倫破高郵，郡守晁仲約以郡無兵財，遂開門犒之〈卓錄作：「斂金帛賂之。」〉使去。富鄭公聞之大怒，欲誅守臣，曰：『豈有任千里之寄，不能拒賊，而反賂之！』范文正公爭之曰：『州郡無兵無財，俾之將何捍拒？今守臣能權宜應變，以全一城之生靈，亦可矣；豈可反以為罪耶？』然則彼時州郡已如此虛弱了，如何盡責得介甫！」〈僩。卓錄今附於下〉：「介甫只是刮刷太甚，凡州郡禁兵闕額，盡令勿補填。且如一州有千人禁軍額，闕五百人，則本郡不得招填，每歲樁留五百名之衣糧，並二季衣賜之物，令轉運使掌之，而盡歸於朝廷，如此煞得錢不可勝計。」〈陳丈云：「記得先生說，教提刑掌之，歸朝廷，名曰『封樁闕額禁軍錢』。」〉又云：「也怪不得州郡，欲添兵，誠無糧食給之，其勢多招不得。某守南康，舊有千人禁軍額，某到時纔有二百人而已，然歲已自闕供給。本軍每年有租米四萬六千石，以三萬九千來上供，所餘者止七千石，僅能贍得三月之糧。三月之外，便用別擘畫措置，如斛面、加糧之屬。又盡，則預於民間借支。方借之時，早穀方熟，不得已出榜，令民先將早米來納，亦謂之租米。俟冬，則折除其租米，亦當大米之數，如此猶贍不給。壽皇數數有指揮下來，必欲招滿千人之額。某申去云：『不難於招，只是無討糧食處。』又行下云：『便不及千人，亦須招填五百人。』雖聖旨如此，然終無得錢糧處，只得如此挨過日子而已！想得自初千人之額，自來不曾及數。蓋州郡只有許多米，他無來處，何以贍給之？然上供外所餘七千石，州郡亦不得用。轉運使每歲行文字下來約束，只教樁留在本州，不得侵支顆粒。那裏有？年年侵使了，〈每監司使公吏下來檢視，州郡又厚賂遺之，使去。〉全無顆粒，怪不得。若更不得支此米，何從得贍軍？然亦只贍得兩三月，何況都無！非天雨鬼輸，何從得來！某在彼時，顏魯子王齊賢屢行文字下來，令不得動。某報去云：『累政即無顆粒見在。雖上司約束分明，柰歲用支使何？今求上司，不若為之豁除其數。若守此虛名而無實，徒為胥吏輩賂賄之地。又況州郡每歲靠此米支遣，決不能如約束，何似罷之？』更不聽，督責愈急。顏魯子又推王齊賢，王齊賢又推顏魯子。及王齊賢去，顏依舊行下約束，卻被某不能管得，只認支使了。若以為罪，則前後之為守者皆一樣，又何從根究？其勢不柰何，只得如此處。」〈卓〉
居今之世，若欲盡除今法，行古之政，則未見其利，而徒有煩擾之弊。又事體重大，阻格處多，決然難行。要之，因祖宗之法而精擇其人，亦足以治，只是要擇人。范淳夫唐鑑，其論亦如此，以為因今郡縣，足以為治。某少時常鄙之，以為苟簡因循之論。以今觀之，信然。〈僩。德明錄云：「問：『今日之治，當以何為先？』曰：『只是要得人。』」〉
問：「先生所謂『古禮繁文，不可考究，欲取今見行禮儀增損用之，庶其合於人情，方為有益』。如何？」曰：「固是。」曰：「若是，則禮中所載冠、婚、喪、祭等儀，有可行者否？」曰：「如冠、昏禮，豈不可行？但喪、祭有煩雜耳。」問：「若是，則非理明，義精者，不足以與此。」曰：「固是。」曰：「井田封建如何？」曰：「亦有可行者。如有功之臣，封之一鄉，如漢之鄉亭侯。田稅亦須要均，則經界不可以不行，大綱在先正溝洫。又如孝弟忠信，人倫日用間事，播為樂章，使人歌之，倣周禮讀法，遍示鄉村裏落，亦可代今粉壁所書條禁。」人傑
問：「歐公本論謂今冠、昏、喪、祭之禮，只行於朝廷，宜令禮官講明頒行於郡縣。此說如何？」曰：「向來亦曾頒行，後來起告訐之訟，遂罷。然亦難得人教他。」問：「三代規模未能遽復，且講究一箇粗法管領天下，如社倉舉子之類。」先生曰：「譬如補鍋，謂之小補可也。若要做，須是一切重鑄。今上自朝廷，下至百司、庶府，外而州縣，其法無一不弊，學校科舉尤甚。」又云：「今之禮，尚有見於威儀辭遜之際；若樂，則全是失了！」問：「朝廷合頒降禮樂之制，令人講習。」曰：「以前日浙東之事觀之，州縣直是視民如禽獸，豐年猶多饑死者！雖百後夔，亦呼召他和氣不來！」德明
制度易講，如何有人行！振
立一箇簡易之法，與民由之，甚好。夏商井田法所以難廢者，固是有聖賢之君繼作，亦是法簡，不似周法繁碎。然周公是其時不得不恁地，惟繁故易廢。使孔子繼周，必能通變使簡易，不至如是繁碎。今法極繁，人不能變通，只管築塞在這裏。道夫
吳伯英與黃直卿議溝洫。先生徐曰：「今則且理會當世事尚未盡，如刑罰，則殺人者不死，有罪者不刑；稅賦，則有產者無稅，有稅者無產，何暇議古？」蓋卿
欲整頓一時之弊，譬如常洗澣，不濟事。須是善洗者，一一拆洗，乃不枉了，庶幾有益。過
聖人固視天下無不可為之時，然勢不到他做，亦做不得。燾
因說理會天下彌文，曰：「伊川云：『只患不得為，不患不能為。如有稱在此，物來即輕重皆了，何必先要一一等過天下之物！』」方
審微於未形，御變於將來，非知道者孰能！燾
會做事底人，必先度事勢，有必可做之理，方去做。燾
不能則謹守常法。燾
天生一世人才，自足一世之用。自古及今，只是這一般人。但是有聖賢之君在上，氣焰大，薰蒸陶冶得別，這箇自爭八九分。只如時節雖不好，但上面意思略轉，下面便轉。況乎聖賢是甚力量！少間無狀底人自銷鑠改變，不敢做出來；以其平日為己之心為公家辦事，自然修舉，蓋小人多是有才底人。〈儒用。或錄云：「問：『天地生一世人，自足了一世用，但患人不能盡用天地之才，此其不能大治。若以今世論之，則人才之可數者，亦可見矣，果然足以致大治乎？』曰：『不然。人只是這箇人，若有聖賢出來，只它氣焰自薰蒸陶冶了無限人才，這箇自爭八九分。少間無狀者惡者自消爍，不敢使出，各求奮勵所長，而化為好人矣。而今朝廷意思略轉，則天下之人便皆變動，況有大聖賢者出，甚麼樣氣魄！那箇盡薰蒸了，小人自是不敢放出無狀；以其自私自利辦事之心而為上之用，皆是有用之人矣。』」〉
荀悅曰：「教化之行，挽中人而進於君子之域；教化之廢，推中人而墮於小人之塗。」若是舉世恁地各舉其職，有不能者，亦須勉強去做，不然，也怕公議。既無公議，更舉無忌憚了！夔孫
天下人，不成盡廢之，使不得從政。只當講學，庶得人漸有好者，庶有可以為天下之理。方
今日人材須是得箇有見識，又有度量人，便容受得今日人材，將來截長補短使。升卿
後世只是無箇人樣！德明
汎言人才，曰：「今人只是兩種：謹密者多退避，俊快者多粗疏。」道夫
世間有才底人，若能損那有餘，勉其不足時節，卻做得事；卻出來擔當得事，與那小廉曲謹底不同。
貪汙者必以廉介者為不是，趨競者必以恬退者為不是。由此類推之，常人莫不皆然。人傑
今人材舉業浸纖弱尖巧，恐是風氣漸薄使然，好人或出於荒山中。方
賀孫問先生出處，因云：「氣數衰削。區區愚見，以為稍稍為善正直之人，多就摧折困頓，似皆佞諛得志之時。」曰：「亦不可一向如此說，只是無人。一人出來，須得許多人大家合力做。若是做不得，方可歸之天，方可喚做氣數。今若有兩三人要做，其他都不管他，直教那兩三人摧折了便休。」賀孫
有言：「世界無人管，久將脫去。凡事未到手，則姑晦之；俟到手，然後為。」有詰之者曰：「若不幸未及為而死，吾志不白，則如之何？」曰：「此亦不柰何，吾輩蓋是折本做也。」先生曰：「如此，則是一部孟子無一句可用也！嘗愛孟子答淳于髡之言曰：『嫂溺援之以手，天下溺援之以道。子欲手援天下乎？』吾人所以救世者，以其有道也。既自放倒矣，天下豈一手可援哉！觀其說，緣飾得來不好。安得似陸子靜堂堂自在，說成一箇物事乎！」方子
直卿云：「嘗與先生言，如今有一等才能了事底人，若不識義理，終是難保。先生不以為然。以為若如此說，卻只是自家這下人使得；不是自家這下人，都不是人才！」賀孫
「荀彧歎無智謀之士，看今來把誰做智謀之士？」伯謨云：「今時所推，只永嘉人；江西人又粗，福建又無甚人。」先生不應，因云：「南軒見義必為，他便是沒安排周遮，要做便做。人說道他勇，便是勇，這便是不可及！」歎息數聲。賀孫
浙中人大率以不生事撫循為知體。先生謂：「便是『枉尺直尋』。如此風俗議論至十年，國家事都無人作矣！常人以便文，小人以容奸，如此風大害事。」揚
今世士大夫惟以苟且逐旋挨去為事，挨得過時且過。上下相咻以勿生事，不要十分分明理會事，且恁鶻突。才理會得分明，便做官不得。有人少負能聲，及少經挫抑，卻悔其太惺惺了了；一切刓方為圓，且恁隨俗苟且，自道是年高見識長進。當官者，大小上下，以不見吏民，不治事為得策，曲直在前，只不理會，庶幾民自不來，以此為止訟之道。民有冤抑，無處伸訴，只得忍遏。便有訟者，半年周歲不見消息，不得了決，民亦只得休和，居官者遂以為無訟之可聽。風俗如此，可畏！可畏！僩
今日人才之壞，皆由於詆排道學。治道必本於正心、修身，實見得恁地，然後從這裏做出。如今士大夫，但說據我逐時恁地做，也做得事業；說道學，說正心、修身，都是閑說話，我自不消得用此。若是一人叉手並腳，便道是矯激，便道是邀名，便道是做崖岸。須是如市井底人拖泥帶水，方始是通儒實才！賀孫
器遠問：「文中子：『安我者，所以寧天下也；存我者，所以厚蒼生也。』看聖人恁地維持紀綱，卻與有是非無利害之說有不相似者。」曰：「只為人把利害之心去看聖人。若聖人為治，終不成埽蕩紀綱，使天下自恁地頹壞廢弛，方喚做公天下之心！聖人只見得道理合恁地做。今有天下在這裏，須著去保守，須著有許多維持紀綱，這是決定著如此，不如此便不得，這只是箇睹是。」又問：「若如此說，則陳丈就事物上理會，也是合如此。」曰：「雖是合如此，只是無自家身己做本領，便不得。」又問：「事求可，功求成，亦是當如此？」曰：「只要去求可求成，便不是。聖人做事，那曾不要可，不要成！只是先從這裏理會去，卻不曾恁地計較成敗利害。如公所說，只是要去理會許多汩董了，方牽入這心來，卻不曾有從這裏流出在事物上底意思。」賀孫
蔡季通因浙中主張史記，常說道邵康節所推世數，自古以降，去後是不解會甚好，只得就後世做規模。以某看來則不然。孔子修六經，要為萬世標準。若就那時商量，別作箇道理，孔子也不解修六經得。如司馬遷亦是箇英雄，文字中間自有好處。只是他說經世事業，只是第二三著，如何守他議論！如某退居老死無用之物，如諸公都出仕官，這國家許多命脈，固自有所屬，不直截以聖人為標準，卻要理會第二三著，這事煞利害，千萬細思之！賀孫
凡事求可，功求成，取必於智謀之末，而不循天理之正者，非聖賢之道。燾
古人立法，只是大綱，下之人得自為。後世法皆詳密，下之人只是守法。法之所在，上之人亦進退下之人不得。揚
今世有二弊：法弊，時弊。法弊但一切更改之，卻甚易；時弊則皆在人，人皆以私心為之，如何變得！嘉祐間法可謂弊矣，王荊公未幾盡變之，又別起得許多弊，以人難變故也。揚
揚因論科舉法雖不可以得人，然尚公。曰：「銓法亦公。然法至於盡公，不在人，便不是好法。要可私而公，方始好。」揚
今日之法，君子欲為其事，以拘於法而不得騁；小人卻徇其私，敢越於法而不之顧。人傑
今人只認前日所行之事而行之，便謂之循典故，也須揀箇是底始得。學蒙
被幾箇秀才在這裏翻弄那吏文，翻得來難看。吏文只合直說，某事是如何，條貫是如何，使人一看便見，方是。今只管弄閑言語，說到緊要處，又只恁地帶過去。至
今日天下，且得箇姚崇李德裕來措置，看如何。浩
今日之事，若向上尋求，須用孟子方法；其次則孔明之治蜀，曹操之屯田許下也。德明
因論郡縣政治之乖，曰：「民雖眾，畢竟只是一箇心，甚易感也。」揚
吳英茂實云：「政治當明其號令，不必嚴刑以為威。」曰：「號令既明，刑罰亦不可弛。苟不用刑罰，則號令徒掛牆壁爾。與其不遵以梗吾治，曷若懲其一以戒百？與其覈實檢察於其終，曷若嚴其始而使之無犯？做大事，豈可以小不忍為心！」〈言經界。道夫〉
因論經界，曰：「只著一『私』字，便生無限枝節。」或問：「程子『與五十里采地』之說如何？」曰：「人之心無窮，只恐與五十里，他又要一百里；與一百里，他又要二百里。」淳
吾輩今經歷如此，異時若有尺寸之柄，而不能為斯民除害去惡，豈不誠可罪耶！某嘗謂，今之世姑息不得，直須共他理會，庶幾善弱可得存立。道夫
或問：「為政者當以寬為本，而以嚴濟之？」曰：「某謂當以嚴為本，而以寬濟之。曲禮謂『贋官行法，非禮，威嚴不行』。須是令行禁止。若曰令不行，禁不止，而以是為寬，則非也。」人傑
古人為政，一本於寬，今必須反之以嚴。蓋必如是矯之，而後有以得其當。今人為寬，至於事無統紀，緩急予奪之權皆不在我；下梢卻是奸豪得志，平民既不蒙其惠，又反受其殃矣！若海
今人說寬政，多是事事不管，某謂壞了這「寬」字。人傑
平易近民，為政之本。僩
為政如無大利害，不必議更張。則所更一事未成，必鬨然成紛擾，卒未已也。至於大家，且假借之。故子產引鄭書曰：『安定國家，必大焉先。』」人傑
問：「為政更張之初，莫亦須稍嚴以整齊之否？」曰：「此事難斷定說，在人如何處置。然亦何消要過於嚴？今所難者，是難得曉事底人。若曉事底人，歷練多，事纔至面前，他都曉得依那事分寸而施以應之，人自然畏服。今人往往過嚴者，多半是自家不曉，又慮人欺己，又怕人慢己，遂將大拍頭去拍他，要他畏服。若自見得，何消過嚴？便是這事難。」又曰：「難！難！」僩
因言措置天下事直是難！救得這一弊，少間就這救之之心又生那一弊。如人病寒，下熱藥，少間又變成燥熱；及至病熱，下寒藥，少間又變得寒。到得這家計壞了，更支捂不住。僩
問：「州縣間寬嚴事，既已聞命矣。若經世一事，向使先生見用，其將何先？」曰：「亦只是隨時。如壽皇之初是一樣，中間又是一樣，只合隨時理會。」問：「今日之治，奉行祖宗成憲。然是太祖皇帝以來至今，其法亦有弊而常更者。」曰：「亦只是就其中整理，如何便超出做得！如薦舉，如科場，如銓試，就其中從長整理。」問：「向說諸州廂禁軍與屯戍大軍更互教閱，如何？」曰：「亦只是就其法整理。」既而歎曰：「法度尚可移，如何得人心變易，各人將他心去行法！且如薦舉一事，雖多方措置隄防，然其心只是要去私他親舊，應副權勢，如何得心變！」說了，德明起稟云：「數日聽尊誨，敬當銘佩，請出整衣拜辭。」遂出，再入，拜於床下。三哥扶掖。先生俯身顰眉，動色言曰：「後會未期。朋友間多中道而畫者，老兄卻能拳拳於切己之學，更勉力擴充，以慰衰老之望！」德明復致詞拜謝而出，不勝悵然！前一日，先生云：「朋友赴官來相別，某病如此，時事又如此，後此相見，不知又如何。」道中追念斯言，不覺涕下！伯魯進求一言之誨。先生云：「歸去且與廖丈商量。昨日說得已詳，大抵只是如此。」〈稱「丈」者，為丈夫。伯魯言。德明〉
問治亂之機。曰：「今看前古治亂，那裏是一時做得！少是四五十年，多是一二百年醞釀，方得如此。」遂俛首太息。賀孫。百九
