
問：「看禮記語孟，孰先？」曰：「禮記有說宗廟朝廷，說得遠後，雜亂不切於日用。若欲觀禮，須將禮記節出切於日用常行者看，節出玉藻內則曲禮少儀看。」節
問讀禮記。曰：「禮記要兼儀禮讀，如冠禮、喪禮、鄉飲酒禮之類，儀禮皆載其事，禮記只發明其理。讀禮記而不讀儀禮，許多理皆無安著處。」
「讀禮記，須先讀儀禮。嘗欲編禮記附於儀禮，但須著和注寫。」德輔云：「如曲禮檀弓之類，如何附？」曰：「此類自編作一處。」又云：「祖宗時有三禮科學究，是也。雖不曉義理，卻尚自記得。自荊公廢了學究科，後來人都不知有儀禮。」又云：「荊公廢儀禮而取禮記，舍本而取末也。」德輔
學禮，先看儀禮。儀禮是全書，其他皆是講說。如周禮王制是制度之書，大學中庸是說理之書。儒行樂記非聖人之書，乃戰國賢士為之。又云：「人不可以不莊嚴，所謂『君子莊敬日強，安肆日偷』。」又曰：「『智崇禮卑』。人之智識不可以不高明，而行之在乎小心。如大學之格物、致知，是智崇處；正心、修身，是禮卑處。」卓
禮記只是解儀禮，如喪服小記便是解喪服傳，〈推之每篇皆然。〉惟大傳是總解。〈德明〉
許順之說，人謂禮記是漢儒說，恐不然。漢儒最純者莫如董仲舒，仲舒之文最純者莫如三策，何嘗有禮記中說話來！如樂記所謂「天高地下，萬物散殊，而禮制行矣；流而不息，合同而化，而樂興焉」。仲舒如何說得到這裏！想必是古來流傳得此箇文字如此。〈廣。方子錄云：「以是知禮記亦出於孔門之徒無疑。順之此言極是。」〉
問：「禮記正義載五養老、七養老之禮。」曰：「漢儒說制度有不合者，多推從殷禮去。大抵古人制度恐不便於今。如鄉飲酒禮，節文甚繁，今強行之，畢竟無益，不若取今之禮酌而行之。」人傑
問：「禮記古注外，無以加否？」曰：「鄭注自好。看注看疏，自可了。」〈大雅。文蔚錄云：「問二禮制度如何可了？」曰：「只註疏自了得。」〉
鄭康成是箇好人，考禮名數大有功，事事都理會得。如漢律令亦皆有注，儘有許多精力。東漢諸儒煞好。盧植也好。〈淳。義剛錄云：「康成也可謂大儒。」〉
王肅議禮，必反鄭玄。賀孫
禮記有王肅注，煞好。又，太史公樂書載樂記全文，注家兼存得王肅。又，鄭玄說覺見好。禮書，如陸農師禮象，陳用之禮書，亦該博，陳底似勝陸底。後世禮樂全不足錄。但諸儒議禮頗有好處，此不可廢，當別類作一書，方好看。六朝人多是精於此。畢竟當時此學自專門名家，朝廷有禮事，便用此等人議之。如今刑法官，只用試大法人做。如本生父母事，卻在隋書劉子翼傳。江西有士人方庭堅引起，今言者得以引用。〈賜。夔孫同〉
或曰：「經文不可輕改。」曰：「改經文，固啟學者不敬之心。然舊有一人，專攻鄭康成解禮記不合改其文。如『蛾子時術之』，亦不改，只作蠶蛾子，雲，如蠶種之生，循環不息，是何義也！且如大學云：『舉而不能先，命也。』若不改，成甚義理！」大雅
方馬二解，合當參考，儘有說好處，不可以其新學而黜之。如「君賜衣服，服以拜賜」。絕句是。「以辟之命，銘為烝彝鼎」，舊點「以辟之」為一句，極無義。辟，乃君也。以君之命銘彝鼎，最是。又如陸農師點「人生十年曰幼」作一句，「學」作一句，下放此，亦有理。「聖人作」作一句，「為禮以教人」。學記「大學之教也」作一句，「時教必有正業，退息必有居學」。「乃言底可績三載」，皆當如此。「不在此位也」，呂與叔作「豈不在此位也」？是。後看家語乃無「不」字，當從之。賀孫
禮記荀莊有韻處多。龔實之雲，嘗官於泉，一日問陳宜中云：「古詩有平仄否？」陳云：「無平仄。」龔云：「有。」辨之久不決，遂共往決之於李漢老。陳問：「古詩有平仄否？」李云：「無平仄，只是有音韻。」龔大然之。謂之無有，皆不是，謂之音韻乃是。揚
曲禮必須別有一書協韻，如弟子職之類。如今篇首「若思」，「定辭」，「民哉」；茲。及「上堂聲必揚」，「入戶視必下」，戶。皆是韻。今上下二篇卻是後人補湊而成，不是全篇做底。「若夫」等處，文意都不接。內則卻是全篇做底，但「曾子曰」一段不是。方子
問：「曲禮首三句是從源頭說來，此三句固是一篇綱領。要之，『儼若思，安定辭』，又以『毋不敬』為本。」曰：「然。」又曰：「只是下面兩句，便是『毋不敬』。今人身上大節目，只是一箇容貌言語，便如『君子所貴乎道者三』。這裏只是不曾說『正顏色』。要之，顏色容貌亦不爭多，只是顏色有箇誠與偽。」〈簡錄云：「箕子『九疇』，其要只在『五事』。」文蔚〉
問：「艾軒解『儼若思』，訓『思』字作助語，然否？」曰：「訓『思』字作助語，尚庶幾；至以『辭』字亦為助語，則全非也。他們大率偏枯，把心都在邊角上用。」煇
「賢者狎而敬之」，狎是狎熟、狎愛。如「晏平仲善與人交，久而敬之」，既愛之而又敬之也。「畏而愛之」，如「畏天命，畏大人，畏聖人之言」之「畏」，畏中有愛也。「很毋求勝」，很亦是兩家事。注云：「鬥鬩也。」如與人爭鬥，分辨曲直，便令理明，不必求勝在我也。「分毋求多」，分物毋多自與，欲其平也。僩
「若夫坐如屍，立如齊」，本大戴禮之文。上言事親，因假說此乃成人之儀，非所以事親也。記曲禮者撮其言，反帶「若夫」二字，不成文理。而鄭康成又以「丈夫」解之，益謬！他也是解書多後，更不暇仔細。此亦猶「子曰好學近乎智，力行近乎仁，知恥近乎勇」，家語答問甚詳；子思取入中庸，而刪削不及，反衍「子曰」兩字。義剛
問：「『禮聞取於人，不聞取人；禮聞來學，不聞往教。』呂與叔謂上二句學者之道，下二句教者之道。取，猶致也。取於人者，我為人所取而教之；在教者言之，則來學者也。取人者，我致人以教己；在教者言之，則往教者也。此說如何？」曰：「道理亦大綱是如此，只是說得不甚分曉。據某所見，都只就教者身上說。取於人者，是人來求我，我因而教之；取人者，是我求人以教。今欲下一轉語：取於人者，便是『有朋自遠方來』，『童蒙求我』；取人者，便是『好為人師』，『我求童蒙』。」文蔚
「班朝治軍，?官行法，非禮，威嚴不行；禱祠祭祀，供給鬼神，非禮，不誠不莊。」以「誠莊」對「威嚴」，則?官當以威嚴為本。然恐其太嚴，又當以寬濟之。德明
問：「『七十老而傳』，則嫡子、嫡孫主祭。如此，則廟中神主都用改換作嫡子嫡孫名奉祀。然父母猶在，於心安乎？」曰：「然。此等也難行，也且得躬親耳。」又問：「嫡孫主祭，則便須祧六世、七世廟主。自嫡孫言之，則當祧。若叔祖尚在，則乃是祧其高曾祖，於心安乎？」曰：「也只得如此。聖人立法，一定而不可易。兼當時人習慣，亦不以為異也。」又問：「先生舊時立春祭先祖，冬至祭始祖，後來廢之，何故？」曰：「覺得忒煞過當，和禘、袷都包在裏面了。恐太僭，遂廢之。」僩
問：「『年長以倍，則父事之』，這也是同類則可？」曰：「他也是說得年輩當如此。」又問：「如此，則不必問德之高下，但一例如此否？」曰：「德也隱微難見。德行底人，人也自是尊敬他。」又問：「如此，則不必問年之高下，但有德者皆尊敬之？」曰：「若是師他，則又不同。若朋友中德行底，也自是較尊敬他。」義剛
「為人子者，居不主奧。」古人室在東南隅開門，東北隅為窔，西北隅為屋漏，西南為奧。人纔進，便先見東北隅，卻到西北隅，然後始到西南隅，此是至深密之地。銖
屍用無父母者為之，故曰：「食饗不為概，祭祀不為屍。」文蔚
「父召無諾，唯而起。」唯速於諾。文蔚
問：「禮雲『父不祭子，夫不祭妻』，何也？」曰：「便是此一說，被人解得都無理會了。據某所見，此二句承上面『餕餘不祭』說。蓋謂餕餘之物，雖父不可將去祭子，夫不可將去祭妻。且如孔子『君賜食，必正席先嘗之；君賜腥，必熟而薦之』。君賜腥，則非餕餘矣，雖熟之以薦先祖可也。賜食，則或為餕餘，但可正席先嘗而已；固是不可祭先祖，雖妻子至卑，亦不可祭也。」文蔚
「餕餘不祭，父不祭子，夫不祭妻。」先儒自為一說，橫渠又自為一說。看來只是祭祀之「祭」，此因「餕餘」起文。謂父不以是祭其子，夫不以是祭其妻，舉其輕者言，則他可知矣。雉
「餕餘不祭，父不祭子，夫不祭妻」，古注說不是。今思之，只是不敢以餕餘又將去祭神。雖以父之尊，亦不可以祭其子之卑；夫之尊，亦不可以祭其妻之卑，蓋不敢以鬼神之餘復以祭也。祭，非「飲食必有祭」之「祭」。賀孫
凡有一物必有一箇則，如「羹之有菜者用梜。」祖道
問「君言不宿於家」。曰：「只是受命即行，不停留於家也。那數句是說數項事。」燾
凡御車，皆御者居中，乘者居左。惟大將軍之車，將自居中，所謂「鼓下」。大將自擊此鼓，為三軍聽他節制。雖王親征，亦自擊鼓。文蔚
居喪，初無不得讀書之文。「古人居喪不受業」者，業，謂簨虡上一片板；不受業，謂不敢作樂耳。古人禮樂不離身，惟居喪然後廢樂，故曰：「喪復常，讀樂章。」周禮有司業者，謂司樂也。僩
檀弓恐是子游門人作，其間多推尊子游。〈必大。人傑錄云：「多說子游之知禮。」〉
子思不使子上喪其出母。以儀禮考之，出妻之子為父後者，自是為出母無服。或人之問，子思自可引此正條答之，何故卻自費辭？恐是古者出母本自無服，逮德下衰，時俗方制此服。故曰「伋之先君子無所失道」，即謂禮也。「道隆則從而隆，道汙則從而汙」，是聖人固用古禮，亦有隨時之義，時如伯魚之喪出母是也。子思自謂不能如此，故但守古之禮而已。然則儀禮出妻之子為母齊衰杖期，必是後世沿情而制者。雖疑如此，然終未可如此斷定。必大
孔子令伯魚喪出母，而子上不喪者，蓋猶子繼祖，與祖為體；出母既得罪於祖，則不得入祖廟，不喪出母，禮也。孔子時人喪之，故亦令伯魚子思喪之；子上時人不喪之，故子上守法，亦不喪之。其實子上是正禮，孔子卻是變禮也。故曰：「道隆則從而隆，道汙則從而汙。」方子
問子上不喪出母。曰：「今律文甚分明。」又問：「伯魚母死，期而猶哭，如何？」曰：「既期則當除矣，而猶哭，是以夫子非之。」又問「道隆則從而隆，道汙則從而汙。」曰：「以文意觀之，道隆者，古人為出母無服，迨德下衰，有為出母制服者。夫子之聽伯魚喪出母，隨時之義也。若子思之意，則以為我不能效先君子之所為，亦從古者無服之義耳。」人傑
問「不喪出母」。曰：「子思所答，與喪禮都不相應，不知何故。據其問意，則以孔子嘗令子思喪之，卻不令子上喪之，故疑而問之也。〈子思之母死，孔子令其哭於廟。蓋伯魚死，其妻再嫁於衛。〉子思答以道之汙隆，則以孔子之時可以隨俗；而今據正禮，則為伋妻者則為白母，不為伋妻者，是不為白母爾。禮，為父後者，為出母無服。只合以此答之。」〈僩〉
問「稽顙而後拜，拜而後稽顙」。曰：「兩手下地曰拜。『拜而後稽顙』，先以兩手伏地如常，然後引手向前扣地。『稽顙而後拜』，開兩手，先以首扣地，卻交手如常。頓首，亦是引首少扣地。稽首，是引首稍久在地；稽者，稽留之意。」胡泳
「稽顙而後拜」，謂先以頭至地，而後下手，此喪拜也。若「拜而後稽顙」，則今人常用之拜也。人傑
「稽顙而後拜」，稽顙者，首觸地也。「拜」字從兩手下。人傑
申生不辨驪姬，看來亦未是。若辨而後走，恐其他公子或可免於難。方子
脫驂於舊館人之喪，「惡其涕之無從也」。今且如此說，萬一無驂可脫時，又如何？必大
施問：「每疑夫子言『我非生而知之』，『若聖與仁，則吾豈敢』，及至夢奠兩楹之間，則曰：「『太山其頹乎！梁木其壞乎！哲人其萎乎！』由前似太謙，由後似太高。」曰：「檀弓出於漢儒之雜記，恐未必得其真也。」宇
「曾子襲裘而弔，子游裼裘而弔。」裘，似今之襖子；裼衣，似今背子；襲衣，似今涼衫公服。襲裘者，冒之不使外見；裼裘者，袒其半而以襌衣襯出之。「緇衣，羔裘；素衣，麑裘；黃衣，狐裘。」緇衣、素衣、黃衣，即裼衣，〈襌衣也。〉欲其相稱也。〈僩〉
「幼名，冠字，五十以伯仲，死諡，周道也。」所謂「以伯仲」者，蓋古者初冠而字，便有「伯某父」、「仲某父」三字了。及到得五十，即除了下面兩字，猶今人不敢斥尊者呼為幾丈之類。今日偶看儀禮疏中卻雲，既冠之時，即是權以此三字加之，實未嘗稱也，到五十方才稱此三字。某初疑其不然，卻去取禮記看，見其疏中正是如前說。蓋當時疏是兩人做，〈孔穎達、賈公彥。〉故不相照管。〈夔孫〉
「死諡，周道也。」史雲，夏商以上無諡，以其號為諡，如堯舜禹之類。看來堯舜禹為諡，也無意義。「堯」字從三土，如土之堯然而高；「舜」只是花名，所謂「顏如舜華」；「禹」者，獸跡，今篆文「禹」字如獸之跡。若死而以此為諡號，也無意義。況虞舜側微時，已雲「有鰥在下曰虞舜」，則不得為死而後加之諡號矣。看來堯舜禹只是名，非號也。僩
「從母之夫，舅之妻，二夫人相為服。」這恰似難曉。往往是外甥在舅家，見得嫕與姨夫相為服。其本來無服。故異之。賀孫
黃文問：「從母之夫，舅之妻，皆無服，何也？」曰：「先王制禮：父族四，故由父而上，為從曾祖服緦麻；姑之子，姊妹之子，女子之子，皆有服，皆由父而推之故也。母族三：母之父，母之母，母之兄弟。恩止於舅，故從母之夫，舅之妻，皆不為服，推不去故也。妻族二：妻之父，妻之母。乍看時，似乎雜亂無紀。仔細看，則皆有義存焉。」又言：「呂與叔集中一婦人墓誌，言凡遇功、緦之喪，皆蔬食終其身。此可為法。」又言：「生布加碾治者為功。」方子
姊妹呼兄弟之子為姪，兄弟相呼其子為從子。禮云：「喪服，兄弟之子猶子也。」以為己之子與為兄之子其喪服一也。為己之次子期，兄弟之子亦期也。今人呼兄弟之子為「猶子」，非是。揚
姪對姑而言。今人於伯叔父前，皆以為「猶子」。〈蓋《禮記》者，主喪服言。如夫子謂「回也視予猶父」。若以姪謂之「猶子」，則亦可以師為「猶父」矣！漢人謂之「從子」，卻得其正，蓋叔伯皆從父也。道夫〉
問：「嫂叔無服，而程先生云：『後聖有作，須為制服。』」曰：「守禮經舊法，此固是好。纔說起，定是那箇不穩。然有禮之權處，父道母道，亦是無一節安排。看『推而遠之』，便是合有服，但安排不得，故推而遠之。若果是鞠養於嫂，恩義不可已，是他心自住不得，又如何無服得！」直卿云：「當如所謂『同爨緦』可也。今法從小功。」居父問姨母重於舅服。曰：「姊妹於兄弟未嫁期，既嫁則降為大功，姊妹之身卻不降也，故姨母重於舅也。」賀孫
嫂、婦無類，不當制他服。皆以類從兄弟，又太重。弟婦亦無服，嫂、婦於伯、叔亦無服，今皆有之。姪婦卻有服，皆報服也。揚
喪禮只二十五月，「是月禫，徙月樂」。文蔚
「反哭升堂，反諸其所作也。主婦入於室，反諸其所養也。」須知得這意思，則所謂「踐其位，行其禮」等事，行之自安，方見得繼志述事之事。銖
延陵季子左袒而旋其封。曰：「便有老莊之意。」端蒙
問：「『延陵季子之於禮也，其合矣乎！』不知聖人何以取之？」曰：「旅中之禮，只得如此。變禮也只得如此。」燾
問子貢曾子入弔修容事。曰：「未必恁地。」〈夔孫。池本云：「不知又出來作箇甚嘴臉。」〉
問：「一夫均受田百畝，而有食九人、八人、七人、六人、五人多少之不等者，何以能均？」曰：「田均受百畝，此等數乃言人勤惰之不齊耳。上農夫勤於耕，則可食得九人；下不勤底，則可食得五人。故庶人在官者之祿，亦準是以為差也。」淳
王制：「四海之內九州，州方千里。」及論建國之數，恐只是諸儒做箇如此算法，其實不然。建國必因其山川形勢，無截然可方之理。又，冀州最闊，今河東河北數路，都屬冀州。雍州亦闊，陝西秦鳳皆是。至青徐兗豫四州皆相近做一處，其疆界又自窄小。其間山川險夷又自不同，難概以三分去一言之。如三代封建其間，若前代諸侯先所有之國土，亦難為無故去減削他。所以周公之封魯，太公之封齊，去周室皆遠。是近處難得空地，偶有此處空隙，故取以封二公。不然，何不只留封近地，以夾輔王室？左氏載齊本爽鳩氏之地，其後蒲姑氏因之，而後太公因之。又，史記載太公就封，萊人與之爭國。當時若不得蒲姑之地，太公亦未有安頓處。又如襄王以原田賜晉文公，原是王畿地，正以他無可取之處故也。然原人尚不肯服，直至用兵伐之，然後能取。蓋以世守其地，不肯遽以予人。若封建之初，於諸侯有所減削，奪彼予此，豈不致亂！聖人處事，決不如此。若如此，則是王莽所為也。王莽變更郡國，如以益歲以南付新平，以雍丘以東付陳定，以封丘以東付治亭，以陳留以西付祈隧，故當時陳留已無有郡矣。其大尹、太尉皆詣行在所，此尤可笑！〈必大。人傑錄雲，「漢儒之說，只是立下一箇算法，非惟施之當今有不可行，求之昔時，亦有難曉」云云。〉
王制說王畿采地，只是內諸侯之祿。後來如祭公單父劉子尹氏亦皆是世嗣。然其沾王教細密，人物皆好。劉康公所謂「民受天地之中以生」，都是識這道理。想當時識這道理者亦多，所以孔子亦要行一遭，問禮於老聃。淳
問：「畿內采地，只是仕於王朝而食祿，退則無此否？」曰：「采地不世襲，所謂『外諸侯嗣也，內諸侯祿也』。然後來亦各占其地，競相侵削，天子只得鄉、遂而已。」淳
王制祭法廟制不同。以周制言之，恐王制為是。閎祖
王制「犆礿，祫禘，祫嘗，祫烝」之說，此沒理會，不知漢儒何處得此說來。禮家之說，大抵自相矛盾。如禘之義，恐只趙伯循之說為是。必大
問「天子犆礿，祫禘，祫嘗，祫烝」，正義所解數段。曰：「此亦難曉。礿祭以春物未成，其禮稍輕，須著逐廟各祭。祫禘之類，又卻合為一處，則犆反詳，而祫反略矣。又據正義，禘禮是四處各序昭穆，而大傳謂『不王不禘。王者禘其祖之所自出，以其祖配之』。若周人禘嚳，配以后稷，是也。如此，則說禘又不可通矣。」又云：「春秋書『禘於太廟，用致夫人』，又不知禘於太廟其禮如何？太廟是周公之廟。先儒有謂魯亦有文王廟。左氏載鄭祖厲王。諸侯不敢祖天子，而當時越禮如此。故公廟設於私家，皆無理會處。」又問：「『諸侯礿則不禘』一段，注謂是歲朝天子，廢一時祭。」曰：「春秋朝會無節，〈必大錄云：「若從征伐，或經歲方歸。」〉豈止廢一時祭而已哉！不然，則或有世子，或大臣居守，豈不可以攝事？」〈人傑。必大錄略〉
五方之民，言語不通，卻有暗合處。蓋是風氣之中，有自然之理，便有自然之字，非人力所能安排，如「福」與「備」通
月令比堯之曆象已不同。今之曆象，又與月令不同。人傑
明堂，想只是一箇三間九架屋子。賀孫
論明堂之制者非一。某竊意當有九室，如井田之制：東之中為青陽太廟，東之南為青陽右箇，東之北為青陽左箇，南之中為明堂太廟，南之東〈即東之南。〉為明堂左箇，南之西〈即西之南。〉為明堂右箇，西之中為總章太廟，西之南〈即南之西。〉為總章左箇，西之北〈即北之西。〉為總章右箇，北之中為玄堂太廟，北之東〈即東之北。〉為玄堂右箇，北之西〈即西之北。〉為玄堂左箇，中央為太廟太室。凡四方之太廟異方所。其左箇右箇：則青陽之右箇，乃明堂之左箇，明堂之右箇，乃總章之左箇也；總章之右箇，乃玄堂之左箇，玄堂之右箇，乃青陽之左箇也。但隨其時之方位開門耳。太廟太室則每季十八日，天子居焉。古人制事多用井田遺意，此恐也是。〈砥〉
　　　　總　　　　總　　　　總
　　　　章　　　　章　　　　章
　　　　左　　　　太　　　　右
　　　　箇　　　　廟　　　　箇
明堂右箇　　　　　　　　　　　玄堂左箇

　門

　門

明堂太廟　　　太廟太室　　　　玄堂太廟

　門

　門

明堂左箇　　　　　　　　　　　玄堂右箇

　　　　青　　　　青　　　　青　
　　　　陽　　　　陽　　　　陽
　　　　右　　　　太　　　　左
　　　　箇　　　　廟　　　　箇
曹問：「春行秋令之類，不知是天行令？是人行令？」曰：「是人行此令，則召天之災。」
戊己土，「律中黃鍾之宮」。詹卿以為陽生於子，至午而盡，到未又生出一黃鍾。這箇只可說話，某思量得不是恁地。蓋似些元亨利貞。黃鍾略略似箇「乾」字，宮是在「中」字中間，又似「是非」在「惻隱」之前。其他春音角，夏音徵，秋音商，冬音羽，此惟說宮聲。如京房律準十三絃，中一絃為黃鍾不動，十二絃便拄起應十二月。夔孫
「庚」之言，更也；「辛」之言，新也。見月令「孟秋之月，其日庚辛」下注。銖
直卿云：「今仲冬中星，乃東壁。」義剛
問：「禮註疏中所說祀五帝神名，如靈威仰赤熛怒白招炬協光紀之類，果有之否？」曰：「皆是妄說。漢時已祀此神。漢是火德，故祀赤熛怒，謂之『感生帝』。本朝火德，亦祀之。」問「感生」之義。曰：「如玄鳥卵、大人跡之類耳。」「漢赤帝子事，果有之否？」曰：「豈有此理！盡是鄙俗相傳，傅會之談。」又問：「五行相生相勝之說，歷代建國皆不之廢，有此理否？」曰：「須也有此理，只是他前代推得都沒理會。如秦以水德，漢卻黜秦為閏，而自以火德繼周。如漢初張蒼自用水德，後來賈誼公孫臣輩皆雲當用土德，引黃龍見為證，遂用土德。直至漢末，方申火德之說。及光武以有赤伏符之應，遂用火德。歷代相推去。唐用土德，後梁繼之以金。及至後唐，又自以為唐之後，復用土德，而不繼梁。後晉以金繼土，後漢以水，後周以木，本朝以火。是時諸公皆爭以為本朝當用土德，改正五代之序，而去其一以承周。至引太祖初生時，胞衣如菡萏，遍體如真金色，以為此真土德之瑞。一時煞爭議，後來卒用火德。此等皆沒理會。且如五代僅有三四年者，亦占一德，此何足以繫存亡之數！若以五代為當繫，則豈應黜秦為閏？皆有不可曉者，不知如何。」又曰：「五行之建，於國家初無利害，但臘日則用此推之耳。如本朝用戌日為臘，是取此義。」又曰：「如秦以水德，以為水者刻深，遂專尚殺罰，此卻大害事！」僩
「師保、疑丞」。「疑」字曉不得，想只是有疑即問他之意。
「公與公族燕，則異姓為賓。」注曰：「同宗無相賓客之道。」銖
「公族有罪無宮刑，不翦其類也。」纖剸於甸人，特不以示眾耳。刑固不可免。今之法，乃殺人不死！祖宗時宗室至少，又聚於京師，犯法絕寡，故立此法。今散於四方萬里，與常人無異，乃縱之殺人，是何法令！不可不革！可學
「禮運言，三王不及上古事。人皆謂其說似莊老。」先生曰：「禮運之說有理，三王自是不及上古。胡明仲言，恐是子游撰。」〈以前有「言偃」云云。揚〉
問：「禮運似與老子同？」曰：「不是聖人書。胡明仲云：『禮運是子游作，樂記是子貢作。』計子游亦不至如此之淺。」可學
孔子曰：「我欲觀夏道，是故之杞而不足徵也，吾得夏時焉；我欲觀殷道，是故之宋而不足徵也，吾得坤乾焉。」說者謂夏小正與歸藏。然聖人讀此二書，必是大有發明處。歸藏之書無傳。然就使今人得二書讀之，豈能有聖人意思也！人傑
楊問：「禮運『故百姓則君以自治也』〈云云〉。注，『則』字作『明』字，不知可從否？」曰：「只得作『明』字。」宇問：「六經中，注家所更定字，不知盡從之否？」曰：「亦有不可依他處。」宇問：「禮記：『主人既祖，填池。』鄭氏作『奠徹』，恐只是『填池』，是殯車所用者。」曰：「如『魚躍拂池』，固是如此。但見葬車用此，恐殯車不用此，此處亦有疑。」又問：「『其慎也，蓋殯也。』『慎』改為『引』，如何？」曰：「若此處，皆未可曉。」宇
「『用人之知，去其詐；用人之勇，去其怒；用人之仁，去其貪。』知與詐，勇與怒，固相類。仁卻如何貪？」「蓋是仁只是愛，愛而無義以制之，便事事都愛好。物事也愛好，官爵也愛，錢也愛，事事都愛，所以貪。諸家解都不曾恁地看得出。」又問：「雖是偏，不是有一邊，無一邊。」曰：「那一邊也是闕了。」胡泳
智與詐相近，勇與怒相似，然仁卻與貪不相干。蓋北方好也，好行貪很；南方惡也，惡行廉貞。蓋好便有貪底意思。故仁屬愛，愛便有箇貪底意思。又云：「大率慈善底人，多於財上不分曉。能廉者，多是峻刻、悍悻、聒噪人底人。」燾
「用人之仁去其貪。」蓋人之性易得偏。仁緣何貪？蓋仁善底人，便有好便宜底意思。今之廉介者，便多是那剛硬底人。燾
問：「喜怒哀懼愛惡欲是七情，論來亦自性發。只是惡自羞惡發出，如喜怒愛欲，恰都自惻隱上發。」曰：「哀懼是那箇發？看來也只是從惻隱發，蓋懼亦是怵惕之甚者。但七情不可分配四端，七情自於四端橫貫過了。」賀孫
問：「喜愛欲發於陽，怒哀懼惡發於陰否？」曰：「也是如此。」問：「怒如何屬陰？」曰：「怒畢竟屬義，義屬陰。怒與惡，皆羞惡之發，所以屬陰。愛與欲相似，欲又較深。愛是說這物事好可愛而已，欲又是欲得之於己。他這物事，又自分屬五行。」問：「欲屬水，喜屬火，愛屬木，惡與怒屬金，哀與懼亦屬水否？」曰：「然。」僩
劉圻父問七情分配四端。曰：「喜怒愛惡是仁義，哀懼主禮，欲屬水，則是智。且粗恁地說，但也難分。」義剛
問：「喜愛欲三者不同，如何分別？」曰：「各就他地頭看。如誠只是實，就他本來說喚做誠，就自家身己說誠，又自與本來不同。如信，就本然之理說是信，就自家身己說信，又不同，就物上說又不同。要知也只是一箇實。如曰『主忠信』之類，皆是自家身上說也。」賀孫
問：「愛與欲何以別？」曰：「愛是汎愛那物；欲則有意於必得，便要拏將來。」淳
問：「『欲』與『慾』字有何分別？」曰：「無心『欲』字虛，有心『慾』字實。有心『慾』字是無心『欲』字之母。此兩字亦通用。今人言滅天理而窮人慾，亦使此『慾』字。」〈㬊曰：「方動者慾，行出來者欲。」節〉
問「慾」與「欲」之異。曰：「也只一般。只是這『慾』字指那物事而言，說得較重；這『欲』字又較通用得。凡有所愛，皆是欲。」燾
記云：「人者，鬼神之會。」又云：「致愛則存，致愨則著。」祭義皆說得好。夔孫
「天秉陽，垂日星；地秉陰，竅於山川。播五行於四時，和而後月生也。」陰陽變化，一時撒出；非今日生此，明日生彼。但論其先後之序，則當如此耳。橫渠云：「神為不測，故緩辭不足以盡神；化為難知，故急辭不足以體化。」因說雷斧，舉橫渠云：「其來也，幾微易簡；其究也，廣大堅固。」閎祖
問「人者，天地之心」。曰：「謂如『天道福善禍淫』，乃人所欲也。善者人皆欲福之，淫者人皆欲禍之。」又曰：「教化皆是人做，此所謂『人者天地之心也』。」燾
「經禮三百」，便是儀禮中士冠、諸侯冠、天子冠禮之類。此是大節，有三百條。如始加，再加，三加，又如「坐如屍，立如齊」之類，皆是其中之小目，便有三千條。或有變禮，亦是小目。呂與叔云：「經便是常行底，緯便是變底。」恐不然。經中自有常、有變，緯中亦自有常、有變。
人只是讀書不多。今人所疑，古人都有說了，只是不曾讀得。鄭康成注「經禮三百」，雲是周禮；「曲禮三千」，雲是儀禮。某嘗疑之。近看臣瓚注漢書雲，「經禮三百」，乃冠、昏、喪、祭，周官只是官名云云。乃知臣瓚之說，已非康成之說矣。蓋「經禮三百」，只是冠、昏、喪、祭之類。如冠禮之中，便有天子冠、士冠禮，他類皆然，豈無三百事？但儀禮五十六篇今皆亡闕，只存十七篇，故不全爾。「曲禮三千」，乃其中之小目。如冠禮中筮日、筮賓、三加之類，又如「上於東階，則先右足；上於西階，則先左足」，皆是也。子蒙
陳叔晉云：「經禮，如天子七廟、士二廟之類，當別有一書，今亡矣。曲禮，如威儀之類，〈至錄云：「是威儀纖悉處。」〉今曲禮儀禮是也。」恨不及問之！〈方子〉
禮器出人情，亦是人情用。可學
天道至教，聖人至德，動靜語默之間，無非教人處。孔子於鄉黨便「恂恂」，朝廷便「便便」，到處皆是人樣，更無精粗本末，何嘗有隱！砥
「諸侯不得祖天子。」然魯有文王廟，左氏亦云「鄭祖厲王」，何也？此必周衰，諸侯僭肆，做此違條礙法事，故公廟設於私家。必大
問：「蜡祭何以言『仁之至，義之盡』？」曰：「如迎貓、虎等事，雖至微至細處，亦有所不違，故曰『仁之至，義之盡』。」去偽
問「昏禮不賀，人之序也」。曰：「婦既歸，姑與之為禮，喜於家事之有承替也。〈僩錄作「有傳也」。〉姑反置酒一分，以勸飲婦。姑坐客位，而婦坐主位。〈僩錄云：「姑為客，婦為主。」〉姑降自西階，婦降自阼階。」〈卓。僩同〉
商人求諸陽，故尚聲；周人求諸陰，故尚臭灌，用鬱鬯。然周人亦求諸陽，如大司樂言「圜鍾為宮，則天神可得而禮」。可見古人察得義理精微，用得樂，便與他相感格。〈夔孫錄云：「大抵天人無間。如雲『聖人之道，洋洋乎發育萬物，峻於天』。聖人能全體得，所以參天地贊化育，只是有此理。以粗底言，如荀子」云云。〉此迺降神之樂。如舞雲門，乃是獻神之樂。荀子謂「伯牙鼓琴，而六馬仰秣；瓠巴鼓瑟，而流魚出聽」。粗者亦有此理。又如虞美人草，聞人歌虞美人詞與吳詞則自動。〈夔孫錄云：「聞唱虞美人詞則自拍。亦不特是虞美人詞，凡吳調者皆然。以手近之，亦能如此。」〉雖草木亦如此。又曰：「今有箇新立底神廟，緣眾人心邪向他，他便盛。如狄仁傑廢了許多廟，亦不能為害，只緣他見得無這物事了。上蔡云：『可者欲人致生之，故其鬼神；不可者欲人致死之，故其鬼不神。』」〈先生每見人說世俗神廟可怪事，必問其處形勢如何。賜。夔孫少異〉
安卿問：「禮記『魂氣歸於天』，與橫渠『反原』之說，何以別？」曰：「魂氣歸於天，是消散了，正如火煙騰上去處何歸？只是消散了，論理大概固如此。然亦有死而未遽散者，亦有冤恨而未散者。然亦不皆如此，亦有冤死而魂即散者。」叔器問：「聖人死如何？」曰：「聖人安於死，即消散。」義剛
「偪屨著綦。」綦，鞋口帶也，古人皆旋繫，今人只從簡易，綴之於上，如假帶然。
「不有敬事，不敢袒裼。不涉不撅。」看來此三句文義一樣，古注誤作兩段解。言尊長之前有敬事，方敢袒裼。敬事，如習射之類。射而袒裼，乃為敬。若非敬事而以勞倦袒裼，則是不敬。惟涉水而後撅，若不涉而撅，則為不敬。如雲「勞毋袒。暑毋褰裳」。若非敬事，雖勞亦不敢袒。惟涉水乃可褰裳，若非涉水。雖盛暑亦不敢褰裳也。僩
「君子登車有光」一節，養出好意思來。方子
笏者，忽也，所以備忽忘也。天子以球玉，諸侯以象，大夫以魚須、文竹，士竹本、象可也。漢書有秉笏奏事。又曰：「執薄亦笏之類，本只是為備遺忘，故手執，眼觀，口誦。或於君前有所指畫，不敢用手，故以笏指畫，今世遂用以為常執之物。周禮典瑞『王搢大圭，執鎮圭』。大圭不執，只是搢於腰間，卻執鎮圭，用藻藉以朝日，而今郊廟天子皆執大圭。大圭長三尺，且重，執之甚難，古者本非執大圭也。」僩
問：「禮記九容，與論語九思，一同本原之地，固欲存養；於容貌之間，又欲隨事省察。」曰：「即此便是涵養本原。這裏不是存養，更於甚處存養？」
問：「明堂位一篇，是有此否？」曰：「看魯人有郊禘，也是有此。」問：「當時周公制禮：『父為大夫，子為士，葬以大夫，祭以士；父為士，子為大夫，葬以士，祭以大夫。』不成周公制禮，使其子亂之！看來子思前如此說，後卻說『郊社之禮，禘嘗之義，治國其如示諸掌乎』！怕是子思以此譏魯之僭禮。」曰：「子思自是稱武王周公之達孝，不曾是譏魯。」劉曰：「孔子言：『魯之郊禘，非禮也，周公其衰矣！』孔子尚有此說。」曰：「孔子後來是如此譏之。」先生因曰：「看文字，最不可都要合作一處說。」又曰：「這箇自是周公死了，成王賜伯禽，不干周公事。堯之有丹朱，舜之有商均，不肖子弟亦有之。成王伯禽猶似可。」問：「當時不曾封公，只是封侯，如何？」曰：「天子之宰，二王之後，方封公。伯禽勢不得封公。」楊問秦會之當時〈云云〉。曰：「他當時有震主之勢，出於己，只是跳一步便是這物事。如吳王濞既立丞相、御史大夫、百官，與天子不相遠，所以起不肖之心。周公當時七年天子之位其勢，成王所以賜之天子之禮樂。」〈砥。寓錄同。無楊問以下。〉
問：「『三年而後葬者，必再祭。』鄭玄注以為只是練祥祭無禫。」曰：「不必禮經上下文如何道，看見也是如此。」賀孫
問：「大夫士不祔於諸侯，祔於諸祖父之為大大士者。亡則中一而祔，祔必以其昭穆。」曰：「中，間也。間而祔者，以祖為諸侯，既不可祔，則間一而上祔於高祖；只取昭穆之行同，而不紊其昭穆之序也。如魯昭公冠於衛成公之廟，亦只是取其行同耳。」因問：「卒哭而祔，何義？」曰：「只是祔於其行，相似告報祖考雲。」銖
問「妾母」之稱。曰：「恐也只得稱母，他無可稱。在經只得雲『妾母』，不然，無以別於他母也。」又問：「弔人妾母之死，合稱云何？」曰：「恐也只得隨其子平日所稱而稱之。」或曰：「五峰稱妾母為『少母』，南軒亦然。據爾雅，亦有『少姑』之文。五峰想是本此。」先生又曰：「『為人後者為其父母服。』本朝濮王之議，欲加『皇考』字，引此為證。當時雖是眾人爭得住，然至今士大夫猶以為未然。蓋不知禮經中若不稱作為父母，別無箇稱呼，只得如此說也。」僩
凡文字，有一兩本參對，則義理自明。如禮記中喪服小記喪服大傳都是解注儀禮。喪服小記云：「庶子不祭禰，明其宗也。」又曰：「庶子不祭祖，明有宗也。」注謂不祭禰者，父之庶子，不祭祖者，其父為庶子，說得繁碎。大傳只說「庶子不祭」，則祖禰皆在其中矣，某所以於禮書中只載大傳說。僩
吳斗南說：「『禮，不王不禘。』王，如『來王』之『王』。四夷〈黃錄作「要荒」。〉之君，世見中國。一世王者立，則彼一番來朝，故王者行禘禮以接之。彼本國之君一世繼立，則亦一番來朝，故歸國則亦行禘禮。」此說亦有理。所謂「吉禘於莊公」者，亦此類，非五年之禘也。〈淳。義剛同〉
諸侯奪宗，大夫不可奪宗。泳
「別子為祖，繼別為宗。」是諸侯之庶子，與他國之人在此邦居者，皆為別子，則其子孫各自以為太祖。如魯之三家：季友，季氏之太祖也；慶父，孟氏之太祖也；公子牙，叔孫氏之太祖也。僩
問「有小宗而無大宗者，有大宗而無小宗者，有無宗亦莫之宗者」。曰：「此說公子之宗也。謂如人君有三子，一嫡而二庶，則庶宗其嫡，是謂『有大宗而無小宗』；皆庶，則宗其庶長，是謂『有小宗而無大宗』；止有一人，則無人宗之，己亦無所宗焉，是謂『無宗亦莫之宗』也。下云：『公子之公，為其士大夫之庶者，宗其士大夫之嫡者。』此正解『有大宗而無小宗』一句。『之公』之『公』，猶君也。」人傑
「毋跋來，毋報往。」〈報，音赴。〉跋，是急走倒從這邊來；赴，是又急再還倒向那邊去，來往只是向背之意。此二句文義猶云：「其就義若熱，則其去義若渴。」言人見有箇好事，火急歡喜去做，這樣人不耐久，少間心懶意闌，則速去之矣，所謂「其進銳者，其退速」也。僩
「不窺密」，止「無測未至」。曰：「許多事都是一箇心，若見得此心誠實無欺偽，方始能如此。心苟渙散無主，則心皆逐他去了，更無一箇主。觀此，則求放心處，全在許多事上。將許多事去攔截此心教定。『無測未至』，未至之事，自家不知，不當先測，今日未可便說道明日如何。」子蒙
「九年知類通達」，橫渠說得好：「學者至於能立，則教者無遺恨矣。此處方謂大成。」蓋學者既到立處，則教者亦不消得管他，自住不得。故橫渠又云：「學者能立，則自強不反，而至於聖人之大成矣。而今學者不能得扶持到立處。」嘗謂此段是箇致知之要。如云：「一年視離經辨志。」古注云，離經，斷絕句也。此且是讀得成句。辨志，是知得這箇是為己，那箇是為人；這箇是義，那箇是利。「三年敬業樂群。」敬業，是知得此是合當如此做；樂群，是知得滋味，好與朋友切磋。「五年博習親師。」博習，是無所不習；親師，是所見與其師相近了。「七年論學取友。」論學，是他論得有頭緒了；取友，是知賢者而取之，此謂之小成。「九年知類通達」，此謂之大成。橫渠說得「推類」兩字最好，如荀子「倫類不通，不足謂之善學」。而今學者只是不能推類，到得「知類通達」，是無所不曉，便是自強不反。這幾句都是上兩字說學，下兩字說所得處；如離經，便是學；辨志，便是所得處。他皆倣此。〈賜。夔孫同〉
子武問「宵雅肄三，官其始也」。曰：「聖人教人，合下便是要他用，便要用賢以治不賢，舉能以教不能。所以公卿大夫在下，也思各舉其職。不似而今上下都恁地了，使窮困之民無所告訴。聖賢生斯世，若是見似而今都無理會，他豈不為之惻然思有以救之？『孔子三月無君，則皇皇如也』，但不可枉尺直尋，以利言之。天生一人，便須管得天地間事。如人家有四五子，父母養他，豈不要他使？但其間有不會底，則會底豈可不出來為他擔當一家事？韓退之云：『蓋畏天命而悲人窮也。』這也說得好，說得聖賢心出。」義剛
問：「『不學雜服，不能安禮。』鄭注謂，服是皮弁、冕服；橫渠謂，服，事也，如灑埽應對沃盥之類。」曰：「恐只如鄭說。古人服各有等降，若理會得雜服，則於禮亦思過半矣。如冕服是天子祭服，皮弁是天子朝服；諸侯助祭於天子，則服冕服，自祭於其廟，則服弁冕；大夫助祭於諸侯，則服玄冕，自祭於其廟，則服皮弁。又如天子常朝，則服皮弁，朔旦則服玄冕；〈無旒之冕也。〉諸侯常朝則用玄端，朔旦則服皮弁；大夫私朝亦用玄端，夕深衣；士則玄端以祭，上士玄裳，中士黃裳，下士雜裳，前玄後黃也。庶人深衣。」〈僩〉
「呻其佔畢，多其訊。」多其訊，如公穀所謂「何」者，是也。廣
問：「『使人不由其誠』，莫只是教他記誦，而中心未嘗自得否？」曰：「若是逼得他緊，他便來冢瞞，便是不由誠。嘗見橫渠作簡與某人，謂其子日來誦書不熟，且教他熟誦，盡其誠與材。」文蔚曰：「便是他解此兩句，只作一意解。其言曰：『人之材足以有為，但以其不由於誠，則不盡其材。若曰勉率以為之，豈有由其誠也哉？』」曰：「固是。既是他不由誠，自是材不盡。」文蔚
「善問者如攻堅木，先其易者」，而後其難。今人多以難中有道理，而不知通其易，則難自通，此不可不曉。可學
問「善問者如攻堅木」一段。曰：「此說最好。若先其難者，理會不得，更進步不去。須先其易者，難處且放下，少間見多了，自然相證而解。『說』字，人以為『悅』，恐只是『說』字。說，證之義也。『解物為解，自解釋為解。』恐是相證而曉解。」
「『善問者如攻堅木，先其易者，後其節目。』非特善問，讀書求義理之法皆然。置其難處，先理會其易處；易處通，則堅節自迎刃而解矣。若先其難者，則九頓斧傷，而木終不可攻，縱使能攻，而費工竭力，無自然相說而解之功，終亦無益於事也。」問：「『相說而解』，古注『說』音悅，『解』音佳買反。」曰：「說，只當如字；而解音蟹。蓋義理相說之久，其難處自然觸發解散也。」僩
看樂記，大段形容得樂之氣象。當時許多刑名度數，是人人曉得，不消說出，故只說樂之理如此其妙。今來許多度數都沒了，卻只有許多樂之意思是好，只是沒箇頓放處。如有帽，卻無頭；有箇?，卻無腳。雖則是好，自無頓放處。司馬溫公舊與范蜀公事事爭到底，這一項事卻不相思量著。賀孫
古者禮樂之書具在，人皆識其器數，〈至錄云：「人人誦習，識其器數。」〉卻怕他不曉其義，故教之曰：「凡音之起，由人心生也。」又曰：「失其義，陳其數者，祝、史之徒也。」今則禮樂之書皆亡，學者卻但言其義，至以器數，則不復曉，蓋失其本矣。〈方子。至同〉
「朱絃」，練絲絃；「疏越」，下面闊。璘
「一倡而三歎」，謂一人唱而三人和也。今之解者猶以為三歎息，非也。僩
「人生而靜，天之性」，未嘗不善；「感物而動，性之欲」，此亦未是不善。至於「物至知知，然後好惡形焉；好惡無節於內，知誘於外，不能反躬，天理滅矣」，方是惡。故聖賢說得「惡」字煞遲。端蒙
問：「『人生而靜，天之性也。』靜非是性，是就所生指性而言。」先生應。問「知知」字。曰：「上『知』字是『致知』之『知』。」又曰：「上『知』字是體，下『知』字是用。上『知』字是知覺者。」問「反躬」。曰：「反躬是回頭省察。」又曰：「反躬是事親孝，事君忠，這箇合恁地，那箇合恁地，這是反躬。」節
「物之感人無窮，而人之好惡無節」，此說得工夫極密，兩邊都有些罪過。物之誘人固無窮，然亦是自家好惡無節，所以被物誘去。若自有箇主宰，如何被他誘去！此處極好玩味，且是語意渾粹。僩
問：「『禮勝則離，樂勝則流』，才是勝時，不惟至於流與離，即禮樂便不在了。」曰：「這正在『勝』字緊要。只才有些子差處，則禮失其節，樂失其和。蓋這些子，正是交加生死岸頭。」又云：「禮樂者，皆天理之自然。節文也是天理自然有底，和樂也是天理自然有底。然這天理本是儱侗一直下來，聖人就其中立箇界限，分成段子；其本如此，其末亦如此；其外如此，其裏亦如此，但不可差其界限耳。才差其界限，則便是不合天理。所謂禮樂，只要合得天理之自然，則無不可行也。」又云：「無禮之節，則無樂之和，惟有節而後有和也。」燾
問：「『禮勝則離，樂勝則流。』既雲離與流，則不特謂之勝，禮樂已亡矣。」曰：「不必如此說，正好就『勝』字上看，只爭這些子。禮纔勝些子，便是離了；樂纔勝些子，便是流了。知其勝而歸之中，即是禮樂之正。正好就『勝』字上看，不可雲禮樂已亡也。」僩
此等禮，古人目熟耳聞，凡其周旋曲折，升降揖遜，無人不曉。後世盡不得見其詳，卻只有箇說禮處，雲「大禮與天地同節」云云。又如樂盡亡了，而今卻只空留得許多說樂處，雲「流而不息，合同而化」云云。只如周易，許多占卦，淺近底物事盡無了；卻空有箇繫辭，說得神出鬼沒。僩
問「明則有禮樂，幽則有鬼神」。曰：「禮主減，樂主盈。鬼神亦只是屈伸之義。禮樂鬼神一理。」德明
「明則有禮樂，幽則有鬼神。」禮樂是可見底，鬼神是不可見底。禮是收縮節約底，便是鬼；樂是發揚底，便是神。故云「人者鬼神之會」，說得自好。又雲「至愛則存，至?則著」，亦說得好。賜
問「明則有禮樂，幽則有鬼神」。曰：「此是一箇道理。在聖人製作處，便是禮樂；在造化處，便是鬼神。」或云：「『明道云：「天尊地卑，乾坤定矣」；「鼓之以雷霆，潤之以風雨」，是也。』不知『天地尊卑』是禮，『鼓之、潤之』是樂否？」先生乃引樂記「天尊地卑」至「樂者天地之和也」一段，云：「此意思極好！」再三歎息。〈又云：「鬼神只是禮樂底骨子。」人傑。去偽錄略〉
「樂由天作」，屬陽，故有運動底意；「禮以地制」，如由地出，不可移易。升卿
或問「天高地下，萬物散殊」一段。先生因歎此數句意思極好，非孟子以下所能作，其文如中庸，必子思之辭。左傳子太叔亦論此：「夫禮，天之經，地之義，民之行，天地之經，而民實則之。」云：「舊見伯恭愛教人看。只是說得粗，文意不溜亮，不如此說之純粹通暢。他只是說人做這箇去合那天之度數。如雲『為六畜、五牲、三犧，以奉五味』云云之類，都是做這箇去合那天，都無那自然之理。如雲『天高地下，萬物散殊，而禮制行矣；流而不息，合同而化，而樂興焉』，皆是自然合當如此。」僩
問：「『春作夏長，仁也；秋斂冬藏，義也。』此易所謂『人道天道』之位歟？」曰：「此即通書所謂二氣、五行之說。」去偽
問：「『禮樂極於天而蟠乎地，行乎陰陽而通乎鬼神，窮極高遠而測深厚』，此是言一氣之和無所不通否？」曰：「此亦以理言。有是理，即有是氣。亦如說『天高地下，萬物散殊，而禮制行矣』。」文蔚曰：「正義卻有『甘露降，醴泉出』等語。」曰：「大綱亦是如此。緣先有此理，末梢便有這徵驗。」文蔚
「『樂，樂其所自生；禮，反其所自始。』亦如『樂由中出，禮自外作』。樂是和氣，從中間直出，無所待於外；禮卻是始初有這意思，外面卻做一箇節文抵當他，卻是人做底。雖說是人做，元不曾杜撰，因他本有這意思，故下文云：『樂章德，禮報情，反始也。』」文蔚問：「如何是章德？」曰：「和順積諸中，英華發諸外，便是章著其內之德。橫渠說：『樂則得其所樂，即是樂也，更何所待？是樂其所自成。』說得亦好。只是『樂其所自成』，與『樂其所自生』，用字不同爾。」文蔚
問：「『禮樂偩天地之情』，如陰陽之闔闢升降，天地萬物之高下散殊；『窮本知變，樂之情』，如五音六律之相生無窮；『著誠去偽，禮之經』，如品藻節文之不可淆亂否？」曰：「也不消如此分。這兩箇物事，只是一件。禮之誠，便是樂之本；樂之本，便是禮之誠。若細分之，則樂只是一體周流底物，禮則是兩箇相對，著誠與去偽也。禮則相刑相剋，以此克彼；樂則相生相長，其變無窮。樂如晝夜之循環，陰陽之闔闢，周流貫通；而禮則有向背明暗。論其本則皆出於一。樂之和，便是禮之誠；禮之誠，便是樂之和。只是禮則有誠有偽，須以誠克去偽，則誠著。所以樂記內外同異，只管相對說，翻來覆去，只是這兩說。」又曰：「偩，依象也。『窮本知變』；如樂窮極到本原處，而其變生無窮。」問：「『降興上下之神』，是說樂；『凝是精粗之體』，是說禮否？」曰：「不消如此分。禮也有『降興上下之神』時節，如祭肝祭心之類。」僩
問「樂以治心，禮以治躬」。曰：「心要平易，無艱深險阻，所以說：『不和不樂，則鄙詐之心入之矣！不莊不敬，則慢易之心入之矣！』」節
讀書自有可得參考處。如「易直子諒之心」一句，「子諒」，從來說得無理會。卻因見韓詩外傳「子諒」作「慈良」字，則無可疑。木之
子武問：「『天則不言而信』，莫只是實理；『神則不怒而威』，莫只是不可測知否？」曰：「也是恁地。神便是箇動底物事。」義剛
問：「樂記以樂為先，與濂溪異。」曰：「他卻將兩者分開了。」可學
李丈問：「四時之祫，高祖有時而在穆。」曰：「某以意推之如此，無甚緊要，何必理會？禮書大概差舛不可曉。如祭法一篇，即國語柳下惠說祀爰居一段，但文有先後。如祀稷祀契之類，只是祭祖宗耳。末又說有功則祀之，若然，則祖宗無功，不祀乎？」〈淳。義剛錄略〉
或問：「祭法云：『鯀障洪水而殛死。禹能修鯀之功。』所以舉鯀，莫是因言禹後，並及之耶？」曰：「不然。」去偽
官師，〈諸有司之長也。〉官司一廟止及禰，卻於禰廟併祭祖。適士二廟，即祭祖，祭禰，皆不及高曾。大夫三廟，一昭一穆，與太祖廟而三。大夫亦有始封之君，如魯季氏，則公子友；仲孫氏，則公子慶父；叔孫氏，則公子牙是也。銖
一廟者得祭祖、禰。古今祭禮中，江都集禮內有說。時舉
「春禘秋嘗。霜露既降，君子履之，必有悽愴之心，非其寒之謂。雨露既濡，君子履之，必有怵惕之心，如將見之。樂以迎來，哀以送往，故禘有樂而嘗無樂。」蓋春陽氣發來，人之魂魄亦動，故禘有樂以迎來，如楚辭大招中亦有「魂來」之語；秋陽氣退去，乃鬼之屈，故嘗不用樂以送往。
問：「『孝子有終身之喪，忌日之謂也』，不知忌日合著如何服？」曰：「唐時士大夫依舊孝服受弔。五代時某人忌日受弔，某人弔之，遂於坐間刺殺之。後來只是受人慰書，而不接見，須隔日預辦下謝書，俟有來慰者，即以謝書授之，不得過次日。過次日，謂之失禮。服亦有數等，考與祖、曾祖、高祖，各有降殺；妣與祖妣，服亦不同。大概都是黲衫、黲巾。後來橫渠制度又別，以為男子重乎首，女子重乎帶。考之忌日，則用白巾之類，〈疑亦是黲巾。〉而不易帶；妣之忌日，則易帶而不改巾。服亦隨親疏有隆殺。」問：「先生忌日何服？」曰：「某隻著白絹涼衫、黲巾，不能做許多樣服得。」問：「黲巾以何為之？」曰：「紗絹皆可。某以紗。」又問：「誕辰亦受子弟壽酒否？」曰：「否。」「衣服易否？」曰：「否。一例不受人物事。某家舊時常祭：立春、冬至、季秋祭禰三祭。後以立春、冬至二祭近禘、祫之祭，覺得不安，遂去之。季秋依舊祭禰，而用某生日祭之。適值某生日在季秋，遂用此日。」〈九月十五日。〉又問：「在官所，還受人壽儀否？」曰：「否。然也有行不得處，如作州則可以不受，蓋可以自由。若有監司所在，只得按例與之受；蓋他生日時，又用還他。某在潭州如此；在南康漳州，不受亦不送。」又問黲巾之制。曰：「如帕複相似，有四隻帶，若當襆頭然。」〈僩〉
問「惟聖人為能饗帝」。曰：「惟聖方能與天合德。」又曰：「這也是難。須是此心蕩蕩地，方與天相契；若有些黑暗，便不能與天相契矣。」燾
「夫子答宰我鬼神說處甚好：『氣者，神之盛也；魄者，鬼之盛也。』人死時，魂氣歸於天，精魄歸於地。所以古人祭祀，燎以求諸陽，灌以求諸陰。」曰：「『其氣發揚於上，為昭明、焄蒿、悽愴，此百物之精，神之著也』，何謂也？」曰：「人氣本騰上，這下面盡，則只管騰上去。如火之煙，這下面薪盡，則煙只管騰上去。」曰：「終久必消否？」曰：「是。」淳
問：「『氣也者，神之盛也；魄也者，鬼之盛也。』豈非以氣魄未足為鬼神，氣魄之盛者乃為鬼神否？」曰：「非也。大凡說鬼神，皆是通生死而言。此言盛者，則是指生人身上而言。所以後面說『骨肉斃於下，陰為野土』，但說體不說魄也。」問：「頃聞先生言，『耳目之精明者為魄，口鼻之噓吸者為魂』，以此語是而未盡。耳目之所以能精明者為魄，口鼻之所以能噓吸者為魂，是否？」曰：「然。看來魄有箇物事形象在裏面，恐如水晶相似，所以發出來為耳目之精明。且如月，其黑暈是魄也，其光是魂也。想見人身魂魄也是如此。人生時魂魄相交，死則離而各散去，魂為陽而散上，魄為陰而降下。」又曰：「陰主藏受，陽主運用。凡能記憶，皆魄之所藏受也，至於運用發出來是魂。這兩箇物事本不相離。他能記憶底是魄，然發出來底便是魂；能知覺底是魄，然知覺發出來底又是魂。雖各自分屬陰陽，然陰陽中又各自有陰陽也。」或曰：「大率魄屬形體，魂屬精神。」曰：「精又是魄，神又是魂。」又曰：「魄盛，則耳目聰明，能記憶，所以老人多目昏耳聵，記事不得，便是魄衰而少也。老子云：『載營魄。』是以魂守魄。蓋魂熱而魄冷，魂動而魄靜。能以魂守魄，則魂以所守而亦靜，魄以魂而有生意，魂之熱而生敘，魄之冷而生暖。惟二者不相離，故其陽不燥，其陰不滯，而得其和矣。不然，則魂愈動而魄愈靜，魂愈熱而魄愈冷。二者相離，則不得其和而死矣。」又云：「水一也，火二也。以魄載魂，以二守一，則水火固濟而不相離，所以能永年也。養生家說盡千言萬語，說龍說虎，說鉛說汞，說坎說離，其術止是如此而已。故云：『載魄抱魂，能勿離乎？專氣致柔，能如嬰兒乎？』今之道家，只是馳騖於外，安識所謂『載魄守一，能勿離乎』！康節云：『老子得易之體，孟子得易之用。』康節之學，意思微似莊老。」或曰：「老子以其不能發用否？」曰：「老子只是要收藏，不放散。」燾
問：「陽魂為神，陰魄為鬼。祭義曰：『氣也者，神之盛也；魄也者，鬼之盛也。』而鄭氏曰：『氣，噓吸出入者也。耳目之聰明為魄。』然則陰陽未可言鬼神，陰陽之靈乃鬼神也，如何？」曰：「魄者，形之神；魂者，氣之神。魂魄是神氣之精英，謂之靈。故張子曰：『二氣之良能。』」〈二氣，即陰陽也。良能，是其靈處。〉問：「眼體也，眼之光為魄。耳體也，何以為耳之魄？」曰：「能聽者便是。如鼻之知臭，舌之知味，皆是。但不可以『知』字為魄，纔說知，便是主於心也。心但能知，若甘苦鹹淡，要從舌上過。如老人耳重目昏，便是魄漸要散。」潘問：「魄附於體，氣附於魂，可作如此看否？」曰：「也不是附。魂魄是形氣之精英。」銖問：「陽主伸，陰主屈。鬼神陰陽之靈，不過指一氣之屈伸往來者而言耳。天地之間，陰陽合散，何物不有？所以錯綜看得。」曰：「固是。今且說大界限，則周禮言『天曰神，地曰祇，人曰鬼』。三者皆有神，而天獨曰神者，以其常常流動不息，故專以神言之。若人亦自有神，但在人身上則謂之神，散則謂之鬼耳。鬼是散而靜了，更無形，故曰『往而不返』。」又問：「子思只舉『齊明盛服』以下數語發明『體物而不可遺』之驗，只是舉神之著者而言，何以不言鬼？」曰：「鬼是散而靜，更無形，故不必言。神是發見，此是鬼之神。如人祖考氣散為鬼矣，子孫精誠以格之，則『洋洋如在其上，如在其左右』，豈非鬼之神耶？」〈銖〉
魂魄，禮記古注甚明，云：「魂，氣之所出入者是；魄，精明所寓者是。」
問：「孔子答宰我鬼神一段，鄭注云：『氣，謂噓吸出入者也。耳目之聰明為魄。』竊謂人之精神知覺與夫運用云為皆是神。但氣是充盛發於外者，故謂之『神之盛』；四肢九竅與夫精血之類皆是魄，但耳目能視能聽而精明，故謂之『鬼之盛』。」曰：「是如此。這箇只是就身上說。」又曰：「燈似魂，鏡似魄。燈有光焰，物來便燒；鏡雖照見，只在裏面。又，火日外影，金水內影；火日是魂，金水是魄。」又曰：「運用動作底是魂，不運用動作底是魄。」又曰：「動是魂，靜是魄。」胡泳
問「其氣發揚於上，為昭明、焄蒿、悽愴」。曰：「此是陰陽乍離之際，髣彿如有所見，有這箇聲氣。昭明、焄蒿是氣之升騰，悽愴是感傷之意。」文蔚
問「其氣發揚於上，為昭明、焄蒿、悽愴」。曰：「昭明是所謂光景者，想像其如此；焄蒿是騰升底氣象；悽愴是能令人感動模樣，『墟墓之閒未施哀而民哀』，是也。『洋洋乎如在其上，如在其左右』，正謂此。」德明
「昭明」是光耀底，「焄蒿」是滾上底，「悽愴」是凜然底。今或有人死，氣盛者亦如此。賜
曾見人說，有人死，其室中皆溫暖，便是氣之散。禮記云：「其氣發揚於上，為昭明、焄蒿、悽愴，此百物之精也。」昭明是精光，焄蒿是暖氣，悽愴是慘栗者。如漢書李少君招魂，云：「其氣肅然！」
「焄蒿是鬼神精氣交感處，注家一處說升騰。悽愴則漢武郊祀記所謂『其風肅然』！」或問：「今人聚數百人去祭廟，必有些影響，是如何？」曰：「眾心輻湊處，這些便熱。」又問：「『郊焉而天神假，廟焉而人鬼享』，如何？」曰：「古時祭祀都是正，無許多邪誕。古人只臨時為壇以祭，此心發處，則彼以氣感，纔了便散。今人不合做許多神像只兀兀在這裏坐，又有許多夫妻子母之屬。如今神道必有一名，謂之『張太保』『李太保』，甚可笑！」〈自修。賀孫同〉
問：「『昭明、焄蒿、悽愴』之義如何？」曰：「此言鬼神之氣所以感觸人者。昭明，乃光景之屬；焄蒿，氣之感觸人者，悽愴，如漢書所謂『神君至，其風颯然』之意。」廣問：「中庸或問取鄭氏說云：『口鼻之噓吸者為魂，耳目之精明者為魄。』先生謂：『此蓋指血氣之類言之。口鼻之噓吸是以氣言之，耳目之精明是以血言之。』目之精明以血言，可也。耳之精明，何故亦以血言？」曰：「醫家以耳屬腎，精血盛則聽聰，精血耗則耳聵矣。氣為魂，血為魄，故『骨肉歸於地，陰為野土』，『若夫魂氣則無不之也』。」廣云：「是以易中說『遊魂為變』。」曰：「易中又卻只說一邊：『精氣為物。』精氣聚則成物，精氣散則氣為魂，精為魄。魂升為神，魄降為鬼。易只說那升者。」廣云：「如徂落之義，則是兼言之。」曰：「然。」廣云：「今愚民於村落杜撰立一神祠，合眾以禱之，其神便靈。」曰：「可知眾心之所輻湊處，便自暖，故便有一箇靈底道理。所以祭神多用血肉者，蓋要得藉他之生氣耳。聞蜀中灌口廟一年嘗殺數萬頭羊，州府亦賴此一項稅羊錢用。又如古人釁鍾、釁龜之意，皆是如此。」廣云：「人心聚處便有神，故古人『郊則天神格，廟則人鬼享』，亦是此理。」曰：「固是。但古人之意正，故其神亦正；後世人心先不正了，故所感無由得正。」因言：「古人祭山川，只是設壇位以祭之，祭時便有，祭了便無，故不褻瀆。後世卻先立箇廟貌如此，所以反致惑亂人心，倖求非望，無所不至。」廣因言今日淫祠之非禮，與釋氏之所以能服鬼神之類。曰：「人心苟正，表裏洞達無纖毫私意，可以對越上帝，則鬼神焉得不服？故曰：『思慮未起，鬼神莫知。』又曰：『一心定而鬼神服。』」廣
問：「『其氣發揚於上，為昭明、焄蒿、悽愴，此百物之精也，神之著也。』如何？」曰：「神氣屬陽，故謂之人；精魄屬陰，故謂之鬼。然方其生也，而陰陽之理已附其中矣。」又曰：「今且未要理會到鬼神處。大凡理只在人心，此心一定，則萬理畢見，亦非能自見也。心苟是矣，試一察之，則是是非非，自然別得。且如惻隱、羞惡、辭遜、是非，固是良心。苟不存養，則發不中節，顛倒錯亂，便是私心。」又問：「既加存養，則未發之際不知如何？」曰：「未發之際，便是中，便是『敬以直內』，便是心之本體。」又問：「於未發之際，欲加識別，使四者各有著落，如何？」曰：「如何識別？也只存得這物事在這裏，便恁地涵養將去。既熟，則其發見自不差。所以伊川說：『德無常師，主善為師；善無常主，協於克一。』須是協一，方得。」問：「『善』字不知主何而言？」曰：「這只主良心。」道夫
問：「聖人凡言鬼神，皆只是以理之屈伸者言也。至言鬼神禍福凶吉等事，亦只是以理言。蓋人與鬼神天地同此一理，而理則無有不善。人能順理則吉，逆理則凶，於其禍福亦然。豈謂天地鬼神一一下降於人哉？如書稱『天道福善禍淫』，易言『鬼神害盈而福謙』，亦只是這意思。祭義：『宰我曰：「吾聞鬼神之名，不知其所謂。」孔子曰：「神也者，氣之盛也；魄也者，鬼之盛也。」又曰：「眾生必死，死必歸土，是之謂鬼。骨肉斃於下，陰為野土。其氣發揚於上，為昭明、焄蒿、悽愴，百物之精，神之著也。」』魄既歸土，此則不問。其曰氣，曰精，曰昭明，又似有物矣。既只是理，則安得有所謂氣與昭明者哉？及觀禮運論祭祀則曰：『以嘉魂魄，是謂合莫。』注謂，莫，無也。又曰：『上通無莫。』此說又似與祭義不合。」曰：「如子所論，是無鬼神也。鬼神固是以理言，然亦不可謂無氣。所以先王祭祀，或以燔燎，或以鬱鬯。以其有氣，故以類求之爾。至如禍福吉凶之事，則子言是也。」謨
哀公問中「訪」字，去聲讀，只是「方」字。山東人呼「方」字去聲。漢書中說文帝舅駟鈞處，上文云：「訪高后時」，即山東音也，其義只是「方」字。〈按：此篇無「訪」字，乃錄誤，當攷。僩〉
「領惡全好。」楊至之記云：「領，管領，使之不得動。」又云：「領，治也，治去其惡也。」節
禮記「耆欲將至，有開必先」，家語作「有物將至，其兆必先」，卻是。疑「有物」訛為「耆欲」，「其兆」訛為「有開」。故「耆」下「日」亦似「有」，「開」上「門」亦似「兆」。若說「耆欲」，則又成不好底意。義剛
「朝極辨，不繼之以倦。」辨，治也。泳
問：「『君子莊敬日強』，是志強否？」曰：「志也強，體力也強。今人放肆，則日怠惰一日，那得強！伊川云：『人莊敬則日就規矩。』莊敬自是耐得辛苦，自不覺其日就規矩也。」宇
禮記「與仁同過」之言，說得太巧，失於迫切。人傑
問：「表記，伊川曰：『禮記多有不純處。如「至孝近乎王，至弟近乎霸」，直是可疑。如此，則王無兄，霸無父也！』」曰：「表記言『仁有數，義有長短小大』，此亦有未安處。今且只得如注說。」去偽
問：「『鄉道而行，中道而廢』，其意安在？」曰：「古人只恁地學將去，有時到〈方子錄作「倒」。〉了，也不定。今人便算時度日，去計功效。」又問：「詩之正意，『仰』字當重看；夫子之言，『行』字當重看。」曰：「不是高山景行，又仰箇甚麼？又行箇甚麼？高山景行，便是那仁。」〈至。方子同〉
「具父母，衣純以青。」偏親既無明文，亦當用青也。繢者，可以青純畫雲。「雲」字，見沈存中《筆談》。必大
深衣用虔布，但而今虔布亦未依法。當先有事其縷，無事其布。方未經布時，先砑其縷，非織了後砑也。衣服當適於體。康節向溫公說：「某今人，著今之服。」亦未是。泳
鄉飲酒義「三讓」之義，註疏以為「月三日而成魄，魄三月而成時」之義，不成文理，說倒了。他和書「哉生魄」，也不曾曉得，然亦不成譬喻。或雲，當作「月三日而成明」，乃是。泳
鄉飲酒禮：堂上主客列兩邊，主人一拜，客又答一拜；又拜一拜，又答一拜，卻不交拜。又也皆北向拜，不相對。不知是如何。某赴省試時，眾士人拜知舉。知舉受拜了，卻在堂上令眾人少立，使人大喝云：「知舉答拜！」方拜二拜。是古拜禮猶有存者。近年問人則便已交拜，是二三十年間此禮又失了。賀孫
明州行鄉飲酒禮，其儀乃是高抑崇撰。如何不曾看儀禮，只將禮記鄉飲酒義做這文字。似乎編入國史實錄，果然是貽笑千古者也！儀禮有「拜迎」、「拜至」、「拜送」、「拜既」。拜迎，謂迎賓；拜至，謂至階；拜送，謂既酌酒送酒也；拜既，卒爵而拜也。此禮中四節如此。今其所定拜送，乃是送客拜兩拜，客去又拜兩拜，謂之「拜既」，豈非大可笑！禮，既飲，「左執爵，祭脯醢」。所以左執爵者，謂欲用右手取脯醢，從其便也。他卻改「祭脯醢」作「薦脯醢」，自教一人在邊進脯醢。右手自無用，卻將左手只管把了爵，將右順便手卻縮了！是可笑否？賀孫
紹興初，為鄉飲酒禮，朝廷行下一儀制極乖陋。此時乃高抑崇為禮官。看他為慎終喪禮，是煞看許多文字，如儀禮一齊都考得仔細。如何定鄉飲酒禮乃如此疏繆？更不識著儀禮，只把禮記鄉飲酒義鋪排教人行。且試舉一項，如鄉飲酒文云：「拜至，拜洗，拜受，拜送，拜既。」拜至，乃是賓升，主人阼階上當楣北面再拜，謝賓至堂，是為拜至。主人既洗酌，卒洗，升，賓拜洗，是為拜洗。主人取爵實之獻賓，賓西階上拜，是為拜受。若拜送，乃是賓進受爵，主人阼階上拜，如今雲送酒，是為拜送爵。賓復西階上位，方有拜告旨、拜既爵，及酢主人之禮。他乃將拜送，作送之門外再拜為拜送；門外兩拜了，又兩拜，為拜既。不知如何恁地不子細。拜既爵，亦只是堂上禮。又曰：「古禮看說許多節目，若甚繁縟，到得行時節，只頃刻可了。以舊時所行鄉飲酒看之，煞見得不費時節。」又曰：「開元禮煞可看。唯是五禮新儀全然不是！當時做這文字時，不曾用得識禮底人，只是胡亂變易古文白撰，全不考究。天子乘車，古者君車將駕，則僕御執策立於馬前。既效駕，君雖未升，僕御者先升，則奮衣由右上。以君位在左，故避君空位。五禮新儀卻漏了僕人登車一項，至駐車處，卻有僕人下車之文！這是一處錯。他處都錯了。」又云：「五禮新儀固未是，至如今又皆不理會。如朝報上雲『執綏官』，則是無僕人之禮。古者執綏自是執綏，僕人乃是授綏，如何今卻以執綏官代僕人？兼古者有敬事，則必式。蓋緣立於車上，故憑衡；式則是磬折，是為致敬。今卻在車上用椅子坐，則首與前衡高下不多，若憑手，則是傲慢。這般所在，都不是。如所謂『僕人乃立於車柱之外後角』，又恐立不住，卻以采帛繫於柱上，都不成模樣！兼前面乃以內侍二人立於兩旁，是大非禮！『同子參乘，爰絲變色』，豈有以內侍同載，而前後皆安之？眼前事，纔拈一件起來勘當著所在，便不成模樣！神宗嘗欲正此禮數，王安石答以先理會得學問了，這般事自有人出理會，遂止。如荊公門人陸農師自是煞能考禮，渠後來卻自不曾用他。」又曰：「婦人之拜，據古樂府云：『出門長跪問故夫。』又云：『直身長跪。』余正父云：『周禮有肅拜，恐只是如今之俯首加敬而已。』不知夫人如何。喪禮，婦人唯舅之喪則跪拜，於他人又不知其拜如何。古禮殘闕，這般所在皆無可考。」賀孫
「與為人後者不入。」「與為人後者」，謂大宗已有後，而小宗復為之後，卻無意思。因言，李光祖嘗為人後，其家甚富，其父母死，竭家貲以葬之，而光祖遂至於貧。雖不中節，然意思卻好。人傑
「射中則得為諸侯，不中則不得為諸侯。」此等語皆難信。書謂「庶頑讒說，侯以明之」。然中間若有羿之能，又如何以此分別？恐大意略以射審定，非專以此去取也。賀孫
射觀德擇人，是凡與射者皆賢者可以助祭之類，但更以射擇之。如卜筮決事然，其人賢不肖，不是全用射擇之也。小人更是會射。今俗射有許多法，與古法多少別，小人儘會學。後之說者說得太過了，謂全用此射以擇諸侯並助祭之人，非也。大率禮家說話，多過了，無殺合。揚
古人祭酒於地；祭食於豆間，有版盛之，卒食撤去。人傑
「有體，有俎。」〈祭享：體，半邊也。俎以骨為斷。卓〉
木豆為豆，銅豆為豋。〈豋，本作「證」。道夫〉
幾是坐物，有可以按手者，如今之三清椅。明作
門是外門，雙扇。戶是室中之戶，隻扇。觀儀禮中可見。義剛
王出戶，則宗祝隨之；出門，則巫覡隨之。文蔚
「天子視學以齒，嘗為臣者弗臣。」或疑此句未純，恐其終使人不臣，如蔡卞之扶植王安石也。曰：「天子自有尊師重道之意，亦豈可遏！只為蔡卞是小人，王安石未為大賢，蔡卞只是扶他以證其邪說，故喫人議論。如了翁論他也是。若真有伊周之德，雖是故臣，稍加尊敬，亦何害？天子入學，父事三老，兄事五更，便是以齒不臣之也。如或人之論，則廢此禮可也。」
