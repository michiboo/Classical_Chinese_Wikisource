
大戴禮無頭，其篇目闕處，皆是元無，非小戴所去取。其間多雜偽，亦有最好處。然多誤，難讀。〈義剛〉
大戴禮冗雜，其好處已被小戴採摘來做禮記了，然尚有零碎好處在。〈廣〉
大戴禮賀〈孫錄云：「或有注，或無注，皆不可曉。」〉本文多錯，注尤舛誤。武王諸銘有直做得巧了切題者，如鑑銘是也。亦有絕不可曉者。〈賀孫錄云：「有煞著題處，有全不著題處。」〉想古人只是述戒懼之意，而隨所在寫記以自警省爾；不似今人為此銘，便要就此物上說得親切。〈賀孫錄云：「須要倣象本色。」〉然其間亦有切題者，如湯盤銘之類。至於武王盥盤銘，則又似箇船銘，〈賀孫錄云：「因舉問數銘可疑。曰：『便是，如盥盤銘似可做船銘。』」〉想只是因水起意，然恐亦有錯雜處。〈廣。賀孫錄少異。〉
太公銘几杖之屬，有不可曉、不著題之語。古人文字只是有箇意思便說，不似今人區區就一物上說。
安卿問：「大戴保傅篇，多與賈誼策同，如何？」曰：「保傅中說『秦無道之暴』，此等語必非古書，乃後人采賈誼策為之，亦有孝昭冠辭。」〈義剛〉
明堂篇說，其制度有「二九四七五三六一八」，鄭注云，「法龜文」也。此又九數為洛書之一驗也。〈賀孫錄云：「他那時已自把九疇作洛書看了。」廣〉
