
自三代後，車服冠冕之制，前漢皆不說，只後漢志內略載，又多不可曉。〈以下服〉
古者有祭服，有朝服。祭服所謂鷩冕之類，朝服所謂皮弁、玄端之類。天子諸侯各有等差。自漢以來，祭亦用冕服，朝服則所謂進賢冠、絳紗袍。隋煬帝時始令百官戎服，唐人謂之「便服」，又謂之「從省服」，乃今之公服也。祖宗以來，亦有冕服、車騎〈騎、黃綠作旗〉之類，而不常用，惟大典禮則用之。然將用之時，必先出許多物色於庭。所持之人，又須有賞賜。〈黃錄云：「所付之人，又須有以賜也。」〉於是將用之前，有司必先入文字，取指揮，例降旨權免。〈夔孫。義剛同〉
今朝廷服色三等，乃古間服，此起於隋煬帝時。然當時亦只是做戎服。當時以巡幸煩數，欲就簡便，故三品以上服紫，五品服緋，六品以下服綠。他當時又自有朝服。今亦自有朝服，大祭祀時用之，然不常以朝。到臨祭時取用，卻一齊都破損了。要整理，又須大費一巡，只得恁地包在那裏。賀孫
今之朝服乃戎服，蓋自隋煬帝數遊幸，令百官以戎服從，二品紫，五品朱，六品青，皂靴乃上馬鞋也。後世循襲，遂為朝服。然自唐人朝服，猶著禮服，機頭圓頂軟腳，今之吏人所冠者是也。桶頂帽子乃隱士之冠。宣和末，京師士人行道間，猶著衫帽。至渡江戎馬中，乃變為白敘衫。紹興二十年間，士人猶是白敘衫，至後來軍興又變為紫衫，皆戎服也。義剛
唐人法服猶施之朝廷，今日惟祭祀不得已乃用，不復施之朝廷矣。且如今之冕，嵯峨而不安於首。古者佩玉，右徵角，左宮羽，今必不然。方子
祖宗時有大朝會，如元正、冬至有之。天子被法服，群臣皆有其服。籍溪在某州為解頭，亦嘗預元正朝班。又，舊制：在京升朝官以上，每日赴班；如上不御殿，宰相押班。所以韓魏公不押班，為臺諫所論。籍溪雲，士服著白羅衫，青緣，有裙有佩。紹興間，韓勉之知某州，於信州會樣來製士服，正如此。某後來看祖宗實錄，乃是教大晟樂時士人所服，方知出處。今朝廷所頒緋衫，乃有司之服也。〈人傑。廣錄略〉
「政和間，嘗令天下州學生習大晟樂者皆著衣裳，如古之制，及漆紗帽，但無頂爾。及諸州得解舉首貢至京師，皆若此赴元日朝」。或曰：「蒼梧雜志載『背子』，近年方有，舊時無之。只汗衫襖子上便著公服。女人無背，只是大衣。命婦只有橫帔、直帔之異爾。背子乃婢妾之服，以其在背後，故謂之『背子』。」先生曰：「見說國初之時，至尊常時禁中，常只裹帽著背子，不知是如何。又見前輩說，前輩子弟，平時家居，皆裹帽著背，不裹帽便為非禮。出門皆須且冠帶。今皆失了。從來人主常朝，君臣皆公服。孝宗簡便，平時著背；常朝引見臣下，只是敘衫。今遂以為常。如講筵早朝是公服，晚朝亦是敘衫。」
問：「今冠帶起於何時？」曰：「看角牴圖所畫觀戲者盡是冠帶。立底、屋上坐底皆戴帽繫帶，樹上坐底也如此。那時猶只是軟帽，搭在頭上；帶只是一條小皮穿幾箇孔，用那跨子縛住。至賤之人皆用之。今來帽子做得恁高，硬帶做得恁地重大，既不便於從事，又且是費錢。皂衫更費重。某從向時見此三物，疑其必廢。如今果是人罕用。也是貧士如何要辦得！自家竭力辦得，著去那家，那家自無了，教他出來相接也不得。所以其弊必廢。大凡事不商量，後都是如此。」問：「古人制深衣，正以為士之貴服，且謂『完且弗費』，極是好，上至天子亦服之。不知士可以常服否？」曰：「『可以擯相，可以治軍旅』，如此貴重，怨不可常服。」曰：「『朝玄端，夕深衣』，已是從簡便了。且如深衣有大帶了，又有組以束之，今人已不用組了。凡是物事，纔是有兩件，定是廢了一件。」又云：「薄太后以帽絮提文帝，則帽已自此時有了。從來也多喚做巾子、襆頭。」〈或云：「唐莊宗取伶官者用之，但未有腳。」或云：「太祖廟方用。」想此時方製得如此長腳。賀孫〉
符舜功曰：「去年初得官，欲冠帶參先生，中以顯道言而止。今思之，亦是失禮。」先生曰：「畢竟是君命。」良久，笑曰：「顯道是出世間法。某初聞劉諫議初仕時，冠帶乘敘轎還人事，往往前輩皆如此。今人都不理會其間有如此者，遂哂之。要之，冠帶為禮。某在同安作簿時，朝廷亦有文字令百官皆戴帽。某時坐轎有礙，後於轎頂上添了一圈竹。」義剛
上領服非古服。看古賢如孔門弟子衣服，如今道服，卻有此意。古畫亦未有上領者。惟是唐時人便服此，蓋自唐初已雜五胡之服矣。賀孫
因言服制之變：「前輩無著背子者，雖婦人亦無之。士大夫常居，常服紗帽、皂衫、革帶，無此則不敢出。背子起殊未久。」或問：「婦人不著背子，則何服？」曰：「大衣。」問：「大衣，非命婦亦可服否？」曰：「可。」僩因舉胡德輝雜志云：「背子本婢妾之服。以其行直主母之背，故名「背子」。後來習俗相承，遂為男女辨貴賤之服。」曰：「然。然嘗見前輩雜說中載，上御便殿，著紗帽、背子，則國初已有背子矣。皆不可曉。」又曰：「後世禮服固未能猝復先王之舊，且得華夷稍有辨別，猶得。今世之服，大抵皆胡服，如上領衫靴鞋之類，先王冠服掃地盡矣！中國衣冠之亂，自晉五胡，後來遂相承襲。唐接隋，隋接周，周接元魏，大抵皆胡服。」問：「今公服起於何時？」曰：「隋煬帝游幸，令群臣皆以戎服從，三品以上服紫，五品以上服緋，六品以下服綠。只從此起，遂為不易之制。」又問：「公服何故如許闊？」曰：「亦是積漸而然，初不知所起。嘗見唐人畫十八學士，裹機頭，公服極窄；畫裴晉公諸人，則稍闊；及畫晚唐王鐸輩，則又闊。相承至今，又益闊也。嘗見前輩說，紹興初，某人慾製公服，呼針匠計料，匠雲少三尺許。某人遂寄往都下製造，及得之，以示針匠。匠曰：『此不中格式，某不敢為也。』某人問其故。曰：『但看袖必短，據格式袖合與下襜齊至地，不然則不可以入閤門。』彼時猶守得這意思，今亦不復存矣。唐人有官者，公服、機頭不離身，以此為常服。又別有朝服，如進賢冠、中單服之類。其下又有省服，服為常服；今之公服，即唐之省服服也。」又問機頭所起。曰：「亦不知所起。但諸家小說中，時班駮見一二。如王彥輔麈史猶略言之。某少時尚見唐時小說極多，今皆不復存矣。唐人機頭，初止以紗為之，後以其軟，遂斫木作一山子在前襯起，名曰『軍容頭』。其說以為起於魚朝恩，一時人爭傚。士大夫欲為機頭，則曰：『為我斫一軍容頭來。』及朝恩被誅，人以為語讖。其先機頭四角有腳，兩腳繫向前，兩腳繫向後；後來遂橫兩腳，以鐵線張之。然惟人主得裹此。世所畫唐明皇已裹兩腳者，但比今甚短。後來藩鎮遂亦僭用，想得士大夫因此亦皆用之。但不知幾時展得如此長？嘗見禪家語錄載唐莊宗問一僧云：『朕收中原得一寶，未有人酬賈。』僧曰：『略借陛下寶看。』莊宗以手展機頭兩腳示之。如此，則五代時，猶是惟人君得裹兩腳者，然皆莫可考也。桐木山子相承用，至本朝，遂易以藤織者，而以紗冒之。近時方易以漆紗。嘗見南劍沙溪一士夫家，尚收得上世所藏機頭，猶是藤織坯子。唐製又有兩腳上下者，亦莫可曉。」僩
而今衣服未得復古，且要辨得華夷。今上領衫與靴皆胡服，本朝因唐，唐因隋，隋因周，周因元魏。隋煬帝有游幸，遂令臣下服戎服，三品以上服紫，五品以上服緋，六品以下服綠，皆戎服也。至唐有三等服：有朝服，又有公服，治事時著，便是法服，有衣裳、佩玉等。又有常時服，便是今時公服，則無時不服。唐初年服袖甚窄，全是胡服；中年漸寬，末年又寬，但看人家畫古賢可見。唐初頭上裹四腳軟巾，至魚朝恩以桐木為冠，如山形，安於髻上，方裹巾，後人漸學他。至本朝漸變為機頭，方用漆紗做。本來唐時四腳軟巾，只人主後面二帶用物事穿得橫，臣下不敢用。後藩鎮之徒僭竊用，今則朝廷一例如此。〈學蒙。與上條聞同。〉
「爵弁赤少黑多，如今深紫色。飢以皮為之，如今水檐相似。蓋古人未有衣服時，且取鳥獸之皮來遮前面後面，後世聖人制服不去此者，示不忘古也。今則又以帛為之耳。飢中間有頸，兩頭有肩，肩以革帶穿之，革帶今有胯子。古人卻是環子釘於革帶，其勢垂下，如今人釘鉸串子樣。鐫鐩之類，結放上面。今之胯子，便是倣他形像。古人帶甚輕，卻帶得許多物。今人帶枉做得恁地重，如機頭、靴之類亦然。機頭本是偃腳垂下，要束得緊，今卻做長帶。」問：「橫渠說唐莊宗因取伶官機頭帶之，後遂成例。」曰：「不是恁地。莊宗在位，亦未能便變化風俗。兼是伶人所帶，士大夫亦未必肯帶之。見畫本，唐明皇已帶長腳機頭。或雲藩鎮僭禮為之，後遂皆為此樣。或雲乃是唐宦官要得常似新機頭，故以鐵線插帶中，又恐壞，其中以桐木為一機頭骨子，常令機頭高起如新，謂之『軍容頭』。後來士大夫學之，令匠人『為我斫箇軍容頭來』。蓋以木為之，故謂之斫。及唐末宦者之禍，人皆以此語為讖。王彥輔麈史說如此，說得有來歷，恐是如此。後人覺得不安，到本朝太宗時，又以藤做骨子，以紗糊於上。後又覺見不安，到仁宗時，方以漆紗為之。嘗見南劍沙縣人家尚有藤骨子，可見此事未久。蓋此非一朝一夕之故，其變必有漸。」夔孫
摯是初見君時，用以獻君。二生一死，皆是抱羔、鴈、雉真物以獻。如今笏，卻是古人記事手板，〈王述倒執手板。〉插之帶間。今人笏，卻是用行禮記事，但其私記也。今之公服，皆古之戎服。〈古公服是法服，朱衣皂緣冠。則三公用貂蟬，御史用獬。在衣之上則係帶，帶劍之類六七件。〉隋煬帝南遊，命群臣以戎服從，大臣紫，中緋，小綠。今之成群成隊試進士詩賦，亦煬帝法也。金銀魚，乃古人以合符。臣之得魚符者，用袋之腰間。今無合符事，卻尚用魚，又不用袋魚。魚袋事出唐書輿服志，高武中睿時。〈揚〉
今衣服無章，上下混淆。某嘗謂縱未能大定經制，且隨時略加整頓，猶愈於不為。如小衫令各從公衫之色，服紫者小衫亦紫，服緋綠者小衫亦緋綠，服白則小衫亦白，胥吏則皆烏衣。餘皆倣此，庶有辨別也。閎祖
古人戴冠，郭林宗時戴巾，溫公幅巾，是其類也。古人衣冠，大率如今之道士。道士以冠為禮，不戴巾。婦人環髻，今之特髻是其意也，不戴冠。揚
今官員執笏，最無道理。笏者，只是君前記事，恐事多，須以紙粘笏上，記其頭緒。或在君前不可以手指人物，須用笏指之。此笏常插在腰間，不執在手中。夫子「攝齊升堂」，何曾手中有笏？攝齊者，畏謹，恐上階時踏著裳，有顛仆之患。執圭者，圭自是贄見之物，只是捧至君前，不是如執笏。所以執圭時便「足縮縮，如有循」。緣手中有圭，不得攝齊，亦防顛仆。明作
古人言人跪坐。「雖有拱璧而先乘馬，不如坐進此道」，謂跪而獻之也。如文帝不覺膝之前，蓋亦是跪坐。跪坐，故兩手下為拜。「拜」字從兩手下。古者初冠，母子相拜；婦初見舅姑，舅姑答拜；不特君臣相答拜也。〈方子。以下拜〉
古人坐於地，未必是盤足，必是跪。以其慣了，故腳不痛，所以拜時易也。古人之拜，正如今道士拜，二膝齊下。唐人先下一膝，謂之「雅拜」，似有罪，是不恭也。今人不然。明作
安卿問：「古者天子拜其臣，想亦是席地而坐，只略為之俛首，便是拜否？」曰：「太甲『拜手稽首』，成王『拜手稽首』，疏言稽留之意，是首至地之久也，蓋其尊師傅如此。後來晉元帝亦拜王導，至其家，亦拜其妻。如法帖中，元帝與王導帖皆稱『頓首』，不知如何。」義剛
問：「虞禮，子為屍，父拜之。」曰：「古人大抵如此。如子冠，母先拜之，子卻答拜，而今這處都行不得。看來古人上下之際雖是嚴，而情意甚相通，如『禹拜昌言』『王拜手稽首』之類。到漢以來，皇帝見丞相，在坐為起，在輿為下。贊者曰：『皇帝為丞相起！』尚有這意思。到六朝以來，君臣逐日相與說話。如宋文帝明日欲殺某人，晚間更與他說話，不能得他去。其間有入朝去從人即分散去，到晚他方出。到唐，尚有坐說話底意思。而今宰相終年立地，不曾得一日坐，人主或終日不曾得見面。壽皇求治之初，中間學士固是直宿，又分講官亦直宿，又令從官亦得入賜坐，從容講論。而今未論朝廷，如古人州郡之間，亦自如此。如羅池碑雲，柳子厚與牙將歐陽翼共飲。法帖中有顏真卿與蔡明遠帖，都書名。牙將即是客將，蔡明遠亦是衙前、他卻與之情意如此。而今州郡與小官也不如此了。」夔孫
問：「看禮中說婦人吉拜，雖君賜肅拜，此則古人女子拜亦伏地也。」曰：「古有女子伏拜者。乃太祖問范質之姪杲：『古者女子拜如何？』他遂舉古樂府雲『長跪問故夫』，以為古婦女皆伏拜，自則天欲為自尊之計，始不用伏拜。今看來此說不然。樂府只說『長跪問故夫』，不曾說伏拜。古人坐也是跪，一處云：『直身長跪。』若拜時，亦只低手祗揖，便是肅拜。故禮肅拜注云：『肅，俯手也。』蓋婦人首飾盛多，如『副笄六珈』之類，自難以俯伏地上。古人所以有父母拜其子，舅姑答婦拜者，蓋古坐時只跪坐在地，拜時亦容易；又不曾相對，拜各有向，當答拜亦然。大祝九拜：稽首拜，頭至地；頓首拜，頭叩地；空首拜，頭至手，所謂『拜手』也；振動，戰栗變動之拜；吉拜，拜而後稽顙；凶拜，稽顙而後拜也；奇拜一拜；褒拜再拜，『褒』，讀為『報』；肅拜，『但俯下手，今時抬』，傳雲『介者不拜』，『敢肅使者』，是也。」賀孫
問：「古者婦人以肅拜為正，何謂『肅拜』？」曰：「兩膝齊跪，手至地，而頭不下，為肅拜。拜手亦然。為喪主，則頭亦至地，不肅拜。南北朝有樂府詩說婦人云：『伸腰再拜跪，問客今安否。』伸腰，亦是頭不下也。周宣帝令命婦朝見皆跪伏朝見，如男子之儀。但不知婦人膝不跪地而變為今之拜者，起於何時。此等小小禮文，皆無所稽考。程泰之以為始於武后，亦非也。古者男子拜，亦兩膝齊屈，如今之道士拜。杜子春注周禮奇拜，以為先屈一膝，如今之雅拜。漢人雅拜，即今之拜是也。」淳
婦人有肅拜、拜手、稽顙。〈肅拜者，兩膝跪地，歛手放低；拜手者，膝亦跪，而手至地也；稽顙，頭至地也。為夫與長子喪，亦如之。燾〉
拜親時須合坐受，叔伯母亦合坐受，兄只立受。嫂叔同一家，不可不拜，亦須對拜。夫婦對拜。揚
團拜須打圈拜。若分行相對，則有拜不著處。廣
今人契拜父母兄弟，極害義理。揚
古人跪坐，立乘。〈方子。以下坐〉
問：「盤坐，於理有害否？」曰：「古人席地亦只是盤坐，又有跪坐者。〈宇錄云：「古人亦只跪坐，未有盤坐。」〉君前臣跪，父前子跪，兩膝頭屈前著地，觀畫圖可見。古人密處未見得，其疏即是如此。〈宇錄云：「古人樽節處，自如此密。」〉管寧坐一木榻，積五十年未嘗箕股，其榻上當膝處皆穿。今人有椅子，若對賓客時，合當垂足坐；若獨居時，垂足坐難久，盤坐亦何害？」〈淳。寓錄少異〉
族長至己之家，必以族長坐主位，無親疏皆然。北人以姑夫之類，外姓之人亦坐主位，無此義。揚
燕居父子同坐亦得，惟對客不得。揚
古人屋黃作「室」。無廊廡。三公露立於槐下，九卿露立於棘下。當其朝會，有雨則止。曾子問：「諸侯見天子，入門而雨霑服失容，則廢。」〈淳。義剛錄略。以下朝廷之儀。〉
因論朝禮，云：「如周禮所說古之朝禮，君臣皆立。至漢時所謂『皇帝見丞相起』，尚有此禮，不知後來如何廢了。然所謂『朝不坐』，又也有坐底。」燾
三代之君見大臣多立，乘車亦立。漢初猶立見大臣，如贊者云：「天子為丞相起！」後世君太尊，臣太卑。德明
古者天子見群臣有禮：先特揖三公，次揖九卿，又次揖左右，然後泛揖百官，所謂「天揖同姓」之類，有許多等級。義剛
因問：「欲使士人為宰相吏，升降揖遜不佳否？」曰：「古人皆有此禮，本朝廢之。」又問：「古人何故受拜？」曰：「不然。孔子須拜衛靈公魯哀公。舊制，宰相在堂上，御史中丞為班首，與對拜於階下。又聖節日，百官盡揖宰相於何處。」揚
「古時隔品則拜，謂如八品見六品，六品見四品，則拜。宰相禮絕百僚，則皆拜之。若存得此等舊禮，亦好，卻有等殺。今著公令：從事郎以下，庭參不拜，則以上者不庭參可知。豈有京朝官復降階之禮！今朝士見宰相，只是客禮；見監司、郡守，如何卻降階？」問：「若客司揖請降階，則如何？」曰：「平立不降可也。同官雖皆降階，吾獨不降，可也。」〈是時將赴莆田，問此。先生又云：「古者庭參官令錄以下，往往皆拜，惟職官不拜，所以著令如此。」德明〉
子晦將赴莆陽，請於先生：「今屬邑見郡守，不問官序，例階墀，如何？」曰：「若欲自行其志，勿從俗可也。」因云：「今多相尚如此。以此去事人，固是無見識。且是為官長者安受而不疑，更是怪。」坐客云：「趙丞相帥某處，經過某處，而屬邑宰及同僚皆於船頭迎望拜接，後卻指揮不要此般禮數。這般所在，須先戒飭客將。」或云：「今人見宰相，欲有所言，未及出口，已為客將按住云：『相公尊重！』至有要取覆，而客將抗聲雲『不得取覆』者。」先生曰：「若是有此等，無奈何，須叱之，可也。」賀孫
開元禮有刺史弔吏民之禮，略如古者國君弔臣禮。本朝刪去此條。方子
問：「左右必竟孰為尊？」曰：「漢初右丞相居左丞相之上，史中有言曰『朝廷無出其右者』，則是右為尊也。到後來又卻以左為尊。而老子有曰：『上將軍處右，而偏將軍處左。』喪事尚左、兵兇器也，故以喪禮處之。如此，則吉事尚右矣。漢初豈習於戰國與暴秦之所為乎！」〈廣。以下雜論〉
古父子異宮。宮如今人四合屋，雖各一處，然四面共牆圍。揚
古謂之「宮」，只是牆。蓋古人無今廊屋。燾
因論戟：「古人戰爭出入部從用之，今只置之於門。唐時私家得用戟，如官幾品得幾戟。」燾
今之表啟是下諛其上，今之制誥是君諛其臣。道夫
今之書簡使上覆，以為重於啟也。然用「啟」字則有義理，用「覆」字卻無義理。啟，乃開啟之「啟」。「覆」為審覆之「覆」，如「三覆奏」，謂已有指揮，更為再三審覆之也。廣
問：「今人書簡未嘗拜而言拜，未嘗瞻仰而言瞻仰，如何？」曰：「『瞻仰』字去之無害。但『拜』字承用之久，若遽除去，恐不免譏罵。前輩只雲『某啟』，啟是開白之義。法帖中有『頓首』，韓文中有『再拜』，其來已久。」問：「啟，又訓跪。如秦王問范睢，有『跽而請之』。」曰：「古人席地而坐，有問於人，則略起身時，其膝至地，或謂之跪。若婦人之拜，在古亦跪。古樂府雲『伸腰拜手跪』，則婦人當跪而拜，但首不至地耳。不知婦人之不跪，起於何代。或謂唐武后時方如此，亦未可知。周天元令命婦為男子之拜以稱賀。及天元薨，遂改其制。想史官書之，以表其異。則古者婦人之拜，其首不至地，可知也。然則婦人之拜，當以深拜，頗合於古。」人傑
有士大夫來謁，各以坐次推遜不已。先生曰：「吾人年至五十後，莫論官、休。」自修
大抵前輩禮數極周詳鄭重，不若今人之苟簡。以今人律之先王之禮，則今人為山鹿野麋矣！然某尚及見前輩禮數之周，今又益薄矣。僩
