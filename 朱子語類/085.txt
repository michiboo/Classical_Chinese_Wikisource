
河間獻王得古禮五十六篇，想必有可觀。但當時君臣間有所不曉，遂至無傳。故先儒謂聖經不亡於秦火，而壞於漢儒，其說亦好。溫公論景帝太子既亡，當時若立獻王為嗣，則漢之禮樂制度必有可觀。又「致堂謂：『武帝若使董仲舒為相，汲黯為御史大夫，則漢治必盛。』某嘗謂：『若如此差除，那裏得來！』」廣
先王之禮，今存者無幾。漢初自有文字，都無人收拾。河間獻王既得雅樂，又有禮書五十六篇，惜乎不見於後世！是當時儒者專門名家，自一經之外，都不暇講，況在上又無典禮樂之主。故胡氏說道，使河間獻王為君，董仲舒為相，汲黯為御史，則漢之禮樂必興。這三箇差除，豈不甚盛！賀孫
今儀禮多是士禮，天子諸侯喪祭之禮皆不存，其中不過有些小朝聘燕饗之禮。自漢以來，凡天子之禮，皆是將士禮來增加為之。河間獻王所得禮五十六篇，卻有天子、諸侯之禮，故班固謂「愈於推士禮以為天子、諸侯之禮者」。班固作漢書時，此禮猶在，不知何代何年失了。可惜！可惜！〈廣。賀孫錄略〉
禮書如儀禮，尚完備如他書。儒用
儀禮，不是古人預作一書如此。初間只以義起，漸漸相襲，行得好，只管巧，至於情文極細密，極周經處。聖人見此意思好，故錄成書。只看古人君臣之際，如公前日所畫圖子，君臨臣喪，坐撫當心要絰而踴。今日之事，至於死生之際，恝然不相關，不啻如路人！所謂君臣之恩義安在！祖宗時，於舊執政喪亦親臨。渡江以來，一向廢此。只秦檜之死，高宗臨之，後來不復舉。如陳福公，壽皇眷之如此隆至，其死亦不親臨。祖宗凡大臣死，遠地不及臨者，必遣郎官往弔。壽皇凡百提掇得意思，這般處卻恁地不覺。今日便一向廢卻。賀孫
禮有經，有變。經者，常也；變者，常之變也。先儒以曲禮為變禮，看來全以為變禮，亦不可。蓋曲者，委曲之義，故以曲禮為變禮。然「毋不敬，安定辭，安民哉」！此三句，豈可謂之變禮？先儒以儀禮為經禮。然儀禮中亦自有變，變禮中又自有經，不可一律看也。禮記，聖人說禮及學者問答處，多是說禮之變。上古禮書極多，如河間獻王收拾得五十六篇，後來藏在秘府，鄭玄輩尚及見之。今註疏中有引援處，後來遂失不傳，可惜！可惜！儀禮古亦多有，今所餘十七篇，但多士禮耳。僩
「儀禮是經，禮記是解儀禮。如儀禮有冠禮，禮記便有冠義；儀禮有昏禮，禮記便有昏義；以至燕、射之類，莫不皆然。只是儀禮有士相見禮，禮記卻無士相見義。後來劉原父補成一篇。」文蔚問：「補得如何？」曰：「他亦學禮記下言語，只是解他儀禮。」文蔚
魯共王壞孔子宅，得古文儀禮五十六篇，其中十七篇與高堂生所傳十七篇同。鄭康成注此十七篇，多舉古文作某，則是他當時亦見此壁中之書。不知如何只解此十七篇，而三十九篇不解，竟無傳焉！義剛
儀禮疏說得不甚分明。溫公禮有疏漏處，高氏送終禮勝得溫公禮。義剛
劉原父補亡記，如士相見義公食大夫義儘好。蓋偏會學人文字，如今人善為百家書者。又如學古樂府，皆好。意林是專學公羊，亦似公羊。其他所自為文章如雜著等，卻不甚佳。人傑
永嘉張忠甫所校儀禮甚仔細，然卻於目錄中冠禮玄端處便錯了。但此本較他本為最勝。賀孫
陳振叔亦儘得。其說儀禮云：「此乃是儀，更須有禮書。儀禮只載行禮之威儀，所謂『威儀三千』是也。禮書如雲『天子七廟，諸侯五，大夫三，士二』之類，是說大經處。這是禮，須自有箇文字。」賀孫
問：「士冠禮『筮於廟門』，其禮甚詳。而昏禮止云：『將加諸卜。』『占曰吉。』既無筮，而卜禮略，何也？」曰：「恐卜筮通言之。」又問：「禮家之意，莫是冠禮既詳其筮，則於昏禮不必更詳，且從省文之義如何？」曰：「亦恐如此。然儀禮中亦自有不備處，如父母戒女，止有其辭，而不言於某處之類。」人傑
問「宿賓」。曰：「是戒肅賓也。是隔宿戒之。」燾
古朝服用布，祭則用絲。詩絲衣：「繹賓屍也。」「皮弁素積」，皮弁，以白鹿皮為之；素積，白布為裙。泳
問：「士冠禮有所謂『始加』、『再加』、『三加』，如何？」曰：「所謂『三加彌尊』，只是三次加：初是緇布冠，以粗布為之；次皮弁，次爵弁，諸家皆作畫爵，看來亦只是皮弁模樣，皆以白皮為之。緇布冠古來有之，初是緇布冠，齊則緇之。次皮弁者，只是朝服；爵弁，士之祭服。周禮，爵弁居五冕之下。」又問：「『致美乎黻冕』，注言：『皆祭服也。』黻冕恐不全是祭服否？」曰：「祭服謂之『黻冕』，朝服謂之『?』，如詩『鞞琫有珌』，內則『端鞞紳』，皆是。」問：「士冠禮『一加』、『再加』，言『吉月』、『令月』；至『三加』，言『以歲之正』，不知是同時否？」曰：「只是一時節行此文，自如此說。加緇布冠，少頃又更加皮弁，少頃又更加爵弁，然後成禮。如溫公冠禮亦倣此：初裹巾，次帽，次機頭。」又問：「黻冕，黻，蔽膝也，以韋為之。舜之畫衣裳，有黼黻絺繡，不知又如何畫於服上？」曰：「亦有不可曉。黻在裳之前，亦畫黻於其上。」宇
陳仲蔚問冠儀。曰：「凡婦人見男子，每先一拜；男拜，則又答拜；再拜亦然。若子冠，則見母亦如之，重成人也。尋常則不如此。但古人無受拜禮，雖兄亦答拜，君亦然。但諸侯見君，則兩拜還一拜。」義剛
冠者見母與兄弟，而母與兄弟皆先拜，此一節亦差異。昏禮亦然。婦始見舅姑，舅姑亦拜。義剛
士冠禮：「始冠緇布冠，冠而弊之。」弊是不用也。義剛
儀禮昏禮：「下達用鴈。」注謂「在下之人，達二家之好而用鴈」，非也。此只是公卿大夫下達庶人，皆用鴈。後得陸農師解，亦如此說。陸解多杜撰，亦煞有好處，但簡略難看。陳祥道禮書考得亦穩。〈淳。義剛錄云：「擇之云：『自通典後，無人理會禮。本朝但有陳祥道陸佃略理會來。』曰：『陳祥道理會得也穩，陸農師也有好處，但杜撰處多，如儀禮』云云。」〉
問：「昏禮用鴈，『婿執鴈』，或謂取其不再偶，或謂取其順陰陽往來之義。」曰：「士昏禮謂之『攝盛』，蓋以士而服大夫之服，〈爵弁。〉乘大夫之車，〈墨車。〉則當執大夫之贄。前說恐傅會。」又曰：「重其禮而盛其服。」〈賜〉
或問：「禮經，婦三月而後廟見，與左氏不同。」曰：「左氏說禮處，多與禮經不同，恐是當時俗禮，非必合於禮經。」又問：「既為婦，便當廟見，必三月之久，何邪？」曰：「三月而後事定。三月以前，恐更有可去等事；至三月不可去，則為婦定矣，故必待三月而後廟見。」或曰：「未廟見而死，則以妾禮葬之。」曰：「歸葬於婦氏之黨。」文蔚
鄉飲酒云：「笙入，樂南陔白華華黍。」想是笙入吹此詩，而樂亦奏此詩。樂，便是眾樂皆奏之也。
問聘禮所言「君行一，臣行二」之義。曰：「君行步闊而遲，臣行步狹而疾，故君行一步，而臣行兩步，蓋不敢同君之行而踐其跡也。國語齊君晏子行，子貢怪之，問孔子君臣交際之禮一段，說得甚分曉。」僩
公食大夫禮，乃是專饗大夫。為主人者時出勸賓，賓辭而獨饗。人傑
天子常服皮弁。惟諸侯來朝見於廟中，服冕服，用鬱鬯之酒灌神。人傑
覲，是正君臣之禮，較嚴。天子當依而立，不下堂而見諸侯。朝，是講賓主之儀，天子當寧而立，在路寢門之外，相與揖遜而入。義剛
今人齊衰用布太細，又大功、小功皆用薴布，恐皆非禮。大功須用市中所賣火麻布稍細者，或熟麻布亦可。小功須用虔布之屬，古者布帛精粗，皆有升數，所以說「布帛精粗不中度，不鬻於市」。今更無此制，聽民之所為。所以倉卒難得中度者，只得買來自以意擇製之爾。僩
喪服葛布極粗，非若今之細也。僩
「緦十五升，抽其半」者，是一簆只用一經。如今廣中有一種疏布，又如單經黃草布，皆只一經也。然小功十二升，則其縷反多於緦矣，又不知是如何。閎祖
問：「溫公儀，首絰綴於冠，而儀禮疏說別材而不相綴。」曰：「綴也得，不綴也得，無緊要。」淳
堯卿問絰帶之制。曰：「首絰大一搤，只是拇指與第二指一圍。腰絰較小，絞帶又小於腰絰。腰絰象大帶，兩頭長垂下。絞帶象革帶，一頭有扣子，以一頭串於中而束之。總，如今之髻巾。括髮，是束髮為髻。」安卿問：「鄭氏儀禮注及疏，以男子括髮與免，及婦人髽，皆雲『如著幓頭然』。所謂幓頭，何也？」曰：「幓頭只如今之掠頭編子，自項而前交於額上，卻繞髻也。『免』，或讀如字，謂去冠。」又問婦人首絰之制。曰：「亦只是大麻索作一環耳。」〈「幓」音驂。義剛〉
或問服制。曰：「儀禮事事都載在裏面，其間曲折難行處，他都有箇措置得恰好。」因舉一項：「父卒，繼母嫁，後為之服報。傳曰：『何以期也？貴終也。』」「嘗為母子，貴終其恩，此為繼母服之義。」賀孫
沈存中說，喪服中，曾祖齊衰服，曾祖以上皆謂之曾祖，恐是如此。如此，則皆合有齊衰三月服。看來高祖死，豈有不為服之理！須合行齊衰三月也。伊川頃言祖父母喪，須是不赴舉，後來不曾行。法令雖無明文，看來為士者為祖父母期服內，不當赴舉。僩
沈存中雲，高祖齊衰三月，不特四世祖為然，自四世以上，凡建事，皆當服衰麻三月，高祖蓋通稱耳。閎祖
問：「某人不肯丁所生母憂。」曰：「禮為所生父母齊衰杖期，律文許申心喪。若所生父再娶，亦當從律，某人是也。」又問：「若所生父與所繼父俱再娶，當持六喪乎？」曰：「固是。」又問先儒爭濮議事。曰：「此只是理會稱親。當時蓋有引戾園事，欲稱『皇考』者。」又問：「稱『皇考』是否？」曰：「不是。然近世儒者亦有多言合稱『皇考』者。」人傑
「儀禮『稽顙』條內，注說：『國君有疾，不能為祖父母、曾祖父母服，則世子斬。』又曰：『君喪皆斬。』說已分明。天子無期喪。凡有服，則必斬三年。」淳
因言，孫為人君，為祖承重。頃在朝，檢此條不見。後歸家檢儀禮疏，說得甚詳，正與今日之事一般。乃知書多看不辦。舊來有明經科，便有人去讀這般書，註疏都讀過。自王介甫新經出，廢明經學究科，人更不讀書。卒有禮文之變，更無人曉得，為害不細！如今秀才，和那本經也有不看底。朝廷更要將經義、賦、論、策頒行印下教人在。僩
無大功尊。父母本是期，加成三年。祖父母、世父母、叔父母，本是大功，加成期。其曾祖父母小功，及從祖、伯父母、叔父母小功者，乃正服之不加者耳。閎祖
母之姊妹服反重於母之兄弟，緣於兄弟既嫁則降服，而於姊妹之服則未嘗降。故為子者於舅服緦，於姨母服小功也。賀孫
舅於甥之妻有服，甥之妻於夫之舅卻無服，也可疑。恐是舅則從父身上推將來，故廣；甥之妻則從父身上推將來，故狹。義剛
「禮，妻之父曰舅，『謂我舅者，吾謂之甥』。古禮『甥』字用處極多，如婿謂之『甥』，姑之子亦曰『甥』。」或問：「『姪』字，本非兄弟之子所當稱？」曰：「然。伊川嘗言之。胡文定家子弟稱『猶子』，禮『兄弟之子，猶子也』，亦不成稱呼。嘗見文定家將伊川語錄凡家書說『姪』處，皆作『猶子』，私嘗怪之。後見他本只作『姪』字，乃知『猶子』字文定所改，以伊川嘗非之故也。殊不知伊川雖非之，然未有一字替得，亦且只得從俗。若改為『猶子』，豈不駭俗！據禮，兄弟之子當稱『從子』為是。自曾祖而下三代稱『從子』，自高祖四世而上稱『族子』。」僩
始封之君不臣其兄弟，封君之子不臣其諸父，不忘其舊也。公謹
喪服，五服皆用?。朋友麻，是加麻於弔服之上。麻，謂絰也。閎祖
問：「『改葬緦』，鄭玄以為終緦之月數而除服，王肅以為葬畢便除，如何？」曰：「如今不可考。禮宜從厚，當如鄭氏。」問：「王肅以為既虞而除之。若是改葬，神已在廟久矣，何得虞乎？」曰：「便是如此，而今都不可考。看來也須當反哭於廟。」問：「鄭氏以為只是有三年服者，改葬服緦三月；非三年服者，弔服加麻，葬畢除之否？」曰：「然。子思曰：『禮，父母改葬，緦而除。』則非父母不服緦也。」賀孫
問：「朝祖時有遷祖奠，恐在祖廟之前。祖無奠而亡者難獨享否？」曰：「不須如此理會。禮說有奠處便是合有奠，無奠處便合無奠，更何用疑？其他可疑處卻多。如溫公疑斬、齊古制，而功、緦又卻不古制，是何說也？古者五服皆用麻，但有等差，皆有冠絰，但功、緦之絰小耳。今人吉服不古而凶服古，亦無謂也。今俗喪服之制，下用橫布作欄，惟斬衰用不得。」〈淳。義剛同〉
儀禮：「日用丁巳。」按注家說，則當作「丁、己」，蓋十干中柔日也。雉
儀禮饋食之詞曰：「適爾皇祖伯某父。」伯，伯仲叔季也；某，字也；父，美稱，助辭也。振
