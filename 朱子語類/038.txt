
鄉黨記聖人動容周旋，無不中禮。泳
如鄉黨說聖人容色處，是以有事觀聖人；如言『燕居申申、夭夭』，是以無事時觀聖人。學者於此，又知得聖人無時無處而不然。燾
鄉黨一篇，自「天命之謂性」至「道不可須臾離也」，皆在裏面。許多道理，皆自聖人身上迸出來。惟聖人做得甚分曉，故門人見之熟，是以紀之詳也。
問：「看論語，及鄉黨之半。」曰：「覺公看得淺，未甚切己。終了鄉黨篇，更須從頭溫一過。許多說話，盡在集注中。」賀孫
問賀孫：「讀鄉黨已終，覺得意思如何？」曰：「見得段段都是道理合著如此，不如此定不得。纔有些子不如此，心下便不安。」曰：「聖賢一句是一箇道理，要得教人識著，都是要人收拾已放之心。所謂『學問之道無他，求其放心而已』，非是學問只在求放心，非把求放心為學問工夫，乃是學問皆所以求放心。如『詩三百，一言以蔽之，曰「思無邪」』，大要皆欲使人『思無邪』而已。」賀孫
第一節鄉黨、宗廟、朝廷言貌不同。
看鄉黨篇，須以心體之。「孔子於鄉黨，恂恂如也，似不能言者。」如何是「似不能言者」？「宗廟、朝廷，便便言，唯謹。」如何是「便便言唯謹」？「朝，與下大夫言，侃侃如也；與上大夫言，誾誾如也。」如何是「侃侃」？如何是「誾誾」？義剛錄云：「看鄉黨一篇，須是想像他恂恂是如何，誾誾是如何，不可一滾看。」
問：「先生解『侃侃、誾誾』四字，不與古注同。古注以侃侃為和樂，誾誾為中正。」曰：「『衎』字乃訓和樂，與此『侃』字不同。說文以侃為剛直。後漢書中亦云『侃然正色』。誾誾是『和說而諍』，此意思甚好。和說則不失事上之恭，諍則又不失自家義理之正。」廣
或問鄉黨如恂恂侃侃之類。曰：「如此類，解說則甚易。須是以心體之，真自見箇氣象始得。」士毅
問：「『孔子於鄉黨，恂恂如也，似不能言者。』或有大是非利害，似不可不說。所謂『似不能言者』，恐但當以卑遜為主，所以說『似不能言』。」曰：「不是全不說。但較之宗廟、朝廷，為不敢多說耳。」問：「『其在宗廟、朝廷』，集注云：『宗廟，禮法之所在。』在宗廟則『每事問』，固是禮法之所在，不知聖人還已知之而猶問，還以其名物制度之非古而因訂之？」曰：「便是這處，某嘗道是孔子初仕時如此。若初來問一番了，後番番來，番番問，恐不如此。『孰謂鄹人之子知禮乎？』呼曰『鄹人之子』，是與孔子父相識者有此語，多應是孔子初年。」賀孫
第二節在朝廷事上、接下不同。
亞夫問「朝，與下大夫言，侃侃如也；與上大夫言，誾誾如也」。曰：「侃侃，是剛直貌。以其位不甚尊，故吾之言可得而直遂。至於上大夫之前，則雖有所諍，必須有含蓄不盡底意思，不如侃侃之發露得盡也。『閔子侍側』一章，義亦如此。」時舉
問：「注云：『侃侃，剛直。』『誾誾』，是『和悅而諍』。不知諍意思如何？」曰：「說道和悅，終不成一向放倒了。到合辨別處，也須辨別，始得。內不失其事上之禮，而外不至於曲從。如古人用這般字，不是只說字義，須是想像這意思是如此。如『恂恂』，皆是有此意思，方下此字。如史記云：『魯道之衰，洙泗之間齗齗如也。』「齗」、「誾」，字同。這正見『和悅而諍』底意思。當道化盛時，斑白者不提挈，不負戴於道路，少壯者代其事。到周衰，少壯者尚欲執其任，而老者自不肯安，爭欲自提挈，自負戴，此正是『和悅而諍』。」賀孫
「『誾誾』，說文云：『和悅而諍。』看得字義是一難底字，緣有爭義。漢志『洙泗之間齗齗』，義一同兩齒相斷。」泳
漢書，諸尚書爭一件事，其中有云：「誾誾侃侃，得禮之容。緘默邪心，非朝廷福。」泳
第三節為君擯相。
問「賓不顧矣」。曰：「古者賓退，主人送出門外，設兩拜，賓更不顧而去。國君於列國之卿大夫亦如此。」燾
問：「『君召使擯』，擯如其命數之半。如上公九命，則擯者五人，以次傳命。」曰：「古者擯介之儀甚煩。如九命擯五人，介則如命數，是九人。賓主相見，自擯以下列兩行，行末相近。如主人說一句，主人之擯傳許多擯者訖，又交過末介傳中介，直至賓之上介，方聞之賓。」賀孫
古者相見之禮，主人有擯，賓有介。賓傳命於上介，上介傳之次介，次介傳之末介，末介傳之末擯，末擯傳之次擯，次擯傳之上擯，上擯傳之主人，然後賓主方相見。又曰：「看來古人大故淳樸。人君出命不甚會說話，所以著人代他說話。」燾
植舉注云：「『揖左人，則左其手；揖右人，則右其手。』揖左人，傳命出也；揖右人，傳命入也。」曰：「然。」植
集注引晁氏說，謂孔子無使擯執圭之事。正淳曰：「定公十年夾谷之會，孔子相，恐即擯相之相。」曰：「相自是相，擯自是擯。相是相其禮儀。擯是傳道言語，故擯用命數之半，以次傳說。」必大。今集注無
第四節在朝之容。
「立不中門，行不履閾。」注云「棖闑之間，由闑右，不踐閾」，只是自外入。右邊門中，乃君出入之所。闑，如一木拄門，如今人多用石墩當兩門中。臣傍闑右邊出入。此「右」字，自內出而言。賀孫
棖，如今羇頭相似。闑，當中礙門者，今城門有之。古人常揜左扉。人君多出在門外見人，所以當棖闑之間為君位。泳
問：「『立不中門。』或問謂『門之左右扉各有中』，其制可考否？」曰：「門之中有闑，扉之兩旁有棖。棖、闑之間，即中。古人常闔左扉，所謂中門者，謂右扉之中也。」必大
蕭問：「『過位，色勃如也。』『位，謂門屏之間，人君寧立之處。』」曰：「古今之制不同，今之朝儀，用秦制也。古者朝會，君臣皆立，故史記謂『秦王一旦捐賓客，而不立朝』。君立於門屏之間。屏者，乃門間蕭牆也。今殿門亦設之。三公九卿以下，設位於廷中，故謂之『三槐、九棘』者，廷中有樹處，公卿位當其下也。」雉
「過位。」注云：「君之虛位，謂門屏之間。」曰：「如今人廳門之內，屏門之外，似周禮所謂『外朝』也。」植
問「復其位，踧踖如也」。曰：「此是到末梢又結算則箇。若眾人到末梢，便撒了。聖人則始乎敬，終乎敬，故到末梢，又整頓則箇。」燾
第五節為君聘。
「上如揖，下如授」，舊說亦好。但此方說升堂時，其容如此。既升堂納圭於君前，即不復執之以下，故說做下堂不得，所以只用平衡之說言之。上下，謂執圭之高低也。必大
「執圭，上如揖，下如授。」前輩多作上階之「上」，下階之「下」。其實既下則已不用笏，往往授介者。只是高不過於揖，故如揖；下不低於授，故如授。賀孫
「享禮有容色。」曰：「聘但以圭。至享，則更用圭璧、庭實。」植
問聘享之禮。曰：「正行聘禮畢，而後行享禮。聘，是以命圭通信。少間，仍舊退還命圭。享，是獻其圭璧琮璜，非命圭也。幣皮輿馬之類，皆拜跪以獻，退而又以物獻其夫人，凡三四次方畢。所獻之物皆受，但少間別有物回之。」又問庭實。曰：「皮幣輿馬，皆陳之於庭實。私覿，是所遣之大夫，既以君命行聘享之禮畢，卻行私禮參見他國之君也。」燾
「『饗禮有容色』，儀禮謂『發氣滿容』，何故如此？」曰：「聘是初見時，故其意極於恭肅。既聘而享，則用圭璧以通信，有庭實以將其意，比聘時漸紓也。」聘禮篇。廣
「私覿愉愉。」曰：「聘者享禮，乃其君之信。私覿，則聘使亦有私禮物，與所聘之國君及其大臣。」植
第六節衣服之制。
「君子不以紺緅飾，紅紫不以為褻服。」今反以紅紫為朝服。賀孫
紺是而今深底鴉青色。義剛
「紺深青揚赤色。」揚，浮也。植
問：「『緅以飾練服』，緅是絳色。練服是小祥後喪服，如何用絳色以為飾？」曰：「便是不可曉。此箇制度差異。絳是淺紅色；紺是青赤色，如今之閃青也。」廣
問：「紅紫『且近於婦人女子之服』。不知古之婦人女子亦多以紅紫為服否？」曰：「此亦不可知，但據先儒如此說耳。」廣
蒨纁絳朱，此紅之染數，一入為蒨，再入為纁，三入為絳，四入為朱。子蒙
「當暑袗絺綌，必表而出之」，與「蒙彼縐絺」，有兩說。泳
「裘，乃純用獸皮，而加裏衣，如今之貂裘。」或問狐白裘。曰：「是集眾狐為之。」植
第七節謹齋事。
「明衣」即是箇布衫。「長一身有半」，欲蔽足爾。又曰：「即浴衣也。見玉藻注。」植
問：「『「變食」，謂不飲酒，不茹葷。』而今之致齋者有酒，何也？」曰：「飲酒非也。但禮中亦有『飲不至醉』之說。」廣
問「齋必變食」。曰：「葷，是不食五辛。」㽦
第八節飲食之制。
一言一語，一動一作，一坐一立，一飲一食，都有是非。是底便是天理，非底便是人慾。如孔子「失飪不食，不時不食，割不正不食，不多食」，無非天理。如口腹之人，不時也食，不正也食，失飪也食，便都是人慾，便都是逆天理。如只喫得許多物事，如不當喫，纔去貪喫不住，都是逆天理。看道理只管進，只管細，便好。只管見上面，只管有一重，方好。如一物相似，剝一重，又剝一重；又有一重，又剝一重；剝到四五重，剝得許多皮殼都盡，方見真實底。今人不是不理會道理，只是不肯子細，只守著自底便了，是是非非，一向都沒分別。如詖淫邪遁之辭，也不消得辨；便說道是他自陷，自蔽，自如此，且恁地和同過，也不妨。賀孫
問：「『割不正不食』，與『席不正不坐』，此是聖人之心純正，故日用間纔有不正處，便與心不相合，心亦不安。」曰：「聖人之心，無毫釐之差。謂如事當恁地做時，便硬要恁地做。且如『不得其醬不食』，這一物合用醬而不得其醬，聖人寧可不喫，蓋皆欲得其當然之則故也。」又問：「注云：『精，鑿也。』」曰：『是插教那米白著。』燾
「不得其醬不食。」「其」字正緊要。「其醬」，如「魚膾芥醬」之類。閎祖
「不得其醬」，如今所謂醬。如禮記內則中有數般醬，隨所用而不同。植
「肉雖多，不使勝食氣。」非特肉也，凡蔬果之類，皆不可勝食氣。泳
第十節居鄉。
問：「『鄉人儺，朝服而立於阼階。』集注云：『庶其依己而安。』或雲，存室神，蓋五祀之屬。子孫之精神，即祖考之精神，故祖考之精神依於己。若門、行、戶、灶之屬，吾身朝夕之所出處，則鬼神亦必依己而存。」曰：「然。一家之主，則一家之鬼神屬焉；諸侯守一國，則一國鬼神屬焉；天子有天下，則天下鬼神屬焉。看來為天子者，這一箇神明是多少大，如何有些子差忒得！若縱欲無度，天上許多星辰，地下許多山川，如何不變怪！」蔡云：「子陵足加帝腹，便見客星侵帝座。」曰：「『殷之未喪師，克配上帝。』紂未做不好時，便與天相配，是甚細事！」賀孫
第十一節與人交之誠意。
蘇實問「問人於他邦，再拜而送之」。曰：「古人重此禮，遣使者問人於他邦，則主人拜而送之，從背脊後拜。」潘子善因言：「浙中若納婦嫁娶盛禮時，遣人入傳語婚姻之家，亦拜送之。至反命，則不拜也。」植
問：「『康子饋藥，拜而受之。』看此一事，見聖人應接之間，義理發見，極其周密。」曰：「這般所在，卻是龜山看得子細，云：『大夫有賜，拜而受之，禮也；未達不敢嘗，所以慎疾；必告之，直也。直而有禮，故其直不絞。』龜山為人粘泥，故說之較密。」賀孫
第十二節事君之禮。
「君祭先飯」。尋常則主人延客祭，如世俗出生之類。今侍食於君，君祭則臣先自喫飯，若為君嘗食然，不敢當客禮也。膳人取那飲食來，請君祭。泳
問：「『疾，君視之』，方東首。常時首當在那邊？禮記自雲寢常當東首矣。平時亦欲受生氣，恐不獨於疾時為然。」曰：「常時多東首，亦有隨意臥時節。如記云：『請席何向，請衽何趾。』這見得有隨意向時節。然多是東首，故玉藻雲『居常當戶，寢常東首』也。常寢於北牖下，君問疾，則移南牖下。」賀孫
問病者居北牖之義。曰：「是就北牖下安床睡。因君來，故遷之南牖下，使以南面視己耳。」義剛
第十三節交朋友之義。
問：「『朋友死，無所歸，曰：「於我殯。」朋友之饋，非祭肉不拜。』朋友之義，固當如此。後世同志者少，而汎然交處者多，只得隨其淺深厚薄，度吾力量為之，寧可過厚，不可過薄。」曰：「朋友交遊固有淺深。若泛然之交，一一要周旋，也不可。於自家情分稍厚，自著如此。須是情文相稱，若汎汎施之，卻是曲意徇物。古人於這般所在自分明。如『交友稱其信也，執友稱其仁也』，自有許多樣。又如，於『師，吾哭諸寢；朋友，哭諸寢門之外；所知，哭於野』，恩義自有許多節。」賀孫
第十四節容貌之變。
問：「記云：『若有疾風、迅雷、甚雨，雖夜必興，衣服冠而坐。』看來不如此，定是不安。但有終日之雷，終夜之雨，如何得常如此？」曰：「固當常如此，但亦主於疾風、迅雷、甚雨。若平平底雷風雨，也不消如此。」問：「當應接之際，無相妨否？」曰：「有事也只得應。」賀孫
第十五節升車之容。
立之說「車中不內顧」一章。曰：「『立視五雋，式視馬尾。』蓋雋是車輪一轉之地，車輪高六尺，圍三徑一，則闊丈八，五轉則正為九丈矣。立視雖遠，亦不過此。」時舉
