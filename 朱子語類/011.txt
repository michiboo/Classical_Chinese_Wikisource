
人之為學固是欲得之於心，體之於身。但不讀書，則不知心之所得者何事。道夫
讀書窮理，當體之於身。凡平日所講貫窮究者，不知逐日常見得在心目間否。不然，則隨文逐義，趕?期限，不見悅處，恐終無益。
人常讀書，庶幾可以管攝此心，使之常存。橫渠有言：「書所以維持此心。一時放下，則一時德性有懈。其何可廢！」蓋卿
初學於敬不能無間斷，只是才覺間斷，便提起此心。只是覺處，便是接續。某要得人只就讀書上體認義理。日間常讀書，則此心不走作；或只去事物中羇，則此心易得汨沒。知得如此，便就讀書上體認義理，便可喚轉來。賀孫
本心陷溺之久，義理浸灌未透，且宜讀書窮理。常不間斷，則物慾之心自不能勝，而本心之義理自安且固矣。
須是存心與讀書為一事，方得。方子
人心不在軀殼裏，如何讀得聖人之書。只是杜撰鑿空說，元與他不相似。僩
讀書須將心貼在書冊上，逐句逐字，各有著落，方始好商量。大凡學者須是收拾此心，令專靜純一，日用動靜間都無馳走散亂，方始看得文字精審。如此，方是有本領。
今人看文字，多是以昏怠去看，所以不子細。故學者且於靜處收拾教意思在裏，然後虛心去看，則其義理未有不明者也。祖道
昔陳烈先生苦無記性。一日，讀孟子「學問之道無他，求其放心而已矣」，忽悟曰：「我心不曾收得，如何記得書！」遂閉門靜坐，不讀書百餘日，以收放心；卻去讀書，遂一覽無遺。僩
學者讀書，多緣心不在，故不見道理。聖賢言語本自分曉，只略略加意，自見得。若是專心，豈有不見！文蔚
心不定，故見理不得。今且要讀書，須先定其心，使之如止水，如明鏡。暗鏡如何照物！伯羽
立志不定，如何讀書？芝
讀書有箇法，只是刷刮淨了那心後去看。若不曉得，又且放下；待他意思好時，又將來看。而今卻說要虛心，心如何解虛得。而今正要將心在那上面。義剛
讀書，須是要身心都入在這一段裏面，更不問外面有何事，方見得一段道理出。如「博學而篤志，切問而近思」，如何卻說箇「仁在其中」？蓋自家能常常存得此心，莫教走作，則理自然在其中。今人卻一邊去看文字，一邊去思量外事，只是枉費了工夫。不如放下了文字，待打疊教意思靜了，卻去看。祖道
學者觀書多走作者，亦恐是根本上功夫未齊整，只是以紛擾雜亂心去看，不曾以湛然凝定心去看。不若先涵養本原，且將已熟底義理玩味，待其浹洽，然後去看書，便自知。只是如此。老蘇自述其學為文處有云：「取古人之文而讀之，始覺其出言用意與己大異。及其久也，讀之益精，胸中豁然以明，若人之言固當然者。」此是他於學文上功夫有見處，可取以喻今日讀書，其功夫亦合如此。又曰：「看得一兩段，卻且放心胸寬閑，不可貪多。」又曰：「陸子靜嘗有旁人讀書之說，亦可且如此。」
凡人看文字，初看時心尚要走作，道理尚見得未定，猶沒奈他何。到看得定時，方入規矩，又只是在印板上面說相似，都不活。不活，則受用不得。須是玩味反覆，到得熟後，方始會活，方始會動，方有得受用處。若只恁生記去，這道理便死了。時舉
不可終日思量文字，恐成硬將心去馳逐了。亦須空閑少頃，養精神，又來看。淳
讀書閑暇，且靜坐，教他心平氣定，見得道理漸次分曉。季札錄云：「庶幾心平氣和，可以思索義理。」這箇卻是一身總會處。且如看大學「在明明德」一句，須常常提醒在這裏。他日長進，亦只在這裏。人只是一箇心做本，須存得在這裏，識得他條理脈絡，自有貫通處。賜。季札錄云：「問：『伊川見人靜坐，如何便歎其善學？』曰：『這卻是一箇總要處。』」又云：「大學『在明明德』一句，當常常提撕。能如此，便有進步處。蓋其原自此發見。人只一心為本。存得此心，於事物方知有脈絡貫通處。」
大凡讀書，且要讀，不可只管思。口中讀，則心中閑，而義理自出。某之始學，亦如是爾，更無別法。節
學者讀書，須要斂身正坐，緩視微吟，虛心涵泳，切己省一作「體」。察。又云：「讀一句書，須體察這一句，我將來甚處用得。」又云：「文字是底固當看，不是底也當看；精底固當看，粗底也當看。」震
讀書須是虛心切己。虛心，方能得聖賢意；切己，則聖賢之言不為虛說。
看文字須是虛心。莫先立己意，少刻多錯了。又曰：「虛心切己。虛心則見道理明；切己，自然體認得出。」舉
聖人言語，皆天理自然，本坦易明白在那裏。只被人不虛心去看，只管外面捉摸。及看不得，便將自己身上一般意思說出，把做聖人意思。淳
聖賢言語，當虛心看，不可先自立說去撐拄，便喎斜了。不讀書者，固不足論；讀書者，病又如此。淳
凡看書，須虛心看，不要先立說。看一段有下落了，然後又看一段。須如人受詞訟，聽其說盡，然後方可決斷。泳
看前人文字，未得其意，便容易立說，殊害事。蓋既不得正理，又枉費心力。不若虛心靜看，即涵養、究索之功，一舉而兩得之也。時舉
大抵義理，須是且虛心隨他本文正意看。必大
讀書遇難處，且須虛心搜討意思。有時有思繹底事，卻去無思量處得。敬仲
問：「如先生所言，推求經義，將來到底還別有見處否？」曰：「若說如釋氏之言有他心通，則無也。但只見得合如此爾。」再問：「所說『尋求義理，仍須虛心觀之』，不知如何是虛心？」曰：「須退一步思量。」次日，又問退一步思量之旨。曰：「從來不曾如此做工夫，後亦是難說。今人觀書，先自立了意後方觀，盡率古人語言入做自家意思中來。如此，只是推廣得自家意思，如何見得古人意思！須得退步者，不要自作意思，只虛此心將古人語言放前面，看他意思倒殺向何處去。如此玩心，方可得古人意，有長進處。且如孟子說詩，要『以意逆志，是為得之』。逆者，等待之謂也。如前途等待一人，未來時且須耐心等待，將來自有來時候。他未來，其心急切，又要進前尋求，卻不是『以意逆志』，是以意捉志也。如此，只是牽率古人言語，入做自家意中來，終無進益。」大雅
某嘗見人云：「大凡心不公底人，讀書不得。」今看來，是如此。如解說聖經，一向都不有自家身己，全然虛心，只把他道理自看其是非。恁地看文字，猶更自有牽於舊習，失點檢處。全然把一己私意去看聖賢之書，如何看得出！賀孫
或問：「看文字為眾說雜亂，如何？」曰：「且要虛心，逐一說看去，看得一說，卻又看一說。看來看去，是非長短，皆自分明。譬如人慾知一箇人是好人，是惡人，且隨他去看。隨來隨去，見他言語動作，便自知他好惡。」又曰：「只要虛心。」又云：「濯去舊聞，以來新見。」
觀書，當平心以觀之。大抵看書不可穿鑿，看從分明處，不可尋從隱僻處去。聖賢之言，多是與人說話。若是嶢崎，卻教當時人如何曉。節
觀書，須靜著心，寬著意思，沈潛反覆，將久自會曉得去。儒用
放寬心，以他說看他說。以物觀物，無以己觀物。道夫
以書觀書，以物觀物，不可先立己見。
讀書，須要切己體驗。不可只作文字看，又不可助長。方
學者當以聖賢之言反求諸身，一一體察。須是曉然無疑，積日既久，當自有見。但恐用意不精，或貪多務廣，或得少為足，則無由明耳。祖道
讀書，不可只專就紙上求理義，須反來就自家身上以手自指。推究。秦漢以後無人說到此，亦只是一向去書冊上求，不就自家身上理會。自家見未到，聖人先說在那裏。自家只借他言語來就身上推究，始得。淳
今人讀書，多不就切己上體察，但於紙上看，文義上說得去便了。如此，濟得甚事！「何必讀書，然後為學？」子曰：「是故惡夫佞者！」古人亦須讀書始得。但古人讀書，將以求道。不然，讀作何用？今人不去這上理會道理，皆以涉獵該博為能，所以有道學、俗學之別。因提案上藥囊起，曰：「如合藥，便要治病，終不成合在此看。如此，於病何補！文字浩瀚，難看，亦難記。將已曉得底體在身上，卻是自家易曉易做底事。解經已是不得已，若只就註解上說，將來何濟！如畫那人一般，畫底卻識那人。別人不識，須因這畫去求那人，始得。今便以畫喚做那人，不得。」宇
或問讀書工夫。曰：「這事如今似難說。如世上一等人說道不須就書冊上理會，此固是不得。然一向只就書冊上理會，不曾體認著自家身己，也不濟事。如說仁義禮智，曾認得自家如何是仁？自家如何是義？如何是禮？如何是智？須是著身己體認得。如讀『學而時習之』，自家曾如何學？自家曾如何習？『不亦說乎』！曾見得如何是說？須恁地認，始得。若只逐段解過去，解得了便休，也不濟事。如世上一等說話，謂不消得讀書，不消理會，別自有箇覺處，有箇悟處，這箇是不得。若只恁地讀書，只恁地理會，又何益！」賀孫
學須做自家底看，便見切己。今人讀書，只要科舉用；已及第，則為雜文用；其高者，則為古文用，皆做外面看。淳
讀書之法，有大本大原處，有大綱大目處，又有逐事上理會處，又其次則解釋文義。雉
玩索、窮究，不可一廢。升卿
或問讀書未知統要。曰：「統要如何便會知得？近來學者，有一種則捨去冊子，卻欲於一言半句上便要見道理；又有一種，則一向汎濫不知歸著處，此皆非知學者。須要熟看熟思，久久之間，自然見箇道理四停八當，而所謂統要者自在其中矣。」履孫
凡看文字，專看細密處，而遺卻緩急之間者，固不可；專看緩急之間，而遺卻細密者，亦不可。今日之看，所以為他日之用。須思量所以看者何為。非只是空就言語上理會得多而已也。譬如拭桌子，只拭中心，亦不可；但拭四弦，亦不可。須是切己用功，使將來自得之於心，則視言語誠如糟粕。然今不可便視為糟粕也，但當自期向到彼田地爾。方子
學者有所聞，須便行，始得。若得一書，須便讀便思便行，豈可又安排停待而後下手！且如得一片紙，便來一片紙上道理行之，可也。履孫
讀書便是做事。凡做事，有是有非，有得有失。善處事者，不過稱量其輕重耳。讀書而講究其義理，判別其是非，臨事即此理。可學
真理會得底，便道真理會得；真理會不得底，便道真理會不得。真理會得底固不可忘，真理會不得底，須看那處有礙。須記那緊要處，常勿忘。所謂「智者利仁」，方其求時，心固在此；不求時，心亦在此。淳
學得此事了，不可自以為了，恐怠意生。如讀得此書，須終身記之。壽昌
讀書推類反求，固不害為切己，但卻又添了一重事。不若且依文看，逐處各自見箇道理。久之自然貫通，不須如此費力也。
學者理會文義，只是要先理會難底，遂至於易者亦不能曉。學記曰：「善問者如攻堅木，先其易者，後其節目。」所謂「攻瑕，則堅者瑕；攻堅，則瑕者堅」，不知道理好處又卻多在平易處。璘
只看自家底。不是自家底，枉了思量。燾
凡讀書，且須從一條正路直去。四面雖有可觀，不妨一看，然非是緊要。方子
看書不由直路，只管枝蔓，便於本意不親切。淳
看文字不可相妨，須各自逐一著地頭看他指意。若牽窒著，則件件相礙矣。端蒙
看文字，且逐條看。各是一事，不相牽合。
讀書要周遍平正。夔孫
看文字不可落於偏僻，須是周匝。看得四通八達，無些窒礙，方有進益。又云：「某解語孟，訓詁皆存。學者觀書，不可只看緊要處，閑慢處要都周匝。今說『求放心』，未問其他，只此便是『博學而篤志，切問而近思，仁在其中矣』。『博學而篤志，切問而近思』，方是讀書，卻說『仁在其中』，蓋此便是『求放心』也。」人傑
看文字，且依本句，不要添字。那裏元有縫罅，如合子相似。自家只去抉開，不是渾淪底物，硬去鑿；亦不可先立說，牽古人意來湊。且如「逆詐、億不信」與「先覺」之辨：逆詐，是那人不曾詐我，先去揣摩道，那人必是詐我；億不信，是那人未有不信底意，便道那人必是不信；先覺，則分明見得那人已詐我，不信我。如高祖知人善任使，亦是分明見其才耳。
讀書若有所見，未必便是，不可便執著。且放在一邊，益更讀書，以來新見。若執著一見，則此心便被此見遮蔽了。譬如一片淨潔田地，若上面纔安一物，便須有遮蔽了處。聖人七通八達，事事說到極致處。學者須是多讀書，使互相發明，事事窮到極致處。所謂「本諸身，徵諸庶民，考諸三王而不繆，建諸天地而不悖，質諸鬼神而無疑，百世以俟聖人而不惑」。直到這箇田地，方是。語云：「執德不弘。」易云：「寬以居之。」聖人多說箇廣大寬洪之意，學者要須體之。廣
看書，不可將自己見硬參入去。須是除了自己所見，看他冊子上古人意思如何。如程先生解「直方大」，乃引孟子。雖是程先生言，畢竟迫切。節
看文字先有意見，恐只是私意。謂如粗厲者觀書，必以勇果強毅為主；柔善者觀書，必以慈祥寬厚為主，書中何所不有！人傑
凡讀書。先須曉得他底言詞了，然後看其說於理當否。當於理則是，背於理則非。今人多是心下先有一箇意思了，卻將他人說話來說自家底意思；其有不合者，則硬穿鑿之使合。廣
學者不可用己意遷就聖賢之言。德明
讀書，如問人事一般。欲知彼事，須問彼人。今卻不問其人，只以己意料度，謂必是如此。揚
看人文字，不可隨聲遷就。我見得是處，方可信。須沉潛玩繹，方有見處。不然，人說沙可做飯，我也說沙可做飯，如何可喫！謙
大凡讀書，不要般涉。但溫尋舊底不妨，不可將新底來攙。道夫
文字不可硬說，但當習熟，漸漸分明。
凡看聖賢言語，不要迫得太緊。振
大凡看文字要急迫不得。有疑處，且漸漸思量。若一下便要理會得，也無此理。廣
看文字，須是退步看，方可見得。若一向近前迫看，反為所遮蔽，轉不見矣。力行
學者觀書，病在只要向前，不肯退步看。愈向前，愈看得不分曉。不若退步，卻看得審。大概病在執著，不肯放下。正如聽訟：心先有主張乙底意思，便只尋甲底不是；先有主張甲底意思，便只見乙底不是。不若姑置甲乙之說，徐徐觀之，方能辨其曲直。橫渠云：「濯去舊見，以來新意。」此說甚當。若不濯去舊見，何處得新意來。今學者有二種病，一是主私意，一是舊有先入之說，雖欲擺脫，亦被他自來相尋。?
學者不可只管守從前所見，須除了，方見新意。如去了濁水，然後清者出焉。力行
到理會不得處，便當「濯去舊見，以來新意」，仍且只就本文看之。伯羽
某向時與朋友說讀書，也教他去思索，求所疑。近方見得，讀書只是且恁地虛心就上面熟讀，久之自有所得，亦自有疑處。蓋熟讀後，自有窒礙，不通處是自然有疑，方好較量。今若先去尋箇疑，便不得。又曰：「這般也有時候。舊日看論語，合下便有疑。蓋自有一樣事，被諸先生說成數樣，所以便著疑。今卻有集注了，且可傍本看教心熟。少間或有說不通處，自見得疑，只是今未可先去疑著。」賀孫
看文字，且自用工夫，先已切至，方可舉所疑，與朋友講論。假無朋友，久之自能自見得。蓋蓄積多者忽然爆開，便自然通，此所謂「何天之衢亨」也。蓋蓄極則通，須是蓄之極，則通。?。人傑錄云：「讀書須是先看一件了，然後再看一件。若是蓄積處多，忽然爆開來時，自然所得者大，易所謂『何天之衢亨』，是也。」
讀書無疑者，須教有疑；有疑者，卻要無疑，到這裏方是長進。道夫
問：「看理多有疑處。如百氏之言，或疑其為非，又疑其為是，當如何斷之？」曰：「不可強斷，姑置之可也。」人傑
人之病，只知他人之說可疑，而不知己說之可疑。試以詰難他人者以自詰難，庶幾自見得失。必大
因求講學言論傳之，答曰：「聖賢之言，明如日月。」又曰：「人有欲速之病。舊嘗與一人讀詩集，每略過題一行。不看題目，卻成甚讀詩也！又嘗見龔實之轎中只著一冊文字看，此其專靜也。且云：『尋常出外，轎中著三四冊書，看一冊厭，又看一冊，此是甚功夫也！』」方
因僉出文字，偶失僉字，遂不能記，云：「舊有人老不識字，然隔年謂謂出入，皆心記口數之，既為寫下，覆之無差。蓋其人忠寔，又專一無他事，所以記得。今學者不能記，又往往只靠著筆墨文字，所以愈忘之也。」方
先生戲引禪語云：「一僧與人讀碑，云：『賢讀著，總是字；某讀著，總是禪。』溈山作一書戒僧家整齊。有一川僧最●苴，讀此書，云：『似都是說我！』善財五十三處見善知識，問皆如一，云：『我已發三藐三菩提心，而未知如何行菩薩行，成菩薩道。』」
問讀諸經之法。曰：「亦無法，只是虛心平讀去。」淳。以下讀諸經法。
學不可躐等，不可草率，徒費心力。須依次序，如法理會。一經通熟，他書亦易看。閎祖
聖人千言萬語，只是說箇當然之理。恐人不曉，又筆之於書。自書契以來，二典三謨伊尹武王箕子周公孔孟都只是如此，可謂盡矣。只就文字間求之，句句皆是。做得一分，便是一分工夫，非茫然不可測也，但患人不子細求索之耳。須要思量聖人之言是說箇甚麼，要將何用。若只讀過便休，何必讀！明作
讀六經時，只如未有六經，只就自家身上討道理，其理便易曉。敬仲
讀書只就一直道理看，剖析自分曉，不必去偏曲處看。易有箇陰陽，詩有箇邪正，書有箇治亂，皆是一直路逕，可見別無嶢崎。宇
人惟有私意，聖賢所以留千言萬語，以掃滌人私意，使人人全得惻隱、羞惡之心。六經不作可也，裏面著一點私意不得。節
許多道理，孔子恁地說一番，孟子恁地說一番，子思又恁地說一番，都恁地懸空掛在那裏。自家須自去體認，始得。賀孫
為學須是先立大本。其初甚約，中間一節甚廣大，到末梢又約。孟子曰：「博學而詳說之，將以反說約也。」故必先觀論孟大學中庸，以考聖賢之意；讀史，以考存亡治亂之?跡；讀諸子百家，以見其駁雜之病。其節目自有次序，不可踰越。近日學者多喜從約，而不於博求之。不知不求於博，何以考?其約！如某人好約，今只做得一僧，了得一身。又有專於博上求之，而不反其約，今日考一制度，明日又考一制度，空於用處作工夫，其病又甚於約而不博者。要之，均是無益。可學
學者只是要熟，工夫純一而已。讀時熟，看時熟，玩味時熟。如孟子詩書，全在讀時工夫。孟子每章說了，又自解了。蓋他直要說得盡方住，其言一大片，故後來老蘇亦拖他來做文章說。須熟讀之，便得其味。今觀詩，既未寫得傳，且除了小序而讀之。亦不要將做好底看，亦不要將做惡底看，只認本文語意，亦須得八九。?
人做功課若不專一，東看西看，則此心先已散漫了，如何看得道理出。須是看論語，專只看論語；看孟子，專只看孟子。讀這一章，更不看後章；讀這一句，更不得看後句；這一字理會未得，更不得看下字。如此，則專一而功可成。若所看不一，汎濫無統，雖卒歲窮年，無有透徹之期。某舊時文字，只是守此拙法，以至於今。思之，只有此法，更無他法。僩
「凡讀書，須有次序。且如一章三句，先理會上一句，待通透；次理會第二句，第三句，待分曉；然後將全章反覆紬繹玩味。如未通透，卻看前輩講解，更第二番讀過。須見得身分上有長進處，方為有益。如語孟二書，若便恁地讀過，只一二日可了。若要將來做切己事玩味體察，一日多看得數段，或一兩段耳。」又云：「看講解，不可專?他說，不求是非，便道前賢言語皆的當。如遺書中語，豈無過當失實處，亦有說不及處。」又云：「初看時便先斷以己意，前聖之說皆不可入。此正當今學者之病，不可不知。」宇
人只讀一書不得，謂其傍出多事。禮記左傳最不可不讀。揚
看經書與看史書不同：史是皮外物事，沒緊要，可以劄記問人。若是經書有疑，這箇是切己病痛。如人負痛在身，欲斯須忘去而不可得。豈可比之看史，遇有疑則記之紙邪！僩
浩曰：「趙書記云：『自有見後，只是看六經語孟，其他史書雜學皆不必看。』其說謂買金須問賣金人，雜賣店中那得金銀。不必問也。」曰：「如此，即不見古今成敗，便是荊公之學。書那有不可讀者？只怕無許多心力讀得。六經是三代以上之書，曾經聖人手，全是天理。三代以下文字有得失，然而天理卻在這邊自若也。要有主，覷得破，皆是學。」浩
向時有一截學者，貪多務得，要讀周禮、諸史、本朝典故，一向盡要理會得許多沒緊要底工夫，少刻身己都自恁地顛顛倒倒沒頓放處。如喫物事相似：將甚麼雜物事，不是時節，一頓都喫了，便被他撐腸拄肚，沒奈何他。賀孫
看經傳有不可曉處，且要旁通。待其浹洽，則當觸類而可通矣。人傑
經旨要子細看上下文義。名數制度之類，略知之便得，不必大段深泥，以妨學問。
理明後，便讀申韓書，亦有得。方子。以下雜論
諸先生立言有差處，如橫渠知言。當知其所以差處，不宜一切委之，所以自廣其志，自進其知也。
讀書理會道理，只是將勤苦捱將去，不解得不成。「文王猶勤，而況寡德乎！」今世上有一般議論，成就後生懶惰。如雲不敢輕議前輩，不敢妄立論之類，皆中怠惰者之意。前輩固不敢妄議，然論其行事之是非，何害？固不可鑿空立論，然讀書有疑，有所見，自不容不立論。其不立論者，只是讀書不到疑處耳。將精義諸家說相比並，求其是，便自有合辨處。璘
因言讀書法，曰：「且先讀十數過，已得文義四五分；然後看解，又得三二分；又卻讀正文，又得一二分。向時不理會得孟子，以其章長故也。因如此讀。元來他章雖長，意味卻自首末相貫。」又問讀書心多散亂。曰：「便是心難把捉處。知得此病者，亦早少了。向時舉中庸『誠者物之終始，不誠無物』，說與直卿云：『且如讀十句書，上九句有心記得，心不走作，則是心在此九句內，是誠，是有其物，故終始得此九句用。若下一句心不在焉，便是不誠，便無物也。』」明作，以下論看註解。
「大凡人讀書，且當虛心一意，將正文熟讀，不可便立見解。看正文了，卻著深思熟讀，便如己說，如此方是。今來學者一般是專要作文字用，一般是要說得新奇，人說得不如我說得較好，此學者之大病。譬如聽人說話一般，且從他說盡，不可勦斷他說，便以己意見抄說。若如此，全不見得他說是非，只說得自家底，終不濟事。」久之，又曰：「須是將本文熟讀，字字咀嚼教有味。若有理會不得處，深思之；又不得，然後卻將註解看，方有意味。如人飢而後食，渴而後飲，方有味。不飢不渴而強飲食之，終無益也。」又曰：「某所集注論語，至於訓詁皆子細者，蓋要人字字與某著意看，字字思索到，莫要只作等閑看過了。」又曰：「讀書，第一莫要先立箇意去看他底；莫要才領略些大意，不耐煩，便休了。」祖道
學者觀書，先須讀得正文，記得註解，成誦精熟。注中訓釋文意、事物、名義，發明經指，相穿紐處，一一認得，如自己做出來底一般，方能玩味反覆，向上有透處。若不如此，只是虛設議論，如舉業一般，非為己之學也。曾見有人說詩，問他關雎篇，於其訓詁名物全未曉，便說：「樂而不淫，哀而不傷。」某因說與他道：「公而今說詩，只消這八字，更添『思無邪』三字，共成十一字，便是一部毛詩了。其他三百篇，皆成渣滓矣！」因憶頃年見汪端明說：「沈元用問和靖：『伊川易傳何處是切要？』尹云：『「體用一源，顯微無間。」此是切要處。』」後舉似李先生，先生曰：「尹說固好。然須是看得六十四卦、三百八十四爻都有下落，方始說得此話。若學者未曾子細理會，便與他如此說，豈不誤他！」某聞之悚然！始知前日空言無實，不濟事，自此讀書益加詳細雲。此一段，係先生親書示書堂學者。
凡人讀書，若窮得到道理透處，心中也替他饒本作「替地」。快活。若有疑處，須是參諸家解熟看。看得有差互時，此一段終是不穩在心頭，不要放過。敬仲
凡看文字，諸家說有異同處，最可觀。謂如甲說如此，且撏扯住甲，窮盡其詞；乙說如此，且撏扯住乙，窮盡其詞。兩家之說既盡，又參考而窮究之，必有一真是者出矣。學蒙
經之有解，所以通經。經既通，自無事於解，借經以通乎理耳。理得，則無俟乎經。今意思只滯在此，則何時得脫然會通也。且所貴乎簡者，非謂欲語言之少也，乃在中與不中爾。若句句親切，雖多何害。若不親切，愈少愈不達矣！某嘗說：「讀書須細看得意思通融後，都不見註解，但見有正經幾箇字在，方好。」大雅
句心。方子
看註解時，不可遺了緊要字。蓋解中有極散緩者，有緩急之間者，有極緊要者。某下一字時，直是稱輕等重，方敢寫出！上言句心，即此意。方子
且尋句內意。方子
凡讀書，須看上下文意是如何，不可泥著一字。如揚子：「於仁也柔，於義也剛。」到易中，又將剛來配仁，柔來配義。如論語：「學不厭，智也；教不倦，仁也。」到中庸又謂：「成己，仁也；成物，智也。」此等須是各隨本文意看，便自不相礙。淳
問：「一般字，卻有淺深輕重，如何看？」曰：「當看上下文。」節
讀書，須從文義上尋，次則看註解。今人卻於文義外尋索。蓋卿
傳注，惟古注不作文，卻好看。只隨經句分說，不離經意，最好。疏亦然。今人解書，且圖要作文，又加辨說，百般生疑。故其文雖可讀，而經意殊遠。程子易傳亦成作文，說了又說。故今人觀者更不看本經，只讀傳，亦非所以使人思也。大雅。以下附論解經。
解經謂之解者，只要解釋出來。將聖賢之語解開了，庶易讀。泳
聖經字若箇主人，解者猶若奴僕。今人不識主人，且因奴僕通名，方識得主人，畢竟不如經字也。泳
隨文解義。方子
解經當如破的。方子
經書有不可解處，只得闕。若一向去解，便有不通而謬處。
今之談經者，往往有四者之病：本卑也，而抗之使高；本淺也，而鑿之使深；本近也，而推之使遠；本明也，而必使至於晦，此今日談經之大患也。蓋卿
後世之解經者有三：（一）儒者之經；（一）文人之經，東坡陳少南輩是也；（一）禪者之經，張子韶輩是也。
解書，須先還他成句，次還他文義。添無緊要字卻不妨，添重字不得。今人所添者，恰是重字。端蒙
聖賢說出來底言語，自有語脈，安頓得各有所在，豈似後人胡亂說了也！須玩索其旨，所以學不可以不講。講學固要大綱正，然其間子細處，亦不可以不講。只緣當初講得不子細，既不得聖賢之意，後來胡亂執得一說，便以為是，只胡亂解將去！?。必大錄此下云：「古人似未嘗理會文義。今觀其說出底言語，不曾有一字用不當者。」
解經，若於舊說一向人情他，改三字不若改兩字，改兩字不若且改一字，至於甚不得已乃始改，這意思終為害。升卿
凡學者解書，切不可與他看本。看本，則心死在本子上。只教他恁地說，則他心便活，亦且不解失忘了。壽昌
「學者輕於著書，皆是氣識淺薄，使作得如此，所謂『聖雖學作兮，所貴者資；便儇皎厲兮，去道遠而』！蓋此理醲厚，非便儇皎厲不克負荷者所能當。子張謂『執德不弘』，人多以寬大訓『弘』字，大無意味，如何接連得『焉能為有，焉能為亡』，文義相貫。蓋『弘』字有深沉重厚之意。橫渠謂：『義理，深沉方有造，非淺易輕浮所可得也。』此語最佳。」問：「集註解此，謂『守所得而心不廣，則德孤』，如何？」曰：「孤，只是孤單。所得只是這些道理，別無所有，故謂之德孤」謨。論著書
編次文字，須作草簿，抄記項頭。如此，則免得用心去記他。兵法有云：「車載糗糧兵仗，以養力也。」編次文字，用簿抄記，此亦養心之法。廣。論編次文字。
今人讀書未多，義理未至融會處，若便去看史書，考古今治亂，理會制度典章，譬如作陂塘以溉田，須是陂塘中水已滿，然後決之，則可以流注滋殖田中禾稼。若是陂塘中水方有一勺之多，遽決之以溉田，則非徒無益於田，而一勺之水亦復無有矣。讀書既多，義理已融會，胸中尺度一一已分明，而不看史書，考治亂，理會制度典章，則是猶陂塘之水已滿，而不決以溉田。若是讀書未多，義理未有融會處，而汲汲焉以看史為先務，是猶決陂塘一勺之水以溉田也，其涸也可立而待也。廣。以下讀史
先看語孟中庸，更看一經，卻看史，方易看。先讀史記，史記與左傳相包。次看左傳，次看通鑑，有餘力則看全史。只是看史，不如今之看史有許多嶢崎。看治亂如此，成敗如此，「與治同道罔不興，與亂同事罔不亡」，知得次第。節
今人只為不曾讀書，祇是讀得粗書。凡讀書，先讀語孟，然後觀史，則如明鑑在此，而妍醜不可逃。若未讀徹語孟中庸大學便去看史，胸中無一箇權衡，多為所惑。又有一般人都不曾讀書，便言我已悟得道理，如此便是惻隱之心，如此便是羞惡之心，如此便是是非之心，渾是一箇私意，如近時祧廟可見。杞
問讀史之法。曰：「先讀史記及左氏，卻看西漢東漢及三國志。次看通鑑。溫公初作編年，起於威烈王；後又添至共和後，又作稽古錄，始自上古。然共和以上之年，已不能推矣。獨邵康節卻推至堯元年，皇極經世書中可見。編年難得好者。前日周德華所寄來者亦不好。溫公於本朝又作大事記。若欲看本朝事，當看長編。若精力不及，其次則當看國紀。國紀只有長編十分之二耳。」時舉
史亦不可不看。看通鑑固好，然須看正史一部，卻看通鑑。一代帝紀，更逐件大事立箇綱目，其間節目疏之於下，恐可記得。人傑
饒宰問看通鑑。曰：「通鑑難看，不如看史記漢書。史記漢書事多貫穿，紀裏也有，傳裏也有，表裏也有，志裏也有。通鑑是逐年事，逐年過了，更無討頭處。」道夫錄云：「更無蹤跡。」饒廷老曰：「通鑑歷代具備。看得大概，且未免求速耳。」曰：「求速，卻依舊不曾看得。須用大段有記性者，方可。且如東晉以後，有許多小國夷狄姓名，頭項最多。若是看正史後，卻看通鑑，見他姓名，卻便知得他是某國人。某舊讀通鑑，亦是如此。且草草看正史一上，然後卻來看他。」芝
問：「讀通鑑與正史如何？」曰：「好且看正史，蓋正史每一事關涉處多，只如高祖鴻門一事，本紀與張良灌嬰諸傳互載，又卻意思詳盡，讀之使人心地懽洽，便記得起。通鑑則一處說便休，直是無法，有記性人方看得。」又問：「致堂管見，初得之甚喜。後見南軒集中云：『病敗不可言。』又以為專為檜設。豈有言天下之理而專為一人者！」曰：「儘有好處，但好惡不相掩爾。」曰：「只如頭一章論三晉事，人多不以為然。自今觀之，只是祖溫公爾。」曰：「誠是祖。但如周王不分封，也無箇出場。」道夫
讀史當觀大倫理、大機會、大治亂得失。節
凡觀書史，只有箇是與不是。觀其是，求其不是；觀其不是，求其是，然後便見得義理。壽昌
史且如此看讀去，待知首尾稍熟後，卻下手理會。讀書皆然
讀史有不可曉處，劄出待去問人，便且讀過。有時讀別處，撞著有文義與此相關，便自曉得。義剛
問讀史。曰：「只是以自家義理斷之。大概自漢以來，只是私意，其間有偶合處爾。只如此看他，已得大概。范唐鑑亦是此法，然稍疏。更看得密如他，尤好。然得似他，亦得了。」端蒙
讀史亦易見作史者意思，後面成敗處，他都說得意思在前面了。如陳蕃殺宦者，但讀前面，許多疏脫都可見了。「甘露」事亦然。賀孫
問芝：「史書記得熟否？蘇丞相頌看史，都在手上輪得。他那資性直是會記。」芝曰：「亦緣多忘。」曰：「正緣如此，也須大約記得某年有甚麼事，某年有甚麼事。纔記不起，無緣會得浹洽。」芝云：「正緣是不浹洽。」曰：「合看兩件。且看一件，若兩件是四百字，且二百字，有何不可。」芝
人讀史書，節目處須要背得，始得。如讀漢書，高祖辭沛公處，義帝遣沛公入關處，韓信初說漢王處，與史贊過秦論之類，皆用背得，方是。若只是略綽看過，心下似有似無，濟得甚事！讀一件書，須心心念念只在這書上，令徹頭徹尾，讀教精熟，這說是如何，那說是如何，這說同處是如何，不同處是如何，安有不長進！而今人只辦得十日讀書，下著頭不與閑事，管取便別。莫說十日，只讀得一日，便有功驗。人若辦得十來年讀書，世間甚書讀不了！今公們自正月至臘月三十日，管取無一日專心致志在書上。」又云：「人做事，須是專一。且如張旭學草書，見公孫大娘舞劍器而悟。若不是他專心致志，如何會悟！」
楊志之患讀史無記性，須三五遍方記得，而後又忘了。曰：「只是一遍讀時，須用功，作相別計，止此更不再讀，便記得。有一士人，讀周禮疏，讀第一板訖，則焚了；讀第二板，則又焚了；便作焚舟計。若初且草讀一遍，準擬三四遍讀，便記不牢。」又曰：「讀書須是有精力。」至之曰：「亦須是聰明。」曰：「雖是聰明，亦須是靜，方運得精神。昔見延平說：『羅先生解春秋也淺，不似胡文定。後來隨人入廣，在羅浮山住三兩年，去那裏心靜，須看得較透。』淳錄云：「那裏靜，必做得工夫有長進處。只是歸來道死，不及叩之。」某初疑解春秋，干心靜甚事，後來方曉。蓋靜則心虛，道理方看得出。」義剛曰：「前輩也多是在背後處做幾年，方成。」曰：「也有不恁地底。如明道自二十歲及第，一向出來做官，自恁地便好了。」義剛
