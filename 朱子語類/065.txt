
陰陽只是一氣，陽之退，便是陰之生。不是陽退了，又別有箇陰生。淳
陰陽做一箇看亦得，做兩箇看亦得。做兩箇看，是「分陰分陽，兩儀立焉」；做一箇看，只是一箇消長。文蔚
陰陽各有清濁偏正。僩
陰陽之理，有會處，有分處，事皆如此。今浙中學者只說合處、混一處，都不理會分處。去偽
天地間道理，有局定底，有流行底。淵
陰陽有箇流行底，有箇定位底。「一動一靜，互為其根」，更是流行底，寒暑往來是也；「分陰分陽，兩儀立焉」，便是定位底，天地上下四方是也。「易」有兩義：一是變易，便是流行底；一是交易，便是對待底。魂魄，以二氣言，陽是魂，陰是魄；以一氣言，則伸為魂，屈為魄。〈義剛〉
陰陽，有相對而言者，如東陽西陰，南陽北陰是也；有錯綜而言者，如晝夜寒暑，一箇橫，一箇直是也。伊川言：『「易」，變易也。』只說得相對底陰陽流轉而已，不說錯綜底陰陽交互之理。言「易」，須兼此二意。〈體在天地後，用起天地先。對待底是體，流行底是用，體靜而用動。端蒙。又一條云：「陰陽有相對言者：如夫婦男女，東西南北是也；有錯綜言者，如晝夜，春夏秋冬，弦望晦朔，一箇間一箇輥去是也。季通雲。」〉
陽氣只是六層，只管上去。上盡後，下面空缺處便是陰。方子
方其有陽，那裏知道有陰？有乾卦，那裏知道有坤卦？天地間只是一箇氣，自今年冬至到明年冬至，是他地氣周匝。把來折做兩截時，前面底便是陽，後面底便是陰。又折做四截也如此，便是四時。天地間只有六層陽氣，到地面上時，地下便冷了。只是這六位陽，長到那第六位時，極了無去處，上面只是漸次消了。下面消了些箇時，下面便生了些箇，那便是陰。這只是箇噓吸。噓是陽，吸是陰，喚做一氣，固是如此。然看他日月男女牝牡處，方見得無一物無陰陽，如至微之物也有箇背面。若說流行處，卻只是一氣。〈佐。淵同〉
徐元震問：「自十一月至正月，方三陽，是陽氣自地上而升否？」曰：「然。只是陽氣既升之後，看看欲絕，便有陰生；陰氣將盡，便有陽生，其已升之氣便散矣。所謂消息之理，其來無窮。」又問：「雷出地奮，豫之後，六陽一半在地下，是天與地平分否？」曰：「若謂平分，則天卻包著地在，此不必論。」因舉康節漁樵問對之說甚好。㽦
陰陽有以動靜言者，有以善惡言者。如「乾元資始，坤元資生」，則獨陽不生，獨陰不成，造化周流，須是並用。如「履霜堅冰至」，則一陰之生，便如一賊。這道理在人如何看，直看是一般道理，橫看是一般道理，所以謂之「易」。道夫
天地間無兩立之理，非陰勝陽，即陽勝陰，無物不然，無時不然。〈寒暑晝夜，君子小人，天理人慾。道夫〉
陰陽不可分先後說，只要人去其中自主靜。陰為主，陽為客。僩
都是陰陽。無物不是陰陽。淳
無一物不有陰陽、乾坤。至於至微至細，草木禽獸，亦有牝牡陰陽。康節云：「坤無一，故無首；乾無十，故無後。」所以坤常是得一半。砥
天地之間，無往而非陰陽，一動一靜，一語一默，皆是陰陽之理。至如搖扇便屬陽，住扇便屬陰，莫不有陰陽之理。「繼之者善」，是陽；「成之者性」，是陰。陰陽只是此陰陽，但言之不同。如二氣迭運，此兩相為用，不能相無者也。至以陽為君子，陰為小人，則又自夫剛柔善惡而推之，以言其德之異耳。「繼之者善」，是已發之理；「成之者性」，是未發之理。自其接續流行而言，故謂之已發；以賦受成性而言，則謂之未發。及其在人，則未發者固是性，而其所發亦只是善。凡此等處，皆須各隨文義所在，變通而觀之。才拘泥，便相梗，說不行。譬如觀山，所謂「橫看成嶺側成峰」也。謨
問：「自一陰一陽，見一陰一陽又各生一陰一陽之象。以圖言之，『兩儀生四象，四象生八卦』，節節推去，固容易見。就天地間著實處如何驗得？」曰：「一物上又自各有陰陽，如人之男女，陰陽也。逐人身上，又各有這血氣，血陰而氣陽也。如晝夜之間，晝陽而夜陰也，而晝陽自午後又屬陰，夜陰自子後又屬陽，便是陰陽各生陰陽之象。」學履
「易」字義只是陰陽。閎祖
易，只消道「陰陽」二字括盡
易只是箇陰陽。莊生曰「易以道陰陽」，亦不為無見。如奇耦、剛柔，便只是陰陽做了易。等而下之，如醫技養生家之說，皆不離陰陽二者。魏伯陽參同契，恐希夷之學，有些自其源流。㽦
至之曰：「正義謂：『「易」者，變化之總號，代換之殊稱，乃陰陽二氣生生不息之理。』竊見此數語亦說得好。」曰：「某以為『易』字有二義：有變易，有交易。先天圖一邊本都是陽，一邊本都是陰，陽中有陰，陰中有陽；便是陽往交易陰，陰來交易陽，兩邊各各相對。其實非此往彼來，只是其象如此。然聖人當初亦不恁地思量，只是畫一箇陽，一箇陰，每箇便生兩箇。就一箇陽上，又生一箇陽，一箇陰；就一箇陰上，又生一箇陰，一箇陽。只管恁地去。自一為二，二為四，四為八，八為十六，十六為三十二，三十二為六十四。既成箇物事，便自然如此齊整。皆是天地本然之妙元如此，但略假聖人手畫出來。如乾一索而得震，再索而得坎，三索而得艮；坤一索而得巽，再索而得離，三索而得兌。初間畫卦時，也不是恁地。只是畫成八箇卦後，便見有此象耳。」義剛
問：「『易』有交易、變易之義如何？」曰：「交易是陽交於陰，陰交於陽，是卦圖上底。如『天地定位，山澤通氣』〈云云〉者是也。變易是陽變陰，陰變陽，老陽變為少陰，老陰變為少陽，此是占筮之法。如晝夜寒暑，屈伸往來者是也。」又問：「聖人仰觀俯察，或說伏羲見天地奇耦自然之數，於是畫一以為奇，所以象陽；畫兩以為耦，所以象陰。恐於方圓之形見得否？或說以天是渾淪圓底，只是一箇物事；地則便有闕陷分裂處否？」曰：「也不特如此。天自是一，地自是二，凡物皆然。蓋天之形雖包乎地之外，而其氣實透乎地之中。地雖是一塊物事在天之中，然其中實虛，容得天許多氣。」或引先生注易「陽一而實，陰二而虛」為證。曰：「然。所以易中言：『夫乾，其靜也專，其動也直，是以大生焉；夫坤，其靜也翕，其動也闢，是以廣生焉。乾之靜專動直，都是一底意思。他這物事雖大，然無間斷，只是鶻淪一箇大底物事，故曰『大生』。地則靜翕動闢，便是兩箇物事。其翕也，是兩箇物事之聚；其闢也，是兩箇物事之開。他這中間極闊，盡容得那天之氣，故曰『廣生』。」燾
龜山過黃亭詹季魯家。季魯問易。龜山取一張紙畫箇圈子，用墨塗其半，云：「這便是易。」此說極好。易只是一陰一陽，做出許多般樣。淵
「諸公且試看天地之間，別有甚事？只是『陰』與『陽』兩箇字，看是甚麼物事都離不得。只就身上體看，纔開眼，不是陰，便是陽，密拶拶在這裏，都不著得別物事。不是仁，便是義；不是剛，便是柔。只自家要做向前，便是陽；纔收退，便是陰意思。纔動便是陽，纔靜便是陰。未消別看，只是一動一靜，便是陰陽。伏羲只因此畫卦以示人。若只就一陰一陽，又不足以該眾理，於是錯綜為六十四卦，三百八十四爻。初只是許多卦爻，後來聖人又繫許多辭在下。如他書則元有這事，方說出這箇道理。易則未曾有此事，先假託都說在這裏。如書，便有箇堯舜，有箇禹湯文武周公出來做許多事，便說許多事。今易則元未曾有。聖人預先說出，待人占考，大事小事無一能外於此。聖人大抵多是垂戒。」又云：「雖是一陰一陽，易中之辭，大抵陽吉而陰凶。間亦有陽凶而陰吉者，何故。蓋有當為，有不當為。若當為而不為，不當為而為之，雖陽亦凶。」又云：「聖人因卦爻以垂戒，多是利於正，未有不正而利者。如云：『夕惕若厲，無咎。』若占得這爻，必是朝兢夕惕，戒慎恐懼，可以無咎。若自家不曾如此，便自有咎。」又云：「『直方大，不習無不利。』若占得這爻，須是將自身己體看：是直，是方，是大，去做某事必得其利；若自家未是直，不曾方，不曾大，則無所往而得其利，此是本爻辭如此。到孔子又自添說了，如云：『敬以直內，義以方外。』本來只是卜筮，聖人為之辭以曉人，便說許多道理在上。今學易，非必待遇事而占，方有所戒。只平居玩味，看他所說道理，於自家所處地位合是如何。故云：『居則觀其象而玩其辭，動則觀其變而玩其占。』孔子所謂『學易』，正是平日常常學之。想見聖人之所謂讀，異乎人之所謂讀。想見胸中洞然，於易之理無纖毫蔽處，故云『可以無大過』。」又曰：「聖人繫許多辭，包盡天下之理。止緣萬事不離乎陰陽，故因陰陽中而推說萬事之理。今要占考，雖小小事都有。如占得『不利有攸往』，便是不可出路；『利涉大川』，便是可以乘舟。此類不一。」賀孫問：「乾卦文言聖人所以重疊四截說在此，見聖人學易，只管體出許多意思。又恐人曉不得，故說以示教。」曰：「大意只管怕人曉不得，故重疊說在裏，大抵多一般，如雲『陽在下也』，又雲『下也』。」賀孫問：「聖人所以因陰陽說出許多道理，而所說之理皆不離乎陰陽者，蓋緣所以為陰陽者，元本於實然之理。」曰：「陰陽是氣，纔有此理，便有此氣；纔有此氣，便有此理。天下萬物萬化，何者不出於此理？何者不出於陰陽？」賀孫問：「此程先生所以說道：『天下無性外之物。』」曰：「如云：『天地間只是箇感應。』又如云：『誠者，物之終始，不誠無物。』」賀孫
程子言：「易中只是言反復、往來、上下。」這只是一箇道理。陰陽之道，一進一退，一長一消，反復、往來、上下，於此見之。道夫
易中說到那陽處，便扶助推移他；到陰處，便抑遏壅絕他。淵
問：「陰何以比小人？」曰：「有時如此。平看之，則都好；以類言之，則有不好。然亦只是皮不好，骨子卻好。大抵發生都則是一箇陽氣，只是有消長。陽消一分，下面陰生一分。又不是討箇陰來，即是陽消處便是陰。故陽來謂之復，復者是本來物事；陰來謂之姤，姤是偶然相遇。」夔孫
天下之理，單便動，兩便靜。且如男必求女，女必求男，自然是動。若一男一女居室後，便定。端蒙
石子餘問易數。曰：「都不要說聖人之畫數何以如此。譬之草木，皆是自然恁地生，不待安排。數亦是天地間自然底物事，才說道聖人要如何，便不是了。」植
問理與數。曰：「有是理，便有是氣；有是氣，便有是數，蓋數乃是分界限處。」又曰：「『天一地二，天三地四，天五地六，天七地八，天九地十』，是自然如此，走不得。如水數六，雪花便六出，不是安排做底。」又曰：「古者用龜為卜，龜背上紋，中間有五箇，兩邊有八箇，後有二十四箇，亦是自然如此。」夔孫
問：「理與數，其本也只是一。」曰：「氣便是數。有是理，便有是氣；有是氣，便有是數，物物皆然。如水數六，雪片也六出，這又不是去做將出來，他是自恁地。如那龜，聖人所以獨取他來用時，也是這箇物事分外靈。嘗有朋友將龜殼來看，背上中心有五條文，出去成八，外面又成二十四，皆是自然恁地，這又未為巧。最是七八九六與一二三四極巧：一是太陽，餘得箇九在後面；二是少陰，後面便是八；三是少陽，後面便是七；四是太陰，後面便是六，無如此恰好。這皆是造化自然如此，都遏他不住。」〈義剛。至錄云：「因一二三四，便見六七八九在裏面。老陽占了第一位，便含箇九；少陰占第二位，便含箇八；少陽占第三位，便含箇七；老陰占第四位，便含箇六；數不過十。惟此一義，先儒未曾發，先儒但只說得他中間進退而已。」淵同〉
某嘗問季通：「康節之數，伏羲也曾理會否？」曰：「伏羲須理會過。」某以為不然。伏羲只是據他見得一箇道理，恁地便畫出幾畫。他也那裏知得疊出來恁地巧？此伏羲所以為聖。若他也恁地逐一推排，便不是伏羲天然意思。史記曰：「伏羲至淳厚，作易八卦。」那裏恁地巧推排！〈賀孫。按：後劉砥先天圖一段，亦與此意同。〉
大凡易數皆六十：三十六對二十四，三十二對二十八，皆六十也。以十甲十二辰，亦湊到六十也。鐘律以五聲十二律，亦積為六十也。以此知天地之數，皆至六十為節。大雅
數三百六十六。三百六十，天地之正數也。〈此更不可易。〉自餘進退不過六，故陽進不過六分。〈人之善亦只進得許多，惡亦只退得許多，大體畢竟不可易。端蒙〉
季通云：「天下之萬聲，出於一闔一闢；〈聲音皆出於乾坤。「坤」音麕，以韻腳反之，乃見。〉天下之萬理，出於一動一靜；天下之萬數，出於一奇一耦；天下之萬象，出於一方一圓，盡只起於乾、坤二畫。」〈端蒙〉
天下道理，只是一箇包兩箇。易便只說到八箇處住。《洪範》說到十數住。五行五箇，便有十箇：甲乙便是兩箇木，丙丁便是兩箇火，戊己便是兩箇土，金、水亦然。所謂『兼三才而兩之』，便都是如此。大學中明德便包得格物、致知、誠意、正心、修身五箇；新民便包得齊家、治國、平天下三箇。自暗室屋漏處做得去，到得無所不周，無所不遍，都是這道理。自一心之微，以至於四方之遠，天下之大，也都只是這箇。義剛
數只有二，只有易是。老氏言三，亦是二共生三，三其子也。三生萬物，則自此無窮矣。後人破之者非。揚子雲是三數，邵康節是四數，皆不及易也。揚
康節數四，孔子數八，料得孔子之數又大也。季通自謂略已見之。方
有氣有形便有數。物有衰旺，推其始終，便可知也。有人指一樹問邵先生，先生云：「推未得。」少頃一葉墮，便由此推起。蓋其旺衰已見，方可推其始終。推，亦只是即今年月日時以起數也。揚
先生謂甘叔懷曰：「曾看河圖洛書數否？無事時好看。雖未是要切處，然玩此時，且得自家心流轉得動。」廣
河圖常數，洛書變數。淵
河圖中宮，天五乘地十而得。七八九六，因五得數。積五奇五耦，而為五十有五。淵
中數五，衍之而各極其數以至於十者，一箇衍成十箇，五箇便是五十。聖人說這數，不是只說得一路。他說出這箇物事，自然有許多樣通透去。如五奇五耦成五十五。又一說，六七八九十因五得數，是也。淵
河圖五十五，是天地自然之數。大衍五十，是聖人去這河圖裏面，取那天五地十衍出這箇數。不知他是如何。大概河圖是自然底，大衍是用以揲蓍求卦者。淵
天地生數，到五便住。那一二三四遇著五，便成六七八九。五卻只自對五成十。淵
或問：「河圖自五之外，如何一便成六七八九十？」曰：「皆從五過：則一對五而成六，二對五而成七，三對五而成八，四對五而成九，到末梢五又撞著箇五，便成十。」高
一二三四九八七六最妙。一藏九，二藏八，三藏七，四藏六。〈德明云：「一得九，二得八，三得七，四得六，皆為十也。觀河圖可見。丙丁合，辛壬合之類，皆自此推。」德明〉
「二始」者，一為陽始，二為陰始。「二中」者，五六。「二終」者，九十。五便是十干所始，六便是十二律所生。圓者，星也。「圓者，河圖之數」，言無那四角底，其形便圓。〈以下皆啟蒙圖書。淵〉
「一與六共宗」，蓋是那一在五下，便有那六底數。「二與七同位」，是那二在五邊，便有七底數。淵
成數雖陽，固亦本〈㬊作「生」字。〉之陰也。如子者，父之陰；臣者，君之陰。淵
陰少於陽，氣、理、數皆如此。用全用半，所以不同。淵
問：「前日承教云：『老陽少陰，少陽老陰，即除了本身一二三四，便是九八七六之數。』今觀啟蒙陽退陰進之說，似亦如此。」曰：「他進退亦是自然如此，不是人去攢教他進退。以十言之，即如前說，大故分曉。若以十五言之，九便對六，七便對八，曉得時也好則劇。」又問：「河圖，此數控定了。」先生曰：「天地只是不會說，倩他聖人出來說。若天地自會說話，想更說得好在。如河圖、洛書，便是天地畫出底。」夔孫
所謂「得五成六」者，一纔勾牽著五，便是箇六。下面都恁地。淵
老陰老陽所以變者，無他，到極處了，無去處，便只得變。九上更去不得了，只得變回來做八。六下來，便是五生數了，也去不得，所以卻去做七。淵
河圖洛書於八卦九章無相著，不知如何。揚
問：「先生說：『伏羲畫卦皆是自然，不曾用些子心思智慮，只是借伏羲手畫出爾。』唯其出於自然，故以之占筮則靈驗否？」曰：「然。自『太極生兩儀』，只管畫去，到得後來，更畫不迭。正如磨麵相似，四下都恁地自然撒出來。」廣
伏羲當時畫卦，只如擲珓相似，無容心。易只是陰一陽一，其始一陰一陽而已。有陽中陽，陽中陰，有陰中陽，陰中陰。陽中陽●，看上面所得如何，再得陽，即是，故乾一；或得陰，即是，故兌二。陽中陰●，亦看上所得如何，或是陽，即是，所以離三；或得陰，即是，所以震四。陰中陽●，看上面所得如何，或得陽，即是，所以巽五；或得陰，即是，所以坎六。陰中陰●，看上所得如何，若得陽，即是，所以艮七；再得陰，即是，所以坤八。看他當時畫卦之意，妙不可言。文蔚
問：「先天圖陰陽自兩邊生，若將坤為太極，與太極圖不同，如何？」曰：「他自據他意思說，即不曾契勘濂溪底。若論他太極，中間虛者便是。他亦自說『圖從中起』，今不合被橫圖在中間塞卻。待取出放外，他兩邊生者，即是陰根陽，陽根陰。這箇有對，從中出即無對。」文蔚
「先天圖如何移出方圖在下？」曰：「是某挑出。」泳
又說：「康節方圖子，自西北之東南，便是自乾以之坤；自東北以之西南，便是泰以至否。其間有咸恆損益既濟未濟，所以又於此八卦見義。蓋為是自兩角尖射上與乾坤相對，不知得怎生恁地巧。某嘗說伏羲初只是畫出八卦，見不到這裏。蔡季通以為不然，卻說某與太史公一般。某問云：『太史公如何說？』他云：『太史公云：「伏羲至淳厚，畫八卦。」』便是某這說。看來也是聖人淳厚，只據見定見得底畫出。如伊川說：『若不因時，則一箇聖人出來，許多事便都做了。』」砥
所問先天圖曲折，細詳圖意，若自乾一橫排至坤八，此則全是自然。故說卦云：「易，逆數也。」〈皆自已生以得未生之卦。〉若如圓圖，則須如此，方見陰陽消長次第。〈震一陽，離兌二陽，乾三陽。巽一陰，坎艮二陰，坤三陰。〉雖似稍涉安排，然亦莫非自然之理。自冬至至夏至為順，蓋與前逆數者相反。〈皆自未生而反得已生之卦。〉自夏至至冬至為逆，蓋與前逆數者同。其左右與今天文家說左右不同，蓋從中而分，其初若有左右之勢爾。〈自北而東為左，自南而西為右。灝〉
四象不必說陽向上。更合一畫為九，方成老陽，到兌便推不去了。兌下一畫卻是八卦，不是四象。淵
陰陽老少，以少者為主。如震是少陽，卻奇一耦二。淵
老陰老陽交而生艮兌，少陰少陽交而生震巽。離坎不交，各得本畫。離坎之交是第二畫，在生四象時交了。老陽過去交陰，老陰過來交陽，便是兌艮第三畫。少陰少陽交，便生震巽上第三畫。所以知其如此時，他這位次相挨旁。兼山謂聖人不分別陰陽老少，卜史取動爻之後卦，故分別老少。若如此，則卦遂無動，占者何所用觀變而玩占？淵
一卦又各生六十四卦，則本卦為內卦，所生之卦為外卦，是十二爻底卦。淵
問：「昨日先生說：『程子謂：「其體則謂之易。」體，猶形體也，乃形而下者。易中只說箇陰陽交易而已。』。然先生又嘗曰：『在人言之，則其體謂之心。』又是如何？」曰：「心只是箇動靜感應而已。所謂『寂然不動，感而遂通』者是也。看那幾箇字，便見得。」因言：「易是互相博易之義，觀先天圖便可見。東邊一畫陰，便對西邊一畫陽。蓋東一邊本皆是陽，西一邊本皆是陰。東邊陰畫。皆是自西邊來；西邊陽畫，都是自東邊來。姤在西，是東邊五畫陽過；復在東，是西邊五畫陰過，互相博易而成。易之變雖多般，然此是第一變。」廣云：「程子所謂『易中只說反復往來上下』者，莫便是指此言之否？」曰：「看得來程子之意又別。邵子所謂易，程子多理會他底不得。蓋他只據理而說，都不曾去問他。」廣
乾坤相為陰陽。乾後面一半，是陽中之陰；坤前面一半，是陰中之陽。方子
乾巽一邊為上，震隨坤為下。淵
陽上交於陰，陰下交於陽，而生四象，便是陰陽又各生兩畫了。陰交剛，陽交柔，便是陰陽又各生兩畫了。就乾兩畫邊看，乾兌是老陽，離震是少陰；就坤兩畫邊看，坤艮是老陰，坎巽是少陽。又各添一畫，則八卦全了。淵
陰下交生陽，陽上交生陰。陰交陽，剛交柔，是博易之易。這多變，是變易之易。所謂「易」者，只此便是。那箇是易之體，這是易之用。那是未有這卦底，這是有這卦了底。那箇喚做體時，是這易從那裏生；這個喚做用時，揲蓍取卦，便是用處。淵
問：「邵先生說『無極之前』。無極如何說前？」曰：「邵子就圖上說循環之意。自姤至坤，是陰含陽；自復至乾，是陽分陰。復坤之間乃無極，自坤反姤是無極之前。」驤
「無極之前」一段。問：「既有前後，須有有無？」曰：「本無前後。」閎祖
康節雲「動靜之間」，是指冬至夏至。閎祖
安卿問：「先天圖說曰：『陽在陰中，陽逆行；陰在陽中，陰逆行。陽在陽中，陰在陰中，皆順行。』何謂也？」曰：「圖左一邊屬陽，右一邊屬陰。左自震一陽，離兌二陽，乾三陽，為陽在陽中，順行；右自巽一陰，坎艮二陰，坤三陰，為陰在陰中，順行。坤無陽，艮坎一陽，巽二陽，為陽在陰中，逆行；乾無陰，兌離一陰，震二陰，為陰在陽中，逆行。」又問：「『先天圖，心法也。圖皆自中起，萬化萬事生乎心』，何也？」曰：「其中白處者太極也。三十二陰、三十二陽者，兩儀也；十六陰、十六陽者，四象也；八陰、八陽，八卦也。」問：「『圖雖無文，終日言之，不離乎是』，何也？」曰：「一日有一日之運，一月有一月之運，一歲有一歲之運。大而天地之終始，小而人物之生死，遠而古今之世變，皆不外乎此，只是一箇盈虛消息之理。本是箇小底，變成大底；到那大處，又變成小底。如納甲法，乾納甲壬，坤納乙癸，艮納丙，兌納丁，震納庚，巽納辛，離納己，坎納戊，亦是此。又如火珠林，若占一屯卦，則初九是庚子，六二是庚寅，六三是庚辰，六四是戊午，九五是戊申，上六是戊戌，亦是此。又如道家以坎離為真水火，為六卦之主，而六卦為坎離之用。自月初三為震，上弦為兌，望日為乾，望後為巽，下弦為艮，晦為坤，亦不外此。」又曰：「乾之一爻屬戊，坤之一爻屬己。留戊就己，方成坎離。蓋乾坤是大父母，坎離是小父母。」義剛
先天圖更不可易。自復至乾為陽，自姤至坤為陰。以乾坤定上下之位次，坎離列左右之門為正。以象言之，天居上，地居下，艮為山，故居西北；兌為澤，故居東南；離為日，故居於東；坎為月，故居於西；震為雷，居東北；巽為風，居西南。方子
康節「天地定位，否泰反類」詩八句，是說方圖中兩交股底。且如西北角乾，東南角坤，是「天地定位」，便對東北角泰，西南角否。次乾是兌，次坤是艮，便對次否之咸，次泰之損。後四卦亦如是。共十六卦。淵
康節「乾南坤北，離東坎西」之說，言人立時全見前面，全不見後面，東西只見一半，便似他這箇意思。淵
先天圖直是精微，不起於康節。希夷以前元有，只是秘而不傳。次第是方士輩所相傳授底。參同契中亦有些意思相似，與曆不相應。季通云：「扭捻將來，亦相應也。用六日七分。」某卻不見康節說用六日七分處。文王卦序亦不相應。他只用義理排將去。如復只用一陽生處，此只是用物，而此也不用生底次第，也不應氣候。揚雄太玄全模放易。他底用三數，易卻用四數。他本是模易，故就他模底句上看易，也可略見得易意思。溫公集注中可見也。」康節云：「先天圖心法，皆從中起。且說圓圖。」又云：「文王八卦，應地之方。」這是見他不用卦生底次第，序四正卦出四角，似那方底意思。這箇只且恁地，無大段分曉證左。未甚安。淵
「易之精微，在那『兩儀生四象，四象生八卦』，八卦生六十四卦，萬物萬化皆從這裏流出。緊要處在那復姤邊。復是陽氣發動之初。」因舉康節詩「冬至子之半」。「六十四卦流布一歲之中，離坎震艮兌巽做得那二十四氣，每卦當六十四分，乾坤不在四正，此以文王八卦言也。」淵
先天圖，八卦為一節，不論月氣先後。閎祖
先天圖今所寫者，是以一歲之運言之。若大而古今十二萬九千六百年，亦只是這圈子；小而一日一時，亦只是這圈子。都從復上推起去。方子
先天圖，一日有一箇恁地道理，一月有一箇恁地道理，以至合元、會、運、世，十二萬九千六百歲，亦只是這箇道理。且以月言之，自坤而震，月之始生，初三日也；至兌，則月之上弦，初八日也；至乾，則月之望，十五日也；至巽，則月之始虧，十八日也；至艮，則月之下弦，二十三日也；至坤，則月之晦，三十日也。廣
先天圖與納音相應，故季通言與參同契合。以圖觀之，坤復之間為晦，震為初三，一陽生；初八日為兌，月上弦；十五日為乾，十八日為巽，一陰生；二十三日為艮，月下弦。坎離為日月，故不用。參同契以坎離為藥，餘者以為火候。此圖自陳希夷傳來，如穆李，想只收得，未必能曉。康節自思量出來，故墓誌云云。〈《參同契》亦以乾坤坎離為四正，故其言曰：「運轂正軸。」〉
問：「先天圖卦位，自乾一兌二離三右行，至震四住；揭起巽五作左行，坎六艮七至坤八住，接震四。觀卦氣相接，皆是左旋。蓋乾是老陽，接巽末姤卦，便是一陰生；坤是老陰，接震末復卦，便是一陽生。自復卦一陽生，盡震四離三，一十六卦，然後得臨卦；又盡兌二，凡八卦，然後得泰卦；又隔四卦得大壯；又隔大有一卦，得夬；夬卦接乾，乾卦接姤。自姤卦一陰生，盡巽五坎六，一十六卦，然後得遯卦；又盡艮七，凡八卦，然後得否；又隔四卦得觀；又隔比一卦得剝，剝卦接坤，坤接復。周而復始，循環無端。卦氣左旋，而一歲十二月之卦皆有其序。但陰陽初生，各歷十六卦而後為一月，又歷八卦，再得一月。至陰陽將極處，只歷四卦為一月，又歷一卦，遂一併三卦相接。其初如此之疏，其末如此之密，此陰陽嬴縮當然之理歟？然此圖於復卦之下書曰：『冬至子中。』於姤卦之下書曰：『夏至午中。』此固無可疑者。獨於臨卦之下書曰：『春分卯中。』則臨卦本為十二月之卦，而春分合在泰卦之下。又於遯卦之下書曰：『秋分酉中。』則遯卦本為六月之卦，而秋分合在否卦之下。昨侍坐復庵，聞王講書所說卦氣之論，皆世俗淺近之語，初無義理可推。竊意此圖『春分卯中』、『秋分酉中』字，或恐後人誤隨世俗卦氣之論，遂差其次，卻與文王卦位相合矣。不然，則離兌之間所以為春，坎艮之間所以為秋者，必當別有其說？」曰：「伏羲易自是伏羲說話，文王易自是文王說話，固不可以交互求合。所看先天卦氣嬴縮極仔細，某亦嘗如此理會來，尚未得其說。陰陽初生，其氣固緩，然不應如此之疏，其後又卻如此之密。大抵此圖布置皆出乎自然，不應無說，當更共思之。」謨
問：「伏羲始畫八卦，其六十四者，是文王後來重之耶？抑伏羲已自畫了耶？看先天圖則有八卦便有六十四，疑伏羲已有彷彿之畫矣，如何？」曰：「周禮言三易經卦皆八，其別皆六十有四，便見不是文王漸畫。」又問：「然則六十四卦名是伏羲元有？抑文王所立？」曰：「此不可考。」子善問：「據十三卦所言，恐伏羲時已有。」曰：「十三卦所謂『蓋取諸離，蓋取諸益』者，言結繩而為網罟，有離之象，非觀離而始有此也。」銖
問：「伏羲畫卦，恐未是教人卜筮？」曰：「這都不可知。但他不教人卜筮，畫作甚？」
