
林恭甫問：「論語記門人問答之辭，而堯曰一篇乃記堯舜湯武許多事，何也？」曰：「不消恁地理會文字。嘗見說，堯曰一篇是夫子誦述前聖之言，弟子類記於此。先儒亦只是如此說。然道理緊要卻不在這裏。」義剛
楊問：「『簡在帝心』，何謂簡？」曰：「如天檢點數過一般。善與罪，天皆知之。爾之有善，也在帝心；我之有罪，也在帝心。」宇
問：「『雖有周親』，註：『紂之至親雖多。』他眾叛親離，那裏有至親？」曰：「紂之至親豈不多，唯其眾叛親離，所以不濟事。故書謂『紂有億兆夷人，離心離德』，是也。」宇
問：「『欲仁得仁，又焉貪』？如何？」曰：「仁是我所固有，而我得之，何貪之有？若是外物，欲之則為貪。此正與『當仁不讓於師』同意。」曰：「於問政及之，何也？」曰：「治己治人，其理一也。」廣
問：「『猶之與人也，出納之吝』，何以在四惡之數？」曰：「此一惡比上三惡似輕，然亦極害事。蓋此人乃是箇多猜嫌疑慮之人，賞不賞，罰不罰，疑吝不決，正如唐德宗是也。」大雅
「『猶之』，猶均之也。均之，猶言一等是如此。史家多有此般字。」問：「『出納之吝』是不好，所以謂之惡。」曰：「此『吝』字說得來又廣，只是戒人遲疑不決底意思。當賞便用賞，當做便用做。若遲疑怠忽之間，澀縮靳惜，便誤事機。如李絳勸唐憲宗速賞魏博將士，曰：『若待其來請而後賞之，則恩不歸上矣！』正是此意。如唐家藩鎮之患，新帥當立，朝廷不即命之，卻待軍中自請而後命之，故人不懷恩，反致敗事。若是有司出納之間，吝惜而不敢自專，卻是本職當然。只是人君為政大體，則凡事皆不可如此。當為處，便果決為之。」僩
「興滅國，繼絕世，舉逸民」，此聖人之大賞；「兼弱攻昧，取亂侮亡」，此聖人之大罰。
論語首云：「學而時習之，不亦說乎！有朋自遠方來，不亦樂乎！人不知而不慍，不亦君子乎！」終云：「不知命，無以為君子也。」此深有意。蓋學者所以學為君子者，不知命則做君子不成。死生自有定命，若合死於水火，須在水火裏死；合死於刀兵，須在刀兵裏死，看如何逃不得。此說雖甚粗，然所謂知命者，不過如此。若這裏信不及，才見利便趨，見害便避，如何得成君子！閎祖
