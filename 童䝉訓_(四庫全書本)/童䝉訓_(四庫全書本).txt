　　欽定四庫全書　　　　子部一
　　童䝉訓　　　　　　　　儒家類
　　提要
　　〈臣〉等謹案童䝉訓三卷宋呂本中撰本中有春秋集解已著録是書其家塾訓課之本也本中北宋故家及見元祐遺老師友傳授具有淵源故其所記多正論格言大抵皆根本經訓務切實用於立身從政之道深有所禆中間如申顔李潛田腴張琪侯無可諸人其事蹟史多失傳賴此猶可以考見大畧固不僅為幼學啟迪之資矣考朱子答呂祖謙書有舍人文所著童𫎇訓極論詩文必以蘓黃為法之語此本無之其他書所引論詩諸説亦皆不見於書內故何焯跋疑其但節録要語而成已非原本然刪削舊文不過簡其精華除其枝蔓不應近語録者全存近詩話者全汰以意推求當時殆以商㩁學問者為一帙品評文章者為一帙有內編外編之分傳其書者輕詞華而重行誼但刻其半亦未可定也其書初刻於長沙龍溪譌舛頗甚嘉定乙亥婺州守邱夀雋重校刋之有樓昉所為跋後紹定己丑睂山李守郡得本於提刑呂祖烈復鋟木於玉山堂今所傳本即明人依宋槧翻雕行欵字畫一仍其舊最為善本今亦悉從之焉乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉　陸　費　墀




