少陵最高處，曠望極秋空。
君山噴清源，脈散秦川中。
荷鍤自成雨，由來非鬼工。
如何盛明代，委棄傷豳風。
涇㶚徒絡繹，漆沮虛會同。
東流滔滔去，沃野飛秋蓬。
大禹平水土，吾人得其宗。
發機迴地勢，運思與天通。
早欲獻奇䇿，豐財敘西戎。
豈知年三十，未識大明宮。
卷爾出岫雲，追吾入冥鴻。
無為學驚俗，狂醉哭途窮。

