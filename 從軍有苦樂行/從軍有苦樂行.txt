
勞者且莫歌，我欲送君觴。 
從軍有苦樂行，此曲樂未央。 
僕居在隴上，隴水斷人腸。 
東過秦宮路，宮路入咸陽。 
時逢漢帝出，諫獵至長楊。 
詎馳遊俠窟，非結少年場。 
一旦承嘉惠，輕身重恩光。 
秉筆參帷帟，從軍至朔方。 
邊地多陰風，草木自淒涼。 
斷絕海雲去，出沒胡沙長。 
參差引雁翼，隱轔騰軍裝。 
劍文夜如水，馬汗凍成霜。 
俠氣五都少，矜功六郡良。 
山河起目前，睚眥死路傍。 
北逐驅獯虜，西臨復舊疆。 
昔還賦餘資，今出乃贏糧。 
一矢弢夏服，我弓不再張。 
寄語丈夫雄，苦樂身自當。

