
地上青草出，經冬今始歸。
博陵無近信，猶未換春衣。
憐汝不忍別，送汝上酒樓。
初行莫早發，且宿霸橋頭。
功名須及早，歲月莫虛擲。
早年已工詩，近日兼注易。
何時過東洛，早晚度盟津。
朝歌城邊柳嚲地，邯鄲道上花撲人。
去年四月初，我正在河朔。
曾上君家縣北樓，樓上分明見恆嶽。
中山明府待君來，須計行程及早回。
到家速覓長安使，待汝書封我自開。

