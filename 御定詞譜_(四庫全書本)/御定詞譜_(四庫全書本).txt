　　御製詞譜序
　　詞之有圖譜猶詩之有體格也詩本於古歌謡詞本於周詩三百篇皆可歌凡散見於儀禮禮記春秋左氏傳者班班可考也漢初樂府亦期協律魏晉訖唐諸體雜出而比於律者葢寡唐之中葉始為填詞製調倚聲厯五代北宋而極盛崇寧門大晟樂府所集有十二律六十家八十四調後遂増至二百餘換羽移商品目詳具逮南渡後宮調失傳而詞學亦漸紊矣夫詞寄於調字之多寡有定數句之長短有定式韻之平仄有定聲杪忽無差始能諧合否則音節乖舛體製混淆此圖譜之所以不可略也間覽近代嘯餘詞統詞匯詞律諸書原本尊前花間草堂遺説頗能發明尚有未備既命儒臣先輯厯代詩餘親加裁定復命校勘詞譜一編詳次調體剖析異同中分句讀旁列平仄一字一韻務正傳訛按譜填詞渢渢乎可赴節族而諧筦絃矣樂記曰凡音者生人心者也哀樂喜怒感於心而傳於聲詞之有調
　　亦各以類應不可牽合而起調畢曲七聲一均旋相為宮更與周禮大司樂三宮漢志三統之制相凖故紫陽大儒而詩餘不廢是編之集不獨俾承學之士攄情綴采有所據依從此討論宮商審定調曲庶幾古昔樂章之遺響亦可窺見於萬一雲











　　欽定四庫全書　　　　　集部十
　　御定詞譜　　　　　　　　　詞曲類四〈詞譜詞韻之屬〉
　　提要
　　〈臣〉等謹按
　　御定詞譜四十巻康熙五十四年
　　聖祖仁皇帝御定詞萌於唐而大盛於宋然唐宋兩代皆無詞譜蓋當日之詞猶今日裡巷之歌人人解其音律能自製腔無須於譜其或新聲獨造為世所傳如霓裳羽衣之類亦不過一曲一調之譜無□合衆體勒為一編者元以來南北曲行歌詞之法遂絶姜䕫白石詞中間有旁記節拍如西域梵書狀者亦無人能通其説今之詞譜皆取唐宋舊詞以調名相同者互校以求其句法字數取句法字數相同者互校以求其平仄其句法字數有異同者則據而注為又一體其平仄有異同者
　　則據而注為可平可仄自嘯餘譜以下皆以此法推䆒得其崖畧定為科律而已然見聞未博考證未精又或叅以臆斷無稽之説往往不合於古法惟近時萬樹作詞律析疑辨誤所得為多然仍不免於舛漏惟我
　　聖祖仁皇帝聰明天授事事皆深契精微既
　　御定唐宋金元明諸詩立詠歌之凖
　　御纂律呂精義通聲氣之元又以詞亦詩之餘派其
　　音節亦樂之支流爰
　　命儒臣輯為此譜凡八百二十六調二千三百六體凡唐至元之遺篇靡弗採録元人小令其言近雅者亦間附之唐宋大曲則彚為一巻綴於末每調各注其源流每字各圖其平仄每句各注其韻葉分刌節度窮極窈眇倚聲家可永守法程蓋
　　聖人裁成萬類雖一事之微必考古而立之制類若斯矣乾隆四十六年十二月恭校上總纂官〈臣〉紀昀〈臣〉陸鍚熊〈臣〉孫士毅總　校　官　〈臣〉　陸　費　墀













　　御定詞譜凡例
　　一詞者古樂府之遺也前人按律以製調後人按調以填詞宋元以來調名日多舊譜未備今廣搜博採次第編輯俾倚聲者知所考焉
　　一宋元人所撰詞譜流傳者少明嘯餘譜諸書不無舛誤近刻詞律時有發明然亦得失並見是譜繙閲羣書互相叅訂凡舊譜分調分段及句讀音韻之誤悉據唐宋元詞校定
　　一調以長短分先後若同一調名則長短彚列以又一體別之其添字減字攤破偷聲促拍近拍以及慢詞皆按字數分編至唐人大曲如涼州水調歌宋人大曲如九張機薄媚字數不齊各以類附輯為末巻
　　一唐人長短句悉照尊前花間花庵諸選收入其五六七言絶句亦各採一二首以備其體至元人小令畧倣詞林萬選之例取其尤雅者非以曲混詞
　　也
　　一毎調選用唐宋元詞一首必以創始之人所作本詞為正體如憶秦娥創自李白四十六字至五代馮延已則三十八字宋毛滂則三十七字張先則四十一字皆李詞之變格也斷列李詞在前諸詞附後其無考者以時代為先後
　　一引用之詞皆宋元選本及各人本集其無名氏詞亦註明出某書以便校勘
　　一圖譜專主備體非選詞也然間有俚俗不成句法並無別首可録者雖係宋詞仍不採入
　　一詞名原委及一調異名之故散見羣書者悉為採注
　　一詞中句讀不可不辨有四字句而上一下一中兩字相連者有五字句而上一下四者有六字句而上三下三者有七字句而上三下四者有八字句而上一下七或上五下三上三下五者有九字句而上四下五或上六下三上三下六者此等句法不可枚舉譜內以整句為句半句為讀直截者為句蟬聨不斷者為讀逐一註明行間至詞有拗句尤關音律如溫庭筠之斷腸瀟湘春鴈飛萬枝香雪開已徧皆是又有一句五字皆平聲者如史達祖夀樓春詞之夭桃花清晨句一句五字皆仄聲者如周邦彥浣溪沙慢之水竹舊院落句俱一定不可易譜內各為注出
　　一韻有三聲葉者有間入仄韻於平韻中者有換韻者有疊韻者有短韻藏於句中者逐一註明至宋人填詞間遵古韻不外禮部韻畧所注通轉之法或有從中原雅音者俱照原本採録
　　一毎調一詞旁列一圖以虛實朱圏分別平仄平用虛圈仄用實圏字本平而可仄者上虛下實字本仄而可平者上實下虛至詞中句法如詩中五言七言者其第一字第三字類多可平可仄似不必拘譜內亦叅校舊詞始為作圖至一定平仄別詞有異同者必引証其句註明本詞之下又可平可仄中遇去聲字最為緊要平聲可以入聲替上聲不可以去聲替宋沈伯時樂府指迷論之最詳譜內凡用去聲字不可易者悉為標出
　　一宋人集中如栁永姜䕫詞間存宮調悉照原注備載若夫四聲二十八調或為鬲指之聲或為三犯四犯之曲以至按律諧聲所以被諸管絃者在宋張炎已雲舊譜零落姑置勿論雲






