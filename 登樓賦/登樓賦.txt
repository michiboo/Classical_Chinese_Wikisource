
登茲樓以四望兮，聊暇日以銷憂。
覽斯宇之所處兮，實顯敞而寡仇。
挾清漳之通浦兮，倚曲沮之長洲。
背墳衍之廣陸兮，臨皋隰之沃流。
北彌陶牧，西接昭丘。
華實蔽野，黍稷盈疇。
雖信美而非吾土兮，曾何足以少留？

遭紛濁而遷逝兮，漫踰紀以迄今。
情眷眷而懷歸兮，孰憂思之可任？
憑軒檻以遙望兮，向北風而開襟。
平原遠而極目兮，蔽荊山之高岑。
路逶迤而脩迥兮，川既漾而濟深。
悲舊鄉之壅隔兮，涕橫墜而弗禁。
昔尼父之在陳兮，有歸歟之歎音。
鍾儀幽而楚奏兮，莊舄顯而越吟。
人情同於懷土兮，豈窮達而異心？

惟日月之逾邁兮，俟河清其未極。
冀王道之一平兮，假高衢而騁力。
懼匏瓜之徒懸兮，畏井渫之莫食。
步棲遲以徙倚兮，白日忽其將匿。
風蕭瑟而並興兮，天慘慘而無色。
獸狂顧以求群兮，鳥相鳴而舉翼。
原野闃其無人兮，征夫行而未息。
心悽愴以感發兮，意忉怛而憯惻。
循堦除而下降兮，氣交憤於胸臆。
夜參半而不寐兮，悵盤桓以反側。

