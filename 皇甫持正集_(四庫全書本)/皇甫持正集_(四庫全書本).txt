　　欽定四庫全書　　　　　集部二
　　皇甫持正集　　　　　　別集類一〈唐〉
　　提要
　　〈臣〉等謹案皇甫持正集六巻唐皇甫湜撰湜睦州人持正其字也元和元年進士解褐為陸渾尉仕至工部郎中卞急使氣數忤同省求分司裴度特愛之辟為東都判官其集唐志作三巻晁公武讀書志作六巻雜文三十八篇與今本合唐書本傳載湜為度作光福寺碑文酣飲援筆立就度贈車馬繒綵甚厚湜曰吾自為顧況集序未嘗許人今碑字三千一字三縑何遇我薄耶髙彥休唐闕史亦載是碑併記其字數甚詳蓋實有是作非史之謬然此本僅載況集序而碑文已佚即集古金石二録已均不載此碑殆唐末尚存故彥休得見五代兵燹遂已亡失歟足證此本為宋人重編非唐時之舊矣其文與李翺同出韓愈翺得愈之醇而湜得愈之竒其答李生三書盛氣攻辨又甚於愈然如編年紀傳論孟子荀子言性論亦未嘗不持論平允鄭玉師山遺文有與洪君實書曰所假皇甫集連日細看大抵不愜人意其言語敘次卻是著力鋪排往往反傷工巧終無自然氣象其記文中又多叶韻語殊非大家類云云蓋講學之家不甚解文章體例持論往往如斯不足據也集中無詩洪邁容齋隨筆嘗記其浯溪一篇以為風格無可採陸㳺跋湜集則以為自是傑作邁語為傳冩之誤今考此詩為論文而作李白集之大雅久不作一篇蘇軾集之我雖不工書一篇即是此格安可全詆㳺之所辨是也㳺集又有一跋謂司空圖論詩有皇甫祠部文集外所作亦為遒逸之語疑湜亦有詩集又謂張文昌集無一篇文李習之集無一篇詩皆詩文各為集之故其説則不盡然三人非漠漠無聞之流果別有詩集文集豈有自唐以來都不著録者乎乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








