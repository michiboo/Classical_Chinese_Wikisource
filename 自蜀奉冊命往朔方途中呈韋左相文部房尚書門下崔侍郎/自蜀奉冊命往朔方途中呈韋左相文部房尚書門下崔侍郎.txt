
胡羯亂中夏，鑾輿忽南巡。 
衣冠陷戎寇，狼狽隨風塵。 
豳公秉大節，臨難不顧身。 
激昂白刃前，濺血下沾巾。 
尚書抱忠義，歷險披荊榛。 
扈從出劍門，登翼岷江濱。 
時望挹侍郎，公才標縉紳。 
亭亭崑山玉，皎皎無緇磷。 
顧惟乏經濟，扞牧陪從臣。 
永願雪會稽，仗劍清咸秦。 
太皇時內禪，神器付嗣君。 
新命集舊邦，至德被遠人。 
捧冊自南服，奉詔趨北軍。 
覲謁心載馳，違離難重陳。 
策馬出蜀山，畏途上緣雲。 
飲啄叢箐間，棲息虎豹群。 
崎嶇凌危棧，惴慄驚心神。 
峭壁上嶔岑，大江下沄沄。 
皇風扇八極，異類懷深仁。 
元兇誘黠虜，肘腋生妖氛。 
明主信英武，威聲赫四鄰。 
誓師自朔方，旗幟何繽紛。 
鐵騎照白日，旄頭拂秋旻。 
將來盪滄溟，寧止蹴崑崙。 
古來有屯難，否泰長相因。 
夏康纘禹績，代祖復漢勳。 
於役各勤王，驅馳拱紫宸。 
豈惟太公望，往昔逢周文。 
誰謂三傑才，功業獨殊倫。 
感此慰行邁，無為歌苦辛。

