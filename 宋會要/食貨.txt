太祖建隆二年四月，大名府上言館陶縣民郭贇訴去冬所檢田各有隱漏田畝。詔本縣令程迪杖脊除名，配沙門島。元檢官給事中常準奪兩任官。
三年七月，詔以魏、鄆、貝、冀、滑、衛、磁、相、邢、名等州，自夏少雨，慮秋稼不登，命給事中劉載等十人分檢見苗。
乾德三年四月，詔曰：「自春徂夏，時雨常愆，深念黎元失於播殖，所宜優恤。俾獲昭蘇，應諸道所催，今年夏租委在處長吏，檢視民田，無見苗者。」上聞，並與除放。
太宗太平興國八年九月，詔：「自來水旱災傷畫時，差官檢括，救其艱苦，惟恐後。時頗聞差出使臣，遲留不進，州縣之吏，日行鞭僕，懼收賦之違限，罹有司之殿罰。且令耕者改種失期，甚無謂也。自今應差檢田使臣，宜令中書量地里遠近及公事大小，責與往來日限，違者科罪！」
http://ctext.org/library.pl?if=gb&file=89864&by_title=%E5%AE%8B%E6%9C%83%E8%A6%81&page=3
