六國破滅，非兵不利，戰不善，弊在賂秦。賂秦而力虧，破滅之道也。或曰：「六國互喪，率賂秦耶？」曰：「不賂者以賂者喪，蓋失強援，不能獨完，故曰弊在賂秦也。」[1]
秦以攻取之外，小則獲邑，大則得城，較秦之所得，與戰勝而得者，其實百倍；諸侯之所亡，與戰敗而亡者，其實亦百倍。則秦之所大欲，諸侯之所大患，固不在戰矣。[2]思厥先祖父，暴霜露，斬荊棘，以有尺寸之地。子孫視之不甚惜，舉以予人，如棄草芥。今日割五城，明日割十城，然後得一夕安寢。起視四境，而秦兵又至矣。[3]然則諸侯之地有限，暴秦之欲無厭，奉之彌繁，侵之愈急，故不戰而強弱勝負已判矣。至於顛覆，理固宜然。古人云：「以地事秦，猶抱薪救火，薪不盡，火不滅。」此言得之。[4]
齊人未嘗賂秦，終繼五國遷滅，何哉？與嬴而不助五國也。五國既喪，齊亦不免矣。燕、趙之君，始有遠略，能守其土，義不賂秦。是故燕雖小國而後亡，斯用兵之效也。至丹以荊卿為計，始速禍焉。[5]趙嘗五戰於秦，二敗而三勝。後秦擊趙者再，李牧連卻之。[6]洎牧以讒誅，[7]邯鄲為郡；[8]惜其用武而不終也。
且燕、趙處秦革滅殆盡之際，可謂智力孤危，戰敗而亡，誠不得已。[9]向使三國各愛其地，[10]齊人勿附於秦，刺客不行，良將猶在，則勝負之數，存亡之理，當與秦相較，或未易量。[11]
嗚呼！以賂秦之地，封天下之謀臣；以事秦之心，禮天下之奇才；並力西嚮，則吾恐秦人食之不得下咽也。[12]悲夫！有如此之勢，而為秦人積威之所劫，日削月割，以趨於亡，為國者無使為積威之所劫哉！[13]
夫六國與秦皆諸侯，[14]其勢弱於秦，[15]而猶有可以不賂而勝之之勢；茍以天下之大，而從六國破亡之故事，[16]是又在六國下矣！[17]
《古文評註》：【評】過高候曰：前幅推原事秦之弊，後幅為六國籌劃一番，歸到正旨作結。蓋宋是時歲輸幣以賂契丹，老泉全是借六國以諷宋，讀者須玩其言在此而意在彼之妙。

