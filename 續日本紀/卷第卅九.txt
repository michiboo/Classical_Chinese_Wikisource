續日本紀卷第卅九〈起延暦五年正月、盡七年十二月。〉」右大臣正二位兼行皇太子傅中衛大將臣藤原朝臣繼繩等奉勅撰」」今皇帝
五年春正月壬辰朔。宴五位已上。賜祿有差。
乙未。授無位長津王從五位下。
戊戌。宴五位已上。授正四位下神王正四位上。從四位上壹志濃王正四位下。從五位下篠嶋王從五位上。從四位上大中臣朝臣子老正四位下。正五位上紀朝臣犬養從四位下。正五位下文室眞人高嶋。從五位上藤原朝臣雄友。藤原朝臣內麻呂並正五位上。從五位上藤原朝臣菅繼正五位下。從五位上藤原朝臣乙叡從五位上。外從五位下長尾忌寸金村。物部多藝宿禰國足。外正五位下丹比宿禰眞淨。外從五位上上毛野公大川。正六位上佐伯宿禰志賀麻呂。阿倍朝臣名繼。從七位上和朝臣家麻呂。正六位上多治比眞人賀智。紀朝臣楫人。藤原朝臣清主。百濟王孝徳並從五位下。宴訖賜祿有差。」左京大夫從三位兼右衛士督下総守坂上大宿禰苅田麻呂薨。苅田麻呂。正四位上犬養之子也。寳字中任授刀少尉。八年。惠美仲麻呂作逆。先遣其息訓儒麻呂。邀奪鈴印。苅田麻呂與將曹牡鹿嶋足。共奉詔載馳。射訓儒麻呂而殺之。以功授從四位下勳二等賜姓大忌寸。補中衛少將。兼甲斐守。語在廢帝紀。寳龜初。加正四位下。出爲陸奧鎭守將軍。居無幾。徴入歴近衛員外中將丹波伊豫等國守。天應元年。授正四位上。遷右衛士督。苅田麻呂家世事弓馬善馳射。宿衛宮掖。歴事數朝。天皇寵遇優厚。別賜封五十戸。延暦四年。授從三位。拜左京大夫。右衛士督下総守如故。薨時年五十九。
乙巳。授正四位上紀朝臣宮子。橘朝臣眞都賀。藤原朝臣諸姉並從三位。從四位下美作女王從四位上。從五位下八上女王正五位下。從五位下忍坂女王。置始女王並從五位上。從四位上多治比眞人古奈禰正四位下。正五位上武藏宿禰家刀自從四位下。正五位下藤原朝臣春蓮。藤原朝臣勤子並正五位上。從五位下坂上大宿禰又子。藤原朝臣明子。三嶋宿禰廣宅並正五位下。從五位下安倍朝臣黒女從五位上。外從五位下山口宿禰家足。無位紀朝臣古刀自。藤原朝臣姉。藤原朝臣鷹子。正六位上賀茂朝臣三月。無位錦部連姉繼並從五位下。
戊申。以從三位藤原朝臣旅子爲夫人。
壬子。於近江國滋賀郡。始造梵釋寺矣。
乙夘。以從五位下藤原朝臣宗嗣爲伊勢守。從五位下和朝臣家麻呂爲大掾。外從五位下井上直牛養爲尾張介。從五位下紀朝臣廣足爲駿河守。內藥正侍醫從五位下吉田連古麻呂爲兼常陸大掾。正四位下多治比眞人長野爲近江守。從五位下紀朝臣楫長爲介。從五位下多治比眞人賀智爲信濃介。正五位上藤原朝臣內麻呂爲越前守。春宮亮從五位上安倍朝臣廣津麻呂爲兼介。從五位上文室眞人忍坂麻呂爲因幡守。從五位下藤原朝臣眞鷲爲伯耆守。式部少輔從五位下笠朝臣江人爲兼播磨大掾。從五位下伊勢朝臣水通爲紀伊守。
己未。地震。」從五位下安倍朝臣枚麻呂爲大監物。從五位下藤原朝臣縵麻呂爲皇后宮大進。正五位上安倍朝臣家麻呂爲左大舍人頭。從五位下安倍朝臣名繼爲右大舍人助。從五位上紀朝臣作良爲大學頭。從五位下縣犬養宿禰繼麻呂爲散位助。外從五位下林連浦海爲主計助。從五位下藤原朝臣乙友爲宮內少輔。從五位下文室眞人久賀麻呂爲木工頭。外從五位下國中連三成爲助。外從五位下上村主蟲麻呂爲官奴正。從四位上佐伯宿禰久良麻呂爲左京大夫。從五位下藤原朝臣繩主爲中衛少將。從五位下藤原朝臣仲成爲衛門佐。皇后宮亮正五位上笠朝臣名末呂爲兼右衛士督。從五位上百濟王玄鏡爲右兵衛督。從五位下文室眞人大原爲佐。從五位下大宅朝臣廣江爲美濃介。從五位下安倍朝臣眞黒麻呂爲出雲介。
二月己巳。出雲國國造出雲臣國成奏神吉事。其儀如常。賜國成及祝部物各有差。
丁丑。從四位上紀朝臣古佐美爲右大弁。舂宮大夫中衛中將但馬守如故。中納言從三位石川朝臣名足爲兼中宮大夫。左大弁播磨守如故。正五位上內藏宿禰全成爲內藏頭。中納言近衛大將從三位紀朝臣船守爲兼式部卿。常陸守如故。正五位上大中臣朝臣諸魚爲大輔。左兵衛督如故。正四位下大中臣朝臣子老爲兵部卿。神祇伯如故。正五位上藤原朝臣雄友爲大輔。正五位下文室眞人水通爲大藏大輔。從五位下大原眞人美氣爲彈正弼。從四位下石上朝臣家成爲衛門督。兵部大輔正五位上藤原朝臣雄友爲兼左衛士督。內廄頭從五位上三嶋眞人名繼爲兼山背守。外從五位下御使朝臣淨足爲美濃介。從五位下大宅朝臣廣江爲丹後介。
夏四月庚午。詔日。諸國所貢。庸調支度等物。毎有未納。交闕國用。積習稍久。爲弊已深。良由國宰郡司遞相怠慢。遂使物漏民間用乏官庫。又其蒞政治民。多乖朝委。廉平稱職。百不聞一。侵漁潤身。十室而九。忝曰官司。豈合如此。宜量其狀跡。隨事貶黜。其政績有聞。執掌無廢者。亦當甄録擢以顯榮。所司宜詳沙汰。明作條例奏聞。於是。太政官商量。奏其條例。撫育有方戸口増益。勸課農桑積實倉庫。貢進雜物依限送納。肅清所部盜賊不起。剖斷合理獄訟無寃。在職公平立身清愼。且守且耕軍糧有儲。邊境清肅城隍修理。若有國宰郡司。鎭將邊要等官。到任三年之內。政治灼然。當前二條巳上者。五位巳上者量事進階。六位已下者擢。之不次。授以五位。在官貪濁處事不平。肆行姦猾以求名譽。畋遊無度擾亂百姓。嗜酒沈湎廢闕公務。公節無聞。私門日益。放縱子弟請託公行。逃失數多克獲數少。統攝失方戍卒違命。若有同前群官不務職掌。仍當前一條已上者。不限年之遠近。解卻見任。其違乖撫育勸課等條者。亦望准此而行之。奏可之。」授正三位藤原朝臣繼繩從二位。從四位上石川朝臣豊人爲中宮大夫。中納言左大弁從三位石川朝臣名足爲兼皇后宮大夫。播磨守如故。大納言從二位藤原朝臣繼繩爲兼民部卿。東宮傅如故。參議正三位佐伯宿禰今毛人爲大宰帥。
乙亥。左京人正七位下維敬宗等賜姓長井忌寸。」播磨國言。四天王寺餝磨郡水田八十町。元是百姓口分也。而依太政官符入寺訖。因茲百姓口分。多授比郡。營種之勞。爲弊實深。其印南郡。戸口稀少。田數巨多。今當班田。請遷餝磨郡置印南郡。許之。
戊寅。式部大輔正五位上大中臣朝臣諸魚為兼右京大夫。左兵衛督如故。從五位上大中臣朝臣繼麻呂爲大和守。
五月辛夘。新遷京都。公私草創。百姓移居。多未豊贍。於是。詔賜左右京及東西市人物。各有差。
癸巳。宮內卿正四位上石川朝臣垣守卒。
庚子。正四位下伊勢朝臣老人爲縫殿頭。從五位下巨勢朝臣廣山爲大和介。
六月己未朔。先是。去寳龜三年制。諸國公廨處分之事。前人出擧。後人收納。彼此有功。不合無料。前後之司。宜各平分。至是勅。出擧收納。其勞不同。宜革前例。一依天平寳字元年十月十一日式。收納之前。所有公廨入於後人。收納之後入於前人。」又勅。撫育百姓糺察部內。國郡官司同職掌也。然則國郡功過共所預知。而頃年有燒正倉。獨罪郡司不坐國守。事稍乖理。豈合法意。自今以後。宜奪國司等公廨。惣填燒失官物。其郡司者不在會赦之限。
丁夘。以從五位上藤原朝臣乙叡。從五位下文室眞人眞屋麻呂。並爲少納言。右大弁從四位上紀朝臣古佐美爲左大弁。春宮大夫中衛中將但馬守如故。從五位下阿倍朝臣弟當爲右少弁。從五位下上毛野公大川爲主計頭。大外記如故。中納言從三位石川朝臣名足爲兼兵部卿。皇后宮大夫播磨守如故。從五位下多治比眞人公子爲大藏少輔。正四位下大中臣朝臣子老爲宮內卿。神祇伯如故。大納言從二位藤原朝臣繼繩爲兼造東大寺長官。東宮傅民部卿如故。
丁亥。尚縫從三位藤原朝臣諸姉薨。內大臣從一位良繼之女也。適贈右大臣百川生女。是贈妃也。
秋七月壬寅。正五位下羽栗臣翼爲內藥正兼侍醫。
丙午。太政官院成。百官始就朝座焉。
八月甲子。以從四位下巨勢朝臣苗麻呂爲左中弁。河內守如故。從四位上和氣朝臣清麻呂爲民部大輔。攝津大夫如故。從五位下中臣朝臣必登爲參河介。從五位上阿保朝臣人上爲武藏守。從五位下紀朝臣楫人爲介。從五位下文室眞人大原爲下総介。中宮大進從五位下物部多藝宿禰國足爲兼常陸大掾。正五位下粟田朝臣鷹守爲上野守。」使從五位下佐伯宿禰葛城於東海道。從五位下紀朝臣楫長於東山道。道別判官一人。主典一人。簡閲軍士。兼検戎具。爲征蝦夷也。」勅曰。正倉被燒。未必由神。何者譜第之徒。害傍人而相燒。監主之司。避虛納以放火。自今以後。不問神災人火。宜令當時國郡司填備之。仍勿解見任絶譜第矣。
戊寅。唐人盧如津賜姓清川忌寸。
九月甲辰。出羽國言。渤海國使大使李元泰已下六十五人。乘船一隻漂着部下。被蝦夷略十二人。見存■一人。
丁未。攝津職言。諸國驛戸免庸輸調。其畿內者本自無庸。比於外民勞逸不同。逋逃不禁。良爲此也。驛子之調請從免除。許之。自餘畿內之國亦准此例。
乙夘。以正四位上神王爲大和國班田左長官。從五位下石川朝臣魚麻呂爲次官。從四位上佐伯宿禰久良麻呂爲右長官。外從五位下嶋田臣宮成爲次官。從四位下巨勢朝臣苗麻呂爲河內和泉長官。從五位上紀朝臣作良爲次官。從四位上和氣朝臣清麻呂爲攝津長官。從五位下藤原朝臣葛野麻呂爲次官。正四位下壹志濃王爲山背長官。從五位下多治比眞人繼兄爲次官。使別判官二人。主典二人。
冬十月甲子。以外從五位下忌部宿禰人上爲神祗少副。正五位下高賀茂朝臣諸魚爲中宮亮。從五位下文室眞人眞屋麻呂爲右大舍人頭。從五位下高倉朝臣殿嗣爲玄蕃頭。從五位下淺井王爲內匠頭。正五位下廣上王爲內禮正。從五位下八上王爲諸陵頭。外從五位下息長眞人清繼爲木工助。衛門大尉外從五位上上毛野公我人爲兼西市正。從五位上文室眞人子老爲尾張守。從五位下縣犬養宿禰堅魚麻呂爲信濃守。從五位下阿倍朝臣草麻呂爲豊前守。
丁丑。常陸國信太郡大領外正六位上物部志太連大成。以私物周百姓急。授外從五位下。
戊寅。授七位上大津連廣刀自外從五位下。
庚辰。授采女正六位上三野臣淨日女外從五位下。
辛巳。授正六位上中臣栗原連子公外從五位下。
甲申。改葬太上天皇於大和國田原陵。
十一月丁未。從五位下巨勢朝臣総成爲遠江守。
十二月己夘。陰陽助正六位上路三野眞人石守言。己父馬養。姓無路字。而今石守獨着路字。請除之。許焉。
辛巳。敘從五位下松尾神從四位下。
六年春正月壬辰。授正四位下多治比眞人長野從三位。無位矢庭王。大庭王。正六位上岡田王並從五位下。從四位下大伴宿禰潔足從四位上。從五位上文室眞人波多麻呂。安倍朝臣常嶋。藤原朝臣眞友並正五位下。從五位下文室眞人久賀麻呂。阿倍朝臣弟當。藤原朝臣宗嗣。紀朝臣眞子並從五位上。正六位上大原眞人長濱。橘朝臣安麻呂。藤原朝臣今川。百濟王玄風。正六位下紀朝臣全繼。從六位上巨勢朝臣人公。正六位上石川朝臣永成並從五位下。
二月庚申。勅。諸勝賜姓廣根朝臣。岡成長岡朝臣。以從五位下高倉朝臣石麻呂爲中務少輔。從五位下中臣朝臣比登爲和泉守。從五位下甘南備眞人繼成爲伊賀守。外從五位下御使朝臣淨足爲參河介。近衛少將從五位上佐伯宿禰老爲兼相摸守。少納言如故。從五位下紀朝臣眞人爲介。從五位下百濟王玄風爲美濃介。從五位下佐伯宿禰葛城爲陸奧介。從五位下石淵王爲若狹守。從五位下紀朝臣馬守爲越中守。從五位下丹比宿禰眞淨爲丹波介。從五位下大宅朝臣廣江爲丹後守。外從五位下丹比宿禰稻長爲伯耆介。中納言正三位藤原朝臣小黒麻呂爲兼美作守。中務卿如故。從五位下紀朝臣安提爲備中守。從五位上雄倉王爲阿波守。正五位上內藏宿禰全成爲讃岐守。陸奧介從五位下佐伯宿禰葛城爲兼鎭守副將軍。
癸亥。以從五位下石浦王爲少納言。從五位下石川朝臣永成爲左大舍人助。從五位下榮井宿禰道形爲內藏助。從五位下橘朝臣安麻呂爲雅樂助。從五位下巨勢朝臣人公爲民部少輔。外從五位下麻田連眞淨爲主稅助。外從五位下奈良忌寸長野爲鼓吹正。從五位下阿倍朝臣祖足爲左京亮。從五位下石川朝臣魚麻呂爲攝津亮。從五位下藤原朝臣繩主爲右衛士佐。從五位下大伴王爲主馬頭。
甲戌。渤海使李元泰等言。元泰等入朝時。柁師及挾杪等逢賊之日。並被劫殺。還國無由。於是。仰越後國。給船一艘柁師挾杪水手而發遣焉。
庚辰。以從五位上大伴宿禰弟麻呂爲右中弁。從五位上文室眞人久賀麻呂爲攝津亮。從五位下和朝臣國守爲參河守。從五位上多治比眞人濱成爲常陸介。從五位下佐伯宿禰葛城爲下野守。從五位下藤原朝臣葛野麻呂爲陸奧介。從五位下石川朝臣魚麻呂爲丹後守。從五位下池田朝臣眞枚爲鎭守副將軍。
三月丁亥。宴五已上於內裏。召文人令賦曲水。宴訖賜祿各有差。
己亥。散事從四位上飽波女王卒。
甲辰。詔曰。養老之義著自前修。歴代皇王率由斯道。方今時屬東作。人赴南畝。迺眷生民。情深矜恤。其左右京五畿內七道諸國。百歳已上各賜穀二斛。九十已上一斛。八十已上五斗。鰥寡孤獨及■疾之徒者。量其老幼。三斗已下。一斗已上。仍令本國長官親至郷邑存情賑贍。
丙午。以從五位上中臣朝臣常爲神祇大副。從五位下藤原朝臣繩主爲少納言。從五位上阿倍朝臣弟當爲左少弁。從五位下笠朝臣江人爲右少弁。播磨大掾如故。正五位下藤原朝臣眞友爲右大舍人頭。下総守如故。近衛將監從五位下坂上大宿禰田村麻呂爲兼內匠助。從五位上安倍朝臣廣津麻呂爲式部少輔。春宮亮越前介如故。從五位下朝原忌寸道永爲大學頭。東宮學士文章博士越後介如故。從五位上紀朝臣作良爲治部大輔。從五位下文室眞人眞屋麻呂爲少輔。從五位下文室眞人八嶋爲正親正。從五位下廣田王爲鍛冶正。從五位上藤原朝臣乙叡爲右衛士佐。
夏四月乙夘朔。唐人王維倩。朱政等賜姓榮山忌寸。
乙丑。武藏國足立郡采女掌侍兼典掃從四位下武藏宿禰家刀自卒。
庚午。山背國獻白雉。
戊寅。授蒲生采女從七位下佐佐貴山公賀比外從五位下。
五月己丑。有勅。令皇太子帶劔。於時太子未加元服矣。
戊戌。典藥寮言。蘇敬注新修本草。與陶隱居集注本草相検。増一百餘條。亦今採用草藥。既合敬説。請行用之。許焉。
壬寅。授從四位上紀朝臣古佐美正四位下。正五位上大中臣朝臣諸魚。笠朝臣名末呂。藤原朝臣雄友。藤原朝臣內麻呂並從四位下。
乙巳。授正六位上忍海原連魚養外從五位下。
戊申。以從五位下多治比眞人豊長爲內藏助。春宮少進如故。外從五位下榮井宿禰道形爲造兵正。外從五位下中臣栗原連子公爲大炊助。從五位上藤原朝臣乙叡爲中衛少將。少納言從五位下藤原朝臣繩主爲兼右衛士佐。從五位下山上王爲內兵庫正。
閏五月丁巳。陸奧鎭守將軍正五位上百濟王俊哲坐事左降日向權介。
癸亥。左右京二職所掌調租等物。色目非一。或不勤徴収。多致未納。或犯用其物。遷替之司。貽累後人。於是。始准攝津職。與解由放焉。
戊寅。外從五位下白鳥村主元麻呂爲織部正。從五位上丈部大麻呂爲隱伎國守。從五位上文室眞人於保爲備後守。
己夘。左中弁兼河內守從四位下巨勢朝臣苗麻呂卒。
六月辛丑。正六位上平田忌寸杖麻呂。路忌寸泉麻呂。從七位下蚊屋忌寸淨足。從八位上於忌寸弟麻呂等四人。並改忌寸賜宿禰姓。
壬寅。河內國志紀郡人林臣海主野守等。改臣賜朝臣。
秋七月己未。太白晝見。
戊辰。右京人正六位上大友村主廣道。近江國野洲郡人正六位上大友民曰佐龍人。淺井郡人從六位上錦曰佐周興。蒲生郡人從八位上錦曰佐名吉。坂田郡人大初位下穴太村主眞廣等。並改本姓賜志賀忌寸。
丙子。先是。去寳龜十年立制。牧宰之輩。奉使入京。或無返抄而歸任。或稱病而滯京下。求預考例兼得公廨。如此之類莫預釐務。國司奪料。郡司解任。容許之司。亦同此例。而自時其後。希有遵行。至是重下知。諸國不悛前過。猶致緩怠。即科違勅罪矣。
八月丙申。以治部卿正四位下壹志濃王爲參議。
甲辰。行幸高椅津。還過大納言從二位藤原朝臣繼繩第。授其室正四位上百濟王明信從三位。
九月丁夘。以近衛少將從五位下紀朝臣兄原爲兼少納言。從五位上大伴宿禰弟麻呂爲左中弁。從五位上文室眞人與企爲右中弁。中納言從三位石川朝臣名足爲兼左京大夫。兵部卿皇后宮大夫如故。從五位下高倉朝臣殿嗣爲亮。從五位下坂上大宿禰田村麻呂爲近衛少將。內匠助如故。從五位下采女朝臣宅守爲日向守。
丁丑。先是。贈左大臣藤原朝臣種繼男湯守有過除籍。至是賜姓井手宿禰。
冬十月丁亥。詔曰。朕君臨四海。於茲七載。未能使含生之民共洽淳化。率土之內咸致雍熈。顧惟虛薄。良用慙嘆。而天下諸國。今年豊稔。享此大賚。豈獨在予。思與百姓慶斯有年。其賜天下高年百歳已上穀人三斛。九十已上人二斛。八十已上人一斛。鰥寡孤獨。■疾之徒。不能自存者。所司準例加賑恤。仍各令本國次官已上巡縣郷邑。親自給稟。又朕以水陸之便遷都茲邑。言念居民。豈無騒然。宜免乙訓郡延暦三年出擧未納。其郡司主帳已上賜爵人一級。
丙申。天皇行幸交野。放鷹遊獵。以大納言從二位藤原朝臣繼繩別業爲行宮矣。
己亥。主人率百濟王等奏種種之樂。授從五位上百濟王玄鏡。藤原朝臣乙叡並正五位下。正六位上百濟王元眞。善貞。忠信並從五位下。正五位下藤原朝臣明子正五位上。從五位下藤原朝臣家野從五位上。無位百濟王明本從五位下。▼是日還宮。
癸夘。從五位下佐伯宿禰葛城爲民部少輔。下野守如故。
甲辰。右衛士督從四位下兼皇后宮亮丹波守勳十一等笠朝臣名末呂卒。
十一月甲寅。祀天神於交野。其祭文曰。維延暦六年歳次丁夘十一月庚戌朔甲寅。嗣天子臣謹遣從二位行大納言兼民部卿造東大寺司長官藤原朝臣繼繩。敢昭告於昊天上帝。臣恭膺眷命。嗣守鴻基。幸頼穹蒼降祚覆■騰徴。四海晏然萬姓康樂。方今大明南至。長■初昇。敬采燔祀之義。祇修報徳之典。謹以玉帛犧齊粢盛庶品。備茲■燎。祇薦潔誠。高紹天皇配神作主尚饗。又曰。維延暦六年歳次丁夘十一月庚戌朔甲寅。孝子皇帝臣諱謹遣從二位行大納言兼民部卿造東大寺司長官藤原朝臣繼繩。敢昭告於高紹天皇。臣以庸虛忝承天序。上玄錫祉率土宅心。方今履長伊始。肅事郊■。用致燔祀於昊天上帝。高紹天皇慶流長發。徳冠思文。對越昭升。永言配命。謹以制幣犧齊粢盛庶品。式陳明薦。侑神作主尚饗。
十二月庚辰朔。授外正七位下朝倉公家長外從五位下。以進軍糧於陸奧國也。
七年春正月癸亥。從五位下巨勢朝臣家成爲和泉守。
甲子。皇太子加元服。其儀。天皇皇后並御前殿。令大納言從二位兼皇太子傅藤原朝臣繼繩。中納言從三位紀朝臣船守兩人。手加其冠。了即執笏而拜。有勅令皇太子參中宮。乃赦天下。詔在京諸司及高年僧尼。並神祝等。賜祿各有差。又諸老人年百歳已上賜穀五斛。九十已上三斛。八十已上一斛。孝子順孫。義夫節婦。表其門閭。終身勿事。鰥寡■獨篤疾不能自存者。並加賑恤焉。▼是日。引群臣宴飮殿上。賜祿有差。
二月辛巳。授從五位下錦部連姉繼從五位上。無位安倍小殿朝臣堺。武生連朔並從五位下。並皇太子乳母也。
甲申。以中納言兵部卿從三位石川朝臣名足爲兼大和守。從五位下高倉朝臣殿嗣爲介。從五位下大伴宿禰蓑麻呂爲河內守。從五位下百濟王善貞爲介。正四位下伊勢朝臣老人爲遠江守。從五位下縣犬養宿禰繼麻呂爲伊豆守。從五位下紀朝臣眞人爲相摸守。從五位下藤原朝臣縵麻呂爲介。中宮大夫從四位上石川朝臣豊人爲兼武藏守。中衛少將正五位下藤原朝臣乙叡爲兼下総守。從五位下中臣丸朝臣馬主爲上野介。從五位下淺井王爲丹波守。從五位上大中臣朝臣繼麻呂爲但馬守。式部大輔左兵衛督從四位下大中臣朝臣諸魚爲兼播磨守。從五位下笠朝臣江人爲介。外從五位下忍海原連魚養爲大掾。正五位上當麻王爲備前守。少納言從五位下藤原朝臣繩主爲兼介。右衛士佐如故。從五位下下毛野朝臣年繼爲備中介。外從五位下忌部宿禰人上爲安藝介。東宮學士左兵衛佐從五位下津連眞道爲兼伊豫介。從五位上紀朝臣伯麻呂爲大宰少貳。從五位下石川朝臣多禰爲肥前守。
壬辰。外從五位下入間宿禰廣成爲近衛將監。
庚子。授正六位上紀朝臣永名從五位下。
丙午。從五位下多治比眞人繼兄爲右少弁。正五位下藤原朝臣眞友爲中務大輔。從五位上山口王爲大監物。從四位上和氣朝臣清麻呂爲中宮大夫。民部大輔攝津大夫如故。左中弁從五位上大伴宿禰弟麻呂爲兼皇后宮亮。外從五位下阿閇間人臣人足爲大進。從五位下川村王爲右大舍人頭。從五位下廣田王爲縫殿頭。主稅助外從五位下麻田連眞淨爲兼大學博士。從五位下大原眞人長濱爲散位助。外從五位下中臣栗原連子公爲大炊助。從五位下大宅朝臣廣江爲主殿頭。從五位下和朝臣家麻呂爲造酒正。從五位下長津王爲鍛冶正。從五位下百濟王教徳爲右兵庫頭。外從五位下林連浦海爲安藝介。陸奧按察使守正五位下多治比眞人宇美爲兼鎭守將軍。外從五位下安倍猿嶋臣墨繩爲副將軍。
三月庚戌。軍糧三萬五千餘斛仰下陸奧國。運收多賀城。又糒二萬三千餘斛並塩。仰東海。東山。北陸等國。限七月以前。轉運陸奧國。並爲來年征蝦夷也。
辛亥。下勅。調發東海。東山。坂東諸國歩騎五萬二千八百餘人。限來年三月。會於陸奧國多賀城。其點兵者。先盡前般入軍經戰敘勲者。及常陸國神賎。然後簡點餘人堪弓馬者。仍勅。比年國司等無心奉公。毎事闕怠。屢沮成謀。苟曰司存。豈應如此。若有更然。必以乏軍興從事矣。
甲子。中宮大夫從四位上兼民部大輔攝津大夫和氣朝臣清麻呂言。河內攝津兩國之堺。堀川築堤。自荒陵南。導河內川西通於海。然則沃壤益廣。可以墾闢矣。於是。便遣清麻呂勾當其事。應須單功廿三萬餘人給糧從事矣。
己巳。外從五位下嶋田臣宮成授從五位下。從五位下藤原朝臣末茂爲內匠頭。正五位下粟田朝臣鷹守爲治部大輔。從五位下紀朝臣永名爲兵部少輔。從四位上石川朝臣豊人爲大藏卿。中宮大夫武藏守如故。從五位下大宅朝臣廣江爲少輔。從五位下岡田王爲主殿頭。從五位上羽栗臣翼爲左京亮。內藥正侍醫如故。外從五位下麻田連畋賦爲右京亮。從四位上大伴宿禰潔足爲衛門督。從四位下石上朝臣家成爲右衛士督。從五位上紀朝臣作良爲上野守。從五位下嶋田臣宮成爲周防守。從五位上多治比眞人濱成。從五位下紀朝臣眞人。佐伯宿禰葛城。外從五位下入間宿禰廣成並爲征東副使。
夏四月庚辰。遣使畿內祈雨焉。
丁亥。奉黒馬於丹生川上神。祈雨也。
戊子。勅五畿內。頃者亢旱累月。溝池乏水。百姓之間不得耕種。宜仰所司不問王臣。家田有水之處。恣任百姓。擁令播種。勿失農時。
癸巳。自去冬不雨。既經五箇月。潅漑已竭。公私望斷。是日早朝。天皇沐浴。出庭親祈焉。有頃。天闇雲合。雨降滂沱。群臣莫不舞踏稱萬歳。因賜五位以上御衾及衣。咸以爲。聖徳至誠。祈請所感焉。
五月己酉。詔群臣曰。宜差使祈雨於伊勢神宮及七道名神。是夕大雨。其後雨多。遠近周匝。遂得耕殖矣。
辛亥。夫人從三位藤原朝臣旅子薨。詔遣中納言正三位兼中務卿藤原朝臣小黒麻呂。參議治部卿正四位下壹志濃王等。監護喪事。又遣中納言從三位兼兵部卿皇后宮大夫石川朝臣名足。參議左大弁正四位下兼春宮大夫中衛中將紀朝臣古佐美。就第宣詔。贈妃並正一位。妃贈右大臣從二位藤原朝臣百川之女也。延暦初納於後宮。尋授從三位。五年進爲夫人。生大伴親王。薨時年卅。
丁巳。唐人馬清朝賜姓新長忌寸。
庚午。中務大録正六位下中臣丸連淨兄。詐作印書。請受庫物。前後非一。事已發露。欲加推勘。聞而自經矣。
六月癸未。美作備前二國國造中宮大夫從四位上兼攝津大夫民部大輔和氣朝臣清麻呂言。備前國和氣郡河西百姓一百七十餘人款曰。己等元是赤坂上道二郡東邊之民也。去天平神護二年。割隷和氣郡。今是郡治在藤野郷。中有大河。毎遭雨水。公私難通。因茲河西百姓屢闕公務。請河東依舊爲和氣郡。河西建磐梨郡。其藤野驛家遷置河西。以避水難。兼均勞逸。許之。
甲申。從五位下藤原朝臣根麻呂爲左大舍人助。東宮學士左兵衞佐從五位下津連眞道爲兼圖書助。從五位上藤原朝臣刷雄爲大學頭。
乙酉。下総越前二國封各五十戸施入梵釋寺。
丙戌。中納言從三位兼兵部卿皇后宮左京大夫大和守石川朝臣名足薨。名足御史大夫正三位年足之子也。寳字中授從五位下。除伊勢守。稍遷。寳龜初任兵部大輔。遷民部大輔。授從四位下。出爲大宰大貳。居二年徴入歴左右大弁。尋爲參議兼右京大夫。名足耳目所渉。多記於心。加以利口剖斷無滯。然性頗偏急。好詰人之過。官人申政。或不合旨。即對其人極口而罵。因此諸司候官曹者。値名足聽事。多跼蹐而避。延暦初。授從三位。拜中納言。兼兵部卿皇后宮左京大夫。薨時年六十一。
辛丑。外從六位下武藏宿禰弟総。外正八位上多米連福雄並授外從五位下。以貢獻也。
壬寅。正四位下伊勢朝臣老人爲木工頭。從五位下橘朝臣入居爲遠江守。近衛少將從五位下坂上大宿禰田村麻呂爲兼越後介。內匠助如故。從五位下紀朝臣兄原爲出雲守。
秋七月己酉。大宰府言。去三月四日戌時。當大隅國贈於郡曾乃峯上。火炎大熾。響如雷動。及亥時。火光稍止唯見黒煙。然後雨沙。峯下五六里。沙石委積可二尺。其色黒焉。
辛亥。以參議左大弁正四位下兼春宮大夫中衛中將紀朝臣古佐美爲征東大使。
庚午。以從五位下正月王爲少納言。中納言正三位藤原朝臣小黒麻呂爲兼皇后宮大夫。中務卿美作守如故。從五位下大秦公忌寸宅守爲主計助。從三位多治比眞人長野爲兵部卿。近江守如故。從五位下爲奈眞人豊人爲造兵正。從五位下多治比眞人屋嗣爲主鷹正。外從五位下忍海原連魚養爲典藥頭。播磨大掾如故。兵部大輔從四位下藤原朝臣雄友爲兼左京大夫。左衛士督如故。從五位下藤原朝臣繩主爲近衛少將。少納言如故。從五位上阿倍朝臣廣津麻呂爲中衛少將。式部少輔春宮亮如故。春宮少進從五位下多治比眞人豊長爲兼右衛士佐。春宮大夫中衛中將正四位下紀朝臣古佐美爲兼大和守。從五位下三嶋眞人大湯坐爲駿河守。
癸酉。前右大臣正二位大中臣朝臣清麻呂薨。曾祖國子小治田朝小徳冠。父意美麻呂中納言正四位上。清麻呂天平末授從五位下。補神祇大副。歴左中弁文部大輔尾張守。寳字中。至從四位上參議左大弁兼神祇伯。歴居顯要。見稱勤恪。神護元年。仲滿平後。加勳四等。其年十一月。高野天皇更行大甞之事。清麻呂時爲神祇伯。供奉其事。天皇嘉其累任神祇官。清愼自守。特授從三位。景雲二年拜中納言。優詔賜姓大中臣。天宗高紹天皇踐祚。授正三位。轉大納言兼東宮傅。寳龜二年拜右大臣。授從二位。尋加正二位。清麻呂歴事數朝。爲國舊老。朝儀國典多所諳練。在位視事。雖年老而精勤匪怠。年及七十上表致仕。優詔弗許。今上即位。重乞骸骨。詔許之。薨時年八十七。
八月戊子。對馬嶋守正六位上穴咋呰麻呂賜姓秦忌寸。以誤從母姓也。
九月丁未。美濃國厚見郡人■鹵濱倉賜姓羹見造。
庚午。詔曰。朕以眇身。忝承鴻業。水陸有便。建都長岡。而宮室未就。興作稍多。徴發之苦。頗在百姓。是以優其功貨。欲無勞煩。今聞。造宮役夫短褐不完。類多羸弱。靜言於此。深軫於懷。宜諸進役夫之國。今年出擧者不論正稅公廨。一切減其息利。縦貸十束其利五束。二束還民。三束入公。其勅前徴納者。亦宜還給焉。
冬十月丙子。雷雨暴風。壞百姓廬舍。
十一月丁未。參議正四位下大中臣朝臣子老爲宮內卿。神祇伯如故。
庚戌。播磨國揖保郡人外從五位下佐伯直諸成。延暦元年籍冐注連姓。至是事露改正焉。
戊辰。宴五位已上。」從五位上中臣朝臣常。大伴宿禰弟麻呂並授正五位下。從五位下紀朝臣田長從五位上。正六位上大中臣朝臣弟成。小野朝臣澤守。田中朝臣淨人。並從五位下。
十二月庚辰。征東大將軍紀朝臣古佐美辭見。詔召昇殿上賜節刀。因賜勅書曰。夫擇日拜將。良由綸言。推轂分■專任將軍。如聞。承前別將等。不愼軍令。逗闕猶多。尋其所由。方在輕法。宜副將軍有犯死罪。禁身奏上。軍監以下依法斬決。坂東安危在此一擧。將軍宜勉之。因賜御被二領。采■卅疋。綿三百屯。
