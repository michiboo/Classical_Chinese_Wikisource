續日本紀卷第卅六〈起寶龜十一年正月、盡天應元年十二月。〉」右大臣從二位兼行皇太子傅中衛大將臣藤原朝臣繼繩等奉勅撰」天宗高紹天皇
十一年春正月丁夘朔。廢朝。雨也。宴五位已上於內裏。宴訖賜被。
。天皇御大極殿受朝。唐使判官高鶴林。新羅使薩■金蘭■等。各依儀拜賀。
辛未。新羅使獻方物。仍奏曰。新羅國王言。夫新羅者。開國以降。仰頼聖朝世世天皇恩化。不乾舟楫。貢奉御調年紀久矣。然近代以來。境內姦冦。不獲入朝。是以謹遣薩■金蘭■。級■金巌等。貢御調兼賀元正。又訪得遣唐判官海上三狩等。隨使進之。又依常例進學語生。」參議左大弁正四位下大伴宿禰伯麻呂宣勅曰。夫新羅國。世連舟楫供奉國家。其來久矣。而泰廉等還國之後。不修常貢。毎事無禮。所以頃年返卻彼使。不加接遇。但今朕時。遣使修貢兼賀元正。又搜求海上三狩等。隨來使送來。此之勤勞。朕有嘉焉。自今以後。如是供奉。厚加恩遇。待以常禮。宜以茲狀語汝國王。▼是日宴唐及新羅使於朝堂。賜祿有差。授女孺無位大伴宿禰義久從五位下。
壬申。授新羅使薩■金蘭■正五品上。副使級■金巖正五品下。大判官韓奈麻薩仲業。少判官奈麻金貞樂。大通事韓奈麻金蘇忠三人。各從五品下。自外六品已下各有差。並賜當色並履。
癸酉。宴五位已上。及唐新羅使於朝堂。賜祿有差。」授從五位上田上王。山邊王並正五位下。正五位下安倍朝臣東人。大伴宿禰潔足並正五位上。從五位上石川朝臣眞守。大中臣朝臣宿奈麻呂並正五位下。從五位下紀朝臣古佐美從五位上。正六位上豊國眞人船城。八多眞人唐名。阿倍朝臣祖足。多治比眞人繼兄。文屋眞人與伎。路眞人玉守。紀朝臣眞人。藤原朝臣眞友。藤原朝臣宗嗣。巨勢朝臣廣山。佐伯宿禰鷹守。紀朝臣馬借並從五位下。正六位上縵連宇陀麻呂。小塞宿禰弓張並外從五位下。
丁丑。授從五位下笠王從五位上。
庚辰。大雷。災於京中數寺。其新藥師寺西塔。葛城寺塔並金堂等。皆燒盡焉。
壬午。賜唐及新羅使射及踏歌。
乙酉。詔曰。令順四時聖人之茂典。網解三面哲後之深仁。朕錫命上玄君臨下土。政先儉約志在憂勤。雖道謝潛通功慚日用。而邇安遠至。歳稔時■。今者。三元初暦。萬物惟新。宜順陽和播茲凱澤。自寳龜十一年正月十九日昧爽已前大辟已下。罪無輕重。已發覺。未發覺。已結正。未結正。繋囚見徒。咸皆赦除。但犯八虐。故殺人。私鑄錢。強竊二盜。及常赦所不免者。不在赦限。天下百姓宜免今年田租。又免寳龜十年以往遭年不登申官正稅未納。神寺之稻亦宜准此。
丙戌。詔曰。朕以。仁王御暦法日恆澄。佛子弘猷惠風長扇。遂使人天合應邦家保安。幽顯致和鬼神無爽。頃者彼蒼告譴災集伽藍。眷言於茲。情深悚悼。於朕不徳雖近此尤。於彼桑門寧亦無愧。如聞緇侶行事與俗不別。上違無上之慈教。下犯有國之道憲。僧綱率而正之。孰其不正乎。又諸國國師。諸寺鎭三綱。及受講復者。不顧罪福專事請託。員復居多侵損不少。如斯等類不可更然。宜修護國之正法。以弘轉禍之勝縁。凡厥梵衆。知朕意焉。
庚寅。授無位矢野女王從五位下。
二月丙申朔。以中納言從三位石上大朝臣宅嗣爲大納言。參議從三位藤原朝臣田麻呂。參議兵部卿從三位兼左兵衛督藤原朝臣繼繩。並爲中納言。本官如故。伊勢守正四位下大伴宿禰家持。右大弁從四位下石川朝臣名足。陸奧按察使兼鎭守副將軍從四位下紀朝臣廣純。並爲參議。」神祇官言。伊勢大神宮寺。先爲有祟遷建他處。而今近神郡。其祟未止。除飯野郡之外移造便地者。許之。」授正六位上藤原朝臣繼彥從五位下。
丁酉。陸奧國言。欲取船路伐撥遺賊。比年甚寒。其河已凍。不得通船。今賊來犯不已。故先可塞其寇道。仍須差發軍士三千人。取三四月雪消。雨水汎溢之時。直進賊地。因造覺鼈城。於是下勅曰。海道漸遠。來犯無便。山賊居近。伺隙來犯。遂不伐撥。其勢更強。宜造覺鼈城礙膽澤之地。兩國之息莫大於斯。
甲辰。以參議正四位下大伴宿禰家持爲右大弁。從四位下藤原朝臣雄依爲宮內卿。讃岐守如故。從五位下藤原朝臣末茂爲左衛士員外佐。肥後守如故。參議從四位下石川朝臣名足爲伊勢守。內藥正侍醫從五位下吉田連斐太麻呂爲兼相摸介。從五位下海上眞人三狩爲太宰少貳。
丙午。陸奧國言。去正月廿六日。賊入長岡燒百姓家。官軍追討彼此相殺。若今不早攻伐。恐來犯不止。請三月中旬發兵討賊。並造覺鼈城置兵鎭戍。勅曰。夫狼子野心。不顧恩義。敢恃險阻。屢犯邊境。兵雖兇器。事不獲止。宜發三千兵。以刈遺櫱。以滅餘燼。凡軍機動靜。以便宜隨事。
庚戌。授命婦正五位下石川朝臣毛比從四位下。」新羅使還蕃。賜璽書曰。天皇敬問新羅國王。朕以寡薄。纂業承基。理育蒼生。寧隔中外。王自遠祖。恆守海服。上表貢調。其來尚矣。日者虧違蕃禮。積歳不朝。雖有輕使。而無表奏。由是泰廉還日。已具約束。貞卷來時。更加諭告。其後類使曾不承行。今此蘭■猶陳口奏。理須依例從境放還。但送三狩等來。事既不輕。故修賓禮以荅來意。王宜察之。後使必須令齎表函。以禮進退。今勅筑紫府及對馬等戍。不將表使莫令入境。宜知之。春景韶和。想王佳也。今因還使附荅信物。遣書指不多及。
壬戌。授正五位上淡海眞人三船從四位下。
甲子。勅。去天平寳字元年。伊刀王坐殺人配陸奧國。久住配處未蒙恩免。宜宥其罪令得入京。
三月丙寅朔。授命婦正五位上百濟王明信從四位下。
戊辰。出雲國言。金銅鑄像一龕。白銅香爐一口。並種種器物漂着海濱。
戊寅。授無位紀朝臣東女正五位上。
己夘。授從五位下津守宿禰眞常從五位上。
辛巳。授從四位下神王正四位下爲參議。」太政官奏稱。分官設職。不在繁多。宣風導民。務於簡要。是以制令之日。限置官員。量才授能。職務不滯。今官衆事殷。而蠶食者多。穀帛難生而用之不節。一歳不登。便有菜色。古者人稠田少。而有儲蓄。由於節用也。今者地闢戸減而患不足。由於糜費也。臣等以爲。當今之急。省官息役。上下同心。唯農是務。特望。天恩許之。臣等並省官員。則倉廩實而禮義行。國用足而廉恥興矣。伏聽聖裁者。奏可之。於是毎司並省各有其數。事在別式。」又奏稱。濟世興化。寔佇九功。討罪威邊。亦資七徳。文武之道廢一不可。但今諸國兵士。略多羸弱。徒免身庸。不歸天府。國司軍毅。自恣駈役。曾未貫習。弓馬唯給。採苅薪草。縱使以此赴戰。謂之棄矣。臣等以爲。除三關邊要之外。隨國大小以爲額。仍點殷富百姓才堪弓馬者。毎其當番。專習武藝。屬赴有徴發。庶幾免稽廢。其羸弱之徒勤皆令赴農。此設守備。省不急之道也。臣等商量所定。具狀如左。伏聽天裁者。奏可之。毎國減省各有差。於是。諸司仕丁駕輿丁等廝丁及三衛府火頭等。徒免庸調。無益公家。遠離本郷。多破私業。仍從本色以赴農畝焉。
壬午。從五位下藤原朝臣眞友爲少納言。從五位下石城王爲縫殿頭。從五位下高倉朝臣殿嗣爲治部少輔。從五位上石川朝臣清麻呂爲民部大輔。從五位下多治比眞人繼兄爲少輔。外從五位下榮井宿禰道形爲主計助。從五位下豊國眞人船城爲大藏少輔。從五位上參河王爲大膳大夫。外從五位下船連住麻呂爲官奴正。從五位下大伴宿禰弟麻呂爲衛門佐。從五位下藤原朝臣宗繼爲伊勢介。外從五位下陽侯忌寸玲■爲尾張介。外從五位下葛井連根道爲伊豆守。陰陽頭天文博士從五位上山上朝臣船主爲兼甲斐守。從五位下藤原朝臣長川爲相摸守。從五位上藤原朝臣刷雄爲上総守。左京大夫正五位下藤原朝臣種繼爲兼下総守。外從五位下上村主蟲麻呂爲能登守。從五位下紀朝臣作良爲丹波介。從五位下阿倍朝臣謂奈麻呂爲但馬介。從五位下紀朝臣白麻呂爲因幡介。從五位下大伴宿禰繼人爲伯耆守。中衛中將內廐頭正四位上道嶋宿禰嶋足爲兼播磨守。正五位下山邊王爲備前守。從五位下紀朝臣眞子爲備後守。從五位下田中朝臣飯麻呂爲筑後守。從五位下紀朝巨門守爲肥前守。從五位下小野朝臣滋野爲豊前守。外從五位下陽侯忌寸人麻呂爲介。
乙酉。以從五位下池田朝臣眞枚爲長門守。外從五位下葛井連河守爲參河介。」授正六位上百濟王俊哲從五位下。」駿河國飢疫。遣使賑給之。
丁亥。陸奧國上治郡大領外從五位下伊治公呰麻呂反。率徒衆殺按察使參議從四位下紀朝臣廣純於伊治城。廣純大納言兼中務卿正三位麻呂之孫。左衛士督從四位下宇美之子也。寳龜中出爲陸奧守。尋轉按察使。在職視事。見稱幹濟。伊治呰麻呂。本是夷俘之種也。初縁事有嫌。而呰麻呂匿怨。陽媚事之。廣純甚信用。殊不介意。又牡鹿郡大領道嶋大楯。毎凌侮呰麻呂。以夷俘遇焉。呰麻呂深銜之。時廣純建議造覺鼈柵。以遠戍候。因率俘軍入。大楯呰麻呂並從。至是呰麻呂自爲內應。唱誘俘軍而反。先殺大楯。率衆圍按察使廣純。攻而害之。獨呼介大伴宿禰眞綱開圍一角而出。護送多賀城。其城久年國司治所兵器糧蓄不可勝計。城下百姓竸入欲保城中。而介眞綱。掾石川淨足。潛出後門而走。百姓遂無所據。一時散去。後數日。賊徒乃至。爭取府庫之物。盡重而去。其所遺者放火而燒焉。
辛夘。伊勢國大目正六位上道祖首公麻呂白丁杖足等賜姓三林公。
癸巳。以中納言從三位藤原朝臣繼繩爲征東大使。正五位上大伴宿禰益立。從五位上紀朝臣古佐美爲副使。判官主典各四人。
甲午。以從五位下大伴宿禰眞綱爲陸奧鎭守副將軍。從五位上安倍朝臣家麻呂爲出羽鎭狄將軍。軍監軍曹各二人。以征東副使正五位上大伴宿禰益立爲兼陸奧守。
夏四月戊戌。授征東副使正五位上大伴宿禰益立從四位下。
辛丑。勅。備前國邑久郡荒廢田一百餘町。賜右大臣正二位大中臣朝臣清麻呂。
辛亥。造酒正從五位下中臣丸朝臣馬主爲兼上総員外介。
壬子。左京人椋小長屋女一産三男。賜乳母一人並稻。
甲寅。從五位上藤原朝臣黒麻呂爲治部大輔。正五位上大伴宿禰潔足爲左兵衛督。
庚申。授從五位下百濟王俊哲從五位上。」山背國愛宕郡人正六位上鴨禰宜眞髮部津守等一十人賜姓賀茂縣主。
辛酉。授正六位上多治比眞人宇美從五位下。命婦從五位上橘朝臣御笠正五位上。」以從五位上上毛野朝臣稻人爲越後員外守。
五月辛未。以京庫及諸國甲六百領。且送鎭狄將軍之所。
甲戌。左京人從六位。下莫位百足等一十四人。右京人大初位下莫位眞士麻呂等一十六人並賜姓清津造。左京人從六位上斯■行麻呂賜姓清海造。右京人從七位下燕乙麻呂等一十六人並賜姓御山造。正八位上韓男成等二人賜姓廣海造。武藏國新羅郡人沙良眞熊等二人賜姓廣岡造。攝津國豊嶋郡人韓人稻村等一十八人賜姓豊津造。」勅出羽國曰。渡嶋蝦狄早効丹心。來朝貢獻。爲日稍久。方今歸俘作逆。侵擾邊民。宜將軍國司賜饗之日。存意慰喩焉。
乙亥。伊豆國疫飢。賑給之。
丁丑。勅曰。機要之備不可闕乏。宜仰坂東諸國及能登。越中。越後。令備糒三萬斛。炊曝有數。勿致損失。
己夘。勅曰。狂賊亂常。侵擾邊境。烽燧多虞。斥候失守。今遣征東使並鎭狄將軍。分道征討。期日會衆。事須文武盡謀。將帥竭力。苅夷姦軌。誅戮元兇。宜廣募進士。早致軍所。若感激風雲。奮■忠勇。情願自効。特録名貢。平定之後。擢以不次。」河內國高安郡人大初位下寺淨麻呂賜姓高尾忌寸。
壬辰。伊勢太神宮封一千廿三戸。大安寺封一百戸。隨舊復之。」授無位置始女王從五位下。
六月戊戌。勅。封一百戸永施秋篠寺。其權入食封。限立令條。比年所行甚違先典。天長地久。帝者代襲。物天下物非一人用。然縁有所念。永入件封。今謂永者是一代耳。自今以後立爲恆例。前後所施一準於此。
辛丑。從五位上百濟王俊哲爲陸奧鎭守副將軍。從五位下多治比眞人宇佐美爲陸奧介。
甲辰。授正六位上內眞人石田從五位下。
己未。散位從四位下久米連若女卒。贈右大臣從二位藤原朝臣百川之母也。
辛酉。授從五位上紀朝臣佐婆麻呂正五位下。無位名繼女王從五位下。」伊勢國言。今月十六日己酉巳時。鈴鹿關西內城大鼓一鳴。」勅陸奧持節副將軍大伴宿禰益立等。將軍等去五月八日奏書雲。且備兵糧。且伺賊機。方以今月下旬進入國府。然後候機乘變。恭行天誅者。既經二月。計日准程。佇待獻俘。其出軍討賊。國之大事。進退動靜。續合奏聞。何經數旬絶無消息。宜申委曲。如書不盡意者。差軍監已下堪辨者一人。馳驛申上。
秋七月辛未。散位從四位上鴨王卒。
丁丑。勅。安不忘危。古今通典。宜仰縁海諸國。勤令警固。其因幡。伯耆。出雲。石見。安藝。周防。長門等國。一依天平四年節度使從三位多治比眞人縣守等時式。勤以警固焉。又大宰宜依同年節度使從三位藤原朝臣宇合時式。
癸未。征東使請甲一千領。仰尾張參河等五國。令運軍所。」從八位下韓眞成等四人賜姓廣海造。
甲申。征東使請襖四千領。仰東海東山諸國。便造送之。勅曰。今爲討逆虜。調發坂東軍士。限來九月五日。並赴集陸奧國多賀城。其所須軍糧。宜申官送。兵集有期。糧餽難繼。仍量路便近。割下総國糒六千斛。常陸國一萬斛。限來八月廿日以前。運輸軍所。伊豫國越智郡人越智直靜養女。以私物資養窮弊百姓一百五十八人。依天平寳字八年三月廿二日勅書。賜爵二級。
戊子。勅曰。筑紫大宰僻居西海。諸蕃朝貢舟楫相望。由是簡練士馬。精鋭甲兵。以示威武。以備非常。今北陸道亦供蕃客。所有軍兵未曾教習。屬事徴發。全無堪用。安必思危。豈合如此。宜准大宰依式警虞。事須縁海村邑見賊來過者。當即差使速申於國。國知賊船者。長官以下急向國衙。應事集議。令管內警虞且行且奏。〈其一〉。賊船卒來着我邊岸者。當界百姓執隨身兵。並齎私糧走赴要處。致死相戰。必待救兵。勿作逗留令賊乘間。〈其二〉。軍所集處。預立標榜。宜量地勢務得便宜。兵士已上及百姓便弓馬者。量程遠近結隊分配。不得臨事彼此雜亂。〈其三〉。戰士已上。明知賊來者。執隨身兵。兼佩■■。發所在處。直赴本軍。各作軍名。排比隊伍。以靜待動。乘逸撃勞。〈其四〉。應機赴軍國司已上皆乘私馬。若不足者。即以驛傳馬充之。〈其五〉。兵士白丁赴軍。及待進止。應給公糧者。計自起家五日乃給。其閑處者給米。要處者給糒。〈其六〉。
八月己亥。外從五位下栗前連枝女。本是從四位下山前王之女也。而從母姓未蒙王名。至是改正爲池原女王。授從五位下。
壬寅。授從六位下紀朝臣眞木從五位下。
丙午。授越前國人從六位上大荒木臣忍山外從五位下。以運軍糧也。
庚戌。勅。今聞。諸國甲冑稍經年序。悉皆澁綻。多不中用。三年一度立例修理。隨修隨破。極費功役。今革之爲甲。牢固經久。■躬輕便。中箭難貫。計其功程。殊亦易成。自今以後。諸國所造年料甲冑。皆宜用革。即依前例。毎年進樣。但前造鐵甲不可徒爛。毎經三年依舊修之。
甲寅。授從五位上安倍朝臣家麻呂正五位上。復無位安倍朝臣繼人本位從五位下。
乙夘。出羽國鎭狄將軍安倍朝臣家麻呂等言。狄志良須俘囚宇奈古等款曰。己等據憑官威。久居城下。今此秋田城。遂永所棄歟。爲番依舊還保乎者。下報曰。夫秋田城者。前代將相僉議所建也。禦敵保民。久經歳序。一旦擧而棄之。甚非善計也。宜且遣多少軍士。爲之鎭守。勿令衂彼歸服之情。仍即差使若國司一人。以爲專當。又由理柵者。居賊之要害。承秋田之道。亦宜遣兵相助防禦。但以。寳龜之初。國司言。秋田難保。河邊易治者。當時之議。依治河邊。然今積以歳月。尚未移徙。以此言之。百姓重遷明矣。宜存此情歴問狄俘並百姓等具言彼此利害。
庚申。太政官奏曰。筑紫大宰。遠居邊要。常警不虞。兼待蕃客。所有執掌。殊異諸道。而官人相替。限以四年。送故迎新。相望道路。府國困弊。職此之由。加以所給廚物。其數過多。毎守舊例充給。或闕蕃客之儲。於事商量。甚不穩便。臣等望請。且停交替料。兼官人歴任。増爲五年。然則百姓息肩。庖廚無乏。伏聽天裁。奏可之。
九月壬戌朔。從五位上巨勢朝臣池長。從五位下藤原朝臣末茂並爲中衛少將。從五位下阿倍朝臣祖足爲左衛士員外佐。從五位下大中臣朝臣諸魚爲右衛士佐。
甲申。授從四位上藤原朝臣小黒麻呂正四位下。爲持節征東大使。
冬十月癸巳。左右兵庫鼓鳴。後聞箭動聲。其響達內兵庫。
丁酉。授常陸國鹿嶋神社祝正六位上中臣鹿嶋連大宗外從五位下。
癸夘。正五位上藤原朝臣鷹取。紀朝臣船守並授從四位下。
壬子。授正五位下因幡國造淨成女正五位上。
甲寅。典侍從四位下多可連淨日卒。
丙辰。伊勢國言。當土之民。浮宕部內。差科之日。徭夫數少。精加検括。多獲隱首。並悉編附本籍。益口且千。調庸有増。於是仰七道諸國。存心検括。一準伊勢國。」又勅。天下百姓。規避課役。流離他郷。雖有懷土之心。遂懼法而忘返。隣保知而相縱。課役因此無人。乃有臨得出身。諠訴多緒。勘籍之日。更煩尋検。宜依養老三年格式。能加捉搦。委問歸不。願留之輩。編附當處。願還之侶。差綱遞送。若國郡司及百姓。情懷姦詐。阿藏役使者。官人解卻見任。百姓決杖一百。永爲恆例焉。
己未。勅征東使。省今月廿二日奏狀知。使等延遲。既失時宜。將軍發赴。久經日月。所集歩騎數萬餘人。加以入賊地期。上奏多度。計巳發入。平殄狂賊。而今奏。今年不可征討者。夏稱草茂。冬言襖乏。縱橫巧言。遂成稽留。整兵設糧。將軍所爲。而集兵之前。不加辨備。還雲。未儲城中之糧者。然則何月何日。誅賊復城。方今將軍爲賊被欺。所以緩怠致此逗留。又未及建子。足以擧兵。而乖勅旨。尚不肯入。人馬悉痩。何以對敵。良將之策。豈如此乎。宜加教喩存意征討。若以今月。不入賊地。宜居多賀玉作等城。能加防禦。兼練戰術。
十一月壬戌。先是。和銅四年格雲。私鑄錢者斬。從者沒官。家口皆流者。天平勝寳五年二月十五日勅。私鑄錢人。罪致斬刑。自今以後。降一等處遠流者。而首已會降。從並家口猶居本坐。首從之法。罪合減降。輕重相倒。理不可然。至是勅刑部。定其罪科。刑部省奏言。謹案賊盜律雲。謀反者皆斬。父子沒官。祖孫兄弟遠流。名例律雲。犯罪者以造意爲首。隨從減一等。又雲。二死三流各同爲一減者。今比校輕重。仍從者減首一等。處徒三年。家口減從一等。處徒二年半。奏可之。
丙戌。授唐人正六位上沈惟岳從五位下。
丁亥。授四品彌努摩內親王三品。
戊子。前大納言正二位文室眞人邑珍薨。邑珍。二品長親王之第七子也。天平中授從四位下。拜刑部卿。勝寳四歳賜姓文室眞人。勝寳以後。宗室枝族。陷辜者衆。邑珍削髮爲沙門。以圖自全。寳龜初至從二位大納言。年老致仕。有詔不許。五年重乞骸骨。許之。尋授正二位。薨時年七十七。
十二月甲午。唐人從五位下沈惟岳賜姓清海宿禰編附左京。」授無位福當王從四位下。」勅左右京。今聞。造寺悉壞墳墓。採用其石。非唯侵驚鬼神。實亦憂傷子孫。自今以後。宜加禁斷。」越前國丹生郡小蟲神爲幣社焉。
庚子。征東使奏言。蠢茲蝦虜。寔繁有徒。或巧言逋誅。或窺隙肆毒。是以遣二千兵。經畧鷲座。楯座。石澤。大菅屋。柳澤等五道。斬木塞徑。深溝作險。以斷逆賊首鼠之要害者。於是。勅曰。如聞。出羽國大室塞等。亦是賊之要害也。毎伺間隙。頻來寇掠。宜仰將軍及國司。視量地勢。防禦非常。
辛丑。授正五位下藤原朝臣種繼正五位上。
甲辰。越前國丹生郡大蟲神。越中國射水郡二上神。礪波郡高瀬神並敘從五位下。」勅左右京。如聞。比來無知百姓。搆合巫覡。妄崇淫祀。蒭狗之設。符書之類。百方作恠。填溢街路。託事求福。還渉厭魅。非唯不畏朝憲。誠亦長養妖妄。自今以後。宜嚴禁斷。如有違犯者。五位已上録名奏聞。六位已下所司科決。但有患禱祀者。非在京內者。許之。
庚戌。授正六位上紀朝臣常從五位下。
辛亥。授正六位上川邊朝臣淨長從五位下。
壬子。常陸國言。脫漏神賎七百七十四人請編神戸。許之。但神司妄認良民。規爲神賎。假託靈異。侵擾朝章。自今以後。更莫申請。
丁巳。陸奧鎭守副將軍從五位上百濟王俊哲等言。己等爲賊被圍。兵疲矢盡。而祈桃生白河等郡神一十一社。乃得潰圍。自非神力。何存軍士。請預幣社。許之。
天應元年春正月辛酉朔。詔曰。以天爲大。則之者聖人。以民爲心。育之者仁後。朕以寡薄。忝承寳基。無善萬民。空歴一紀。然則惠澤壅而不流。憂懼交而彌積。日愼一日。念茲在茲。比有司奏。伊勢齋宮所見美雲。正合大瑞。彼神宮者國家所鎭。自天應之。吉無不利。抑是朕之不徳。非獨臻茲。方知凡百之寮。相諧攸感。今者元正告暦。吉日初開。宜對良辰共悅嘉■。可大赦天下。改元曰天應。自天應元年正月一日昧爽以前。大辟以下。罪無輕重。未發覺。已發覚。未結正。已結正。繋囚見徒。咸皆赦除。但犯八虐。故殺。謀殺。私鑄錢。強竊二盜。常赦所不免者。不在赦例。其齋宮寮主典已上。及大神宮司。並禰宜。大物忌。內人。多氣度會二郡司。加位二級。自餘番上。及內外文武官主典已上一級。但正六位上者廻授一子。如無子者。宜量賜物。其五位已上子孫。年廿已上者。亦敘當蔭之階。又如有百姓爲呰麻呂等被■誤。而能棄賊來者。給復三年。其從軍入陸奧出羽諸國百姓。久疲兵役。多破家産。宜免當戸今年田租。如無種子者。所司量貸。又去年恩免神寺封租者。宜以正稅填償。天下老人。百歳已上賜籾三斛。九十已上二斛。八十已上一斛。鰥寡孤獨不能自存者。量加賑恤。孝子順孫。義夫節婦。旌表門閭。終身勿事。
癸亥。授正五位下佐伯宿禰久良麻呂正五位上。
己巳。授正六位上石淵王從五位下。
庚午。授女孺無位縣犬養宿禰勇耳從五位下。」參議正四位下藤原朝臣小黒麻呂爲兼陸奧按察使。右衛士督常陸守如故。
壬申。授從二位藤原朝臣魚名正二位。
乙亥。下総國印幡郡大領外正六位上丈部直牛養。常陸國那賀郡大領外正七位下宇治部全成。並授外從五位下。以進軍糧也。
丙子。授正五位上藤原朝臣種繼從四位下。
己夘。下総國飢。賑給之。
庚辰。授播磨國人大初位下佐伯直諸成外從五位下。以進稻於造船瀬所也。
二月庚寅朔。授無位磐田女王從五位下。
壬辰。授從六位下安曇宿禰日女蟲從五位下。
乙巳。從五位下阿倍朝臣祖足爲河內守。
丙午。三品能登內親王薨。遣右大弁正四位下大伴宿禰家持。刑部卿從四位下石川朝臣豊人等。監護喪事。所須官給。遣參議左大弁正四位下大伴宿禰伯麻呂。就第宣詔曰。天皇大命〈良麻止〉能登內親王〈尓〉告〈與止〉詔大命〈乎〉宣。此月頃間身勞〈須止〉聞食〈弖〉伊都〈之可〉病止〈弖〉參入〈岐〉。朕心〈毛〉慰〈米麻佐牟止〉今日〈加〉有〈牟〉明日〈加〉有〈牟止〉所念食〈都都〉待〈比〉賜間〈尓〉安加良米佐〈須〉如事〈久〉於與豆禮〈加毛〉年〈毛〉高〈久〉成〈多流〉朕〈乎〉置〈弖〉罷〈麻之奴止〉聞食〈弖奈毛〉驚賜〈比〉悔〈備〉賜〈比〉大坐〈須。〉如此在〈牟止〉知〈末世婆〉心置〈弖毛〉談〈比〉賜〈比〉相見〈弖末之〉物〈乎。〉悔〈加毛〉哀〈加毛〉雲〈部〉不知戀〈毛之〉在〈加毛〉。朕〈波〉汝〈乃〉志〈乎波〉暫〈久乃〉間〈毛〉忘得〈末之自美奈毛〉悲〈備〉賜〈比〉之乃〈比〉賜〈比〉大御泣哭〈川川〉大坐〈麻須〉。然〈毛〉治賜〈牟止〉所念〈之之〉位〈止奈毛〉一品贈賜〈不〉。子等〈乎婆〉二世王〈尓〉上賜〈比〉治賜〈不。〉勞〈久奈〉思〈麻之曾〉。罷〈麻佐牟〉。道〈波〉平幸〈久〉都都〈牟〉事無〈久〉宇志呂〈毛〉輕〈久〉安〈久〉通〈良世止〉告〈與止〉詔天皇大命〈乎〉宣。」內親王。天皇之女也。適正五位下市原王。生五百井女王。五百枝王。薨時年■九。」以從五位下阿倍朝臣謂奈麻呂爲權右少弁。
己未。穀一十萬斛仰相摸。武藏。安房。上総。下総。常陸等國。令漕送陸奧軍所。
三月庚申朔。授采女從六位上牟義都公眞依。正七位上安那公御室。」正八位上久米直麻奈保並外從五位下。
乙丑。地震。
戊辰。正六位下珍努縣主諸上。從六位上生部直清刀自。從七位下葛井連廣見。從八位下三笠連秋蟲並授外從五位下。
己巳。尚侍兼尚藏正三位大野朝臣仲仟薨。從三位東人之女也。
癸酉。授從五位上和氣朝臣廣蟲正五位上。
辛巳。正六位上酒部造家刀自。從六位下丸部臣須治女並授外從五位下。
壬午。授從六位下紀朝臣安自可從五位下。
甲申。詔曰。朕枕席不安。稍移晦朔。雖加醫療。未有効驗。可大赦天下。自天應元年三月廿五日昧爽以前。大辟以下。罪無輕重。已發覺。未發覺。已結正。未結正。繋囚見徒。咸赦除之。但八虐。故殺。謀殺人。私鑄錢。強竊二盜。常赦所不免者。不在赦限。
乙酉。美作國言。今月十二日未三點。苫田郡兵庫鳴動。又四點鳴動如先。其響如雷霆之漸動。」伊勢國言。今月十六日午時。鈴鹿關西中城門大鼓。自鳴三聲。
夏四月己丑朔。左右兵庫兵器自鳴。其聲如以大石投地也。遣散位從五位下多治比眞人三上於伊勢。伯耆守從五位下大伴宿禰繼人於美濃。兵部少輔從五位下藤原朝臣菅繼於越前。以固關焉。以天皇不豫也。
辛夘。詔雲。天皇〈我〉御命〈良麻等〉詔大命〈乎〉親王等王等臣等百官〈乃〉人等天下公民衆聞食〈止〉宣。朕以寡薄寳位〈乎〉受賜〈弖〉年久重〈奴〉。而〈尓〉嘉政頻闕〈弖〉天下不得治成。加以元來風病〈尓〉苦〈都〉身體不安復年〈毛〉彌高成〈尓弖〉餘命不幾。今所念〈久〉。此位〈波〉避〈天〉暫間〈毛〉御體欲養〈止奈毛〉所念〈須〉。故是以皇太子〈止〉定賜〈留〉山部親王〈尓〉天下政〈波〉授賜〈布〉。古人有言知子者親〈止〉雲〈止奈母〉聞食。此王〈波〉弱時〈餘利〉朝夕〈止〉朕〈尓〉從〈天〉至今〈麻天〉怠事無〈久〉仕奉〈乎〉見〈波〉仁孝厚王〈尓〉在〈止奈毛〉神奈我良所知食。其仁孝者百行之基〈奈利〉。曾毛曾毛百足之蟲〈乃〉至死不顛事〈波〉輔〈乎〉多〈美止奈毛〉聞食。衆諸如此〈乃〉狀悟〈弖〉清直心〈乎毛知〉此王〈乎〉輔導〈天〉天下百姓〈乎〉可令撫育〈止〉宣。又詔〈久〉。如此時〈尓〉當〈都都〉人人不好謀〈乎〉懷〈弖〉天下〈乎毛〉亂己〈我〉氏門〈乎毛〉滅人等麻禰〈久〉在。若如此有〈牟〉人〈乎婆〉己〈我〉教諭訓直〈弖〉各各己〈我〉祖〈乃〉門不滅彌高〈尓〉仕奉彌繼〈尓〉將繼〈止〉思愼〈天〉清直〈伎〉心〈乎〉持〈弖〉仕奉〈倍之止奈毛〉所念〈須〉。天高〈止毛〉聽卑物〈曾止〉詔天皇〈我〉御命〈乎〉衆聞食〈止〉宣。▼是日。皇太子受禪即位。
壬辰。立皇弟早良親王爲皇太子。詔曰。天皇勅命〈乎〉親王諸王諸臣百官人等天下公民衆聞食〈止〉宣。隨法〈尓〉可有〈伎〉政〈止志弖〉早良親王立而皇太子〈止〉定賜〈布〉。故此之狀悟〈天〉百官人等仕奉〈禮止〉詔天皇勅旨〈乎〉衆聞食宣。
丙申。從五位下大中臣朝臣今麻呂爲右大舍人助。從五位下路眞人玉守爲右京亮。從五位下百濟王仁貞爲近衛員外少將。從五位下藤原朝臣弓主爲左兵衞員外佐。從五位下紀朝臣馬借爲右兵衛佐。外從五位下久米連眞上爲大和介。從五位下佐伯宿禰瓜作爲參河介。從五位下石川朝臣美奈伎麻呂爲下野介。
己亥。授伊勢大神宮禰宜正六位上神主礒守外從五位下。」遣使於伊勢大神宮告皇太子即位也。
壬寅。以中納言從三位藤原朝臣田麻呂爲兼東宮傅。中務卿如故。右京大夫正四位下大伴宿禰家持爲兼春宮大夫。從五位下紀朝臣白麻呂爲亮。
癸夘。天皇御大極殿。詔曰。明神〈止〉大八洲所知天皇詔旨〈良麻止〉宣勅親王諸王百官人等天下公民衆聞食宣。掛畏現神坐倭根子天皇我皇此天日嗣高座之業〈乎〉掛畏近江大津〈乃〉宮〈尓〉御宇〈之〉天皇〈乃〉初賜〈比〉定賜〈部流〉法隨〈尓〉被賜〈弖〉仕奉〈止〉仰賜〈比〉授賜〈閉婆〉頂〈尓〉受賜〈利〉恐〈美〉受賜〈利〉懼進〈母〉不知〈尓〉退〈母〉不知〈尓〉恐〈美〉坐〈久止〉宣天皇勅衆聞食宣。然皇坐〈弖〉天下治賜君者賢人〈乃〉能臣〈乎〉得〈弖之〉天下〈乎婆〉平〈久〉安〈久〉治物〈尓〉在〈良之止奈母〉聞行〈須〉。故是以大命坐宣〈久〉。朕雖拙劣親王始〈弖〉王臣等〈乃〉相穴〈奈比〉奉〈利〉相扶奉〈牟〉事依〈弖之〉此之仰賜〈比〉授賜〈夫〉食國天下之政者平〈久〉安〈久〉仕奉〈倍之止奈母〉所念行。是以無■欺之心以忠明之誠天皇朝廷〈乃〉立賜〈部流〉食國天下之政者衆助仕奉〈止〉宣天皇勅衆聞食宣。辭別宣〈久〉。朕一人〈乃未也〉慶〈之岐〉貴〈岐〉御命受賜〈牟〉。凡人子〈乃〉蒙福〈麻久〉欲爲〈流〉事〈波〉於夜〈乃〉多米〈尓止奈母〉聞行〈須〉。故是以朕親母高野夫人〈乎〉稱皇太夫人〈弖〉冠位上奉治奉〈流〉。又仕奉人等中〈尓〉自何仕奉狀隨〈弖〉一二人等冠位上賜〈比〉治賜〈夫〉。又大神宮〈乎〉始〈弖〉諸社禰宜祝等〈尓〉給位一階。又僧綱〈乎〉始〈弖〉諸寺智行人及年八十已上僧尼等〈尓〉物布施賜〈夫〉。又高年窮乏孝義人等治賜養賜〈夫〉。又天下今年田租免賜〈久止〉宣天皇勅衆聞食宣。授四品■田親王三品。從三位石上大朝臣宅嗣。藤原朝臣田麻呂。藤原朝臣是公並正三位。從四位下壹志濃王從四位上。從五位下石城王從五位上。無位淺井王從五位下。正四位下大伴宿禰伯麻呂。大伴宿禰家持。佐伯宿禰今毛人。坂上大忌寸苅田麻呂並正四位上。從四位下石川朝臣名足。藤原朝臣雄依。大中臣朝臣子老。藤原朝臣鷹取。紀朝臣船守。藤原朝臣種繼並從四位上。正五位上豊野眞人奄智。安倍朝臣東人。佐伯宿禰久良麻呂並從四位下。正五位下百濟王利善正五位上。從五位上榮井宿禰蓑麻呂。紀朝臣犬養。山上朝臣船主並正五位下。從五位下多治比眞人人足從五位上。外正五位下吉田連古麻呂。正六位上石川朝臣公足。紀朝臣千世。大中臣朝臣安遊麻呂。安倍朝臣木屋麻呂並從五位下。外從五位下河內連三立麻呂外從五位上。正六位上船連田口。和史國守。伊勢朝臣水通。武生連鳥守。上毛野公薩摩。土師宿禰道長。正七位上物部多藝宿禰國足並外從五位下。
乙巳。從三位藤原朝臣濱成爲大宰帥。
戊申。令賀茂神二社禰宜祝等始把笏。」以從四位下多治比眞人長野爲伊勢守。
乙夘。皇太夫人從三位高野朝臣加正三位。
戊午。授從六位上三國眞人廣見從五位下。
五月壬戌。地震。
癸亥。授正六位上大神朝臣船人從五位下。
乙丑。正四位上大伴宿禰家持爲左大弁。春宮大夫如故。從五位上紀朝臣家守爲左中弁。參議從四位上石川朝臣名足爲兼右大弁。中納言從三位藤原朝臣繼繩爲兼中務卿。參議陸奧按察使正四位下藤原朝臣小黒麻呂爲兼兵部卿。從三位高倉朝臣福信爲彈正尹。從四位上藤原朝臣鷹取爲造宮卿。越前守如故。從四位上紀朝臣船守爲近衛員外中將。內廐助如故。從五位下大神朝臣船人爲少將。從四位下佐伯宿禰久良麻呂爲中衛中將。參議宮內卿正四位上大伴宿禰伯麻呂爲兼衛門督。正四位上坂上大忌寸苅田麻呂爲右衛士督。丹波守如故。從四位上伊勢朝臣老人爲主馬頭。」授正六位上佐伯部三國外從五位下。
庚午。授無位平群朝臣炊女從五位下。
辛未。地震。
癸酉。授正五位上藤原朝臣人數從四位下。
甲戌。伊勢國言。鈴鹿關城門。並守屋四間。始十四日至十五日。自響不止。其聲如以木衝之。
乙亥。始置中宮職。以參議宮內卿正四位上大伴宿禰伯麻呂爲兼中宮大夫。衛門督如故。從五位下大伴宿禰弟麻呂爲亮。左衛士佐如故。外從五位下伊勢朝臣水通爲大進。外從五位下上毛野公薩摩。外從五位下物部多藝宿禰國足。並爲少進。
癸未。以從五位下賀茂朝臣大川爲神祇大副。從五位上石川朝臣淨麻呂爲少納言。正五位下大神朝臣末足爲左中弁。從五位下多治比眞人豊濱爲左少弁。從五位上紀朝臣家守爲右中弁。從五位下阿倍朝臣石行爲右少弁。從五位下紀朝臣眞人爲大學頭。正五位上百濟王利善爲散位頭。從五位下三嶋眞人大湯坐爲治部少輔。正五位下石上朝臣家成爲民部大輔。從五位下藤原朝臣菅嗣爲少輔。從五位下藤原朝臣繼彥爲兵部少輔。從四位下石川朝臣垣守爲刑部卿。伊豫守如故。從五位上當麻眞人永嗣爲大輔。從五位下文室眞人子老爲少輔。從五位下中臣朝臣鷹主。高倉朝臣殿繼並爲大判事。正五位下大伴宿禰不破麻呂爲大藏大輔。正五位下紀朝臣犬養爲宮內大輔。丹後守如故。從五位下陽侯王爲大膳大夫。從五位下石淵王爲正親正。從五位下巨勢朝臣廣山爲鍛冶正。從五位下三國眞人廣見爲主油正。造宮卿從四位上藤原朝臣鷹取爲兼左京大夫。越前守如故。右大弁從四位上石川朝臣名足爲兼右京大夫。從四位下豊野眞人奄智爲攝津大夫。從五位上石川朝臣豊麻呂爲造宮大輔。從五位下葛井連根主爲少輔。從五位下桑原公足床爲造東大寺次官。從五位下大中臣朝臣安遊麻呂爲中衛少將。播磨大掾如故。從五位上大中臣朝臣繼麻呂爲衛門佐。中宮亮從五位下大伴宿禰弟麻呂爲兼左衛士佐。左中弁從五位上紀朝臣家守爲兼左兵衛督。從五位下藤原朝臣弓主爲佐。從五位下安倍朝臣祖足爲主馬助。從五位上多治比眞人人足爲山背守。大外記外從五位下上毛野公大川爲兼介。外從五位下陽侯忌寸玲兼爲尾張守。外從五位下土師宿禰古人爲遠江介。式部少輔正五位下石川朝臣眞守爲兼武藏守。從五位上巨勢朝臣池長爲介。造酒正從五位下中臣丸朝臣馬主爲兼上総介。兵部卿正四位上藤原朝臣家依爲兼下総守。侍從如故。從五位下賀茂朝臣人麻呂爲常陸介。左衛士督從四位上藤原朝臣種繼爲兼近江守。從五位下大伴宿禰繼人爲介。正五位上大伴宿禰潔足爲美濃守。從五位下紀朝臣馬借爲介。從五位下紀朝臣家繼爲信濃守。正五位上阿倍朝臣家麻呂爲上野守。外從五位下船木直馬養爲若狹守。中宮少進外從五位下物部多藝宿禰國足爲兼因幡介。從五位下篠嶋王爲伯耆守。從四位下石川朝臣豊人爲出雲守。從五位下藤原朝臣園人爲備中守。左兵衛佐從五位下藤原朝臣弓主爲兼阿波守。從五位下正月王爲土左守。從五位下多治比眞人繼兄爲豊後守。
乙酉。以從五位上紀朝臣古佐美爲陸奧守。
丁亥。尾張國中嶋郡人外正八位上裳咋臣船主言。己等與伊賀國敢朝臣同祖也。是以曾祖宇奈已上。皆爲敢臣。而祖父得麻呂。庚午年籍。謬從母姓。爲裳咋臣。伏望。欲蒙改正。於是。船主等八人賜姓敢臣。
六月戊子朔。詔曰。惟王之置百官也。量材授能。職員有限。自茲厥後。事豫議務稍繁。即量劇官。仍置員外。近古因循。其流益廣。譬以十羊更成九牧。民之受弊。寔爲此焉。朕肇膺寳暦。君臨區夏。言念生民。情深撫育。思欲除其殘害惠之仁壽。宜內外文武官。員外之任。一皆解卻。但郡司軍毅不在此限。又其在外國司。多乖朝委。或未知欠倉。且用公廨。或不畏憲網。肆漁百姓。故今擇其姦濫尤著者。秩雖未滿。隨事貶降。自今以後。內外官人。立身清謹。處事公正者。所司審訪。授以顯官。其在職貪殘。狀跡濁濫者。宜遣巡察採訪黜降。庶使激濁揚清。變澆俗於當年。憂國撫民。追淳風於往古。普告遐邇知朕意焉。」和泉國和泉郡人坂本臣糸麻呂等六十四人賜姓朝臣。」勅參議持節征東大使兵部卿正四位下兼陸奧按察使常陸守藤原朝臣小黒麻呂等曰。得去五月廿四日奏狀。具知消息。但彼夷俘之爲性也。蜂屯蟻聚。首爲亂階。攻則奔逃山藪。放則侵掠城塞。而伊佐西古。諸絞。八十嶋。乙代等。賊中之首。一以當千。竄跡山野。窺機伺隙。畏我軍威。未敢縱毒。今將軍等。未斬一級。先解軍士。事已行訖。無如之何。但見先後奏狀。賊衆四千餘人。其所斬首級僅七十餘人。則遺衆猶多。何須先獻凱旋。早請向京。縱有舊例。朕不取焉。宜副使內藏忌寸全成。多朝臣犬養等一人乘驛入京。先申軍中委曲。其餘者待後處分。
癸巳。參議從四位上藤原朝臣乙繩卒。右大臣從一位豊成之第三子也。
甲午。從五位下塩屋王爲主殿頭。外從五位下小塞宿禰弓張爲內掃部正。
丙申。授正六位上物部射園連老外從五位下。
己亥。地動。
壬寅。授命婦從四位下藤原朝臣教貴正四位下。
癸夘。授外從五位下土師宿禰古人從五位下。」降大宰帥從三位藤原朝臣濱成爲員外帥。■仗之員。限以三人。仍勅大貳正四位上佐伯宿禰今毛人等曰。三考黜陟。前王通典。懲悪勸善。往聖嘉訓。帥參議從三位兼侍從藤原朝臣濱成。所歴之職。善政無聞。今受委方牧。寄在宣風。若不懲肅。何得後効。仍貶其任。補員外帥。宜莫預釐務。但公廨者賜帥三分之一。府中雜務。一事已上。今毛人等行之。
乙巳。勅。河內國若江郡人弓削淨人廣方。廣田。廣津等。去寳龜元年配土左國。宜宥其罪放還本郷。但不得入京。
己酉。地震。」授外從五位下珍努縣主諸上外從五位上。
庚戌。授無位平群朝臣家刀自從五位下。」右大臣正二位大中臣朝臣清麻呂上表乞身。詔許焉。因賜几杖。
辛亥。送唐客使從五位下布勢朝臣清直等自唐國至。進使節刀。」大白晝見。」大納言正三位兼式部卿石上大朝臣宅嗣薨。詔贈正二位。宅嗣左大臣從一位麻呂之孫。中納言從三位弟麻呂之子也。性朗悟有姿儀。愛尚經史。多所渉覽。好屬文。工草隷。勝寳三年授從五位下。任治部少輔。稍遷文部大輔。歴居內外。景雲二年至參議從三位。寳龜初。出爲大宰帥。居無幾遷式部卿。拜中納言。賜姓物部朝臣。以其情願也。尋兼皇太子傅。改賜姓石上大朝臣。十一年。轉大納言。俄加正三位。宅嗣辭容閑雅。有名於時。毎値風景山水。時援筆而題之。自寳字後。宅嗣及淡海眞人三船爲文人之首。所著詩賦數十首。世多傳誦之。捨其舊宅。以爲阿■寺。寺內一隅。特置外典之院。名曰芸亭。如有好學之徒。欲就閲者恣聽之。仍記條式。以貽於後。其略曰。內外兩門本爲一體。漸極似異。善誘不殊。僕捨家爲寺。歸心久矣。爲助內典。加置外書。地是伽藍。事須禁戒。庶以同志入者。無滯空有。兼忘物我。異代來者。超出塵勞。歸於覺地矣。其院今見存焉。臨終遺教薄葬。薨時年五十三。時人悼之。
壬子。遣從五位下勅旨大丞羽栗臣翼於難波。令練朴消。遠江介從五位下土師宿禰古人。散位外從五位下土師宿禰道長等一十五人言。土師之先出自天穗日命。其十四世孫。名曰野見宿禰。昔者纒向珠城宮御宇垂仁天皇世。古風尚存。葬禮無節。毎有凶事。例多殉埋。於時皇后薨。梓宮在庭。帝顧問群臣曰。後宮葬禮。爲之奈何。群臣對曰。一遵倭彥王子故事。時臣等遠祖野見宿禰進奏曰。如臣愚意。殉埋之禮殊乖仁政。非益國利人之道。仍率土部三百餘人。自領取埴造諸物象進之。帝覽甚悅。以代殉人。號曰埴輪。所謂立物是也。此即往帝之仁徳。先臣之遺愛。垂裕後昆。生民頼矣。式觀祖業。吉兇相半。若其諱辰掌凶。祭日預吉。如此供奉。允合通途。今則不然。專預凶儀。尋念祖業。意不在茲。望請。因居地名。改土師以爲菅原姓。勅依請許之。
甲寅。以正二位藤原朝臣魚名爲左大臣兼大宰帥。正三位藤原朝臣田麻呂爲大納言兼近衛大將。正三位藤原朝臣是公爲式部卿兼中衛大將。從四位上大中臣朝臣子老。紀朝臣船守並爲參議。
是月。大白晝見。
秋七月壬戌。詔曰。朕以不徳。陰陽未和。普天之下。炎旱經月。百姓興嗟。九服懷怨。朕爲其父母。屬此靈譴。雖竭至誠。未感霈澤。顧念囚徒。特宜矜愍。其自天應元年七月五日昧爽以前大辟已下。罪無輕重。已發覺。未發覺。已結正。未結正。繋囚見徒。咸皆赦除。但八虐。故殺人。私鑄錢。強竊二盜。常赦所不免者。不在赦限。
癸亥。駿河國言。富士山下雨灰。灰之所及。木葉彫萎。
丁夘。正四位下藤原朝臣小黒麻呂爲民部卿。陸奧按察使如故。正四位上藤原朝臣家依爲兵部卿。侍從下総守如故。中納言從三位藤原朝臣繼繩爲兼左京大夫。從四位上藤原朝臣種繼爲左衛士督。近江守如故。造宮卿從四位上藤原朝臣鷹取爲兼左兵衛督。左中弁從五位上紀朝臣家守爲兼右兵衛督。近衛員外中將從四位上紀朝臣船守爲兼內廐頭。
癸酉。右京人正六位上栗原勝子公言。子公等之先祖伊賀都臣。是中臣遠祖天御中主命廿世之孫。意美佐夜麻之子也。伊賀郡臣。神功皇后御世。使於百濟。便娶彼土女。生二男。名曰本大臣。小大臣。遙尋本系。歸於聖朝。時賜美濃國不破郡栗原地。以居焉。厥後因居命氏。遂負栗原勝姓。伏乞。蒙賜中臣栗原連。於是子公等男女十八人依請改賜之。
丙子。河內國言。尺度池水。以今月十八日。自巳至酉。變成血色。其臭甚羶。長可二町餘。廣可三丈。
甲申。典藏從四位下爲奈眞人玉足卒。
八月丁亥朔。授從五位下吉田連斐太麻呂從五位上。
甲午。正四位上大伴宿禰家持爲左大弁兼春宮大夫。先是遭母憂解任。至是復焉。
戊戌。授從五位上紀朝臣家守正五位上。從五位下大伴宿禰弟麻呂從五位上。
己亥。授從五位上伴田朝臣仲刀自正五位下。
辛亥。陸奧按察使正四位下藤原朝臣小黒麻呂。征伐事畢入朝。特授正三位。
癸丑。無位五百枝王。五百井女王並授從四位下。無位藤原朝臣夜志芳古從五位下。
九月戊午。宴五位已上於內裏。授從三位藤原朝臣繼繩正三位。正三位藤原朝臣是公拜中納言。宴訖賜祿有差。
己未。授無位忍坂女王從五位下。
庚申。正五位下粟田朝臣鷹守爲左兵衛佐。
癸亥。正五位下內藏忌寸全成爲陸奧守。」左京人正七位下善麻呂等三人賜姓吉水連。從七位下善三野麻呂等三人吉水造。
丁夘。授無位百濟王清刀自從五位下。
丁丑。詔授從五位上紀朝臣古佐美從四位下勳四等。從五位上百濟王俊哲正五位上勲四等。正五位下內藏忌寸全成正五位上勲五等。從五位下多朝臣犬養從五位上勳五等。從五位下多治比眞人海從五位上。正六位上紀朝臣木津魚。日下部宿禰雄道。百濟王英孫並從五位下。正六位上阿倍猿嶋朝臣墨繩外從五位下勳五等。入間宿禰廣成外從五位下。並賞征夷之勞也。」又授送唐客使從五位下布勢朝臣清直正五位下。判官正六位上多治比眞人濱成。甘南備眞人淨野並從五位下。
辛巳。初征東副使大伴宿禰益立。臨發授從四位下。而益立至軍。數愆征期。逗留不進。徒費軍糧。延引日月。由是。更遣大使藤原朝臣小黒麻呂。到即進軍。復所亡諸塞。於是。詔責益立之不進。奪其從四位下。
甲申。授從四位上伊勢朝臣老人正四位下。
冬十月戊子。授無位山口王從五位下。
己丑。從四位下五百枝王爲侍從。從四位下淡海眞人三船爲大學頭。正五位下布勢朝臣清直爲兵部大輔。從五位下紀朝臣千世爲少輔。從五位下多治比眞人三上爲左京亮。從五位下紀朝臣眞人爲右京亮。從五位下健部朝臣人上爲勅旨少輔。外從五位下和史國守爲造法華寺次官。
乙未。地震。
戊戌。授正四位上藤原朝臣家依從三位。無位朝原首眞糸女外從五位下。
辛丑。尾張。相摸。越後。甲斐。常陸等國人。総十二人。以私力運輸軍糧於陸奧。隨其所運多少。加授位階。又軍功人殊等授勳六等一等。勳八等二等。勳九等三等。勳十等四等。
戊申。授正六位上藤原朝臣內麻呂從五位下。
庚戌。下総國葛餝郡人孔王部美努久■一産三兒。賜乳母一人並糧。
十一月丁巳。地震。
壬戌。近江國言。木連理。
丁夘。御太政官院。行大甞之事。以越前國爲由機。備前國爲須機。兩國獻種種翫好之物。奏土風歌舞於庭。五位已上賜祿有差。
己巳。宴五位已上奏雅樂寮樂。及大歌於庭。授正四位上大伴宿禰家持從三位。從五位上當麻王正五位下。從五位下調使王。淨原王並從五位上。無位大伴王從五位下。正五位下石上朝臣家成從四位下。正五位下佐伯宿禰眞守正五位上。從五位下多治比眞人年主。紀朝臣難波麻呂並從五位上。正六位上中臣朝臣必登。藤原朝臣眞鷲。藤原朝臣淨岡並從五位下。宴訖賜祿各有差。
庚午。授三品不破內親王二品。從四位下淨橋女王從四位上。從五位下垂水女王從五位上。無位小縵女王從五位下。正四位下安倍朝臣古美奈正四位上。從四位下藤原朝臣諸姉從四位上。正五位上和氣朝臣廣蟲從四位下。從五位下安曇宿禰刀自正五位下。從五位下神服宿禰毛人女從五位上。無位藤原朝臣明子從五位下。正六位上嶋名古刀自外從五位下。」又授正五位下山邊王正五位上。從四位上藤原朝臣鷹取正四位下。從五位下藤原朝臣眞葛。紀朝臣伯麻呂並從五位上。並由機須機國司也。」正六位上林忌寸稻麻呂。凡直黒鯛。朝原忌寸道永並外從五位下。
辛未。饗諸司主典已上。賜祿有差。
壬申。授從五位下和氣朝臣清麻呂從四位下。明經紀傳及陰陽醫家。諸才能之士。賜絲各十■。
癸酉。授正六位上藤原朝臣根麻呂從五位下。從七位下酒人忌寸刀自古。無位佐和良臣靜女並外從五位下。
甲戌。授正四位上安倍朝臣古美奈從三位。從四位下橘朝臣眞都賀。百濟王明信並從四位上。從五位下藤原朝臣勤子從五位上。
丙子。授無位藤原朝臣春蓮從五位下。
辛巳。地震。
十二月乙酉朔。陸奧守正五位上內藏忌寸全成爲兼鎭守副將軍。
辛夘。授從五位下紀朝臣宮人正五位下。
丙申。地震。
辛丑。三品■田親王薨。遣從四位上壹志濃王。從四位下紀朝臣古佐美。石川朝臣垣守等。監護喪事。親王天宗高紹天皇之第三皇子也。薨時年卅一。
甲辰。詔曰。朕以不徳。忝承洪基。夙興夜寐。思求政道。尅己勞心。志在孝敬。而精誠徒切。未能感天。頃者。太上天皇聖體不豫。宗社盡禱。珪幣相尋。頻移晦朔。未見効顯。顧惟虛薄責在朕躬。撫事思愆。載懷慙■。有靈之類。莫重於人。刑罸或差。乃致寃感。思降惠澤。式資聖躬。可大赦天下。自天應元年十二月廿日昧爽以前大辟以下。罪無輕重。已發覺。未發覺。已結正。未結正。繋囚見徒。私鑄錢。八虐。故殺。強竊二盜常赦所不免者咸皆赦除。
丁未。太上天皇崩。春秋七十有三。天皇哀號。摧咽不能自止。百寮中外。慟哭累日。詔曰。朕精誠無感。奄及凶閔。痛酷之情纏懷。終身之憂永結。方欲諒闇三年以申罔極。而群公卿士咸倶執奏。宗廟不輕。萬機是重。不可一日而曠官也。伏乞准後奈保山朝廷。総斷萬機一同平日者。朕以。霜露未變。荼毒尚深。一旦從吉甚非臣子。宜天下著服六月乃釋。仍從今月廿五日始。諸國郡司於廳前擧哀三日。若遠道之處者以符到日爲始施行。禮日三度。初日再拜兩段。但神郡者不在此限。▼是日。以正三位藤原朝臣小黒麻呂。從三位藤原朝臣家依。正四位上大伴宿禰伯麻呂。從四位上石川朝臣名足。從四位下淡海眞人三船。豊野眞人奄智。正五位下葛井連道依。紀朝臣鯖麻呂。從五位下文室眞人眞老。文室眞人與企。文室眞人於保。紀朝臣作良。紀朝臣本。外從五位下上毛野公大川。爲御裝束司。六位已下八人。從三位大伴宿禰家持。高倉朝臣福信。從四位下吉備朝臣泉。石川朝臣豊人。正五位下大神朝臣末足。紀朝臣犬養。從五位上文室眞人高嶋。從五位下文室眞人子老。紀朝臣繼成。多治比眞人濱成。爲山作司。六位已下九人。從五位下縣犬養宿禰堅魚麻呂。外從五位下榮井宿禰道形。爲養役夫司。六位已下六人。從四位下石川朝臣垣守。從五位下文室眞人八嶋爲作方相司。六位已下二人。從五位下文室眞人忍坂麻呂。從五位下多治比眞人乙安爲作路司。六位已下三人。」又遣使固守三關。
戊申。地震。
庚戌。兵庫南院東庫鳴。
辛亥。勅曰。昨縁群卿來奏。天下着服。以六月爲限。但朕孝誠無効。慈蔭長違。結慕霜葉。無復承顏之日。緬懷風枝。終虧侍謁之期。終身之痛毎深。罔極之懷彌切。宜改前服期。以一年爲限。自餘行事。一依前勅。
癸丑。當太行天皇初七。於七大寺誦經。自是之後。毎値七日。於京師諸寺誦經焉。」又勅天下諸國。七七之日。令國分二寺見僧尼奉爲設齋以追福焉。
明年正月己未。正三位藤原朝臣小黒麻呂率誄人奉誄。上尊謚曰天宗高紹天皇。
庚申。葬於廣岡山陵。天皇龍潛之日。與物和光。及正位南面臨馭億兆。擧其大綱不在苛察。官省無用。化崇清簡。是以寳龜之中。四海晏如。刑罸罕用。遐邇欣戴。既而不豫。漸久慮怠萬機。遂譲寳位。傳之元儲。知子之明載遠。貽孫之業彌固。可謂寛仁大度有君人之徳者矣。
