續日本紀卷第九〈起養老六年正月、盡神龜三年十二月〉」從四位下行民部大輔兼左兵衛督皇太子學士臣菅野朝臣眞道等奉勅撰。」日本根子瑞淨足姫天皇中〈元正天皇　第■四〉
六年春正月癸夘朔。天皇不受朝。詔曰。朕以不天。奄丁凶酷。嬰蓼莪之巨痛。懷顧復之深慈。悲慕纏心。不忍賀正。宜朝廷禮儀皆悉停之。
壬戌。正四位上多治比眞人三宅麻呂。坐誣告謀反。正五位上穗積朝臣老指斥乘輿。並處斬刑。而依皇太子奏。降死一等。配流三宅麻呂於伊豆嶋。老於佐渡嶋。
庚申。西方雷。
庚午。散位正四位下廣湍王卒。
二月壬申朔。以正四位下安部朝臣廣庭參議朝政。
丁亥。割遠江國佐益郡八郷。始置山名郡。
甲午。詔曰。去養老五年三月廿七日兵部卿從四位上阿倍朝臣首名等奏言。諸府衛士。往々偶語。逃亡難禁。所以然者。壯年赴役。白首歸郷。艱苦彌深。遂陷踈網。望令三周相替。以慰懷土之心。朕君有天下。八載於今。思濟黎元。無忘寢膳。向隅之怨。在餘一人。自今以後。諸衛士仕丁。便減役年之數。以慰人子之懷。其限三載。以爲一番。依式與替。莫令留滯。
戊戌。詔曰。市頭交易。元來定價。比日以後。多不如法。因茲本源欲斷。則有廢業之家。末流無禁。則有姦非之侶。更量用錢之便宜。欲得百姓之潤利。其用二百錢。當一兩銀。仍買物貴賎。價錢多少。隨時平章。永爲恆式。如有違者。職事官主典已上。除卻當年考勞。自餘不論蔭贖。決杖六十。」賜正六位上矢集宿禰蟲麻呂田五町。從六位下陽胡史眞身四町。從七位上大倭忌寸小東人四町。從七位下塩屋連吉麻呂五町。正八位下百濟人成四町。並以撰律令功也。又賜諸有學術者廿三人田各有數。
三月壬寅朔。日有蝕之。
戊申。以正四位下阿倍朝臣廣庭知河內和泉事。
辛亥。伊賀國金作部東人。伊勢國金作部牟良。忍海漢人安得。近江國飽波漢人伊太須。韓鍛冶百嶋。忍海部乎太須。丹波國韓鍛冶首法麻呂。弓削部名麻呂。播磨國忍海漢人麻呂。韓鍛冶百依。紀伊國韓鍛冶杭田。鎧作名床等。合七十一戸。雖姓渉雜工。而尋要本源。元來不預雜戸之色。因除其號並從公戸。
夏四月丙戌。征討陸奧蝦夷。大隅薩摩隼人等將軍已下及有功蝦夷。並譯語人。授勳位各有差。」始制。大宰管內大隅。薩摩。多■。壹伎。對馬等司有闕。選府官人權補之。
庚寅。詔曰。周防國前守從五位上山田史御方。監臨犯盜。理合除免。先經恩降。赦罪已訖。然依法備贓。家無尺布。朕念。御方負笈遠方。遊學蕃國。歸朝之後。傳授生徒。而文舘學士。頗解屬文。誠以不矜若人。蓋墮斯道歟。宜特加恩寵。勿使徴贓焉。
辛夘。詔曰。朕遐想千載。旁覽九流。詳思布政之方。莫先仁恕之典。故賑恤之惠。無隔遐方。撫育之仁。普覃宇內。今者。有司奏言。諸國罪人惣■一人。准法並當流已上者。毎聞此奏。朕甚愍之。萬方有辜。在餘一人。宜所奏罪人。並從坐者。咸皆放免。勿案検焉。」唐人王元仲始造飛舟進之。天皇嘉歎。授從五位下。主稅寮加史生二人。通前六員。
閏四月乙丑。太政官奏曰。廼者。邊郡人民。暴被寇賊。遂適東西。流離分散。若不加矜恤。恐貽後患。是以聖王立制。亦務實邊者。蓋以安中國也。望請。陸奧按察使管內。百姓庸調浸免。勸課農桑。教習射騎。更稅助邊之資。使擬賜夷之祿。其稅者。毎卒一人。輸布長一丈三尺。濶一尺八寸。三丁成端。其國授刀兵衛衛士及位子帳內資人。並防閤仕丁。采女仕女。如此之類。皆悉放還。各從本色。若有得考者。以六年爲敘。一敘以後。自依外考。即他境之人。經年居住。準例徴稅。以見來占附後一年。而後依例。又食之爲本。是民所天。隨時設策。治國要政。望請。勸農積穀。以備水旱。仍委所司。差發人夫。開墾膏腴之地良田一百萬町。其限役十日。便給糧食。所須調度。官物借之。秋收而後。即令造備。若有國郡司詐作逗留。不肯開墾。並即解卻。雖經恩赦。不在免限。如部內百姓。荒野閑地。能加功力。收獲雜穀三千石已上。賜勳六等。一千石以上終身勿事。見帶八位已上加勳一轉。即酬賞之後。稽遲不營。追奪位記。各還本色。又公私出擧。取利十分之三。又言。用兵之要。衣食爲本。鎭無儲糧。何堪固守。募民出穀。運輸鎭所。可程道遠近爲差。委輸以遠二千斛。次三千斛。近四千斛。授外從五位下。奏可之。其六位已下。至八位已上。隨程遠近運穀多少。亦各有差。語具格中。
五月己夘。以式部大録正七位下津史主治麻呂。爲遣新羅使。
己丑。賜右大臣長屋王。稻十萬束。籾四百斛。
戊戌。遣新羅使津史主治麻呂等拜朝。
六月壬寅。始置木工寮史生四員。
秋七月壬申。有客星。見閣道邊凡五日。
丙子。詔曰。陰陽錯謬。災旱頻臻。由是奉幣名山。奠祭神祇。甘雨未降。黎元失業。朕之薄徳。致於此歟。百姓何罪。■萎甚矣。宜大赦天下。令國郡司審録寃獄。掩骼埋■。禁酒斷屠。高年之徒。勤加存撫。自養老六年七月七日昧爽已前。流罪以下。繋囚見徒。咸從原免。其八虐。刧賊。官人枉法受財。監臨主守自盜。盜所監臨。強盜。竊盜。故殺人。私鑄錢。常赦所不免者。不在此例。如以贓入死。並降一等。竊盜一度計贓。三端以下者入赦限。
己夘。太政官奏言。內典外教。道趣雖異。量才揆職。理致同歸。比來僧綱等。既罕都座。縦恣橫行。既難平理。彼此往還。空延時日。尺牘案文。未經決斷。一曹細務。極多擁滯。其僧綱者。智徳具足。眞俗棟梁。理義該通。戒業精勤。緇侶以之推讓。素衆由是歸仰。然以居處非一。法務不備。雜事荐臻。終違令條。宜以藥師寺常爲住居。又奏言。垂化設教。資章程以方通。導俗訓人。違彝典而即妨。近在京僧尼。以淺識輕智。巧説罪福之因果。不練戒律。詐誘都裏之衆庶。內黷聖教。外虧皇猷。遂令人之妻子剃髮刻膚。動稱佛法。輙離室家。無懲綱紀。不顧親夫。或負經捧鉢。乞食於街衢之間。或僞誦邪説。寄落於村邑之中。聚宿爲常。妖訛成羣。初似脩道終挾姦亂。永言其弊。特須禁斷。奏可之。」太白晝見。
戊子。詔曰。朕以庸虛。紹承鴻業。尅己自勉。未達天心。是以今夏無雨。苗稼不登。宜令天下國司勸課百姓。種樹晩禾蕎麥及大小麥。藏置儲積。以備年荒。
丁酉。太白犯歳星。◎自五月不雨。至是月。
八月壬子。詔曰。如聞。今年少雨。禾稻不熟。其京師及天下諸國當年田租。並宜免之。
丁夘。令諸國司簡點柵戸一千人。配陸奧鎭所焉。」伊勢。志摩。尾張。參河。遠江。美濃。飛騨。若狹。越前。丹後。但馬。因幡。播磨。美作。備前。備中。淡路。阿波。讃岐等國司。先是。奉使入京。不聽乘驛。至是始聽之。但伊賀。近江。丹波。紀伊四國。不在茲限。
九月庚寅。令伊賀。伊勢。尾張。近江。越前。丹波。播磨。紀伊等國。始輸錢調。
冬十一月甲戌。始置女醫博士。
丙戌。詔曰。朕精誠弗感穆卜罔從。降禍彼蒼。閔凶■及。太上天皇奄棄普天。誠冀。北辰合度。永庇生靈。南山協期。遠常承定省。何圖。一旦厭宰萬方。白雲在馭。玄猷遂遠。瞻奉寳鏡。痛酷之情纒懷。敬事衣冠終身之憂永結。然光陰不駐。倏忽及期。汎愛之恩。欲報無由。不仰眞風。何助冥路。故奉爲太上天皇。敬寫華嚴經八十卷。大集經六十卷。涅槃經■卷。大菩薩藏經廿卷。觀世音經二百卷。造潅頂幡八首。道塲幡一千首。着牙漆幾卅六。銅鋺器一百六十八。柳箱八十二。即從十二月七日。於京並畿內諸寺。便屈請僧尼二千六百卅八人。設齋供也。
十二月庚戌。勅奉爲淨御原宮御宇天皇造彌勒像。藤原宮御宇太上天皇釋迦像。其本願縁記。寫以金泥。安置佛殿焉。
庚申。遣新羅使津史主治麻呂等還歸。
七年春正月丙子。天皇御中宮。授從三位多治比眞人池守正三位。正四位下阿倍朝臣廣庭。正四位下息長王並正四位上。從四位上六人部王正四位下。從四位下大石王從四位上。無位栗棲王。三嶋王。春日王並從四位下。正五位下葛木王正五位上。無位志努太王從五位下。從四位上阿倍朝臣首名。石川朝臣石足。百濟王南典並四位下。正五位上大伴宿禰道足。紀朝臣男人並從四位下。正五位下阿倍朝臣船守。從五位上調連淡海並正五位上。從五位上鴨朝臣堅麻呂正五位下。從五位下引田朝臣眞人。路眞人麻呂。紀朝臣清人。大伴宿禰祖父麻呂。土師宿禰豊麻呂。津守連通並從五位上。正六位上引田朝臣秋庭。河邊朝臣智麻呂。紀朝臣豬養。波多眞人足嶋。阿曇宿禰坂持。布勢朝臣國足。息長眞人麻呂。角朝臣家主。高橋朝臣嶋主。平群朝臣豊麻呂。石川朝臣樽。中臣朝臣廣見。石川朝臣麻呂。余仁軍。正六位下船連大魚。河內忌寸人足。丸連男事。志我閇連阿彌太。越智直廣江。堅部使主石前。高金藏。高志連惠我麻呂並從五位下。又授夫人藤原朝臣宮子從二位。日下女王。廣背女王。粟田女王。六人部女王。星河女王。海上女王。智努女王。葛野女王並從四位下。他田舍人直刀自賣正五位上。太宅朝臣諸姉。薩妙觀並從五位上。大春日朝臣家主從五位下。
壬午。饗四位已下主典已上於中宮。
二月丁酉。勅遣僧滿誓〈俗名從四位上笠朝臣麻呂。〉於筑紫。令造觀世音寺。
戊申。常陸國那賀郡大領外正七位上宇治部直荒山。以私穀三千斛。獻陸奧國鎭所。授外從五位下。
己酉。詔曰。乾坤持施。壽載之徳以深。皇王至公。亭毒之仁斯廣。然則居南面者。必代天而闢化。儀北辰者。亦順時以涵育。是以。朕巡京城。遙望郊野。芳春仲月。草木滋榮。東候始啓。丁壯就隴畝之勉。時雨漸注。蟄蠢有浴潅之悅。何不流寛仁以安黎元。布淳化而濟萬物乎。宜給戸頭百姓。種子各二斛。布一常。鍬一口。令農蠶之家永無失業。宦學之徒專忘私。
戊午。始築矢田池。
癸亥。但馬國人寺人小君等五人。改賜道守臣姓。
三月己夘。散位從四位下佐伯宿禰麻呂卒。
戊子。常陸國信太郡人物部國依。改賜信太連姓。
夏四月壬寅。大宰府言。日向。大隅。薩摩三國士卒。征討隼賊。頻遭軍役。兼年穀不登。交迫飢寒。謹案故案故事。兵役以後。時有飢疫。望降天恩。給復三年。許之。
辛亥。太政官奏。頃者。百姓漸多。田池窄狹。望請。勸課天下。開闢田疇。其有新造溝池。營開墾者。不限多少。給傳三世。若逐舊溝池。給其一身。奏可之。
五月癸酉。行幸芳野宮。
丁丑。車駕還宮。
己夘。制。神戸當造籍帳。戸無増減。依本爲定。若有増益即減之。死損即加之。
辛巳。大隅薩摩二國隼人等六百廿四人朝貢。
甲申。賜饗於隼人。各奏其風俗歌舞。酋師卅四人。敘位賜祿。各有差。
六月庚子。隼人歸郷。
秋七月庚午。民部卿從四位下太朝臣安麻呂卒。
八月甲午。太政官處分。朝廷儀式。衣冠形制。彈正式部総知糺彈。若其存意督察。自然合禮。頃者。文武官人。雜任以上。衣冠違制。進退緩惰。或彩綾著裏。輕羅致表。或冠纓長垂。過越接領。或領曲細綾。露其胸節。或袴口所括。出其脛踝。如此之徒。其類稍多。臺省二司。明加告示。
庚子。新羅使韓奈麻金貞宿。副使韓奈麻昔楊節等一十五人來貢。
辛丑。宴金貞宿等於朝堂。賜射並奏諸方樂。
辛亥。加置因幡國驛四處。
丁巳。新羅使歸蕃。
九月辛未。■惑入太微左執法中。
己夘。出羽國司正六位上多治比眞人家主言。蝦夷等惣五十二人。功効已顯。酬賞未霑。仰頭引領。久望天恩。伏惟。芳餌之末。必繋深淵之魚。重祿之下。必致忠節之臣。今夷狄愚闇。始趨奔命。久不撫慰。恐二解散。仍具狀請裁。有勅。隨彼勳績。並加賞爵。
冬十月庚子。勅。按察使所治之國補博士醫師。自餘國博士並停之。
癸夘。左京人無位紀朝臣家獻白龜。長一寸半。廣一寸。兩眼並赤。
己酉。造危村橋。
乙夘。詔曰。今年九月七日。得左京人紀朝臣家所獻白龜。仍下所司。勘検圖諜。奏稱。孝經援神契曰。天子孝。則天龍降。地龜出。熊氏瑞應圖曰。王者不偏不黨。尊用耆老。不失故舊。徳澤流洽。則靈龜出。是知。天地靈■。國家大瑞。寔謂。以朕不徳。致此顯■。宜共親王諸王公卿大夫百寮在位。同慶斯瑞。仍曲赦。出龜郡免今年租調。親王及京官主典已上。左右大舍人。授刀舍人。左右兵衛。東宮舍人。賜祿有差。紀朝臣家授從六位上。賜■廿疋。綿■屯。布八十端。稻二千束。大倭國造大倭忌寸五百足。■十疋。綿一百屯。布廿端。
十一月癸亥。令天下諸國奴婢口分田。授十二年已上者。
丁丑。下総國香取郡。常陸國鹿嶋郡。紀伊國名草郡等少領已上。聽連任三等已上親。
戊子。夜月犯房星。
十二月丁酉。放官婢花。從良賜高市姓。
辛亥。散位從四位下山前王卒。
神龜元年春正月壬戌朔。廢朝。雨也。
癸亥。天皇御大極殿。受朝。
戊辰。御中宮宴五位已上。賜祿有差。
戊子。出雲國造外從七位下出雲臣廣嶋奏神賀辭。
己丑。廣嶋及祝神部等。授位賜祿各有差。
二月甲午。天皇禪位於皇太子。
天璽國押開豊櫻彥天皇〈勝寳感神聖武皇帝〉」天璽國押開豊櫻彥天皇。〈謹案勝寳八歳勅曰。太上天皇出家歸佛。更不奉謚。至寳字二年。勅追上此號謚。〉天之眞宗豊祖父天皇之皇子也。母曰藤原夫人。贈太政大臣不比等之女也。和銅七年六月。立爲皇太子。於時年十四。
二月甲午。受禪即位於大極殿。大赦天下。詔曰。現神大八洲所知倭根子天皇詔旨〈止〉勅大命〈乎〉親王諸王諸臣百官人等天下公民衆聞食宣。高天原〈尓〉神留坐皇親神魯岐神魯美命吾孫將知食國天下〈止〉與佐〈斯〉奉〈志〉麻尓麻尓。高天原〈尓〉事波自米而四方食國天下〈乃〉政〈乎〉彌高彌廣〈尓〉天日嗣〈止〉高御座〈尓〉坐而大八嶋國所知倭根子天皇〈乃〉大命〈尓〉坐詔〈久〉。此食國天下者掛畏〈岐〉藤原宮〈尓〉天下所知美麻斯〈乃〉父〈止〉坐天皇〈乃〉美麻斯〈尓〉賜〈志〉天下之業〈止〉詔大命〈乎〉聞食恐〈美〉受賜懼〈理〉坐事〈乎〉衆聞食宣。可久賜時〈尓〉美麻斯親王〈乃〉齡〈乃〉弱〈尓〉荷重〈波〉不堪〈自加止〉所念坐而皇祖母坐〈志志〉掛畏〈岐〉我皇天皇〈尓〉授奉〈岐〉。依此而是平城大宮〈尓〉現御神〈止〉坐而大八嶋國所知而靈龜元年〈尓〉此〈乃〉天日嗣高御座之業食國天下之政〈乎〉朕〈尓〉授賜讓賜而教賜詔賜〈都良久。〉掛畏淡海大津宮御宇倭根子天皇〈乃〉萬世〈尓〉不改常典〈止〉立賜敷賜〈閇留〉隨法後遂者我子〈尓〉佐太加〈尓〉牟倶佐加〈尓〉無過事授賜〈止〉負賜詔賜〈比志尓〉依〈弖〉今授賜〈牟止〉所念坐間〈尓〉去年九月天地■大瑞物顯來〈理〉。又四方食國〈乃〉年實豊〈尓〉牟■佐加〈尓〉得在〈止〉見賜而隨神〈母〉所念行〈尓〉於都斯〈久母〉皇朕〈賀〉御世當顯見〈留〉物〈尓〉者不在。今將嗣座御世名〈乎〉記而應來顯來〈留〉物〈尓〉在〈良志止〉所念坐而。今神龜二字御世〈乃〉年名〈止〉定〈■〉改養老八年爲神龜元年而天日嗣高御座食國天下之業〈乎〉吾子美麻斯王〈尓〉授賜讓賜〈止〉詔天皇大命〈乎〉頂受賜恐〈美〉持而辭啓者。天皇大命恐被賜仕奉者拙〈久〉劣而無所知。進〈母〉不知退〈母〉不知天地之心〈母〉勞〈久〉重百官之情〈母〉辱愧〈美奈母〉隨神所念坐。故親王等始而王臣汝等清〈支〉明〈支〉正〈支〉直〈支〉心以皇朝〈乎〉穴〈奈比〉扶奉而天下公民〈乎〉奏賜〈止〉詔命衆聞食宣。辭別詔〈久〉遠皇祖御世始而中今〈尓〉至〈麻■〉天日嗣〈止〉高御座〈尓〉坐而此食國天下〈乎〉撫賜慈賜〈波久波〉。時時狀狀〈尓〉從而治賜慈賜來業〈止〉隨神所念行〈須〉。是以宜天下〈乎〉慈賜治賜〈久〉大赦天下。內外文武職事及五位已上爲父後者。授勳一級。賜高年百歳已上穀一石五斗。九十已上一石。八十已上。並■獨不能自存者五斗。孝子。順孫。義夫。節婦。咸表門閭。終身勿事。天下兵士減今年調半。京畿悉免之。又官官仕奉韓人部一人二人〈尓〉其負而可仕奉姓名賜。又百官官人及京下僧尼大御手物取賜治賜〈久止〉詔天皇御命衆聞食宣。▼是日。一品舍人親王益封五百戸。二品新田部親王授一品。從二位長屋王正二位。正三位多治比眞人池守益封五十戸。從三位巨勢朝臣邑治。大伴宿禰多比等。藤原朝臣武智麻呂。藤原朝臣房前並正三位。並益封賜物。」又以右大臣正二位長屋王爲左大臣。
丙申。勅尊正一位藤原夫人稱大夫人。」授三品田形內親王。吉備內親王並二品。從四位下海上女王。智奴女王。藤原朝臣長娥子並從三位。正四位下山形女王正四位上。
壬子。天皇臨軒。授正四位下六人部王正四位上。從四位下長田王從四位上。無位高田王。膳夫王。正五位上葛木王並從四位下。正五位下高安王。門部王並正五位上。從五位上佐爲王。櫻井王並正五位下。從五位下夜珠王從五位上。正五位上大伴宿禰宿奈麻呂。多治比眞人廣成。日下部宿禰老並從四位下。正五位下阿倍朝臣駿河。阿倍朝臣安麻呂。從五位上大宅朝臣大國並正五位上。從五位上中臣朝臣東人。榎井朝臣廣國。粟田朝臣人上。石川朝臣君子並正五位下。從五位下石河朝臣足人。高橋朝臣安麻呂。佐伯宿禰豊人。高向朝臣大足。當麻眞人老。縣犬養宿禰石足。大野朝臣東人。巨勢朝臣眞人。粟田朝臣人。佐伯宿禰馬養。土師宿禰大麻呂。大藏忌寸老並從五位上。正六位上石川朝臣枚夫。多治比眞人屋主。波多朝臣僧麻呂。紀朝臣和比等。大神朝臣通守。大春日朝臣果安。正六位下石上朝臣乙麻呂。藤原朝臣豊成。從六位上鴨朝臣治田。從七位上鴨朝臣助並從五位下。」從七位下大伴直南淵麻呂。從八位下錦部安麻呂。無位烏安麻呂。外從七位上角山君內麻呂。外從八位下大伴直國持。外正八位上壬生直國依。外正八位下日下部使主荒熊。外從七位上香取連五百嶋。外正八位下大生部直三穗麻呂。外從八位上君子部立花。外正八位上史部蟲麻呂。外從八位上大伴直宮足等。獻私穀於陸奧國鎭所。並授外從五位下。
乙夘。陸奧國鎭守軍卒等。願除己本籍便貫此部。率父母妻子共同生業。許之。
三月庚申朔。天皇幸芳野宮。
甲子。車駕還宮。
辛巳。左大臣正二位長屋王等言。伏見二月四日勅。藤原夫人天下皆稱大夫人者。臣等謹検公式令。雲皇太夫人。欲依勅號。應失皇字。欲須令文。恐作違勅。不知所定。伏聽進止。詔曰。宜文則皇太夫人。語則大御祖。追收先勅。頒下後號。
壬午。始置催造司。
庚申。定諸流配遠近之程。伊豆。安房。常陸。佐渡。隱岐。土左六國爲遠。諏方。伊豫爲中。越前。安藝爲近。
甲申。令七道諸國依國大小。割取稅稻四萬已上廿萬束已下。毎年出擧。取其息利。以充朝集使在京及非時差使。除運調庸外。向京擔夫等糧料。語在格中。陸奧國言。海道蝦夷反。殺大掾從六位上佐伯宿禰兒屋麻呂。
夏四月庚寅朔。令七道諸國造軍器幕釜等。有數。
壬辰。陸奧國大掾佐伯宿禰兒屋麻呂贈從五位下。賻■一十疋。布廿端。田四町。爲其死事也。
丙申。以式部卿正四位上藤原朝臣宇合爲持節大將軍。宮內大輔從五位上高橋朝臣安麻呂爲副將軍。判官八人。主典八人。爲征海道蝦夷也。
癸夘。教坂東九國軍三萬人教習騎射。試練軍陳。運綵帛二百疋。■一千疋。綿六千屯。布一萬端於陸奧鎭所。
丁未。造宮卿從四位下縣犬養宿禰筑紫卒。」月犯■惑。
五月癸亥。天皇御重閣中門。觀獵騎。一品已下至無位。豪富家及左右京。五畿內。近江等國郡司並子弟兵士。庶民勇健堪裝飾者。悉令奉獵騎事。兵士已上普賜祿有差。
辛未。從五位上薩妙觀賜姓河上忌寸。從七位下王吉勝新城連。正八位上高正勝三笠連。從八位上高益信男■連。從五位上吉宜。從五位下吉智首並吉田連。從五位下都能兄麻呂羽林連。正六位下賈受君神前連。正六位下樂浪河內高丘連。正七位上四比忠勇椎野連。正七位上荊軌武香山連。從六位上金宅良。金元吉並國看連。正七位下高昌武殖槻連。從七位上王多寳蓋山連。勳十二等高祿徳清原連。無位狛祁乎理和久古衆連。從五位下呉肅胡明御立連。正六位上物部用善物部射園連。正六位上久米奈保麻呂久米連。正六位下賓難大足長丘連。正六位下胛巨茂城上連。從六位下谷那庚受難波連。正八位上荅本陽春麻田連。
壬午。從五位上小野朝臣牛養爲鎭狄將軍。令鎭出羽蝦狄。軍監二人。軍曹二人。
六月癸巳。中納言正三位巨勢朝臣邑治薨。難波朝左大臣大繍徳多之孫。中納言小錦中黒麻呂之子也。
秋七月戊午朔。日有蝕之。
庚午。夫人正三位石川朝臣大■比賣薨。遣從三位阿倍朝臣廣庭。正四位下石川朝臣石足等。監護葬事。又遣中納言正三位大伴宿禰旅人等。就第宣詔。贈正二位。賻■三百疋。絲四百■。布四百端。
丁丑。自六月朔。至是日。■惑逆行。
八月丁未。以從五位上土師宿禰豊麻呂爲遣新羅大使。
冬十月丁亥朔。治部省奏言。勘検京及諸國僧尼名籍。或入道元由。披陳不明。或名存綱帳。還落官籍。或形貌誌黶。既不相當。惣一千一百廿二人。准量格式。合給公驗。不知處分。伏聽天裁。詔報日。白鳳以來。朱雀以前。年代玄遠。尋問難明。亦所司記注。多有粗略。一定見名。仍給公驗。
辛夘。天皇幸紀伊國。
癸巳。行至紀伊國那賀郡玉垣勾頓宮。
甲午。至海部郡玉津嶋頓宮。留十有餘日。
戊戌。造離宮於岡東。▼是日。從駕百寮。六位已下至於伴部。賜祿各有差。
壬寅。賜造離宮司及紀伊國國郡司。並行宮側近高年七十已上祿。各有差。百姓今年調庸。名草海部二郡田租咸免之。又赦罪人死罪已下。名草郡大領外從八位上紀直摩祖爲國造。進位三階。少領正八位下大伴櫟津連子人。海部直土形二階。自餘五十二人各位一階。又詔曰。登山望海。此間最好。不勞遠行。足以遊覽。故改弱濱名。爲明光浦。宜置守戸勿令荒穢。春秋二時。差遣官人。奠祭玉津嶋之神明光浦之靈。」忍海手人大海等兄弟六人。除手人名。從外祖父外從五位上津守連通姓。
丁未。行還至和泉國所石頓宮。郡司少領已上給位一階。監正已下至於百姓。賜祿各有差。
己酉。車駕至自紀伊國。
乙夘。散位從五位下息長眞人臣足任出雲按察使。時贖貨狼籍。惡其景跡。奪位祿焉。
十一月甲子。太政官奏言。上古淳樸。冬穴夏巣。後世聖人。代以宮室。亦有京師。帝王爲居。萬國所朝。非是壯麗。何以表徳。其板屋草舍。中古遺制。難營易破。空殫民財。請仰有司。令五位已上及庶人堪營者搆立瓦舍。塗爲赤白。奏可之。
辛未。遣內舍人於近江國。慰勞持節大使藤原朝臣宇合。
己夘。大甞。備前國爲由機。播磨國爲須機。從五位下石上朝臣勝男。石上朝臣乙麻呂。從六位上石上朝臣諸男。從七位上榎井朝臣大嶋等。率內物部。立神楯於齋宮南北二門。
辛巳。宴五位已上於朝堂。因召內裏。賜御酒並祿。
壬午。。賜饗百寮主典已上於朝堂。又賜無位宗室。諸司番上及兩國郡司並妻子酒食並祿。
庚申。召諸司長官並秀才及勤公人等。賜宴於中宮。賜絲各十■。
乙酉。征夷持節大使正四位上藤原朝臣宇合。鎭狄將軍從五位上小野朝臣牛養等來歸。
二年春正月丙辰朔。山背。備前國獻白燕各一。
庚午。大初位下漢人法麻呂賜姓中臣志斐連。
己夘。有星孛於華蓋。
閏正月己丑。陸奧國俘囚百■四人配於伊豫國。五百七十八人配於筑紫。十五人配於和泉監焉。
壬寅。請僧六百人於宮中。讀誦大般若經。爲除災異也。
戊子。夜月犯填星。
丁未。天皇臨朝。詔敘征夷將軍已下一千六百九十六人勳位。各有差。授正四位上藤原朝臣宇合從三位勳二等。從五位上大野朝臣東人從四位下勳四等。從五位上高橋朝臣安麻呂正五位下勳五等。從五位下中臣朝臣廣見從五位上勳五等。從七位下後部王起。正八位上佐伯宿禰首麻呂。五百原君蟲麻呂。從七位下君子龍麻呂。從八位上出部直佩刀。少初位上紀朝臣牟良自。正八位上田邊史難波。從六位下坂下朝臣宇頭麻佐。外從六位上丸子大國。外從八位上國覓忌寸勝麻呂等一十人並勳六等。賜田二町。
三月庚子。常陸國百姓。被俘賊燒。損失財物。九分已上者給復三年。四分二年。二分一年。
夏五月甲辰。遣新羅使土師宿禰豊麻呂等還歸。
六月丁巳。和徳史龍麻呂等卅八人。賜姓大縣史。
癸酉。太白晝見。
秋七月丙戌。河內國丹比郡人正八位下川原椋人子蟲等■六人賜河原史姓。
戊戌。詔七道諸國。除寃祈祥。必憑幽冥。敬神尊佛。清淨爲先。今聞。諸國神祇社內。多有穢臭。及放雜畜。敬神之禮。豈如是乎。宜國司長官自執幣帛。愼致清掃。常爲歳事。又諸寺院限。勤加掃淨。仍令僧尼讀金光明經。若無此經者。便轉最勝王經。令國家平安也。
壬寅。以伊勢尾張二國田。始班給志摩國百姓口分。
九月壬寅。詔曰。朕聞。古先哲王。君臨寰宇。順兩儀以亭毒。葉四序而齊成。陰陽和而風雨節。災害除以休徴臻。故能騰茂飛英。欝爲稱首。朕以寡薄。嗣膺景圖。戰戰兢兢。夕■若■。懼一物之失所。眷懷生之便安。教命不明。至誠無感。天示星異。地顯動震。仰惟。災■責深在予。昔殷宗脩徳消■雉之寃。宋景行仁。弭■惑之異。遙瞻前軌。寧忘誠惶。宜令所司。三千人出家入道。並左右京及大倭國部內諸寺。始今月廿三日一七日轉經。憑此冥福。冀除災異焉。
冬十月庚申。天皇幸難波宮。
辛未。詔近宮三郡司授位賜祿各有差。國人少初位下掃守連族廣山等除族字。
己夘。晝太白與歳星芒角相合。
十一月己丑。天皇御大安殿。受冬至賀辭。親王及侍臣等奉持奇翫珍贄。進之。即引文武百寮五位已上及諸司長官。大學博士等。宴飮終日。極樂乃罷。賜祿各有差。▼是日。大納言正三位多治比眞人池守賜靈壽杖並■綿。」中務少丞從六位上佐味朝臣蟲麻呂。典鑄正六位上播磨直弟兄並授從五位下。弟兄初齎甘子從唐國來。蟲麻呂先殖其種結子。故有此授焉。
十二月庚戌朔。日有蝕之。
庚午。詔曰。死者不可生。刑者不可息。此先典之所重也。豈無恤刑之禁。今所奏在京及天下諸國。見禁囚徒。死罪宜降從流。流罪宜從徒。徒以下並依刑部奏。
三年春正月辛巳。京職獻白鼠。大倭國獻白龜。
庚子。天皇臨軒。授從四位下鈴鹿王從四位上。無位石川王從四位下。從四位上藤原朝臣麻呂正四位上。正五位上阿倍朝臣駿河。正五位下石川朝臣君子並從四位下。正五位下中臣朝臣東人正五位上。從五位上多治比眞人廣足。巨勢朝臣眞人。大伴宿禰邑治麻呂。忍海連人成。鍛冶造大隅。從五位下佐伯宿禰沙美麻呂並正五位下。從五位下石上朝臣勝雄。笠朝臣御室。大倭忌寸五百足。置始連秋山並從五位上。正六位上路眞人蟲麻呂。阿倍朝臣粳蟲。大宅朝臣廣麻呂。粟田朝臣馬養。田口朝臣家主。紀朝臣宇美。秦忌寸足國。葛井連毛人。從六位上縣犬養宿禰大唐並從五位下。正六位上多胡吉師手外從五位下。
二月庚戌朔。制。五位已上薨卒之後。例限六年。勿收其位田。
辛亥。出雲國造從六位上出雲臣廣嶋。齋事畢。獻神社劔鏡並白馬鵠等。廣嶋並祝二人並進位二階。賜廣嶋■廿疋。綿五十屯。布六十端。自餘祝部一百九十四人祿各有差。
庚申。制。內命婦身帶五位。任六位以下官者。自今以後。給正六位官祿。
己巳。太政官奏。諸選人於官引唱不到者。明日引唱。亦不到者後日引唱不到者。不在重引之限。當年若與上考。降爲中等。若居中考。減一年勞。即減勞年亦居中等。更復減一年勞。兩年考第。頻注中等者。惣除前勞。自今以後。永爲恆例。奏可之。
三月辛巳。宴五位已上於南苑。但六位已下官人及大舍人。授刀舍人。兵衛等皆喚御在所。給塩鍬。各有數。
夏五月辛丑。新羅使薩■金造近等來朝。
六月辛亥。天皇臨軒。新羅使貢調物。
壬子。饗金造近等於朝堂。賜祿有差。
庚申。詔曰。夫百姓或染沈痼病。經年未愈。或亦得重病。晝夜辛苦。朕爲父母。何不憐愍。宜遣醫藥於左右京。四畿及六道諸國。救療此類。鹹得安寧。依病輕重。賜穀振恤。所司存懷。勉稱朕心焉。
辛酉。太上天皇不豫。令天下諸國放生焉。
丁夘。奉爲太上天皇。度僧廿八人尼二人等。
秋七月戊子。金奏勳等歸國。賜璽書曰。勅。伊■金順貞。汝卿安撫彼境。忠事我朝。貢調使薩■金奏勳等奏稱。順貞以去年六月卅日卒。哀哉。賢臣守國。爲朕股肱。今也則亡。殲我吉士。故贈賻物黃■一百疋。綿百屯。不遺尓績。式獎遊魂。
癸巳。詔曰。太上天皇不豫。稍經二序。宜大赦天下。■疾之徒量給湯藥。
甲午。度僧十五人。尼七人。
乙未。遣使奉幣帛於石成。葛木。住吉。賀茂等神社。
八月癸丑。奉爲太上天皇。造寫釋迦像並法華經訖。仍於藥師寺設齋焉。
壬戌。定鼓吹戸三百戸。鷹戸十戸。
乙亥。太政官處分。新任國司向任之日。伊賀。伊勢。近江。丹波。播磨。紀伊等六國不給食馬。志摩。尾張。若狹。美濃。參川。越前。丹後。但馬。美作。備前。備中。淡路等十二國並給食。自外諸國。皆給傳符。但大宰府並部下諸國五位以上者。宜給傳符。自外隨使駕船。縁路諸國。依例供給。史生亦准此焉。
九月丁丑。令京官史生及坊令。始着朝服把笏。
己夘。停安房國安房郡。出雲國意宇郡采女。令貢兵衛。
丁亥。天皇臨軒。詔曰。今秋大稔。民産豊實。思與天下共茲歡慶。宜免今年田租。
庚寅。內裏生玉棗。勅令朝野道俗等作玉棗詩賦。
壬寅。文人一百十二人上玉棗詩賦。隨其等第。賜祿有差。一等■廿疋。綿卅屯。布卅端。二等■十疋。綿廿屯。布廿端。三等■六疋。綿六屯。布八端。四等■四疋。綿四屯。布六端。不第■一疋。綿一屯。布三端。」以正四位上六人部王。藤原朝臣麻呂。正五位下巨勢朝臣眞人。從五位下縣犬養宿禰石次。大神朝臣道守等廿七人。爲裝束司。以從四位下門部王。正五位下多治比眞人廣足。從五位下村國連志我麻呂等一十八人。爲造頓宮司。爲將幸播磨國印南野也。
冬十月辛亥。行幸播磨國印南野。
甲寅。至印南野邑美頓宮。
辛酉。從駕人及播磨國郡司百姓等。供奉行在所者。授位賜祿各有差。又行宮側近。明石賀古二郡百姓。高年七十已上。賜穀各一斛。曲赦播磨堺內大辟已下罪。
癸亥。行還至難波宮。
庚午。以式部卿從三位藤原朝臣宇合。爲知造難波宮事。陪從無位諸王。六位已上才藝長上並雜色人。難波宮官人。郡司已上賜祿各有差。
癸酉。車駕至自難波宮。
十一月己亥。改備前國藤原郡名。爲藤野郡。
己丑。五位郡司身卒。始賜賻物。又勳九等以下。任長上官者免課役。
十二月乙夘。太白犯填星。
丁夘。尾張國民惣二千二百■二戸。稼傷飢饉。遠江國五郡被水害。並限三年。令加賑貸。
壬申。太政官處分。東文忌寸等自今以後。令任辨官人。上大祓刀。
