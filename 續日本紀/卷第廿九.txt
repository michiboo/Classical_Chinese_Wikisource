續日本紀卷第廿九〈起神護景雲二年正月、盡三年六月。〉」右大臣從二位兼行皇太子傅中衛大將臣藤原朝臣繼繩等奉勅撰」高野天皇
二年春正月丙午朔。御大極殿受朝。舊儀少納言侍立殿上。▼是日。設坐席。餘儀如常。」授從四位下大和宿禰長岡正四位下。
壬子。宴五位已上於內裏。賜祿有差。」授從三位圓方女王正三位。從四位上伊福部女王正四位下。
乙夘。正四位上藤原朝臣繩麻呂。正四位下石上朝臣宅嗣並授從三位。從五位下藤原朝臣弟繩從五位上。」播磨國獻白鹿。
二月丙子朔。授正六位上生江臣東人外從五位下。
戊寅。從五位下勳六等漆部直伊波賜姓相摸宿禰。爲相摸國國造。
庚辰。出雲國國造外從五位下出雲臣益方奏神賀事。授外從五位上。賜祝部男女百五十九人爵各一級。祿亦有差。」對馬嶋上縣郡人高橋連波自米女。夫亡之後。誓不改志。其父尋亦死。結廬墓側。毎日齋食。孝義之至。有感行路。表其門閭。復租終身。」河內國河內郡人日下部意卑麻呂賜姓日下部連。
壬午。大和國人從七位下大神引田公足人。大神私部公豬養。大神波多公石持等廿人賜姓大神朝臣。
癸未。授正六位上山村許智人足外從五位下。」石見國美濃郡人額田部蘇提賣。寡居年久。節義著聞。兼復積而能散。所濟者衆。復其田租終身。
甲申。授無位笠王從五位下。
乙酉。外從五位下山村許智人足爲肥後介。
壬辰。備後國葦田郡人網引公金村。年八歳喪父。哀毀骨立。尋丁母艱。追遠益深。賜爵二級。復其田租終身。
癸巳。以正三位弓削御淨朝臣清人爲大納言。內竪卿衛門督上総守如故。從三位中臣朝臣清麻呂爲中納言。神祇伯如故。大藏卿從三位藤原朝臣魚名爲參議。從五位上賀茂朝臣塩管爲神祇大副。從五位下中臣朝臣子老爲中務少輔。從五位上藤原朝臣家依爲侍從。從五位下坂上王爲大監物。從五位下巨勢朝臣公成爲左大舍人頭。從五位上豊野眞人奄智爲圖書頭。從五位下藤原朝臣家依爲式部少輔。侍從如故。從五位下高橋朝臣廣人爲散位助。外從五位下土師宿禰位爲諸陵助。從五位上石川朝臣人成爲民部大輔。從五位下石川朝臣己人爲主計頭。從五位下田部宿禰男足爲助。正五位上大伴宿禰益立爲兵部大輔。外從五位下伊吉連眞次爲鼓吹正。從五位上巨勢朝臣清成爲大藏大輔。從五位上榎井朝臣子祖爲宮內大輔。從五位下清原眞人清貞爲少輔。從五位下石川朝臣垣守爲木工頭。從五位下布勢王爲內膳正。從四位下多治比眞人土作爲左京大夫。讃岐守如故。從四位下百濟朝臣足人爲右京大夫。外從五位下上毛野公眞人爲造東大寺大判官。外從五位下飛騨國造高市麻呂。橘部越麻呂。並爲造西大寺大判官。從五位下安倍朝臣小東人爲衛門佐。外正五位下葛井連根主爲大尉。從四位下佐伯宿禰伊多智爲左衛士督。上野員外介如故。從五位下藤原朝臣長道爲佐。從五位下弓削御淨朝臣塩麻呂爲左兵衛督。從五位下巨勢朝臣池長爲右馬助。陸奧介從五位下田口朝臣安麻呂爲兼鎭守副將軍。大掾從五位上道嶋宿禰三山爲兼軍監。正五位上石川朝臣名足爲大和守。外正五位下敢礒部忍國爲志摩守。從五位下石上朝臣眞足爲遠江介。從五位下粟田朝臣鷹守爲安房守。從三位藤原朝臣繩麻呂爲近江按察使。民部卿勅旨大輔侍從如故。從五位下吉備朝臣眞事爲美濃介。正五位下藤原朝臣雄田麻呂爲武藏守。左中弁內匠頭右兵衛督等如故。從五位下葛井連立足爲若狹守。外從五位下下道朝臣黒麻呂爲越前介。外從五位下丹比宿禰眞繼爲伯耆守。從五位下藤原朝臣種繼爲美作守。從五位下藤原朝臣雄依爲備前守。從五位下石川朝臣眞人爲備中守。從五位下阿倍朝臣草麻呂爲介。園池正如故。從五位下藤原朝臣小黒麻呂爲安藝守。從五位上高圓朝臣廣世爲周防守。從五位下中臣朝臣常爲阿波守。外從五位下板茂連眞釣爲伊豫介。▼是日。勅。准令以高橋。安曇二氏任內膳司者爲奉膳。其以他氏任之者。宜名爲正。
甲午。授無位弓削御淨朝臣淨方從五位下。
癸夘。筑前國怡土城成。」讃岐國寒川郡人外正八位下韓鐵師毘登毛人。韓鐵師部牛養等一百廿七人。賜姓坂本臣。
三月乙巳朔。日有蝕之。」先是東海道巡察使式部大輔從五位下紀朝臣廣名等言。得本道寺神封戸百姓款曰。公戸百姓。時有霑恩。寺神之封。未甞被免。率土黎庶。苦樂不同。望請。一準公民。倶沐皇澤。使等商量。所申道理。至是。官議奏聞。奏可。餘道諸國亦准於此。」又同前言。運舂米者。元來差徭。人別給糧。而今徭分輸馬。獨給牽丁之糧。窮弊百姓無馬可輸。望請。依舊運人別給糧。又下総國井上。浮嶋。河曲三驛。武藏國乘瀦。豊嶋二驛。承山海兩路。使命繁多。乞准中路。置馬十疋。奉勅依奏。其餘道舂米。諸國糧料。亦准東海道施行。」陸道使右中弁正五位下豊野眞人出雲言。佐渡國造國分寺料稻一萬束。毎年支在越後國。常當農月。差夫運漕。海路風波。動經數月。至有漂損復徴運腳。乞割當國田租。以充用度。山陽道使左中弁正五位下藤原朝臣雄田麻呂言。本道郡傳路遠。多致民苦。乞復隷驛將迎送。又長門國豊浦。厚狹等郡。宜養蠶。乞停調銅。代令輸綿。南海道使治部少輔從五位下高向朝臣家主言。淡路國神本驛家。行程殊近。乞從停卻。詔並許之。
癸丑。左京人外從五位下楊胡毘登人麻呂等男女六十四人賜姓楊胡忌寸。
甲寅。免左右京五畿內天平神護二年逋租。
戊午。雨雹。
癸亥。外正六位上壬生眞根麻呂。外正六位上丹比連大倉並授外從五位下。以貢獻也。
甲子。正八位上秦忌寸弟麻呂。外從七位上上忌寸生羽。外正八位上越智直蜷淵等三人。並授外從五位下。以貢獻也。
夏四月戊寅。授女孺正六位下百濟王清仁從五位下。
乙酉。以從五位下弓削御淨朝臣廣方爲武藏介。近衛將監如故。外從五位下內藏忌寸若人爲員外介。
辛丑。始賜伊勢大神宮禰義季祿。其官位準從七位。度會宮禰義准正八位。」伊豫國神野郡人賀茂直人主等四人賜姓伊豫賀茂朝臣。
五月丙午。勅。入國問諱。先聞有之。況於從今。何曾無避。頃見諸司入奏名籍。或以國主國繼爲名向朝奏名。可不寒心。或取眞人朝臣立字。以氏作字。是近冐姓。復用佛菩薩及賢聖之號。毎經聞見。不安於懷。自今以後。宜勿更然。昔里名勝母。曾子不入。其如此等類。有先著者。亦即改換。務從禮典。美作國大庭郡人外正八位下白豬臣證人等四人賜姓大庭臣。
甲子。授鑄錢長官從五位下阿倍朝臣清成從五位上。次官正六位上多治比眞人乙安從五位下。以勤公也。
丙寅。奉幣於畿內群神。旱也。
辛未。惠美仲麻呂越前國地二百町。故近江按察使從三位藤原朝臣御楯地一百町捨入西隆寺。」甲斐國八代郡人小谷直五百依。以孝見稱。復其田租終身。信濃國更級郡人建部大垣。爲人恭順。事親有孝。水內郡人刑部智麻呂。友於情篤。苦樂共之。同郡人倉橋部廣人出私稻六萬束。償百姓之負稻。並免其田租終身。
六月丁丑。授從五位下尾張宿禰若刀自正五位下。
戊寅。以從四位上外衛中將兼造西隆寺長官參河守勳四等伊勢朝臣老人。掌膳常陸國筑波采女從五位下勳五等壬生宿禰小家主。尚掃從五位上美濃眞玉蟲。掌膳上野國佐位采女外從五位下上野佐位朝臣老刀自。並爲本國國造。
壬辰。右京人從五位上山上臣船主等十人賜姓朝臣。
癸巳。武藏國獻白雉。勅。朕以虛薄。謬奉洪基。君臨四方。子育萬類。善政未洽。毎兢情於負重。淳風或虧。常駭念於馭奔。於是。武藏國橘樹郡人飛鳥部吉志五百國。於同國久良郡。獲白雉獻焉。即下群卿議之。奏雲。雉者斯群臣一心忠貞之應。白色乃聖朝重光照臨之符。國號武藏。既呈■武崇文之祥。郡稱久良。是明寳暦延長之表。姓是吉志。則標兆民子來之心。名五百國。固彰五方朝貢之驗。朕對越嘉■。還愧寡徳。昔者隆周刑措。越裳乃致。豊碕昇平。長門亦獻。永言休徴。固可施惠。宜武藏國天平神護二年已徃正稅未納皆悉免除。又免久良郡今年田租三分之一。又國司及久良郡司各敘位一級。其獻雉人五百國。宜授從八位下。賜■十疋。綿廿屯。布■端。正稅一千束。
乙未。信濃國伊那郡人他田舍人千世賣。少有才色。家世豊贍。年廿有五。喪夫守志寡居五十餘年。■其守節。賜爵二級。
戊戌。從五位下紀朝臣門守爲圖書助。從五位下益田連繩手爲遠江員外介。外從五位下玉作金弓爲駿河員外介。從五位下石上朝臣家成爲上総守。
庚子。內藏頭兼大外記遠江守從四位下高丘宿禰比良麻呂卒。其祖沙門詠。近江朝歳次癸亥自百濟歸化。父樂浪河內。正五位下大學頭。神龜元年。改爲高丘連。比良麻呂少遊大學。渉覽書記。歴任大外記。授外從五位下。寳字八年。以告仲滿反授從四位下。景雲元年賜姓宿禰。
辛丑。衛門大尉外正五位下葛井連根主爲兼內竪大丞。從五位下安曇宿禰石成爲若狹守。從四位下阿倍朝臣彌夫人爲伊豫守。右中弁正五位下豊野眞人出雲爲兼土左守。從五位下紀朝臣廣純爲筑後守。
閏六月乙巳。從五位上船井王爲侍從。從五位上大野朝臣石本爲左大舍人頭。從五位下田中王爲內禮正。從五位上巨勢朝臣公成爲兵部少輔。從五位下佐伯宿禰三方爲右兵庫頭。從五位下石城王爲內兵庫頭。內藥佑外從五位下雀部直兄子爲兼參河員外介。從五位下長谷眞人於保爲武藏員外介。外從五位下林連廣山爲少掾。從五位上甘南備眞人伊香爲越中守。從五位下佐味朝臣宮守爲越後守。
丁未。左京人從六位下和安部臣男綱等三人賜姓和安部朝臣。
己酉。無位笠朝臣比賣比止。多治比眞人伊止。正六位上忌部宿禰止美並授從五位下。▼是日。戸百五十煙捨西大寺。
庚戌。外正七位下國造雄萬。外正八位下物部孫足。從八位下六人部四千代並授外從五位下。以貢獻也。
乙夘。以近衛少將從五位下佐伯宿禰國益爲兼備後守。
庚午。授外從五位下健部朝臣人上從五位下。
秋七月壬申朔。以從四位下多治比眞人土作爲治部卿。左京大夫讃岐守如故。從五位下伊刀王爲雅樂頭。外從五位下昆解沙彌麻呂爲助。從五位下文室眞人子老爲諸陵頭。從五位下石河朝臣人麻呂爲大藏少輔。從五位下豊野眞人篠原爲彈正弼。從四位下小野朝臣竹良爲右京大夫。外從五位下秦忌寸眞成爲造法華寺判官。正五位上大伴宿禰伯麻呂爲遠江守。右中弁造西大寺次官如故。從五位下巨勢朝臣苗麻呂爲駿河守。從五位下佐伯宿禰國守爲上総介。從五位上紀朝臣鯖麻呂爲美濃員外介。外從五位下濃宜公水通爲信濃介。外從五位下船木直馬養爲越前員外掾。從五位下豊國眞人秋篠爲石見守。從五位下池原公禾守爲播磨介。大外記右平準令造西隆寺次官如故。
庚辰。壹伎嶋飢。賑給之。
壬午。武藏國入間郡人正六位上勳五等物部直廣成等六人賜姓入間宿禰。」授女孺無位沙宅萬福從五位下。」日向國獻白龜。
乙酉。阿波國麻殖郡人外從七位下忌部連方麻呂。從五位上忌部連須美等十一人賜姓宿禰。大初位下忌部越麻呂等十四人賜姓連。
戊子。從四位上伊勢朝臣老人爲修理長官。造西隆寺長官中衛員外中將如故。從五位下相摸宿禰伊波爲次官。右兵衛佐如故。
庚寅。大宰府言。肥後國八代郡正倉院北畔。蝦蟆陳列廣可七丈。南向而去。及於日暮。不知去處。
辛丑。大學助教正六位上膳臣大丘言。大丘天平勝寳四年。隨使入唐。問先聖之遺風。覽膠庠之餘烈。國子監有兩門。題曰文宣王廟。時有國子學生■賢告大丘曰。今主上大崇儒範。追改爲王。鳳徳之徴。於今至矣。然准舊典。猶稱前號。誠恐乖崇徳之情。失致敬之理。大丘庸闇。聞斯行諸。敢陳管見以請明斷。勅號文宣王。」授無位三嶋女王從五位下。正六位下大縣連百枚女。壬生公小廣。安都宿禰豊嶋並授外從五位下。
八月壬寅朔。日有蝕之。
癸夘。出雲國嶋根郡人外從六位上神掃石公文麻呂。意宇郡人外少初位上神人公人足。同郡人神人公五百成等廿六人。賜姓大神掃石朝臣。
己酉。參河國獻白烏。
癸丑。賜大學直講正七位上凡直黒鯛伊豫國稻一千束。並授其母從八位下。賞勤學也。
庚申。以外從五位下荒木臣忍國爲左兵庫助。」下総國言。天平寳字二年。本道問民苦使正六位下藤原朝臣淨弁等具注應掘防毛野川之狀申官。聽許已訖。其後已經七年。得常陸國移曰。今被官符。方欲掘川。尋其水道。當決神社。加以百姓宅所損不少。是以具狀申官。宜莫掘者。此頻年洪水。損決日益。若不早掘防。恐渠川崩埋。一郡口分二千餘田。長爲荒廢。於是仰兩國掘。自下総國結城郡小塩郷小嶋村。達於常陸國新治郡川曲郷受津村一千餘丈。其兩國郡堺。亦以舊川爲定。不得隨水移改。
辛酉。近江國淺井郡人從七位下桑原直新麻呂。外大初位下桑原直訓志必登等賜姓桑原公。
九月甲戌。大和守正五位上石川朝臣名足爲兼陸奧鎭守將軍。
辛巳。勅。今年七月八日。得參河國碧海郡人長谷部文選所獻白烏。又同月十一日。得肥後國葦北郡人刑部廣瀬女。日向國宮埼郡人大伴人益所獻白龜赤眼。青馬白髪尾。並付所司。令勘圖諜。奏稱。顧野王符瑞圖曰。白烏者大陽之精也。孝經援神契曰。徳至鳥獸。則白烏下。史記曰。神龜者天下之寳也。與物變化。四時變色。居而自匿。伏而不食。春蒼夏赤。秋白冬黒。熊氏瑞應圖曰。王者不偏不黨。尊用耆老。不失故舊。徳澤流洽。則靈龜出。顧野王符瑞圖曰。青馬白髮尾者神馬也。孝經援神契曰。徳協道行。政至山陵。則澤出神馬。仍勘瑞式。白烏是爲中瑞。靈龜神馬並合大瑞。朕以菲薄。頻荷鴻■。思順先典式覃惠澤。宜免肥後。日向兩國今年之庸。但瑞出郡者。特免調庸。大伴人益。刑部廣瀬女。並授從八位下。賜■各十疋。綿廿屯。貲布卅端。正稅一千束。長谷部文選授少初位上。賜正稅五百束。又父子之際。因心天性。恩賞所被事須同沐。人益父村上者。恕以縁黨。宜放入京。」又先是勅。如聞。大宰府收觀世音墾田。班給百姓。事如有實。深乖道理。宜下所由研其根源。即仰大宰。搜求舊記。至是日奉勅。班給百姓見開田十二町四段捨入寺家。園地卅六町六段。依舊爲公地。
壬辰。陸奧國言。兵士之設機要是待。對敵臨難。不惜生命。習戰奮勇。必爭先鋒。而比年。諸國發入鎭兵。路間逃亡。又當國舂運年糧料稻卅六萬餘束。徒費官物。彌致民困。今検舊例。前守從三位百濟王敬福之時。停止他國鎭兵。點加當國兵士。望請。依此舊例點加兵士四千人。以停他國鎭兵二千五百人。又此地祁寒。積雪難消。僅入初夏。運調上道。梯山帆海。艱辛備至。季秋之月。乃還本郷。妨民之産。莫過於此。望請。所輸調庸。收置於國。十年一度。進納京庫。許之。
乙未。左京人正七位上御使連清足。御使連清成。御使連田公等十八人賜姓朝臣。
戊戌。正六位上田部直息麻呂。正八位上栗前連廣耳並授外從五位下。但廣耳以貢獻也。
冬十月乙巳。授正六位上土師宿禰眞月外從五位下。
戊申。授正五位上藤原朝臣雄田麻呂從四位下。女孺無位文室眞人布登吉從五位下。
癸丑。授正四位上吉備朝臣由利從三位。從五位下平群朝臣眞繼從五位上。無位藤原朝臣淨子從五位下。
乙夘。從四位下佐伯宿禰伊多智。坂上大忌寸苅田麻呂並授從四位上。從三位藤原朝臣百能正三位。正四位下藤原朝臣家子正四位上。從四位上大野朝臣仲智正四位下。從五位下久米連若女從五位上。無位多治比眞人古奈彌從五位下。
庚申。幸長谷寺。捨田八町。」授從五位下高賀茂朝臣諸雄從五位上。從五位上桑田朝臣弟蟲賣正五位下。
壬戌。車駕還宮。授外從五位上上連五百公〈本名五十公十月〉從五位下。
癸亥。授從五位下大神朝臣東公從五位上。從六位下朝妻造綿賣從五位下。
甲子。充石上神封五十戸。能登國氣多神廿戸。田二町。」賜左右大臣大宰綿各二萬屯。大納言諱。弓削御淨朝臣清人各一萬屯。從二位文室眞人淨三六千屯。中務卿從三位文室眞人大市。式部卿從三位石上朝臣宅嗣四千屯。正四位下伊福部女王一千屯。爲買新羅交關物也。
丁夘。授從六位上昆解宮成外從五位下。
庚午。賜二品井上內親王大宰綿一萬屯。」大尼法戒准從三位賜封戸。大尼法均准從四位下。
十一月壬申。美作掾正六位上恩智神主廣人獻白鼠。
癸未。從四位下藤原朝臣楓麻呂爲右大辨。外從五位下石上朝臣家成爲勅旨少輔。從五位下紀朝臣門守爲大丞。從四位下藤原朝臣雄田麻呂爲中務大輔。左中弁內匠頭武藏守如故。從五位下石川朝臣眞守爲少輔。從四位上藤原朝臣是公爲侍從兼內藏頭。從三位石川朝臣豊成爲宮內卿。兵部卿從三位藤原朝臣宿奈麻呂爲兼造法華寺長官。從四位下藤原朝臣繼繩爲外衛大將。正五位上石上朝臣息繼爲左衛士督。河內守如故。從五位下上毛野朝臣馬長爲員外佐。從四位下阿倍朝臣息道爲左兵衛督。從五位下坂上王爲左馬頭。從五位下紀朝臣廣庭爲河內介。從五位上佐伯宿禰助爲山背守。從五位上息長丹生眞人大國爲美作員外介。外從五位下飛鳥戸造小東人爲長門介。大納言衛門督正三位弓削御淨朝臣清人爲兼大宰帥。從四位上藤原朝臣田麻呂爲大貳。▼是日。被任官者。多不會庭。省掌代之稱唯。於是詔式部兵部省掌。始賜把笏。
戊子。以從五位上日置造蓑麻呂爲丹波守。」土左國土左郡人神依田公名代等■一人賜姓賀茂。
壬辰。設新甞豊樂於西宮前殿。賜五位已上祿各有差。
丙申。從五位上賀茂朝臣諸雄。從五位下賀茂朝臣田守。從五位下賀茂朝臣萱草賜姓高賀茂朝臣。
戊戌。授正五位上下毛野朝臣稻麻呂從四位下。
己亥。從四位下國中連公麻呂爲但馬員外介。▼是日。以正三位弓削御淨朝臣清人爲検校兵庫將軍。從四位下藤原朝臣雄田麻呂爲副將軍。從五位下紀朝臣船守。從五位下池田朝臣眞枚並爲軍監。六位軍監二人。軍曹四人。
十二月甲辰。先是山階寺僧基眞。心性無常。好學左道。詐咒縛其童子。教説人之陰事。至乃作毘沙門天像。密置數粒珠子於其前。稱爲現佛舍利。道鏡仍欲眩耀時人。以爲己瑞。乃諷天皇。赦天下。賜人爵。基眞賜姓物部淨志朝臣。拜法參議。隨身兵八人。基眞所作怒者。雖卿大夫。不顧皇法。道路畏之。避如逃虎。至是。凌突其師主法臣圓興。擯飛騨國。
癸丑。從四位上內藏頭侍從藤原朝臣是公爲兼下総守。
丙辰。勅。陸奧國管內及他國百姓。樂住伊治桃生者。宜任情願。隨到安置。依法給復。
壬戌。授外從七位上桑氏連鷹養外從五位上。以獻物也。
甲子。尾張國山田郡人從六位下小治田連藥等八人賜姓尾張宿禰。
乙丑。授美作國人外正八位上財田直常人外從五位下。以貢獻也。
春正月庚午朔。廢朝。雨也。
辛未。御大極殿受朝。文武百官及陸奧蝦夷。各依儀拜賀。▼是日。勳六等已上。身有七位而帶職事者。始著當階之色。列於六位之上。六位諸王著■者次之。
壬申。法王道鏡居西宮前殿。大臣已下賀拜。道鏡自告壽詞。
丙子。御法王宮。宴於五位已上。道鏡與五位已上摺衣人一領。蝦夷緋袍人一領。賜左右大臣綿各一千屯。大納言已下亦各有差。
丁丑。御東內始行吉祥悔過。
丙戌。御東院賜宴於侍臣。饗文武百官主典已上。陸奧蝦夷於朝堂。賜蝦夷爵及物各有差。
戊戌。授無位牟都岐王從五位下。
己亥。陸奧國言。他國鎭兵。今見在戍者三千餘人。就中二千五百人。被官符。解卻已訖。其所遺五百餘人。伏乞暫留鎭所。以守諸塞。又被天平寳字三年符。差浮浪一千人。以配桃生柵戸。本是情抱規避。萍漂蓬轉。將至城下。復逃亡。如國司所見者。募比國三丁已上戸二百煙安置城郭。永爲邊戍。其安堵以後。稍省鎭兵。官議奏曰。夫懷土重遷。俗人常情。今徙無罪之民。配邊城之戍。則物情不穩。逃亡無已。若有進趨之人。自願就二城之沃壤。求三農之利益。伏乞。不論當國他國。任便安置。法外給復令人樂遷以爲邊守。奏可。
二月壬寅。幸左大臣第授從一位。其男從五位上家依。從五位下雄依。其室正四位下大野朝臣仲智並賜一階。
甲辰。以從五位上道嶋宿禰三山爲陸奧員外介。
庚戌。授從五位下小垂水女王正五位下。
甲寅。從四位下勳四等竹宿禰乙女卒。
乙夘。奉神服於天下諸社。以大炊頭從五位下掃守王。左中弁從四位下藤原朝臣雄田麻呂。爲伊勢太神宮使。毎社男神服一具。女神服一具。其太神宮及月次社者。加之以馬形並鞍。
丙辰。勅。陸奧國桃生。伊治二城。營造已畢。厥土沃壤。其毛豊饒。宜令坂東八國。各募部下百姓。如有情好農桑就彼地利者。則任願移徙。隨便安置。法外優復。令民樂遷。
辛酉。伊勢國飯高郡人正八位上飯高公家繼等三人。左京人正六位上神麻續連足麻呂。子老。右京人神麻續連廣目等廿六人。攝津國嶋上郡人正六位上三嶋縣主廣調等並賜姓宿禰。
癸亥。幸右大臣第。授正二位。
乙丑。外從五位下林連佐比物。廣山。正六位上日下部連意卑麻呂並賜姓宿禰。」授從五位上吉備朝臣泉正五位下。
丙寅。授正六位上平群朝臣家麻呂從五位下。
三月戊寅。授正六位上高市連豊足外從五位下。」以從五位下大伴宿禰形見爲左大舍人助。從五位下大伴宿禰清麻呂爲主稅頭。外從五位上秦忌寸智麻呂爲助。從五位上船井王爲刑部大輔。從五位下石川朝臣望足爲右京亮。左中弁從四位下藤原朝臣雄田丸爲兼內豎大輔。右中弁從五位上阿倍朝臣清成爲兼田原鑄錢長官。左大弁從四位下佐伯宿禰今毛人爲兼因幡守。從五位下中臣朝臣子老爲美作介。近衛將監從五位下紀朝臣船守爲兼紀伊介。外從五位下高市連豊足爲大宰員外大典。從五位上阿倍朝臣三縣爲筑前守。
辛巳。陸奧國白河郡人外正七位上丈部子老。賀美郡人丈部國益。標葉郡人正六位上丈部賀例努等十人。賜姓阿倍陸奧臣。安積郡人外從七位下丈部直繼足阿倍安積臣。信夫郡人外正六位上丈部大庭等阿倍信夫臣。柴田郡人外正六位上丈部嶋足安倍柴田臣。曾津郡人外正八位下丈部庭蟲等二人阿倍曾津臣。磐城郡人外正六位上丈部山際於保磐城臣。牡鹿郡人外正八位下春日部奧麻呂等三人武射臣。曰理郡人外從七位上宗何部池守等三人湯坐曰理連。白河郡人外正七位下靭大伴部繼人。黒川郡人外從六位下靭大伴部弟蟲等八人。靭大伴連。行方郡人外正六位下大伴部三田等四人大伴行方連。苅田郡人外正六位上大伴部人足大伴苅田臣。柴田郡人外從八位下大伴部福麻呂大伴柴田臣。磐瀬郡人外正六位上吉彌侯部人上磐瀬朝臣。宇多郡人外正六位下吉彌侯部文知上毛野陸奧公。名取郡人外正七位下吉彌侯部老人。賀美郡人外正七位下吉彌侯部大成等九人上毛野名取朝臣。信夫郡人外從八位下吉彌侯部足山守等七人上毛野鍬山公。新田郡人外大初位上吉彌侯部豊庭上毛野中村公。信夫郡人外少初位上吉彌侯部廣國下毛野靜戸公。玉造郡人外正七位上吉彌侯部念丸等七人下毛野俯見公。並是大國造道嶋宿禰嶋足之所請也。
丁亥。下総國飢。賑給之。
己丑。志摩國飢。賑給之。
乙未。始毎年運大宰府綿廿萬屯。以輸京庫。
丙申。勅。縁有所思。大赦天下。神護景雲三年三月廿八日昧爽以前雜犯大辟罪以下。罪無輕重。已發覺。未發覺。已結正。未結正。繋囚見徒。及強竊二盜。咸赦除之。其八虐。私鑄錢。常赦所不免者。不在赦限。」以從五位上榎井朝臣子祖爲山背守。
夏四月壬寅。伊豫國溫泉郡人正八位上味酒部稲依等三人賜姓平群味酒臣。
癸夘。散事從四位下牟漏采女熊野直廣濱卒。
甲辰。陸奧國行方郡人外正七位下下毛野公田主等四人賜姓朝臣。
乙巳。大和國添上郡人正八位下橫度春山賜姓櫻嶋連。
辛酉。幸西大寺。授從四位下佐伯宿禰今毛人從四位上。正五位上大伴宿禰伯麻呂從四位下。從五位上息長丹生眞人大國正五位下。從五位下弓削宿禰大成。粟田朝臣公足。益田連繩手並從五位上。正六位上大野我孫麻呂外從五位下。
甲子。上野國邑樂郡人外大初位上小長谷部宇麻呂。甘樂郡人竹田部荒當。絲井部袁胡等十五人。賜姓大伴部。
五月乙亥。左京大夫從四位下勳四等小野朝臣竹良卒。
丙子。以從五位下橘宿禰綿裳爲少納言。從四位下大伴宿禰伯麻呂爲員外左中弁。造西大寺次官如故。外從五位下內藏忌寸若人爲造伎樂長官。從五位下石川朝臣清麻呂爲讃岐介。
庚辰。大和國葛上郡人正六位上賀茂朝臣清濱賜姓高賀茂朝臣。
癸未。伊勢國員弁郡人豬名部文麻呂獻白鳩。賜爵二級。當國稻五百束。
乙酉。賜左右大臣稻各一十萬束。
己丑。攝津國豊嶋郡人正七位上井手小足等十五人賜姓秦井手忌寸。西成郡人外從八位下秦神嶋。正六位上秦人廣立等九人秦忌寸。
壬辰。詔曰。不破內親王者。先朝有勅。削親王名。而積惡不止。重爲不敬。論其所犯。罪合八虐。但縁有所思。特宥其罪。仍賜廚眞人廚女姓名。莫令在京中。又氷上志計志麻呂者。棄其父塩燒之日。倶應相從。而依母不坐。今亦其母惡行彌彰。是以處遠流。配土左國。
甲子。以外從五位下佐太忌寸味村爲左平凖令。」左京人正六位上倭畫師種麻呂等十八人賜姓大岡忌寸。
乙未。從五位下吉備藤野和氣眞人清麻呂等賜姓輔治能眞人。外從八位上吉備藤野宿禰子麻呂。從八位下吉備藤野宿禰牛養等十二人輔治能宿禰。近衛無位吉備石成別宿禰國守等九人石成宿禰。
丙申。縣犬養姉女等坐巫蠱配流。詔曰。現神〈止〉大八洲國所知倭根子掛畏天皇大命〈乎〉親王王臣百官人等天下公民衆聞食〈止〉宣〈久〉。犬部姉女〈乎波〉內〈都〉奴〈止〉爲〈弖〉冠位擧給〈比〉根可婆禰改給〈比〉治給〈伎〉。然〈流〉物〈乎〉反〈天〉逆心〈乎〉抱藏〈弖〉己爲首〈弖〉忍坂女王石田女王等〈乎〉率〈弖〉掛畏先朝〈乃〉依過〈弖〉棄給〈弖之〉廚眞人廚女許〈尓〉竊往乍岐多奈〈久〉惡奴〈止母止〉相結〈弖〉謀〈家良久〉。傾奉朝庭亂國家〈弖〉岐良比給〈弖之〉氷上鹽燒〈我〉兒志計志麻呂〈乎〉天日嗣〈止〉爲〈牟止〉謀〈弖〉掛畏天皇大御髪〈乎〉盜給〈波利弖〉岐多奈〈伎〉佐保川〈乃〉髑髏〈尓〉入〈弖〉大宮內〈尓〉持參入來〈弖〉厭魅爲〈流己止〉三度〈世利〉。然〈母〉盧舍那如來最勝王經觀世音菩薩護法善神梵王帝釋四大天王〈乃〉不可思議威神力掛畏開闢已來御宇天皇御靈天地〈乃〉神〈多知乃〉護助奉〈都流〉力〈尓〉依〈弖〉其等〈我〉穢〈久〉謀〈弖〉爲〈留〉厭魅事皆悉發覺〈奴〉。是以検法〈尓〉皆當死刑罪。由此〈弖〉理〈波〉法〈末尓末尓〉岐良〈比〉給〈倍久〉在〈利〉。然〈止毛〉慈賜〈止〉爲〈弖〉一等降〈弖〉其等〈我〉根可婆禰替〈弖〉遠流罪〈尓〉治賜〈布止〉宣〈布〉天皇大命〈乎〉衆聞食〈止〉宣。
六月丁酉朔。以從五位下礒部王。復爲大監物。
戊戌。右京人正八位下白鳥村主馬人。白鳥椋人廣等廿三人賜姓白原連。
癸夘。攝津國菟原郡人正八位下倉人水守等十八人賜姓大和連。播磨國明石郡人外從八位下海直溝長等十九人大和赤石連。
甲辰。授正六位上清湍連雷外從五位下。
乙巳。以園池正從五位下安倍朝臣草麻呂爲兼內藏助。正五位上大伴宿禰益立爲式部大輔。從五位下相摸宿禰伊波爲玄蕃助。正五位下吉備朝臣泉爲左衛士督。大學員外助如故。從五位下弓削御淨朝臣廣方爲右兵衛佐。武藏介如故。從五位下牟都支王爲左馬頭。外從五位下伊勢朝臣子老爲伊賀守。外從五位下葛井連河守爲遠江介。外從五位下武藏宿禰不破麻呂爲上総員外介。縫殿頭從五位下桑原王爲兼下総員外介。正五位上石上朝臣息嗣爲美濃守。少納言從五位下當麻王爲兼下野介。從五位下石川朝臣人麻呂爲能登守。從五位下弓削宿禰薩摩爲員外介。從五位上布勢朝臣人主爲出雲守。左少弁從五位下弓削御淨朝臣秋麻呂爲兼周防守。從五位上高圓朝臣廣世爲伊豫守。外從五位下田部直息麻呂爲壹伎嶋守。
丁未。浮宕百姓二千五百餘人置陸奧國伊治村。
乙夘。詔曰。神語有言大中臣。而中臣朝臣清麻呂。兩度任神祇官。供奉無失。是以賜姓大中臣朝臣。
庚申。以大外記從五位下池原公禾守。左大史外從五位下堅部使主人主。並爲修理次官。
壬戌。備前國藤野郡人別部大原。少初位上忍海部興志。財部黒士。邑久郡人別部比治。御野郡人物部麻呂等六十四人賜姓石生別公。藤野郡人母止理部奈波。赤坂郡人外少初位上家部大水。美作國勝田郡人從八位上家部國持等六人石野連。
癸亥。美作。備前兩國家部。母等理部二氏人等。盡頭賜姓石野連。
乙丑。改備前國藤野郡爲和気郡。
