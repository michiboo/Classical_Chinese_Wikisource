續日本紀卷第四十〈起延暦八年正月、盡十年十二月。〉」右大臣正二位兼行皇太子傅中衛大將藤原朝臣繼繩等奉勅撰」今皇帝
延暦八年春正月甲辰朔。日有蝕之。
己酉。宴五位已上於南院。」授從五位上笠王正五位下。從五位下廣田王從五位上。無位葛井王從五位下。從四位下佐伯宿禰眞守從四位上。正五位下藤原朝臣菅繼從四位下。正五位下百濟王玄鏡正五位上。從五位上文室眞人與企。紀朝臣作良並正五位下。從五位下賀茂朝臣人麻呂。藤原朝臣園人。伊勢朝臣水通。津連眞道並從五位上。正六位上平群朝臣國人。紀朝臣伯。紀朝臣登萬理。榎井朝臣靺鞨。田中朝臣大魚。安倍朝臣人成。巨勢朝臣道成。石川朝臣清濱。石川朝臣清成。大春日朝臣清足。藤原朝臣岡繼。石上朝臣乙名。大野朝臣仲男。角朝臣筑紫麻呂並從五位下。正六位上大網公廣道。韓國連源。秋篠宿禰安人並外從五位下。以兵部卿從三位兼近江守多治比眞人長野爲參議。
壬子。參議大宰帥正三位佐伯宿禰今毛人上表乞骸骨。詔許之。
丁巳。以律師玄憐法師爲少僧都。
戊辰。參議宮內卿正四位下兼神祇伯大中臣朝臣子老卒。右大臣正二位清麻呂之第二子也。
己巳。授從四位上藤原朝臣延福正四位下。正五位上藤原朝臣春蓮。藤原朝臣勤子並從四位下。正五位下伴田朝臣仲刀自正五位上。從五位上藤原朝臣慈雲。安倍朝臣黒女並正五位下。從五位下藤原朝臣眞貞。平群朝臣炊女。大原眞人明。無位多治比眞人邑刀自。藤原朝臣數子。紀朝臣若子並從五位上。外從五位下豊田造信女。岡上連綱。無位藤原朝臣惠子。正六位上菅生朝臣恩日。從六位上石上朝臣眞家。從六位下角朝臣廣江並從五位下。正六位上物部韓國連眞成。山代忌寸越足。從六位下采女臣阿古女並外從五位下。
二月丁丑。以從五位下大原眞人美氣爲尾張守。正五位下高賀茂朝臣諸雄爲參河守。從五位上文室眞人子老爲安房守。正五位上百濟王玄鏡爲上総守。從五位下石川朝臣清濱爲介。近衛將監外從五位上池原公綱主爲兼下総大掾。式部大輔從四位下大中臣朝臣諸魚爲兼近江守。左兵衛督如故。從五位下紀朝臣長名爲越前介。大判事從五位上橘朝臣綿裳爲兼越中介。正五位上安倍朝臣家麻呂爲石見守。兵部大輔左京大夫從四位下藤原朝臣雄友爲兼播磨守。左衛士督如故。從五位下高倉朝臣石麻呂爲美作介。從五位上藤原朝臣園人爲備後守。從五位下百濟王教徳爲讃岐介。
癸未。以從五位下橘朝臣安麻呂爲中務少輔。內藥正侍醫從五位上葉栗臣翼爲兼內藏助。從五位下巨勢朝臣総成爲造酒正。從五位上弓削宿禰塩麻呂爲左京亮。
庚子。移自西宮。始御東宮。
三月癸夘朔。造宮使獻酒食並種種玩好之物。
辛亥。諸國之軍會於陸奧多賀城。分道入賊地。
壬子。遣使奉幣帛於伊勢神宮。告征蝦夷之由也。
戊午。以從四位下大中臣朝臣諸魚爲神祇伯。式部大輔左兵衛督近江守如故。從五位下大中臣朝臣弟成爲少納言。從四位下紀朝臣犬養爲左大舍人頭。從五位下百濟王仁貞爲中宮亮。從五位上津連眞道爲圖書頭。東宮學士左兵衛佐伊豫介如故。外從五位下大網公廣道爲主計助。從五位下安倍朝臣枚麻呂爲兵部少輔。從五位上藤原朝臣黒麻呂爲刑部大輔。從五位下藤原朝臣大繼爲大判事。從四位下石上朝臣家成爲宮內卿。從五位下矢庭王爲正親正。從五位上文室眞人八嶋爲彈正弼。從四位下藤原朝臣菅繼爲左京大夫。從五位下角朝臣筑紫麻呂爲衛門大尉。從四位下藤原朝臣內麻呂爲右衛士督。越前守如故。從五位下大秦公忌寸宅守爲左兵庫助。從五位下爲奈眞人豊人爲右兵庫頭。從五位下小野朝臣澤守爲攝津亮。外從五位下麻田連畋賦爲山背介。從五位下大伴王爲甲斐守。從五位上文室眞人久賀麻呂爲但馬介。從五位下石川朝臣公足爲安藝守。正五位下粟田朝臣鷹守爲長門守。從五位上藤原朝臣園人爲大宰少貳。」廢造東大寺司。
辛酉。以從五位下石上朝臣乙名爲大監物。正五位下中臣朝臣常爲治部大輔。從五位下清海宿禰惟岳爲美作權掾。
夏四月庚辰。木工頭正四位下伊勢朝臣老人卒。
乙酉。先是。伊勢。美濃等關。例上下飛驛凾。關司必開見。至是。勅自今以後。不得輙開焉。
丙戌。以從五位下安曇宿禰廣吉爲和泉守。從五位下田中朝臣淨人爲伊勢介。從五位下大野朝臣仲男爲安房權守。從五位下川村王爲備後守。
辛酉。美濃。尾張。參河等國。去年五穀不稔。饑餒者衆。雖加賑恤。不堪自存。於是。遣使開倉廩。准賎時價糶與百姓。其價物者收貯國庫。至於秋收。貿成穎稻。名曰救急。使其國郡司及殷富之民不得交易。如有違犯。科違勅罪矣。
庚子。伊賀國飢。賑給之。
五月癸丑。勅征東將軍曰。省比來奏狀。知官軍不進。猶滯衣川。以去四月六日奏稱。三月廿八日。官軍渡河置營三處。其勢如鼎足者。自尓以還。經卅餘日。未審。縁何事故致此留連。居而不進。未見其理。夫兵貴拙速。未聞巧遲。又六七月者計應極熱。如今不入。恐失其時。已失其時。悔何所及。將軍等應機進退。更無間然。但久留一處。積日費糧。朕之所恠。唯在此耳。宜具滯由及賊軍消息。附驛奏來。
丙辰。先是諸國司等。奉使入京。無返抄歸任者。不預釐務。奪其公廨。而在國之司。偏執此格。曾不催領。專煩使人。於是。始制。如此之類。不問入京與在國。共奪目已上之料。但遙附便使。不在奪限。
己未。太政官奏言。謹案令條。良賎通婚。明立禁制。而天下士女。及冠蓋子弟等。或貪艶色而姦婢。或挾淫奔而通奴。遂使氏族之胤沒爲賎隷。公民之後變作奴婢。不革其弊。何導迷方。臣等所望。自今以後。婢之通良。良之嫁奴。所生之子。並聽從良。其寺社之賎如有此類。亦准上例。放爲良人。伏望。布此寛恩。拯彼泥滓。臣等愚管。不敢不奏。伏聽天裁。奏可之。
庚申。播磨國揖保郡大興寺賎若女。本是讃岐國多度郡藤原郷女也。而以慶雲元年歳次甲辰。揖保郡百姓佐伯君麻呂。詐稱己婢。賣與大興寺。而若女之孫小庭等申訴日久。至是始得雪。若女子孫。奴五人婢十人。免賎從良。」安房。紀伊等國飢。賑給之。
丁夘。詔贈征東副將軍民部少輔兼下野守從五位下勳八等佐伯宿禰葛城正五位下。葛城率軍入征。中途而卒。故有此贈也。
己巳。以從五位下賀茂朝臣大川爲神祇大副。從五位上調使王爲右大舍人頭。從五位下藤原朝臣繼彥爲主計頭。從五位下和朝臣家麻呂爲造兵正。正五位下中臣朝臣常爲宮內大輔。
庚午。信濃國築摩郡人外少初位下後部牛養。無位宗守豊人等賜姓田河造。
六月甲戌。征東將軍奏。副將軍外從五位下入間宿禰廣成。左中軍別將從五位下池田朝臣眞枚。與前軍別將外從五位下安倍猿嶋臣墨繩等議。三軍同謀並力。渡河討賊。約期已畢。由是抽出中後軍各二千人。同共凌渡。比至賊帥夷阿弖流爲之居。有賊徒三百許人。迎逢相戰。官軍勢強。賊衆引遁。官軍且戰且燒至巣伏村。將與前軍合勢。而前軍爲賊被拒不得進渡。於是。賊衆八百許人。更來拒戰。其力太強。官軍稍退。賊徒直衝。更有賊四百許人。出自東山絶官軍後。前後受敵。賊衆奮撃。官軍被排。別將丈部善理。進士高田道成。會津壯麻呂。安宿戸吉足。大伴五百繼等並戰死。惣燒亡賊居。十四村。宅八百許煙。器械雜物如別。官軍戰死廿五人。中矢二百■五人。投河溺死一千卅六人。裸身游來一千二百五十七人。別將出雲諸上。道嶋御楯等。引餘衆還來。於是勅征東將軍曰。省比來奏雲。膽澤之賊惣集河東。先征此地後謀深入者。然則軍監已上率兵。張其形勢。嚴其威容。前後相續。可以薄伐。而軍少將卑。還致敗績。是則其道嶋副將等計策之所失也。至於善理等戰亡及士衆溺死者。惻怛之情。有切於懷。
庚辰。征東將軍奏稱。膽澤之地。賊奴奧區。方今大軍征討。剪除村邑。餘黨伏竄。殺畧人物。又子波。和我。僻在深奧。臣等遠欲薄伐。糧運有艱。其從玉造塞。至衣川營四日。輜重受納二箇日。然則往還十日。從衣川至子波地。行程假令六日。輜重往還十四日。惣從玉造塞至子波地。往還廿四日程廢。途中逢賊相戰。及妨雨不進之日不入程內。河陸兩道輜重一萬二千四百■人。一度所運糒六千二百十五斛。征軍二萬七千四百七十人。一日所食五百■九斛。以此支度。一度所運。僅支十一日。臣等商量。指子波地。支度交闕。割徵兵加輜重。則征軍數少不足征討。加以。軍入以來。經渉春夏。征軍輜重。並是疲弊。進之有危。持之則無利。久屯賊地。運糧百里之外。非良策也。雖蠢尓小冦。且逋天誅。而水陸之田。不得耕種。既失農時。不滅何待。臣等所議。莫若解軍遺糧。支擬非常。軍士所食。日二千斛。若上奏聽裁。恐更多糜費。故今月十日以前解出之狀。牒知諸軍。臣等愚議。且奏且行。勅報曰。今省先後奏狀曰。賊集河東。抗拒官軍。先征此地。後謀深入者。然則不利深入。應以解軍者。具狀奏上。然後解出。未之晩也。而曾不進入。一旦罷兵。將軍等策。其理安在。的知。將軍等畏憚兇賊。逗留所爲也。巧餝浮詞。規避罪過。不忠之甚。莫先於斯。又廣成。墨繩。久在賊地。兼經戰塲。故委以副將之任。佇其力戰之効。而靜處營中。坐見成敗。差入裨將。還致敗績。事君之道。何其如此。夫師出無功。良將所恥。今損軍費糧。爲國家大害。■外之寄。豈其然乎。」甲斐國山梨郡人外正八位下要部上麻呂等改本姓爲田井。古尓等爲玉井。鞠部等爲大井。解禮等爲中井。並以其情願也。
秋七月丁未。尚掃從四位上美作女王。散事正四位下藤原朝臣春蓮並卒。
甲寅。勅伊勢。美濃。越前等國曰。置關之設。本備非常。今正朔所施。區宇無外。徒設關險。勿用防禦。遂使中外隔絶。既失通利之便。公私往來。毎致稽留之苦。無益時務。有切民憂。思革前弊。以適變通。宜其三國之關一切停癈。所有兵器糧糒運收於國府。自外舘舍移建於便郡矣。
乙夘。伊勢。志摩兩國飢。賑給之。
丁巳。勅持節征東大將軍紀朝臣古佐美等曰。得今月十日奏狀稱。所謂膽澤者。水陸萬頃。蝦虜存生。大兵一擧。忽爲荒墟。餘燼縱息。危若朝露。至如軍船解纜。舳艫百里。天兵所加。前無強敵。海浦窟宅。非復人煙。山谷巣穴。唯見鬼火。不勝慶快。飛驛上奏者。今兼先後奏狀。斬獲賊首八十九級。官軍死亡千有餘人。其被傷害者。殆將二千。夫斬賊之首未滿百級。官軍之損亡及三千。以此言之。何足慶快。又大軍還出之日。兇賊追侵。非唯一度。而雲大兵一擧。忽爲荒墟。准量事勢。欲似虛餝。又眞枚墨繩等遣裨將於河東。則敗軍而逃還。溺死之軍一千餘人。而雲一時凌渡。且戰且焚。攫賊巣穴。還持本營。是溺死之軍棄而不論。又濱成等掃賊略地。差勝他道。但至於天兵所加前無強敵。山谷巣穴唯見鬼火。此之浮詞。良爲過實。凡獻凱表者。平賊立功。然後可奏。今不究其奧地。稱其種落。馳驛稱慶。不亦愧乎。
乙丑。下野。美作兩國飢。賑給之。」命婦正四位上藤原朝臣教貴卒。
丁夘。備後國飢。賑給之。
八月庚午朔。造宮官人已下。雜工已上。隨勞敘位。並賜物有差。
辛巳。以從五位下角朝臣筑紫麻呂爲中衛將監。從五位上紀朝臣木津魚爲右兵衛督。從五位下文室眞人眞屋麻呂爲主馬頭。
庚寅。先是。參議正三位佐伯宿禰今毛人致仕。而罷其參議封戸。減半賜之。下知民部以爲永例矣。
己亥。勅。陸奧國入軍人等。今年田租。宜皆免之。兼給復二年。其牡鹿。小田。新田。長岡。志太。玉造。富田。色麻。賀美。黒川等一十箇郡。與賊接居。不可同等。故特延復年。
九月丁未。持節征東大將軍紀朝臣古佐美。至自陸奧。進節刀。
辛亥。以從五位上藤原朝臣黒麻呂爲治部大輔。從五位下紀朝臣伯爲玄蕃助。從五位下布勢朝臣大海爲主稅頭。從五位上上毛野朝臣稻人爲刑部大輔。左少弁從五位上安倍朝臣弟當爲兼下野守。
戊午。勅遣大納言從二位藤原朝臣繼繩。中納言正三位藤原朝臣小黒麻呂。從三位紀朝臣船守。左兵衛佐從五位上津連眞道。大外記外從五位下秋篠宿禰安人等於太政官曹司。勘問征東將軍等逗留敗軍之狀。大將軍正四位下紀朝臣古佐美。副將軍外從五位下入間宿禰廣成。鎭守副將軍從五位下池田朝臣眞枚。外從五位下安倍猿嶋臣墨繩等。各申其由。並皆承伏。於是。詔曰。陸奧國荒〈備流〉蝦夷等〈乎〉討治〈尓〉任賜〈志〉大將軍正四位下紀古佐美朝臣等〈伊〉。任賜〈之〉元謀〈尓波〉不合順進入〈倍支〉奧地〈毛〉不究盡〈之弖〉敗軍費糧〈弖〉還參來。是〈乎〉任法〈尓〉問賜〈比〉支多米賜〈倍久〉在〈止母〉承前〈尓〉仕奉〈祁留〉事〈乎〉所念行〈弖奈母〉不勘賜免賜〈布〉。又鎭守副將軍從五位下池田朝臣眞枚。外從五位下安倍猿嶋臣墨繩等。愚頑畏拙〈之弖〉進退失度軍期〈乎毛〉闕怠〈利〉。今法〈乎〉兼〈尓〉墨繩者斬刑〈尓〉當〈里〉。眞枚者解官取冠〈倍久〉在。然墨繩者久歴邊戍〈弖〉仕奉〈留〉勞在〈尓〉縁〈弖奈母〉斬刑〈乎波〉免賜〈弖〉官冠〈乎乃未〉取賜〈比〉。眞枚者日上〈乃〉湊〈之弖〉溺軍〈乎〉扶拯〈閇留〉勞〈尓〉縁〈弖奈母〉取冠罪〈波〉免賜〈弖〉官〈乎乃未〉解賜〈比〉。又有小功人〈乎波〉隨其重輕〈弖〉治賜〈比〉。有小罪人〈乎波〉不勘賜免賜〈久止〉宣御命〈乎〉衆聞食〈止〉宣。▼是日。右大臣從二位兼中衛大將藤原朝臣是公薨。詔贈從一位。是公贈太政大臣正一位武智麻呂之孫。參議兵部卿從三位乙麻呂之第一子也。爲人長大。兼有威容。寳字中。授從五位下。補神祇大副。歴山背播磨守左衛士督。神護二年。授從四位下。歴內竪式部大輔春宮大夫。寳龜末。至參議左大弁從三位。天應元年。加正三位。遷中衛大將兼式部卿。俄拜中納言。中衛大將式部卿如故。轉大納言。延暦二年。拜右大臣。中衛大將如元。是公曉習時務。剖斷無滯。薨時年六十三。
冬十月戊寅。以大納言從二位藤原朝臣繼繩爲兼中衛大將。
乙酉。散位從三位高倉朝臣福信薨。福信武藏國高麗郡人也。本姓背奈。其祖福徳屬唐將李勣拔平壤城。來歸國家。居武藏焉。福信即福徳之孫也。小年隨伯父背奈行文入都。時與同輩。晩頭往石上衢。遊戱相撲。巧用其力。能勝其敵。遂聞內裏。召令侍內竪所。自是著名。初任右衛士大志。稍遷。天平中授外從五位下。任春宮亮。聖武皇帝甚加恩幸。勝寳初。至從四位紫微少弼。改本姓賜高麗朝臣。遷信部大輔。神護元年。授從三位。拜造宮卿。兼歴武藏近江守。寳龜十年上書言。臣自投聖化。年歳已深。但雖新姓之榮朝臣過分。而舊俗之號高麗未除。伏乞。改高麗以爲高倉。詔許之。天鷹元年。遷彈正尹兼武藏守。延暦四年。上表乞身。以散位歸第焉。薨時八十一。
己丑。授正六位上巨勢朝臣野足從五位下。
辛夘。以從五位下巨勢朝臣野足爲陸奧鎭守副將軍。
丁酉。命婦從四位下大原眞人室子卒。
十一月丁未。授造宮大工正六位上物部建麻呂外從五位下。
壬子。停止攝津職勘過公私之使。
十二月乙亥。播磨國美嚢郡大領正六位下韓鍜首廣富獻稻六萬束於水兒船瀬。授外從五位下。
己丑。參議兵部卿從三位多治比眞人長野薨。長野大納言從二位池守之孫。散位從四位下家主之子也。
庚寅。勅曰。朕有所思。宜停來年賀正之禮。又勅。頃者中宮不豫。稍經旬日。雖勤醫療。未有應驗。思歸至道。令復安穩。宜令畿內七道諸寺。一七箇日讀誦大般若經焉。
乙未。皇太后崩。
丙申。以大納言從二位藤原朝臣繼繩。參議彈正尹正四位上神王。備前守正五位上當麻王。散位從五位上氣多王。內禮正從五位下廣上王。參議左大弁正四位下紀朝臣古佐美。宮內卿從四位下石上朝臣家成。右京大夫從四位下藤原朝臣菅繼。右中弁正五位下文室眞人與企。治部大輔從五位上藤原朝臣黒麻呂。散位從五位上桑原公足床。出雲守從五位下紀朝臣兄原。雅樂助外從五位下息長眞人淨繼。大炊助外從五位中臣栗原連子公。六位已下官九人爲御葬司。中納言正三位藤原朝臣小黒麻呂。參議治部卿正四位下壹志濃王。阿波守從五位上小倉王。散位從五位下大庭王。正五位下藤原朝臣眞友。因幡守從五位上文室眞人忍坂麻呂。但馬介從五位上文室眞人久賀麻呂。左少弁從五位上阿倍朝臣弟當。彈正弼從五位下文室眞人八嶋。六位已下官十四人爲山作司。信濃介從五位下多治比眞人賀智。安藝介外從五位下林連浦海。六位已下官八人爲養民司。」左衛士佐從五位下巨勢朝臣嶋人。丹波介從五位下丹比宿禰眞淨。六位已下官三人爲作路司。」差發左右京。五畿內。近江。丹波等國役夫。」天皇服錫紵。避正殿御西廂。率皇太子及群臣擧哀。百官及畿內。以卅日爲服期。諸國三日。並率所部百姓擧哀。但神郷者不在此限。」勅曰。中宮七七御齋。當來年二月十六日。宜令天下諸國國分二寺見僧尼奉爲誦經焉。又毎七日。遣使諸寺誦經以追福焉。
明年正月十四日辛亥。中納言正三位藤原朝臣小黒麻呂率誄人奉誄。上謚曰天高知日之子姫尊。
壬午。葬於大枝山陵。皇太后姓和氏。諱新笠。贈正一位乙繼之女也。母贈正一位大枝朝臣眞妹。後先出自百濟武寧王之子純陀太子。皇后容徳淑茂。夙著聲譽。天宗高紹天皇龍潛之日。娉而納焉。生今上。早良親王。能登內親王。寳龜年中。改姓爲高野朝臣。今上即位。尊爲皇太夫人。九年追上尊號。曰皇太后。其百濟遠祖都慕王者。河伯之女感日精而所生。皇太后即其後也。因以奉謚焉。
九年春正月癸亥。以從二位藤原朝臣繼繩。正三位藤原朝臣小黒麻呂。正四位上神王。正四位下紀朝臣古佐美。從四位上和氣朝臣清麻呂。正五位下文室眞人與企。從五位上藤原朝臣黒麻呂。百濟王仁貞。三嶋眞人名繼。從五位下文室眞人八嶋。爲周忌御齋曾司。六位已下官九人。
丁夘。百官釋服從吉。▼是日大祓。
二月乙酉。大宰員外帥從三位藤原朝臣濱成薨。濱成贈太政大臣正一位不比等之孫。兵部卿從三位麻呂之子也。略渉群書。頗習術數。以宰輔之胤。歴職內外。所在無績。吏民患之。寳龜中。至參議從三位。歴彈正尹刑部卿。天應元年。坐事左遷。至是薨於任所。時年六十七。
壬辰。民部省加置大丞一人。主計寮少允少屬各一人。越前。肥後二國各掾一人。
癸巳。授從五位上紀朝臣木津魚正五位下。外從五位上池原公綱主。外從五位下入間宿禰廣成。正六位上吉備朝臣與智麻呂並從五位下。
甲午。詔以大納言從二位藤原朝臣繼繩爲右大臣。中納言正三位藤原朝臣小黒麻呂爲大納言。從四位上大伴宿禰潔足。從四位下石川朝臣眞守。大中臣朝臣諸魚。藤原朝臣雄友並爲參議。」授從三位紀朝臣船守正三位。正五位上當麻王從四位下。無位謂奈王從五位下。正四位下紀朝臣古佐美正四位上。從四位上和氣朝臣清麻呂正四位下。正五位上文室眞人高嶋。百濟王玄鏡並從四位下。從五位上百濟王仁貞正五位上。從五位上羽栗臣翼正五位下。從五位下藤原朝臣末茂從五位上。正六位上百濟王鏡仁從五位下。▼是日。詔曰。百濟王等者朕之外戚也。今所以擢一兩人。加授爵位也。
三月己亥。正六位上秦造子嶋。從六位下大田首豊繩並授外從五位下。
庚子。停節宴。以凶服雖除忌序未周也。」日向權介正五位上勳四等百濟王俊哲免其罪令入京。
丙午。以從五位下巨勢朝臣嶋人爲山背守。左衛士佐如故。從五位下藤原朝臣今川爲伊勢介。從五位下大原眞人美氣爲尾張守。雅樂頭正五位下文室眞人波多麻呂爲兼參河介。鼓吹正外從五位下奈良忌寸長野爲兼遠江介。從五位上藤原朝臣黒麻呂爲駿河守。木工助外從五位下高篠連廣浪爲兼介。從五位下都努朝臣筑紫麻呂爲武藏介。從五位下大野朝臣仲男爲安房守。參議彈正尹正四位上神王爲兼下総守。從五位下入間宿禰廣成爲常陸介。大藏大輔正五位下藤原朝臣乙叡爲兼信濃守。侍從如故。從五位下平群朝臣清麻呂爲介。從五位上多治比眞人濱成爲陸奧按察使兼守。近衛少將從五位下坂上大宿禰田村麻呂爲兼越後守。內匠助如故。從五位下大宅朝臣廣江爲丹後守。從五位下藤原朝臣仲成爲出雲介。從五位上藤原朝臣末茂爲美作守。正五位下中臣朝臣常爲紀伊守。圖書頭從五位上津連眞道爲兼伊豫守。東宮學士左兵衛佐如故。從五位下高橋朝臣祖麻呂爲介。正五位下文室眞人那保企〈本名與企〉爲大宰大貳。正五位下粟田朝臣鷹守爲肥後守。從五位下百濟王鏡仁爲豊後介。
辛亥。伯耆。紀伊。淡路。參河。飛騨。美作等六國飢。賑給之。
壬戌。以正五位上百濟王仁貞爲左中弁。正五位下多治比眞人宇美爲右中弁。從五位下藤原朝臣眞鷲爲右少弁。從五位下藤原朝臣弟友爲侍從。從五位下物部多藝宿禰國足爲圖書助。常陸大掾如故。從四位下藤原朝臣內麻呂爲內藏頭。右衛士督越前守如故。左京大夫從四位下藤原朝臣菅嗣爲兼陰陽頭。正五位下紀朝臣木津魚爲內匠頭。從五位下百濟王元信爲治部少輔。外從五位下上毛野公薩摩爲主稅助。從四位上大伴宿禰潔足爲兵部卿。正五位下藤原朝臣乙叡爲大輔。侍從信濃守如故。從五位下甘南備眞人淨野爲少輔。從五位下藤原朝臣岡繼爲大判事。從五位下和朝臣國守爲大藏少輔。外從五位下錦部連家守爲織部正。從五位上紀朝臣難波麻呂爲宮內大輔。從五位下藤原朝臣弟友爲少輔。侍從如故。左中弁正五位上百濟王仁貞爲兼木工頭。從五位下大神朝臣人成爲大膳亮。從五位下紀朝臣登麻理爲彈正弼。從五位下巨勢朝臣人公爲左京亮。從五位下安倍朝臣人成爲春宮大進。從五位下百濟王忠信爲中衛少將。正五位下紀朝臣木津魚爲衛門督。內匠頭如故。從五位下佐伯宿禰繼成爲佐。外從五位下大田首豊繼爲左衛士大尉。從五位上伊勢朝臣水通爲右衛士佐。兵部大輔正五位下藤原朝臣乙叡爲兼右兵衛督。大外記從五位下秋篠宿禰安人爲兼佐。皇后宮亮正五位下大伴宿禰弟麻呂爲兼河內守。外從五位下麻田連眞淨爲伊勢介。外從五位下息長眞人淨繼爲尾張介。從五位下田中朝臣清人爲下総介。從五位下文室眞人八嶋爲伯耆守。從五位下多治比眞人繼兄爲大宰少貳。
丙寅。參河。美作二國飢。賑給之。
閏三月丁夘朔。從四位上清橋女王卒。
庚午。勅爲征蝦夷。仰下諸國令造革甲二千領。東海道駿河以東。東山道信濃以東。國別有數。限三箇年並令造訖。
丙子。有勅。度二百人出家。又左右京五畿內高年鰥寡孤獨■疾。不能自存者。普加賑恤。並爲皇后不豫也。▼是日皇后崩。                    
丁丑。天皇移御近衛府。以從二位藤原朝臣繼繩。正四位上神王。從四位下當麻王。從五位上氣多王。從五位下廣上王。正四位上紀朝臣古佐美。從四位下石上朝臣家成。藤原朝臣雄友。藤原朝臣內麻呂。正五位下文室眞人那保企。從五位上藤原朝臣黒麻呂。桑原公足床。阿倍朝臣廣津麻呂。外從五位下高篠連廣浪。中臣栗原連子公爲御葬司。六位已下官八人。正三位藤原朝臣小黒麻呂。正四位下壹志濃王。從五位下大庭王。從四位下藤原朝臣菅繼。文室眞人高嶋。正五位下文室眞人八多麻呂。藤原朝臣眞友。從五位下文室眞人八嶋。藤原朝臣眞鷲爲山作司。六位已下官十二人。從五位下多治比眞人賀智。外從五位下林連浦海爲養民司。六位已下官五人。從五位下巨勢朝臣嶋人。丹比宿禰眞淨爲作路司。六位已下官三人。差發左右京。五畿內。近江。丹波等國役夫。令京畿七道自今月十八日始素服擧哀。以晦日爲限焉。
壬午。詔曰。朕以寡徳臨馭寰區。國哀相尋。災變未息。轉禍爲福。徳政居先。思布仁恩。用致安穩。宜可大赦天下。自延暦九年閏三月十六日昧爽以前大辟已下。罪無輕重。已發露。未發露。已結正。未結正。繋囚見徒。私鑄錢。八虐。強竊二盜。常赦所不免者。咸皆赦除。其延暦三年以往天下百姓所負正稅未納言上。及調庸未進者。咸免除之。縱未言上無由徴納者亦免之。神寺之稻宜准此例焉。
甲午。參議左大弁正四位上紀朝臣古佐美率誄人奉誄謚曰天之高藤廣宗照姫之尊。▼是日。葬於長岡山陵。皇后。姓藤原氏。諱乙牟漏。內大臣贈從一位良繼之女也。母尚侍贈從一位阿倍朝臣古美奈。后姓柔婉美姿。儀閑於女則。有母儀之徳焉。今上之在儲宮也。納以爲妃。生皇太子。賀美能親王。高志內親王。及於即位立爲皇后。薨時春秋卅有一。
乙未。勅東海相摸以東。東山上野以東諸國。乾備軍糧糒十四萬斛。爲征蝦夷也。
丙申。百官釋服大秡。
夏四月庚子。授正五位下文室眞人那保企正五位上。
辛丑。仰大宰府令造鐵冑二千九百餘枚。」備前。阿波二國飢。賑給之。
癸丑。以從六位下出雲臣人長爲出雲國造。
乙丑。和泉。參河。遠江。近江。美濃。上野。丹後。伯耆。播磨。美作。備前。備中。紀伊。淡路等十四國飢。賑給之。
五月戊辰。大藏卿從四位上石川朝臣豊人卒。
庚午。陸奧國言。遠田郡領外正八位上勳八等遠田公押人款雲。己既洗濁俗。更欽清化。志同內民。風仰華土。然猶未免田夷之姓。永貽子孫之恥。伏望。一同民例。欲改夷姓。於是賜姓遠田臣。
癸酉。以外從八位上紀直五百友爲紀伊國造。
丙戌。遣使五畿內祈雨焉。
甲午。以炎旱經月。公私焦損。詔奉幣畿內名神。以祈嘉注焉。
六月戊申。於神祇官曹司行神今食之事。先是。頻屬國哀。諒闇未終。故避內裏而於外設焉。
辛酉。內廄頭從五位上三嶋眞人名繼爲兼美作守。
秋七月辛巳。左中弁正五位上兼木工頭百濟王仁貞。治部少輔從五位下百濟王元信。中衛少將從五位下百濟王忠信。圖書頭從五位上兼東宮學士左兵衛佐伊豫守津連眞道等上表言。眞道等本系出自百濟國貴須王。貴須王者百濟始興第十六世王也。夫百濟太祖都慕大王者。日神降靈。奄扶餘而開國。天帝授■。惣諸韓而稱王。降及近肖古王。遙慕聖化。始聘貴國。是則神功皇后攝政之年也。其後輕嶋豊明朝御宇應神天皇。命上毛野氏遠祖荒田別。使於百濟搜聘有識者。國主貴須王恭奉使旨。擇採宗族。遣其孫辰孫王〈一名智宗王〉隨使入朝。天皇嘉焉。特加寵命。以爲皇太子之師矣。於是。始傳書籍。大闡儒風。文教之興。誠在於此。難波高津朝御宇仁徳天皇。以辰孫王長子太阿郎王爲近侍。太阿郎王子亥陽君。亥陽君子午定君。午定君生三男。長子味沙。仲子辰尓。季子麻呂。從此而別始爲三姓。各因所職以命氏焉。葛井。船。津連等即是也。逮於他田朝御宇敏達天皇御世。高麗國遣使上鳥羽之表。群臣諸史莫之能讀。而辰尓進取其表。能讀巧寫。詳奏表文。天皇嘉其篤學。深加賞歎。詔曰。勤乎懿哉。汝若不愛學。誰能解讀。宜從今始近侍殿中。既而又詔東西諸史曰。汝等雖衆。不及辰尓。斯並國史家牒。詳載其事矣。伏惟。皇朝則天布化。稽古垂風。弘澤浹乎群方。叡政覃於品彙。故能修廢繼絶。萬姓仰而頼慶。正名辨物。四海歸而得宜。凡有懷生。莫不抃躍。眞道等先祖。委質聖朝。年代深遠。家傳文雅之業。族掌西庠之職。眞道等生逢昌運。預沐天恩。伏望。改換連姓。蒙賜朝臣。於是。勅因居賜姓菅野朝臣。
乙酉。正五位上坂上大宿禰又子卒。故左京大夫從三位苅田麻呂之女也。天皇之在儲宮也。以選入。生高津內親王。
戊子。從五位下紀朝臣呰麻呂爲少納言。從四位下石川朝臣眞守爲右大弁。從五位上調使王爲左大舍人頭。從五位上藤原朝臣刷雄爲右大舍人頭。近衛少將從五位下藤原朝臣繩主爲兼式部少輔。備前介如故。從五位上阿保朝臣人上爲大學頭。從五位上藤原朝臣是人爲治部大輔。從五位下文室眞人大原爲少輔。從五位上藤原朝臣眞作爲大藏大輔。從四位下紀朝臣犬養爲大膳大夫。從五位上葛井連根主爲亮。從五位下大春日朝臣清足爲官奴正。正五位下葛井連道依爲春宮亮。從五位下大伴宿禰蓑麻呂爲中衛少將。從五位下藤原朝臣今川爲伊勢守。從五位上宗形王爲讃岐守。從五位下百濟王元信爲肥後介。
八月乙未朔。大宰府言。所部飢民八萬八千餘人。請加賑恤。許之。
九月丙寅。於京下七寺誦經。爲皇太子寢膳乖適也。
己巳。授從五位下川村王從五位上。
辛未。詔以善謝法師。等定法師。並爲律師。
甲戌。奉伊勢太神宮相甞幣帛。常年天皇御大極殿遙拜而奉。而縁在諒闇。不行常儀。故以幣帛直付使者矣。
丙子。詔曰。朕以寡昧忝馭寰區。■食宵衣。情存撫育。而至和靡屆。炎旱爲災。田疇不修。農畝多廢。雖豊儉有時。而責深在予。今聞京畿失稔。甚於外國。兼苦疾疫飢饉者衆。宜免左右京及五畿內今年田租以息窮弊。神寺之租亦宜准此焉。
己夘。攝津職貢白鼠赤眼。
冬十月甲午。復置鑄錢司。
乙未。散位正三位佐伯宿禰今毛人薨。右衛士督從五位下人足之子也。天平十六年。聖武皇帝。發願始建東大寺。徴發百姓。方事營作。今毛人爲領催検。頗以方便勸使役民。聖武皇帝。録其幹勇。殊任使之。勝寳初。除大和介。俄授從五位下。累遷。寳字中至從四位下攝津大夫。歴播磨守大宰大貳左大弁皇后宮大夫。延暦初授從三位。尋拜參議。加正三位。遷民部卿。皇后宮大夫如故。五年出爲大宰帥。居之三年。年及七十。上表乞骸骨。詔許之。薨時年七十二。
丙午。高年人道守臣東人於內裏引見。時年一百廿二歳。其髮尚多。聰如少年。矜其衰邁。賜之衣服。
己酉。從五位下多治比眞人乙安爲鑄錢長官。
辛亥。征蝦夷有功者四千八百■餘人。隨勞輕重。授勳進階。並依天應元年例行之。
癸丑。太政官奏言。蝦夷干紀久逋王誅。大軍奮撃。餘■未絶。當今坂東之國。久疲戎場。強壯者以筋力供軍。貧弱者以轉餉赴役。而富饒之輩。頗免此苦。前後之戰。未見其勞。又諸國百姓。元離軍役。徴發之時。一無所預。計其勞逸。不可同日。普天之下。同曰皇民。至於擧事。何無倶勞。請仰左右京。五畿內。七道諸國司等。不論土人浪人及王臣佃使。検録財堪造甲者。副其所蓄物數及郷里姓名。限今年內。令以申訖。又應造之數。各令親申。臣等職參樞要。不能默尓。敢陳愚管。以煩天聽。奏可之。
丁巳。授女孺從七位上物部海連飯主外從五位下。
十一月乙丑。勅曰。公廨之設。本爲填補欠負未納。隨國大小。既立擧式。而今聞。諸國司等。雖有欠物。猶得公廨。理須依法科罪沒爲官物。但以國司等久有仕官之勞。曾無還家之資。今故立法制。宜自今以後。有舊年未納欠負者。大國三萬束。上國二萬束。中國一萬束。下國五千束已上。毎年徴填。附帳申上。若不據此制。有未納者。返卻稅帳。隨事科罪。其當年未納者。一依去天平十七年式填之。
壬申。外從五位下韓國連源等言。源等是物部大連等之苗裔也。夫物部連等。各因居地行事。別爲百八十氏。是以。源等先祖塩兒。以父祖奉使國名。故改物部連。爲韓國連。然則大連苗裔。是日本舊民。今號韓國。還似三韓之新來。至於唱■。毎驚人聽。因地賜姓。古今通典。伏望。改韓國二字。蒙賜高原。依請許之。
丁丑。辰時地震。巳時又震。
戊寅。勅曰。中宮周忌。當來月廿八日。禮制乍畢。新歳須及。而忌景俄臨。彌切罔極之痛。元正肇啓。何受惟新之歡。興言永悲。不能忍。賀正之禮。宜從停止焉。
己夘。是日。當新甞。而爲諒闇未終。於神祇官行其事矣。
辛巳。授無位全野女王。正五位下八上女王並從四位下。
丁亥。陸奧國黒川郡石神山精社並爲官社。
己丑。授無位藤原朝臣家刀自從五位下。坂東諸國。頻屬軍役。因以疫旱。詔免今年田租。
十二月壬辰朔。詔曰。春秋之義。祖以子貴。此則禮經之垂典。帝王之恆範。朕君臨宇內。十年於茲。追尊之道。猶有闕如。興言念之。深以懼焉。宜朕外祖父高野朝臣。外祖母土師宿禰。並追贈正一位。其改土師氏爲大枝朝臣。夫先秩九族。事彰常典。自近及遠。義存曩籍。亦宜菅原眞仲。土師菅麻呂等同爲大枝朝臣矣。
癸巳。從五位上紀朝臣田長爲長門守。
甲辰。地震。
庚戌。授常陸國信太郡大領外從五位下物部志太連大成外從五位上。新治郡大領外正六位上新治直大直外從五位下。播磨國明石郡大領外正八位上葛江我孫馬養。下総國猿嶋郡主張正八位上孔王部山麻呂並外正六位上。是四人。或居官不怠。頗著効績。或以私物。賑恤所部。貧乏之徒。因而得濟。故有此授焉。
己未。是日。當中宮周忌。於大安寺設齋焉。
辛酉。勅外從五位下菅原宿禰道長。秋篠宿禰安人等。並賜姓朝臣。又正六位上土師宿禰諸士等賜姓大枝朝臣。其土師氏惣有四腹。中宮母家者是毛受腹也。故毛受腹者賜大枝朝臣。自餘三腹者。或從秋篠朝臣。或屬菅原朝臣矣。
是年秋冬。京畿男女年卅已下者。悉發豌豆瘡。〈俗雲裳瘡。〉臥疾者多。其甚者死。天下諸國往往而在。
十年春正月壬戌朔。廢朝也。
戊辰。宴五位已上。授正五位下笠王正五位上。無位乙枚王。正六位上守山王並從五位下。從四位下石上朝臣家成。石川朝臣眞守並從四位上。正五位上百濟王仁貞。正五位下大伴宿禰弟麻呂。藤原朝臣眞友並從四位下。從五位上葛井連根主正五位下。從五位下賀茂朝臣大川。多治比眞人乙安。大原眞人美氣。巨勢朝臣総成。百濟王英孫。藤原朝臣繩主。和朝臣三具足。和朝臣國守。紀朝臣楫長。物部多藝宿禰國足並從五位上。外從五位下菅原朝臣道長。秋篠朝臣安人。正六位上佐伯宿禰岡上。紀朝臣乙佐美。路眞人豊長。藤原朝臣最乙麻呂。藤原朝臣道繼。大神朝臣仲江麻呂。布勢朝臣田上。平群朝臣嗣人。大伴宿禰是成並從五位下。正六位上畝火宿禰清永。安都宿禰長人。佐婆部首牛養。伊與部連家守。清道造岡麻呂並外從五位下。宴訖賜祿各有差。
己巳。典藥頭外從五位下忍海原連魚養等言。謹検古牒雲。葛木襲津彥之第六子曰熊道足禰。是魚養等之祖也。熊道足禰六世孫首麻呂。飛鳥淨御原朝庭辛巳年。貶賜連姓。尓來再三披訴。一二陳聞。然覆盆之下難照。而向隅之志久矣。今屬聖朝啓運。品物交泰。愚民宿憤。不得不陳。望請。除彼舊號。賜朝野宿禰。光前榮後。存亡倶欣。今所請朝野者。所處之本名也。依請賜之。
庚午。授無位川原女王。呉岡女王。正六位上百濟王難波姫。無位縣犬養宿禰額子並從五位下。
癸酉。春宮亮正五位下葛井連道依。主稅大屬從六位下船連今道等言。葛井。船。津連等。本出一祖。別爲三氏。而今津連等幸遇昌運。先賜朝臣。而道依今道等猶滯連姓。方今聖主照臨。在幽盡燭。至化潛運。稟氣歸仁。伏望。同沐天恩。共蒙改姓。詔許之。道依等八人賜姓宿禰。今道等八人因居賜宮原宿禰。又對馬守正六位上津連吉道等十人賜宿禰。少外記津連巨都雄等兄弟姉妹七人。因居賜中科宿禰。
甲戌。大秦公忌寸濱刀自女賜姓賀美能宿禰。賀美能親王之乳母也。
丁丑。以中納言正三位紀朝臣船守爲大納言。
己夘。遣正五位上百濟王俊哲。從五位下坂上大宿禰田村麻呂於東海道。從五位下藤原朝臣眞鷲於東山道。簡閲軍士兼検戎具。爲征蝦夷也。
癸未。以從五位上賀茂朝臣大川爲伊賀守。齋宮頭從五位上賀茂朝臣人麻呂爲兼伊勢守。從五位下藤原朝臣縵麻呂爲相摸守。從五位下吉備朝臣與智麻呂爲介。近衛將監從五位下池原公綱主爲兼常陸大掾。從五位下藤原朝臣今川爲美濃守。正五位上百濟王俊哲爲下野守。從五位下文室眞人大原爲陸奧介。從五位下安倍朝臣人成爲能登守。從五位下藤原朝臣清主爲丹波介。從五位下布勢朝臣田上爲因幡介。從五位下藤原朝臣岡繼爲伯耆介。從五位下岡田王爲備中守。從五位下大中臣朝臣弟成爲豊前守。從五位上藤原朝臣園人爲豊後守。
丙戌。授外正六位上麻續連廣河外從五位下。以獻物也。
己丑。以從五位下大庭王爲侍從。從五位下大神朝臣仲江麻呂爲畫工正。東宮學士從五位上菅野朝臣眞道爲兼治部少輔。左兵衛佐伊豫守如故。從五位下紀朝臣登麻理爲雅樂頭。外從五位下安都宿禰長人爲主稅助。外從五位下佐伯宿禰諸成爲兵馬正。從五位下塩屋王爲造兵正。從五位下藤原朝臣弟友爲大判事。侍從如故。從五位上橘朝臣綿裳爲宮內大輔。從五位下藤原朝臣大繼爲少輔。正五位下文室眞人波多麻呂爲彈正弼。從五位下御方宿禰廣名爲右京亮。外從五位下阿閇間人臣人足爲春宮大進。從五位上紀朝臣難波麻呂爲筑後守。從五位下和朝臣家麻呂爲內廐助。
二月甲辰。授正六位上藤原朝臣緒繼從五位下。以從五位上中臣朝臣鷹主爲神祇大副。從五位下秋篠朝臣安人爲大判事。大外記右兵衛佐如故。從五位上巨勢朝臣総成爲主殿頭。從五位下路眞人豊長爲左京亮。從五位下巨勢朝臣人公爲肥前守。
乙未。授外正六位上大伴直余良麻呂。外正八位下遠田臣押人並外從五位下。外從七位下丈部善理贈外從五位下。善理陸奧國磐城郡人也。八年從官軍至膽澤。率師渡河。官軍失利。奮而戰死。故有此贈焉。
癸夘。諸國倉庫。不可相接。一倉失火。合院燒盡。於是勅。自今以後。新造倉庫。各相去十丈已上。隨處寛狹。量宜置之。
辛亥。陸奧介從五位下文室眞人大原爲兼鎭守副將軍。先是。五位已上位田身歿之後。例給一年。如無子者當年收之。至是。無問有子無子。聽同給一年矣。
三月丙寅。故右大臣從二位吉備朝臣眞備。大和國造正四位下大和宿禰長岡等。刪定律令廿四條。辨輕重之舛錯。矯首尾之差違。至是下詔。始行用之。
己巳。授從五位下高嶋女王從五位上。
丁丑。勅令右大臣已下。五位已上造甲。其數各有差。其五位殷富者。特増其數。以廿領爲限。其次十領。
辛巳。以從五位下秋篠朝臣安人爲少納言。右兵衛佐如故。從五位下藤原朝臣道繼爲大監物。從五位上篠嶋王爲左大舍人頭。從五位下長津王爲圖書頭。從五位下八上王爲內禮正。從五位下紀朝臣乙佐美爲散位助。從五位上調使王爲諸陵頭。從五位下巨勢朝臣廣山爲大藏少輔。從五位下乙平王爲造酒正。從五位上廣上王爲鍛冶正。
壬午。授無位於宿禰乙女。紀朝臣家主並從五位下。又授外從五位下上道臣千若女從五位下。
癸未。太政官奏言。謹案禮記曰。天子七廟。三昭三穆與太祖之廟而七。又曰。舍故而諱新。注曰。舍親盡之祖。而諱新死者。今國忌稍多。親世亦盡。一日萬機。行事多滯。請親盡之忌。一從省除。奏可之。
丙戌。仰京畿七道國郡司造甲。其數各有差。
夏四月乙未。近衛將監從五位下兼常陸大掾池原公綱主等言。池原。上毛野二氏之先。出自豊城入彥命。其入彥命子孫。東國六腹朝臣。各因居地。賜姓命氏。斯乃古今所同。百王不易也。伏望因居地名。蒙賜住吉朝臣。勅綱主兄弟二人。依請賜之。
戊戌。左大史正六位上文忌寸最弟。播磨少目正八位上武生連眞象等言。文忌寸等元有二家。東文稱直。西文號首。相比行事。其來遠焉。今東文擧家既登宿禰。西文漏恩猶沈忌寸。最弟等幸逢明時。不蒙曲察。歴代之後申理無由。伏望。同賜榮號。永貽孫謀。有勅責其本系。最弟等言。漢高帝之後曰鸞。鸞之後王狗轉至百濟。百濟久素王時。聖朝遣使徴召文人。久素王即以狗孫王仁貢焉。是文。武生等之祖也。於是最弟及眞象等八人賜姓宿禰。
庚子。敘越前國雨夜神。大蟲神並從五位下。
乙巳。敘從五位下大蟲神從四位下。同國足羽神從五位下。
戊申。駿河國駿河郡大領正六位上金刺舍人廣名爲國造。山背國部內諸寺浮圖。經年稍久。破壞處多。詔遣使咸加修理焉。
己酉。授從五位下石川朝臣美奈岐麻呂從五位上。以從五位下藤原朝臣緒繼爲侍從。
丁巳。車駕幸彈正尹神王第宴飮。授其女淨庭王從五位下。
五月癸亥。大藏卿從四位上石川朝臣豊人卒。
乙丑。天皇以天下諸國頻苦旱疫。詔停節宴。」授無位紀朝臣河內子從五位下。
辛未。大宰府言。豊後。日向。大隅等國飢。又紀伊國飢。並賑給之。
乙亥。唐人正六位上王希逸賜姓江田忌寸。情願也。
己夘。右京大夫從四位下藤原朝臣菅繼卒。
丁亥。供奉中宮周忌齋會雜色人九十六人。隨勞輕重。賜爵有差。其正六位上者。迴授其子。二百九十三人賜祿亦有差。
戊子。先是。諸國司等。校收常荒不用之田。以班百姓口分。徒受其名。不堪輸租。又王臣家。國郡司。及殷富百姓等。或以下田相易上田。或以便相換不便。如此之類。觸處而在。於是仰下所司。卻據天平十四年勝寳七歳等圖籍。咸皆改正。爲來年班田也。
六月庚寅朔。日有蝕之。
壬辰。供奉皇后宮周忌齋會雜色人等二百六十七人。准前例。賜爵及物各有差。
甲午。從五位下石浦王爲越中守。從五位下文室眞人眞屋麻呂爲但馬介。
己亥。鐵甲三千領。仰下諸國。依新樣修理。國別有數。
甲寅。先是。去延暦三年下勅。禁斷王臣家及諸司寺家等專占山野之事。至是。遣使山背國。勘定公私之地。各令有界。恣聽百姓得共其利。若有違犯者。科違勅罪。其所司阿縱者。亦與同罪。授正六位上因幡國造國冨外從五位下。
乙夘。奉黒馬於丹生川上神。旱也。
秋七月庚申朔。以炎旱經旬。奉幣畿內諸名神。授無位尾張架古刀自從五位下。
癸亥。以從五位下藤原朝臣葛野麻呂爲少納言。從五位下紀朝臣眞人爲中務少輔。從五位下石淵王爲大監物。從四位下當麻王爲左大舍人頭。備前守如故。從五位上篠嶋王爲右大舍人頭。從五位下藤原朝臣道繼爲助。從五位上藤原朝臣刷雄爲陰陽頭。從四位上佐伯宿禰眞守爲大藏卿。右大弁從四位上石川朝臣眞守爲兼右京大夫。從五位下淺井王爲主馬頭。丹波守如故。從五位下安倍朝臣名繼爲右兵庫頭。從五位下大神朝臣仲江麻呂爲內兵庫正。從五位下橘朝臣安麻呂爲甲斐守。
壬申。從四位下大伴宿禰弟麻呂爲征夷大使。正五位上百濟王俊哲。從五位上多治比眞人濱成。從五位下坂上大宿禰田村麻呂。從五位下巨勢朝臣野足並爲副使。
己夘。故少納言從五位下正月王男藤津王等言。亡父存日。作請姓之表。未及上聞。奄赴泉途。其表稱。臣正月。源流已遠。屬籍將盡。臣男四人。女四人。雖蒙王姓。以世言之。不殊疋庶。伏望。蒙賜登美眞人姓。以從諸臣之例者。請從父志。欲蒙願姓。有勅許焉。
辛巳。伊豫國獻白雀。詔。國司及出瑞郡司進位一級。但正六位上者迴授一子。其獲雀人凡直大成賜爵二級並稻一千束。授國守從五位上菅野朝臣眞道正五位下。介從五位下高橋朝臣祖麻呂從五位上。
丙戌。停止鷹戸。
丁亥。以從五位上藤原朝臣是人爲右少弁。從五位下多治比眞人賀智爲宮內少輔。右中弁正五位下多治比眞人宇美爲兼武藏守。從五位下三方宿禰廣名爲上野守。從五位下佐伯宿禰岡上爲介。從五位下百濟王忠信爲越後介。從五位下藤原朝臣大繼爲備前介。從五位下藤原朝臣眞鷲爲大宰少貳。
戊子。外從五位下安都宿禰長人爲右京亮。左中弁從四位下百濟王仁貞卒。
八月辛夘。夜有盜。燒伊勢太神宮正殿一宇。財殿二宇。御門三間。瑞籬一重。從五位下紀朝臣兄原爲中衛少將。出雲守如故。
癸巳。任畿內班田使。
壬寅。詔遣參議左大弁正四位上兼春宮大夫中衛中將大和守紀朝臣古佐美。參議神祇伯從四位下兼式部大輔左兵衛督近江守大中臣朝臣諸魚。神祇少副外從五位下忌部宿禰人上於伊勢太神宮。奉幣帛。以謝神宮被焚焉。又遣使修造之。
壬子。攝津國百濟郡人正六位上廣井造眞成賜姓連。
九月庚申。從四位下全野女王預孫王例。
癸亥。授陸奧國安積郡大領外正八位上阿倍安積臣繼守外從五位下。以進軍糧也。
甲子。敘佐渡國物部天神從五位下。
甲戌。仰越前。丹波。但馬。播磨。美作。備前。阿波。伊豫等國。壞運平城宮諸門。以移作長岡宮矣。斷伊勢。尾張。近江。美濃。若狹。越前。紀伊等國百姓。殺牛用祭漢神。
丙子。讃岐國寒川郡人正六位上凡直千繼等言。千繼等先。星直。譯語田朝庭御世。繼國造之業。管所部之堺。於是因官命氏。賜紗抜大押直之姓。而庚午年之籍。改大押字。仍注凡直。是以星直之裔。或爲讃岐直。或爲凡直。方今聖朝。仁均雲雨。惠及昆■。當此明時。冀照覆盆。請因先祖之業。賜讃岐公之姓。勅千繼等戸廿一煙依請賜之。
丁丑。近衛將監正六位下出雲臣祖人言。臣等本系。出自天穗日命。其天穗日命十四世孫曰野見宿禰。野見宿禰之後。土師氏人等。或爲宿禰。或賜朝臣。臣等同爲一祖之後。獨漏均養之仁。伏望與彼宿禰之族。同預改姓之例。於是賜姓宿禰。
戊寅。讃岐國阿野郡人正六位上綾公菅麻呂等言。己等祖。庚午年之後。至於己亥年。始蒙賜朝臣姓。是以。和銅七年以往。三比之籍。並記朝臣。而養老五年。造籍之日。遠校庚午年籍。削除朝臣。百姓之憂。無過此甚。請據三比籍及舊位記。蒙賜朝臣之姓。許之。
庚辰。下野守正五位上百濟王俊哲爲兼陸奧鎭守將軍。
冬十月丁酉。行幸交野。放鷹遊獵。以右大臣別業爲行宮。
己亥。右大臣率百濟王等。奏百濟樂。授正五位下藤原朝臣乙叡從四位下。從五位下百濟王玄風。百濟王善貞並從五位上。從五位下藤原朝臣淨子正五位下。正六位上百濟王貞孫從五位下。
庚子。車駕還宮。
壬子。仰東海。東山二道諸國。令作征箭三萬四千五百餘具。
甲寅。先是。皇太子枕席不安。久不平復。是日。向於伊勢太神宮。縁宿禱也。
十一月己未。更仰坂東諸國。辨備軍糧糒十二萬餘斛。大藏卿從四位上佐伯宿禰眞守卒。
壬戌。授播磨國人大初位下出雲臣人麻呂外從五位下。以獻稻於水兒船瀬也。
甲子。從五位下藤原朝臣葛野麻呂爲右少弁。
丁夘。皇太子自伊勢太神宮至。
十二月庚寅。授正六位上紀朝臣楫繼從五位下。
甲午。伊豫國越智郡人正六位上越智直廣川等五人言。廣川等七世祖紀博世。小治田朝庭御世被遣於伊與國。博世之孫忍人。便娶越智直之女生在手。在手庚午年之籍不尋本源。誤從母姓。自尓以來。負越智直姓。今廣川等幸屬皇朝開泰之運。適値群品樂生之秋。請依本姓。欲賜紀臣。許之。
丙申。讃岐國寒川郡人外從五位下佐婆部首牛養等言。牛養等先祖出自紀田鳥宿禰。田鳥宿禰之孫米多臣。難波高津宮御宇天皇御世。從周芳國遷讃岐國。然後。遂爲佐婆部首。今牛養幸藉時來。獲免負擔。雲雨之施。更無所望。但在官命氏。因土賜姓。行諸往古。傳之來今。其牛養等居處在寒川郡岡田村。臣望賜岡田臣之姓。於是。牛養等戸廿煙依請賜之。外從五位下岡田臣牛養爲大學博士。外從五位下麻田連眞淨爲助教。伊勢介如故。從五位下紀朝臣楫繼爲刑部少輔。外從五位下清道造岡麻呂等。改造賜連姓。
癸夘。授從四位下八上女王從三位。從五位上多治比眞人邑刀自。紀朝臣若子並從四位下。
