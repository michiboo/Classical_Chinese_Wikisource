續日本紀卷第卅四〈起寶龜七年正月、盡八年十二月。〉」右大臣從二位兼行皇太子傅中衛大將臣藤原朝臣繼繩等奉勅撰」天宗高紹天皇
七年春正月庚寅朔。宴五位已上於前殿。授正四位上藤原朝臣濱成從三位。賜五位已上祿有差。▼是日。始列諸王裝馬無蓋者於諸臣有蓋之下。
丙申。授正五位下掃守王正五位上。從五位下礒部王從五位上。正六位上楊胡王從五位下。正四位下藤原朝臣家依正四位上。正五位上石川朝臣垣守從四位下。正五位下多治比眞人長野。石川朝臣豊人。大中臣朝臣子老並正五位上。從五位上石上朝臣家成。石川朝臣眞永並正五位下。從五位下文室眞人水通。藤原朝臣宅美。巨勢朝臣苗麻呂。巨勢朝臣池長。石川朝臣清麻呂。百濟王利善。紀朝臣家守。百濟王武鏡。山上朝臣船主並從五位上。正六位上藤原朝臣長山。大中臣朝臣諸魚。多治比眞人三上。紀朝臣難波麻呂。紀朝臣大宅。石川朝臣太禰。石川朝臣宿奈麻呂。大神朝臣末足。大野朝臣石主。中臣朝臣池守。佐味朝臣繼人。阿倍朝臣土作。安曇宿禰清成。紀朝臣牛長並從五位下。正六位上刑部大山。道田連安麻呂。吉田連古麻呂。高橋連鷹主並外從五位下。四品能登內親王三品。無位秋野王。美作王。正五位上多治比眞人古奈禰。橘朝臣眞都我。久米連若女並從四位下。正五位下巨勢朝臣諸主正五位上。從五位下紀朝臣宮子正五位下。無位平群朝臣邑刀自。藤原朝臣産子。藤原朝臣乙倉。藤原朝臣教貴。從五位下飛鳥眞人御井。藤原朝臣今子。縣犬養宿禰酒女並從五位上。無位安曇宿禰刀自。外從五位下大鹿臣子蟲並從五位下。事畢宴於五位已上。賜祿有差。
戊申。以正五位下大伴宿禰潔足爲東海道検稅使。正五位下石上朝臣家成爲東山道使。從五位下吉備朝臣眞事爲北陸道使。從五位上當麻眞人永嗣爲山陰道使。正五位下石川朝臣眞永爲山陽道使。從五位下多治比眞人三上爲南海道使。從五位下多朝臣犬養爲西海道使。毎道判官主典各一人。
乙夘。授正五位上多冶比眞人若日女從四位下。
二月甲子。陸奧國言。取來四月上旬。發軍士二萬人。當伐山海二道賊。於是。勅出羽國。發軍士四千人。道自雄勝而伐其西邊。▼是夜。有流星。其大如盆。
丙寅。御南門。大隅薩摩隼人奏俗伎。
戊辰。外從五位下大住忌寸三行。大住直倭並授外從五位上。外正六位上薩摩公豊繼外從五位下。自餘八人各有差。
三月辛夘。勅。前日改弓削宿禰。復弓削連。但故從五位下弓削宿禰薩摩。依舊勿改。
癸巳。以從五位下粟田朝臣人成爲右少弁。從五位上石川朝臣眞守爲中務少輔。從五位下大原眞人美氣爲右大舍人助。陰陽頭從五位上山上朝臣船主爲兼天文博士。從五位下多朝臣犬養爲式部少輔。從五位下池原公禾守爲主計頭。外從五位下道田連安麻呂爲主稅助。正五位下豊野眞人奄智爲兵部大輔。從五位下石川朝臣名主爲鼓吹正。從五位下紀朝臣難波麻呂爲刑部少輔。從五位下廣川王爲大判事。從五位上菅生王爲大藏大輔。從五位下佐味朝臣繼人爲宮內少輔。從五位下安曇宿禰淨成爲內膳奉膳。從五位下淨上王爲造酒正。外從五位下高市連豊足爲內染正。外從五位下長瀬連廣足爲園池正。正五位上藤原朝臣雄依爲左京大夫。外從五位下高市連屋守爲西市正。從五位下多治比眞人歳主爲攝津亮。從五位下紀朝臣本爲春宮亮。大外記外從五位下羽栗翼爲兼勅旨大丞。從五位上藤原朝臣鷲取爲造宮少輔。從四位下石上朝臣息嗣爲造東大寺長官。治部卿正四位上藤原朝臣家依爲兼衛門督。從五位下大中臣朝臣諸魚爲員外佐。從四位下藤原朝臣小黒麻呂爲右衛士督。從五位上巨勢朝臣池長爲佐。從五位下大原眞人清貞爲員外佐。從五位下大中臣朝臣繼麻呂爲山背守。從四位下大伴宿禰家持爲伊勢守。內匠助外從五位下松井連淨山爲兼下総大掾。造宮卿從三位高麗朝臣福信爲兼近江守。從五位下紀朝臣大宅爲飛驛守。從五位下大伴宿禰上足爲上野介。從五位上藤原朝臣宅美爲越前守。從五位上石川朝臣清麻呂爲介。從五位下牟都伎王爲越中守。從五位下小治田朝臣諸成爲介。從五位下矢集宿禰大唐爲能登守。從五位下石川朝臣宿奈麻呂爲越後守。從五位上紀朝臣家守爲丹波守。從五位下大原眞人宿奈麻呂爲伯耆守。正五位上多治比眞人長野爲出雲守。從五位上豊野眞人五十戸爲介。內藥正外從五位下吉田連斐太麻呂爲兼掾。正五位下大伴宿禰潔足爲播磨守。外從五位下秦忌寸石竹爲介。從五位下大神朝臣末足爲備中守。從五位下多治比眞人三上爲長門守。外從五位下三嶋宿禰宗麻呂爲淡路守。從五位上安倍朝臣東人爲豊後守。
丙申。以從四位下石川朝臣垣守爲中務大輔。從五位上紀朝臣鯖麻呂爲木工頭。
辛亥。以從五位下多朝臣犬養爲右少弁。從五位下粟田朝臣人成爲中務少輔。從五位上石川朝臣眞守爲式部少輔。外從五位下高市連屋守爲園池正。外從五位下長瀬連廣足爲西市正。從五位上紀朝臣家守爲春宮亮。丹波守如故。
丙辰。以從五位下紀朝臣本爲尾張守。
夏四月戊午朔。日有蝕之。
己巳。勅。祭祀神祇。國之大典。若不誠敬。何以致福。如聞。諸社不修。人畜損穢。春秋之祀。亦多怠慢。因茲嘉祥弗降。災異荐臻。言念於斯。情深慙■。宜仰諸國。莫令更然。
壬申。御前殿賜遣唐使節刀。詔曰。天皇〈我〉大命〈良麻等〉遣唐國使人〈尓〉詔大命〈乎〉聞食〈止〉宣。今詔。佐伯今毛人宿禰。大伴宿禰益立二人。今汝等二人〈乎〉遣唐國者今始〈弖〉遣物〈尓波〉不在。本〈與利〉自朝使其國〈尓〉遣〈之〉其國〈與利〉進渡〈祁里〉。依此〈弖〉使次〈止〉遣物〈曾〉。悟此意〈弖〉其人等〈乃〉和〈美〉安〈美〉應爲〈久〉相言〈部。〉驚〈呂〉驚〈呂之岐〉事行〈奈世曾〉。亦所遣使人判官已下死罪已下有犯者順罪〈弖〉行〈止之弖〉節刀給〈久止〉詔大命〈乎〉聞食〈止〉宣。事畢。賜大使副使御服。賜前入唐大使藤原河清書曰。汝奉使絶域。久經年序。忠誠遠著。消息有聞。故今因聘使。便命迎之。仍賜■一百匹。細布一百端。砂金大一百兩。宜能努力。共使歸朝。相見非■。指不多及。
丙子。授正四位下飯高宿禰諸高從三位。從五位上因幡國造淨成女。壬生宿禰小家主並正五位下。正六位上雀部朝臣廣持從五位下。
五月戊子。出羽國志波村賊叛逆。與國相戰。官軍不利。發下総下野常陸等國騎兵伐之。
戊戌。以近江介從五位上佐伯宿禰久良麻呂爲兼陸奧鎭守權副將軍。
己亥。散事從四位下佐味朝臣宮卒。
庚子。正六位上後部石嶋等六人賜姓出水連。
戊申。授無位公子乎刀自外從五位下。
乙夘。大祓。以災變屢見也。
丙辰。屈僧六百。讀大般若經於宮中及朝堂。
六月庚申。太白晝見。
癸亥。播磨國戸五十煙捨招提寺。
甲子。近衛大初位下粟人道足等十人賜姓粟直。
己巳。參議從三位大藏卿兼攝津大夫藤原朝臣楓麻呂薨。平城朝贈太政大臣房前之第七子也。
壬申。右京大夫從四位下百濟王理伯卒。
癸酉。授無位坂本王從五位下。
甲戌。大祓京師及畿內諸國。奉黒毛馬丹生川上神。旱也。
秋七月丁亥。從四位下置始女王卒。
壬辰。參議正四位上陸奧按察使兼鎭守將軍勳三等大伴宿禰駿河麻呂卒。贈從三位。賻■卅疋。布一百端。
己亥。令造安房。上総。下総。常陸四國船五十隻。置陸奧國以備不虞。
庚子。以從五位下石川朝臣人麻呂爲大和検稅使。從五位下多治比眞人乙安爲河內和泉使。從五位下息長眞人道足爲攝津山背使。
甲辰。震西大寺西塔。
丙午。以從五位下上毛野朝臣馬長爲出羽守。
八月丙辰朔。遣使奉幣於天下群神。其天下諸社之祝。不勤灑掃。以致蕪穢者。收其位記。與替。
癸亥。山背國乙訓郡人外從五位下羽栗翼賜姓臣。
戊辰。大風。
庚午。天下諸國蝗。畿內者遣使巡視。餘者令國司行事。
壬午。授正五位上石川朝臣豊人從四位下。
閏八月庚寅。先是。遣唐使船到肥前國松浦郡合蠶田浦。積月餘日。不得信風。既入秋節。彌違水候。乃引還於博多大津。奏上曰。今既入於秋節。逆風日扇。臣等望。待來年夏月。庶得渡海。▼是日勅。後年發期一依來奏。其使及水手並宜在彼待期進途。
甲辰。以右大舍人頭從四位下神王爲兼下総守。彈正尹從四位下藤原朝臣弟繩爲兼美作守。
壬子。丹後國與謝郡人采女部宅刀自女一産三男。賜糧及乳母糧料。」壹伎嶋風。損苗子。免當年調。
九月甲子。以宮內卿正四位下大伴宿禰伯麻呂爲兼越前守。
丁夘。陸奧國俘囚三百九十五人分配大宰管內諸國。
庚午。始置越前國氣比神宮司。准從八位官。
甲戌。幸大藏省。賜陪從五位已上祿。並皆盡重而出。
庚辰。山邊眞人何鹿。山邊眞人豬名。並復屬籍。
是月。毎夜。瓦石及塊自落內豎曹司及京中往往屋上。明而視之。其物見在。經廿餘日乃止。
冬十月壬辰。美濃國菅田驛。與飛騨國大野郡伴有驛。相去七十四里。巖谷險深。行程殊遠。其中間量置一驛。名曰下留。
癸巳。地震。
乙未。陸奧國頻經征戰。百姓彫弊。免當年田租。
乙巳。授從六位上栗前連枝女外從五位下。
丁未。以參議從三位藤原朝臣田麻呂爲攝津大夫。
十一月丙辰。地震。
己巳。遣唐大使佐伯宿禰今毛人自大宰還而進節刀。副使大伴宿禰益立。判官海上眞人三狩等。留府待期。時人善之。
庚辰。發陸奧軍三千人伐膽澤賊。
癸未。出羽國俘囚三百五十八人配大宰管內及讃岐國。其七十八人班賜諸司及參議已上爲賎。
十二月丁酉。停遣唐副使大伴宿禰益立。以左中弁兼中衛中將鑄錢長官從五位上小野朝臣石根。備中守從五位下大神朝臣末足並爲副使。」募陸奧國諸郡百姓戍奧郡者。便即占著。給復三年。
乙巳。渤海國遣獻可大夫司賓少令開國男史都蒙等一百八十七人。賀我即位。並赴彼國王妃之喪。比着我岸。忽遭惡風。柁折帆落。漂沒者多。計其全存。僅有■六人。便於越前國加賀郡安置供給。
戊申。左京人從六位下秦忌寸長野等廿二人賜姓奈良忌寸。山背國葛野郡人秦忌寸箕造等九十七人朝原忌寸。
庚戌。豊前國京都人正六位上■田勝愛比賜姓大神■田朝臣。左京人少初位上蓋田蓑長丘連。
八年春正月甲寅朔。宴五位已上於前殿。賜祿有差。
丙辰。以內臣從二位藤原朝臣良繼爲內大臣。遣唐副使左中弁從五位上小野朝臣石根爲兼播磨守。
丁巳。授正三位藤原朝臣魚名從二位。正六位上藤原朝臣長河。紀朝臣宮人並從五位下。
戊午。左京人從七位上田邊史廣本等五十四人賜姓上毛野公。
庚申。授從四位下鴨王從四位上。從五位上三方王正五位下。從五位下東方王。山邊王。田中王並從五位上。正四位下藤原朝臣是公正四位上。從四位下大伴宿禰家持。石上朝臣息嗣並從四位上。正五位上藤原朝臣雄依。大中臣朝臣子老並從四位下。正五位下甘南備眞人伊香。榎井朝臣子祖並正五位上。從五位上大原眞人繼麻呂。大伴宿禰不破麻呂並正五位下。從五位下田口朝臣大戸。上毛野朝臣馬長。石川朝臣人麻呂並從五位上。外從五位下大和宿禰西麻呂。正六位上文室眞人久賀麻呂。爲奈眞人豊人。田口朝臣祖人。百濟王仁貞。紀朝臣豊庭。佐味朝臣山守。下毛野朝臣船足。波多朝臣百足。車持朝臣諸成。笠朝臣望足。縣犬養宿禰伯。當麻眞人枚人。高橋朝臣祖麻呂並從五位下。正六位上膳臣大丘外從五位下。
癸亥。授從五位上藤原朝臣種繼正五位下。正六位上大伴宿禰眞綱。外正六位上中臣丸朝臣馬主並從五位下。正四位上藤原朝臣曹子從三位。從四位上伊福部女王正四位上。正五位下紀朝臣宮子。從五位上平群朝臣邑刀自。藤原朝臣産子。藤原朝臣教貴。藤原朝臣諸姉並從四位下。正五位下文室眞人布止伎。藤原朝臣人數並正五位上。從五位下和氣朝臣廣蟲。大野朝臣姉並從五位上。外從五位下足羽臣黒葛。金刺舍人連若嶋。水海連淨成並從五位下。正六位上紀臣眞吉。岡上連綱。從七位上中臣葛野連廣江。正六位上忍海倉連甑。從六位下豊田造信女並外從五位下。
己巳。宴次侍從巳上於前殿。其餘者於朝堂賜饗。
癸酉。遣使問渤海使史都蒙等曰。去寳龜四年。烏須弗歸本蕃日。太政官處分。渤海入朝使。自今以後。宜依古例向大宰府。不得取北路來。而今違此約束。其事如何。對曰。烏須弗來歸之日。實承此旨。由是。都蒙等發自弊邑南海府吐號浦。西指對馬嶋竹室之津。而海中遭風。著此禁境。失約之罪。更無所避。
甲戌。從三位飯高宿禰諸高。年登八十。勅賜■八十疋。絲八十■。調布八十端。庸布八十段。
戊寅。以從四位下大中臣朝臣子老爲神祗伯。從五位下藤原朝臣大繼爲少納言。從五位下池田朝臣眞枚爲員外少納言。主計頭從五位下池原公禾守爲兼大外記。正五位上大伴宿禰益立爲權左中弁。從五位上菅生王爲中務大輔。從五位下文室眞人忍坂麻呂爲少輔。從五位下賀茂朝臣麻呂爲員外少輔。從五位上文室眞人高嶋爲內匠頭。正五位下田口朝臣祖人爲內禮正。從五位下藤原朝臣眞葛爲大學頭。外從五位下膳臣大丘爲博士。從五位下美和眞人土生爲散位頭。從五位下宍人朝臣繼麻呂爲主稅頭。從五位下藤原朝臣菅繼爲兵部少輔。從五位下下毛野朝臣船足爲鼓吹正。正五位上淡海眞人三船爲大判事。正五位下大伴宿禰不破麻呂爲大藏大輔。從五位下紀朝臣犬養爲少輔。外從五位下陽侯忌寸人麻呂爲東市正。從四位下石川朝臣垣守爲右京大夫。從五位下多治比眞人歳主爲攝津亮。從五位上藤原朝臣鷲取爲造宮大輔。從五位下文室眞人子老爲少輔。從五位下大野朝臣石主爲和泉守。從五位上石川朝臣人麻呂爲伊豆守。從五位下藤原朝臣黒麻呂爲上総守。從五位下大伴宿禰眞綱爲陸奧介。從五位下文室眞人於保爲若狹守。內藥佑外從五位下吉田連斐太麻呂爲兼伯耆介。從五位下大原眞人美氣爲美作介。外從五位下堅部使主人主爲備前介。外從五位下橘戸高志麻呂爲備後介。從五位下多治比眞人黒麻呂爲周防守。從五位下大中臣朝臣宿奈麻呂爲阿波守。近衛少將從五位上紀朝臣船守爲兼土左守。從五位下藤原朝臣仲繼爲大宰少貳。
己夘。從五位下紀朝臣眞乙爲左兵衛員外佐。
庚辰。從五位上美和眞人土生爲員外左少弁。從五位下當麻眞人枚人爲右大舍人助。正五位上船井王爲縫殿頭。從五位下安倍朝臣常嶋爲治部少輔。正五位下石城王爲造酒正。從五位下百濟王玄鏡爲石見守。
二月戊子。遣唐使拜天神地祇於春日山下。去年風波不調。不得渡海。使人亦復頻以相替。至是副使小野朝臣石根重脩祭祀也。
庚寅。授正六位上縣犬養宿禰庸子從五位下。
丙申。從五位上田中王爲右大舍人頭。從五位上伊刀王爲諸陵頭。
庚子。授正六位上百濟王仙宗從五位下。
壬寅。召渤海使史都蒙等卅人入朝。時都蒙言曰。都蒙等一百六十餘人。遠賀皇祚。航海來朝。忽被風漂。致死一百廿。幸得存活。纔■六人。既是險浪之下。萬死一生。自非聖朝至徳。何以獨得存生。況復殊蒙進入。將拜天闕。天下幸民。何處亦有。然死餘都蒙等■餘人心同骨完。期共苦樂。今承。十六人別被處置。分留海岸。譬猶割一身而分背。失四體而匍匐。仰望。宸輝曲照。聽同入朝。許之。
癸夘。讃岐國飢。賑給之。
甲辰。授無位大野朝臣乎婆婆從五位下。
庚戌。遣使祭疫神於五畿內。
壬子晦。日有蝕之。
三月癸丑朔。置酒田村舊宮。賜祿有差。授外從五位下內藏忌寸全成從五位下。
乙夘。宴次侍從已上於內嶋院。令文人賦曲水。賜祿有差。
壬戌。紀伊國名草郡人直乙麻呂等廿八人賜姓紀神直。直諸弟等廿三人紀名草直。直秋人等百九人紀忌垣直。
戊辰。幸大納言藤原朝臣魚名曹司。賜從官物有差。授其男從六位上藤原朝臣末茂從五位下。百濟■篌師正六位上難金信外從五位下。
辛未。大祓。爲宮中頻有妖恠也。
癸酉。屈僧六百口。沙彌一百口。轉讀大般若經於宮中。
乙亥。外從五位下志我閇造東人賜姓連。
辛巳。從四位下藤原朝臣小黒麻呂爲出雲守。
是月。陸奧夷俘來降者。相望於道。
夏四月甲申。從五位上日置造蓑麻呂等八人賜姓榮井宿禰。從六位上日置造雄三成等四人鳥井宿禰。正八位下日置造飯麻呂等二人吉井宿禰。
丙戌。雨雹。
庚寅。渤海使史都蒙等入京。
辛夘。太政官遣使慰問史都蒙等。
甲午。雨氷。震太政官內裏之廳。
乙未。右京人從六位上赤染國持等四人。河內國大縣郡人正六位上赤染人足等十三人。遠江國蓁原郡人外從八位下赤染長濱。因幡國八上郡人外從六位下赤染帶繩等十九人賜姓常世連。
戊戌。遣唐大使佐伯宿禰今毛人等辭見。但大使今毛人到羅城門。稱病而留。
癸夘。渤海使史都蒙等貢方物。奏曰。渤海國王。始自遠世供奉不絶。又國使壹萬福歸來。承聞。聖皇新臨天下。不勝歡慶。登時遣獻可大夫司賓少令開國男史都蒙入朝。並戴荷國信。拜奉天闕。詔曰。現神〈止〉大八洲國所知〈須〉天皇大命〈良麻止〉詔大命〈乎〉聞食〈止〉宣。遠天皇御世御世年緒不落間〈牟〉事無〈久〉仕奉來〈流〉業〈止奈毛〉所念行〈須〉。又天津日嗣受賜〈禮流〉事〈乎左閇〉歡奉出〈禮波〉。辱〈奈美〉歡〈之美奈毛〉所聞行〈須〉。故是以今〈毛〉今〈毛〉遠長〈久〉平〈久〉惠賜〈比〉安賜〈牟止〉。彼國〈乃〉王〈尓波〉語〈部止〉詔天皇大命〈乎〉聞食〈止〉宣。▼是日。遣唐大使佐伯宿禰今毛人輿病進途。到攝津職。積日不損。勅副使石根。持節先發。行大使事。即得順風。不可相待。遣右中弁從四位下石川朝臣豊人。宣詔使下曰。判官已下犯死罪者。聽持節使頭專恣科決。
丁未。散位從四位下豊野眞人出雲卒。
戊申。天皇臨軒。授渤海大使獻可大夫司賓少令開國男史都蒙正三位。大判官高祿思。少判官高鬱琳並正五位上。大録事史遒仙正五位下。少録事高珪宣從五位下。餘皆有差。賜國王祿。具載勅書。史都蒙已下亦各有差。
五月癸丑。授正五位下巨勢朝臣巨勢野從四位下。
丁巳。天皇御重閣門。觀射騎。召渤海使史都蒙等。亦會射場。令五位已上進裝馬及走馬。作田舞於舞臺。蕃客亦奏本國之樂。事畢賜大使都蒙已下綵帛各有差。
庚申。先是渤海判官高淑源及少録事一人。比着我岸。船漂溺死。至是贈淑源正五位上。少録事從五位下。並賻物如令。
癸亥。勅旨少録正六位上丹比新家連稻長。大膳膳部大初位下東麻呂賜姓丹比宿禰。」奉白馬於丹生川上神。霖雨也。
乙丑。授無位春日朝臣方名從五位下。
己巳。自寳字八年亂以來。太政官印收於內裏。毎日請進。至是復置太政官。
癸酉。渤海使史都蒙等歸蕃。以大學少允正六位上高麗朝臣殿繼爲送使。賜渤海王書曰。天皇敬問渤海國王。使史都蒙等。遠渡滄溟。來賀踐祚。顧慙寡徳叨嗣洪基。若渉大川。罔知攸濟。王修朝聘於典故。慶寳暦於惟新。懃懇之誠。實有嘉尚。但都蒙等比及此岸。忽遇悪風。有損人物。無船駕去。想彼聞此。復以傷懷。言念越郷。倍加軫悼。故造舟差使。送至本郷。並附絹五十疋。■五十疋。絲二百■。綿三百屯。又縁都蒙請。加附黃金小一百兩。水銀大一百兩。金漆一缶。漆一缶。海石榴油一缶。水精念珠四貫。檳榔扇十枝。至宜領之。夏景炎熱。想平安和。又弔彼國王后喪曰。禍故無常。賢室殞逝。聞以惻怛。不淑如何。雖松■未茂。而居諸稍改。吉凶有制。存之而已。今因還使。贈絹二十疋。■二十疋。綿二百屯。宜領之。
乙亥。仰相摸。武藏。下総。下野。越後國。送甲二百領於出羽國鎭戍。
丁亥。陸奧守正五位下紀朝臣廣純爲兼按察使。
戊寅。典侍從三位飯高宿禰諸高薨。伊勢國飯高郡人也。性甚廉謹。志慕貞潔。葬奈保山天皇御世。直內教坊。遂補本郡采女。飯高氏貢采女者。自此始矣。歴仕四代。終始無失。薨時年八十。
六月辛巳朔。勅遣唐副使從五位上小野朝臣石根。從五位下大神朝臣末足等。大使今毛人。身病彌重。不堪進途。宜知此狀到唐下牒之日。如借問無大使者。量事分疏。其石根者著紫。猶稱副使。其持節行事一如前勅。
乙酉。武藏國入間郡人大伴部直赤男。以神護景雲三年。獻西大寺商布一千五百段。稻七萬四千束。墾田■町。林六十町。至是其身已亡。追贈外從五位下。
壬辰。參議從四位下美濃守紀朝臣廣庭卒。
戊戌。楊梅宮南池生蓮。一莖二花。
癸夘。隱伎國飢。賑給之。
丙午。授外從五位下栗原宿禰弟妹從五位下。
秋七月辛亥。左京人正六位上小塞連弓張等五人賜姓宿禰。
甲寅。伯耆國飢。賑給之。
癸亥。震但馬國國分寺塔。
甲子。左京人從六位下楢日佐河內等三人賜姓長岡忌寸。正六位上山村許智大足等四人山村忌寸。
乙丑。內大臣從二位藤原朝臣良繼病。敘其氏神鹿嶋社正三位。香取神正四位上。
八月壬午。授外從五位下伊勢朝臣子老從五位下。
丙戌。奉白馬於丹生川上神。霖雨也。
己丑。從三位藤原朝臣曹司爲夫人。
癸巳。授無位坂上女王從五位下。」上野國群馬郡戸五十煙。美作國勝田郡五十煙捨妙見寺。
丁酉。大和守從三位大伴宿禰古慈斐薨。飛鳥朝常道頭贈大錦中小吹負之孫。平城朝越前按察使從四位下祖父麻呂之子也。少有才幹。略渉書記。起家大學大允。贈太政大臣藤原朝臣不比等。以女妻之。勝寳年中。累遷從四位上衛門督。俄遷出雲守。自見踈外。意常欝欝。紫微內相藤原仲滿。誣以誹謗。左降土佐守。促令之任。未幾。勝寳八歳之亂。便流土佐。天皇宥罪入京。以其舊老授從三位。薨時年八十三。
辛丑。授正六位上紀朝臣弟麻呂從五位下。
九月癸亥。陸奧國言。今年四月。擧國發軍。以討山海兩賊。國中怱劇。百姓艱辛。望請復當年調庸並田租。以息百姓。許之。
乙丑。勅。検天平寳字四年格稱。尚侍尚藏職掌既重。宜異諸人全賜封戸者。然則官位祿賜。理合同等。宜尚侍准尚藏。典侍准典藏。」外從五位下丹比宿禰眞淨爲山背介。
丙寅。內大臣從二位勳四等藤原朝臣良繼薨。平城朝參議正三位式部卿大宰帥馬養之第二子也。天平十二年。坐兄廣嗣謀反。流於伊豆。十四年。免罪補少判事。十八年授從五位。歴職內外。所在無績。太師押勝起宅於楊梅宮南。東西構樓。高臨內裏。南面之門便以爲櫓。人士側目。稍有不臣之譏。於時押勝之男三人並任參議。良繼位在子姪之下。益懷忿怨。乃與從四位下佐伯宿禰今毛人。從五位上石上朝臣宅嗣。大伴宿禰家持等。同謀欲害太師。於是。右大舍人弓削宿禰男廣知計以告太師。即皆捕其身。下吏驗之。良繼對曰。良繼獨爲謀首。他人曾不預知。於是。強劾大不敬。除姓奪位。居二歳。仲滿謀反。走於近江。即日奉詔。將兵數百。追而討之。授從四位下勳四等。尋補參議。授從三位。寳龜二年。自中納言拜內臣。賜職封一千戸。專政得志。升降自由。八年任內大臣。薨時年六十二。贈從一位。遣中納言從三位物部朝臣宅嗣。從四位下壹師濃王弔之。
冬十月辛巳。授無位紀朝臣蟲女從五位下。
辛夘。正四位上藤原朝臣家依爲參議。正五位下高賀茂朝臣諸雄爲神祇大副。參議正四位上藤原朝臣是公爲兼左大弁。春宮大夫左衛士督侍從如故。正四位下田中朝臣多太麻呂爲右大弁。從五位上美和眞人土生爲右少弁。中納言從三位物部朝臣宅嗣爲兼中務卿。從四位下鴨王爲左大舍人頭。從五位下宗形王爲右大舍人頭。從五位下藤原朝臣末茂爲圖書頭。從五位下百濟王仙宗爲助。從五位下賀茂朝臣大川爲內藏助。參議從三位藤原朝臣百川爲兼式部卿。右兵衛督如故。神祇伯從四位下大中臣朝臣子老爲兼大輔。從五位下藤原朝臣眞葛爲散位頭。從五位下安倍朝臣謂奈麻呂爲治部少輔。正五位上多治比眞人長野爲民部大輔。從五位下多朝臣犬養爲少輔。從五位上當麻眞人永嗣爲大判事。從四位下神王爲大藏卿。從五位下安倍朝臣草麻呂爲齋宮長官。從四位下石川朝臣名足爲造東大寺長官。從五位下紀朝臣門守爲鑄錢次官。從五位下藤原朝臣長河爲中衛少將。從五位下大中臣朝臣諸魚爲衛門佐。從五位下百濟王仁貞爲員外佐。從五位下紀朝臣弟麻呂爲左衛士員外佐。外從五位下大荒木臣押國爲遠江介。參議右衛士督從四位下藤原朝臣小黒麻呂爲兼常陸守。正五位下粟田朝臣鷹守爲介。從五位上紀朝臣家守爲美濃守。從五位下安倍朝臣笠成爲越中守。從五位下廣川王爲因幡守。右大弁正四位下田中朝臣多太麻呂爲兼出雲守。從五位下藤原朝臣仲繼爲播磨介。從五位上田中王爲伊豫守。大納言近衛大將從二位藤原朝臣魚名爲兼大宰帥。從四位上石上朝臣息嗣爲大貳。從五位下笠朝臣名麻呂爲少貳。
戊申。大赦天下。但八虐。故殺人。私鑄錢。強竊二盜。常赦所不免者。不在赦限。其入死者皆減一等。
十一月己酉朔。天皇不豫。
丙辰。左京人正八位下多藝連國足等二人賜姓物部多藝宿禰。美濃國多藝郡人物部坂麻呂等九人物部多藝連。
丙寅。長門國獻白雉。
戊辰。授無位川村王從五位下。
己巳。授無位枚田女王從四位下。無位藤原朝臣眞男女從五位下。
十二月辛夘。初陸奧鎭守將軍紀朝臣廣純言。志波村賊。蟻結肆毒。出羽國軍與之相戰敗退。於是。以近江介從五位上佐伯宿禰久良麻呂爲鎭守權副將軍。令鎭出羽國。至是授正五位下勳五等紀朝臣廣純從四位下勳四等。從五位上勳七等佐伯宿禰久良麻呂正五位下勳五等。外正六位上吉彌侯伊佐西古第二等伊治公呰麻呂並外從五位下。勳六等百濟王俊哲勳五等。自餘各有差。
丁酉。中衛中將正四位下坂上大忌寸苅田麻呂爲兼丹波守。
壬寅。皇太子不■。遣使奉幣於五畿內諸社。
癸夘。出羽國蝦賊叛逆。官軍不利。損失器仗。」授外從五位上桑原公足床從五位上。
乙巳。改葬井上內親王。其墳稱御墓。置守冢一煙。
是冬。不雨。井水皆涸。宇治等川並可掲■。
