續日本紀卷第廿七〈起天平神護二年正月、盡十二月。〉右大臣從二位兼行皇太子傅中衛大將臣藤原朝臣繼繩等奉勅撰」高野天皇
二年春正月甲子。詔曰。今勅〈久〉掛畏〈岐〉近淡海〈乃〉大津宮〈仁〉天下所知行〈之〉天皇〈我〉御世〈尓〉奉侍〈末之之〉藤原大臣復後〈乃〉藤原大臣〈尓〉賜〈天〉在〈留〉志乃比己止〈乃〉書〈尓〉勅〈天〉在〈久〉子孫〈乃〉淨〈久〉明〈伎〉心〈乎〉以〈天〉朝庭〈尓〉奉侍〈牟乎波〉必治賜〈牟〉其繼〈方〉絶不賜〈止〉勅〈天〉在〈我〉故〈尓〉今藤原永手朝臣〈尓〉右大臣之官授賜〈止〉勅天皇御命〈遠〉諸聞食〈止〉宣。」以大納言從二位藤原朝臣永手爲右大臣。中納言正三位諱。藤原朝臣眞楯並爲大納言。參議正三位吉備朝臣眞備爲中納言。右大弁從四位上石上朝臣宅嗣爲參議。
庚午。正六位上伊吉連眞次獻錢百萬。授外從五位下。
癸酉。幸右大臣第授正二位。其室正五位上大野朝臣仲智從四位下。
丁丑。授從五位下息長丹生眞人大國從五位上。外從五位下葛井連道依從五位下。
己夘。授外正六位上桑原毘登安麻呂外從五位下。
二月庚寅。外從八位下橘戸高志麻呂獻錢百萬。授外從五位下。
甲午。授正六位上白豬與呂志女從五位下。入唐學問僧普照之母也。
己亥。授從四位下道嶋宿禰嶋足正四位下。
壬寅。授從五位上藤原朝臣是公從四位下。外正六位上山背忌寸諸上外從五位下。
丙午。勅。夫蓄貯者爲國之本。宜令募運近江國近郡稻穀五萬斛。貯納於松原倉。白丁運五百斛敘一階。毎加三百五十斛進一階。有位毎三百斛加敘一階。並勿過正六位上。
丁未。命婦外從五位下水海毘登清成等五人賜姓水海連。」賜從三位山村王功田五十町。從四位上日下部宿禰子麻呂。從四位下坂上大忌寸苅田麻呂。佐伯宿禰伊多知。正五位上淡海眞人三船。從五位上佐伯宿禰三野五人。各廿町。從五位下紀朝臣船守。外從五位下民忌寸総麻呂二人各八町。並傳其子。
癸丑。右京人從六位下私眞繩。河內國人少初位上私吉備人等六人賜姓會賀臣。
乙夘。左京人從八位下桑原連眞嶋。右京人外從五位下桑原村主足床。大和國人少初位上桑原村主岡麻呂等■人。賜姓桑原公。
三月戊午。伊豫國人從七位上秦毘登淨足等十一人賜姓阿陪小殿朝臣。淨足自言。難破長柄朝廷。遣大山上安倍小殿小鎌於伊豫國。令採硃砂。小鎌便娶秦首之女。生子伊豫麻呂。伊豫麻呂不尋父祖。偏依母姓。淨足即其後也。
丁夘。大納言正三位藤原朝臣眞楯薨。平城朝贈正一位太政大臣房前之第三子也。眞楯度量弘深。有公輔之才。起家春宮大進。稍遷至正五位上式部大輔兼左衛士督。在官公廉。慮不及私。感神聖武皇帝寵遇特渥。詔特令參奏宣吐納。明敏有譽於時。從兄仲滿心害其能。眞楯知之。稱病家居。頗翫書籍。天平末出爲大和守。勝寳初授從四位上。拜參議。累遷信部卿兼大宰帥。於時。渤海使楊承慶朝禮雲畢。欲歸本蕃。眞楯設宴餞焉。承慶甚稱歎之。寳字四年授從三位。更賜名眞楯。本名八束。八年至正三位勳二等兼授刀大將。神護二年拜大納言兼式部卿。薨時年五十二。賜以大臣之葬。使民部卿正四位下兼勅旨大輔侍從勳三等藤原朝臣繩麻呂。右少辨從五位上大伴宿禰伯麻呂弔之。▼是日。以中納言正三位吉備朝臣眞備爲大納言。
壬申。右京人正七位上四比河守賜姓椎野連。從七位上科野石弓石橋連。大初位上支母末吉足等五人城篠連。
乙亥。左京人從七位下春日藏毘登常麻呂等廿七人賜姓春日朝臣。
辛巳。從五位下佐伯宿禰助爲山背介。近衛將監從五位下賀茂朝臣諸雄爲兼伊勢員外介。左衛士佐外從五位下民忌寸総麻呂爲兼參河掾。外從五位下高屋連並木爲遠江大掾。從五位下巨勢朝臣公成爲武藏守。從五位下大野朝臣眞本爲下総介。參議民部卿正四位下勅旨大輔侍從藤原朝臣繩麻呂爲兼近江守。從五位下太朝臣犬養爲介。勅旨少丞從五位下葛井連道依爲兼員外介。從五位下百濟王利善爲飛騨守。外正五位下大原連家主爲但馬員外介。從五位上海上眞人清水爲豊前守。
乙酉。左京人正五位下中臣丸連張弓等廿六人賜姓朝臣。
夏四月壬辰。大宰府言。防賊戍邊。本資東國之軍。持衆宣威。非是筑紫之兵。今割筑前等六國兵士以爲防人。以其所遺分番上下。人非勇健。防守難濟。望請。東國防人依舊配戍。勅。修理陸奧城柵。多興東國力役。事須彼此通融各得其宜。今聞。東國防人多留筑紫。宜加検括。且以配戍。即隨其數簡卻六國所點防人。具狀奏來。計其所欠。差點東人。以填三千。斯乃東國勞輕。西邊兵足。
丙申。奉八幡比■神封六百戸。以神願也。」淡路。石見二國飢。賑給之。
己亥。和泉國飢。賑給之。
甲辰。伊豫國神野郡伊曾乃神。越智郡大山積神並授從四位下。充神戸各五煙。久米郡伊豫神。野間郡野間神並授從五位下。神戸各二煙。
丁未。勅。比日之間。縁有所念。歸依三寳。行道懴悔。泣罪解網。先聖仁跡。冀施恩恕。盡洗瑕穢。宜可大赦天下。自天平神護二年四月廿八日昧爽已前大辟已下。罪無輕重。已發覺。未發覺。已結正。未結正。繋囚見徒。私鑄錢及八虐。受財枉法。監臨自盜。盜所監臨。強盜竊盜。常赦所不免者咸悉赦除。但先後逆黨不在赦原。普告天下知朕意焉。」攝津國人正七位下甘尾雪麻呂賜姓井於連。
甲寅。有一男子。自稱聖武皇帝之皇子。石上朝臣志斐氏之所生也。勘問果是誣罔。詔配遠流。」大和國人高志毘登久美■等十七人。被諸陵寮寃枉。沒爲陵戸。至是。披訴得雪。除陵戸籍。
五月丁巳。授正五位下津連秋主從四位下。始令七道諸國。采女養物。不論存亡。並全納采女司。
戊午。大納言正三位吉備朝臣眞備奏。樹二柱於中壬生門西。其一題曰。凡被官司抑屈者。宜至此下申訴。其一曰。百姓有寃枉者。宜至此下申訴。並令彈正臺受其訴狀。
壬戌。在上野國新羅人子午足等一百九十三人賜姓吉井連。
癸亥。主殿助從五位下下道臣色夫多賜姓朝臣。
甲子。以從五位下百濟王三忠爲民部少輔。從五位下百濟王文鏡爲出羽守。從五位下坂上忌寸石楯爲介。從五位上佐伯宿禰美濃麻呂爲能登員外介。
乙丑。太政官奏曰。准令。諸國史生。博士。醫師。國無大小。一立定數。但據神龜五年八月九日格。史生之員。隨國大小。各有等差。其博士者惣三四國一人。醫師者毎國一人。今經術之道。成業者寡。空設職員。擢取乏人。繕寫之才。堪任者衆。人多官少。莫能遍用。朝議平章。博士惣國。一依前格。醫師兼任。更建新例。職田。事力。公廨之類。並給正國。不給兼處。有料之國。名爲正任。無料之國。名爲兼任。其史生者。博士。醫師。兼任之國。國別格外加置二人。庶令經術之士周遍宣揚。功勞之人普蒙霑潤。奏可。
辛未。奉幣帛於大和國丹生川上神。及五畿內群神。以祈注雨也。
甲戌。上野國甘樂郡人外大初位下礒部牛麻呂等四人賜姓物部公。
丙子。大和國人從七位下寺間臣大蟲等四人賜姓大屋朝臣。
丁丑。太政官奏曰。備前國守從五位上石川朝臣名足等解稱。藤野郡者。地是薄■。人尤貧寒。差科公役。觸途怱劇。承山陽之驛路。使命不絶。帶西海之達道。迎送相尋。馬疲人苦。交不存濟。加以。頻遭旱疫。戸纔三郷。人少役繁。何能支辨。伏乞。割邑久郡香登郷。赤坂郡珂磨。佐伯二郷。上道郡物理。肩背。沙石三郷隷藤野郡。」又美作國守從五位上巨勢朝臣淨成等解稱。勝田郡塩田村百姓。遠闊治郡。側近他界。差科供承。極有艱辛。望請。隨所住處。便隷備前國藤野郡者。奏可。
六月乙酉朔。授正六位上中臣習宜朝臣阿曾麻呂從五位下。
丁亥。日向。大隅。薩摩三國大風。桑麻損盡。詔勿收柵戸調庸。
己丑。大隅國神造新嶋。震動不息。以故民多流亡。仍加賑恤。
乙未。河內國飢。賑給之。
丙申。勅。去二月廿日。令募運近江國近郡稻穀五萬斛。貯納於松原倉。其酬敘法者。下勅既畢。而經旬月。未見一人運送。誠是階級有卑。人情不勸。宜運滿一萬斛者超授外從五位下。
丁酉。丹波國人家部人足。以私物資養飢民五十七人。賜爵二級。
庚戌。勅。如聞。左右京及大和國天平神護元年田租。未全輸了。誠爲頻年不登。百姓乏絶。宜除輸了外悉原免。
壬子。刑部卿從三位百濟王敬福薨。其先者出自百濟國義慈王。高市岡本宮馭宇天皇御世。義慈王遣其子豊璋王及禪廣王入侍。■於後岡本朝廷。義慈王兵敗降唐。其臣佐平福信尅復社稷。遠迎豊璋。紹興絶統。豊璋纂基之後。以譛橫殺福信。唐兵聞之復攻州柔。豊璋與我救兵拒之。救軍不利。豊璋駕船遁於高麗。禪廣因不歸國。藤原朝廷賜號曰百濟王。卒贈正廣參。子百濟王昌成。幼年隨父歸朝。先父而卒。飛鳥淨御原御世贈小紫。子郎虞。奈良朝廷從四位下攝津亮。敬福者即其第三子也。放縱不拘。頗好酒色。感神聖武皇帝殊加寵遇。賞賜優厚。時有士庶來告清貧。毎假他物。望外與之。由是。頻歴外任。家無餘財。然性了辨。有政事之量。天平年中。仕至從五位上陸奧守。時聖武皇帝造盧舍那銅像。冶鑄雲畢。塗金不足。而陸奧國馳驛。貢小田郡所出黃金九百兩。我國家黃金從此始出焉。聖武皇帝甚以嘉尚。授從三位。遷宮內卿。俄加河內守。勝寳四年拜常陸守。遷左大弁。頻歴出雲。讃岐。伊豫等國守。神護初。任刑部卿。薨時年六十九。
秋七月乙丑。以中律師圓興爲大僧都。
乙亥。出雲國按察使從三位文室眞人大市。外衛大將兼丹波守從四位下藤原朝臣田麻呂。右大弁兼越前守從四位下藤原朝臣繼繩並爲參議。授從五位下菅生王從五位上。正六位上石川朝臣眞守從五位下。爲近江介。從五位下太朝臣犬養爲信濃守。從五位下國見眞人安曇爲越中介。從五位下賀茂朝臣淨名爲紀伊守。
丙子。遣使造丈六佛像於伊勢大神宮寺。
己夘。近江國志賀團大毅少初位上建部公伊賀麻呂賜姓朝臣。」散位從七位上昆解宮成得似白鑞者以獻。言曰。是丹波國天田郡華浪山所出也。和鑄諸器。不弱唐錫。因呈以眞白鑞所鑄之鏡。其後。授以外從五位下。復興役採之。單功數百。得十餘斤。或曰。是似鉛非鉛。未知所名。時召諸鑄工。與宮成雜而練之。宮成途窮無所施姦。然以其似白鑞。固爭不肯伏。寳龜八年。入唐准判官羽栗臣翼齎之以示楊州鑄工。僉曰。是鈍隱也。此間私鑄濫錢者。時或用之。
庚辰。詔賜三衛衛士諸司直丁直本司而經廿年已上者。爵人一級。」多■嶋飢賑給之。
八月壬寅。授從五位上石川朝臣名足正五位下。
乙巳。散事從三位神社女王薨。
庚戌。左京人從五位上桑內連乙蟲女等三人賜姓桑內朝臣。
九月戊午。勅。比見伊勢美濃等國奏。爲風被損官舍數多。非但毀頽。亦亡人命。昔不問馬。先達深仁。今以傷人。朕甚悽歎。如聞。國司等朝委未稱。私利早著。倉庫懸磬。稻穀爛紅。已忘暫勞永逸之心。遂致雀鼠風雨之恤。良宰蒞職。豈如此乎。自今以後。永革斯弊。宜令諸國具録歳中修理官舍之數。付朝集使。毎年奏聞。國分二寺亦宜准此。不得假事神異驚人耳目。
己未。賜助官軍近江國僧沙彌。及錦部蒿園二寺檀越。諸寺奴等物。各有差。」山背國人堅井公三立等十一人賜姓諸井公。
丙寅。伊豫國人大直足山。私稻七萬七千八百束。鍬二千四百■口。墾田十町。獻當國國分寺。授其男外少初位下氏山外從五位下。
丁夘。從五位下佐伯宿禰家繼爲防人正。
庚午。志摩國飢。賑給之。
壬申。授從六位下息長眞人淨繼外從五位下。修行進守大禪師基眞正五位上。」攝津國武庫郡大領從六位上日下部宿禰淨方獻錢百萬。椙榑一千枚。授外從五位下。
丙子。以從四位下阿倍朝臣毛人爲五畿內巡察使。從五位下紀朝臣廣名爲東海道使。正五位上淡海眞人三船爲東山道使。從五位上豊野眞人出雲爲北陸道使。從五位上安倍朝臣御縣爲山陰道使。正五位下藤原朝臣雄田麻呂爲山陽道使。從五位下高向朝臣家主爲南海道使。採訪百姓疾苦。判斷前後交替之訟。並検頃畝損得。其西海道者。便令大宰府勘検。
冬十月癸未朔。日有蝕之。
甲申。授無位大神朝臣田麻呂外從五位下。爲豊後員外掾。田麻呂者本是八幡大神宮禰宜大神朝臣毛理賣時。授以五位。任神宮司。及毛理賣詐覺。倶遷日向。至是復本位。
乙酉。授無位笠朝臣始從五位下。
丙戌。員外國司赴任者。一切禁之。
丁亥。左京人從八位上壹難乙麻呂賜姓淨上連。
庚寅。正五位上大伴宿禰御依爲出雲守。
辛丑。授正四位下藤原朝臣繩麻呂正四位上。從四位下藤原朝臣是公從四位上。從五位下葛井連道依從五位上。正六位上弓削御淨朝臣塩麻呂從五位下。河內國人大初位下毘登戸東人等九十四人賜姓高安造。
壬寅。奉請隅寺毘沙門像所現舍利於法華寺。簡點氏氏年壯然有容貌者。五位已上廿三人。六位已下一百七十七人。捧持種種幡蓋。行列前後。其所着衣服。金銀朱紫者恣聽之。詔百官主典已上禮拜。詔曰。今勅〈久〉。無上〈岐〉佛〈乃〉御法〈波〉至誠心〈乎〉以〈天〉拜尊〈備〉獻〈禮波〉必異奇驗〈乎〉阿良波〈之〉授賜物〈尓〉伊末〈志家利〉。然今示現賜〈弊流〉如來〈乃〉尊〈岐〉大御舍利〈波〉常奉見〈餘利波〉大御色〈毛〉光照〈天〉甚美〈久〉大御形〈毛〉圓滿〈天〉別好〈久〉大末之〈末世波〉特〈尓〉久須之〈久〉奇事〈乎〉思議〈許止〉極難〈之〉。是以意中〈尓〉晝〈毛〉夜〈毛〉倦怠〈己止〉無〈久〉謹〈美〉禮〈末比〉仕奉〈都都〉侍〈利〉。是實〈尓〉化〈能〉大御身〈波〉縁〈尓〉隨〈天〉度導賜〈尓波〉時〈乎〉不過行〈尓〉相應〈天〉慈〈備〉救賜〈止〉雲言〈尓〉在〈良之止奈毛〉念〈須〉。猶〈之〉法〈乎〉興隆〈之牟流尓波〉人〈尓〉依〈天〉繼比呂〈牟流〉物〈尓〉在。故諸〈乃〉大法師等〈乎〉比岐爲〈天〉上〈止〉伊麻〈須〉太政大臣禪師〈乃〉如理〈久〉勸行〈波之米〉教導賜〈尓〉依〈天之〉如此〈久〉奇〈久〉尊〈岐〉驗〈波〉顯賜〈弊利〉。然此〈乃〉尊〈久〉宇禮志〈岐〉事〈乎〉朕獨〈乃味夜〉喜〈止〉念〈天奈毛〉太政大臣朕大師〈尓〉法王〈乃〉位授〈末都良久止〉勅天皇御命〈乎〉諸聞食〈止〉宣。復勅〈久〉此〈乃〉世間〈乃〉位〈乎波〉樂求〈多布〉事〈波〉都〈天〉無一道〈尓〉志〈天〉菩薩〈乃〉行〈乎〉修〈比〉人〈乎〉度導〈牟止〉雲〈尓〉心〈波〉定〈天〉伊末〈須〉。可久〈波阿禮止毛〉猶朕〈我〉敬報〈末川流〉和佐〈止之天奈毛〉此〈乃〉位冠〈乎〉授〈末川良久止〉勅天皇〈我〉御命〈乎〉諸聞食〈止〉宣。次〈尓〉諸大法師〈可〉中〈仁毛〉此二禪師等〈伊〉同心〈乎〉以〈天〉相從道〈乎〉志〈天〉世間〈乃〉位冠〈乎波〉不樂伊末〈佐倍止毛奈毛〉猶不得止〈天〉圓興禪師〈尓〉法臣位授〈末川流〉。基眞禪師〈尓〉法參議大律師〈止之天〉冠〈波〉正四位上〈乎〉授〈氣〉復物部淨〈之乃〉朝臣〈止〉雲姓〈乎〉授〈末川流止〉勅天皇〈我〉御命〈乎〉諸聞食〈止〉宣。復勅〈久〉。此寺〈方〉朕外祖父先〈乃〉太政大臣藤原大臣之家〈仁〉在。今其家之名〈乎〉繼〈天〉明〈可仁〉淨〈伎〉心〈乎〉以〈天〉朝廷〈乎〉奉助〈理〉仕奉〈流〉右大臣藤原朝臣〈遠波〉左大臣〈乃〉位授賜〈比〉治賜。復吉備朝臣〈波〉朕〈我〉太子〈等〉坐〈之〉時〈餘利〉師〈止之天〉教悟〈家流〉多〈乃〉年歴〈奴〉今〈方〉身〈毛〉不敢〈阿流良牟〉物〈乎〉夜晝不退〈之天〉護助奉侍〈遠〉見〈禮波〉可多自氣奈〈彌奈毛〉念〈須〉。然人〈止之天〉恩〈乎〉不知恩〈乎〉不報〈奴乎波〉聖〈乃〉御法〈仁毛〉禁給〈弊流〉物〈仁〉在。是以〈天〉吉備朝臣〈仁〉右大臣之位授賜〈止〉勅〈布〉天皇〈我〉御命〈乎〉諸聞食〈止〉宣。授參議從三位弓削御淨朝臣淨人正三位。爲中納言。正四位下道嶋宿禰嶋足正四位上。
癸夘。勅。去六月爲有所思。發菩提心。歸無上道。因有靈示。緘器虔候。遂則舍利三粒見於緘器。數月感歎莫識所爲。朕聞。麟鳳五靈。王者嘉瑞。至徳之世。史不絶書。未見全身舍利如是顯形。有感必通。良有以也。朕以虛薄。兢懼歴年。撫育乖方。氷谷在■。豈念。至道凝寂。應微情而示眞。圓性湛然。結靈光而表質。孤園絶跡。久矣驚心。雙林挽客。爛然滿目。玄珪緑字。何以同年。西法東流。知在茲日。猥荷希世之靈寳。盍同衆庶之歡心。宜可文武百官六位已下及內外有位加階一級。但正六位上者。廻授一子。其五位已上子孫年廿已上者。亦敘當蔭之階。普告遐邇知朕意焉。」授從五位下李忌寸元環從五位上。正六位上袁晉卿從六位上。皇甫東朝。皇甫昇女並從五位下。以舍利之曾奏唐樂也。
乙巳。詔。法王月料准供御。法臣大僧都第一修行進守大禪師圓興准大納言。法參議大律師修行進守大禪師正四位上基眞准參議。
丁未。授從四位上石上朝臣宅嗣正四位下。」備前國人外少初位下三財部毘登方麻呂等九煙賜姓笠臣。
十一月丁巳。正四位上藤原朝臣宿奈麻呂。正四位下藤原朝臣魚名並授從三位。從五位下諱從五位上。無位山邊王。石城王。若江王並從五位下。正五位上安倍朝臣息道。正五位下多治比眞人土作並從四位下。從五位上大伴宿禰伯麻呂正五位下。從五位下大原眞人嗣麻呂。百濟王理伯並從五位上。正六位上田口朝臣安麻呂。清原眞人清貞。息長眞人道足。粟田朝臣鷹守。輔治能眞人清麻呂。從六位上藤原朝臣種繼並從五位下。正六位上中臣伊勢朝臣子老外從五位下。無位小治田女王。正六位上伴田朝臣仲刀自。從六位下平群朝臣眞繼。大神朝臣東方。無位巨勢朝臣巨勢野。小野朝臣田刀自並從五位下。從六位下平野阿佐美。從七位上八坂造吉日並外從五位下。
己未。以陸奧國磐城。宮城二郡稻穀一萬六千四百餘斛。賑給貧民。
壬戌。贈正六位上村國連嶋主從五位下。嶋主者壬申年功臣贈外小紫男依之孫也。始仕仲滿任美濃少掾。寳字八年。遣使固關。嶋主內應先歸朝廷。勅使以其初逆黨。橫加誅戮。死非其辜。故有此贈。」授從六位下美努連財女外從五位下。
十二月乙酉。和泉國人外從五位下高志毘登若子麻呂等五十三人賜姓高志連。
癸巳。幸西大寺。無位清原王。氣多王。梶嶋王。乙訓王並授從五位下。從四位下藤原朝臣田麻呂從四位上。正五位下大伴宿禰伯麻呂正五位上。從五位上豊野眞人出雲正五位下。從五位下豊野眞人奄智從五位上。正六位上豊野眞人五十戸從五位下。從五位下多治比眞人若日女正五位下。外從五位下檜前部老刀自外從五位上。
丁酉。大和國人正八位下秦勝古麻呂等四人賜姓秦忌寸。
己亥。從五位下漆部直伊波爲大和介。
壬寅。因幡國博士少初位上春日戸村主人足獻錢百萬。因幡國稻一萬束。授其父從六位下大田外從五位下。人足從六位下。
癸夘。外從五位下中臣伊勢連大津賜姓伊勢朝臣。
丙午。復無位村國連蟲麻呂本位外從五位下。
戊申。右京人正七位下清野造牛養等十二人賜姓清野連。」授正五位下多可連淨日女從四位下。
己酉。震大安寺東塔。
庚戌。美作國人從八位下白豬臣大足賜姓大庭臣。
辛亥。陸奧國人正六位上名取公龍麻呂賜姓名取朝臣。
是年。民私鑄錢者。先後相尋。配鑄錢司駈役。並皆著鈴於其■。以備鳴追捕焉。
