續日本紀卷第廿〈起天平寶字元年正月、盡二年七月。〉從四位下行民部大輔兼左兵衛督皇太子學士臣菅野朝臣眞道奉勅撰」寳字稱徳孝謙皇帝
天平寳字元年春正月庚戌朔。廢朝。以諒闇故也。」勅度八百人出家。
甲寅。勅。始自來四月十五日。至於五月二日。毎國令講梵網經。其今年安居者。宜以五月三日爲始。」又詔曰。比者。郡領軍毅。任用白丁。由此民習居家求官。未識仕君得祿。移孝之忠漸衰。勸人之道實難。自今已後。宜令所司除有位人。以外不得入簡試例。其軍毅者。省選六衛府中器量辨了。身才勇健者。擬任之。他色之徒。勿使濫訴。自餘諸事。猶如格令。
乙夘。前左大臣正一位橘朝臣諸兄薨。遣從四位上紀朝臣飯麻呂。從五位下石川朝臣豊人等。監護葬事。所須官給。大臣贈從二位栗隈王之孫。從四位下美努王之子也。
戊午。從五位下石津王。賜姓藤原朝臣。爲大納言從二位仲麻呂之子。
三月戊辰。天皇寢殿承塵之裏天下大平四字自生焉。
庚午。勅召親王及群臣。令見瑞字。
乙亥。勅。自今以後。改藤原部姓。爲久須波良部。君子部爲吉美侯部。
丁丑。皇太子道祖王。身居諒闇。志在淫縱。雖加教勅。曾無改悔。於是。勅召群臣。以示先帝遺詔。因問廢不之事。右大臣已下同奏雲。不敢乖違顧命之旨。▼是日。廢皇太子以王歸第。
夏四月辛巳。天皇召群臣問曰。當立誰王以爲皇嗣。右大臣藤原朝臣豊成。中務卿藤原朝臣永手等言曰。道祖王兄塩燒王可立也。攝津大夫文室眞人珍努。左大弁大伴宿禰古麻呂等言曰。池田王可立也。大納言藤原朝臣仲麻呂言曰。知臣者莫若君。知子者莫若父。唯奉天意所擇者耳。勅曰。宗室中。舍人。新田部兩親王。是尤長也。因茲。前者立道祖王。而不順勅教。遂縱淫志。然則可擇舍人親王子中。然船王者閨房不修。池田王者孝行有闕。塩燒王者太上天皇責以無禮。唯大炊王。雖未長壯。不聞過惡。欲立此王。於諸卿意如何。於是。右大臣已下奏曰。唯勅命是聽。先是。大納言仲麻呂招大炊王。居於田村第。▼是日。遣內舍人藤原朝臣薩雄。中衛廿人。迎大炊王。立爲皇太子。勅曰。國以君爲主。以儲爲固。是以。先帝遺詔立道祖王。昇爲皇太子。而王諒闇未終。陵草未乾。私通侍童。無恭先帝。居喪之禮。曾不合憂。機密之事。皆漏民間。雖屢教勅。猶無悔情。好用婦言。稍多很戻。忽出春宮。夜獨歸舍。雲臣爲人拙愚。不堪承重。故朕竊計。廢此立大炊王。躬自乞三寳。禱神明。政之善惡。願示徴驗。於是。三月廿日戊辰。朕之住屋承塵帳裏。現天下太平之字。灼然昭著。斯乃上天所祐。神明所標。遠覽上古。歴検往事。書籍所未載。前代所未聞。方知。佛法僧寳。先記國家太平。天地諸神。預示宗社永固。戴此休符。誠嘉誠躍。其不孝之子。慈父難矜。無禮之臣。聖主猶棄。宜從天廢卻還本色。亦由王公等盡忠匡弼。感此貴瑞。豈朕一人所應能致。宜與王公士庶。共奉天■。以荅上玄。洗滌舊瑕。遍蒙新福。可大赦天下。其自天平勝寳九歳四月四日昧爽已前大辟罪已下。罪無輕重。已發覺。未發覺。已結正。未結正。繋囚見徒。咸悉赦除。但犯八虐。故殺人。私鑄錢。強盜竊盜者。不在此例。其天下百姓成童之歳。則入輕徭。既冠之年便當正役。愍其勞苦。用軫於懷。昔者。先帝亦有此趣猶未施行。自今已後。宜以十八爲中男。廿二已上成正丁。古者。治民安國必以孝理。百行之本莫先於茲。宜令天下。家藏孝經一本。精勤誦習。倍加教授。百姓間有孝行通人。郷閭欽仰者。宜令所由長官。具以名薦。其有不孝不恭不友不順者。宜配陸奧國桃生。出羽國小勝。以清風俗。亦捍邊防。別有高臥頴川。遁跡箕山者。宜爲朕代之巣許。以禮巡問放令養性。其僧綱及京內僧尼復位已上。施物有差。內供奉竪子。授刀舍人。及預周忌御齋種種作物。而奉造諸司男女等。夙夜不怠。各竭乃誠。宜加位二級並賜綿帛。仕官疎緩並減一等。自餘內外諸司主典已上。及天下高年八十已上。中衛兵衛舍人。門部主帥雜工。並衛士仕丁。歴仕卅年已上。加位一級。但正六位上以上。及不仕者不在此例。其在京文武官職事正六位上已上。及月齋社祝等。賜物有差。天下鰥寡孤獨。篤疾癈疾。不能自存者。量加振恤。其高麗。百濟。新羅人等。久慕聖化。來附我俗。志願給姓。悉聽許之。其戸籍記。無姓及族字。於理不穩。宜爲改正。又東大寺匠丁。造山陵司役夫及左右京。四畿內。伊賀。尾張。近江。丹波。丹後。但馬。播磨。美作。備前。紀伊等國兵士並防人。鎭兵。衛士。火頭。仕丁。鼓吹戸人。輸車戸頭。並免今年田租。」百官詣朝堂。上表以賀瑞字。
五月己酉。太上天皇周忌也。請僧千五百餘人於東大寺設齋焉。
辛亥。天皇移御田村宮。爲改修大宮也。
乙夘。勅曰。頃者。上下諸使。惣附驛家。於理不穩。亦苦驛子。自今已後。宜爲依令。」其能登。安房。和泉等國依舊分立。」但馬。肥前加介一人。出雲。讃岐加目一人。
丁夘。以大納言從二位藤原朝臣仲麻呂爲紫微內相。從三位藤原朝臣永手爲中納言。」詔曰。朕覽周禮。將相殊道。政有文武。理亦宜然。是以。新令之外。別置紫微內相一人。令掌內外諸兵事。其官位。祿賜。職分。雜物者。皆準大臣。」又勅曰。頃年。選人依格結階。人人位高不便任官。自今以後。宜依新令。去養老年中。朕外祖故太政大臣。奉勅刊脩律令。宜告所司早使施行。」授從二位藤原朝臣豊成正二位。正四位下塩燒王。從四位上池田王並正四位上。從四位上諱。從四位上船王並正四位下。從四位下山背王從四位上。從五位上久勢王正五位下。從五位下厚見王。山村王並從五位上。無位船井王。掃守王。尾張王。奈賀王並從五位下。從四位上文室眞人大市。阿倍朝臣沙彌麻呂。高麗朝臣福信並正四位下。從四位下巨勢朝臣堺麻呂從四位上。正五位上佐伯宿禰毛人。佐伯宿禰今毛人。正五位下佐味朝臣蟲麻呂並從四位下。正五位下大伴宿禰稻公。大倭宿禰小東人。賀茂朝臣角足並正五位上。從五位上藤原朝臣千尋。百濟王元忠。阿倍朝臣嶋麻呂。粟田朝臣奈勢麻呂。大伴宿禰犬養。中臣朝臣清麻呂。石川朝臣名人。勤臣東人。葛木宿禰戸主並正五位下。從五位下日下部宿禰子麻呂。下毛野朝臣稻麻呂。縣犬養宿禰小山守。小野朝臣東人。多治比眞人土作。藤原朝臣宿奈麻呂。藤原朝臣魚名。石上朝臣宅嗣。大倭忌寸東人。百濟朝臣足人。播美朝臣奧人並從五位上。外從五位下葛井連諸會。日置造眞夘。中臣丸連張弓。上毛野君廣濱。廣野連君足。正六位上忌部宿禰呰麻呂。三國眞人百足。多治比眞人犬養。紀朝臣僧麻呂。大宅朝臣人成。中臣朝臣麻呂。高橋朝臣子老。阿倍朝臣御縣。榎井朝臣小祖父。賀茂朝臣塩管。大原眞人今木。巨勢朝臣度守。石川朝臣君成。田口朝臣御直。賀茂朝臣淨名。藤原朝臣執弓。池田朝臣足繼。田中朝臣多太麻呂。大伴宿禰不破麻呂。石川朝臣人公。無位文室眞人波多麻呂並從五位下。正六位上食朝臣三田次。川原連凡。益田繩手。大藏忌寸家主。土師宿禰犬養。土師宿禰弟勝。河內畫師祖父麻呂。白鳥村主頭麻呂。上毛野君眞人並外從五位下。
六月乙酉。制勅五條。諸氏長等或不預公事。恣集己族。自今以後。不得更然。〈其一〉王臣馬數。依格有限。過此以外。不得蓄馬。〈其二〉依令。隨身之兵。各有儲法。過此以外。亦不得蓄。〈其三〉除武官以外。不得京裏持兵。前已禁斷。然猶不止。宜告所司固加禁斷。〈其四〉京裏廿騎已上不得集行。〈其五〉宜告所司嚴加禁斷。若有犯者。科違勅罪。
壬辰。以從三位石川朝臣年足爲神祇伯。正四位下橘朝臣奈良麻呂爲右大弁。正五位下粟田朝臣奈勢麻呂爲兼左中弁。越前守如故。正五位上大倭宿禰小東人爲紫微大忠。從五位下田口朝臣御直爲大監物。從三位文屋眞人智努爲治部卿。從五位下大原眞人今城爲少輔。從五位上藤原朝臣宿奈麻呂爲民部少輔。從五位下石川朝臣君成爲主稅頭。從三位石川朝臣年足爲兵部卿。神祇伯如故。從五位上大伴宿禰家持爲大輔。從五位下藤原朝臣繩麻呂爲少輔。正四位上池田王爲刑部卿。從五位下大伴宿禰御笠爲大判事。正四位上塩燒王爲大藏卿。從五位下藤原朝臣濱足爲少輔。從五位下巨勢朝臣淨成爲宮內少輔。從五位下多治比眞人犬養爲大膳亮。正四位下文室眞人大市爲彈正尹。從四位上紀朝臣飯麻呂爲右京大夫。從五位下田中朝臣多太麻呂爲中衛員外少將。從五位下大伴宿禰不破麻呂爲衛門佐。從五位下池田朝臣足繼爲左衛士佐。從五位上日下部宿禰子麻呂爲左兵衛督。從五位下石川朝臣人公爲右兵衛督。從五位下下毛野朝臣多具比爲右馬頭。從五位下大宅朝臣人成爲左兵庫頭。左大弁正四位下大伴宿禰古麻呂爲兼陸奧鎭守將軍。陸奧守從五位上佐伯宿禰全成爲兼副將軍。從四位下多治比眞人國人爲攝津大夫。外從五位上文忌寸馬養爲鑄錢長官。從五位下大伴宿禰御依爲參河守。正五位上賀茂朝臣角足爲遠江守。從五位上石上朝臣宅嗣爲相摸守。紫微少弼從四位上巨勢朝臣堺麻呂爲兼下総守。正四位下大伴宿禰古麻呂爲陸奧按察使。從四位上山背王爲但馬守。從五位下藤原朝臣武良志爲伯耆守。從三位百濟王敬福爲出雲守。從三位藤原朝臣乙麻呂爲美作守。從五位下調連馬養爲備前守。從五位下柿本朝臣市守爲安藝守。正五位下阿倍朝臣嶋麻呂爲伊豫守。從五位下榎井朝臣子祖父爲豊後守。
癸巳。以兵部少輔從五位下藤原朝臣繩麻呂爲兼侍從。
乙未。始制。伊勢太神宮幣帛使。自今以後。差中臣朝臣。不得用他姓人。
甲辰。先是。去勝寳七歳冬十一月。太上天皇不豫。時左大臣橘朝臣諸兄祗承人佐味宮守告雲。大臣飮酒之庭。言辭無禮。稍有反狀云云。太上天皇優容不咎。大臣知之。後歳致仕。既而勅召越前守從五位下佐伯宿禰美濃麻呂。問識此語耶。美濃麻呂言曰。臣未曾聞。但慮。佐伯全成應知。於是將勘問全成。大後慇懃固請。由是事遂寢焉。語具田村記。至是從四位上山背王復告。橘奈良麻呂備兵器。謀圍田村宮。正四位下大伴宿禰古麻呂亦知其情。
秋七月戊申。詔曰。今宣〈久〉頃者王等臣等〈乃〉中〈尓〉無禮〈久〉逆在〈流〉人〈止母〉在而計〈家良久。〉大宮〈乎〉將圍〈止〉雲而私兵備〈布止〉聞看而加遍〈須〉加遍〈須〉所念〈止母〉。誰奴〈加〉朕朝〈乎〉背而然爲〈流〉人〈乃〉一人〈母〉將在〈止〉所念〈波〉。隨法不治賜。雖然一事〈乎〉數人重奏賜〈倍波〉可問賜物〈尓夜波〉將在〈止〉所念〈止母〉。慈政者行〈布尓〉安爲〈■〉此事者天下難事〈尓〉在者狂迷〈遍流〉頑〈奈留〉奴心〈乎波〉慈悟〈志〉正賜〈倍伎〉物在〈止〉所念看〈波奈母〉如此宣〈布〉。此狀悟而人〈乃〉見可咎事和射〈奈世曾〉。如此宣大命〈尓〉不從將在人〈波〉朕一人極而慈賜〈止母〉國法不得已成〈奈牟〉。己家家己門門祖名不失勤仕奉〈禮止〉宣天皇大命〈乎〉衆聞食〈止〉宣。」詔畢更召入右大臣以下群臣。皇大後詔曰。汝〈多知〉諸者吾近姪〈奈利〉。又竪子卿等者天皇大命以汝〈多知乎〉召而屢詔〈志久〉。朕後〈尓〉太后〈尓〉能仕奉〈利〉助奉〈禮止〉詔〈伎〉。又大伴佐伯宿禰等〈波〉自遠天皇御世內〈乃〉兵〈止〉爲而仕奉來。又大伴宿禰等〈波〉吾族〈尓母〉在。諸同心〈尓〉爲而皇朝〈乎〉助仕奉〈牟〉時〈尓〉如是醜事者聞〈曳自〉。汝〈多知乃〉不能〈尓〉依〈■志〉如是在〈良志〉。諸以明清心皇朝〈乎〉助仕奉〈禮止〉宣。▼是日夕。中衛舍人從八位上上道臣斐太都告內相雲。今日未時。備前國前守小野東人喚斐太都。謂雲。有王臣謀殺皇子及內相。汝能從乎。斐太都問雲。王臣者爲誰等耶。東人荅雲。黃文王。安宿王。橘奈良麻呂。大伴古麻呂等。徒衆甚多。斐太都又問雲。衆所謀者將若爲耶。東人荅雲。所謀有二。一者。駈率精兵四百。將圍田村宮。二者。陸奧將軍大伴古麻呂今向任所。行至美濃關。詐稱病請欲相見一二親情。蒙官聽許。仍即塞關。斐太都良久荅雲。不敢違命。先是。去六月。右大弁巨勢朝臣堺麻呂密奏。爲問藥方。詣荅本忠節宅。忠節因語雲。大伴古麻呂告小野東人云。有人慾刧內相。汝從乎。東人荅雲。從命。忠節聞斯語。以告右大臣。大臣荅雲。大納言年少也。吾加教誨宜莫殺之。是日。內相藤原朝臣仲麻呂具奏其狀。警衛內外諸門。乃遣高麗朝臣福信等。率兵追捕小野東人。荅本忠節等。並皆捉獲。禁著左衛士府。又遣兵圍道祖王於右京宅。
己酉。勅右大臣藤原朝臣豊成。中納言藤原朝臣永手等八人。就左衛士府。勘問東人等。東人確■無之。即日夕。內相仲麻呂侍御在所。召鹽燒王。安宿王。黃文王。橘奈良麻呂。大伴古麻呂五人。傳太后詔宣曰。鹽燒等五人〈乎〉人告謀反汝等爲吾近人一〈毛〉吾〈乎〉可怨事者不所念。汝等〈乎〉皇朝者己己太久高治賜〈乎〉何〈乎〉怨〈志岐〉所〈止志■加〉然將爲不有〈加止奈母〉所念。是以汝等罪者免賜。今徃前然莫爲〈止〉宣。詔訖五人退出南門外。稽首謝恩。
庚戌。詔。更遣中納言藤原朝臣永手等。窮問東人等。款雲。毎事實也。無異斐太都語。去六月中。期會謀事三度。始於奈良麻呂家。次於圖書藏邊庭。後於太政官院庭。其衆者安宿王。黃文王。橘奈良麻呂。大伴古麻呂。多治比犢養。多治比禮麻呂。大伴池主。多治比鷹主。大伴兄人。自餘衆者闇裏不見其面。庭中禮拜天地四方。共歃鹽汁。誓曰。將以七月二日闇頭。發兵圍內相宅。殺刧即圍大殿。退皇太子。次傾皇太后宮而取鈴璽。即召右大臣將使號令。然後廢帝。簡四王中立以爲君。於是追被告人等。隨來悉禁著。各置別處一一勘問。始問安宿。款雲。去六月廿九日黃昏。黃文來雲。奈良麻呂欲得語言云尓。安宿即從往。至太政官院內。先有廿許人。一人迎來禮揖。近著看顏。是奈良麻呂也。又有素服者一人。熟看此小野東人也。登時衆人共雲。時既應過。宜須立拜。安宿問雲。未知何拜耶。荅雲。拜天地而已雲尓。安宿雖不知情。隨人立拜。被欺徃耳。又問黃文。奈良麻呂。古麻呂。多治比犢養等。辭雖頗異。略皆大同。勅使又問奈良麻呂雲。逆謀縁何而起。款雲。內相行政甚多無道。故先發兵。請得其人。後將陳狀。又問。政稱無道謂何等事。款雲。造東大寺。人民苦辛。氏氏人等。亦是爲憂。又置■奈羅爲已大憂。問。所稱氏氏指何等氏。又造寺元起自汝父時。今■人憂。其言不似。於是奈良麻呂辭屈而服。又問佐伯古比奈。款雲。賀茂角足請高麗福信。奈貴王。坂上苅田麻呂。巨勢苗麻呂。牡鹿嶋足。於額田部宅飮酒。其意者爲令此等人莫會發逆之期也。又角足與逆賊謀。造田村宮圖。指授入道。於是。一皆下獄。又分遣諸衛。掩捕逆黨。更遣出雲守從三位百濟王敬福。大宰帥正四位下船王等五人。率諸衛人等。防衛獄囚。拷掠窮問。黃文。〈改名多夫禮〉道祖〈改名麻度比〉大伴古麻呂。多治比犢養。小野東人。賀茂角足〈改名乃呂志〉等。並杖下死。安宿王及妻子配流佐度。信濃國守佐伯大成。土左國守大伴古慈斐二人。並便流任國。其與黨人等。或死獄中。自外悉依法配流。又遣使追召遠江守多治比國人勘問。所款亦同。配流於伊豆國。又勅陸奧國。令勘問守佐伯全成。款雲。去天平十七年。先帝陛下行幸難波。寢膳乖宜。於時奈良麻呂謂全成曰。陛下枕席不安。殆至大漸。然猶無立皇嗣。恐有變乎。願率多治比國人。多治比犢養。小野東人。立黃文而爲君。以荅百姓之望。大伴佐伯之族隨於此擧前將無敵。方今天下憂苦。居宅無定。乘路哭叫。怨歎實多。縁是議謀。事可必成。相隨以否。全成荅曰。全成先祖。清明佐時。全成雖愚。何失先跡。實雖事成。不欲相從。奈良麻呂雲。見天下愁。而述所思耳。莫■他人。言畢辭去。厥後。大甞之歳。奈良麻呂雲。前歳所語之事。今時欲發。如何。全成荅曰。朝廷賜全成高爵重祿。何敢違天發惡逆事。是言前歳已忘。何更發耶。奈良麻呂雲。汝與吾同心之友也。由此談説。願莫■他。又去年四月全成齎金入京。於時奈良麻呂語全成曰。相見大伴古麻呂以否。全成荅雲。未得相見。是時奈良麻呂雲。願與汝欲相見古麻呂。共至辨官曹司。相見語話。良久。奈良麻呂雲。聖體乖宜。多經歳序。■看消息。不過一日。今天下亂。人心無定。若有他氏立王者。吾族徒將滅亡。願率大伴佐伯宿禰。立黃文而爲君。以先他氏。爲萬世基。古麻呂曰。右大臣大納言是兩箇人。乘勢握權。汝雖立君。人豈合從。願勿言之。全成曰。此事無道。實雖事成。豈得明名。言畢歸去。奈良麻呂古麻呂便留彼曹。不聞後語。勘問畢而自經。
辛亥。授從四位上山背王。巨勢朝臣堺麻呂並三位。從八位上上道臣斐太都從四位下。正七位下縣犬養宿禰佐美麻呂。從八位上佐味朝臣宮守並從五位下。並是告密人也。又上道臣斐太都賜姓朝臣。
甲寅。授正六位上藤原朝臣朝獵從五位下。以從五位下忌部宿禰鳥麻呂爲信濃守。從五位下藤原朝臣朝獵爲陸奧守。」勅曰。比者頑奴潛圖反逆。皇天不遠。羅令伏誅。民間或有假託亡魂。浮言紛紜。擾亂郷邑者。不論輕重。皆與同罪。普告遐邇宜絶妖源。」又勅曰。百姓之間。若有逆人之輩。京畿十日內。遠處卅日內首訖。若限內能首。並寛其罪。限內不首被人告言。必科本罪。其首人等並首本部官司。官司知訖。抄其姓名奏上。
乙夘。遣中納言藤原朝臣永手。左衛士督坂上忌寸犬養等。就右大臣藤原朝臣豊成第。宣勅曰。汝男乙繩關兇逆之事。宜禁進者。即加肱禁。寄勅使進。」以紫微少弼從三位巨勢朝臣堺麻呂爲兼左大弁。從四位上紀朝臣飯麻呂爲右大弁。春宮大夫從四位下佐伯宿禰毛人爲兼右京大夫。從四位下上道朝臣斐太都爲中衛少將。
戊午。以從五位下小野朝臣田守。爲刑部少輔。正六位上藤原朝臣乙繩爲日向員外掾。從五位下奈賀王爲讃岐守。」勅曰。右大臣豊成者。事君不忠。爲臣不義。私附賊黨。潛忌內相。知搆大亂。無敢奏上。及事發覺。亦不肯究。若怠延日。殆滅天宗。鳴乎宰輔之任。豈合如此。宜停右大臣任。左降大宰員外帥。▼是日御南院。追集諸司並京畿內百姓村長以上。而詔曰。明神大八洲所知倭根子天皇大命〈良麻止〉宣大命〈乎〉親王王臣百官人等天下公民衆聞宣。高天原神積坐〈須〉皇親神魯岐神魯彌命〈乃〉定賜來〈流〉天日嗣高御座次〈乎〉加蘇〈毘〉奪將盜〈止〉爲而惡逆在奴久奈多夫禮。麻度比。奈良麻呂。古麻呂等〈伊〉逆黨〈乎〉伊射奈〈比〉率而先內相家〈乎〉圍而其〈乎〉殺而即大殿〈乎〉圍而皇太子〈乎〉退而次者皇太后朝〈乎〉傾鈴印契〈乎〉取而召右大臣而天下〈尓〉號令使爲〈牟〉。然後廢帝四王中〈尓〉簡而爲君〈牟止〉謀而六月廿九日〈乃〉夜入太政官坊而歃鹽汁而誓禮天地四方而七月二日發兵〈牟止〉謀定而二日未時小野東人喚中衛舍人備前國上道郡人上道朝臣斐太都而誂雲〈久〉。此事倶佐左西〈止〉伊射奈〈布尓〉依而倶佐西〈牟止〉事者許而其日亥時具奏賜〈都〉。由此勘問賜〈尓〉毎事實〈止〉申而皆罪〈尓〉伏〈奴〉。是以勘法〈尓〉皆當死罪。在如此雖在慈賜〈止〉爲而一等輕賜而姓名易而遠流罪〈尓〉治賜〈都〉。此誠天地神〈乃〉慈賜〈比〉護賜〈比〉掛畏開闢已來御宇天皇大御靈〈多知乃〉穢奴等〈乎〉伎良〈比〉賜棄賜〈布尓〉依〈■〉。又盧舍那如來觀世音菩薩護法梵王帝釋四大天王〈乃〉不可思議威神之力〈尓〉依〈■志〉。此逆在惡奴者顯出而悉罪〈尓〉伏〈奴良志止奈母〉神〈奈賀良母〉所念行〈須止〉宣天皇大命〈乎〉衆聞食宣。事別宣〈久〉。久奈多夫禮〈良尓〉所■誤百姓〈波〉京土履〈牟〉事穢〈彌〉出羽國小勝村〈乃〉柵戸〈尓〉移賜〈久止〉宣天皇大命〈乎〉衆聞食宣。
壬戌。勅曰。凶逆之徒。潛謀不軌。其言發覺。流配邊軍。但所支兵仗。藏隱民間。未首官司。原情可責。職宜知悉勅出之後。限十日內。悉令首盡。若限滿不首。被人言告。一與逆人同科。
庚午。於宮中設齋。講仁王經焉。
癸酉。詔曰。鹽燒王者唯預四王之列。然不會謀庭。亦不被告。而縁道祖王者應配遠流罪。然其父新田部親王以清明心仕奉親王也。可絶其家門〈夜止〉爲〈奈母〉此般罪免給。自今往前者以明直心仕奉朝廷〈止〉詔。
八月戊寅。勅。故從五位下山田三井宿禰比賣嶋縁有阿■之勞。襃賜宿禰之姓。恩波枉激。餘及傍親。而聽人悖語。不奏丹誠。同惡相招。故爲蔽匿。今聞此事。爲竪寒毛。凶痛已深。理宜追責。可除御母之名。奪宿禰之姓。依舊從山田史。
庚辰。詔曰。今宣〈久〉。奈良麻呂〈我〉兵起〈尓〉被雇〈多利志〉秦等〈乎婆〉遠流賜〈都〉。今遺秦等者惡心無而清明心〈乎〉持而仕奉〈止〉宣。」又詔曰。此遍〈乃〉政明淨〈久〉仕奉〈禮留尓〉依而治賜人〈母〉在。又愛盛〈尓〉一二人等〈尓〉冠位上賜治賜〈久止〉宣。授正四下船王正四位上。從四位上紀朝臣飯麻呂。藤原朝臣八束並正四位下。正五位上大伴宿禰稻公從四位下。正五位下藤原朝臣千尋正五位上。從五位下佐伯宿禰美濃麻呂從五位上。無位奈紀王。正六位上巨曾倍朝臣難波麻呂。當麻眞人淨成。高橋朝臣人足。阿倍朝臣繼人。采女朝臣淨庭。小野朝臣石根。石川朝臣豊麻呂並從五位下。」以從三位石川朝臣年足爲中納言。兵部卿神祇伯如故。從三位巨勢朝臣堺麻呂。正四位下阿倍朝臣沙彌麻呂。紀朝臣飯麻呂並爲參議。」勅。中納言多治比眞人廣足。年臨將耄。力弱就列。不教諸姪。悉爲賊徒。如此之人。何居宰輔。宜辭中納言。以散位歸第焉。
己丑。駿河國益頭郡人金刺舍人麻自。獻蠶産成字。
甲午。勅曰。朕以寡薄。忝繼洪基。君臨八方。於茲九載。曾無善政。日夜憂思。危若臨淵。愼如履氷。於是。去三月廿日。皇天賜我以天下大平四字。表區宇之安寧。示歴數之永固。尓乃賊臣廢皇太子道祖。及安宿。黃文。橘奈良麻呂。大伴古麻呂。大伴古慈斐。多治比國人。鴨角足。多治比犢養。佐伯全成。小野東人。大伴駿河麻呂。荅本忠節等。稟性兇頑。昏心轉虐。不顧君臣之道。不畏幽顯之資。潛結逆徒。謀傾宗社。悉受天責。咸伏罪嘖。是以。二叔流言。遂輟肅墻。四凶群類。遠放邊裔。京師肅肅。已無癡民。朝堂寥廓。更有賢輔。竊恐徳非虞舜。運屬時艱。武拙殷湯。任當撥亂。晝思夜想。廢寢與食。登民仁壽。致化興平。爰得駿河國益頭郡人金刺舍人麻自獻蠶兒成字。其文雲。五月八日開下帝釋標知天皇命百年息。因國內。頂戴茲祥。踴躍歡喜。不知進退。悚息交懷。即下群臣議。便奏雲。維天平勝寳九歳。歳次丁酉夏五月八日者。是陛下奉爲太上天皇周忌。設齋悔過之終日也。於是。帝釋感皇帝皇后之至誠。開通天門。下鑒勝業。標陛下之御宇。授百年之遠期。日月所臨。咸看聖胤繁息。乾坤所載。悉知寳祚延長。仁化滂流。宇內安息。慈風遠洽。國家全平之驗也。謹案。蠶之爲物。虎文而有時蛻。馬吻而不相爭。生長室中。衣被天下。錦繍之麗。於是出焉。朝祭之服。於是生矣。故令神蟲作字用表神異。而今蕃息之間。自呈靈字。止戈之日。已奏丹■。實是自天祐之。吉無不利。五八雙數。應寳壽之不惑。日月共明。象紫宮之永配。朕祗承嘉符。還恐寡徳。豈朕力之所致。是賢佐之成功。宜與王公共辱斯■。但景命爰集。隆慶伊始。思俾惠澤被於天下。宜改天平勝寳九歳八月十八日。以爲天平寳字元年。其依先勅。天下諸國調庸。毎年免一郡者。宜令所遺諸郡今年倶免。其所掠取賊徒資財。宜與士庶共遍均分。」又准令。雜徭六十日者。頃年之間。國郡司等不存法意。必滿役使。平民之苦略由於此。自今已後。皆可減半。其負公私物未備償者。是由家道貧乏。實非姦欺所爲。古人有言。損有餘補不足。天之道也。宜自天平勝寳八歳已前。擧物之利。悉應除免。」又今年晩稻稍逢亢旱。宜免天下諸國田租之半。寺神之封不在此例。」其獻瑞人白丁金刺舍人麻自。宜敘從六位上。賜■廿疋。調綿■屯。調布八十端。正稅二千束。執持參上驛使中衛舍人少初位上賀茂君繼手。應敘從八位下賜■十疋。調綿廿屯。調布廿端。其不奏上國郡司等不在恩限。但當郡百姓賜復一年。
己亥。勅曰。安上治民。莫善於禮。移風易俗。莫善於樂。禮樂所興。惟在二寮。門徒所苦。但衣與食。亦是天文。陰陽。暦算。醫針等學。國家所要。並置公廨之田。應用諸生供給。其大學寮卅町。雅樂寮十町。陰陽寮十町。內藥司八町。典藥寮十町。
辛丑。勅曰。治國大綱。在文與武。廢一不可。言著前經。向來放勅爲勸文才。隨職閑要。量置公田。但至備武。未有處分。今故六衛置射騎田。毎年季冬。宜試優劣以給超群。令興武藝。其中衛府卅町。衛門府。左右衛士府。左右兵衛府各十町。
閏八月癸丑。以從四位上上道朝臣斐太都爲吉備國造。
壬戌。紫微內相藤原朝臣仲麻呂等言。臣聞。旌功不朽。有國之通規。思孝無窮。承家之大業。緬尋古記。淡海大津宮御宇皇帝。天縱聖君。聡明睿主。孝正制度。創立章程。於時。功田一百町賜臣曾祖藤原內大臣。襃勵壹匡宇內之績。世世不絶。傳至於今。尓來臣等因籍祖勳。冠蓋連門。公卿奕世。方恐富貴難久。榮華易凋。是以。安不忘危。夕■如■。忽有不慮之間。兇徒作逆。殆傾皇室。將滅臣宗。未報先恩。芝蘭幾敗。冀修冥福。長保顯榮。今有山階寺維摩會者。是內大臣之所起也。願主垂化。三十年間。無人紹興。此會中廢。乃至藤原朝廷。胤子太政大臣。傷構堂之將墜。歎爲山之未成。更發弘誓。追繼先行。則以毎年冬十月十日。始闢勝筵。至於內大臣忌辰。終爲講了。此是奉翼皇宗。住持佛法。引導尊靈。催勸學徒者也。伏願以此功田。永施其寺。助維摩會。彌令興隆。遂使內大臣之洪業。與天地而長傳。皇太后之英聲。倶日月而遠照。天恩曲垂。儻允臣見。請下主者。早令施行。不任微願。輕煩聖聽。戰戰兢兢。臨深履薄。」勅報曰。備省來表。報徳惟深。勸學津梁。崇法師範。朕與卿等共植茲因。宜告所司令施行。
癸亥。夫人正二位橘朝臣古那可智。無位橘朝臣宮子。橘朝臣麻都賀。又正六位上橘朝臣綿裳。橘朝臣眞姪。改本姓賜廣岡朝臣。從五位下出雲王。篠原王。尾張王。無位奄智王。豬名部王賜姓豊野眞人。
丙寅。勅曰。如聞。護持佛法。無尚木叉。勸導尸羅。實在施禮。是以。官大寺別永置戒本師田十町。自今已後。毎爲布薩。恆以此物量用布施。庶使怠慢之徒日■其志。精勤之士彌進其行。宜告僧綱。知朕意焉。
壬申。勅曰。大宰府防人。頃年差坂東諸國兵士發遣。由是。路次之國。皆苦供給。防人産業。亦難辨濟。自今已後。宜差西海道七國兵士合一千人充防人司。依式鎭戍。其集府之日。便習五教。事具別式。
九月辛巳。授正六位上後部高笠麻呂外從五位下。
癸夘。授外從五位下六人部久須利外從五位上。
冬十月庚戌。勅曰。如聞。諸國庸調腳夫。事畢歸郷。路遠糧絶。又行旅病人無親恤養。欲免飢死。餬口假生。並辛苦途中。遂致橫斃。朕念乎此。深増憫矜。宜仰京國官司。量給糧食醫藥。勤加検校。令達本郷。若有官人怠緩不行者。科違勅罪。
乙夘。太政官處分。比年諸國司等交替之日。各貪公廨。竸起爭論。自失上下之序。既虧清廉之風。於理商量。不合如此。今故立式。凡國司處分公廨式者。惣計當年所出公廨。先填官物之欠負未納。次割國內之儲物。後以見殘。作差處分。其法者長官六分。次官四分。判官三分。主典二分。史生一分。。其博士醫師准史生例。員外官者各准當色。
丁夘。始制諸國論定數。隨國大小各有差。事具別式。
十一月癸未。勅曰。如聞。頃年諸國博士醫師。多非其才。託請得選。非唯損政。亦無益民。自今已後。不得更然。其須講經生者三經。傳生者三史。醫生者大素。甲乙。脈經。本草。針生者。素問。針經。明堂。脈決。天文生者。天官書。漢晉天文志。三色薄讃。韓楊要集。陰陽生者周易。新撰陰陽書。黃帝金匱。五行大義。暦算生者漢晉律暦志。大衍暦議。九章。六章。周髀。定天論。並應任用。被任之後。所給公廨一年之分。必應令送本受業師。如此則有尊師之道終行。教資之業永繼。國家良政莫要於茲。宜告所司早令施行。
壬寅。勅。以備前國墾田一百町。永施東大寺唐禪院十方衆僧供養料。伏願。先帝陛下薫此芳因。恆蔭禪林之定影。翼茲妙福。速乘智海之慧舟。終生蓮華之寳剎。自契等覺之眞如。皇帝皇太后。如日月之照臨並治萬國。若天地之覆載長育兆民。遂使爲出世之良因成菩提之妙果。
十二月辛亥。勅。普爲救養疾病及貧乏之徒。以越前國墾田一百町永施山階寺施藥院。伏願。因此善業。朕與衆生。三檀福田窮於來際。十身藥樹蔭於塵區。永滅病苦之憂。共保延壽之樂。遂契眞妙之深理。自證圓滿之妙身。
壬子。太政官奏曰。旌功。錫命。聖典攸重。襃善行封。明王所務。我天下也。乙巳以來。人人立功。各得封賞。但大上中下雖載令條。功田記文或落其品。今故比校昔今。議定其品。大織藤原內大臣乙巳年功田一百町。大功世世不絶。贈小紫村國連小依壬申年功田一十町。贈正四位上文忌寸禰麻呂。贈直大壹丸部臣君手。並同年功田各八町。贈直大壹文忌寸智徳同年功田四町。贈小錦上置始連莵同年功田五町。五人並中功。合傳二世。正四位下下毛野朝臣古麻呂。贈正五位上調忌寸老人。從五位上伊吉連博徳。從五位下伊餘部連馬養。並大寳二年修律令功田各十町。四人並下功。合傳其子。〈以上十條。先朝所定。〉贈大錦上佐伯連古麻呂乙巳年功田■町六段。被他駈率。効力誅姦。功有所推。不能稱大。依令上功。合傳三世。從五位上尾治宿禰大隅壬申年功田■町。淡海朝廷諒陰之際。義興警蹕。潛出關東。於時大隅參迎奉導。掃清私第。遂作行宮。供助軍資。其功實重。准大不及。比中有餘。依令上功。合傳三世。贈大紫星川臣麻呂壬申年功田四町。贈大錦下坂上直熊毛同年功田六町。贈正四位下黃文連大伴同年功田八町。贈小錦下文直成覺同年功田四町。四人並歴渉戎塲。輸忠供事。立功雖異。勞効是同。比校一同村國連小依等。依令中功。合傳二世。大錦下笠臣志太留告吉野大兄密功田廿町。所告微言尋非露驗。雖雲大事。理合輕重。依令中功。合傳二世。從四位下上道朝臣斐太都天平寳字元年功田廿町。知人慾反。告令芟除。論實雖重。本非專制。依令上功。合傳三世。小錦下坂合部宿禰石敷功田六町。奉使唐國漂著賊洲。橫斃可矜。稱功未■。依令下功。合傳其子。正五位上大和宿禰長岡。從五位下陽胡史眞身。並養老二年修律令功田各四町。外從五位下矢集宿禰蟲麻呂。外從五位下鹽屋連古麻呂。並同年功田各五町。正六位上百濟人成同年功田四町。五人並執持刀筆刪定科條。成功雖多。事匪匡難。比校一同下毛野朝臣古麻呂等。依令下功。合傳其子。〈以上一十四條當今所定。〉
二年春正月戊寅。詔曰。朕以庸虛。忝承大位。母臨區宇。子育黎元。思與賢良。共清風化。長固寳暦。久安兆民。豈意很戻近臣。潛懷不軌。同惡相濟。終起亂階。頼宗社威靈。遽從殲殄。既是逆人親黨。私懷並不自安。雖犯深愆。尚加微貶。使其坦然無懼。息其反側之心。如聞。百僚在位。仍有憂惶。宜悉朕懷。不勞疑慮。昔者。張敞負釁。更致朱軒。安國免徒。重紆青組。咸能洗心勵節。輸款盡忠。事美一時。譽流千載。今之志士。豈謝前賢。改滌過咎。勉己自新。方冀瑕不掩徳。要待良治。用靡棄材。以成大廈。凡百列位。宜鏡斯言。夙夜無怠。務脩尓職。」又詔曰。朕聞。則天施化。聖主遺章。順月宣風。先王嘉令。故能二儀無愆。四時和協。休氣布於率土。仁壽致於群生。今者三陽既建。萬物初萠。和景惟新。人宜納慶。是以別使八道。巡問民苦。務恤貧病。矜救飢寒。所冀撫字之道。將神合仁。亭育之慈。與天通事。疾疫咸卻。年穀必成。家無寒窶之憂。國有來蘇之樂。所司宜知差清平使。勉加賑恤。稱朕意焉。」以從五位下石川朝臣豊成爲京畿內使。録事一人。正六位下藤原朝臣淨弁爲東海。東山道使。判官一人。録事二人。正六位上紀朝臣廣純爲北陸道使。正六位上大伴宿禰潔足爲山陰道使。正六位上藤原朝臣倉下麻呂爲山陽道使。從六位下阿倍朝臣廣人爲南海道使。正六位上藤原朝臣楓麻呂爲西海道使。道別録事一人。
二月辛亥。左大舍人廣野王賜池上眞人姓。
壬戌。詔曰。隨時立制。有國通規。議代行權。昔王彜訓。頃者。民間宴集。動有違愆■。或同惡相聚。濫非聖化。或醉亂無節。便致鬪爭。據理論之。甚乖道理。自今已後。王公已下。除供祭療患以外。不得飮酒。其朋友寮屬。內外親情。至於暇景。應相追訪者。先申官司。然後聽集。如有犯者。五位已上停一年封祿。六位已下解見任。已外決杖八十。冀將淳風俗。能成人善。習禮於未識。防亂於未然也。
己巳。勅曰。得大和國守從四位下大伴宿禰稻公等奏稱。部下城下郡大和神山生奇藤。其根蟲彫成文十六字。王大則並天下人此內任大平臣守昊命。即下博士議之。咸雲。臣守天下。王大則並。內任此人。昊命大平。此知。群臣盡忠。共守天下。王大覆載。無不兼併。聖上擧賢。內任此人。昊天報徳。命其大平者也。加以。地即大和神山。藤此當今宰輔。事已有効。更亦何疑。朕恭受天■。還恐不徳。吁哉卿士。戒之。愼之。敬順神教。各修尓職。勤存撫育。共致良治。其大和國者宜免今年調。當郡司者加位一級。貢瑞人大和雜物者特敘從六位下。賜■廿疋。綿■屯。布六十端。正稅二千束。
三月辛巳。詔曰。朕聞。孝子思親。終身罔極。言編竹帛。千古不刊。去天平勝寳八歳五月。先帝登遐。朕自遘凶閔。雖懷感傷。爲禮所防。俯從吉事。但毎臨端五。風樹驚心。設席行觴。所不忍爲也。自今已後。率土公私。一準重陽。永停此節焉。
壬午。伊豫國神野郡人少初位上賀茂直馬主等賜賀茂伊豫朝臣姓。
丁亥。舶名播磨。速鳥並敘從五位下。其冠者。各以錦造。入唐使所乘者也。
夏四月乙夘。從五位上藤原朝臣魚名爲備中守。
庚申。初尾張連馬身以壬申年功。先朝敘小錦下。未被賜姓。其身早亡。於是。馬身子孫並賜宿禰姓。
辛酉。中務卿正四位下阿倍朝臣佐美麻呂卒。
己巳。內藥司佑兼出雲國員外掾正六位上難波藥師奈良等一十一人言。奈良等遠祖徳來。本高麗人。歸百濟國。昔泊瀬朝倉朝廷詔百濟國。訪求才人。爰以徳來貢進聖朝。徳來五世孫惠日。小治田朝廷御世。被遣大唐。學得醫術。因號藥師。遂以爲姓。今愚闇子孫。不論男女。共蒙藥師之姓。竊恐名實錯亂。伏願。改藥師字。蒙難波連。許之。
夏五月丙戌。大宰府言。承前公廨稻合一百萬束。然中間官人任意費用。今但遺一十餘萬束。官人數多。所給甚少。離家既遠。生活尚難。於是以所遺公廨。悉合正稅。更割諸國正稅。國別遍置。不失其本。毎年出擧。以所得利。依式班給。其諸國地子稻者。一依先符。任爲公廨。以充府中雜事。
乙未。正六位上大和宿禰弟守授從五位下。
六月甲辰。大宰陰陽師從六位下余益人。造法華寺判官從六位下余東人等四人賜百濟朝臣姓。越後目正七位上高麗使主馬養。內侍典侍從五位下高麗使主淨日等五人多可連。散位大屬正六位上狛廣足。散位正八位下狛淨成等四人長背連。
辛亥。陸奧國言。去年八月以來。歸降夷俘。男女惣一千六百九十餘人。或去離本土。歸慕皇化。或身渉戰塲。與賊結怨。惣是新來。良未安堵。亦夷性狼心。猶豫多疑。望請。准天平十年閏七月十四日勅。量給種子。令得佃田。永爲王民。以充邊軍。許之。
丙辰。以從四位上佐伯宿禰毛人爲常陸守。參議從三位文室眞人智努爲出雲守。從五位上大伴宿禰家持爲因幡守。
乙丑。大和國葛上郡人從八位上桑原史年足等男女九十六人。近江國神埼郡人正八位下桑原史人勝等男女一千一百五十五人同言曰。伏奉去天平勝寳九歳五月廿六日勅書稱。內大臣。太政大臣之名不得稱者。今年足人勝等先祖後漢苗裔■言興並帝利等。於難波高津宮御宇天皇之世。轉自高麗。歸化聖境。本是同祖。今分數姓。望請。依勅一改史字。因蒙同姓。於是。桑原史。大友桑原史。大友史。大友部史。桑原史戸。史戸六氏同賜桑原直姓。船史船直姓。
秋七月癸酉。勅。東海。東山道問民苦使正六位下藤原朝臣淨弁等奏稱。兩道百姓盡頭言曰。依去天平勝寳九歳四月四日恩詔。中男正丁並加一歳。老丁耆老倶脫恩私。望請。一準中男正丁。欲霑非常洪澤者。所請當理。仍須憫矜。宜告天下諸國。自今以後。以六十爲老丁。以六十五爲耆老。
甲戌。勅。比來皇太后寢膳不安。稍經旬曰。朕思。延年濟疾。莫若仁慈。宜令天下諸國。始自今日。迄今年十二月卅日。禁斷殺生。又以豬鹿之類。永不得進御。又勅。縁有所思。免官奴婢並紫微中臺奴婢。皆悉從良。」從七位上葛井連惠文。正六位上味淳龍丘。難波連奈良並授外從五位下。
丙子。正六位上阿倍朝臣乙加志授從五位下。正六位上額田部宿禰三富。戸憶志。根連靺鞨。生江臣智麻呂。調連牛養。山田史銀並外從五位下。三富本姓額田部川田連也。是日。以額田部宿禰姓便書位記賜之。
戊戌。勅。爲令朝廷安寧天下太平。國別奉冩金剛般若經卅卷。安置國分僧寺廿卷。尼寺十卷。恆副金光明最勝王經。並令轉讀焉。
