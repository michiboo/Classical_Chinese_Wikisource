續日本紀卷第十七〈起天平十九年正月、盡天平勝寶元年十二月〉」從四位下行民部大輔兼左兵衛督皇太子學士臣菅野朝臣眞道等奉勅撰。」天璽國押開豊櫻彥天皇〈聖武天皇〉
十九年春正月丁丑朔。廢朝。天皇御南苑宴侍臣。勅曰。朕寢膳違和。延經歳月。顧己推物。尚可矜慈。宜大赦天下救濟憂苦。其自天平十九年正月一日昧爽已前流罪已下。罪無輕重。已發覺。未發覺。已結正。未結正。繋囚見徒咸悉赦之。但死罪者降一等。私鑄錢人首。及強竊二盜。常赦所不免者不在赦限。
壬辰。國見眞人眞城。改賜大宅眞人姓。
丙申。御南苑。宴五位已上。諸司主典已上賜酒肴。」授正四位上智努王從三位。正四位下三原王正四位上。從四位下多治比眞人廣足從四位上。正五位上石川朝臣年足。平群朝臣廣成。正五位下大伴宿禰古慈備。正五位上橘宿禰奈良麻呂並從四位下。正五位下石川朝臣麻呂。百濟王孝忠。紀朝臣宇美並正五位上。從五位下大伴宿禰百世。從五位上巨勢朝臣堺麻呂並正五位下。從五位下當麻眞人鏡麻呂。阿倍朝臣嶋麻呂。藤原朝臣乙麻呂並從五位上。外從五位下大養徳宿禰小東人。正六位上縣犬養宿禰小山守。布勢朝臣宅主。大野朝臣橫刀。小野朝臣田守並從五位下。正六位上黃文連伊加麻呂。池上君大歳。葛木連戸主並外從五位下。無位井上內親王二品。無位難波女王。飛鳥田女王並從四位下。無位長柄女王。久勢女王。池上女王並從五位下。無位藤原朝臣殿刀自授正四位上。外從五位上廬郡君從四位下。無位穗積朝臣多理從五位下。
癸夘。制令七道諸國沙彌尼等。於當國寺受戒。不須更入京。
二月丁夘。以去年亢旱年穀不稔。詔爲治産業。賜大臣已下諸司才伎長上已上稅布並塩各有差。
戊辰。大倭。河內。攝津。近江。伊勢。志摩。丹波。出雲。播磨。美作。備前。備中。紀伊。淡路。讃岐一十五國飢饉。因加賑恤。
三月戊寅。命婦從五位下尾張宿禰小倉授從四位下。爲尾張國國造。
乙酉。以從四位下藤原朝臣八束爲治部卿。從五位下阿倍朝臣毛人爲玄蕃頭。從五位下大伴宿禰三中爲刑部大判事。從五位下額田部王爲大藏大輔。從五位下布勢朝臣宅主爲右京亮。從五位下楢原造東人爲駿河守。從四位下秦忌寸嶋麻呂爲長門守。
丙戌。以從四位下石川朝臣年足爲春宮大夫。」從四位下石川朝臣加美卒。
辛夘。改大養徳國。依舊爲大倭國。
夏四月己未。紀伊國疫旱。賑給之。
丁夘。天皇御南苑。大神神主從六位上大神朝臣伊可保。大倭神主正六位上大倭宿禰水守並授從五位下。」以外從五位下葛井連諸會爲相摸守。
五月丙子朔。以從五位下中臣朝臣益人爲神祇大副。從五位下石川朝臣名人爲少納言。外從五位下文忌寸黒麻呂爲主稅頭。從五位下中臣朝臣清麻呂爲尾張守。
戊寅。太政官奏曰。封戸人數縁有多少。所輸雜物其數不等。是以。官位同等所給殊差。於法准量。理實不■。請毎一戸。以正丁五六人中男一人爲率。則用郷別課口二百八十。中男五十。擬爲定數。其田租者毎一戸以■束爲限。不合加減。奏可之。
庚辰。天皇御南苑觀騎射走馬。」是曰。太上天皇詔曰。昔者五月之節常用菖蒲爲縵。比來已停此事。從今而後。非菖蒲縵者勿入宮中。
丁亥。地震。
庚寅。於南苑講説仁王經。令天下諸國亦同講焉。
辛夘。力田外正六位下前部寳公授外從五位下。其妻久米舍人妹女外少初位上。
癸巳。近江。讃岐二國飢。賑恤之。
六月戊申。長門國守從四位下秦忌寸嶋麻呂卒。
辛亥。正五位下背奈福信。外正七位下背奈大山。從八位上背奈廣山等八人。賜背奈王姓。外從五位下茨田弓束。從八位上茨田枚野宿禰姓。外從五位下出雲屋麻呂臣姓。
己未。於羅城門■。
丁夘。從五位上多治比眞人牛養爲備後守。
秋七月辛巳。詔曰。自去六月。京師亢旱。由是。奉幣帛名山祈雨諸社。至誠無驗。苗稼■凋。此蓋朕之政教不徳於民乎。宜免左右京今年田租。
八月丙寅。賜正六位上赤染造廣足。赤染高麻呂等九人。常世連姓。
九月乙亥。河內國人大初位下河俁連人麻呂錢一千貫。越中國人無位礪波臣志留志米三千碩。奉盧舍那佛知識。並授外從五位下。
丙申。以從五位下縣犬養宿禰古麻呂爲少納言。從五位下路眞人野上爲大監物。從五位上佐味朝臣蟲麻呂爲治部大輔。從五位下小野朝臣東人爲少輔。
冬十月癸夘朔。日有蝕之。
乙巳。勅曰。春宮少屬從八位上御方大野所願之姓思欲許賜。然大野之父於淨御原朝庭在皇子之列。而縁微過遂被廢退。朕甚哀憐。所以不賜其姓也。
辛亥。正六位上市往泉麻呂賜岡連姓。
乙夘。外從五位下氣太十千代等八人賜氣太君姓。
丙辰。伊勢國人從六位上伊勢直大津等七人。賜中臣伊勢連姓。
十一月丙子。以外從五位下中臣丸連張弓爲皇后宮亮。從四位上多治比眞人廣足爲兵部卿。從四位下多治比眞人占部爲刑部卿。春宮大夫兼學士從四位下吉備朝臣眞備爲右京大夫。從五位下坂合部宿禰金綱爲信濃守。從五位上茨田王爲越前守。正五位下大井王爲丹波守。從五位上粟田朝臣馬養爲備中守。
己夘。詔曰。朕以去天平十三年二月十四日。至心發願。欲使國家永固。聖法恆修。遍詔天下諸國。國別令造金光明寺。法華寺。其金光明寺各造七重塔一區。並寫金字金光明經一部。安置塔裏。而諸國司等怠緩不行。或處寺不便。或猶未開基。以爲。天地災異一二顯來蓋由茲乎。朕之股肱豈合如此。是以差從四位下石川朝臣年足。從五位下阿倍朝臣小嶋。布勢朝臣宅主等。分道發遣。検定寺地。並察作狀。國司宜與使及國師。簡定勝地勤加營繕。又任郡司勇幹堪濟諸事。専令主當。限來三年以前。造塔金堂僧坊悉皆令了。若能契勅。如理修造之。子孫無絶任郡領司。其僧寺尼寺水田者除前入數已外。更加田地。僧寺九十町。尼寺■町。便仰所司墾開應施。普告國郡知朕意焉。
己亥。賜無位高橋王佐保眞人姓。
十二月乙巳。以從五位下大伴宿禰犬養爲少納言。從五位上當麻眞人鏡麻呂爲民部大輔。
乙夘。勅。頃者。太上天皇。枕席不安。稍經弦朔。醫藥療治。未見効驗。宜大赦天下。自天平十九年十二月十四日眛爽以前大辟罪以下咸赦除之。但八虐。故殺人。私鑄錢。強竊二盜。常赦所不免者不在赦限。」勅。天下諸國。或有百姓情願造塔者。悉聽之。其造地者必立伽藍院內。不得濫作山野路邊。若備儲畢。先申其狀。
廿年春正月壬申朔。廢朝。宴五位已上於內裏。賜祿有差。其餘於朝堂賜饗焉。
甲戌。大倭連深田。魚名並賜宿禰姓。
戊寅。天皇御南殿宴五位以上。授正五位上坂上忌寸犬養從四位下。正六位上角朝臣道守從五位下。正六位上津史秋主外從五位下。宴訖賜祿有差。
二月己未。授從三位巨勢朝臣奈弖麻呂正三位。正四位上三原王。正四位下石上朝臣乙麻呂並從三位。從四位上紀朝臣麻路正四位上。從四位上多治比眞人廣足。從四位下大伴宿禰兄麻呂並正四位下。從四位下佐伯宿禰淨麻呂。佐伯宿禰常人並從四位上。正五位上石川朝臣麻呂。百濟王孝忠。紀朝臣宇美並從四位下。正五位下巨勢朝臣堺麻呂。背奈王福信並正五位上。從五位上多治比眞人屋主。藤原朝臣巨勢麻呂並正五位下。從五位下石川朝臣名人。鴨朝臣角足。民忌寸眞楫並從五位上。外從五位下若犬養宿禰東人。國君麻呂。正六位上百濟王元忠。藤原朝臣魚名。多治比眞人石足。佐伯宿禰乙首名。久米朝臣湯守。柿本朝臣市守。粟田朝臣奈勢麻呂。石川朝臣豊人。平群朝臣人足。田中朝臣少麻呂。大伴宿禰御依。阿倍朝臣鷹養。津嶋朝臣家蟲。佐味朝臣廣麻呂。建部公豊足。日下部宿禰大麻呂並從五位下。外從五位下陽侯史眞身外從五位上。正六位上高市連大國外從五位下。
辛酉。從五位上佐伯宿禰稻麻呂贈從四位上。
壬戌。進知識物人等。外大初位下物部連族子嶋。外從六位下田可臣眞束。外少初位上大友國麻呂。從七位上漆部伊波並授外從五位下。
乙丑。授從五位上佐味朝臣蟲麻呂正五位下。從五位下葛井連廣成從五位上。外從五位上陽侯史眞身從五位下。
三月戊寅。宣勅。朕以薄徳君臨四海。夙興夜寢。憂勞兆民。然猶風化未洽。犯禁者多。是訓導之不明。非黎首之愆咎。萬方有罪。在予一人。咸洗瑕穢。更令自新。宜大赦天下。自天平廿年三月八日昧爽已前。大辟已下咸悉赦除。
己夘。正六位上葛城忌寸豊人授外從五位下。
壬午。以從五位下巨勢朝臣君成爲下野守。
壬辰。從三位藤原朝臣豊成授從二位。拜大納言。從三位藤原朝臣仲麻呂正三位。正四位下大野。廣瀬。粟田女王並正四位上。從四位上河內女王正四位下。
夏四月庚申。太上天皇崩於寢殿。春秋六十有九。
辛酉。以從三位智努王。石上朝臣乙麻呂。從四位上黃文王。從四位下大市王。正四位上紀朝臣麻呂。從四位下藤原朝臣八束。爲御裝束司。六位已下八人。從三位三原王。從四位上石川王。道祖王。從四位下紀朝臣飯麻呂。吉備朝臣眞備爲山作司。六位已下八人。從五位上阿倍朝臣嶋麻呂。外從五位下丹比間人宿禰若麻呂。爲養役夫司。六位已下十人。勅令左右京。四畿內及七道諸國擧哀三日。
壬戌。於大安寺誦經。
甲子。於山科寺誦經。
丙寅。當初七。於飛鳥寺誦經。自是之後。毎至七日。於京下寺誦經焉。
丁夘。勅天下悉素服。▼是日火葬太上天皇於佐保山陵。
五月丁丑。勅令天下諸國奉爲太上天皇。毎至七日。國司自親潔齋。皆請諸寺僧尼。聚集於一寺。敬禮讀經。
己丑。右大史正六位上秦老等一千二百餘煙。賜伊美吉姓。
六月壬寅。正三位藤原夫人薨。贈太政大臣武智麻呂之女也。
癸夘。令百官及諸國釋服。
秋七月戊寅。正六位下中臣部干稻麻呂賜中臣葛野連姓。正八位下山代直大山等三人並賜忌寸姓。
丙戌。從五位下大倭御手代連麻呂女賜宿禰姓。奉爲太上天皇奉寫法華經一千部。
戊戌。河內出雲二國飢。賑恤之。
八月辛丑。近江播磨飢。賑給之。」賜外從五位下高市大國連姓。
癸夘。改定釋奠服器及儀式。
乙夘。八幡大神祝部從八位上大神宅女。從八位上大神杜女並授外從五位下。
己未。車駕幸散位從五位上葛井連廣成之宅。延群臣宴飮。日暮留宿。▲明日。授廣成及其室從五位下縣犬養宿禰八重並正五位上。▼是日還宮。
冬十月乙丑。詔免京畿內七道諸國田租。
丁亥。正七位下廣幡牛養賜秦姓。
十一月己丑。下道朝臣乙吉備。眞事。廣三人。並賜吉備朝臣姓。
十二月甲寅。遣使鎭祭佐保山陵。度僧尼各一千。
天平勝寳元年春正月丙寅朔。廢朝。始從元日。七七之內。令天下諸寺悔過。轉讀金光明經。又禁斷天下殺生。
己巳。比年頻遭亢陽。五穀不登。官人妻子多有飢乏。於是。文武官及諸家司給米。人別月六斗。
乙亥。上総國飢。賑給之。
二月丁酉。大僧正行基和尚遷化。和尚藥師寺僧。俗姓高志氏。和泉國人也。和尚眞粹天挺。徳範夙彰。初出家。讀瑜伽唯識論即了其意。既而周遊都鄙教化衆生。道俗慕化追從者。動以千數。所行之處聞和尚來。巷無居人。爭來禮拜。隨器誘導。咸趣於善。又親率弟子等。於諸要害處造橋築陂。聞見所及咸來加功。不日而成。百姓至今蒙其利焉。豊櫻彥天皇甚敬重焉。詔授大僧正之位。並施四百人出家。和尚靈異神驗觸類而多。時人號曰行基菩薩。留止之處皆建道塲。其畿內凡■九處。諸道亦往々而在。弟子相繼皆守遺法。至今住持焉。薨時年八十。
庚子。下総國旱蝗飢饉。賑給之。
丙午。石見國疫。賑給之。
丙辰。以朝庭路頭屢投匿名書。下詔。教誡百官及大學生徒以禁將來。
天平廿一年二月丁巳。陸奧國始貢黃金。於是。奉幣以告畿內七道諸社。
壬戌。勅曰。頃年之間。補任郡領。國司先検譜第優劣。身才能不。舅甥之列。長幼之序。擬申於省。式部更問口狀。比校勝否。然後選任。或譜第雖輕。以勞薦之。或家門雖重。以拙卻之。是以其緒非一。其族多門。苗裔尚繁。濫訴無次。各迷所欲。不■禮義。孝悌之道既衰。風俗之化漸薄。朕竊思量。理不可然。自今巳後。宜改前例簡定立郡以來譜第。重大之家。嫡々相繼。莫用傍親。終塞爭訟之源。永息窺■之望。若嫡子有罪疾及不堪時務者。立替如令。」以從五位下大倭宿禰小東人爲攝津亮。從四位下紀朝臣飯麻呂爲大倭守。
三月乙丑朔。日有蝕之。
丁夘。左大舍人頭從四位下高丘王卒。
夏四月甲午朔。天皇幸東大寺。御盧舍那佛像前殿。北面對像。皇后太子並侍焉。群臣百寮及士庶分頭。行列後。」勅遣左大臣橘宿禰諸兄。白佛。三寳〈乃〉奴〈止〉仕奉〈流〉天皇〈羅我〉命盧舍那佛像〈能〉大前〈仁〉奏賜〈部止〉奏〈久〉。此大倭國者天地開闢以來〈尓〉黃金〈波〉人國〈用理〉獻言〈波〉有〈登毛〉。斯地者無物〈止〉念〈部流仁〉。聞看食國中〈能〉東方陸奧國守從五位上百濟王敬福〈伊〉部內少田郡〈仁〉黃金出在奏〈弖〉獻。此〈遠〉聞食驚〈岐〉悅〈備〉貴〈備〉念〈久波〉。盧舍那佛〈乃〉慈賜〈比〉福〈波陪〉賜物〈尓〉有〈止〉念〈閇〉受賜〈里〉恐〈理〉戴持百官〈乃〉人等率〈天〉禮拜仕奉事〈遠〉掛畏三寳〈乃〉大前〈尓〉恐〈無〉恐〈無毛〉奏賜〈波久止〉奏。」從三位中務卿石上朝臣乙麻呂宣。現神御宇倭根子天皇詔旨宣大命親王諸王諸臣百官人等天下公民衆聞食宣。高天原〈尓〉天降坐〈之〉天皇御世〈乎〉始〈天〉中今〈尓〉至〈麻弖尓〉天皇御世御世天日嗣高御座〈尓〉坐〈弖〉治賜〈比〉惠賜來〈流〉食國天下〈乃〉業〈止奈母〉神奈我良〈母〉所念行〈久止〉宣大命衆聞食宣。加久治賜〈比〉惠賜來〈流〉天日嗣〈乃〉業〈止〉今皇朕御世〈尓〉當〈弖〉坐者天地〈乃〉心〈遠〉勞〈彌〉重〈彌〉辱〈美〉恐〈美〉坐〈尓〉。聞食食國〈乃〉東方陸奧國〈乃〉小田郡〈尓〉金出在〈止〉奏〈弖〉進〈禮利〉。此〈遠〉所念〈波〉種種法中〈尓波〉佛大御言〈之〉國家護〈我〉多仁〈波〉勝在〈止〉聞召。食國天下〈乃〉諸國〈尓〉最勝王經〈乎〉坐。盧舍那佛化奉〈止〉爲〈弖〉天坐神地坐神〈乎〉祈禱奉。掛畏遠我皇天皇御世治〈弖〉拜仕奉〈利〉衆人〈乎〉伊謝〈奈比〉率〈弖〉仕奉心〈波〉禍息〈弖〉善成危變〈弖〉全平〈牟等〉念〈弖〉仕奉間〈尓。〉衆人〈波〉不成〈■登〉疑朕〈波〉金少〈牟止〉念憂〈都都〉在〈尓〉三寳〈乃〉勝神〈枳〉大御言驗〈乎〉蒙〈利〉天坐神地坐神〈乃〉相宇豆〈奈比〉奉佐枳〈波倍〉奉〈利〉又天皇御靈〈多知乃〉惠賜〈比〉撫賜〈夫〉事依〈弖〉顯〈自〉示給〈夫〉物在〈自等〉念召〈波〉。受賜〈利〉歡受賜〈利〉貴進〈母〉不知退〈母〉不知夜日畏恐〈麻利〉所念〈波〉天下〈乎〉撫惠〈備〉賜事理〈尓〉坐君〈乃〉御代〈尓〉當〈弖〉可在物〈乎〉拙〈久〉多豆何〈奈伎〉朕時〈尓〉顯〈自〉示賜〈禮波〉辱〈美〉愧〈美奈母〉念〈須〉。是以朕一人〈夜波〉貴大瑞〈乎〉受賜〈牟〉。天下共頂受賜〈利〉歡〈流自〉理可在〈等〉神奈我良〈母〉念坐〈弖奈母〉衆〈乎〉惠賜〈比〉治賜〈比〉御代年號〈尓〉字加賜〈久止〉宣天皇大命衆聞食宣。辭別〈弖〉宣〈久〉。大神宮〈乎〉始〈弖〉諸神〈多知尓〉御戸代奉〈利〉諸祝部治賜〈夫〉。又寺々〈尓〉墾田地許奉〈利〉僧綱〈乎〉始〈弖〉衆僧尼敬問〈比〉治賜〈比〉新造寺〈乃〉官寺〈止〉可成〈波〉官寺〈止〉成賜〈夫〉。大御陵守仕奉人等一二治賜〈夫〉。又御世御世〈尓〉當〈天〉天下奏賜〈比〉國家護仕奉〈流〉事〈乃〉勝在臣〈多知乃〉侍所〈尓波〉置表〈弖〉與天地共人〈尓〉不令侮不令穢治賜〈部止〉宣大命衆聞食宣。又天日嗣高御座〈乃〉業〈止〉坐事〈波〉進〈弖波〉掛畏天皇大御名〈乎〉受賜〈利〉退〈弖波〉婆婆大御祖〈乃〉御名〈乎〉蒙〈弖之〉食國天下〈乎婆〉撫賜惠賜〈夫止奈母〉神奈我良〈母〉念坐〈須〉。是以王〈多知〉大臣〈乃〉子等治賜〈伊自〉天皇朝〈尓〉仕奉〈利〉婆婆〈尓〉仕奉〈尓波〉可在。加以掛畏近江大津宮大八嶋國所知〈之〉天皇大命〈止之弖〉奈良宮大八洲國所知〈自〉我皇天皇〈止〉御世重〈弖〉朕宣〈自久〉大臣〈乃〉御世重〈天〉明淨心以〈弖〉仕奉事〈尓〉依〈弖奈母〉天日嗣〈波〉平安〈久〉聞召來〈流〉此辭忘給〈奈〉棄給〈奈止〉宣〈比之〉大命〈乎〉受賜〈利〉恐〈麻利〉汝〈多知乎〉惠賜〈比〉治賜〈久止〉宣大命衆聞食宣。又三國眞人石川朝臣鴨朝臣伊勢大鹿首部〈波〉可治賜人〈止自弖奈母〉簡賜〈比〉治賜〈夫〉。又縣犬養橘夫人〈乃〉天皇御世重〈弖〉明淨心以〈弖〉仕奉〈利〉皇朕御世當〈弖毛〉無怠緩事〈久〉助仕〈天〉奉〈利〉加以祖父大臣〈乃〉殿門荒穢〈須〉事無〈久〉守〈ツツ〉在〈自之〉事伊蘇〈之美〉宇牟賀〈斯美〉忘不給〈止自弖奈母〉孫等一二治賜〈夫〉。又爲大臣〈弖〉仕奉〈部留〉臣〈多知乃〉子等男〈波〉隨仕奉狀〈弖〉種種治賜〈比ツ禮等母〉女不冶賜。是以所念〈波〉男〈能未〉父名負〈弖〉女〈波〉伊婆〈禮奴〉物〈尓〉阿禮〈夜〉。立雙仕奉〈自〉理在〈止奈母〉念〈須〉。父〈我〉加久斯麻〈尓〉在〈止〉念〈弖〉於母夫〈氣〉教〈祁牟〉事不過失家門不荒〈自弖〉天皇朝〈尓〉仕奉〈止自弖奈母〉汝〈多知乎〉治賜〈夫〉。又大伴佐伯宿禰〈波〉常〈母〉雲如〈久〉天皇朝守仕奉事顧〈奈伎〉人等〈尓〉阿禮〈波〉汝〈多知乃〉祖〈止母乃〉雲來〈久〉海行〈波〉美〈豆久〉屍山行〈波〉草〈牟須〉屍王〈乃〉幣〈尓去曾〉死〈米〉能杼〈尓波〉不死〈止〉雲來〈流〉人等〈止奈母〉聞召〈須〉。是以遠天皇御世始〈弖〉今朕御世〈尓〉當〈弖母〉內兵〈止〉心中〈古止波奈母〉遣〈須。〉故是以子〈波〉祖〈乃〉心成〈伊自〉子〈尓波〉可在。此心不失〈自弖〉明淨心以〈弖〉仕奉〈止自弖奈母〉男女並〈弖〉一二治賜〈夫〉。又五位已上子等治賜〈夫〉。六位已下〈尓〉冠一階上給〈比〉東大寺造人等二階加賜〈比〉。正六位上〈尓波〉子一人治賜〈夫〉。又五位已上。及皇親年十三已上無位大舍人等至於諸司仕丁〈麻弖尓〉大御手物賜〈夫〉。又高年人等治賜〈比〉睏乏人惠賜〈比〉孝義有人其事免賜〈比〉力田治賜〈夫〉。罪人赦賜〈夫〉。又壬生治賜〈比〉知物人等治賜〈夫〉。又見出金人及陸奧國國司郡司百姓至〈麻弖尓〉治賜〈比〉天下〈乃〉百姓衆〈乎〉撫賜〈比〉惠賜〈久止〉宣天皇大命衆聞食宣。」授正三位巨勢朝臣奈弖麻呂從二位。從三位大伴宿禰牛養正三位。從五位上百濟王敬福從三位。從四位上佐伯宿禰淨麻呂。佐伯宿禰常人並正四位下。從四位下阿倍朝臣沙彌麻呂。橘宿禰奈良麻呂。多治比眞人占部並從四位上。從五位下藤原朝臣永手從四位下。從五位上大伴宿禰稻君正五位下。從五位下大伴宿禰家持。佐伯宿禰毛人並從五位上。正六位上藤原朝臣千尋。藤原朝臣繩麻呂。佐伯宿禰靺鞨。正六位下藤原朝臣眞從並從五位下。」進知識物人外從八位下他田舍人部常世。外從八位上小田臣根成二人並外從五位下。」正三位橘夫人從二位。從四位上藤原朝臣吉日從三位。從五位上藤原朝臣袁比良女。藤原朝臣駿河古並正五位下。無位多治比眞人乎婆賣。多治比眞人若日賣。石上朝臣國守。藤原朝臣百能。藤原朝臣弟兄子。藤原朝臣家子。大伴宿禰三原。佐伯宿禰美努麻女。久米朝臣比良女並從五位下。」以從二位巨勢朝臣奈弖麻呂爲大納言。正三位大伴宿禰牛養爲中納言。
乙未。大赦天下。自天平廿一年四月一日昧爽以前大辟罪已下。咸悉赦除。
戊戌。詔授從五位下中臣朝臣益人從五位上。正六位上忌部宿禰鳥麻呂從五位下。伊勢大神宮禰宜從七位下神主首名外從五位下。因遣民部卿正四位上紀朝臣麻路。神祇大副從五位上中臣朝臣益人。少副從五位下忌部宿禰鳥麻呂等。奉幣帛於伊勢大神宮。
丁未。天皇幸東大寺。御大盧舍那佛前殿。大臣以下百官及士庶。皆以次行列。詔授左大臣從一位橘宿禰諸兄正一位。以大納言從二位藤原朝臣豊成拜右大臣。授從五位下市原王從五位上。無位三使王。岸野王。三形王。倭王。額田部王。多治比王。厚見王。葛木王。大坂王。出雲王。三河王。長嶋王。高嶋王並從五位下。從五位下國君麻呂從五位上。無位別君廣麻呂從五位下。外從五位下高市連大國外從五位上。正六位上蓋高麻呂。吉田連兄人並外從五位下。」又授二品多紀內親王一品。從三位竹野女王正三位。無位橘宿禰通何能正四位上。」改天平廿一年爲天平感寳元年。
戊申。大臣以下諸司仕丁以上。賜祿各有差。京畿內僧尼等施物。亦各有差。
辛亥。正六位上丹羽臣眞咋授外從五位下。
乙夘。陸奧守從三位百濟王敬福貢黃金九百兩。
五月戊辰。無位御浦王授從四位下。正六位上中臣伊勢連大津外從五位下。又從七位上陽侯史令珍。正八位下陽侯史令珪。從八位上陽侯史令■。從八位下陽侯史人麻呂並授外從五位下。四人並是眞身之男。各貢錢千貫也。
戊寅。上野國碓氷郡人外從七位上石上部君諸弟。尾張國山田郡人外從七位下生江臣安久多。伊豫國宇和郡人外大初位下凡直鎌足等。各獻當國國分寺知識物。並授外從五位下。
庚寅。鰥寡孤獨及疾疹之徒不能自存者給穀五斗。孝子順孫。義夫節婦。表其門閭。終身勿事。力田人者。無位敘位一階。陸奧國者免三年調庸。小田郡者永免。其年限者待後勅。自餘諸國者。國別一年免二郡調庸。毎年相替周盡諸郡。又咸免天下今年田租。
閏五月甲午朔。從四位上橘宿禰奈良麻呂。從五位上阿倍朝臣嶋麻呂並爲侍從。正五位下多治比眞人屋主爲左大舍人頭。從五位下紀朝臣男楫爲兵部少輔。從五位下柿本朝臣市守爲丹後守。從五位下小野朝臣田守爲大宰少貳。
壬寅。於宮中度一千人。
癸夘。詔。朕以寡薄恭承寳祚。恆恐累二儀之覆載。虧兆庶之具瞻。徒積憂勞。政事如闕。神之貽咎。實由朕躬。比者。時屬炎蒸。寢膳乖豫。百寮煌灼。左右勤劬。今欲克順天心消除災氣。乃求改往之術。深謝在予之愆。則宜流渙汗之恩。施蕩滌之政。可大赦天下。自天平感寳元年閏五月十日昧爽已前大辟已下咸赦除之。但殺其父母。及毀佛尊像者。不在此例。
甲辰。陸奧國介從五位下佐伯宿禰全成。鎭守判官從五位下大野朝臣橫刀並授從五位上。大掾正六位上余足人。獲金人上総國人丈部大麻呂並從五位下。左京人無位朱牟須賣外從五位下。私度沙彌小田郡人丸子連宮麻呂授法名應寳入師位。冶金人左京人戸淨山大初位上。出金山神主小田郡日下部深淵外少初位下。▼是日。伊勢齋王爲遭二親喪。自齋宮退出。
癸丑。詔捨大安。藥師。元興。興福。東大五寺。各■五百疋。綿一千屯。布一千端。稻一十萬束。墾田地一百町。法隆寺■四百疋。綿一千屯。布八百端。稻一十萬束。墾田地一百町。弘福。四天王二寺。各■三百疋。綿一千屯。布六百端。稻一十萬束。墾田地一百町。崇福。香山藥師。建興。法花四寺。各■二百疋。布四百端。綿一千屯。稻一十萬束。墾田地一百町。因發御願曰。以花嚴經爲本。一切大乘小乘。經律論抄疏章等。必爲轉讀講説。悉令盡竟。遠限日月。窮未來際。今故以茲資物。敬捨諸寺。所冀太上天皇沙彌勝滿。諸佛擁護。法藥薫質。萬病消除。壽命延長。一切所願。皆使滿足。令法久住。抜濟群生。天下太平。兆民快樂。法界有情共成佛道。」飛騨國大野郡大領外正七位下飛騨國造高市麻呂。上野國勢多郡小領外從七位下上毛野朝臣足人。各獻當國國分寺知識物。並授外從五位下。
丙辰。天皇遷御藥師寺宮。爲御在所。
壬戌。中納言正三位大伴宿禰牛養薨。大徳咋子連孫。贈大錦中小吹負之男。
秋七月甲午。皇太子受禪即位於大極殿。詔曰。現神〈止〉御宇倭根子天皇可御命〈良麻止〉宣御命〈乎〉衆聞食宣。高天原神積坐皇親神魯棄神魯美命以吾孫〈乃〉命〈乃〉將知食國天下〈止〉言依奉〈乃〉隨遠皇祖御世始而天皇御世御世聞看來食國天〈ツ〉日嗣高御座〈乃〉業〈止奈母〉隨神所念行〈佐久止〉勅天皇〈我〉御命〈乎〉衆聞食勅。平城〈乃〉宮〈尓〉御宇〈之〉天皇〈乃〉詔〈之久〉。掛畏近江大津〈乃〉宮〈尓〉御宇〈之〉天皇〈乃〉不改〈自伎〉常典〈等〉初賜〈比〉定賜〈部流〉法隨斯天日嗣高御座〈乃〉業者御命〈尓〉坐〈世〉伊夜嗣〈尓〉奈〈賀〉御命聞看〈止〉勅〈夫〉御命〈乎〉畏自物受賜〈理〉坐〈天〉食國天下〈乎〉惠賜〈比〉治賜〈布〉間〈尓〉萬機密〈久〉多〈久志天〉御身不敢賜有〈禮〉隨法天日嗣高御座〈乃〉業者朕子王〈尓〉授賜〈止〉勅天皇御命〈乎〉親王等王等臣等百官人等天下〈乃〉公民衆聞食宣。又天皇御命〈良末止〉勅命〈乎〉衆聞食宣。掛畏我皇天皇斯天日嗣高御座〈乃〉業〈乎〉受賜〈弖〉仕奉〈止〉負賜〈閇〉頂〈尓〉受賜〈理〉恐〈末里〉進〈毛〉不知退〈毛〉不知〈尓〉恐〈美〉坐〈久止〉宣天皇御命〈乎〉衆聞食勅。故是以御命坐勅〈久〉。朕者拙劣雖在親王等〈乎〉始而王等臣等諸天皇朝庭立賜〈部留〉食國〈乃〉政〈乎〉戴持而明淨心以誤落言無助仕奉〈尓〉依〈弖之〉。天下者平〈久〉安〈久〉治賜〈比〉惠賜〈布閇支〉物〈尓〉有〈止奈毛〉神隨所念坐〈久止〉勅天皇御命〈乎〉衆聞食宣。」既而授正四位上紀朝臣麻路從三位。從五位下久世王。伊香王並從五位上。正四位下多治比眞人廣足正四位上。從四位下石川朝臣年足。紀朝臣飯麻呂。吉備朝臣眞備並從四位上。正五位上巨勢朝臣堺麻呂。背奈王福信並從四位下。正五位下多治比眞人國人正五位上。從五位上佐伯宿禰毛人。鴨朝臣角足並正五位下。從五位下大伴宿禰犬養。藤原朝臣千尋並從五位上。正六位上御方大野。鴨朝臣蟲麻呂並從五位下。」以正三位藤原朝臣仲麻呂爲大納言。從三位石上朝臣乙麻呂。紀朝臣麻呂。正四位上多治比眞人廣足並爲中納言。正四位下大伴宿禰兄麻呂。從四位上橘宿禰奈良麻呂。從四位下藤原朝臣清河。並爲參議。▼是日。改感寳元年。爲勝寳元年。
乙未。從六位上阿倍朝臣石井。正六位上山田史女嶋。正六位下竹首乙女並授從五位下。並天皇之乳母也。
乙巳。定諸寺墾田地限。大安。藥師。興福。大倭國法華寺。諸國分金光明寺。寺別一千町。大倭國國分金光明寺四千町。元興寺二千町。弘福。法隆。四天王。崇福。新藥師。建興。下野藥師寺。筑紫觀世音寺。寺別五百町。諸國法華寺。寺別四百町。自餘定額寺。寺別一百町。
八月癸亥。正六位上阿倍朝臣綱麻呂授從五位下。外正五位下小槻山君廣蟲正五位下。外從五位下出雲臣屋麻呂外從五位上。從六位上田邊史廣濱外從五位下。
辛未。以從五位下大原眞人麻呂。石川朝臣豊人。並爲少納言。從五位下大伴宿禰古麻呂爲左少弁。大納言正三位藤原朝臣仲麻呂爲兼紫微令。參議正四位下大伴宿禰兄麻呂。式部卿從四位上石川朝臣年足並爲兼大弼。從四位下百濟王孝忠。式部大輔從四位下巨勢朝臣堺麻呂。中衛少將從四位下背奈王福信並爲兼少弼。正五位上阿倍朝臣蟲麻呂。伊豫守正五位下佐伯宿禰毛人。左兵衛率正五位下鴨朝臣角足。從五位下多治比眞人土作爲兼大忠。外從五位上出雲臣屋麻呂。衛門員外佐外從五位下中臣丸連張弓。吉田連兄人。葛木連戸主並爲少忠。從五位下藤原朝臣繩麻呂爲侍從。從五位下御方大野爲圖書頭。從五位下別公廣麻呂爲陰陽頭。從三位三原王爲中務卿。從四位上安宿王爲大輔。正五位上葛井連廣成。從五位下藤原朝臣眞從並爲少輔。中納言從三位紀朝臣麻呂爲兼式部卿。從五位下多治比眞人犢養爲少輔。神祇大副從五位上中臣朝臣益人爲兼民部大輔。從五位下阿倍朝臣鷹養爲主計頭。從五位下紀朝臣廣名爲主稅頭。正五位下大伴宿禰稻君爲兵部大輔。從五位上大伴宿禰犬養爲山背守。從五位上石川朝臣名人爲上総守。外從五位下茨田宿禰枚麻呂爲美作守。
乙亥。從四位下尾張宿禰小倉卒。
壬午。大隅。薩摩兩國隼人等貢御調。並奏土風歌舞。
癸未。詔授外正五位上曾乃君多利志佐從五位下。外從五位下前君乎佐外從五位上。外正六位上曾縣主岐直志自羽志。加禰保佐並外從五位下。
九月戊戌。制紫微中臺官位。令一人正三位官。大弼二人正四位下官。少弼三人從四位下官。大忠四人正五位下官。少忠四人從五位下官。大疏四人從六位上官。少疏四人正七位上官。
甲辰。正五位下藤原朝臣袁比良女授從四位下。
冬十月庚午。行幸河內國智識寺。以外從五位下茨田宿禰弓束女之宅。爲行宮。
乙亥。幸石川之上。志紀。大縣。安宿三郡百姓。百年以下。小兒已上。賜綿有差。又免三郡百姓所負正稅本利。自餘諸郡免利收本。陪從諸司。賜綿亦各有差。
丙子。河內國寺六十六區見住僧尼及沙彌。沙彌尼。賜■綿各有差。外從五位下茨田宿禰弓束女授正五位上。▼是日車駕還大郡宮。
丙戌。無位石津王授從五位下。正七位上倉首於須美外從五位下。
十一月辛夘朔。八幡大神禰宜外從五位下大神杜女。主神司從八位下大神田麻呂二人賜大神朝臣之姓。
乙夘。於南藥園新宮大甞。以因幡爲由機國。美濃爲須岐國。
丙辰。宴五位已上。授從三位三原王正三位。從五位上藤原朝臣乙麻呂正五位上。正六位上高橋朝臣男河。高橋朝臣三綱並從五位下。從五位上中臣朝臣益人正五位下。無位秋篠王。正七位下當麻眞人子老並從五位下。
丁巳。宴五位已上。賜祿有差。
戊午。賜饗諸司主典已上。賚祿有差。番上人等亦在祿例。
己未。由機須岐國司。從五位上小田王授正五位下。正四位下大伴宿禰兄麻呂正四位上。從四位下大伴宿禰古慈悲。背奈王福信並從四位上。正六位上津嶋朝臣雄子從五位下。軍毅已上敘位一級。又國司及軍毅百姓賜饗並祿。
庚申。正五位下小田王授正五位上。▼是日遷御大郡宮。
己酉。八幡大神託宣向京。
甲寅。遣參議從四位上石川朝臣年足。侍從從五位下藤原朝臣魚名等。以爲迎神使。路次諸國差發兵士一百人以上。前後駈除。又所歴之國。禁斷殺生。其從人供給不用酒宍。道路清掃。不令汚穢。
十二月丁亥。外從五位上高市連大國。正六位上內藏伊美吉黒人。佐伯宿禰今毛人並授從五位下。正六位上柿本小玉。從六位上高市連眞麻呂並授外從五位下。
戊寅。遣五位十人。散位廿人。六衛府舍人各廿人。迎八幡神於平群郡。▼是日入京。即於宮南梨原宮。造新殿以爲神宮。請僧■口悔過七日。
丁亥。八幡大神禰宜尼大神朝臣杜女〈其輿紫色。一同乘輿。〉拜東大寺。天皇。太上天皇。皇太后。同亦行幸。▼是日。百官及諸氏人等咸會於寺。請僧五千禮佛讀經。作大唐渤海呉樂。五節田舞。久米舞。因奉大神一品。比■神二品。左大臣橘宿禰諸兄奉詔白神曰天皇〈我〉御命〈尓〉坐申賜〈止〉申〈久〉。去辰年河內國大縣郡〈乃〉智識寺〈尓〉坐盧舍那佛〈遠〉禮奉〈天〉則朕〈毛〉欲奉造〈止〉思〈登毛〉得不爲〈之〉間〈尓〉豊前國宇佐郡〈尓〉坐廣幡〈乃〉八幡大神〈尓〉申賜〈閇〉勅〈久〉。神我天神地祇〈乎〉率伊左奈比〈天〉必成奉〈無〉事立不有。銅湯〈乎〉水〈止〉成我身〉遠〉草木土〈尓〉交〈天〉障事無〈久〉奈佐〈牟止〉勅賜〈奈我良〉成〈奴禮波〉歡〈美〉貴〈美奈毛〉念食〈須〉。然猶止事不得爲〈天〉恐〈家禮登毛〉御冠獻事〈乎〉恐〈美〉恐〈美毛〉申賜〈久止〉申。尼杜女授從四位下。主神大神朝臣田麻呂外從五位下。施東大寺封四千戸。奴百人。婢百人。又預造東大寺人。隨勞敘位有差。
