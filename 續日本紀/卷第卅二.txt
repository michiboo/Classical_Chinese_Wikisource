續日本紀卷第卅二〈起寶龜三年正月、盡四年十二月。〉」右大臣從二位兼行皇太子傅中衛大將臣藤原朝臣繼繩等奉勅撰」天宗高紹天皇〈光仁天皇〉
三年春正月壬午朔。天皇御大極殿。受朝。文武百官。渤海蕃客。陸奧出羽蝦夷。各依儀拜賀。宴次侍從已上於內裏。賜物有差。
甲申。天皇臨軒。渤海國使青綬大夫壹萬福等貢方物。」復無位粟田朝臣深見本位從四位下。」授從五位上河內王正五位下。從五位下大田王從五位上。無位三方王。宗形王並從五位下。從五位上甘南備眞人伊香。佐伯宿禰助。佐伯宿禰眞守。巨勢朝臣公成。大藏忌寸麻呂。佐伯宿禰三方並正五位下。從五位下大伴宿禰不破麻呂。石川朝臣名繼。路眞人鷹養。安曇宿禰石成。大伴宿禰形見並從五位上。無位山邊眞人笠。正六位上石川朝臣名主。安倍朝臣諸上。多治比眞人歳主。粟田朝臣鷹主。藤原朝臣長繼。石上朝臣繼足。布勢朝臣清直。佐伯宿禰藤麻呂並從五位下。正六位上伊福部宿禰毛人外從五位下。
己丑。授正六位上安倍朝臣家麻呂從五位下。外從五位下草鹿酒人宿禰水女從五位下。
庚寅。授無位藤原朝臣巨曾子正四位上。
辛夘。授從五位上長柄女王正五位下。無位高嶋女王從五位下。正五位上爲奈眞人玉足從四位下。正五位下橘朝臣麻都我。從五位上久米連若女並正五位上。從五位上多治比眞人古奈禰正五位下。從五位下橘宿禰御笠從五位上。正六位上佐味朝臣眞宮。無位縣犬養宿禰姉女。正六位下縣犬養宿禰竃屋並從五位下。正六位上若湯坐宿禰子蟲外從五位下。
丁酉。先是。責問渤海王表無禮於壹萬福。是日。告壹萬福等曰。萬福等。實是渤海王使者。所上之表。豈違例無禮乎。由茲不收其表。萬福等言。夫爲臣之道。不違君命。是以不誤封函。輙用奉進。今爲違例。返卻表函。萬福等實深憂慄。仍再拜據地而泣更申。君者彼此一也。臣等歸國必應有罪。今已參渡在於聖朝。罪之輕重無敢所避。」陸奧出羽蝦夷歸郷。賜爵及物有差。
庚子。卻付渤海國信物於壹萬福。
乙巳。信濃國水內郡人女孺外從五位下金刺舍人若嶋等八人賜姓連。
丙午。授外從五位下昆解沙彌麻呂從五位下。渤海使壹萬福等改修表文代王申謝。
丁未。從五位下長谷眞人於保賜姓文室眞人。
二月癸丑。大納言從二位文室眞人大市上表乞骸骨曰。臣大市言。臣以愚質。幸逢聖朝。■紫懷金。叨掌喉舌。貪榮負貴。戰過薄深。臣之如斯。不知所措。伏惟陛下。徳洽仁厚。邦舊命新。維城之遇千年。終譽之儀一會。今臣蒲柳向衰。桑楡方晏。病亦稍篤。垂盡無期。伏願。辭官俊乂。賜老丘園。止足以送餘年。返初而待終日。則上有成物之主。下無尸祿之臣矣。矜老存疾有國嘉猷。天鑒曲垂。暫慰朽邁。不任前路之至促謹詣朝堂。奉表陳乞以聞。詔報。省所上表。感念兼懷。宜隨力所堪。如常仕奉。▼是日。饗五位已上及渤海蕃客於朝堂。賜三種之樂。萬福等入欲就座言上曰。所上表文縁乖常例。返卻表函並信物訖。而聖朝厚恩垂矜。萬福等預於客例。加賜爵祿。不勝慶躍。謹奉拜闕庭。」授大使壹萬福從三位。副使正四位下。大判官正五位上。少判官正五位下。録事並譯語並從五位下。着緑品官已下各有差。賜國王美濃■卅疋。絹卅疋。絲二百■。調綿三百屯。大使壹萬福已下亦各有差。
戊辰。幸右大臣第。授正二位。其室正五位下多治比眞人古奈禰正五位上。
癸酉。先是從五位上掃守王男小月王賜姓勝間田。流信濃國。至是復屬籍。
乙亥。奉黒毛馬於丹生川上神。旱也。
丁夘。罷內豎省及外衛府。其舍人者分配近衛。中衛。左右兵衛。以從五位上菅生王爲中務大輔。少納言信濃守如故。左中弁從四位下大伴宿禰家持爲兼式部員外大輔。從三位藤原朝臣繼繩爲大藏卿。
己夘。賜渤海王書雲。天皇敬問高麗國王。朕繼體承基臨馭區宇。思覃徳澤。寧濟蒼生。然則率土之濱。化有輯於同軌。普天之下。恩無隔於殊隣。昔高麗全盛時。其王高武。祖宗奕世。介居瀛表。親如兄弟。義若君臣。帆海梯山。朝貢相續。逮乎季歳。高氏淪亡。自尓以來。音問寂絶。爰■神龜四年。王之先考左金吾衛大將軍渤海郡王遣使來朝。始修職貢。先朝嘉其丹款。寵待優隆。王襲遺風。纂修前業。獻誠述職。不墜家聲。今省來書。頓改父道。日下不注官品姓名。書尾虛陳天孫僣號。遠度王意豈有是乎。近慮事勢疑似錯誤。故仰有司。停其賓禮。但使人萬福等。深悔前咎。代王申謝。朕矜遠來。聽其悛改。王悉此意。永念良圖。又高氏之世。兵亂無休。爲假朝威。彼稱兄弟。方今大氏曾無事。故妄稱舅甥。於禮失矣。後歳之使。不可更然。若能改往自新。寔乃繼好無窮耳。春景漸和。想王佳也。今因廻使。指此示懷。並贈物如別。
庚辰。渤海蕃客歸郷。
三月癸未。皇后井上內親王坐巫蠱廢。詔曰。天皇御命〈良麻止〉宣御命〈乎〉百官人等天下百姓衆聞食〈倍止〉宣。今裳咋足嶋謀反事自首〈之〉申〈世利〉。勘問〈尓〉申事〈波〉度年經月〈尓計利〉。法勘〈流尓〉足嶋〈毛〉罪在〈倍之〉。然度年經月〈弖毛〉臣〈奈何良〉自首〈之〉申〈良久乎〉勸賜〈比〉冠位上賜〈比〉治賜〈波久止。〉宣天皇御命〈乎〉衆聞食〈倍止〉宣。辭別宣〈久〉謀反事〈尓〉預〈弖〉隱而申〈佐奴〉奴等粟田廣上安都堅石女〈波〉隨法斬〈乃〉罪〈尓〉行賜〈倍之〉。然思〈保須〉大御心坐〈尓〉依而免賜〈比〉奈太毎賜〈比弖〉遠流罪〈尓〉治賜〈波久止〉宣天皇御命〈乎〉衆聞食〈倍止〉宣。」授從七位上裳咋臣足嶋外從五位下。
甲申。置酒靭負御井。賜陪從五位已上。及文士賦曲水者祿有差。
丁亥。禪師秀南。廣達。延秀。延惠。首勇。清淨。法義。尊敬。永興。光信。或持戒足稱。或看病著聲。詔充供養。並終其身。當時稱爲十禪師。其後有闕。擇清行者補之。
丙申。始免出羽國司戸徭。
夏四月癸丑。復從五位下清原眞人清貞。無位服部眞人眞福等本姓大原眞人。
丁巳。下野國言。造藥師寺別當道鏡死。道鏡。俗姓弓削連。河內人也。略渉梵文。以禪行聞。由是入內道塲列爲禪師。寳字五年。從幸保良。時侍看病稍被寵幸。廢帝常以爲言。與天皇不相中得。天皇乃還平城別宮而居焉。寳字八年大師惠美仲麻呂謀反伏誅。以道鏡爲太政大臣禪師。居頃之。崇以法王。載以鸞輿。衣服飮食一擬供御。政之巨細莫不取決。其弟淨人。自布衣。八年中至從二位大納言。一門五位者男女十人。時大宰主神習宜阿曾麻呂詐稱八幡神教。誑耀道鏡。道鏡信之。有覬覦神器之意。語在高野天皇紀。■於宮車晏駕。猶以威福由己竊懷僥倖。御葬禮畢。奉守山陵。以先帝所寵。不忍致法。因爲造下野國藥師寺別當。遞送之。死以庶人葬之。
壬戌。復無位藤原朝臣刷雄本位從五位下。
戊辰。赦天下。但犯八虐。及故殺人。私鑄錢。強竊二盜。常赦所不免者。不在赦限。若入死罪者。並減一等。
庚午。以正四位下藤原朝臣楓麻呂。從四位上藤原朝臣濱足。並爲參議。以從五位下大中臣朝臣子老爲神祇大副。從五位下布勢朝臣清直爲少納言。外從五位下內藏忌寸全成爲大外記。從五位下藤原朝臣鷹取爲中務少輔。從五位下多治比眞人歳主爲員外少輔。外從五位下安都宿禰眞足爲大學助。大學頭正五位上淡海眞人三船爲兼文章博士。正五位下大伴宿禰潔足爲治部大輔。從五位下中臣朝臣常爲玄蕃頭。從五位下石上朝臣繼足爲主稅頭。正五位下石川朝臣垣守爲木工頭。伊與守如故。從五位下山口忌寸佐美麻呂爲助。從五位下文室眞人水通爲典藥頭。從五位下三嶋眞人安曇爲主油正。從四位下藤原朝臣弟繩爲彈正尹。從五位下賀茂朝臣大川爲弼。外從五位下大和宿禰西麻呂爲大和介。從五位下藤原朝臣鷲取爲伊勢介。外從五位下縣造久太良爲志摩守。正五位下多治比眞人長野爲參河守。從五位上石川朝臣眞守爲遠江守。衛門佐正五位下粟田朝臣鷹守爲兼甲斐守。陰陽助從五位下山上朝臣船主爲兼掾。從五位下安倍朝臣淨目爲武藏介。從五位下佐伯宿禰藤麻呂爲員外介。正四位下田中朝臣多太麻呂爲美濃守。從五位下粟田朝臣鷹主爲陸奧員外介。內禮正從五位下廣川王爲兼丹波員外介。從四位下安倍朝臣息道爲但馬守。正五位上船井王爲因幡守。從五位上大原眞人繼麻呂爲介。員外右中弁正五位上安倍朝臣淨成爲兼美作守。從五位上紀朝臣大純爲備前守。從五位下藤原朝臣中男麻呂爲備中介。外從五位下英保首代作爲周防員外掾。從五位下大伴宿禰村上爲阿波守。」正四位下近衛員外中將兼安藝守勳二等坂上大忌寸苅田麻呂等言。以檜前忌寸。任大和國高市郡司元由者。先祖阿智使主。輕嶋豊明宮馭宇天皇御世。率十七縣人夫歸化。詔賜高市郡檜前村而居焉。凡高市郡內者。檜前忌寸及十七縣人夫滿地而居。他姓者十而一二焉。是以天平元年十一月十五日。從五位上民忌寸袁志比等申其所由。天平三年。以內藏少屬從八位上藏垣忌寸家麻呂任少領。天平十一年。家麻呂轉大領。以外從八位下蚊屋忌寸子蟲任少領。神護元年。以外正七位上文山口忌寸公麻呂任大領。今此人等被任郡司。不必傳子孫。而三腹遞任。四世於今。奉勅。宜莫勘譜第。聽任郡司。
丁丑。以主殿頭從五位下美和眞人土生爲兼伊勢員外介。從五位上石川朝臣眞守爲越中守。
己夘。震西大寺西塔。卜之。採近江國滋賀郡小野社木。搆塔爲祟。充當郡戸二煙。
五月庚寅。以從五位下文室眞人子老爲武藏員外介。從五位下佐伯宿禰藤麻呂爲讃岐介。
乙巳。授四品難波內親王三品。
丙午。西北空中有聲。如雷。
丁未。廢皇太子他戸王爲庶人。詔曰。天皇御命〈良麻止〉宣御命〈乎〉百官人等天下百姓衆聞食〈倍止〉宣。今皇太子〈止〉定賜〈部流〉他戸王其母井上內親王〈乃〉魘魅大逆之事一二遍〈能味仁〉不在。遍麻年〈久〉發覺〈奴〉。其高御座天之日嗣座〈波〉非吾一人之私座〈止奈毛〉所思行〈須〉。故是以天之日嗣〈止〉定賜〈比〉儲賜〈部流〉皇太子位〈仁〉謀反大逆人之子〈乎〉治賜〈部例婆〉卿等百官人等天下百姓〈能〉念〈良麻久毛〉恥〈志〉賀多自氣奈〈志〉。加以後世〈乃〉平〈久〉安長〈久〉全〈久〉可在〈伎〉政〈仁毛〉不在〈止〉神〈奈賀良母〉所念行〈須仁〉依而〈奈母〉他戸王〈乎〉皇太子之位停賜〈比〉卻賜〈布止〉宣天皇御命〈乎〉衆聞食〈倍止〉宣。
六月庚戌朔。日有蝕之。
癸丑。參河國獻白烏。
乙夘。以從五位下中臣習宜朝臣阿曾麻呂爲大隅守。
癸亥。讃岐國疫。賑給之。
甲子。設仁王會於宮中及京師大小諸寺。並畿內七道諸國分金光明寺。
乙丑。有虹。繞日。
戊辰。往往隕石於京師其大如柚子。數日乃止。
己巳。有野狐。踞於大安寺講堂之甍。
壬申。奉幣帛於畿內群神。旱也。
己夘。幸大藏省。賜物有差。
秋七月辛巳。復惠美刷雄等廿一人本姓藤原朝臣。
戊子。四品衣縫內親王薨。田原天皇之皇女也。遣從四位下桑原王。正五位上奈癸王等。監護喪事。
丙申。陸奧國安積郡人丈部繼守等十三人賜姓阿部安積臣。
辛丑。上総國獻馬。前二蹄似牛。以爲祥瑞。視之人巧之所刻也。國司介從五位下巨勢朝臣馬主已下五人。並坐解任。其本主天羽郡人宗我部蟲麻呂決杖八十。
八月甲寅。幸難波內親王第。是日異常風雨。拔樹發屋。卜之。伊勢月讀神爲祟。於是。毎年九月。准荒祭神奉馬。又荒御玉命。伊佐奈伎命。伊佐奈美命。入於官社。又徙度會郡神宮寺於飯高郡度瀬山房。
庚申。太政官奏。去天平寳字四年三月十六日。始造新錢與舊並行。以新錢之一當舊錢之十。但以年序稍積。新錢已賎。限以格時。良未安穩。加以百姓之間。償宿債者。以賎日新錢一貫。當貴時舊錢十貫。依法雖相當。計價有懸隔。因茲物情擾亂。多致諠訴。望請。新舊兩錢。同價施行。奏可。」三長眞人藤野等九人復屬籍。
甲子。復息部息道本姓阿倍朝臣。乃呂志比良麻呂本姓賀茂朝臣。
丙寅。遣從五位下三方王。外從五位下土師宿禰和麻呂。及六位已下三人。改葬廢帝於淡路。乃屈當界衆僧六十口。設齋行道。又度當處年少稍有淨行者二人。常廬墓側。令修功徳。
是月。自朔日雨。加以大風。河內國茨田堤六處。澁川堤十一處。志紀郡五處並決。
九月庚辰。山背國言。木連理。
乙酉。正三位中納言兼宮內卿右京大夫石川朝臣豊成薨。左大弁從三位石足之子也。遣使弔賻之。
戊戌。尾張國飢。賑給之。」送渤海客使武生鳥守等解纜入海。忽遭暴風。漂著能登國。客主僅得免死。便於福良津安置。
庚子。以從五位上大原眞人今城爲駿河守。從五位下紀朝臣犬養爲伊豆守。從五位下笠朝臣乙麻呂爲上総介。從五位下多治比眞人豊濱爲信濃守。雅樂頭從五位上當麻眞人得足爲兼播磨員外介。
癸夘。遣從五位下藤原朝臣鷹取於東海道。正五位下佐伯宿禰國益於東山道。外從五位下日置造道形於北陸道。外從五位下內藏忌寸全成於山陰道。正五位下大伴宿禰潔足於山陽道。從五位上石上朝臣家成於南海道。分頭覆検。毎道判官一人。主典一人。但西海道者便委大宰府勘検。
丙午。以正五位下佐伯宿禰眞守。爲兵部少輔。從四位下佐伯宿禰三野爲右京大夫。從五位上上毛野朝臣稻人爲亮。從四位下大伴宿禰駿河麻呂爲陸奧按察使。仍勅。今聞。汝駿河麻呂宿禰辭。年老身衰。不堪仕奉。然此國者。元來擇人。以授其任。駿河麻呂宿禰。唯稱朕心。是以任爲按察使。宜知之。即日授正四位下。
冬十月壬子。中務大輔從五位上検少納言信濃守菅生王。坐姦小家內親王除名。內親王削屬籍。
丁巳。大宰府言上。去年五月廿三日。豊後國速見郡■見郷。山崩填澗。水爲不流。積十餘日。忽決漂沒百姓■七人。被埋家■三區。詔免其調庸。加之賑給。
戊午。肥後國葦北郡家部嶋吉。八代郡高分部福那理。各獻白龜。賜■人十疋。綿廿屯。布卅端。下野國言。管內百姓。逃入陸奧國者。彼國被官符。隨至隨附。因茲。姦僞之徒。爭避課役。前後逃入者惣八百七十人。國司禁之。終不能止。遣使令認。彼土近夷。民情險惡。遞相容隱。猶不肯出。於是官判。陸奧國司共下野國使。存意検括。還卻本郷。
辛酉。先是。天平寳字五年三月十日格。別聽諸國郡司少領已上嫡子出身。」又天平神護元年。禁斷除前墾外天下開田。至是並停此制。
庚午。左大舍人從六位下石川朝臣長繼等。僞造外印行用。並依法配流。
十一月丁丑朔。以外從五位下堅部使主人主爲大外記。外從五位下日下部直安提麻呂爲內匠員外助。正五位下佐伯宿禰眞守爲兵部大輔兼造東大寺次官。從五位下安倍朝臣家麻呂爲少輔。從四位上藤原朝臣濱成爲大藏卿。從三位藤原朝臣繼繩爲宮內卿。從五位下清原王爲大膳亮。外從五位下葛井連河守爲木工助。從五位下大中臣朝臣繼麻呂爲攝津亮。從五位上粟田朝臣公足爲造西大寺員外次官。外從五位下輕間連鳥麻呂爲修理次官。從五位下粟田朝臣人成爲越後守。正五位上豊野眞人奄智爲出雲守。從五位下山口忌寸沙彌麻呂爲備後介。從五位下大原眞人清貞爲周防守。
庚辰。以僧永嚴爲大律師。善榮爲中律師。
乙酉。以從五位上安倍朝臣東人爲大藏大輔。從五位上掃守王爲宮內大輔。
丙戌。詔曰。頃者風雨不調。頻年飢荒。欲救此禍。唯憑冥助。宜於天下諸國國分寺。毎年正月一七日之間。行吉祥悔過。以爲恆例。
丁亥。去八月大風。産業損壞。率土百姓。被害者衆。詔免京畿七道田租。
己丑。以酒人內親王爲伊勢齋。權居春日齋宮。
癸巳。參議從四位上阿倍朝臣毛人卒。
辛丑。罷筑紫營大津城監。
丙午。無位安倍朝臣彌夫人。寳字八年告元兇伏誅。以慰衆情。因授從四位下。景雲三年坐縣犬養姉女配流。至是恩原罪降授從五位下。
十二月壬子。武藏國入間郡人矢田部黒麻呂。事父母至孝。生盡色養。死極哀毀。齋食十六月。終始不闕。免其戸徭。以旌孝行。又壹岐嶋壹岐郡人直玉主賣。年十五夫亡。自誓遂不改嫁者卅餘年。供承夫墓。一如平生。賜爵二級。並免田租以終其身。
戊午。復廚眞人廚女屬籍。
己未。星隕如雨。」大宰府言。壹岐嶋掾從六位上上村主墨繩等。送年糧於對馬嶋。急遭逆風。船破人沒。所載之穀。隨復漂失。謹検天平寳字四年格。漂失之物。以部領使公廨填備。而墨繩等款雲。漕送之期不違常例。但風波之災。非力能制。船破人沒足爲明證。府量所申。實難黙止。望請。自今以後。評定虛實徴免。許之。
己巳。彗星見南方。屈僧一百口。設齋於楊梅宮。
辛未。幸山背國水雄岡。授國司介正六位上大宅眞人眞木從五位下。
乙亥。有狂馬。喫破的門土牛偶人。及弁官曹司南門限。
四年春正月丁丑朔。御大極殿。受朝。文武百官。及陸奧出羽夷俘。各依儀拜賀。宴五位已上於內裏賜被。」授無位不破內親王本位四品。無位河內女王本位正三位。
戊辰。授從五位上掃守王正五位下。
己巳。授正五位上奈癸王從四位下。從五位下大中臣朝臣子老從五位上。
癸未。勅曰。朕以寡薄忝承洪基。風化未洽。恆深納隍之懷。災祥屢臻。彌軫臨淵之念。今者初陽啓暦。和風扇物。天地施仁。動植仰澤。思順時令。式覃寛宥。宜可大赦天下。自寳龜四年正月七日昧爽已前大辟已下。罪無輕重。已發覺。未發覺。已結正。未結正。繋囚見徒。咸皆赦除。但八虐。強竊二盜。私鑄錢。常赦所不免者。不在赦限。▼是日。御重閤中院。授從五位上依智王正五位下。從五位下矢口王從五位上。從四位上藤原朝臣是公正四位下。正五位下紀朝臣廣庭從四位下。從五位下文室眞人高嶋。紀朝臣廣純。美和眞人土生。中臣朝臣常。當麻眞人永繼並從五位上。從六位上紀朝臣眞乙。從六位下藤原朝臣菅繼。正六位上石川朝臣在麻呂。多治比眞人林。田中朝臣廣根。安倍朝臣弟當並從五位下。正六位上志我戸造東人。上毛野公息麻呂並外從五位下。禮畢宴於五位已上。賜物有差。
癸酉。授外從五位下上毛野坂本朝臣男嶋從五位下。
戊寅。立中務卿四品諱爲皇太子。詔曰。明神大八洲所知〈須〉和根子天皇詔旨勅命〈乎〉親王諸王諸臣百官人等天下公民衆聞食〈止〉宣。隨法〈尓〉可有〈伎〉政〈止志弖〉山部親王立而皇太子〈止〉定賜〈布〉。故此之狀悟〈天〉百官人等仕奉〈禮止〉詔天皇勅命〈乎〉衆聞食宣。大赦天下。但謀殺故殺。私鑄錢。強竊二盜。及常赦所不免者。並不在赦限。又一二人等〈仁〉冠位上賜。高年窮乏孝義人等養給〈久止〉勅天皇命〈乎〉衆聞食宣。
庚辰。陸奧出羽蝦夷俘囚歸郷。敘位賜祿有差。
辛夘。授出羽國人正六位上吉彌侯部大町外從五位下。以助軍糧也。
二月丙午朔。授命婦從五位下文室眞人布登吉正五位下。
辛亥。下野國災。燒正倉十四宇。穀糒二萬三千四百餘斛。
壬子。志摩。尾張二國飢。並賑給之。
癸丑。下総國猿嶋郡人從八位上日下部淨人賜姓安倍猿嶋臣。
己未。先是播磨國言。餝摩郡草上驛。驛戸便田。今依官符捨四天王寺。以比郡田遙授驛戸。由是不能耕佃。受弊彌甚。至是勅班給驛戸。
壬戌。地動。
乙丑。渤海副使正四位下慕昌祿卒。遣使弔之。贈從三位。賻物如令。
丙寅。復中臣朝臣鷹主本位從五位下。
壬申。初造宮卿從三位高麗朝臣福信専知造作楊梅宮。至是宮成。授其男石麻呂從五位下。▼是日。天皇徙居楊梅宮。
甲戌。復石川朝臣豊麻呂本位從五位下。」授從五位下紀朝臣眞媼從五位上。正六位上石川朝臣毛比從五位下。
乙亥。地震。
三月庚辰。勅。宮人。職事季祿者。高官卑位依官。高位卑官依位。但散事五位已上者給正六位官祿。」近江。飛騨。出羽三國大風人飢。並賑給之。
甲申。復川邊女王本位從五位下。
戊子。奉黒毛馬於丹生川上神。旱也。
己丑。天下穀價騰貴。百姓飢急。雖加賑恤。猶未存濟。於是官議奏曰。常平之義。古之善政。養民救急。莫尚於茲。望請。准國大小。以正稅穀。據賎時價。糶與貧民。所得價物全納國庫。至於秋時。賣成穎稻。國郡司及殷有百姓。並不得賈。如有違者。不論蔭贖。科違勅罪。如百姓之間。准賎時價。出糶私稻。滿一萬束者。不論有位白丁。敘位一階。毎加五千束。進一階敘。但五位已上不在此限。奏可。乃遣使於七道諸國。各糶當國穀穎。兼賑飢民。」復無位飛鳥田女王本位從四位下。
壬辰。賑給左右京飢人。」參河國大風。民飢。賑給之。
夏四月癸丑。捨山背國國分二寺便田各廿町。
壬戌。勅曰。朕君臨四海。子育兆民。崇徳忘■。恤刑廢寢。而徳化未洽。災異屢臻。興言念此。自顧多慙。設法雖期無刑。觀辜猶有垂泣。宜因生長之時式弘寛宥之澤。可大赦天下。自寳龜四年四月十七日昧爽以前大辟罪已下罪。無輕重。已發覺。未發覺。已結正。未結正。繋囚見徒。常赦所不免者。咸赦除之。寳字元八兩度逆黨遠近配流。亦宜放還。但其八虐及強竊二盜不在赦例。普告遐邇知朕意焉。
丁夘。奉黒毛馬於丹生川上神。旱也。」復菅生王本位從五位上。
五月乙亥朔。奉幣於畿內群神。旱也。
丙子。充丹生川上神戸四煙。以得嘉注也。
辛巳。阿波國勝浦郡領長費人立言。庚午之年。長直籍皆著費之字。因茲。前郡領長直救夫。披訴改注長直。天平寳字二年。國司從五位下豊野眞人篠原。以無記驗更爲長費。官判依庚午籍爲定。又其天下氏姓青衣爲采女。耳中爲紀。阿曾美爲朝臣足尼爲宿禰。諸如此類。不必從古。
丙戌。授四品不破內親王三品。
己丑。伊賀國疫。遣醫療之。
辛夘。散位從四位下勳二等日下部宿禰子麻呂卒。
癸巳。以從五位下上毛野坂本朝臣男嶋爲造酒正。從五位下石川朝臣豊麻呂爲左京亮。從四位下津連秋主爲造西大寺次官。
辛丑。有星隕南北各一。其大如盆。
六月乙巳朔。日有蝕之。
丙午。霖雨。
常陸國鹿嶋神賎一百五人。自神護景雲元年立制。安置一處。不許與良婚姻。至是。依舊居住。更不移動。其同類相婚。一依前例。
壬子。上野國緑野郡災。燒正倉八間。穀穎卅三萬四千餘束。
丙辰。能登國言。渤海國使烏須弗等。乘船一艘來著部下。差使勘問。烏須弗報書曰。渤海日本。久來好隣。往來朝聘。如兄如弟。近年日本使內雄等。住渤海國。學問音聲。卻返本國。今經十年。未報安否。由是。差大使壹萬福等。遣向日本國擬於朝參。稍經四年。未返本國。更差大使烏須弗等■人。面奉詔旨。更無餘事。所附進物及表書。並在船內。
戊辰。遣使宣告渤海使烏須弗曰。太政官處分。前使壹萬福等所進表詞驕慢。故告知其狀罷去已畢。而今能登國司言。渤海國使烏須弗等所進表函。違例無禮者。由是不召朝廷。返卻本郷。但表函違例者。非使等之過也。渉海遠來。事須憐矜。仍賜祿並路糧放還。又渤海使取此道來朝者。承前禁斷。自今以後。宜依舊例從筑紫道來朝。
秋七月癸未。祭疫神於天下諸國。
庚寅。詔免從四位下紀益人爲庶人。賜姓田後部。又去寳字八年放免紀寺賎七十五人。依舊爲寺奴婢。但益人一身者特從良人。
甲午。以正四位下大伴宿禰駿河麻呂爲陸奧國鎭守將軍。按察使及守如故。
庚子。賜供奉周忌御齋會尼及女孺二百六十九人。雜色人一千■九人物各有差。
八月辛亥。霖雨。左兵庫助外從五位下荒木臣忍國。養老五年以往籍。爲大荒木臣。神龜四年以來。不著大字。至是復着大字。
庚午。諸國郡司。燒官物者。主帳已上皆解見任。其從政入京。及獲放火之賊。功効可稱者。量事處分。又譜第之徒。情挾覬覦。事渉故燒者。一切勿得銓擬。乃簡郡中明廉清直堪時務者。恣令任用。當團軍毅不救火者。亦准郡司解卻。
壬申。地動。
九月庚辰。以外從五位下出雲臣國上爲國造。
丁亥。常陸國獻白烏。
壬辰。丹波國天田郡奄我社有盜。喫供祭物斃社中。即去十許丈。更立社焉。
己亥。授三品難波內親王二品。
己夘。授正五位上石川朝臣名足從四位下。
冬十月癸夘朔。地震。
乙巳。授正五位下藤原朝臣子黒麻呂從四位下。
丙午。地震。
戊申。安宿王賜姓高階眞人。
乙夘。送壹萬福使正六位上武生連鳥守至自高麗。
丙辰。二品難波內親王薨。天皇同母姉也。遣從四位下桑原王。正四位下佐伯宿禰今毛人等。監護喪事。又遣從二位大納言兼治部卿文室眞人大市。中納言從三位兼式部卿石上朝臣宅嗣。弔之。
辛酉。初井上內親王坐巫蠱廢。後復厭魅難波內親王。▼是日。詔幽內親王及他戸王於大和國宇智郡沒官之宅。
十一月辛夘。勅。故大僧正行基法師。戒行具足。智徳兼備。先代之所推仰。後生以爲耳目。其修行之院。惣■餘處。或先朝之日。有施入田。或本有田園。供養得濟。但其六院未預施例。由茲法藏湮廢。無復住持之徒。精舍荒涼。空餘坐禪之跡。弘道由人。實合奬勵。宜大和國菩提。登美。生馬。河內國石凝。和泉國高渚五院。各捨當郡田三町。河內國山埼院二町。所冀眞筌秘典。永洽東流。金輪寳位。恆齊北極。風雨順時。年穀豊稔。
閏十一月乙夘。造西大寺次官從四位下勳六等津連秋主卒。
辛酉。詔。僧正賻物准從四位。大少僧都准正五位。律師准從五位。
癸亥。散位從四位下百濟王元忠卒。
甲子。僧正良弁卒。遣使弔之。
丁夘。授無位大原眞人室子從五位下。
十二月癸巳。以外從五位下大和宿禰西麻呂爲主計助。
乙未。勅。増益福田。憑釋教之弘濟。光隆國祚。資大悲之神功。是以。比日之間。依藥師經。屈請賢僧。設齋行道。經雲。應放雜類衆生。朕以。雜類之中。人最爲貴。至於放生。理必所急。加以陽氣始動。仁風將扇。順此時令。思施霈澤。可大赦天下。自寳龜四年十二月廿五日昧爽以前大辟已下罪無輕重。已發覺。未發覺。已結正。未結正。繋囚見徒。咸皆赦除。其犯八虐。故殺人。私鑄錢。常赦所不免者。不在赦例。」備前國言木連理。
