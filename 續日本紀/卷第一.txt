續日本紀巻第一〈起丁酉年八月盡庚子年十二月〉」從四位下行民部大輔兼左兵衛督皇太子學士臣菅野朝臣眞道等奉勅撰。」天之眞宗豐祖父天皇〈文武天皇　第■二〉
　　天之眞宗豊祖父天皇，天渟中原瀛眞人天皇之孫，日並知皇子尊之第二子也。〈日並知皇子尊者。寶字二年有勅。追崇尊號。稱岡宮御宇天皇也。〉母天命開別天皇之第四女。平城宮御宇日本根子天津御代豊國成姫天皇是也。天皇天縦寛仁。慍不形色。博渉經史。尤善射藝。高天原廣野姫天皇十一年。立爲皇太子。
元年八月甲子朔元年八月甲子朔。受禪即位。
庚辰。詔曰。現御神〈止〉大八嶋國所知天皇大命〈良麻止〉詔大命〈乎。〉集侍皇子等王等百官人等。天下公民諸聞食〈止〉詔。高天原〈尓〉事始而遠天皇祖御世御世中今至〈麻弖尓。〉天皇御子之阿禮坐〈牟〉彌繼繼〈尓〉大八嶋國將知次〈止。〉天〈都〉神〈乃〉御子隨〈母〉天坐神之依〈之〉奉〈之〉隨。聞看來此天津日嗣高御座之業〈止。〉現御神〈止〉大八嶋國所知倭根子天皇命授賜〈比〉負賜〈布〉貴〈支〉高〈支〉廣〈支〉厚〈支〉大命〈乎〉受賜〈利〉恐坐〈弖。〉此〈乃〉食國天下〈乎〉調賜〈比〉平賜〈比。〉天下〈乃〉公民〈乎〉惠賜〈比〉撫賜〈牟止奈母〉隨神所思行〈佐久止〉詔天皇大命〈乎〉諸聞食〈止〉詔。是以百官人等四方食國〈乎〉治奉〈止〉任賜〈幣留〉國々宰等〈尓〉至〈麻弖尓。〉天皇朝庭敷賜行賜〈幣留〉國法〈乎〉過犯事無〈久。〉明〈支〉淨〈支〉直〈支〉誠之心以而御稱稱而緩怠事無〈久。〉務結而仕奉〈止〉詔大命〈乎〉諸聞食〈止〉詔。故〈乎〉如此之狀〈乎〉聞食悟而款將仕奉人者其仕奉〈禮良牟〉狀隨。品品讃賜上賜治將賜物〈曾止〉詔天皇大命〈乎〉諸聞食〈止〉詔。仍免今年田租雜徭並庸之半。又始自今年三箇年。不收大稅之利。高年老人加恤焉。又親王已下百下百官人等賜物有差。令諸國毎年放生。
癸未。以藤原朝臣宮子娘爲夫人。紀朝臣竃門娘。石川朝臣刀子娘爲妃。
壬辰。賜王親及五位已上食封各有差。
九月丙申。京人大神大網造百足家生嘉稻。近江國獻白鼈。丹波國獻白鹿。
壬寅。賜勤大壹丸部臣君手直廣壹。壬申之功臣也。
冬十月壬午。陸奧蝦夷貢方物。
辛夘。新羅使一吉飡金弼徳。副使奈麻金任想等來朝。
十一月癸夘。遣務廣肆坂本朝臣鹿田。進大壹大倭忌寸五百足於陸路。務廣肆土師宿禰大麻呂。進廣參習宜連諸國於海路。以迎新羅使於筑紫。
十二月庚辰。賜越後蝦狄物。各有差。
閏十二月己亥。播磨。備前。備中。周防。淡路。阿波。讃岐。伊豫等國飢。賑給之。又勿收負稅。
庚申。禁正月往來行拜賀之禮。如有違犯者。依淨御原朝庭制。決罸之。但聽拜祖父兄及氏上者。
甲子。新羅使一吉■金弼徳等貢調物。
己巳。土左國獻牛黃。
戊寅。供新羅貢物於諸社。
庚辰。遣直廣參土師宿禰馬手。獻新羅貢物於大內山陵。
二月壬辰朔甲午。金弼徳等還蕃。
丙申。車駕幸宇智郡。
癸夘賜百官職事已上及才伎長上祿各有差。
丙午。賜武官祿各有差。
三月乙丑。因幡國獻銅鑛。
丁夘。越後國言疫。給醫藥救之。
己巳。詔。筑前國宗形。出雲國意宇二郡司。並聽連任三等已上親。
庚午。任諸國郡司。因詔諸國司等銓擬郡司。勿有偏黨。郡司居任。必須如法。自今以後不違越。
辛巳。禁山背國賀茂祭日會衆騎射。
壬午。詔以惠施法師爲僧正。智淵法師爲少僧都。善往法師爲律師。
夏四月壬辰。近江紀伊二國疫。給醫藥療之。侏儒備前國人秦大兄。賜姓香登臣。
壬寅。遣務廣貳文忌寸博士等八人於南嶋覓國。因給戎器。
戊午。奉馬於芳野水分峯神。祈雨也。
甲子。遣使於京畿。祈雨於名山大川。
乙亥。遣使於諸國。巡監田疇。
甲申。令大宰府繕治大野。基肄。鞠智三城。
六月丙申。近江國獻白樊石。
壬寅。越後國蝦狄獻方物。
丙辰。奉馬於諸社祈雨也。
丁巳。直廣參田中朝臣足麻呂卒。詔贈直廣壹。以壬申年功也。
乙丑。以公私奴婢亡匿民間。或有容止不肯顯告於是始制笞法。令償其巧。事在別式。又禁博戱遊手之徒。其居停主人。亦與居同罪。
乙亥。下野備前二國獻赤烏。伊豫國獻白鑞。
癸未。以直廣肆高橋朝臣嶋麻呂爲伊勢守。直廣肆石川朝臣小老爲美濃守。
乙酉。伊豫國獻鑞鑛。
丙午。詔曰。藤原朝臣所賜之姓。宜令其子不比等承之。但意美麻呂等者。縁供神事。宜復舊姓焉。
丁未。修理高安城。〈天智天皇五年築城也。〉
癸丑。定朝儀之禮。語具別式。
甲子。下総國大風。壞百姓廬舎。
丁夘。遣當耆皇女侍於伊勢齋宮。
壬午。周芳國獻銅鑛。
乙酉。令近江國獻金青。伊勢國朱沙雄黃。常陸國。備前。伊豫。日向四國朱沙。安藝長門二國金青緑青。豊後國眞朱。
冬十月庚寅。以藥師寺構作畧了。詔衆僧令住其寺。
己酉。陸奧蝦夷獻方物。
辛酉。伊勢國獻白鑞。
癸亥。遣使諸國大祓。
己夘。大甞。直廣肆榎井朝臣倭麻呂竪大楯。直廣肆大伴宿禰手拍竪楯桙。賜神祇官人。及供事尾張美濃二國郡司百姓等物各有差。
乙酉。下総國獻牛黃。
十二月辛夘。令對馬嶋冶金鑛。
丁未。令越後國修理石船柵。
乙夘。遷多氣大神宮於度會郡。
丙辰。贈勤大貳山代小田直廣肆。
三年春正月壬午。京職言。林坊新羅子牟久賣。一産二男二女。賜■五疋。綿五屯。布十端。稻五百束。乳母一人。
癸未。詔授內藥官桑原加都直廣肆賜姓連。姓賞勤公也。▼是日。幸難波宮。
甲申。淨廣參坂合部女王卒。
二月丁未。車駕至自難波宮。
戊申。詔免從駕諸國騎兵等今年調役。
三月己未。下野國獻雌黃。
甲子。河內國獻白鳩。詔免錦部郡一年租役。又獲瑞人犬養廣麻呂戸給復三年。又赦畿內徒罪已下。
壬午。遣巡察使於畿內。検察非違。
夏四月己酉。越後蝦狄一百六人賜爵有差。
五月辛酉。詔曰。圖勲之義。肇自前修。創功之賞。歴代斯重。蓋所以昭壯士之節。著不朽之名者也。汝坂上忌寸老。壬申年軍役。不顧一生。赴社稷之急。出於萬死。冐國家之難。而未加顯秩。奄爾隕■。思寵往魂用慰冥路。宜贈直廣壹。兼復賜物。
丁丑。役君小角流於伊豆嶋。初小角住於葛木山。以咒術稱。外從五位下韓國連廣足師焉。後害其能。讒以妖惑。故配遠處。世相傳雲。小角能役使鬼神。汲水採薪。若不用命。即以咒縛之。
六月戊戌。施山田寺封三百戸。限卅年也。
丙午。淨廣參日向王卒。遣使弔賻。
丁未。命直冠已下一百五十九人。就日向王第會喪。
庚戌。淨大肆春日王卒。遣使弔賻。
秋七月辛未。多■。夜久。菴美。度感等人。從朝宰而來貢方物。授位賜物各有差。其度感嶋通中國於是始矣。
癸酉。淨廣貳弓削皇子薨。遣淨廣肆大石王。直廣參路眞人大人等監護喪事。皇子天武天皇之第六皇子也。
八月己丑。奉南嶋獻物於伊勢大神宮及諸社。
壬辰。賜百官人祿各有差。
壬寅。伊豫國獻白燕。
九月丙寅。修理高安城。
辛未。詔令正大貳已下無位已上者。人別備弓矢甲桙及兵馬。各有差。又勅京畿。同亦儲之。
丙子。新田部皇女薨。勅王臣百官人等會葬。天智天皇之皇女也。
冬十月甲午。詔赦天下有罪者。但十惡強竊二盜不在赦限。爲欲營造越智。山科二山陵也。
辛丑。遣淨廣肆衣縫王。直大壹當麻眞人國見。直廣參土師宿禰根麻呂。直大肆田中朝臣法麻呂。判官四人。主典二人。大工二人於越智山陵。淨廣肆大石王。直大貳粟田朝臣眞人。直廣參土師宿禰馬手。直廣肆小治田朝臣當麻。判官四人。主典二人。大工二人於山科山陵。並分功修造焉。
戊申。遣巡察使於諸國。檢察非違。
甲寅。文忌寸博士。刑部眞木等自南嶋至。進位各有差。
己夘。施義淵法師稻一萬束。襃學行也。
十二月癸未。淨廣貳大江皇女薨。令王臣百官人等會葬。天智天皇之皇女也。
甲申。令大宰府修三野。稻積二城。
庚子。始置鑄錢司。以直大肆中臣朝臣意美麻呂爲長官。
四年春正月丁巳。授新田部皇子淨廣貳。
癸亥。有詔。賜左大臣多治比眞人嶋靈壽杖及輿臺。優高年也。
二月乙酉。上総國司請安房郡大少領連任父子兄弟。許之。
戊子。令丹波國獻錫。
己亥。令越後佐渡二國修營石船柵。
壬寅。遣巡察使於東山道。検察非違。
丁未。累勅王臣京畿。令備戎具。
三月己未。道照和尚物化。天皇甚悼惜之。遣使弔賻之。和尚河內國丹比郡人也。俗姓船連。父惠釋少錦下。和尚戒行不缺。尤尚忍行。甞弟子欲究其性。竊穿便器。漏汚被褥。和尚乃微笑曰。放蕩小子汚人之床。竟無復一言焉。初孝徳天皇白雉四年。隨使入唐。適遇玄弉三藏。師受業焉。三藏特愛。令住同房。謂曰。吾昔往西域。在路飢乏。無村可乞。忽有一沙門手持梨子。與吾食之。吾自啖後氣力日健。今汝是持梨沙門也。又謂曰。經論深妙不能究竟。不如學禪流傳東土。和尚奉教。始習禪定。所悟稍多。於後隨使歸朝。臨訣。三藏以所持舎利經論。咸授和尚而曰。人能弘道。今以斯文附屬。又授一鐺子曰。吾從西域自所將來。煎物養病。無不神驗。於是和尚拜謝。啼泣而辭。及至登州。使人多病。和尚出鐺子。暖水煮粥。遍與病徒。當日即差。既解纜順風而去。比至海中。船漂蕩不進者七日七夜。諸人怪曰。風勢快好。計日應到本國。船不肯行。計必有意。卜人曰。龍王欲得鐺子。和上聞之曰。鐺子此是三藏之所施者也。龍王何敢索之。諸人皆曰。今惜鐺子不與。恐合船爲魚食。因取鐺子拋入海中。登時船進還歸本朝。於元興寺東南隅。別建禪院而住焉。於時天下行業之徒。從和尚學禪焉。於後周遊天下。路傍穿井。諸津濟處。儲船造橋。乃山背國宇治橋。和尚之所創造者也。和尚周遊凡十有餘載。有勅請還止住禪院。坐禪如故。或三日一起。或七日一起。倏忽香氣從房出。諸弟子驚怪。就而謁和尚。端坐繩床。無有氣息。時年七十有二。弟子等奉遺教。火葬於粟原。天下火葬從此而始也。世傳雲。火葬畢。親族與弟子相爭。欲取和上骨斂之。飄風忽起。吹■灰骨。終不知其處。時人異焉。後遷都平城也。和尚弟及弟子等奏聞。徙建禪院於新京。今平城右京禪院是也。此院多有經論。書跡楷好。並不錯誤。皆和上之所將來者也。
甲子。詔諸王臣讀習令文。又撰成律條。
丙寅。令諸國定牧地放牛馬。
夏四月癸未。淨廣肆明日香皇女薨。遣使弔賻之。天智天皇之皇女也。
五月辛酉。以直廣肆佐伯宿禰麻呂。爲遣新羅大使。勤大肆佐味朝臣賀佐麻呂爲小使。大少位各一人。大少史各一人。
六月庚辰。薩末比賣。久賣。波豆。衣評督衣君縣。助督衣君弖自美。又肝衝難波。從肥人等持兵。剽劫覓國使刑部眞木等。於是勅竺志惣領。准犯決罸。
甲午。勅淨大參刑部親王。直廣壹藤原朝臣不比等。直大貳粟田朝臣眞人。直廣參下毛野朝臣古麻呂。直廣肆伊岐連博得。直廣肆伊餘部連馬養。勤大壹薩弘恪。勤廣參土部宿禰甥。勤大肆坂合部宿禰唐。務大壹白豬史骨。追大壹黃文連備。田邊史百枝。道君首名。狹井宿禰尺麻呂。追大壹鍜造大角。進大壹額田部連林。進大貳田邊史首名。山口伊美伎大麻呂。直廣肆調伊美伎老人等。撰定律令。賜祿各有差。
八月戊申。宇尼備。賀久山。成會山陵。及吉野宮邊樹木無故彫枯。
乙夘。長門國獻白龜。
乙丑。勅僧通徳。惠俊並還俗。代度各一人。賜通徳姓陽侯史。名久爾曾。授勤廣肆。賜惠俊姓吉。名宜。授務廣肆。爲用其藝也。
丁夘。赦天下。但十惡盜人不在赦限。高年賜物。又依巡察使奏狀。諸國司等。隨其治能。進階賜封各有差。阿倍朝臣御主人。大伴宿禰御行並授正廣參。因幡守勤大壹船連秦勝封卅戸。遠江守勤廣壹漆部造道麻呂廿戸。並■善政也。
冬十月壬子。施京畿年九十已上僧尼等■綿布。始置製衣冠司。
己未。以直大壹石上朝臣麻呂。爲筑紫総領。直廣參小野朝臣毛野爲大貳。直廣參波多朝臣牟後閇爲周防総領。直廣參上毛野朝臣小足爲吉備総領。直廣參百濟王遠寶爲常陸守。
癸亥。直廣肆佐伯宿禰麻呂等至自新羅。獻孔雀及珍物。
庚午。遣使於周防國造舶。
十一月壬午。新羅使薩■金所毛來赴母王之喪。
乙未。天下盜賊往々而在往遣使逐捕。
壬寅。大倭國葛上郡鴨君粳賣一産二男一女。賜■四疋。綿四屯。布八端。稻四百束。乳母一人。
十二月庚午。大倭國疫。賜醫藥救之。◇
