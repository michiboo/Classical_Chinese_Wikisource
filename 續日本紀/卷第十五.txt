續日本紀卷第十五〈起天平十五年正月、盡十六年十二月〉」從四位下行民部大輔兼左兵衛督皇太子學士臣菅野朝臣眞道等奉勅撰。」天璽國押開豊櫻彥天皇〈聖武天皇〉
十五年春正月辛丑朔。遣右大臣橘宿禰諸兄。在前還恭仁宮。
壬寅。車駕自紫香樂至。
癸夘。天皇御大極殿。百官朝賀。
丁未。天皇御大安殿宴五位已上。賜祿有差。
壬子。御石原宮樓。〈在城東北。〉賜饗於百官及有位人等。有勅。鼓琴任其彈歌五位已上賜摺衣。六位已下祿各有差。
癸丑。爲讀金光明最勝王經。請衆僧於金光明寺。其詞曰。天皇敬諮■九座諸大徳等。弟子階縁宿殖嗣膺寳命。思欲宣揚正法導御蒸民。故以今年正月十四日。勸請海內出家之衆於所住處。限七七日轉讀大乘金光明最勝王經。又令天下限七七日。禁斷殺生及斷雜食。別於大養徳國金光明寺。奉設殊勝之會。欲爲天下之摸。諸徳等或一時名輩。或萬里嘉賓。僉曰人師咸稱國寳。所冀屈彼高明隨茲延請。始暢慈悲之音。終諧微妙之力。仰願梵宇増威。皇家累慶。國土嚴淨。人民康樂廣及羣方綿該廣類。同乘菩薩之乘並坐如來之座。像法中興實在今日。凡厥知見可不思哉。
二月辛巳。以佐渡國並越後國。
乙未。夜月掩■惑。
丁酉。夜月掩太白。
三月癸夘。金光明寺讀經竟。詔遣右大臣橘宿禰諸兄等。就寺慰勞衆僧。
乙巳。筑前國司言。新羅使薩■金序貞等來朝。於是。遣從五位下多治比眞人土作。外從五位下葛井連廣成於筑前。検校供客之事。
夏四月壬申。行幸紫香樂。以右大臣正二位橘宿禰諸兄。左大弁從三位巨勢朝臣奈弖麻呂。右大弁從四位下紀朝臣飯麻呂爲留守。遣宮內少輔從五位下多治比眞人木人爲平城宮留守。
乙酉。車駕還宮。
辛夘。賜陪從五位已上廿八人。六位已下二千三百七十人祿有差。
甲午。検校新羅客使多治比眞人土作等言。新羅使調改稱土毛。書奧注物數。稽之舊例。大失常禮。太政官處分。宜召水手已上。告以失禮之狀。便即放卻。
五月辛丑。自三月至今月不雨。奉幣帛於畿內諸神社祈雨焉。
癸夘。宴群臣於內裏。皇太子親舞五節。」右大臣橘宿禰諸兄奉詔。奏太上天皇曰。天皇大命〈尓〉坐〈西〉奏賜〈久〉掛〈母〉畏〈岐〉飛鳥淨見御原宮〈尓〉大八洲所知〈志〉聖〈乃〉天皇命天下〈乎〉治賜〈比〉平賜〈比弖〉所思坐〈久〉。上下〈乎〉齊〈倍〉和〈氣弖〉無動〈久〉靜〈加尓〉令有〈尓八〉禮〈等〉樂〈等〉二〈都〉並〈弖志〉平〈久〉長〈久〉可有〈等〉隨神〈母〉所思坐〈弖〉此〈乃〉舞〈乎〉始賜〈比〉造賜〈比伎等〉聞食〈弖〉與天地共〈尓〉絶事無〈久〉彌繼〈尓〉受賜〈波利〉行〈牟〉物〈等之弖〉皇太子斯王〈尓〉學〈志〉頂令荷〈弖〉我皇天皇大前〈尓〉貢事〈乎〉奏。」於是。太上天皇詔報曰。現神御大八洲我子天皇〈乃〉掛〈母〉畏〈伎〉天皇朝廷〈乃〉始賜〈比〉造賜〈弊留〉寳國寳〈等之弖〉此王〈乎〉令供奉賜〈波〉天下〈尓〉立賜〈比〉行賜〈部流〉法〈波〉可絶〈伎〉事〈波〉無〈久〉有〈家利止〉見聞喜侍〈止〉奏賜〈等〉詔大命〈乎〉奏。又今日行賜〈布〉態〈乎〉見行〈波〉直遊〈止乃味尓波〉不在〈之弖〉。天下人〈尓〉君臣祖子〈乃〉理〈乎〉教賜〈比〉趣賜〈布等尓〉有〈良志止奈母〉所思〈須〉。是以教賜〈比〉趣賜〈比奈何良〉受被賜持〈弖〉不忘不失可有〈伎〉表〈等之弖〉。一二人〈乎〉治賜〈波奈止那毛〉所思行〈須等〉奏賜〈止〉詔大命〈乎〉奏賜〈波久止〉奏。」因御製歌曰。蘇良美都。夜麻止乃久尓波。可未可良斯。多布度久安流羅之。許能末比美例波。又歌曰。阿麻豆可未。美麻乃彌己止乃。登理母知弖。許能等與美岐遠。伊寸多弖末都流。又歌曰。夜須美斯志。和己於保支美波。多比良氣久。那何久伊末之弖。等與美岐麻都流。」右大臣橘宿禰諸兄宣詔曰。天皇大命〈良麻等〉勅〈久〉今日行賜〈比〉供奉賜態〈尓〉依而御世御世當〈弖〉供奉〈禮留〉親王等大臣等〈乃〉子等〈乎〉始而可治賜〈伎〉一二人等選給〈比〉治給〈布〉。是以汝等〈母〉今日詔大命〈乃期等〉君臣祖子〈乃〉理〈遠〉忘事無〈久〉繼坐〈牟〉天皇御世御世〈尓〉明淨心〈乎〉以而祖名〈乎〉戴持而天地與共〈尓〉長〈久〉遠〈久〉仕奉〈禮等之弖〉冠位上賜〈比〉治賜〈布等〉勅大命衆聞食宣。又皇太子宮〈乃〉官人〈尓〉冠一階上賜〈布〉。此中博士〈等〉任賜〈部留〉下道朝臣眞備〈尓波〉冠二階上賜〈比〉治賜〈波久等〉勅天皇大命衆聞食宣。」授右大臣正二位橘宿禰諸兄從一位。正三位鈴鹿王從二位。正四位下藤原朝臣豊成從三位。從四位上栗棲王。春日王並正四位下。從四位下船王從四位上。無位阿刀王。御室王並從四位下。從五位上矢釣王正五位下。無位高丘王。林王。市原王並從五位下。從四位下大伴宿禰牛養。石上朝臣乙麻呂。藤原朝臣仲麻呂並從四位上。正五位上多治比眞人廣足。佐伯宿禰常人。正五位下下道朝臣眞備並從四位下。正五位下多治比眞人占部。石川朝臣加美。從五位上藤原朝臣八束。橘宿禰奈良麻呂。正五位下阿倍朝臣蟲麻呂。佐伯宿禰清麻呂。坂上忌寸犬養並正五位上。從五位上阿倍朝臣佐美麻呂。從五位下藤原朝臣清河。從五位上紀朝臣清人。石川朝臣年足。背奈王福信並正五位下。從五位下大伴宿禰稻君。百濟王孝忠。佐味朝臣蟲麻呂。巨勢朝臣堺麻呂。佐伯宿禰稻麻呂並從五位上。外從五位下縣犬養宿禰大國。正六位上大伴宿禰駿河麻呂。從六位上大原眞人麻呂。正六位上中臣朝臣清麻呂。佐伯宿禰毛人並從五位下。從六位上下毛野朝臣稻麻呂。正六位上高橋朝臣國足。鴨朝臣角足。秦井手乙麻呂。紀朝臣小楫。若犬養宿禰東人。井上忌寸麻呂並外從五位下。」既而以右大臣從一位橘宿禰諸兄拜左大臣。兵部卿從三位藤原朝臣豊成。左大弁從三位巨勢朝臣奈弖麻呂爲中納言。從四位上藤原朝臣仲麻呂。從四位下紀朝臣麻路爲參議。
乙丑。詔曰。如聞。墾田依養老七年格。限滿之後。依例收授。由是。農夫怠倦。開地復荒。自今以後。任爲私財無論三世一身。咸悉永年莫取。其親王一品及一位五百町。二品及二位四百町。三品四品及三位三百町。四位二百町。五位百町。六位已下八位已上五十町。初位已下至於庶人十町。但郡司者。大領少領三十町。主政主帳十町。若有先給地過多茲限。便即還公。姦作隱欺科罪如法。國司在任之日。墾田一依前格。
丙寅。禁斷諸國司等不住舊舘更作新舍。又到任一度須給鋪設。而雖經年序。更亦給之。又各置養郡勿令煩資養。」備前國言。邑久郡新羅邑久浦漂着大魚五十二隻。長二丈三尺已下。一丈二尺已上。皮薄如紙。眼似米粒。聲如鹿鳴。故老皆雲。未甞聞也。
六月癸巳。山背國司言。今月廿四日自酉至戌。宇治河水涸竭。行人掲渉。
丁酉。以從五位下中臣朝臣清麻呂爲神祇大副。從五位下當麻眞人鏡麻呂爲少納言。從五位下多治比眞人木人爲中務少輔。從五位下藤原朝臣許勢麻呂爲中宮亮。從五位下高丘王爲右大舍人頭。從五位下林王爲圖書頭。外從五位下小野朝臣綱手爲內藏頭。從五位下大原眞人麻呂爲式部少輔。外從五位下大伴宿禰三中爲兵部少輔。從四位下大市王爲刑部卿。正五位上平羣朝臣廣成爲大輔。外從五位上倭武助爲典藥頭。外從五位下紀朝臣男楫爲彈正弼。從四位上藤原朝臣仲麻呂爲左京大夫。外從五位下鴨朝臣角足爲右京亮。從五位下多治比眞人土作爲攝津亮。從四位下下道朝臣眞備爲春宮大夫。皇太子學士如故。正五位下背奈王福信爲亮。正五位下藤原朝臣清河爲大養徳守。從五位下佐伯宿禰毛人爲尾張守。外從五位下秦井手乙麻呂爲相摸守。從五位下百濟王敬福爲陸奧守。外從五位下葛井連廣成爲備後守。從五位下小治田朝臣廣千爲讃岐守。外從五位上引田朝臣蟲麻呂爲土左守。
秋七月戊戌朔。日有蝕之。
庚子。天皇御石原宮。賜饗於隼人等。」授正五位上佐伯宿禰清麻呂從四位下。外從五位下葛井連廣成從五位下。外從五位下曾乃君多利志佐外正五位上。外正六位上前君乎佐外從五位下。外從五位上佐須岐君夜麻等久久賣外正五位下。
壬寅。出雲國司言。楯縫出雲二郡雷雨異常。山嶽頽崩。壞廬舍埋田畝。
庚寅。地震。
癸亥。行幸紫香樂宮。以左大臣橘宿禰諸兄。知太政官事鈴鹿王。中納言巨勢朝臣奈弖麻呂爲留守。
八月丁夘朔。幸鴨川。改名爲宮川也。
乙亥。上総國司言。去七月大風雨數箇日。雜木長三四丈已下二三尺已上一萬五千許株漂着部內海濱也。
九月壬寅。正五位上石川朝臣賀美授從四位下。
己酉。免官奴斐太從良。賜大友史姓。斐太始以大坂沙治玉石之人也。
丁巳。甲賀郡調庸准畿內收之。又免當年田租。
冬十月辛巳。詔曰。朕以薄徳恭承大位。志存兼濟。勤撫人物。雖率土之濱已霑仁恕。而普天之下未浴法恩。誠欲頼三寳之威靈乾坤相泰。修萬代之福業動植咸榮。粵以天平十五年歳次癸未十月十五日。發菩薩大願奉造盧舍那佛金銅像一軀。盡國銅而鎔象。削大山以構堂。廣及法界爲朕知識。遂使同蒙利益共致菩提。夫有天下之富者朕也。有天下之勢者朕也。以此富勢造此尊像。事也易成心也難至。但恐徒有勞人無能感聖。或生誹謗反墮罪辜。是故預知識者。懇發至誠。各招介福。宜毎日三拜盧舍那佛。自當存念各造盧舍那佛也。如更有人情願持一枝草一把土助造像者。恣聽之。國郡等司莫因此事侵擾百姓強令收斂。布告遐邇知朕意矣。
壬午。東海東山北陸三道廿五國今年調庸等物皆令貢於紫香樂宮。
乙酉。皇帝御紫香樂宮。爲奉造盧舍那佛像。始開寺地。於是行基法師率弟子等勸誘衆庶。
十一月丁酉。天皇還恭仁宮。車駕留連紫香樂。凡四月焉。
戊申。宴群臣於內裏。外從五位下倭武助授從五位下。五位已上賜祿有差。
十二月己丑。始運平城器仗収置於恭仁宮。
辛夘。始置筑紫鎭西府。以從四位下石川朝臣加美爲將軍。外從五位下大伴宿禰百世爲副將軍。判官二人。主典二人。初壞平城大極殿並歩廊。遷造於恭仁宮四年。於茲其功纔畢矣。用度所費不可勝計。至是更造紫香樂宮。仍停恭仁宮造作焉。
十六年春正月丙申朔。廢朝。饗五位已上於朝堂。
庚戌。任裝束次第司。爲幸難波宮也。
戊午。太政官奏。鎭西府將軍准從五位官。判官准從六位官。主典准從七位官。倍給二季祿及月料。並留應入京調庸物相折。通融隨時便給。又特賜公廨田。將軍十町。副將軍八町。判官六町。主典四町。奏可之。
辛酉。給鎭西府印一面。
閏正月乙丑朔。詔喚會百官於朝堂。問曰。恭仁難波二京何定爲都。各言其志。於是陳恭仁京便宜者。五位已上廿四人。六位已下百五十七人。陳難波京便宜者。五位已上廿三人。六位已下一百卅人。
戊辰。遣從三位巨勢朝臣奈弖麻呂。從四位上藤原朝臣仲麻呂。就市問定京之事。市人皆願以恭仁京爲都。但有願難波者一人。願平城者一人。
癸酉。更仰京職令諸寺百姓皆作舍宅。
乙亥。天皇行幸難波宮。以知太政官事從二位鈴鹿王。民部卿從四位上藤原朝臣仲麻呂爲留守。▼是日。安積親王縁腳病從櫻井頓宮還。
丁丑。薨。時年十七。遣從四位下大市王。紀朝臣飯麻呂等。監護喪事。親王天皇之皇子也。母夫人正三位縣犬養宿禰廣刀自。從五位下唐之女也。
二月乙未朔。遣少納言從五位上茨田王於恭仁宮。取驛鈴內外印。又追諸司及朝集使等於難波宮。
丙申。中納言從三位巨勢朝臣奈弖麻呂持留守官所給鈴印詣難波宮。以知太政官事從二位鈴鹿王。木工頭從五位下小田王。兵部卿從四位上大伴宿禰牛養。大藏卿從四位下大原眞人櫻井。大輔正五位上穗積朝臣老五人爲恭仁宮留守。治部大輔正五位下紀朝臣清人。左京亮外從五位下巨勢朝臣嶋村二人爲平城宮留守。
甲辰。幸和泉宮。
丙午。免天下馬飼雜戸人等。因勅曰。汝等今負姓人之所恥也。所以原免同於平民。但既免之後。汝等手伎如不傳習子孫。子孫彌降前姓。欲從卑品。又放官奴婢六十人從良。
丁未。車駕自和泉宮至。
甲寅。運恭仁宮高御座並大楯於難波宮。又遣使取水路運漕兵庫器仗。
乙夘。恭仁京百姓情願遷難波宮者恣聽之。
丙辰。幸安曇江遊覽松林。百濟王等奏百濟樂。詔授無位百濟王女天從四位下。從五位上百濟王慈敬。從五位下孝忠。全福並正五位下。
戊午。取三嶋路行幸紫香樂宮。太上天皇及左大臣橘宿禰諸兄留在難波宮焉。
庚申。左大臣宣勅雲。今以難波宮定爲皇都。宜知此狀。京戸百姓任意往來。
三月甲戌。石上榎井二氏樹大楯槍於難波宮中外門。
丁丑。運金光明寺大般若經致紫香樂宮。比至朱雀門。雜樂迎奏。官人迎禮。引導入宮中奉置大安殿。請僧二百。轉讀一日。
戊寅。難波宮東西樓殿。請僧三百人。令讀大般若經。
夏四月丙午。紫香樂宮西北山火。城下男女數千餘人皆趣伐山。然後火滅。天皇嘉之。賜布人一端。
甲寅。廢造兵鍛冶二司。
丙辰。以始營紫香樂宮。百官未成。司別給公廨錢惣一千貫。交關取息永充公用。不得損失其本。毎年限十一月。細録本利用狀令申太政官。
五月庚戌。肥後國雷雨地震。八代。天草。葦北三郡官舍。並田二百九十餘町。民家四百七十餘區。人千五百廿餘口被水漂沒。山崩二百八十餘所。有壓死人■餘人。並加賑恤。
六月壬子《。雨氷。
秋七月癸亥。太上天皇幸智努離宮。
丁夘。故正四位下紀朝臣男人與故從五位下紀朝臣國益。相訴奴婢。依刑部判賜國益男正五位下清人。既而清人上表悉從良焉。
戊辰。太上天皇幸仁岐河。陪從衛士已上。無問男女賜祿各有差。
己巳。車駕還難波宮。
甲申。詔曰。四畿內七道諸國。國別割取正稅四萬束。以入僧尼兩寺各二萬束。毎年出擧。以其息利永支造寺用。
八月乙未。詔授蒲生郡大領正八位上佐佐貴山君親人從五位下。並賜食封五十戸。■一百疋。布二百端。綿二百屯。錢一百貫。神前郡大領正八位下佐佐貴山君足人正六位上並■■疋。布八十端。綿八十屯。錢■貫。斯二人並伐除紫香樂宮邊山木。故有此賞焉。
九月甲戌。遣巡察使於畿內七道。以從四位下紀朝臣飯麻呂爲畿內使。正五位下石川朝臣年足爲東海道使。正五位上平群朝臣廣成爲東山道使。從五位下石川朝臣東人爲北陸道使。正五位下百濟王全福爲山陰道使。外從五位下大伴宿禰三中爲山陽道使。外從五位下巨勢朝臣嶋村爲南海道使。從四位上石上朝臣乙麻呂爲西海道使。外從五位下大養徳宿禰小東人爲次官。道別判官一人。主典一人。
乙酉。勅八道巡察使等曰。是行使等検問事條。國郡官司依實報荅者。縱當死罪。咸原而勿論。若有經問不臣被使勘獲者。事雖細小。依法不容。使宜慇懃告示。一事以上准勅施行。
丙戌。勅頒卅二條於巡察使。事具別勅。因勅曰。凡頃聞。諸國郡官人等。不行法令。空置卷中。無畏憲章。擅求利潤。公民歳弊。私門日増。朕之股肱豈合如此。自今以後。宜依頒條毎四考終必加訪察奏聞。即隨善惡黜陟其人。遂令■渭殊流。賢愚得所。若有巡察使諂曲爲心。昇降失理。當■法律以明勸沮。無偏無黨。清風肅俗。拔自常班。處以榮秩。宜告所司知朕意焉。又口勅十三條具在別勅。又勅曰。爲検天下諸國政績治不。今差巡察使分道發遣。但比年以來。所任使人。訪察不精。黜陟有濫。吏民由是未肅。風化所以尚壅。故今具定事條仰令巡検。唯恐官人不練明科。多犯罪愆還陷法網。仍垂非常之恩。特開自新之路。其國郡官司雖犯謀反大逆。常赦所不免。咸悉除免一切勿論。但情懷姦僞不肯吐實。使人存意再三喩示。若是固執猶不首伏者。依法科罪。普天率土宜知朕懷焉。又口勅五條。語具別記。
己丑。詔曰。今聞。僧綱任意用印不依制度。宜令進其印置大臣所。自今以後一依前例。僧綱之政亦申官待報。給鎭西府驛鈴二口。
冬十月辛夘。律師道慈法師卒。〈天平元年爲律師。〉法師俗姓額田氏。添下郡人也。性聰悟爲衆所推。大寳元年隨使入唐。渉覽經典。尤精三論。養老二年歸朝。是時釋門之秀者唯法師及神叡法師二人而已。著述愚志一卷論僧尼之事。其略曰。今察日本素緇行佛法軌模全異大唐道俗傳聖教法則。若順經典。能護國土。如違憲章。不利人民。一國佛法。萬家修善。何用虛設。豈不愼乎。弟子傳業者。於今不絶。屬遷造大安寺於平城。勅法師勾當其事。法師尤妙工巧。構作形製皆稟其規模。所有匠手莫不歎服焉。卒時年七十有餘。
乙未。左大臣家令正六位上余義仁授外從五位下。
庚子。太上天皇行幸珍努及竹原井離宮。
辛丑。賜郡司十四人爵一級。高年一人六級。三人九級。行所經大鳥。和泉。日根三郡百姓年八十以上男女穀人有差。
壬寅。太上天皇還難波宮。
十一月壬申。甲賀寺始建盧舍那佛像體骨柱。天皇親臨。手引其繩。於時種々樂共作。四大寺衆僧僉集。襯施各有差。
癸酉。太上天皇幸甲賀宮。
丙子。太上天皇自難波至。
庚辰。授正五位上藤原朝臣八束。正五位下紀朝臣清人並從四位下。外從五位下大宅朝臣君子。田邊史難波並從五位下。
十二月庚寅。有星。孛於將軍。
壬辰。令天下諸國。藥師悔過七日。
丙申。土一百人。此夜於金■寺及朱雀路燃燈一萬壞。
