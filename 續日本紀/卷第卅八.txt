續日本紀卷第卅八〈起延暦三年正月、盡四年十二月。〉」右大臣正二位兼行皇太子傅中衛大將臣藤原朝臣繼繩等奉勅撰」今皇帝
三年春正月己夘。宴五位已上。授無位小倉王。石浦王並從五位下。從四位下多治比眞人長野。紀朝臣家守並從四位上。正五位下紀朝臣鯖麻呂正五位上。從五位下大中臣朝臣諸魚從五位上。外從五位下和朝臣國守。安都宿禰眞足。正六位上文室眞人眞屋麻呂。藤原朝臣眞作。大伴宿禰永主。大原眞人越智麻呂。和朝臣三具足。石川朝臣魚麻呂。巨勢朝臣家成。大春日朝臣諸公。安倍朝臣廣津麻呂。坂本朝臣大足。田口朝臣清麻呂。笠朝臣小宗。三方宿禰廣名。紀朝臣兄原。佐伯宿禰老並從五位下。正六位上下道朝臣長人。丹比宿禰稻長。船連稻船。秦忌寸長足並外從五位下。宴訖賜祿各有差。
辛巳。授從五位下文室眞人子老從五位上。正六位上平群朝臣牛養從五位下。又授女孺無位藤原朝臣宇都都古。大原眞人明並從五位下。
丁亥。授外從五位下伊勢朝臣水通從五位下。
戊子。宴五位已上於內裏。饗百官主典已上於朝堂。賜祿各有差。」授右大臣正三位藤原朝臣是公從二位。正五位下大伴宿禰不破麻呂正五位上。從五位下紀朝臣白麻呂。健部朝臣人上並從五位上。以正三位藤原朝臣小黒麻呂。從三位藤原朝臣種繼。並爲中納言。
二月辛巳。授女孺無位百濟王眞徳從五位下。
己丑。從三位大伴宿禰家持爲持兼征東將軍。從五位上文室眞人與企爲副將軍。外從五位下入間宿禰廣成。外從五位下阿倍猿嶋臣墨繩。並爲軍監。
三月甲戌。宴五位已上。令文人賦曲水。賜祿有差。
乙亥。授外正六位上丸子連石蟲外從五位下。以獻軍糧也。
丙申。先是。伊豫國守吉備朝臣泉。與同僚不恊。頻被告訴。朝庭遣使勘問。辭■不敬。不肯承伏。是日下勅曰。伊豫國守從四位下吉備朝臣泉。政跡無聞。犯狀有着。稽之國典。容■恆科。而父故右大臣。往學盈歸。播風弘道。遂登端揆。式翼皇猷。然則伊父美志。猶不可忘。其子愆尤。何無矜恕。宜宥泉辜令思後善。但解見任以懲前惡。
乙酉。以外從五位下筑紫史廣嶋爲近衛將監。播磨大掾如故。外從五位下下道朝臣長人爲大和介。從四位上多治比眞人長野爲伊勢守。從五位下藤原朝臣繩主爲介。正五位上紀朝臣鯖麻呂爲尾張守。從五位上藤原朝臣黒麻呂爲遠江守。從五位上文室眞人與企爲相摸守。近衛將監從五位下佐伯宿禰老爲兼介。從五位下三國眞人廣見爲能登守。大外記外從五位下朝原忌寸道永爲兼越後介。外從五位下上毛野公薩摩爲但馬介。中宮大夫內藏頭從四位上紀朝臣家守爲兼備前守。從五位下文室眞人於保爲備後守。正五位下百濟王武鏡爲周防守。從五位下石川朝臣淨繼爲讃岐介。右衛士督正四位上坂上大忌寸苅田麻呂爲兼伊豫守。從五位下多治比眞人乙安爲肥後守。
丁亥。敘從三位氣太神正三位。
夏四月壬寅。授正六位上上毛野公我人外從五位下。」以外從五位下忌部宿禰人上爲神祇大祐。從五位上海上眞人三狩爲右中辨。從五位下藤原朝臣是人爲中務少輔。從五位下石川朝臣魚麻呂爲左大舍人助。從五位上藤原朝臣菅繼爲治部大輔。從五位上大中臣朝臣諸魚爲兵部大輔。少納言如故。從四位下淡海眞人三船爲刑部卿。大學頭因幡守如故。從五位上橘朝臣綿裳爲大判事。參議正四位下神王爲兼大藏卿。從五位下安倍朝臣弟當爲少輔。從五位下紀朝臣繼成爲大膳亮。從五位上宗形王爲大炊頭。從五位下山口王爲鍛冶正。從五位下川邊朝臣淨長爲主油正。外從五位下丹比宿禰眞淨爲內掃部正。正四位下藤原朝臣鷹取爲左京大夫。從五位下田口朝臣清麻呂爲右京亮。外從五位下上毛野公我人爲衛門大尉。從五位下大原眞人越智麻呂爲隼人正。外從五位下津連眞道爲右衛士大尉。近江大掾如故。從五位下紀朝臣眞人爲攝津亮。從五位下和朝臣三具足爲上総介。外從五位下飛鳥戸造弟見爲飛騨守。從五位下路眞人玉守爲上野介。從五位下文室眞人眞老爲長門守。從五位下正月王爲土左守。從五位下大春日朝臣諸公爲防人正。從五位下多治比眞人年持爲日向守。
丁未。以從五位下巨勢朝臣家成爲大監物。從五位下吉田連古麻呂爲內藥正。侍醫如故。外從五位下出雲臣嶋成爲侍醫。從五位上藤原朝臣眞葛爲右大舍人頭。外從五位下丹比宿禰稻長爲內藏助。從五位下笠朝臣雄宗爲中衛少將。從五位下藤原朝臣眞友爲越前介。
辛亥。大僧都弘耀法師上表辭任。詔許之。因施几杖。
己未。參議中宮大夫從四位上紀朝臣家守卒。家守大納言兼中務卿正三位麻呂之孫。大宰大貳正四位下男人之子也。
庚午。以從五位下紀朝臣作良爲右少弁。外從五位下船連稻船爲主計助。從五位下安倍朝臣眞黒麻呂爲宮內少輔。從五位下藤原朝臣內麻呂爲右衛士佐。從五位下紀朝臣豊庭爲甲斐守。正五位上巨勢朝臣苗麻呂爲信濃守。從五位下三嶋眞人大湯坐爲因幡介。從五位下御方宿禰廣名爲筑後守。
五月辛未朔。勅曰。比年。國師遷替。一同俗官。送故迎新。殊多勞擾。教導未宣。弘益有虧。永言其弊。理須改革。自今以後。宜擇有智有行爲衆推仰者補之。其秩滿之期。六年爲限。如有身死及心性麁惡爲民所苦者。隨即與替。
庚辰。左京大夫正四位下藤原朝臣鷹取卒。
癸未。攝津職言。今月七日夘時。蝦蟇二萬許。長可四分。其色黒斑。從難波市南道。南行池列可三町。隨道南行。入四天王寺內。至於午時。皆悉散去。
丙戌。勅遣中納言正三位藤原朝臣小黒麻呂。從三位藤原朝臣種繼。左大弁從三位佐伯宿禰今毛人。參議近衛中將正四位上紀朝臣船守。參議神祗伯從四位上大中臣朝臣子老。右衛士督正四位上坂上大忌寸苅田麻呂。衛門督從四位上佐伯宿禰久良麻呂。陰陽助外從五位下船連田口等於山背國。相乙訓郡長岡村之地。爲遷都也。
己丑。授正六位上藤原朝臣乙叡從五位下。
甲午。攝津職史生正八位下武生連佐比乎貢白燕一。賜爵二級並當國正稅五百束。」散位頭從四位下百濟王利善卒。
六月辛丑。唐人賜緑晏子欽。賜緑徐公卿等賜姓榮山忌寸。▼是日。敘正三位住吉神勳三等。
甲辰。中務大輔從四位下豊野眞人奄智卒。
戊申。詔以賢■法師。爲大僧都。行賀法師爲少僧都。善上法師。玄憐法師。並爲律師。
己酉。以中納言從三位藤原朝臣種繼。左大弁從三位佐伯宿禰今毛人。參議近衛中將正四位上紀朝臣船守。散位從四位下石川朝臣垣守。右中弁從五位上海上眞人三狩。兵部大輔從五位上大中臣朝臣諸魚。造東大寺次官從五位下文室眞人忍坂麻呂。散位從五位下日下部宿禰雄道。從五位下丈部大麻呂。外從五位下丹比宿禰眞淨等。爲造長岡宮使。六位官八人。於是。經始都城。營作宮殿。
辛亥。普光寺僧勤韓獲赤烏。授大法師。並施稻一千束。
壬子。遣參議近衛中將正四位上紀朝臣船守於賀茂大神社。奉幣。以告遷都之由焉。又今年調庸。並造宮工夫用度物。仰下諸國。令進於長岡宮。
癸丑。唐人正六位上孟惠芝。正六位上張道光等。賜姓嵩山忌寸。正六位下吾稅兒賜永國忌寸。
壬戌。有勅。爲造新京之宅。以諸國正稅六十八萬束。賜右大臣以下。參議已上。及內親王。夫人。尚侍等。各有差。
丁夘。百姓私宅。入新京宮內五十七町。以當國正稅四萬三千餘束。賜其主。
秋七月癸酉。仰阿波。讃岐。伊豫三國。令進造山埼橋料材。
壬午。以正五位上當麻王爲中務大輔。從五位下藤原朝臣乙叡爲侍從。近衛中將正四位上紀朝臣船守爲兼中宮大夫。內廄頭。常陸守如故。從五位下文室眞人久賀麻呂爲左大舍人頭。從四位下石上朝臣家成爲內藏頭。從五位下穗積朝臣賀祐爲散位頭。外從五位下大村直池麻呂爲主計助。從五位下石川朝臣宿奈麻呂爲主稅頭。從五位下大伴宿禰眞麻呂爲兵部大輔。從五位上笠王爲大膳大夫。從四位下石川朝臣垣守爲左京大夫。從五位下塩屋王爲若狹守。右衛士督正四位上坂上大忌寸苅田麻呂爲兼備前守。從五位下藤原朝臣末茂爲伊豫守。從五位上藤原朝臣菅繼爲大宰少貳。
癸未。右少史正六位上高宮村主田使。及同眞木山等。賜姓春原連。
八月壬寅。敘近江國高嶋郡三尾神從五位下。
戊午。左少史正六位上衣枳首廣浪等賜姓高篠連。
乙丑。以外從五位下吉田連季元爲伊豆守。
九月庚午。授命婦外正五位下刑部直蟲名從五位下。
癸酉。京中大雨。壞百姓廬舍。詔遣使東西京賑給之。
庚辰。伊豫守從五位下藤原朝臣末茂。坐事左降日向介。
乙未。太白晝見。
閏九月戊申。河內國茨田郡堤。決一十五處。單功六萬四千餘人。給糧築之。
乙夘。天皇幸右大臣田村第宴飮。授其第三男弟友從五位下。
冬十月庚午。勅。備前國兒嶋郡小豆嶋所放官牛。有損民産。宜遷長嶋。其小豆嶋者住民耕作之。
壬申。任御裝束司並前後次第司。爲幸長岡宮也。
甲戌。賜陪從親王已下五位已上裝束物各有差。
戊子。越後國言。蒲原郡人三宅連笠雄麻呂。蓄稻十萬束。積而能施。寒者與衣。飢者與食。兼以修造道橋。通利艱險。積行經年。誠合擧用。授從八位上。
癸巳。以從五位下石川朝臣公足爲主計頭。從五位下大伴宿禰永主爲右京亮。又任左右鎭京使。各五位二人。六位二人。以將幸長岡宮也。
乙未。尚藏兼尚侍從三位阿倍朝臣古美奈薨。遣左大弁兼皇后宮大夫從三位佐伯宿禰今毛人。散位從五位上當麻眞人永繼。外從五位下松井連淨山等。監護喪事。古美奈中務大輔從五位上粳蟲之女也。適內大臣贈從一位藤原朝臣良繼生女。即是皇后也。
丁酉。勅曰。如聞。比來。京中盜賊稍多。掠物街路。放火人家。良由職司不能肅清。令彼兇徒生茲賊害。自今以後。宜作鄰保検察非違。一如令條。其遊食博戱之徒。不論蔭贖。決杖一百。放火刧略之類。不必拘法。懲以殺罸。勤加捉搦。遏絶姦■。
十一月戊戌朔。勅曰。十一月朔旦冬至者。是歴代之希遇。而王者之休祥也。朕之不徳。得値於今。思行慶賞。共悅嘉辰。王公巳下。宜加賞賜。京畿當年田租並免之。
庚子。詔曰。民惟邦本。本固國寧。民之所資。農桑是切。比者諸國司等。厥政多僻。不愧撫道之乖方。唯恐侵漁之未巧。或廣占林野。奪蒼生之便要。或多營田園。妨黔黎之産業。百姓彫幣。職此之由。宜加禁制。懲革貪濁。自今以後。國司等不得公廨田外更營水田。又不得私貪墾闢侵百姓農桑地。如有違犯者。收獲之實。墾闢之田。並皆沒官。即解見任。科違勅之罪。夫同僚並郡司等。相知容隱。亦與同罪。若有人糺告者。以其苗子。與糺告人。
癸夘。以從五位下佐伯宿禰鷹守爲左衛士佐。外從五位下秦造子嶋爲右衛士大尉。外從五位下津連眞道爲左兵衛佐。
戊申。天皇移幸長岡宮。
甲寅。先是。皇后遭母氏憂。不從車駕。中宮復留在平城。▼是日。遣出雲守從四位下石川朝臣豊人。攝津大夫從四位下和氣朝臣清麻呂等。爲前後次第司。奉迎焉。
丁巳。遣近衛中將正四位上紀朝臣船守。敘賀茂上下二社從二位。又遣兵部大輔從五位上大中臣朝臣諸魚。敘松尾乙訓二神從五位下。以遷都也。
戊午。武藏介從五位上建部朝臣人上等言。臣等始祖息速別皇子。就伊賀國阿保村居焉。逮於遠明日香朝廷。詔皇子四世孫須禰都斗王。由地錫阿保君之姓。其胤子意保賀斯。武藝超倫。足示後代。是以長穀旦倉朝廷改賜健部君。是旌庸恩意。非胙土彜倫。望請。返本正名蒙賜阿保朝臣之姓。詔許之。於是。人上等賜阿保朝臣。健部君黒麻呂等阿保公。
辛酉。中宮皇后並自平城至。
乙丑。遣使修理賀茂上下二社及松尾乙訓社。」從四位下五百枝王。五百井女王。並授從四位上。
十二月己巳。詔賜造宮有勞者爵。又免進役夫國今年田租。」授從三位藤原朝臣種繼正三位。正四位上石川朝臣名足。紀朝臣船守並從三位。從五位下氣太王。山口王。小倉王並從五位上。從四位下石川朝臣垣守。和氣朝臣清麻呂並從四位上。從五位上多治比眞人人足。大中臣朝臣諸魚並正五位下。從五位下文室眞人忍坂麻呂。多治比眞人濱成。日下部宿禰雄道。三嶋眞人名繼。丈部大麻呂並從五位上。外從五位下丹比宿禰眞清外正五位下。外從五位下上毛野公大川外從五位上。正六位上佐伯宿禰葛城從五位下。正六位上奈良忌寸長野。大神■田朝臣愛比。三使朝臣清足。麻田連畋賦。高篠連廣浪並外從五位下。」又以左大弁從三位兼皇后宮大夫大和守佐伯宿禰今毛人爲參議。
癸酉。遣使畿內七道。大祓奉幣於天神地祗。
庚辰。詔曰。山川藪澤之利。公私共之。具有令文。如聞。比來。或王臣家。及諸司寺家。包並山林。獨專其利。是而不禁。百姓何濟。宜加禁斷。公私共之。如有違犯者。科違勅罪。所司阿縱。亦與同罪。其諸氏冢墓者。一依舊界。不得斫損。
乙酉。山背國葛野郡人外正八位下秦忌寸足長築宮城。授從五位上。外從五位下栗前連廣耳飼養役夫。授從五位下。但馬國氣多團毅外從六位上川人部廣井。進私物助公用授外從五位下。
丙申。敘住吉神從二位。預造長岡宮主典已上。及諸司雑色人等。隨其勞効。進階賜爵各有差。
四年春正月丁酉朔。天皇御大極殿受朝。其儀如常。石上。榎井二氏。各竪桙楯焉。始停兵衛叫■之儀。▼是日。宴五位已上於內裏。賜祿有差。
癸夘。宴五位已上。詔授正六位上多賀王從五位下。從四位上多治比眞人長野正四位上。從五位上文室眞人高嶋正五位下。從五位下藤原朝臣眞友。文室眞人於保。紀朝臣作良並從五位上。正六位上藤原朝臣葛野麻呂。甘南備眞人繼人。平群朝臣清麻呂。阿倍朝臣枚麻呂。佐伯宿禰繼成。小野朝臣河根。雀部朝臣蟲麻呂。縣犬養宿禰繼麻呂。大宅朝臣廣江。高橋朝臣三坂。安曇宿禰廣吉。文室眞人大原。大伴宿禰蓑麻呂。紀朝臣廣足。紀朝臣呰麻呂並從五位下。秦忌寸馬長。白鳥村主元麻呂。伊蘇志臣眞成並外從五位下。
乙巳。授從五位上川邊女王正五位下。從五位下三嶋女王從五位上。無位八千代女王從五位下。從四位上橘朝臣眞都賀。正四位下藤原朝臣諸姉。百濟王明信並正四位上。從四位下藤原朝臣延福。藤原朝臣人數。和氣朝臣廣蟲。因幡國造淨成並從四位上。從五位上藤原朝臣綿手。正五位下武藏宿禰家刀自並正五位上。從五位下藤原朝臣春蓮。從五位上藤原朝臣勤子。田中朝臣吉備並正五位下。從五位下藤原朝臣祖子從五位上。無位平群朝臣竃屋。藤原朝臣慈雲。藤原朝臣家野。多治比眞人豊繼。外從五位下葛井連廣見並從五位下。外從五位下豊田造信女外從五位上。無位道田連桑田外從五位下。又授從五位上三嶋女王正五位下。
庚戌。遣使堀攝津國神下。梓江。鯵生野。通於三國川。
辛亥。以從五位下藤原朝臣弟友爲侍從。從五位下高橋朝臣御坂爲陰陽頭。從五位下伊勢朝臣水通爲內匠頭。從五位下藤原朝臣仲繼爲大學頭。從五位上中臣朝臣常爲治部大輔。從五位下縣犬養宿禰伯麻呂爲玄蕃頭。從五位下淺井王爲諸陵頭。正五位下粟田朝臣鷹守爲民部大輔。從五位下紀朝臣千世爲少輔。外從五位下奈良忌寸長野爲主稅助。從四位下大伴宿禰潔足爲兵部大輔。從五位下藤原朝臣雄友爲少輔。美作守如舊。從五位上丈部大麻呂爲織部正。從五位上文室眞人忍坂麻呂爲木工頭。從五位下布勢朝臣大海爲主殿頭。從五位下平群朝臣清麻呂爲典樂頭。從四位下佐伯宿禰眞守爲造東大寺長官。外從五位下林忌寸稻麻呂爲次官。東宮學士如舊。從三位紀朝臣船守爲近衛大將。中宮大夫常陸守如故。從五位下佐伯宿禰老爲少將。相摸介如故。從四位下紀朝臣古佐美爲中衛中將。式部大輔但馬守如故。從五位下藤原朝臣宗繼爲少將。從五位下紀朝臣廣足爲衛門佐。從五位下縣犬養宿禰堅魚麻呂爲左衛士佐。正五位上安倍朝臣家麻呂爲左兵衛督。從五位下文室眞人大原爲右兵衛佐。從五位上三嶋眞人名繼爲內廐頭。正五位下多治比眞人人足爲主馬頭。正五位上巨勢朝臣苗麻呂爲河內守。從五位下大伴宿禰蓑麻呂爲介。少納言正五位下大中臣朝臣諸魚爲兼山背守。內廐頭從五位上三嶋眞人名繼爲兼介。從五位下紀朝臣呰麻呂爲伊勢介。從五位上淨村宿禰晉卿爲安房守。右衛士督正四位上坂上大忌寸苅田麻呂爲兼下総守。皇后宮大進從五位下安倍朝臣廣津麻呂爲兼常陸大掾。從五位上紀朝臣木津魚爲美濃守。從五位下藤原朝臣繩主爲介。從五位下大神朝臣船人爲上野守。從五位下和朝臣國守爲下野介。從五位上多治比眞人宇美爲陸奧守。從五位下佐伯宿禰鷹守爲越中介。正五位下葛井連道依爲越後守。春宮亮從五位上紀朝臣白麻呂爲兼伯耆守。從五位上多治比眞人年主爲出雲守。近衛將監外從五位下筑紫史廣嶋爲兼播磨大掾。從五位下笠朝臣雄宗爲美作介。從五位上百濟王仁貞爲備前守。東宮學士外從五位下林忌寸稻麻呂爲兼介。造東大寺次官如故。從五位上葛井連根主爲伊豫守。外從五位下秦忌寸長足爲豊前介。
戊午。安房國言。以今月十九日。部內海邊。漂着大魚五百餘。長各一丈五尺以下。一丈三尺以上。古老相傳雲。諸泊魚。
癸亥。攝津國能勢郡大領外正六位上神人爲奈麻呂。近江國蒲生郡大領外從六位上佐佐貴山公由氣比。丹波國天田郡大領外從六位下丹波直廣麻呂。豊後國海部郡大領外正六位上海部公常山等。居職匪懈。撫民有方。於是。詔並授外從五位下。又授正六位下海上國造他田日奉直徳刀自外從五位下。」以從五位上小倉王。百濟王玄鏡。並爲少納言。從五位下藤原朝臣乙叡爲權少納言。正五位下大中臣朝臣諸魚爲左中弁。山背守如故。從五位下藤原朝臣園人爲右少弁。從五位上紀朝臣作良爲大藏大輔。外從五位下佐伯直諸成爲園池正。從五位上弓削宿禰大成爲西市正。從五位上中臣朝臣鷹主爲信濃守。從五位上日下部宿禰雄道爲豊前守。
二月丁夘。近衛將監外從五位下筑紫史廣嶋賜姓野上連。
壬申。授陸奧國小田郡大領正六位上丸子部勝麻呂外從五位下。以經征戰也。
甲戌。但馬國氣多郡人外從五位下川人部廣井改本姓。賜高田臣。
丁丑。從五位上多治比眞人宇美爲陸奧按察使兼鎭守副將軍。國守如故。」授正四位上坂上大忌寸苅田麻呂從三位。
癸未。出雲國國造外正八位上出雲臣國成等奏神吉事。其儀如常。授國成外從五位下。自外祝等。進階各有差。
丁未。彈正尹從三位兼武藏守高倉朝臣福信。上表乞身。優詔許之。賜御杖並衾。
三月戊戌。御嶋院。宴五位已上。召文人令賦曲水。賜祿各有差。
甲辰。授陸奧按察使從五位上多治比眞人宇美正五位下。又賜彩帛十疋。■十疋。綿二百屯。
丙午。以從五位下安倍朝臣草麻呂爲神祇大副。從五位下高倉朝臣石麻呂爲治部少輔。從五位下佐伯宿禰葛城爲中衛少將。
甲寅。正六位上春原連田使。從七位下眞木山等。改春原連。賜高村忌寸。
夏四月乙丑朔。授正六位上丸部臣董神外從五位下。
辛未。中納言從三位兼春宮大夫陸奧按察使鎭守將軍大伴宿禰家持等言。名取以南一十四郡。僻在山海。去塞懸遠。屬有徴發。不會機急。由是權置多賀。階上二郡。募集百姓。足人兵於國府。設防禦於東西。誠是備預不虞。推鋒萬里者也。但以。徒有開設之名。未任統領之人。百姓顧望。無所係心。望請。建爲眞郡。備置官員。然則民知統攝之歸。賊絶窺■之望。許之。
己夘。授大初位下日下部連國益外從五位下。以獻稻船瀬也。
丁亥。從五位上紀朝臣作良爲造齋宮長官。
癸巳。宮內卿從四位上石川朝臣垣守爲兼武藏守。
五月乙未朔。左京人從六位下丑山甘次豬養賜姓湯原造。
丁酉。詔曰。春秋之義。祖以子貴。此則典經之垂範。古今之不易也。朕君臨四海。於茲五載。追尊之典。或猶未崇。興言念此。深以懼焉。宜追贈朕外曾祖贈從一位紀朝臣正一位太政大臣。又尊曾祖妣道氏曰太皇大夫人。仍改公姓爲朝臣。」又臣子之禮。必避君諱。比者。先帝御名及朕之諱。公私觸犯。猶不忍聞。自今以後。宜並改避。於是改姓白髪部爲眞髪部。山部爲山。
戊戌。右京人從五位下昆解宿禰沙彌麻呂等。改本姓賜鴈高宿禰。
癸丑。先是。皇后宮赤雀見。是曰。詔曰。朕君臨紫極。子育蒼生。政未洽於南薫。化猶闕於東戸。粵得參議從三位行左大弁兼皇后宮大夫大和守佐伯宿禰今毛人等奏雲。去四月晦日。有赤雀一隻。集於皇后宮。或翔止廳上。或跳梁庭中。皃甚閑逸。色亦奇異。晨夕棲息。旬日不去者。仍下所司。令検圖牒。孫氏瑞應圖曰。赤雀者瑞鳥也。王者奉己儉約。動作應天時則見。是知。朕之庸虛。豈致此■。良由宗社積徳。餘慶所覃。既葉舊典之上瑞。式表新色之嘉祥。奉天休而倍■。荷靈■以逾兢。思敦弘澤以答上玄。宜天下有位。及內外文武官把笏者賜爵一級。但有蔭者。各依本蔭。四世五世。及承嫡六世已下王年廿以上。並敘六位。又五位已上子孫年廿已上。敘當蔭階。正六位上者免當戸今年租。其山背國者。皇都初建既爲輦下。慶賞所被。合殊常倫。今年田租。特宜全免。又長岡村百姓家入大宮處者。一同京戸之例。
甲寅。從五位上淨原王爲右大舍人頭。從四位上藤原朝臣雄依爲大藏卿。從四位上大中臣朝臣子老爲宮內卿。神祇伯如故。正四位下神王爲禪正尹。從五位上海上眞人三狩爲大宰少貳。從五位下百濟王英孫爲陸奧鎭守權副將軍。
戊午。勅曰。貢進調庸。具著法式。而遠江國所進調庸。濫穢不堪官用。凡頃年之間。諸國貢物。麁惡多不中用。准量其狀。依法可坐。自今以後。有如此類。専當國司。解卻見任。永不任用。自餘官司。節級科罪。其郡司者加決罸以解見任。兼斷譜第。
己未。勅曰。出家之人本事行道。今見衆僧。多乖法旨。或私定檀越。出入閭巷。或誣稱佛驗。■誤愚民。非唯比丘之不愼教律。抑是所司之不勤捉搦也。不加嚴禁。何整緇徒。自今以後。如有此類。擯出外國。安置定額寺。
庚申。遣使五畿內祈雨焉。
辛酉。地震。」周防國飢疫。賑給之。
壬戌。授正六位上百濟王元基從五位下。
六月乙丑。出羽。丹波。年穀不登。百姓飢饉。並賑給之。
癸酉。勅曰。去五月十九日。縁皇后宮有赤雀之瑞。普賜天下有位爵一級。但宮司者是祥瑞出處也。當加■賞以答靈■。宜宮司主典已上不論六位五位進爵一級。」右衞士督從三位兼下総守坂上大忌寸苅田麻呂等上表言。臣等本是後漢靈帝之曾孫阿智王之後也。漢祚遷魏。阿智王因神牛教。出行帶方。忽得寳帶瑞。其像似宮城。爰建國邑。育其人庶。後召父兄告曰。吾聞。東國有聖主。何不歸從乎。若久居此處。恐取覆滅。即攜母弟迂興徳。及七姓民。歸化來朝。是則譽田天皇治天下之御世也。於是阿智王奏請曰。臣舊居在於帶方。人民男女皆有才藝。近者寓於百濟高麗之間。心懷猶豫未知去就。伏願天恩遣使追召之。乃勅遣臣八腹氏。分頭發遣。其人民男女。擧落隨使盡來。永爲公民。積年累代。以至於今。今在諸國漢人亦是其後也。臣苅田麻呂等。失先祖之王族。蒙下人之卑姓。望請。改忌寸蒙賜宿禰姓。伏願。天恩矜察。儻垂聖聽。所謂寒灰更煖。枯樹復榮也。臣苅田麻呂等。不勝至望之誠。輙奉表以聞。詔許之。坂上。內藏。平田。大藏。文。調。文部。谷。民。佐太。山口等忌寸十一姓十六人賜姓宿禰。
辛巳。右大臣從二位兼中衛大將臣藤原朝臣是公等。率百官上慶瑞表。其詞曰。伏奉去五月十九日勅。比者。赤雀戻止椒庭。既葉舊典之上瑞。式表新色之嘉祥。思與天下喜此靈■者。臣等生逢明時。頻沐天渙。欣悅之情。實倍恆品。臣聞。徳動天地。無遠不臻。至誠有感。在幽必逹。伏惟。皇帝陛下。道格乾坤。澤沾動植。政化以洽。品物咸亨。皇后殿下。徳超娥英。功軼姙■。母儀方闡。厚載既隆。故能兩儀合徳。百靈効祉。白燕産帝畿以馴化。赤雀翔皇宮而表禎。稽驗圖牒。僉曰。休徴。斯實曠古殊■。當今嘉祥。率土抃舞。莫不幸甚。臣是公等不勝踴躍之至。謹詣朝堂。奉表以聞。詔報曰。乾坤表■。休瑞薦彰。白燕搆巣於前春。赤雀來儀於後夏。寔惟宗社攸祉。群卿所諧。朕之庸虛何應於此。但當與卿等。勉理政化。上答天休。省所來賀。祗懼兼懷。▼是日。授皇后宮大夫從三位佐伯宿禰今毛人正三位。亮從五位上笠朝臣名末呂正五位下。大進從五位下藤原朝臣眞作。少進從五位下安倍朝臣廣津麻呂並從五位上。大屬正六位上阿閇間人臣人足。少屬正六位上林連浦海並外從五位下。
癸未。參議兵部卿從三位兼侍從下総守藤原朝臣家依薨。贈太政大臣正一位永手之第一子也。
秋七月己亥。參議從三位石川朝臣名足爲左大弁。播磨守如故。參議從四位上大中臣朝臣子老爲右大弁。神祇伯如故。外從五位下麻田連畋賦爲左大史。中納言正三位藤原朝臣小黒麻呂爲兼中務卿。參議正三位佐伯宿禰今毛人爲民部卿。皇后宮大夫大和守如故。從五位下紀朝臣安提爲少輔。從五位上紀朝臣作良爲兵部大輔。正五位上內藏宿禰全成爲大藏大輔。從四位上石川朝臣垣守爲宮內卿。武藏守如故。從三位坂上大宿禰苅田麻呂爲左京大夫。右衛士督下総守如故。從五位下賀茂朝臣人麻呂爲亮。從四位下石川朝臣豊人爲右京大夫。大納言正三位藤原朝臣繼繩爲兼大宰帥。從五位下紀朝臣千世爲豊後守。左中弁正五位下大中臣朝臣諸魚爲兼左兵衛督。山背守如故。
己酉。外從五位下秦忌寸馬長爲土佐守。
庚戌。刑部卿從四位下兼因幡守淡海眞人三船卒。三船大友親王之曾孫也。祖葛野王正四位上式部卿。父池邊王從五位上內匠頭。三船性識聡敏。渉覽群書。尤好筆札。寳字元年。賜姓淡海眞人。起家拜式部少丞。累■。寳字中授從五位下。歴式部少輔參河美作守。八年被充造池使。往近江國修造陂池。時惠美仲麻呂遁自宇治。走據近江。先遣使者調發兵馬。三船在勢多。與使判官佐伯宿禰三野。共捉縛賊使及同惡之徒。尋將軍日下部宿禰子麻呂。佐伯宿禰伊達等率數百騎而至。燒斷勢多橋。以故賊不得渡江。奔高嶋郡。以功授正五位上勳三等。除近江介。遷中務大輔兼侍從。尋補東山道巡察使。出而採訪。事畢復奏。昇降不慥頗乖朝旨。有勅譴責之。出爲大宰少貳。遷刑部大輔。歴大判事大學頭兼文章博士。寳龜末。授從四位下拜刑部卿兼因幡守。卒時年六十四。
癸丑。勅曰。釋教深遠。傳其道者。緇徒是也。天下安寧蓋亦由其神力矣。然則惟僧惟尼。有徳有行。自非■顯。何以弘道。宜仰所司。擇其修行傳燈無厭倦者。景跡齒名。具注申送。」又勅。造宮之務。事弗獲已。所役之夫。宜給其功。於是和雇諸國百姓卅一萬四千人。
甲寅。從五位下賀茂朝臣人麻呂爲齋宮頭。
丁巳。勅曰。夫正稅者。國家之資。水旱之備也。而比年。國司苟貪利潤。費用者衆。官物減耗。倉廩不實。職此之由。宜自今已後。嚴加禁止。其國司如有一人犯用。餘官同坐。並解見任。永不敘用。贓物令共填納。不在免死逢赦之限。遞相検察。勿爲違犯。其郡司和許。亦同國司。
辛酉。土左國貢調愆期。其物亦惡。勅國司目已上。並解見任。
壬戌。外從五位下高篠連廣浪爲左大史。從五位下藤原朝臣眞鷲爲大學頭。外從五位下井上直牛養爲主計助。外從五位下伊蘇志臣眞成爲主船正。從四位下安倍朝臣東人爲刑部卿。從五位上多朝臣犬養爲大輔。從五位下巨勢朝臣家成爲主殿頭。從五位下坂本朝臣大足爲官奴正。從五位下甘南備眞人繼成爲右京亮。從五位下石浦王爲主馬頭。從五位下三嶋眞人大湯坐爲參河介。從五位下笠朝臣雄宗爲能登守。從五位下藤原朝臣宗繼爲因幡守。外從五位下大村直池麻呂爲介。從五位下布勢朝臣大海爲美作介。」授正八位下三野臣廣主外從五位下。以貢獻也。
八月癸亥朔。右京人土師宿禰淡海。其姉諸主等。改本姓賜秋篠宿禰。
己巳。授從四位上藤原朝臣雄依正四位下。從四位下石川朝臣豊人。安倍朝臣東人。佐伯宿禰久良麻呂並從四位上。從五位下藤原朝臣是人。藤原朝臣雄友。藤原朝臣內麻呂並從五位上。外從五位下朝原忌寸道永。正六位上多治比眞人國成。笠朝臣江人並從五位下。
丙子。從五位上多治比眞人濱成爲右中弁。從五位上安倍朝臣廣津麻呂爲皇后宮大進。外從五位下阿閇間人臣人足爲少進。外從五位下林連浦海爲大屬。從五位下笠朝臣江人爲式部少輔。從五位下大伴宿禰眞麻呂爲主稅頭。從五位下下毛野朝臣年繼爲內掃部正。從四位下大伴宿禰潔足爲近衛中將。從五位上藤原朝臣內麻呂爲中衛少將。外正五位下丹比宿禰眞淨爲右衛士佐。從五位上藤原朝臣眞作爲石見守。從五位下石川朝臣宿奈麻呂爲周防守。」授從五位下羽栗臣翼從五位上。正六位上多治比眞人屋嗣從五位下。正六位上國中連三成。外正六位上丹波直人足並外從五位下。
乙酉。授從七位上大秦公忌寸宅守從五位下。以築太政官院垣也。」外從五位下土師宿禰公足爲隱岐守。
丙戌。天皇行幸平城宮。先是。朝原內親王齋居平城。至是齋期既竟。將向伊勢神宮。故車駕親臨發入。
庚寅。中納言從三位大伴宿禰家持死。祖父大納言贈從二位安麻呂。父大納言從二位旅人。家持天平十七年授從五位下。補宮內少輔。歴任內外。寳龜初。至從四位下左中弁兼式部員外大輔。十一年拜參議。歴左右大弁。尋授從三位。坐氷上川繼反事。免移京外。有詔宥罪。復參議春宮大夫。以本官出爲陸奧按察使。居無幾拜中納言。春宮大夫如故。死後廿餘日。其屍未葬。大伴繼人。竹良等殺種繼。事發覺下獄。案驗之。事連家持等。由是追除名。其息永主等並處流焉。
九月乙未。地震。
己亥。齋內親王向伊勢太神宮。百官陪從。至大和國堺而還。
庚子。行幸水雄岡遊獵。」授正六位上巨勢朝臣嶋人從五位下。正六位上池原公繩主外從五位下。
壬寅。河內國言。洪水汎溢。百姓漂蕩或乘船。或寓堤上。糧食絶乏。艱苦良深。於是。遣使監巡。兼加賑給焉。
乙夘。中納言正三位兼式部卿藤原朝臣種繼被賊射薨。
丙辰。車駕至自平城。捕獲大伴繼人。同竹良並黨與數十人。推鞫之。並皆承伏。依法推斷。或斬或流。其種繼參議式部卿兼大宰帥正三位宇合之孫也。神護二年。授從五位下。除美作守。稍■。寳龜末。補左京大夫兼下総守。俄加從四位下。遷佐衛士督兼近江按察使。延暦初。授從三位。拜中納言。兼式部卿。三年授正三位。天皇甚委任之。中外之事皆取決焉。初首建議。遷都長岡。宮室草創。百官未就。匠手役夫。日夜兼作。至於行幸平城。太子及右大臣藤原朝臣是公。中納言種繼等。並爲留守。照炬催検。燭下被傷。明日薨於第。時年■九。天皇甚悼惜之。詔贈正一位左大臣。
己未。造東大寺長官內藏頭從四位下石上朝臣家成爲検衛門權督。兵部少輔美作守正五位上藤原朝臣雄友爲兼左衛士權督。
辛酉。以從五位下佐伯宿禰葛城爲左少辨。從五位下百濟王英孫爲出羽守。近衛少將從五位下紀朝臣兄原爲検備前介。
冬十月甲子。左降從四位下吉備朝臣泉佐渡權守。從五位下藤原朝臣園人爲安藝守。
乙丑。從五位上藤原朝臣是人爲長門守。
丙寅。遣使五畿內検田。爲班授也。
庚午。遣中納言正三位藤原朝臣小黒麻呂。大膳大夫從五位上笠王於山科山陵。治部卿從四位上壹志濃王。散位從五位下紀朝臣馬守於田原山陵。中務大輔正五位上當麻王。中衛中將從四位下紀朝臣古佐美於後佐保山陵以告廢皇太子之狀。
壬申。遠江。下総。常陸。能登等國。去七八月大風。五穀損傷。百姓飢饉。並遣使賑給之。
甲戌。中衛中將從四位下兼式部大輔但馬守紀朝臣古佐美爲參議。從五位下紀朝臣馬守爲中務少輔。從五位下下毛野朝臣年繼爲大監物。從五位上文室眞人子老爲玄蕃頭。從五位上秦忌寸足長爲主計頭。從五位下石川朝臣公足爲主稅頭。從五位下縣犬養宿禰伯爲刑部少輔。從四位下大伴宿禰潔足爲大藏卿。外從五位下嶋田臣宮成爲右京亮。從五位上弓削宿禰塩麻呂爲造東大寺次官。從五位下紀朝臣兄原爲近衛少將。備前介如故。外從五位下池原公繩主爲將監。從五位下橘朝臣入居爲中衛少將。近江介如故。正五位下笠朝臣名末呂爲右兵衛督。皇后宮亮如故。外從五位下白鳥村主元麻呂爲武藏大掾。從五位上藤原朝臣眞友爲下総守。左京大夫右衛士督從三位坂上大宿禰苅田麻呂爲兼越前守。從五位上藤原朝臣內麻呂爲介。從五位下川邊朝臣淨長爲安藝介。
庚辰。以善藻法師爲律師。
辛巳。從五位下春階王爲遠江守。從五位下紀朝臣繼成爲讃岐介。
己丑。河內國破壞堤防卅處。單功卅萬七千餘人。給糧修築之。
十一月癸巳朔。授從四位上石川朝臣垣守正四位上。
庚子。能登守從五位下三國眞人廣見。坐誣告謀反。合斬。減死一等配佐渡國。
壬寅。祀天神於交野柏原。賽宿禱也。
甲辰。從五位下平群朝臣清麻呂爲大膳亮。外從五位下麻田連畋賦爲典藥頭。
丙辰。授無位藤原朝臣旅子從三位。從五位上笠女王正五位下。
丁巳。詔立安殿親王爲皇太子。大赦天下。高年孝義及鰥寡孤獨不能自存者。並加賑恤焉。▼是日。授從四位下紀朝臣古佐美從四位上。正五位下大中臣朝臣諸魚。笠朝臣名末呂並正五位上。從五位上文室眞人水通正五位下。從五位下佐伯宿禰老從五位上。外從五位下津連眞道。正六位上藤原朝臣仲成。藤原朝臣縵麻呂。紀朝臣楫長。坂上大宿禰田村麻呂並從五位下。外從五位下上毛野公我人。池原公繩主並外從五位上。」又以右大弁從三位兼播磨守石川朝臣名足。近衛大將從三位兼中宮大夫常陸守紀朝臣船守。並爲中納言。大納言中務卿正三位藤原朝臣繼繩爲兼皇太子傅。大外記從五位下朝原忌寸道永。左兵衛佐從五位下津連眞道並爲學士。參議從四位上紀朝臣古佐美爲春宮大夫。中衛中將式部大輔但馬守如故。從五位上安倍朝臣廣津麻呂爲亮。皇后宮少進常陸大掾如故。
庚子。詔賀茂上下神社充愛宕郡封各十戸。
十二月辛未。近江國人從七位下勝首益麻呂。起去二月。迄十月。所進役夫惣三萬六千餘人。以私糧給之。以勞授外從五位下。而讓其父眞公。有勅許之。
甲申。故遠江介從五位下菅原宿禰古人男四人給衣糧令勤學業。以其父侍讀之勞也。
