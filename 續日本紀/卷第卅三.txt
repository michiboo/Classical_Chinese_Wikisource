續日本紀卷第卅三〈起寶龜五年正月、盡六年十二月。〉」右大臣從二位兼行皇太子傅中衛大將臣藤原朝臣繼繩等奉勅撰」天宗高紹天皇〈光仁天皇〉
五年春正月辛丑朔。宴五位已上於內裏賜被。
壬寅。尚藏從三位吉備朝臣由利薨。
甲辰。授無位弓削女王從五位下。
丁未。天皇臨軒。授正三位藤原朝臣良繼從二位。從五位下三關王。三方王並從五位上。正四位下藤原朝臣百川正四位上。正五位下巨勢朝臣公成。石川朝臣垣守。藤原朝臣雄依並正五位上。從五位上安倍朝臣三縣。石川朝臣豊人。多治比眞人木人。榎井朝臣子祖。大中臣朝臣子老並正五位下。從五位下石川朝臣眞永。小野朝臣石根。藤原朝臣種繼。佐伯禰久良麻呂並從五位上。正六位上紀朝臣本。多治比眞人黒麻呂。正六位下藤原朝臣黒麻呂。藤原朝臣眞葛並從五位下。事畢宴於五位已上。賜祿有差。
戊申。授正四位下藤原朝臣楓麻呂正四位上。
己酉。授從四位上藤原朝臣濱成正四位下。
辛亥。勅。先令大臣身帶二位者著中紫。自今以後。宜爲例行之。」授正五位上置始女王從四位下。
丙辰。宴五位已上於楊梅宮。饗出羽蝦夷俘囚於朝堂。敘位賜祿有差。
庚申。詔停蝦夷俘囚入朝。
乙丑。山背國言。去年十二月。於管內乙訓郡乙訓社。狼及鹿多。野狐一百許。毎夜吠鳴。七日乃止。
二月壬申。一七日讀經於天下諸國。攘疫氣也。
壬午。京師飢。賑給之。
壬辰。因幡國八上郡員外少領從八位上國造寳頭賜姓因幡國造。
癸巳。以大法師鏡忍。法師賢■。並爲律師。
丙申。授正七位上平群朝臣野守從五位下。
己亥。尾張國飢。賑給之。
三月癸夘。讃岐國飢。賑給之。」但馬守從四位下安倍朝臣息道卒。▼是日。新羅國使禮府卿沙■金三玄已下二百卅五人。到泊大宰府。遣河內守從五位上紀朝臣廣純。大外記外從五位下內藏忌寸全成等。問其來朝之由。三玄言曰。奉本國王教。請修舊好毎相聘問。並將國信物及在唐大使藤原河清書來朝。問曰。夫請修舊好毎相聘問。乃似亢禮之隣。非是供職之國。且改貢調稱爲國信。變古改常。其義如何。對曰。本國上宰金順貞之時。舟楫相尋。常脩職貢。今其孫■。繼位執政。追尋家聲。係心供奉。是以。請修舊好毎相聘問。又三玄本非貢調之使。本國便因使次。聊進土毛。故不稱御調。敢陳便宜。自外不知。於是。勅問新羅入朝由使等曰。新羅元來稱臣貢調。古今所知。而不率舊章。妄作新意。調稱信物。朝爲修好。以昔准今。殊無禮數。宜給渡海料。早速放還。
甲辰。以從五位下池田朝臣眞枚爲少納言。從五位上小野朝臣石根爲左中弁。中衛少將如故。從五位下紀朝臣勝雄爲左少弁。近江介如故。大納言從二位文室眞人大市爲兼中務卿。從五位下藤原朝臣是人爲圖書頭。從五位下阿倍朝臣爲奈麻呂爲助。正四位下春宮大夫左衛士督藤原朝臣是公爲兼式部大輔。從五位下石川朝臣人麻呂爲少輔。從五位上日置造蓑麻呂爲大學頭。東宮學士如故。從四位上藤原朝臣家依爲治部卿。從五位上石川朝臣名繼爲少輔。從五位下山邊眞人笠爲玄蕃頭。從五位下安倍朝臣弟當爲主稅頭。從四位下紀朝臣廣庭爲兵部大輔。從五位下紀朝臣門守爲兵馬正。正四位下藤原朝臣濱成爲刑部卿。從五位下石川朝臣在麻呂爲少輔。從四位下石上朝臣息繼爲大藏卿。從五位上中臣朝臣常爲宮內大輔。從五位下大宅眞人眞木爲少輔。外從五位下船木直馬養爲園池正。從五位下大伴宿禰東人爲彈正弼。從四位下百濟王理伯爲右京大夫。從五位上笠朝臣道引爲亮。正五位下掃守王爲攝津大夫。從五位下大原真人清貞爲亮。正五位下葛井連道依爲勅旨少輔。從五位下健部朝臣人上爲員外少輔。伊豫介如故。從五位上文室眞人高嶋爲造宮大輔。外從五位下土師宿禰和麻呂爲大和介。從五位上紀朝臣廣純爲河內守。從五位下藤原朝臣鷲取爲伊勢守。從五位下紀朝臣古佐美爲介。從五位下石川朝臣豊麻呂爲尾張守。中衛員外中將從四位上伊勢朝臣老人爲兼遠江守。內膳正從五位下山邊王爲兼駿河守。從五位下安倍朝臣諸上爲介。外從五位下村國連子老爲伊豆守。從四位下大伴宿禰家持爲相摸守。刑部卿正四位下藤原朝臣濱成爲兼武藏守。從五位下布勢朝臣清直爲介。從五位下藤原朝臣黒麻呂爲上総介。彈正尹從四位下藤原朝臣乙繩爲兼下総守。外從五位下秦忌寸伊波多氣爲飛騨守。從五位下石川朝臣望足爲信濃守。從五位下賀茂朝臣人麻呂爲上野介。從五位下大中臣朝臣宿奈麻呂爲下野守。從五位上上毛野朝臣稻人爲陸奧介。從五位下百濟王武鏡爲出羽守。外從五位下下毛野朝臣根麻呂爲介。從五位下多治比眞人名負爲能登守。從五位下牟都伎王爲越中介。從五位下紀朝臣犬養爲越後介。右兵衛督從五位下藤原朝臣宅美爲兼丹波守。外從五位下日置造道形爲介。從五位下藤原朝臣刷雄爲但馬介。外從五位下六人部連廣道爲出雲介。從五位下文室眞人眞老爲石見守。右衛士督正五位上藤原朝臣雄依爲兼播磨守。右大舍人頭從四位下神王爲兼美作守。從五位下紀朝臣眞乙爲介。從五位上三方王爲備前守。外從五位下秦忌寸眞成爲介。從五位下大中臣朝臣繼麻呂爲備中守。從五位下廣川王爲備後守。陰陽頭從四位上大津連大浦爲兼安藝守。外從五位下安都宿禰眞足爲介。外從五位下上毛野公息麻呂爲周防守。從五位下大伴宿禰田麻呂爲土左守。從五位下多治比眞人公子爲肥前守。從五位下多治比眞人豊濱爲豊前守。外從五位下秦忌寸蓑守爲日向守。
乙巳。以外從五位下長尾忌寸金村爲伊賀守。
丙午。侍醫外從五位下清岡連廣嶋爲兼丹後介。」大和國飢。賑給之。
戊申。賜諸國糶私稻者七人爵各一級。」敘越前國丹生郡雨夜神從五位下。」參河國飢。賑給之。
甲寅。授無位文室眞人古能可美從五位下。
丁巳。勅。比年。員外國司。其數寔繁。徒有煩擾之損。彌乖簡易之化。永言其弊。理合廢省。宜仰所司。歴任五年已上。一皆解卻。其未秩滿者。毎滿五年。解任放上。不必待符。
辛酉。能登國飢。賑給之。
戊辰。以從五位下藤原朝臣刷雄爲但馬守。
夏四月己夘。勅曰。如聞。天下諸國疾疫者衆。雖加醫療。猶未平復。朕君臨宇宙。子育黎元。興言念此。寤寐爲勞。其摩訶般若波羅蜜者。諸佛之母也。天子念之。則兵革災害不入國中。庶人念之。則疾疫癘鬼不入家內。思欲憑此慈悲。救彼短折。宜告天下諸國。不論男女老少。起坐行歩。咸令念誦摩訶般若波羅蜜。其文武百官向朝赴曹。道次之上。及公務之餘。常必念誦。庶使陰陽葉序。寒溫調氣。國無疾疫之災。人遂天年之壽。普告遐邇。知朕意焉。
癸未。授無位藤原朝臣仲繼從五位下。
己丑。美濃國飢。賑給之。
庚寅。奉黒毛馬於丹生川上神。旱也。
壬辰。以從五位下相摸宿禰伊波爲尾張守。從五位下石川朝臣豊麻呂爲美濃介。外從五位下下毛野朝臣根麻呂爲下野介。從五位下宍人朝臣繼麻呂爲若狹守。從三位藤原朝臣藏下麻呂爲大宰帥。
甲午。近江國飢。賑給之。
五月庚子。復當麻眞人高庭本位從五位下。
壬寅。河內國飢。賑給之。
癸夘。正四位上藤原朝臣百川。藤原朝臣楓麻呂並授從三位」。以從三位藤原朝臣藏下麻呂。正四位下藤原朝臣是公並爲參議。」復無位大原眞人宿奈麻呂本位從五位下。
乙夘。勅大宰府曰。比年新羅蕃人。頻有來著。尋其縁由。多非投化。忽被風漂。無由引還留爲我民。謂本主何。自今以後。如此之色。宜皆放還以示弘恕。如有船破及絶糧者。所司量事。令得歸計。
癸亥。散位從四位下大伴宿禰御依卒。
丁夘。以從五位下坂上忌寸石楯爲中衛將監。
六月庚午。始令太政官左右官掌把笏。
壬申。奉幣於山背國乙訓郡乙訓社。以犲狼之恠也。」奉黒毛馬於丹生川上神。旱也。
辛巳。志摩國飢。賑給之。
乙酉。伊豫國飢。賑給之。
丁亥。飛騨國飢。賑給之。
庚寅。以從五位下紀朝臣犬養爲伊豆守。外從五位下六人部連廣道爲越後介。外從五位下村國連子老爲出雲介。從五位下石川朝臣諸足爲備後介。
秋七月己亥。復女孺無位足羽臣黒葛本位外從五位上。
辛丑。若狹。土左二國飢。賑給之。
丁未。上総國獻白烏。
戊申。大納言從二位文室眞人大市重乞致仕。詔。卿年及懸車。告老言退。古人所謂。知足不辱。知止不殆。此之謂也。思欲留連。恐非優老之道。體力如健。隨時節朝參。因賜御杖。
庚戌。授命婦從五位下紀朝臣方名從四位下。
丁巳。陸奧國行方郡災。燒穀穎二萬五千四百餘斛。
戊午。尾張國飢。賑給之。」以從五位下紀朝臣本爲左少弁。從五位上佐伯宿禰久良麻呂爲近江介。▼是日。尚膳從三位藤原朝臣家子薨。遣使弔賻之贈正三位。
庚申。以河內守從五位上紀朝臣廣純爲兼鎭守副將軍。勅陸奧國按察使兼守鎭守將軍正四位下大伴宿禰駿河麻呂等曰。將軍等。前日奏征夷便宜。以爲。一者不可伐。一者必當伐。朕爲其勞民。且事含弘。今得將軍等奏。蠢彼蝦狄。不悛野心。屢侵邊境。敢拒王命。事不獲已。一依來奏。宜早發軍應時討滅。
壬戌。陸奧國言。海道蝦夷。忽發徒衆。焚橋塞道。既絶往來。侵桃生城。敗其西郭。鎭守之兵。勢不能支。國司量事。興軍討之。但未知其相戰而所殺傷。
八月己巳。勅坂東八國曰。陸奧國如有告急。隨國大小。差發援兵二千已下五百已上。且行且奏。務赴機要。
庚午。遣使秡淨天下諸國。以齋內親王將向伊勢也。
壬午。以從五位下廣上王爲齋宮長官。
甲申。勅。外國五位已上。身亡本居者。自今以後。宜割當國正稅給其賻物。
乙酉。上総守從四位下桑原王卒。
己丑。幸新城宮。授別當從五位上藤原朝臣諸姉正五位下。外從五位下刑部直外蟲名正五位下。
辛夘。先是。天皇依鎭守將軍等所請。令征蝦賊。至是更言。臣等計。賊所爲。既是狗盜鼠竊。雖時有侵掠。而不致大害。今屬茂草攻之。臣恐後悔無及。天皇以其輕論軍興首尾異計。下勅深譴責之。
九月己亥。齋內親王向於伊勢。
庚子。授正六位上尾張連豊人外從五位下。以從五位下安倍朝臣弟當爲少納言。大納言正三位藤原朝臣魚名爲兼中務卿。從五位下石川朝臣淨麻呂爲少輔。從五位下高麗朝臣石麻呂爲員外少輔。從五位下藤原朝臣長道爲主稅頭。從三位藤原朝臣繼繩爲兵部卿。左兵衛督如故。外從五位下日置首若蟲爲漆部正。從四位上大伴宿禰伯麻呂爲宮內卿。從四位下大伴宿禰家持爲左京大夫。從五位下藤原朝臣鷹取爲亮。從五位上弓削宿禰塩麻呂爲右京亮。外從五位下伊勢朝臣子老爲造宮少輔。外從五位下丹比宿禰眞繼爲鑄錢次官。外從五位下英保首代作爲修理次官。周防掾如故。從五位下藤原朝臣菅繼爲常陸介。左京大夫從四位下大伴宿禰家持爲兼上総守。從五位下巨勢朝臣馬主爲能登守。大外記外從五位下內藏忌寸全成爲兼越後介。從五位上石川朝臣眞永爲大宰少貳。
辛丑。內匠頭正五位下葛井連道依爲兼右兵衛佐。丹波介從五位下廣川王爲兼內兵庫正。
壬寅。令天下諸國修造溝池。
癸夘。遣使覆検於天下諸國。
戊午。復縣犬養宿禰內麻呂本位從五位下。
辛酉。以春宮員外大進外從五位下河內連三立麻呂爲兼河內權介。外從五位下尾張連豊人爲山背權介。大監物從五位下礒部王爲兼參河守。從五位下笠朝臣名麻呂爲權介。」遣使於五畿內。修造陂池。並差三位已上。以爲検校。國一人。
甲子。從五位下和氣宿禰清麻呂廣蟲。賜姓朝臣。
冬十月己巳。散位從四位下國中連公麻呂卒。本是百濟國人也。其祖父徳率國骨富。近江朝庭歳次癸亥屬本蕃喪亂歸化。天平年中。聖武皇帝發弘願。造盧舍那銅像。其長五丈。當時鑄工無敢加手者。公麻呂頗有巧思。竟成其功。以勞遂授四位。官至造東大寺次官兼但馬員外介。寳字二年。以居大和國葛下郡國中村。因地命氏焉。
庚午。陸奧國遠山村者。地之險阻。夷俘所憑。歴代諸將。未甞進討。而按察使大伴宿禰駿河麻呂等。直進撃之。覆其巣穴。遂使窮寇奔亡。降者相望。於是。遣使宣慰。賜以御服綵帛。
十一月甲辰。幸坂合部內親王第。授從二位文室眞人大市正二位。四品坂合部內親王三品。
乙巳。授大市妾無位錦部連針魚女外從五位下。陸奧國言。大宰。陸奧。同警不虞。飛驛之奏。當記時尅。而大宰既有漏尅。此國獨無其器者。遣使置之。
十二月戊辰。復從五位下山邊眞人笠屬籍。
乙酉。右大臣正二位勳四等大中臣朝臣清麻呂上表重乞骸骨。優詔不許。
丁亥。正三位圓方女王薨。平城朝左大臣從一位長屋王之女也。
六年春正月乙未朔。宴五位巳上於內裏。賜祿有差。
丁酉。勅。三春初啓。萬物惟新。天地行仁。動植霑惠。古之明主。應此良辰。必布恩徳。廣施慈命。朕雖虛薄。何不思齊。宜可大赦天下。自寳龜六年正月三日昧爽以前大辟罪已下。罪無輕重。已發覺。未發覺。已結正。未結正。繋囚見徒。咸赦除之。其八虐。故殺人。強盜竊盜。私鑄錢。常赦所不免者。不在赦限。但入死者皆減一等。普告遐邇。知朕意焉。
戊戌。授無位粟田朝臣廣刀自從五位下。
辛丑。宴五位已上賜衾。
己酉。授正四位下大伴宿禰古慈斐從三位。
庚戌。從五位下參河王。伊刀王。田上王並授從五位上。從四位上藤原朝臣家依。大伴宿禰伯麻呂並正四位下。正五位下多治比眞人木人正五位上。從五位下高向朝臣家主。藤原朝臣鷲取。中臣習宜朝臣山守。佐伯宿禰國守並從五位上。外從五位上坂上忌寸老人。外從五位下淨岡連廣嶋。正六位上百濟王玄鏡。坂本朝臣繩麻呂。小治田朝臣諸成。田中朝臣難波麻呂。大伴宿禰上足並從五位下。正六位上高市連屋守。越智直入立並外從五位下。」事畢宴於五位已上。賜祿有差。
庚寅。復無位津嶋朝臣小松本位從五位下。授正六位上伊蘇志臣総麻呂外從五位下。
辛酉。授正六位上陽疑造豊成女外從五位下。
二月辛未。地震。」先是。天平寳字八年。以弓削宿禰爲御清朝臣。連爲宿禰。至是皆復本姓。
甲戌。讃岐國飢。賑給之。
丙子。遣使於伊勢。繕修渡會郡堰溝。且令行視多氣渡會二郡宜耕種地。
乙酉。授無位■田親王四品。
三月乙未。始置伊勢少目二員。參河大少目員。遠江少目二員。駿河大少目員。武藏下総少目二員。常陸少掾二員。少目二員。美濃少目二員。下野大少目員。陸奧越前少目二員。越中。但馬。因幡。伯耆大少目員。播磨少目二員。美作。備中。阿波。伊豫。土左大少目員。肥後少目二員。豊前大少目員。」以外從五位下上総宿禰建麻呂爲隼人正。從五位下佐伯宿禰藤麻呂爲左衛士員外佐。從五位下大中臣朝臣繼麻呂爲右衛士員外佐。
辛亥。授正四位下藤原朝臣濱成正四位上。
丙辰。陸奧蝦賊騷動。自夏渉秋。民皆保塞。田疇荒廢。詔復當年課役田租。
己未。置酒田村舊宮。群臣奉觴上壽。極日盡歡。賜祿有差。
夏四月戊辰。正七位上飯高公若舍人等十一人賜姓宿禰。
己巳。河內。攝津兩國有鼠食五穀及草木。」遣使奉幣於諸國群神。
辛未。授正五位下佐伯宿禰助從四位下。
庚午。外從五位下大隅忌寸三行爲隼人正。
壬申。授川部酒麻呂外從五位下。酒麻呂肥前國松浦郡人也。勝寳四年。爲入唐使第四船柁師。歸日海中順風盛扇。忽於船尾失火。其炎覆艫而飛。人皆惶遽不知爲計。時酒麻呂廻柁。火乃傍出。手雖燒爛。把柁不動。因遂撲滅。以存人物。以功授十階。補當郡員外主帳。至是授五位。
乙亥。近江國獻白龜赤眼。
丁丑。山背國獻白雉。
丁亥。以從五位下藤原朝臣長繼爲內兵庫正。
己丑。井上內親王。他戸王並卒。
五月癸巳朔。伊勢國多氣郡人外正五位下敢礒部忍國等五人賜姓敢臣。
丙申。地震。
癸夘。備前國飢。賑給之。
乙巳。有野狐。居於大納言藤原朝臣魚名朝座。
丙午。白虹竟天。
己酉。從四位上陰陽頭兼安藝守大津連大浦卒。大浦者世習陰陽。仲満甚信之。問以事之吉凶。大浦知其指意渉於逆謀。恐禍及己。密告其事。居未幾。仲満果反。其年授從四位上。賜姓宿禰。拜兵部大輔兼美作守。神護元年。以黨和氣王。除宿禰姓。左遷日向守。尋解見任。即留彼國。寳龜初。原罪入京。任陰陽頭。俄兼安藝守。卒於官。
己未。以京庫綿一萬屯。甲斐。相摸兩國綿五千屯。造襖於陸奧國。
六月癸亥朔。解卻畿內員外史生已上。
丙子。授無位藤原朝臣勤子從五位下。
辛巳。以正四位下佐伯宿禰今毛人爲遣唐大使。正五位上大伴宿禰益立。從五位下藤原朝臣鷹取爲副。判官録事各四人。造使船四隻於安藝國。
甲申。遣使祭疫神於畿內諸國。
丁亥。奉黒毛馬於丹生川上神。旱也。其畿內諸國界。有神社能興雲雨者。亦遣使奉幣。
庚寅。授正六位下大原眞人美氣從五位下。
秋七月壬辰朔。參議大宰帥從三位勳二等藤原朝臣藏下麻呂薨。平城朝參議正三位式部卿大宰帥馬養之第九子也。自內舍人。遷出雲介。寳字七年。授從五位下。任少納言。八年之亂。賊走近江。官軍追討。藏下麻呂將兵奄至。力戰敗之。以功授從三位勳二等。歴近衛大將兼左京大夫伊豫土左等國按察使。寳龜五年。自兵部卿遷大宰帥。薨年■二。
丙申。參河。信濃。丹後三國飢。並賑給之。
壬寅。以從四位下石川朝臣名足爲大宰大貳。從五位下多治比眞人豊濱爲少貳。
丁未。下野國言。都賀郡有黒鼠數百許。食草木之根數十里所。
庚戌。雨雹。大者如碁子。
丙辰。山背國紀伊郡人從八位上金城史山守等十四人賜姓眞城史。
丁巳。授正五位下藤原朝臣諸姉正五位上。無位藤原朝臣綿手從五位下。
八月丙寅。和泉國飢。賑給之。
戊辰。有野狐。踞於閤門。從五位下昆解沙彌麻呂賜姓宿禰。
辛未。授正五位下百濟王明信正五位上。
癸酉。始設蓮葉之宴。
丙子。授正五位上安倍朝臣子美奈從四位下。
庚辰。太政官奏曰。伏奉去七月廿七日勅。如聞。京官祿薄。不免飢寒之苦。國司利厚。自有衣食之饒。因茲。庶僚咸望外任。多士曾無廉恥。朕君臨區宇。志在平分。思欲割諸國之公廨。加在京之俸祿。卿等宜詳議奏聞者。臣聞。三代弛張。百王沿革。隨時損益。事在利人。伏惟。陛下仁霑品物。化被群方。愍庶僚之飢寒。均內外之豊儉。損彼有餘。補此不足。凡在動植。莫不霑潤。臣等承奉聖旨。喜百恆情。臣等商量。毎國割取公廨四分之一。以益在京俸祿。奏可。
癸未。伊勢。尾張。美濃三國言。九月日異常風雨。漂沒百姓三百餘人。馬牛千餘。及壞國分並諸寺塔十九。其官私廬舍不可勝數。遣使修理伊勢齋宮。又分頭案検諸國被害百姓。▼是日。祭疫神於五畿內。
庚寅。授遣唐録事正七位上羽栗翼外從五位下。爲准判官。
辛夘。大祓。以伊勢美濃等國風雨之災也。
九月甲辰。以正五位下佐伯宿禰國益爲河內守。從五位上石川朝臣在麻呂爲尾張介。從五位上紀朝臣廣純爲陸奧介。鎭守副將軍如故。從五位下縣犬養宿禰眞伯爲備後介。從五位下石川朝臣諸足爲讃岐介。從五位上高向朝臣家主爲筑後守。從五位上弓削宿禰塩麻呂爲豊前守。
壬寅。勅。十月十三日。是朕生日。毎至此辰。感慶兼集。宜令諸寺僧尼。毎年是日轉經行道。海內諸國。並宜斷屠。內外百官。賜■宴一日。仍名此日爲天長節。庶使廻斯功徳。虔奉先慈。以此慶情。普被天下。
丙午。河內國進白龜。
辛亥。遣使奉白馬及幣於丹生川上。畿內群神。霖雨也。
戊午。以正四位下大伴宿禰駿河麻呂。從四位下紀朝臣廣庭。並爲參議。從五位上藤原朝臣種繼爲近衛少將。山背守如故。從五位上紀朝臣船守爲員外少將。紀伊守如故。
冬十月辛酉朔。日有蝕之。
壬戌。前右大臣正二位勳二等吉備朝臣眞備薨。右衛士少尉下道朝臣國勝之子也。靈龜二年。年廿二。從使入唐。留學受業。研覽經史。該渉衆藝。我朝學生播名唐國者。唯大臣及朝衡二人而巳。天平七年歸朝。授正六位下。拜大學助。高野天皇師之。受禮記及漢書。恩寵甚渥。賜姓吉備朝臣。累遷。七歳中。至從四位上右京大夫兼右衛士督。十一年。式部少輔從五位下藤原朝臣廣嗣。與玄■法師有隙。出爲大宰少貳。到任即起兵反。以討玄■及眞備爲名。雖兵敗伏誅。逆魂未息。勝寳二年左降筑前守。俄遷肥前守。勝寳四年爲入唐副使。廻日授正四位下。拜大宰大貳。建議創作筑前國怡土城。寳字七年。功夫略畢。遷造東大寺長官。八年仲滿謀反。大臣計其必走。分兵遮之。指麾部分甚有籌略。賊遂陷謀中。旬日悉平。以功授從三位勳二等。爲參議中衛大將。神護二年。任中納言。俄轉大納言。拜右大臣。授從二位。先是。大學釋奠。其儀未備。大臣依稽禮典。器物始修。禮容可觀。又大藏省雙倉被燒。大臣私更營構。於今存焉。寳龜元年。上啓致仕。優詔不許。唯罷中衛大將。二年累抗啓乞骸骨。許之。薨時年八十三。遣使弔賻之。
丙寅。地震。
辛未。以從五位下笠朝臣名麻呂爲齋宮頭。
癸酉。出羽國言。蝦夷餘燼。猶未平殄。三年之間。請鎭兵九百九十六人。且鎭要害。且遷國府。勅差相摸。武藏。上野。下野四國兵士發遣。▼是日天長。大■。群臣獻翫好酒食。宴畢賜祿有差。
乙亥。以從五位下文室眞人水通爲安藝守。
己夘。屈僧二百口。讀大般若經於內裏及朝堂。
甲申。大祓。以風雨及地震也。
乙酉。奉幣帛於伊勢太神宮。
十一月丙申。遣使於五畿內。修造溝池。
丁酉。大宰府言。日向薩摩兩國風雨。桑麻損盡。詔不問寺神之戸。並免今年調庸。
乙巳。遣使於陸奧國宣詔。夷俘等忽發逆心。侵桃生城。鎭守將軍大伴宿禰駿河麻呂等。奉承朝委。不顧身命。討治叛賊。懷柔歸服。勤勞之重。實合嘉尚。駿河麻呂已下一千七百九十餘人。從其功勳加賜位階。授正四位下大伴宿禰駿河麻呂正四位上勳三等。從五位上紀朝臣廣純正五位下勳五等。從六位上百濟王俊哲勳六等。餘各有差。其功卑不及敘勳者。賜物有差。
丁巳。以參議從三位大藏卿藤原朝臣楓麻呂爲兼攝津大夫。左少弁從五位上小野朝臣石根爲兼中衛少將。從四位下大伴宿禰家持爲衛門督。
十二月甲申。從三位石上朝臣宅嗣賜姓物部朝臣。以其情願也。
