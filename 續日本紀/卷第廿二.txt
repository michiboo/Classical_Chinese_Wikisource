續日本紀卷第廿二〈起天平寶字三年正月、盡四年六月。〉右大臣從二位兼行皇太子傅中衛大將臣藤原朝臣繼繩等奉勅撰」廢帝
三年春正月戊辰朔。御大極殿受朝。文武百官。及高麗蕃客等。各依儀拜賀。
庚午。帝臨軒。高麗使揚承慶等貢方物。奏曰。高麗國王大欽茂言。承聞。在於日本照臨八方聖明皇帝。登遐天宮。攀號感慕。不能黙止。是以。差輔國將軍揚承慶。歸徳將軍揚泰師等。令齎表文並常貢物入朝。詔曰。高麗國王遙聞先朝登遐天宮。不能黙止。使揚承慶等來慰。聞之感痛。永慕益深。但歳月既改。海內從吉。故不以其禮相待也。又不忘舊心。遣使來貢。勤誠之至。深有嘉尚。
甲戌。停節宴。雨也。
戊寅。以從五位下豊野眞人出雲爲少納言。從五位下船井王爲內史頭。外從五位下宇自可臣山道爲畫工正。從五位下高橋朝臣人足爲上野守。外從五位下生江臣智麻呂爲佐渡守。
乙酉。帝臨軒。授高麗大使揚承慶正三位副使揚泰師從三位。判官馮方禮從五位下。録事已下十九人各有差。賜國王及大使已下祿有差。饗五位已上。及蕃客。並主典已上於朝堂。作女樂於舞臺。奏內教坊踏歌於庭。客主典殿已上次之。事畢賜綿各有差。
丙戌。內射。喚客。亦令同射。
甲午。大保藤原惠美朝臣押勝宴蕃客於田村第。勅賜內裏女樂並綿一萬屯。當代文士賦詩送別。副使揚泰師作詩和之。
丁酉。授正六位上高元度外從五位下。爲迎入唐大使使。
二月戊戌朔。賜高麗王書曰。天皇敬問高麗國王。使揚承慶等遠渉滄海。來弔國憂。誠表慇懃。深増酷痛。但隨時變禮。聖哲通規。從吉履新。更無餘事。兼復所貽信物。依數領之。即因還使。相酬土毛絹■疋。美濃■卅疋。絲二百■。綿三百屯。殊嘉尓忠。更加優。賜錦四疋。兩面二疋。纈羅四疋。白羅十疋。彩帛■疋。白綿一百帖。物雖輕尠。寄思良深。至宜並納。國使附來。無船駕去。仍差單使送還本蕃。便從彼郷達於大唐。欲迎前年入唐大使藤原朝臣河清。宜知相資。餘寒未退。想王如常。遣書指不多及。」授從五位下當麻眞人廣名從五位上。
癸丑。揚承慶等歸蕃。高元度等亦相隨而去。
三月丁夘朔。日有蝕之。
庚寅。大宰府言。府官所見。方有不安者四。據警固式。於博多大津。及壹岐。對馬等要害之處。可置船一百隻以上以備不虞。而今無船可用。交闕機要。不安一也。大宰府者。三面帶海。諸蕃是待。而自罷東國防人。邊戍日以荒散。如不慮之表。萬一有變。何以應卒。何以示威。不安二也。管內防人。一停作城。勤赴武藝。習其戰陳。而大貳吉備朝臣眞備論曰。且耕且戰古人稱善。乞五十日教習而十日役於築城。所請雖可行。府僚或不同。不安三也。天平四年八月廿二日有勅。所有兵士全免調庸。其白丁者免調輸庸。當時民息兵強。可謂邊鎭。今管內百姓乏絶者衆。不有優復無以自贍。不安四也。勅。船者宜給公糧。以雜徭造。東國防人者衆議不允。仍不依請。管內防人十日役者。依眞備之議。優復者。政得其理民自富強。宜勉所職以副朝委。
夏四月辛亥。以外從五位下陽胡史玲■爲越後守。
五月甲戌。勅曰。朕以煢昧。欽承聖烈。母臨六合。子育兆民。見一物之或違。恨尭心之未洽。聞萬方之有罪。想湯責而多愧。而今大亂已平。逆臣遠竄。然猶天災屢見。水異頻臻。竊恐。聽易隔於黎元。人含寃枉。鑒難周於宇宙。家懷鬱憂。庶欲博採嘉言。傍詢妙畧。憑衆智而益國。據群明以利人。宜令百官五位已上。緇徒師位已上。悉書意見。密封奉表。直言正對。勿有隱諱。朕與宰相。審簡可否。不須詐稱聖徳。苟媚取容。面弗肯陳。退遺後毀。普告遐邇。知朕意焉。」又勅曰。頃聞。至於三冬間。市邊多餓人。尋問其由。皆雲。諸國調腳不得還郷。或因病憂苦。或無糧飢寒。朕竊念茲。情深矜愍。宜隨國大小。割出公廨。以爲常平倉。逐時貴賎。糴糶取利。普救還腳飢苦。非直霑外國民。兼調京中穀價。其東海。東山。北陸三道。左平凖署掌之。山陰。山陽。南海。西海四道。右平凖署掌之。
庚辰。先是。僧善神殉心以縱姦惡。僧專住極口而詈宿徳。並擯佐渡。令其悔過。而戻性不悛。醜聲滋彰。至是。還俗從之差科。
壬午。以正五位下大伴宿禰犬養爲左中弁。從五位下布勢朝臣人主爲右少弁。從五位下阿部朝臣毛人爲文部少輔。從五位下大伴宿禰御依爲仁部少輔。從五位下石川朝臣人成爲節部少輔。外從五位下馬史夷麻呂爲典藥頭。正五位上大和宿禰長岡爲左京大夫。從五位下佐味朝臣宮守爲亮。正五位上粟田朝臣奈勢麻呂爲右京大夫。從五位下阿部朝臣三縣爲亮。外從五位下山邊縣主小笠爲大和介。從五位上當麻眞人廣名爲河內介。從五位下大野朝臣廣主爲和泉守。從五位上石上朝臣宅嗣爲參河守。從五位下巨曾倍朝臣難波麻呂爲近江介。從五位下藤原惠美朝臣久須麻呂爲美濃守。從四位上藤原朝臣巨勢麻呂爲播磨守。從五位下縣犬養宿禰沙彌麻呂爲美作介。從五位下阿倍朝臣繼人爲備前介。外從五位下茨田宿禰牧野爲備中介。從五位下穗積朝臣小東人爲周防守。從五位上山村王爲紀伊守。從五位下縣犬養宿禰吉男爲肥前守。
六月庚戌。帝御內安殿。喚諸司主典已上。詔曰。現神大八洲所知倭根子天皇詔旨〈止〉宣詔〈乎〉親王王臣百官人等天下公民衆聞食宣。比來太皇大後御命以〈■〉朕〈尓〉語宣〈久〉。太政之始〈波〉人心未定在〈可波〉吾子爲〈■〉皇太子〈止〉定〈■〉先奉昇於君位畢〈■〉諸意靜了〈奈牟〉後〈尓〉傍上〈乎波〉宣〈牟止〉爲〈■奈母〉抑〈閇■〉在〈ツ流〉。然今〈波〉君坐〈■〉御宇事日月重〈奴〉。是以先考追皇〈止〉爲。親母大夫人〈止〉爲。兄弟姉妹親王〈止〉爲〈與止〉仰給〈夫〉貴〈岐〉御命〈乎〉頂受給〈利〉歡〈備〉貴〈美〉懼〈知〉恐〈利■〉掛畏我皇聖太上天皇御所〈尓〉奏給〈倍波〉奏〈世止〉教宣〈久〉。朕一人〈乎〉昇賜〈比〉治賜〈部流〉厚恩〈乎母〉朕世〈尓波〉酬盡奉事難〈之〉。生子〈乃〉八十都岐〈尓自〉仕奉報〈倍久〉在〈良之止〉夜晝恐〈麻里〉侍〈乎〉。伊夜益〈須〉益〈尓〉朕私父母波良何良〈尓〉至〈麻■尓〉可在狀任〈止〉上賜〈比〉治賜〈夫〉事甚恐〈自〉。受賜事不得〈止〉奏〈世止〉宣〈夫〉。朕又念〈久〉。前聖武天皇〈乃〉皇太子定賜〈比■〉天日嗣高御座〈乃〉坐〈尓〉昇賜物〈乎〉伊何〈尓可〉恐〈久〉私父母兄弟〈尓〉及事得〈牟〉甚恐〈自〉。進〈母〉不知退〈母〉不知〈止〉伊奈〈備〉奏。雖然多比重〈■〉宣〈久〉。吾加久不申成〈奈波〉敢〈■〉申人者不在。凡人子〈乃〉去禍蒙福〈麻久〉欲爲〈流〉事〈波〉爲親〈尓止奈利〉。此大福〈乎〉取■持〈■〉親王〈尓〉送奉〈止〉教〈部〉宣〈夫〉御命〈乎〉受給〈利■奈母〉加久爲〈流〉。故是以自今以後追皇舍人親王宜稱崇道盡敬皇帝當麻夫人稱大夫人兄弟姉妹悉稱親王〈止〉宣天皇御命衆聞食宣。辭別宣〈久〉。朕一人〈乃未也〉慶〈之岐〉貴〈岐〉御命受賜〈牟〉。卿等庶〈母〉共喜〈牟止〉爲〈弖奈母〉一二治賜〈倍岐〉家家門門人等〈尓〉冠位上賜〈比〉治賜〈久止〉宣天皇御命衆聞食宣。又御命坐〈世〉宣〈久〉。大保〈乎波〉多他〈仁〉卿〈止能味波〉不念。朕父〈止〉復藤原伊良豆賣〈乎波〉婆々〈止奈母〉念。是以治賜〈武等〉勅〈倍止〉遍重〈天〉辭〈備〉申〈尓〉依〈天〉默在〈牟止〉爲〈禮止毛〉止事不得然此家〈乃〉子〈止毛波〉朕波良何良〈仁〉在物〈乎夜〉親王〈多知〉治賜〈夫〉日〈仁〉治不賜在〈牟止〉爲〈弖奈母〉汝〈仁〉冠位上賜治賜〈夫〉。又此家自〈久母〉藤原〈乃〉卿等〈乎波〉掛畏聖天皇御世重〈弖〉於母自〈岐〉人〈乃〉自門〈波〉慈賜〈比〉上賜來〈流〉家〈奈利〉。今又無過仕奉人〈乎波〉慈賜〈比〉治賜〈比〉不忘賜〈之止〉宣天皇御命衆聞食宣。」從三位船王。池田王並授三品。正四位上諱從三位。從五位下御方王。御使王。無位林王。笠王。宗形王並從四位下。從五位下河內王從五位上。正四位下紀朝臣飯麻呂。藤原朝臣眞楯並正四位上。從四位上藤原朝臣巨勢麻呂正四位下。從四位下藤原朝臣御楯從四位上。正五位下阿倍朝臣嶋麻呂。大伴宿禰犬養。石川朝臣名人。正六位上岡眞人和氣。從五位下仲眞人石伴。從五位上藤原惠美朝臣眞光。從五位下藤原惠美朝臣久須麻呂並從四位下。正五位下中臣朝臣清麻呂。從五位上藤原朝臣魚名並正五位上。從五位下藤原惠美朝臣朝狩正五位下。從五位下都努朝臣道守。阿倍朝臣毛人。大伴宿禰御依。豊野眞人出雲並從五位上。正六位上三嶋眞人廬原。阿倍朝臣許智。藤原朝臣雄田麻呂。藤原惠美朝臣小弓麻呂。藤原惠美朝臣薩雄。橘宿禰綿裳並從五位下。從四位下室女王。飛鳥田女王並四品。從五位下弓削女王。無位川邊女王。加豆良女王。從五位下藤原惠美朝臣兒從並從四位下。」以從四位上藤原朝臣御楯任參議。
壬子。令大宰府造行軍式。以將伐新羅也。
丙辰。勅。如聞。治國之要。不如簡人。簡人任能。民安國富。竊見內外官人景跡。曾無廉恥。志在貪盜。是宰相訓導之怠。非爲人皆稟愚性。宜加誘誨各立令名。其維城典訓者。敘爲政之規模。著修身之検括。律令格式者。録當今之要務。具庶官之紀綱。並是窮安上治民之道。盡濟世弼化之宜。其濫不殺生。能矜貧苦爲仁。斷諸邪惡修諸善行爲義。事上盡忠撫下有慈爲禮。遍知庶事斷決是非爲智。與物不妄觸事皆正爲信。非分希福不義欲物爲貪。心無辨了強逼惱人爲嗔。事不合理好是自愚爲癡。不愛己妻喜犯他女爲婬。人所不與公取竊取爲盜。父兄不誠。斯何以導子弟。官吏不行。此何以教士民。若有修習仁義禮智信之善。戒愼貪嗔癡淫盜之惡。兼讀前二色書者。擧而察之。隨品昇進。自今以後。除此色外。不得任用。史生已上。庶令懲惡勸善重名輕物。普告天下。知朕意焉。▼是日。百官及師位僧等。奉去五月九日勅。各上封事。以陳得失。正三位中納言兼文部卿神祇伯勳十二等石川朝臣年足奏曰。臣聞治官之本。要據律令。爲政之宗。則須格式。方今科條之禁。雖著篇簡。別式之文。未有製作。伏乞作別式。與律令並行。」參議從三位出雲守文室眞人智努及少僧都慈訓奏。伏見。天下諸寺。毎年正月悔過。稍乖聖願。終非功徳。何者。修行護國僧尼之道。而今或曾不入寺。計官供於七日。或貪規兼得。着空名於兩處。由斯。譏及三寳。無益施主。伏願。自今以後。停官布施。令彼貪僧無所希望。」參議從三位氷上眞人塩燒奏。臣伏見三世王已下給春秋祿者。是矜王親。而今計上日。不異臣姓。伏乞。依令優給勿求上日。」播磨大掾正六位上山田連古麻呂奏。臣竊見。正丁百姓或生五男已上。其年並登廿已上。乃輸庸調父子倶從課役。臣謂。合有優矜。伏乞。庶民生丁男五口已上者。免其課役。」並付所司施行。其緇侶意見。略據漢風。施於我俗。事多不穩。雖下官符。不行於世。故不具載。
秋七月丁夘。勅。准令。彈正尹者從四位上官。官位已輕。人豈能畏。自今以後。改爲從三位官。」以從四位下阿倍朝臣嶋麻呂爲左大弁。從四位下大伴宿禰犬養爲右大弁。從五位上石川朝臣豊成爲左中弁。從四位下佐味朝臣蟲麻呂爲中宮大夫。備前守如故。從五位下佐佐貴山君親人爲亮。從五位下橘宿禰綿裳爲左大舍人助。從四位下岡眞人和氣爲內匠頭。從四位下御方王爲木工頭。三品池田親王爲糺政尹。外從五位下食朝臣三田次爲西市正。從五位下阿倍朝臣許智爲山背介。外從五位下陽侯史玲珎爲伊賀守。鎭國衛次將從五位下田中朝臣多太麻呂爲兼上総員外介。從五位下三嶋眞人廬原爲武藏介。從三位百濟王敬福爲伊豫守。
己巳。夫人正二位廣岡朝臣古那可智薨。正四位上橘宿禰佐爲之女也。天平勝寳九歳閏八月十八日。有勅賜姓廣岡朝臣。
丁丑。內藥佐從七位下粟田臣道麻呂賜姓朝臣。
庚辰。左京人中臣朝臣楫取詐造勅書。■誤民庶。配出羽國柵戸。」授從七位上川上忌寸宮主外從五位下。
八月己亥。遣大宰帥三品船親王於香椎廟。奏應伐新羅之狀。
九月丁夘。勅大宰府。頃年新羅歸化舳艫不絶。規避賦役之苦。遠棄墳墓之郷。言念其意。豈無顧變。宜再三引問。情願還者。給糧放卻。
丙子。大宰府言。去八月廿九日南風大吹。壞官舍及百姓廬舍。
戊寅。乾政官奏。百姓輸調。其價不同。理須折中以均賦役。又停廢品部。混入公戸。其世業相傳者。不在此限。伏聽天裁。奏可。事在別式。
壬午。造船五百艘。北陸道諸國八十九艘。山陰道諸國一百■五艘。山陽道諸國一百六十一艘。南海道諸國一百五艘。並逐閑月營造。三年之內成功。爲征新羅也。
己丑。勅。造陸奧國桃生城。出羽國雄勝城。所役郡司。軍毅。鎭兵。馬子。合八千一百八十人。從去春月至於秋季。既離郷土。不顧産業。朕毎念茲。情深矜憫。宜免今年所負人身擧稅。始置出羽國雄勝。平鹿二郡。玉野。避翼。平戈。橫河。雄勝。助河。並陸奧國嶺基等驛家。
庚寅。遷坂東八國。並越前。越中。能登。越後等四國浮浪人二千人。以爲雄勝柵戸。及割留相摸。上総。下総。常陸。上野。武藏。下野等七國所送軍士器仗。以貯雄勝桃生二城。
冬十月辛丑。天下諸姓著君字者。換以公字。伊美吉以忌寸。
壬寅。以從五位下丈部大麻呂爲齋宮頭。
戊申。去天平勝寳五年。遣左大弁從四位上紀朝臣飯麻呂。限伊勢大神宮之界。樹標已畢。而伊勢志摩兩國相爭。於是。遷尾垂剎於葦淵。遣武部卿從三位巨勢朝臣關麻呂。神祇大副從五位下中臣朝臣毛人。少副從五位下忌部宿禰呰麻呂等。奉幣帛於神宮。
辛亥。迎藤原河清使判官內藏忌寸全成。自渤海卻廻。海中遭風。漂着對馬。渤海使輔國大將軍兼將軍玄菟州刺史兼押衙官開國公高南申相隨來朝。其中臺牒曰。迎藤原河清使惣九十九人。大唐祿山先爲逆命。思明後作亂常。內外騷荒。未有平殄。即欲放還。恐被害殘。又欲勒還。慮違隣意。仍放頭首高元度等十一人。往大唐迎河清。即差此使。同爲發遣。其判官全成等並放歸卿。亦差此使隨徃。通報委曲。
壬子。中宮大夫從四位下佐味朝臣蟲麻呂卒。
丙辰。徴高麗使於大宰。
十一月甲子。詔曰。如聞。去十月中大風。百姓廬舍並被破壞。是以。爲修其舍。免今年田租。
丙寅。詔賜大保已下至於百官官人。■綿各有差。以被風害屋舍毀壞也。
丁夘。以從五位上藤原朝臣宿奈麻呂爲右中弁。從五位下菅生王爲大監物。從五位下文室眞人波多麻呂爲右大舍人助。從五位下藤原朝臣楓麻呂爲文部少輔。從三位氷上眞人塩燒爲禮部卿。從五位上阿倍朝臣毛人爲仁部大輔。從三位藤原朝臣乙麻呂爲武部卿。從五位上阿倍朝臣子嶋爲大輔。正四位上紀朝臣飯麻呂爲義部卿。河內守如故。正四位下文室眞人大市爲節部卿。從四位下御使王爲大膳大夫。從五位下和王爲正親正。從五位下高橋朝臣子老爲內膳奉膳。外從五位下小田臣枚床爲采女正。從四位下佐伯宿禰今毛人爲攝津大夫。從五位上大伴宿禰御依爲遠江守。正五位上藤原朝臣魚名爲上総守。從五位下池田朝臣足繼爲下総介。從五位下藤原惠美朝臣薩雄爲越前守。從五位下藤原朝臣武良自爲丹後守。右勇士督從四位下上道朝臣正道爲兼備前守。從五位下藤原朝臣繩麻呂爲備中守。正五位下久勢王爲備後守。從五位下田口朝臣水直爲土左守。
辛未。勅坂東八國。陸奧國若有急速索援軍者。國別差發二千已下兵。擇國司精幹者一人。押領速相救援。」頒下國分二寺圖於天下諸國。
癸酉。四品室內親王薨。一品舍人親王之女也。
乙亥。造東大寺判官外從五位下河內畫師祖足等十七人賜姓御杖連。
戊寅。遣造宮輔從五位下中臣丸連張弓。越前員外介從五位下長野連君足。造保良宮。六位已下官五人。
庚辰。授外從五位下津連秋主從五位下。
壬辰。勅益大保從二位藤原惠美朝臣押勝帶刀資人廿人。通前■人。
十二月甲午。置授刀衛。其官員。督一人從四位上官。佐一人正五位上官。大尉一人從六位上官。少尉一人正七位上官。大志二人從七位下官。少志二人正八位下官。
丙申。武藏國隱沒田九百町。備中國二百町。便仰本道巡察使勘検。自餘諸道巡察使検田者亦由此也。其使未至國界。而豫自首者免罪。
己亥。散位從四位下大伴宿禰麻呂卒。
壬寅。外從五位下山田史白金。外從五位下忌部首黒麻呂等七十四人賜姓連。山田史廣名。忌部首蟲麻呂。壹岐史山守等四百三人賜姓造。
辛亥。高麗使高南申。我判官內藏忌寸全成等到着難波江口。
丙辰。高南申入京。
四年春正月癸亥朔。御大極殿受朝。文武百官及渤海蕃客。各依儀拜賀。▼是日。宴五位已上於內裏。賜祿有差。
甲子。幸大保第。以節部省■綿。賜五位已上及從官主典已上各有差。
癸未。以文部少輔從五位下藤原朝臣楓麻呂爲東海道巡察使。仁部少輔從五位下石川朝臣公成爲東山道使。河內少掾從六位上石上朝臣奧繼爲北陸道使。尾張介正六位上淡海眞人三船爲山陰道使。右少弁從五位下布勢朝臣人主爲山陽道使。典藥頭外從五位下馬史夷麻呂爲南海道使。武部少輔從五位下紀朝臣牛養爲西海道使。毎道録事一人。觀察民俗。便即校田。」散位從三位多治比眞人廣足薨。父志麻。藤原朝正二位左大臣。廣足平城朝歴任內外。至中納言。勝寳九歳坐子姪黨逆。而免職歸第。以散位終焉。
丙寅。高野天皇及帝御內安殿。授大保從二位藤原惠美朝臣押勝從一位。正四位上藤原朝臣眞楯。正四位下藤原朝臣巨勢麻呂並從三位。從五位上下毛野朝臣稻麻呂正五位上。從五位上日下部宿禰古麻呂。石川朝臣豊成並正五位下。從五位下田中朝臣多太麻呂。日置造眞夘並從五位上。外從五位下食朝臣三田次。正六位上田口朝臣大戸。正六位下大原眞人繼麻呂並從五位下。正六位上下道朝臣黒麻呂外從五位下。從五位上粟田朝臣深見正五位下。女孺正六位上大伴宿禰眞身。雀部朝臣東女。從六位下布勢朝臣小野。正七位上大神朝臣妹。無位藤原朝臣藥子並從五位下。」事畢。高野天皇口勅曰。乾政官大臣〈仁方〉敢〈天〉仕奉〈倍伎〉人無時〈波〉空〈久〉置〈弖〉在官〈尓阿利〉。然今大保〈方〉必可仕奉〈之止〉所念坐〈世〉。多〈能〉遍重〈天〉勅〈止毛〉敢〈未之時止〉爲〈弖〉辭〈備〉申〈豆良久〉可受賜物〈奈利世波〉祖父仕奉〈天麻自〉。然有物〈乎〉知所〈毛〉無〈久〉怯〈久〉劣〈岐〉押勝〈我〉得仕奉〈倍岐〉官〈尓波〉不在恐〈止〉申。可久申〈須乎〉皆人〈仁之毛〉辭〈止〉申〈仁〉依〈弖〉此官〈乎婆〉授不給〈止〉令知〈流〉事不得。又祖父大臣〈乃〉明〈久〉明〈久〉淨〈岐〉心以〈弖〉御世累〈弖〉天下申給〈比〉朝廷助仕奉〈利多夫〉事〈乎〉宇牟我自〈彌〉辱〈彌〉念行〈弖〉掛〈久毛〉畏〈岐〉聖天皇朝太政大臣〈止之弖〉仕奉〈止〉勅〈部禮止〉。數數辭〈備〉申〈多夫仁〉依〈弖〉受賜〈多婆受〉成〈尓志〉事〈毛〉悔〈止〉念〈賀〉故〈仁〉。今此藤原惠美朝臣〈能〉大保〈乎〉大師〈乃〉官〈仁〉上奉〈止〉授賜〈夫〉天皇御命衆聞食宣。即召大師賜隨身契。」又以中納言正三位石川朝臣年足爲御史大夫。從三位文室眞人智努爲中納言。三品船親王爲信部卿。從三位藤原朝臣眞楯爲大宰師。」勅曰。盡命事君。忠臣至節。隨勞酬賞。聖主格言。昔先帝數降明詔。造雄勝城。其事難成。前將既困。然今陸奧國按察使兼鎭守將軍正五位下藤原惠美朝臣朝獵等。教導荒夷。馴從皇化。不勞一戰。造成既畢。又於陸奧國牡鹿郡。跨大河凌峻嶺。作桃生柵。奪賊肝膽。眷言惟績。理應■昇。宜擢朝獵。特授從四位下。陸奧介兼鎭守副將軍從五位上百濟朝臣足人。出羽守從五位下小野朝臣竹良。出羽介正六位上百濟王三忠。並進一階。鎭守軍監正六位上葛井連立足。出羽掾正六位上玉作金弓並授外從五位下。鎭守軍監從六位上大伴宿禰益立。不辭艱苦。自有再征之勞。鎭守軍曹從八位上韓袁哲弗難殺身。已有先入之勇。並進三階。自餘從軍國郡司軍毅並進二階。但正六位上別給正稅貳仟束。其軍士蝦夷俘囚有功者。按察使簡定奏聞。
丁夘。帝臨軒。渤海國使高南申等貢方物。奏曰。國王大欽茂言。爲獻日本朝遣唐大使特進兼秘書監藤原朝臣河清上表並恆貢物。差輔國大將軍高南申等。充使入朝。詔曰。遣唐大使藤原河清久不來歸。所鬱念也。而高麗王差南申令齎河清表文入朝。王之款誠。實有嘉焉。▼是日。高野天皇及帝幸太師第。授正六位上巨勢朝臣廣足從五位下。從三位藤原朝臣袁比良正三位。從五位上池上女王正五位上。從五位上賀茂朝臣小鮒。飯高公笠目並正五位下。賜陪從五位已上錢。
戊辰。授無位藤原朝臣久米刀自從五位下。
己巳。高野天皇及帝御閤門。五位已上及高麗使依儀陳列。詔授高麗國大使高南申正三位。副使高興福正四位下。判官李能本。解臂鷹。安貴寳並從五位下。録事已下各有差。賜國王■卅疋。美濃■卅疋。絲二百■。調綿三百屯。大使已下各有差。賜宴於五位已上及蕃客。賜祿有差。
戊寅。以從五位下大野朝臣廣立爲少納言。從三位藤原朝臣弟貞爲坤宮大弼。但馬守如故。從五位下大原眞人繼麻呂爲少忠。正四位下高麗朝臣福信爲信部大輔。從五位下阿陪朝臣許知爲少輔。從五位下阿倍朝臣意宇麻呂爲內藏助。從五位下奈癸王爲內禮正。從五位下路眞人野上爲兵馬正。從五位上河內王爲義部大輔。從四位下石川朝臣名人爲造宮卿。從四位下仲眞人石伴爲河內守。從五位下紀朝臣小楫爲和泉守。外從五位下高元度爲能登守。正四位上紀朝臣飯麻呂爲美作守。從五位下多治比眞人木人爲薩摩守。
丁丑。授正六位上蜜奚野外從五位下。無位藤原朝臣姉從五位下。
己夘。饗文武百官主典已上於朝堂。▼是日內射。因召蕃客令觀射禮。
辛夘。從二位藤原夫人薨。贈正一位太政大臣房前之女也。
二月壬寅。從五位下石川朝臣廣成賜姓高圓朝臣。
辛亥。以從四位下笠王。爲左大舍人頭。從五位下豊野眞人尾張爲內藏頭。在唐大使正四位下藤原朝臣河清爲文部卿。從五位下高圓朝臣廣成爲少輔。從五位下石川朝臣人成爲仁部少輔。從五位下巨勢朝臣廣足爲節部少輔。從五位上當麻眞人廣名爲遠江員外介。從五位下藤原朝臣楓麻呂爲但馬介。▼是日。渤海使高南申等歸蕃。
庚申。設仁王會於宮中及東大寺。
三月癸亥。散位從四位下多治比眞人家主卒。
辛未。沒官奴二百卅三人。婢二百七十七人。配雄勝柵。並從良人。
甲戌。詔曰。比來。皇太后御體不豫。宜祭天神地祇。諸祝部等各禱其社。欲令聖體安穩平復。是以。自太神宮禰宜內人物忌。至諸社祝部。賜爵一級。普告令知之。授外從五位上神主首名外正五位下。外正六位上神主枚人外從五位下。
丁丑。勅。錢之爲用。行之已久。公私要便莫甚於斯。頃者。私鑄稍多。僞濫既半。頓將禁斷。恐有騷擾。宜造新樣與舊並行。庶使無損於民有益於國。其新錢文曰萬年通寳。以一當舊錢之十。銀錢文曰大平元寳。以一當新錢之十。金錢文曰開基勝寳。以一當銀錢之十。
庚辰。以外從五位下漆部直伊波爲佐渡守。
丁亥。上野國飢。賑給之。伊勢。近江。美濃。若狹。伯耆。石見。播磨。備中。備後。安藝。周防。紀伊。淡路。讃岐。伊豫等一十五國疫。賑給之。
夏四月丁巳。志摩國疫。賑給之。
戊午。置歸化新羅一百卅一人於武藏國。
閏四月壬午。轉讀大般若經於宮中。
丁亥。仁正皇大後遣使於五大寺。毎寺施雜藥二櫃。蜜缶一缶。以皇太后寢膳乖和也。
五月壬辰。授從三位河內王正三位。從五位下岡田王從五位上。從五位上氣太公十千代正五位上。從五位下石上朝臣國守從五位上。
丙申。以從五位下巨勢朝臣廣足爲安房守。」大膳大夫從四位下御使王。命婦從四位下縣犬養宿禰八重並卒。
戊戌。右大舍人大允正六位下大伴宿禰上足坐記災事十條傳行人間。左遷多■嶋掾。告人上足弟矢代任但馬目。
丁未。於京內六大寺誦經。
戊申。勅。如聞。頃者。疾疫流行。黎元飢苦。宜天下高年。鰥寡孤獨。癈疾及臥疫病者。量加賑恤。當道巡察使與國司。視問患苦。賑給。若巡察使已過之處者。國司專當賑給。務從恩旨。
六月乙丑。天平應眞仁正皇太后崩。姓藤原氏。近江朝大織冠內大臣鎌足之孫。平城朝贈正一位太政大臣不比等之女也。母曰贈正一位縣犬養橘宿禰三千代。皇太后幼而聡惠。早播聲譽。勝寳感神聖武皇帝儲貳之日。納以爲妃。時年十六。接引衆御。皆盡其歡。雅閑禮訓。敦崇佛道。神龜元年。聖武皇帝即位。授正一位。爲大夫人。生高野天皇及皇太子。其皇太子者。誕而三月立爲皇太子。神龜五年天而薨焉。時年二。天平元年。尊大夫人爲皇后。湯沐之外更加別封一千戸。及高野天皇東宮封一千戸。太后仁慈。志在救物。創建東大寺及天下國分寺者。本太后之所勸也。又設悲出施藥兩院。以療養夭下飢病之徒也。勝寳元年高野天皇受禪。改皇后宮職曰紫微中臺。妙選勲賢並列臺司。寳字二年。上尊號曰天平應眞仁正皇太后。改中臺曰坤宮官。崩時春秋六十。以三品船親王。從三位藤原朝臣永手。藤原朝臣弟貞。從四位上藤原朝臣御楯。從四位下安倍朝臣嶋麻呂。藤原惠美朝臣久須麻呂等十二人。爲裝束司。六位已下官十三人。以三品池田親王。從三位諱。文室眞人智努。氷上眞人鹽燒。正五位下市原王。正四位上坂上忌寸犬養。從四位下佐伯宿禰今毛人。岡眞人和氣等十二人。爲山作司。六位已下官十三人。以從五位下大藏忌寸麻呂。外從五位下上毛野公眞人。爲養民司。六位已下官五人。以從三位氷上眞人塩燒。從三位諱。正五位下石川朝臣豊成。從五位下大原眞人繼麻呂等。爲前後次第司。判官主典各二人。天下諸國擧哀三日。服期三日。
癸夘。葬仁正皇太后於大和國添上郡佐保山。武部卿從三位藤原朝臣弟麻呂薨。平城朝贈正一位太政大臣武智麻呂之第四子也。
