續日本紀卷第廿三〈起天平寶字四年七月、盡五年十二月。〉右大臣從二位兼行皇太子傅中衛大將臣藤原朝臣繼繩等奉勅撰」廢帝
秋七月戊子朔。日有蝕之。
庚戌。大僧都良弁。少僧都慈訓。律師法進等奏曰。良弁等聞。法界混一。凡聖之差未著。斷證以降。行住之科始異。三賢十地。所以開化衆生。前佛後佛。由之勸勉三乘。良知。非酬勲庸。無用證眞之識。不差行住。■勸流浪之徒。今者。像教將季。緇侶稍怠。若無■貶。何顯善惡。望請。制四位十三階。以抜三學六宗。就其十三階中。三色師位並大法師位。准勅授位記式。自外之階。准奏授位記式。然則戒定惠行非獨昔時。經論律旨方盛當今。庶亦永息濫位之譏。以興敦善之隆。良弁等。學非渉獵。業惟淺近。輙以管見。略事採擇。敘位節目。具列別紙。」勅報曰。省來表知具示。勸誡緇徒。實應利益。分置四級。恐致勞煩。故其修行位。誦持位。唯用一色。不爲數名。若有誦經忘卻。戒行過失者。待衆人知。然後改正。但師位等級。宜如奏狀。」又勅曰。東大寺封五千戸者。平城宮御宇後太上天皇皇帝皇太后。以去天平勝寳二年二月廿三日。專自參向於東大寺。永用件封入寺家訖。而造寺了後。種種用事未宣分明。因茲。今追議定營造修理塔寺精舍分一千戸。供養三寳並常住僧分二千戸。官家修行諸佛事分二千戸。
癸丑。設皇太后七七齋於東大寺並京師諸小寺。其天下諸國。毎國奉造阿彌陀淨土畫像。仍計國內見僧尼。寫稱讃淨土經。各於國分金光明寺禮拜供養。
八月甲子。勅曰。子以祖爲尊。祖以子亦貴。此則不易之彜式。聖主之善行也。其先朝太政大臣藤原朝臣者。非唯功高於天下。是復皇家之外戚。是以。先朝贈正一位太政大臣。斯實雖依我令。已極官位。而准周禮。猶有不足。竊思勳績蓋於宇宙。朝賞未允人望。宜依齊太公故事。追以近江國十二郡。封爲淡海公。餘官如故。繼室從一位縣狗養橘宿禰贈正一位。以爲大夫人。又得大師奏狀稱。故臣父及叔者。並爲聖代之棟梁。共作明時之羽翼。位已窮高。官尚未足。伏願。廻臣所給太師之任。欲讓南北兩左大臣者。宜依所請。南卿贈太政大臣。北卿轉贈太政大臣。庶使酬庸之典垂跡於將來。事君之臣盡忠於後葉。普告遐邇。知朕意焉。」又勅。大隅。薩摩。壹岐。對馬。多■等司。身居邊要。稍苦飢寒。擧乏官稻。曾不得利。欲運私物。路險難通。於理商量。良須矜愍。宜割大宰所管諸國地子各給。守一萬束。掾七千五百束。目五千束。史生二千五百束。以資遠戍。稍慰羈情。」以從四位下阿倍朝臣嶋麻呂爲參議。
辛未。轉播麻國糒一千斛。備前國五百斛。備中國五百斛。讃岐國一千斛。以貯小治田宮。
乙亥。幸小治田宮。天下諸國當年調庸。便即收納。
己夘。賜新京諸大小寺。及僧綱大尼。諸神主。百官主典已上新錢。各有差。
癸未。施新京高年僧尼曜藏。延秀等卅四人■綿。
九月癸夘。新羅國遣級■金貞卷朝貢。使陸奧按察使從四位下藤原惠美朝臣朝獵等問其來朝之由。貞卷言曰。不脩職貢。久積年月。是以。本國王令齎御調貢進。又無知聖朝風俗言語者。仍進學語二人。問曰。凡是執玉帛行朝聘。本以副忠信通禮義也。新羅既無言信。又闕禮義。棄本行末。我國所賎。又王子泰廉入朝之日。申雲。毎事遵古蹟。將供奉。其後遣小野田守時。彼國闕禮。故田守不行使事而還歸。王子尚猶無信。況復輕使。豈足爲據。貞卷曰。田守來日。貞卷出爲外官。亦復賎人不知細旨。於是。告貞卷曰。使人輕微不足賓待。宜從此卻迴。報汝本國。以専對之人。忠信之禮。仍舊之調。明驗之言。四者備具。乃宜來朝。
冬十月癸酉。陸奧柵戸百姓等言。遠離郷關。傍無親情。吉凶不相問。緩急不相救。伏乞。本居父母兄弟妻子。同貫柵戸。庶蒙安堵。許之。
十一月壬辰。勅。先歳逆徒。家掛羅網。今年巡察。人畏憲章。古人有言。盜窺財主有自來焉。撫躬自訟。責歸元首。靜言興念。憂心如灼。書不云乎。徳惟善政。政在養民。今陽氣初萌。日南既至。地惟育物。天道更生。思承地施仁。順天降惠。俾茲黔庶與時競新。其自天平寳字四年十一月六日昧爽已前天下罪無輕重。已發覺。未發覺。繋囚見徒。並逋租調官物未納已言上者悉赦除之。但犯八虐。故殺人。私鑄錢。叛徒隱不首者。不在免限。前年已赦。今歳亦除。竊恐。人習寛容。終無懲改。冀令悉停前惡。皆從後善。其七道巡察使所勘出田者。宜仰所司隨地多少。量加全輸。正丁若有不足國者。以爲乘田。遂使貧家繼業。憂人息肩。普告遐邇。知朕意焉。
丙申。遣授刀舍人春日部三關。中衛舍人土師宿禰關成等六人於大宰府。就大貳吉備朝臣眞備。令習諸葛亮八陳。孫子九地及結營向背。
丁酉。送高南申使外從五位下陽侯史玲■至自渤海。授從五位下。餘各有差。
丙午。大臣已下參議已上。夏冬衣服。節級作差。
十二月戊辰。勅。准令給封戸事。女悉減半者。今尚侍尚藏。職掌既重。宜異諸人。量須全給。其位田資人。並亦如此。又勅。太皇太后宮。皇太后御墓者。自今以後。並稱山陵。其忌日者亦入國忌例。設齋如式。
戊寅。藥師寺僧華達。俗名山村臣伎婆都。與同寺僧範曜。博戱爭道。遂殺範曜。還俗配陸奧國桃生柵戸。
五年春正月丁亥朔。廢朝。以新宮未就也。
戊子。帝臨軒。文武百官主典已上依儀陪位。」授從三位文室眞人淨三正三位。從五位下林王從五位上。無位高嶋王。布勢王。忍坂王並從五位下。從四位下阿倍朝臣嶋麻呂從四位上。正五位上藤原朝臣魚名從四位下。從五位下粟田朝臣人成。藤原朝臣繩麻呂並從五位上。正六位上藤原惠美朝臣辛加知。安曇宿禰石成。粟田朝臣足人。石川朝臣弟人。佐味朝臣伊與麻呂。阿倍朝臣廣人。當麻眞人高庭。淡海眞人御船。藤原朝臣田麻呂。藤原朝臣黒麻呂。石川朝臣名足並從五位下。正六位上坂上忌寸老人。村國連蟲麻呂。山田連古麻呂並外從五位下。」正四位下小長谷女王正四位上。正五位上池上女王。無位置始女王。小葛女王並從四位下。無位川上女王從五位下。從五位上阿倍朝臣石井正五位下。無位藤原惠美朝臣東子從五位上。無位藤原惠美朝臣額。橘宿禰眞都我並從五位下。正六位上御間名人黒女。正七位下壬生直小家主女。從七位上稻蜂間連仲村女並外從五位下。
癸巳。詔曰。依有大史局奏事。暫移而御小治田岡本宮。是以。大和國國司史生已上。恪勤供奉者。賜爵一階。郡司者賜物。百姓者免今年之調。授守從四位下藤原惠美朝臣眞光從四位上。介外從五位下山邊縣主男笠外從五位上。大掾正六位下布勢朝臣清道已下。史生已上。爵人一級。賜郡司軍毅■綿各有差。
乙未。令美濃。武藏二國少年。毎國廿人習新羅語。爲征新羅也。
丁酉。車駕至自小治田宮。以武部曹司爲御在所。
壬寅。以從五位下粟田朝臣足人爲齋宮長官。從五位下藤原朝臣濱足爲大判事。外從五位下茨田宿禰枚野爲鑄錢次官。從四位下藤原惠美朝臣久須麻呂爲大和守。從五位下淡海眞人御船爲參河守。外從五位下御杖連祖足爲相摸介。從五位上石上朝臣宅嗣爲上総守。外從五位下上毛野公牛養爲美濃介。從五位下紀朝臣僧麻呂爲信濃介。從五位上藤原朝臣宿奈麻呂爲上野守。從五位下石川朝臣名足爲下野守。從五位下高橋朝臣人足爲若狹守。外從五位下高丘連比枝麻呂爲越前介。從五位下阿倍朝臣廣人爲越中守。外從五位下高松連笠麻呂爲備後介。從五位下大伴宿禰益立爲陸奧鎭守副將軍鎭國驍騎將軍。從四位上藤原惠美朝臣眞光爲兼美濃。飛騨。信濃按察使。授刀督從四位上藤原朝臣御楯爲兼伊賀。近江。若狹按察使。
癸夘。以從五位下參河王爲和泉守。從五位下賀茂朝臣塩管爲土左守。
丁未。使司門衛督正五位上粟田朝臣奈勢麻呂。禮部少輔從五位下藤原朝臣田麻呂等。六位已下官七人於保良京。班給諸司史生已上宅地。
二月丙辰朔。勅。朕以餘閑歴覽前史。皆降親王之禮。並在三公之下。是以別預議政者。月料馬料。春秋季祿。夏冬衣服等。其一品二品准御史大夫。三品四品准中納言給之。」又勅。中納言。准格正四位上。此則職掌既重。季祿尚少。自今以後。宜改爲從三位官。其管左右京。並任一人長官者。名以爲尹。官位準正四位下官。
戊午。越前國加賀郡少領道公勝石。出擧私稻六萬束。以其違勅。沒利稻三萬束。
三月丙戌朔。乾政官奏曰。外六位已下。不在蔭親之限。由此。諸國郡司承家者。已無官路。潛抱憂嗟。朝議平章。別許少領已上嫡子出身。遂使堂構無墜。永世繼宗。但貢兵衛者更不得重。奏可。
乙未。參議正四位下安倍朝臣嶋麻呂卒。藤原朝右大臣從二位御主人之孫。奈良朝中納言從三位廣庭之子也。
庚子。百濟人余民善女等四人賜姓百濟公。韓遠智等四人中山連。王國嶋等五人楊津連。甘良東人等三人清篠連。刀利甲斐麻呂等七人丘上連。戸淨道等四人松井連。憶頼子老等■一人石野連。竹志麻呂等四人坂原連。生河內等二人清湍連。面得敬等四人春野連。高牛養等八人淨野造。卓杲智等二人御池造。延尓豊成等四人長沼造。伊志麻呂福地造。陽麻呂高代造。烏那龍神水雄造。科野友麻呂等二人清田造。斯■國足二人清海造。佐魯牛養等三人小川造。王寳受等四人楊津造。荅他伊奈麻呂等五人中野造。調阿氣麻呂等廿人豊田造。高麗人達沙仁徳等二人朝日連。上部王蟲麻呂豊原連。前部高文信福當連。前部白公等六人御坂連。後部王安成等二人高里連。後部高呉野大井連。上部王彌夜大理等十人豊原造。前部選理等三人柿井造。上部君足等二人雄坂造。前部安人御坂造。新羅人新良木舍姓縣麻呂等七人清住造。須布呂比滿麻呂等十三人狩高造。漢人伯徳廣足等六人雲梯連。伯徳諸足等二人雲梯造。
甲辰。京戸百姓規避課役。浮宕外國。習而爲常。其數實繁。各在所占著。給其口田。
丁未。以外從五位下宍人朝臣和麻呂爲佐渡守。
戊申。賜從六位下大神東女等十六人播磨國稻人六百束。優高年也。
己酉。葦原王坐以刄殺人。賜姓龍田眞人。流多■嶋。男女六人復令相隨。葦原王者。三品忍壁親王之孫。從四位下山前王之男。天性凶惡。喜遊酒肆。時與御使連麻呂。博飮忽發怒。刺殺屠其股完。便置胸上而膾之。及他罪狀明白。有司奏請其罪。帝以宗室之故。不忍致法。仍除王名配流。
夏四月癸亥。散位從三位巨勢朝臣關麻呂薨。難破長柄豊崎朝大臣大繍徳太古曾孫。從五位上小邑治之子也。其伯父中納言正三位邑治養之爲子。遂承其後。頻歴顯職。遂拜參議。以病歸休。假滿解任。
乙亥。外從五位下稻蜂間連仲村賣。親族稻蜂間首醜麻呂等八人。賜姓稻蜂間連。
辛巳。授正五位下石川朝臣豊成正五位上。
五月壬辰。從五位下高圓朝臣廣世爲攝津亮。從五位下紀朝臣伊保爲相摸守。
丙申。左兵衛河內國志紀郡人正八位上達沙仁徳。散位正六位下達沙牛養二人賜姓朝日連。後改爲嶋野連。
丙午。使散位外從五位下物部山背。正六位下曰佐若麻呂。行視畿內陂池堰堤溝洫之所宜。
六月庚申。設皇太后周忌齋於阿彌陀淨土院。其院者在法華寺內西南隅。爲設忌齋所造也。其天下諸國。各於國分尼寺。奉造阿彌陀丈六像一軀。脇侍菩薩像二軀。
辛酉。於山階寺。毎年皇太后忌日。講梵網經。捨京南田■町以供其用。又捨田十町。於法華寺。毎年始自忌日。一七日間請僧十人。禮拜阿彌陀佛。
庚午。以從五位下大野朝臣廣立爲若狹守。」賜大和介從五位上日置造眞夘沒官稻一千束。賞廉勤也。
己夘。賜正四位下文室眞人大市。從五位上國中連公麻呂。從五位下長野連公足爵人一級。從三位粟田女王。正四位上小長谷女王並進一階。從四位下紀女王授從三位。正五位下粟田朝臣深見從四位下。正五位下飯高公笠目。藏毘登於須美。從五位上熊野直廣濱。多氣宿禰弟女。多可連淨日並進一階。外從五位上錦部連河內。外從五位下忍海連致。尾張宿禰若刀自並從五位下。從七位上大鹿臣子蟲外從五位下。以供奉皇太后周忌御齋也。
辛巳。詔。供奉御齋雜工將領等。隨其勞効。賜爵與考各有差。其未出身者。聽預當官得考之例。
秋七月癸未朔。日有蝕之。
甲申。西海道巡察使武部少輔從五位下紀朝臣牛養等言。戎器之設。諸國所同。今西海諸國。不造年料器仗。既曰邊要。當備不虞。於是。仰筑前。筑後。肥前。肥後。豊前。豊後。日向等國。造備甲刀弓箭。各有數。毎年送其樣於大宰府。
辛丑。遠江國荒玉河堤決三百餘丈。役單功卅萬三千七百餘人。充糧修築。
八月癸丑朔。勅曰。頃見七道巡察使奏狀。曾無一國守領政合公平。竊思貪濁人多。清白吏少。朕聞。授非賢哲。萬事咸邪。任得其材。千務悉理。上如國司。一色親管百姓籍。其獎導風俗字撫黎民。特須精簡。必合稱職。其居家無孝。在國無忠。見利行非。臨財忘恥。上交違禮。下接多■。施政不仁。爲民苦酷。差遣邊要。詐稱病重。任使勢官。競欲自拜。匪聞教義。靡率典章。措意屬心。唯利是視。巧弄憲法。漸汚皇化。如此之流。傷風亂俗。雖有周公之才。朕不足觀也。自今已後。更亦莫任。還卻田園。令勤耕作。若有悔過自新。必加■賞。迷塗不返。永須貶黜。普告遐邇教喩衆諸。」美作介從五位下縣犬養宿禰沙彌麻呂。不經官長。恣行國政。獨自在舘。以印公文。兼復不據時價。抑買民物。爲守正四位上紀朝臣飯麻呂所告失官。
甲子。高野天皇及帝幸藥師寺禮佛。奏呉樂於庭。施綿一千屯。還幸授刀督從四位上藤原朝臣御楯第。宴飮。授御楯正四位上。其室從四位下。藤原惠美朝臣兒從正四位下。
甲子。迎藤原河清使高元度等至自唐國。初元度奉使之日。取渤海道。隨賀正使揚方慶等。往於唐國。事畢欲歸。兵仗樣。甲冑一具。伐刀一口。槍一竿。矢二隻分付元度。又有內使。宣勅曰。特進秘書監藤原河清。今依使奏。欲遣歸朝。唯恐殘賊未平。道路多難。元度宜取南路先歸復命。即令中謁者謝時和押領元度等向蘇州。與刺史李■平章。造船一隻長八丈。並差押水手官越州浦陽府折衝賞紫金魚袋沈惟岳等九人水手。越州浦陽府別將賜緑陸張什等卅人送元度等歸朝。於大宰府安置。
己夘。以今良三百六十六人。編附左右京。大和。山背。伊勢。參河。下総等職國。
辛巳晦。大秡。以齋內親王將向伊勢也。
九月乙酉。命婦從三位曾禰連伊賀牟志薨。
冬十月壬子朔。以從五位下菅生王爲少納言。從五位下紀朝臣牛養爲信部少輔。從五位下尾張王爲大監物。從五位下石川朝臣弟人爲玄番頭。從五位上粟田朝臣人成爲仁部大輔。從五位下榎井朝臣小祖父爲少輔。從五位下柿本朝臣市守爲主計頭。明法博士外從五位下山田連銀爲兼助。從五位下大伴宿禰東人爲武部少輔。從五位下石川朝臣人成爲節部大輔。外從五位下陽侯毘登玲珍爲漆部正。從五位下縣犬養宿禰沙彌麻呂爲大膳亮。從五位下忌部宿禰鳥麻呂爲木工助。從五位下阿倍朝臣意宇麻呂爲大炊頭。從五位下大坂王爲正親正。從五位下布施王爲內染正。正五位下國中連公麻呂爲造東大寺次官。從五位下高圓朝臣廣世爲尾張守。從五位下山口忌寸沙彌麻呂爲甲斐守。從五位下高麗朝臣大山爲武藏介。外從五位下上毛野公牛養爲能登守。外從五位下蜜奚野爲越中員外介。從五位上長野連公足爲丹後守。正四位上文室眞人大市爲出雲守。從五位上甘南備眞人伊香爲美作介。從五位上豊野眞人出雲爲安藝守。從五位上縣犬養宿禰古麻呂爲筑後守。從五位下池田朝臣足繼爲豊後守。
辛酉。遣從五位上上毛野公廣濱。外從五位下廣田連小床。六位已下官六人。造遣唐使船四隻於安藝國。仰東海。東山。北陸。山陰。山陽。南海等道諸國。貢牛角七千八百隻。初高元度自唐歸日。唐帝語之曰。屬祿山亂離。兵器多亡。今欲作弓。交要牛角。聞道。本國多有牛角。卿歸國。爲求使次相贈。故有此儲焉。
壬戌。內舍人正八位上御方廣名等三人賜姓御方宿禰。又賜大師稻一百萬束。三品船親王。池田親王各十萬束。正三位石川朝臣年足。文室眞人淨三各四萬束。二品井上內親王十萬束。四品飛鳥田內親王。正三位縣犬養夫人。粟田女王。陽侯女王各四萬束。以遷都保良也。
甲子。行幸保良宮。
庚午。幸近江按察使御楯第。轉幸大師第。宴飮賜從官物有差。極歡而罷。
癸酉。以右虎賁衛督從四位下仲眞人石伴爲遣唐大使。上総守從五位上石上朝臣宅嗣爲副使。以武藏介從五位下高麗朝臣大山爲遣高麗使。又以從四位下藤原惠美朝臣朝獵爲仁部卿。陸奧出羽按察使如故。從四位下和氣王爲節部卿。從五位下藤原惠美朝臣辛加知爲左虎賁衛督。從四位下仲眞人石伴爲播磨守。
己夘。詔曰。爲改作平城宮。暫移而御近江國保良宮。是以。國司史生已上供事者。並造宮使藤原朝臣田麻呂等。加賜位階。郡司者賜物。免當國百姓。及左右京。大和。和泉。山背等國今年田租。又自天平寳字五年十月六日昧爽已前近江國雜犯死罪已下。咸悉赦除。」授正四位上藤原朝臣御楯從三位。從五位下藤原朝臣田麻呂。巨曾倍朝臣難波麻呂。中臣丸連張弓並從五位上。正六位上椋垣忌寸吉麻呂。葛井連根主並外從五位下。▼是日。勅曰。朕有所思。議造北京。縁時事由。暫移遊覽此土。百姓頗勞差科。仁恕之襟。何無矜愍。宜割近都兩郡。永爲畿縣。停庸輸調。其數准京。
十一月癸未。授迎藤原河清使外從五位下高元度從五位上。其録事羽栗翔者留河清所而不歸。
丁酉。以從四位下藤原惠美朝臣朝狩爲東海道節度使。正五位下百濟朝臣足人。從五位上田中朝臣多太麻呂爲副。判官四人。録事四人。其所管遠江。駿河。伊豆。甲斐。相摸。安房。上総。下総。常陸。上野。武藏。下野等十二國。検定船一百五十二隻。兵士一萬五千七百人。子弟七十八人。水手七千五百廿人。數內二千四百人肥前國。二百人對馬嶋。從三位百濟王敬福爲南海道使。從五位上藤原朝臣田麻呂。從五位下小野朝臣石根爲副。判官四人。録事四人。紀伊。阿波。讃岐。伊豫。土左。播磨。美作。備前。備中。備後。安藝。周防等十二國。検定船一百廿一隻。兵士一萬二千五百人。子弟六十二人。水手四千九百廿人。正四位下吉備朝臣眞備爲西海道使。從五位上多治比眞人土作。佐伯宿禰美濃麻呂爲副。判官四人。録事四人。筑前。筑後。肥後。豊前。豊後。日向。大隅。薩摩等八國。検定船一百廿一隻。兵士一萬二千五百人。子弟六十二人。水手四千九百廿人。皆免三年田租。悉赴弓馬。兼調習五行之陳。其所遺兵士者。便役造兵器。
十二月戊午。授正五位上藤原朝臣家兒從四位下。無位大伴宿禰諸刀自從五位下。
丙寅。唐人外從五位下李元環賜姓李忌寸。
