續日本紀卷第廿五〈起天平寶字八年正月、盡十二月。〉右大臣從二位兼行皇太子傅中衛大將臣藤原朝臣繼繩等奉勅撰」廢帝
八年春正月乙巳。授正三位文室眞人淨三從二位。在唐大使正四位下藤原朝臣清河從三位。從四位下和氣王從四位上。無位猿福貴王從四位下。從五位下奈貴王從五位上。從四位下中臣朝臣清麻呂。石川朝臣豊成並從四位上。正五位下阿倍朝臣子嶋。百濟王元忠並從四位下。從五位上紀朝臣伊保。藤原朝臣田麻呂。藤原朝臣繩麻呂並正五位下。從五位下柿本朝臣市守。多治比眞人木人。忌部宿禰鳥麻呂。中臣朝臣毛人。下毛野朝臣多具比。大原眞人今城。石川朝臣豊人。高圓朝臣廣世。藤原惠美朝臣小湯麻呂並從五位上。正六位上小治田朝臣臣水內。巨勢朝臣古麻呂。高橋朝臣廣人。菅生朝臣忍人。石川朝臣氏人。粟田朝臣黒麻呂。坂本朝臣男足。大原眞人宿奈麻呂。上毛野朝臣馬長。大伴宿禰潔足。佐伯宿禰木節。正六位下大神朝臣奧守並從五位下。正六位上六人部連鯖麻呂。麻田連金生。息長丹生眞人大國。粟田朝臣道麻呂。高麗朝臣廣山並外從五位下。女孺無位橘宿禰御笠。從六位下阿倍朝臣豆余理並從五位下。
辛亥。授正四位上氷上眞人陽侯從三位。
甲寅。播磨。備前兩國飢。並賑給之。
丙辰。大隅。薩摩等隼人相替。授外從五位上前公乎佐外正五位下。外正六位上薩摩公鷹白。薩摩公宇志並外從五位下。
戊午。以外從七位下出雲臣益方爲國造。
己未。以正五位下山村王爲少納言。從五位下阿倍朝臣子路爲左少弁。內藏助外從五位下高丘連比良麻呂爲兼大外記。外從五位下麻田連金生爲左大史。從五位下大伴宿禰潔足爲禮部少輔。正五位下紀朝臣伊保爲仁部大輔。從五位上多治比眞人木人爲主計頭。外從五位下葛井連立足爲助。從五位下甘南備眞人伊香爲主稅頭。外從五位下船連男楫爲助。從五位下路眞人鷹甘爲兵馬正。從五位下小治田朝臣水內爲大炊頭。正五位下久世王爲木工頭。從五位下穗積朝臣小東人爲助。從五位下掃守王爲典藥頭。從五位下粟田朝臣黒麻呂爲左京亮。外從五位下蜜奚野爲西市正。正四位下吉備朝臣眞備爲造東大寺長官。正五位下百濟朝臣足人爲授刀佐。從四位下仲眞人石伴爲左勇士率。從五位下大原眞人宿奈麻呂爲左虎賁翼。從五位下藤原惠美朝臣薩雄爲右虎賁率。正五位上日下部宿禰子麻呂爲山背守。從五位下大伴宿禰伯麻呂爲伊豆守。從五位上粟田朝臣人成爲相摸守。從五位上上毛野公廣濱爲近江介。從五位下藤原惠美朝臣執棹爲美濃守。外從五位下池原公禾守爲介。從五位下藤原朝臣繼繩爲信濃守。從五位下田口朝臣大萬戸爲上野介。從五位下上毛野朝臣馬長爲出羽介。從五位下藤原惠美朝臣辛加知爲越前守。外從五位下村國連蟲麻呂爲介。從五位上高圓朝臣廣世爲播磨守。從五位下藤原朝臣藏下麻呂爲備前守。外從五位下葛井連根主爲備中介。從四位下上道朝臣正道爲備後守。從五位下石川朝臣氏人爲周防守。從五位下小野朝臣小贄爲紀伊守。從四位上佐伯宿禰毛人爲大宰大貳。從五位上石上朝臣宅嗣爲少貳。從四位下佐伯宿禰今毛人爲營城監。從五位下佐味朝臣伊與麻呂爲豊前守。從五位上大伴宿禰家持爲薩摩守。
壬戌。上総守從四位下阿倍朝臣子嶋卒。
丙寅。備中。備後二國飢。並賑給之。
二月辛巳。授女孺無位箭口朝臣眞弟從五位下。
丙申。石見國飢。賑給之。
三月癸夘。志摩國疫。賑給之。
丙午。武藏守從四位下石川朝臣名人卒。
辛亥。攝津。播磨。備前。備中。備後等五國飢。賑給之。
丙辰。淡路國。比年亢旱。無種可播。轉紀伊國便郡稻。以充種子。出雲國飢。賑給之。
己未。勅曰。周急之言。義著曩聖。救飢之惠。道茂先脩。頃年水旱。民稍■乏。東西市頭。乞丐者衆。念斯失所。情軫納隍。而聞。糺政臺少疏正八位上土師宿禰嶋村。出己蓄糧資養窮弊者壹拾餘人。其所行雖小。有義可襃。仍授位一階。自今已後。若有如此色者。所司検察。録實申官。其一年之內。貳拾人已上加位一階。五十人已上加位二階。但正六位上不在此例。
夏四月辛未。美作國飢。淡路國疫。並賑給之。
戊寅。以正五位下多治比眞人土作爲文部大輔。從五位上布勢朝臣人主爲上総守。正五位上石川朝臣人成爲武藏守。從五位上田中朝臣多太麻呂爲陸奧守。從五位下巨勢朝臣廣足爲但馬介。
癸未。遣使奉幣帛於畿內群神。旱也。」阿波。讃岐。伊豫三國飢。並賑給之。
五月庚子。正三位粟田女王薨。
六月乙亥。從三位授刀督兼伊賀近江按察使藤原朝臣御楯薨。平城朝贈正一位太政大臣房前之第六子也。
秋七月辛丑。授刀少志從八位上弓削連淨人賜姓弓削宿禰。
丁未。先是。從二位文室眞人淨三等奏曰。伏奉去年十二月十日勅。紀寺奴益人等訴雲。紀袁祁臣之女粳賣。嫁本國氷高評人內原直牟羅。生兒身賣。狛賣二人。蒙急則臣處分居住寺家。造工等食。後至庚寅編戸之歳。三綱校數名爲奴婢。因斯久時告愬。分雪無由。空歴多年。於今屈滯。幸屬天朝照臨宇內。披陳欝結。伏望正名者。爲賎爲良。有因有果。浮沈任理。其報必應。宜存此情。子細推勘浮沈所適。剖判申聞者。謹奉嚴勅搜古記文。有僧綱所庚午籍。書寺賎名中。有奴太者並女粳賣及粳賣兒身賣狛賣。就中異腹奴婢皆顯入由。太者並兒入由不見。或曰。戸令曰。凡戸籍恆留五比。其遠年者依次除。但近江大津宮庚午年籍不除。蓋爲氏姓之根本。遏姦欺之亂眞歟。據此而言。猶爲寺賎。或曰。賞疑從重。刑疑從輕。典冊明文。何其不取。因斯覆審。或可從浮。雙疑聳立。各自爭長。淨三等庸愚。心迷孰是。輕陳管見。伏聽天裁。奉勅。依後判。於是益麻呂等十二人賜姓紀朝臣。眞玉女等五十九人內原直。即以益麻呂爲戸頭。編附京戸。而紀朝臣伊保等。猶疑非勅。至是。召御史大夫從二位文室眞人淨三。參議仁部卿從四位下藤原惠美朝臣朝獵。入於禁內。高野天皇口勅曰。前者。卿等勘定而奏。依庚午籍勘者可從沈。是一理也。又検紀寺遠年資財帳。異腹奴婢皆顯入由。粳賣一腹不見入由。據此而言。或可從浮。是亦一理也。罪疑就輕。先聖所傳。是以。從輕之狀。報宣已訖。而紀朝臣等猶疑非勅。不肯信受。故今召御史大夫文室眞人面告其旨。復召朝獵。副令相聽。」大學大允從六位上殖栗占連咋麻呂訴請除占字。許之。
戊申。遣使宣詔。放紀寺奴益人等七十六人從良。
己酉。伊與國周敷郡人多治比連眞國等十人賜姓周敷連。
壬子。罷東海道節度使。
甲寅。新羅使大奈麻金才伯等九十一人到着大宰博多津。遣右少弁從五位下紀朝臣牛養。授刀大尉外從五位下粟田朝臣道麻呂等。問其由緒。金才伯等言曰。唐國勅使韓朝彩自渤海來雲。送日本國僧戒融。令達本郷已畢。若平安歸郷者。當有報信。而至於今日。寂無來音。宜差此使其消息欲奏天子。仍齎執事牒。參大宰府。其朝彩者。上道在於新羅西津。本國謝恩使蘇判金容爲取大宰報牒寄附朝彩。在京未發。問曰。比來彼國投化百姓言。本國發兵警備。是疑日本國之來問罪也。其事虛實如何。對曰。唐國擾亂。海賊寔繁。是以徴發甲兵。防守縁邊。乃是國家之設。事既不虛。及其歸日。大宰府報牒新羅執事曰。検案內。被乾政官符稱。得大宰府解稱。得新羅國牒稱依韓內常侍請欲知僧戒融達不。府具狀申上者。以去年十月。從高麗國。還歸聖朝。府宜承知即令報知。
八月戊辰。節部省北行東第二雙倉災。
己巳。以中納言從三位氷上眞人塩燒爲兼文部卿。從五位下中臣朝臣鷹主爲武部少輔。從五位下橘宿禰綿裳爲上野員外介。外從五位下村國連子老爲能登守。從五位下淡海眞人三船爲美作守。營城監從四位下佐伯宿禰今毛人爲兼肥前守。
甲戌。賜救節部省火雜色已上絲綿有差。」山陽南海二道諸國旱疫。
丙子。石見國疫。賑給之。
己夘。遣使築池於大和。河內。山背。近江。丹波。播磨。譛岐等國。
辛巳。多■嶋飢。賑給之。
九月丙申。以太師正一位藤原惠美朝臣押勝。爲都督使。四畿內。三關。近江。丹波。播磨等國習兵事使。
戊戌。御史大夫從二位文室眞人淨三致仕。詔報曰。今聞。汝卿一昨拜朝歸家。乃知。年滿懸車。依禮致仕。竊思此事。憂喜交懷。一喜功遂身退能守善道。一憂氣衰力弱返就田家。古人云。知止不殆。知足不辱。卿之謂也。丹懇難違。依其所請。仍賜几杖並新錢十萬文。將以弘益勝流廣勵浮俗。因書遣意指不多雲。
乙巳。太師藤原惠美朝臣押勝逆謀頗泄。高野天皇遣少納言山村王。收中宮院鈴印。押勝聞之。令其男訓儒麻呂等邀而奪之。天皇遣授刀少尉坂上苅田麻呂。將曹牡鹿嶋足等。射而殺之。押勝又遣中衛將監矢田部老。被甲騎馬。且刧詔使。授刀紀船守亦射殺之。勅曰。太師正一位藤原惠美朝臣押勝並子孫。起兵作逆。仍解免官位。並除藤原姓字已畢。其職分功封等雜物。宜悉收之。即遣使固守三關。」授從三位藤原朝臣永手正三位。正四位下吉備朝臣眞備從三位。正五位下藤原朝臣繩麻呂從四位下。正七位上大津連大浦從四位上。從七位上牡鹿連嶋足。正六位上坂上忌寸苅田麻呂。外從五位下粟田朝臣道麻呂。從六位下中臣伊勢連老人。從八位上弓削宿禰淨人。外從五位下高丘連比良麻呂。正五位上日下部宿禰子麻呂並從四位下。從七位下紀朝臣船守從五位下。正七位上民忌寸総麻呂外從五位下。」弓削宿禰淨人賜姓弓削御淨朝臣。中臣伊勢連老人中臣伊勢朝臣。大津連大浦大津宿禰。牡鹿連嶋足牡鹿宿禰。坂上忌寸苅田麻呂坂上大忌寸。▼是夜。押勝走近江。官軍追討。
丙午。高野天皇勅。今聞。逆臣惠美仲麻呂。盜取官印逃去者。忝爲人臣。飽承厚寵。寵極禍滿。自溺深刑。仍復刧略愚民。欲爲僥倖。若有勇士。自能謀計。急爲剪除者。即當重賞。又北陸道諸國不須承用太政官印。」又勅。前大納言文室眞人淨三。先縁致仕。職分等雜物減半者。宜改先勅。依舊全賜之。」從三位諱。藤原朝臣眞楯並授正三位。從四位上中臣朝臣清麻呂正四位下。從五位上藤原朝臣宿奈麻呂。從五位下藤原朝臣楓麻呂。正五位下田中朝臣多太麻呂並從四位下。從五位下淡海眞人三船正五位上。從五位下豊野眞人尾張正五位下。正六位上佐伯宿禰三野從五位上。正六位上佐伯宿禰國益。佐伯宿禰伊多治。田口朝臣牛養。大野朝臣眞本。正六位下平群朝臣蟲麻呂。從六位下下毛野朝臣足麻呂並從五位下。正六位上刑部息麻呂外從五位下。
丁未。授無位眞立王從五位下。從四位上石川朝臣豊成正四位下。從五位下安倍朝臣息道正五位上。從五位下津連秋主。正六位上石川朝臣垣守並從五位上。正六位上船連腰佩。社吉志酒人並外從五位下。」遣正親正從五位下荻田王。少主鈴中臣朝臣竹成。神部鴨田連嶋人。奉幣帛於伊勢太神宮。
戊申。以大宰員外帥正二位藤原朝臣豊成。復爲右大臣。賜帶刀■人。
辛亥。以從五位下藤原朝臣繼繩爲越前守。授正六位上佐伯宿禰助從五位下。
壬子。軍士石村村主石楯斬押勝傳首京師。押勝者。近江朝內大臣藤原朝臣鎌足曾孫。平城朝贈太政大臣武智麻呂之第二子也。率性聡敏。略渉書記。從大納言阿倍少麻呂。學算尤精其術。自內舍人遷大學少允。天平六年。授從五位下。歴任通顯。勝寳元年。至正三位大納言兼紫微令中衛大將。軍樞機之政獨出掌握。由是豪宗右族皆妬其勢。寳字元年。橘奈良麻呂等謀欲除之。事渉廢立。反爲所滅。其年任紫微內相。二年拜大保。優勅加姓中惠美二字。名曰押勝。賜功封三千戸。田一百町。特聽鑄錢。擧稻。及用惠美家印。四年轉太師。其男正四位上眞光。從四位下訓儒麻呂。朝獵並爲參議。從五位上小湯麻呂。從五位下薩雄。辛加知。執棹皆任衛府關國司。其餘顯要之官莫不姻戚。獨擅權威。猜防日甚。時道鏡常侍禁掖。甚被寵愛。押勝患之懷不自安。乃諷高野天皇。爲都督使。掌兵自衛。准據諸國試兵之法。管內兵士毎國廿人。五日爲番。集都督衛。簡閲武藝。奏聞畢後。私益其數。用太政官印而行下之。大外記高丘比良麻呂懼禍及己。密奏其事。及收中宮院鈴印。遂起兵反。其夜。相招黨與。遁自宇治。奔據近江。山背守日下部子麻呂。衛門少尉佐伯伊多智等。直取田原道。先至近江。燒勢多橋。押勝見之失色。即便走高嶋郡。而宿前少領角家足之宅。是夜有星。落於押勝臥屋之上。其大如甕。伊多智等馳到越前國。斬守辛加知。押勝不知而僞立塩燒。爲今帝。眞光朝獵等皆爲三品。餘各有差。遣精兵數十而入愛發關。授刀物部廣成等拒而卻之。押勝進退失據。即乘船向淺井郡塩津。忽有逆風。船欲漂沒。於是更取山道。直指愛發。伊多智等拒之。八九人中箭而亡。押勝即又還。到高嶋郡三尾埼。與佐伯三野。大野眞本等。相戰從午及申。官軍疲頓。於時。從五位下藤原朝臣藏下麻呂將兵忽至。眞光引衆而退。三野等乘之。殺傷稍多。押勝遙望衆敗。乘船而亡。諸將水陸兩道攻之。押勝阻勝野鬼江。盡鋭拒戰。官軍攻撃之。押勝衆潰。獨與妻子三四人乘船浮江。石楯獲而斬之。及其妻子從黨卅四人。皆斬之於江頭。獨第六子刷雄以少修禪行。免其死而流隱岐國。
甲寅。美濃少掾正六位上村國連嶋主坐逆黨被誅。▼是日。討賊將軍從五位下藤原朝臣藏下麻呂等凱旋獻捷。詔曰。逆〈仁〉穢〈岐〉奴仲末呂〈伊〉詐姦〈流〉心〈乎〉以〈天〉兵〈乎〉發朝庭〈乎〉傾動〈武止之天〉鈴印〈乎〉奪復皇位〈乎〉掠〈天〉先〈仁〉捨岐良〈比〉賜〈天之〉道祖〈我〉兄鹽燒〈乎〉皇位〈仁方〉定〈止〉雲〈天〉官印〈乎〉押〈天〉天下〈乃〉諸國〈仁〉書〈乎〉散〈天〉告知〈之米〉。復雲〈久〉今〈乃〉勅〈乎〉承用〈與〉。先〈仁〉詐〈天〉勅〈止〉稱〈天〉在事〈乎〉承用〈流己止〉不得〈止〉雲〈天〉。諸人〈乃〉心〈乎〉惑亂。三關〈仁〉使〈乎〉遣〈天〉竊〈仁〉關〈乎〉閇一二〈乃〉國〈仁〉軍丁〈乎〉乞兵發〈之武〉。此〈乎〉見〈流仁〉仲末呂〈可〉心〈乃〉逆〈仁〉惡狀〈方〉知〈奴〉。然先〈仁〉之〈我〉奏〈之〉事〈方〉毎事〈仁〉姦〈美〉■〈天〉在〈家利〉。此〈乎〉念〈方〉唯己獨〈乃未〉朝庭〈乃〉勢力〈乎〉得〈天〉賞罸事〈乎〉一〈仁〉己〈可〉欲〈未仁未仁〉行〈止〉念〈天〉兄豊成朝臣〈乎〉詐〈天〉讒〈治〉奏賜〈流尓〉依〈天〉位〈乎〉退〈多末比天〉是〈乃〉年〈乃〉年己呂在〈都〉。然今〈方〉明〈仁〉仲末呂〈可〉詐〈仁〉在〈家利止〉知〈天〉本〈乃〉大臣〈乃〉位〈仁〉仕奉〈之武流〉事〈乎〉諸聞食〈止〉宣。」復勅〈久〉。惡〈久〉姦〈岐〉奴〈乃〉政〈乃〉柄〈乎〉執〈天〉奏〈多末不〉事〈乎〉以〈天〉諸氏氏人等〈乎毛〉進都可方〈須己止〉理〈乃〉如〈毛〉不在〈阿利都〉。是以〈天〉今〈與利〉後〈方〉仕奉〈良武〉相〈乃末仁末仁〉進用賜〈武〉。然之〈我〉奏〈之久〉此禪師〈乃〉晝夜朝庭〈乎〉護仕奉〈乎〉見〈流仁〉先祖〈之〉大臣〈止之天〉仕奉〈之〉位名〈乎〉繼〈止〉念〈天〉在人〈奈利止〉雲〈天〉退賜〈止〉奏〈之可止毛〉此禪師〈乃〉行〈乎〉見〈尓〉至〈天〉淨〈久〉佛〈乃〉御法〈乎〉繼隆〈武止〉念行〈末之〉朕〈乎毛〉導護〈末須〉己師〈乎夜〉多夜須〈久〉退〈末都良武止〉念〈天〉在〈都〉。然朕〈方〉髮〈乎〉曾利〈天〉佛〈乃〉御袈裟〈乎〉服〈天〉在〈止毛〉國家〈乃〉政〈乎〉不行〈阿流己止〉不得。佛〈毛〉經〈仁〉勅〈久〉國王〈伊〉王位〈仁〉坐時〈方〉菩薩〈乃〉淨戒〈乎〉受〈與止〉勅〈天〉在。此〈仁〉依〈天〉念〈倍方〉出家〈天毛〉政〈乎〉行〈仁〉豈障〈倍岐〉物〈仁方〉不在。故是以〈天〉帝〈乃〉出家〈之天〉伊未〈須〉世〈仁方〉出家〈之天〉在大臣〈毛〉在〈倍之止〉念〈天〉樂〈末須〉位〈仁方〉阿良禰〈止毛〉此道鏡禪師〈乎〉大臣禪師〈止〉位〈方〉授〈末都流〉事〈乎〉諸聞食〈止〉宣。」復勅〈久〉天下〈乃〉人誰〈曾〉君〈乃〉臣〈仁〉不在〈安良武〉。心淨〈久之天〉仕奉〈良武〉此〈之〉實〈能〉朕臣〈仁方〉在〈武〉。夫人〈止之天〉己〈我〉先祖〈乃〉名〈乎〉興繼比呂〈米武止〉不念〈阿流方〉不在。是以〈天〉明〈久〉淨〈岐〉心以〈天〉仕奉〈乎方〉氏氏門〈方〉絶〈多末方須〉治賜〈止〉勅御命〈乎〉諸聞食〈止〉勅。又宣〈久〉。仕奉狀〈尓〉隨〈天〉冠位阿氣賜治賜〈久止〉宣。」又勅。以道鏡禪師。爲大臣禪師。所司宜知此狀。職分封戸准大臣施行。」授正二位藤原朝臣豊成從一位。從四位上和氣王。正五位下山村王並從三位。從五位上藤原朝臣濱足。津連秋主並正五位下。正四位下池上女王。正五位上藤原朝臣百能並從三位。無位藤原朝臣玄信從五位下。
乙夘。授從五位下藤原朝臣藏下麻呂從三位。
丙辰。勅。逆人仲麻呂執政。奏改官名。宜復舊焉。
丁巳。從五位上稻蜂間連仲村女。從八位下醜麻呂等二人賜姓宿禰。內舍人正七位下縣犬養宿禰內麻呂等十五人縣犬養大宿禰。」正六位上阿倍朝臣淨目。美和眞人土生並授從五位下。從五位下吉備朝臣由利。從五位上稻蜂間宿禰仲村女並授正五位上。」以從五位下阿倍朝臣淨目爲越前介。
己未。以正四位上文室眞人大市爲民部卿。從四位下藤原朝臣魚名爲宮內卿。從四位上大津宿禰大浦爲左兵衛佐。從五位下平群朝臣蟲麻呂爲能登守。外從五位下船連腰佩爲越後介。
庚申。授正六位上上毛野公石瀧外從五位下。
壬戌。勅曰。今月廿八日覽大臣禪師讓位表。具知來意。唯守沖虛。確陳退讓。然欲隆佛教。無高位則不得服衆。勸獎緇徒。非顯榮。則難令速進。今施此位者。豈煩禪師以俗務哉。宜昭斯意。即斷來表。所司一依前勅施行。
癸亥。勅。逆賊惠美仲麻呂。爲性凶悖。威福日久。然猶含容冀其自悛。而寵極勢凌。遂窺非望。乃以今月十一日。起兵作逆。掠奪鈴印。竊立氷上鹽燒爲今皇。造僞乾政官符。發兵三關諸國。奔據近江國。亡入越前關。官軍賁赫。分道追討。同月十八日。既斬仲麻呂並子孫。同惡相從氷上鹽燒。惠美巨勢麻呂。仲石伴。石川氏人。大伴古薩。阿倍小路等。剪除逆賊。天人同慶。宜布告遐邇。咸令聞知。」又勅曰。逆臣仲麻呂奏右大臣藤原朝臣豊成不忠。故即左降。今既知讒詐。復其官位。宜先日所下勅書官符等類悉皆燒卻。▼是日。充八幡大神戸廿五煙。」以陸奧守從四位下田中朝臣多太麻呂爲兼鎭守將軍。
冬十月乙丑。廢放鷹司置放生司。
丙寅。授從四位下藤原朝臣宿奈麻呂正四位上。從五位上石上朝臣宅嗣正五位上。」以正五位上石上朝臣宅嗣爲常陸守。從五位下三川王爲信濃守。從五位上佐伯宿禰美濃麻呂爲出羽員外守。正四位上藤原朝臣宿奈麻呂爲大宰帥。從五位下采女朝臣淨庭爲少貳。
己巳。以從四位下藤原朝臣楓麻呂爲美濃守。
庚午。詔加賜親王大臣之胤。及預討逆徒諸氏人等位階。無位諱〈今上。〉矢口王。三關王。大宅王。若江王。當麻王。坂上王並授從五位下。正五位下藤原朝臣濱足從四位下。從五位上縣犬養宿禰古麻呂。小野朝臣竹良並正五位下。從五位下佐伯宿禰伊太智從五位上。外從五位下葛井連立足。漆部直伊波。正六位上守山眞人綿麻呂。海上眞人淨水。岸田朝臣繼手。大伴宿禰形見。八多朝臣百嶋。宇治眞人宇治麻呂。忌部宿禰比良夫。三野眞人馬甘。安曇宿禰三國。紀朝臣鯖麻呂。久米朝臣子蟲。百濟朝臣益人。山田三井宿禰廣人。笠朝臣道引。佐伯宿禰久良麻呂。巨勢朝臣津麻呂。多治比眞人小耳。高向朝臣家主。中臣朝臣常。佐伯宿禰眞守。阿倍朝臣淨成。賀茂朝臣大川。石上朝臣家成。紀朝臣廣庭。豊野眞人奄智。文室眞人水通。國見眞人阿曇。藤原朝臣乙繩。藤原朝臣小黒麻呂。石川朝臣永年。若櫻部朝臣上麻呂。弓削宿禰薩摩。當麻眞人得足。阿倍朝臣東人。從六位上雀部朝巨道奧。大伴宿禰淨麻呂。從六位下賀茂朝臣田守。從七位下佐伯宿禰家繼。大初位下石村村主石楯並從五位下。正六位上張祿滿。漆部宿禰道麻呂。道守臣多祁留。土師宿禰樽。弓削連耳高。田部宿禰男足。秦忌寸智麻呂。靭負宿禰嶋麻呂。內藏忌寸若人。美努連奧麻呂。中臣片岡連五百千麻呂。矢集宿禰大唐。秦忌寸伊波太氣。從六位下掃部宿禰廣足。正六位上大原連家主。津連眞麻呂。尾張宿禰東人。雀部直兄子。丈部直不破麻呂。高志毘登若子麻呂。建部公人上。桑原連足床並外從五位下。正四位上廣瀬女王。圓方女王。神社女王並從三位。
辛未。授從五位下高橋朝臣廣人從五位上。從六位上百濟王武鏡從五位下。外從五位下日置造蓑麻呂外正五位下。無位弓削宿禰美努久女。乙美努久女。刀自女並從五位下。」中務少丞正六位上大原眞人都良麻呂賜姓淨原眞人。名淨貞。
壬申。高野天皇遣兵部卿和氣王。左兵衛督山村王。外衛大將百濟王敬福等。率兵數百圍中宮院。時帝遽而未及衣履。使者促之。數輩侍衛奔散無人可從。僅與母家三兩人。歩到圖書寮西北之地。山村王宣詔曰。掛〈末久毛〉畏朕〈我〉天先帝〈乃〉御命以〈天〉朕〈仁〉勅〈之久〉天下〈方〉朕子伊末之〈仁〉授給事〈乎之〉雲〈方〉王〈乎〉奴〈止〉成〈止毛〉奴〈乎〉王〈止〉雲〈止毛〉汝〈乃〉爲〈牟末仁末尓〉假令後〈仁〉帝〈止〉立〈天〉在人〈伊〉立〈乃〉後〈尓〉汝〈乃多米仁〉無禮〈之弖〉不從奈賣〈久〉在〈牟〉人〈乎方〉帝〈乃〉位〈仁〉置〈許止方〉不得。又君臣〈乃〉理〈仁〉從〈天〉貞〈久〉淨〈岐〉心〈乎〉以〈天〉助奉侍〈牟之〉帝〈止〉在〈己止方〉得〈止〉勅〈岐〉。可久在御命〈乎〉朕又一二〈乃〉竪子等〈止〉侍〈天〉聞食〈天〉在。然今帝〈止之天〉侍人〈乎〉此年己呂見〈仁〉其位〈仁毛〉不堪。是〈乃味仁〉不在。今聞〈仁〉仲麻呂〈止〉同心〈之天〉竊朕〈乎〉掃〈止〉謀〈家利〉。又竊六千〈乃〉兵〈乎〉發〈之〉等等乃〈比〉又七人〈乃味之天〉關〈仁〉入〈牟止毛〉謀〈家利〉。精兵〈乎之天〉押〈之非天〉壞亂〈天〉罸滅〈止〉雲〈家利〉。故是以帝位〈乎方〉退賜〈天〉親王〈乃〉位賜〈天〉淡路國〈乃〉公〈止〉退賜〈止〉勅御命〈乎〉聞食〈止〉宣。事畢。將公及其母。到小子門。庸道路鞍馬騎之。右兵衛督藤原朝臣藏下麻呂。衛送配所。幽於一院。勅曰。以淡路國賜大炊親王。國內所有官物調庸等類。任其所用。但出擧官稻一依常例。」又詔曰。船親王〈波〉九月五日〈尓〉仲麻呂〈止〉二人謀〈家良久〉書作〈弖〉朝庭〈乃〉咎計〈弖〉將進〈等〉謀〈家利〉。又仲麻呂〈何〉家物計〈夫流尓〉書中〈尓〉仲麻呂〈等〉通〈家流〉謀〈乃〉文有。是以親王〈乃〉名〈波〉下〈弖〉諸王〈等〉成〈弖〉隱岐國〈尓〉流賜〈布〉。又池田親王〈波〉此夏馬多集〈天〉事謀〈止〉所聞〈支〉。如是在事阿麻多太比所奏。是以親王〈乃〉名〈波〉下賜〈天〉諸王〈等志弖〉土左國〈尓〉流賜〈布等〉詔大命〈乎〉聞食〈止〉宣。」以正五位上阿倍朝臣息道爲攝津大夫。從五位下美和眞人土生爲亮。從五位下坂本朝臣男足爲隱岐守。從五位下藤原朝臣黒麻呂爲播磨守。從五位下葛井連立足爲介。從五位下佐伯宿禰助爲淡路守。
癸酉。以從五位下紀朝臣佐婆麻呂爲和泉守。
甲戌。勅曰。天下諸國。不得養鷹狗及鵜以畋獵。又諸國進御贄雜完魚等類悉停。又中男作物。魚完蒜等類悉停。以他物替充。但神戸不在此限。」以從五位下荻田王爲丹後守。外從五位下葛井連根主爲阿波守。
丁丑。詔曰。諸奉侍上中下〈乃〉人等〈乃〉念〈良末久〉。國〈乃〉鎭〈止方〉皇太子〈乎〉置定〈天之〉心〈毛〉安〈久〉於多比〈仁〉在〈止〉常人〈乃〉念雲所〈仁〉在。然今〈乃〉間此太子〈乎〉定不賜在故〈方〉人〈乃〉能〈家武止〉念〈天〉定〈流毛〉必能〈之毛〉不在。天〈乃〉不授所〈乎〉得〈天〉在人〈方〉受〈天毛〉全〈久〉坐物〈仁毛〉不在後〈仁〉壞。故是以〈天〉念〈方〉人〈乃〉授〈流尓〉依〈毛〉不得。力〈乎〉以〈天〉競〈倍伎〉物〈仁毛〉不在。猶天〈乃〉由流〈之天〉授〈倍伎〉人〈方〉在〈良牟止〉念〈天〉定不賜〈奴仁己曾阿禮〉。此天津日嗣位〈乎〉朕一〈利〉貪〈天〉後〈乃〉繼〈乎〉不定〈止仁方〉不在。今〈之紀乃〉間〈方〉念見定〈牟仁〉天〈乃〉授賜〈方牟〉所〈方〉漸漸現〈奈武止〉念〈天奈毛〉定不賜勅御命〈乎〉諸聞食〈止〉勅。」復勅〈久〉。人人己比岐比岐此人〈乎〉立〈天〉我功成〈止〉念〈天〉君位〈乎〉謀竊〈仁〉心〈乎〉通〈天〉人〈乎〉伊佐奈〈比〉須須〈牟己止〉莫。己〈可衣之〉不成事〈乎〉謀〈止曾〉先祖〈乃〉門〈毛〉滅繼〈毛〉絶。自今以後〈仁方〉明〈仁〉貞〈岐〉心〈乎〉以〈天〉可仁可久〈仁止〉念〈佐末多久〉事奈〈久之天〉教賜〈乃末仁末〉奉侍〈止〉勅御命〈乎〉諸聞食〈止〉勅。」授正六位上丈部路忌寸並倉外從五位下。無位紀朝臣益女從五位下。
己夘。勅曰。朕忝臨萬邦。軫慮一物。昧旦思治。夕■兢兢。而賊臣仲麻呂。昏凶狂悖。作逆逋亡。天網高張。咸伏誅戮。朕念黎庶洗滌舊惡。遷善新美。宜大赦天下。自今月十六日昧爽已前大辟已下。罪無輕重。未發覺。已發覺。未結正。已結正。皆赦除之。但仲麻呂與黨及常赦所不免者。不在赦限。亦頃年水旱。薦失豊稔。民或飢乏。仍以軍興。宜免天下今年租。布告遐邇。知朕意焉。
癸未。以正五位下藤原朝臣田麻呂爲右中弁。正四位下石川朝臣豊成爲大藏卿。右大弁如故。從五位下小野朝臣石根爲造宮大輔。從五位下大伴宿禰伯麻呂爲左衛士佐。正五位下藤原朝臣田麻呂爲外衛中將。右中弁如故。從五位下藤原朝臣小黒麻呂爲伊勢守。正五位下津連秋主爲尾張守。從四位下中臣伊勢朝臣老人爲參河守。從五位下山田御井宿禰廣人爲介。從五位上下毛野朝臣多具比爲遠江守。從五位下眞立王爲伊豆守。中衛少將從四位下坂上大忌寸苅田麻呂爲兼甲斐守。授刀少將從四位下牡鹿宿禰嶋足爲兼相摸守。從五位下文室眞人水通爲介。衛門督從四位下弓削御淨朝臣淨人爲兼上総守。從五位下紀朝臣廣庭爲介。從五位下上毛野朝臣馬長爲上野守。兵部卿從三位和氣王爲兼丹波守。正四位下高麗朝臣福信爲但馬守。式部大輔勅旨員外大輔授刀中將從四位下粟田朝臣道麻呂爲兼因幡守。左兵衛佐從四位上大津宿禰大浦爲兼美作守。從五位上中臣丸連張弓爲伊豫守。
甲申。勅曰。在京見禁囚徒。大辟已下。悉皆赦除。但逆賊仲麻呂及淡路公。船王。池田王等與黨。不在赦限。
丙戌。外從五位下息長丹生眞人大國爲大和介。
丁亥。授從六位上葛木宿禰大床外從五位下。
己丑。無位嶋野王。淨上王。大田王。神前王。和王。甲賀王。東方王並授從五位下。從五位下石川朝臣名足從五位上。正六位上賀茂朝臣伊刀理麻呂。紀朝臣古佐美。從八位上池田朝臣眞枚並從五位下。從六位上馬毘登國人外從五位下。」以從五位下久米朝臣子蟲爲伊賀守。從五位下縣犬養宿禰吉男爲伊豫介。伊豫國人大初位下周敷連眞國等廿一人賜姓周敷伊佐世利宿禰。
壬辰。授正五位下百濟朝臣足人從四位下。正六位上文室眞人眞老從五位下。」以正五位下縣犬養宿禰古麻呂爲中務大輔。從五位下石川朝臣永年爲式部少輔。
辛夘。以外從五位下掃守宿禰廣足爲山背介。從五位下雀部朝臣陸奧爲常陸介。從五位下弓削宿禰薩摩爲下野員外介。因幡掾外從五位下健部公人上等十五人賜姓朝臣。
癸巳。勅曰。定額及額外散位等。輸續勞錢宜停。自今以後。一依令文。▼是曰。詔令東海。東山等國貢騎女。
十一月戊戌。外從五位下益田連繩手。李忌寸元環並授從五位下。從五位下藤原朝臣黒麻呂爲山背守。從五位下多治比眞人小耳爲伯耆守。從五位下李忌寸元環爲出雲員外介。從四位上日下部宿禰子麻呂爲播磨守。
庚子。復祠高鴨神於大和國葛上郡。高鴨神者法臣圓興。其弟中衛將監從五位下賀茂朝臣田守等言。昔大泊瀬天皇獵於葛城山。時有老夫。毎與天皇相逐爭獲。天皇怒之流其人於土左國。先祖所主之神化成老夫。爰被放逐。〈今兼前記不見此事。〉於是。天皇乃遣田守。迎之令祠本處。
癸夘。從五位下難波連奈良爲常陸員外介。
乙巳。授從五位下石上朝臣息繼正五位下。罷西海道節度使。
己酉。以從五位下百濟朝臣益人爲周防守。
壬子。以從五位下笠朝臣道引爲但馬介。
癸丑。遣使奉幣於近江國名神社。先是。仲麻呂之走據近江也。朝庭遙望禱請國神。而莫出境內。即伏其誅。所以賽宿禱也。
辛酉。勅曰。依令。長上官以六考爲限。色別加二考。外散位以十二考成選。因茲慶雲年中。降恩改限。長上官以四考爲限。外散位以十考成選。然頃者。還依令條。於事不穩。宜自今已後依格立限。便開進仕之途。用慰百官之望。
十二月癸亥朔。以從五位上石川朝臣名足爲備前守。
戊辰。授正七位上縣犬養大宿禰內麻呂從五位下。
乙亥。大和守正四位上坂上忌寸犬養卒。右衛士大尉外從五位下大國之子也。少以武才見稱。聖武皇帝登祚。寵之厚焉。天平八年授外從五位下。廿年。至從四位下左衛士督。勝寳八歳。聖武皇帝崩。以久沐恩渥。乞守山陵。天皇嘉之。授正四位上。本官如故。九歳。爲兼造東大寺長官。特賜食封百戸。寳字元年。任播磨守。尋遷大和守。卒時年八十三。
庚寅。勅曰。朕以寡徳。君臨萬民。善化未宣。刑辟猶衆。宜可大赦天下。自天平寳字八年十二月廿八日昧爽已前大辟已下罪無輕重。已發覺。未發覺。已結正。未結正。繋囚見徒。強竊二盜。咸悉赦之。但八虐。故殺人。常赦所不原者。不在赦限。若入死者。皆減一等。普告遐邇。知朕意焉。
是月。西方有聲。似雷非雷。時當大隅薩摩兩國之堺。煙雲晦冥。奔電去來。七日之後乃天晴。於麑嶋信尓村之海。沙石自聚。化成三嶋。炎氣露見。有如冶鑄之爲。形勢相連望似四阿之屋。爲嶋被埋者。民家六十二區。口八十餘人。
是年。兵旱相仍。米石千銭。
