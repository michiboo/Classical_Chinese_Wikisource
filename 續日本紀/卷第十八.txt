續日本紀卷第十八
二年春正月庚寅朔。天皇御大安殿受朝。」是日。車駕還大郡宮。宴五位以上。賜祿有差。自餘五位已上者於藥園宮給饗焉。
己亥。左降從四位上吉備朝臣眞備爲筑前守。
乙巳。授正三位藤原朝臣仲麻呂從二位。正四位上多治比眞人廣足從三位。從四位上多治比眞人占部正四位下。從四位下平群朝臣廣成。藤原朝臣永手並從四位上。正五位下藤原朝臣巨勢麻呂正五位上。從五位下大倭宿禰小東人從五位上。外從五位下大藏忌寸廣足。調連馬養。正六位上下毛野朝臣多具比並從五位下。正六位上秦忌寸首麻呂。大石村主眞人。大原史遊麻呂並外從五位下。左大臣正一位橘宿禰諸兄賜朝臣姓。
丙辰。從四位上背奈王福信等六人賜高麗朝臣姓。」造東大寺官人已下優婆塞已上。一等卅三人敘位三階。二等二百四人二階。三等四百卅四人一階。
二月癸亥。天皇御大安殿。出雲國造外正六位上出雲臣弟山奏神齋賀事。授弟山外從五位下。自餘祝部敘位有差。並賜■綿。亦各有差。
戊辰。天皇從大郡宮。移御藥師寺宮。
乙亥。幸春日酒殿。」唐人正六位上李元環授外從五位下。
壬午。益大倭金光明寺封三千五百戸。通前五千戸。
戊子。奉充一品八幡大神封八百戸。〈前四百廿戸。今加三百八十戸〉位田八十町。〈前五十町。今加卅町。〉二品比賣神封六百戸。位出六十町。
三月戊戌。駿河守從五位下楢原造東人等。於部內廬原郡多胡浦濱。獲黃金獻之。〈練金一分。沙金一分。〉於是。東人等賜勤臣姓。」又賜中衛員外少將從五位下田邊史難波等上毛野君姓。
庚子。以正四位下多治比眞人占部爲攝津大夫。從五位下紀朝臣小楫爲山背守。從四位下百濟王孝忠爲出雲守。從五位下內藏忌寸黒人爲長門守。從五位上大伴宿禰犬養爲播磨守。正五位上多治比眞人國人。藤原朝臣乙麻呂並爲大宰少貳。
夏四月戊午朔。正六位上佐味朝臣乙麻呂贈從五位下。」正六位上高向村主老授外從五位下。
辛酉。勅。比來之間。緑有所思。歸藥師經行道懴悔。冀施恩恕兼欲濟人。盡洗瑕穢更令自新。仍可大赦天下並免今年四畿內調。其私鑄錢。及犯八虐。故殺人。強盜竊盜。常赦所不免者。不在赦限。但入死者降一等。又中臣卜部紀奧乎麻呂。減配中流。
五月乙未。於中宮安殿。請僧一百講仁王經。並令左右京。四畿內。七道諸國講説焉。
辛丑。以從三位百濟王敬福爲宮內卿。從五位上藤原朝臣千尋爲美濃守。外從五位下壬生使主宇太麻呂爲但馬守。
丙午。伊蘇志臣東人之親族卅四人賜姓伊蘇志臣族。
辛亥。震中山寺。塔並歩廊盡燒。」京中驟雨。水潦汎溢。」又伎人。茨田等堤往往決壞。
六月癸亥。備前國飢。賑給之。
秋七月甲辰。攝津國■玉大魚賣。參河國海直玉依賣一産三男。並給正稅三百束。乳母一人。
八月庚申。正六位上大伴宿禰伯麻呂。外從五位下葛木連戸主並授從五位下。正四位下日置女王。從四位上丹生女王。從四位下春日女王並正四位上。從四位下難波女王從四位上。無位山代女王從五位下。從五位下藤原朝臣家子正五位上。無位當麻眞人比禮從五位下。
辛未。攝津國住吉郡人外從五位下依羅我孫忍麻呂等五人。賜依羅宿禰姓。神奴意■奈。祝長月等五十三人依羅物忌姓。
九月丙戌朔。中納言從三位兼中務卿石上朝臣乙麻呂薨。左大臣贈從一位麻呂之子也。」正六位上赤染造廣足。赤染高麻呂等廿四人賜常世連姓。
己酉。任遣唐使。以從四位下藤原朝臣清河爲大使。從五位下大伴宿禰古麻呂爲副使。判官主典各四人。
冬十月丙辰朔。詔授正五位上藤原朝臣乙麻呂從三位。任大宰帥。以八幡大神教也。
癸酉。太上天皇改葬於奈保山陵。天下素服擧哀。
十一月己丑。左衛士督正四位下佐伯宿禰淨麻呂卒。
十二月癸亥。授駿河國守從五位下勤臣東人從五位上。獲金人無位三使連淨足從六位下。賜■■疋。綿■屯。正稅二千束。」出金郡免今年田租。郡司主帳已上進位有差。」又遣大納言藤原朝臣仲麻呂。就東大寺。授從五位上市原王正五位下。從五位下佐伯宿禰今毛人正五位上。從五位下高市連大國正五位下。外從五位下柿本小玉。高市連眞麻呂並外從五位上。
三年春正月戊戌。天皇幸東大寺。授木工寮長上正六位上神礒部國麻呂外從五位下。
庚子。天皇御大極殿南院。宴百官主典已上。賜祿有差。踏歌歌頭女嬬忍海伊太須。錦部河內。並授外從五位下。
己酉。授正四位上大伴宿禰兄麻呂從三位。從四位上安宿王正四位下。從四位下大市王從四位上。無位道守王從五位下。正五位上阿倍朝臣蟲麻呂。多治比眞人國人並從四位下。正五位下佐伯宿禰毛人正五位上。從五位上多治比眞人家主。大倭宿禰小東人並正五位下。從五位下高丘連河內。百濟王元忠。大伴宿禰古麻呂。縣犬養宿禰古麻呂。中臣朝臣清麻呂並從五位上。外從五位下余義仁。土師宿禰牛勝。正六位上三國眞人千國。石川朝臣人成。爲奈眞人東麻呂。藤原朝臣濱足。正六位下石上朝臣宅嗣並從五位下。正六位上甘味神寳。文忌寸上麻呂。河內忌寸廣足並外從五位下。」正三位竹野女王從二位。從三位多藝女王正三位。從五位下置始女王正五位下。無位呉原女王從五位下。從五位下佐味朝臣稻敷從五位上。▼是日。一品多紀內親王薨。天武天皇之皇女也。
辛亥。賜正五位下大井王奈良眞人姓。無位垂水王。男三室王。甥三影王。日根王。名邊王。無位廬原王。男安曇王。三笠王。對馬王。物部王。牧野王。孫奈羅王。小倉王。無位豬名部王。男大湯坐王。堤王。菟原王。三上王。野原王。礪波王等三嶋眞人。無位御船王淡海眞人。無位等美王內眞人。無位壬生王。岡屋王美和眞人。無位清水王。男三狩王海上眞人。田部王春日眞人。文成王甘南備眞人。平群王。常陸王志紀眞人。
二月庚午。遣唐使雜色人一百一十三人。敘位有差。
乙亥。出雲國造出雲臣弟山奏神賀事。進位賜物。
己夘。典膳正六位下雀部朝臣眞人等言。磐余玉穗宮。勾金椅宮御宇天皇御世。雀部朝臣男人爲大臣供奉。而誤記巨勢男人大臣。眞人等先祖巨勢男柄宿禰之男有三人。星川建日子者雀部朝臣等祖也。伊刀宿禰者輕部朝臣等祖也。乎利宿禰者巨勢朝臣等祖也。淨御原朝庭定八姓之時。被賜雀部朝臣姓。然則巨勢雀部。雖元同祖。而別姓之後。被任大臣。當今聖運。不得改正。遂絶骨名之緒。永爲無源之民。望請。改巨勢大臣。爲雀部大臣。流名長代。示榮後胤。大納言從二位巨勢朝臣奈弖麻呂。亦證明其事。於是。下知治部。依請改正之。
夏四月丙辰。遣參議左中弁從四位上石川朝臣年足等。奉幣帛於伊勢太神宮。又遣使奉幣帛於畿內七道諸社。爲令遣唐使等平安也。
甲戌。詔以菩提法師爲僧正。良弁法師爲少僧都。道■法師隆尊法師爲律師。
秋七月丁亥。天皇御南院賜宴大臣已下諸司主典已上。授正六位上紀朝臣伊保從五位下。女嬬無位刑部勝麻呂外從五位下。
八月辛亥朔。日有蝕之。
冬十月丙辰。從五位上伊香王。男高城王。無位池上王。賜甘南備眞人姓。
丁巳。大倭國城下郡人大倭連田長。古人等八人賜宿禰姓。
戊辰。布勢眞蟲賜君姓。佐伯諸魚連姓。
壬申。詔曰。頃者。太上天皇枕席不穩。由是。七ケ日間。屈請■九賢僧於新藥師寺。依續命之法。設齋行道。仰願。聖躰平復。寳壽長久。經雲。救濟受苦雜類衆生者。各免病延年。是以。依教大赦天下。但犯八虐。故殺人。私鑄錢。強竊二盜。常赦所不免者。不在赦限。
丁丑。外從五位下吉田連兄人授從五位下。正六位上答本忠節外從五位下。
十一月丙戌。以從四位上吉備朝臣眞備爲入唐副使。
己丑。勅。自天平勝寶元年已前。公私債負未納者。悉從原免。其借貸者不在此例。但身亡者准前。
四年春正月己夘朔。大宰府獻白龜。
辛巳。禁斷始從正月三日迄於十二月晦日天下殺生。但縁海百姓。以漁爲業。不得生存者。隨其人數。日別給籾二升。又鰥寡孤獨。貧窮老疾。不能自存者。量加賑恤。
己丑。地動。▼是日。度僧九百五十人。尼五十人。爲太上天皇不■也。
癸夘。以正七位下山口忌寸人麻呂爲遣新羅使。
戊申。從六位下山田史君足授外從五位下。
二月丙寅。陸奧國調庸者。多賀以北諸郡令輸黃金。其法。正丁四人一兩。以南諸郡依舊輸布。
己巳。京畿諸國鐵工。銅工。金作。甲作。弓削。矢作。桙削。鞍作。鞆張等之雜戸。依天平十六年二月十三日詔旨。雖蒙改姓。不免本業。仍下本貫。尋検天平十六年以前籍帳。毎色差發。依舊役使。
三月庚辰。遣唐使等拜朝。
甲午。中務大輔從四位下安倍朝臣蟲麻呂卒。
閏三月丙辰。召遣唐使副使已上於內裏。詔給節刀。仍授大使從四位上藤原朝臣清河正四位下。副使從五位上大伴宿禰古麻呂從四位上。留學生無位藤原朝臣刷雄從五位下。
己巳。大宰府奏。新羅王子韓阿■金泰廉。貢調使大使金暄及送王子使金弼言等七百餘人。乘船七艘來泊。
乙亥。遣使於大內。山科。惠我。直山等陵。以告新羅王子來朝之狀。
夏四月乙酉。盧舍那大佛像成。始開眼。」是日行幸東大寺。天皇親率文武百官。設齋大曾。其儀一同元日。五位已上者著禮服。六位已下者當色。請僧一萬。既而雅樂寮及諸寺種種音樂並咸來集。復有王臣諸氏五節。久米舞。楯伏。踏歌。袍袴等哥舞。東西發聲。分庭而奏。所作奇偉不可勝記。佛法東歸。齋會之儀。未甞有如此之盛也。」是夕。天皇還御大納言藤原朝臣仲麻呂田村第。以爲御在所。
辛夘。以從四位下藤原朝臣八束爲攝津大夫。
五月庚戌。正六位上小野朝臣小贄授從五位下。女孺無位藤原朝臣兒從從五位下。
壬子。女孺從六位下鴨朝臣子■授從五位下。
己丑。外從五位下大鳥連大麻呂授從五位下。
庚申。無位中臣殿來連竹田賣授外從五位下。
丙寅。免官奴鎌取。根足。鎌取賜巫部宿禰。根足賀茂朝臣。
辛未。以從五位下多治比眞人犢養為遠江守。從五位下巨勢朝臣淨成爲下総守。從三位百濟王敬福爲常陸守。從五位下笠朝臣蓑麻呂爲上野守。從四位上平群朝臣廣成爲武藏守。從五位上佐伯宿禰全成爲陸奧守。從五位下粟田朝臣奈勢麻呂爲越前守。從五位上阿倍朝臣嶋麻呂爲伊豫守。
六月己丑。新羅王子金泰廉等拜朝。並貢調。因奏曰。新羅國王言日本照臨天皇朝庭。新羅國者。始自遠朝。世世不絶。舟楫並連。來奉國家。今欲國王親來朝貢進御調。而顧念。一日無主。國政弛亂。是以。遣王子韓阿■泰廉。代王爲首。率使下三百七十餘人入朝。兼令貢種種御調。謹以申聞。詔報曰。新羅國始自遠朝。世世不絶。供奉國家。今復遣王子泰廉入朝。兼貢御調。王之勤誠。朕有嘉焉。自今長遠。當加撫存。泰廉又奏言。普天之下無匪王土。率土之濱無匪王臣。泰廉幸逢聖世。來朝供奉。不勝歡慶。私自所備國土微物。謹以奉進。詔報。泰廉所奏聞之。
壬辰。外正六位下君子部和氣。遠田君小■。遠田君金夜。並授外從五位下。▼是日。饗新羅使於朝堂。詔曰。新羅國來奉朝庭者。始自氣長足媛皇太后平定彼國。以至於今。爲我蕃屏。而前王承慶大夫思恭等。言行怠慢。闕失恆禮。由欲遣使問罪之間。今彼王軒英。改悔前過。冀親來庭。而爲顧國政。因遣王子泰廉等。代而入朝。兼貢御調。朕所以嘉歡勤款。進位賜物也。又詔。自今以後。國王親來。宜以辭奏。如遣餘人入朝。必須令齎表文。
丁酉。泰廉等就大安寺東大寺禮佛。
秋七月甲寅。中務卿正三位三原王薨。一品贈太政大臣舍人親王之子也。
庚申。正四位下栗棲王授從三位。
甲子。下総國穴太部阿古賣一産二男二女。賜糧並乳母。
戊辰。泰廉等還在難波舘。勅遣使賜■布並酒肴。
八月庚寅。捉京師巫覡十七人。配於伊豆。隱伎。土左等遠國。
九月庚戌。中納言從三位紀朝臣麻路爲兼大宰帥。
乙丑。從三位智努王等賜文室眞人姓。
丁夘。渤海使輔國大將軍慕施蒙等著于越後國佐渡嶋。
冬十月甲戌朔。地震。
乙亥。亦震。
戊寅。以常陸守從三位百濟王敬福爲検習西海道兵使。判官二人。録事二人。
庚辰。遣左大史正六位上坂上忌寸老人等於越後國。問渤海客等消息。
辛巳。伊世國飯野郡人飯麻呂等十七人賜秦部姓。
十一月乙巳。正六位上佐伯宿禰美濃麻呂授從五位下。」復置佐渡國守一人。目一人。」以從四位上藤原朝臣永手爲大倭守。從五位下藤原朝臣宿奈麻呂爲相摸守。從五位下大伴宿禰伯麻呂爲上野守。從五位下小野朝臣小贄爲下野守。從五位下佐伯宿禰美濃麻呂爲大宰少貳。」又以參議從四位上橘朝臣奈良麻呂爲但馬因幡按察使。兼令検校伯耆。出雲。石見等國非違事。
己酉。勅。諸國司等欠失官物。雖依法處分。而至於郡司未甞科斷。自今已後。郡司亦解見任。依法科罪。雖有重大譜第。不得任用子孫。
壬子。制。諸司無故不上者。令放還本貫。其有位者爲外散位。無位者還從本色。
十二月癸酉朔。日有蝕之。
