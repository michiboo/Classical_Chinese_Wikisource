續日本紀卷第十六〈起天平十七年正月、盡十八年十二月〉」從四位下行民部大輔兼左兵衛督皇太子學士臣菅野朝臣眞道等奉勅撰。」天璽國押開豊櫻彥天皇〈聖武天皇〉
十七年春正月己未朔。廢朝。乍遷新京。伐山開地以造宮室。垣牆未成。繞以帷帳。令兵部卿從四位上大伴宿禰牛養。衛門督從四位下佐伯宿禰常人樹大楯槍。〈石上榎井二氏倉卒不及追集。故令二人爲之。〉▼是日。宴五位已上於御在所。賜祿有差。
乙丑。天皇御大安殿。宴五位已上。詔授從四位上大伴宿禰牛養從三位。從五位下阿貴王從五位上。無位依羅王從五位下。從四位上藤原朝臣仲麻呂正四位上。正五位下阿倍朝臣沙彌麻呂。藤原朝臣清河並正五位上。從五位上石川朝臣麻呂。紀朝臣宇美並正五位下。從五位下三國眞人廣庭。多治比眞人屋主。藤原朝臣許勢麻呂並從五位上。外從五位下紀朝臣廣名。紀朝臣男楫。正六位上石川朝臣名人。縣犬養宿禰須奈保。大伴宿禰古麻呂。大伴宿禰家持並從五位下。外從五位上宗形朝臣赤麻呂外正五位上。外從五位下巨勢斐多朝臣嶋村。高丘連河內並外從五位上。正六位上路眞人野上。粟田朝臣堅石。大伴宿禰名負。太朝臣徳足。鴨朝臣石角。布勢朝臣多禰。難福子。田邊史高額。楢原造東人並外從五位下。又授無位衣縫女王。石川女王。秦女王並從四位下。無位久米女王。氷上女王。岡田女王。巨勢女王並從五位下。外從五位上佐味朝臣稻敷。外從五位下縣犬養宿禰八重。無位中臣朝臣眞敷並從五位下。外從五位上尾張宿禰小倉。黃文連許志。朝倉君時。小槻山君廣蟲並外正五位下。無位中臣小殿連眞庭。外從五位下箭集宿禰堅石並外從五位上。正六位上槻本連若子。正六位下熊野直廣濱。粟凡直若子。若湯坐宿禰繼女。氣太十千代。飯高君笠目。無位大石村主廣嶋。古仁染思。上部眞善。忍海連伊賀蟲。古仁蟲名。栗棲史多禰女。茨田宿禰弓束並外從五位下。宴訖賜祿有差。百官主典已上。於朝堂賜饗。祿亦有差。
己夘。詔以行基法師爲大僧正。
二月壬子。以從五位下佐伯宿禰毛人爲伊勢守。正五位下大伴宿禰兄麻呂爲美濃守。
夏四月戊子朔。市西山火。
庚寅。寺東山火。
甲午。散位從四位下三室王卒。
乙未。伊賀國眞木山火。三四日不滅。延燒數百餘町。即仰山背伊賀近江等國撲滅之。
戊戌。宮城東山火。連日不滅。於是都下男女競徃臨川埋物焉。天皇備駕欲幸大丘野。
庚子。夜微雨。火乃滅止。
壬寅。徴鹽燒王令入京。
庚戌。大藏卿從四位上大原眞人門部卒。
壬子。正六位上託陀眞玉。養徳畫師楯戸弁麻呂。葛井連諸會。茨田宿禰枚麻呂。丹比間人宿禰和珥麻呂。正七位下國君麻呂並授外從五位下。
甲寅。詔。依巡察使上奏。原免天下諸國去年田租。又縁有所念大赦天下。其自天平十七年四月廿七日昧爽以前大辟罪已下。罪無輕重。已發覺。未發覺。已結正。未結正。繋囚見徒。咸悉赦除。但犯八虐罪入死者。免死長禁。私鑄錢及從者。着■長役鑄錢司。強盜竊盜。常赦所不免。不在赦限。其流人到配所者。准此簡擇。特令會恩。▼是日。通夜地震三日三夜。美濃國櫓舘正倉。佛寺堂塔。百姓廬舍觸處崩壊。
乙夘。散位正四位下春日王卒。
五月戊午朔。地震。
己未。地震。令京師諸寺限一七日轉讀最勝王經。筑前。筑後。豊前。豊後。肥前。肥後。日向七國。無姓人等賜所願姓。▼是日。太政官召諸司官人等問。以何處爲京。皆言。可都平城。
庚申。地震。」遣造宮輔從四位下秦公嶋麻呂。令掃除恭仁宮。
辛酉。地震。」遣大膳大夫正四位下栗棲王於平城藥師寺。請集四大寺衆僧。問以何處爲京。僉曰。可以平城爲都。
壬戌。地震。日夜不止。▼是日。車駕還恭仁宮。以參議從四位下紀朝臣麻路爲甲賀宮留守。
癸亥。地震。」車駕到恭仁京泉橋。於時。百姓遙望車駕拜謁道左。共稱萬歳。▼是日。到恭仁宮。
甲子。地震。」遣右大弁從四位下紀朝臣飯麻呂。掃除平城宮。時諸寺衆僧率淨人童子等。爭來會集。百姓亦盡出。里無居人。以時當農要。慰勞而還。
乙丑。地震。」於大安。藥師。元興。興福四寺。限三七日令讀大集經。」自四月不雨。不得種藝。因以奉幣諸國神社祈雨焉。
丙寅。地震。」發近江國民一千人令滅甲賀宮邊山火。
丁夘。地震。」讀大般若經於平城宮。▼是日。恭仁京市人徙於平城。曉夜爭行相接無絶。
戊辰。奉幣帛於諸陵。」是時甲賀宮空而無人。盜賊充斥。火亦未滅。仍遣諸司及衛門衛士等令収官物。▼是日。行幸平城。以中宮院爲御在所。舊皇后宮爲宮寺也。諸司百官各歸本曹。
癸酉。地震。
乙亥。地震。天皇親臨松林倉廩。賜陪從人等穀有差。
壬午。制。無位皇親給春秋服者。自今已後。上日不滿一百■不在給例。〈計上日七十給春夏服。秋冬亦如之。〉但給乳母王不在此限。又據格。承嫡王者直得王名。不在給服之限。
是月。地震異常。往々■裂。水泉湧出。
六月庚寅。遣左衛士督從四位下佐伯宿禰淨麻呂。奉幣帛於伊勢太神宮。
辛夘。復置大宰府。以從四位下石川朝臣加美爲大貳。從五位上多治比眞人牛養。外從五位下大伴宿禰三中並爲少貳。
庚子。筑前國宗形郡大領外從八位上宗形朝臣與呂志授外從五位下。▼是日。樹宮門之大楯。
秋七月庚申。遣使祈雨焉。
壬申。地震。
癸酉。地震。
戊寅。典侍從四位上大宅朝臣諸姉卒。
八月己丑。給大宰府管內諸司印十二面。
甲午。從五位下中臣熊凝朝臣五百嶋除中臣爲熊凝朝臣。
庚子。設無遮大會於大安殿焉。
己酉。地震。
壬子。正三位山形女王薨。淨廣壹高市皇子之女也。
癸丑。行幸難波宮。以中納言從三位巨勢朝臣奈弖麻呂。藤原朝臣豊成爲留守。
甲寅。地震。
九月丙辰。地震。
戊午。知太政官事兼式部卿從二位鈴鹿王薨。高市皇子之子也。」以正五位上橘宿禰奈良麻呂爲攝津大夫。正五位下百濟王全福爲尾張守。外從五位下田邊史高額爲參河守。民部卿正四位上藤原朝臣仲麻呂爲兼近江守。從五位下縣犬養宿禰須奈保爲丹後守。從五位下大原眞人麻呂爲美作守。外從五位下井上忌寸麻呂爲紀伊守。正五位下紀朝臣宇美爲讃岐守。外從五位下車持朝臣國人爲伊豫守。外從五位上文忌寸馬養爲筑後守。
丁夘。以從五位上巨勢朝臣堺麻呂爲式部少輔。
己巳。禁斷三年之內天下殺一切宍。
辛未。勅。朕頃者枕席不安。稍延旬日。以爲。治道有失。民多罹罪。宜可大赦天下。常赦所不免咸赦除之。其年八十以上。及鰥寡■獨。並疹疾之徒不能自存者。量加賑恤。
壬申。從五位下藤原朝臣乙麻呂爲兵部少輔。從五位上佐味朝臣蟲麻呂爲越前守。
癸酉。散位從四位下中臣朝臣名代卒。」天皇不豫。勅平城恭仁留守固守宮中。悉追孫王等詣難波宮。遣使取平城宮鈴印。又令京師畿內諸寺及諸名山淨處行藥師悔過之法。奉幣祈禱賀茂松尾等神社。令諸國所有鷹鵜並以放去。度三千八百人出家。
甲戌。令播磨守正五位上阿倍朝臣蟲麻呂奉幣帛於八幡神社。令京師及諸國寫大般若經合一百部。又造藥師佛像七軀高六尺三寸。並寫經七卷。
丙子。中納言從三位巨勢朝臣奈弖麻呂等言。巨勢朝臣等久時所訴奴婢二百三人。今既停訴。請欲從良。許之。
丁丑。平城中宮請僧六百人令讀大般若經。
己夘。車駕還平城。是夕。宿宮池驛。
庚辰。至平城宮。
冬十月戊子。論定諸國出擧正稅。毎國有數。但多■對馬兩嶋者。並不入限。
辛亥。河內國司言。右京人尾張王。於部內古市郡古市里田家庭中。得白龜一頭。長九分。闊七分。兩目並赤。
十一月乙夘。遣玄■法師造筑紫觀世音寺。
己巳。宴五位已上於內裏。賜祿有差。但年七十以上別加賜被。
庚午。收僧玄■封物。
庚辰。制。諸國公廨。大國■萬束。上國卅萬束。中國廿萬束。就中。大隅薩摩兩國各四萬束。下國十萬束。就中。飛騨。隱伎。淡路三國各三萬束。志摩國。壹伎嶋各一萬束。若有正稅數少。及民不肯擧者。不必滿限。其官物欠負未納之類。以茲令填。不許更申。又令諸國停止仕丁之廝。
十二月戊戌。運恭仁宮兵器於平城。
十八年春正月癸丑朔。廢朝。
丙寅。地震。
己夘。正三位牟漏女王薨。贈從二位栗隈王之孫。從四位下美努王之女也。
庚辰。右京人上部乙麻呂之妻大辛刀自賣一産三女。給正稅四百束。
辛巳。地震。夜亦震。
壬午。地震。
二月己丑。改騎舍人爲授刀舍人。
三月丁巳。以正四位上藤原朝臣仲麻呂爲式部卿。從四位下紀朝臣麻呂爲民部卿。外從五位上秦忌寸朝元爲主計頭。
己未。外從七位下出雲臣弟山授外從六位下爲出雲國造。」勅曰。朕君臨四海。憂勞兆民。未致隆平。稍有慙徳。粵得治部卿從四位上石上朝臣乙麻呂等奏稱。正五位下河內國守大伴宿禰古慈斐解稱。於所部古市郡內。右京人尾張王獲白龜一頭。長闊短小。形象異常者。謹検瑞圖及援神契雲。王者徳澤洽則神龜來。孝道行則地龜出。實合大瑞者。斯蓋乾坤垂福。宗社降靈。河洛呈祥。幽明恊度。祗對天■喜懼交懷。孤以薄徳何堪忝受。百官共悅。良當朕意。宜天下六位以下皆加一級。孝子順孫。義夫節婦及力田者二級。唯正六位上免當戸今年租。其進龜人特敘從五位下。賜物準例。出龜郡者免今年租調。
壬戌。以正五位上平群朝臣廣成爲式部大輔。正五位上橘宿禰奈良麻呂爲民部大輔。正五位下石川朝臣麻呂爲宮內大輔。從五位下大伴宿禰家持爲少輔。
丁夘。勅曰。興隆三寳國家之福田。撫育萬民先王之茂典。是以爲令皇基永固。寳胤長承。天下安寧。黎元利益。仍講仁王般若經。於是伏聞其教。以慈爲先。情感寛仁事深隱惻。宜天平十八年三月十五日昧爽以前大辟以下罪無輕重。未發覺。已發覺。未結正。已結正。繋囚見徒。咸赦除之。但八虐。故殺人。謀殺殺訖。私鑄錢。強竊二盜。常赦所不免者。不在赦限。
戊辰。太政官處分。凡寺家買地。律令所禁。比年之間占買繁多。於理商量。深乖憲法。宜令京及畿內嚴加禁制。」以從四位上三原王爲大藏卿。
丙子。常陸國鹿嶋郡中臣部廿煙。占部五煙。賜中臣鹿嶋連之姓。
夏四月己酉。以從五位下甘南備眞人神前爲刑部大輔。外從五位下犬養徳宿禰小東人爲攝津亮。從五位下百濟王敬福爲上総守。從四位上石上朝臣乙麻呂爲常陸守。正五位下石川朝臣年足爲陸奧守。
丙戌。以左大臣從一位橘宿禰諸兄爲兼大宰帥。中納言從三位藤原朝臣豊成爲兼東海道鎭撫使。參議式部卿正四位上藤原朝臣仲麻呂爲兼東山道鎭撫使。中納言從三位巨勢朝臣奈弖麻呂爲兼北陸山陰兩道鎭撫使。參議從三位大伴宿禰牛養爲兼山陽西海兩道鎭撫使。參議從四位下紀朝臣麻呂爲兼南海道鎭撫使。
壬辰。以正五位下百濟王孝忠爲左中弁。從四位下大市王爲內匠頭。從五位下紀朝臣廣名爲大學頭。從四位上安宿王爲治部卿。從五位下多治比眞人土作爲民部少輔。從四位下多治比眞人廣足爲刑部卿。從四位上船王爲彈正尹。外從五位下大伴宿禰三中爲長門守。從五位下紀朝臣男楫爲大宰少貳。
庚子。以從五位下小田王爲因幡守。
壬寅。以從五位下依羅王爲大炊頭。外從五位下鴨朝臣石角爲主殿頭。外從五位下小野朝臣綱手爲上野守。
癸夘。授正四位上藤原朝臣仲麻呂從三位。正四位下智努王正四位上。從四位上三原王正四位下。從四位下諱從四位上。從五位下小田王從五位上。無位額田部王。伊香王。山村王並從五位下。從四位上石上朝臣乙麻呂正四位下。從四位下紀朝臣麻呂從四位上。正五位上多治比眞人占部。阿倍朝臣沙彌麻呂。藤原朝臣清河。正五位下大伴宿禰兄麻呂並從四位下。正五位下石川朝臣年足正五位上。從五位上多治比眞人國人正五位下。從五位下粟田朝臣馬養從五位上。外從五位下大伴宿禰麻呂。田口朝臣三田次。爲奈眞人馬養。粟田朝臣堅石。當麻眞人廣名。紀朝臣可比佐。大伴宿禰三中。大伴宿禰名負。大伴宿禰百世。路眞人宮守。引田朝臣蟲麻呂。下毛野朝臣稻麻呂。太朝臣徳足。路眞人野上。車持朝臣國人。高橋朝臣國足。鴨朝臣石角。穗積朝臣老人。布勢朝臣多禰。大伴宿禰犬養。笠朝臣蓑麻呂。小野朝臣東人。小野朝臣綱手。紀朝臣必登。鴨朝臣角足。正六位下藤原朝臣宿奈麻呂。正六位上阿倍朝臣毛人。波多朝臣足人。佐伯宿禰濱足。坂合部宿禰金綱。采女朝臣人。阿曇宿禰大足。中臣朝臣益人。縣犬養宿禰古麻呂。正六位下巨勢朝臣君成。正六位上大神朝臣麻呂。佐伯宿禰全成。大養徳忌寸佐留並從五位下。正六位上津史馬人。大鳥連大麻呂。船連吉麻呂。土師宿禰牛勝。壬生使主宇太麻呂。中臣丸連張弓。出雲臣屋麻呂。清原連清道並外從五位下。
己酉。勅。一位以下初位以上馬從。多數甚無制度。其一位十二人。二位十人。三位八人。四位六人。五位四人。六位以下二人。自今已後。永爲恆式。但職事一位二位不在此例。
五月癸丑。從四位下紀朝臣清人爲武藏守。
戊午。外從五位上菅生朝臣古麻呂。巨勢斐太朝臣嶋村。物部依羅朝臣人會。高丘連河內。外從五位下楢原造東人。小治田朝臣諸人。民忌寸眞楫並授從五位下。
庚申。禁諸寺競買百姓墾田及園地永爲寺地。
丙子。令諸國依舊進仕丁之廝。
六月丙戌。地震。
壬辰。從五位下高丘王授從四位下。無位大養徳宿禰麻呂女從五位下。
己亥。僧玄■死。玄■俗姓阿刀氏。靈龜二年入唐學問。唐天子尊■。准三品令着紫袈裟。天平七年隨大使多治比眞人廣成還歸。齎經論五千餘卷及諸佛像來。皇朝亦施紫袈裟着之。尊爲僧正。安置內道塲。自是之後。榮寵日盛。稍乖沙門之行。時人惡之。至是死於徙所。世相傳雲。爲藤原廣嗣靈所害。
壬寅。以從五位下石川朝臣名人爲內藏頭。從五位下引田朝臣蟲麻呂爲木工頭。從五位下物部依羅朝臣人會爲信濃守。從五位下藤原朝臣宿奈麻呂爲越前守。從五位下大伴宿禰家持爲越中守。
秋七月辛亥朔。遣使於畿內祈雨焉。
八月丁亥。以從五位下伊香王爲雅樂頭。外從五位下土師宿禰牛勝爲諸陵頭。從五位下中臣朝臣益人爲主稅頭。外從五位下壬生使主宇太麻呂爲右京亮。
壬寅。置齋宮寮。以從五位下路眞人野上爲長官。
九月庚戌朔。外從五位下秦忌寸大魚爲下野守。外從五位下客君狛麻呂爲土左守。
壬子。先是縣女王爲齋王。至是發入。大臣已下送出門外。諸司亦送至京外而還。
壬戌。地震。
癸亥。以從五位下藤原朝臣宿奈麻呂爲上総守。從五位下百濟王敬福爲陸奧守。從五位下大伴宿禰駿河麻呂爲越前守。
戊辰。以從五位下紀朝臣廣名爲少納言。正五位下石川朝臣麻呂爲中務大輔。從四位下山背王爲右大舍人頭。從五位下穗積朝臣老人爲內藏頭。從五位下久勢王爲大學頭。從五位上茨田王爲宮內大輔。從五位下多治比眞人木人爲下総守。
己巳。以正四位下石上朝臣乙麻呂爲右大弁。從四位下佐伯宿禰清麻呂爲皇后宮大夫。從五位下縣犬養宿禰古麻呂爲治部少輔。從五位下藤原朝臣乙麻呂爲兵部大輔。從五位下阿倍朝臣子嶋爲少輔。從五位下巨勢斐太朝臣嶋村爲刑部少輔。從五位下紀朝臣可比佐爲大藏少輔。從五位下波多朝臣足人爲宮內少輔。從五位下多治比眞人犢養爲左京亮。正五位上平群朝臣廣成爲攝津大夫。正五位上石川朝臣年足爲春宮員外亮。從四位下紀朝臣飯麻呂爲常陸守。從五位下高丘連河內爲伯耆守。從五位上多治比眞人屋主爲備前守。從五位上粟田朝臣馬養爲筑前守。從五位下大伴宿禰百世爲豊前守。
甲戌。民部卿從四位上紀朝臣麻呂爲兼右衛士督。
戊寅。恭仁宮大極殿施入國分寺。
閏九月乙酉。無位塩燒王授本位正四位下。從五位下百濟王敬福從五位上。
戊子。正六位上依羅我孫忍麻呂授外從五位下。從五位下高橋朝臣國足爲越後守。
辛夘。地震。
冬十月癸丑。日向國風雨共發。養蠶損傷。仍免調庸。
甲寅。天皇。太上天皇。皇后行幸金鍾寺。燃燈供養盧舍那佛。佛前後燈一萬五千七百餘壞。夜至一更。使數千僧令■脂燭。讃歎供養繞佛三匝。至三更而還宮。
丁巳。令安藝國造舶二艘。
丁夘。從四位下下道朝臣眞備賜姓吉備朝臣。
癸酉。正五位下百濟王孝忠爲大宰大貳。
十一月壬午。以春宮員外亮正五位上石川朝臣年足爲左中弁。從五位下笠朝臣蓑麻呂爲中務少輔。從五位上巨勢朝臣堺麻呂爲式部大輔。從五位下大伴宿禰犬養爲少輔。從四位下石川朝臣加美爲兵部卿。
十二月丁巳。停七道鎭撫使。又京畿內及諸國兵士依舊點差。
是年。渤海人及鐵利惣一千一百餘人慕化來朝。安置出羽國。給衣糧放還。
