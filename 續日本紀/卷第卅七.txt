續日本紀卷第卅七〈起延暦元年正月、盡二年十二月。〉」右大臣從二位兼行皇太子傅中衛大將臣藤原朝臣繼繩等奉勅撰」今皇帝〈桓武天皇〉
延暦元年春正月己巳。以從五位下阿倍朝臣祖足爲駿河守。從五位下阿倍朝臣石行爲大宰少貳。從五位下氷上眞人川繼爲因幡守。
癸酉。以從五位上大中臣朝臣繼麻呂爲右少辨。
癸未。大秡。百官不釋素服。
閏正月甲子。因幡國守從五位下氷上眞人川繼謀反。事露逃走。於是遣使固守三關。又下知京畿七道搜捕之。」以從五位下多治比眞人濱成爲左京亮。從五位下多治比眞人三上爲主馬頭。外從五位下大荒木臣押國爲助。從五位下藤原朝臣眞友爲衛門佐。
丙申。地震。
丁酉。獲氷上川繼於大和國葛上郡。詔曰。氷上川繼潛謀逆亂。事既發覺。據法處斷。罪合極刑。其母不破內親王反逆近親。亦合重罪。但以諒闇之始山陵未乾。哀■之情未忍論刑。其川繼者。宜免其死處之遠流。不破內親王並川繼姉妹者。移配淡路國。川繼塩燒王之子也。初川繼資人大和乙人私帶兵仗闌入宮中。所司獲而推問。乙人款雲。川繼陰謀。今月十日夜。聚衆入自北門。將傾朝廷。仍遣乙人召將其黨宇治王以赴期日。於是。勅遣使追召川繼。川繼聞勅使到。潛出後門而逃走。至是捉獲。詔減死一等。配伊豆國三嶋。其妻藤原法壹亦相隨焉。
戊戌。地震。
庚子。以從五位下大中臣朝臣諸魚爲少納言。外從五位下朝原忌寸道永爲大外記。從五位下笠朝臣名麻呂爲近衛少將。從五位下藤原朝臣弓主爲右衛士佐。從四位下紀朝臣古佐美爲左兵衛督。從五位下佐伯宿禰鷹守爲右兵衛佐。從五位下文室眞人眞老爲攝津亮。外從五位上河內連三立麻呂爲和泉守。外從五位下佐伯部三國爲駿河介。從五位下藤原朝臣內麻呂爲甲斐守。從五位下安倍朝臣木屋麻呂爲相摸介。從五位上文室眞人高嶋爲下野守。從五位下塩屋王爲若狹守。中宮少進外從五位下物部多藝宿禰國足爲兼越中介。從五位上石城王爲因幡守。從五位下安倍朝臣船道爲石見守。從五位下百濟王仁貞爲播磨介。侍從從四位下五百枝王爲兼美作守。從五位下大伴宿禰仲主爲紀伊守。從五位下川村王爲阿波守。左大舍人頭從四位上壹志濃王為兼讃岐守。從四位下石上朝臣家成爲伊豫守。右衛士佐從五位下藤原朝臣弓主爲兼介。
辛丑。勅大宰府。氷上川繼謀反入罪。員外帥藤原朝臣濱成之女爲川繼妻。思爲與黨。因茲解卻濱成所帶參議並侍從。但員外帥如故。左降正五位上山上朝臣船主爲隱伎介。從四位下三方王爲日向介。以並黨川繼也。
壬寅。左大弁從三位大伴宿禰家持。右衛士督正四位上坂上大忌寸苅田麻呂。散位正四位下伊勢朝臣老人。從五位下大原眞人美氣。從五位下藤原朝臣繼彥等五人。職事者解其見任。散位者移京外。並坐川繼事也。自外黨與合卅五人。或川繼姻戚。或平生知友。並亦出京外。
二月丙辰。參議從三位中宮大夫兼衛門督大伴宿禰伯麻呂薨。祖馬來田贈內大紫。父道足平城朝參議正四位下。伯麻呂。勝寳初授從五位下。除上野守。累遷。神護中至從四位下左中弁。寳龜中遷宮內卿。尋拜參議。宴飮談話。頗有風操。天宗高紹天皇寵幸之。尋授正四位上。歴左大弁衛門督中宮大夫。加從三位。薨時年六十五。
庚申。以正五位下當麻王爲中務大輔。遠江守如故。從五位下文室眞人於保爲少輔。從五位下大伴王爲大監物。從五位下多治比眞人年持爲左大舍人助。從五位上笠王爲右大舍人頭。從五位上調使王爲內藏頭。從五位下春階王爲縫殿頭。從五位下紀朝臣本爲陰陽頭。正五位下布勢朝臣清直爲民部大輔。正五位下巨勢朝臣苗麻呂爲兵部大輔。從四位下安倍朝臣東人爲刑部大輔。從五位下大中臣朝臣今麻呂爲大判事。正五位下粟田朝臣鷹守爲大藏大輔。從五位下甘南備眞人淨野爲宮內少輔。從五位上百濟王武鏡爲大膳亮。從五位下縣犬養宿禰堅魚麻呂爲主殿頭。從五位下中臣朝臣鷹主爲鑄錢長官。從四位下吉備朝臣泉爲造東大寺長官。外從五位下林忌寸稻麻呂爲次官。正五位下榮井宿禰蓑麻呂爲造法華寺長官。從五位下紀朝臣作良爲尾張守。民部卿正三位藤原朝臣小黒麻呂爲兼陸奧按察使。中衛中將從四位下佐伯宿禰久良麻呂爲兼丹波守。從五位下羽栗臣翼爲介。從五位下三嶋眞人嶋麻呂爲丹後介。左兵衛督從四位下紀朝臣古佐爲兼但馬守。從五位下紀朝臣眞木爲肥前守。外從五位下陽侯忌寸玲兼爲豊後介。
丁夘。以從四位上壹志濃王爲治部卿。讃岐守如故。外從五位下尾張連豊人爲園池正。外從五位下林忌寸稻麻呂爲東宮學士。造東大寺次官如故。從五位下多治比眞人繼兄爲大宰少貳。從五位下安倍朝臣石行爲豊後守。
辛未。空中有聲。如雷。
壬申。地動。
三月辛夘。有虹。繞日。
乙未。武藏。淡路。土左等國飢。並賑給之。
戊申。從四位下三方王。正五位下山上朝臣船主。正五位上弓削女王等三人。坐同謀魘魅乘輿。詔減死一等。三方。弓削。並配日向國。〈弓削三方之妻也〉。船主配隱伎國。自餘與黨亦據法處之。」以從四位上藤原朝臣種繼爲參議。
辛亥。以從五位下高倉朝臣殿嗣爲下総介。
夏四月庚申。授正五位上紀朝臣家守從四位下。
癸亥。右京人少初位下壹禮比福麻呂等一十五人賜姓豊原連。▼是日。詔曰。朕君臨區宇。撫育生民。公私彫弊。情實憂之。方欲屏此興作。務茲稼穡。政遵儉約。財盈倉廩。今者宮室堪居。服翫足用。佛廟雲畢。錢價既賎。宜且罷造宮勅旨二省。法花鑄錢兩司。以充府庫之寳。以崇簡易之化。但造宮勅旨雜色匠手。隨其才幹。隷於木工內藏等寮。餘者各配本司。
乙丑。授正六位上文直人上外從五位下。」重閣門白狐見。
戊辰。遣使畿內。祈雨焉。
己巳。尚侍從二位藤原朝臣百能薨。兵部卿從三位麻呂之女也。適右大臣從一位豊成。大臣薨後。守志年久。供奉內職。見稱貞固。薨時年六十三。
己夘。以正四位上佐伯宿禰今毛人爲左大弁。」山背國言。諸國兵士免庸輸調。至於左右京亦免其調。今畿內之國曾無所優。勞逸不同。請同京職。欲免其調。於是。勅免畿內兵士之調。
五月乙酉。授從五位下海上眞人三狩從五位上。」又下野國安蘇郡主帳外正六位下若麻續部牛養。陸奧國人外大初位下安倍信夫臣東麻呂等獻軍糧。並授外從五位下。
庚寅。諸司直丁。勞廿四箇年已上者八人。賜爵一級。
甲午。陸奧國頃年兵亂。奧郡百姓並未來集。勅給復三年。
丙申。以從五位上調使王爲少納言。
丁酉。散事從四位下福當女王卒。
戊戌。以正四位上坂上大忌寸苅田麻呂爲右衛士督。
己亥。以從五位下笠朝臣名麻呂爲左少弁。正四位下藤原朝臣鷹取爲中宮大夫。侍從越前守如故。從五位上笠王爲左大舍人頭。從五位上多治比眞人年主爲右大舍人頭。從四位下紀朝臣家守爲內藏頭。右兵衛督如故。從五位下藤原朝臣是人爲大判事。從五位下葛井連根主爲木工助。參議從三位大伴宿禰家持爲春宮大夫。從五位下多治比眞人豊濱爲參河守。
壬寅。陸奧國言。祈禱鹿嶋神。討撥凶賊。神驗非虛。望賽位封。勅奉授勳五等封二戸。」授外從五位下榮井宿禰道形從五位下。
癸夘。少內記正八位上土師宿禰安人等言。臣等遠祖野見宿禰。造作物象。以代殉人。垂裕後昆。生民頼之。而其後子孫。動預凶儀。尋念祖業。意不在茲。是以土師宿禰古人等。前年因居地名。改姓菅原。當時安人任在遠國。不及預例。望請。土師之字改爲秋篠。詔許之。於是。安人兄弟男女六人賜姓秋篠。
六月庚申。從四位下飛鳥田女王卒。
乙丑。左大臣正二位兼大宰帥藤原朝臣魚名。坐事免大臣。其男正四位下鷹取左遷石見介。從五位下末茂土左介。從五位下眞鷲從父並促之任。」宍人建麻呂之男女。神野眞人淨主。眞依女等十四人。弟宇智眞人豊公。改僞眞人從本姓。初建麻呂冐稱仲江王。事發露而自經。其男女亦僞爲眞人。至是改正之。」和泉國飢。賑給之。▼是日。地震。
戊辰。授從五位下大原眞人室子正五位下。春宮大夫從三位大伴宿禰家持爲兼陸奧按察使鎭守將軍。外從五位下入間宿禰廣成爲介。外從五位下安倍猿嶋臣墨繩爲權副將軍。」散事從四位下多治比眞人若日卒。
辛未。從五位下巨勢朝臣廣山爲內藏助。外從五位下安都宿禰眞足爲大學助。外從五位下長尾忌寸金村爲博士。從五位下葛井連根主爲木工頭。外從五位下田邊史淨足爲助。從四位下佐伯宿禰久良麻呂爲衛門督。丹波守如故。左大弁正四位上佐伯宿禰今毛人爲兼大和守。外從五位下尾張連豊人爲介。從五位下紀朝臣作良爲伊勢守。正五位下高賀茂朝臣諸魚爲尾張守。從五位下健部朝臣人上爲武藏介。近衛員外中將從四位上紀朝臣船守爲兼常陸守。內廐頭如故。從五位上大伴宿禰弟麻呂爲介。侍從從四位下五百枝王爲兼越前守。從五位下三國眞人廣見爲越後介。從四位下吉備朝臣泉爲伊豫守。從四位下石上朝臣家成爲大宰大貳。
壬申。詔以大納言正三位藤原朝臣田麻呂爲右大臣。中納言正三位藤原朝臣是公爲大納言。從四位下紀朝臣家守爲參議。又以從四位下紀朝臣家守爲中宮大夫。內藏頭如故。從五位下佐伯宿禰鷹守爲左兵衛佐。從四位下五百枝王爲右兵衛督。侍從越前守如故。從五位下紀朝臣木津魚爲佐。從五位下正月王爲備後守。從五位下紀朝臣眞子爲土左守。」授正四位上佐伯宿禰今毛人從三位。從四位上石川朝臣名足。紀朝臣船守。藤原朝臣種繼並正四位下。
戊寅。以從四位下紀朝臣古佐美爲左中弁。左兵衛督但馬守如故。從五位下多治比眞人乙安爲右少弁。
己夘。大宰帥藤原朝臣魚名到攝津國。病發不堪進途。勅。宜待病癒然後發進。
秋七月甲申。雷雨。大藏東長藏災。內廐寮馬二疋震死。
壬辰。勅解卻雜色長上五十四人。廢餅戸。散樂戸。
壬寅。松尾山寺僧尊鏡。生年百一歳。請入內裏。敘位大法師。優高年也。
丙午。詔曰。朕以不徳。臨馭寰區。憂萬姓之未康。憫一物之失所。況復去歳無稔。縣磬之室稍多。今年有疫。夭殍之徒不少。朕爲民父母。撫育乖術。靜言於此。還慙於懷。又顧彼有罪。責深在予。若非滌蕩。何令自新。宜可大赦天下。自天應二年七月廿五日昧爽已前大辟已下。罪無輕重。已發覺。未發覺。已結正。未結正。繋囚見徒。悉皆赦除。但犯八虐。及故殺人。私鑄錢。強竊二盜。常赦所不免者。不在赦限。若入死罪者。並減一等。鰥寡■獨。貧窮老疾。不能自存者。量加賑恤。▼是日。地震。
丁未。授女孺從七位上山口忌寸家足。正八位上於保磐城臣御炊並外從五位下。
戊申。天皇移御勅旨宮。
庚戌。右大臣已下。參議已上。共奏稱。頃者災異荐臻。妖徴並見。仍命龜筮。占求其由。神祗官陰陽寮並言。雖國家恆祀依例奠幣。而天下縞素。吉凶混雜。因茲。伊勢大神。及諸神社。悉皆爲崇。如不除凶就吉。恐致聖體不豫歟。而陛下因心至性。尚終孝期。今乃醫藥在御。延引旬日。神道難誣。抑有由焉。伏乞。忍曾閔之小孝。以社稷爲重任。仍除凶服以充神祇。詔報曰。朕以。霜露未變。荼毒如昨。方遂諒闇。以申罔極。而羣卿再三執奏。以宗廟社稷爲喩。事不獲已。一依來奏。其諸國釋服者。侍秡使到。秡潔國內。然後乃釋。不得飲酒作樂。並著雜彩。
八月辛亥朔。百官釋服。
己未。遣治部卿從四位上壹志濃王。左中弁從四位下紀朝臣古佐美。治部大輔從五位上藤原朝臣黒麻呂。主稅頭從五位下榮井宿禰道形。陰陽頭從五位下紀朝臣本。大外記外從五位下朝原忌寸道永等。六位已下解陰陽者合一十三人於大和國。行相山陵之地。爲改葬天宗高紹天皇也。
庚申。以外從五位下田邊史淨足爲伊豆守。
己巳。詔曰。殷周以前。未有年號。至於漢武始稱建元。自茲厥後。歴代因循。是以。繼體之君。受禪之主。莫不登祚開元。錫瑞改號。朕以寡徳。纂承洪基。詫於王公之上。君臨寰宇。既經歳月。未施新號。今者宗社降靈。幽顯介福。年穀豊稔。徴祥仍臻。思與萬國。嘉此休祚。宜改天應二年。曰延暦元年。其天下有位。及伊勢大神宮禰宜大物忌內人。諸社禰宜祝。並內外文武官把笏者。賜爵一級。但正六位上者廻授一子。其外正六位上者不在此限。
乙亥。以從五位上安倍朝臣常嶋爲圖書頭。從五位下八上王爲內禮正。正五位下石川朝臣眞守爲式部大輔。武藏守如故。從五位下多治比眞人濱成爲少輔。外從五位下和史國守爲園池正。從五位下川邊朝臣淨長爲主油正。從五位下文室眞人忍坂麻呂爲左京亮。左少弁從五位下笠朝臣名麻呂爲兼近衛少將。從五位下多治比眞人三上爲左衛士佐。正五位下粟田朝臣鷹守爲主馬頭。從五位下石川朝臣美奈伎麻呂爲安房守。外從五位下伊勢朝臣水通爲下野介。大學頭從四位下淡海眞人三船爲兼因幡守。文章博士如故。右大弁正四位下石川朝臣名足爲兼美作守。
丙子。授正五位上因幡國造淨成女從四位下。
九月乙酉。以從五位下紀朝臣本爲肥後守。
戊子。以從五位上藤原朝臣黒麻呂爲右中弁。從五位下廣川王爲右大舍人頭。正五位下榮井宿禰蓑麻呂爲陰陽頭。從五位上大中臣朝臣繼麻呂爲治部大輔。從五位上多治比眞人年主爲大藏大輔。神祇伯從四位上大中臣朝臣子老爲兼右京大夫。從五位下積殖王爲右兵庫頭。從五位下甘南備眞人淨野爲肥前守。
辛亥。以內匠頭正五位下葛井連道依爲兼中宮亮。
冬十月庚戌朔。敘伊勢國桑名郡多度神從五位下。
十一月辛夘。有光挾日。其形圓而色似虹。日上復有光向日。長可二丈。
丁酉。敘田村後宮今木大神從四位上。
丁未。式部史生正八位下倭漢忌寸木津吉人等八人言。吉人等是阿智使主之後也。是以蒙賜忌寸之姓。可注倭漢木津忌寸。而誤記倭漢忌寸木津。姓字繁多。唱■不穩。望請。除倭漢二字。爲木津忌寸。許之。
十二月庚戌。內掃部正外從五位下小塞宿禰弓張言。弓張等二世祖近之里。庚寅歳以降。因居地名。從小塞姓。望請。依庚午年籍。改換小塞。蒙賜尾張姓。許之。
壬子。勅。太上天皇周忌御齋。當今月廿三日。宜令天下諸國國分二寺見僧尼奉爲誦經焉。」又詔曰。公廨之設。先補欠負。次割國儲。然後作差處分。如聞。諸國曾不遵行。所有公廨。且以費用。至進稅帳。詐注未納。因茲。前人滯於解由。後人煩於受領。於事商量。甚乖道理。又其四位已上者。冠葢既貴。榮祿亦重。授以兼國。佇聞善政。今乃苟貪公廨。徴求以甚。至於遷替。多無解由。如此不責。豈曰皇憲。自今以後。遷替國司。滿百廿日。未得解由者。宜奪位祿食封以懲將來。
癸亥。近江國坂田郡人少初位上比瑠臣麻呂等。改本姓賜淨原臣
丙寅。散事正四位下巨勢朝臣巨勢野卒。
辛未。是日。太上天皇周忌也。於大安寺設齋焉。百官參會。各供其事。
壬申。詔曰。禮制有限。周忌雲畢。元會之旦。事須賀正。但朕乍除諒闇。哀感尚深。霜露既變。更増陟■之悲。風景惟新。彌切循■之戀。來年元正。宜停賀禮焉。
二年春正月戊寅朔。廢朝也。
授正六位上阿倍朝臣眞黒麻呂從五位下。▼是日。勅。內親王及內外命婦。服色有限。不得僣差。比來所司寛容。曾不禁制。至於閭閻肆廛。恣着禁色。既無貴賎之殊。亦虧等差之序。自今以後。宜嚴禁斷。如有違越。■以常科。事具別式。
辛巳。陰陽頭正五位下榮井宿禰蓑麻呂。今年始登八十。詔。賜■布米塩。蓑麻呂。經明行修。清愼夙着。後進之輩所推■也。故有此賞。
乙酉。正四位上道嶋宿禰嶋足卒。嶋足本姓牡鹿連。陸奧國牡鹿郡人也。體貌雄壯。志氣驍武。素善馳射。寳字中。任授刀將曹。八年惠美訓儒麻呂之劫勅使也。嶋足與將監坂上苅田麻呂。奉詔疾馳。射而殺之。以功擢授從四位下勳二等。賜姓宿禰。補授刀少將兼相摸守。轉中將。改本姓賜道嶋宿禰。尋加正四位上。歴內廐頭下総播磨等守。
戊子。授女孺無位和史家吉外從五位下。
癸巳。天皇御大極殿閤門。賜宴於五位已上。」授從五位下廣川王從五位上。正六位上伊香賀王從五位下。正五位上大伴宿禰潔足。佐伯宿禰眞守並從四位下。正五位下石川朝臣眞守。巨勢朝臣苗麻呂並正五位上。從五位下藤原朝臣菅繼。文室眞人與企。中臣朝臣鷹主。紀朝臣家繼並從五位上。正六位上大伴宿禰眞麻呂。藤原朝臣雄友。紀朝臣男仲。石川朝臣淨繼。高橋朝臣船麻呂。佐伯宿禰弟人。上毛野朝臣鷹養。田口朝臣大立。紀朝臣田長。穗積朝臣賀■並從五位下。正六位上土師宿禰公足。吉田連季元。麻田連眞淨並外從五位下。」宴訖賜祿有差。
丁酉。紀朝臣木津魚。吉彌侯橫刀等八人。夙夜在公。恪勤匪懈。於是。有詔。並進其爵。授從五位下紀朝臣木津魚從五位上。外從五位下吉彌侯橫刀。正六位上橘朝臣入居。三嶋眞人名繼並從五位下。正六位上出雲臣嶋成。嶋田臣宮成。筑紫史廣嶋。津連眞道並外從五位下。
庚子。授正六位上紀朝臣安提從五位下。▼是日。地震。
甲辰。授正六位上大村直池麻呂外從五位下。
乙巳。饗大隅薩摩隼人等於朝堂。其儀如常。天皇御閤門而臨觀。詔進階賜物各有差。
二月壬子。天皇御大極殿。詔贈故式部卿藤原朝臣百川右大臣。又授正五位下當麻王正五位上。無位若江王從五位下。從五位下百濟王仁貞。安倍朝臣謂奈麻呂並從五位上。正六位上忌部宿禰人上外從五位下。從三位藤原朝臣曹子。無位藤原朝臣乙牟漏並正三位。無位藤原朝臣吉子從三位。從四位下飽浪王。尾張王並從四位上。無位八上王。犬甘王並從五位下。正四位下藤原朝臣教基。紀朝臣宮子。平群朝臣邑刀自。藤原朝臣彥子並正四位上。從四位上藤原朝臣諸姉正四位下。正五位下大原眞人室子從四位下。從五位下武藏宿禰家刀自。大宅朝臣宅女並正五位下。從五位下草鹿酒人宿禰水女。美努宿禰宅良。足羽臣眞橋並從五位上。外從五位下平群豊原朝臣靜女。若湯坐宿禰子蟲。無位藤原朝臣甘刀自。紀朝臣須惠女。安倍朝臣黒女。藤原朝臣兄倉。坂上大忌寸又子。三嶋宿禰廣宅。山宿禰子蟲並從五位下。正七位上他田舍人眞枚女外從五位下。
甲寅。正三位藤原朝臣乙牟漏。從三位藤原朝臣吉子並爲夫人。
丙辰。授正五位下紀朝臣犬養正五位上。
癸亥。授無位安倍朝臣安倍刀自從五位下。
庚午。復丈部大麻呂本位從五位下。
辛未。授從七位下小治田朝臣古刀自從五位下。
壬申。以從五位下春階王。藤原朝臣園人。並爲少納言。外從五位下物部多藝宿禰國足爲中宮大進。外從五位下上毛野公薩摩爲內藏助。從五位下巨勢朝臣廣山爲縫殿頭。從五位上多治比眞人宇美爲民部少輔。從五位下紀朝臣田長爲主計頭。從五位下穗積朝臣賀兼爲主稅頭。正四位下紀朝臣船守爲近衛中將。內廐頭常陸守如故。從五位下紀朝臣千世爲中衛少將。外從五位下尾張宿禰弓張爲伊賀守。從五位上文室眞人與企爲相摸介。從五位下吉彌侯橫刀爲上野介。從五位上調使王爲越中守。從五位上上毛野朝臣稻人爲越後守。從五位下積殖王爲丹後守。從五位上桑原公足床爲伯耆介。右大弁正四位下石川朝臣名足爲兼播磨守。近衛將曹外從五位下筑紫史廣嶋爲兼大掾。從五位下藤原朝臣雄友爲美作守。東宮學士外從五位下林忌寸稻麻呂爲兼介。從五位下甘南備眞人豊次爲備前介。從五位下榮井宿禰道形爲備中守。從五位下陽侯王爲安藝守。從五位下大伴宿禰眞麻呂爲大宰少貳。從五位下爲奈眞人豊人爲筑後守。
丙子。授從五位下宗形王從五位上。
三月戊寅朔。授正六位上下毛野朝臣年繼從五位下。
己丑。以從四位下豊野眞人奄智爲中務大輔。從五位下伊賀香王爲雅樂頭。正五位上當麻王爲大膳大夫。外從五位下忌部宿禰人上爲主油正。從五位下紀朝臣安提爲左京亮。從四位下和氣朝臣清麻呂爲攝津大夫。從五位下文室眞人忍坂麻呂爲造東大寺次官。從五位上當麻眞人得足爲和泉守。
庚寅。丹後國丹波郡人正六位上丹波直眞養任國造。
丙申。右大臣從二位兼行近衛大將皇太子傅藤原朝臣田麻呂薨。田麻呂。參議式部卿兼大宰帥正三位宇合之第五子也。性恭謙無竸於物。天平十二年。坐兄廣嗣事。流於隱伎。十四年宥罪徴還隱居蜷淵山中。不預時事。敦志釋典。脩行爲務。寳字中授從五位下。爲南海道節度使副。歴美濃守。陸奧按察使。稍遷。神護初授從四位下。拜參議。歴外衛大將。大宰大貳。兵部卿。寳龜初授從三位。拜中納言。轉大納言兼近衛大將。延暦元年。進爲右大臣。授從二位。尋加正二位。薨時年六十二。
戊戌。從五位下吉彌侯橫刀。正八位下吉彌侯夜須麻呂。並賜姓下毛野朝臣。外正八位上吉彌侯間人。同姓総麻呂。並賜下毛野公。
夏四月戊申。右京人從八位上大石村主男足等賜姓大山忌寸。
庚申。勅改小殿親王名。爲安殿親王。
辛酉。勅曰。如聞。比年坂東八國。運穀鎭所。而將吏等。以稻相換。其穀代者。輕物送京。苟得無恥。又濫役鎭兵。多營私田。因茲。鎭兵疲弊。不任干戈。稽之憲典。深合罪罸。而會恩蕩。且從寛宥。自今以後。不得更然。如有違犯。以軍法罪之。宜加捉搦。勿令侵漁之徒肆濁濫。
甲子。詔。立正三位藤原夫人爲皇后。▼是日引侍臣宴飮。賜祿有差。授正四位下藤原朝臣種繼從三位。從五位下葛井連根主從五位上。正六位上飛鳥戸造弟見外從五位下。命婦從五位下藤原朝臣綿手從五位上。
乙丑。勅坂東諸國曰。蠻夷猾夏。自古有之。非資干戈。何除民害。是知。加徂征於有苗。奮薄伐於■■。前王用兵。良有以也。自頃年夷俘猖狂。邊垂失守。事不獲已。頻動軍旅。遂使坂東之境恆疲調發。播殖之輩久倦轉輸。念茲勞弊。朕甚愍之。今遣使存慰。開倉優給。悅而使之者。寔惟哲王之愛民乎。凡厥東土。悉知朕意焉。
丙寅。授正六位上贄田物部首年足外從五位下。以築越智池也。」左大弁從三位佐伯宿禰今毛人爲兼皇后宮大夫。大和守如故。近衛少將從五位下笠朝臣名麻呂爲兼亮。」左京人外從五位下和史國守等卅五人賜姓朝臣。
壬申。從五位下大伴宿禰繼人爲左少弁。從五位下路眞人玉守爲大監物。從五位上海上眞人三狩爲兵部大輔。從五位下巨勢朝臣総成爲遠江介。正五位下布勢朝臣清直爲上総守。
甲戌。授正六位上藤原朝臣繩主從五位下。▼先是。去天平十三年二月。勅處分。毎國造僧寺。必合有廿僧者。仍取精進練行。操履可稱者度之。必須數歳之間。觀彼志性始終無變。乃聽入道。而國司等不精試練。毎有死闕。妄令得度。至是勅。國分寺僧。死闕之替。宜以當士之僧堪爲法師者補之。自今以後。不得新度。仍先申闕狀。待報施行。但尼依舊。
五月丁亥。太政官奏稱。外記之官。職務繁多。詔勅格令。自此而出。至於官品。實合昇進。其大外記二人。元正七位上官。今爲正六位上官。少外記二人元從七位上官。今爲正七位上官。臣等商量改張。伏聽天裁。奏可之。▼是日。勅。大宰帥正二位藤原朝臣魚名老病相仍。留滯中路。宜令還京詫其郷親。
己丑。授從五位下多治比眞人三上從五位上。
辛夘。授正五位上石川朝臣眞守從四位下。以正五位上巨勢朝臣苗麻呂爲左中弁。從四位下紀朝臣古佐美爲式部大輔。左兵衛督但馬守如故。正五位上大伴宿禰益立爲兵部大輔。從四位下石上朝臣家成爲造東大寺長官。從五位下橘朝臣入居爲近江介。右衛士少尉外從五位下津連眞道爲兼大掾。從四位下石川朝臣眞守爲大宰大貳。從五位下賀茂朝臣人麻呂爲筑後守。
六月丙午朔。出羽國言。寳龜十一年雄勝平鹿二郡百姓。爲賊所略。各失本業。彫弊殊甚。更建郡府。招集散民。雖給口田。未得休息。因茲不堪備進調庸。望請。蒙給優復。將息弊民。勅給復三年。
辛亥。勅曰。夷虜亂常。爲梗未已。追則鳥散。捨則蟻結。事須練兵教。卒備其寇掠。今聞。坂東諸國。屬有軍役毎。多■弱全不堪戰。即有雜色之輩。浮宕之類。或便弓馬。或堪戰陣。毎有徴發。未甞差點。同曰皇民。豈合如此。宜仰坂東八國。簡取所有散位子。郡司子弟。及浮宕等類。身堪軍士者隨國大小。一千已下。五百已上。專習用兵之道。並備身裝。即入色之人。便考當國白丁。免徭。仍勒堪事國司一人。專知勾當。如有非常。便即押領奔赴。可告事機。
乙夘。勅曰。京畿定額諸寺。其數有限。私自營作。先既立制。比來。所司寛縱。曾不糺察。如經年代。無地不寺。宜嚴加禁斷。自今以後。私立道場。及將田宅園地捨施。並賣易與寺。主典已上解卻見任。自餘不論蔭贖。決杖八十。官司知而不禁者。亦與同罪。
乙丑。右京人外從五位下佐伯部三國等賜姓佐伯沼田連。
丙寅。從五位上中臣朝臣鷹主爲神祇大副。從五位上文室眞人波多麻呂爲雅樂頭。從五位上多治比眞人宇美爲民部大輔。從五位下紀朝臣豊庭爲少輔。從四位下多治比眞人長野爲刑部卿。從五位下賀茂朝臣大川爲大藏少輔。從五位下藤原朝臣繩主爲中衛少將。彈正尹從三位高倉朝臣福信爲兼武藏守。從五位下伊賀香王爲若狹守。從五位下大中臣朝臣安遊麻呂爲播磨介。從五位上百濟王仁貞爲備前介。」授外從五位下尾張連豊人從五位下。
秋七月癸巳。左京人散位從六位上金肆順賜姓海原連。右京人正六位上金五百依海原造。越前國人外正七位上秦人部武志麻呂依請賜本姓車持。
甲午。詔以大納言正三位藤原朝臣是公爲右大臣。中衛大將如故。中納言正三位藤原朝臣繼繩爲大納言。中務卿如故。從三位大伴宿禰家持爲中納言。春宮大夫如故。正四位下石川朝臣名足。紀朝臣船守並授正四位上。從五位下笠朝臣名麻呂從五位上。正六位上布勢朝臣大海從五位下。
戊戌。勅石見國介正四位下藤原朝臣鷹取。土左國介從五位下藤原朝臣末茂等。令得入京。
庚子。從三位藤原朝臣種繼爲式部卿兼近江按察使。左衛士督如故。從五位上中臣朝臣常爲民部少輔。從五位上藤原朝臣菅繼爲主計頭。從五位下石川朝臣宿奈麻呂爲兵部少輔。從五位下布勢朝臣大海爲典藥頭。參議民部卿正三位藤原朝臣小黒麻呂爲兼左京大夫。從五位下紀朝臣田長爲伊豫介。」大宰帥正二位藤原朝臣魚名薨。魚名贈正一位太政大臣房前之第五子也。天平末。授從五位下補侍從。稍遷。寳字中至從四位宮內卿。神護二年。授從三位。爲參議。寳龜初。加正三位。拜大納言。尋兼中務卿。八年授從二位。年已長老。次當輔政。拜爲內臣。未幾有勅。改號忠臣。十年進爲內大臣。天應元年。授正二位。俄拜左大臣兼大宰帥。延暦元年。坐事免大臣。出之任所。至攝津國。病發留連。有勅聽便留別業以加療焉。居二年。召還京師。薨時年六十三。詔別賜■布米塩及役夫等。
乙巳。詔曰。疇庸敘功。彰於舊典。赦過宥罪。着自前經。故大宰帥正二位藤原朝臣魚名。乃祖乃父。世着茂功。或盡忠義而事君。或宣風猷以伏時。言念於此。無忘於懷。今故贈以本官。酬其先功。宜去延暦元年六月十四日所下詔勅官符等類。悉皆燒卻焉。
八月辛酉。散事從四位下石川朝臣毛比卒。
壬戌。授從七位下上道臣千若女外從五位下。
壬申。授外從五位下和朝臣家吉。眞神宿禰眞絲並從五位下。
九月丙子。近江國言。除王姓從百姓戸五煙。口一百一人。戸主槻村。井上。大岡。大魚。動神等五人。並山村王之孫也。其祖父山村王。以去養老五年。編附此部。自尓以來。子孫蕃息。或七八世。分爲數煙。依格。六世以下。除承嫡者之外。可科課役。望請。承嫡之戸。遷附京戸。自餘與姓科課。於是下所司。検皇親籍。無山村王之名。仍從百姓之例。但不與眞人之姓。
冬十月乙巳朔庚戌。治部省言。去寳龜元年以降。増加國師員。或國四人。或國三人。於事准量。深匪允■。望請。自今以後。依承前例。大上國各任大國師一人。少國師一人。中下國各任國師一人。許之。
戊午。行幸交野。放鷹遊獵。
庚申。詔免當郡今年田租。國郡司及行宮側近高年。並諸司陪從者。賜物各有差。又百濟王等供奉行在所者一兩人。進階加爵。施百濟寺近江播磨二國正稅各五千束。授正五位上百濟王利善從四位下。從五位上百濟王武鏡正五位下。從五位下百濟王元徳。百濟王玄鏡並從五位上。從四位上百濟王明信正四位下。正六位上百濟王眞善從五位下。
壬戌。車駕至自交野。
十一月甲戌朔。日有蝕之。
乙酉。以從五位下石淵王爲大監物。從五位上藤原朝臣菅繼爲右大舍人頭。大外記外從五位下朝原忌寸道永爲兼大學助。從五位下安倍朝臣草麻呂爲治部少輔。外從五位下安都宿禰眞足爲主計頭。從五位下三嶋眞人大湯坐爲宮內少輔。從五位下大伴王爲正親正。外從五位下嶋田臣宮成爲上野介。常陸介從五位上大伴宿禰弟麻呂爲兼征東副將軍。
丁酉。授正四位下百濟王明信正四位上。
十二月甲辰。阿波國人正六位上粟凡直豊穗。飛騨國人從七位上飛騨國造祖門並任國造。
戊申。先是。去天平勝寳三年九月。太政官符稱。豊富百姓。出擧錢財。貧乏之民。宅地爲質。至於迫徴。自償其質。既失本業。迸散他國。自今以後。皆悉禁止。若有約契。雖至償期。猶任住居。令漸酬償。至是。勅。先有禁斷。曾未懲革。而今京內諸寺。貪求利潤。以宅取質。廻利爲本。非只綱維越法。抑亦官司阿容。何其爲吏之道。輙違王憲。出塵之輩。更結俗網。宜其雖經多歳。勿過一倍。如有犯者。科違勅罪。官人解其見任。財貨沒官。
丁巳。大和國平羣郡久度神敘從五位下爲官社。
