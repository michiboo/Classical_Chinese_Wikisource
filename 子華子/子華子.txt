《子華子》二卷，舊本題晉人程本撰。按程本之名見於《家語》，子華子之名見於《列子》，本非一人。《呂氏春秋》引《子華子》者凡三見，高誘以為古體道人。是秦以前原有《子華子》書。然《漢志》已不著錄，則劉向時書亡矣。此本自宋南渡後始刊版於會稽。晁公武以其多用字說，指為元豐後舉子所作。朱子以其出於越中，指為王銍、姚寬輩所託，而又疑非二人所及。周氏《涉筆》則據其神氣一篇，指為黨禁未開之時，不得志者所為。今觀其書，多采掇黃、老之言，而參以術數之說。《呂氏春秋》貴生篇一條今在陽城渠胥問篇中，知度篇一條今在虎會篇中，審為篇（韓魏相與爭侵地。子華子見昭運厘侯，昭厘侯有憂色。子華子曰： 「今使天下書銘於君之前，書之曰：『左手攫之則右手廢，右手攫之則左手廢，然而攫之必有天下。』 君將攫之乎？亡其不與？」昭厘侯曰：「寡人不攫也。」子華子曰：「甚善。自是觀之，兩臂重於天下也。身又重於兩臂。韓之輕於天下遠；今之所爭者，其輕於韓又遠。君固愁身傷生以憂之，戚不得也。」昭厘侯曰：「善。教寡人者眾矣，未嘗得聞此言也。」子華子可謂知輕重矣。）一條，則故佚不載，以掩剽剟之跡，頗巧於作偽。然商榷治道，大旨皆不詭於聖賢。其論黃帝鑄鼎一條，以為古人之寓言，足正方士之謬。其論唐堯土階一條，謂聖人不徒貴儉，而貴有禮，尤足砭墨家之偏。其文雖稍涉曼衍，而縱橫博辨，亦往往可喜，殆能文之士發憤著書，托其名於古人者。觀篇末自敘世系，以程出於趙，眷眷不忘其宗，屬其子勿有二心以事主，則明寓宋姓。其殆熙寧、紹聖之間，宗子之忤時不仕者乎？諸子之書，偽本不一。然此最有理致文彩，辨其贗則可，以其贗而廢之則不可。陳振孫謂其文不古而亦有可觀，當出近世能言之流，實為公論。晁公武以謬誤淺陋譏之，過矣。
護左都水使者光祿大夫臣向言：所校讎中子華子書凡二十有四篇，以相校複重十有四篇，定著十篇。皆以殺青書可繕寫。子華子程氏名本，字子華，晉人也。晉自頃公失政，政在六卿，趙簡子始得志，招徠賢俊之士為其家臣。子華子生於是時，博學能通墳典丘索及故府傳記之書，性闓爽善持論，不肯茍容於諸侯，聚徒著書，自號程子。名稱籍甚，聞於諸侯，孔子遇諸郯，歎曰：天下之賢士也。簡子欲仕諸朝而不能致，乃遣使者奉纁幣聘以為爵執圭，是時簡子殺竇犢及舜華，孔子為作臨河之操。子華子亦逡巡不肯起。簡子大怒將脅之以兵，子華子去而之齊。齊景公不能用也。子華子館於晏氏，更題其書曰子華子。簡子卒襄子立，子華子反於晉，時已老矣，遂不復仕以卒。今其書編離簡斷，以是門人弟子共相綴隨紀其所聞而無次敘，非子故所著之書也。大抵子華子以道德為指歸，而經紀以仁義，存誠養操，不苟於售，唯孔子然後知其賢。齊大夫晏平仲與之為久要之交。當時諸侯以勢相軋爭，結怨連禍，日以權譎為事，子華子之言如持水納石，不相酬答，卒以不遇。可為酸鼻。謹日錄。臣向昧死上　

