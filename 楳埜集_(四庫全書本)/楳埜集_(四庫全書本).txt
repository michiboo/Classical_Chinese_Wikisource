　　欽定四庫全書　　　　　集部四
　　提要
　　楳埜集十二巻　　　　別集類三〈宋〉
　　〈臣〉等謹案楳埜集十二巻宋徐元撰元字仁伯信州上饒人紹定五年進士第一累官國子祭酒權中書舍人拜工部侍郎諡忠愍事蹟具宋史本傳元侃直敢言不避權勢當史嵩之起復元攻之甚力卒寢成命後元以暴疾卒人皆以為嵩之毒之臺練及太學生徒俱為上疏訟寃詔置獄追勘迄不能白本傳頗載其事而周宻癸辛雜識所記尤詳是集舊有趙汝騰序亦極言元死狀不明為可悲且雲憸壬任折獄之責蓋指侍御史鄭寀而言然據癸辛雜識宷實首為元訟寃特未能結正是獄而汝騰遽以奸回詆之當日朝端水火入主出奴沸羮蜩螗迄無定論即此一事而宋之綱維不立亦槩可見矣其集不載於宋史藝文志觀其於直諒䟦語乃景定二年直諒知興化軍時所刋本二十五巻世久失傳今從永樂大典中採輯編次釐為雜文十一巻詩詞一巻雖僅存十之五六而本傳所列奏議條目具存尚可得其大槩其中如戊戌輪對劄子則為校書郎時所上甲辰上殿劄子則為左司郎官時所上其論濟王之宜置後驕奢之宜戒抑敵國外患之宜以宗社為心皆惓惓納忠辭㫖懇到其白左揆論時事數書乃為杜範所延而作亦多關繫國家大計言無不盡雖夙從陳文蔚真德秀游或不免過泥古義稍涉拘迂然不可謂之不軌於正也周密浩然齋雅談記元母張氏能詩有不知簾外溶溶月上到梅花第幾枝之句而元詩乃頗樸僿蓋真氏文章正宗持論如是元篤守其師説雲乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












　　原序
　　士君子有正主庇民之學不幸當其時之所難積誠所感既足以回事勢於危疑壬鋒深忌乃竟殞其身於非命漢之蕭望之李固杜喬近日之楳埜是也望之以身捍恭顯固喬以身捍梁冀楳埜以身捍權臣或誤下廷尉死或同日以獄死或以非病死其死一也獄死者蓋甚明而非病死者至今未得明其尤可悲也夫楳埜蚤從朱文公先生之門人陳君文蔚㳺又甞取正於真文忠公其學固已知標本而心事真切禍福利害有所不入又其所素長也故自其對大廷已純正不雜而其後入告又皆忠實無隠學者稱之淳祐甲辰適值權臣起復六館之士譁然言於天子之廷天子疑焉公以二䟽入對經幄明白懇到上當帝心自是靡言不聽權臣奪起復而杜立齋相㳺克齋召矣當是時朝廷清明衆正來㑹公論為之大快臣知有忠子知有孝士大夫知有邪正上之嚮公意日甚而身遂危矣公年事未衰頥飬無玷一旦遽罹於死中外震驚行道之人莫不愀然以疑廟堂部寺監百執事皆為之寢㑹輟食嗟夫孰不有死公之死亦異矣哉當時朝廷詔獄而憸壬身任折獄之責其事竟不得而明至今累年矣忠臣義士未甞一日不寃之追論往事至有為之泣下者近廷紳狂佞之夫忽唱異論謂公死實暍死且誣公以羽翼權臣曲學阿世而破千萬載公議之是非其䟽一出萬口唾斥於公何傷而其人亡忌憚乃至於是重為世道嘆也公之子直諒直方文學氣節克肖厥父以公遺文來請序余讀之盡巻其正大如望之其忠切如喬固而其歿又皆可閔故併論之淳祐已酉夏四月壬寅朔浚儀趙汝騰序



