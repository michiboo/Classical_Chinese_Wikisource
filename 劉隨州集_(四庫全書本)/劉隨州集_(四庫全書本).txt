　　欽定四庫全書　　　　　集部二
　　劉隨州集　　　　　　　別集類一〈唐〉
　　提要
　　〈臣〉等謹案劉隨州集十一巻唐劉長卿撰長卿字文房河間人開元末登進士第官終隨州刺史故至今稱曰劉隨州是集凡詩十巻文一巻第二巻中送河南元判官赴河南勾當苖稅充百官俸錢詩不書勾字但註曰御名蓋宋高宗諱構當時之例凡音同御名者皆避故勾字亦不敢徑書則猶從南宋舊本翻雕也然編次叢脞頗甚諸體皆以絶句為冠中間古體近體亦頗淆亂如四月深澗底桃花方欲然寧知地勢下遂使春風偏四句第四巻中作晩桃詩前半首乃幽居八詠上李侍郎之一而第一巻又割此四句為絶句題曰入百丈澗見桃花晩開是二者必有一訛也舊原有外集一巻所錄僅詩十首而重送一首巳見八巻中又佚去題中裴郎中貶吉州六字次前溪舘作一首已見二巻中贈袁贊府一首已見九巻中而又誤以題下所註時經劉展平後句為題併佚去時經二字送裴二十七端公詩亦見二巻中哭李宥一首亦見九巻中秋雲嶺洞山陽橫龍渡赤沙湖四首即四巻中湘中紀行十首之四又訛秋雲嶺為雲秋嶺洞山陽為同山陽寄李侍郎行營五十韻一首巳見七巻又佚其題首至德三年等二十四字不知何以舛謬至此蓋宋本亦有善有不善不能一一精核也今刋除入百丈澗見桃花晩開一首其外集亦一併刋除以省重複長卿詩號五言長城大抵研鍊深穏而自有高秀之韻其文工於造語亦如其詩故於盛唐中唐之間號為名手但才地稍弱是其一短高仲武中興間氣集病其十首以後語意畧同可謂識㣲之論王士禎論詩絶句乃雲不觧雌黃高仲武長城何意貶文房非篤論也乾隆四十五年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀








