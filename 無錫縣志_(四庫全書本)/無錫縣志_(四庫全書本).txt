　　欽定四庫全書　　　　　史部十一
　　無錫縣志　　　　　　　地理𩔖三〈都㑹郡縣之屬〉提要
　　〈臣〉等謹案無錫縣志四卷不著撰人名氏考千頃堂書目有元王仁輔無錫縣志二十八卷與此本卷數不符葢別一書也考明史地里志洪武二年四月始改無錫州為縣是志古今郡縣表末雖止於陞無錫縣為州然標題實稱為無錫縣已為明初之制又郡縣表止元貞而學校𩔖中已載至正辛巳鄉舉陸以衜則所紀已逮元末是洪武中書矣第一卷為邑里第二卷為山川第三卷為事物分上下二子卷第四卷為詞章亦分上中下三子卷中又分小𩔖二十一詞簡而事該亦地誌之善本惜首卷原序已佚其撰次本末不可得而考也元史地里志稱成宗元貞二年陞無錫為州此志乃雲二年作志者紀録時事嵗月必確以是推之知元史疎漏多矣是亦書貴舊本之一騐也乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









