
傳聞閶闔裏，寓直有神仙。
史爲三墳博，郎因五字遷。
晨臨翔鳳沼，春注躍龍泉。
去似登天上，來如看鏡前。
影搖宸翰發，波淨列星懸。
既濟仍懷友，流謙欲進賢。
彈冠聲實貴，覆被渥恩偏。
溫室言雖阻，文場契獨全。
玉珂光赫奕，朱紱氣蟬聯。
興逸潘仁賦，名高謝朓篇。
青雲仰不逮，白雲和難牽。
苒苒胡爲此，甘心老歲年。

