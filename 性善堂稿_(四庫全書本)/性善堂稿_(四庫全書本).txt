　　欽定四庫全書　　　　　集部四
　　提要
　　性善堂稿十五巻　　　別集類三〈宋〉
　　〈臣〉等謹案性善堂稿十五巻宋度正撰正有周子年譜已著錄宋史本傳載正有性善堂集而不著巻數趙希弁讀書附志始列其目凡十五巻曹彥約為之序自明以來世久失傳今從永樂大典中採撮裒次以類排纂仍析為十五巻以還其舊正㳺於朱子之門文章質實大都原本經濟不為流連光景之語其條奏便民諸疏不下萬餘言指陳利𡚁明晰剴切亦可謂留心世務不徒為性命空談詩品雖不甚髙而詞意暢達頗與朱子格律相近觀其書易學啟蒙後書晦菴所釋西銘後䟦申請釋奠禮諸篇悉於師説篤信不疑宜其亦歩亦趨矣魏了翁朱子語類序稱輔漢卿授以所集朱子語言文字度周卿從予乞本刋諸青衣因屬其以學者之病著於篇端云云是正又嘗梓行語類且為之序而集中無此文又史稱正官太常時適太廟災為二説以獻其一用朱子之議其一則因宋朝廟制而參以朱子之説本傳中具載其畧集中亦無此文葢刪汰編纂之餘固不免有所缺佚也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉　陸　費　墀





