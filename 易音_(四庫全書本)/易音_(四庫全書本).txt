　　欽定四庫全書　　　　　經部十
　　易音　　　　　　　　　小學類三〈韻書之屬〉提要
　　臣等謹案易音三卷
　　國朝顧炎武撰音學五書之三也其書即周易以求古音上卷為彖辭爻辭中卷為彖傳象傳下卷為繫辭文言說卦雜卦其音往往與詩不同又或往往不韻故炎武所注凡與詩音不同者皆以為偶用方音而不韻者則闕焉考春秋傳所載繇辭無不有韻說者以為連山歸蔵之文然漢儒所傳不過周易而史記載大橫之兆其繇亦然意卜筮家別有其書如焦贛易林之類非易之本書而易之本書則如周秦諸子之書或韻或不韻本無定體其韻或雜方音亦不能盡求其讀故彖辭爻辭不韻者多韻者亦間有十翼則韻者固多而不韻者亦錯出其間非如詩三百篇協詠歌被管絃非韻不可以成章也炎武於不可韻者如乾之九二九四中隔一爻謂義相承則韻相承之類未免穿鑿又如六十四卦彖辭惟四卦有韻殆出偶合標以為例亦未免附會然其考核精確者則於古音亦多有裨固可存為旁證焉乾隆四十六年四月恭校上
　　總纂官臣紀昀臣陸錫熊臣孫士毅
　　總　校　官　臣　陸　費　墀





