
詔書下青瑣，駟馬還吳洲。 
束帛仍賜衣，恩波漲滄流。 
微祿將及親，向家非遠遊。 
看君五斗米，不謝萬戶侯。 
適出西掖垣，如到南徐州。 
歸心望海日，鄉夢登江樓。 
大江盤金陵，諸山橫石頭。 
楓樹隱茅屋，橘林繫漁舟。 
種藥疏故畦，釣魚垂舊鉤。 
對月京口夕，觀濤海門秋。 
天子憐諫官，論事不可休。 
早來丹墀下，高架無淹留。

