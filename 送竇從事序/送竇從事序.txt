
踰甌閩而南，皆百越之地，於天文，其次星紀，其星牽牛。連山隔其陰，鉅海敵其陽，是維島居卉服之民，風氣之殊，著自古昔。唐之有天下，號令之所加，無異於遠近。民俗既遷，風氣亦隨，雪霜時降，癘疫不興，瀕海之饒，固加於初。是以人之之南海者，若東西州焉。皇帝臨天下二十有二年，詔工部侍郎趙植為廣州刺史，盡牧南海之民，署從事扶風竇平。平以文辭進。於其行也，其族人殿中侍御史牟，合東都交遊之能文者二十有八人，賦詩以贈之。於是昌黎韓愈嘉趙南海之能得人，壯從事之答於知我，不憚行之遠也；又樂貽周之愛其族叔父，能合文辭以寵榮之，作《送竇從事少府平序》。
