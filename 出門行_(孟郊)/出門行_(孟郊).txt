長河悠悠去無極，百齡同此可歎息。
秋風白露沾人衣，壯心凋落奪顏色。
少年出門將訴誰，川無梁兮路無岐。
一聞陌上苦寒奏，使我佇立驚且悲。
君今得意厭粱肉，豈復念我貧賤時。
海風蕭蕭天雨霜，窮愁獨坐夜何長。
驅車舊憶太行險，始知遊子悲故鄉。
美人相思隔天闕，長望雲端不可越。
手持琅玕欲有贈，愛而不見心斷絕。
南山峨峨白石爛，碧海之波浩漫漫。
參辰出沒不相待，我欲橫天無羽翰。
