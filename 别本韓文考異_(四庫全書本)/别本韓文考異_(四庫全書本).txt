　　欽定四庫全書　　　　　集部二
　　別本韓文考異　　　　　別集類一〈唐〉
　　提要
　　〈臣〉等謹案別本韓文考異四十巻外集十巻附録一巻宋王伯大編案朱子韓文考異本十巻如陸徳明經典釋文司馬貞史記索隠之例但標有所考正之字句而夾註其下於集外別行康熙中李光地翻刻之宋板是其原本然當時摹印無多故流傳頗少此本乃伯大以朱子考異散入各句之下刊於南劍州又採洪興祖年譜辨証樊汝霖年譜注孫汝聽解韓諄解祝充解而自為之音釋附於各篇之末今巻首題朱文公跋昌黎先生集凡例十二條者乃伯大重編之凡例非朱子考異之凡例也厥後麻沙書坊以注釋綴於篇末不便披尋又取而散諸各句之下非惟全改朱子之舊併伯大之舊亦全改矣流俗相傳執此為朱子之本其實誤也據李光地翻宋板跋摘此本之舛譌遺漏不一而足蓋屢次重編更改次第不能一一清整勢所必然然注附句下較與文集各自別行者究屬易於省覽今録光地所録十巻之本以存舊觀仍録此本以便檢閲自宋以來經典釋文史記索隠均各有別行之本而監本經史仍兼行散入句下之本以資𠫭考是即其例矣乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　凡例
　　一正文及篇次係按方崧卿本而用諸本參校〈杭係監本閣係館閣本石係石刻本洪係洪興祖本又有潮本蜀本泉本晁本〉
　　一考異舉方作者係按方崧卿本而舉方雲者並是方崧卿舉正全文〈方有舉正十巻刋行〉
　　一注方作或作及非是或注用事及用字出處並是考異全文其間有注一作者係今例別用他本増入
　　一各注內今按云云者並是考異全文
　　一句讀下或一兩字下各有考異今例並總附於一章之下
　　一一章或有兩今按云云者又分其一於小章或句斷之下今例一段無再出今按
　　一考異於正文本字或一字或二字並皆提起如本字在章末其下即入註腳則不復再出〈或二四字或全句例同〉
　　一考異有厶字或作厶字者今例並提起正文本字如上文或有字相犯則於本字上更連舉一字以別之如上字又相犯則連舉下字
　　一考異有或無厶字者今例上文只有一字則止雲或無厶字如上文有兩字相犯則雲厶下或無厶字如上字又相犯則雲厶上或無厶字或上下字又皆相犯則連舉二字以別之厶上或有厶字厶下或有厶字例亦同
　　一律詩一聨如上下句係附兩意則各附考異及註腳於每句之下如兩句只是一意則併附於一聨之下〈碑銘墓誌聨句祭文例同〉
　　一考異或於篇目下雲恐非公作今刪去者今例亦但存其篇目而不載其文
　　一正文或有疑字並依考異文從口〈按此條今刻本不用〉右凡例十二條乃南劒官本所載□朱文公校昌黎集又著考異十巻在正集之外自為一書留畊王先生倅南劒時併將考異附於正集本文之下以便觀覽故其凡例如此留畊先生又集諸家之善更定音釋援據的當音訓詳明猶未附入正集仍於逐巻之左空其下方㠯待竄補是雖足見先生之謙徳而觀者未免即此校彼其於披閲又未為便今本宅所刋係將南劒州官本為據併將音釋附正集焉使觀者一目可盡而文義粲然亦先生發明此書之本心也幸鑒






