　　欽定四庫全書　　　　集部六
　　易齋集　　　　　　　　別集類五〈明〉
　　提要
　　〈臣〉等謹案易齋集二巻明劉璟撰璟字仲璟青田人誠意伯基之次子洪武二十三年太祖命襲父爵以讓其兄子廌乃特設閤門使授之尋為谷王府左長史燕王稱兵隨谷王歸京師令㕘李景隆軍事兵敗上書不見省遂歸里成祖即位召之稱疾不至逮入京下獄自經死乾隆四十一年
　　賜諡忠節事蹟具明史劉基傳中其遺文久佚不傳明末楊文驄令青田從諸生蔣芳華兄弟得抄本始以授梓考黃虞稷千頃堂書目載璟集十巻疑此尚非完帙又別有無隠稿一巻今佚不見其與此本同異亦莫可考也璟少通諸經慷慨喜談兵明祖嘗以為真伯溫之子而詩文傷於觕率頗遜其父天台盧廷綱稱其詩云酒酣落筆詞愈工命意不與常人同清如氷甌玉盌貯繁露和如大廷清廟鳴絲桐疾如黃河怒風捲濤浪麗如錦江秋水涵芙蓉朱彝尊謂譽之未免過實誠為定論然其氣勢蒼勁兀傲不羣猶有犂眉公集之一體且其值革除之際終守臣節蹈義捐軀未嘗少屈其志洵能不墜家聲尤宜以其人而重之矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　誠意伯次子閤門使劉仲璟長史傳
　　誠意伯仲子曰璟字孟光生時月蝕復光誠意伯嘆曰夫墜廼緒而卒能幹之者也㓜沉朴峻厲羣於兒恆坐視弗逐弄弱冠咀嚅經傳喜談兵究極韜略握竒諸説旁及釋老年二十八師事石樓子明志式慮鋒稜古人嘗及兄璉侍父入朝髙皇帝稱之曰阿璉明秀阿璟凝重伯溫有子矣洪武乙夘誠意伯卒兄璉繼亡廷賻日數至公引納如制適甌冦葉丁香叛朝廷勅延安侯唐宗提兵討之決䇿於公破之復命白公才畧髙皇帝喜曰璟真伯溫子也朕將大授顧年少姑緩之不虞速樹如是㑹叅軍胡琛子伯璣來白事髙皇帝遣還囑之曰爾歸致命劉璟來見公馳上見帝帝曰爾家與國同休用汝顧汝年少維拓勵膺重託耳日者誅葉丁香可嘉可嘉顧謂侍臣曰璟絶有父風賜楮幣勅歸時父兄新䘮門第草草鄉富人蔣邦臻素不齒於公計中之適都督府移文勾取逃軍劉二貫公㓜名二官蔣執官貫同聲署公應解羈公崇道觀觀道人王松澗曰朝廷與君通家君盍直走上愬縱公抵京見上於左暖房上曰爾何來朝公白其事上愀然曰國家曠爾爵土故讎誣乗間詔公襲爵公辭以世嫡姪廌與臣俱來上喜曰如此功爵輙譲人有所不為其介可知即日封廌誠意伯公偉貌豐髯論説英侃帝愛之次日召公謂曰朕欲卿日夕左右夜考宋紀惟閤門使如儀禮司立百官之上為朕宣喚傳逓處爾無踰此官遂拜職賜第馬衣帶金書除奸摘佞四字於鐵簡賜之且命曰百官敢有不法卿持此簡紏正之時袁都御史奏車牛事忤㫖公當殿以簡擊其項上曰正當如此自是舉朝畏公時谷王年十三將封宣府上素愛王每朝謂侍臣曰谷王年少羽翼無人奈何諸大臣畏公風力樂公外補奏曰輔㓜藩非忠勇敢直者不能閤門使劉璟其人也上頷之即日授谷王府長史並勅提調肅遼慶寧燕趙六王府事宣府為古烏桓郡東距大寧南抵居庸西連雲中北接古砂王就邸出入蓁莽烽火四警公脩城池繕甲兵謹斥堠式士馬礪金鼓諸邊屛息癸酉還塞六府羊馬數缺上怒諸府官屬連坐谷府以公故置勿問丁丑晉燕奉制為宣府築城二王搆隙公曰臣聞兄弟鬩於牆外禦其侮友愛相虧臣恐不能禦侮王悟而解先是閤門使時朝廷行十王冠禮上問王爵何爵公對曰帝子為王此人爵之至貴弗為之所如劉安燕旦禍且滋蔓矣上然之命公主冠禮事公歳巡行六王府一旦至燕文皇帝與公奕公勝帝曰先生獨不少譲耶公正色曰臣可譲處則譲不可譲處不敢譲帝黙然戊寅夏六月髙皇帝晏駕皇太孫嗣位公歸省丘隴己夘改元建文秋八月公復國聞太宗南渡遂馳闕獻十六䇿嗣帝不用命公赴大將李景隆軍聽征景隆不用公計喪師㑹天大雪公夜半渡盧溝河氷陷馬斃公䟾氷躋㟁捦雪走良鄉裂趾次日跛行三十里時公之子貊自大同來赴難越良鄉至遂州失公所在道遇素所善指揮使陳玉指公行次貊䇿駛騎反逐數十里遇公翼公上馬遯去二年春二月公病甚谷王遣使詣軍門召公公復國上䟽王慰納之遣舍人送公還家養疾辛巳公輿疾赴闕進聞見錄千萬言嗣帝不用命公歸燮待用道遇宋景濓孫翼自戎伍來窘甚公解衣衣之至家杜門讀書黙覩天下動靜壬午六月太宗入承大統公辭疾不起上欲用公罪公逃叛親王繫公至京強以官公辭對上語猶稱殿下遂大忤㫖下公獄一日辮髪自經時鄭朱子罪沒其家權宧希㫖緣例帝曰璟家難例鄭朱子置之詔其家歸葬之初公被繫夫人徐氏別曰今皇帝聖神嗣統先生勲舊殘孽宜弗底刑剭唯順承天心可以永譽願終圖之公瞪目視曰毋長辭吾生死之分已決今幸近太廟耳拂衣而去道經白巖姻人吳彪餞公戒曰皇上神武何止唐文皇先生忠良允為魏徴可也公曰爾謂我學魏徴耶捆席而出座客震慄不敢挽嘉靖乙酉江右萬公按浙東視學究輿議始立像配享誠意之廟公生平慷慨多大節不事產業稍盈裕輙以周賑好書史山居聚門生故友奮議攩蹠古今成案善書法古碑籀篆剝落辨誦多金購之為玩居南田勢重元勲角巾布服與鄉里老稚聚笑沖然相忘御壬夫小子稜幅益厲事有可為悉心力為之其弗我必者恆曰有命焉別號易齋所著越吟稿無隠集易齋稿若干巻藏於家又曰先生取義於永樂壬午至嘉靖乙酉萬公按浙東視學究輿議立像配享文成之廟其忠聲義聞泯沒沉晦者百六十年鬼神固之祕而竒之發也






