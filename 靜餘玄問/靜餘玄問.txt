梠問所得旁門小訣。先生云：吞嚥一事，《雲房三十九章》已言之矣！畢竟上嚥下泄，無所歸。蓋四大一身皆屬陰，且道陽在甚處？
梠問：陽在甚處？先生云：在乎杳杳冥冥，恍惚之中。釋氏有云：不屬中問與內外，是也。邵康節亦曰：見時似有覓時無。自內求之，皆屬陰也；自外求之，則又非正陽，畢竟此事難說。
梠問：《參同契》所論日月龍虎，是精血麼？曰：非也。是精氣麼？曰：非也。梠曰：如是則是甚麼字？先生云：只是神氣二字。
先生云：既是行法，且可精進，法不可多，多則將來何所歸。
先生又云：行法如做官，修道如隱逐。如何一手捉得兩條蛇？
先生云：自紫陽下四代真人都只在。梠問：既有解化月日，何得雲在？先生云：畢竟這箇是肉身。先生因說：紫陽天台人，杏林常州人，毗陵師闈州人，翠虛惠州人，又雲衡州人。
先生忽於外席下出《都天大雷玉書》以授梠：可將歸急寫，明日送來。念汝一生慕道之心，成汝一生慕道之志。梠問：翠虛真人既號翠虛，又稱泥丸，如何？先生云：翠虛子乃其自號。嘗以泥丸與人治病，故湖廣中人呼之為陳泥丸。梠問翠虛真人得法之由。先生云：先師得雷書於黎母山中，不言其人姓氏，恐是神人所授也。丹法卻是道光和尚所傳。
先師嘗醉語云：我是雷部辛判官弟子，幹道光和尚甚事？梠問翠虛解化之由。先生云：先師嘉定六年四月十四日，在漳州梁山，與一鐘桶老子椅角，入水而逝。當日有潮州葛縣尉，在潭州寧鄉縣見之。先師與尉之父為久契，因寄一書，使尉歸以達其父。後方知當日在此死，在彼見。予時隨侍在彼，目睹其事。其箍桶老子有一斧在地，先師既梠與入水，勢不可救。因與一二人同歸，尋其斧，則亦不見。先師彼時在漳州，赴鶴會，罷，說與會主云：我要來會裹屍解。會主不以為事。遂留四句，命予題之會中而去。題云：頂上雷聲霹靂，混沌落地無蹤，今朝得路便行，騎箇無角火龍。湖廣中人常勒先師做詩，但見自口縷縷而出，皆成文理，第不肯把筆耳。
梠問曰：梠之事先生，其日淺邪？六年矣！所得探邪！先生之道。如海，洪淵莫竊。梠從容之日，見先生為人驅邪治病，或與之泥塊，或與之木札，或石或炭，或可食或不可食，或物或非物，或有符水，或但告之以方略。每不與不告之者，皆不可治，與而告之者例作效。梠不知其如何，竊亦心領意會，傚先生之所為，往往亦靈驗。
曰：此非世人所知。
先生曰：自涕唾精津氣血液之外，有真身不？必去此而就彼，自喜怒哀樂愛惡欲之外，有真性不？必是此而非彼。冥然無所念，宴然無所思，終日食而不味，終日衣而不絲。謂我容心於其間，則飢寒飽暖為可憂，生死苦樂為足憑，其知道之見邪？能知乎此，審能如此，則知張道陵、許遜、葛洪之徒，有妻子亦仙也，有酒肉亦仙也。其邇同於人，其心異於人。吾所以混俗和光者，不欲自異耳！魚欲異草魚，捨水躍岸則死；虎欲異草虎，捨山入市則擒。相曰：吁！誠哉。吾生死有命，貴賤有天，世人何不樂天知命，徒爾惡死而好生，惡賤而好貴。夫寒暑付之天時，此身非我有，實天所生。天將寒暑之聽，其如之何也已。
先生曰：《度人經》云：欲界色界無色界，此三界也。《天心法書》云：天界地界空界，此三界也。今之人有曰上中下三界，是其考究不精矣！或又曰天地水三界，則又謬之甚焉！經云：泉曲之府，北都羅鄧。如是則地水皆屬下界，明矣！甚至以酆都大帝為地界之主，扶桑大帝為水界之主。若論玉皇大天尊，正為天界之主；后土皇地祇，正為地界之主。斯當也。如鄭都大帝、扶桑大帝，特一司之主宰耳。
先生曰：修丹口訣，第一是要聚氣凝神。
又曰：常常握固即聚氣，念念守嘿即凝神。又曰：萬神常凝謂之靈，一氣不散謂之寶。
又曰：金丹即靈寶，靈寶即金丹。
又曰：心荒即神狂，狂則亂，亂則不凝。
又曰：心寧則氣和，和則定，定則不散。
又曰：護惜元氣，如護惜眼睛。
又曰：心死方得神活，魄滅然後魂昌。
又曰：心常如愚，常要活潑潑，如走盤珠，故日圓通。又曰：此心呆又不是，死又不凝。
又曰：先學無心，次學忘形。
先生告相曰：爾謂十一曜呪，誠太上所說乎？曰：誠哉！曰：嘻！彼呪中有謂甘石推流伏。然甘德、石申，皆星翁也，卻是春秋戰國時人。甘石未生，此呪先有，質之於此，豈太上所說耶？
先生問紫元留元長曰：爾謂世間混元如意之法誠然乎？曰：然。曰：嘻！彼法中有呪雲北極佑聖真君律令，又曰三天扶教輔玄大法師律令。果爾，則可疑也。佑聖乃周時人，天師乃漢時人。若是混元法已在太上之先，亦不應用太上老君律令矣！況佑聖與天師乎！何哉？謂混元也。
先生曰：先師泥丸翁，昔在徽廟時，嘗遇大洞真人孫君與之曰：昔者元始天尊與太上老君所說經教，甚不多。後人採摭編錄，遂成一藏。如《北斗經》乃張正一所作，《南斗經》乃王長所作之類。大凡教人課誦，不如《靈寶度人經》玉皇天尊號為愈也。
先生告相曰：得道者如嬰兒之在母胎，得法者如元帥之坐籌幄。
先生曰：昔高麗僧有丹訣云：不是有形物，不是無形物，看見烏硉矹，此是造化骨。

