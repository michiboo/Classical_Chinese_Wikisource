　　欽定四庫全書　　　　集部五
　　青陽集　　　　　　　別集類四〈元〉
　　提要
　　〈臣〉等謹案青陽集四卷元余闕撰闕字廷心一字天心色目人世居武威以父官合肥遂家焉元統元年進士累官淮南行省左丞分守安慶陳友諒䧟城自剄死贈行省平章謚忠宣事跡具元史本傳闕以文學致身於五經皆有傳註篆𨽻亦精緻可傳而力障東南與許逺張巡後先爭烈故集中所著皆有闗當世安危其上賀丞相四書言蘄黃禦㓂之䇿尤為深使闕計果行則友諒之能䧟江東西否尚未可知也其第二書謂往時泰哈布哈〈原作泰不華今改正〉曼濟哈雅〈原作蠻子海牙今改正〉並力攻蘄黃賊㡬就滅忽檄散各軍止有布延特穆爾〈原作卜顔帖木兒今改正〉駐劄蘭溪盜之復陷沿江諸郡實人謀不臧證以布延特穆爾本傳知丞相托克托〈原作脫脫今改正〉雖有功於江淮而實階亂於蘄黃之地又第四書曰蘭溪之功布延特穆爾平章為最曼濟哈雅中丞特因之成事布延特穆爾傳亦採用之則又是非之公足以信諸後代者也其詩以漢魏為宗優柔沈涵於元人中別為一格胡儼雜説曰初危太樸以文學徴起士君子皆想望其風采或問虞文靖公曰太樸事業當何如曰太樸入京之後其詞多誇事業非所敢知必求其人其餘闕乎問何以知之曰集於闕文字見之後闕竟以忠義顯乃知前輩觀人自有定鑒云云然則文章雖闕之餘事而心聲所發識度自殊矣乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
　　欽定四庫全書　　　　　集部五
　　青陽集目錄　　　　　　別集類四〈元〉
　　卷一
　　詩
　　卷二
　　序
　　卷三
　　記
　　卷四
　　碑銘　墓表
　　卷五
　　策　書
　　卷六
　　雜著

