甲申，二十五年（淸乾隆二十九年）[1764]
春，正月，限定內黃職色。以內從家臣，陞授泛濫，乃定諸奉侍年深者，只許從三品、正四品二三人，餘止許六品以下。諸職色無得泛授白丁。
二月、大司徒允忠公鄭檡卒，贈淵公。〈檡，晉光王之子。〉歷事三朝、勤勞忠誠、有功國家、而謙抑謹勅、爲功臣之冠。
夏，六月，不雨。令三司祈禱，翌日大雨。
禁詆訴謗訓。諭中外、大略曰：「預政諸臣、並係灼見慎擇、信篤專任、不容浮言搖動。其或處已有憸邪、行政有闕失、聽言者直陳、指出實事。若徒噂踏紛然、由心騰口、
卽是詆斥大臣、誘訓時政、一切依律重治。」
秋、七月、命㳍川侯陳輝淧知國子監。
台賊反、山西、興化二鎮會勦擒之。俘其黨一百五十九人、並擬死罪。王憫之、特命覆審、多所降宥。
時、萬寧州民多流亡、客丁乘虛占寓、命鎮官區別之。又以商客往來、永代、潮口開張鋪店、令所在押送出境。
收復加租。時、將用兵鎮寧、復量收其半、倂歸春務。
置各府徵撫官。先是，調錢，衞率，洲土，亭門，教坊及贖罰積欠，招集流民分跡徵收，率多煩擾。至是每府各置徵撫，命京官及鎮目爲之總徵收事，以憲司察訪。尋給官印二十二枚。
準阮依，枚世汪，阮嘉謂進朝。
命域郡公譚春域爲清，乂二處兼統率進討維（礻密）。
較定銓授保擧格式。一品任子，當三場四中，二品任子，當三場三中，三品任子，當三場二中，宏詞當三中，御題當一中。如來歷事跡相同，當以科場先後，與從來歴任之煩簡，酌量攸當，其行過事跡，賞罰功狀，並於吿由期詳開。隱匿事覺重論，餘並參酌舊例施行。

乙酉，二十六年（淸乾隆三十年）[1765]
春，正月，壬辰，望，月食。
乙巳，雷震左右門柱。
棆忠公鄭棆卒。棆原姓阮，功臣阮茂宣之後。女爲王正妃，獨承寵幸，得驟貴。歷任大司徒，賜國姓。卒贈謙公，謚忠茂，加封福神。〈雷隆盛美人。〉
令文臣習射。
貶命都御史垣嶺伯陶春蘭，爲翰林侍講。時，召臺官議事，春蘭吿謁，忤旨，故貶。
貶翰林侍書潘漌為工科給事中。漌性剛直，不事權貴，執政惡之，竟以曖昧指疵，貶職閒住。
復建右宮廟。初，僖祖臨政，以良穆王，晉光王皆未正王位，故立別廟以祀之。以阮貴德諫止，至是復命立右廟。參從阮儼，陪從陳名㝝上言，以爲：「禮者，理也。理惟其是而已。昔仁王以世嫡承重，故不肯推隆所生，權時別祀。其後廷議，以祖孫父子，一脈相承，同祀祖廟，於理爲是。今經數十年，精神萃聚，一堂無間。一旦復立別廟，不惟見聞疑愕，而於禮意情文。俱屬未妥，請罷右廟工役。」不從。
罷翰林承旨黎貴惇。時，惇爲京北督同，遷海陽參政。乃啓陳九罪，凡所謂罪者，皆自伐其功也。又謂：「以萬里生還之身，妻亡子幼，而飄零江湖，臣誠不樂爲官，乞賜放歸田裡。」王不悅，許之。惇以進士大魁，奉使還，入覬政地，旣補外甚失望。所陳類僕固懷恩陳情表，識者非之。
秋，七月，朔，日食。
八月，陞訓忠侯阮廷訓參督。訓爲提領，畿內肅然故也。
貶考官阮廷琦等。時，二司考閱士人，多徇意取捨。廷琦爲山西參政，與憲使阮宗埕，海陽署參政潘銳並坐貶職。海陽署憲使阮令賓以給事末品，貶四資，並收通經外錢入官。尋命府尹二司，分所擧稍通士人爲二項，乃以的粗別之。的通得並諸科生徒送考。粗通中三場，方許試策。罰考官有差。
炳忠公鄭𣐆致仕。𣐆太妃武氏之弟，年二十典禁軍，親幸無比。賜國姓，年六十請謝，加一字公以優之。尋卒，追封福神。〈唐安郿墅人。〉
申飭內外勘訟例。
冬，十月，煥郡公阮廷桓卒。桓世家爲將。祖桂，父植，與其弟石四世皆侍講武擧。庚申初，桓有翊戴功，累官太傅，贈太宰，加封福神。〈奇華香裔人。〉
覆試貢士於府廷。
遣正使阮輝𠐓，副使黎允伸，阮賞，如淸歲貢。

十二月，山南憲使范輝基，受賂事覺，堅檻。
丙戌，二十七年（淸乾隆三十一年）[1766]
春，正月，丙戌，月食。
兵部尙書少保致仕徽郡公何勳卒，贈太子太保。勳少有神童名，及登第，以宿學負時望，敭歴中外，累著聲績，門生多擢大科，爲名臣，稱宗師焉。〈安定金域人。〉
夏，四月，會試舉人，取合格吳時仕等十一名。
五月，太白經天。
流星竟天。
六月，霖雨。
陞杜世佳大司徒。
京北水溢河決。
群臣請進王尊號。王卻之曰：「人臣當以堯舜事其君，間者苦雨爲災，得非時政所關。卿等未聞獻替，而以進尊爲請。豈其時耶，宜勿復請。」
殿試，賜給事中吳時仕第二甲進士出身，李陳瑻等並同進士出身。時仕以藩僚簡知，自禮部賦策廷對皆第一。王愛其才，榮歸日，賜御詩章及兵象衞餞。節制府亦賜詩章，錢鈔廐馬，以寵異之。
秋，九月，月犯心星。
杜世佳卒。世佳以家臣進用，善辨論，緣飭以經義，所言多從，群臣皆畏其口。旣得位，絕謀內謀，請禁謗訕，以招己威，杜衆議，勢振朝野。歷任大司徒，署府事練郡公，贈二字公，加封福神。
罷四鎮兵，加給口分田。時議以承平旣久，兵無難役，不當例外泛給，委徵撫官徵其租。
十一月，夜，星大如斗，橫飛亙天。
有雲氣如城陣，出東南。
范嘉憲有罪，罷。嘉憲以儇辨，附會權要，進引用事，擢知工番，奉徵北河府，濫收民錢二千餘緍，釆訪官阮逢辰以狀聞。會府民集闕叩訴，立命發公帑錢還民。事下廷議，坐徒。王原之，只罷其職。
吏部尙書大司馬鏡郡公阮貴憼卒。貴憼侍講潛邸，遭時危疑，首決大策，有社禝功。晚避權寵，辭疾不預政。王屢幸其第，恩遇不衰。至是卒，贈大司徒鏡郡公，加封福神。〈貴德之孫，貴恩之子。〉
京北地震。
山西，興化上游賊順義，聚衆刼掠，閫將討平之。

丁亥，二十八年（淸乾隆三十二年）[1767]
春，正月，淸華山崩，乂安東城，瓊瑠地震。
十七日，明王薨。年四十八。追尊思王，諡紹基，廟號毅祖。〈世子鄭森繼立。〉
二月，京師地震。
京北盜起，命阮仲琠討平之。
三月，陪從致仕禮部尙書寶暉侯陳名寧卒，贈少保。寧與弟㝝，俱在政府，當世榮之。
夏，四月，太白熒惑，相犯在中宿。
五月，丁卯，帝遺參從阮嚴封節制府爲元帥總國政靖都王。
鎮寧維（礻密）寇香山，睛艶，命黎廷珠率鄭枋，阮仲琠，阮廷棟等，隸乂安督率裴世達，討之。
免淸乂租庸積欠稅，四鎮加租十之五，外鎮租庸調十之三。
以侍講功贈工部馨楊公澍少傅郡公爵，加福神。〈嘉林樂道人。〉
陸僉知刑番阮嘉鎔太子太保郡公爵，妻阮氏正夫人，以有乳保功也。
陞授文武百官有差。
追贈楊郡公為肇慶公，立祠京師。楊郡公侍明王潛邸，王母太妃之父也。
六月，命阮儼仍參從，陳名㝝仍陪從，阮俒，武檰並入陪從，起復阮伯璘行吏部事兼都御史，陳璡署副都御史，段阮俶署僉都御史。
以六條戒飭臣民。一、親動大臣，尊室當體國奉公，循規蹈矩。二、武臣當謹方略，撫養兵民。三、文臣內外職司，毋緘默因循，循噪競貧刻。四、內監諸臣，當周旋勤幹，恭懿寛平。五、四處軍士，當一遵紀律。六、百姓人民，當敦五教，勤職業。命阮嚴宣諭於府庭。
命阮儼爲乂安道協督，率阮廷訓爲協謀，與裴世達合討維（礻密）。維（礻密）尋退，召儼等還。
癸未，太白晝見。
定高平四州民額。先是，枚名琮抑補庸稅加舊，民不能堪。至是徵其逋欠者。民相赴訴，督鎮阮仲鋐以爲言。命屬宮依壬寅簿改正。
核外鎮藩臣功過。
賜興化土酋何功應，丁功湖誥命。時，庚申黠黨黃文質據猛天峝，數侵掠興化上游，人多附之。獨應等糾衆拒敵，保有州冊，留守黃馮基上其功，議行旌賞，且命官宣慰諸藩臣，各陞品秩。
命阮廷訓、武檰、吳時仕等率兵十七奇隊，往送星厰，隨宜撫勦客人，不果而還。初，土產馨及山林桂皮，並委本國化韋濃人，開掘採取，近來場厰盛開，監官大集外國客人採之，以廣稅課。於是一厰客人至以萬計，壙丁（石曹）戶結聚成群。其中名潮韶人，擴悍好闘，每爭礦口，輙興兵相攻，死者投諸塹，朝廷以化外視之。惟要足稅課，餘無所問。時仕爲太原督同，引裴士暹條陳，言：「山林土産，固國用之所資，然充國課者，什不得一，而山川之險易，道路之斜徑，峯巒之阻隘，岩峝之幽深，盡爲人之所通誘依據，其不可一也。本國來脈，太原居其上游，而彼隨金氣掘運出嘈口，平地積成千百土堆，嘈中可容百人於其間，其傷地脈爲何如耶，其不可二也。客人猶辮髮，著北人服，得銀卽帶回其國，旣入國便是非復我銀，其不可三也。乞移咨兩廣，言我國恭順，被上國人來插住凌侮，未審鈞旨如何區處，蓋北朝舊例，差就我國採買桂者，亦間有之。然入國便從其俗，買賣要順乎人，不容挾官法陵下國者。」明王深以仕言爲然，命依行之。兩廣來咨無所認，遂命仕與訓等往，將盡驅北客回。有願居本國者，留髮變服，著籍爲民，方得與化韋儂人掘採。仕等至江野，會明王薨，便宜招撫，定稅額而還。
申定覆啓訟例。凡訟經前所未服，許於視政日跪鳴，情有切害，覆審。若更有未伸，許振鐸，越鳴者駁還。
命范阮達爲乂安憲察使，令採察皐葵，茶麟地面山川形勢以聞，將有事鎮寧故也。
秋，七月，下駙馬文廷（亻恭）獄。廷（亻恭），億子，尙王妹郡主。有家人仲琦因他訟吿（亻恭），御史遂發其陰通偽臺手下。臺官黎允僴以狀上，廷按議絞，特賜免死。
不雨。王親禱於敬天樓。令內外各上封事。醴澤侯阮伯璘上言，請伸屈抑，寛連坐，拯流移蠲積欠，赦加租。又言黎貴惇以榜眼大魁，得罪於粗疎之疏，潘漌以會元進士，投閒闇暗之辜。疏入，王嘉納之。復惇侍書，漌給事中，餘下府政議。尋命諸府徵各上所轄民貧漂疾苦狀，憲司勘民田之廢耕者，及訪所在民隱以聞。又量赦諸損失，四分以上正租，加租錢一萬四千餘緍，粟三千餘簍，免己卯以前逋稅。
八月雨。
以阮伯璘爲興化宣撫使。初，伯璘條陳興化事勢，言願得專制一道，沱河不出二年，質賊頭可致闕下。王壯而遣之，命與留守黃馮基共討賊。璘弟金鍊率水軍隸征。
有流星丈餘，光芒竟天，其聲如雷。
九月，考文武諸臣科事策於擇閣廷，以春郡公阮儼爲考官，黎貴惇等十二人中格。
申堤路𡎴口勘例。每歲仲秋，縣官往勘，上之鎮司，承司。季秋，鎮司，承司往勘，上之政堂。仲冬，分行覆勘，然後起功。又定勘河道例，縣官先勘，鎮司，承司覆勘，稅其成土者。
閏九月，覆考文武及內臣科事策於府堂，阮仲璫等三員中格。
紹郡公鄭棣謀反，下獄，誅其黨范輝基。初，棣從基學，基以罪廢，怨望，陰導棣爲不軌。樹置黨羽，引楊仲謙，阮輝㶚爲家客，約以是月二十四日擧事。仲謙，輝㶚詣韶忠公訴狀卽以聞。旨集大臣魯議，基自引服，坐斬，下棣獄。仲謙以舊識罷，復職陞二級，㶚陞五級。
僉都御史段阮俶上言曰：「臣竊思，謀逆大惡也。吿逆大忠也。前阮公基發逆恆，逆挺之奸，出於至忠，未聞素與同謀，構成反狀，乃今范輝基與鄭棣，潛謀不軌，吿者以事聞，使罪人黜伏，寔惟國家洪福。第謙久被閒廢，使能閉閣思過，勿通賓客，不善之謀，何自而至，卽有以是謀來告，而能以正道直辭，拒之於早，安知僭擬之萠，不以其所言而止。茲者輝基縲拽之人也，乃與之關通，鄭棣嫌疑之地也。乃與之出入，投身入夥，相與迡迴，濟輝基之謀，長鄭棣之惡，然後發覺以爲己功。律以誅心，渉於同惡。且輝㶚素是俠徒，預聞乎，故從中發吿，受賞固宜，乃謙以負累之人，貪目前之富貴，以鄭棣爲奇貨，以輝基爲賭物，滋蔓其惡，幸博一官，其用心亦太險矣。奉見王上友愛之至，平日所以處天顯者，不盡其道，顧謙以一家一身之故，使鄭棣負僭逆之辜，而聖上不能無耿耿於處置人倫之際，功過乘除，豈應受賞。恐杜忠告之門，則賜之金帛田宅可也。乃以階級賞之，竊恐薄倖之徒，從風而靡，殆非所以示勸。臣職居言責，不敢以娼疾爲嫌。」疏入，王嘉之，賜俶白金三十兩，只授仲謙給事中職。
定宗室敘用法。命知宗人官，閱堪治民任職者送銓部，歲無過五人，功臣賞任非例，盡革去。冒倖翻換之弊稍革矣。
命內閣議事，史官隨之，備記言動。
倂省天下州縣府兼理，凡四府三十二縣州。
申飭內外刷訟例。參定勘訟條格，田土自三高，鬪毆有重傷，罰自十緍，許覆鳴至御史。田自十畝，錢百緍，罰六十緍，聽覆啟，小節聽縣官發落。
賜阮儼子孫出身伯爵，長子儷陞翰林侍講。
以阮儼知國子監，武檰兼祭酒，黎貴惇，潘仲藩兼司業。王諭群臣曰：「學校育才之地，自古帝王莫不以是爲先，國家列聖相承，教法大備，選賢擧德，得人為多。邇來文體稍變，縭繪成習。今思革宿弊，獎育成就，以收得人之效。」乃命祭酒司業，日就太學，會諸生講書史，以朔望習文。每四仲月，依試法考士，中者許以名聞，擢授職任。外以承司提督學政，飭校官時習。四仲考視國學考法，中選者，生徒爲擧人。學生待試期，並生徒不得黜。校官視勤怠爲黜陟，由是儒風稍振起焉。
命曹郡公阮廷石教授武學。尋加命阮春暄，黃廷寶等。
冬，十月，黃文質宼枚木州，分掠淸華。命鄭坊，阮仲碘等，隨留守阮廷演合力進討。賊尋遁。
域忠公譚春域卒，加封福神。
以陪從陳名㝝行都史。
命諸鎮畫所在民居，山川，形勢，水陸道路爲圖以進。
定民間事神冠服儀仗之制。
阮伯璘以弟金鍊沒，乞解兵，從之。
阮嘉鎔請從文班，許之，遜授工部左侍郞。
以范吳俅兼山西，興化鎮守，阮迪盤兼海陽，安廣鎮守，杜世胤爲山南鎮守。

戊子，二十九年（淸乾隆三十三年）[1768]
右司講阮俒進潛龍實錄，王嘉獎之，賜號國師侯爵。俒侍講潛邸日久，深爲王所眷注。至是備錄潛邸事爲書以進，王愈愛重之。每入朝謁，稱國師而不名。舊制，講官未有國師之號，王特諭執政，以國師呼之。司講稱國師，自此始。
二月，命訓忠侯阮廷訓爲淸華，山西，興化兼統領，造基侯范吳俅爲協統領，伐猛天峝。
三月，申飭百官職掌。
令諒山沿邊，植木表以別北界。從督鎮吳名植之請也。
以兵部尙書陳輝淧入侍經筵。
禁沿途遞驛，以所在遞驛騷擾，令嗣後，內發以京兵，外發以鎮兵，不得擅捉居民。
旱，乂安大餞，西南北禾穀大損。召輔臣議荒政，命乂安鎮官，曉所部富民入錢粟授職，以貸貧民。禁民間諸巡橫斂。
令淸華富民入粟，盛乂安場庫，授職有差。
六月，皐州流民來歸，以香山閒田給之。
秋，七月，日旁有暈如日。
高平督鎮阮仲鋐辭任，許之。先是鋐在鎮聚斂，州民赴闕訴。乃命潘仲藩協鎮，鋐懼以病辭。會西師興，授鋐贊理，而以藩代之。
起復段阮俶僉都御史，辭不拜，以武檰代之。俶請從軍西征，授監軍。
置高平州衞。每州一衛，毎衞二號。參酌洪德外鎮衞所法，從潘仲藩之言也。
修鎮武觀。
作官庫於乂安，運諸鎮公粟貯之，以實邊儲。
八月，月犯歲星。
冬，十月，鄕試擧人，增山南場試中額。舊例，山南第三場取中一千名，第四場一百名。正和間，以破場削奪第三場二百名，四場二十名。至是，神溪人范輝錠爲出納得幸，本處有啓備陳，錠爲遞達，旨許依舊頒還。是科諸貢土人入謝，有以乂安場阮僟濫選爲言。特命別試之，僟果曳白，貶試院楊㳏，阮惟式等。
十一月，望，月食。
命監軍段阮俶爲山西道兼統領，召阮廷訓還。以武輝珽爲監軍，阮仲鋐贊理。

己丑，三十年（淸乾隆三十四年）[1769]
春，正月，猛天崗平。先是，統領阮廷訓久頓兵古法，段阮俶盡疏其逗遛不進，且縱兵擄掠之狀上於朝。王賜書切責，奪其兵，以俶代之。師入城，逆質已死，其子公纘走鎮寧，夷其城而歸。
命二司勘洲土，以見植糯粟芋豆定稅。
蠲興化今年稅。段阮俶以猛天峝甫平，陳區處十餘事。大略言：「州民經亂之後，人口彫耗，靑儂山族多被轉徙，藩州無約束。從牢附淸，靡有所止。請議寛恤，更定條制，使十州永爲編戶。」命悉行之。
二月，右司講阮俒進金鑑錄。時，王留意典墳，俒自以職任師傅，時常編緝諸書，有裨益治道者，編錄進覽。
三月，靖王捕皇太子黎維禕，囚之。初，太子丰姿秀麗，英睿夙成，恩王甚禮重之，以正妃所生女配焉。靖王為世子時，素以才忌太子。一日太子與世子同入侍，恩王賜之膳，令子壻同坐。正妃曰：「王豈宜與帝並食。」乃命別之，世子變色而出。及襲位，與宦者韶郡公范輝錠謀廢太子而無辭，乃誣太子淫於恩王故宮人，以罪狀白帝，收捕繫獄，廢爲庶人。
夏，四月，太白晝見，與日爭光。
王詣國子監，考諸生平鎮寧策，賜錢五百緍。
會試擧人，取合格吳維垣等九名。殿試，賜裴輝璧進士出身，范功志等並同進士出身。
追封昭儀黃氏爲王正妃。妃淸池苓塘人也。嬪潛邸日久，薨時恩王贈淑訓，尋贈昭儀，立坤貞府祠於鄕。至是進妃位，入祀宮廟。
以伐鎮寧誥六師。初，黎維（礻密）出沒山西，淸華，尋入鎮寧峙呈光城，立宮府，置宮屬。王初襲位，命阮茂頴，阮茂挺賫書諭之。不得入，用兵之議遂決。
天狗星出，亙天，有聲如雷。
揀四鎮衞兵，分隸隊伍。時，西陲用兵，命所司按庚申額選補，以充邊卒。
七月，王巡省山南，存問長老，考察官吏。時，外戚炎嶺侯阮仲炎擅置非額，抑迫商稅。事聞，下廷議，僉差陶春蘭回護其狀。王怒，謂輔臣曰：「法行自近，然後天下可平，豈可以外戚擾法。」竟貶仲炎末品，而停春蘭添差。尋令自今政堂僉協，先熟審論草，方得候旨定奪。
王至山南鎮營，鎮守阮世胤以鎮職不擧，革任，命炘忠侯阮芳挺代之。
彗星見，長竟天，指西南方。四十二日乃滅。
八月，庚申，帝命春郡公阮儼，瑞澤侯阮俒，捧冊進封王大元帥總國政上師靖王。
立皇子維（礻堇）爲皇太子。
大水，藍京西湖決。
以乂安鎮守端郡公裴世達爲乂安統領，阮賞，吳陳植爲贊理，阮令賓，汪士琠爲參謀，太常寺卿段阮俶爲監軍討鎮寧。
命淸華留守灝忠侯阮廷演爲淸華道督領，黎貴惇爲贊理，枚世汪爲參謀，興化鎮守體忠侯黃廷體爲興化道督領，阮仲鋐爲贊理分道共討鎮寧。
改命清華按鎮潘派侯阮潘替阮廷演爲督領，陳文𤏸爲淸華道監軍，黎允珅爲興化道監軍。
禁民間藏兵器。
冬，十月，王世子棕出閣，以紀麗，李陳坦爲左右司講。
十二月，山南安令天雨血。

庚寅，三十一年（淸乾隆三十五年）[1770]
春，正月，官軍入呈光，黎維（礻密）自焚死，鎮寧平。初，（礻密）據呈光，倚山爲固，聞三道兵入，謀堅壁自守，時出遊兵邀截，欲曠日以老王師。時，興化道黃廷體駐兵善道，防賊西竄。裴世達，阮潘督清，乂二道兵，攀崖而入，駐呈光峙外。賊按兵不動，官軍不知虛實，未敢進。會曄郡公黃五福招得賴世玿母。玿，榷之壻也。福令玿母爲書諭玿，使爲內應，玿許之。福密以聞，王特旨許福便宜。玿旣與（礻密）二，陰勸其徒黎文本獻峙門。官軍旣得峙，架起飛樓，射入賊城中，礮聲日夜不絕。（礻密）自知內潰，聚其妻子，縱火自焚，官軍入城，收其器械象馬金帛以萬數，以土酋廬琴蘊，廬琴欽等爲蛇正副，守其地，三道整旅而還。初議用兵，中外皆以險遠難之。王獨決必勝，機略皆自中出，卒不遺一簇，而大敵自潰，窮荒絕域，莫不震怖。
三月，放四鎮衞兵歸農。
五月，朔，日食。
命四鎮二司，覆勘沿河洲土。舊制，河洲六年一期勘度，及簿成，二司覆頽孕，定稅額。至是申命行之。
閏五月，命覆覈實授職色。興，寧平後，民間多倖冒軍功，至有以白丁躐受，真僞混淆，奸弊寢廣。命自今選部保擇職品，內經政堂覈實，外經承司縣官移送乃可，餘以詐冒罪之。
以黎貴惇爲戶部右侍郞。貴惇爲臺副，常進訟賂，特賞是職。
阮伯璘辭裏二部事，許之。伯璘自西睡無成功，時望稍損。王猶以故老優假之。至是以病辭，王諭之曰：「卿雖老，然膂力猶可任事。且得人任職最難，我方擇可代卿者。卿在官多有浮言亦不爲惑，今雖辭任，可留京以備顧問。」
勘淸，乂戶口，平補丁率。舊制，二鎮兵額，五丁取一，中間以三丁爲準，其後人口有登耗，有司按補，多致輕重。及二陲用兵，催逃拿欠，彫無兵可塡，軍籍日耗缺，執政請命官閱宴平補。乃命乂安鎮守裴世逹勘補所屬，京官黎責惇，段阮俶勘補淸華。
賞平鎮寧功將士有差。
冬，十月，壬午，帝進封王爲大元帥總國政師上尙父睿斷文功武德靖王。
王巡省淸華，十一月還京。
十二月，定鹽稅法。舊制，甲乙絲號收生絲稅，以供戎服，不征其洲土。鹽稅不問田數，鎮官惟見灶徵枚。其後官積生絲，朽弊不中用，民亦多逋懸。鹽民貧富不均，互以別情訴苦。又有花鹽稅與田租爲兩額，灶丁不堪重受，徵撫催督，旦暮在民所得，不及什一。至是廷議，請盡蠲兩稅積欠，繼今絲稅以鎰數折納。白絲毎鎰錢五陌，黃絲毎鎰錢三陌二十文。鹽戶以見田收租，公田一畝錢八陌，外堤減二陌，私鹽田一獻錢三陌。戶番不復征租絲產矣。
旌表節婦阮氏。婦安山石炭人，伊社監生之妻。夫死，時年二十，無所出，守志不嫁，三十餘年，知府以事聞，旌其門爲節婦門。

辛卯，三十二年（淸乾隆三十八年）[1771]
春，正月，定府縣除任交代法，以外任年至，第六年季冬爲限。
二月，命戶部尙書阮俒兼都御史。
致仕奎郡公甲阮科卒。科家臣侍中，淸謹有心計。兵興初，掌戶番二十餘年，善於調度，能量入爲出，無掊克苛急，而國用常裕，歷官大司徒，追封福神。
復命諸兼理府縣。初命並省府縣，至是廷議以鄕試在邇，宜照舊分置，以便考覈。從之。惟沿山諸縣州仍兼理。
移淸華鎮所於安朗。安朗隸瑞原，地連安場，王以根本所在，命徙治之。
山南真定均博寺，獻檳榔一本十二莖。
山南金洞，南昌，懷安三縣雨土。
夏，四月，牢龕來貢。牢龕，哀牢別類，在興化邊界，職貢久不至，至是始通。
政府諸臣上言：「守令之職，最爲親民。苟非其人，民受其害。近來吏部銓除，止循資格年勞不復考其人之賢否，佐貳所授尤爲雜沓，吏治未淸殆由於此。宜詳加考閱，惟取資途相值，而言行兼可取者，至覈期，齊集閱實，方許之任。」王從之。
五月，免乂安憲察使阮伯膺，以在任苛擾，命嗣後不得保擧。
六月，建仙跡寺於大興門外。
九月，癸丑，月食。
十月，參從戶部尙書大司空春郡公阮儼致仕，陸大司徒。
賜山南今科三場一千名，四場一百名。尋命增各處生徒率數。〈淸華百名，乂安，山南，京北，海陽，山西各八十名，奉天二十名，安廣，太原，宣光，興化，布政每十名，添取一名。〉
命政府審覆職色。又申僞璽假勅之禁，有司倒顚改換，送外路賜者，流遠州，倖求職，色與媒引行者，假並徒象坊居作。
陞黎責惇工部左侍郞。貴惇勘淸華還，進民賂銀百餘鎰，遂擢是職。
哀牢來貢。
十一月，命訓忠侯阮廷訓，兼內閣輔佐。
鄕試各處士人，清，乂六司類稍通簿緩期，貶罰有差。時，乂安，鳴二司考覈不公，論參政吳時仕奪職驅回。
命淸，乂嚴戢北客，不得雜處民間。及盜賣鐵林桂皮與北商者，罪之。
申定內黃職命，封贈除授例。
十二月，王殺故太子維禕及其門客陳仲琳，阮有琪等十四人。先是，太子旣廢，琳等謀挾出爲變。范輝錠以狀聞，遂論太子紋刑，琳等棄市。尋命停皇后鄭氏號。
遣正使段阮俶，副使武輝琔，院暚等，如淸歲貢，兼奏事。

壬辰，三十三年（淸乾隆三十七年）[1772]
春，正月，哀牢來貢。
禁北商偸搬粟米。
旌表節婦阮氏。阮氏，雷陽盛美人，前贈參政阮茂魁之妻，早寡，守志不嫁，爲鄕里所稱。事聞，特封貞節，令人賜節婦金榜以旌之。
二月，庚辰，月食。
起復大司徒春郡公阮儼，仍入侍參從。
申飭沿途驛法。武陳紹候命，自關上回，言諒山驛遞騷擾。王命黎貴惇往訪官吏廉貪，民間疾苦以聞。督鎮黎允珅在鎮苛擾，貴惇得其狀，允珅坐罷。
三月，庚戌，月食。
黃龍見於擇閣，百官奉啟稱賀。
命縣官抄選勾訟例。〈淸司差遣，詣諸呈帖，報民就承，毋得擅到民家撓擾。〉
除外堤租稅。
夏五月，禁民間藏兵器。時，私藏兵器，條禁方嚴，興化留守黃廷體上言：「邊遠之地，寓兵於農，戎器私辨，各自爲守。今一切禁止，竊恐棍匪乘虛，土民無備。」疏入，乃令諸外鎮仍舊，惟安廣與六鎮同。
六月，命政府官，不得兼御史臺。
貶吏部尙書陳輝淧爲工部尙書。先是，內黃推恩，濫至一千二百名。命阮廷訓，黎貴惇査核。以輝淧前在經筵，不能核正，故貶。
日旁有一背抱，分靑白赤三重。
九月，丁未，日食，太白晝見。
冬，十月，會試貢士，取合格胡士棟等十三名。
十二月，殿試，賜胡士棟，汝公瑱進士出身，陳公爍等十一名同進士出身。

癸巳，三十四年（淸乾隆三十八年）[1773]
春，正月，王巡省山西，至傘圓山，二月還京。
致仕權府事左都督忠派侯汝公瓚卒。公瓚文學優長，以權略進用，恬約謙退，每受華要之擢，輙婉轉求免。晚年遂力求改授，恩王勉從之。眷倚如故，至是卒，年七十一，贈太保，加賜國老。
刑部尙書黎仲庶再致仕。仲庶鯁直敢言，庚申初，起自閒廢，以言諫爲己
任，軍國機要，多所陳白，王多從之。常賜書其直，初以及格謝事，起用十五年，至是年八十，復請老，許之。中興以來，惟鄧廷相與仲庶兩度致仕，縉紳許之。
申議事定日。毎月望，府僚臺入閣議事，各陳所見。
夏，四月，大旱，王減膳撤樂，免加租，蠲積欠，罷營繕，審刑獄。令三司條陳民瘼以聞。翌日大雨如注，王賦喜雨詩，以示群臣。
汰幸濫職品。自辛酉興兵，百姓多以軍功受職。其後因緣僥倖，日益冗雜，稱爲職色，至與白丁相半。朝廷屢議裁抑，卒不能行，王深厭其弊。時命詳加重核，所存僅十之二三，焚其詐冒文憑，不可勝敷。
命黃五福，阮廷訓等掌督兵政，范輝錠，阮俒等掌督財賦，阮儼，阮芳挺，黎貴惇等掌督民政。
定勾訟收罰承錢例。
定徵收租庸錢例。
更造戶籍。王諭大臣曰：「國家中興伊始，遵照舊規。戶籍三年一造，景治始立平例，不計登耗，五十餘年。浸多差舛，保泰攅造，因循舊額，不有明修，迄今又已五十餘年。偶經兵變，別有凋弊，先聖王深仁厚澤，休養生息，戶口日蕃，事務和恆，未遑淸理。我臨政以來，留心懷保，永惟發政施仁，端在平徭均賦。倘多寡之未辨，卽輕重之有偏，仍命準古酌今，參是條例，核實人數，改修戸籍，酌量民力，平補科徭，減稅外之徵求，省非時之調斂。」其法令百姓具實丁口，上之政堂，稽登耗所由，聽民自量口受戶，裁倖濫各色，約饒除限例，以充編籍。大約天下戶口，有減有增，有平補人率，輕於壬寅，民皆便之
申嚴逃欠令。諭清，乂二鎮，略曰：「先朝豁免二處徭賦，使出兵受甲，為國家爪牙，近來隸籍者多逃亡，闕籍者鮮充補，頑民苟避，積習成風。令委重臣掌督，宜各選丁應閱，咸樂爲兵，敢冒國條，決無容貸。」於是令管官，具列所部實數。
申禁逃兵律，以三等定罪。影蔽者，隨輕重坐之。
申嚴七條。一、屯兵不得徵稅商賈。二、民人不得妄訴漏田。三、所該不得勾勘詞訟。四、勢家不得妄占民田。五、人命大訟不得私。六、堤路無有缺裂，洲土無有頽孕，不得概行勘寔。七、市渡舊無稅例者，不得橫征。
定外任官課法。
禁盜鑄錢，賞訴者爵二資。
令富民入錢授職。時河堤缺裂，築塞廣費。廷議以爲工役浩大，必當取諸民。然取之須有其道，宜以職而募錢於富者，則富不愛其財，以財而募力於貧者，則貧不惜其力，財力兩裕，工作可完。王從之。
九月，賜西南北三路，來年加租之半。
申禁花郞道。〈期二月，盡改舊習，違者罪之。坊社故縱者，連坐。訴者免役三代。〉
冬，十一月，定功臣饒廕例。
大司徒遼忠公武廷琢卒。琢奉侍兩朝，出入禁闥，以忠純被寵遇。至是卒，追封福神。〈金洞仙梂人。〉

甲午，三十五年（淸乾隆三十九年）[1774]
春，二月，乂安民多餓死。命執政議行賑恤，乃留本路富民所入錢鈔於鎮閫，以備賑恤。馳境內巡稅，嚴海面擒防，寛逃兵徵督，緩諸訟勾勘。
三月，禁不得冒著涼巾。〈六番副僉知勾稽，許靑吉巾南紗，以別朝士。諸參議憲副並禁。〉
命山南鎮守范輝錠，陪従黎貴惇度山南沿海額外田，築立堤防，招募佃作。
夏四月，掌府事大司徒曄郡公黃五福乞致仕，許之。舊制，諸臣年七十，方許致仕。中間以六十五爲限，無得先格者，惟鄭𣐆以元舅，年六十得請。甲阮科以潛邸功臣援例，左右多爲之言。至是五福年六十二，累疏求退，王以勳舊優異之，特從其請，賜號國老，加功臣字，寵數視諸臣有加。
使臣段阮俶等自淸回。以俶爲副都御史，武輝挺爲山南承政使，阮暚爲翰林承旨。初黃公舒子公瓚自靑州敗後，竄入內地，雲南閫臣庇之。累索不還，俶等北使，王命廷弁其事。淸帝不肯，至是各陞授，俶以將命無狀，固辭仕事，許之。
擢杜世（木宏）進朝。
以國老大司徒曄郡公黃五福爲平南上將軍，統率諸道兵，經略南河。初，南河割據百有餘年，歴朝置之度外。王獨有志恢復，適南河廣南西山賊起，乂安督率裴世達以聞。王令黃五福行邊機招討。時，黃五福已謝事，王特起用之，仍命潘仲藩，汪士琠隨軍。
定山南額外田稅。初，命度沿海田，得漏九千餘畝。命量隨地力，定稅有差。
六月，擢阮侘進朝。〈侘，俒之子也。〉
定聚龍銅厰稅例，歲輸紅銅一萬斤。
秋，七月，命阮廷訓，范輝錠等，刪定內外諸軍食邑錢粟例。舊制，侍候兵仍一爲上，內仍，內轎次之。四內，四侍，四仍，四轎又次之。嚴翊震威優超選擇，八奇二衛，並爲親兵，仍一口分錢人十五緍，粟視錢爲準，內仍以下遞次減一緍，至八緍止。餘營奇船隊與諸鎮爲外兵。內兵廩給常豐，而外兵每苦不足。乃命刪定其額，兵廩以均。
以陪從武檰，行副都御史，兼兵曹選部如故。
八月，朔，日食。
九月，命喬岳侯阮儷，琠壽侯阮廷宣隨黃五福南征，知吏番枚世汪，侍讀阮令賓請隨儷自効，許之。
定茶麟四縣稅例。舊額，歲納黃金十九鎰，𥔿硝五百鎰。自維（礻密）據鎮寧，稅久不入。維（礻密）平，始招集其民。至是量定稅額，十分徵二。
覆考各處土人。貶府尹二司黎允彪，陶輝琠，陳文𤏸，楊仲謙，武璂，李陳瑻等職。初，鄕試考法，縣考士人，有遺濫，就府尹承憲鳴比。府尹承憲取捨未精，許覆比在政堂。以內外勝落多少，爲賞罰之限。其後府尹承憲，考鳴比士人，文理稍平，卽許俱勝，稍劣俱落，以是士人不復鳴比，課法亦無所施。朝廷深知其弊，命覆考士人。文理純駿相懸，而混去混取，遂以用情失擧，皆降責。惟清，乂無並勝並落，免譴。
冬，十月，鄕試，淸華士人燒破場所。命廷試，貶試院官阮伯腸，阮惟式等職一級。
奇華有大石，自徙從水中，緣上山。所過觸著，土石痕跡宛然。
王巡省山南，至白雪洞。又幸山西至龍珠山，望於寧山而還。
官軍入順化。先是，順化布政營該隊黃文弼等十人，就五福投降，請開城門前嚮。五福令體忠侯黃廷體，燦忠侯裴如珠，頴武侯阮廷棕，喬岳侯阮儷等進迫日麗壘，軍民開壘出迎，遂克日麗，進洞海，廣平諸營，皆披靡。前後投降與哨獲者甚衆。五福馳書獻捷。日麗壘，自橫山亙海，旁皆沃野，爲化州天險，累朝征勦，皆至此而還。南河故事，沿江置巡，自山至海，約百所，銃砲悉具，有警射聲相聞。又有火臺，焚火爲邊報。至是官軍渡𤅷江，寂然無拒之者。
命輝忠侯阮挺區處太原鎮務。太原多產銀，白通，（礻翏）琅尤盛，號送星厰。北人來往，採紅砂供稅，歲約銀萬兩。至是厰客張古二姓，攜黨相攻，銀稅不復入。事聞。時，挺遙領鎮守，命以兵進勦。挺至俘其首惡歸京師，爲之條約，復照額收稅。
召募天下義勇，分置五勇奇，充各支前鋒。
十二月，徵四鎮衛兵。時，海宇承平日久，諸衛皆罷歸農，惟存兵額。至是王議親征，乃召衛兵舊率，分二十四奇，以衛京城。
王親率諸軍南征，以曹郡公阮廷石，阮俒，阮廷訓，黎貴惇等居守。王駕登舟，命貴惇宣軍令四十二條。師遂行，又命武檰等，增補軍令，譯爲國雲，令諸軍易曉。丁丑，進抵濠門港，水淺，舟不能行。其夜忽漲湧，逆流而入，詰旦，舟船遂通，使人視下流諸墟，水涸如故。辛卯，至乂安，進次勇決山，王思黃公栢戰死之忠，命立廟于山巔，以祀之。
乂安督視瓊川伯段阮俶請歸田裡，許之。初，五福至來格，啓乞令俶漕運糧餉就洞海場。王令范輝錠同俶往。時場米已盡，錠詰之，辭色俱厲。俶曰：「俶雖奉理糧餉，宴無屬兵，致俶不擧所職，是豈俶之咎哉。」錠曰：「居官不擧其職，國自有法。」俶大怒曰：「卽有譴責，惟上所命，君安得以言語相低昂耶。」卽具啓乞歸田裡，許之。尋卒。
克富春城，順化平。先是，五福進師拜答河，爲浮橋以渡，入其城。南兵浮海奔逸，降者五千餘人。捷聞，王製詩以喜，有『金湯未易撼重關』之句。

乙未，三十六年（淸乾隆四十年）[1775]
春，正月，帝以南征故免南郊禮，命阮俒代行其禮。
以黃五福領順化鎮撫大統率，凡邊事，悉聽便宜施行。賜黃金百兩，每降璽書，稱國老而不名。尋賜將士銀五千兩。
賜布政南岸民錢五百緍。遣使宣諭順化百姓，蠲租稅，緩徵發，訪民間有博古耆老，識時俊傑，聽陳所見以聞。
大軍凱還，留黃五福經略廣南。命阮儷爲乂安參領，括富戶粟以助軍。王還至淸華，拜謁陵廟，宴汴鄕父老，賞賚優渥。賜淸華民錢三千緍，乂安民錢二千緍，扈從諸軍白金五千兩。
二月，王至京。
官軍入廣南。時，五福進軍，南人有北客集亭者，與西山阮文岳合。集亭兵皆廣東人，每入陣，先飮之酒，人持一劔，頭戴北梭紙銀，曰死以此贈，赤身直往，不避矢石，岳倚之以抗官軍。五福嚮前鏖兵大戰，集亭兵死傷者過半，遂遁去，岳亦退走。
夏，五月，皇太后阮氏崩，謚柔慎。
擢潘正禮，張熩，寧遜，鄧蓮進朝。
山南署憲察使杜世鋐，坐受賂事覺，削籍。
六月，發賑給囚徒。命獄吏曬掃獄戶，洗滌杻械。
賜阮俒爵院郡公。王爲世子時，俒在講幄，嘗親書國師院郡公等字賜之。至是，俒以御書進，遂命依院字名其爵。
復吳時仕爲翰林院校理。初，仕爲乂安參政，士人訴其考覈徇私，罷職，至是復用。
命修國史。自永治元年，未有續編。乃命阮俒，黎貴惇，武檰兼總裁，分命諸儒臣同篡修。
擢裴馮𥦺，阮仲沔，黎貴恆進朝。
起復致仕阮潘，鄭侑爲興化，淸華二道督鎮，討牢挼若於猛天峝。先是，牢酋挼若爲蠻兵所逐，竄居猛天峝。阮仲鋐張大其勢以聞。王命鋐討之。鋐逡巡不進，潛託病還京，被旨切責。及行，尋沒於道。至是，李陳坦鎮與化，復請發兵。遂以潘等行邊，而坦贊理。至其境，挼若已遁，軍士多染瘴死，坦亦卒。
冬，十月，府中出蓮花。王以示輔臣，命各賦詩。
會試擧人，取合格潘輝益等十八名。流監生丁時中於違州，下黎貴傑獄。貴傑，貴惇之子，會試四場，借丁時中作文。事覺，傑坐不得應試，時中流遠州。中叩鐘発傑私書，及惇所占神數有手書『子傑登』三字，爲惇主使。王以惇大臣，置其事不問，旨下時中依前論，加論貴傑下獄。
致仕左將軍參從戶部尚書大司徒春郡公阮儼卒。先是，王還，留儼協賛五福征南。尋以病召回，卒於所居里，年六十八，追封福神。〈宜春仙田人。〉
賜阮俒諸子孫出身伯爵。
閏十一月，署府事韶郡公范輝錠卒，追封福神。〈神溪高姥人。〉
殿試，賜吳世治等並同進士出身。
以阮俒行參從。

丙申，三十七年（淸乾隆四十一年）[1776]
春，正月，帝以太后服未除，王代行郊禮。賜文武錢二百緍，以順化軍士久戍，命作國語，差官宣諭，賜將校白金三百兩，軍士一千兩。
罷乂安括買。初，命借富戶粟，計所入給令，不願者還錢。所司因緣作弊，遂禁之。
赦山南，海陽，安廣沿海民今年田租有差。去秋颶風大作，海水漲沒田穀，憲司以狀聞，故有是命。
定製宮廟生辰忌辰，設祭於中堂。舊制，第一堂中奉世祖，成祖二位，第二堂左昭右穆，每遇生辰忌辰，卽其位設祭，中虛一間。至是，王命參酌，自後生辰忌辰，奉昭穆正配位於第二堂之中，祭畢，乃復。惟先列妃位仍舊。
平南上將軍國老曄郡公黃五福以病召還，卒於道。初，官軍至珠塢，阮文岳遣人請降。福授岳壯節將軍，岳亦未有降意。會五福染病，還師富春，請回朝，未至而卒。王聞，輟朝三日，差官護喪北還。賜謚忠正，加上等神，配享宮廟。〈安勇奉公人。〉
開象場於美良，牧養公象。王以歲發象草鉅萬，一象牧夫至二十人，煩費日廣。乃命開美良象場，置二象奇，隸山西鎮官，取其良者，廐養練習，老牧之林。
放四鎮衞兵歸農。旨諭略曰：「姫周井賦，漢唐府兵，大都兵農合一，有事徵發，無事還復民伍。先朝開設府衞，蓋欲倣周唐養民美意。卷舒弛張，動合時宜。曩以南征，權時徵益，今順，廣向平，正欲與民休息，其衞兵一切放回。」
以裴世達爲平南大將軍兼順廣鎮撫，阮廷棟爲平南副將軍，黎貴惇爲順化督視，協鎮撫。
募諸商願載公糧者，聽附私糧之半。布政，里和民應募，許之。
省田祿，給俸錢。舊例，世業祀事惠祿賞祿，百工寓祿，皆給以田。或失之泛，或失之倍，故田稅半入私家，而公帑無餘積。該官徵督，動至煩民。廷議以辺運頗廣，國用未舒，宜約損其數，存美田以充稅歲課，且革私收之弊。至是田祿不合典例者，省之。仍給者歸于田於徵撫，每畝替給官錢，年二緍。
樂凡國入貢。樂凡在乂安上游之西南，地接鎮寧，居順化背後，久不通職貢。至是，遣其臣招已科等，將方物雄象，因歸合州請朝京，許之。
禁世家占民私田，設立庄寨。
擢副知工番范阮攸進朝。
續修國朝會典。永佑中，命編錄時政，分吏戶禮兵刑工六屬，彙類成編。至是命續之。
以潘漌爲順化洞海屯協同。
三月，命諸鎮募民墾閒田。一夫受田五畝，給牛耕田器錢十五緍，歲收粟二百五十斗，所在築倉貯之。
以黃廷體爲乂安鎮守，嚴武璒爲督同。
命山南，淸華，乂安三鎮，置驛輪遞公文。毎半日程置一驛，以鎮兵接遞，不得擅到民。
徵乂安積欠兵率。
禁區甸官抑捉畿內坊民私役。
戒飭諸鎮苛擾。時，京北鎮守紫倬泛設巡屯，橫征商賈，役山民畋鹿。憲司武輝倬言其狀，賞輝倬一級，罰吳倬錢五十緍。於是嚴飭各鎮，聽於要害處設屯，餘悉撤之。
賜順化武文碩等四人職爵冠服。初，大兵過河，碩等先詣軍門降，至是赴京，許入京見，厚賜遣還，隨鎮撫司調用。
禁橫征市渡稅。
府中盆蘭花開，一枝雙花十瓣。王出以示輔臣，令各賦瑞蘭詩。
加乂安參領阮賞爲協鎮。
禁官田洲土買賣。
修傘員上下神祠及凌霜殿，以阮廷訓董其役。
六月，罷憲司廉訪。舊制，憲司歲行轄內，訪民疾苦，實封以聞。其後官不親行，委吏詣民橫索饔餐，轉成煩擾。及所陳皆泛指常事，民隱未達，而吏弊滋甚。於是命憲司於任所，聽民以情鳴，停其差吏之往訪者。
徵淸華逃兵。
禁民間擅帶兵器。
擢阮輝灞進朝。
以乂安協鎮阮賞兼督同，召嚴武璒還。
八月，命山南鎮守造基侯范吳俅，將兵入順化。遣左侍郞武陳紹齋旗印，卽軍中拜俅爲平南大將軍，督淸華乂安山南海陽安廣等道，兼順化鎮撫，賜郡公爵，便宜行事。汪士琠爲贊理兼督視，阮令賓爲協同兼副督，宣慰將士，賜銀錢有差。時，廣南未定，順化饑餓日甚，盜劫群起，遺民洶洶。裴世達在鎮，逾時無建白。會黎貴惇病請回京，遂召貴惇與世逹還，特拔俅，假以重權。旣而士琠病留京，乃留阮茂穎督視，而召贊理潘仲藩還。
賜順化人黎公鎮爵達義侯，管前捍隊。南征時，公鎮先來款附，擒河南將送軍。至是，詣闕陳廣南可取狀，請募兵招討，故有是命。又有枚光，達直亦順化人，上言廣南形勢，厚賜遣之。
王府南宮成，召百官宴。宮有勤政樓，樂善軒。
十月，緩徵父安兵率。
申命天下有事言者，叩鍾以聞。舊制，政堂縣鍾，凡忠言嘉謀及有冤欲伸者，聽密封，叩鍾上之。吏番官受書，立進。近言事者，多泛妄不切，而有司亦稽延躭擱。雖有寃屈，鮮克自達。於是議革其弊，一從舊式。
賜西山阮文岳璽書，令順化鎮司審議區處。初，黃五福軍還，岳復出掠升、奠。世達使梁僴往說之，岳遣杜富雋，具方物、黃金、琦（王南），詣富春軍次，求廣南閫節，世達以聞。會范吳俅赴鎮，王命爲書賜岳，言：「王者推誠待人，覆幬涵育，當審度襯福，勿懷疑懼。」且予之金銀𨨨劔，以潘輝益爲使，令俅審量事勢，隨宜區處。俅憂岳反覆，止輝益勿行，擇其徒阮文信賫鎮撫司移文報岳。
以陳文𤏸等爲諸道採訪使。
省太原承司，以事歸之鎮守。
十一月，不雨。求直言。
十二月，以旱，蠲天下自戊子至壬辰逋欠稅贖罰錢，赦沿途民來年調錢，及停省築堤浚港諸雜役。

丁酉，三十八年（淸乾隆四十二年)[1777]
春，二月，以天久不雨，命該勘各衙門，緩勘諸訟。
命諸鎮開懇荒田。
豁免四鎮今年調錢。已輸者，除來年春務。
令二司府縣校官，訪求遺逸。召羅山人阮浹至京，無所授事，罷去。
擢泗川伯潘仲藩陪從工部右侍郞。
順化道上將軍端武公裴世達卒。
以權府事典壽侯黃素履爲乂安鎮守，裴輝璧爲督同。素履，五福姪也。初擧造士，恩王以次女嫁之。福威權日益，好事者有『草一田八』之謡，指黃字也。又素履舊名登寶，人以是議之。由是五福以形跡自嫌，使之改名，而以目疾去職。五福南征，以履自隨。履藉福威力，爲將佐所畏服。又善收用人才，豪傑皆來爲用。屢破敵有功，聲譽日顯。五福卒，王以履權府事，代領福所部兵。至是，以乂安歲饑盜起，將試用之，故有是命。履請以輝璧爲佐，從之。
宣光聚龍厰土酋黃廷桐反，山西鎮守鴻嶺侯阮侃敗之。先是，桐輸納銅稅，知戶番黎貴惇，出納朱春漢苦監不遣，桐逃歸，遂發兵反，圍宣光。命阮侃赴援，桐敗走。儷使人招降，桐列惇，漢勒索狀，訴於儷。儷以聞，惇等貶罰有差。
陞兵部右侍郞蓮溪伯武檰爲左侍郞，侯爵。
王次子檊生，修容鄧氏所生也。是年鄕試第三場，王以山川英毓，河海秀鍾命題。諸臣承望風旨，亦多以星輝海潤爲賀。識者知其有蕭墻之釁。

戊戌，三十九年（淸乾隆四十三年）[1778]
乂安流賊起，黃廷寶討平之，賜廷寶爵暉郡公。
夏，五月，大饑。
水匪群起。時，連年荒饑，民多相聚爲盜。安廣人淑，遂〈二人名，俱缺姓。〉山南人侶，澤〈二人名。〉等，嘯聚以萬數，攻陷安廣。時，奠嶺侯阮廸盤兼鎮海陽，安廣，逡巡不進。王以管武侯阮登壇代之。壇按兵固守，賊不能拔，遂出徉外，由櫟門至膠水。山南鎮守（木宏）忠侯戰，大敗，僅以身免。賊乘勝至慎微，分兵抄掠，所在騷動。王乃以內監濠忠侯申春曙爲水道督領，枚世汪爲監軍。又起用阮潘爲左河歩道督領，黃馮基爲右河歩道督領，隨宜撫勦。申春曙斂兵不敢出，賊謀襲憲營，王聞之，命泰亭侯鄭自權，爲水道協督領盡將水兵督戰，與賊遇於慎微，大破之。賊退出洋外。先是。賊初起，以黃素履在乂安，與阮克遵，阮侃不睦，意其有異圖，潛使人詣履，推爲盟主。履與之復書，併賊與己書，啓於王。王嘉其忠誠，以爲統領，將乂安水師，出洋撫勦。賊聞履至，各自奔遁，頴城侯黎貴惇使拉之，賊皆降，海匪悉平。
論敗衂退怯罪，斬前部拭武伯，流鋐忠侯吳廷（木宏）遠州，奪奠嶺侯阮廸盤職。貶濠忠侯申春曙五次，陞阮潘、黃馮基及將校職次有差。
以鄭自泰鎮守海陽，黃素履鎮守山南，開中銳軍營，署府事，遙領鎮務。先是，素履在乂安，弭盜賊，禁揀錢，抑豪強，止獄訟，賑貧民，甚得人心。其麾下有左右從事等名色，人頗疑之。京北鎮守阮克遵數以爲言。會有告僞白居石隣，稱真人者，遵與督同吳時任，鞠其貫址，乃奉公人。王由是疑履有異圖，日與遵，儷等謀誅之。履妻出入宮中，事鄧氏。鄧氏知其事，以告。履不自安，啓請回朝，王許之。鄧氏爲之吹噓。及海匪平，以功超擢。由是履權傾中外，山西鎮守阮侃、京北鎮守阮克遵皆世子家臣，與履彼此，朋黨之勢成矣。
以武檰、潘仲藩、從行參從。

己亥，四十年（淸乾隆四十四年）[1779]
春，二月，王大召御史臺及各處二司入閣，宣諭申明職守，諭曰：「設官所以治事，先朝校定百司職掌。鎮司擒制盜刼。承司表率府縣，憲司彈壓權豪，皆方面重任，民之休戚所關。御史乃耳目之任，三司之綱維，內外相承，分職率屬，惟以治民。我親政以來，屢審申飭，著爲成書。有位庶僚，鮮克遵稟，頗多閑忽，澤未下究，民瘼日滋。今欲一番董正，以袪因循苟且之風，咨爾有官，慎乃攸司，照遵準例，各思擧職，毋得視爲文具。作新伊始，今出惟行，勉各自修，毋遺後悔。」又以府縣最爲親民，申諭各一道。
以行參從潘仲藩入侍參從，陞兵部左侍郞，侯爵。
三月，命府尹憲司，巡行轄內，見有強豪抑捉，巡屯橫征，勾差擾濫者，立卽究治。時，承平日久，禁令寢馳，權要勢家，恣行非法。王頗知其弊，故欲釐正，而於憲職，尤加意焉。
命二司官，極言當今人物賢否，政事得失，及本處當行當革事宜，密封遞達。
六月，申定學規。命國子監官與提督學政，教習士人。又常考料事，問以兵機，試以政術。其四書五經，務在熟講義理。通鑑網目與國史，須融會貫通。命題當用貫通經傳大旨，評論古今，不須抉摘細碎，行文務渾純平易，其文辭浮華駢偶，一切黜去。鄕試，庭試，亦倣此例，以得實才。
七月，以山西鎮守鴻嶺侯阮侃爲宣光，興化，高平，諒山等道統領，潘派侯阮潘爲協統領，討黃文桐。文桐自三岐敗後，退據聚龍，爲固守計。至此益猖獗，乃命討之。
十一月，開盛科，試天下貢士，取合格範阮攸等十五名。
十二月，府試，賜黎輝瓚，范阮攸進士出身，范貴適等十三名同進士出身。

庚子，四十一年（淸乾隆四十五年）[1780]
春，二月，阮侃等進抵聚龍，黃文桐悉衆守險。儷使弟佃岳侯阮條，假道於淸，搗其巢穴，與黃文桐大戰，大破之。桐遠遁，官軍盡剗其壘而還。以阮條爲宣光鎮守，桐謝罪請降，赦之。
紀取淸，乂租錢，二務田每畝仝年一陌，一務田三十六文，許社長收取，給發社兵，其另兵私田免收。
定博擧所舉試法。第一場先挽弓，次舞刀。第二場先考歩弓二十五箭，次考銃二十枚。證場先考馳馬射立鵠，距碑五十尺，次考馬矟，次考歩鬪刀盾，校戰歩矟長劔，考官詳其舉刺之銳鈍，進退之疾徐，氣力之盛衰，遮架之漏密，以定優劣。考官併三場各藝，某名應撮取，某名應三預，先照薄唱名，令候府門。其技藝優劣，或在下次，或在預斤內，許登時具啟比較，候奉御覽。或依考官，或有落勝審定，然後出榜。第四場試策一道。
命申飭勘斷例。凡罪當五刑，情有可疑，律當許贖者，方許議贖。餘並依律論。
秋，九月，王降其長子棕爲季子。舊例，王長子年七歲，出閣讀書。十三歲開府封。棕無寵，九歲始就學。命阮侃爲左司講，李陳坦爲右司講。坦尋卒，儷出鎮，不時在講幄，就傅炘郡公阮芳挺第。及鄧氏生檊，棕恐不自全。會王有疾，棕就寢宮問安，不得入。外間有傳王病亟者，棕與其下謀，群小請儲戎器，招勇士，以備倉卒，棕從之。密報西北二鎮，預爲之備。適王疾愈，其事頗泄。給事中阮輝㶚探知其謀，卽發告。王覽其啓，大怒卽召阮侃，倂執阮芳挺，朱春漢，縻之，而後召阮克遵。初，京北督同吳時任爲棕日講，有小監何如山者，任門生也。爲棕典書，以群小謀告任，任大駭，勸遵急報芳挺止其事，不得已卽發之，而歸罪群小。遵不聽，及遵被召，任知事發，隨遵赴京，令如山以狀上，遵亦啓伏前事，並引任言，且曰：「臣將發擧而未及耳。」王怒遵益深，令參訊盡得其狀，獄上，遂黜棕爲季子，幽之，而斬阮克遵。阮侃，朱春漢，以奉侍潛邸有勞，特許免死，繫提領獄。芳挺以老實不預，奪職驅回。命下，克遵自殺，朱舂漢爲申春曙所窘辱，亦仰藥死。棕旣黜廢，居三間堂，飮食居處，不得自由，人皆危之。
論發擧功，擢吳時任工部右侍郎，阮輝㶚東閣大學士，何如山出身管兵。

辛丑，四十二年（淸乾隆四十六年）[1781]
春正月，致仕尙書黎仲庶卒。庶初登朝，有直言名。後益昏眊陡，請托詞訟，物望大減。病革，猶奉遺啓，勸王立檊以一衆望，人皆笑之。卒年九十三。
誅妖人阮雅量。量，四岐人，性詭詖，以入貲補德光知府，坐賍罷。自稱得仙家秘訣，密造黃素履，援引符讖，教履反。履糾量白於王，王命誅之。
久雨不止，令臣庶極言得失。
會試天下貢士，取合格阮俅，阮儐二名。越月庭試，並賜同進士。
赦七年以前贖罰錢。
申定命婦行儀品服。
冊王子檊爲王世子。檊初生，骨相豐偉。旣能言，應對明辨，文武諸臣有入見者，或周年再見，猶能記其姓名。王嘗命詞臣製十六字頌，使阿保口授，經耳成誦。但在襁褓時得疾，調治累年不効。及棕得罪，病稍寛，中外多勸王立爲世子，王從之。王母阮氏言於王曰：「棕，檊皆孫也。老身誠無所偏愛，但棕長而檊幼，檊又抱恙，願王以宗社爲念，且虛儲位以待，庶幾棕有悛心。不然俟檊長成，冊立未晚。」王曰：「國家大器，要付託得人，使檊病終不起，寧立槰，以還伯氏正派，無寧托此不肖，以墜宗統。」阮氏遂不敢復言。王尋命奏知皇上，立檊爲世子。

壬寅，四十三年（淸乾隆四十七年）[1782]
鄧茂璘有罪，流遠州。茂璘，正宮鄧氏胞第，挾勢肆行，無所不至。王溺鄧氏不之罪。鄧氏請王以第二郡主玉檢嫁璘，王許之，賚送以萬計，璘益縱肆。內臣史忠侯阮伯史，奉差保護郡主，以事忤璘，鱗殺之。事聞，王命捕璘，下廷議，論斬。王特許免死流萬寧州。
六月，行參從右侍郎蓮溪侯武檰卒。檰病篤，王遣中使就其第，問所欲言。檰手啓言：「季子氣血未定，爲群小所惑，致犯譴怒，世子沖年抱恙，天保聖躬，萬年遐壽，世子長成繼治，此社禝宗廟之幸。萬一變出無常，必有一番大禍，臣耿耿隱憂，死不瞑目。伏望割袵席之愛，正長幼之序，天下幸甚。」及卒，贈尙書，賜謚溫謹，擢其子（木昭）進朝。
秋，九月，十三日，靖王薨，世子檊襲位，勒封爲元帥總國政奠都王。先是，靖王得疾，大臣惟暉郡公黃素履，珠郡公阮廷珠，內臣棪郡公阮棪，垂忠侯謝名垂得出入。素履請及今以世子襲位，冊正宮爲妃，同聽政，王許之。命潘仲藩奉顧命書，汝公瑱草宣妃鄧氏制冊，旣成，素履袖入請僉字。時，王疾已彌留，乃召卿郡公鄭橋、院郡公阮俒、珠郡公阮廷珠、暉郡公黃素履、泗川侯潘仲藩、棪郡公阮棪、垂忠侯謝名垂等七人，入受顧命。履請王親鄭橋代筆，書姓名於顧命書，王頷之而薨。時年四十一。履令將顧命書及宣妃冊交政府奏知皇上，立檊爲奠都王，鄧氏爲宣妃，同聽政。追尊靖王爲盛王，廟號聖祖。
冬，十月二十五日，諸軍作亂，殺暉郡公黃素履，遷奠都王檊於別室，推季子棕爲王。時，奠都年幼攖病，人情洶洶。棕舊家臣譽嘉等，以棕命密誘諸軍，約殺素履，廢奠都王而立棕，以府堂鼓聲爲號。謀定，員外郞裴弼直知之，謂諸軍曰：「此事所關甚大，須馮國舅啓白聖母。萬一暉郡公知之，猶得以密命爲辭，明白行之，可也。」諸軍稱善，乃詣阮仲炎，以其事告之。炎，太妃阮氏之弟也。使其弟姪兼入稟太妃，太妃令兼謀於院郡公阮俒。俒請以徽旨諭履，倣明王故事，令棕攝政。太妃乃使人告履，履泣曰：「先王只有二子，新王不起，大位自屬季子。攝政者奪位之漸也。臣受先王付託，不敢以死生變節，此事決不敢聞命。」諸軍知事已泄，陰定以其月二十五日擧事。是日朝奠禮畢，捷寶卞吏阮朋登閣鳴鼓三通九點，諸軍聞鼓聲，各持兵入府。黃素履自作手啓云：「臣先王付託，保輔王上。今三軍爲變，震驚宮闕，臣請奉王命，提兵誅之，克則王之靈也。如其不克，臣請以一死見先王於地下。」啓成，授出納進呈，請王寳劔討賊。劔出，履卽跪受，駕御象出府庭。諸軍大集，取府堂瓦亂拋之。履中瘡甚，勾象從宣武門出，門上限罣象棚，棚斷，履墜，諸軍格殺之。遂掖棕升府堂，相率拜賀，紿宣太妃徽旨，命棕襲位。帝乃降勅封爲端南王，降封檊爲恭國公。端南王下令，凡鄧宣妃，黃素履門眷，一切不問。有官守者，皆仍爵位。惟吳時任、阮輝㶚、阮廷按、何如山、黃廷旺五人，不在赦例。時任亡命得免，輝㶚等先後捕獲，殺之。
阮整奔廣南。整，真祿東海人，居黃五福門下。福南征，整以筆硯從事，素履深愛其才。福卒，有告整輸公貨，辭連履，下獄拷掠不招，履益加愛重。及履鎮乂安，以整爲右參軍，禦海面水戰，搗據海外，呼爲海鷂。履改鎮山南，整管前寧奇，屬乂安鎮。至是，整門下黃曰選告變，整卽聲言鎮官遣巡海，挈家浮海去，南入廣南，投西山阮文岳。
諸軍迎皇長孫維（礻兼）歸內殿。長孫，故太子維禕之嫡子也。先是，太子被收，長孫與其弟䄂，祗俱繫獄。至是長孫年十七。
十一月，故奠都王檊薨。先是，三軍爲變，阮棪抱王退居別宮，至是薨，謚沖愍。
十五日，空中大響一聲，刻餘乃止，人皆異之。
冊封端南王母楊氏爲太妃。
立皇長孫維（礻兼）爲皇嗣孫，降封太子維（礻堇）爲崇讓公。時，皇長孫復歸內殿，人望咸屬。王乃命朝臣議立皇孫，正位東宮，令太子讓位，降封崇讓公。
命阮侃回班，陞吏部尙書，爵鑚郡公，出鎮山西。王舅楊匡管中威奇，侯爵。
泗川侯潘仲藩罷，以陪從裴輝璧行參從，封繼烈侯。以韜堂伯汪士朗，瑤海伯胡士棟，練澤伯陳公爍入侍陪從。

癸卯，四十四年（淸乾隆四十八年）[1783]
端南王降宣妃鄧氏爲庶人，鄭橋、潘仲藩、阮棪、謝名垂、汝公瑱並罷職驅回。時端南王出顧命書，內有太妃阮氏硃字，批云：「非先王龍筆，不足爲據。」於是廢宣妃鄧氏爲庶人，以藩養草顧命書，橋擅代王筆，汝公瑱擅草宣妃冊命，垂擅編傳冊命，棪以檊阿保，並奪職。
以阮侃入侍參從。
端南王論翊戴功，陞賞各有差。先是諸軍旣立王，挾功驕弄，日日聚會。求恩澤不已。乃以阮朋爲推忠翊運功臣，出身侯爵，管侍候兵。餘各陞職，並賞銀錢有差。諸軍受賞旣畢，王諭令各循禮法，以樂太平，由是少戢。
陪從胡士棟丁憂去職，命起復改授武階，入侍同參從，侯爵。
命禮部登秩百神。

甲辰，四十五年（淸乾隆四十九年）[1784]
春，閏正月，三軍復亂。先是，自阮侃，楊匡同入政府，凡事勇往直前，無復顧慮，相與謀議，惟以裁抑驕兵爲事。適有四人，詐稱同隊，抑借東河居商錢，爲隊長所發擧，並斬之。衆雖怒其過刑，而業已發擧，亦自帖息。儷等以爲權綱稍立，相與語曰：「從此可執法行之。」知縣枚允奎欲要功，密告儷曰：「僕聞他將共會，奏請皇上禪位於嗣孫。又有謀尊扶皇家一統，此計得行，置諸公何地。」儷言於王，王封奎伯爵出身，管內殿侍候兵，爲皇嗣孫講官，使居內殿，伺察之。至是，諸軍有欲爲父母求封廕者，以迎嗣孫之功，奏帝。帝命入拜於萬壽殿，宣旨慰勞，賜坐。有人馳告，王召儷謂曰：「驕兵之謀，撲不可滅，今他輩方聚殿內，爲之奈何。」儷請遣捕誅之。王命阮霑往，霑乃引兵就內殿圍之，擒七人。王命問狀，衆議多回護，揚匡獨毅然請斬之，卽日處決，中外傳爲快擧。諸軍相聚密謀，是日驕兵圍儷，匡，霑等家，匡，霑逃入王府，儷改服從間路走，諸軍盡破其家，知匡，霑匿王府中，相率入府堂。太妃楊氏爲匡請命，諸軍索霑，王爲固請，弗之許。王入，泣與霑別。霑拜謝而出，至石橋，諸軍格殺之。
山西鎮守佃岳侯阮條與山南鎮守碩郡公黃馮基謀誅驕兵，不果。條，儷之弟也。儷自太原至山西，條謂儷曰：「今諸鎮之民，怨驕兵入骨髄。以誅驕兵爲名，一呼莫不響應。山南鎮守黃馮基，百戰之將，素號無敵，京北鎮守張洵，海陽鎮守鄭自權亦皆智將。以王命密傳，潛養義士，據守鎮營，仍聽兄調度，兄以宰臣兼師傅之分，一言出口，諸鎮莫敢不從。約同日擧事，四方八面，鼓譟入城，驕兵無走路矣。誅其首惡，放其從，而束以紀律，非難事也。」儷曰：「甚善，但王在彼掌握，投鼠能無忌器乎。」曰：「此甚易事。先使人啓主，密報碩郡，以舟師赴冷池，聲言巡河，陰取橫渡，先就河津等候，王微服登舟，順流而下，駐山南營，然後諸鎮齊發，便無所礙。」儷曰：「善。」乃密啓告王，王大喜，密旨優答。謀定，與馮基約，以其月二十八日迎駕。二月朔，諸道起兵，諸軍有知其謀者，日夜更守王府甚密，出入譏察。王措置行計，太妃楊氏固止之，王不能違，事遂寢。

乙巳，四十六年（淸乾隆五十年）[1785]
春，三月，會試貢士，取中格阮伯瀾等五名。庭試賜阮瑜進士出身，阮伯瀾等同進士出身。
試博擧，賜吳福臨造士。
以黃馮基爲山西鎮守。
命天下官員百姓，進醜錢，許陞職有差。時，民間買賣，爭相揀斥，商賈不通，屢禁不能止，故令進納以毀之。又令各社民諸稅，聽輸醜錢。
十二月，蝗。天下饑饉，盜賊蜂起，王命每縣置撫諭二員，巡行縣內，董飭村民，團結立屯，以防盜刼。

丙午，四十七年（淸乾隆五十一年）[1786]
時，米價太貴，王命京尹與各處三司，分行轄內，凡有物力者，給白勅白令，與實任貳職，量取錢粟，以賑窮民。
命開渭潢倉，平其價而糶，民稍舒急。
時，國用太廣，府庫空匱。乃令文武百官並雜流，進錢隨多少，陞職有差。
以京北協鎮阮仲兼爲諒山督鎮。
夏，五月，西山賊阮文岳遺其弟阮文惠攻順化，統率范吳進以城降。副將黃廷體，督視阮仲璫死之。先是，阮有整投西山，日勸岳圖取北河。時，范吳俅鎮順化，專以商販藝，人皆厭侮之。所遣僚佐阮字如，武永成等往諭岳，輒以國情告敵，由是岳盡知虛實。乃命惠節制水歩諸軍，而以別將武文仕將左軍，阮有整將右軍，分道直趨富春城。賊兵過隘雲山，屯將權忠侯黃義湖戰死，范吳俅方設齋供，將士服役，晝夜不息。賊至，無有抗禦之者，副將黃廷體獨率所部兵迎敵，銃弾不繼，父子三人俱死於陣。惠驅兵入城，俅輿櫬出降，督視阮仲璫爲亂軍所殺，城中兵民，死者三萬餘人。惠復遣其將攻洞海屯，屯將渭派侯，督同寧遜皆遁。報至，朝廷震駭。議棄順化，復修乂安留屯故壘，而衆論不一，國事不可爲也。
阮文惠旣克順化，欲修柴門故壘，阮有整說惠曰：「北河兵驕將惰，朝廷無復紀綱，我乘勝而取之，時不可失。且鄭氏名爲扶黎，其實脅制，國人不悅，明公誠能以滅鄭尊黎爲名，天下無不嚮服矣。」惠然之，乃使整將選鋒水兵，出大安海口，而自統大兵，浮海繼進。
六月，賊犯京師，端南王奔山西。先是，阮有整至渭潢，屯將棄屯走。惠兵亦繼至，人情大駭。端南王遣泰亭侯鄭自權爲統領，將二十七奇號兵拒敵。自權怯懦不進，比出城，則渭潢已潰，王乃改命自權拒敵于山南，加差璉忠侯丁鍚壤督領水兵迎戰，與權相爲犄角。壤陳水兵於耕農江口，賊舟師泝流而上，先使機船前進，船中列坐偶人，壤兵亂射，不見船中動靜，近至，始知偶人，銃彈已盡，兵皆驚走，賊驅兵登岸追撃之，壤僅以身免。山南鎮守鋹忠侯杜世胤亦棄鎮走。自權師次於金洞，不戰自潰。賊兵將近畿，王惡裴輝璧執政無狀，乃出爲督戰。而召行參從陳功爍，密議拒敵退敵之策。功爍對曰：「京師天下根本，不可遠離。倘有緩急，亦當背城一戰。」王乃召山西鎮守碩郡公黃馮基入衛。基入見曰：「臣父子九人，願以死報國，誓不與此賊俱生。」王壯之，賜餉銀五千兩。基列陣於翠靄，賊掩至，基方食，賊兵亂斫之，基兵赴萬春潮，死者不可勝計。基與其子八人力戰，六子死於陣，二子衛基奪路而走。賊至西龍津，王陳師於五龍樓前，戎服上象，指揮諸軍。賊至，以火噴筒縱擊之，軍大潰。王率象兵百餘人，出安華門走山西，賊遂縱兵大掠。
端南王至安朗，下雷民阮莊執以送賊，未至自刎而薨。知吏番李陳瑻死之。始，王西渡，侍衛盡散，有阮曖者，前副都御史阮賞之子，邀王於途，請率鄕兵爲衛，王疑之，問地方有進士否。曖以安朗撫諭李陳瑻對。王急趨瑻，瑻使莊衛王，且紿之曰：「參從繼烈侯到比，好送過界。」莊知是王，逼送京師。瑻聞變，亟至王所，以義責莊。莊曰：「畏師未若畏賊，愛王不如愛身。」瑻號泣呼天曰：「嗟嗟天乎，臣弒主，天知之乎。」王爲莊所逼，至途中旅館，得小刀，引以自刎，遂薨。旣至京師，以王禮塟之，而封莊爲壯烈侯，鎮守山西。李陳瑻旣爲莊所賣，歸館，使館人辨棺木，掘所居後園爲穴，安棺穴中，取衣冠南向再拜訖，乃去冠，以白布爲頭巾，腰束大帶，穩臥棺內，使人埋之。瑻有孝行，爲人簡易樸實，至是殉難，聞者莫不憐之。〈翠靄之戰，有偏將管前擇隊姓吳者，年七十餘，挺力立船頭，與賊力戰，中砲墮江死。吳妾潘氏，繞江號哭，數日投江死。後，晏都王立封節義夫人，後人挽之。有『珥河鋒鏑綱常涙，翠靄波濤節義身』之句。〉
秋，七月，阮文惠謁帝於萬壽殿。時，阮有整勸惠以扶黎爲名。惠乃謁帝，帝延入，設坐榻於御榻旁，慰勞備至。阮有整見百官散落，乃請帝召舊臣院郡公阮俒，泗川侯潘仲藩，建川侯張登揆，韜堂侯汪士琠，練堂侯陳功爍及添差汝公瑱等赴京奉侍，汝公瑱以疾辭。
阮文惠請帝設大朝，自率本道將校朝謁，獻兵民簿籍。帝命冊惠爲元帥國公，惠不悅，阮有整勸帝以公主歸於惠，帝以第九公主玉欣歸之。惠大喜，復請帝御殿受朝賀，頒一統詔書。翌日，帝疾大漸，崩於萬壽殿，壽七十。皇嗣孫思（礻兼）卽皇帝位，改明年爲昭統元年。
塟盤石陵。
八月，西山阮文岳引兵至京。初，岳遣惠只取順化，惠乘勝直犯京城，馳書報岳。岳恐惠遂據北河，乃以親兵亟趨富春，添揀兵壯，兼程而進。旣至京，嗣皇率百官郊迎，岳疾馳入居王府。時，南兵久馳思歸，左軍武文仕亦惡阮有整驕弄，日夜短於惠，曰：「彼以逋臣投我，欲甘心於故國，假我之力，以成彼之勢。今又縻數萬人，坐食於此，爲彼衛翼，不智孰甚焉。」惠信之，遂有捨整之意。適岳來，遂密定歸計，而外示閒假，不令整知之。一夜漏三皷，府中金皷無聲，整早偵視之，見賊兵盡去，惶恐不知所措，急賃舟尾賊後，都人追之不及。
賊旣去，京城空虛，嗣皇乃召群臣入朝，騰書急召世家故臣，起兵入衞。於是所在豪目，控帶州域，招集兵馬，咸以保衞爲名，宇內騷然不可禁制矣。
初置平章省，樞密院，命朝臣議定官名，省臣有平章，參知，答書之號，樞臣有使，副，簽書，大略與宋制同。
冊封琨郡公鄭槰爲元帥總國政晏都王。初，京城失守，鄭王親瑞郡公鄭棣〈毅祖之子〉隠於嘉林；琨郡公鄭槰〈裕祖之子〉隠於彰德。西山兵退，舊臣辰忠侯張洵與楊仲濟〈原名仲謙〉，各率鄕兵，衞鄭棣入城，卽王位，倉卒無有應者。帝降詔誥責洵，仲謙，以不請命之咎。洵未知所對，仲謙對使裂詔，辭極褻慢。帝聞之，大怒。會琨郡公鄭槰亦奉表請進正，辭甚卓婉，帝覽表大悅，卽降旨召槰。朝臣威知洵，謙所為不順，皆捨棣而投槰。槰至仁睦橋，洵，謙出兵禦之。始謙在靖王時，嘗告棣謀反，雖擁立棣而陰懷異圖，至是遣家將迎降於槰，洵不之覺，槰將近城，洵見前路皆謙兵，乃大潰，挾棣北走。帝惡謙踞傲，凡兵未及迎槰者，命盡殲之。謙恐不爲帶所容，亦遁。槰旣入見，帝慰藉有加，撻請歸府省謁家廟，帝許之。槰部曲勸槰擁兵居府，漸與帝抗，帝始欲裁抑其權，勅封槰爲節制水歩諸營平章軍國重事琨國公，給兵三千人，田祿五千畝，民祿二百社，世襲公爵，以奉王祀。會璉忠侯丁錫壤奉詔起兵入衞，衆號三萬，聲勢弇赫，壤意在扶鄭，乃榜會朝臣議政，鄭氏世有大功，宜襲王爵，以朝臣僉奏，請封槰王爵，而政歸皇家，帝不得已許之。適碩郡公黃馮基亦自山西入衞，帝意基或能與壤抗，基見槰旣立，心中無所左右，壤乃陰結基，再榜會朝臣議政柄所出。請以平章兼參從，參知兼陪從，簽書省事入侍添差，都給事中兼六番知番，武臣當掌府署府，並加五軍都督府左右都督，議事堂仍舊在王府門外。凡政事先啓王，而後取裁於帝。基，壤以其事議上，帝知基，壤皆不可恃，乃可其奏。於是晏都王親政，以泗川侯潘仲藩平章事兼參從，繼烈侯裴輝璧，奎峯侯潘漌並同平章事兼行參從。藩，輝璧辭不拜，碩郡公黃馮基爲中軍都督府左都督，加爵碩武公。璉忠侯丁錫壤爲東軍都督府右都督署府事，加爵璉郡公，添差吳仲珪，寧遜等並爲參知政事兼陪從，事權復歸王府，帝深恨之。
加端南王謚靈王。
山西鎮守鋹忠侯杜世胤獲阮莊，檻送京師，磔於市，以其首級祭端南王陵，加封李陳瑻福神。
帝密召阮有整起兵入衛。先是，南兵回，整從至會統海門，歸本貫，矯帝命，號召豪目，收拾散卒，旬日得勝兵以萬數。帝方恨丁錫壤脅制，乃手詔召整。又密旨令海陽土豪，攻破邯江丁族。壤不得已請於晏都王，求兼領海陽，安廣鎮守，自率所部兵，回鎮洪策，士民素惡壤殘暴，所在團結，薄圍鎮城，壤潰圍，回保邯江，東北大騷動矣。
晏都王以潤澤侯裴時潤權府事，陪從枚世汪行參從，阮廷簡，楊仲謙陪從。王重謙爲人，使召之，命掌督賦。謙勸王以兵圍皇城，捕朝士之附於帝者悉誅之，因廢帝，別擇所立。王密令時，潤以兵入南門，謙黨阮茂儞入西門。時，黃馮基爲提領，惡謙爲人，止之。謀遂寢。於是，帝王交惡，人情大駭，馮基亦率所部兵，回保山西。
十月，阮有整大擧入衞。晏都王以淸華鎮守內監滿忠侯黎忠義爲參領，督同潘輝益爲督視，召募淸，乂散兵與所在豪目士兵，以擊整。溝遇整於玉山之濠門，戰死於陣。益爲整所獲，挾以偕行。整旣得勝，聲勢大振，長驅至淸華。晏都王以楊仲謙爲淸華鎮守，率兵禦之。整兵至靑厥江，靑廉土豪齊武受王密旨，調土兵禦整，不克，爲所殺。仲謙兵至平望市，聞整已渡靑厥江，奔回京北，啓請於王，求領京北鎮守，召募豪目，以圖再擧。
十二月，整兵至京師，王府僚及侍衞皆奔竄。王遂奔京北，依於桂陽桂塢阮族。初，王與帝爭權，或言於王曰：「整在乂安，勢寖強大，及今人心思奮，請王親禦之，滅整復乂安，則中興之功可立。立功而歸，大權誰適。今置整於度外，而日與帝爭，萬一整軍再來，將何以禦之。」王不聽，卒以取敗。
帝使百官郊迎整。整入朝，封鵬忠公，加平章軍國重事，其部曲將校陞職有差。
帝慮王再來，或言宜焚王府，可以杜王來路，帝然之。縱火焚府中，樓閣煙焰衝天，十餘日不滅。
丁未，昭統元年（淸乾隆五十二年）[1787]
春，正月，追尊皇考爲佑宗皇帝，母阮氏爲皇太后。
三月，初置十科取士，未行而罷。
大括天下寺觀銅鍾銅像鑄錢。從阮有整之言也。
命皇親祆郡公黎維祆，平章事陳功燦，戶科給事中吳儒等入富春，請乂安之地。先是，阮文惠南歸，猶留別將睿郡公鎮守乂安。睿陰懷異志，阮有整以爲乂安可圖，奏帝遣便遺書於惠，請還其地，乃遣陳功燦等往。惠見書大怒，錮燦等於獄，尋令投之江中。
初置制科，取陳伯覽，阮嘉吉二名，賜同制科出身。
以潘仲藩平章事，張登揆同平章事，阮輝濯，范廷璵參知政事，枚世汪知樞密院事，阮廷簡爲副都御史。
阮有整大發兵，攻晏都王於桂陽，桂塢阮族悉衆拒，不克，王奔邯江，丁錫壤挾王退保塗山，復趨山南真定。博澤族將麟陽侯范廷僐挾王飛檄太平，建昌，天長諸府豪目，諸府起兵討整，舟楫蔽江而上，密使人入京求裴時潤爲內應。事覺，整奏帝誅潤及其黨數十人，而使其將光郡公黃曰選，大發兵圍真定。曰選舟師至梧桐江，廷僐與錫壤以海船迎之。對岸交射，會東風大作，錫壤船兵射反風，因揮兵捨舟登陸，兵皆烏合，旣登岸奪路而走，壤僅以身免。麟陽扈王奔太平東關，豪目陳孟匡糾集縣兵，衞王入屯沛下邑，築壕浚渠，爲死守計。阮有整使黃曰選，會別將泰郡公阮如泰，夾攻東關，築長圍以絕孟匡糧道。屯陷，孟匡與麟陽挾王浮海奔安廣。曰選入沛下，大肆屠戮，男婦無子遺者。
夏，四月，西山阮文岳僭稱皇帝，居歸仁城。岳於戊戌年，僭稱天子，改元泰德，至是稱帝。其弟阮文惠北寇還，擁兵攻岳，遂割據廣南，升奠以北，居富春城，稱北平王。
五月，楊仲謙起兵於嘉林，移檄旁縣，約共匡復王室。阮有整使黃曰選，阮泰等移兵討之。仲謙築壘于樂道，選等悉衆攻圍，屯陷，獲謙，送京師。帝罪狀濟叛逆，斬之。
碩郡公黃馮基起兵入衞，移檄諸縣，以誅阮有整扶帝室爲辭。初，整再至，基在山西，按兵不動。整旣破桂塢，基始引兵東下。整使其將阮遹迎擊於大馮，而督大兵接戰。其與遹戰，遹敗走。基諸子勸以乘勝長驅，基不聽，使軍士暫休。遹見基兵不追，乃結陣再來。基兵方食，逾兵殺來亂射，基兵皆奔潰。基與其子單象力戰，整兵掩至，基墜象，爲遹兵所擒，檻送京師，賜死。
七月，尊皇祖廟號顯宗。或言廟號，須入廟乃可，潘仲藩曰：「時事未可知，正宜以此時定先帝號稱。」
八月，帝疑阮有整威權太盛，與內翰黎春治，吳爲貴等謀召整入便殿議事，因酖殺之。內翰武楨固諌，乃止。整知之，益恨帝厭薄，乃大營宅第。擬於王府，自是不復朝謁矣。
九月，阮文惠召阮有整回富春，整辭以四鎮未寧，不赴。惠乃遣其將武文仕北寇。整聞之，使阮遹回鎮淸華，收兵拒敵。
十月，會試天下貢士於五龍樓，取裴楊瓑第十五名。
賊將武文仕兵淸華，阮遹望風遁走。仕乘勝直趨澗戰於澗口。整使阮如泰帥師禦之。泰與仕戰於左河口，泰大敗，走山明。
調黃曰選水兵入淸華討賊，選不應。初，整與選相依爲命，吉凶憂樂，無不共之。及整得志，稍僭疑，選不擧平，遂與整二。武文仕至淸華，時選擁海舟百餘艘，精兵不下萬人，屯於山南。整調選入淸華，選不應，退泊于海遼。
高平軍亂，逐督同阮翰，殺之。
十一月，庭試，賜裴楊瓑，陳名案，阮登𨼪進士出身，阮奎等十二名同進士出身。
帝命阮有整統總天下兵馬，授節鉞，出師討賊。整使其子沛亭侯阮有攸，前進至靑厥江，築沿江壘，爲固守計。武文仕夜使人乘桴渡江，奪守壘兵銃口，射入攸營中，攸軍大潰，奔回珠橋。整見攸兵敗，神色俱沮。其幕下勸整挾帝奔京北，晝長江以自守。整然之，夜趨入京，其士卒逃竄者太半，帝聞整回，大驚，急幸整第。整卽挾帝夜渡珥河，駐蹕嘉瑞。皇太后，妃嬪，惶遽從駕，京北大亂。整挾帝至如鐵，武文仕入城，使部將阮文和追及之。整子攸與和戰，死於陣。整爲賊所獲，檻送回京，武文仕數其罪，屍解之。
十二月，帝奔保祿，依於豪目阮令俊。俊驅安勇七總民丁，守月德江，武文仕遣兵攻破之。帝復奔嘉定，依於土豪陳光珠，以珠行京北鎮守，封瑤郡公。

戊申，二年（淸乾隆五十三年）[1788]
春，正月，帝在嘉定。時，從幸者，陳名案，內翰院武楨，吳時俧等數人而已。〈武楨，武檰之孫。時俧，時仕之子。〉
二月，帝幸至靈，同平章事張登揆及其子出納張登授從。舊將丁錫壤表請引兵詣行在扈帝，帝疑，不許。於是海陽豪目與壤有隙者，力請帝攻壤。壤遂降賊，以賊兵逼帝所。帝移蹕峽山，師潰，航海南幸。海陽諸縣，凡帝駕所經歷，樂土爲墟矣。
阮有整故將黃曰選駐師於山南，聞帝航海，發舟師迎之。帝遂駐蹕真定，以張登揆家爲行在。時，扈從惟登揆父子與吳時俧。帝愛俧辭博，擢拜簽書平章省事。
三月，黃曰選督水師，進次金洞，奉帝駕。賊師武文仕遣吳文楚攻選於赤藤。選敗績，奉帝退出海外，南兵追獲選，斬之。
帝奔淸華。
晏都王奔諒山，藩臣何國驥，阮克陳奉王歸團城，治兵爲守禦計。諒山七州民作亂，逐王而殺驥、陳等。王奔右隴，於是晦跡山林，不知所終。
阮文惠引兵至昇龍，殺其將武文仕。時仕大發民丁，修築大羅城。吳文楚與仕有隙，誣訴仕謀反。惠素忌仕才，卽親來殺之，而以吳文楚代領其衆，守昇隆城。惠復回富春，召故黎文臣吳時任，潘輝益，寧遜，阮嘉璠，阮瑜，阮伯瓓等六人。以時任，輝益南回，而留遜等隨吳文楚。
五月，帝復幸京北，駐蹕於諒江。以參知瑤溪侯范廷璵家為行在，遣陳名案，黎維亶奉書如淸求援。至南寧，不得逹而還。
皇太后奔高平斗奧隘，使督同阮輝宿，投書龍憑請援。於是兩廣總督孫士毅，巡撫孫永淸，左江楊雄業勒令阮輝宿及太后。從臣黎侗，黃益曉，范廷懽，阮國棟，阮廷枚等六人，供狀言：「南兵占據都城，帝播遷於外，規圖恢復。若得中朝來援，中興指可成。」孫士毅以其狀，奏於淸帝，請發檄播告，以復黎爲名。淸帝從之。毅乃騰諭宣，興，太，諒及四鎮豪目，所在召募義勇，刻期迎師，找尋嗣孫復國。檄到，遠近響應。賊將吳文楚悉召故黎文武，以崇公黎維（礻堇）名投書淸督，爲緩兵之計。〈阮輝宿，靑池金縷人，參從阮公寀之子。〉
秋，八月，賊將吳文楚使故黎臣阮衙，陳伯覽，武輝瑨，阮廷寛，黎維瓚，阮登壇等，奉崇公書，叩關投遞淸督。至京北，道梗不得發。
九月，淸帝勅諭孫士毅，面詢阮輝宿等，以安南情形。士毅奏：「以爲黎嗣奔播，朝廷義當拯救。且安南中國故地，復黎之後，因以兵戍之，是存黎而取安南，尤爲兩得。」淸帝從之，遣士毅率兩廣，雲，責四路大兵出關，使阮輝宿先回，奉嗣孫歸國。
十月，孫士毅引兵出鎮南關，至諒山。賊守將阮文艷退還，吳文楚使都督潘文璘率諸道兵禦之。璘至月德江，與淸兵隔江而陣。孫士毅駐營三層山，璘夜驅兵渡月德江，斫敵營。至江心，寒甚，凍不能上，造及岸，皆爲淸兵所刺。璘部將八人揮刀力戰，死於陣。璘兵在市梂，不戰自潰。翌旦，淸兵大至，渡河前進，東北豪目爭應之。璘退回昇隆城，吳文楚遣水道統領部文真，將水師浮海守汴山，而自率本部兵回淸華，阻三疊山爲守，馳書告急於惠。
十一月，阮文惠卽皇帝位於富春城，改元光中。時，淸兵來，惠諸將勸惠早正位號，以繫北河人心。惠乃築壇於御屛山，卽位而後出師。
淸兵至京城，阮輝宿等奉帝還京。孫士毅宣淸帝勅書，封帝爲安南國王，賜國王金印，其制勅略曰：「披一十六道之提封，原非利其土地，遡二百餘年之朝貢，能不念其祖宗。」蓋假託之辭也。
十二月，論從亡翊戴功。加范廷璵吏部尙書平章事，武楨吏部左侍郞參知政事，陳名案都御史。吳時俧從帝吞於嘉定，追贈翰林院侍制，餘各陞職有差。
賜黎侗爵長派侯。
議屈辱虜廷罪，貶降有差。僉都御史阮廷量請誅降賊諸臣，帝曰：「我不能保其國，安忍重責臣子。」乃下廷議，罪止貶降，以吳時任，潘輝益曾受僞職，黜還項，餘一切貶降。
下阮衙，陳伯覽，武輝瑨於獄，惟阮廷寛以武臣不知情，得免。
誅宣光鎮守塔嶺侯范如璲，駙馬彭忠侯楊彭，論降賊之罪也。
帝初復國，天下翕然，一智一勇，爭詣闕請自効。帝專倚淸人爲重，凡國人効用者，反以貪進趨勢視之，嘲笑輕薄，不置齒頰，淸人矜其戰功，凡遇我國人，持兵器從軍者，輒加唾辱，人皆不堪。帝又好修恩怨，分設衆職，止授從亡及行在諸臣，故舊豪傑並不收錄，於是人情解體，不樂爲用。成敗之機，一聽淸人而已。
阮輝宿奉皇太后至昇龍，太后見帝所爲乖戾，大恚曰：「國家能經幾番恩讐破壊，亡無日矣。」號泣不肯入宮。輝宿勸解之，乃止。以輝宿有衞駕功，加兵部左侍郞同平章事。
阮文惠兵至淸華，先馳書於孫士毅，佯爲卑辭冒罪，檄報惠回師順化，靜聽處分。初，士毅出關，乘勝獨克，有輕敵心。旣克昇龍，將以此了事，無追討意。淸，乂應義者，日就稟請進軍，一置不問。及得淸帝手詔命毅進兵，須盡復黎王土地，方得旋師。毅始爲行計。
惠自發富春，行且收兵，至淸華衆至八萬餘，誓師於壽鶴，倍道而進，旣至山南乃謾書詆士毅爲孫狂生。毅遂遣兵分屯上福，靑池，以捍昇龍，擇
開年正月五日出師。

己酉，三年（淸乾隆五十四年）[1789]
春，正月，阮文惠與淸師戰於上福，淸師大敗。孫士毅北走還國，帝奔如淸。先是，賊至上福，每遇淸兵戰輛敗，淸兵易之。初五日天未明，惠親自督戰，以雄象百餘居前，勁兵隨之。大戰良久，淸騎兵所乘馬見象，皆嘶鳴反走，歩兵爲象所蹂。乃入守柵，放烏鎗，賊驅象冒彈。拔壘而入，清許提督，張先鋒皆戰死，諸軍大潰。士毅將中軍發行在道，得敗信，乃下令撤兵北渡，過浮橋，橋斷，死者數百人。淸田州知府岑屯於武擧場，賊攻之，岑窮蹙自溢。帝密令人迎太后元子，復奔如淸，黎遂亡。

大越史記全書續編卷之五終
