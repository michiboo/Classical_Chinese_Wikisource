丁亥興慶元年〈十月以前漢蒼開大五年，明永樂五年〉春二月二十日，胡左相國澄進軍噌江。明人㨿兩岸夾攻。澄軍敗績，退保悶口。季犛、漢蒼並回清化。京路多從賊以叛，胡杜、胡射棄平灘，過太平、大全至悶口，併力築壘，鑄火噐、造艨艟以拒敵。募登者賜身爵，丁男妻宗姬，給田十畝。
胡侍中陳元祉、天徽公主率避亂人民出塗山，中書令陳師賢與天嘉公主泝大江並降於明。
胡神丁軍將吳成順風乘潮進擊，突至膠水。輔、晟分兵兩岸截之。成勢孤，陷陣死，贈驍衛將軍。
建興人阮日堅聚眾殺鎮撫使潘和甫降於張輔〈後日堅驕矜不法，輔殺之〉。明人與胡軍對壘，日夜相攻，暑雨疾疫，淖〈音閙，泥也〉濕難居，乃移屯鹹子關立寨以嚴僃之。左相國澄及胡杜亦移軍黃江，又迎季犛、漢蒼至自清化。時京路人爲明人役使，及失家屬，自𢙇怨憤。軍人丁男各詣軍門，自效立功。
三月三十日，胡左相國澄、胡杜、杜滿進軍鹹子關，胡射、陳挺領南岸步軍，杜人鑑、陳克莊領北岸步軍，阮公拯領艨艟一百艘為前鋒。澄杜在營中，杜滿、胡問等領水軍。水步合七萬，號二十一萬並進。明人遂分水、步二面衝之。胡兩岸步兵倒戈赴水死，惟水軍得脫。然艨艟糧船皆沉溺，無一人生還者。時胡射知明人有伏，不肯進軍。胡杜令人讓曰：「將軍何不討賊？」射遂進，敗績。北江安撫使阮希周為張輔所擒，希周罵輔為殘賊，輔殺之。
夏四月，朔，明詔遍求陳氏子孫立為國王。官吏耆老人等累稱為黎氏滅盡，無可継承陳後，請安南國本交州，願復古郡縣，與民更新。置交趾都指揮使司、承宣布政使司、提刑按察使司及衛所府州縣各衙門。以都指揮呂毅掌都司，北京刑部尙書黃福牚布按二司，仍禁差發及停徵諸稅三年。
季犛、漢蒼率將佐、官屬過海回清化。二十三日，明人犯𤂬江，胡軍不戰而潰。二十九日，明人犯典更海口，胡軍揭舟自潰。二胡欲避深江，不果。魏栻請二胡焚身，曰：「國已近亡，王者不死人手。」季犛怒斬之。
五月五日，明人犯日南州奇羅海口。阮大〈阮大先事胡氏，後叛胡降於明，至是引明人來侵〉獲右相國季貔及其子判中都元咎。十一日，明人犯永寧，衛軍王柴胡等七人獲季犛於止止灘，交州右衛軍季保等十人獲左相國澄於奇羅海口。十二日，莫邃下頭目阮如卿等獲漢蒼及其太子芮於髙望山中。胡杜、范六材、阮彥光、段𢵿〈𢵿音蓬〉皆被擒。其餘陳日昭、阮飛卿、阮謹、杜滿並以先降，惟行遣右參知政事吳免、直長喬表赴水死。免之死也，其妻阮氏仰天嘆曰：「吾夫事主，一生受祿，今而死節，是得所也，又何怨乎。妾若苟活，豈無所之，但夫道君恩，一時辜負，吾不忍也，寧相隨耳。」言訖，亦赴水死。
初，二胡之到奇羅也，欲奔新平，民有父老拜謁曰：「此處名覊黎，上有天擒山，其兆不祥，願勿留。」斬之。至是果於此就縛。
明人計所獲府州四十八，縣一百六十八，戶三百一十二萬九千七百，象一百一十二，馬四百二十，牛三萬五千七百五十，船八千八百六十五。
初，黃晦卿受命治升華。到郡時，以土官大知州鄧悉、范世矜為腹心。悉與左州判阮嚕素以功相忌。會二胡西行，為明人所逼，書報晦卿，取遷民三之一併土軍，使嚕領之，為勤王，以勑封古壘縣上侯制摩奴難為升華郡王，以撫占城之眾。晦卿皆隱不以示眾。及占城舉兵，欲收故地，遷民驚散。晦卿等回化州，獨摩奴㐌難與占城相拒，勢孤力屈，為占人所殺。晦卿先於義州約眾盟誓，嚕知悉與晦卿有異圖，嚕不預盟。晦卿之回化州也，嚕領遷民陸行差遲，悉水行先至。順化路鎮撫使阮豐拒之不納。悉力戰殺豐，遂入城，又與嚕戰月餘。嚕無援，乃挈家去占城，晦卿以嚕母及家屬殺之。占城授嚕大官。後明索嚕至金陵，假授湖廣指揮使，尋殺之。二胡既敗，世矜回新平，迎降明人於乂安，領張輔知府劄，擄掠人民而還。占城復㨿升華，因㓂化州。悉請官屬於輔以管之，占城引軍還。至是悉令人送晦卿歸，至丹咍海口自刎死。輔以其首梟東都市。
張輔、沐晟差都督僉事柳昇、橫海將軍魯麟、神機將軍張勝、都指揮俞讓、指揮同知梁鼎、指揮僉事申誌俘送季犛及其子漢蒼、澄、澈、汪，孫芮、滷、范，幼孫五郎，弟季貔、姪元咎、子騂，叔驊，伯駿、廷燁、廷爌，將臣東山鄕侯胡杜、行遣阮彥光、黎景琦、將軍縣伯段𢵿、亭伯陳湯夢、中郎將范六才及其印信至金陵以獻。
胡氏之到金陵也，明帝問曰：「中國如此，何不畏服，而敢憑淩抗拒？」具以不知對。曰：「嘗告諸來使者，不為不知。」明遂以王汝相、同彥栩、阮均、黎師凱假授京北侍郎，山西、陜西、山東參政，遣人護送，中途殺之。
秋七月，暴風大水。
明人以山林隱逸，𢙇才抱德，聰明正直，挺身自拔，明經能文，博學有才，練達吏事，能曉書筭，言語利便，孝悌力田，相貌魁偉，脊力勇敢，慣習海道，磚巧香匠等科搜尋名人正身，陸續送金陵，授官回任府州縣。稍有名稱者皆應之，惟裴應斗以眼疾辝，下齊學生李子構等數人隱不出而已。時有諺云：「欲活入隱林山，欲死吳朝做官。」及我太祖髙皇帝除殘僞官，有惡名者盡誅之，果如其言。
張輔以阮大擒一胡有功，劄付交趾都指揮使。大驕矜有德色，多為不法，荒色縱酒，潛𢙇叛志。輔殺之。
八月，張輔、沐晟班師，留都司呂毅、尙書黃福鎮守〈福山東昌邑人〉。初，黃福督廣西土兵調運糧儲，隨軍進征，至是留之。福為人聰慧，善應變，有治民才，人服其能。
冬十月初二日，簡定帝即位於長安州謨渡，建元興慶。先是，張輔榜收陳氏宗室及舊臣頭目以歸，帝竄身潛行至謨渡。天長人陳肇基率眾立之，以舊號稱。四月，明人犯行營，新集之軍不戰而潰，遂西幸乂安暫駐焉。化州大知州鄧悉聞之，殺明官領眾來會，進其女充後宮。帝封悉為國公，共圖恢復。
明人疑土官右參議裴伯耆𢙇異，捕送金陵。伯耆〈下洪扶內人〉本陳渴真黨，稱南朝忠義臣，出亡明國，會見僞陳王添平先到。明人問識否，伯耆以不知對。及明送添平還國，問合用幾多人，添平曰：「不過數千，到彼則人自服。」伯耆曰：「不可。」明帝怒，廢伯耆陜西、甘肅安置。及添平敗，召伯耆還，勑賜諄諄以立陳氏。伯耆當作輔臣爲言，使從軍以授是官。伯耆不預同僚衙門，但家居橫驛，多收舊官之失所者。時東潮土豪范振立陳月湖為王，於平灘題招安旗曰忠義軍，故明人疑之。陳月湖為明人所擒，范振遁。
十二月，命陳元樽、陳楊庭、舊行遣陳彥昭復與范振收兵於平灘，未幾潰散，奔乂安行在。
誅僞官陳叔瑤、陳日昭及其下六百餘人。初，明人以陳氏宗室陳叔瑤〈陳元旦子也〉守演州，舊將軍陳日昭守乂安。至是帝即位，以不先奉迎誅之。
是歲饑疫，人民不得耕種，死者相枕。
戊子二年〈明永樂六年〉春正月三十日，明將張輔、土官莫邃等犯演州。帝與鄧悉以眾寡不敵，南行化州，明人追之，犯布政海口，范世矜迎降。輔劄授新平知府及置流官分治。輔還東都。夏四月，鄧悉奉帝復幸乂安。
明詔畧曰：「尙念餘眾，因本愚昧，或迫饑窮，或為強所驅，或為姦所誘，事非得己，情有可矜，槩而罪之，朕實不忍。詔書到日，咸赦除之。交趾所屬軍民衙門官吏體朕至仁，務隆寬恤，無爲嚴急，無肆侵漁，一切不急之務，俱且停罷。」
六月十六日，鄧悉大破叛臣范世矜於日麗海口，獲之及其姪范棟髙，送行在誅之。先是，世矜授明官，作威福，僣稱睿武大王。至是集眾據安代山，悉討平之。
秋九月，地震，屋舍樹木如傾。
冬十月，國公鄧悉調順化、新平、乂安、演州、清化等路軍進討東都，師經長安、福成等䖏，舊官屬及諸豪傑無不應從。悉擇其才，各置以官。
十二月十四日，國公鄧悉大破明師於逋姑桿。時明遣總兵沐晟以黔國公掛征夷將軍印，領兵五萬侵，自雲南至逋姑。會帝亦自乂安至，軍容整肅，方潮強風勁，令諸軍守樁及登兩岸築壘，晟亦分水步相持。帝援桴鼓之，令諸軍乘機縱擊，自巳至申，明人敗北。斬兵步尙書劉檇、都司呂毅及新舊軍十萬餘眾，獨沐晟走脫，奔古弄城。帝謂諸軍曰：「乘破竹之勢，席捲長驅，疾雷不及掩耳，進攻東関，城破之必矣。」悉曰：「且收餘寇，毋致後患。」猶豫久不決。東関守兵赴援，接沐晟回，悉分軍圍各城，檄諸路行軍討賊。
官軍至建昌府，土官同知陳國傑竄林中饑死。陳福聞之，爲之立祠。
己丑三年〈三月以後重光帝元年，明永樂七年〉春二月，殺國公鄧悉及同知樞密院事參謀軍事阮景真。時帝次黃江，內人阮蕢〈蕢或作𦹘〉、學生阮夢莊密奏阮景真、鄧悉專權予奪，若不早圖，恐後難制。帝召二人至，扼殺悉，真奔上岸，力士追斬之。
阮景真子景異、鄧悉子容皆憤其父死非辜，領順化軍回清化，奉迎入內侍中陳季擴至乂安，立爲帝。
三月十七日，帝御位於支羅，改元重光以阮帥為太傅，阮景異爲太保，鄧容同平章事，阮章爲司馬。簡定帝守御天城，與明相拒。帥等會軍潛襲，獲之。
夏四月七日，興慶太后與行遣黎𡽱、黎元鼎潛起兵於渴江，謀襲重光帝。乂安人阮棹泄其事，重光帝誅𡽱、元鼎等，餘皆赦之。二十日，阮帥等引興慶帝至乂安三制江。重光降服，下船奉迎。時天地陰曀，忽出彩色黃雲，眾皆驚異，乃尊興慶帝爲上皇，同戮力擊賊。
五月，重光妃殂。
六月，興慶太后崩。
秋七月，淫雨兼旬不止。
明總兵沐晟遣黃羅來。帝令人接於清化弩江。
二帝出師討賊。上皇進兵下洪，帝師進平灘駐營。明人閉城自守。帝令四、五日一次出哨。諸路豪傑皆響應，惟三江知府杜維忠〈維忠洮江土豪〉保養明官，不從而已。會總兵張輔以英國公掛征夷將軍印來援，明人復振。上皇乃棄船上岸，如天關鎮。帝疑上皇有異志，令阮帥追之不及。張輔分軍躡至，併獲太保陳希葛及寶璽，俘送金陵，尋被害。八月，重光帝與張輔拒持於平灘。帝分命平章鄧容守鹹子關。時頗乏食，容分兵收獲早稻，以供軍食。明人覘知之，以水軍犯鹹子關，容軍自潰。帝聞失守，自度不支，乃引軍回乂安，復圖進取。輔所至多行殺戮，或積屍爲山，或抽腸繫樹，或煎肉取䐧，或炮烙爲戲，至有剖胎為二馘以應令者。諸京路以次受降。其遣民盡掠為奴婢，及轉賣去而四散者矣。尙書黃福復設官分任，清化以北諸府縣土人有能招安及殺掠有功者，張輔並劄授官。黃福請陞太原、宣光二州爲府。
是歲饑疫甚於前年。
庚寅重光二年〈明永樂八年〉春正月，張輔令明人於近城去處壻置屯田，及徵太原，宣光，三江稻穀為軍儲。
夏五月，帝率阮景異等進軍下洪邏津，破都督江浩軍，乘勝逐北，進軍平灘，焚毀明人船寨殆盡。
是時，豪傑從風響應，清化人同墨號為擄掠將軍，殺破賊徒，不可勝紀，明指揮左翟就擒，  王宣一作王賣。勢窮自刎。興慶帝授墨清化郡府管。又有阮銀河，雖不及墨，亦諸豪之尤者。清烕黎蘃殺都司盧旺父子於玉傘橋，又據慈廉，明人畏憚。清潭黎康、長安杜檜、阮囂亦擁眾拒敵，但節制不一，軍無統攝，後皆潰散。會張輔至演州，帝復引軍還乂安。
董福請撥土官職田，隨其品秩，召人佃種，收租代祿，流官聽供兵，種田收穀，關支食米。
辛卯三年〈明永樂九年〉春正月，張輔剳各府土官，以為從征之役，有府州土官帶管者，有置千百長隸，以為指揮千戶者。
二月，明詔赦，略曰：「交趾既屬於職方，連歲未臻於休息，憫玆困弊之後，特敷寬恤之恩，庶使兆民，成霑德澤。」又諭官員軍民等曰：「交趾之人，皆為天民，既以撫之，皆朕赤子，彼一時從寇徒者，朕聞受戮，實惻然傷懷，豈忍使其如此，但作惡者，止有數人，海濱山峒，百姓為其所逼脅，或助與糧食，或帶領同行，到處為寇，皆出於不得己，為其所誤，非由本心，若能幡然自悔，成與維新，為惡止數人，於百姓無罪，其間有挺然勇敢見識之士，能執此數人來獻，必與之高官，加之重爵。若此等人能況心滌慮，改過自新，不但宥釋其罪，又必榮之以官。」
三月，明差官賣勅賜土官曰：「爾以魁傑之才，敦厚之質，明達先見，昔輸誠効力，盡忠朝廷，撫念爾勞，特加顯職。今聞爾能修厥職，竭力建功，勦戮叛賊，固守賃土，眷玆忠誠，豈勝嘉悅。玆者，餘寇未寧，爾尚益懋乃功，戮力勦蕩，以紹前續，特遺人勞賬，爾其欽哉，服此寵命。」
秋七月，底江大水，決綴堤，漂民廬舍。
九月，帝及阮帥等分道進海口，獲土人指揮阮正於排淋，梟苜而還．命行遣胡彥臣為求封使，審刑裴訥言副之，賫表文方物，及代身金銀二軀。先是，帝遣行遣阮日孜及審刑黎銀求封。明帝怒，困殺之。至是，再命彥臣等行至燕京。明帝遣胡澄，托以恩意，問國主強弱，事情虛實。彥臣為盡言之，訥言不屈。明假授帝為交趾布政使，彥臣父安知府，使回。訥言具白彥臣漏泄國事，及授偽命，收禁誅之。
以國姊長公主嫁化州人胡貝，拜為司徒，仍命出清化禦賊。
明捕參議解縉，囚殺之〈縉江西吉安人〉。縉進士及第，除翰林學士，言事忤旨，出為交趾參議，到司又言交趾分置郡縣，不如因舊封建土豪，以相管攝，縱有所得，不償所失，所利不藥所傷。明帝覽奏大怒，以為私於陳氏，不利於國，詔捕下錦衣衛囚之，病卒。至明仁宗即位之歲，始得歸葬，家屬還鄉。
明人捕送教授黎景恂於金陵。初，景恂為胡氏下齊學生，興慶元年，作萬言書，獻參議裴伯耆，有上，中，下三策。大略以為明國既有勅賜閣下隨軍征進，俟胡氏成擒，擇陳氏子孫立之，加爵居國為輔，見今設立布政司，援閣下以高爵，止給陳氏廟灑掃人，閣下苟能復奏辨官吏耆老之所言，明陳氏子孫之未絕而而別宣詔勅，復封陳氏，此上策也。不能如是，乞罷本職，願為陳氏祠官，此中策也。若戀其穹官，貪其厚祿，斯為下矣。如出其上，則僕猶人參，甘草，枳殼，陳皮充於藥籠之中，惟閣下之所用也。出其中，則僕願執𨙢豆奔走其間，亦惟閣下之所使也。出其下，則僕釣寂耕閑，以終餘年而已。及籍伯香家，得其書以聞，令捉問之，近已亂亡，不知所去。至是，新設交州學校得之，捕送金陵，下錦衣獄，居五年，與子太顛俱病卒。
壬辰四年〈明永樂十年〉春正月，太原大慈父道阮芮起兵，往返三島山，為明張輔所擒。
時京路皆附於明，百姓當差納糧，以從守任之差發，土軍造船屯田，以助總兵之役，演州以南不得耕種。
夏六月，明張輔、沐晟引兵侵乂安行在，遇阮帥、阮景異、鄧容等於謨渡，容、輔皆殊死戰，未決勝負，帥、景異漂海而走，胡貝棄船登岸，容孤軍無援，還輕船越海以遁。
秋七月，明遣總兵韓觀以右軍都督同知，掛征南將軍印來鎮守。
明張輔令三江、宣化造船以給軍。
明張輔等復寇乂安行在，清化，演州皆陷。
冬十二月，明勅諭布政司州府縣官吏耆人等曰：「朕承天命，統治天下，惟使天下之民，擧得其安。交趾遠在海濱，舊為中國之地，今已復故，軍民歸化，於玆有年，已立牧伯守令，及軍衛司，選任忠良賢能者，以撫治之，朕夙夜在念，尚慮地遠民繁，化有不浹，不得以被國家愛養恩澤。今爾等皆忠良之臣，務體朕奉天愛民之意，興民之利，除民之害，順其好惡而革其奸弊，教民以耕桑，使之不違其時，則衣食有所養，教民以孝悌忠信，導民以禮義廉恥，則風俗有以成，死喪患難，相恤相助，困窮顛連，相賙相扶，老以訓其幼，少以事其長，各循其性無悖於禮，勿為盜竊，勿為欺罔，母舞文以弄法，母循私以滅公，使之安生樂業，永為無事之天民，共樂太平之盛治，則爾等克慎乃職，克共乃事，克承朕代天子民之德意，媲古之循良，名垂耀於青史，豈不偉哉。」
諒山農文歷聚兵據其地，扼塞明人往來之路，殺獲無算。參政莫邃常領兵深入，中毒箭死，後文歷通其下妻，眾憤殺之。
蒞仁阮了招率陸那、武禮等縣人攻掠明人數年。帝在乂安，路阻不通，眾稍潰散，參議阮勛假為婚姻，誘致殺之。
癸巳五年〈明永樂十一年〉春正月，帝率阮帥、阮景異等復將兵過海至雲屯，海東及諸海濱，哨取糧食，擊明人之屯戎者。
明黃福選取匠人及其家小送燕京造船。
二月，明張輔令軍人以鹽易三江，宣化，歸化稻穀為軍儲。又募客商納粟載船回廣東、福建、浙江、四川、雲南等處發賣。
三月四日，帝復還乂安，軍人僅存十之三，四。
總兵韓觀病死於柬關城。
夏四月，明張輔等寇乂安。
帝幸化州，命臺官阮表充求封使，賫方物至乂安，張輔留之，表怒罵輔曰：「內圖改取之計，外揚仁義之師，既許立陳氏子孫，又設置郡縣，不惟掠取貨寶，抑且殘害生民，真虐賊也。」輔大怒殺之。
六月，明張輔輿沐晟會諸將議攻取之計。晟曰：「化州山高海闊，未易圖也。」輔曰：「生我也是化州，作鬼也是化州，未平化州，我何面目見主上乎。」途發舟師，凡二十一日犯順化州城。
秋九月，明張輔等輿阮帥戰於蔡茄港，南北相持，鄧容伏兵象，夜襲輔營，容登輔船，欲生獲之，而不辨其人，輔急乘小船遁，明軍半潰， 燒毀舟船器械略盡。帥等不同併力，輔見容軍少，復來與戰，容軍崩潰，自是竄伏山谷。
冬十月，明張輔以都督黃中為前哨捍上流，阮帥遣刺客三人，載草順流至輔船，一人登船首，二人登船尾，輔覺，覓得二人，殺一放一，仍賜以財。明日，會諸將議，黃中言不合輔意，輔怒，數以守備不謹，致有刺客之事，斬之。諸將皆失色。
十一月，阮景異，鄧容等為明張輔所獲，景異面叱輔曰：「我欲殺爾，反為所擒。」罵不絕口。輔大怒，殺之而啖其肝。
帝奔老撾，輔令人索之，送至軍門，順化人皆降，陳遂亡。
初，後陳之起兵興復也，舊鎮撫潘季祜有謀畫贊成之功，果遷少保。及張輔寇乂安，帝幸化州，季祜降賊，輔大喜，旬日季祜病死，剳授子僚父安知州，厚賞其家，僚以將相之賢否，兵數之多少，山川之險易告之，輔於是決志平化州。
右陳十三帝，起丙戌終己卯，共一百七十四年，並後陳二帝七年。
甲午〈明永樂十二年〉春正月，明張輔、沐晟招撫新平、順化，撥分官治，與土官同辨事，取勘人口，攅造戶冊。升華府雖有設官，而占城猶有長路，占管明但載空名而已。
京路仕䆠有避賊從重光帝如化州者，至是有挈家去老撾者、去占城者。國人自是盡為明人臣妾矣。
夏四月，明總兵張輔、沐晟、兵部侍郎陳洽偕重光帝、阮帥、鄧容還東關。各府州縣官僃禮物圖帳彩旗來賀，令人送燕京。重光帝至途中赴水死。帥見重光帝已赴水沒，日與監守指揮圍棊，得慣以棊秤打之墮水死，帥遂隨入水死。國統遂屬於明。
秋七月，明張輔劄各府州縣，凣軍家虜獲小廝婦女而迯在各䖏者捉送軍門。各官希上司意，多捕貧民流移者觧送之。
八月，明張輔、沐晟、陳洽北還，分軍鎮守。
九月，明黃福榜示各府州縣，設立文廟、社稷、風雲、山川、無祀等神壇壝，時行祭禮。
明禁男女不許剪髮，婦女穿短衣長裙，化成北俗。
冬十月，明開設學校，及劄訪求儒醫隂陽僧道，令府州縣以禮敦請，從右參議彭道祥之言也。
明開墾田糧桑絲，每戶一畝，開爲三畝，是後勸課戶口，歲增田每戶十畝〈謂每畝三髙，十畝實三畝〉，每畝徵粟五，升沙洲每戶一畝，徵絲一兩，每絲一斤，織絹一匹。
乙未〈明永樂十三年〉秋八月，明取勘金銀塲，起夫淘採，及捕白象、氽珍珠。重稅厚斂，民不聊生。海濱鹽塲禁民私賣，並令內官管閙，又設立本塲局使副以分管之。府州縣置稅課司，河泊所副使。
明開塩法，先令本塲使副督人煎煮，每月若干，送提舉司收貯。內官募商出金領，布政勘合，大勘合開塩十斤，小勘塩合開一斤，方得發賣。如無同私鹽法，又禁行人例，得塩三碗，鹹一堈而已。
九月，明黃福差官押路送府州縣儒醫隂陽僧道正身赴燕京除授官職，回本衙門管事。仍令所在官司給與盤費伴送，無者懲治，沿途應付口糧腳力。
冬十月，明總兵張輔復以征虜副將軍來鎮守。
明開永安、萬寧、水路，設置迎運水驛，直至欽州；又設馬驛，直至橫州。
丙申〈明永樂十四年〉春正月，明起送文武上官耆老赴燕京，換總兵劄，用部帖黃，實授官職，保陞參議阮勛爲左布政使，知府梁汝笏、杜維忠爲參政。其餘陞知府同知府、知州同知州、知縣等官。因賜勑曰：「昔平定交趾，爾充輸誠効義，歸心朝廷，朕嘉爾誠，授以官職。爾自受命以來，能盡心竭力，奮忠敵愾，勦戮叛逆，撫安境土，勉脩厥貢職，屢加陞賜，以彰爾能。今詣闕朝貢，眷茲誠悃，宜用褒嘉，今特陞爾爲某官。爾尙益勵忠勤，恪脩臣節，勞來撫綏，俾其民各安生業，同享太平之福。則上天保之，爾茂膺爵祿，延及子孫，而爾之令名垂諸簡冊，永匕無窮焉。」
二月，明張輔劄閲土軍名數，取民戶三之一，分隷各衛所，每戶各三丁爲准。清化以南人丁稀少，以二丁為准。非衛所而有要害所，亦立堡柵，以民兵守之。
秋九月，新安縣兵起，張輔平之。
明招誘前朝舊官，假撥軍民衙門辨事，轉送燕京留之。奔競之徒，素非舊官，未得實授官職，亦挺身出，國內爲之空虛，居數年艱苦，往匕迯回。
明起送土吏滿九年者留撥在京衙辨事，除未滿者放回。
丁酉〈明永樂十五年〉明內官馬騏奏總兵張輔在交趾選取土人、壯勇者爲圍子手。明帝疑之，召輔還，遣豐城侯李彬以總兵征夷將軍代守。
明遣監察御史分司廵按自此始。
明兵部尙書陳洽復賛總兵軍政。
明定歲貢儒學生員充國子監府學，每年二名，州學二年三名，縣學一年一名。後又定府學，每年一名，州學三年二名，縣學二年一名。吏部勘合仰交趾布政，按察二司及府州縣官，期以明年正月一日到京朝覲，不問正佐，但在任年深者帶首領官吏同去。仍勘自甲午年七月至本年六月終三年內戶口田糧等項，造須知冊，進呈稽考。
黃福劄令豪富土官阮勛、梁汝笏、杜維忠、杜希望、梁士永、楊巨覺等並以家人赴燕京報效營造宮殿。明帝曰：「遠人艱苦，優賜遣還。」
