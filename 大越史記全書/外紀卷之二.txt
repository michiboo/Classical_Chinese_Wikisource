在位七十一年，壽一百二十一歲。
甲午元年〈秦二世三年〉（公元前二〇七年）。帝併有林邑、象郡之地，自立為南越王。
乙未二年〈西楚覇王元年、漢王劉邦元年〉（公元前二〇六年）。是歲，秦亡。
丁酉四年〈楚項籍三年、漢劉邦三年〉（公元前二〇四年）冬，十月，晦，月食。
十一月，晦，日食。
戊戌五年〈楚項籍四年、漢劉邦四年〉（公元前二〇三年）秋，七月，有星孛於大角。
己亥六年〈漢高帝五年〉（公元前二〇二年）春，二月，漢王即皇帝位。是歲，西楚亡。
癸卯十年〈漢高帝九年〉（公元前一九八年）。帝令二使典主交趾、九真二郡。
乙巳十二年〈漢高帝十一年〉（公元前一九六年）。漢既定天下，聞帝亦己王越，因遣陸賈，往拜帝為南越王，授璽綬，剖符通使，使和集百粵，毋為寇災。使者至，帝踞見賈。賈曰：「王本漢人，親戚、墳墓皆在於漢。今反本俗，欲據於此，與漢抗衡為敵，豈不謬哉。且夫秦失其鹿，天下共逐之。惟漢帝寬仁受人，民皆樂從。起豐沛，先入關，據咸陽，攘除兇醜，五年之間，撥亂反正，平定四海，此非人力，殆天與也。漢帝聞王王此，常欲一決勝負，以百姓新勞苦，故罷之。遣使奉其印綬遺王，王宜郊迎謁，示其敬也。今既不然，備禮見之，可也。奈何，自恃百粵之衆，慢易天子使者。天子聞之，發兵問罪，則王將如之何。」帝蹶然興起曰：「居此日久，殊失禮義。」因問賈曰：「我與蕭何，曹參孰賢？」曰：「王自賢。」又問：「我與漢帝孰賢？」賈曰：「漢帝繼五帝三王之業，統理乎漢，人以億萬計，地方萬里，物殷民富，政由一家，開闢以來未之有也。今王，衆不過十萬，雜處山海間，譬如漢一郡也，何乃比於漢。」帝笑曰：「吾恨不起於彼，何遠不若漢。」賈默然色沮。乃留賈居數月，曰：「越中無足與語。至生來，令我日聞所不聞。」賜賈槖中裝直千金。及賈歸，復賜千金〈槖中裝，謂以珠寶裝裏入囊槖中〉。
丙午十三年〈漢高帝十二年〉（公元前一九五年）夏，四月，漢帝崩。
庚戌十七年〈漢惠帝盈四年〉（公元前一九一年）夏，漢立原廟於渭北。
癸丑二十年〈漢惠帝七年〉（公元前一八八年）春，正月，朔，日食。
夏，五月，日食，既。
秋，八月，漢帝崩。
乙卯二十二年〈漢高后呂雉二年〉（公元前一八六年）夏，六月，晦，日食。
丁巳二十四年〈漢高后四年〉（公元前一八四年）漢禁南越關市鉄器。帝曰：「高帝立我，通使共器物。今高后聽讒臣，別異漢越器物。此必長沙王計，欲倚漢威德，圖我國而併王之，自為功也。」
戊午二十五年〈漢高后五年〉（公元前一八三年）春，帝即皇帝位，發兵攻長沙，敗數郡而還。
庚申二十七年〈漢高后七年〉（公元前一八一年）。漢使隆慮〈音林閭〉侯周竈擊南越，以報長沙之役。會暑濕，大疫，遂罷兵。帝因此以兵威財物，招撫閩越，西甌貉（即交趾、九真）皆從屬焉。東西萬餘里，御黃屋左纛，稱制與漢並。
辛酉二十八年〈漢高后八年〉（公元前一八〇年）秋，七月，高后崩，諸大臣迎立代王恆，是為文帝。
壬戌二十九年〈漢文帝恆元年〉（公元前一七九年）。漢帝為帝親塚在真定者置守邑，歲時奉祀。召其昆弟為尊官，厚賜之。問宰相陳平，舉可使越者。平言陸賈先帝時，曾使越，漢帝召賈為太中大夫，謁者一人為副使，往遺帝書，曰：「謹問，南越王甚苦心勞意。朕，高帝側室之子也。棄外，奉藩於代。道里遼遠，壅蔽樸愚，未嘗致書。高皇帝棄群臣，孝惠皇帝即世，高后自臨事，不幸有疾，諸呂擅權為變，不能獨制，乃取他姓子，為孝惠皇帝嗣，賴宗廟之靈，功臣之力，誅之已畢。朕以王侯，吏以王書罷將軍博陽侯。其親昆弟在真定者，已遣人存問，修治先人塚。前日聞王發兵於邊，為寇災不止，長沙苦之，南郡尤甚。雖王之國，庸獨利乎。必多殺士卒，傷良將吏，寡人之妻，孤人之子，獨人父母，得一亡十，朕不忍為之也。朕欲定地犬牙之相制者，以問吏。吏曰：『高皇帝所以界長沙者，王之地也。不得擅變焉。』今也得王之地，不足以為大，得王之財，不足以為富，服嶺以南，王自治之，雖然王之號為帝，兩帝並立，亡一乘之使以通其道，是爭也。爭而不讓，仁者不為也。願與王分棄前悪，終今以來通使如故。。故使陸賈往馳諭告王以朕本意，王亦受之，毋為災矣。因以上褚五十衣，中褚三十衣，下褚二十衣遺王，願王聽樂消憂，存問鄰國。」賈至，帝謝曰：「謹奉詔為藩王，長供職貢。」於是下詔曰：「朕聞兩雄不俱立，兩賢不並世。漢皇帝，賢天子。自今去帝制、黃屋、左纛。因為書稱蠻夷大長，老夫臣佗昩死再拜上書皇帝陛下，老夫故越吏也，高帝賜璽綬，以為南越王。孝惠皇帝即位，義不忍絕，所賜老夫者甚厚。高后用事，別異華夷，出令曰：『毋予南越金、鉄、田器、馬、牛、羊、即予，予牡，毋予牝。』老夫處僻，馬、牛、羊齒已長。自以祭祀不修，有死罪，使內使潘、中尉高、御史平凡三輩上書謝過，皆不反。又風聞老夫父母墳墓已壞削，兄弟宗族已誅泯，故吏相議曰：『今內不得振於漢，外無以自高異於吳』，故更號為帝，自帝其國，非敢有害於天下。高皇后聞之大怒，削去南越之籍，使使不通。老夫竊疑長沙王讒譖，故發兵以伐其邊。老夫處越四十年，於今抱孫焉。然夙興夜寐，寢不安席，食不甘味，目不視靡蔓之色，耳不聽鍾皷之音者，以不得事漢。今陛下幸哀憐，復故號，通使如故。老夫死，骨不朽，改號，不敢為帝矣。謹因使使者，獻白璧一雙，翠羽千尾，犀十座，紫貝五百，桂壼一器，生翠四十雙，孔雀二雙，昩死再拜，以聞皇帝陛下。」陸賈得書還報，漢帝大悅。自是南北交好弭兵，民得休息矣。
癸亥三十年〈漢文帝二年〉（公元前一七八年）冬，十月，晦，日食。
甲子三十一年〈漢文帝三年〉（公元前一七七年）冬，十月，晦，日食。
十一月，晦，日食。
辛巳四十八年〈漢文帝後元四年〉（公元前一六〇年）夏，四月，晦，日食。
甲申五十一年〈漢文帝後元七年〉（公元前一五七年）夏，六月，漢帝崩，詔短喪。
秋，九月，有星孛於西方。
乙酉五十二年〈漢景帝啟元年〉（公元前一五六年）。漢詔令郡國立太宗廟。
丙戌五十三年〈漢景帝二年〉（公元前一五五年）冬，十一月，有星孛於西方。
丁亥五十四年〈漢景帝三年〉（公元前一五四年）春，正月，長星出西方。是月，晦，日食。
戊子五十五年〈漢景帝四年〉（公元前一五三年）冬，十月，晦，日食。
癸巳六十年〈漢景帝中元二年〉（公元前一四八年）夏，四月，有星孛於西北。
秋，九月，晦，日食。
甲午六十一年〈漢景帝中元三年〉（公元前一四七年）秋，九月，有星孛於西北。是月，晦，日食。
乙未六十二年〈漢景帝中元四年〉（公元前一四六年）冬，十月，晦，日食。
丁酉六十四年〈漢景帝中元六年〉（公元前一四四年）秋，七月，晦，日食。時，帝凡遣使如漢，則稱王、朝請以比諸侯，於國內則從故號。
戊戌六十五年〈漢景帝後元元年〉（公元前一四三年）秋，七月，晦，日食。
庚子六十七年〈漢景帝後元三年〉（公元前一四一年）冬，十月，日月皆赤。
十二月，日如紫，五星逆行守太微，月貫天庭中〈天庭即龍星、右角、太微、宮垣十星，在翌軫之地、天子之宮、五帝之座〉。
春，正月，漢帝崩。
壬寅六十九年〈漢武帝徹建元二年〉（公元前一三九年）春，正月，晦，日食。
夏，四月，有星如日，夜出。
癸卯七十年〈漢建元三年〉（公元前一三八年）秋，七月，有星孛於西北。
九月，晦，日食。
甲辰七十一年〈漢建元四年（公元前一三七年）。帝崩，謚武。孫胡立〈後陳朝封帝為開天體道聖武神哲皇帝〉。
〉
在位十二年，壽五十二歲 。
丙午二年〈漢建元六年〉（公元前一三五年）秋，八月，有星孛於東方，長竟天。閩越王郢侵我邊邑。王守漢約，不擅興兵，使人賫書言其事於漢。漢多義之，大為發兵，遣王恢豫章，韓安國出會稽，擊閩越。淮南王安上書諫曰：「越方外之地，剪髮文身之民，不可以冠帶之國法度理也。自三代之盛，胡粵不受正朔，非強不能服，威不能制，以為不居之地，不牧之民，不足以煩中國也。今自相攻擊，而陛下發兵救之，是反以中國而勞夷狄也。且越人輕薄反覆，不用法度，非一日之積。一不奉詔，舉兵誅之，臣恐後兵革無時得息也。間者，歲比不登，民生未復，今發兵資糧，行數千里，夾以深林叢竹，多蝮蛇猛獸，夏月暑時，歐泄霍亂之病相隨屬也〈歐泄，歐與嘔同。泄，弋掣反，亦吐也〉。曾未施兵接刃，死傷者必衆矣。臣聞軍旅之後，必有凶年，言以其愁苦之氣，薄陰陽之和，感天地之精，而災氣為之生也。陛下德配天地，澤及草木，一人有饑寒不終其天年而死者，為之悽愴於心。今方內無狗吠之警，而使甲卒暴露中原，霑漬山谷，邊境之民，早閉晏開，朝不及夕，臣安竊為陛下重之。且越人綿力薄材，不能陸戰，及無車騎，弓弩之用，然而不可入者，以保地險，而中國之人不耐其水土也。臣聞道路言，閩越王弟甲弒而殺之，甲已誅死，其民未有所屬。陛下若使重臣臨存〈臨存，以尊適卑曰臨，恤問曰存〉，施德重賞以招致之，此必攜幼扶老以歸聖德。若無所用之，則存亡繼絕，建其王侯，此必委質為臣，世共貢職。陛下以方寸之印，丈二之組，填撫方外，不勞一卒，不頓一戟〈頓與鈍通〉，而威德並行。今以兵入其地，此必震恐，逃入山林，背而去之，則復群聚，留而守之，歷歲經年，則士卒罷勌〈勌與倦同〉，食糧乏絕。一方有急，四面皆聳，臣恐變故之生，奸邪之作，由此始也。臣聞天子之兵，有徵而無戰，言莫敢較也。如使粵人徼幸以逆執事，廝輿之卒有一不備而歸〈廝，析薪者。輿，主駕者〉，。皆賤役之人雖得越王之首，臣猶羞之。陛下以九州為家，生民皆為臣妾。夷狄之地，何足以一日之間〈間音閑〉，而煩汗馬之勞乎。《詩》云：『王猷允塞，徐方既來。』言王道甚大，而遠方懷之也。臣安竊恐將吏之以十萬之師為一使之任也。」是時，漢兵未踰嶺，閩越王發兵拒險。其弟餘善乃與宗族謀曰：「王以擅發兵擊南越不請，故漢發兵來誅。漢兵衆強，即幸而勝之，後來益多，終滅國而止。不如殺王以謝漢，願罷其兵。」遂殺王郢，使使奉其頭致王恢。恢乃以便宜按兵，告韓安國，而使使奉其頭馳告。漢帝使莊助來諭意於王。王頓首曰：「天子為寡人興兵誅閩越，雖死無以報德。」遣太子嬰齊入質，因謂助曰：「國新被寇，使者行矣，寡人方日夜整裝，入見天子。」助還，群臣咸諫於王曰：「漢兵誅郢，欲以警動我越。且先帝有言，事漢期無失禮。要之，不可以說好語〈說讀曰悅〉，入見，不得復歸，亡國之勢也。」王乃稱疾，竟不入見。
丁未三年〈漢元光元年〉（公元前一三四年）秋，七月，晦，日食。
甲寅十年〈漢元朔二年〉（公元前一二七年）春，三月，晦，日食。
乙卯十一年〈漢元朔三年〉（公元前一二六年）。王病甚，太子嬰齊歸自漢。
丙辰十二年〈漢元朔四年〉（公元前一二五年）。王薨，諡曰文王。子嬰齊立。
在位十二年。
丁巳元年〈漢元朔五年〉（公元前一二四年）以呂嘉為太傅。
己未三年〈漢元狩元年〉（公元前一二二年）夏，五月，晦，日食。
壬戌六年〈漢元狩四年〉（公元前一一九年）春，有星孛於東北。
夏，長星出西方。
乙丑九年。〈漢元鼎元年〉（公元前一一六年）
戊辰十二年〈漢元鼎四年〉（公元前一一三年）。初，王為世子，入質放漢，在長安娶邯鄲樛氏女，生子興。及即位，乃藏其先帝璽，上書於漢，請立樛氏為后，興為世子。漢數使使者諷諭王入朝。王懼入見，要用漢法比內諸侯，王固稱疾不從，乃遣子次公入質。是歲王薨，謚曰明王。子興立。
在位一年。
是年，王既即位，尊母樛氏為太后。初，太后未嫁明王時，嘗與覇陵人安國少季通〈安國，姓。少季，名〉。是歲漢使安國少季來諭王柔太后以入朝，比內諸侯。復令辨士諫大夫終軍等宣其辭，勇士魏臣等輔其決，衞駄路博德將兵屯桂陽待使者。時，王年少，樛后乃漢人。少季至，復與私通焉。國人知之，多不附太后。太后恐亂起，欲倚漢威，數勸王乃群臣求內附。即因漢使者上書，請比內諸侯，三歲一朝，除邊關。漢帝許之，賜王與丞相呂嘉銀印及內史、中尉、太傅印，餘得自置。除其故黥劓刑，用漢法，比內諸侯，使者皆留鎮撫之。
己巳元年。〈漢元鼎五五年〉（公元前一一二年）。王及太后飭治行裝，重齎為入朝具。時宰相呂嘉年長〈長一作老〉，歷相三朝，宗族仕官為長吏者七十餘人，男皆尚公主，女皆嫁王之子弟、宗室，及蒼梧秦王有連，其居國中甚得衆心，愈於王。上書數諫王，王弗聽，因為叛心，數稱疾，不見漢使者。使者皆注意嘉勢未能誅。王及太后亦恐嘉等先事發，欲令漢使者權謀誅嘉等，乃置酒請使者飲，大臣皆侍坐飲，嘉弟為將，將卒居宮外。酒行，太后謂嘉曰：「南越內屬，國之利也，而相君若不便者，何也。」以激怒使者。使者狐疑相杖〈杖，持也〉，遂莫敢發。嘉見耳目非是，即起而出。太后怒，欲鏦〈撞也〉嘉以矛，王止之。嘉遂出，介〈分也〉其弟兵就舍稱疾不肯見王及使者，陰與大臣謀作亂。王無意誅嘉，嘉知之，以故數月不發。太后欲獨誅嘉，又力不能。漢帝聞嘉不聽命，王乃太后孤弱不能制，使者怯無決。又以為王及太后已內附，獨呂嘉為亂，不足以興兵，欲使莊參以二千往使。莊參曰：「以好往，數人足矣。以武往，二千人無以為也。」辭不可，漢帝乃罷參。故濟北相韓千秋奮曰：「以一區區之越，又有王、太后為內應，獨丞相呂嘉為害，願得勇士三百人，必斬嘉以報。」於是漢使千秋與樛太后弟樛樂將二千人往，入越境。呂嘉遂下令國中曰：「王年少。太后，本漢人也。又與漢使者亂，專欲內附，盡持先王寶器入獻於漢，以自媚，多從人〈乃相從之人也〉，行至長安，虜賣以為童僕，自取一時之利，無顧趙氏社稷，為萬世計慮之意。」乃與其弟將卒攻王，遂弒王與太后，盡殺漢使者，遣人告蒼梧秦王及諸郡邑，立明王長子術陽侯建德為王。王已遇害，謚曰哀王。
在位一年。
時冬十一月，宰相呂嘉既立王，而韓千秋兵入境，破數小邑。嘉乃開直道給食，未至番禺四十里，出兵擊千秋等滅之。使人函封漢使節置塞上〈即大庾嶺名〉。好為謾辭〈欺詐之語也〉，以謝罪，發兵守要害處。漢帝聞之，遣伏波將軍路博德出桂陽，樓船將軍楊僕出豫章，戈船將軍嚴〈名嚴，史失其姓〉出零陵，下瀨將軍甲〈名甲，史失其姓〉下蒼梧，馳義侯貴〈名貴，史失其姓〉發夜郎兵，下牂牁江，咸會番禺。
庚午，元年〈漢元鼎六年〉（公元前一一一年）冬，漢楊僕精兵九千，先陷尋陿，破石門〈嘉積石於江，曰石門〉，得我粟船，因推其船，以數萬人待伏波將軍路博德。博德曰：「因道遠後期與樓船會至番禺。」時有千餘人，遂俱進，楊僕前至番禺。王及嘉皆守。楊僕自擇便，居東南面，路博德居西北面。會暮，僕攻敗之，縱火燒城。博德不知兵多少，乃為營，遣使招降者，賜以印綬，復縱令相招。樓船將軍楊僕力攻，反驅入路博德營軍中。黎〈比也〉旦，城中皆降。王及嘉與數百人夜走入海。博德又問降者知嘉所在，遣人追之。校尉司馬蘇弘得王，越郎都稽〈一伯孫都〉得嘉。時，下瀨、戈船將軍兵及馳義侯所發夜郎兵未下，而我越已為路博德、楊僕所平矣〈時，我越令三使者牽牛三百頭，攜酒一千鍾，持交趾、九真、日南三郡戶籍迎降。路博德因拜三使者為三郡太守，治民如故〉。遂以其地為南海〈秦故郡。今，明廣東是也〉、蒼梧〈唐曰益州，古甌貉，我越之地〉、鬱林〈桂林郡，漢武更名〉、合浦〈秦象郡，廉州之屬郡〉、交趾、九真、日南〈秦象郡〉、珠崖、儋耳〈並在大海中〉九郡。自是漢始置刺史、太守。
大越史記外紀全書卷之二終
