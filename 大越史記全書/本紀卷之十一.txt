甲寅紹平元年明宣德九年春正月朔，帝出百官，謁太廟，又出百官同北使望闕拜於客舘。四日，命門下司右侍郎阮富後改傅、右刑院郎中范時中與北使徐琦、郭濟等如明。先是，明遣徐琦等賫勑來問所拘留之人，及土貢之金，故帝遣富等徃觧之。六日，議遣宣撫使阮宗胄、中書黃門侍郎蔡君實、耆人戴良弼等賫表文及方物徃來封於明。
旨揮大臣文武百官內外大小等，其略曰：「人臣之道，大要有二。上則愛其君，下則愛其民。愛君者必盡忠，愛民者必盡誠而已。凣其有僚，朕已委信，有不竭忠誠，荒廢天職，則國有常憲。間者求賢圖治，命諸人各舉所知。今既久矣，曾無應命舉一人，以答朕心，何也？」
七日，宣光鎮平原獠人入貢。命都督黎問傳㫖諭之，使回本業。
九日，㫖揮御前各軍及五道諸衛軍僃辨糧食，用二箇月限，本月二十日就東京土分點目習藝。若清化、乂安、新平、順化各鎮鎮軍，即就本府本鎮土分點閲，違者治罪。
十二日，㫖揮文武百官自六品以上，有所官及藩鎮父道首領官等，有嫡子孫或同異籍，並免稅並當差。若築鼎耳堤路，及警急事務不免。其嫡子孫各聽報名，赴監讀書，以俟選用。
㫖揮京城及諸府路縣州社冊村莊等，今後銅錢破鈌，猶穿得緡貫，即流通使用，不得拒斥。若已斷鈌，穿緡不得，即不用。違拒揀擇亦同罪。國初以來，數出詔旨，禁民拒斥，而庫吏收稅，常揀好錢，民間禁不能止，故更有是令。
十三日，除內外大小官員黎豸等一百五十六人。其輕赦徒流罪，潘季卿等亦預焉。
十五日，帝謁廟，是後命文官行禮。帝出較塲，觀大臣黎察等及文武內外百官告天地神祗、名山大川，刑白馬歃血盟誓，及差官致祭天下各處神祗。
㫖揮天下諸路縣官等，速具本路應試士人，期以本月二十五日赴本道點集，至二月初一日考試。中選者免徭役，補入國子監。若在各路學讀書者，二十五歲以上考不中者還民。
以咱侯文隊杜順等五人爲國子監敎授。
二十八日，旨揮大臣百官，今後不得徃來郡王所。郡王無人召，即不得入朝。有私引入，或門者咱入，及百官有私至其家者加重罪。時有侍兒三人走來奏郡王，言多妖妄不順，故有是命。
以御前學生程清、阮文錫等為御前學生局長，朱三省、陳封為局副，裴時亨為太師丞。
二月初三日，諒山鎮管領黃原懿謀反，命北道司馬黎文安討之。
四日，考天下學生。中考者千餘人，分爲三等，一等、二等還國子監，三等還路學讀書，並免徭役。
八日，以御前武隊莫吞等四十七人為諸路鎮撫。先帝時各衛將校過犯，降為武隊，至是復用之。
以黎犬爲入內少尉，參知海西道諸衛軍事太監如故。黎謙爲都押衙知左班事。
罷南道行遣黎克復爲判大宗正。時黎察既殺仁澍，疑克復有怨，奏奪其權，使知獄訟。克復乃仁澍同母弟也。
以黎國楨爲南道行遣，知軍民簿籍政事，詞訟如故。以黎乘爲鐵突中軍行軍總領，黎醯爲殿前都檢點，同太監內外諸役，黎棲爲指揮使。
遣大司徒黎察、司寇黎銀、司馬黎列、黎盃等選各道丁壯爲兵。旨揮係軍民諸色男並選取。若文武自六品以上，有所管男，及國子監生諸色役已有岝字，官賜公奴私奴，並免。若御前武隊鉄突有一二三男，止免一丁，其軍民自三男以上，亦免一丁，餘並選取。
大司徒黎察以前違事程宏伯有可矜惜，使少保黎國興編赦免舊官籍，詔勑㫖各與本道行遣咱候，欲復用之。言官阮天錫、裴擒虎等奏曰：先帝有旨：黎國噐、䄇宏伯、黎德轝等雖有才，不可復用。臣下有謀叛逆，須告者不容彼告。今若舉之，是違先帝旨也。且如宏伯等，誰更用之。遂卻其名，令補軍伍，既而慮宏伯在軍，必復生事，有害於是，岝還民産。
初，太祖晚年多疾病，又郡王思齊狂悖，帝由幼沖。而陳元扞、範文巧皆常有佐命功，頗得時望。元扞又陳族子孫，而文巧亦京路人，慮他日有異志，外雖崇其禮，而內實疑之。丁邦本、黎國噐、程宏伯、阮宗贄、黎德轝之徒，逆知其意，爭上密疏，勸太祖決意除之。有不悅者，國噐輙指爲二家之黨，死徒者甚眾。群臣皆畏其口。然太祖深知國噐等皆傾巧小人，心常疾之。其後俱以事繼斥竄，仍慮其復進，故以是戒之。
咱安𢮿越忙父道琴公冠帶入朝。
十四日，忙禮州刁孟旺母來降刁吉罕之妻也。刁吉罕既死，子孟旺奉其母㱕故地。母猶先為納款，帝問曰：「孟旺何不自來？」對曰：「旺爲其弟道收引慮忙來相爭，以故不得遠離其地，老妾先㱕命朝廷。」帝使人諭之㱕，報孟旺入朝。
十五日，旨揮文武官員諸人：「所進之賢，所上之言，朕豈不聞。但眾人所言，不有其謀，可釆所進，皆妄以常人。諸人有意爲國，即更留心旁訪，或隱逸山林，或棲身村也。朝廷試用未及者，薦得賢才十二人以佐朕。圖治如此，可謂為國盡忠，其賞不等。」
二十二日，司馬黎文安征還。初，諒山鎮黃原懿、黃文萼、阮世寧、阮公廷皆本鎮父道，以歸國有功，並拜管領，仍居其地。宣慰黎圖、黎弄等不能撫馭，原懿等皆𢙇怨。郡王有妾，因事退出。原懿來朝，見而悅之，潛載以㱕，致其事露。又有懿奴飛豹者，因懿撻，走入圖、弄等，乃騰告謂原懿已起兵。帝即命文安將御前鉄突及北道兵討之。及至，則文萼爲鎮兵所殺。懿等各棄妻子，亡入吳地。文安乃散軍搜捕四人親戚奴婢産畜，併及鎮軍妻子千餘人㱕獻。帝盡釋其民人，以四人家屬給賜群臣。
夏四月朔，命百官迎吉州法雲寺佛赴東京禱雨。時天久不雨，而徒以迎佛誦咒為祈禱。阮天祐奏疏曰：「陛下脩德，録寃囚，出宮女，而天不雨，請斬臣以謝天下。」大司徒黎察惡其言直，疏未報，會有小雨，乃呼天祐問之曰：「昨暮非小雨耶」。又有清化、宣光等路官奏雨狀適至，併以示天祐，天祐無以對。
流監生阮德明於遠州。德明家赴監，有匿名書粘於道傍神祠壁上，有大司徒察、都督問同謀殺翁士即仁澍也判大理語。德明召人來觀，既而自取毀裂，投水中。察疑德明所作，撂拷不服，將斬之。刑官以為疑罪，乃得減死，流之，沒其家財。
乂安府進御舶至大通塲，夜爲雷霆所燒。
復以黎可爲榮祿大夫、諒山鎮宣慰大使，知軍民事；以黎汝祖爲政事院同參議，爵明字。
赦輕囚數十人，以久旱故也。
十九日，清化府巴隆忙民叛，㱕哀牢。巡察黎統討之，斬其丁壯虜男女三十餘口。
立斬罪囚。初，威遠軍人阮稟，中軍鉄突程壽祿以盜誘官賜奴婢人爲業。司馬黎列捕得奏之。時官私奴婢多亡失，大司徒察怒甚，命刑官立鞠於殿庭，辝竟曳出斬之。
占城掠化州人。占城主布提聞太祖崩，以帝初嗣位，疑中國有變，親將兵出屯近境，欲謀入㓂。以虛實未審，無所訊問，乃使船潛入越海口，掩捕數人而去。民追格鬪，擒獲二人來獻。
二十二日，設醮於勤政殿，以旱災妨農，雷震燒船故也。
二十五日，五道各衛軍將校陞除，自衛同知管領，下至隊長八百五十一員，在內任陞充及御前各軍選授者五百九十六員，有事輕赦録用者二百五十五員。內密官唱各給勑，自旦至晡不能盡。其在內未陞者賞爵各一資。
五月丁丑朔，輟朝。先是太史裴時亨密奏，五月初一日有黑猿精啖日，日當食，日食則國有災。若得生猿，殺以厭之，則災可弭。大司徒黎察信之，奏令宣光太原等鎮官督民蒐羅林谷，檻送猿猱，前後將繼，至日停朝而行其法於禁中，百官不得知。時亨惟奏禮部侍郎舊道士程全陽，與俱皆得厚賞。
五日，旨揮諸府路鎮縣社冊庄等，今年民丁潭池稅即依癸丑年例，桑州稅依新定例。
十一日，京城失火，延燒數百餘家，人有死者。
十二日。遣五道軍耀武於校塲，引占城俘來觀而遣之。
命入內司馬黎列總督乂安、新平、順化諸軍，就新平、順化地方巡哨。若過占城草賊劫掠邊境，將校軍人臨戰違令及𢙇二卻退者，咱先斬後奏。又命入內少尉黎魁、行遣總管黎炪同督新平、順化諸軍隨之。
十六日，命宣撫使阮宗胄、中書黃門侍郎蔡君實、耆人戴良弼等賫表文及方物往求封於明。行遣阮廌作奏本成，內密院阮叔惠、學士黎景綽等欲改數字，阮廌怒曰：「爾軰聚歛臣，罹此旱災，爾等所致也。」叔惠告於大司徒察、都督問，察、問怒之，讓廌曰：「致天災非此屬過也，咎在君相耳，公相責何太甚耶。」廌詞謝曰：「叔惠以掊克小才，居天下樞要，每有奏簿，皆欲損民㱕官，以求合上意，故僕因事而發耳，非有所諷議君相也。」察怒尙未觧，然奏本猶因廌不改。
十八日，旨揮諸路鎮縣各隊巡檢司把関隘等，嚴加巡守，搜捕盜刼。
二十四日辰時，有青赤氣狀如虹而短，並見於東北。
天徵降霜。
斬左班漆作匠匠人髙師蕩。時調漆作匠各局，起報天寺。土木重大，師蕩勞於役，作竊言曰：「天子不德，以致旱災。大臣受賂舉用無功，有何善而必崇寺佛乎。」爲人所告。大司徒察怒。審刑阮廷歷曰：「彼敢妄言及國事，當斬。」阮天祐、裴擒虎奏乞免死，帝將從之，察曰：「前咱天祐等不察，阮德明使投匿名書相誣，今又欲放此人，餘人何所懲乎。」天祐不敢復言，遂斬之。是日適有小雨，明日察言於朝曰：「使咱言官，安得此雨耶。」黎銀曰：「多殺惡人則多雨，但路骨難行耳。」
二十八日，宣光鎮蒙恩州阮啟使其子來行。命大臣諭而遣之。
六月，占城管象頭目婁、荄二人來降。
八日，哀牢盆忙使人來貢方物，賜織金衣二件、絹五匹。
十日，有霧氣塞空而下。
十二日，陶祿來降。祿陶季容之子。初太祖之平賊也，㱕化鎮父道僞府同知季容不服，將家屬亡入雲南。至是死，其子來降。
海水暴漲。
十四日，雨，百官拜謝。
十七日，以審刑院廷歷爲太原下伴安府使，仍帶審刑副使如故。
二十日，北道同知簿籍裴於臺以天多災異，上䟽四條。其一畧曰：「願陛下內選皇兄國舅老耄耆人，諳習故典，留爲入侍，訓誨厥辝，外置師傳，立為砥柱，旨揮百僚。」其二略云：「文武官員軍民已被其罪，在各徒流配所，先帝所以懲之。今再見還官除職，管軍治民，有違先帝之心，不協天地之道」。大司徒察見疏怒甚，使人寫此二條上奏曰：「先帝以臣等皆累世舊臣，且與先帝間開十年，出萬死以立朝廷。先帝素知臣樸鈍，故臨崩之際，以陛下託臣等也。今於臺所言，意疑臣等有所奸橫，而使陛下別立親以防之，願付之獄官，問其虛實。若於臺果離間君臣，則正以國法不赦。」帝良久曰：「於臺所言，雖有切害，何至若是。」察奏徃復數四，帝皆不咱。天祐、擒虎復奏曰：「於臺勸陛河不可委任大臣，是違先帝遺詔而委生嫌釁，不可不問其罪。」右弼黎聞靈執其疏來奏，帝乃可之。遂流於臺遠州。
二十四日，追尊生母爲恭慈國太母。初太祖不立正室，惟郡王母鄭宸妃與范惠妃等數人而已。國母亦先帝側室，於草昧時已先薨。及是帝追念，尊為國太母。舊神主在藍京，帝命元舅右班黎連及中書侍郎陳舜俞奉新神主及金冊至廟行禮。
大司徒黎察起清潭、昭度等寺，成宇九十餘間。
秋七月十一日，㫖揮各道衛軍將校，及路縣鎮冊社官等：「凡治道以清刑爲本。朕見軍人皆越次奏告，連勾訟人，防廢民事，勞擾朝廷，莫此為甚。自今凡軍民有小訟，即先就本社社官諭辨，社官不能，方就縣；縣不能，以次至路、至府；府不能，方就本道；本道又不能，然後奏聞。其訟田土亦如之。若評諭官，宜用法公平，不可受賂偏曲，使有所寃。其大訟方許直奏。」
十五日，設盂蘭會，赦輕罪囚五十人，賜僧人通經錢二百二十緡。
八月，賜國子監生及路縣生徒著冠服，並與國子監敎授及路縣教職著高山巾。初教授監書庫皆太古巾，至是令戴之。
八日，令右僕射黎汝覧徃藍京立太母廟。
九日，斬道者程堂。政事院同參議阮欣等奏言曰：「堂白日偷窺，律不至死，殺之不可。」不聽。
太廟廚兒阮注以抑買市貨，杖八十，刺項徒象坊兵。時諸室廚人多托宮中，以賤直抑買市肆，人民病之。阮天祐捕奏，乃加注罪，仍令徇眾三日。
定取士科。詔曰：「得人之效，取士為先。取士為方，科目為首。我國家自經兵燹，英才秋葉，俊士晨星。太祖立國之初，首興學校，祠孔子以太牢，其崇重至矣。而草昧雲始科目未置。朕纂承先志，思得賢才之士，以副側席之求。今定為試塲科目，期以紹平五年各道鄕試，六年會試都督堂。自此以後三年一大比，率以爲常，中者並賜進士出身。所有試塲科目具列於後：第一塲經義一道，四書各一道，並限三百字以上；第二塲制詔表；第三塲詩賦；第四塲策一道，一千字以上。試吏員考暗寫。一等補國子監，二等補生徒及文屬。」
十八日，南道司馬黎列軍還。布提聞中國無事，先已引退。列到化州欲還，會化州蠻道成為道論所擊，來求援。列乃引兵助擊之，得人口千餘，象數十隻以㱕。
十九日，命管轄黎伴使哀牢。哀牢茹昆孤為叛臣杻在所攻，力不能制，遣使來乞援。帝命伴先徃諭觧之。
旨揮五道行遣及各鎮總管宣慰等，其路鎮縣各官功績付本道行遣考覈，各鎮將校付本道總管宣慰考覈，其省院局官即少保右弼考覈，左右班內殿各官即押衙右班內密院考覈。各分爲三等，務要明當，不得偏私顛倒。
二十八日，以海西道參知軍民簿籍阮汝撰為北道同知軍民簿籍。
旨揮守皇城禁中諸門將校軍人女人內人等，今後或有各殿宮人及大臣、總管、行遣並女官等入朝，到禁門，即守門預先傳奏，候勅旨始得入。女人無品爵並不得入。各殿內人、女官、奴婢無故不得徃來別殿。若守門不謹，容情私放濫入，及帶將鉄噐等件自一針以上，到禁中不先傳奏，即論罪依律。
九月四日，頒紹平新錢六百餘貫賜文武百官。
以御史裴擒虎為諒山鎮安府使，以右藤縣轉運潘天爵為侍御史。
㫖揮各鎮縣社村冊庄等，有赴京行役者，軍即將校，民即路縣官，轉送其官私，公即取本縣文信。若在京軍人及大臣勢家之人，或取本具差某事，即總管總知本衙本家給信字，軍民販賣亦仰路縣官給文引。各鎮巡檢及水六各處守把，務要盤檢明白，無給文引即截還。時各鎮人多詐爲行役，誘人奴婢，故有是令。
司空黎銀同鄕人范鬢因與銀奴爭田，私出不遜語。太祖起兵時，鬢從官軍襲檜柵。軍至柵下，鬢迯入柵降賊。賊覺乃設僃，軍不克襲而還。至是銀發鬢前事，使刑官追鞫，准奏斬之。大司徒察曰：「今吾軰有權勢，而讐其鄕人，何求不得。後或吾勢盡，豈可使吾子孫當其怨禍耶？」銀厲聲曰：「彼子孫猶能興怨，而吾子孫獨不能報乎？」久之，鬢乃得減死，流遠州。
以峽山縣轉運使梁天福爲殿中侍御史，北江下路教授阮昭甫為監察御史。昭甫上疏有可采故也。
御史付中丞阮天祐以言事忤旨，免官奏乞致職而去。
十六日，奏告天地及太廟，以鑄順天承運之寶、代天行化之寶、勑命之寶、制誥之寶、御前之寶、御前小寶共六顆。
爪哇商舶入貢方物。
哀牢昆孤使其臣官龍進象隻金銀，乞援兵。
旨揮與木忙少尉車芇率出哀牢南馬各蠻救昆孤。
占城使賫書及方物來獻，求和親。大司徒察問曰：「爾國私入吾境，捕化州百姓，何也？」對曰：「國王聞老皇登遐，今皇帝即位，兩國不通使，疑未信，故使將軍徃境上問消息。將軍𢫔違教旨，私捕化州六人㱕。國王怒，大將以下並加刖刑，護送其人交還化州總管，不敢有犯。」朝廷知其飾詐，然以彼能自來，故含容之，不加究問。
安邦路總管阮宗徐同總管黎遙貶三資罷職。本朝禁臣民不得私販外國商貨。時有爪哇舶至雲屯鎮，宗徐等當檢録舶貨正數，前已將原數供報，後復隱詐，改換其狀，而私販九百餘緡，自與黎遙各占百緡，事發，故罪之。
命轉運黎壽老、起居蔡惠疇使占城。
冬十月，蝗傷稼。差官分道驗田榖。
以南策下衛同知黎壽等為安邦鎮衛，同總知諸軍事；管領范洪州為安邦鎮衛，同知諸軍事；審刑院副使程子昱為太原鎮上伴宣撫使。
十二日，符忙逆人丁桂子道頼來首，有旨免罪，使還。
以前太子侍講阮晉才為國子監博士。
十一月，明遣行人郭済、朱弼等隨告哀使黎偉來弔祭。至京，初四日行祭禮，其祭饌皆自北道賫送，極為豊盛。出迎承天門，人設祭於乾德殿。其禮豬一、羊一、食品、紙錢、幢節、香花凡八十卓。祭官在左立，主祭在右，不奠酒，婦人隔帷舉哀。五日，宴済等於勤政堂。
七日，大司徒察等又宴濟等於客舘，陳雜戲以觀之，從其請也。明使徐永達、章敞、郭済等前後數軰，於貢物之外朝廷私有饋餽，一切不受。然咱其從人多賫北貨，重立其價，抑使朝廷買之。
西道行遣左僕射黎磊卒，贈保正功臣輔國上將軍入內中書令鄕侯，謚忠簡。
命管領黎柄、內密院同知潘寧、御前學士局阮天錫、黎吉甫等從郭濟如明謝弔祭。
爪哇客人八諦一作先孫等進土物，有𣐙香數株，可為屋柱。
藍山殿火。
氷凍山木死。
二十二日，帝誕生日也，以為繼天聖壽節，尋改萬壽聖節。
蠲田租及人丁稅。
遣封大司徒黎察二代。
內密院何德政徒本道、屬丁范思明貶一資。德政為行人，如明告哀，與明人圍棊，及與正使爭罵。思明襲帶北賣，誤中點軍故紙，故皆降黜。時正使黎偉、阮傳二軰多買北貨，至三千餘擡。朝廷惡其商販，欲愧其心，使人收驗，暴於殿廷，然後還之，遂為常例。
十二月八日，哀牢人來降，進象三隻。車芇、何安掠等軍至時，哀牢杻柵、杻在等已弒其主昆孤，而更立昆孤族人諭群為盤茹使，使賫象隻金銀來降。安掠等遂與俱來，朝廷赦之。
言官潘天爵上彈章，論前軍總管黎受當國喪娶妻，大起第舍，使家人出境，私與化外交古等事。時諸大臣皆私役軍人，大起第宅。帝因命天爵徧入大臣家驗㸔明白。帝問曰：「諸大臣皆無此事耶？卿獨奏受，何也？」天爵曰：「都督、司㓂、司馬皆顧命大臣，宜正已以率百官。有所營為，必循禮法，不然則告奏而後行，故臣等不可不言。且臣以受有數事，故併言之。今奏勑旨，使徧觀第宅，臣敢不盡職。」於是又疏構新宅者，參知東道黎定等以下，至管領二十餘人奏之。帝皆不問，獨命勘受。都督黎問、司馬黎銀等以受親勳之臣，營觧之。帝亦赦受餘罪，沒私販金十五兩、銀百兩，仍勑妾程氏卻受戶籍，咱贖爲外人。
復禮州刁吉罕男孟旺來降。勅賜為入內司馬，知本州軍民事，爵冠服侯。
遣入內少保黎國興、入內右弼黎文靈等奏告太廟，奉迎太祖及國太母新神主祔。命文武官就都督臺議除䘮。行遣阮廌等共議，宜素服滿二十七日，然後除之。
二十六日上親坐丹扆。先是成服，太祖新神主在乾德殿，帝每臨朝，立會英殿東楹以咱事，至是動蹕坐扆。庭設樂而不作，群臣上慰表。
賜南馬州道冕為本州大知州，知軍民事，爵明字。初南馬州屬哀牢，後能慕義㱕順。至是遣子入朝，求為內附。帝嘉之，乃授是職，仍賜冠帶並時服一襲。
乙卯二年明宣德十年春正月朔，率百官謁廟還宮，素服臨朝，作樂警蹕，群臣皆吉服進慰表。
初三日，明宣宗崩，皇太子祁鎮即位，是爲英宗，改元正綂。
旨揮大臣文武百官等，略曰：「汝諸人不復如前守法。今後官軍治民或掌某事，宜盡心公平，愛恤軍民，無或偏私，如不悛改，必遭重誅。」
四日，哀牢盤茹諭群遣其臣刪莫察母等，奉金銀酒噐及象二隻隨偉入貢。偉奏言哀牢荒亂，上下乖散之狀。
賜內外文武百官宴，五日發錢，賜外任文武官有差。去年命各道行遣考覈外職功勤，第為三等，至是依次行賞。其新除未有功過者，處以二等。與軍人阮公䃈為掌曆戶部主事，楊玄中為靈臺郎。
以郎中范時中為同知審刑院，前副中丞阮天祐為清化路安府使。
令諸道軍各就本土近便分習陣，御前各軍講武於殿庭。
二十一日，言官潘天爵、梁天福、阮昭甫等上疏曰：「先帝櫛風沐雨，躬擐甲冑，勞神苦體十餘年，而後定天下。陛下繼有成業，可留心學術，勤於求賢，以圖治功。今大臣進少保右弼侍勸講學，陛下起去而不咱，其不可一也。先帝擇人為姆師，以奉內訓，陛下嫚罵而不咱，其不可二也。如宸妃、惠妃以姨入教戒，陛下先使閉門不納，其不可三也。如陛衛管領見陛下不讀書，而執弓射禽，或諫止之，陛下不咱，又引弓以射之，其不可四也。先帝選取功臣子弟，使之侍學，陛下皆踈遠之，而內與近習侍內嬉戲，其不可五也。凡人君必求賢才，能直言極諫及有功者而賞之，今反與宦官戲而賞之，其不可六也。臣待罪言職，敢不條陳，願陛下臨朝之際，或接近大臣，或咱群臣奏事，必平正尊嚴，假以天子穆穆之容，敬大臣，勞有功，納直諫，以開言路，達下情，則繼志述事之大孝，不專美於成王、太甲矣。」帝見疏大怒，詰問左右學黎景綽、宦者丁誨等，徧至天爵等家，質問疏訴者姓名，且讓之。天爵對曰：「此北江下衛同總管黎冷所告臣也。臣等重在愛君，盡職而已，死亦何憂。」景綽等乃罷。明日，天爵入朝，奏言：「虞舜聖人也，而伯益以荒怠爲戒；唐太賢主也，而魏徵以十漸爲防。臣等辱在言職，恐君有過，故效其狂愚。陛下納之，則芻蕘工技各盡所懷，而陛下聖德益光大矣。」帝意觧，天爵等復就職。
斬國子監生黎子昱，妻子田産沒官。子昱在監不讀書，而專於卜術符咒，誘盜人妻妾，並盜取十八房應用資。祭酒阮誠將奏之，子昱遂夜作狀，誣誠及武應先祭酒以下及各堂長與潛謀及逆。大司徒察知詐執之，使獄官阮允恭引問。子昱辝窮，遂首服。及臨斬，子昱誦天蓬天猷不輟口，曰：「此身已過，他身不可如是。」
上幸杲洞，觀五道各衛習步陣，又閲水戰於珥河。
以轉運阮必敬爲三帶路安撫使，芙蒥縣轉運使潘仁為天長路安撫副使。
二月，明使禮部右侍郎章敞、行人司行人侯瑨隨阮宗胄來賫勑，命帝權署國事。
五日丁未，命少保黎國興釋奠於先師孔子，後以為常。
戊申，祠社稷。
命管領潘子曰、大夫程元僖賫表文及方物，隨敞等如明謝恩。
八日，告太廟，以權署國事之命故也。
命官遍祭天下祀典神祗。
定田土潭池桑洲各額。
頒國朝名諱，凡遇廟諱、御名、正字臨文並不獲用。其有姓名並咱改，如恭慈國太母諱陳，咱改程字。
以右僕射黎汝覧兼西道行遣。
流蔡君實於遠州，阮宗胄於近州。二人之奉使也，有司具本，以先後之序，著宗胄為陪臣，君實為耆人。君實意不平，至明國，照次賜衣，無織金文，心有所憾，謂北人曰：「我四品官，反居宗胄下，何也。」及賜宴時，不服賜衣，著已織金衣以入，以承旨阮廌掌撰奏本，肆罵之。久又罵東道參知陶公僎，以其引宗胄與已同事。宗胄亦忿爭不已，遂致相敺，宗胄破靣，從行者諫不能得。交訴於鴻臚寺，互相醜詆。宗胄又私過隆州北內官，納其禮物，又與隆州伴送官呂回言使哀牢時事，竊言先帝咱讒濫刑。皆以奉使外交忿鬪辱國，罪當死。以嘗有功，隨情輕重各以流。諭宗胄又多賫金帛，販北貨，帝惡其違禁營財，盡散其裝賜百官。
三月初六日，鑄寶璽成。命右弼黎文靈等至太廟奏告。六璽皆以金銀為之。順天承運之寶，藏而不用，傳國用之。代天行貨之寶，征伐用之。制誥之寶，制詔用之。勅命之寶，勑諭及號令、賞罸大事用之。御前之寶，帳簿及籍簿用之。御前小寶，機密用之。然政事猶用牙印施行，新寶俱未用也。
旨揮大臣文武百官，今後公侯文武等官入朝，從人各有分數，一品五人，二品二人，三品一人。
旨揮諭文武百官軍民等，今後軍民至家或衙，不得尊呼曰君家，曰公衙，及稱臣申等語。如違即呼者受者罪依律。其參預朝政以上，官軍民有申狀，方咱僕申公衙，不得稱臣。
諒山、南策等路民疫。
以御前中軍鉄突黎等為哀牢縛邏、鄭窻、陽忙上下等處防禦使，知軍民事，黎添為南馬州蠶上下二州及闌和縣防禦使，知軍民事。時哀牢各忙外，言歸國而反覆不定，故朝廷因各置官以管監之。
有再犯盜七人，俱年穉，刑官㨿律當斬。大司徒黎察等見其多殺，心難之。帝以問承旨阮廌，廌對曰：「法令不如仁義亦明矣。今一旦殺七人，恐非盛德之舉。書曰：『安汝止。』傳曰：『知止而後有定。』臣請述止之義，使陛下聞之。夫止者，安所止之謂。如宮中陛下所安也，時或出幸，他所不可常，安反㱕宮中，然後安其所止。人君於仁義亦然，以之存心，而安所止。時或威怒，終無可從，願陛下留心臣言。」於是察、銀等曰：「卿有仁義，能化惡爲善，煩以付之。」遂使廌與天爵等各保受其囚。廌曰：「彼頑猾群童，朝廷法制所不能懲，況廌等德薄，安能化之。」久乃判斬二人，餘以流諭。
羅羅斯甸國人來貢。羅羅斯在哀禮之北，與雲南接境，衣服如雲南俗，而拜謝皆自發聲。
廣南府光州人來獻馬。
夏四月，哀牢撾忙等來貢。哀牢蠶忙獻象壹隻。
旨揮諸路縣社官等，見有蝗蟲發生，嚙害桑苗，即令禳祓以除民害。
五月，旨揮大臣行遣及參知簿籍參議臺官刑獄等官，今後訊獄及大臣准決日，不得次目怠慢，或有病疾必於眾呈自，不得欠缺。
旨揮各道將校及路縣鎮，等今方農務，路縣鎮官不得輕動民力。
六月九日，旨揮五道諸衛軍將校等，各使人繕脩蠹壞戰噐。
帝日與近習戲於宮內，大臣欲勸學，乃共奏擬以行遣承止阮廌、中書侍郎程舜俞等文臣六人，隨二三大臣分番入侍經筵。帝使丁福退還其奏，不納。
帝寵小竪阮供。黎察等請誅之，帝不咱。於是察等稱疾不朝。潘天爵等奏曰：「生知莫如堯舜，而猶以君疇成昭為師。自古帝王之增益聖德者，未有不由學問。況陛下春秋方富，古今治道未悉周知。大司徒察等選用儒臣，入侍左右，蓋欲陛下為堯舜爾，陛下胡為忽宗社，而違其忠誠，使之憂悶不朝乎。願陛下思先王顧托之意，則四海蒙福，而陛下享大孝之祿壽矣。」
秋七月五日，哀牢又反，攻遠忙。其杻蠻擊之，獲人口十三馘九級來獻。
太原鎮父道農交聰獻飲泉弓。其弓通中，可立飲水。
旨揮文武內外百官等：「今卿等不奉公守法，其掌天下錢銀簿籍者，則沉滯留難，宜徵宜免，不曾分豁批奏，以致病民。管軍者不恤民病，借用物件，悉令放散，以至䘮壞，及至有事，方更營求。至於管民，惟務偏私，不私牧養，或放富差貧，市村營屋，咱訟不平，惟黨與賄；幹事不敏，惟飲與餔。又藩鎮關隘等官，或有異人徃來，漏泄迯亡，不肯用心誥捕，惟圖販鬻，以有掊克。卿等共受天祿，治天民，而所為如此，不逆天心耶。勿以朕言為虛文。若能盡心竭力，改前行，率善道，輸忠愛，恤軍民，和僚友，平獄訟，勸農桑，屏賊盜，厲廉潔，則身榮家顯，福及子孫；如有不遵，自取誅譴。」
十七日，賞內外在任官年久勤幹者，一等爵一資，錢五貫；二等爵一資。初帝使潛訪天下，至是㨿奏捉問貪污不如法者，藩鎮宣慰五道將校、各路鎮縣、宣撫、轉運、巡察等官五十三人。
以報天寺住持僧惠鴻為沙門，賜緋。
化州蒲浪縣民阮如珪為其妻阮氏屯與義子阮郎所殺。事覺，阮氏屯及郎並斬。
秋八月十一日，雷震西道軍船。
蝗害稼。
二十二日，鑄太祖及國太母金像成，命僧行點眼法，然後納廟祀之。
二十八日，黎柄、阮天錫奉北使回奏，稱副使潘寧、行人阮吉甫及從人等七人遇大疫死，明國有弔祭。
九月，試國子監各路教官及有學軍民於雲集堂。時各教官多不稱職，或互相短辱，事聞於朝，故試以汰之。仍試取軍民以充其闕。
十八日，議減稅額。其在桑洲無田榖者，軍與桑地五高，民與四髙，為常業免徵，而不及鰥寡。潘天爵曰：「鰥寡，王政之所恤。今惠及軍民，而彼不預，彼非天民乎？」大司徒黎察等曰：「軍民出力役，供賦稅，彼鰥寡者於國何賴？且先帝時未嘗輕減諸人，卿默無言，而今既定例，言之不置，何也。」爵對曰：「先帝時，爵未獲居言職，今職當言事，欲成國家之美耳，豈私其身哉。」於是咱鰥寡免租三高。
以黎可立為門下司右侍郎，知西道軍民簿籍。
國威路上舍社婦女阮氏玉與夫有子八人，夫染惡疾，阮氏玉不救養，盜夫財産，私通庫監阮占以圖改嫁，絞罪。
帝於後殿習騎象馳逐。會有進生山羊者，帝使騎象鬪之。山羊窮迫奮其角。象驚卻墜井死。潘天爵與黎察、黎銀諫止。帝默然。
二十六日，太史裴時亨密奏十一月朔日有食，請先用秘𧗱如舊年事，以厭禳之。帝用其𧗱，賜錢五十貫。
冬十月六日，以黎景綽為內密院使，仍侍京筵；陶公僎為知審刑院事，阮文絢為知內密院事，阮叔惠為內密院副使，何栗為右刑院大夫。
旨揮京城左右伴及各道衛軍等官，其本坊本軍土分，原有巡警即修復之，置人輪守，巡警如法。又軍人、坊人於本軍、本坊築屋，不得雜居他處。
十日，旨揮大臣文武百官男女等，今後係玄黃二色不得穿用外，紺黃色不禁。
旨揮大臣文武百官軍民等，係京城土分即禁止，不許種桑，其官賜田土，聽栽種化果等物。時太史丞裴時亨言禁中忌種桑，故有是命。
帝以三品官著紅色衣不合古制，欲命以青衣易之。大司徒黎察曰：「先帝開基創業，意欲別其尊卑，以表功臣。其制既定，豈宜更改從之。」
十八日，上幸東津觀五軍覺渡。
有檳榔生纔數節而結實。涖仁路安撫使白圭以為瑞，獻之，上不受。
罷政事院參議阮汝禮職爵。時降補御前武隊，汝禮以左遷，辝不赴職，大臣以王命不行，奏黜之。
二十九日，旨揮御前各軍五道諸衛軍、鎮軍及省院局人，各帶口糧用一箇月，並戦袍噐甲等件，限十一月十五日盡數，就土分點目習藝。
十一月戊辰朔，日有食，以裴時亨密奏故，不之救。
六日癸酉，雷虹見。
九日丁丑，天有聲如雷，京師及傍縣地震。
斬水棠縣轉運使阮廉。廉受人絹二匹。黎察追據太祖時旨揮受賂一貫奏斬之。廉子乞代命，不許。
占城來使。
發錢五千餘緡給出征將校軍人有差。
盆忙來進象牙犀角銀布等物。盆忙與琴貴接境，見貴弗恭，恐禍及已，故先效順。帝嘉之，賫織金衣，賞其父道，仍賜使人絹匹有差。
二十一日，以西道司馬黎盃為總管，右弼黎文靈為參督，督五道諸衛軍、乂安鎮軍二萬人討玉麻州逆人琴貴，戒以嚴飭將士，撫安人民，某總管同總管、總知違令，執鎖奏請問罪。𧗱同知以下臨陣時違令及退卻，許先殺後奏。玉麻在乂安之西，哀牢之東。琴貴有眾僅萬人。太祖起義時，貴嘗發兵助，順授太尉。尋復疑悔，獨引還。及賊平，乃大愧懼。然以其險遠，不能順復。貴為人貪暴，禁民栽種，不得與已爭，大起宮室，以銅為柱，妻妾以百數，厚斂其民，矯言修貢，實盡自入。太祖欲誅之，以時方有事故未暇。及至是帝討之，檻送京師。
二十二日，繼天聖節。宴群臣雜呈戲衛舞劍於殿陛。頒賜新錢有差。[
二十四日，占使辝回，賜之絹匹，使黎汝覧問之曰：「占土壘等田是我地也。爾乘我國多故，奪以自肥，至今猶不言還。歲貢又不供，何也？」對曰：「臣等欲兩國親愛，且叩門求火耳。然臣國主昏耄，不能咱信。臣願得朝廷使臣徃報國主，不然臣等有所言無憑信也。」汝覧曰：「朝廷豈無一箇使臣，但爾無大小之禮，使臣豈可輕往耶。」遂行尙書印信授之。
以知審刑院事陶公僎為審刑院使兼禮部尙書。公僎頗諳故典及吳俗，時有明國使將來，帝欲公僎掌應接事，故有是命。
立鎮官知軍民事。
選壯充軍。
十二月，明使朱弼、謝經來告即位及太皇太后加尊。弼入境，先使人奏帝吉服迎接。至開讀亦無舉哀，禮宴樂如常。弼等貪鄙，內嗜貨賄，而外文廉絜，每有金銀禮，遣皆辝不受，而視從者有難色。朝廷覺之，乃引從者賜宴，別室因行，酒潛以金數鎰，各納弼等𢙇中。弼等皆驚，喜不自勝。弼等又多賫北貨來，立重價，直強朝廷買之。及還，其擡扛貢物及弼等行李發人夫幾至千人。
令各道諸衛軍、鉄突五軍等濬東岸江。
十一日，以知內密院阮文絢、殿中侍御史梁天福、管領黎篭、左刑院大夫丁蘭偕北使朱弼行賫表賀明帝登極及皇太后加尊。
新刊四書大金板成。
以杜文弄為國威上路知府，何多滿為天長路同知府，范時中為東道參知簿籍，何甫、裴汝領並為同知審刑院，阮宗仁為僉知審刑院事，潘公益為右刑院郎中。
命木忙司空黎可、參少尉黎車芇等共發本鎮忙兵擊哀牢道瓊等。
二十七日，賜百官文武年節錢有差。
丙辰三年明英宗正統元年春正月，議遣審刑院使兼禮部尙書陶公僎、內密院副使阮叔惠如明求封。
夏五月，朔大赦。
六月六日，遣審刑院使兼禮部尙書陶公僎、內密院副使阮公㨿等如明歲貢。
秋七月，充諸路生徒。
以黎叔顯為長安路安撫使。顯洪州渾村人，有政事，人服其量。
丁丑四年明正統二年春正月，嘉興鎮每州土酋道跪、道湯等率本州執土官大知州道禮縊殺之，㨿柵以叛、招討使何安掠討平之，俘獲跪等及其黨百餘人，送京誅之。乃以安掠為招討大使，道跪子道車為𢙇遠將軍兼本州同知州，賜冠帶衣服。
命行遣阮廌與鹵簿司監梁登督作鵉駕樂噐，教習樂舞。
十三日，明遣正使兵部尙書李郁、副使通政司有通政李亨等賫詔勑金印來封帝為安南國王印重百兩，紉象駱駝，以金為之，及郁等回，帝以贐禮厚賜之郁等，辝不受。
十七日，以雄捷軍管領蔡士明為正使，同知審刑院事何甫右刑院大夫阮日昇等為副使如明謝恩。
奏告太廟，以明國來封故也。
賜武官戴高山巾。初武官戴折衝巾，至是許戴高山巾，與文官同。
令五道行遣修造戶籍。
考試書筭，中式六百九十人，補內外各衙門屬㨿。試法第一塲暗寫古文，第二塲真草書，第三塲筭法。凣民人及生徒許入試，監生及已在軍籍者耶停。時宰執皆開國大臣，不好儒術，專以簿牒詞訟，責成有司吏屬多曲事上官，故內外官缺，即保除用。其倖進之徒厭學術，事刀筆。監生亦欲廢讀書而求入吏者，故禁之。至是考試冐倖請托，且相半焉。
行遣阮廌進石磬圖，因奏曰：「夫世亂用武，時平尙文。今興禮樂，此其時也。然無本不立，無文不行。和平為樂之本，聲音為樂之文。臣奉詔作樂，不敢不盡心力。但學術踈淺，恐聲律之間難以諧和。願陛下愛養元元，使閭里無怨恨愁嘆之聲，斯為不失樂之本矣。」帝嘉納之。
命峽山縣作石人，以敬主石為之敬主山名。
二月，帝如較塲閲武。
以左刑院大夫丁蘭為北江上路安撫副使，調段國士為安邦路安撫副使，以內侍阮廷擢等三人為轉運副使，武隊客隊長劉伯恭為四廂指揮使。初伯恭為成山侯王通通事。丁未太祖駐營菩提，王通嘗使伯恭通問信即太祖，謂曰：「王通果能班師還國，可封汝為侯。」及天下大定，擢為隊長，至是大臣具以其事言，故有是命。
乙亥，奏告太廟。追上先帝、先後，尊號顯祖昭德皇帝曰顯祖昭德至仁皇帝，顯慈嘉淑皇太后曰顯慈嘉淑欽順皇太后，宣祖憲文皇帝曰宣祖憲文睿哲皇帝，貞慈懿文皇太后曰貞慈懿文莊獻皇太后，太祖統天啓運聖德神功睿文英武皇帝曰太祖統天啓運聖德神功睿文英武大孝皇帝，恭慈國太母曰恭慈光穆皇太后，以明國來封故也。
加封天下各處神祠命官致祭。
丁景安等以朝儀不肅，紏劾殿前都旨揮使何棲、范內、黎篭等，各杖八十以下，於是朝儀稍肅。
考閲將校武藝。其考法以射弓為一藝，射箭手為一藝，楯勝負為一藝，三藝俱中者給全俸，不中者遞減，後以為常。
三月，旌表烈女黎氏之門。黎氏名輦，國威中路福林人，故胡朝宿衛梁天錫妻，有姿色，早寡無子，奉事夫家祭祀終其身。少保黎國興以其事聞，故旌表之。
旱，令天下諸路縣祈雨。
乙巳，月有食。太史裴時亨密奏隱之，不救。
都知左右班亞侯黎運卒。贈中書令字號侯，諡惠知。運恭慈皇太后之兄也初姓范，賜國姓黎。
帝幸西湖觀魚。
以諒山宣慰使黎弄為宣慰大使，左刑院大夫陶孟珙為本院郎中，阮允恭為右刑院郎中，祥刑院大夫阮長為有刑院大夫，水棠縣轉運武廷彥為司刑院大夫，底江縣轉運阮日新為祥刑院大夫。
夏四月，禱雨於景靈宮。
帝欲觀胡氏手詔及詩文，阮廌采録得國語詩文數十篇上之。
賜內外文武官制朝服冠帶前有差。
五月，行遣阮廌奏曰：「比者臣等與粱登同校定雅樂，而臣所見與梁登不同，願回所命。」初太祖命阮廌定冠服制，未及施行。至是梁登上書，畧陳曰：「夫禮有大朝、常朝。如郊天告廟、聖節、正旦則行大朝禮，皇帝服袞冕、升寶座、百官具朝服朝冠。如初一日、十五日，則皇帝御皇袍、衝天冠、升寶座，百官具公服襆頭。常朝皇帝御黃袍、衝天冠、升金臺，百官著常服圓領烏紗帽。夫樂有郊樂、廟樂、五祀樂、救日月交蝕樂、大朝樂、常朝樂、大宴九奏樂、中宮樂，不可一槩用之。一鹵簿大駕如鑾輅則大輅、象輅、馬輅，有九龍輿、有七龍輿、有步輦、有飛輦，如儀仗則金、戈、斧、鉞、幢、幡、旌、旗、旌、節、幛、扇、五方蓋。駕馬隊伍皆有多少之數，臣不勝盡錄。」書奏，帝又命登定之，登因進冠服制樂噐。大抵登與廌所定多不合，其議樂噐輕重大小多相違，奏不同，故廌辝其事。帝從登議，卒行之。帝謁太廟，罷倡優戲，不奏滛樂。
命侍御史阮永錫復職。時有同軍管領黎忠赤私役軍人及所行非違等事，阮永錫劾奏當貶。知詞訟鄭克復為忠赤營觧，永錫乞併問之，帝不許。後日永錫上章辝職，未得旨，不肯就列。丁景安、馮榮奏曰：「永錫何如，不使復職？」帝乃命復之。
上書令參知政事知北道軍民簿籍事亭侯阮覽卒，贈入內太保諡忠靖。覽身黑而長，有才辨。
六月旱，蟲復傷稼。令諸路鎮祈雨。
以入內少尉參知西道諸衛軍事黎慎為參知北道諸衛軍事，入內少尉上南策衛總管黎朗為參知西道諸衛軍事，天關衛同總管黎論為南策上衛同總管，判大宗正寺鄭克復知北道軍民簿籍，清化路都總管黎理為北江下路同總管，知內密院事阮文絢為順化路知府，政事院參議阮宗除為清化府同知府，阮汝僎為政事院參議。
侍御史丁景安奏曰：「汝僎參汚三犯法，今又受四品官，何以示勸懲？」帝不咱。
庚午，京師雨，群臣畢賀，帝使人徃諸路驗視之。
辛未，詔曰：「近歲以來，旱蝗相仍，災沴薦至，宜省刑簿歛，以慰民心。」
以南策下衛同總管鄭可為行軍總管，知車騎衛諸軍事，管領鉄突後翊，聖軍太監御前六軍，知御前武士，御前中軍諸隊；殿前都校點黎醯為鉄突右軍同總管，右軍同總管黎囂為快路總管，快路總知黎祜為南策下衛總知，都旨揮使何梯為殿前都檢點，㫖揮使范內為都旨揮，旨揮副使黎篭為旨揮使。時帝年既長，咱斷既明，而黎察猶參固權位，帝益厭之，然外示包容，察不之覺。至是帝與左右謀，以黎醯、黎囂、察之親戚，而鄭可舊與察有隙，遂出醯等，而以禁兵授可。察乞留囂，且言曰：「可若侍禁宮中，則恐失臣矣。」帝入宮。後日帝使人報丁景安曰：「大司徒察與陞次而不受，欲以黎文安為海西道同都督總管，而黎察沮之。」丁景安、阮永錫乃劾曰：「黎察專權之漸，罪固難容。」奏上，帝付刑官勘問，察免冠奏曰：「今以專權之罪與臣，是臣之罪先帝所加也。」於是黎文靈、黎銀等皆為察營救，帝不從。
入內大司馬參預朝政北道同都督總管亭侯黎文安卒，贈司空諡忠獻，文安於武臣中稍為和易，每接士大夫以禮。
以翰林院校勘阮克忠為西道大司馬衙主簿，中書著作胡德逢為內殿裱褶局副掌。前朝百局副掌止於八品，今陞六品，有爵至衣緣者。
丙戌，雷震，城東門閣人有死者。
罷大司徒黎察爵。詔曰：「黎察自專國政，妬賢嫉能，殺仁澍以立己威，黜鄭可而使眾服，罷於臺之職爵，使廷臣莫敢言斥；擒虎於邊陲，使諫官皆杜口跡；其所為，皆非人臣之法。今欲寘諸典刑，以明國法，然以顧命大臣，有功於社，則特從寬貸，可罷職爵。」復裴於臺同知門下左司事，爵智字，參知西軍民簿籍如故。出西道參知軍民簿籍鄧得為諒山鎮安撫使，尋下獄。
以范盃為東道行軍總管，黎理為入內少尉參知西道諸衛軍事。
削奪黎文靈等功臣字及職爵，降為僕射。
以黎慎為司馬知北道諸衛軍事，參知政事黎定為司馬參知南道諸衛軍事，黎朗為參知北道諸衛軍事，黎爛為北江下衛同總管。以千牛衛行軍總管管領左翊聖軍兼乂安路大總管黎炪為保正功臣，行軍總管，知金吾衛諸軍事，管領右翊聖軍。出黎醯為歸化路同總管。以入內司㓂北道行軍都總管黎銀爲入內大都督，歸化鎮驃騎上將軍，特進開府儀同三司，上柱國，國縣上侯。秋七月，加少尉參知海西道諸衛軍事黎犬參知政事，加捧聖壯士衛總管，少尉參知政事。
以大都督黎銀女昭儀黎日麗為惠妃，廢黎察女元妃玉瑤為庶人。詔曰：「黎察罪不容誅，宜斬以徇，朕待以不死。惟鄧得為察謀主，圖危社稷，斬首以梟。阮嘉謨以知情不告，特流遠州。若黎文靈、黎領、黎受、黎醯、黎囂等，當論依律，遇赦停論。黎邦以察壻，𢫔出入察家，特賜流遠州。」
以諒山路安撫使裴擒虎為御史中丞，以其劾黎察也。
賜黎察死於家。詔曰：「黎察今又隂養死士，圖害忠良，狡計奸蹤，日以發露，宜斬以徇。」黎銀、裴擒虎同奏言：「察罪當死，然嘗爲大臣，徇屍示辱，恐貽譏後世。」乃賜死於其家。妻子及田産皆籍沒，以察財物噐用頒賜群臣。
以太原下伴宣撫大使黎雷為車騎同總管兼清化府路都總管雷農貢古寧人也，宣光鎮宣慰大使陳橊為金吾衙同總管兼順化路都總管，阮景壽為門下右司侍郎參知海西道簿籍如故，內密院副使阮叔惠為同知尙書左司事參知海西道簿籍，以入內侍省都押衙參預朝政黎謙為尙書令知海西道軍民簿籍，北江中路總管黎隻為太原下伴宣慰大使。
罷多錦縣轉運副使潘天爵充本路軍，以察之黨也。
以同知審刑院事裴汝領為國威下路安撫使，北江下路轉運使阮從儉為諒山鎮安撫使，以奉宣使范察為入內侍省都知知左右班事，陶公僎為門下左司侍郎參知北道簿籍。
時西南方有聲如雷，暴風雨大作。
八月，以太監參知政事鄭可為少尉，以入內少尉總管前翊聖軍黎受為參知政事。
暹羅國商船來貢。
時哀牢以兵爭馬江州、木州，車參攻之，斬其酋杻蠻等二十餘級，俘獲二十餘口送京師。哀牢遣使請之，帝赦遣還。
種隊阮文雷奏，乞採東海珍珠，以充國用，帝不咱。
以參知政事黎慎、杜大、阮熾、黎受知詞訟事，少保知詞訟裴國興、判大宗正寺知詞訟鄭克復各貶一資。郎中潘公益、大夫阮長並罷職還民。時帝命大臣量定勘訟官，孰為盡職。阮長以年老頗多疾，陶孟珙、阮允恭本受明人官爵，太祖時久為勘獄官，克復、國興等奏請遷他職。帝怒，以國興、克復保舉非人，又蔽匿貪汚，求遷他職，故貶之，而罷公益、阮長。
令御前各軍照樣書畫楯靣皮笠。
翰林院待制武文斐通滛妻母阮氏，事覺，坐斬罪。乞贖，遂流遠州。
旨諭大臣太監及刑官等曰：「凡折獄者，㨿律文正條而斷之，其本條及罪名即取刑律，呈大臣、太監、臺官、五道公同看過，眾官曰是，然後斷之。蓋以訟事或有冤屈，故欲覆勘明白，無如前日黎察徒以偏私賄賂而為之。」
賜左僕射黎文靈知詞訟事。
以御前彊弩火筒軍同知黎堵為政事院同參議。中丞裴擒虎奏曰：「參議之職，輔政所開，非有老成不可也。今黎堵爲人多過失，而遷是官，如之何其可。」帝不從。
中丞裴擒虎奏曰：「陛下即位以來，多更太祖成憲，如鹵簿司同監梁登，先帝以稍識字，用為內人副掌，既而見其便僻，不可親近，出為文隊。今又授以官，願陛下思之。」
九月，匠人高烈進草帽二頂，並取民人，求充本局。侍御史阮永錫諫曰：「古者人君不以奇技誇巧為貴，故舜造漆噐，而諫者十七人。今有進帽者，願陛下思先帝時櫛風沐雨，未嘗有此。」朝罷，帝以帽示大臣及臺官，仍問之曰：「此帽何足為奇，而臺官見諫？」永錫對曰：「臣欲致君於堯舜之上，故先諫其未萌爾。」帝又欲𠑽十二人於冠作局，裴擒虎上疏爭之。帝怒，以擒虎既劾興國等，今又助之，所言前後不同，貶二資。降管領黎蒲、黎牢、黎磊等，還前鎮撫巡察等職，以黎察所舉用故也。
鹵簿司同監兼知典樂事梁登進新樂，倣明朝制為之。初登與阮廌奉定雅樂，其堂上之樂則有八聲，懸大皷、編鐘、設琴、瑟笙、簫、管、籥、柷敔、𡎖篪之類；堂下之樂，則有懸方響、笙篌、琵琶管、皷管、笛之類。
冬十月，流黎討等於遠州。時黎討、黎侃、黎克諧等皆武士，為黎察所親。及察敗，有言其為刺客者，考掠不服。刑官以討等咱從黎察，欲殺大都督銀，當斬罪。特旨免死，流遠州，妻子田産籍沒。
玉麻州道慕捉其弟道悶等及手下五十餘人送京師。悶，慕異母弟也，皆琴貴之子。官軍征玉麻時，慕歸順朝廷，而悶從父貴㱕哀牢。貴既誅，慕招悶還。既至，又陰謀殺慕，故慕擒獻之。
庚午，五輅成。賜鹵簿司同監梁登為都監。
內密院使黎景綽受銀二十兩，事覺，按治當死。帝以其久侍經筵，特旨罷職還民。
十一月，授黎景綽為翰林院侍講，御前學生局副朱三省為左刑院大夫，陳封為右刑院大夫，阮日昇為安邦路安撫使。
以白室縣轉運陳顯為侍御史。時顯奏言:「本縣有舊江支流一派，可通行舟筏。」而總管黎囂奏乞填塞為以物，由是舟筏徃來多被妨阻。中丞裴擒虎奏顯不避權勢，可為風憲官，乃拜是職。
頒新定聖節、正旦、朔望、常朝、大宴等禮儀註。初帝命粱登定大朝諸儀，至是成，進之。乃命傳寫儀註，懸於丞天門外。帝謁太廟，百官著朝服行新禮自此始。行遣阮廌、參知簿籍阮傳、陶公僎、阮文絢、參議阮了等上疏曰：「制禮作樂，必待人後行，如周公而後無間言。今使小竪梁登專定禮樂，國得不辱乎。且彼所為，欺君罔下，無所憑㨿。如皷鳴人早朝報時，今君出班定乃鳴。古制君出時左撞黃鍾之鐘，而右五鐘應之，君入時撞𦷃賓之鐘，而五鐘亦應之。今臨朝鐘一百八聲，是和尙數珠之數。如用明國制，君坐奉天門，則有金臺；奉天殿則有寶座。今止有會英一殿，復有金臺移轉不安，重設亦不可，是皆何等禮儀。夫造車則前簷後戶。今關戶在前，古制如此乎。人君出警入蹕，此禮之常。今閤門唱奏事畢，百官退，君尙坐，而蹕人始鳴，蹕何也。且登小竪，繞步御座，近君之側，臣竊疑之。」登奏曰：「臣無學術，不知古制，今之所為，盡其所見而已，若行與不行，顧在陛下，臣安敢專。」阮了奏曰：「自古未有宦官專壞天下如此。」丁勝自內出罵曰：「宦官何為壞天下，若壞天下，則先斬汝頭。」遂付了刑官，按察獄成當斬，特旨許刺靣流遠州。
丙午，帝視朝，出入有鳴鞭蹕，出入鳴鞭自此始。
戊申，繼天聖節。是日早帝謁太廟，行四拜禮還宮，鹵簿司盛設鹵簿儀仗於丹墀。帝御袞冕朝服，御會英殿。大都督黎銀出百官著朝服行進，慶下表禮。帝御袞冕、百官著朝服自此始。
大宴百官，其𢮿花供饌皆用新禮。
暹羅國遣使察罡剌等入貢。帝以勑書使之賫還，並除今年抽拔也，引也，分使減前年例半分，二十分抽一分，及厚加賞賜。外賜國主分邑絹二十匹、磁碗三十副、國妃分邑絹五匹、磁碗三副、每副三十五口。
有告大都督黎銀家奉觀音佛，為女惠妃求寵。帝御東城門，命太監杜犬領武士五十人搜銀家，得所奉佛及金銀匹絹等物。明日銀入朝，免冠謝罪。帝命收銀家奴婢問之。
十二月朔，以入內司馬行軍總管黎魁為入內司馬參知政事，知西道諸衛軍事。
黎銀免冠奏曰：「向者臣從起義藍京，今臣亦多病，卜師雲臣居宅內先有佛廟，因有汚穢作殃，故再修以鄕火之緣。臣所棄妾阮氏及所賜臣黎察妾陳氏二人俱是臣仇怨人，與臣頑奴羅織以成其事。先帝知臣，每為優容，今臣筋力頗倦，願放㱕田裡，以終殘年。若咱左右之人考掠，臣家人病痛，必生異辝，則臣身恐不能保，願陛下思之。」
發嘉興軍營糧與嘉興鎮官貸食。初太祖征復禮州，令軍糧轉到嘉興軍營收貯，至是嘉興鎮宣慰大使黎遙奏言廩與糧俱壞弊，乞轉送納東京。中丞裴擒虎曰：「糧貯於邊，實為良法，運就東京，恐為不便。」帝從之，故有是命。
令明人著京人衣服，斷髮。
督五道民人浚諸港。
降黎銀女惠妃日麗為修容，女巫阮氏流遠州，符水師陳文坊徒象坊兵。
以政事院同參議阮欽為演州安撫使，復禮州鎮撫使黎彥為葵州知州，黎魁為乂安路鎮撫使。
追尊恭慈光穆皇后為皇太后。
令五道都總管等官整理戰船、哨船、旗幟嚴僃。期明年正月習水陣。
戊午五年明正統二年春正月，令四道民人鑿長安、清化、乂安諸港。
夏五月，命文臣督軍民鑿清化路諸港。
降郡王思齊為庶人。
二十七日，以災異下，詔曰：「此歲以來，旱蝗相仍災異薦。至今四五月間，累次雷震藍京太廟前園樹。驗其致咎，必有其由。抑朕德不修，而庶政荒怠歟；將宰輔非才，而爕理失宜歟；抑任用非人，而賢否混淆歟；抑賄賂公行，而獄訟冤濫歟；抑土木屢興，而民力疲睏歟；將賦歛繁重，而民財匱乏歟；引咎自責，大赦天下。凡爾大臣、文武庶官等，宜各旨其過失，直言無所隱諱。如有可釆，必顯加榮擢，雖有愚㦉戇疏，亦不之罪。庶可以回天心，弭災變，使國家永享無窮之福矣。」
六月，補官男自六品至三品為親隨各局，二品至一品為正監、副監。
冬十月十三日，遣審刑院副使阮廷歷、僉知內密院事程顯、侍御史阮天錫如明歲貢。
十二月，明使給事中湯鼎、行人高寅來言地方事。
二十日，遣中軍同知黎伯琦、中丞裴擒虎如明，奏太平地方事。
己未六年明正統四年春正月，帝親征復禮等州。時琴蠻擾害邊民，帝命將問罪。哀牢咱琴蠻剛娘等，遣其杻花出兵象三萬餘來援，侵掠復禮等州，帝親董六師征之。
三月，旨揮定錢陌文數及絹布長短尺寸，並紙張等式，係銅錢六十文為一陌，絹縷長三十尺，闊一尺五寸以上，細麻布並長三十四尺，闊一尺三寸以上，蕉布長二十四尺，綿布長二十二尺，紙用一百張。
夏四月，有彗星見西方。
秋七月望，月有食之。
八月，選補軍伍，大集軍期。
冬十月，皇子宜民生。
十一月，大赦改元。期以明年正月改大寶初年，大赦天下。年自七十以上賞爵一資，並賜大酺。
庚申大寳元年明正統五年春正月朔，改元。三日詔曰：「朕惟古之忠臣良將，事君盡節，徇國忘家。今爾大臣內外文武百官等，食君之祿，當憂君之憂。凣軍民有所弊害，及朕行有所過咎，各宜明爭顯諫，匡其不逮，思盡人臣職分之當為，以媲美伊、呂、周、召之列，寧可居平、勃、王陵、霍光、諸葛、敬德、子儀、李晟之下乎。苟能如是，則我之君臣盡保全勳業於始終，共享福祿於悠久，庶乎不負黃河如帶，泰山如礪之言，豈不偉哉。凡爾有官，欽予是命。」
帝親征宣光收物縣叛人何宗來。十九日，擒獲宗來子宗茂。二十日，斬獲何宗來，乃班師。獻捷於太廟。
二十一日，立長子宜民為皇太子。
三月，帝親征嘉興鎮安順每州土官逆名儼。
選壯𠑽軍。
攅造戶籍。
夏五月十五日帝班師自順每州，以儼進牛象乞降，並雨暑方盛故也。
六月，冊封吳氏為捷妤，居慶芳宮，即光淑皇太后也。
清化路大水。
辛酉二年明正統六年春正月，運糧。三月再征順每州逆儼，生擒哀牢將道蒙及妻子於羅洞，並獲儼子生象、撞銅，儼計窮出降。帝乃班師獻捷於太廟。
降楊氏賁為庶婦。初楊氏賁生子宜民，帝立為太子。楊氏賁自恃益賜驕矜。帝含蓄忍容，降為昭儀，欲其改過。而楊氏賁愈𢙇怏怏，無所忌憚。帝以楊氏賁用心如此，所生之子未必賢，降為庶婦，詔天下，使明知太子之位未定。
夏六月九日甲戌，皇子邦基生。
旨揮選秀女於各縣。
置御前侍衛隨次出身。
秋八月選秀女於殿庭。囚逆女，從阮氏路之計也氏路即阮廌之妻也。
冬十月，遣使如明，內密院副使阮日、僉知內密院副使阮有光、僉知密刑院陶孟珙歲貢。黎齊古慎字求冠服。
十一月十六日，立皇子邦基為皇太子。詔曰：「建儲所以固本，立嫡所以正名。此社稷遠圖，國家大計也。皇子邦基玉裕金相，英姿秀發，既有宜君宜王之望，當正以嫡以貴之名。其令入內大都督黎列賫勑立為皇太子。皇太子宜民可封諒山王，皇子克昌可封新平王。」
賜太妃范氏堯死。范氏堯初為明內官馬騏所獲，及還，不能守節，誑誘惡黨，欲圖廢立。帝以年老，使入藍京侍永陵。范氏堯以此益深怨望，罪極已著，因從眾議賜死。
壬戌三年明正統七年春正月，造殿宇。
三月，會試天下士人。賜阮直、阮如堵、梁如鵠三人進士及第，陳文徽等七人進士出身，吳士連等二十三人同進士出身。仍命製文題名竪碑，進士碑記自此始。
秋七月二十日，皇子思誠生。
二十七日，帝東巡閲武於至靈城。阮廌邀駕，幸廌鄕崑山寺。帝發東津入天德江，經桂陽縣大蒜社芃橋白師墓，御舟不能前。諸軍盡力引䌫，亦不搖動，如有所止。帝乃遣中使，遍問本處老大：「是處有何神靈？」老大曰：「古有名白師者，生前精於法術。沒後墓於江邊，每有靈顯本土人之中。」使曰：「祭以何物？」老人曰：「用犢。」中使以其奏帝，令以犢祭之，御舟乃進。
八月四日，帝至嘉定縣茘枝園，遽得虐疾崩。初帝愛丞旨廌妻阮氏路容貌文章之美，召入，拜為禮儀學士，日夜侍側。及東巡駕回天德江大來茘枝園，與阮氏路通宵而崩。百官漸行，六日至京師，夜半入宮始發䘮。人皆言阮氏路弒帝。十二日大臣鄭可、阮熾、黎受等受遺命，與黎列、黎盃等奉皇太子邦基即位。年方二歲，以明年為大和元年。
十六日，殺行遣阮廌並妻阮氏路，罪及三族。先是阮氏路出入宮禁，太宗見而悅之，因與狎昵。至是東巡，幸廌家，因得虐疾崩，故有是罪。
九月九日，殺宦者丁福、丁勝等，以阮廌臨刑之日，悔不用勝、福之言故也。
冬十月，遣使如明，海西道同知阮叔惠、審刑院僉知杜時曄謝賜冠服，侍御史趙泰奏欽州地方事，參知阮廷歷、范瑜等告哀。參知黎傳、都事阮文傑、御前學生局長阮有孚求封。命翰林院侍讀學士兼知御前學生局近侍祗候阮天錫撰祐陵碑文。
十六日，塟大行皇帝於藍山永陵之左，曰祐陵。上尊號曰繼天體道顯德聖功欽明文思英睿仁哲昭顯建中文皇帝，廟號太宗。
癸亥太和元年明正統八年春正月初八日，酉時有星隕於南方。時帝年三歲，因請太后垂簾聽政，權決國事。
二月初二日，詔曰：「此者皇天示變，星隕地震。朕甚憂懼，思所以致此者，莫知其由。抑朕臨政之初，未能輕徭薄賦事，有不便於民歟？將輔國大臣爕理失宜，隂陽乖和而致然歟？將獄訟失當，賄賂公行，刑多寬濫而致然歟？將守令未得其人，率行非法，擾害民間而致然歟？將怨女未出，有傷和氣而致然歟？抑讒夫猾謀，功臣受屈，未能伸雪而致然歟？將土木興而宮室崇歟？小人進而君子退歟？言路塞而上澤壅歟？女謁行而私門啓歟？其令有司軍人等，各盡乃心，條其可以回天心、弭災變者，直言無隱，以匡朕之不逮。」
有赤竜入大全海口。
三月十六日，頒御名基、皇太后諱英二字並廟諱凣七。
夏四月，竜見同賴縣壑渡。
五月，地震。
望，月有食之。
六月，以生日為憲天聖節。
冬十月，帝釋服，穿皇袍御正殿視朝。百官穿本等常服，以百官上言據太史院陰陽災異等事，乞釋服從吉故也。
十一月，明遣正使行人司行人程璥來致祭。
十六日，遣御史中丞何甫、翰林院知制誥阮如堵、御前學生局長梁如鵠等如明謝致祭。
二十五日，明遣正使光祿寺少卿宗傑、副使兵科都給事中薜譙來封帝為安南國王。
二十六日，遣參知簿籍程昱、內密院正掌程清、翰林院直學士阮克孝如明謝勅封。
甲子二年明正統九年春正月，選補軍旅。
考試士人，充各司屬掾。
攅造戶籍。
夏五月，占城主賁該㓂化州城，虜掠人民。命入內檢校太保黎盃、總管黎可領兵十萬征之。
秋七月，囚太傅黎列。
冬十月，地震，日有食之。
月食。
十一月，遣使如明。左侍郎陶公僎、御前震雷軍旨揮黎造歲貢。東道參知阮蘭奏欽州地方事。
乙丑三年明正統十年春正月，命文臣督天下各處軍，鑿清化路諸港。
夏四月，占城入㓂化州安容城，五月遇洪水，大敗。
六月，封皇弟思誠為平原王。
二十五日，命入內檢校司徒平章事黎慎、入內都督黎熾等伐占城。
冬十月，以災異下詔曰：「朕位在德元，未知世務，是故此年以來，災異相仍，雷霆屢作，霖雨過度，洚水漲溢，防堤衝潰，而壞下民之屋；盧螟螣滋生，而害浦田之禾稼。潭池塌塞，桑菜渰槁，抑時政有闕而傷天地之和，獄訟失當而有陰陽之變，欲消在穹之譴，宜推宥下之恩。其寬條、饒稅、減罪各有等差。」
是月，以入內少傅參預朝政黎克復男黎伯崖為駙馬都尉，尙皇弟二女安南公主。
入內都督黎熾有罪，帝將明示刑章，以熾係勳舊，且從入議之宜，罷聀。
七日，洪水漲入城中，髙三尺，禾榖淹損三分之一。
十二月，命平章事黎可領兵伐占城。
丙寅四年明正統十一年春正月，大會軍期，選壯者征占城。遣民運糧就河華縣收貯。
二十二日，命入內都督平章黎受、黎可，入內少傅參預朝政黎克復等領兵六十餘萬征占城。帝以占城主賁該再三傾國入寇，故命征之。
二月八日，遣使如明，海西道參知簿籍阮叔惠奏竜州地方事。同知審刑院事程真、清威縣轉運使阮廷美奏占城事。
二十三日，黎受等諸軍至占城離江、多郎、古壘等䖏，開通水路，築立城堡，與賊相戰，大破之，乘勝直抵屍耐海口。
夏四月二十五日，黎受等諸軍攻茶盤城，大破之。擒其主賁該及妃嬪，部屬、馬象、戰噐並降，將乃班師。
占城故國主布提姪麻訶貴來先降，差其臣制咎、麻叔、婆被等來朝奉表稱臣，乞立為王。六月以占城國主賁該獻捷於太廟，大赦天下。留占城主賁該及妃嬪三人於京城。遣使索取占人原在京城者，送占左右及占降將還國。
秋九月十九日，遣海西參知簿籍阮宗仁、政事院同參議程弘毅如明，告往年占城入㓂事。
丁卯五年明正統十二年秋七月，詔曰：「引咎責躬，惟至誠之能感，救災恤患，㔫仁政之所先。朕自即位以來，天災流行，百姓難食。比者已令該衙門條其可便於軍民者，擇釆施行，仍令汰出幽閉宮女，該道具奏該內民瘼等事。」
九月二十九日，遣使如明。御史中丞何甫為正使，密刑院同知丁蘭副之，歲貢及奏欽州地方事。殿中侍御史程馭為副使，奏竜州地方事。
戊辰六年明正統十三年春正月，以同知東道簿籍黎希葛為尙書右司郎中，參知南道簿籍；內密院副使黃清為翰林院侍讀，知御前學生局；翰林院侍講程封侍經筵。
以管領阮宗磊為中北江衛同知三帶路鎮撫使，黎阿衡為太原上伴經畧使。
二月，以少保黎抄子黎壽域為近侍三局正掌。復禮州司空刁孟旺有罪，賜死。仍遣入內司馬黎醯領兵五千人護送孟旺二弟，遙授招討使，知復禮州，代領孟旺之眾，並籍沒孟旺家産。孟旺素㓙暴，人不歸心，陰使人毒殺其部黨，部黨莫不仇怨。至是聞官軍至，爭先殺其二孤，拘囚其妻妾奴婢，並金銀財物送納轅門。而黎醯善於慰撫，秋毫無犯，按堵如故，州人大悅。
東邉訛言明使來會勘邉界。帝命東道參知程昱前往體探虛實還報。昱到邉，曾無審訪，聽信行路人言，即回奏有北方欽差二司官暨廣東鎮守總兵管領，兵馬來甚眾。帝命司㓂黎克復、左右納言阮夢荀、阮文富，右司侍郎陶公僎、中丞何栗、並西道參同知阮叔惠、阮蘭、裴擒虎、程昱、審刑院副使程旻、內密院參知黎文徃會。又命下南策府同知黎舌領兵萬二千餘人，會同安邦鎮各軍防僃邉事，各賜錢有差。並起東道各路鎮縣官及民夫，僃將科歛錢、米、牛、羊、鵝、鴨、鷄、酒等，勿候犒北軍。東方為之騷動。及到邉留旬月，探訪消息，寂然無聞。各以財貨至市北物，重載而還，託言明欽差官遇有他事不至。臺官何栗等黨此不言，朝廷莫正其罪。
雹。
甲戌，帝幸藍京，太后、諸王皆從行。命大司徒黎慎、都押衙黎秘留守京師。清化民覩駕至，男女相率，哩嗹唱歌於行在。其俗哩嗹，半男半女攜手歌唱，或相交足、交頸，謂𢮿花、結花，甚於醜態。臺官同亨發白太尉可曰：「此滛風惡俗，不可坐瀆駕前，可即禁止之。」
壬午，帝至藍京謁陵廟。
三月朔，賜百官宴於江津行在。賜扈駕官自二品以上銀各有差，賜三品以下並在藍京官及扈駕諸軍士諸邑人等錢有差。時帝初行幸，故有是賜。
盆蠻遣人貢犀角、金銀及三牙象一隻，道過乂安府，命止留其象於軍府。賜盆蠻使大紅緞子衣一套，絹十疋，甆噐五篭，遣還。
承天閣成，莊嚴勝前。
臺官何栗、同亨發等劾奏：「訟多沉滯，事在有司，非臣等所知。」審刑郎中大夫程旻、阮文傑、黎伯遠等皆叩頭謝罪，獨監察五刑程惟一飾詞強觧不已。上不報，即命何栗等就五刑院，檢得壬子至丁卯共一百二十五案。諸大臣議分滯訟，與五道官、臺官、五刑作急對理，勿致久滯害民。且讞獄繁多，刑官用力不敷，論減其罪。貶郎中阮文傑、大夫黎伯遠、阮允忠各一資，荅各五十。郎中程公德、大夫范福滯訟不甚多，荅各五十。
夏四月，禁官員人民，不得占公田鑿池立園宅。
以舊都督黎熾為少保，知軍民事，同知黎盧為復禮州宣慰大使。
太傅黎文靈卒，年七十二，贈開府，諡忠獻。文靈開國勳臣，三朝元老，深沉有智畧，頗𧥾政事大體，廟堂議論，多所建明。黎察之被戮，直諫不阿，甘受譴責，為公論所㱕。然黷於貨，官人以私賄，終無一言及國政。惟信事浮屠，諄諄告其子敦請各僧，誦經三齋七戒，無厚塟而已。
南道行遣関內侯致仕黎撰卒。撰雖勳舊老臣，而參猥無能，時人鄙之。
阮有光等回自占城。占使槃對僉、占濕等奉國書方物偕來。賜宴於使舘、命司㓂克復主之。賜占城舊主賁該冠帶衣服，許會宴。及占使回，賜正副使衣各一套，絹各三疋，通事及行人絹各二疋，從人十九人，絹共十九疋，令順帶所賜書回。
以翰林院直學士阮克孝為侍講奉侍經筵，審刑院副使陶孟珙為三帶路宣府使，行三帶路事；阮子宴為有刑院郎中膠水轉運副使蔣承禧為中都府少尹，舊侍讀阮天錫為翰林知制誥。
旨揮御前武隊管領：「爾等自太祖以來，長番宿直，靡顧室家。今天下無事，宜分為三番，輸流宿直，得省父母。」以諸大臣議連年旱蝗，官乏民貧，而衛士增多，廩給不敷故也。
以司㓂黎克復提調國子監；乂安知府阮回為右納言，知南道參知詞訟事；中書省屬髙模為監察御史。
是月省諸衞軍將校御前各軍，每軍元八貟，止留二貟。鉄突五軍，每軍原四貟，止留二貟。前給歲俸用官錢，後撥與軍校卒，納替前歲俸。大臣議官多病民，故有是令。
旨揮內外文武等官：「國家既有常俸以養廉，又有常法使之奉行。今爾等不能奉法，造公事則假公營私，聽獄訟則受賄枉法，行路之人，莫不嗟怨。究其弊病諒非細。故今宜洗滌其心，絜巳勉公，撫恤軍民，使彼稍安，即爾亦安。若猶執迷弗悛，被人告發，或探得實，即加罪常律二等。本官、上司及同僚官不能規戒，事覺，舉罪依律，奪本分俸。」
試近侍祗侯局。第一塲暗寫古文，二塲制詔表，三塲詩賦。賜阮璋等二十三人及第，升為入侍局學生。
殺南道主簿譚草盧。草盧隱稅錢四緡九陌，擬不至死，太尉可等以草盧曾誣陷阮天錫深疾之故也。
何栗等劾監察五刑程惟一不檢察獄訟，多致沉滯，惟一雖謝罪，心不服，乃奏曰：「臣若任以糾劾之司，必能振肅朝綱而激濁揚清也。臣等待罪法官，恐獄案速易，或致寃濫。故每遲回，詳審熟慮，非敢故淹滯也。」因歷數臺官過失，謂彼徒能擿人之疵，而不能正已之非，抗言七辨久之。帝以惟一廷斥言官，令杖八十，貶二資。
夏六月，加奉宣處阮車魯、阮昌參知詞訟事。
赦土牢囚黎列。以宗人黎克復、公主玉蘭等入八狀奏，懇辝求哀，乞屈法伸恩故也。
詔文武百官齋戒，詣景靈宮報恩寺祈雨。帝親拜禱。命太尉黎可徃古州社名迎法雲佛像，詣京城報天寺。詔群僧誦經禱祝，帝與皇太后禱拜焉。賜僧徒綾綺十疋，新錢二十緡。是日釋疑難囚二十四人。
詔經筵參議、臺官、翰林、中書等官條上致旱之由。大臣黎受等同上章，自劾求免。勑諭不許，因下詔曰：「頃年以來，災異相仍，水澇旱蝗，無歲無之。抑朕政治上不順於天心，下未愜於民志而致然歟？將輔相大臣不得其人，爕理乖方，舉措失當而致之也。咨爾內外臣僚，下至士庶，有能為朕敢言，指陳朕及宰臣其所行害民妨政之事，如有賢良方正，亦聽具由薦舉，條其事跡，務要得實，不宜援古虛文以答朕問。」
秋七月，宣光、歸化、嘉興三鎮、沱江諸路大饑。知西道阮富奏曰：「宣光、歸化、嘉興等鎮路地僻，山林田土磽瘠，加以連年旱蝗，人甚阻飢。乞發所在官廩賑貸，庶得蘇息。」乃詔發本處官廩假貸，俟至年豐，咱追還官。
熒惑守心勾，以旬餘。
㱕合州進象二隻。賜以衣服、絹疋、甆噐什物。初㱕合本號存盆蠻，附屬哀牢。自太祖開國，始來進貢。至是又進象，詔改為㱕合州。
罷祥刑司二院大夫黎伯遠、范福等。初伯遠鞠訟常訊及御史中丞何栗。伯遠累詰之，由是栗含怒。至是栗掇拾諸訟家浮言，上章劾伯遠、范福、阮允中等鞠訟獄屢入人罪，過於慘刻，請汰外任，勾寘法司。命五道官鞠問其事，伯遠福等心不能平，上章具栗罪過，論栗已經罪犯玷居風憲，不愜眾心，乞與栗對理。上留內不下。栗等聞之大怒，奏曰：「臣聞自三代以來，未有被言官彈劾而反訟言官也。今伯遠等與臣爭訟，是蔑視陛下之耳目。臣等因之罷免，固不足惜，但恐後之任是聀者，將緘默不敢言耳。」太尉可、司㓂克復等因奏：「伯遠敢與臺官爭訟，宜罷從之。」
詔禮部出榜，禁民間服黃色、著鞋履及用雕畫麟鳯噐用。以北道參知阮宗仁知審刑院事，教授阮國傑、符世豪為司刑大夫，御前學生黎霖為御史臺主簿。
旨揮禁世家子弟人眾等，不得養鬪鷄、舞猴、飛鴿、山呼鳥、文班魚雜戲等物，以廢本業。
旨揮禁內密官屬御前將校軍人色役，不得與文武外任交結徃來，漏泄內事。
八月，禁大臣文武百官及命婦、女官、內殿諸色妻妾、婦女等，不得出入權勢家，交相餽遺囑托，以致妨害政事。若故舊親戚，無事徃來，不依此律。
監察御史高模免還原中書屬。模任聀數月，上疏言國舅阮輔魯等不可令參知詞訟，忤太后旨，託疾求觧聀，故免之。
罷裴時亨聀，為太史令如故。時亨妄奏是月十六日卯時月食，詔百官詣承天門救月，不見食。監察御史同亨發劾其罪，時亨無憂色，私謂親人曰：「不過罸錢昔枚，中丞老手，猶不撼動我，亨發小輩，夫能何為。」明日上殿，岝文簿自若，亨發奏曰：「臣聀忝言官，凡政事得失，用人是非，皆論爭其可否。故古語云：『言及乘輿，則天子改容；事開廊廟，則宰相待罪。』今時亨不能謝罪，恬然自若，豈特侮臣，必有輕國法也。昔唐傅奕、李淳風精明曆數學、究天文，當時咸稱不及，然終於太史令而已。以時亨才藝，較淳風輩不啻千百倍，蓰而濫居門下省，兼知西道，何也。況時亨邪誕小人，於太祖時妄言拆順天二字，巳見廢黜。及太宗朝，又挾邪術，陰令殺猿取血，厭勝天變。至陛下諒陰之初，偶遭災沴，時亨托陰陽尅害為言，妄言由居國䘮所致，奏請短䘮，以消天變跡。其行事誠為誣罔。臣恐天下後世咸謂陰陽人為參知，卜筮人為安撫。自陛下始，從古未之有也。」帝即命罷時亨門下右司郎中僉知西道聀。國威中路安撫使司白圭聞之懼，亦乞致聀焉。初太史時亨、太祝白圭同挾技術，出入諸大臣家，便侫辨給，巧於媚悅，大臣咸親昵之，以為多才能。故時亨求為門下右司郎中僉知西道，白圭求為國威中路安撫使，莫不為之保請，而賢人才子恥與同列。有題於東門涇橋云：「天地否路安撫，日月虧道參知。」其為詆戲如此。至是時亨、白圭同時退黜，眾議稱快。
國史同修阮文祚致聀。
蝗。
會試天下舉人，取合格二十八名。及廷試，帝親策，問以禮樂刑政。賜阮堯咨狀元，鄭鐵長榜眼，朱添威探花郎，阮荗等十二名進士，段仁公等十三名附榜。堯咨武寕人，鐵長安定人，添威四岐人，堯咨曾蒸於妻母，時有題於諸圈，曰狀元坊有歌於街衢曰：「狀元豬，阮堯咨。」蓋詆其醜行也時司㓂黎克復欲禁考官挾私，奏詣考官歃血盟誓。考官盟誓自此始。然挾私之情莫能以也。有士子行制詞聯對，宜下仄字，反用橫字平聲。初考批失律不取，覆考官再搜取，謂其能文之士，批冠是塲妄謂橫字古人協作仄聲，人目爲魯考官。時考官偏聽左納言阮夢荀，匿不發。監考同亨發以夢荀之門人，知而不言。同考阮天錫揚言納言偏私，夢荀發憤，詆辱於殿廷，抗言不服，而偏私之聲益沸騰矣。
土星犯太陰。
九月，詔太尉黎可督百作諸局造藍京廟殿。
以上洪安撫使潘仁為同知審刑院事，中書舍人阮覧為黃門侍郎，翰林院待制黃莘夫為知制誥，咱撥官阮文典、武期爲左右刑院大夫，親隨舍人阮士興為竹木司都監，北道屬程德良為太原中伴敎授。
以黎銀子黎儒宗為保應軍大隊長。銀以開國元勳，死非其罪，子黎儒宗久淪軍伍，諸大臣憐之，故有是命。
以知制誥陶天福爲建興路安撫副使。
冬十月，以古恆縣轉運副使程璟路、教授程磐同爲正刑院大夫。
占城人潘某率男婦三百四十餘人來降，詔分處各道。
十一月下嫁正長娣衛國長公主於太尉黎受子黎適。公主方十歲，啞不能言。詔司冦鄭克復主婚事。時黎受具聘禮，求宦達者競供貨物，以媒富貴，而錦繡綾羅繒絹，市庯為之一空。黎受又命各鎮路縣官僃辨牛羊等物，然皆浚歛軍民以求媚。臺官亨發奏劾之，黎受免冠謝罪。然令已通行，各官仍具送來，黎受不辝，亨發亦不復論。至後亨發又奉禮物詣受第拜謝。𧥾者議之。
宣光鎮保樂農世溫、探伽柵楊勝金、安富忙阮珠國等有罪伏誅。先是溫、金等負險，不供賦役。至是又陰與珠國等率眾拒命。安富忙父道阮允蘇告其事，命總管黎輪領本鎮軍討捕之，執溫、金等還，梟於都。
十二月，以御史中丞何甫為北道同知撫，黎平為乂安同知府。
入內都督參預朝政亭侯黎隻卒。隻開國勳舊，太祖時以參預朝政，因事失聀。至太宗朝復為化州同總管，鎮守韃隘。占人兩入冦圍其城，隻能以寡擊眾，屢摧破之。後又征占城有功，累遷是聀。至是卒，贈入內司空平章事，諡貞武。
以狀元阮堯咨、進士鄭堅爲翰林直學士以堅原都官六品故也。榜眼鄭鐵長、探花郎朱添威為中書舍人，進士阮伯驥為翰林知制誥，阮荗、楊執中為起居舍人，范德侃、阮廷錫、阮貽厥、鄧宣爲翰林待制，裴福、阮文質、潘歡、阮叔通為國史院同修史，附榜段仁公等十三人充御前學生。
以天長安撫副使潘孚先為國子監博士，富良縣轉運副使范熊為助教路敎授，武永禎為國子監教授，咱侯官潘子曰為觀察使。
以御試合格鄧維謙等三十三人充國子監監生。遞年試例諸路士人赴試本道，合格生徒中鄕貢充監生。若軍民中鄕貢，不得充監生，仍還鄕貢。至是司㓂鄭克復始請以軍民鄕貢，維謙等充監生，而生徒中鄕貢反不得入國子監。時議頗疑其納賄焉。
是歲判訟死刑四十二人。
己巳七年明正統十四年春正月，宴百官，舞平吳破陣樂。初太祖以武功定天下，太宗追念前功，作平吳舞。至是帝思創業艱難，不忘前烈故復武之功臣，有感泣者。殿中侍御史劾參預朝政黎秘習議失禮，少保黎抄攙越失次，禮部尙書陶公僎不能檢舉，各罸錢有差。
旨揮𧥾字民人，限是月二十日就本道考試。合格各送禮部會試，中者免此番選補。舊例試民，以暗寫及書筭充各局。至是大臣議暗寫及本經四書義各一道，用乖所學，使免選補者少。故合格黃袍者止八十五人，仍還民免此番選補。免選試以暗寫及經義自此始，後以為常。
選補軍族出老。
攢造戶籍。
二月，藍京廟殿成。遣翰林侍讀黃清代阮覧行奏告。以覧已得罪於太祖故也。
選丁壯。六品以上孫，七、八品男並免。舊例六品得免子，至是兼免孫，七、八品上免子諸宦者亦免親戚一人，廣推陰澤自此始。
以細江縣轉運副使劉叔謙為侍御史，御前學生阮居道為監察御史。
賜前總管黎盃錢二十貫。盃以開國勳舊，久痼風疾，閑居十七年。至是疾少痊，入謁，故特賜之。
命司㓂黎克復領百作諸局、四廂天関衛軍及太原鎮軍民復開平虜江，自冷更州名至浮虜橋二千五百丈，通於平灘，以便太原鎮往來。
三月，占城人來貢方物。詔卻之。時占城國主弟貴由囚其主貴來而自立，使其臣教你某、槃梭等來進方物，帝省奏表，卻之曰：「臣弒君，弟殺兄，古今大惡，朕不受獻。」悉令還之。因遣同知右司事阮有光、殿中侍御史程馭賫書徃諭之曰：「爾等實事若何，則須來敘。」
夏四月，復太子少保黎禮入內侍中，字號侯官爵。是日卒。禮世為太祖家臣，深荷眷遇，朝夕侍衛，不離左右，志篤忠貞，膂力過人。太祖起義，妻妾患難，出圍脫險，厥功居多。太祖每奇之，嘗曰：「若積其勳勞，致位宰相，非汝其誰，朕豈有吝於汝，但汝之才不稱耳。」及臨崩，泣謂曰：「朕若不在，誰復知卿，恐自此以後被降黜耳。」後被阮氏路譛降為太子少保，果如其言。至是病革，復舊聀。四日卒，年八十二，贈鄕侯，諡忠節。
政事院同參議高允恭、程弘毅、阮伯清、梅子傑同致聀。臺官劉叔謙、阮居道劾允恭、弘毅居政院大臣，屍位素飱，無所裨益，年逾七十，目昏耳瞶，尚貪祿位，曾無廉恥，有傷風化，宜並劾還。於是允恭等皆乞致聀，帝從之。左右納言阮夢荀、阮傳、阮曰入侍經筵，陶公僎、阮子晉等乃相與乞致仕，然尙𢙇祿位，無有歸心，見帝一不允，但拜謝而已。後又相率行謝恩禮，而真情自露，時人笑之。
是月旱，帝親詣景靈宮祈雨。命參知裴扲虎、禮部郎中阮璟就傘圓三島山祈之，皆不應。癸未日下詔省躬，其詔曰：「朕遭家不造，內而母后臨朝，外而大臣輔政，比年遭旱，禾榖不登，下民愁嘆。靜思厥咎，蓋有其由。抑朕不能盡誠以享天心，致孝以奉宗廟，無施實惠，以及斯民而致然歟？抑不能任賢使能，而所用類皆昏瑣而致然歟？抑苞苴行女，謁盛而致然歟？將不謹度節用，而濫賞妄費，有傷民財以致然歟？將輔相大臣未盡爕調之道而致然歟？將將帥藩臣不能愛恤軍民，多行脧削而致然歟？抑守令不能撫字人民，惟務侵漁而致然歟？將刑獄之官不能持平，專在深文，貨賄倖免，而怨氣上騰以致然歟？抑有司奉行專上虛文，使王澤上壅，下情不能上達而致然歟？將權要之家怙勢作威，而細民被害而致然歟？抑明揚之選未見舉行，而奔競成風以致然歟？將主將顛倒軍功，以無爲有害於公道而致然歟？抑仁政未盡施，而民猶有失業以致然歟？將漁澤荒涸，稅額未減，民被倍納以致然歟？抑勳舊子孫未盡録用以酬其勞而致然歟？積此咎愆，致傷和氣，若不𥠻改過之訓，盡省躬之道，何以上回天心，下蘇民瘴哉。」詔下是夕，雨。
初立都大城隍神及風雲雷雨𡊨，無祀鬼𡊨，以時祭祀。
命同知北道何甫等送明人李文昌還廣西。初太祖時，廣西人文昌將家屬及部黨百餘迯來歸附，處於太原復和縣，至是送還之。
何甫等上言曰：「臣聞知過非難，改過爲難；言善非難，行善為難。今天降災旱，陛下詔條有曰：『涸澤無魚，民被倍納。』臣請減稅額以施實惠。」從之。
五月，賜諸路鎮文廟、學校灑掃夫各二十人，教授夫各二人，以為常俸，從快路安撫阮有孚之言也。
左遷祥刑院大夫程璟為天施縣轉運副使，以天施轉運副使阮賢爲祥刑院大夫。
金星貫月。
黎受、黎可上疏。其畧曰：「古昔盛治之世，遇天災變，人君省躬，大臣引罪，同心寅畏，庶弭天變。洪惟順天年間，豈稔屢登，以至紹平、大寶休徵薦至。陛下大政未親，亦無過舉，而水旱相仍，災異屢見。意者臣等不能體陛下仁民愛物之心，調變失宜，如詔所云。伏望聖慈召臣等於政事堂，問臣等以軍國事，何事宜行宜革，務要責實，無事虛文。」皇太后懿旨報曰：「古書有云：『人事脩則天時和。』今官家幼沖，天災屢降，朕甚憂懼。今日之弊，或有爲黨而薦舉不公，或恃潛邸功臣使妻妾囑托權要，或與家奴作害良民，或有出入勢家以求免罪。若何以革此弊，使我君臣一心一德，以消天變，上扶官家守宗廟之業，下愜天下暨軍民之心。」
大雨。
斬親隨正監黎仁立等於西市。仁立少尉黎蘭之子，與京城人阮壽域等聚眾賭博偷盜，恐其黨泄，使人就其家誘來殺之。事發下獄，皆斬之。貶蘭二資，以不能教子故也。
大赦。其赦條有減罪囚、饒潭稅等事。
轉內外文武官。以審刑院副使程真為北江上路安撫使，程昱為禮部尚書，北道同知簿籍何甫為清化府，同知撫管領黎其等為各衛同知宣撫使，阮遼為家興觀察使，知軍民事蒞仁路安撫使杜時曄爲審刑院副使。禮部郎中阮璟為政事院同知參議政事，前行遣黎察為左司侍郎，同知海西道君民簿籍，賜爵大僚班。蔡乃太副黎列之甥。列被囚，罷蔡聀，及釋列囚，復用蔡故也。
左遷審刑院同知潘仁為蒞仁路安撫副使。
出御史劉叔謙為安朗縣轉運副使，阮居道為國子監直講，以其論允恭、弘毅故也。
以東道同知簿籍阮叔惠為門下右納言太史令，裴時亨為參議政事。諫官同亨發劾叔惠曰：「本朝重任，惟在宰相與行遣耳。今叔惠起身自小吏，以苛刻之政，曾為北道參知，則北道之民二人一袴。至於奉使外國，以詭計圖免，外國呼為鬼頭。辱國如此，浖焉用為？」又劾時亨曰：「時亨以邪術惑上，上用短䘮，使陛下失孝於先帝。且三年之䘮，先帝能行之。臣前既論時亨罷參知西道，今又陞政事院參議。且政者，正也。其身不正，安能正事乎？臣聞解之三爻曰：『負且乘致㓂至』其叔惠、時亨之謂歟？」太后問宰相曰：「諫官論當如何？」黎可等曰：「用人不必求僃。臣等已搜求在位，與夫親戚故舊，不得其人。臣等見叔惠居聀皆辨，若新進輩，臣未知其賢否，無由舉用。」乃從之。
秋七月，改火筒二軍為神雷、神電軍，善倬各軍為海鴻、海馬、海鯨、海鰍軍，撥撓爲海鶻軍。
置遠州配所於宣光、歸化二鎮，外州於安邦太棠縣，以徙海西三府犯罪人，若各路罪人仍在舊所。
占城使臣逋沙破貪卒等與阮有光偕來，命司㓂黎克復、納言阮夢荀詰占城使以弒君之罪。占城使不能對，但拜謝而已。
遣尚書程昱、翰林直學士鄭堅使占城，奉書諭之。且索我國人口前在占城者。其書畧曰：「凡有國則有君臣，此綱常之道也。爾占城人何故乖嘗道而致若此？昔王提卒，爾等不能立其子，而立賁該，爾等又不能引君當道，敬事大國，以至敗亡。爾等已請立貴來為主，不旋踵又廢而立貴由。爾等反覆不忠，視君如棊子然，是何道也。」
八月，皇太后懿旨諭大臣等曰：「自寡人聽政以來，見大臣忠愛之心，左右輔國。內修外攘，以安天下。寡人夙夜思有以報其功，然德甚菲薄，愧不如馬、鄧、宣、仁之賢，以盡優待大臣之道。今將命朝士會議時宜，以為一代之令典，令之無弊。卿等合體此意，以盡克難之道，以全終始之節，無使臯、夔、稷、契、伊、傅、周、召專美於前代，顧不偉哉。」
貶化州司馬黎定二資。時何栗劾定縱降占城人，及強娶人家女為妾，故貶之。
一日退朝，太尉黎可見雲集堂前獵綱撤去，曰：「無令上見之，以啓他日之荒禽也。」
以中丞何栗為西道參知簿籍，臺官簿黎霖、國子教授范維寧並為監察御史，以國子監直講尹子平為安撫副使，內密院同知黎念為副使，殿中侍御史程馭為安撫副使，御前學士鄧允美、監生阮剛中、阮自得、高文齒為各路轉運副使。監生除縣官自剛中等始。
以中北衛同知黎棹為葵州經畧使，黎其爲北江衞同知。
以國威為中路安撫。
明英宗憤北虜也先入㓂也先虜號，咱其臣王振議，尋親征，於七月十七日駕行至大同班師。八月十六日，駕至土木地名，為北虜所獲。十七日，英宗北狩報至，京師大駭。十八日，皇太后命英宗弟郕王祁鈺魚欲切，堅金也權總萬機。二十日，皇太后議立皇長子見深為皇太子時年二歲，仍命郕王為輔。
九月初六日，明郕王即位，遙尊英宗為太上皇，改明年為景泰元年。
冬十月，令各路諸色役出熟米以需軍用，尋罷之。以議欲伐占城而未果故也。
以下國威衛少尉黎蘭為新平順化府少尉，踰年卒。
京城生兩頭人，恠置死。
十一月，命各路縣修簿籍。
充監生魯純、范公粘等三十人為各道屬吏，監生充屬吏自此始。
大都督黎犬男黎貫之夜間聚眾敺，殺人於都市。事發下獄，辝連內官及諸有司男十餘人。獄將成，太后以犬居大臣，典禁兵，帝所倚重，若殺之，恐傷犬心，乃枉法赦之。仍收償錢，還死者而已。諫官黎霖噤不能言，至有都市童子扼腕語曰：「吾恨不為臺官者耳。」
占城人還我國人口程元頲等七十人，以元頲爲政事院同參議。
新增律田産章十四條。初太組欲均田，故畧田産章。至是增之。
以南策上路安撫副使阮直為翰林院侍講，歸化路安撫使阮如堵、國威下路安撫副使梁如鵠並為翰林直學士，路教程伯恭、陶復禮並為監察御史，翰林院直學士阮堯資為新興上路安撫使，中書舍人鄭鐵長為清化南路安撫使，朱添威為新興下路安撫使，國子監教授阮汝弼為建昌路安撫副使，教授爲安撫自汝弼始。
以起居舍人阮荗爲立石縣轉運使，楊執中為水棠縣轉運使，御前學生阮達為大蠻縣轉運使。
以黎少頴為三帶路教授。初少頴為審刑院僉知，以犯贓罪罷職還民，終身不敘用。至是復以為教授。
以國子監教授阮天縱為司業教授，阮超為助教，粱夢星、武永禎為直講司刑院大夫，符世豪為古費縣轉運副使。
文盤縣轉運副使梁宗驥受賂事發。獄成，將斬驥，因左右求免死。太尉黎可曰：「國法不可赦。」又曰：「盜一家猶不可赦，況宗驥盜一縣乎。」再下對斷死罪。
庚午八年明恭宗景泰元年春三月，放黎列妻子於天牢。
秋七月，明以李實充正使，偕北虜使北行。十五日，實等見明英宗，泣下行拜禮畢，見英宗所居皮帳布幃，蓆地而寢，因奏：「今陛下服食，粗陋不堪。因極言王振，寵之太甚，以至陛下蒙塵之禍。」英宗曰：「朕今悔何及。」實即事賦一詩云：「重整衣冠拜上皇，偶聞天語重淒涼。腥膻克復非天祿，草野為君異帝鄕。始信奸臣移國柄，終教胡虜叛天常。只今天使通和好，翠輦南旋省見章。」是時北虜囚長也先命頭目率五百騎送明英宗至燕京，百官迎於燕定門，英宗自東安門入。景泰帝拜迎，推遜良久，乃送英宗至南宮。群臣就見而退。
冬十月，遣西道參知何栗為正使，翰林院直學士阮如堵、國子監助教同亨發為副使，如明歲貢。
辛未九年明景泰二年夏四月，以災異下詔曰：「比歲以來，旱蝗將仍，災㐱薦至。今年方春，雨雹又作。抑政事缺失而未能修舉歟？將調爕失宜而致傷和氣歟？或刑獄冤濫而未能伸雪歟？將賦役繁重而下民咨怨歟？靜思厥咎，蓋有其由，苟不施實惠以慰民心，將何以答上天而弭災變？其宥條有饒諸稅，迯從征、迯軍、迯民許出首，在獄諸訟沉滯聽具由奏呈等事」。
秋七月二十六日，殺太尉黎可及男黎括、司㓂鄭克復及男駙馬都尉鄭伯崖。
冬十月，明遣正使行人司行人邉永、副使進士程惠來告即位。先是明英宗北征，為也先所獲，弟郕王祁鈺監國，因自立，改元景泰，故遣邉永等來告。
十八日，遣同知東道程真、中書黃門侍郎阮廷美、審刑院同知馮文達如明賀即位。
壬申十年明景泰三年夏四月，囚太尉黎受男黎是，以是行符咒土地故也。
秋七月三日，以災異下詔曰：「此歲以來，災異荐臻，歲屢凶歉，民物不遂其生，朕甚懼焉。實由朕上不能克享天心，下不能遵守祖宗成憲，任官不得其人，政事有所闕失，以致然也。今思所以弭災召和，可不遵成憲而革弊政乎？其合行事例，用廉能，汰闒茸，行黜陟，免諸稅，理寃獄，賑恤鰥寡孤獨等事。」
冬十月十五日，明遣正使刑部郎中陳金、副使行人司行人郭仲南來告立皇太子並賜綵幣。
二十三日，遣使如明。正使審刑院范瑜，副使翰林院直學士阮伯驥、禮部員外郎朱車賀立皇太子。正使震雷軍指揮黎尚、副使侍御史黎專謝賜綵幣。
癸酉十一年明景泰四年春二月十一日，大赦。
會試下。舉人賜武伯澈等進士及第。
冬十一月，帝遣陪臣阮原橋、阮旦、陳允徽等如明歲貢。
二十一日，帝初親政，改元大赦，以明年正月為延寧元年。其赦條則有贈功臣黎禮、黎僃、黎篆等職各一等，給黎察、黎銀、黎可、黎謙、鄭克復等官田一百畝，並存恤鰥寡孤獨及旌表義夫節婦等事。
甲戌延寧元年明景泰五年春正月，鑄延寧錢。
選補軍伍，並汰出老。
攅造戶籍。攅祖官切，聚也
夏五月，黃龍見於西門人家鍵瓴之下。
乂安地方竹葉黃。
乙亥二年明景泰六年，命潘孚先撰《大越史記》，自陳太宗至明人還國。
冬十月，玉麻州有鼠大如豬。
丙子三年明景泰七年春正月三日，大宴百官。諒山王宜民預焉。
二月四日，御史中丞范瑜等劾奏金吾衛同總知黎適不能奉法，於今年會集軍期，差軍人七十人造私船，損費軍錢凣十八貫，乞刑官對實按罪，以懲其餘。黎適奏曰：「臣本藍邑人，曩自藍京回，所有私船朽爛。臣將扈駕役於今年，暫差軍人飭助。若所費軍錢，則臣不知。」瑜又奏曰：「臣等忝居言職，不可畏避權勢，亦不可緘然不言，誠如聖諭。臣今劾奏黎適差軍造私船，臣等已令臺兒探實，又勾本軍火頭端稱，皆言實有。今黎適謂臣等以私彈劾，豈臣等以恩怨言事耶。」
六日，賜盆忙頭目衣帛有差。以盆忙頭目郎吒於正月貢噐物也。
旨揮令州父道琴公為振遠上將軍。命員外郎鄭瑤賫旨揮徃諭之，以賞賜大紅織、金團衣、高山巾、相銀帶、馬鞍、交椅、卓子等物。
旨揮與入內司徒平章事黎囂、入內都督平章事黎榴等守僃城池等役，日夜嚴加巡警，內外如法。
八日丁未，帝如藍京，癸丑至藍京。是夜雹。
十五日，帝親率百官拜謁山陵。乃旨揮藍山等陵官係本祠各役，務要誠敬精潔。斬木伐竹，採取柴薪，寢廟用牛，四擊銅鼔軍士讙應。樂武奏平吳破陣之舞，文奏諸侯來朝之舞。大司徒黎秘詣昭孝王、忠勇王廟，用牛三；尚書令黎康詣弘祐大王廟，用牛一。
內院副使杜時曄卒。
二十一日，宴扈駕文武及外任致仕等官於藍京行殿，賞錢有差。明日旨揮，與大臣議定藍山山陵，廟殿號正殿，曰光德、曰崇孝，後殿曰衍慶，又令清化撫軍造太皇、太妃寢宮於藍山陵殿西。
三十日帝至自西京。是日有青黃赤白氣，如虹蜺抱日。
三月二日，命入內都督平章事黎醯等往太原鎮界上公幹，入內大行遣知三舘事入侍經筵陶公僎、西道行遣阮有光、北道行遣黎景徽、審刑院使程真、內密院同知黎懷之皆行至太原界上，三司官不至，乃還。時太原與廣西太平府州接境，其鎮州頭目農敬及譚寬互相殺掠人口牛畜，以占越地方，故有是命。
夏五月，諸鎮路府縣官朝賀畢辭回。帝召入謂之曰：「爾等任官歸，當使民力於耕農，斷獄務以公平，如有盜劫，當用心捕捉，不可無情怠慢。」
八日，木忙、宣慰、車蘿、順每州經畧使道車，越州州道蘿，玉麻觀察使琴軻等來獻方物，賜錢各有差。
十五日，旨揮大臣內外文武百官等：「爲人臣當盡其職，大臣則左右厥𨐓，爕理陰陽，進賢退不肖，以圖政治。諸衛管軍官則撫恤軍士，練習武藝，不可私自差使，科歛擾害，侵損軍需，以為私惠。五道、行遣等官則建明便害，甄別善惡民。命政事簿書獄訟，要處置得宜，不得徇私減公以傷治。體封憲官則䋲愆糾謬，激毒揚清，不可挾私論事及畏縮緘然。內密院則遵奉典憲，敷奏詳審，不得倚法作弊，有所要求。刑獄官鞠對明白，伸理寃枉，務在得情，不可妄受囑託賄賂，以致沉滯寃濫。府路州縣等官宜宣布德意，府字部民，詞訟賦役，務要廉平，不可以財媚事上司，以希進用。殿前、殿後各局各庫等官，則嚴加檢納，不可廢公營私，乾沒侵蠹。學官則謹守學規教訓，諸生務使成才，不可玩視歲月，廢弛學業。其各司局署等官，亦宜克勤厥事，不可怠情僥倖。凡爾百官，各宜遵守奉行依旨揮。」
二十一日，旨揮殿前各軍五道府鎮總知等：「此番會習軍期，各將割詣山塲斫木，共用心督押斫取如法。餘在本土分點目，整飾噐械，練習武藝，不得留與軍人逰戲，道路及科歛差使役。」
二十二日，入內少尉參知政事黎陵進聘國公主禮物。以其男黎瀑為駙馬都尉，仍賜以侯服廄馬。
藍京潭水赤。
二十三日，給諸王、公主、大臣、文武百官歲俸錢各有差。西道都督黎榴奏曰：「臣嘗見民間迫於困苦，雖一錢之徵，視之猶十緣。此奏辭歲俸，陛下不以臣有罪，特賜戶五十，而俸錢一歲所入必又加倍。今當給百官歲俸錢，臣乞辭。」
二十八日，聖旨與南策上路至靈縣陶殼社社正故阮文調妻阮氏爲節婦，聽給黃榜旌表門閭，仍免子孫各十一人奉養。
御使中丞范瑜、副中丞程文徽、監察程鷟、裴祐等劾奏車騎衞義武軍管領阮原通，於今年會集軍期，差使軍人私役及餘放回家，追錢入己，請寘於法以警其餘。
六月，免黎受於天牢。
冬十月二十五日,遣陪臣黎文老、阮建美、阮居道、鄧惠一作連如明歲貢，並謝賜袞冕。
十一月，有虎入城中。延祐寺遣御前各執刀捉殺之。
丁丑四年明天順元年春正月，明景泰帝有疾，群臣武清侯石亨與掌兵都督張輗輗張輔子、左都御史楊善、副都御史徐有貞等迎上皇即英宗復位，改元天順。
二月朔，廢景泰帝仍為郕王，歸西宮。
是月十九日，郕王薨，妃嬪唐氏等俱賜紅帛自盡以殉塟。
秋八月至九月，大風。
九月二十六日，明遣正使尚寶寺卿兼翰林院侍讀黃諫、副使太僕寺丞鄒允隆來告英宗復位，立皇太子並賜綵幣。
冬十月十四日，帝遣正使南道行遣左納言知軍民簿籍黎希葛、副使翰林院侍講鄭鉄長、中書起居舍人阮天錫、監察御史陳驚等往明國賀即位，並立皇太子及謝賜綵幣黎希葛梁江藍山人。
戊寅五年明天順二年，會試天下舉人，賜阮文儞等進士出身。
己卯六年明天順三年冬十月三日，諒山王宜民夜作梯，分三道上東門城，盜入宮禁。帝及宣慈皇太后俱遇害。先是宜民母楊氏賁得罪於太宗，宜民不得立，乃陰𢙇異圖，窺窬神噐，與其徒范屯、潘般、陳陵唱率無賴之人凡百餘，乗夜作梯入城犯宮禁，帝遂遇害。明日皇太后亦遇害。內人侍侯副掌陶表死之。時黎得寧以都旨揮典禁兵當直，不能率先衛社，乃擁兵助逆，故宜民得僣位號，而文武臣僚飲恨茹痛，四方百姓如䘮考妣。至光順元年冬十月二十四日，招魂塟於藍山穆陵，廟號仁宗，其上尊睿號曰欽文仁孝宣明聰睿宣皇帝。
初七日，諒山王宜民自立即皇帝位，大赦，改元天興十月三日以前著延寧六年七日，以後著宜民天興元年。賜內外文武百官覃恩一資。其僞赦文云：「朕以太宗文皇帝長子，昔以正位東宮。不幸先帝東巡，忽崩於外。阮太后欲固權位，潛令內官謝清取邦基立以為君，俾朕奉藩。後謝清泄其事及太尉鄭可、司空鄭克復，乃併殺之，以滅其口。故自此以來，旱蝗相仍，災異屢見，饑饉流作，百姓困窮。延寧自知非先帝子，且眾心離散，乃於今年十月初三日命朕代位。朕仰賴皇天眷故，宗廟保佑，暨諸王大臣、中外文武、臣僚同心推戴，請朕宜承大統，再三勸進，朕不得以，迺於今年十月初七日即位，改號天興。」
是月宜民遣黎景徽、阮如堵、黃清、阮堯咨等如明歲貢，並觧氽珠事。
二十日，又遣陳封、梁如鵠、陳伯齡等往明國求封。
