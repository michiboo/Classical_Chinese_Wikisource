丁未〈漢建興五年，吳黃武六年〉。吳主聞士王薨，以交州懸遠，乃分合浦以北屬廣州，呂岱為刺史；合浦以南屬交州，戴良為刺史。又遣陳時、大王為太守。岱留南海，良與時俱前行。到合浦，而王子徽以自署為太守，發宗兵拒之。〈漢末宗室相亂，南人率宗室相聚為兵以自衛，故名宗兵。〉良留合浦，王吏桓鄰叩頭，諫徽迎良。徽怒，笞殺鄰。
鄰兄子治發合宗兵擊徽，徽閉城門自守。治等攻之數月，不能下。乃和親，各罷兵。而呂岱奉吳詔誅徽，自廣州將兵，晝夜馳入合浦，與良俱前，誘士王之子中郎將匡，與徽說，令伏罪，雖失郡守，保無他憂。岱尋匡後至。徽兄祗，弟幹、頌等六人肉袒迎岱。岱微服前至郡下。明早，施帳幔，請徽兄弟以次入。賓客滿座。岱起，擁節讀詔，數徽罪過。左右因反縛以出，皆斬之，傳首武昌。
一鮪、匡後出，吳主原其罪，及王贅子廞皆免為庶人。數一鮪坐法誅。唯匡先病歿。及廞卒，徽大將甘醴及桓治率吏民共攻岱。岱擊破之。於是除廣州，復為交州如故。岱進攻九真，斬獲以萬數。
辛亥〈漢建興九年，吳黃武三年〉，吳武陵五溪蠻反。主以南土清定，召刺史呂岱還。合浦太守薛綜上疏曰：「昔帝舜南巡，崩於蒼梧。秦置桂林、南海、象郡，則四國內屬久矣。趙佗起於番禺，懷服百越之君，珠崖之南是也。孝武誅呂嘉，開九郡，設交趾刺史，徙中國罪人雜居其閒，稍使學書，粗通禮化。及錫光守交趾，任延守九真，建立學號，道以禮義。由此而降，四百餘年，民似有類。然土廣人眾，險阻山林，易以為亂。臣所見南海黃蓋為日南太守，下車以供設不備，撾殺主簿，仍見驅逐。九真太守詹萌為妻父並請大吏，酒酣作樂，功曹潘歆起舞。屬京不起，歆欲迫強。萌怒殺歆。歆弟率眾攻萌。故交趾太守士燮遣兵討之，不克。會刺史朱符多以鄉人虞褒、劉彥之徒，分作長吏，侵漁百姓黃魚一尾、牧稻一斛。百姓怨判，出攻州郡。符走入海。步隲以次鉏治紀綱適。後呂岱平士徽亂，改置長吏，章明王綱，威加萬里，大小承風。由此觀之，綏邊撫裔，實在其人。伯牧之任，宜擇清流。荒服之外，禍福尤甚。今交州雖雲粗定，尚有高涼宿賊。其南海、蒼梧、鬱林、珠崖四郡未綏，聚作寇盜。若岱不復，南新刺史，宜擇精密方略智計之人，以撫按之庶可補緼。但中人，近守常法，無奇數異術，則郡惡日滋。」吳王拜岱為鎮南將軍，進封番禺侯〈一雲封魏郡陵厲公〉。
戊辰〈漢延熹十一年，吳永安元年〉，九真複攻陷城邑，州郡騷動。吳主以衡陽督軍都尉陵胤〈一雲陵商〉為刺史兼校尉。胤入境，諭以恩信，降者三萬餘家，州境復清。後九真郡女趙嫗〈嫗乳長三尺，施於背後。常乘象頭與敵交戰〉。聚眾攻掠郡縣。胤平之。〈《交趾志》：九真山中有趙妹女子，乳長三尺，不嫁。結黨剽掠郡縣。常著金褐齒，徙聚象頭。鬪戰死，面為神。〉
癸未〈漢炎興元年，吳永安十六年〉春三月。初，吳以孫諝為交州太守。諝貪暴，為百姓患。至是吳主遣鄧詢至郡。詢又擅調孔雀三十隻，送建業。民憚遠役，因謀作亂。夏四月，郡吏呂興殺諝及詢，而請太守及兵於晉。〈按《綱目》云：請吏於魏。明年魏禪位於晉，則魏亦晉也。〉九真、日南皆應之。是歲漢亡。
甲申〈魏主曹奐咸熙元年，吳主孫皓元興元年〉秋七月，吳分交州置廣州。時吳已附於晉。晉以呂興為安南將軍都督交州諸軍事，以南中監軍霍弋遙鎮交州刺史，得以便宜，選用長吏。弋表爨穀〈一雲焚谷〉為太守，率牙門董元、王素等將兵助興。未至，興為功曹李統所殺，穀死之〈一雲病卒〉。
乙酉〈晉武帝司馬炎泰始元年、吳甘露元年〉，吳以劉俊為刺史。俊與太都督修稷[則]、將軍顧容前後三攻交州，稷皆拒破之。鬱林、九真皆附於稷。稷遣將軍毛靈、董元攻合浦，戰於古城〈即合浦城也〉。大破吳兵，殺劉俊，修稷餘兵散還合浦。稷因表靈為鬱林太守，元為九真太守。
己丑〈晉泰始五年，吳建衡元年〉冬十月，吳遣監軍虞汜、威南將軍薛珝、蒼梧太守丹陽陶璜從荊州道，監軍李鼎、督軍徐存從建安海道，皆會合浦以擊稷。〈李鼎一作李勗〉。
夏四月，虞汜、薛珝、陶璜拒稷，戰於汾水。璜敗，退保合浦，亡其二將。珝怒謂璜曰：「若自表討賊而喪二師，其責安在？」璜曰：「下官不得先其意，諸軍不相順，故致敗耳。」珝怒未解，欲引軍還。是夜璜以兵數百襲董元，獲其寶物，船載而歸。珝廼謝之，以璜領交州為前部都督。璜復從海道出其不意逕至州。元拒之，大破元等，殺元。以前所得船貨寶及土物錦數十疋，遣扶嚴賊帥良齊。齊將萬餘人助璜。時楊稷以其將王素代元，元勇將解系同在城內，璜使弟象為書與系。又使象騎鞀車，鼓吹導從而行。素等曰：「彼象尚如此，系必有去志。」乃殺系，珝、璜遂陷州。吳因用璜為刺史。璜有謀策，周窮好施，得人心，故人人樂為之用，所至有功。先是，晉帝以楊稷為交州刺史，毛冕為太守。印綬未到而稷、冕先已敗死。因贈稷、冕及松、能〈松、能無所考〉，並為關內侯。九真郡功曹李祚保郡內附晉，璜遣將攻之，不克。祚舅黎桓〈一雲黎明〉隨軍，遣祚降。祚苛答曰：「舅自吳將，祚自晉臣，惟力是視耳！」踰時乃拔。
吳主以璜為刺史，持節都督交州諸軍事、前將軍、州牧。武平、九德、新昌土地險阻，夷獠勁悍，曆世不賓。璜征討平之。開置三郡及九郡屬國三十餘縣。吳徵璜為武昌都督，以合浦太守修元代之。土人請留璜以千數，於是遣還舊任。及吳主降晉，手書遣馬息融勅璜歸順。璜流涕數日，遣使送印綬詣洛陽。晉帝詔復其職，封宛城侯，改冠軍將軍。璜在州三十年，威惠素著，為殊俗所慕。及卒，舉州啼哭，如喪慈親。晉帝以員外郎散騎常侍吳彥為都督刺史。初，璜之死，九真戍兵作亂，逐太守。其渠帥趙祉圍郡，彥悉平之。在任二十五年，恩威宣著，州民寧靜。自表求代，晉帝以員外郎散騎常侍顧秘代之。秘為人溫良純雅，舉州愛之。未幾卒，州人逼其子參領州事。參尋卒，弟壽領州事。州人不聽，壽固求之，遂領州事。迺殺長吏胡肇等，又將殺帳下都軍事梁碩。碩走得免，起兵討壽，擒之。壽母令鳩殺之。碩遂專制。〈一雲並其母皆鳩殺。〉恐民情不協，乃令璜子蒼梧太守威領刺史。威在職，甚得百姓心，三十年卒。威弟淑、子綏相繼為刺史。自基至綏，凡四世，並為刺史。基，璜之祖父也。
戊寅〈東晉元帝司馬睿大興元年〉冬十月，晉帝詔加廣州刺史陶侃都督交州諸軍事。
壬午〈晉永昌元年〉，晉王敦以王諒為刺史，使攻梁碩。碩舉兵圍諒於龍編。
癸未〈晉明帝紹太寧元年〉春二月，陶侃遣兵救王諒。未至，梁碩拔龍編，奪諒節。諒不與，碩斷諒左臂。諒曰：「死且不避，斷臂何為！」逾旬而卒。碩據州，凶暴失衆心。侃遣參軍高寶攻碩，斬之。晉帝以侃為交州刺史，進號征南大將軍、開府儀同三司。未幾，吏部侍郎阮放求為刺史，晉帝許之。放至寧浦，遇寶為設饌，伏兵欲殺之。寶覺，舉兵擊放〈放，咸之族子也〉，放走得免。至州少時，暴渴，死。
癸丑〈晉穆帝珊永和九年〉春三月，晉阮敷為交州刺史。敷討林邑，破五十餘壘。初，晉平吳，徵交州兵。交州刺史陶璜上言曰：「交州外距林邑纔數十里。夷帥范熊，世為逋寇，自稱王，數攻百姓。且連扶南，種類猥多，朋黨相倚，負險不賓。往隸吳時，劫掠良民，殺害長吏。臣昔為故國所釆，編戍在南十有餘年，雖剪其魁桀，而深山僻穴尚有逋竄。初，臣所統之卒八千，南土溫潤，多有毒氣，累年征討，死亡減耗，見在二千四百人。僅四海混同，無思不服。當卷甲銷兵，令其損約，以示單弱。夫風塵之變，出於非常。臣亡國之餘，議不足取。」晉武從之，至今猶見其效。
冬十月，九真太守李遜據州反。
辛巳〈晉太元六年〉，交州太守杜瑗斬李遜，州境乃平。進瑗為交州刺史。〈瑗，我國朱鳶人。《交趾志》著在我國人物類，在士王之後。〉
己亥〈晉安帝德宗隆安三年〉春三月，林邑王范胡達陷日南、九真，遂寇交州。杜瑗擊破之。
辛亥〈晉義熙七年〉夏四月，永嘉太守盧循來奔。初，刺史杜瑗卒〈或雲瑗本屬京兆。祖元守合浦，因居交趾。〉，晉帝以其子慧度為刺史代之。詔書未至，循攻破合浦，逕向交州。慧度率州府文武拒循於石碕，破之。循餘眾猶二千，李遜餘黨李脫等結集俚、獠五千餘人以應循。庚子，至龍編南津。慧度悉散家財賞軍士，與循合戰，擲雉尾炬，焚其舟艦，以步兵夾岸射之。循舟艦俱燃，遂大潰。循知必死，先鳩妻子，召妓妾問曰：「誰能從我者？」多云：「雀鼠貪生，就死實難。」或云：「官尚當死，某豈願生？」循乃悉殺諸辭死者，因自投於水。慧度取其屍斬之，並妻子及脫等，函首送建康。
癸丑〈晉義熙九年〉春二月，林邑王范胡達寇九真，慧度擊斬之。
乙卯〈晉義熙十一年〉冬十二月，林邑寇交州，州將敗之。
庚申〈晉恭帝德文元熙二年，宋武帝劉裕永初元年〉秋七月，慧度擊林邑，大破之，斬殺過半。林邑乞降，許之。前後為所掠者，皆遣還。慧度在州，布衣蔬食，禁滛祠，修學校。歲饑以私祿賑給之。為政織密，一如治家。吏民畏而愛之。城門夜開，道不拾遺。慧度卒，贈左將軍，以其子弘文為刺史。是歲晉亡。
丁卯〈宋文帝義隆元嘉四年〉夏四月，庚戌，宋帝征弘文為廷尉，王徽之為刺史。時弘文有疾，自輿就道。或勸之待病癒，弘文曰：「吾仗節三世，常欲投軀帝庭，況被征乎？」遂行，卒於廣州。
辛未〈宋元嘉八年〉林邑王范陽邁寇九真，州兵擊卻之。
壬申〈宋元嘉九年〉夏五月，林邑王范陽邁遣使入貢於宋，求領交州。宋帝詔答以道遠，不許。
丙子〈宋元嘉十三年〉春二月，宋帝遣交州刺史檀和之討林邑。初，林邑王范陽邁雖遣使入貢，而寇盜不絕，故宋帝使和之討之。時南陽人宗愨，家世業儒。愨獨好武事，常言願乘長風破萬里浪。及和之伐林邑，愨自奮請從軍，宋帝以愨為振武將軍。和之遣愨為先鋒。陽邁聞軍出，遣使表請還所掠日南民，輸金一萬斤、銀十萬斤。宋帝詔和之：若陽邁果有誠款，亦與其歸順。和之至朱梧戍〈小註：朱梧縣，自漢以來屬日南郡，時於其地置戍〉，遣府戶曹參軍姜仲基等〈府者，交州刺史府也〉前詣陽邁，陽邁執之。和之怒，進圍林邑將范扶龍於區粟城。陽邁遣其將范昆沙達救之。愨潛兵迎擊昆沙達，大破之。
五月，和之等拔區粟城，斬扶龍，乘勝入象浦。陽邁傾國來戰，以具裝被象，前後無際。愨曰：「吾聞外國有獅子，威服百獸。」乃制其形，與象相拒。象果驚走，林邑兵大敗。和之遂克林邑，陽邁及其子僅以身免。所獲異名之寶不可勝計。愨一無所取，還家之日，衣櫛蕭然。
丁丑〈宋元嘉十四年〉冬十月，壬午，檀和之去官歸。
戊申〈宋明帝彧泰始四年〉春三月，刺史劉牧卒。州人李長仁殺州牧北來部曲，遂據州反，自稱刺史。
秋八月〈宋帝以南康相劉勃為交州刺史〉。勃至，為長仁所拒。未幾卒。
十一月，李長仁遣使請降，自貶行州事。許之。
己未〈宋順帝準昇明三年，齊高帝蕭道成建元元年〉春三月，齊帝以李叔獻為交州刺史。叔獻，長仁之從弟也。初，叔獻代領州事，以號令未行，遣使求刺史於宋。宋以南海太守沈渙為刺史，以叔獻為寧遠軍司馬、武平、新昌二郡太守。叔獻既得朝命，人心服從，遂發兵守險，不納渙。渙留鬱林卒。即以叔獻為刺史，撫安南土。是歲宋亡。
甲子〈齊武帝頤永明二年〉，李叔獻既受命而斷割貢獻，齊帝欲討之。
乙丑〈齊永明三年〉春正月，丙辰，齊帝以大司農劉楷為刺史，發南康、廬陵、始興兵討李叔獻。叔獻遣使乞罷兵，獻二十隊純銀兜鍪及孔雀毦。〈毦，仍吏反，以孔雀毛為飾也。〉齊帝不許。叔獻懼為楷所襲，間道自湘州朝於齊。楷迺入鎭。
庚午〈齊永明八年〉冬十月，刺史房法乘代劉楷，專好讀書，嘗屬〈之欲反，託也〉疾不治事。由是長吏伏登之得擅權，改易將吏，不使法乘知。錄事房秀文白之，法乘大怒，繫登之於獄。十餘日，登之厚賂法乘妹夫崔景叔，得出。因將部曲襲州，製法乘，謂之曰：「使君既有疾，不宜煩勞。」囚之別室。法乘無事，復就登之，求讀書。登之曰：「使君靜處，猶恐疾作，豈可觀書？」遂不與。乃奏法乘心疾動，不能任事。
十一月，乙卯，齊帝以登之為刺史。法乘還，至五嶺卒。
是歲齊亡。
乙酉〈梁天監四年〉春二月，交州刺史李元凱據州反，長吏李畟討平之。初，元凱代登之為刺史，以梁受齊禪而恩德未加，因舉州叛。至是，畟以宗兵討元凱，殺之。
丙申〈梁天監十五年〉冬十一月，詔李畟為刺史。畟又斬李元凱餘黨李宗老，傳首建康。州乃平。
在位七年。
辛酉元年〈梁大同七年〉，交州刺史武林侯蕭諮以刻暴失眾心。帝世家豪右，天資奇才，仕不得志。又有並韶者，富於詞藻，詣繏求官。梁吏部尙書蔡樽以並姓無前賢，除廣陽門郎。韶恥之，還鄕里，從帝謀起兵。帝時監九德州，因連結數州豪傑，懼響應。有朱鳶酋長趙肅者，服帝才德，首率眾歸焉。諮覺之，賄輸於帝，奔還廣州。帝出據州城，即龍編也。
壬戌二年〈梁大同八年〉冬十二月，梁帝命孫冋、盧子䧺來侵。冏以春瘴方起，請待秋時。廣州刺史新喻侯瑍不許，武林侯諮趣之。子䧺等到合浦，死者十六七，眾潰而歸。諮誣奏冏及子䧺追遛，皆賜死。
癸亥三年〈梁大同九年〉夏四月，林邑王寇日南。帝命其將范脩擊，破之於九德。
甲子天德元年〈梁大同十年〉春正月，帝因勝敵，自稱南越帝，即位建元，置百官，建國號曰萬春，望社稷至萬世也。起萬壽殿以爲朝會之所。以趙肅爲太傅，並韶范脩等並拜將相官。
乙丑二年〈梁大同十一年〉夏六月，梁以楊㬓〈純招反，又七妙反〉爲交州刺史，陳霸先爲司馬，將兵來侵，命定州刺史蕭勃會㬓於江西。勃知士卒憚遠役，因詭説留㬓。㬓集諸將問計。覇先曰：「交州叛換，罪由宗室，遂使溷亂數州，逋誅累歲。定州欲偷安目前，不顧大計。節下奉辭伐罪，當死生以之，可逗瀏不進長寇沮眾乎。」遂勒眾先發，㬓以覇先爲前鋒。至州，帝率眾三萬拒之，敗於朱鳶，又敗於蘇歷江口，帝奔嘉寧城。梁兵追圍之。
丙寅三年〈梁中大同元年〉春正月，覇先等克嘉寧城。帝入新昌獠中。梁兵遂屯嘉寧江口。秋八月，帝復率二萬，自獠中率屯典澈湖，大造舟艦，充塞湖中。梁兵憚之，頓湖口不敢進。覇先謂諸將曰：「我師已老，將士疲勞，且孤軍無援，入人心腹若。一戰不利，豈望生全。今藉其屢敗，人情未固，夷獠烏合，易爲摧殄，正當共出百死，決力取之，無故停留，時事去矣。」諸將皆默然莫應。是夜江水暴漲七尺注湖中。覇先勒所部兵，隨流水先進。梁眾皷譟而前。帝素不爲備，因大潰。退保屈獠洞中，治兵欲復戰。委大將趙光復守國，調兵擊覇先。
丁卯四年〈梁太清元年〉春正月，朔，日食。趙光復與陳覇先將持，未決勝負。而覇先軍甚盛，光復度不能支，乃退保夜澤，其澤在朱鳶，周廻不知里數，草木榛莽，叢薄交蔽，中有基地可居，四靣泥淖沮洳，人馬難行，惟用獨木小舟篙行於水草之上乃可到。然非諳識，岐路則迷，不知處誤墮水中，爲蟲蛇所傷死。光復諳得脈絡，率二萬餘人屯澤中址，晝則泯絶煙火人跡，夜則以獨木船出兵擊覇先營，殺獲甚眾，所得糧食爲持久計。覇先蹀而攻之，竟不能得。國人號夜澤王〈世傳雄王時，王女仙容媚娘出遊海口，船回至褚家鄕洲，步行洲上，遇褚童子，裸身先匿葦叢中，自以爲月老葦緣其合爲夫妻，畏罪避居岸上，所居便成都會，王調兵討之，童子仙容恐懼待罪，忽夜半風雨暴至，舂撞所居，棟宇自撥，居人及鷄犬一時同升於天，留其空址在澤中，時人呼其洲曰自然洲，其澤曰一夜澤，今存舊號雲。〉。
按舊史不載趙越王、桃郎王，今釆野史及他書，始載越王位號，附桃郎王以補之。
在位二十三年。附桃郎王。
戊辰元年〈梁太清二年〉春三月，辛亥，南帝在屈獠洞中，日久，肙瘴病薨。
己巳二年〈梁太清三年〉，王居澤中，以梁兵不退之故，焚香祈禱懇吿於天地神祇，於是得龍爪兜鍪之瑞，用以擊賊。自此軍聲大振，所向無敵〈俗傳澤中神人褚童子，時乘黃龍自天而下，脫龍爪付王，俾戴兜鍪上以擊賊〉。
庚午三年〈梁簡文帝綱太寳元年〉春正月，梁授陳覇先威明將軍交州刺史。覇先又圖欲持守日久使糧絶兵疲則可破會。梁有侯景之亂召還委裨將楊孱攻王。王縱兵擊之，孱拒戰敗死，梁軍潰北歸，國乃平。王入龍編城居之。南帝兄天寳居夷獠中，稱桃郎王，立國曰野能國。先是，南帝避居屈獠之時，天寳與族將李佛子率三萬人入九眞。陳覇先追擊之，天寳兵敗，乃收餘眾萬人，奔哀牢境夷獠中。見桃江原頭野能洞，地廣衍沃，可居築城，居之因地名建國號。至是眾推爲主稱桃郎王。
乙亥八年〈梁敬帝方智紹泰元年〉。桃郎王卒於野能國，無嗣。眾推李佛子爲嗣，統其眾。
丁丑十年〈梁太平二年，陳武帝先永定元年〉。李佛子率眾東下，與王戰於太平縣。凣五接陣，未決勝負。而佛子兵少，卻意王有異術，乃講和請盟。王以佛子前南帝族，不忍絶遂，割界於君臣州〈今慈廉縣上下葛二社是也〉居國之西，遷嗚鳶城〈今慈廉縣下姥社是也〉。其社今有八郎神祠，蓋雅郎之祠也。後佛子有子雅郎，求婚王女杲娘。許之。遂成姻好。王鍾愛杲娘，居雅郎爲贅壻焉，夫居妻家日贅壻。
庚寅二十三年〈陳宣帝頊大建二年〉。雅郎謂其妻曰：「昔吾兩父王爲讐，今爲婚姻不亦善乎。然此父何術，能卻彼父兵？」杲娘不覺其意，密取龍爪兜鍪示之。雅郎潛謀易其爪，私謂杲娘曰：「吾聞父母深恩重如天地，吾夫婦雅相愛重，不忍契闊，吾且割愛歸家。」雅郎歸，與其父謀，襲王取其國。
在位三十二年。
辛卯元年〈陳大建三年〉帝渝盟，舉兵攻趙越王。越王初不覺其意，倉卒督兵，披兜鍪立以待。帝兵益進，趙越王自知勢屈，不能禦，乃攜其女子南奔，欲擇險地匿跡。所至，帝兵皆踵後。越王引馬奔至大鴉海口，阻水歎曰：「吾窮矣！」遂投于海。帝躡至渺然，不知所之，乃還。趙氏亡。後人以其靈異，立祠於大鴉海口奉事之〈大鴉今大安縣是也〉。
壬戌三十二年〈隋文帝楊堅仁壽元年〉。帝遣其兄子代權㨿龍編城，別帥李普鼎㨿嗚鳶城，時帝都峯州。隋楊素薦瓜州刺史長安劉方有將帥之畧。隋帝詔以爲交州道行軍縂管，統二十七營來侵。方軍令嚴肅，有犯必斬。然性仁愛士卒，有疾病者，親臨撫養士，卒亦以此懷其德而畏其威。至都隆嶺遇草賊，擊破之。進軍，臨帝營，先諭以禍福。帝懼，請降，北歸，薨。民爲立祠於小鴉海口，以對趙越王祠。
大越史記外紀全書卷之四終
