
癸丑，龍德二年（淸雍正十一年）[1733]
春，正月，禁天下營造寺觀佛像。
二月，罷情願兵。保泰中立募法，聽民情願爲兵者，薦補隊伍，因以所居田，給爲糧。其後情願者衆，至是以給田數多，租例減少，罷之。
赦四鎮逃欠兵額。先是，四鎮一兵，以田丁耗少，並獲減率，至是覆議揀補。時，宰臣阮傚等，以爲兵在御得其道，不在衆多。苟徒增虛數，則養兵費廣，適爲民病。今一兵數額，倍於昔時。除減纔數千人，亦不爲少。且兵率少，則田租入例，於國用有所資，而貧民亦藉以爲生。舊所除減，請仍赦免。王從其議。
三月，減淸華巡司商稅。時，淸華米貴，留守阮壽長請許粟米船，免二月征，以通商賈，便民食。從之。
夏，四月，會試舉人，取合格阮胡頻等十八名。殿試，賜汝仲臺進士及第第一名，陳仲察，阮胡頻進士出身，阮其任等十五名並同進士出身
秋，七月，申明勾刷勘論訟例。
八月，以武公宰爲高平督鎮。未幾以黎偉代之。
罷知工番祭酒武公鎮職。公鎮當官執法，不阿權貴，以勘訟忤旨，罷歸。
令各處鎮承二司，歳以季冬，親勘堤路，上其籍，復命府僚官覆勘之。遂爲例。
陞阮輝潤工部尙書，范廷鏡都御史，杜令名吏部右侍郞，高輝濯戶部右侍郞，阮公宷工部右侍郞，武暉副都御史，阮翹僉都御史。
罷河道官。初，置河道官，令勘諸道洲土生落，增減租賦。至是，以河洲生落，年月尙遲，使者歲往催促，更滋民擾。遂議停省，所在洲土，許縣官査勘，具實上之。
擢武方岳進朝。
冬，十月，復應制例。舊制，進士榮歸後，造京召試五言於萬壽殿。合格者賜鈔陞級，謂之應制，甲辰科始免試。至是乃命行之。
少保阮公基卒。公基雖貴，不立産業，有清貧名。贈少傅。〈慈廉明早人。〉
簡汰六番吏。
以高輝濯爲吏部右侍郞。丁輔益爲吏部，在職不謹，貶刑部，以輝濯代之。

甲寅，三年（淸雍正十二年）[1734]
春，正月，印五經板，頒布天下。王親製序文。
淸華土酋郭公施嘯聚刼掠，留守阮壽長不能制，懼以聞。朝廷以鎮職擒盜，不宜以事塵瀆，乃督壽長緝捕之。
三月，命文臣阮傚，范謙益等，分刻四書，諸史，詩林，字彙諸本書，頒行。
擢副知阮貴慜進朝，仍見授寺鄕職，知戶番。
五經板成，命藏於國學。
擢副知阮公倫進朝，授寺鄕侯爵。
作瓊林寺，以海陽三縣民夫充役，開河四段，以通運船路。拽木輦石，工常萬人，晝夜不得休息。
夏，四月，申飭諸訟越鳴禁。
以段伯容陪從都御史，高輝濯爲吏部左侍郞，阮仲常爲戶部右侍郞，阮公宷爲刑部右侍郞，阮輝敦，武暉爲工部右侍郞，黎有喬爲副都御史，阮逢時爲僉都御史。
以黎時寅，阮時雨，陳登輝署府事，黎增，鄧廷鑰權府事。
夏，五月，申飭敎條。旨諭天下軍民曰：「古先聖王，統御臣民，保國制治，必以敎訓爲先，國家善政，星明成規，具在敎條誕布，嘉訓孔彰。第紀尋漸久，澆薄浸生，玩偈者指憲網爲可漏，昏愚者被訟棍之所幫，鼠雀屢興，狴犴未靜，遂至屈膝公廷，委身法吏，傾貲破産，所不勝言，何知違敎作朋，陷於罪戾。嗣後有過必改，見善當思，念五刑之可畏，則日月之相規，知三尺之無容，則時之自勵。兵有超距投膠之樂，民有尊君親上之忱，習俗粹美，刑揩不用矣。」
禁官軍民庶，常用器物，雕刻篆字，粧飾華美，工人毋得競造奇樣販賣，違者罪之。
秋，七月，賜范廷鏡，高輝濯郡公爵。
罷右諭德珥佗伯黎偉職爵。偉鎮高平，政務刻薄，搖動邊情，屢以細事瀆請，廷議以不稱其任，請罷之。
黜雲郡公社伯品爲安廣巡守。尋褫職，賜死。
貶禮部尙書少傅農郡公阮傚爲刑部尙書少保，免參從。時，朋黨事起，王性多疑忌，果於誅譴。傚爲相，專務仁恕，數忤旨。至是欲誅伯品，獨命傚議，傚故緩之。王大怒，遂貶。
以阮輝潤爲禮部尙書少傅參從。
命修國朝會典。
冬，十月，淸遣翰林院侍講學士春山，兵科給事中李學裕，冊封帝為安南國王，行諭祭裕宗禮。
以順郡公阮明珠領京北，尋轉山南。以吳福塔代鎮。
帝遣官齎捧冊璽，進封王爲大元帥總國政尙師太父聰德英毅聖功威王。
推恩文武。加阮傚吏部尙書少保，范謙益禮部尙書並仍參從，餘各陞職有差。
殺故相諒山督鎮甸郡公黎英俊，以丁嘉亨權督鎮。英俊以文學名，性沈密，與公沆並相。晚年頗招權，王久不悅。會有言在仁王時，與公沆，張仍，杜伯品，有易儲之謀。王疑之，卒以次貶降，賜死。中外憫之。

乙卯，四年〈五月以後，懿宗永佑元年〉（淸雍正十三年）[1735]
春，正月，國老致仕大司馬應郡公鄧廷相卒。廷相家世勳蔭，以少雋登科，歷位相將，爲五朝耆舊親信，禮貌絕異群僚。子廷顯，廷諌，廷瓊，孫廷謐，皆尙公主，餘多爲顯官，聲華顯耀，門地無與爲比。時人謂之國老仙。卒年八十七，贈大司徒，賜地爲塟。後，追封福神。
命參從阮傚，勘察山南，令審民屋稠稀，裁定戶口。
霜降。
命官査核內外各衙門吏。
三月，以顯忠侯鄧廷瓊留守淸華。
以工部左侍郞義派侯范廷容鎮諒山。
夏，四月，太白犯火星。
甲申，帝崩。上尊號曰：寛和敦敏柔遜謹恪沈潛坦易簡皇帝，廟號純宗。皇弟維祳卽皇帝位。先是，帝不豫，王命重臣入寢殿起居，因察諸皇親可立以聞。時，維祳年十七，少皇子維祧二歳，以王太妃從甥，育於府中。王以爲貌似先帝，乃決計立之。甲午，告太廟，丙申，卽位。改元永佑，大赦。以誕日爲春和聖節，赦天下今年租庸十二。
參從吏部尙書少保農郡公阮傚卒。傚爲人重厚，以方正自持。好培植士類，引接後進，士自一命，皆以禮接。晚秉大政，思矯苛切之法，平賦役，弛征榷，百姓賴之。卒年六十二，贈太保，尋贈大司徒，加封福神。
作行宮於洽和茱山。
九月，丁酉，朔，日食。
王製樂歌六章，曰：隆平，淸平，容平，和平，靖平，承平。令樂工肄習，以朝賀大禮奏之。端明開寶日，奏三章。旣而曰廷奏樂章，天子禮也，自今毋得舉樂。
王雅好文藝，嘗以朝會之隙，召侍従諸臣曲宴閣中，時於養正堂八角亭，西宮鳳閣，數賜引見，討論墳籍，商榷文義，或示以真草隸篆字法，或押韻令試賦，旁及咨京記頌銘簌傳引，今朝詔制景物題詠悉有。考試中者，面加獎賞。又命編集本國詩文，彙目分類，詳作者姓名，以備進覽。時，霖郡公高輝濯多所酬奉，最稱旨。阮公宷，武惟宰，阮卓倫，楊濿，阮德暉，阮翹輩，亦以文學見親。管頴能背寫平吳大誥全篇，授山南督同，於是儒臣，莫不激勸。
丙辰，永佑二年（淸乾隆元年）[1736]
春，正月，建瓊林，壺天，香海三寺。役峽山，水棠，東潮，金城，靑河諸縣民營之。蠲其郵亭堤路錢。時，宮觀寺宇，營繕相繼，紫陽，郿墅犬極土木之華。內使採買押作，抑勒苛刻，農商皆弛所業，民寢不堪矣。
進封王弟鄭楹欽差各處水歩諸軍大尉恩國公開亮國府攝政務。月以三番見百官於擇閣，起三爲限。群臣有所關白，曰謹稟。時年十七。
貶太傅超郡公阮嘉珠爲右都督，屬乂安屯。先是，嘉珠鎮乂安。己酉聞國 卹，自以握重兵，懷疑懼，百計求入朝。王時欲以嘉珠復鎮，會嘉珠言災異不合。因以指斥罪，斥出之。
二月，擢東閣校書阮暐爲刑部右侍郞，賞能告劾故相阮公沆之功。
三月，殺乂安督率添郡公張仍，以超郡公阮嘉珠代鎮。仍與奮郡公張饒，皆太尊胞弟。王疑仍與諸大臣有黨，權臣洽郡公亦忌之。密使太監溢忠侯賣毒酒賜死，因歸罪嘉珠擅殺，朝廷置不問。仍先朝元舅，以忠誠自許。雖預勲戚，常恂恂矜莊。後贈太宰，追封福神。
范謙益進審治一覽書，賞以銀緞。
以大司空鄭檡掌府事。
夏，四月，以參從兵部尙書高輝濯爲禮部尙書，范廷鏡爲兵部尙書，都御史段伯容爲刑部尙書，刑部右侍郞阮暐爲兵部左侍郞，東閣大學士阮照爲刑部右侍郞。
五月，府試，賜鄭穗進士及第第一名，阮國傚及第第三名，黎阮滂進士出身，黎阮霑等十二人並同進士出身。舊制，禮部中格士人，殿試賜第。是科嬖臣洽郡公黃公輔與穗厚，啓王召試府庭，擢穗首選。穗素有名，人以是竊議之，卒不能自白。
以奮郡公張饒爲山西鎮守，董郡公鄧廷諫爲京北鎮守。
以炳郡公武必慎，講郡公黎增署府事，范廷鏡入侍參從。
六月，定兵官祿錢例。
賜參從述郡公范謙益阿保佐理功臣，油郡公陳廷玉輔國功臣。
以參從霖郡公高輝濯兼東閣大學土。
加國老大司徒宣忠公鄭攢，參預朝政惠郡公陳登輔，國老。
罷始揀兵歸農。初，保泰中，揀法一計丁口爲率。至是參核兵籍諸戶，舊有出兵者，留隸諸衞，餘皆還復民伍。
賜文官隨行兵率有差。進士科，狀元五十五率，榜眼五十，探花四十五，黃甲毎員四十，同進士毎員三十五。東閣科，第一中格三十率，第二中格毎員二十五，第三中格毎員二十。
時，經史印板頒行，令學者公相授受，禁買北書。
禁妄訴漏田。
大疫。人畜多死，量減兵戶舊額有差。
定輸錢補官令。文武官及百姓，並聽輸納。除授職品，高下繁簡，視錢數多少爲差。朝班六品以下，納錢六百緡，陞職一次。民人納錢二千八百縛，除宴任府官，一千八百緡，除寔任縣官。
作崇嚴寺行宮。

丁巳，三年（淸乾隆二年）[1737]
春，二月，甲戌，月食。
王幸腹龍寺。
均府中奉侍日數。舊制，諸臣奉侍月九番，府堂三番，以二起限。內閣六香，以九起限，至是命省其三。
定亮國府朝見位次，及冠服儀杖之制。
改授都指揮使順郡公阮明堅爲刑部左侍郞，瑾壽伯阮廷瑾爲禮部右侍郞。明堅，廷瑾皆不學武人，驟居文階崇品，不愜時望，明堅尋復武班。
夏，四月，命范廷容，陶黃實等，添差府僚，勘斷詞訟。
禁沿途驛遞。命鎮閫以時機察，無部憑與鎮憑者，罪之。
五月，以禮部左侍郞炎嶺侯阮璿爲兵部左侍郞，翰林承旨黎有喬爲工部右侍郞。
王鑄大佛像於瓊林寺。令百官計品入銅。
以勒郡公丁文佳，提領軍務。
命暉郡公吳廷碩參從，陞兵部尙書，與范謙益並參從。
六月，兵部左侍郞，右司講炎嶺侯阮璿卒，追贈福神。
免四鎮及安場府積缺租賦。
禁北人入淸，乂境。時，北人多潛入山林，竊採桂皮，故復申是禁。
遣使如清，以阮令儀，黎有喬等充正副使。
秋，九月，戊子，王誕日。百官上萬壽頌。
以鄭穗爲東閣大學士，添差府僚。
作南澗行宮。〈屬至靈縣。〉
王幸茱山行宮。
山西太原盜賊群起，命譚郭卿，阮廷櫪，阮伯璘，阮仲棍等討之。時，有僧阮當興聚徒三島山中，往來民間，哄誘愚俗，人多從之。衆至數千，僞立稱號，署設官屬。草澤不逞之徒，往往響應。時，天下承平，不知有兵革。至是忽有邊警，遠近喧懼。都人提挈出城，所在皆掘地藏貨，乾餱爲糧，如旦夕寇至，無復有固志矣。

戊午，四年（淸乾隆三年）[1738]
春，正月'太原寇黨平，文武奉啟稱賀。
三月，始鑄五府六番印。初，五府六番，未給官印，人多假稱公差，無從誌驗。至是鑄印頒行。
夏，五月，復縣官監驛法。沿途郵亭，許縣官管監輪差吏役更直，有文書交付，雇民馳遞。
六月，申飭刑番勘訟例。以失當罰知番陳賢等，銀錢各有差。
秋，九月，吏部尙書述郡公范謙益解參從，惟吳廷碩獨相。
順郡公阮明堅卒。
冬，十月，皇親維祝，維（礻密），維（礻規）等謀反，逃淸華。維祝等潛蓄異志，與朝士范公勢，武爍，屬校賴世濟等，謀率其黨，焚京師爲亂，不果，遂挺身逃去，維（礻規）別去錦水，祝，（礻密）趍宜陽，土豪吳興造等送之越海入淸華。祝等去一日，黃金鑾始發其狀。王命四出追捕之，不獲。武爍等下獄，伏誅，祝，（礻規）尋死，（礻密）終爲西南之梗。

己未，五年（淸乾隆四年）[1739]
春，正月，以溢郡公阮廷植，繼郡公鄧廷綸爲山西，海陽督撫。
二月，丙戌，太尉恩國公長子鄭森生。
置火號于山南，淸華，乂安諸路，令所在民，日夜輪代守之。
三月，太原留守黎廷性啓言：「白通，感化界諒山，高平，保樂之間，舊無屯隘，化外之徒，來往目由。藩臣擅詣京師，僥倖私營，而巡行一切褎弛，狂匪無制，將至滋蔓。請於要路立屯，令藩臣戌守，以嚴巡備。」從之。
夏，四月，試監班。舊制，惟文武兩班，時又增置監班爲三。中者並授職。
執政啓言：「財用國家急務，古者量入爲出。適來出入無有較量，歳季亦無稽査。今宜謹擇信臣，同戶番官，會計年前入數，較週年用度所出，觀其^欠，隨宜酌量。」從之。
執政議處置外藩六條。大約以爲太原，高平，宣，興，諒山諸鎮，乃國家藩維。宜隨方處置，以固邊圉。一條，藩臣輔導，多倖求該管兵民，宜委鎮官簡擇可者，乃授。二條，諸場礦宜循舊例，許輔導管監，俾壙丁有所繫屬。三條，區處靑衣儂人。四條，置買上流木條之弊。五條，諸巡擅置旁支，橫取商稅。六條，宣，興彫殘之民，宜蠲逋缺。啓入，以四條施行。惟藩臣及場（土某）二廄，留中不報。
六月，庚寅，月食。
旨下，執政議四鎮鄕兵，許縣官糾率屯禦。廷議以爲鄕兵與民丁無異，往年鄕置看守，聽令糾率中男，有事竊發，分撥截捕，卽鄕兵防守之事，已在其中。今若撮出兵額，以糾率別許縣官，只恐更生煩擾，搖動民情。且縣官亦非糾率之任。從之。
旨下，議取四鎮汰回揀兵，充補隊伍。廷議以爲今山林邊徼，賊徒基繁。四鎮內地，亦多竊發。鄕村相率自守，尙且不暇，少有揺動，必致驚疑。且壬寅揀兵，軍數雖増，而罔裨實用，官田取給，農民無以爲生。丙辰赦免，漸獲蘇息。況官田已歸給諸奇隊，若復據田取揀，則諸軍口分，緣此減省，不免有換易別給之繁。不如依舊汰回爲便。從之。尋復揀取，與長安府一兵，分隸隊伍。
赦天下今年夏租庸十二，淸華，乂安郵亭亭門，四鎮外鎮留欠贖罰，並皆赦免。
募淸，乂四鎮民丁，有諳練水手，願充善掉者，與有身材，志願爲兵，並聽投軍應閲，充補隊伍，給口分錢栗，官田洲土爲糧。
申飭四鎮督撫，擒制盜刼。
增揀瑞原，永福，安定，雷陽，農貢五縣舊額，五率添取一人。
出參從禮部尙書入侍經筵暉郡公吳廷碩爲諒山總撫，以鄭穗爲刑部尙書參従。穗急於進取，黃公輔引之。登第不數年，以尙書入相，旣得政，表裏唱和，群小無忌憚，政令煩碎，刑賞貿茶，天下自此多事矣。時改諸鎮鎮守留守爲督撫，惟誌山號總撫，乂安仍督率舊名。
秋，七月，命鄭伯相入侍經筵。
以鄧廷諫爲山南督撫，尋改山西。
遣官催淸，乂兵。時，兵番上逃過兵率三千三百八十人，營奇隊船皆不滿軍悵，乃分命催督之。
禁白丁倖求職色，荀避征役。
禁兵部比另例。富強貪弱，惟二人對比，不得雷同。
禁攻討官軍虜掠民家，剽脅財物。違者，以軍憲従事。
時政尙嚴切，人多慷訴穿行，與容養僞徒，通謀賊黨，被密捉者往往破家。及察知其誣，訴者已遁。乃禁自今告訴，須指陳實事，重供附後，留監候査，毋得泛著模糊，投鳴輙去。
禁巡衙攔阻商人槎筏，淹留索濫。
禁諸訟越次妄啟，乃倖求內編付查。凡訟經六部御史，或未服斷，許視政日啓聞。有緊急重大事，方得內寄。
以阮公宷爲吏部左侍郞，楊濿爲禮部左侍郞，阮暐爲刑部右侍郞，阮貴慎爲兵部右侍郞。
八月，出參從吏部尙書述郡公范謙益爲淸華督撫，陪從戶部尙書霖郡公高輝濯爲督同。中興以來，諸鎮以武官|人爲鎮守，擒制盜劫，文官一人爲督同。勘問詞訟，每用五六品以下，與朝士始擢用者爲之。龍德中，諸王子出鎮，間用閫大臣，賛閫務，其後復罷。惟乂，淸控禦順，廣，邊任最重，文官用左右侍郞爲參視，震與督舉侔。督視，副督視，時擇人，亦不拘官品。至是以尙書爲督同，中外無不駭異。
九月，進尊王美字，爲大元帥總國政尙師太父聰德英毅聖功博達懋和綏猷裕義貞王。時駕在桂棹。王尋命阮卓倫，陳文煥等，號淸國欽使，自京師發遞，賫捧冊璽，封爲安南國上王。貞王後改全王。
冬，十月，大霧降。
十一月，禁鎮官署置非例名色。先是，邑里詰盜，聽民擇置看守。其後始有巡縣，知總，巡探諸名，奸猾者因藉稱巡徼，夜行竊掠，看守亦不敢詰。朝廷知其弊，遂命禁之。
定內外核勘勾催收送例。
十二月，立圑結法。其法，每社十丁取二人，許自備兵器，設候爲守以地分相接，或四五社，或六七社，結爲一圑，擇鎮役或縣吏一人爲團長。糾率社長看守，督押丁男，有警隨宜攻禦，力不敷者，聽飛報別團接應。於是民間所在皆有兵器，奸黨乘隙，嘯聚規掠日甚。尋改擇地望者充管照，以朝官撫論之。未幾復罷，令納所製鎧仗入官。
賜文廷胤郡公爵。
命四鎮申滯獄。
命諸鎮督撫，揀練鄕兵，以備攻討。
赦四鎮及宣，興來年夏務租庸十三，準爲鄕兵口糧之費。
旨令宗室與功臣苗裔，有能糾率家丁及召募從義，願隨攻討者，聽具啟聞給糧械差行，隨功賞擢。
知戶番寺卿阮廷資卒，贈阿保功臣工部尙書楠郡公。廷資侍講亮邸，又皇上初育府中，嘗奉開講，以布衣爲重師，啟沃甚弘。〈靑池茶塘人，舊名廷棆。〉
是歳，王駕還京師。王晚年怠政，頗事遊觀，四鎮宮館相望，名山古寺，車轍馬跡，無所不遍。尋蹕桂棹行宮，洽郡公黃公輔所居里，不時至京。又復北從，公輔疑淸乂兵不欲充侍衞御輩，用其鄕丁，惟所指使，令百官六軍不知駕所在。朝廷庶事，攝政公使人馳取旨，不敢專決，朝政爲之舛紊。後，日益不豫，喜沈寂攝養。公輔等復奉歸京師，營賞池宮，居之密室，遂深拱不復出。公輔與其親黨，竊弄威福，知天下人多圖己，故爲嚴峻以威之。大臣斥逐誅譴無虛日，餘多以告密獲罪，饕怨者相構階，被收之家，蕩覆無遺。人不自保，賦役繁重，無所控訴，皆疑怨思亂。於是海陽寧舍阮蘧，阮選等，煽誘作亂，東南之民相率荷鋤挾杖從之。多者至萬餘，少者千百數，在在群起，不可禁制。

庚申，六年〈五月以後，顯宗景興元年〉（淸乾隆五年）[1740]
春，正月，戊寅，進封王太弟攝政公爲元帥總國政明都王，全王爲太上王。先是，全王在位久，未有嗣，知太弟賢聖文武，當能定大業，欲以位與之。故使開府監國，使臣庶有所繫屬，洽郡公黃公輔忌太弟英明，思裁損其權，令百官上事，改稟稱申，賜邸於南門府偏堂，太弟亦深自韜晦。公輔憑怙專弄，氣蹈薰灼，親黨皆握重兵，有所廢置，無敢違者。盜賊所在充斥，人情恂恂，疑旦夕且不測。王太妃武氏召講臣阮貴懲，諭勸太弟討淸內難，以寧社稷。愈乘間以爲言，太弟泣止之曰：「王兄遜處行宮，余以國家ー體，義不得避，早晚且歸政，代立之事，非所宜言。」憼以太祀命，語阮公宷，遂相與籌策，親臣鄭檡，鄭（木切）〈（木切）即武必慎，奉賜姓名。〉等共贊成之。會寧舍賊阮選猖獗，警報日至。黃公輔以選平日在門廡，欲親往撫定，立奇功，以制朝廷。遂盡率所兵，浹渡河，城中虛空。公輔旣去，群小無所倚，憼等分籍環畿鄕兵充保衞，以益聲勢，謀以開寶日，集百官額太弟登王位。太弟不從，貴憼恐事遲生變，復申太妃之旨，又以事奏知皇上，遣使敦諭再三，太弟弗獲已勉從之丁丑夕，貴憼與公宷，張洭等入侍。時寶璽未開，家臣曹泰侯率司禮，因密約
次早叢旨印勅。詰旦，太弟造朝，貴憼，洭等從，扈駕惟四嚴四勁親軍將士，皆帶劒肩礮，內差潘來侯劾之，不為動。有頃曹泰賫勅至，公宷傳有敕，太弟跪受。潘來侯從旁呵之，洭拽出數其無禮，令繫把門獄，廷中肅然。公宷復宣太妃懿旨勸進。太弟涕泣不肯上御座。洭，廷桓等掖之上，檡，貴憼等環侍左右，內監甲阮科登樓發鼓號，百官班列拜賀。太弟旣登王位，命從官宣諭旨於府堂，布告中外，與天下更始，凡十五條。復兩班舊制，以重朝廷。三載考績，以別淑悪。録無罪被斥，以振淹滯勒陳乞職命，以淸仕途。加增口分，以足兵糧。寛赦租庸，以蘇民瘼。停一切營造，以舒民力。撤非例巡渡，以示寛政。禁抑脅止置買，定將士功過^數，寛軍士物故饒除，申鳴訴所管苛濫舊例。堤路付鎮官督理，以便農事。財貨歸戸部掌管，以充國用。禁諸訟馨，免淸乂-處田租。旨下，四方大悅。尋命廷桓等，以兵衞賞池宮，逮捕黃公輔親黨誅之，朝禁爲之肅淸。黃公輔時猶駐軍文江，聞之，與手下十餘人遁去。於是天下皆拭目以望太平，東南被賊脅從者，日漸解散。
時內難甫平，國家庶事，多所裁整。王令阮貴憼宿直府中，日夕商究政理。貴懲內侍帷帳，外籌軍事，旬日之間，衆務就緖，解抒鎮定，多有勞焉。
旨諸軍官逋負官物失管者，免其罪。因論被罰者貸録用，前代功臣子孫，沈於民伍者，隨才録用。故臣甸郡公黎英俊，雲郡公杜品，阮壽長等，仍還職爵制勅。緣事譴逐諸臣陶黃實，武必慎，黎仲庶，黎偉，陳黎轔，杜輝琪，陳賢等，並洗雪復朝侍。於是淹滯莫不思奮。
造火速牌，備軍務調撥。
陛賞翊戴功臣，職爵窄功臣字號。賜武必慎金飾冠帶條，從王親例。
賞殺賊功，蠲徇節民，今年租賦。
增揀淸，乂優兵。舊制，二鎮兵充禁衞，其額五丁取一。至是增揀，以三丁爲額，分送軍官練習，引入府廷考較，補隸隊伍。禁鎮官拿逃擾索與內外兵望錢。越例者，諸道從徵兵，能奮勇殺賊，計級行賞，著爲令。
行獻助兵用兵法。時，以諸道攻討，多用火箭卻賊。始命外鎮藩目，鍊納烏鉛，（石臽）硝，硫黃，免徵礦稅與內鎮民庸調錢。願賜職品，量所獻多少授之。畿內與來朝商客，願獻納授職，聽從入錢粟例。不願者官給之例錢。隱慝覺出抵罪。
追尊太廟宮廟徽號。
分三道兵，勦山南草寇。時，議以山南地綿渺，寇剽出況無常，統領不能專制。乃命高郡公鄭棰勦沿山上道，程郡公黃公琦勦沿江左道，岳壽侯范陳琮勦沿江右道，並許便宜行事。尋召極回，以琮代領其軍。未幾，又以款忠侯阮仲慜代琮，屯禦上元諸縣。賊犯東安，命督領武佐璉撫論，杜允成合兵討之。
賊犯山西鎮，分兵掠福祿，先豐諸縣。以陳廷綿爲督鎮，率兵討之。尋命阮伯輯招上游三縣鄕兵攻禦。
旌表義士黃仕珠。仕珠收物州學生，流賊陷大同，被執，拷掠不屈，引刀自到死。留守文廷胤以狀聞，賜贈知縣，復其家。時，華溪知縣阮興旺，縣丞范名伶攻捍死於賊。山陽人余克恭與賊巷戦死，皆賜贈卹。其後進朝阮廷勁妻缺氏，被賊掠不屈，與其子俱死，賜榜忠節門。〈安樂人缺名，罵賊死，追封福神。於是人皆知有風節之重焉。〉
淸華統領鄧廷謐攻廣平，克之。
山南賊秀高，銀笳連兵逼真寧庸，督領用澤侯黃金爪，屬校儷琦侯阮世超，傳壽伯陳名樌等，與賊戰，敗，皆死。
二月，諒山鎮總撫參從戶部尙書暉郡公吳廷碩卒於鎮。廷碩出諒山纔數月，藩臣纉基反，圍團城。城中無兵，或勸之走可免。廷碩曰：「吾職守土，當死此城。去將安之。」遂爲賊所陷，至是卒。贈少保。〈左靑威人。〉
命武公宰，阮貴憼，阮公宷參從。
統領阮仲汪與賊阮選戰於平吳，敗績死之。仲汪勇敢善鬪，嘗單騎赴敵。至是與賊遇，汪悉カ鏖戰。屬將雅祿侯阮有潤先走，一軍驚潰，隨號鄧廷瑟，韶武侯范有佐等皆走。賊悉衆圍汪，汪力竭，遂遇害。事聞，王深悼之。贈太保曉郡公，追封福神，以子德珅代領其衆，德珅亦有將才，平西四將，預在其列。〈桂陽桂塢人。〉
三月，論平吳敗衂罪，誅有潤，廷瑟，流有佐遠州，貶贊理左侍郞阮伯林祭酒，奪侯爵。
下令求言。凡時政得失，民情幽隱，與攻討機宜，並聽實封進獻。
罷瓊林，壺天，龍華，西方，紫沈諸宮景營造，以所侵佔田土還民。
諭文武舉將才。方略武勇，可任將兵與有異術奇謀者不拘資品，悉以名聞，隨才抜用。
尋命功臣子孫詣京，擇能強鬪者，給廩，聽隨軍調遺。
征西大將軍體郡公武佐理與賊名濟，戰於安樂，擒之。濟崛起爲盜，與平吳人名蓬者，皆號桀黯。至是俘獲，賜體郡公旗靱印，及諭勅，以旌獎之。
以黃公琦爲統領征西大將軍。
夏，四月，命阮輝潤參從。
求直言。朝政軍機，並許觸諱實陳，過當者不罪。
淸華留守參從內閣大學士吏部尙書太宰述郡公范謙益卒於鎮，輟朝三日，贈大司空。謙益文章德行，爲時模楷。使燕增重國體，人比之馮克寛。在政府務崇寛大，晚爲群小所擯，不獲究於用，朝野惜之。〈嘉林金山人。〉
禁召募卒入京。先是，諸道攻討，所部兵數單寡，旨令召募壯勇，以益其兵，謂之志願，旣而應募多閭里無賴子，雜處畿甸，相率爲奸盜。始命繼今揀取舊籍，官給口糧，軍校不得引入城內，雜寓民軍房屋，違者罪之。
禁河巡譏察商賣。
許天下入錢粟，量多少授職有差。
初議均田，未行而罷。王在潛邸，深知民事艱難，慨然慕井田法，欲均貧富，以平賦役。廷議以爲三代以後，田制隳壊，無版籍可徵。國朝歴代，亦未有行之者。今天下丁田，互有升降，縣郡盜梗未帖，徵發不時。若分行勘度，徒增繁擾，貧者未還集，富者漸生疑阻。欲行此法，須待淸平報。
五月，諭百官遵職守，舉賢才。
求直言。
侍講阮伯璘攻破山賊黃崗屯，俘獲甚衆。
海陽賊渡河，侵上福，富川諸縣，河道將阮登顯迎戰卻之，賊北走。督領滾郡公張洭，協同黎公霑等，師未至而還。
增揀水兵。廷議以東南下流，多水寇，宜增揀水兵，以備調撥。乃命揀山南，山西，京北瀕河諸縣，五丁取一，給以兵船，船十人，間以優兵，使便操習。
庚申，帝禪位於皇姪維祧。維祧卽皇帝位，改元景興，尊帝爲太上皇，大赦天下，以誔日爲淸和聖節。時，宇內多故，人心懷貳。王以爲總攝萃合，當順時義。皇嫡世嫡，當立，宜循正經，以絕反側。乃請帝還位宗子，以安天下。帝從之。故禪詔有云：「念邊方猶逞蠢頑，欲以帖邦畿而寧海宇，謂正禮宜隆世嫡，寔以重宗統而一人心。」詔下，人情大悅，咸以王初政，此舉爲匡扶至德，旋轉乾第一義。
太白經天。
諭中外崇禮敦讓，舉賢遠奸。
諭海陽京北土民。略曰..「國家遇士以禮，養民以仁，弘樂育於菁莪。帖哀鳴於鴻鴈。頃者，至靈賊渠，千名犯分，東北一隅，偏被脅誘，以敎育作成之士，而爲彼獻力披肝，以休息安佚之民，而爲彼蹈湯冒刃，或圖脫家門之繫累，或求寛目下之侵陵。雖侁首而強從，豈迷心而忘返。如能捨逆効順，釋甲歸降，一切威與維新，或能戴罪立功，亦當赦過黨功。向背之理，勉各善圖。」時，寧舍賊阮選，阮蘧，阮筵叔姪，乃阮邁之後，自以世胄驕貴，假借仁義，驅煽慈順洪策間，所在響應，士之失志科（穴臣）者，多染之。民人相率降附，賊軍編竹爲笠，以自識別。民不能卽辨，至負筐以従。蘧據嘉福杜林，選據至靈拋山，屯聚聯絡，有衆各萬數。朝廷欲開嘵，使各解散，以孤賊勢，故有此諭。
六月，陪從刑部尙書鄭伯相卒，贈少保。
東安，文江諸犯，歸命者衆。命官宣示德意，曉揭於通衢，以撫安之。
月晝見，漏明。
禁諸縣撫諭官，苛擾方民。
揀鄕兵，五丁取一。
定武廟祀匍。〈尊武成王正位，孫武子，管子以下十八人，分兩廡祀之，以陳朝興道王國峻從祀。又別立廟祀漢關公。〉
遣諭維褲於淸華。帝初卽位，以被在屬籍爲近親，降勅諭令歸順，與土魯偕來。王以宣旨赦過，褅卒不悟，蠻人挾之以去。
諭將挾所過郡邑，勸撫百姓。
申禁權豪，毋得抑脅齊民。
命阮公宷知經筵。
時，用兵費廣，有言權宜營幹，以佐百姓。旨令縣官編屬內佛寺鐘磬，著實數納。尋命外鎮藩臣土民，入銅鉛，除授職品。
賊陷唐安，命炳郡公武必慎，協程郡公黃公琦等，分道討之。
賊侵文江縣，屯禦講郡公與賊戰於大幸，敗死。
秋，七月，致仕福郡公阮當湖卒。湖累官刑部尙書，贈少保。
以阮翹權副都御史。
閏七月，求直言。諭旨略曰：「我嗣政雲初，命舉知以收實逸才，許實封以開言路。而衆賢方進，群小已萌，玩弄之故習未消，縱恣之舊愆莫革，咨爾臣庶，無惜盡言。凡諸大奸小侫，許得指陳，以廣見聞之益。」
定銀錢通融法。龍德，永佑間，天下專用錢弊，銀價稍賤。及兵興多用銀給餉商人並減其價，兵食遂梗。乃命所司平市價，聽銀錢通用。市置長，辨真假買賣之。於是低昂得平，富商無所牟其利。
命丁文佳，張涯等監軍器局。
召募丁男壯士手。時，四政多盜，議者言湯沐貴邑，當有應義者。旨下二鎮員目士民，揖丁取討，照所募多少，行賞有差。尋以增揀淸華兵率，事格不行。
定武成，關公二廟祀禮。春秋二祭，以仲月上戌日，給民戸ー邑供奉。
海陽道統領璧郡公黃義伯敗賊阮選於拋山。賞義伯金牌，以旌其功。贊理阮世楷協同陳璟屬將藤壽侯鄭楷等。
大霧。
焚所得脅從文書，宣示天下。
王霄旰圖治，每視政，溫接臣下，開導使言。舊制，文臣入侍內閣，左右侍郞侍坐，參議朝政，餘但侍立。至是令斷百官面陳可否，庶官得商議審熟。然後取旨施行。
八月，定將校兵丁從征賞格，以獻馘多少爲差。
九月，以南巡誥天下。
冬，十月，王親率大軍討銀笳。時，東南寇匪連結，焚掠諸州縣，寧舍賊方熾，而銀笳尤桀。銀笳隸南真，賊渠武廷鎔，段石振等聚衆刼掠，從者浸廣，遂謀叛。保泥淖爲險，無壁壘。其黨皆悍猛，不畏死，行止無陣法。遇官軍輛提刀突入，亂斫人馬足，諸將累爲所敗。嘗乞輸情効順，朝廷亦姑容之，授之職品。遣使實賜誥勅，卒不肯受。王震怒，遂下令親征，欲略定東陲，然後移兵西南。命官馳諭列郡，駕過案堵無恐，脅從來降者，不罪，士吏仍還職色，民人聽認田業。置行軍訪察，禁止擄掠。車駕所至，父老皆歡迎，有願輸財助餉者，有乞糾結丁壯隨軍殺賊者。師次木凡津，修戰器，習水陣。官軍遇塘昂賊兵，舉卻之。王以蓮賊未可卒破，不如先取銀笳，以絕其黨援，乃引大軍南下。十一月，庚午，進駐禹甸，癸酉，蹕憲營，部分諸將並進。車駕自憲營早發，暮抵渭潢津，至樂道。賊悉衆拒戰，命勒郡公丁文佳，換郡公阮廷桓，炳郡公武必慎，滾郡公張洭等，督諸營討之。賊勢稍卻，洭率左支兵，進至草阜。其地號叢蔚，賊伏忽起，殺一裨校。王怒，御侍雄象，指揮諸軍，倂ヵ大戰。賊渠四面湫濘，意大軍不能入。及駕至，泥田忽燥，纔沾馬足，三軍皆驚異，以爲天心助順，益踴躍爭奮。廷桓徑率所部兵，反射賊右後，因縱火焚之。煙焰蔽天，賊遂大潰。官軍乘勝夾擊，賊死相枕藉，俘其渠斬之，銀笳平，沒其社號，改稱來格。賜廷桓金牌及賞功銀二百兩。命珍胤侯鄭自成，緝拿賊餘黨，慰撫居民，使回復舊業。王振旅還京未至，寧舍賊阮選以王有事銀笳，使其黨陳晱，將乘虛直逼珥河，京師大駭。報至，王命諸軍晨馳，以救根本。時京城無兵，太妃居中調遣諸將，接四門，盡率坊庸民丁，列河津爲守警，大號鼓令，衆以爲疑兵。王大軍回至金蘭磯，賊已遠遁。是役爲初政武功第一舉，西北賊始各震懼。蘧，選亦自離異，尋命將討破之。自是，無定巢穴矣。
擢右銳奇兵張嚴，出身中尉，職侯爵。嚴隸西道討賊，破獲大團，故自小卒拔用之。時，朝廷方急用材，丁文坦，丁文復，招於賊，黃馮基收於刼，皆洗雪甄用。嚴，阮潘，並以卒伍起身。其後潘與馮基，皆爲戰將雲。
太白入太微垣，月入太微，近帝星。
十一月，月晝見，漏明。
十二月，諭天下才智得自舉。
