癸亥〈隋仁壽二年〉，劉方收獲後南帝舊將，目為桀黠，皆斬之。
乙丑〈隋煬帝廣大業元年〉春正月，劉方新平我土，隋群臣有言林邑多奇寶者。隋帝乃授方驩州道行軍總管，經畧林邑。方遣欽州刺史寗長真等，以步騎萬餘出越裳。方親率大將軍張愻〈蘇困切〉等，以舟師出比境漢〈漢縣屬，日南郡，隋置比境郡〉。是月軍至海口。
三月，林邑王梵志遣兵守險，劉方擊走之。師度闍黎江。林邑兵乘巨象四靣而至，方戰不利，乃多掘小坑，草覆其上，以兵挑之，既戰佯北。林邑人逐之，象多陷坑顛躓，轉將驚駭，軍遂亂。方以弩射象，卻走躁其陣。因以銳師繼之。林邑大敗，俘馘萬計。方進追之，屢戰皆捷，過馬援銅柱南，八日至其國都。
夏四月，梵志棄城走入海。方入城獲廟主十八，皆鑄金為之〈有國十八葉也〉，刻石紀功而還。士卒腫足，死者十四五。方亦得疾死於道。
戊寅〈唐髙祖李淵武德元年〉夏四月，欽州刺史寗長真以鬱林、始安之地附於蕭銑。漢陽太守馮盎以蒼梧、髙要、珠崖、番禺之地附於林士弘。銑、士弘各遣人招交州太守丘和，和不從。銑遣長真帥領南兵自海道攻和，和欲出迎之。司法書佐髙士廉説和曰：「長真兵數雖多，懸軍遠來，糧少不能持久。城中勝兵足以當之，柰何望風，受制於人。」和從之，以士廉為行軍司馬，將水陸諸營逆擊，破之。長真僅以身免，盡俘其眾。和乃築子城〈城內小城也〉周回九百步以禦之。及隋亡，納欵於唐。唐詔李道祐持節授和交州太總管，爵譚國公。和遣士廉奉表請入朝，詔發師迎之。是歲隋亡。
壬午〈唐武德五年〉。初，隋末丘和為交趾太守，恃隋威勢，廵邊徼諸溪洞，居州凡六十年餘，林邑諸國遣和明珠、文犀、金寶，故和富埒王者。是歳唐改交趾曰安南都護府。
戊子〈唐太宗世民貞觀二年〉，唐宗室李壽為交趾都督，貪墨得罪。唐帝以嬴州刺使盧祖尚，才兼文武，徵入朝諭曰：「交趾久不得人，前後都督，皆不稱職。卿有安邊之畧。為我鎮之，勿以道遠為辭。」祖尚拜謝，既而復悔，以疾辭。唐帝遣杜如晦諭㫖，固辭。又遣其妻兄周範往諭之曰：「匹夫相許，猶能存信，；卿靣許朕，豈得背之，宜可早行，三年必召，朕不食言。」對曰：「嶺南瘴癘，去無還理。」唐帝怒曰：「我使人不行，何以為政命。」斬於朝堂。尋悔。復其官蔭。
乙未〈唐貞觀九年〉。唐宗室李道興為交州都督，以瘴癘卒於官。
丁亥〈唐中宗哲嗣聖四年〉秋七月，嶺南俚戶舊輸半課，都護劉延祐使之全輸。俚戶始怒謀作亂。李嗣先為謀主，延祐殺之。其餘黨丁建等合眾圍府城。城中兵少不支，嬰壘待援。廣州大族馮子由幸立功，按兵不出。建殺延祐。後桂州司馬曹直靜攻建，殺之。
壬戌〈唐玄宗隆基開元十年〉，賊帥梅叔鸞㨿州，稱黑帝，外結林邑、真臘人等，眾號三十萬。唐帝遣內侍左監門衛將軍楊思朂、都護光楚客討平之。
戊戌〈唐肅宗亨至德三年〉。唐改安南都護府曰鎮南都護府。
丁未〈唐代宗豫大曆二年〉。崑崙闍婆來寇，攻陷州城。經畧使張伯儀求援於武定都尉髙正平。援兵至，破崑崙闍婆軍於朱鳶。伯儀更築羅城。時有全節婦者，交州陶齊亮母也。常以忠義誨亮，亮頑狠不聽，遂絶之。自田而食，自織而衣，州里法焉。唐帝詔賜兩丁侍養，令本道四時撫問。
戊申〈唐大曆三年〉。唐復交州為安南都護府。
甲子〈唐德宗適興元元年〉。九真姜公輔仕於唐，第進士，補校書郎。以制策異等，授右拾遺翰林學士兼京兆戶曹參軍。嘗請誅朱泚，唐帝不從。俄而京師亂，唐帝自苑門出，公輔又叩馬諫曰：「泚嘗帥涇原，得士心，以朱滔叛，奪其兵權，居常怫鬱，請馳捕以從，無為群兇兒得之。」唐帝倉卒不及，聽既行，欲駐鳳翔倚張鎰。公輔曰：「鎰雖信臣，然文吏也。所領皆朱泚部曲漁陽突騎。泚若直趍涇原為變，非萬全策也。」遂之奉天。有言泚反者，請為守備。唐帝聽盧杞之言，詔諸道兵距城一舍而止，欲待泚奉迎。公輔曰：「王者不嚴武備，無以重威靈。今禁旅單寡，而士馬處外，臣為陛下危之。」唐帝曰善，悉徵入內。泚兵果至如所言。乃擢為諫議大夫同中書門下平章事。後諫厚塟唐安公主，忤㫖，陸贄爲奏觧之，不能回，竟下遷太子左庶子，又貶泉州別駕。唐順宗即位，拜吉州刺史，未就官卒。弟姜公復亦舉進士，終北部侍郎。
辛未〈唐貞元七年〉春，安南都護府髙正平為政重歛。
夏四月，交州唐林人〈唐林在福祿縣〉馮興起兵圍府。政平以憂死。先是，馮興豪富有勇力，能排牛搏虎。於唐代宗大曆中，因交州亂，與其弟駭相率復諸隣邑，興號都君，駭號都保，與正平相攻，久不能克。至是用本鄕人杜英翰計，率眾圍府。正平憂憤成疾，發背死。因居府治，未幾卒。子安尊為布蓋大王，俗謂父曰布，母曰蓋，故以為名焉。王能顯靈異，眾以為神，乃於都府之西立祠，歳時奉祀，即孚佑彰信崇義布蓋大王。其神祠今在盛光坊耤田東西。
五月辛巳，唐置柔遠軍於府治。
秋七月庚辰，唐以趙昌為都護。昌入境，眾心遂安。昌遣使諭安，安率眾降。昌增築羅城，稍復牢固，在位十七年，以足疾乞還。許之，以兵部郎中裴泰代昌。
癸未〈唐貞元十九年〉。都督裴泰剷去城中溝地城，合為一城〈溝地一作溝池〉。州將王季元逐泰。唐帝召昌問狀，昌年踰七十，奏事精白。唐帝奇之，復拜交州都護。昌至。州人相賀，亂乃定。
戊子〈唐憲宗純元和三年〉。張舟為交州都護〈初舟為經畧判官，至是遷為都護〉增築大羅城，造艨艟短船也。三百艘，每船戰手二十五人，槕手二十三人，槕船向背，疾如風。又築驩、愛二城，以其城前被環王〈即占城王〉攻毀故也。
己亥〈唐元和十四年〉冬十月，都護李象古以貪縱苛刻失眾心，其將楊清世為蠻酋，唐開元間為驩州刺史。象古忌之，召為牙將，至是令討黃洞蠻。清因人心忿怒，夜還襲州，陷之，殺象古。清交州人，象古唐宗室人。詔桂仲攻清，不克。清入諸蠻獠中作亂，剽畧城府。都護李元嘉攻之，不克，誘之，不來。由是黃洞蠻引環王入寇。
甲辰〈唐穆宗恆長慶四年〉冬十一月，李元嘉以城門有逆水，恐州人多生叛意，因移今城焉。〈時元嘉移撫治於蘇歷江，方築小城，有相者曰：「君力不足築大城，五十年後必有姓髙者於此定都建府。」。至咸通中，髙駢增築羅城，果如其言。又按前此都護府城，今在東關外城，謂之羅城；後髙駢築今城外，亦謂之羅城。〉
戊申〈唐文宗涵太和二年〉。都護韓約擊峯州王昇朝，克之，後為楊清所逐，奔還廣州。
辛酉〈唐武宗炎會昌元年〉。唐詔之武渾代韓約為經畧使。
癸亥〈唐會昌三年〉。經畧使武渾役將士治城府，將士作亂，燒城樓，刧府庫，渾奔廣州。監軍段士則撫安亂眾。
丙寅〈唐會昌六年〉。南蠻入寇，唐詔經畧使裴元又帥鄰道兵討平之。
丁丑〈唐宣宗忱大中十一年〉夏四月，唐以右千牛衞大將軍朱涯為交州經畧使。
戊寅〈唐大中十二年〉春正月，唐以康王傅王式為交州經畧都護使。式有才畧，至府樹芀木為梄，深塹其外，泄城中水，塹植刺竹，寇不能冒，選教士卒甚銳。頃之南蠻大至，屯錦田步頭，去州半日程。式意思安閒遣，譯諭之陳其利害，蠻一夜引去，遣人謝之曰：「我自執叛獠耳，非為寇也。」又有都校羅行恭〈都校猶言都將〉久專府政，麾下精兵二千，都護中軍纔嬴兵數百。式至，丈其背，黜於邊徼。初，都護李琢為政貪暴，強市蠻中牛馬，一頭止與鹽一斗。又殺蠻酋長杜存誠，羣蠻怒怨，導南詔侵盜邊境。峯州桃林西原舊有防冬兵六千，其傍七舘洞蠻酋長李由獨，常助之戍守輸租稅。知峯州者缺姓名言於琢請罷戍兵，專委由獨防遏。於是由獨勢孤，不能自立。南詔拓東節度〈拓東，言將開拓東境也。交趾南詔東，故置焉〉以書誘之，以女婦其子，補拓東拓牙。由獨遂率其眾臣於南詔。自是交州始有蠻患也。是年五月蠻來寇，式卻之。
秋七月，有惡民屢為亂，聲言聞經畧使朱涯在廣州使麾下挍黃頭軍〈以黃冒頭號黃頭軍〉，渡海來襲我矣。相與夜為城皷譟：「願送式北㱕，我欲頓此城，比禦黃頭軍。」式方食，或勸出避之。式曰：「吾足一動，則城潰也。」徐食畢，擐甲率左右登城，建大將旗，坐而責之。亂者反走。明日悉捕誅之。時饑亂相繼，六年無上供〈上供者錢帛之師以供上用也〉，輸軍中無犒賞。式始修貢賦，享士卒。占城、真臘皆復通使。
庚辰〈唐懿宗漼咸通元年〉春，浙東賊裘甫作亂。唐議選將平之。夏侯孜曰：「王式雖儒，家子前在安南，威服華夷，名聞遠地，可任也。」御拜浙東觀察使。
冬十一月，戊申土蠻引南詔兵合三萬餘人，乘虛攻我府，陷之。都護李鄠與監軍奔武州。
辛巳〈唐咸通二年〉春正月，唐帝詔發邕管及鄰道兵來救鄠，擊南夷。
夏六月癸丑，唐以鹽州防禦使王寬為安南經畧使。時鄠自武州收集土軍攻羣蠻，復取府城。唐帝責其失守，貶儋州司戶，尋流峯州，以王寬為都護經畧使。鄠之初至也，殺蠻酋杜澄，故其宗黨因誘導羣蠻陷州。
壬午〈唐咸通三年〉春二月，南詔復入寇。王寬數遣使吿急。唐帝以前湖南觀察使蔡襲代之，仍發許滑徐、汴、荊、襄、潭、鄂等道兵合三萬人，授襲以禦之。兵勢既盛，蠻遂引去。
夏五月，嶺南節度蔡京以襲將諸道兵來禦蠻，恐其立功，忌之，因奏「南蠻遠遁，邊徼無虞，武夫邀功，妄請戍兵，虛費餽運，蓋以荒陬路遠，難於覆驗，故得肆其姦詐。請罷戍兵，各遠本道。」唐帝從之。襲累奏羣蠻伺隲九，不可無備，乞留戍兵五千人。不聽，襲以蠻寇必至，兵食皆闕，智力兩窮，作十必死狀中中書。時相信京言，終不之省。
秋七月，蔡京在任，為政苛慘，闔境怨之，為軍士所逐，貶崖州司戶，不肯之官，勑賜死。
冬十月，南詔羣蠻五萬人來寇，襲吿急。唐帝勑發荊南、湖南兩道兵二千，桂管義征子弟〈因其應慕從軍名之也〉三千，詣邕州受鄭愚節制，求救之。
十二月襲又求益兵，勑山南東道發弩手千人赴之。時南詔已圍府，救兵不得至。襲但嬰城固守而已。
癸未〈唐咸通四年〉春正月庚午，南詔陷府城，蔡襲左右皆盡。襲徒步力戰，身集十矢，欲趣監軍船，船已離岸，遂溺海死，闔家七十人。幙僚樊綽先攜襲印符渡江得免。荊南、江西、鄂、岳、襄等州將士四百餘人走至城東水際。荊南虞侯元惟德等謂眾曰：「吾軰無船，入水則死，不若還入城，與蠻人鬪，以一人易二蠻，亦有利。」遂還向城入東羅門〈安南羅城東門也〉。蠻人不為備，惟德等縱兵殺蠻二千餘人。迨夜，蠻將楊思縉始自子城〈城內小城也〉出救，惟德等皆死。南詔兩陷交州，所殺虜且十五萬人。留兵二萬，使思縉據我交州城。溪洞夷獠無遠近皆降之。南詔以其屬段酋遷領我府節度使。唐帝詔召還諸道援兵分保嶺南西道。
六月，廢安南都護府，置行交州於海門鎮，以右監門衛將軍宋戎行交州刺史，以武義節度使康承訓兼嶺南及諸軍行營。
秋七月，復置安南都護府於行交州，以宋戎為經畧使，發山東兵萬人以鎮之。時唐諸道兵來援者屯嶺南不進，虛費餽運潤。州人陳磻石上言，請造千斛舟自福建運來泛海，不一月至廣州。從之，軍食以足，有司以和雇為名，奪商人舟，委其貨於岸側，舟人海或遇風濤沉溺，有司囚繋綱史舟人，使償其米，人頗苦之。
甲申〈唐咸通五年〉。唐帝以總管經畧使張茵兼勾當交州事，益海門鎮兵滿二萬五千人，令茵進取府城。
秋七月，茵逗遛不敢進。夏侯孜薦驍衛將軍髙駢代之，乃以駢為都護總管經畧招討使，茵所將兵悉以授之。駢小字千里，南平郡王崇文之孫也。世典禁兵。頗折節為學，好談論古今，軍中之人更相稱譽。少事朱淑明。有二鵰並飛，引弓欲射，且祝之曰：「我長且貴，當中之。」一發遂疊中。眾大驚，因號落鵰侍御史。累遷右神策都虞候。党項叛，駢領禁兵萬餘人戍長武，屢有功，遷秦州防衛使，復有功。時南詔占據我地，故委駢來代之。
乙酉〈唐咸通六年〉秋七月，駢治兵於海門未進。監軍李維周惡駢，欲去之，屢趣駢使進軍。駢以五千餘人先濟，約維周發兵應援。駢既行，維周擁餘眾不發。
九月，駢至南定，峯州蠻眾近五萬方穫田禾，駢掩擊，大破之，斬張詮等，收其所穫以食軍。
丙戌〈唐咸通七年〉夏四月，南詔除段酋遷為遣襲善闡〈善闡，南詔別都也，在交州西北〉節度使，張緝助酋遷攻交州，以范昵為我府都統，趙諾眉為浮邪都統。唐監陳〈讀曰陣〉勑使韋仲宰將七千餘人至峯州。駢得以益其兵，進擊南詔，屢破之。㨗奏至海門，維周皆匿之。數月無聲聞，唐帝恠之，以問維周。維周奏駢駐軍峯州，玩敵不進。唐帝怒，以右武衛將軍王晏權代駢，召駢詣闕，欲重貶之。是月，駢大破南詔蠻，殺獲甚眾。南詔引餘眾奔入州城固守。
冬十月，駢圍州城十餘日，蠻人困蹙甚。城且下，會得王晏權牒，已與維周將大軍發海門。駢即以軍事授仲宰，而與麾下百餘人北㱕。先是，仲宰遣小使王慧賛，駢遣小校曾袞共賫㨗書㱕唐，至海中，望見旌旗東來，問逰船云：「此新經畧使與監軍來也。」二人謀曰：「維周必奪表留我。」乃匿於島，聞維周過，即馳詣京師。唐帝得奏大喜，即加駢檢校工部尚書，使駢來攻蠻人。駢至海門而還。晏權闇懦，動輙稟維周之命。維周㐫貪，諸將不為之用，遂解重圍，蠻人遁去者太半。駢至，復督勵將士，攻城扳之，殺酋遷及士蠻為南詔向道者朱古道，斬首三萬餘級。南詔遁去，駢又破土蠻之附南詔者二洞，誅其酋長。土蠻率眾㱕附者萬七千人。
十一月壬子，唐帝詔交州、邕州、西州諸路軍各保疆土，勿復進攻。置靜海軍於交州，以駢為節度使〈自此至宋朝，安南遂為靜海軍節鎮〉。南自李琢侵擾，而羣蠻焉患，殆將十年，至是始平。駢㨿我府稱王，築羅城，周回一千九百八十二丈零五尺，城身髙二丈六尺，腳闊二丈五尺，四靣女牆髙五丈五寸，望敵樓五十五所，甕門六所，水渠三所，踏道三十四所。又築堤子，周回二千一百二十五丈八尺，髙一丈五尺，腳闊二丈，及造屋四十餘萬間。
丁亥〈唐咸通八年〉春正月，駢巡視至邕、廣二州，海路多潛石覆船，漕運不通。遂命攝長使林諷、湖南將軍餘存古等領本部兵並水手一千餘人，往疏鑿之，論曰：「天道助順，神功扶直。今鑿海派，用濟生民，苟不徇私，何難之有。前時都護犒師不至，持法不堅，負約營私，人皆怠惰。今我則不然，祗要濟王事耳。」言訖，諷等拜命而往。夏，四月五日，興功䟽鑿逾月之間，將欲開達，但中間兩處俱巨石，繚亙數丈，鑿下刅卷，施斧柯折，役者終日相顧，人功殆幾中止。五月二十六日當晝，忽狂雲怒風暴作，窺林若暝，視掌如瞽，俄而聶天雷震於大石之所數百聲，倏然開霽。役者駿奔視之，石已摧碎矣。其西又値巨石立兩處，眾工亦不能措手。六月二十一日，復大震如初，巨石一時碎裂，港乃成，因名天威港。
戊子〈唐咸通九年〉秋七月，唐帝以髙駢為右金吾衛大將軍〈一雲檢校尚書僕射〉，至唐僖宗乾符二年乙未，徒西川節度使。駢以從孫髙鄩曾為先鋒，千冒矢石，為士卒倡，表薦代鎮我土。唐帝從之。在鎮共十三年，駢自咸通丙戌至甲午，鄩自乾符乙未至戊戌。
庚子〈唐僖宗儼廣明元年〉春三月，我府軍亂。節度使曾袞出城走。〈袞代駢，撫字有聲，人呼曰曾尚書，嘗撰交州記一篇〉。唐諸道兵成邕管者徃㱕自歸。
乙丑〈唐哀帝祝天祐二年〉春二月戊戌，唐朱全忠以交州節度使同平章事朱全昱憨樸無能，自請罷之。全昱全忠之兄也。
丁卯〈唐天祐四年，梁太祖朱全忠更名晃開平元年〉。梁以廣州節度使劉隱兼靜海軍節度使，封南平王。時隱據番禺交州人曲顥據州治，稱節度使，志在相圖。
是歲唐亡。
辛未〈梁乾化元年〉。梁南平王劉隱卒，弟巖立。
丁丑〈梁末帝友貞更名頊貞明三年〉。梁廣州知留後劉巖建國號曰漢，即南漢。紀元乾亨元年。曲顥遣子承美為歡好使如廣州，因覘虛實。顥卒，承美襲位。
己卯〈梁貞明五年〉。曲承美遣使求節鉞於梁。梁授之。漢主大怒〈漢主初名岩，更名涉，又名龔，因白龍見，故名焉。至晉天福大年，以龔為不利，乃自改龑字而名之。〉。
癸未〈梁龍德三年，唐荘宗李存朂同光元年〉。是歲梁亡。
秋七月，漢主遣驍將李克正領兵攻交州，擒節度使承美以㱕，以其將李進代之。克正留守州，為曲顥將愛州人楊廷藝所逐。漢主授廷藝爵位，以李進為交州刺史，與李克正守其城，謂左右曰：「交趾民好亂，但可覊縻而已。」
辛卯〈唐明宗嗣原長興二年〉冬十二月，楊廷藝養假子三千人，圖恢復。李進知之，馳以告漢主。是歲廷藝發兵圍進。漢主遣承旨陳寶將兵救之，未至而城陷。進逃㱕。寶至，圍城，廷藝出戰，寶敗死。於是廷藝自稱節度使，領州事。
丙申〈唐廢帝從珂清泰三年，晉髙祖石敬塘天福元年〉。是歲唐亡。
丁酉〈晉天福二年〉春三月，廷藝牙將矯公羨〈綱目作皎〉殺廷藝而代之。
戊戌〈晉天福三年〉冬十二月，廷藝牙將吳權自愛州舉兵攻公羨。公羨遣使以賂求救於漢。主龔欲因其亂而取之，乃以其子萬王弘操為靜海軍節度使，徙封交王，將兵救公羨。漢主自將屯海門，為之聲援。問策於崇文使蕭益，益曰：「今霖雨積旬，海道險遠，吳權桀黠，未可輕也。大軍當持重，多用鄕導，然後可進。」不聽，命弘操將舟師自白滕江入，欲攻權，而權已誅公羨矣。權聞弘操且至，謂將佐曰：「弘操一癡兒耳，將兵遠來，士卒疲弊，又聞公羨死無內應，氣已先奪。吾眾以力待疲，破之必矣。然彼利於艦，不先為之備，則勝負之形未可知也。若使人先於海門潛植大杙鉄，其首冒之，以紩彼船，隨潮漲入杙內，然後我易制，無有出此者。」計定，遂植杙海口兩徬。潮漲，權使人以輕舟挑戰，佯北以致之。弘操果進兵。至舟師既入杙內。潮退杙露，權乃進兵擊之，皆殊死戰。不暇治舟而潮退甚急，舟皆着杙以襨，蒼黃崩潰，士卒溺死太半。權乘勝追擊，擒弘操殺之。漢主慟哭，收餘眾而退。漢主以名龔為嫌者，蓋謂此也〈劉龔即劉龑也〉。
在位六年，壽四十七歲。
己亥元年〈晉天福四年〉春，王始稱王，立楊氏為后，置百官，制朝儀，定服色。
甲辰六年〈晉齊王重貴開運元年〉。王薨。
篡位六年。
乙巳〈楊三哥元年，晉開運二年〉。初，前吳王病革，遣命三哥輔其子。王薨，三哥篡位。吳王長子昌岌懼，奔南冊江，住茶鄕范令公家。三哥以吳王弟二子昌文為己子。次子南興、乾興尚幼，皆附於楊國母。久之，三哥遣指揮使楊古利、杜景碩將兵至令公家索取昌岌。凣三反命。令公懼，遂匿昌岌山洞間。三哥知之，復索如初，竟不能得。
丁未〈楊三哥三年，後漢髙祖劉知遠仍稱晉天福十二年〉。是歲晉亡。
庚戌〈楊三哥六年，漢隱帝承祐仍稱乾祐三年〉。三哥遣昌文及楊、杜二使，將兵攻太平、唐阮二村。行至慈廉，昌文從容謂二使曰：「我先王之德，洽於民心，凣所施令，罔不悅從。不幸違棄羣臣，平王自行不義，奪我兄弟之位，罪莫大焉。今又使我等征無辜之邑，幸而勝之利已，彼如不服，為之奈何」。二使曰：「惟君之命。」昌文曰：「我欲還師，揜襲平王，以復我先王之業，可乎。」二使曰：「善。」乃還襲三哥。眾欲殺之，昌文曰：「平王於我有恩，豈忍加刑。」乃降為張楊公，因賜為食邑〈今章陽度是也〉。是歲漢亡。 
在位十五年。 附天策王
辛亥元年〈周太祖郭威廣順元年〉。王既黜三哥，即王位，稱南晉。遣使往迎其兄昌岌㱕京師，同理國事。昌岌稱天策王。
時華閭洞人丁部領以山谿險固，不修臣職。二王欲興師討之，部領懼，遣其子璉入質，以止其兵。璉至，二王責其不庭，竟執璉往征之。踰月不克，乃懸璉竿上，使人謂部領曰：「不降則殺璉。」部領怒曰：「大丈夫以功名自許，豈效兒女之愛子耶？」遂令士餘弩注璉俱發。二王驚曰：「我之懸其子，欲使顧惜而速降，彼殘忍如此，焉用懸為。」即不殺璉而班師焉。時天策擅作威柄，王不復預政。二王由是有隙。
甲寅四年〈周世宗柴榮顯德元年〉。天策王薨。王復位，遣使請命於南漢主劉鋹。鋹以王為靜海軍節度使兼都護。
庚申十年〈周恭帝宗訓元年，宋太祖趙匡胤建龍元年〉。是歲周亡。
乙丑十五年〈宋乾德三年〉。王帥師攻太平、唐阮二村。纔入境，止船上戰，為伏弩所中，薨。丁璉歸華閭。
凣二年。附各使君
丙寅十六年〈宋乾德四年〉。南晉亡。羣䧺竟起，各據郡邑自守。吳昌熾據平橋，矯公罕〈稱矯三制〉據峯州〈今白鶴縣〉，阮寬〈稱阮太平〉據三帶，吳日慶〈稱吳覧公〉據唐林〈一雲據膠水〉，杜景碩〈稱杜景公〉據杜洞江，李圭〈稱李朗公〉據超類，阮守捷〈稱阮令公〉據僊遊，呂唐〈稱呂佐公〉據細江，阮超〈稱阮右公〉據西扶烈，矯順〈稱矯令公〉據回湖〈今華溪縣陳舍社，猶有城故址在〉，范白虎〈稱范防遏〉據藤州，陳覽〈稱陳明公〉據布海口，號十二使君。
丁卯十七年〈宋乾德五年〉。時海內無主，十二使君爭長，莫能相統。丁部領聞陳明公有德而無嗣，乃與其子璉往依之。明公見其形貌魁奇，又有噐量，因養為己子，愛遇之恩日益隆厚，因授領兵使攻羣䧺。皆撥之。范防遏以兵降丁朝，為親衛將軍。及明公卒，會杜洞江吳先主子弟五百人餘率眾來攻，纔入烏蠻，終為鄕人吳副使所敗而還。部領聞之，舉兵攻其江及洞，部落無不服者。自此京府史民皆心㱕之。吳氏亡。
大越史記外紀全書卷之五終
