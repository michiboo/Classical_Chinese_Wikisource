甲午興隆二年元至元三十一年春二月七日，頒國諱，帝諱烇、仁宗昑、聖宗晃、太宗煚、太祖承、元祖李，內諱聖慈皇后蜂、順慈皇后妙、顯慈皇后莹、元聖皇后歆。
三月，以入內判首上位昭𢙇侯現為都押衙，掌聖慈宮內外諸色。文肃王子文壁為上位威肃侯。
秋七月三日，上相太師昭明大王光啓卒，年五十四。光啓初生時，驚疾作垂絶。太宗以上皇服及傳國寶劎置於其側，謂之曰：「如復蘇，以此物賜之。」及蘇，太宗曰：「傳國寶劎非可妄授。」惟賜上皇服。光啓有學識，通諸藩語。初聖宗親征，光啓扈從，揆席虛位，適北使至。太宗召興道王國峻謂曰：「上相扈從，朕欲以卿為司徒，以應北使。」國峻對曰：「應接使者，臣不敢辭。如拜司徒，則臣不敢奉詔。況官家遠征，光啓扈從，而陛下自行封拜，上下情義恐有未安，不愜官家及光啓之意。俟駕回拜命未晚。」及聖宗回，事遂寢。蓋二人素不相協也。一日，國峻自萬刧來，光啓下船博戲，竟日乃回。又光啓性憚洗浴，國峻好薰浴，嘗戲光啓身體汚垢，請浴之。乃解光啓衣，以清水香澡洗，曰：「今日得洗上相。」光啓亦曰：「今日得國公洗澡。」自此交歡情好愈篤。身為相將，夾輔王室，二公為稱首。光啓嗜學能詩，有樂道集行于世。子文肃王道載亦以文學名于時，上皇厚愛，異諸從弟。時上皇幸羽林，逰石窰、石嶺之口狹隘，上皇御小舟，宣慈太后在船尾，召文肅王登船首，止許一夫打棹而已。及出家時，法御將出，廷道載入聖慈宮養德殿，賜坐食海味，賦詩曰：「紅濕剝龜腳，黃香炙馬鞍，山僧持淨戒，同坐不同飧。」其親信寵異如此，欲大用之，而天不假以年。孫威肃公文壁，明宗時太保；曾孫章肃國上侯元旦，藝宗時司徒，亦有顯名。德澤深厚，與王室相為始終焉。
八月，上皇親征哀牢，生擒人畜不可勝數。是役也中誠王缺名為前鋒，哀牢圍之，范五老引軍奄至，遂解圍，因縱兵迎戰，敗之。賜五老金符。
九月，以誕日為崇天節。
少保丁拱垣卒。帝重之不名。
乙未三年元成宗鐵木耳元貞元年春二月，朔，元使簫泰登來。帝遣內貟外郎陳克用、范討偕行，收得大藏經部回，留天長府副本刊行。
夏六月，上皇回京師，出家居武林行宮，而復回也。時宣慈太后自欽慈崩後主中饋，性峭緊，教誨頗嚴，而帝承順惟謹。上皇曰：「父忝稱孝皇，宜以此稱官家。」
十三日，京城右伴西街坊婦人黎氏些聞夫范謀使元病卒，哀思不食，三日亦卒。事聞，慰之以銀金。
贈丁拱垣為少傅。
秋八月，試文官冕衫以下男於安華衙，充補本衙屬。
丙申四年元元貞二年春三月，上品阮興賭博，杖殺之。
仁惠王慶餘自排盎入朝，鎮人吿慶餘貪鄙。行遣以事狀聞，慶餘因奏曰：「將者，鷹也；軍民，鴨也。以鴨飼鷹，又何恠焉。」帝不悅，慶餘乃還。慶餘入朝，不過四日而回，蓋恐久留遭帝譴責也。
秋七月，帝幸東步頭觀𧡟舟。
大熟。
丁酉五年元大德元年春二月，閲定天下各社民兵，使世為兵，不得入仕，依舊制，改甲為鄕。
命昭文王日燏伐阿祿冊，興讓王國顙伐岑子冊。
哀牢侵撞龍江，范五老擊破之，復其故地，賜范五老雲符。
夏四月，以陳時見為檢法官，任京師大安撫。時見為人剛直，初為興道王大門客，王薦之，擢為天長安撫使。鄕人有忌日，遣盤食，時見問所由，其人以近居治所對，無他干請。後數日，果以事請時見，探喉吐之。至是又擢為檢法官。每訟至則折之以理，事來則應之以方。人咸曰可以折獄時見東潮巨乍人。
冬十月，命宗正府考正皇宗譜系。
戊戌六年元大德二年春，頒魏、珠二字諱。
秋八月，禁諸人不得於大臣、宗室諸家稱臣。
鬪杖。
九月，暴風大雨。
冬十月，伐哀牢。元降將張顯陣前戰死。贈明字，給太常祀。
以范五老為右金吾衛大將軍。置上都、水夜叉都、真金都，刺「真金」等字於額上。
十二月，彗星見東方，帝避正殿，減膳。
以御史大夫陳克終為京師大安撫。
以陳時見為入內行遣、右諫議大夫。賜之笏，有御製銘曰：「泰山貞高，象笏貞烈，靈𧳋音雉與豸同廌角，為笏難折。」
己亥七年元大德三年夏四月十二日，詔禁欽明大王、善道國母諱欽明諱柳、善道諱月，善道柳夫人，臨文不得用。若魏、濕、南、乾、蘇、峻、英、顙等字臨文減畫。陳諱外親自此始。
以范五老為親衛將軍，兼管龍興府天屬軍。
五月，以段汝諧為御史中賛。時上皇自天長府回京師，朝官皆不之知，帝飲菖蒲酒劇醉。上皇徐行，徧觀宮殿，自辰至巳，宮人進膳，顧視不見帝，恠問：「官家何在？」宮人自內促起，帝不覺。上皇大怒，即還天長，詔百官明日俱至天長府點集，違者論罪。未時，帝始醒，宮人以聞，帝大懼，趨出宮門，無人守衛，過資福寺，見學生段汝諧在寺門，問曰：「汝何由在此？」汝諧倉卒伏地對曰：「臣以習學，誤在此耳。」遂引汝諧入燕寢曰：「頃者朕為酒困，得罪於上皇。今欲詣前謝過，汝宜為朕草表文。」汝諧立於帝前撰成之。帝即以輕舟徃，令汝諧從。後日大早，至天長府奉表謝罪。上皇見汝諧曰：「此是何人？」內人以官家捧表人對，上皇不應。晚時風雨大至，汝諧長跪不動。上皇曰：「庭中之人在否？」內人對曰：「尚在。」乃命受表覽之，辭意懇切，召帝入曰：「朕有別子，亦可嗣位。朕在爾尚如此，況後日乎？」帝扣頭謝罪。上皇曰：「誰為汝撰表？」對曰：「書生段汝諧也。」舊史載此事在明宗末年，今按宜在此乃召汝諧謂曰：「爾之所撰，深契朕心。」乃詔官家復帝位，百官還朝如故。帝還自天長，拜汝諧為御史中賛。時有忌汝諧年少用事，為詩誚之曰：「風憲論談傳古語，口存乳臭段中賛。」汝諧為帝近臣，帝言動悉知之。及受是職，觀史臣所載實錄頗有謬誤，乃為改正，仍焚舊藁。
帝拜謁山陵。
六月，徧祭山川神祗。
秋七月，修安子御藥庵。
八月，上皇自天長府復出家，入安子山苦行。上皇嘗御重光宮，帝來朝，國公國峻從。上皇曰：「我家本下流人始祖顯慶人，世尚䧺勇，每刺龍梭於髀間。世業武，固宜文髀，示不忘本。」時文刺工已俟命宮門外，帝伺上皇他顧，即回重華宮。良久，上皇問：「官家何在？」左右對曰：「已回重華宮矣。」上皇曰：「官家已遁耶？」則文刺惠武國瑱。國父髀間有龍梭之刺，是後嗣皇無文髀，由英宗始。又國初軍士皆渾刺龍文於腹背及兩髀，謂之采龍。蓋宋商客見我越民刺龍文於身，謂海蛟畏龍文，遭風舟沉交不敢犯，故目曰采龍也。
帝好微行，每夜乘肩輿，與侍衛十數人遍歷畿內，鷄鳴乃還宮。嘗夜出至軍坊，無頼軰拋磚中帝首。從者曰：「乘輿在此。」彼知方散走。一日上皇見帝首瘡痕，詰之，具以實對。上皇噴噴久之。
印行佛教法事道塲新文，及公文格式頒天下。
九月，詔庚寅辛卯年至此，凡賣田土，及買家人為奴，聽贖。若過年此不得贖。
詔天下士人習學業待試。
以內官陳䧺韜參知政事，同知聖慈宮左司事。後坐批簿出人罪罷。
庚子八年元大德四年春正月二十七日，地震者三，自申至子止。
閏三月，陳國康卒。國康嘗管演州，選州女有姿色者為姬妾，故其次子惠義、國貞等皆演州女所出。厥後演州知州皆以國康子孫為之。及苗裔之嗣，始用州人涖事。
夏四月缺日干，日盪。
五月十六日，詔凡朝班文武皆有批字，而無帳下印者，減一資，擊賊之功不減，蓋驗失印時所賜帖。
洪路婦女生男兩頭。
六月二十四日，星隕。
興道大王臥病。帝幸其第問曰：「如有不諱，北寇來侵，其策安在？」對曰：「昔趙武立國，漢帝加兵，小民清野，大軍出廉、欽，擊長沙，短兵覆後，此一時也。丁黎之世，拔得賢良，南地新強，北方疲弱，上下同欲，民心不離，築平虜城而破宋軍，此一時耳。李帝開基，宋侵地界，用李常傑攻欽、廉，累至梅嶺，有其勢也。昨者唆都、烏馬兒四靣包圍，君臣同心，兄弟和睦，國家倂力，彼自就擒，天使然也。大槩彼恃長陣，我恃短兵，以短制長，兵法之常也。祗見彼軍徧至，如火如風，其勢易制。若用蠶食緩行，不務民財，不求速勝，則拔用良將，觀其權變，如圍棋然，隨時制之，收得父子之兵，始可用也。且寬民力，以為深根固柢之計，此守國之上策也。」國峻安生王子。初生時，相者見之曰：「他日可經邦濟世。」及長，容貌環偉，聰明過人，博習群書，有文武才。安生王初與昭陵有隙，心懷怏怏，遍求藝能之士，以訓國峻。安生將終，執國峻手囑曰：「汝不能為我得天下，我死地下不瞑目。」國峻寘之于懷，而不以為然。及天下板蕩，軍國之柄自己出，以父言告家奴野象、歇驕。二奴止之曰：「為此計者，雖富貴一時，而名醜流於千載。今大王豈不富且貴，臣誓老死為奴，不願為無忠孝之官，以屠羊説為師耳。」國峻感泣嘉歎之。一日，陽問其子興武王曰：「古人富有天下以傳子孫，於汝何如？」興武王對曰：「縱如異姓，猶為不可，況同姓乎？」國峻內深然之。又一日，以問次子興讓王國顙，國顙趍進曰：「宋太祖田舍翁也，乘時興運，以有天下。」國峻拔劎數其罪曰：「亂臣出於不孝子。」欲殺之。至是告興武王曰：「我死後，蓋棺定，始許國顙入臨。」
秋八月二十日，興道大王國峻卒於萬劫第，贈太師尚父上國公仁武興道大王。聖宗嘗製生祠碑文，以擬尚父。又以其有大勳勞，加上國公，許專與爵自明字以下，惟侯秩先與後奏，而國峻未嘗與一人爵也。胡虜入冦，國峻令富家發粟以給，軍止與為假郎將，不敢以真郎將與之，其謹守臣節如此。又嘗作書激厲所屬將校，引紀信代死而脫漢髙，由于以背授戈，免楚子之事，是教忠之道也。臨終囑其子曰：「我死必火塟，以環噐藏骨，密埋於安樂園中，旋移土種樹如初，使人莫知其處，且要速朽。」蓋國峻領諒江，元人兩度入㓂，屢敗其兵，慮後來或有發掘之患，其慮身後計又如此。又能為國薦賢，如野象、歇驕乃其家臣，預平烏馬兒、唆都，范五老、陳時見、張漢超、范覽、鄭愈、吳士常、阮世直軰出於門客，皆以文章政事名於時，蓋有謀畧䧺武之資，而一心存忠義故也。觀聖宗陽問國峻之言曰：「賊勢如此，我可降之。」國峻曰：「先斷臣首然後降。」故重興間有不世之功。名聞北虜，每稱安南興道王而不名。歿後，諒江州縣災疹，人多禱之。至今歲時，國有㓂賊，致祭神祠，劎匣鳴，必大捷。國峻嘗撰兵家妙理要畧書，以援諸裨將，諭之以檄云：
 
余常聞之，紀信以身代死而脫高帝，由于以背受戈而蔽昭王。豫讓吞炭而復主讎，申蒯斷臂而赴國難，敬德一小生也，身翼太宗而得免世充之圍；杲卿一遠臣也，口罵祿山而不從逆賊之計。自古忠臣義士，以身死國，何代無之。設使數子區區為兒女子之態，徒死牖下烏能名垂竹白，與天地相為不朽哉。汝等世為將種，不曉文義，旣聞其說，疑信相半，古先之事姑置勿論，今余以宋韃之事言之。王公堅何人也，其裨將阮文立一云山立又何人也，以釣魚瑣瑣斗大之城，當蒙哥堂堂百萬之鋒，使宋之生靈至今受賜。骨䚟䚟多改切兀郎何人也，其裨將赤脩思又何人也，冒瘴厲於萬里之途，獗南詔於數旬之頃，使韃之君長至今留名。況余與汝等生於擾攘之秋，長於艱難之勢，竊見偽使往來，道途旁午，掉鴞烏之寸舌而凌辱朝廷，委犬羊之尺軀而倨傲宰輔，托忽必烈之令而索玉帛以事無已之誅求，假雲南王之號而揫金銀以竭有限之儻庫，譬猶以肉投餒虎，寧能免遺後患也哉。余常臨餐忘食，中夜撫枕，涕泗交痍，心腹如搗，常以未能食肉寢皮，絮肝飲血為恨也。雖余之百身高於草野，余之千屍裹於馬革，亦願為之。汝等久居門下，掌握兵權，無衣者則衣之以衣，無食者則食之以食，官卑者則遷其爵，祿薄者則給其俸，水行給舟，陸行給馬，委之以兵則生死同其所為，進之在寢則笑語同其所樂，其是公堅之為偏裨，兀郎之為副貳，亦未下爾。汝等坐視主辱曾不為憂，身當國恥曾不為愧，為邦國之將侍立夷宿而無忿心，聽太常之樂宴饗偽使而無怒色，或鬥雞以為樂，或賭博以為娛，或事田園以養其家，或戀妻子以私於己，修生產之業而忘軍國之務，恣田獵之遊而怠攻守之習，或甘美酒，或嗜淫聲，脫有蒙韃之寇來，雄雞之距不足以穿虜甲，賭博之術不足以施軍謀，田園之富不足以贖千金之軀，妻拏之累不足以充軍國之用，生產之多不足以購虜首，獵犬之力不足以驅賊眾，美酒不足以沈虜軍，淫聲不足以聾虜耳，當此之時，我家臣主就縛，甚可痛哉。不唯余之采邑被削，而汝等之俸祿亦為他人之所有；不唯余之家小被驅，而汝等之妻孥亦為他人之所虜；不唯余之祖宗社稷為他人之所踐侵，而汝等之父母墳墓亦為他人之所發掘；不唯余之今生受辱，雖百世之下，臭名難洗，惡謚長存，而汝等之家清，亦不免名為敗將矣。當此之時，汝等雖欲肆其娛樂得乎。今餘明告汝等，當以措火積薪為危，當以懲羹吹虀為戒，訓練士卒習爾弓矢，使人人逄蒙家家后羿，梟必烈之頭於闕下，朽雲南之肉於藁街，不唯余之采邑永為青氊，而汝等之俸祿亦終身之受賜；不唯余之家小安床褥，而汝等之妻孥亦百年之佳老；不唯余之宗廟萬世享祀，而汝等之祖父亦春秋之血食；不唯余之今生得志，而汝等百世之下芳名不朽；不唯余之美謚永垂，而汝等之姓名亦遺芳於青史矣。當此之時，汝等雖欲不為娛樂得乎。今余歷選諸家兵法，為一書名曰《兵書要略》，汝等或能專習是書，受余教誨，是夙世之臣主也；或暴棄是書，違余教誨，是夙世之仇讎也。何則？蒙韃乃不共戴天之讎，汝等既恬然不以雪恥為念，不以除凶為心，而又不教士卒，是倒戈迎降，空拳受敵，使平虜之後，萬世遺羞，上有何面目立於天地覆載之間耶。故欲汝等明知余心，因筆以檄云。又集諸家兵法，為八卦九宮圖，名曰《萬刧宗秘傳書》。仁惠王慶餘序之曰：「夫善師者不陣，善陣者不戰，善戰者不敗，善敗者不死。昔皋陶作士師，而人不干其命，及周武成為文武師，隂謀脩德，以傾商正而興王業，所謂善師者不陣矣。舜舞干羽，而有，苗格，及吳孫武以宮中美人試勒兵，而西破強楚，北威秦、晉，顯名諸侯，所謂善陣者不戰矣。及晉馬岌依八陣圖，輔戰千里，破樹機能，以復涼州，所謂善戰者不敗矣。故陣者陳也巧也。昔者黃帝立井田以制兵，諸葛累江石以為八陣圖，衛公裁為六花陣，桓溫制為蛇勢陣，有名圖序列，昭然成法。時人少有能者，千端萬緒，徒為紊亂，未嘗變易，如李筌則定其推，後人不能曉其義。故我國公乃校撰諸家圖法，集成一編，雖以秋毫各録所用之者，要去其冗，畧取其實，具以五行相應，九宮相推，配合剛柔循環，奇偶不雜，隂陽神殺，利方吉曜，凶臣惡將，三吉五凶，各以昭彰，出入三代，百攻全勝。故能當時北震匈奴，西威林邑，遂以其編授受家傳，不為外世。」又有囑語云：「後我子孫陪臣，得其秘術者，可以明哲施行布列，不可以頑昧遺文傳言，否則身招殃咎，禍及子孫，是謂泄天機者。」
二十一日，皇子奣鳥孟切生。時諸皇子皆不育，及奣生，帝托之瑞寳公主即仁宗姑主以時方厄運，遂托諸日燏瑞寳兄。日燏以為己任，撫視愛養，不啻己子。日燏以長子名聖安，女子名聖奴，乃命皇子名聖生，蓋欲已己子名相似也。皇子自幼保育，至宅帝位，日燏調護之功為多。
冬十月，制武官戴巾衣新樣，文官戴皂丁字巾，從官戴青攢花巾，如舊制。文武官衣袖自九寸至一尺二寸，八寸以下不許用。文武官不得着襜，從官不得着裳青攢花巾有兩金環，貼在兩邊。
辛丑九年元大德五年春正月，詔文武全戴丁字巾，加紫𢄼間碧。
以天珍公主嫁威肃公文璧，封文璧駙驥郎。
以陳時見為參知政事。初，時見為諫議時，坐藏匿民丁罷。上念非故意，故有是命。
二月，占城來貢。
三月，上皇遊方幸占城，哀牢冦沱江。遣范五老擊之，遇于芒枚，接戰擒獲甚眾。拜五老為親衛大將軍，賜龜符。
夏四月，旱録囚雨。
封興讓大王長子光朝為文惠王。
冬十一月，上皇至自占城，陳䧺韜復為參知政事，尋除左僕射。
大饑。
壬寅十年元大德六年春正月，以太尉德曄為統政太師，惠武大王國瑱為入內平章，昭文王日燏為太尉國公。舊制新王入相，復稱國公；上侯入內庭，則加關內侯。
有逆臣名貶作亂，遣范五老討之，貶伏誅，拜五老為殿帥，賜虎符。
時有北方道士許宗道隨商舶來，居之安華江津。符水齋醮、科儀興行自此始。
癸卯十一年元大德十年春正月十五日，上皇居天長府，建無量法會於普明寺，施金銀錢帛賑給天下貧民，及授戒施經。
二月，以都押衙上位昭懷侯現為入內輔國太保。
冬十月，制王侯巾，長髮戴朝天巾，短髮戴包巾。
以陳克終為入內大行遣行遣加入內字，蓋因李朝專用中官為之。聖宗時，上相光啓初拜入內太尉，兼行遣御，有入內字，即奏曰：「臣自外庭入，故加入內字，行遣皆中官，何乃加入內，請去入字。」聖宗從之，自是行遣御止曰內行遣。至是上皇始以克終為行遣，再加入內字如初，而行遣參用士人矣。
以段汝諧為參知政事。初，帝命汝諧使占城。汝諧謁上皇於至靈山崇嚴寺，竟日不得見。有頃，法駕出遊。汝諧拜見上皇與語，漸覺移時。駕回謂左右曰：「汝諧信善士，宜其蒙官家使令也。」先是我國使至占城，皆先拜國主而後開詔。及汝諧至，徑詣案奉置詔書，因拜國主曰：「自朝使賫天詔來，阻望清光久矣。今日開詔，如對天顔，應且對詔拜，然後奉宣。」即向詔書拜。時國主在側，則其拜未免少嫌，然以拜詔而言，則於理為順，而使節亦為不屈矣。次日，汝諧於毗尼占城通津，商舶所聚處也懸禁商榜，宣讀訖懸之，仍召津吏告曰：「此處商賈聚雜，又當要津之衝，難於守護。朝使回，即收其榜，無得虧損。」其意謂占城雖以臣服，實未內附，榜文終見廢閣。故先為此語，無令自彼出也。後之使占城不拜國主自汝諧始。及回，帝甚嘉之，遂決意大用，故有是命。
甲辰十二年元大德八年春正月，京城右伴橋閣臺坊婦人黎氏生女兩頭，手足各四。
二月，以裴木鐸祗候簿書正掌奉侍聖慈宮。木鐸字鳴道黃江人，姓費，名木落，有才能。上皇以姓費古無聞，因改裴，木落名不祥，改木鐸。俾夙夜陪從。至是授其職，後人姓費者慕其名，多改為裴。
三月，試天下士人。賜狀元莫挺之太學生火勇首，充內書家。榜眼裴慕祗候簿書帽衫，充內令書家。探花郎張放校書權冕，充二資。黃甲、阮忠彥太學生凡四十四名引三魁出龍門鳳城，遊街衢三日，其餘留學三百三十人。忠彥年十六，時號神童。其試法先以醫國篇、《穆太子傳》暗寫汰冗；次則經疑、經義並詩題即古詩五言長篇用王度寬猛詩律，用才難射雉賦題，用帝德好生洽于民心八韻體，三長制詔表，四塲對策挺之至靈人，慕青威人，放清化人。
占城瑜伽僧來，惟食牛乳。
試手分以准詞手分即五刑吏。
秋七月，詔凡廟諱御名正文減畫。
八月，禁李朝廟諱，藴、瑪、尊、德、煥、祚、𣉙、旵𣉙音幹，與倝同，又古汗切；旵初減切，聲與讖同八字減畫。
九月，詔凡典獄斷文字，押手用無名、左指二節。
冬十一月，詔試天下士人用七科。
十二月，彗星見南方。
陳䧺韜辝免左僕射，許之。
以段汝諧知樞密院事。帝於宗室如寳興缺名者親愛極其至，而不任以政，非其才也。至於汝諧一儒生耳，以其才不嫌於驟用。
詔宗正府定皇宗玉牒。
乙巳十三年元大德九年春正月，冊皇第四子奣為東宮太子，仍製藥石箴賜之。
二月，占城遣制蒲苔及部黨百餘人奉表進金銀奇香異物，求定聘禮。朝臣以為不可，獨文肅王道載主其議。陳克終賛成之，其議遂決。
三月，羅回國使進輦羅布等物。
以陳時見為左僕射。
時有讀簿陳具，性寬厚謹愿，善皷琴弩射及蹴踘戲。帝皆命教太子。具每將皷琴，則先剪絲頭更為緊繫，然後皷之。或問其故，曰：「曲未終而絲斷，為之奈何。」其造毬子，則以衡秤皮辨，使十二辨相埒，惟納豚胞口頭三辨，則少簿而輕，以當胞頭之重，故毬子蹴之，其辨在上，至下來如初，不曾施轉。世之弩射，其立腳與弓射同，所謂丁字不成，八字不正者也。具則平立而射，曰：「凡弓射，左手向前執弝，右手向後換絃，其身巳偏側，故其腳亦偏側，弩射則平施於前，故執而射者，身自平直，何故腳反偏側哉。」其所居屋及所乘船，每兩門相對，安置陳設亦相對，皆要平正，蓋其本心如此，故其見於事為亦如此。具究連人，嘗有憾於究連矢之曰足不履其地。後㱕究連，則舟行及登陸，則肩輿入門，徐就床而下，起居飲食必於是，或𨒣觀園池，則昇床至其處，興盡而還，復坐肩輿，登舟如此。終其身，未嘗一履於地。其乘心堅確如此，乃古所未願者。
丙午十四年元大德十年春正月，朔，統政太師佐天大王德曄卒，年四十二。
夏六月，下嫁玄珍公主于占城主制旻。初，上皇𨒣方幸占城而業許之。朝野文人多借漢皇以昭君嫁匈奴事作國語詩詞諷刺之。
秋九月十五日，戌時，月蝕。
命天章學士阮士固講五經。士固東方朔之流，善詼諧，能作國語詩賦。我國作詩賦多用國語自此始。
行遣致仕阮肩吾來朝，自號繚繞。肩吾性直諒，帝優重之不名，以激年老之固位者。
以陳䧺韜為少保。
遣翰林學士黎宗元、中侍大夫裴木鐸如元報聘。
丁未十五年元大德十一年春正月，改烏、里二州為順州、化州。命行遣段汝諧徃定其民。先是，占城主制旻以其地為納徵物，羅始、作紅、㐌蓬等村人不服，帝命汝諧徃宣德意，簡迪彼眾，授之以官，仍給田土，免租賦三年，以懷保之。
三月十七日，巳時，日重暈如二虹相交之狀。
夏五月，占城主制旻卒。
秋九月，大水決耽耽堤。
占城世子制多耶遣使臣保祿稽進白象。
冬十月，命入內行遣尚書左僕射陳克終、安撫鄧文如占城迎玄珍公主及世子多耶㱕。占城俗國王卒，主后入火壇以殉。帝知之，恐公主遇害，遣克終等託以吊䘮，且言公主火塟，則脩齋無主張，不如往海濱招魂，於天邉迎靈魂同㱕，始入火壇。占人從之，克終以輕舟奪之以㱕，遂與之私通，遲回海道，日久始至京都。
興讓大王惡之，每見克終，則逆罵曰：「此人於國不祥，其姓名曰陳克終，陳家欲終於此人耶。」克終常畏避之。
饑。
戊申十六年元武宗海山至大元年春正月，以張漢超為翰林學士。
秋八月十八日，玄珍公主自占城回。上皇命化州寨主送行船占人三百各回本國。
冬十一月，朔，日重暈。
三日，上皇崩于安子山臥雲庵。時上皇出家，居安子山之紫霄峯，自號竹林大士。其姊妹娣天瑞病革，下山徃視之，謂曰：「姊若時至自去見㝠間問事，則應之曰：願少待我弟竹林大士且至。」言訖還山，囑侍者法螺以後事，奄然坐化，天瑞亦以是日薨。法螺燒得舍利三千餘粒，奉至京師資福寺。帝疑之。群臣多請罪法螺。皇太子奣年九嵗，侍側，懷中忽有舍利數粒，出以示之，檢匣內，已有缺數。帝感泣，意乃解。
元使尚書安魯威來吿武宗即位。
帝遣莫挺之如元。挺之卑小，元人鄙之。一日宰臣召入府，與俱坐。當五六月間，府中有薄帳，繡黃雀在竹枝。挺之佯認為生黃雀，疾趍就捕。元人皆大笑，以為遠人鄙陋。挺之曳而裂之。眾皆恠問，應曰：「我聞古人有梅雀畫，未聞有竹雀畫者。今宰相帳裡繡竹雀，竹，君子也；雀，小人也。宰相以此繡諸帳，是以小人加君子，恐小人道長，君子道消。我為聖朝除之。」眾服其能。及進朝，適外國進扇，元帝命為銘，挺之乘筆立就，其辝曰：「流金礫石，天地為爐，爾於斯時兮，伊周鉅儒，北風其涼，雨雪載塗，爾於斯時兮，夷齊餓夫。噫，用之則行，舍之則藏，惟我與爾，有如是夫。」元人益嘉嘆焉。
己酉十七年元至大二年春正月，大赦。
冊東宮太子奣為皇太子，追尊欽慈保聖太后為太皇太后。冊聖姿夫人為順聖皇后。
帝次妃范氏五老之女也，無子，願出家，許之。
冬十一月，治判大逆名欣等罪。名欣於江口橋，名廚於椰市城門，名總於西陽城門，名庸於萬春城門並斬之。名欣以前日有大功，免，沒籍，名例等六人流惡水州
惡水地在安邦縣，流之此水無有生者例係是天潢末派，免刺面。名搗等四人流遠州。名麻令妻氏永能先首，免罪。故事，凣有罪者削去族姓，以為名稱之。徒罪雖有本姓，亦以名加之。
威肅公夫人天珍公主薨。帝哀悼，臨其喪故事，凣尚公主薨，若違背，並不得改娶，其或私娶，必回互隱匿，天珍薨，威肅伏地泣，哭不能起。帝臨䘮，左右扶掖，始能出見。人皆謂必不復娶，而威肅再娶。徽聖文惠公光朝尚上珍公主薨，明宗臨其䘮，文惠迎見陳奏，若無戚容。人皆謂必復娶，然文惠出家，終其身。
以裴木鐸為中書侍郎。
庚戌十八年元至大三年秋九月十六日，奉引上皇梓宮塟龍興府㱕德陵，舍利藏臥雲庵寶㙮，廟號仁宗，謚曰法天崇道應世化民隆慈顯惠聖文神武元明睿孝皇帝。以欽慈保聖太皇太后祔玄宮。先是，仁宗殯宮權安延賢殿。將發引，時刻已至，而官僚士庶填塞宮殿。宰相執鞭驅辟，竟不能開。帝召祗候正掌鄭仲子曰：「梓宮將發，而人眾填咽如此，奈何，爾其辟之。」仲子即就天墀，呼海口虎翊仲子所領軍列坐墀中，使唱龍吟曲數聲，眾皆驚訝，相率徃觀，宮殿遂竟，即奉引㱕德陵。仲子慮經途必有高下旋轉之勢，如肅靜無譁，則患在傾側，傳呼報吿，則嫌於宣閙，乃以行止縱橫之語，編入龍吟曲，使人唱聲，相語吿焉。時人羙之其巧思，多類此。帝呼為天家子，以其博通技藝，大小必給事，無不知也。仲子多藝能，如馭生馬，不求善馭者指教，惟思所以防制跳踢蹄噄之患，而御術無不盡學。醫則不問醫師，但按方書察證脈，而用藥亦不誤，仍貯川芎於布袋，令家僮佩之，便襲人氣，不生蟲蠹，學象棊則畫秤勢棊子於承塵，坐視而熟慮焉，時稱善。其常請道士行安鎮法，道士就位，仲子皆行之，而髙公不一開口。天珍薨，候王皆徃弔，祝官行呼魄法，應諾人缺，仲子故問應諾人何在。即就隱處以諾，眾者揜口而笑。所謂巧思之多，皆此類也。
仁宗舍利之藏寶塔也，有僧智通奉侍焉。初，仁宗出家時，超類寺僧智通燃臂自掌至入肘，儼然無變容。仁宗臨觀，智通設坐而拜曰：「臣僧燃燈也。」燈畢，回院熟睡，睡覺火腫旋愈。至是仁宗崩，乃入安子山奉侍舍利寶㙮。明宗時燒身死。
是歲大水。
辛亥十九年元至大四年，置鑚金剛都，刺三字於額，依真上都例。天屬有浮屠，上下都納。
納胡僧瑜祗婆藍女入宮。僧嘗於仁宗時來，容貌蒼古，自言三百嵗，能跏趺浮水上，又能縮五臟於胷膈間，令腹中枵然虛空，但腹皮與脊骨在。止食硫黃密芥薺，居數年還國。至是又來，帝以其女多羅聲入宮，僧竟死於京師明宗時，有胡僧名菩提室理來，亦能浮水偃臥，而浮與瑜祗不同。
冬十二月，帝親征占城，以其主制至反側也一名制鷙。
壬子二十年元仁宗愛育黎拔力八達皇慶元年春正月十七日，日盪。
夏五月，誘獲占城主制至以歸，封其弟制陀阿婆粘為亞候，鎮其地。先是，制至使人入貢。其人即俱占寨主，帝令段汝諧密與之約。及帝親征，至臨平府，分軍為三道，惠武王國瑱由山道，仁惠王慶餘由海道，帝親率六軍由陸道，水陸並進，以汝諧為天子招諭使前行。帝至俱占駐蹕，汝諧遣人就寨主，諭以國主出降意。寨主以吿制至，從之，率家屬自海道來降，仁惠遂躡其後。汝諧即馳書奏曰慶餘欲奪帝功。帝大怒，詔收慶餘，監軍阮隗刖其足。仁惠懼，詣御營謝罪曰：「臣恐彼至海中改圖，故方遏其彼耳。」帝怒解，詔分軍廵行，諸部落占人嘯聚，欲犯御營。象聲漸近，軍士有憂色。數日，惠武軍自照道來，占人乃散。是役也不費一鏇，而占城就平，汝諧之力也。帝駐俱占之日，明憲王蔚太宗季子在營談辨簧惑軍情，帝怒斥出營外，詔諸軍不得納明憲，乃與家僮數十人宿于野外。范五老聞之，即延入軍中，謂人曰：「聖上方責恩主，而擯之于外。萬一為賊所獲，則彼謂擒其皇子也，安知其為帝所責哉。五老寕受違令之罪，不忍為賊所利。」帝聞之，亦不之恠。蓋明憲與五老篤於情義，而禮意甚簡畧，明憲至五老家，每同席坐，及回，遣以金銀，凣有所求，無吝惜意。故明憲樂與之交。帝嘗讓五老曰：「明憲皇子也，汝何輕忽。」後明憲又至其家，五老與同坐如初，但曰：「恩主勿復至奴家，聖上責奴。」然明憲不倦其來，五老不改其行。一則挾貨而揜其簡易之節，一則利貨而忘其上下之分故也。
元遣禮部尚書乃馬反來吿仁宗即位。
駕回，獻捷于龍興府諸陵。至琛市江，忽遇雷雨烈風，晝如潑墨，咫尺不相見，舟䌫皆斷，御舶沉中流。帝綠舶首鎢逢以腳引㚴㜮，同乘蓬上，諸舟皆閣沙渚。詔再整儀仗上京㚴音怖，美女名；㜮音濫，女宮名。
六月，帝還自占城，拜謁皆着平滕服，以軍容皆被水濕也。時皇太子監國，昭文大王日燏、宜武侯國秀領左右聖翊軍留守。有詔宣諭曰：「凣留守官與扈駕諸將，其功相埒，蓋儲君幼沖，當時留守異於他日，而扈從諸將有功，賞亦不行。」
遣使如元。
封制至為效忠王，又改效順王。
加尊先帝先后徽號及加封各處名神。立芹海門神祠。先是帝親征，至芹海門前日乾，避諱改為芹駐營，夜夢神女泣曰：「妾趙宋妃子，為賊所逼，困於風濤至此。上帝勑為海神久矣。今陛下師行，願翼賛立功。」帝覺，召故老問事實，祭然後發，海為無波，直至闍槃，克獲而歸。至是命有司立祠時祭焉。
追尊昭王為元祖皇帝，恭王為寕祖皇帝，意王為穆祖皇帝。
癸丑二十一年元皇慶二年春正月，尊寧祖夫人為寧慈皇后，穆祖夫人為穆慈皇后。
二月，效順王制至至嘉林行宮死，火塟之。
三月，彗星見西方。
興讓王國顙卒。
夏六月二十日，雷震三司院災，手分梁郎死，令本司出錢醮謝。舊禮雷震宮殿堂廡，脩設祈禳醮者，排辨則有司供備，需用物則官庫領給，餘各處本司出錢醮謝。
冬十月，閲定武軍，改武捷軍為鐵額軍，以大僚班陳青鸝為武衛大將軍領之。
以安撫使杜天覷為經畧使。時占城被暹人侵掠，帝以天覷經畧乂安、臨平徃救。後凣西邉籌畫，明宗悉以委之。
十二月，輔國太保昭懷侯現卒。
以陳克終為左輔爵冠服侯。
甲寅二十二年三月以後大慶元年，元延祐元年春三月，勑中書頒本朝名諱，增入寕皇及宣慈保慈二太后諱。十八日，帝禪位于皇太子奣。奣即皇帝位，改元大慶元年。大赦，稱寕皇。尊上皇曰光堯睿武太上皇帝，順聖皇后曰順聖保慈太上皇后。群臣上尊號曰體天崇化欽明睿孝皇帝。
贈興讓王國顙為太尉。
冬十月，試太學生。賜爵簿書令，命局正阮柄教習，以為他日之用。
詔三品奉御立容都並充資。
置扶輦都為龍衛將，選取禁軍子及鐵額軍，係刺金剛者充之。
帝旣受禪，元使至，開讀國書，禮畢，次日賜宴。帝服黃羅交領衣，御巾絛，使者羨之曰：「飄飄若神僊中人。」及回國，具道帝神采清秀。後使至者有問之曰：「我聞世子神采清秀，飄飄若神僊中人有諸。」我使復之曰：「固如是言然，亦一國之風標也。」
遣阮忠彥、范邁如元報聘。
乙卯大慶二年元延祐二年夏四月七日，競舟。
五月，詔凣父子夫妻及家奴，不得相吿許。
六月，旱。
時陳克終為行遣，臺官上疏，言宰輔之職，爕理陰陽為先，今克終位居首相，不能參賛天地，召致和氣，以致雨暘失時，是居官無狀。克終曰：「克終忝居近輔，但力行職所當為，如歲旱，問諸龍王，克終豈是龍王而歸咎也。」後江水漲，帝親觀治堤，臺官言：「陛下宜勤脩德政，奚事治堤細務。」克終曰：「夫人遭水患，為元后者，當救其急，德政之脩，無大於此，何必靜坐疑神，謂之脩德政哉。」論者云：「克終之諉龍王，臺官之譏細務，胥失之矣。」
秋八月，以誕日為寕天節。
九月，蝗。
冬十月，蝗。
賜陳克終爵亞關內侯。
丙辰三年元延祐三年春二月，閲定文官及戶口。有差元豊年間木印帖子者，閲定官以為僞。上皇聞之曰：「此誠官帖子也。」因以故事論之。凣居政府而不諳故典，則誤事多矣。
冬十一月，令宰臣宗室百官獲籍田。
命仁惠大王慶餘徃演州定兵民籍，以內書火正掌奉御阮柄副之。事畢回闕，柄以所得俸錢進納，帝命有司收之。或曰：「柄納俸錢，而陛下收之，臣未曉其故。」帝曰：「柄納俸錢誠然，朕苟不受，是陷柄於僞，故受以顯柄之無僞也。柄上皇近臣，爲人清介，徃年為頭行人使元回，不買一物。上皇嘉奬，特賜二資。故事凣使元回，賜爵各二資，頭行人以下各一，柄以清介，故得二資。
以陳䧺韜為少傅。
丁巳四年元延祐四年春三月，合䯻天真、懿貞、徽真、惠真、聖真五公主，徽真適威簡侯缺名。初，徽真親生母太平陳氏，上皇之宮嬪，性貪狼，每侵奪民田。民有愬者，帝不付之有司，召威簡以狀示之論曰：「朕不付吏治者，辱先皇嬪御也，爾宜照狀還民。」威簡即奉詔還之。後太平卒，威簡悉以前所奪田還本主，帝以是嘉之。
上皇御重光宮，刑部郎中費直扈從。屬天長安撫缺員，命直兼行。時強盜初起，名文慶者為盜魁，有稱捕得強盜一人送官，謂是文慶，及考問其人，即誣服，人皆以為得實。直獨難之，獄久不決。上皇以問，對曰：「人命至重，臣心猶有所疑，不敢妄意處決。」幾又問直，對如初。上皇怒曰：「承服如此，何疑之有。」直奏曰：「彼不為箠楚苦，而恬然自服，臣竊疑之。」朞月而文慶果得，上皇由是嘉直之能。
上皇嘗賜帝食，帝細嚼，上皇曰：「男兒須龍吞虎噬，何細嚼之有。」及賜王侯食，亦論如之。
戊午五年元延祐五年春二月十八日，以天真長公主嫁惠正王缺名，封惠正為駙驥郎。
秋八月十九日，宣慈太皇太后崩。
遣惠武大王國瑱征占城，李家族將孝肅侯李必見陣前死之。管天武軍范五老縱兵擊其後，賊敗走，擒獲甚眾。拜五老關內侯，賜飛魚符，仍官其子。
時上皇有出家意，因令宮人素食。諸宮人皆有難色，獨㚴㜮阮氏延斷指以進。上皇嘉之，賜田四十畝，以為後日脩行之資。延果出家而終，釋號凈光尼。
冬，祔塟宣慈太后于仁宗陵傍。初，仁宗嘗囑英宗：「他日當以姨即太后塟陵傍。」仍畫塟圖，為曲尺穴以授。至是上皇遵遺命，開陵傍以塟。陵地多沮洳，築土聲震園陵，上皇有憂色。初，太后之將塟也，百官奏陵寢不可驚動。上皇曰：「先帝有命，不敢違。如有損害，予自當之。」塟後未幾，上皇疾作，朞年而崩。
己未六年元延祐六年夏四月凍林東天王津崩十丈。
五月十七日，皇太子旺生，號天建。
大水。
冬十一月，皇次子元晫生。
庚申七年元延祐七年春三月十六日，上皇崩于天長府重光宮，引梓宮入祥符門，奉安於聖慈宮。上皇天性謙沖，友睦同姓，朝廷庶政，皆自裁決。萬幾餘暇，遊神翰墨，一書一畫悉焚之。御製詩集名《水雲隨筆》，臨崩亦焚之。初年嗜酒，仁廟以為戒，自是絶不復飲。嘗賜朝班差多，仁廟知之，命取其籍書于編曰：「安有一國如掌大，而朝班如此之多。」自是更愛惜爵級，其改過不吝如此。官奴黃鵠天健以巧計墮刑官，鄕人卒坐誣罪。上皇知之，謂刑官曰：「夫鵠之奸，且黠如此，獄官不能推究其情理，直情枉理不可以理而舍情，情理並行不相悖，然後為善讞獄也。如知其情之不偽，則據理而行可也。情果僞矣，則更推其理之曲直，而奸狀自見，尤不可岐而二之也。」其明慎刑罰又如此。徽姿拜皇妃，從駕未得乘輦，保慈以所乘之輦賜之，則恠曰：「保慈憐愛徽姿，則以他物與之可也；其乘輦有舊典在，不可與也。」阮士固、朱步東宮近臣，及即位固、步皆以無行檢，並不得擢用。固仕至天章閣學士，其員實剩置而無聀掌。步則領禁卒數部而已，上皇親征占城，步戰死，固道死。二人於上皇服勞日久，才不堪用，置之數職，或優以祿秩，而不假以事權。阮國輔內書正掌，仁廟近臣也。興隆間行遣鈌員，上皇朝仁廟於崇嚴寺，仁廟言國輔可也。對曰：「如以位序論之則可矣，但差嗜酒耳。」仁廟默然，遂不用。國輔終以是職卒。其重惜名噐又如此。
時引梓宮，發天長保慈太后舶引䌫八艘，徽姿皇妃百二艘。掌禁軍有希帝㫖者，以引䌫加繫於皇妃船。將軍陳祐曰：「太后舶引䌫八艘，陳家制也，所以明上下之分。」即撥劎斬去之。事聞，帝嘉其忠。祐上皇親臣也。
夏六月，大水。
秋八月，暴風。
冬十月，詔凣爭田土，勘問不是以物而強爭者反坐，計田宅錢數倍還之。若假立文契，刖左手一節十。
十一月，殿帥上將軍范五老卒于城內檳榔園賜第，年六十六。上輟朝五日，異恩也。五老上洪唐豪扶擁人年踰弱冠，興道大王見而奇之，以養女妻之，因為王家臣，得王訓導之，益材噐絶倫，王薦之。出身戒行，頗好讀書，倜儻有大志，喜吟詩，於武事若不經意，然所領軍，必為父子之兵，每戰必勝。嘗有詩云：「橫槊江山恰幾秋，三軍貔虎氣吞牛，男兒未了功名債，羞聽人間説武侯。」其治軍有紀律，待將校如家人，與士卒同甘苦，故所至莫敢當，凣征伐所得，必以充軍儲，視才貨泊如也，為一時名將云。
十二月十二日，上皇塟安生泰陵在安生山，穆、阜二陵同，廟號英宗，謚曰顯文睿武欽明仁孝皇帝。
初，英宗弗豫。帝日夜於寢門外居止，每入見，則與國瑱偕。蓋英宗倚托國瑱尤重，將以帝為託，故不許獨見，而以國瑱為偕，欲使君臣之義篤而無所嫌間。時保慈太后召僧普惠就惠明寺設灌頂會，英宗疾方彌留。普惠請見，陳生死事，使復之曰：「僧且至此，予亡，官家有命，則僧自為之。若後事，則僧亦未死，安能以子告哉。」太學生鄧藻常於御床奉侍，寫遺詔。英宗崩，帝親治大歛，惟國父與藻及家兒主都黎鍾預焉，逮梓宮歸山陵，藻、鍾皆奉侍陵寢。帝歲時拜謁，藻每避之，其志惟在奉陵而已，更無所求。帝憐其貧，賜田二十畆，命陳世興賫帖與之。其田先已賜帝次妃千春，千春猶執，故帖耕種，而藻未嘗與之爭。世興知之，具以實聞，即罷千春帖，以其田歸藻，藻亦不以為喜。鍾則移先塋、賣田宅，挈家孥於安生，窆塟室居焉。二人皆居安生終老。後藝皇至安生，追念二臣，即命陳安重脩藻、鍾舊寺，且給田以供其祀，賜寺名忠節。
改扶輦都為叩馬軍。
饑。
以裴木鐸知審刑院事，兼黃江下路轉運使。
辛酉八年元英宗碩德八剌至治元年春，尊順聖保慈太上皇后為順聖保慈皇太后，親生母徽姿皇妃為徽姿皇太妃即昭慈皇太后。
二月，米小升直錢一鏹。
夏，田禾大熟。
冬十二月，皇第三子暊暊音府生。試僧人以金剛經。
賜陳克終爵關內侯。
遣使如元，賀英宗即位。
以阮忠彥為御史臺侍御史。
壬戌九年元至治二年春正月，以惠肅大王年為駙驥郎
三月，雷震報天㙮頽其東角二層。
夏，元人爭疆界。遣行遣司刑部尚書尹邦憲如元爭辨。憲卒于行，帝深惜之。
癸亥十年元至治三年秋八月二十二日，帝幸太學。有黃江天屬軍名名墨中太學試科。詔撥還軍籍為天丁軍吏，及鬪杖，又占髙科。
時蒐簡諸軍以肥晢晢，白也者為上，故軍士不復文刺自此始。
詔凣爭田而有榖者，且分為二，償耕者一分，留一分，從京師大安撫兼檢法官阮愈之言也。愈與天覰齊名，天覰觧乂安臨平經畧使，帝命愈繼涖其職，占人亦畏服。
時朝士如陳時見、段汝諧、杜天覰、莫挺之、阮愈、范邁、范遇、阮忠彥、黎括、范師、孟黎維維農貢縣古定社人也張漢超、黎居仁軰相計登朝，人才彬彬矣。遇、邁兄弟舊姓祝，仁宗出家時為隨侍內學生。帝以祝非望族姓，改姓范，遇舊名堅，邁舊名固，俱受業于阮士固。堅避判首惠義名，更名遇。固避師名，更名邁，邁居風憲，骨鯁敢言，有古爭臣風，後入政府，不數載而罷。忠彥舊名鶻，英宗御重光宮，有出家意，製招隱詩賜忠彥，忠彥辝不奉命。挺之廉潔，薄於自奉，帝體得其情，使人將錢十鏹，暮夜置於門內。挺之明旦入朝，即以聞，帝曰：「無人來認，與卿取用。」憲宗時為入內行遣右司郎中，遷左司郎中。
冬十一月，鑄鉛錢。
十二月，冊惠武大王國瑱長女徽聖公主為儷聖皇后即憲慈太后，以威簡侯缺名為參侍朝政知軍國事。親屬有嫌其職之卑者，威簡曰：「爾軰癡甚，凣人臣荷主上眷顧，皆簡自聖心，固非人力所能致，何乃妄有他慮。我幸蒙恩寵，深𢙇過望，寕論其崇卑哉。」帝聞之，以為知言。
甲子開泰元年元泰定元年春正月，朔，改元。
閲定內侍雜流各色。
夏四月，以惠武大王國瑱為入內國父上宰，檢校太尉日燏為佐聖太師，威肅公文璧為入內輔國太保，文惠公光朝為入內檢校司徒。
元帝遣馬合謀、楊宗瑞來告即位，及授時曆一帙。合謀等乘馬至西透池橋槈道，不下。諸諳漢語者奉㫖接話，自辰至午，怒氣益厲，帝令侍御史阮忠彥出迎，忠彥以理折之。合謀辭屈，乃下馬捧詔步行，帝大悅。已而論事忤㫖，左遷炎朗州通判，有政聲，尋擢為僉知聖慈宮事。
賜陳邦謹畫像並詩。時邦謹為大行遣尙書左僕射，忱恂有守，簡靜無華。帝賜畫像詩云：「形容骨格耐冬寒，相貌寕寕亦可看，風流一段渾描音貓畫也盡，心裡難描耿耿丹。」
冬十二月，禁鉛錢。
是歲旱蝗，牛畜多死。
乙丑二年元泰定二年春，置諸路廉訪司，以鄧輅充大黃、安暹兩路廉訪使。
秋八月，頒降新定諸例，舊制官朝聖慈行遣司及內書火局並謂之內密院。至是改行遣司為門下省，而內書火局仍舊內密院。
司徒文惠公光朝卒，年三十九。
丙寅三年元泰定三年春二月至六月，不雨。
三月，中書侍郎知審刑院事裴木鐸卒。先是英宗臨崩之日，謂帝曰：「木鐸歷事三朝，謙恭恪守，文質可觀，善待之，勿為人所沮。」帝因畫像藏于書府，有意大用，未及遷而卒，年六十二。
秋七月，閲定文武，以內書火正掌奉御謝不矜為入內行遣行左司郎中，陳克終為少保行聖慈宮左司事，賜字文節加同中書門下平章事。國初，因李舊行遣衘加中書門下平章事，自上相光啓居相位，嫌行遣與宰相衘同，因奏改為中書門下公事，以甄別之。至是帝以克終陞少保，猶行行遣事，優待之，特加中書門下平章事，徒舊制也。
左遷阮忠彥清化安撫使。忠彥性疎畧，時保武王賜皂衣上位侯，忠彥注擬，反在紫衣之列。上怜其才，且出於過誤，不之罪，故出之。忠彥嘗有詩自負云：「介軒先生廊廟噐，妙齡已有吞牛志，年方十二太學生，纔登十六充廷試，二十有四入諫官，二十有六燕京使。」矜伐如此。後再歷職宥省，至裕宗時入政府，終有令名，不負儒者。壽八十餘，有《介軒集》行于世。
時張漢超為行遣，一日於朝中，言刑官范遇、黎維受賄賂，帝即令勘實。漢超私謂人曰：「超待罪政府，為主上見信，故言。豈知有勘理耶。帝聞之曰：「行遣省官也，審刑院官，也皆予所信任。安可使予信省官而疑院官哉。」及勘問，漢超辭屈，坐罰錢三百鏹。未幾，以范遇參知政事同知尙書左司事，位與漢超並。遇學問雖不及漢超，而居職清謹，見稱於時。
惠肅王伐占城，無功而還。帝曰：「先帝櫛風沐雨，方擒其主。國父以重臣奉命，致偽主制能出奔制能奔爪哇求援，但立種酋阿難為效城亞王。今威肅一王爾，威望非國父比，而予無居宮中，委以專征之寄，欲擒其主，其能濟乎。」蓋自咎之辭也。
丁卯四年元泰定四年夏五月，雷震陵寢。群臣議其事，詔罰少保陳克終、行遣段汝諧等有差。震之明日，群臣會議于內人文局，王侯與陳克終、段汝諧休歇。克終言渉俳謔，汝諧遽起去。克終言畢，眾皆笑。為臺官所劾，詔罰克終、汝諧。汝諧曰：「此間戲笑，臣已出去。」帝曰：「汝諧聞知笑謔不能止，而又去之，是有意陷師于罪過，且為身計。」竟罰之。
有臣名效可，稱帝賢於英宗。帝變色止之曰：「夫人之譽人，謂賢於父，則其人素不孝於親，故出此言。」效可不能悅親，故帝言此以警之也效可為人以智巧存心。帝嘗出穿衣二合，令效可第其優劣，謂之曰：「一則太上親制，一內人黎計所為，二者俱精妙。子指其實。」效可反覆再三，即摸稜持兩端曰：「主上斯為主之善，臣下亦為臣下之善巧。」帝為之笑。
戊辰五年元致和元年，九月以後文宗圖帖睦爾大曆元年春三月，殺國父上宰國瑱。時帝在位十有五年，春秋已髙，而儲副未定。皇后父國瑱執，以為須待后嫡子立之。岡東文憲侯缺名，佐聖太師日燏之子一作弟，欲傾皇后而立皇子旺，乃賂國瑱家臣陳缶以黃金百兩，使誣訴國瑱以謀反事。帝信之，囚國瑱於資福寺，以問少保陳克終。克終黨於文憲，又與旺母皆峽山人，而嘗傳旺，即以捉虎易，放虎難對。乃斷國瑱飲食，使之自盡。皇后以衣漬水與飲，飲畢而卒。逮捕其黨百餘人，每斷獄訟，訟人多訴其寃。後數年，會缶有妻妾相妬，以文憲所授金事聞。下獄官黎維為人剛直，即日按問。缶當陵遲，未及行刑，而國瑱之子紹武缺名家奴生啖其肉盡矣。文憲免死，降為庶人，沒其籍。
立皇子旺為東宮太子，封次子元晫為恭靖大王。
己巳六年二月以後開祐元年，元大曆二年春二月七日，冊東宮太子旺為皇太子。十五日，禪位。旺即皇帝位，改元開祐元年，大赦。稱哲皇。尊上皇曰章堯文哲太上皇帝，儷聖皇后為憲慈太上皇后憲一作惠。群臣上尊號曰體元御極睿聖至孝皇帝。
奉上皇居天長行宮，諸皇子侍上皇。每論及本朝人物，太保威肅王文璧曰：「凣論人物，教皇子須止，及善人惡人，且置勿論，恐皇子聞之，或有效者。」上皇曰：「善惡當對舉，不可偏廢也。吾子果賢耶，聞善必從，而師之聞惡耶，惡而避之，善惡皆可師也。如不賢耶，何待見惡而後為，如太康失德，則前王逸豫而效之耶。隋煬帝口道堯舜，而其所行反為桀紂，其見善而效之耶。」威肅頓首稱善。又一日，延惠肅王入寢殿，命之坐，上皇素食。惠肅素斥佛老，因言曰：「臣不知素食更有何利益。」上皇揣知其意，即論曰：「祖考時御素飱，故效之耳。所謂利益，則朕不知。」惠肅默然而出。
封佐聖太師日燏為大王。
冬，上皇廵狩沱江道，親征牛吼蠻。命僉知阮忠彥從，編脩實錄。先是仁廟時，牛吼與道密入朝，遣回。至是叛肆，掠本江之地盡有之，又謀刧懷忠家。上皇定親征之議。陳克終諫曰：「沱江號瘴地，又湍瀨奔駃駃音鞅，跳躍也，不利行師，占城無瘴毒，且前世帝王親征，多擒其主，不若釋彼而征占之為愈。」上皇曰：「朕為民父母，苟生民陷於塗炭，當急救之，豈較險易利鈍哉。」克終拜謝曰：「聖度包荒，非臣愚所能及。」
初，上皇將征牛吼，占昭人詣闕上書丁寕，以舉寨降，則刻符為信。上皇方圖，登其寨城，倣漢武登單于臺故事，及親征，分命昭義侯負螟領軍，由清化道以應。官軍仍論之曰：「占昭寨已有降約，必待官軍至，無妄動。」上皇至忙越駐驛，賜名太平府，有博子泉，賜名清水泉。昭義侯至占昭，欲邀功擊之，遂敗，宣威將軍武斯宏陣前力戰死之。上皇聞之曰：「已誤矣，然是行也。」上皇自將，號令嚴明，威聲遠震，哀牢聞之奔潰。及還至白鶴江，江中有石堆沿流，船多觸閣。聞其神曰輔武大王，上皇密禱曰：「御舟安行，則加褒賞。」後興孝王討沱江蠻，泊白鶴江，夜夢神曰：「前年帝有褒賞之命，至是無聞。」興孝王回奏上皇，乃加封二字。鬼神靈應，信不誣矣。
以武堯佐為入內行遣門下右司郎中。堯佐洪州人，與弟農上皇當宁時宁，門屏之間，人君視朝所宁立處。同登第，並以文學稱。堯佐為行遣，同知內密院，至是授是職。
大越史記本紀全書卷之六終
