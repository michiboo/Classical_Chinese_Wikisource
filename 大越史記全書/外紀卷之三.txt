辛未〈漢元封元年〉，我越既屬於漢，漢以石戴為九郡太守。〈漢制：以州領郡，除珠崖、儋耳，皆在海中。餘七郡屬交州。戴爲州太守，西漢守任治所在龍淵，即龍編；東漢在麋冷，即安朗。〉及戴卒，漢昭帝以周章代之。至王莽末，交州牧鄧讓及諸郡閉境自守。漢將岑彭素厚讓，與讓書，陳漢威德。於是率交趾太守錫光及諸郡太守杜穆等，遣使貢獻於漢，漢悉封為列侯。當時漢光武建武五年己丑也。錫光漢中人，在交趾教民以禮義。複以任延爲九真太守。延宛人。九真俗以漁獵為業，不事耕種。延乃教民墾辟，歲歲耕種，百姓充給。貧民無聘禮者，延令長吏以下省俸祿，以賑助之。同時娶者二千人。視事四年召還，九真爲之立祠，其生子置名皆曰任焉。嶺南文風始二守焉。
己亥〈漢光武劉秀建武十五年〉，交趾太守蘇定爲政貪暴，徵女王起兵攻之。
在位三年。
庚子元年〈漢建武十六年〉春二月，王苦太守蘇定繩以法，及讐定之殺其夫，乃與其妹貳舉兵，攻陷州治。定奔還南海。九真、日南、合浦皆應之，畧定嶺南六十五城，自立為王，始稱徵姓焉。
辛丑二年〈漢建武十七年〉春二月，晦，日食。
漢以徵氏稱王，舉兵攻陷城邑，邊郡苦之。乃命長沙、合浦及我交州，具車船，修橋道，通障溪，儲糧穀，拜馬援為伏波將軍，以扶樂侯劉隆為副來侵。
壬寅三年〈漢建武十八年〉春正月，馬援沿海而進，隨山刊道千餘里，至浪泊上〈羅城西街之西名浪泊〉與王戰。王見虜勢大張，自度烏合之衆恐不能支，退保禁溪〈禁溪史作金溪〉。衆亦以王女子，慮不能勝敵，遂走散。國統復絕。 
癸卯四年〈漢建武十九年〉春正月，徵女王及其妹貳與漢兵拒戰，勢孤，遂皆陷沒。馬援追擊其餘眾都陽等，至居封縣降之。乃立銅柱為漢極界。〈銅柱相傳在欽州古樓洞上。援有誓云：「銅柱折，交州滅。」我越人過其下，每以石培之，遂成丘陵，恐其折也。唐馬總又建二銅柱於漢故處，記著馬德，以明其為伏波之裔，今未詳所在。左右二江各有其一。〉援以西於縣有戶三萬三千，因請分為封溪、望海二縣。漢帝從之。援又築璽江城於封溪。其城圓如璽，故以為名。我越遂屬於漢。後三年，援還。土人哀慕徵女王，立祠奉事之。〈祠在福祿縣喝江社。番禺舊地城亦有之。〉
甲辰〈漢建武二十年〉，自此以後，曆漢明帝、章帝、和帝、殤帝、安帝，凡五世，共八十二年。惟明帝時，南陽人李善守日南，以惠愛為政，懷來異俗。遷九真太守。
丙子〈漢順帝保永和元年〉，太守周僘以交州在九圍之外，百越之表，上表請置方伯。漢帝以僘為刺史，都監郡縣。
丁丑〈漢永和二年〉，日南象林蠻〈古越裳國界〉區憐等，攻郡縣，殺長吏。交州刺史樊演發州兵，及九真兵萬餘人救之。兵士憚遠役。秋七月，二郡兵反攻府治，其勢轉盛。
戊寅〈漢永和三年〉夏五月，侍御史賈昌與州郡並力討區憐等，不克。為所攻圍歲餘，兵轂不繼。漢帝召公卿百官及四府椽屬，問以方略。皆議遣將發荊、楊、兗、豫四萬人赴之。李固駁曰：「荊楊盜賊盤結不散，長沙、桂陽數被徵發，如複騷動，必更生患。兗、豫之人遠赴萬里，詔書迫促，必致叛亡。南州暑濕，加以瘴癘，致死亡者，十必四五。遠涉萬里，士卒疲勞。比至嶺南，不復堪鬥。軍行日三十里，而兗豫去日南九千餘里，三百日乃到。計人廩五升用米，六十萬斛，不計將吏驢馬之食。設軍所在，死亡必眾。計不足禦敵，當復更發。此為刻割腹心以補四肢。九真、日南相去千里，發其吏民猶且弗堪。況乃苦四州之卒，以赴萬里之難哉！前中郎將尹就討益州叛羌。益州諺曰：『虜來尚可，尹來殺我。』後就征還，以兵付判州張喬。喬因其將吏旬日之間殄滅群盜。此發將無益之效，州郡可任之驗也。宜更選有勇略仁惠可任將帥者，以為刺史太守，徙日南吏民北依交趾。還募蠻夷，使自相攻，轉輸金帛以為其資。有能反間致降，許以裂土之封。前并州刺史祝良，性勇決；張喬前在益州，有破虜之功，皆可任用。四府必從固議。」即拜良為九真太守，喬為交州刺史。喬至，開誠慰諭，眾皆降服。良單車到九真，示以威信，降者數萬人。
甲申〈漢建康元年〉秋八月，漢帝崩。
冬十月，日南復攻燒郡邑。九真刺史夏方招降者而撫諭之。尋轉桂陽太守，以劉藻代之。
壬辰〈漢桓帝志元嘉二年〉冬十一月，九真郡人復屯據日南，眾轉強盛。時夏方已徙桂陽太守，因復拜為刺史。方威惠素著，及至日南，眾聚萬餘人，相率詣方降。
戊午〈漢靈帝宏光和元年〉夏四月，州人及烏滸蠻久為亂，牧守周喁不能禦，州人梁龍等因之起兵，攻破郡縣，有眾數萬人。
辛酉〈漢光和四年〉，漢帝使蘭陵令會諬上虞人朱儁救喁。道過本鄉，募家兵及所調兵五千，從兩道入。先使人觀虛實，宣揚威德，以震動其心。既而土郡兵逼進，殺梁龍，降者數萬人。
甲子〈漢中平元年〉，州人屯兵，執刺史周喁殺之，遣人詣闕，數喁罪狀。漢帝聞之，詔精選能吏。有司薦東郡聊城人賈琮以為刺史。〈琮初為刺史。〉先是為刺史者，以其地有明珠、翠羽、犀象、玳瑁、異香、美材之物，率無清行，財計盈給，輙求遷代，故吏民皆叛之。及琮到部，訊其叛狀。僉曰：「前政賦斂深刻，百姓莫不睏乏。京師遙遠，無所告訴，民不聊生。故相聚以拒之，非真叛也。」琮乃遣人分行慰諭，使各安其業。招撫流亡，蠲復賦斂。於是誅為苛虐之魁首者，簡良吏守諸郡縣。百姓以安，街巷為之歌曰：「賈父來晚，使我先反；今見清平，不敢復叛。」琮任事三年，征拜議郎，使李進代之。〈李進我交州人。〉
在位四十年，壽九十年。
丁卯元年〈漢中平四年〉。王有弟三人，一、鮪、武。時刺史朱符為夷賊所殺，州郡擾亂。王乃表一領合浦太守，鮪領九真太守，武領南海太守。王噐禮寬厚，謙虛下士。國人愛之，皆呼曰王。漢之名士避難往依者以百數。
庚辰十四年〈漢獻帝協建安五年〉。刺史李進上言於漢帝曰：「率土之濱，莫非王臣。今建安五年登仕朝廷，皆中州之士，未嘗獎勸遠人。」辭意感切，多所援引。漢帝詔我州之有孝廉、茂才，許除補屬州長吏，不得任中州。進復上疏曰：「所舉孝廉，請與十二州博士以人才專對。」而有司恐遠人虛誕，毀折中朝，不許。時我越人李琴〈琴交州人〉宿衛在台，遂邀鄉人卜龍等五六人，當正元萬國朝會之日，俯伏殿庭曰：「皇恩不均。」有司問其故。琴曰：「南越遷遠，不為皇天所覆，后土所載。故甘雨不降，涼風不飛。」辭意懇苦。詔慰勞之，以我茂才一人為夏陽令，孝廉一人為六合令。後李琴仕至司隸校尉，張重為金城太守。則我越人才得與漢人同選者，李琴、李進有以開之也。〈重日南人。初入洛。正旦大會，晉明帝曰：「日南北視日耶？」重對曰：「今郡有雲中者，不必有其實。至於風氣暄暖，仰見日影，在生民之上，則有之矣。」按：宋文帝元嘉中，南征林邑。五月立表望之，日在表北九寸一分。交州影在表南三寸三分。交州去洛水六七千餘里，表取其絃直，當下千里。唐開元十二年，測交州夏至影在表南三寸三分，與元嘉所測同。王充《論衡》曰：「日南郡去洛且萬里，為日南」李筌曰：「安南府至長安七千二百五十里。」孟琯云：「以四方揆之，安南適當中國末地耳。」〉
丁亥二十一年〈漢建安十二年〉，漢袁徽遺尚書令荀彧書曰：「交州士府君，既學問優博，又達於從政。處大亂之中，保全一郡二十餘年，彊場無事，民不失業。羈旅之徒皆蒙其慶。雖竇融保河西，曷以如之？官事少閑，輙玩書傳。春秋左氏傳凡簡籍無徵。輙以咨問，即傳諸疑，皆有師說，意思詳密。又尚書古今大義詳備。兄弟並為列郡，雄長一州，偏在萬里，威尊無上。出入鳴鐘磬，備具威儀。笳皷簫吹，車騎滿道。胡人夾轂焚香者，常有數十。妻妾居輜軿，子弟從兵騎。當時貴重，震服百蠻，尉佗不能逾也。」〈徽時寓交州。〉及漢帝遣張津為刺史〈津守任在漢建安六年〉，津好鬼神事，常著絳帕頭巾，皷琴燒香，讀道書，雲可以助化。為其將區景所殺。而荊州牧劉表遣零陵令賴恭代津。漢帝聞津死，賜王璽書，曰：「交州絕域，南帶江海。上恩不宣，下義壅塞。如逆賊劉表，又遣賴恭窺看南土。今以卿為綏南中郎將，董督七郡，領交州太守如故。」王遣吏張旻奉貢，詣漢京都。是時天下喪亂，道路斷絕，而王不廢職貢。漢帝複下詔，拜安遠將軍，封龍度亭侯。後蒼梧太守吳巨與恭相失，舉兵逐之。恭走還零陵。
庚寅二十四年〈漢建安十五年〉，吳王孫權遣步隲為交州刺史。隲到，王率兄弟奉承節度。吳王加王左將軍。後王遣子廞〈魚錦反〉入質於吳，吳王以為武昌太守。王諸子在南者，皆拜中郎將。王又誘導益州豪姓雍闓〈可亥反〉等，率郡民人，使遙來附吳。吳王益嘉之，遷衛將軍，封龍編侯。王每遣使詣吳，致雜香細葛，輙以千數。明珠、大貝、琉璃、翠羽、瑇瑁、犀象之珍奇，及異果、蕉椰、龍眼之屬，無歲不至。又貢馬，凡數百匹。吳王作書，厚加寵賜，以慰答之。
丙午四十年〈漢後主禪建興四年，吳孫權黃武五年〉，王薨。初，王嘗病。死三日，僊人董奉與藥一丸，以水含服，捧其頭搖措之。少頃即開目動手，顏色漸平。復明日，旋能起坐。四日復能誤。遂復常。〈奉字昌異，侯官人，見《列仙傳》。侯官，縣名，在福州。〉
　　大越史記外紀全書卷之三終
