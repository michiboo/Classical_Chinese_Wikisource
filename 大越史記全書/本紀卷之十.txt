初，帝三世祖諱誨，嘗一日逰藍山，見眾鳥群飛翔，繞於藍山之下，若眾人聚會之狀，曰：「 此必佳處也。」因徙居焉。三年而產業成。自是世爲一方君長。誨生汀，克承其家，有眾生千餘人，妻阮氏諱廓生三子，長曰從，次曰曠。曠妻雷陽主山人主山，今水注也鄭氏，諱蒼。以陳昌符九年乙丑八月初六日，生帝於雷陽主山鄕。帝之生也，天資秀異，神采英偉，其眼光，其口大，其準隆，肩有黑子，聲如洪鍾，龍行虎步，識者知其罪常人。時胡簒陳祚，明人南侵，郡縣我彊域，臣妾我兆庶，法峻刑苛，賦繁役重。凡中國豪傑之士，多陽假以官，安𢮿於北。帝智識過人，明而能剛，不爲官爵所誘，威勢所怵。明人巧計百端，終不能致也。先是化州鄧悉、阮帥等共立陳氏之後陳頠牛毀切、陳擴爲王。帝見其懦弱，又眈於酒色，知事不成，乃晦跡山林，潛心韜畧，延攬智謀之士，招集流離之民，奮起義兵，欲除大亂。嘗謂人曰：「我之舉兵討賊，非有心於富貴，蓋欲使千載之下，知我不臣虐賊也。」帝之用兵，能以柔制剛，以弱制彊，多致克捷。其乂安、順化、西都、東都諸城，皆命文臣阮廌作書諭之，示以禍福，不戰而降。未嘗濫殺一人。明之援兵俘獲十餘萬眾，亦皆放之。經營天下凡十年間，克平大亂而成帝業。
戊戌明永樂十六年春正月庚申，帝起兵於藍山。初，明人常授帝官職以誘之，帝不屈，慨然有撥亂之志。嘗曰：「丈夫生世，當濟大難，立大功，流方千載，何乃屑屑爲人役使乎。」遂率豪傑建義旗，期滅明賊。是月初九日，明內臣馬騏等大舉兵，逼帝於藍山。帝乃退兵，屯洛水設伏以待之。十三日，騏等果至。帝大縱伏兵，衝擊賊軍。帝姪一作子，《明史》作弟黎石與諸將丁蒲、黎銀、黎理等身先陷陣，斬首三千餘級，獲軍資噐械以千數，乃移軍至靈山。
十六日，叛臣愛等史失其姓爲賊嚮道，間行以襲帝後，沒其家屬及軍民妻子甚眾。軍士稍稍沮散。帝乃與黎禮、黎閙、黎秘一作賁、黎熾、黎踏等潛棲山上。
二月，帝糧絶不舉火，遇賊退軍，乃築堡於藍山。
三月，出煙，忙收得百餘人。
夏四月，明勑本國府縣州栽種胡椒，今以鬱茂，特遣內官李亮前來採取進用。自是有司督促，每一苗直前五鏹。
秋七月，明遣行人夏清，進士夏時來取我國古今事跡志書。
明開設珠塲，採香料，蒐捕白狐、白鹿、白象，索求九尾龜、倒掛烏、白頬猿、蚺蛇等物進納。
九月，明總兵李彬引兵蒐撿。帝設伏沒忙，以毒箭射之，死傷過半。彬敗退還。
明內官太監山壽督領軍民圍靖安三峙，得白象一隻，背上有斑音班紋，以銀鞍蓋之，差都督江浩送燕京，以爲禎祥，內外諸司表賀。
己亥明永樂十七年春二月，明遣監生唐義頒賜五經四書、性理大全、爲善音隲、孝順事實等書於府州縣儒學。俾僧學傳佛經於僧道司。
明李彬奏請戶部頒級交趾戶帖，州縣修定賊役黃冊，里長、甲首周年圖樣。大率每一百一十戶爲一里，每年裡長一人，甲首十人，應役周而復始。當里甲者鞭箠不勝其苦。
夏四月，帝攻俄樂堡，獲土指揮阮抄，斬首三百級。
五月，帝屯拖山冊，明人進擊。帝設伏於正地名，大破之徙屯芦山冊，尋徙於催地名，又回于山地名駐營。
秋七月，乂安土人知府潘僚以明內官逼取金銀，乃率眾擒殺流官，以兵圍乂安城，城欲陷，李彬猝至。僚遁哀牢。彬追至玉麻州，不及，復還乂安，修治城池，招撫人民。彬之徵僚也，遣指揮路文律爲前鋒。文律旣行，復留計議，自懷疑懼，挺身奔遁。彬執其老母家屬兄弟，三帶州同知州文斐，鎮蠻府同知州潘傑，僚之從兄也，聞僚遁，挈家隨之，未出境，與妻俱縊死。
冬十一月，下洪鄭公証、黎行，新明範善，快州阮持、黃江阮多構、陳芮見東關城但存羸弱，皆起兵，行至瀘江攻浮橋，尋又奔散，爲李彬所敗。是時豦處紛擾，唯三江、宣光、興化按堵如故。
庚子明永樂十八年春二月，李彬自乂安還東関。夏四月，路文律起兵於石室，李彬擊破之，文律奔哀牢，民人竄入佛跡山，安岑山洞。明人折屋火攻，洞中人被煙火焚烝致死。出降者亦盡殺之，妻子㨿爲奴婢。
夏六月，明遣榮昌伯陳智來鎮守奉化府道，會陳太沖，塗山范玉皆聚眾起兵。彬攻敗之。
明以熊宗魯任交趾右參議。宗魯四川人初爲三江知府，黃福考語曰：「叩所藴無所知，稽諸行無可取，一府之尊惟已，三年之治因人。使送到燕京，吏部引奏，宜降蒼官。」明帝問緣由，俱以嘗任江西參議封。明帝曰：「長官難做，可還佐貳官。」因遷參議。到任之日，宗魯曰：「向者大人考下，今以同堂而坐。」至洪熙明仁宗年號也乙巳之歲，宗魯又以闒茸落職爲民。
水棠撞涇人黎餓，改姓名爲陽龔，自稱天上皇帝，紀元永天。餓本陳天賫家奴，相貌頗羙，嘗逰四方，莫不供養。又詐稱馬騏小廝，恐喝州縣，以爲資身之計。見公証、范玉、范善競起，謂其相識曰：「汝等貪富貴乎。有願從者俱徃。」去諒山丹巴縣，詐稱陳睿宗玄孫，自老撾回。丹巴父道閉瞬，妻以息女而立之。旬月間，得眾數萬餘人。徃安邦據洪盈寨。公証、范玉既敗，餘黨㱕之，得眾數萬人。僣號紀元，置官鑄前，燒昌江城，掠平灘柵，有識爲餓者，亦不敢言。天賫徃見之，出曰：「是我家奴，何拜爲。」遂移舟遁去。餓追之不及。天賫移檄旁縣，自稱興運國上侯，以兵相攻，為餓所殺，李彬大舉水步攻之。餓瞬俱夜遁，不知所之。
左參政侯保守黃江堡，建昌人阮述攻殺之。
冬十月，帝聞明人慾至，設伏俸津以待，斬馘無算，獲馬百餘匹。乃休兵於獰地名，又徙屯於催。葵州同知州琴爛引李彬、方攻等將兵十餘萬，從葵州直抵於催。帝伏兵於施郎擊之。彬、政僅以身免。
十一月，帝進屯𤂬江波凜冊，挑賊出戰。賊將都司謝鳯、黃城棄俄樂堡，回㨿関逰寨，以備西都城，堅壁不出。帝日夜多方攻逼，以勞擾之。又分遣黎察、黎豪等進擊，大破之，斬首千餘級，獲戰具甚多。自此賊勢日衰。帝乃撫集各處人民。傍縣皆望風響應，相與進逼各堡。
明三司建言，交趾官吏軍民等雜犯死罪以下，請皆納糧有差，以爲邉儲。明帝從之。
是歲，黃福乞免官吏朝覲，以地方未平故也。
辛丑明永樂十九年春正月，明營造燕京奉天殿成。明帝御正殿朝百官，詔府縣州官來賀。夏四月八日，殿災乃止。
起取火者充內府。
六月，三江大水，或謂採取龍椆木進用，故有是災。
秋九月，底江水。
明總兵李彬，內官李亮逮捕峽山縣生員范論，捺作陽龔，以塞詔命，連及家屬，范社等送燕京。知縣弋謙證謂非是，不聽，謙以黃包奉大誥徑奏之。彬使人截回。黃福勸之曰：「眾人皆以爲是，自爾不知如何。」謙曰：「誰能不出由戶。」彬以謙論併送之，下法司按問。謙幾陷罪，謙兄登聞，擊皷得免。累遷我國右布政使。論家屬竟死獄中。
冬十一月二十日，明參將陳智領交州等衛及偽黨共十萬餘人，攻逼帝於波凜冊勁一作黥弄隘。帝會諸將謀曰：「彼眾我寡，彼勞我逸，兵法所謂『勝敗在將不在乎眾寡』。今彼軍雖眾，而吾以逸待勞，破之必矣。」及夜，兵掩襲賊營，皷譟並進，攻破賊四營，斬首千餘級。後智輕帝兵少，復開山通道以進。帝潛伏兵於甕隘以待之。日午，智果從山路來，伏兵夾擊破之。智稍卻。會哀牢率眾三萬，象一百猝至帝營，聲言爲併力擊賊。帝信之，不設備。夜半，反爲所襲。帝身督戰，自子至卯，大破之，斬首萬餘級，獲象十四隻，乘勝逐北，四日夜兼行，直抵巢穴而還。十二月，帝進屯始冊，哀牢酋長滿察窮蹙，欲帝緩攻以待援，陽乞和。帝知狡計，不許。諸將強請，謂士卒久勞，宜少休息。惟平章黎石以爲不可，乃身先奮擊，誤中伏籖，卒。石帝之兄子也。帝幼時伯兄保養，故帝愛石踰於其子。石性仁愛，好讀書，有勇力，愛士卒，帝嘗命領前鋒，所向皆克。惜其勇而寡謀耳。至是卒，帝深悼之。
初，帝與哀牢結好，曾無釁隙。帝在蘆冊山與明人相拒，哀牢常遣眾救援。逮僞官路文律迯賊入哀牢，畏帝威名，構成嫌隙，故至此。
明方政、黃福會同總兵三司並鎮守陳洽等議，凡文武土官常有干請者，假以滿考，公差請燕京安置。
壬寅明永樂二十年春正月，朔，日食。
二月，明總兵豐城侯李彬發疽死。
冬十二月，帝進屯関耶。哀牢又以明人相約，腹背交攻，我軍多傷死。乃潛退塊冊，纔七日，明人大舉兵圍之。帝謂將士曰：「賊四面圍我，欲去何適所，兵法所謂『死地也，疾戰則存，不疾戰則亡』。」言出淚下。將士皆感激，爭戰殊死。黎領、黎問、黎豪、黎篆等身先陷陣，斬獲明參將馮貴及其眾千餘級，獲馬百匹。馬騏、陳智僅以身免，奔走東関，哀牢亦遁。帝回駐至靈山。軍士絶糧二月餘，惟食菜根蔬筍而已。帝殺象四隻及所乘馬，以饗軍士。然徃徃猶有迯亡者，帝乃嚴加束約，捕得迯亡者，斬之以徇軍，復整肅如故。時屢經多難，軍士疲勞，欲得休息，皆勸帝與賊和親。帝不得已，遂以賊將山壽、馬騏、陳智等佯爲和好，以安眾心。遣親臣黎運、黎臻等行成。
明遣內官及戶部主事馬盟盤點府州縣倉庫錢糧，及命安平伯李安與陳智並以參官鎮地方。
癸卯明永樂二十一年夏四月十四日，帝復領眾回藍山。明參將陳智，內官山壽等多遺牛馬魚塩及榖種農噐以誘之。帝亦遣臻等以金銀報，而潛爲之僃。智等知帝意，外托和親，內有掩襲之志，乃拘臻等不還。帝怒，遂絶之。將士發憤，皆誓死戰。我國官吏復行朝覲禮，仍進須知冊。流官獨員而有土官者，差流官去，以別官代管。流官吏皆被提問發運，事畢乃得還職。惟土官吏放回。
冬十一月二十一日，皇子元龍生。
甲辰明永樂二十二年春正月，明令採銀。前此惟開金穴，至是令採銀，未行而止。
秋七月，明親征胡㓂，班師至榆木川大漸，遺命傳位皇太子。十八日辛卯崩，匿之，至燕京始發䘮。年六十五，塟長陵，廟號成祖，謚曰文皇帝。秋八月十五日，明太子髙熾即位，改元洪熙，大赦。詔曰：「朕惟上天民生，爰立君王，仁育兆庻，咸底於太和；統御華夷，同躋於熙暭。我先皇奉天撫運，治化髙於百王；文德武功，聲教施於四海。比緣邉警，厪龍御以親征；逮及凱還，景鼎湖之昇逝。遺命神噐以付，藐躬願哀疚之方，深豈遵承之遽忽。宗親公侯伯駙馬，文武臣僚，軍民耆老及四夷朝貢之使，俯伏闕下，奉表勸進，以爲天位不可久虛，生民不可無主，長嫡承綂，國家常經，陳辭再三，瀝懇勤至。是以仰遵遺命，俯徇輿情，以於八月十五日祗告天地宗廟社稷，即皇帝位，奉宗廟之洪祐，仰聖神之永圖。茲屬涖祚之初，宜布維新之命，其以明年爲洪熙元年，所有合行事宜條示於左，一，交趾採金銀及採香課等類，悉皆停止。所差去內外監督官員，限十日以裏，起程赴京，並不許託故稽留，虐害軍民於戲。君臣一體，愛民必務，於寬弘賞罰，有經爲國，必先於明信。尚頼文武賢弼，中外良臣，㨿乃忠貞，匡輔不逮，用承鴻業。隆國嘉永遠之基；嘉惠羣黎，廣海宇治平之福。」
我國小大衙門委官致祭物及朝賀。
秋九月二十日，帝分兵象襲多矜堡，破之。明參政梁汝笏僅脫身走，盡獲噐械，燒燬堡柵。明都指揮使阮率英領軍來援，堡陷，英狼狽無㨿，帝又破之。走入西都城。其所獲妻子，帝悉遣還。
明召掌交趾布政、按察二司事工部尚書黃福還。勑曰：「卿國之老成，久勞於外，朕篤念不忘，亟欲見之。見勅至，卿馳驛回京，以副朕延佇之意，其家小應付腳力後來。」
明以兵部尚書陳洽來鎮，兼掌布政、按察二司事。仍賛總戎軍政。洽直隸常州府人，初爲大理少卿，胡開大四年丙戌運糧從軍。至興慶三年己丑，兵部尚書劉儁敗死於逋姑，調洽爲侍郎，管事化州，平陞兵部尚書。
黃福之召還也，奏保土豪爲官者，平元父道黃銀鋒，知府杜希望子杜㨿，塩運同知申伯玦子伯珣等。又奏土吏顧戀鄕土，寬之則恐違事例，拘之則多行迯竄，及至蒐捕，轉爲盜賊之資。乞詔雲南終身充吏，轉入各衙門辨事。明帝從之。
帝籍丁壯，繕噐械，嚴部伍，僃糧糗，直趨乂安道。經葵州蒲獵山一作蒲㨿處，遇明指揮同知師祐及土官茶麟州知府琴彭領眾五千邀其前，又有明將陳智、李安、方政、葵福引兵継至逼其後。日將暮，帝乃於林間伏兵象。方政等至，縱兵擊之，明人大潰，斬都司陳忠及士卒二千餘級，獲馬百餘疋。明眾退走。明日行至茶麟州鄭山庄，復遇師祐，又大破之，斬千戶張本及士卒千餘人，祐僅以身免。帝引軍至木冊，陳智等躡至湛黃山，然以屢經敗衂，不敢深入，退保乂安城。
冬十一月，帝使人招諭琴彭。彭拒命，獨與千餘人立柵山嶺待援。帝以兵圍之。
十二月，明山壽使阮仕㱕、黎臻以求和。方政、山壽等至乂安，欲救琴彭而不敢進，乃遣賫書乞觧圍。時琴彭堅守，經月不下，且聞援至。帝召諸將謂曰：「琴彭困阨，政等當急救援，今乃逗遛，必有怯意。不如陽許和以觀其勢，往返經旬月，琴彭必成擒矣。」仍作書置筏中，順流而下，託言欲從其請回清化，反爲琴彭所遏，倘有矜憐，幸煩一介，暫來和觧，以通㱕路。政等見書，遣陳德二馳告琴彭，使之和觧，琴彭知援不至，開門出降，茶麟州平。帝令軍中曰：「彭已降，秋毫勿犯，必赦其罪，不戮一人。」後琴彭謀反，帝乃誅之帝慰撫部落，勞賞酋長。選丁壯部伍，得五千人，軍勢益振。明人聞琴彭既降，乃復攻茶麟砦。帝又攻破之。帝欲攻乂安城而未知情勢。會明帝初立，使內官山壽以詭詞諭帝。帝知其意，曰：「敵使誑我，我因其敵間而用之，此其時也。」遂復通徃來，覘其虛寳，以圖襲乂安。壽等知其計不行，又絶使信徃來。於是帝大整兵象，進圍乂安城。軍將行，會有信報，明人整象馬船隻，水陸並進，其明日來。帝遂分兵千餘人，使黎列等從間道㨿杜家縣，親督大軍㨿險以待之。纔三四日明人果至陋舘可留関，列營下流。帝於上流晝揚旗皷，夜則舉火。潛遣兵象渡江，伏於要處。天將明，賊遂引軍以攻帝營。帝佯退，引賊入伏處。賊不意，引眾深入，伏兵四起衝擊，大破之，斬馘及溺死者以萬計。明日，賊乃因山築壘以居，不復出戰。時賊糧頗多，而帝軍無十日之食。帝謂將士曰：「賊恃糧多，堅壁爲長久計，我糧少，不可與賊持久。」遂燒營泝流佯遁，潛行間道，候賊至擊之。明人謂帝已走，大喜，遂進兵駐帝舊營，登山築壘，後日帝出輕鋭挑戰，賊出壘以戦，帝伏於蒲隘㨿險，賊又不意，悉眾以出。帝乃縱伏兵衝擊賊陣，黎察、黎禮、黎問、黎仁澍、黎銀、黎戰、黎宗喬、黎魁、黎盃、黎文安等爭先陷陣，大破之，斬馘不可勝筭。賊船橫流，溺屍塞江，噐械填委山間。擒都司朱傑，斬前鋒將都司黃誠，俘獲賊軍以千數。陳智、山壽收其餘卒，走還乂安城。帝乘勝長驅，三日直抵城下。智等入城固守。
明差錦衣衛舍人捉方政、師祐等還京，以茶麟州之敗也。祐至中途，服藥而死。方政仍爲都督，同知加參將。
明勑馬騏等復來辨金銀珠香。
乙巳明仁宗高熾洪熙元年春正月，帝引兵至乂安土油縣多雷鄕，老少爭持牛酒迎勞，曰：「不圖今日復覩故國威儀。」玉麻州知府琴貴以兵八千餘人，象十餘隻來助順。帝令諸將曰：「民苦於虐政久矣。凡所至州縣，秋毫無犯。非偽官之牛榖，雖甚饑困，不得濫取。」眾皆聽命。時軍士三日不得食而無敢犯者。民見法立令行，盡出明人牛榖以給軍士。於是分兵畧地，所至州縣，皆望風㱕附，相與倂力圍乂安城，賊堅壁不敢復出。於是乂安之地盡爲我有。
帝訓練將士，繕修噐械，未及日，戰具完僃。乃閲武藝，教之以坐作擊刺之法，指是奇正分合之勢，使知金皷之聲，旌旗之號。軍容旣整，士氣益增。賞罰以行，勇徃自勵，闔境之民攜挈而來者，有如㱕市。帝慰勞撫諭，悉皆欣悅。
夏四月，明參將安平伯李安引水軍自東関來救。帝度陳智等窮蹙日久，援至必悉開壁出戰，乃徙屯杜家縣掘江口，伏兵江岸，俟賊至擊之。十七日，智等悉眾出戰，黎舌寨軍半渡，伏兵奮擊，大破之，斬首千餘級，溺死者甚眾。自是賊益驚懼，復增築壘，倂力以守。
五月，帝遣司空黎禮禮帝甥，本姓丁，賜姓黎徇演州。禮先伏兵，明人不之覺。會明都司張䧺領糧船三百餘艘自東関至，城中大喜，爭開門出接。伏兵猝起，斬千戶姓蔣者及軍士三百餘人。䧺退走，禮奪糧船追之，且行且戰，至西都城。時賊眾來救乂安，帝料西都諸城悉以虛弱，又選精兵二千，象二隻，命黎禮、黎察、黎仁澍及黎篆、黎備等倍道間行襲西都城，斬首五百餘級，俘獲甚眾。明人閉城拒守。城外居民禮、篆悉招撫之。於是清化之人爭諸軍門，願効死力。遂圍其城。
明帝崩，壽四十八，廟號仁宗。明太子䀡基即位，改元宣德，是爲宣宗。方面及撫縣州官朝賀。
秋七月，帝料順化、新平等處賊城與乂安、東都聲息久絶，謂諸將曰：「古之善將者，捨堅攻瑕，避實擊虛，則用力半而攻倍。」乃遣司徒陳扞，上將黎弩，報令黎多蒲等將兵千餘人，象一隻出攻新平、順化等城，招撫人民。至布政江遇明賊，扞等引兵入險，潛伏河羌以誘之。明將任能悉兵以進。扞等合兵象交戦，佯北，能追之。伏兵夾擊，明人大潰，斬首級、溺死者甚眾。時扞弩軍少而賊尚眾，先已使人吿急請兵。帝継命黎銀、黎盃、黎文安等將戦船七十艘，浮海直抵其地，及得弩信，遂乘勝擊新平、順化等處。賊軍民皆㱕順。明人入城固守。於是順化、新平悉爲我有。諸將推尊帝爲代天行化，自是榜諭多以此四字稱之。
丙午明宣宗瞻基宣德初年春正月，明禮部令開鄕試舉士人，總兵、布按二司乞且停。又乞免明年朝覲，以地方未平故也。
夏五月，明詔曰：「綂理之道，所重愛民；矜恤之仁，宜存宥過。交趾自入職方，今二十載，數構叛逆，一動王師，惡死樂生，人情無異，趍淵走火，豈其本心，詢察所猶，皆緣有司撫綏失當，兼奪無厭。情不上通，澤未下究，至其困苦，遂生疑危，避迯山林，嘯聚爲亂。推情蓋非得已，論罪誠有可矜，用霈鴻恩，悉與湔滌。凣交趾官吏軍民等所犯叛逆等罪，已結覺未結覺，已結正未結正，詔書出日，罪無大小，咸赦除之。其交趾軍民等除納稅糧外，該徵及採辨金、銀、銅、錢、塩、鐵、香貨、魚課等項，即且停罷，聽於境內交易，官府勿禁，用稱朕恤民之意。」
夏六月，底江拋庄有賊婦嬰惡疾，其夫棄之。忽一日，遇老人於途，遺一小石，形如雞卵，令以水磨之，塗瘡處即愈。婦從其言，果驗。遠近聞之，多以錢帛來求，婦不能勝，但以石過水與之，謂之菩蕯水。途中絡繹，輙問得水否。事發，倂捉人石，送三司留之。未幾官軍到，婦人始得回。識者以爲黎民太祖得國之徵。
秋八月，帝以賊之精兵盡在乂安，其東都各處必已虛弱，乃添兵象，命樞密大使範文巧，太尉黎篆，太監黎可，亞侯黎如壎、黎秘等領兵三千餘人，象一隻徇天関、廣威、國威、嘉興、㱕化、沱江、三帶、宣光，以絶雲南援兵，少尉黎僃，太監黎犬等領兵三千人，象一隻出快江、北江、諒江，以斷兩廣援兵，司空黎禮及黎熾等領精兵繼進，以張其勢。我軍所至，秋毫無犯，市不改肆。是以東都諸路及各處藩鎮莫不懽忻，爭持牛羊酒食饗勞軍士，皆響應圍逼各城，明人坐守待援而已。
十二日，篆等以兵三千進逼東関城。明人見篆孤軍遠來，悉眾出攻，至寕橋應天今彰德是等處，黎篆、黎可、黎秘等力戰，破之，斬首二千餘級，進屯寕江西岸。
明參將陳智以東関城孤危，增壘鑿壕，爲固守計，乃馳書李安、方正等，使棄乂安城，還救根本。
九月十七日，李安、方政等棄乂安，浮海趍還東関，止留蔡福守乂安城。帝進擊城外，破之。帝料賊勢日弱，我軍日強，時至不行，恐失機會，乃留黎銀、黎文安、黎盃、黎填、黎領、黎文靈、黎國興等圍乂安城駐營。帝親率大軍，日夜水陸倍道躡安政。後至西都城，駐營𤂬江，慰勞將士，賞賜鄕中父老及族屬故舊有差。於是都縣人民聞帝至清化，皆挺身出赴營門，願爲驅馳，以效尺寸。
二十日，明雲南都司王安老領援兵萬餘人至三江車轆橋，範文巧、黎可等逆戦，大破之，斬首千餘級，溺死者甚眾。餘卒退走，入三江城。是日黎篆與明人戦於仁睦橋，斬首千餘級，擒明都司韋亮。
冬十月，明命總兵成山侯王通，參將馬瑛等領兵五萬人，馬五千疋，分道出援東都諸城。雲南軍一萬先至，直抵三江，順流而下。黎可等聞賊至，自寕橋倍道而行，遇賊於車轆橋，迎戦破之。
六日，明王通等率新舊兵十萬人，分三道擊我軍。王通由丘溫過西陽橋，屯古所渡，造浮橋以濟師。方政出自安決橋，屯沙堆橋，山壽、馬騏出自仁睦橋，屯青威橋，列營連亙數十里，旌旗蔽野，鎧仗輝空，自謂一舉可擒。黎篆、黎秘等伏兵象於古覧原，以游兵致師擊壽、騏營，佯走。明人追之，過三羅橋畔水田泥淖，伏兵起橫陣擊之。賊陷於淖，斬首千餘級，長驅至仁睦橋。僵屍數十里，擒五百餘人。篆等欲截方政後營，而政先已退去，日暮乃還。
七日，黎篆等擊王通於古所、外寨等處。時賊先已伏兵，編竹爲楯，內施鐵籖，佯棄楯走。我眾履之，中鐵籤，軍失利稍卻。篆等度不能走，乃折毀舊營，收兵㨿險，先告急於黎禮、黎戦、黎熾。時禮等已潛伏精兵於清潭以待賊，得篆報至，禮等乃夜領鋭士三千餘人，象二隻來救，會於高部，分兵設伏要處。獲賊間謀，問知賊情，欲於我軍後設礮。禮、篆用賊計擊賊，令諸軍聞礮響，潛伏不動。賊以爲間道礮發，全軍深入。未至安悅江，數里伏兵，三面並起，奮擊於卒洞、祝洞等處，大破之，斬尙書陳洽，內官李亮及士卒五萬人，溺死者甚眾，寕橋之水爲之不流。生擒萬餘人，獲馬匹、軍資、噐械、輜重、簿書不可勝計。方政從皷所渡遁㱕，王通、馬騏等僅以身免，走還東関城。禮等乘勝進圍之捷，報𤂬江行營。時帝方駐營清化，會海西諸軍，及得禮等捷書，乃親率大軍及象二十隻，水陸分路，日夜兼行。十一日至滝江，駐營諸將迎賀。政平府知州河忠爲帝所執，死之。
明王通等以𡨧洞之敗，軍噐殆盡，乃毀龜田鍾、普明鼎爲銃磾火器。陳洽旣死，右布政使弋謙牚布政司印，按察使楊時習掌按察司印，都督兼事陳濬掌都司印。自此明之正朔不行於我都縣矣。
二十二日，帝進軍西扶烈。二十三日，帝遣陳扞、黎僃等領水軍百餘艘泝大滝江，出喝江口，順流而下，至瀘江東步頭，黎禮等領步兵萬餘人潛至西陽橋。帝親率兵象至大羅城外南門攻東関城。夜三皷，四面夾攻，縱火焚城外房室，煙燄漲天。方政屯外營，相爭入城門，死者屍相枕。悉獲國人之被脅從者及戦船百艅艘，噐仗甚多。賊知附近軍民悉爲我有，勢日窮蹙，乃復增築壁壘，死守待援。
帝徙駐營東扶烈。帝至東都城之初，京路豪傑及各府縣人民邉鎮酋長皆輻輳軍門，願效死力，以攻各處賊城。帝推其赤心，撫諭宣勞，曉以去逆就順之理。凡士庻人民來詣軍營，帝皆卑辝厚禮以待之，各隨其才高下，以布眾職。礪之以爵賞，使人自勸；鰌之以刑罰，使人自懲。是以人人感激，期盡死力，所至輙有功。
帝分東部頭諸路鎮爲四道，置內外文武僚屬，海門各處廵檢，令譏察徃來人及捕僞官叛黨、未化軍民、懷貳挾書㱕北者。仍諭文才未受職，能作文諭東関城，使彼開門出降，及請和還國，即以不次擢用之。又令收僞官妻子奴婢產業，送納禾榖，仍儲本處，候級軍食。
冬十一月，帝得陳暠，立之。先是有胡翁者，乃丐者之子，竄身於琴貴，假稱陳氏之後。頔時國人苦賊苛政，思得其主，而帝急於滅賊救民，遂使人迎立，以權一時之事。且欲籍辝以應明人，因以爲侯一作信字建元曰天慶，使左僕射黎國興傅之，實則監之。暠嘗駐營空路山，徙武寕。
十二月，禁剪花果木樹，刧掠財産者。
帝親督將士，日夜擊東都城。明王通、山壽等隨戦隨敗，心沮氣䘮，計窮援絶，勢日窮蹙，乃遣人賫書乞和，願得全眾㱕國。帝曰：「此言固合我意。且兵所謂不戦而屈人兵，計之善者也。」乃許之。約日速調諸城人兵，一時俱會東関城，盡許㱕國。遣近臣與明人俱徃來買賣，與良民無異。時僞都司陳封，參政梁汝笏，都指揮陳安榮等，業以賣國，取賊高官，恐賊㱕後必無生理，陰行反間曰：「昔烏馬兒軍敗於白藤江，率眾來降，興道大王許之，以計取大艦裝載送還國，又令善氽者以充艦夫。至海外夜間，伺其睡熟，乃入水中鑚刻艦底，賊皆溺死，無一生還者。」通等信之，相與簧惑，復生異心，增築複壘，掘壕設籖，以爲偷生之計。陽言和好，隂𢙇異圖，潛使數十軰，賫蠟丸書，間行乞援。帝獲之，惡其反覆，乃於東関城外四傍隂設伏兵，候賊出入，虜獲賊哨三千餘人，馬五百餘匹。自是明人閉城不出，來使遂絶。
帝遣諸將，分兵攻各城，國興攻刁鷂、市橋二城，黎可、黎犬攻三江城，黎察、黎受、黎理、黎冷、黎篆攻昌江城，黎榴、黎盃攻丘溫城。
二十日，置各路安撫使。以陶公僎、阮翼等二十四人爲之。置六部員外郎，以阮宗偉等六人爲之。
丁未明宣德二年春正月，帝進軍瀘江北岸，與東関城對壘。少尉黎可等守東門，司徒黎禮守南門，太監黎極領鐵突二衛衙宜福等守西門，少尉黎篆領軍二衛守北門，圍攻東都城。
明山壽遣阮任等三人來通信。
賜諸路軍火首職有差。
遣楊太一修興道大王祠，禁伐廟樹。
令安路納衝木、竹箭。
補翰林院及四道屬五百十五人。
令諸路鎮貯糧昌江，三江城以給軍用。
令將校路官訪求才畧智勇，可稱司馬上將重職者，各薦一人。
令人民進粟給軍，賞爵有差。
乂安、演州明人出降。唐安縣武巨練，古費縣段路上攻城策，及戦掤轒輼飛馬車樣，令諸將照樣爲之。
令各將奉事諸功臣廟。
遣明百戶何旺賫書入東関城。
遣宣光司馬梁世永，提督父道麻宗繼等造戦船。
令諒山、安邦總知監軍民事入內少保黎榴行軍擊賊，許先斬後聞。
以翰林院乘㫖學士阮廌爲朝列大夫，入內行遣吏部尚書，兼行樞密院事。時帝構層摟於瀘江岸菩提營時有菩提二樹在中，故號之高准報天㙮，日御樓上，睇望城中，觀賊所爲，賜廌侍坐於第二層，領㫖草徃復書。
十三日，黎榴、黎盃等日夜急攻丘溫城。明人度不支，遂棄城夜遁。誅司馬黎來籍其家，以來恃有戦功，出慢語故也。
斬千戶李雲及從人裴永，以道載鹹塩入至靈城故也。
令點閲軍噐，欠鈌者以軍憲處治。
令太原、諒山納麻皮。
令司馬高馭總督天関鎮，圍古弄城許先聞後治。
令新福開鐵治。
令少尉黎問屯東関城，東門司空黎禮，少尉黎察、黎理、黎磊、黎隻屯南門，少尉黎僃，太監黎阮，執令黎拯領鐵突三衛屯西門，少尉黎篆、黎文安領軍十四衛屯北門。
令三江、三帶、宣光、歸化納𥯨音徙簩音勞，𥯨、簩竹名造水城，靠珥河北岸，高准東関城。
刁鴞城指揮張麟，知府陳耘等出降。
造袞陽砲，令諸將照樣爲之。
令國人有父母妻子兄弟奴婢親戚從賊在城，許自願登城，城破即領回家。不願而自私爭認，乞還聚者，以軍憲論。
令賜各處父道爲守禦，團練等職爵中品。
二月七日，方政潛軍襲擊於慈廉杲洞，篆力戦死之，秘爲賊所獲後賊還國，禮遣秘歸。
十九日，明人攻慈廉排沙堆。我軍堅壁力戦，兵噐盡絶，以釜䈪甓竃投之。賊不能進，乃折民房屋火攻之。是日風寒火熱，我軍避火過江，多溺死。獨天関人不善涉水，與賊死戦，賊反敗走市橋城，明人唐保貞來降。
遣降人曾指揮隨阮廌招諭三江城。
占城使來貢。賜宴及馬絹遣還。令僉知樞密何栗偕行。
令將校再立新功，爲始大臣至少尉有大勳勞賞金符者，得食郡邑，執令有功者得食邑，督將軍人亦食郡邑有差，無功賞者並降爲常人。
詔先朝陵廟爲賊所廢壞者復之，給奉事人有差。三月，帝閲武於永洞。正督阮連行伍空闕，噐械不整，斬之以徇軍。
以裴於壹爲禮部尚書，兼知東道軍民籍簿。令三軍有能以身徇國，武藝精通，用力果敢，不顧生死者，並許通身，選入內府侍衛。
六月，三江城指揮使劉清等出降。先是三江城人從明總兵官所調，攻帝於清化，敗還，土軍有出謀慢語者，清輙駡曰：「蠻子無禮，是乃你每你每猶言與等者也之皇帝也。」至是降。
明各城降人萬餘謀叛，誅之。三江城不預。
初八日，司空黎禮，上將軍黎熾與明人戦於湄洞今黃梅是也禮死之。是日王通率城中精銳兵出擊太監黎阮於西扶烈，阮堅壁拒敵。帝促令黎禮、黎熾領鐵突五百餘人擊之，追至湄洞。王通見禮兵少，夾擊之。時禮熾乘象力戦，陷淖中，爲明人所執，㱕東関城，禮不屈，遂遇害。熾後因風雨夜，以計誤守者得脫，見帝於菩提營。帝呼曰還生。初，禮每出戦，帝嘗戒其輕敵，及𡨧洞之捷，眾以爲能。帝曰：「百戦百勝，非計之善者也。彼乘輕銳狃於數勝。其敗可立而待。」至是果然。
以通侯黎仁澍音注爲行軍督管入內大司馬，領前後左右四衛，兼知新衛軍事。令國威、三帶將校軍人，凣見賊書，詐誘恐惑人心而私呈本將者，斬督將，不能監察罪同。眩惑州縣者，解送軍門斬之。
分明降官者居清化、乂安、藍邑、新平等處。
令諸路薦舉贒良方正，智勇英桀之士，召對擢用。隱蔽者以降黜論。
令少尉、執令、總監等，平時軍人犯法，不得專殺，臨敵而違者，許先斬後聞。
十九日，市橋城出降。帝令曰：「凣有妻子、兄弟前爲各城賊人所掠，或爲妻妾，或爲奴婢，今我既招降，爾等相率擊東関城，或斬級，或生擒，我當還之。」仍賞符陞級有差。
禁稱巫蠱左道，假稱邪神，搖動浮言，扇惑人心者。
令漂散人民聽還原籍耕種，無田産者許自販賣。若廢業者以重罪論。
遣明降人朱儕等領馬三百四十匹，徃化州牧養。
習水戦。
令少尉選人民殷富子弟，身體壯大，武藝精通，勇力果敢者，每員二百人，補侍衛軍，畏怯者不用。
禁白廩関不得通鹹塩，以陶季客與賊通故也。
是月，明命安遠侯柳昇帥師來侵，以兵部尙書李慶賛軍務。時陳洽敗死，成山侯王通奏請益兵。明命昇等將七萬人以徃，且勑慶舉六卿之屬，有才畧者以自助，慶奏陳鏞以下十餘人偕行。
夏四月，遣防禦使陳班督修棃花関。帝曰：「予無才勇智慧，獨負重任，恐不能勝，是以折節求贒，傾心下士，共圖大事，以濟斯民，有能舉謀勇超群之士及自薦者，俱以上卿、上爵加之。」
封黎禮弟丁列爲入內少尉，亞侯其妾何玉容等五人並爲宗姬，以酬死國之勳也。
授黎巴牢觀察使，爵上品，給田百畝，以其子篆屢敗勍敵，有大功死王事。仍與篆子陵防禦使，爵上智字，著服侯及馬二匹。
令壯大而未有軍民簿籍，游手遊食，無差役者，有能捉送軍門，賞爵一資。
令諭鐵突軍十四衞將校軍人曰：「有能同心致命以破賊，此爾眾之力，若謀畫措置衣糧官賞，則在於我。爾等莫憚勤勞，莫憂貧乏。見我妻子貧乏，則爾妻子貧乏。願爾眾一心討賊，莫生煩惱。」
令乂安、新平、順化將校軍人曰：「我起義兵於爾土，近欲成功。願爾眾始終一心，金石一節，以全君臣父子之義。我知爾眾，皆爲國之士。因前時興慶、重光枉以虛名，不見成功，蓋由政出多門，大臣不知，爾眾徒費力於此矣。今天下一統，我與爾眾義如父子，願盡一心，復我境土。自古將相封侯，抑如爾眾無異，整爾隊伍，練爾軍人，蕩平殘㓂，分半歸農，今天假我，事不得已，用命則破敵，生而有功，不用命則死成何事，每隊各謄一本，日再三讀，使軍人知之。」令諸將及軍人曰：「明賊殘害我民二十餘載，初我軍數百萬有餘，見今三十五萬，待破東関城，放二十五萬㱕農，留十萬爲軍，防禦國事。一家三人，一人爲軍，凣諸賦役，並復三年。」又以軍憲十條示將校軍人曰：「
以上十條，犯者斬。」
以少保黎文安總知國威、上中三帶、廣威軍事。仍命之曰：「但有執令、監軍，不遵爾之節制，先斬後聞。」
以三條戒文武官：一勿無情，二勿欺慢，三勿姦貪。
諭天下諸豪傑曰：「諸城已破，惟東関城未下。我以此臥不安席，食不甘味，夙夜焦思。且我之左右，未得其人。雖爲主將，反觀於已，一則老病不才，二則所學淺見，三則任重難勝，而大臣左右，相國、太傅、太保未置，太尉、都元帥猶鈌，如行遣並各官，十纔一二，是以折節推誠，勸諸豪傑胥相戮力，匡救萬民，莫韜光晦跡，使天下久陷塗炭，或有髙節如四皓，嘉遯如子房，亦且爲民救難，俟其成功，欲遂素志㱕山林，不復汝禁。」
令曰：「凣差使管下者，並給以帖，或打墨記，或署本管姓名及行人多少，就某處行某事，定旱日其還營，無得公然去來。如本管及管下不遵令者，隨其輕重，加降杖刖斬之刑。若監得賊人通同情狀有重賞。」
禁鹹塩，不得與琴爛通同。
令要處嚴行把截，譏察異色之人及四邉軍書之真偽者。
五月，令大小將校供結，無有姦貪受賂，娶本路妻，影占軍人親族以差使者。
令續納所受吳時文憑勘合印信。
布政縣阮子驩獻策稱㫖，授軍師。
令僧道、父老係有迎接官軍數者，路官訪問，果有德行年老，給以職爵。令少尉、執令路官等速收在城偽土官、軍民妻子、奴婢、財物、牛隻、盡數送納。檢察懷異之人，搜索僞官文憑印信，依期上納。選人丁壯者續補軍伍，不得變易。
明思明府、陵通等州韋報等十人來降。
賞慈廉、機舍戰陣之功。
令諸將校曰：「凣聞砲一響，而無鉦聲者，諸將速來聽令。砲或二響三響，鉦或二鳴三鳴，是有警急，執令督將，速整行伍，少尉就營聽令。」
令天長、建昌、蒞仁、新興收養各城降人男女，該六千餘人，毋令饑寒失所。
嘉興鎮木忙父道車可參等㱕順，授可參入內司空同平章事，知陀江鎮上伴，賜金魚袋，柱國冠服侯。車祿金吾衞上將軍，大智字，車渴、車盤、車點並爲玉鈐衞大將軍，明字，並賜國姓。
夏六月初十日，明鎮守廣西征蠻將軍鎮遠侯顧興祖領兵五萬，馬五千疋，由廣西來救援各城。至坡壘關，守關將黎榴、黎盃邀擊於坡壘關，大破之，斬守三千餘級，獲馬五百匹。興祖大敗走還。
葵州父道琴爛㱕順。
加侍中思齊爲司徒大司馬，黎仁澍爲司空，少尉黎問、黎察爲司馬，上將黎盃爲少尉，仍戒之曰：「職爵已髙，夙夜匪懈，無得慢志而廢功。」賜傘各一柄。
定僞官妻妾奴婢贖錢例，布政司妻七十鏹，下至生員、土官、承差、伴當等妻十鏹，男女奴婢自十嵗以下十鏹之半。
令諸路儲積官粟，不可輕發。
築小堡於機舍州，明人擊破之。帝令勿救，以示其怯。
秋七月，令諸路並各火文宮、諸軍將校修戶籍時仍陳朝舊號，呼尙書、門下省行遣爲左右火。
占人進方物。
令諸衞水軍每戦船用五十人，守砦五人，餽餉五人，差使五人。令北江三路各運糧三千擔謂一人所齎貯昌江城。
令凣見木忙紅衣人載鹹塩㱕，不得禁止。
令諸軍臨陣，或五十人、百人私自奔卻，而遺棄一二人不救者，斬全眾。不幸陣亡，而能力舁音於，對舉也出者免罪。
令諸將軍曰：「掌軍旅者，勤於征伐；典漕運者，勤於餽餉。入山䂨板，煑沙爲塩，把截水陸，禁捕姦非，各宜忘身殫慮，共圖滅賊。豈予爲民父母，不念艱難，而敢興死辛苦之事乎。特出於不得已也。」
錄東関城土塊戦功，賞以銀牌錢絹。
司空黎可參進象三隻，及金銀鈎銅鉦等物。
哀牢進方物。
八月，諭天下曰：「賊在中國，民猶未定，於汝安乎。昔胡氏無道，賊因此而奪我國家。虐害之中，爾眾已見之矣。且已一年用力之艱難，而有萬年太平之機業，其熟思之，毋貽後悔。」
令諸路凣見軍民運糧買賣，即給帖指就處所，不得妄去。
以員外郎黎克諧、裴必應充正副使，賫馬匹，青白玻瓈酒噐賜占城主。
令造攻城車，修戦噐。賞黎可參絹二十疋，馬十匹。
令諸路民人就菩提營，選壯者補軍伍。
諭新、平順化將校軍人曰：「昔者占城逆命，侵我邉疆，乃祖乃父能輸誠效順，圖報國家，殺敗賊徒，復我疆土，芳名偉績，簡冊昭垂。今者明人不道，上逆天心，黷武窮兵，務開土地，生民塗炭二十餘年。凣我京路未見有攄忠效力，樹立功名，而爾等以藩屏之臣，克念前日祖父之力，盡忠王家，先戦有功。若茲忠誠，良可褒奬，特陛爾爵，爲亞大僚班，爾其朂哉。」
九月八日，太尉陳捍，司馬黎察，少尉黎篆、黎理等攻昌江城，拔之。時明指揮金胤以城當㱕路，與新授官李任死守。閲六月餘，與快州、諒江等軍相拒，隨擊隨禦，官軍不能登。帝命扞等築地設道，與敵相戰，鈎戟勁弩，火箭火砲，四面合攻，城遂陷。胤、任皆自殺。所獲玉帛女子，盡以賜士卒。明總兵王通聞之，爲文致祭。經十日，援兵果至，而城已陷。
帝令諸將築萬春隄爲壘。初，明人於城外大江旁穿小渠，以藏戰船噐械，築附城固守。而萬春隄乃哨騎芻牧之所經由，乘高伺便，以爲得計。官軍進擊，明人常設伏以爭鋭。帝令諸將渡河，出其不意，奪隄築壘，一夜而成，盡爲所有。及聞援兵至，諸將士多上書。勸帝攻東都各城，以絶內應。帝曰：「攻城下策也。我攻堅城，歲月不下，我軍力疲氣沮，若賊援再至，腹皆受敵，此危道也。不如養力蓄鋭，以待其援。援破則城必降。此一舉兩得，萬金之計也。」乃嚴設守把，日夜巡察。
令諒江、北江、三帶、宣光、㱕化遠徙軍民妻子，以避援兵之至。
十八日，明總兵征虜副將軍太子太傅安遠侯柳昇，參將保定伯梁銘，都督崔聚，兵部尙書李慶，工部尙書黃福，土官右布政使阮德勛領兵十萬餘，馬二萬犯坡壘關。征南將軍太傅鈐國公沐晟，參將興安伯徐亨，新寕伯譚忠領兵五萬，馬一萬犯棃花關，並至界守。帝會諸將議曰：「賊素輕我，謂我國人性怯，久畏賊威，聞大軍來，我當驚怖。況以強凌弱，以眾勝寡，乃事之常。賊不能論其彼已勝負之形，識其時運徃復之機。且救急之兵當，以疾速爲貴，賊必倂日兼行。兵法所謂『五百里而趨利者蹶上將』。今柳昇之來，途路遼遠，人必疲勞。吾以逸待勞，蔑不勝矣。」乃命黎察、黎仁澍、黎冷、黎例、黎受等領精兵一萬，象五隻先潛伏於支棱隘以待之。先是黎榴守坡壘關，見賊至，退守隘關，賊又進爭，榴復棄蒥關，退屯支棱。賊又進兵，攻逼支棱。察、仁澍等密令榴出戰，佯爲不勝而走，賊果大喜。二十日，柳昇督大軍追。至伏處，察、仁澍等大縱伏兵，四面俱起衝擊。賊軍大敗，斬柳昇於馬鞍山，及賊眾一萬餘級。
二十五日，帝又命黎理、黎文安領兵三萬，繼至馬鞍山隘。察、仁澍等率諸軍縱兵擊之，斬保定伯梁銘於陣。二十八日，李慶亦亡。崔聚、黃福引眾強進。仁澍又敗之，斬首二萬餘級，獲馬疋、驢、牛、軍資噐械不可勝數。
冬十月，帝令黎理、黎文安領兵三萬，四面包圍，又立柵於昌江左岸以守之。聚等計無所出，築壘田間以自衞。聚意昌江城未破，引眾欲就之。及至昌江城，已陷，失其所望，益大驚惶。會天示變，暴風大雨，山林怒號，人馬相視，不能移步。徒清夜以砲爲信，報東關、至靈二城聞砲出援。而東關各城自救不暇，焉知其他。帝乃命水步諸軍並進圍之，又分軍絶斷馬鞍、支棱、坡壘、傍關等隘。崔聚、黃福欲進不能，欲退不得，乃詐乞和，而隂欲趍至靈城。帝知其詭計，堅辝不許。繼令陳扞掩絶糧道。黎問、黎魁等領鐵突三千人，象四隻，與察、理、仁澍、文安等攻破之。十五日，明人大敗，斬首五萬餘級，生擒崔聚、黃福等及賊三萬人，戰噐、馬疋、金銀幣帛不可勝計。其遜巤者不五日間，盡㱕命於牧童樵竪而無遺矣。時雲南總兵鈐鈐亦作黔國公沐晟與範文巧、黎可、黎忠、黎犬等相持於棃花關。帝料沐晟年老，歴事既多，已素知帝名，必坐視柳昇之成敗而不輕進，乃書密報可、犬等惟設伏以待，且勿與戰。及柳昇軍敗，帝以所俘賊指揮一人，千戶三人及柳昇所受勑書符印送沐晟軍。晟等見之大驚，須㬰奔潰。文巧、可等乘勝縱兵擊之，大破於冷水溝丹舍，斬首萬餘級，獲人馬各千餘，陷溺溪澗者不可勝計。沐晟僅以單騎走。戰噐及貨寳輜重倍於昌江。
令通事鄧孝祿將崔聚、黃福並所俘獲人及征虜副將軍雙虎紐、兩臺銀印、戰噐、旗皷、軍籍等物示東都城。時明人見所送獲昌江噐械，及聞兩路救兵，東関、至靈二城俱已覆敗，而心尚疑惑，未有盡信，猶且閉城拒守。至是見獲福、聚等震懾，不敢復動。
令諸將僃木柵戰噐，圍東關城。
冬十一月。令諸將校上時務策，有益者定加重賞。
點閲諸軍攻城車戰噐。
明總兵王通，內官山壽遣夏千戶賫書講和，請開㱕路，許之。仍遺以土宜海錯。
令大將阮雷等賫書諭古弄、西都二城。
令主書侍史陳虎等招寕遠州後改復禮州，今安西府是。父道刁吉罕領兵眾來。
頒新鑄錢即天慶所鑄也。賞東關城門戰陣之功。
時有判大理正陳缺名以踈狂多疾白於帝，乞謝事出家，許之。帝猶慰籍酬其勞。陳即削髮入謝而去，嘗至青威古覧村寺居，後不知所之。
官軍圍城急，明人數戰不利，樵牧皆爲我所獲。王通雖請和，然猶豫未決。諸軍築壘，王通懼，悉眾出攻。官軍設伏佯走，明人追趕，伏兵奪擊，大破之。通墮馬幾獲。追至城南門，築壘門外以扼之。帝又親率諸將築壘安華坊，直抵北門城，一夕而成。帝既許明人講和，令北江、諒江修橋梁、道路，又令諸路具船舟，僃帆槳送營，撥付還國。
帝以六條諭將校軍人：凣爲臣子，事君盡忠，莫行欺詐；凣在眾人之中，宜務正直，莫行邪非；凣臨陣擊賊，執俘斬馘，莫相奪功；凣軍民之中，有姦虐非違之人，宜收捕治罪，而爾亦以爲監，戒毋令罪及其身；凣侍衛之臣，勿恃貴寵，而陵虐諸人；凣趍事赴功，以身先之，使其下有所視傚。
二十二日，帝與明總兵官太子太保成山侯王通，參將右都督馬瑛，太監山壽、馬騏，榮昌伯陳智，安平伯李安，都督方政，掌都司事都督僉事陳璿，都指揮僉事陳祐，監察御史周岐厚，給事中郭永清，右部政使弋謙，右參政陸廣平，佐參政洪秉良、陸貞，按察使楊時習，僉事郭端會盟於城之南。期以十二月十二日班師，仍差人賫本，請還我土守。時通等在城困迫，所恃者援兵，又爲我所敗，故講和乞㱕。時我將士及國人久苦賊虐，相率固請曰：「賊多變詐，宜以兵制勝。」勸帝殺之。惟行遣阮廌在帷幄，嘗見通蠟丸書，言勿以一隅之地，頻勞萬里之師。使用兵如原征之數，得六七八大將如張輔等，方可圖之。縱得之，不可守之。固廌審知虛實，專主和議，帝從之，仍命諸軍解圍以退。於是明以山壽、馬騏出菩提營爲質於帝。帝亦令司徒思齊及黎仁澍入東關城爲質於明，卒成和約。初帝以黎國禎、黎如篪爲質。至是欲得山壽、馬騏來會，故遣思齊、仁澍同往。
先是帝遣阮廌撰求封書，差人進暠表，乞立爲陳氏後，遞明國廣西、雲南各一本。鈐國公沐晟得書，即行飛奏。明帝得表，出諭文武群臣曰：「論者不達止戈之意，必謂從之不武，但得民安，朕何恤人言。」遂遣工部尙書羅汝敬、徐永達等賫詔，勑封陳暠爲安南國王，罷征南兵。其勑書云：「北者邉臣以書詞來聞，陳情懇懇，有契朕心，可大赦，罪無大小，咸與維新。」及令帝具陳氏見存子孫之名來聞，遣使冊封，朝貢仍遵洪武舊制。
成山侯王通不待命而先班師者，以帝之急攻，而徃復書詞諄切，皆廌奉㫖撰也。
令同知阮滿，隊長阮雷賫書徃西都、古弄二城撤圍，以二城未下故也。
土人香戶王萌等將家小三十九人，奉匹段名香上進。時僞官土軍金香等戶之在城者，王通令自願，或去北，或在南，各依所請。然願在者多，願去者少。
二十九日，遣使陳情於明。先是帝立陳暠，八月已遣使求封。至是以翰林待制黎少頴唐安縣可慕人，即今慕澤也，主書使黎景光並爲審刑院使。國子博士黎德輝，金吾衛將軍鄧孝祿並爲審刑院副使此四名皆頭目也。內令史鄧陸、黎擢，武衛將軍杜冷、陳儼並爲安撫使此四名皆從人也將表文方物代身金人二箇，銀香爐一箇，銀花瓶一雙，土絹三百疋，象牙一十四雙，薰香衣二十瓶，線香二萬枝，沉速香二十四塊同王通所差還闕指揮等並起送還京。總兵官安遠侯原領征虜副將軍雙虎符，兩臺銀印一顆，官軍人等一萬三千五百八十七員，官軍官二百八十員，民官吏典一百三十七員，旗軍一萬三千一百八十名，馬一千二百疋，同就到僃細文冊一本，徃燕京陳情，求封陳暠爲國王。帝既遣黎少頴等求封，凣東關城僞官及良民被脅者，悉令送還。
十二月十二日，明王通遣步軍過瀘江先發，水軍隨後。時我將士及國人深怨明人殺害其父子親戚，乃相率勸帝殲之。帝諭之曰：「復讐報怨者，眾人之常情。不嗜殺人者，仁人之本心。且人已降而殺之，不祥莫大焉。與其快一朝之憤，以受萬世殺降之名，孰若活億萬人之命，以息後世戰爭之端，青史所載，千古流芳，豈不偉歟。」乃命水路給船五百艘，方政、馬騏領之。陸路給糧草，山壽、黃福領之。擒獲並出降二萬餘人，馬二萬疋，馬瑛領之。征蠻將軍陳璿領鎮守軍從之。俱詣菩提營，拜謝回去。方政等感愧流涕。
十七日，明王通領步軍在後，與帝相話別，竟夕而去。帝爲具牛酒、綵旗、圖帳、禮物厚餞之。西都、古弄、至靈三城水步亦陸續繼發。於是兵革偃息，天下太平。
帝既平吳，大告天下。其誥文曰：
 仁義之舉，要在安民，吊伐之師，莫先去暴。惟我大越之國，實為文獻之邦。山川之封域既殊，南北之風俗亦異。自趙、丁、李、陳之肇造我國，與漢、唐、宋、元而各帝一方，雖強弱時有不同，而豪傑世未嘗乏。故劉龑貪功以取敗，而趙卨好大以促亡。唆都既擒於鹹子關，烏馬又殪於白藤海。稽諸往古，厥有明徵。頃因胡政之煩苛，致使人心之怨叛。狂明伺隙，因以毒我民。惡黨懷奸，竟以賣我國。焮蒼生於虐焰，陷赤子於禍坑。欺天罔民，詭計蓋千萬狀。連兵結釁，稔惡殆二十年。敗義傷仁，乾坤幾乎欲息。重科厚歛，山澤罔有孑遺。開金塲，則冒嵐瘴而斧山陶沙。採明珠，則觸蛟龍而絙腰汆海。擾民設玄鹿之陷阱，殄物織翠禽之網羅。昆蟲草木，皆不得以遂其生。鰥寡顛連，俱不獲以安其所。浚生民之血，以潤桀黠之吻牙。極土木之功，以崇公私之廨宇。州里之徵徭重困，閭閻之杼柚皆空。決東海之水，不足以濯其污。罄南山之竹，不足以書其惡。神人之所共憤，天地之所不容。予奮跡藍山，棲身荒野，念世讐豈可共戴，誓逆賊難與俱生。痛心疾首者，垂十餘年。嘗膽臥薪者，蓋非一日。發憤忘食，每研談韜略之書。即古驗今，細推究興亡之理。圖回之志，寤寐不忘。當義兵初起之時，正賊勢方張之日。奈以人才秋葉，俊傑晨星。奔走前後者既乏其人，謀謨帷幄者又寡其助。特以救民之志，每鬱鬱而欲東。待賢之車，常汲汲以虛左。然其得人之效，茫若望洋。由己之誠，甚於拯溺。憤兇徒之未滅，念國步之猶屯。靈山之食盡兼旬，瑰縣之眾無一旅。蓋天欲困我以降厥任，故予益厲志以濟於艱。揭竿為旗，氓隸之徒四集。投醪饗士，父子之兵一心。以弱制強，或攻人之不備。以寡敵眾，常設伏以出奇。卒能以大義而勝兇殘，以至仁而易強暴。蒲滕之霆驅電掣，茶麟之竹破灰飛，士氣以之益增，軍聲以之大振。陳智、山壽聞風而褫魄，李安、方政假息以偷生。乘勝長驅，西京既為我有。選鋒進取，東都盡復舊疆。寧橋之血成川，流腥萬里。崒洞之屍積野，遺臭千年。陳洽賊之腹心，既梟其首。李亮賊之奸蠹，又暴厥屍。王通理亂，而焚者益焚。馬瑛救鬪，而怒者益怒。彼智窮而力盡，束手待亡。我謀伐而心攻，不戰自屈。謂彼必易心而改慮，豈意復作孽以速辜。執一己之見，以嫁禍於他人。貪一時之功，以貽笑於天下。遂使宣德之狡童。黷兵無厭，乃命晟、昇之懦將，以油救焚。丁未九月，柳昇遂引兵由丘溫而進，本年本月沐晟亦分途自雲南而來。予前既選兵塞險，以摧其鋒，予後再調兵截路，以斷其食。本月十八日，柳昇為我軍所攻，計墮於支棱之野。本月二十日，柳昇為我軍所敗，身死於馬鞍之山。二十五日，保定伯梁銘陣陷而喪驅。二十八日，尚書李慶計窮而殞首。我遂迎刃而解，彼自倒戈相攻。繼而四面添兵以逼圍，期十月中旬而殄滅。爰選貔貅之士，申令爪牙之臣。飲象而河水乾，磨刀而山石缺。一皷而鯨刳鱷斷，再皷而鳥散麕驚。決潰蟻於崩堤，振剛風於槁葉。都督崔聚膝行而送欵，尚書黃福面縛以就擒。僵屍塞諒江、諒山之塗，戰血赤昌江、平灘之水，風雲為之變色，日月慘以無光。其雲南兵為我軍所扼於梨花，自恫疑虛喝而先已破膽。其沐晟眾聞昇軍大敗於芹站，遂躪藉奔潰，而僅得脫身。冷溝之血杵漂，江水為之嗚咽。丹舍之屍山積，野草為之殷紅。兩路救兵，既不旋踵而俱敗。各城窮寇，亦相解甲以出降。賊首成擒，彼既掉殘卒乞憐之尾。神武不殺，予亦體上帝好生之心。參將方政、內官馬騏，先給艦五百餘艘，既渡江而猶且魂飛魄喪。總兵王通，參政馬瑛，又給馬數千餘疋，已還國而益自股慄心驚。彼既畏死貪生，而修好有誠。予以全軍為上，而欲民與息，非惟計謀之極其深遠，蓋亦古今之所未見聞。社稷以之尊安，山川以之改觀。乾坤既否而復泰，日月既晦而復明。於以開萬世太平之基，於以雪千古無窮之恥。是由天地祖宗之靈，有以默相陰佑，而致然也。於戲，一戎大定，迄成無競之功，四海永清，誕布維新之誥，布告遐邇，咸使聞知。大誥乃文臣阮廌撰明將王通等回至龍川。明帝先以料王通等困窘，事已若此，無可奈何。既遣羅汝敬等賫書，封陳暠爲安南國王，罷征南，命通等北回還，我安南地方朝貢復依洪武舊制，許通史徃來。
按全書以起甲午，終丁未，凡十四年屬於明。通計趙武帝甲午以下，至明人還國丁未，該一千六百三十四年，並外紀二千六百七十二年。今從越鑑所編，然不敢不錄全書，以僃考焉。
戊申順天元年明宣德三年春正月，明人既還國，帝遂混一天下，以是年爲大定之年。
十日，陳暠飲毒卒。時群臣皆上疏，言陳暠無功於民，何以居人上，宜早除之。帝自知其然，而心有不忍，遇之益厚。暠知國人不服，乃潛駕海船，迯入玉麻州，至麻港乂安地，官軍追及獲之，回至東関城，飲毒卒一雲，先是帝既立暠，暠駐營空路山，徒寧江。是歲遷古弄城，自謂天無二日，國無二王，我無功於天下，而居尊位，若不早圖，恐有後悔。乃潛駕海船而卒。一雲，暠自知國人不服，乃隂與文銳等潛駕海船迯至古弄隘，帝令人追殺之，投屍入叢棘中。暠死時有祝天而言，聞者莫不悲慟，天下寃之。後黎末陳暠作亂，傳以爲陳暠後身也。一雲陳暠名頔，明人之難，頔隱跡民間。及太祖起兵，以人心思陳，暠故立之，以從人望。至是㓂平，猶居位。太祖密言曰：「我以百戰得天下，而暠居大位。」暠畏懼，走至古隘，太祖令人追殺之，投屍入叢棘中。令司空、司徒、司馬、少尉、行遣等官議定治軍民法令，使爲將者知所以治軍，爲路官者知所以治民，且令教戒軍民，亦知有法，凡所該事務各有攸司以進。
令將校百官曰：「自古至今，治國必有其法，人無法則亂。是以師古立法，以教列校庶官，下民百姓，使知善惡所在，善則爲之，不善則避之，勿至犯法。」
令大臣、少尉、執令諸路，如見僞官土軍人民自各城出迯，而私匿不解呈者斬。並令諸路觀察異色人去來者，敢有容縱，致賊人僞官透漏而不察，路官及首隊人並斬。
令頭目家將校子弟，各宜歸認祖貫田地，以杜爭占之弊。
明詔勅凡朝廷所差官吏軍人等，被拘留者悉皆發還，所留軍噐亦悉送納。帝乃出榜，嚴禁有藏隱明官軍一人以上者，殺而無赦取者，陸續送回燕京。
二月，定鐵突火首軍人者，於隴崖勤勞有功等項，該二百二十一人。第一功賜國姓，黎問、黎歸、黎役、黎醯等五十二人爲榮祿大夫，左金吾衛大將軍，爵上智字。第二功賜國姓，黎蒲、黎列、黎考等七十二人爲中亮大夫，左奉宸衛將軍，爵大智字。第三功賜國姓，黎禮、黎巘等九十四人爲忠武大夫，鈎鈐衛將軍爵，智字。行遣黎景奉符。
明冊皇長子祈鎮爲皇太子。
三月八日，明正使禮部左侍郎李琦，工部右侍郎羅汝敬，副通政使司右通政黃驥，鴻臚寺卿徐永達來至京。先是丁未年八月，帝遣黎少穎等進表求封於明，請立陳氏之後。十一月，明遣李琦、汝敬等賫詔諭並赦文，至是到京。十八日，遣使如明。時李琦、羅汝敬等還，帝遣戶部郎中黎國噐，太祖親姪范誠等謝恩，樞密僉事何甫、何輦等吿陳暠哀，與琦等偕行。
封次子元龍爲梁郡公。
大會諸將文武臣僚，定功行賞，視功之高下，定爲等級。以承旨阮廌爲冠服侯，司徒陳扞爲左相國，樞密大使範文巧爲太保，並賜國姓。
分國中爲五道。道置衛，軍衛置總管，大小相維，上下相繋。又置各道行遣，分掌軍民簿籍。
遣官分祭各處山川廟社神祗及先朝陵寢。
追尊考妣以上謚號。祖考汀爲昭德皇帝，妣阮氏廓爲嘉淑皇后，考曠爲宣祖皇帝，妣鄭氏蒼爲懿文皇后。
夏四月，帝由菩提草殿就居東京城。
十五日，帝即位於東京，大赦，改元順天，建國號大越。都東京即昇龍城也，清化有西都，故稱昇龍城曰東京。
詔天下田租金銀潭陂桑洲等稅，並聽二年蠲收。諸路老人自七十以上免差役，孝子節婦聽路官奏聞旌賞。軍民之家，同戶內三人充軍者，聽免一人。凣歷代帝王及功臣陵廟，聽本縣具奏，量給灑掃。
十七日，旨揮自詔書出日以後，凣軍民有上書言事，即依詔書內年號、國號、都號，違者以杖貶論。其買賣交易借貸文書契券，不依詔書內者不用。
二十日，分廟諱御名。凣正字臨文並不獲用，音同字易則否。廟號諱五，顯祖昭德皇帝諱汀，顯祖妣嘉淑皇太后諱廓，宣祖憲文皇帝諱曠，貞慈懿文皇太后諱蒼，御名諱利，後諱陳，皇兄諱學。
凣有大赦，詔令皆稱順天承運睿文英武大王，號藍山洞主。
珥河産黃金，群臣上表稱賀。
追贈黎石爲忠武大王，入配寢廟。
以黎如運知左右班，封列侯。阮魯爲車騎衛總知左右班掌國府庫，總知領軍。二人皆外戚。知運以有質城中之功，後贈元舅關內侯。
旨揮諸路被兵㓂者蠲免。
正諸僞官罪。
黎少穎等還自明國。先是丁未年十一月，帝遣少穎等陳情於明。本年三月，黎少穎至燕京進表。至是還，明帝賜少穎文綺衣及鈔，並勑諭我國，其畧云：「立後事重，湏合國人之心，非得獨𢫔，可同耆老具陳氏嫡孫之實奏來，以憑頒詔冊封。其所拘留人口及兵噐，一應送還。」
閏四月，旨揮係軍民被賊捉入西都、東京、古弄、至靈四城，以補八附鐵突各軍，而有田宅入爲官物，即撥還。
明成山侯王通等還至燕京，群臣勅奏其罪，悉下錦衣衞獄，詔宥死貶爵。
旨揮大臣等再定路縣官，並鎮守官，原頭海口要害處等官，並用精能精廉正直之人，俱各得以薦。
鑄順天寶。
青雲見，有翼有足，下有玉盤，左右似雙鯉魚相攝之狀。
夏五月十二日，帝與大臣共議定官員路鎮，及要害處鎮守官，並詞訟律令，職爵制例國務事。
六月，旨揮大臣等考內外任，一等文武才幹敏辦，二等職字才幹敏辦，三等精寫草書算，外不入等，具爲一等。
旨揮大臣文武等官各舉賢良方正，薦舉得人，陛賞依舉賢臣例。若爲財爲親，薦舉非人者，依薦奸人諭罪。
二十六日，旨揮問大臣文武等：「朕何如人，而天命歸之；何所賴，而成大業，又當今朝廷事務極煩，何先何後，諸將在朝，孰堪大任，可委千里之命，並孰可輔導太子。」
秋八月，以誕日爲萬壽聖節即六日也。
十日，定諸軍旗幟、儀仗、戰噐、船艘等噐物，中隊黃旗，上隊赤旗，下隊白旗，每衛主將大旗一靣。每軍中旗一靣，隊旗十靣，小旗四十靣，火戰船十隻，小哨船二隻，大將軍火筒一件，大樣火筒十件，中樣火筒十件，小樣火筒八十件，強弩五十件，鈎鎌五十件，長竿五十件，飛鐮四十件，楯每人一靣，標每人手箭，一等用一人四枚，二等各人三枚，大刀各人用一件。每一軍用抄軍一人，每一隊用抄隊一人。
旨揮銅、鐵、桑麻、絲絹、膠漆、橄㰖、花蠟、油塩、硝藤係本土出産，舊額官司及先朝勢家、人民絶嗣田土並僞官迯軍田土時物等項，各具數明白，限明年四月上納，若隱匿並以官爲私，變易有無者，以徒流貶罷論。
旨揮改火頭爲正副伍長。
二十日，明有勑書，放還交趾給田土吏人等回本國。
九月二十一日，明遣羅汝敬、徐永達等復賫勑書來諭帝，以陳氏世得國人，令帝悉訪求陳氏子孫奏來，用頒継絶之命。且謂此必頭目、耆老未及徧訪，其有存者不敢自言。又諭以所留官吏、軍人，悉皆遣還，所留軍噐，亦悉送納。賜汝敬等鈔道里費，並賜我國使黎國噐等鈔及文綺襲衣，命與汝敬等同行。
定文武官職品爵，賜功臣國姓。
出老軍，定五伍。
冬十月十一日，旨揮阮字停不諱。
十二日，旨揮衛軍並置火首爲正副伍長。
十九日，明使汝敬等還。帝遣何栗等如明謝恩，並貢方物代身金人，且奏訪求陳氏子孫無有遺者，及官軍出首者亦以陸續送回。
十一月初一日，帝遣杜如熊等如明，奏言陳氏子孫實無見存，及所獲明人官吏、軍人並軍噐並已送還，無有拘留監藏者。乃乞還帝所失女。先是帝於亂離之際失一幼女，年方九歲。明內官馬騏收養，帶回燕京，進爲官婢。至是帝遣求之。[
二十四日，誅殘賊逆黨名封、名汝笏、名安榮、名忠、名存、名士文、名崇禮、名確等。先是封等逆降明賊，助賊爲虐拒官軍。及明賊平，乃出降，帝赦其罪。封等從稔惡弗悛，更謀不軌，私相結黨，密作文書，陰使家人間行，遣明人使之舉事，則彼爲內應。賫書人爲太原鎮上將黃原懿所獲，帝乃戮其人而隱其事。八月，再有黨人來告變，其事相同。至是帝乃下詔誅之。
二十五日，修田簿戶籍等務。旨揮各府縣鎮路、踏勘澤洲田土，並金銀等穴，並本山出産及舊額稅，及勢家人民絶嗣，皆入爲官迯軍等項田土，至己酉年二月中旬上呈。戊申籍己酉簿，癸丑年四月造簿籍，並開出僞官逐項。
二十七日，旨揮社置社官。大社一百人以上用三人，中社五十人以上用二人，小社十人以上用一人。
二十八日，旨揮天下官員軍民等，期以明年五月就東京，文官考試經史，有精者除文官，武官考試武經、法令、奇書等章。
十二月七日，旨揮文武百官等，孰能將妻子隱避山林，與朕圖國事，自忙催籍及蒲滕至靈籍、可藍籍，或子或孫，俱免軍民役。若以官者不在，某子孫兄弟不順道忘義，苟安降賊，即不得認。違者以貶罷論。
二十二日，旨揮各府縣路鎮社冊等官，召對勘本路各縣社，及官私田土潭洲，魚果鹹塩，各海門私魚瀝浚也去水也，並金銀錫錢縷。
帝作萬壽殿，又作左右殿，敬天殿，勤政殿。
造戰噐船隻。
鑄順天通寶錢，用五十文爲一陌。初陳太宗建中二年，詔民間用一陌六十九文，正用七十文。
己酉二年明宣德四年春正月四日，旨揮百官及京都各路縣社等，係某人游手遊足，圍棊賭博，官司及軍民捉告治罪。賭博則刖手五分，圍棊則刖手一分，並無故非官役私聚飲酒者杖一百，容止者減罪一等。
旨揮路縣社官等，係官印正官掌守。各路知府掌印，無知府用鎮府管印，各縣巡察管印，若無鎮撫知府，則用招討或防禦營印。有事共議，方可使印，然後用之。
七日，遣入內檢校平章事黎問入內，大司馬黎銀入內，少傅黎文靈賫金冊立右將國開郡公思齊爲國王，攝行國事。遣入內司㓂黎察、司空黎仁澍入內，司馬黎理入內，少尉黎國興賫金冊立梁郡公元龍爲皇太子。
八日，旨揮大臣文武百官並各路府縣州鎮等，係某人有事至國王與皇太子，用啓字不得用奏字，並稱呼曰國王殿下，曰太子殿下。若國王有宣告號令，即用國王旨揮，不得用勑字。
九日，旨揮武自管領，文自行遣以上，孰有男子十五歲以下，九歲以上，許入侍皇太子。今月十五日，就學堂點目，內密院官取籍。若武自同知以下至大隊長、隊長以上等官，文自尙書以下至七品，孰有男子十七歲以下，九歲以上，就國學點目，學官取簿受業。
二十二日，旨揮大臣文武議國家大事。如戰士貧游士富，凡戰鬪之士，無尺寸之地居之；游手遊足，無益於國，濫有田土過多，或有㓂道，於是無人盡心於國，思戀富貴。今勑旨與大臣議定田數給官君民等，內自大臣以下，至老弱孤寡南婦以上，某類若干奏文，並錢帛等議呈。
二月二十一日，旨揮五道諸衛軍將校軍人等限二十七日習水步陣，欠者治罪。習罷，各分爲五番，一番留，四番歸農。
二十六日，旨揮大臣及行遣等官：「如見朕條令，或有不便於軍國，或無故之役，或重歛賦稅，邪淫虐政，即奏請脩整。」又旨揮諸言官：「見朕有苛政重歛，虐害良民，功罪刑賞之不明，不依古法，或大臣官吏將校內外任職司不奉法受賂，擾害良民，偏私非爲等事，急上彈劾。若坐視容縱，以小事爲能及虛言者，罪依律。又若官司入殿庭，或遇有衣巾帶腳不中法，起居縱橫不如禮法者，即言官不得以爲事而彈劾爲殿庭之事，以有鐵突五軍總管及旨揮使御前鐵突內密院主察。」
三月二十日，旨揮各道都總管管領並京城各坊官員人等，今者各軍士分，及公侯百官第宅，俱有定分，可栽花木，種蔬菜，不得留廢空荒，不依者失本分。若公侯已賜宅，以安厥居，在鐵突土分，並不許過多，土自五髙以下。不是鐵突土分，聽二畝以下至一。若已定撥土分園宅，再占大羅城內，別爲園宅地者不聽。
夏四月十七日，旨揮大臣百官受造取金於東津，納官逐等，正一品金二兩，從一品金一兩半，正二品金一兩，從二品金五文，正三品金三文，從三品金二文，正四品至五品各一文，從五品以下無。
三十日，旨揮係僞官前以有旨揮免罪贖命，並免田土。
五月三日，符功臣該九十三員，縣上侯三人，黎問、黎察、黎文巧。亞上侯一人，黎銀。鄕上侯三人，黎理、黎文靈、黎國興。亭上侯十四人，黎隻、黎文安、黎列、黎免、黎禮、黎戰、黎魁、黎頂、黎拙、黎磊、黎汝覧、黎抄、黎儉、黎栗。縣侯十四人，黎僃、黎皮、黎否、黎市、黎受、黎雷、黎可、黎培、黎可郎、黎熾、黎犬、黎秘、黎國楨、黎弼。亞侯二十六人，黎爛、黎豸等。関內侯十六人，黎舌、黎璋等。冠服侯十二人，黎誑、黎遙等。上智字著服侯四人，黎克復、黎鞋等。
旨揮係文武豪傑等，或遺逸沉滯失職，無人薦舉，或被仇讐抑蔽，即急就少傅黎文靈所，薦問才德，實者奏呈擢用，不拘僞官士庶，以才德爲尙。
旨揮係文武職官，武自上將爵智字著服侯以上，並聽服緋，文自入內大行遣冠服侯以上，亦聽服緋。
二十六日，旨揮諸府路軍人及山林隱逸之士，果有通經史，工於文藝，期以今月二十八日就省堂通身聽候，至日入塲會試，中者選用。
二十八日，旨揮內外官文武，有精通經史，自四品以下，期令月二十九日悉就省堂入塲會試。
三十日，定偽官田土各項。
夏六月十日，旨揮諸僧道有通經典，及精謹節行，期以今月二十日就省堂通身檢閲考試，中者聽爲僧道，不中者仍勒還俗。
造貫籍。
秋七月五日，旨揮大臣百官中外文武臣僚等會議錢法。詔曰：「夫錢乃生民之血脈，不可無也。我國家本産銅穴，且舊銅錢已被胡人銷毀，百僅一存。至今軍國之務，屢為匱乏。求其流通使用，以順民情，豈不難哉。昨有上書，陳言使以鈔代錢。朕夙夜思，惟未得其道。蓋鈔者乃無用之物，行於有用之民，甚非愛民用才之意。然古昔有以金銀、皮幣、錢鈔之物，無可相權，何者爲最。其令大臣百官及中外達時務之士，各議錢例，以順民情。庶乎不以一人之所願，而強千萬人之所不欲，以爲一代之良法。不可不早定其議以奏，朕將親擇而施行焉。」
秋八月十九日，旨揮天下軍民等，係偽官文自知州，武自千戶以下，前已死，及土軍並民人入城，城陷出降，及胡氏舊官被賊接去北地等人，今有妻子於各路縣社，或他未著籍，聽免贖命。若以入宮爲奴婢，及賜百官，並有惡名，不在此例。
九月十六日，旨揮大臣百官：「今後係某官言事，當以軍民事務爲急，不可以徇私情理爲先。緣朕常驗其情理，或薦舉，或獄訟，或公私事務，頗有互相容隱變易，是以知居官清少濁多。今朕按得犯人名夢雲、名梁箴等事，乃知庶官真偽之情狀，故出此令。凣爲臣子，當盡其誠以事君上，不可以私害公。事發之時，悔之何及。故茲詔示，咸使聞知。」
二十七日，旨揮訓爾大臣文武百官以務農桑、整軍伍，修治戰噐船艘。
冬十月初一日，命文武大臣、公侯大夫，自三品以上，薦舉賢才。詔曰：「朕惟致治必在於得賢，得賢必由於薦舉。是以有天下者，必以是爲先務也。古昔盛時，群贒在朝，濟七相讓。故下無遺才，上無廢事，以成雍熙之治。至如漢唐之臣，莫不推賢讓能，更相汲引，蕭何之薦曹參，魏無知之薦陳平，狄仁傑之薦張九齡，蕭嵩之薦韓休，雖其才品有高下之不同，然亦莫不各得其人以當其任也。今朕膺茲重責，夙夜祗懼，若臨深淵，正以蒐贒弼治之未得人也。其令文武大臣、公侯大夫，自三品以上，各舉一人，或在朝，或在野，或已仕未仕，苟有文武知識之才，堪臨民馭眾者，朕將隨而授用焉。且進賢受上賞，古道然也。若舉得中才，則陞爵二等，或舉得才德俱優超絶倫等，必蒙重賞。雖然才之生世，固為不少，而求才之道，亦非一方。其或藴經濟之畧，而屈在下僚，無人薦舉，與夫豪傑之士，伏於草莽，混為卒伍，若不自達，朕何由識之。今後君子有欲從我逰者，各聽自薦，昔毛遂脫頴而徔平原君，寗戚扣角而感悟桓公，何曾以小節自拘哉。詔出之日，凣其具僚，各盡乃誠，孰請薦援，至於籚閻側陋之士，亦勿以衒玉求售爲恥，而使朕有乏才之嘆焉。」
十三日，明遣禮部侍郎李琦，鴻臚寺卿徐永達，行人司行人張聰等來諭，令求陳氏子孫，並令還明國人口、戰噐等物，並賜何栗等衣鈔，遣隨琦等行。
十八日，旨揮大臣總管行遣以下等：「古人有言曰：『君不擇將，以其國與敵也。』朕常念此，日夜不忘，是以軍國大事委之公等。而公等恬然坐視，不加之意，上負朝廷任使，下不恤軍民，何其怠於職事之甚也。今出此詔告戒，若不能改過自新，再如是者，國有常法，勿謂朕終有負於臣下勳舊之間也。」
二十九日，明使李琦等還。帝遣頭目陶公僎、黎德揮、范克復等貢金銀噐皿及方物，往求封於明，並觧諭還人口戦噐及求陳氏子孫等事。其求封辝畧曰：「國人徧行尋覔陳氏子孫，並無見存。臣等思惟本國大頭目黎利，爲人謙恭謹厚，撫綏有方，甚得民心，有堪管攝。」明帝覽畢，謂侍臣曰：「此詞未可遽信，更當索之。」仍詔禮部賜公僎等文綺衣，遣賫勑還，諭帝及頭目耆老更詢陳氏，如果無後，連名奏來處置，並賜公僎等鈔有差。
十一月，帝幸西都，拜謁山陵，賞扈徔將校軍人陞爵各一等，若上智字大智字，陞爵一資，用子孫代，已封侯及無功勞者不在此例。
十二月十九日，旨揮各府路州縣社官，係本社有田土多人民少而留荒者，聽本管等官與別社人無田者耕種，若本社田主不得執占留荒違者，以強占罪論。
二十七日，旨揮刑官係犯罪人或徒流，自三十字二十字流在布政州，自十字六字流在演州，自四字至徒犒丁在象坊者，俱送本道行遣，領受交付配所。
開試僧道給帖。
庚戌三年明宣德五年夏六月初十日，定諸稅額例。
再頒例律，改東都爲東京，西都爲西京。
冬十一月，徃征太原、石林州逆賊閉克紹、農得泰。是時克紹、得泰爭立，故征之。帝至石林州前門，有詩題云：「不辝萬里整師徒，惟欲邉氓赤子蘇。天地不容奸黨在，古今誰赦叛臣誅。」
選步軍於菩提，先情願者賞一資。
攅造戶籍。
辛亥四年明宣德六年春正月初一日，帝遣正使黎汝覧，副使吏部尙書何栗、黎柄等如明求封，並陳情及觧諭求戦噐及陳氏子孫事。其辝畧云：「大集國人，徧求陳氏子孫，的無見存。竊惟本國地方不可無管攝，而常未奉朝命，此所以欵陳而不已也」明帝納之。五日，以正使右侍郎章敞，通政司右通政徐琦等捧賫印章來，命帝權署安南國事，賜何栗等鈔幣，遣隨敞等歸按《皇朝通紀》，明帝遣使封帝爲安南國王，自是朝貢不絶。
二月，帝捉閉克紹、農得泰等回，三月至京。
定置內外各監，舍人各司，從吳文通所請也。
冬十一月初一日，明使章敞、徐琦來至京，賫印命帝權署安南國事。二十日，敞琦等還，帝遣審刑院副使阮絢，御史中丞阮宗贄隨敞等如明謝恩，並觧歲貢金五萬兩，乞依洪武三年貢例，自後常貢不絶。明帝賜文絢等鈔幣遣還。
十二月六日，帝命作《藍山實錄》。帝自作序，著藍山洞主。
壬子五年明宣德七年春正月，命親王思齊將兵征忙禮州。州酋刁吉罕、子刁孟旺出降，居於東京，立為司馬，後年殺之。
冬十一月，帝親征復禮州。
帝復征哀牢。
癸丑六年明宣德八年春正月，選官男及國威三路，北江二路充國子監。
親征復禮州班師。
夏四月八日，遣陪臣陳舜俞、阮可之、裴擒虎徃明國進貢，御前三分，皇太后、皇太子各一分，並觧歲金事。
攅造戶籍。
秋八月，降長子思齊爲郡王，以次子元龍継承宗統。
帝回藍京。閏八月，彗星出西方。
二十二日，帝崩於正寢。初，帝之經營四方，北擊明㓂，西卻哀牢，避實擊虛，所向有功者，止有武臣黎石、黎禮、黎察、黎問、黎銀、黎理等三十人，文臣黎靈、黎國興等父子之兵，鐵突二百，義士二百，勇士三百，象四隻，其輕勇及老若戶衛者纔一千而已。帝嘗於萬幾之暇，與群臣論古今興亡得失之由因及明賊之所以敗，我之所以得何也。群臣皆曰：「明滛刑虐政，久失民心，帝反其道而用之，以仁易暴，以治易亂，此所以成功之速也。」帝曰：「卿等所言，固是如此。亦有未盡。朕昔時遭板蕩，棲跡藍山，本欲苟全性命而已，初無取天下之心。及其賊虐愈甚，民命弗堪，凣有智識者皆被其害，朕雖罄家所有以奉事之，冀其免禍，而彼害朕之心曾不少。怒義兵之舉，朕實出於不得已焉耳。」
秋九月八日，太子元龍即皇帝位，大赦改元，以明年為紹平元年。時帝年方十一歲。
冬十一月，阮廌奉勑撰碑文，翰林院待制武文裴奉書。
二十二日，歸塟於藍山永陵，廟號太祖，上尊號曰統天啓運聖德神功睿文英武寬明勇智弘義至明大孝高皇帝。
十二月初二日，遣陪臣黎偉、程真等如明告哀。十九日，明遣正使兵部侍郎徐琦，副使行人司行人郭濟來索歲金。先是明數遣使來，多索歲金。高皇帝乞依洪武三年貢例，明帝反覆不從。至是復使琦、濟等來。
扈從西京造藍山殿。
大越史記本紀全書卷之十終。
