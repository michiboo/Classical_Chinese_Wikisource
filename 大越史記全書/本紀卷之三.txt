乙未龍瑞太平二年〈宋至和二年〉春正月，修大內諸殿宇。
二月，以誕日爲承天聖節。
占城來貢。
冬十月，大寒。帝謂左右曰：「朕深居宮中，御獸炭，襲狐裘，猶寒如此，念囚人在囹圄中，縲紲之苦，曲直未分，食不克膓，衣不蓋體，爲風寒所逼，或死非辜，朕甚憫之。其令有司發衾席，及飯日二次給之。」
宋封帝爲交趾郡王。
丙申三年〈宋嘉祐元年〉春正月，真臘國來貢。
夏四月，下勸農詔。
造崇慶報天寺，發銅萬二千斤鑄洪鍾。帝親製銘文。
丁酉四年〈宋嘉祐二年〉春正月，築大勝資天寳塔，高數十丈，其制爲十二層〈即報天塔也〉。
遣使遺異獸于宋，曰麟。司馬光曰：「使是真麟，非時自至，不以爲瑞。若僞，爲遠方之笑。願厚賜遣還。」
冬十二月，起天福、天壽二寺。以黃金鑄梵王、帝釋二像奉事之〈陳朝行謁寺禮即此〉。
戊戌五年〈宋嘉祐三年〉春，修祥符門。
己亥彰聖嘉慶元年〈宋嘉祐四年〉春三月，伐宋欽州，耀兵而還，惡宋之反覆也。
秋八月，帝御水晶殿，朝百官令戴襆頭著鞾，方許入朝。戴襆頭著鞾自此始。
定軍號曰御龍、武勝、龍翼、神電、捧聖、寳勝、䧺畧、萬捷等號，皆分左右，額並黥天子軍三字。
庚子二年〈宋嘉祐五年〉春，諒州牧申紹太捕迯亡兵入宋境，獲指揮使楊保材及士卒牛馬而還。
秋七月，宋兵來侵，不克乃遣使部侍郎余靖赴邕州會議。帝遣費嘉祐往。靖厚遺嘉祐，及移書請還保材，不許。
八月，播占城樂曲及節皷音，使樂工歌之。
造行宮于霪潭之側觀魚。
辛丑三年〈宋嘉祐六年〉春二月，選民間女十二人入後宮。
羅順州獻白象。
壬寅四年〈宋嘉祐七年〉春，嘉林郡獻眸三足龜。
癸卯五年〈宋嘉祐八年〉。時帝春秋鼎盛，行年四十，未有嗣命，祇候內人阮芃求嗣于聖主寺，其後倚蘭夫人有娠，生皇子乾德，是爲仁宗〈世傳帝禱祝祈嗣未驗，因遍遊寺觀，車駕所至，男女奔走，瞻望不暇，惟一女採桑，倚立蘭草中。帝望見，召入宮，得幸，命爲倚蘭夫人，欲得男女，命芃賫香供禱于聖主寺，僧教芃以投台托化之術，芃從之。事覺，斬芃于寺門前，後人目其處曰芃原寺，在慈廉縣驛望社，芃原在寺門西，今存〉。
甲辰六年〈宋英宗曙治平元年〉春正月，遣使如宋。
夏四月，帝御天慶殿聽訟。時洞天公主侍側，帝指公主謂獄吏曰：「吾之愛吾子猶吾父母斯民之心。百姓無知，自冒刑憲，朕甚憫焉。自今以後，罪無輕重，一從寬宥。」
丙午龍章天嗣元年〈宋治平三年〉春正月二十五日亥時，皇子乾德生。後日立爲皇太子，改元大赦，封其母倚蘭夫人爲宸妃。
秋九月，命郎將郭滿建塔僊遊山。
爪哇商人獻夜光珠，還價錢萬鏹。
丁未二年〈宋治平四年〉春二月，牛吼、哀牢等國獻金銀、沉香、犀角、象牙、土宜等物。
宋加封帝開府儀同三司，尋加南平王
以員外郎魏仲和、鄧世資爲都護府士師，改書家十人爲按獄吏。賜仲和、世資每歲俸錢各五十鏹，禾一百結及魚塩等物；獄吏各二十鏹，禾一百結，以養其廉。
甲申三年〈二月以後天貺寳象元年，宋神宗熙寧元年。按清化珉昇平塔記，以是年爲神武元年也。〉春二月，皇子明仁王生〈缺名〉，仁宗同母弟也。
真登州獻白象二，因此改元天貺寳象元年。
改土磊鄕爲超類鄕，以元妃所生地也。
占城獻白象，後再擾邊。
乙酉天貺寳象二年〈七月以後神武元年，宋熙寕二年〉。春二月，帝親征占城，獲其主制矩及其眾五萬人。是也帝征占城，久不下，還至居連州，聞元妃相內治，民心化治，境內按堵，尊崇仸教，俗號觀音女，曰：「彼一婦人乃能如是，我男子何庸？」再攻克之。
夏六月班師。秋七月，帝還自占城，獻俘于太廟，改元神武元年。制矩請以地哩、麻令、布政三州贖罪。許之，放制矩還國〈地哩今廣南〉。
冬十月丁丑，翳夾日。
庚戌神武二年〈宋熙寕三年〉春，造紫宸殿。
夏四月，旱，發厙粟錢帛賑貧民。
秋八月，脩文廟，塑孔子、周公及四配像，畫七十二賢像，四時享祀。皇太子臨學焉。
辛亥三年〈宋熙寕四年〉春正月，帝書仸字碑，長丈有六尺，留于僊遊寺。
自春至夏不雨。
占城來貢。
定贖罪錢有差。
冬十二月，帝不豫。詔有司誤入官職都左右廊者，杖八十。
壬子四年〈正月以後仁宗太寕元年，宋熙寕五年〉春正月庚寅，帝崩于會僊殿。上尊號曰應天崇仁至道威慶龍祥明文睿武孝德聖神皇帝，廟號聖宗。
皇太子乾德即位于柩前，改元太寕元年。時方七歲，尊生母倚蘭元妃爲皇太妃，嫡母上陽太后楊氏爲皇太后，垂簾同聽政，太師李道成夾輔之。
夏四月八日，帝視浴佛。
初御天安殿視朝。
赦都護府囚。
癸丑太寕二年〈宋熙寕六年〉。時滛雨，迎法雲佛赴京祈晴，祀傘圓山神。
幽皇太后楊氏，尊皇太妃爲靈仁皇太后。靈仁性嫉妬，以生母不得預政，因訴于帝曰：「老母劬勞，以有今日。而今富貴，他人是居，將置老母於何地。」帝乃幽楊太后及侍女七十六人于上陽宮，逼令殉于聖宗陵。
宋封帝爲交趾郡王。
太師李道成以左諫議大夫出知乂安州。道成於本州王聖廟內立地藏院，中安佛像及聖宗位號，晨昏奉事焉。
甲寅三年〈宋熙寕七年〉春，有白雀集于禁庭。
占城復擾邊。
以李道成爲太傅平章軍國重事。
詔功臣年八十者，皆賜几杖入朝。
乙卯四年〈宋熙寕八年〉春二月，詔選明經博學及試儒學三場。黎文盛中選，進侍帝學。
宋王安石秉政，上言以爲我國爲占城所破，餘眾不滿萬人，可計取之。宋命沈起、劉彛知桂州，漸起蠻峒兵，繕舟船，習水戦，禁州縣不與我國貿易。帝知之，命李常傑、宗亶領兵十餘萬擊之。水步並進。常傑陷欽、廉等州，亶圍邕州，宋廣西都監張守節將兵來救。常傑迎擊於崑崙關〈今明廣西大南寕府是〉，破之，斬守節于陣。知邕州蘇緘固守不下。我軍攻之四十餘日，囊土傳城而登城，遂陷。緘令其家屬三十六人先死，藏屍於坎中，縱火自焚死。城中感緘恩義，無一人降者。盡屠五萬八千餘人，並欽、廉州死亡者幾十餘萬人。常傑等俘虜三州人而還。宋帝贈緘奉國軍節度使，諡忠勇，賜京城甲第一區上田十頃，官其親族七人，以其子元爲閤門祗候。
秋八月庚寅，朔日食。
命李常傑總諸軍伐占城，不克。常傑乃畫布政、地哩、麻令三州山水形勢爲圖而還。改地哩爲臨平州，麻令爲明靈州，招民居之。拜常傑爲太尉。
丙辰五年〈四月以後英武昭勝元年，宋熙寕九年〉春三月，宋令廣南宣撫郭逵爲招討使，趙卨副之，總九將軍合占城、真臘來侵。帝命李常傑領兵逆擊，至如月江大破之。宋兵死者千餘人。郭逵退，復取我廣源州。〈世傳常傑沿江築柵固守。一夜，軍士忽於張將軍祠中聞髙聲曰：「南國山河南帝居，截然分定在天書。如何逆虜來侵犯，汝等行看取敗虛。」既而果然。張將軍兄弟二人，兄名呌，弟名喝，皆趙越王之名將。越王爲李南帝所敗而失國，南帝召而官之。二人曰：「忠臣不事害主之君。」乃迯匿于扶龍山。南帝屢召不應，令曰：「購得首級，重賞千金。」二人皆飲毒卒。吳南晉討西龍州，李暉賊軍次扶蘭口，見二人從助王師，雲天帝憐其忠臣不二，補灘河龍君，副巡武、諒二江，支曼原巡江都副使。賊平，吳南晉封兄爲大當江都護國神王，祠于如月江；弟爲小當江都護國神王，祠于南軍江口，即其祠也。〉
夏四月，赦改元英武昭勝元年。
詔求直言。
擢賢良有文武才者，命管軍民。
選文職官員識字者入國子監。
丁巳英武昭勝二年〈宋熙寕二年〉春，設仁王會于天安殿。
二月，試吏員以書筭刑律。
三月，又大舉伐宋欽、廉州，聲言宋行青苗役法，殘害中國民，興師問之，欲相救也。
冬十二月，宋趙卨來侵不克，乃還。
戊午三年〈宋元豊元年〉正月，修治大羅城。
遣陶宗元遺馴象五于宋，請還廣源、蘇荗等州及所掠人民。
己未四年〈宋元豊二年〉。諒州獻白象。
雨雹。
大熟。
宋以順州歸我〈即廣源，宋改順州〉。
庚申五年〈宋元豊三年〉春二月，鑄洪鐘于延祐寺。鐘成，撞之不鳴，以其成噐，不可銷毀，乃廢置于寺之龜田。其田卑濕，多産龜，寺人爲之龜田鍾。
秋八月，甘露降。帝觀競舟。
辛酉六年〈宋元豊四年〉春，日有重光。歸所獲邕、欽。廉三州人、兵于宋，以廣源等州還我故也。
冬十月，太師李道成卒。
壬戌七年〈宋元豊五年〉春，以欽聖公主嫁渭龍州牧何彛慶。
癸亥八年〈宋元豊六年〉春，帝親閲黃男，定爲三等。
黃龍飛自紫宸殿至會龍殿。
甲子九年〈宋元豊七年〉夏六月，遣兵部侍郎黎文盛如永平寨與宋議疆事。
詔天夏造瓦蓋屋。
定邊界。宋以六縣三洞還我。宋人有詩云：因貪交趾象，卻失廣源金。
乙丑廣祐元年〈宋元豊八年〉。以黎文盛爲太師。時天下無事，皇后遍遊山川，意欲興建寺㙮。
丙寅二年〈宋哲宗煦元祐元年〉春，阮遠獻六足龜，背上有圖書。
秋八月，試天下有文學者充翰林院官。莫顯績中選，除翰林學士。
造大覧山寺。
丁卯二年〈宋元祐二年〉春三月，造秘書閣。
宋封帝爲南平王。
冬十月，帝幸覧山寺。夜宴群臣，親製覧山夜宴詩二章。
戊辰四年〈宋元祐三年〉春正月，封僧枯頭爲國師〈或雲揚之節鉞，與宰臣並立殿上，處斷天下事務詞訟，未必有也。蓋以是時仁宗崇仸，封爲國師，詢以國事，如黎大行之於吳匡越爾。〉
置十火書家。
定天下寺爲大、中、小，名藍，以文官貴職兼提舉。時寺有田奴，庫物故也。
冬十月，作覧山寺㙮。
己巳五年〈宋元祐四年〉春三月，定文武及從官雜流等職。
宋兵入石犀州。
浚冷涇川。
庚午六年〈宋元祐五年〉。造合歡宮。
辛未七年〈宋元祐六年〉春，帝幸諒山觀捕象。
冬十一月，以何於爲少尉，知殿前諸軍事。
黎全義獻五色龜。
壬申八年〈八月以後會豊元年，宋元祐七年〉秋八月，改元會豊元年。
大熟。定田籍徵租，每畝三升給軍糧。
癸酉會豊二年〈宋元祐八年〉。優鉢曇花開。
甲戌三年〈宋紹聖元年〉春正月，遣翰林學士莫顯績使占城責歲貢禮。
夏四月，覧山寺㙮成。
乙亥四年〈宋紹聖二年〉春，諸王入朝。
夏六月，大旱，放囚，減免賍稅。
雨。
丙子五年〈宋紹聖三年〉春三月，黎文盛謀反，免死，洮江安置。時帝幸霪潭，御小舟觀魚。忽有霧起，冥靄中聞有船來，櫓聲戞戞，帝以戈投之。須曳霧散，船中有虎，眾懼變色曰：「事逼矣。」漁人穆慎以綱霰之，覆虎上，乃太師黎文盛。帝以大臣有裨賛功，不忍殺，流洮江之寨頭。賞穆慎官職財物，賜西湖之地爲食邑。先是，文盛有大理國奴，能奇術，故託此，欲行簒弒也。
丁丑六年〈宋紹聖四年〉春正月，詔檢定諸例，倣依故典。
秋八月，星晝見。時天下豊登，太后多興造佛寺。
戊寅七年〈宋元符元年〉秋八月，地震。
彗星見。
己卯八年〈宋元符二年〉。神龍降于梅。
庚辰九年〈宋元符三年〉冬十二月，大疫。
辛巳龍符元年〈宋徽宗佶建中靖國元年〉春正月，改元，以太尉李常傑兼內侍判首都押衙行殿內外都知事。
修延祐寺。
壬午二年〈宋崇寧元年〉春正月立春日，瑞雪降。
二月，大水。
命皇后、妃嬪齋戒設醮祈嗣。
癸未三年〈宋崇寧二年〉春，太后發內府錢，贖貧家女之典命者嫁鰥夫。
冬十月，演州人李覺謀反。初，覺學得其術，能變木爲人，招集亡賴，據本州築城作亂。事聞，命李常傑等討之。覺敗，出亡占城，餘黨悉平。
占城寇邊。
甲申四年〈宋崇寕三年〉春二月，命李常傑伐占城。初，李覺亡占城，言中國虛實。占城主制麻那因之入寇，復取制矩所獻地哩等三州。至是，命李常傑擊破之，制麻那復納其地。
三月，復定禁衞兵號。
乙酉五年〈宋崇寕四年〉春，祠髙禖。
夏六月，太尉李常傑卒。贈入內殿都知檢校太尉平章軍國重事越國公食邑萬戶，以弟李常憲繼封候爵。〈常傑升龍太和坊人，世襲簮笏。多謀畧，有將才，少以姿貌揚逸，充皇門祇候，侍太宗。累遷內侍省都知。聖宗拜太保，授節鉞，經訪清化乂安吏民及親征占城以爲前鋒將，俘獲占主制矩，以功拜輔國太傅，遙授諸鎮節度同中書門下上柱國、天子義弟、輔國上將軍開國公，復以功拜太尉，卒〉
秋九月，作白薨㙮於延祐寺二，作石薨㙮於覧山寺三。時帝重修延祐寺，增於舊貫，浚蓮花臺池，名曰靈沼池。池之外，繚以畫廊；廊之外，又疏碧池，並架飛橋以通之。庭前立寳㙮。以月之朔望及夏之四月八日車駕臨幸，設祈祚之儀，陳浴仸之式，歲以爲常。
丙戌六年〈宋崇寕五年〉春正月，彗星見西方長竟天。
太白晝見。赦除逆黨人。
丁亥七年〈宋大觀元年〉夏，地震。
戊子八年〈宋大觀二年〉春二月，築堤于機舍坊。
夏月不雨。
己丑九年〈宋大觀三年〉春，築洞靈臺。
秋，逆人蘇厚、杜崇謀反，伏誅。
庚寅會祥大慶元年〈宋大觀四年〉春，有婦人獻鳯雛，具五色九苞。
徐文通獻白虎、白馬，生距檳榔一本十一莖。
秋八月，占城獻白象。
辛卯二年〈宋政和元年〉春，清化府獻檳榔一本九莖。
秋，大熟。
日重輸。
壬辰三年〈宋正和二年〉春，甘露降。
占城獻白象。
時帝春秋以高，無嗣，詔擇宗室子立爲嗣。帝弟崇賢侯〈缺名〉亦未有嗣。適石七山僧徐道幸至侯家，與語祈嗣事。道行曰：「他日夫人臨誕時，必先相吿，蓋爲之祈于山神也。」後三年，夫人因而有娠，生男陽煥。
癸巳四年〈宋正和三年〉夏六月，真登州牧夫人公主李氏薨。〈夫人名玉嬌，奉乾王長子，聖宗鞠于宮中，及長封公主，適真登州牧黎氏卒，自誓孀居出家爲尼，至是薨，年七十有二，神宗尊爲尼師〉
甲午五年〈宋政和四年〉春，瑞雪降。
乙未六年〈宋政和五年〉春正月，封蘭英、欽天、震寳三皇后，三十六宮人。時帝無嗣，故多立皇后及宮人，設醮以禱之。太后構興佛寺，前後該百餘所。世傳后追悔上陽及其侍女之非辜，多起仸寺，爲之懺雪。
丙申七年〈宋政和六年〉夏六月，僧徐道幸屍觧於石室山寺。〈石室，縣名，即今之寕山縣，名仸跡山，乃徐道行來逰時，見山洞中素石有人足跡，道行以其足跡印之符合。俗傳道幸屍觧。〉先是，崇賢侯夫人杜氏懷娠，至是產難。侯追念道行前日之言，使人馳報。道行即易服澡身，入巖中屍觧而逝。夫人尋生得男，即陽煥也。鄕人以其異，納屍龕中奉事之。今仸跡山是其處也。每歲春三月七日，士女會于寺，爲一方勝逰，後人訛以爲僧忌日。〈其屍至明永樂年間，爲明人所焚，鄕人再塑像事之，如初今存〉
丁酉八年〈宋政和七年〉春正月，延成侯〈缺名〉卒。詔罷藏鬮戲及開賀執卓，仍發御府金銀錢帛厚賻之。
是月，守太堂人獻白鹿。
甘蔗甲人獻玄鹿。
二月，甲明盜殺牛令。皇太后曰：「比者京城鄕邑人多迯亡，以盜牛爲業，百姓窮窘，數家共耕一牛。昨嘗以爲言，國家已有禁令。今之殺牛有甚往時。」帝於是詔諸盜殺牛，杖八十，徒犒甲，其妻杖八十，徒桑室婦，並償其牛，鄰家不告者，杖八十。
三月丙辰，帝幸章山，慶成萬豊成善寳㙮。有皇龍見。
又幸應豊〈今義興行宮，省耕公田〉。
夏五月，員外郎吳紹獻夏田禾一莖九穗。
駙馬郎楊景通獻白鹿。
司農州首領何永祿獻赤馬生距。
𩆍〈音岑〉作火頭黎兵、曹兒並獻白鹿。直邪甲人獻白麞。
六月，帝幸應豊行宮省耕。不雨，禱於行宮。
皇龍見于洞靈祈禱寳臺。
忠義侯〈缺名〉卒。
秋七月二十五日，倚蘭皇太后崩，火塟，仍以侍女三人殉。上尊諡曰扶聖靈仁皇太后。
秋八月，塟靈仁皇太后于天德府壽陵。
冬十月，帝幸啓瑞行宮省歛。是夜月重輪。求宗室子育于宮中。下詔曰：「朕臨兆民，久無後嗣，天下重噐，伊誰可傳，宜育崇賢、成慶、成廣、成昭、成興侯之子，擇其善者立之。」時崇賢侯子陽煥年方二歲，而聰敏。上深愛之，遂立爲皇太子。
占城獻金花三朶。
戊戌九年〈宋重和元年〉春正月，詔選民兵黃男。
二月，真臘國使朝見。設春筵宴禮，及慶成七寳㙮。會詔有司僃儀仗于靈光殿，偕引使觀之。
三月，以大黃男壯勇者充玉階、興聖都及御龍兵三百五十人。
戶部左侍郎李秀蠲卒。
夏五月，貶禮部右侍郎黎伯玉爲內人書家。
旱，祈禱得雨。
秋七月中元節，罷執卓，以遇靈仁太后盂蘭盆日故也。
占城來貢。九月辛巳，設慶成勝嚴聖壽寺千佛會，使占城使觀之。
丙戌，帝御靈光殿，觀覧舟，設秋筵宴禮。
冬十一月，遣員外郎阮伯度、李寳臣遺白黒犀二及馴象三于宋。
是歲，甘露降，帝手書天下太平聖躬萬歲八字于碑，命工鐫之。
禁京城內外，諸人家奴僕不得刺墨、胷腳，如禁軍樣，及刺龍文於身上，犯者沒官。
己亥十年〈宋宣和元年〉春正月，帝幸快場捕白象。
夏四月，都曹潘田獻白鹿。
五月，設慶成浄慮寺會。
龍見于京師茶肆。
秋七月，造景興清闌二舟。詔諸軍造戰艦、治兵甲，欲親征麻沙洞也。
八月甲申，帝御靈光殿觀競舟。設秋筵宴禮。此後每歲八月競舟設宴，以爲常。
冬十月，閲武捷、羽林等六兵曹之壯勇者，爲玉階、興聖、捧日、廣成、武都火頭。其下等爲玉階、興聖、捧日、廣城、武都、御龍兵。
會天下軍人盟于龍墀。詔曰：「朕膺一祖二宗之業，奄有蒼生，是四海兆姓之民，均如赤子，致異域懷仁而欵附，殊方慕義以來賔。且麻沙洞丁生於吾之境土，而麻沙洞長世作予之藩臣。蠢爾庸酋，忽負先臣之約，忘其歲貢，乃缺故典之常。朕每思之，事非得已，其以今日，朕自將討之。咨爾將師六軍，各盡汝心，咸聽朕命。」乃頒噐械授將士。帝御景興舟，發自千秋步，旌旗蔽日，劎㦸攅霜，虎賁皷譟，士氣百倍。是日黃龍見飛逐舟。行次龍水峽。成慶侯獻六眸龜，胷上有王字。花浪又漲。帝自將擊麻沙洞，破之。俘其洞長魏滂等數百人，獲金幣牛羊不可勝數。命偏將入沿邊諸洞招諭逃亡，使各㱕業。
十二月，朔，㱕自麻沙洞，獻魏滂于太廟。大饗將士，頒四錢帛有差。
庚子天符睿武元年〈宋宣和二年〉春正月，朔，群臣上表勸加上尊號，仍請改元。允之。
二月，設廣照燈會。
三月，真臘國來貢。
夏六月，漆作甲主都鄧安獻白雀。
秋九月，黃龍見。
占城來貢。
大熟。
冬十月，築眾僊臺。
十二月，以內人書家潘景、牟俞都爲內常侍。
辛丑二年〈宋宣和三年〉春三月，僧王愛獻檳榔一本七莖。太師陳度上言此物不足爲瑞，罷之。設慶成寳天寺重明殿會。
夏五月，大水溢大興門外。
秋七月紫草番人何午獻白麞。
造廣教寺。
大蝗。
冬十月，復以黎伯玉爲內常侍。
壬寅三年〈宋宣和四年〉春二月，僧楊須獻白碧玉一玨〈雙玉曰玨〉。
三月戊寅，設慶成隊山崇善延齡寳㙮會。
禁諸人不得以竹木杖及利噐相毆。
夏四月，以李奉等二十人爲獄吏，按民間詞訟。
五月，交甲管范波司獻白鹿。
秋八月，己亥，帝御靈光殿觀競舟。
初制銀纓引鹵簿。
丁未，員外郎李元獻檳榔珠一顆。詔卻之。
冬十二月，遣員外郎丁慶安、袁士明遺馴象于宋。時袁士明有故不遷宮，賜其子崇爲奉信郎。
是歲，詔諸收捕盜賊外亡，而爲世家所奪者，世家與迯亡同罪。收捕吏輙停留在家，不經官者，杖八十。
癸卯四年〈宋宣和五年〉春正月，二十五日，誕聖節。初造推輪舞舍，令宮女舞其上以獻觴。
二月，設春筵宴禮于崇淵殿。
初作曲柄雨蓋。
壬寅，帝幸龍水海捕象。
丁未，設慶成奉慈寺會。丙辰還京師。
三月，辛巳，設慶成僊逰廣孝寺會。追薦聖宗及上陽皇太后。
夏四月，甲申，真臘國五人來附。
禁宰牛。詔曰：「牛者稼穡之所重，利人不少。今後三家爲一保，不得殺而食之，違者寘之刑憲。」
秋七月，真臘國來貢。
八月，朔，帝御天安殿頒賜群臣秋衣。
帝御靈光殿觀競舟。是夜，帝御崇淵殿，設金蓋宴禮。
冬十月，帝幸應豊行宮省歛。是行，造飛橋過波剌江。
十一月還京師。儒、道、釋並獻賀詩。
築紫霄臺。
是歲大熟。
甲辰五年〈宋宣和六年〉春正月，姚索獻白雀。
閏月，造祥光舟，其制兩腹。
帝幸應豊行宮省耕。帝御行宮，占城國人具翁及其從弟三人來朝。
二月，帝還京師。
夏四月，真臘國金丁阿傳及家僮四人來附。
廣源首領楊嗣興獻白鹿。
造護聖寺。
五月，占城國人波司蒲陀羅等三十人來附。
秋七月，旱，祈雨。
內作監甲主都蘇翁獻六眸龜，胷上有善帝二字。
九月，成慶侯〈缺名〉卒。
冬十月，築鬱羅臺。
十一月，玉階都李號獻金䱓魚。
十二月，成慶侯夫人何氏飲酖殉死。
復以內常侍黎伯玉爲禮部侍郎。
廣源州小首領莫賢及其部黨出亡宋邕州界貢洞。
乙巳六年〈宋宣和七年〉春正月，以內常侍牟俞都爲中書丞。
邕州執莫賢等，請差人就江南交付。帝遣守富良府中書李獻往江南，領還京師。流莫賢于乂安州，妻子並沒官。
紙作藩上獻檳榔珠，詔卻之。
慶成崇陽殿，設宴三日夜。
夏四月，帝幸應豊行宮省耕。
六月，帝自應豊行宮幸蒞仁行宮，入內常侍中丞牟俞都，奉㫖宣示內外臣僚曰黃龍見于行宮之秘殿，惟宮女宦官見之。
冬十月，帝御應豊行宮省歛。
十一月，遣入內禮部侍郎黎伯玉討廣源州儂瓊莫七人等。將行，伯玉會軍盟于大興門外，宣軍令。
黃龍見于洞雲祈壽寳臺。
詔凣敺人死者，杖一百，刺靣五十字，徒犒甲。
丙午七年〈宋欽宗恆靖康元年〉春正月，設廣照燈會七日夜。赦都護府罪人。
禁百姓春不得伐木。
二月，朔，帝御天安殿觀王侯蹴毬。
三月，設慶賀五經禮于壽聖寺。
夏五月，壬戌，設仁王會于龍墀。是日黃龍見于永光殿。
秋七月，旱，自六月至是尤甚。
六眸龜見。
滛雨祈晴。
九月，占城來貢。設廣照燈會于龍墀，詔占城使臣觀之。
冬十一月，帝幸應豊行宮省歛。
閏月，遣令書家嚴常，御庫書家徐延遺馴象十及金銀犀兕于宋，謝擒莫賢也。常、延至桂府，見經畧司。謂常、延曰：「今年東京及湖南、鼎澧等處，並已調發兵馬討金人，未審㱕期何日。此間路地上傳馬，鋪丁在在更少，請使者領還禮物。」常、延乃還。其年金人粘罕、幹離不率眾圍宋汴京，虜宋帝徽宗、欽宗北㱕。宋國大亂。〈時金主窩闊台建國於漠北，建元天會〉
丁未天符慶壽元年〈宋靖康二年，五月以後高宗構建炎元年〉。春正月，以御庫書家范信判清化府事。
二月，群臣上尊號加寬慈聖壽四字。自正月至二月滛雨，命官祈晴。
員外郎阮義長獻三足六眸龜。
三月，農州首領楊彗進長壽生金二塊。
夏四月，帝幸應豊行宮省歛。
雨榖。
五月，僧高亭獻白雀。
秋七月，丁巳，慶成重興延壽寺。
冬十一月，宋欽州送還廣源州叛黨莫七人等。
十二月，天狗星隕，有聲如雷。
以延平公主嫁富良府首領楊嗣明。
帝弗豫，召太尉劉慶覃受遺詔曰：「朕聞生物之動，無有不死。死者天地之大數，物理當然。而舉世之人，莫不榮生而惡死。厚塟以棄業，重服以損性，朕甚不取焉。予既寡德，無以安百性，及至殂落，又使元元衰麻在身，晨昏臨哭，減其飲食，絶其祭祀，以重予過天下，其謂予何。朕悼早歲而嗣膺大寳，居王侯上，嚴恭寅畏。五十有六年，賴祖宗之靈，皇天孚佑，四海無虞，邊陲微警，死得列于先君之後，幸矣。何可興哀。朕自省歛以來，忽嬰弗豫，病既彌留，恐不及警誓言嗣。而太子陽煥年已周紀，多有大度，明允篤誠，忠庸恭懿，可依朕之舊典，即皇帝位。肆爾童孺，誕受厥命，繼體傳業，多大前功。仍仰爾臣庶一心弼亮。咨爾伯玉，實丈人噐，飭爾戈矛，預僃不虞，毋替厥命，朕之瞑目，無遺恨矣。喪則三日釋服，宜止哀傷，塟則依漢文儉約爲務，無別起墳陵，宜侍先帝之側。嗚呼，桑榆欲逝，寸晷難停，蓋世氣辭，千年永訣。爾宜誠意，祗聽朕言，明吿王公，敷陳中外。」丁卯，帝崩于永光殿。
皇太子即位于柩前。令武衛黎伯玉宣示王侯及文武臣僚，退于大興門外，使諸城吏閉門謹守，毋得往來出入。仍命禁軍介之以兵，立天安殿下，既而令開右掖門，召群臣入于龍墀，使伯玉諭王侯及文武臣僚曰：「不幸先帝奄棄群臣，天位弗可久虛。惟予沖人，黽勉嗣之，卿等宜永肩乃心，夾輔王室，非特不輔先帝注望之意，亦使世世子孫享其祿位。」群臣皆拜賀慟哭。使內人杜善，舍人蒲崇以其事告崇賢侯。詔天下諸鄕邑，各依本業如故，毋得藏匿迯亡盜賊，及鬪敺殺人者。
壬午，群臣上表殯于壼天殿。癸未，群臣受䘮服于永平閣外。甲申，群臣上表請御正殿。乙酉，始御天安殿視朝。詔群臣除䘮服。是日，幸那岸，觀宮女上火壇殉大行皇帝。。
戊申天順元年〈宋建炎二年〉春正月丙戌，朔，改元大赦。尊義母宸英夫人爲皇太后。
詔凡民有沒田土于官，及籍申爲田兒者，悉還之。僧道百姓之爲路翁者亦免。
賜六兵更番㱕農，遵古制也。
戊子，尊大行皇帝謚曰孝慈聖神文武皇帝，廟號仁宗。
己丑，貶大僚班李崇福，以過西陽城門，廵吏問而不應也。
辛卯，詔國有哀，天下民無得騎馬及上藍輿巾車。
更子，帝初御京筵。
辛丑，以內武衛黎伯玉爲太尉，陞侯秩；內人火頭劉波、楊英珥爲太傅，爵大僚班；中丞牟俞都爲諫議大夫，遷諸衛秩；內人火頭李慶、阮福、高依爲太保，爵內上制、內祗候；管甲李山爲殿前指揮使，爵大僚班；伶人吳碎爲上制御厙書家；徐延爲員外郎。又賜伯玉、波、俞都及官職都錢幣，有差酬翼賛之功也。
壬寅，使太傅劉波、諫議大夫牟俞都賫仁宗賜崇賢侯禮物于其家。
癸卯，遣和寨人訃于宋及吿〈即位時宋高宗避金人，渡江都臨安府〉。
甲辰，詔飛騎都賫仁宗遺詔及帝登極往占城。發御厙金幣頒賜百僚有差。
戊申，桄榔塲献宋商人漂船九隻。武勝都郭卑献桃樹四寸生花。
己酉，以陶舜爲中書省員外郎，行西上閤門使；尙書省員外郎李寳臣行東上閤門使；范賞、杜六、孔原、范寳、金吉、李槩、陶老、阮完爲尙書省員外郎；梁玖、陶參、郭淑、阮仁、阮慶、陶相、郭巨尋、阮淬爲中書火；李伍、矯義、李箇、阮貶、阮僕、阮寬、陶六、杜記、矯紹爲祗侯書家。
癸丑，詔諫議大夫牟俞都選舊龍翼爲左右玉階、興聖、廣成武都。
甲寅，真臘二萬餘人入㓂乂安州波頭步。詔入內太傅李公平將官職都及乂安州人討之。
二月乙卯，詔赦都護府罪人。壬戌，詔免貶黜者一百三十人。
癸亥，李公平敗真臘人于波頭步，擒其主將及士卒。
乙丑，群臣上尊號曰順天廣運欽明仁孝皇帝。帝謂群臣曰：「朕以幼沖之年，嗣先聖洪業，而天下平定，海宇之內，咸畏其威，皆賴卿等力也。卿等宜慎職守，無萌怠忽，以輔朕之不建也。」
立李氏爲皇后。先是，遣員外郎李慶臣及其妻迎殿前指揮使李山之女，員外郎陳玉度及其妻迎太尉黎伯玉姪黎昌之女，冊立山女爲儷天皇后，昌女爲明寳夫人。陞山寄侯秩，知諒州軍事，賜昌爵大僚班。
滛雨。
丁卯，群臣上表賀登極。
天龍、天崇二寺幡無風自動，其狀如舞。車馬幸二寺拜謝之。
李公平捷書至京師。
戊辰，帝幸太清、景靈二宮及城內諸寺觀，拜謝佛道冥祐公平敗真臘人之恩。
庚午，帝御天安殿，觀國人盟于龍墀。因詔發內府衣服錢帛頒賜之。
甲戌，詔百官家奴皂隸不得娶良民女。
儷天皇后、明寶夫人㱕寕。
使諫議大夫牟俞都如天德府相地，起仁宗山陵。
三月，李公平軍還，献俘一百六十九人。
以內令書家費公信爲奉議郎內書家，魏國寳爲左司。帝觀靈光大會以公信國寳爲內常侍。
夏四月，旱。帝齋戒蔬食祈得雨。
五月，度老兵都曹武袋等四人爲僧。詔蠲宸英太后族百人于藉。
詔諸訟事已經祖宗理判者不得復論，奏爲者罪之。
六月，詔群臣及官職都監于大興門外。欲行送塟仁宗禮也。
塟天德陵。
以誕日爲天瑞節。
秋七月中元節，帝御天安殿群臣上表賀。以薦仁宗盂蘭盆不設宴禮。
八月，詔劉慶覃、牟俞都選官職都。
甲戌，出仁宗遺詔示群臣〈詔見前〉。
真臘人入㓂乂安州杜家鄕，有船七百餘艘。詔清化府阮河炎及本州楊塢等領兵擊敗之。
冬十一月，以太尉黎伯玉爲太師，改姓張氏。
流廣源州人于清化府。
乂安州遞奏真臘國書一封，請差人往使其國，不報。[
己酉二年〈宋建炎三年〉春正月，入內殿中李安酉献白鹿。賜安酉爵大僚班。
太尉楊英珥献白鹿。
設慶成八萬四千寳㙮會于天符閣。
甲午，尊親生父崇賢侯爲太上皇，親生母杜氏爲皇太后，居洞仁宮。
二月，帝齋戒祈雨。
親王班李祿上言傘圓山有白鹿。帝使太尉楊英珥往捕得之。賜祿爵大僚班。
詔赦天下罪人。
三月，李子克上言江底林有白鹿。帝使太尉劉慶覃往捕得之。遷子克樞密使，列明字，秩冠七梁冠。
西農州大首領何文廣献生金二塊，共重三十三兩五銖。
夏六月，入內龍圖牟俞都献駱馬，四足生距。以內常侍費公信爲左司，郎中魏國寳爲員外郎。
秋八月，造仁宗神主于靈殿。青竹蛇蟠于寳扆。閏月壬午，祔仁宗皇帝神位于太室。
甲申，洞仁宮陶甄人、阮人献六眸龜，胷上有譜樂二字。
詔諸王侯百官奴婢，不得依勢敺擊官軍百姓，犯者徒其家主，奴沒八官。
冬十月，遷左司費公信爲諸衛，賜姓李。
十二月，象公朱會献白龜。
以內常侍杜元善爲參知政事，守清化府；御厙書家范信爲員外郎。
庚戌三年〈宋建炎四年〉春正月，詔百官女不得先適人，俟選充掖庭後不入選者，然後許嫁。
內作管甲朱始献金鯽魚。
以御庫書家梁改守清化府。
三月，占城國人雍麻勾來附。
五月，扶秋了管甲費元献白雀。
太上皇崩，謚曰恭皇。
六月，旱，祈雨。
秋九月，久雨，祈晴。
帝御靈光殿觀競舟。
詔赦都護府囚。
冬十月，帝御天靈殿，大閲六兵，定等級。
宋賫寳印金章，封帝爲交趾郡王。
十一月，占城來貢。
十二月，帝擊毬于龍墀，令占使入侍觀之。設慶成廣嚴資聖寺會，赦罪人。遣員外郎李奉恩、令書家尹英槩如宋報聘。
辛亥四年〈宋紹興元年〉春正月，起二閣于延和內。
三月，皇弟星卒〈崇賢侯之子也〉。
夏四月，詔王侯公主百官家奴不得娶官職都百姓女。
禁人間女不得效宮䯻粧樣。
五月，旱，祈得大雨。
染宏主都何兒献白雀。
起明空大師第。
秋七月群臣上表賀豊年。
九月，開寳花園。
詔牟俞都知乂安州。
是月，久雨，祈晴。
冬十月，御前指揮使王吉奏有神降跡于龍墀左鍾樓前，長九寸五分，闊五寸。
皇弟周箇卒。
十二月，太平鄕阮買献白鹿。左武捷兵杜慶献黃色鯧䰸魚〈鯧音昌，䰸音公，即鯸魚也〉。帝以爲瑞，詔群臣稱賀。閤門使李奉恩上言：「彼微物爾，而陛下以爲瑞。如麟鳯之來，則陛下以爲何物。」帝善其言。
壬子五年〈宋紹興二年〉夏四月，夜，黃龍自永光殿見于麗光宮。
五月朔，皇次長子天祿生，後封明道王；閏月，皇長女生，尋殤。
是月，暴風覆延章舟。
秋七月，占城國人具般等逃㱕其國，至日麗寨，人執送京師。
八月，真臘、占城㓂乂安州。
左羽林兵火頭杜廣献鯧䰸魚。
詔太尉楊英珥領清化府乂安州人擊真臘、占城，敗之。
真登州牧黎法國献玄鹿。
九月，奉衛都令火頭丁牛献白鹿。
乂安州令書家陳留献占城人三。先是，其人常伏險要處，據乂安州人轉賣真臘國，留因設伏於其處，擒之以献。
冬十月，遣員外郎李奉恩、奉議郎尹英槩如宋報聘。
起感靈殿奉天閣。
十二月，帝迎春于廣文亭，慶成感靈殿，宴群臣。
尙書李元坐罪死獄中，以其女章英次妃有過，故也。
宋封帝爲交趾郡王。
甲寅天彰寳嗣二年〈宋紹興四年〉春正月，朔，賜員外郎魏國寳爵大僚班。
二月，賜諫議大夫牟俞都爵內大僚班。
起天寕、天成二寺及塑帝釋像。帝臨幸觀之。
令書家阮美献青頭桃花馬，四足生六距〈兩足各一距，後兩足各二距〉。是月，久雨，祈晴。
三月，帝幸五嶽觀。
夏四月，詔祗候內人火頭不得擅出外，違者寘之重罪。有公事者，先奏聞方許出。
五月，慶成永光殿重修故也。
乂安州范信、令書家陳留献白鹿。
右御龍兵火頭郭司献蟾蜍珠，狀如魚目。帝曰：「此微物，不足貴。」卻之。
右興武兵王玖献六眸龜，胷上有籒文，詔諸學士及僧道辨之，成「天書下示聖人萬歲」八字。
六月，皇婆王婆歷卒。
秋七月，黃龍夜見於永光殿。
冬十一月，修延生殿五嶽觀。
十二月，成道候〈缺名〉卒。
群臣加上尊號曰順天睿武祥靈感應寬仁廣孝皇帝。大赦。
乙卯三年〈宋紹興五年〉春正月，以御庫書家楊掌守清化府。
二月，真臘、占城二國來貢。
三月慶善候〈缺名〉卒。
夏四月，詔左司郎中李公信出入禁中奏事，無得禁止。
帝幸五嶽觀慶成金銀三尊像。
以員外郎魏國寳爲左司郎中。
自春至夏後不雨。
五月，朔，雨。六月，祗候書家李昌、灌頂僧阮明並獻白雀。
詔諸賣田池不得倍錢還贖，違者有罪。
秋七月，太師張伯玉卒。
冬十二月，設度人會迎僊堂。
設慶成大醮于延生殿。
造日鼎清瀾延明三舟。
丙辰四年〈宋紹興六年〉春正月，開延光園于冷涇鄕。
古洪鍾見。
二月，成興候〈缺名〉卒。
三月，太尉劉慶覃卒。
帝病篤，醫治不效。僧明空治之愈，拜爲國師，蠲戶數百〈世傳僧徐道行將屍觧時，病中以藥呪付弟子阮至誠，即明空。日後二十年，見國王遭奇疾，即治之，蓋此事由也。〉
夏四月，皇婆呂阿買病卒。
皇長子天祚生。群臣進金銀錢幣上表賀。
六月，以左司郎中李公信爲少師，列明字秩。
秋九月，諫議大夫牟俞都罷。
冬十月，太尉楊英珥卒。
十二月立春日，帝御崇淵殿，群臣上表賀。其日遇國忌，故復設是禮。左興聖都火頭蘇武献神龜，胷中有籒文。群臣辨之，成「一天永聖」四字。
帝幸清化府捕象。
丁巳五年〈宋紹興七年〉春正月，乂安州驛奏真臘將破蘇棱㓂本州。詔太尉李公平將兵擊之。
二月，乂安州地震，江水如血。公平差內人火頭鄧慶鄕還京師以狀文。
公平敗真臘人。
三月，大僚班阮公陶献白龜。
帝幸報天寺禮法雲佛祈雨，是夜大雨。
夏四月，皇第三子〈缺名〉生。
五月，少師李公信献生金一塊，重四十七兩。
六月，旱，詔阮公陶詣南雩𡊨祈雨。
秋九月，設慶成靈感寺會，赦天下罪人。
詔京城內外三家爲保，察諸朝班官職都，不得以其子與他人養育，倚托權勢，家無官蔭，自犯者收捕奏文，不能察者同罪。
冬十月，壬午，帝幸蒞仁行宮省歛。
乙丑，皇第二女生，候封瑞天公主。
十二月，帝還京師。
以守清化府御庫書家楊掌爲員外郎。
戊午六年〈十月以後英宗紹明元年，宋紹興八年〉夏五月，內人火頭許炎献生金一塊，重六十六兩。
六月，旱，使入內左司郎中魏國寳召臣僚會議。諸衛范信言請赴雩壇祈雨，從之。
秋七月，不雨。帝命有司祈于雩壇及報天寺。
頒賜群臣冬衣。
九月，帝弗豫。立皇長子天祚爲皇太子。初帝既立天祿爲嗣。至是寢疾，感聖、日奉、奉聖三夫人慾改立，乃遣人賂參知政事徐文通曰：「如受帝命草遺詔，幸無棄三夫人。」文通許諾。及帝疾篤，命撰詔文，通雖受帝命，而志在三夫人，但秉筆不書。俄而三夫人至，哽〈音粳，悲塞也〉咽流涕曰：「妾等聞之，古之嗣位，立嫡不立庶。天祿嬖人之子，苟使嗣位，其母必僣，則妬害之情生，如此則妾之母子能免於難乎。」帝因下詔曰：「皇子天祚，年雖幼沖，乃是嫡子，天下皆知。宜嗣朕業，太子天祿可封明道王。」
二十六日，帝崩于永光殿殯于殿之西陛。群臣上尊號曰廣仁崇孝文武皇帝，廟號神宗。
冬十月，朔，皇太子天祚即位于柩前，年方三歲，改元紹明元年。大赦。尊母感聖夫人黎氏爲皇太后。
會國人盟于龍墀。
遣使訃于宋。
大越史記本紀全書卷之三終
