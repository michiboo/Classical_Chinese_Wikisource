丙戌建中二年〈宋寳慶二年〉春正月，冊昭皇為皇后，改昭聖，封陳守度為太師綂國，行軍務征討事。廢李上皇居真教襌寺，號惠光大師。
二月，定律令條例。
遣陳守度領軍討阮嫩、段尚及諸蠻。時承李朝之衰，盜賊群聚傘圓山、廣威山。諸蠻互相侵擾，阮嫩據北江，段尚據洪州。守度調諸軍平之。時嫩、尚兵勢猶強，未易降服，乃封嫩為懷道王，分北江上下東岸等縣與之；亦約尚以王封，刻期定盟，尚不至。
夏五月，封弟日皎為欽天大王〈時甫二歲〉，授文武從官品級有差。
六月，以誕日為乾寕節。
秋八月十日，陳守度弒李惠宗於真教襌寺。先是，李上皇嘗出逰東市，百姓爭趍見之，有慟哭者。守度恐人心懷舊生變，遷居真教寺，佯為奉事，內實謹守。守度嘗過寺前，見惠宗踞坐拔草，守度曰：「拔則拔深根。」惠宗撥起拂手曰：「爾之所言，我知之矣。」至是，令人排辨香花，吿曰：：「尚父使臣來請。」李上皇曰：「我誦經罷，當自盡。」已而入寢房祝曰：「我家天下已㱕于汝，汝猶弒我。今日我死，異時汝之子孫亦猶是也。」乃自縊于寺後園。守度令百官臨哭，鑿城南壁為門〈時人謂之剖門〉，出柩就安華坊火化，藏其骨於寳光寺𡨧㙮，尊廟號曰：惠宗。降惠后為天極公主，嫁陳守度，以諒州為湯沐邑。
出李惠宗宮人及親戚女嫁諸蠻酋長。
冬十月，尊父承為上皇，居左伴鶴橋坊附天宮。國有大事，則在內聽決。尊母黎氏為國聖皇太后〈一云保聖國母〉。
詔民間使用省陌錢六十九文，上供錢陌七十文。
選天下淑女充宮人。
命輔國太傅馮佐周權知乂安府，許與人爵，自佐職、舍人以下，詣闕奏聞。
丁亥三年〈宋寳慶三年〉試三教子〈謂儒、道、釋各承其業者〉。
詔凣文書狀契用押手半紙法。
宣盟誓條，循李朝故事，始定行之。其儀每年四月四日，宰相百官鷄鳴時詣城門外，昧爽進朝。帝御大明殿右廊門，百官戎服，再拜而退，各具隊仗騶從，出城西門，至銅皷山神祠會盟歃血。中書檢正，宣誓書云：「為臣盡忠，居官清白，有渝此盟，神明殛之。」宣訖，宰相點閘〈音鴨，閉門也〉百官欠者，罰錢五鏹。是日四方士女道傍觀聽如堵，以為盛事。
戊子四年〈宋紹定元年〉春正月，拜欽天王日皎為郡王。
二月，以簿頭格試吏員。
秋八月，拜兄柳為太尉。
閲定清化府帳籍故事，每年春首社官〈今社長〉開報人口，謂之單數，並依帳籍為定，具出宗室、文官、文階、武官、武階、從官、軍人、雜流、黃男、癃老。不具附籍、漂散之類。有官爵者，子孫承蔭，方得入仕，富壯而無爵者充軍，世為兵。
九月，試吏員以行移公文式，謂之簿頭，八格者充省院屬〈事在二月〉
冬十月，占城來貢。
十二月，阮嫩攻殺段尚。尚既破，因併其軍虜，掠洪州男女、財物、牛馬。尚子文將家屬來降。嫩威聲大振。守度憂甚，分軍守禦，仍遣使賫書稱賀，加封懷道孝武王，送玩蟾公主㱕之以隂，伺其動靜。嫩亦分衙帳，以居之公主。以是不得通知。
己丑五年〈宋紹定二年，元太宗窩闊台元年〉春三月，日有食之。
阮嫩病死。嫩既併尚軍，自稱大勝王，宴樂無度，然知勢不兩立，欲以十月來朝，猶豫未決。及病篤，帝命內人問疾。嫩強飱，騎飛馬以示健，未幾死。麾下潘麻雷竊飛馬迯去，不知所之。麻雷占城人，轉貿哀牢，嫩收為奴，料敵制勝，用兵如神。嫩既死，天下㱕于一。
遣使聘于宋，宋封帝為安南國王。
庚寅六年〈宋紹定三年〉春三月，考前代諸例，定為國朝通制，反改刑律禮儀，凣二十卷。
定徒罪有差，中罪徒杲田，宏者刺靣六字，居杲社〈今日杲社〉耕公田，每人三畝，每年收粟三百升。徒牢城兵者刺項四字，雜除昇龍、鳳城、草隷四廂軍。
定京城左右伴坊，倣前代為六十一坊。置評泊司。或有增加大羅城外四城門，四廂軍輪守。
改府路司，置安撫使副二員。
城內立宮殿樓閣、東西廊廡。左聖慈〈上皇居之也〉，右官朝〈當中御之也〉，編國朝事務為國朝常禮十卷。
秋七月，詔凣獄監勾訟，許取腳力錢，依日程遠近。
九月，國聖皇太后崩，追尊順慈皇太后。
辛卯七年〈宋紹定四年〉春正月，遣內明字阮邦榖〈宦官〉領當府諸兵扭〈當府乃其人所領之府兵，扭猶言兵將也〉浚沉濠諸港，自清化府至演州南界。功成，陞邦榖輔國上侯。
秋八月，幸即墨行宮，朝享先廟，宴鄕老，賜帛有差。
上皇詔國中凣有驛亭，皆塑佛像事之。先是，國俗以暑熱，多構亭子以歇行人，垔以白粉，號驛亭。上皇微時，嘗憇于此，有僧謂曰：「少年後當大貴。」言訖，失僧所在。及得天下故有此命。
壬辰八年〈七月以後天應政平元年，宋紹定五年〉春正月，初定朝儀，封上皇子婆列為懷德王。初上皇微時，娶婆列村女在西真縣，有娠而見踈。及生婆列，上皇不之認。年長魁梧，善武藝，願為交跌隊。一日與隊人擊毬，其人交跌，扼婆列喉，氣幾絶。上皇厲聲曰：「是我子也。」其人驚拜。即日認為子，故有是命。
二月，試太學生。中第一甲張亨、劉琰，第二甲鄧演、鄭缶，第三甲陳周普。
夏六月，頒國諱、廟諱。元祖諱李，因改李朝為阮朝，且絶民之望李氏也。
秋七月二十二日，改元天應政平元年。
八月，暴風，民間疫癘，多有死者。
陳守度盡殺李氏宗室。時守度專政日久，既弒惠宗，李家宗室怏怏失望。是年冬，諸李因拜先后于華林太堂，守度潛作深坑，築屋居上，候至酒酣，發機並生埋之。〈按英宗時猶有李家族將，且孚先不書此事，未必有也，姑有之〉
癸巳天應政平二年〈宋紹定六年〉，命馮佐周閲定乂安府諸名邑。
皇太子鄭薨。〈按史法，皇太子生，必以年月日書薨，亦然此止書薨者，蓋始生而殤，失其月日也〉
大水。
甲午三年〈宋端平元年〉春正月十八日，上皇崩于附天宮，壽五十一。
秋八月二十八日，塟龍興府壽陵〈陵在星罡鄕，昭、裕、德三陵同〉，廟號徽宗，謚曰開運立極弘人應道純真至德神武聖文垂裕至孝皇帝。
以太尉柳輔政，冊為顯皇。
拜守度為綂國太師，知清化府事。
加封李朝太傅馮佐周為興仁王，関內侯范敬恩為太傅，封保忠関內侯。
乙未四年〈宋端平二年〉春正月，雷震城內三十處。
大赦。
丙申五年〈宋端平元年〉春正月，定內外文武官及宮殿陵廟各官俸例，分稅錢，逐次頒給。
二月，定大臣官銜。凣宗室入政府，或太師、太傅、太保、太尉，或司徒、左右相國，皆兼授檢校特進儀，同三司平章事。
夏六月，大水決麗天宮。時顯皇柳知聖慈宮，因大水乘船入朝，見李朝舊妃，逼通於麗天宮。廷臣劾奏，因改其宮為賞春宮，降顯皇為懷王。
秋八月，選儒生中科者入侍，後為定例。
冬十月，以范應臣為尚書知國子院，提調文臣從臣子弟入學。
加封興仁王馮佐周為大王，関內侯范敬恩為太尉，賜大王冠服。
丁酉六年〈宋嘉熙元年〉春正月，詔凣造囑書文契，係田土揭借債錢書契，証人押手前三行，賣主押手後四行。、
納兄懷王柳妻順天公主李氏為順天皇后，降昭聖為公主。時昭聖無子，而順天懷娠國康三月，陳守度與天極公主密謀於帝曰：「宜冒取之，以賴其後。」故有是命。柳於是聚眾，下大江作亂。帝內不自安，夜出城，就安子山孚雲國師〈師太宗故交也〉居焉。明日，守度率群臣邀駕還京師。帝曰：「朕以幼沖，未堪重寄，父皇遽爾違背，早䘮所怙，不敢宅帝位，以辱社稷。」守度再三固請，未蒙俞允，乃謂眾曰：「凣乘興所在，即是朝廷。」遂表蕝山中，此處天安殿，彼處端明閣，差人營造。國師聞之奏曰：「陛下宜速迴鑾，毋使𢦤弟子山林。」帝乃回京。二旬，柳自度勢孤，難以兩立，潛乘獨木舟，假為漁者，詣帝乞降。時帝在舶，與之對泣。守度聞之，直至御舶，撥劎厲聲曰：「殺柳賊！」帝匿柳于舶倉，卒謂守度曰：「奉乾王〈奉乾，柳李時舊號也〉來降耳。」仍以身當之。守度怒甚，投劎于江曰：「我是走狗耳！安知爾兄弟之順逆乎？」帝和解之，諭守度罷兵，以安阜、安養、安生、安興、安邦之地為柳湯沐邑，因封其地號安生王，大江亂兵伏誅。
群臣上尊號曰綂天御極隆功厚德顯功佑順聖文神武孝元皇帝。
宴群臣於天安殿。
二月，移造靈光殿於東步頭，號風水殿。凣車駕所幸，駐蹕於此，百官迎送，必獻檳榔及茶，故俗呼茶殿。
夏五月，端午節，吊屈原及古賢人如介子推者。每年是月皆舉行之。
戊戌七年〈宋嘉熙二年〉春二月，命綂國太師陳守度定清化府帳籍。
秋七月，大水決賞春宮。
八月，定王侯、公主、文武群臣、宗室舟車之制。
宴五品之上於八角殿。
己亥八年〈宋嘉熙三年〉春正月，復授馮佐周入內太傅，遣㱕即墨鄕，起造宮室殿宇。
二月，試太學生。中第一甲劉免、王戞，第二甲吳克，第三甲王世祿。
矯賢作亂。
三月，選丁壯為兵，定上、中、下三等。
秋八月，矯賢伏誅。
庚子九年〈宋嘉熙四年〉春正月，命馮佐周營造清化府行宮五處。
秋七月，暴風大雨水，地震。
九月二十五日，皇適長子晃生，立為東宮皇太子。大赦。
冬十月，諒江守臣驛奏，所部被北人虜掠民間財物。命侍臣裴欽往北邉申理。
辛丑十年〈宋淳祐元年〉春二月，選有勇力、諳武藝者充上都宿衛。
夏四月，旱。各處山崩，椰市地裂。
秋八月，大水。
九月，詔諸司断獄，許取評泊錢〈評即断也，前有評司亦是也〉。
冬十月，北蠻寇邉。命督將范敬恩討之，畧諸蠻峒而還。
皇第三子光啓生，太子晃同母弟也。國康其長兄也，後並封大王。次則日永、益稷、昭文並封王，又次則封上位侯。諸王長子則封王，次則封上位侯，永為定製。
帝親征宋陵路、永安、永平等寨，遂過欽、廉等州，自稱齋郎，捨舶境內，止以金鳳、日光、月光等舟而往。州人不知其為帝，皆驚走。及知之，乃絙鉄鎖於江中，以截水路。帝遂返拔其鐵碇數十以㱕。
馮佐周卒。
壬寅十一年〈宋淳祐二年〉春二月，定天下為十二路。置安撫、鎮撫正副二員以治之。諸社冊設大小司，社五品以上為大司社，六品以下為小司社。或兼二、三、四社及社正，史監為社官。造戸口單數。男子大者為大黃男，小者為小黃男，六十歳為老，甚老爲癃老。其人丁有田土則出錢粟，無田土者全免。田一畝、二畝出錢一貫，三畝、四畝出錢貳貫，五畝以上出錢三貫。田租一畝出粟一百升。
夏四月，命親衛將軍陳閨擎將兵鎮守北邉，攻畧憑祥路地方。初，自元太宗崩後，関塞往往不通。如有使命，惟正副二貟、從人二輩而已。進貢方物，其數若干，緘封送至界首，本處土官守管領遞送使人至京，但上具本柬奏貢物無至者。至是命將守禦攻畧，始得與宋通好。
五六月，旱，録囚大赦。
秋七月，雨，免田租之半。
九月，庚辰，朔，日食。
冬十月，占城來貢。
十二月，黃龍見。
癸卯十二年〈宋淳祐三年〉春正月，令諸路官修寫民簿，期二月完畢。
二月，營城內號龍鳳城，及重修國子監。
夏六月，命員外郎張疋斷都衛府諸獄。
秋八月，大水決大羅城。
冬十月，選補諸軍部調役。
甲辰十三年〈宋淳祐四年〉春正月，分命文臣任天下諸府路。凣十二處，府有知府，路有通判，州有漕運使副、主漕運。
定製律諸格。
三月，授馮佐周父馮佐湯為左街道籙，爵㪚郎。時凣王侯授僧道官則呼左街，蓋不使齒諸朝列。左街僧道之極品。非通練本教則不妄與。今以命佐湯，是優禮也。
冬十月，定百官內外任及宿衛官俸。
乙巳十四年〈宋淳祐五年〉春正月，帝幸應豊行宮〈今建興府是也〉。
秋八月，大水決清潭堤。
冬十二月，暴風大雨三日，江水漲溢，蛇魚多死。
丙午十五年〈宋淳祐六年，元定宗貴由元年〉春二月，定諸軍選壯者充四天、四聖、四神軍。天長、龍興等路為內天屬，天剛、章聖、拱辰，洪、快二路為左右聖翊。長安、建昌等路為聖翊神策。其餘充禁衛禁軍。三等充掉兒團隊〈一作鋒隊〉。
三月，閲文武內外各宮。十五年一閲定，十年加爵一級，十五年加聀一等，其官缺員則以正兼副，正副亦缺則以他官轄之，待考滿始授本聀。是時國家無事，人民樂康，居官者久於其聀，在舘閣者十年出身，在省局者十五年出身，宰相則擇宗室賢能、有道藝通詩書者為之。
夏五月，龍隊山塔頽。
秋七月，定大比進士，以七年為準。
冬十二月，以張蒙為御史大夫〈蒙清化人，有䧺才〉。
丁未十六年〈宋淳祐七年〉春二月，大比取士。賜狀元阮賢、榜眼黎文休、探花郎鄧麻羅、太學生四十八名出身有差。初，壬辰、己亥二科惟以甲乙為名，未有三魁之選，至是始置焉。
夏四月，地震。
秋八月，試通三教諸科。吳瀕〈茶路人〉中甲科，陶演、黃歡〈清化人〉、武渭父〈洪州人〉等中乙科。
戊申十七年〈宋淳祐八年〉春正月，改徽宗廟號曰太祖廟，壽陵曰徽陵。
三月，令諸路築堤防水，名曰鼎耳，自原頭至海岸，以遏洪水漲溢。置河堤正副使管督之。所築之處，視民田地，度其所築，依價還錢。鼎耳之築自此始。
夏四月，造臨波橋於真教禪寺，跨玩蟾池，抵景靈宮、太清觀，極其奢麗。
六月，順天皇后崩，追尊顯慈順天皇太后。
遣風水者適觀天下山川有王氣之處，用方術厭勝之，如清化鑿婆醴江、椎昭舶山之類，其塞溪港、開阡陌，不可殫紀。從陳守度之言也。
己酉十八年〈宋淳祐九年〉春正月，重修延祐寺，詔仍舊貫，大赦。
夏四月，壬寅，朔日食。
秋七月，大雨雹。
庚戌十九年〈宋淳祐十年〉春三月，地震。詔天下稱帝為國家，改都衛府為三司院，曰奉宣、清肅、憲正等院。
夏五月，詔詞訟案成，與審刑院官共擬定罪。
以黎輔陳為御史中相知三司院事。
秋七月，以明字劉免為清化府路安撫使。
辛亥二十年〈二月以後元豊元年，宋淳祐十一年，元憲宗蒙哥元年〉春二月改元元豊元年。
上親寫銘文賜諸皇子，教以忠孝和遜、溫良恭儉。
以天城長公主嫁忠誠王〈缺名〉。安生王子國峻奪之。公主㱕于國峻。是月十五日，帝設大會七日夜，陳合䯻圖及百戲，縱朝野遊觀，欲令天城與忠誠合䯻。先遣天城公主居仁道王第〈仁道王乃忠誠王父〉國峻欲求配而無由，夜間乃潛入天城公主所居通之。瑞婆公主〈太宗姊、國峻姑，養國峻為子〉隨叩殿門告急，閽者馳奏。帝問其故，瑞婆曰：「不意國峻狂妄，夜入天城所居。仁道已拘執之矣。恐遇害，願陛下垂憐，差人往救。」帝亟命內人就仁道第。至寂然，遂入天城所居，見國峻在焉。仁道方知之。明日，瑞婆進生金十盤奏曰：「急遽不能供僃禮物。」帝不得已，以天城公主下嫁國峻，以應天田二千頃還忠誠王聘禮。
帝賜宴內殿，群臣皆預，及醉，坐者皆起，攔手而歌。御史中相〈後改中尉〉陳周普隨人攔手，然不他歌，但云：「史官歌云爾，史官歌云爾。」厥後宴席有負籜〈音託，筍皮也〉槌行酒令，則愈麄矣。
夏四月，安生王柳卒，年四十一，加大王。
范敬恩卒〈敬恩舊李朝太尉，開內侯〉。
壬子元豊二年〈宋淳祐十三年〉春正月，帝親征占城，命欽天大王日皎為留守。占城自李氏衰弱，常以輕舟剽掠沿海居民。帝即位，懷之以德，遣使往諭，雖常入貢，而復乞故地，且有窺覦之意。帝怒，故有親征之役。
冬十二月，獲占城主妻布耶羅，及其臣妾、人民而還〈或云獲占城主布耶羅，非也。若果然，文休作史記，何不引與擒乍斗並稱哉？今從孚先為是〉
癸丑三年〈宋寶祐元年〉夏四月，以欽天大王日皎為太尉。
六月，立國學院，塑孔子、周公、亞聖，畫七十二賢像奉事。
秋八月，立講武堂。
九月，詔天下儒士詣國子院，講四書六經。
甲寅四年〈宋寶祐二年〉夏五月，定宗室、文武百官輿服騶從有差。自宗室至五品官皆得轎馬紙鴉。宗室則鳳頭轎朱添，相國則鸚鵡轎黑添紫蓋，三品以上雲頭青蓋，四品至六品平頭轎，五品以上青蓋，六七品皂紙蓋，騶從多者千人，少者百人。時王侯多以手搏及獨行盜為勇，武威王唯〈太宗之子〉亦為之。一日，武威手搏於東步頭，帝微行見之曰：「肥而晢者誰也，捉來以供使令。」武威聞之乃迯。
六月，鬻官田，每一靣錢五鏹〈時謂鏹為靣〉，許民人賣為私。
冬十月，賜范應夢錢，使自閹入侍。初，帝夢出遊，見神人指一人謂曰：「此人可為行遣。」夢覺，不知何人。一日朝罷，幸城外，見一男子從學于城之南門，形貌酷似所夢人。召問之，應對如夢中聞所語。欲授以行遣而難之，仍賜錢四百鏹，使之自閹。賜名應夢，後累遷為行遣。蓋倣李朝用李常傑、李常憲舊例也。
丁卯五年〈宋寶祐三年〉春三月，命劉免培築清化各處河堤。
夏四月，選散官為諸路河堤正副使。農隙督軍築堤岸、決滆渠，以防水旱。
皇第六子日燏生。先是，太清宮道士名甚，為帝祈嗣拜章畢，奏曰：「上帝既允章奏，即命昭文童子降生住四紀矣。」已而後宮有娠，果生男，兩膊有文曰昭文童子，字頗明顯，因以昭文為號〈即日燏〉。年長，其文始消。至四十八歳，臥病月餘。諸子為之設樵，請減己壽，以延久齡。道士拜章畢起曰：「上帝覧章笑曰：『何乃恋俗久留乎。然其子誠孝可允，再與二紀。』」病乃瘳。後日燏卒年七十七，則周六紀有五年矣。
五月，種菴蘿五百丈，自洪窪至狗神鼎耳。
秋八月，大水，上遊西湖。
冬十月，幸天長府行宮。
丙辰六年〈宋寶祐四年〉春二月，大比取士。賜京狀元陳國扐、寨狀元張燦、榜眼朱馨、探花郎陳淵、太學生四十三名〈京人四十二名，寨人一名〉出身有差。國初，舉人未分京寨，中魁者賜狀元。至是分清化、乂安為寨，故有京寨之別殿。
閏三月，鑄鍾三百三十口。
夏五月，雷震天安殿，又震太清宮，天尊像仆地，折一指。
浚蘇歷江。
秋七月，武成王尹挈家出亡宋。思明府土官黃炳執送㱕我。〈尹安生王子顯慈所生也，安生有釁於國家，及顯慈崩，失勢，故亡之此國〉帝賞炳金帛。由是関隘益加嚴謹。
丁巳七年〈宋寶祐五年〉春二月，黃炳挈家詣闕，進其女，納之，冊為惠肃夫人。
秋八月，㱕化寨主何屈驛奏元使來。
九月，詔左右將軍將水步軍禦邉，受國峻節制。
冬十一月，令天下脩繕噐械。
十二月十二日，元將兀良合䚟〈多改切〉犯平厲源。帝自將督戰，前冒矢石。官軍少却，帝顧左右，惟黎輔陳〈即黎秦〉單騎出入賊陣，顔色自若。時有勸帝駐驛視戰者。輔陳力諫曰：「今陛下特一孤注耳，宜避之，豈可輕信人言哉。」帝於是退次瀘江，輔陳為殿，賊兵亂射。輔陳以舟板翼之，得免。虜勢甚盛，又退保天幕江，從帝議及機密，人鮮有知之者。帝御小舟，就太尉日皎船問計。日皎方靠船，坐不能起，惟以手指點水，寫入宋二字於船舷。帝問星罡軍何在〈星罡日皎所領軍〉，對曰：「徵不至矣。」帝即移舟問太師陳守度。對曰：「臣首未至地，陛下無煩他慮。」
二十四日，帝及太子御樓船，進軍東步頭逆戰，大破之。元軍遁㱕，至㱕化寨。寨主何俸招集蠻人襲擊，又大破之。時元人新取雲南，游兵畧之，無攻取意，當時謂之仸賊。賊退，賜俸侯爵。
免小校黃巨陀罪。初，帝賜左右食菴蘿，不及巨陀。及元軍至東步頭，巨陀乘輕舟遁去。至黃江，遇皇太子逆流而上，巨陀隔岸避之。船勢甚急，官軍大呼，問元軍何在。巨陀應曰：「不知，汝等當問食菴蘿者。」至是太子請寘之極刑，以懲人臣之不忠者。帝曰：「巨陀罪甘赤族，然古者有羊斟，不預羊肉，至敗鄭師。巨陀之事，予之過也。免死，許擊賊贖罪。」
時帝親率六師禦冦。掌印官倉卒藏寶璽於大明殿樑上，但帶內密印隨行。途中印又亡。軍中文書無印，帝命工刻木為之。及駕回京，又有進亡印者，所藏寶璽依然猶在。
戊午八年〈三月以後聖宗紹隆元年，宋寶祐六年〉春正月，朔，帝御正殿朝百官。百姓安堵如故。定功行封，授黎輔陳御史大夫，仍以昭聖公主㱕之。曰：「朕非卿，豈復有今日。卿其勉之，共成厥終。」
遣使通好于宋。
遣黎輔陳、周博覽如元。時元使來索歲幣，增其職貢，紛紜不定。帝命輔陳往，以博覽副之。卒定三年一貢為常例。
二月二十四日，帝傳位于皇太子晃，遜居北宮。太子即皇帝位，改元紹隆元年。大赦。稱仁皇尊上皇曰顯堯聖壽太上皇帝。
群臣上尊號曰憲天體道大明光孝皇帝。
秋八月，暴風，報天㙮頂落。
納安生王第五女韶為天感夫人，尋冊為后。
冬十一月十一日，皇長子昑生〈昑丘錦切〉，封弟光啓為昭明大王。
己未紹隆二年〈宋開慶元年〉春正月，陳守度夫人靈慈國母陳氏薨。陳氏稱國母者，本前吳夫人號，即后也。太宗以靈慈嘗為李惠宗后，不忍以公主稱，故封為國母，亦后之別。各其輿服僕御視后。
夏六月，以阮介勳為大行遣尚書左輔，黎輔陳為水軍大將軍。
秋七月，拜謁山陵。置山陵官，及封先帝宮嬪以奉祀。
九月，以誕日為興天節。
冬十月四日上皇御北宮〈即聖慈宮〉，百官朝賀。
庚申三年〈宋景定元年，元世祖忽必烈中綂元年〉春三月戊辰，朔，日食。二十五日，日重暈，內經黃色。
辛酉四年〈宋景定二年，元中綂二年〉春正月，選諸路丁壯為兵。餘充各省院局色役，及各府路縣選鋒隊。
試吏員以書筭，中者充內令史、掾吏、太醫、太祝，各司考試精通本藝者除本職。
夏六月，元遣禮步郎中孟甲、員外郎李文俊齎書來諭〈其畧曰：安南官僚士庶，凣衣冠禮樂風俗百事，一依本國舊例，不須更改，況髙麗國北遣使來請，已下詔悉例此例，除戒雲南边將，不得𢫔興兵甲，侵撂疆埸，撓亂人民，尔國官僚士庶，各宜安治如故〉。孟甲等于聖慈宮，遣通侍大夫陳奉公、諸衛寄班阮琛、貟外郎阮演齎書如元通好。元封帝為安南國王，賜以西錦三、金熟錦六。
以昭明大王光啓為太尉，時帝兄國康年長，然乃常才，故相光啓。
壬戌五年〈宋景定三年，元中綂三年〉春二月，上皇御即墨行宮。大酺鄕老自六十歲以上，各賜爵二資，婦人絹二疋。改即墨鄕為天長府，宮曰重光宮，又別構嗣君來朝所御之宮，曰重華宮。又建佛寺于重光之西，曰普明寺。是後諸帝遜位，皆御是宮，因置兩宮色役，以僃供奉，又置留守官掌之。
三月，詔諸軍造戰噐、戰船，水陸習陣于白鶴江九浮沙。
秋九月，錄囚北冦來時降元者，不原。
占城來貢。
冬十一月，元使馬合部等十人來問慶賀禮。
十二月，大風雨。
癸亥六年〈宋景定四年，元中綂四年〉春正月，遣殿前指揮使范巨地、陳喬如元。元帝優詔，許三年一貢。
二月，雨雹。
三月，大震天安殿。
夏四月，以黎居為清化寨主。
秋七月，守度廵諒山江源。
九月，疫作。
冬十二月，暴風大雨。
宋思明府土官黃炳進方物，仍將部屬千二人來附。
甲子七年〈宋景定五年，元至元元年〉春正月，太師陳守度卒。年七十一，贈尚父太師忠武大王。守度雖無學問，然才畧過人，仕李朝，為眾所推。太宗之得天下者，皆其謀力也。故為國倚重，權移人主。時有劾之者，見太宗垂涕曰：「陛下幼沖，而守度權移人主，將如社稷何？」太宗即命駕幸守度第，仍執劾者從，具以所言諭之。守度對曰：「誠如所言。」即以錢帛與之。靈慈國母嘗坐肩輿過禁階，為軍校所遏。回第泣謂守度曰：「媼為公婦，而軍校輕慢如此。」守度怒令捉之。軍校以為必死。及至，守度靣詰之，軍校具以實對。守度曰：「汝居卑職，而能守法，我有何言。」賞以金帛而遣之。嘗定戶口，國母私求一丁為勾當，守度頷之〈戶感切，以頭點應也〉，識其姓名貫址。及閲定其社，問某何在，其人欣然趍進。守度曰：「汝以公主故，得為勾當，非他勾當可比，當刖一足趾，使與他別。」其人哀呼請辝，久之乃釋。自是無敢私謁者。太宗嘗欲以守度兄安國為相。守度曰：「安國臣兄也。如以為賢，則臣請致仕，如以臣賢於安國，則安國不可舉。若兄弟並相，則朝廷之事，將如之何。」乃止。守度雖為宰相，而凣事罔不加意。以此能輔成王業，而令終也。太宗嘗製生祠碑文，以寵異之。然而弒君烝后之罪，難逃於後世矣。
二月，彗星見東北。
三月，以欽天大王日皎為相國太尉，總天下事。時帝拜日皎太師，固辝不受，蓋慙寫船舷之事也。帝雖允其辝太師之請。而加相國二字。為相國太尉。
秋七月六日，上皇宴群臣於延賢殿。宴未終，忽有彗星見東北，長竟天。上皇出視之曰：「予觀其光芒甚大，其尾甚長，非我國之災。」復命終宴。是年冬十月，宋帝崩。
乙酉八年〈宋度宗禥咸淳元年，元至元二年〉春二月，占城國遣使來貢。
三月，改京師評泊司曰大安撫使。初制安撫使，歷任各路，滿考則入為天長安撫使，又餘考則除帶審刑院事，始得為京師安撫使。
秋七月，大水決機舍坊。人畜多溺死。大赦。
皇子德曄生。
丙寅九年〈宋咸淳二年，元至元三年〉春正月，占城使臣布星、布弘、布突來貢。
二月，元遣耨剌丁來吿曰：「吾昔遣使通好，執事迷而不反。我是以有往年之師。」帝遣楊安養、武桓如元報聘。
三月，大比取士。賜京狀元陳固、寨狀元白遼、榜眼〈缺姓名〉探花郎夏儀、太學生四十七名出身有差。遼乂安人，性明敏強記，讀書千行俱下。時上相光啓管乂安，遼為門客，竟不仕。
二月，東海路水軍廵邉，至烏雷山，因知元來侵之期。
冬十月，詔土侯、公主。駙馬。帝姬召集漂散無産人為奴婢，開墾荒閑田，立為田莊。王侯有庄貫自此始。
丁卯十年〈宋咸淳三年，元至元四年〉春二月，占城來貢。
三月，定皇宗王侯公主正派玉牒封蔭，號金枝玉葉，三世孫得封侯郡王，四世孫賜爵明字，五世孫上品，爵依五服圖。
夏四月，選用儒生能文者充館閣省院。時鄧繼為翰林院學士，杜國佐為中書省中書令，皆文學之士也。舊制，非內人不得為行遣，未嘗用文學之士。文學得柄用自此始。
五月，封弟益稷為昭國王。益稷上皇次子，聰明好學，通經史六藝，文章冠世。雖小技如蹴毬、圍碁，無不精諳。嘗開學堂于第之右，集四方文士習學，給以衣食，造就成才，如旁河莫挺之、洪州裴放等二十人，皆資用於世。
秋八月，詔定軍伍軍三十都，都八十人，選宗室通武藝明兵法者管之。
封弟日燏為昭文王。
楊安養等自元還，順齎元帝回答禮物。
壬辰十一年〈宋咸淳四年，元至元五年〉春正月，帝嘗謂宗室曰：「天下者，祖宗之天下，承祖宗之業者，當與宗室兄弟同享富貴，雖外以天下奉一人之尊，而內則與卿等骨肉同胞，憂則共憂，樂則共樂，卿等當以此語傳之子孫，使久勿忘，則宗社萬年之福也。」至是詔宗室王侯，朝罷入殿內，及蘭亭與之飲食，或日暮不出，則設長枕大被連床同宿，以篤發愛之情。至於朝賀賓客、宴筵大禮，則正位次尊卑等級。是以當時王侯莫不和睦敬畏，無狎昵驕矜之失。
夏六月，大旱。外戚李吉犯坐天安殿寶座。鞠治有狂疾，杖而釋之。
秋七月，大水。
相國太尉日皎卒，年四十四，贈相國太師。
冬十月，帝與兄靖國大王國康戲於上皇前。上皇著白木綿服。靖國作胡人舞，上皇解衣與之。帝亦作胡人舞以請。靖國曰：「最貴者皇帝之位，下臣不與二郎爭。今至尊賜臣微物，而二郎欲奪之乎？」上皇大笑曰：「汝視帝位，與賤服不相上下。」賛羨久之，乃與靖國。其父子兄弟之間和樂如此。
大饑。
己巳十二年〈宋咸淳五年，元至元六年〉春二月，占城進白象。
夏五月，地裂星流。
六月，旱。綠囚，雨。至秋七月，民始得耕種。
八月，大水。
九月，拜靖國大王國康為望江驃騎都上將軍。
冬十月，少熟。
十二月，元使籠海牙來諭邉事。帝遣黎陀、丁拱垣如元。
庚午十三年〈宋咸淳六年，元至元七年〉春三月，靖國大王國康起第於演州，廊廡周廻，壯麗過常。帝聞之，使人往観。靖國懼，乃塑佛像居之〈今桶寺是〉。
夏四月，占城來貢。
秋七月，大水。京師街巷多以舟筏行。
九月，帝幸天長行宮。
辛未十四年〈宋咸淳七年，元至元八年〉春正月，錄囚。
二月，朔，地震。
三月，拜昭明大王光啓為相國太尉，總天下事。
是歲，蒙古建國號曰大元，遣使來諭帝入朝。帝辝以疾，不行。
壬申十五年〈宋咸淳八年，元至元九年〉春正月，翰林院學士兼國史院監脩黎文休奉勑編成《大越史記》，自趙武帝至李昭皇，凣三十卷上進。詔加奬諭。
夏四月，元使兀良來諭問銅柱舊界。帝命貟外郎黎敬夫會勘，言馬援所立銅柱，歲久埋沒，泯無蹤跡。
六月二十三日，未時，日盪。
遣童子杜野木如元。
冬十月，詔求賢良明經者為國子監司業，能講諭四書五經之義，入侍經幄。
癸酉寶符元年〈宋咸淳九年，元至元十年〉春正月，朔，改元。
三月十九日，雷震大興門外七處。
冬十一月，以仁肃王鑽為入內判大宗正府大宗正。
甲戌二年〈宋咸淳十年，元至元十一年〉秋七月，大水。
冬十月，宋人來附。〈先是，宋國偏居江南，元人往往侵伐，至是以海船三十艘裝載財物及妻子浮海來蘿葛原。至十二月，引赴京，安置于街𡟱坊，自號回鷄，蓋我國呼宋國為鷄國，以宋有段子藥材等物置賣為市，故也〉。
十二月，冊皇長子昑〈丘錦切〉為皇太子，納興道王長女為太子妃。
選天下儒學有德行者入侍東宮。
以黎輔陳為少師兼儲宮教授。以阮聖訓、阮士固等充內侍學士〈輔陳愛州人〉，上親寫詩以訓皇子，並制《貽後綠》二卷。
乙亥三年〈宋恭帝顯德祐元年，元至元十二年〉春二月，大比取士。賜狀元陶椒、榜眼〈缺姓名〉、探花郎郭忍、太學生二十七名出身有差。前丙辰、丙寅二科分京、寨狀元，至是又倂為一。
夏六月庚子，朔，日有食之既。
冬十一月，北邉將臣驛奏元人廵邉，相視地勢。
遣黎克復、黎粹金如元。
丙子四年〈宋德祐二年，五月以後宋端宗景炎元年，元至元十三年〉春二月，遣陶世光往龍州，以買藥探元人情狀。
三月，日中有黑子，如鷄卵大，相盪久之。[34b*7*16]
有星鬪于中天，一星隕。
夏四月，元世祖平江南，遣合散兒海牙來諭以調民、助兵等六事。帝皆不咱。
秋九月十七日，皇長孫烇〈七遠歹〉生，立為皇太孫，未幾，立為東宮皇太子。
丁丑五年〈宋景炎二年，元至元十四年〉春二月，帝親征稔婆羅洞蠻獠，生擒部黨千餘人而還。
夏四月，朔，上皇崩于萬壽宮。先是，上皇如御堂，忽見蜈蚣綠御衣。上皇驚，以手拂之，墜地鏗然有聲，視之，乃鉄釘也。占之曰：「是乃丁年之兆。」又嘗戲命明字阮墨老內観驗其休𠧨。墨老明日奏曰：「見一方函，四邉皆有月字，函上有一針一梳。」上皇又占曰：「函，棺也。四邉月字，是四月也。針能入物，是入棺也。梳，踈也。是與汝等相踈也。」又時當偎𠐞俳謔，每有「速至初一日番代」之語。上皇又占曰：「是初一日晏駕也。」前年，上皇忽一日謂左右曰：「明年四月，予必死。」至是果然。
五月，大水。地裂七丈〈未詳其處〉，畜産魚蟲多死。
冬十月四日，塟昭陵，廟號太宗，謚曰綂天御極隆功荗德顯和佑順神文聖武元孝皇帝。
上皇崩之日，韶陽公主〈上皇次女名翠也〉方坐蓐，忽聞鐘聲連響，曰：「得非不諱耶？」左右紿之，不聽，乃慟哭長號，瞑目而逝。先是上皇弗豫，公主時已嫁上位文興侯〈缺名〉，數遣人問起居左右，皆以平復無事對。及聞鐘聲，慟哭長號而逝。國人傷之。時威文王遂尚上皇女瑞寶公主，好學能詩。〈有詩句云：「蓑笠五湖榮佩印，桑麻蔽野勝封侯。」〉自號岑樓，有《岑樓集》行于世。帝嘗問官家字義，封曰：「五帝官天下，三王家天下，故曰官家。」帝嘉其博識，不幸早卒，年二十四，國人惜之。
戊寅六年〈宋景炎三年，五月以後帝昺祥興元年，元至元十五年〉春二月，民多疹痘死。
時京城民家常夜失火。帝出城觀救火，內書家段穹從之。帝命點視救火，且檢其先至者。穹皆按其頭目使坐。點畢，奏曰：「某先至，某後至」。帝曰：「何以知之？」對曰：「臣按其頭有汗、濡髮而塵灰匿者，是先至而力救者也。頭髮無汗，而塵灰揚者，是後至不及救者也。是以知之。」帝以為能，遂有意擢用〈英宗時，穹為檢法官，凣准獄，英宗問故事，穹必引舊獄為証，多至五六案。英宗嘉其聰敏而強記〉。
封次子德曄為佐天大王。
三月，黎輔陳夫人昭聖公主李氏薨。昭聖下嫁輔陳二十餘年，生男上位侯宗、女應瑞公主珪。至是年六十一薨。
夏，田禾不熟。
六月，有大星南流隕海中，小星千餘遀之，聲如雷，數刻乃已。
秋八月，地震三度，牛畜死。
冬十月二十二日，帝禪位于皇太子昑。昑即皇帝位，稱孝皇。尊上皇號曰光堯慈孝太上皇帝，尊天感皇后為元聖天感皇太后。羣臣上尊號曰法天御極英烈武聖明仁皇帝。
元帝聞太宗崩，意欲圖我，遣禮部尚書柴椿〈即柴荘鄕〉來。時我國使黎克復回，遇元兵平宋，道由湖廣還國。椿與之偕來，托以帝不請命而自立為辝，諭使入朝。帝不咱，遣鄭廷瓚、杜國計如元。元留廷瓚不遣還。
己卯紹寶元年〈宋祥興二年，元至元十六年〉春正月，朔，改元。大赦。
占城使制能、吒葉來貢。制能等願留為內臣，不納。
立妃陳氏為皇后。
元人襲宋軍于厓山，敗之。宋左丞相陸秀夫負宋帝入海死，後宮諸臣從死者甚。越七日，屍浮海上者十餘萬人。宋帝屍在焉。星隕于海之應也。是歳宋亡。
冬十月，以誕日為壽天節。
庚辰二年〈元至元十七年〉春正月，分木又絹尺同一樣。
二月，閲定天下帳籍及諸色役。
冬十月，大熟。快路茶橋田禾兩穗。
杜克終弟杜天覷〈七虛切〉與人訟，情理俱屈。其人邀駕陳訴。帝問獄官，對曰：「獄案已成，但刑官退託，不準定耳。」帝曰：「此畏避克終也。」即於道上使內書火正掌陳䧺韜兼檢法官，準定天覷果曲。青衫〈青衫宦官之稱〉檢法自䧺韜始。
沱江道鄭角密叛，命昭文王日燏諭行之。時日燏領沱江道，密及所屬軍至，鄭角密使人詣營，致款曰：「密不敢違命，倘恩主以單騎來，則密降矣。」日燏從之，以五六小童同行。軍士止之。日燏曰：「彼若背我，則朝廷猶有他王來。」及至砦，蠻人列圍數十重，並持刀鎗內向。日燏直入登砦，密延坐。日燏通諸國語，各諳其俗，與密手食鼻飲，蠻人大喜。日燏還營，密率家屬諸營降。眾皆悅服，不遣一鏃而沱江平。及還闕，以密及其妻子見帝。甚嘉之，既而許密回家，留其子在京。日燏深加愛撫，為請爵于朝，賜上品，入侍養魚池。後亦許回家。
辛巳三年〈元至元十八年〉春正月二十九日，皇子國頊生。遣從叔陳遺愛〈即陳隘〉黎目、黎荀如元。元立遺愛為老侯，授目為翰林學士，荀為尙書，復使柴椿以兵千人護送還國。椿踞傲無禮，騎馬直入陽明門，天長軍士止之，椿以馬鞭擊傷其首。至集賢殿，見帷帳張設，方下馬焉。上命光啓詣舘款見，椿髙臥不出。光啓直入房內，亦不為起。興道王國峻聞之，奏請詣舘，觀彼所為。時國峻已剪髮，服布衣矣。至舘入房，椿起揖延坐。人皆驚異，殊不知剪髮布衣乃北和尚狀也。坐定𣼕茗〈𣼕音藥，出之也；茗音酩，茶晚取者〉與之飲。椿從者執箭，立國峻後，鑽其首流血，國峻色不變。及回，椿出門送之。
立學于天長府，禁天屬鄕人不得入學〈陳家舊例，天屬軍士不得習文藝，恐氣力餒也〉。
壬午四年〈元至元十九年〉春二月，占城遣布婆麻各一百人來進白象。
夏四月，陳遺愛等使回。
六月，治判首陳隘等罪，徒隘天長犒甲兵，黎荀徒宋兵。
秋八月，諒江守臣梁蔚驛奏，元右丞相唆都領兵五十萬，聲言假道征占城，實則來侵。
時有鱷魚至瀘江，帝命刑部尚書阮詮為文投之江中，鱷魚自去。帝以其事類韓愈，賜姓韓。詮又能國語賦詩，我國賦詩多用國語實自此始。
冬十月，帝幸平灘，駐蹕陳舍灣，會王侯百官，議攻守之策，及分守要害。以仁惠王陳慶餘為副都將軍。初，元人入冦，仁惠王陳慶餘乘間襲擊，上皇嘉其智畧，立為天子義男。後討山蠻大㨗，拜驃騎大將軍。驃騎將軍非皇子不得，慶餘以天子義男，故有是命。仍自侯秩累遷紫服上位侯，權為判守。與天瑞公主私通。時興武王巘以國峻之子尚天瑞公主，且有戦功。上恐乖國峻意，乃使人杖殺慶餘於西湖，又戒毋大痛，使不至死。尋詔奪官爵，沒其貲産，不一撮遺。至灵州本上相陳傅説物，故慶餘保焉。慶餘退居至灵，與賤卑賣炭為業。時上舶住平灘渡，潮退風急，有大船載木炭，其舟師戴草笠、穿短褐，上指謂侍臣曰：「彼非仁惠王乎？」即命小船追至大灘港口，及之，軍校曰：「舟師帝命召汝。」慶餘曰：「老翁是買賣人，何事見召？」軍校還具以實聞，上曰：「是仁惠也，知常人必不敢語此。」又命內侍召之，慶餘著短褐、戴草笠，上曰：「男兒到此極矣。」詔免罪，慶餘上船拜謝，上賜御服，坐次諸王下、公侯上，同論公事，多脗合，至是十月復以慶餘為副將軍，然竟不能改前愆。又時帝以𢙇文侯國瓚、𢙇仁王並年幼，不許預議。國瓚內自𢙇愧憤，手握柑子，不覺碎爛。及退，率家奴及親屬，得千餘人，脩戰噐戰船，題「破強敵，報皇恩」六字于旗。後與賊對陣，身先士卒，賊見之退避，無敢當其鋒者。及卒，帝深歎惜，親為文祭之，又加贈封以王爵。
以太尉光啓為上相太師，丁拱垣為翰林學士奉旨。
癸未五年元〈至元二十年〉春正月，靖國大王國康進金龜，狀如大蠐，背上有七星，胷有宂字，腹有王字。
二月，治上位侯陳老罪，咱老贖罪錢一千鏹，徒為兵，陵遲老家奴獷〈古猛切〉於東市，以作匿名書誹謗國家也。
大雨雹。
夏六月，水晶池魚死。
秋七月，遣中品黃於令、內書家阮章如元，會遇太子阿台、平章阿剌於湖廣會各處兵五十萬，期明年入冦。
冬十月，帝親率王侯調水步軍習戰。
進封興道王國峻為國公，節制統領天下諸軍，使擇軍校有將才者分統部伍。
甲申六年〈元至元二十一年〉春正月，浚蘇歴江。
二月，社𡊨地裂，長七尺，廣四寸，深不可測。
秋八月，興道王調王侯諸軍，大閲於東步頭，分軍就平灘等處，屯守要衝。
九月四日，月與金星晝見西南方，相離尺許。
冬十一月，遣陳甫如元荊湖行省，求緩師。
十二月，陳甫自元回，言元帝遣太子鎮南王脫驩〈綱目作歡〉、平章阿剌及阿里海牙等領兵，托以假道征占城，分道入冦。上皇召天下父老，會于延洪堦，賜食問計。皆曰戰，萬人同辝，如出一口。
二十六日，賊犯永州內旁、鉄略、支棱等関。官軍與戰不利，退屯萬刼津。時帝御輕舟幸海東，日晚未朝食。有小卒陳來者捧糲飯以進。帝嘉其忠，賜爵上品，兼白藤右朝門社小司社。
興道王奉命調海東、雲茶、巴點等路軍民，選其勇者為前鋒，過海南來，軍勢稍振。諸軍聞之，莫不來集。帝作詩題船尾曰：會稽舊事君須記，驩演猶存十萬兵。
興武王巘、明憲王蔚、興讓王顙、興智王現督旁河、那岑、茶鄕、安生、龍眼等處軍二十萬，來會萬刼，聽興道王節度，以拒元人。初，興道王有奴野象、歇驕，待之甚厚。及元兵至，歇驕守船于擺津，野象從行。及官軍失利，舟師皆散，王欲從山腳行。野象曰：「歇驕未見大王，必不移船。」王趍擺津，惟歇驕船尚在。王喜曰：「夫鴻鵠髙飛，必資六翮。縱無六翮，乃凣鳥耳。」言訖開船，賊騎躡後不及。王至萬刼，分軍屯㨿北江。命翰林奉㫖丁拱垣攝北宮內察院事。
乙酉七年〈九月以後重興元年，元至元二十二年〉春正月六日，元烏馬兒犯萬刼、普頼山等處。官軍奔潰。
十二日，賊犯嘉林、武寕、東岸，獲我軍，皆墨刺殺韃二字於臂。大怒，殺之甚眾。遂至東步頭建大旗。帝欲使人覘賊虛實，而未得其人。祗候局首杜克終趍進曰：「臣卑賤不才，請行。」帝喜之曰：「安識塩車有此騏驥。」遣奉書請行城。烏馬兒問曰：「國王無禮，令人墨刺殺韃字，欺侮天兵，其過大矣。」克終應曰：「家狗吠人，非其主也。忠憤之心，彼自刺耳。國王不之知。我是近臣，何事獨無。」乃攘其臂示之。馬兒曰：「大軍遠來，尔國何不倒戈偕來相見，却乃拒命，螳臂當轍，將如之何？」克終曰：「賢將不蹈韓信平燕之策，駐軍界首，先達信書，如不通好，是其過也。今乃相逼，所謂獸穷則摶，鳥穷則啄，況於人乎。」馬兒曰：「大軍假道以征占城，國王若來相見，則境內晏然，秋毫無犯。苟或執迷，則頃刻之間，山川將為平地，君臣將為腐草矣。」克終既回，馬兒謂諸將曰：「此人當威制之際，辝氣自若不卑，主為跖不諂我為堯，但曰家犬吠人，善於應對，可謂不辱君命。彼國有人，未易圖也。」使人追之不及。
十三日卯時，克終自元軍回。賊躡至，與官軍相敵。
二十八日，興道王議請上相太師光啟禦唆都元帥軍于乂安。
二月，甲辰，朔，靖國大王國康庶子上位彰憲侯鍵及僚屬黎崱〈土力切〉等挈家降元。唆都送鍵等㱕燕京。諒江土豪阮世祿、阮領等攻之于麻六寨。興道家奴阮地爐射鍵殺之。崱把鍵屍上馬，宵遁馳數十里，至丘溫塟之。
遣人送安姿公主〈聖宗季妹〉于脫驩，欲舒國難也。
保義王陳平仲〈王黎大行之後，瑞寶公主醮也。祖父於太宗時賜姓〉再與賊戰於拖幙洲〈即天幕今幔幬洲是〉，死之。時王被擒不食。賊詰國事，不答。曰：「為北王乎？」王厲聲曰：「寕為南鬼，不為北王。」遂遇害。賊兵勢逼，二帝潛御小舟幸三峙源。命引御舶出玉山，以疑賊情。時乘輿播遷，而國峻素負奇才，又有安生王夙釁，多猜疑，國峻扈從手持木杖末有錞〈音純，形如鍾有舌〉，人皆側目睨之。國峻抽其錞投之，但持空杖而行。又凡事多類此。
三月，甲戌，朔，二帝捨舟而從步至水注，取舟出南趙江〈即水棠縣〉逾大旁海，幸清化。
上位文昭侯弄降于脫驩，既而昭國王益稷及范巨地、黎演、鄭隆等皆挈家降元。初，益稷未生時，太宗夢見神人有三眼，從天而下，言於太宗曰：「臣為上帝所責，願託於帝。」後乃北㱕。及益稷生，額中有文，隱然如眼形，貌似所夢之人。年十五，聰明過人。通書史及諸技術，潛有奪嫡之心。嘗挾私書寄雲屯商客，乞元師南下。至是元人入冦，遂降之，冀有其國。元封為安南國王，及元敗，衂心懷愧，卒于北地。
唆都元帥領兵五十萬，由雲南經老撾直至占城，與元人會于烏里州，尋冦驩、愛，進駐西結，期以三年削平我國。帝與群臣議曰：「賊眾積年遠行，萬里輜重，勢必疲弊。以逸待勞，先奪其氣，破之必矣。」
夏四月，帝命昭成王〈缺名〉、懷文侯國瓚、將軍阮蒯等領㨗兵迎戰于西結步頭。官軍與元人交戰于鹹子關，諸軍咸在。惟昭文王日燏軍有宋人，衣宋衣執弓矢以戰。上皇恐諸軍或不能辨，使人諭之曰：「此昭文韃也，當審識之。」蓋宋與韃聲音衣服相似，元人見之，皆驚曰：「有宋人來助！」因此敗北。初，宋亡，其人㱕我。日燏納之，有趙忠者為家將。故敗元之功，日燏居多。五月三日，二帝敗賊於長安府，斬馘無算。七日，諜報雲唆都自清化來。
十日，有自賊處逃赴御營，奏報雲上相光啓、懷文侯國瓚及陳聰、阮可臘與弟阮傳率諸路民兵敗賊于京城、章陽等處。賊軍大潰。太子脫驩、平章阿剌等奔過瀘江。十五日，二帝拜謁龍興諸陵。十七日，唆都與烏馬兒自海再來犯天幕江，欲會兵京師相為援。游兵至扶寕縣，本縣輔導子何特上峙山固守。賊屯巨陀洞。特以竹編作大人形，衣以衣，暮夜引出入，又鑚大樹，取大箭𢮿入其中，使賊疑射力之貫。賊懼，不敢與戰。我軍遂奪擊破之。特追戰至阿臘，為浮橋渡江，酣戰死之。弟彰為賊所獲，盜得賊旗幟衣服迯回，以之上進，請用彼旗假為賊軍就賊營。賊不意我軍，遂大破之。二十日，二帝進次大忙步，元總管張顯降。是日敗賊于西結，殺傷甚眾，斬元帥唆都首。夜半，烏馬兒遁過清化江口。二帝追之不及，獲其餘黨五萬餘以㱕。烏馬兒僅以單舸駕海得脫。興道王又與脫驩、李恆戰于萬刼，敗之，溺死甚眾。李恆以兵衛脫驩還思明，我軍以藥矢射中恆左膝死。裨將李瓘餘卒五萬人，以銅噐匿脫驩其中北遁。至思明，興武王追之，以藥矢射中李瓘死。元兵大潰。帝見唆都首級，惻然曰：「為人臣當如是也。」解御衣，命有司歛塟之，潛以其首油浸，以示戒，以唆都三年假道入我國故也。
六月六日，二帝駕回京師。上相光啓作詩曰：奪矟章陽度，擒胡鹹子關，太平須致力，萬古此江山。是日大水。
命中品奉御鄧㬰之送占城宰臣婆漏稽那連等三十人還國，以從唆都而被擒也。
秋八月，命左僕射劉剛介宣封功臣有差，及治降賊者罪。
九月，改元重興元年。大赦。
報天寺碑折為二杲，山崩。
十二日，加尊先帝、先后徽號。
冬十月，詔定天下戶口。朝臣諫，以為民方勞苦，定戶口誠非急務。帝曰：「祗可以此時定戶口，無或窺我民淍弊。」群臣皆稱服。
丙戌重興二年〈元至元二十三年〉春正月，放元軍還國。
二月，元使合撒兒海牙來。
三月，元帝勑尙書省奧魯赤、平章事烏馬兒、大將張文虎調兵五十萬。令湖廣造海船三百艘，期以八月會欽、廉州，乃命江浙、湖廣、江西三行省兵南侵，假送降人陳益稷還國，立為安南國王。
夏六月，命王侯宗室各募兵統領其屬。帝問興道王國峻曰：「今年賊勢何如？」對曰：「我國太平日久，民不知兵。是以前年元人入冦，或有降避，頼祖宗威灵。陛下神武，克清胡塵。彼若又來，我士習於攻戰，彼軍憚於遠行，且懲恆、瓘之敗，無有關心。以臣觀之，破彼必矣。」乃命興道王總督諸王侯宗室，調兵造噐械及舟船。
冬十月，點習所調兵。
丁拱垣辝免攝內密院事，許之，賜內明字爵。
丁亥三年〈元至元二十四年〉春二月，元聖天感皇太后崩。
二月，海鰍錮涸死于白藤江，長二丈六尺、厚六尺。
元發江淮、江西、湖廣三行省蒙古、漢南軍及雲南兵、海外四州黎兵分道入寇。令萬戶張文虎等海道運糧七十萬石隨之。仍置征交趾行尚書省。以奧魯赤、平章事烏馬兒、樊楫參知政事總之，並受鎮南王節制。
執政請選壯充軍，增多其數。興道王曰：「兵貴精不貴多。縱如符堅百萬，亦何為哉。」
三月，赦。
夏四月，以佐天大王德曄權相國事，閲兵斷獄，定諸名色。
冬十月，朔，日食。
十一月十一日，未時，日盪成四角。
十四日，鄭闡奏元太子阿台犯富良關。帝問興道王：「賊至如何？」對曰：「今年賊閑〈閑猶言易也〉。」二十四日，令禁軍守冷涇關，興德侯瓘將兵逆戰，以毒矢射賊，死傷甚眾。賊退屯武髙關。
二十八日，判首上位仁德侯璇以舟師戰於多某灣。賊溺死甚眾，獲四十人及舟船馬疋噐械以獻。
十二月十六日，詔明字阮識將聖翊勇義軍就興道王，守大灘口。二十六日，遇賊戰，敗之。三十日，元太子阿台與烏馬兒會兵三十萬犯萬刼，旣而順流東下，巴點、旁河人皆降。
時元舟師犯雲屯，興道王一以邉務委雲屯副將仁惠王慶餘。慶餘戰失利。上皇聞之，遣中使鎖慶餘問闕。慶餘謂中使曰：「以軍憲論，甘受罪譴，願假二三日，以圖後效，㱕伏斧櫍未晚。」中使從其請。慶餘料知虜師已過，運船必在後，乃收集殘卒待之。少頃，運船果至。擊敗之，獲虜軍糧噐械不可勝計，俘虜亦甚多。即馳書以聞，上皇釋前罪不問。曰：「元兵所資者，糧草噐械。今旣為我獲，恐彼未知，猶或陸梁。」乃縱其所獲人至元營具告，元人果退。故是年百姓瘡痍非前年之慘，慶餘預有功焉。慶餘初鎮雲屯，其俗以商販為生業，飲食衣服皆仰北客，故服用習北俗。慶餘閲諸庄，軍令曰：「雲屯鎮軍，所以防遏胡虜，不可戴北笠，倉卒之際，難於辨別。宜戴麻雷笠〈麻雷洪路鄕名，善織青皮竹為笠，故以名笠〉，違者必罰。」而慶餘先已令家人買麻雷笠，船載泊于港內矣。既下令，使人潛告庄人曰：「昨見前灣有麻雷笠船拋泊。」由是庄人爭買，継踵相接，初買不過錢一陌，後貴價賣之，一笠直布一匹，所得布匹以千計，北客賀詩，有雲屯鷄犬亦皆驚之句，蓋託以驚服威名，而實隂諷之也。慶餘性貪鄙，凣所領鎮管內皆惡之。仁宗持惜其有將才，不忍棄置爾。
壬子四年〈元至元二十五年〉春正月，烏馬兒犯龍興府。八日，官軍會戰于大旁海外，獲哨船三百艘、首級十顆。元人多溺死。
二月十九日，烏馬兒犯安興寨。三月八日，元軍會白藤江，迎張文虎等糧船，不遇。興道王擊敗之。先是，王已植樁於白藤，覆叢草其上。是日乘潮漲時挑戰佯北，賊眾來追。我軍力戰。水落，賊船盡膠。阮蒯領聖翊勇義軍與賊戰，擒平章奧魯赤。二帝將軍継至，縱兵大戰。元人溺死不可勝計，江水為之盡赤。及文虎至，兩岸伏兵奮擊。又敗之。潮退甚急，文虎糧船閣樁上，傾覆殆盡。元溺死甚眾，獲哨船四百餘艘。內明字杜衡獲烏馬兒、昔戾基玉，献于上皇。上皇命引登御舶，同坐與語，歡飲之酒。脫驩及阿台領眾遁㱕，思明土官黃詣擒之以獻。二帝駕回龍興府。十七日，俘賊將昔戾基玉，元帥烏馬兒，參政岑段、樊楫田、元帥、萬戶、千戶獻捷于昭陵。初，元人嘗發昭陵，欲壞之，而梓宮不犯。及賊敗，石馬之足皆沾泥，蓋神靈陰相也。帝進謁時有詩云：社稷兩回勞石馬，山河千古奠金甌。
二十七日，二帝車駕還京師。
夏四月，上皇御侍衛廊〈宮殿時為賊所焚故也〉，大赦天下，凣經兵焚掠去處，免租役全分，其餘蠲免有差。
帝諭行遣司交好翰林院。故事凣宣德音則翰林預送詔藁于行遣，使先肄習，至宣讀時兼講音義，令凡庶易曉者，以行遣專用中官故也。時黎從教為左輔，與翰林奉旨丁拱垣素不相協。宣示德音有日矣，拱垣故不送藁。從教屢索求，竟不能得。是日駕方出宮，拱垣始送藁。從教宣讀大赦，不通音義，遂默然。帝召拱垣立後，開是音義。從教頗有慙色。拱垣指示聲轉大，而從教聲反低，朝中但聞拱垣聲。帝還內詔從教論曰：「拱垣士人也，爾中官也，何不相協至是耶。爾為天長留守，土蝦、黃橘投贈往還，何傷乎。」自是從教、拱垣交好更篤。
秋九月，興道王夫人元慈國母陳氏薨〈即天城公主〉。
冬十月，遣杜天覰如元〈天覰克終弟〉。杜克終使元軍有功，至是薦弟天覰，帝從之。
己丑五年〈元至元二十六年〉春二月，遣內書家黃佐寸送烏馬兒等還國，用興道王計，以善水者充船夫，夜鑽船沉水，烏馬兒等溺死。
三月，朔，日食。
夏四月，定平元之功。進封興道王為大王，興武王為開國公，興讓王為節度使，有大功者賜國姓。克終預焉，仍授大行遣。杜行止封關內侯，以擒烏馬兒時不獻於官家而獻于上皇也。興智王不許進秩，以有詔元人㱕諸將勿遏，而猶邀擊之也。授諒江蠻長梁蔚為㱕化寨主，何畢能為冠服侯，以能率蠻人討賊故也。賞爵旣行，猶有觖望者。上皇諭之曰：「卿等果知胡虜不復入冦，則為朕明言之，雖躋極品，朕所不惜。如其不然，遽行優賞，萬一胡虜再驚，而卿等又有功效，朕將何以待之，以為天下勸乎。」眾皆悅服。
五月，治降賊皆罪。惟軍民免死，運木石、造宮殿贖罪。官員犯者，隨輕重論。
以馮士周為行遣。士周茶鄕古了人。初，元人來，帝命士周筮之，占雲必有大勝。帝喜之。果如其言，當有重賞。賊平，帝曰：「天子無戲言。」故有是命。士周為人孝忠，有文藝，官至少傅，號巽齋先生。
加封阮蒯為列侯。賜湯沐一郡名曰蒯路，後改為快〈今快州府是也〉。
定前後諸功臣，有先登破陣奇功者，著在《中興實録》，仍命圖形焉。
徒巴點、旁河兩鄕軍民為湯沐兵，不得入仕，除賜宰臣為差使宏。
初，元人入冦，王侯臣僚多送欵虜營。及賊敗，獲降表一篋。上皇命焚之，以安反側。惟向之降者，雖身在虜庭，亦遙議以流死，田產沒官，去其國姓。如陳鍵、靖國之子改姓為枚。餘以例改如枚弄之軰。益稷以骨肉之親，治罪雖同，不忍改姓，及斥名，乃命曰妸陳，謂其柔懦似婦人也。故當時記載皆稱妸、陳枚鍵焉。
有鄧龍者，帝之近臣，文學優贍，爵至下品，嘗預銓注。帝欲以為翰林學士，上皇止之。內𢙇不平，至是亦降虜。及敗見獲，斬之以徇。
上皇幸天長行宮有詩云：景清幽物亦清幽，十一僊洲此一洲，百部笙歌禽百舌，天行奴僕橘千頭，月無事照人無事，水有秋涵天有秋，四海已清塵以靜，今年逰勝昔年逰。蓋感於經兩戰伐而發也。
夏六月至冬十月，旱。
庚寅六年〈元至元二十七年〉春二月，選文官分治諸路。帝親征哀牢。朝臣諫曰：「胡虜初退，瘡痍未定，豈可興兵。」帝曰：「祗可以此時出兵耳。夫虜退後，三境必未我土，馬物故勢不能振，將有內侮，故大舉以示威。」群臣咸曰：「豈不知民勞為可慮，所可慮者有大於此。聖人遠圖，非臣等所及也。」
三月，加佐天大王德曄入內檢校太尉。
夏四月，蘇歷江逆流。其江有大雨，水則退漲而逆流。
五月二十五日，上皇崩于仁壽宮。
以下品奉御范五老管右衛聖翊軍。
秋八月，使吳廷介訃〈音付，吿也〉于元。
九月，聖宗䘮纔逾三月，御史大夫杜國計奏凣居䘮無傷人，今天子皆用肩輿傷人，請騎馬。帝從之，但用素鞍。
大饑。米三升直錢一鏹，民多賣田土及賣男女為人奴婢，每人直錢一鏹。詔發官粟賑給貧民，免人丁稅。
冬十二月十五日，塟裕陵廟，號聖宗，追尊曰玄功盛德仁明文武宣孝皇帝。
辛卯七年〈元至元二十八年〉，歲又大饑，途多餓死。
元遣禮部尚書張立道諭帝入覲。明年遣阮代乏往，辭以䘮。
壬寅八年〈元至元二十九年〉春正月，朔，日食。以費孟為演州安撫，在任未幾，以貪汚聞。帝召還，杖之，復命赴治，更以公清聞。演州人為之語曰：「演州安撫清如水。」
以陳時見為安康路安撫。初，元人入冦，帝命時見筮之，得豫之震，占之曰吉，明年夏，元人敗績。果如所占。重興二年秋，元人復入冦，帝又命筮之，得觀之渙，占曰渙者散也，離散之兆。元人至白藤江，其眾果散走。上嘉其能，故有是命。
二月三日，立東宮太子烇為皇太子。納興讓大王國顙長女為太子妃。
以丁拱垣為太子少保，進爵関內侯。
三月，詔凣斷典文字同辝二道，各執一道。
詔諸買良民為奴婢者許贖田宅，不用此律，以庚寅、辛卯二年饑人多死故也。
帝嘗行幸于外，途中遇王侯家僮，必呼其名，問曰：「汝主何在？」仍戒衛士，不得訶斥。及還宮，謂左右曰：「平居則有左右侍衛，國家多難，則惟彼軰在。」[蓋感其扈從於蒙塵之際而言也。
阮代乏至元，元呼為老令公。代乏至鄂州，見行省諸平章。昭國王益稷時亦在坐，代乏獨不禮焉。益稷曰「汝無乃昭道王家書兒耶〈昭道王名光昶，太宗庶子，蓋稷同母兄〉。」代乏曰：「時事變遷，代乏素為昭道王書兒，今為使者。亦如平章初為帝子，今反為降虜人也。」益稷有慚色，自此我使至，不復坐
癸巳九年〈三月以後英宗興隆元年，元至元三十年〉春三月九日，帝禪位于皇太子烇即皇帝位。改元興隆元年，大赦。稱英皇。尊上皇曰憲堯光聖太上皇帝，保聖皇后為欽慈保聖皇太后。羣臣上尊號曰應天廣運仁明聖孝皇帝，封妃為文德夫人，尋廢。納文德妹為聖姿夫人。
秋九月十三日，欽慈保聖皇太后崩于龍興府魯江，權安殯龍興宮。太后柔嘉聰彗，仁能逮下。上皇嘗築虎圈於望樓陛，令軍士摶虎，御樓觀之。太后與妃嬪皆從侍。樓卑，圈準皆亦卑，虎忽脫圈攀樓。樓上人皆散走。上皇與太后獨與侍女四五人在。太后度不免，即以席遮，上皇亦自覆。虎登樓，便蒼黃〈號啸之聲〉跳下，無擊攫之患。上皇又嘗御天安殿觀鬪象於龍墀。象忽脫突入，將登殿。左右皆驚散，惟太后在焉。
占城來貢。
彗星出于紫微垣，扺斗魁，光芒尺餘，凣百日乃滅。
元遣兵部尚書梁曾諭帝入見。帝辭以疾，遣陶子奇遺以方物。元留子奇於江陵，立安南行省，以平章事劉二、撥都等總兵屯靚江，候征進。明年正月，元世祖崩，
成宗立。詔罷兵，放子奇還國。
封弟國瑱為惠武大王。
大越史記本紀全書卷之五終
