己未紹明二年〈宋紹興九年〉，宋封帝爲交趾郡王。
庚申三年〈二月以後大定元年，宋紹興十年〉春正月，真登州牧黎法圓献白鹿。
二月，改元大定元年
三月，玉陛員外郎阮義明献玄鹿。
以杜英武爲宮殿令知內外事。英武杜太后弟，黎太后親用之，故授是職。
夏四月，以誕日爲壽寧節。
自春徂夏不雨。
五月，雨。
冬十月，大熟。
卜者申利自謂仁宗子，率其黨與由水路抵太原州，出西農州，道過陸令州，入據上原州、下農州，招納亡命召募土兵，有眾八百餘人，同謀作亂。
辛酉大定二年〈宋紹興十一年〉春正月，申利僣號平王，立其妻妾爲皇后、夫人，子爲王侯，賜其黨與官爵，各有差。是時申利黨僅千餘人，所至揚言利善兵術，以脅邉鄙，沿邉溪峒人皆震懾，無敢敵者。二月，吏上書告急，詔諫議大夫劉禹儞領兵出陸路，太傅許炎領兵泝水道討之。時禹儞使先鋒將侍衛都蘇漸、宣明寨主都陳蟾進次博沱江，遇利水軍，合戰漸敗，爲利所殺。利還㨿上原州，築隘於博茹縣，以拒官軍。禹儞攻拔博茹隘，進至蒲汀，遇利水軍大戰，禹儞敗績，將士死者過半，遂還。
夏四月，戊辰，禹儞至京師。辛未，利出㨿西農州，使上原、宣化、感化、永通人攻富良府，陷之，利㨿府治，晝夜會其黨，與謀㓂京師。己卯，命太尉杜英武將兵討利。五月，辛卯，利兵引㓂京師，次廣驛，遇英武軍大戦，利兵敗死者不可勝數，英武斬首梟道左，自平虜関至南漢江，扲萬崖州首領楊目金、鷄洞首領周愛檻送京師，利僅以身免，奔陸令州。壬午，送目愛等繋於本縣府，詔英武招集利敗卒於平虜関。發御府塩賜目愛等。
秋八月，國師明空卒〈師長安府嘉遠縣譚舍社人，能顯靈事驗，凣水、旱災傷，禱之輙應。今膠水、普賴等寺皆有塑像奉事焉〉。
冬十月，朔，又使英武討陸令州，俘利黨二千餘人。利遁於諒州，太傅蘇憲誠擒利送英武，檻㱕京師。使李義、林安集其餘黨。詔廷尉按利罪。獄成，帝御天慶殿洽判，利與其謀主二十人並斬，餘皆以次論，原其脅從者。群臣上表賀。
劉禹儞献白鹿，又献檳榔珠。
壬戌三年〈宋紹興十二年〉春二月，劉禹儞献舚蜍珠。
冬十月，遣富良府首領楊嗣明如廣源州招集州人。
十二月，詔諸典熟田二十年內，咱贖相爭，田土五十年〈或五年，或十年〉內得奏訟，有荒田園，爲人所耕作者一年內咱爭認，過此者禁之。違者杖八十，或相爭田池，以兵刃敺擊死傷人者，杖八十徒罪，以其田池還死傷者。
詔諸斷賣荒熟田，已有栔券者不得贖，違者杖八十。
詔免利黨放流罪。
癸亥四年〈宋紹興十三年〉春二月，詔天下應今後三家者爲一保，不得私宰沙水牛，如有祭祀，奏請得㫖方許。違者寘之重罪，鄰家不吿罪同。
自春至夏，旱，帝親祈之。
六月丁丑，雨。
秋八月，詔楊嗣明勾管陸路諸沿邉溪峒公事。
九月，詔諸權勢家有潭池之外，毋得妄禁，違者罪之。
冬十月，使太傅黃義賢、員外郎孔長率陸路諸沿邉溪峒軍淘金於如箇等處。
甲子五年〈宋紹興十四年〉春二月，以韶容公主嫁楊嗣明，封嗣明爲駙馬郎。
五月，牟俞都献白雀。以牟俞都爲太師，遙領陸路沿邉溪峒事。
乙丑六年〈宋紹興十五年〉夏四月，滛雨，祈晴。
奉職阮奉献六眸龜，胷中有籒文二行，群臣辨之，成王以公法四字。
詔諸相爭田池財物，不得托權勢家，違者杖八十徒罪。
秋七，月造傘圓山神祠及布蓋翁嚴翁母等神祠。
八月，宋妖人譚友諒竄入思琅州，自號召先生，詐稱奉使諭安南，沿邉溪峒多從之，友諒遂率其徒入㓂廣源州。時宋廣西路經畧帥司賫書，請追捕友諒。詔駙馬郎楊嗣明，文臣阮汝枚、李義榮討之。未幾，又命太師牟俞都將陸路沿邉溪峒諸軍繼之。時嗣明已拔通農州隴堵隘，擒友諒黨伯大等二十一人，惟友諒走脫，竄山澤間。詔管軍使義榮管押伯大等交還於宋。先是，邕州假爲官誥，使以邀友諒。友諒以爲然，與思明州首領二十人餘，奉其銅印、地圖、土物附歸於宋。至楊山寨，邕州守趙願擒友諒，及其黨送帥司。宋人見其黨中有楊於者，胷刺黑龍，及蒲州首領五人，知是我越人，皆還之。
營廣慈宮奉皇太后居。
造永隆福聖等寺。
禁百作匠不得造宮樣噐物擅賣民間。
丙寅七年〈宋紹興十六年〉春正月諒州安忠侯〈缺名〉献白鹿。
三月，員外郎李午献白鹿。
太師牟俞都卒。
夏四月，牛畜疫死。
旱，祈得雨。
彗星見。
閏六月，詔各局決獄，有彊爭不合條制者，杖六十。
秋七月，造天資庫六所。
八月，詔百官管甲主都，凣充補禁軍，宜揀大戶，不得取孤獨人，違者罪之。
丁卯八年〈宋紹興十七年〉秋八月，造永隆、清瀾二舟及翔決、奉先二舸。
九月，書家李昭献白鵶。
冬十月，庚辰，小侍衛李崇献六眸龜，胷中有籒文八字。
造安興寨行營。
詔杜英武如富良府考校官僚，及定戶籍數目。
十一月，起瑞天公主第於諒州。
皇太后杜氏崩，謚曰昭李皇后。
戊辰九年〈宋紹興十八年〉春二月，帝幸蒞仁行宮耕藉田，遂幸應豊行宮。
夏六月，詔禁大通、㱕仁二鎮，蠻里山獠首領官郎，無故不得赴京。
瑞天公主㱕諒州。
冬十月，慶成廣慈宮。
己巳十年〈宋紹興十九年〉春二月，爪哇、路貉、暹羅三國商舶入海東，乞居住販賣，乃於海島等處立庄，名雲屯，買賣寳貨，上進方物。
夏四月，設仁王會於龍墀，大赦罪人。
帝御龍墀觀捕象。
冬十一月，天成公主薨。
以守富良府中書火阮權爲中書舍人，如文州南頭那䨙田，會七源州朝奉郎農彥剛議事，以廣源人虜七源廖伍故也。
造蒞仁行宮。
庚午十一年〈宋紹興二十年〉春三月，旱。
秋七月，旱。
九月，真臘人㓂乂安，至霧濕山，會暑濕多瘴死，遂自潰。
初，帝幼沖，政無大小，皆委杜英武。英武使妻蘇氏出入宮禁事杜太后，以故英武私通黎太后，因此益驕，居朝廷則攘臂厲聲，役官吏則頤指氣，使眾皆側目而莫敢言。殿都指揮使武帶、廣武都火頭樑上箇、玉階都火頭同利、內侍杜乙與智明王保寕侯、駙馬郎楊嗣明等謀收捕英武。計定，帶等率軍士詣越城門外，大呼曰：「英武出入禁庭，恣行兇穢，惡聲聞外，罪莫大焉。臣等請早除之，毋貽後患。」有詔禁軍收捕英武，繋於左興聖廊，命廷尉者按其事。太后令人餽以酒食，密置金於食噐，以賂帶及其監守者。左興聖火頭阮楊曰：「汝等貪賂，我與汝必不免於英武之手，不如先殺之，以免後禍。」乃執戈欲刺之。左興都譚以蒙抱楊奪其戈止之曰：「殿謂英武罪當死，須俟帝命，不可擅行。」楊怒詬〈音候，罵也〉之曰「殿前武吉，非是帶耶〈吉帶方言，糞尿也〉？何貪人之賂而不惜命乎。」言訖，知不免，遂赴井死。時帝聽英武獄，配英武杲田兒。太后憂悶，思所以復英武職任，乃屢設大會，赦諸罪人，冀英武得預焉。英武累蒙赦宥，復爲太尉，輔政如故，寵任愈隆，由是擅禍福，專生殺，而怨報之心常交如也，猶恐軍吏追捕，多不如意，乃以指使百餘人献之以爲奉國衛都，有犯罪者，悉委奉國衛都捕之。英武密言於帝曰：「徃者武帶等自率禁軍，突入闕庭，其罪莫大，不早懲之，恐異日變生，不可圖也。」帝莫之覺。遂可其奏。英武命奉國衛都逮捕帶等下獄治之。詔降智明王爲侯，保寕侯爲明字，保勝侯爲奉職，內侍杜乙等五人上木馬，玉階火頭同利等八人斬於西階市，殿都指揮武帶等二十人梟諸江頭，駙馬郎楊嗣明等三十人流遠惡處，諸預謀者並圖田宏犒甲，果如楊言。
詔閹寺不得擅入宮，犯者死罪。如不謹慎而他人入者，罪如之。
禁朝官不得徃來王侯家，在禁中不得結會三五人話談非議，違者罪之。諸犯徃來奉國衛都噐械廊地頭外，杖八十徒罪，至廊內者死。奉衛在廊有詔㫖方得舉噐械，無詔㫖而擅舉過地頭外死。
辛未十二年〈宋紹興二十一年〉春正月，內人火頭杜時献綠毛金龜。
二月，帝幸龍水捕白象，得之。群臣上表賀。
夏四月，杜英武献檳榔一本二十八莖。五月，杜英武献白鹿。
秋八月，帝幸廣慈宮觀競舟。
冬十月瑞明公主薨。
十一月，皇長子龍昶生於應豊行宮，尋冊爲顯忠王。
造西殿永清閣及永耀、清瀾二舟。
壬申十三年〈宋紹興二十二年〉春二月，內師翁李元献三足六眸龜，胷上有籒文，羣臣辦之，成王以八方四字。
夏四月地震。
五月，天雨黃砂。
伯大王薨〈未詳〉。
秋七月，天雨黃砂。
冬十月，殿試。
占城國人雍明些疊詣闕，請命爲王。詔上制李蒙領清化府乂安州五千餘人如占城，立雍明些疊爲王。蒙至占城，爲其主制皮羅筆所拒，雍明些疊、蒙等皆死之。
癸酉十四年〈宋紹興二十三年〉，造新関門。
甲戌十五年〈宋紹興二十四年〉春正月，安忠侯〈缺名〉献白麞。
撞龍山獠叛。
徐寅献白鵶。
二月，詔英武討撞龍山獠，降之。
秋八月，大黃江〈今長安府是也〉山獠首領農可來叛。
九月，帝御大羅城南門觀築園丘壇。
冬十月，占城主制皮囉筆進其女，納之。
十一月，丁未，帝親征農可來。庚戌，發京師。甲寅，克之。丙辰，班師。己未，至京。
造應豊蒞仁行宮及永章舶。
乙亥十六年〈宋紹興二十五年〉夏五月，紹容公主薨。
秋八月，競舟。
大水。
地震。
九月，徵夏田租。
冬十月，木星犯金星。
命匠起富良第。
十一月，占城來貢。
十二月，地震。
造麗天宮及龍慶朝覲廊。
丙子十七年〈宋紹興二十六年〉春二月，辛未，天雨黃砂。
夏四月，詔起廣源州第。
冬十二月，丁未夜，御庫火。
造御天行宮、瑞光殿、暎雲閣、清和門、儀鳯階、延富閣、賞花亭、玉花階、金蓮池、明月橋及御廚大葉船、宮內大葉船。
太傅李俞都上章乞致仕，加太師錫金，歸田裡。
建孔子廟。
是歲大饑，米一升直七十錢。
丁丑十八年〈宋紹興二十七年〉，詔定律令。
戊寅十九年〈宋紹興二十八年〉春二月，阮國使宋，回上言：「臣到宋國，見庭中有銅匭，以受四方章奏。臣請倣而行之，以達下情。」帝從之，置匭於庭，令有言事裁書投其中。時有暗投匿名書，言英武作亂，搜之不得其人。英武誣國所爲，流國於清化之寨頭。未幾，帝召國還。英武又送酖酒，國度不免，遂飲毒卒。
命少保費公信選民丁定，諸邑及充太廟並山陵奉祠人。
秋八月，杜英武死。
己卯二十年〈宋紹興二十九年〉春，天符寺柱流血。
牛吼國進華象。
夏五月，牛吼、哀牢叛。命蘇憲誠討之，獲人、牛、馬、象、金銀珍寳甚多。拜憲誠太尉。
庚辰二十一年〈宋紹興三十年〉春正月，起二女、蚩尤祠於布蓋坊。
二月，命蘇憲誠、費公信選民丁壯者充軍伍。擇將校通兵法、諳武藝者分管之。
辛巳二十二年〈宋紹興三十一年〉春，遺馴象於宋。宋帝謂其大臣曰：「朕不欲異獸勞遠人。可令帥臣詳諭，今後不必以此入貢。」
造古法州法雲寺。
冬十月，太傅黃義賢卒。輟朝五日，以有扶日功，特加常禮。
十一月，帝命蘇憲誠爲都將，杜安頤副之，領兵二萬，廵西南海邉等處，以安鎮邉隅。帝親送至大安神投〈今神符是也〉符海門而還。
太尉劉慶譚卒。
壬午二十三年宋紹興三十二年春正月，詔自閹者杖八十刺，左膊二十三字。
地震。
二月，考課文武臣僚，考滿無過犯者增秩。定爲常憲，凣九年爲一考。
癸未政隆寳應元年〈宋孝宗瑋隆興元年〉，禁天下不得用假真珠。
秋八月，迯卒嘯聚爲羣，刼掠陸路居民。命費公信將兵十萬討平之。
甲申二年〈宋興隆二年〉春三月，占城來貢。
秋七月，大水過常，禾榖渰沒。
宋封帝爲安南國王，改交趾爲安南國。
乙酉三年〈宋乾道元年〉夏六月，大旱，民大疾疫，牛畜多死，米價騰踴。
秋八月，試學生。
丙戌四年〈宋乾道二年〉春三月，占城使行至烏里，以風水軍〈僧魔〉駕海掠我瀕海小民而還。
民有献龜，胷有天子萬年四字，亦有献白鵶者。
丁亥五年〈宋乾道三年〉秋七月，命太尉蘇憲城伐占城。
冬十月，占城遣使進珍珠方物請和。詔憲誠班師，自是占城執藩臣禮，奉貢不缺。
造日龍舶。
戊子六年〈宋乾道四年〉秋八月，宋使來，韃靼〈即元使也〉亦來。俱誘以厚賞，陰以禮接，之使不相見。
己丑七年〈宋乾道五年〉春三月，望月蝕。
海門魚死，命朝野寺觀僧尼、道士誦經祈禱。
太師致仕李俞都卒。
夏四月，作清和殿奉安先帝先后神御，隨時薦享，重修真教寺。
庚寅八年〈宋乾道六年〉帝習射騎於大羅城南，名射庭，令武官日習戦攻破陣之法。
辛卯九年〈宋乾道七年〉春二月，永元殿無故自動。
脩文宣王廟殿及后土祠。
帝巡幸海島，周覧山川形勢，欲識民情疾苦、日程遠近也。
壬辰十年〈宋乾道八年〉春二月，帝又廵幸海島、南北藩界，圖記風物而還。
癸巳十一年〈宋乾道九年〉春，重修太和橋。
夏五月二十五日，皇太子龍𣉙〈音札〉生。
秋造翫水舶。
甲午十二年〈二月以後天感至寳元年，宋淳熙元年〉春正月，地震。
二月，改元天感至寳元年。
秋九月，太子龍昶有罪，廢爲庶人囚之。先是龍昶烝於宮妃，帝不忍抵死，故有是命。一日，帝召宰相謂曰：「太子國之大本。龍昶既爲不道，朕欲龍𣉙繼承大綂。然彼猶少年，恐未克堪。如俟其壯，奈朕年衰何。」時有內人抱龍𣉙出，見帝戴巾，哭請戴之。帝未及勒，哭愈甚。帝乃脫而加之，龍𣉙大笑。帝益奇之，建儲之意遂決。
冬十一月，地震。
十二月，彗星見南方。
乙未天感至寳二年〈宋淳熙二年〉春正月，冊龍𣉙爲皇太子，居東宮。拜蘇憲誠入內檢校太傅平章軍國重事王爵，輔翼東宮。
夏四月，帝弗豫，力疾，命蘇憲誠抱太子攝政事。
秋七月，乙巳，帝崩於瑞光殿。先是，帝疾大漸，皇后復請立龍昶。帝曰：「爲人子不孝，安治民乎。」遺詔蘇憲誠輔導太子，國家事務一遵成憲。時太后欲行廢立，恐憲誠不從，乃以金銀賂其妻呂氏。憲誠曰：「吾以大臣受顧命輔幼主，今受賂而廢立，何面目見先帝於地下乎。」太后又召憲誠，諭之百端。對曰「不義而富且貴，豈忠臣義士之所樂爲。況先帝言猶在耳，殿下豈不聞伊尹霍光之事乎？臣不敢奉詔。」事遂寢。
太子龍𣉙即位於柩前，時方三歲，尊母杜氏爲昭天至理皇太后。
以杜安頤〈皇太后弟也〉爲太師同平章事，蘇憲誠爲太尉。
盟國人於龍墀。
丙申貞符元年〈宋淳熙三年〉春正月，改元大赦。
丁酉二年〈宋淳熙四年〉春三月，占城㓂乂安州。
戊戌三年〈宋淳熙五年〉，國䘮除。昭靈皇太后宴羣臣於別殿，謂之曰：「當今先帝賔天，嗣皇幼沖，占城失禮，北人㓂邉。卿等受國厚恩，當以國家爲慮。今日之計，不如復立太子，以延國祚，以安民心。」羣臣咸拜手稽首曰：「太傅受天子明命，陛下既屢慰之矣，臣不敢違。」皆拜謝而退。憲誠領禁兵，嚴號令、明賞罰，天下歸心。
夏五月，以誕日爲乾興節。
己亥四年〈宋淳熙六年〉春正月，選丁男，壯者充軍伍。
二月，地震。
三月，考績，居職勤敏才幹，不通文字爲一類，有文字才幹爲一類，年高行純、洞識古今爲一類，以次授職，使之治民，管軍，以官無濫冗。
夏六月〈缺日〉，兩日並出。
太尉蘇憲誠卒。帝減膳三日，輟朝六日。初，憲誠寢疾，參知政事武賛唐夙夜侍側，諫議大夫陳忠佐以他故，不暇存問。及疾篤，太后親臨問曰：「如有不諱，誰可代者？」對曰：「忠佐可。」太后曰：「賛唐日侍湯藥，公言不及，何也？」對曰：「陛下問其可代，故臣以忠佐對。如問侍養，非賛唐而誰。」太后嘉其忠而不用其言。
詔禁鹹塩鉄噐，不許往源頭貿易。
庚子五年〈宋淳熙七年〉春，定王侯入朝例。
秋八月，大水。
永元、會僊二殿地震。
辛丑六年〈宋淳熙八年〉春正月，故太子龍昶率家屬奴隸恣行盜竊，欲謀作亂。
夏四月，熒惑入南斗。
大饑，民死幾半。
壬寅七年〈宋淳熙九年〉春正月，詔求賢良。
築壇拜將，以吳履信爲上將軍，將水步軍巡捕盜刼。
以李敬脩爲帝師，內則奉侍經幄，外則教民忠孝，自是昭靈太后不敢萌異圖。
禁天下不得著黃色服。
暹羅國來貢。
癸卯八年〈宋淳熙十年〉春正月，以吳履信爲督，將伐哀牢。
冬十一月壬午，朔，日食。
甲辰九年〈宋淳熙十一年〉春三月，占城來貢。
暹羅、三佛齊等國商人入雲屯鎮，進寳物，乞行買賣。
冬十月，思蒙等冊叛，自相攻擊。
乙巳十年〈宋淳熙十二年〉春正月，試天下士人，自十五歲，能通詩書者侍學御筵，取裴國愾、鄧嚴等三十人，其餘並留學。
秋七月，命建康王龍益率師討冊諸蠻，平之。
丙午十一年〈七月以後天資嘉瑞元年，宋淳熙十三年〉春正月，宋封帝爲安南國王，制畧曰：「即樂國以肇封，既從世襲，極真王而錫命，何待次陞，蓋異禮也。」
三月，冊譚氏爲安全元妃〈妃將軍時奉女子也〉。
秋七月，獲白象，賜名天資，詔改元天資嘉瑞元年。
遣黎槐卿如宋報聘。
丁未天資嘉瑞元年〈宋淳熙十四年〉夏四月，雷震太廟。
西域僧來。詔問其所能，以能伏虎對，試之不驗。
戊申三年〈宋淳熙十五年〉夏五月，旱。帝親幸瀛婆法雲寺祈雨，因迎法雲佛僧㱕報天寺〈今朝國初猶乃舊俗〉。
六月，地震暴風。
秋七月甲子，朔，日食。
太師杜安頤卒，以太傅吳履信輔政。
己酉四年〈宋淳熙十六年〉春二月辛酉，朔，日食，日月色赤如血。
地震。
三月，帝遍幸江山，凣乘輿所至，有神祗者，皆賜封號，立廟享祀。
庚戌五年〈宋光宗紹熙元年〉春正月，皇太后杜氏崩。
秋七月，太傅吳履信卒，以譚以蒙爲太傅。
冬十月，帝拜謁山陵，祔皇太后新塑象。
造翫瑤舟。
辛亥六年〈宋紹熙二年〉春，真臘國來貢。
冬十二月，熒惑犯太白。
壬子七年〈宋紹熙三年〉夏六月，地震。
秋七月，雷震永寕殿二處。
清化古弘甲人叛，命將討平之。初，甲人見牛跡於菴蘿樹上。觀之，乃是白牛，良久，復由他岐下。本甲衛人黎挽占曰：「白牛在下之物，卻在木上，是下在上之象。」因相率以叛。至是討平之。
浚蘇歴江。
癸丑八年〈宋紹熙四年〉，考課內外文武官，明其黜陟。
試天下士人入侍御學。
甲寅九年〈宋紹熙五年〉秋七月，皇太子旵〈丑咸切〉生，封譚元妃爲安全皇后。大赦天下。賜耆老七十以上帛各一疋，大酺二日於廟。
冬十月，雨雹有大如馬首者。
造天龍舶。
乙卯十年〈宋寕宗擴慶元元年〉春二月，地震。
雷震離明閣。
試三教，賜出身。
丁巳十二年〈宋慶元三年〉夏六月，旱。
造迎蟾宮。
戊午十三年〈宋慶元四年〉春正月，詔沙汰僧徒，從譚以蒙之言也。
秋七月，大水。
占城使來貢求封。
演州髙舍鄕吳公李招聚亡賴，與大黃州人稱先皇苗裔丁可，裴都者同時作亂，並討平之。
己未十四年〈宋慶元五年〉秋七月，大水，禾穀淹沒。
大饑。
冬十月，帝幸清化府捕象，仍遣使封占城王。
庚申十五年〈宋慶元六年〉春正月，發粟賑貧民。
秋七月，昭靈太后崩。
壬戌十七年八月以後天嘉寳祐元年，宋嘉泰二年春三月，地震。
秋八月，皇次子忱生，改元天嘉寳祐元年。、
命樂工制樂曲，號占城音，其聲清怨哀傷，聞者泣下。僧副阮常曰：「吾聞詩序云：『亂國之音怨而怒』。今民亂國困，主上廵遊無度，朝正紊亂，民心乖離，是敗亡之兆也。」
癸亥天嘉寳祐二年〈宋嘉泰三年〉春二月，大興土木，營諸宮殿。
夏四月，敬天閣將成，有鵲巢其上生雛。群臣諫曰：「昔魏明帝構凌霄閣，有鵲巢焉。髙堂隆諫曰：『臣聞維鵲有巢，維鳩居之。今鵲巢宮闕，臣愚以爲閣雖成，必有異姓居之。』願陛下審髙堂隆之言，先務脩德，然後興工可也。」帝聽宦官笵秉彛之言，督作愈急，百性苦之。
秋七月，殿指揮使知乂安州杜清、州牧范延奏曰：「占城國主布池爲其叔父布田所逐，今載妻子寓機羅海口。意欲求救。」八月，帝命譚以蒙、杜安徃計其事。將至機羅，杜安曰：「彼以兵來，虜情難信。諺云：蟻孔潰堤，寸煙燎屋。今布池豈特蟻孔寸煙而已。」以蒙以語清、延，使爲之僃。清等曰：「彼以難來求救，何必疑。」以蒙怒，引軍還。清共延謀襲布池，爲自全計。謀泄，反爲所殺。乂安大潰，死者無筭。池大掠而㱕。
九月，大黃江人又叛。初，大黃江人費郎、保良奏譚以蒙蠹國害民等罪，以蒙怒笞之。郎等由是積怨，因天下愁苦向亂，遂叛。命祗侯陳令馨爲元帥，將兵討之。仍遣尙書徐英珥率清化府同時進討費郎，戦於路布江口，敗績皆死之。
甲子三年〈宋嘉泰四年〉春正月，命杜敬脩討大黃江叛人，不克。
乙丑四年〈三月以後治平龍應元年，宋開禧元年〉春三月，改元治平龍應元年。
宋人㓂邉，我民罷於奔命，盜賊漸起，帝頗徇財貨，羣臣多賣官鬻獄。
丙寅治平龍應二年〈宋開禧二年〉春二月，拜譚以蒙爲太保，戴拱辰冠。
時帝營造不息，盤逰無度，日與宮女觀逰爲樂，聞城外有盜竊，佯爲不知，又性畏雷，聞之輟驚。幸臣阮餘自言有禁雷之術。會雷鳴，使餘試之，餘仰天誦咒，而雷益厲。帝詰之，對曰：「臣戒之久矣，天益髙，而彼猶強暴如此。」
丁卯三年〈宋開禧三年〉春正月，盜賊蜂起。詔選丁男壯者充軍伍，令路官統管收捕之。
冬十月，國威州傘圓山蠻爲盜，刼掠清威鄕，其眾甚盛，不可復制。
戊辰四年〈宋嘉定元年〉春正月，冊皇子旵爲皇太子，居東宮。
大饑，饑莩相忱。
以范猷知乂安軍事，猷遂反。招納亡命盜賊，號候人，分行刼掠。國威州人亦率徒侶屯於西結，道路爲之不通。帝命上品奉御范秉彛將藤州兵討之。
己巳五年〈宋嘉定二年〉春正月，范秉彛率藤州、快州人攻猷。敗之，猷奔洪州。秉彝籍其家焚之。猷怨愈深。帝命奉御徵猷回京。
秋七月，秉彛回京師，將入奏，有止之曰：「猷言先入，怨猶未解。」秉彛曰：「吾事上盡忠，而爲姦賊所譖耶。況有君命，吾其焉避。」遂入。帝命執之及其子輔囚於水院。將刑，其將郭卜等聞之，將兵皷譟而入，至大城門外，爲門者所拒。斬關而入，帝聞事急，使召秉彛及輔入金晶階涼石䖏，刺殺之。卜等突入涼石，以帝所御車昇秉彛屍，御席裏輔屍，由越城門出，下東步頭，既而復入萬延宮，立皇子忱爲帝。譚以蒙、阮正賴皆受忱僞職。帝如㱕化江。豬洞人阮破鄰率其部曲夜盜隊山官厙財物。皇太子行至海邑劉家村，聞陳李女有姿色，遂娶之。李家漁業致富，傍人㱕之，因有眾，亦起爲盜。太子既娶李女，授李明字，拜女舅蘇忠詞爲殿前指揮使。
陳氏兄弟集鄕兵平其亂，迎帝還京，乘輿反正，討郭卜之亂，按罪有差。
庚午六年〈宋嘉定三年〉春三月，帝使上品奉御杜廣將兵徃蘇忠詞家，迎還皇太子㱕京師，女還父母家。陳李爲他盜所殺，次子陳嗣慶代領其眾還，是爲順流伯。
秋七月，杜英徹數以蒙罪曰：「汝爲大臣，既懷無君之心，私受賊子之爵，今反與吾並列，吾雖不才，何面目與汝相對。」以蒙慚懼而退。
彗星見。
冬十月，帝弗豫，召杜敬脩受顧託命。二十八日，壬午，帝崩於聖壽宮。
皇太子旵即位於柩前，時方十六歲。尊母譚氏爲皇太后，同聽政令。又以龍舟迎陳氏，其兄陳嗣慶以時當䘮亂，未即送行。
遣使訃於宋，宋遣人來弔祭。
辛未建嘉元年〈宋嘉定四年〉春正月，改元。二月，帝復使奉御范布迎陳氏。嗣慶乃令馮佐周等送之。會蘇忠詞與杜廣戦於朝東，佐周遂泊於大通步。及杜廣敗，帝令布及忠詞迎陳氏入宮，立爲元妃，以忠詞爲太尉輔政，封順流伯；陳嗣慶爲彰誠侯。
時承平日久，紀綱漸廢，民不之兵，盜賊之興，不可禁遏。帝初即位，以國事委太尉譚以蒙。以蒙不學無術，柔懦不斷，政事日隳。
壬申二年〈宋嘉定五年〉春二月，命同乳段尙募洪州民捕盜。時國勢衰弱，朝無善政，饑饉荐臻，人民困窮，尚乘之擅作威福，人莫敢言。後罪狀寢彰，爲羣臣所劾，下獄按問。尙乃撥劎，躶奔洪州，嘯聚羣黨，築城稱王，虜掠良民，朝廷不能制。
癸酉三年〈宋嘉定六年〉春二月，陳嗣慶以兵犯闕，請奉迎車駕。帝疑之，詔發諸道兵捕嗣慶，降元妃爲御女。
甲戌四年〈宋嘉定七年〉春正月，陳嗣慶軍至朝東，詣軍門謝罪，復請迎車駕。帝愈疑之，乃與太后及御女如諒州峙山。嗣慶聞秉輿播遷，御女久爲太后所苦，復發兵請迎如初。帝爲之信，復與太后及御女如兵合縣。
夏五月，嗣慶擊丁可裴都於大黃州，破之。
丙子六年〈宋嘉定九年〉春，冊御女爲順貞夫人。太后以陳嗣慶反側，屢指夫人爲賊黨，令帝斥去，又使人語夫人，令自引分。帝知而止之。太后加毒於夫人之飲食。帝每食，分其半賜夫人，而不使離左右。太后乃使人分持毒盃賜夫人死，帝又止之。夜與夫人微行，如嗣慶軍，值天明，次於安沿縣將軍黎覔家，會嗣慶將王黎領舟師來迎。帝乃次究連洲，宣嗣慶來朝。
夏六月，皇長女生於究連，後封順天公主。
冬十二月，冊夫人爲皇后，拜嗣慶爲太尉輔政，授嗣慶兄承〈陳上皇〉爲內侍判首。嗣慶與上將軍潘鄰調補軍伍，造戦噐，習武藝，軍勢稍振。
帝中風疾，醫治不驗，未有太子，中宮所生公主而已。
占城、真臘㓂乂安州，州伯李不染敗之。
丁丑七年〈宋嘉定十年〉春三月，帝漸發狂，或稱天將降，即持干楯𢮿小旗於髻上戲舞，自早至晡，不即或罷，復發汗燥渴，飲酒長睡，後日乃醒。政事不決，委任陳慶嗣天下，大權漸移焉。
戊寅八年〈宋嘉定十一年〉春三月，地震。
彗星見西南。
秋八月，詔捕扶董寺居士阮嫩，以得金璧不進故也。
九月，皇次女生，後封昭聖公主。
冬十月，陳嗣慶討廣威蠻，不克。
占城、真臘㓂乂安，李不染敗之，陞侯秩，賜食邑七百五十戶，實封一千五百戶。
己卯九年〈宋嘉定十二年〉春二月，陳嗣慶奏乞放阮嫩，從軍擊賊以贖罪。許之。冬十月，遣阮嫩帥師討廣蠻。
庚辰十年〈宋嘉定十三年〉春三月，阮嫩㨿扶董鄕，稱懷道王，奉表稱臣，乞平禍亂贖罪。帝遣人賫勑宣諭，然以風疾不能制。
辛巳十一年〈宋嘉定十四年〉春正月，徧求天下醫士，調治帝疾，不效，帝深居宮中，盜賊恣行城外，生民流離甚矣。
壬午十二年〈宋嘉定十五年〉春二月，定天下爲二十四路，路分公主居之，用宏奴屬隸及本路軍人，相分爲甲。
造戦噐舟船廵捕道刼。
癸未十三年〈宋嘉定十六年〉冬十月，旱蝗。
十二月，阮嫩軍聲益振。
陳嗣慶卒，追封建國大王。以陳承爲輔國太尉，賛拜不名。
甲申十四年〈十月以後昭皇天彰有道元年，宋嘉定十七年〉帝疾日滋，無嗣繼承大綂，公主皆分各路爲湯沐邑，獨委任指揮使陳守度領殿前諸軍扈衛禁庭。
冬十月，詔昭聖公主爲皇太子以傳位，帝出家，居大內真教禪寺。昭聖即位，改元天彰有道元年，尊號曰昭皇。
乙酉天彰有道二年〈十二月陳太宗建中元年，宋理宗煦寳慶元年〉冬十月，詔選內外官員子弟充內色役，六火侍宮外，祗侯、內人侍內，日夜番上侍從。殿前指揮使陳守度知城市內外諸軍事。守度姪陳不及爲近侍、署六局，祗候陳僉爲祗應局，陳煚爲政首〈煚陳太宗〉，時方八歲，侍候於外。一日當司盥洗，因入侍內，昭皇見而悅之，每夜逰，召與同逰，見煚在暗處，即親臨挑謔之，或曳其髮，或立其影。他日煚捧水𠤷〈音移〉侍立昭皇盥頮〈音誨〉，以手掬水濺煚靣而謔笑，及煚捧檳榔巾，則以巾拋與之。煚不敢言，陰以告守度。守度曰：「誠有如此，皇族乎？赤族乎？」又一日，昭皇又以檳榔巾拋與煚，煚拜曰：「陛下赦臣罪否？臣願奉命。」昭皇笑曰：「赦汝，今汝已智辨。」煚又以吿守度，守度恐事泄倂誅，於是自率家屬、親戚入禁中。守度閉城門及諸宮門，令人守之，百官進朝，不得入。守度徧吿曰：「陛下已有尙矣。」群臣皆曰諾，請擇日朝見。本月二十一日，群臣進朝拜賀。下詔曰：「自古南越帝王，治天下者有矣。惟我李受天眷命，奄有四海，列聖相承，二百餘年，奈以上皇嬰疾，承統無人，國勢傾危，命朕受明詔，勉強即位，自古已來未之有也。嗟朕惟爲女主，才德俱傾，輔弼無人，盜賊蜂起，安可秉持神噐之太重，朕夙興夜寐，惟恐難堪，每念求賢良君子，同輔政治，夙夜拳拳，於斯極矣，詩曰：『君子好求，求之不得，寤寐思服，悠哉悠哉。』今朕反覆獨筭，惟得陳煚文質彬彬，誠賢人君子之體，威儀抑抑，有聖神文武之資，雖漢高唐太，未之能過。想熟晨昏驗之有素，可遜大位，以慰天心，以副朕懷，庶可同心戮力，共扶國祚，以享太平之福。布誥天下，咸使聞知。」
十二月十一日戊寅，昭皇設大會於天安殿御寳床，百官朝服，進朝拜於庭下。昭皇乃降服，勸進陳煚即皇帝位。改元建中元年，大赦，稱禪皇，尋改文皇，群臣上尊號曰啓天立極至仁彰孝皇帝。拜陳守度爲國尙父掌理天下事。守度曰：「今盜賊並起，禍亂日滋。段尙㨿東，阮嫩㨿北，廣威大遠，亦未削平。李家衰弱，國勢傾危，昭皇女主，不克負荷，託以二郎，未諳國勢，政事多缺，國祚初開，民心未服，其禍不小。其雖叔父，不識文字，東馳西騖，以扞盜賊，不如且勸聖父權攝國政爲上皇，後一二年天下一統，復政二郎。」群臣稱善，勸聖父陳承居攝。
大越史記本紀全書卷之四終
