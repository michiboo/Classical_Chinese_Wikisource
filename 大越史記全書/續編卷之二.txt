
丙戌，永盛二年（淸康熙四十五年）[1706]
春，三月，會試舉人，取合格杜公挺等五名。
夏，五月，殿試，賜范光容等並同進士出身。
哀牢來貢。初，哀牢逼於樂凡，數苦侵暴，朝廷每庇之。朝福旣歸祺，城壘堙廢，屋宇頹壊。屬蛇兵僅七百餘，有事始徵發，居常侍衞，纔三五民丁，儲械不備，宼至奔走無常，故久不能修貢。王命行人往詰之。朝福訴狀，請奉貢壽禮，三年一進，停免歲貢。尋遣其正副使二人，以方物隨至京，兼致書執政，請給兵器，且求通姻親，以示諸芒聲勢。王命爲書慰撫之。自是貢獻不絕。

丁亥，三年（淸康熙四十六年）[1707]
春，正月，定逃兵罪。
二月，申定內外官考課法。準例，三考並上，陞職二次，二上一中，陞職一次，並加賞錢五十緡，初年上考，次年中考，後年下考，平調衙任，二中一下，貶職一次，二下一中，貶職二次，三年內，具上中下考，用相準法。
定死事贈恤例。諸將士陣亡，該隊隊長贈校點，額兵人給田，饒其子官役。
三月，以工部左侍郞黃公寘爲刑部左侍郞，寺卿張公楷爲工部右侍郞。
夏，四月，以刑部右侍郞陳廷諌，阮當褒添差陪従。
以慶郡公陳公桓爲山西鎮守，筇郡公鄧廷佺爲宣興鎮守。
秋，九月，乙丑，月有食之。
頒寛恤流民年限。流散者免五年賦役，貧苦見在，暫赦三年戶分稅。
時，御史臺諸訟多有翻鳴，命文武官分二跡勘問。以陪從阮世播，黃公寘，提督部廷佺，丁文偉等八人爲之。
冬，十月，命二司舉所屬縣令堪府任正貳者，與所舉之人，皆來査閱銓授。
十二月，參從禮部尙書知中書監香江伯阮冠儒，年七十，乞致仕，許之。冠儒，瑞原挽河人，繼黎僖執政，務持大體，事從寛厚，天下爲之謡曰：「尙書黎僖，天下愁悲，參從挽河，天下謳歌。」致仕歸一年，卒，贈吏部尙書，郡公爵。

戊子，四年（淸康熙四十七年）[1708]
以阮貴德爲兵部尙書，參從。
秋，八月，申飭鎮承二司，督押堤路，隨勢護治，以息水害，便農民。
九月，禁諸藩輔導擅來京師，交遊權要，大禮赴朝，無得過四名，留居無過二十日。

己丑，五年（淸康熙四十八年）[1709]
春，正月，遣陳廷諌，黎珂琮，陶國顯，阮名譽等，如淸歲貢。
夏，五月，戊子，大元帥總國政上聖父師盛功仁明威德定王薨，壽七十七，追封康王，謚融斷，廟號昭祖，葬延上原。在安定縣。
秋，九月，進封節制太尉安國公，爲元帥總國政都王。
冬，十月，赦各處今年半租，免積欠諸稅
十二月，推惠文武，陞授有差。

庚寅，六年（淸康熙西十九年）[1710]
春，正月，申明六條，戒飭中外臣民。參酌釦治四年令。
三月，會試貢士，取阮同霖等二十一名，殿試，賜范謙益進士及第第三名，阮公𡧩進士出身，阮國靖等十九名並同進士出身。
冬，十一月，考士望，取武公宰等二十六名。

辛卯，七年（淸康熙五十年）[1711]
春，三月，初命文武黎異材，陳公柱等，分押河堤。舊制，官堤委鎮官督築，催送科歛，民不勝費，而工多苟完。至是始改命京官，遂爲例。
定均給公田例。六年一期，秋田無過三月，夏田無過九月。
定二王廟祀禮。王以昭祖康王曾孫繼立，追封考國宰公爲良穆王，考參宰公爲晉光王。至是議廟制，有以當奉別廟爲言者。參從阮貴德言：「二位皆長嬌正宗，厚德垂裕萬世，惟王入正宮廟，於理爲順，」因陳別廟可有疑者五，王從之，議乃定。
三月，召淸華參鎮張公楷爲副都御史，以太監段有算代爲留守。改參鎮爲留守，自此始。
求直言。王親閱臣僚章疏，以提刑阮公沆，編錄阮公朝議論敢直，給事胡丕績，侍郞阮公董等聽陳有條理，並賞銀帛有差。
秋，九月，壬子，王子橿生。
以宣郡公鄭樌，渭郡公鄭橑掌府事。
考試書算。
冬，十月，考武藝。
鄉試各處士人。舊例，試官擬題，用書史四六，不過十數首，賦不過四五首，皆現成題目，無所翻換，號爲儲書。學者多撰成帖括，轉相販驚。應試士人，率先訪文體暗誦或密懷依樣摸冩，考院隨文選取，不拘重見，故懷挾借代，條禁雖嚴，而中選者類無實才。至是科，始命各場試官，隨意發題，不得因循舊例。場屋陋習，爲之頓革。

壬辰，八年（淸康熙五十一年）[1712]
春，三月，諭府僚官，近閱百官啓論時務，凡關治體，無不敷陳，第考諸成憲，事皆畫一，只由年久，因循致弊。今特採其當行者十六條，各當確審，隨宜採正，頒布施行，用昭平治之政。〈明教化，正風俗，及兵民事宜，官吏課法，修戸籍，均公田稅，定行儀，制官俸，凡十六條。〉
會試舉人，取阮璣等十七名。殿試，賜阮惟敦進士出身，徐伯璣等十六名同進士出身。
禁花郞道。
參從阮貴德，阮世播等啓言：「今之鎮官，卽古制都司之任，治所城廓，宛然猶存。往者，宣，興，太，諒諸鎮，或委兼領，或差近臣爲之。兼領者，覊於內鎮，近侍者，戀於留京，苟得從便遙制，循習爲常。雖有武臣替代，亦援此例，每以山川嵐瘴兵士不便爲辭，不知京藩之勢，內外懸隔，疆場之間，彼此何常，卒然有急，安能卽救。至於詞訟勾送，行程索頓，民之煩費愈滋。請玆後諸邊鎮官，各令赴任，與四鎮同。其安廣原許海陽兼領，然此處海瀕遐遠，請別差能臣，専衿制之任。又宣，諒二司，亦宜各許許，一遵舊制，以昭太平制度。」從之。令外鎮鎮守，並赴鎮蒞事。
禁民間僞造傳旨，妄作浮言，及塗書誹謗時政，斥議有司者。
夏，五月，禁百官私相交結。
秋，九月，旱饑，命赦繫囚情輕，緩積欠諸稅，減巡渡稅之半，弛エ作以舒民力，修廢祀以祈神庥。是歲六月至十二月，不雨，天下大飢。

癸巳，九年（淸康熙五十二年）[1713]
春，正月，時久旱，粟米騰貴，米一小斗，直錢一陌，民間削竹木皮葉爲食，饑浮滿道村落所在蕭條王命群臣蠢救荒之政，令天下官民入粟，量授職品，以所進粟，分賑饑民。
發粟內帑錢，賑圻內饑民。
命淸華留守，發安場庫錢萬緡，添給饑民。
二月，定粟米平價。
量赦天下租稅，以禾穀全失，半失，分爲二等，全失者，今年夏務並豁免，半失者赦五分。
秋，七月，霖雨不止，河水泛溢，山西，山南，淸華三縣，堤防皆頹裂，流數萬家，人民饑饉。
以侍內監輿厚侯陳公尊爲淸華留守，錦郡公范嘉旺爲宣光留守。宣，興分爲二鎮，自此始。

甲午，十年（淸康熙五十三年）[1714]
春，正月，初，安廣海賊數爲暴掠，留守文廷壬，督同丁輔益等，發兵勦捕，招降其黨三百人，俘馘七十餘人，餘寇悉平。
盆蠻來貢。
參從刑部尙書阮世播致仕。
夏，六月，定靑吉衣帽限制。〈國俗，舊以布衣染藍靛，次染禹餘糧，加膠（扌午）搗曬乾，謂之靑吉衣，無問官民貴賤，以通服，惟以長短爲別。其後多踰制，至是始有定限，爲尺寸長短廣狹之制，以別差等。〉
不雨。王密禱於敬天樓，是日雨。
勅諭百官議進尊王金冊二字。
秋，九月，乙卯，進尊王爲大元帥總國政上師安王。
丙辰，王謁太廟，因朝帝於萬壽殿。
冬，十月，壬辰，推恩文武，陞大司空鄭摜樌，鄭橑，太宰鄭植，少傅鄧廷相，阮貴德，尙書阮登進，阮當褒，汝進賢，都御史阮公董，左右侍郞阮珩，阮名譽等，餘各陞授有差。

乙未，十一年（淸康熙五十四年）[1715]
春，正月，遣使臣阮公基，黎英俊，丁儒完，阮茂盎如淸歲貢。
二月，時，萊郡公鄧廷楚鎮山西，滾郡公黃仕秤鎮京北，爲政寛弛，盜匪所在竊發，民被其害，並貶罰。以副都御史阮邁按山西，恩郡公陳登輔鎮京北。邁到任，盜息，以邁爲山西正鎮守。
弛桂皮，紅銅，白鹽之禁，許通行販賣。惟桂皮聽土產採納，許傭工與入官各分半，傭功所得五百斤，予錢五十緍，徵其桂皮。
勅諭百官，加尊王殊禮。自今表章奏疏，稱王而不名，入朝贊謁，不拜，以表尊貴。
會試貢士，取阮公采等二十名。殿試，賜裴士暹，阮貴恩進士出身，馮伯琦等十八名同進士出身。
夏，四月，皇太后阮氏崩，謚溫慈。
五月定徴收課法。以徵收足欠多少與優恤苛刻參較，三年一課，爲分殿最，以賞罰。
冬十二月，召高平督鎮黎克純還，以僉都阮公沆代之。時，州人名淵洽者，託名莫宅，煽惑州民，欲爲亂，會事泄不得發。王以克純區處乖方，召還。令政府議擇代任，以數名上請，俱弗允。高平素要官，王欲錄公沆，命之行，使杜伯品徵諭旨，公沆附言：「願得弗離左右，不願遠涖州郡。」王回令伯品諭之。公沆乃受命，入謝。王命便宜行事。
命阮俲添差陪從。傚獻治平策，王嘉其忠，以爲可大用，遂日蒙眷注。

丙申，十二年（淸康熙五十五年）[1716]
春，三月，署府事黎時海卒，年七十八，贈太傅。〈雷陽富豪人。〉
夏，四月，癸卯，太上皇崩於乾壽殿，上尊諡曰：聰敏英果敦豁寛裕偉度徽恭章皇帝，廟號熙宗。
陪從刑部尙書汝進賢卒。進賢任臺省，有政事名，贈禮部尙書。〈唐安穫澤人。〉
初行均定科派丁田列。〈季稅，以人率田畝相準，各受一分，使貧富相資，多少相助，無彼此輕重之偏。〉
秋，八月，禁盜賣紅銅，違者抵罪，收賍入官。
太宰延郡公張舉卒。贈延慶公，立祠於京師祀之。〈譽，嘉林如京人，太妃張氏之父。〉
使臣阮公基等回自燕。〈賫禮部公文回言：奉淸帝旨，諸貢物金香爐，華瓶，銀盆許照數折作金銀錠進獻，交廣西布政司收貯，其象牙厚角並免貢，行人許酌量多少，令員役進京。〉

丁酉，十三年（淸康熙五十六年）[1717]
春，正月，申禁賭博。
二月，陪從都御史阮公董卒，贈兵部尙書。
夏，四月，甲午，皇長孫維祧生。
六月，命文官作知人箴。
秋，九月，申明勘訟，制訟，徵賦稅，逋逃犯，凢十條，飭內外諸司。
冬，十月，王子鄭槓出閣，以陪從譚公傚爲贊善，阮傚爲左司講，阮貴恩爲右司講。恩早卒，惟傚獨侍帷幄，隨事開導，啓沃切至，王子甚見禮重，王尤倚信之。
召高平督鎮阮公沆還，以爲兵部右侍郞。
參從兵部尙書少保阮貴德請致仕，章三上，始許之，加太傅國老，參預朝政，賜詩三章，及車馬田祿，寵賚甚渥，縉紳榮之。
冬，十月，鄉試各處，都給事阮貴成監試奉天場，坐預擬試題，陰許士人，事發，罷其職。
旌表節婦潘氏。潘氏，興元由禮人丁儒完之妾。儒完北使道卒，旣歸塟，感念自縊。事聞，命官給祀田，贈亞慎夫人，立祠享祀，岝節婦金榜，以旌其門。
十二月，定區別外國商客之制，聽所在入籍受役，言語衣髮，一遵國俗，違者勒還。
定諸場礦採人禁限。〈多者三百人，次者百人，少者一百人。〉

戊戌，十四年（淸康熙五十七年）[1718]
春二月，會試舉人，取武公宰等十七名。殿試，賜武公宰進士及第第三名，阮璿，寧迪進士出身，黎有喬等十四名同進士出身。
夏，四月，命陪從阮公沆，阮伯宗如清，告熙宗哀，兼求封。伯宗道卒。
五月，以參從阮登璉兼東閣大學士，譚公傚知中書監，陪從黎英俊入侍經筵。
以宗室女名爲郡主，嫁哀牢朝福。
定勘訟査讞謝擔勾催格例。
秋，九月，申明臺憲言事條例。憲司有言弾，實封納御史，御史有封事，倂達上聞，歲以夏秋二期，惟惡逆當發，不拘期限。
少傅鄧廷相致仕，加官寵賜，與貴德同。
冬，十月，初置六番官。舊制，惟兵，戶與水師三番，充補將臣吏百餘人。至是，始置吏，戶，禮，兵，刑，工爲六番，歸左中，右中，東，西，南，北，又號六宮。凡宮中及淸乂四鎮，外藩諸鎮，財賦兵民之政，並屬焉。命文武知番內臣與文屬，充副簽，屬吏各六十人。
冬，閏十月，嚴酒禁。
副都御史阮茂盎啟陳四事。一，禁奢侈。二，禁創修。三，節遊觀。四，省巡幸。王嘉納之。以一、二事施行，三、四事留中。

己亥，十五年（淸康熙五十八年）[1719]
春，二月，壬子，皇次子維祳生。
三月，罷力役。先是修福龍寺，役嘉定，良材桂陽三縣民丁應作，自甲午至是，凡六年，有以勞民爲言者，王釆納之，卽令免其役。
定五府府僚勘訟限。人命八箇月，田土盜劫六箇月，諸雜訟四箇月。
定考課鎮司法。御史歲終一考，分上下中三等，以明殿最。考法以擒制，勘問，堤路，譏察，勾逃兵，凡五條。〈四城提領，考課亦同。〉
工部尙書致仕黃公寘卒，年七十九，贈禮部尙書。
秋，七月，乙巳，月犯金星，司天監請更元立號。
九月，使臣阮公沆等還自燕京。〈賫禮部咨文回，內言：淸帝準依兩貢並進之請，差使臣三員，行人二十名。自是貢使，六年一遣，正使一員，副二員。 〉
冬，十一月，命官度田。諭曰：「恤民當施仁政，仁政當均賦役。先深厭舊制，閱選煩數，創立平例，登者不計，耗者不除，造今五十餘年，其間戶ロ登耗不常，而原額因循如故，民多偏重，馴致貧漂。因集廷議，咨以拯救之方。威謂天下田，宜不問公私，並行勘度，量補稅額，參與人率定例，使貧富相資，輕重相等，永爲經常之典。公論旣協，宜可施行，須知此法之行，隨時救弊，出於不得已，非好爲更張，而求倍古之功也。」
十二月，淸遺內閣典籍鄧廷喆，翰林院編修成文來冊封帝爲安南國王，及弔祭先皇帝廷韶等初至公館，邀行三跪九叩之儀，王命致書，請循國禮，以便演習，辨復數四，廷喆亦勉從之。及還，厚餞銀兩，皆不受。
勅諭群臣，議進尊王徽美四字，以合盛典。

庚子，十六年〈六月以後，保泰元年〉（淸康熙五十九年）[1720]
春，二月，定考課高平鎮司。課法，以擒防，驛遞，徵收，勘問四條，歲終考續，與內鎮同，以示激勵。
三月，初命四鎮縣官，分度民田。
夏，四月，參從工部尙書譚公傚，以禮部尙書郡公，參預朝政，致仕。公傚秉政久，叉翊贊王子有功，故恩賜與貴德，廷相並。
考文武官十年課績。文武，阮公沆，阮公基，黎英俊，黎時寮，鄭磷等，預上考十四人。
五月，己卯，進尊王爲大元帥總國政上師尙父威仁明功聖德安王。
立王子鄭槓爲王世子。
致仕太傅廉郡公阮貴德卒，年七十三，贈太宰，差官護喪事。貴德爲人寛厚沈靜，居常酬接，恂恂樂易。及上前議論，事有未允，堅執數四，確然不可奪。爲文不事雕刻，而意思精密，朝廷有大製作，多出其手。首揆十餘年，爲政務在寛厚，後進多所推引，潤飾學宮，竪立科碑，皆躬親綜理，迄完美典。議者多稱之。〈慈廉天姥人。〉
六月，山西鎮守禮部左侍郞阮邁卒。邁有氣力，工騎射。在內贊時，嘗視事公府，有象逸其前，同列皆驚避，邁獨危坐不動。王奇其膽略，數訪以兵事，歷典水軍。旣出鎮，令行禁止，盜刼屛息，有治聲。至是卒，贈禮部尙書東郡公。〈至靈寧舎人。〉
命百官品次，一遵洪德舊制。
推恩文武，以鄭樌爲大司馬，鄭桓爲大司空，黎時寮，鄧廷璘並爲太保，尙書阮公沆，阮公基，黎英俊，張公楷，都御史阮當湖並賜郡公爵，左侍郞阮傚，胡丕績，范謙益，蘇世輝，副都御史阮輝潤等並賜侯爵，餘各陞授有差。時，廷相，公傚已致仕，王以輔佐講讀有功，特準陞次，並加五老。
命阮公沆，阮公基，黎英俊參從，阮廷完，范謙益，蘇世輝陪従。
定文武品服行儀。初定衣帽巾樣。舊制，文武大小胥吏軍色，通服靑吉衣，戴丁字巾，無貴賤尊卑之別。至是，王與參從阮公沆議行改定，以昭品服。皇親，王親衣服，春夏用北紗，秋冬用北緞，並沈香色。巾，春夏用馬尾，秋冬用玄緞。文武自一品至三品衣服，春夏用北紗，秋冬用北緞，並玄色。巾，文用重葉，武用單葉。四品衣服同，惟用南紗緞。侍內監，巾用平頂，後改爲六稜。文武內監執事行禮及視事，並用靑吉衣，烏紗帽。文武官，奉侍內閣如之。
庚戌，赦天下，改元。以是年爲保泰元年。赦今年夏稅十分之二，官員眚誤屈滯，並許敍用。
秋，七月，丙寅，朔，日食。
定文武官內監致仕惠養例。
韓郡公陳廷植等九人，並乞致仕，許之。武臣致仕例久廢，至是植等，各年近八十，得謝。祖餞之日，都人聚觀，傳稱盛事雲。
八月，頒行敎化十條，訓飭中外。大略曰：「爲士當勤學業，禮義忠信，先須講明。爲人當敘彝倫，同宗表親，毋相混娶，官民禮隔，不得據傲。民間服用，不可僭踰，毋狃弊俗，競費於盤飱。無惑異端，相從於遊惰。禮節從中，以昭儉約之俗。喪家相恤，以敦救助之風。」
冬，十月，鄉試各處士人。先是，鄉圍皆試院官命題。時以第三，第四二場，乃士子決科之日，特命京官於府中擬出進呈，以防私弊。使人馳驛，分賜各場。惟淸乂以地遠，委憲察披書，欽差出題如舊制。四鎮試場，御題自此始。
王南巡，駕旋觀山南試場，以士人數倍，命增舉額。舊制，例鄉貢六十名，增二十，生徒六百名，增二百，著爲永制。
十一月，戊辰，王次子鄭楹生。
諭旨戒飭大小諸臣，略云：「人臣當忠以事君，廉以律己。稔觀人心向利，日事奔趨。有不揣小才，而俛倖大官，有不欲下品，而妄求高位，朝遊東壁，暮叩東西門。某因準功而偶進，則胥皆藉口，謂輸賄而右遷。某或推故而舉知，則群出妄談，謂巧謀而售計，弊非一日，漸以成風。玆具明條，用儆有位，爲大臣者，無樹恩植黨，惟知公爾忘私。爲小臣者，勿阿勢取容，但當靜思以守，惟才是予，斷自予衷，毫髪無私，足徴常典。凡內若外，體此遵承。」王所親製也。又親演爲國音，召文武入內閣，宣諭欵曲，以示警勵之意。
初行榷銅桂法。王與公沆等議，以爲銅桂乃國家之產，舊客私行販賣，便歸商賈，而公用無所資。乃定行榷法，差官監當其事。二戶販銅採桂，往須受憑，回必呈驗。客商貿易，待取旨然後發，國中賣買，惟納交契於監當爲憑，偸搬竊行，並設重禁。
京北鎮守陳登輔，役民沿途剪樹撤屋，人皆苦之。王憐其老，止命停任，以阮明珠代鎮。

辛丑，保泰二年（淸康熙六十年）[1721]
春正月，賜文武四品以上，奉侍用紗緞衣。大臣鄭樌，阮公沆等，因請王臨見群臣，用黃色服。王召諭之曰：「我嗣守王基，翊扶帝室，每以尊敬爲心。黃色乃天子之服，推尊我皇上，以協禮意。自今視政朝會，及常時燕見，只用紫色服，庶與公等別耳。」
除刖刑。王以國律常刑有五。近始有刖指之刑，深憫之。命犯刖流罪，並降徒居作，隨輕重定爲年限有差。〈刖兩手流遠州，改爲徒居作終身，刖一手流外州，改爲居作十二年，刖二指流近州，改爲徒居作六年，其盜劫犯刖流罪者，不在此例。〉
停內外營作工役。
三月，命使胡丕績，副使蘇世輝，杜令名等，如淸歲貢。
夏，五月，國老譚公傚卒，年六十九。輟朝三日，遣官治喪事，贈太保。〈東岸翁墨人。〉
命各處二司官度田。
辛未夜地震時，天久不雨，米價騰貴，圻內以謡言煽動，傳相疑驚，爭搬產挈家歸鄉，出城門者前後相屬。事聞，命提領覺察，緊加禁戢兵番，傳諭官民。又令諸犯禁者，嚴加懲究，久之訛言亦息，人心復定。
以大旱求直言。許文武百官，各上封事，極言得失，無得隱諱，以匡不逮。
令天下官民，入粟授官。尋復令預納錢紗，授以職品。
命鄭樌，鄧廷潾掌府事，張仍，阮明珠署府事。
秋，閏七月，以聽言施行十條，頒告中外。如遞年，春初申布舊令，及議拯邊民，定驛法，省巡幸，戒置買，節兵力，豐錢幣，凡十事，皆採納言者，著令施行。
八月，議行武學武選法。設武學所，置敎授官。令功臣及諸臣子孫皆入學，習武經戰略與諸武藝。歲以春秋遞月小習，四仲月大習，春秋習藝，冬夏習文。敎授者舉中選者調用，準定三年一試。凡天下俊秀，亦聽應舉。其試法，先畧問孫子大義，通者許入較藝，一馬矟，二劍盾，三舞刀，終場試方畧。合格者，引入府庭，覆試，隨高下敘用。
定國學鄉學鄉試考霰法。國學以祭酒司業爲講習官。文武功臣子孫，並聽與士人入學。毎月，學官一小習，考諸生入學者，四仲月，監官一大習，考諸生與舉人，四課預選，聽監官保舉，吏部除任。鄉學，許校官敎習本府生徒，及童生俊秀之願學者，月二課，中八期者，生徒免歷考，童生許入場鄉試，許縣官考翦，土人舉額，以大中小縣爲限。大縣二百人，中縣一百五十人，小縣一百人。所類撮尤，引納府尹二司詳考，有稍通，次通之別，並聽相鳴比，以定優劣。
定沿途驛法。郵亭各設管監，內鎮以縣官，外鎮以輔導爲之。兵部掌知其事，有驛遞，內有兵牌，外用鎮憑，皆塡明夫數，許管監傭雇丁民，給腳力錢。文書從輕肩擡，從重雇錢者，皆領於鎮官，歲終總倂消費，鎮官具類，兵部査驗。有泛給夫數，與削減雇錢，以貶徒罪之。
秋，九月，興化留守阮公政言：「昭晉州刁美林奪據萊州，攻破瓊崖，邊民多被焚掠。」命公政與督同裴仕暹，規料擒掌，招諭之宜。公政進軍枚州，尋卒。
冬，十月，王與執政議賦役法。諭之曰：「我觀歷代取民之制，互有不同。惟租庸調三者爲正。今田租丁籍，方議改定典調役之法，亦當商略併行。外此他徭雜賦，一皆停省。古者制用量入爲出，今當先量所出之數，而後定民之所入。公等各宜審熟條上，以次施行。」
罷高平屯戌兵。舊例，太原土兵，輪番往戍高平。王以承平旣久，邊境無事，土著兵亦足扞固，命罷戍役，以省土酋更代之勞。
王幸西湖，鄭廷，部廷相，阮公坑，黎英俊扈從。親製國音詩二章賜之。有魚水相得之喩，樌等各啟稱謝。
省減外鎮職任員數。諭之曰：「古者唐虞九州之外，止建五長。成周封疆之守，各置一監，求以治事，不在員多。今邊氓流散，村落蕭條，倘員數不裁，則榖祿之需，齋送之擾，何時而已。其定高，宣，興，諒諸鎮，二司府縣，並停赴任。職事一歸鎮官。惟太原二司及富平府縣，地隣內鎮，非他邊遠之比，仍任如故。若通化，武定諸府縣州，亦從停任，歸鎮官之例，以省冗費，祛蠧弊。」
命陪從丁輔益督鎮諒山。諒山以文臣爲督鎮，自此始。
會試舉人，取阮宗𡧩等二十五名。先是諸科會試，，逐場去取，或多或寡，初無限例。至是王欲廣求賢才，慮考官隨意取捨，致有遺逸，特旨定二院去取分數，具三場去取之額，請旨取裁。
十二月，定揀選二處鎮兵額。諭曰：「國初平吳，立定軍籍，設置衞所，皆階選各處民丁，以充軍伍，典籍具在。中輿用淸乂兵，殄除僞莫，恢復輿圖，仍留京師，以備宿衞。四鎮但存兵額，有事徴發，事已悉發還農。曩因飢歉，人口差殊，時時追催，苦於更替，地方偏受其害。玆欲復古制，襲成規，斟酌損益，俾得其平，務使二處獲息肩之樂，四方同使臂之歸。及今定例，次第舉行。至如閱選事宜，會須議定，頒布二處，兵率量減，有偏重者刪補之。四鎮，有官田處，取充隊伍，給官田爲口糧。無官田處，參酌舊例，量定聽屬歸農。」
初行榷鹽法。諭曰：「自古經制國用，山海之貨，靡有或遺。鹽筴之行，其便甚廣。今國家閒暇，考古創法，亶維其時，務使海澤厚便，不盡歸於商賈，而有助於貧氓。國家用度，不専給於常租，而獲及於賦外，可以贍國計而資農功者，乃定爲榷法，置監當官以監之。凡海民願煎鹽者，許爲灶丁。商賈願販者，許爲鹽戶。鹽民準免賦役，計其開煎所獲，量征十二爲官鹽。鹽戶有監當牌，方聽赴場。先買官鹽，次及鹽灶，足給數而止。買賣各有文契爲憑。」
命擇儒生講諭皇子。

壬寅，三年（淸康熙六十一年）[1722]
春，殿試。賜吳策訴進士及第第三名，阮宗室，張時，阮卓倫進士出身，阮德敦等二一名並同進士出身。
定功臣文武蔭例。時，開國功臣，世蔭遼遠，詐冒者衆。慎德，弘定間，諸臣以扈從回鑾，賜功臣號，襲蔭亦多有濫雜。又文武子孫饒蔭，因循沿襲，等級未明，公沆等請釐正之。從之。
大閱四鎮兵，充軍籍。命阮公沆等爲掌督，分董其事。
令有學軍人，歲遇鄉試，聽得與士人膳舉。
三月，師克建水州。先是，州南美玉與其部落攻殺，王命阮成理等自慶安洞進兵討之。美玉使母以銀緞來獻，請就軍服罪。尋復倚建水州爲助，猶豫不果。至是師迫其境，美玉挈洞民遠遁，追之不及，師遂還。王以美玉徼外蠻酋，因私憾相攻，懼罪逃竄，命宣，興留守招諭之。所獲其黨並放回。
更定揀兵法。中興初，專用淸，乂兵，三丁取一，歲月浸久，戶口登耗不常，多有偏於輕重者。王命酌從寛制，更定揀法，五丁取一人爲兵，聽揀身材強富，方得引選。
時，庶務多所更張。王，夜思天下事，特命中使宣召阮公沆，黎英俊入閣共議。時漏下五鼓，二人睡未起，王坐以待之。沆等至，笑謂曰：「適來警睡，自古有此不。」沆等拜謝曰：「聖上憂勤庶政，體天行健，非臣等駑庸所及。而於策勵臣工，深夜警覺，實前世所未有者。」王命坐賜茶，従容咨訪，日晏始出。
秋，七月，定文武保舉法。三品以上，出自特旨。四品以下，職任有缺，遞年一期，付都臺保舉，請旨取裁。〈武自正一品至從五品，九十二員，文自從二品至從五品，五十二員，六品以下，並不拘員數。又定文武封贈賜卹祀事例，照隨品次有差。〉
八月，使臣胡不績等還至京。先是，淸使鄧廷喆等還，言我國宇內寧晏，禮樂明備。淸帝嘉之，故賜賚資錦緞物數，皆比舊有加。丕績等賫回以進。
九月，王幸城西省斂。時，禾榖黃熟，畿外農民，相率刈穫，王親幸觀之，賜以牛酒，人皆歡喜詖舞。親製豐年歌以記之。
冬，十月，命王親解兵權。王召宗室諸臣諭旨，其略曰：「我聞明德展親，將廣宗盟而蕃屬籍，然不思所以封植而保全之，亦非親愛之要道。我家尊扶帝室，綺造王基，子孫竝典重兵，親屬仍從定限，因循成習，未暇周思，是以勢疑隙生，カ侔釁起，或自己固無覬親之異志，而群小乃有擁迫之邪心，卒至斗粟之謠興，豆箕之詩作，我深知其故。惟懷永圖，公等亦當亮體此意，各釋重兵，優游邸第，瞻爵享祿，共樂太平，絕嫌疑彼此於將來，保富貴令名於永遠，仁親睦族，孰善於玆。」諸王親皆拜謝。
淸帝崩。壽六十九，廟號聖祖仁皇帝。第四子胤禛卽位，改元雍正。
初置六中軍營，以嘉郡公鄧廷潾，添郡公張仍等六人分統之。〈中翊，中威，中勝，中匡，中銳，中捷，凡六營，營八百人，中威後改中雄。〉
初定租庸法。租法，公田分一務，二務差等，第出錢粟。〈畝錢八陌，二務出粟三分之二，一務出粟三分之一。官洲土，以見耕作分二等，半爲桑，半爲生冗。準獻錢一貫二陌。〉種桑者，半納絲，無植桑者，聽代納錢。私田亦有一務，二務之別。〈二務畝錢三陌，一務獻錢二陌。〉庸
法，全年丁錢一貫二陌，生徒老項黃丁半之。
大有年。
王御東樓，令引始揀諸軍拜於樓下，宣示訓勅。
定官員私田，照品免稅例。〈一二品五十畝，至九品遞減，毎品十畝。 〉
定給四鎮兵口分官田例。一務二務，給數多少，以內外兵爲差。
初行調法。舊制，遞年牌表，祠祀，堤路，橋梁，殿廟，倉庫諸務，並照丁率分補輸納，多有踰制，兼催科四出，民不勝擾。至是議定，每丁|率夏冬輸官錢六陌，官自雇役，人皆便之。
賜阮傚爵農郡公。時，考第群臣，傚在上課，故旌獎之。

癸卯，四年（淸雍正元年）[1723]
春，正月，王東巡。
定州縣封域。諭輔臣曰：「郡國疆界，或以山川，或以坪隴，當使彼此截然，其議區畫，以正封域。」尋下承司行之。
給國學，鄉學田有差。〈國學田六十畝。鄉學，巨府二十畝，中府十八畝，小府十六畝。〉
定擒制盜劫法。〈其法，命鎮官擇看守管照，同察奸非。有警發所在截捕，傍社應援，並以鼓柝聲爲號，管照懈怠，與違不赴，及赴而單弱，致漏脫者，隨事糾罰。〉
夏，五月，以租庸調法初定，旨諭其略臼：「古者三代取民之制，因革不同，救弊之勢然也。國朝開創，三年一行造籍，雖公私法度，增減不一。然當時民亦宜之。中興伊始，因循惟盔，第以時殊勢世異，法久弊生。我親政以來，不連暇逸，深惟國本，側席孜孜，旁求古典。惟唐租庸調法爲善，詖之慨想，詢謀允協，爰定次第品式，條令旣具，用廣敷言，使知今日所行，大抵因時制宜，以適諸治。雖條目品節，粗有更張，然紀役便民，思周國計，亦仰法祖宗之心而巳。」時，王勵精求治，宰臣公沉等多所建明。故兵民財賦之法，一時創置，號爲詳備。
增置司察巡官。〈諸鎮司之一所，徵稅四十分之一，內鎮巡察各一所，凡商賈往來，隨船筏大小，所載輕重，量取稅錢。〉
定各處亭門及敎坊庸調錢例。〈亭門錢，以巨中小社爲準。四鎮教坊納庸錢，淸乂教坊納調錢。乂安視四鎮減十五，淸華尤輕。〉
秋，八月，命五府府僚分六跡勘訟，設六店於府門外，爲鞫訟之所。
九月，定開國中興功臣饒蔭限。
甲午，彗出女宿。初見之夜，王親製告文祈謝，減膳徹樂。時將幸山西，外皆嚴莊以待，王以星變，命輟止。癸卯，彗滅。
乂安鎮守忠郡公黎時寮卒，以參領超郡公阮明珠代之。時寮在鎮十九年，恩惠爲大並行，軍民懷服，卒年七十七。贈太宰，追封福神。時察，時惠之子。
冬，十月，蝗。
初設武舉科。以子午卯酉所舉，辰戌丑未博舉，並三年一試。其法，先略問武經，後,校武藝，終場策一道，所舉較藝，預中爲生員，官員子孫爲弁生。策試入格爲學生合式，官員子孫爲弁生合式。博舉終場中格爲造士。三場預撮取與同用。
遣使如淸。正使范謙益，賀卽位，副使阮輝潤，范廷鏡等歲貢兼謝恩，謝前部加賜綵緞。

甲辰，五年（淸雍正二年）[1724]
春，正月，王詣南郊。舊制，春首郊天，爲諸帝相傳盛禮。至是，帝有足疾，王代行拜謁。輔臣請如帝親幸之儀，王不從。特命設上香拜位於昭事殿庭，攝行。中外皆感悅，稱尊扶盛德。
二月，高平督鎮阮鑄啟言：「聖人不以無事，而忽有事之防。本鎮屯衞，舊制，太原輪番備禦甚悉，故邊鄙不聳。雖有跳梁匪徒，亦隨潤鑊。近者蒙駿^戌，準許免屯，正以邊關靜柝，念切鳩民，但人心易惑，創見駭愕，而外圖窺伺者，幸於投閒，烏知不啓戎心，不可不預爲之防，請許太原兵輪番如舊。」從之。乃命太原藩臣率本兵往高平，暫屯一年，以四月爲始。
定淸，乂及畿內租賦法。王以淸，父湯沐應義之邑，京畿輦轂之下，租徭並當從寛。清，乂惟調錢從四鎮例，田租各減半，身庸免徵。公田租，畝六陌，免出榖。私田租與庸調錢減，四鎮有差。
三月，會試貢士，取朱元琳等十七名。殿試，賜何宗勲進士及第第二名，陳名潁，梁阮鉉進士出身，阮德宏等並同進士出身。
夏，四月，定軍伍逃亡律。初逃杖六十，再逃徒象坊兵六年。有徵發及屯戌，逃者斬。
貶刑部尙書張公楷爲吏部左侍郞，吏部左侍郞胡丕績爲禮部右侍郞。時，唐豪訟縣人，以訟事論徒刑，剖腹鳴寃。付下參鞫，其人理直，以公楷等前在御史，不能伸理，故貶。
冬，十一月，初試博舉科，取中格阮公緒等十一人。是後三年一舉，遂爲永制。〈是科，王奉帝御觀試，其後，惟王駕獨臨幸爲常。〉
定繼修戶籍例。先是，定戶籍，以三年一造。自壬寅年至來年乙巳，正當改修之期因著爲體式，令各處承司，報所屬縣官遵行。
天久不雨，命內外營作，並弛工役。
十二月，蠲免各處逋稅。
命國老鄧廷相掌府事。
定給發沿河洲土例。〈命縣官勘度，三年一期，依造籍例。〉
定外鎮租庸調及揀兵法。
定文班致仕惠養田祿制。

乙巳，六年（淸雍正三年）[1725]
春，三月，發內帑錢，賜軍士。王以內外兵口分粟子，預發號多爲屬吏所侵削，特頒官錢十萬貫，照第等給之。軍士大悅。
夏，四月，命陪從阮廷完等，同諒山督鎮丁輔益，會淸委差，査勘祿平，思陵地界。
六月，赦百姓賡年欠。時，民間因貧苦流散，租庸調錢多積欠。王命量行議赦。尋以海陽諸縣，鹹水渰損禾榖，赦今年夏務錢粟有差。
秋，八月，改喝江爲雲寶江，蘇瀝江爲地寶江。〈對天德，月德二江。〉
考士望，取武輝珙等十一名。
九月，山西鎮守達郡公黎廷恢卒，贈左都督。
宣光鎮守顕智侯鄧鏡在職貪淫，爲民所訴。召還京，尋卒。追貶二次。以垣郡公枚公幹爲山西鎮守，寶枵侯阮名揆爲宣光鎮守。
冬，十月，命陪從胡丕績，武公宰等，會淸委差査勘宣，興地界。先是，渭川，水尾二州爲淸雲南總鎮所侵佔。王命致書廣督孔毓珣，轉達淸帝。淸帝有旨差官料理。乃命丕績等往會之。
赦淸，乂逋稅。
命參從阮公沆，黎英俊，五府張饒，鄧廷諫，內監杜伯品，阮珪等爲勸農使。時，田籍初定，所在多相爭地界，不能決。乃命重臣分四跡巡行，隨宜分解，倂訪民間疾苦，議行極救之宜。
定捜括戶口逃亡令。時改修丁籍，民多頑巧躱避。乃議裁以法。照社長所類姓名。著原籍追拿引納，閱其強者充兵伍，蠃弱者充夫役。訴逃賞格與諸訴告例同。
命始揀一兵，以明年春大閱，定爲例。公沆等議，以爲揀兵已有成額，大閱已有定期，宣以明年爲始，乃下令四鎮及長安府，諸揀一兵，各照宴數，來年正月，並詣京歸隸所管，聴隨操演。略知起止，待旗祭後，各放歸農。
十一月，定百官行儀品服，及民間衣服器用等差。
命參從阮公沆兼都御史。
定會試閱卷式。考院先定文墨，公同點閱，讀一聽，詳審妥當，方定取捨。永爲常式。
令天下百姓得頌謗治官善惡。參從阮公沆等啓言：「治官人品不同，處己有廉汚，政事有善悪。不分淑慝，曷示勸懲，不驗民心，何知賢否。宜許所在，揭扁備書頌謗，以観善惡，兜人知忌憚，磨勵淸修。應須闔境同推，毋得狥情毀譽。」從之。
命阮公沆爲世子保傅。
賜阮公沆開中銳軍營。
貶工部左侍郞蘇世輝爲工部右侍部，范公容爲翰林承旨。先是，各號徵收，多侵隱稅，。王命工番會計，盡得其狀，以舉職蒙賞。其後侵隠者強辨。世輝等，以工部覆査宥之。至是再命張公楷等審正。世輝，公容並以苟容失出，貶職。

丙午，七年（淸雍正四年）[1726]
春，正月，范謙益等自燕京回。我朝以淸明文獻爲北朝所重。謙益等至關口，淸帝遣道臣宣旨加恩，令貢使所經之地，加增供給，北至燕，準所奏事淸使臣由水路往返。而還。其幣賞資藏緞，並比舊增加。復召見於乾淸宮，慰問備至。特賜御書曰：「日南世祚」四字，及寶玉器皿，加賞使臣銀緞有差。謙益先見淸提督，語以日月合璧五星連珠，因獻詩三章。憑提督奏進，淸帝嘉之。諭以國王好學崇儒，增賞書三部。古文淵鑑，韻府，類凾。復賜硃批御札，褒獎獻詩稱賀之誠。謙益等辭歸，至南寧，使人先馳驛以聞。王大悅。至是至京。
二月，大閱諸軍。諸鎮選兵，集者一萬餘，以所部齊整，賞軍將有差。
加阮公沆，黎英俊少保。
夏，四月，陞使臣范謙益爲戶部左侍郞述郡公，阮輝潤爲刑部左侍郞肇郡公，范廷鏡爲兵部右侍郞賴溪侯。時，以北朝嘉賜寵數，國體增重，賜京師大酺。
六月，擢阮公挺，阮克忠，武名冠等，進朝並爲監察御史。中興初，用人不循資格，亦無流品之別。劉登仕以生徒，武惟志以椽吏，皆起家至尙書。陳登瀛，武方丈猶未進朝，或以寺卿知番，或以侍郞致仕。永治，正和間，隨邸諸臣，間有進朝之命，朝廷猶未以資塗分淸濁。見授者亦祗視職品爲崇卑。至是，文屬遜品之制始定，雖披紅穿玉，未預鉀籍，士夫不以爲榮，人始知有縉紳之重。
秋，八月，以中尉阮克稱為山南巡守。山西，京北，海陽諸鎮，各置武官一人為之。並隸鎮司，分巡要地。巡守之置，自此始。
命校書武廷恩，迎接淸國諭旨於宣光。先是，遣胡丕績等，會淸委差潘允敏，査勘疆界，議不決。允敏竟從開化土官，以我國覇占，還奏淸帝，竟立界於鉛廠山下。
定百官職爵封蔭例。〈文武預封蔭父母妻子，一品二品從爵，三品四品從職。從鄭樌，公沆之請也。〉
冬，十月，鄉試。增奉天場取士額。舊額，三場外一百名，增爲內一百五十名，四場外十名，增爲內二十名。遂爲列。
寛減高平賦役。王念高平賦役繁重，藩臣復以民瘼赴懋'因命省減諸巡，除牛首單錢，免紅菓稅例，停屬差新給之兵，定花布代納之額。四州之民，始獲蘇息。
十一月，覆試各處貢士於五龍樓。時，鄉舉多借代濫選。又世家子弟預薦者，多非實才。果郡公阮公基以爲言，遂命覆試。參從黎英俊，稷郡公范公珍，雲郡公杜伯品，薰郡公鄧廷諫等子皆落名，合各處二十八名，並下庭鞫重治。以公基直言，加陞少保。
定考課社長法。先是命保置社長，以巨中小定名數，聽鎮守該牧，委以看守鄉閭，收納租庸，二考稱任，除授職品。至是議定，以三年一考，始於今年。
命陪從阮傚往淸華，發官庫錢十四萬，分賑饑民。

丁未，八年（淸雍正五年）[1727]
春，二月，蠲逋稅，令各縣官自未定租庸以前，有留欠季稅與土產，寛赦有差。
閱諸軍陣法於五龍樓。
乙卯，王親祠先農於新壇。禮成，瑞雨旋降。百官稱賀。
三月，減山南諸縣田租。以洪水渰損禾榖，命量隨損分數減赦。從公沆之請也。
會試貢士，取鄧公演等十人。
定製文武諸臣，凡眚誤與降黜，準三年六年限，方得保陞。
夏，五月，殿試。賜阮世立進士及第第三名，阮德暐等九名並同進士出身。
命少保阮公基署府事。公基直亮敢言。公沆忌之。在府僚數見抑，遂請改武階，至是署紀府。
六月，命査錄諸王親舊錄罪犯，情有可原者。鄭㯀，鄭橑等洗雪放釋'及錄用子孫恩例有差。
定四鎮守留守法。以六期爲滿，課績分爲三等，以示甄別。
秋，七月，命議皇親陞授之制。時，皇長子維祥，出居東宮，經十年餘，年已二十九。至是，以其弟維祊爲正宮郡主鄭氏所生，將立爲皇太子，王欲別加封拜。以除授舊制，訪於輔臣公沅等，言：「皇子受封恩例，從前未有一定，請隨年齒高下，分爲二次。初授郡公爵，四品職，以長少分正從，其未十八者，宜待年。」從之。
初八日，壬戌，立皇子維祊爲皇太子，時年十九。
八月，國老掌府事鄧廷相，進述古規訓錄凡八篇，請以賜王世子。一曰，養德性，二曰，時朝侍，三曰，親正人，四曰，崇正學，五曰，遠女色，六曰，曄僕從，七曰，戒奢驕，八曰，辨忠佞，每日接引經傳古書切要，或一二章，或二三條，而附儆戒勸勉之語於其下。優旨褒獎，以賜王世子。
己亥，以將西巡，命中使分行剗險治道，興建宮宇。裴仁有營獨尊山寺，陳廷玉營西天寺，黃義楮營山宮，役民八縣。
冬，十月，蠲土產諸稅。時議，以租庸調法旣定，而額外諸稅，徵索多方，乃命一切蠲免，惟租庸調出銭。
立一兵揀汰召藥法。揀法照見在丁十口，留一兵，餘並汰回。申嚴勾拿煩擾之禁。募法，凡身材強健，情願爲兵，聽投單候閱，送充隊伍，給官田爲口糧。
十七日，己亥，封王世子鄭槓爲欽差節制各處水歩諸營，兼攬政機，太尉盛國公開尊國府。王親製寶訓及詩二篇賜之，寶訓略曰：「辰器之負苛匪輕，皇極之敷言是訓，寅畏祇懼，敬修厥德。朝於斯，夕於斯，一舉一動復於斯。孚信誠墓，蘊諸於中，宮如是，庭如是，大政大事亦如是。既具進修體用，推爲平治規模，於以副君親委寄之隆，於以光祖宗肇培之業，繼志述事，孝莫大焉。」
十一月，建古碑行宮。王幸如京，愛古碑風水，欲營建新都。從臣亦共請建行宮，以備巡幸。乃令群臣擇地爲圖以進。營築之功，一月而畢。因於行宮，宣旨推恩。除拜文武官，大司徒鄭摜，少傅阮公沆等有差。
參從阮公沆辭兼都御史，許之。以阮傚爲都御史。
致仕禮部尙書壽郡公阮當褒卒，贈少保。
十二月，以僉都御史吳廷碩，權副都御史。

戊申，九年（淸雍正六年）[1728]
春，陪從刑部尙書涖郡公張公楷卒，贈少保。
三月，命官賑貧。以淸，乂四鎮，屢經洪水暴風，民多饑饉，乃發內帑銭六萬緍，令三司官，分行賑給。
以禮部左侍郞謝登勲兼祭酒，刑部右侍郞阮儔兼司業，並行國子學官。王留意
作成人材，命學官，春夏考武官方略，秋冬考文官詞學，歲以爲常。
夏，四月，朔，參從阮公沅率文官入國子監，習八股文。公沆以經義之學，蹈習舊套，無文章精彩，而八股立意生字，可收異才，雅意欲變文體以取士。故率文官肄習，以風勵士人。
哀牢遺使來貢。先是，延壽節，哀牢貢使不至。王命賜書撫之。至是始來。常貢之外，象數土宜皆倍。旨許貢使往還水陸夫船，供頓靝幣，並從憂給，以悅遠人。
再定田租法。先是租法，公田槪準畝收錢八陌，出粟以一務二務爲差。洲土以二等輸錢。私田亦以一務二務供稅。至是再命官親勘，相其肥瘠，分爲三等，以定出賦高下，著爲令。
更定揀兵均給田土例。〈洲土與一等田，準給人五畝，二等三等，以六畝七畝爲差。〉
淸歸聚龍銅廠。初，渭川邊地，久爲開化士官所占，累以事驛奏於淸。所遣會勘，又與土官回護，附魯侵佔內地之說。銅厫立界之役，設關置塘，失地者四十里。淸帝兩次勅諭，要我必從。宣光土目黃文樸，一切不接。淸雲南省臣鄂爾泰疑我有異圖，言於淸帝，調三省兵馬，遣都察院副都御史杭奕祿，內閣學士兼禮部侍郞任蘭枝等，前來觀我動靜。旣而見北使來咨言，有欽使前往，而不顕言所以來之意。又兵部公文旣抵關，而來使逡巡在道，中外皆以爲疑，人情恂權。王獨斷以爲此地必復歸我，豈有無釁而生事於冷底之故疆。又云：「兵部先投公文，是使我國早知歸地之由，以明示我德。」因嚴飭沿邊，不得妄動。命修國書投遞。至是，果遣使以地來歸。詢知淸使留住廣地，待改寫勅諭，然後起行。隠曲情節，悉如容裁所料，群臣釺驚服，以爲型明定筘，九重洞照萬里，相率稱謝。六月，奕祿等至京，行接受禮。命兵部左侍郞阮輝潤，祭酒阮公宷，往會淸委差於宣光，認地立界，疆事始定。
清，乂二處不雨，遣使分行巡視，寛赦調錢，恩赦所至，大雨沾洽。
冬，十月，試東閣科，取中格範謙益，武公鎮，阮公宷等三名，賞銀賜冠服銀帶，如三魁例。
五龍現於五龍樓前。
大有年。王親製詩記其瑞。百宮奉啓稱賀，請宣付史館。垂示後來。
申定諸軍借代逃欠坐罪法。凡借人代爲兵，許管官類計拿捉，仍充隊伍。其為人代者，罪如之。內兵六十歲，外兵五十五歲，方聽汰免。擅回與逃避，陰求別替者，並擬徒罪。社長妄替，及所管聽受容縱者，有罪。

己酉，十年〈四月以後，昏德公永慶元年〉（淸雍正七年）[1729]
春，正月，王東巡，大閱舟師於塵洲海門。
夏，四月，定勘訟杖罰例。諸訟勘，有過失當罰者，惟有職方聽論罰。其未入流與民項，並隨輕重論杖。
乙未，帝傳位於皇太子維祊，遜居乾壽殿。太子卽位，改元爲永慶元年。
尊帝爲太上皇，以誔日爲祥明聖節。赦丁未以前逋欠，及今年夏稅十二。
五月，阮公沆言：「政府公事殷繁，不暇聽受詞訟勘問之任，請歸有司。」王從之。令胡丕績，范謙益監其事。
六月，文武復請加尊美字。王謙辭不受。
賜國老鄧廷相，粟帛衣被几杖，祿田五十畝。時入公府議事，官廚賜食。
秋，七月，大水。巨靈堤決，溢浸古碑行宮。城內水深三尺，官居行坊皆壊。各處河堤潰決者衆。命胡丕績等浚義住江，以通水勢。又命官發渭潢倉粟，賑給被水諸民。凡潦渰地方，秋田乏秧者，皆官給。
以古碑行宮被水，命中使督率民修治街衢，以待巡幸。
閏七月，命勸農官，分道往勘流民。
九月，丙子，議行拯救流民，分爲四等，漂散失跡爲一等，漂散只存一二率爲|等，貧亡漸漂爲一等，未漂未貧，別有情弊，爲一等。
王北巡，次仙跡山，十月還宮。
冬，十月，王幸如京。
'
帝奉冊太上皇尊號於乾壽殿。又尊生母鄭氏爲皇太后，正宮端明郡主鄭氏爲皇后。
霖雨。自九月至是月，不止。
戊戌，王薨如京。壽四十四。侍臣內監阮勲等，夜奉還京，始發喪。尊封仁王，謚懿略，廟號僖祖。塟赤輅原。〈在東山縣。〉
十二月，停土木營造各役。
遣正使丁輔益，副使段伯容，管名洋等，如淸歲貢，兼謝恩奏事。謝賜御書與歸地。又遣使臣行水路，隨奏乞準定更典儀與文移往復體式。
庚戌，永慶二年（淸雍正八年）[1730]
春，正月，節制府命參從阮公沆等議沿革租調法。沆等請減淸，父私租，準四鎮之半，公田全免。又調法之行，本欲省民橫費，第出入煩數，有司不便於行，請免四鎮及長安府調錢。許治官照舊堤路捜差戶分之例，準郵亭收率錢一陌，以供驛費。從之。
二月，命提督杜伯品署府事。
更定淸，乂二處差收例。敎坊調錢諸稅，聽民自輸。田租以仲冬納官場，永營官庫，以仲春納縣官。逾限者，方以仲春之季追徵。敎坊調錢，正丁減半，黃丁老項，一切豁免。
分遣文武官，巡行四鎮，訪視民間貧苦，分爲等第，議行寛赦。
禁諸將造作非常軍器。
命議裁減關津稅。王以畿內與四鎮，巡察事出權宜，又司巡始置，多爲民擾，令執政議省減，以示寛政。乃省畿內靑池二巡，四鎮惟歸察巡各二所，山南，冷池，海陽，淳美，始置巡者，並撤之。
免四鎮，長安府調錢，減私田租。私田一等二等依舊額，三等降収畝錢一陌，深淡高燥豁免，寺田停徴。初，中興以來，止徵公租，無私田之稅。仁王時，參從阮公沆等始議行差田出租法。又變舊法，行調法，民帳租額，必欲一戶不脫，尺土無滯，括逃稽隱，刻核太至，民間多有不更。至是，特命改之。旨書一下，遠近皆頌其寛。
夏，四月，勅諭大臣百官，議進尊節制府王爵，以正名位。文武稟請，欽遵成旨，許之。進封太尉盛國公鄭槓爲元帥總國政威南王。
加尊王祖母太妃爲太尊太妃，王親生母昭緩武氏爲太妃。太尊稱徽旨，太妃稱懿旨。
追封太妃親父濬郡公武必做爲濬澤公，親母鄭氏爲太夫人，立祠京師。
加贈阿保譚公傚太宰，追贈右司講阮責恩刑部右侍郞，郡公爵。
大水，漫廚洲堤潰。先是河堤築作二十四所，武臣內官分董其役，各領官錢爲之。徃性朘削工傭，以取羨餘，板築苟完，罕有堅實。至是潰決甚衆，水勢泛溢，損失禾榖者，殆八九縣。
以初政覃恩，赦今年夏務稅十三，五務留欠稅十二。
以各處宮苑池籞弛還民。
停內使採木，聽所在民有山林之產，認取爲生。
淸華留守黃裴桓稟陳本處事宜十二條，下執政議。皆言桓所陳，惟有禁外客穿掘銀場，及哀牢通事，妄求該管捕捉公象擾民二條，頗亦可探，餘皆常談，並宜駁。從之
申定修丁薄年限。初，公沆立遞年繼修之法，欲詳產業以稽登耗。至是新政多改革，乃議定：「請今後修簿，以十二年爲一期，自甲辰改修爲始，含混訴漏者有禁，改簿體式，悉依庚子。惟備呈登耗，與逐年繼修並停。」繼修之法，遂廢矣。
命改造象坊馬廐於京師。先是，象馬量揀放牧近林與洲土，欲省豢養公費，且舒兵力。至是，令復以閑廐馴之。監牧諸場並廢。
六月，甲戌，朔，日食。
禁家藏天文象緯星宿諸書，毋得藏匿。
壬子，日食。
嚴禁拖缺田租。時議以田野盡闢，收成甚多，自行租法以來，耕人未曾欠租，而該收悉折爲外錢，官庫一無所入。乃令今後不問庸錢足欠，租錢一槪依數轉納，不得散折，混爲拖欠，以明租額。
推恩^官，以鄭檟爲宣忠公，鄧廷相，鄧廷潾爲大司馬，阮公沆爲吏部尙書加太子太傅，黎英俊爲戶部尙書加太子太保，阮傚爲兵部尙書加少保，胡丕績爲工部尙書，范謙益爲都御史，餘各陞次有差。
命阮公沆，范謙益同行吏部事。
擢武明揚進朝。
壬辰，命超郡公阮明珠鎮乂安，嘉郡公鄧廷潾鎮山南，諸鎮皆易置鎮守留守。
時，王始親政，欲周知天下財賦，豐虧出入之數，宣問府僚官某稅納某號，屬某宮，徵收之足欠，消算之虛實，乃命阮傚，范謙益等，同六番文武，倂査六宮用度。府僚官言：「貧民漸漂，困瘁實甚。積年逋缺，宜量減追徵。又實戶困頓不支，而僑寓者家宅完葺，以逃避倖免，流民丁率最少，而雜流者財產豐足，以捐納準饒，請不問客戶実戸，照率補庸。雜流二名，受一庸率，待民丁回集，依舊饒免。至於四跡所勘，情弊不一。凡興除急務，並當議行拯救，以蘇民瘼。」從之。
命官招集四鎮流民。凡五百二十七鄉，分爲四跡，以阮公沆，黎英俊，阮傚，杜伯品等十二人，爲招集官，隨民便病，爲之區處，一切隱情，並聽洞達，議行拯救。
申禁文武官交結朋黨。
癸丑，定招集課法。命招集官及諸員，一該以年限爲課程，依期民回稠密者，有優獎。満期，民未復業者，有重罪。從公沆之議也。
定消失官錢律。
參從阮公沆等言：「舊制，憲副以員外知府稱職者保舉，照勘以知縣任滿者銓（茶阝）。旣近以知縣任滿陞憲副，中場初授照勘。第憲副係方面彈劾之司，照勘亦繙閱硏磨之職，請遵舊制，以稱職事。」從之。
十一月，造崇嚴，瓊林二寺。以東潮，水棠，至靈三縣丁夫充役，免堤路,亭錢一年，撤古碑行宮材木，令結筏浮江而下，以供營造。
十二月，詳定兵政十三條。〈大略，禁逃亡兵人擅回，社長擅替之禁。以兵部同兵科査竅諸鎮官，與兵番拿逃之實狀，揀兵只取家資豐足，不抅尺寸與獨丁。〉
錄繫囚。
以阮傚爲兵部尙書少保，開中捷營。

辛亥，三年（淸雍正九年）[1731]
春，正月，乙酉，太上皇崩。上尊號曰：純正徽柔溫簡慈祥寛惠遜敏和皇帝，廟號裕宗。
二月，撤淸華始置諸場廠。以淸華龍興之地，不宜穿掘山隴，復申禁之。
三月，飭太原高平巡關，嚴加盤詰北商，以防奸細。
夏，四月，命閣院官，校閱五經本，刊行頒布。
六月，壬辰，朔，日食。
罷太常寺卿裴仕暹職，放歸田裡。時有旨，諸臣敷陳體要，以備親擇。仕暹啓陳十條，首言內禪事，辭甚切至。大略云：「近者禪讓之事，雖亦循襲舊規，然不知其果出於倦勤，而真於付託耶。竊聞，先帝在御時，憤鬱之辭，不平之語，其發於言語文字之間者，天下臣民之耳目，豈容終掩。故自己酉初夏以來，天災屢見，地變頻仍，川竭河乾，霖恆水火。蓋天地宗廟之靈，特昭示夫澤竭之徵，常陰之罰，以見澤之不可不街，皇之不可不極也。願念封植之前熱，繼尊扶之先志，事在必行，無惑乎群小持疑之說，義當勇決，無膠乎三年無改之文，行達權之大事，正不易之常經。遏欲潰之頹波，挽將傾之紅日，所謂懋尊扶以消變異者也。」餘九條多忤執政意，權要皆不悅。疏入，王大怒，命奪其職，逐之。〈仕暹，東關經縷人，庚申初，復舊職，贈參政，賜爵忠節侯，給田爲祀。〉
嘉郡公鄧廷潾卒，贈大司徒。〈𣔆之子，賜姓鄭。〉
冬，十月，命官招集太原流民。
會試貢士，取阮伯璘等十二名。庭試，賜杜輝珙第一甲進士及第第三，陳名寧，阮儼，管廷油三名進士出身，阮伯璘等並同進士出身。
十一月，甲戌，望，月食。
十二月，庚寅，朔，日食。

壬子，四年〈八月以後，純宗龍德元年〉（淸雍正十年）[1732]
春，正月，購求遺書。有本國古書志，古詩文，與舉業文字，不拘淺陋，並許上進，隨多少酬賞。
陞賴澤侯范廷鏡爲戶部左侍郞，鎬郡公蘇世輝爲禮部左侍郞，以超郡公阮明珠爲山西鎮守。
二月，停土産諸稅額。時，欲徵土產例，下廷臣議。宰臣以爲從前所謂土産，如碹硝，鐵子，船板，棹樸之類，有資兵用。間纔一二魚鹽細物，亦是山海所生，民易輸納。頃自庚辰年，徧察民間，一有藝業，照補土產，徵收橫濫，物カ竭不能繼，遂至貧窮廢業。有因生瀆而斫樹，有因布帛而毀機，材木收而廢斧斤，魚蝦捕而裂網晉，赤蜜取而甘蔗不植，綿茶征而園圃遂荒，閒里騒然。累歲積欠，國用亦因告匱，乃議釐革，始停土產之例。今當審照前弊，凡土產稅並停。惟有情願者方可照補。王從之。
定鄉會經義式，改用八股。命多士肄習，待舉鄉會試，並以次科施行。時，宰臣公沆雅喜八股文，嘗以考儒臣，中選者轆表揚之，而學者嘗病其難。會公沆去位，未及行而罷。
旨崇經學，禁子書。時議以文章之祖，出於聖賢書籍。近來記誦之學，讀經傳者，蒐羅小註，而多闕正文。讀史者涉獵外編，而卻遺綱目。學術疎鹵，宜加釐正，以變士習。乃命申飭，繼今學者，經傳當悉熟正文。餘如集註小註，惟撟取其粹。通鑑綱目，左氏悉宜詳讀。由是學者之學，始有所統一矣。
增置武試科法。王以博舉所取有限，或遺人才，乃依做文試宏詞例，設宏選科，考較武藝，能者旌擢。
三月，修定朝侍禮樂。時，承平日久，王欲修明製作，以飭文明之美。命宰臣議定禮樂。按閱會典及三才圖繪諸書，與有見中國者，隨宜會意，斟酌行之。臨朝行幸禮樂，多所增益。視朝日，陳樂工於府堂左右。門開時，樂作，文武拜訖，樂止。內外庭每造旗八面，行幸進發時，先發火器三聲，寧宿時亦然。駕行旗兩邊前導，樂工前導如之。
試宏詞科。
王詣國子監，拜謁先聖，以新制禮器爲之。皆用金錫雕繪，祭祀如常。
定歸給鎮兵例，以別地兵。隸鎮非土著，懸隔不便，多致逃亡。乃議行歸給，某縣近鎮所，照率給鎮官，永以爲常。
夏，四月，王幸武成王廟。
遣使臣范公容，吳廷碩如淸，吿裕宗哀。
閏四月，望，月食。
黑龍見於東方，在房心舍，長八九尺。
復鄉試考翦舊制。先是，歷科考法，儒生士人隸縣考，能文隸校考。保泰初，始許府官典考，縣校公同，事少員多，浸致奸弊，是以衆議沸騰。命依舊考舉。
五月，貶禮部左侍郞鎬郡公蘇世輝爲安廣承政使。時，帝在諒陰，佚德日聞，大臣有廢立之議。世輝素善占，在經筵，嘗進陰陽書於帝。議者以講臣依阿，不能輔德，咎之。遂貶。
六月，定官品行儀旌旗等級。王以中國之制，庶官皆有旌旆表別，命參酌頒行，以昭文物。凡京官外出，與外任官，照品許多少有差。一品一對，二品一竿，高五尺，蠍翅，漆木底紅毛，旗葉用絹方樣，白色紅心。
秋，八月，望，月食。
火犯星斗，太白晝見經天。
廢帝爲昏德公，立裕宗長子維祥卽皇帝位。初，昏德公旣立，淫恣無忌。大臣鄭檟等議請權以安社稷，王猶隱忍不許。命官道旨，示以匡救之意，使權避正殿，居側殿，內殿供御皆裁損。太后以不嚴弼，降爲郡君，昏德卒不悟。至是乃下文武議，廢之。扶就外邸，尋遇害。先是，議擇所立，命見裕宗子十二人於府中。維祥以次當立，命有司衞居壽福宮。丙子，吿太廟，庚辰卽位。大赦，改元龍德，以誕日爲昌符聖節。尊生母阮氏爲皇太后。赦貧民逋欠調錢，與贖罰累收不得者。
赦眚誤官員經十年，聽得敘用。
壬午，帝命官賫捧冊璽，進尊王爲大元帥統國政上師威王，隆以不名不拜之禮。
秋，九月，推恩文武。加鄭樌爲國老，陞阮公沆爲太保，阮傚爲少傅，並賜號佐理功臣，餘各陞授有差。
冬，十月，戊辰，望，月食。
出參從戶部尙書甸郡公黎英俊爲諒山太原督鎮。
以奮郡公張饒鎮海陽，薫郡公鄧廷諫鎮山酉，雲郡公社佰品鎮山南，添郡公張仍鎮乂安，寧郡公阮壽長鎮淸華。
十一月，貶參從吏部尙書太保朔郡公阮公沆爲宣光承政使，尋賜死。公沆有公輔才，仁王深信任之。沆自以得君，毅然爲國，當事建白創置，皆盡所蘊。然性果自用，以才凌人，忌之者衆，搆成朋黨，卒及於難。〈公沆，東岸扶軫人。景興初，始得歸葬。〉
罷榷鹽法。初，宰臣阮公沆立法，欲盡籠天下之利。鹽戶受牌，監當與進奉，皆有重幣，而官鹽直又高，因取償廛市，俾販以自給。列肆者苦鹽戶刻削，遂各增其價以粥之。有鹽一斗直錢一陌，民食日困，王深知其弊，至是命停鹽榷，聽海民煑作，通同販賣，民以爲便。
置受言筩。令臣庶有寃屈，具事投其中，以達下情，通言路。
地火起於鉢場津。鉢場逆旅地隙中，有過客，偶以火投之。初發靑焰，旣而紅光烈然，月餘乃滅。識者以爲兵火之兆。
