


朕惟自古帝王君臨天下、必有一代之典、以成四海之治。雖其間損益沿革、未免或異、要之不越乎一天理之所寓也。純乎天理、則垂之萬世而無弊。雜以人為、雖施之一時而有違。蓋有不可易焉者。唐虞之時、堯舜至聖、始因事製法。凡儀文數度之間、天理之當然、無乎不在。故積之而博厚。發之而高明。巍然煥然、不可尚已。三王之聖、禹湯文武、視堯舜固不能無間。而典制寖備、純乎是理則同。是以雍熙泰和之盛、同歸於治、非後世之所能及也。自秦而下、世之稱治者、曰漢、曰唐、曰宋。其間賢君屢作、亦號小康。但典制之行、因陋就簡、雜以人為、而未盡天理。故宋儒歐陽氏謂其治出於二。其不能古若也、夫豈無所自哉。洪惟我太祖高皇帝、以至聖之德、驅胡元而有天下。凡一政之舉、一令之行、必集群儒而議之。遵古法、酌時宜、或損或益、燦然天理之敷布。神謨聖斷、高出千古。近代積習之陋、一洗而盡焉。我太宗文皇帝、仁宗昭皇帝、宣宗章皇帝、英宗睿皇帝、憲宗純皇帝、聖聖相承、先後一心。雖因時損益、而率由是道。百。有餘年之太平、端有在矣。朕祗承天序。即位以來、蚤夜孜孜、欲仰紹先烈、而累朝典制、散見疊出、未會於一。乃敕儒臣、發中祕所藏諸司職掌等諸書、參以有司之籍冊、凡事關禮度者、悉分館編輯之。百司庶府、以序而列。官各領其屬、而事皆歸於職。名曰大明會典。輯成來進。總一百八十卷。朕間閱之。提綱挈領、分條析目、如日月之麗天、而群星隨布。我聖祖神宗百有餘年之典制、斟酌古今、足法萬世者、會稡無遺矣。特命工鋟梓、以頒示中外、俾自是而世守之。不遷於異說。不急於近利。由朝廷以及天下、諸凡舉措、無巨細精粗、咸當乎理而得其宜。積之既深、持之既久、則我國家博厚高明之業、雍熙泰和之治、可以並唐虞、軼三代、而垂之無窮。必將有賴於是焉。遂書以為序。
弘治十五年十二月十一日
朕惟古之君天下者、或創業立法。或因時制宜。皆有冊籍、以垂久遠。其、見於書、若唐虞之世、則有典謨。夏有典則。商有謨言。周之禮制、號稱大備。下及漢唐宋、皆有會要。而唐之六典、尤詳且悉。我
太祖高皇帝、稽古創制、分任六卿。著為諸司職掌。提挈綱領、布列條貫、誠可為億萬年之大法也。顧其為書、作於洪武之中歲。晚年續定者、雖官署名職、間有更易。列聖相承。隨時與事、因革損益、代各不同、而皆不失乎皇祖之意。是以政化旁行、重熙累洽、有前代所不及。然歲月既積、簿籍愈繁。分曹列署、或不能遍觀盡識。下至遐方僻壤、閭閻草野之民、蓋有由之而不知者。迨我英宗睿皇帝復辟之時、嘗命內閣儒臣、纂輯條格、以續職掌之後、未底於成。皇考孝宗敬皇帝、繼志述事。命官開局、纂輯成編、釐為百八十卷。其義一以職掌為主。類以頒降群書。附以歷年事例。使官領其事、事歸於職、以備一代之制。仍會府部院寺、大小諸司、面相質訂。登進於廷。將欲布之天下。未幾而龍馭上賓矣。朕嗣位之四年、為正德已巳。檢閱前帙、不能無魯魚亥豕之誤。復命內閣、重加參校、補正遺闕。又數月而成。仰惟聖祖神宗、鴻猷盛烈、不能盡述。其大而可見者、略在此書。國是所存、治化所著、皆於此乎係。比方勵精新政。乙覽之餘、特敕司禮監、命工刻梓。俾內而諸司、外而群服、考古者有所依據。建事者有所師法。由是而綱舉目張、政成化洽、保斯世於無疆。夫豈曰小補之哉。爰序始末、標之簡端、以列於皇考御製之次。亦庶以成先志雲爾。
正德四年十二月十九日
朕惟自古帝王之興、必創制立法、以貽萬世。而繼體守文之主、駿惠先業、潤色太平、時或變通以適於治。故前主所是著為律。後主所是疏為令。雖各因時制宜、而與治同道、則較若畫一焉。朕踐阼以來、夙興夜寐、思紹休聖緒。惟祖宗成憲是鑒是式。蓋我孝宗皇帝。嘗命儒臣纂述大明會典。輯累朝之法令。定一代之章程。鴻綱纖目、燦然具備。逮我世宗皇帝入承天序、時歷四紀。而因革損益。代有異同。乃復下詔重修。續自弘治壬戌、迄嘉靖已酉。載在祕府、未及頒行。蓋至於今、又三十八年矣。歲歷綿遠。條例益繁。好事者喜紛更。建議者昧體要。甚則弄智舞文。奇請他比。自明習者、莫知所從。小吏淺聞、何由究宣。朕甚閔焉。賴天之靈、社稷之福。國家閒暇、得及時而明政刑。乃命儒臣、重加修輯。芟繁正訛、益以見行事例而折衷之。蓋閱十有二載、其書始成。於戲、禮樂百年而後興。製作累世而大備。書不云乎、丕顯哉文王謨。丕承哉武王烈。佑啟我後人、咸以正罔缺。夫文謨武烈、既顯且承矣。必歷成及康、覲光揚烈。至穆王之世、乃稱鹹正罔缺。蓋製作若斯之難也。國朝二祖開基。列聖紹述。歷百五十年、而我肅祖中興、享國長久、禮文制度、於斯大備。上自郊廟宮朝、下及車旗服色、靡不創自神衷、卓越千古、煥然與周道並隆。豈非萬世一時哉。朕陟降祖考、寤寐羔天牆。凡一政一令、罔敢猒縱其耳目心志、以亂法度。惟是內外臣工、展采錯事、務壹稟於成憲。執此之政、堅如金石。行此之令、信如四時。庶幾哉百度惟貞。四方丕式。俾萬世子孫、皆得蒙業而安、柞流罔極。可不謂善始善終哉。因序簡端、以明祖烈。且令後世有考焉。
萬曆十五年二月十六日
