

朕嗣承丕緒、以君萬邦。遠稽古典。近守祖宗成法。夙夜祗懼、罔敢違越。惟我太祖高皇帝、創業定製、所以為子孫計者至矣。御製諸書連篇累帙。宏綱眾目、極大而精。隨制隨改、靡有寧歲。後所施行、未盡更定。迨我太宗文皇帝、繼正大統、益弘遠圖。列聖相承、至於皇考、皆因時制宜、或損或益、蓋有不得不然者、期不失乎聖祖之意而巳。顧其條貫、散見於簡冊卷牘之間。凡百有司、艱於考據。下至閭里、或未悉知。皇祖英宗睿皇帝、嘗有志纂述、事弗克竟、以遺朕躬。是不可緩。茲欲仰遵聖製。遍稽國史。以本朝官職制度為綱。事物名數儀文等級為目。一以祖宗舊制為主、而凡損益同異、據事繫年、彙列於後、  稡而為書、以成一代之典。俾天下臣民、鹹得披誦。庶幾會極歸極、底於泰和。犲等其各殫心力、詳錄而謹書之。務使文質適中、事理兼備、行諸今而無弊、傳諸後而可徵、以稱朕法祖圖治之意。其欽承之。故諭。
弘治十年三月初六日
聖旨、書名做大明會典。欽此。
弘治十年三月初八日
司禮監太監張永等傳奉聖旨、大明會典一書、乃皇考敕令纂修。朕今命儒臣再加參校重進、以備一代制度、有益治道。司禮監便命工刊印、頒賜群臣、傳行天下、以稱朕繼志圖治之意。該衙門知道。
正德六年四月初十日
　
朕躬承天命、入繼祖宗大統、君臨天下。凡致治保邦之道、遠稽古典。近守祖宗成法。夙夜祗慎、罔敢違越。仰惟我皇伯考孝宗皇帝、命儒臣纂修
大明會典一書。我聖祖神宗、累朝以來、創業垂統、守成致治、凡官職制度、事物名數、儀文等級、宏綱眾目、本末備書。因時修改、損益具載。大要以祖宗舊制為主。節年事例、附書於後。我皇兄武宗皇帝、又命儒臣再加參校重進、然後刊印頒行。朕萬機之暇、時取展閱。或因裁決政務、檢尋事始。每見其間、紀載失真、文辭牴牾者、比比有之。朕惟此一代通典、百司之所遵行、後世以之為據、豈宜有此錯誤。彼時纂修者、既失於精詳、總裁者、又不能訂正、均難辭責。然亦因舉行稍遲、先朝之事、故老凋喪、案卷磨滅、典籍無考、致有前失。及今修改、猶或可及。不然、歲復一歲、愈遠愈忘、終難考訂。且自弘治十五年纂修之後、至今二十。有八年、典禮之因革、事例之增損、又復煩多。恐數十年之後、卷冊浩穰、條貫繁瑣、失真之弊、又或如前。已納卿等之言、先令六部、都察院、通政使司、大理寺等衙門、各委屬官、將所載各司事例、再行檢查校勘。若有差錯、備細貼註明白、送史館改正。仍將弘治十五年以後、至嘉靖七年續定事例、照前列查出纂集、校勘停當寫成上進、續修附入。今聞纂集將完、特命卿等擇日開館。仍催促各該衙門責限完進。卿等分俵各館、命官纂修。其體例一遵舊典、不必立異更張。但要正其差訛。補其脫漏。其修書後、二十八年之事、務要悉心考究。凡損益同異、具事繫年、條分類列、通前稡為一書、以成一代完典。使天下臣民、知所趨向、同歸皇極。卿等其督率各官、各供乃職。勤乃事。所貴文質得中、事理兼備。失之前者、得正之於後。行諸後者、可質之於今。斯副朕法祖圖治之意。毋或承訛就簡、以蹈前愆。又或玩時愒日、以招後議。皆非朕所望焉。其總裁、副總裁、纂修等官職名、並合行事宜、陸續開具來聞。犲等欽哉、欽哉。故諭。
嘉靖八年四月初六日
　
朕仰承祖宗列聖之鴻庥、獲纘丕緒。夙夜祗懼、圖惟治理。則亦惟我祖宗之舊章成憲、是守是遵。仰惟皇曾伯祖孝宗皇帝、命儒臣所纂大明會典一書。其於我祖宗列聖創業垂統、典章法度之詳、通變宜民、因革損益之跡、固已綱目具存、足垂彝憲。第簡編浩穰、精覈實難。我皇祖世宗皇帝、嘗見其一二舛誤、申命儒臣、重加校輯。比及進覽、訖未頒行、似於聖心猶有未當。仰成先志、有待後人。且自嘉請已酉而來、又歷二十餘載。中間事體、亦復繁多。好事者喜於紛更。建議者鮮諳國體。法令數易。條例紛紜。甲乙互乖。援附靡準。我祖宗之良法美意幾於淪失矣。今特命卿等查照弘治年間創修、及我皇祖敕諭重修事理、擇日開館、分局纂修。校訂差訛補輯缺漏。其近年六部等衙門見行事例、各令選委司屬官、遵照體例、分類編集、審訂折衷、開具送館。卿等督率各官、悉心考究。務令諸司一體、前後相貫、用不失我祖宗立法初意、以成一代畫一經常之典、昭示無極。庶副朕法祖圖治至意。其總裁副總裁及纂修等官職名、並合行事宜、陸續開具來聞。欽哉。故諭。
萬曆四年六月二十一日
