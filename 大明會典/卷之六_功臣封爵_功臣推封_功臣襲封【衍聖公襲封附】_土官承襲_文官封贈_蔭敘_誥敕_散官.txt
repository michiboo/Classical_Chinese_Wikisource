郎中、員外郎、主事、掌百官之封爵誥敕。與夫置吏訓官給符考成之事、咸綜理之
　　【功臣封爵】
　　國初因前代之制、列爵五等。非有社稷軍功者不封。子男後革。所封公侯伯、皆給誥券。或世、或不世、各以功次為差。又有衍聖公世封、駙馬都尉、外戚恩澤之封。其封同、皆不給券。
　　凡功臣封號。洪正十三年定功臣封號：曰開國輔運推誠宣力武臣，某公、某侯，食祿若干石；世襲者，曰世襲某公、某侯，食祿若干石；追封者，曰開國輔運推誠宣力
武臣，某將軍，某公、某侯，追封某王、某公，謚某。
　　○二十六年定、凡功臣封號、如開國輔運守正文臣之類、非特奉聖旨不與
　　○又定公侯伯子男、見職受封者、必須隨即奏請封號爵祿等級。及駙馬婚禮、俱用具奏給授誥命。劄付翰林院撰文。具手本送中書舍人書寫尚寶司用寶完備。擇日具奏頒降
　　○永樂間定功臣封號、曰奉天靖難推誠宣力武臣。或曰奉天翊運推誠宣力。或曰奉天翊衛宣力武臣。或曰欽承祖業推誠奉義
　　凡功臣歿後加封。洪武二十六年定、公追封為王。侯追封為公。伯追封為侯。合封三代者、照依追贈封爵、一體追封。其襲爵子孫、非建立奇功異能、生死只依本爵
　　○正德二年、令公侯伯歷有軍功、方許加贈
　　凡鐵券、形如覆瓦。刻封誥於其上、以黃金填之。左右各一面。右給功臣。左藏
　　內府
　　凡誥軸。洪武十七年奏定、有封爵者、給
　　誥皆如一品之制。惟公侯用玉軸、伯子男用犀軸為別。衍聖公二品、亦用玉軸
　　【功臣推封】
　　公侯伯、皆得推恩三代。其封贈各從本爵。具如諸司職掌凡功臣推封三代。洪武二十六年定、公父、祖父、曾祖父、各封某國公。母、祖母、曾祖母、各封某國夫人。本官妻、封某國夫人。侯父、祖父、曾祖父、各封某侯。母、祖母、曾祖母、各封某侯夫人。本官妻、封某侯夫人。伯子男同
　　○又定、封贈公侯伯子男者、其公侯夫人、各從其爵。伯子男夫人、止封夫人、不許用爵
　　○凡命婦、因子孫官爵封母並祖母者、並加太字。追封則不用
　　凡移封本生。嘉靖十四年題准、侯伯以旁支承襲、奏將自已並妻應得誥命、移封所生父母、祖父母者、准給
　　凡奏請封贈。嘉靖十年題准、公侯伯子孫承襲後、俱要積有年勞、方許封贈。本部照例行移兵部、查據年勞實蹟、上請定奪
　　○近例、公侯伯之父、未襲爵而亡、其子奏乞追贈。行該府查勘無礙、照例題給誥命
　　凡公侯伯生母。嘉靖十九年題准、因子授封太夫人、其嫡母見存、已封夫人者、俱加太字、並給誥命
　　凡公侯伯加師保。弘治十四年奏准、止授本身、不許乞贈三代
　　凡皇親封伯追贈。嘉靖十九年題准、追贈二代
　　○隆慶六年題准、追贈三代
　　【功臣襲封】【【衍聖公襲封附】】
　　公侯伯襲封、皆覈其宗圖。辯嫡庶、明倫序、以杜爭端。衍聖公襲封、亦如之
　　凡公侯伯子孫襲爵。洪武二十六年定、受封官身死、須以嫡長男承襲。如嫡長男事故、則嫡孫承襲。如無嫡子嫡孫、以嫡次子孫承襲。如無嫡次子孫、方許庶長子孫承襲。不許攙越。仍用具奏、給授誥命。劄付翰林院撰文。具手本送中書舍人書寫。尚寶司用寶完備。具奏頒降。孔氏襲封衍聖公如之
　　○嘉靖二十年題准、公侯伯病故、必先奏請殯葬、方許襲爵。違者、參奏治罪
　　凡宗支圖冊。嘉靖三十四年題准、行兩京五軍都督府、各委堂上官、將公侯伯父祖始封承襲來歷、並立功人下的派子孫、與應襲之人母氏、收生人等、備造宗圖人冊、一羕三本。一存本府一送吏部、一送吏科備查。以後每五年一次造報○又題准、公侯伯子孫、奏請襲爵。行該府保勘、應否承襲、取具結狀宗圖、連人送部、奏請定奪
　　凡裁革襲封。成化元年、令天順初奪門迎駕、陞授官爵、俱革世襲
　　○嘉靖八年議准、外戚封爵、除開國佐命、靖難元勳、及由軍功者、照舊襲封。其餘戚里恩封、子孫俱不許承襲
　　○隆慶元年題准、外戚曾蒙特恩、准襲封一輩者、姑與終身。其子孫、照例量授錦衣衛指揮等職、不許陳乞再襲
　　凡衍聖公歿後、聽其應襲子孫、赴京襲爵。隆慶四年題准、照例守制。撫按官代為具奏、令其暫管府事。服滿之日、起送承襲
　　【土官承襲】
　　土官承襲、原俱屬驗封司掌行。洪武末年、以宣慰宣撫安撫長官等官。皆領土兵。改隸兵部。其餘守土者、仍隸驗封司
　　凡各處土官承襲。洪武二十六年定、湖廣四川雲南廣西土官承襲、務要驗封司委官體勘、別無爭襲之人、明白取具宗支圖本、並官吏人等結狀、呈部具奏。照例承襲。移付選部附選。司勳貼黃。考功附寫行止。類行到任。見到者、關給劄付、頒給誥敕
　　○天順二年奏准、土官病故。該管衙門、委堂上官、體勘應襲之人、取具結狀宗圖、連人保送赴部。奏請定奪
　　○弘治二年奏准、十年外、文書到部者、不准承襲
　　○五年、令十年內、曾在本處上司具告者、亦准襲
　　○十八年、罷土官納粟襲職例。令照舊保勘、起送赴京襲職
　　○正德初、令極邊有警地方、暫免赴京。餘各照舊
　　○嘉靖九年題准、應襲之人、果係原冊有名、覆勘無礙。除雜職婦女、就彼襲替外。其餘限半年內連人保送赴部。如有違礙、即與辯明。一年以上、勘官住俸、立限完結。若有緊急軍情、已奉調遣、及嗣子幼弱、未可遠出者、鎮?官斟酌奏請、暫令冠帶、管束夷人。候地方寧息、年歲長成、仍照例保送赴京襲替、給憑管事
　　○四十五年題准、各處土官病故後、勘報過一年者、行巡按官查究。二年以上者、聽吏部徑自查參
　　○隆慶四年奏准、今後土官襲替、除願赴京者、聽。其餘酌量嘉靖年間事例、各照品級、輸忠納米。折銀完日、布政司即呈撫按勘實具奏。吏部查對底冊明白、照例查覆付選
　　○萬曆九年、停止輸納事例。令該管衙門、作速查勘明白、取具親供宗圖印結、具呈撫按、勘實批允、布政司即為代奏。吏部題選。填憑轉給土舍、就彼冠帶襲職。如有情願親自赴京者、聽○十三年題准、土官病故、應襲土舍、具告該管衙門、即為申報。撫按勘明、照例代奏承襲。不得過三年之外。若吏胥勒索。及承勘官縱容延(木柰)、不行申報者。撫按官即據法參治。其土舍自不告襲、故違至十□之外者。即有保結、通不准襲
　　凡土官冊報應襲。正統元年奏准、土官在任、先具應襲子姪姓名、開報合幹上司。候亡故、照名起送承襲
　　○六年奏准、預取應襲兒男姓名、造冊四本。都布按三司各存一本。一本年終類送吏部備查。以後每三年一次造繳
　　○嘉靖九年題准、土官衙門造冊、將見在子孫盡數開報。某人年若干歲、係某氏生、應該承襲。某人年若干歲、某氏生、係以次土舍。未生子者、侯有子造報。願報弟姪若女者、聽。布政司依期繳送吏兵二部查照
　　凡土官犯惡逆被戮。嘉靖十年題准、即推倫序相應、素為夷眾所服者、授以原職。管束夷民
　　文官封贈
　　文武職官、例有封贈。武職歸兵部。公侯伯見功臣推封。文職隸此。文官、身後有加贈。見任有推封。嘉靖以後、復有移封本生、及奏復父祖原職諸例。今備載之。其應得封贈者、有誥敕給授等例、詳誥敕中。不更載
　　凡加贈。洪武二十六年定、文職官、一品至五品。照依生前散官。果有功蹟、合加封者、例與加贈
　　○正德二年、令文職二品以上、政蹟顯著者、方與加贈
　　○嘉靖十六年題准、大臣陞職未任者、不准贈官
　　○三十四年題准、凡陣亡死節官、准加贈
　　凡推封。洪武二十六年定、一品贈三代。二品三品贈二代。四品至七品贈父母妻室
　　○一凡文官一品至七品、止封贈散官職事。其合封一代二代三代者、俱照見授職事。父母見任者不封。已致仕、並不在任者、封之。能在任棄職就封者聽【 凡父職高於子者、依原職進一階、職卑者、從子官封】
　　○一凡諸子應封父母。嫡母在、所生之母不得封。嫡母亡、得並封。若所生母未封贈、不得先封其妻
　　○一兩子、當封、從一高者。婦人因其子封贈、而夫子兩有官、亦從一高者
　　○一應封妻者。止封正妻一人。如正妻生前未封已歿、繼室當封者、正妻亦當追贈。其繼室止封一人
　　○一凡命婦、因子孫品級封母並祖母者、並加太字、若已亡歿、或曾祖祖父在者、不加
　　○成化二十三年令凡武職子任在京文職、照依文官事例。父職高於子者、依原職進一階。職卑者、從子官封
　　○弘治元年題准、繼母當封者、止封一人
　　【 近例若前繼母、曾因其父授封後繼母見在未封者、從子官封】
　　○十八年題准、凡當封贈母、而父官高於已者。如係嫡母、照舊例從父之官。如係生母、止照子官品
　　○隆慶元年題准、嫡母受封、而生母先亡者、准追贈
　　○二年題准、三母不得並封。今後封贈。止許嫡母一人。生母一人。繼嫡母不得概封
　　○萬曆六年題准、文職官、父任武職。品高於子者、仍舊進階。品卑者、照子官品。仍於武職內、對品封贈、階亦如之。即一品二品。亦照此例。移咨兵部、一體給與武軸
　　凡封贈職級。洪武二十六年定、正一品至從七品、曾祖父、祖父、父、各照見授職事、依例封贈。正從一品曾祖母、祖母、母、各封贈夫人 【 後稱一品夫人】
　　正從二品祖母、母、妻、各封贈夫人。正從三品祖母、母、妻、各封贈淑人。正從四品母、妻、各封贈恭人。正從五品母、妻、各封贈宜人。正從六品母、妻、各封贈安人。正從七品母、妻、各封贈孺人
　　○凡遇前項封贈。依例具本奏聞。吏科給事中、置立文簿、附寫各該封贈爵職。
　　欽用敕符御寶。本部抄錄。具印信手本。送中書捨人書寫誥敕。其文職官員、申請封贈。本部行移保勘。如果於例相應。然後照例施行
　　凡封贈次數。洪武十六年奏准、正從四品。封贈一次
　　○二十六年定、正從七品至正從六品、止封一次。陞至正從五品、封贈一次。陞至正從三品封贈一次。陞至正從二品、封贈一次。陞至正從一品、封贈一次
　　凡奏請移封。天順元年奏准、兩京官、應封贈其父、有犯罪問革為民、不得受封、願將本身誥敕移封者、奏請定奪
　　○成化元年題准、在京品官考滿、應得本身誥命。或以親老、乞停本身而移封其親者、吏部奏請定奪
　　○嘉靖三十八年奏准、京官已封過繼父母。乞將本身及妻、應得誥敕移封本生父母者、奏請准封
　　○四十二年奏准、三品京堂官、已贈過繼祖父母。乞將本身及妻誥命、移贈本生祖父母者、奏請准贈
　　凡奏復父祖官職。嘉靖二十八年題准、凡當封贈父、而父曾經考察冠帶閒住、乞復父原職致仕者、吏部奏請定奪
　　○隆慶六年奏准、凡遇覃恩。父祖曾經考察為民、不得封贈、乞停本身封典、准復父祖冠帶閒住者、奏請定奪。非係
　　覃恩者。不准
　　○萬曆六年題准、凡遇覃恩。有奏願停本身封典復父職者、查其父所犯、除貪酷不准外。若以別罪為民、准與閒住。閒住准與致仕。後復遇恩、不許又請遞加 【 近例。請復父職者、俱免停本身封典】
　　○七年題准、閒住復職、職高於子者、不分考滿
　　覃恩。不得濫請進階
　　廕敘
　　國初因前代任子之制。文官一品至七品、皆得廕一子以世其祿。後乃漸為限制。在京三品以上、滿考著績、方得請廕、謂之官生。出自特恩者、不限官品、謂之恩生。或即與職事。或送監讀書
　　凡廕敘。洪武二十六年定、用廕者、以嫡長子。如嫡長子有廢疾、立嫡長子之子孫。曾玄同。如無立嫡長子同母弟。曾玄同。如無、立繼室所生。如無、立次室所生。如絕嗣者、傍廕其親兄弟、各及子孫。如無傍廕伯叔及其子孫
　　凡廕敘遞降。洪武二十六年定、用廕者、孫降子。曾孫降孫。及傍廕者、皆於合敘品從、降一等
　　凡廕敘品級。洪武二十六年定、職官子孫廕敘、正一品子、正五品敘。從一品子、從五品敘。正二品子、正六品敘。從二品子、從六品敘。正三品子、正七品敘。從三品子、從七品敘。正四品子、正八品敘。從四品子、從八品敘。正五品子、正九品敘。從五品子、從九品敘。正六品子、於未入流品相應上等職事內敘。從六品子、於未入流品中等職事內敘。正七品子、於未入流品下等職事內敘
　　凡廕敘限制。洪武二十六年定、職官用廕、各止一名。年及二十五以上、須試本經、或四書、能通大義。其有不通者、發還習學再試
　　○成化三年奏准、在京三品以上官員、聽令一人送監讀書出身。若大臣果有勳勞
　　特旨錄用其子孫者、不在此限
　　○弘治十年題准、三品以上京官、經一考給誥命者、許一子自陳免考、送監讀書。如未一考、並劾退、及年遠者、或雜流出身者、俱不許。若應得廕子而故未久、與奉使外國而死者、皆準照例
　　○十八年題准、京官三品以上考滿、應得錄廕者、吏部查無過犯被劾、方與題請。或曾經被劾、而公論稱屈、及不礙行檢者、具由奏請定奪
　　○正德二年定、京官三品以上、未經一考給誥命者、不許廕子
　　○八年題准、京堂考滿已給誥命者、吏部即與查取應廕一子、題咨送監、免其自行陳乞凡承廕。洪武二十六年定、廕官各具父祖歷仕緣由、去任身故歲月、並所授誥敕、彩畫宗支、指實該承廕人姓名年甲。本處官司體勘房親、揭照籍冊、別無詐冒、及無廢疾過犯等事。上司審驗相同。保結申覆。令親齎文解赴部
　　凡東宮侍從官。弘治十年奏准、講讀年久、輔導有功者、歿後子孫乞恩。禮部奏請上裁
　　○正德元年、令東宮講讀舊臣子孫、乞恩廕敘者、備查祖父年勞、已及三年、送中書舍人習字出身。未及三年、送國子監讀書
　　○八年、令東宮侍班官三年者、廕一子送監讀書
　　○萬曆十二年題准、三品官
　　日講年久、開陳有勞者、雖未考滿、許廕一子送監讀書
　　凡文武官、死於忠諫者、正德十六年詔、廕一子送監讀書
　　凡公主子孫、有志向學者。嘉靖十八年詔。許廕一人送監讀書
　　凡補廕。弘治十年奏准、廕子未仕而故、准令補廕。無子者、許廕繼嗣之子
　　○正德八年、令補廕止許一人。已補而又故者、不許再補。先由錄廕後中科目者、亦許補廕一人
　　○隆慶五年題准、凡嫡長子孫、先由錄廕國子生、後以軍功、改授錦衣衛千百戶職銜者。准移嫡次子孫補廕
　　○萬曆十一年、令廕子未仕而故、年遠親盡者、不准補廕
　　凡改廕。嘉靖三十年奏准、大臣應廕子送監而未有子者、許以親弟改廕誥敕
　　國初、在京品官、踰年實授、給本身誥敕。三年考稱、始得封贈。外官三年考稱、給本身誥敕。六年、九年、始得封贈。後京官免試職。初授散官。待考滿始給誥敕、並與封贈。外官滿一考而以最聞者、亦即與封贈。無復先授本身者。其制度等級、予奪事例、詳列於後。而
　　王府、外國、番僧、及內夫人。應給誥敕者。咸附載焉
　　凡誥敕等級。洪武二十六年定、一品至五品、皆授以誥命。六品至九品、皆授以敕命。婦人從夫品級
　　○誥用
　　制誥之寶。敕用敕命之寶。仍以文簿與誥敕。各編字號。復用寶識之。文簿藏於內府
　　凡誥敕軸制。洪武二十六年定、一品官誥用玉軸。二品官誥用犀軸。三品四品官用抹金軸。五品以下用角軸
　　凡誥敕軸數。正統十二年定、一品五軸。二品三軸。三品二軸。四品至七品俱一軸
　　○天順元年奏定、一品四軸。二品三品三軸。四品至七品二軸凡給授。洪武二十六年定、京官四品以上、試職實授、頒給誥命、取自上裁。五品以下官、初任試職。一年後、考覈堪用者、與實授、頒給誥敕。已入流倉官、不須試職、候一年任滿、給與敕命。守支未入流品官員、俱與實授、不給敕命。在外官員、三年為一考。稱職者、頒給誥敕。陞除官員合與實授者、於本任內歷事一年後、方可出給誥敕。其有才能卓異之人、出自特恩者、不拘此例。欽天監翰林院太醫院正官、頒給誥敕、取自上裁。本部遇有應給誥敕官員、具本奏聞。仍具印信手本、開寫合授散官、並年籍腳色、送中書捨人、候書寫完備。本部具印信手本、送尚寶司、於御前用寶訖。具奏御前頒給 【 近例。各官在京者、吏部引奏頒給。在外者、本司收貯。陸續順齎給授】
　　○永樂二十二年、令在京
　　王府未之國者、本府長史等官、歷俸三年、照京官事例、請給誥命
　　○洪熙元年、令方面官到京、曾經一考稱職、給與本身誥命。九年考滿、方與封贈
　　○宣德元年、令在外
　　王府長史紀善、九年無過者、許給誥敕
　　○十年、令在外官員、三年考滿稱職者、給與誥敕
　　○正統二年奏准、收糧經歷、三年考滿、任內收糧十萬石之上者、給與敕命
　　○三年、令文官誥敕、俱待九年考滿方與
　　○十四年詔、外官曾經撫按官保舉、果有卓異政蹟、不拘三六年考滿、先與應得誥敕旌異
　　○成化六年、令邊方方面知府、不得給由赴部、九年考滿、一體給與應得誥命
　　○嘉靖元年、令各官死於忠諫、已經追贈廕敘者、其父母妻室、不限存歿、俱授封贈、給與誥敕
　　○三十四年題准、凡陣亡死節官加贈者、給與誥敕
　　○四十一年題准、外官考滿、查其任內、撫按薦舉三次以上、方准請給誥敕
　　○四十四年題准、凡中差御史、並各衙門薦舉者、限三次以上。其巡撫巡按、但有薦舉、不拘次數、即與題給。在外司府州縣及衛首領等官、九年考滿、請給誥敕。查係本部考稱者、即取供結類題、不拘薦次。平常者、不准
　　○萬曆十三年題准、南贛鄖陽都御史薦舉所屬、照依延綏甘肅寧夏事例、一體作為正薦。其旁薦、除南北直隸、差多薦易者、仍以三次為准。其各省、但有旁薦、不必拘定三次。查果政蹟優異者、亦得請給誥敕
　　凡補給。弘治十一年、令各官考滿、准給誥敕未領、因事降調者、非犯貪淫酷刑、皆仍給與○嘉靖二十四年題准、外官給由到部、未經引復、遇陞別官、查有撫按旌薦者、仍給與原任誥敕
　　○三十年奏准、京官出差、給由公文到部、隨陞外職者、准給原任誥敕
　　○三十七年奏准、各官考滿復職後、未經請給誥敕、尋准致仕者、仍奏請給與○隆慶六年題准、在京丁憂養病給假等官、與見任同。如遇覃恩、候復除日、一體請給誥敕。其陞授京官、在覃恩月日以前者、不分已未到任、俱准給
　　凡改給。嘉靖三十二年奏准、先任外官、准給敕命未領、後陞京官品同、請改給者、具奏定奪
　　○隆慶元年題准、閣臣先任二品、蒙恩封贈。尋加從一品、而前項誥命、尚未撰寫頒給者、以新銜改給
　　○五年題准、方面官已給誥命、後歷京堂官品同、考滿復請改給者、具奏定奪
　　○萬曆元年題准、京堂官先任方面二品、已領誥命、後歷京官三品考滿者、許以京銜改給
　　凡查覈。景泰五年奏定、在外司府州縣等官、九年考滿、請給誥敕。付考功司、查其考稱平常。仍行各該衙門掌印官勘實。其巡撫巡按奏保旌異官員、本部查曾經考滿果堪旌異者、仍行都察院、轉行巡按御史、覈勘卓異政蹟、具奏定奪
　　○弘治四年議准、止行本衙門掌印官覈實、徑自具奏。免行風憲官、以致稽延
　　○嘉靖十年題准、撫按官舉保覈實者、吏部即照京官例題給。免再行覆勘凡停給。洪武二十六年定、凡曾祖父母、祖父母、父母、曾犯十惡姦盜除名等罪、及例所封妻、不是以禮娶到正室、或係再醮娼優婢妾、並不許申請
　　○凡諸職官、曾受贓者、不許申請
　　○嘉靖十三年、令考察降調官、不許濫給原任誥敕
　　凡追奪。洪武二十六年定、各官封贈後、但犯取受之贓、並行追奪。其祖父原有官進階、非因子封贈者、不在追奪之例
　　○凡婦人因夫子得封者、不許再嫁。如不遵守、將所授誥敕追奪、斷罪離異。其有追奪為事官員誥敕、具本奏繳
　　內府。會同吏科給事中、中書舍人、於勘合底簿內、附寫為事緣由、眼同燒毀
　　○宣德五年、令應授誥敕官。其犯贓罪、在未授之先、已經赦宥、免奪。若在既授之後、雖經赦宥、亦追奪
　　○正德五年、令文官有間住為民充軍者、非犯贓罪、皆免追奪
　　○萬曆八年題准、文官犯該充軍以上重罪。及以貪酷除名者、原給誥敕、吏部每年兩次類題追奪
　　凡各王府將軍郡主儀賓等誥命。禮部奏准、移咨本部、類奏撰寫用寶、並造袱匣完備、該府具奏關領。仍候禮部移咨到日、類奏給授○萬曆七年題准、王府應給誥命者、禮部移咨郅部、隨即題覆。用寶後、類送本部收貯。遇有該省朝賀官員、順便齎回。付各該布政司、分發各長史司教授頒領。本部隨將所給軸數、行文各布政司知會。取各長史司教授領狀類繳
　　凡各處土官請給誥敕。行本布政司、轉行按察司、委官訪察無礙會奏。仍具結狀繳報到部單題
　　○萬曆五年題准、凡土官積有年勞、地方安靜、當得封典。止申呈各該司道衙門、勘結明白、轉呈撫按、即與具奏。不必自行陳請。如有阻滯不行者、方許具實陳奏
　　凡新選駙馬誥命。准禮部咨具題、引奏御前頒給
　　凡朝鮮國王誥命。准禮咨具題、照例頒給
　　凡番僧襲替國師禪師應給誥敕。禮部奏准、移咨本部單題撰寫。其頒給與王誥事體同
　　凡敕諭封宮內夫人。准禮部咨具題撰述。用寶完日仍題行中書捨人、轉送司禮監頒給
　　凡給發誥敕。萬曆十三年、令在京在外應給官員誥敕、及各王府
　　誥軸、給發過數目。該衙門一月一報。聽內閣查理、毋得留滯
　　凡領過誥敕、偶因水火盜賊燬失者、查例覆題、准與重給散官
　　自榮祿大夫、至登仕佐郎、九等十八級。有初授、陞授、加授、以歷考為差。至今遵行。而例小異。在京文職。初授散官、春秋類題。或遇覃恩、概與陞授。惟考滿仍舊
　　洪武二十六年定、凡白身人入仕、並雜職人等初入流者、與對品初授散官。任內歷俸三年、初考稱職、與陞授散官。又歷俸三年、再考功蹟顯著、方與加授散官、若考覈平常者、止與初授。其任內未經初考、遷調改除者、仍照見授職事、與初授散官。已經初考、合得陞授、遷調改除、仍係本等品級者、照見授職事、與陞授散官、若陞等者、止與對品初授。或有已得陞授、未經再考、遷調改除、仍係本等品級者、照見授職事、與陞授散官。已經再考、合得加授、遷調改除、仍係本等品級者、與加授散官。若陞等者、止與對品初授。其有先曾歷仕二品三品等職、今次降用、若係有罪及闒茸不稱職貶降者、照依見授職事、與初授散官。若量材任使、不係貶降、但今授職事、比與原授降等、其原授散官誥敕仍舊者、亦照見授職事、與對品初授散官。俱於三年之後、照例陞授。其加贈一節、考驗本人生前功蹟、合得加授者、照例給與○又定、凡封贈文官散官、如上階特進光祿大夫、光祿大夫之類、非特奉聖旨者、不與
　　正一品 【 初授特進榮祿大夫　陞授特進光祿大夫】
　　從一品 【 初授榮祿大夫　陞授光祿大夫】
　　正二品 【 初授資善大夫　陞授資政大夫　加授資德大夫】
　　從二品 【 初授中奉大夫　陞授通奉大夫　加授正奉大夫】
　　正三品 【 初授嘉議大夫　陞授通議大夫　加授正議大夫】
　　從三品 【 初授亞中大夫　陞授中大夫　加授太中大夫】
　　正四品 【 初授中順大夫　陞授中憲大夫　加授中議大夫】
　　從四品 【 初授朝列大夫　陞授朝議大夫　加授朝請大夫】
　　正五品 【 初授奉議大夫　陞授奉政大夫】
　　從五品 【 初授奉訓大夫　陞授奉直大夫】
　　正六品 【 初授承直郎　陞授承德郎】
　　從六品 【 初授承務郎　陞授儒林郎（儒士出身）　宣德郎（史才幹出身）】
　　正七品 【 初授承事郎　陞授文林郎（儒士出身）　宣議郎（吏才幹出身）】
　　從七品 【 初授從仕郎　陞授徵仕郎】
　　正八品 【 初授迪功郎　陞授修職郎】
　　從八品 【 初授迪功佐　郎陞授修職佐郎】
　　正九品 【 初授將仕郎　陞授登仕郎】
　　從九品 【 初授將仕佐郎　陞授登仕佐郎】
　
