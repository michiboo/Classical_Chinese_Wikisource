吏役參撥
　　吏員兩考役滿。起送到京。參撥各衙門。各有資格。後又有辦事之例。按洪武禮制、與諸司職掌、及諸事例、互有異同。今不備著
　　凡僉充吏役。例於農民、身家無過、年三十以下能書者、選用。但曾經各衙門主寫文案、攢造文冊、及充隸兵與市民、並不許濫充
　　○洪武二十八年奏准、正軍戶、五丁者、充吏。四丁不許。水馬驛站貼軍雜役養馬等項人戶、四丁以上者、充吏。三丁不許。民戶、兩丁識字。亦許勾充
　　○宣德元年奏准、一戶有二丁三丁、內一丁充吏。一丁為官者。或補生員者。或自監生生員謫充吏者。其吏皆免。其農民先僉一丁充吏、後又再僉、免其再僉者。若四丁以上、不免
　　○正統三年奏准、還俗僧道、營充吏役、罷歸為民
　　○四年奏准、在京在外吏典、曾充隸兵者、歷三年滿日、不許出身
　　○五年奏准、按察司吏典役滿。行布政司轉屬僉撥。不許徑行各府州縣僉取
　　○景泰二年奏准、父兄伯叔充吏、離役未久。及犯贓問發充軍為民者。弟男子姪、不許參充
　　○萬曆六年題准、順天府所屬州縣衛所、凡有告納農民者。務要嚴審是否土著。其屬軍衛者、亦要移文州縣查勘。取具里老官旗鄰佑保結、方准起送。該府覆查明白、方准上納。如有冒籍者、革役遞回。承行吏書保結人等、併究贓問革
　　凡吏員資俸。洪武二十六年定、在外各衙門送到考滿吏典、於在京對品衙門內用。在京各衙門考滿吏典、照依資格陞用、無缺借用。仍支合得俸。裁革減併吏、對品衙門用。借撥者、支前役俸。農吏、罷閒官、生員、監生、承差為事充吏、遇缺撥用。各支本等俸。其五品以下衙門、吏典、該與俸米食米者、照例支給。若罷閒永充截替市井吏、遇缺量度撥用。止支九品衙門司吏俸一石。工滿並為事斷發吏、遇缺撥用。月支米五斗。每月通類行移各衙門收役
　　凡吏員出身。洪武三十一年更定、或在京兩考、在外一考。或在京一考、在外兩考。皆以九年滿出身。後定、以在外兩考、在京一考、為滿
　　從七品出身
　　一品衙門提控 【 洪武禮制、提控正七品出身。其餘各項吏員出身、亦多不同】
　　二品衙門都吏
　　正八品出身
　　一品二品衙門掾史典吏
　　二品衙門令史 【 典吏亦同】
　　內府門吏
　　從八品出身
　　三品衙門令史
　　正九品出身
　　三品衙門典吏
　　四品衙門司吏
　　從九品出身
　　四品衙門典吏
　　五品衙門司吏典吏書吏
　　雜職出身
　　六品至九品並雜職衙門吏典
　　都察院各道吏典
　　凡吏員役滿轉補。洪武十九年更定、在京未入流衙門吏員、充九品衙門司吏。九品衙門司吏、充八品衙門司吏、七品衙門典吏。八品衙門司吏、七品衙門典吏、充七品衙門書吏、司吏、六品衙門典吏。七品衙門書吏、充五品衙門司吏、胥史。六品衙門典吏、充五品衙門典吏、六品衙門司吏。六品衙門司吏、五品衙門典吏、充五品衙門司吏、胥史、四品衙門典吏。五品衙門司吏、胥史、充四品衙門司吏、三品衙門典吏。
　　【 職掌四品衙門典吏同】
　　四品衙門司吏、三品衙門典吏、充三品衙門令史、二品衙門典吏。三品衙門令史、二品衙門典吏、充二品衙門令史、一品衙門典吏。二品衙門令史、充一品衙門掾史、二品衙門都吏。都吏、充一品衙門提控。一品衙門典吏、充掾史、提控。
　　【 職掌典吏充掾史。掾史充提控】
　　以上、皆以三年為滿。給由赴部錄用。在外各驛遞運所河泊閘壩等衙門吏攢、充七品衙門典吏。或有俸九品衙門、並有俸未入流衙門吏、充七品衙門司吏。七品衙門典吏、充五品六品衙門典吏。六品衙門典吏、充六品衙門司吏、五品衙門典吏。六品衙門司吏、充五品衙門司吏。五品衙門司吏、四品衙門典吏、充四品衙門司吏、三品衙門典吏。三品衙門典吏、充二品衙門典吏、二品衙門令史、書吏。三品衙門令史、書吏、充二品衙門令史。二品衙門令史、充二品衙門通吏。以上、三年滿日無缺。給由到部。於在京衙門內用
　　○洪武二十六年定、在外大小衙門典吏。不許陞轉。三十六箇月考滿、給由赴京聽用
　　凡在外吏、於在京陞轉。洪武十七年奏定、在外二品衙門通吏、於在京從七品出身吏員內陞轉。令史、於在京正八品出身吏員內陞轉。在外三品衙門令史、書吏、於在京正九品出身吏員內陞轉。在外三品衙門典吏、四品衙門司吏、於在京。從九品出身吏員內陞轉。察院磨勘典吏、仍依原定未入流品內出身。五品以下衙門吏、仍依原定資格陞轉
　　凡吏典辦事。舊例俱以三年為限。成化二十二年、奏減半年。弘治四年、又奏減三箇月。十一年、又奏減三箇月、止辦二年。嘉靖六年詔、吏役辦事、再免半年、即撥當該。其當該三十六箇月內、仍革去俸糧半年。倉攢守支七年、鹽課司攢守支八年、俱免辦事。未及六年八年者、□算補辦。全無守支者、不免
　　凡吏典撥歷。俱以實俸為准。在外布政司通吏、撥在京宗人府五府提控。六部都察院都吏、例不考揀。如通吏少、則以都布二司令史、按察司鹽運司書吏、行太僕寺、苑馬寺、各衛令史、考揀撘撥。在外都布二司令史、按察司鹽運司書吏、行太僕寺、苑馬寺、各衛令史、撥在京五府各團營、並總兵官掾史、六部都察院及巡撫都御史令史、皇城門吏、清軍刷卷人吏。在外都布按三司、鹽運司、行太僕寺、苑馬寺、留守司、並各衛府各典吏、撥在京宗人府、五府、六部都察院、各團營、並總兵官、巡撫都御史典吏。在外各府司吏、撥在京大理寺胥史、通政司、詹事府、太常寺、光祿寺、太僕寺、順天府、各衛令史。在外各州千戶所、鎮撫司、長史司、儀衛司、群牧所、市舶提舉司各司吏、撥在京大理寺、通政司、詹事府、太常寺、光祿寺、太僕寺、順天府、各衛典吏。在外苑馬寺各監。典仗所、典膳所、紀善所、奉祠所、工正所、典寶所、良醫所、典儀所、並各縣司吏、斷事司、理問所、審理所司吏、典吏、都布經歷司、長史司、儀衛司、市舶提舉司、千戶所、並各州典吏、撥在京翰林院、左右春坊、國子監、鴻臚寺、欽天監、太醫院、上林苑監司吏、典吏、錦衣衛、及京衛鎮撫司、各千戶所司吏。在外按察司、並府經歷司、及各司府照磨所、苑馬寺各監、典仗與膳紀善奉祠工正典寶良醫典儀各所、典簿廳、並各縣典吏、衛河提舉司司吏、撥在京十三道書吏、典吏、巡按書吏、戶部刑部都察院順天府各照磨所、司獄司、行人司典吏、光祿寺、上林苑監各署、京縣、兵馬司、寶鈔提舉司、文思院、營繕所司吏、典吏、各百戶所司吏、十庫並各門御馬等倉攢典、柴炭司、旛竿蠟燭二寺、並順天府庫攢。在外倉攢、撥在京馬房草場稅課司攢典、抽分局巡檢司閘壩吏。在外巡檢司、稅課司局、儒學、驛遞、閘壩、河泊、茶引、司獄、等吏、及各倉庫攢典、撥京通二倉守支攢典
　　○弘治十四年題准、在外兩考倉場攢典、扣算八年之上、一考倉攢、一考巡司等衙門、九年之上。鹽課司攢典十年之上。俱撥周歲不守支衙門。其餘俱撥周歲守支、三年不守支衙門。今例、兩考倉場攢典六年免辦、及一考倉攢、一考巡司驛遞等衙門吏典、已及七年免辦者俱撥在京不守支馬房倉草場攢典。其餘俱撥京通各衛守支倉分、並宣課稅課等三年衙門司吏、典吏
　　凡揀撥。嘉靖十八年題准、通吏例不考、其應考揀都吏者、每歲春秋二季、當堂考試酌取。其經考二次不中者、即照本等行頭參撥。其餘各行、酌量原定缺之繁簡、分為急撥大撥二項。每歲二季考揀、分取二等。列一等者、充事繁急撥之缺。列二等者充事簡大撥之缺。或本行人多缺少、仍照舊撘撥供役。其寫字麤拙、文移不通、並老疾殘廢者、照例革退為民
　　【 近例每雙月考揀】
　　凡降撥。嘉靖二十七年題准、每兩月鬮撥吏典、除各行正撥外。其人多缺少、情願告降者、量為兼撘。每年止許二次。【 近例每雙月撘撥一次】
　　若有願守本行者聽。如撘撥後丁憂者、起復之日、仍照原撘撥缺鬮補。不許指以做破、混補本行、以起規避。三考滿日、俱照二考應撥衙門資格出身。敢有營求坐名注撥等項奸弊、聽本部開送法司治罪。干礙應參官員、一併參究
　　凡聽撥、挨缺未到、願撥南京各衙門、及在外各王府各衛所各倉庫當該者、俱准、每兩月一放。其五年一次疏通、凡告撥原籍司府州縣等衙門者、俱准。如所告缺、或裁革、或守候人多、仍許起送赴部
　　凡在京為事監生承差問發充吏者、撥各衙門著役。各府州縣起送考退廩膳生員充吏者、撥附近府分
　　凡都察院及按察司吏典。洪武四年、令於考退生員、與應取吏員、相參補用。不許用曾犯姦貪罪名之人
　　凡戶部吏。洪武二十六年奏准、不許用江浙蘇松人
　　凡隨工隨邊當該辦事官吏。嘉靖二十一年奏准、在外納銀未經歷事之人、不許撥送隨工隨邊、再希減免、又脫京考。其應免考者、止免初考、不免臨選覆考
　　○萬曆七年題准、各邊方督撫等衙門書吏、及吏兵工三部都吏令典、並錦衣衛令典、不許假以軍功效勞等項為名。希免初覆考中
　　凡吏農援例。嘉靖十一年題准、在外吏農援例、免其二考、起送到部。該辦事者、不許重納。在京辦事未滿、並未撥當該者、必查在外曾歷兩考、不係援例者、方准送納
　　○萬曆七年題准、除民間子弟上納農民、及知印承差、照舊加納外。其餘自聽缺一年以上、至三考役滿上糧等項事例、盡行停止。在外通吏、亦止於令史內考選。不許納銀
　　凡吏典辦事未滿、丁憂起復。成化二十三年奏准、先已辦事一年者、免其補辦。未及一年者補辦。今例、辦事九箇月者、免補辦。其兩考役滿投文到部者、免辦三箇月。已付本司聽撥者、免六箇月
　　凡當該未滿三十箇月丁憂者。起復日、赴驗封司撥補。已滿者、餘下月日、稽勳司補足、即付
　　凡辦事官吏承未滿丁憂者。赴部日、官補足六月、承差補足二十四月、付文選司。辦事吏補足十八月、付驗封司。其未撥辦事吏、不論已未付驗封司、俱補辦十八月。原係考功者、付考功司。原係驗封者、付驗封司
　　凡倉攢未及守支、丁憂起復。弘治三年奏准、曾交盤無礙者、撥各衙門辦事一年半、准作守支月日收考。違者、仍撥原倉守支、照三年滿日事例收考。今例、俱仍撥倉攢。照各未滿月日、收糧守支
　　凡在京當該吏典患病。弘治十三年奏准、患病一月者、勘實住俸。名缺撥補。病痊、照原缺鬮補。仍送原役衙門候參。若有姦懶託故、以圖改撥者、問發為民
　　凡在京聽撥當該吏典、告稱取撥未到者。送順天府給引照回、依限赴部聽撥。若延住三年之上者行查。其願改南京及外考者、聽凡在京辦事吏典、原籍災傷、告回省災者。類題給引。定限回部。仍送原役衙門補辦。違限半月者、送問 【今不行】
　　凡吏典願告冠帶閒住。其已撥當該者。三箇月以後、方許具本衙門官吏結狀起送。辦滿聽撥者、具同鄉保結。俱照依三考考試不中事例、具題冠帶、給引回籍
　　凡在逃吏。洪武二十六年定、每月類行勾取。其有自首。行勾日淺、未曾撥補、准首、仍送著役。若及日久、窺伺撥補避難、及已移文原籍勾解者、俱送刑部問罪、仍發本部聽用。若各衙門退回姦猾、託稱不諳吏事舊吏、照地方發邊遠充軍
　　○弘治元年奏准、在京各衙門開送逃吏、類行原籍官司提解。中間有一年之內告患病者、行兵馬司勘實、具結繳報。仍候原籍回文至日、送原衙門著役。若一年以上不復役、未經告官、及原籍提解赴京者、俱為民
　　○十三年奏准、各官受財賣放者、以贓論
　　凡法司送到各衙門為事還役吏典。洪武二十六年定、在京者、行移各該衙門收役。在外者、劄付應天府給引轉撥著役。 【 今在京者劄順天府】
　　其係收查發落者、如有干礙行止、照例發原籍為民。在外吏典有犯笞杖徒流雜犯、例該的決、與贖罪還役者、俱要明著年月日期。若離役一年以上、不許還役
　　凡軍吏。正統元年奏准、不許軍職衙門濫用。違者、問調南丹等衛補伍
　　凡雲南貴州四川土吏。洪武年間、不與出身。考滿後、仍發原衙門著役
　　○宣德元年奏准、土吏考滿到部、發本布政司改調別衙門
　　○成化四年詔、雲南土吏、兩考役滿、免送赴部、就於本布政司給由、照例調用
　　○十五年、奏革貴州土吏
　　○弘治十三年、奏革四川永寧龍州二宣撫司、泥谿平夷蠻夷術川九姓五長官司、並各司所屬驛站巡檢司土吏。各添設流吏
　　凡戶兵二部書算有缺。移文到部、類行直隸常鎮二府所屬殷實戶內揀選、起送赴部、考中、轉送該部著役
