
今日春氣暖，東風杏花拆。
筋力久不如，卻羨澗中石。
神仙杳難準，中壽稀滿百。
近世多夭傷，喜見鬢髮白。
杖藜竹樹間，宛宛舊行跡。
豈知林園主，卻是林園客。
兄弟可存半，空爲亡者惜。
冥冥無再期，哀哀望松柏。
骨肉能幾人，年大自疎隔。
性情誰免此，與我不相易。
唯念得爾輩，時看慰朝夕。
平生茲已矣，此外盡非適。

