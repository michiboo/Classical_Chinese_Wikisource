
雙絲作綆繫銀瓶，百尺寒泉轆轤上。 
懸絲一絕不可望，似妾傾心在君掌。 
人生意氣好遷捐，只重狂花不重賢。 
宴罷調箏奏離鶴，迴嬌轉盼泣君前。 
君不見眼前事，豈保須臾心勿異。 
西山日下雨足稀，側有浮雲無所寄。 
但願莫忘前者言，剉骨黃塵亦無愧。 
行路難，勸君酒，莫辭煩，美酒千鍾猶可盡，心中片愧何可論。 
一聞漢主思故劍，使妾長嗟萬古魂。

