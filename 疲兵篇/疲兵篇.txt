
驕虜乘秋下薊門，陰山日夕煙塵昏。
三軍疲馬力已盡，百戰殘兵功未論。
陣雲泱漭屯塞北，羽書紛紛來不息。
孤城望處增斷腸，折劍看時可霑臆。
元戎日夕且歌舞，不念關山久辛苦。
自矜倚劍氣凌雲，卻笑聞笳淚如雨。
萬里飄颻空此身，十年征戰老胡塵。
赤心報國無片賞，白首還家有幾人。
朔風蕭蕭動枯草，旌旗獵獵榆關道。
漢月何曾照客心，胡笳只解催人老。
軍前仍欲破重圍，閨裏猶應愁未歸。
小婦十年啼夜織，行人九月憶寒衣。
飲馬滹河晚更清，行吹羗笛遠歸營。
只恨漢家多苦戰，徒遺金鏃滿長城。

