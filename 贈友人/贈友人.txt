
蘭生不當戶，別是閑庭草。
夙被霜露欺，紅榮已先老。
謬接瑤華枝，結根君王池。
顧無馨香美，叨沐清風吹。
餘芳若可佩，卒歲長相隨。
袖中趙匕首，買自徐夫人。
玉匣閉霜雪，經燕復歷秦。
其事竟不捷，淪落歸沙塵。
持此願投贈，與君同急難。
荊卿一去後，壯士多摧殘。
長號易水上，爲我揚波瀾。
鑿井當及泉，張帆當濟川。
廉夫唯重義，駿馬不勞鞭。
人生貴相知，何必金與錢。
慢世薄功業，非無胷中畫。
謔浪萬古賢，以爲兒童劇。
立產如廣費，匡君懷長策。
但苦山北寒，誰知道南宅。
歲酒上逐風，霜鬢兩邊白。
蜀主思孔明，晉家望安石。
時人列五鼎，談笑期一擲。
虎伏被胡塵，漁歌遊海濱。
弊裘恥妻嫂，長劒託交親。
夫子秉家義，羣公難與隣。
莫持西江水，空許東溟臣。
他日青雲去，黃金報主人。

