　　欽定四庫全書　　　　集部七
　　望溪集　　　　　　　　別集類六　〈國朝〉提要
　　〈臣〉等謹案望溪集八巻
　　國朝方苞撰苞所作周官集註諸書已別著錄其古文雜著生平不自收拾稿多散佚告歸後門弟子始為裒集成編大抵隨得隨刋故前後頗不以年月為詮次苞於經學研究較深集中説經之文最多大抵指事類情有所闡發其古文則一以法度為主嘗謂周秦以前文之義法無一不備唐宋以後步趨繩尺而猶不能無過差是以所作上規史漢下仿韓歐不肯少軼於規矩之外大體雅潔而變化太少終不能絶去町畦自闢門戸然其所論古人營度為文之道頗能沈潛反覆而得其用意之所以然故雖蹊徑未除而源流極正近時為八家之文者要當為苞屈一指雲乾隆四十五年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











