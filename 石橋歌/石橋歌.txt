本文原附於《悟真篇》後
吾家本住石橋北，山鎭水關森古木。
橋下澗水徹崑崙，山下有泉香馥郁。
吾歸山內實堪誇，徧地均栽不謝花。
山北穴中藏猛虎，出窟哮吼生風霞。
山南潭底隱蛟龍，騰雲降雨山濛濛。
二獸相逢鬭一場，玄珠隱伏是禎祥。
景堪羨，吾暗喜，自斟自酌醺醺醉。
醉彈一曲無弦琴，琴裏聲聲教仔細，
可煞醉後沒人知。昏昏默默恰如癡，
仰觀造化功夫妙。日還西出月東歸。
天是地，地是天，反覆陰陽合自然，
識得五行顛倒處，指日升霞歸洞天。
黃金屋，白玉椽，玉女金童日侍前。
南辰北斗分明布，森羅萬象現無邊。
無晝夜，要綿綿，聚散周天火候全。
若問金丹端的處，尋師指破水中鉛。
木生火，金生水，水火須分前後隊。
要辦浮沈識主賓，鉛銀砂汞方交會。
有剛柔，莫逸意，知足常足歸本位。
萬神齊和太平年，恁時國富民歡喜。
此箇事，好推理，同道之人知此義。
後來一輩學修眞，只說存養幷行氣。
在眼前，甚容易，得服之人妙難比。
先且去病更延年，用火烹煎變陽體。
學道人，去思已，休問旁門小法制。
只知目下哄得人，不覺自身暗憔悴。
勸後學，須猛縶，莫徒拋家住他地。
妙道不離自家身，豈在千山並萬水。
莫因循，自貪鄙，火急尋師覓玄指。
在生若不學修行，未知來生甚胎裏。
旣有心，要終始，人生大事惟生死。
皇天若負道心人，令我三塗爲下鬼。

