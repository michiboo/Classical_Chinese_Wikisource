　　欽定四庫全書　　　　　經部一
　　周易玩辭集解　　　　　易類
　　提要
　　〈臣〉等謹案周易玩辭集解十卷
　　國朝查慎行撰慎行字初白號悔餘海寧人康熈癸未進士官翰林院編修慎行受業黃宗羲故能不惑於圖書之學卷首河圖説二篇一謂河圖之數聖人非因之以作易乃因之以用蓍自漢唐以下未有列於經之前者一謂河圖出於䜟緯而附以朱子亦用河圖生蓍之証次為橫圖圓圖方圖説論其順逆加減奇偶相錯之理次為卦變説謂卦變為朱子之易非孔子之易次為天根月窟考列諸家之説凡六而以為老氏性命雙修之學無闗於易次為八卦相錯説謂相錯是對待非流行又謂相錯只八卦四卦相錯次為羣卦説二一論十二月自然之序一論陰陽升降不外乾坤次為中爻説以孔穎達用二五者為是次為中爻互體説謂正體則二五居中互體則三四居中三四之中由變而成次為廣八卦説謂説卦取象不盡可解當闕所疑其言皆明白篤實足破外學附㑹之疑經文次序用註疏本乾卦之未有注曰按胡雲峯本義通釋乾坤二卦自文言起至末別為一卷編在説卦之前竊意本義原本當如是而通釋遵之今原本不復見矣云云蓋未見劉㝐刻本者㝐之舊刻
　　聖祖仁皇帝特命開雕慎行侍直
　　內廷何以未見頗不可解然其説經則大抵醇正而簡明在近時講易之家特為可取焉乾隆四十四年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　周易玩辭集解原序
　　慎行童而讀易白首而未得其解也則仍於聖人之辭求之始而玩卦辭爻辭繼而玩彖傳大小象辭務於聖人之辭字字求著落詮釋其求諸經文而不得必先考之註疏復參以諸儒之說不敢偏徇一解亦非敢妄立異同平心和氣惟是之歸管窺蠡測亦間附一二雍正甲辰三月既朢查慎行識時年七十有五








