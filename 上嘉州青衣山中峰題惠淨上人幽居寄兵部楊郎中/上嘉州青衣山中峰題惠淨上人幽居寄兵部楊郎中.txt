
青衣誰開鑿，獨在水中央。 
浮舟一躋攀，側徑緣穹蒼。 
絕頂詣老僧，豁然登上方。 
諸嶺一何小，三江奔茫茫。 
蘭若向西開，峨眉正相當。 
猿鳥樂鐘磬，松蘿泛天香。 
江雲入袈裟，山月吐繩床。 
早知清淨理，久乃機心忘。 
尚以名宦拘，聿來夷獠鄉。 
吾友不可見，鬱為尚書郎。 
早歲愛丹經，留心向青囊。 
渺渺雲智遠，幽幽海懷長。 
勝賞欲與俱，引領遙相望。 
為政愧無術，分憂幸時康。 
君子滿天朝，老夫憶滄浪。 
況值廬山遠，抽簪歸法王。

