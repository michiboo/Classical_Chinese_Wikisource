《國語》二十一卷，〈戶部員外郞章銓家藏本。〉吳韋昭注。昭字宏嗣，雲陽人，官至中書僕射。《三國志》作韋曜，裴松之注謂爲司馬昭諱也。《國語》出自何人。說者不一，然終以漢人所說爲近古。所記之事，與《左傳》俱迄智伯之亡，時代亦復相合。中有與《左傳》未符者，猶《新序》、《說苑》同出劉向，而時復牴牾。蓋古人著書，各據所見之舊文，疑以存疑，不似後人輕改也。
《漢志》作二十一篇。其諸家所注，《隋志》︰虞翻、唐固本，皆二十一卷；王肅本二十二卷；賈逵本二十卷。互有增減，蓋偶然分併，非有異同。惟昭所注本，《隋志》作二十二卷，《唐志》作二十卷。而此本首尾完具，實二十一卷。諸家所傳南北宋版，無不相同，知《隋志》誤一字，《唐志》脫一字也。前有昭自序，稱「兼采鄭衆、賈逵、虞翻、唐固之注」。今考所引鄭說、虞說，寥寥數條，惟賈、唐二家，援據駁正爲多。序又稱「凡所發正三百七事」。
今考注文之中，昭自立義者，《周語》凡服數一條、國子一條、虢文公一條、常棣一條、鄭武莊一條、仲任一條、叔妘一條、鄭伯南也一條、請隧一條、瀆姓一條、楚子入陳一條、晉成公一條、共工一條、大錢一條、無射一條；《魯語》朝聘一條、刻桷一條、命祀一條、郊禘一條、祖文宗武一條、官寮一條；《齊語》凡二十一鄉一條、士鄉十五一條、良人一條、使海於有蔽一條、八百乘一條、反胙一條、大路龍旂一條；《晉語》凡伯氏一條、不懼不得一條、聚居異情一條、貞之無報一條、轅田一條、二十五宗一條、少典一條、十月一條、嬴氏一條、觀狀一條、三德一條、上軍一條、蒲城伯一條、三軍一條、錞於一條、呂錡佐上軍一條、新軍一條、韓無忌一條、女樂一條、張老一條；《鄭語》凡十數一條、億事一條、秦景襄一條；《楚語》聲子一條、懿戒一條、武丁作書一條、屛攝一條；《吳語》官帥一條、錞於一條、自𠜲一條、王總百執事一條、兄弟之國一條、來告一條、向檐一條；《越語》乘車一條、宰一條、德虐一條、解骨一條、重祿一條：不過六十七事。合以所正譌字衍文錯簡，亦不足三百七事之數。其傳寫有誤，以六十爲三百歟？《崇文總目》作三百十事，又七字轉譌也。錢曾《讀書敏求記》謂「《周語》『昔我先世后稷』句，天聖本『先』下有『王』字；『左右免冑而下』句，天聖本『下』下有『拜』字。」今本皆脫去。然所引注曰云雲，與此本絕不相同，又不知何說也。此本爲衍聖公孔傳鐸所刊，如《魯語》「公父文伯飲酒」一章，注中「此堵父詞」四字，當在「將使鼈長」句下，而誤入遂出二字下。小小舛譌，亦所不免。然較諸坊本，則頗爲精善。自鄭衆解詁以下，諸書並亡。《國語》注存於今者，惟昭爲最古。黃震《日鈔》嘗稱其簡潔，而先儒舊訓，亦往往散見其中。如朱子注《論語》「無所取材」，毛奇齡詆其「訓材爲裁，不見經傳，改從鄭康成桴材之說」。而不知《鄭語》「計億事材兆物」句，昭注曰：「計，算也；材，裁也。」已有此訓。然則奇齡失之眉睫閒矣，此亦見其多資考證也。

