　　欽定四庫全書　　　　子部十
　　夢溪筆談　　　　　　雜家類三〈雜説之屬〉提要
　　〈臣〉等謹案夢溪筆談二十六卷補筆談二卷續筆談一卷宋沈括撰括字存中錢塘人寄籍吳縣登嘉祐八年進士熙寧中官至翰林學士龍圖閣待制坐議城永樂事謪筠州團練副使後復光祿寺少卿分司南京卜居潤州以終夢溪即其晚歲所居地也事蹟附載宋史沈遘傳中祝穆方輿勝覽曰沈存中宅在潤州朱方門外存中嘗夢至一處小山花如覆錦喬木覆其上夢中樂之後守宣城有道人無外者為言京口山川之勝郡人有地求售以錢三十萬得之元祐初道過京口登所買地即夢中所遊處遂築室焉名曰夢溪是書葢其閒居是地時作也凡分十七門曰故事曰辨証曰樂律曰象數曰人事曰官政曰權智曰藝文曰書畫曰技藝曰器用曰神竒曰異事曰謬誤曰譏謔曰雜志曰藥議共二十六卷義有補筆談二卷續筆談一卷舊本別行近時馬氏刻本始合之而重編補筆談為三卷續筆談十有一條附於末其序有曰世所傳補筆談每篇首必題所補之卷又有前㡬件及中與後之分如補第二卷後十件之類似非後人所得而剏其為舊本無疑原書二十六卷不補者十餘各有補今以其書校考之多不合如故事不御前殿云云十件補第二卷既然矣次則廊屋為廡梓榆為樸二件亦補第二卷第二卷乃故事豈謂是乎子午屬寅本論納甲語而以補六卷之樂律盧肇論海潮當補象數而以補九卷之人事王子醇樞宻帥熙河日六件大抵皆權智當補十三卷而以補十五卷之藝文凡此類不可悉舉又若原書止二十六卷今其所補有自二十七以至三十者益不可曉又雲通考筆談二十六卷今所行者是宋史則二十五卷鄭樵通志藝文畧則二十卷分併不恆有如此者吾所以放筆為之云云今案宋史藝文志顛倒舛訛觸目皆是其二十五卷之說原可置之不論至通志二十卷之説則疑括初本實三十卷鄭樵據以著録因輾轉傳刻闕其一筆故誤三為二其後勒著定本定為二十六卷乾道二年湯修年據以校刻頗為完善遂相承至今而所謂補筆談續筆談者則乾道本原未載或稿本流傳藏弆者欲為散附各卷逐條標識其所據者仍是三十卷之初本故所標有二十七卷三十卷之目實非括之所自題分類顛舛固不足異也然傳刻古書當闕所疑故今仍用原本以存其舊而附訂其舛異如右括在北宋學問最為博洽於當代掌故及天文算法鍾律尤所究心趙與峕賔退録議其積罌一條文字有誤王得臣麈史議其算古栢一條議論太拘小小疎失要不足以為累至月如銀丸粉塗其半之説朱子語録取之蒲盧即蒲葦之說朱子中庸章句取之其他亦多為諸書所援據湯修年跋稱其目見耳聞皆有補於世非他雜志之比勘驗斯編知非溢美矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅總　校　官〈臣〉　陸　費　墀



　　夢溪筆談序
　　予退處林下深居絶過從思平日與客言者時紀一事於筆則若有所晤言蕭然移日所與談者唯筆硯而已謂之筆談聖謨國政及事近宮省皆不敢私紀至於繫當日士大夫毀譽者雖善亦不欲書非止不言人惡而已所録唯山間木䕃率意談噱不繫人之利害者下至閭巷之言靡所不有亦有得於傳聞者其間不能無闕謬以之為言則甚卑以予為無意於言可也







