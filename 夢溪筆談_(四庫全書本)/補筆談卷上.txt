　　欽定四庫全書
　　補筆談卷上　　　　　　　宋　沈括　撰補第二卷後十件〈此張空字抄本原缺〉
　　故事〈缺一字〉御前殿則宰相一員押常參官再拜〈缺五字〉神宗初即位宰相奏事多至日　〈三〉韓忠獻當國遇奏事退晚即依舊〈缺字〉　文班未〈缺一字〉著令王樂道為御〈缺一百二字〉蔭遷授罷之〈缺八字〉以蔭遷官自此始〈缺十字〉故事初授從官給諫未衣紫者告謝日面賜金紫何聖從在陜西就任除待制仍舊衣緋後因韓闕值大宴殿上獨聖從緋衣仁宗問所以中筵起乃賜金紫遂服以就坐近歲許沖元除知制誥猶着緑告謝日面賜銀緋後數月別因對方賜金紫自國初以來未嘗御正衙視朝百官辭見必先過正衙正衙即不御但望殿兩拜而出別日即赴內朝熙寧中草視朝儀獨不立見辭謝班正御殿曰卻謂之無正衙須候次日依前望殿虛拜謂之過正衙蓋闕文也
　　熙寧三年召對翰林學士丞㫖王禹玉於內東門小殿夜深賜銀臺燭雙引歸院
　　夏鄭公為忠武軍節度使自河東中徙知蔡州道經許昌時李獻臣為守乃徙居他室空使宅以待之時以為知體慶厯中張鄧公還鄉過南陽范文正公亦虛室以待之蓋以其國爵也遂可為故事
　　國朝儀制親王玉帶不佩魚元豐中上特製玉魚袋賜楊王荊王施於玉帶之上
　　舊制館職自校勘以上非特除者皆先試唯檢討不試初置檢討官只作差遣未比館職故也後來檢討給職錢並同帶職在校勘之上亦承例不試
　　舊制侍從官學士以上方腰金元豐初授陳子雍以館職使髙麗還除集賢殿修撰賜金帶館職腰金出特恩非故事也
　　今之門狀稱牒件狀如前謹牒此唐人都堂見宰相之禮唐人都堂見宰相或參辭謝事先具事因申取處分有非一事故稱件狀如前宰相狀後判引方許見後人漸施於執政私第小説記施於私宅自李徳裕始近世謟敬者無髙下一例用之謂之大狀予曾見白樂天苘集中載新除壽州刺史李〈忘其名〉門狀具前序往京因宜及改易差遣數十言其末乃言謹祗候辭某官至如稽首之禮唯施於人君大夫家臣不稽首避人君也今則雖交遊皆稽首此皆生於諂事上官者始為流傳至今不可復革
　　補第三卷二件〈一中一後〉
　　今人多以廊屋為廡按廣雅堂下曰廡蓋堂下屋簷所覆處故曰立於廡下凡屋基皆謂之堂屋簷之下亦得謂之廡但廡非廊耳至如今人謂兩廊為東西序亦非也序乃堂上東西壁在室之外者序之外謂之榮榮屋翼也今謂之兩徘徊又謂之兩廈四注屋則謂之東西𩅸今謂之金廂道者是也
　　梓榆南人謂之朴齊魯間人謂之駮馬駮馬即梓榆也南人謂之朴朴亦言駮也但聲之訛耳詩隰有六駮是也陸璣毛詩疏檀木皮似繫迷又似駮馬又雲斫檀不諦得繫迷繫迷尚可得駮馬蓋三木相似也今梓榆皮似檀以其班駮似馬之駮者今解詩用爾雅之説以為獸鋸牙食虎豹恐非也獸動物豈常止於隰者又與苞櫟苞棣樹檖非類直是當時梓榆耳
　　補第四卷後十件
　　自古言楚襄王夢與神女遇以楚辭攷之似未然髙唐賦序雲昔者先王嘗逰髙唐怠而晝寢夢見一婦人曰妾巫山之女也為髙唐之客朝為行雲暮為行雨故立廟號曰朝雲其曰先王嘗逰髙唐則夢神女者懷王也非襄王也又神女賦序曰楚襄王與宋玉遊於雲夢之浦使玉賦髙唐之事其夜王寢夢與神女㑹王異之明日以白玉玉曰其夢若何王對曰晡夕之後精神恍惚若有所憙見一婦人狀甚竒異玉曰形狀如何王曰茂矣美矣諸好備矣盛矣麗矣難測究矣瓌姿瑋態不可勝讃王曰若此盛矣試為寡人賦之以文攷之所云茂矣至不可勝讃云云皆王之言也宋玉稱嘆之可也不當卻雲王曰若此盛矣試為寡人賦之又曰明日以白玉人君與其臣語不當稱白又其賦曰他人莫覩王覽其狀望予帷而延視兮若流波之將瀾若宋玉代王賦之若王之自言者則不當自雲他人莫覩王覽其狀既稱王覽其狀即是宋玉之言也又不知稱予者誰也以此攷之則其夜王寢夢與神女遇者王字玉乃自謂耳明日以白玉以白王也王與玉字互書之耳前日夢神女者懷王也其夜夢神女者宋玉也襄王無預焉從來枉受其名耳
　　唐書載武宗寵王才人嘗欲以為皇后帝寢疾才人侍左右熟視曰吾氣奄奄顧與汝辭奈何對曰陛下萬歲後妾得一殉及大漸審帝已崩即自經於幄下宣宗即位嘉其節贈賢妃按李衞公文武兩朝獻替記雲自上臨御王妃有專房之寵以驕妬忤㫖日夕而殞羣情無不驚懼以謂上成功之後喜怒不測與唐書所載全別獻替記乃徳裕手自記録不當差謬其書王妃之死固已不同據獻替所言則王氏為妃久矣亦非宣宗即位乃始追贈按張祐集有孟才人嘆一篇其序曰武宗皇帝疾篤遷便殿孟才人以歌笙獲寵者宻侍左右上目之曰吾當不諱爾何為哉指笙囊泣曰請以此就縊上惘然復曰妾嘗藝歌願對上歌一曲以洩其憤上以其懇許之乃歌一聲河滿子氣亟立殞上令醫候之曰⿰血溫而腸已絶詳此則唐書所載者又疑其孟才人也建茶之美者號北苑茶今建州鳳凰山上人相傳謂之北苑言江南嘗置官領之謂之北苑使予因讀李後主文集有北苑詩及文記知北苑乃江南禁苑在金陵非建安也江南北苑使正如今之內園使李氏時有北苑使善製茶人競貴之謂之北苑茶如今茶器中有學士甌之類皆因人得名非地名也丁晉公為北苑茶録雲北苑裡名也今曰龍焙又雲苑者天子園囿之名此在列郡之東隅縁何卻名北苑丁亦自疑之蓋不知北苑茶本非地名始因悞傳自晉公實之於書至今遂謂之北苑
　　唐以來士人文集好用古人語而不攷其意凡説武人多雲衣短後衣不知短後衣作何形制短後衣出莊子説劒篇蓋古之士人衣皆曵後故時有衣短後之衣者近世士庶人衣皆短後豈復更有短後之衣
　　馬遷為史記是非頗謬於聖人論大道則先黃老而後六經序游俠則退處士而進姦雄述貨殖則崇勢利而羞貧賤此其蔽也予按後漢王允曰武帝不殺司馬遷使作謗書流於後世班固所論乃所謂謗也此正是遷之微意凡史記次序説論皆有所指不徒為之班固乃譏遷是非頗謬於聖人論甚不歉
　　人語言中有不字可否世間事未嘗離口也而字書中須讀作否音也若謂古今言音不同如雲不可豈可謂之否可不然豈可謂之否然古人云否不然也豈可曰否否然也古人言音決非如此止是字書謬悞耳若讀莊子不可乎不可須雲否可讀詩須雲曷不肅雍胡不佽焉如此全不近人情古人所謂章句之學謂分章摘句則今之疏義是也昔人有鄙章句之學者以其不主於義理爾今人或謬以詩賦聲律為章句之學誤矣然章句不明亦所以害義理如易雲終日乾乾兩乾字當為兩句上乾知至至下乾知終終之也王臣蹇蹇兩蹇字為王與臣也九五六二王與臣皆處蹇中王任蹇者也臣或為㝠鴻可也六二所以不去者以應乎五故也則六二之蹇匪躬之故也後人又改蹇蹇字為謇以謇比諤諤尤為訛謬君子夬夬夬夬二義也以義決其外勝已之私於內也凡卦名而重言之皆兼上下卦如來之坎坎是也先儒為已為連語如虩虩啞啞之類讀之此誤分其句也又履虎尾咥人凶當為句君子則夬夬矣何咎之有況於凶乎自天祐之吉當為句非吉而利則非所當祐也書曰成湯既沒太甲元年孔安國謂湯沒至太甲方稱元年按孟子成湯之後尚有外丙仲壬而尚書疏非之又或謂古書缺落文有不具以予攷之湯誓仲虺之誥湯誥皆成湯時誥命湯沒至太甲元年不注之遂若可疑若通下文讀之曰成湯既沒太甲元年伊尹作伊訓則文自足亦非缺落堯之終也百姓如服考妣之喪三年百姓有命者也為君斬衰禮也〈喪讀從平聲三年字為句〉邦人無服三年畿內無作樂者況四海乎論語曰先行當為句其言自當後也似此之類極多皆義理所繫則章句亦不可不謹
　　古人引詩多舉詩之斷章斷音段讀如斷截之斷謂於一詩之中只斷取一章或一二句取義不取全篇之義故謂之斷章今之人多讀為斷〈音煅〉章為詩之斷句殊誤也詩之末句古人只謂之卒章近世方謂之斷句古人謂幣為𤣥纁五兩者一𤣥一纁為一兩𤣥赤黑象天之色纁黃赤象地之色故天子六服皆𤣥衣纁裳以朱漬丹秫染之爾雅曰一染謂之縓縓今之茜也色小赤再染謂之竀竀頳也三染謂之纁葢黃赤色也𤣥纁二物也今之用幣以皂帛為𤣥纁非也古之言束帛者以五疋束而屈之今用十疋者非也易曰束帛戔戔者寡也謂之盛者非也
　　經典釋文如熊安生軰本河朔人反切多用北人音陸徳明吳人多從吳音鄭康成齊人多從東音如璧有肉好以肉音揉者北人音也金作贖刑贖音樹者亦北人音也至今河朔人謂肉為揉謂贖為樹如打音丁梗反罷字音部買反皆吳音也如醫祝藥劑殺之齊祝音呪鄭康成改為注此齊魯人音也至今齊謂注為呪官名中尚書本秦官尚音上今上謂之常書者秦人音也至今秦人謂尚為常
　　補第二卷一件〈中〉
　　興國中琴待詔朱文濟鼓琴為天下第一京師僧慧日大師夷中盡得其法以授越僧義海海盡夷中之藝乃入越州法華山習之謝絶過從積十年不下山晝夜手不釋遂窮其妙天下從海學琴者輻輳無有臻其奧海今老矣指法於此遂絶海讀書能為文士大夫多與之游然獨以能琴知名海之藝不在於聲其意韻蕭然得於聲外此衆人所不及也
　　補第六卷三件〈一中二後〉
　　又一説子午屬庚
　　此納甲之法震初爻納庚子庚午也
　　丑未屬辛
　　㢲初爻納辛丑辛未也
　　卯酉屬已
　　離初爻納己卯巳酉也
　　寅申屬戊
　　坎初爻納戊寅戊申也
　　辰戌屬丙
　　艮初爻納丙辰丙戌也
　　己亥屬丁
　　兌初爻納丁巳丁亥也
　　一言而得之者宮與土也
　　假令庚子庚午一言便得庚辛丑辛未一言便得辛戊寅戊申一言便得戊己卯己酉一言便得已故皆屬土餘倣此
　　三言而得之者徵與火也
　　假令戊子戊午皆三言而得庚己丑己未皆三言而得辛丙寅丙申皆三言而得戊丁卯丁酉皆三言而得已故皆屬火
　　五言而得之者羽與水也
　　假令丙子丙午皆五言而得庚丁丑丁未皆五言而得辛甲寅甲申皆五言而得戊乙卯乙酉皆五言而得已故皆屬水
　　七言而得之者商與金也
　　假令甲子甲午皆七言而得庚乙丑乙未皆七言而得辛壬寅壬申皆七言而得戊癸卯癸酉皆七言而得已故皆屬金
　　九言而得之者角與木也
　　假令壬子壬午皆九言而得庚癸丑癸未皆九言而得辛庚寅庚申皆九言而得戊辛卯辛酉皆九言而得已故皆屬木
　　此出於抱朴子雲是河圖玉版之文然則一何以屬土三何以屬火五何以屬金其説雲中央黅天之氣一南方丹天之氣三北方𤣥天之氣五西方素天之氣七東方蒼天之氣九皆竒數而無偶故皆莫知何義都不可推攷
　　十二律每律名用各別正宮大石調般涉調七聲宮與商角徵變宮變徵也今燕樂二十八調用聲各別正宮大石調般涉調皆用九聲髙五髙凡髙工尺上高一髙四勾合大石同此加下五共十聲中呂雙調中呂調皆用九聲𦂳五下凡髙工尺上下一下四六合雙角同此加高一共十聲髙宮髙般涉調皆用九聲下五下凡工尺上下一下四六合髙大石角同此加髙四共十聲道調宮小石調正平調皆用九聲高五髙凡髙工尺上髙一下四六合小石角加勾字共十聲南呂宮歇指調南呂調皆用七聲下五髙凡高工尺髙一髙四勾歇指角加下工共八聲仙呂宮林鍾商仙呂調皆用九聲𦂳五下凡工尺上下一髙四六合林鍾角加髙工共十聲黃鍾宮越諷黃鍾羽皆用九聲髙五下凡髙工尺上髙一髙四六合越角加髙凡共十聲外則為犯燕樂七宮正宮髙宮中呂宮道調宮南呂宮仙呂宮黃鍾宮七商越調大石調髙大石調雙調小石調歇指調林鍾商七角越角大石角髙大石角雙角小石角歇指角林鍾角七羽中宮呂調南呂調又名髙平調仙呂調黃鍾羽又名大呂調般涉調髙般涉正平調
　　補第七卷十件〈一中九後〉
　　十二律並清宮當有十六聲今之燕樂止有十五聲葢今樂髙於古樂二律以下故無正黃鍾聲今燕樂只以合字配黃鍾下四字配大呂髙四字配太蔟下一字配夾鍾髙一字配姑洗上字配中呂勾字配㽔賓尺字配林鍾下工字配夷則髙工字配南呂下凡字配無射髙凡字配應鍾六字配黃鍾清下五字配大呂清髙五配太蔟清𦂳五字配夾鍾清雖如此然諸調殺聲亦不能不歸本律故有祖調正犯偏犯旁犯又有竒殺側殺逓殺順殺凡此之類皆後世聲律瀆亂各務新竒律法流散然就其間亦自有倫理善工皆能言之此不備紀樂有中聲有正聲所謂中聲者聲之髙至於無窮聲之下亦無窮而各具十二律作樂者必求其髙下㝡中之聲不如是不足以致太和之音應天地之節所謂正聲者如之有十三汎韻此十二律自然之節也盈丈之其節亦十三盈尺之其節亦十三故琴以為十三徽不獨如此金石亦然攷工為磬之法已上則磨其耑已下則磨其旁磨之至於擊而有韻處即與徽應過之則復無韻又磨之至於有韻處復應以一徽石無大小有韻處亦不過十三猶絃之有十三汎聲也此天地至理人不能以毫釐損益其間近世金石之工葢未嘗及此不得近正聲不足為器不得中聲不足為樂律有四清宮合十二律為十六故鍾磬以十六為一堵清宮所以用止於四者自黃鍾而降至林鍾宮商角三律皆用正律不失尊卑之序至夷則即以黃鍾為角南呂以大呂為角則民聲皆過於君聲須當折而用黃鍾大呂之清宮無射以黃鍾為商太蔟為角應鍾以大呂為商角鍾不可不用清宮此清宮所以有四也其餘徴羽自是事物用變聲過於君聲無嫌自當用正律此清宮所以止於四而不止於五也君臣民用從聲事物用變聲非但義理次序如此聲韻必如此然後和亦非人力所能強也
　　本朝燕部樂經五代離亂聲律差舛傳聞國初比唐樂髙五律近歲樂聲漸下尚髙兩律予嘗以問教坊老樂工雲樂聲歲久勢當漸下一事驗之可見教坊管色歲月浸深則聲漸差輒復一易父祖所用管色今多不可用唯方響皆是古器鐵性易鏥時加磨瑩鐵愈薄而聲愈下樂品須以金石為准若准方響則聲自當漸變古人制器用石與銅取其不為風雨燥濕所移未甞用鐵者蓋有深意焉律法既亡金石又不足恃則聲不得不流亦自然之理也
　　古樂鐘皆匾如盒瓦葢鐘圓則聲長匾則聲短聲短則節聲長則曲節短處聲皆相亂不成音律後人不知此意悉為圎鐘急叩之都晃晃耳清濁不復可辯
　　琴瑟絃皆有應聲宮絃則應少宮商絃則應少商其餘皆隔四相今曲中有聲者須依此用之欲知其應者先諸令聲和乃剪紙人加絃上鼓其應則紙人躍他即不動聲律髙下茍同雖在他琴鼔之應亦震此之謂正聲
　　樂中有敦掣住三聲一敦一住各當一字一大字住當二字一掣減一字如此遲速方應節琴瑟亦然更有折聲唯合字無折一分折二分至於折七八分者皆是舉指有深淺用氣有輕重如笙簫則全在用氣聲只在抑按如中呂宮一字仙呂宮五字皆比他調髙半格方應本調唯禁伶能知外方常工多不喻也
　　熙寧中宮宴教坊伶人徐衍戞嵇琴方進酒而一絶衍更不易琴只用一終其曲自此始為一嵇琴格律呂宮商角聲各相間一律至徵聲頓間二律所謂變聲也琴中宮商角皆用纒至徵則改用平隔一鼔之皆與九徽應獨徴聲與十徽應此皆隔兩律法也古法唯有五音琴雖增少宮少商然其用絲各半本律乃律呂清倍法也故鼔之六與一應七與二應皆不失本律之聲後世有變宮變徵者葢自羽聲隔八相生再起宮而宮生徴雖謂之宮徵而實非宮徵聲也變宮在宮羽之間變徵在角徵之間皆非正聲故其聲龎雜破碎不入本均流以為鄭衞但愛其清焦而不復古人純正之音唯琴獨為正聲者以其無間聲以雜之也世俗之樂唯務清新豈復有法度烏足道哉
　　十二律配燕樂二十八調除無徵音外凡殺聲黃鍾宮今為正宮用六字黃鍾商今為越調用六字黃鍾角今為林鍾角用尺字黃鍾羽今為中呂調用六字大呂宮今為髙宮用四字大呂商大呂角大呂羽太蔟宮今宴樂皆無太蔟調今為大石調用四字太蔟角今為越角用二字太蔟羽今為正平調用四字夾鍾宮今為中呂宮用一字夾鍾商今為高大食調用一字夾鍾角夾鍾羽姑洗商今宴樂皆無姑洗角今為大石角為凡字姑洗羽今為髙平調用一字中呂宮今為遊調宮用上字中呂商今為雙調用上字中呂角今為髙大石角用六字中呂羽今為仙呂調用上字甤賓宮商羽角今燕樂皆無林鍾宮今為南呂宮用尺字林鍾商今為小石調用尺字林鍾角今為雙角用四字林鍾羽今為大呂調用尺字夷則宮今為仙呂宮用工字夷則商角羽南呂宮今燕樂皆無南呂商今為歇指調用工字南呂角今為小食角用一字南呂羽今為般涉調用四字無射宮今為黃鍾宮用凡字無射商今為林鍾商用凡字無射角今燕樂皆無無射羽今為高般涉調用凡字應鍾宮應鍾商今燕樂皆無應鍾角今為歇指角用尺字應鍾羽今燕樂極〈下有闕文〉
　　補第八卷一件〈中〉
　　世俗十月遇壬日北人謂之入易吳人謂之倒布壬日氣候如本月癸日差溫類九月甲日類八月如此倒布之直至辛日如十一月遇春秋時節即溫夏即暑冬則寒辛日以後自如時令此不出陰陽書然每歲候之亦時有準莫知何謂
　　補第九卷一件〈中〉
　　盧肇論海潮以謂日出沒所激而成此極無理若因日出沒當每日有常安得復有早晚予嘗考其行節每至月正臨子午則潮生候萬萬無差〈此以海上候之得潮生之時去海逺即須據地理增添時刻〉月正午而生者為潮則正子而生者為汐正子而生者為潮則正午而生者為汐
　　補第十卷後七件
　　厯法見於經者唯堯典言以閏月定四時成歲置閏之法以堯時始有太古以前又未知如何置閏之法先聖王所遺也固不當議然事固有古人所未至而俟後世者如歲差之類方出於近世此固無古今之嫌也凡日一出沒謂之一日月一虧盈謂之一月以日月紀天雖令名然月行二十九日有竒復與日㑹歲十二㑹而尚有餘日積三十二月復餘一㑹氣與朔漸相逺中氣不在本月名實相乖加一月謂之閏閏生於不得已猶搆舎之用磹楔也自此氣朔交爭歲時年錯亂四時失位算數繁猥凡積月以為四時以成歲陰陽消長萬物生殺變化之節皆主於氣而已但記月之盈虧都不係歲事之慘舒今乃專以朔定十二月而炁反不得主本月之政時已謂之春矣而猶行肅殺之政則朔在氣前者是也徒謂之乙歲之春而實甲歲之冬也時尚謂之甲之冬矣而已行發生之令則朔在氣後者是也徒謂之甲歲之冬而實乙歲之春也是空名之正二三四反為實而生殺之實反為寓而又生閏月之贅疣此殆古人未之思也今為術莫若用十二月氣為一年更不用十二月直以立春之日為孟春之一日驚蟄為仲春之一日大盡三十日歲歲齊盡永無閏餘十二月常一大一小相間縱兩小相併一歲不過一次如此則四時之氣常正歲政不相凌奪日月五星亦自從之不須改舊法惟月之盈虧事雖有繫之者如海胎育之類不預歲時寒暑之節寓之厯間可也藉以元祐元年為法當孟春小一日壬寅三日望十九日朔仲春大一日壬申三日望十八日朔如此厯術豈不簡易端平上符天運無補綴之勞予先驗天百刻有餘有不足人已疑其説又謂十二次斗建當隨歲差遷徙人愈駭之今此厯論尤當取怪怒攻罵然異時必有用予之説者
　　天事以辰名為多皆本於辰巳之辰今略舉數事十二支謂之十二辰一時謂之一辰一日亦謂之一辰日月星謂之三辰北極謂之北辰大火謂之大辰五辰有辰星五行之時謂之五辰書曰撫於五辰是也巳上皆謂之辰今攷子丑至於戌亥謂之十二辰者左傳雲日月之㑹是謂辰一歲日月十二㑹則十二辰也日月之所舎始於東方蒼龍角亢之星起於辰故以所首者名之子丑戌亥之月既謂之辰則十二支十二時皆子丑戌亥則皆謂辰無疑也一日謂之一辰者以十二支言也以十干言之謂之今日以十二支言之謂之今辰故支幹謂之日辰日月星謂之三辰者日月星至於辰而畢見以其所首者名之故皆謂之辰四時所見有早晚至辰則四時畢見故辰加日為晨謂始日出之時也星有三類一經星北極為之長二舎星大火為之長三行星辰星為之長故皆謂之辰
　　北辰居其所而衆星拱之故為經星之長大火天生之數故為舎星之長辰星日之近輔逺乎日不過一辰故為行星之長
　　五行之時謂之五辰者春夏秋冬各主一時以四時分屬五行則春夏秋冬雖屬木火金水而建辰建未建戌建丑之月各有十八日屬土故不可以時言須當以月言月謂之十二辰則五行之時謂之五辰也黃帝素問有五運六氣所謂五運者甲已為土運乙庚為金運丙辛為水運丁壬為木運戊癸為火運如甲巳所以為土戊癸所以為火多不知其音予按素問五運大論黃帝問五運之所始於岐伯引太始天元冊文曰始於戊巳之分所謂戊巳分者奎壁角軫則天地之門戶也王冰注引遁甲六戊為天門六已為地戸天門在戌亥之間奎壁之分地戶在辰巳之間角軫之分凡陰陽皆始於辰
　　上篇所論十二月謂之十二辰十二支亦謂之十二辰十二時亦謂之十二辰日月星謂之三辰五行之時謂之五辰
　　五運起於角軫者亦始於辰也甲巳之歲戊巳黅天之氣經於角軫故為土運
　　角屬辰軫屬巳甲巳之歲得戊辰巳巳干皆土故為土運下皆同此
　　乙庚之歲庚辛素天之氣經於角軫故為金運庚辰辛巳也
　　丙辛之歲壬癸𤣥天之氣經於角軫故為水運壬辰癸巳也
　　丁壬之歲甲乙蒼天之氣經於角軫故為木運甲辰乙巳也
　　戊癸之歲丙丁丹天之氣經於角軫故為火運丙辰丁己也
　　素問曰始於奎壁角軫則天地之門戶也凡運臨角軫則氣在奎壁以應之氣與運常司天地之門戶故曰土位之下風氣承之者甲巳之歲戊巳土臨角軫則甲乙木在奎壁
　　奎屬戌壁屬亥甲巳之歲得甲戌乙亥下皆同此曰金位之下火氣承之者乙庚之歲庚辛金臨角軫則丙丁火在奎壁
　　曰水位之下土氣承之者丙辛之歲壬癸水臨角軫則戊巳土在奎壁
　　曰風位之下金氣承之者丁壬之歲甲乙木臨角軫則庚辛金在奎壁
　　曰相火之下水氣承之者戊癸之歲丙丁火臨角軫則壬癸水在奎壁
　　古今言素問者皆莫能喻故具論於此
　　世之言陰陽者以十干寄於十二支各有五行相從唯戊巳則常與丙丁同行五行家則以戊寄於己巳寄於午六壬家亦以戊寄於已而以已寄於未
　　唯素問以奎壁為戊分角軫為已分奎壁在亥戌之間謂之戌分則戊當在戌也角軫在辰巳之間謂之已分則已當在辰也遁甲以六戊為天門在戌亥之間則戊亦當在戍六已為地戶在辰巳之間則已亦當在辰辰戌皆土位故戊已寄焉二説正相合按字書戍從戊從一則戊寄於戌蓋有從來辰文從廠〈音漢〉從丐丨〈音六左傳亥有二首六身亦用此廠字〉從乙〈音隱〉從已則已寄於辰與素問遁甲相符矣五行土常與水相隨戊陽土也一水之生數也水乃金之子水寄於西方金之末有生水也而旺土包之此成之理如是已陰土也六水之成數也水乃木之母水寄於東方木之末者老水也而衰土相與隱於廠下者水土之墓也廠山巖之可居者乙隱也
　　律有實積之數有長短之數有周徑之數清濁之數所謂實積之數者黃鍾管長九寸徑九分以黍實其中其積九九八十一此實積之數也林鍾長八寸徑九分八九七十二前漢書稱八八六十四誤也解具下文餘律准此所謂長短之數者黃鍾九寸三分損一下生林鍾長六寸林鍾二分益一上生太蔟長八寸此長短之數也
　　餘律准此所謂周徑之數者黃鍾長九寸圍九分古人言黃鍾圍九分舉盈數耳細率之當周九分七分之三林鍾長六寸亦圍九分十二律皆圍九分前漢志言林鍾圍六分者誤也予於樂論辨之甚詳史記稱林鍾五寸十分四此則六分九五十四足以驗前漢誤也餘律准此所謂清濁之數者黃鍾長九寸為正聲一尺八寸為黃鍾濁宮四寸五分為黃鍾清宮倍而長為濁宮倍而短為清宮餘律准此
　　八卦有過揲之數有歸餘之數有陰陽老少之數有河圖之數所謂過揲之數者亦謂之八卦之策乹九揲而得之揲必以四四九三十六坤六揲而得之〈闕〉以四四六二十四此乾坤之策過揲之數也餘卦准此〈前卷敘之已詳〉所謂歸餘之數者乹一爻三少初變之〈闕〉五再變三變之初各四並卦為十四爻三合四十〈闕〉此乹卦歸餘之數也坤一爻三少初變之初九再變三變各八並卦為二十六爻三合七十八此坤卦歸餘之數也餘卦准此陰陽老少之數乹九揲而得之故曰老陽之數九坤六揲而得之故曰老陰之數六震艮坎皆七揲而得之故曰少陽之數七㢲離兌皆八揲而得之故曰少陰之數八所謂河圖之數者河圖北方一南方九東方三西方七東北八西北六東南四西南二中央五乹得南中北故其數十有五坤得東西南東北西北故其數三十震得東南西南東西北故其數十有七㢲得南中東北西北故其數二十有八坎得東南西南東北西北中故其數二十有五離得東西南北故其數二十艮得南東西東北西北故其數三十有三兌得東南西南中北故其數十有二具圖於後




　　補筆談卷上
<子部,雜家類,雜說之屬,夢溪筆談__補筆談>
