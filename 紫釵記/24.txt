
【步步嬌】〔老旦上〕彩雲欲散秦簫徹。向御溝頭流水別。嬌啼暗幽咽。去馬驚香。征輪遶月。風暈的塞塵遮。好門楣作了陽關曡。
【醉扶歸】合歡衾覆着纔停帖。連心枕結得好周遮。踹雙絲半步不離些。亂花風擺亞金泥蝶。郞馬兒站不了七香車。關山點破香閨月。
【前腔】〔浣〕恰好的鳳鸞簫雙吹向漢宮闕。怎敎他旗影裏把筆陣掃龍蛇。小姐呵。昨宵燈兒下打貼的翠波斜。今朝車輪上蹍碎的柔腸絕。杜鵑來了好咨嗟。知後會甚時節。
【女冠子】〔生上〕離愁滿目。還雌雄劍花偸覷。漸魂移帶眼。夢飄旗尾。玉驄嘶緊。畫鸞飛豎。〔旦上〕鏡臺紅淚雨。送江左參軍。洛陽才子。〔衆合〕遶屛山舊路。幾許驩娛。少年羈旅。
【古女冠子】〔老〕覷得着新狀元爲女壻。正喜氣門闌懽聚。一盃春酒王孫路。看不足怎敎去。〔生〕便歸。好生護着家門也。〔老〕深閨淑女。何須疑慮。便待你侯封絕塞奇男子。咱身是當門女丈夫。〔合〕別離幾許。省可也薄情分付。
【前腔】〔生〕妻你須索不捲珠簾人在深深處。踏着這老夫人行步。老夫人呵。愧仙郞傍不着門楣住。冷落你鳳將雛。〔老〕李郞早囘。妾身老年人也。〔生〕瑤池西母。把絳桃深護。咱把壽山的岳母向遙天祝。愛海的閨娃窄地呼。〔合前〕
【前腔】〔旦〕人去也。知他此恨平分取。淚閣着斷雲殘雨。更無言語空相覷。老夫人直恁苦。看女配夫。等閒離阻。咱夫妻覆不着桐花鳳。子母空啼桂樹烏。〔合前〕
【前腔】〔鮑〕畫堂前訴定個花無主。似人家燕子妻夫。儘商量止不住他鵬程路。說得個儒冠誤。便去待何如。留他怎住。怕猿聞離別堪腸斷。便蟻大功名也索𢬵命趨。
【一撮棹】你慈闈冷。好溫存你個鳳女孤。〔老〕李郞。你邊關苦。好將息你化龍軀。〔生〕鮑四娘。他娘女伊家早晚間好看覷。〔鮑〕深領取。還是你早囘車。〔旦〕眼見的拋人去。有訴不盡的長亭語。〔合〕眞去也。早和晚索盼取幾行書。
【哭相思尾】最苦是筍條兒。嬌壻生離拆。女娘們苦也。
