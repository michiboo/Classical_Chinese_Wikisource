
【番卜算】〔府尹上〕黃屋去東巡。紫詔來西尹。桃花春片起魚鱗。直上龍門峻。
【好事近】〔生上〕京兆選才人。起送向長安灞津。飄飄獻賦欲凌雲。領取上林春信。
【長拍】紫詔皇宣。少年英俊。靑衫上墨香成陣。李秀才。你此去呵。龍蛇硯影筆生花。遶殿晴熏。今日呵。吉日良辰。醉你個狀元紅浪桃生暈。只望你烏帽宮花斜插鬢。軟帶垂袍掛綠雲。臨上馬御酒三盃盡。喧滿六街塵。香風細。妬殺遊人。
【短拍】翰苑風淸。蓬萊天近。御香浮滿眼氤氳。視草玉堂人。紫荷囊金魚佩那些風韻。到大來管掌着紫薇堂印。少不的人向鳳池頭立穩。越富貴。越精神。〔尹送生介〕
【尾聲】俺京兆尹送賢臣。送你上朝班玉筍有精神。做得個畫凌雲第一人。
