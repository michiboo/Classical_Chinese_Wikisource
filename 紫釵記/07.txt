
【搗練子】〔生上〕花淡澹。月嬋娟。迴廊燈影墜釵前。透萬點星橋情半點。
【普天樂】俺正憑闌。想碧雲靜處花燈綻。他絳籠深護春光煖。乍相逢試囘嬌眼。似廣寒低躡飛鸞。笙歌遠。人零亂。金釵墜。無言自把梅花瓣。剛撇下佩環。淸月影。曉馬歸來夢斷。覺東風病酒。餘香相半。
【不是路】〔鮑上〕庭院幽淸。他出衆風流舊有名。彈花柄。想尋花去蝶夢初驚。〔生笑迎介〕是卿卿。懶雲鬟到撇得冠兒正。肯向書齋僻處行。〔鮑〕承恭敬。看君笑眼迎門應。有些僥倖。
【啄木公子】波文瑩。鈕疊明。點翠圈珠瓏嵌的整。透紫瓊枝。似闌干日漾紅冰。燕呵。爲甚嘴翅兒西飛另。他在妝奩帕上棲香穩。雲鬢搔頭弄影停。誰付與多情。
【前腔】〔生〕花燈後。人笑聲。月溶溶罩住離魂倩。墜釵橫處。相尋特地逢迎。這釵燕呵。雖則軟語商量渾未定。早則幽香蘸動梅花影。紅潤偸歸翠袖擎。天付與書生。
【好姐姐】〔鮑〕恁般紅鸞湊成。這燕花釵爲折證。你嫦娥親許。玉鏡臺前會得淸。〔合〕燈兒映。相逢便是神仙境。何用崎嶇上玉京。
【前腔】〔生〕知他是雲英許瓊。墜淸虛立定。露華春泠。肯向瑤池月下行。
【尾聲】〔鮑〕爲單飛去配雙飛影。〔生〕墜釵人倚妝臺正憑。〔鮑〕昨夜燈花兩人照證明。
