
【鶯集林春】恰燈前得見些些。悄向迴廊步月。漏點兒丁東長歎徹。似悔墜釵輕去瑤闕。儘來囘花露影。念渠嬌小點點愛淸絕。漾春寒愁幾許。懨懨心事。自共素娥說。
【前腔】不准擬恁情深。邂逅低鬟笑歇。恍月下聞鶯歸去也。天淡曉風明滅。也應他難遇惺惺。解憐才有意須敎徹。人近遠。幾重花路。比武陵源較直截。
【四犯鶯兒】愛的是女嬌奢。怕的他娘生劣。近新來時勢把書生瞥。無分周遮有數奇絕。不應恰恁相逢別。不爲淫邪。非貪貲篋。眼裏心頭要安頓得定迭。
【前腔】但憑咱書五車。甚處少紅一捻。只他乍相逢相愛無言說。釵頭枝葉。和媒人根節。錦春梭攛定鶯兒舌。咱望眼夭斜。幽懷喑咽。去了多時早那人來也。
【懶畫眉】〔鮑上〕碧雲天外影晴波。看罷了春燈景色和。咱曉鬟偸出睡雲窩。〔見科生〕有勞四娘。那人心事諧否？〔鮑〕他口兒不應心兒可可。道人在春風喜氣多。
【前腔】〔鮑〕道你個題橋彩筆蘸晴波。傅粉人才豔綺羅。道是你舊家門第識人多。湊的個釵頭玉燕天和合。成就你玉鏡臺前去畫翠蛾。
【醉羅歌】睡覺睡覺嬌無那。梳洗梳洗着春多。露春纖彈去了粉紅涴。半捻春衫嚲。香津微搵。碧花凝唾。芙蓉暗笑。碧雲偸破。春心一點眉尖閣。休唐突。儘阿那。書生有分和他麼。
【前腔】〔生〕停妥停妥有定奪。歡倖歡倖早黏合。𢬵千金買得春宵着。受用些兒個。傷春中酒。輕寒自覺。人兒共枕。春宵煖和。算花星捱的孤鸞過。三日後。五更過。十紅拖地送媒婆。
【尾聲】〔鮑〕論你一品人才眞不弱。趁風光俊煞你個令閣。十郞呵。還辦取拭雨黏雲半帖羅。
