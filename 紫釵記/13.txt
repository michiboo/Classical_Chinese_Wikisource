
【鵲橋仙】〔旦同浣上〕珠簾高捲。畫屛低扇。曙色寶奩新展。絳臺銀燭吐靑煙。熒熒的照人靦腆。
【臘梅花】〔鮑上〕花燭爐香錦繡筵。屛山霧抹鸞初偃。紅線結姻緣。探花人到。百花高處會雙仙。
【窣地錦襠】春紅帶醉袖籠鞭。壓𩌟葳蕤照水邊。美人香玉豔藍田。遙望秦樓生翠煙。
【掉角兒】是誰家玉人水邊。斗驕驄碧桃花旋。坐雲霞飄颻半天。惹人處行光一片。猛可的映心頭。停眼角。送春風。迎曉日。搖曳花前。靑袍粉面。儂家少年得娘憐。抵多少宋玉全身。相如半面。
【瑞鶴仙】〔老旦上〕有女正芳姸。繫綠蘿千里紅絲一線。春深景明媚。正玉漏穿花。金屛合箭。芳信呢喃。早則是玉釵歸燕。關心兒女。齊眉夫婦。今日如願。
【寶鼎兒】玉驄鞭嚲。正綺羅門戶。笙歌庭院。冉冉飛絳臺雲細。深深處繡簾風軟。〔旦上〕且喜玉釵雙燕穩。還似玉梅初見。〔合〕對寶鼎香濃。芳心暗祝。天長地遠。
【錦堂月】繡幙紅牽。門楣綠遶。春色舊家庭院。煙霧香濛。笑出乘鸞低扇。似朝陽障袂初來。向洛浦凌波試展。〔合〕神仙眷。看取千里佳期。百年懽燕。
【前腔】〔旦〕幸然。王母池邊。上元燈半。縹緲銀鸞映現。一飮瓊漿。藍橋試結良緣。吹簫侶天借雲迎。飛瓊珮月高風轉。〔合前〕
【前腔】〔老〕堪憐。自小嬋娟。從來靦腆。未許東風一面。鳳曲將雛。占得和鳴天遠。倚靑鸞玉鏡妝成。對孔雀金屛中選。〔合前〕
【前腔】〔衆〕暄姸。翠氣生煙。紅妝豔日。小令合懽歌遍。喜才子佳人。雙雙錦瑟華年。銀燭影河漢秋光。碧桃浪武陵春片。〔合前〕
【醉翁子】〔老〕堪羨。好韶華長則把紅絲兒繾戀。怕寒宮桂影高。洛陽花賤。〔生〕不淺。似底漾深恩。何處春光買翠鈿。〔合〕持歡勸。但記取月下花前。玉釵雙燕。
【前腔】〔旦〕閒辨。畫眉人蘸了筆花飛硯。趁三星在天。五雲低殿。〔生〕如願。穩倩取鸞封。一對夫妻晝錦圓。〔合前〕
【倖倖令】燈花紅笑顫。高燭步生蓮。且喜闌夜。口脂香碧唾。環影耀金蟬。愛少年。
【前腔】顏酡春暈顯。花月好難眠。無奈斗轉。銀瓶催漏悄。翠袖裊鬟偏。待曉天。
【尾聲】錦帳流香度百年。作夫妻天長地遠。恰這是受用文章花月仙。
