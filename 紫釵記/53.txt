
【憶多嬌】〔崔韋上〕花事催。酒力微。歌吹風光在水西。他昨夜燈花今夜喜。向朱門報知。〔又〕褒封節義吾皇旨。
【長命女前】〔老生旦上〕春風轉新婚。久別重相見。〔見介〕便是崔韋二兄。依然舊客來庭院。
【催拍】〔生〕是當年天街上元。絳籠紗燈前一面。兩下留連。兩下留連。幸好淡月梅花。拾取釵鈿。將去納采牽紅。成就良緣。〔合〕今日紫誥皇宣。夫和婦永團圓。
【前腔】〔旦〕梳妝罷春遊翠園。人別去觀花上苑。他衣錦言旋。他衣錦言旋。怎知他簫歇秦樓。唱斷陽關。別去鸞儔。曾歸到鴛斑。〔合前〕
【前腔】〔老〕只道你幽懽別憐。幾年間未蒙淸盼。看看的門戶凋殘。看看的門戶凋殘。爲尋訪多情。費盡金錢。賣到珠釵。苦恨難言。〔合前〕
【前腔】〔鮑〕眞乃是前生分定。重遇着玉釵雙燕。因此上再整雲鬟。因此上再整雲鬟。也當個再接瓊簪。更續危絃。異國香燒。倩女魂還。
【前腔】〔崔〕閒說起有個英雄恨然。路相看不平拔劍。〔韋〕把雌雄重會龍泉。把雌雄重會龍泉。不敎你斷了香魂。枕畔燈前。負了盟言。月下花前。〔合前〕
【一撮棹】〔衆〕離和合。歎此情。須問天。是多才。非薄倖。枉埋寃。須記取花燈後。牡丹前。釵頭燕。鞋兒夢。酒家錢。堪留戀。情世界。業姻緣。儘人間諸眷屬。看到兩團圓。
【尾聲】一般才子會詩篇。難遇的是知音宅眷。也只爲豪士埋名萬古傳。
