
【番卜算】〔盧上〕秋草塞門煙。河上西風偃。洛陽才子赴招賢。鼓吹軍中宴。
【神仗兒】河西路轉。〔又〕赴河陽幕選。〔又〕〔王哨叩頭〕參軍爺到來。前日萬金家報。是小軍送上夫人。〔生〕勞你。夫人安否？〔哨〕平安。只是望爺過家。〔生〕取一錠花銀賞他。哨兒。你是咱故人。以後太尉爺差你長安帶書往來。也不慢你。〔哨〕當得當得。〔生〕報平安陣前飛雁。便玉人無恙。怎生排遣。只怕這磨旗門盼不到吹笙院。
【瑣寒窗】〔盧〕倚風塵萬里中原。大將登壇尺五天。孟門關外。少華峯前。遶旌旗萬點。河流一線。還倚仗詞鋒八面。〔合〕難言。人生遇合總情緣。且須高宴留連。
【前腔】〔生〕筆花梢慣掃狼煙。誰待吹噓送上天。改河陽贊佐。塞上囘旋。便相如喩檄。終軍乘傳。也不似恁般蓬轉。
【前腔】你佩恩華意氣成篇。不把望長安心事懸。君虞休嫌文官武職。看參軍楚楚。書記翩翩。有賦河淸鮑照。登樓王粲總不礙禁庭淸選。
【前腔】淚花彈袍袖香殷。數遍秋花人少年。〔盧〕可有平安信？〔生〕下官進轅門時。老太尉麾下一人。三年纔傳得一信。〔盧〕受命在君。何戀戀兒女乎？〔生〕晚風砧杵。夜月刀環。正尋常歸燕。幾行征雁。怎隔斷關河別怨。
【尾聲】爲憐才子聲光遠。〔生〕自是將軍禮數寬。〔合〕指日呵文武朝班歸漢苑。
