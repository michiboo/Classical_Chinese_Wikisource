
【探春令】合歡新試錦衾重。羅帳春風。〔浣扶介旦〕嬌倩人扶。笑嗔人問。沒奈多情種。
【鶯啼序】〔浣〕眉州小錦新退紅。汗粉漬。勻嬌瑩。他幾曾花事春容。早印透春痕一縫。苦也。碎嬌啼窣裏聞鶯。緊摺葉沁成么鳳。春如夢。整一片雨雲香重。
【阮郞歸】〔生上〕綠紗窗外曉光催。神女下蛾眉。細看他含笑坐屛圍。倚新妝半晌嬌橫翠。
【鵲橋仙】〔韋崔上〕紅壁窺鶯。銀塘浴翠。着處自成春意。秦樓簫史鳳初飛。望雲氣十分濃媚。
【玉山兒】〔生〕畫堂客至。整襟裳鸞鶴低飛。銀荷上絳燭飛輝。寶爐內篆煙沈細。〔旦〕對舊遊新喜。不由咱羞眉半聚。裹手拈鸚嘴。〔生旦合〕溜釵垂。倚郞微拜。渾覺自嬌癡。
【前腔】〔崔〕露華朱邸。自生成玉葉金枝。印春山半暈新眉。破朝花一條輕翠。〔韋〕畫梁初日。一片美人雲氣。世上能多麗。〔韋崔合〕是便宜。尋常花月。偏是你遇仙時。
【前腔】〔生〕幾年排比。背長廊月下尋梅。見佳人獨自徘徊。恰好事恁相當對。〔旦〕是前生分例。儘百媚天應乞與。消得多才藝。〔生旦合〕遂心期。紅顏相向。直是好夫妻。
【前腔】〔韋〕可人風味。近軒庭晝漏遲遲。瑞香風吹引仙姬。牡丹春襯成多麗。〔崔〕俺狂儔怪侶。來盼問雨香雲跡。向荳蔻梢頭翠。〔崔韋合〕早些時。宜男開放。休辜負碧桃棲。
【朱奴兒】〔韋〕好男兒芙蓉俊姿。傍嫦娥桂樹寒棲。〔崔〕勸取郞腰玉帶圍。休只把羅裙對繫。〔合〕書齋榻舉案齊眉。穩倩取花冠紫泥。
【前腔】〔旦〕婚姻簿是咱爲妻。怕登科記註了別氏。〔崔〕十郞不是這樣人。肘後香囊半尺絲。想不是薄情夫壻。
【尾聲】〔崔〕相女配夫雙第一。〔韋〕論相夫賢女也得今無二。〔合〕眼看的吹簫樓上一對鳳凰飛。
