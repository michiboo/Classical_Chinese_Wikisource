
【十二時】何時春草草。正銷凝未了。燕爾歡遲。鴛班赴早。枕屛山夢斷魂遙。強起愁眉翠小。
【遶地遊】靑雲路有。賦就凌雲奏。望朝雲徘徊意久。
【黃鶯兒】紅袖溼夭桃。乍驚囘雲雨朝。浪桃香二月春雷早。你去後呵。雲橫樹杪。雨餘芳草。畫眉人去走章臺道。望迢迢。金鞭惜與。誰分玉驄驕。
【前腔】〔生〕休恁淚鮫綃。爲朝陽停鳳簫。乘龍人試把龍門跳。向黃金榜標。披香殿朝。洛陽才子爭年少。望迢迢。歸來攜手。衫袖御香飄。
【琥珀墜】〔旦〕年少。麗春園接受了求賢詔。飮御酒三杯休醉了。也不管咱朱門俏待泥金報。英豪。你趁着春水船兒天上坐了。
【前腔】〔生〕韻高。多應我詩成奪錦袍。沈香亭捧硯寫淸平調。也則怕你愁望的酥胸拍漸銷。多嬌。還你個夫人縣君七香車載了。
【尾聲】〔旦〕去也呵不多時斷續鶯聲小。還立盡暮雲芳草。李郞。你去京兆府呵。學一個京兆眉兒向晝錦描。
