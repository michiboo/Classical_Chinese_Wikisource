
【窣地錦襠】〔外老僧上〕色到空門也著花。佛桑春老散香霞。買栽池館意無涯。看到子孫能幾家。
【前腔】僧家亦有芳春興。鼻觀偸香色塵映。試看淸池與明鏡。何曾不受花枝影。
【西地錦引】〔崔〕豔萼奇葩翠捧。翦裁費盡春工。〔韋〕徑尺平頭。幾重深影。一片雲紅。
【高陽臺引】〔兵校數人持白棍擁生上〕芳月融晴。禁煙熏煖。金界瑞光巄嵷。靄靄霏霏。未怕宿酲寒中。綺門御陌啼鶯午。恰來舊約賓從。望花宮。翠霧連帷。彩霞飛棟。〔見介韋崔笑介〕君虞久別也。一春幾許閒空。恁錦城香國。蜂浮蝶冗。羅綺笙歌。春光無奈嬌縱。〔生〕宮袍荏苒花間意。倩東風盡日傳送。〔韋崔合〕倚新妝沈香亭畔。那年供奉。
【高陽臺】〔韋〕翠蓋籠嬌。靑猊裊韻。綴壓枝頭春重。繡轂晴雷。飛斷六街塵鞚。懽鬨。倚妝深色如有意。怕春去未禁攔縱。齊解逞千層一捻殿住春紅勒迸。
【前腔】〔生〕誰種。鶴頂移鞓。檀心倒暈。旋瓣重瓤爭聳。渲紫生緋。袍帶壽安圍擁。晴弄。絳羅高捲春正永。渾自倚玉樓香夢。須護取錦帳流蘇。映日飄搖螮蝀。
【前腔】〔崔〕珍重。駝褐霏煙。鵝黃漾日。都不似翠苞凝鳳。暮雨朝雲。紅香醉來幾甕。閒詠司花疑與根別染。依約傍九霞仙洞。誰分許精神萬點。長則是花王出衆。
【前腔】〔生〕淸供。赤玉盤欹。錦絲毬簇。百寶雕闌低控。絕豔濃胭。矗矗彩雲飛滃還用。嫣然宜笑花片裏。指痕上粉香彈動。趁靈心袖籠輕翦。翦下斷紅偸送。
【前腔】〔韋〕吟弄。向孔雀圖中。流鶯隊裏。多麗恣妖迎寵。近紅藥天階。衣香夜染扶從。正恐。謔花士女閒贈取。還應羨洛陽舊種。春老也怎得名花傾國。一尊長共。
【前腔】心痛。素色鸞嬌。靑心鳳尾。別自玲瓏一種。悵瑤臺月下初歸。東風倚闌誰共。〔韋〕相諷。他閒庭一枝橫似水。便雲想衣裳何用。〔合〕李郞。他無限恨。斷魂欲語。兀自幽香遙送。
【新水令】俺則爲這牡丹風吹起鬢邊絲。抵多少會賓堂酒牌金字。須不是宴慈恩塔上題。又不是和靈隱月中詞。兩三個細酸倈在茲。消受些喫一看二拿三說四。
【南步步嬌】〔崔〕提起可憐人是鄭家子。〔生低問〕近日如何？〔韋〕他鎭日裏啼紅漬。流光去幾時。子母孤貧。靠你成何事。〔生嘆介〕道他有個人了。〔崔〕他甘心爲你守相思。怎生棄置。他在空房死。
【折桂令】〔豪〕暗端相典雅風姿。怪不的有了舊人湊上新知。漢相如似此情詞。怎尋覓卓文君瑕疵。早則是有情人敎他悶死。惜花人心事憐慈。聽他刎頸交切切偲偲。惹的俺斷腸人急急孜孜。
【江兒水】〔生〕接葉心如刺。看花淚欲滋。〔韋〕風光甚麗。草木榮華。傷哉鄭君。銜寃空室。恨嬌香他只爲多情死。〔生泣介〕二君定不知我。因盧太尉恩禮。宛轉支吾。那曾就親盧府。誓盟香那得無終始。傍權門取次看行止。〔崔〕君虞。乘興一見鄭君何如？〔生嘆介〕怎敢造次便去也。〔韋〕那人早晚待君永訣。足下終能棄置。實是忍人。〔韋崔合〕好爲思之。丈夫不宜如此。
【雁兒落】〔豪〕有幾匹駿雕鞍是俺家雪花獅。有幾個俊蒼頭是俺家花鳥使。馬呵消得你一鞭兒。奴呵做得你三分事。馬呵三花乍翦絡靑絲。奴呵雙眉如畫粉紅姿。咱呵甚意兒把良馬思君子。將紅粉贈男兒家貲。咱那裏金谷園難似此。你辭也麼辭。看咱點鞭頭雲外指。
【僥僥令】摩娑起手底棍兒打這廝。棍兒上有盧字。〔豪笑介〕有字怎的。〔校〕明寫着。你肉眼迷廝。逞搊查強死。參軍呵。他坦腹乘龍衣金紫。好不受用也。你有銅斗兒家貲你自家使。
【收江南】〔豪〕呀。禁持的李學士沒參差。盧太尉甚娘兒比。似俺將你老東牀去了也那廝。和你家小姐對情詞。〔做拔劍介〕看劍兒雄雌。不甫你一個來一個兒死。
【園林好】似曾相識。這花驄和小廝。〔奴〕參軍爺好眼哩。〔生〕轉前坊舊家兒在茲。承相招。可有別路到潭府？〔豪〕徑須從此。〔生〕迤邐驀然來至。過他們甚意兒。
【沽美酒】穩着你個鎖鞍鞓花外嘶。〔又〕夾着你黑崑崙海山使。這些時那一個不醉染紅香弄晚颸。是誰家美人獨自。是誰家門巷偏似。我呵心知肚知。萍水契相知幾時。煙花擔嗟咨怎辭。呀。比似你逞精神。長則在醉紅鄕逗人閒事。
【尾聲】問你個賞花人有甚麼窮薄事。則待抝雙飛撇馬多囘次。可也要會人情把似你秀才家性兒使。〔下〕
