
【玩仙燈】〔生上〕人物似相如。少個畫堂車騎。
【小蓬萊】〔韋崔上〕春意漸囘沙際。風流長聚京都。終南韋曲。博陵崔氏。瀟灑吾徒。
【駐馬聽】出入惟驢。實少銀鞍照路衢。待做這乘龍快壻。騏驥才郞。少的駟馬高車。花邊徒步意躊躕。嘶風弄影知何處。〔合〕後擁前驅。敎一時光彩生門戶。
【前腔】不說駘駑。有個翩翩豪俠徒。許你一鞍一馬。做個馬上郞君。少不的坐下龍駒。驚香欲到錦屠蘇。銀鞍繡帕須全具。
【前後】冷落門閭。只合樵靑伴釣徒。今日過門呵。少不得要步隨鞭鐙。手捧衣裳。背負琴書。花星有喜不爲孤。身宮所恨慳奴僕。
【前腔】〔韋〕自有豪奴。不羨秦官馮子都。不用吹簫僮約。結柳奴星。有翦髮胡雛。好教你垂鞭接馬玉童扶。衣箱別有平頭護。〔合前〕
【尾聲】〔韋崔〕你逞精神去坦東牀腹。那些兒幫襯工夫。成親看喜也。只願你人馬平安穩坐了黃金屋。
