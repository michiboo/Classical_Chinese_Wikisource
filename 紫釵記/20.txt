
【金瓏璁】〔旦浣上〕風日洗頭天。綠影暗移鴛甃。陡陰餘薄衫寒透。泥香燕子柔。水碧鴉嬌皺。一簾花雨溼春愁。
【傍妝臺】傍妝樓。日高花榭懶梳頭。咱不曾經春透。早則是被春愁。暈的個臉兒烘。哈的個眉兒皺。鳴鳩乳燕。靑春正幽。游絲落絮。東風正柔。這些時做不得悔敎夫壻覓封侯。
【前腔】〔浣〕謾凝眸。他可在杜鵑橋上數歸舟。你合的是夫妻樂。他分的是帝王憂。怎做得尋常般兒女儔。蟲蟻樣雌雄守。他是西京才子。敎他罷休。洛陽春老。知他逗遛。只願他插花筵上。占定酒頭籌。
【前腔】〔旦〕錦袍穿上了御街遊。怕有個做媒人闌住紫驊騮。美人圖開在手。央及煞狀元收。等閒便把絲鞭受。容易難將錦纜抽。笙歌晝引。平康笑留。煙花夜擁。俺秦樓訴休。恁時節費人勾管。爭似不風流。
【前腔】〔浣〕你好似一眉新月上簾鉤。百年人帖不上半年週雨雲香猶自有。絲蘿契急難丟。你夜香不冷花前呪。他晝錦還歸月下遊。你花冠領取。因何恁憂。香車穩載。因何恁愁。少不的卿卿榮耀。占住了小紅樓。
【尾聲】泥金喜。畫堂幽。印押的鸞封紅耀手。只這些時燈花閒弄玉釵頭。
