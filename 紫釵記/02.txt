
【珍珠簾】〔生上〕十年映雪圖南運。天池浚。兀自守泥塗淸困。獻賦與論文。堪咳唾風雲。羈旅消魂寒色裏。悄門庭報春相問。才情到幾分。這心期占。今春似穩。
【賀聖朝】天心一轉鴻鈞。個中孤客寒曛。旛頭春信已爭新。鄕思怯花辰。
【玉芙蓉】〔生〕椒花媚曉春。柏葉傳芳醞。願花神作主。暗催花信。靈池凍釋浮魚陣。上苑陽和起雁臣。〔合〕靑韶印。看條風拂水。畫燕迎門。年年春色倍還人。
【前腔】〔崔韋〕黃雲正朔新。麗日長安近。向朝元共祝。歲華初進。洞庭春色寒難盡。玉管飛灰煖漸熏。〔合〕春風鬢。笑林中未有。柳上先過。屠蘇偏讓少年人。
【簇御林】歲寒交無二人。入春愁有一身。報閒庭草樹靑囘嫩。和東風吹綻了袍花襯。〔合〕問東君。上林春色。探取一枝新。
【前腔】〔韋〕你染袍衣京路塵。望桃花春水津。〔生〕要命哩。〔崔〕你外相兒點撥的花星運。〔生〕要錢哩。〔崔〕你內材兒抵直的錢神論。〔合前〕
【尾聲】你眉黃喜入春多分。先問取碧桃芳信。俺朋友呵。覷不的你酒冷香銷少個人。
