
【鳳凰閣引】〔生上〕絳臺春夜。冉冉素娥欲下。香街羅綺映韶華。月浸嚴城如畫。〔韋崔〕鈿車羅帕相逢處。自有暗塵隨馬。
【園林好】謝皇恩燈華月華。謝天恩春華歲華。遍寫着國泰民安天下。遨頭去唱聲譁。〔下〕
【前腔】〔老旦引旦浣上〕好燈也。說燈花南天門最佳。香車隘挑籠絳紗。喝道轉身停馬。塵影裏看誰家。
【前腔】〔豪士黃衫擁胡奴二三人走馬上〕本山東向長安作傻家。趁燈宵遨遊狹邪。聽街鼓兒幾更初打。〔內笑雲〕前面好漢。是甚姓名。人高馬大。遮了俺們看燈路來也。〔豪笑介〕問俺名姓。黃衫豪客是也。說遮了路呵。胡雛們去也。燈影裏一鞭斜。〔下〕
【前腔】〔生韋崔上〕逞風光看人兒那些。並香肩低迴着笑歌。天街甃琉璃光射。等的個蓬閬苑放星槎。〔望介下〕
【前腔】〔老旦浣同旦上〕好耍歇也。絳樓高流雲弄霞。光灩㶑珠簾翠瓦。小立向迴廊月下。閒嗅着小梅花。
【江兒水】則道是淡黃昏素影斜。原來是燕參差簪掛在梅梢月。眼看見那人兒這搭遊還歇。把紗燈半倚籠還揭。紅妝掩映前還怯。〔合〕手撚玉梅低說。偏咱相逢。是這上元時節。
【前腔】止不過紅圍擁翠陣遮。偏這瘦梅梢把咱相攔拽。〔作避生介〕喜迴廊轉月陰相借。怕長廊轉燭光相射。〔生做見科旦〕怪檀郞轉眼偸相撇。
【玉交枝】〔生〕是何衙舍。美嬌娃走得吱𡂪。〔浣〕是霍王小姐。〔生〕奇哉奇哉。就是小玉姐麼。〔浣〕便是。〔生〕小生慕之久矣。因何獨行。〔浣〕來尋墜釵。〔生〕你步香街不怕金蓮踅。總爲這玉釵飛折。〔浣〕秀才。可見釵來。〔生〕釵到有。請與小玉姐相叫一聲。〔旦低聲雲〕浣紗。這怎生使得。且問秀才何處。〔生〕隴西李益。表字君虞。排號十郞。應試來此。〔旦作打覷低鬟微笑介〕鮑四娘處聞李生詩名。咱終日吟想。乃今見面不如聞名。才子豈能無貌。〔生作聽徑前請見科〕呀。小姐憐才。鄙人重貌。兩好相映。何幸今宵。〔旦作羞避介〕釵喜落此生手也。釵。你插新妝寶鏡中燕尾斜。到檀郞香袖口是這梅梢惹。浣紗。叫秀才還咱釵也。〔合〕怕燈前孤單這些。怕燈前孤單了那些。
【前腔】花燈磨折。爲書生言長意賒。秀才。咱釵直千金也。〔生〕此會千金也。〔旦背笑介〕道千金一笑相逢夜。似近藍橋那般歡愜。還俺釵來。〔生〕選個良媒送上。玉花釵。他丟下聲長短嗟。玉梅梢咱賺着影高低說。
【川撥棹】簫聲咽。和催歸玉漏徹。〔旦〕爲多才情性驕奢。沒些時月痕兒早斜。浣紗。叫秀才還咱釵來。〔作斜拜生科合〕乍相逢歸去也。〔又生揖科〕
【前腔】〔生〕花燈夜。有天緣逢月姐。〔浣〕秀才。你把個香閨女覷得眼乜斜。留了咱燕釵兒貪他那些。〔合前〕
【尾聲】〔生〕玉天仙罩住得梅梢月。春消息漏洩在花燈節。〔旦低聲〕明朝記取休向人邊說。
【玉樓春】嬋娟此會眞奇絕。睡眼重惺春思徹。他歸時遙映燭花紅。咱待放馬蹄淸夜月。
【玉樓春後】〔崔上〕天街一夜笙歌咽。墮珥遺簪幽恨結。〔韋上〕那兩人燈下立多時。細語梅花落香雪。
【六犯淸音】他飛瓊伴侶。上元班輩。迴廊月射幽暉。千金一刻。天敎釵掛寒枝。咱拾翠。他含羞。啓盈盈笑語微。嬌波送。翠眉低。就中憐取。則俺兩心知。〔韋崔〕少甚麼紗籠映月歌濃李。偏似他翠袖迎風糝落梅。〔生〕恨的是花燈斷續。恨的是人影參差。恨不得香肩縮緊。恨不得玉漏敲遲。把墜釵與下爲盟記。〔合〕夢初迴。笙歌影裏。人向月中歸。
【尾聲】玉天仙去也春光碎。這一雙情眼呵。怎禁得許多胡覷。〔生〕咱半生心事全在賞燈時。
