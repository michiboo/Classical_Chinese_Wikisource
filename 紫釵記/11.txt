
【番卜算】〔旦上〕屛外籠身倚。睡覺脣紅退。暈纖蛾暗自領佳期。珍重花前意。
【五供養】相逢有之。這一段春光分付他誰。他是個傷春客。向月夜酒闌時。人乍遠。脈脈此情誰識。人散花燈夕。人盼花朝日。着意東君。也自怪人冷淡蹤跡。
【前腔】夢兒中可疑。記邂逅分明還似那迴時。玉釵風不定。爲誰閒撚花枝。道甚重簾不捲。燕子傳消息。隨意佳期緩。爭信人心急。不如嫁與。受他眞個憐惜。
【金瓏璁】〔鮑上〕綠枝么鳳拍。香痕暗沁莓苔。畫堂春暖困金釵。不捲珠簾誰在。
【玉交枝】燭花無賴。背銀缸暗擘瑤釵。待玉郞囘抱相偎揣。顰蛾掩袖低迴。到花月三更一笑囘。春宵一刻千金浼。挽流蘇羅幃顫開。結連環紅襦懊解。
【前腔】鸞驚鳳駭。誤春纖搵着檀腮。護丁香怕拆新蓓蕾。道得個荳蔻含胎。他犯玉侵香怎放開。你凝雲覺雨堪瀟灑。喫緊處花香這囘。斷送人腰肢幾擺。
【沈醉東風】你把鴛鴦襯褡兒翦裁。指領上繡緘憑在。勾春睡小眠鞋。要一領汗衫兒躭待。那其間半葉輕羅試采。你把羞眸兒半開。斜燈兒半開。試顯出你做夫妻們料材。
【前腔】帶朝陽下了楚臺。起窺妝照人無奈。暗尋思顰眉簇黛。把餘紅偸覷還猜。防人見侍兒們拾在。賀新人美哉。賀新郞美哉。顯的你做夫妻們喜來。
【尾聲】〔鮑〕咱去來說與你個明白。選成親花朝好在。折莫你這幾日呵葫蘆提較害。
