
【點絳脣】〔京兆府尹上〕聖主傳宣。風調雨順都如願。慶賞豐年。世界花燈現。
【玩仙燈】〔老旦上〕上元燈現。畫角老梅吹晚。風柔夜煖笑聲暄。早占斷紅妝宴。
【前腔】〔旦上〕韶華深院。春色今宵正顯。〔浣上〕年光是也𢬵無眠。數不盡神仙眷。
【忒忒令】〔老〕賞元宵似今年去年。天街上長春閬苑。星橋畔長明仙院。暢道是紅雲擁。翠華偏。歡聲好。太平重見。
【前腔】〔旦〕賞元宵不寒天暖天。十二樓闌干春淺。三千界芙蓉妝豔。都則是瑞煙浮。香風軟。人語隱。玉簫聲遠。
【前腔】〔浣〕賞元宵暢燈圓月圓。整十里珠簾盡捲。達萬戶星球亂點。咱趁着笙歌引。笑聲喧。怎放卻百花中漏聲閒箭。
【尾聲】端的是春如晝夜如年。天街上暗香流轉。便𢬵到月下歸來誰分去眠。
