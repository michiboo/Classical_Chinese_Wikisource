
【薄倖】〔旦上〕薄妝凝態。試煖弄寒天色。是誰向殘燈澹月。仔細端詳無奈。憑墜釵飛燕徘徊。恨重簾礙約何時再。〔浣〕似中酒心情。羞花意緖。誰人會。懨懨睡起。兀自梅梢月在。
【字字錦】春從繡戶排。月向梅花白。花隨玉漏催。人赴金釵會。試燈囘。爲着疎影橫斜。把咱燕釵兒黏帶。釵釵。恨尋的快快。是何緣落在秀才。好一箇秀才。秀才你拾得在。〔合〕是單飛了這股花釵。配不上雙飛那釵。乍相逢怎擺。那拾釵人擎奇。擎奇得瀟瀟灑灑。忺忺愛愛。閃得人躭躭待待。厭厭害害。卻原來會春宵那刻。
【前腔】〔浣〕無意燕分開。有情人奪采。他將袖口兒懷。恁想着花頭戴。步香街。淡月梅梢。領取箇黃昏自在。釵釵。書生眼快快。恁是個香閨女孩。逗的個女孩。女孩伽伽的拜。〔合前〕
【入賺】〔鮑上〕春寒漸解。准望着踏靑挑菜。金蓮步躧。早是他朱門外。誰人在。〔內作鸚哥叫雲客來客來旦驚〕影動湘簾帶。鸚哥報客來。〔浣〕今朝風日好。有甚金釵客。〔見科旦〕呀。原來鮑四娘也。到來多會。〔鮑〕可知道你深閨自在。
【雪獅子】〔旦〕燈花市。月華街。月痕暗影疎梅。愛淸香小立在迴廊外。花枝擺。〔又〕把燕釵兒懸在。天付與多才。〔合〕單飛燕也釵。雙飛燕也釵。雙去單來。單去雙來。可似繞簾春色。還上我玉鏡妝臺。
【前腔】〔鮑〕燈似晝。人如海。偏他們拾取奇哉。這觀燈十五無人會。便揉碎。〔又〕梅花少不得心兒採。多則是眼兒乖。〔合〕明提起也釵。暗提起也釵。明去暗來。暗去明來。可似繞簾春色。還上我玉鏡妝臺。
【隔尾】你說着玉鏡臺。那酸倈怎就把咱頭上釵兒來插釵。只怕老娘呵識不出武陵春色。
【一翦梅】〔老旦上〕霧靄籠蔥貼絳紗。花影窗紗。日影窗紗。迎門喜氣是誰家。春老儂家。春瘦兒家。
【宜春令】天生就女俊娃。似鴛雛常依膝下。重重簾幙。漏春心何曾得到他。爐煙篆一縷淸霞。玉瓶花幾枝瀟灑。似人家。煞不成妝逗耍。
【前腔】〔鮑〕渠年長。伊鬢華。老年人話兒喬作衙。他芳心染惹怕春着裙腰身子兒乍。鴛鴦譜挑不出閒心。美女圖覷許多情話。你守着他。投得個夜香燒罷。
【前腔】〔老〕催人老。可歎嗟。論從來女生外家。眼前怎捨。穩倩個乘龍嬌客來招嫁。起西樓備着吹簫。展東牀留敎下榻。誰家。養女兒尋思似咱。
【前腔】〔鮑〕才情有。年貌佳。李十郞隴西舊家。全枝堪借。管碧梧棲老鸞停跨。將雛曲畢竟雙飛。求鳳操看他駟馬。〔出釵介〕沒爭差。把這股玉燕兒留下。
【一翦梅】〔旦上〕睡起東風數物華。暗惜年華。暗惜春華。停雲數點雨催花。前夜燈花。今日梅花。
【繡帶兒】掩春心坐羅幃繡榻。羞人喚作渾家。想仙姬不是蘭香。笑漁郞空問桃花。非誇。冰淸到底無別話。守定着香閨這答。〔啼科〕娘和女俜仃可嗟。形影相依。怎生撇下。
【前腔】〔老旦〕年華。爲甚的雲寒月寡。守着一搦香娃。兒。就明姑仙子。也有人間之情。看羅敷早配玄都。恨玉蘭空孕蓮花。仙查。天宮織女猶自嫁。銀河畔鵲橋親踏。今日呵。男共女兩家兒一家。分付與東君。畢罷了老娘心下。
【前腔】〔浣〕休嗟。嬌花女敎人愛殺。恨不早嫁東家。你憐老夫人麼。只怕柘枝兒兩頭繫絲。到大來貪結桃花。〔背介〕哄咱。靑春不多也二八。少不得籠窗動闥。好和歹這些時破瓜。便道是白玉無瑕。靑春有價。
【前腔】〔鮑〕喧嘩。把媒人似絲鞭兒擘打。得你半口甜茶。卻爲甚俊灑多才。尙沒個襯褡人家。湊咱。士女愁春沒亂煞。母親行白忙閒話。眞和假那些禁架。你不信看玉燕釵頭。玉梅花下。
【太師引】〔浣〕元宵夜放了觀燈假。轉迴廊梅疎月華。臨去也墜釵斜掛。急尋着被他翠袖籠拿。〔老〕便是那李秀才麼？〔浣〕但逢着書生不怕偏絮刮。俺小姐有些嬌怯。〔老〕那生說甚來？〔浣〕說他靑春大曾無室家。是禁不得他賺玉留香多霎。
【前腔】〔浣〕聽說他能風雅。想不着良宵遇他。虧了俺籠燈倚月。聽才子佳人打話。他把釵兒接下那歡恰。俺小姐淡月隱梅花。〔老〕卻怎的？〔浣〕嬌波抹。道有心期那些。〔老〕因何？〔浣〕知怎生呵一笑相逢緣法。
【三學士】〔旦低聲科〕是俺不合向春風倚暮花。見他不住的嗟呀。知他背紗燈暗影着蛾眉畫。還咱箇插雲鬢分開燕尾斜。猛可的定婚梅月下。認相逢一笑差。
【前腔】〔老〕你百歲姻緣非笑耍。關心事兒女由他。知他肯住長安下。怕燕爾翻飛碧海涯。輕可的定婚梅月下。怕相逢一線差。
【前腔】〔鮑〕玉姐呵。翠氣生香春一把。那書生也將相根芽。接了你嵌成寶玉雙飛燕。難道是飛入尋常百姓家。俺可也定婚梅月下。敢把這好姻緣一對誇。
【前腔】〔浣〕這是那月夜春燈搖翠霞。武陵溪蘸出胡麻。才郞呵。可有乘龍一騎靑絲馬。配上咱插燕雙飛綠鬢鴉。你可也定婚梅月下。好姻緣一世誇。
【尾聲】你問乘龍那日佳。俺這裏畫堂簫鼓安排下。〔鮑〕他還有白璧成雙錦上花。
