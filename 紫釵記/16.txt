
【憶秦娥】深深院。弄晴時候東風軟。東風軟。晝長無那。暖鶯初囀。〔浣〕夢餘口喚添香篆。畫眉一線屛山遠。〔合〕屛山遠。捲簾花氣。夜來深淺。
【夜遊宮】宿雨朝陽館。鬆花控柳煙初滿。幽懽何妨日日展。擁溫柔恨夜來寒頓淺。
【畫眉序】〔生〕花裏喚神仙。幾曲園林芳逕轉。〔旦〕正春心滿眼。桃李能言。鋪翠陌平莎茸嫩。拂畫簷垂楊金偃。〔到門介合〕春成片。無人見。平付與鶯捎燕翦。
【黃鶯兒】〔生〕偸眼豔陽天。帶朝雲暮雨鮮。〔旦拈花介〕一枝低壓宜春院。芳心半點。紅妝幾瓣。和鶯吹折流霞茜。糝香肩。春纖袖口拈插鬢雲邊。〔生送酒介〕
【皂羅袍】尊酒把玉人低勸。背東風立穩。微笑花前。斜簪拋出金縷懸。步香埃窣地凌波見。〔旦作醉介生〕湘裙皺嚲。晴絲翠煙。粉融香潤。𢬵驕恣姸。眞珠幾滴紅妝面。
【啄木兒】〔旦〕狂耍壻。遊戲仙。荳蔻圖中春數點。閒心性皺花呵展。繡工夫葡萄幾線。卻怎的半踏長裙香逕遠。和你向銀塘照影分嬌面。怕溜閃了釵頭鬢影偏。
【玉交枝】〔生〕催花雨片。度池亭草氣薰傳。點蜻蜓撇去驚飛燕。趁泥香掠水盤旋。咱兩個一逕行來一字肩。同行覆着同心扇。停半霎瀟湘畫闌。坐一答繡墩金線。
【玉胞肚】心字香前酬願。鎭同衾心歡意便。碎心情眉角相偎。趁光陰巧笑無眠。絮香囊宛轉。把烏絲闌翰墨收全。向一段腰身好處懸。
【玉山頽】你精神桃李。天生的溫香膩綿。惹嬌音春思無邊。倚纖腰着處堪憐。佳期正展。爲甚的顰輕笑淺。敎靑帝長如願。鎭無言。一春心事。輕可的付啼鵑。
【川撥棹】情何限。爲弱柳。擡靑眼。怕只怕箋煤字殷。怕只怕箋煤字殷。道得個海枯石爛。囑付你輕休赸。好花枝留倚闌。
【憶多嬌】〔合〕春色黯。香徑晚。怯棲鴉啼向鳳城單。乘倒景暮光殘。染殘霞衣袖嚲。春興闌珊。春興闌珊。忙歸去階苔翠班。〔旦作跌介〕
【月上海棠】〔合〕蓮三寸。重臺小樣紅偏綻。怕逗了朱門。半約花關。這一番遊滿春山。較添得許多嬌眼。人影散。鞦韆外花陰裏扣響銅環。〔浣紗持燭上開門介〕
【尾聲】一簾春色如雲嚲。咱高燒銀燭到更殘。怎說起送你個趁春風遊上苑。
