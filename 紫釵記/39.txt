
【望遠行】〔旦上〕寒鬢寶釵猶掛。倚秋窗數點黃花。扶頭酒醒爐香炧。墮淚妝殘柳暈斜。西風涼似夜來些。
【眼兒媚】〔鮑上〕匆匆消息報君家。繡鞋兒陡的未寬些。想他暮雲樓畔。悶拈簫管。憔悴煙花。
【紅衲襖】〔旦〕莫不是掃南蠻把謫仙才御筆拿。莫不是定西番把洛陽侯金印掛。莫不是虎頭牌先寫着秦關驛駐皇華。莫不是鳳尾旗緊跟上他渭河橋敲駿馬。得他個俊參軍功級多。少不得把咱小縣君封號加。可知是喜早些兒傳下也。這些時挑燈衠弄花。
【前腔】〔鮑〕則道他顯威風拄倒了崑崙北海涯。則道他凱歌聲喧動了長安西日下。則道他覓封侯時運底有甚巧爭差。受皇宣道途中有些閒蹭答。怎知他做官兒不着家。比似你做縣君喬坐衙。其間就裏有話難提也。則怕你猜得來愁悶煞。
【前腔】莫不是玉門關拘的俊班超靑鬢華。莫不是望鄕臺站的個老蘇卿紅淚灑。莫不是他戰酣了落日摧寒甲。莫不是客犯了災星墜漢槎。十郞夫。若是你走陰山命不佳。俺𢬵了壞長城哭向他。不然你死丟下了玉鏡臺也。恁孤鸞偏照咱。
【前腔】〔鮑〕你怕他胭脂山血淚花。你怕他拂雲堆魂墜馬。他原來斷腸流別賺了個香羅帕。磨旗峯轉添上些紅臂紗。他則待要豔湖陽窺宋家。你𢬵了個錦迴文學竇娥。待不信呵有個人兒傳示也。慢消詳尋問咱。
【泣顏囘】提起淚無涯。憶相逢淡月梅花。天應錯與。風萍露柳榮華。等閒招嫁。劣身奇賺上了他虛脾話。便今朝死待何如。分薄書生奚落奴家。
【前腔】如花。俺幾年培養出牡丹芽。春風一度。有甚年華。幾曾消乏。您般時節滿堂如畫。做門楣不成低亞。待餘生分付靑鸞。你玉鏡臺又過送了誰家。
【榴花泣】驚魂蘸影飛恨遶螓蛾。咱也曾記舊約點新霜。被冷餘燈臥。除夢和他。知他們和夢呵也有時不作。這答兒心情你不着些兒個。是新人容貌爭多。舊時人嫁你因何
【么篇】你可非煙染筆是那畫眉螺。蘸的秋痕淚點層波。佩香囊翦燭親封過。〔鮑〕你端詳待他。望夫臺詩句也則斟量和。〔老〕便分明說與如何。雨雲場幾大風波。
【漁家犯】〔旦〕俺爲甚懶腰肢似楊柳線欹斜。暈眉窩似紅蕉心窄狹。有家法拘當得才子天涯。沒朝綱對付的宰相人家。比似你插金花招小姐。做官人自古有偏房正榻。也索是從大小那些商度。做姊妹大家懽恰。
【么篇】〔老〕你則待錦迴文煙冷了窗紗。淚封書烘破了銀蠟。是他弄簫臺把雲影重遮。〔指鮑介〕你個定昬店把月痕偸搯。〔鮑〕只怪得定雙飛釵燕插。便和那引同夢的花燈恰。知他厭了家雞挑鳳。背了鴛鴦打鴨。
【撲燈蛾】〔旦〕書生直恁邪。見色心兒那。把他看不上早則呑他不下。也是風流儒雅。沒禁持做出些些。也則索輕憐輕駡。說他知咱小膽兒見了士女爭夫怕。
【前腔】〔老〕天敎有日逢。不道無言罷。〔鮑〕他當初相見咱直恁眉梢眼抹。也等閒囘話。費了幾餅香茶。又不是路牆花朵。則問他怎生奚落好人家的女嬌娃。
【意不盡】你說與他把烏絲闌詩句冷吟哦。從今後悶增多。長則是鬼胡由摸不上心頭可。
