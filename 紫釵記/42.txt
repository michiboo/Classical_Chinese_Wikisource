
【小蓬萊】〔生上〕憔悴尋常風月。甚拘留咫尺關山。花無人問。酒無人勸。醉也無人管。
【喜相逢】〔韋同堂候上〕風流誰絆。知他相府池蓮。怕無端引起綠窗紅怨。
【雁魚錦】俺想風前月下人倚闌。這些時秋色芙蓉綻。恨造次春殘香夢遠。家在秦樓。人上雕鞍。〔韋〕有書報平安否？〔生〕俺寫雲屛好寄平安。他也囘文淚錦斑。〔韋〕今日早已雁來也。〔生〕早難道俺獨館孤眠慣。雁兒呵。恰正恁時尋伴好愁煩。
【前腔】〔韋〕朱顏有分孤單。怎把雲雨騰那再勻香汗。〔生〕誰家有此？〔韋〕太尉有一小姐。央小弟爲媒。你可把東牀再坦。做嬌賓貴壻。也無輕慢。〔生歎介〕罷了。這恩愛前慳後慳。這姻緣左難右難。我就裏好胡顏。〔韋低問〕你就此親受用也。〔生低語〕夏卿。李君虞何處不討得受用。豈須於此。只此人兄弟將相。文武皆拜其下風。旣有此情。不可驟然觸忤。承顧眷。只說俺多愁緖成病。看看。堂候官。看俺出塞星霜鬢影殘。盧小姐呵。他正是畫梁曉日朝雲盼。肯向咱客舍秋風暮雨闌。
【前腔】〔堂〕丘山。他勢壓朝班。只爲憐才肯把仙郞盼。你怎推辭。只怕就裏一段風波。到爲雲雨摧殘。〔低語雲〕參軍爺。豈不知太尉威福齊天。你且從權機變。暫時應諾。再取次支吾脫綻。〔韋〕堂候此言有理也。你不是倦遊司馬朝參懶。俺只怕丞相嗔來炙手難。
【前腔】〔生〕無端。宦興歸期晚。沒緣故掙着雙眼。自投羈絆。〔悲介〕誤嬋娟幾年。俺萬千相思。重門阻人離恨關。堂候。你爲我多多拜上老太尉呵。中情一點愁無限。全仗你這其間作方便。看天上人間。〔堂〕俺小人自能囘話。參軍不可固辭。〔生〕怎忘得他探燈醉玉釵頭煖。誓枕餘香袖口寒。
【前腔】〔堂〕愁煩。待把佳期緩。也須咱言語轉旋。〔韋〕此事堂候囘報。不須小生再行。〔對堂候低介〕天賜好姻緣。看仙郞有意。和俺對腹難言。〔生〕撥不斷的紅絲怎纏。這紅鸞且求他寬限。〔堂辭介生〕堂候且住呵。逢好事望周全。夏卿兄。俺在此花陰月色難驅遣。你去呵。柳影風聲莫浪傳。
【金井梧桐】才子忒多才。才子多人愛。插上了短金釵。又襂上個同心帶。看他呵。心兒裏則弄乖。口兒裏則道白。李生一句分明罷了。卻又囑付我柳影風聲莫浪傳。呀。這段風聲也不索燕猜鶯怪。待說與崔允明去。小玉姐呵。送紅顏這一段腌臢害。
