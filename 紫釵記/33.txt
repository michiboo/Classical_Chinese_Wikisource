
【念奴嬌序】〔旦同浣上〕梧桐乍雨。正碧天秋色。霧華煙暝。浴罷晚妝凝望立。簾漾玉鉤風定。〔浣〕別院吹笙。高樓掩鏡。泛灩銀河影。〔合〕幽期無限。佩環聲裏人靜。
【似娘兒】閨閣露華零。感佳期愁絕惺惺。聽機中織女啼紅迸。望牽郞河漢。烏飛涼夜。髩染秋星。
【遶地遊】綵樓淸迥。燭閃紅妝靚。笑年年乞巧誰賸。
【念奴嬌】人間天上。數佳期新近。秋容太液波澄。院宇黃昏。河正上。幾看淸淺閒庭。輝映。雲母屛開。水晶簾捲。月微風細淡煙景。〔合〕同看取。千門影裏。誰似雙星。
【前腔】〔旦〕河影。層波夜炯。怕空濛霧染機絲。翠花寒凝。一水仙郞。遙望處。脈脈此情誰證。傒幸。喜極慵妝。歡來罷織。倚星眸曾傍暗河行。〔合前〕
【前腔】〔鮑〕還倩。那些縹緲銀鸞。參差烏鵲。斷虹低處翠橋成。淸佩隱。似溼雲含雨流聲。淸興。按戶斜窺。凌波微步。一天秋色今宵勝。〔合前〕
【前腔】〔浣〕端正。步障停雲。眉梁瀉月。一年情向此中傾。淸虛處。微茫香霧盈盈。私聽。百子池邊。長生殿上。〔內作笑介〕便風中微雨笑分明。〔合前〕
【古輪臺】〔老〕夜雲輕。秋光銀燭畫圍屛。水沈細縷香生鼎。〔鮑〕綵樓低映。問誰許宵征。鈿合金釵私慶。似恁幽歡十分淸。把人間私願一時幷。〔旦〕商量不定。暗風吹羅帶輕縈。柔情似水。佳期如夢。碧天瑩淨。河漢已三更。〔浣〕良宵耿。算此時誰在迴廊影。
【前腔】〔鮑〕含情。若是長久似深盟。又豈在暮暮朝朝。歡娛長並。〔旦悲介〕玉漏無聲。恨浥西風不盡。忍顧河西人遠。斷河難倩。重歸向舊鴛機上。拂流螢殘絲再整。〔合〕想牽郞還望俜停。鮫綃幾尺。淚花猶瑩。臨河私贈。時有墮釵橫。便道是天河永。他年年風浪幾時生。
【意不盡】明朝烏鵲到人間境。試說向靑樓薄倖。你可也臥看牽牛織女星。
