
【西江月】〔末上〕堂上敎成燕子。窗前學畫蛾兒。淸歌妙舞駐遊絲。一段煙花佐使。　　點綴紅泉舊本。標題玉茗新詞。人間何處說相思？我輩鍾情似此。
【沁園春】李子君虞。霍家小玉。才貌雙奇。湊元夕相逢。墮釵留意。鮑娘媒妁。盟誓結佳期。爲登科抗壯。參軍遠去。三載幽閨怨別離。盧太尉設謀招贅。移鎭孟門西。　　還朝別館禁持。苦書信因循未得歸。致玉人猜慮。訪尋貲費。賣釵盧府。消息李郞疑。故友崔韋。賞花譏諷。纔覺風聞事兩非。黃衣客迴生起死。釵玉永重暉。
