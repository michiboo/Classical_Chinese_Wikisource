
【菊花新】〔旦浣上〕舉頭驀見雁行單。無語秋空頻倚闌。寒花蘸雨班。應將我好景摧殘。
【桂枝香】〔旦〕水雲天淡。弄妝晴晚。映淸虛倚定屛山。暢好處被閒愁占斷。減香溫一半。減香溫一半。洞房淸歎。影闌珊。幾般兒夜色無人玩。着甚秋光不奈看。
【前腔】〔旦〕捲簾無限。山明水遠。殘霞外煙抹晴川。淡霜容葉橫淸漢。正關山一點。正關山一點。遙望處平沙落雁。倚危闌。淚來溼臉還誰見。愁至知心在那邊。〔哨持小屛風上〕
【賺】塞上飛馳。報與朱門人自喜。〔旦〕試聽晚妝慵。那重門深閉。知他甚底。悶把珠簾輕揭起。〔哨叫介浣〕寂靜堂前。數聲兒客至。迴廊半倚閒窺覷。是誰？〔哨〕陽關哨卒來傳示。〔旦驚喜介〕你可曾從事李參軍。俺這裏寒衣未寄。〔哨出屛介〕怕寄平安書不的。小屛風上傳詩意。〔旦〕這書封幾夜霜華脆。雁足寒飛遶月枝。黃花酌酒相勞你。〔浣出酒飮哨介哨〕主公威令難遲滯。〔浣〕夫人鄭重留人醉。〔旦〕主公是誰？〔哨〕盧太尉。〔旦〕太尉何人？〔哨〕乃當朝丞相盧𣏌之弟。穿宮盧中貴老公公之兄。第一富貴人家也。〔旦〕且問你。參軍甚時可囘？〔哨〕小的在關西聽的參軍爺題詩與劉節鎭說：不上望京樓了。〔旦惱介哨〕不須煩惱。俺歸到中途聞聖旨。別有差除疾和遲。少不得榮歸故里。喒階前拜酒忙囘去。〔下旦〕三年一字三千里。非同容易。非同容易。
【金索掛梧桐】寒鴉帶晚暉。喜鵲傳新霽。遠水凝眸。折盡層波翠。〔開屛風介〕夫。你三年沒紙書。難道短相思。屛風呵。爲甚封了重封出落的呈妝次。李郞。你感劉君恩遇。不上望京樓呵。你只知紅妝夜宴軍中美。可也囘首望京樓上覷。風塵起。千尋落葉離不的花根裏。〔合〕知他是何日歸期。且接着平安喜。
【前腔】沙如雪靄微。月似霜華積。月杳沙虛。冷淡傳蹤跡。俺不曾到萬里短長城。這幾曡畫屛兒。寫陽關只少個瀟湘對。夫。俺這裏平沙瀚海把圍屛指。你那裏落月關山橫笛吹。心兒記。夢魂中有路透河西。
【梧桐花】是綺羅叢春富貴。儘花月無邊受用美。如今金谷田園誰料理。把這舊家門戶空禁持。老夫人一段傷心難寄與。〔合〕算只有歸來是。
【前腔】你道爲甚呵。勾引的黃昏淚。向蓮葉寒塘秋照裏。偸把胭脂勻注喜。這其間芳心泣露許誰知。俺待寫半幅秋光還寄與。〔合前〕
【意不盡】連天衰草砧聲起。〔浣〕他還鄕早晚不索寄寒衣。〔合〕盼得他錦繡團欒眞是美。
