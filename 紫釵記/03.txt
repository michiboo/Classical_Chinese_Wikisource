
【滿宮花】〔老旦上〕春正嬌。愁似老。眉黛不忺重掃。碧紗煙影曳東風。瘦盡曉寒猶着。
【滿宮花後】〔旦同浣紗上〕盡日深簾人不到。眉畫遠山春曉。〔浣〕紅羅先繡踏靑鞋。花信須催及早。
【綿搭絮】繡闈淸峭。梅額映輕貂。畫粉銀屛。寶鴨薰爐對寂寥。爲多嬌。探聽春韶。那管得翠幃人老。香夢無聊。兀自裏暗換年華。怕樓外鶯聲到碧簫。
【前腔】〔旦〕妝臺宜笑。微酒暈紅潮。昨夜東風。戶插宜春勝欲飄。倚春朝。微步纖腰。正是弄晴時候。閣雨雲霄。紗窗影。綵線重添。刺繡工夫把晝永銷。
【前腔】〔浣〕個人年少。長是索春饒。忽報春來。他門戶重重不奈瞧。滿溪橋。紅袖相招。都准備着詠花才調。問柳情苗。小姐呵。無人處和你拾翠閒行。你淡翠眉峯鎭自描。
【前腔】〔旦〕玉工奇妙。紅瑩水晶條。學鳥圖花。點綴釵頭金步搖。〔浣照旦插釵科旦〕嚲輕綃。翠插雲翹。正是翦刀催早。蜂蝶晴遙。〔合〕問雙飛燕爾何時。試拂菱花韻轉標。
【尾聲】繡簾珠戶好藏嬌。掩屛山莫放春心早。還把金針鳳眼挑。
