
【薄倖】〔旦上〕虛閣籠煙。小簾通月。倚香篝淸絕。弄梅花寒玉。稱黃沙雁影。寄來橫幅。愁凝睩。秦雲黯。待成飛絮。誰說與玉肌生粟。
【水底魚】一點凡胎。到了九蓮臺。相思打乖。救苦的那些來。
【前腔】冠兒正歪。人道小仙才。這龜兒俊哉。前去打光來。
【江兒水】十指纖纖拜。白蓮花根裏來。離恨天看不見人兒在。相思海摸不着鍼兒怪。救苦的慈悲活在。〔尼請抽籤介〕好好。得夫妻會和上籤。討緣簿來。〔旦寫介〕水月道場助三十萬貫。信女鄭小玉爲求見夫主拜施。〔合〕說甚凡財。早償了尊神願債。
【前腔】〔旦拈香拜王母介〕靑鳥銜書去。他何曾八駿來。怎得似東王公相守到頭花白。怕李夫人看不見蟠桃核。誤了俺少年顏色。
【亭前柳】半壁舊樓臺。風裏畫屛開。凍雲飛不去。長自黯靑苔。俺傳消遞息須擔帶。把從頭訴與那人來。
【一封書】曾經打聽來。他離孟門好一囘。〔浣〕可徑到這裏來。〔崔〕他何曾徑歸。到盧家居外宅。〔浣驚介〕囘在太尉府了。同在都城中。怎不囘步。是誰見來？〔崔〕是韋夏卿見來。報道靑娥有意相留待。則怕烏鵲傳言也浪猜。〔浣〕當眞了。〔合〕怪從來。心性乖。飽病難醫是這窮秀才。
【羅江怨】提起玉花釵。羞臨鏡臺。內家好手費雕排。上頭時候送將來也。落在天街。那拾的人何在。今朝釵股開。何年燕尾囘。鎭雙飛閃出這妝奩外。
【前腔】知他受分該。纖纖送來。舊人頭上價難裁。新人手裏價難擡也。落在誰邊。他笑向齊眉戴。將他去下財。將他去插釵。知他後來人不似俺前人賣。
【香柳娘】看釵頭玉燕。〔又〕嘴翅兒活在。銜珠點翠堪人愛。雙飛玉鏡臺。〔又〕當初爲此諧。一旦將他賣。〔合〕好擎奇此釵。〔又〕裹定紅絲。還把香奩試蓋。
【前腔】燕釵梁乍飛。〔又〕舊人看待你。休似古釵落井差池壞。倘那人到來。〔又〕百萬與差排。贖取你歸來戴〔合前〕
【尾聲】少錢財使費恨多才。玉釵無分有分戴荊釵。俺只怕沒頭興的東西遇不着個人兒買。
