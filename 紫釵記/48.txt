
【鎖南枝】風光粲雲影搖。矯帽輕衫碧玉縧。花襯着馬蹄驕。俠骨天生傲。自家埋名豪客是也。春歸花落草齊。彈鳥一會。呀。前面是個大酒店。胡雛叫酒保。可有淡黃淸數十甁。待俺打鳥囘來飮唱也。〔保〕知道了。〔豪〕你把珍珠茜滴幾槽。待俺打圍歸醉花鳥。
【前腔】春多少紅樹梢。長安看花愁思敲。一步步倚斜橋。詩打就殘紅稿。酒保哥有麼。〔保上崔〕你把冷燒刀不用的熬。水晶蔥鹽花兒搗。
【前腔】靑旗上酒字兒飄。步轉東風尋故交。原來崔允明先在此。〔見介崔笑介〕如此春光十分。怎生不醉也。〔韋〕你窮暴的不鏖糟。忖沙恁還俏。〔崔〕酒保取酒來。聽提壺喚春色澆。免把俺老明經乾渴倒。
【前腔】把他孤鸞賺去鳳招。受了他殷勤難暗消。俺二人呵。似接樹老花妖。惜樹憐枝好。〔韋〕只怕他冷心情會作喬。苦了俺熱肝腸替煩惱。
【前腔】流鶯巧翡翠嬌。彈珠兒打來雲漢高。金鐙寶鞭敲。旗亭外把銀瓶弔。呀。兩個秀才在此。忍耐不住。敎他迴避便了。那魯兩生可也不伏嘲。困黃粱是這邯鄲道。
【前腔】掀黃袖拂鬢毛。看花的紅塵飛大道。無過是李和桃。好共朱顏笑。紅一點酒千瓢。是雄豪喜長嘯。
【前腔】欹紅袖嚲翠翹。聽子規窗前啼不了。覷了那病多嬌。淚向王孫草。〔保出接介〕鮑四娘。小堂有客相請。〔鮑作打覷介〕覷他丰神俊結束標。料多情非惡少。
【前腔】他是閨中俠錦陣豪。聞名幾年還未老。他略約眼波瞧。咱驀地臨風笑。人如此興必高。〔囘身介〕指銀瓶共傾倒。
【繡帶兒】〔鮑進酒介〕金盃小。把偌大的閒愁向此消。多情長似無聊。暗香飛何處。靑樓歌韻遠。一聲蘇小。含笑。倚風無力還自嬌。好些時吹不去綵雲停着。
【白練序】〔豪〕妖嬈。恁還好。花到知名分外標。恨不得逐日買花簪帽。暗香消。年來覺。咱四海無家有二毛。更着甚錦鞍呼妓。金屋藏嬌。
【醉太平】〔鮑〕休喬。有如許風韶。便敲殘玉鳳。換典金貂。風雲事業。忍負尊前談笑。閒眺。綠楊風老雉媒嬌。古道獵痕靑燒。一般兒草綠裙腰。花紅繡口。殘春恁好。
【白練序】〔豪〕虛囂。那年少。曾赴金釵會幾宵。如天杳。江南一夢迢遙。酒醒後思量着。折莫搖。斷了吟鞭碧玉梢。從誰道。兀的是渭水西風殘照。
【醉太平】〔鮑〕多嬌。一種情苗。貪看才子。致令家計蕭條。把珠釵折賣。訪問薄情音耗。他病癆。鎭薰香帕裹鬢雲喬。枕伏定把淚花彈卻。〔豪〕病可好？〔鮑〕多應不好。〔豪〕那人可囘？〔鮑〕再休提薄倖。咱爲他煩惱。〔豪作惱介〕
【絳黃龍】心憔。難聽他綠慘紅銷。爲他半倚雕闌。恨妬花風早。四娘。飮一大盃何如？倩盈盈衫袖。〔又〕灑酒臨風。泱住這英雄淚落。〔豪作醉鮑扶介豪〕還勞你把玉山扶着。恁多情似伊個中絕少。胡雛。取紅綃十匹與四娘。作爲纏頭之費。暮雲飄。寸心何處。一曲醉紅綃。
【尾聲】你淒淒切切愁色冷金蕉。只俺臂鷹老手拈不出鳳絃膠。〔舉手介〕四娘一笑相逢咱兩人心上曉。
