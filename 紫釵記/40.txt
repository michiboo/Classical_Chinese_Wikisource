
【刮鼓令】閒想意中人。好腰身似蘭蕙薰。長則是香衾睡懶。斜粉面玉纖紅襯。和嬌鶯枕上聞。乍起向鏡臺新。似無言桃李。相看片雲。春有韻月無痕。難畫取容態盡天眞。
【前腔】無事愛嬌嗔。沒伊邊少個人。當初擬畫屛深寵。又誰知生暗塵。他獨自個易黃昏。將咱身心想伊情分。則他遠山樓上費精神。舊模樣直恁翠眉顰。
【三換頭】鶯猜燕忖。曡就綵鸞淸韻。稱吳牋膩粉。啼紅嬌暮雲。雁來成陣。這其間訴不盡。有片影橫秋雙未穩。一種心頭悶。書中說幾分。〔合〕且報平安。怎只把閒愁來殢人。
【前腔】太尉呵。他杯中笑言。花邊閒論。尋常風影。你怎生偏認眞。無端要人生分。夫人呵。這其間也索問個詳因。難憑口信。一摺詩兒也。九迴腸怕損。〔合前〕
