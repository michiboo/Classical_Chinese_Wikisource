
【金錢花】〔衆上〕渭城今雨淸塵。淸塵。輪臺古月黃雲。黃雲。催花羯鼓去從軍。枕頭上別情人。刀頭上做功臣。
【滿庭芳】路糝長楊。魂銷折柳。畫橋水樹陰勻。玉堂年少。何事拂征塵。爲問綠窗紅淚。芳尊冷袍袖香分。留不得。灞陵高處。猶自帝城春。
【朝元歌】〔衆〕風氳馬塵。曉色籠驂靷。河濱彩輪。綠水隨流軫。黑隊奔蛇。文旗畫隼。電轉星流一瞬。曡鼓揚鉦。南庭朔方知遠近。草色伴王程。皇華勞使臣。〔合〕遊韁帶緊。早趁封侯鵲印。
【前腔】〔生〕囘首長安日近。東方送使君。南陌恨閨人。雪嶺燕支。陽臺翠粉。去住此情難問。短劍防身。胡沙彫顏吹旅鬢。蕩子去從軍。恩榮變苦辛。〔合前衆〕
【前腔】〔衆〕隴上謾尋芳信。顧恩不顧身。還自想羅裙。古戍笳鳴。關山笛引。也不管梅花落盡。立馬逡巡。流水聲中無定準。飮馬斷腸津。思鄕淚滿巾。
【前腔】〔衆〕落日長城隱隱。星芒拂陣雲。月羽照花門。谷口旗迴。峰亭樹引。轉過西河上郡。氣色河源。天街旄頭猶未鄖。長笑立功勳。邊城麴米春。〔合前〕
