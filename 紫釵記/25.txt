
【金瓏璁】〔旦浣上〕春纖餘幾許。繡征衫親付與男兒。河橋外香車駐。看紫騮開道路。擁頭踏鳴笳芳樹。都不是秦簫曲。
【北點絳脣】逞軍容出塞榮華。這其間有喝不倒的灞陵橋接着陽關路。後擁前呼。百忙裏陡的個雕鞍住。
【北寄生草】怕奏陽關曲。生寒渭水都。是江干桃葉淩波渡。汀洲草碧黏雲漬。這河橋柳色迎風訴。〔折柳介〕柳呵。纖腰倩作綰人絲。可笑他自家飛絮渾難住。
【前腔】倒鳳心無阻。交鴛畫不如。衾窩宛轉春無數。花心歷亂魂難駐。陽臺半霎雲何處。起來鸞袖欲分飛。問芳卿爲誰斷送春歸去。
【前腔】這淚呵。慢頰垂紅縷。嬌啼走碧珠。冰壺迸裂薔薇露。闌干碎滴梨花雨。珠盤濺溼紅銷霧。怕層波溜折海雲枯。這袖呵。瀟湘染就斑文筯。
【前腔】不語花含悴。長顰翠怯舒。你春纖亂點檀霞注。明眸謾蹙囘波顧。長裙皺拂行雲步。便千金一刻待何如。想今宵相思有夢歡難做。
【前腔】路轉橫波處。塵飄淚點初。你去呵。則怕芙蓉帳額寒凝綠。茱萸帶眼圍寬素。蕖荷燭影香銷炷。看畫屛山障彩雲圖。到大來蘼蕪怕作相逢路。
【前腔】〔生〕和悶將閒度。留春伴影居。你通心紐扣蕤蕤束。連心腰綵柔柔護。驚心的襯褥微微絮。分明殘夢有些兒。睡醒時好生收拾疼人處。
【解三酲】恨鎖着滿庭花雨。愁籠着蘸水煙蕪。也不管鴛鴦隔南浦。花枝外影踟躕。俺待把釵敲側喚鸚哥語。被曡慵窺素女圖。新人故。一霎時眼中人去。鏡裏鸞孤
【前腔】倚片玉生春乍熟。受多嬌密寵難疎。正寒食泥香新燕乳。行不得話提壺。把驕驄繫軟相思樹。鄕淚迴穿九曲珠。鎖魂處。多則是人歸醉後。春老吟餘。
【前腔】俺怎生有聽嬌鶯情緖。全不着整花朵工夫。從今後怕愁來無着處。聽郞馬盼音書。想駐春樓畔花無主。落照關西妾有夫。河橋路。見了些無情畫舸。有恨香車。
【前腔】比王粲從軍朔土。似小喬初嫁東吳。正才子佳人無限趣。怎棄擲在長途。三春別恨調琴語。一片年光攬鏡噓。心期負。問歸來朱顏認否。旅鬢何如。
【前腔】是水沈香燒得前生斷續。燈花喜知他後夜有無。記一對兒守敎三十許。盟和誓看成虛。李郞。他絲鞭陌上多奇女。你紅粉樓中一念奴。關心事。省可的翠銷封淚。錦字挑思。
【前腔】咱夫人城傾城怎遇。便到女王國傾國也難模。拜辭你個畫眉京兆府。那花沒豔酒無娛。怎饒他眞珠掌上能歌舞。忘不了你小玉窗前自嘆吁。傷情處。看了你暈輕眉翠。香冷脣朱。〔韋崔上〕
【生查子】才子跨征鞍。思婦愁紅玉。芳草送鶯啼。落花催馬足。
【鷓鴣天】掩殘啼囘送你上七香車。守着夢裏夫妻碧玉居。〔旦〕李郞。不索囘送。但願你封侯遊晝錦。不妨我啼鳥落花初。〔衆擁生下旦〕他千騎擁。萬人扶。富貴英雄美丈夫。浣紗。送語參軍。敎他關河到處休離劍。驛路逢人數寄書。
