
【行香子】〔旦作病上〕去也春光。月地花天。相思影瘦的不成模樣。爲伊蹤跡。費盡思量。〔浣〕歸來好。空迷戀。有何長。
【玉山鶯】玉釵拋樣。上頭時縈紅膩香。爲寃家物在人亡。這幾日意迷神恍。每早起呵。窺妝索向。還疑在枕邊牀上。又似在妝奩響。猛思量。原來賣了。空自搵啼妝。
【前腔】如今可賣了也。賣釵停當。喜孜孜誰家豔陽。那插釵人溫存的依前還價。遇着那一等呵。笑窮婦人無分承當。擡高價作他喬樣。俺霍小玉一眼看上李十郞。今日賣了釵也。路傍諠講。道當初墜釵情況。自把前程颺。爲誰行。斷簪殘髻。留伴鏡中霜。
【桂花鎖南枝】〔侯〕咱登時發付珠釵兩股。舊時價不減些兒。任奼女把金錢細數。〔浣數錢介〕是百萬了。牙錢那家有。〔旦〕問他賣在那家？〔侯〕是當朝太尉姓盧。玉俜停上頭須此。〔旦驚介〕浣紗。問他到盧府裏。可打聽來。〔侯〕且喜且喜。有個李參軍。你這裏尋故夫。他那邊衠新壻。〔旦〕當眞了。〔侯〕府門外久躊躇。是他堂候官親說與。
【小桃紅】〔旦〕俺提起曉妝樓上玉纖閒。他斜倚妝奩盼。也則道鏡臺中長則是兩相看。閒吟嘆。把玉釵彈。人去後。香肩嚲。畫眉殘。將他來斜撥爐香篆也。又誰知誓冷盟寒。空擲斷釵頭玉。雙飛燕不上俺雲鬟。
【下山虎】一條紅線。幾個開元。濟不得俺閒貧賤。綴不得俺永團圓。他死圖個子母連環。生買斷俺夫妻分緣。你沒耳的錢神聽俺言。正道錢無眼。我爲他曡盡同心把淚滴穿。覷不上靑苔面。〔撒錢介〕俺把他亂灑東風一似楡莢錢。
【醉歸遲】〔旦〕那其間成宅眷。俺不是見錢兒熱賣圖長便。誰承望這一對金釵胡串。靑樓信遠。知他向紅妝啼箋。他雖然能掇綻。慣賠錢。你敢也承受俺貫熟的文鴛。又蘸上那現成釵燕。想着那初相見。長安少年。把俺似玉天仙花邊笑嫣。滿着他含笑拾花鈿。終不然那一霎兒燈前幾年。到如今那買釵人插妝鬟儼然。俺賣釵人照容顏慘然。知他是別樣嬋娟。也則是前生分緣。
【憶多嬌】借美言。續斷緣。斷續姻緣須問天。〔崔〕滿眼春愁花樹邊。要得團圓。〔又〕還似巧相逢那年。
【哭相思】〔旦〕俺心中人近人心遠。說敎他心放心邊。他錢堆裏過好日。俺釵斷處惜華年。〔崔辭介旦〕加婉轉。促留連。看落花飛絮是俺命絲懸。若得他心香轉作迴心院。抵多少買賦千金這酒十千。
