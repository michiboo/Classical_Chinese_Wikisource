
【西地錦】〔劉上〕西地涼州無暑。有中天冰雪樓居。一時勝事誇河朔。看他小飮如無。
【番卜算】六月罷西征。燕幙風微度。雅歌金管按投壺。將軍多禮數。
【惜奴嬌】〔劉〕萬里長驅。喜軍中高宴。正屬吾徒。邊塵靜。日永放衙休務。正午。槐展油幢。苔臥沈槍。花催羯鼓。難度。六月裏染征雲怎不向吹臺歌呼。
【前腔】〔生〕男兒坐擁銅符。喜繡旗風偃。畫棨雲舒。涼州路。日遠炎蒸不住。正爾。羽扇綸巾。據牀淸嘯。圍棋賭墅。凝佇。看燕寢恁幽香時裊碧窗煙霧。
【鬭寶蟾】香浮頓遜醍醐。鎭葡萄亂潰。鴨頭新綠。也索向酒泉移封。把涼州換取。〔生〕淸醑。想一年風色阻。千日凍花敷。暈珍珠。醡盡酸甜。留下水晶天乳。
【前腔】淸虛。冰井沈餘。等半輪靑破。一襟涼貯。鎭紫瓤浮動。素津流注。〔生〕冰筯。甘垂承掌露。寒濺泣盤珠。沁肌膚。迸玉綻紅。跳顯出個人風度。
【錦衣香】〔劉〕關樹鋪。濃陰護。水萍紆。微風度。飛樓外望京何處。〔生〕怕乘鸞煙去鳳臺孤。邊聲似楚。雲影留吳。據胡牀三弄影扶疎。嘯欹樓柱。聽胡笳悲切訴。似訴年光流欲去。正遶鵲休枝。驚蟬墜露。
【漿水令】〔合〕家何在畫屛煙樹。人一天關山夢餘。砑光盃影醉蟾蜍。便待敲殘玉唾。擊碎珊瑚。心未愜髩先素。慢尋河影斷長安路。樽俎內。樽俎內風雲才聚。旗門外。旗門外河漢星疎。
【尾聲】〔劉〕參軍呵。和咱沈李浮瓜興不俗。你要受降城也。早則秋風別哨關南路。則怕你要喩檄還朝賦子虛。
