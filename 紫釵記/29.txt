
【一枝花】〔劉上〕牙旗翻翠葆。彈壓燕支道。轅門金甲偃。閒吟眺。玄鬢初驚。坐聽新蟬噪。大樹將軍老。柳色槐陰。偏稱羽扇綸巾淸嘯。
【滿江紅】〔生衆擁上〕寶馬嘶雲。靑絲鞚。籠鞭袖裊。河橋聽鳴笳曡鼓。暮山欲噪。玉帳門前歌吹動。戍樓嶺上紅旛遶。〔衆〕風煙河畔引王孫。靑靑草。
【梁州序】〔劉〕玉堂年少。日華天表。共仰雍容廊廟。何緣關塞。逢迎仙斾飄搖。似你三千禮樂。十萬甲兵。百二山河小。自來帷幄裏。夢賢豪。萬里雲霄一羽毛。〔合〕淸和候煙塵道。展營門細柳平安報。軍中宴。鎭懽笑。
【前腔】〔生〕非熊奇貌。臥龍風調。綠鬢朱顏榮耀。長城萬里。君侯坐擁幢旄。快覩軍容出塞將禮登壇。冠世英雄表。金湯生氣象。迥銅標。圖畫在麒麟第一高。
【前腔】〔劉〕碧油幢燕雀風高。金字旗龍蛇雲遶。聽單于吹徹。平安烽早。深感主恩鄭重。軍令分明。你筆陣狼煙掃。試揮毫。倚馬西飛插羽翹。
【前腔】〔生〕染宮袍來附金貂。總戎陣未妨魚鳥。𢬵花邊簇馬。風前欹帽。憶西淸別騎。東府君侯。不信邊頭好。侍雄豪。書劍從軍敢吿勞。
【節節高】金花貼鼓腰。一聲敲。紅牙歌板齊來到。龜茲樂。于闐操。花門笑。怕人間譜換伊梁調。甘州入破橫雲叫。〔合〕酒灑西風茜征袍。軍中且唱從軍樂。
【前腔】〔衆旦舞介〕裁停碧玉簫。陣花飄。河西錦帶翩翻耀。風前掉。掌上嬌。盤中俏。胭脂山下人年少。紅氍隊裏華燈照。〔合前〕
【尾聲】聽鳴笳芳樹篇篇好。小梁州宴罷人長嘯。單則是玉門關外老班超。
