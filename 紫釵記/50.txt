
【金瓏璁】〔生上〕鶯語記丁寧。訴春心空囘雁影。人去眼未分明錢落手還僥倖。正覩物懷人對景。到此若爲情。
【江頭金桂】〔生〕提起燕釵相並。向紫玉啼痕柱欲冰。更碧蔥纖指。紅絲纏定。怕分飛要孤另。早知他要孤另。怎敎前生相承相應。偏他兩條紅潤。一片淸冷。雙淸妙手製作精。向晚妝時候。〔又〕朝雲初映畫眉輕。看他立定釵猶顫。妝成鏡越淸。
【前腔】〔生〕這釵好助情添興。壓半朵棠梨風裊擎。係玉牌花勝。翠點絲縈。步玲瓏插端正。俺和他日暖吹笙。人間對鏡。和他看花笑笑。踏草停停。柔情一種畫不成。向晚妝時候。〔又〕暮雲低映鳳燈凝。笑摘下釵頭燕。待嬌囘枕上鶯。
【前腔】〔生〕難道紅顏薄命。你正好樓心看月明。爲問玉人何處。雲鬟偸並。好姻緣看忒輕。虧你別弄簫聲。再塡河影。是誰做了領頭鳳史。接腳的牛星。你全然忘卻那會情。想他賣釵時候。〔又〕翠殘香賸恣胡行。雖然背後成千里。也在你跟前住一程。
【前腔】〔生〕難道俺多才薄倖。俺這裏無情還有情。料他兩層招嫁。一時乘興。冷思量閒記省。他所事精靈。自心盟證。怎肯因而奚落。遂爾飄零。想來莫是他魂夢境。記墜釵時候。〔又〕十分僥倖美前程。縱然他水性言難定。俺則怕風聞事欠明。
【大迓鼓】〔生〕他千金肯自輕。玉樓無恙。伴侶飛瓊。若不是誥命夫人正。怎惜得添香侍女淸。〔合〕持取釵頭。再作證盟。
【前腔】便桑田似海傾。要嫦娥斟酌。耐冷娉婷。妻。你敢疑我招了盧府也。你那知俺客舍閒風景。常則怕幽閨欠老成。
