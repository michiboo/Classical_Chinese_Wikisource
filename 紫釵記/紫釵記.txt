往余所遊謝九紫、吳拾芝、曾粵祥諸君，度新詞與戲，未成，而是非蜂起，訛言四方。諸君子有危心，略取所草，具詞梓之，明無所與於時也。《記》初名《紫簫》，實未成。亦不意其行如是。帥惟審云：「此案頭之書，非臺上之曲也。」姜耀先云：「不若遂成之。」南都多暇，更為刪潤，訖，名《紫釵》。中有紫玉釵也。霍小玉能作有癡情，黃衣客能作無名豪，餘人微各有致。第如李生者，何足道哉！曲成，恨帥郎多病，九紫、粵祥各仕去，耀先、拾芝局為諸生，倅無能歌樂之者。人生困榮，生死何常，為歡苦不足，當奈何！

