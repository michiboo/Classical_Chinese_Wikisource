
【月兒高】〔旦上〕嫌單愛偶。迭的腰肢瘦。離愁動頭。正是愁時候。首夏如秋。這冷落誰生受。君知否。池塘綠皺。雙鴛鎭並頭。
【銷金帳】花燈會偶。驀地情拋受。短金釵斜鬢溜。姻緣那般輻輳。那般圓就。不枉了一對靈心兒聚頭。翠淺紅深。揉定花間手。看他取次。取次兒偎融個透〔浣背唱〕
【前腔】他雲嬌雨弱。倚定個陽臺岫。唱陽關春事休。看他那般迤逗。那般僝僽。逞纖腰暮雨暮雨河橋折柳。帶結同心。翠溼了啼痕袖。少不得一聲去也。去也摧攢的勾。
【前腔】心情宛舊。遶定咱身前後。咱低聲問還去否。問他這般不湊。那般不抖。〔低介〕便待窗前窗前推枕兒索就。呀。囘首空牀。斜月疎鐘後。猛跳起人兒不見。不見枕根底扣。
【前腔】〔旦〕綠窗塵覆。硯中琉璃漚。〔浣〕怎生秋鴻遺下這文房四寶哩。〔旦〕行箱內他自有。瑣窗兒都是嫩苔也。看他那邊鋪皺。這邊縈繡。不信蒼苔蒼苔比情較厚。浣紗。想有人來也。〔低〕榻影明窗。曾和他書齋後。〔浣〕有人來。〔旦作慌介〕猛擡頭聽窗外。窗外啼鶯一晝。
【前腔】長安盡頭。送別個儒林秀。怕斷腸人倚樓。兩個一時懽湊。一時愁就。則爲個些個些兒香溫膩柔。呀。門兒裏可是小玉姐走閃也。見客人來。襪剗金釵溜。和羞走也。走也撚靑梅做嗅。
【前腔】知他去後。個底思量否。長相見還怕舊。禁約眞個開頭。眞個丟手。便送了他幾個長亭。出秦關訴休。有的情詞。寄上俺妝臺右。這幾日孤單單敎人快瘦。
【風入松】〔韋崔〕浣紗。你聽俺道來。俺送他一鞭行色照河洲。伴皇華。兩三宿。見他向彩雲斷處頻囘首。靑衫上閣淚偸流。拜上郡主。待寫萬金書別來未久。囑付你千金體免離憂。
【前腔】他從來鰥處。比目不曾瞅。〔旦〕不爲此。問他身傍帶有甚麼人。〔崔〕只有秋鴻小廝。問前魚何處有。〔旦〕不爲此。問他骨肉有何人。〔韋〕他身星照定無骨肉。儘四海爲家浪遊。〔旦〕也可憐他。少年才子。恁的孤窮。〔崔〕也是他奇遇。看藍橋遇仙是有。平白地顯風流。
【前腔】鳳拋凰去。孤冷了鵲巢鳩。旣無眷屬。二位先生便是嫡親相看也。緩急要個鶺鴒兒答救。〔崔〕二生客中貧忙。怕沒工夫看管。〔旦〕這個不妨。衣食新蒭。咱家支分。尋常金幣不着你求。咱家私要的是有。毛詩云。丈夫之友。將雜佩以贈之。雜佩因何贈投。望看承報瓊玖。
【前腔】你凝妝穩坐在鳳簫樓。有甚事。教浣紗姐傳示便了。〔崔〕付靑雀傳言他卽溜。俺二人不便頻來。怕外觀不雅往來稠。專打聽遠信邊州。〔韋〕是則是弟兄朋友。閨門裏要你自持籌。
【尾聲】生涯牢落長安走。向朱門領取閒愁。這女子賢哉。女俠叢中他可也出的手。
