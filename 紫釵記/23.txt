
【喜遷鶯】〔旦浣上〕鵲語新晴。奈初分燕爾參差。上苑聞鶯。雲近蓬萊。煙消洛浦。正春風十里柔情。怎愁隨繡線初迴。夢遶香絲欲住。春困也。紅妝向晚。歸來莫誤卿卿。
【二郞神】憑闌定。正東風人在洛橋花影。試着春衫鬆扣頸。幾迴纖手薰徹金猊燼冷。好是舊香荀令。語俜停。趁新妝遊畫省。夢忪惺。背紗窗敎人幾番臨鏡。
【前腔】重省。別時呵衫袖兒翠膩酒痕香迸。〔浣〕十郞終日遊街耍子哩。〔旦〕想應他也爲我懨懨病。日高慵起。長是託春酲未醒。〔浣〕蛛絲兒早喜也。〔旦〕恁雨絲煙映。弄蟢蛛兒晴。逗風光展翠眉相領。正銷凝。好流鶯數聲堪聽。〔老旦上〕
【玩仙燈】車馬正喧迎。新狀元花生滿徑。
【喜遷鶯】〔衆擁生上〕御道塵銷春晝永。彩雲簫史門庭。飛蓋妨花。停驄襯草。此日風流獨勝。
【畫眉序】〔老〕花暖洛陽城。似獻賦河陽舊風景。喜吹噓送上。九天馳騁。探一枝春色歸來。帶五彩祥雲飛映。〔合〕跳龍門此日門楣應。簫鼓畫堂歡慶。
【前腔】〔旦〕曾中雀金屛你是個入彀英雄愛先逞。趁仙郞年少。把縣君親領。舊相如有駟馬前言。新京兆穩畫眉淸興。〔合前〕
【前腔】〔生〕曾傍玉梅淸。報春色江南未孤冷。喜素娥親許。暗香相並。展漢宮帽壓花枝。暎月殿釵橫梅影。〔合前〕
【前腔】〔浣鴻〕春滿玉蓬瀛。寶燭籠紗篆煙鼎。看宮袍袖惹。翠翹花勝。雨露恩天上碧桃。春風燕日邊紅杏。
【滴溜子】〔老〕謾說道三千丈風雲路徑。乍歸來且把十二西樓月映。趁韶華入歡娛佳境。便似尋常喜氣近門闌。也盼煞迴鸞影。兀的眞個乘龍怎生不並。
【鮑老催】〔旦扶遊介〕從天喜幸。綠衣郞近得紅妝敬。與郞醉扶起玉山憑。休酩酊。宜豪興。當歌詠。守得你探花人到留春賸。你向天街上遊衍把香風趁。合懽樹今端正。
【雙聲子】〔衆〕門庭興。門庭興。遊晝錦。春光凝。非僥倖。非僥倖。郞君福。夫人命。眞相稱。眞相稱。皇恩盛。皇恩盛。羨夫榮妻貴。永久歡慶。
【尾聲】從今後一對好夫妻出入在皇都帝輦行。謝皇恩瞻天仰聖。〔生〕則怕少不得綠暗紅稀出鳳城。
