
【玩仙燈】〔生上〕擇吉送鸞書。儘今夜孤眠坦腹。
【孝順歌】〔生〕是霍王府呵。招鳳侶。配鸞雛。借鴛鴦白馬光戶閭。這馬呵。鬧色紫茸鋪。壓胯黃金鍍。眞個飛香紅玉。稱兩袖風生。一鞭雲路。阿對前頭。要幾個人兒護。你們到那家答應放精細些。須剔透。要通疏。那人家多禮數。
【前腔】你是名家子。冠世儒。這馬呵。配春風美人堪畫圖。俺豪門體態殊。風流慣相助。李相公。你跨金鞍駿駒。擁綠韝蒼奴。到瑣牕窺處。那時小的們不敢說。只怕相公酒後呵。也不着支吾。坦露了東牀腹。只一件來。馬要好料。奴要好酒。相公也要多喫些。大家掙出精神來。和你高控轡。響傳呼。顯風光賽尋俗。
