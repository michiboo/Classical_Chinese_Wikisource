
【北點絳脣】〔衆邊將上〕紫塞飛霜。平沙月上。旌旗晃。劍戟排牆。擁定銅符帳。
【金瓏璁】萬里逐龍荒。擁弓刀千騎成行。刁斗韻悠揚。畫角聲悲壯。錦盤花袍袖生涼。纔起點報星霜。
【一江風】碧油幢。捲上牙門帳。步上嚴城壯。漢旌旗數點燈前。掩映紗籠絳。遠望火光。可是胡兒夜獵也。〔衆〕非關獵火光。〔又〕是平安報久常。玉門關守定這封侯相。
【前腔】〔生〕那邊廂。淡素鋪平敞。堆積的淒寒狀。敢是下雪也。〔衆〕是沙也。是氤氳幾垜平沙。似雪紛彌望。瑤池在瀚海傍。〔又〕〔衆〕梁園在古戰場。築沙堤等不得沙河將。
【前腔】〔生〕冷淸光。氣色霏微漾。暈影兒朦朧晃。敢是霜也。〔衆〕是月亮。〔生〕步寒宮認得分明。不道昏黃相。衣痕上辨曉霜。〔又〕〔衆〕是嫦娥在女牆。照愁人白髮三千丈。
【前腔】據胡牀。沙月浮淸況。〔內吹笛介〕猛聽的音嘹亮。〔衆〕何處吹笛也。這吹的是關山月也。是思歸引也。〔衆作囘頭望鄕介指雲〕那不是俺家鄕洛陽。那不是俺家鄕長安。那不是他家鄕隴頭。〔生亦作望鄕掩泣衆〕被關山橫笛驚吹。一夜征人望。家山在那方。〔又〕離情到此傷。斷腸聲淚譜在羅衫上。
【三仙橋】陽關落照。儘斷煙衰草。河流一線。那更鴻縹緲。邊城上着幾點漢旌搖。盼胡天恁遙。呀。俺提起潤生綃。拂拭些情淚落。還倚着路敷分斜。隨着素毫。展風沙蘸的個墨花淡了。屛風呵。一遞遞短長城。做不出曡巫山淸曉。
【前腔】卻怎生似雪樣偎沙迴杳。一抹兒峯前囘樂。則道是拂不去受降城上淸霜。看則是永夜征人。沙和月長恁照。也影飄颻碧濛濛把關河罩。幕寒生夜悄。四下裏極目暗魂銷。淸寒似寂寥。這幾筆兒輕勾淡繞。撇綽的暮光浮。隱映的朦朧曉。屛風呵。恁路數兒是分明。可引的夢沙場人到。
【前腔】一笛關山韻高。偏起着月明風裊。把一夜征人。故鄕心暗叫。齊囘首鄕淚閣。並城堞兒相偎靠。望眼兒直恁喬。想故園楊柳。正西風搖落。便做洗邊城霜天乍曉。也星似衠雲飄。衠入遍梁州未了。屛風呵。比似俺吹徹梅花。怎遞送的倚樓人知道。
【尾聲】做不得李將軍畫漢宮春曉。俺這裏捲不去的雪月霜沙映白描。趁着這一天鴻雁秋生早。
