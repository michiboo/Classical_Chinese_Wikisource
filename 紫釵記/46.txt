
【風馬兒】〔盧上〕兵符勢劍玉排衙。春色照袍花。千官日擁旗門下。當朝第一人家。
【霜天曉角】春明翠瓦。戶戟門如畫。徘徊靑蓋拂烏紗。寶鐙雕牀下馬。
【東甌令】人兒那。花燈奼。淡月梅橫釵玉掛。拾釵相見迴廊下。一面許招嫁。恩深發得誓盟大。的的去時話。
【前腔】相逢乍。忒沾惹。燈影裏挑心非正大。墜釵兒納采眞低亞。就裏有些怕。易相交必定意情雜。容易撇人下。
【獅子序】來何處。是誰家。猛然間提起賞元宵歲華。嘆墜釵人遠。還記些些。甚來由向靈心兒撇打。多則是雲髻懶。月梳斜。鏡臺邊那年留下。〔丑〕李老爺好俊俏眼哩。〔生驚介〕終不然霍府來的。〔看釵介〕覷了他兩行飛燕。一樣銜花。
【太平歌】別他三載。長是泣年華。眼見得去後人亡將物化。〔丑〕活在。〔生〕終不然舊家門戶恁消乏。沿門送上金釵價。〔丑〕那裏討舊家門戶哩。〔生〕終不然到嫁了人。那裏有彩鳳去隨鴉。老鸛戲彈牙。
【賞宮花】是眞是假。似釵頭玉筍芽。便做道釵無價。做不得玉無瑕。〔丑〕參軍爺。夫人忘了你去哩。〔生〕妻呵。你去卽無妨誰伴咱。他縱然忘俺依舊俺憐他。
【絳黃龍】寃家。眞個無差。好些時肉跳心驚。這場兜答。妻呵。常言道配了千個。不如先個。你聽後夫說。賣了釵。有日想李十郞來。要你悔也。妻。那人怎麼。記當年曾愛西家。〔盧〕參軍。婦人水性。大丈夫何愁無女子乎？昨遣韋夏卿相勸。今霍家旣去。此天緣也。〔生〕休喳。俺見鞍思馬。難道他是野草閒花。小玉姐。痛殺我也。氣咽喉嗄。恨不得把玉釵呑下。
【大聖樂】懷袖裏細捧輕拿。似當初梅月下。還記他齊眉舉案斜飛插。枕雲橫惜着香肩壓。〔盧〕便倩鮑三娘爲媒。將此玉釵行聘小女如何？〔生〕早難道釵分意絕由他罷。少不得鈿合心堅要再見他。〔盧〕待咱敲斷了這釵。〔生〕伊閒刮。您玉釵敲斷鎭淚珠盈把。
【哭相思】〔生〕蚤則枉了咱五百年遇釵人也。
