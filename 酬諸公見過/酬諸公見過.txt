
嗟予未喪，哀此孤生。
屏居藍田，薄地躬耕。
歲晏輸稅，以奉粢盛。
晨往東臯，草露未晞。
暮看煙火，負擔來歸。
我聞有客，足埽荊扉。
簞食伊何，疈瓜抓棗。
仰廁羣賢，皤然一老。
媿無莞簟，班荊席藁。
汎汎登陂，折彼荷花。
靜觀素鮪，俯映白沙。
山鳥羣飛，日隱輕霞。
登車上馬，倏忽雲散。
雀噪荒村，雞鳴空館。
還復幽獨，重欷累歎。

