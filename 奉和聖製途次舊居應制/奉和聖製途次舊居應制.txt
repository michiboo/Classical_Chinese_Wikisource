
潞國臨淄邸，天王別駕輿。
出潛離隱際，小往大來初。
東陸行春典，南陽即舊居。
約川星罕駐，扶道日旂舒。
雲覆連行在，風廻助掃除。
木行城邑望，臯落土田疏。
昔試邦興後，今過俗徯予。
示威寧校獵，崇讓不陳魚。
府吏趨宸扆，鄉耆捧帝車。
帳傾三飲處，閑整六飛餘。
盛業銘汾鼎，昌期應洛書。
願陪歌賦末，留比蜀相如。

