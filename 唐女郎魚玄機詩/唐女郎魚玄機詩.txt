翠色連荒岸，煙姿入遠樓。影鋪秋水面，花落釣人頭。
根老藏魚窟，枝低繫客舟。蕭蕭風雨夜，驚夢復添愁。

羞日遮羅袖，愁春懶起妝。 　
易求無價寶，難得有心郎。 　　
枕上潛垂淚，花間暗斷腸。 　　
自能窺宋玉，何必恨王昌。

旦夕醉吟身，相思又此春。
雨中寄書使，窗下斷腸人。
山捲珠簾看，愁隨芳草新。
別來清宴上，幾度落梁塵。

霞彩剪爲衣，添香出繡幃。
芙蓉花葉�，山水帔�稀。
駐履聞鶯語，開籠放鶴飛。
高堂春睡覺，暮雨正霏霏。

八座鎮雄軍，謌謠滿路新。
汾川三月雨，晉水百花春。
囹圄長空鎖，干戈久覆塵。
儒僧觀子夜，羈客醉紅茵。
筆硯行隨手，詩書坐繞身。
小材多顧盼，得作食魚人。

吳越相謀計策多，浣紗神女已相和。
一雙笑靨才回面，十萬精兵盡倒戈。
范蠡功成身隱遁，伍胥諫死國消磨。
只今諸暨長江畔，空有青山號薴蘿。

臨風興歎落花頻，芳意潛消又一春。
應爲價高人不問，卻緣香甚蝶難親。
紅英祇稱生宮裏，翠葉那堪染路塵。
及至移根上林苑，王孫方恨買無因。
珍簟新鋪翡翠樓，泓澄玉水記方流。
唯應雲扇情相似，同向銀床恨早秋。

飲冰食檗志無功，晉水壺關在夢中。
秦鏡欲分愁墮鵲，舜琴將弄怨飛鴻。
井邊桐葉鳴秋雨，窗下銀燈暗曉風。
書信茫茫何處問，持竿盡日碧江空。

蘼蕪盈手泣斜暉，聞道鄰家夫壻歸。
別日南鴻纔北去，今朝北鴈又南飛。
春來秋去相思在，秋去春來信息稀。
扃閉朱門人不到，砧聲何事透羅幃。

山路欹斜石磴危，不愁行苦苦相思。
冰銷遠澗憐清韻，雪遠寒峰想玉姿。　　
莫聽凡歌春病酒，休招閑客夜貪棋。
如松匪石盟長在，比翼連襟會肯遲。　　
雖恨獨行冬盡日，終期相見月圓時。
別君何物堪持贈，淚落晴光一首詩。

堅圓淨滑一星流，月杖爭敲未擬休。
無滯礙時從撥弄，有遮欄處任鈎留。
不辤宛轉長隨手，卻恐相將不到頭。
畢竟入門應始了，願君爭取最前籌。

鶯語驚殘夢，輕妝改淚容。
竹陰初月薄，江靜晚煙濃。
濕觜銜泥燕，香須采蘂蜂。
獨憐無限思，吟罷亞枝松。

苦思搜詩燈下吟，不眠長夜怕寒衾。
滿庭木葉愁風起，透幌紗窓惜月沈。
疏散未閑終遂願，盛裵空見本來心。
幽棲莫定梧桐處，暮雀啾啾空繞林。

住處雖同巷，經年不一過。
清詞勸舊女，香桂摺新柯。
道性欺冰雪，禪心笑綺羅。
蹟登霄漢上，無路接煙波。

一首詩來百度吟，新情字字又聲金。
西看已有登垣意，遠望能無化石心。
河漢期賒空極目，瀟湘夢斷罷調琴。
況逢寒節添鄉思，叔夜佳醪莫獨斟。

何事能銷旅館愁，紅牋開處見銀鈎。
蓬山雨灑千峰小，嶰谷風吹萬葉秋。
字字朝看輕碧玉，篇篇夜誦在衾裯。
欲將香匣收藏卻，且惜時吟在手頭。

仙籍人間不久留，片時已過十經秋。
鴛鴦帳下香猶暖，鸚鵡籠中語未休。
朝露綴花如臉恨，晚風欹柳似眉愁。
彩雲一去無消息，潘岳多情慾白頭。

一枝月桂和煙秀，萬樹江桃帶雨紅。
且醉尊前休悵望，古來悲樂與今同。

雲峰滿目放春晴，歷歷銀鈎指下生。
自恨羅衣掩詩句，擧頭空羨榜中名。

落葉紛紛暮雨和，朱絲獨撫自清歌。
放情休恨無心友，養性空拋苦海波。
長者車音門外有，道家書卷枕前多。
布衣終作雲霄客，綠水青山時一過。

自歎多情是足愁，況當風月滿庭秋。
洞房偏與更聲近，夜夜燈前欲白頭。

大江橫抱武昌斜，鸚鵡洲前萬戶家。
畫舸春眠朝未足，夢爲蝴蝶也尋花。

煙花已入鸕鷀巷，畫舸猶題鸚鵡洲。
醉臥醒吟都不覺，今朝驚在漢江頭。

無限荷香染暑衣，阮郎何處弄船歸。
自慚不及鴛鴦侶，猶得雙雙近釣磯。

幽人剏奇境，遊客駐行程。
粉壁空留字，蓮宮未有名。
鑿池泉自出，開徑草重生。
百尺金輪閣，當川豁眼明。

春花秋月入詩篇，白日清宵是散仙。
空捲珠簾不曾下，長移一榻對山眠。

滿庭黃菊籬邊拆，兩朵芙蓉鏡裏開。
落帽臺前風雨阻，不知何處醉金杯。

嫩菊含新彩，遠山閑夕煙。
涼風驚綠樹，清韻入朱弦。
思婦機中錦，征人塞外天。
雁飛魚在水，書信若爲傳。

恨寄朱弦上，含情意不任。
早知雲雨會，未起蕙蘭心。
灼灼桃兼李，無妨國士尋。
蒼蒼松與桂，仍羨世人欽。[1]
月色苔堦淨，歌聲竹院深。
門前紅葉地，不掃待知音。
雁魚空有信，雞忝恨無期。
𨳲戶方籠月，褰簾已散絲。
近泉鳴砌畔，遠浪漲江湄。
鄉思悲秋客，愁吟五字詩。

何處同仙侶，青衣獨在家。
暖爐留煮藥，鄰院爲煎茶。
畫壁燈光暗，幡竿日影斜。
慇懃重回首，牆外數枝花。

閑散身無事，風光獨自游。
斷雲江上月，解纜海中舟。
琴弄蕭梁寺，詩吟庾亮樓。
叢篁堪作伴，片石好爲儔。
燕雀徒爲貴，金銀志不求。
滿杯春酒綠，對月夜琴幽。
繞砌澄清沼，抽簪映細流。
臥床書冊遍，半醉起梳頭。

堦砌亂蛩鳴，庭柯煙露清。
月中隣樂響，樓上遠山明。
珍簟涼風著，瑤琴寄恨生。
嵇君懶書札，底物慰秋情。

柳拂蘭橈花滿枝，石城城下暮帆遲。
摺牌峰上三閭墓，遠火山頭五馬旗。
白雪樓高題舊寺，陽春歌在換新詞。
莫愁魂逐清江去，空使行人萬首詩。

移得仙居此地來，花叢自遍不曾栽。
庭前亞樹張衣桁，坐上新泉泛酒杯。
軒檻暗傳深竹徑，綺羅長擁亂書堆。
閑乘畫舫吟明月，信任輕風吹卻回。

深巷窮門少侶儔，阮郎唯有夢中留。
香飄羅綺誰家席，風送歌聲何處樓。
街近鼓鼙喧曉睡，庭閑鵲語亂春愁。
安能追逐人間事，萬里身同不繫舟。

曾覩夭桃想玉姿，帶風楊柳認蛾眉。
珠歸龍窟知誰見，鏡在鸞台話向誰。
從此夢悲煙雨夜，不堪吟苦寂寥時。
西山日落東山月，恨想無因有了期。

茫茫九陌無知己，暮去朝來典繡衣。
寶匣鏡昏蟬鬢亂，愽山爐暖麝煙微。
多情公子春留句，少思文君晝掩扉。
莫惜羊車頻列載，柳絲梅綻正芳菲。

江南江北愁望，相思相憶空吟。
鴛鴦暖臥沙浦，鸂鶒閑飛橘林。
煙裏歌聲隱隱，渡頭月色沈沈。
含情咫尺千里，況聽家家遠砧。

紅桃處處春色，碧柳家家月明。
樓上新妝待夜，閨中獨坐含情。
芙蓉月下魚戲，螮蝀天邊雀聲。
人世悲歡一夢，如何得作雙成。

楓葉千枝複萬枝，江橋掩映暮帆遲。
憶君心似西江水，日夜東流無歇時。

醉別千卮不浣愁，離腸百結解無由。
蕙蘭銷歇歸春圃，楊柳東西絆客舟。
聚散已悲雲不定，恩情須學水長流。
有花時節知難遇，未肯厭厭醉玉樓。

其一：
秦樓幾夜愜心期，不料仙郎有別離。
睡覺莫言雲去處，殘燈一醆野蛾飛。
其二：
水柔逐器知難定，雲出無心肻再歸。
惆悵春風楚江暮，鴛鴦一隻失羣飛。

今日喜時聞喜鵲，昨宵燈下拜燈花。
焚香出戶迎潘岳，不羨牽牛織女家。

閑居作賦幾年愁，王屋山前是舊遊。
詩詠東西千嶂亂，馬隨南北一泉流。
曾陪雨夜同歡席，別後花時獨上樓。
忽喜扣門傳語至，爲憐隣巷小房幽。
相如琴罷朱弦斷，雙燕巢分白露秋。
莫倦蓬門時一訪，每春忙在曲江頭。

喧喧朱紫雜人寰，獨自清吟月色間。
何事玉郎搜藻思，忽將瓊韻扣柴關。
白花發詠慙稱謝，僻巷深居謬學顏。
不用多情慾相見，松蘿高處是前山。

朱樓影直日當午，玉樹陰低月已三。 〈光〉
二粉暗銷銀鏤合，錯刀閑剪泥金衫。 〈戚〉
繡床怕引烏龍吠，錦字愁教青鳥銜。 〈裒〉
百味鍊來憐益母，千花開處鬪宜男。 〈光〉
鴛鴦有伴誰能羨，鸚鵡無言我自慙。 〈戚〉
浪喜遊蜂飛撲撲，佯驚孤燕語喃喃。 〈裒〉
偏憐愛數螆蛦掌，每憶光抽玳瑁簪。 〈光〉
煙洞幾年悲尚在，星橋一夕帳空含。 〈戚〉
䆫前時節羞虛擲，世上風流笑苦諳。 〈裒〉
獨結香綃偷餉送，暗垂檀袖學通叅。 〈光〉
須知化石心難定，卻是爲雲分易甘。 〈戚〉
看見風光零落盡，弦聲猶逐望江南。 〈裒〉
昔聞南國容華少，今日東隣姊妹三。
粧閣相看鸚鵡賦，碧空應繡鳳凰衫。
紅芳滿院叅差折，綠醑盈杯次第𠷢。
恐向瑤池曾作女，謫來塵世未爲男。
文姬有貌終堪比，西子無言我更慙。
一曲豔歌琴杳杳，四弦輕撥語喃喃。
當臺競鬪青絲髮，對月爭誇白玉簪。
小有洞中松露滴，大羅天上柳煙含。
但能爲雨心長在，不怕吹簫事未諳。
阿母幾嗔花下語，潘郎曾向夢中參。
暫持清句䰟猶斷，若覩紅顏死亦甘。
悵望佳人何處在，行雲歸北又歸南。

