　　欽定四庫全書　　　　　集部七
　　榕村集　　　　　　　　別集類六　〈國朝〉提要
　　〈臣〉等謹案榕村集四十巻
　　國朝李光地撰光地有周易觀彖已著錄是集為乾隆丙辰其孫清植所校刋其門人李紱為序惟詩下註自選字則餘皆清植排纂也凡觀瀾錄一巻註書筆記讀書筆錄共一巻春秋大義春秋隨筆共一巻尚書句讀一巻周官筆記一巻初夏錄二巻尊朱要㫖要㫖續記共一巻象數拾遺景行摘篇附記共一巻文二十五巻詩五卷賦一巻所註諸書及語錄刋本別行者不與焉其不以詩文冠集而冠以劄記者光地所長在於理學經術文章非所究心然即以文章而論亦大抵宏深肅括不雕琢而自工蓋有物之言固與鞶帨悅目者異矣數十年來屹然為儒林巨擘實以學問勝不以詞華勝也乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉　陸　費　墀











　　榕村集原序
　　文與道無二也孔子畏於匡以斯文自任斯文也即斯道也子貢謂夫子之文章可得而聞夫子之言性與天道不可得而聞豈文與道二耶既曰言何不可聞之有蓋子貢親受無言之訓聖不言而無行不與天不言而時行物生其不言者皆其言性與天道者也故曰不可得而聞也性與天道不可得聞所得聞者文章而已文章即道之發見焉耳後世雕章繪句之文始與道二又其甚者或至破道則不得復謂之文矣座主安溪公榕村先生早歲志道沈潛巻籍而自得於心箋疏六經各自成書學者翕然師宗之莫不曰安溪先生今之程朱也顧道足於中氣盛而化神情深而文明偶為詩古文辭亦遂蔚然竒秀盎然深醇夐乎其莫可及先生之文固先生之道也康熙十九年先生奉
　　勅進所作文字因進讀書筆錄及論學之文自為之序推尊
　　聖祖皇帝繼五百年聖人之統蓋隱然以伊萊望散自居故為文必衷於道而非末世雕章繪句之文所可及其又可以文字目之哉今先生捐館閣二十年於茲論道解經之作流布海內惟詩古文未有別集嗣孫侍讀清植始彚而刻之屬紱㧞其巻帙循諷卒業喟然而嘆道徳之腴充乎其中經史之華發乎其外於孟韓為具體而旁及於歐曾讀之者可因以想見先生之文章即可以想見先生之言性與天道斯文其不在茲矣乎近世學者道不足而強言之無惑乎夫子之言性與天道不可得而聞即夫子之文章亦不可得而聞矣編校之餘姑識其所見如此時乾隆元年季春下澣受業門人臨川李紱敬書



　　榕村集原序
