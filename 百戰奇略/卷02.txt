　　　凡戰，若我眾敵寡，不可戰於險阻之間，須要平易寬廣之地。聞鼓則進，聞金則止， 無有不勝。法曰：「用眾進止。」
　　　東晉太元時，秦苻堅進屯壽陽，列陣淝水，與晉將謝玄相拒。玄使謂苻堅曰：「君遠 涉吾境，而臨水為陣，是不欲速戰。請君稍卻，令將士得周旋，僕與諸君緩轡而觀之，不 亦善乎！」堅眾皆曰：「宜阻淝水，莫令得上。我眾彼寡，勢必萬全。」堅曰：「但卻軍 ，令得過，而我以鐵騎數十萬，向水逼而殺之。」融亦以為然。遂麾兵使卻，眾因亂而不 能止。於是，玄與謝琰、桓伊等，以精銳八千渡淝水，右軍拒張耗，小退。玄、琰仍進兵 ，大戰淝水南，堅眾大潰。
　　　凡戰，若以寡敵眾，必以日暮，或伏於深草，或邀於隘路，戰則必勝。法曰：「用少 者務隘。」
　　　《北史》：西魏大統三年，東魏將高歡渡河，逼華州，刺史王霸嚴守。乃涉洛，軍於 許原西。西魏遣將宇文泰拒之。泰至渭南，集諸州兵來會。諸將以眾寡不敵，請且待歡更 西以觀之。泰曰：「歡若至咸陽，人情轉搔擾。今其新至，便可擊之。」即遣人造浮橋於 渭南，軍士賚三日糧，輕騎渡渭，輜重自渭南夾渭而西。十月壬辰，至沙苑，距齊軍六十 餘里。高歡率兵來會。候騎告齊兵至，泰召諸將議。李弼曰：「彼眾我寡，不可爭也。宜 至此東十里，有渭曲，可據以待之。」遂進至渭曲，背水東西為陣，李弼為右拒，趙貴為 左拒。令將士皆偃戈於葭蘆之中，聞鼓聲而起。日晡，齊軍至，望見軍少，爭進，卒亂而 不成列。兵將交，泰鳴鼓，士卒皆起。于謹等以大軍與之合戰，李弼等率鐵騎橫擊之，絕 其軍為二，遂犬破之。
　　　凡與敵戰，士卒寧進死，而不肯退生者，皆將恩惠使然也。三軍知在上之人愛我如子 之至，則我之愛上也如父之極。故陷危亡之地，而無不願死以報上之德。法曰：「視卒如 愛子，故可與之俱死。」
　　　戰國，魏將吳起為西河守，與士卒最下者同衣食。坐不設席，行不乘騎，親裹贏糧， 與士卒分勞苦。卒有病疽者，起為吮之。卒母聞而哭之。或曰：「子，卒也，而將軍自吮 其疽，何哭也？」母曰：「非然也。往年吳公吮其父，其父戰不旋踵，遂死於敵。吳公今 又吮其子，妾不知其死所矣。是以哭之。」文侯以吳起用兵廉平，得士卒心，使守西河， 與諸侯大戰七十六，全勝六十四。
　　　凡與敵戰，士卒前進而不敢退後，是畏我而不畏敵也；若敢退而不敢進者，是畏敵而 不畏我也。將使士卒赴湯蹈火而不違者，是威嚴使然也。法曰：「威克厥愛，允濟。」
　　　春秋，齊景公時，晉伐阿、鄄，而燕侵河上，齊師敗績。〔景公患之，〕晏嬰乃薦田穰苴，曰：「穰苴雖田氏庶孽，然其人文能附眾、武能威敵，願君試之。」景公乃召穰苴 ，與語兵事，大悅之，以為將軍，將兵捍燕、晉之師。穰苴曰：「臣素卑賤，君擢之閭伍 之中，加之大夫之上，士卒未附，百姓不親，人微權輕，願得君之寵臣、國之所尊，以監 軍，乃可。」於是景公許之，使莊賈往。穰苴既辭，與莊賈約：「旦日日中會於軍門。」 穰苴先馳至軍中，立表下漏待賈。賈素驕貴，以為將己之軍而己為監，不甚急，親戚左右 送之，留飲，日中而賈不至。穰苴則仆表決漏，入，行軍勒兵，申明約束。既定，夕時， 賈乃至。穰苴曰：「何為後期？」賈對曰：「不佞，大夫親戚送之，故留。」穰苴曰：「 將受命之日則忘其家，臨陣約束則忘其親，援枹鼓之急則忘其身。今敵國深侵，邦內騷動 ，士卒暴露於境，君寢不安席，食不甘味，百姓之命皆懸於君，何謂相送乎？」召軍正問 曰：「軍法，期而後至者云何？」對曰：「當斬。」賈懼，使人馳報景公，請救。既往， 未及返，於是遂斬莊賈以徇三軍。三軍皆震慄。久之，景公遣使持節赦賈，使馳入軍中， 穰苴曰：「將在軍，君命有所不受。」問軍正曰：「軍中不馳，今使者馳云何？」對曰： 「當斬。」使者大懼。穰苴曰：「君之使不可殺之。」乃殺其僕、車之左駙、馬之左驂， 以徇三軍。遣使者還報，然後行。士卒次舍、井灶、飲食、問疾、醫藥，身自拊循之。悉 取將軍之資糧，以享士卒，身與士卒平分糧食。最比其羸弱者，三日而後勒兵。病者皆求 行，爭奮出為之赴戰。晉師聞之，為罷去；燕師聞之，渡河而解。於是，穰苴乃率眾追擊 之，遂取所亡邦內故境，率兵而歸。
　　　凡高城深池，矢石繁下，士卒爭先登；白刃始合，士卒爭先赴者，必誘之以重賞，則 敵無不克焉。法曰：「重賞之下，必有勇夫。」
　　　漢末，大將曹操每攻城破邑，得靡麗之物，則悉以賞有功者。若勛勞宜賞，不吝千金 ；無功妄施，分毫不與。故能每戰必勝。
　　　凡戰，使士卒敢進而不敢退，退一寸者，必懲之以重刑，故可以取勝也。法曰：「罰 不遷列。」
　　　隋，大將楊素御戎嚴整，有犯軍令者，立斬之，無所寬貸。每將對敵，輒求人過失而 斬之，多者百餘人，少者不下十數人。流血盈前，言笑自若。及其對陣，先令三百人赴敵 ，陷陣則已，如不能陷陣而還者，無問多少，悉斬之。又令二三百人復進，還如向者。將 士股慄，有必死之心，由是戰無不勝。
　　　凡戰，若彼為客、我為主，不可輕戰。為吾兵安，士卒顧家，當集人聚谷，保城備險 ，絕其糧道。彼挑戰不得，轉輸不至，俟其困敝而擊之，則無不勝矣。法曰：「自戰其地 為散地。」
　　　《晉書》：後魏武帝，親征後燕慕容德於鄴地，前軍大敗績。德又欲攻之，別駕韓 [言卓]進曰：「古人先決勝廟堂，然後攻戰。今魏不可擊者四，燕不宜動者三。」德曰： 「何故？」[言卓]曰：「魏軍遠入，利在野戰，一不可擊也。深入近畿，致其死地，二不 可擊也。前鋒既敗，後陣必固，三不可擊也。彼眾我寡，四不可擊也。官軍自戰其地，一 不宜動。動而不勝，眾心難固，二不宜動。城隍未修，敵來未備，三不宜動。此皆兵家所 忌，不如深溝高壘，以佚待勞。彼千里饋糧，野無所掠，久則三軍靡費，攻則士卒多斃， 師老釁生，起而圖之，可以捷也。」德曰：「別駕之言，真良、平策也。」
　　　凡戰，若彼為主、我為客，唯務深入。深入，則為主者不能勝也。謂客在重地，主在 散地故耳。法曰：「深入則專。」
　　　漢，韓信、張耳以兵數萬，欲東下井陘擊趙。趙王及成安君陳餘聚兵井陘口，眾號二 十萬。廣武君李左車說成安君曰：「聞韓信涉西河，擄魏豹，擒夏悅，新喋血閼與。今乃 輔以張耳，議欲以下趙，此乘勝而去國遠鬥，其風聲所及，足以奪人，其鋒何可擋也。臣 聞：千里饋糧，士有飢色，樵蘇而爨，師不宿飽。今井陘之道，車不得方軌，騎不得成列 ，〔行數百里〕，其勢糧食必在其後。願足下假臣奇兵三萬人，從間道絕其輜重，足下深 溝高壘勿與戰。彼前不能鬥，退不能還，〔吾奇兵絕其後，使〕野無所掠，不至十日，兩 將之頭可懸麾下。願君留意。否則，必為所擒。」成安君自以為義兵，〔不用詐謀奇計〕 ，不聽其策，果被殺。
　　　凡與敵戰，若我眾強，可偽示怯弱以誘之，敵必輕來與我戰，吾以銳卒擊之，其軍必 敗。法曰：「能而示之不能。」
　　　戰國，趙將李牧常居雁門，備匈奴。以便宜置吏，市租皆輸入幕府，為士卒費。日擊 數牛享士，習騎射，謹烽火，多間諜，厚遇將士，約曰：「匈奴入盜，急入收保，有敢捕 虜者，斬。」匈奴每入盜，輒入收保，不與戰。如是數歲，無所亡失。然匈奴以李牧為怯 ，雖趙邊兵亦以為吾將怯。趙王讓李牧，李牧如故。趙王召之，使人代牧將。歲餘，匈奴 來，每出戰，數不利，失亡多，邊不得田畜。於是復請牧。牧稱疾，杜門不出。趙王乃復 強起使將兵。牧曰：「若用臣，臣如前，乃敢奉命。」王許之。李牧遂往，至，如故約。 匈奴來無所得，終以為怯。邊士日得賞賜，不用，皆願一戰。於是乃具選車得一千三百乘 ，選騎得一萬三千匹、百金之士五萬人、控弦者十萬人，悉勒兵習戰，大縱畜牧，人民滿 野。匈奴來，佯敗不勝，以數千人委之。單于聞之，大率眾來入。李牧多為奇陣，張左右 翼以擊之，大破之，殺匈奴十萬餘騎，單于奔走。其後十餘歲，匈奴不敢犯趙邊。
　　　凡與敵戰，若敵眾我寡，敵強我弱，須多設旌旗，倍增火灶，示強於敵，使彼莫能測 我眾寡、強弱之形，則敵必不輕與我戰。我可速去，則全軍遠害。法曰：「強弱，形也。 」
　　　後漢，羌胡反，寇武都。鄧太后以虞詡有將帥之略，遷武都太守。羌乃率眾數千，遮 詡於陳倉、崤谷。詡即停軍不進，而宣言上書請兵，須到當發。羌聞之，乃分抄傍縣。詡 因其兵散，日夜倍道兼行，日行百餘里。令吏士各作兩灶，日增倍之，羌不敢逼。或問曰 ：「孫臏減灶而君增之。兵法：日行不過三十里，而今日且行百里，何也？」詡曰：「虜 眾多，吾今兵少。吾之增灶，使敵必謂郡兵來迎。眾多行速，必憚追我。孫臏見弱，吾今 示強，勢有不同故也。」　
