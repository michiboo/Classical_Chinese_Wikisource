凡與敵戰，營壘相遠，勢力相均，可輕騎挑攻之，伏兵以待之，其軍可破。若敵用此謀，我不可以全氣擊之。法曰：「遠而挑戰，欲人之進也。」
十六國，姚襄據黃落，苻生遣將苻黃眉、鄧羌等率步騎〔萬五千〕討襄。襄深溝高壘，固守不戰。鄧羌曰：「襄性剛愎，易以撓動。若長驅一行，直壓其壘，襄必忿而出戰，可一戰而擒也。」黃眉從之，遣羌率騎三千軍於壘門。襄怒，盡銳出戰。羌偽不勝，率騎而退，襄追之於三原，羌回〔騎〕拒襄，〔俄〕而黃眉至，大戰，斬之，〔盡〕俘其眾〔，黃眉等振旅而歸〕。
凡致敵來戰，則彼勢常虛；不能赴戰，則我勢常實。多方以致敵之來，我據便地而待之，無有不勝。法曰：「致人而不致於人。」
後漢建武五年，光武詔耿弇，悉收集降附，結部曲，置將吏，弇帥騎都尉劉歆、泰山太守陳俊將兵而東。張步聞之，使其將費邑軍歷下，又令兵屯祝阿，別於泰山、鐘城列營數十以待之。渡河先擊祝阿，拔之，故開圍一角，令其眾得奔歸鐘城。〔鐘城〕人聞祝阿已潰，大恐，遂空壁亡去。費邑分兵，遣其弟費敢守巨里，弇進兵先脅巨里，嚴令軍中趣修攻具〔，宣敕諸部〕：後三日悉力攻巨里城。陰緩生口，〔令得〕亡歸，以弇期告邑。邑至日果自將精兵〔三萬餘人〕來救〔之〕。弇謂諸將曰：「吾所以修攻具者，欲誘致之耳。野兵不擊，何以城為？」則分兵守巨里，自帥精銳上岡阪，乘高合戰，大破之，斬邑。既而取首級以示巨里，城中懼，費敢〔悉眾〕亡歸張步。弇悉收其積聚，縱兵攻諸未下者，平四十餘營，遂定濟南。
凡與敵阻水相拒，我欲遠渡，可多設舟楫，示之若近濟，則敵必並眾應之，我出其空虛以濟。如無舟楫，可用竹木、蒲葦、罌缶、瓮囊、槍桿之屬，綴為排筏，皆可濟渡。法曰：「遠而示之近。」
漢初，魏王豹初降漢，復以親疾請歸，至國，即絕其河關，反與楚約和。漢王遣酈生往說豹，不聽。漢王以韓信為左丞相擊豹。〔魏王〕盛兵蒲阪，塞臨晉；信乃益為疑兵，陳船欲渡臨晉，而引兵從夏陽以木罌渡軍，襲安邑。魏王豹驚，帥兵迎戰，信遂虜豹，定魏〔，為河東郡〕。
凡與敵夾水為陣，我欲攻近，反示以遠，須多設疑兵，上下遠渡，敵必分兵來應，我可以潛師近襲之，其軍可破。法曰：「近而示之遠。」
春秋，越人伐吳，吳人御之笠澤，夾水而陣。越人為左右陣，夜鼓譟而進，吳師分以御之。越子以三軍潛涉，當吳中兵而鼓之。吳軍大敗，遂至滅亡。
凡與敵戰，或岸邊為陣，或水上泊舟，皆謂之水戰。若近水為陣者，須去水稍遠，一則誘敵使渡，一則示敵無疑。我欲必戰，勿近水迎敵，恐其不得渡；我欲不戰，則拒水阻之，使敵不得濟。若敵率兵渡水來戰，可於水邊伺其半濟而擊之，則利。法曰：「涉水半渡可擊。」
漢酈生說齊下之，齊王日與生縱酒為樂，而罷守備。蒯通說信，遂渡河，襲破齊。齊王以酈生賣己，烹之，而走高密，請救於楚。楚遣龍且將兵救齊。或〔說龍且〕曰：「漢兵遠來，其鋒難當，齊、楚自居其地，兵易敗散。不如深壁，令齊王使其信臣招所亡城，聞其王在，楚來救，必反漢。漢兵客居，其勢無所食，可不戰而擒也。」龍且曰：「吾知韓信為人，易與耳。今若救齊不戰而降之，有何功？若戰而勝，齊半可得。」遂進兵與漢軍夾濰水而陣。信夜使人囊沙壅水上流，旦渡擊且，佯敗走。龍且喜曰：「吾固知信怯。」遂追之。信使人決壅囊，水大至，且軍大半不得渡，即擊，殺且。〔龍且〕水東軍散走，〔齊王廣〕亡去〔。信遂追北至城陽，皆虜楚卒〕，遂平齊。
凡戰，若敵人居近草莽，營舍茅竹，積芻聚糧，天時燥旱，因風縱火以焚之，選精兵以擊之，其軍可破。法曰：「行火必有因。」
漢靈帝中平元年，皇甫嵩討黃巾，漢將朱雋與賊波才戰，敗，賊遂圍嵩於長社。賊依草結營，會大風。嵩敕軍束苣乘城，使銳卒間出圍外，縱火大呼，城上舉燎應之，嵩因鼓而奔其陣，賊驚亂奔走。會帝遣曹操將兵適至，合戰大破之，斬首數萬級。
凡攻城之法，最為下策，不得已而為之。所謂三月修器械，三月成距堙者，六月也。謂戒為己者，忿躁不待攻具而令士卒蟻附，恐傷人之多故也。若彼城高池深，多人而少糧，外無救援，可羈縻取之，則利。法曰：「其徐如林。」
十六國，前燕將慕容恪擊段龕於廣固，圍之。諸將請恪急攻，恪曰：「軍勢有宜緩以克敵，有宜急而取之。若彼我勢均，外有強援，恐有腹背之患，則攻之不得不速。若我強彼弱，外無救援，當羈縻守之，以待其敝。兵法：十圍五攻。正謂此也。龕黨尚眾，未有離心。今憑阻堅城，上下戮力，盡銳攻之，數旬可拔，然殺吾士卒必多矣。當持久以取耳。」乃為壁壘以守之，終克廣固。
凡攻城圍邑，若敵糧多人少，外有救援，可以速攻，則勝。法曰：「兵貴拙速。」
三國，蜀將孟達降魏，遂領新城太守，未幾，復連吳附蜀以叛魏。司馬懿潛軍進討，諸將言達與蜀交結，宜觀望而後可。懿曰：「達無信義，此其相疑之時，當及其未定，促而決之。」乃倍道兼行，〔八日〕至其城下。吳、蜀各遣將救達，懿乃分兵拒之。初，達與諸葛亮書曰：「宛去洛八百里，去吾一千二百里，聞吾舉事，表上天子，比相往反時，一月間也，則吾城已固，諸將足辦。吾所在深險，司馬公必不自來；諸將來，吾無患矣。」及兵到，達又告亮曰：「吾舉事八日，而兵至城下，何其神速也。」上庸城三面阻水，達於外為木柵以自固。懿渡水，破其柵，直造城下，〔八道攻之〕，旬有六日，李輔等斬達首，開門以降。
凡與敵戰，若敵人行陣整齊，士卒安靜，未可輕戰，伺其變動擊之，則利。法曰：「無邀正正之旗。」
三國，魏司馬懿征公孫淵，〔次於遼水。淵遣步騎數萬，阻遼隧，堅壁而守，以距帝。〕懿泛舟潛濟遼水，〔傍遼水〕作〔長〕圍，棄城而向襄平。諸將曰：「不攻城而作圍，非所以示眾也。」懿曰：「賊堅營高壘，欲以老吾軍也。攻之，正墮其計。賊大眾在此，其巢穴虛失，我直指襄平，必人懷內懼，懼而求戰，破之必矣。」遂整陣而過。賊見兵出其後，果邀之，乃縱兵逆擊，大破之。
凡與敵戰，若敵人行陣不整，士卒喧嘩，宜急出兵以擊之，則利。法曰：「亂而取之。」
唐，段志玄從劉文靜拒屈突通於潼關，文靜為通將桑顯和所敗，軍營已潰，志玄率二十騎赴之，擊殺數十人而還；還為流矢中足，慮眾心動，忍而不言，更入賊陣者再三。顯和軍亂，大軍因而復振，擊大破之。〔及屈突通之遁，志玄與諸將追而擒之。〕
