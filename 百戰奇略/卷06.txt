凡與敵戰，若地利已得，士卒已陣，法令已行，奇兵已設，要當割棄性命而戰，則勝。若為將臨陣畏怯，欲要生，反為所殺。法曰：「幸生則死。」
春秋時，楚子伐鄭，晉師救之，與戰於敖、鄗之間。晉趙嬰齊使其徒先具舟於河，欲敗而先濟，故將士懈，卒不可勝。
凡敵人強盛，吾士卒疑惑，未肯用命，須置之死地，告令三軍，示不獲已。殺牛燔車，以享戰士，燒棄糧食，填夷井灶，焚舟破釜，絕去其生慮，則必勝。法曰：「必死則生。」
秦將章邯已破楚將項梁軍，以為楚地兵不足憂，乃渡河擊趙，大破之。當此時，趙歇為王，陳餘為將，張耳為相，兵敗皆走入鉅鹿城。章邯令王離、涉閑圍鉅鹿，章邯軍其南，築甬道而輸之粟。楚懷王以宋義為上將，項羽為次將，范增為裨將，救趙。諸別將皆屬焉。宋義行至安陽，留四十餘日不進，遣其子宋襄相齊，自送之無鹽，飲酒高會。項羽曰：「今國兵新破，王坐不安席，掃境內而專諸將軍，國家安危，在此一舉。今不恤士卒而徇其私，非社稷之臣。」項羽晨朝宋義，即其帳中，斬之，下令軍中曰：「宋義與齊謀反，楚王陰令羽誅之。」是時，諸將皆懾服，莫敢支吾，皆曰：「首立楚者，將軍家也。今將軍誅叛亂。」即共立羽為假上將軍。使人追宋義子襄，及之齊，殺之。使桓楚報命於楚懷王，因命項羽為上將軍。當陽君、蒲將軍皆屬焉。項羽以殺宋義，威震楚國，名聞諸侯。乃遣當陽君、蒲將軍率二萬眾渡河救鉅鹿。戰少利，陳餘復請兵，項羽乃悉兵渡河，沉舟，破釜甑，燒廬舍，持三日糧，以示士卒必死，無還心。於是至則圍王離，與秦軍遇，九戰，絕其甬道，大破之，殺蘇角，虜王離。當是時，楚兵冠諸侯，諸侯救鉅鹿下者十餘壁，莫敢縱兵。及楚兵擊秦軍，諸侯皆從壁上觀。楚戰士無不以一當十，楚兵呼聲動天地，諸侯軍無不人人惴恐。於是，大破秦軍。
凡興兵征討，深入敵地，芻糧乏闕，必須分兵抄掠，據其倉廩，奪其蓄積，以繼軍餉，則勝。法曰：「因糧於敵，故軍食可足也。」
《北史》：北周將賀若敦率兵渡江取陳湘州。陳將侯瑱討之。秋水泛濫，江路遂斷。糧援既絕，人懷危懼。敦於是分兵抄掠，以充資費。恐瑱等知其糧少，乃於營內多聚土，覆之以米。召側近村人，佯有訪問，隨即遣之。瑱等聞之，以糧為實。敦又增修營壘，造廬舍，示以持久。湘、羅之間，遂廢農業。瑱等無如之何。初，土人乘輕船，載米粟及籠雞鴨以餉瑱軍。敦患之，乃偽為土人船，伏兵甲於中。瑱軍望見，謂餉船至，逆水爭取。敦甲士遂擒之。又敦軍數有叛者乘馬投瑱，瑱輒納之。敦乃取一馬，牽以趣船，令船中人以鞭鞭之。如是者再，馬畏船不敢上。後伏兵於江岸，使人乘畏船馬詐投瑱軍，瑱即遣兵迎接，爭來牽馬。馬既畏船不上，伏兵發，盡殺之。後實有饋餉及亡奔瑱者，猶恐敦設詐，兵不敢受。相持歲餘，瑱不能制。
凡敵人遠來，糧食不繼，敵飢我飽，可堅壁不戰，持久以敝之，絕其糧道。彼退走，密遣奇兵，邀其歸路，縱兵追擊，破之必矣。法曰：「以飽待飢。」
唐武德初，劉武周據太原，使其將宋金剛屯於河東。太宗往征之，謂諸將曰：「金剛垂軍千里入吾地，精兵驍將皆在於此。武周自據太原，專寄金剛以為捍蔽。金剛雖眾，內實空虛，虜掠為資，意在速戰。我當堅營待其飢，未宜速戰。」於是，遣劉洪等絕其糧道，其眾遂餒，金剛乃遁。
凡與敵戰，若便利之地，敵先結陣而據之，我後去趨戰，則我勞而為敵所勝。法曰：「後處戰地而趨戰者勞。」
晉司空劉琨遣將軍姬澹率兵十餘萬討石勒。勒將拒之，或諫曰：「澹兵馬精盛，其鋒不可當，且深溝高壘以挫其銳，攻守勢異，必獲萬全。」勒曰：「澹軍遠來，體疲力竭，犬馬烏合，號令不齊，一戰可擒也，何強之有！援又垂至，胡可捨去，大軍一動，豈易中還！若澹乘我之退，顧乃無暇，焉得深溝高壘乎！此謂不戰而自取滅亡之道。」遂斬諫者。以孔萇為前鋒都督，令三軍後出者斬。設疑兵於山下，分為二伏。勒率兵與澹戰，偽收眾而北。澹縱兵追之，〔勒前後〕伏發，夾擊，澹大敗而退。
凡與敵戰，不可恃己勝而放佚，當益加嚴厲以待敵，佚而猶勞。法曰：「有備無患。」
秦王翦將兵六十萬代李信擊荊。荊聞王翦益軍而來，乃悉國中兵以拒秦。王翦至，堅壁而守之，不肯戰。荊兵數出挑戰，終不出。王翦日休士，洗沐而善飲食撫循之，親與士卒同食。久之，王翦使人問：「軍中戲乎？」對曰：「方投石超距。」於是，王翦曰：「士卒可用。」荊數挑戰而秦不出，乃引而東。翦因舉兵追之，令壯士出擊，大破荊軍。
凡與敵戰，若我勝彼負，不可驕惰，當日夜嚴備以待之。敵人雖來，有備無害。法曰：「既勝若否。」
秦二世時，項梁使沛公、項羽別攻城陽，屠之。西破秦軍濮陽東，秦收兵入濮陽。沛公、項羽乃攻定陶，因西略地至雍丘，大破秦軍，斬李由，還攻外黃。項梁益輕秦，有驕色。宋義進諫於梁曰：「戰勝而將驕卒惰者敗。今兵少惰矣，而秦兵日益，臣為君畏之。」梁弗聽。而使宋義〔使〕於齊。道遇齊使者高陵君顯，曰：「公將見武信君乎？」曰：「然。」曰：「今武信君必敗，公徐行即免死，疾行則及禍。」秦果悉兵益章邯擊楚軍，大敗之，項梁死。
凡與敵戰，若彼勝我負，未可畏怯，須思害中之利，當整勵器械，激揚士卒，候彼懈怠而擊之，則勝。法曰：「因害而患可解也。」
晉末，河間王顒在關中，遣張方討長沙王義，率眾自函穀人屯河南。惠帝遣左將軍皇甫商拒之，方潛軍破商，遂入洛陽。又奉帝命討方於城內，方軍望見乘輿，於是少卻，方止之不可得，眾遂大敗，殺傷滿衢巷。方退壁於十三里橋，人情挫衄，無復固志，多勸方夜遁。方曰：「兵之利鈍是常事，貴因敗以為成耳。我更前作壘，出其不意，此兵法之奇也。」乃夜潛進逼洛陽城七里。義既新捷，不以為意，忽聞方壘成，乃出戰，遂大敗而還。
凡與敵戰，若審知敵人有可勝之理，則宜速進兵以搗之，無有不勝。法曰：「見可則進。」
唐，李靖為定襄道行軍總管，擊破突厥，頡利可汗走保鐵山，遣使入朝謝罪，請舉國歸附。以靖往迎之。頡利雖外請朝謁，而內懷遲疑。靖揣知其意。時詔鴻臚卿唐儉等慰諭之。靖謂副將張公謹曰：「詔使到彼，虜必自安。若萬騎賚二十日糧，自白道襲之，必得所欲。」公謹曰：「上已與約降，行人在彼，奈何？」靖曰：「機不可失，韓信所以破齊也。如唐儉輩何足惜哉！」督兵疾進，行至陰山，遇其斥候千餘，皆俘以隨軍。頡利見使者大悅，不虞官兵〔至也〕。靖前鋒乘霧而行，去其牙帳七里，虜始覺，列兵未及陣，靖縱兵擊之，斬首萬餘級，俘男女十餘萬，擒其子疊羅施，殺義成公主。頡利亡去，為大同道行軍副總管張寶相擒以獻。於是，斥地自陰山北至大漠矣。
凡與敵戰，若敵眾我寡，地形不利，力不可爭，當急退以避之，可以全軍。法曰：「知難而退。」
三國，魏將曹爽伐蜀，司馬昭同行出駱谷，次於興勢。蜀將王平乘夜襲擊，昭令堅臥不動，平退。昭謂諸將曰：「費禕據險拒守，進不獲戰，攻之不可，宜急旋軍，以為後圖。」爽等遂退，禕果馳兵趨三嶺爭險，爽等潛師越險，乃得退。
