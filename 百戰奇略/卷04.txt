
凡行兵之法，斥候為先。平易用騎，險阻用步。每五人為一甲，人持一白旗，遠則軍行前後左右，接續候望。若見賊兵，以次轉近，告白主將，令眾預為之備。法曰：」以虞 待不虞者勝。」 
漢宣帝時，先零諸羌叛，犯邊塞，攻城邑，殺長吏。時後將軍趙充國，年七十餘，上老之，使〔御史大夫丙吉〕問：誰可將者？〔充國對曰：」亡逾於老臣者。」上遣問焉，曰：」將軍度羌虜何如，當用幾人？」〕充國曰：」百聞不如一見。兵難預度，臣願馳至金城，圖上方略。然羌戎小夷，逆天背叛，滅亡不久，願陛下屬之老臣，勿以為憂。」上笑曰：」諾。」充國至金城，須兵滿萬騎，欲渡河，恐為虜所遮。即夜遣三校銜枚先渡，渡輒營陣。會明，遂以次盡渡。羌數十百騎來，出入軍傍。充國曰：」吾士馬新至睏倦，不可馳逐。此皆驍騎難制，又恐為其誘兵也。擊羌以殄滅為期，小利不足貪。」令軍中勿擊。遣騎候望四望峽中，無羌。夜半兵至落都，召諸校、司馬，謂曰：」吾知羌戎不能為矣。使彼發數千人守杜四望峽中，兵眾豈得入來！」充國常以遠斥候為務，行必為戰備， 止必堅營壁，尤能持重，愛士卒，先計而後戰。遂平先零。
凡出軍行師，或遇沮澤、圮毀之地，宜倍道兼行速過，不可稽留也。若不得已，與不能出其地，道遠日暮，宿師於其中，必就地形之環龜，其中高，四下為圓營，四面當敵。 一則防水潦之厄，一則備四圍之寇。法曰：」歷沛歷圮，堅舍環龜。」 
唐，調露元年，突厥阿史德溫傅反。詔禮部尚書、檢校右衛大將軍裴行儉為定襄道行軍大總管討之。軍次單于界北，暮，已立營，塹壕既周，行儉更命徙營高岡。吏曰：」吏士安堵，不可擾。」不聽，徙之。比夜，風雨雷霆暴至，前設營所，水深丈餘，眾莫不駭嘆，因問何以知其有風雨也，行儉笑曰：」自今但依我節制，勿問我所由知也。」
凡與敵戰，若有形勢便利之處，宜爭先據之，以戰則勝。若敵人先至，我不可攻，候 其有變則擊之，乃利。法曰：」爭地勿攻。」
三國，魏青龍二年，蜀將諸葛亮出斜谷。是時，魏將司馬懿屯渭南，郭淮策亮必爭北原，宜先據之，議者多謂不然。淮曰：」若亮跨渭登原，連兵北山，隔絕隴道，搖蕩民心，此非國之利也。」懿善之，淮遂屯北原。塹壘未成，蜀兵大至，淮遂逆擊之。後數日，亮盛兵西行，淮將皆以為欲攻西圍，淮獨以亮見形於西，欲使兵眾應之，必攻東耳。其夜 ，果攻陽遂，有備不敗。
凡與敵戰，三軍必要得其地利，則可以寡敵眾，以弱勝強。所謂知敵之可擊，知吾卒之可以擊，而不知地利，勝之半也。此言既知彼又知己，但不得地利之助，則亦不全勝。 法曰：」天時不如地利。」 
宋武帝討南燕。慕容超召群臣議拒晉師。公孫五樓曰：」晉師勁果，所利在速戰，初鋒勇銳，不可擊也。宜據大峴，使不得入。曠日延時，沮其銳氣。可徐揀精兵二千騎，循海而南，絕其糧道；別遣段暉率諸州之軍，緣山東下。腹背擊之，此上策也。各命守宰依險自固，較其資儲之外，餘悉焚蕩，芟除粟苗，使敵來無所資，堅壁清野，以待其釁，中策也。縱賊入峴，出城迎戰，下策也。」超曰：」京都富盛，戶口眾多，非可以一時入守。青苗布野，非可以猝芟。設使芟苗守城，以全性命，朕所不能。〔今〕據五州之強，帶山河之固，戰車萬乘，鐵馬萬群，縱令過峴，至於平地，徐以精騎蹂之，必成擒也。」慕容鎮曰：」若如聖旨，必須平原十里而軍，軍壘成，用馬為便宜，出峴逆戰而不勝，猶可退守。不宜縱敵人峴，自貽窘迫。昔成安君不守井陘之險，終屈於韓信；諸葛瞻不守劍閣之險，卒擒於鄧艾。臣以天時不如地利也，阻守大峴，策之上也。」超又不從。而攝莒、梁父二戍，修城隍，揀士馬，蓄銳以待之。其夏，晉師已次〔東莞〕，超遣其左軍段暉等步騎五萬，進據臨朐。俄而，晉師渡峴，慕容超懼，率兵四萬就段暉等於臨朐，戰敗，超 奔廣固，數日而拔，燕地悉平。
凡與敵戰，或居山林，或在平陸，須居高阜，恃其形勢，順於擊刺，便於奔沖，以戰 則勝。法曰：」山陵之戰，不仰其高。」 
戰國，秦伐韓〔，軍於閼與〕。韓求救於趙，王召廉頗而問曰：」可救否？」曰：」 道遠路狹，難救。」又召樂乘而問曰：」可救否？」樂乘對如頗言。又召趙奢問，奢曰： 「道遠路狹，譬如兩鼠鬥於穴中，將勇者勝。」王乃令奢將，救之。兵去趙國都三十里，壘，不進，而令軍中曰：」有以軍事諫者死。」秦軍武安〔西〕。有一人諫，奢立斬之。堅壁，留二十八日不行，復益增壘。秦間來入，趙奢善食而遣之。間以報秦將，秦將大喜，曰：」夫去國三十里而軍不行，乃增壘，非趙地也。」趙奢既遣秦間，乃卷甲而趨之，一晝夜至，〔令善射者去閼與五十里而軍。軍壘成，〕秦聞之，悉甲而至。軍士許歷請入諫，趙奢內之。許歷曰：」秦人不意趙師至此，其來氣盛，將軍必厚集其陣以待之。不然，必敗。」奢曰：」請受教。」歷曰：」請受刑。」奢曰：」須後令至邯鄲。」歷復請〔諫〕曰：」先據北山者勝，後至者敗。」趙奢曰：」諾。」即發萬人趨之。秦兵後至，爭 山不得上，奢縱兵擊之，大破秦軍，遂解其圍。
凡行軍越過山險而陣，必依附山谷，一則利水草，一則附險固，以戰則勝。法曰：」 絕山依谷。」 
後漢將馬援為隴西太守，三絳羌與塞外諸種為寇，殺長吏。援將四千餘人擊之，至氐道縣。羌在山上，援軍據便地，奪其水草，不與戰，羌遂窮困。羌師數十萬戶亡出塞外， 諸種萬餘人悉降。羌不知依谷之利，而取敗焉。
凡戰，所謂攻者，知彼者也。知彼有可破之理，則出兵以攻之，無有不勝。法曰：」 可勝者，攻也。」 
三國，魏曹操遣朱光為廬江太守，屯皖，大開稻田，又令間人招誘鄱陽賊帥，使作內應。吳將呂蒙曰：」皖田肥美，若一收熟，彼眾必增，如是數歲，操難制矣，宜早除之。 「乃具陳其狀。於是孫權親征〔皖〕，一朝夜至。問諸將計策，諸將皆勸作高壘。蒙曰： 「治壘必歷日乃成，彼城備已修，外救必至，不可圖也。且乘雨水以入，若淹留數日，必須盡還，還道艱難，蒙竊危之。今觀此城不甚固，以三軍銳氣，四面攻之，不移時可拔，及水未漲而歸，全勝之術也。」吳主權從之。蒙乃薦甘寧為外城都督，率兵攻其前，蒙以精銳繼之。侵晨進攻，蒙手執枹鼓，士卒皆騰踴自升，食時破之。既而張遼至夾石，聞城 已拔，乃退。權嘉蒙功，即拜廬江太守。
凡戰，所謂守者，知己者也。知己未有可勝之理，則我且固守，待敵可破之時，則出兵以攻之，無有不勝。法曰：」知不可勝，則守。」 
漢景帝時，吳、楚七國反，以周亞夫為太尉，東擊吳、楚七國。因自請於上曰：」楚兵剽輕，難與爭鋒，願以梁委之；絕其食道，乃可制也。」上許之。亞夫至，會兵滎陽。吳方攻梁，梁急，請救於亞夫。亞夫率兵東北走昌邑，堅壁而守。梁王使使請亞夫，亞夫守便宜，不往救。樑上書於景帝，帝詔亞夫救梁。亞夫不奉詔，堅壁不出，而使弓高侯等將輕騎，絕吳、楚兵後食道。吳、楚兵乏糧，飢，欲退，數挑戰，終不出。夜，亞夫軍中驚亂，自相攻擊至於帳下。亞夫堅臥不起，頃之，自定。吳奔壁東南陬，亞夫使備西北。已而，吳兵果奔西北，不得入。吳、楚兵飢，乃引兵退。亞夫出精兵追擊，大破之。吳王濞棄其軍，與壯士數千人亡走，保於江南丹徒。漢兵因乘勝追擊，盡獲之，降其郡縣。亞夫下令曰：」有得吳王者，賞千金。」月餘，越人斬首以告。凡相攻守七月，而吳、楚悉 平。
凡與敵戰，若敵人初來，陣勢未定，行陣未整，先以兵急擊之，則勝。法曰：」先人 有奪人之心。」 
春秋，宋襄公及楚人戰於泓，宋人既成列，楚人未既濟。司馬子魚曰：」彼眾我寡，及其未既濟，請擊之。」公弗許。既濟，未成列，子魚復請，公又不許。及成列而戰，宋 師敗績。
凡戰，若敵人行陣整而且銳，未可與戰，宜堅壁待之；候其陣久氣衰，起而擊之，無 有不勝。法曰：」後於人以待其衰。」
唐，武德中，太宗圍王世充於東都，竇建德率眾來救。太宗守武牢以拒之。建德陣汜水東，彌亙數里，諸將皆有懼色。太宗將數騎登高以望之，謂諸將曰：」賊起山東，未見大敵。今渡險而囂，是軍無政令；逼城而陣者，有輕我之心也。我按兵不動，待彼氣衰，陣久卒飢，必將自退，退而擊之，何往不克！」建德列陣，自卯至午時，卒飢倦列坐，又爭飲水。太宗令宇文士及率三百騎，經賊陣之西，馳而南，誡曰：」賊若不動，止，宜退歸；如覺其動，宜率東出。」士及才過，賊眾果動。太宗曰：」可擊矣。」士及命騎將建旗列陣，自武牢乘高入南山，循谷而東，以掩賊背。建德遽率其師卻，止東原，未及整列，太宗輕騎擊之，所向披靡。程咬金等眾騎纏幡而入，直突出賊陣後，齊張旗幟，表里俱 備，賊眾大潰，生擒建德。
