
凡敵人強盛，未能必取，須當卑詞厚禮，以驕其志，候其有釁隙可乘，一舉可破。法曰：「卑而驕之。」
蜀將關羽北伐，擒魏將于禁，圍曹仁於樊。吳將呂蒙在陸口稱疾，詣建業，陸遜往見之，謂曰：「關羽接境，如何遠下，後不堪憂也！」蒙曰：「誠如來言，然我病篤。」遜曰：「羽矜其驍氣，凌轢於人。始有大功，意驕志逸，〔但務北進，無嫌於我。〕又相聞病，必益無備。今出其不意，自可擒制。下見至尊，宜好為計。」蒙曰：「羽素勇猛，既難與敵，且已據荊州，恩信大布，兼始有功，膽氣益壯，未易圖也。」蒙至都，權問：「卿病，誰可代者？」蒙對曰：「陸遜慮思深長，才堪負重，觀其規慮，終可大任。而未有遠名，非羽所忌，無復是過。若用之，當今外自韜隱，內察形便，然後可克。」權乃召遜，拜偏將軍右部督代蒙。遜至陸口，書與羽曰：「前承觀釁而動，以律行師，小舉大克，一何巍巍！敵國敗績，利在同盟，聞慶撫節，想遂席捲，共獎王綱。某　不敏，受任來西，延慕光塵，思稟良規。」又曰：「于禁等見獲，遐邇欣嘆，以為將軍之勛足以長世，雖昔晉文城濮之師，淮陰拔趙之略，蔑以尚之。聞徐晃等步騎駐旌，窺望麾葆。操猾虜也，忿不思難，恐潛增眾，以逞其心。雖雲師老，猶有驍悍。且戰捷之後，常苦輕敵，古術軍勝彌警，願將軍廣為方針，以全獨克。僕書生疏遲，忝所不堪，嘉鄰威德，樂自傾盡，雖未合策，猶可懷也。〔儻明註仰，有以察之。〕」 羽覽書有謙下自托之意，遂大安，無復所嫌。遜具啟狀，陳其可擒之要。權乃潛軍而上，使遜與呂蒙為前部，至即克公安、南郡。
凡與敵戰，傍與鄰國，當卑詞厚賂結之，以為己援。若我攻敵人之前，彼犄其後，則敵人必敗。法曰：「衢地則合交。」
三國蜀將關羽，圍魏曹仁於樊，魏遣左將軍于禁等救之，會漢水暴起，羽以舟兵虜禁等步騎三萬送江陵。是時，漢帝都許昌，魏武以為近賊，欲徙河北，以避其鋒。司馬懿諫曰：「禁等為水所沒，非戰守之所失，於國家大計未有損失，而便遷都，既示敵以弱，又淮、淝之人俱不安矣。孫權、劉備，外親而內疏，羽今得意，權必不願也。可諭權，令犄其後，則樊圍自解。」魏武從之，遣使結權，遂遣呂蒙西襲公安，拔之，羽果棄樊而去。
凡與敵戰，若彼眾多，則設虛形以分其勢，彼不敢不分兵以備我。敵勢既分，其兵必寡；我專為一，其卒自眾。以眾擊寡，無有不勝。法曰：「形人而我無形。」
漢末，建安五年，曹操與袁紹相拒於官渡。紹遣郭圖、淳十瓊、顏良攻曹將東郡太守劉延於白馬，紹率兵至黎陽，將渡河。夏四月，曹操北救延。荀攸說操曰：「今兵少不可敵，若分其勢乃可。公到延津，若將渡河向其後，紹必西應之。然後輕兵襲白馬，掩其不備，顏良可擒也。」 操從之。紹聞兵渡，即分兵西應之。操乃率軍兼行趨白馬，未至十餘里，良大驚，來迎戰。操使張遼、關羽前登，擊破之，斬良，遂解白馬之圍。
凡戰，所謂勢者，乘勢也。因敵有破滅之勢，則我從而迫之，其軍必潰。法曰：「因勢破之。」
晉武帝密有滅吳之計，而朝議多違，惟羊祜、杜預、張華與帝意合。祜病，舉預自代。及祜卒，拜預鎮南大將軍，都督荊州諸軍事。既至鎮，繕兵甲，耀威武，遂揀精銳，襲破吳西陵都督張政，乃啟請伐吳之期。帝報待明年方欲大舉。預上表曰：「凡事當以利害相較，今此舉十有八九之利，而其害一二，止於無功耳。朝臣言破敗之形，亦不可得，直是計不出己，功不在身，各恥其前言之失，故守之耳。昔漢宣帝議趙充國所上事效之後，責諸議者，皆叩頭而謝，以塞異端也。自秋以來，討賊之形頗露之。若今中止，孫皓怖而生計，或徙都武昌，更添修江南諸城，遠居其人，城不可攻，野無所掠，積大船於夏口，則明年之計或無所及矣。」時帝與張華圍棋，而預表適至。華推枰斂手曰：「陛下聖明神武，國富兵強，吳王淫虐，誅殺賢能，當今討之，可不勞而定。」帝乃許之。預陳兵江陵，遣周旨、伍巢等率兵泛舟夜渡，以襲樂鄉⑾，多張旗幟，起火巴山，出於要害之地，以奪賊心，遂虜吳都督孫歆。既平上流，於是湘江以南，至於交、廣，吳之州郡，望風歸附，預仗節宣詔而撫綏之。時諸將會議，或曰：「百年之寇，未能盡克。今大暑，水潦方降，疾疫將起，宜伺來冬，更為大舉。」預曰：「昔樂毅藉濟西一戰，以並強齊。今兵威已振，譬如破竹，數節之後，皆迎刃而解，無覆著手處也。」遂指授群帥，徑造秣陵，所過城邑，莫不束手，遂平孫皓。
凡與敵晝戰，須多設旌旗以為疑兵，使敵莫能測其眾寡，則勝。法曰：「晝戰多旌旗。」
春秋晉侯伐齊，齊侯登山以望晉師。晉人使 〔司馬〕斥山澤之險，雖所不至，必旆而疏陳之」，使乘車者左實右偽，以旆先，輿曳柴而從之。齊侯見之，畏其眾也，遂逃歸。
凡與敵夜戰，須多用火鼓，所以變亂敵之耳目，使其不知所以備我之計，則勝。法曰：「夜戰多火鼓。」
春秋越伐吳，吳人御之笠澤，夾水而陣。越為左右二軍，乘夜或左或右，鼓譟而進；吳分兵御之。越為中軍潛涉，當吳中軍而鼓之，吳師大亂，遂敗之。
凡出師征討，行則備其邀截，止則御其掩襲，營則防其偷盜、風則恐其火攻。若此設備，有勝而無敗。法曰：「有備不敗。」
三國魏大軍南征吳，兵到精湖，魏將滿寵帥諸軍在前，與敵夾水相對。寵謂諸將曰：「今夕風甚猛，敵必來燒營，宜為之備。」諸將皆警。夜半，敵果遣十部 〔伏〕來燒營，寵掩擊破之。
凡與敵壘相對持，兩兵勝負未決，有糧則勝。若我之糧道，必須嚴加守護，恐為敵人所抄。若敵人餉道，可分遣銳兵以絕之。敵既無糧，其兵必走，擊之則勝。法曰：「軍無糧食則亡。」
漢末，曹操與袁紹相持於官渡，〔紹遣車運谷〕，使軍糧使淳於瓊等五人將兵萬餘人送之，宿紹營北四十里。紹謀臣許攸貪財，紹不能足，奔歸操，因說操曰：「今袁紹有輜重萬餘乘，而乏嚴備，今以輕兵襲之，燔其積聚，不過三日，袁氏自敗矣。」左右〔疑之〕，荀攸、賈詡勸操。〔操〕乃留曹洪守，自將步騎五千人，皆用袁軍旗幟，銜枚縛馬口，夜從間道出，人負束薪，所歷道有問者，語之曰：「袁公恐曹操抄掠後軍，遣兵以益備。」 聞者信以為然，皆自若。既至，圍屯，大放火，營中大亂，大敗之，紹棄甲而遁。
凡與敵戰，山川之夷險，道路之迂直，必用鄉人引而導之，乃知其利，而戰則勝。法曰：「不用鄉導者，不能得地利。」
漢武帝時，匈奴比歲入寇，所殺掠甚眾。元朔五年春，今衛青將三萬騎出塞，匈奴右賢王以為漢兵不能至此，遂醉臥帳中。漢兵夜至，圍右賢王，虜大驚，獨與其愛妾一人、騎兵數百，潰圍夜逃北去。漢遣輕騎校尉郭成等追四百里，弗及，得虜裨將十餘人，男女萬五千餘口，畜數十百萬。於是，青率兵而還。至塞，天子使使者持大將軍印，即軍中拜青為大將，諸將皆以兵屬，立號而歸。皆用校尉張騫以嘗使大夏留匈奴久，導軍，善知水草處，軍得以無饑渴。
凡興兵伐敵，所戰之地，必預知之；師至之日，能使敵人如期而來，與戰則勝。知戰地，知戰日，則所備者專，所守者固。法曰：「知戰之地，知戰之日，則可千里而會戰。」
戰國魏與趙攻韓，韓告急於齊。齊用田忌將而往，直走大梁。魏將龐涓聞之，去韓而歸魏。孫臏謂田忌曰：「彼三晉之兵，素悍勇而輕齊，齊號為怯。善戰者因其勢而利導之。兵法：『百里而趨利者蹶上將，五十里而趨利者軍半至』，使齊軍入魏地為十萬竈，明日為五萬竈，又明日為三萬竈。」涓追三日，大喜，曰： 「我固知齊軍怯，入吾地三日，士卒亡者過半矣。」乃棄其步軍，與精銳騎兵倍道兼行逐之。孫臏度其行，暮當至馬陵。〔馬陵〕道狹，而旁多阻隘，可伏兵，乃斫大木白而書之曰 「龐涓死此樹下」。於是，齊軍善射者萬弩，夾道而伏斫木下，期曰：「暮見舉火即萬弩俱發。」涓果夜至，立木下見白書，乃鑽火燭之。讀其書未畢，齊軍萬弩俱發，魏軍大亂 〔相失〕。涓自知智窮，兵敗乃自刎。
