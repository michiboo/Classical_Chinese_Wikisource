
凡戰，所謂奇者，攻其無備，出其不意也。交戰之際，驚前掩後，衝東擊西，使敵莫 知所備，如此則勝。法曰：」敵虛，則我必為奇。」 
三國，魏景元四年，詔諸軍征蜀，大將軍司馬宣王指授節度，使鄧艾與蜀將姜維相綴 連於雍州，刺史諸葛緒邀維，令不得歸。艾遣天水太守王頎等直攻維營，隴西太守牽弘邀 其前，金城太守楊欣詣甘松。維聞鐘會諸軍已入漢中，退還。欣等躡於強川口，大戰，維 敗走。聞雍州已塞道，屯橋頭，乃從孔函谷入北道，欲出雍州後。諸葛緒聞之，卻還三十 里。維入北道三十里，聞緒軍卻，〔尋〕還，從橋頭欲過，緒趣截維，較一日不及。維遂 東，還守劍閣。鐘會攻維，未能克。艾上言：」今賊摧折，宜遂從陰平由邪徑出漢中、德 陽亭趣涪，去劍閣西百里，去成都三百里，奇兵衝其腹心。劍閣之守必還，赴涪，則會方 軌而進；劍閣之軍不還，則應涪之兵寡矣。《軍志》曰：攻其無備，出其不意。今掩其空 虛，破之必矣。」〔冬十月。〕艾自陰平道行無人之地七百餘里，鑿山通道，造作橋閣， 山高谷深，至為艱難，糧運將匱，頻至危殆。艾以氈自裹，推轉而下；將士皆攀木緣崖， 魚貫而進，先登至江油，蜀守將馬邈降。蜀衛將軍諸葛瞻自涪還綿竹，列陣待艾。艾遣其 子鄧忠出其右、司馬師綦等出其左。忠、綦戰不利，並退還，曰：」賊未可勝。」艾怒曰 ：」存亡之分，在此一舉，何不可之有？」乃叱忠、綦等，將斬之。忠、綦馳還更戰，大 破之，斬瞻，進軍成都。劉禪遣使請降，遂滅蜀。 
凡與敵戰，若道路不能通，糧餉不能進，推計不能誘，利害不能惑，須用正兵。正兵 者，揀士卒，利器械，明賞罰，信號令。且戰且前，則勝矣。法曰：」非正兵，安能致遠 ？」 
宋檀道濟為高祖北伐前鋒，至洛陽，凡拔城破壘，俘四千餘人。議者謂應戮以為京觀 。道濟曰：」伐罪弔民，正在今日。王師以正為律，何必殺人！」皆釋而遣之。於是戎夷 感悅，相率歸之者眾。 
凡與敵戰，若我勢虛，當偽示以實形，使敵莫能測其虛實所在，必不敢輕與我戰，則 我可以全師保軍。法曰：」敵不得與我戰者，乖其所之也。」 
三國，蜀將諸葛亮在陽平，魏延諸將並兵東下，亮惟留萬餘守城。魏司馬懿率二十萬 眾拒亮，與延軍錯道，徑前，當亮軍六十里，候還，白懿云：」亮城中兵少力弱。」亮亦 知懿軍垂至，恐與己相逼，欲赴延軍，相去又遠，勢不能及。將士失色，莫知其計。亮意 氣自若，敕命軍中皆偃旗息鼓，不得妄出；又令大開四門，掃地卻灑。懿嘗謂亮持重，而 復見以弱勢，疑其有伏兵。於是，率眾退北山。明日食時，亮與參佐拊手大笑曰：」司馬 必謂吾示怯，將有強伏，循山走矣。」候還白，如亮言。懿後知之，深以為恨。 
凡與敵戰，若敵人勢實，我當嚴兵以備之，則敵人必不輕動。法曰：」實而備之。」 
三國，蜀先主為漢中王，拜關羽為前將軍，假節鉞，屯江陵。是歲，羽留兵屯公安、 南郡，以備吳，而率兵攻魏將曹仁於樊。曹公遣于禁等救仁。秋，大雨，漢水泛溢，禁所 督七軍皆沒。禁降羽，龐德被誅。梁、郟、陸渾群盜等，或遙受羽印號，為支黨，羽威震 華夏。 
凡與敵戰，必須料敵詳審而後出兵。若不計而進，不謀而戰，則必為敵所敗矣。法曰 ：」勇者必輕合，輕合而不知利。」 
春秋，晉文公與楚戰，知楚將子玉剛忿褊急，文公遂執其使者宛春以撓之。子玉怒， 遂乘晉軍，楚軍大敗。 
凡與敵戰，必務持重，見利則動，不見利則止，慎不可輕舉也。若此，則必不陷於死 地。法曰：」不動如山。」 
春秋，晉將欒書伐楚，將戰，楚晨壓晉軍而陣。軍吏患之，裨將范丏趨進曰：」塞井 夷灶，陳於軍中，而疏行首。〔晉、楚唯天所授，何患焉？」文子執戈逐之，曰：」國之 存亡，天也，童子何知焉？」〕欒書曰：」楚師輕佻，吾持重固壘以待之，三日必退。退 而擊之，必獲全勝。」〔至曰：」楚有六間，不可失也。其二卿相惡，王卒以舊，鄭陳而 不整，蠻軍而不陳，陳不違晦，在陳而囂，合而更囂，各顧其後，莫有鬥心；舊不必良， 以犯天忌，我必克之。」〕公說。於是敗楚師於鄢陵。 
凡與敵戰，其將愚而不知變，可誘之以利。彼貪利而不知害，可設伏兵以擊之，其軍 可敗。法曰：」利而誘之。」 
春秋，楚伐絞〔，軍其南門〕。莫敖屈瑕曰：」絞小而輕，輕則寡謀。請無捍采樵者 以誘之。」從之。絞獲三十人。明日，絞人爭出，驅楚役徒於山中。楚人坐其北門，而伏 諸山下，大敗之。〔為城下之盟而還〕。 
凡與敵各守疆界，若敵人寇抄我境，以擾邊民，可於要害處設伏兵，或築障塞以邀之 ，敵必不敢輕犯。法曰：」能使敵人不得至者，害之也。」 
唐時，朔方軍總管沙矺忠義為突厥所敗，詔張仁願攝御史大夫代之。既至，賊已出， 率兵躡擊，夜掩其營，破之。始，朔方軍與突厥以河為界，北崖有拂雲祠，突厥每犯邊， 必先謁祠禱祀，然後引兵渡而南。時默啜悉兵西擊突騎施，張仁願請乘虛取漠南，於河北 築三受降城，絕虜南寇路。唐休璟以為：」西漢以來，皆南守河，今築城虜腹中，終為所 有。」仁願固請，中宗許之。表留歲滿鎮兵以助其功，時咸陽兵二百人逃歸，仁願擒之， 盡斬城下，軍中股慄，役者盡力，六旬而三城就。以拂雲為中城，南直朔方；西城南直靈 武，東城南直榆林。三壘相距各四百餘里，其北皆大磧也，斥地三百里遠。又於牛頭朝那 山北置烽候千八百所。自是突厥不敢逾山牧馬，朔方復無寇。歲省費億計，減鎮兵數萬。 
凡敵人遠來氣銳，利於速戰；我深溝高壘，安守勿應，以待其敝。若彼以事撓我求戰 ，亦不可動。法曰：」安則靜。」 
三國，蜀將諸葛亮率眾十餘萬出斜谷，壘於渭水之南。魏遣大將司馬懿拒之，諸將欲 往渭北以待之，懿曰：」百姓積聚皆在渭南，此必爭之地也。」遂率軍而濟，背水為壘。 因謂諸將曰：」亮若勇者，當出武功，依山而東。若西上五丈原，則諸軍無事矣。」亮果 上五丈原。會有長星墜亮之壘，懿知其必敗。時魏王以亮率軍遠入，利在急戰，每命懿持 重，以俟其變。亮數挑戰，懿不出，因遺懿以巾幗婦人之飾。懿終不出。懿弟子孚書問軍 事，懿復曰；」亮志大而不見機，多謀少決，好兵而無權，雖持兵十萬，已墮吾畫中，破 之必矣。」與之對壘百餘日，會亮病卒，諸將燒營遁走，百姓奔告，懿出兵追之。亮長史 楊儀反旗鳴鼓，若將向懿者。懿以歸師不之迫，於是楊儀結陣而去。經日，行其營壘，觀 其遺事，獲其圖書、糧食甚眾。懿審其必死，曰：」天才奇才也！」辛毗以為尚未可知。 懿曰：」軍家所重，軍書密計、兵馬糧食，今皆棄之，豈有人損其五臟而可以生乎？宜急 追之。」關中多蒺藜，懿使軍士三千人著軟材平底木履前行，蒺藜著履，然後馬步俱進。 追到赤岸，乃知亮已死。時百姓為之諺曰：」死諸葛能走生仲達。」懿笑曰：」吾能料生 ，不能料死故也。」 
凡與敵戰，若陷在危亡之地，當激勵將士決死而戰，不可懷生，則勝。法曰：」兵士 甚陷，則不懼。」 
後漢將吳漢討公孫述，進入犍為界。諸縣皆城守。漢攻廣都，拔之。遣輕騎燒成都市 橋，武陽以東諸小城皆降。帝戒漢曰：」成都十餘萬眾，不可輕也。但堅據廣都，待其來 攻，勿與爭鋒。若不敢來，公須轉營迫之，須其力疲，乃可擊也。」漢不聽，乘利遂自將 步騎二萬餘人進逼成都，去城十餘里，阻江北為營，作浮橋，使別將劉尚將萬餘人屯於江 南，相去二十餘里。帝大驚，責漢曰：」比敕公千條萬端，何意臨事悖亂？既輕敵深入， 又與尚別營，事有緩急，不復相及。賊若出兵綴公，以大眾攻尚，尚破，公即敗矣。幸無 他者，急率兵還廣都。」詔書未到，述果遣其將謝豐、袁吉將眾十餘萬出攻漢；使別將將 萬餘人劫劉尚，令不得相救。漢與大戰一日，兵敗走入壁，豐圍之。漢召諸將厲之曰：」 吾與諸將逾越險阻，轉戰千里，所在斬獲，遂深入敵地，今至城下，而與尚二處受圍，勢 既不接，其禍難量。欲潛師就尚於江南御之。若能同心協力，人自為戰，大功可立，如其 不然，敗必無餘。成敗之機，在此一舉。」諸將皆曰：」諾。」於是，饗士秣馬，閉營三 日不出，乃多立幡旗，使煙火不絕，夜銜枚引兵與尚合軍。豐等不覺，明日，乃分兵拒江 北，自將攻江南。漢悉兵迎戰，自旦至哺，遂大敗之，斬謝豐、袁吉。於是，率兵還廣都 ，留劉尚拒述，具以狀聞，而深自譴責。帝報曰：」公還廣都，甚得其宜，述必不敢略尚 而擊公。若先攻尚，公從廣都五十里悉步騎赴之，適當值其危困，破之必矣。」於是，漢 與述戰於廣都、成都之間，八戰八克，遂軍於郭中。述自將數萬人出城大戰，漢使護軍高 午、唐邯將銳卒數萬擊之。述兵敗走，高午奔陣刺述，殺之。旦日城降，斬述首傳送洛陽 。蜀遂平。
