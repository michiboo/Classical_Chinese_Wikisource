
凡與敵戰，若我眾敵寡，當擇平易寬廣之地以勝之。若五倍於敵，則三術為正，二術為奇；三倍於敵，二術為正，一術為奇。所謂一以當其前，一以攻其後。法曰：「分不分為縻軍。」
梁將陳霸先、王僧辯討侯景，軍於張公洲。高旗巨艦，截江蔽空，乘潮順流。景登石頭，望之不悅，曰：「彼軍士有如是之氣，不可易也。」帥鐵騎萬人，鳴鼓而前。霸先謂僧辯曰：「善用兵者，如常山之蛇，首尾相應。賊今送死，欲為一戰。我眾彼寡，宜分其勢。」僧辯從之，以勁弩當其前，輕銳蹂其後，大陣衝其中。景遂大潰，棄城而走。
凡兵散則勢弱，聚則勢強，兵家之常情也。若我兵分屯數處，敵若以眾攻我，當合軍以擊之。法曰：「聚不聚為孤旅。」
開元時，吐蕃入寇，報新城之役，晨壓官軍，眾寡不敵，師人皆懼焉。王忠嗣策馬而進，左右馳突，如此無不辟易，出而復合，殺數百人，賊眾遂亂。三軍翼而擊之，吐蕃大敗。
凡與敵戰，須激勵士卒，使忿怒而後出戰。法曰：「殺敵者，怒也。」
漢光武建武四年，詔將軍王霸、馬武討周建於垂惠。蘇茂將兵四千餘救建，先遣精騎遮擊馬武軍糧，武往救之。建於城中出兵夾擊武，武恃霸援，戰不甚力，為茂、建所敗，過霸營，大呼求救。霸曰：「賊兵勢盛，出必兩敗，努力而已。」乃閉營堅壁。軍吏皆爭之。霸曰：「茂兵精銳，其眾又多，吾吏士心恐，而捕虜與吾相恃，兩軍不一，敗道也。今閉營堅守，示不相救，彼必乘勢輕進；武恨無救，則其戰當自倍。如此，茂眾疲勞，吾乘其敝，乃可克也。」茂、建果悉兵出攻武，合戰良久，霸軍中壯士數十人斷髮請戰。霸乃開營後，大叱出精騎襲其背。茂、建前後受敵，遂敗走之。
夫將之所以戰者，兵也；兵之所以戰者，氣也；氣之所以盛者，鼓也。能作士卒之氣，則不可太頻，太頻則氣易衰；不可太遠，太遠則力易竭。須度敵人之至六七十步之內，乃可以鼓，令士卒進戰。彼衰我盛，敗之必矣。法曰：「氣實則鬥，氣奪則走。」
春秋，齊師伐魯，莊公將戰，曹劌請從，公與之同乘，戰於長勺。公將鼓之，劌曰：「未可。」齊人三鼓。劌曰：「可矣。」鼓之，齊師敗績。〔公將馳之，劌曰：「未可。」下，視其轍，登軾而望之，曰：「可矣。」遂逐齊師。既克，〕公問其故。劌對曰：「夫戰，勇氣也。一鼓作氣，再而衰，三而竭。彼竭我盈，是以敗之。」〔夫大國，難測也，懼有伏焉。吾視其轍亂，望其旗靡，故逐之。〕
凡追奔逐北，須審真偽。若旗齊鼓應，號令如一，紛紛紜紜，雖退走，非敗也，必有奇也，須當慮之。若旗參差而不齊，鼓大小而不應，號令喧囂而不一，此真敗卻也，可以力逐。法曰：「凡從勿怠，敵人或止於路，則慮之。」
唐武德元年，太宗征薛仁杲，其將宗羅[日侯]拒之，大破於淺水原。太宗帥騎追之，直趨折[土庶]圍之。仁杲將多臨陣來降，復還取馬，太宗縱遣之。須臾，各乘馬至。太宗具知仁杲虛實，乃進兵合圍。縱辯士喻以禍福，仁杲遂降。諸將皆賀，因問曰：「大王破敵，乃舍步兵，又無攻具，經薄城下，咸疑不克，而卒下之，何也？」太宗曰：「此權道〔迫之，使其計不暇發，以故克〕也。且羅[日侯]所將皆隴外人，吾雖破之，然斬獲不多。若緩之，則皆入城，仁杲收而撫之，未易克也；迫之，則兵散隴外，折[土庶]自虛，仁杲破膽，不暇為謀，所以懼而降也。」
凡與敵相攻，若敵無故退歸，必須審察，果力疲糧竭，可選輕銳躡之。若是歸師，則不可遏也。法曰：「歸師勿遏。」
漢獻帝建安三年，曹操圍張繡於穰。劉表遣兵救之，繡欲安眾守險，以絕軍後。操軍不得進，前後受敵，夜乃鑿險〔為地道〕偽遁，伏兵以待。繡悉兵來追，操縱奇兵夾攻，大敗之。謂荀彧曰：「虜遏我歸師，而與吾死地戰，吾是以知勝矣。」
凡戰，若敵眾我寡，敵強我弱，兵勢不利；彼或遠來，糧餉不絕，皆不可與戰，宜堅壁持久以敝之，則敵可破。法曰：「不戰在我。」
唐武德中，太宗帥兵渡河東討劉武周。江夏王李道宗時年十七，從軍，與太宗登玉壁城觀賊陣，顧謂道宗曰：「賊恃其眾，來邀我戰，汝謂如何？」對曰：「群賊鋒不可當，易以計屈，難以力爭。今深溝高壘，以挫其鋒，烏合之徒，莫能持久，糧運將竭，當自離散，可不戰而擒也。」太宗曰：「汝見識與我相合。」後果食盡夜遁，追入介州，一戰敗之。
凡興師深入敵境，若彼堅壁不與我戰，欲老我師，當攻其君主，搗其巢穴，截其歸路，斷其糧草，彼必不得已而須戰，我以銳卒擊之，可敗。法曰：「我欲戰，敵雖深溝高壘，不得不與我戰者，攻其所必救也。」
三國，魏明帝景初二年，召司馬懿於長安，使將兵往遼東討公孫淵。帝曰：「四千里征伐，雖雲用奇，亦當任力，不當稍計役費。度淵以何計得策？」懿曰：「棄城預走，上計也；〔據遼水以〕拒大軍，其次也；坐守襄平，此成擒耳。」曰：「三者何出？」懿曰：「唯明君能量彼我，預有所棄，此非淵所及也。」曰：「往還幾日？」對曰：「往百日，還百日，攻百日，以六十日為休息，一年足矣。」遂進兵。淵遣將帥步騎數萬屯遼隧，圍塹二十餘里。諸將欲擊之，懿曰：「此欲老吾兵，攻之正墮其計。此王邑所以恥過昆陽也。彼大眾在此，巢穴空虛。直抵襄平，出其不意，破之必矣。」乃多張旗幟，欲出其南，賊盡銳赴之。懿潛濟以出其北，棄賊直趨襄平；賊將戰敗，懿圍襄平。諸將請攻之，懿不聽。陳珪曰：「昔攻上庸，旬日之半破堅城，斬孟達。今日遠來，而更安緩，愚竊惑之。」懿曰：「達眾少而食支一年；吾將士四倍於達而糧不淹月，以一月較一年，安可不速？以四擊一，正令失半而克，猶當為之。是以不計死傷，而計糧也。今賊眾我寡，賊飢我飽，而雨水乃爾，攻具不設，促之何為？自發京師，不憂賊攻，但憂賊走。今賊糧垂盡，而圍落未合，掠其牛馬，抄其樵採，此故驅之走也。夫兵者詭道，善因事變。賊憑恃其眾，故雖飢困，不肯束手，當示無能以安之。若求小利而驚之，非計也。」既而雨霽，造攻具攻之，矢石如雨，糧盡窘急，人相食，乃使其將王健、柳甫乞降，請解圍，當君臣面縛，懿〔不許，〕皆斬之。淵突圍而走，懿復追及梁水上殺之，遼地悉平。 
凡戰，若敵強我弱，敵初來氣銳，我之勢弱，難以相持，且當避之，伺其疲敝而擊之，則勝。法曰：「避其銳氣，擊其惰歸。」
漢靈帝中平六年，涼州賊王國圍陳倉，以皇甫嵩討之。董卓請速進，嵩曰：「百戰百勝，不如不戰而屈之。是以善用兵者，先為不可勝，以待敵之可勝。陳倉雖小，城〔守〕固備，未易拔。王國雖強，攻陳倉不下，其眾必疲，疲而擊之，全勝之道也。」國攻之，終不拔，其眾疲敝解去。嵩進兵追擊之。卓曰：「〔不可。兵法：〕窮寇勿迫，歸眾勿遏。」嵩曰：「不然。〔前吾不擊，避其銳也；今而擊之，待其衰也。所擊疲師，非歸眾也。國眾且走，莫有鬥志。以整擊亂，非窮寇也。〕」遂獨追擊而破之。卓由是有慚色。
凡圍戰之道，圍其四面，須開一角，以示生路，使敵戰不堅，則城可拔，軍可破。法曰：「圍師必闕。」
漢末，曹操圍壺關，攻之不拔。操曰：「城拔，皆坑之。」連月不下。曹仁言於曹操曰：「圍城必示活門，所以開其生路也。今公告之必坑，使人人自為守。且城固而糧多，攻之則士卒傷，守之則延日久。今鈍兵堅城下，攻必死之敵，非良策也。」操從之，乃拔其城。
