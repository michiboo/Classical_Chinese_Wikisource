
凡戰，所謂聲者，張虛聲也。聲東而擊西，聲彼而擊此，使敵人不知其所備，則我所攻者，乃敵人所不守也。法曰：「善攻者，敵不知其所守。」
後漢建武五年，耿弇與張步相拒，步使其弟藍將精兵二萬守西安，諸郡太守合萬餘人守臨淄，相去四十餘里。弇進兵畫中，居二城之間。視西安城小而堅，且藍兵又精；臨淄雖大而易攻，乃敕諸將會後五日攻西安。藍聞之，日夜為備。至期夜半，弇敕諸將皆蓐食，會明，至臨淄。護軍荀梁等爭之，以為宜速攻西安。弇曰：「〔不然。〕西安聞吾欲攻之，日夜備守；臨淄出其不意，至必驚擾，攻之，則一日可拔。拔臨淄則西安孤，張藍與步阻絕，必自亡去，所謂擊一而得二者也。若攻西安，不卒下，頓兵堅城，死傷必多。縱能拔之，藍帥兵奔還臨淄，並兵合勢，觀人虛實。吾深入敵地，後無轉輸，旬日之間，不戰而困。諸君之言，未見其宜。」遂攻臨淄，半日拔之，入據其城。張藍聞之，果將兵亡去。
凡與敵戰，必先遣使約和。敵雖許諾，言語不一。因其懈怠，選銳卒以擊之，其軍可敗。法曰：「無約而請和者，謀也。」
秦末，天下兵起。沛公西入武關，欲以二萬人擊秦嶢下軍，張良曰：「秦兵尚強，未可輕。聞其將多屠、賈子，易以利動。願沛公且留壁，使人先行，為五萬人具食，且日益張旗幟為疑兵，而使酈生持寶啖秦將。」秦將果叛，欲連和。沛公欲聽之，良曰：「此獨其將欲叛耳，恐士卒不從，不從必危，不如因其懈擊之。」沛公乃引兵出擊秦軍，大破之。
凡戰，若敵眾我寡，暴來圍我，須相察眾寡、虛實之形，不可輕易遁去，恐為尾擊。當圓陣外向，受敵之圍，雖有缺處，我自塞之，以堅士卒心。四面奮擊，必獲其利。法曰：「敵若眾，則相眾而受敵。」
《北史》：魏普泰元年，高歡討并州刺史爾朱兆。孝武帝永熙元年春，拔鄴。爾朱光自長安，兆自并州，度律自洛陽，仲遠自東郡，同會於鄴，眾二十萬，挾漳水而軍。歡出頓紫陌，馬不滿三千，步不滿三萬。乃於韓陵為圓陣，連牛驢以塞歸路，〔於是〕將士皆為必死，選精銳步騎從中出，四面擊之，大破兆等。
凡戰，若敵人來降，必要察其真偽。遠明斥候，日夜設備，不可怠忽。嚴令偏裨，整兵以待之，則勝，不然則敗。法曰：「受降如受敵。」
後漢建安二年，曹操討張繡於宛，降之。〔繡〕既而悔恨復叛，襲擊曹操軍，殺曹操長子昂、〔弟子安民〕，操中流矢，師還舞陰。繡將騎來，操擊破之。繡奔穰，與劉表合。操謂諸將曰：「吾降繡，失在不便取質，以致如此。〔吾知所以敗。〕諸將觀之，自今以後，不復敗矣。」
凡欲興師動眾，伐罪弔民，必任天時。乃君暗政亂，兵驕民困，放逐賢人，誅殺無辜，旱蝗冰雹，敵國有此，舉兵攻之，無有不勝。法曰：「順天時而制征討。」
北齊，後主緯隆化元年，擢用邪佞：陸令萱、和士開、高阿那肱、穆提婆、韓長鸞等，宰制天下，陳德信、鄧長、何洪珍參預機權。各領親黨，升擢非次，官由財進，獄以賂成，亂政害人，遂致旱魃、水潦、寇盜並起；又猜嫌諸王，皆無罪受損，丞相斛律光及弟荊山公羨，並無罪受誅。漸見覆弱之萌，俄觀土崩之勢。周武帝乘此，一舉而滅之。
凡戰，所謂人者，推人士而破妖祥也。行軍之際，或梟集牙旗，或杯酒變血，或麾杆毀折，唯主將決之。若以順討逆，以直伐曲，以賢擊愚，皆無疑也。法曰：「禁祥去疑，至死無所之。」
唐武德六年，輔公祐反，詔趙郡王李孝恭等討之。將發，與將士宴集，命取水，忽變為血，在座皆失色，孝恭自若曰：「〔禍福無門，唯人所召。〕毋疑，此乃公祐授首之徵也。」遂飲而盡之，眾心為安。先是，賊將拒險邀戰，孝恭堅壁不出，以奇兵絕其糧道。賊飢，夜薄李營，孝恭堅臥不動。明日，以羸兵扣賊營挑戰，別選騎裨以待。俄而羸兵卻，賊追北且囂，遇祖尚，薄戰，遂敗。趙郡王乘勝破其別陣，輔公祐窮走，追騎生擒之〔，江南悉平〕。
凡為將之道，要在甘苦共眾。如遇危險之地，不可舍眾而自全，不可臨難而苟免，護衛周旋，同其生死。如此，則三軍之士豈忘己哉？法曰：「見危難，無忘其眾。」
魏，曹操征孫權還，〔使〕張遼、樂進、李典將七千餘人屯合肥。操征張魯，教與護軍薛悌書，題其函曰：「敵至乃發。」俄而，權帥眾圍合肥，乃發此教曰：「若孫權至者，張、李將軍出戰、樂將軍守城，護軍勿與戰。」諸將皆疑，遼曰：「公遠征在外，比敵至此，破我必矣，是以指教。及其未合，逆擊之，折其盛勢，以安眾心，然後可守也。勝負之機，在此一舉，諸君何疑？」李典意與遼同。於是，遼夜募敢從〔之士〕，得八百人，椎牛享士，明日大戰。平旦，遼披甲出戰，先登陷陣，殺賊數十人，斬二將，大呼自名，衝陣至權麾下。權大驚，眾未知所以，走登高。權以長戟自守，遼叱權下，權不敢動〔，望見遼所將眾少〕，乃聚兵圍遼數重，遼左右突圍，直前急擊，圍開，遼將麾下數十人得出，餘眾呼號曰：「將軍棄舍我耶？」遼復入圍，拔出餘眾，權軍無敢當者。自旦至日中，吳人奪氣。遼〔還〕修守備，眾心乃安，〔諸將〕悅服。權守合肥旬日，城不得拔，乃退。遼率諸將追擊，幾獲權。
凡攻戰之法，從易者勝敵。敵若屯備數處，必有強弱眾寡。我可遠其強而攻其弱，避其眾而擊其寡，則無不勝。法曰：「善戰者，勝於易勝者也。」
《北史》：周武帝〔將〕伐齊之河陽，〔謀及臣下〕，宇文弼〔進策〕曰：「〔今之用兵，須擇其地。〕河陽要衝，精兵所聚，盡力攻圍，恐難得志。〔如臣所見，〕彼汾之曲，城小山平，攻之易拔。」武帝不納，師竟無功。〔建德五年，大舉伐齊，卒用計。後終於平齊。〕
凡戰，所謂餌者，非謂兵者置毒於飲食，但以利誘之，皆為餌兵也。如交鋒之際，或棄牛馬，或遺財物，或舍輜重，切不可取，取之必敗。法曰：「餌兵勿食。」
漢獻帝建安五年，袁紹遣兵攻白馬，操擊破之，斬其將顏良。遂解白馬之圍，徙其民〔循河〕而西。紹渡河追之，軍至延津南。操勒兵駐營南坡下，令騎解鞍放馬。是時，白馬輜重就道。諸將以為敵騎多，不如還保營。荀攸曰：「此所謂餌兵，如之何去之！」紹騎將文醜與劉備將五六千騎前後至。諸將曰：「可上馬。」操曰：「未也。」有頃，騎至稍多，或分趣輜重。操曰：「可矣。」乃皆上馬。〔時騎不滿六百，遂〕縱〔兵〕擊，大破之，〔斬醜〕。
凡與敵戰，可密候鄰國君臣交接有隙，乃遣諜者以間之。彼若猜貳，我以精兵乘之，必得所欲。法曰：「親而離之。」
戰國，周赧王三十一年，燕上將樂毅並將秦、魏、韓、趙之師伐齊，破之，泯王出奔於莒。燕軍聞齊王在莒，合兵攻之。楚將淖齒將兵救齊。因為齊相，欲與燕將分齊地，乃執王數其罪而誅之。復堅守莒城、即墨以拒燕兵，數月不下。樂毅並圍之，即墨大夫戰死，城中推田單為將軍。頃之，〔燕〕昭王薨，惠王立，為太子時與毅有隙。田單聞之，乃縱反間曰：「樂毅與燕新王有隙，畏誅，欲連兵王齊，齊人未附，故且緩攻即墨以待其事。齊人唯恐他將之來，即墨殘矣。」燕王以為然，乃使騎劫代毅。毅遂奔趙，燕將士由是不和。單乃詐以卒為神師而祀之，列火牛陣，大破燕軍；復齊七十餘城，迎襄王自莒入臨淄。
