　　欽定四庫全書　　　　　經部一
　　周易圖書質疑　　　　　易類
　　提要
　　〈臣〉等謹案周易圖書質疑二十四卷
　　國朝趙繼序撰繼序號易門休寧人乾隆辛酉舉人其書以象數言易而不主陳邵河洛之說謂作圖者本於易而反謂作易者本於圖其言明確可決千古之疑原本不分卷數首為古經十三篇次逐節詮釋經義而不載經文但標卦爻用漢儒經傳別行之例次為圖三十有二各系以說而終以大衍象數考春秋傳論易考易通厯數周易考異卦爻類象又一篇辨呉仁傑本費直本而不立標題列於周易考異前疑即考異之末簡傳寫顛倒也今以類相從排比後先定為二十四卷其宗旨多從卦變起象而兼取漢宋之說持論頗為平允惟以帝出乎震為夏之連山坤以藏之為殷之歸藏本程智之說而推衍之未免曲解夫子所贊周易也豈忽攙說舊法自亂其例乎乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









