敍曰︰夫九流百氏，為說不同。延閣石渠，架藏繁積，周流極源，頗難尋究。披條索貫，日用弘多，卒欲摘其菁華，採其旨要，事同游海，義等觀天。皇帝命代膺期，撫茲寶運，移澆風於季俗，反淳化於區中。戡亂靖人，無思不服，偃武修文，興開庠序，欲使家富隋珠，大懷荊玉。以為前輩綴集，各杼其意，流別文選，專取其文，皇覽徧略，直書其事，文義既殊，尋檢難一。爰詔撰其事且文，棄其浮雜，刪其冗長，金箱玉印，比類相從，號曰《藝文類聚》，凡一百卷。其有事出於文者，便不破之為事，故事居其前，文列於後，俾夫覽者易為功，作者資其用，可以折衷今古，憲章墳典雲爾。太子率更令弘文館學士渤海男歐陽詢序。
藝文類聚 (四庫全書本)

