　　欽定四庫全書　　　　　集部四
　　東萊集　　　　　　　　別集類三〈宋〉
　　提要
　　〈臣〉等謹案東萊集四十卷宋呂祖謙撰祖謙有古周易已著録其生平詩文皆祖謙歿後其弟祖儉及從子喬年先後掇拾遺稿釐為文集十五卷又以家範尺牘之類為別集十六卷程文之類為外集六卷年譜遺事則為附録三卷即今所傳之本也祖謙雖與朱子為友而朱子嘗病其學太雜其文詞閎肆辨博凌厲無前朱子亦病其不能守約又嘗謂伯恭是寛厚底人不知如何做得文字卻是輕儇底人如省試義大段閙裝館職䇿亦説得漫不分曉後面全無𦂳要又謂伯恭祭南軒文都就小狹處説來其文弱並見於黃㽦滕璘所記饒録後托克托修宋史遂列祖謙於儒林傳中微示分別然朱子所云特以防華𦸼溺心之𡚁持論不得不嚴耳祖謙於詩書春秋皆多究古義於十七史皆有詳節故辭有根柢不涉㳺談所撰文章關鍵於體格源流且有心解故所作雖豪邁駿發而不失作者典型亦無語録為文之習在南宋諸儒之中可謂銜華佩實又何必吹求過甚轉為空疎者所藉口哉又按朱子語類稱伯恭文集中如荅項平甫書傳夢泉子淵者如罵曹立之書是陸子靜者其他偽作想又多在云云是祖儉等編集之時失於別擇未免收入贋作然無從辨別今亦不得而刪汰之矣乾隆四十六年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　　校　官〈臣〉陸　費　墀
