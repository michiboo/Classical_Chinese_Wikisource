
漢相見王陵，揚州事張禹。
風帆木蘭檝，水國蓮花府。
百丈清江十月天，寒城鼓角曉鐘前。
金爐促膝諸曹吏，玉管繁華美少年。
有時過向長干地，遠對湖光近山翠。
好逢南苑看人歸，也向西池留客醉。
高柳垂煙橘帶霜，朝遊石渚暮橫塘。
紅牋色奪風流座，白薴詞傾翰墨場。
夫子前年入朝後，高名籍籍時賢口。
共憐詩興轉清新，繼遠家聲在此身。
屈指待爲青瑣客，回頭莫羨白亭人。

