　　欽定四庫全書　　　　　子部十二
　　唐語林　　　　　　　　小說家𩔖一〈雜事之屬〉提要
　　〈臣〉等謹案唐語林八卷宋王讜撰陳振孫書録解題雲長安王讜正甫以唐小説五十家倣世説分門三十五又益十七門為五十二門晁公武郡齋讀書志雲未詳撰人效世説體分門記唐世名言新増嗜好等十七門餘皆仍舊馬端臨經籍考引陳氏之言入小説家又引晁氏之言入雜家兩門互見實一書也惟陳氏作八卷晁氏作十卷其數不合然陳氏又雲館閣書目十一卷闕記事以下十五門另一本亦止八卷而門目皆不闕葢𫝊寫分併故兩本不同耳讜之名不見史𫝊考書中裴佶一條佶字空格注云御名宋惟徽宗諱佶則讜為崇寧大觀間人矣是書雖倣世説而所紀典章故實嘉言懿行多與正史相發明視劉義慶之專尚清談者不同且所采諸書存者已少其裒集之功尤不可沒惜其刋本久佚故明謝肇淛五雜組引楊慎語謂語林罕𫝊人亦鮮知惟
　　武英殿書庫所藏有明嘉靖初桐城齊之鸞所刻殘本分為上下二卷自徳行至賢媛止十八門前有之鸞自序稱所得非善本其字畫漫漶篇次錯亂㡬不可讀今以永樂大典所載參互校訂刪其重複増多四百餘條又得原序目一篇載所采書名及門𩔖總目當日體例尚可考見其梗槩葢明初全書猶存也惟是永樂大典各條散於逐韻之下其本來門目難以臆求謹略以時代為次補於刻本之後無時代者又後之共為四卷又刻本上下二卷篇頁過繁今每卷各析為二仍為八卷以還其舊此書久無校本訛脫甚衆文義往往難通謹取新舊唐書及諸家説部一一詳為勘正其必不可知者則姑仍原本庶不失闕疑之義焉乾隆四十九年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









