　　欽定四庫全書　　　　　子部六
　　全史日至源流　　　　　天文算法類二〈推歩之屬〉提要
　　〈臣〉等謹案全史日至源流三十二卷
　　國朝許伯政撰伯政有易深已著録此書遵
　　御製厯象考成前編之法遡稽經史傳注所載至朔氣閏質其合否糾其謬誤首三卷皆論歩算之術如謂天周宜用三百六十度日法宜用九十六刻宮次非恆星一定之居嵗實竒零積乆始覺損益不宜槩為四分日之一其論皆為確當惟所論嵗實期以二百一十六年逓減二十秒及日在髙卑二日平行實行適等揆以厯理未免滯礙至後三十卷中排纂長厯分代紀年上起軒皇下迄明季四千年之中絲牽繩貫使星躔節𠉀一一按譜而稽亦可為後來考測之資焉乾隆四十六年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












