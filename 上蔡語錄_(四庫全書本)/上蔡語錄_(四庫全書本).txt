　　欽定四庫全書　　　　子部一
　　上蔡語錄　　　　　　　儒家類
　　提要
　　〈臣〉等謹案上蔡語錄三卷宋曾恬胡安國所錄謝良佐語朱子又為刪定者也良佐字顯道上蔡人登進士第建中靖國初官京師召對忤㫖出監西京竹木場復坐事廢為民事蹟具宋史道學傳恬字天隠溫陵人安國有春秋傳已著録是書成於紹興二十九年朱子年三十嵗監潭州南嶽廟時生平論著此為最早據朱子後序稱初得括蒼吳任寫本二篇皆曾天𨼆所記最後得胡文定公寫本二篇凡書四篇以相參校胡氏上篇五十五章記文定公問答下篇四十九章與版本吳氏本畧同然時有小異輒因其舊定著為二篇獨板本所增多猶百餘章或失本㫖雜他書其尤者五十餘章至詆程氏以助佛學輒放而絶之其餘亦頗刋去而得先生遺語三十餘章別為一篇凡所定著書三篇云云是朱子於此書芟薙特嚴後乾道戊子重為編次益以良佐與安國手簡數條定為今本又作後記稱胡憲於呂祖謙家得江民表辨道錄見所刪五十餘章首尾次序無一字之差然後知果為江氏所著非謝氏之書則去取亦為精審觀語錄稱某二十年前得上蔡語錄觀之初用朱筆畫出合處及再觀則不同乃用粉筆三觀則又用墨筆數過之後全與原看時不同則精思熟讀研究至深非漫然而定也良佐之學以切問近思為要其言論閎肆足以啟發後進惟才髙意廣不無過中之弊故語錄雲看道理不可不仔細程門髙弟如謝上蔡游定夫楊龜山下稍皆入禪學去又雲上蔡觀復齋記中説道理皆是禪底意思又雲程子諸門人上蔡有上蔡之病龜山有龜山之病和靖有和靖之病也是合下見得不周徧差了其論皆頗以良佐近禪為譏然為良佐作祠記則又雲以生意論仁以實理論誠以常惺惺論敬以求是論窮理其命意皆精當而直指窮理居敬為入徳之門尤得明道敎人之綱領乃深相推重蓋良佐之學醇疵相半朱子於語錄舉其疵於祠記舉其醇似矛盾而非矛盾也合而觀之良佐之短長可見矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


