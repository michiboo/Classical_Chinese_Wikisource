

巢父掉頭不肯住，東將入海隨煙霧。
詩卷長流天地間，釣竿欲拂珊瑚樹。
深山大澤龍蛇遠，春寒野陰風景暮。
蓬萊織女回雲車，指點虛無是征路。
自是君身有仙骨，世人那得知其故。
惜君只欲苦死留，富貴何如草頭露。
蔡侯靜者意有餘，清夜置酒臨前除。
罷琴惆悵月照席，幾歲寄我空中書。
南尋禹穴見李白，道甫問信今何如。

〈一本云：
「巢父掉頭不肯住，東將入海隨煙霧。
書卷長攜天地間，釣竿欲拂珊瑚樹。
我擬把袂苦留君，富貴何如草頭露。
深山大澤龍蛇遠，花繁草青風景暮。
仙人玉女回雲車，指點虛無引歸路。
若逢李白騎鯨魚，道甫問信今何如。」〉

