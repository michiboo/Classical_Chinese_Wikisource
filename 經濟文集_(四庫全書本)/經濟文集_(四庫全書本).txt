　　欽定四庫全書　　　　　集部五
　　經濟文集　　　　　　　別集類四〈元〉
　　提要
　　〈臣〉等謹案經濟文集六卷元李士瞻撰士瞻字彥聞先世新野人徙居荊門幼英敏好學至正初中大都路進士中書辟充右司掾除刑部主事累官戸部尚書出督福建海漕就拜行省左丞召入為參知政事改樞密副使拜翰林學士承㫖封楚國公以至正二十七年卒元史不為立傳惟順帝本紀載至正二十二年樞密副使李士瞻上疏極言時政凡二十事具列其目大抵當時急務蓋亦讜直之士也是集為其曽孫伸所編次皆自為右司掾以迄奉使閩中時所著故元史所載時政疏不在其中檢核卷目其與人簡劄至七十餘通㡬居全集之半雖多屬一時酬答之作而當時朝政之姑息兵事之乖方藩臣之跋扈俱可藉以考見梗概至士瞻之彌縫匡救委曲周旋其拳拳憂國之忱不憚再三苦口尤有為人所難能者元史於順帝時事最稱疎畧此集洵足資叅訂之助矣士瞻有子延興能嗣其家學所著別有一山文集亦已著於録雲乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






