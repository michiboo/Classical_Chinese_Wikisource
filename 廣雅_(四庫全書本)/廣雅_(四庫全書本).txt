　　欽定四庫全書　　　　經部十
　　廣雅　　　　　　　　小學類一〈訓詁之屬〉提要
　　〈臣〉等謹案廣雅十卷魏張揖撰揖字稚讓清河人太和中官博士其名或從木作楫然證以稚讓之字則為揖讓之揖審矣後魏江式論書表曰魏初博士清河張揖著埤倉廣雅古今字詁究諸埤廣增長事類抑亦於文為益者也然其字詁方之許篇或得或失矣是式謂埤倉廣雅勝於字詁今埤倉字詁皆久佚惟廣雅存其書因爾雅舊目博採諸儒箋註及三蒼説文諸書以增廣之於雄方言亦備載無遺隋秘書學士曹憲為之音釋避帝諱改名博雅故至今二名並稱實一書也前有揖進表稱凡萬八千一百五十文分為上中下隋書經籍志亦作三卷與表所言合然註曰梁有四卷唐志亦作四卷館閣書目又雲今逸但存音三卷憲所註本隋志作四卷唐志則作十卷卷數各參錯不同蓋揖書本三卷七録作四卷者由後來傳寫析其篇目憲註四卷即因梁代之本後以文句稍繁析為十卷又嫌十卷煩碎復併為三卷觀諸家所引廣雅之文皆具在今本無所脫佚知卷數異而書不異矣然則館閣書目所謂逸者乃逸其無註之本所謂存音三卷者即憲所註之本揖原本實附註以存未嘗逸亦未嘗缺惟今本仍為十卷則又後人析之以合唐志耳考唐元度九經字様序稱音字改反為切實始於唐開成間憲雖自隋入唐至貞觀時尚在然逺在開成以前今本乃往往雲某字某切頗為疑竇殆傳刻臆改又非憲本之舊歟乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀














　　廣雅表
　　博士臣揖言臣聞昔在周公纉述唐虞宗翼文武剋定四海勤相成王踐阼理政日昃不食坐而待旦徳化宣流越裳倈貢嘉禾貫桑六年制禮以導天下著爾雅一篇以釋其義𫝊亐後孠厯載五百墳典散□唯爾雅恆存禮三朝記哀公曰寡人慾學小辡以觀於政其可乎孔子曰爾雅以觀於古足以辯言矣春秋元命包言子夏問夫子作春秋不以初哉昔基為始何是以知周公所造也率斯以降起絶六國越秦踰楚爰暨帝劉魯人叔孫通撰置禮記文不違古今俗所傳三篇爾雅或言仲尼所増或言子夏所益或言叔孫通所補或言□郡梁文所考皆解家所説詁師口傳既無正譣聖人所言是故疑不能明也夫爾雅之為書也文約而義固其敶道也精研而無誤真七經之檢度學問之階路儒林之楷素也若其包羅天地綱紀人事權揆制度發百家之訓詁未能悉備也臣揖體質䝉蔽學淺詞頑言無足取竊以所識擇撢羣藝文同義異音轉失讀八方殊語庶物易名不在爾雅者詳錄品覈以著於篇凡萬八千一百五十文分為上中下以䇓方徠俊哲洪秀偉彥之倫扣其兩端摘其過謬令得用諝亦所企想也臣揖誠惶誠恐頓首頓首死罪死罪











　　廣雅原序
　　廣雅者博士張揖所纂輯以廣爾雅者也爾雅葢傳自卜商氏説者以為周公所造學士無從攷信莊生之重言十七安知爾雅之託周公不猶方書之託軒轅兵法之託尚父乎然其敘次典質文辭古奧如鼎彝法物非周漢以上人不能作也自終軍之辨豹䑕蔡司徒之誤彭蜞而此書遂大顯於世乃張氏以為文約而義固其於揆百物通訓故未能悉備也由是撢掞羣秇劉覽方域凡爾雅所不經載者詳録品覈著於篇以廣厥義予聞之神明無象要言不煩爾雅之列於十三經已弁髦之是編不贅疣甚乎雖然儒者冠圜冠知天時履地屨知地形一物不知昔人所恥彼眯目而枵腹者雖擁比説經提槧白戰其亦昧谷之民已矣大易之廣卦象乃至萑葦果蓏蠃蚌龜鼈此即太極真形也浮屠氏有方廣諸經乃至析塵為墨不能罄書此即烕音以前消息也廣雅一書其藻翰之資糧抑亦𤣥悟之闗鑰歟且於爾雅拓境開疆厥功非尠而吾郡郎公在兄弟有康成茂先之好振竒人也其先公明懷先生浮湛仕路一氊故吾編纂最富公在兄弟發父書讀之手校卒業懸諸國門揖表所云方徠俊喆洪秀偉彥之倫叩其兩端摘其過謬乃今得之郎氏斯亦揖之功臣已夫海人汎舟蒼茫無際望見魚背以為崕岸其廣也不知又有廣焉者也盧敖蒙谷之游睹聳身而入雲清者則恧然色沮矣讀廣雅者其更廣之無為若士所咲
　　丙寅冬日吳本泰書於艇軒






