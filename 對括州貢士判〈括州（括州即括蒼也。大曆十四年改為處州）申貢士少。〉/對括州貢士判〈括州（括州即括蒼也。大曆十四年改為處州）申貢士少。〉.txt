諸侯列土，貢士有差。稱彼地靈，登之天府，括州水鄉遐服，台嶺仙區。梓漆標材，幾馳聲於俊造；竹箭為美，亦飛譽於東南。頃以充賦上京，頗規前古。在褰帷而未失，何直繩之見欺？然則國家獵異搜奇，招弓頓網。移鄧林之茂樹，接影槐庭；掩澤國之瑰材，連芳芸閣。既惟新而制典，何昔禮之雲稱？廉使此推，蓋申期憲。州將雖拒，有昧隨書。
