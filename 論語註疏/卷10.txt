疏正義曰：此篇唯記孔子在魯國鄉黨中言行，故分之以次前篇也。此篇雖曰一章，其間事義亦以類相從，今各依文解之。
孔子於鄉黨，恂恂如也，似不能言者。（王曰：「恂恂，溫恭之貌。」）其在宗廟朝廷，便便言，唯謹爾。（鄭曰：「便便，辯也。雖辯而謹敬。」）朝，與下大夫言，侃侃如也；（孔曰：「侃侃，和樂之貌。」）與上大夫言，誾誾如也。（孔曰：「誾誾，中正之貌。」）君在，踧踖如也，與與如也。（馬曰：「君在，視朝也。踧踖，恭敬之貌。與與，威儀中適之貌。」）
疏「孔子」至「與與如也」。○正義曰：此一節記言語及趨朝之禮容也。「孔子於鄉黨，恂恂如也，似不能言者」，恂恂，溫恭之貌。言孔子在於鄉黨中，與故舊相接，常溫和恭敬，恂恂然如似不能言語者，道其謙恭之甚也。凡言「如也」者，皆謂如此義也。「其在宗廟朝廷，便便言，唯謹爾」者，便便，辨也。宗廟，行禮之處，朝廷，布政之所，當詳問極言，故辨治也。雖辨而唯謹敬。「朝，與下大夫言，侃侃如也；與上大夫言，誾誾如也」者，侃侃，和樂之貌。誾誾，中正之貌。下大夫稍卑，故與之言，可以和樂。上大夫，卿也，爵位既尊，故與之言，常執中正，不敢和樂也。「君在，踧踖如也，與與如也」者，君在，謂視朝時也；踧踖，恭敬之貌；與與，威儀中適之貌。既當君在之所，故恭敬，使威儀中適，不敢解惰也。
君召使擯，（鄭曰：「君召使擯者，有賓客使迎之。」）色勃如也，（孔曰：「必變色。」）足躩如也。（包曰：「足躩，盤辟貌。」）揖所與立，左右手，衣前後，襜如也。（鄭曰：「揖左人，左其手；揖右人，右其手；一俯一仰，衣前後襜如也。」）趨進，翼如也。（孔曰：「言端好。」）賓退，必復命曰：「賓不顧矣。」（鄭曰：「復命白君，賓已去矣。」）
疏「 君召使擯」至「顧矣」。○正義曰：此一節言君召孔子，使為擯之禮也。擯，謂主國之君所使出接賓者也。「 色勃如也，足躩如也」者，勃然變色也。足躩，盤辟貌。既傳君命以接賓，故必變色而加肅敬也。足容盤辟，躩然不敢懈慢也。「揖所與立，左右手，衣前後襜如也」者，謂交擯傳命時，揖左人，左其手；揖右人，右其手；一俯一仰，衣前後襜如也。「趨進，翼如也」者，謂疾趨而進，張拱端好，為鳥之張翼也。「賓退，必復命曰：賓不顧矣」，謂賓禮畢，上擯送賓出，反告白君，已去矣，不反顧也。○注「鄭曰」至「如也」。○正義曰：雲「揖左人，左其手；揖右人，右其手」者，謂傳擯時也。案諸侯自相為賓之禮，凡賓主各有副，賓副曰介，主副曰擯及行人。若諸侯自行，則介各從其命數。至主國大門外，主人及擯出門相接。若主君是公，則擯者五人，侯伯則擯者四人，子男則擯者二人。所以不隨命數者，謙也，故並用強半之數也。賓若是公，來至門外，直當闑西，去門九十步而下車，當軹北鄉而立。鄭注《考工記》云：「軹，轂末也。」其侯伯立當前侯胡下，子男立當衡。註：「 衡謂車軛。」其君當軫，而九介立在君之北，邐迤西北，並東鄉而列。主公出，直闑東，南西鄉立。擯在主人之南，邐迤東南立，並西鄉也。使末擯與末介相對，中間傍相去三丈六尺。列擯、介既竟，則主君就擯求辭。所以須求辭者，不敢自許，人求詣已，恐為他事而至，故就求辭，自謙之道也。求辭之法，主人先傳求辭之言與上擯，上擯以至次擯，次擯繼傳以至末擯，末擯傳與賓末介，末介以次繼傳，上至於賓。賓答辭隨其來意，又從上介而傳，下至末介，末介又傳與末擯，末擯傳相次而上至於主人。傳辭既竟，而後進迎賓至門。知擯、介朝位如此者，《大行人職》文。又知傳辭拜迎賓前至門者，《司儀職》文。其傳辭，《司儀》之交擯也。其列擯、介，傳辭委曲，約《聘禮》文。若諸侯使卿大夫相聘，其介與主位，則《大行人》云：「卿大夫之禮，各下其君二等。」鄭注云：「介與朝位」是也。主君待之，擯數如待其君。其有異者，主君至大門而不出限，南面而立也。若公之使，亦直闑西北向，七介，而去門七十步。侯伯之使，列五介，而去門五十步。子男之使，三介，而去門三十步。上擯出閾外闑東南西向，陳介西北，東面邐迤，如君自相見也，而末介、末擯相對亦相去三丈六尺。陳擯介竟，則不傳命，而上擯進至末擯間，南揖賓，賓亦進至末介間，上擯與賓相去亦三丈六尺，而上擯揖而請事，人告君。君在限內，後乃相與入也。知者，約《聘禮》文。不傳辭，《司儀》及《聘禮》謂之旅擯。君自來，所以必傳命者，《聘義》云：「君子於其所尊弗敢質，敬之至也。」又若天子春夏受朝宗則無迎法，受享則有之，故《大行人》云：「廟中將幣三享。」鄭云：「朝先享，不言朝者，朝正禮，不嫌有等也。」若秋冬覲遇一受之於廟，則亦無迎法，故《郊特牲》云：「覲禮，天子不下堂而見諸侯。」明冬遇依秋也。以為擯之禮，依次傳命，故揖左人左其手，揖右人右其手，一俯一仰，使衣前後襜如也。○注「鄭曰：復命白君，賓己去矣」。○正義曰：案《聘禮》行聘享私覿禮畢，賓出，公再拜送，賓不復。鄭注云：「公既拜，客趨辟。君命上擯送賓出，反告，賓不顧矣。於此，君可以反路寢矣。」
入公門，鞠躬如也，如不容。（孔曰：「斂身。」）立不中門，行不履閾。（孔曰：「閾，門限。」）過位，色勃如也，足躩如也，（包曰：「過君之空位。」）其言似不足者。攝齊升堂，鞠躬如也，屏氣似不息者。（孔曰：「皆重慎也。衣下曰齊。攝齊者，摳衣也。」）出，降一等，逞顏色，怡怡如也。（孔曰：「先屏氣，下階舒氣，故怡怡如也。」）沒階，趨進，翼如也。（孔曰：「沒，盡也。下盡階。」）復其位，踧踖如也。（孔曰：「來時所過位。」）
疏「 入公門」至「踧踖如也」。○正義曰：此一節記孔子趨朝之禮容也。「入公門，鞠躬如也，如不容」者，公，君也。鞠，曲斂也。躬，身也。君門雖大，斂身如狹小不容受其身也。「立不中門」者，中門謂棖闑之中央。君門中央有闑，兩旁有棖。棖謂之門梐。棖闑之中，是尊者所立處，故人臣不得當之而立也。「行不履閾」者，履，踐也。閾，門限也。出入不得踐履門限，所以爾者，一則自高，二則不淨，並為不敬。「過位，色勃如也，足躩如也」者，過位，過君之空位也，謂門屏之間，人君寧立之處。君雖不在此位，人臣過之宜敬，故勃然變色，足盤辟而為敬也。「其言似不足」者，下氣怡聲如似不足者也。「攝齊升堂，鞠躬如也，屏氣似不息」者，皆重慎也。衣下曰齊。攝齊者，摳衣也。將升堂時，以兩手當裳前，提挈裳使起，恐衣長轉足躡履之。仍復曲斂其身，以至君所，則屏藏其氣，似無氣息者也。「出，降一等，逞顏色，怡怡如也」者，以先時屏氣，出下階一級則舒氣，故解其顏色，怡怡然和說也。「沒階，趨進，翼如也」，沒，盡也。下盡階，則疾趨而出，張拱端好，如鳥之舒翼也。「復其位，踧踖如也」者，復至其來時所過之位，則又踧踖恭敬也。○注「閾，門限」。○正義曰：《釋官》云：「枎謂之閾。」孫炎雲「閾，門限也。」經傳諸注，皆以閾為門限，為內外之限約也。○注「衣下曰齊。攝齊者，摳衣也」。○正義曰：《曲禮》云：「兩手摳衣，去齊尺。」鄭注云：「齊謂裳下緝也。」然則衣謂裳也。對文則上曰衣，下曰裳。散則可通。故此雲摳衣。摳，提挈也，謂提挈裳前，使去地一尺也。
執圭，鞠躬如也，如不勝。（包曰：「為君使，聘問鄰國，執持君之圭。鞠躬者，敬慎之至。」）上如揖，下如授。勃如戰色，足蹜蹜如有循。（鄭曰：「上如揖，授玉宜敬。下如授，不敢忘禮。戰色，敬也。是蹜蹜如有循，舉前曳踵行。」）享禮，有容色。（鄭曰：「享，獻也。聘禮既聘，而享用圭璧有庭實。」）私覿，愉愉如也。（鄭曰：「覿，見也。既享，乃以私禮見。愉愉，顏色和。」）
疏「 執圭」至「愉愉如也」。○正義曰：此一節記為君使聘問鄰國之禮容也。「執圭，鞠躬如也，如不勝」者，言執持君之圭，以聘鄰國，而鞠躬如不能勝舉，慎之至也。「上如揖，下如授」者，上謂授玉時宜敬，故如揖也。下謂既授玉而降，雖不執玉，猶如授時，不敢忘禮也。「勃如戰色，足蹜蹜如有循」者，亦謂執圭行聘時戰栗，其顏色敬也。足則舉前曳踵而行，蹜蹜如有所循也。「享禮，有容色」者，享，獻也。聘禮既聘，而享用圭璧有庭實。聘時執圭致命，故勃如戰色。至行享時，則稍許有容色，不復戰栗。「私覿，愉愉如也」者，覿，見也。愉愉，顏色和也。謂既享，乃以私禮見，故顏色愉愉然和說也。○注「 包曰」至「之至」。○正義曰：雲「為君使，聘問鄰國，執持君之圭」者，案：《聘禮》雲「賓襲執圭，致命公側，襲受玉於中堂與東楹之間」，是其事也。凡執玉之禮，《大宗伯》云：「公執桓圭。」注云：「雙植謂之桓。桓，宮室之象，所以安其上也。圭長九寸。」故《玉人》雲「命圭九寸，公守之」，是也。《宗伯》又云：「侯執信圭，伯執躬圭。」注云：「蓋皆象以人形為琢飾，文有粗縟耳，欲其慎行以保身。圭皆長七寸。」故《玉人》云：「命圭七寸，謂之信圭，侯守之。命圭七寸，謂之躬圭，伯守之。」江南儒者解云：「直者為信，其文縟細。曲者為躬，其文粗略。」義或然也。《宗伯》又云：「子執穀璧，男執蒲璧。」注云：「穀所以養人。蒲為席，所以安人。不執圭者，未成國也。」蓋琢為穀稼及蒲葦之文，蓋皆徑五寸，故《大行人》雲「子執穀璧、男執蒲璧五寸」是也。凡圭廣三寸，厚半寸，剡上左右各寸半，知者，《聘禮記》文。其璧則內有孔，外有肉。其孔謂之好，故《爾雅·釋器》云：「肉倍好謂之璧，好倍肉謂之瑗，肉好若一謂之環。」此謂諸侯所執圭璧，皆朝於王及相朝所用也，故《典瑞》前既陳玉則雲「朝覲宗遇會同於王，諸侯相見亦如之」是也。其公、侯、伯朝後皆用璋，知者，以《聘禮》聘君用圭，聘夫人以璋，則知於天子及後亦然也。其子、男既朝王用璧，朝後宜用琮，以璧、琮相對故也。鄭注《小行人》云：「其上公及二王之後，享天子圭以馬，享後璋以皮。其侯、伯、子、男，享天子璧以帛，享後琮以錦。其玉大小，各如其命數。」知者，《玉人》雲「璧琮九寸，諸侯以享天子」是也。其諸侯相朝，所執之玉與朝天子同。其享玉皆以璧享君，以琮享夫人，明相朝禮亦當然。子、男相享，則降用琥以繡，璜以黼，故鄭注《小行人》雲「其於諸侯亦用璧琮耳。子、男於諸侯則享用琥璜，下其瑞」是也。其諸侯之臣聘天子及聘諸侯，其聘玉及享玉，降其君瑞一等，故《玉人》雲「彖圭璋八寸，璧琮八寸，以覜聘」是也。○注「 足蹜蹜如有循，舉前曳踵行」。○正義曰：按《玉藻》云：「執龜玉，舉前曳踵，蹜蹜如也。」踵謂足後跟也。謂將行之時，初舉足前後曳足跟行，不離地，蹜蹜如也，言舉足狹數，蹜々如也。」《玉藻》又云：「圈豚行，不舉足，齊如流。」 鄭注云：「圈，轉也。豚之言，若有所循，不舉足曳踵，則衣之齊如水之流矣，孔子執圭則然。此徐趨也。」○注「 鄭曰」至「庭實」。○正義曰：「享，獻也」，《釋詁》文也。雲「聘禮既聘，而享用圭璧有庭實」者，案《覲禮》侯氏既見王，乃云：「四享皆束帛加璧，庭實唯國所有。鄭玄云：「四當為三。」《大行人職》曰：「諸侯廟中將幣，皆三享其禮。」差又無取於四也。初享或用馬，或用虎豹之皮。其次享三牲魚臘。籩豆之實，龜也，金也。丹漆絲纊竹箭也，其餘無常貨。此物非一國所能有，唯國所有，分為三享，皆以璧帛致之。《禮器》云：「大饗其王事與，三牲魚臘，四海九州之美味也；籩豆之薦，四時之和氣也；內金，示和也；束帛加璧，尊德也；龜為前列，先知也；金次之，見情也；丹漆絲纊竹箭，與眾共財也。其餘無常貨，各以其國之所有，則致遠物也。《郊特牲》曰：「旅幣無方，所以別土地之宜，而節遠邇之期也。龜為前列，先知也。以鍾次之，以和居參之也。虎豹之皮，示服猛也。束帛加璧，往德也。」鄭玄《覲禮》之注所言，出於彼也。諸侯相朝聘，其禮亦然。案《聘禮》：「賓裼奉束帛加璧享。」《記》曰：「凡庭實隨入，左先，皮馬相間可也。」《小行人職》云：「合六幣，圭以馬，璋以皮，璧以帛，琮以錦，琥以繡，璜以黼。此六物者，以和諸侯之好故。」鄭注云：「合，同也。六幣，所以享也。五等諸侯享天子用璧，享後用琮。其大各如其瑞，皆有庭實，以馬若皮。皮，虎豹皮也。用圭璋者，二王之後也。二王後尊，故享用圭璋而特之。《禮器》曰『圭璋特』是也。其於諸侯亦用璧琮耳。子、男於諸侯則享用琥璜，下其瑞也。凡二王後諸侯相享之玉，大小各降其瑞一等。及使卿大夫覜聘亦如之。」是用圭璧有庭實也。○注「既享，乃以私禮見」。○正義曰：案《聘禮》：「擯者出請事，賓告事畢，賓奉束錦以請覿。」注云：「覿，見也。卿將公事，是欲交其歡敬也。不用羔，因使而見，非特來。」是也。
君子不以紺緅飾，（孔曰：「一入曰緅。飾者，不以為領袖緣也。紺者，齊服盛色以為飾衣，似衣齊服。緅者，三年練以緅飾衣，為其似衣喪服，故皆不以為飾衣。」）紅紫不以為褻服。（王曰：「褻服，私居服，非公會之服。皆不正，褻尚不衣，正服無所施。」）當暑，袗絺綌，必表而出之。（孔曰：「暑則單服。絺綌，葛也。必表而出之，加上衣。」）緇衣，羔裘。素衣，麑裘。黃衣，狐裘。褻裘長，短右袂。（孔曰：「服皆中外之色相稱也。私家裘長，主溫。短右袂，便作事。」）必有寢衣，長一身有半。（孔曰：「今之被也。」）狐貉之厚以居。（鄭曰：「在家以接賓客。」）去喪，無所不佩。（孔曰：「去，除也。非喪則備佩所宜佩也。」）非帷裳，必殺之。（王曰：「衣必有殺縫，唯帷裳無殺也。」）羔裘玄冠不以吊。（孔曰：「喪主素，吉主玄，吉凶異服。」）吉月，必朝服而朝。（孔曰：「吉月，月朔也。朝服，皮弁服。」）齊，必有明衣，布。（孔曰：「以布為沐浴衣。」）
疏「 君子」至「明衣布」。○正義曰：此一節記孔子衣服之禮也。「君子不以紺緅飾」者，君子，謂孔子也。紺，玄色。緅，淺絳色。飾者，領緣也。紺者，齊服盛色以為飾衣，似衣齊服。緅者，三年練以緅飾衣，為其似衣喪服，故皆不以為飾衣。「 紅紫不以為褻服」者，紅，南方間色。紫，北方間色。褻服，私居服，非公會之服。以其紅紫二色皆不正，故不以為褻服。褻服尚不用，則正服無所施可知也。但言紅紫，則五方間色皆不用也。「當暑，袗絺綌，必表而出之」者，袗，單也。絺綌，葛也，精曰絺，粗曰綌。暑則單服，必加尚表衣然後出之，為其形褻故也。「緇衣，羔裘。素衣，麑裘。黃衣，狐裘」者，凡祭服，先加明衣，次加中衣，冬則次加袍繭，夏則不袍繭，用葛也，次加祭服。若朝服，布衣亦先以明衣親身，次加中衣，冬則次加裘，裘上加裼衣，裼衣之上加朝服；夏則中衣之上不用裘而加葛，葛上加朝服。凡服必中外之色相稱。羔裘，黑羊裘也，故用緇衣以裼之。麑裘，鹿子皮以為裘也，故用素衣以裼之。狐裘黃，故用黃衣以裼之。「褻裘長，短右袂」者，此裘私家所著之裘也，長之者，主溫也；袂是裘之袖，短右袂者，作事便也。「必有寢衣，長一身有半」者，今之被也。「狐貉之厚以居」者，謂在家接賓客之裘者，居家主溫，故厚為之。「去喪，無所不佩」者，去，除也。居喪無飾，故不佩。除喪，則備佩所宜佩也。「非帷裳必殺之」者，殺謂殺縫。凡衣必有殺縫，唯帷裳無也。「羔裘玄冠不以吊」者，凶主素，吉主玄，故羔裘玄冠不以吊喪也。「吉月必朝服而朝」者，吉月，月朔也。朝服，皮弁服。言每朔日必服皮弁之服以朝於君也。「齊，必有明衣，布」者，將祭而齊，則必沐浴，浴竟而著明衣，所以明絜其體也。明衣以布為之，故曰「齊，必有明衣，布」也。○注「孔曰」至「飾衣」。○正義曰：雲「一入曰緅。飾者，不以為領袖緣也」者，案《考工記》云：「三入為纁，五入為緅，七入為緇。」注云：「染纁者三入而成。又再染以黑則為緅。緅，今禮俗文作爵，言如爵頭色也。又復再染以黑乃成緇矣。鄭司農說以《論語》曰『君子不以紺緅飾』，又曰『緇衣羔裘』。《爾雅》曰：『一染謂之縓，再染謂之竀，三染謂之纁。』《詩》云：『緇衣之宜兮。』玄謂此同色耳。染布帛者，染人掌之。凡玄色者，在緅緇之間，其六入者與。」今孔氏云：「一入曰緅」者，未知出何書。又雲「緅者，三年練以緅飾衣」，則似讀緅為縓。案《檀弓》云：「練，練衣黃裏縓緣。」注云：「小祥，練冠練中衣，以黃為內，縓為飾。黃之色卑於纁，縓纁之類明外除。」故曰「為其似衣喪服，故皆不以為飾衣」。雲「紺者，齊服盛色以為飾衣，似衣齊服」者，《說文》云：「紺，帛深青揚赤色。」是紺為青赤色也，故為齊服盛色。若以為領袖緣飾，則似衣齊服也。○注「服皆中外之色相稱也」。○正義曰：謂中衣外裘其色皆相稱也。此經雲「緇衣，羔裘」者，謂朝服也。知者，案《玉藻》云：「諸侯朝服以日視朝於內朝。」《士冠禮》云：「主人玄冠朝服，緇帶素韠。」注云：「玄冠，委貌。朝服者，十五升布衣。而素裳不言色者，衣與冠同色。」是朝衣色玄，玄即緇色之小別。此說孔子之服，雲「緇衣，羔裘」，《玉藻》亦云「羔裘緇衣以裼之」，是羔裘裼用緇衣，明其上正服亦緇色也。下文又曰「羔裘玄冠不以吊」，是羔裘所用配玄冠，羔裘之上必用緇布衣為裼，裼衣之上正服亦是緇色，文與玄冠相配，故知緇衣羔裘是諸侯君臣日視朝之服也。其素衣麑裘，則在國視朔之服也。卿大夫士亦皆然。故鄭玄注此雲「素衣麑裘，視朔之服」是也。其受外國聘享，亦素衣麛裘，故《聘禮》云：「裼降立。」注引《玉藻》云：「麛裘青犴褎，絞衣以裼之。」又引此云：「素衣麛裘。皮弁時或素衣。」如鄭此言，則裼衣或絞或素不定也。熊氏云：「臣用絞，君用素。」皇氏云：「素衣為正，記者亂言絞耳。」其「 黃衣，狐裘」，謂大蠟息民之祭服也。人君以歲事成熟，搜索群神而報祭之，謂之大蠟。又臘祭先祖五祀，因令民得大飲，農事休息，謂之息民。於大蠟之後，作息民之祭，其時則有黃衣狐裘也。大蠟之祭與息民異也。息民用黃衣狐裘，大蠟則皮弁素服，二者不同矣。以其大蠟之後，始作息民之祭，息民大蠟同月，其事相次，故連言之耳。知者，《郊特牲》云：「蠟也者，索也，歲十二月，合聚萬物而索饗之也。皮弁素服而祭。素服以送終。葛帶榛杖，喪殺也。」是大蠟之祭用素服也。《郊特牲》既說蠟祭，其下又云：「黃衣黃冠而祭，息田夫也。」注云：「祭謂既蠟，臘先祖五祀也，於是勞農以休息之。」是息民之祭用黃衣也。此說孔子之服雲「黃衣，狐裘」，《玉藻》雲「狐裘黃衣以裼之」，以此知大蠟息民則有黃衣狐裘也。是此三者之服，中衣與外裘其色皆相稱也。○注「 孔曰」至「佩也」。○正義曰：雲「非喪則備佩所宜佩也」者，案《玉藻》云：「 古之君子必佩玉，右徵角，左宮羽。凡帶必有佩玉，唯喪則否。佩玉有衝牙，君子無故，玉不去身。君子於玉比德焉。天子佩白玉而玄組綬，世子佩瑜玉而綦組綬，士佩需玟而縕組綬，孔子佩象環五寸而綦組綬。」是非居喪則備佩此所宜佩也。○注「王曰：衣必有殺縫，唯帷裳無殺也」。○正義曰：謂朝祭之服，上衣必有殺縫，在下之裳，其制正幅如帷，名曰帷裳，則無殺縫。其餘服之裳，則亦有殺縫，故深衣之制，要在縫半下，縫齊倍要。喪服之制，裳內削幅。注云：「削猶殺也」。○注「孔曰：喪主素，吉主玄，吉凶異服」。○正義曰：《檀弓》云：「奠以素器，以生者有哀素之心。」註：「哀素，言哀痛無飾。凡物無飾曰素。」又禮祭服皆玄衣服。是喪主素，吉主玄也。○注「 孔曰」至「弁服」。○正義曰：雲「吉月，月朔也」者，以《詩》雲「二月初吉」，《周禮》雲「正月之吉」，皆謂朔日，故知此吉月謂朔日也。雲「朝服，皮弁服」者，《士冠禮》云：「皮弁，服素積緇帶素韠。」注云：「此與君視朔之服也。皮弁者，以白鹿皮為冠，象上古也。積猶辟也。以素為常，辟蹙其要中。皮弁之衣用布，亦十五升，其色象焉。」魯自文公不行視朔之禮，孔子恐其禮廢，故每於月朔，必衣此視朔之服而朝於君，所謂我愛其禮也。
齊必變食，（孔曰：「改常饌。」）居必遷坐。（孔曰：「易常處。」）食不厭精，膾不厭細。食饐而餲，（孔曰：「饐餲，臭味變。」）魚餒而肉敗，不食。（魚敗曰餒。）色惡，不食。臭惡，不食。失飪，不食。（孔曰：「失飪，失生熟之節。」）不時，不食。（鄭曰：「不時，非朝、夕、日中時。」）割不正，不食。不得其醬，不食。（馬曰：「魚膾非芥醬不食。」）肉雖多，不使勝食氣。唯酒無量，不及亂。沽酒市脯不食。不撤薑食，（孔曰：「撤，去也。齊禁薰物，薑辛而不臭，故不去。」）不多食。（孔曰：「不過飽。」）祭於公，不宿肉。（周曰：「助祭於君，所得牲體，歸則班賜，不留神惠。」）祭肉不出三日。出三日，不食之矣。（鄭曰：「自其家祭肉，過三日不食，是褻鬼神之餘。」）食不語，寢不言。雖蔬食菜羹瓜，祭，必齊如也。（孔曰：「齊，嚴敬貌。三物雖薄，祭之必敬。」）
疏「齊必」至「如也」。○正義曰：此一節論齊祭飲食居處之事也。「齊必變食」者，謂將欲接事鬼神，宜自絜淨，故改其常饌也。「居必遷坐」者，謂改易常處也。「食不厭精，膾不厭細」者，食，飯也。牛與羊魚之腥，聶而切之為膾。飯與膾所尚精細也。「食饐而餲，魚餒而肉敗，不食」者，饐餲，臭味變也。魚敗曰餒。言飯之氣味變，及魚肉敗壞，皆不食之。「色惡，不食。臭惡，不食」 者，謂飯食及肉顏色香臭變惡者，皆不食之，「失飪不食」者，謂饌失生熟之節也。「不時，不食」者，謂非朝、夕、日中時也。「割不正，不食」者，謂折解牲體，脊脅臂臑之屬，禮有正數，若解割不得其正，則不食也。「不得其醬，不食」者，謂魚膾非得芥醬則不食也。「肉雖多，不使勝食氣」者，氣，小食也。言有肉雖多，食之不可使過食氣也。「唯酒無量，不及亂」者，唯人飲酒無有限量，但不得多，以至困亂也。「沽酒市脯不食」者，沽，賣也。酒不自作，未必精絜；脯不自作，不知何物之肉，故不食也。酒當言飲，而亦云不食者，因脯而並言之耳。經傳之文，此類多矣。《易·係辭》雲「潤之以風雨」，《左傳》曰「馬牛皆百匹」，《玉藻》雲「大夫不得造車馬」，皆從一而省文也。「不撤薑食」者，撤，去也。齊禁薰物，薑辛而不臭，故不去也。「不多食」者，不可過飽也。自此已上，皆蒙齊文。凡言不食者，皆為不利人，亦齊者，孔子所慎，齊必嚴敬，若必食之，或致困病，則失嚴敬心，故不食也。其凡常不必然。「祭於公，不宿肉」者，謂助祭於君，所得牲體，歸則班賜，不留神惠經宿也。「祭肉不出三日。出三日，不食之矣」者，謂自其家祭肉，過三日不食，是褻慢鬼神之餘也。「食不語，寢不言」者，直言曰言，答述曰語。方食不可語，語則口中可憎。寢息宜靜，故不言也。「雖蔬食菜羹瓜，祭，必齊如也」者，祭謂祭先。齊，嚴敬貌。言蔬食也，菜羹也。瓜也，三物雖薄，將食祭先之時，亦必嚴敬。○注「 孔曰：饐餲，臭味變」。○正義曰：《釋器》云：「食饐謂之餲。」郭璞云：「飯饖臭。」《說文》云：「饖，飯傷熱也。」《蒼頡篇》云：「食臭敗也。」《字林》云：「饐，飯傷熱濕也。」○注「魚敗曰餒」。○正義曰：《釋器》云：「肉謂之敗，魚謂之餒。」郭璞云：「敗，臭壞也。餒，肉爛也。」○注「 孔曰」至「必敬」。○正義曰：雲「三物雖薄，祭之必敬」者，祭謂祭先也。案《玉藻》云：「唯水漿不祭。」又云：「瓜祭上環。」知此三者雖薄，亦祭先也。若祭之，亦必齊敬也。
席不正，不坐。鄉人飲酒，杖者出，斯出矣。（孔曰：「杖者，老人也。鄉人飲酒之禮，主於老者，老者禮畢，出，孔子從而後出。」）
疏「 席不正，不坐。鄉人飲酒，杖者出，斯出矣」。○正義曰：此明坐席及飲酒之禮也。凡為席之禮，天子之席五重，諸侯之席三重，大夫再重。席南鄉北鄉，以西方為上；東鄉西鄉，以南方為上。如此之類，是禮之正也。若不正，則孔子不坐也。杖者，老人也。鄉人飲酒之禮，主於老者，老者禮畢出，孔子則從而後出。
鄉人儺，朝服而立於阼階。（孔曰：「儺，驅逐疫鬼。恐驚先祖，故朝服而立於廟之阼階。」）
疏「鄉人儺，朝服而立於阼階」。○正義曰：此明孔子存室神之禮也。亻難，索室驅逐疫鬼也。恐驚先祖，故孔子朝服而立於廟之阼階。鬼神依人，庶其依已而安也。所以朝服者，大夫朝服以祭，故用祭服以依神也。
問人於他邦，再拜而送之。（孔曰：「拜送使者，敬也。」）
疏「 問人於他邦，再拜而送之」。○正義曰：此記孔子遺人之禮也。問猶遺也，謂因問有物遺之也。問者，或自有事問人，或聞彼有事而問之，悉有物表其意，故《曲禮》云：「凡以弓劍苞苴簞笥問人者，操以受命，如使之容。」此孔子凡以物問遺人於他邦者，必再拜而送其使者，所以示敬也。
康子饋藥，拜而受之。（包曰：「饋孔子藥。」）曰：「丘未達，不敢嘗。」（孔曰：「未知其故，故不敢嘗，禮也。」）
疏「康子饋藥，拜而受之。曰：丘未達，不敢嘗」。○正義曰：此明孔子受饋之禮也。魯卿季康子饋孔子藥，孔子拜而受之。凡受人饋遺可食之物，必先嘗而謝之。孔子未達其藥之故，不敢先嘗，故曰「丘未達，不敢嘗」，亦其禮也。
廄焚。子退朝，曰：「傷人乎？」不問馬。（鄭曰：「重人賤畜。退朝，自君之朝來歸。」）
疏「 廄焚。子退朝，曰：『傷人乎？』不問馬」。○正義曰：此明孔子重人賤畜也。廄焚，謂孔子家廄被火也。孔子罷朝退歸，承告而問曰：「廄焚之時，得無傷人乎？」不問傷馬與否。是其重人賤畜之意。「不問馬」一句，記者之言也。
君賜食，必正席先嘗之。（孔曰：「敬君惠也。既嘗之，乃以班賜。」）君賜腥，必熟而薦之。（孔曰：「薦其先祖。」）君賜生，必畜之。侍食於君，君祭，先飯。（鄭曰：「於君祭，則先飯矣，若為君嘗食然。」）
疏「 君賜」至「先飯」。○正義曰：此明孔子受君賜食及侍食之禮也。「君賜食，必正席先嘗之」 者，謂君以熟食賜已，必正席而坐，先品嚐之，敬君之惠也。君賜必多，不可留君之惠，既嘗，當以班賜。「君賜腥，必熟而薦之」者，謂君賜已生肉，必烹熟而薦其先祖，榮君賜也。熟食不薦者，褻也。君賜生，必畜之者，謂君賜已牲之未殺者，必畜養之，以待祭祀之用也。「侍食於君，君祭，先飯」者，謂君召已共食時也。於君祭時，則先飯矣，若為君嘗食然。○注「鄭曰」至「食然」。○正義曰：雲「於君祭，則先飯矣」者，《曲禮》云：「主人延客祭。」注云：「祭，祭先也。君子有事不忘本也。」君子不忘本者，有德必酬之，故得食而種，種出少許，置在豆間之地，以報先代造食之人也。若敵，客則得先自祭，降等之客則後祭。若臣侍君而賜之食，則不祭。若賜食，而君以客禮待之，則得祭。雖得祭，又先須君命之祭，後乃敢祭也。此言君祭先飯，則是非客之禮也，故不祭而先飯，若為君嘗食然也。
疾，君視之，東首，加朝服，拖紳。（包曰：「夫子疾，處南牖之下，東首，加其朝服，拖紳。紳，大帶。不敢不衣朝服見君。」）
疏「 疾，君視之，東首，加朝服，拖紳」。○正義曰：此明孔子有疾，君來視之時也。拖，加也。紳，大帶也。病者，常居北牖下，為君來視，則暫時遷鄉南牖下。東首，令君得南面而視之。以病臥，不能衣朝服及大帶，又不敢不衣朝服見君，故但加朝服於身，又加大帶於上，是禮也。
君命召，不俟駕行矣。（鄭曰：「急趨君命，行出而車駕隨之。」）
疏「君命召，不俟駕行矣」。○正義曰：此明孔子急趨君命也。俟猶待也。謂君命召，已不待駕車而即行出，車當駕而隨之也。
入太廟，每事問。
疏「入太廟，每事問」。○正義曰：此明孔子因助祭入太廟廟中，禮儀祭器雖知之，猶每事復問，慎之至也。
朋友死，無所歸，曰：「於我殯。」（孔曰：「重朋友之恩。無所歸，言無親昵。」）
疏「朋友死，無所歸，曰：於我殯」。正義曰：此明孔子重朋友之恩也。言朋友若死，更無親昵可歸，孔子則曰：「於我殯。」與之為喪主也。
朋友之饋，雖車馬，非祭肉，不拜。（孔曰：「不拜者，有通財之義。」）
疏「朋友之饋，雖車馬，非祭肉，不拜」。○正義曰：此言孔子輕財重祭之禮也。朋友有通財之義，故其饋遺之物，雖是車馬，非祭肉，不拜謝之。言其祭肉則拜之，尊神惠也。
寢不屍，（包曰：「偃臥四體，布展手足，似死人。」）居不容。（孔曰：「為室家之敬難久。」）
疏「寢不屍，居不容」。○正義曰：此言孔子寢息居家之禮也。剩蒢死人也。言人偃臥四體，布展手足，似死人。孔子則當欹屈也。其居家之時，則不為容儀，為室家之敬難久，當和舒也。
見齊衰者，雖狎，必變。（孔曰：「狎者，素親狎。」）見冕者與瞽者，雖褻，必以貌。（周曰：「褻，謂數相見，必當以貌禮之。」）凶服者式之。式負版者。（孔曰：「凶服，送死之衣物。負版者，持邦國之圖籍。」）有盛饌，必變色而作。（孔曰：「作，起也。敬主人之親饋。」）迅雷風烈必變。（鄭曰：「敬天之怒，風疾雷為烈。」）
疏「 見齊」至「必變」。○正義曰：此一節言孔子見所哀恤，及敬重之事，為之變容也。「見齊衰者，雖狎，必變」者，狎，謂素相親狎。言見衣齊衰喪服者，雖素親狎，亦必為變容。此即哀有喪也。「見冕者與瞽者，雖褻，必以貌」 者，冕，大夫冠也。瞽，盲也。褻，謂數相見也。言孔子見大夫與盲者，雖數相見，必當以貌禮之。此即尊在位，恤不成人也。「凶服者式之。式負版者」，囚服，送死之衣物也。負版者，是持邦國之圖籍者也。式者，車上之橫木，男子立乘，有所敬，則俯而馮式，遂以式為敬名。言孔子乘車之時，見送死之衣物，見持邦國之圖籍者，皆馮式而敬之也。「有盛饌，必變色而作」者，作，起也。謂人設盛饌待己，已必改容而起，敬主人之親饋也。「迅雷風烈必變」者，迅，急疾也。風疾，雷為烈，此陰陽氣激，為天之怒，故孔子必變容以敬之也。○注「孔曰：狎者，素親狎」。○正義曰：案《左傳》：「宋華弱與樂輿少相狎。」《曲禮》云：「賢者狎而敬之。」狎是相褻慢、相貫習之名也，故為素相親狎也。○注「負版者，持邦國之圖籍」。○正義曰：案《周禮·小宰職》曰：「聽閭里以版圖。」注云：「版是戶籍圖也。聽人訟地者，以版圖決之。《司書職》曰：『邦中之版，土地之圖。』」以圖籍相將之物，故知負版者是持邦國之圖籍也。
升車，必正立執綏。（周曰：「必正立執綏，所以為安。」）車中內顧，（包曰：「車中不內顧者，前視不過衡軛，傍視不過奇轂。」）不疾言，不親指。
疏「 升車」至「親指」。正義曰：此記孔子乘車之禮也。「升車，必正立執綏」者，綏者，挽以上車之索也。言孔子升車之時，必正立執綏，所以為安也。「車中不內顧」者，顧，謂回視也。言孔子在車中不鄉內回顧，掩人之私也。「不疾言，不親指」者，亦謂在車中時也。疾，急也。以車中既高，故不疾言，不親有所指，皆為惑人也。○注「包曰：車中不內顧者，前視不過衡軛，傍視不過奇轂」。○正義曰：衡軛是轅端橫木駕馬領者。《輿人》注云：「較，兩奇上出軾者。」則奇轂俱在車之兩傍。言孔子在車中，前視則不過衡軛之前，傍視則不過奇轂之後。案《曲禮》云：「立視五巂，式視馬尾，顧不過轂。」注云：「立平視也。巂猶規也，謂輪轉之度。」案車輪一周為一規。乘車之輪高六尺六寸，徑一圍三，三六十八，得一丈八尺，又六寸為一尺八寸，總一規為一丈九尺八寸。五規為九十九場＿六尺為步，總為十六步半，則在車上得視前十六步半也。而此注云「前視不過衡軛」者，禮言中人之制，此記聖人之行，故前視但不過衡軛耳。
色斯舉矣，（馬曰：「見顏色不善則去之。」）翔而後集。（周曰：「迴翔審觀而後下止。」）
疏「色斯舉矣，翔而後集」。○正義曰：此言孔子審去就也。謂孔子所處，見顏色不善，則於斯舉動而去之。將所依就，則必迴翔審觀而後下止。此「翔而後集」一句，以飛鳥喻也。
曰：「山樑雌雉，時哉時哉！」子路共之，三嗅而作。（言山樑雌雉得其時，而入不得其時，故歎之。子路以其時物，故共具之。非本意，不苟食，故三嗅而作。作，起也。）
疏「 曰：山樑雌雉，時哉時哉！子路共之，三嗅而作」。○正義曰：此記孔子感物而歎也。梁，橋也。共，具也。嗅，謂鼻歆其氣。作，起也。孔子行於山樑，見雌雉飲啄得所，故歎曰：「此山樑雌雉，得其時哉！」而人不得其時也。子路失指，以為夫子云時哉者，言是時物也，故取而共具之。孔子以非已本意，義不苟食，又不可逆子路之情，故但三嗅其氣而起也。
