疏正義曰：此篇皆論孔子之德行也，故以次泰伯、堯、禹之至德。
子罕言利與命與仁。（罕者，希也。利者，義之和也。命者，天之命也。仁者，行之盛也。寡能及之，故希言也。）
疏「子罕言利與命與仁」。○正義曰：此章論孔子希言難及之事也。罕，希也。與，及也。利者，義之和也。命者，天之命也。仁者，行之盛也。孔子以其利、命、仁三者常人寡能及之，故希言也。○注「 罕者」至「言也」。○正義曰：《釋詁》云：「希，罕也。」轉互相訓，故罕得為希也。雲「利者，義之和也」者，《乾卦·文言》文也。言天能利益庶物，使物各得其宜而和同也。此雲利者，謂君子利益萬物，使物各得其宜，足以和合於義，法天之利也。雲「命者，天之命也」者，謂天所命生人者也。天本無體，亦無言語之命，但人感自然而生，有賢愚、吉凶、窮通、夭壽，若天之付命遣使之然，故云天之命也。雲「仁者，行之盛也」者，仁者愛人以及物，是善行之中最盛者也。以此三者，中知以下寡能及知，故孔子希言也。
達巷黨人曰：「大哉孔子！博學而無所成名。」（鄭曰：「達巷者，黨名也。五百家為黨，此黨之人，美孔子博學道藝，不成一名而已。」）子聞之，謂門弟子曰：「吾何執？執禦乎？執射乎？吾執禦矣。」（鄭曰：「聞人美之，承之以謙。吾執禦，欲名六藝之卑也。」）
疏「達巷」至「禦矣」。○正義曰：此章論孔子道藝該博也。「達巷黨人曰：大哉孔子！博學而無所成名」者，達巷者，黨名也。五百家為黨。此黨之人，美孔子博學道藝，不成一名而已。「子聞之，謂門弟子曰：吾何執？執禦乎？執射乎？吾執禦矣」者，孔子聞人美之，承之以謙，故告謂門弟子曰：「我於六藝之中，何所執守乎？但能執禦乎？執射乎？」乎者，疑而未定之辭。又複謙指云：「吾執禦矣。」以為人仆禦，是六藝之卑者，孔子欲名六藝之卑，故云「吾執禦矣。」謙之甚矣。
子曰：「麻冕，禮也。今也純，儉，吾從眾。（孔曰：「冕，緇布冠也，古者績麻三十升布以為之。純，絲也。絲易成，故從儉。」）拜下，禮也。今拜乎上，泰也。雖違眾，吾從下。」（王曰：「臣之與君行禮者，下拜然後升成禮。時臣驕泰，故於上拜。今從下，禮之恭也。」）
疏「 子曰」至「從下」。○正義曰：此章作孔子從恭儉。「麻冕，禮也。今也純，儉，吾從眾」者，冕，緇布冠也。古者績麻三十升布以為之，故云「麻冕，禮也。」今也，謂當孔子時。純，絲也。絲易成，故云純，儉。用絲雖不合禮，以其儉易，故孔子從之也。「拜下，禮也。今拜乎上，泰也。雖違眾，吾從下」者，禮，臣之與君行禮者，下拜然後升成拜，是禮也。今時之臣，皆拜於上長驕泰也。孔子以其驕泰則不孫，故違眾而從下拜之禮也。下拜，禮之恭故也。○注「 孔曰」至「從儉」。○正義曰：雲「冕，緇布冠也」者，冠者，首服之大名；冕者，冠中之別號，故冕得為緇布冠也。《士冠禮》曰：「陳服，緇布冠頍項青組，纓屬於頍。」記曰：「始冠緇布之冠也。大古冠布，齊則緇之，其緌也，孔子曰：『吾未之聞也。冠而敝之，可也。』」雲「古者績麻三十升布以為之」者，鄭注《喪服》云：「布八十縷為升。」○注「 王曰」至「恭也」。○正義曰：雲「臣之與君行禮者，下拜然後升成禮」者，案《燕禮》，君燕卿大夫之禮也。其禮云：「公坐取大夫所媵觶興，以酬賓。賓降西階下，再拜稽首。公命小臣辭，賓升成拜。」鄭註：「 升成拜，複再拜稽首也。先時君辭之，於禮若未成然。」又《覲禮》：「天子賜侯氏以車服。諸公奉篋服，如命書於其上。升自西階東面，大史氏右。侯氏升西面立，大史述命。侯氏降兩階之間，北面再拜稽首，升成拜。」皆是臣之與君行禮，下拜然後升成禮也。
子絕四：毋意，（以道為度，故不任意。）毋必，（用之則行，舍之則藏，故無專必。）毋固，（無可無不可，故無固行。）毋我。（述古而不自作處，群萃而不自異，唯道是從，故不有其身。）
疏「子絕四：毋意，毋必，毋固，毋我。○正義曰：此章論孔子絕去四事，與常人異也。毋，不也。我，身也。常人師心徇惑，自任已意。孔子以道為度，故不任意。常人行藏不能隨時用舍，好自專必。惟孔子用之則行，舍之則藏，不專必也。常人之情，可者與之，不可者拒之，好堅固其所行也。孔子則無可無不可，不固行也。人多製作自異，以擅其身。孔子則述古而不自作處，群眾萃聚，和光同塵，而不自異，故不有其身也。
子畏於匡，（包曰：「匡人誤圍夫子，以為陽虎。陽虎曾暴於匡，夫子弟子顏克時又與虎俱行。後克為夫子禦，至於匡。匡人相與共識克，又夫子容貌與虎相似，故匡人以兵圍之。」）曰：「文王既沒，文不在茲乎？（孔曰：「茲，此也。言文王雖已死，其文見在此。此，自謂其身。」）天之將喪斯文也，後死者不得與於斯文也。（孔曰：「文王既沒，故孔子自謂後死。言天將喪此文者，本不當使我知之。今使我知之，未欲喪也。」）天之未喪斯文也，匡人其如予何？」（馬曰：「其如予何者，猶言奈我何也。天之未喪此文，則我當傳之。匡人慾奈我何，言其不能違天以害已也。」）
疏「 子畏」至「予何」。○正義曰：此章記孔子知天命也。「子畏於匡」者，謂匡人以兵圍孔子，記者以眾情言之，故云「子畏於匡」。其實孔子無所畏也。「曰「文王既沒，文不在茲乎」者，孔子以弟子等畏懼，故以此言諭之。茲，此也。言文王雖已死，其文豈不見在我此身乎？言其文見在我此身也。「天之將喪斯文也，後死者不得與於斯文也」者，後死者，孔子自謂也。以文王既沒，故孔子自謂已為後死者。言天將喪此文者，本不當使我與知之。今既使我知之，是天未欲喪此文也。「天之未喪斯文也，匡人其如予何」者，如予何，猶言奈我何也。天之未喪此文，則我當傳之。匡人其欲奈我何，言匡人不能違天以害已也。○注「包曰」至「圍之」。○正義曰：此注皆約《世家》，述其畏匡之由也。案《世家》云：「孔子去衛。將適陳，過匡。顏克為仆，以策指之曰：『昔日吾入此，由彼缺也。』匡人聞之，以為魯之陽虎。陽虎嘗暴匡人，匡人於是遂止孔子。孔子狀貌類陽虎，拘焉五日。匡人拘孔子益急，弟子懼。孔子曰：『文王既沒，文不在茲乎？』」已下文與此正同，是其事也。
大宰問於子貢曰：「夫子聖者與？何其多能也？」（孔曰：「大宰，大夫官名，或吳或宋，未可分也。疑孔子多能於小藝。」）子貢曰：「固天縱之將聖，又多能也。」（孔曰：「言天固縱大聖之德，又使多能也。」）子聞之，曰：「大宰知我乎！吾少也賤，故多能鄙事。君子多乎哉？不多也。」（包曰：「我少小貧賤，常自執事，故多能為鄙人之事。君子固不當多能。」）
疏「大宰」至「多也」。○正義曰：此章論孔子多小藝也。「大宰問於子貢曰：夫子聖者與？何其多能也」者，大宰，大夫官名。大宰之意，以為聖人當務大忽小，今夫子既曰聖者與，又何其多能小藝乎？以為疑，故問於子貢也。「子貢曰：固天縱之將聖，又多能也」者，將，大也。言天固縱大聖之德，又使多能也。「子聞之曰：大宰知我乎」者，孔子聞大宰疑已多能非聖，故云：知我乎。謙謙之意也。「吾少也賤，故多能鄙事」者，又說以多能之由也。言我自小貧賤，常自執事，故多能為鄙人之事也。「君子多乎哉，不多也」者，又言聖人君子當多能乎哉？言君子固不當多能也。今已多能，則為非聖，所以為謙謙也。○注「 孔曰」至「小藝」。○正義曰：雲「大宰，大夫官名」者，案《周禮》，大宰六卿之長，卿即上大夫也，故云大夫官名也。雲「或吳或宋，未可分也」者，以當時惟吳、宋二國上大夫稱大宰，諸國雖有大宰，非上大夫，故云「或吳或宋，未可分也」。鄭雲「是吳大宰嚭也」。以《左傳》哀十二年，「公會吳於橐皋，吳子使大宰嚭請尋盟。公不欲，使子貢對」，又子貢嘗適吳，故鄭以為是吳大宰嚭也。
牢曰：「子云：『吾不試，故藝。』」（鄭曰：「牢，弟子子牢也。試，用也。言孔子自雲，我不見用，故多技藝。」）
疏「牢曰：子云：吾不試，故藝」。○正義曰：此章論孔子多技藝之由，但與前章異時而語，故分之。牢，弟子琴牢也。試，用也。言孔子自云：「我不見用於時，故多能技藝。」○注「牢，弟子子牢也」。○正義曰：《家語·弟子篇》云：「琴牢，衛人也，字子開，一字張。」此雲弟子子牢，當是耳。
子曰：「吾有知乎哉？無知也。（知者，知意之知也。知者言未必盡，今我誠盡。）有鄙夫問於我，空空如也。我叩其兩端而竭焉。」（孔曰：「有鄙夫來問於我，其意空空然，我則發事之終始兩端以語之，竭盡所知，不為有愛。」）
疏「 子曰」至「竭焉」。○正義曰：此章言孔子教人必盡其誠也。「子曰：吾有知乎哉？無知也」 者，知者，意之所知也。孔子言，我有意之所知，不盡以教人乎哉？無之也。常人知者言未必盡，今我誠盡也。「有鄙夫問於我，空空如也。我叩其兩端而竭焉」者，此舉無知而誠盡之事也。空空，虛心也。叩，發動也。兩端，終始也。言設有鄙賤之夫來問於我，其意空空然，我則發事之終始兩端以告語之，竭盡所知，不為有愛。言我教鄙夫尚竭盡所知，況知禮義之弟子乎。明無愛惜乎其意之所知也。○注「 知者」至「誠盡」。○正義曰：雲「知者，知意之知也」者，知意之知，猶言意之所知也。雲「知者言未必盡」者，言他人之短者，言之以教人，未必竭盡所知，謂多所愛惜也。雲「今我誠盡」者，謂孔子言今我教人實盡其意之所知，無愛惜也，故云無知也。
子曰：「鳳鳥不至，河不出圖，吾已矣夫！」（孔曰：「聖人受命則鳳鳥至，河出圖。今天無此瑞。『吾已矣夫』者，傷不得見也。河圖，八卦是也。」）
疏「子曰：鳳鳥不至，河不出圖，吾已矣夫！」○正義曰：此章言孔子傷時無明君也。聖人受命則鳳鳥至，河出圖。今天無此瑞，則時無聖人也。故歎曰：「吾已矣夫」，傷不得見也。○注「 孔曰」至「是也」。○正義曰：雲「聖人受命則鳳鳥至，河出圖」者，《禮器》云：「升中於天而鳳皇降。」《援神契》云：「德至鳥獸則鳳皇來。」天老曰：「鳳象：麟前鹿後，蛇頸魚尾，龍文龜背，燕含雞喙，五色備舉。出於東方君子之國，翔四海之外，過崑崙，飲砥柱，濯羽弱水，莫宿丹穴。見則天下大安寧。」鄭玄以為，河圖、洛書，龜龍銜負而出，如《中候》所說「龍馬銜甲，赤文綠色，甲似龜背，袤廣九尺，上有列宿鬥正之度，帝王錄紀興亡之數」是也。孔安國以為河圖即八卦，是也。
子見齊衰者、冕衣裳者與瞽者，（包曰：「冕者，冠也，大夫之服。瞽，盲也。）見之，雖少，必作；過之，必趨。（包曰：「作，起也；趨，疾行也。此夫子哀有喪，尊在位，恤不成人。」）
疏「 子見」至「必趨」。○正義曰：此章言孔子哀有喪，尊在位，恤不成人也。「子見齊衰者、冕衣裳者與瞽」者，齊衰，周親之喪服也。言齊衰，則斬衰從可知也。冕，冠也，大夫之服也。瞽，盲也。「見之，雖少，必作；過之，必趨」者，作，起也；趨，疾行也。言夫子見此三種之人，雖少，坐則必起，行則必趨。
顏淵喟然歎曰：「（喟，歎聲。）仰之彌高，鑽之彌堅。（言不可窮盡。）瞻之在前，忽焉在後。（言恍惚不可為形象。）夫子循循然善誘人，（循循，次序貌。誘，進也。言夫子正以此道進勸人有所序。）博我以文，約我以禮，欲罷不能。既竭吾才，如有所立卓爾，雖欲從之，末由也已。」（孔曰：「言夫子既以文章開博我，又以禮節節約我，使我欲罷而不能。已竭我才矣，其有所立則又卓然不可及。言已雖蒙夫子之善誘，猶不能及夫子之所立。」）
疏「 顏淵」至「也已」。○正義曰：此章美夫子之道也。「顏淵喟然歎曰：仰之彌高，鑽之彌堅。瞻之在前，忽焉在後」者，喟，歎聲也。彌，益也。顏淵喟然發歎，言夫子之道高堅不可窮盡，恍惚不可為形象，故仰而求之則益高，鑽研求之則益堅，瞻之似若在前，忽然又複在後也。「夫子循循然善誘人」者，循循，次序貌；誘，進也。言夫子以此道教人，循循然有次序，可謂善進勸人也。「博我以文，約我以禮，欲罷不能。既竭吾才，如有所立卓爾，雖欲從之，末由也已」者，末，無也。言夫子既開博我以文章，又節約我以禮節，使我欲罷止而不能。已竭盡我才矣，其夫子更有所創立，則又卓然絕異，已雖欲從之，無由得及。言已雖蒙夫子之善誘，猶不能及夫子之所立也。
子疾病，（包曰：「疾甚曰病。」）子路使門人為臣。（鄭曰：「孔子嘗為大夫，故子路欲使弟子行其臣之禮。」）病間，曰：「久矣哉，由之行詐也！無臣而為有臣。吾誰欺？欺天乎？（孔曰：「少差曰間。言子路久有是心，非今日也。」）且予與其死於臣之手也，無寧死於二三子之手乎！（馬曰：「無寧，寧也；二三子，門人也。就使我有臣而死其手，我寧死於弟子之手乎！」）且予縱不得大葬，（孔曰：「君臣禮葬。」）予死於道路乎？」（馬曰：「 就使我不得以君臣禮葬，有二三子在，我寧當憂棄於道路乎？」）
疏「 子疾」至「路乎」。○正義曰：此章言孔子不欺也。「子疾病」者，疾甚曰病。「 子路使門人為臣」者，以孔子嘗為魯大夫，故子路欲使弟子行其家臣之禮，以夫子為大夫君也。「病間，曰：久矣哉，由之行詐也」者，少差曰間。當其疾甚時，子路以門人為臣，夫子不知。及病少差，知之，乃責之，言子路久有是詐欺之心，非今日也，故云「久矣哉，由之行詐也！」「無臣而為有臣。吾誰欺？欺天乎」者，言我既去大夫，是無臣也。女使門人為臣，是無臣而為有臣。如此行詐，人蓋知之，是人不可欺，故云吾誰欺。既人不可欺，乃欲遠欺天乎？「且予與其死於臣之手也，無寧死於二三子之手乎」 者，無寧，寧也；二三子，門人也。言就使我有臣，且我等其死於臣之手，寧如死於其弟子之手乎？「且予縱不得大葬，予死於道路乎」 者，大葬，謂君臣禮葬。言且就使我縱不得以君臣禮葬，有二三子在，我寧當憂棄於道路乎？言必不至死於道路也。
子貢曰：「有美玉於斯，韞櫝而藏諸？求善賈而沽諸？」（馬曰：「韞，藏也。櫝，匱也。謂藏諸匱中沽賣也。得善賈，寧肯賣之邪？」）子曰：「沽之哉！沽之哉！我待賈者也。」（包曰：「沽之哉，不衒賣之辭。我居而待賈。」）
疏「 子貢」至「者也」。○正義曰：此章言孔子藏德待用也。「子貢曰：有美玉於斯，韞櫝而藏諸？求善賈而沽諸」者，子貢欲觀孔子聖德藏用何如，故託玉以諮問也。韞，藏也。櫝，匱也。諸，之。沽，賣也。言人有美玉於此，藏在櫝中而藏之，若求得善貴之賈，寧肯賣之邪？君子於玉比德。子貢之意，言夫子有美德而懷藏之，若人虛心盡禮求之，夫子肯與之乎？「子曰：沽之哉！沽之哉！我待賈者也」者，孔子答言，我賣之哉。不衒賣之辭。雖不衒賣，我居而待賈。言有人虛心盡禮以求我道，我即與之而不吝也。
子欲居九夷。（馬曰：「九夷，東方之夷，有九種。」）或曰：「陋，如之何？」子曰：「君子居之，何陋之有？」（馬曰：「君子所居則化。」）
疏「子欲」至「之有」。正義曰：此章論孔子疾中國無明君也。「子欲居九夷」者，東方之夷有九種。孔子以時無明君，故欲居東夷。「或曰：陋，如之何」者，或人謂孔子言，東夷僻陋無禮，如何可居？「子曰：君子居之，何陋之有」者，孔子答或人言，君子所居則化，使有禮義，故云何陋之有。○注「馬曰：九夷，東方之夷，有九種」。○正義曰：案《東夷傳》云：「夷有九種，曰畎夷，於夷，方夷，黃夷，白夷，赤夷，玄夷，風夷，陽夷。」又一曰玄菟，二曰樂浪，三曰高麗，四曰滿飾，五曰鳧臾，六曰索家，七曰東屠，八曰倭人，九曰天鄙。
子曰：「吾自衛反魯，然後樂正，《雅》、《頌》各得其所。」（鄭曰：「反魯，哀公十一年冬，是時道衰樂廢，孔子來還，乃正之，故《雅》、《頌》各得其所。」）
疏「子曰：吾自衛反，魯然後樂正，《雅》、《頌》各得其所。」○正義曰：此章記孔子言正廢樂之事也。孔子以定十四年去魯，應聘諸國。魯哀公十一年，自衛反魯，是時道衰樂廢，孔子來還，乃正之，故《雅》、《頌》各得其所也。○注「 反魯，魯哀公十一年冬」。○正義曰：案《左傳》哀十一年冬，「衛孔文子之將攻大叔也，訪於仲尼。仲尼曰：『胡簋之事則嘗學之矣，甲兵之事未之聞也。』退，命駕而行，曰：『鳥則擇木，木豈能擇鳥？』文子遽止之曰：『圉豈敢度其私，訪衛國之難也。』將止，魯人以幣召之，乃歸。」杜注云：「於是自衛反魯，樂正，《雅》、《頌》各得其所。」是也。
子曰：「出則事公卿，入則事父兄，喪事不敢不勉，不為酒困，何有於我哉？」（馬曰：「困，亂也。」）
疏「 子曰：出則事公卿，入則事父兄，喪事不敢不勉，不為酒困，何有於我哉？」○正義曰：此章記孔子言忠順孝悌哀喪慎酒之事也。困，亂也。言出仕朝廷，則盡其忠順以事公卿也；入居私門，則盡其孝悌以事父兄也；若有喪事，則不敢不勉力以從禮也，未嘗為酒亂其性也。他人無是行，於我，我獨有之，故曰：何有於我哉。
子在川上曰：「逝者如斯夫！不舍晝夜。」（包曰：「逝，往也。言凡往也者如川之流。」）
疏「子在川上曰：逝者如斯夫！不舍晝夜」。○正義曰：此章記孔子感歎時事既往，不可追複也。逝，往也。夫子因在川水之上，見川水之流迅速，且不可追複，故感之而興歎，言凡時事往者，如此川之流夫，不以晝夜而有舍止也。
子曰：「吾未見好德如好色者也。」（疾時人薄於德而厚於色，故發此言。）
疏「子曰：吾未見好德如好色者也」。○正義曰：此章孔子疾時人薄於德而厚於色也。
子曰：「譬如為山，未成一簣，止，吾止也。（包曰：「簣，土籠也。此勸人進於道德。為山者，其功雖已多，未成一籠而中道止者，我不以其前功多而善之，見其誌不遂，故不與也。」）譬如平地，雖覆一簣，進，吾往也。」（馬曰：「平地者將進加功，雖始覆一簣，我不以其功少而薄之，據其欲進而與之。」）
疏「 子曰」至「往也」。○正義曰：此章孔子勸人進於道德也。「譬如為山，未成一簣，止，吾止也」者，簣，土籠也。言人之學道，垂成而止，前功雖多，吾不與也。譬如為山者，其功雖已多，未成一籠，而中道止者，我不以其前功多而善之，見其誌不遂，故吾止而不與也。「譬如平地，雖覆一簣，進，吾往也」者，言人進德脩業，功雖未多，而強學不息，則吾與之也。譬如平地者，將進加功，雖始覆一簣，我不以其功少而薄之，據其欲進，故吾則往而與之也。
子曰：「語之而不惰者，其回也與！」（顏淵解，故語之而不惰。餘人不解，故有惰語之時。）
疏「子曰：語之而不惰者，其回也與！」○正義曰：此章美顏回也。惰，謂懈惰也。言餘人不能盡解，故有懈惰於夫子之語時。其語之而不懈惰者，其唯顏回也與，顏淵解故也。
子謂顏淵，曰：「惜乎！吾見其進也，未見其止也。」（包曰：「孔子謂顏淵進益未止，痛惜之甚。」）
疏「子謂顏淵，曰：惜乎！吾見其進也，未見其止也」。○正義曰：此章以顏回早死，孔子於後歎惜之也。孔子謂顏淵進益未止，痛惜之甚也。
子曰：「苗而不秀者有矣！夫秀而不實者有矣夫！」（孔曰：「言萬物有生而不育成者，喻人亦然。」）
疏「子曰：苗而不秀者有矣夫！秀而不實者有矣夫！」○正義曰：此章亦以顏回早卒，孔子痛惜之，為之作譬也。言萬物有生而不育成者，喻人亦然也。
子曰：「後生可畏，焉知來者之不如今也？（後生謂年少。）四十、五十而無聞焉，斯亦不足畏也已矣。」
疏「 子曰」至「也已」。○正義曰：此章勸學也。「子曰：後生可畏，焉知來者之不如今也」者，後生謂年少也。言年少之人，足以積學成德，誠可畏也，安知將來者之道德不如我今日也？「四十、五十而無聞焉，斯亦不足畏也已」者，言年少時不能積學成德，至於四十、五十而令名無聞，雖欲強學，終無成德，故不足畏也。
子曰：「法語之言，能無從乎？改之為貴。（孔曰：「人有過，以正道告之，口無不順從之，能必自改之，乃為貴。」）巽與之言，能無說乎？繹之為貴。（馬曰：「巽，恭也。謂恭孫謹敬之言，聞之無不說者，能尋繹行之，乃為貴。」）說而不繹，從而不改，吾末如之何也已矣。」
疏「子曰」至「已矣」。○正義曰：此章貴行也。「子曰：法語之言，能無從乎？改之為貴」者，謂人有過，以禮法正道之言告語之，當時口無不順從之者。口雖服從，未足可貴，能必自改之，乃為貴耳。「巽與之言，能無說乎？繹之為貴」者，巽，恭也；繹，尋繹也。謂以恭孫謹敬之言教與之，當時聞之，無不喜說者。雖聞之喜說，未足可貴，必能尋繹其言行之，乃為貴也。「說而不繹，從而不改，吾末如之何也已矣」者，謂口雖說從，而行不尋繹追改，疾夫形服而心不化，故云末如之何，猶言不可奈何也。
子曰：「主忠信，毋友不如已者，過則勿憚改。」（慎所主友，有過務改，皆所以為益。）
疏「子曰：主忠信，毋友不如己者，過則勿憚改」。○正義曰：此章戒人忠信改過也。主猶親也。憚猶難也。言凡所親狎，皆須有忠信者也，無得以忠信不如己者為友也。苟有其過，無難於改也。《學而篇》已有此文，記者異人，故重出之。
子曰：「三軍可奪帥也，匹夫不可奪誌也。」（孔曰：「三軍雖眾，人心不一，則其將帥可奪而取之。匹夫雖微，苟守其誌，不可得而奪也。」）
疏「 子曰：三軍可奪帥也，匹夫不可奪誌也。」○正義曰：此章言人守誌不移也。萬二千五百人為軍。帥，謂將也。匹夫，謂庶人也。三軍雖眾，人心不一，則其將帥可奪而取之。匹夫雖微，苟守其誌，不可得而奪也。士大夫已上有妾媵，庶人賤，但夫婦相匹配而已，故云匹夫。
子曰：「衣敝縕袍，與衣狐貉者立而不恥者，其由也與？（孔曰：「縕，枲著。」）『不忮不求，何用不臧？』」（馬曰：「忮，害也。臧，善也。言不忮害，不貪求，何用為不善？疾貪惡忮害之詩。」）子路終身誦之。子曰：「是道也，何足以臧？」（馬曰：「臧，善也。尚複有美於是者，何足以為善？」）
疏「 子曰」至「以臧」。○正義曰：此章善仲由也。「子曰：衣敝縕袍，與衣狐貉者立而不恥者，其由也與」者，縕，枲著也。縕袍，衣之賤者。狐貉，裘之貴者。常人之情，著破敗之縕袍，與著狐貉之裘者並立，則皆慚恥。而能不恥者，唯其仲由也與？「不忮不求，何用不臧」者，忮，害也。臧，善也。言不忮害，不貪求，何用為不善？言仲由不忮害，不貪求，何用為不善？此《詩·邶風·雄雉》之篇，疾貪惡忮害之詩也。孔子言之，以善子路也。「子路終身誦之」者，子路以夫子善已，故常稱誦之。「子曰：是道也，何足以臧」者，孔子見子路誦之不止，懼其伐善，故抑之。言人行尚複有美於是者，此何足以為善？○注「孔曰：縕，枲著」。○正義曰：《玉藻》云：「纊為繭，縕為袍。」鄭玄云：「衣有著之異名也。纊謂今之新綿，縕謂今纊及舊絮也。」然則今雲枲著者，雜用枲麻以著袍也。
子曰：「歲寒然後知松柏之後彫也。」（大寒之歲，眾木皆死，然後知松柏小彫傷；平歲則眾木亦有不死者，故須歲寒而後別之。喻凡人處治世亦能自脩整，與君子同；在濁世，然後知君子之正不苟容。）
疏「子曰：歲寒然後知松柏之後彫也」。○正義曰：此章喻君子也。大寒之歲，眾木皆死，然後知松柏小彫傷；若平歲，則眾木亦有不死者，故須歲寒而後別之。喻凡人處治世亦能自脩整，與君子同；在濁世，然後知君子之正不苟容也。
子曰：「知者不惑，（包曰：「不惑亂。」）仁者不憂，（孔曰：「無憂患。」）勇者不懼。」
疏「子曰：知者不惑，仁者不憂，勇者不懼」。○正義曰：此章言知者明於事，故不惑亂；仁者知命，故無憂患；勇者果敢，故不恐懼。
子曰：「可與共學，未可與適道；（適，之也。雖學，或得異端，未必能之道。）可與適道，未可與立；（雖能之道，未必能有所立。）可與立，未可與權。（「雖能」有所立，未必能權量其輕重之極。）「唐棣之華，偏其反而。豈不爾思？室是遠而」。（逸詩也。唐棣，栘也，華反而後合。賦此詩者，以言權道反而後至於大順。思其人而不得見者，其室遠也。以言思權而不得見者，其道遠也。）子曰：「未之思也，夫何遠之有！」（夫思者，當思其反，反是不思，所以為遠。能思其反，何遠之有！言權可知，唯不知思耳。思之有次序，斯可知矣。）
疏「子曰」至「之有」。○正義曰：此章論權道也。「子曰：可與共學，未可與適道」者，適，之也。言人雖可與共學，所學或得異端，未必能之正道，故未可與也。「可與適道，未可與立」者，言人雖能之道，未必能有所立，故未可與也。「可與立，未可與權」者，言人雖能有所立，未必能隨時變通權量其輕重之極也。「唐棣之華，偏其反而。豈不爾思，室是遠而」者，此逸詩也。唐棣，栘也，其華偏然反而後合。賦此詩者，以言權道亦先反常而後至於大順也。「豈不爾思」者，言誠思爾也。誠思其人而不得見者，其室遠也。以喻思權而不得見者，其道遠也。「子曰：未之思也，夫何遠之有」者，言夫思者，當思其反常。若不思是反，所以為遠。能思其反，何遠之有！言權可知，唯不知思爾。儻能思之有次序，斯可知矣。記者嫌與詩言相亂，故重言「子曰」也。○注「 唐棣，栘也」。○正義曰：《釋木》文也。舍人曰：「唐棣一名栘。」郭璞曰：「似白楊，江東呼夫栘。《詩·召南》云：唐棣之華。」陸機云：「奧李也。一名雀梅，亦曰車下李。所在山皆有其華，或白或赤。六月中熟，大如李子，可食。」
