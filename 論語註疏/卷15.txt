疏正義曰：此章記孔子先禮後兵，去亂就治，並明忠、信、仁、知、勸學，為邦無所毀譽，必察好惡。誌士君子之道，事君相師之儀，皆有恥且格之事，故次前篇也。
衛靈公問陳於孔子。（孔曰：「軍陳行列之法。」）孔子對曰：「俎豆之事，則嚐聞之矣。」（孔曰：「俎豆，禮器。」）軍旅之事，未之學也。」（鄭曰：「萬二千五百人為軍，五百人為旅。軍旅末事，本未立，不可教以末事。」）
疏「 衛靈」至「學也」。○正義曰：此章記孔子先禮後兵之事也。「衛靈公問陳於孔子」者，問軍陳行列之法於孔子也。「孔子對曰：俎豆之事，則嚐聞之矣。軍旅之事，未之學也」者，俎豆，禮器。萬二千五百人為軍，五百人為旅。孔子之意，治國以禮義為本，軍旅為末，本未立，則不可教以末事。今靈公但問軍陳，故對曰：「俎豆行禮之事，則嚐聞之。軍旅用兵之事，未之學也。」《左傳》哀十一年，「孔文子之將攻大叔」也，訪於仲尼。仲尼曰：『胡簋之事，則嚐學之矣。甲兵之事，未之聞也。』」其意亦與此同。軍旅甲兵亦治國之具也，彼以文子非禮，欲國內用兵；此以靈公空問軍陳，故並不答，非輕甲兵也。 ○注「俎豆，禮器」。○正義曰：案《明堂位》云：「俎，有虞氏以梡，夏後氏以嶡，殷以椇，周以房俎。」鄭注云：「梡，斷木為四足而已。嶡之言蹶也，謂中足為橫距之象，《周禮》謂之距。椇之言枳椇也，謂曲橈之也。房謂足下跗也，上下兩間，有似於堂房。《魯頌》曰：『籩豆大房。』」又曰：「夏後氏以楬豆，殷玉豆，周獻豆。」鄭注云：「楬，無異物之飾也。獻，疏刻之。齊人謂無發為禿楬。」其委曲製度備在禮圖。○注「鄭曰：萬二千五百人為軍，五百人為旅。」○正義曰：皆《司馬序官》文也。
明日遂行。在陳絕糧，從者病，莫能興。（孔曰：「從者，弟子。興，起也。孔子去衛如曹，曹不容，又之宋。宋遭匡人之難，又之陳。會吳伐陳，陳亂，故乏食。」）子路慍見曰：「君子亦有窮乎？」子曰：「君子固窮，小人窮斯濫矣。」（濫，溢也。君子固亦有窮時，但不如小人窮則濫溢為非。）
疏「 明日」至「濫矣」。○正義曰：此章記孔子厄於陳也。「明日遂行」者，既答靈公之明日也，遂去衛國而之於他邦也。「在陳絕糧，從者病，莫能興」者，從者，弟子也。興，起也。孔子適在陳，會吳伐陳，陳亂，故乏絕糧食，弟子從者困病，莫能興起也。「子路慍見曰：君子亦有窮乎」者，慍，怒也。子路以為，君子學，則祿在其中，不當有窮困。今乃窮困，故慍怒而見，問於夫子曰：「君子豈亦如常人有窮困邪？」「子曰：君子固窮，小人窮斯濫矣」者，濫，溢也。言君子固亦有窮困時，但不如小人窮則濫溢為非。○注「孔曰」至「乏食」。○正義曰：雲「孔子去衛如曹，曹不容，又之宋。宋遭匡人之難，又之陳。會吳伐陳」者，皆以《孔子世家》文而知也。如、之皆訓往。
子曰：「賜也，女以予為多學而識之者與？」對曰：「然，（孔曰：「然謂多學而識之。」）非與？」（孔曰：「問今不然。」）曰：「非也，予一以貫之。」（善有元，事有會，天下殊塗而同歸，百慮而一致。知其元則眾善舉矣，故不待多學而一知之。）
疏「子曰」至「貫之」。○正義曰：此章言善道有統也。「子曰：賜也，女以子為多學而識之者與」者，孔子問子貢：女意以我為多其學問記識之者與？與，語辭。「對曰：然」者，子貢意以為然，是夫子多學而識之也。「非與」者，子貢又言：今乃非多學而識之者與？「曰：非也，予一以貫之」者，孔子答言，己之善道，非多學而識之也，我但用一理以通貫之。以其善有元，事有會，知其元則眾善舉矣，故不待多學，一以知之。○注「天下殊塗而同歸，百慮而一致」。○正義曰：《周易·下係辭》文也。
子曰：「由，知德者鮮矣！」（王曰：「君子固窮，而子路慍見，故謂之小於知德。」）
疏「子曰：由知德者鮮矣！」○正義曰：此一章言子路鮮於知德。鮮，少也。由，子路名。言君子固窮，而子路慍見，故謂之少於知德也。
子曰：「無為而治者，其舜也與？夫何為哉？恭已正南面而已矣。」（言任官得其人，故無為而治。）
疏「 子曰：無為而治者，其舜也與？夫何為哉？恭己正南面而已矣」。○正義曰：此一章美帝舜也。帝王之道，貴在無為清靜而民化之，然後之王者，以罕能及，故孔子曰：「無為而天下治者，其舜也與？」所以無為者，以其任官得人。夫舜何必有為哉，但恭敬己身，正南面鄉明而已。○注「言任官得其人，故無為而治」。○正義曰：案《舜典》命禹宅百揆，棄、後稷、契作司徒，皋陶作士，垂、共工、益作朕虞，伯夷作秩宗，夔典樂教胄子，龍作納言，並四嶽十二牧，凡二十二人，皆得其人，故舜無為而治也。
子張問行。子曰：「言忠信，行篤敬，雖蠻貊之邦，行矣。言不忠信，行不篤敬，雖州里，行乎哉？（鄭曰：「萬二千五百家為州，五家為鄰，五鄰為里，行乎哉？言不可行。」）立則見其參於前也，在輿則見其倚於衡也，夫然後行。」（包曰：「 衡，軛也。言思念忠信，立則常想見，參然在目前。在輿，則若倚車軛。」）子張書諸紳。（孔曰：「紳，大帶。」）
疏「 子張」至「諸紳」。○正義曰：此一章言可常行之行也。「子張問行」者，問於夫子，何如則可常行。「子曰：言忠信，行篤敬，雖蠻貊之邦行矣。言不忠信，行不篤敬，雖州里，行乎哉」者，孔子答言，必當言盡忠誠，不欺於物，行唯敦厚而常謹敬，則雖蠻貊遠國，其道行矣。反此，雖州里近處，而行乎哉？言不可行也。「立則見其參於前也，在輿，則見其倚於衡也，夫然後行」者，輿是車輿也。衡，軛也。言常思念忠信篤敬，立則想見，參然在目前。在輿則若倚車軛。夫能如是，而後可行。「子張書諸紳」者，紳，大帶也。子張以孔子之言書之紳帶，意其佩服無忽忘也。○注「 鄭曰」至「為里」。○正義曰：《周禮·大司徒職》云：「五家為比，五比為閭，四閭為族，五族為黨，五黨為州。」是二千五百家為州也。今雲萬二千五百家為州，誤也。雲「五家為鄰，五鄰為里」，《遂人職》文也。○注「紳，大帶」。○正義曰：以帶束腰，垂其餘以為飾，謂之紳。《玉藻》說帶雲「大夫大帶」，是一名大帶也。《玉藻》稱「天子素帶朱裏，終辟。諸侯素帶不朱裏而終辟。大夫素帶，辟垂。士練帶，率下辟。居士錦帶，弟子縞帶。並紉約用組」。「三寸，長齊於帶。紳長，製，士三尺，有司二尺有五寸。子遊曰：『參分帶下，紳居二焉。紳韠結三齊。』大夫大帶四寸，雜帶。君朱綠，大夫玄華，士緇辟，二寸，再繚四寸。凡帶，有率，無箴功。」此紳帶之製也。
子曰：「直哉，史魚！（孔曰：「衛大夫史鰌。」）邦有道，如矢。邦無道，如矢。（孔曰：「有道無道，行直如矢，言不曲。」）君子哉，蘧伯玉！邦有道，則仕。邦無道，則可卷而懷之。」（包曰：「卷而懷，謂不與時政柔順，不忤於人。」）
疏「 子曰」至「懷之」。○正義曰：此章美衛大夫史鰌、蘧瑗之行也。「直哉，史魚」者，美史魚之行正直也。「邦有道，如矢。邦無道，如矢」者，此其直之行也。矢，箭也。史鰌之德，其性惟直，國之有道無道，行直如箭，言不隨世變曲也。「君子哉，蘧伯玉」者，美伯玉有君子之德也。「邦有道，則仕。邦無道，則可卷而懷之」者，此其君子之行也。國若有道，則肆其聰明而在仕也。國若無道，則韜光晦知、不與時政，亦常柔順不忤逆校人。是以謂之君子也。
子曰：「可與言而不與言，失人。不可與言而與之言，失言。知者不失人，亦不失言。」
疏「子曰：可與言而不與言，失人。不可與言而與之言，失言。知者不失人，亦不失言」。○正義曰：此章戒其知人也。若中人以上，可以語上，是可與言，而不與言，是失於彼人也。若中人以下，不可以語上，而己與之言，則失於己言也。惟知者明於事，二者俱不失。
子曰：「誌士仁人，無求生以害仁，有殺身以成仁。」（孔曰：「無求生以害仁，死而後成仁，則誌士仁人不愛其身也。」）
疏「子曰：誌士仁人，無求生以害仁，有殺身以成仁」。○正義曰：此章言誌善之士，仁愛之人，無求生而害仁。若身死而後成仁，則誌士仁人不愛其身，有殺其身以成其仁者也。若伯夷、叔齊及比幹是也。
子貢問為仁。子曰：「工欲善其事，必先利其器。居是邦也，事其大夫之賢者，友其士之仁者。」（孔曰：「言工以利器為用，人以賢友為助。」）
疏「 子貢」至「仁者」。○正義曰：此章明為仁之法也。「子貢問為仁」者，子貢欲為仁，未知其法，故問之。「子曰：工欲善其事，必先利其器」者，將答問仁，先為設譬也。若百工欲善其所為之事，當先脩利所用之器。「居是邦也，事某大夫之賢者，友其士之仁者」，此答譬也。言工以利器為用，人以賢友為助。大夫尊，故言事。士卑，故言友。大夫言賢，士言仁，互文也。
顏淵問為邦。子曰：「行夏之時，（據見萬物之生，以為四時之始，取其易知。）乘殷之輅，（馬曰：「殷車曰大輅。《左傳》曰：『大輅越席，昭其儉也。」）服周之冕，（包曰：「冕，禮冠。周之禮文而備，取其黈糸廣塞耳，不任視聽。」）樂則《韶舞》。（「《韶》，舜樂也。盡善盡美，故取之。」）放鄭聲，遠佞人。鄭聲淫，佞人殆。」（孔曰：「鄭聲、佞人亦俱能惑人心，與雅樂、賢人同，而使人淫亂危殆，故當放遠之。」）
疏「 顏淵」至「人殆」。○正義曰：此章言治國之法也。「顏淵問為邦」者，為猶之治。問治國之禮法於孔子也。「子曰：行夏之時」者，此下孔子答以為邦所行用之禮樂車服也。夏之時，謂以建寅之月為正也。據見萬物之生，以為四時之始，取其易知，故使行之。「乘殷之輅」者，殷車曰大輅，謂木輅也。取其儉素，故使乘之。「服周之冕」 者，冕，禮冠也。周之禮文而備，取其黈糸廣塞耳，不任視聽，故使服之。「樂則《韶舞》」者，《韶》，舜樂名也。以其盡善盡美，故使取之。「放鄭聲，遠佞人。鄭聲淫，佞人殆」者，又當放棄鄭、衛之聲，遠離辨佞之人，以鄭聲、佞人亦俱能惑人心，與雅樂、賢人同，然而使人淫亂危殆，故使放遠之。○注「馬曰」至「儉也」。正義曰：雲「殷車曰大輅」者，《明堂位》曰：「大輅，殷輅也。」鄭注云「大路，木路也。漢祭天乘殷之路，今謂之桑根車」者，是也。路訓大也。君之所在，以大為號，門曰路門，寢曰路寢，車曰路車，故人君之車，通以路為名。《周禮·巾車》「掌王之五路」。鄭玄云：「王在焉曰路。」彼解天子之車，故云王在耳。其實諸侯之車亦稱為路。雲「《左傳》曰：大輅越席，昭其儉也」者，桓二年文也。越席，結蒲為席，置於路中以茵藉，示其儉也。服虔云：「大路，木路。」引之者以證殷路一名大路也。杜元凱以大路為玉路，今所不取。○注「 包曰」至「視聽」。正義曰：雲「冕，禮冠。周之禮文而備」者，冠者，首服之大名；冕者，冠中之別號，故云「冕，禮冠」也。《世本》云：「黃帝作冕。」宋仲子云：「冕，冠之有旒者，禮文殘缺，形製難詳。」《周禮·弁師》「掌王之五冕，皆玄冕朱裏」。止言玄朱而已，不言所用之物。《子罕篇》云：「麻冕，禮也。」蓋以木為幹，而用布衣之。上玄下朱，取天地之色，其長短廣狹，則經傳無文。阮諶《三禮圖·漢禮器製度》云：「冕製皆長尺六寸，廣八寸，天子以下皆同。」沈引董巴《輿服誌》云：「廣七寸，長尺二寸。」應劭《漢官儀》云：「廣七寸，長八寸。」沈又云：「廣八寸，長尺六寸者，天子之冕。廣七寸，長尺二寸者，諸侯之冕。廣七寸，長八寸者，大夫之冕。」但古禮殘缺，未知孰是，故備載焉。司馬彪《漢書·輿服誌》云：「孝明帝永平二年，初詔有司采《周官》、《禮記》、《尚書》之文製冕，皆前圓後方，朱裏玄上，前垂四寸，後垂三寸，天子白玉珠十二旒，三公諸侯青玉珠七旒，卿大夫黑玉珠五旒。皆有前無後。」此則漢法耳。其古禮，鄭玄注《弁師》雲天子袞冕，以五采繅，前後十二斿，斿有五采玉十有二。鷩冕，前後九斿。毳冕，前後七斿。希冕，前後五斿。玄冕，前後三斿。斿皆五采玉十有二。上公袞冕，三采繅，前後九斿，斿有三采玉九。侯伯鷩冕，三采繅，前後七斿，斿有三采玉七。子男毳冕，三采繅，前後五斿，斿有三采玉五。孤卿以下，皆二采繅，二采玉焉。蓋以繅采玉其斿。又玉名，依命數耳。謂之冕者，冕，俛也，以其後高前下，有俛俯之形，故因名焉。蓋以在上位者失於驕矜，欲令位彌高而誌彌下，故製此服，令貴者下賤也。雲「取其黈糸廣塞耳，不任視聽」者，黈纊，黃綿也。案今禮圖袞冕以下皆有充耳，天子以黈纊，諸侯以青纊，以其冕旒垂目，黈纊塞耳，欲使無為清靜，以化其民，故不任視聽也。
子曰：「人無遠慮，必有近憂。」（王曰：「君子當思患而預防之。」）
疏「子曰：人無遠慮，必有近憂」。○正義曰：此章戒人備豫不虞也。○注「王曰：君子當思患而預防之」。○正義曰：此《周易·既濟·象辭》也。王弼云：「存不忘亡，既濟不忘未濟也。」
子曰：「已矣乎！吾未見好德如好色者也。」
疏「子曰：已矣乎！吾未見好德如好色者也」。○正義曰：此章疾時人好色而不好德也。
子曰：「臧文仲其竊位者與！知柳下惠之賢而不與立也。」（孔曰：「柳下惠，展禽也。知賢而不舉，是為竊位。」）
疏「子曰：臧文仲其竊位者與！知柳下惠之賢而不與立也」。○正義曰：此章勉人舉賢也。竊，盜也。魯大夫臧文仲知賢不舉，偷安於位，故曰竊位。以其知柳下惠之賢，不稱舉與立於朝廷也。○注「柳下惠，展禽也」。○正義曰：案《魯語》「 展禽對臧文仲云：獲聞之」。是其人氏展，名獲，字禽。柳下是其所食之邑名，諡曰惠。《列女傳》：「柳下惠死，門人將諡之。妻曰：『夫子之諡，宜為惠乎？』門人從，以為諡。」《莊子》雲「柳下季」者，季是五十字，禽是二十字。
子曰：「躬自厚，而薄責於人，則遠怨矣。」（孔曰：「責已厚，責人薄，所以遠怨咎。」）
疏「子曰：躬自厚，而薄責於人，則遠怨矣」。○正義曰：此章戒人責已也。躬，身也。言凡事自責厚，薄責於人，則所以遠怨咎也。
子曰：「不曰『如之何，（孔曰：「不曰如之何者，猶言不曰奈是何。」）如之何』者，吾末如之何也已矣。」（孔曰：「如之何者，言禍難已成，吾亦無如之何。」）
疏「 子曰：不曰『如之何，如之何』者，吾末如之何也已矣」。○正義曰：此章戒人豫防禍難也。如，奈也。「不曰如之何」，猶言「不曰奈是何」。末，無也。若曰奈是何者，則是禍難已成，不可救藥，吾亦無柰之何。
子曰：「群居終日，言不及義，好行小慧，難矣哉！」（鄭曰：「小慧，謂小小之才知。難矣哉，言終無成。」）
疏「子曰：群居終日，言不及義，好行小慧，難矣哉！」○正義曰：此章貴義。小慧，謂小小才知。言人群朋共居，終竟一日，所言不及義事，但好行小小才知，以陵誇於人，難有所成矣哉！言終無成也。
子曰：「君子義以為質，禮以行之，孫以出之，信以成之。君子哉！」（鄭曰：「義以為質，謂操行。孫以出之，謂言語。」）
疏「子曰：君子義以為質，禮以行之，孫以出之，信以成之，君子哉！」○正義曰：此章論君子之行也。義以為質，謂操執以行者，當以義為體質。文之以禮，然後行之。孫順其言語以出之。守信以成之。能此四者，可謂君子哉！
子曰：「君子病無能焉，不病人之不己知也。」（包曰：「君子之人但病無聖人之道，不病人之不己知。」）
疏「子曰：君子病無能焉，不病人之不己知也」。○正義曰：此章戒人脩己也。病猶患也。言君子之人，但患己無聖人之道，不患人之不知己也。
子曰：「君子疾沒世而名不稱焉。」（疾，猶病也。）
疏「子曰：君子疾沒世而名不稱焉」。○正義曰：此章勸人脩德也。疾，猶病也。言君子病其終世而善名不稱也。
子曰：「君子求諸己，小人求諸人。」（君子責己，小人責人。）
疏「子曰：君子求諸己，小人求諸人」。○正義曰：此章言君子責於己，小人責於人也。求，責也。諸，於也。
子曰：「君子矜而不爭，（包曰：「矜，矜莊也。」）群而不黨。」（孔曰：「黨，助也。君子雖眾，不相私助，義之與比。」）
疏「子曰：君子矜而不爭，群而不黨」。○正義曰：此章言君子貌雖矜莊而不爭鬥，君子雖眾而不私相黨助，義之與比也。
子曰：「君子不以言舉人，（包曰：「有言者不必有德，故不可以言舉人。」）不以人廢言。」（王曰：「不可以無德而廢善言。」）
疏「子曰：君子不以言舉人，不以人廢言」。○正義曰：此章言君子用人，取其善節也。有言者不必有德，故不可以言舉人，當察言觀行然後舉之。夫婦之愚，可以與知，故不可以無德而廢善言也。
子貢問曰：「有一言而可以終身行之者乎？」子曰：「其恕乎！己所不欲，勿施於人。」（言已之所惡，勿加施於人。）
疏「 子貢」至「於人」。○正義曰：此章言人當恕已不及物也。「子貢問曰：有一言可以終身行之者乎」者，問於孔子，求脩身之要道也。「子曰：其恕乎！已所不欲，勿施於人」者，孔子答言，唯仁恕之一言，可終身行之也。己之所惡，勿欲施於人，即恕也。
子曰：「吾之於人也，誰毀誰譽？如有所譽者，其有所試矣。（包曰：「所譽者，輒試以事，不虛譽而已。」）斯民也，三代之所以直道而行也。」（馬曰：「三代夏、殷、周用民如此，無所阿私，所以雲直道而行。」）
疏「子曰」至「行也」。○正義曰：此章論正直之道也。「子曰：吾之於人也，誰毀誰譽」者，毀謂譖害，譽謂稱揚。言我之於人，於誰毀？於誰譽？無私毀譽也。「 如有所譽者，其有所試矣」者，言所稱譽者，輒試以事，不虛譽而已也。「斯民也，三代之所以直道而行也」者，斯，此也。三代，夏、殷、周也。言如此用民，無所阿私，夏、殷、周三代之令王所以得稱直道而行也。
子曰：「吾猶及史之闕文也。（包曰：「古之良史，於書字有疑則闕之，以待知者。」）有馬者借人乘之，今亡矣夫！」（包曰：「有馬不能調良，則借人乘習之。孔子自謂及見其人如此，至今無有矣。言此者，以俗多穿鑿。」）
疏「 子曰」至「矣夫」。○正義曰：此章疾時人多穿鑿也。「子曰：吾猶及史之闕文也」者，史是掌書之官也。文，字也。古之良史，於書字有疑則闕之，以待能者，不敢穿鑿。孔子言我尚及見此古史闕疑之文。「有馬者借人乘之」者，此舉喻也。喻己有馬不能調良，當借人乘習之也。「今亡矣夫」者，亡，無也。孔子自謂及見其人如此，闕疑至今，則無有矣。言此者，以俗多穿鑿。
子曰：「巧言亂德。小不忍，則亂大謀。」（孔曰：「巧言利口則亂德義。小不忍則亂大謀。」）
疏「子曰：巧言亂德。小不忍，則亂大謀」。○正義曰：此章戒人慎口忍事也。有言者不必有德，故巧言利口則亂德義。山藪藏疾，國君含垢，故小事不忍，則亂大謀。
子曰：「眾惡之，必察焉。眾好之，必察焉。」（王曰：「或眾阿黨比周，或其人特立不群，故好惡不可不察也。」）
疏「子曰：「眾惡之，必察焉。眾好之，必察焉」。○正義曰：此章論知人之事也。夫知人未易，設有一人，為眾所惡，不可即從雷同而惡之。或其人特立不群，故必察焉。又設有一人，為眾所好，亦不可即從眾而好之。或此人行惡，眾乃阿黨比周，故不可不察。○注「王曰：或眾阿黨比周」。○正義曰：此解眾好之也，謂眾多惡人，私相阿曲朋黨，比近周密也。文十八年《左傳》言渾敦之惡云：「頑囂不友，是與比周。」杜注云：「比，近也。周，密也。」言比是相近也，周是親密也。唯是親愛之義，非為善惡之名。《為政篇》「子曰：君子周而不比，小人比而不周」。孔曰：「忠信為周，阿黨為比。」以君子小人相對，故觀文為說也。
子曰：「人能弘道，非道弘人。」（王曰：「才大者道隨大，才小者道隨小，故不能弘人。」）
疏「子曰：人能弘道，非道弘人」。○正義曰：此章論道也。弘，大也。道者，通物之名，虛無妙用，不可須臾離。但仁者見之謂之仁，知者見之謂之知，是人才大者，道隨之大也，故曰人能弘道。百姓則日用而不知，是人才小者，道亦隨小，而道不能大其人也，故曰非道弘人。
子曰：「過而不改，是謂過矣。」
疏「子曰：過而不改，是謂過矣」。正義曰：此章戒人改過也。人誰無過，過而能改，善莫大焉。過而不改，是謂過矣。
子曰：「吾嚐終日不食，終夜不寢，以思，無益，不如學也。」
疏「子曰：吾嚐終日不食，終夜不寢，以思，無益，不如學也」。○正義曰：此章勸人學也。
子曰：「君子謀道不謀食。耕也，餒在其中矣。學也，祿在其中矣。君子憂道不憂貧。」（鄭曰：「餒，餓也。言人雖念耕而不學，故饑餓。學則得祿，雖不耕而不餒。此勸人學。」）
疏「 子曰：君子謀道不謀食。耕也，餒在其中矣。學也，祿在其中矣。君子憂道不憂貧」。○正義曰：此章亦勸人學也。人非道不立，故必先謀於道，道高則祿來，故不假謀於食。餒，餓也。言人雖念耕而不學，則無知歲有凶荒，故饑餓。學則得祿，雖不耕而不餒。是以君子但憂道德不成，不憂貧乏也。然耕也未必皆餓，學也未必皆得祿，大判而言，故云耳。
子曰：「知及之，仁不能守之，雖得之，必失之。（包曰：「知能及治其官，而仁不能守，雖得之，必失之。」）知及之，仁能守之，不莊以蒞之，則民不敬。（包曰：「不嚴以臨之，則民不敬從其上。」）知及之，仁能守之，莊以蒞之，動之不以禮，未善也。」（王曰：「動必以禮然後善。」）
疏「子曰」至「善也」。○正義曰：此章論居官臨民之法也。「子曰：知及之，仁不能守之，雖得之，必失之」者，得位由知，守位在仁。若人知能及治其官，而仁不能守，雖得祿位，必將失之。「知及之，仁能守之，不莊以蒞之，則民不敬」者，莊，嚴也。蒞，臨也。言雖知及其官，仁能守位，不嚴以臨之，則民不敬從其上。「知及之，仁能守之，莊以蒞之，動之不以禮，未善也」者，言動必以禮然後善。李充云：「夫知及以得，其失也蕩；仁守以靜，其失也寬；莊蒞以威，其失也猛，故必須禮然後和之。以禮製知，則精而不蕩；以禮輔仁，則溫而不寬；以禮禦莊，則威而不猛，故安上治民，莫善於禮。」顏特進云：「知以通其變，仁以安其性，莊以安其慢，禮以安其情，化民之善，必備此四者。」
子曰：「君子不可小知，而可大受也；小人不可大受，而可小知也。」（王曰：「君子之道深遠，不可小了知，而可大受；小人之道淺近，可小了知，而不可大受也。」）
疏「 子曰：君子不可小知，而可大受也；小人不可大受，而可小知也」。○正義曰：此章言君子小人道德深淺不同之事也。言君子之道深遠，仰之彌高，鑽之彌堅，故不可小了知也，使人饜飫而已，是可大受也。小人之道淺近易為窮竭，故不可大受，而可小了知也。
子曰：「民之於仁也，甚於水火。（馬曰：「水火及仁，故民所仰而生者，仁最為甚。」）水火，吾見蹈而死者矣，未見蹈仁而死者也。」（馬曰：「蹈水火或時殺人，蹈仁未嚐殺人。」）
疏「 子曰」至「者也」。○正義曰：此章勸人行仁道也。「子曰：民之於仁也，甚於水火」者，言水火飲食所由，仁者善行之長，皆民所仰而生者也。若較其三者所用，則仁最為甚也。「水火，吾見蹈而死者矣，末見蹈仁而死者也」者，此明仁甚於水火之事也。蹈猶履也。水火雖所以養人，若履蹈之，或時殺人。若履行仁道，未嚐殺人也。王弼云：「民之遠於仁，甚於水火，見有蹈水火者，未嚐見蹈仁者也。」雖與馬意不同，亦得為一義。
子曰：「當仁不讓於師。」（孔曰：「當行仁之事，不複讓於師，言行仁急。」）
疏「子曰：當仁不讓於師」。正義曰：此章言行仁之急也。弟子之法，為事雖當讓於師，若當行仁之事，不複讓於師也。
子曰：「君子貞而不諒。」（孔曰：「貞，正。諒，信也。君子之人，正其道耳，言不必小信。」）
疏「 子曰：君子貞而不諒」。○正義曰：此章貴正道而輕小信也。貞，正也。諒，信也。君子之人，正其道耳。言不必小信。案昭七年《左傳》云：「子產為豐施歸州田於韓宣子，曰：『日君以夫公孫段為能任其事，而賜之州田。今無祿早世，不獲久享君德。其子弗敢有，不敢以聞於君，私致諸子。』宣子辭。子產曰：『古人有言曰：其父析薪，其子弗克負荷。施將懼不能任其先人之祿，其況能任大國之賜？縱吾子為政而可，後之人若屬有疆場之言，敝邑獲戾，而豐氏受其大討。吾子取州，是免敝邑於戾，而建置豐氏也。敢以為請。』」杜注云：「《傳》言子產貞而不諒。」言段受晉邑，卒而歸之，是正也。知宣子欲之，而言畏懼後禍，是不信，故杜氏引此文為注也。
子曰：「事君，敬其事而後其食。」（孔曰：「先盡力而後食祿。」）
疏「子曰：事君，敬其事而後其食」。○正義曰：此章言其為臣事君之法也，言當先盡力敬其職事，必有勳績而後食祿也。
子曰：「有教無類。」（馬曰：「言人所在見教，無有種類。」）
疏「子曰：有教無類」。○正義曰：此章言教人之法也。類謂種類。言人所在見教，無有貴賤種類也。
子曰：「道不同，不相為謀。」
疏「子曰：道不同，不相為謀」。○正義曰：此章言人之為事，必須先謀。若道同者共謀，則情審不誤。若道不同而相為謀，則事不成也。
子曰：「辭達而已矣。」（孔曰：「凡事莫過於實，辭達則足矣，不煩文豔之辭。」）
疏「子曰：辭達而已矣」。○正義曰：此章明言語之法也。凡事莫過於實，辭達則足矣，不煩文豔也。
師冕見，（孔曰：「師，樂人盲者，名冕。」）及階，子曰：「階也。」及席，子曰：「席也。」皆坐，子告之曰：「某在斯，某在斯。」（孔曰：「曆告以坐中人姓字、所在處。」）師冕出。子張問曰：「與師言之道與？」子曰：「然，固相師之道也。」（馬曰：「相，導也。」）
疏「師冕見」至「道也」。○正義曰：此章論相師之禮也。「師冕見」者，師，樂人盲者，名冕。見，謂來見孔子也。「及階，子曰：『階也。』及席，子曰：『席也』」者，師冕及階、及席，孔子並告之，使師冕知而升階、登席也。「皆坐，子告之曰：某在斯，某在斯」者，孔子見瞽者必起，弟子亦起。冕既登席而坐，孔子及弟子亦皆坐。孔子曆以坐中人姓字、所在處告師冕，使知也。「師冕出。子張問曰：與師言之道與」者，道謂禮也。子張見孔子曆告之，未嚐知此禮。既師冕出去，而問孔子曰：「此是與師言之禮與？」「子曰：然，固相師之道也」者，相猶導也。孔子然答子張，言此固是相導樂師之禮也。
