疏正義曰：此篇論天下無道，政在大夫，故孔子陳其正道，揚其衰失，稱損益以教人，舉《詩》、《禮》以訓子，明君子之行，正夫人之名，以前篇首章記衛君靈公失禮，此篇首章言魯臣季氏專恣，故以次之也。
季氏將伐顓臾。冉有、季路見於孔子曰：「季氏將有事於顓臾。」（孔曰：「顓臾，伏羲之後，風姓之國，本魯之附庸，當時臣屬魯。季氏貪其土地，欲滅而取之。冉有與季路為季氏臣，來告孔子。」）孔子曰：「求！無乃爾是過與？（孔曰：「冉求為季氏宰，相其室，為之聚斂，故孔子獨疑求教之。」）夫顓臾，昔者先王以為東蒙主，（孔曰：「使主祭蒙山。」）且在邦域之中矣，（孔曰：「魯七百里之封，顓臾為附庸，在其域中。」）是社稷之臣也。何以伐為？」（孔曰：「已屬魯，為社稷之臣，何用滅之為？」）冉有曰：「夫子欲之，吾二臣者皆不欲也。」（孔曰：「歸咎於季氏。」）孔子曰：「求！周任有言曰：『陳力就列，不能者止。』（馬曰：「周任，古之良史。言當陳其才力，度己所任，以就其位，不能則當止。」）危而不持，顛而不扶，則將焉用彼相矣？（包曰：「言輔相人者，當能持危扶顛。若不能，何用相為？」）且爾言過矣，虎兕出於柙，龜玉毀於櫝中，是誰之過與？」（馬曰：「柙，檻也。櫝，匱也。失虎毀玉，豈非典守之過邪？」）冉有曰：「今夫顓臾，固而近於費。（馬曰：「固，謂城郭完堅，兵甲利也。費，季氏邑。」）今不取，後世必為子孫憂。」孔子曰：「求！君子疾夫，（孔曰：「疾如女之言。」）舍曰欲之，而必為之辭。（孔曰：「舍其貪利之說，而更作他辭，是所疾也。」）丘也聞有國有家者，不患寡而患不均，（孔曰：「國，諸侯。家，卿大夫。不患土地人民之寡少，患政理之不均平。」）不患貧而患不安，（孔曰：「憂不能安民耳。民安則國富。」）蓋均無貧，和無寡，安無傾。（包曰：「政教均平，則不貧矣。上下和同，不患寡矣。大小安寧，不傾危矣。」）夫如是，故遠人不服，則脩文德以來之。既來之，則安之。今由與求也，相夫子，遠人不服，而不能來也；邦分崩離析，而不能守也；（孔曰：「民有畏心曰分，欲去曰崩，不可會聚曰離析。」）而謀動幹戈於邦內，（孔曰：「幹，楯也。戈，戟也。」）吾恐季孫之憂不在顓臾，而在蕭牆之內也。」（鄭曰：「蕭之言肅也。牆，謂屏也。君臣相見之禮，至屏而加肅敬焉，是以謂之蕭牆。後季氏家臣陽虎果囚季桓子。」）
疏「季氏」至「內也」。○正義曰：此章論魯卿季氏專恣征伐之事也。「季氏將伐顓臾」者，顓臾，伏羲之後，風姓之國，本魯之附庸，當時臣屬於魯，而季氏貪其土地，欲滅而取之也。「冉有、季氏見於孔子曰：季氏將有事於顓臾」者，冉有、季路為季氏臣，來告孔子，言季氏將有征伐之事於顓臾也。「孔子曰：求！無乃爾是過與」者，無乃，乃也。爾，女也。雖二子同來告，以冉求為季氏宰，相其室，為之聚斂，故孔子獨疑求教之，言將伐顓臾，乃女是罪過與？與，疑辭也。「夫顓臾，昔者先王以為東蒙主」者，言昔者先王始封顓臾為附庸之君，使主祭蒙山。蒙山在東，故曰東蒙。「且在邦域之中矣」者，魯之封域方七百里，顓臾為附庸，在其域中也。「是社稷之臣也。何以伐為」者，言顓臾已屬魯，為社稷之臣，何用伐滅之為？「冉有曰：夫子欲之，吾二臣者皆不欲也」者，夫子，謂季氏也。冉有歸其咎惡於季氏也，故言季氏欲伐，我二人皆不欲也。」孔子曰：求！周任有言曰：陳力就列，不能者止」者，周任，古之良史也。夫子見冉有歸咎於季氏，故呼其名，引周任之言以責之。言為人臣者，當陳其才力，度己所任，以就其列位，不能則當自止退也。「危而不持，顛而不扶，則將焉用彼相矣」者，相，謂輔相。焉，何也。言輔相人者，當持其主之傾危，扶其主之顛躓。若其不能，何用彼相為？「且爾言過矣」者，爾，汝也。汝為季氏輔相，而歸咎於季氏，自是汝之言罪過矣。「虎兕出於柙，龜玉毀於櫝中，是誰之過與」者，此又為輔相之人作譬也。柙，檻也。櫝，匱也。虎兕皆猛獸，故設檻以製之。龜玉皆大寶，故設匱以藏之。若虎兕失出於檻，龜玉損毀於匱中，是誰之過與？言是典守者之過也。以喻主君有闕，是輔相者之過也。「冉有曰：今夫顓臾固而近於費，今不取，後世必為子孫憂」者，此冉有乃自言欲伐顓臾之意也。固，謂城郭完堅，兵甲利也。費，季氏邑。言今夫顓臾城郭甲兵堅固，而又近於費邑，若今不伐而取之，後世必為季氏子孫之憂也。「孔子曰：求！君子疾夫，舍曰欲之，而必為之辭」者，孔子見冉有言將伐顓臾之意，故又呼冉有名而責之，如汝之言，君子所憎疾。夫以舍其探利之說，而更作他辭，是所疾也。「丘也聞有國有家者，不患寡而患不均」者，此下孔子又為言其正治之法，以示非臆說，故云丘也聞。國，謂諸侯。家，謂卿大夫。言為諸侯卿大夫者，不患土地人民之寡少，但患政理之不均平也。「不患貧而患不安」者，言不憂國家貧，但憂不能安民耳。民安則國富也。「蓋均無貧，和無寡，安無傾」者，孔子既陳其所聞，更為言其理。蓋言政教均平，則不貧矣。上下和同，不患寡矣。小大安寧，不傾危矣。如上所聞，此應雲「均無寡，安無貧」。而此乃雲「均無貧，和無寡，安無傾」 者，欲見政教均平，又須上下和睦，然後國富民多，而社稷不傾危也，故衍其文耳。「夫如是，故遠人不服，則脩文德以來之。既來之，則安之」者，言夫政教能均平和安，如此，故遠方之人有不服者，則當脩文德，使遠人慕其德化而來。遠人既來，當以恩惠安存之。「今由與求也，相夫子」者，謂冉有、季路輔相季氏也。「遠人不服而不能來也」者，謂不脩文德也。「邦分崩離析而不能守也」者，民有異心曰分，欲去曰崩，不可會聚曰離析。言國內之民又不能以恩惠安撫，致有異心，不可會聚，莫能固守也。「而謀動幹戈於邦內」者，謂將伐顓臾也。「吾恐季孫之憂不在顓臾，而在蕭牆之內也」者，蕭牆，謂屏也。蕭之言肅也，君臣相見之禮，至屏而加肅敬焉，是以謂之蕭牆。孔子，聖人，有先見之明。見季氏家臣擅命，必知將為季氏之禍，因冉有言顓臾後世必為子孫憂，故言吾恐季孫之憂不遠在顓臾，而近在蕭牆之內。後季氏家臣陽虎果囚季桓子。○注「孔曰」至「孔子」。○正義曰：雲「顓臾伏羲之後，風姓之國」者，僖二十一年《左傳》云：「任、宿、須句、顓臾，風姓也。實司太皞與有濟之祀。」杜注云：「太皞，伏羲。四國，伏羲之後，故主其祀。顓臾在泰山南武陽縣東北」是也。雲「本魯之附庸，當時臣屬魯」者，《王製》云：「公侯田方百里，伯七十里，子男五十里。不能五十里者，不合於天子，附於諸侯，曰附庸。」鄭注云：「不合，謂不朝會也。小城曰附庸。附庸者，以國事附於大國，未能以其名通也。」言此顓臾始封為附庸之君，以國事附於魯耳，猶不為魯臣，故曰魯之附庸。春秋之世，強陵弱，眾暴寡，故當此季氏之時，而顓臾已屬魯為臣，故曰當時臣屬魯也。○注「使主祭蒙山」。○正義曰：《禹貢·徐州》雲「蒙羽其藝」。《地理誌》雲泰山蒙陰縣，「蒙山在西南，有祠。顓臾國在蒙山下」。○注曰「魯七百里之封，顓臾為附庸，在其域中」。○正義曰：《明堂位》曰：「成王以周公為有勳勞於天下，是以封周公於曲阜，地方七百里，革車千乘。」鄭注云：「曲阜，魯地，上公之封，地方五百里，加魯以四等之附庸，方百里者二十四井，五五二十五積四十九，開方之，得七百里。」言其顓臾為附庸，在此七百里封域之中也。○注「 周任，古之良史」。○正義曰：周大夫也，與史侯、臧文仲並古人立言之賢者也。○「馬曰」至「過邪」。○正義曰：雲「柙，檻也」者，《說文》雲「柙，檻也。檻，櫳也。一曰圈。以藏虎兕」。《爾雅》云：「兕，似牛。」郭璞云：「一角，青色，重千斤。」《說文》云：「兕如野牛，青毛，其皮堅厚，可製鎧。」《交州記》曰：「兕出九德，有一角，角長三尺餘，形如馬鞭柄。」是也。雲「櫝，匱也」者，亦《說文》雲也。○注「孔曰：幹，楯也。戈，戟也」。○正義曰：幹，一名楯，今謂之旁牌。《方言》云：「楯，自關而東，或謂之楯，或謂之幹。關西謂之楯。是幹、楯為一也，施紛以持之。」孔注《尚書·費誓》云：「施乃楯紛。」紛如綬而小，係於楯以持之，且以為飾也。幹，扞也，並之以扞敵，故《牧誓》雲「比爾幹也」。戈者，《考工記》云：「戈，柲六尺有六寸。其刃廣二寸，內倍之，胡三之，援四之。」鄭玄注云：「戈，今句孑戟也，或謂之雞鳴，或謂之擁頸。內謂胡以內接祕者也，長四寸。胡六寸。援八寸。」鄭司農云：「援，直刃也，胡，其孑。」
孔子曰：「天下有道，則禮樂征伐自天子出；天下無道，則禮樂征伐自諸侯出。自諸侯出，蓋十世希不失矣；（孔曰：「希，少也。周幽王為犬戎所殺，平王東遷，周始微弱。諸侯自作禮樂，專行征伐，始於隱公。至昭公十世失政，死於乾侯矣。」）自大夫出，五世希不失矣，（孔曰：「季文子初得政，至桓子五世，為家臣陽虎所囚。」）陪臣執國命，三世希不失矣。（馬曰：「陪，重也。謂家臣。陽虎為季氏家臣，至虎三世而出奔齊。」）天下有道，則政不在大夫。（孔曰：「製之由君。」）天下有道，則庶人不議。」（孔曰：「無所非議。」）
疏「孔曰」至「不議」。○正義曰：此一章論天下有道、無道，禮樂征伐所出不同，及言衰失之世數也。「孔子曰：天下有道，則禮樂征伐自天子出」者，王者功成製禮，治定作樂，立司馬之官，掌九伐之法，諸侯不得製作禮樂，賜弓矢然後專征伐。是天下有道之時，禮樂征伐自天子出也。「天下無道，則禮樂征伐自諸侯出」者，謂天子微弱，諸侯上僭，自作禮樂，專行征伐也。「自諸侯出，蓋十世希不失矣」者，希，少也。言政出諸侯，不過十世，必失其位，不失者少也。若魯昭公出奔齊是也。「自大夫出，五世希不失矣」者，言政在大夫，不過五世，必失其位，不失者少矣。若魯大夫季桓子為陽虎所囚是也。「陪臣執國命，三世希不失矣」者，陪，重也，謂家臣也。大夫已為臣，故謂家臣為陪臣。言陪臣擅權執國之政命，不過三世，必失其位，不失者少矣。若陽虎三世而出奔齊是也。「天下有道，則政不在大夫」者，元為政命，製之由君也。「天下有道，則庶人不議」者，議謂謗訕。言天下有道，則上酌民言以為政教，所行皆是，則庶人無有非毀謗議也。○注「 孔曰」至「乾侯」。○正義曰：雲「周幽王為犬戎所殺，平王東遷」者，案《周本紀》云：「幽王三年，嬖褒姒，生伯服。幽王欲廢太子。太子母，申侯女，而為後。幽王得褒姒，愛之，使廢申後，並去太子，用褒姒為後，以其子伯服為太子。幽王之廢後去太子也，申侯怒，乃與繒、西夷犬戎共攻幽王。幽王舉烽火徵兵，兵莫至。遂殺幽王麗山下，虜褒姒，盡取周賂而去。」隱六年《左傳》稱：「周桓公言於王曰：『我周之東遷，晉、鄭焉依？』」《周本紀》又云：「於是諸侯乃即申侯，而共立故幽王太子宜臼，是為平王也。」雲「周始微弱」者，《地理誌》云：「幽王淫褒姒，滅宗周，子平王東居洛邑。」於是王室之尊與諸侯無異，其詩不能複雅，故其詩謂之《王國風》，是周始微弱也。雲「諸侯自作禮樂」者，謂僭為天子之禮樂，若魯昭公之比也。案昭二十五年《公羊傳》云：「子家駒曰：『諸侯僭於天子，大夫僭於諸侯，久矣。』昭公曰：『吾何僭矣哉？』子家駒曰：『設兩觀，乘大輅，朱幹玉戚以舞《大夏》，八佾以舞《大武》。』」是也。雲「專行征伐」者，謂不由王命，專擅行其征伐。春秋之時，諸侯皆是也。雲「始於隱公。至昭公十世失政，死於乾侯」者，隱公名息姑，伯禽七世孫，惠公弗皇子，聲子所生，平王四十九年即位。是王室微弱，政在諸侯，始於隱公。隱公卒，弟桓公允立。卒，子莊公同立。卒，子閔公開立。卒，兄僖公申立。卒，子文公興立。卒，子宣公倭立。卒，子成公黑肱立。卒，子襄公午立。卒，子昭公裯立。是為十世也。《春秋》昭公二十五年，公孫於齊。三十二年，卒於乾侯。是也。○注「 孔曰」至「所囚」。○正義曰：「季文子初得政，至桓子五世」者，謂文子、武子、悼子、平子、桓子為五世也。雲「為家臣陽虎所囚」者，定五年《左傳》雲「九月乙亥，陽虎囚季桓子及公父文伯」是也。○注「陽虎」至「奔齊」。○正義曰：魯伐陽虎，陽虎出奔齊，在定九年。
孔子曰：「祿之去公室五世矣，（鄭曰：「言此之時，魯定公之初。魯自東門襄仲殺文公之子赤而立宣公，於是政在大夫，爵祿不從君出，至定公為五世矣。」）政逮於大夫四世矣，（孔曰：「文子、武子、悼子、平子。」）故夫三桓之子孫微矣。」（孔曰：「三桓，謂仲孫、叔孫、季孫。三卿皆出桓公，故曰三桓也。仲孫氏改其氏稱孟氏，至哀公皆衰。」）
疏「 孔子」至「微矣」。○正義曰：此章言魯公室微弱，政在大夫也。「孔子曰：祿之去公室五世矣」者，謂政在大夫，爵祿不從君出，始於宣公。言此之時，在魯定公之初，故為五世矣。「政逮於大夫四世矣」者，逮，及也。言君之政令及於大夫，至今四世矣。謂季文子、武子、悼子、平子也。「故夫三桓之子孫微矣」者，三桓謂仲孫、叔孫、季孫。三卿皆出桓公，故曰三桓也。仲孫氏改其氏稱孟氏。以禮樂征伐自大夫出，五世希不失，故夫三桓子孫至哀公時皆衰微也。○注「 鄭曰」至「世矣」。○正義曰：「魯自東門襄仲殺文公之子赤而立宣公」者，文十八年《左傳》雲「文公二妃敬嬴生宣公。敬嬴嬖，而私事襄仲。宣公長，而屬諸襄仲。襄仲欲立之，叔仲不可。仲見於齊侯而請之。齊侯新立，而欲親魯，許之。冬十月，仲殺惡及視，而立宣公」是也。《公羊傳》作「子赤襄仲居東門，故曰東門襄仲」。雲「至定公為五世矣」者，謂宣公、成公、襄公、昭公、定公也。○注「孔曰：文子、武子、悼子、平子」。○正義曰：此據《左傳》及《世家》文也。
孔子曰：「益者三友，損者三友。友直，友諒，友多聞，益矣。友便辟，（馬曰：「便辟，巧辟人之所忌，以求容媚。」）友善柔，（馬曰：「面柔也。」）友便佞，損矣。」（鄭曰：「便，辯也，謂佞而辨。」）
疏「 孔子」至「損矣」。○正義曰：此章戒人擇友也。「益者三友，損者三友」者，以人為友，損益於己，其類各三也。「友直，友諒，友多聞，益矣」者，直謂正直，諒謂誠信，多聞謂博學。以此三種之人為友，則有益於己也。「友便辟，友善柔，友便佞，損矣」者，便辟，巧辟人之所忌，以求容媚者也。善柔，謂面柔，和顏悅色以誘人者也。便，辨也，謂佞而複辨。以此三種之人為友，則有損於己也。
孔子曰：「益者三樂，損者三樂。樂節禮樂，（動得禮樂之節。）樂道人之善，樂多賢友，益矣。樂驕樂，（孔曰：「恃尊貴以自恣。」）樂佚遊，（王曰：「佚遊，出入不節。」）樂宴樂，損矣。」（孔曰：「宴樂，沈荒淫瀆。三者，自損之道。」）
疏「 孔子」至「損矣」。○正義曰：此章言人心樂好損益之事，各有三種也。「樂節禮樂」者，謂凡所動作，皆得禮樂之節也。「樂道人之善」者，謂好稱人之美也。「樂多賢友」者，謂好多得賢人以為朋友也。言好此三者，於身有益也。「樂驕樂」者，謂恃尊貴以自恣也。「樂佚遊」者，謂好出入不節也。「樂宴樂」者，謂好沈荒淫溢也。言好此三者，自損之道也。○注「 沈荒淫瀆」。○正義曰：雲沉者，《書·微子》雲「沉酗於酒」，言人以酒亂，若沉沒於水，故以耽酒為沉也。荒者，廢也，謂有所好樂而廢所掌之職事也。《書》雲「酒荒於厥邑」，「內作色荒，外作禽荒」，皆是淫，訓過也。言耽酒為過差也。瀆者，嫉慢也。言無複禮節也。
孔子曰：「侍於君子有三愆：（孔曰：「愆，過也。」）言未及之而言謂之躁，（鄭曰：「躁，不安靜。」）言及之而不言謂之隱，（孔曰：「隱匿不盡情實。」）未見顏色而言謂之瞽。」（周曰：「未見君子顏色所趣向，而便逆先意語者，猶瞽也。」）
疏「孔子」至「之瞽」。○正義曰：此章戒卑侍於尊，審慎言語之法也。「侍於君子有三愆」者，愆，過也。言卑侍於尊，有三種過失之事。「言未及之而言謂之躁」者，謂君子言事，未及於己而輒先言，是謂躁動不安靜也。「言及之而不言謂之隱」者，謂君子言論及己，己應言而不言，是謂隱匿不盡情實也。「未見顏色而言謂之瞽」者，瞽，謂無目之人也。言未見君子顏色所趣向，而便逆先意語者，猶若無目人也。
孔子曰：「君子有三戒：少之時，血氣未定，戒之在色。及其壯也，血氣方剛，戒之在鬥。及其老也，血氣既衰，戒之在得。」（孔曰：「得，貪得。」）
疏「 孔子」至「在得」。○正義曰：此章言君子之人，自少及老，有三種戒慎之事也。「少之時，血氣未定，戒之在色」者，少，謂人年二十九以下，血氣猶弱，筋骨未定，貪色則自損，故戒之。「及其壯也，血氣方剛，戒之在鬥」者，壯，謂氣力方當剛強，喜於爭鬥，故戒之。「及其老也，血氣既衰，戒之在得」者，老，謂五十以上。得，謂貪得。血氣既衰，多好聚斂，故戒之。
孔子曰：「君子有三畏：畏天命，（順吉逆凶，天之命也。）畏大人，（大人，即聖人，與天地合其德。）畏聖人之言。（深遠不可易知測，聖人之言也。）小人不知天命而不畏也，（恢疏，故不知畏。）狎大人，（直而不肆，故狎之。）侮聖人之言。」（不可小知，故侮之。）
疏「 孔子」至「之言」。○正義曰：此章言君子小人敬慢不同也。「君子有三畏」者，心服曰畏。言君子心所畏服，有三種之事也。「畏天命」者，謂作善，降之百祥；作不善，降之百殃。順吉逆凶，天之命也，故君子畏之。「畏大人」者，大人即聖人也，與天地合其德，故君子畏之。「畏聖人之言」者，聖人之言，深遠不可易知測，故君子畏之也。「小人不知天命而不畏也」者，言小人與君子相反，天道恢疏，故小人不知畏也。「狎大人」者，狎，謂慣忽。聖人直而不肆，故小人忽之。「侮聖人之言」者，侮，謂輕慢。聖人之言，不可小知，故小人輕慢之而不行也。○注「 順吉逆凶，天之命也」。○正義曰：《虞書·大禹謨》云：「惠迪吉，從逆凶，惟影響。」孔安國云：「順道吉，從逆凶，吉凶之報，若影之隨形，響之應聲，言不虛。」道即天命也，天命無不報，故可畏之。○注「 大人即聖人，與天地合其德」。○正義曰：《易》雲「利見大人」，即聖人也。《乾卦·文言》雲「夫大人者，與天地合其德」，莊氏云：「謂覆載也。與日月合其明，謂照臨也。與四時合其序，若賞以春夏，刑以秋冬之類也。與鬼神合其吉凶，若福善禍淫也。」此獨舉天地合其德者，舉一隅也。○注「恢疏，故不知畏」。○正義曰：案《老子·德經》云：「天網恢恢，疏而不失。」言天之網羅，恢恢疏遠，刑淫賞善，不失毫分也。○注「直而不肆，故狎之」。○正義曰：肆，謂放肆。言大人質直而不放肆，故小人輕狎之也。
孔子曰：「生而知之者，上也。學而知之者，次也。困而學之，又其次也。（孔曰：「困，謂有所不通。」）困而不學，民斯為下矣。」
疏「 孔子」至「下矣」。○正義曰：此章勸人學也。「生而知之者，上也」者，謂聖人也。「學而知之者，次也」者，言由學而知道，次於聖人，謂賢人也。「困而學之，又其次也」者，人本不好學，因其行事有所困，禮不通，發憤而學之者，複次於賢人也。「困而不學，民斯為下矣」者，謂知困而不能學，此為下愚之民也。○注「孔曰：困，謂有所不通」。○正義曰：言為事不能通達者也。《左傳》昭七年，「公如楚。孟僖子為介，不能相儀。及楚，不能答郊勞。九月，公至自楚。孟僖子病不能相禮，乃講學之」。是其困而學之者也。
孔子曰：「君子有九思：視思明，聽思聰，色思溫，貌思恭，言思忠，事思敬，疑思問，忿思難，見得思義。」
疏「 孔子」至「思義」。正義曰：此章言君子有九種之事當用心思慮，使合禮義也。「視思明」者，目睹為視，見微為明，言君子睹視當思見微，若離婁也。「聽思聰」者，耳聞為聽，聽遠為聰，言君子耳聽當思聞遠，若師曠也。「色思溫」者，言顏色不可嚴猛，當思溫也。「貌思恭」者，體濬接物，不可驕亢，當思恭遜也。「言思忠」者，凡所言論，不可隱欺，當思盡其忠心也。「事思敬」者，凡人執事多惰窳，君子常思謹敬也。「疑思問」者，已有疑事，不使在躬，當思問以辨之也。「忿思難」者，謂人以非理忤己，己必忿怒。心雖忿怒，不可輕易，當思其後得無患難乎？若一朝之忿，忘其身以及其親，是不思難者也。「見得思義」者，言若有所得，當思義然後取，不可苟也。
孔子曰：「見善如不及，見不善如探湯。吾見其人矣，吾聞其語矣。（孔曰：「探湯，喻去惡疾。」）隱居以求其誌，行義以達其道。吾聞其語矣，未見其人也。」
疏「 孔曰」至「人也」。○正義曰：此章言善人難得也。「見善如不及」者，言為善常汲汲也。「見不善如探湯」者，人之探試熱湯，其去之必速，以喻見惡事去之疾也。「吾見其人矣，吾聞其語矣」者，言今人與古人皆有能若此者也。「隱居以求其誌」者，謂隱遯幽居，以求遂其己誌也。「行義以達其道」者，謂好行義事，以達其仁道也。「吾聞其語矣，未見其人也」者，言但聞其語，說古有此行之人也，今則無有，故未見其人也。
齊景公有馬千駟，死之日，民無德而稱焉。（孔曰：「千駟，四千匹。」）伯夷、叔齊餓於首陽之下，（馬曰：「 首陽山在河東蒲阪縣華山之北河曲之中。」）民到於今稱之，其斯之謂與？（王曰：「此所謂以德為稱。」）
疏「 齊景公」至「謂與」。○正義曰：此章貴德也。「齊景公有馬千駟，死之日，民無德而稱焉」 者，景公，齊君。景，諡也。馬四匹為駟。千駟，四千匹也。言齊君景公雖富有千駟，及其死也，無德可稱。「伯夷、叔齊餓於首陽之下，民到於今稱之。其斯之謂與」者，夷、齊，孤竹君之二子，讓位適周。遇武王伐紂，諫之，不入。及武王既誅紂，義不食周粟，故於河東郡蒲阪縣首陽山下採薇而食，終餓死。雖然窮餓，民到於今稱之，以為古之賢人。其此所謂以德為稱者與？
陳亢問於伯魚曰：「子亦有異聞乎？」（馬曰：「以為伯魚孔子之子，所聞當有異。」）對曰：「未也。嚐獨立，（孔曰：「獨立，謂孔子。」）鯉趨而過庭。曰：『學詩乎？』對曰：『未也。』『不學詩，無以言。』鯉退而學詩。他日，又獨立，鯉趨而過庭。曰：『學禮乎？』對曰：『未也。』『不學禮，無以立。』鯉退而學禮。聞斯二者。」陳亢退而喜曰：「問一得三，聞詩，聞禮，又聞君子之遠其子也。」
疏「 陳亢」至「子也」。○正義曰：此章勉人為詩、為禮也。「陳亢問於伯魚曰：子亦有異聞乎」 者，伯魚，孔子之子，鯉也。弟子陳亢以為伯魚是孔子之子，所聞當有異於餘人，故問之。「對曰：未也」者，答言未有異聞也。「嚐獨立，鯉趨而過庭。曰：『學詩乎？』對曰：『未也。』『不學詩，無以言。』鯉退而學詩」者，伯魚對陳亢言，雖未有異聞，有時夫子曾獨立於堂，鯉疾趨而過其中庭。夫子謂己曰：「學詩乎？」己即對曰：「未也。」夫子又言：「不學詩，無以言。」以古者會同，皆賦詩見意，若不學之，何以為言也？鯉於是退而遂學通於詩也。「他日，又獨立，鯉趨而過庭。曰：『學禮乎？』對曰：『未也。』『不學禮，無以立。』鯉退而學禮」者，謂異日夫子又嚐獨立，而伯魚趨過。夫子訓之曰：「學禮乎？」答言：「未也。」夫子又言：「若不學禮，無以立身。」以禮者，恭儉莊敬。人有禮則安，無禮則危，故不學之，則無以立其身也。鯉於是退而學通於禮。「聞斯二者」，蓋言別無異聞，但聞此詩、禮二者也。「陳亢退而喜」者，既問伯魚，退而喜悅也。「曰：問一得三，聞詩，聞禮，又聞君子之遠其子也」者，亢言：始但問異聞，是問一也。今乃聞詩可以言，禮可以立，且鯉也過庭，方始受訓，則知不常嘻嘻褻慢，是又聞君子之疏遠其子也，故為得三，所以喜也。
邦君之妻，君稱之曰夫人，夫人自稱曰小童，邦人稱之曰君夫人，稱諸異邦曰寡小君。異邦人稱之亦曰君夫人。（孔曰：「小君，君夫人之稱。對異所謙，故曰寡小君。當此之時，諸侯嫡妾不正，稱號不審，故孔子正言其禮也。」）
疏「 邦君」至「夫人」。○正義曰：此章正夫人之名稱也。「邦君之妻」者，諸侯之夫人也。妻者，齊也，言與夫齊體，上下之通稱，故曰邦君之妻也。「君稱之曰夫人」者，夫人之言也，能扶成人君之德也。邦君自稱其妻則曰夫人也。「夫人自稱曰小童」者，自稱謙言己小弱之童稚也。「邦人稱之曰君夫人」者，謂國中之臣民言則係君而稱之，言是君之夫人，故曰君夫人也。「稱諸異邦曰寡小君」者，諸，於也。謂己國臣民稱己君之夫人於他國之人，則曰寡小君。對異邦謙也。以對異邦稱君曰寡君，謙言寡德之君，夫人對君為小，故曰寡小君也。「異邦人稱之亦曰君夫人」者，謂稱他國君妻亦曰君夫人也。以當此之時，諸侯嫡妾不正，稱號不審，故孔子正言其禮也。
