疏正義曰：此篇論仁政明達、君臣父子、辨惑折獄、君子文為，皆聖賢之格言，仕進之階路，故次先進也。
顏淵問仁。子曰：「克己復禮為仁。（馬曰：「克己約身。」孔曰：「復，反也。身能反禮則為仁矣。」）一日克己復禮，天下歸仁焉。（馬曰：「一日猶見歸，況終身乎。」）為仁由已，而由人乎哉！」 （孔曰：「行善在己，不在人也。」）顏淵曰：「請問其目。」（包曰：「知其必有條目，故請問之。」）子曰：「非禮勿視，非禮勿聽，非禮勿言，非禮勿動。」（鄭曰：「此四者，克己復禮之目。」）顏淵曰：「回雖不敏，請事斯語矣。」（王曰：「敬事此語，必行之。」）
疏「顏淵」至「語矣」。○正義曰：此並下三章，皆明仁也。「子曰：克已複禮為仁」者，克，約也。已，身也。複，反也。言能約身反禮則為仁矣。「一日克已複禮，天下歸仁焉」者，言人君若能一日行克已複禮，則天下皆歸此仁德之君也。一日猶見歸，況終身行仁乎。「為仁由已，而由人乎哉」者，言行善由已，豈由他人乎哉。言不在人也。「顏淵曰：請問其目」者，淵意知其為仁必有條目，故請問之。「子曰：非禮勿視，非禮勿聽，非禮勿言，非禮勿動」者，此四者，克已複禮之目也。《曲禮》曰「視瞻毋回」、「立視五巂」、「式視馬尾」之類，是禮也。非此則勿視。《曲禮》云：「毋側聽」，側聽則非禮也。言無非禮，則口無擇言也。動無非禮，則身無擇行也。四者皆所以為仁。「顏淵曰：回雖不敏，請事斯語矣」者，此顏淵預謝師言也，言回雖不敏達，請敬事此語，必行之也。○注「馬曰：克已約身」。○正義曰：此注「 克」訓為「約」。劉炫云：「克訓勝也，已謂身也。身有嗜欲，當以禮義齊之。嗜欲與禮義戰，使禮義勝其嗜欲，身得歸複於禮，如是乃為仁也。複，反也。言情為嗜欲所逼，已離禮，而更歸複之。今刊定云：克訓勝也，己謂身也，謂能勝去嗜欲，反複於禮也。」
仲弓問仁。子曰：「出門如見大賓，使民如承大祭。（孔曰：「為仁之道，莫尚乎敬。」）已所不欲，勿施於人。在邦無怨，在家無怨。」（包曰：「在邦為諸侯，在家為卿大夫。」）仲弓曰：「雍雖不敏，請事斯語矣。」
疏「仲弓問仁」至「語矣」。○正義曰：此章明仁在敬恕也。「子曰：出門如見大賓，使民如承大祭」者，此言為仁之道，莫尚乎敬也。大賓，公侯之賓也。大祭，禘郊之屬也。人之出門，失在倨傲，故戒之出門如見公侯之賓。使民失於驕易，故戒之如承奉禘郊之祭。「已所不欲，勿施於人」者，此言仁者必恕也。已所不欲，無施之於人，以他人亦不欲也。「在邦無怨，在家無怨」者，言既敬且恕，若在邦為諸侯必無人怨，在家為卿大夫亦無怨也。「仲弓曰：雍雖不敏，請事斯語矣」者，亦承謝之語也。
司馬牛問仁。子曰：「仁者，其言也訒。」（孔曰：「訒，難也。牛，宋人，弟子司馬犁。」）曰：「其言也訒，斯謂之仁已乎？」子曰：「為之難，言之得無訒乎？」（子曰：「行仁難，言仁亦不得不難。」）
疏「 司馬牛問仁」至「訒乎」。○正義曰：此章言仁之難也。「子曰：仁者，其言也訒」者，訒，難也。言仁道至大，非但行之難也，其言之亦難。「曰：其言也訒，斯謂之仁已乎」者，牛意嫌孔子所言未盡其理，故複問曰：「隻此其言也訒，便謂仁已乎？」「子曰：為之難，言之得無訒乎」者，此孔子又為牛說言訒之意，行仁既難，言仁亦不得不難。○注「孔子」曰至「馬犁」。○正義曰：《史記·弟子傳》云：「司馬耕字子牛。多言而躁。問仁於孔子，孔子曰：『仁者，其言也訒。』」是也。
司馬牛問君子。子曰：「君子不憂不懼。」（孔曰：「牛兄桓魋將為亂，牛自宋來學，常憂懼，故孔子解之。」）曰：「不憂不懼，斯謂之君子已乎？」子曰：「內省不疚，夫何憂何懼？」（包曰：「疚，病也。自省無罪惡，無可憂懼。」）
疏「 司馬」至「何懼」。○正義曰：此章明君子也。「司馬牛問君子」者，問於孔子言君子之行何如也。「子曰：君子不憂不懼」者，言君子之人，不憂愁，不恐懼。時牛兄桓魋將為亂，牛自宋來學，常憂懼，故孔子解之也。「曰：不憂不懼，斯謂之君子已乎」者，亦意少其言，故複問之。「子曰：內省不疚，夫何憂何懼」者，此孔子更為牛說不憂懼之理。疚，病也。自省無罪惡，則無可憂懼。
司馬牛憂曰：「人皆有兄弟，我獨亡。」（鄭曰：「牛兄桓魋行惡，死亡無日，我為無兄弟。」）子夏曰：「商聞之矣：死生有命，富貴在天。君子敬而無失，與人恭而有禮，四海之內皆兄弟也。君子何患乎無兄弟也？」（包曰：「君子疏惡而友賢，九州之人皆可以禮親。」）
疏「 司馬」至「弟也」。○正義曰：此章言人當任命友賢也。「司馬牛憂曰：人皆有兄弟，我獨亡」 者，亡，無也。牛兄桓魋行惡，死亡無日，故牛常憂而告人曰：「他人皆有兄弟，若桓魋死亡之後，我為獨無兄弟也。」「 子夏曰：商聞之矣：死生有命，富貴在天。君子敬而無失，與人恭而有禮，四海之內皆兄弟也。君子何患乎無兄弟也」者，子夏見牛憂無兄弟，以此言解之也。商，子夏名，謙，故云商聞之矣，示非妄謬也。言人死生短長，各有所稟之命，財富位貴則在天之所予，君子但當敬慎而無過失，與人結交恭謹而有禮。能此疏惡而友賢，則東夷、西戎、南蠻、北狄，四海之內，九州之人，皆可以禮親之為兄弟也。君子何須憂患於無兄弟也。○注「 鄭曰」至「兄弟」。○正義曰：雲「牛兄桓魋行惡，死亡無日」者，案哀十四年《左傳》云：「宋桓魋之寵害於公，公將討之。未及，魋先謀公。公知之，召皇司馬子仲及左師向巢，以命其徒攻桓氏。向魋遂入於曹以叛。民叛之，而奔衛，遂奔齊。」是其行惡死亡之事也。桓氏即向魋也，又謂之桓司馬，即此桓魋也。
子張問明。子曰：「浸潤之譖，膚受之，不行焉，可謂明也已矣。（鄭曰：「譖人之言，如水之浸潤，漸以成之。」馬曰：「膚受之，皮膚外語，非其內實。」）浸潤之譖，膚受之，不行焉，可謂遠也已矣。」（馬曰：「無此二者，非但為明，其德行高遠，人莫能及。」）
疏「子張」至「已矣」。○正義曰：此章論人之明德。「子張問明」者，問於孔子，何如可謂之明德也。「子曰：浸潤之譖，膚受之，不行焉，可謂明也已矣」者，此答為明也。夫水之浸潤，漸以壞物，皮膚受塵，漸成垢穢。譖人之言，如水之浸潤，皮膚受塵，亦漸以成之，使人不覺知也。若能辨其情偽，使譖之言不行，可謂明德也。「浸潤之譖，膚受之不行焉，可謂遠也已矣」者，言人若無此二者，非但為明，其德行可謂高遠矣，人莫能及之也。○注「馬曰：膚受之，皮膚外語，非其內實」。○正義曰：亦譖也，變其文耳。皮膚受塵，垢穢其外，不能入內也，以喻譖毀之語，但在外萋斐構成其過惡，非其人內實有罪也。
子貢問政。子曰：「足食，足兵，民信之矣。」子貢曰：「必不得已而去，於斯三者何先？」 曰：「去兵。」子貢曰：「必不得已而去，於斯二者何先？」曰：「去食。自古皆有死，民無信不立。」（孔曰：「死者，古今常道，人皆有之。治邦不可失信。」）
疏「 子貢問政」至「不立」。正義曰：此章貴信也。「子曰：足食，足兵，民信之矣」者，此答為政之事也。足食則人知禮節，足兵則不軌畏威，民信之則服命從化。「子貢曰：必不得已而去，於斯三者何先」者，子貢複問曰：若不獲已而除去，於此三者之中何者為先？「曰：去兵」者，孔子答言，先去兵。以兵者兇器，民之殘也，財用之蠹也，故先去之。「子貢曰：必不得已而去，於斯二者何先」者，子貢複問：設若事不獲已，須要去之，於此食與信二者之中先去何者？「曰：去食。自古皆有死，民無信不立」者，孔子答言，二者之中先去食。夫食者，人命所須，去之則人死。而去食不去信者，言死者古今常道，人皆有之，治國不可失信，失信則國不立也。
棘子成曰：「君子質而已矣，何以文為？」（鄭曰：「舊說云：棘子成，衛大夫。」）子貢曰：「惜乎！夫子之說君子也，駟不及舌。（鄭曰：「惜乎！夫子之說君子也，過言一出，駟馬追之不及。」）文猶質也，質猶文也。虎豹之鞟，猶犬羊之鞟。」（孔曰：「皮去毛曰鞟。虎豹與犬羊別者，正以毛文異耳。今使文質同者，何以別虎豹與羊犬邪？」）
疏「 棘子」至「之鞟」。○正義曰：此章貴尚文章也。「棘子成曰：君子質而已矣，何以文為」者，衛大夫棘子成言曰：君子之人，淳質而已，則可矣，何用文章乃為君子？意疾時多文章。「子貢曰：惜乎！夫子之說君子也，駟不及舌」 者，夫子指子成也。子貢聞子成言君子不以文，為其言過謬，故歎曰：可惜乎！棘子成之說君子也，過言一出於舌，駟馬追之不及。「文猶質也，質猶文也。虎豹之鞟，猶犬羊之鞟」者，此子貢舉喻，言文章不可去也。皮去毛曰鞟。言君子、野人異者，質、文不同故也。虎豹與犬羊別者，正以毛文異耳。今若文猶質，質猶文，使文質同者，則君子與鄙夫何以別乎？如虎豹之皮，去其毛文，以為之鞟，與犬羊之鞟同處，何以別虎豹與犬羊也？
哀公問於有若曰：「年饑，用不足，如之何？」有若對曰：「盍徹乎？」（鄭曰：「 盍，何不也。周法什一而稅謂之徹，徹，通也，為天下之通法。」）曰：「二，吾猶不足，如之何其徹也？」（孔曰：「二謂什二而稅。」）對曰：「百姓足，君孰與不足？百姓不足，君孰與足？」（孔曰：「 孰，誰也。」）
疏「 哀公」至「與足」。○正義曰：此章明稅法也。「哀公問於有若曰：年饑，用不足，如之何」 者，魯君哀公問於孔子弟子有若曰：「年穀不熟，國用不足，如之何使國用得足也？「有若對曰：盍徹乎」者，盍猶何不也。周法什一而稅謂之徹，徹，通也，為天下之通法。有若意譏哀公重斂，故對曰：既國用不足，何不依通法而稅取乎？「曰：二，吾猶不足，如之何其徹也」者，二謂什二而稅。哀公不覺其譏，故又曰：什而稅二，吾之國用猶尚不足，如之何其依徹法什而稅一乎？「對曰：百姓足，君孰與不足？百姓不足，君孰與足」者，孰，誰也。哀公既言重斂之實，故有若又對以盍徹足用之理。言若依通法而稅，則百姓家給人足。百姓既足，上命有求則供，故曰：君孰與不足也。今君重斂，民則困窮，上命所須，無以供給，故曰：百姓不足，君孰與足也。○注「 鄭曰」至「通法」。○正義曰：雲「周法什一而稅謂之徹」者，《公羊傳》曰：「 古者什一而藉。古者曷為什一而藉？什一者，天下之中正也。多乎什一，大桀小桀。寡乎什一，大貉小貉。什一者，天下之中正也。什一行而頌聲作矣。」何休云：「多取於民，比於桀。蠻貉無百官製度之費，稅薄。」《穀梁傳》亦云：「古者什一而藉。」《孟子》云：「夏後氏五十而貢，殷人七十而助，周人百畝而徹，其實皆什一也。」趙岐注云：「民耕五十畝者貢上五畝，耕七十畝者以七畝助公家，耕百畝者徹取十畝以為賦，雖異名義，多少同，故云皆什一也。」書傳雲十一者多矣，故杜預云：「古者公田之法，十取其一，謂十畝內取一。」舊法既已十畝取一矣，《春秋》魯宣公十五年初稅畝，又履其餘畝，更複十收其一，乃是十取其二，故此哀公曰：二，吾猶不足。謂十內稅二，猶尚不足，則從宣公之後，遂以十二為常，故曰初。言初稅十二自宣公始也。諸書皆言十一而稅，而《周禮·載師》雲凡任地，「近郊十一，遠郊二十而三，甸稍縣都皆無過十二，漆林之徵二十而五」者，彼謂王畿之內所共多，故賦稅重；諸書所言什一，皆謂畿外之國，故此鄭玄云：「什一而稅謂之徹，徹，通也。為天下之通法。」言天下皆什一耳，不言畿內亦什一也。《孟子》又曰：「方裏為井，井九百畝。其中為公田，八家皆私百畝，同養公田。公事畢，然後敢治私事。」 《漢書·食貨誌》取彼意而為之文云：「井田方一裏，是為九夫。八家共之，各受私田百畝，公田十畝，是為八百八十畝，餘二十畝為廬舍。」諸儒多用彼為義。如彼所言，則家別一百一十畝，是為十外稅一也。鄭玄《詩箋》云：「井稅一夫，其田百畝。」 則九而稅一，其意異於《漢書》，不以《誌》為說也。又孟子對滕文公云：「請野九一而助，國中什一使自賦。」鄭玄《周禮·匠人注》引《孟子》此言乃云：「是邦國亦異外內之法。」則鄭玄以為，諸侯郊外郊內其法不同，郊內十一使自賦其一；郊外九而助一，是為二十而稅二。故鄭玄又云：「諸侯謂之徹者，通其率以十一為正。」言郊內郊外相通其率為十稅一也。杜預直雲十取其一，則又異於鄭，唯謂一夫百畝，以十畝歸公。趙岐不解夏五十、殷七十之意，蓋古者人多田少，一夫唯得五十、七十畝耳。五十而貢，貢五畝；七十而助，助七畝，好惡取於此。鄭注《考工記》云：「周人畿內用夏之貢法，邦國用殷之助法也。」
子張問崇德辨惑。（孔曰：「辨別也。」）子曰：「主忠信，徙義，崇德也。（包曰：「徙義，見義則徙意而從之。」）愛之欲其生，惡之欲其死。既欲其生，又欲其死，是惑也。（包曰：「愛惡當有常。一欲生之，一欲死之，是心惑也。」）誠不以富，亦祗以異。」（鄭曰：「此《詩·小雅》也。祗，適也。言此行誠不可以致富，適足以為異耳。取此《詩》之異義以非之。」）
疏「 子張」至「以異」。○正義曰：此章言人當有常德也。「子張問崇德辨惑」者，崇，充也；辨，別也。言欲充盛道德，袪別疑惑，何為而可也。「子曰：主忠信，徙義，崇德也」者，主，親也。徙，遷也。言人有忠信者則親友之，見義事則遷意而從之，此所以充盛其德也。「愛之欲其生，惡之欲其死。既欲其生，又欲其死，是惑也」者，言人心愛惡當須有常。若人有順己，己即愛之，便欲其生；此人忽逆於己，己即惡之，則原其死，一欲生之，一欲死之，用心無常，是惑也。既能別此是惑，則當袪之，「誠不以富，亦祗以異」者，此《詩·小雅·我行其野篇》文也。祗，適也。言此行誠不足以致富，適足以為異耳。取此詩之異義，以非人之惑也。○注「鄭曰」至「非之」。○正義曰：案詩刺淫昏之俗，不思舊姻，而求新昏也，彼誠作成。鄭箋云：「女不以禮為室家，成事不足以得富也，女亦適以此自異於人道，言可惡也。」此引《詩》斷章，故不與本義同也。
齊景公問政於孔子。孔子對曰：「君君，臣臣，父父，子子。」（孔曰：「當此之時，陳桓製齊，君不君，臣不臣，父不父，子不子，故以對。」）公曰：「善哉！信如君不君，臣不臣，父不父，子不子，雖有粟，吾得而食諸？」（孔曰：「言將危也。陳氏果滅齊。」）
疏「 齊景」至「食諸」。○正義曰：此章明治國之政也。「齊景公問政於孔子」者，齊君景公問為國之政於夫子也。「孔子對曰：君君，臣臣，父父，子子」者，言政者正也，若君不失君道，乃至子不失子道，尊卑有序，上下不失，而後國家正也。當此之時，陳桓為齊大夫以製齊國，君不君，臣不臣，父不父，子不子，故孔子以此對之。「公曰：善哉！信如君不君，臣不臣，父不父，子不子，雖有粟，吾得而食諸」者，諸，之也。景公聞孔子之言而信服之，故歎曰：「善哉！信如夫子之言，而今齊國君不君，以至子不子，雖有其粟，吾得而食之乎？」言將見危亡，必不得食之也。○注「 陳氏果滅齊」。○正義曰：《史記·田完世家》：完卒，諡為敬仲，仲生穉孟夷，夷生泯孟莊，莊生文子須無，文子生桓子無宇，桓子生武子啟及僖子乞；乞卒；子當代之，是為田成子；成子弒簡公，專齊政；成子生襄子盤，盤生莊子白，白生大公和，和遷齊康公於海上；和立為齊侯；和孫威王稱王，四世而秦滅之。是陳氏滅齊也。《世家》雲敬仲之如齊，以陳子為田氏，《左傳》終始稱陳，則田必非敬仲所改，未知何時改耳。
子曰：「片言可以折獄者，其由也與？」（孔曰：「片猶偏也。聽訟必須兩辭以定是非，偏信一言以折獄者，唯子路可。」）子路無宿諾。（宿，猶豫也。子路篤信，恐臨時多故，故不豫諾。）
疏「 子曰」至「宿諾」。○正義曰：此章言子路有明斷篤信之德也。「子曰：片言可以折獄者，其由也與」者，片，猶偏也。折，猶決斷也。凡聽訟必須兩辭以定是非，偏信一言以決斷獄訟者，唯子路可，故云其由也。「與子路無宿諾」者，宿，猶豫也。子路篤信，恐臨時多故，故不豫也。或分此別為一章，今合之。○注「孔曰」至「路可」。○正義曰：雲「聽訟必須兩辭以定是非」者，《周禮·秋官·大司寇職》云：「以兩造禁民訟，以兩劑禁民獄。」注云：「訟謂以財貨相告者。獄謂相告以罪名者。造，至也。劑，今券書也。使訟者兩至，獄者各齎券書，既兩至、兩券書，乃治之。不至及不券書，則是自服不直者也。」故知聽訟必須兩辭方定是非。偏信一言，則是非難決。唯子路才性明辨，能聽偏言決斷獄訟，故云唯子路可。
子曰：「聽訟，吾猶人也。（包曰：「與人等。」）必也，使無訟乎！（王曰：「化之在前。」）
疏「子曰：聽訟，吾猶人也。必也，使無訟乎！」○正義曰：此章孔子言已至誠也。言聽斷獄訟之時，備兩造，吾亦猶如常人，無以異也。言與常人同。必也，在前以道化之，使無爭訟乃善。○注「 王曰：化之在前」。○正義曰：案《周易·訟卦·象》曰：「天與水違行，訟。君子以作事謀始。」王弼云：「聽訟，吾猶人也，必也，使無訟乎！無訟在於謀始，謀始在於作製。契之不明，訟之所以生也。物有其分，職不相濫，爭何由興？訟之所以起，契之過也。故有德司契而不責於人。」是化之在前也。又案：《大學》云：「子曰：『聽訟，吾猶人也。必也，使無訟乎！』無情者不得盡其辭，大畏民誌。」鄭注云：「情猶實也。無實者多虛誕之辭，聖人之聽訟與人同耳。必使民無實者不敢盡其辭，大畏其心誌，使誠其意，不敢訟。」然則「聽訟，吾猶人也，必也，使無訟乎」，是夫子辭。「無情者不得盡其辭，大畏民誌」，是記者釋夫子無訟之事，意與此注及王弼不同，未知誰是，故具載之。
子張問政。子曰：「居之無倦，行之以忠。」（王曰：「言為政之道，居之於身，無得解倦，行之於民，必以忠信。」）
疏「子張問政。子曰：居之無倦，行之以忠。」○正義曰：此章言為政之道，若居之於身，無解倦，行之於民，必以忠信也。
子曰：「博學於文，約之以禮，亦可以弗畔矣夫。」（鄭曰：「弗畔，不違道。」）
疏「子曰」至「弗畔矣夫」。○正義曰：此章及注與《雍也篇》同，當是弟子各記所聞，故重載之。或本亦有作「君子博學於文」。
子曰：「君子成人之美，不成人之惡。小人反是。」
疏「子曰：君子成人之美，不成人之惡。小人反是。」○正義曰：此章言君子之於人，嘉善而矜不能，又複仁恕，故成人之美，不成人之惡也。小人則嫉賢樂禍，而成人之惡，不成人之美，故曰反是。
季康子問政於孔子。孔子對曰：「政者，正也。子帥以正，孰敢不正！」（鄭曰：「康子，魯上卿，諸臣之帥也。」）
疏「 季康子問政」至「不正」。○正義曰：此章言為政在乎修已。「對曰：政者，正也」者，言政教者在於齊正也。「子帥以正，孰敢不正」者，言康子為魯上卿，諸臣之帥也，若已能每事以正，則已下之臣民誰敢不正也。
季康子患盜，問於孔子。孔子對曰：「苟子之不欲，雖賞之不竊。」（孔曰：「欲，多情慾。言民化於上，不從其令，從其所好。」）
疏「 季康子」至「不竊」。○正義曰：此章言民從上化也。「季康子患盜，問於孔子」者，時魯多盜賊，康子患之，問於孔子，欲以謀去也。「孔子對曰：苟子之不欲，雖賞之不竊」者，孔子言，民化於上，不從其令，從其所好。苟，誠也。誠如子之不貪欲，則民亦不竊盜。非但不為，假令賞之，民亦知恥而不竊也。今多盜賊者，正由子之貪欲故耳。○注「 孔曰」至「所好」。○正義曰：雲「民化於上，不從其令，從其所好」者，《大學》曰：「堯、舜率天下以仁而民從之，桀、紂率天下以暴而民從之。其所令反其所好，而民不從。」注云：言民化君行也。君若好貨，而禁民淫於財利，不能正也。」
季康子問政於孔子曰：「如殺無道，以就有道，何如？」（孔曰：「就，成也。欲多殺以止奸。」）孔子對曰：「子為政，焉用殺？子欲善而民善矣。君子之德風，小人之德草。草上之風，必偃。」（孔曰：「亦欲令康子先自正。偃，仆也。加草以風，無不仆者，猶民之化於上。」）
疏「 季康子」至「必偃」。○正義曰：此章言為政不須刑殺，但在上自正，則民化之也。「季康子問政於孔子曰：如殺無道，以就有道，何如」者，就，成也。康子之意，欲多殺止奸，以成為有道也。「孔子對曰：子為政，焉用殺」者，言子為執政，安用刑殺也。「子欲善而民善矣」者，言子若為善，則民亦化之為善矣。「君子之德風，小人之德草。草上之風，必偃」者，此為康子設譬也。偃，仆也。在上君子為政之德若風，在下小人從化之德如草，加草以風，無不仆者。猶化民以正，無不從者。亦欲令康子先自正也。
子張問：「士何如斯可謂之達矣？」子曰：「何哉，爾所謂達者？」子張對曰：「在邦必聞，在家必聞。」（鄭曰：「言士之所在，皆能有名譽。」）子曰：「是聞也，非達也。夫達也者，質直而好義，察言而觀色，慮以下人。（馬曰：「常有謙退之誌，察言語，觀顏色，知其所欲，其誌慮常欲以下人。」）在邦必達，在家必達。（馬曰：「謙尊而光，卑而不可逾。」）夫聞也者，色取仁而行違，居之不疑。（馬曰：「此言佞人假仁者之色，行之則違，安居其偽而不自疑。」）在邦必聞，在家必聞。」 （馬曰：「佞人黨多。」）
疏「子張」至「必聞」。○正義曰：此章論士行。「子張問：士何如斯可謂之達矣」者，士，有德之稱。問士行何如可謂通達也。「子曰：何哉，爾所謂達者」者，夫子複問子張，何者是汝意所謂達者。欲使試言之也。「子張對曰：在邦必聞，在家必聞」者，聞謂有名譽，使人聞之也。言士有德行，在邦臣於諸侯，必有名聞；在家臣於卿大夫，亦必有名聞。言士之所在，皆有名譽，意謂此為達也。「子曰：是聞也，非達也」者，言汝所陳，正是名聞之士，非是通達之士也。「夫達也者，質直而好義，察言而觀色，慮以下人」者，此孔子又說達士之行也，為性正直，所好義事，察人言語，觀人顏色，知其所欲，其念慮常欲以下人。言常有謙退之誌也。「在邦必達，在家必達」者，以其謙退，故所在通達也。「夫聞也者，色取仁而行違，居之不疑」者，此言佞人色則假取仁者之色，而行則違之，安居其偽而不自疑也。「在邦必聞，在家必聞」者，言佞人黨多，妄相稱譽，故所在皆有名聞也。○注「馬曰：謙尊而光，卑而不可逾。」○正義曰：此《周易·謙卦·彖辭》也。言尊者有謙而更光明盛大，卑者有謙而不可逾越。引證士有謙德則所在必達也。
樊遲從遊於舞雩之下，（包曰：「舞雩之處有壇墠樹木，故下可遊焉。」）曰：「敢問崇德、脩慝、辨惑。」（孔曰：「慝，惡也。脩，治也。治惡為善。」）子曰：「善哉問！先事後得，非崇德與？（孔曰：「先勞於事，然後得報。」）攻其惡，無攻人之惡，非脩慝與？一朝之忿，忘其身，以及其親，非惑與？」
疏「 樊遲」至「惑與」。○正義曰：此章言脩身之事也。樊遲從遊於舞雩之處，有壇墠樹木，故弟子樊遲隨從孔子遊於其下也。曰：「敢問崇德、脩慝、辨惑」者，脩，治也。慝，惡也。此樊遲因從行而問孔子，曰：「敢問欲充盛其德，治惡為善，袪別疑惑，何為而可也？」「子曰：善哉問」者，其問皆脩身之要，故善之。「先事後得，非崇德與」者，言先勞於事，然後得報，是崇德也。「攻其惡，無攻人之惡，非脩慝與」者，攻，治也。言治其已過，無治人之過，是治惡也。「一朝之忿，忘其身，以及其親，非惑與」者，言君子忿則思難。若人有犯己，一朝忿之，不思其難，則忘身也。辱其身則羞其親，故曰：「以及其親也，非惑與？」言是惑也。注「壇墠」。○正義曰：封土為壇，除地為墠。言雩壇在所除地中，故連言壇墠。
樊遲問仁。子曰：「愛人。」問知。子曰：「知人。」樊遲未達。子曰：「舉直錯諸枉，能使枉者直。」（包曰：「舉正直之人用之，廢置邪枉之人，則皆化為直。」）樊遲退，見子夏曰：「鄉也吾見於夫子而問知，子曰：『舉直錯諸枉，能使枉者直。』何謂也？」子夏曰：「富哉言乎！（孔曰：「富，盛也。」）舜有天下，選於眾，舉皋陶，不仁者遠矣。湯有天下，選於眾，舉伊尹，不仁者遠矣。」（孔曰：「言舜、湯有天下，選擇於眾，舉皋陶、伊尹，則不仁者遠矣，仁者至矣。」）
疏「 樊遲」至「遠矣」。○正義曰：此章明仁、知也。「樊遲問仁。子曰：愛人」者，言汎愛濟眾是仁道也。「問知。子曰：知人」者，言知人賢才而舉之，是知也。「樊遲未達。子曰：舉直錯諸枉，能使枉者直」者，樊遲未曉達知人之意，故孔子複解之，言舉正直之人而用之，廢置邪枉之人，則皆化為直，故曰能使枉者直也。「樊遲退，見子夏曰：鄉也吾見於夫子而問知，子曰：舉直錯諸枉，能使枉者直。何謂也」者，樊遲雖問舉直錯枉之語，猶自未喻，故複問子夏也。「子夏曰：富哉言乎」者，子夏聞言即解，故歎美之曰：「富盛哉，此言乎！」「舜有天下，選於眾，舉皋陶，不仁者遠矣。湯有天下，選於眾，舉伊尹，不仁者遠矣」者，此子夏為樊遲說舉直錯枉之事也。言舜、湯有天下，選擇於眾，舉用皋陶、伊尹，則不仁者遠矣，仁者至矣。是其能使邪枉者亦化為直也。
子貢問友。子曰：「忠告而善道之，不可則止，毋自辱焉。」（包曰：「忠告，以是非告之。以善道導之，不見從則止。必言之，或見辱。」）
疏「子貢問友。子曰：忠告而善道之，不可則止，毋自辱焉」。○正義曰：此章論友也。言盡其忠以是非告之，又以善道導之，若不從己，則止而不告不導也。毋得強告導之，以自取困辱焉。以其必言之，或時見辱。
曾子曰：「君子以文會友，（孔曰：「友以文德合。」）以友輔仁。」（孔曰：「友相切磋之道，所以輔成己之仁。」）
疏「曾子曰：君子以文會友，以友輔仁。」○正義曰：此章以論友，言君子之人以文德會合朋友，朋友有相切磋琢磨之道，所以輔成已之仁德也。
