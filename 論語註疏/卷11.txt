疏正義曰：前篇論夫子在鄉黨，聖人之行也。○此篇論弟子，賢人之行，聖賢相次，亦其宜也。
子曰：「先進於禮樂，野人也。後進於禮樂，君子也。（孔曰：「先進、後進，謂仕先後輩也。禮樂因世損益，後進與禮樂，俱得時之中，斯君子矣；先進有古風，斯野人也。」）如用之，則吾從先進。」（將移風易俗，歸之淳素。先進猶近古風，故從之。）
疏「 子曰」至「吾從先進」。○正義曰：此章孔子評其弟子之中仕進先後之輩也。「先進於禮樂野人也」者，先進，謂先輩仕進之人，準於禮樂，不能因世損益，而有古風，故曰樸野之人也。「後進於禮樂，君子也」者，後進，謂後輩仕進之人也，準於禮樂，能因時損益，與禮樂俱得時之中，故曰君子之人也。「如用之，則吾從先進」者，言如其用之以為治，則吾從先輩樸野之人。夫子之意，將移風易俗，歸之淳素。先進猶近古風，故從之也。○注「 孔曰」至「人也」。○正義曰：雲「先進、後進，謂仕先後輩也」者，下章雲「從我於陳、蔡者，皆不及門也」，謂不及仕進之門，則此謂不從於陳、蔡得仕進者也。蓋先進者，當襄、昭之世。後進者，當定、哀之世。雲「禮樂因世損益」者，《為政篇》云：「殷因於夏禮，所損益可知也。周因於殷禮，所損益可知也。」又周初則禮樂盛，周衰則禮樂衰，是禮樂因世損益也。雲「後進與禮樂，俱得時之中，斯君子矣」者，言禮樂隨世盛衰，後進與時消息，皆中當於時，故為君子也。雲「先進有古風，斯野人也」者，言先輩仕進之人，比今則猶尚淳素，故云「斯野人也」。
子曰：「從我於陳、蔡者，皆不及門也。」（鄭曰：「言弟子從我而厄於陳、蔡者，皆不及仕進之門，而失其所。」）
疏「子曰：從我於陳、蔡者，皆不及門也」。○正義曰：此章孔子閔弟子之失所。言弟子從我而厄於陳、蔡者，皆不及仕進之門，而失其所也。
德行：顏淵，閔子騫，冉伯牛，仲弓。言語：宰我，子貢。政事：冉有，季路。文學：子遊，子夏。
疏「德行：顏淵，閔子騫，冉伯牛，仲弓。言語：宰我，子貢。政事：冉有，季路。文學：子遊，子夏」。○正義曰：此章因前章言弟子失所，不及仕進，遂舉弟子之中，才德尢高可仕進之人。鄭氏以合前章，皇氏別為一章。言若任用德行，則有顏淵、閔子騫、冉伯牛、仲弓四人。若用其言語辨說，以為行人，使適四方，則有宰我、子貢二人。若治理政事，決斷不疑，則有冉有、季路二人。若文章博學，則有子遊、子夏二人也。然夫子門徒三千，達者七十有二，而此四科唯舉十人者，但言其翹楚者耳。或時在陳言之，唯舉從者。其不從者，雖有才德，亦言不及也。
子曰：「回也，非助我者也，於吾言無所不說。」（孔曰：「助，益也。言回聞言即解，無發起增益於已。」）
疏「子曰：回也，非助我者也，於吾言無所不說」。○正義曰：此章稱顏回之賢也。助，益也。說，解也。凡師資問答，以相發起。若與子夏論《詩》，子曰：「起予者，商也。」如此是有益於已也。今回也，非增益於已者也，以其於吾之所言，皆默而識之，無所不解。言回聞言即解，無所發起增益於已也。
子曰：「孝哉，閔子騫！人不間於其父母昆弟之言。」（陳曰：「言子騫上事父母，下順兄弟，動靜盡善，故人不得有非間之言。」）
疏「子曰：孝哉，閔子騫！人不間於其父母昆弟之言。」正義曰：此章歎美閔子騫之孝行也。昆，兄也。間，謂非毀間廁。言子騫上事父母，下順兄弟，動靜盡善，故人不得有非間之言。」
南容三複白圭，（孔曰：「《詩》云：『白圭之玷，尚可磨也。斯言之玷，不可為也。』南容讀《詩》至此，三反覆之，是其心慎言也。」）孔子以其兄之子妻之。
疏「 南容三複白圭，孔子以其兄之子妻之」。○正義曰：此章美南容慎言也。複，覆也。《詩》云：「白圭之玷，尚可磨也。斯言之玷，不可為也。」南容讀《詩》至此，三反覆之，是其心慎言也。孔子知其賢，故以其兄之女子妻之。此即「邦有道，不廢；邦無道，免於刑戮者」也。弟子各記所聞，故又載之。○注「《詩》云：白圭之玷，尚可磨也。斯言之玷，不可為也」。○正義曰：此《大雅·抑篇》刺厲王之詩也。《毛傳》云：「玷，缺也。」箋云：「斯，此也。玉之缺，尚可磨鑢而平，人君政教一失，誰能反覆之？」意言教令尢須謹慎。白玉為圭，圭有損缺，猶尚可更磨鑢而平，若此政教言語之有缺失，則遂往而不可改。為王者，安危在於出令，故特宜慎之。是詩人戒其慎言。南容之心，亦欲慎言，故三覆讀此也。
季康子問：「弟子孰為好學？」孔子對曰：「有顏回者好學，不幸短命死矣。今也則亡。」
疏「季康子問：弟子孰為好學？孔子對曰：有顏回者好學，不幸短命死矣。今也則亡」。○正義曰：此章稱顏回之好學也。季康子，魯執政大夫，故言氏稱對。此與哀公問同而答異者，以哀公遷怒貳過，故因答以諫之。康子無之，故不雲也。
顏淵死，顏路請子之車以為之槨。（孔曰：「路，淵父也。家貧，欲請孔子之車，賣以作槨。」）子曰：「才不才，亦各言其子也。鯉也死，有棺而無槨。吾不徒行以為之槨。以吾從大夫之後，不可徒行也。」（孔曰：「鯉，孔子之子，伯魚也。孔子時為大夫，言從大夫之後，不可以徒行，謙辭也。」）
疏「顏淵死」至「徒行也」。○正義曰：此並三章記顏回死時孔子之語也。「顏淵死，顏路請子之車以為之槨」者，路，顏淵父也。家貧，欲請孔子之車，賣以作槨也。「子曰：才不才，亦各言其子也。鯉也死，有棺而無槨。吾不徒行以為之槨」者，此舉親喻疏也。言淵才、鯉不才雖異，亦各言其子則同。我子鯉也死時，但有棺，以家貧而無槨，吾不賣車以作槨。今女子死，安得賣我車以作槨乎？「以吾從大夫之後，不可徒行也」者，此言不可賣車作槨之由。徒行，步行也。以吾為大夫，不可徒行故也。孔子時為大夫，言從大夫之後者，謙辭也。○注「 孔曰」至「辭也」。○正義曰：雲「鯉，孔子之子，伯魚也」者，《世家》文也。雲「孔子時為大夫，言從大夫之後，不可以徒行，謙辭也」者，案《孔子世家》：「定公十四年，孔子年五十六，由大司寇攝行相事。」魯受齊女樂，不聽政三日，孔子遂適衛。曆至宋、鄭、陳、蔡、晉、楚，去魯凡十四歲而反乎魯，然魯終不能用。孔子亦不求仕，以哀公十六年卒，年七十三。今案顏回少孔子三十歲，三十二而卒，則顏回卒時，孔子年六十一，方在陳、蔡矣；伯魚年五十，先孔子死，則鯉也死時，孔子蓋年七十左右，皆非在大夫位時。而此注云「時為大夫」，未知有何所據也。杜預曰：「嚐為大夫而去，故言後也。」據其年，則顏回先伯魚卒，而此雲顏回死，顏路請子之車以為之槨，子曰「鯉也死，有棺而無槨」，又似伯魚先死者。王肅《家語》注云：「此書久遠，年數錯誤，未可詳也。」或以為假設之辭也。徒猶空也，謂無車空行也，是步行謂之徒行，故《左傳》襄元年「敗鄭徒兵於洧上」，杜注云：「徒兵，步兵也。」
顏淵死。子曰：「噫！（包曰：「噫，痛傷之聲。」）天喪予！天喪予！」（天喪予者，若喪已也。再言之者，痛惜之甚。）
疏「顏淵死，子曰：噫！天喪予！天喪予！」○正義曰：噫，痛傷之聲。「天喪予」者，孔子痛惜顏淵死，言若天喪已也。再言之者，痛惜之甚。
顏淵死，子哭之慟。（馬曰：「慟，哀過也。」）從者曰：「子慟矣！」曰：「有慟乎？（孔曰：「不自知已之悲哀過。」）非夫人之為慟而誰為？」
疏「 顏淵死」至「誰為」。○正義曰：「子哭之慟」者，慟，過哀也。言夫子哭顏淵，其悲哀過甚。「從者曰：子慟矣」者，從者，眾弟子。見夫子哀過，故告曰：「子慟矣。」「曰：有慟乎」者，時夫子不自知已之悲哀過，故答曰：有慟乎邪。「非夫人之為慟而誰為」者，因弟子言已悲哀過甚，遂說已之過哀亦當於理，非失也。夫人，謂顏淵。言不於顏淵哭之為慟，而更於誰人為慟乎？
顏淵死，門人慾厚葬之。子曰：「不可。」（禮，貧富有宜。顏淵貧，而門人慾厚葬之，故不聽。）門人厚葬之。子曰：「回也視予猶父也，予不得視猶子也。非我也，夫二三子也。」（馬曰：「言回自有父，父意欲聽門人厚葬，我不得割止，非其厚葬，故云耳。」）
疏「 顏淵」至「三子也」。○正義曰：「顏淵死，門人慾厚葬之」者，門人，顏淵之弟子，以其師有賢行，故欲豐厚其禮以葬之也。「子曰：不可」者，禮，貧富有宜。顏淵貧，而門人慾厚葬，故不聽之，曰不可也。「門人厚葬之」者，初諮孔子，孔子不聽，門人故違孔子，而卒厚葬之也。「子曰：回也視予猶父也」者，此下孔子非其厚葬之語也。言回也師事於已，視已猶如其父也。「予不得視猶子也」者，言回自有父存，父意欲聽門人厚葬，我不得割止之，故曰「予不得視猶子也」。「非我也，夫二三子也」者，言厚葬之事，非我所為，夫門人二三子為之也。非其厚葬，故云耳。
季路問事鬼神。子曰：「未能事人，焉能事鬼？」曰：「敢問死。」曰：「未知生，焉知死？」（陳曰：「鬼神及死事難明，語之無益，故不答。」）
疏「季路」至「知死」。○正義曰：此章明孔子不道無益之語也。子路問事鬼神者，對則天曰神，人曰鬼，散則雖人亦曰神，故下文獨以鬼答之。子路問承事神其理何如，「子曰未能事人，焉能事鬼」者，言生人尚未能事之，況死者之鬼神，安能事之乎？「曰：敢問死」者，子路又曰：「敢問人之若死，其事何如。」「曰：未知生，焉知死」者，孔子言女尚未知生時之事，則安知死後乎？皆所以抑止子路也。以鬼神及死事難明，又語之無益，故不答也。
閔子侍側，誾誾如也；子路，行行如也；冉有、子貢，侃侃如也。子樂。（鄭曰：「樂各盡其性。行行，剛強之貌。」）「若由也，不得其死然」。（孔曰：「不得以壽終。」）
疏「 閔子」至「死然」。○正義曰：此章孔子喜四弟子任其直性也。「閔子侍側，誾誾如也」者，卑在尊側曰侍。誾誾，中正之貌。如也者，言其貌如此也。「子路，行行如也」者，行行，剛強之貌。「冉有、子貢，侃侃如也」者，侃侃，和樂之貌。「子樂」者，以四子各盡其自然之性，故喜樂也。「若由也，不得其死然」者，然猶焉也。言子路以剛，必不得其以壽終焉。
魯人為長府。閔子騫曰：「仍舊貫，如之何？何必改作？」（鄭曰：「長府，藏名也，藏財貨曰府。仍，因也。貫，事也。因舊事則可也，何乃複更改作。」）子曰：「夫人不言，言必有中。」（王曰：「言必有中者，善其不欲勞民改作。」）
疏「 魯人」至「有中」。○正義曰：此章重於勞民也。「魯人為長府」者，藏財貨曰府。長，其藏名也。為，作也。言魯人新改作之也。「閔子騫曰：仍舊貫，如之何？何必改作」者，子騫見魯人勞民改作長府，而為此辭。仍，因也。貫，事也。言因舊事則亦可矣，何必乃複更改作也。「子曰：夫人不言，言必有中」者，孔子聞子騫之言而善之也。夫人，謂子騫。言夫此人，其唯不言則已，若其發言，必有中於理。此言何必改作，是中理之言也。善其不欲勞民，故以為中。○注「 鄭曰」至「改作」。○正義曰：雲「長府，藏名」者，言魯藏財貨之府名長府也。雲「藏財貨曰府」者，布帛曰財，金玉曰貨。《周禮·天官》有大府為王治藏之長，玉府掌王之金玉玩好，內府主良貨賄藏在內者，外府主泉藏在外者，是藏財貨曰府。府猶聚也，言財貨之所聚也。「仍，因；貫，事」，皆《釋詁》文。
子曰：「由之瑟，奚為於丘之門？」（馬曰：「子路鼓瑟，不合《雅》、《頌》。」）門人不敬子路。子曰：「由也升堂矣，未入於室也。」（馬曰：「升我堂矣，未入於室耳。門人不解，謂孔子言為賤子路，故複解之。」）
疏「 子曰」至「室也」。○正義曰：蘇攏言子路之才學分限也。「子曰：由之瑟，奚為於丘之門」 者，由，子路名。奚，何也。子路性剛，鼓瑟不合《雅》、《頌》，故孔子非之云：「由之鼓瑟，何為於丘之門乎？」所以抑其剛也。「門人不敬子路」者，門人不解孔子之意，謂孔子言為賤子路，故不敬之也。「子曰：由也升堂矣，未入於室也」者，以門人不解，故孔子複解之，言子路之學識深淺，譬如自外入內，得其門者。入室為深，顏淵是也。升堂次之，子路是也。今子路既升我堂矣，但未入於室耳，豈可不敬也？
子貢問：「師與商也孰賢？」子曰：「師也過，商也不及。」（孔曰：「言俱不得中。」）曰：「然則師愈與？」子曰：「過猶不及。」（愈猶勝也。）
疏「 子貢」至「猶不及」。○正義曰：此章明子張、子夏才性優劣。「子貢問：師與商也孰賢」者，師，子張名。商，子夏名。孰，誰也。子貢問孔子曰：「子張與子夏二人誰為賢才？」「子曰：師也過，商也不及」者，孔子答言：「子張所為過當而不已，子夏則不及而止。」言俱不得中也。「曰：然則師愈與」者，愈猶勝也。子貢未明夫子之旨，以為師也過則是賢才，過於子夏，故複問曰：「然則子張勝於子夏與？」與為疑辭。「子曰：過猶不及」者，子貢不解，故複解之，曰：「過當猶如不及。」俱不中理也。
季氏富於周公，（孔曰：「周公，天子之宰、卿士。」）而求也為之聚斂而附益之。（孔曰：「冉求為季氏宰，為之急賦稅。」）子曰：「非吾徒也。小子鳴鼓而攻之，可也。」（鄭曰：「小子，門人也。鳴鼓聲其罪以責之。」）
疏「 季氏」至「可也」。○正義曰：此章夫子責冉求重賦稅也。「季氏富於周公」者，季氏，魯臣，諸侯之卿也。周公，天子之宰、卿士，魯其後也。孔子之時，季氏專執魯政，盡征其民。其君蠶食深宮，賦稅皆非已有，故季氏富於周公也。「而求也為之聚斂而附益之」者，時冉求為季氏家宰，又為之急賦稅，聚斂財物而陪附助益季氏也。「子曰：非吾徒也，小子鳴鼓而攻之可也」者，小子，門人也。冉求亦夫子門徒，當尚仁義。今為季氏聚斂，害於仁義，故夫子責之曰：非我門徒也。使其門人鳴鼓以聲其罪而攻責之，可也。○注「孔曰：周公，天子之宰卿士」。○正義曰：何休云：「宰猶治也，三公之職號尊名也。」杜預注《左傳》曰：「卿士，王之執政者也。」
柴也愚，（弟子高柴，字子羔。愚，愚直之愚。）參也魯，（孔曰：「魯，鈍也。曾子性遲鈍。」）師也辟，（馬曰：「子張才過人，失在邪辟文過。」）由也喭。（鄭曰：「子路之行，失於畔喭。」）子曰：「回也，其庶乎！屢空。賜不受命，而貨殖焉，億則屢中。」（言回庶幾聖道，雖數空匱，而樂在其中。賜不受教命，唯財貨是殖，億度是非。蓋美回，所以勵賜也。一曰：「屢猶每也。空猶虛中也。以聖人之善道，教數子之庶幾，猶不至於知道者，各內有此害。其於庶幾每能虛中者，唯回。懷道深遠，不虛心，不能知道，子貢雖無數子之病，然亦不知道者，雖不窮理而幸中，雖非天命而偶富，亦所以不虛心也。）
疏「 柴也愚」至「屢中」。○正義曰：此章孔子曆評六弟子之德行中失也。「柴也愚」者，高柴性愚直也。「參也魯」者，曾參性遲鈍也。「師也辟」者，子張才過人，失在邪辟文過也。「由也喭」者，子路之行失於畔喭也。「子曰：回也，其庶乎！屢空。賜不受命，而貨殖焉，億則屢中」者，此蓋孔子美顏回，所以勵賜也。其說有二：一曰：「屢，數也。空，匱也。億，度也。言回庶幾聖道，雖數空匱貧窶，而樂在其中。是美回也。賜不受命，唯貨財是殖，若億度是非則數中。言此所以勉勵賜也」。一曰「屢猶每也。空猶虛中也。言孔子以聖人之善道，教數子之庶幾，猶不至於知道者，各內有此害故也。其於庶幾每能虛中者，唯有顏回懷道深遠。若不虛心，不能知道也。子貢雖無數子之病，然亦不知道者，雖不窮理而幸中，雖非天命而偶富，有此二累，亦所以不虛心也。○注「弟子高柴，字子羔」。○正義曰：《史記·弟子傳》云：「高柴，字子羔。」鄭玄曰：「衛人。」「少孔子三十歲」。《左傳》亦作子羔，《家語》作子高，《禮記》作子皋，三字不同，其實一也。○注「鄭曰子路之行，失於畔喭」。○正義曰：舊注作「反喭」，字書「反喭，失容也」。言子路性行剛強，常反喭失於禮容也。今本反作畔。王弼云：「剛猛也。」○注「 言回」至「心也」。○正義曰：雲「言回庶幾聖道」者，《易·下係辭》云：「顏氏之子其殆庶幾乎？」是回庶慕幾微之聖道。雲「雖數空匱，而樂在其中」者，即「簞食瓢飲，不改其樂」是也。雲「賜不受教命」者，言不受夫子禮教之命。雲「惟財貨是殖」者，言唯務使貨財生殖蕃息也。雲「億度是非」者，言又用心億度人事之是非也。雲「蓋美回，所以勵賜也」者，言孔子之意，美顏回貧而樂道，所以勸勵子貢，言汝既富矣，又能億則屢中，何得不受教命乎？雲「一曰」以下者，何晏又為一說也。雲「以聖人之善道，教數子之庶幾」者，言孔子以聖人庶幾之善道，並教六子也。雲「猶不至於知道者，各內有此害」者，言聖人不倦，並教誨之，而猶尚不能至於知幾微善道者，以其各自內有愚、魯、辟、喭之病害故也。雲「其於庶幾每能虛中，唯回」者，言唯顏回每能虛其中心，知於庶幾之道也。雲「懷道深遠，不虛心，不能知道」者，此解虛中之由，由其至道深遠，若不虛其中心，則不能知道也。雲「子貢雖無數子之病」者，謂無愚、魯、辟、喭之病也。「然亦不知道」者，謂亦如四子不知聖道也。雲「雖不窮理而幸中，雖非天命而偶富，亦所以不虛心也」者，此解子貢不知道，由於有此二累也。雖不窮理而幸中，釋經「億則屢中」，言雖不窮理盡性，但億度之，幸中其言也。《左傳》「定十五年春，邾隱公來朝。子貢觀焉。邾子執玉高，其容仰；公受玉卑，其容俯。子貢曰：『以禮觀之，二君者皆有死亡焉。』夏五月壬申，公薨。仲尼曰：『賜不幸言而中。』」哀七年，「以邾子益來」，是其屢中也。「雖非天命而偶富」，釋經「不受命而貨殖」也。言致富之道，當由天命與之爵祿，今子貢不因天命爵祿，而能自致富，故曰「偶富」。言有億度之勞，富有經營之累，以此二事，何暇虛心以知道？故云「亦所以不虛心也」。
子張問善人之道。子曰：「不踐跡，亦不入於室。」（孔曰：「踐，循也。言善人不但循追舊跡而已，亦少能創業，然亦不入於聖人之奧室。」）子曰：「論篤是與，君子者乎？色莊者乎？（論篤者，謂口無擇言。君子者，謂身無鄙行。色莊者，不惡而嚴，以遠小人。言此三者，皆可以為善人。）
疏「子張」至「者乎」。○正義曰：此章論善人所行之道也，「子張問善人之道」者，問行何道可謂善人。「子曰：不踐跡，亦不入於室」者，孔子答其善人之道也。踐，循也。跡，已行舊事之言。善人不但循追舊跡而已，當自立功立事也，而善人好謙，亦少能創業，故亦不能入於聖人之奧室也。「子曰：論篤是與，君子者乎？色莊者乎」者，此亦善人之道也，故同為一章，當是異時之語，故別言「子曰」也。「論篤是與」者，篤，厚也。謂口無擇言，所論說皆重厚，是善人與。「君子者乎」者，言身無鄙行之君子，亦是善人乎？「色莊者乎」者，言能顏色莊嚴，使小人畏威者，亦是善人乎？孔子謙，不正言，故云「與」、「乎」以疑之也。○注「論篤」至「善人」。○正義曰：雲「口無擇言」，《孝經》文也。所言皆善，故無可擇也。雲「身無鄙行」者，所以並美，無鄙惡也。「以遠小人，不惡而嚴」者，《周易·遯卦·象辭》也。
子路問：「聞斯行諸？」（包曰：「賑窮救乏之事。」）子曰：「有父兄在，如之何其聞斯行之？」（孔曰：「當白父兄，不得自專。」）冉有問：「聞斯行諸？」子曰：「聞斯行之。」公西華曰：「由也問聞斯行諸，子曰『有父兄在』。求也問聞斯行諸，子曰『聞斯行之』。赤也惑，敢問。」（孔曰：「惑其問同而答異。」）子曰：「求也退，故進之。由也兼人，故退之。」（鄭曰：「言冉有性謙退，子路務在勝尚人，各因其人之失而正之。」）
疏「子路」至「退之」。○正義曰：此章論施予之禮，並孔子問同答異之意也。「子路問：聞斯行諸」者，諸，之也。子路問於孔子曰：「若聞人窮乏當賑救之事於斯，即得行之乎？」「子曰：有父兄在，如之何其聞斯行之也」者，言當先白父兄，不得自專也。「冉有問：聞斯行諸？子曰：聞斯行之」者，此問與子路同，而所答異也。「公西華曰：由也問聞斯行諸，子曰有父兄在。求也問聞斯行諸，子曰聞斯行之。赤也惑，敢問」者，赤，公西華名也。見其問同而答異，故疑惑而問於孔子也。「子曰：求也退，故進之。由也兼人，故退之」者，此孔子言其答異之意也。冉有性謙退，子路務在勝尚人，各因其人失而正之，故答異也。
子畏於匡，顏淵後。（孔曰：「言與孔子相失，故在後。」）子曰：「吾以女為死矣。」曰：「子在，回何敢死？」（包曰：「言夫子在，已無所敢死。」）
疏「 子畏」至「敢死」。○正義曰：此章言仁者必有勇也。「子畏於匡，顏淵後」者，言孔子畏於匡時，與顏回相失。既免，而回在後，方至也。「子曰：吾以女為死矣」者，孔子謂顏淵曰：「吾以女為致死與匡人鬥也。」「子在，回何敢死」者，言夫子若陷於危難，則回必致死。今夫子在，已則無所敢死。言不敢致死也。
季子然問：「仲由、冉求可謂大臣與？」（孔曰：「子然，季氏子弟。自多得臣此二子，故問之。」）子曰：「吾以子為異之問，曾由與求之問。（孔曰：「謂子問異事耳。則此二人之問，安足大乎？」）所謂大臣者，以道事君，不可則止。今由與求也，可謂具臣矣。」（孔曰：「言備臣數而已。」）曰：「然則從之者與？」（孔曰：「問為臣皆當從君所欲邪？」）子曰：「弒父與君，亦不從也。」（孔曰：「言二子雖從其主，亦不與為大逆。」）
疏「 季子」至「從也」。○正義曰：此章明為臣事君之道。「季子然問：仲由、冉求可謂大臣與」 者，季子然，季氏之子弟也。自多得臣此二子，故問於夫子曰：「仲由、冉求才能為政，可以謂之大臣與？」疑而未定，故云「與」也。「子曰：吾以子為異之問，曾由與求之問」者，此孔子抑其自多也。曾，則也。吾以子為問異事耳，則此二人之問，安足多大乎？言所問小也。「所謂大臣者，以道事君，不可則止」者，此孔子更為子然陳說大臣之體也。言所可謂之大臣者，以正道事君，君若不用已道，則當退止也。「今由與求也，可謂具臣矣」者，既陳大臣之體，乃言二子非大臣也。具，備也。今二子臣於季氏，季氏不道而不能匡救，又不退止，唯可謂備臣數而已，不可謂之大臣也。「曰：然則從之者與」者，子然既聞孔子言二子非大臣，故又問曰：然則二子為臣，皆當從君所欲邪？「子曰：弒父與君，亦不從也」者，孔子更為說二子之行，言二子雖從其主，若其主弒父與君，為此大逆，亦不與也。
子路使子羔為費宰。子曰：「賊夫人之子。」（包曰：「子羔學未熟習，而使為政，所以為賊害。」）子路曰：「有民人焉，有社稷焉，何必讀書，然後為學？」（孔曰：「言治民事神，於是而習之，亦學也。」）子曰：「是故惡夫佞者。」（孔曰：「疾其以口給應，遂已非而不知窮。」）
疏「 子路」至「佞者」。○正義曰：此章勉人學也。「子路使子羔為費宰」者，子路臣季氏，故任舉子羔，使為季氏費邑宰也。「子曰：賊夫人之子」者，賊，害也。夫人之子，指子羔也。孔子之意以為，子羔學未熟習，而使為政，必累其身，所以為賊害也。「子路曰：有民人焉，有社稷焉，何必讀書，然後為學」者，子路辯答孔子，言費邑有人民焉而治之，有社稷之神焉而事之，治民事神，於是而習之，是亦學也。何必須讀書然後乃謂為學也。「子曰：是故惡夫佞」者，言人所以憎惡夫佞者，祇為口才捷給，文過飾非故也。今子路以口給應，遂已非而不知窮已，是故致人惡夫佞者也。
子路、曾皙、（孔曰：「皙，曾參父，名點。」）冉有、公西華侍坐。子曰：「以吾一日長乎爾，毋吾以也。（孔曰：「言我問女，女無以我長故難對。」）居則曰：『不吾知也。』（孔曰：「女常居雲人不知己。」）如或知爾，則何以哉？」（孔曰：「如有用女者，則何以為治。」）子路率爾而對，（率爾，先三人對。）曰：「千乘之國，攝乎大國之間，加之以師旅，因之以饑饉，（包曰：「攝，迫也。迫於大國之間。」）由也為之，比及三年，可使有勇，且知方也。」（方，義方。）夫子哂之。（馬曰：「哂，笑。」）「求，爾何如？」對曰：「方六七十，如五六十，（求性謙退，言欲得方六七十、如五六十裏小國治之而已。）求也為之，比及三年，可使足民。如其禮樂，以俟君子。」（孔曰：「求自雲能足民而已。謂衣食足也。若禮樂之化，當以待君子。謙也。」）「 赤，爾何如？」對曰：「非曰能之，原學焉。宗廟之事，如會同，端章甫，原為小相焉。」（鄭曰：「我非自言能，原學為之。宗廟之事，謂祭祀也。諸侯時見曰會。殷頫曰同。端，玄端也。衣玄端，冠章甫，諸侯日視朝之服。小相，謂相君之禮。」）「點，爾何如？」鼓瑟希，（孔曰：「思所以對，故音希。」）鏗爾，舍瑟而作，對曰：「異乎三子者之撰。」（孔曰：「置瑟起對。撰，具也，為政之具。鏗者，投瑟之聲。」）子曰：「何傷乎？亦各言其誌也。」（孔曰：「各言己誌，於義無傷。」）曰：「莫春者，春服既成，冠者五六人，童子六七人，浴乎沂，風乎舞雩，詠而歸。」（包曰：「莫春者，季春三月也。春服既成，衣單袷之時。我欲得冠者五六人，童子六七人，浴乎沂水之上，風涼於舞雩之下，歌詠先王之道，而歸夫子之門。」）夫子喟然歎曰：「吾與點也！」 （周曰：「善點獨知時。」）三子者出，曾皙後。曾皙曰：「夫三子者之言何如？」子曰：「亦各言其誌也已矣。」曰：「夫子何哂由也？」曰：「為國以禮，其言不讓，是故哂之。」（包曰：「為國以禮，禮貴讓，子路言不讓，故笑之。」）「唯求則非邦也與？」「安見方六七十如五六十而非邦也者？」「唯赤則非邦也與？」「宗廟會同，非諸侯而何？（孔曰：「明皆諸侯之事，與子路同，徒笑子路不讓。」）赤也為之小，孰能為之大？」（孔曰：「赤謙言小相耳，誰能為大相？」）
疏「 子路」至篇末。○正義曰：此章孔子乘間四弟子侍坐，因使各言其誌，以觀其器能也。「子路、曾皙、冉有、公西華侍坐」 者，時孔子坐，四子侍側，亦皆坐也。「子曰：以吾一日長乎爾，毋吾以也」者，孔子將發問，先以此言誘掖之也。言女等侍吾，以吾年長於女，謙而少言，故云一日。今我問女，女等毋以吾長而憚難其對也。「居則曰：不吾知也。如或知爾，則何以哉」者，此問辭也。言女常居則雲已有才能，人不我知。設如有人知女，將欲用之，則女將何以為治？「子路率爾而對」者，子路性剛，故率爾先三人而對也。「千乘之國，攝乎大國之間，加之以師旅，因之以饑饉，由也為之，比及三年，可使有勇，且知方也」者，此子路所誌也。千乘之國，公侯之六國也。攝，迫也。穀不熟為饑，蔬不熟為饉。方，義方也。言若有公侯之國，迫於大國之間，又加之以師旅侵伐，複因之以饑饉民困，而由也治之，比至三年以來，可使其民有勇敢且知義方也。「夫子哂之」者，哂，笑也。夫子笑之也。「求，爾何如」者，子路既對，三子無言，故孔子複曆問之。冉求，爾誌何如？「對曰：方六七十，如五六十，求也為之，比及三年，可使足民。如其禮樂，以俟君子」者，此冉求之誌也。俟，待也。求性謙退，言欲得方六七十如五十裏小國治之而已。求也治此小國，比及三年以來，使足民衣食。若禮樂之化，當以待君子。此謙辭也。「赤，爾何如」者，又問公西華也。「對曰，非曰能之，原學焉。宗廟之事，如會同，端章甫，原為小相焉」者，此赤也之誌也。曰，言也。我非自言能之，原學為焉。宗廟祭祀之事，如有諸侯會同，及諸侯衣玄端，冠章甫，日視朝之時，已原為其小相君之禮焉。「點，爾何如」者，又問曾皙也。「鼓瑟希」者，時曾皙方鼓瑟，承師之問，思所以對，故音希也。「鏗爾，舍瑟而作」者，作，起也。舍，置也。鏗，投瑟聲也。思得其對，故置瑟起對，投置其瑟而聲鏗然也。「對曰：異乎三子者之撰」者，撰，具也。未敢言其誌，先對此辭，言已之所誌，異乎三子者所陳為政之具也。「子曰：何傷乎？亦各言其誌也」者，孔子見曾皙持謙，難其對，故以此言誘之曰，於義何傷乎？亦各言其誌也。欲令任其所誌而言也。「曰：莫春者，春服既成，冠者五六人，童子六七人，浴乎沂，風乎舞雩，詠而歸」者，此曾點所誌也。莫春，季春也。春服既成，衣單袷之時也。我欲得與二十以上冠者五六人，十九以下童子六七人，浴乎沂水之上，風涼於舞雩之下，歌詠先王之道，而歸夫子之門也。「夫子喟然歎曰：吾與點也」者，喟然，歎之貌。夫子聞其樂道，故喟然而歎曰：吾與點之誌。善其獨知時，而不求為政也。「三子者出，曾皙後」者，子路、冉有、公西華三子先出，曾皙後，猶侍坐於夫子也。「曾皙曰：夫三子者之言何如」者，曾皙在後，問於夫子曰：「夫三子者適各言其誌，其言是非何如也？」「子曰：亦各言其誌也已矣」者，言三子亦各言其所誌而已，無他別是非也。「曰：夫子何哂由也」者，曾皙又問夫子曰：既三子各言其誌，何獨笑仲由也？「曰：為國以禮，其言不讓，是故哂之」者，此夫子為說哂之意，言為國以禮，禮貴謙讓，子路言不讓，故笑之也。「唯求也則非邦也與？安見方六七十如五六十而非邦也者，唯赤則非邦也與？宗廟會同，非諸侯而何」者，此夫子又言不哂其子路欲為諸侯之事，故舉三子所言，明皆諸侯之事，與子路同，其言讓，故不笑之，徒笑其子路不讓耳。「赤也為之小，孰能為之大」者，此夫子又言，公西華之才堪為大相，今赤謙言小相耳。若赤也為之小相，更誰能為大相？○注「孔曰：皙，曾參父，名點」。○正義曰：《史記·弟子傳》曰：「曾蒧}}（音點）{{yw|，字皙」是也。○注「方，義方」。○正義曰：義，宜也。方，道也。言能教之使知合宜之道也。《左傳》曰：「愛子教之以義方。」○注「 鄭曰」至「之禮」。○正義曰：雲「宗廟之事，謂祭祀也」者，謂禴、祠、烝、嚐及追享、朝享、禘、祫之類皆是也。雲「諸侯時見曰會。殷頫曰同」者，《周禮·春官·大宗伯職》文，但彼作殷見，此作殷頫，頫則見也。鄭玄注云：「此禮以諸侯見王為文。」 時見者，言無常期。諸侯有不順服者，王將有征討之事。則既朝覲，王為壇於國外，合諸侯南命事焉。《春秋傳》曰「有事而會，不協而盟」是也。殷猶眾也。十二歲，王始不巡守，則六服盡朝。朝禮既畢，王亦為壇，合諸侯以命政焉。所命之政，如王巡守殷見，四方四時分來，終歲則遍，是也。雲「端，玄端也。衣玄端，冠章甫，諸侯日視朝之服」者，其衣正幅染之玄色，故曰玄端。案《王製》云：「周人玄衣而養老。」注云：「玄衣，素裳。」天子之燕服，為諸侯朝服。彼雲玄衣，則此玄端也。若以素為裳，即是朝服。此朝服素裳皆得謂之玄端，故此注云「端，玄端」，諸侯朝服。若上士以玄為裳，中士以黃為裳，下士以雜色為裳，天子、諸侯以朱為裳，則皆謂之玄端，不得名為朝服也。雲「小相，謂相君之禮」者，案《周禮·秋官·司儀職》云：「掌九儀之賓客擯相之禮，以詔儀容辭令揖讓之節。」注云：「出接賓曰擯，入臡禮曰相。」又曰：「凡諸公相為賓。及將幣交擯，三辭，車逆拜辱，賓車進答拜，三揖三讓，每門止一相。」注曰：「相為主君擯者及賓之介也。謂之相者，於外傳辭耳，入門當以禮詔侑也。介紹而傳命者，君子於其所尊不敢質，敬之至也。每門上一相，彌相親也。」是相謂相君之禮也。《聘禮》云：「卿為上擯，大夫為承擯，士為紹擯。」《玉藻》曰：「君入門，介拂闑，大夫中棖與闑之間，上介拂棖。」則卿為上介，大夫為次介，士為末介也。此雲原為小相者，謙，不敢為上擯上介之卿，原為承擯紹擯次介末介之大夫士耳。○注「包曰」至「之門」。○正義曰：雲「我欲得冠者五六人，童子六七人」者，意在取其朋友十餘人耳。云：「浴於沂水之上，風涼於舞雩之下」者，杜預雲「魯城南自有沂水」，此是也。夫沂水出蓋縣，南至下邳入泗。雩者，祈雨之祭名。《左傳》曰「龍見而雩」是也。鄭玄曰：「雩者，籲也，籲嗟而請雨也。」杜預曰：「雩之言遠也，遠為百穀祈膏雨也。使童男女舞之。」《春官·女巫職》曰：「旱暵則舞雩。」因謂其處為舞雩。舞雩之處有壇墠樹木，可以休息，故云「風涼於舞雩之下」也。○注「周曰：善點獨知時」。○正義曰：仲尼祖述堯、舜，憲章文武，生值亂時而君不用。三子不能相時，誌在為政。唯曾皙獨能知時，誌在澡身浴德，詠懷樂道，故夫子與之也。
