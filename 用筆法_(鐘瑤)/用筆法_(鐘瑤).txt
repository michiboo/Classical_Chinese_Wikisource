魏鐘繇少時，隨劉勝入抱犢山學書三年，還與太祖、邯鄲淳、韋誕、孫子荊、關枇杷等議用筆法。繇忽見蔡伯喈筆法於韋誕坐上，自捶胸三日，其胸盡青，因嘔血。太祖以五靈丹救之，乃活。繇苦求不與。及誕死，繇陰令人盜開其墓，遂得之，故知多力豐筋者聖，無力無筋者病，一一從其消息而用之，由是更妙。
繇曰：「豈知用筆而為佳也。故用筆者天也，流美者地也。非凡庸所知。」臨死，乃從囊中出以授其子會，諭曰：「吾精思學書三十年，讀他法未終盡，後學其用筆。若與人居，畫地廣數步，臥畫被穿過表，如廁終日忘歸。每見萬類，皆畫像之。」
繇解三色書，然最妙者八分也。點如山摧陷，摘如雨驟；纖如絲毫，輕如雲霧；去若鳴鳳之遊雲漢，來若游女之入花林，燦燦分明，遙遙遠映者矣。
