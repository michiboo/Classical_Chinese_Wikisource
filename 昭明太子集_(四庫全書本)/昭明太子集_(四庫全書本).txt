　　欽定四庫全書　　　　　集部二
　　昭明太子集目録　　　　別集類一〈梁〉
　　巻一
　　賦
　　古樂府
　　詩
　　巻二
　　七
　　令
　　巻三
　　啟
　　疏
　　巻四
　　書
　　傳
　　巻五
　　序
　　議
　　讃
　　巻六
　　觧
　　〈臣〉等謹案昭明太子集六巻梁太子蕭統撰案梁書本傳稱統有集二十巻隋書經籍志唐書藝文志並同宋史藝文志僅載五巻已非其舊文獻通考不著録則宋末已佚矣此本為明嘉興葉紹泰所刋凡詩賦一巻襍文五巻賦每篇不過數句葢自藝文類聚諸書採掇而成皆非完本詩中擬古第二首林下作伎一首照流㸔落釵一首美人晨粧一首名士悅傾城一首皆梁簡文帝之詩見於玉䑓新詠其書為徐陵奉簡文之令而作不容有誤當由據題作皇太子輾轉稗販故誤以為昭明又錦帯書十二月啟亦不類齊梁文體其姑洗三月啟中有啼鶯出谷爭傳求友之聲句考唐人試鶯出谷詩李綽尚書故實譏其事無所出使昭明先有此啟綽豈不見乎是亦作偽之明證也張溥百三家集中亦有統集以兩本互校此本七召一篇與東宮官屬令一篇謝賚湼槃經講疏啟一篇謝勅齎銅造善覺寺塔露盤啟一篇謝賚魏國錦賚廣州塸賚城邉橘賚河南菜賚大菘啟五篇與劉孝儀與張纉與晉安王論張新安書三篇駁舉樂議一篇皆溥本所無溥本與明山賔令一篇詳東宮禮絶旁親議一篇謝勅鑄慈覺寺鐘啟一篇亦此本所無然則是二本者皆明人所掇拾耳乾隆四十三年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














