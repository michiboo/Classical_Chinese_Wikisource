
《太清風露經》原藏於北京圖書館，《道藏闕經目録》卷下載此經明時已闕。經考證，北京圖書館所藏乃元《玄都寶藏》刊本，題無住真人撰，當是存世於今的六百五十年前僅存之元代道教經本。
太清風露經
無住真人撰
夫天地之間，唯人最貴。人之所貴，莫若於長生。夫有所修習，真道易營而速成。夫長生且貴，況復役使萬靈，上昇天庭者哉！夫長生之法，其門不一。若乃金石草木，採煉有功，神形疲勞，法又不貴。其吸風飲露之道，不離一室，不逾一日，首尾終始，數言便畢。學者須除邪穢，但設壇清齋行道，盥漱沐浴，擊磬焚香啟虛，香氣周流，辟除祅氣，自有神仙告子玄旨，或自心知，或因夢傳。神仙之事，人豈能言，言亦不信，不信而習，功豈能全？天道不言，四時行焉；地德不言，萬物生焉。玄牝綿綿，歸於自然；玄之又玄，達於衆妙之門耳。
玄牝司呼吸，左右法陰陽。地戶變吹呵，天地無淺深。導達同治水，舒暢復巾金。動用法天理，無為證道心。
大洞常通天地風，崑侖蕩漾三峽通。竊候陰陽寒暑風，為饑為羸至妙宗。初善中善後善功，性通氣通神亦通。二景氣添金醴功，涌達湧泉為大通，旋機不斡是真宗。
洞穴無底不可測，岳鎮海瀆卒難識。天門仙路除荊棘，景氣祥風無兆億。橐籥姑盈命無極，玉極大洞漸相識。
白石山間丹鳳飛，白石山外運雙扉。必知細水入天闈，求仙法象如嬰兒。
玄門颯颯仙風起，閉之又數又經幾。陰陽調治又如此，一千二百浮深水，果然不忘張君旨。
玉廬風景清，調煉幾時精。含咽想天庭，敬念遐丘生。
丹穴丹鳳飛，大洞運雙機。仙逕天蘘盡，華池海燕歸。千峰鳴衆墊，靜室委閑衣。水散瀟湘淨，金疏霜露稀。火炎瓊水少，海欠景風微。呼吸陰陽順，吹噓寒暑虧。玄黃施啟閉，金木變光輝。大道非常道，如空無所依。
太易之初，太初之始，三辰運而不息，四時行而不已。金既至而土休，五將終而一起。或玄或黃，匪柔匪剛。生不生兮地德常，化不化兮天道長。雷雨解而龍散飛，山風蟲而虎不藏。乾坤否而復泰，日月交而無光。燒薙園圃，巡行邊疆。靈龜呼吸於玄堂，醯雞舒陽於朝陽。委衣飛著，散髮捐霜，慶雲靉靆，丹鳳翱翔。降甘露兮江漢湯湯，起祥風兮百卉芬芳，撞鐘磬兮鏗鏗鏘鏘，班列位兮濟濟蹌蹌。兩儀生四象，四象生八卦。化者化而不生，生者生而不化。哀哉，顏子秀而不實；哿矣，嬰孩號而不嘎。日居月諸，爰照爰臨，惟虎惟龍，爰嘯爰吟。雞有陽棲之雄，雉為檀澤之禽。玄牝常開，泉池無淺無深。震指扶桑，陽春山之黛色蒼翠；離分南呂，盻西嶽而金氣陰瀋水王。寒風吹耳，炎火呵心。扃天門以禳火道，用人火以攻霖霪。旄頭芒角，閉陽關以遏寇；房心熾烈，開北戶以祈陰。豫察神龜之殺，無違虞人之箴。天柱傾西，地維缺東。列宿運轉，無墮煉補之力；百川流注，常修吠澮之功。散清風兮不已，臥洪水兮如空。千二百兮張聖法，一五七兮盡天宗。似漱非漱，如浴非浴。風以導神，露以潤屋。欲安神而兼屋，習風露而絕穀。高臺立表，測景之短長；密室飛灰，候氣之遲速。天風不阻，清濟長江。人命豈憂？往歌來哭。是非利害，目不掛於虛堂；悔吝災祥，必不生於虛谷。
風行於天，穀生於地。動物植物，本非同類。從其類者生，逆其性者刑。朝亦辛與酸，暮亦辛與酸，百邪攻正，真焉得久。芳蘭肥葷害神氣，形性俱憔悴，神氣既已散，子身於何判？親其天者身報天，存其神者神報人。用之唯儉作唯勤，髓竭自為墳下塵。積功成煉非自然。非自然，非因，非緣，非鬼神。
一切萬物皆常住，非理毀用為侵損。脩習正性福自生，慢法輕教虧真本。
既絕世間糧，須洗至真腸。啖服人間藥，玄泉夢裏方。既受神仙教，方知天道長。
仙家宮闕凌空起，不出庭闈見生理。大道冥冥雙闕風，天津淼淼丹池水。埏埴鑿室此真身，利有用無真至真。靈元不散身長在，飛作寥陽宮裏人。
禮記曾參問，丘稱老氏言。師引先師語，先師非謬傳。
天門法金木，地戶分六氣。口熱呵心火，耳冷吹腎水。肺呬中嶽鼻，噓肝眼無淚。悶宅呼戊己，不辯三焦嘻。二陽攻一水，地戶不獲已。臨文全六理，吹呵寒暑備。玄牝何綿綿？呼吸何常事？大都氣難通，閉戶至心攻。布散玄光髮。摩挲炎火衝。圓蓋無沃雪，毒瘴為祥風。
