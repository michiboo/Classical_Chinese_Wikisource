
河伯見海若，傲然誇秋水。
小物昧遠圖，寧知通方士。
多君紫霄意，獨往蒼山裏。
地古寒雲深，巖高長風起。
初登翠微嶺，復憩金沙泉。
踐苔朝霜滑，弄波夕月圓。
飲彼石下流，結蘿宿溪煙。
鼎湖夢淥水，龍駕空茫然。
早行子午關，卻登山路遠。
拂琴聽霜猨，滅燭乃星飯。
人煙無明異，鳥道絕往返。
攀厓倒青天，下視白日晚。
既過石門隱，還唱石潭歌。
涉雪搴紫芳，濯纓想清波。
此人不可見，此地君自過。
爲余謝風泉，其如幽意何。

