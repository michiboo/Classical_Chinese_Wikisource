開元十九年六月八日大德拂多誕奉詔集賢院譯
佛夷瑟德烏盧詵者本國梵音也。譯雲光眀使者，又號具智法王，亦謂摩尼光佛，即我光眀大慧無上醫王應化法身之異號也。當欲出世，二耀降靈，分光三體；大慈愍故，應敵魔軍。親受眀尊清淨教命，然後化誕，故云光眀使者；精真洞慧，堅疑克辯，故曰具智法王；虛應靈聖，覺觀究竟，故號摩尼光佛。光眀所以徹內外，大慧所以極人天，無上所以位高尊，毉王所以布法藥。則老君託孕，太陽流其晶；釋迦受胎，日輪葉其𤉢。資靈本本，三聖亦何殊？成性存存，一貫皆悟道。
按彼波斯婆毗長曆，自開闢初有十二辰掌分年代。至第十一辰，名訥管代，二百廿七年，釋迦出現。至第十二辰，名魔謝管代，五百二十七年，摩尼光佛誕蘇鄰國跋帝王宮，金薩健種夫人滿艷之所生也。婆毗長曆，當漢獻帝建安十三年二月八日而生，泯然懸合矣。至若資稟天符而受胎，齋戒嚴潔而懷孕者，本清淨也；自胷前化誕，卓世殊倫，神驗九徵，靈瑞五應者，生非凡也。又以三願、四𡨜、五真、八種無畏，衆德圓備，其可勝言；自天及人，拔苦與樂，謏德而論矣。若不然者，曷有身誕王宮，神凝道慧，眀宗真本，智謀特正，體質孤秀，量包乾坤，識洞日月？開兩元大義，示自性各殊；演三際深文，辯因緣互合。誅耶祐正，激濁揚清。其詞蕑，其理直，其行正，其證真。六十年內，開示方便。感四聖以爲威力，騰七部以作舟航；應三宮而建三尊，法五眀而列五級。妙門殊特，福被存亡也。
按《摩訶摩耶經》雲︰「佛滅度後一千三百年，袈裟變白，不受染色。」《觀佛三昧海經》雲︰「摩尼光佛出現世時，常施光眀，以作佛事。」《老子化胡經》雲︰「我乘自然光眀道氣，飛入西那王界蘇隣國中，示爲太子。捨家入道，號曰摩尼。轉大法輪，説經戒律定慧等法，乃至三際，及二宗門。上從眀界，下及幽塗，所有衆生，皆由此度。摩尼之後，年垂五九，我法當盛者。」五九四十五，四百五十年，教合傳於中國。至晉太始二年正月四日，乃息化身，還歸真𡨜。教流諸國，接化蒼生。從晉太始至今開十九歲，計四百六十年。證記合同，聖跡照著。
教闡眀宗，用除暗惑；法開兩性，分別爲門。故釋經雲︰「若人捨分別，是則滅諸法；如有修行人，不應共其住。」又雲︰「鳥歸虛空，獸歸林藪；義歸分別，道歸涅槃。」不覈宗本，將何歸趣？行門真實，果證三宮。性離無眀，名爲一相。今此教中，是稱解脫。略舉微分，以表進修。梵本頗具，此未繁載。
摩尼光佛，頂圓十二光王勝相，體備大眀無量秘義。妙形特絕，人天無比；串以素帔，倣四淨法身；其居白座，像五金㓻地；二界合離，初後旨趣，宛在真容，觀之可曉。諸有靈相，百千勝妙，寔難備陳。
凡七部並圖一
苐一，大應輪部，譯雲《徹盡萬法根源智經》；
苐二，尋提賀部，譯雲《淨命寶藏經》；
苐三，泥萬部，譯雲《律藏經》，亦稱《藥藏經》；
苐四，阿羅瓚部，譯雲《秘密法藏經》；
苐五，鉢迦摩帝夜部，譯雲《證眀過去教經》；
苐六，俱緩部，譯雲《大力士經》；
苐七，阿拂胤部，譯雲《讚願經》；
大門荷翼圖一，譯雲《大二宗圖》。
右七部大經及圖，摩尼光佛當欲降代，衆聖贊助，出應有緣；置法之日，傳受五級。其餘六十年間，宣説正法，諸弟子等隨事記錄，此不載列。
苐一，十二慕闍，譯雲承法教道者；
苐二，七十二薩波塞，譯雲侍法者，亦號拂多誕；
苐三，三百六十默奚悉德，譯雲法堂主；
苐四，阿羅緩，譯雲一切純善人；
苐五，耨沙喭，譯雲一切淨信聽者。
右阿羅緩已上，並素冠服；唯耨沙喭一位，聽仍舊服。如是五位，稟受相依，咸遵教命，堅持禁戒，名解脫路。若慕闍犯戒，即不得承其教命；假使精通七部，才辯卓然，爲有𠎝違，五位不攝。如樹滋茂，皆因其根；根若憊者，樹必乾枯。阿羅緩犯戒，視之如死，表白衆知，逐令出法。海雖至廣，不宿死屍。若有覆藏，還同破戒。
經圖堂一，齋講堂一，禮懺堂一，教授堂一，病僧堂一。
右置五堂，法衆共居，精修善業；不得別立私室廚庫。每日齋食，儼然待施；若無施者，乞丐以充。唯使聽人，勿畜奴婢及六畜等非法之具。
每寺尊首，詮蕑三人；
第一，阿拂胤薩，譯雲讚願首，專知法事；
第二，呼嚧喚，譯雲教道首，專知獎勸；
第三，遏換健塞波塞，譯雲月直，專知供施。
皆須依命，不得擅意。
初辯二宗︰求出家者，須知眀暗各宗，性情懸隔，若不辯識，何以修爲？
次眀三際︰一初際，二中際，三後際。
初際者，未有天地，但殊眀暗；眀性智慧，暗性愚癡；諸所動靜，無不相背。
中際者，暗既侵眀，恣情馳逐；眀來入暗，委質推移。大患猒離於形體，火宅願求於出離。勞身救性，聖教固然。即妄爲真，孰敢聞命？事須辯折，求解脫緣。
後際者，教化事畢，真妄歸根。眀既歸於大眀，暗亦歸於積暗。二宗各復，兩者交歸。
次觀四𡨜法身。
