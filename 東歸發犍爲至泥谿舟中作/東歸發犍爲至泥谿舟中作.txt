
前日解侯印，泛舟歸山東。
平旦發犍爲，逍遙信回風。
七月江水大，滄波漲秋空。
復有峨眉僧，誦經在舟中。
夜泊防虎豹，朝行逼魚龍。
一道鳴迅湍，兩邊走連峰。
猿拂岸花落，鳥啼簷樹重。
煙靄吳楚連，泝沿湖海通。
憶昨在西掖，復曾入南宮。
日出朝聖人，端笏陪羣公。
不意今棄置，何由豁心胸。
吾當海上去，且學乘桴翁。

