桓大司馬平蜀，以李勢女為妾。桓妻南郡主兇妒，不即知之；後知乃拔刀率數十婢往李所，因欲斫之。見李在窗前梳頭，發垂委地，姿貌絕麗；乃徐下地結發，斂手向主曰：「國破家亡，無心以至今日；若能見殺，實猶生之年。」神色閑正，辭氣淒惋。主乃擲刀，前抱之曰：「阿姊見汝，不能不憐，〈《世說》註引作「阿子，我見汝亦憐」；《六帖》引作「我見猶憐」。〉何況老奴。」遂善遇之。〈《類聚》十八；《世說 · 賢媛》篇註；《六帖》十七。〉
王丞相曹夫人，性甚忌，禁制丞相不得有侍御，乃至左右小人，亦被檢簡，時有妍妙，皆加誚責。王公不能久堪，乃密營別館，眾妾羅列，兒女成行。後元會日，夫人於青疏臺中望見兩三兒騎羊，皆端正可念。夫人遙見，甚憐愛之。語婢云：「汝出問此是誰家兒？奇可念。」〈三字依《類聚》引補。〉給使不達旨，乃答云：「是第四五等諸郎。」曹氏聞驚愕，大恚，不能自忍，〈《類聚》引有此句。〉乃命車駕將黃門及婢二十人，人持食刀，自出尋討。王公亦遽命駕，飛轡出門。猶患牛遲，乃左手攀車闌，右手捉麈尾，以柄助御者打牛，狼狽奔馳，方得先至。蔡司徒聞而笑之。乃故詣王公，謂曰：「朝廷欲加公九錫，公知不？」王謂信然，自敘謙誌。蔡曰：「不聞余物，唯聞有短轅犢車長柄麈尾爾。」王大愧。後貶蔡曰：「吾昔與安期千里共在洛水集處，不聞天下有蔡充兒。」正忿蔡前戲言耳。〈《世說 · 輕詆》篇註；《類聚》三十五。〉
謝太傅劉夫人，不令公有別房寵。公既深好聲樂，不能令節，〈《御覽》引有句此。〉後遂頗欲立妓妾。兄子及外生等微達此旨，共問訊劉夫人；因方便稱「關睢」「螽斯」有不忌之德。夫人知以諷己，乃問：「誰撰此詩？」答云周公。夫曰：「周公是男子，乃相為爾。若使周姥撰詩，當無此語也。」〈《類聚》三十五；《御覽》五百二十一。〉
武歷陽女嫁阮宣子，無道妒忌，禁婢：甌覆槃蓋，不得相合。〈《御覽》七百五十八。〉家有一株桃樹，華葉灼耀，宣嘆美之，即便大怒，使婢取刀斫樹，摧折其華。〈《類聚》八十六；《御覽》九百六十九；《事類賦》註二十六。〉
京邑有士人婦，大妒忌；於夫小則罵詈，大必捶打。常以長繩系夫腳，且喚便牽繩。士人密與巫嫗為計：因婦眠，士人入廁，以繩系羊，士人緣墻走避。婦覺牽繩而羊至，大驚怪，召問巫。巫曰：「娘積惡，先人怪責，故郎君變成羊。若能改悔，乃可祈請。」婦因悲號，抱羊慟哭，自咎悔誓師。嫗乃令七日齋，舉家大小悉避於室中，祭鬼神師，祝羊還復本形。婿徐徐還，婦見婿啼問曰：「多日作羊，不乃辛苦耶？」婿曰：「猶憶啖草不美，腹中痛爾。」婦愈悲哀。後復妒忌，婿因伏地作羊鳴；婦驚起，徒跣呼先人為誓，不復敢爾。於此不復妒忌。〈《類聚》三十五。〉
泰元中，有人姓荀，婦庾氏，大妒忌。荀嘗宿行，遂殺二兒。為屋不立齋室，唯有廳事，不作後壁，令在堂上冷然望見外事。凡無○人不得入門；送書之人若以手近荀手，無不痛打；客若共床坐，亦賓主俱敗。鄰近有年少徑突前詣荀，接膝共坐，便聞大罵，推求刀杖。荀謂客曰：「仆狂婦行，君之所聞；君不去，必誤君事。」客曰：「仆不畏此。」乃前捉荀手，婦便持杖直前向客，客既大健，又有短杖在衣裏，便與婦老嫗無力，即倒地，客打垂死。荀走叛不敢還。婦密令覓荀云：「近遭狂人，非君之過，君便可還。」荀然後敢出。婦兄來就荀，共方床臥，而婦不知，便來捉兄頭，曳著地欲殺，方知是兄，慚懼入內。兄稱父命，與杖數百，亦無改悔。〈《類聚》三十五。〉
諸葛元直妻劉氏，大妒忌；恆與元直杖。不勝痛，才得一兩，仍以手摸，婦誤打指節腫。從此作制：每與杖，輒令兩手各捉䋟跗。元直遇見婦捉䋟跗欲成衣，謂當與己杖，失色怖。婦曰：「不也，捉此自欲成衣耳。」乃欣然。〈《類聚》三十五。〉
