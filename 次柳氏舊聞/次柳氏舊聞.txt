唐李德裕撰。德裕事跡具《唐書》本傳。是書所記皆元宗遺事，凡十七則。前有德裕自序，大略謂史官柳芳，上元間徙黔中。高力士時亦徙巫州，相與周旋。因得聞禁中事，記為一書，曰問高力士。太和中詔求其書，宰相王涯等向芳孫度支員外郎璟索之不獲。而德裕父吉甫及與芳子吏部郎中冕遊，宗聞其說，以告德裕，德裕因追憶錄進。《舊唐書·文宗本紀》載太和八年九月已未，宰臣李德裕進《禦臣要略》及《柳氏舊聞》三卷，蓋即其事。惟卷數與今本不合，殆二書共為三卷歟？中如元獻皇後服藥張果飲堇汁、無畏三藏祈雨、吳後夢金甲神、興慶池小龍、內道場素黃文皆事，涉神怪。其姚崇、魏知古相傾軋及乳媼以他兒易代宗事，亦似非實錄。存以備異聞可也。柳珵常侍言旨（按：此書無別行之本，此據陶宗儀《說郛》所載。）首載李輔國逼脅元宗遷西內事，雲此事本在朱厓太尉所續《桯史》第十六條內，蓋以避時事，所以不書也。考德裕所著，別無所謂《桯史》者，知此書初名《桯史》，後改題今名。又知此書本十八條，刪此一條，入存十七。至其名《桯史》之義，與所以改名之故，則不可詳矣。
大和八年秋，八月乙酉，上於紫宸殿聽政，宰臣涯已下奉職奏事。上顧謂宰臣曰：「故內臣力士終始事跡，試為我言之。」臣涯即奏雲：「上元中，史臣柳芳得罪，竄黔中，時力士亦徙巫州，因相與周旋。力士以芳嘗司史，為芳言先時禁中事，皆芳所不能知，而芳亦有質疑者，芳默識之。及還，編次其事，號曰《問高力士》。」上曰：「令訪史氏，取其書。」臣涯等既奉詔，乃召芳孫度支員外郎璟詢事。璟曰：「某祖芳，前從力士問覼縷，未竟。復著唐曆，採摭義類尤相近者以傳之。其餘或祕不敢宣，或奇怪，非編錄所宜及者，不以傳。」今按求其書，亡失不獲。臣德裕亡父先臣，與芳子吏部郎中冕，貞元初俱為尚書郎；後謫官，亦俱東出。道相與語，遂及高力士之說，且曰：「彼皆目睹，非出傳聞，信而有徵，可為實錄。」先臣每為臣言之。臣伏念所憶授凡有十七事。歲祀久，遺稿不傳。臣德裕，非黃瓊之達練，習見故事；愧史遷之該博，惟次舊聞。懼失其傳，不足以對大君之問，謹錄如左，以備史官之闕雲。
玄宗之在東宮，為太平公主所忌，朝夕伺察，纖微聞於上；而宮闈左右，亦潛持兩端，以附太平之勢。時元獻皇後得幸，方娠，玄宗懼太平，欲令服藥除之，而無可與語者。張說以侍讀得進太子宮中，玄宗從容謀及說，說亦密贊其事。他日，說又入侍，因懷去胎藥三煮劑以獻。玄宗得其藥，喜，盡去左右，獨搆火殿中，煮未及熟，怠而假寐。肸蠁之際，有神人長丈餘，身披金甲，操戈繞藥三匝，煮盡覆而無遺焉。玄宗起視，異之，復增火，又投一劑，煮於鼎中。因就榻瞬目以候之，而見神覆煮如初。凡三煮皆覆，乃止。明日，說又至，告其詳，說降階拜賀曰：「天所命也，不可去。」厥後，元獻皇後思食酸，玄宗亦以告說，說每因進經，輒袖木瓜以獻。故開元中，說恩澤莫之與比；肅宗之於說子均、垍，若親戚昆弟雲。芳本張說所引，說嘗自陳述，與力士詞協也。
玄宗初即位，體貌大臣，賓禮故老，尤註意於姚崇、宋璟，引見便殿，皆為之興，去則臨軒以送。其他宰臣，優寵莫及。至李林甫以宗室近屬，上所援用，恩意甚厚，而禮遇漸輕。姚崇為相，嘗於上前請序進郎吏，上顧視殿宇不註，崇再三言之，冀上少售，而卒不對。崇益恐，趨出。而高力士奏曰：「陛下初承鴻業，宰臣請事，即當面言可否。而崇言之，陛下不視，臣恐宰臣必大懼。」上曰：「朕既任崇以庶政，事之大者當白奏，朕與共決之；如郎署吏秩甚卑，崇獨不能決，而重煩吾耶？」崇至中書，方悸不自安，會力士宣事，因為言上意，崇且解且喜。朝廷聞者，皆以上有人君之大度，得任人之道焉。
魏知古起諸吏，為姚崇引用，及同升也，崇頗輕之。無何，請知古攝吏部尚書、知東都選士事，以吏部尚書宋璟門下過官，知古心銜之，思有以中之者。時崇二子並分曹洛邑，會知古至，恃其家君，頗招顧請託。知古歸，悉以上聞。他日，上召崇，從容謂曰：「卿子才乎？皆何官也？又安在？」崇揣知上意，因奏雲：「兩人皆分司東都矣。其為人慾而寡慎，是必以事幹知古。然臣未及問之耳。」上始以丞相子重言之，欲微動崇，而意崇私其子，或為之隱。及聞崇所奏，大喜，且曰：「卿安從知之？」崇曰：「知古微時，是臣之所慰薦，以至榮達。臣之子愚，謂知古見德，必容其非，故必幹之。」上於是明崇不私其子之過，而薄知古之負崇也。上欲斥之，崇為之請曰：「臣有子無狀，撓陛下法，陛下特原之，臣為幸大矣。而由臣逐知古，海內臣庶必以陛下為私臣矣，非所以裨元化也。」上久乃許之。翌日，以知古為工部尚書，罷知政事。
源乾曜因奏事稱旨，上悅之，於是驟拔用，歷戶部侍郎、京兆尹以至宰相。異日，上獨與力士語曰：「爾知吾拔用乾曜之速乎？」曰：「不知也。」上曰：「吾以其容貌、言語類蕭至忠，故用之。」力士曰：「至忠不嘗負陛下乎？陛下何念之深也！」上曰：「至忠晚乃謬計耳。其初立朝，得不謂賢相乎？」上之愛才宥過，聞者無不感悅。
蕭嵩為相，引韓休為同列，及在位，稍與嵩不協。嵩因乞骸骨，上慰嵩曰：「朕未厭卿，卿何庸去？」嵩俯伏曰：「臣待罪相府，爵位已極，幸陛下未厭臣，得以乞身。如陛下厭臣，臣首領之不保，又安得自遂？」因隕涕。上為之改容，曰：「卿言切矣，朕思之未決。卿第歸，至夕當有使；如無使，旦日宜如常朝謁也。」及日暮，命力士詔嵩曰：「朕惜卿，欲固留，而君臣始終，貴全大義，亦國家美事也。今除卿右丞相。」是日，荊州始進柑子，上以素羅包其二以賜之。
玄宗好神仙，往往詔郡國徵奇異士。有張果者，則天時聞其名，不能致。上亟召之，乃與使偕至。其所為，變怪不測。又有邢和璞者，善算心術，視人投算，而能究知善惡夭壽。上使算果，懵然莫知其甲子。又有師夜光者，善視鬼，後召果與坐，密令夜光視之。夜光進曰：「果今安在？臣願得見之。」而果坐於上前久矣，夜光終莫能見。上謂力士曰：「吾聞奇士至人，外物不足以敗其中，試飲以堇汁，無苦者，乃真奇士也。」會天寒甚，使以汁進果。果遂飲盡三巵，醇然如醉者，顧曰：「非佳酒也。」乃寢。頃之，取鏡視其齒，已盡燋且黧矣。命左右取鐵如意以擊齒，盡墮而藏之於帶。乃於懷中出神藥，色微紅，傅於墮齒穴中，復寢。久之視鏡，齒皆生矣，而粲然潔白。上方信其不誣也。
玄宗嘗幸東都，天大旱且暑。時聖善寺有竺乾僧無畏，號三藏，善召龍致雲之術。上遣力士疾召無畏請雨，無畏奏雲：「今旱，數當然耳。召龍興雲，烈風迅雷，適足暴物，不可為也。」上強之曰：「人苦暑病矣。雖暴風疾雷，亦足快意。」無畏不得已，乃奉詔。有司為陳請雨具，而幡幢像設甚備。無畏笑曰：「斯不足致雨。」悉令撤之。獨盛一鉢水，以刀攪旋之，胡言數百呪水。須臾，有如龍狀，其大類指，赤色，首噉水上，俄復沒於鉢水中。無畏復以刀攪水，呪者三。頃之，白氣自鉢中興，如爐煙，徑上數尺。稍引去，出講堂外。無畏謂力士曰：「宜去，雨至矣。」力士絕馳而去，還顧，見白氣疾旋，自講堂西，若一匹素者。既而昏霾大風，震雷以雨。力士纔及天津之南，風雨亦隨馬而馳至矣，衢中大樹多拔。力士比復奏，衣盡沾濕。時孟溫禮為河南尹，目睹其事。溫禮子皞，嘗言於臣亡祖先臣，與力士同。吏部員外郎李華撰《無畏碑》，亦雲：奉詔致雨，滅火返風，昭昭然遍於耳目也。今洛京天津橋有荷澤寺者，即高力士去請呪水祈雨，回至此寺前，雨大降，明皇因於此地造寺，而名荷上聲澤焉。寺今見存。
玄宗善八分書，凡命將相，皆先以禦劄書其名，置案上。會太子入侍，上舉金甌覆其名，以告之曰：「此宰相名也，汝庸知其誰耶？射中，賜爾巵酒。」肅宗拜而稱曰：「非崔琳、盧從願乎？」上曰：「然。」因舉甌以示之，乃賜巵酒。是時，琳與從願皆有宰相望，玄宗將倚為相者數矣，終以宗族繁盛，附託者眾，卒不用。
肅宗在東宮，為李林甫所搆，勢幾危者數矣。無何，鬢髮斑白。常早朝，上見之，愀然曰：「汝第歸院，吾當幸汝。」及上至，顧見宮中庭宇不灑掃，而樂器久屏，塵埃積其間，左右使命，無有妓女。上為之動色，顧力士曰：「太子居處如此，將軍盍使我聞之乎？」─上在禁中，不名力士，呼為「將軍」─力士奏曰：「臣嘗欲上言，太子不許，雲：無以動上念。」上即詔力士下京兆尹，亟選人間女子細長潔白者五人，將以賜太子。力士趨出庭下，復還奏曰：「臣他日嘗宣旨京兆閱致女子，人間囂囂然，而朝廷好言事者，得以為口實。臣以為掖庭中故衣冠以事沒其家者，宜可備選。」上大悅，使力士詔掖庭，令按籍閱視。得三人，乃以賜太子，而章敬皇後在選中。頃者，後侍寢，厭不寤，吟呼若有痛，氣不屬者。肅宗呼之不解，竊自許曰：「上始賜我，卒無狀不寤。上安知非吾護視不謹耶？」遽秉燭視之。良久方寤。肅宗問之，後手掩其左脅曰：「妾向夢有神人長丈餘，介金操劍，謂妾白：『帝命與汝作子。』自左脅以劍決而入腹，痛殆不可忍，及今未之已也。」肅宗驗之於燭下，有若綖而赤者存焉。遽以狀聞，遂生代宗。吳操嘗言於先臣，與力士說符。
代宗之誕三日，上幸東宮，賜之金盆，命以浴。吳皇後年幼體弱，皇孫體未舒，負媼惶惑，乃以宮中諸子同日生而體貌豐碩者以進。上視之不樂，曰：「此非吾兒。」負媼叩頭具服。上睨謂曰：「非爾所知，取吾兒來。」於是以太子之子進見。上大喜，置諸掌內，向日視之，笑曰：「此兒福祿，一過其父。」及上起還宮，盡留內樂，謂力士曰：「此一殿有三天子，樂乎哉！可與太子飲酒。」吳溱嘗言於先臣，與力士說亦同。
肅宗為太子時，嘗侍膳，尚食置熟俎。有羊臂臑，上顧使太子割。肅宗既割，餘汚漫在刃，以餅潔之。上熟視不懌，肅宗徐舉餅啖之，上甚悅，謂太子曰：「福當如是愛惜。」
興慶宮，上潛龍之地，聖曆初五王宅也。上性友愛，及即位，立樓於宮之西南垣，署曰「花萼相輝」。朝退，亟與諸王遊，或置酒為樂。時天下無事，號太平者垂五十年。及羯胡犯闕，乘傳遽以告，上欲遷幸，復登樓置酒，四顧悽愴，乃命進玉環。玉環者，睿宗所禦琵琶也。異時，上張樂宮殿中，每嘗置之別榻，以黃帕覆之，不以雜他樂器，而未嘗持用。至，俾樂工賀懷智取調之，又命禪定寺僧段師取彈之。時美人善歌從者三人，使其中一人歌《水調》。畢奏，上將去，復留眷眷，因使視樓下有工歌而善《水調》者乎？一少年心悟上意，自言頗工歌，亦善《水調》。使之登樓且歌，歌曰：「山川滿目淚沾衣，富貴榮華能幾時？不見只今汾水上，唯有年年秋雁飛。」上聞之，潸然出涕，顧侍者曰：「誰為此詞？」或對曰：「宰相李嶠。」上曰：「李嶠真才子也！」不待曲終而去。
玄宗西幸，車駕自延英門出，楊國忠請由左藏庫而去，上從之。望見千餘人持火炬以俟，上駐蹕曰：「何用此為？」國忠對曰：「請焚庫積，無為盜守。」上斂容曰：「盜至若不得此，當厚斂於民。不如與之，無重困吾赤子也！」命撤火炬而後行。聞者皆感激流涕，疊相謂曰：「吾君愛人如此，福未艾也。雖太王去豳，何以過此乎？」
上始入斜谷，天尚早，煙霧甚晦。知頓使給事中韋倜，於野中得新熟酒一壺，跪獻於馬首者數四，上不為之舉。倜懼，乃註以他器，引滿於前。上曰：「卿以我為疑耶？始吾禦宇之初，嘗飲，大醉損一人，吾悼之，因以為戒，迨今四十餘年，未嘗甘酒味。」指力士及近侍者曰：「此皆知之，非紿卿也。」從臣聞之，無不感悅。上孜孜儆戒也如是。富有天下，僅五十載，豈不由斯道乎？
天寶中，興慶池小龍嘗出遊宮垣南溝水中，蜿蜒奇狀，靡不瞻睹。及鑾輿西幸，龍一夕乘雲雨，自池中望西南而去。上至嘉陵江，將乘舟，有龍翼舟而進。上泫然流涕，顧謂左右曰：「此吾池中龍也。」命以酒沃酹之，於是龍振甲而去。
玄宗於諸昆季，友愛彌篤，呼寧王為大哥，每與諸王同食。因食之次，寧王錯喉噴上髭，王驚慚不遑，上顧其悚悚，欲安之。黃幡綽曰：「不是錯喉。」上曰：「何也？」對曰：「是噴帝。」上大悅。
安祿山之叛也，玄宗忽遽播遷於蜀，百官與諸司多不知之。有陷在賊中者，為祿山所脅從，而黃幡綽同在其數，幡綽亦得出入左右。及收復，賊黨就擒，幡綽被拘至行在。上素憐其敏捷，釋之。有於上前曰：「黃幡綽在賊中，與大逆圓夢，皆順其情，而忘陛下積年之恩寵。祿山夢見衣袖長，忽至階下，幡綽曰：『當垂衣而治之。』祿山夢見殿中槅子倒，幡綽曰：『革故從新。』推之多此類也。」幡綽曰：「臣實不知陛下大駕蒙塵赴蜀。既陷賊中，寧不茍悅其心，以脫一時之命？今日得再見天顏，以與大逆圓夢，必知其不可也。」上曰：「何以知之？」對曰：「逆賊夢衣袖長，是出手不得也；又夢槅子倒者，是胡不得也。以此臣故先知之。」上大笑而止。
天寶中，安祿山每來朝，上特異待之，每為致坐於殿，而徧張金雞障其下，來輒賜坐。肅宗諫曰：「自古正殿無人臣坐禮，陛下寵之既厚，必將驕也。」上呼太子前曰：「此胡有奇相，吾以此厭弭之爾。」
天寶中，上於內道塲為兆庶祈福，親製素黃文。及登壇之際，其文乃自然淩空而上騰於天也。聞空有言雲：「聖壽延長。」王公已下請編入史冊，制從之。
（以上據《學海類編》本補）
李輔國矯遷上皇於西內。中路見兵攢耀日，上皇驚顧，高力士在左右，到內，稱平安。上皇泣曰：「微將軍，阿瞞已為兵死鬼矣！」
顏真卿小鬟青衣名剪綵。
顏真卿嘗得神丹服之，後為李希烈所殺。希烈平後，欲改葬，發其棺，瞑目如生。隱士曹庸山曰：「後三十年，必飛騰而去，被羽衣，行山澤間，即所謂地仙也。」
顏真卿問範氏尼曰：「吾得五品否？」尼指坐上紫絲布雲：「顏郎衫色如此。」
泓師與張說相宅，戒勿動西北土，以損旺氣。後見氣索，果掘三坑，說欲填之，泓曰：「客土無氣，與地脈不相連。」
（以上據《類說》卷二十一補）

