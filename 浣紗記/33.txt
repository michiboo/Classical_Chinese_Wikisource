
【掛眞兒】〔淨上〕眼見年華眞一瞬。只圖快樂朝昏。近國皆投。遐方未順。須自領三軍前進。
【北一枝花】哀哉我百年辛苦身。你只看兩片蕭疎鬢。我一味孤忠期報國。那裏肯一念敢忘君。千載勳就便是四海聞忠信。好笑我孤身百戰存。盡功兒將社稷匡扶。盡心兒將社稷匡扶。那裏有竭心的把山河着緊。
【梁州第七】我若說起鋤強楚的英雄兇狠。削荊城的事業功勳。我我我千軍萬馬去當頭陣。殺得他旌旗慘慘。殺得他兵馬紛紛。殺得他隻輪不返。殺得他片甲無存。我我我掘墓屍撻辱亡魂。踐山川走散黎民。我我我送得個昭王逃入雲中。昭王逃入雲中。嚇得個公主背出閨閫。擄得個夫人。與主上成婚。看宮殿煙塵。丘陵破損。踏平他社稷無根本。那時節諸侯懼。萬方振。添得江東氣象新。今日呵背義忘恩。
【牧羊關】我轉戰度𥡴山月。提兵泛瀚海雲。送得他上山顚辟易逡巡。霎時裏宗廟荊榛。頃刻間城池齏粉。嬌滴滴的夫人親灑掃。貌堂堂的國主做編民。囚他在馬坊中三年久。那時方顯得聲名天下聞。
【四塊玉】他他他今將正直誅。到與那奸邪近。鎭日價淫聲美色伴紅裙。酒盃兒送入迷魂陣。那裏管社稷危。那裏管人民窘。那裏管親生兒別處分。
【哭皇天】他他他齊國去忙前進。那裏管越王的隨着腳根。那裏管兵戈擁定三江口。那裏管戰船泊在五湖濱。我只怕勾踐將姑蘇來墾。總就有三華瑞露。九轉靈丹。盧醫妙手。扁鵲神針。也醫不活你吳邦衆子孫。我只落得孤身先死。怎忍見宮殿作塵。
【烏夜啼】從今去拜別了吳家宗廟。相辭了吳國人民。我老妻一任他死和存。嬌兒那裏去通音信。我如今𢬵卻孤身。囘報前君。慢慢的將前情一一細評論。前情一一細評論。訴說我一生辛苦無投奔。伯嚭。你那個賊子呵。我不放空追尋緊。你那裏走難逃遁。只教你上天無路。入地無門。
【尾聲】一生猛烈把頭顱刎。提着靑鋒劍一根。要與前世龍逢做親近。數十年的伍員一霎時身殞。試看渺渺錢塘英靈向浪頭滾。
