
【臨江一翦梅】〔淨丑小外扮王孫駱上淨〕海國烽煙今盡掃。凌空志氣飄颻。〔丑〕太平羞着舊征袍。〔小外〕我和你共在王朝。莫忘勤勞。
【前腔】奔走風塵心未老。當年羈客來朝。〔旦〕故園爲甚便輕拋。花落辭條。一任風飄。
【瑣寒窗】自歸家日夕無聊。北望姑蘇淚暗拋。恐君王見罪。輾轉煎熬。深恩罔極未曾圖報。獻佳人聊供灑掃。〔合〕看楚腰。風前一把舞鮫綃。倩人難畫難描。〔旦〕
【前腔】愧裙釵長生蓬茅。金屋羞稱貯阿嬌。在泥途已久。頓上雲霄。今朝幸喜恩星高照。祇還愁幽情未曉。
【柰子花】念越王東海臣僚。受洪恩非是一朝。他貧窮至今。顚連無吿。送多嬌用伸忠孝。〔合〕祈禱。願兩國百年永好。〔淨〕
【前腔】我爲人性格風騷。洞房中最怕寂寥。今娉婷到臨。我一生歡樂鎭朝昏放他在懷抱。〔合〕祈禱。願君王百年諧老。
【解三酲】念平生買歡追笑。再沒一個可意根苗。我精神幸憐猶未倒。從天降這多嬌。他溫柔旖旎多俊俏。眼見得倒鳳顚鸞難恕饒。〔合〕吾堪老。吾堪老。𢬵斷送鴛衾繡帳。白晝淸宵。〔旦〕
【前腔】大王爺惜玉憐香曾見說。殢雨尤雲猶未遭。君王念奴還幼小。〔淨〕你門兒掩定輕敲。〔旦〕慢慢的花傾柳欹蜂蝶鬧。少不得地久天長似魚水交。〔合前〕
