
【窣地錦襠】〔淨外丑領衆上〕南中戰勝擁囘軍萬騎飛騰出陣雲。江東霸氣鬱嶙峋。誰似英雄四海聞。〔衆〕
【哭岐婆】蘇臺高峻。房廊隱隱。靑蛾紅粉。打團成陣。千門花月笑相迎。香風滿路笙歌引。
【山花子】英雄氣壓江南郡。心胸湖海平吞。笑鯨鯢望風遠奔。羨威名列國稱尊。〔合〕上高臺看山河鼎新。稱觴兩班武共文。從敎千載祝聖君。共享恩波。寰宇同春。〔外〕江關未熄烽和燼。念比鄰社稷猶存。他運雖衰國還有人。豈宜削草留根。〔合前丑〕
【前腔】笙歌擁入花游陣。唯當醉倒紅裙。報深仇志願已伸。又何須議論紛紜。
【大和佛】寶殿嵯峨對紫宸。簾櫳映碧雲。恩沾畿甸。淑氣散千門。窮海看來賓。〔外〕他們未必眞謙遜。偶爾時乖運蹇。勉強暫稱臣。終有日饑虎隨人。欲避難逃奔。〔丑〕老相國。你何故出言不順。休得要對此歡娛便生嗔。〔淨〕
【舞霓裳】看取他邦盡臣鄰。盡臣鄰。管取邊疆盡尊親。盡尊親。〔外〕吾王莫聽姦臣譖。只恐蕭牆變起禍臨身。〔先下丑〕笑老朽不知安分。休錯認。縷縷秋霜遍衰鬢。
【紅繡鞋】〔合〕錦筵香霧氤氳。氤氳。華堂歌舞繽紛。繽紛。珠翠擁。暮雲屯。燈火亂。曉星昏。洞房深處醉橫陳。洞房深處醉橫陳。〔淨〕
【尾聲】雞人夜午蓮籌進。〔丑〕誰似我天顏常近。羞殺多言是伍員。
