
【排歌】〔小生貼生末上〕宿恥消除。煙塵掃空。笑十年埋沒英雄。從敎澤國息邊烽。且喜天山早掛弓。湖南月。海北風。昔年曾送過江東。旌旗整。鼓吹雄。長歌今上館娃宮。
【前腔】囘首姑蘇。懽娛未終。樹梢留得殘紅。國恩雖報尙飄蓬。猶恐相逢是夢中。靑山路。繞故宮。不堪淸漏往時同。浮雲盡。世事空。錯敎人恨五更風。
【大環着】感皇天恩重。感皇天恩重。社稷靈通。數載沈淪。一朝傾洞。〔合〕誰似兵強將勇。遵海而南。只見大邦朝小邦納貢。遍寰宇人民喧鬨。更瀚海魚龍飛動懽聲擁風敎崇看郊藪游麟。闕庭儀鳳。〔末〕
【喬合笙】笑當時文種。笑當時文種。德劣才庸。遭傾欹亂邦難御衆。幸今朝喜得聊奏功。中心尙慚竦。〔合〕江山環拱。見曈曈海日滄波瑩。煙霞高捧。看鬱鬱𥡴山紫氣濃。喜逢一統。車書盡同。周王萬歲洪基永。方知大越興隆。願上千秋頌。一怒諸侯恐。
【越恁好】〔合〕海甸春風送。海甸春風送。宮殿瑞雲籠。從今已後放征馬。戢兵戎。迎周接呂。招顏納孔。浮生似風。光陰倏忽成一哢。十年一覺姑蘇夢。
【尾聲】而今應受天王寵。看萬國梯航一旦通。願四海無虞祝聖躬。
