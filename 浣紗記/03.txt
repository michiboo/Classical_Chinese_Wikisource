
【滿庭芳】〔小生扮越王衆扮內官上〕聖禹開基。神工留蹟。千年王業猶存。宿承茆土。吳越隔江分。運値春秋季世。天王遠政令紛紜。看鄰境干戈正起。東海泣波臣。
【卜算子】金井轆轤鳴。上苑笙歌度。簾外忽聞宣召聲。忙蹙金蓮步。
【前腔】閫外擁貔貅。〔末〕殿上趨鴛鷺。〔合〕極目烽煙爛不收。袞職慚何補。
【玉芙蓉】春風舞鷓鴣。夜月歌鸚鵡。捧霞觴願期萬年歡聚。筵開紫殿千秋樹。壽進紅樓百子圖。〔合〕休憂慮。料堂堂廟謨。看瞬息間指揮談笑滅東吳。〔生末進酒科〕
【前腔】江檣輳舳艫。海雉環樓櫓。諒依山負海尙堪割據。若還有賂通伯嚭。不怕無謀退伍胥。〔合前〕
【前腔】〔小生〕軍聲定有無。國勢推賓主。奈三吳劍客氣如彪虎。只怕金笳出海旗風破。錦帳移營璧月孤。〔合前〕
