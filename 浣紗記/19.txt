
【鵲橋仙】春雷地奮。愁雲風捲。寒暑人間流轉。年年梁燕一囘家。笑幾載不歸的勾踐。〔貼〕江山不改。容顏全變。試問愁眉深淺。〔生〕一朝羈鶴透籠飛。還又到蓬萊宮殿。
【甘州歌】𥡴山路遠。嘆長亭縹緲。芳草芊芊。天涯遊子。堪笑黑貂裘換。英雄偃蹇非昔日。風景依稀似往年。〔合〕春歸去。在客先。每逢花發想家園。江南地。海北天。斷腸囘首各風煙。〔貼〕
【前腔】東歸路幾千。看雲山何處。是舊家庭院。綠憔紅悴。風鬟亂零落花鈿釵荊裙布淹異域。翠舞珠歌憶少年。〔合〕靑山外。綠水前。遙看官道直如絃。聞鶗鴂。聽杜鵑。家山應在白雲邊。
【前腔】〔生〕錢塘雲水連。見片帆東渡。順流如箭。江山依舊。只有那世故推遷。主公夫人。臣聞安不忘危。治不忘亂。今日未過江之時。臣有一言奉啟。歸國之後。願主公夫人勿圖歡樂。要報大仇。三年執役之羞。不可忘也。酸辛須記嘗糞恥。勞苦休忘養馬年。你浮苦海。涉大川。千重浪裏得囘船。身雖辱。志要堅。虎頭燕頷豈徒然。
【前腔】人民幸保全。奈國家大事。未能諳練。鞠躬竭力。惟恐有負拳拳。追思往事皆有命。忽漫相逢各問年。鴻偏遠。信不傳。中間消息兩茫然。笙歌擁。旌斾懸。百官今日去朝天。〔衆〕
【尾聲】向金門。朝玉殿。闔城黎庶盡喧闐。願聖主從今億萬年。
