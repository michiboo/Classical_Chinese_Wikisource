
【西地錦】〔外扮伍員上〕自笑年華遲暮。國家多事何如。雲山縹緲空凝佇。甚年修竹吾廬。
【前腔】讒巧昏迷君父。堪憐子孽臣孤。丹心未展當披露。忍看社稷丘墟。
【啄木兒】忠良去。國內虛。寂寞朝端誰共語。報親恩須學申生。忍追隨重耳夷吾。向金階披瀝把衷腸訴。人生有幾個君和父。肯學那碌碌貪生怕死徒。
【前腔】豺狼橫。滿路途。奈宴笑盈堂我獨向隅。微子去箕子爲奴。較比干諫死何如。看靑山有路難歸去。微臣定把身相許。肯愛那衰殘血肉軀。
【三段子】雲山路紆。莫遷延羈留在齊。朝廷勢孤。望驅馳疾忙返吳。〔外〕我一身去國常囘顧。若使齊事了便歸鄕土。只怕大廈將傾。一木怎扶。〔末〕
【歸朝歡】伯嚭。你寃家的。寃家的。攪亂國都。擅生殺毒如狼虎。從今去。從今去。有封諫書。料忠臣誓不與邪臣共居。〔外〕使齊一歸定將奸雄去。再提兵滅越如鞭楚。那時節始信人間伍子胥。
