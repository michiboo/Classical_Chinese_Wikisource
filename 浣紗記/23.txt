
【虞美人】〔生扮范蠡同衆帶女冠服上生〕連年江海空奔走。往事休囘首。桃源深處結同心。一別匆匆三載到如今。
【前腔】秋來春去眉常鎖。愁病何年可。燈花昨夜似多情。晨起簷前鵲噪更無憑。
【一江風】問他家獨自穿山徑。趁幾曲溪流淨。未開門一帶疎籬。見花竹相遮映。沿門嗽一聲。裏頭有人麼。怎麼再不聞一些影響。沿門嗽一聲。待敲還住停。待我再問一聲。裏頭有人麼。〔旦〕是那個。〔生〕這個嬌滴滴聲音想是他了。我且不要應他。看他出來麼。急忙裏未可便通名姓。〔旦〕
【前腔】萬山深寂寂村莊靜。鎭日有誰來問。你是何人。〔生〕是我。〔旦〕試把門開。看那個頻頻應。〔做開門介〕呀。我道是誰。〔做退後介生〕且喜小娘子在家裏。〔旦〕尊官裏頭請坐便好。只是我父親不在家裏。如何是好。〔生〕一定要到堂中奉拜。兼有說話。〔旦〕旣然如此。尊官請。〔生〕小娘子請。他忙將禮數迎。忙將禮數迎。春風滿面生。〔旦〕尊官念蝸居窄狹無恭敬。
【金落索】三年曾結盟。百歲圖歡慶。記得溪邊兩下親折證。聞君滯此身。在吳庭。害得心兒徹夜疼。溪紗一縷曾相訂。何事兒郞忒短情。我眞薄命。天涯海角未曾經。那時節異國飄零。音信無憑。落在深深井。〔生〕
【前腔】別來歲月更。兩下成孤另。我日夜關心。奈人遠天涯近。區區負此盟。愧平生。誰料頻年國勢傾。無端又害出多嬌病。羞殺我一事無成兩鬢星。今日特到貴宅呵。奉君王命。江東百姓全是賴卿卿。小娘子。你若肯去呵。二國之興廢存亡。更未可知。我兩人之再會重逢。亦未可曉。望伊家及早登程。不必留停。婚姻事皆前定。
【三換頭】孤身隻影。未識侯門行徑。況天南地北。路途誰慣經。我未往先戰驚。這其間只是我不合來溪邊獨行。羞殺人兒也。浣紗誰問聘。敬謝君家。恐這樣姻親空作成。
【前腔】鸞車奉迎。笙歌迭進。王都近也。看懽聲遍城。此去一生歡慶。這壁廂只得把那壁廂暫時承領。況切君王望。緊行莫住停。奉吿娘行。想這段姻親眞作成。
【生查子】日長深殿中。拂拂南風競。聊撫五絃琴。爲解吾民慍。
【東甌令】眞嬌豔。果娉婷。一段風流畫不成。美人。念千年家國如懸磬。全賴伊平定。若還枯樹得重新。合國拜芳卿。
【前腔】嗟薄命。愧無能。念賤妾今還在幼齡。寒微未脫蓬茅性。金屋難相稱。〔小生〕你曉得歌舞麼。〔旦〕看蕭蕭裙布與釵荊。歌舞更何曾。〔生〕
【劉潑帽】娘行聰俊還嬌倩。勝江東萬馬千兵。你立功異域纔堪敬。那時海甸淸。眼見烽煙淨。
【前腔】金門火速傳君令。點宮娥盡到西城。盡心晝夜來供應。他日法駕臨。萬姓看行幸。〔下〕
