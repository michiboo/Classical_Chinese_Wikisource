
【北點絳脣】布襪靑袍。草衣烏帽。溪山曉。來往由巢。俯仰乾坤小。
【混江龍】淸溪垂釣。綸竿七尺氣飄颻。祗多少風掀海浪。雪漲江濤。問世上誰人棲住穩。笑人間何處着身牢。試看那繡帳內醉鮫綃。轅門下列弓刀。麟閣上姓名標。邊塞外陣雲高。他那裏有權有勢少安閒。怎如我無煩無惱多歡樂。舒眉島嶼。散髮林皋。
【油葫蘆】想當初你四海無家沒處逃。孤身的年紀小。向靑山緲緲水滔滔。親爹爹魂魄憑誰弔。親哥哥骸骨憑誰掃。那時節親父親兄死於非命。一家三百餘口。逃得你此身。可憐可憐。那裏管高堂上白髮娘。繡房中靑鬢嫂。你便見滿身有口無人吿。只落得囘首楚天遙。
【天下樂】漁父江頭將性命拋。多也波嬌。水面上漂。這兩個無辜爲伊沒處撈。兄弟。你亂叢叢百結衣。冷蕭蕭雙鬢毛。每日價浪悲歌去吳市討。
【那吒令】記當初昭王的親父兒被皮鞭亂敲。昭王的親妹兒被外人背着。昭王的親室兒被吳君占了。一場愁頃刻除。百年讎些時報。那時節方顯得英豪。
【鵲踏枝】毀廟庭。去宗祧。踐丘壠。沒根苗。眼見的千載荊城。霎時間遍地蓬蒿。不爭的把昭王殺了。笑包胥急穰穰秦國去號咷。
【寄生草】兄弟。你心空猛。氣枉高。到不如棹船漁父在江心跳。到不如浣紗女子向溪頭躍。到不如炙魚刺客在筵前鬧。你只要秋風荊棘楚王宮。全不管荒煙麋鹿吳門道。
【么篇】兄弟。你身初蹇。運未遭。怎能勾章華霧鎖重來到。怎能勾渚宮波冷重相造。怎能勾巫陽雲緲重瞻眺。那時節飄零千里尙羈囚。怎能勾名揚四海稱忠孝。
【賺煞尾】興衰本難期。禍福誰能料。念吳國忠良又少。你棄職歸山還太早。佐邦家柱石堅牢。爲朝廷莫避兒曹。須要學檠天架海鰲。休得要憚勞。莫被人談笑。兄弟。你必破工夫再往姑蘇去走一遭。〔下〕
