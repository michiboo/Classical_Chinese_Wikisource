
【祝英臺慢】〔旦扮西施捧心上〕臉欺桃。腰怯柳。愁病兩眉鎖。不是傷春。因甚閉門臥。怕看窗外游蜂。簷前飛絮。想時候淸明初過。
【綿搭絮】東風無賴。又送一春過。好事蹉跎。贏得懨懨春病多。髻兒矬。病在心窩。爲你香消玉減。蹙損雙蛾。難道你賣俏行姦。認我做桃花牆外柯。認我做桃花牆外柯。
【前腔】終朝懸念。信遠音訛。好事多磨。轉眼光陰一擲梭。定如何。成敗由他。未必言而無信。更起風波。有一日弄假成眞。烏鵲塡橋催渡河。烏鵲塡橋催渡河。
