
【梨花兒】〔淨扮掌石室官丑扮皂隸上淨〕兩個囚徒來養馬。帶着一個俏渾家。朝朝坐在馬糞下。嗏。馬若瘦時喫頓打。〔丑〕
【前腔】我家本官沒撻煞。一生只愛把錢抓。上司知道也不怕。嗏。連累皂隸不是耍。
【十二時】寃恨當訴天。奈極目蒼天還遠。〔貼〕衣服離披。容顏腆靦。日夕辛勤。養馬誰憐。〔生〕主公夫人。你命運有時休怨。
【山坡羊】瘦伶仃難過活的形狀。好羞慚難見人的模樣。急奔騰難調養的駑駘。苦酸辛難執役的工和匠。我也是一國王。平生性氣剛。羈囚到此。一旦身名喪。扮做傭奴。替人牧養。悲傷。眼見孤身葬異方。思量。除是遊魂到故鄕。
【前腔】滴溜溜亂拋的珠淚。羞答答新參的奴婢。病怯怯未死的骨骸。遠迢迢難度的時和歲。命運奇。存亡不可知。雲連故國。此去應千里。宮殿荒涼。人民雕弊。迷離。魂夢中宵海上飛。徘徊。環珮何年月下歸。
【前腔】過去的雌雄休競。未來的興衰無定。意外的災殃怎逃。眼前的辛苦皆由命。敗與成。天心尙未明。還須忍耐。暫受淒涼境。有日亨通一朝馳騁。靑萍。幾夜蕭蕭匣底鳴。功名。半世無成兩鬢星。
