
【高陽臺】〔淨領衆軍校上〕窮海提兵。沿江牧馬。英聲天下無敵。錦帳開營。弓刀霧擁雲集。區區小醜成何事。望風兒三戰三北。上𥡴山看妖氛淸盡。勒銘歸國
【勝葫蘆】昨約營中去謁君。侵早起到轅門。〔末上〕若得君王肯。許咱投順。定須結草。生死報深恩。
【高陽臺】小島羈囚。𥡴山窮窟。形孤勢寡難立。憶昔侵凌。寃仇至今堆積。逃匿。知伊死在須臾也。看笑談削平東穴。又何勞卑詞遜語。故來哀乞。
【前腔】〔末〕窮迫。願面縛君臣。親攜妻子。王庭盡心服役。貢獻年年。驅馳敢怠朝夕。悲戚。區區寡君蒙宥免。這深恩何年消得。望君王寬仁大度。俯垂憐惜。
【前腔】〔外〕主公休惑。數載深讎。一朝克復。臣子此心初適。須獻首先靈。共瞻宗廟血食。主公你快收拾。看江東海西俱入款。是蒼天賜吳越國。這光陰百年難遇。豈容虛擲。
【前腔】〔丑〕相國你休執。山鳥投籠。林猿歸檻。如何又敎彈射。況他社稷全傾。區區小怨堪釋。要經歷。看𥡴山險絕堪死守。恐目下存亡難必。況淹留到兵疲糧盡。斷然無益。
【前腔】〔淨〕我思憶。他旣已輸誠。前來納款。邊疆料多開闢。況我繼絕存亡。諸侯盡瞻吳德。〔末拜謝天科〕天日。願吾王此身長壽考。〔囘身拜淨科〕似南山萬年無極。霸諸侯威行四海。比隆周室。
【前腔】〔外〕兇逆。不日就誅滅了。九仞爲山。功虧一簣。料想不勞而集。事敗垂成。怕他日悔之無及。〔丑〕你偏僻。料些些彈丸窮海島。敢與我大邦相敵。笑伊家年華高邁。不知虛實。
【尾聲】〔淨〕班師囘去傳飛檄。〔丑〕看大將旌旗雲外直。〔外〕可惜數載勞師空費力。
