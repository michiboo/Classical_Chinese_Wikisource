
【菊花新】〔淨小外同上淨〕當年戰勝氣何豪。霸業誰知一旦消。〔小外〕奔走到荒郊。不辨前途昏曉。
【榴花泣】千年基業。王氣鬱岧嶢。平生志。在雲霄。誰知倏忽便蕭條。只見城池宮闕都作白煙消。閒花野草。看荒郊糜鹿游殘照。走狗塘捲卻旌旗。鬭雞陂折盡弓刀。
【前腔】蘇臺不見。想起那多嬌。同月夕。伴花朝。淸歌妙舞醉鮫綃。而今何處虛度可憐宵。遊魂縹緲。洞房深何日還重到。浣花池碧草淒淒。採蓮涇綠水滔滔。
【漁家燈】王孫大夫。若提起舊日根苗。不由人不淚雨空拋。伯嚭那老賊呵。我一心認是濟世夔龍。誰知你是蠹國鴟梟。自古道人年五十不爲夭。我夫差今已六十餘歲。鬢毛盡白。就死也勾了。看鬢毛。不似還年少。總在世也不多年了。〔看劍介〕偸瞧。鐲鏤在腰。𢬵血濺團花戰袍。
【前腔】今日裏拜辭江山。明日到地底游遨。掩雙睛怕覩孤兒。笑獨夫怎見羣寮。伯嚭這廝。我已自死。你難道獨生。越國軍士聽着。〔衆跪應介〕多拜上你家主公。伯嚭是個奸臣。速宜殺之。不可留用。〔衆〕大王就殺他也遲了。〔淨〕兒曹。你速向君王報。那奸佞決不宜饒。這場羞怕不得諸侯笑。大丈夫到頭來休要惱。
【尾聲】在世間空喧鬧。你看怨氣騰騰入九霄。堪笑夫差也只這遭。
