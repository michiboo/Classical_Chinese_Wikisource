
【小蓬萊】〔末扮季桓子外扮堂候官上〕僻守區區東魯。被暴齊侵削何如。乞師求救。欲通使命。直到勾吳。
【前腔】大國窮兵黷武。邊情日夜馳驅。而今戰守。廟堂勝算。須要躊躕。
【桂枝香】艱難國步。倉惶失據。恨如今保守不能。欲待要對敵難拒。昨與主公計議呵。欲遣一使臣。〔丑〕遣到那一國去。〔末〕遣一使臣到吳邦求助。他定然相許。〔丑〕我聞吳王兇殘。拘留勾踐。他豈肯救我。〔末〕大夫你不曉得。越乃夏之後裔。吳實魯之同宗。要論親疎。吳魯同姬姓。須將弱國扶。〔丑〕
【前腔】暴齊失馭強臣弒主。他欲立威本國公卿。反攪擾他邦黎庶。聞遣一使臣。遣一使臣須要悠悠豐度。便便言語。到姑蘇。畢竟誰堪去。來將弱國扶。
【皂羅袍】爲國深謀長慮。乞諸侯救援肯使庸愚。料蕭蕭一命遠投吳。看堂堂大陣來存魯。大夫。你道子貢是什麼樣人。〔合〕是聖門高弟言詩起予。聞一知二。當今大儒。瑚璉之器。你休輕覷。〔丑〕
【前腔】子貢呵。我道是尋章摘句。又誰知是孔子高徒。今日呵。稷門祖送要驅馳。看吳門白練知何處。
