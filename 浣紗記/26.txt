
【意難忘】〔外小末扮伍員父子上外〕歲月驅馳。笑終身未了。志轉隳頽。丹心空報主。白首坐拋兒。〔小末〕爹爹。前路去竟投誰。〔外〕孩兒。咫尺到東齊。〔小末〕望故鄕雲山萬曡。目斷慈幃。
【勝如花】淸秋路。黃葉飛。爲甚登山涉水。只因他義屬君臣。反敎人分開父子。又未知何日歡會。〔合〕料團圓今生已稀。要重逢他生怎期。浪打東西。似浮萍無蒂。禁不住數行珠淚。羨雙雙旅雁南歸。羨雙雙旅雁南歸。〔合前小末〕
【前腔】年還幼。髮覆眉。膝下承顏無幾。初還認落葉歸根。誰道做浮花浪蕊。何日報雙親恩義。
【燕歸梁】叵耐強臣欲立威。看社稷垂危。側聞吳國召戎衣。何日裏靜邦畿。
【泣顏囘】聽說不勝悲。頓敎兒血淚交垂。雙親膝下。何曾頃刻分離。爹爹。衷腸怎提。爲甚的將父子輕拋棄。當初望永祝椿枝。又誰知頓撇斑衣。〔外〕
【前腔】堪悲。家國漸傾欹。我身無葬地汝尙何依。兄弟特求撫養。須存一脈衰微。〔末〕哥哥。若國家安輯了。你可就來領令郞去。〔外〕我存亡未知。料孤臣定做溝渠鬼。我孩兒不用哀傷。望君家委曲提攜。〔末〕
【前腔】三齊。無主國摧危。笑區區株守庸劣無爲。蒙兄相託。敢不竭力扶持。哥哥。你丹心怎移。要念前王須盡忠和義。令郞呵。我看承勝似親生。放心歸不必狐疑。
【催拍】念孩兒未諳禮儀。望爹爹朝夕訓規。豈敢有違。豈敢有違。〔見外介〕爹爹。但願椿庭壽與山齊。爹歸去。拜上母親。只說孩兒在齊游學。不久就歸。傳示萱堂。不用淒其。〔合〕從今去海角天涯。人何處。夢空歸。〔外〕
【前腔】望長空孤雲自飛。看寒林夕陽漸低。今生已矣。今生已矣。白首無成。往事依稀。日暮窮途。空挽斜暉。〔同末〕
【前腔】我哥哥你安心竟歸。我姪兒你將身蹔依。今當數奇。今當數奇。命蹇時乖。偶爾暌違。他日團圓。父子追隨。〔合前小末〕
【一撮棹】爹爹。西風裏淚溼舊縫衣。〔外〕親骨肉因何事竟生離。〔末〕長亭遠。極目處草萋萋〔合〕囘頭望。欲去更徘徊今日輕分手他年會何地腸斷也囘首各東西。
