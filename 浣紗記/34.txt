
【雁兒舞】傅粉塗朱。誰嫌貌醜。遇內監拖番。簾邊空輳。〔丑〕被咱拿住不害羞。提着紅裩殿中走。
【喜遷鶯】年年重九。尙打散鴛鴦。拆開奇耦。千里家山。萬般心事。不堪盡日囘首。且挨歲更時換。定有天長地久。南望也。繞若耶煙水。何處溪頭。
【雁魚錦】追思浣紗溪上游。笑無端邂逅求婚媾。輾轉料那人不虛謬。聽他親說與我緣由。料他們應不便干休。癡心認好逑。只道斷然的到底成佳偶我未諳練的性兒況且年紀幼。
【二犯漁家傲】堪羞。歲月遲留。竟病心淒楚。整日見添憔瘦。停花滯柳。怎知道日漸成拖逗。問君早憐國被幽。問臣早他邦被囚。問城池早半荒丘。多掣肘。孤身遂爾漂流。姻親誰知掛兩頭。那壁廂認咱是個路途間霎時的閒相識。這壁廂認咱是個繡帳內百年的鸞鳳儔。
【二犯漁家燈】今投。異國仇讎。明知勉強也要親承受。乍掩鴛幃。疑臥虎帳。但帶鸞冠。如罩兜鍪。溪紗在手。那人何處。空鎖翠眉依舊。只爲那三年故主親出醜。落得兩點春山不斷愁。
【喜漁燈】幾迴暗裏做成機彀。一心要迎新送舊。專待等時候。又還愁。夜寒無魚。滿船月明空下鉤。贏得雲山萬疊家何在。況滿目敗荷衰柳。敎我怎上危樓。他這裏窮兵北渡中原馬。何日得報怨南飛湖上舟。
【錦纏道】謾囘首。這場功終須要收。但促急未能酬。笑遷延羞覩織女牽牛。斷魂尋行春匹儔。飛夢繞浣紗溪口。俺這裏自追求正是歸心一似錢塘水。終到西陵古渡頭。
