
【遶池遊】〔生扮范蠡便服上〕尊王定霸。不在桓文下。爲兵戈幾年鞍馬。囘首功名。一場虛話。笑孤身空掩歲華。
【金井水紅花】農務村村急。溪流處處斜。迤邐入煙霞。景堪誇。峯巒如畫。拚把春衣沽酒。沈醉在山家。唱一聲水紅花也囉。偶爾閒步。試看世情。奔走侯門。驅馳塵境。我仔細想將起來。貧賤雖同草芥。富貴終是浮雲。受禍者未必非福。得福者未必非禍。與時消息。隨世變遷。都是一場春夢也。更衣變服。究古論今。較勝爭強。不知何年纔罷。笑你驅馳榮貴。還是他們是他。笑我奔波塵土。終是咱們是咱。追思今古都付漁樵話。
【遶池游】薴蘿山下。村舍多瀟灑。問鶯花肯嫌孤寡。一段嬌羞。春風無那。趁晴明溪邊浣紗。
【金井水紅花】綠水全開鏡。淸溪獨浣紗。波冷濺芹芽。溼裙釵。嬌羞誰訝。弄得懨懨春倦。不覺髻兒斜。唱一聲水紅花也囉。浣紗已畢。且收拾囘去罷。〔收竿起身整衣長嘆科〕梅花雖好。浪影溪橋。燕子多情。空巢村店。我仔細想將起來。世間多少佳人才子。不能成就鳳友鸞交。我旣不能見他。他又不得遇我。日復一日。年又一年。不知何時得遂姻緣也。朝朝自出。夜夜空歸。樹黑山深。恰又夕陽西下。笑我寒門薄命。未審何時配他。笑你王孫芳草。未審何年配咱。花枝無主一任東風嫁。
【玉胞肚】行春到此。趁東風花枝柳枝。忽然間遇着嬌娃。問名兒喚作西施。感卿贈我一縑絲。欲報慚無明月珠。〔旦〕
【前腔】何方國士。貌堂堂風流俊姿。謝伊家不棄寒微。卻敎人惹下相思。勸君不必贈明珠。猶喜相逢未嫁時。
