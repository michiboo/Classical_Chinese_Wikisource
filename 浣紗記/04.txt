
【滿江紅】〔外扮伍員上〕楚室亡囚。是何歲飄流吳國。追舊恨避兵江上。潛身蘆荻。父怨方酬魂未返。君恩欲報心猶赤。待從頭再踏越江山。兵方戢。
【天下樂】自笑堂堂六尺軀。姦囘性格似穿窬。全憑三寸斕斑舌。忠義全然半字無。
【夜遊朝】霸業中興呑宇宙。擁貔貅挍獵長洲。蕞爾遊魂。彈丸小寇。指日見鯨鯢奔走。
【瑣窗郞】笑越王海畔窮囚。沒來由招禍尤。玩兵鄰境。不守邊州。試看直倒錢塘江溜。〔合〕管敎他山河難保罪不宥。親作孽。向誰咎。〔丑〕
【前腔】正昇平快意嬉遊。對良辰開笑口。看春生金屋。月滿銅溝。不求歡樂反招僝僽。〔合前外〕
【前腔】想人生最切是親讎。恨淹留志未酬。堂堂大國。忍恥包羞。急須征勦。豈容拖逗。〔合前〕
