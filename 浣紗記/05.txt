
【一枝花】〔小生生末戎服領軍校上小生〕江干烽火曉。海甸兵戈繞。吳兒深入也怎生好。〔生〕封豕無厭。何事多強暴。況兵少誠難保。〔末〕誓定邊疆。謾自退縮。被人談笑。
【水底魚】兵馬蕭蕭。弓刀各在腰。吳兒逃遁。還將金鐙敲。〔淨外丑領衆上〕
【前腔】鼓角風高。旌旗雲外搖。三吳俠少。先聲壓海濤。
【大迓鼓】吳兒莫弄驕。父讎不報。恥忍羞包。那些個臣子忠和孝。一唯姦佞立當朝。及早投降。休得遁逃。
【前腔】你平生學六韜。不知進退。堪笑兒曹。我偏師小渡西興棹。管長驅直擣會𥡴巢。若不先降。有誰恕饒。
【撲燈蛾】你三吳稱俊豪。四海播忠孝。名遂又功成。還認當時年少也。看皤然一老。鎭終朝矜伐舊功勞。沒來由西征東討。眞堪笑。只怕禍機竊發命難逃。
【前腔】你昂昂一俊髦。堂堂好儀表。何事不知機。常肆侵凌衝犯也。諒區區小島。看投鞭卽便可成橋。那時節橫屍縹緲。迷歸棹。錢塘江上不通潮。
