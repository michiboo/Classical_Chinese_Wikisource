
【謁金門】〔小生同貼上〕煙霧蔽。四下重重圍住。少小豪雄今已矣。空成千點淚。〔貼〕魂怯危巢孤壘。眼見玉憔香悴。〔合〕昨遣行成通幣禮。緣何還阻滯。
【臘梅花】殘兵格鬭筋力疲。沿山烽火軍聲沸。〔末〕敢憚星夜馳。行成已聽。疾忙歸來報君知。
【園林好】吿天地神明可窺。吿宗廟精靈可推。念勾踐包羞含愧。知甚日得囘歸。知甚日得囘歸。〔貼〕
【前腔】念生長在香閨繡幃。念出入在龍樓鳳池。怎禁得流離顚沛。知甚日得同歸。知甚日得同歸。〔生〕
【江兒水】臣子遭家難。男兒遇數奇。路當險處難囘避。非關不愛親遺體。時危要見臣忠義。暫且受伊拘繫。〔合〕有日歸來。再渡吳山越水。〔末〕
【前腔】國破山河在。城傾草樹迷。看縱橫白骨郊原蔽。念微臣旣受人民寄。要捐生誓雪君王恥。蹔且將身淹滯。〔合前淨〕
【五供養】吳兒醜類。天道虧盈。赫赫昭囘。看他多滿溢。不久必摧頽。〔丑〕況有姦邪伯嚭。覆邦家脣尖舌利。忠良應阻隔。國勢定支離。〔合〕誓造江山。萬民歡會。〔小生〕
【前腔】諸大夫。我孤身客邸。囘首家山。雲迷會𥡴。搖搖魂向北。黯黯日平西。〔貼〕看江村桃李。恨無主憑風飄墜。年光愁裏過。環珮夢中歸。
【玉交枝】一場愁緖。料精誠江神鑒知。吾王何必多留滯。勸羣臣不用淒其。〔末〕離筵欲散東海磯。別情盡付西江水。〔合〕掛不住疎林落暉。掛不住疎林落暉。〔淨〕
【前腔】扁舟北濟。痛黎民負荷有誰。念羣臣肯久虛君位。當盡心定難持危。〔丑〕他年擊檝過越水隈。看尅期仗劍入吳宮裏。〔合前小生〕
【川撥棹】英雄淚滴春江波浪底。〔貼〕片帆開岸草淒淒。片帆開岸草淒淒。又何年還歸水湄。〔合〕渡西陵城郭非。望南雲魂夢飛。〔生〕
【前腔】我主公莫愁無所依。自愧微軀堪寄安與危。〔末淨丑拜生介〕願大夫努力驅馳。願大夫努力驅馳。待歸朝羣臣謝伊。〔合前小生貼生〕
【尾聲】別離傾刻悲塵世。〔末淨丑〕有日破吳歸去。〔合〕看壯士還家盡錦衣。
【古歌】仰飛鳥兮烏鳶。凌玄虛兮翩翩。啄魚蝦兮洲渚。矯風翮兮雲間。妾無罪兮冒地。又何辜兮負天。片帆飛兮長往。知歸去兮何年。
【古歌】彼飛鳥兮鳶烏。常游止兮江湖。我何罪兮離越。迺偃蹇兮來吳。妻衣褐兮爲婢。君脫冕兮爲奴。歲遙遙兮無極。安得我身兮如烏。〔貼〕
【尾犯序】愁淚溢春江。底事夫妻同渡波浪。怎效烏鳶向沙頭翺翔。悒怏。我盡力奔馳灑掃。怕當不過勤勞鞅掌。思量起雲山千里。何日好還鄕。〔小生〕
【前腔】吳門此去在何方。進退兩難空自摧喪。你淡掃蛾眉盡收拾宮妝。惆悵。你休還認在秦樓楚館。休還認在香閨繡帳。從今去雕籠深鎖。愁殺兩鴛鴦。
【鷓鴣天】自笑英雄値坎坷。平生意氣盡消磨。〔貼〕魂離故苑歸應少。恨滿長江淚轉多。〔生上跪接介小生貼〕你到此幾時了。〔生〕范蠡到此多時。整備車馬。專候主公夫人早行。〔小生〕范大夫。我何罪也。受奔波。〔貼〕香憔玉悴竟如何。〔生〕主公夫人。休要悲傷。豈不聞晉文公投璧之事乎。當年重耳曾投璧。定看他年渡此河。〔下〕
