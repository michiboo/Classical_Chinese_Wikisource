
【風入松慢】〔旦上〕落花無主亂紛紛。切莫恨殘春。佳人自古多薄命。笑已往姻親休問。半路今來別館。不知終身何處朱門。
【前腔】三年異國未亡身。過別館消魂。料今生歌舞應無分。爲傾國前來相訊。我如今要教歌舞呵。看夜月鶴歸三殿。春風鶯囀千門。
【好姐姐】當筵要飛塵歇雲論音調又須紆徐淹潤。切忌搖頭合眼。歪口及撮脣。〔合〕須風韻。華堂深處中宵進。管取一座春風醉酒樽。
【二犯江兒水】香喉淸俊。聽縹緲香喉淸俊。似珍珠盤內滾。向秦樓楚館綺席華茵。見鶯聲風外緊。裊裊起芳塵。裊裊起芳塵。亭亭住綵雲。雙黛愁顰。兩眼波橫。羨淸歌入妙品。難消受花間數巡。難消受花間數巡。怎禁得燈前常近。一聲聲怨分離欲斷魂。
【好姐姐】當場要娉婷出羣。論體態又須盤旋輕迅。看縱橫俯仰。迴身不動塵。
【二犯江兒水】羅衣寬褪。軟款款羅衣寬褪。輕盈眞瘦損。向風前裊裊月底紛紛。看婆娑歌吹引。一捻小腰身。一捻小腰身。蹁躚掌上人。乍進殷勤。欲退逡巡。趁金蓮移步穩。香馥馥風開繡裙。香馥馥風開繡裙。靑簇簇花籠蟬鬢。軟迷離似陽臺一片雲。
