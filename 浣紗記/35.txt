
【金蕉葉】〔小末領二軍上〕身危國危。俺爹爹迢遙怎知。欲死戰軍心未齊。待逃亡邦家已矣。
【小桃紅】千年故國。百世洪基。僻守江東地也。一旦聽奸佞。忠義盡誅夷。全不想國傾危。一心要抗西秦。滅東齊。收三晉也。弄得來滿目山河千點淚。我如今呵。欲進徘徊。欲退更何之。〔內發喊衆扮越兵上介〕
【剗鍬兒】重重四下干戈砌。團團八面虎狼威。巡行遍營壘。休敎潰圍。〔合〕鑼聲要齊。鼓聲要起。若有疎虞。便來殺你。
【下山虎】江山雲暗。社稷煙迷。滿眼淒涼景。敎人怎不痛悲。今日到此呵。管不得老母孤單。說甚爹爹遠離。看天外孤鴻北海囘。要寫封音書去。怕水遠山遙無可寄。頃刻將作鬼。白骨亂堆。血汚遊魂何日歸。〔內又發喊衆上〕
【剗鍬兒】沿江整𢿫排車騎。連山處處列旌旗。喧呼動天地。軍聲似雷。
【蠻牌令】父親呵未報得你恩義。母親呵知何日向慈幃。伯嚭。你這老賊。我身雖死。一點寃心還不死。到地底便追隨。軍校們。你聽四下裏幾更鼓了。〔衆〕四下裏鼓角亂鳴。不知幾更。〔小末〕你看怎麼忽起一陣怪風。想是越兵入營來了。看一陣怪風飄突。更半營殘月淒其。聽譙樓鼓角亂吹。望營門殺氣迷離。
【尾聲】悠悠頃刻離塵世。黃泉有夢也難歸。不似人間的海角天涯。
