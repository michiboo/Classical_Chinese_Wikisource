
【霜天曉角】〔末小旦扮公孫聖夫妻上末〕山谿僻路。耕釣隨朝暮。〔小旦〕小小茅菴一所。高堂廣廈何如。
【前腔】故人何處。寂寞看雲樹。悄悄深山無伴侶。沿溪直造茅廬。
【憶多嬌】事偶觸。你休便哭。吉凶此去還未卜。萬一天敎禍轉福。〔合〕兩下孤獨。兩下孤獨。此去前途路促。〔末〕
【前腔】年已熟。當就戮。但我身一死。國亦旋亡。國亡身喪何可贖。慚愧十年避茅屋。〔合前小旦〕
【鬭黑麻】常好笑君家深山隱伏。也只爲全身逃名遠辱。誰知道反催促。留下孤身有何結束。〔合〕秋風樸簌。夕陽西下速。死別生離。死別生離。淒涼滿目。〔末〕
【前腔】非是我求名去尋官覓祿。眼見我幽棲在深林密竹。時到也怎伸縮。媽媽。我卻纔叮囑你。切不要葬我。這樣窮骸休敎就木。〔合前〕
