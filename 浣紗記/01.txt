
【紅林擒近】〔末上〕佳客難重遇。勝游不再逢。夜月映臺館。春風叩簾櫳。何暇談名說利。漫自倚翠偎紅。請看換羽移宮。興廢酒杯中。　　驥足悲伏櫪。鴻翼困樊籠。試尋往古。傷心全寄詞鋒。問何人作此。平生慷慨。負薪吳市梁伯龍。
【漢宮春】范蠡遨遊。早風流倜儻。歷遍諸侯。因望東南霸起。越國遲留。尋春行樂。遇西施浙水溪頭。姻緣定。將紗相贈。雙雙遂結綢繆。　　誰料邦家多事。共君投異國。三載羈囚。歸把傾城相借。得報吳讎。佳人才子。泛太湖一葉扁舟。看今古浣溪新記。舊名吳越春秋。〔下〕
