
【傳言玉女】臥病離宮。又見花開花謝。〔外〕丹心猶暖。奈年光去也。〔丑〕珠歌翠舞。肯辜負風朝月夜。〔合〕看新傳詔旨。萬民咸赦。
【疎影】天恩遍徹。幸今朝降赦。得解羈紲。〔貼〕臺殿羞登。笙歌厭聽。還稱異國臣妾。〔生〕天心漸轉興衰運。笑顚倒幾年豪傑。〔合〕請看今日山河。定是誰家宮闕。
【畫眉序】高會玳筵列。殿閣風來散炎熱。問今朝此酒。爲何而設。你休忘卻今日辭吳。須要記那年棲越。〔合〕送君酩酊須沈醉。莫負太平佳節。〔小生進酒介〕
【前腔】微臣忍輕別。囘首依依戀宮闕。念罪惡深重。頓蒙分雪。今受恩波若北海汪洋。願躋壽域似南山高絕。〔合前貼進酒介〕
【前腔】珠翠總銷歇。歲月空餘翠裙褶。奈別情無限。淚珠流血。我避炎來原是北地賓鴻。今趁風去又作東鄰蝴蝶。〔合前生進酒介〕
【前腔】歸去轉淒切。這生死深恩要啣結。看諸侯誰肯繼亡存滅。我並含風旣作當砌芝蘭。同受露莫認隔牆枝葉。〔合前丑〕
【滴溜子】今日裏。今日裏把行裝打曡。從今去。從今去旅懷頓撇。你雖是路途跋涉。莫忘敎誨恩將忠義竭。貢獻年年休得要暫缺。
【鮑老催】遍城鬧熱。笙歌簇擁歡徹。鸞車雜沓香塵絕。看紅樓十里中朱簾揭。盡道越王意氣多歡悅。夫人容貌還嬌怯。范大夫眞英烈。
【雙聲子】旌旗列。旌旗列。盡道是雲重曡。燈毬接。燈毬接。錯認是星明滅。歸路折。歸路折。風景別。風景別。看千門羅綺。九逵風月。〔淨〕
【尾聲】氣吞宇宙眞豪傑。〔丑〕誰似我崔嵬功業。〔合〕便是再出世的桓文也讓些。
