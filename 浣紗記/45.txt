
【北新水令】問扁舟何處恰纔歸。嘆飄流常在萬重波裏。當日個浪翻千丈急。今日個風息一帆遲。煙景迷離。望不斷太湖水。〔旦〕
【南步步嬌】憶昔持紗溪邊洗。正遇春初霽。芳心不自持。誰料多才。忽然相値。住立不多時。急忙裏便許成佳配。〔生〕
【北雁兒落】謝娘行能諧子女姻。羞殺我未有兒夫氣。亂叢叢邦家多苦辛。急攘攘軍旅常留滯。〔旦〕
【南沈醉東風】爲君家寥寥旦夕。爲君家淹淹憔悴。奈徹夜患心疼。奈徹夜患心疼。日高未起。空留下數行珠淚。山深地僻。花飛鳥啼。傷心過處雙雙蹙着翠眉。〔生〕
【北得勝令】呀。非是我冷淡了相識。非是我奚落了新知。祗爲那國主親遭辱。祗爲那夫人盡被羈。奔馳。千里價難相會。棲遲。三年猶未囘。〔旦〕
【南忒忒令】你流落他鄕未囘。我寂寞深山無倚。鶯兒燕子。眼望親成對。誰知道命飄蓬。誰知道命飄蓬。君恰歸。妾又行。做浮花浪蕊。〔生〕
【北沽美酒】爲邦家輕別離。爲邦家輕別離。爲國主撇夫妻。割愛分恩送與誰。負娘行心痛悲。望姑蘇淚沾臆。望姑蘇淚沾臆。〔旦〕
【南好姐姐】路岐。城郭半非。去故國雲山千里。殘香破玉。顏厚有忸怩。藏深計。迷花戀酒𢬵沈醉。斷送蘇臺只廢基。〔生〕
【北川撥棹】古和今此會𥡴。古和今此會𥡴。舊和新一范蠡。誰知道戈挽斜暉。龍起春雷。風捲潮囘。地轉天隨。霎時間驅戎破敵。因此上喜卿卿北歸矣。〔旦〕
【南園林好】謝君王將前姻再提。謝伊家把初心不移。謝一縷溪紗相繫。諧匹配作良媒。諧匹配作良媒。〔生〕
【北太平令】早離了塵凡濁世。空囘首駭弩危機。伴浮鷗溪頭沙嘴。學冥鴻尋雙逐對。我呵。從今後車兒馬兒。好一迴辭伊謝伊。呀。趁風帆海天無際
【南川撥棹】〔旦〕煙波裏。傍汀蘋。依岸葦。任飄颻海北天西。任飄颻海北天西。趁人間賢愚是非。跨鯨游駕鶴飛。跨鯨游駕鶴飛。〔生〕
【北梅花酒】笑燕秦楚共齊。笑燕秦楚共齊。耀干戈整旌旗。軍共馬露水泥。兵和將釜中食。酒席間森劍戟。廟堂中坐刀筆。一霎時見凶吉。〔旦〕
【南錦衣香】你看館娃宮荊榛蔽。響屧廊莓苔翳。可惜剩水殘山。斷崖高寺。百花深處一僧歸。空遺舊跡。走狗鬭雞。想當年僭祭。望郊臺淒涼雲樹。香水鴛鴦去。酒城傾墜。茫茫練瀆。無邊秋水。〔生〕
【北收江南】呀。看滿目興亡眞慘悽。笑吳是何人越是誰。功名到手未嫌遲。從今號子皮。從今號子皮。今來古往不許外人知。〔旦〕
【南漿水令】採蓮涇紅芳盡死。越來溪吳歌慘悽。宮中鹿走草萋萋。黍離故墟。過客傷悲。離宮廢。誰避暑。瓊姬墓冷蒼煙蔽。空園滴。空園滴。梧桐夜雨。臺城上。臺城上。夜烏啼。〔生〕
【北淸江引】人生聚散皆如此。莫論興和廢。富貴似浮雲。世事如兒戲。唯願普天下做夫妻都是咱共你。
