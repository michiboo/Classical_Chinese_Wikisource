
【醜奴兒令】〔淨丑上淨〕秋來勝事知多少。別殿風涼。夾岸荷香。𢬵取今朝醉一場。〔丑〕姑蘇自古繁華地。臣服遐方。貢獻相將。誰似江東國勢強。
【念奴嬌】丹楓葉染。乍湖光淸淺。涼生商素。〔拜淨介淨〕西帝宸游飛翠蓋。擁出三千宮女。〔衆〕絳綵嬌春。鉛華炫晝。占斷鴛鴦浦。〔旦〕若耶縹緲。浣紗溪在何處。
【古歌一】秋江岸邊蓮子多。採蓮女兒棹船歌。花房蓮實齊戢戢。爭前兢折歌綠波。恨逢長莖不得藕。斷處絲多刺傷手。何時尋伴歸去來。水遠山長莫囘首。
【古歌二】採蓮採蓮芙蓉衣。秋風起浪鳧雁飛。桂棹蘭橈下極浦。羅裙玉腕輕搖櫓。葉嶼花潭一望平。吳歌越吹相思苦。相思苦。不可攀。江南採蓮今已暮。海上征夫猶未還。
【念奴嬌序】〔淨〕澄湖萬頃。見花攢錦繡。平鋪十里紅妝。夾岸風來宛轉處。微度衣袂生涼。搖颺。百隊蘭舟。千羣畫槳。中流爭放採蓮舫。〔合〕惟願取雙雙繾綣。長學鴛鴦。〔旦〕
【前腔】堪賞。波平似掌。見深處繚繞歌聲。隱隱齊唱。秀面羅裙認不出。綠葉紅花一樣。空想。藕斷難聯。珠圓卻碎。無端新刺故牽裳。
【前腔】相傍。較玉論香。將花方貌。恐花兒慚愧欲深藏。身共影。身共影。誰似根共心雙。想像。嬌面偎霞。芳心吸露。淸波濺處溼裙襠。〔合前淨作醉介旦〕
【前腔】堪傷。斜日啣山。寒鴉歸渡。淹留猶滯水雲鄕。風露冷。風露冷。怎耐摧頽蓮房。淒涼。共簇心多。分開絲掛。浣紗溪伴在何方。
【古輪臺】日蒼黃。蘭橈歸去遍船香。秋風吹急寒潮漲。蓮歌爭唱。況十里迴塘。正値月兒初上。〔淨對旦介〕冷眼端相。可憎模樣。紅裙宜嫁綠衣郞。頓然心癢。恨不得就上牙牀。〔淨作醉介旦背淨介〕顚鸞倒鳳。隨蜂趁蝶。怎生攔擋。〔衆〕歸路暮雲長。聽空中響。館娃高處奏笙簧。
【前腔】千行。宛轉燈燭輝煌。夾道裏羅綺盤旋。笙歌嘹喨。香霧氤氳。處處麝蘭飄蕩。〔淨〕今夜懽娛。忙投羅帳。看雙雙被底效鸞凰。肯敎輕放。趁良宵恣意顚狂。〔做醉衆扶介旦〕殘香破玉。蹂紅踐翠。只得支吾勉強。〔衆〕鴛瓦散飛霜。銀河朗。娟娟殘月下迴廊。
【尾聲】〔淨〕昏沈醉入洞房。〔旦〕聽野外數聲雞唱。〔衆〕但願萬歲千秋樂未央。
