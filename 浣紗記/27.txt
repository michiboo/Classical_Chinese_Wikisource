
【憶秦娥】〔小生生末同上小生〕遭囚辱。深仇晝夜縈心曲。〔生末〕縈心曲。要修明政治。誓圖恢復。
【前腔】西宮敎演初精熟。淸歌妙舞新妝束。〔旦〕新妝束。奈終身未了。眉兒常蹙。
【黃鶯兒】夙恨實難言。記三年苦萬千。歸來羞見人民面。今幽谷未遷。寒灰怎燃。棲遲未了平生願。仗嬋娟。中間就裏要雪百年寃。
【前腔】飄蕩去無邊。恨東風斷紙鳶。三年纔轉羞殺梁間燕。鬢鬟盡鬈。手足尙胼。漂流南浦一似桃花片。望當先。國家大事全賴爾周旋。
【簇御林】羣臣奮未敢前。待先行便上弦。你風花隊裏去收飛箭。那時節強似兵馬親征戰。要心專。立功異國。四海姓名傳。
【前腔】我裙釵女志頗堅。背鄕關殊可憐。蒙君王重託須黽勉。二位大夫請轉。待奴家拜辭。誓捐生報主心不變。淚漣漣。天南地北。相見是何年。
【二郞神】休囘首。笑三年尙姻緣拖逗。悔邂逅溪邊相許謬。蹉跎到此。前言盡付東流。爲甚麼心兒常病疚。恨相見後更添消瘦。嘆漂流。總夢到家山怕渡溪頭。〔生〕
【前腔】爲羈囚。親遭困辱。身多掣肘。因此姻親還未就。誰知變起。遭年國難相糾。致今日輕拋分素手。空恩愛未曾消受。小娘子。你謾追求。自別後從頭說向原由。〔旦〕
【囀林鶯】懨懨弱息似風中柳。問君今向誰投。笑驅馳千里去尋婚媾。向他人強笑堪羞。況參前退後。更勉強應承可醜。路悠悠。摧殘異國。骸骨倩誰收。
【前腔】〔生〕卑人一言你聽細剖。這姻緣分定難籌。你蹔時拋閃休僝僽。看天河織女牽牛明年時候。定烏鵲橋邊相守。莫添愁。腰肢瘦削。況是不宜秋。〔旦〕
【鶯啼序】君王恩義欲報酬。怎辭途路奔走。但孤身愚昧纖柔。未能機巧參透。強支吾去閒中着忙。待勉力到機邊尋彀。花共酒。我怕不得笑傳人口。〔生〕
【前腔】卿卿聰慧誰匹儔。精神應會抖擻。切莫要露尾藏頭。迷君不論昏晝。向花營脣鎗暗撐。遇錦陣心兵休漏。成共否。要竭力將沒作有。
【琥珀貓兒墜】秋江渡處。落葉冷颼颼。何日重歸到渡頭。遙看孤雁下汀洲。他啾啾。想亦爲死別生離。正値三秋。〔生〕
【前腔】片帆北去。愁殺是扁舟。自料分飛應不久。你蘇臺高處莫登樓。怕凝眸。望不斷滿目家山。疊疊離愁。〔生〕
【尾聲】卑人北岸專相候。〔下旦悲介〕這相逢何時還又。莫學逝水東流不轉頭。
