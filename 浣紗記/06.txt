
【臨江仙】〔小生生末領敗兵上〕轉戰夫椒三敗北。千秋宗社全傾。團團四野盡吳兵。陣雲迷故國。壁月照空營。〔末〕半捲紅旗奔淛水。霜寒鼔冷無聲。〔生〕囘頭殺氣正憑凌。思量無計策。只得請行成。
【五更轉】値運衰摧邊境。媿英雄氣不平。千年霸業。霸業都呑幷。一旅殘兵。枝棲窮嶺。究天心。窺廢興。應難定。行成決戰。二策須深省。畢竟何者爲先。方纔寧靖。
【前腔】〔末〕論拒敵兵猶勁。當此顚沛之時。也顧不得了。定休論敗與成。還須死戰。死戰圖僥倖。豈可坐受兵刀。自賚首領。念微臣。受厚祿。要捐生命。收屍馬革。也圖個揚名姓。那時節繪畫麒麟。勒銘鐘鼎。
【前腔】〔生〕看暴吳眞強盛。遍週遭殺氣騰。不如遣使。遣使親行請。厚禮卑詞足恭敬。更還須施間諜。去通姦佞。待他君臣肆虐。定見驅忠藎。那時節待變乘機。把山河重整。
【朱奴兒】念國土連年戰爭。爲宗社勉爾行成。忍恥含羞送子行。須委曲順從強硬。〔合〕承君命。遨遊虜庭。何日見烽煙靜。〔末〕
【前腔】遭國難常將命輕。趨王事焉敢留停。今日辭君到彼營。料舌劍必然全勝。〔合前生〕
【前腔】悲相送天高日晶。臨兵刃誰肯孤征。試聽靑萍匣底鳴。看忠義長虹直亙。〔合前〕
