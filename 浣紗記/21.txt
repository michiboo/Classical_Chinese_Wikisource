
【寶鼎現】〔小生貼上小生〕三年離故苑。身命雖蹇。江山猶在。矰未舉傷鴻常憚。弓不開驚猿還駭。〔貼〕幸喜歸來人未死。稍展前春眉黛。〔合〕願再造乾坤。鵬奮南國。龍飛東海。
【賀聖朝】羈臣千里歸來。誰知再歷台階。〔末上〕股肱怠惰笑非才。羞稱庶事康哉。
【錦堂月】臺殿風微。山河氣轉。欣逢運開時泰。二位大夫。深荷驅馳。長風頓掃陰霾。受羈囚旣歷艱難。誓雪恥肯坐觀成敗。〔合〕愁城解須待。戀乘機速圖休懈。〔貼送酒介〕
【前腔】江山。三載歸來。親遭困苦。雙眉尙蹙羞開。大王。深荷羣臣。同將社稷擔戴。試看取今日纖軀。渾不似舊時嬌態。〔合前生進酒介〕
【前腔】時乖。歲月難挨。殘軀未死。幸喜舌尖猶在。文大夫。深荷扶危。安然物阜民懷。主公夫人。旣擡頭見前轍曾傾。須留意鑒後車當戒。〔合前末進酒介〕
【前腔】庸才。自媿駑駘。親承顧託。未曾報答涓埃。范大夫。深荷持顚。豺虎窟中脫械。主公夫人。須猛省君繫臣囚。休便認民安國泰。
【醉翁子】無奈。這深恥總車兒難載。夫人。誓苦志勞心。莫貪歡愛。〔貼〕大王須待。會霧散雲飛。海日曈曈萬里開。〔合〕看奏凱。遍萬歲山呼月殿雲階。〔生〕
【前腔】不揣要奮迅名揚東海。把吳宮踏破。易如歷塊。〔末〕慷慨。定仗劍長驅。戰勝三吳歸去來。
【僥僥令】須尋傾國色。送上陷人胎。看取晝夜荒淫渾無賴。奸佞進忠良應受災。〔生末〕
【前腔】纖腰牽翠帶。高髻醉金釵。管取國破家亡人何在。和你同上姑蘇百尺臺。
【尾聲】威加四遠聲名大。遍海宇恩波無外。〔小生貼〕那時節方信江東有梁棟材。
