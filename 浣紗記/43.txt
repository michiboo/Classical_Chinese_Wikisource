
【哭相思】〔小末外末扮陰靈上小末〕千載吳宮皆禾黍。嘆故國已無主。〔外〕看來往遊魂無定所。〔末〕陽山路怎歸去。
【香柳娘】値寒天道途。値寒天道途。欲投前路。奈漫空風雪飄零舞。念羈身命孤。念羈身命孤。前去覓相知。相知在何所。想當初風花雪月。我此時已醉了。今日受這等苦楚。想當日在吳。想當日在吳。紅妝醉扶。今成逃虜。
【前腔】聽聲聲子胥。聽聲聲子胥。要拿伯嚭。陰兵四野投何處。〔拜介〕伍相國老爺。前日賜劍一節。都是主公自家的意思。與伯嚭無干。拜伍胥大夫拜伍胥大夫。非干係區區。君王自做主。〔又跪介〕念幽幽此軀。念幽幽此軀。無路投天。何門入地。
【紅衲襖】老賊。你弄得我江山空戰圖。弄得我宮殿餘煙樹。弄得我爹爹獨奔陽山去。弄得我孤身親殲在越國衢。你的罪大不容誅。你的惡髮不可數。我就送你到地獄千重也。我怨氣漫漫尙未蘇。
【前腔】我爲你君王恩義疎我爲你百姓無棲住我爲你親兒送到齊邦去。我爲你衰邁誅夷瀚海隅。你是個媚人的九尾雄狐。你是個竊位的陰爻碩鼠。你指望吳邦太宰做千年也。誰知道雪夜錢塘遇伍胥。
【前腔】你當初弄吳國的兵權似轆轤。用吳國的貨財如糞土。戲吳國的君王同掌上的小兒。食吳國的人民若山中餓虎。伯嚭。我伍胥兄弟在吳國。實乃釜中之魚。你把他來壞了。我不過是山中之鶴。與你何干。你逞兇殘已殃及池魚。誰着你遍谿山又禍延林木。你如今赴酆都千年萬載不得人身也。爭如我鎭日桂棹蘭橈駕太湖。
