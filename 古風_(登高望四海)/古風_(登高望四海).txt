
登高望四海，天地何漫漫。
霜被羣物秋，風飄大荒寒。
榮華東流水，萬事皆波瀾。
白日掩徂輝，浮雲無定端。
梧桐巢燕雀，枳棘棲鴛鸞。
且復歸去來，劒歌行路難。
〈一作
登高望四海，天地何漫漫。
霜被羣物秋，風飄大荒寒。
殺氣落喬木，浮雲蔽層巒。
孤鳳鳴天倪，遺聲何辛酸。
遊人悲舊國，撫心亦盤桓。
倚劒歌所思，曲終涕泗瀾。〉

