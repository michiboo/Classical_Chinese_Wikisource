　　欽定四庫全書　　　　史部十一
　　新安志　　　　　　　地理類三〈都㑹郡縣之屬〉提要
　　〈臣〉等謹案新安志十巻宋羅願撰源有爾雅翼已著録初梁蕭㡬作新安山水記王篤又作新安記唐亦有歙州圖經及宋大中祥符中李宗諤撰次州郡圖經頒之天下於是舊志皆佚洎經方臘之亂新圖經亦隨散失願嘗雜採諸書創為稿本而未就淳熙二年趙不悔為州守乃俾原續成之其書第一巻為州郡第二巻為物産貢賦第三巻至五巻為所屬之歙休寧祁門婺源績溪黟六縣第六巻七巻為先達第八巻為進士題名凡賢良明經獻䇿賜䇿特奏名武舉皆附之義名仙釋亦併在是巻九巻為牧守十巻為雜録敘述簡括引據亦極典核於先達皆書其官別於史𫝊較為有體其物産一門乃願専門之學徵引尤為該備其所志貢物如乾蕷藥臘芽茶細布之類皆史志所未載所列先達小𫝊具有始末如汪藻曽為符寶郎之類亦多史𫝊所遺趙不悔序稱其博物洽聞故論載甚廣而其序事又自得立言之法願自序亦自以為儒者之書具有微㫖不同抄取記簿皆不愧也程敏政新安文獻志記願所作胡舜陟墓誌後曰鄂州新安志於王黼之害王俞秦檜之殺舜陟皆畧而不書茍非得虛谷一白之則其蹟泯矣然則是書精博雖未易及至其義類取捨之間疑有大可議者姑記二事以諗觀者云云案劉克莊後村詩話謂舜陟欲為秦檜父建祠髙登不可因劾登以媚檜㑹舜陟以他事忤檜下獄死登乃得免則舜陟之死乃欲附檜而反見擠耳願之不書殆非無意未可遽以為曲筆也乾隆四十六年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











