
微才棄散地，拙宦慚清時。 
白髮徒自負，青雲難可期。
胡塵暗東洛，亞相方出師。 
分陝振鼓鼙，二崤滿旌旗。 
夫子廊廟器，迥然青冥姿。 
閫外佐戎律，幕中吐兵奇。 
前者驛使來，忽枉行軍詩。 
晝吟庭花落，夜諷山月移。 
昔君隱蘇門，浪跡不可羈。 
詔書自徵用，令譽天下知。 
別來春草長，東望轉相思。 
寂寞山城暮，空聞畫角悲。

