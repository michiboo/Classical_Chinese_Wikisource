　　欽定四庫全書　　　　　子部十二
　　西京雜記　　　　　　　小説家𩔖一〈雜事之屬〉提要
　　〈臣〉等謹案西京雜記六卷舊本題晉葛洪撰考黃伯思東觀餘論稱此書中事皆劉歆所説葛稚川采之其稱余者皆歆本文云云今檢書後有洪跋稱其家有劉歆漢書一百卷考校班固所作殆是全取劉氏有小異同固所不取不過二萬許言今鈔出為二卷名曰西京雜記以補漢書之闕據此則其書乃劉歆原本洪特鈔録為二卷耳舊題洪撰者非也此書初見於隋書經籍志者二卷本不著撰人名氏漢書匡衡𫝊顔師古註稱今有西京雜記者出於里巷亦不言作者為何人至段成式酉陽雜爼廣動植篇始載葛稚川就上林令虞淵問艸木名今在此書第一卷中則指為葛洪者實起於唐之中葉舊唐書經籍志宋史藝文志遂直註作晉葛洪撰蓋沿此説致悞而酉陽雜爼語資篇別載庾信作詩用西京雜記事旋自追改曰此呉均語恐不足用晁公武讀書志亦稱江左人或以為呉均依託今考晉書葛洪𫝊載洪所著有抱朴子神仙良吏集異等𫝊金匱要方肘後備急方並諸雜文共五百餘卷並無西京雜記之名則此書決非洪所撰特其中所記與班書㕘校往往錯互不合則小有異同之語洪跋固自言之未足為疑也今兼題劉歆葛洪姓名以從核實其書諸志皆作二卷今本作六卷據書録解題蓋宋人所分今亦仍之其所纂述雖多為小説家言而採摭繁富取材不竭李善注文選徐堅作初學記已引其文杜甫詩𨽻事謹嚴亦多採其語詞人沿用數百年乆成故實固有足取者矣乾隆四十一年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











