謹案：《鄴中記》舊有二本，其一本二卷，見《隋書·經籍誌》，稱晉國子助教陸翽撰。其一本一卷，見陳振孫《書錄解題》，稱不知撰人名氏。又稱《唐誌》有《鄴都故事》二卷，肅、代時馬溫撰，今書多引之。是以為肅、代後人作矣。今考是書所記，有北齊高歡、高洋二事，上距東晉之末已一百三四十年。又寒食一條，引隋杜臺卿《玉燭寶典》，時代尤不相蒙。陳氏不以為翽書，似乎可據。然唐歐陽詢《藝文類聚》作於太宗貞觀時，徐堅《初學記》作於玄宗開元時，所引翽書皆一一與今本合。又《鄴都故事》，《唐誌》雖稱肅、代時人，而《史通·書誌篇》曰：遠則漢有《三輔典》，近則隋有《東都記》，南則有宋《南徐州記》、《晉宮闕名》，北則有《洛陽伽藍記》、《鄴都故事》。則《鄴都故事》在劉知幾之前，《唐誌》所言，亦不足為證。以理推之，殆翽書二卷惟記石虎之事，後人稍摭《鄴都故事》以補之，並為一卷。猶之《神農本草》郡列秦名，漢氏《黃圖》裏標唐號，輾轉附益，漸失本真。而要其實則一書。觀高歡、高洋二條，與全書不類，而與郭茂倩《樂府詩集》所引《鄴都故事》文體相同，則此二條為後人摭入翽書明矣。不得以小小舛異，盡舉而歸之唐以後也。原書久佚。陶宗儀《說郛》所載，寥寥數頁，亦非完本。今以散見《永樂大典》者蒐羅薈粹，以諸書互證，刪除重復，共得七十二條。排比成編，仍為一卷。以石虎諸事為翽本書，其續入諸條亦唐以前人所紀，棄之可惜，則殿居卷末，別以附錄名焉。是書雖篇帙無多，而敘述典核，頗資考證。如王維《和賈至早朝大明宮詩》，「朝罷須裁五色詔」句，李頎鄭《櫻桃歌》，「官軍女騎一千匹」及「百尺金梯倚銀漢」句，不得此書，皆無從而訓詁也。六朝舊籍，世遠逾稀，斷璧殘璣，彌足為寶。佚而復存，是亦罕覯之秘笈矣。
石季龍與皇後在觀上為詔書，五色紙著鳳口中，鳳既銜詔，詩人放，數百丈緋繩轆盧回轉，鳳凰飛下，謂之鳳詔。鳳凰以木作之，五色漆畫，腳皆用金。
鄴宮南面三門。西鳳陽門，高二十五丈，上六層，反宇向陽，下開二門。又安大銅鳳於其巔，舉頭一丈六尺，門窗戶（案此句疑有缺字），朱柱白壁。未到鄴城七八裏，遙望此門（案：此條見《太平御覽》）。鳳陽門五層樓，去地三十丈，安金鳳凰二頭。石虎將衰，一頭飛入漳河，會睛曰，見於水上。一頭以鐵釘釘足，今存。（案：《太平寰宇記》引《鄴中記》雲：魏太祖都城之內，諸街有赤門。南面西頭曰鳳陽門，上有鳳二枚，其一飛入漳水，其一仍以鎖絆其足。鄴人舊故曰：「鳳陽門南天一半，上有金鳳相飛喚，欲去不去著鎖絆。其文與此詳略互異。）
石虎於魏武故臺立太武殿，窗戶宛轉畫作雲氣，擬秦之阿房，魯之靈光。流蘇染鳥翎，為之以王色，編蒲心薦席（案此條見《太平寰宇記》）。
石虎太武殿，懸大綬於樑柱，綴玉璧於綬。
石虎太武殿，西有昆華殿，閣上輒開大窗，皆施以絳紗幌（案此條與下一條俱見《太平御覽》）。
石虎金華殿，後有虎皇後浴室。三門徘徊，反宇櫨檘隱起。彤采刻鏤，雕文粲麗。四月八曰，九龍街水浴太子之像。又太武殿前溝水註浴時，溝中先安銅籠疏，其次用葛，其次用紗，相去六七步斷水。又安玉盤，受十斛。又安銅龜，飲穢水出後，卻入諸公主第。溝亦出建春門東。又顯陽殿後皇後浴池上作石室，引外溝水註之，室中臨池，上有石床。
石虎以胡粉和椒塗壁，曰椒房（案：此條見《說郛》）。
鄴城西三裏桑梓苑有宮，臨漳水。凡此諸宮，皆有夫人侍婢，又並有苑囿，養獐鹿雉兔。虎數遊宴於其中（案：此條與下一條俱見《太平御覽》）。
自襄國至鄴，二百里中，四十里輒一宮。有一夫人侍婢，數十黃門宿衛。石虎下輦，即止。凡所起內外大小殿臺行宮四十四所。
銅爵、金鳳、冰井、三臺，皆在鄴都北城西北隅，因城為基址。建安十五年，銅爵臺成，曹操將諸子登樓，使各為賦，陳思王植援筆立就。金鳳臺初名金虎，至石氏改今名。冰井臺則淩室也。金虎、冰井皆建安十八年建也。銅爵臺高一十丈，有屋一百二十間，周圍彌覆其上。金虎臺有屋百三十間。冰井臺有冰室三，與涼殿皆以閣道相通。三臺崇舉，其高若山雲。至後趙石虎，三臺更加崇飾，甚於魏初。於銅爵臺上起五層樓閣，去地三百七十尺，周圍殿屋一百二十房。房中有女監、女伎。三臺相面各有正殿，上安御床，施蜀錦流蘇鬥帳，四角置金龍，頭銜五色流蘇，又安金鈕屈戌屏風床，床上細直女三十人，床下立三十人。凡此眾妓，皆宴曰所設。又於銅爵臺穿二井，作鐵梁地道以通井，號曰命子窟。於井中多置財寶、飲食，以悅蕃客，曰聖井。又作銅爵樓，巔高一丈五尺，舒翼若飛。南則金鳳臺，有屋一百九間，置金鳳於臺巔，故名。北則冰井臺，有屋一百四十間，上有冰室，室有數井。井深十五丈，藏冰及石墨。石墨可書，又熱之，雖盡，又謂之石炭。又有窖粟及鹽，以備不虞。今窖上石銘尚存焉。三臺皆磚甃，相去各六十步。上作閣道，如浮橋，連以金屈戌，畫以雲氣龍虎之勢。施則三臺相通，廢則中央懸絕也（案：此條見《河朔訪古記》）。
石季龍於冰井臺藏冰，三伏之月，以冰賜大臣（案：此條見《太平御覽》）。
西臺高六十七丈，上作銅鳳窗，皆銅籠疏、雲母幌。曰之初出，乃流光照曜（案：此條見《藝文類聚》）。
涼馬臺高三十尺，周迥五百步，後趙石虎所築。建武六年，虎都鄴，洗馬於洹水，築此臺以涼馬，故以名雲。
趙王虎建武六年，造涼馬臺，在城西漳水之南。虎常於此臺簡練騎卒。虎牙宿衛，蛇雲騰（案此句疑有缺字）黑槊騎五千人，每月朔望閱馬於此臺，乃於漳水之南張幟鳴鼓，列騎星羅，虎乃登臺射箭。箭一發，五千騎一時奔走。從漳水之南齊走至於臺下。隊督以下皆班賫。虎又射一箭，騎五千又齊走於漳水之北。其五千騎流散攢促，若數萬人，皆以漆槊從事，故以黑槊為號。季龍又常以女伎一千人為鹵簿，皆著紫綸巾，熟錦褲，金銀鏤帶，五文織成鞋，遊臺上（案：此條見《說郛》）。
石虎以五月發五百里內民萬人，築華林苑垣，在宮西，周環數十里。群臣或諫，虎不從。到八月，天暴雨雪，深三足，作者凍死數千人。太史奏：「作役非時，天降此變。」虎誅起部尚書朱軌以塞天災。
華林苑，在鄴城東二裏，石虎使尚書張群發近郡男女十六萬人，車萬乘，運土築華林苑，周回數十里。又築長墻，數十里，張群以燭夜作，起三觀四門。又鑿北城，引漳水於華林園。虎於園中種眾果，民間有名果，虎作蝦蟆車箱，闊一丈，深一丈，四搏掘根，面去一丈（案：《說郛》引此條，句下有「深一丈」三字），合土載之，植之無不生。
華林園中千金堤上，作兩銅龍，相向吐水，以註天泉池，通御溝中。三月三曰，石季龍及皇後、百官，臨水宴賞。又二銅駝如馬形，長一丈，高一丈，足如牛，尾長三尺，脊如馬鞍，在中陽門外，夾道相向（案：此條見《太平御覽》）。
銅鐘四枚，如鐸形，高二丈八尺，大面廣一丈二尺，小面廣七尺。或作蛟龍，或作鳥獸，繞其上（案：此條見《初學記》）。
石虎正會於正殿，南面臨軒，施流蘇帳，皆竊擬禮制。整法服，冠通天，佩玉璽，玄衣纁裳，畫曰月火龍，黼黻華蓋粉米。尋改車服，著遠遊冠，前安金博山，蟬翼丹紗，裏服大曉。行禮，公執圭，卿執羔，大夫執雁，士執雉，一如舊禮。充庭車馬、金根、玉輅、革輅數十（案：此條與下三條俱見《太平御覽》）。
虎正會，殿前作樂，高縆、龍魚、鳳凰、安息五案之屬，莫不畢備。有額上緣橦，至上鳥飛，左回右轉，又以橦著口齒上，亦如之。設馬車，立木橦其車上，長二丈，橦頭安橫木，兩伎兒各坐木一頭，或鳥飛，或倒掛。又衣伎兒作獼猴之形走馬上，或在脅，或在馬頭，或在馬尾，馬走如故，名為猿騎。（案：《太平寰宇記》載此條雲：作戲馬令人於馬上屈一腳，馬上立書而字皆正好。又衣伎兒作獼猴形走馬，或在頭尾臥側縱橫，名為猿騎。其文與此小異。）
石虎正會，殿前有白龍樽，作金龍於東箱，西向，龍口，金樽，受五十斛。（案《太平寰宇記》載此條雲：作金龍吐灑千殿前，金樽可容五十斛，供正會。其文與此小異。）
石虎正會，殿前設百二十枝燈，以鐵為之。
石虎正會，殿庭中端門外，及閶闔門前，設庭燎各二合六處，皆丈六尺。
石虎正會，置三十部鼓吹，三十步置一部，十二皆在平閣上，去地丈餘。又有女鼓吹。
虎大會，禮樂既陳，虎繳西閣上窗幌，宮人數千陪列看坐，悉服飾金銀熠熠。又於閣上作女伎數百，衣皆絡以珠璣，鼓舞連倒（案此句疑有訛字）。琴瑟細伎畢備。
石虎御床，辟方三丈。其餘床皆局腳，高下六寸。後宮別院中有小形玉床。
石虎御床，壁方三丈。冬月施熟錦流蘇鬥帳，四角安純金龍，頭銜五色流蘇。或用青綈光錦，或用緋綈登高文錦，或紫綈大小錦。絲以房子綿，百二十斤白縑裏，名曰復帳。帳門角安純金銀鑒鏤香爐，以石墨燒集和名香。帳頂上安金蓮花，花中懸金箔，織成綩囊。囊受三升，以盛香。帳之四面上十二香囊，采色亦同（案《太平御覽》載此條無「囊受三升」以下二十字）。春秋但錦帳，裏以五色縑，為夾帳。夏用紗羅，或綦文丹羅，或紫文谷，為單帳。
石虎御坐幾，悉漆雕畫，皆為五色花也。
石虎作褥，長三尺，用金緣之。
石虎作席以錦，雜以五香，施以五采，綖編蒲皮，緣之以錦（案此條見《初學記》）。
石虎作金銀鈕屈戌屏風，衣以白縑，畫義士、仙人、禽獸之像，灒者皆三十二言。高施則八尺，下施四尺，或施六尺，隨意所欲也。
石虎三臺及內宮中鏡，有徑二三尺者，純金蟠龍雕飾（案此條與下一條俱見《太平御覽》）。
石虎作雲母五明金箔莫難扇。此一扇之名也，薄打純金如蟬翼，二面彩漆，畫列仙、奇鳥、異獸。其五明方中辟方三寸，或五寸，隨扇大小。雲母帖其中，細縷縫其際。雖罨畫而彩色明徹，看之如謂可取，故名莫難也。虎出，時以此扇夾乘輿，亦用牙桃枝扇，其上竹或絲，沈色，或木蘭色，或作紫紺色，或作鬱金色。
石虎大會，上御食遊槃兩重，皆金銀參帶，百二十盞，雕飾並同。其參帶之間，茱萸畫，微如破發，近看乃得見。遊槃則圓轉也（案此條見《說郛》）。
石虎三月三曰臨水會公主妃嬪，名家婦女無不畢出。臨水施帳幔、車服燦爛，走馬步射，飲宴終曰。
石虎臨軒大會，著碧紗袍（案《太平御覽》載此條作丹紗袍）。
石虎改虎頭鞶囊為龍頭鞶囊。
鄴中為石虎諱，呼白虎幡為天鹿幡。
石季龍左右直衛萬人，皆著五色細鎧，光耀奪目（案此條見《說郛》）。
季龍獵，著金縷織成合歡帽。
石虎時著金線合歡褲（案《太平寰宇記》載此條雲：虎每獵，著金線織成合歡褲）。
石虎從出行有女鼓吹，尚書官屬皆著錦褲佩玉（案此條見《太平御覽》）。
石虎征討，所得美女萬餘，以為宮人，簡其有才藝者為女尚書（案《太平寰宇記》載此條雲：又揀宮人有才藝者為女尚書。八座、侍中、納言皆貂直侍。其文與此詳略互異）。
廣陵公陳逵妹，才色甚美，發長七尺，石虎以為夫人。
石虎置女侍中，皆貂蟬，直侍皇後。
石虎以宮人為女官門下通事，以玉案行文書（案此下三條俱見《太平御覽》）。
皇後出，女騎一千為鹵簿，冬月皆著紫衣巾蜀錦褲褶（案《太平寰宇記》引此條雲：皇後出，從女騎千人為鹵簿，腳著五文織成襪，手握雌黃婉轉弓。其交與此互異。）
石虎皇後女騎，腰中著金環，參鏤帶。
石季龍宮婢數十，盡著皂褠，頭著神弁，如今禮先冠。石虎有指南車及司裏車。又有舂車，木人及作行礁於車上，車動則木人踏礁舂行，十里成米一斛。又有磨車，置石磨於車上，行十里輒磨麥一斛。凡此車皆以朱彩為飾，惟用將軍一人。車行則眾並發，車止則止。中御史解飛、尚方人魏猛變所造。（案《說郛》引此條雲：解飛者，石虎時工人，作旃檀車，左轂上置碓，右轂上置磨，每行十里磨麥一石，舂米一斛。其文與此小異。）
石虎性好佞佛，眾巧奢靡，不可紀也。嘗作檀車，廣丈餘，長二丈，四輪。作金佛像，坐於車上，九龍吐水灌之。又作木道人，恆以手摩佛心腹之間。又十餘木道人，長二尺。餘皆披袈裟繞佛行，當佛前，輒揖禮佛。又以手撮香投爐中，與人無異。車行則木人行，龍吐水，車止則止。亦解飛所造也。
石虎少好遊獵，後體壯大，不復乘馬。作獵輦，二十人擔之，如今之步輦。上安徘徊曲蓋，當坐處安轉關床，若射鳥獸直有所向關，隨身而轉。虎善射，矢不虛發（案此條與下二條俱見《太平御覽》）。
織錦署在中尚方。錦有大登高、小登高、大明光、小明光、大博山、小博山、大茱萸、小茱萸、大交龍、小交龍、蒲桃文錦、斑文錦、鳳皇朱雀錦、韜文錦、桃核文錦，或青綈，或白綈，或黃綈，或綠綈，或紫綈，或蜀綈，工巧百數，不可盡名也。
石虎中尚方，御府中。巧工、作錦、織成署皆數百人。
石虎御府罽，有雞頭文罽，鹿子罽，花罽。
石虎種雙長生樹，根生於屋下，枝葉交於棟上。是先種樹，後立屋。安玉盤，容十斛於二樹之間（案此條見《太平寰宇記》）。
華林園有春李，冬華春熟。
石虎園中有西王母棗，冬夏有葉，九月生花，二月乃熟，三子一尺。又有羊角棗，亦三子一尺。
石虎苑中有勾鼻桃，重二斤。
石虎苑中有安石榴，子大如碗盞，其味不酸。
石季龍大饗群臣於太武殿，佛圖澄曰：「殿乎？殿乎？棘子成林，將壞人衣。」視殿右有棘生（案此條見《說郛》）。
孟津河東去鄴城五里，有濟北郡谷城縣，有谷城山，是黃石公所葬處。有人登此山，見崩土中有文石，石文鮮明。石虎使採取以治宮殿，又免谷城令，不奏聞故也。
佛圖澄死後，有人於隴上見之。石虎令開視其墓，惟有一石。虎曰：「石者，朕也。葬吾而去，吾其死矣。」果然（案此條見《太平寰宇記》）。
石虎太子宣，與母弟蔡公韜疊秉政事。宣嫌終有代己之勢。八月社曰，韜登東明觀遊，暮還酌宴，作女伎，罷，宣遣力士鉅鹿楊材等十餘人，夜緣梯入韜第，斫殺之（案此條見《太平御覽》）。
當魏文侯時，西門豹為鄴令，堰引漳水溉鄴，以富魏之河內。後史起為鄴令，引漳水十二渠，灌溉魏田數百頃，魏益豐實。後廢堰，田荒，更修天井堰，引鄴城西面漳水，十八裏中細流東註鄴城，南二十里中作二十堰。
魏武於銅爵臺西立二臺。《魏都賦》雲：三臺列峙而崢嶸（案此條見《太平寰宇記》）。
鄴中南城東西六裏，南北八裏六十步。高歡以北城窄隘，故令僕射高隆之更築此城。掘得神龜，大逾方丈，其堵堞之狀，鹹以龜象焉（案此條見《河朔訪古記》）。
惠帝師敗蕩陰，千官皆走，獨嵇紹端冕帝側，以身捍主，遂至見害，血濺御衣。及事定，左右欲浣之，帝曰：「此嵇侍中血，勿去也。」詔葬縣南，因名此地為浣衣裏（案此條見《太平寰宇記》）。
紫陌宮，在臨漳縣城西北五里，石虎建於紫陌橋側。及齊時，因修為濟口。帝巡幸，及往并州，百官相餞，莫不至此而別。文宣嘗西巡，百官辭於紫陌。帝使槊騎圍之，曰：「我舉鞭一時刺殺。」淹留半曰，文宣醉不能起，黃門侍郎是連子陽進曰：「陛下如此，諸臣恐怖。」文宣曰：「大怖耶？若然，不須殺。」乃命解圍。將行，見魏孝靜帝及高隆之於道左，以灑酹之。至晉陽，又並見之。孝靜曰：「我不負君，何意發我冢？」隆之曰：「臣無罪，何意誅臣兒？」文宣乃使封魏帝陸及隆之冢也。
鄴俗，冬至一百五曰為介子推斷火，冷食三曰，作乾粥，是今之糗。
并州俗，以介子推五月五曰燒死，世人為其忌，故不舉餉食。非也。北方五月五曰，自作飲食祀神，及作五色新盤相問遺，不為介子推也。
寒食三曰，作醴酪，又煮粳米及麥為酪，搗杏仁煮作粥。按玉燭寶典，今人悉為大麥粥，研杏仁為酪，別以餳沃之。
