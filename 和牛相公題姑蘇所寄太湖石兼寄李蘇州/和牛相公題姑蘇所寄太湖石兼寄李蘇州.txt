震澤生奇石，沉潛得地靈。
初辭水府出，猶帶龍宮腥。
發自江湖國，來榮卿相庭。
從風夏雲勢，上漢古查形。
拂拭魚鱗見，鏗鏘玉韻聆。
煙波含宿潤，苔蘚助新青。
嵌穴胡雛貌，纖鋩蟲篆銘。
孱顏傲林薄，飛動向雷霆。
煩熱近還散，餘酲見便醒。
凡禽不敢息，浮壒莫能停。
靜稱垂松蓋，鮮宜映鶴翎。
忘憂常目擊，素尚與心冥。
眇小欺湘燕，團圓笑落星。
徒然想融結，安可測年齡。
採取詢鄉耋，搜求按舊經。
垂鉤入空隙，隔浪動晶熒。
有獲人爭賀，歡謠眾共聽。
一州驚閱寶，千里遠揚舲。
睹物洛陽陌，懷人吳御亭。
寄言垂天翼，早晚起滄溟。
