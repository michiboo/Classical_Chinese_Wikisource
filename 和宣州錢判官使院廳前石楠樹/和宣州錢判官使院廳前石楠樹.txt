大樸既一剖，眾材爭萬殊。
懿茲南海華，來與北壤俱。
生長如自惜，雪霜無凋渝。
籠籠抱靈秀，簇簇抽芳膚。
寒日吐丹豔，赬子流細珠。
鴛鴦花數重，翡翠葉四鋪。
雨洗新妝色，一枝如一姝。
聳異敷庭際，傾妍來坐隅。
散彩飾機案，餘輝盈盤盂。
高意因造化，常情逐榮枯。
主公方寸中，陶植在須臾。
養此奉君子，賞覿日為娛。
始覺石楠詠，價傾賦兩都。
棠頌庶可比，桂詞難以逾。
因謝丘墟木，空采落泥塗。
時來開佳姿，道去臥枯株。
爭芳無由緣，受氣如鬱紆。
抽肝在郢匠，歎息何踟躕。
