　　欽定四庫全書　　　　子部四
　　齊民要術　　　　　　　農家類
　　提要
　　〈臣〉等謹案齊民要術十卷後魏髙平太守賈思勰撰自序稱起自耕農終於醯醢資生之業靡不畢書凡九十二篇今本乃終於五榖果蓏非中國物者自序又稱商賈之事闕而不録今本貨殖一篇乃列於第六十二莫知其義中第三十篇為雜説而卷端又列襍説數條不入篇數一名再見於例殊乖其詞亦鄙俗不類疑後人所竄入然陳振孫書錄觧題稱其治生之道不仕則農為名言則宋本已有之未能詳也思勰序不言作註亦不言有音每句下之註有似自作然多引及顔師古者考文獻通考載李燾孫氏要術音義解釋序曰竒字錯見往往艱讀今運使秘丞孫公為音義解釋畧備則今本之註蓋孫氏之書而其名不可考耳錢曽讀書敏求記雲嘉靖甲申刻齊民要術於湖湘首卷簡端周書曰云雲原係細書夾註今刋作大字毛晉津逮秘書亦然今以第二篇至六十篇之例推之其説良是則又以孫氏之註為思勰之書矣葢書多竒字自王世貞已費檢核輾轉訛脫理固有所不免也乾隆四十四年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





　　賈思勰齊民要術自序
　　葢神農為耒耜以利天下堯命四子敬授民時舜命后稷食為政首禹制土田萬國作乂殷周之盛詩書所述要在安民富而教之管子曰一農不耕民有饑者一女不織民有寒者倉廩實知禮節衣食足知榮辱丈人曰四體不勤五榖不分孰為夫子傳曰人生在勤勤則不匱語曰力能勝貧謹能勝旤葢言勤力可以不貧謹身可以避旤故李悝為魏文侯作盡地利之教國以富彊秦孝公用商君急耕戰之賞傾奪鄰國而雄諸侯淮南子曰聖人不恥身之賤也愧道之不行也不憂命之長短而憂百姓之窮是故禹為治水以身解於旴之河湯由苦旱以身禱於桑林之祭神農憔悴堯痩臞舜黎黒禹胼胝由此觀之則聖人之憂勞百姓亦甚矣故自天子以下至於庶人四肢不勤思慮不用而事治求贍者未之聞也故田者不彊囷倉不盈將相不彊功烈不成仲長子曰天為之時而我不農榖亦不可得而取之青春至焉時雨降焉始之耕田終之簠簋惰者釡之勤者鍾之矧夫不為而尚乎食也哉譙子曰朝發而夕異宿勤則菜盈傾筐且茍有羽毛不織不衣不能茹草飲水不耕不食安可以不自力哉晁錯曰聖王在上而民不凍不饑者非耕而食之織而衣之為開其資財之道也夫寒之於衣不待輕煖饑之於食不待甘㫖饑寒至身不顧亷恥一日不再食則饑終嵗不製衣則寒夫腹饑不得食體寒不得衣慈母不能保其子君亦安得以有民夫珠玉金銀饑不可食寒不可衣粟米布帛一日不得而饑寒至是故明君貴五榖而賤金玉劉陶曰民可百年無貨不可一朝有饑故食為至急陳思王曰寒者不貪尺玉而思短褐饑者不願千金而美一食千金尺玉至貴而不若一食短褐之惡者物時有所急也誠哉言乎神農倉頡聖人者也其於事也有所不能矣故趙過始為牛耕實勝耒耜之利蔡倫立意造紙豈方縑牘之煩且耿夀昌之常平倉桑𢎞羊之均輸法益國利民不朽之術也諺曰智如禹湯不如常耕是以樊遲請學稼孔子答曰吾不如老農然則聖賢之智猶有所未達而況於凡庸者乎猗頓魯窮士聞陶朱公富問術焉告之曰欲速富畜五牸乃畜牛羊子息萬計九真廬江不知牛耕每致睏乏任延王景乃令置作田器教之墾闢嵗嵗開廣百姓充給燉煌不曉作耬犂及種人牛功力既費而收榖更少皇甫隆乃教作耬犂所省傭力過半得榖加五又燉煌俗婦女作裙攣縮如羊腸用布一疋隆又禁改之所省復不貲茨充為桂陽令俗不種桑無蠶織絲麻之利類皆以麻枲頭貯衣民惰窳少麤履足多剖裂血出盛冬皆然火燎炙充教民益種桑柘養蠶織履復令種苧麻數年之間大賴其利衣履溫煖今江南知桑蠶織履皆充之教也五原土宜麻枲而俗不知績織民冬月無衣積細草臥其中見吏則衣草而出崔寔為作紡績織絍之具以教民得免寒苦安在不教乎黃霸為潁川使郵亭鄉官皆畜雞豚以贍鰥寡貧窮者及務耕桑節用殖財種樹鰥寡孤獨有死無以𦵏者鄉部書言黃霸具為區處某所大木可以為棺某亭豚可以為祭吏往皆如言龔遂為渤海勸民務農桑令口種一株榆百本薤五十本蔥一畦韭家二母彘五母雞民有帶持刀劍者使賣劍買牛賣刀買犢曰何為帶牛佩犢春夏不得不趣田畝秋冬課收斂益畜果實菱芡吏民皆富實召信臣為南陽好為民興利務在富之躬勸耕農出入阡陌止舍離鄉亭稀有安居時行視郡中水泉開通溝瀆起水門提閼凡數十處以廣溉灌民得其利畜積有餘禁止嫁娶送終奢靡務出於儉約郡中莫不耕稼力田吏民親愛信臣號曰召父童恢為不其令率民養一豬雌雞四頭以供祭祀買棺木顔裴為京兆乃令整阡陌樹桑果又課以閒月取材使得轉相告戒教匠作車又課民無牛者令畜豬投貴時賣以買牛始者民以為煩一二年間家有丁車大牛整頓豐足王丹家累千金好施與周人之急每嵗收時察其強力收多者輒歴載酒肴從而勞之便於田頭樹下飲食勸勉之因留其餘餚而去其惰者獨不見勞各自恥不能致丹其後無不力田者聚落以致殷富杜畿為河東課勸耕桑民畜牸牛草馬下逮雞豚皆有章程家家豐實此等豈好為頓擾而輕費損哉葢以庸人之性率之則自力縱之則惰窳耳故仲長子曰叢林之下為倉庾之坻魚鼈之堀為耕稼之塲者此君長所用心也是以太公封而斥鹵播嘉榖鄭白成而闗中無饑年葢食魚鼈而藪澤之形可見觀草木而肥墝之勢可知又曰稼穡不修桑果不茂畜産不肥鞭之可也柂落不完垣墻不牢掃除不浄笞之可也此督課之方也且天子親耕皇后親蠶況夫田父而懐窳惰乎李衡於武陵龍陽汎洲上作宅種甘橘千樹臨卒敕兒曰吾州里有千頭木奴不責汝衣食嵗上一疋絹亦可足用矣吳末甘橘成嵗得絹數千疋恆稱太史公所謂江陵千樹橘與千戶侯等者也樊重欲作器物先種梓漆時人之然積以嵗月皆得其用向之笑者咸求假焉此種殖之不可已也諺曰一年之計莫如種榖十年之計莫如樹木此之謂也書曰稼穡之艱難孝經曰用天之道因地之利論語曰百姓不足君孰與足漢文帝曰朕為天下守財矣安敢妄用哉孔子曰居家理故治可移於官然則家猶國國猶家是以家貧思良妻國亂思良相其義一也夫財貨之生既艱難矣用之又無節凡人之性好懶惰矣率之又不篤加以政令失所水旱為災一榖不登胔腐相繼古今同患所不能止也嗟乎且饑者有過甚之願渴者有兼量之情既飽而後輕食既煖而後輕衣或由年榖豐穰而忽於蓄積或由布帛優贍而輕於施與窮窘之來所由有漸故管子曰桀有天下而用不足湯有七十里而用有餘天非獨為湯雨菽粟也葢言用之以節仲長子曰鮑魚之肆不自以氣為臭四夷之人不自以食為異生習然也居積習之中見生然之事孰自知也斯何異蓼中之蟲而不知藍之甘乎今採捃經傳爰及歌謡詢之老成驗之行事起自耕農終於醯醢資生之業靡不畢書號曰齊民要術凡九十二篇分為十卷卷首皆有目錄於文雖煩尋覽差易其有五榖果蓏非中國所植者存其名目而已種植之法葢無聞焉捨本逐末賢哲所非日富嵗貧饑寒之漸故商賈之事闕而不錄花草之流可以恱目徒有春花而無秋實匹諸浮偽葢不足存鄙意曉示家童未敢聞之有識故丁寧周至言提其耳每事指斥不尚浮辭覽者無或焉







　　齊民要術自序
　　齊民要術雜説
　　〈謹案思勰自序稱始自耕農終於醢醢凡九十二篇而原本自序之後卷一之前有此雜説一篇以文義推之似當附於耕田篇之末然舊刻如是未敢輕改今仍另為一篇列之卷首〉
　　夫治生之道不仕則農若昧於田疇則多匱乏只如稼穡之利雖未逮於老農規畫之間竊自同於后稷所為之術條例後行
　　凡人家營田須量已力寧可少好不可多惡假如一犋牛總營得小畝三頃據齊地大畝一頃三十五畝也每年一易必須頻種其雜田地即是來年榖資欲善其事先利其器恱以使人人忘其勞且須調習器械務令快利秣飼牛畜常須肥健撫恤其人常遣歡恱觀其地勢乾濕得所凡秋收了先耕蕎麥地次耕餘地務遣深細不得趂多㸔乾濕隨時葢磨著切見世人耕了仰著土塊並待孟春葢若冬乏水雪連夏亢陽徒道秋耕不堪下種無問耕得多少皆須旋葢磨如法如一犋牛兩箇月秋耕計得小畝三頃經冬加料餧至十二月內即須排比農具使足一入正月初未開陽氣上即更葢所耕得地一遍凡田地中有良有薄者即須加糞糞之其踏糞法凡人家秋收後治糧塲上所有穰榖𥢧等並須收貯一處每日布牛腳下三寸厚每平旦收聚堆積之還依前布之經宿即堆聚計經冬一具牛踏成三十車糞至十二月正月之間即載糞糞地計小畝畝別用五車計糞得六畝勻攤耕葢著未須轉起自地亢後但所耕地隨向葢之待一段總轉了即橫葢一遍計正月二月兩個月又轉一遍然後看地宜納粟先種黒地㣲帶下地即種糙種然後種髙壤白地其白地𠉀寒食後榆莢盛時納種以次種大豆油麻等田然後轉所糞得所耕五六遍每耕一遍葢兩遍最後葢三遍還縱橫葢之𠉀昏房心中下黍種無問榖小畝一升下子則稀穊得所𠉀黍粟苖未與壠齊即鋤一遍黍經五日更報鋤第二遍𠉀未蠶老畢報鋤第三遍如無力即止如有餘力秀後更鋤第四遍油麻大豆並鋤兩遍止亦不厭旱鋤榖第一遍耕科定每科只留兩莖更不得留多每科相去一尺兩壠頭空務欲深細第一遍鋤未可全深第二遍唯深是求第三遍較淺於第二遍第四遍較淺
　　凡蕎麥五月耕經三十五日草爛得轉並種耕三遍立秋前後皆十日內種之假如耕地三遍即三重著子下兩重子黒上頭一重子白皆是白汁滿似如農即須收刈之但對梢相答鋪之其白者日漸盡變為黒如此乃為得所若待上頭總黒半已下黒子盡總落矣其所糞種黍地亦刈黍子即耕兩遍熟葢下糠麥至春鋤三遍止
　　凡種小麥地以五月內耕一遍看乾濕轉之耕三遍為度亦秋社後即種至春能鋤得兩遍最好
　　凡種麻地須耕五六遍倍葢之以夏至前十日下子亦鋤兩遍仍須用心細意抽拔全稠閙細弱不堪留者即去卻一切但依此法除蟲災外小小旱不至全損何者緣葢磨數多故也又鋤耨以時諺曰鋤頭三寸澤此之謂也堯湯旱澇之年則不敢保雖然此乃常式古人云耕鋤不以水旱息功必獲豐年之收如去城郭近務須多種𤓰菜茄子等且得供家有餘出賣只如十畝之地灼然良沃者選得五畝二畝半種蔥二畝半種諸雜菜似邵平者種𤓰蘿蔔其菜每至春二月內選良沃地二畝熟種葵萵苣作畦栽蔓菁收子至五月六月拔諸菜先熟者並須勝衰亦收子訖應空閒地種蔓菁髙苣蘿蔔等看稀稠鋤其科至七月六日十四日如有車牛盡割賣之如自無車牛輸與人即取地種秋菜蔥四月種蘿蔔及葵六月種蔓菁七月種芥八月種𤓰二月種如擬種𤓰四畝留四月種並鋤十遍蔓菁芥子並鋤兩遍葵蘿蔔鋤三遍蔥但培鋤四遍白豆小豆一時種齊熟且免摘角但能依此方法即萬不失一


　　齊民要術雜説
