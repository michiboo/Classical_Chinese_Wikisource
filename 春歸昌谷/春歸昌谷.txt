束髮方讀書，謀身苦不早。
終軍未乘傳，顔子鬢先老。
天網信崇大，矯士常慅慅。
逸目駢甘華，羇心如荼蓼。
旱雲二三月，岑岫相顛倒。
誰揭赬玉盤，東方發紅照。
春熱張鶴蓋，兔目官槐小。
思焦面如病，嘗膽腸似絞。
京國心爛漫，夜夢歸家少。
發軔東門外，天地皆浩浩。
青樹驪山頭，花風滿秦道。
宮臺光錯落，裝盡偏峰嶠。
細綠及團紅，當路雜啼笑。
香風下高廣，鞍馬正華耀。
獨乘雞棲車，自覺少風調。
心曲語形影，祗身焉足樂。
豈能脫負擔，刻鶴曾無兆。
幽幽太華側，老柏如建纛。
龍皮相排戞，翆羽更蕩掉。
驅趨委憔悴，眺覽強容貌。
花蔓閡行輈，縠煙暝深徼。
少健無所就，入門愧家老。
聽講依大樹，觀書臨曲沼。
知非出柙虎，甘作藏霧豹。
韓鳥處繒繳，湘鯈在籠罩。
狹行無廓落，壯士徒輕躁。

