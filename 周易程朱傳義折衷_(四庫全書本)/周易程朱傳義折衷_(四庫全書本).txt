　　欽定四庫全書　　　　經部一
　　周易程朱傳義折衷　　易類
　　提要
　　〈臣〉等謹案周易程朱𫝊義折衷三十三卷元趙采撰采字徳亮號隆齋潼川人其書用註疏本節錄程子易𫝊朱子本義之説益以語錄諸書列之於前而各以已説附於後所謂折衷也所注僅上下經殆以程子所𫝊不及繫詞以下歟前有采自序稱有康節邵子推明羲文之卦畫而象數之學著有伊川程子推衍夫子之意而卦畫之理明洎武夷朱文公作本義釐正上下經十翼而還其舊作啟𫎇本邵子而發先天雖本義專主卜筮然於門人問答又以為易中先儒舊説皆不可廢但互體飛伏納甲之類未及致思耳愚以為今時學者之讀易當由邵程朱三先生之説泝而上之云云故其書雖以程朱為主而兼及象數變互之説葢倂存邵學其識見猶為明通固非墨守一家者比也顧炎武謂割裂本義以入程𫝊始於胡廣之修大全然采與董稭巳用程子本而析本義以附之則其來有漸矣炎武専罪胡廣殆未見此二書歟乾隆四十二年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　周易程朱傳義折衷原序
　　易該象數理未作之前其體因象數而立既作之後其理因象數而顯大傳曰河出圖洛出書聖人則之河圖洛書為天地自然之文象數之大原也二圖之象皆九位故伏羲則之畫為長短之九畫成乾坤二卦之小成由乾坤而八卦八卦而六十四卦以左右交互而觀則兩卦得十八畫二九也是為先天圖邵子所謂交易之易也文王則之變伏羲之卦次分上下之二經上經卦三十下經三十四以一反一覆而觀除八正卦外五十六卦只成二十八卦上經得十八卦下經亦得十八卦二九也是為後天易程子所謂變易之易也或曰伏羲既因象推數而作先天交易之易矣文王又因象推數而作後天變易之易何哉大傳曰易之興也其於中古乎作易者其有憂患乎夫子葢謂文王當殷末世憂患而興此易也曷為見其憂患今觀後天反對卦如泰反為否剝反為復𣈆反為明夷夬反為姤既濟反為未濟舉一二以𩔖推則文王實憂慮天下後世陰陽禍福之相為倚伏治亂安危之相為消長君子小人之相為進退只在一反覆間故示人以用九扶陽而抑陰為君子謀不為小人謀為轉移造化之機此上下經所以皆寓用九之意豈出於聖人之智巧皆倚天地自然之法象而加一倍焉耳自古聖王之致治皆用九如舜命九官禹之九功九敘九歌是已是以周公作爻辭於乾卦首發用九之義夫子翼之曰天徳不可為首也曰乾元用九天下治也曰乾元用九乃見天則於九曰天則則其可過哉則過其亢矣又於大傳三陳九卦以明文王處憂患之道上經取三卦而陳之用一九也下經取六卦而陳之用二也此夫子因數推理而作十翼也嗚呼易更三聖而象數義理始備自夫子歿千數百年論易者各據已見泥象數者流於詭怪說義理者淪於空寂而聖人憂患作易之㫖昧矣至宋有康節邵子推明羲文之卦畫而象數之學著有伊川程子推夫子之意而卦畫之理明洎武夷朱文公作本義釐正上下經十翼而還其舊作啟蒙本邵子而𤼵先天雖本義專主卜筮然於門人問答又以為易中先儒舊說皆不可廢但互體五行納甲飛伏之𩔖未及致思耳故愚以為今時學者之讀易當由邵程朱三先生之說泝而上之以㑹羲文周孔之心庻幾可與言易矣然邵子無易觧其說僅見於觀物篇故愚是集以程朱𫝊義為主而附以鄙見間亦竊取先儒象數變互以資𤼵明雖然俗士口易賢人體易聖人忘易孟子著書未甞及易邵子以為易道存焉且以為善用易人能用易是為知易嗚呼韋編三絶企東家之無過蠧簡百年慨西伯之有憂愚雖衰老願就有道而正焉趙采徳亮原序



