
暗發三泉山，窮秋聽騷屑。
北林夜鳴雨，南望曉成雪。
祗詠北風涼，詎知南土熱。
沙溪忽沸渭，石道乍明滅。
宛若銀磧橫，復如瑤臺結。
指程賦所戀，遇虞不遑歇。
重纊濡莫解，懸旌凍猶揭。
下奔泥棧榰，上覯雲梯設。
搏頰羸馬頓，回眸惴人跌。
憧憧往復還，心注思逾切。
冉冉年將病，力困衰怠竭。
天彭信方隅，地勢誠斗絕。
忝曳尚書履，叨兼使臣節。
京坻有歲饒，亭障無邊孽。
歸奏丹墀左，騫能俟來哲。

