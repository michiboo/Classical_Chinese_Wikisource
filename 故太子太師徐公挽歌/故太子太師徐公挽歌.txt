
功德冠羣英，彌綸有大名。
軒皇用風后，傅說是星精。
就第優遺老，來朝詔不名〈《英華》注云，疊押名字〉。
留侯常辟穀，何苦不長生。
謀猷爲相國，翊戴奉宸輿。
劒履升前殿，貂蟬託後車。
齊侯疏土宇，漢室賴圖書。
僻處留田宅，仍纔十頃餘。
舊里趨庭日，新年置酒辰。
聞詩鸞渚客，獻賦鳳樓人。
北首辭明主，東堂哭大臣。
猶思御朱輅，不惜汙車茵。
久踐中台座，終登上將壇。
誰言斷車騎，空憶盛衣冠。
風日咸陽慘，笳簫渭水寒。
無人當便闕，應罷太師官。


