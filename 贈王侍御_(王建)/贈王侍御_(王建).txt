愚者昧邪正，貴將平道行。
君子抱仁義，不懼天地傾。
三受主人辟，方出咸陽城。
遲疑匪自崇，將顯求賢名。
自來掌軍書，無不盡臣誠。
何必操白刃，始致海內平。
恭事四海人，甚於敬公卿。
有惡如己辱，聞善如己榮。
或人居饑寒，進退陳中情。
徹晏聽苦辛，坐臥身不寧。
以心應所求，盡家猶為輕。
衣食有親疏，但恐逾禮經。
我今願求益，詎敢為友生。
幸君揚素風，永作來者程。

