　　欽定四庫全書　　　　　史部十四
　　郡齋讀書志　　　　　　目錄類一〈經籍之屬〉提要
　　〈臣〉等謹案郡齋讀書志四卷宋晁公武撰後志二卷亦公武所撰趙希弁重編附志一卷則希弁所續輯也公武字子止鉅野人沖之之子官至敷文閣直學士臨安少尹岳珂桯史記隆興二年湯思退罷相洪适草製作平語侍御史晁公武擊之則亦骨鯁之士希弁袁州人宋宗室子自題稱江西漕貢進士秘書省校勘以輩行推之蓋太祖之九世孫也始南陽井憲孟為四川轉運使家多藏書悉舉以贈公武乃躬自讐校疏其大畧為此書以時方守榮州故名郡齋讀書志後書散佚而志獨存淳祐己酉鄱陽黎安朝守袁州因令希弁即其家所蔵書目參校刪其重複摭所未有益為附志一卷而重刻之是為袁本時南充㳺鈞守衢州亦取公武門人姚應績所編蜀本刋傳是為衢本當時二書並行於世惟衢本分析至二十卷増加書目甚多卷首公武自序一篇文亦互有詳畧希弁以衢本所増乃公武晚年續裒之書而非所得井氏之舊因別摘出為後志二卷又以袁衢二本異同別為考異即附之編末蓋原志四卷為井氏書後志二卷為晁氏書並至南渡而止附志一卷則希弁家書故兼及於慶元以後也馬端臨作經籍考全以是書及陳氏書錄解題為據然以此本與經籍考互校往往乖迕不合如京房易傳此本僅註三十餘字而馬氏所引其文多至數十倍又如宋太祖實錄太宗實錄建康實錄汲冡周書之類此志本僅述其撰人時代及卷數而止而馬氏所引尚有考據議論凡數十言其餘文之多寡詞之増損互異者不可勝數又希弁考異稱袁本毗陵易傳衢本作東坡易傳袁本芸閣先生易解衢本作呂氏章句今經籍考所題並同衢本似馬端臨原據衢本採掇而成然如晉公談錄六祖壇經之類希弁考異稱袁本所載而衢本所遺者今經籍考實並引晁氏之説則當時亦兼用袁本疑此書已經後人刪削不特衢本不可復見即袁本亦非盡舊文故與馬氏所引不能一一符合歟又前志子部敘錄稱九曰小説類十曰天文歴算類十一曰兵家類十二曰類家類十三曰雜藝類十四曰醫家類十五曰神仙類十六曰釋書類而志中所列小説類雞跖集後即為羣仙㑹真記王氏神仙傳葛洪神仙傳三種是天文歴算等五類全佚而神仙類亦脫其標目則其他類之殘缺蓋可例推矣然書雖非舊而梗概仍存終為考證者所取資也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　郡齋讀書志原序
　　魏王粲為蔡中郎所奇盡得其家書籍文章故能博物多識問無不對國朝宋宣獻公亦得畢文簡楊文莊家書故藏書之富與秘閣等而常山公以贍博聞於時夫世之書多矣顧非一人之力所能聚設令篤好而能聚之亦老將至而耄且及豈暇讀哉然則王宋所以能博者蓋自少時已得先逹所藏故也余家自文元公來以翰墨顯者七世故家多書至於是正之功世無與讓然自中原無事時已有火厄及兵戈之後尺素不存也余仕宦連蹇久益窮空雖心志未衰而無書可讀每恨之南陽井公天資好書自知興元府領四川轉運使常以俸之半傳錄時巴蜀獨不被兵人間多有異本聞之未嘗不力求必得而後已歴十餘年所有甚富旣罷載以舟即廬山之下居焉與余厚一日貽余書曰度老且死有平生所藏書甚秘惜之顧子孫稚弱不自樹立若其心愛名則為貴者所有若其心好利則為富者所有恐不能保也今舉以付子他日其間有好學者而後歸焉不然則子自取之餘惕然從其命凡得書若干部計若干卷今三榮僻左少事日夕躬以朱黃讎校舛誤每終篇輙撮其大指論之豈敢効王宋之博所期者家聲是繼而已其書則固自若也儻遇井氏之賢當如約











　　郡齋讀書志原序
　　杜鄴從張京兆之子學問王粲為蔡中郎所奇皆盡得其家書故鄴以多聞稱而粲以博物顯下逮國朝宋宣獻公亦得畢文簡楊文莊家書故所藏之富與秘閣等而常山公以贍博聞於時夫世之書多矣顧非一人之力所能聚設令篤好而能聚之亦老將至而耄且及豈暇讀哉然則二三子所以能博聞者蓋自少時已得先逹所藏故也公武家自文元公來以翰墨為業者七世故家多書至於是正之功世無與讓焉然自中原無事時已有火厄及兵戈之後尺素不存也公武仕宦連蹇久益窮空雖心志未衰而無書可讀每恨之南陽公天資好書自知興元府至領四川轉運使常以俸之半傳錄時巴蜀獨不被兵人間多有異本聞之未嘗不力求必得而後已歴二十餘年所有甚富旣罷載以舟卽廬山之下居焉宿與公武厚一日貽書曰某老且死有平生所藏書甚秘惜之顧子孫稚弱不自樹立若其心愛名則為貴者所奪若其心好利則為富者所售恐不能保也今舉以付子他日其間有好學者而後歸焉不然則子自取之公武惕然從其命書凡五十篋合吾家舊藏除其複重得二萬四千五百卷有奇今三榮僻左少事日夕躬以朱黃讎校舛誤每終篇輙撮其大指論之豈敢効二三子之博聞所期者不墜家聲而已書則固自若也儻遇其子孫之賢者當如約紹興二十一年元日昭德晁公武序







