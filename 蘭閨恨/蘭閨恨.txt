慨自啼風泣月，多增客子之愁；握雨攜雲，濫演秘辛之記。話紅顏之薄命，浪逐桃飛；笑青眼之迎人，路隨柳折。往往鈿難再合，鏡不重圓，佳人隨咤利而歸，侯門斷蕭郎之跡。甚或蘭摧玉折，香不返魂；水遠山遙，書將寄恨。人生缺陷，似此偏多，我輩情懷，又將誰遣！翳古以來不勝紀已。陳子韜園，獨能脫前人之窠臼，成絕世之文章，摭舊事而重題，數良緣兮非偶，悲歡無限，各寫牢愁。離合何心，終圓美滿。時則名花誰主，飄來藩混之埸；落葉焉媒，流出禦溝之水。鳳凰交和，果合雌雄；鶼鰈相依，不離形影。倚玉臺而賭詠，罰金谷以買歡。果然擡舉東風，融成鴛夢；不道別離南浦，唱出驪歌，此一恨也。幸而細馬同馱，春鸝互聽，水郭山村之地，酒旗茶鼓之天，客裏光陰，自饒風景，閑中歲月，只話家常。詎勝會之不時，蟾蜍圓缺；竟狂威之相逼，勞燕東西，此又一恨也。洎乎婆娑檀樹，謬欲踰墻；消息梅花，姑將寄遠。暮雨圜扉之路，曉風鈴柝之聲，處如許之淒涼，畢竟為郎憔悴；痛無情之摧折，肯教隨俗浮沈。人本可憐，天胡此醉。此又一恨也。卒也紅絲舊約，都付冰人；碧玉韶年，許諧嘉耦，望湖邊之煙雨，蔭到椿枝；聽江上之琵琶，迎來桃葉。六珈輝耀，雙璧清華，是足增家乘之光，食女貞之報矣。於戲，同是有情人，到此都成眷屬；為留無限事，不妨再問因緣。丁巳莫春雲間東訥
蘭閨恨虞山徐枕亞著
第一回悼亡
天長地久，唐宮長恨之歌，室邇人遐，楚客相思之夢。本來幻境只隔天人，既入情場已成傀儡。咫尺蓬山渺何處，千年華表忽歸來。亦可悟離合悲歡之故矣。英雄淚熱，兒女愁多，絮果蘭因，此生彼滅。碧翁之構造，有步步引人入勝者。春滿長安，杏花紅鬧，山迎水送，露宿風餐，正計偕諸君子北上時也。清季不綱，聯軍深入。宮庭出狩，倉猝而西。迨請盟訂約，後僉以首都肇釁，停止觀場。然大典掄才，勢難展緩，廷臣紛紛借箸，議請暫假汴闈。蓋河南居天下之中，車水馬龍，盡堪輻輳。詔書一紙，海內風行，而襆被來燕者，盡易遊梁之轍矣。
侯官林氏，素號望族。有仲堪孝廉者，璧人也。鞫於舅妗，故冠姓為沈。文忠文肅，夫固世通昏媾者。仲堪負幼慧之目，成童即青一衿。冠玉爭譽，車果咸滿。仲堪葳蕤自守，雅不欲作無謂之周旋。舅氏亦宿儒，朝夕督之讀，不特秦樓楚館未許問津，即親串中姊妹行，亦相見一揖，赧然而退。舅氏擇配嚴，弱冠尚未獲佳耦。每對仲堪曰：「大丈夫當乘長風，破萬里浪。戀戀於家室奚為哉。」妗氏望孫切，乃為聘阮氏婦。房中樺燭，廚下羹湯，戚鄰都道新婦賢。仲堪尤顧而樂之，畫眉韻事，福慧雙修，雖比翼鳥連理枝不啻矣。逾數年，仲堪齒二十五。一黌聲雋，屢壓同曹。督學者檄舉優行，而庭前桂馥，市上槐忙。名士渡江其多如鯽，是棘闈鏖戰時也。仲堪與阮夫人婚後，無數日別，至此書囊劍匣，買棹入城會約。月圓花好，婿水當泛歸槎耳。蓮影照郎，葉聲下筆，場事告畢。即忽忽束裝返，舅氏趣索文稿，且讀且贊，謂妗氏曰：「吾家千里駒，何患不破璧飛去耶？」阮夫人杯酒洗塵，噥噥話浹旬間事。詎意牛女兩宿，僅此一宵向晨，知優試有期，午飯後急摒擋而去，驪歌將唱，行李在庭，雙淚君前，一聲河滿，曾幾何時而鳴鹿吹笙，旋復分鸞碎鏡哉。他人如此，仲堪何堪，亦造物之狡獪弄人而已。
仲堪當啟行之日，阮夫人以功名念重，諱莫如深。其實心比梅酸，骨如柴瘦，病與秋俱深矣。仲堪雖閨房靜好，以為白頭相對，且俟將來。晨起臨窗，夜闌伏案，阮夫人方憐惜不遑，何忍再以疾告然？知仲堪非池中物，恐薄命人不能久偶，而縫紉麻枲，洗滌蘋蘩，猶是未敢雲勞也。妗氏與阮夫人本中表姑侄，商飆倏起，妗氏肺病轉劇，藥爐茶竈，勉自支持。龍媼鴉鬟，殊不足代勞一二。展衾進菽，偎枕加餐，鬥轉參橫，尚蹀躞往來不已。妗氏離床，而阮夫人已不勝憔悴矣。滿城風雨逼近重陽，仲堪之泥金帖子至，阮夫人謂妗氏曰：「兒心慰，兒目瞑，不識卿卿我我，猶能一訣否？」妗氏愛阮夫人甚，潛以急電馳仲堪所。
仲堪始以優行貢成均，及榜發果獲魁選。簪花歸去，酒已微曛，寓主人出一電相示，譯未竟而淚涔涔下，呼僮掃榻，命仆檢書，告以辨色即發。是電即妗氏促整歸鞭者，兼程並進，薄暮已至。舅氏方集客小飲，仲堪寒暄數語，闖入中閨，但見寂寂闌干，沈沈簾幕，三五傭媼秉燭相守已耳。時阮母亦在女所，見仲堪至，喜從天降。即搴幃呼阮夫人，羅薄上鉤，紗輕映幔，阮夫人僅露半面，仲堪已不知涕之何從。及睹仲堪，即顫聲曰：「郎貴矣！儂不起矣！」鮫珠承睫，盈盈欲墮。阮母曰：「郎來伴汝，當即速痊，毋自苦也。」阮夫人曰：「郎年少，翁姑均七十，且又新得第，儂復無所出，速續理也，願郎於年年寒食，向我一盂麥飯，心已足矣。弗以一婦人故，自隳壯誌。」言次氣已不相屬。仲堪哽咽不知所雲。傭媼以一甌進，仲堪親試冷暖，為承於口，阮夫人蘧蘧似睡矣。蠻絲待盡，蠟炬欲乾，兩朵紅霞遽飛上頰。阮母知不可為，急遣婢呼妗氏至，而阮夫人已醒，索茗碗者再。飛螢坐衣，啼鶹叫屋，滿座燈火，黯然作青綠色。阮夫人輕嗽微喘，命此懸絲，妗氏與阮母均涕不可仰。仲堪則雙目炯炯，呆若木雞。時而向壁虛哠，時而咄咄書空。阮母既痛若女，又憐若婿，龍鍾白髮危坐於湘妃榻前，手理紫絨花毯，囑小婢平鋪榻上，低聲呼仲堪假寐，仲堪以積日勞頓，飽受風霜，又復受此激刺，亦悲亦痛，魂靈兒早飛向半天去也。雖阮母一再相喚，仲堪若未之前聞。迨小婢牽其衣袂，始覺有無限感觸，力隨心潮起落，奩鏡灰白，瓶花血碧，凡妝臺上所陳諸物，都現一種可憐之色。而回顧阮夫人，欲唾無力，搵之以巾，因痰有聲，欹之以枕。仲堪註視未久，忽聞阮夫人顫呼曰：「郎來。」仲堪如積霧沈霾一聲霹靂，輕步床畔，偎問所苦。阮夫人乃作最後之哀聲曰：「郎自珍重。」又對阮母曰：「郎在如儂在。」香消玉殞，轉瞬都非。阮母大哭失聲，而阮夫人猶握仲堪之腕不釋。
妗氏夙愛阮夫人，至此乃奔告其夫。沈老強揩醉眼，蹀躞窗外，促家人籌備後事。時正十月朔旦也，婢媼覆衾撤帳，循種種俗例，楊枝灑水，柏葉薰香。仲堪點點淚痕濕透，阮夫人衵服。妗氏婉言相勸，則泣聲益悲且壯。沈老知仲堪痛極，不得不使之警覺。乃曰：「仲堪汝欲殉妻耶？兩姓香煙系汝一線，果為情死，我輩如何？速自節哀，毋令逝者魂魄不安也。」仲堪夙懾於沈老，稍一離榻，而風裳水佩已成蛻化之身，寸燭瓣香，難解鵑啼之痛，桐棺數尺，穗帷一懸，天上人間相期何日，妗氏乃為仲堪移榻書齋，以解鰥緒。
吊者在門，賀者在室。阮夫人大事終如禮，沈老仍料量各事，以鹿鳴宴觴戚鄰。鄉里間紛紛饋贐。謂新貴瞬且辭行，著祖生先鞭去矣。仲堪稟承嚴命，只得強與周旋，從前傅粉何郎，已不覺豐姿減損。幸俗冗少息，得以自遣。窗紙風裂，爐火煙沈，翠被不溫，紅燈如粟，此情此景，雖鐵石人亦應墮淚。回憶文鴛葉底，彩鳳花前，嚙橄欖而同甘，醉葡萄而忘倦。其哀樂為何如耶。仲堪於暇時枯坐，輒入房檢點遺奩，剩粉殘脂，斷釵零珥。無一不觸人悲思，即女兒箱所儲衣物，皆歷年停辛茹苦次第製成者，愧非漢武李夫人有再見之時，除是鴻都楊太真得成仙之信，已矣不堪回首矣。
仲堪詩名噪甚，本有下筆千言之概，感時述事，攬勝紀遊無不託之於詩，馬工枚速，實足以壓倒元白。然自阮夫人一別，哀感微之神傷，奉倩忽忽盈月，未嘗搦管成一字。偶欲賦悼亡數語，輒如群馬紛奔、萬箭攢刺，不知從何處說起。塵封硯匣，淚漬墨花，已爾許時矣，偶於舊枕函中，逐一開視，零紈碎錦，手澤如新。最後一紙，有詩數章，乃阮夫人病中作也，仲堪急檢而讀之，詩曰：
西風無恙掛秋帆，山峙雙峰水一函。昨夜輕寒新入戶，可曾涼露濕征衫。
料是三椽賃屋居，縱橫一榻亂攤書。奚奴那解殷勤意，酒榼茶鐺恁自如。
黃卷青燈味妙回，苦吟不顧漏聲催。只愁燭燼香殘後，誰為荀郎熨體來。
小挈書囊力已微，多如潮湧捷如飛。不堪預渡長江去，親送君家到璅闈。
情生文耶文生情耶，此阮夫人憶外四絕，已曲寫客中況味矣。仲堪讀竟乃大呼曰：「功名誤我，我負夫人矣。夫人何哀而不怨，仍若體恤倍至，忘其身在病中者，斯時我尚在側，夫人或可不死，乃爭此蟣虱，折我鴛鴦，雖此後騰達可期，亦不足彌此缺恨。」攜詩出戶，至靈幃前爇香少許，噥噥祝私語不置。
第二回證夢
紙錢蝴蝶，血淚杜鵑。仲堪悲不自勝，乃憑棺一禱冀慰死者。然其語固諱莫如深，未肯為外人道也。一慟之後，回齋兀坐，急欲設策以遣愁魔，而四壁圖書，兩行琴劍，徒自增人惆悵。呼童煮酒，聊以自娛。蓋拚卻玉山頹倒，領略醉鄉風味也。郇廚雋品，隨園食單，餚核雜陳，皆妗氏親調以供仲堪者。仲堪對燈獨酌，如羈客，如枯禪，顧影自憐，澆愁未許。正出遺稿反覆吟誦，而小僮忽搴簾而報曰：「主人至。」
沈老夙不與家人生產事，而名心未死，頗思借仲堪以吐骯臟之氣，一樽晚飲，片席閑談，謂八閩趨梁，非累月經旬不可。若由海道，當鼓輪入浙，越甬而滬，否則亦需從衢嚴下岸，小泊於錢塘江上也。海道波濤洶湧，坐臥不寧，不如借一葦之杭，徑赴虎林，其中山迎水送，酒熟魚肥，頗堪領略風景，而子陵高躅，臯羽哀思，兩臺實遙遙相對，船內起居飲食，亦頗適意。即杭州之六橋三竺，亦非尋常屐齒所到者，勾留數日再議，渡申至漢。漢有汽車，已抵汴屬之信陽州，距省垣不千里耳。雞聲茅店，人跡板橋，此亦行旅者所難免，會看他日衣錦榮歸。又焉能逃此僕僕哉？言訖顧仲堪而笑。仲堪曰：「雪往柳來，征人恨事兒，且俟春融冰泮，再圖後舉。今才歲暮，何急急焉。」仲堪此言，在沈老亦深信不疑，而不知仲堪實緩兵之計也。仲堪自讀遺詩，深悔以無才薄命，累及玉人。蝸角微名，雞肋餘味，此後當一律屏卻以報死者。日間之哭而拜，拜而禱者，亦以此意自誓，特為知者道，難與俗人言耳，孰知沈老刺刺不休，來相指告，老子於此興復不淺，斷不能掬肺腑以相示。姑待將來，或以病辭，或以事阻，決不願軟紅十丈，再望冠蓋京華也。沈老不解其意，遂囑仲堪早睡而去。
雲想衣裳，月歸環佩，飛鸞何處，化鶴都非。阮夫人亡已月餘矣，沈沈長夜，已離不返之魂；寂寂空幃，未了相思之債。仲堪之讀詩致禱，敝屣名場，亦非阮夫人所願聞者，況其三生石上別有一番作合。若不暗中勸導，即舅妗亦莫可如何。翩矣禦風，飄然入夢，正仲堪酒余倦臥時也，銀蟾漏窗，金貌燼鼎，巷寒吠豹，被冷縮蠶。仲堪忽推衣曳履，疾趨至書案前，援筆寫夢記一篇曰：
亡妻阮氏，舍我而去者，四十一日矣！鰥目炯炯，澈夜不睡，即睡亦不久而覺，衣香鬢影，誰慰我思？十一月十一日偶得遺詩，益增忉怛，遂願解除韁鎖，閉戶奉親，雖老父督我起程，亦不過浪遊湖海，一洗胸中之塊壘而已。是夜為薄醉所中，寢入睡鄉，迷離惝恍之間，覺亡妻已侍我而坐，修眉不畫，香肩若憑，羊裘鳳裙，妝束猶昔，豈宓妃之感陳思，隱現於洛水間耶；抑神女之戀楚襄，往來於巫峽間耶？余以久不得晤，宛轉詢其近狀，亡妻謂我有化身，當在漢汴之交相待，若郎不遊梁，是棄儂也。郎其勉為一行。余時雖知其已亡，堅欲請其理由，亡妻曰緣耳，宜速往，毋誤毋遲，否則美人將歸沙咤利，壯士恐無古押衙耳。余再欲有言，而已為壁上鳴鐘驚醒，履聲襪跡，猶依稀可辨。噫，是何言歟，是何理歟？摭其顛末，以免遺忘。是夕四鼓記。
仲堪擲筆而起，擁被復臥，竟不成寐。逾時而東方白矣，暖日相烘，硯冰盡釋，朝霞未散，庭礎已乾。小僮入問曰：「公子起何早也！」進盥進漱，更進晨餐，仲堪回憶夢情，良深詫嘆，不如赴汴一行，以探究竟，或者果有再生緣乎。但此事於舅妗前，宜守秘密，不如商之阮母，藉定行止，易服出門，繞弄而東，即阮第矣。行行重行行，阮仆方啟門灑掃，忽睹仲堪曰：「公子久不至，主母正遣奴相迓也。」緣廊入室，貍奴方向陽於階下。阮母坐寢室耳廂，為其女誦經祈冥福。嗟嗟，此耳廂非阮夫人歸寧時下榻地耶？香塵弓印，剩粉爪痕，小影依然，飛仙何處，又增重傷感矣。阮母見仲堪至，乃曰：「女兒有靈哉，公子來何早，姑少坐，容余述昨事。」言未出而淚已奪眶溢，仲堪曰：「願母無自苦，婿有事來與母議，願母為婿一決。」言次，探懷出夢記，呈於母案。阮母覓璦靆讀之，既畢顧仲堪曰：「昨夜余亦夢女兒，勸公子勿沮遊梁，計故余已囑仆詣府，不料果先期至也，雖難續命業代通辭，如此青年豈宜高尚，果博得五花官誥，為女兒榮又窀穸，我當親臨江滸，看公子載美返也。」仲堪曰：「曾經滄海難乎為水，有此異兆，勢難淹留，藉此飽看江山，計亦良得。母不可泄諸二老人前。行將歸問程期耳。」
「海內存知己，天涯若比鄰。」詩人豈欺余哉，仲堪別阮母歸，從前抑塞愁慘之狀，遽變為激昂慷慨之態。沈老迎問曰：「天曉寒，汝何往？」仲堪權對曰：「往訪同年，詢公車文牘耳。詎渠為兒述汴事，一肩行李，雪虐風饕，度兒猶能忍受，若俟春歸柳上，裁束裝去，恐於試期有誤，茍得伴其先行乎。」沈老曰：「汝無慮，齊王百鎰，陸使千金，余雖不能咄嗟辦，然糗糧扉屨，供億往來，亦斷不令缺乏，惟是雕年急景，能不同飲屠蘇。我心殊為挹挹，汝同年何日行。汝盍與之相約而後告我。」語未畢，妗氏亦扶婢出，謂仲堪曰：「汝喬梓竊竊議，能令我聞乎？」沈老曰：「渠將為遊梁計耳，規畫日期，計算程路，非兩閱月不能達，臘鼓聲中一帆飛去，猶可於河陽看滿縣花也。」妗曰：「婦將終七矣，既不能待百日，當於是日誦瑜伽經。惟慈母之線，遊子之衣，皆須我任之矣。」沈老曰：「阿娘當披象服，受鸞封，享後日板輿之養，此瑣瑣事何得告勞。」妗氏付之一笑，而仲堪收拾書卷，熨貼衣裳。每念阮夫人手澤，猶介介不置。
鐃鈸錚錚，香煙縷縷，梵聲雜作，幡影交垂，此仲堪呼奈何天而不應者也。然視阮夫人遺影中，亦覺渦不展靨，顰欲含眉，似解仲堪之意者。嘉肴旨酒，芯芬四溢，九泉所到，一滴何曾，仲堪斯時，身被白袍，腰橫素絰，望之亭亭玉立一若鶴聳雞群者。上香斟酒，乃於案前展祭文而讀之曰：
維某年月日，期服夫沈林某，謹以庶羞清酌，致祭於元配阮氏之靈曰：「嗚呼！垂簾何處，初寒欲夜之天；歸院誰人，冷月空房之地，撫斷琴而莫禦，望絕江淹；指遺掛以猶存，魂鋪潘嶽。況乃連枝比翼，早誓死生；憂月惜花，不離形影，繡余小坐，細添熨袖之香；妝罷低聲，慣乞畫眉之筆，剝瓜仁而排梵字，尋琖底而印連環。握手猜枚，坐懷問字，謂之膩友，洵是解人。何圖短夢匆匆，塵緣草草，濫說桂花香近，蟾織機張，頓教梧葉聲空，鴉啼屏散，當角逐棘闈之際，正評量藥蘢之秋，石到化時，夫真空望；槎從泛後，婿不先歸。月被雲而未圓，霞趁風而都散，能否咒成缽底，幻盡生蓮。果然卷怯簾前，瘦真似菊，鶼分鰈剖，蜻引蛾飛。淒涼針線之痕，廖落帷屏之影。從此淚彈別鵠，薄命憐卿；未曾骨換飛龍，浮名誤我。方醒鰥夢，又唱驪歌，默默柔情，非非遐想。話刀環於少婦，誰盼封侯；寄縑素於新人，恐我薄倖。孤鸞舞鏡，孽雁驚弦，喚到幾時，譬己徒負。真真之畫別來何太易，尚待招渺渺之魂。尚饗。
仲堪讀畢，引得合家皆哭，仲堪更哭不可仰。沈老見之曰：「兒又癡矣，二十四日為長至節，過此即可長征，戀戀於此，奚為哉。」妗氏及阮母亦勸之姑焚帛肅奠而出。從此仲堪遂為春明夢中人矣。
第三回紀遊
庭撤霰珠，檐排冰箸，老梅三五株，冒寒著花，盈盈欲笑，此非絕好一幅歲寒圖耶。仲堪以同年訂約，艤舟江滸急欲相將而往，先遣奚僮挈囊篋去。仲堪向舅妗肅拜，次及阮母，阮母絮絮述吉利語，仲堪遜謝者再。繆蓮仙所謂轎歇門前，妻送堂前，仲堪已不堪回首，惟是雪花如掌，亂撲征袍，如此風霜，令人淒絕。仲堪毅然請命，略無留戀，人謂其功名心熱，而不知固別有感觸者在也。
仲堪同行者，同年生二。一黃姓，字瘦菊，系閩縣籍；一林姓，字步蟾，即仲堪小阮也。帆當懸處腹，勁飽風柁，到轉時，臍圓旋水。鑼聲一棒，桅影半空。招颭黃旗，大書禮部會試字樣。斯時，兩岸山色，一江水光，俱黯然相送，而琪葩瑤草，珠闕銀臺，又若別開生面，以供我眺覽者。舟行里許，即報下椗，蓋應吉日，以發不拘程，亦不限時也。紅樹賣鱸，綠籬撥酒，彼此縱話，雜以諧笑。仲堪亦不覺離索之苦。但聯吟對飲以永晨夕而已。不數日，已入浙境，瀠洄平遠，蘊藉沖和，道出蘭江。命奚僮購蘭薰數十肘，以為分餉汴中同鄉者，越晚頓嚴陵關下，有人道五茄皮酒美，乃出攜數瓶至，燉蘭薰以為之侑。傾觴賭勝，一斗不醉。正喧呶間，忽聞琵琶聲起於水上。仲堪雖非潯陽白傅，而青衫之濕，自在意中，但不解此聲之胡為乎來也。於是三人默坐者有間。
黃粱飯熟，白糝羹香，榜人助奚僮捧晚餐至。仲堪即以所聞者詢之，榜人曰：「此非隔舟雛姬，弄弦索以自娛耶，否則酒綠燈紅，金迷紙醉，必有客肆筵於舟招以侑酒者。」仲堪益惑不解，二生亦願聞其略，乃堅令榜人詳述之，舟子曰：「吾輩往來此江，相傳有九姓漁船者，分泊於衢州、龍遊、蘭溪、嚴關、富春一帶，而以羅剎江上者為翹楚，越江而容與於聞堰義橋者下駟耳。此輩浮家泛宅，足不履岸，其眷屬則借管弦以向客。所謂一曲笙歌一束綾，美人猶是意嫌輕者，庶幾近之。或稱陳友諒親屬，明祖罰之充賤役。諸君均是讀書人，想史乘上總亦解得，若欲見其人不妨招之至，酬以墨金一餅足矣。否則亦可聯藝，往茶酌團龍，煙噴香麝，竊恐諸君皆翩翩年少，不免墮其情網耳。」榜人一笑去。仲堪與二生飯罷，擬趣舟子往召，瘦菊曰：「一宵之泊，一面之緣，何苦乃爾，不如至杭州時，作平原十日飲也。」
仲堪初甚怦怦，繼亦以愁裏光陰，何必藉此消遣，且杭州尚有父執，必需往謁，但不知王謝堂前燕，曾否飛入尋常百姓家耳。仲堪花雖秀發，蔗是旁生，乃父曾以一官宦浙，晉會稽太守者數年，玉潔冰清，一塵不染。仲堪本暮年所得者，老夫少妻，枯楊果華，不逾時而仲堪孤矣。生母亦隨之殉宦，囊如洗，旅櫬難歸，舅氏沈老仗義扶持，得以教養，仲堪每聆舅氏言，知杭州同僚尚有某某，皆當時醵貲相贈者，誼聯管鮑，交訂紀群，徐孺偶來，陳蕃或堪榻下，王粲既至，蔡邕何借屣迎。故仲堪於杭州頗為註重，以為蠟孤山之屐，泛聖湖之舟，指日可待，而孰料又添此一重公案耶。
嚴灘十八，積雪方消，順水行舟，大有風利不得泊之勢，徒聽舟於相告曰：此桐盧、此富陽而已。又越一程，遠見塔影寺影，出沒帆檣起落間，而浪花相簇，舟葉頓輕。舟子改篷擊纜，沈錨水底，猶恐其激蕩者。仲堪曰：「日未銜山，霞猶亙水，何遲遲吾行如是？」舟子曰：「嘻，潮將至矣。」步蟾曰：「潮何害？」瘦菊曰：「枚乘七發，觀濤於廣陵之曲，江惟八月乃有潮，今何時耶，而亦有潮？舟子特讆言耳。」言競舟已欲簸，臺杌床帳俱震，歷炊許始小息。舟子曰：「江潮晝夜凡兩至，此泛之小者，已足驚旅客，若龕赭皆白，天地俱青，勢將登陸避之。」然秋潮實一巨觀也，風定濤落，舟子乃沽酒市脯歸，寒月船唇，嚴霜篷背，推窗一望，但有長天遠水而已。仲堪至此烏能免故鄉之感哉。
蘧蘧一枕，鄉人黑甜，覺有人推枕相呼，而滿耳邪許聲，若斷若續，開睫視之，則旭日瞳瞳照耀玻璃之上。立於其旁者，則瘦菊、步蟾也。仲堪起坐，只見人夫貨物，蟣聚蜂屯，然炮鳴鉦，牽船傍埠，榜人來詢寓所，備賃扛駁者。仲堪曰：「上板兒巷聚奎堂。」猶沈老所口授，而前為太守公寄頓眷屬之所也。三人各乘肩輿，舟子則導奚僮入郭，俾可助安行李。街衢寬敞，塵市紛紜，轂擊肩摩，異常擠擁，至聚奎堂，主人出，通款曲，且豐潔酒肴以相向。紙窗竹屋，茶鼎棋枰，又別有一番風趣矣。
主人夙好客，知仲堪為宦裔，益加敬禮，並代探諸父執近狀，某也存某也亡，某也遷某也歸。滄桑更變，祗一剎那。仲堪一一往拜，或設席相招，或分金致贐，笑談舊話，敦勉前途，中惟高陽觀察情最篤，留住盤桓者三日，並出一緘與仲堪曰：「此石姓者，尊甫郡試所拔士也，衣缽之傳，曾經相許，得一第後，即待銓中州，近聞其守開封矣。我亦收渠門下，故為吾侄函介。石古道人，當不忘尊甫德。」仲堪謹受教，時已鼓聲祭蠟，竈影迎羊。仲堪徜徉西湖，畢竟未能拋得。而步蟾瘦菊雖亦聯車並騎，往還於蘇白兩堤間，然意興之豪，終讓仲堪出一頭地，魚呼嫂膾，豬就僧燒，瀛嶼梅妻，更婷娉婀娜，睨人而笑，恨不向香車油壁，一問蘇小小消息也。客裏殘年，一宵易過。杭州之雲居山，向祀城隍神，為愚夫婦正月間祈福地。仲堪於元旦破曉，強拉步蟾瘦菊徒步登顛。綠女紅男，望塵膜拜，相與入荼寮小憩，博士餉以酥油餅，步蟬謂仲堪曰：「此間小住，已旬余矣，曷行乎？」仲堪曰：「尚欲勾當一時，請少安毋躁，汝輩亦當從我遊也。」
日將亭午，忽促歸寓，主人羅只雞鬥酒，專為仲堪三人設樽傾竹葉，壺溢梨花。半酣，仲堪詢主人曰：「輿備未？」主人曰：「待之久矣。」仲堪投箸起，邀瘦菊步蟾俱，主人亦蹀躞於後，及門，停輿四，各擇其一，其行如風，轉瞬已在郭外。瘦菊步蟾如墮十里霧中，聽其所之，輿人沿江臯而上，至群舟縱橫處。曰：「至矣至矣。」主人先降輿，仲堪挈瘦菊步蟬隨其後。平沙淺水，架木成橋，主人既登，仲堪輩足弱，咸顫立，俄有舟子次第曳之上。則樺燭輝煌，爐煙繚繞，竹依翟袖，榴妒紅裙。不特瘦菊步蟾瞠目不語，即仲堪亦咄咄稱怪也。船媼出肅諸客，顧主人曰：「某某果約諸公子來，老婦今歲利市哉。」爰呼其眷屬出，嬌小者名繡琴，頎長者名青鳳，花團錦簇，翠繞珠圍，各開九子盤，以吉語相祝，仲堪至是始顧瘦菊步蟾曰：「聊以慰嚴陵一夜琵琶耳。」蓋仲堪早與主人約，煩主人為之導線而已。
劈柑剖橘，調荔煨蓮，一席團圃，拭巾就坐。繡琴為仲堪侍，以青鳳與瘦菊並坐，步蟾則於鄰舟喚一雛姬來，貌較花妍，年才瓜破，叩其名曰阿男。而風鬟霧鬢，姍姍遲至者，則徐娘半老豐韻僅存，主人之舊識喜兒也。各抱琵琶，撥弦轉軸，間關幽咽，水迸槍鳴，無不與浪聲相激，繼而藏鉤射覆，藥且未央，而四起炊煙，城闉上鑰矣。仲堪醉視繡琴，謂之曰：「我以一聯贈卿可乎？『刺繡五紋添弱線，瑤琴一曲來薰風』，與卿恰稱。」青鳳阿男，嬲瘦菊步蟾不已。瘦菊曰：「卿因無賴舒青眼，草亦多情待鳳頭。正為我輩寫照耳。」步蟾曰：「我不能聯，但記有『生小相依惟阿母，願天速變作男兒』二語，以之移贈如何？」合座交贊。喜兒曰：「我其若何？」仲堪曰：「當不令卿向隅，寒山詩桂中子威詩鐘，所謂紫禁象圖歡喜佛，紅閨鸞懺女兒禪，卿亦解得否？」酒閹燈炧，送客留髡。夢醒邯鄲，晨雞已唱。仲堪起乘輿入城，而奚僮早一舸至拱宸橋相迓矣。
第四回攬勝
北關夜市，為錢塘八景之一。帆檣兩岸，燈火三義，誠盛觀也。日本馬關之約，辟埠於三里外之拱宸橋，各處汽輪咸集於是，畫樓簫管，舞榭氍毹，或亦邀旅人之一盼。仲堪等輕舟欸乃，穿水如梭，午後二時許抵埠後。奚僮已購定舟票，陳出臥具，群而鷁銜尾，扣舷紛投。仲堪等不再登岸，但分踞胡床，看小販聲聲喚賣而已。嗚嗚鳴笛，駛出杭關，已是暮煙斜日，但見璘彬河水幻成金碧五色，觸人眼簾不止。
船燈明處，臚列杯盤。仲堪曰：「今夕不勝酒力矣！」瘦菊步蟾尚互談江幹事，謂仲堪曰：「歡笑未終，別離旋作。不識重來崔護，尚能睹人面桃花否？」仲堪曰：「此不過逢場作戲耳，繭蠶若縛，磨蠍即來，我輩定力未堅，竊恐為彼魔所擾。汝不聞宗室八旗名士草，江山九姓美人麻乎。寶竹坡以一侍郎督學，且不免於去職，此種風流佳話亦是孽緣，我輩青年，但視為水中明月、鏡裏空花而已。」步蟾笑曰：「叔甫悼亡故，不敢涉遐想，倘有奇遇，方詡為天作之合，烏至刺刺作頭巾氣語。」瘦菊曰：「勿爭，我醉敢眠君去，姑侯將來可矣。」仲堪默不作聲，展衾思臥，奈輪與水激，頗擾清夢。回視二人，均齁齁然鼾聲大作。奚僮更蒙頭而睡，回思昨宵一敘，人隔天河，死別生離兩情交戰，遂攬衣握筆，作詩自慨曰：
天涯知己客中緣，都把離情寄四弦。此別本來判勞燕，相憐何必問夔蚿。春波
南浦征人賦，秋月西江商婦船。他日成陰枝子滿，不須杜牧記當年。
詩成人倦，一覺瞢騰。及開眼四顧，船已小駐。夾岸彩綢懸掛，如垂瓔珞，梢頭舵尾，若爆竹，若紙箔，累累如貫珠，水陸交通生涯鼎盛，問諸他客，則曰：「此嘉興也。」須臾仍展輪行。敗荻枯蘆，掠窗而過，瓦茆墻棘，傍水而居，始信張誌和之鼓枻煎茶，是非塵俗中物。瘦菊步蟾亦相繼起，顧詩一粲，曰：「若個男兒，真口不應心者，人人如此，情天缺，愛河乾矣。」仲堪亦不與辯，藏詩於篋。步蟾曰：「我有和章矣。」遂搦管書曰：
誰翻舊諦證因緣，小展鵾筋借作弦，事本無常幻雲狗，氣如相感悟風蚿。臨時分道歧中路，及早收帆泊後船。最怕沾泥如柳絮，脫離藩混問何年。
步蟾寫罷，兩人互觀。仲堪曰：「汝何故入人罪，我豈登徒子流？乃作此語。」瘦菊曰：「刻畫無鹽，唐突西子。步蟾誠惡作劇，我當以一詩解紛，惟溪上東施，場中優孟，徒令人笑為形似耳。」詩曰：
忽忽未了此生緣，姑把情懷託管弦。鴉到飛時難逐風，蛇如見後總憐蚿。不分勝負臨枰局，敢學浮沈上瀨船。滿陌垂楊送離別，甘垂青眼自年年。
仲堪曰：「得此差強人意。」步蟾方恣諧謔，奚僮入艙曰：「舟又停，將午飯矣。」漁夫漁婦攜鮮求售，仲堪於此，亦增悵觸，並不知舅妗近況亦復如何。而楓涇而松江，帶水瀠洄，線濤鼓蕩。日晡已進黃浦，十餘兵艦燈火通明，所過橋粱高及尋丈，沿途樓臺層簇，舟楫紛馳，地近海旁，噓如蜃氣，指顧間而輪已解纜矣。挑夫車夫魚貫而入，棧夥尤絡繹不絕，奚僮呼曰：「有福興棧人否？有後馬路福興棧人否？」此亦聚奎主人所授意者，持燈驗票，按榻點裝，人影幢幢，車聲轆轆，仲堪三人，枵腹赴棧。奚僮隨棧夥行，不里許福興棧至，靜中鬧趣，忙裏閑身，領略者能有幾人。滬上為通商鉅埠，其繁華較杭州數倍。然而滿天塵埃，隨地腥羶，一局樗蒲，數聲弦索。其不入殼中者幾希。仲堪雖亦周旋其間，而瘦菊步螗每託故不赴。仲堪謂其太殺風景，不知瘦菊固有苦衷，將赴金陵以貸資，而步蟾之丈人峰，又羅為制軍幕府，兩人約乘江裕船先行，俟諸漢臯旅舍，雖數日別，亦有贈言，祗一席談，已多寓意。仲堪猶分金相予，而兩人相攜發矣。與仲堪相依為命者，從此僅一奚僮在。
嗚呼，奚僮何足知仲堪哉，遊蹤既倦，去誌忽堅，探金焦，走建業，訪赤壁，薄小孤，紅玉桴鼓之聲，王浚樓船之影。蛇蜓虹亙，虎踞龍蟠，僧寺六朝，精藍如昔。估帆上幅，浪白皆飛，彭雪琴鼓掌歸來，曹孟德賦詩遣去，皆仲堪所摹擬得之者。奚僮亦此處樂不思蜀，隨時載酒，到處題詩，人第知為尋山玩水者，不信春榜中人，有如此好整以暇也。仲堪至漢已正月二十一日，瘦菊步蟾不能久待，遂留函徑往。仲堪又逗留於漢者旬日。
漢口自通商以後，其繁盛不下於滬濱。仲堪入國問俗，知此時蘆漢路軌，已由大智門設站直達信陽，中隔武勝關，谷口若隧崖骨欲飛，旅客過此咸惴惴，惟朝發夕至，信陽已有青雲等棧專為招待公車而設，車輛由官立局派員編號，給價起程，十餘日即至汴都矣。仲堪每日必品茗於一品香，是樓固俯瞰漢江，可以覘武昌形勝者，曾題一聯於壁曰：
大好是江山，有幾多帆影車聲。我占上乘皆俯視；
此間無賓主，但記取茶經食譜。人來異地亦忘歸。
剪刀風裏，柳上春歸，仲堪始有信陽之行。晨光熹微，露侵滿袖，逶迤赴站，而車座幾滿。仲堪問頭等客座，則已無插足地，不得已降就二等。始尚按次分列，繼則駢肩疊背，轉側俱難，最後者席地而坐，廝養僕役，一爐同冶，饑腸雷動，雖重價亦無物可購，車中喚賣者柢熟雞卵及薯蕷兩種，稍一遲回，即為捷足者所得。車載既重，人軌尤滯，一路雲氣蓊翳，若將雨然。仲堪雖禦重裘，猶覺輕寒砭骨，回視坐者、臥者，或一綈袍，或一絮纊，若不勝其瑟縮者，吳道子畫地獄變相，尚不至是，問之皆錦袍宮帽者也。仲堪感慨久之，而雨聲已淅瀝而下，探囊出時計，才午後一時許，姑倚窗假寐以解煩悶。
平沙十里，一望無際。若大戈壁，若古戰場，有新屋三五幢，零星錯落，點綴其間，蓋即站屋及青雲、連升兩客棧也。車軌輒停，連催客下。時則濘泥凝路，積潦盈溝，碎石不平，亂塵相撲。有著屐者，有持蓋者，有植立水中者，鳳入雞笯，虎歸馬櫪。奚僮挈篋，偕至站左，出票向索行李。詎站中人曰：行李車在後，今夕不能到矣，可於明日來。
群勢洶洶，勢如潮湧。站中人發聲漸厲，黔念旅舍不遠，不如暫棲一宵，再定行止。詎既抵館外，則以閉門羹相餉，柴扉十扣，不肯遽開。折而之西，亦同一轍，暝色漸呈，雨勢更急，煢煢主僕進退維谷，僦屋何處，賃廡無從。而同車諸人，強半步行入城去，一霎時風流雲散。仲堪自度無此足力，且又不識蹊徑，慮遭強暴。茫然四顧，悵悵何之，忽見里許外，一粟紅燈，且行且近，辨之乃正泰公三字也。
奚僮至此，急飛步迎燈，蓋一褐衣人籠燭導客者。仲堪要其止宿地，雲不靳值，褐衣人自雲正泰公棧夥，不雨可雇輿或賃馬往，今已暮，靡可得，不如就近借一席以蔽風雨，向明當取行李入城，較易從事。仲堪允其請，乃尾之行，果有數草廬若麟排然，隨褐衣人掀簾入，則室大似鬥，人多如鯽，短衣草屩者，黃陳一榻，饒有餘味，是鴉片館也。褐衣人為言於主人夫婦，乃掃東隅為仲堪休憩。褐衣人更向仲堪索貲購食具，雖三椽陋室，不堪容膝，然較之露宿，已隔仙凡。移時，褐衣人攜酒持面置仲堪前，囑主婦幟火為熏衣履。
炊煙息後，草具兩三，土銼泥爐，聊謀一醉。群眾知有貴客在，亦先後斂具引去。主人為就榻設衾枕，類垢膩齷齪，不可向邇。然已倦極，姑不解衣臥，虱攢蚤嚙，殊難寧寐。褐衣人與奚僮共一榻，亦窣窸有聲，似作寒顫。挨至破曉，望之小霽，趣奚僮持票偕褐衣人取行李。仲堪酬主人墨銀二。未幾輿至，仲堪於是入信陽州城矣。
第五回投店
無風三尺土，有雨一街泥。此北諺也。信陽當鄂、豫之沖，軌道交馳，行人如織。仲堪乘輿近郭，獸環分閃，雉堞密排，雄壯情形，迥非鬥大孤城可比。輿夫越溝沒踝行淖塗足，其狀令人憐憫。域內闤闠繁盛，然皆闔窗障風，支石泄潦，四隅無一樓居者。二里餘始抵該店，則牛溲馬勃彌布墻陰，豚柵雞樓別依屋角。主人展問邦族，為糞除一室以處之。仲堪與奚僮，暫置兩榻，於是汲水煮茗，然火噴煙，幸哉得少佳趣矣。
此店小屋櫛比，密如蜂房，公車之假寓者，皆雇車未獲，暫為稅駕而已。群處無聊，互相遣興，文楸一局，戰竹四圍，弦索之聲，錚錚細響。時蓋暮靄橫空矣，繁音交集，觸耳皆愁。鬥室自娛，騁懷未遠，穴窗窺之，則胭脂北地，奚比金粉南朝。因默思此地塵囂，未必天生麗質；況侯門似海，誰訪紅顏；小家所居，深藏碧玉；孤身異地，告語無人。夫人此夢，紿我甚矣。支頤兀想，神為之往。忽一老婦側身入，後隨女子二，頳顏彩絢，垂發麟編，青襖紅襦，纖趾銳如細筍。一可十六七，一可十四五，綽約多姿，別饒嫵媚。坐次則琵琶遮面，轉軸撥弦。最後有若移家具至者，何方旅燕，誤認新巢，除是流鶯，或來鄰舍。錯愕間棧役亦至，詢之則曰：「此馬班也，公子合則擇之，否則遣之耳。」仲堪久不聽琵琶聲，至此乃頓觸所好。
明妃出塞，商婦移船，一曲才終，急如裂帛。仲堪思繡琴所彈，與此緩急各異，徐疾不同，換羽移宮，各隨風氣。觸橐畀以錢幣千，老婦曰：「寒宵似水，長夜如年，公子客途，顧耐獨宿哉！小妮子不堪侍巾櫛，然頗解音律，可為公子侑一觴。絮縱沾泥，花能解語，香衾辜負，人豈無情。」二女子亦妮妮軟語，冀仲堪招之入幕，樹猶如此，空歌陌上之桑；彼何人斯，肯折道旁之柳，奚僮睨仲堪而笑，仲堪叱奚僮趣老婦行，自此仲堪知有馬班矣。仲堪枯坐終日，閑聽雨溜，面墻而立，欲步為難，試期近矣，奚僮數數為仲堪言。而仲堪之流連信陽，其意固在彼不在此。
信陽本設觀察使一，轄南汝光三屬者，其下則知州一。汴撫檄知州為東南應試者備車輛，而知州別設官車局於城西，始則轉接轍聯，絡繹而至，不意從扣其一，胥吏扣其一，車膏馬秣，強半闕如，禦者且有朔饑欲死之嘆矣。回盟相約，此後各車不再入城，然十日輕寒，為遲風信；二分春色，早到花朝。仲堪悶住，業已八日，未嘗出空庭一步。隔花人遠，遑問天涯，近水樓多，誰家月影，不如乘詢車之便，薄遊都市，或者邂逅相遇，能適我願乎。問途而往，遍尋滑滑之泥，匪我思存，莫惜惺惺之曲。如是者二三日，街頭巷尾涉諸群芳，而卒無當意。
仲堪曾兩至車局，車來輒為大力者攫去。局中人滿心錢癖，隨口官腔，仲堪更不樂與語。屐齒所到，恆在逢西左近，其間洛陽女子，居是對門，長安麗人，遊從水次。凝妝翠樓之婦，添香紅袖之姬，一笑回眸，十分作態，仲堪豈為所惑哉。薄暮返寓，遊興闌珊，惱煞天公，又不做美，因念遊梁，此舉本非夙願，徒以一夢之故，身受跋涉，雖畫船簫鼓，曲院弦歌，藉此領略一二。然湖光三十里，徒增紀事之詩；山色六朝，已灑感時之淚。雨淋日炙，雪虐風欺，若僅為區區一官，早聽杜宇聲聲不如歸去也。縈懷昵語，回首箴言，覓得一如意珠，便可慰情聊勝。無如匆匆旬日，當意毫無，俗粉庸脂，亂頭粗服，逐臭者方譽為南威西子，噫嘻殊可慨也。仲堪於是歸思如潮，不願與雞鵝爭食矣。短檠照字，小榻攤書，晚飲才過，雨聲更從槽溜而下，門前積瀦，旁流橫決，雖欲至隔舍而不可。無聊之極，忽憶瘦菊步蟾，日內當可抵汴，乃作書以破岑寂。書曰：
昔劉越石嘗恐祖生先我著鞭，今則中流擊楫者，難乎渡江而濟矣。某以飽覽江流風景，故後期至漢，僅得留別書數行。吾家阿咸，當疑我滯跡於黃歇浦邊，為眾香國醉倒也。黃鶴白雲，一去千載，遺風余韻，猶系人思，興盡登車，變蔗為檗，重以雨絲風片，晝夜浪浪，羈旅遣懷，無非杜康而已。偶有所遇，類皆塵羹土飯，令人不能咀嚼，整裝待發，而馮驩無車，當事者不善維持，蟻聚蜂屯，不識如何收拾。再留旬日，決賦歸歟，且俟桃浪紅時，看諸君遨翔天衢也，望塵弗及，慚愧慚愧。恐關馳註，姑述近狀，借問瘦菊同年，步蟾次阮旅綏。某白
加封蓋章既訖，佇待次早交郵。春眠不覺起，已晌午，無鳥可聞，無花可落，但風雨如晦而已。信陽於馬車舟車外，有二把手車，尚可容一人居，下則獨輪車，一推一挽，薄笨異常。且必左右重量相符，乃可行駛，若遇土阜瓦堆，水窪泥埂，即虞轍覆。況車不盈咫，坐臥均不安謐，縛繩作欄支席為蓋，如雞伏、如蝟縮，輾轉反側，艱苦百倍，其能長征千里耶。棧中急急者求車不得，大率降格為此，而仲堪則與二三客子，同賞百花生日而已。七箸環張，履舄交錯，淳於方朔，各肆滑稽，稍頃徵歌者姍姍至。仲堪為侶者，即前此琶琵一曲者也。驚鴻入座，小鳥依人，仲堪略不平視。而環顧諸妓，有長者有稚者，有頗而長者，有幼而矬者，有濃塗兩頰作落霞妝者，有故壓兩鬢作墮馬髻者，有著羊裘短襖，四圍飾以金絲者；有束薄棉長襔，叉頭厚舄為旗下婦者。環肥燕瘦，盡許評量；阮嘯稽琴，不嫌寂寞。諸客方顧而樂之。仲堪至此，以為如此裝束，如此容華，雨雨風風鶯鶯燕燕，意中人果安在耶，五中輾轉，相對遂不發一言。
熱惱場中，參以冷淡，仲堪何太不情哉。側坐者乘閑拍仲堪肩，戲問曰：「公子何落落乃爾，若使我武家妹子來，兩人可鎮日相對。」仲堪經此一語，若受激刺，遽曰：「既有武家妹子，曷召之來。」妓微笑曰：「可惜可惜，料此時猶淚人兒般也。」仲堪益駭怪，復問曰：「然則此女年幾何矣？」妓曰：「約十六七。」又曰：「是何處人？」妓曰：「我卻不知，其口音似南人耳。」又曰：「可一見否？」妓曰：「難矣，公子遲矣。武家與我家只一垣隔，漏二三下，必聞呼號聲，初亦視為尋常，久之乃至渠家，則姊妹三五均濃裝艷裹，長袖輕裾，阿媽倚為錢樹子者，而渠則蓬鬟飛花蓮鉤脫瓣，滿身凝脂，點點作桃花色。晨炊暮汲，憔悴堪憐，其劬苦有甚於竈下婢者，阿媽始而勸，繼而責，心如止水，不起波瀾，至今猶完璧也。阿媽鞭撲，恆在中夜，諸姊妹伴客笑語，而渠之悲境至矣。」
仲堪聞言，不禁涕下，乃曰：「火坑中果有青蓮花哉，吾誓欲拔之。」又問妓曰：「此女品可貴矣，貌究何如？」妓曰：「武氏以渠為翹楚，近則頰暈不渦，腰圍增瘦，零落不堪矣。然一顰一笑，楚楚動人，我輩甘拜下風也。且聞其歌罷曲終，閑尋翰墨，詩題關盼，書校薛濤，有此才而無此福，其結果將復如何。」言時欷歔者再，嗟嗟，淒涼身世，旁觀無意之談；淪落風塵，頓觸多情之耳。仲堪堅要諸客席散後一至其處，座妓咸吃吃笑不置。
座客請仲堪曰：「君誠憨且呆矣，勾欄中人，烏有既笄而猶處子者耶，煙脂水塗，作守宮血，不過欺少不解事者耳，渠既不肯見客，雖去亦屬無益。小妮子信口開河，罰渠先作氤氳使，令武家盛飾待君。或者紅拂多情，願奔李靖；文君既寡，有待相如歟。但此中銷金鍋，君無輕身一擲也。」語畢相與撫掌，酒闌人散，各妓亦紛紛請辭，羯鼓一催，萬花齊散。仲堪猶叮嚀至再，為堅翌日武氏之約。
第六回哄車
靈犀一點，瀉漏春光；玉貌韶年，令人意遠。不獨仲堪然也。仲堪得此消息，輾轉不寐。如有隱憂，一覺瞢騰，不知東方之既白，而同棧諸三車，如蠅附膻，如蟻旋磨，早各向車局賃得一輛，準備午發。蓋斯時檄赴信陽三車，已先後遵軌至也。仲堪心曲所註，實在彼美，知音世少，相見時難，反以倉猝遊梁，有辜作合，故索車諸事，強半付之奚僮。滿望於午後與諸客同赴武氏，孰知未及日昃，諸客已車粼粼，馬蕭蕭，一笑揚鞭而去矣。
春草碧色，春水綠波，送君南浦，傷如之何？仲堪與諸客樂數晨夕，臨風把琖，賞雨敲棋，茶竈香爐，琴囊書篋，無不互商位置。即至酒酣耳熱，慷慨悲歌，亦復前於後喁，此倡彼和，相逢何必曾相識，白傅洵知甘苦哉。惟諸客大率寒酸，急於成行。固非棄仲堪而不顧，仲堪進退維谷，心如轆轤，不料好事多磨，增此一重障礙，枇杷門下果在誰家，楊柳樓頭仍同陌路，念此女必非藩混中人，弱草相依，名花無主，傷哉集蓼，慘矣飛茵，余之罪也。不則梨隨雨打，螫毒奚堪，桃逐浪流，鴆媒易墮，玉雖不碎，璧已遭汙，又豈我所能為力耶。群流交匯，萬弩竟攢，恨不插翅入武氏家，與彼姝者子，一訴衷曲也。
奚僮見仲堪忽忽如有所失，方疑諸客揚鑣分道，僅剩孑身，因之意有未慊，即翩然向車局探動定。仲堪略不措意，但呼棧役詢武氏寓，役曰：「吹雲易散，掬月難撈，此間妓家，半多流寓，往時趁墟紛至，均僦舍於雞鵝口街左近，夕陽西下，每有姊妹花三五朵相點綴，近則清明時節，細雨紛紛，不復有馬嘶金勒，人醉玉樓之趣矣。花事漸謝，個中人又別營新壘，飆馳蓬轉浪激萍浮，物色佳人，良非猝得。公子尚未行，再容徐訪，但不知公子能細數落花，緩尋芳草否？」仲堪曰：「速為我圖，當有以報。」其時奚僮正喘息入。
仲堪睹奚僮狀，知其有異，遽呵曰：「汝何事忙？」奚僮始咻咻曰：「公子車不可得矣，日哺至局時，但聞萬聲鼎沸，庭前諸人如潮湧，馬嘶人語，氣急汗流，望之均衣冠楚楚，交相評論，局中實虛無一人。室中陳設，搗毀滿地，書畫片片作蝴蝶舞，奴詢諸旁觀者，乃知彼此以爭車故，哄成眾怒。經州司馬言於道署，允為排解，公子不出，僮力烏能得車，詎試期不過二十日，曷以一封書乞憐當道哉。」仲堪曰：「我無長鋏，何事重彈，人到寶山，不妨空手，汝姑退，休無刺刺迷車事亂人意。」霪雨兼旬，未瞑先暮。仲堪敻敻踽踽，但呼青州從事，平原督郵為伴侶，雜感交作，莫可排遣，無車入汴，停頓中途，固非初意所及料，惟是玉珂風想，金鑰雲迷，柳任蘇藏，桃疑秦避，余豈竟虛此一行哉。當時塵海茫茫，問津無處，余亦姑恝然舍之。今則杳未出墻，棟先報信，尋根究底，未必無一面緣，但旅邸長棲，名場中梗，僅與不解事之童子相周旋，自顧亦無樂趣，留原非計，歸又何辭，未免有情，花顫隔簾之影；似曾相識，襟多漬酒之痕，已矣！已矣！拋書漸倦，就枕仍醒，為彼個儂，益涉遐想，乃為詩曰：
破瓜年紀女兒身，豆蔻梢頭不解春。急雨揉花花墮混，憑誰擡舉出風塵。
楊枝無力強支持，深鎖葳蕤若個知。我乞比鄰崔處士，護花不許告封姨。
粉褪脂殘剩骨香，莫將自賞傲孤芳。幾多蜂蝶紛紛鬧，桃李雖穠是隔墻。
東勞西燕欲分飛，紅瘦何堪綠更肥。葉未成陰枝未滿，有人搔首惜芳菲。
詩成猶有餘感，以為不遇此蛛，誓不返旆。奚僮聞聲曰：「公子何憂之深哉？往者奴勸公子，函達司馬，公子且咎奴多口，近日人煙寥落，市面蕭條，公車已一律啟行矣，遊梁之計，恐成畫餅，偃旗息鼓，不如歸休。遊子異鄉，征人客館，不識老主人如何盼望也，且此去東南風景，盡可娛情，沂水冠童，快聽臨風之詠；蘭亭少長，分流曲水之觴，樂事賞心，隨在俱有。胡戀此塵囂地為？」仲堪雖意不為然，而實無以對奚僮，但曰：「馬瘏仆痛，姑事休息，且群轍雖遠，或者猶可為後塵步也，汝第少安毋躁，去就我自主之。」然仲堪待棧役之復音，實有望穿秋水者。
積雨以後，風尖日淡，春寒料峭，未肯出門。仲堪檢點行篋，奚僮逐一整理，冠履衣裳，半遭雨漬。彼此惋惜，忽棧役闖入曰：「公子！公子，得之矣，亦在雞鵝口街角。本北人，來此未久，行將挈之去。公子曷從奴行。」告語末終，愁思頓展，到藍橋而有路，借紅葉以為媒。痛煞樂昌，鏡難再合；幾曾小玉，釵肯重還。斯時之仲堪，意尚狐疑，心如鹿撞。姑整齊檐之烏帽，重尋在笥之鸘裘，谷織靴紋，錦翻袍影，誠翩翩一佳公子也。童子何知，未敢進問，然念阮夫人歿後，仲堪無此裝束，一個悶葫蘆，何從打破。仲堪在前，棧役在後，勢不能追蹤而去。仲堪從棧役循徑以北，初謂費舉足之力，明眸善睞，靨輔承權，即可供我一賞，孰知不如意事，常至八九哉。
狗兒吠客，鸚哥喚茶，花徑三弓，珠簾一桁，南中曲院，往往得此幽趣。仲堪至門，僅白板扉兩扇而已，棧夥剝啄者久，始見一頎面黑者啟戶出，及睹仲堪，便屈一膝，低聲問姓，轉身高呼客至。仲堪早徐步而入，屋小容膝，檐矮礙眉，堂前一陣笑語聲，花面婆子率三五粉頭出，有高髻者曰排二，有左衽窄靴者曰排三，而濃施朱粉、雙趺不纏，年可十四五者，則排六也。排六橫眉未修，含睇若笑，身輕舞燕，鬢薄堆鴉，一似久開情竇者，雖姿首較佳，而意味難洽，此不過扶持之綠葉耳，名花傾國，豈別有雕欄護惜耶；抑圖畫中人，不輕易春雲一展耶？逡巡至再，但詢此處是武姓否？應者曰：「然。」仲堪不得以擇排六，偕紅粉兩行，一齊回首。排六乃攜仲堪入其室。
簾波油綠，爐火泥紅，匣鏡帷燈，更形恅愺。雖壁上綴琵琶諸樂器，而俗塵未撲者，何止三斗。仲堪本不耐久坐，回思使傳青鳥，若個通詞，宿指紅鸞，何時同命？不得不強與笑語。排六殷勤甚，自陳身世甚悉，仲堪乘間問曰：「卿家姊妹行祗此耶？」曰：「排七嬌憨，未足應客。」仲堪曰：「然則何無排四排五？」曰：「排四久錮矣。公子南人，不知故實，誰家有稱排五者？乾隆佛爺逛胡同，納排五為妃，與宋徽宗之李師師，明熹宗之劉倩影，鼎足而立，固平康中一段佳話也。」仲堪笑頷之，度排四即若女。應囑其傳語假母，願見排四。
棉襖棉裙，棉袴子膨脹，那裏有春風新試薄羅裳，滿嘴大蒜和韭菜，腌臢。那裏有夜深私語口脂香，開口便唱冤家的歪腔，那裏有臨風一曲杜韋娘，瓦杯滿註燒刀子，難當。那裏有蘭陵美酒鬱金香。
仲堪身歷其境，細味其詞，不覺對排六一笑。排六方調弦索，誤疑仲堪屬意，移坐身側，喋喋不已。仲堪曰：「汝何艱於一行耶？」排六曰：「得隴望蜀，談何容易，公子為排四來，禪參金粟，香領木樨，渠自有潔室在，不必以我處為停雲地也。業在我處即為我客，豈真枳棘，未可棲鸞。縱愧蒹葭，堅思倚玉，公子休矣。莫再絮絮問排四。」仲堪知急則生變，因啖以重金，乃許商諸假母，玉樹金釵，聲聲哀艷，按歌點拍，黯然神傷。粉墻上祗斜陽一角矣。排六嬲仲堪夜飲，仲堪辭以翌午。剛至檐階，假母又殷殷訂約，鹿難指馬，梟不成盧，深扃上苑之花，空泣長門之賦。何須碧漢，始訪天孫，為問紅綃，肯隨俠客。仲堪至此，決從棧役歸去，而奚僮尚倚門相候也。奚僮俟仲堪更衣畢，一再探問。仲堪曰：「汝閩人，舉車夫語不可辨，我故與棧役覓車耳。」奚僮證以棧役前言，未能符合，然不敢再逢彼怒。擬於夜間燈炧後，委曲相訴。噫嘻，渭城朝雨，挹來客舍之塵，揚子春風，喚醒青樓之夢。奚僮始行進酒，繼勸加餐，而仲堪且持著擊杯，唱懊儂歌一曲以自解。
第七回遇美
對酒當歌，人生幾何？仲堪至此，不能再向奚僮諱言矣。奚僮堅要同往，謂：「若輩以錢為命，以色為餌，若杜十娘、李亞仙者，當此能有幾人？既為貴公子，且豐姿尤翹邁塵表，剪發賭誓，分釵訂盟，迨至羞澀阮囊，反顏若不相識。此中慣技，奴實聞之，夫人既有是夢，信陽果有是人，雖非有情人，始成眷屬；或是註定事，莫錯姻緣。惟奴之不能不慮者，老主人命公子何事而來，不看杏花，反迎桃葉。阮太太何能為公子曲庇耶？況揮金買笑，終有窮期，無謂淹留，奚以持久。即使彼家首肯，願與偕行，公子其偶之歟，抑妾之婢之歟，九州鐵錯，一著棋輸，公子恐受累不堪矣。」仲堪不從，翌午果挈奚僮往，馬櫻一樹便是兒家。仲堪固重來崔護也，入門逕至排六室，排六掩襦曳履，尚未晨妝。見仲堪悄立無言，心旌一動，偎腮熨舌，捱枕推衾。仲堪笑曰：「睛日滿窗，憧憧人影，奚可作陽臺夢哉。」然仗渠為糟邱，生亦不忍過拂其意，扶柳入座，摟花在懷，聽渠遍體捫索，聊以解嘲而已。仲堪略一舉手，而膚凝粟粒，乳綻芡珠，已為之忍俊不禁，至此乃從容詢昨約。乃曰：「是誰饒舌來，此急色兒，癩蝦蟆想吃天鵝肉耳。公子自問阿媽，我為喚阿媽至。」
門簾微動，婆子已偃蹇進，曳大袖衣系小腳褌，手持煙袋尺有咫，對仲堪且吸且言曰：「排六向老婦言，公子願見我家排四，但發垂種種，骨剩稜稜，不足當公子一顧矣。」仲堪曰：「我有所聞，但期一見，不識此女何名？」假母曰：「此女自作踐，當時婆子購諸南中時，才十一二歲耳，為之讀書者有年，以後櫛鬢上鬟，削趾纏帛，何一非老婦所親試，教歌授曲，勸酒行觴，老婦因其顏色較麗，頗望博纏頭以娛我老，孰料未曾接客，先說從良，我等門戶人家，豈欲留渠造貞節坊耶，今已不齒人類矣。公子欲見，令見之，我名之曰珍娘，即以珍娘呼之可也。」言次令排六呼珍娘至。有頃，排六出曰：「珍姊未梳洗，奈何？且雲公子願見渠，非渠願見公子，渠何必出。妝亦見，不妝亦見，彼何必妝。」假母曰：「冤孽哉，真窮骨相也。」起身欲往曳，仲堪顧隨之同行，及入後圃側室左，祗見椽空漏瓦，薦敞支扉，地滑積泥，溝穢瀦臭。屋中一三足桌旁支，破炕敗絮，束槁零落，堆垛而已。然脂奩粉匣，妝閣鏡臺，則星羅棋布於桌上，蓋假母迫其妝飾，暫假諸姊妹行者。仲堪驚心觸目，若不勝情，無限哀思一腔熱淚，幾欲涔涔而下。假母厲聲曰：「沈公子至矣，汝有何面目見沈公子，而勞公子貴步，汝速出，公子不汝待也。」仲堪方徘徊間，假母乘隙入室，鷹拿燕雀，置珍娘於門前，謂仲堪曰：「此即我家排四，公子勿哂。」
翩若驚鴻，矯若遊龍。一瞥之間，仲堪疑為病中之阮夫人也，玉蕭再世，果是前緣；金屋能藏，方諧夙願，合作幻中之幻，已成身外之身。四目互觀，一詞未贅，假母亦不識所謂，但曰：「公子可去矣，此齷齪地非可褻貴人，徒以錮錢娃耳。」仲堪曰：「我尚擬小坐，媽先往料量各事。」假母見仲堪不返，珍娘不退，或其中尚有一隙望，乃顧珍娘曰：「好自為之，雲泥之分，在今日須臾間耳。」假母大步去，珍娘退坐炕側，仲堪亦小憩木凳，細視珍娘，爪印猶存，杖痕宛在，眉顰鬋亂，蕉萃姬姜，衣綻縫而懸鶉，鞋露尖而折鳳，容華色澤闃如暗如。所不能掩者，齒如瓠犀，領如蝤蠐而已。珍娘斜睨，仲堪似亦秀外慧中者，屈尊敗屋，對坐病人，無倦容，無褻態。從此一縷情絲，牢牢縛定，舞袖拭睫，沾襟灑淚，而仲堪留前顧後，亦有所感。斷腸人對斷腸人，那得不同聲一哭哉！珍娘益以仲堪為知己，而假母囑排六促仲堪赴宴矣。
排六素與珍娘不相能，至此恐仲堪屬意珍娘，奪其所寵，遂微諷仲堪曰：「唐明皇遊月宮得見嫦娥矣，不知何日許以玉杵搗玄霜也。」珍娘不笑不語。仲堪怒排六以目，排六復顧珍娘曰：「今日蔡經行酒，麻仙姑肯下降擘麟脯否？」珍娘才發聲曰：「且稍待。」其聲清如雛鳳，囀比流鶯，使人之意也消。仲堪猶未下階，排二排三亦一哄至，謂仲堪曰：「今晚阿媽為妹夫接風，名為合家歡，六妹速偕妹夫往，須知此席亦合巹酒耳。」排六曰：「誰是你妹丈，值德臊人臉，蕭史自有弄玉在，行看跨鳳同去矣。」排三已會其意，且於假母前屢袒珍娘者，排二、排六亦從仲堪去。排三獨往慰珍娘，至則珍娘方施櫛沐，發長委地，光可鑒人。排三曰：「萼綠華亦慕羊權，吳彩鸞將嫁文簫耳，仙子思凡，可稱難得。」珍娘泫然曰：「姊休笑我，業瞰此間飯，坐視諸妹妹賺錢養我，我何忍？當從按拍，對酒催箏，分曹射覆之豪，隔座藏鉤之樂。譬請逢場作戲，番譜奕棋，枰散劇終，依然故我。我當時何嘗不為，若思玷汙清白，不得我同意，我誓死而已。今見來者戀戀於我，故為阿媽稍博數金。強欲推人人穽，我固不改初誌也。」排三乃回房檢衣履數事，助之修飾，姍姍隨排三出。
兩行華燭，一部清歌，黨尉烏羊，盧家蒸鴨，假母方延仲堪踞上座，排一、排七急舉壺奉酒，流匙承餚以相勸，排六更揚揚有得色。以為仲堪固彼之佳客也，誰知許飛瓊已天風吹下耶，排三攜珍娘置仲堪右。假母諸姬均出，不意仲堪凝睇相望，如阮夫人靚妝而坐，眉梢橫黛，眼角施朱，頰不豐而自腴，唇不點而亦艷。花如知暖，氣欲襲衣，步果淩渡，塵疑生襪，仲堪停杯不語，以為聊樂，我願意矣，不識薄福書生，能消受此溫柔鄉否？假母見珍娘猝至，如獲異寶，乃笑問仲堪曰：「公子生公說法，頑石點頭。吾一年來未曾見渠梳裏矣。」又謂珍娘曰：「公子汝恩人，且歌一曲以侑公子酒。」珍娘乃撥琵琶歌曰：
舉棹年少唱新詞，聽似竹枝女兒。已經客愁無奈何，禁他彎彎月子歌。分是水窗眠不穩，支畫枕，要待宵聲靜。夜航開，鄉夢來，驚回玉河秋雁哀。右調河傳
纏綿悱惻，細響錚錚。仲堪曰：「久不聽南腔矣，煙雨樓前，鴛鴦湖畔，相與誦竹垞老人詞，有此清芬，無此悲思。卿從何處得來耶，能為我續一闋否。」珍娘遂輕撚慢攏，曼聲歌曰：
碧天涼，露秋時，吹瘦玉參差。風情滅，似赤蘭橋畔，殘柳絲絲。欲寫濕紅箋子寄，怎生書，千萬相思。但描心字，一鉤是月，三點成伊。右調極相思
仲堪曰：「可兒可兒。笛裂桓伊，琴咽安道矣。」諸姬各請獻技，仲堪聞此，知珍娘自是素心人。艷曲淫哇，不堪汙耳，遽曰：「勿歌勿歌，今有七人在坐，珍娘尤難得與宴，我輩曷行一酒令，首句古詩，次句詞牌，三句千字文，姐兒識字多，當亦不難。」假母曰：「珍娘較易，排三、排六亦可附驥尾，排二、排七恐不能勉強。老婦則自願受罰。」仲堪曰：「媽之令，由我代，我且先說。」乃曰：
淡妝濃抹總相宜，多麗，容止若思。
仲堪既飲令杯，次及排六，排六見珍娘在坐，即曰：
晚雨留人入醉鄉，醜奴兒，接杯舉觴。
排二聞之，斟酒前曰：「六妹吃酒莫吃醋，請速幹此杯。」遂接令言曰：
老大嫁作商人婦，雙雙燕，爰育黎首。
排三笑曰：「二姊不但想嫁，還想養娃子，真不識羞。」排二曰：「讓若輩為媽當門戶。」亦接令曰：
猶有傲霜枝，賀新郎，毛施淑姿。
仲堪曰：「老三語妙雙關，普席應賀一杯。」珍娘至此，情不自禁，亦舉杯一飲而盡。末座是假母，仲堪代言曰：
嫣紅奼紫遙相映，東風齊，著力寸陰。
假母飲訖，排六曰：「我輩不能勝珍姊。」仲堪曰：「獨爾饒舌。」排七曰：
隔花臨水時一見，聲聲慢，弦歌酒燕。
仲堪曰：「不失本來面目，殊佳。」最後為珍娘。亦笑曰：
花不能言意可知，鳳凰臺上憶吹簫，夫唱妻隨。
合座均贊結語，謂有後福。時已魚更三躍矣。仲堪不勝酒力，仍扶入排六室。奚僮持燈回棧去。此為仲堪留宿武氏之始。
第八回述懷
漏殘爐燼，潛偷韓掾之香，帶解鈕松，小熨荀郎之體。排六誠僥幸哉。仲堪自江幹一醉，兩度蟾圓，馬足車塵，方慮玉人何處，不料群雞粥粥中，摳山一鶴挺然獨立，色授魂與自在意中，特未知此豸娟娟，肯如曹贖文姬，千金相許，範攜西子，一舸同歸否。花真解事，酒落歡腸，白墮觴終，黑酣枕熟，排六涎仲堪久，暗中摸索，分外纏綿，柒指於鼎，居然得嘗一臠矣，晨曦撲牖，排六視仲堪側身臥，酣恬棠睡，香溢蘭吹，難免神馳，轉慚形穢。於是積愧成憤，積憤成妒，而珍娘之生命，仲堪之資斧，皆在排六算計中。
荒雲迷洞，瘴雨緣溪，此境此情，荒唐一夢。仲堪以為鶯鶯佳遇，紅娘之力居多，預買歡心，免居奇貨，況渠已為情顛倒耶。仲堪停午始起，侍兒已為珍娘另易潔室，縛帚掃宇，翦紙幕窗，設幾安床，備極明凈。即衣椸鏡閣，亦均布置得宜，遙而望之，疑是新嫁春閨圖也。珍娘身輕似葉，命薄於花，瘦影姍姍，打熬到此，幾不復有生人趣，乃以東風擡舉，由九淵而至九天，劫比滄桑，人非木石，有不感激涕零於仲堪耶。然未語先期，欲前仍卻，臨去轉眼，佯羞低頭。仲堪於此不免為情魔融化矣，晚餐末久，假母早扃戶而藏其鑰。
一燈黯淡，相對忘言，珍娘乃謂仲堪曰：「公子仍就六妹所，儂倦欲睡矣。」仲堪憐憐惜惜，因不忍拂之，珍重一聲，翩然欲出，而雙扉早闔，力撼不勝。仲堪曰：「兩人萬里，一刻千金，何棄我之甚也。」珍娘曰：「儂惟不肯作夜度娘，乃至失歡於假母。若使津隨漁問，門任僧敲，甘蒙白璧之瑕，願擲黃金之牝，何必以蓬髻齲齒見公子哉。公子誠愛儂，當不至強儂所難，公子請早寢，儂當焚香鬻茗以待公子。」仲堪曰：「寂寥深夜惆帳個人，坐到天明得毋自苦，何勿異衾同榻，絮話家常也。」珍娘曰：「公子陌生，阿儂處女，共席就食，已屬從權，況其甚耶？」仲堪曰：「業在此間，奚須墨守。」珍娘曰：「惟公子不輕視儂，故吐肝鬲，否則拔釵撒珥，預儂阿媽辣手耳。」仲堪聞此，始知女貞之本固，非列風淫雨所能摧折者。
吹皺一池春水，幹卿底事。排六中夜遲仲堪不至，閑敲棋子，斜倚薰籠，大喚奈何，人真無賴。遂潛伏珍娘窗外，但聞兩心叩叩，私語噥噥，情愫所通，笑啼並作，負氣歸寢。以為豆蔻稍頭，今夜必探春信矣。仲堪、珍娘分斟玉斝，靜聽銅壺，同在天涯，互談身世。仲堪略不為諱，告以久虛中饋，急待擇人，不果遊梁，歸鞭宜早，但不言阮夫人一夢而已。珍娘似吐仍茹，盈盈欲淚，仲堪慰之曰：「乍聚旋別，宜乎慨嘆，卿之冰玉，敬而且愛，卿於幼年家族，尚能省識否？」珍娘知其語摯，始曰：
卷葹偷活，芍藥遲開，六載艱難，不堪復問矣。儂固清白吏子孫也，白鷴入籠，斷難輕放，始則金尊檀板，銀燭畫屏，家儂習觀兒女態而已。婷婷裊裊，年過十三，善才服聲，秋娘妒色，遂攜儂於八大胡同。出以應客，每當羅衫汗漬，毳幕風嚴，蟾吐綰弦，雞鳴待曙，輒奔走弦管不少憩。嗣又輾轉於津沽之侯家後，樓臺金碧，蜃近海旁，圖畫丹青，虹垂天半。儂已笄矣，假母密遣阿姊偕儂宿，浪談風月，挑逗春心，甚或故示色身。迫儂亦與之偕處，烏乎，矢難玷玉，火不鑠金，一點臂砂，半眥心井，而儂之苦境，至此乃益增劇。
然其時言甘幣重，猶欲誘我入彀也。新圖秘戲，大會無遮。故意接觸眼簾，使儂執鞭從後，儂至此知禍在眉睫矣。風吹蘋末，人自多言，雨颭楊花，我真無力，遂毀妝託病，日與藥爐茗碗相伴。假母祈儂速愈，鼓其如簧之舌，許聽我擇人而事，香巢穩築，艷幟重張，一哄人多，五陵年少，或豐姿潘衛，語頗溫存，或門第金張，情尤繾綣，或炫石崇之金谷，顧聘綠珠，或賭徐陵之玉臺，來傳青簡，我則貞而不字，彼則人盡可夫。如是月餘，百方遊說，儂固以微詞諷之，最後來一貧士敲書讀畫，按笛吹蕭，若與儂針芥相投者，比肩把臂攜手倚欄，若離若即之間，探儂心事，依究年輕識淺，盡情吐露，於是又絮絮話窘狀，盡假儲蓄而去。幸哉！荊山之璞，未獻楚王。不然早在白楊衰草間矣。」此客黃鶴一去，杳不可追。假母遽向儂索纏頭錦，自顧四壁，不名一錢，儂猶未解彼之詭計也。詎知環生疊引，力脅利餌，均為假母之爪牙。總之儂肯喪貞，渠才得意，其氋氃鶴舞，望若神仙中人者口童也。其揮金如土，一曲紅綃不知數者，廝養卒也。至貧士亦某邸之清客，投儂所好劫儂所儲，然鼯鼠五技窮矣，惟日聒於側，逼儂上陽臺以自贖，花拚長謝，蟲訴可憐，偷得浮生作何了局，而姊妹輩耽耽環伺，動必以聞，儂亦心緒無聊，不入歌場者十餘日。
假母以儂為撒嬌，乘儂早臥，操白梃入寢室，魂飛心顫，不知所雲。急面揉花，疾風掃籜，始猶曳被自衛，繼則聲嘶力竭。瞑目以待，厲責聲辱詈聲，尚申申不已，姊妹中相與勸解，並擁護以出，姊妹輩慰問至再，囑儂宜知進退，似嘲似諷，亦愛亦憐。嗟乎，淺水游魚，鰃能相戲，平陽落虎，犬亦交欺，爨婢梳傭且竊竊議儂不識時務，儂亦不知生之可樂矣。輾轉自思，苦乏死所，是夕殘燈不焰，輕簾半垂，兀坐支頤，身猶作痛，忽排六入曰：「姊思飲乎？」以一甌進，盈盈作殷紅色，儂方承口，排六曰：「鴆耳。」儂曰：「鴆亦良佳。」詎涓滴入喉，奇熱內發，楚王心蕩，趙後身輕，儂以所飲有異，而排六早一瞥不見，憑幾面窺儂者，一三十許男子也，攫儂入座，涉以諧謔，儂知斯人必以非禮相干者，急思返身遁，而天羅地網，密布層層，男子強暴之行乃起。
男子何人，亦蹂躪花叢之蝥賊也。儂本纖趾，足力夙強，彼傖急緩結束，頗思迎刃而解。儂舉腕相格，嚙血交噴，男子作獰笑曰：「手不勝雛，何苦乃爾。」詎知儂正尺素封雲，殘紅滿月時也。男子氣為之奪，稍一徘徊，儂已起身拔關出，奔至假母房，排六方津津談進酒事。蓋此名勃勒寧，釀於稗瀛者，士誘女懷，情波一點，儂亦不暇詰排六，而假母早顧儂而愕然矣。三尺蒲鞭一生花劫，橫拖發蠆，滿濺血猩。僅余半縷之魂，難屬垂絲之氣。命何不弔，罹此鞠凶，死亦奚悲，那堪狼藉。幸排三較長厚，長跽乞假母，舁儂入排三室，調藥搗杵，哺茗承匙，偷隙周旋，每餐輒煮雙弓米相餉，綺年黯獄，異地孤身，人竟無良，天胡此醉，茍無排三，尚有此敘哉！
假母料不能奪，乃驅儂而進排六。門前冷落，車馬皆稀，不得已渡河而南，由來逾月矣，始迫儂為庖湢之役。抽薪釜底，淅米矛頭，手不橙搓，指成姜縮。假母遣排六來問曰：「苦未？」儂笑不答，更迫儂為浣濯之役，同晨抱甕，午夜挈瓶。春雨裙湔，秋風衣熨。假母復遣排六來問曰：「苦未？」儂又笑不答。假母曰：「孺子真不可教矣。」弛及袙服，解至行纏，拘縶廁旁，使操畚滌，不意紫姑神尚能相儂也，不及數日，得見郎君。青眼雖垂，白頭難矢，埋憂此地，脫跡何年。顧影自傷，不覺百感交集矣。
言訖淚下如綆。仲堪思以一語相慰，苦不可得。春宵苦短，紅日一竿。排六早起至珍娘所，陡謂仲堪曰：「但見新人笑，不聞舊人哭。公子忍哉。」回顧珍娘曰：「花徑不曾緣客掃，蓬門今始為君開。姊有如意郎君矣，我輩皆相逢萍水耳。」珍娘未及酬答，假母又欣欣至，珍娘起立，見其雲黛尚斂，星眼不波，而仲堪更默無一言，乃戲曰：「蘭綰同心，蓮開並蒂，鴻溝露滴，鳥道霞橫，珍娘何福，得恃公子哉。」排六曰：「今日珍姊，益發嬌艷矣！我輩當醵資為賀，何如？」假母曰：「佳婿東床之選，女兒西子之妝，葉復鴛鴦，花眠蛺蝶，我當先作東道主人，為一對玉人斟合歡杯也。」言次，奚僮忽自外入，與仲堪附耳許時，仲堪乃興辭欲行。
第九回定情
仲堪瀕行，假母囑其早至。珍娘望遠不語，欲步還遲，仲堪已飄然門外矣。假母細問珍娘夜來事，珍娘曰：「蕭郎在路，神女不雲，雖對芙蓉，未探蓓蕾，媽何急急哉。」排六曰：「嘻！沈公子去矣，胡為乎來？為戀可餐之色，不如其已，未銷真個之魂，才貌如斯，珍姊猶不甘同夢，恐春花秋月都是等閑度卻也。」假母曰：「冰心一片，丫角半生，渠必有屬意者在，沈公子不來，我惟有作量珠之鬻耳。」珍娘料仲堪必至，但默坐以待，不與假母辨。
撩人春思，棠謝絮飛，珍娘中夜絮談，不覺晴窗午倦，雲橫半縐，星睨微餳。一幅鮫綃，低偎枕畔。仲堪輕步入，梨花夢熟，凡骨皆仙，況薄玉一弓，繡紅三寸，尤足鉤人愁緒耶。意有所觸，情不自禁，鞋樣偷量，褶痕細熨，卻不敢恣意輕薄，蓋恐美人睡醒，易起嬌嗔也。微笑欠伸，佯言強起；春圓兩靨，為慍生人；秋轉一波，且呼佳客。珍娘與仲堪並坐，仲堪為珍娘掠鬢，廝磨佳趣，領略從今，蓋珍娘已願作鴛鴛矣。仲堪曰：「昨晚竹報來，家君以朱提二百，為我助旅費，故兒童摧我歸。舊寓縻蕪一徑，蕭葛三秋，度卿處姊妹較多，未必相思如我。」言次以手拍珍娘肩而笑。
珍娘曰：「鶴猶雛羽，鳳是麼年，難得相逢，豈能虛擲？公子誠愛儂哉，然而佳偶當壚，旋求蜀妾。故妃捐扇，間話漢宮，暮煙楊柳之天，細雨芭蕉之夜，歡場情劫，後顧茫茫，此則大可悲者。公子大椿蔭濃，靈萱花茂，好逑淑女，詎無良媒。公子縱不負儂，烏能以走馬章臺中人，遽偕琴瑟，衾稠所抱，不過少星，砧杵相依，空敲殘月，亦非儂之願也。即使家翁癡聾，絲蘿許附，新弦既續，舊事不題，而戚鮮邢譚，先乏香奩之贈，姓非王謝，何從介贄之通，苡謗交興，梁樓不穩，公子更覺難堪矣。寸寸柔腸，重重棘手，公子不自計，而苦苦逼儂，儂其如公子何。」
假母於午後見仲堪至，知仲堪戀戀珍娘，聽其兩情繾綣，一意纏綿而已。排六更不忍見仲堪，落日簾鉤，晚風鏡檻，垂髫婢始攜銀缸至，憑窗雙著，買醉一壺。珍娘移坐仲堪側，商量南歸之策，仲堪曰：「春遊卅六，麗選三千，雖重聘亦奚敢吝，第恨客中行篋，不足償買花錢耳。若將來霓裳仙子，深領廣寒，不幾使唐玄宗悶損耶。」珍娘曰：「貂裘易敝，驥足終羈，既不棄儂，曷先歸省酬金訂約，相待半塗。儂已許君，決不使初心負負，第慮迎來畫鷁，郎為無信之潮，化作冤禽，妾墮難填之海，斯一哭也。」仲堪信誓旦旦，倚醉與珍娘謔，珍娘雖宋廣平鐵石心腸，亦不免作梅花賦矣，被翻紅浪，幃漾綠波。仲堪假寐逾時，珍娘已催其早睡，且徘徊於妝臺前，欲卸不卸者有間。手拈裙帶，足蹴鞋幫，似喜似驚，又羞又惱。此真無可奈何時也。，仲堪佯睡以待，萬籟聲寂，一縷香濃，珍娘正在踟躕，忽假母叩門至曰：「明星在戶，清露滿庭，阿媽養汝多年，所盼者只在今夜，況鳴嚶交和，鶯谷已遷，顧影相招，鵲橋早駕，何必惺惺作態耶。」催珍娘卸妝訖，匆匆合扉去。仲堪背燈微瞬，擁被偷覷，手握柔荑，臂彎酥藕，羅襦乍解，吹來息息之蘭；錦舄重兜，解到稜稜之籜，為松金扣，悄掩抹胸，怕墮玉釵，輕籠押發，紅薄暈而轉赧，黛深領而凝愁。仲堪斯時不禁失聲呼曰：「美哉！珍娘也。」珍娘急下帷，欹枕以自掩。當珍娘展衾之際，正如曉風殘月時，於萬頃蓮葉中，一朵紅芙渠，迎人慾笑。蓋早料碧天雨露，必能濕透荷裳也，臉兒回顧，投入郎懷，癢不禁呵，香嫌太暖。仲堪溫存倍至，軟慰膚脂，玉樓起粟之時，銀海生花之影。腰綿家令，瘦不能支；舌吐西施，膩還有味。珍娘微嚲曰：「郎欲如何便如何耳，儂已心兒醋，眼兒甜矣。」斜睇玉環，依然來指，悄揚羅襪，無奈淩波，春浣蠶絲，綰就同功之繭；寒探鴻爪，印成有跡之泥；鄉是溫柔，夢何縹緲，蘭因絮果，結束如斯。不待侍兒扶起，到此已嬌無力矣。仲堪曰：「塵海知音，情場艷福，樂此幾生修到哉。」珍娘猶斂容不語，若有慍色。
苞窩丹孕，蕊顫紫須；明蟾兩鉤，文犀一觡；燈光隱約中，珍娘又如初開牡丹，一枝凝露，籠罩於輕煙薄霧中也。仲堪曰：「清風一枕，值得萬錢；雨密雲稠，香溫玉軟，張生所謂心肝般看待，庶幾近之。」珍娘隱透酥胸，淺橫眉嫵，遊仙此夢，胡蝶蘧蘧，點水前綠，蜻蜓疑款，春宵苦短，起已日高。仲子猶覺阮夫人有此豐姿，無此嫵媚耳。婿真是贅，姑已有郎，燕爾新婚，如兄如弟。仲堪欲賦定情詩未果，乃變其例為珍娘曲。曲曰：
軟紅十丈揚香塵，嗔鶯叱燕都是春。春色盈盈關不住，一顆挈出掌中珍。掌珍含胎潔如水，無端暗投來北裏。攤箋小署薜濤名，撫弦學試丁娘技。長安道上人垂髫，雛鳳聲清老鳳驕。遠憶秦娥借簫引，浪遊蜀客戀琴挑。春去春來都不管，梅嬌杏憨娘為伴。襲人艷稱花氣香，問年剛說月輪滿。亭亭二八破瓜時，韞櫝藏珍若個知。開到青蓮知不染，寄來紅豆劇相思。蝶使蜂媒盡園繞，玉壺一片冰心皎。本來顧影幻杯蛇，那堪折翼揚弓鳥。片片飛英踏落紅，可憐淪墮怪東風，閑來舊侶悲如願，生小芳盟證守宮，朝朝暮暮若相迫，瘦骨崚嶒羞見客。撩鬢敲殘犀角簪，飛蚨蹴破鳳頭舄，鉛華迸逐淚痕流，生固難堪死亦愁。可有王郎遲谷水，怕從蘇小問杭州。紅絲系定姻緣薄，相見無多願相聚。閉門翻笑枇杷居，刺舟許入桃花塢。一笑依依破涕初，朱蘭屈曲碧竄疏。斜兜紅袖香添韻，細界烏絲墨孕書。紅顏未必多薄命，夭桃穠李交相映。我從天帝借錢來，寄語席珍須待聘。
仲堪寫完此曲，遞與珍娘。珍娘曰：「宋艷班香，沁人齒頰，若以泥金小幅，效衛夫人簪花格書之，當增聲價不少。否則按諸工尺，譜入管弦，夜闌人定時淺斟低唱，不減陳後主後庭花、阮鬍子燕子箋也。珠玉在前，儂將擱筆矣。」仲堪方欲捉其纖腕，假母又隔窗呼珍娘，珍娘去而排六至，笑曰：「草幽澗畔，上有鸝鳴，藥滿階前，閑憑免搗，試問恣情啞聲時，亦叫哥哥行不得否。汝依病鶴，我宿孤鸞，咫尺萬里，惄焉如搗。使君有婦，羅敷有夫，伊誰之功耶？」仲堪曰：「瓊琚之報，固不敢忘，但鸝頷甫探，而蚖膏別挹，人其謂我何？」排六侍案旁吃吃作鷺鶿笑，徐徐曰：「酒當微醉，花是半開，果佳境也，我當布置後事可耳。」與仲堪一溜而出。
排六行矣，珍娘尚未歸也。排六於珍娘銀桂鑄成，石溜妒煞，尚冀仲堪借觀音法水，遍灑楊枝。不期花好月圓，他人已如冰泮，此中媒孽，亦欲使仲堪為金盡之蘇季子而已。悲哉！靴靴擎鄂，驀來天際之罡風，灼灼開華，打起源中之急浪。仲堪固非所料，而珍娘若謂閨房之一樂，有甚畫眉；文字之緣，不難融乳；柳陰所復，蔗境初回。而於母則利在金錢，意謂珍娘此時，必能羅仲堪之所有。冀分河潤，聊以自娛。力矢冰清，翻疑過靳，假母亦若有憾珍娘者。珍娘返室，彼此互述。仲堪乃裒餅金百以壽假母。
花垂瓔珞，助成八寶之妝；雲想衣裳，織遍七襄之錦。仲堪為珍娘次第裝束，觀者咸以為艷絕。蓋珍娘久混跡於荊釵裙布中也，絳仙色秀，太真肌豐，柳試小蠻之腰，蓮鬥潘妃之步。排六更退避三舍，然其謀尚蓄而未發。仲堪雖不與排六處，而金縷裁衣，玉釵按鬢，未嘗不點綴一二。即排二、排三等，羽毛齒革，無不賴珍娘一波及。假母之涎顏乞賞，密口分肥，更無論矣。誰是銅山金穴，取之不窮，無如角枕錦衾，戀焉難舍，流連者六七日，篋中金已去其強半，奚僮私為仲堪曰：「所儲者不五百矣，婦德無極，欲壑難填，為歡幾何，欲歸不得，公子慧心人，曷早為計？」仲堪商於珍娘，為之轉達假母，願以十斛珠聘珍娘去。
第十回泣別
假母有養子曰武貴，夙營趕車業，彼中所謂管班也。其夥曰黃太，曰老麻，調鷹最善。喝雉稱豪，而以老麻為最狡。即仲堪初次所見之頎黑者，有宋郎之膂力，尚讓張三。雖施公之神明，未擒康八。假母恆倚之為謀主，珍娘之種種苦惱，老麻亦為假母授計。蓋欲假母置之瀕死，而自占耳。仲堪之來，突出不意。春陰乞得，願護海棠，小字呼來，已開木筆，莫止望梅之渴，欲圖變枳之遷。適仲堪議聘珍娘，假母復就商於老麻，雖合仍離，欲取姑與，乃允以珍娘歸仲堪。
燈圓結穗，預題歡喜之緣，筆燦生花，端寫年庚之字，珍娘一為得所矣。假母從老麻言，僅以千金署約，而要朱提二百為之贄。江妃解佩，送到漢臯，陶朱泛舟，載從湖上。彼來此往，不還蟾圓一度耳。仲堪銜感假母，且肯親勞跋陟，即珍娘亦謂天作之合，不假人焉。自起開籠，相將出谷。此因緣何等美滿，惟恨為茲阿堵物，至檀郎輕別，徒喚奈何。回思被角障風，衾窩團雪，郎潤雞頭之顆，儂松螺黛之痕，褪將羅襪一鉤，輕隨肩並，貼到蕈紋雙印，溫與胸俱，此樂未終，而又使儂夕聽鄰雞，晨占檐鵲耶。珍娘註意在是，故假母與老麻所策劃者，亦未嘗偵知其萬一。
假母於此，不過戀戀珍娘而已。彼美一人，於勾蘭中頗難其選，始則衿言貞操，松心竹節，之死靡他，不意芳愫才通，情扃頓解，幽歡宵半，大體人雙，諒已咀嚼此中滋味矣。雖勞燕遽分，易呼負負，而蟀鶊既易，相顧茫茫。況近者燕燧全銷，鑾輿俱返。賽金花、謝珊珊輩歷余黑劫，飛遍紅箋，似此錢樹子，有不於歌衫舞扇中，奪一重席耶。將來虢國承恩，陳圓侍寵，當不在楊翠花紅下，較之蘭閨廝守，婢學夫人，其苦樂奚翅霄壤。故於仲堪之去，縱有成約，均是衛言。而老麻尚期期以為不可。
老麻知仲堪易與耳，其所患者在奚僮。旁觀者清，人言可畏。仲堪即傾筐倒篋，於珍娘亦所不惜，珍娘溫存心坎，蘊藉眉梢，但博長留，遑知後顧。奚僮則晨鐘一杵，早喚醒薨薨春夢矣！仲堪歸計，借箸奚僮。餌既鉤魚，媒防引雉，問道秦庭之璧，深淵合浦之珠。其所挾以自信者，珍娘干支而已。稍不自慎，官符飛下矣。老麻急欲去奚僮，而使仲堪自悔珍娘議，則珍娘金隨眾鑠，瓦不再全，尚能於蓮花落一曲中，訪鄭元和哉？此幕亦不遽揭，恐奚僮必挾主人往。
排六亦與假母謀，而其所懟者在珍娘，果阱陷珍娘，可復引仲堪以為偶也。日聒假母側，欲設策以蠱仲堪。打鴨驚鴛，易醒好夢，刻鵠聯鶩，亦具雛形，藕絲本屬相聯，瓜蔓何妨再抱，排六之願，亦難顯白。惟冀仲堪小住，則芙蕖之愛，縱不狎觀，而桑榆之收，詎嫌晚歲，釜魚砧內，盡以加諸珍娘耳。一國三公，各人心事。仲堪但囑奚僮妥為料量，以便成行。至珍娘脂粉之需，尤為不惜豐腆，有情難得，甘依蒲柳之姿。此去吉歸，且記薔薇之架，珍娘知仲堪之別，只此一宵矣。忍淚進言，含愁勸酒。此亦在人意計中者。
銀蒜搖光，銅荷掩影，風欹前幕，月界下弦。仲堪尚呼茶解渴，珍娘已輕妝就枕矣。繡襦錦檔，濃淡相間，回眸一笑，四溢麝蘭，此種歡娛，殆如劉辰阮肇，再到天臺，瞰胡麻飯也。珊瑚玉樹，本許交柯，翡翠蘭苕，何嫌對映，水到渠成之趣，鳥啼花放之時。仲堪固不肯生啖江瑤，使珍娘嚶嚶啜泣也。融融泄泄，樂且未央，仲堪又密詰珍娘姓氏，珍娘仍囁嚅不吐。仲堪曰：「大誠非偶，生有自來，業既同衾，奚須曲諱。」珍娘逡巡至再曰：「儂但記楊姓耳，十歲時老父課讀曝書亭時，曾瑯瑯上口，采菱船上，一棹咿啞，彷彿如在目前，父樂宦遊，儂為寇虜，踉蹌走山西去，萍飄梗斷，葉暗花稀，不識此生猶能相見否也。身已屬君，敢吐實況，公子當為儂終秘。」
仲堪聞此，不禁作色曰：「卿真不解事，獨不知有法律耶？」珍娘微笑曰：「巢破能完，已稱難得，棲幕未久，何苦自危，儂之隱忍不死者，滿望撥雲見日，拜倒嚴親膝下也。往者遇人不淑，虛與委蛇，如醉如癡，以待君子。幸得躬執箕帚，完我清名，老父喪失掌珠，其淒惋當可預料。在南在北，雁杳魚沈，言至於斯，益覺涕不可仰矣。」仲堪憫其遭際，深加敬禮，終宵密語。一隙曙光，珍娘早起凝妝，促仲堪速施盥櫛。重衾雖戀，夢已無多。古鏡有知，心原不竟，恨成就得遲，怨分去得疾。柳絲長玉驄難系，雙文此曲，不啻為珍娘寫照也。假母受老麻策，姑偕奚僮入珍娘室。
奚僮侍仲堪左，車票、行李票、購物單、棧房帳單，一一羅列案上。且雲午後一時出郭，暮宿青雲棧。翌早上汽車至漢，不堪留戀，定知翠被之寒，如此淋漓，起止青衫之濕，夕陽古道暮靄長堤，兩處徘徊，一聲保重。珍娘以奚僮在側，目視仲堪，仲堪遂命奚僮退。假母乃笑曰：「繡衾未暖，春意方酣，歸騎相催，離懷那遣公子。舟迎車送，猶可娛情，獨惜珍娘，恨壓三峰，洎添九曲，使老婦亦無從相解也。珍珍性又靜寂，惟排三尚與相洽，其餘姊妹行，非借樗蒲以解嘲，即噓芙蓉以遣悶。珍娘咸格不相入，公子宜速返，不然望夫臺上，盼斷槁砧矣。」珍娘聞此，悲從中來，乃搵手把作嗚咽聲。
候母回顧珍娘曰：「阿媽真不解事，寸陰寸金，猶無端耽誤耶。」言已，又一笑告仲堪，謂排六有妙策，公子曷於酒間詢之。乃搴幃出，珍娘曰：「儂無多言，乞不負約，稍事停頓，恐阿媽又變了卦也。」出約指，一並以淚漬手，把交仲堪。半鉤月小，同心君子之金，一幅雲寒，纖手可人之玉，有悲情而莫訴，雖並坐而忘言。小婢邀仲堪午餐，珍娘益趑趄不願出，仲堪強曳其臂。珍娘曰：「面汙梨白，眼綻桃紅，得不慮姊妹行奚落耶。頃阿媽有言，排六將設策以教公子，渠與依夙有隙，公子宜自慎。」
團團四座，離別一杯，諸姊妹次第就席，假母又親攜珍娘至。金尊滿倒，低催檀板之聲，玉勒驕嘶，斜嚲鞭絲之影。淡煙杉屋，晴日花磚。奚僮已控騎而待矣，排六忽思仲堪言曰：「公子尚作遊梁想乎？何歸之速也？庖人不治，屍祝越俎而代。我非尼公子行，遠道葡萄，已勞遊子，滿城桃李，況屬春宮，詎可不戰而退哉。公子與珍姊初遇，安穩棲鸞之夢，纏綿控鶴之情，水溢潭深，雲行峽黯，我故來敢絮絮，不期良緣甫締，遽掛歸帆。車兒向東，馬兒向西，那得不增人惆悵。即欲南回稟命，紀綱尚在，盡可代勞。何事輕棄功名，為此僕僕。媽不善計，珍姊肯為郎請命耶，茍慮遊梁無車，媽可詢諸武貴。」
仲堪珍娘，隔座相視，以排六奇軍突出，可感亦復可詫。排六復言曰：「琵琶一記，慚愧中郎，厭故憐新，男兒慣態，公子即不至是。高堂兩老，尚肯為一婦人故，令公子腰纏十萬，騎鶴揚州耶？梓裏青廬，華堂紅燭，公子只委曲從命，而海枯石爛，地老天荒，珍姊徒標梅迨吉而已。若公子遊梁，命僕人持書返閩，無論公子詞源三峽，筆陣千人，行將破璧飛去。而老人有此希望，必急遣僕人相迎，此時公子文戰告終，從容江漢，黃姑織女，借乘奉使之槎，德耀伯鸞，並舉相莊之按。果能春風得意，第一仙人，珍姊之福何如？阿媽之福又何如？一不慮停妻再娶妻；二不慮文齊福不齊。珍姊我為汝留得紫薇郎，仍可與紫薇花相對也。」仲堪珍娘均投入排六羅網，萬種離愁，已化作一天喜氣矣。
此策蓋出自老麻，令假母授意排六，瀕行時始告諸仲堪。面面都圓，心心相印，不特仲堪珍娘為所傾倒，即奚僮小憩階下，亦感排六斟酌盡善。馳驅來往，安敢告勞，惟武貴未來，不知能否借轄。項將誰說，髡已終留，灰將熄而復燃，鈿欲分而仍合。人生聚散，豈意料所能及者耶。酒余歌歇，假母已令武貴率老麻，入謁仲堪。
第十一回借轄
武貴一傀儡耳，皆任老麻之播弄。至是叩仲堪於庭，假母復在旁慫恿。老麻曰：「今已二月二十三矣，汴梁必十日可達。若二十五上車，初四可抵朱仙鎮，初五入城，試期猶不誤也。」此時最樂者為奚僮，千里觀光，執鞭亦慕，半塗滯跡，返旆難堪。主果遊梁，可告無罪矣，其次曰珍娘，依然好夢，誰為臥榻之鼾，畢竟同車，免灑長亭之淚。荒村雨露，野店風霜，眠早起遲，均堪調護。而仲堪則花初弄色，鳥已知春。所謂有限姻緣，方才寧貼者，又豈願飽嘗別離況味耶。鹿如雙挽，盡可娛情，鳳果一鳴，何難奮翮，遂一意註重借轄，而其他不暇問矣。
諸人最後之商榷，以車二輛假仲堪。赴汴者凡六人，留信陽者凡四人，奚僮則赴閩取資，場後相待於漢口。仲堪珍娘合一輛，老麻為禦，假母排六合一輛，武貴為禦，排二、排三、排七，則與黃太居信陽州。計劃已畢，武貴率老麻膏輪襪馬，忽忽辭仲堪出。排六偽與珍娘匿，隨假母入室去。奚僮密謂仲堪曰：「人心變幻，捷似秦雲，世路險巇，難於蜀道，此輩寄身歌舞，浪跡江湖，雖有摯情，恐生異志。珍娘願歸公子，恐六娘將厲階為梗也，奚奴一去，公子孑身，征雁遠飛，良鶼新匹，諸宜自慎。奴亦從此辭矣，老主人宜奉家報，奴當於翌晨叩領。」
仲堪聆奚僮言，頗以為鰓鰓過慮。粉墻高處，僅剩斜曛繡闥，深時如含宿霧，仲堪徐步入。排穴正助珍娘理行李，江幹黃竹，女兒未嫁之箱。水面青蘋，少婦初開之鏡，羅衣不換，亦待添香。寶髻雖梳，何須助飾，一囊一篋，識為標識。仲堪曰：「六妹勞矣，當以酒酬。」排六曰：「無然，行期不遠，公子亦整裝否？」仲堪告以赴閩之先，早經收拾。惟貯銀革笥，好自護持耳。言畢以匙授珍娘。而排六目灼灼有光，早一一為記事珠。
晨光熹微，睡思濃郁，奚僮叩扉索信。並以公子囑珍娘，兩地寸心，一聲雙淚，奚僮飄然去矣。仲堪癡然默坐，若不勝情。珍娘乃盡屏鉛華，依然布衣推髻，然梨寒寫照，梅靜參禪，固別有一番冷雋也。及睹仲堪顏色，從容勸解，彼此各嫣然一笑。排二、排七等固罕與珍娘通，即排三亦日僅一至，惟排六往來如織。足趾無移晷停，武貴率老麻搬運上車。封完極密，仲堪更出牛酒資以為犒，可曾賈誼，適逢射策之年，豈比巫臣，徒作竊妻之喜。倚裝待發，閑話家常，珍娘促仲堪睡，而親至排三所言別。
馬嘶人語，循路出城，雲亙山青，露濡草白，不比南中風景矣。曉行夜宿，備歷艱難，素衣化緇，果非虛語。仲堪不勝顛簸，或攜珍娘徒行里許，珍娘首遮烏帕，足蹴蠻靴，倜儻風流，自成裝束，水村山郭中，無不驚以為艷，幾疑漢宮王昭君，不騎而步也。否則並坐車中，卷簾眺遠，浮風疊巘都到目前，槐柳兩三行，綠葉掠轅尾過，老麻更次第指點古跡。仲堪輒削鉛為筆，匯錄為日記，囑珍娘以簪花小楷謄之。長途歲月，藉此銷磨，不數日而祧園鎮至矣，夾路成林，著樹作緋紅色，安仁舊治，滿縣皆春，淵明故源，舍舟可入。詢之知為劉、關、張結義處，鎮左有廟，崢嶸奇偉，為鎮人醵資建者，至此方行春賽禮。仲堪命禦者息轍一天，俾供遊覽。
積勞成倦，香夢驚回，不覺三竿日上矣。仲堪閑坐，珍娘以所謄日記進仲堪曰：「學書初學衛夫人，但恨無過王右軍，卿之謂也。」因隨讀隨加點墨，錄其日記如下。
二十五日昧爽，偕珍娘上車。禦者揮鞭逾郭門，清塵卷風至，路屈曲如田塍，車轍所過，時作磬折狀，然絳雲在霄，舒捲自如，朝旭如銅鉦初掛，都在山巔樹杪間也。晴翠點點，撲車簾作深碧色。珍娘憑肩問答，泥人絮絮，別饒風趣。午餐於二十里坡，彼中人所謂打尖者。飯罷行五十里，沿途攆土運石者，絡繹不絕。紅旗綠幟，相交輝映，蓋信陽接軌。於是晚至春風寨，投宿於葉氏，主人亦老明經，掃書室為下榻地，其眷屬更肅珍娘輩入。伯喈揖客，丈人留賓，亦途中所難得者耳。然燭閉門欲睡，麻袱被來侍。
二十六日曉發，主人贈雞卵為晨餐。三十里至西平縣，旌旗蔽日，戈戟排雲。荼火軍容，好整以暇。質之土人，知南皮張閱鐵路駐此，同行者為蘭陵盛京卿。書生得意，一至於斯。檠戟所臨，襜帷暫息，殊令人動夫婿封侯之想矣。繞縣城六七里許，飯於村店，亭午日色忽瞑，山色雲氣，蓊翳相望。珍娘理一裘為覆予體，雨絲風片，已稜稜砭人肌骨。約十餘里，一山橫亙道左，聞需鑿隧以通車者，猶記余過武勝關時有一絕云：陡絕峰巒壓巨靈，危崖獵獵走雷軿，是誰小試開山手，不信之間有五丁。蓋記實也。是山約略相類，過此則榆柳成行，一泓溪水，屬遂平縣境。以雨甚早息，晚發家報。
二十七日冒雨行二十里，為汝寧府城。廛舍櫛比，車轍輻輳，系遊梁孔道。是時天已開霽，暫憩旅肆以便沽飲，蓋與紅友別者三日矣。珍娘諳餘食性，親擷椿芽，復調菽乳，漉吳鹽，糝越豉以進，頗覺可口。餐後攜珍娘入市，各購雜物，出城趲四十里。將薄暮矣，過一大橋，凡八十餘級，橋下水聲，急如瀑布。堞燈初上，戍鼓已嚴，守城者持鑰詰姓民。告而後入，泥濘湫隘，不下信陽，僦小屋暫棲。苦不得食，饑腸雷動，以苦茗佐餅餌嚙之。來晨輒發，叩之老麻，知為上蔡縣。
二十八日渡漯水，風和日麗，可易春服。珍娘籠髻易履，與餘下車行。宿雨含桃，朝煙拂柳，臨流一曲，茅屋兩三，太吠雞鳴，自開蹊徑，黃童白叟，爭延客於檐際小坐。婦女輩衣左衽，發山花，譽珍娘為神仙中人。然俯瞰雙翹，強豐皆不盈一握也。三里許村落已過，別荒原一片而已。乃挈珍娘上車，風馳電掣，馬蹄揉春泥而過。平蕪淺草中，忽矗一鉅碣，文曰：宗呂文穆公養晦處。始知世傳寒窯讀書事，未為子虛。因口占云：偕隱由來亦夙緣，山邱華屋付雲煙，相公勛業今何在，剩此荒涼石一拳。珍娘相與一嘆，二時甫得小集，購面餅充食。數十里幾無人煙，祗野田蔓草環瀦道旁耳，暮投範張雞黍留賓處宿，古碑破屋，蝙蝠亂飛，守寨笳聲，淒然入耳。是夜反覆不能成寐。
二十九日起較宴，因珍娘小有不適。屬者麻叱馭緩行，低壓羅裘，平鋪茵席，余於車中偎珍娘臥，沿途風景，來嘗領略。將午過東裏鎮，有鄭子產祠，復有閔子騫祠。人慾行而又止，門雖設而常關，茍無珍娘之病，余必啟扃展謁也。下晝珍娘一汗而愈。所經之地，似非前時光景。小車嘔啞，恆載村妝士子，遵曲徑而進。老者壯者，手持牲酒，若將為滿篝滿車之祝，嗚呼，鄰翁相約，且掠社餞，居士偶題，便求人福，亦風俗使然耳。余問老麻，知距挑園鎮不遠，翌朝朔旦，例祀三義。到鎮時余輝掩映，猶散在鴉背作黃金色也。
仲堪讀罷，仍交珍娘，假母率排六逡巡入。排六攫日記觀之曰：「公子雅人，珍姊妙筆，閑情別致，足稱雙絕。」仲堪付之一哂，假母曰：「公子與珍娘，度須過午至祠，我擬與排六先往。」珍娘曰：「何勿同行？」假母曰：「守籯無主，劫篋防人，倘有疏虞，咎將誰職？」仲堪方伏其老成練達，而不知別有狡謀也。排六本旗裝，渲脂點粉，過市招搖。假母又操北音，望而知為馬班中人，名為拈香，實以逐臭。即非東鄰宋玉，其不登墻而窺者鮮矣。假母與排六還，仲堪始偕珍娘往，而令武貴隨於後。蹁躚縞袂，淡冶羅巾，影與月俱，香隨風送，與仲堪遙遙相映，幾若簫史弄玉，尚在人間也。百餘武即至祠畔，魚龍曼衍，百戲雜陳，社客村夫，驚為從天飛下。仲堪仰觀祠額，則三字曰：三義祠。丹楹碧宇，爐香裊然，紅男綠女，出入者奚止百許。跪者、拜者、傴僂者、俯伏者、焚檀默祝者、祈簽索解者，更不知凡幾。仲堪與珍娘，徘徊廊下，若無可投足，然亦不肯遽返。蓋二人固有秘密舉動，而欲取證於三義也。武貴於此，亦惟呆立如木雞然。
第十二回訂盟
七月七日長生殿，夜半無人私語時。在天願作比翼鳥，在地願作連理枝。白太傅長恨歌，將玄宗壽妃之心事，摹繪盡致，曲曲傳出。仲堪珍娘，安得藉此寫生妙筆，為之道其纏綿恩愛哉。仲堪平素磊落，雅不願屑屑於此。珍娘女流，以為萍才合小，蘿已施松，固屬此生快事，竊恐甫賡永好，旋嘆仳離，女一而終，士貳其行，得無為姊妹行貽笑耶。況同室同穴，久有誓詞，誰妁誰媒，亦遵昏禮，掬心自矢，聽命於神。因泥仲堪草盟稿，而取證於三義，兒女心腸，抑何自苦乃爾也。仲堪與珍娘，入祠以後，同往前後殿瞻覽，祠聯累累，鮮有佳者，惟神幔旁有髹漆作小篆者，文曰：同患難、同富貴、同生死、亦朋友、亦兄弟、亦君臣。直起直落，殊合身分，蓋衡陽彭雪琴尚書撰也。其餘均摭拾演義中語，與陳壽誌且不合符契。日漸就哺，人影散亂，仲堪始囑武貴爇香而拜。珍娘且喃喃若有所禱，蔥尖輕合，蓮蒂平欹，蒲團稽首之時，絮語通誠之地。仲堪擬以誓文投爐，珍娘乃起而眎之，詞曰：
維在卯三歲，上巳之月，侯官某謹宣認於後漢昭烈帝、關漢壽亭侯、張桓侯之前曰：竊以結百年之好，大義早肇於婚姻，聯二姓之歡，愛情特鍾於匹配。采國風為輶史，弋雁同翔，進王化以閨門，關睢交和。某吳興遺胤，閩嶠鯫生，廿齡溯加冠之年，四時永讀書之樂，何圖桂窟，竟承錯愛於嫦娥；不道蘭閨，旋作離魂之倩女，茫茫幽宅，鰥目常醒；惘惘出門，鵾筋待續。別緒西湖之月，悲聲揚子之濤，話茆店於飛卿，曾嫌寂寞；訪梅妻於和靖，但鬥嬋娟。因清極而不寒，雖望之而難狎。若論色相，應伴維摩，及數家聲，且宗太尉。爰仿聘棠之例，為伸嫁杏之期，並非白石好遊，小紅吹蕭而長侍。畢竟鮑宣故里，少君提甕以同歸。道出名醫，吉蠲朔旦，敢借丹心之證，用昭白首之盟。從今婦婦夫夫，自成嘉耦，但矢生生世世，勿食前言。
珍娘置詞於案，以巾裹授仲堪，亦誓詞也，詞曰：
嘉興女子楊珍娘，亦宣誓於三義神前曰：晉文欲去，季隗守就木之年。李靖相逢，紅拂樂執巾之役。識英雄於未遇，本是裙釵，偕女士以同遊，豈甘溱洧。女子飄零薄命，阿母難依，隱忍偷生，諸天皆劫。混風塵於異地，歷哀樂於髫年，縱教綠柳芳菲，肯歸咤利，尚有紅蓮顏色，遠播通州。花著雨而不開，草上風而未偃，不名士竟渡江來，艷說美人，曷移家去。場超熱惱，渴消梅子之林，船傍孝廉，夢繞桃根之揖，此生得所，如願相償。心抱石以難移，首栽山而知重，果作瑟琴之友，樂溢蘋芩，即居參昴之班，恩成樛木，相依為命，之死靡他，有渝此盟，神其殛之。
誓詞焚畢，又於神前變換紀念品物。綠華條脫，何充指環，金玉珠璣，粲粲罐目。武貴曰：「媽待久矣，云何不返？」仲堪與珍娘循石級下，武貴為導，甫入門，排六笑曰：「珍姊誠癡絕，若個好郎君，幾生修到，額上猶墳起如珠粟，豈甫效鳳飛，遽求熊夢耶。」假母亦曰：「一去爾許時，幾乎令人盼煞，我將遣老麻來迎矣。」仲堪只遜謝，珍娘見二人目動言肆，頗有戒心。遂不願以訂盟白假母，晚炊縷縷，散作輕煙，夜漏鼕鼕，燒殘短燭，於是又向桃源鎮北發。
小溪罨畫，曲徑遮茵，官柳行行，彷彿綰羈人別恨者。堤邊春草，都不知名。一望芊綿，隱隱作慘綠色，較之信陽城外，風景全殊，鬥酒只雞，味殊不惡。中宵小憩，亦有攜琵琶者踵門至，惟見座有眷屬，則掉頭趨他所。過桃源鎮二日，連村社鼓，列寨神旗，扶得醉人，家家歸去。此間習俗又仲堪見所未見者，繞郊二百里，但有嵯峨城蝶，出沒其間，若新蔡，若新鄭，河山依舊，人民已非，殊不勝今昔之感矣，四日午後至一大都曰許州。
許州為汴洛沖要地，曹魏曾居此為行都。花草吳宮，都埋幽徑，衣冠晉代，已付古邱，傳聞阿瞞七十二疑冢，猶約略可辨，金魚玉碗，不復人間，一世之雄，而今安在哉？仲堪以為時未晏，率老麻扯尋故跡，並出白金易錢，而市上咸稱許平，與他地異，可憐鐵甕，猶留百雉之城，何處銅駝，空剩一壞之土，山僧已矣，誰說南朝，宮女何來，再談天寶，其犖犖大者，祗陰麗華故宅，銅雀臺遺址而已。仲堪歸後，以詩寄，慨於陰麗華故宅曰：
暮靄橫空夕照斜，參天古樹剩歸鴉。耰鋤一夢南陽地，脂粉三姨虢國家。帝子癡情求故劍，美人遺跡浣輕紗，當年釵盒今何處，零落殘碑蝕土花。
又詠銅雀臺遺址曰：
銅盤承露本荒唐，百尺高臺笑洛陽。多少興亡多少淚，金人畢竟閱滄桑。
土木經營擁大都，玉龍金鳳兩縈紆。漢家舊事崇圖讖，道是他年受禪符。
石壁峻嶒一炬紅，二喬有福屬英雄。周郎不借東風便，也在分香賣履中。
尺檀寸梓盡煙雲，荊棘叢殘護晚曛。我怪才人偏好事，硯材猶選瓦當文。
珍娘笑曰：「詩則佳矣，銷金鍋視為安樂窩，公子何不念前途耶？」仲堪曰：「怪哉卿之言也，如花美眷，似水柔情，有女同車，顏如舜華，洵為人生樂事矣。況假母殷勤周至，六妹又為卿分勞。客裏光陰得此已足，尚何悒悒為？」珍娘曰：「不然，信陽起行，於今九日，山程水驛，迎送羈人，依亦顧而樂之。公子驕花寵柳，護惜倍至，恩感知已，尚有何言，惟朔日侍公子謁祠，乞得一簽，頗滋疑竇，事雖涉迷信，智者不談，而人不知心，畫難到骨，笑談鋒刃，尊俎戈矛，都有出人意料者，此誠不可不防。」言已以一紙付仲堪觀之。
仲堪瞿然曰：「卿有所聞耶？」珍娘曰：「無之。」晨視簽詞，為十二卦天地否，有塞翁失馬，焉知非福語。仲堪曰：「卿愚矣，汴梁咫尺，四達通衢，他時賃廡卿家，卿亦能為我廝守，文戰告畢，馬首瞻南，甚不願癡待榜花，使奚僮飽嘗旅味也。馬且不存，失於何有？」珍娘知不可勸，亦姑隱忍，幕危巢燕，鉤曲吞魚，處此情形，祗默祝福星一路而已。假母與排六，時來就珍娘語，宵分相對，以插科打諢為樂，且曰明日抵朱仙鎮矣，當相將拜嶽爺爺。
鐵騎橫飛，銀牌迅召，冤沈三字，淚灑兩河，讀嶽武穆傳者，類能言之。即至販夫走卒，具有顧曲癖者，於朱仙鎮一劇，詆誹檜賊，倖幸金人，直道斯民，流傳已久，鎮人慨念武穆，立廟祀之，鴟吻高張，獅形蜷伏，琉璃一碧，掃盡塵埃。鎮屬祥符縣，距汴省凡四十里。嶽廟本閏閎高大，縱人遊觀者，聽鼓聲聲，遙鄰茶社，垂簾處處，笑指酒家，竿緣賣解之人，市逐吹蕭之客，較之三義廟，猶有過焉。道出此鎮，必加展謁，神靈廟貌，香火因緣。仲堪何憚一行，惟至鎮日已加未，旅店距廟較遠，仲堪辭以翌早，而排六嬲之不已。乃偕珍娘同行，而仍以武貴及店役為導。
斯時旅店中，祗一假母，一老麻而已。排六為假母所使，務令仲堪珍娘同出，而武貴亦不足與謀者，嗚呼，摸來蘇季之金，已防落魄，碎到相如之璧，未必鐘情，姑為打鴨以相驚，且欲連雞而俱去，門迎桃笑，何苦重來，絲借藕連，恐難再續。老麻既與假母約，不得不借排六以為監。排六至廟，故踽踽作細步行，襲裾染草，坐石摩苔，一若徘徊不忍去者。珍娘促之再，猶曰當日三義廟，汝夫婦去何久，今乃相逼之甚耶。仲堪左右為難，攜二人出廟歸，然已金蛇萬道，照耀都市矣。
第十三回謀劫
排六趣仲堪珍娘謁嶽祠，而留假母老麻於旅舍，夫固第二次密謀矣。桃園鎮謁三義祠時，假母挈排六先往者，亦欲與老麻謀密策，故使武貴與仲堪珍娘俱。老麻何人，雖曰車夫，實綠林中桀黠耳。魚曾漏網，雁為避矰，蓬顆埋身，萍飄混跡。初為武貴所役，能以小忠小信悅假母。假母本為蕩婦，又系孤嫠，試嫪毐之大陰，嬖昌宗為美貌，賓稱入幕，揮霍何堪，客善治生，穿窬亦可，於是假母為老麻窩頓。而自排二以下，強半為老麻所染指。
梨痕迸淚，棠影工啼，楚楚可憐，亭亭玉立，珍娘之為老麻涎者久矣。千摧百折，此恨何如，不特珍娘略不相能，即假母亦視為禁。獻勤助汲，著意添薪，巹疊呼冤，依依寄媚，曾謂珍娘能為所惑耶。不得已再乞於假母，且挾決裂以要之，假母輒謂俟破瓜後，當為設法。否則五丁力士不足稱開山之手也。詎仲堪漆膠相愛，形影不離，婚約既成，料難中變，假母亦不暇再為老麻計。老麻知排六亦憾珍娘，遂內外設謀，務欲破壞仲堪珍娘之好事而後已。
借轄以後，趲程將半，稍縱即逝，至汴而大事去矣。然仲堪珍娘同行同處，假母焉能就老麻謀，三義祠之盟，若授假母等以間者然。老麻侃侃與假母談，謂仲堪貌比衛潘，才儕屈宋，珍娘因而戀之。非也仲堪儲金滿贏，取之甚裕，朝增翠羽，夕增明璫，寒熨狐裘，暖籌蟬谷。珍娘抑塞已久，遽爾騰達，其親愛自逾常格。況復蓮房初剖，搓露成珠，桃泛才通，飛霞作徑，抱暖雲而自軟，潤小雨而如酥。晚餐微醉之時，歡填心曲，午夢初慵以後，春滿眉峰，賞心如此，樂事如彼，珍娘有不為仲堪用哉。汝於珍娘，徒為淵驅魚，為叢驅爵耳，惟前則盤馬彎弓，今則彈丸脫手，於汝亦殊不值得。排六聰明人，曷為媽設一謀。
假母曰：「遊梁以後，接濟無人，行且垂橐而歸耳，」排六曰：「信陽瀕行時，聞存者尚有數百金，今且耗什之三矣，媽何妨示意珍姊，為索夜度資，豈有金絲帳底，卻塵褥邊，暮暮朝朝，一錢不值耶。」老麻笑曰：「汝固老悖，排六亦徒作負氣語，我輩之能制仲堪者，祗途中數日間耳，欲罄所有，亦必謀諸珍娘。若欲聽其自離，焉知僑汴同鄉，不能效分金之義哉。即奚僮抵漢後，仲堪祗需一電，兼程並進，不及旬期，汝得聘資，斷不能得其百兩之禦也。事急眉然，禍防臍噬，汝何不思之甚。」假母知老麻老謀深箅，於此實故作騰挪，乃再三相詢，排六更窮形盡相以獻媚態。老麻曰：「狡窟既亡莫烹走狗，城門已火那顧池魚，我惟有劫之而已。」假母曰：「險哉此謀也。偵騎若臨，獄辭便定，汝誠一身是膽矣。」老麻曰：「我輩仍需捉刀人耳，舊黨某某，尚散處朱仙鎮左近，振臂一呼，躍身四起。仲堪手無縛雞力，刀光人影，退縮不遑，珍娘一味嬌羞，尚敢挺身而出耶？事後寄膽舊黨，盡以仲堪金為汝壽，而取珍娘所有者，為排六奩資，舊黨祗略加犒賞可耳。」假母曰：「然則何以處仲堪？」老麻曰：「彼肯禁聲，姑貸一命，不則刃之矣。」假母曰：「然則又何以處珍娘？」老麻曰：「身外無長物，榮辱生死，惟汝之命。」排六聞言，乃反唇以詰老麻。
排六於仲堪，荷珠暫圓，曾通情愫，柳枝既折，常慨飄零，徒以妒珍娘而涉及仲堪耳。老麻欲刃仲堪，遂委曲為仲堪解，並請留其畫篋，俾得遊粱就試。然對於珍娘，則曰老麻仗諸弟兄力，何不以珍娘酬之，幽鳥相逐之間，枝都紛踏，渴驥交奔之際，花亦隨揉。雖貫革以何傷，俾撫心而知愧，試問渠尚敢假惺惺作態否？老麻視珍娘如命，勸排六勿與珍娘修怨：「此輩赳赳，珍娘那能堪此。」假母曰：「老麻汝果何所為而若是哉？」老麻囁嚅曰：「我慕珍娘久，從不能一親鄉澤，此番上車後，仲堪與之並坐，珍娘每翹一足倚仲堪膝，潔排藕覆，銳礪菱尖，不麝亦香，與鴛俱睡。我心中兔起鶻落，恨不化為蝴蝶，一嗅裙邊，我但使珍娘侍寢足矣。珍娘仍令在汝所，我決不奪汝珍娘而去。」
排六惡老麻之袒珍娘也，必欲得珍娘而甘心。然根結連理，花折並頭，仗老麻作此殺風景事，遂不復與較。老麻強摟排六，偎傍有頃，情不自禁，夜行多露之詩，晝寢陽臺之夢，雉飛求牡，蠅附慕口。假母尚思分一杯羹，而武貴已偕仲堪珍娘返，幽歡未遂，強笑相迎，竹怯心虛，桃烘面熱，珍娘慧眼，早有賺疑，而不料其殘毒乃爾也。
朱仙鎮環鬧市二里許，老麻獨駛車而北，長堤綿亙，古樹杈丫，棘墻茅瓦中，獨矗然立一院落。酒肴悉備，坐臥皆俱，不知者視為旅店，而實則盜黨之秘窟也。老麻密謀以後，舊黨皆天涯海角，隨嬗逋逃，焉能一一嘯聚之，此店夙備機關，舊黨可按圖索驥，且鬧市有兵有警，聞聲猝至，力恐不勝，不如僦居此店，則甕中捉鱉，釜底游魚，尚能飛出樊龍哉。仲堪珍娘以為轉瞬到汴，方欣欣然有喜色。往遊嶽廟，心已坦然，假母老麻遂有第二次之密謀。
此店屋凡兩幢，繚以厚垣，分為重闕。層樓聳翠，畫棟飛丹，本某紳故宅，該黨遂賃之以營業。庭有桐樹二，綠葉著廡，映帶窗檻，後圃亦雜蒔花竹，並設馬櫪於圃左。薪樮芻秣，稠疊積於圃右而通庖廚之室。庭外有東廂西廂，藉以安置兼從者。仲堪輩至店，老麻以樓東為仲堪珍娘臥室，而棲假母、排六於樓西。樓東墻倚宅外，且穴月洞以資憑眺，桐陰濃郁，雅若簾波。仲堪亦嘉許，老麻並為仲堪安頓書篋、衣篋，而藏銀篋於枕畔，開門相揖，借徑為通。老麻此時，固已通盤籌算，靜待夜闌舉事而已。
排六既嬲仲堪珍娘赴嶽廟，假母與老麻更詳細籌善後，假母曰：「仲堪既劫，一物無存，其棄而不顧耶，抑仍送之遊梁耶？」老麻曰：「蜂蠆有毒，而況於人，距汴只一程，何惜一執策勞，使之增許多疑惑。惟汴寓不宜宣布，即宣布亦不宜真者，最後以仲堪回閩語，絕珍娘望。盈盈牛女，雖一見而已難，渺渺關河，問再來以何日，珍娘墮甑既破，明鏡誰圓，一金一縑，俱歸烏有，言甘幣重，可以誘矣。若恝置仲堪，四十里渠能自往，隻身赴署，投報我等姓名，不幾一網打盡耶。」假母服其謀，老麻又遣人遍告舊黨，期以三鼓後。
假母與老麻謀再定，亟詢逆盜之策。老麻曰：「某某善逾垣，當先至；某某善緣樹，當繼至。我以樓東寓仲堪，取其便耳。夜間事起，我必奮力與彼輩格，以堅仲堪信，汝等但破扉出，速挈珍娘匿於後圃，我與店主自能護仲堪。彼輩之行，約在五鼓，我勸仲堪，汝慰珍娘，汝可攜珍娘同車，我即送仲堪入城去。鞭絲帽影，可憐憔翠之容，玉佩瓊琚，別享團圓之樂。仲堪不知住址，地繚且曲，門叩不開，慧若珍娘，何從出探消息？汝亦從此寬懷矣。」假母聲聲稱善，而以老麻與排六昵，高張饞吻，急求一滴甘露水，藉解煩渴，士夫老婦，枯楊瞬華，老麻復出與店主約。
籠燈曲引，緣路徐行，仲堪與珍娘、排六歸矣。坐花開筵，燒葉曖酒，乃店主人特備以向客者。假母於坐間，問嶽廟形式，且言歸時有暇，當親往一觀。排六色舞眉飛，津津若有餘味。仲堪珍娘，洗盞對酌，盡歡而散，相將登樓去。假母謂珍娘曰：「古稱行路難，我輩跋涉千里，幸送公子至，然為山九仞，未成一簣，夜間宜知警，明午抵汴，而一肩重擔，可以脫卸矣。」珍娘惟恐梁上君子乘機作祟。而孰料禍患即起於眉睫間。
第十四回遇盜
新月如鉤，疏星三五，香溫茶熟，仲堪入幃先臥。珍娘從容理妝訖，自念一身飄泊，幸遇知音，私意此生，當圖常好矣。轉思三義廟一簽，雖是寓言，頗防情劫。短棨四射，萬籟無聲，珍娘搜索磷寸，一一周備，始兜軟底鞋，易衷衣。聽仲堪齁齁熟睡。嗚呼，文人心事，只解讀書，醉客歡場，無非尋夢。珍娘捱身倚枕，仲堪已瞿然而醒，臉偎腿壓，興也勃焉，豈獨君瑞雙文為然哉。此時雨散雲收，睡魔遣去，方欲敘到汴後各事，而窗外梧桐似搖颭時，影射窗紙。
珍娘急起推窗，庭前已有黑衣勁裝者三五輩，伺樓若有所待。回顧仲堪，若略不經意然。於是掩衣曳履過樓西，將以情告假母。蛾飛投火，龜墜臨淵，珍娘此去，與仲堪別者凡七日。而樓東自珍娘行後，黑衣者即次第躍窗入。仲堪急呼老麻，黑衣者持刀閃爍，與燈光相激射，拍拍擊桌隅有聲，果然此賊能飛，都纏錦帕，未必吾家故物，肯勝青氈，倒篋傾筐，括囊卷席。仲堪匿於帳後，未敢出而相搏。約兩小時許，始從容呼嘯去，仲堪檢視各物，只存文具箱，幸公車單及石信，至此尚未被攫。
當東樓嘩噪時，珍娘尚在假母所。假母聞聲乃故作張皇狀，帶斷不續，舄化欲飛，偽抱囊底之金，急息幾間之燭，邁步禁聲下樓去。排六亦攜珍娘繼於後，店主人導之至後圃，珍娘目眙齒戰，魄喪魂飛。惟聞庭間搏擊聲甚厲，初不知仲堪此際，作何景象。區區毛錐子，料不能為眾人敵，稍一抗拒，雞肋何足當尊拳耶。珍娘擬冒險一探，輒為假母所阻，最後乃遣排六代行，孰料請君入甕，其疏而不漏如此者。
群盜東樓搜括後，仍欲顧而之他。然樓西黝黑甚，於身畔出裹紙然之。排六正於暗陬聽消息，突為群盜所見。本為劫財，竟思漁色，強曳排六至榻，大張厥陣，新發於硎，滿溢赴壑之流，狂逞挾口之勢，雨摧敗葉，淅瀝有聲，風卷殘花，支持無力，排六至此不勝其憊矣。奈何刃猶再接，布竟三登，器已將欹，杯真難渡，淚隨聲下，乞全舍佛之身，氣與喘並，已滿飲河之腹。盜凡老少四，事已，仍穿窗下。老麻狂呼追喊，蓋欲藉以欺仲堪者，時已參橫鬥轉，東方欲白矣。老麻至東樓視仲堪，而西樓排六，猶赤條條僵臥不能動。
當排六被盜時，惟仲堪尚聞震撼聲，然恐群盜別有所逞，姑徐俟以觀其變。而排六本章臺之柳，盡可任人攀折者，其始罄控縱送，盡聽群盜銜轡，繼則大受鑿柄，未許翕張，欲呼救而喉澀矣。老麻見此慘狀，急報假母知，而復以危詞聳珍娘。老麻復刺刺與仲堪述格盜事，並出臂傷示仲堪。血濡成縷，膚裂有痕，謂此事非速報縣不可。公子本公車中人，縣衙何敢膜視。珠還合浦，璧返邯鄲，固意中事。珍娘況無恙，惟排六則受創甚矣。假母已為排六收拾訖，使之靜臥，亦來以軟語慰仲堪。
仲堪左右為難，進退維谷。一身以外，長物俱無，探衣囊計之，只鷹餅三翼耳。老麻與假母微窺其意，願仍載仲堪入汴，仲堪暫擬居閩館，老麻曰：「蚨飛易返，鷹飽未颺，公子利在急行，否則鳥獸一散，蹤跡難矣。」仲堪頗以為然，老麻已駕車相候。仲堪曰：「珍娘何在？我須一別。」假母曰：「小妮子驚魂甫定，才入睡鄉，公子啟行，我亦將繼續而去。豈排六經此蹂躪，尚思藉此為養屙地耶。我本有舊屋在山貨店街，到後當命武貴至閩館相迓，半日別耳。有我在，好作護花鈴也。若必需相見，當從黑甜中喚起，不過多增一副淚眼而已。」仲堪素惜珍娘，亟止不必，望溯洄於秋水，化咫尺為蓬山，樓級層層，車輪得得，都隨仲堪之愁恨而去矣。假母輩深以此計為得。
仲堪去矣，珍娘猶未知也。珍娘為老麻所紿，以同心之梁盂，作避面之尹邢，蓋恐盜黨復來，至蹈排六覆轍耳。日已加已，枯坐後圃，忽忽若有所失，遂冒險繞屋後出。假母突相遇，珍娘遽同公子，曰：「赴縣報案矣。」珍娘曰：「何不告我？」假母曰：「稍縱易逝，辨色即行，渠重在金，尚暇顧汝。排六痛劇，姑讓一日頓，汝不患不得見仲堪。但阮囊羞澀，蘇橐空虛，能從渠餐風吸露耶。阿娘不誤汝，汝姑登樓少憩，午後老麻返，當有仲堪好消息。」
珍娘聞言，知將中變，遂至西樓視排六。排六唇紅凝白，瞳碧翻黃，呼吸之間，如絲不屬，啟衾相視，而雙峰墳起，猶是浹席流丹也。珍娘哽咽者再，始轉東樓，零落斷釵，淒涼破鏡，倒疊支床之枕，斜拖掛施之衣，墮珥遺簪，委諸沙礫，尺縑寸素，散在塵埃，篋已啟而不鐍，簾雖垂而已墜。回憶迷離雲峽，恍惚星河，不過轉瞬間耳。物何在耶，人何在耶，無端噩夢，紅悲歷劫之羊，豈是孽緣，黑壓孤飛之雁，痛定思痛，愁更生愁。珍娘於此，不能不放聲一慟，而因系戀仲堪故，尚望得老麻回音以自慰。
其間昏昏然如墮五里霧中者，武貴也。盜至則避，盜去則呼，至仲堪行而武貴益惑矣。卒非同室，奚事操戈，不料謾藏，居然誨盜，因急急進問假母，並詢排六病狀。假母枝梧其詞，不以實告。薄暮老麻驅車返，群黨窩贓後，亦先後至店。論功行賞，分坐交椅，大有梁山泊忠義堂光景。過門大嚼，舉座皆歡，並互述昨事以為笑樂。惟對於排六，則議抽資以調養之，並趣假母等速行，俟緝捕稍懈，再行俵分，今姑寄頓於離村十里之蕭村，老麻獲此醉飽，遂欲飾仲堪之詞以欺珍娘。詎知鼓鐘於宮，聲聞於外，武貴已得其大概耶。仲堪珍娘，一線不絕者，實恃有武貴在。武貴聞此密謀，寸心如搗，孤掌難鳴，料此時必無補救術，姑隱忍不發以待其後，惟勸假母毋鬱鬱居此而已。老麻視武貴蠢蠢如鹿豕，亦略不在意。惟恐珍娘會心不遠，或於酒酣耳熱時，東露一鱗，西露一爪，則此情決難久秘。然無仲堪為後盾，此豸又何能為哉。於是入告假母，而珍娘適在，乃曰：「仲堪至閩館矣，同鄉人無與語者，煢煢寄人籬下，東家食，西家宿，將為士林不齒也。以無紙筆故，憑我傳語於汝，自顧不遑，人言可畏，逝將棄汝矣。我恐故鄉佽產亦子虛耳，幸汝青年毋為薄倖人所誤。」
珍娘聞言，更涕不可仰。然默念仲堪兩情繾綣，一味溫存，斷不忍揮慧劍而斬情絲者，況復家承駟馬，久大其門，世襲貂蟬，不忘其舊，人情冷暖，何至若是耶！以告者過，老麻殊不可信。假母見珍娘凝思不語，又曰：「兒福誠薄哉，雀屏才中，妙選如斯，魚水雖歡，柔情已矣。幸未從之去，不然蠻煙瘴雨之鄉，甕牖繩樞之地，誰收爾骨，徒傷我心。兒縱損失多，將來可倍蓰於此，彼豪客於排六為仇，於兒則為恩矣，琵琶學成，教坊第一，蝦蟆陵下，鸚鵡洲邊，行將有拭目俟兒者。」珍娘於此，益知假母老麻，然實合謀以逐去仲堪也。排六呻吟一晝夜，斧鑿有痕，補苴無恙，似可起坐矣。乃以軟椅舁之樓下，扶掖上車，珍娘則與假母俱，駒轅一鞭，雁行兩服，未午至汴，別僦居於書店街左。所謂山貨店街，偽耳。時已三月初六，滿市喧傳大總裁入闈，萬人空巷，竟鬥新妝，假母偕老麻往觀，而臥排六於樓左。珍娘雅不願同行，乃與武貴守戶，但聞風聲卷到，鳴鉦噌呟而已，武貴約略詢珍娘，珍娘乃欲藉武貴以通詞仲堪。
第十五回露機
珍娘聞武貴語，頗搖搖不能自主，是真是偽，將信將疑，豈人之無良一至於是耶。抑欲使儂與仲堪絕，故弄此狡獪耶。老天太妒，仍成無主之花，好事多磨，誰寄相思之字。老麻固謀主，假母亦惟利是嗜者，惟彼排六等諸自鄶，受此激刺，汽可小憩。惟武貴尚樸願，當可假為臂助。儂料仲堪，此時方及鋒待試，簡練以為揣摩，亦不願以莫須有之辭，亂其心曲，且俟諜得確訊，再與相約，而假母老麻，已接武歸來矣。
老麻以此舉，於假母有莫大功，必欲得珍娘而甘心。假母恐珍娘有變，一再為其緩頰。是晚同膳時，假母言：「歸途遺老麻訪仲堪，業已從閩館他徙，浮萍人海，亂絮隨風，一飛垂翅之鵬，三匝無依之鵲，窮途遠道，我實憐之。兒聞斯言，得無魂飛腸斷耶。」珍娘知假母口蜜腹劍，姑藉此語以相試，乃笑曰：「早知如此，悔不當初，窮措大能有幾兩福，累儂亦罄其所有，後此花紅欲褪，葉綠成陰，崔護不來，劉郎何處，阿媽當為儂圖，老眼無花，當不至一誤再誤也。」假母驟聞此言，頗疑其詐，乃盡情吐諸老麻。
老麻視珍娘為易與，令假母設法遊說，以動其所欲，假母果至珍娘所。宛轉言曰：「兒果舍娘他適耶？我以為婿鄉在是耳，我無風韻，愧煞徐娘，兒非等閑，肯為商婦，我所鐘愛者在兒。將來傳此衣缽，使我不為若敖鬼，心滋慰矣。排二等不足道，排六瘦始麻稭，弱比楊枝，即使身痊，力安濟耶？故我為兒計，必先謀一佳耦，驚鏘風歲，宜室宜家，然後婿掌門楣，兒操井臼，我則多年行腳，將作退院閑僧矣。兒意以為如何？」
珍娘知假母意有所屬，特礙於啟齒。故不惜步步引入，乃佯驚曰：「儂年輕，儂識淺，烏足繼阿媽任，但願為阿媽怍將伯，阿媽早言此，儂身不令仲堪玷矣。則今則太羹調後，膳宰先嘗，大廈成時，匠人已坐，雖我輩不必介介，誰肯於花臺柳榭中，效淳於幾稱贅婿哉。況歡場歌舞，買盡黃金，若果心許目成，何惜春風一度。晚妝紅袖，曉夢碧綃，詎肯辜負香衾。嫁得金龜，儂又足以慰阿媽，阿媽若有意中人，盡可為儂言之，無庸見首不見尾也。」假母始囁嚅述老麻語，並謂老麻尚四出求仲堪。珍娘益信武貴之言為可恃。
心蕉怒茁，舌蓮強翻，珍娘對於老麻，恨不撲殺此獠矣。然欲探秘索隱，不妨姑與周旋，仲堪非常人，一紙公文，兩行緹騎，恐不能漏卻法網也。然苦無證據，決難持柄而搖，珍娘為仲堪謀，非軟叩老麻，決無信讞，遂徐謂假母曰：「若非紅玉誰識韓貧，可惜綠珠甘隨石富，老麻年不逾三十，屈於仆禦，未能自拔，若錦衣花帽，亦翩翩濁世佳公子，口錯納粟，卜式輸財，安必如若輩於字句間討生活哉。」假母曰：「數年之功，成於一旦，老麻誠僥幸矣。老麻註意於汝久，因仲堪未敢驟發，特不知仲堪究竟，於汝有無窒礙。」
珍娘於此，恐老麻唆假母酖仲堪，不得不預為之備，復曰：「蓮心太苦，梅子終酸，仲堪儂不復問矣。但冀此尺寸地，不為仲堪知，免得仲堪簞食豆羹，嘑爾蹴爾，為諸人所嗤議。」假母曰：「渠雖慕藺，我是借荊，奚能以升斗之水相活哉。」珍娘方欲再言，而老麻猝至，乃曰：「仲堪已矣，昨宵紅葉，明日黃花，以遲至不能再投卷。嗚呼！昔人有雲，藍榜先登，早諸公寬限六日，青雲有路，待老夫磨礪三年。仲堪並此不得投卷，處以閉門羹相待矣。或曰南歸，或曰北上，甚至視為匹夫匹婦自經溝瀆者，群言淆惑，眾論紛呶，此或有所妒而雲然。仲堪公子，諒不至此。」
假母睨視老麻曰：「珍娘許汝矣，同是一家人，仲堪姑聽其所之，汝當執子婿禮見我。」老麻似驚似喜，乃曰：「我今夜何處宿？」假母回顧珍娘。珍娘曰：「伉儷之緣成於嘉禮，綢繆之詠，見此良人，是豈可草草從事哉。雖然儂當酌酒以酬老麻，他事則約以七日後，老麻奉命維謹，忽忽購衣履歸。昔僅短褐者，今絮袍矣；昔僅草屩者，今華履矣。行屍走肉，令人慾三日嘔，珍娘強為歡笑，陽與纏綿，滿引金樽，頻傾玉液，珍娘量本豪，老麻固非其敵。然取欲悅珍娘，不覺沈沈欲醉，珍娘喟然長嘆，謂此番遭劫，仲堪僅數百金，盛飾華薟，一時俱去，皆儂所心愛者也。會當別求豪於貲者，以為補償計，將來汝其毋妒。
老麻雖狡且猾者，側擊旁敲，恰難領會，況在眼花足躧時耶，粉氣脂香，又陣陣沁入腦海，乃謂珍娘曰：「汝為我婦，當為汝備各物，雲英下嫁，裴航當持玉杵臼來也。」珍娘笑曰：「汝呆矣，無論鏤金錯采，刻翠裁紅，需費幾許時，即金線年年，為人作嫁衣裳者，亦非咄嗟所能辦，豈汝別有所蓄以畀我哉，汝如持以來，我不復再居此風流藪，嫁雞逐雞，嫁狗逐狗，母亦烏能奪我誌。」老麻喜極欲狂，於囊中探約指一，曰：「以此為信。」此約指即在三義廟交換者，珍娘置諸食指，趣老麻赴寢所。而於燈下修箋問仲堪。詞曰：
仲堪公子辱鑒：郵亭一夜，許續鸞膠，感激知音，較勝於秦若蘭倍蓰矣。不意宣州打鴨，驚散鴛鴦，鞭影曉風，輪聲殘月，恐人間煩惱非車兒所能載起也。公子茌蒲猝遇，命駕即行，雖得意春風，馬蹄俱疾，亦知閨中人秋波望斷否。妾於訂盟歸寓，便疑運籌帷幄，大有其人，借箸留侯，果然機密，捉刀孟德，亦是英雄未變之先，妾曾勸公子自慎，不意迅雷之來，未及掩耳。傷哉此別，妾自分春暮絮飛，隨風墮落，孰意狼子野心，利在得妾，借鵠刻騖，強鳳隨鴉，談笑之間，圖窮而匕首見矣。渠魁在室，便是老麻。假母教養多年，或可寬其一線，排六既創，武貴更不知情，且免株連，亦存忠厚，倘遵花判，好結姻緣。妾寓書店街西第三家。公子宜速圖之，蒼莽愁城，淃漣苦海，誓言旦旦，諒未忘心，佇盼好音，藉頌元箸。
珍娘封完以後，思此信祗能與武貴謀。淡月三更，清颸雙戶，遠防龎吠，輕效咜行，始達武貴所。武貴已齁齁熟睡，乃撼之醒，武貴驚曰：「嫦娥仙子，何時吹下耶，阿母言汝將為老麻婦。縱教蘭芍不惜多情，試問薰蕕豈堪同器，汝乃歡然相接，甘之如飴，還一念仲堪公子，與汝形影不離否。」珍娘曰：「士也罔極，二三其德，儂亦借老麻為安樂窩而已。儂今有信一椾，系與仲堪訴離者。汝為儂投福建會館，明日初九，當可畢第一場，汝於午後往，面付仲堪，但不可泄諸阿媽。」
福建會館與東司鄰，距書店街約二里許。汴城多小車，可容一人坐，取值廉甚，且能為諸作鄉導，武貴承珍娘命，雇車達會館。閎富壯麗，金碧丹青，詢之閽者，知仲堪尚未返，姑假坐以待，俄而群轅駢集，紛紛穿甬道入，閽者引武貴至仲堪寢室。仲堪瞥見武貴，即曰：「姑娘安否，汝何才今日來，我至山貨店街三四匝矣，避秦何所，小隱仙源，尋史誰人，屢迷香洞，汝豈將姑娘意來召我耶，我當易服與汝行。」
武貴見仲堪豐姿依舊，即陳設亦頗精雅，書囊縈拂，畫卷參差，錦被匡床，仍不失為貴公子。乃默默為珍娘惜，及聞仲堪言，始矍然曰：「武貴現寓書店街，公子誤矣。」仲堪曰：「媽言豈欺我哉！」武貴不知所措，但言姑娘念公子，囑武貴持函至，鸞箋一幅，和淚書成，繭緒十分，是愁織就，公子但觀此足矣。惟來時不為阿媽知，幸為武貴秘。」言訖欲辭去，仲堪乃出二金獎青鳥使。
第十六回訪艷
武貴行矣，仲堪乃徐徐啟函封。書抵萬金，緣慳一面，天公待我，忒煞蹊蹺，讀未終篇，覺字裏行間別有一種淒婉之味。而小阮步蟾適至，見仲堪持箋兀立，若不勝愁，乃曰：「叔又何為耶？」攫而瑯瑯誦，徐曰：「詩人未老喚到鶯鶯，公子若歸忙來燕燕。有此衛夫人般字，謝道蘊般文，我合嬸渠。」遂揚聲於隔房呼瘦菊，瘦菊亦來與商，但曰：「仲堪不必往，往則惹若輩疑，茍宵遁，苦珍娘矣。我勉與步蟾行，汝速繕復書以慰。」
瘦菊與步蟾自滬濱與仲堪別，仍相遇於漢上，以仲堪不果至，留書於漢，至信陽合雇一車行。山水閑關，風塵鞅掌，二月杪已投汴館矣。嗣得仲堪信，知為無車所梗，未曾修到，來看一日之花，遽賦歸歟，已悟十年之夢。詎初六早，仲堪竟倉猝入館，塵飛席帽，泥漬征袍，補被蕭然，不勝其憊，瘦菊等乃潔除一室，與之談別後事，量珠未聘，懷璧先亡，瘦菊等亦為欷歔者再。江淹借筆，鮑叔分金，步蟾又為之納卷於扃，而仲堪則蹀躞於山貨街者，凡數四，歸輒作囈語，呼珍娘，至此乃奮筆怍書曰：
珍娘可人妝閣：禹鼎鑄奸，溫犀燭怪，微卿慧眼，終是糊塗，仆與卿別五日矣。三秋采葛，一水思葭，旅館枕單，紙窗被薄，草樓驚夢，情實相同然。每當歧路徘徊，柴扉十扣，孰料桃花紅處，並人面不復相見哉。幸乘間道，述此縷縷，老麻豺聲蜂目，本自難堪。沿途忻慕執鞭，仆亦嘗假以辭色，利心既熾，慾念亦張，神山之仙境三洲，秦水之情瀾十丈。假母至此，可謂愚矣。排六既歷此劫，怨艾何如，仆以避嫌，不敢親踵。來友皆仆同歲，蘭心蕙質，盡可商量。宵分當謁官衙，朱牒紛拿，卿祈弗怖，從此蘢開鸚鵡，卿是良家；旋數譜點鴛鴦，仆償夙願。佇望佇望，藉此先容。
仲堪以書交步蟾，並令探珍娘意，且索一二證物。瀕行，仲堪復謂步蟾曰：「渠家有排六，尤物也。肩垂落索，耳綰圓璫，妝鬥慵來，髻編鬧掃。惟裙下則膚圓六寸，猶故飾金珠以自炫。前為盜所裸，參種種歡喜禪。性幻淫魔，術工奼女。步蟾秀麗，渠必歡迎，然此輩狐媚惑人，幸弗與之相狎。惟預為羈絆，瘦菊可就珍娘談，聲東擊西，事乃有濟。否則排六既奸且狡，必欲在珍娘左右間也。」瘦菊、步蟾相將出，迤邐至書店街，繞西祗三兩胡同而已。紅紙書名，碧油掩幙，蓋夙駕以備侑觴之招者。第三家一媼倚門立，後侍一滿飾女。細落庭花，家僮未掃；平垂簾蒜，仙子何來，依依一笑之緣，姍姍個人之影。二人乃相攜入，蓋媼即假母，女即排六也。珍娘得武貴還報，料仲堪必有布置，支頣危坐，舉目凝思，悄兜金縷之鞋，懶整玉釵之髻，儂非覆水，豈患難收，郎似侯門，何時許入。正在躊躇間，假母已呼之出，但聞環佩，已彀銷魂，轉笑琵琶，無端遮面。排六已延步蟾入室，而珍娘遂殷勤肅瘦菊。
恨添一味，空憐時世之妝；愁到十分，低唱懊依之曲。瘦菊坐稍定，乃默計曰：「阿子我見汝猶憐，何況仲堪。」乃徐出仲堪書，並述仲堪語。珍娘曰：「辱蒙沈公子相愛，婢儂妾儂，儂何敢怒，況加以殊禮，俾迎歸主中饋哉。此身擡舉，應屬東風若輩猖狂，將傾朝露。朱仙鎮之變，皆老麻主之也。假母舊與媟黷，至諸姊昧皆為所脅。閑談唐事，洗兒盆內之錢，欲問漢宮，行樂圖中之戲，儂縱猥賤，未敢茍同。摧辱者至矣，知儂有適，構此詭謀，母也不諒，逼人已甚。然非老麻妄思縭結，則眉尖口角斷不能為儂索解也。」
瘦菊曰：「往事已矣，今將奈何。」珍娘曰：「沈公子既暮往，當促長官即拘縶，儂拚囚首垢面，公庭對薄矣。老麻衣裳楚楚，笑倒蜉蝣，酒食營營，粉如蠅蚋，以為好事將近，若醉生夢死者然。明晨聞將赴朱仙鎮，鶴防遠去，未免樓空，蛇縱同驚，終成杯幻，儂有約指一，祈攜以交沈公子，藉此金戒，可成鐵案。」瘦菊反覆凝視，而假母遽至，詢及邦族，知亦閩籍。因欲探仲堪狀，令珍娘往喚排六，言將饗二公子以酒。
瘦菊逆知假母意，不願以珍娘在汴告，乃曰：「沈某歸閩矣。渠家無擔石儲，恃渭陽以為生活，及時惹草，到處黏花，與識者咸不之齒，且渠得新厭舊者屢，自謂臨風玉樹，對影翩翻，俯視教坊中人，業若明月清風，不用一錢買。去秋乃眷感疾殉，世家巨族，無與論婚者。乃借遊梁為名，向族鄰親串中趲湊得資斧，江流羅剎，徒事徵歌，水榭秦淮亦曾買醉。初六始到汴，據述被盜劫，同人均以為偽，不甚加禮，且渠家報至，奚僮病憊，不復再至漢，遊梁一夢，改轍而南，豈阿姥處亦缺纏頭錦耶。已矣！文人無行，我輩為之顏汗，阿姥亦不必再言渠。」
瘦菊語訖，珍娘偕步蟾、排六來。排六笑向假母曰：「我道阿媽畫屏選婿，必能出人人一頭地，孰知轉朐之間，霞散雲飛，水流花謝哉。此輩南中貴人，當可一榜賜及第，乃至才慚賈誼，射策何時，遇比劉蕢，登科無望，今又煢煢走泥淖中，洵可憐生矣。珍姊合是我家人，不至被拿雲捉月者賺去，否則驪龍失珠，僅餘鱗爪，阿螞錢樹子，不亦倒耶。」珍娘知其相誚，料此言必出於步蟾，因強為歡笑，而瘦菊步蟾，皆興辭欲去。
日之夕矣，二人聯步來仲堪室，一樽濁酒，三尺孤檠，考具零星，尚錯雜列几案側，愁慘之色，與黯淡之燈光相掩映。及見二凡人，始卒然問曰：「珍娘見否？」步蟾曰：「叔誠累人不淺哉，珍娘於歸有日矣，若婿殊倜儻，徐公城北，洵美且都，錦帳紅羅，輕衫白袷，與珍娘疏簾對弈，如在畫圖中人，我等於排六處小坐，容知此為某貴介，兩情授意，一見傾心，輕拋買笑之錢，遂賦催妝之計，大約團圓三五，吹下廣寒，叔亦不必戀戀也。惟囑假母授紙裏一，雲代覓閩籍沈姓者歸之，莫言舊好，願待來生，此物尚存瘦菊處，叔曷審之，與叔有無關系。」
瘦菊即以約指授仲堪。仲堪端視者再，乃曰：「是胡為乎來哉，情之所鐘，正在於我，物猶如此，何以為人！」涕泗滂沱，若恐步蟾之言為實者。瘦菊曰：『君休矣，小阮清狂，過於大阮，宜位置於竹林七賢間也。」俱道所以，仲堪猶未敢深信，步蟾謙謙謝過，並述排六語以資謔，責萬章為好事，指方朔以不根。仲堪及瘦菊等相視而笑。彼此晚餐後，瘦菊曰：「差若毫釐，謬以千里，汝可早自為計矣。」仲堪握管草節略，並羅列失物單兩紙曰：「前日投縣報劫，至今寂寂無聲息，再為馮婦，故我依然，庸有濟耶，無已，我當求之良二千石。」
開封府知府非他，即仲堪乃父之舊門生也。經杭州某觀察之函介，至汴後尚未往謁，通家楊孔，早訂神交，世好紀群，不忘夙誼，太守本以孝廉宰某縣，時值庚子之變，兩宮駐蹕於此，天顏飈足，王事賢勞，破格酬庸，按階晉秩。蒞任年餘，治盜極為嚴厲，以故各屬奉命，於緝捕未敢稍弛。仲堪一案，祥符縣考成所系，早已飭役偵探，無如冥冥鴻飛，弋人何慕，縣宰祗一再追比。詎是夜奉太守檄，不得不命駕而往，至則失主沈氏先在，太守僅以失單二，約指一，付縣宰並諭速赴書店街西第三家捕盜，連宵錄供詳府，毋枉毋縱。仲堪亦一揖相懇，壺中賣藥，未免玄虛。源裏尋花，自然神妙，姑辭太守歸縣，標簽急急往書店街。
第十七回謁守
祥符縣奉太守面諭，自然風行雷厲，靜待帶人推鞫。仲堪在太守簽押室，細談舊事，袖中詩本，襟上酒痕，無不增一番感慨，回館時鼉更三報矣。然仲堪素性兀傲，雅不願溝通當道，衣冠桎梏，禮貌拘墟，跅跎不羈者，卻非素習。此番雖被盜劫，卻付之行雲流水，未嘗向縣疊催，惟感於珍娘，不得不為之援手。瓊枝若奪，鄭史不歡，紫雲既存，牧之自醉，故由館至署時，騎跡車塵，疾如矢發，而一鉤新月，尚釣起多少愁思也。
府署為趙宋京尹趾，左有坊曰包肅，右有坊曰歐寬。蓋孝肅文忠，均典是郡者。崇階累級，官燭兩行。禦者執柬授閽者，閽者辭以夜，仲堪親與閽者語，乃許將命入。高敞華堂之火，宏開畫閣之門，歷閾三重，太守於檐間肅而入。紫芝眉宇，春柳豐姿，年約五十許。互拜以後，太守虛左相待，乃詢仲堪曰：「到汴幾時矣，往者孟、荀諸子，遠道遊粱，唐宋以來，侈為盛事，雄都緊縣，名山大川，洵非東南所有，諸君子以禮闈之便，戾止是邦，我亦借天假之緣，與世兄得此良覿，大約需俟題名慈口後，再當渡黃而北，接塵已幸，倒屐未迎，世兄至此，今夜諒有見教。」仲堪謙挹者再，先徐出某觀察函。太守曰：「老師久不賜訓矣。」發而讀之曰：
某某太守賢棣足下：河干送別，早知士元非百里才，迨載道口碑，隨風南下。老夫且有榮施矣。荊玉南金，果邀睿賞，不次之擢，遽握銅符。蜀郡文翁，山陰劉寵，士稱儒雅，民拜清廉，豈若仆之旅進旅退，略無建樹哉。沈仲堪世兄，本故人某某孽子，來時舊雨，曙後孤星，曾為其母舅某某嗣，劬學英年，嶄然已露頭角春闈入汴，道出杭州，驥子鳳雛，深為某某私幸。及叩其所學，又復淵懿撲茂，與近時遊騎無歸者不同，吾棣與某某有香火緣，聞此當亦一快，倘能待以徐稚之禮，俾得朝夕依倚，固所忻盼。不則亦宜加一青眼，庶幾無負師門，吾棣古道熱腸，度不責仆侃直也。西湖風景，歌舞年年，垂老無聊。已成官隱，北鴻有便，尚希系帛，順問戩祉，不盡欲言。
太守讀罷復笑問仲堪曰：「衙齋塵俗，有辱高賢，不識世兄肯羅而致之幕下否？」仲堪曰：「老親垂白，井臼虛人，畢此舉場，即需返旆，惟途中不慎，誤遇匪人。近雖略得端倪，而折獄片言，仍賴長官保護，風清圃草，雨潤庭花，世先生當不以弟為瀆。」探囊復出節略一，失單二，媵以約指一，曰：「此事實，此贓證，縣已有案。忽忽未破獲，今距署不二三里，接圖索驥，舉網得魚，男女僅五人，可一鞫而定，弟拜盛德多矣。」太守乃就燭觀失單。
觀未及半，叉問仲堪曰：「世兄挈眷來耶，抑南來新納如君耶？所失衣飾，多涉婦女者，世兄何需此？」仲堪曰：「節略中約言之矣，請為世先生道其詳，弟之來也，過信陽即無車，隨路尋芳，因泥沾絮，愧非狂言之御史，幾成見慣司空。有之珍娘者與弟昵，訂約欲歸，解裝作聘，渠家願載弟來汴，而遣奚僮走閩中，頗感其誠，忽遭此變，單中衣飾，皆弟制贈珍娘者。約指亦證婚物，同時為盜所掠，珍娘今復貽弟，盜焉能狡辯哉。惟是荒唐宋玉，輕薄溫嶠，殊為世先生一哂耳。」太守已從容閱節略畢，飭仆往傳祥符縣。
仲堪感謝太守，太守曰：「地方官不能弭盜，致旅人喪其資斧，愧煞俸錢矣。」仲堪亟思興辭。太守嚲然曰：「世兄曷小坐，弟猶有不解者，韓翃柳枝獻之桃葉，文人韻事，於德何傷？況復醉裏相看，自有娉婷之影，夜來新惹，已非蘭麝之香，珍娘之慕世兄，於理於情，均所應有，世兄與霞同舉，本是軒軒；如月在懷，果為朗朗，特不知珍娘為武氏自出乎？抑或移根他族乎？」仲堪慨然曰：「世先生洵賢使君哉。珍娘亦宦裔，幼掠入武氏手，南湖煙雨，舊是儂家，北裏笙歌，生非我願，聞其父尚以薄官次山右，不作玷蠅之玉，肯從彈雀之珠。弟至渠家，仍是一朵青蓮，含苞未放也。」太守頷首再三，於是必欲以珍娘偶仲堪。祥符縣令至，對太守不敢有所白，仲堪頗為縣令亢，而又不能為縣令告。太守詢問畢，縣令乃辭去，去後太守乃謂仲堪曰：「世兄既示以盜所，不難唾手獲，然門沈犴狴，室毀鴟鴞，不免名花瘦損矣。世兄明日為次場，勢不能面質，若縣宰能一鞫服，弟自有法以慰世兄，不然獄吏尊嚴，絳侯且畏，圜扉寥落，齊婦何冤，弟當檄縣親提，派員發審，決不使世兄仙侶常沈埋於鸞箍鳳檻中也。」仲堪知太守為可倚，歸途料老麻輩必將就逮，整頓考具，預備翌早入場。而祥符縣公役，已縲紲老麻、武貴、假母、排六、珍娘五人至署。人影長街，拆聲深巷，破扉直入，東竄西奔，此縣役往捕之時也。珍娘自瘦菊步蟾行後，料夜間必有變動，綦巾布服，結束雙弓，知此行斷難倖免；老麻為馳赴朱仙鎮計，輕遮車馬，軟襯馬韉，秘密就排六宿。排六裹緋色衣褲，與老麻敘情話，老麻於此，固已整戈擐甲，從事先登矣。假母與武貴，分居內外，早已瞢騰一覺，群役先縶武貴，導之至排六室，紅羅被底，一對野鴛鴦雙雙驚起。老麻固短衣跣足，尚思以武力與群役角，排六則鳥悲弓影，魚怯鉤痕，若疑群盜之復至者，身瑟瑟欲顫，齒震震有聲，而珍娘早拔關出，假母亦次第隨之行。
左鄰右舍，強半從睡鄉喚歸，不曰祝融神，即曰梁上君子，回環奔集、五人已如魚貫。群詢縣役，始知為盜案關系，於是探懷出官牒，呼名曰老麻、曰武貴、曰武氏、曰武六、曰武珍娘，數役擁之出屋，一役始閉門加鍵，標十字條曰祥符縣封。星稀掩樹，怪啼屋頂之鶚，露冷侵衣，狂吠檐前之犬，老麻以凶橫加桁楊，余惟鐵繩羈其足，沿途值役三兩，若相呼應，健防豕突，歧恐羊亡。珍娘舉步維艱，乞為緩頰，群役且互相嘲謔，驅之速行，珍娘之淚珠，早撲簌簌如線串而下。約炊許時始至縣署，以盜案重要，悉交典史官寄諸獄。
雞鳴敗紙，瓦漏疏椽，無幾無床，並無燈火。珍娘與假母、排六縶於此，武貴、老麻分別沿東廊去。室盈塵氣，地伏窨陰，珍娘愁苦萬分，足趾又痛如膚剝，但聞鈴鐸聲，鋃鐺聲，獄囚嘆息聲，啜泣聲，風鳴樹葉聲，無不亂人心曲。正凝想間，一老婦攜燈至，先顧假母曰：「汝知例否，宜速繳，否則棰楚無悔。」排六最桀黠，脫耳璫二與之，假母亦贈以約指一，老婦作鷺鷥笑，珍娘荊釵椎髻，實無一物以為饋。假母商諸老婦，許支板扉為憩息地，而別乞苦茗以潤吻，此中情緒，恨不起吳道子，一畫地獄變相也。珍娘初謂至庭一訊，當可省釋，孰知事有不然者。
祥符縣令自太守署歸，檢牘簽差訖，攜失單、約指一。蓮花幕裏，藥材籠中，自信大有人在，乃從容與之計議，並舉仲堪報縣原案以為證。論者皆謂仲堪財物，隸屬珍娘，平康中人難保不監守自盜，況武氏是伊母，武貴是伊兄，武六是伊妹，通同謀劫，尤在意中。老麻外姓，或不知情，嚴究珍娘，有不水落石出哉。嗚呼！張湯鉤距，徒傳酷吏之名，鄒衍纍囚，合作仰天之嘆。縣令惑於先人，不惜以珍娘為罪魁。慘鎖蔥尖，痛攢棘刺，冷肅霜嚴之面，怒聞霆疾之聲，申訴再三，輒不一省。而假母及老麻、排六輩，不過略為詰問，排六尤矢口珍娘，黑索拘攣，赭衣黯敝，仍實諸人於獄，而縣令徹夜敘詳，一若以得情為喜者。珍娘之冤，竟至於是耶！糊塗哉令之治斯獄也。
第十八回鞫冤
「覆盆徒望日，蟄戶未驚雷」，此駱賓王獄中詠也。珍娘遭縣令之逼，還埋幽獄，已與假母、排六相隔絕，終夜悲痛，手爪斑斑作殷紅色，默念此案既破，縣令何不究黨羽，鐵經鑄後，錯已將成，絲到治時，棼還益甚，國已失而逐鹿，城既火而殃魚，如此草菅，那勝蕉萃，惟仲堪未曾面質，出場以後，度能委曲周旋。轉念至斯，不得不預書供狀，朝旭入室，略露余暉，於同難中丐得破筆一，素紙一，嚙指血為墨作狀曰：
具供狀人楊珍娘，叩首座下：竊以黃衫未遇，誰呼夢裏之鞋；紅線何來，竟取床頭之金，寄余情於嬌女，本是善懷，參俠氣於隱娘，可憐無力。況乃髫齡禾水，宦轍椿庭，一官丞薄之卑，千里江湖之謫，偶攜梅鶴，姑借銜頭，突遇林鴞，竟亡珠掌。家山何處，疑成紫玉之煙；滄海同淪，飄墮青樓之籍。雛時發才覆額，眉未知顰，呼阿母為螟蛉，化前身為蝴蝶，哀絲豪竹，只此歡娛。舞扇歌衫，盡教消受，陶然亭畔，燈紅酒綠之場；燕支臺前，紙醉金迷之夢，何圖楚岫雲黯相催，自信秦關泥封不破，挑琴已矣，不甘坐柳下之懷；酬簡何為，誰許踐桑間之約，是以屢逢彼怒，不恤人言。婢沒泥中，姬投甕裏，織貝錦而數丈，惑虎市以三人。如此窘鄉，空留怨女，果然處士，能抗封姨。千金南越之裝，十日平原之飲，差謂梁棲燕子，可以娛情，豈其屬亂猧兒，無端打劫，有媒是鴆，相擊皆狙。量珠之使未歸，焚玉之岡已熾，不須忌器，且興投鼠之謠；奚待補牢，預縱亡羊之路，操矛刺盾，借突徙薪，偷荊棘以未除，藉兼葭而思倚，計緣漁色，碎壁何堪，罪在圖財，鉤金亦證。用是名標謀主，物附奸贓，特投剖鯉之書，乞下逐鸇之牒，心都叵測，方知涉世艱難；身不自由，未免為郎憔悴。仰雲霓而在望，妒風雨以相欺。淚到啼紅，輕綃亦寄，血能化碧，片石同沈。尚望嚴鞫脅從，痛懲首要。俾返連城之值，且安逆旅之懷。珍娘雖負奇冤，必蒙昭鑒。雲得風而俱散，雪見晛而自消，從此鴛譜重諧，免庶士標梅之怨；還冀鴻郵偏覓，報遊子寸草之心。謹狀。
珍娘寫罷，紙上一片作燕支色，旁觀者靡不墮淚。然淒淒圜土，寂寂禁門，翌日仍無消息。珍娘既沈苦海，難索解人，不食不饑，愈思愈痛。時為三月十三日，忽獄卒持牌入，謂府署派員承審，縣令將親解卷宗人犯往。大道往來之地，未免頳顫，公庭匍匐之時，可憐屈膝，不得已隨獄卒出。而老麻、武貴、假母、排六，已先珍娘在，僉幸覆訊一過，歸獄珍娘。珍娘則急盼仲堪為之援手，及迤邐入府署，敞公座三。左席已坐一冠服者，縣令乃就右席，衣彰獬豸，閣辟麒麟，須臾一貴官踞中坐，絮袍纓帽，鸞停鵠峙。於案旁者，即仲堪也。左右席向上捧卷下，從者喧呼帶群犯進，遊鱗一竿，穿來柳葉，群鳥交錯，拜倒花枝，從者揮珍娘就左席跪。仲堪亦下揖左坐者，回顧珍娘，則深領蝤蠐，平埋翡翠，不禁涕下如綆矣。左席者持節略詢仲堪，仲堪陳辭侃侃，並歷述被劫時狀，言已出珍娘原函為據。仲堪退至階左，始一一詰珍娘，珍娘袖探供狀，行行星密，燦燦霞飛，辭較騷而更哀，字得色而益艷，珍娘俯伏在地，楚楚堪憐。左席者乃陳供狀於中座，中座者呼珍娘問情事，並舉武貴為佐證，來蹤去跡，針芥皆符，後果前緣，岑苔相合。中座命釋珍娘刑具，姑與武貴退。
是時左席者已提老麻至矣，蹈瑕抵隙，使之無可置喙。老麻方喋喋稱追盜功，且曰如座情虛，決不送仲堪入汴。況巨魚縱壑，鴻毛遇風，孰不可高飛遠舉哉，何為鬱鬱居此，至罹罦罹罿而不遁也。及詢以約指所自至，則曰是珍娘囑仲堪誣栽者，矢口不移，願盟皎日，捫心無愧，但泣青天，賞以一部肉鼓吹，而堅執不稍披露。乃易而問假母，與老麻同出一轍，並謂珍娘背德反噬，仲堪索詐教唆。汨汨其來，滔滔不絕，即淑問者聞之，亦若持之有故，言之成理然。左席知二人不易奪，遂設法以誘排六。
排六非所謂媚如狐，黠如鼠，毒如蜂蠆者耶。左席亦逆料其狡，較之老麻、假母，似易探其底蘊，甫就鞫，即呼攛其指，突謂此案各盜，與汝均索相識，不然花飛蕊墮，狼藉難堪，決不願隱忍是仇也。珍娘所供，或與汝有郤，而老麻則謂汝妒珍娘，故招盜至，即約指亦為汝所贈，武氏且稱汝與盜別有窩贓地，渠未知什之一，包身是膽，立足有跟。既結黨以相要，料覆巢而不悔，汝能逐一吐實，當為汝開一面網，否則三尺法固俱在也。惟觀汝綺年韶貌，亦殊可惜，如果為人受過，盡堪為汝剖解。若近若遠，疑是疑非，此老吏斷獄之妙訣。而排六神色陡變，此案遂迎刃而解矣。
左席猶恐排六之囁嚅也，乃盡驅老麻等於左廊。斂容低聲以訊排六，排六一瀉千丈，竟至和盤脫出，老麻之種種秘策，如活如畫，不少隱諱，潮流退漲，石骨嶙峋，木葉飛痕，山容瘦峭。左席至此，知珍娘實無與是案，而武貴宜留以為證，復私問排六曰：「然則群盜汝盡識之乎？」排六曰：「當時鵑魂幾斷，鼷膽先寒，惟一短且小者，一肥且禿者，兇悍之氣，尚隱然溢於眉宇。其餘沓來紛至，幾至奄奄無生氣。」左席囑排六畫諾後，陳設三木，喚老麻、假母上，聲色交厲，血肉橫飛。假母知事不可為，所供與排六無異，而老麻亦力竭聲嘶矣。此生夙孽，果不由人，何事平反，行將及我。老麻之供辭定，又復持以呈中座，中座立傳縣令上，與以各人供狀，微笑曰：「今日無徐丞會審，珍娘將斃杖下矣。貴縣但憑度臆，未肯平心，不留棠舍之陰，竟尚蒲鞭之辱，同為人命，弱草誰依，況是良家，名花宜惜，珍娘無罪，而摧折至是，自問亦堪為民父母否。」縣令曰：「珍娘語多脫節，言太模稜，反復推出，無非自諉，同是武氏，豈有棄其所親，與廝養沆瀣一氣哉。至珍娘楊氏一節，今始渙然冰釋。大綱已具，只待搜贓，發落如何，敢求裁決。」中座者令將老麻、武氏收禁，武六寄監，武貴暫羈押所，珍娘交官媒妥為安插，而別遣府役查抄住屋，此案遂於此得小結束。蓋會審時巍然中坐者，石太守也，左坐者為府署發審員徐司馬，汴中之以幹練著者，為民請命，折獄如神，而虛右坐以待祥符縣唐令。唐本以納粟得官，遇事皆借重內幕，民如草芥，已類毀讎，天縱萑蒲，偏多輢軛。唐令以珍娘為弱，咸思藉此以取供。孰料日暮途窮，倒行逆施，至於是極哉。太守因縣令所詳。情節離奇，言辭惝恍，而又以珍娘為首告人，斷難加之以罪，況仲堪與珍娘，相愛相親，可歌可泣，若聽伯州犁上下其手，不特難對珍娘，奚以求解於仲堪哉。於是會審之議定，而使唐令自知所愧。
珍娘既得大解脫，仲堪亦相將出署。亂鴉堆鬢，淺螺蹙眉，泥染鞋樣之汙，淚賸衫痕之漬，官媒潔一屋使處，梳櫛鏡奩畢具，重添新恨，小試啼妝。仲堪坐於桌隅，不啻水晶簾下看梳頭也。仲堪向珍娘道歉，謂文戰牽掣，王累卿卿抱屈，縣令誠不解事。珍娘曰：「一飲一啄，莫非前定，儂合有此磨蠍，何能抱怨公子，惟縣署集訊時，老麻等鐵錚錚如此不屈，今則俯首帖耳，所供歷歷如繪，徐司馬誠神明哉。儂在此當無大苦，只以全案連帶，不得不暫作停頓，公子場事未畢，宜歸館為休息計，團聚不遠，何事戀戀。此地關防所系，公子亦不宜屢褻。」仲堪感其言，悲其意，一笑而出，惟速盼當事者定讞而已。
第十九回搜贓
翌日仲堪已三場矣，此九日中兔起鶻落，波譎雲詭，幾出尋常意計外，故仲堪雖逐逐於黃茅白葦，而文字不無減色，然儁傑廉悍，神近柳州，渾浩流轉，氣類韓氏，亦同人所得未曾有者。惟步蟾則憂憂獨造，一掃凡近，所謂回者如輪，縈者如帶，直者如燧，奔者如焰，跳者如鷺，躍者如鯉者，庶幾似之。瘦菊則紆徐委蛇，蜿蜒淪漣也。三人均為閩籍所傳誦，望之如泰山北斗。十六日出闈較早，約午膳於福興居，謂之吃夢，此為與試者之常例。而仲堪自入汴後，俗事憧憧，離情惘惘，久不獲此雅敘矣。飯余乃往視珍娘，一展契闊。
珍娘在官媒寓，忽忽凡三日。塵鏡不花，鐵衾自冷，未悲先淚，欲語已慵，但傳聞署役已搜贓至，縶盜黨及店主人凡六，蓋知此案將告終矣。自念飄泊一身，幸而有偶，微論仲堪瑤林玉樹，自是風塵外物，對之尚慚形穢，將來笄珈象服，不難與之偕老。即使文章憎命，小隱邱園，而得侍謝郎，江左應稱第一也。挈歸桑梓，助理蘋蘩，玉案談詩，金闈賭字，此樂正未有艾，惟恨故鄉何在，老父何依，倘得傳書鴿飛度太原，未必竟杳無消息。倘老父果猶在晉，暮年風燭，重睹明珠，不識若何忻喜，而儂亦主婚有人矣。疑佇未久，而仲堪適至，遂以此情相告。仲堪亦不與太守商，碧筠簾下，汲水煎茶，一曲瓶笙，冷冷人聽。仲堪因酒余甚渴，思藉此以滌煩襟者，詎太守促往認贓之役至，仲堪乃相與詢底蘊，役曰：
是差苦矣，幸而就獲，尚不負此行。始僅四役張王何趙而已，據老麻所供，贓在距朱仙鎮十里之某村，余黨皆散處無定所，麻鞋就道，本類羈人。茅店問程，自稱估客，中以趙役最有膽識，互相謀於桑下，以張王兩役及余赴某村。而趙役先至鎮店以覘動靜。約晚間聚於鎮上，歧途判藝，異地借驂，柳眠桃懶之天，麥漲秧分之路，午後已至某村。市集荒涼，人家寥落，不得已姑憩茗肆，而暗使張役訪鄉保。
鄉保非他，艾其姓福其名，正頓贓之主人翁也。為虎作倀，鄉人悉供其魚肉。聞我輩以盜案往，早泄風聲於群盜，而群盜遂相率至鎮店，以為護身符。春雷一聲，百蟲起蟄，不復再居故土矣。艾福為我輩東道主，談次力為村人辯，並雲某業農，某業工，某業賈，曲折委璅，如數家珍：盜口多誣扳，曷再鞫以求得實，諸君且返報，容某講線偵窩主，金玉錦繡，非村人所恆有。大而典質，小而市肆，茍能發見一二，便得探其崖略，沿流所至，必溯來源。此亦某應盡之責，諸君以為何如？嗚呼！既無空穴，何處招風，自嘆為山，未曾覆簣，於是乃辭艾福至鎮。
鎮有夜市，而旅店輒與酒簾，俱白墮一觴，黃梁半枕，趙役已追蹤至。見余等怒曰：「汝輩尚蘧蘧作莊周夢，獨不慮聞訊兔脫耶。我不早至鎮店，必將敗乃公事，此後風流雲散，全案又何從收拾。今幸盜黨先後蒞店，傍晚更來一老者，登樓聚議，置酒密談。店主人監視諸客弗外出，我固賄店夥行，恐將曉發矣，非疾騎請兵不能獲。」余等亦述某村狀，趙役以後至者為艾福，而迫余連夜縋城入。孤燈匹馬，啾啾鬼唱之聲；淡月疏星，蹙蹙神行之技；四小時馳四十里，至則堞樓戍鼓未四嚴也。急進署以聞，乃有千總官一，率兵一排隨余往。
盜黨以事急不敢挾贓行，擬仍令艾福還村為留守計。我等至鎮店，晨光僅熹微可辨，而駕輕車就熟道，若輩均拔關出矣。趙與王、何三役，相候於中道，至此以兵圍前後戶，各躡千總官後，時也短襟窄袖，舞遍天魔，復室重廊，掘殘地煞，瀏亮公孫之長劍，從容光弼之短刀，千總官輕哨一聲，眾兵早排闥入，細荊巨綆，無一得免。竊怪艾福未與斯難，及千總官詳細研鞫，始知各贓在艾福所，艾福已夜歸潛易矣。店主人亦以知情同罪坐，逐店夥而扃之。於是督兵押盜再至某村，小橋流水，幾樹垂楊，雞黍昨宵，室邇人遠，不特我輩兵役瞠目相視，彼盜黨亦咄咄稱怪事。破扉而進，則牖戶軒敞，几案縱橫，廚下積灰猶未冷也。店主人曰：「老艾遁矣，物果亡否？」蜿蜒沿屋北隅入，階左有復壁，以手擊磚，啟門若圭竇然。蛇行矚之，已黑魆魆，空洞洞，無纖芥留矣。群盜縱聲詈老艾，必欲滅此而朝食。我輩詢諸鄰右，但雲艾福素強暴，無一願與立談者，晚間見其踉蹌歸，破曉以一車載家具去。黃鵠既翔，青蠅誰吊，曲徑三叉之地，短扉雙鍵之家，有盜無贓，仍難歸宿，姑請千總官押群盜到署。留兵八人為我輩助。
自鎮至村，從公枵腹，經此波折，祗得購山芋為晨餐。偵騎四分，而駐兵入於社廟。舍南舍北均是桑麻，亭短亭長幾多蓬蓽，彼艾福蹤跡，如石沈大海，不可復究。自計何以復命，諸人絡繹返社廟。最後趙役牽一車夫至，曰得之矣。此即為艾福移送器物者，以借為導掩，捕固極簡易，田塍繚曲，村落參差，樵夫山麓之吟，漁父溪流之語，無不隱約入畫，至則一石堡也。凡劉氏皆聚族居，艾福因與其族有連，故得分一席地。眾兵紛繞，若臨大敵，堡民推族長來質，趙役為述約略，堡民曰，非其種者，鋤而去之，遂啟砦引兵入。於是艾福及眷屬始就縛。
填箱委燕，充韌中閨，辟而視之，燦然鏤花刻采者，黃金也；瑩然翹邊細紋者，白金也：累累然滿盤錯落者，珠也；溫溫然比石潤澤者，玉也。紅者知其為珊瑚，碧者知其為翡翠；組織細致者，知其為文綺；裁剪熨貼者，知其為錦繡。冬裘夏葛，女舄男冠，所在俱備。我輩一一收註畢，攜贓驅艾福行，昨晚八時到署，已由發審委員逐訊。明後日當可定讞，但賊多單少，必須親往檢視，我尚到有公務，請速赴署接洽，上官待公子久矣。
銜杯進苕，吸管噴煙，移時乃一笑辭去。仲堪謂珍娘曰：「狡哉，此盜危哉，此贓也，若輩深入虎穴，始得虎子，雖奉長官命，然焚巢覆卵，其計劃固自井井。我既無此損失，當撥百金為若輩犒，實嘉俠氣，非買歡心，若輩倘稍一委蛇，則鳥跡獸蹄交於四境矣。」珍娘深贊仲堪。仲堪遂復謁太守，似曾相識，當年飛去之蚨，若不勝情，何處歸來之鶴，匹夫無罪，懷璧其罪，挾重貲而涉遠道，殆猶樹高幟以招暴客耶。太守為仲堪賀，仲堪復向太守謝。太守置酒向仲堪，並欲為仲堪一敘情愫，乃招徐司馬與仲堪閑話，親將余贓發祥符縣符領。
晶簾動處，滿架薔薇，魏紫姚黃，移根於洛陽者三五本，膽瓶瑩徹，疏落插婪，尾春數枝，集書為屏，磨銅作鏡，琳瑯滿壁，皆乾嘉間名人舊作。琴囊棋匣，位置天然，身入其間，撲去俗塵數斛矣。此為太守讀書所，每與文人韻士觴詠其間，或聯詞句或擊詩鐘。老子興復不淺，以仲堪珠輝玉潤，望之如神仙中人，賢主嘉賓，特開東閣，酒肴既具，太守乃幅巾輕裾而至。並攜垂髫兒一，尊仲堪為世叔。四人開瓊筵，飛羽筋，咳唾生風，令人忘倦。太守戲謂仲堪曰：「珍娘亂頭粗服不掩其美，世兄賞鑒匪虛哉。劉碧玉偷嫁汝南王，未嘗不譜為艷史，若令篤糟糠之愛，恐老師清芬世德，未足繼美也。」仲堪謝曰：「聞珍娘為楊氏女，其父聽鼓於晉，渠擬以尺素往探，而苦無借徑，世先生晉有故舊否耶？」太守曰：「世兄姑請珍娘備函來，弟當設法代達，此事果確，亦系美談。他時玉潔冰清，爭迎簪紱，花嬌柳嚲，重拜氍毹，弟當要徐可馬為冰上人何如？」仲堪遜謝，並請儲衣飾於太守所。金谷屢罰，玉山已頹，仲堪與太守別，就近往晤珍娘。珍娘尚跌坐燈前，拈著紅繡鞋兒占卦也。
第二十回通訊
仲堪久與珍娘別。綠波新漲，交戲遊鱗，紅雨亂飛，枯棲啼鳥，身段輕偎之趣，口脂私語之香。仲堪略述太守語，珍娘曰：「奔則為妾，載在禮經，當時急出火坑，是以不求媒妁。太守雅意，司馬熱腸，定分正名，何等鄭重。儂當晨修家報，為語平安，不必及武家事。倘老父未經返浙，必能逐汽軌而東也。雖屬卑官，略知大體，惟屈公子拜倒丈人峰耳。」仲堪矮屋積勞，鼾呼泥醉，枕同一覺，衾冷半床，蓋縷縷晴煙，迎朝暾作深碧色，珍娘早拂箋磨墨，振筆直書矣。書曰：
父親膝下：長途篝火，魂夢猶驚，六載樊籠，至今始能飛出，援手之力，皆侯官沈公子也。季芊鐘建，既涉嫌疑，徐淑秦嘉，應成眷屬。惟念一弱女子耳，作嬪他姓，禮許歸寧，瞻望嘉禾，並門楣亦不復省識。矧父親遠遊已久，浮沈宦海，出入書叢，近狀又復奚似。每一憶及，恨不飛還女年十八。父親正五十有九，詩懷酒興，是否如前，庶母弄璋，弱弟業已八齔，倘能輕攜杖履，一笑遊梁，則昨夜洞房，交輝樺燭，父親可躬操昏主矣。釵荊裙布，依樣安貧，決不忍千里外向老人索恭妝費也。沈公子以禮部試寓閩館，通訊於此較便，肅介頤福，並致意庶母、弱弟。
繕畢，持交仲堪，仲堪曰：「字面紙上如此軒昂，不愧女相如矣。」盥漱後即以書付太守，太守遣幹役馳驛赴太原，限七日還報。櫛風沐雨，苦效奔馳。送水迎山，敢嫌迢遞，珍娘心已大慰。但冀大椿無恙，得以常資蔭庇，雖睽違南北，不浹旬可以通訊。況仲堪得邀一第，聯翩直上，宦轍安必不晉，因之撫衷望遠，縷指計程。仲堪屢笑其癡，而珍娘仍自若也。噫嘻，吾於是為述得信之楊老。
蠡湖舊族，鶴渚故鄉，楊老曾食餼於庠。毝毨年年，飄零處處，青燈黃卷，徒老年華，荊人陸氏僅一女，小宇珍娘。麗質天成，慧根夙種，夫婦固視為枕中鴻寶者。楊老不得志於有司，恆自嘆曰：「大丈夫當自立謀生活，安用毛錐子為哉。」遂摒擋一切，納粟為縣貳，雖分省在晉，尚濡滯不願遽赴。既虞道遠，巫臣之盡室難行。復慨位卑，淵明之歸田不得。詎料戊戌政變，繼以庚子，陸氏又驂彎而去矣。珍娘年只十二，不能料量米鹽事，樛累葛藟梯兆枯楊，納一妾曰云雲，逾歲得舉一子，楊老忽動宦興，腳靴手版甘為五斗米折腰。一舸輕舟，沿楓涇閔航而上，小孤山色，汾浦潮聲，又添卻許多詩料矣。漢江東望，盡是車塵，未至晉西，而群盜盡劫所有去。
云云保護幼子，無暇再顧珍娘。楊老於迷罔中，亦未為珍娘籌趨避法。冷風荒草，暗月疏林，珍娘卒不得脫。於是緣老麻以鬻於武氏，當日搖旗吶喊，為群盜助威者，老麻亦與是役也。楊老竄匿樹從，盜去始復出現。輕鶯無恙，雛鳳仍清，行李蕭條，而告身尚在行篋，惟此一朵女兒花，竟被狂飈所吹折，中郎感慨，何以慰情，太沖詠歌，可曾托諷，乃赴縣請緝。而仍率云云、幼子行，瓠落一官，薪勞三載，忽忽無善狀。徒設馬融帳，傳伏生經，借供客中之薪米而已，然於珍娘未嘗一日忘也。
六飛西狩，道出太原。豆粥素衣，已非昔日，撫晉者派楊老料理供給，尚方玉食，出自天廚。而閹豎弄權，輒能化神奇為臭腐。其餘窮奢極欲，令人不可向邇，楊老曾有遊仙詩以記其事，句云：
火棗交梨久厭觀，紫櫻桃熟蔗漿寒。銀刀細擘麒麟脯，王母今朝進大餐。
亢壑年年羽化遲，華陰深處有誰知。彭籛斟雉尋常味，飛詔東瀛采紫芝。
天星一角酒旗開，甘露金莖味妙回。西域葡萄新釀熟，璇宮快試夜光杯。
侍宴蟠桃樂奏終，霓裳曲散舞臺空。仙家也厭宮墻笛，譜入留聲機器中。
楊老俟鑾蹕趨潼，始行竣事，上遊敘績，委權絳縣縣丞。棒檄毛生，居然色喜，從此可拋卻青氈況味矣。云云又弄一瓦，牙牙學語，亦是可人。回憶珍娘，天人永隔，特不知臨風雛燕，猶能弱羽差池否。起徒系帛，難到上林，便許還家，已迷故道，花晨月夕，往往托諸吟詠。來絳已兩載矣，瓜期既屆，梓夢轉溝，艫蒓張掾之思，鮭菜庾郎之趣。盈宦橐者二千金，種竹蒔花，盤桓三徑，自計尚堪溫飽，何必再從蓬海中討牛活哉。整裝進省，卜一廛以棲宅眷，而遂初之志，竟不可復遏。人償雲約，我足山資，竹桁藍衫，松枝烏帽，楊老洵知足不辱哉。會大府批牘未下，始遲遲以待，忽傳薇署有汴使至，促楊老往，蓋於役無可摸索，而乞靈於科吏者。至則授以珍娘函，並與歸寓索還信。楊老久不睹珍娘字跡矣，心存芥蒂，眼熨麻茶，且讀且疑，且疑且淚，既而嘆曰：「老天還我女兒，何其僥幸哉！」云云亦起問大概，楊老掀髯一笑，謂此後不但有女，抑且有婿。幾曾投卷，來題盧氏之詩，或者牽絲，為隔張實之幔，我當往汴，一觀嘉禮，並以謝石太守也。云云亦相與慫恿，楊老乃寫復書交汴使，而督云云為備奩具。書曰：
珍女收覽：一朵紅雲，自天飛下，廣陵散果尚在人間也。愚自遺珠以後，長途老淚，無可再揮。偵騎紛呶，徒成一哄，到晉三載，昧同雞肋。每欲投簪歸去，而故園松菊，久已荒蕪，祗得隨老馬戀此棧豆而已。前歲幸權縣貳，杯水之飲，所入幾何。差喜案牘余閑，仍能從吾所好，今已一驟歸省矣。解組之意，正在怦怦，吾女言旋，且獲良偶，非賢太守代署綣繾司，斷不能有此佳話。希傳語新婿，為老夫賃屋三兩，藉息勞轍，並開甥館。渠為衛玠，得毋自慚樂廣耶。云云尚足娛老，汝弟亦解讀書。束裝之期，約以三日。為問儷吉。
汴使持書復命，楊老亦遵陸而東矣。太守得報，即馳付仲堪寓。著花老樹，焉有醜枝。仲堪亦為之忻喜，遂以情達珍娘。珍娘方理紅絨線，繡鴛鴦合歡鞋，軟自難勝，錯非到底。仲堪笑擲以書，曰：「卿何勞耶？準備油壁車向南城迎阿父也。」曹門多巨室，當向之商僦一角。蹌鸞迎處，爛本盈門，弋雁歌余，靜還在禦，雖相處不過旬日。而嘉賓式燕，吹笙鼓簧，豈能使侷促如轅下駒哉。至於廚娘膳宰，燈婢燭奴，倉猝之間，易於裒集，我當要瘦菊、步蟾為助。而閫以內惟卿制之，況卿已有覆翼者，我亦得以少慰。惟居此決非久計，應催太守速定讞。
仲堪出與瘦菊、步蟾商。步蟾曰：「楊嬸往事，如浮雲蔽空，不復再貽口實。乃父既儒而仕者，亦系名教中人，不假蹇修，何從解佩，況逢雍伯，自樂分田。求婚豈第朱張，通好恰如平鄧，太守允以徐司馬為介，叔宜謁司馬而請之。瘦菊等固樂襄外事，但冠銜金鳳，帶綰玉龍，楊嬸諒不能自為也。叔曷與太守謀，事或有濟，屋務當偕館中會計往。得之亦非難者。至於七寶安床，九重設席，太子金裝之麗，詩人玉倚之屏，布置維艱，購求須早。叔可質諸楊嬸，毋令新人議我後也。」瘦菊亦以此為言，仲堪遂由閩館至太守署。
時司馬亦在太守所，仲堪懇其執柯，並求一理內政者，太守曰：「秀縈芝草，豈必無根，清到梅花，可憐太冷。珍娘今為世嫂矣，徐司馬亦好事，擬一妙判，可助清談。他時治譜告成，當於遊粱小錄中，添此一段因果也。晚堂可宣布讞詞，珍娘照例省釋，惟碩人翟弗，君子笄珈，淑慎溫恭，奚可屈書官牒。弟當以魚軒相送耳。司馬為世兄通詞，內事亦主諸司馬，將來囑珍娘持詩為贄，向司馬夫人盈盈一拜而已。」司馬唯唯諾諾，而仲堪復為武貴請，欲於籍沒武氏者，賞諸武貴以償其傳書功，斯亦珍娘所授意者。飲來海若，水亦知源；補到媧皇，天真不缺。太守亦極為贊可，復留仲堪晚飲。而命徐司馬勾當是案，繡衣抱牘，碧障籠燈，而祥符縣至矣。老麻、武氏、武六、武貴，林立為階下囚，司馬照原供鞫問訖，而囑堂吏讀獄詞以諭諸囚。
第二十一回定案
庭樓老樹，星明月滿之天；階簇落花，人鏡吏冰之地，諸囚固戰栗待命。兩行胥役，亦屏息無一辭，堂吏始引吭朗誦曰：
鏡非久破，樂昌有必合之緣。網縱能寬，成湯無幸逃之律。假穿窬而為伍，咎不勝誅。合玉石以俱焚，心嫌太忍。情得雖雲匆喜，罪疑本是惟輕。惟爾老麻首創技謀，妄圖好事，逼蘇秀子而落魄，得羅敷女而甘心。起知申春、申蘭，謝小娥矢以必報。桃根桃葉，王獻之曾有定盟。如此昧良，亟宜科罰，應照強盜為首律。爾艾福等，同惡相濟，惟利是圖，或守株伏待兔之機，或引房逞窩蜂之智，風高火熾，挾利刃以淩威，月黑人孤，點淫籌而縱欲，凡茲凶慝，各判等差，應照強盜為從律。至爾武氏，以相依之嬌女，徇如意之郎君，既受聘錢，敢浸完璧，即爾夙翔鴇羽，屢作鴻飛，豈能因已往而不追，是宜並同科而難赦，應照律不贖。排六，蟬能脫殼，虎竟離山，未嘗療妒之羹，甘抱黨同之轍，姑念傲霜老菊，枝已先殘，逐水野桃，花都長謝，此的竟供眾矢，大壑且合群流。應照律準其折贖。惟武貴不宜心俗，能燭先機，遇變而預為人謀，臨事而弗隨親諱，果能逐爵，豈徒開莒仆之端，幾等攘羊，已同作直躬之證，其情殊正，厥賞宜隆，應將查封武氏器物，發交武貴承領。珍娘既為螺負，久結雞盟，況逾笄總之年，誰負紗封之選，扇如輕掩，雅重何郎，鏡若相貽，合隨溫氏。應令沈生迎歸完聚。嗚呼！論功諭罪，無非劑兩造之平，公是公非，即此補三章之約。咸遵所判，俾眾咸知。
堂吏讀罷，堂下一片哭聲。排六以無力折贖，願隨武氏監禁。老麻等一幹人犯，俟詳司申院，咨部執行。仲堪回館時，瘦菊等早為仲堪卜宅矣。廉泉讓水，是在其間，朱雀烏衣，相離不遠，饒平泉之花木，指沁水之池亭，廳事陳列，大率假諸屋上者。此外雕廓繚曲，自成響屐之聲，復室參差，爭寫隔簾之影。春風迸暖，散作丹青，落霞逐塵，絢成紺碧，規畫井井，預備以七車寶迎珍娘。而仲堪則別辟鬥室以處之，然屏圍瑪瑙，窗拓琉璃，四隅文綺之廚，半笏瀟湘之榻，洵不愧為風雅士也。仲堪再三稱謝，於翌早至珍娘所，約與俱來。
靚妝百媚，微步雙弓，縠佩綃裙，纖埃不染，珍娘豈俗粉庸脂比哉。武氏家小鬟，曾隨珍娘在官媒處，於此亦留備使。應武貴夙謹願，願舍業送仲堪，南門戶之責，奔走之勞，未敢或諉。其餘不過一司炊、一司廚而已。大致楚楚，楊老亦如期至，投懷燕小，淚已啼幹。脫手鶯孤，聲真淒絕。楊老笑曰：「兒慧矣，然癡甚。世未有以丫髻終老者，阿父囊澀甚，只以三百金供嫁具。云云別有針戶之屬，女婿能諒我，當不至嫌我貧也。」俄而仲堪歸，修謁見禮，誰賓誰主，且盡一觴，佳婦佳兒，自成兩美。乃諏吉於三月二十九日結婚。距此尚有六日，而楊老勃發遊梁之興，約仲堪與瘦菊、步蟾偕。
汴梁本北宋故都，其先代亦著名勝。河源所發刊，一碣曰「龍馬負圖處」，蒼秀古勁，望而知為數千年物。東南則信陵亭也，梁孝王吹臺也，豐樂樓也，蓮花樓也，清虛堂也。瓊林舊話，此苑何存。艮嶽奇觀，厥峰特挺，而終以宋太祖龍亭遺址為最偉。門迎閶闔，地回穹窿，擁潤礎以莓苔，鞫古碑為茂草，聲聲梵唄，那堪長樂之鐘；處處泥塗，誰問未央之瓦。惟亭下傳有石龍，一說者謂鱗甲生動，予以青蚨數十翼，為持燭導以入，其質潤紋細，雕鏤極工，確非民間所有者。以告者過，殊可一粲，而所謂大相寺者，則酒簾茶牡，履舄交馳，不足助同人歌詠也。仲堪欲為徐司馬觴，乃訂楊老輩假座於二曾祠。
有清中興之績，交口頌湘鄉昆季，騎箕以後，立功省分，各修祠祀。汴為發撚轉紐處，城烽鼠竄，篝火狐驚，中宵刁斗之聲，落日旌旗之影，父老中猶能彷彿一二。祠址極宏敞，而建築尤為完善。門署一聯曰：天下安天下危，註意將註意相。侯一位伯一位，難為弟難為兄。正殿奉文正、忠襄兩栗主，而部下若楊若墖、若彭若曾，附祀者尤眾。殿後為湘人同鄉聚飲處，勻排丙舍，小綴丁簾，棐幾烏皮，疏枝蠣殼。面懸文徵明晝八幀，山青蓄樹，水碧艤舟，晴雯一抹之痕，夜雨三篙之漲，莫不摹繪盡致，識昔謂為天下第二本也。背瞰曲欄，折而為九，波暈染眼，潭影空心。洵是天然勝境，尤奇者汴城向無勺水，而均取汲於原野，即或溝澮偶盈，其涸亦可立待。獨此梳瀠洄映帶，澈鑒須眉，清淺淪漪，交橫荇藻，遊梁者咸於此間得少佳趣。仲堪亦未能免俗，聊復爾爾矣。
楊老與仲堪既相洽，而瘦菊、步蟾無不樂陪杖履者。四人先後至祠，幽賞未已，高談轉清。楊老以為在晉六載，無此雅會。徐司馬亦倜儻一流，楊老向之稱謝。詎知東方之語，半雜詼諧，逸少之情，為聯觴詠。次第就坐後，花光山色，都落灑卮，那得不令人心醉也。徐司馬先與楊老議婚事，於二十八日先受聘禮，楊老更要瘦菊為妁。瘦菊欣然相從，司馬夙以詩鐘名於時者，因欲藉此以助觴政。楊老曰：「搜索枯腸，老夫耄矣，曷若司馬成誦在心，借書於手耶。」司馬固強而後可，爰以沈仲堪三字為鴻爪格，群咸以曳白為慮。
步蟾矍然曰：「必得其一，聊以塞責耳。別有心期王處仲，不堪形陋沈攸之。」司馬曰：「捷哉。」瘦菊曰：「三咽堪憐陳仲子，四聲合訂沈休文。我與步蟾，正復相類。」楊老曰：「戴娛仲若堪砭耳，沈瘦休文久病腰。」司馬曰：「楊丈為己寫照而已，然亦工絕。」仲堪曰：「韻協仄平梁沈約，經儲伯仲漢周堪。」司馬乃撫掌曰：「渾脫瀏亮，可奪全席。」乃徐誦所作，則為：文薄齊梁堪吐沈，困摹翁仲合鎔劉。眾人皆贊曰，不愧老斫輪手。司馬曰：「詩鐘不難在巧難，在練不難在工難。」洗盞更酌，楊老復與司馬拇戰，拳同鉤弋，手善運斤。仲堪等繼之，而司馬漸不能支矣，景薄崦嵫，餘霞成綺，始相揖驅車而散。
楊老率仲堪等遨遊在外，珍娘對於洞房點綴品，無不躬自安排。內閫凡三楹，其右為寢所，紫羅兜幔，青綾障簾，箔垂珠樣之絲，壁砑銀光之紙，鐘鳴鏗韻，旋以螺紋，爐裊煙痕，銜於猊吻。金鏘屈戌之聲，風來拂檻。玉嚲丫叉之色，月欲窺簾。拄間懸攝影一，畫中鏡裏，愛寵情郎，不啻璧合矣。橫置仇十洲石印直幅，左右裝淡紅箋。聯書曰：分韻應增家令瘦，承恩雅助侍兒嬌。此系瘦菊調仲堪者，中間則案列眉公，榻攤湘女，臺擅百靈之小，椅分一字之斜，書帖畫屏，琳瑯滿目。中貯太真醉酒圖，徐司馬借諷珍娘。其絢爛俱歸平淡，但於畫幅左角，題詩二絕曰：
花容含笑稱雲裳，親為君王晉一觴。記否沈香亭子畔，青蓮學士忒疏狂。
不須妒煞趙昭儀，鄉到溫柔祗自知。水佩風鬟自瀟灑，新酒釀熟不多時。
聯云：
誰瘦誰肥，妃子可曾偕帝子；此離此合，吳興果不負嘉興。
石太守嘆也。左為仲堪書室，猶空其中以待仲堪，而珍娘瘁甚。司馬夫人於二十七日視珍娘，且為珍娘拂床展被，以誌吉利。司馬固伉儷齊眉，兒孫繞膝者。珍娘移居房後，留其前以備合巹，喜歡新味，都是悲來。美滿前緣，請從今始，珍娘以楊老初至，於舊事未曾詳告，是晚因仲堪別宴，暖酒為楊老壽，備述武氏顛末，楊老曰：「禍為福倚，竟至於斯，仲堪奇才，一顧空群，識汝在牝牡驪黃之外，汝惟勉盡婦職可矣。汝父已老，不識與汝相見有幾。」小鬟知珍娘心事，久屬仲堪，勸楊老無庸過慮，花回波影，樹繞斜暉，而仲堪返，猶記趙秋舲詞曰：等得歸家淡，月剛上碧紗。親手遞杯茶，軟語呼名罵。他只是眼昏花，腳尖兒亂路，問著些兒半響無回話，偏生要靠住儂身似柳斜。此境頗為相似。仲堪來辭楊老，珍娘令小鬟出扶仲堪，而自掖楊老歸書房。翊晨即為二十八日行聘。
第二十二回結婚
絲垂絡索，雙行碧玉之釵。幅展蒙葺，十匹紅羅之錦，盤堆象服。交映六珈，匣燦鸞書，平題八字。徐司馬先至閩館，與瘦菊同攜聘禮至。蓋仲堪暫假閩館，而以步蟾主婚者，宮花亂舞，爆竹分喧，燈懸熠熠之光，球颭垂垂之彩。楊老禮服相迓，衣飾以外，媵以聘儀三百。於是酒傾一石，筵敞七重，水陸俱陳，笙歌競奏。日晷過午，乃各盡歡而散。楊老則目笑轉蓬，有慚冰玉，徐司馬暨瘦菊復歸閩館。仲堪又以盛饌相餉，華堂富貴，福地神仙，閩館中已敷設一新矣。
二十九日破曉時，步蟾為仲堪祀神後。石太守命駕肅賀，未幾徐司馬亦踵武至，素非親故之祥符縣令，更來周旋其間。別駕也，參軍也，下至貳尹少尉之屬，均因太守故，先後赴閩館。閑馳車馬，滿聽喧闐，蹌濟冠裳，自然齊整。仲堪於步蟾外，別延同鄉同年，四人為招待，而楊老已飛軿下降矣，宮花齊矗，小嚲帽檐，蠻錦交叉。分縈衣袂，飛落花之朱蓋，耀弱柳之青旂。仲堪辭諸人升輿去，石太守等亦次第興，步蟾先迎後送，異常忙迫。閩館事定，始往楊老處稱喜。
鸞笙鳳管，一片嗷嘈，碧罽朱氈，四周溫軟。仲堪俟於庭左，而樂聲又作，蔥珩戛處，遙知佩玉之鏘。花樣翻成，新炫鏤金之細，喜嬪步步扶珍娘出。裙拖六幅，水映瀟湘，衣拂五銖，香回宮禁。面輕綃而作障，足寸帛以兜鞋。明月前身，天風吹下，旁觀者咸嘖嘖稱羨。孰知數十日前曾飄泊廁牏，迥翔囹圄者耶。珍娘轉入庭右，儐相起贊，鳴鉦者九，映名花而對舞，綴累葉以同輝，如此璧人，果然玉女。乃設座遙謁沈老夫婦，嗣遂雙叩楊老，自徐司馬以次，各相見以禮。煙雲縹緲，送入仙鄉，風月綢纓，催開閬苑。仲堪入房後，於花冠下遠視珍娘，其艷麗較前突過數倍。
珍娘與仲堪，平時固互供談笑，以資歡樂者。至此轉相對默默，意中殊覺自赧。楊老遣人促仲堪赴宴，而推諸首座。次徐司馬，次瘦菊、步蟾，殿以楊老。司馬曰：「五斗之醉，莫笑淳於，貳室之居，合依溈汭，楊丈向平之願畢矣。仲堪君波平波起，獲此美眷，後福正未有艾，而令媛之冰心峻骨，百折不回，殊足令人起敬。小人無往不福君子，今日仙娥車降，快婿槎迎，我輩相聚一堂，不識彼中人若何淒楚也。」楊老曰：「此事本出意外，亡荊僅遺此女。詭失詭得，天實為之。既適仲堪，余心竊慰，三日後仍擬回晉摒擋，以備南行。芡稅菱租，桑畦麻畝，常為盛世老民而已。仲堪直俟榜發否，兩老在堂，似宜早歸為是。」仲堪方欲起對，閩館役送漢口電信至，蓋奚僮自名利棧發來者，電雲勘到漢，款應否匯汴。庭諭挈眷歸，勿待榜。仲堪交楊老閱後，亦曰婿作三日停，餞嶽丈後，即雇一駝轎，一驢車去矣。漢有僕在，當為婿一一籌備。閩漸本鄰省，將來常至衢蘭鐵軌銜接，自仙霞關而下，距杭嘉線不二三日，歸寧亦良便也。瘦菊、步蟾笑曰：「三人來則同來，去將奈何？千里之行，敢附驥尾，一舸之載，殊妒鴟夷，仲堪恐不我許耳。」仲堪以步蟾文章冠絕，勸伊留汴，他日渡黃而北，無庸多此往還。射策丁年，標名甲第，或得與瘦菊相頏頡，徐司馬亦頗為贊同，而諸人之行止俱決。
歡聲雷動，逸興雲飛。酒過半酣，徐司馬等嬲仲堪入賀珍娘。仲堪先為珍娘辭，既乃一哄而進，珍娘襇濃茜染，襖簇花團，翠細蜚翹，丹輕融粉。司馬先揖曰：「昔時唐突西子，幸弗見罪，今則仙人第一，已許狀頭矣。其能酬我一爵乎？」瘦菊繼言曰：「朱仙鎮之役，效勞者久，狂飈盡息，皓魄終圓，第二爵理宜酬我。」步蟾曰：「我系小輩，然代叔僕僕亟拜，亦不可不酬我一爵。」仲堪陰嗾喜嬪令珍娘執壺相敬，群言喧笑。且致謝詞，瘦菊曰：「我記有新婚序一首，為沈嫂誦之，勿責我褻也。」乃曰：
蘭秀芝香，賦就蔦蘿之句。鴛衾雁幣，訂來山海之盟。紅絲系定姻緣，冰斧伐成伉儷。瑤池開玉輦，燈燭交輝，閬苑動仙輿，笙歌疊奏。廣寒仙子臨凡，金屋阿嬌出世。同心帶綰，喜溢蘭房。合巹杯交，春生玉液。佳人知此夜，紅梅破玉，低首含羞。才子料今朝，丹桂生香，楊眉帶笑。解開金扣，重重錦繡透花枝。露出冰肌，寸寸瓊瑤依玉樹。五色彩鸞並戲，九苞丹鳳齊飛。陰陽會龍虎風雲，上下開乾坤橐龠。向中原問鼎，擊破琉璃。從赤壁鏖兵，沖開鐵鎖。秦關狹隘，曾當匹馬先登，蜀道畸嶇，豈止雄兵直進。入不毛之地，為歃血之盟。抵紫極之宮，開臨潼之寶，始若聊城之勁，欲罷不能。既成玉門之沖，來者不拒。半推半就之意，獨運中軍，又驚又喜之情，恐聞鄰國。樊姬有口，合吮櫻桃。沈令分腰，早欷楊柳。心鉤神餌，宜來色海釣秋波。性斧情斤，每向恩山樵夜月。寸陰尺璧，一刻千金。指杏臉而泣殘，墮苔鬟而雲散。煙回銀管，鼎吐丹砂。此聞風月雙清，巢棲鸚鵡；何處水天一色，池覆鴛鴦。
珍娘聞此，幾欲失笑。仲堪曰：「何苦惡作劇，汔可小憩矣。」徐司馬與楊老閑話，約於三朝為仲堪賀且餞。別時容易，誰賦江淹，醉後佯狂，不勝阮籍。楊老既送司馬，瘦菊、步蟾亦辭赴閩館。仲堪囑武貴料量內外，徐步入視珍娘。深靨兩渦，回眸一笑，繡帶錦襠之趣，短襟窄袖之情。小鬟為珍娘卸妝後，爐煨香茗，琖溢明膏，始忽忽出房去。仲堪悄偎半面，戲憑雙肩，謂珍娘曰：「卿誠樂矣。」珍娘曰：「子非魚，焉知魚之樂。」仲堪展衾先入，珍娘亦從容易履，息檠掩幃，僅留所停紅燭已耳。仲堪輕摟珍娘，珍娘偏閉目轉面內向。曾記雜事秘本所載女瑩事，有所謂胸乳菽發，臍容半寸許珠，又雲陰溝握丹，火齊欲吐者，直不啻為新嫁娘攝影。而瘦菊所述新婚序，反覺露種種斧鑿痕矣。珍娘至此，惺惺若小兒夢中啼，仲堪更賈其餘勇，以盡盤馬彎弓之技，而珍娘早從南柯子遊。
仲堪輾轉反側，不能成寐。時計僅指一時又半，因念奚僮在漢，必先以一電相復，俾仍赴信陽州相迓。度雨漬黃梅，陰遮綠樹，別有一番景象矣。珍娘雖翼鷯目蹀，已慰舊情，而回憶九姓漁船，尚有重重公案，繡琴雖不逮珍娘。然參昴小星，躬襄筐笛，未嘗不為珍娘分勞也。第自新婚燕爾，如鼓瑟琴，遽告此情，難免使床頭人齒冷。姑俟淞濱小住，假道泉唐，彼美近情於我，能否眷眷。斯際曲陳婉述，或者我見猶憐。否則畫虎不成，印鴻有跡，何必著此塵障耶？此機一定，睡魔即乘間而入，回顧珍娘，則鼻息調香，額痕熨汗，不覺與之俱化耳。
余寒料峭，尚滯春寒，小雨如酥，黯雲尚籠罩窗欞間也。仲堪攬衣推枕，珍娘亦相顧而起，小鬟旋進盥漱，珍娘促司櫛者理發。仲堪出電譯對碼，雲款止匯，將日行，速至信站候。由小鬟交武貴往拍，時已四月初一矣。閨房之樂，甚於畫眉，仲堪果何修而得此。菂珠湯馥，菇米羹和，相對忘言，令人意遠。仲堪以行期在邇，囑珍娘好自收束。而親向外廂陪楊老，楊老正攜杖獨步，看傭人掃除花徑。及晤仲堪，則曰：「芭蕉葉大，聽雨何妨，薛荔絲多，迎煙自若，此間頗有雅至。惜寓公草草，不能領略一二。」仲堪亦相與嘆賞，而珍娘早攜小鬟問安楊老。
仲堪與珍娘，本非人間所恆有者。況又悲歡離合，備歷諸艱哉。楊老臨別贈言，欲仲堪遠到高騫，弗遽作名士想，且謂沈林遺胤，僅恃一人。珍娘體質較羸，不妨旁置侍姬，藉助添香之役。料無獅吼來破談禪。珍娘且對仲堪而笑，仲堪絮絮與楊老約，以今歲幸第，尚需赴燕朝殿。珍娘當秋晚來禾，否則明春仍作汴行。雪裏梅花，應打槳於魏塘、伍塘間也。楊老亦言歸晉。旬餘即賦淵明歸去來辭，落拓一官，本如傳舍，決不使北隴騰笑也。惟珍娘乍見旋別，不無棖觴，久不展老母墓，門前梅棘，將復何如。故訂期尤為堅決，午餐既罷，先後歸房，瘦菊、步蟾又聯袂而至。盛稱某班角色，樹幟京津，今在汴北登場。已由全館公車，醵貲為賀，並邀石太守徐司馬諸公。吾閩盛事一時傳誦，不可無此舉以為紀念。仲堪願肆筵設席藉款賀者。
第二十三回醵賀
夢回菊部，新登優孟之場。譜按梨園，競聽龜年之曲。閱館之舞臺，蓋同鄉藉以慶年節者。仲堪夙著清門，又稱碩士，而珍娘之熱腸巨眼，更能賞識英雄，相得益彰，有美必合，鄉人士咸為欣嘆。不圖芙蓉鏡下，居然有此艷跡。婉兮孌兮，曷不肅雝，群欲一睹珍娘以為快。霓裳三疊，風佩雙鏘，仲堪早偕珍娘至館。珠簾寂寂，鬢影釵光，金扣沈沈，衫痕扇跡。內部自徐夫人外，閩籍之宦汴者，強半率其眷屬至。嬌描螺黛，步搖百練之金，艷助燕脂，條脫雙環之玉。裙翻蛺蝶，扉掩鷦鷯，然無人能出珍娘右者。外部則巾裾飄逸，冠蓋紛綸，至亭午始就坐開演。
雉膏分食，兔首爭炰，清酒百壺，交相酬酢。此正肉竹雜起，粉墨互進時也。仲堪各座勸觴後，乃曰：「某誠不肖，留滯中途，明月吹簫，朝霞理瑟，初不過遣興而已。孰意停雲姓館，竟作婿鄉，扇合股釵，離而復聚，是非太守之德，司馬之才，焉有今日！且令楊氏父女，重話一朝，尤屬人生幸事，諸鄉長不以某夫婦為可鄙，優以隆貺，俾得瞻望豐采，竊以某之遊梁，約計百日，祗一夢耳。此變彼幻，可作傳奇。某曾自譜數章，被以管弦，按之工尺，殊與下里巴人者等，乞諸鄉長有以見教。」言畢即出一冊於袖，題曰《遊梁夢》，內分八出，字跡清腴，詞句旖旎，諸人遂挨次傳看。
徐司馬雅擅拍曲，讀到定情一出，便唱道：
繡枕鴛鴦，銀床鳳凰。到此仙鄉，綺裳羅帳。花團錦簇，與舊人一樣。連理、樹合歡，花間此樂從誰釀，將劉阮天臺訪（右忒忒令）。
莫便說眼皮佛養，願心坎溫存無恙。算了卻情場魔障，此後燕燕頡頏。憑你水
復山重，牛女銀河兩兩相將（右尹令）。
雲滿夔巫，倚醉解明璫，雨掩瀟湘。和夢熨香囊，如嘶如喘，合逐嬌聲揚。況桃源春漲，任漁郎乘風破浪。單怕短影參差，銀箭催聲五夜長。（右品令）
司馬隨拍隨贊，說人情人理，一字一珠，此曲祗應天上有，人間難得幾回聞。二語盡堪持贈。瘦菊道：「且看贈環之艷麗，獄怨之哀慘，更是高人一等。」瘦菊遂翻冊檢視者再，既而瘦菊檢得贈環有句云：
金笄玉珥，看篆紋細嵌小字，有情人著意端詳，道雪泥鴻爪迷離。較量肥瘦約
柔荑，美人心事個中貽（右六厶令）。
萁獄怨後闋云：
我是命宮磨蠍坐，忒坎軻，繡鞋卜錯了燈前課。更蹉跎，楊花落樹隨風播，真無奢。飄零那許微塵浣，姑頓挫。（右賽紅娘）。
可恨萑蒲，平地風波，蓮池驚醒鴛鴦臥。若壞我疲驢旋磨，把官法如爐強作。（右鶯踏花）
羞答答玉顏酡，急雨狂飈膽破。算是花枝軟，對孤燈淚如梭。聽鈴柝且滂沱（右番卜算）
畫眉何處展雙蛾，鴉雀嘔人分外多。蕭郎宛轉隔天河，招惹情魔又病魔。（又草地錦襠）
料多少春愁大，華年似水消磨。從今懺盡風流過，纖十指痛摩沙。弓弓怕貼蠻靴，行不得也哥哥，行不得也哥哥（右十二時）。
孤燈照影離人個，哀詞搵淚教誰和，且與夢中佳偶，同喚春婆（右尾聲）。
瘦菊次第擊節，與臺上哀絲豪竹，若相唱和，座中有為之太息者。石太守曰：「瘦菊殊殺風景，曷取末出觀之。」其末出標目，則為旅圓二字。太守誦云：「不道彩軿下嫁，喜金玉因緣交美。料一剎那鳳和鸞吹，說張崖文齊福齊，依依寶黛慰相思，到此歡懷若個知。」誦罷即道：「諸君以為如何？我當一賀仲堪。」大眾群嬲仲堪飲，仲堪以瘦菊、步蟾為輔，力戰於諸同鄉前，徐司馬曰：「我已為珍娘成小傳矣，遊梁夢傳奇果付剞劂，或許藉以紀實歟。」亦探袖以一紙付仲堪。傳曰：
珍娘本楊氏士，幼從父官於晉。未至汴為盜所劫，年祗十二也。父某以諸生筮仕，因此殊鬱鬱，珍娘輾轉鬻於武氏。習琵琶及諸樂器，雖歷京津一帶，而淡泊瘦峭，突過其群。惟念起家清白，不願與風塵中人伍。周濂溪所謂出淤泥而不染者，庶幾近之。某年僑居信陽，益自衰落，遇侯官沈孝廉某，相見恨晚，遂與訂盟。比翼之鳥，連理之枝，詎是過耶。會有妒之者又厄以盜，而珍娘遞陷於獄。開封太守廉得其情，函訪楊父，始與仲堪成婚禮，珍娘之貞之一詎易得哉。某年月日某記
仲堪曰：「老樹著花無醜枝，珍娘增幾許聲價矣。當以此傳弁首，而次以瘦菊之序，殿以步蟾之跋，諸同人肯不吝珠玉，尤當鱗次櫛比，存諸卷端。」同人始朗誦瘦菊之序，序云：
春花秋實，群芳締美滿之緣。人壽月圓，大地散團欒之影。牽良姻於一線，千里何遙。指永好於三生，兩情斯合。況復瘦腰家令，名壓吳興，豪氣元龍，目空湖海。紅袖訪莫愁湖上，青樓記揚子江邊。那堪冶葉倡條，供人攀折，別有遠山近水，助我遨遊。爾乃小頓州城，偶尋曲院，問金環之門巷，笑解師師，繙玉局之風懷，間呼小小。客裝所寄，拚作纏頭，卿意相憐，自成比目。憑軾而望風，輕逐馬足之塵，脫巾相嘩，霜冷鬧雞聲之店。於是南轅北轍，既慨參商，不圖前於後喁，復羅罹網，鸞悲棲棘，蝶愧含花。命也如斯，天乎無罪，重重公案，許還在掌之珍。雅雅名流，再綰同心之結。酒斟合巹，詩賦催妝，慰多愁多病之身，化一樹一翁之影，嗚呼！瓊臺小謫，仙子何來；金屋深藏，阿嬌未去。爰搜事實，為補傳奇，名曰《遊梁夢》，凡以寫幽情，蘊遺恨也。歸帆無恙，盡堪摹雙美之圖，家乘有光，藉此訂百年之譜。謹序。
諸人俱雲，纏綿悱側，善於言情，有此曲不可無此序。繼而傳入內部，均為珍娘稱賞，錦心繡口，齒頰俱芬。珍娘周旋其間，弄琖傳杯，交相談笑，諸女眷對於珍娘，莫不品足評頭，謂如彼美者實稱翹楚，灼華蕢實，之子於歸，此福良不易覯也。珍娘抑然自下，以為采葑采菲，殊負仲堪，雖幼守葳蕤，差堪一證。而豈無膏沐，誰適為容，何足當夫人過譽哉。維時曲終宴罷，諸客粉然星散，女眷亦繞廊升車去。峰青江上，何處湘靈，花紫庭中，不勝叔寶。仲堪送楊老出館，始挈珍娘回寓，雛鬟老媼，已相率檢點箱簏，武貴更偕駝轎夫騾車夫，入謁仲堪，約於三日午後起行。魚聽兩躍，蟾隱半鉤，衾展翡翠之香，帳拂珠璣之韻。在汴祗此一宿矣。珍娘以楊老臨晨上車，偕仲堪至站相送。而回閩各具，亦由武貴督率裝車，憑幾清淡，挑燈閑坐。仲堪恐珍娘傷感，因與之破涕為笑，墜歡果拾，應思慘綠之年，入夢方酣，巧看搖紅之影，珍娘終以老父故，不能成寐。而仲堪又恐晏起，雞鳴昧旦，互相警問，小鬟早驚覺矣。椒湯瀲灩，蘭粉繽紛，發櫛靨脂，安排妥貼。珍娘推仲堪醒，先往作楊老伴，易衣理鬢，旋囑武貴套車，楊老未言先咽，但祝石麟早降，帛雁常通，以慰老人期望而已。仲堪珍娘由站歸來，其時日已將午。
瘦菊、步蟾，例宜走送，並各出竹報交仲堪。驢車夫搬運行李，先後絡繹不絕，而駝轎亦候於門矣。曲唱陽關，鞭催驛路，一尊釃酒，千里懷人。仲堪與瘦菊、步蟾別，並囑其榜花一到，飛電相知。如或旅費不充，早為婉商太守。太守愛才若渴，決不靳此區區，今後水帶離聲，山產別恨。徒停頓於荒村野店間也。仲堪睹珍娘登轎，小鬟亦揭幕登車，武貴與車夫攬轡待發。數行柳色，那堪灞岸之情，四面雲陰，莫問河梁之手。仲堪一揖登轎，瘦菊、步蟾復與房主交涉訖。日光人影雲氣車塵，不剎那間，已由曹門而南矣。
困人天氣，晴日初長，水驛山程，又是別開生面。仲堪因急於歸省，令武貴從速進行，麥氣撲衣，柳絲綰轂，回思來時情景，不覺一粲。車過桃源鎮，復與珍娘往謁，不七日而至信陽州矣。奚僮自返閩後，沈老亦以仲堪之事為然。籌劃鉅金，促僮北上，岸花送客，檣燕泥人，長亭短亭，不勝憔悴，到漢即電告仲堪。而仲堪囑僮到信，寄居青雲棧者三五日，仲堪夫婦始至。客中迎客，歸夢非歸，奚僮依依不捨。武貴給發車轎，姑借棧以待曉車，武貴及小鬟本奚僮所夙稔者，惟念珍娘之來，假母抑何慷慨。夜闌人靜，仲堪遂細告奚僮，奚僮曰：「奴固知老麻非善良，不意假母排六均是一爐同冶，茍無太守，新主母危矣。天相吉人，家貽淑女，明晚達漢，約月圓時可以歸閩。公子勿事流連，致老主人遠懷莫釋也。」
第二十四回偕歸
水天一色，狂歌孟德之詩。風月雙清，閑寫子瞻之賦。仲堪已由信陽至漢，息轍一宵，即由江乘船至滬。珍娘沿途眺覽，詫為鉅觀。煙雨樓臺，與四百八十寺相輝映，金陵王氣，相顧黯然。夕陽返照中，僅金、焦山色，滾滾於大江蝕浪而已。滬居華膴，妝飾亦較為入時。珍娘領略笙歌，扶搖園囿，祗兩日已買棹入浙。然於南湖一角，菱唱漁歌，未嘗不怦怦動念也。抵杭復寓聚奎棧，荷包花頂，藥粉杏羹，均得諸汴市者。乃出以饋父執，得間往視繡琴，遂催繡琴船溯江而上。
銀釭斜背，小語誰聞，金縷空歌，新詩快睹。繡琴對於仲堪，其留戀固意中事，徒以珍娘在坐，未敢涉於戲謔。但眉挑目語，珍娘已自知之，笑謂仲堪曰：「我非甘後，奚妒玉人，繡琴與公子有舊，公子奚必我諱。況繡琴固輕軀窈窕，善步香塵，醉影依稀，重施花障者，臨流曲，儂尚讓渠，公子曷謀諸其母，設嚴君責備，託言儂之侍婢可也。」仲堪猶不敢遽允，珍娘親與議價，以五百金為脫樂籍，而繡琴亦善事珍娘，未敢向仲堪當夕。
三衢以上，水遲而陸捷，奚僮為復主命，並欲輿迓珍娘，乃先雇一騎兼程去。仲堪輩仍挽舟逆流而進，浪花噴薄，輕欹三尺之篙；山樹蒙茸，低飈兩行之纖。珍娘無事，輒雕羹煮酒，與仲堪對酌。繡琴以弦索為侑，泠泠入耳，渺渺含情，隔船相望，雖神仙中人不啻也。船行四日，始人閩城。奚僮早傍岸相迎，傳沈老言，需翌日辰時乃吉。而薄暮則以小輿載一喜嬪至，翠翹金雀，繡服花冠，一一咸備。並以長裾短袖為繡琴飾。鸞銜丹彩，鶴舞紅緌，簫管和鳴，旌旗交繞。仲堪與珍娘在前，而殿以繡琴，奚僮與武貴，亦惟執策相隨而已。
燭光熠耀，樂韻悠揚，仆從如雲，左右作雁行立，喜嬪導仲堪珍娘出，而繡琴亦蹀躞於後。先謁沈氏家廟，次乃及林、沈老夫婦。俱公服受禮，阮母亦與焉。沈老以婚事宜簡，不復遍告戚串，喜嬪扶珍娘登樓，寢室三間，與汴寓陳列相等。簾櫳鸚鵡，未敢多言，罘罳蜻蛉，依然涉趣。其右為繡琴臥榻，碧綃紫錦，排當得宜。喜嬪復為繡琴梳洗，而阮母早攜二三客眷至，黃堆盧橘，青醉曹梅，鵝李碧酣，鶯桃紅熟，佐以橙丁瓜子之屬。羅衣紈扇，香襲薰風，珍娘密意柔情，互詢行輩，於阮母尤加以殊禮，阮母乃拔金釵簪於珍娘髻以為贈。
諸客眷有姑者，有姊者，有妹者，僉雲與阮夫人相似。豈杜麗娘與柳夢梅，果有再生緣耶。一顰一笑，彷彿前人。阮母與諸客眷述前夢，謂女兒遺恨，祗住未舉一男，故寂寞夜臺，尚為婿特色佳偶，果也中途邂逅。眷眷彼姝，將來夢兆熊羆，使女兒得以稍慰。況今者正弦以外，猶有麼弦，觀其綽約多姿，臨風招颭，亦一南都麗人也。瑯玕節影，字寫烏絲，琥珀斟香，曲填碧玉，淡月巡檐之趣，曉風拂檻之吟。此景此情，惟吾婿居然消受，我亦可偷閑到此，與新人互談衷曲。竊恐婿登高第，行將隨宦京華耳。諸客眷願視繡琴，亦由阮母挈之往，而珍娘早姍姍其來。
繡琴較珍娘尤婀娜，珍娘為繡琴指點，始以紅氈地貼，遍拜諸客眷。豈真傾國，帶笑相看，長此抱衾，含情慾說。柔肌纖理，修短合度，不必羅襦襟解，而薌澤微聞矣。非仲堪奉倩風流，不冷落鬱金堂中少婦哉。諸客眷對於繡琴，或貽一珠，或饋一翠，香巾繡帕，聊衣微衷。繡琴一再稱謝，而幽情淡遠，芳韻彌增。阮母顧珍娘曰：「是兒有宜男相，應好自護持之。小袖銀泥，明鈿金粟，與之約略相稱。吾婿倘驪歌遠別，亦是閨中良伴，固無待鳳紙緘愁，鸞衾壓夢也。」珍娘一笑頷之。而諸客眷俱紛紛下樓，就沈母道賀，杯傾紅友，觴捧青衣，至此咸調笑仲堪矣。
香車寶馬，電逐飈馳，仲堪遂從容返寢所。室家既樂，魂夢俱恬，珍娘囑仲堪函慰楊老，並詢其何時南下。繡琴亦侍坐東隅，令乞仲堪報平安信。仲堪曰：「我非殷洪喬，不作寄書郵者，卿等何喋喋不憚煩。豈慮逐石頭城水而去耶？我亦當謝啟石太守及徐司馬，近日瘦菊、步蟾，方忙忙聽紅錄，螭頭珥筆，鱉背鳴珂。我當讓渠輩樹一壁累。不然既羅佳麗，復側科名，殊令人羨煞妒煞也。」繡琴執燭告別，仲堪珍娘亦倦餘思睡。翌早仲堪為發函訖，又成後珍娘曲一首，清新開府，俊逸參軍，讀之若不勝淒惋者然，因錄示珍娘。詞曰：
紫泥搗麝紅飛紙，卯酉寅申序年齒。一床風月定情詩，千里關山輦金使。自言我生非不辰，律吹黍谷重回眷。彩鸞未嫁苦相憶，饑鷹不飽遙為膦。車轔馬蕭伴郎去，視耽欲逐誰執禦。柔心有結綰晴絲，魔力交侵壓泥絮。可憐三義殿中盟，不道風波咫尺生。拚捨重金酬軹裏，欲隳完璧易連城。人聲刀影春寒夜，殘燈閃爍珠簾下。身輕翳葉便鴻飛，眼瞥曇花驚羽化。郎蹤一別儂心悲，貝錦萋菲劇可疑，漫礪青萍消夙怨，強拋紅豆慰相思。不圖消息無端破，一幅花箋替傳播。情懷偏惹美人憐，顏色翻教妃子涴。稜稜瘦骨本來孱，苦把花枝作草菅。羅袂揩余啼漬濕，綃巾染遍血痕斑。會稽太守親援手，摧折伊誰呼負負。舊案空偷曼倩桃，新銜顧護淵明柳。六年骨肉幸團欒，別後因緣劫後歡。芳訊忽忽問青鳥，誓言歷歷證紅鸞。西秦北晉曾通好，胡帝胡天賦偕老。花口悄拜鄂王祠，錦衣輕走長安道。輕帆無恙指江邊，笑倚檀郎話比肩。離舍悲歡等閑事，不須重唱懊儂篇。
珍娘淒罷，願用烏金箋，泥金屑，作王右軍楷。附以《遊粱夢》之後，臨窗晴日，拂案午風，珍娘樂此不疲，以為非此不足以成佳話。繡琴識字無多，願執贄稱詩弟子，仲堪處此仙境，亦不知人間富貴矣。汴電至閩，步蟾果獲魁選，瘦菊亦附於榜尾。惟仲堪僅挑取謄錄，副車博浪，聊勝於無。然投供入都，博得秘院鈔胥四字，徒為通人齒冷。於是下帷自勵，再待春闈。孰知文福不齊，以百里宰官身，往來於蘇臺瓜步間哉，嗚呼！徑留松菊，盡可盤桓，山滿蕨薇，別饒風趣，辛亥以後，仲堪遂歸隱於閩。
楊老自南返後，於鴛鴦湖畔小築數椽，且耕且讀。珍娘亦時相來往，或挈繡琴與俱，迨仲堪筮仕至蘇，秋水一航，春風雙槳。沈老日與楊老倡和為樂。而云云之於楊老，不啻小紅之隨姜白石也。沈母阮母，亦嘗以板輿迎養，遍覽江湖間精藍梵剎。凡水村山郭，無不留二老人爪印。高崖挽舉，別浦抽帆，武貴固願供斯役者。仲堪解組，而武貴亦小康矣。珍娘以小鬟為武貴儷，且割田宅以相瞻。沈老與楊老，沈母與阮母，至今固猶健在也。珍娘舉丈夫子二，繡琴亦舉其一。蘭徵一索，槐茁三株，沈氏林氏，均不慮若敖之餒。而仲堪惓惓阮夫人，尚有割紫雲廬憶語二十四則。
仲堪以宦為隱，與酒俱仙，暇輒倘徉於長江上下遊。禪參玉版之僧，夢倦珠簾之妓，以故般娘竈婢，鮮有不知仲堪者。珍娘以可人夫婿，不愧秦嘉，攜手遊山，並肩擊楫，是閨房中極風雅事。繡琴銅琶鐵板，響遏行雲，更足增幾許情致。仲堪所編詩集曰《懷珍樓詩鈔》，珍娘則題為《憶鴛湖主》，而繡琴直署曰《蘇小鄉親》並有詩附珍娘集後，琴耽瑟好，璧合珠聯。仲堪之結綬十年，抽簪一笑，其曠達為何如耶！其高尚為何如耶！仲堪誠非遊粱夢中人也。
黃綿冬暖，納日南檐，絮話舊聞，已如白頭宮女。仲堪此遊，亦空亦色，若喜若驚，不特汴人津津樂道，當日公車故侶，無不爭相傳述。而仲堪與珍娘，亦以始終無間，遇合極奇，故欲以《遊粱夢傳奇》喚醒癡男騃女。然而峽雲無跡，泥雪有痕。我又何必為仲堪諱哉。因題一絕於後曰：
莫問天人幻與真，孰為後果孰前因。當年也逐遊粱轍，慚愧春明夢里人。
