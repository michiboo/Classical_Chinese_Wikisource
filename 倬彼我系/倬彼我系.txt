
倬彼我系，出自有周。
分疆錫社，派別支流。
居衞仕宋，臣嬴相劉。
廼武廼文，或公或侯。
晉曆崩坼，衣冠擾弊。
粵自太原，播徂江澨。
禮喪賢隱，時屯道閉。
王室如燬，生人多殪。
伊我有器，思逢其主。
自東施西，擇木開宇。
田彼河曲，家乎汾浦。
天未厭亂，吾將誰輔。
倬彼我系，出自有周。
分疆錫社，派別支流。
居衞仕宋，臣嬴相劉。
廼武廼文，或公或侯。
爰述帝制，大蒐王道。
曰天曰人，是祖是考。
禮樂咸若，詩書具草。
貽厥孫謀，永爲家寶。
伊余小子，信慙明哲。
彼網有條，彼車有轍。
思屏人事，克終前烈。
於嗟代網，卒余來絏。
來絏伊何，謂余曰仕。
我瞻先達，三十方起。
夫豈不懷，高山仰止。
願言毓德，啜菽飲水。
有鳥反哺，其聲嗷嗷。
言念舊德，憂心忉忉。
今我不養，歲月其滔。
僶俛從役，豈敢告勞。
從役伊何，薄求卑位。
告勞伊何，來參卿事。
名存實爽，負信愆義。
靜言遐思，中心是愧。

