
〈吾兄大（一作天）開蔭中，明（一作朝）徹物（一作獨）外。以定力勝敵，以惠用解嚴。深居僧坊，傍俯人里。高原陸地，下映芙蓉之池。竹林果園，中秀菩提之樹。八極氛（一作氣）霽，萬彙塵息。太虛寥廓，南山為之端倪。皇州蒼茫，渭水貫於天地。經行之後，趺坐而閒。升堂梵筵，餌客香飯。不起而遊覽，不風而清涼。得世界於蓮花，寄文章於貝葉。時江寧大兄持片石，命維序之。詩五韻，座上成。〉

高處敞招提，虛空詎有倪。 
坐看南陌騎，下聽秦城雞。 
眇眇孤煙起，芊芊遠樹齊。 
青山萬井外，落日五陵西。 
眼界今無染，心空安可迷。

