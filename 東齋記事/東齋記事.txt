宋范鎮撰。鎮，字景仁，華陽人。事跡具《宋史》本傳。是書據其自序，乃元豐中作。《宋·藝文志》作十二卷，《文獻通考》作十卷，舊本久佚，未能考其孰是。今采輯《永樂大典》所收，以類編次，厘為五卷。又江少虞《事實類苑》、曾慥《類說》亦多引之。今刪除重復續為補遺一卷。雖未必鎮之完書，然以《宋志》及《通志》所載卷數計之，幾於得其強半矣。王得臣《塵史》載是書為鎮退居時作，故所記蜀事較夥，晁公武《讀書誌》稱崇觀間以其多及先朝故事，禁之。今觀其書多宋代祖宗美政，無所謂誹訕君父，得罪名教之語。特以所記諸事皆與熙寧新法隱然相反，殆有寓意於其間。故鎮入黨籍，而是書亦與蘇、黃文字同時禁絕。迨南渡以後，黨禁既解，其書復行。是直蔡京以王安石之故，惡其異議耳，非真得罪於朝廷也。今所存諸條句下，如張繪，註曰京板作張綸之類，凡有數處，是當時刊本且不一而足矣。鎮與司馬光相善，惟論樂不合，此書所記尚斷斷相爭。而於陰瑗、阮逸，詞氣尤不能平，蓋始終自執所見者。他如記蔡襄為蛇精之類，頗涉語怪；記室韋人三眼，突厥人牛蹄之類，亦極不經；皆不免稗官之習，故《通考》列之小說家。然核其大綱，終非《碧雲騢》、《東軒筆錄》諸書所能並論也。
予嘗與修唐史，見唐之士人著書以述當時之事，後數百年有可考正者甚多，而近代以來蓋希矣，惟楊文公談苑、歐陽永叔歸田錄，然各記所聞而尚有漏略者。予既謝事，日於所居之東齋燕坐多暇，追憶館閣中及在侍從時交遊語言，與夫裏俗傳說，因纂集之，目為東齋記事。其蜀之人士與其風物為最詳者，亦耳目之熟也，至若鬼神夢卜率收錄而不遺之者，蓋取其有戒於人耳。

