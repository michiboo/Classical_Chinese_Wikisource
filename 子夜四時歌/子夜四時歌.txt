
陌頭楊柳枝，已被春風吹。
妾心正斷絕，君懷那得知。

青樓含日光，綠池起風色。
贈子同心花，殷勤此何極。

邀歡空佇立，望美頻迴顧。
何時復採菱，江中密相遇。

辟惡茱萸囊，延年菊花酒。
與子結綢繆，丹心此何有。

北極嚴氣昇，南至溫風謝。
調絲競短歌，拂枕憐長夜。

帷橫雙翡翠，被卷兩鴛鴦。
婉態不自得，宛轉君王牀。

