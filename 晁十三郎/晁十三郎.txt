　　浙人晁豫，年四十始生一子，按諸猶子，雁序十三，遂名曰十三郎雲。殆郎年十四，溫婉如處女，美豐儀。豫固業賈者，人見郎風致，輒嘖嘖稱羨曰：「不圖負販兒，得此羊車中人也。」郎尤嗜讀，每自塾中歸，必經葉畫士之門。葉有女名霞姑，年與郎等，見郎來必掩門斜睨，心好之而不能言。郎偶一駐足，驀驚其豔，心亦怦怦動，以為娶婦當如霞，而亦不敢言。
　　會清明，師遣之歸，又過其門，適霞在門首絡絲，機軋軋鳴，著藕花衫，翹纖足如筍芽，薄施脂粉，豔絕靡儔。郎顧之，魂魄搖搖，遽與攀話曰：「妹大辛苦，忍負此佳節耶」？霞兩頰微赬，笑駡曰：「小鬼頭速去，儂爺爺歸矣」。旋起掩門，郎悵悵，行數武，輒回首顧，無如何也。由是寢食不能忘。先是里有無賴子張阿虎，嘗輕豫懦，每假豫資供博費不還。久之，習為常見，必向豫索阿堵物如索逋狀，豫無如何，時給之而欲壑不能饜。近又充營卒，益橫，豫稍靳即飽以老拳，鄰人畏之，不敢持公論。郎見之屢矣，泣謂父曰：「父欠若逋耶？不然何橫若是？」豫曰：「孺子何知？而翁足跡不敢履公庭，與之較，徒飽胥役槖，無益也。」郎默而退，潛磨小裁紙刀，五寸餘，亮如霜雪，懷之。
　　翌日虎又至，拍案捶幾，叫詈萬端。豫惟唯唯。虎起以拳抵翁於壁，罵曰：「老狗誠不負吾鈔，然吾虎也，虎咥人，人又何曾欠虎肉價耶？速解槖，緩則雞肋碎矣！」豫妻魏氏亦懦，奔救急，拔鬢上釵與之，虎始吃喝去。殆郎歸，聞鄰人告語，始涕泣，哭告於諸縉紳及里老之門曰：「吾父謹願者，張阿虎欺吾父甚矣。玄天黃地，實所共鑒，諸長者靳不一言，何與？」僉曰：「爾父懦，始受若侮，若即不侮我輩耶？爾又孺子，可奈何？」郎大言曰：「孺子行將斬虎矣。」眾大噱，以為癲戲，拍其項曰：「斯真初生之犢不畏虎耶。」郎憤憤歸，適經葉氏門，見霞又倚門立，瞰左右無人，趨告冤苦，繼以涕泣。霞初頗以為鶻突，繼見其誠痛，轉憐而慰之曰：「郎曷歸休，毋戚戚與若輩較，速念書騰達，不患無報復日也。」郎云：「迫不及待，何實告妹，吾實愛子入骨髓，行將與阿虎拼命，故與子訣耳。」言已嗚咽。霞大愕曰：「爾瘋癲作耶？今不敢與爾言。」即翩然反身掩戶入。郎歸，時喃喃私語，時惶惶獨行，母以為病，心甚優之。
　　一日，虎又至，適豫在廳事與鋪夥會計，見虎欲遁，驀執之，辱詈及祖父。云：「老狗，爾告諸縉紳，奈我何？告諸里老，又奈我何？今日非假我十千，誓不釋爾矣。」言已批其頰，勢甚凶。鋪夥勸，豫妻求，鄰人咸奔救，終莫解。忽阿虎倒地，腰血暴注，蓋郎已袖如霜雪之小裁紙刀，乘揪扭時攢入，刺虎脅，深入二寸餘，虎滾地嘶鳴。須臾虎死，郎抽刀躍然起曰：「死耳！死耳！殺虎者，十三郎也。行將自首於邑宰，不敢累鄰人。」時豫方與妻哭，鄰方與鄰詫，而郎已奔至縣庭，自陳殺虎狀。宰平原分廉吏也。宛轉得阿虎諸惡跡，即呼虎之妻子而諭之曰：「殺人者死，爰書定例。然十四齡童子救父情急，手刃仇怨，非尋常殺人可比，宰官不得不小枉法，若徑論抵，吾恐得罪蒼昊。」乃據實申憲，得緩死。明年春，出郎於獄，減等發配西蜀之鄷都縣。褚衣登程，行道酸鼻。臨行，哭別父母曰：「兒不肖，以一時憤殺人，貽父母憂。然兒夜夢紫衣神諭兒曰：『爾戍三年，即還鄉。』願父母勉加餐，毋憶兒損神思，兒更有隱曲不敢言，惟父母察之。」豫哭曰：「吾懦不自振，已累吾兒矣。更有何求而不遂耶？」曰：「畫士葉叟女阿霞，兒願娶為婦，曷媒定，兒若三年不歸，聽改適，不悔也。」豫曰：「諾。」痛哭送之去之配所，純謹得長官憐，不忍以賤役苦之。
　　居二年，一日隨長官自東鄙歸，日暮策蹇行緩，過一第宅，有青衣候於門外迎謂曰：「郎子星月上矣，宰官車馬已進城，前無止宿處，山行多虎狼，郎不畏耶？此第爾姑娘家也，曷請休止。」郎訝甚，下而系蹇於樹，隨青衣入，閎敞華麗，居然世家。登堂拜居停主，則一姽嫿明靚之好女子，序家事，乃郎之姑，十七歲夭死者。郎依稀記憶，曰：「姑姑尚在人間耶？」遂見以猶子禮，一一問訊郎之父母，辭意酸楚曰：「吾侄到此，亦是天緣。」旋聞門外有貴官到門騶從呵殿聲，曰：「爾姑丈歸矣，可暫避幕內，不問爾不出，毋干犯也。」曰：「侄猶記姑姑未字，何得有姑丈？」曰：「癡兒，世有女子老不嫁者耶？」
　　旋聞吉莫靴槖槖然進，諸婢爭執樺燭出迎。少頃登堂，與姑交揖，若久別方回者。旋置酒，與姑升座對飲，旋有家童數人參夫人，諸婢亦參見家主。郎潛於幕隙見其人面黝黑，貌猙獰，赤須瓢動如火虯，心甚畏怖。忽以手探面之皮殼，脫落如蘭隴王之假面具，付從者收去。再睨之，則翩翩美少年，年亦與姑埓。少頃，其人忽持爵旁嗅再四，大吒曰：「何屋內有生人氣？」姑起而斂衽曰：「妾有猶子十三郎，配於此，夜行無棲止，姑令其止宿耳，惟夫也憐之。」其人大噱曰：「夫人何多文也，豈有骨肉戚面匿而不見與？」呼郎出，拜伏於地，答禮甚恭曰：「大舅可謂有子矣。」呼庖人另具杯酌，設座於右，曰：「僕與爾姑同飲，爾則自飲，酒與餚不同也。倉卒主人，乞恕乞恕。」殷切問家事，均約略以對。旋有吏人以牒進，令自觀之，內書己之姓名，一切行事，朗如列眉，至為父報仇四字，燦燦作金色。又見官至總兵，後尚有未竟頁餘小字，姑丈即攫付吏人藏去。郎忽唏噓，姑丈問：「阿侄何不懌？」曰：「侄罪虜耳，拋撇高堂，罪戾滋甚。」曰：「爾嚴慈均康，瞻依不遠，何悲也？」即翹首呼婢子有善歌者，當獻新聲博郎君歡。旋見諸婢擁一紫綃衣人出，婀娜而前，揚袖而舞，引吭而歌，歌曰：
　　　　如年夜，如年夜，夜漫漫兮風露下。桐葉翠飄，蓼花紅瀉，此中有佳人，正碧玉芳年，深閨未嫁。
　　　　你為底傷心？為何瘦損？為誰牽掛？團團局兒，驀地嬌羞，星星膽兒，無端害怕，無端害怕。
　　　　今夕相逢，似霧裡看花，水中玩月，夢中打話。
　　郎聽其音節已扼腕，及睹其面龐乃不禁掩面而泣，蓋亭亭玉立者，葉氏阿霞也。姑云：「此婢來未久，莫不與侄有舊否？」郎問：「果阿霞耶？」曰：「然。」問：「何遽至此？」姑丈云：「吾侄不必問蹤跡，但言所以，吾能為侄圖萬全。」
　　乃叩拜，陳衷曲。姑丈曰：「此事良不易，然孝子節女，神人所欽，即小為斡旋，量不獲譴。」即以大杯斟綠醑曰：「吾侄飲其半。煩夫人以半飲阿霞。」霞羞赧不肯飲，姑笑曰：「癡兒不久為吾家婦，此酒所以訂也。」霞拜而飲之，頰暈紅潮，星眸微澀，嫵媚更覺動人。姑丈語姑曰：「阿侄眼力不淺哉！」旋呼吏人上，問此事易勾當否？曰：「易耳。」即命駕犢車送阿霞歸。主婢握別及諸婢話別，皆涕不能仰。行時，郎泣謂霞曰：「霞姑可歸語吾父母云：『罪子無恙，瞬即歸耳』。」霞請一物為信，即解襟上珮玉與之，惘惘出門去。
　　筵撤，引之就寢，帷榻茵褥，華煥柔軟。少頃，夢覺，天色微明，大驚，乃身臥空山一大塚上耳。耳聽鵑啼，心傷不已，視蹇猶齧草路旁。歸宰署，不敢告人。是年冬，皇帝生太子，大赦天下。金雞詔到，郎辭別縣宰，將還鄉井，宰憐其孝，厚贈之。
　　比歸，則阿霞已依依在父母左右，彼此相視，恍如夢寐。父母皆問：「吾兒知阿霞事否？爾去後，即如爾志，議婚於葉叟。叟不允云：爾子何時歸？且吾女亦不能作囚人婦。事遂寢，而霞竟朝夕涕泣，凡有他姓媒妁到門，即欲自戕。叟復肆唾駡，毀妝僵臥，死年餘矣，葬屋後棗花下。今年夏，某夜忽風雷啟其墓，叟趨視，鼻息咻咻有生氣，邀村婦環守之，終夜復活，靳不肯歸，惟求再死。問何故？曰：『吾身已屬晁家小郎子，有珮玉為信，神媒也。』叟視玉非家中所有，亦非殮時物，持示吾，吾云：『此實犬子所常佩者，不識何故在女郎棺中？』叟始決意以女為爾婦，娶有日矣。爾果蒙天恩以歸耶？當告叟，為爾行合巹禮。」郎又縷述遇姑事，父母始恍然。家固有妹待字，年十七夭死，想死後嫁婿耳。
　　阿霞性質柔順，伉儷逾恆，事翁姑以孝稱。後聞虎子時與匪人黨，漸學為盜，且挾利斧，揚言報父仇。霞曰：「丈夫蠖屈本非常計，曷請纓入戎幕，以報國恩。二老在堂，妾自能奉甘旨，不煩內顧憂。」
　　郎遂別父母，慷慨從軍。奔沙漠三年，官涼州總兵。豫夫婦死，霞以良人在外，代營齋奠，哀毀逾孝子。後闖、獻亂，郎已官中州總兵，百戰賊披靡，後以夜戰，墮賊陷坑死之。霞在籍聞訃，先哭後笑曰：「妾事畢矣。」亦投繯死。
　　始知當日所見未竟之數頁，蓋十三郎夫婦死忠事蹟，故不令寓目。然耶？否耶？傳者忘其郡邑名字，並不知其有子與否，惜哉！
　　　　懊儂氏曰：十三郎以負販之子，忠孝萃於一身，宜其有鬼神來告，撮合良緣，俾成雙璧。而霞姑於棗花門底，鶻突數言，默示心許，由死而生，由生而死，竟有百折不回之概，天神地祇，當何如欽敬與？偉哉！一對玉人，忠孝節義，亦行其所無事耳。

