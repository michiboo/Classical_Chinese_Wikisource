
裴公有仙標，拔俗數千丈。
澹蕩滄洲雲，飄搖紫霞想。
剖竹商洛間，政成心已閑。
蕭條出世表，冥寂閉玄關。
我來屬芳節，解榻時相悅。
褰幃對雲峰，揚袂指松雪。
暫出東城邊，遂游西岩前。
橫天聳翠壁，噴壑鳴紅泉。
尋幽殊未歇，愛此春光發。
溪旁饒名花，石上有好月。
命駕歸去來，露華生翠苔。
淹留惜將晚，復聽清猿哀。
清猿斷人腸，遊子思故鄉。
明發首東路，此歡焉可忘。

