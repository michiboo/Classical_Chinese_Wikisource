　　余僑寓鹽城時，見東街有古鐵板七塊，若鋪街石，光燦燦，甚巨。縣署庫中一，共成數之八。土人以為鹽之古跡，莫古於四義八鐵。義者，井也。鹽水苦咸，此井獨甘冽，傳為漢孫堅宰鹽瀆時所浚。鐵則傳為薛仁貴跨海征東時，鑄以壓戰艦，防波濤掀簸，捷歸留此。語亦近理。
　　然吾每閱古叢書，載前人誤掘古陵寢，中既遍堆牝蠣殼，上畫春工，更多積大鐵板。注云：所以防蛟龍也。鹽城近海，安知非前人設此，為防蛟龍淩齧乎？且城名瓢，安知非堪輿家鑒其形勢，恐其瓢泊，特鑄以鎮壓之歟？及游範公堤，則堤上亦間有古鐵，或如磐之折，剪之交，璧之半，周規曲尺，其形不一。於此益可信防蛟龍之說矣。
　　即如運河堤上有鐵犀虎辟潮，更可為證。所尤奇者，同治二年春，撚匪竄阜寧。次年復來擾鄉村，焚掠極慘，直至範堤。欲渡，為雷神港所隔，視射陽湖濱亦有大古鐵。欲熔為炮子，竭數十人力始掀起，立不僕，背有咸通年號，眾賊凝視，疑為寶。
　　鐵砉然倒，壓斃賊黨十餘人。賊首怒，聚薪焚三日，始熔為彈，攜去。旋於濮州一帶遇王師，開仗即用鐵彈塞炮，炮忽反擊，轟斃賊，中偽王一名。噫，古鐵其有神與？則又不僅能辟蛟龍、禦潮患已也。

