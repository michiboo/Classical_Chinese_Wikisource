
託身侍雲陛，昧旦趨華軒。
遂陪鵷鴻侶，霄漢同飛翻。
君子垂惠顧，期我於田園。
側聞景龍際，親降南面尊。
萬乘駐山外，順風祈一言。
高陽多夔龍，荊山積璵璠。
盛德啓前烈，大賢鍾後昆。
侍郎文昌宮，給事東掖垣。
謁帝俱來下，冠蓋盈丘樊。
閨風首邦族，庭訓延鄉村。
采地包山河，樹井竟川原。
巖端回綺檻，谷口開朱門。
階下羣峰首，雲中瀑水源。
鳴玉滿春山，列筵先朝暾。
會舞何颯沓，擊鐘彌朝昏。
是時陽和節，清晝猶未暄。
藹藹樹色深，嚶嚶鳥聲繁。
顧己負宿諾，延頸慙芳蓀。
蹇步守窮巷，高駕難攀援。
素是獨往客，脫冠情彌敦。

