　　欽定四庫全書　　　　　子部七
　　遁甲演義　　　　　　　術數類六〈隂陽五行之屬〉提要
　　〈臣〉等謹按遁甲演義四卷明程道生撰道生字可生海寧人言遁甲者皆祖洛書然河圖以圖名當有竒偶之象洛書以書名當有文字之形故班固以為六十五字〈見漢書五行志〉劉向以為三十八字劉歆以為二十字〈並見尚書正義洪範篇〉是皆先漢以來洛書無圖之明證若如宋以後所傳四十五㸃之狀與河圖不殊則當名洛圖不名洛書矣考大戴禮載明堂古制有二九四七五三六一八之文此九宮之法所自昉而易緯乾鑿度載太乙行九宮尤詳遁甲之法實從此起方技家不知求其源故妄託也其法以九宮為本緯以三竒六曜八門九星視其加臨之吉凶以為趨避以日生於乙月明於丙丁為南極為星精故乙丙丁皆謂之竒而甲本諸陽首戊己下六儀分麗焉以配九宮而起符使故號遁甲其離坎分宮正授超神閏竒接氣與厯律通開生之取北方三向與太乙通龍虎蛇雀刑囚旺墓之義不外於乗承生尅與六壬星命通至風雲緯候無不該備故神其說者以為出自黃帝風后及九天元女其依託固不待辨而要於方技之中最有理致考漢志所列惟風鼓六甲風后孤虛而已於竒遁尚無明文至梁簡文帝樂府始有三門應遁甲語陳書武帝紀遁甲之名遂見於史則其學殆盛於南北朝隋志載有伍子胥遁甲文信都芳遁甲經葛祕三元遁甲圖等十三家其遺文世不槩見唐李靖有遁甲萬一訣胡乾有遁甲經俱見於史志至宋而傳其説者愈多仁宗時嘗命
　　修景祐樂髓新經述七宗二變合古今之樂參以六壬遁甲又令司天正楊維徳撰遁甲玉函符應經親為製序故當時壬遁之學最盛談數者至今多援引之自好竒者援以談兵遂有靖康時郭京之輩以妖妄誤國後人又攙雜以道家符籙之法益怪誕不可究詰於是六壬盛行而遁甲之學㡬廢究之遁通於壬壬於人事為切遁於天文為優實亦未有以軒輊也世所傳五總龜煙波釣叟訣稍存梗槩而是編旨約詞該於用竒置閏之要頗為詳具至論本命行年謂欲乗本局中吉星生旺其説亦他書所未及存之以備三式之一殆亦五行家所不廢歟乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
