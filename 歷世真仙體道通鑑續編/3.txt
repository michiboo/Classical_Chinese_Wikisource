
師名處一，寧海東牟人，玉陽其號也。金熙宗皇統二年壬戌三月十八日，母周氏夜夢紅霞繞身，驚寤，是日乃生。甫七歲，嘗氣絕僕地，移時方蘇。母驚問曰：汝何為而若是？曰：但知熟寐，不知其他。師因悟生死之理。一日偶至山中，遇一老人坐大石，謂之曰：子異日揚名帝闕，為道教宗主。遂摩頂令去。又嘗聞空中人問雲：汝識我否？對曰：未識也。曰：我玄庭宮主也。是後狂歌饅舞，冬寒銑足單衣，顏色不變。忽作頌自歌雲：爭甚名，競甚利，不如聞早修心地。自家修證自前程，自家不作為群類。弱冠，或告以婚事，笑而不應。世宗大定八年，師在文登牛仙山庵居，人告以祖師至，即詣全真庵，請為門弟子。祖師知其為玄門大器，遂從其請。二月晦，從祖師至崑蝓煙霞洞，乃授以正法及今名。其母拜祖師，亦願學道，師知其貞潔，以德清名之，號玄靖散人。九年四月，師在鐵查山，祖師與丹陽輩數人自文登將歸寧海，取道龍泉。時日方熾，祖師執傘而行，丹陽輩從之。其傘忽騰空而去，自辰及哺，墮於師庵之前。龍泉距查山幾二百里，柄內得今號。又日傘陽子，此字祖師撰之也。暨有七人之名，師在馬譚劉丘之次。故祖師有雲：傘竹通為七個人。以應金蓮之七數也。又云：結竹金丹出頂上，五光射透彩雲棚。九月，祖師西邁，師隱於雲光洞，常臨危崖，翹足駐立不移者數日，人以鐵腳仙人目之。師九年煆煉，心地開明，是後數往來於齊魯問。二十二年秋。居寧海，丹陽真人來自關中，同宿於金蓮堂，從容謂師曰：重陽祖師不遠數千里，提挈吾儕，吾儕殊無以報，不愧於心歟。且得道之士苟利其身，功不及物，恐非弘濟之旨，誠欲光昭先師之德，莫若彰玄應而福生靈。公今抱道藏器而獨善其身，無乃不可乎？師曰：且，道無同異，綠有行否，先生道備一身，德光四海，使天下之人望風而敬服者，無他，是道興而綠行也。今貧子綠之未行，姑猖狂以混世耳。丹陽然之。二十七年，世宗徵赴闕，凡所應對，大副宸衷。館於天長觀者久之，上聞有以鴆酒害師者，遣使詢其酒之所自來。雖至再三，終不之告，但託疾而已。上聞，益探嘉嘆。乞還山侍親，從之。二十八年二月，復詔至闕，建修真觀，賜金書篆額，俾居焉。二月，主萬春節醮事。八月，得旨歸，仍賜金帛鉅萬，辭不受。十二月，上弗豫，遣使召師，師謂使者曰：何來之晚，恐不及重睹聖顏矣。明年春，逢哀詔於涿郡，固辭東還。章宗承安二年七月，徵見於便殿，問以養生之道。師以無為清靜，少私寡慾為對。又問性命之理，師言：內丹之說，以心運氣，是皆無為自然，斡旋造化，玄元至道不為而成者也。上曰：非朕所得而議。乃問以治國及邊境事，所對莫不允合上心。又謂曰：先生凡有所問而必知之，何也？師曰：偶然爾。上曰：毋讓朕，願聞之。師曰：鏡明猶能鑒萬物，而況天地之鑒，無幽不燭，何物可得而逃，所謂天地之鑒，自己靈明之妙也。上嘆曰：清明在躬，氣志如神。嗜慾將至，其兆必先。先生之謂也。明年春，奏母氏壽垂九裹，乞還侍養，上賜觀額及體玄大師號，物禮甚厚。三年癸亥，上命亳州太清宮兩主普天醮事，具戒度為道士者千餘人。得遇師之降日，門人畢集。師之母曰：我今年耄，如何得歸。師言壽期或在今秋之七月也。母因有不貪生，不懼死之語，及期得疾，師乃速營葬事。凡二十有五日而逝。逝之日，人皆聞異香馥鬱，莞絃清雅，移時方止。北京按察使前參政孛木魯公久佩師旨，訓名尊道，凡與師遇，或預言雨降之期，或告以後會之處，歷歷皆應。一日詣聖水致懇而言曰：尊道於神仙但聞其名，自遇師之後，凡伸祈禱，必垂嘉應。行止會遇，示以預知，深愧塵凡不能從雲水之遊，事與願違，徒增悵然也。七年，元妃施道經一藏，驛送聖水玉虛觀。觀之水洞前有大石，斜出數丈俯其下，過者懼懾。一日，集衆謂之曰：大石今宜去之。鎚鏨具舉攻之數日，師問雲：幾何？對曰：百分之一爾。師笑曰：汝等安能去此。遂躬詣其傍，運鎚三擊，聲若雷霆，響震巖谷，其石乃墮，見者莫不悚然。貞祐四年，文登令溫迪罕龜壽，迎師歸縣之天寶觀。明年四月二十三日，師語門人曰：群仙已約我矣。言訖，沐浴冠帶，燙香朝禮十方，乃辭世。師之歌詩，有《雲光集》行於世。大元至元六年己巳正月，褒贈玉陽體玄廣度真人。先是，明昌改元，重五日萊陽縣劉植以無嗣告，師曰：公富而好禮，未應絕也，然吾稟之上蒼。六月望日、詣其居，而植為置具，師曰：特來送嗣，豈可以常酒相待耶？庫之西北，所封者妙醞也。植往索之，得煮酒一器。師曰：不惟此酒，嗣亦如之。索紙書一頌，後批四四應真四字。明年四月十有四日而生子。乞名，師曰：已與之矣。植良久曰：四四則人所共知，應真二字是其名否？師曰：是日純陽降世，非應真乎。遂名之。至於叱遲金愈歷年之疾，為潘信起兇徒之死，臥凍雪於趙實之門，復嗚鸚於羌恍之架，冬單衣而弈棋，瓶無底而貯酒，傳道則有山嗚谷吼之應，書符則有鬼怪潛出之靈，此類甚多，是皆師應世之邇，具載別記，玆不備錄焉。
師名大通，字太古，寧海人，廣寧其號也。金熙宗天眷三年正且初三日生，世為宦族，郝朝列之從弟。少孤，事母甚孝。嘗夢神人示以周易祕義，由是洞曉陰陽律曆、卜筮之術。厭紛華而樂淡薄，隱德於卜筮中。世宗大定七年，祖師至寧海，見其資稟高古，所習不凡，遂以背坐之機感發之，翌日晚，於朝元觀付以二詞，言下領悟，如走萬里迷途，一呼知返，蓋其根本知覺分上，夙有薰染之力故耳。既接言論，其相與固結，日深一日。八年三月，從祖師至崑蝓煙霞洞，請列門弟中而求法焉。祖師乃名之曰璘，道號恬然子，仍以弊袖去其袖。界之曰：勿患無袖，汝當自成。蓋傳法之意也。今之名號，自言遊鳳翔路中偶得之。師在文登，常攜瓦罐乞食。經半載，誤觸之碎。祖師別賜之題頌於其上雲：撲碎真灰罐，卻得害風觀。真待悟殘餘，有個人人喚。九年秋，馬譚劉丘四師從祖師西去，留師與玉陽居查山。後玉陽以師不立苦志，忠告而勸激之，師遂西訪四師。四師方廬於祖師墓，喪禮終，師欲與同處。聞譚長真激以隨人腳跟轉之語，明日遂行至岐山，遇神人，復授以易之大義。十五年，坐於沃州橋下而不語，常為小兒輩戲，累磚石為塔於頂，囑以勿壞，頭竟不側。河水泛溢而不動，而亦不傷。如是者六年。其所守蓋如此。真定少尹郭長倩過之，下車致拜禮，所贈甚厚。覬師一顧，終不能得，嗟異而去。二十二年，居真定，每陞堂講演，遠近來聽者常數百人。有問答歌詩、周易參同演說圖象，總三萬餘言，目日《太古集》。後至咸平，與高士王繪賢佐遊。賢佐相從亦常十數人，佔筮之應十得八九，師則無不應者，由是賢佐輩皆神之，請當師席而受其祕義，賢佐因之名動闕庭。師嘗欲作易圖，遽然索筆。其徒範圓曦以粥熟告，師曰：速持來，我方得意。筆入手，一朝揮三十圖。至於天長預告侯子真之火，恩州夜入王鎮國之夢，人休咎，道之行否，兵革所臨之期，凡有言之於其前，莫不驗之於其後。史館張邦直子中所謂警動人之耳目，其徒往往能道之，故不著雲。東海郡侯崇慶元年十二月三十日仙蛻於寧海先天觀，春秋七十有三，前此三年，令頂修葬事，及期果然。大元至元六年己巳正月，褒贈廣寧通玄太古真人云。
玉蟾子姓和名德瑾，秦州甘泉人。嘗為州吏，未嘗取非義財。日與一道者談玄笑飲，後道者臂梟而來，曰：此禽怪哉，眼大而不識人。玉蟾子不悟其旨。忽道者以惡疾而姐，玉蟾子備禮葬之。不數旬，有老嫗踵門而謁曰：昔亡道者，吾子也。奈老無依何？玉蟾子贈之金帛，嫗曰：但得發壙，一視吾子，誠無憾矣。玉蟾子率鄰里與嫗發壙開棺，失屍所在，惟存贈嫗金帛。迴視嫗，亦失焉。由是感悟，棄家入山。後遇至人，得九還金液之妙。遊終南山，行其所傳，日益精進，以至沖和周密，妙用通神，逮重陽王君遇真，遂結為仙林之友，莫知所終。
靈陽子姓李，名字俱不聞，京兆人也。為人沈默寡慾，學問該博，而樂仙道。遇道者授神仙抱一符火大丹之訣，頓拋塵俗，朝修暮煉。積之歲年，至乎大妙。與玉蟾、重陽二子為終南林泉之友。嘗謂重陽子曰：子他日道化九圍，教行四海，非吾輩之可及。金世宗太定己丑，重陽攜四真人入汴，有詩寄雲：和公與李公，首先一志三人同。逮重陽登真，丹陽挈丘劉譚三子來謁。一日，二君預留錢於終南食肆，曰：今日有仙客丘劉譚馬者至，則待之。四師至食，人道姓以邀之。丹陽笑曰：公何知予等姓氏？曰：和李二仙君預有付囑，故知之。時二君泊太平宮，四子食畢，就宮參謁，自此真門之下，咸以師叔稱之。
先生諱坦，字履道，皇甫其氏也。其世代地里莫詳，或雲嘗居臨淄，及瑕丘，得三避五假之術。後遊邇於蜀之峨崛。一夕行風雪中，忽聞人呼曰：子有道氣，吾當度子。先生一顧，見一道人外茅檐下，令先生與之抵足而睡。覺暖氣自足而達，浹身徹頂，如在春風和氣中。比曉，其人振衣拂袖而去。先生詢其姓字，但雲他日來靈泉相尋。先生後往靈泉觀求之，見唐隱士朱桃椎畫象，蜀人稱妙通真人，方知所遇乃朱真人也。先生一日與一道人偕行，復遇妙通於途，授以冬瓜一截、蔥數莖，曰：前去伺我城中酒肆。如其言而往，抵暮及關。視瓜輒為人首，而蔥則髮也，水所霑衣皆血痕。關吏執之，併錄其同行者。先生獨以身任咎，初不辯所從來，遲明將以解府，瓜蔥如故，衣血亦亡。官吏驚異，慰諭而遣之出，則妙通已伺於戶外。笑曰：子真可教也。乃烹瓜對酌，遂授以虛坎實離之旨。復引泛舟，舉杖擊水以示，波平復擊。如是數次，顧曰：會麼？先生唯唯而已。遂傳內外二丹之訣。自是隨在修持，寒暑誼寂，不問平居多宴，坐而不寐，兩足外踝皆平偃。一日見頂門有珠光焰。因歌曰：山頭紅日出，藥苗新，欲將心事付，瑤琴知音少，絃斷有誰聽。識者以為丹成之驗。方周遊海內，救人利物以積功行。宋高宗紹興二十七年，顯仁皇太後得目疾，國醫不能療。忽夢黃衣道人長髯廣耳，太後問：能醫眼否？曰：能。太後曰：若醫得我眼明，即是我師父也。覺而異之，以語高宗，皇帝有詔物色之。時先生南遊，自稱眼醫。臨安守張傳見畫象，以先生惟肖，遣人求得於建康，遂以名聞。召對便殿，問何以治身，先生對曰：臣之治身，猶陛下之治天下也。心無為則身安，帝王無為則天下治。上善其言，即白太後。明日宣入，與俱至慈寧殿。先生敬為皇太後噓呵布氣，良久翳開目明，認見先生，喜曰：真昨夢中所見師父也。由是宮中皆呼先生為師父仙。韶位有甄娘娘，病璧累年，踴而後能步，太後命先生亦為布氣，即釋踴而行。及將還山，留一扇於禁中，曰：有發寒熱者，以此扇之，當差。未幾宮中多患瘧，用之皆驗。陛辭之日，兩宮賜責甚厚，先生止受香荼衣服而已。上亦高之。因其行，命責御香致禱於青城山丈人觀。訖事，還詣安靜觀焚香，即妙通之舊隱也。遂奏請重新觀宇，且贊其像曰：靈泉真人，兩蜀鍾秀。馬溪道成，茅茨賦就。歷世救物，示邇不有。惟我知師，再拜稽首。明年，迴至忠州仙都觀。平都山巔有巨相，雷震枯死二十年矣。先生呵氣祝之，不逾月枝葉再榮。王從道記其事，刊於石。繼而上遣使賜手詔慰勞，且召之曰：先生清標孤映，寄述物外，枇糠塵俗，嘯詠姻霞，信可樂也。去秋為別，俯仰週歲，興懷晤言，馳神緬邈。計青城會友於元覽，白雲遂無心於帝鄉也。秋凍甚邇，不知何日可相見，願早踐言，則騎氣御風，泠然無難行。且湘雲橫素，桂子吹香，燕館超然，下風問道，虛懷結想久矣，專此為問。殘暑在序，益保清虛。先生得詔即行，比至，賜紫衫皁衫絲履，令閣門引見。從容問長生久視之道。先生對以清虛寡慾為先，先損諸欲，莫令放逸。丹經萬卷，不如守一。上嘉嘆久之，曰：真人也。由是傳聞中外，競以真人稱之。他日，又問。先生對曰：仙人道士非有靈，積精累氣以成真。探契聖意，嘉嘆再三，曰：此其所以為真人也。因書其語於扇以賜。仍寫道德、黃庭、陰符經賜焉。時姑蘇凱道僧亦聞道之士，召至。先生已在座。初不相識，道僧入長．揖萬乘，而見先生即拜。賜坐，辭。問其故，曰：仙階有高下，真人在上，我不敢坐。強之，乃坐於地。後先生乞還山，上留過郊祀。時久雨，上以為慮，問於先生，以必晴對。及將宿青城，復遣問焉。先生進詩曰：夜靜天中星歷歷，曉來壇上月娟娟。皇圖鞏固中興業，帝祚遐昌億萬年。至夜果晴。上命為先生設幕次嘉會門，賜香燭飲食，以御前金器排辦。駕迴，先生起居太上式車，顧而微笑。即日宣押賜宴，先生因賦每蒙天一笑，遂與物為春之詩。上大喜。尋復乞還山，上固留，不可，乃命築庵廬阜以便於宣召。又繪先生像，御題其上，為皇甫真人像，而贊之曰：皇甫高士，眉字列仙。以道興世，孰計其年。閑雲在空，孤鶴行天。掀髯一笑，同乎自然。封以錦囊，命內侍省都知張某去為持示先生。復攜入，留禁中。後移置於德壽宮道院，太後賜金為建庵費。先生提所著道袱辭曰：只此便是臣庵，無所事金。卒不受。太後乃命幹辦御藥院董仲永袖金潛置於先生臥榻而去。啟行見之，即封付臨安府繳納。比至廬山，太後復遣幕士仰立責金就賜先生，復固辭。尋降付江州，令齋錢以給。先生不得已而乃用。太後旨意建普天大醮二壇，祈福皇帝仍普及生靈。復以餘錢繳納，太後不許，即命兩府曹勛白雲處士鄘守寧以其錢仍益金為先生置兩莊於山之南北，北日銅盤，南曰丹桂，收歲入以接待雲水之士。先生始遂築庵於蓮華洞，撥雲遊之士而居焉。孝宗皇帝隆興元年，太上皇御札詔先生曰：自退處別宮，日以頤神養志為事。思見風釆，款親道話。幸早命駕，少同閑適。專信奉近，用伸至懷。既至，宣見於康壽殿，乃命館於西湖顯應觀西齋堂。以兩府曹勛館伴宣對，錫宴至數次。後先生遊天臺，康壽殿產靈芝。復遣兩府傳宣撫問，賜沈香二百兩，並以畫芝草扇親書御贊於上賜之。乾道改元初，方遊武當。上皇遣德壽宮使臣陳球宣召，追及於襄陽。繼命兩府曹勛迎勞於道。乾道二年二月至行在所，復命館伴於顯應觀，明日即宣入，賜宴。又明日幸其館，命登御舟泛湖遊園。後屢侍燕，問談修真之旨。遂賜御書靈寶度人經，壽聖皇後書清靜妙經。孝宗初登位，嘗傳旨宣問先生，迴奏凡百言，大略請審刑德，割嗜慾，推衛生之理以為治。至是引對內殿，賜曲燕，宣勸至數十爵，仍賜內府香茶。乾道三年上皇元命之歲，欲致禱於潸山及廬阜、青城，謂先生精誠足以感格，即命捧兩宮御香，以御舟津送至九江。逮至青城，焚香始祝，黃龍為見。初，欽宗靖康之難，兩府曹勛自燕京持徽廟御札迴，至黃河無舟，夜遇先生於河濱，束葦筏與俱渡。至岸，僵且死。先生然葦以燎之，良久乃蘇，問姓名，不告。曰：朱真人以公為安社稷計，故令我來渡公，後三十年當見公於錢塘。言訖而別。及先生應召與之相會，語及舊約，兩府追記風貌，感泣下拜，待以師禮。其贈先生詞有雲：自嘆孤身早歲，黃河渡口蒙情。蓋序前事也。上皇知之，故每有宣問迎勞館伴，必屬之。先生建閣寶藏所賜御書，上皇賜名紹興煥文之閣，亦命兩府書榜。先是，廬阜庵成，道流聚食日衆，而汲水於澗以為苦。先生一旦荷鐳引人勵庵側之地，不一二尺，有泉湧出石隙問，清洌而甘，亢早不涸。及赴召，上皇偶詢山居之事，因以奏聞。壽聖皇後在坐，曰：先生在處，必有神物護持也。上皇即命為神泉，御書二字以賜。乾道九年，復賜御書清虛之庵四字為門額，仍歲賜勸·牒度道士以奉香火。先生前後四赴召命，自上皇退居德壽，恩眷益加。每至，宴勞外，賜上尊珍膳無虛日。先生再還自青城，掃邊朝市，惟德壽宮歲時遺問不絕，屢遣中使至山宣喚，皆力辭不赴。淳熙五年秋，忽言：我將遠適，不可不辭太上皇。治裝欲如行在所，中輾不行。九月二十三日，遂口授詞旨，令門人作遺奏以進。凡士夫道釋與厚善者，亦具辭書。明日晨興，沐浴更新衣，至日中陞堂集衆，焚香取御書並宣賜衣物付弟子輩，曰：我將遊乎無何有之鄉，此太上皇所賜，當留以鎮名山。汝等向後接續住持，代相傳授，寶而藏之，毋違吾訓。又曰：道不負人，大家努力，珍重珍重。語已拱手垂足，坐於繩床而化。三日不歌不倚，容色紅瑩，髭髮如漆。入寵，身猶柔暖。於是弟子曹彌深、謝守擷等，與其徒二十有四人，以十二月壬辰，奉遺蛻藏於庵側之左隴，從遺訓也。初，治壙得白蟾於數仞之下五色土中，又得古斷碑，有玲翠凌舟四字。將定之夕，天燈下燭，比曉方沒。會葬者二千餘人。乃發紼，有仙鶴隨之，盤旋其上，定已乃去。
羅赤腳名晏，闈中人。少時遇異人，攜以出，歸而有所悟解。宋徽宗宣和中，或言於朝，賜封靜應處士。張魏公宣撫陝蜀，延致軍中。金虜攻擾鳳關，精銳迭出。大將吳珍禦之，殺傷相當，猶堅持不去，公以為憂。羅曰：相公勿恐，明日虜遁矣。有如不然，晏當伏斧鐵以受誤軍之罪。明日果引去，公始敬異之。連奏，號太和沖夷先生。好遊漢州，每至必館於王志行朝奉家。王氏傳三世見之矣。其事志行夫婦禮甚敬，曰：吾前身父母也。高宗紹興六年丙辰，蜀大饑，志行買妾於流民中，姿貌甚麗。羅見而駭曰：此人安得在公家留之，稍久得禍，將不細，當為除之。命煮水數斗，取鼇下灰一籃，喚妾前，以巾蒙其首，而注湯於灰上，煙氣勃勃然，妾即僕地，蓋枯骨一具也。羅曰：渠來時經女儈否，今安在？曰：在某處。亟呼之，俟且至，則又以巾蒙枯骨，復為人形，舉止姿態與初時不異。遂付與儈而取其值。志行從弟志舉登第歸，羅見之他所，授以書一卷，緘其外，戒曰：還家逢不如意事則啟之。及家，三日而聞母訃。試發書，乃畫一官人，綠袍騎馬，前列賀客，最後輿一柩，兇服者隨之哭。廣都龍華寺，宇文氏功德院也。羅與主僧坐，勿起曰：房令人來。僧驚問：何在？曰：入祠堂矣。僧謂其怪誕。明日宇文時中信至，其妻房氏正以前一日死。嘗往揚州鎮，館於陳氏，夜如廁，奔而還曰：異事異事。適四白衣人瑜牆垣入圃中，陳氏皆懼，羅曰：無預君事，明晨當知之。及旦，圃人告羊生四子。紹興三十年，在鹽亭得疾，寓訊如溫江，求迎於李芝提刑家。李遣數僕來，羅病良愈，即上道行，戒其僕曰：自此而左，惟金堂路近且易行，然吾不欲往，願從廣漢或他塗以西，幸無誤。僕諾退而背其言，乃抵古城鎮。及溫江而卒。蜀人以為年一百七八十歲。
歷世真仙體道通鑑續編卷之三竟
