　　欽定四庫全書　　　　　集部十
　　片玉詞　　　　　　　　詞曲類一〈詞集之屬〉提要
　　〈臣〉等謹案片玉詞二巻補遺一巻宋周邦彥撰邦彥字美成錢塘人元豐中獻汴都賦召為大樂正徽宗朝仕至徽猷閣待制出知順昌府徙處州卒自號清真居士宋史文苑傳雲邦彥疎雋少檢不為州里推重好音樂能自度曲製樂府長短句詞韻清蔚宋史藝文志載清真居士集十一巻葢其詩文全集久巳散佚其附載詩餘與否不可復考陳振孫書録解題載其詞清真集二巻後集一巻此編名曰片玉據毛晉跋稱為宋時刋本所題原作二巻其補遺一巻則晉據各選本成之疑舊本二巻即所謂清真集晉所掇拾乃其後集所載也巻首有強煥序與書録解題所傳合其詞多用唐人詩句櫽括入調渾然天成長篇尤富艷精工善於鋪敘陳郁藏一話腴謂其以樂府獨步貴人學士市儂妓女皆知其詞為可愛非溢美也又邦彥本通音律下字用韻皆有法度故方千里和詞一一按譜填腔不敢稍失尺寸今以此集互校如隔浦蓮近拍金丸落驚飛鳥句毛本注云按譜此處宜三字二句然千里詞作夷猶終日魚鳥則周詞本是金丸落驚飛鳥非三字二句又茘枝香近看兩兩相依燕新乳句止八字千里詞作深澗斗㵼飛泉灑甘乳句凡九字觀栁永吳文英二集此調亦俱作九字句不得謂千里為誤則此句尚脫一字又玲瓏四犯細念想夢魂飛亂句七字毛本因舊譜誤脫細字遂注曰按譜宜是六言不知千里詞正作顧鬢影翠雲零亂七字則此句細字非衍文又西平樂爭知向此征途區區佇立塵沙二句共十二字千里和雲流年迅景霜風敗葦驚沙止十字則此句實誤衍二字至於蘭陵王尾句似夢裏淚暗滴六仄字成句觀史達祖此句欲下處似認得亦止用六仄字可以互証毛本乃於夢字增一魂字作七字句尤為舛誤今並釐正之又據書録解題有曹杓字季中號一壺居士者曾注清真詞二巻今其書不傳雲乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




　　片玉詞序
　　文章政事初非兩塗學之優者發而為政必有可觀政有其暇則遊藝於詠歌者必其才有餘刅者也溧水為負山之邑官賦浩穰民訟紛沓似不可以絃歌為政而待制周公元祐癸酉春中為邑長於斯其政敬簡民到於今稱之者固有餘愛而其尤可稱者於撥煩治劇之中不妨舒嘯一觴一詠句中有眼膾炙人口者又有餘聲聲洋洋乎在耳則其政有不亡者存余慕周公之才名有年於茲不謂於八十餘載之後踵公舊蹤既喜而且媿故自到任以來訪其政事於所治後圃得其遺致有亭曰姑射有堂曰蕭閒皆取神仙中事揭而名之可以想像其襟抱之不凡而又覩新綠之池隔浦之蓮依然在目抑又思公之詞其撫寫物態曲盡其妙方思有以發揚其聲之不可忘者而未能及乎暇日從容式燕嘉賔歌者在上果以公之詞為首唱夫然後知邑人愛其詞乃所以不忘其政也余欲廣邑人愛之之意故裒公之詞旁摉逺紹僅得百八十有二章釐為上下巻廼輟俸餘鳩工鋟木以夀其傳非惟慰邑人之思亦蘄傳之有所託俾人聲其歌者足以知其才之優於為邑如此故冠之以序而述其意雲公諱邦彥字美成錢塘人也淳熙嵗在上章困敦孟陬月圉赤奮若晉陽強煥序










