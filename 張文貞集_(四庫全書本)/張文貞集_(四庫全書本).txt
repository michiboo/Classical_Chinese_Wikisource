　　欽定四庫全書　　　　　集部七
　　張文貞集　　　　　　　別集類六　〈國朝〉提要
　　〈臣〉等謹案張文貞集十二卷
　　國朝張玉書撰玉書字素存丹徒人順治辛丑進士改庶吉士官至大學士諡文貞是集不分巻帙亦無目錄其繕寫格紙板心皆有松䕃堂字蓋其家藏抄本編輯未成者也首為賦二篇次為頌三篇表三篇箋六篇疏二十篇議一篇書一篇考一篇説一篇序二十八篇跋一篇記九篇紀事十篇傳一篇賛一篇䇿問十二篇紀功碑二篇墓碑六篇神道碑四篇墓誌銘三十二篇大抵皆舂容典雅渢渢乎
　　盛世之音其拖諾山狼居胥山二碑敘述
　　聖武神功皆為詳贍足以昭示萬世其紀平定江南事紀滅闖獻二賊事紀三路進師下雲南事紀平水西事及外國紀皆端緒詳明得諸耳聞目見足以彰開國之
　　鴻烈紀順治間樂章及錢糧戶口三篇皆足資掌故而紀陜西殉難官事一篇亦足與史傳相參他若
　　賜遊玉泉山記
　　賜遊化育溝後苑記
　　賜遊喀喇河屯後苑記
　　賜遊熱河後苑記皆足發揚太平愷樂之象其餘碑
　　誌亦多
　　國初將相事跡可備考核惟募疏祭文之屬收載太濫葢其後人遇稿即錄不暇持擇轉為全集之累今悉刪除而惟錄其賦頌以下諸篇釐為十二卷庶不以榛楛勿翦為將來論者所病焉乾隆四十五年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













