
洞庭違鄂渚，嫋嫋秋風時。 
何人不客遊，獨與帝子期。 
黃鵠鎩飛翅，青雲歎沈姿。 
身終一騎曹，高蓋者為誰。 
從駕至梁漢，金根復京師。 
皇恩溢九垠，不記屠沽兒。 
立身有高節，滿卷多好詩。 
赫赫承明庭，群公默無詞。 
草木正搖落，哭兄鄱水湄。 
共居雲陽里，轗軻多別離。 
人生倏忽間，旅襯飄若遺。 
稚子新學拜，枯楊生一枝〈一本無此四句〉。 
人生倏忽間，精爽無不之。 
舊國數千里，家人由未知。 
人生倏忽間，安用才士為。

