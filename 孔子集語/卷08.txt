
《韓詩外傳》九　孔子出遊少原之野，有婦人中澤而哭，其音甚哀。孔子怪之，使弟子問焉，曰：「夫人何哭之哀？」婦人對曰：「向者，刈蓍薪亡吾蓍簪，吾是以哀也。」弟子曰：「刈蓍薪而亡蓍簪，有何悲焉？」婦人曰：「非傷亡簪也，蓋不忘故也。」
《韓詩外傳》九　子路曰：「人善我，我亦善之；人不善我，我不善之。」子貢曰：「人善我，我亦善之；人不善我，我則引之進退而已耳。」顏回曰：「人善我，我亦善之；人不善我，我亦善之。」三子所持各異，問於夫子，夫子曰：「由之所言，蠻貊之言也；賜之所言，朋友之言也；回之所言，親屬之言也。」
《韓詩外傳》十　顏淵問於孔子曰：「淵願貧如富，賤如貴，無勇而威，與士交通，終身無患難，亦且可乎？」孔子曰：「善哉回也！夫貧而如富，其知足而無欲也；賤而如貴，其讓而有禮也；無勇而威，其恭敬而不失於人也；終身無患難，其擇言而出之也。若回者，其至乎！雖上古聖人，亦如此而已。」
《荀子·王霸》　孔子曰：「審吾所以適人，適人之所以來我也。」
《荀子·堯問》　子貢問於孔子曰：「賜為人下而未知也。」孔子曰：「為人下者，其猶土也！深抇之而得甘泉焉，樹之而五穀蕃焉，草木殖焉，禽獸育焉，生則立焉，死則入焉，多其功而不息。為人下者，其猶土也。」
《韓詩外傳》七　孔子閑居，子貢侍坐，請問「為人下之道，奈何？」孔子曰：「善哉！爾之問也。為人下，其猶土乎！」子貢未達。孔子曰：「夫土者，掘之得甘泉焉，樹之得五穀焉，草木植焉，鳥獸魚鱉遂焉，生則立焉，死則入焉，多功不言，賞世不絕，故曰能為下者，其惟土乎！」子貢曰：「賜雖不敏，請事斯語。」
《說苑·臣術》　子貢問孔子曰：「賜為人下，而未知所以為人下之道也。」孔子曰：「為人下者，其猶土乎！種之則五穀生焉，掘之則甘泉出焉，草木植焉，禽獸育焉，生人立焉，死人入焉，多其功而不言。為人下者，其猶土乎！」
《群書治要》《屍子·明堂》　孔子曰：「大哉河海乎！下之也。夫河下天下之川，故廣；人下天下之士，故大。」
《群書治要》《屍子·處道》　仲尼曰：「得之身者得之民，失之身者失之民，不出於戶而知天下，不下其堂而治四方。知反之於己者也。」
《說苑·敬慎》　孔子見羅者，其所得者皆黃口也。孔子曰：「黃口盡得，大爵獨不得，何也？」羅者對曰：「黃口從大爵者不得，大爵從黃口者可得。」孔子顧謂弟子曰：「君子慎所從，不得其人則有羅網之患。」
《說苑·雜言》　曾子曰：「吾聞夫子之三言，未之能行也。夫子見人之一善而忘其百非，是夫子之易事也；夫子見人有善若己有之，是夫子之不爭也；聞善必躬親行之，然後道之，是夫子之能勞也。夫子之能勞也，夫子之不爭也，夫子之易事也，吾學夫子之三言而未能行。」
《說苑·雜言》　孔子將行，無蓋。弟子曰：「子夏有蓋，可以行。」孔子曰：「商之為人也，甚短於財。吾聞與人交者，推其長者，違其短者，故能久長矣。」
《說苑·雜言》　子路行，辭於仲尼曰：「敢問新交取親若何？言寡可行若何？長為善士而無犯若何？」仲尼曰：「新交取親，其忠乎；言寡可行，其信乎；長為善士而無犯，其禮乎。」
《說苑·雜言》　孔子曰：「以富貴為人下者，何人不與？以富貴敬愛人者，何人不親？眾言不逆，可謂知言矣；眾向之，可謂知時矣。」
《說苑·雜言》　孔子曰：「夫富而能富人者，欲貧而不可得也；貴而能貴人者，欲賤而不可得也；達而能達人者，欲窮而不可得也。」
《說苑·雜言》　仲尼曰：「非其地而樹之，不生也；非其人而語之，弗聽也。得其人，如聚沙而雨之；非其人，如聚聾而鼓之。」
《說苑·雜言》　孔子曰：「船非水不可行，水入船中，則其沒也。」故曰君子不可不嚴也，小人不可不閉也。
《說苑·雜言》　孔子曰：「依賢固不困，依富固不窮。馬趼折而複行者何？以輔足眾也。」
《說苑·雜言》　孔子曰：「不知其子，視其所友；不知其君，視其所使。」又曰：「與善人居，如入蘭芷之室，久而不聞其香，則與之化矣；與惡人居，如入鮑魚之肆，久而不聞其臭，亦與之化矣。」
《中論·貴驗》　孔子曰：「居而得賢友，福之次也。」
