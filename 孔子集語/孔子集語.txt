宋薛據撰。據字叔容，永嘉人。官至浙東常平提舉。林德暘《霽山集》有二薛先生文集序曰：薛氏世學蓋三百年。玉成公學於慈湖楊敬仲，刊華據實，猶程門緒餘。偽學禁興，隻手衛道，著伊洛源流，各為譜傳。又以弓冶授其子叔容公，誌宏力毅，負荷千年。念聖遠言湮，為《孔子集語》二十卷，即是書也。此本但分二十篇，僅有三卷。殆舊以一篇為一卷，後人並之歟。所列書凡三十餘種。其凡例為《曾子》、《大戴禮》、《孔叢子》、《孔子家語》四全書及《左氏》、《莊子》、《荀子》、《列子》概不採及，惟見於他古書者采之。然《孔子世家》列在正史，不僻於《孔叢家語》，且既雲不錄《大戴禮記》，而顏叔子第十二乃引其一條，亦自亂其例。至引說文黍可為酒，禾入水也，一貫三為王，推一合十為士等語，並數條為一條，義不相貫，尤為失倫。他若《韓非子》說林下、內儲說上、內儲說下、外儲說左上、外儲說右下、難一、難三諸篇，可采者幾二十條，而此書所引僅三條。若《淮南子》道應訓、主術訓、下齊俗訓、修務訓、泰俗訓、要略諸篇，所可采者不下十餘條，而此所引者亦僅三條。則其餘掛漏，可以概知。又文翔鳳《雲夢藥溪談》，摘其五酉一條，引《搜神記》而諱其所出，又訛五酉為五酋，則駁雜舛錯，亦所不免。特所錄尚多秦、漢古書，殘篇斷句，或可藉此以僅存。故考古者亦不能廢焉。
《孔子集語》者，陽湖孫觀察星衍字伯淵所撰也。孔子修百王之道以詔來者，六經而外，傳記百家所載微言大義，足以羽儀經業、導揚儒風者，往往而有。其纂輯成書者，梁武帝《孔子正言》二十卷、王勃《次論語》十卷，皆不存見。存楊簡《先聖大訓》十卷、薛據《孔子集語》二卷、潘士達《論語外篇》二十卷，而薛書最顯，不免掛漏。近人曹廷棟，又為《孔子逸語》十卷，援稽失實，不足論。
嘉慶辛未歲，觀察引疾歸田，惜儒書之闕失，乃博搜群籍，綜核異同，增多薛書六七倍，而仍名之為《孔子集語》者，識所緣起也。其纂輯大例，《易十翼》、《禮小戴記》、《春秋左氏傳》、《孝經》、《論語》、《孟子》，舉世誦習，不載。《家語》、《孔叢子》，有成書專行，不載。《史記》孔子世家、弟子傳，易檢亦不載。其餘群經傳注、秘緯、諸史、諸子，以及唐宋人類書，巨篇隻句畢登，無所去取，皆明言出處篇卷。或疑文脫句，酌加按語，或一事而彼此互見，且五六見，得失短長，可互證得之。
逾年，初稿成。又二年，屬其友人烏程嚴可均，略仿《說苑》體裁，理而董之。覆檢群書，是正訛字，更移次第，增益闕遺，為十四篇：勸學第一，孝本第二，五性第三，六藝第四，主德第五，臣術第六，交道第七，論人第八，論政第九，博物第十，事譜第十一，雜事第十二，遺讖第十三，寓言第十四。篇各為卷，六藝、事譜、寓言卷大，分為上下，以十四篇為十七卷。勸學等篇，與正經相表裏。遺讖不醇，寓言蓋依託。乃雕版於金陵，公諸後世。
──嚴可均為之序
山東督糧道臣孫星衍稽首頓首上言，臣所撰《孔子集語》十四篇成，謹奉表上進者。伏以黃顓授道，丹書備北面之儀；河洛浮圖，元扈有東巡之典。蓋折衷俟諸至聖，而稽古所以同天。欽惟我皇上雅詠宗經，臨雍尊聖。如天蕩蕩，堯本難名，猶日孜孜，禹思聞善。芻蕘之所必采，謨訓況有明徵。昔在孔子，微言大義，史氏有將絕之虞，性道文章，及門有難聞之歎。故易翼、麟書而外，緯候載其遺言，《孝經》、《論語》之餘，子史傳其佚說。吾無隱爾，絕賢哲之讚詞，天何言哉！托素王之眇論，而籍亡七國。書散嬴秦，畏鑽仰之高堅，孰網羅其放失？
臣拜恩繡斧，承乏奎婁，慕禮器而升堂，曆歲時以載筆，識大識小，一話一言，靡不綜其異同，征其典據，撞鍾以莛，冀有餘音，集腋成裘，多存粹白。其六經所載，謹避雷同，三豕傳訛，悉加讎正。或有寓言依託，小說流傳，恐魚目之混珠，窺豹斑而撥霧，醇疵不雜，仿晏嬰內外之篇，事類相從。比《說苑》區分之目，視宋臣薛據之帙，采獲加多。勘曹氏廷棟之書，增刪期當。昔方言屬草，有子駿之旁求，封禪留書，因所忠而奏上。臣職容專達，病久罷閑，附闕里之上公，述聖門之祖德。恭呈乙覽，或為座側之資，廣布儒林，聊比壁中之簡。臣無任屏營惶恐，瞻天望闕，踴躍歡忭。
謹因衍聖公臣慶鎔，奉表恭進以聞。
