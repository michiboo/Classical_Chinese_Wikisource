

《尚書大傳》　武丁祭成湯，有雉飛升鼎耳而雊。武丁問諸祖己，祖己曰：「雉者，野鳥也，不當升鼎。今升鼎者，欲為用也。無則遠方將有來朝者乎！」故武丁內反諸己，以思先王之道，三年，編發重譯來朝者六國。孔子曰：「吾於高宗肜日，見德之有報之疾也。」
《尚書大傳·略說》　孔子曰：「心之精神是謂聖。」
《史記補·三皇本紀》引《韓詩》　自古封太山、禪梁甫者，萬有餘家。仲尼觀之，不能盡識。
《白虎通·封禪》　孔子曰：「升泰山，觀易姓之王可得而數者，七十有餘。」
《韓詩外傳》三　楚莊王寢疾，卜之，曰：「河為祟。」大夫曰：「請用牲。」莊王曰：「止。古者聖王之祭，不過望，濉漳江漢，楚之望也。寡人雖不得，河非所獲罪也。」遂不祭，三日，而疾有瘳。孔子聞之曰：「楚莊王之霸，其有方矣。製節守職，反身不貳。其霸不亦宜乎！」
《說苑·君道》　楚昭王有疾，卜之，曰：「河為祟。」大夫請用三牲焉。王曰：「止。古者，先王割地製土，祭不過望。江漢睢漳，楚之望也。禍福之至，不是過也。不穀雖不德，河非所獲罪也。」遂不祭焉。仲尼聞之曰：「昭王可謂知天道矣，其不失國，宜哉！」
《韓詩外傳》七　孔子曰：「明王有三懼：一曰處尊位而恐不聞其過，二曰得志而恐驕，三曰聞天下之至道而恐不能行。」
《大戴禮·主言》　孔子閑居，曾子侍。孔子曰：「參，今之君子，惟士與大夫之言之間也，其至於君子之言者，甚希矣。於乎！吾主言其不出而死乎？哀哉！」曾子起曰：「敢問何謂主言？」孔子不應。曾子懼，肅然摳衣下席，曰：「弟子知其不孫也，得夫子之閑也難，是以敢問也。」孔子不應。曾子懼，退負序而立。孔子曰：「參，汝可語明主之道與？」曾子曰：「不敢以為足也。得夫子之閑也難，是以敢問。」孔子曰：「吾語女。道者，所以明德也；德者，所以尊道也。是故非德不尊，非道不明。雖有國馬，不教不服，不可以取千里；雖有博地眾民，不以其地治之，不可以霸主。是故昔者明主，內修七教，外行三至。七教修焉可以守，三至行焉可以征；七教不修，雖守不固，三至不行，雖征不服。是故明主之守也，必折衝乎千里之外，其征也，衽席之上還師。是故內修七教而上不勞，外行三至而財不費，此之謂明主之道也。」曾子曰：「敢問不費不勞，可以為明乎？」孔子愀然揚麋，曰：「參，女以明主為勞乎？昔者舜左禹而右皋陶，不下席而天下治。夫政之不中，君之過也；政之既中，令之不行，職事者之罪也。明主奚為其勞也？昔者明主關譏而不征，市廛而不稅，稅十取一，使民之力，歲不過三日，入山澤以時，有禁而無征。此六者，取財之路也。明主舍其四者而節其二者，明主焉取其費也。」
曾子曰：「敢問何謂七教？」孔子曰：「上敬老則下益孝，上順齒則下益悌，上樂施則下益諒，上親賢則下擇友，上好德則下不隱，上惡貪則下恥爭，上強果則下廉恥，民皆有別，則貞則正。亦不勞矣，此謂七教。七教者，治民之本也，教定是正矣。上者，民之表也，表正則何物不正？是故君先立於仁，則大夫忠而士信，民敦，工璞，商愨，女憧，婦空空。七者，教之志也，七者布諸天下而不窕，內諸尋常之室而不塞。是故聖人等之以禮，立之以義，行之以順，而民棄惡也如灌。」曾子曰：「弟子則不足，道則至矣。」孔子曰：「參，姑止，又有焉。昔者明主之治民有法，必別地以州之，分屬而治之，然後賢民無所隱，暴民無所伏，使有司日省，如時考之，歲誘賢焉，則賢者親，不肖者懼。使之哀鰥寡，養孤獨，恤貧窮，誘孝悌，選賢舉能。此七者修，則四海之內，無刑民矣。上之親下也如腹心，則下之親上也如保子之見慈母也，上下之相親如此，然後令則從，施則行。因民既邇者說，遠者來懷，然後布指知寸，布手知尺，舒肘知尋，十尋而索。百步而堵，三百步而裏，千步而井，三井而句烈，三句烈而距，五十里而封，百里而有都邑，乃為蓄積衣裘焉，使處者恤，行者有興亡，是以蠻夷諸夏，雖衣冠不同、言語不合，莫不來至，朝覲於王。故曰：無市而民不乏，無刑而民不違。畢弋田獵之得，不以盈宮室也，征斂於百姓，非以充府庫也。慢怛以補不足，禮節以損有餘。故曰：多信而寡貌，其禮可守，其信可復，其跡可履。其於信也，如四時春秋冬夏；其博有萬民也，如饑而食、如渴而飲，下土之人信之夫！暑熱凍寒，遠若邇，非道邇也，及其明德也。是以兵革不動而威，用利不施而親，此之謂明主之守也。折衝乎千里之外，此之謂也。」
曾子曰：「敢問何謂三至？」孔子曰：「至禮不讓而天下治，至賞不費而天下之士說，至樂無聲而天下之民和。明主篤行三至，故天下之君可得而知也，天下之士可得而臣也，天下之民可得而用也。」曾子曰：「敢問何謂也？」孔子曰：「昔者明主以盡知天下良士之名，既知其名，又知其數，既知其數，又知其所在。明主因天下之爵以尊天下之士，此之謂至禮不讓而天下治；因天下之祿，以富天下之士，此之謂至賞不費而天下之士說；天下之士說，則天下之明譽興，此之謂至樂無聲而天下之民和。故曰：所謂天下之至仁者，能合天下之至親者也；所謂天下之至知者，能用天下之至和者也；所謂天下之至明者，能選天下之至良者也。此三者咸通，然後可以征。是故仁者莫大於愛人，知者莫大於知賢，政者莫大於官賢。有土之君修此三者，則四海之內拱而視，然後可以征。明主之所征，必道之所廢者也，彼廢道而不行，然後誅其君，致其征，吊其民而不奪其財也。故曰：明主之徵也，猶時雨也，至則民說矣。是故行施彌博，得親彌眾，此之謂衽席之上乎還師。」
《大戴禮·五帝德》　宰我問於孔子曰：「昔者予聞諸榮伊令，黃帝三百年。請問黃帝者人邪？抑非人邪？何以至於三百年乎？」孔子曰：「予，禹湯文武成王周公，可勝觀邪！夫黃帝尚矣，女何以為？先生難言之。」宰我曰：「上世之傳，隱微之說，卒業之辨，閽忽之意，非君子之道也。則予之問也固矣。」孔子曰：「黃帝，少典之子也，曰軒轅。生而神靈，弱而能言，幼而彗齊，長而敦敏，成而聰明。治五氣，設五量，撫萬民，度四方，教熊罷貔豹虎，以與赤帝戰於版泉之野，三戰，然後得行其志。黃帝黼黻衣，大帶，黼裳，乘龍扆雲，以順天地之紀，幽明之故，死生之說，存亡之難。時播百穀草木，故教化淳鳥獸昆蟲，曆離日月星辰，極畋土石金玉。勞心力耳目，節用水火材物。生而民得其利百年，死而民畏其神百年，亡而民用其教百年，故曰三百年。」
宰我請問帝顓頊，孔子曰：「五帝用說，三王用度，女欲一日辯聞古昔之說，躁哉予也！」宰我曰：「昔者予也聞諸夫子曰：『小子無有宿問。』」孔子曰：「顓頊，黃帝之孫，昌意之子也，曰高陽。洪淵以有謀，疏通而知事，養材以任地，履時以象天，依鬼神以製義，治氣以教民，潔誠以祭祀。乘龍而至四海，北至於幽陵，南至於交趾，西濟於流沙，東至於蟠木。動靜之物，大小之神，日月所照，莫不祇勵。」
宰我曰：「請問帝嚳？」孔子曰：「元囂之孫，醓極之子也，曰高辛。生而神靈，自言其名，博施利物，不於其身。聰以知遠，明以察微。順天之義，知民之急。仁而威，惠而信，修身而天下服。取地之財而節用之，撫教萬民而利誨之，曆日月而迎送之，明鬼神而敬事之。其色鬱鬱，其德嶷嶷。其動也時，其服也士。春夏乘龍，秋冬乘馬，黃黼黻衣，執中而獲天下。日月所照，風雨所至，莫不從順。」
宰我曰：「請問帝堯？」孔子曰：「高辛之子也，曰放勳。其仁如天，其知如神，就之如日，望之如雲。富而不驕，貴而不豫。黃黼黻衣，丹車白馬。伯夷主禮，龍、夔教舞，舉舜、彭祖而任之，四時先民治之。流共工於幽州，以變北狄；放兜於崇山，以變南蠻；殺三苗於三危，以變西戎；殛鯀於羽山，以變東夷。其言不貳，其德不回，四海之內，舟輿所至，莫不說夷。」
宰我曰：「請問帝舜？」孔子曰：「蟜牛之孫，瞽叟之子也，曰重華。好學孝友，聞於四海，陶家事親，寬裕溫良。教敦而知時，畏天而愛民，恤遠而親親。承受大命，依於倪皇，睿明通知，為天下王。使禹敷士，主名山川，以利於民。使後稷播種，務勤嘉穀，以作飲食。羲和掌曆，敬授民時。使益行火，以辟山萊。伯夷主禮，以節天下。夔作樂，以歌籲舞，和以鍾鼓。皋陶作士，忠信疏通，知民之情。契作司徒，教民孝友，敬政率經。其言不惑，其德不慝，舉賢而天下平。南撫交趾，大放鮮支、渠廋、氐、羌，北山、戎、發、息慎，東長、鳥夷羽民。舜之少也，惡悴勞苦，二十以孝聞乎天下，三十在位，嗣帝所，五十乃死，葬於蒼梧之野。」
宰我曰：「請問禹？」孔子曰：「高陽之孫，鯀之子也，曰文命。敏給克濟，其德不回，其仁可親，其言可信。聲為律，身為度，稱以上士。亹穆穆，為綱為紀。巡九州，通九道，陂九澤，度九山。為神主，為民父母。左準繩，右規矩，履四時，據四海，平九州，戴九天，明耳目，治天下。舉皋陶與益以讚其身，舉干戈以征不享不道無德之民，四海之內，舟車所至，莫不賓服。」
孔子曰：「予，大者如說，民說至矣。予也非其人也。」宰我曰：「予也不足誠也，敬承命矣。」他日，宰我以語人。有為道諸夫子之所，孔子曰：「吾欲以顏色取人，於滅明邪改之；吾欲以語言取人，於予邪改之；吾欲以容貌取人，於師邪改之。」宰我聞之，懼，不敢見。
《大戴禮·虞戴德》　公曰：「昔有虞戴德何以？深慮何及？高舉安取？」子曰：「君以聞之，唯丘無以更也。君之聞如未成也，黃帝慕修之。」曰：「明法於天，明開施教於民，行此，以上明於天化也。物必起，是故民命而弗改也。」公曰：「善哉！以天教於民，可以班乎？」子曰：「可哉。雖可而弗由，此以上知所以行斧鉞也。父之於子，天也；君之於臣，天也。有子不事父，有臣不事君，是非反天而到行邪？故有子不事父，不順；有臣不事君，必刃。順天作刑，地生庶物。是故聖人之教於民也，率天如祖地，能用民德，是以高舉不過天，深慮不過地，質知而好仁，能用民力，此三常之禮明而名不蹇。禮失則壞，名失則惛。是故上古不諱，正天名也。天子之宮四通，正地事也。天子禦珽，諸侯禦荼，大夫服笏，正民德也。斂此三者而一舉之，戴天履地，以順民事。天子告朔於諸侯，率天道而敬行之，以示威於天下也。諸侯內貢於天子，率名鎙地實也。是以不至必誅。諸侯相見，卿為介，以其教士畢行，使仁守，會朝於天子。天子以歲二月為壇於東郊，建五色，設五兵，具五味，陳六律，品奏五聲，聽明教。置離，抗大侯，規鵠，堅物。九卿佐三公，三公佐天子。天子踐位，諸侯各以其屬就位，乃升諸侯。諸侯之教士，教士執弓挾矢，揖讓而升，履物以射其地。心端容色正，時以學攵伎，時有慶以地，不時有讓以地。天下之有道也，有天子存，國之有道也，君得其正，家之不亂也，有仁父存。是故聖人之教於民也，以其近而見者，稽其遠而明者。天事曰明，地事曰昌，人事曰比，兩以慶。違此三者，謂之愚民。愚民曰奸，奸必誅。是以天下平而國家治，民亦無貸，居小不約，居大則治，眾則集，寡則繆，祀則得福，以征則服，此唯官民之上德也。」
公曰：「三代之相授，必更製典物，道乎？」子曰：「否。猷德保，保惛乎前，以小繼大，變民示也。」公曰：「善哉！子之察教我也。」子曰：「丘於君，唯無言，言必盡，於他人則否。」公曰：「教他人則如何？」子曰：「否。丘則不能。昔商老彭及仲傀，政之教大夫，官之教士，技之教庶人。揚則抑，抑則揚，綴以德行，不任以言。庶人以言，猶以夏後之狖懷袍褐也，行不越境。」公曰：「善哉！我則問政，子事教我。」子曰：「君問已參黃帝之制，製之大禮也。」公曰：「先聖之道斯為美乎？」子曰：「斯為美。雖有美者，必偏。屬於斯，昭天之福，迎之以祥；作地之福，製之以昌；興民之德，守之以長。」公曰：「善哉！」
《大戴禮·誥志》　公曰：「誥誌無荒，以會民義，齋戒必敬，會時必節，犧牲必全，齊盛必潔，上下禋祀，外內無失節，其可以省怨遠災乎？」子曰：「丘未知其可以省怨也。」公曰：「然則何以事神？」子曰：「以禮會時。夫民見其禮則上下援，援則樂，樂斯無憂，以此怨省而亂不作也。夫禮，會其四時，四孟四季五牲五穀，順至必時其節也。丘未知其可以遠災也。」公曰：「然則為此何以？」子曰：「知仁合則天地成，天地成則庶物時，庶物時則民財敬，民財敬以時作，時作則節事，節事以動眾，動眾則有極，有極以使民則勸，勸則有功，有功則無怨，無怨則嗣世久，唯聖人。是故政以勝眾，非以陵眾；眾以勝事，非以傷事；事以靖民，非以征民。故地廣而民眾，非以為災長之祿也。丘聞周太史曰：政不率天，下不由人，則凡事易壞而難成。虞史伯夷曰：明，孟也；幽幼也；明幽，雌雄也。雌雄迭興而順，至正之統也。日歸於西，起明於東；月歸於東，起明於西。虞夏之曆，正建於孟春，於時冰泮發蟄，百草權輿，瑞雉無釋。物乃歲俱生於東，以順四時，卒於冬分。於時雞三號，卒明。載於青色，撫十二月節，卒於醜。日月成歲曆，再閏以順天道，此謂歲虞汁月。天曰作明，曰與，維天是載；地曰作昌，曰與，維地是事；人曰作樂，曰與，維民是嬉。民之動能，不遠厥事；民之悲色，不遠厥德，此謂表裏時合。物之所生，而蕃昌之道如此。天生物，地養物，物備興而時用常節，曰聖人；主祭於天，曰天子。天子崩，步於四川，代於四山，卒葬曰帝。天作仁，地作富，人作治，樂治不倦，財富時節，是故聖人嗣則治。文王治以俟時，湯治以伐亂，禹治以移眾。眾服，以立天下。堯貴以樂治時，舉舜。舜治以德使力。在國統民如恕，在家撫官而國。安之勿變，勸之勿沮，民咸廢惡如進良。上誘善而行罰，百姓盡於仁而遂安之，此古之明製之治天下也。仁者為聖，貴次，力次，美次，射禦次。古之治天下者必聖人，聖人有國，則日月不食，星辰不隕，勃海不運，河不滿溢，川澤不竭，山不崩解，陵不施穀，川浴不處，深淵不涸。於時龍至不閉，鳳降忘翼，鷙獸忘攫，爪鳥忘距，蜂蠆不螫嬰兒，蚊虻不食天駒，洛出服，河出圖。自上世以來，莫不降仁。國家之昌，國家之臧，信仁。是故不賞不罰，如民咸盡力，車不建戈，遠邇咸服，允使來往，他賓畢極，無怨無惡，率惟懿德。此無空禮，無空名。賢人並憂，殘毒以時省，舉良良，舉善善，恤民使仁，日斆仁賓也。」
《大戴禮·用兵》　公曰：「用兵者，其由不祥乎？」子曰：「胡為其不祥也？聖人之用兵也，以禁殘止暴於天下也。及後世貪者之用兵也，以刈百姓，危國家也。」公曰：「古之戎兵，何世安起？」子曰：「傷害之生久矣，與民皆生。」公曰：「蚩尤作兵與？」子曰：「否。蚩尤，庶人之貪者也，及利無義，不顧厥親，以喪厥身。蚩尤，惛欲欲而無厭者也，何器之能作？蜂蠆挾螫而生見害，而校以衛厥身者也。人生有喜怒，故兵之作，與民皆生，聖人利用而彌之，亂人興之喪厥身。《詩》云：『魚在在藻，厥志在餌。』『鮮民之生矣，不如死之久矣。』『校德不塞，嗣武於孫子』。聖人愛百姓而憂海內，及後世之人，思其德必稱其仁，故今之道堯、舜、禹、湯、文、武者，猶威致王今若存。夫民思其德，必稱其人，朝夕祝之，升聞皇天，上神歆焉，故永其世而豐其年也。夏桀、商紂，羸暴於天下，暴極不辜，殺戮無罪，不祥於天。粒食之民，布散厥親，疏遠國老，幼色是與，而暴慢是親，讒貸處穀，法言法行處辟，夭替天道，逆亂四時，禮樂不行，而幼風是禦，曆失製，攝提失方，鄒大無紀，不告朔於諸侯，玉瑞不行，諸侯力政，不朝於天子，六蠻四夷，交伐於中國。於是降之災，水旱臻焉，霜雪大滿，甘露不降，百草蔫黃，五穀不升，民多夭疾，六畜飠卒眥，此太上之不論不議也。夭傷厥身，失墜天下。夫天下之報，殃於無德者，必與其民。」公懼焉，曰：「在民上者，可以無懼乎哉？」
《大戴禮·少間》　公曰：「今日少間，我請言情於子。」子愀然變色，遷席而辭曰：「君不可以言情於臣，臣請言情於君。君則不可。」公曰：「師之而不言情焉，其私不同。」子曰：「否。臣事君而不言情於君，則不臣；君而不言情於臣，則不君。有臣而不臣猶可，有君而不君，民無所錯手足。」公曰：「吾度其上下，咸通之，權其輕重居之，準民之色，目既見之，鼓民之聲，耳既聞之，動民之德，心既和之，通民之欲，兼而壹之，愛民親賢而教不能，民庶說乎？」子曰：「說則說矣，可以為家，不可以為國。」公曰：「可以為家，胡為不可以為國？國之民，家之民也。」子曰：「國之民，誠家之民也。然其名異，不可同也。同名同食曰同等。唯不同等，民以知極，故天子昭有神於天地之間，以示威於天下也。諸侯修禮於內，以事天子；大夫修官守職，以事其君；士修四衛，執技論力，以聽乎大夫；庶人仰視天文，俯視地理，力時使以聽乎父母。此惟不同等，民以可治也。」公曰：「善哉！上與下不同乎？」子曰：「將以時同時不同，上謂之閑，下謂之多疾。君時同於民，布政也；民時同於君，服聽也。上下相報，而終於施，大猶已成，發其小者，遠猶已成，發其近者。將行重器，先其輕者，先清而後濁者，天地也。天政曰正，地政曰生，人政曰辯。苟本正，則華英必得其節以秀孚矣，此官民之道也。」公曰：「善哉！請少復進焉。」
子曰：「昔堯取人民狀，舜取人以色，禹取人以言，湯取人以聲，文王取人以度。此四代五王之取人，以治天下如此。」公曰：「嘻！善之不同也。」子曰：「何謂其不同也？」公曰：「同乎？」子曰：「同。」公曰：「人狀可知乎？」子曰：「不可知也。」公曰：「五王取人，各有以舉之，胡為人之不可知也？」子曰：「五王取人，比而視，相而望。五王取人，各以己焉，是以同狀。」公曰：「以子相人何如？」子曰：「否，丘則不能。五王取人，丘也傳聞之以委於君。丘則否能，亦又不能。」公曰：「我聞子之言，始蒙矣。」子曰：「由君居之，成於純，胡為其蒙也！雖古之治天下者，豈生於異州哉！昔虞舜以天德嗣堯，布功散德制禮。朔方幽都來服，南撫交趾，出入日月，莫不率俾，西王母來獻其白琯，粒食之民，昭然明視，民明教，通於四海，海外肅慎、北發、渠搜、氐、羌來服。舜有，禹代興，禹卒受命，乃遷邑姚姓於陳，作物配天，修德使力，民明教，通於四海，海之外，肅慎、北發、渠搜、氐、羌來服。禹崩，十有七世，乃有末孫桀即位。桀不率先王之明德，乃荒耽於酒，淫泆於樂，德昏政亂，作宮高台汙池土察，以民為虐，粒食之民，惛焉幾亡。乃有商履代興，商履循禮法，以觀天子，天子不說，則嫌於死。成湯卒受天命，不忍天下粒食之民刈戮，不得以疾死，故乃放移夏桀，散亡其佐，乃遷姒姓於杞。發厥明德，順民天心嗇地，作物配天，製典慈民，咸合諸侯。作八政，命於總章，服禹功以修舜緒，為副於天。粒食之民，昭然明視，民明教，通於四海，海之外肅慎、北發、渠搜、氐、羌來服。成湯卒崩，殷德小破，二十有二世乃有武丁即位。開先祖之府，取其明法，以為君臣上下之節，殷民更眩，近者說，遠者至，粒食之民，昭然明視。武丁年崩，殷德大破，九世乃有末孫紂即位。紂不率先王之明德，乃上祖夏桀行，荒耽於酒，淫佚於樂，德昏政亂，作宮室高台汙池土察，以為民虐。粒食之民，忽然幾亡。乃有周昌霸諸侯以佐之，紂不說諸侯之聽於周昌，則嫌於死。乃退伐崇許魏，以客事天子。文王卒受天命，作物配天，製無用，行三明，親親尚賢，民明教，通於四海，海之外肅慎、北發、渠搜、氐、羌來服。君其志焉，或傒將至也。」公曰：「大哉！子之教我政也。列五王之德，煩煩如繁諸乎！」
子曰：「君無譽臣，臣之言未盡，請盡臣之言，君如財之。曰：「於此有功匠焉，有利器焉，有措扶焉，以時令其藏必周密，發如用之，可以知古，可以察今，可以事親，可以事君，可用於生，又用之死，吉凶並興，禍福相生，卒反生福，大德配天。」公愀然其色，曰：「難立哉！」子曰：「臣願君之立知如以觀聞也。時天之氣，用地之財，以生殺於民，民之死，不可以教。」公曰：「我行之，其可乎？」子曰：「唯此在君，君曰足，臣恐其不足，君曰不足。舉其前，必舉其後，舉其左，必舉其右。君既教矣，安能無善！」公籲焉其色，曰：「大哉！子之教我製也。政之豐也，如未之成也。」子曰：「君知未成，言未盡也。凡草木根鞁傷，則枝葉必偏枯，偏枯是為不實，穀亦如之。上失政大，及小人畜穀。」公曰：「所謂失政者，若夏商之謂乎？」子曰：「否。若夏商者，天奪之魄，不生德焉。」公曰：「然則何以謂失政？」子曰：「所謂失政者，疆蔞未虧，人民未變，鬼神未亡，水土未灊，糟者猶糟，實者猶實，玉者猶玉，血者猶血，酒者猶酒，優以繼湛，政出自家門，此之謂失政也。非天是反，人自反。臣故曰：君無言情於臣，君無假人器，君無假人名。」公曰：「善哉！」。
《公羊》襄二十九年何休解詁　孔子曰：「三皇設言，民不違；五帝畫象，世順機；三王肉刑，揆漸加；應世黠巧，奸偽多。」
《初學記》九引《七經義綱》　孔子曰：「天子之德，感天地，洞八方。以化合神者，稱皇；德合天者，稱帝；德合仁義者，稱王。」
《藝文類聚》十一引《帝王世紀》　孔子稱天子之德，感天地，洞八方。是以化合神者，稱皇；德合天地者，稱帝；仁義合者，稱王。
《史記·商君傳》　孔丘有言曰：「推賢而戴者進，聚不肖而王者退。」
《後漢書·翟黼傳》黼上疏　孔子曰：「吐珠於澤，誰能不含？」《後漢書·李雲傳》雲上書　孔子曰：「帝者，諦也。」
《後漢書·五行志》注引《魏志》高堂隆對　孔子曰：「災者，修類應行，精祲相感，以戒人君。」
《荀子·王制》　孔子曰：「大節是也，小節是也，上君也；大節是也，小節一出焉，一入焉，中君也；大節非也，小節雖是也，吾無觀其餘矣。」
《荀子·哀公》　魯哀公問舜冠於孔子，孔子不對。三問，不對。哀公曰：「寡人問舜冠於子，何以不言也？」孔子曰：「古之王者，有務而拘領者矣，其政好生而惡殺焉，是以鳳在列樹，麟在郊野，烏鵲之巢，可俯而窺也。君不此問而問舜冠，所以不對也。」
《荀子·哀公》　魯哀公問於孔子曰：「寡人生於深宮之中，長於婦人之手，寡人未嘗知哀也，未嘗知憂也，未嘗知勞也，未嘗知懼也，未嘗知危也。」孔子曰：「君之所問，聖君之問也。丘，小人也，何足以知之？」曰：「非吾子無所聞之也。」孔子曰：「君入廟門而右，登自阼階，仰視榱棟，俯見几筵，其器存，其人亡，君以此思哀，則哀將焉不至矣！君昧爽而櫛冠，平明而聽朝，一物不應，亂之端也，君以此思憂，則憂將焉不至矣！君平明而聽朝，日昃而退，諸侯之子孫，必有在君之末庭者，君以此思勞，則勞將焉不至矣！君出魯之四門以望魯四郊，亡國之虛則必有數蓋焉，君以此思懼，則懼將焉不至矣！且丘聞之，君者，舟也；庶人者，水也。水則載舟，水則覆舟。君以此思危，則危將焉不至矣！」
《新序·雜事》四　哀公問孔子曰：「寡人生乎深宮之中，長於婦人之手，寡人未嘗知哀也，未嘗知憂也，未嘗知勞也，未嘗知懼也，未嘗知危也。」孔子辟席曰：「吾君之問，乃聖君之問也。丘，小人也，何足以言之？」哀公曰：「否。吾子就席，微吾子無所聞之矣。」孔子就席曰：「然。君入廟門，升自阼階，仰見榱棟，俯見几筵，其器存，其人亡，君以此思哀，則哀將安不至矣！君昧爽而櫛冠，平旦而聽朝，一物不應，亂之端也，君以此思憂，則憂將安不至矣！君平旦而聽朝，日昃而退，諸侯之子孫必有在君之門庭者，君以此思勞，則勞將安不至矣！君出魯之四門以望魯之四郊，亡國之墟列必有數矣，君以此思懼，則懼將安不至矣！丘聞之，君者，舟也；庶人者，水也。水則載舟，水則覆舟。君以此思危，則危將安不至矣！夫執國之柄，履民之上，懍乎如以腐索禦奔馬。《易》曰：『履虎尾。』《詩》曰：『如履薄冰，不亦危乎！』」哀公再拜曰：「寡人雖不敏，請事斯語矣。」
《荀子·哀公》　魯哀公問於孔子曰：「紳、委、章、甫，有益於仁乎？」孔子蹴然曰：「君號然也！資衰苴杖者不聽樂，非耳不能聞也，服使然也；黼衣、黻裳者不茹葷，非口不能味也，服使然也。且丘聞之，好肆不守折，長者不為市。竊其有益與其無益，君其知之矣。」
《群書治要》《屍子·治天下》　鄭簡公謂子產曰：「飲酒之不樂，鍾鼓之不鳴，寡人之任也；國家之不乂，朝廷之不治，與諸侯交之不得志，子之任也。」子產治鄭，國無盜賊，道無餓人。孔子曰：「若鄭簡公之好樂，雖抱鍾而朝可也。」
《群書治要》《屍子·處道》　孔子曰：「君者，盂也；民者，水也。盂方則水方，盂圓則水圓，上何好而民不從？」
《韓非子·外儲說左上》　孔子曰：「為人君者，猶盂也，民猶水也。盂方水方，盂圜水圜。」
《御覽》七十九引《屍子》　子貢曰：「古者黃帝四面，信乎？」孔子曰：「黃帝取合己者四人，使治四方，不計而耕，不約而成。此之謂四面。」
《御覽》四百九十引《屍子》　魯哀公問孔子曰：「魯有大忘，徙而忘其妻，有諸？」孔子曰：「此忘之小者也。昔商紂有臣曰王子須，務為諂，使其君樂須臾之樂而忘終身之憂。」
《說苑·敬慎》　魯哀公問孔子曰：「予聞忘之甚者，徙而忘其妻，有諸乎？」孔子對曰：「此非忘之甚者也。忘之甚者，忘其身。」哀公曰：「可得聞與？」對曰：「昔夏桀貴為天子，富有天下，不修禹之道，毀壞辟法，裂絕世祀，荒淫於樂，沈酗於酒，其臣有左師觸龍者諂諛不止。湯誅桀，左師觸龍者身死，四支不同壇而居，此忘其身者也。」哀公愀然變色曰：「善。」
《御覽》六百二十引《屍子》　孔子謂子夏曰：「汝知君子之為君乎？」子夏曰：「魚失水則死，水失魚，猶為水也。」孔子曰：「商，汝知之。」
《韓非子·內儲說上·七術》　魯哀公問於孔子曰：「鄙諺曰：『莫眾而迷。』今寡人舉事，與群臣慮之而國愈亂，其故何也？」孔子對曰：「明主之問臣，一人知之，一人不知也。如是者，明主在上，群臣直議於下，今群臣無不一辭同軌乎！季孫者，舉魯國盡化為一，君雖問境內之人，猶不免於亂也。」
《韓非子· 外儲說左上》　晉文公攻原，裹十日糧，遂與大夫期，十日至原。十日而原不下，擊金而退，罷兵而去。士有從原中出者曰：「原三日即下矣！」群臣左右諫曰： 「夫原之食竭力盡矣，君姑待之。」公曰：「吾與士期十日，不去，是亡吾信也。得原失信，吾不為也。」遂罷兵而去。原人聞曰：「有君如彼其信也，可無歸乎！」乃降公。衛人聞曰：「有君如彼其信也，可無從乎！」乃降公。孔子聞而記之曰：「攻原得衛者，信也。」
《韓非子· 外儲說右上》　堯欲傳天下於舜，鯀諫曰：「不祥哉！孰以天下而傳之於匹夫乎？」堯不聽，舉兵而誅殺鯀於羽山之郊。共工又諫曰：「孰以天下而傳之於匹夫乎？」堯不聽，又舉兵而誅共工於幽州之都。於是天下莫敢言無傳天下於舜。仲尼聞之曰：「堯之知舜之賢，非其難者也；夫至乎誅諫者必傳之舜，乃其難也。」一曰：「不以其所疑敗其所察，則難也。」
《韓非子·難一》　曆山之農者侵畔，舜往耕焉，期年，糝畝正；河濱之漁者爭坻，舜往漁焉，期年，而讓長；東夷之陶者，器苦窳，舜往陶焉，期年，而器牢。仲尼歎曰：「耕、漁與陶，非舜官也。而舜往為之者，所以救敗也。舜其信仁乎！乃躬耕處苦而民從之，故曰聖人之德化乎！」
《韓非子·難一》　晉文公將與楚人戰，召舅犯問之，曰：「吾將與楚人戰，彼眾我寡，為之奈何？」舅犯曰：「臣聞之，繁禮君子，不厭忠信，戰陳之間，不厭詐偽。君其詐之而已矣。」文公辭舅犯，因召雍季而問之曰：「我將與楚人戰，彼眾我寡，為之奈何？」雍季對曰：「焚林而田，偷取多獸，後必無獸。以詐遇民，偷取一時，後必無復。」文公曰：「善。」辭雍季。以舅犯之謀與楚人戰，以敗之。歸而行爵，先雍季而後舅犯。群臣曰：「城濮之事，舅犯謀也。夫用其言而後其身，可乎？」文公曰：「此非君所知也。夫舅犯言，一時之權也，雍季言，萬世之利也。」仲尼聞之曰：「文公之霸也，宜哉！既知一時之權，又知萬世之利。」
《呂氏春秋·孝行覽·義賞》　昔晉文公將與楚人戰於城濮，召咎犯而問曰：「楚眾我寡，奈何而可？」咎犯對曰：「臣聞繁禮之君，不足於文，繁戰之君，不足於詐。君亦詐之而已。」文公以咎犯言告雍季，雍季曰：「竭澤而漁，豈不獲得？而明年無魚；焚藪而田，豈不獲得？而明年無獸。詐偽之道，雖今偷可，後將無復。非長術也。」文公用咎犯之言而敗楚人於城濮，反而為賞雍季在上。左右諫曰：「城濮之功，咎犯之謀也。君用其言而賞後其身，或者不可乎？」文公曰：「雍季之言，百世之利也；咎犯之言，一時之務也。焉有以一時之務先百世之利者乎？」孔子聞之曰：「臨難用詐，足以卻敵；反而尊賢，足以報德。文公雖不終始，足以霸矣！」
《韓非子·難二》　昔者文王侵盂、克莒、舉酆，三舉事而紂惡之。文王乃懼，請入洛西之地，赤壤之國，方千里以請解炮烙之刑。天下皆說。仲尼聞之曰：「仁哉文王！輕千里之國而請解炮烙之刑，智哉文王！出千里之地而得天下之心。」
《呂氏春秋·季春紀·先己》　孔子見魯哀公，哀公曰：「有語寡人曰：『為國家者，為之堂上而已矣。』寡人以為迂言也。」孔子曰：「此非迂言也。丘聞之，得之於身者得之人，失之於身者失之人，不出於門戶而天下治者，其惟知反於己身者乎！」
《說苑·政理》　衛靈公謂孔子曰：「有語寡人『為國家者，謹之於廟堂之上而國家治矣』，其可乎？」孔子曰：「可。愛人者，則人愛之；惡人者，則人惡之。知得之己者，亦知得之人。所謂不出於環堵之室而知天下者，知反之己者也。」
《呂氏春秋·貴直論·過理》　糟丘酒池肉圃，為格雕柱而桔諸侯，不適也；刑鬼侯之女而取其環，截涉者脛而視其髓，殺梅伯而遺文王其醢，不適也；文王貌受，以告諸侯，作為璿室，築為頃宮，剖孕婦而觀其化，殺比幹而視其心，不適也。孔子聞之曰：「其竅通，則比幹不死矣。夏商之之所以亡也。」
《陸賈新語·無為》　孔子曰：「移風易俗，豈家至之哉！先之於身而已矣。」
《淮南子·齊俗訓》　晉平公出言而不當，師曠舉琴而撞之，跌衽宮壁，左右欲塗之。平公曰：「舍之，以此為寡人失。」孔子聞之曰：「平公非不痛其體也，欲來諫者也。」
《新序·雜事》四　晉人伐楚。三舍不止。大夫曰：「請擊之。」莊王曰：「先君之時，晉不伐楚，及孤之身，而晉伐楚，是寡人之過也，如何其辱諸大夫也！」大夫曰：「先君之時，晉不伐楚；及臣之身，而晉伐楚，是臣之罪也，請擊之。」莊王俯泣而起，拜諸大夫。晉人聞之，曰：「君臣爭以過為在己，且君下其臣猶如此，所謂上下一心，三軍同力，未可攻也。」乃夜還師。孔子聞之曰：「楚莊王霸，其有方矣！下士以一言而敵還，以安社稷。其霸，不亦宜乎！《詩》　曰：『柔遠能邇，以定我王。』」此之謂也。
《新序·雜事》五　哀公問於孔子曰：「寡人聞之，東益宅不祥，信有之乎？」孔子曰：「不祥有五，而東益不與焉。夫損人而益己，身之不祥也；棄老取幼，家之不祥也；擇賢用不肖，國之不祥也；老者不教，幼者不學，俗之不祥也；聖人伏匿，天下之不祥也。故不祥有五，而東益不與焉。《詩》曰：『各敬爾儀，天命不又。』未聞東益之與為命也。」
《文選》孫子荊為石苞與孫皓書注引《新序》　孔子曰：「聖人雖生異世，相襲若規矩。」
《說苑·君道》　虞人與芮人質其成於文王，入文王之境，則見其人民之讓為士大夫；入其國，則見其士大夫讓為公卿。二國者相謂曰：「其人民讓為士大夫，其士大夫讓為公卿，然則此其君亦讓為天下而不居矣。」二國者未見文王之身而讓其所爭，以為閑田而反。孔子曰：「大哉！文王之道乎！其不可加矣！不動而變，無為而成，敬慎恭已而虞、芮自平。故《書》曰：『惟文王之敬忌。』」此之謂也。
《說苑·政理》　子貢問治民於孔子，孔子曰：「懍懍焉，如以腐索禦奔馬。」子貢曰：「何其畏也？」孔子曰：「夫通達之國皆人也，以道導之，則吾畜也；不以道導之，則吾仇也。若何而毋畏！」
《說苑·政理》　仲尼見梁君，梁君問仲尼曰：「吾欲長有國，吾欲列都之得，吾欲使民安不惑，吾欲使士竭其力，吾欲使日月當時，吾欲使聖人自來，吾欲使官府治，為之奈何？」仲尼對曰：「千乘之君，萬乘之主，問於丘者多矣，未嘗有如主君問丘之術也，然而盡可得也。丘聞之，兩君相親，則長有國；君惠臣忠，則列都之得；無殺不辜，毋釋罪人，則民不惑；益士祿賞，則竭其力；尊天敬鬼，則日月當時；善為刑罰，則聖人自來；尚賢使能，則官府治。」梁君曰：「豈有不然哉！」
《說苑·尊賢》　齊景公問於孔子曰：「秦穆公其國小，處僻而霸，何也？」對曰：「其國小而誌大，雖處僻而其政中，其舉果，其謀和，其令不偷，親舉五羖大夫於係縲之中，與之語三日而授之政。以此取之，雖王可也，霸則小矣。」
《說苑·尊賢》　魯哀公問於孔子曰：「當今之時，君子誰賢？」對曰：「衛靈公。」公曰：「吾聞之，其閨門之內，姑姊妹無別。」對曰：「臣觀於朝廷，未觀於堂陛之間也。靈公之弟曰公子渠牟，其知足以治千乘之國，其信足以守之，而靈公愛之。又有士曰王林，國有賢人，必進而任之，無不達也，不能達，退而與分其祿，而靈公尊之。又有士曰慶足，國有大事，則進而治之，無不濟也，而靈公說之。史蠙去衛，靈公邸舍三月，琴瑟不禦，待史蠙之入也而後入。臣是以知其賢也。」
《說苑·正諫》　孔子曰：「良藥苦於口利於病，忠言逆於耳利於行。故武王諤諤而昌，紂嘿嘿而亡。君無諤諤之臣，父無諤諤之子，兄無諤諤之弟，夫無諤諤之婦，士無諤諤之友，其亡可立而待。故曰君失之，臣得之；父失之，子得之；兄失之，弟得之；夫失之，婦得之；士失之，友得之。故無亡國破家，悖父亂子，放兄棄弟，狂夫淫婦，絕交敗友。」
《說苑·權謀》　齊桓公將伐山戎孤竹，使人請助於魯。魯君進群臣而謀，皆曰：「師行數千里，入蠻夷之地，必不反矣。」於是魯許助之而不行。齊已伐山戎孤竹，而欲移兵於魯，管仲曰：「不可。諸侯未親，今又伐遠而還誅近鄰，鄰國不親，非霸王之道。君之所得山戎之寶器者，中國之所鮮也，不可以不進周公之廟乎！」桓公乃分山戎之寶，獻之周公之廟。明年，起兵伐莒，魯下令丁男悉發，五尺童子皆至。孔子曰：「聖人轉禍為福，報怨以德。」此之謂也。
《潛夫論·慎微》　仲尼曰：「湯、武非一善而王，桀、紂非一惡而亡。故□代之廢興也，在其所積。積善多者，雖有一惡，是謂誤失，未足以亡；積惡多者，雖有一善，是謂誤□，未足以王。」
孔子曰：「雖明天子，熒惑必謀。禍福之徵，慎察用之。」
《風俗通》五　孔子曰：「火上不可握，熒惑班變不可息誌，帝應其修無極。」
