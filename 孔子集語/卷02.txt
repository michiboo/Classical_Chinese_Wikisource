
《尚書大傳》　孔子對子張曰：「男子三十而娶，女子二十而嫁。女二十而通織瑽績紡之事，黼黻文章之美；不若是，則上無以孝於舅姑，下無以事夫養子也。舜，父頑母嚚，不見室家之端，故謂之鰥。」
《尚書大傳》　《書》曰：「高宗梁闇，三年不言。何為梁闇也？」傳曰：「高宗居凶廬，三年不言，此之謂梁闇。」子張曰：「何為也？」孔子曰：「古者君薨，世子聽於塚宰三年，不敢服先王之服，履先王之位而聽焉。以民臣之義，則不可一日無君矣；不可一日無君，猶不可一日無天也。以孝子之隱乎，則孝子三年弗居矣。故曰：『義者，彼也；隱者，此也。』遠彼而近此，則孝子之道備矣。」
《韓詩外傳》八　曾子有過，曾皙引杖擊之。仆地，有間乃蘇，起曰：「先生得無病乎？」魯人賢曾子，以告夫子。夫子告門人：「參！來。汝不聞昔者舜為人子乎？小棰則待笞，大杖則逃。索而使之，未嘗不在側；索而殺之，未嘗可得。今汝委身以待暴怒，拱立不去，非王者之民，其罪何如？」
《說苑·建本》　曾子芸瓜而誤斬其根，曾皙怒，援大杖擊之。曾子仆地，有頃蘇，蹶然而起，進曰：「曩者參得罪於大人，大人用力教參，得無疾乎？」退屏，鼓琴而歌，欲令曾皙聽其歌聲，令知其平也。孔子聞之，告門人曰：「參！來。勿內也。」曾子自以無罪，使人謝孔子。孔子曰：「汝聞瞽瞍有子，名曰舜。舜之事父也，索而使之，未嘗不在側；求而殺之，未嘗可得。小棰則待，大棰則走，以逃暴怒也。今子委身以待暴怒，立體而不去，殺身以陷父不義。不孝孰是大乎？汝非天子之民邪？殺天子之民，罪奚如？」
《韓詩外傳》九　孔子行，聞哭聲甚悲。孔子曰：「驅驅，前有賢者。」至，則皋魚也。被褐擁鐮，哭於道傍。孔子辟車與之言曰：「子非有喪，何哭之悲也？」皋魚曰：「吾失之三矣：少而學，遊諸侯，以後吾親，失之一也；高尚吾志，間吾事君，失之二也；與友厚而小絕之，失之三也。樹欲靜而風不止，子欲養而親不待也。往而不可追者，年也；去而不可得見者，親也。吾請從此辭矣。」立槁而死。孔子曰：「弟子誡之，足以識矣。」於是門人辭歸而養親者，十有三人。
《說苑·敬慎》　孔子行遊中路，聞哭者聲，其音甚悲。孔子曰：「驅之！驅之！前有異人音。」少進，見之，丘吾子也。擁鐮帶索而哭。孔子辟車而下問曰：「夫子非有喪也，何哭之悲也？」丘吾子對曰：「吾有三失。」孔子曰：「願聞三失。」丘吾子對曰：「吾少好學問，周遍天下，還後吾親亡，一失也；事君奢驕，諫不遂，是二失也；厚交友而後絕，三失也。樹欲靜乎風不定，子欲養乎親不待。往而不來者，年也；不可得再見者，親也。請從此辭。」則自刎而死。孔子曰：「弟子記之，此足以為戒也。」於是弟子歸養親者十三人。
《韓詩外傳》十　太王亶父有子，曰太伯、仲雍、季曆。曆有子，曰昌。太伯知太王賢昌，而欲季為後也。太伯去之吳。太王將死，謂曰：「我死，汝往讓兩兄，彼即不來，汝有義而安。」太王薨，季之吳告伯仲，伯仲從季而歸。群臣欲伯之立季，季又讓。伯謂仲曰：「今群臣欲我立季，季又讓，何以處之？」仲曰：「刑有所謂矣，要於扶微者，可以立季。」季遂立，而養文王，文王果受命而王。孔子曰：「太伯獨見，王季獨知；伯見父志，季知父心。故太王、太伯、王季，可謂見始知終，而能承志矣。」
《大戴禮·曾子立孝》　子曰：「可人也，吾任其過；不可人也，吾辭其罪。」《詩》云：「有子七人，莫慰母心」，子之辭也。「夙興夜寐，無忝爾所生」，言不自舍也。不恥其親，君子之孝也。
《大戴禮·曾子大孝》　樂正子春下堂而傷其足，傷瘳，數月不出，猶有憂色。門弟子問曰：「夫子傷足瘳矣，數月不出，猶有憂色，何也？」樂正子春曰：「善，如爾之問也。吾聞之曾子，曾子聞諸夫子，曰：『天之所生，地之所養，人為大矣。父母全而生之，子全而歸之，可謂孝矣；不虧其體，可謂全矣。』故君子頃步之不敢忘也。今予忘夫孝之道矣，予是以有憂色。」
《呂氏春秋·孝行覽》　樂正子春下堂而傷足，瘳而數月不出，猶有憂色。門人問之曰：「夫子下堂而傷足，瘳而數月不出，猶有憂色，敢問其故？」樂正子春曰：「善乎而問之。吾聞之曾子，曾子聞之仲尼：『父母全而生之，子全而歸之，不虧其身，不損其形，可謂孝矣。』君子無行，咫步而忘之。餘忘孝道，是以憂。」
《大戴禮·曾子大孝》　夫子曰：「伐一木，殺一獸，不以其時，非孝也。」
《荀子·子道》　魯哀公問於孔子曰：「子從父命，孝乎？臣從君命，貞乎？」三問，孔子不對。孔子趨出，以語子貢曰：「向者君問丘曰：『子從父命，孝乎？臣從君命，貞乎？』三問而丘不對，賜以為何如？」子貢曰：「子從父命，孝矣；臣從君命，貞矣。夫子有奚對焉？」孔子曰：「小人哉！賜不識也。昔萬乘之國，有爭臣四人，則封疆不削；千乘之國，有爭臣三人，則社稷不危；百乘之家，有爭臣二人，則宗廟不毀。父有爭子，不行無禮；士有爭友，不為不義。故子從父，奚子孝？臣從君，奚臣貞？審其所以從之之謂孝、之謂貞也。」
《荀子·子道》　子路問於孔子曰：「有人於此，夙興夜寐，耕耘樹藝，手足胼胝以養其親，然而無孝之名，何也？」孔子曰：「意者身不敬與？辭不遜與？色不順與？古之人有言曰：『衣與繆與，不女聊。』今夙興夜寐，耕耘樹藝，手足胼胝以養其親。無此三者，則何以為而無孝之名也？」孔子曰：「由誌之，吾語汝。雖有國士之力，不能自舉其身，非無力也，勢不可也。故入而行不修，身之罪也；出而名不彰，友之過也。故君子入則篤行，出則友賢，何為而無孝之名也？」
《韓詩外傳》九　子路曰：「有人於斯，夙興夜寐，手足胼胝而面目黧黑，樹藝五穀，以事其親，而無孝子之名者，何也？」孔子曰：「吾意者身未敬邪？色不順邪？辭不遜邪？古人有言曰：『衣歟食歟，曾不爾即。』」「子勞以事其親，無此三者，何為無孝之名？意者所友，非仁人邪？」「坐！語汝。雖有國士之力，不能自舉其身，非無力也，勢不便也。是以君子入則篤孝，出則友賢，何為其無孝子之名？」
《莊子·寓言》　曾子再仕而心再化，曰：「吾及親仕，三釜而心樂；後仕三千鍾，不洎，吾心悲。」弟子問於仲尼曰：「若參者，可謂無所縣其罪乎？」曰：「既已縣矣。夫無所縣者，可以有哀乎？彼視三釜、三千鍾，如觀雀蚊虻相過乎前也。」
《韓非子·五蠹》　魯人從君戰，三戰三北。仲尼問其故，對曰：「吾有老父，身死莫之養也。」仲尼以為孝，舉而上之。
《呂氏春秋·仲冬紀·當務》　楚有直躬者，其父竊羊而謁之上。上執而將誅之，直躬者請代之。將誅矣，告吏曰：「父竊羊而謁之，不亦信乎！父誅而代之，不亦孝乎！信且孝而誅之，國將有不誅者乎！」荊王聞之，乃不誅也。孔子聞之，曰：「異哉！直躬之為信也，一父而載取名焉。」
《新序·雜事》一　昔者，舜自耕稼陶漁而躬孝友，父瞽瞍頑、母嚚及弟象傲皆下愚不移，舜盡孝道以供養瞽瞍，瞽瞍與象為浚井塗廩之謀，欲以殺舜。舜孝益篤，出田則號泣，年五十猶嬰兒慕，可謂至孝矣。故耕於歷山，歷山之耕者讓畔；陶於河濱，河濱之陶者器不苦窳；漁於雷澤，雷澤之漁者分均。及立為天子，天下化之，蠻夷率服。北發渠搜，南撫交阯，莫不慕義，麟鳳在郊。故孔子曰：「孝弟之至，通於神明，光於四海，舜之謂也。」孔子在州裏，篤行孝道，居於闕黨，闕黨之子弟畋漁，分有親者得多，孝以化之也。是以七十二子自遠方至，服從其德。
《說苑·建本》　孔子曰：「行身有六本，本立焉，然後為君子。立體有義矣，而孝為本；處喪有禮矣，而哀為本；戰陣有隊矣，而勇為本；治政有理矣，而能為本；居國有禮矣，而嗣為本；生財有時矣，而力為本。」
《說苑·建本》　夫子亦云：「人之行，莫大於孝。」
《說苑·權謀》　魯公索氏將祭而亡其牲，孔子聞之曰：「公索氏比及三年必亡矣。」後一年而亡。弟子問曰：「昔公索氏亡牲，夫子曰：『比及三年必亡矣。』今期年而亡，夫子何以知其將亡也？」孔子曰：「祭之為言索也。索也者，盡也，乃孝子所以自盡於親也。至祭而亡其牲，則餘所亡者多矣，吾以此知其將亡也。」
《說苑·辨物》　子貢問孔子：「死人有知無知也？」孔子曰：「吾欲言死者有知也，恐孝子順孫妨生以送死也；欲言無知，恐不孝子孫棄不葬也。賜欲知死人有知將無知也，死徐自知之，猶未晚也。」
《說苑·反質》　魯有儉者，瓦鬲煮食。食之而美，盛之土鉶之器，以進孔子。孔子受之，歡然而悅，如受大牢之饋。弟子曰：「瓦甂，陋器也；煮食，薄膳也。而先生何喜如此乎？」孔子曰：「吾聞好諫者思其君，食美者念其親。吾非以饌為厚也，以其食美而思我親也。」
《搜神記》　曾子從仲尼在楚而心動，辭歸問母。母曰：「思爾齧指。」孔子聞之曰：「曾參之孝，精感萬里。」
《御覽》四百十三引《師覺授孝子傳》　老萊子者，楚人，行年七十，父母俱存。至孝蒸蒸，常著班斕之衣，為親取飲，上堂腳跌，恐傷父母之心，僵仆為嬰兒啼。孔子曰：「父母老，常言不稱老，為其傷老也。若老萊子，可謂不失孺子之心矣！」
《御覽》四百八十二引《師覺授孝子傳》　仲子崔者，仲由之子也。初，子路仕衛，赴蒯聵之亂，衛人狐黶時守門，殺子路。子崔既長，告孔子，欲報父仇。夫子曰：「行矣！」子崔即行。黶知之，曰：「夫君子不掩人之不備，須後日，於城西決戰。」其日，黶持蒲弓木戟而與子崔戰而死。
《亢倉子·訓道》　閔子騫問仲尼：「道之與孝相去奚若？」仲尼曰：「道者，自然之妙用；孝者，人道之至德。夫其包運天地，發育萬物，曲成萬類，布丕性壽。其功至實，而不為物府，不為事官，無為功屍。捫求視聽，莫得而有，字之曰道；用之於人，字之曰孝。孝者，善事父母之名也。夫善事父母，敬順為本，意以承之，順承顏色，無所不至，發一言，舉一意，不敢忘父母；營一手，措一足，不敢忘父母。事君不敢不忠，朋友不敢不信，臨下不敢不敬，向善不敢不勤，雖居獨室之中，亦不敢懈其誠。此之謂全孝。故至誠之至，通乎神明，光於四海，有感必應。善事父母之所致也。昔者虞舜，其大孝矣！庶母惑父，屢憎害之，舜心益恭，懼而無怨，謀使浚井，下土實之。於時天休震動，神明駿赫，導穴而出，奉養滋謹。由是元德茂盛，為天下君。善事父母之所致也。文王之為太子也，其大孝矣！朝夕必至乎寢門之外，問寺人曰：『茲日安否如何？』曰：『安。』太子溫然喜色。小不安節，太子色憂滿容。朝夕食上，太子必視寒暖之節；食下，必知膳羞所進。然後退。寺人言疾，太子肅冠而齋，膳宰之饌，必敬視之；湯液之貢，必親嚐之。嚐饌善，則太子亦能食；嚐饌寡，太子亦不能飽。以至於復初，然後亦復初。君後有過，怡聲以諷；君後所愛，雖小物必嚴龔。是故孝成於身，道洽天下。《雅》曰：『文王陟降，在帝左右。』言文王靜作進退，天必贊之，故紂不能害。夢啟之壽，卜世三十，卜年七百，天所命也。善事父母之所致也。」閔子騫曰：「善。事父母之道，既幸聞矣。敢問教子之義？」仲尼曰：「凡三王教子，必視禮樂。樂所以修內，禮所以修外，禮樂交修，則德容發輝於貌，故能溫恭而文明。夫為人臣者，殺其身有益於君則為之，況利其身以善其君乎？是故擇建忠良貞正之士為之師傅，欲其知父子、君臣、長幼之道。夫知為人子，然後可以為人父；知為人臣，然後可以為人君；知事人，然後能使人。此三王教子之義也。」閔子騫退而事之於家，三年無間於父母昆弟之言。交遊稱其信，鄉黨稱其仁，宗族稱其弟。德行之聲，溢於天下。此善事父母之所致也。
