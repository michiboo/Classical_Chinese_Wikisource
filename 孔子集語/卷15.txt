
《周易乾鑿度》　孔子曰：洛書摘亡辟曰：建紀者，歲也。成姬倉有命在河聖，孔表雄德。庶人受命，握麟征。
《周易乾鑿度》　孔子曰：推即位之術：乾坤三，上中下。坤變初六復，曰正陽，在下為聖人。故一聖，二庸，三君子，四庸，五聖，六庸，七小人，八君子，九小人，十君子，十一小人，十二君子，十三聖人，十四庸人，十五君子，十六庸人，十七聖人，十八庸人，十九小人，二十君子，二十一小人，二十二君子，二十三小人，二十四君子，二十五聖人，二十六庸人，二十七君子，二十八庸人，二十九聖人，三十庸人，三十一小人，三十二君子，三十三小人，三十四君子，三十五小人，三十六君子，三十七聖人，三十八庸人，三十九君子，四十小人，四十一聖人，四十二庸人。孔子曰：極至德之世，不過此。乾三十二世消，坤三十六世消。代聖人者仁，繼之者庸人。仁世淫，庸世懇。二陰之精射三陽，當卦自埽，知命守錄其可防。鉤鈐解，命圖興。孔子曰：丘文以候，授明之出，莫能雍。
《周易乾鑿度》　孔子曰：復十八世消，以三六也；臨十二世消，以二六也；泰三十世消，以二九、二六也；大壯二十四世消，以二九、一六也；三十二世消，以三九、一四也。
《周易乾鑿度》　孔子曰：妒一世消，無所據也；遁一世消，據不正也；否十世消，以二五也；觀二十世消，以二五、四六也；剝十二世消，以三四也。
《周易乾鑿度》　孔子軌，以七百六十為世軌者。堯以甲子受天元為推術。七往六來，八往九來，七為世軌者。文王推爻，四乃術數。
《周易乾鑿度》　孔子曰：以爻正月，為享國數。存六期者，天子欲求水旱之厄，以位入軌年數，除軌算盡，則厄所遭也。甲乙為饑，丙丁為旱，戊己為中興，庚辛為兵，壬癸為水。臥算為年，立算為日，必除先入軌年數，水旱兵饑得矣。如是，乃救災度厄矣。陽之法。
《周易乾鑿度》　孔子曰：天之將降嘉瑞應，河水清，三日青，四日青，變為赤，赤變為黑，黑變為黃，各各三日。河中水安井，天乃清明，圖乃見。見必南向，仰天言。見三日以三日，見六日以六日，見九日以九日，見十二日以十二日，見十五日以十五日，見皆言其餘日。
《周易乾鑿度》　孔子曰：帝德之應洛水，先溫九日。後五日變為五色，元黃天地之靜書見矣。負圖出午，聖人見五日以五日，見十日以十日，見十五日以十五日，見二十日以二十日，見二十五日以二十五日，見三十日以三十日。
《周易乾鑿度》　孔子曰：君子亦於靜，若龍而無角。河二日清，二日白，二日赤，二日黑，二日黃。蛇見水中，用日也，一日辰為法，以一辰二辰，以三辰以四五辰，以六七辰，以八九辰，以十辰，以十一辰，以十二辰。夜不可見，水中赤煌煌，如火英。圖書、蛇皆然也。
《周易乾鑿度》　孔子曰：復表曰角。臨表龍顏，泰表載千，大壯表握訴，龍角大展。表升骨履文。妒表耳參漏，足履王，知多權。遁表日角連理。否表二好文。觀表出準虎。剝表重童明曆元。此皆律曆運期相，一匡之神也。欲所按合誠。洛書靈準聽曰：氣五，機七，八合提，九爻結，八九七十二，錄圖起。初世者，戲也。姬通紀，河圖龍出，洛書龜予，演亦八者，七九也。始倉甄節，五七受命。數運不俗，守錄以次第相改，七九度變，命失寶合，七八八名，畢升漸喜，六十四精聖。性象有錄，第以所變畢動，動日者提，不者殆。易物之慎，命不在仵者，霸橫者，距命曆掘執並投者。上契輔摘，推失排絀者，咸名紀所錯，中與用材毀苴。五行旋代出，輔運相拒，與更用事，終始相討，期有從至。有餘運，有托除，要有知衙，合七八以視旋機，審矣。
《周易乾鑿度》　孔子曰：至德之數，先立木金水火土德。合三百四歲，五德備，凡一千五百二十歲。大終復初，其求金木水火土德，日名之法。道一紀七十六歲，因而四之，為三百四歲。以一歲三百六十五日四分乘之，凡為十一萬一千三十六。以甲為法除之，餘三十六。以三十六甲子始數立，立算皆為甲，旁算亦為甲。以日次次之，母算者，乃木金火水土德之日也。德益三十六，五德而止。六日名甲子木德，主春，春生三百四歲。庚子金德，主秋，成收，三百四歲。丙子火德，主夏，長三百四歲。壬子水德，主冬，藏三百四歲。戊子土德，主季夏，致養三百四歲。六子德四正，四正，子午卯酉也。而期四時，凡一千五百二十歲，終一紀。五德者，所以立尊號，論天弗，誌長久。
《周易乾鑿度》　孔子曰：丘按錄讖，論國定符，以春秋西狩，題釗表命。予亦握嬉帝之十二，當興平嗣出妃妾，妾得亂，不勤竭承，維表循符。當至者塞，政在樞。害時失命缺壽，以符瑞伏代。災七錄，握藉成年。剟裒期，凶敕候，修身練缺，郵專兌，兌德始克，免延期。自然之讖，推引相拘，沮思愈知命不或世，帝思圖也。夫天道三微而成一著，三著而體成。
《易緯通卦驗》　孔子曰：太皇之先與燿合，元精五帝期以序七神，天地成位，君臣道生。君五期，輔三名，以建德通萬靈。遂皇始出，握機矩，表計宜，其刻曰：蒼牙通靈，昌之成。孔演命明道經，燧人之皇沒。虙戲生，本尚芒，芒開矩聽，八蒼靈唯精，不慎明之，害類遠振。撢度出表，挺後名知，命陳效睹，三萬一千一終，一名虙方牙蒼精，作易無書以盡序。
《易緯通卦驗》　孔子表洛書摘亡辟曰：亡秦者，胡也。丘以推秦，白精也。其先星，感河，出圖，挺白，以胡誰亡？胡之名，行之名，行之萌，秦為赤軀，非命王，故帝表有七五命七以永慶王。以火代黑，黑畏黃精之起，因威萌，虙羲作易。仲，仲命德維紀衡。周文增通八八之節，轉序三百八十四爻，以係王命之瑞。謀三十五君，常其一也。興亡殊方，各有其祥，封於泰山，禪於梁陰。易姓之起，刻石明號。丘表大命謀天皇，巽奎坤艮，出亡興之街。仲者帝命所保，行文出加政，撥臣陽候七，陰候八，皆行子午，視卯酉相違遠，期衝，六千三百變。非摘亡據興，盡在文昌所會。增卦爻，可以先知珍瑞之類，繱厓之將。審其係象，通神明明者類，視七若九，八卦以推七九之微，錄圖準命略為世，題萌表試。故十二月十二日，政八風二十四無，其相應之驗。猶響之應人動作言語也。故正其本而萬物理，失之毫釐，差以千里。
《易緯辨終備》　孔子表河圖皇參持曰：天以鬥視，日發明，皇以戲招，始掛八卦談。
《易緯是類謀》　孔子演曰：天子亡征，九聖人起，有八符，運之以鬥，稅之以昴，五七布舒，河出錄圖，雒授變書。
《文選》漢高祖功臣頌注引《尚書璿璣鈐》　孔子曰：五帝出，受錄圖。
《隸釋》史晨祠孔廟碑引《尚書考靈耀》　丘生倉際，觸期稽度，為赤製，故作春秋，以明文命，綴紀撰書，修定禮義。
《文選》齊安陸王碑文注引《春秋元命包》　孔子曰：扶桑者，日所出，房所立，其耀盛。蒼神用事，精感薑原，卦得震，震者動而光，故知周蒼，代殷者，為姬昌。人形龍顏，長大，精翼日，衣青光。
《公羊》哀十四年解詁　得麟之後，天下血書魯端門，曰：趨作法，孔聖沒，周姬亡。彗東出，秦政起，胡破術，書紀散，孔不絕。子夏明日往視之，血書飛為赤鳥，化為白書，署曰：演孔圖，中有作圖製法之狀。
《御覽》八百四又九百十四引《春秋演孔圖》　孔子論經，有鳥化為書，孔子奉以告天，赤爵集書上，化為黃玉。刻曰：孔提命，作應法，為赤製。
《藝文類聚》九十八引《演孔圖》　趣作法，聖沒，周姬亡。彗東出，秦政，胡破術，書記散，孔不絕。此魯端門血書。十三年冬，有星孛東方，說題曰：麟德之月，天當有血書端門。子夏至期往視，逢一即言，門有血書，往寫之，血蜚鳥化為帛，鳥消，書出，署曰：演孔圖。
《御覽》六百六引《演孔圖》　孔子曰：丘作《春秋》，天授演孔圖，中有大玉，刻一版曰：璿璣一低一昂是七期，驗敗毀滅之徵也。
《御覽》八十四引《春秋感精符》　孔子按錄書，含觀五常英，人知姬昌為蒼帝精。
《北堂書鈔》八十五拜揖引《孝經右契》　製作《孝經》，道備，使七十二弟子向北辰星而磬折，使曾子抱《河》、《洛》，事北面。孔子衣絳單衣，向北辰星而拜者也。
《事類賦》十五注引《孝經援神契》　孔子製作《孝經》，使七十二子向北辰磬折，使曾子抱《河》、《洛》，事北向。孔子霢縹筆、衣絳單衣，向北辰而拜。
《搜神記》八　孔子修《春秋》、製《孝經》既成，齋戒，向北辰而拜，告備於天。乃洪鬱起白霧摩地，赤虹自上而下，化為黃玉，長三尺，上有刻文。孔子跪受而讀之，曰：寶文出劉季，握卯金刀，在軫北，字禾子，天下服。
《宋書·符瑞志》　孔子作《春秋》、製《孝經》既成，使七十二弟子向北辰星磬折而立，使曾子抱《河》、《洛》，事北向。孔子齋戒，向北辰而拜，告備於天，曰：《孝經》四卷，《春秋》、《河》、《洛》凡八十一卷，謹已備。天乃洪鬱起白霧摩地，赤虹自上下，化為黃玉，長三尺，上有刻文。孔子跪受而讀之，曰：寶文出，劉季握卯金刀，在軫北，字禾子，天下服。
《隸釋》史晨祠孔廟碑引《孝經授神契》　丘立製命，帝卯行。
《御覽》六百十引《孝經中契》　丘學《孝經》，文成道立，齊以白天，則玄雲踴紫官。開北門，角亢星北落司命。天使書題，號孝經篇。雲神星裳，孔丘知元，今使陽衢乘紫麟，下告地主要道之君。後年麟至，口吐圖文，北落郎服，書魯端門，隱形不見。子夏往觀，寫得十七字，餘字滅消文，其餘飛為赤鳥，翔靡青雲。
《文選》曹顏遠思友人詩注又劉歆《移書讓太常博士》注引《論語崇爵讖》　子夏六十四人，共撰仲尼微言，以當素王。《御覽》二百七引《論語摘輔像》　仲尼為素王，顏淵為司徒。
《御覽》五引《論語讖》　仲尼曰：吾聞堯率舜等遊首山，觀河渚。有五老遊河渚，一老曰：《河圖》將來告帝期，二老曰：《河圖》將來告帝謀，三老曰：《河圖》將來告帝書，四老曰：《河圖》將來告帝圖，五老曰：《河圖》將來告帝筮。龍銜玉苞，金泥玉檢封盛書，五老飛為流星，上入昴。
《御覽》八十一引《論語撰考讖》　堯、舜升登首山，觀河渚，有五老遊於河渚，相謂曰：《河圖》將來告帝期。五老流星，上昴，有須赤龍負玉苞舒圖出，堯與大舜等共發，曰：帝當樞百則禪虞。堯喟然歎曰：諮爾舜，天之曆數，在爾躬。
《論衡·實知》　孔子將死，遺讖書，曰：「不知何一男子，自謂秦始皇，上我之堂，踞我之床，顛倒我衣裳，至沙丘而亡。」又曰：「董仲舒亂我書。」又書曰：「亡秦者，胡也。」
《後漢·郎覬傳》　覬對《尚書》曰：孔子曰：「漢三百載，計曆改憲。」《三國志·魏文紀》注引《孔子玉版》　定天下者，魏公子桓。
《後漢·鍾離意傳》注引《意別傳》　意為魯相，到官，出私錢萬三千文，付戶曹孔袴修夫子車。身入廟，拭機席劍履。男子張伯除堂下草，土中得玉璧七枚，伯懷其一，以六枚白意，意令主簿安置幾前。孔子教授堂下床首有懸甕，意召孔袴問：「此何甕也？」對曰：「夫子甕也。背有丹書，人莫敢發也。」意曰：「夫子聖人，所以遺甕，欲以懸示後賢。」因發之，中得素書，文曰：「後世修吾書，董仲舒；護吾車，拭吾履，發吾笥，會稽鍾離意。璧有七，張伯藏其一。」意即召問伯，果服焉。
《續漢·郡國志》注補引《鍾離意別傳》　意省堂有孔子小車乘，皆朽敗。意自糶俸雇漆膠之直，請魯民治之，及護幾席劍履，後得甕，中素書曰：「護吾履，鍾離意。」
《續漢·郡國志》注補引《漢晉春秋》　鍾離意相魯，見仲尼廟頹毀。會諸生於廟中，慨然歎曰：「蔽芾甘棠，勿剪勿伐，況見聖人廟乎！」遂躬留治之。周觀輿服之在焉，自仲尼以來，莫之開也。意發視之，得古文策。書曰：「亂吾書，董仲舒；治吾堂，鍾離意。璧有七，張伯懷其一。」意尋案未了而卒。張伯者，治中庭治地，得六璧上之。意曰：「此有七，何以不遂？」伯懼，探璧懷中。魯咸以為神。
《水經注》二十五泗水　魯人藏孔子所乘車於廟中，是顏路所請者也。獻帝時遇火燒之。永平中，鍾離為魯相，到官，出私錢萬三千文，付戶曹孔袴治夫子車。身入廟，拭幾席劍履。男子張伯除堂下草，土中得玉璧七枚，伯懷其一，以六枚白意。意令主簿安置幾前。孔子寢堂床首有懸甕，意召孔袴問：「何等甕也？」對曰：「夫子甕也。背有丹書，人勿敢發也。」意曰：「夫子聖人，所以遺甕，欲以懸示後賢耳。」發之，中得素書，文曰：「後世修吾書，董仲舒；護吾車，拭吾履，發吾笥，會稽鍾離意。璧有七，張伯藏其一。」意即召問，伯果服焉。
