
《禦覽》四百十九引《尚書大傳》　子張曰：「仁者何樂於山也？」孔子曰：「夫山者，{艸忌}然高，{艸忌}然高則何樂焉？山，草木生焉，鳥獸蕃焉，財用殖焉。生財用而無私，為四方皆伐焉，每無私予焉。出雲風，以通乎天地之間，陰陽和合，雨露之澤，萬物以成，百姓以饗。此仁者之所以樂於山者也。」
《韓詩外傳》一　哀公問孔子曰：「有智，壽乎？」孔子曰：「然。人有三死而非命也者，自取之也。居處不理，飲食不節，勞過者，病共殺之；居下而好幹上，嗜欲無厭，求索不止者，刑共殺之；少以敵眾，弱以侮強，忿不量力者，兵共殺之。故有三死而非命者，自取之也。」
《說苑·雜言》　魯哀公問於孔子曰：「有智者，壽乎？」孔子曰：「然。人有三死而非命也者，人自取之。夫寢處不時，飲食不節，佚勞過度者，疾共殺之；居下位而上忤其君，嗜欲無厭而求不止者，刑共殺之；少以犯眾，弱以侮強，忿怒不量力者，兵共殺之。此三死者，非命也，人自取之。」
《韓詩外傳》二　孔子曰：「口欲味，心欲佚，教之以仁；心欲兵，身惡勞，教之以恭；好辯論而畏懼，教之以勇；目好色，耳好聲，教之以義。《易》曰：『艮其限，列其摐，厲薰心。』《詩》曰：『籲嗟女兮，無與士耽。』皆防邪禁佚，調和心誌。」
《韓詩外傳》五　孔子曰：「夫談說之術，齊莊以立之，端誠以處之，堅強以待之，辟稱以喻之，分別以明之，歡忻芬芳以送之，寶之珍之，貴之神之。如是，則說恆無不行矣。夫是之謂能貴其所貴若夫無類之說，不形之行，不讚之辭，君子慎之！」
《大戴禮·保傅》　孔子曰：「少成若天性，習貫之為常。」《賈子新書·保傅》　孔子曰「少成若天性，習貫如自然。」
《大戴禮記·勸學》　子貢曰：「君子見大川必觀，何也？」孔子曰：「夫水者，君子比德焉。遍與之而無私，似德；所及者生，所不及者死，似仁；其流行痺下，倨句皆循其理，似義；其赴百仞之谿不疑，似勇；淺者流行深淵不測，似智；弱約危通，似察；受惡不讓，似真；苞裏不清以入，鮮潔以出，似善；化必出，量必平，似正；盈不求概，似厲；折必以東西，似意。是以見大川必觀焉。」
《荀子·宥坐》　孔子觀於東流之水，子貢問於孔子曰：「君子之所以見大水必觀焉者，何也？」孔子曰：「夫水大遍與諸生而無為也，似德；其流也埤下，裾拘必循其理，似義；其洸洸乎不淈盡，似道；若有決行之，其應佚若聲響，其赴百仞之穀不懼，似勇；主量必平，似法；盈不求概，似正；淖約微達，似察；以出以入，就鮮潔，似善；化其萬折也必東，似誌。是故君子見大水必觀焉。」
《說苑·雜言》　子貢問曰：「君子見大水必觀焉，何也？」孔子曰：「夫水者，君子比德焉。遍予而無私，似德；所及者生，似仁；其流卑下，句倨皆循其理，似義；淺者流行，深者不測，似智；其赴百仞之穀不疑，似勇；綿弱而微達，似察；受惡不讓，似包；蒙不清以入，鮮潔以出，似善；化至量必平，似正；盈不求概，似度；其萬折必東，似意。是以君子見大水必觀焉爾也。」
《後漢書·李固傳》固奏記　孔子曰：「智者見變思刑，愚者睹怪諱名。」
《荀子·仲尼》　孔子曰：「巧而好度，必節；勇而好同，必勝；知而好謙，必賢。」
《說苑·雜言》　孔子曰：「巧而好度，必工；勇而好同，必勝；知而好謀，必成。愚者反是。夫處重擅寵，專事妒賢，愚者之情也。誌驕傲而輕舊怨，是以尊位則必危，任重則必崩，擅寵則必辱。」
《荀子·儒效》　孔子曰：「周公其盛乎！身貴而愈恭，家富而愈儉，勝敵而愈戒。」
《荀子·王霸》　孔子曰：「知者之知，固以多矣，有以守少，能無察乎！愚者之知，固以少矣，有以守多，能無狂乎！」
《荀子·子道》　子路盛服見孔子，孔子曰：「由，是裾裾何也？昔者江出於岷山，其始出也，其源可以濫觴，及其至江之津也，不放舟，不避風，則不可涉也，非維下流水多邪？今汝服既盛，顏色充盈，天下且孰肯諫汝矣！由！」子路趨而出，改服而入，蓋猶若也。孔子曰：「誌之，吾語汝。奮於言者華，奮於行者伐，色知而有能者，小人也。故君子知之曰知之，不知曰不知，言之要也；能之曰能之，不能曰不能，行之至也。言要則知，行至則仁。既知且仁，夫惡有不足矣哉！」
《韓詩外傳》三　傳曰：「子路盛服以見孔子，孔子曰：『由，疏疏者何也？昔者江於濆，其始出也，不足濫觴，及其至乎江之津也，不方舟，不避風，不可渡也，非其眾川之多歟？今汝衣服其盛，顏色充滿，天下有誰加汝哉！』子路趨出，改服而入，蓋攝如也。孔子曰：『由誌之，吾語汝。夫慎於言者不嘩，慎於行者不伐，色知而有長者，小人也。故君子知之為知之，不知為不知，言之要也；能之為能之，不能為不能，行之要也。言要則知，行要則仁。既知且仁，又何加哉！」
《說苑·雜言》　子路盛服而見孔子，孔子曰：「由，是襜襜者何也？昔者江水出於岷山，其始也，大足以濫觴，及至江之津也，不方舟，不避風，不可渡也，非唯下流眾川之多乎？今若衣服甚盛，顏色充盈，天下誰肯加若者哉！」子路趨而出，改服而入，蓋自如也。孔子曰：「由記之，吾語若。賁於言者，華也；奮於行者，伐也；夫色智而有能者，小人也。故君子知之為知之，不知為不知，言之要也；能之為能，不能為不能，行之至也。言要則知，行要則仁。既知且仁，夫有何加矣哉！由！」
《荀子·子道》　子路人，子曰：「由，知者若何？仁者若何？」子路對曰：「知者使人知己，仁者使人愛己。」子曰：「可謂士矣。」子貢入，子曰：「賜，知者若何？仁者若何？」子貢對曰：「知者知人，仁者愛人。」子曰：「可謂士君子矣。」顏淵入，子曰：「回，知者若何？仁者若何？」顏淵對曰：「知者自知，仁者自愛。」子曰：「可謂明君子矣。」
《荀子·法行》　子貢問於孔子曰：「君子之所以貴玉而賤瑉者，何也？為夫玉之少而瑉之多邪？」孔子曰：「惡！賜，是何言也！夫君子豈多而賤之、少而貴之哉！夫玉者，君子比德焉。溫潤而澤，仁也；縝栗而理，知也；堅剛而不屈，義也；廉而不劌，行也；折而不橈，勇也；瑕適並見，情也；扣之，其聲清揚而遠聞，其止輟然辭也。故雖有瑉之雕雕，不若玉之章章。《詩》曰：『言念君子，溫其如玉。』」此之謂也。
《列子·仲尼》　子夏問孔子曰：「顏回之為人奚若？」子曰：「回之仁，賢於丘也。」曰：「子貢之為人奚若？」子曰：「賜之辨，賢於丘也。」曰：「子路之為人奚若？」子曰：「由之勇，賢於丘也。」曰：「子張之為人奚若？」子曰：「師之莊，賢於丘也。」子夏避席而問曰：「然則四子者，何為事夫子？」曰：「居，吾語汝。夫回能仁而不能反，賜能辨而不能訥，由能勇而不能怯，師能莊而不能同。兼四子之有以易吾，吾弗許也。此其所以事吾而不貳也。」
《淮南子·人間訓》　人或問孔子曰：「顏回，何如人也？」曰：「仁人也，丘弗如也。」「子貢，何如人也？」曰：「辯人也，丘弗如也。」「子路，何如人也？」曰：「勇人也，丘弗如也。」賓曰：「三人皆賢賢，而為夫子役，何也？」孔子曰：「丘能仁且忍，辯且訥，勇且怯，以三子之能易丘一道，丘弗為也。」孔子知所施之也。
《說苑·雜言》　子夏問仲尼曰：「顏淵之為人也何若？」曰：「回之信，賢於丘也。」曰：「子貢之為人也何若？」曰：「賜之敏，賢於丘也。」曰：「子路之為人也何若？」曰：「由之勇，賢於丘也。」曰：「子張之為人何若？」曰：「師之莊，賢於丘也。」於是子夏避席而問曰：「然則四者何為事先生？」曰：「坐，吾語汝。回能信而不能反，賜能敏而不能屈，由能勇而不能怯，師能莊而不能同。兼此四者，丘不為也。」
《論衡·定賢》　或問於孔子曰：「顏淵何人也？」曰：「仁人也，丘不如也。」「子貢何人也？」曰：「辯人也，丘弗如也。」「子路何人也？」曰：「勇人也，丘弗如也。」客曰：「三子者，皆賢於夫子，而為夫子服役，何也？」孔子曰：「丘能仁且忍，辯且詘，勇且怯，以三子之能易丘之道，弗為也。」
《禦覽》八百三十引《屍子》　孔子曰：「詘寸而信尺，小枉而大直，吾弗為也。」
《法言》五百宋鹹注　孔子曰：「君子之行已，可以詘則詘，可以伸則伸。」
《呂氏春秋·孟冬紀·異用》　孔子之弟子從遠方來者，孔子荷杖而問之曰：「子之公，不有恙乎？」搏杖而揖之，問曰：「子之父母，不有恙乎？」置杖而問曰：「子之兄弟，不有恙乎？」戈步而倍之，問曰：「子之妻子，不有恙乎？」
《賈子容經》　子贛由其家來謁於孔子，孔子正顏，舉杖磬折而立，曰：「子之大親，毋乃不寧乎？」放杖而立，曰：「子之兄弟，亦得無恙乎？」曳杖倍下行，曰：「妻子家中，得無病乎？」故身之倨佝，手之高下，顏色聲氣，各有宜稱。所以明尊卑、別疏戚也。
《淮南子·繆稱訓》　夫子見禾之三變也，滔滔然曰：「狐向丘而死，我其首禾焉。」
薛據《孔子集語》引《新序》　孔子謂曾子曰：「君子不以利害義，則恥辱安從生哉！官怠於宦成，病加於少愈，禍生於怠惰，孝衰於妻子。察此四者，慎終如始。」
《說苑·君道》　魯哀公問於孔子曰：「吾聞君子不博，有之乎？」孔子對曰：「有之。」哀公曰：「何為其不博也？」孔子對曰：「為其有二乘。」哀公曰：「有二乘，則何為不博也？」孔子對曰：「為行惡道也。」哀公懼焉，有間，曰：「若是乎！君子之惡惡道之甚也。」孔子對曰：「惡惡道不能甚，則其好善道亦不能甚；好善道不能甚，則百姓之親之也亦不能甚。《詩》雲：『未見君子，憂心惙惙，亦既見止，亦既覯止，我心則說。』《詩》之好善道之甚也如此。」哀公曰：「善哉！吾聞君子成人之美，不成人之惡。微孔子，吾焉聞斯言也哉！」
《說苑·敬慎》　顏回將西遊，問於孔子曰：「何以為身？」孔子曰：「恭敬忠信，可以為身。恭則免於眾，敬則人愛之，忠則人與之，信則人恃之。人所愛，人所與，人所恃，必免於患矣。可以臨國家，何況於身乎！」
《說苑·雜言》　子路將行，辭於仲尼。曰：「贈汝以車乎？以言乎？」子路曰：「請以言。」仲尼曰：「不強不遠，不勞無功，不忠無親，不信無複，不恭無禮。慎此五者，可以長久矣。」
《說苑·雜言》　孔子曰：「中人之情，有餘則侈，不足則儉，無禁則淫，無度則失，縱欲則敗。飲食有量，衣服有節，宮室有度，畜聚有數，車器有限，以防亂之源也。」故夫度量不可不明也，善欲不可不聽也。
《說苑·雜言》　孔子曰：「君子終日言不遺己之憂，終日行不遺已之患，唯智者有之。故恐懼所以除患也，恭敬所以越難也。終身為之，一言敗之，可不慎乎！」
《說苑·辨物》　顏淵問於仲尼曰：「成人之行何若？」子曰：「成人之行，達乎情性之理，通乎物類之變，知幽明之故，睹遊氣之源。若此，而可謂成人。既知天道，行躬以仁義，飭身以禮樂。夫仁義禮樂，成人之行也。窮神知化，德之盛也。」
《潛夫論·浮侈》　孔子曰：「多貨財傷於德，弊則沒禮。」
《中論·貴驗》　孔子曰：「欲人之信己也，則微言而篤行之，篤行之則用日久，用日久則事著明，事著明則有目莫不見也，有耳莫不聞也，其可誣哉！」
《中論·貴言》　孔子曰：「惟君子然後能貴其言，貴其色，小人能乎哉？」
《中論·核辯》　孔子曰：「小人毀訾以為辯，絞急以為智，不遜以為勇。」
