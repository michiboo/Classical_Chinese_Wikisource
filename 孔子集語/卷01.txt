

《尚書大傳·略說》　子曰：「君子不可以不學，見人不可以不飭。不飭無貌，無貌不敬，不敬無禮，無禮不立。夫遠而有光者，飭也；近而逾明者，學也。譬之如圩邪，水潦集焉，菅蒲生焉。從上觀之，誰知其非源水也！」
《大戴禮·勸學》　孔子曰：「野哉！君子不可以不學，見人不可以不飾。不飾無貌，無貌不敬，不敬無禮，無禮不立。夫遠而有光者，飾也；近而逾明者，學也。譬之如汙邪，水潦焉，莞蒲生焉。從上觀之，誰知其非源泉也！」
《說苑·建本》　孔子曰：「鯉，君子不可以不學，見人不可以不飾。不飾則無根，無根則失理，失理則不忠，不忠則失禮，失禮則不立。夫遠而有光者，飾也；近而逾明者，學也。譬之如汙池，水潦注焉，菅蒲生之。從上觀之，知其非源也。」
《韓詩外傳》一　孔子曰：「君子有三憂：弗知，可無憂與？知而不學，可無憂與？學而不行，可無憂與？」
《韓詩外傳》六　子曰：「不學而好思，雖知不廣矣；學而慢其身，雖學不尊矣；不以誠立，雖立不久矣；誠未著而好言，雖言不信矣。美材也，而不聞君子之道。隱小物以害大物者，災必及身矣。」
《韓詩外傳》六　孔子曰：「可與言終日而不倦者，其惟學乎！其身體不足觀也，勇力不足憚也，族姓不足稱也，宗祖不足道也，而可以聞於四方而昭於諸侯者，其惟學乎！」
《說苑·建本》　孔子曰：「可以與人終日而不倦者，其惟學乎！其身體不足觀也，其勇力不足憚也，其先祖不足稱也，其族姓不足道也，然而可以開四方而昭於諸侯者，其惟學乎！」
《韓詩外傳》八　孔子燕居，子貢攝齊而前曰：「弟子事夫子有年矣，才竭而智罷，振於學問，不敢複進，請一休焉。」孔子曰：「賜也欲焉休乎？」曰：「賜欲休於事君。」孔子曰：「《詩》雲：『夙夜匪懈，以事一人。』為之若此，其不易也，若之何其休也！」曰：「賜欲休於事父母。」孔子曰：「《詩》雲：『孝子不匱，永錫爾類。』為之若此，其不易也，如之何其休也！」曰：「賜欲休於事兄弟。」孔子曰：「《詩》雲：『妻子好合，如鼓瑟琴。兄弟既翕，和樂且耽。』為之若此，其不易也，如之何其休也！」曰：「賜欲休於耕田。」孔子曰：「《詩》雲：『晝爾於茅，宵爾索抃，亟其乘屋，其始播百穀。』為之若此，其不易也，若之何其休也！」子貢曰：「君子亦有休乎？」孔子曰：「闔棺兮乃止播兮，不知其時之易遷兮。此之謂君子所休也。」
《荀子·大略》　子貢問於孔子曰：「賜倦於學矣，願息事君。」孔子曰：「《詩》雲：『溫恭朝夕，執事有恪。』事君難，事君焉可息哉！」「然則賜願息事親。」孔子曰：「《詩》雲：『孝子不匱，永錫爾類。』事親難，事親焉可息哉！」「然則賜願息於妻子」。孔子曰：「《詩》雲：『刑於寡妻，至於兄弟，以禦於家邦。』妻子難，妻子焉可息哉！」「然則賜願息於朋友。」孔子曰：「《詩》雲：『朋友攸攝，攝以威儀。』朋友難，朋友焉可息哉！」「然則賜願息耕。」孔子曰：「《詩》雲：『晝爾於茅，宵爾索抃，亟其乘屋，其始播百穀。』耕難，耕焉可息哉！」「然則賜無息者乎？」孔子曰：「望其壙，皋如也，填如也，鬲如也，此則知所息矣。」子貢曰：「大哉死乎！君子息焉，小人休焉。」
《列子·天瑞》　子貢倦於學，告仲尼曰：「願有所息。」仲尼曰：「生無所息。」子貢曰：「然則賜息無所乎？」仲尼曰：「有焉耳！望其壙，如也，宰如也，墳如也，鬲如也，則知所息矣。」子貢曰：「大哉死乎！君子息焉，小人伏焉。」仲尼曰：「賜，汝知之矣。人胥知生之樂，未知生之苦；知老之憊，未知老之佚；知死之惡，未知死之息也。」
《大戴禮·勸學》　孔子曰：「吾嚐終日思矣，不如須臾之所學；吾嚐跂而望之，不如升高而博見也。升高而招，非臂之長也，而見者遠；順風而呼，非聲加疾也，而聞者著。假車馬者，非利足也，而致千里，假舟楫者，非能水也，而絕江海。君子之性，非異也，而善假於物也。」
《荀子·宥坐》　孔子曰：「吾有恥也，吾有鄙也，吾有殆也。幼不能強學，老無以教之，吾恥之；去其故鄉，事君而達，卒遇故人，曾無舊言，吾鄙之；與小人處者，吾殆之也。」
《荀子·宥坐》　孔子曰：「如垤而進，吾與之；如丘而止，吾已矣。」今學曾未如疣贅，則具然欲為人師。
《荀子·宥坐》　子貢觀於魯廟之北堂，出而問於孔子曰：「向者，賜觀於太廟之北堂，吾亦未輟，還複瞻被九蓋皆繼，彼有說邪？匠過絕邪？」孔子曰：「太廟之堂亦嚐有說，官致良工，因麗節文。非無良材也，蓋曰貴文也。」
《荀子·子道》　子路問於孔子曰：「君子亦有憂乎？」孔子曰：「君子，其未得也，則樂其意；既已得之，又樂其治。是以有終身之樂，無一日之憂。小人，其未得也，則憂不得；既已得之，又恐失之。是以有終身之憂，無一日之樂也。」
《說苑·雜言》　子路問孔子曰：「君子亦有憂乎？」孔子曰：「無也。君子之修其行，未得，則樂其意；既已得，又樂其知。是以有終身之樂，無一日之憂。小人則不然，其未之得，則憂不得；既已得之，又恐失之。是以有終日之憂，無一日之樂。」
《荀子·法行》　孔子曰：「君子有三思，而不可不思也：少而不學，長無能也；老而不教，死無思也；有而不施，窮無與也。是故君子少思長則學，老思死則教，有思窮則施。」
《禦覽》六百七引《慎子》　孔子曰：「丘少而好學，晚而聞道。此以博矣。」
《群書治要》《屍子·勸學》　夫子曰：「車，唯恐地之不堅也；舟，唯恐水之不深也。有其器，則以人之難為易；夫道，以人之難為易也。」
《群書治要》《屍子·處道》　孔子曰：「欲知則問，欲能則學，欲給則豫，欲善則肄。國亂則擇其邪人去之，則國治矣；胸中亂，則擇其邪欲而去，則德正矣。」
《意林》一引《屍子》　孔子雲：「誦詩讀書，與古人居；讀書誦詩，與古人謀。」
《莊子·雜篇·讓王》　孔子謂顏回曰：「回！來。家貧居卑，胡不仕乎？」顏回對曰：「不願仕。回有郭外之田五十畝，足以給掞粥；郭內之田十畝，足以為絲麻；鼓琴，足以自娛；所學夫子之道者，足以自樂也。回不願仕。」孔子愀然變容曰：「善哉！回之意。丘聞之，知足者，不以利自累也；審自得者，失之而不懼；行修於內者，無位而不怍。丘誦之久矣，今於回而後見之，是丘之得也。」
《呂氏春秋·季春紀·尊師》　子貢問孔子曰：「後世將何以稱夫子？」孔子曰：「吾何足以稱哉！勿已者，則好學而不厭，好教而不倦，其惟此邪！」
《淮南子·要略》　孔子修成康之道，述周公之訓，以教七十子。使服其衣冠，修其篇籍，故儒者之學生焉。
《說苑·建本》　孔子謂子路曰：「汝何好？」子路曰：「好長劍。」孔子曰：「非此之問也。請以汝之所能，加之以學，豈可及哉！」子路曰：「學亦有益乎？」孔子曰：「夫人君無諫臣則失政，士無教友則失德；狂馬不釋其策，操弓不返於檠；木受繩則直，人受諫則聖；受學重問，孰不順成；毀仁惡士，且近於刑。君子不可以不學。」子路曰：「南山有竹，弗揉自直，斬而射之，通於犀革。又何學為乎？」孔子曰：「括而羽之，鏃而砥礪之，其入不益深乎？」子路拜曰：「敬受教哉！」
《說苑·建本》　子路問於孔子曰：「請釋古之學，而行由之意，可乎？」孔子曰：「不可。昔者，東夷慕諸夏之義，有女，其夫死，為之內私婿，終身不嫁。不嫁則不嫁矣，然非貞節之義也。蒼梧之弟，娶妻而美好，請與兄易。忠則忠矣，然非禮也。今子欲釋古之學，而行子之意，庸知子用非為是，用是為非乎？不順其初，雖欲悔之，難哉！」
《說苑·貴德》　子路持劍，孔子問曰：「由安用此乎？」子路曰：「善古者固以善之，不善古者固以自衛。」孔子曰：「君子以忠為質，以仁為衛，不出環堵之內，而聞千里之外。不善，以忠化寇，暴以仁圍，何必持劍乎！」子路曰：「由也請攝齊以事先生矣。」
《中論·治學》　孔子曰：「弗學何以行？弗思何以得？小子勉之，斯可以為人師矣。」
《中論·修本》　孔子曰：「弟子勉之！汝毋自舍，人猶舍汝，況自舍乎！人違汝其遠矣。」
《中論·修本》　孔子謂子張曰：「師，吾欲聞彼將以改此也；聞彼而不改，此雖聞何益？」
《中論·修本》　孔子曰：「小人何以壽為？一日之不能善矣，久惡，惡之甚也。」
