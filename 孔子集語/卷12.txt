

《詩商頌序疏》引《世本》　宋湣公生弗甫何，弗甫何生宋父，宋父生正考甫，正考甫生孔父嘉。為宋司馬，華督殺之，而絕其世。其子木金父降為士，木金父生祁父，祁父生防叔。為華氏所逼，奔魯為防大夫。故曰：「防叔，防叔生伯夏，伯夏生叔梁紇，叔梁紇生仲尼。」
《潛夫論·誌氏姓》　閔公子弗父何生宋父，宋父生世子，世子生正考父，正考父生孔父嘉，孔父嘉生子木金父。木金父降為士，故曰滅於宋。金父生祁父，祁父生防叔。防叔為華氏所逼，出奔魯，為防大夫，故曰防叔。防叔生伯夏，伯夏生叔梁紇，為鄹大夫，故曰鄹叔紇。生孔子。
《續博物誌》二　孔子生於魯襄公二十二年。
《韓詩外傳》二　孔子遭齊程本子於郯之間，傾蓋而語終日，有間，顧子路曰：「由，來！取束帛十匹以贈先生。」子路不對。有間，又顧謂曰：「取束帛十匹以贈先生！」子路率爾而對曰：「昔者由也聞之於夫子，士不中道相見，女無媒而嫁者，君子不行也。」孔子曰：「夫《詩》不雲乎，『野有蔓草，零露漙兮。有美一人，青揚宛兮，邂逅相遇，適我願兮。』且夫齊程本子，天下之賢士也，吾於是而不贈，終身不之見也。大德不逾閑，小德出入可也。」
《說苑·尊賢》　孔子之郯，遭程子於途，傾蓋而語終日，有間，顧子路曰：「取束帛一以贈先生。」子路不對。有間，又顧曰：「取束帛一以贈先生。」子路屑然對曰：「由聞之也，士不中而見，女無媒而嫁，君子不行也。」孔子曰：「由，《詩》不雲乎，『野有蔓草，零露漙兮。有美一人，清揚婉兮，邂逅相遇，適我願兮。』今程子天下之賢士也，於是不贈，終身不見。大德毋逾閑，小德出入可也。」
《子華子》　子華子反自郯，遭孔子於途，傾蓋相顧，相語終日，甚相歡也。孔子命子路曰：「取束帛以贈先生。」子路屑然而對曰：「由聞之，士不中間見，女嫁無媒，君子不以交，禮也。」子曰：「固哉！由也。《詩》不雲乎，『有美一人，清揚婉兮，邂逅相遇，適我願兮。』今程子天下之賢士也，於斯不贈，則終身弗能見也。小子行之。」
《高士傳》　孔子年十七遂適周，見老聃。
《莊子·外篇·天道》　孔子西藏書於周室，子路謀曰：「由聞周之徵藏史有老聃者，免而歸居。夫子欲藏書，則試往因焉。」孔子曰：「善。」往見老聃，而老聃不許。於是紵十二經以說。老聃中其說，曰：「大謾，願聞其要。」孔子曰：「要在仁義。」老聃曰：「請問仁義，人之性邪？」孔子曰：「然。君子不仁則不成，不義則不生。仁義，真人之性也。又將奚為矣？」老聃曰：「請問何謂仁義？」孔子曰：「中心物愷，兼愛無私，此仁義之情也。」
《說苑·敬慎》　孔子之周，觀於太廟右陛之前，有金人焉，三緘其口，而銘其背曰：「古之慎言人也，戒之哉！戒之哉！無多言，多言多敗；無多事，多事多患；安樂必戒，無行所悔。勿謂何傷，其禍將長；勿謂何害，其禍將大；勿謂何殘，其禍將然；勿謂莫聞，天妖伺人。熒熒不滅，炎炎奈何；涓涓不壅，將成江河；綿綿不絕，將成網羅；青青不伐，將尋斧柯。誠不能慎之，禍之根也；曰是何傷，禍之門也。強梁者不得其死，好勝者必遇其敵，盜怨主人，民害其貴。君子知天下之不可蓋也，故後之，下之，使人慕之，執雌持下，莫能與之爭者。人皆趨彼，我獨守此；眾人惑惑，我獨不從；內藏我知，不與人論技。我雖尊高，人莫害我。夫江河長百穀者，以其卑下也。天道無親，常與善人。戒之哉！戒之哉！」孔子顧謂弟子曰：「記之！此言雖鄙，而中事情。《詩》曰：『戰戰兢兢，如臨深淵，如履薄冰。』行身如此，豈以口遇禍哉！」
《說苑·雜言》　孔子曰：「自季孫之賜我千鍾，而友益親；自南宮項叔之乘我車也，而道加行。故道，有時而後重，有勢而後行。微夫二子之賜，丘之道幾於廢也。」
《荀子·宥坐》　孔子觀於魯桓公之廟，有欹器焉。孔子問於守廟者曰：「此為何器？」守廟者曰：「此蓋為宥坐之器。」孔子曰：「吾聞宥坐之器者，虛則欹，中則正，滿則覆。」孔子顧謂弟子曰：「注水焉。」弟子挹水而注之，中而正，滿而覆，虛而欹。孔子喟然而歎曰：「籲！惡有滿而不覆者哉！」子路曰：「敢問持滿有道乎？」孔子曰：「聰明聖知，守之以愚；功被天下，守之以讓；勇力撫世，守之以怯；富有四海，守之以謙。此所謂挹而損之之道也。」
《韓詩外傳》三　孔子觀於周廟，有欹器焉。孔子問於守廟者曰：「此謂何器也？」對曰：「此蓋為宥坐之器。」孔子曰：「聞宥坐器，滿則覆，虛則欹，中則正，有之乎？」對曰：「然。」孔子使子路取水試之，滿則覆，中則正，虛則欹。孔子喟然而歎曰：「嗚呼！惡有滿而不覆者哉！」子路曰：「敢問持滿有道乎？」孔子曰：「持滿之道，抑而損之。」子路曰：「損之有道乎？」孔子曰：「德行寬裕者，守之以恭；土地廣大者，守之以儉；祿位尊盛者，守之以卑；人眾兵強者，守之以畏；聰明睿知者，守之以愚；博聞強記者，守之以淺。夫是之謂抑而損之。」
《淮南子·道應訓》　孔子觀桓公之廟有器焉，謂之宥卮。孔子曰：「善哉！予得見此器。」顧曰：「弟子取水。」水至，灌之，其中則正，其盈則覆。孔子造然革容曰：「善哉！持盈者乎！」子貢在側，曰：「請問持盈。」曰：「益而損之。」曰：「何謂益而損之？」曰：「夫物盛而衰，樂極而悲，日中而移，月盈而虧。是故聰明睿知，守之以愚；多聞博辯，守之以陋；武力毅勇，守之以畏；富貴廣大，守之以儉；德施天下，守之以讓。此五者，先王所以守天下而弗失也。反此五者，未嚐不危也。」
《說苑·敬慎》　孔子觀於周廟，而有欹器焉。孔子問守廟者曰：「此為何器？」對曰：「蓋為宥坐之器。」孔子曰：「吾聞宥坐之器，滿則覆，虛則欹，中則正。有之乎？」對曰：「然。」孔子使子路取水而試之，滿則覆，中則正，虛則欹。孔子喟然歎曰：「嗚呼！惡有滿而不覆者哉！」子路曰：「敢問持滿有道乎？」孔子曰：「持滿之道，挹而損之。」子路曰：「損之有道乎？」孔子曰：「高而能下，滿而能虛，富而能儉，貴而能卑，智而能愚，勇而能怯，辯而能訥，博而能淺，明而能闇，是謂損而不極。能行此道，唯至德者及之。《易》曰：『不損而益之，故損；自損而終，故益。』」
《呂氏春秋·離俗覽·舉難》　季孫氏劫公家，孔子欲諭術則見外，於是受養而便說。魯國以訾，孔子曰：「龍食乎清而遊乎清，螭食乎清而遊乎濁，魚食乎濁而遊乎濁。今丘上不及龍，下不若魚，丘其螭邪！」
《論衡·龍虛》　孔子曰：「龍食於清遊於清，龜食於清遊於濁，魚食於濁遊於清。丘上不及龍，下不為魚，中止其龜與！」
《說苑·修文》　孔子至齊郭門之外，遇一嬰兒，挈一壺相與俱行。其視精，其心正，其行端。孔子謂禦曰：「趣驅之，趣驅之！韶樂方作。」孔子至彼聞韶，三月不知肉味。
《晏子春秋·外篇下》　仲尼遊齊，見景公。景公曰：「先生奚不見寡人宰乎？」仲尼對曰：「臣聞晏子事三君而得順焉，是有三心，所以不見也。」仲尼出，景公以其言告晏子，晏子對曰：「不然！嬰為三心，三君為一心故，三君皆欲其國之安，是以嬰得順也。嬰聞之，是而非之，非而是之，猶非也。孔丘必據處此一心矣。」
《晏子春秋·外篇下》　仲尼之齊，見景公而不見晏子。子貢曰：「見君不見其從政者，可乎？」仲尼曰：「吾聞晏子事三君而順焉，吾疑其為人。」晏子聞之，曰：「嬰則齊之世民也，不維其行，不識其過，不能自立也。嬰聞之，有幸見愛，無幸見惡，誹譽為類，聲響相應，見行而從之者也。嬰聞之，以一心事三君者，所以順焉；以三心事一君者，不順焉。今未見嬰之行而非其順也。嬰聞之，君子獨立不慚於影，獨寢不慚於魂。孔子拔樹削跡，不自以為辱；窮陳、蔡，不自以為約；非人不得其故，是猶澤人之非斤斧，山人之非網罟也。出之其口，不知其困也，始吾望傅而貴之，今吾望傅而疑之。」仲尼聞之曰：「語有之：言發於爾，不可止於遠也；行存於身，不可掩於眾也。吾竊議晏子而不中夫人之過，吾罪幾矣！丘聞君子過人以為友，不及人以為師。今丘失言於夫子，譏之，是吾師也。」因宰我而謝焉，然仲尼見之。
《說苑·權謀》　孔子與齊景公坐，左右白曰：「周使來，言周廟燔。」齊景公出問曰：「何廟也？」孔子曰：「是釐王廟也。」景公曰：「何以知之？」孔子曰：「《詩》雲：『皇皇上帝，其命不忒。天之與人，必報有德。』禍亦如之。夫釐王變文、武之製而作元黃，宮室輿馬奢侈，不可振也。故天殃其廟。是以知之。」景公曰：「天何不殃其身？」曰：「天以文王之故也。若殃其身，文王之祀，無乃絕乎？故殃其廟，以章其過也。」左右入報曰：「周釐王廟也。」景公大驚，起，再拜曰：「善哉！聖人之智，豈不大乎！」
《晏子春秋·外篇下》　仲尼之齊，見景公，景公說之，欲封之以爾稽，以告晏子。晏子對曰：「不可。彼浩裾自順，不可以教下；好樂綏於民，不可使親治；立命而建事，不可使守職；厚葬破民貧國，久喪道哀費日，不可使子民；行之難者在內，而傳者無其外，故異於服，勉於行，不可以道眾而馴百姓。自大賢之滅，周室之卑也，威儀加多而民行滋薄，聲樂繁充而世德滋衰。今孔丘盛聲樂以侈世，飾弦歌鼓舞以聚徒，繁登降之禮，趨翔之節以觀眾，博學不可以儀世，勞思不可以補民，兼壽不能殫其教，當年不能究其禮，積財不能贍其樂，繁飾邪術以營世君，盛為聲樂以淫愚其民。其道也，不可以示世；其教也，不可以導民。今欲封之，以移齊國之俗，非所以道眾存民也。」公曰：「善。」於是厚其禮而留其封，敬見不問其道。仲尼乃行。
《墨子·非儒下》　孔丘之齊，見景公。景公說，欲封之以尼谿，以告晏子。晏子曰：「不可。夫儒，浩居而自順者也，不可以教下；好樂而淫人，不可使親治；立命而怠事，不可使守職；宗喪循哀，不可使慈民；機服勉容，不可使導眾。孔丘盛容修飾以蠱世，弦歌鼓舞以聚徒，繁登降之禮以示儀，務趨翔之節以勸眾。儒學不可使議世，勞思不可以補民，絫壽不能盡其學，當年不能行其禮，積財不能贍其樂。繁飾邪術，以營世君，盛為聲樂，以淫遇民。其道不可以期世，其學不可以導眾。今君封之以利齊俗，非所以導國先眾。」公曰：「善。」於是厚其禮，留其封，敬見而不問其道。孔丘乃恚怒於景公與晏子。乃樹鴟夷子皮於田常之門，告南郭惠子以所欲為，歸於魯。
《呂氏春秋·離俗覽·高義》　孔子見齊景公，景公致廩丘以為養，孔子辭不受。入，謂弟子曰：「吾聞君子當功以受祿，今說景公，景公未之行，而賜之廩丘，其不知丘亦甚矣。」令弟子趣駕而行。
《淮南子·氾論訓下》　孔子辭廩丘，終不盜刀鉤。
《說苑·立節》　孔子見齊景公，景公致廩丘以為養，孔子辭不受。出，謂弟子曰：「吾聞君子當功以受祿，今說景公，景公未之行，而賜我廩丘，其不知丘亦甚矣。」遂辭而行。
《韓詩外傳》八　傳曰：予小子使爾繼邵公之後，受命者必以其祖命之。孔子為魯司寇，命之曰：「宋公之子弗甫有孫，魯孔丘，命爾為司寇。」孔子曰：「弗甫敦及厥辟將不堪。」公曰：「不妄。」
《禦覽》二百八引《苻子》　魯侯欲以孔丘為司徒，將召三桓議之。乃謂左丘明曰：「寡人慾以孔子為司徒，而授以魯政焉。寡人將欲詢諸三子。」左丘明曰：「孔丘其聖人與！夫聖人任政，過者離位焉。君雖欲謀，其將弗合乎！」魯侯曰：「吾子奚以知之？」丘明曰：「周人有愛裘而好珍羞，欲為千金之裘而與狐謀其皮，欲具少牢之珍而與羊謀其羞。言水卒，狐相率逃於重邱之下，羊相呼藏於深林之中與！聖人十年不製一裘，五年不具一牢，何者？周人之謀失之矣。今君欲以孔丘為司徒，召三桓而議之，亦與狐謀裘與羊謀羞哉！」於是魯侯遂不與三桓謀，而召孔丘為司徒。
《呂氏春秋·孝行覽·遇合》　孔子周流海內，再幹世主，如齊至衛，所見八十餘君。委質於弟子者三千人，達徒七十人。萬乘之主得一人用可為師，不於無人。以此遊，僅至於魯司寇。
《荀子·儒效》　仲尼將為司寇，沈猶氏不敢朝飲其羊，公慎氏出其妻，慎潰氏逾境而徙，魯之粥牛馬者不豫賈。必蚤正以待之者也。居於闕黨。闕黨之子弟罔不分，有親者，取多孝悌以化之也。
《新序·雜事》一　魯有沈猶氏者，旦飲羊飽之以欺市人，公慎氏有妻而淫，慎潰氏奢侈驕佚，魯市之鬻牛馬善豫賈。孔子將為魯司寇，沈猶氏不敢朝飲其羊，公慎氏出其妻，慎潰氏逾境而徙，魯之鬻馬牛不豫賈，布正以待之也。既為司寇，季孟墮郈費之城，齊人歸所侵魯之地，由積正之所致也。
《呂氏春秋·先識覽·樂成》　孔子始用於魯，魯人幹誦之曰：「麛裘而緌，投之無戾；緌而麛裘，投之無郵。」用三年，男子行乎途右，女子行乎途左，財物之遺者，民莫之舉。
《淮南子·泰族訓》　孔子為魯司寇，道不拾遺，市買不豫賈，田漁皆讓長，而斑白不負戴，非法之所能致也。
《公羊》定十年解詁　頰穀之會，齊侯作侏儒之樂，欲以執定公。孔子曰：「匹夫而熒惑於諸侯者，誅！」於是誅侏儒，首足異處。齊侯大懼，曲節從教。
《穀梁》定十年傳　頰穀之會，孔子相焉。兩君就壇，兩相相揖。齊人鼓譟而起，欲以執魯君。孔子曆階而上，不盡一等，而視歸乎齊侯曰：「兩君合好，夷狄之民何為來為？」命司馬止之。齊侯逡巡而謝曰：「寡人之過也。」退而屬其二三大夫曰：「夫人率其君，與之行古人之道，二三子獨率我而入夷狄之俗，何為？」罷會，齊人使優施舞於魯君之幕下。孔子曰：「笑君者罪當死！」使司馬行法焉，首足異門而出。齊人來歸鄆、讙、龜陰之田者，蓋為此也。
《陸賈新語·辨惑》　魯定公之時，與齊侯會於夾穀，孔子行相事。兩君升壇，兩相處下而相揖，君臣之禮濟濟備焉。齊人鼓譟而起，欲執魯公。孔子曆階而上，不盡一等，而立謂齊侯曰：「兩君合好以禮，相率以樂相化。臣聞嘉樂不野合，犧象之薦不下堂，夷狄之民，何求為？」命司馬請止之。定公曰：「諾。」齊侯逡巡而避席曰：「寡人之過。」退而自責大夫，罷會。齊人使優旃舞於魯公之幕下，傲戲欲候魯君之隙，以執定公。孔子歎曰：「君辱臣當死！」使司馬行法斬焉，首足異門而出。於是齊人瞿然，而恐君臣易操，不安其故行。乃歸魯四邑之侵地，終無乘魯之心。
《公羊》定十二年解詁　郈，叔孫氏所食邑；費，季氏所食邑。二大夫宰吏數叛，患之，以問孔子。孔子曰：「陪臣執國命。采長數叛者，坐邑有城池之固，家有甲兵之藏故也。」季氏說其言而墮之。
《春秋繁露·五行相勝》　火者，司馬也。司馬為讒，反言易辭以譖訴人，內離骨肉之親，外疏忠臣，賢聖旋亡，讒邪日昌，魯上大夫季孫是也。專權擅勢，薄國威德，反以怠惡，譖訴其群臣，劫惑其君。孔子為魯司寇，據義行法，季孫自消，墮費郈城，兵甲有差。夫火者，大朝，有讒邪熒惑其君，執法誅之。執法者，水也，故曰水勝火。
《春秋繁露·五行相生》　北方者水，執法司寇也。司寇尚禮，君臣有位，長幼有序，朝廷有爵，鄉黨以齒，升降揖讓，般伏拜謁，折旋中矩，立而磬折，拱則抱鼓，執衡而藏，至清廉平，賂遺不受，請謁不聽，據法聽訟，無有所阿，孔子是也。為魯司寇，斷獄屯屯，與眾共之，不敢自專，是死者不恨，生者不怨。
《鹽鐵論·備胡》　孔子仕於魯，前仕三月及齊平，後仕三月及鄭平，務以德安近而綏遠。當此之時，魯無敵國之謀，鄰境之患，強臣變節而忠順，故季柏隳其都城，大國畏義而合好，齊人來歸鄆、郈、龜陰之田。
《說苑·至公》　孔子為魯司寇，聽獄必師斷，敦敦然皆立，然後君子進曰：「某子以為何若，某子以為雲雲。」又曰：某子以為何若，某子曰雲雲。」辯矣，然後君子幾當從某子雲雲乎。以君子之知，豈必待某子之雲雲，然後知所以斷獄哉！君子之敬讓也，文辭有可與人共之者，君子不獨有也。
《荀子·宥坐》　孔子為魯攝相，朝七日而誅少正卯。門人進問曰：「夫少正卯，魯之聞人也。夫子為政而始誅之，得無失乎？」孔子曰：「居，吾語汝其故。人有惡者五，而盜竊不與焉：一曰心達而險，二曰行辟而堅，三曰言偽而辯，四曰記醜而博，五曰順非而澤。此五者，有一於人則不得免於君子之誅，而少正卯兼有之。故居處足以聚徒成群，言談足以飾邪營眾，強足以反是獨立。此小人之桀雄也，不可不誅也。是以湯誅尹諧，文王誅潘止，周公誅管叔，太公誅華仕，管仲誅付裏乙，子產誅鄧析、史付。此七子者，皆異世同心，不可不誅也。《詩》曰：「憂心悄悄，慍於群小。』小人成群，斯足憂矣！」
《尹文子·聖人》　孔丘攝魯相七日，而誅少正卯。門人進問曰：「夫少正卯，魯之聞人也。夫子為政而先誅，得無失乎？」孔子曰：「居，吾語汝其故。人有惡者五，而竊盜奸私不與焉：一曰心達而險，二曰行僻而堅，三曰言偽而辨，四曰強記而博，五曰順非而澤。此五者，有一於人則不免君子之誅，而少正卯兼有之。故居處足以聚徒成群，言談足以飾邪熒眾，強記足以反是獨立。此小人，雄桀也，不可不誅也。是以湯誅尹諧，文王誅潘正，太公誅華士，管仲誅付裏乙，子產誅鄧析、史付。此六子者，異世而同心，不可不誅也。《詩》曰：『憂心悄悄，慍於群小。』小人成群，斯足畏也！」
《淮南子·氾論訓》　孔子誅少正卯，而魯國之邪塞。
《說苑·指武》　孔子為魯司寇，七日而誅少正卯於東觀之下。門人聞之趨而進，至者不言，其意皆一也。子貢後至，趨而進曰：「夫少正卯者，魯國之聞人矣。夫子始為政，何以先誅之？」孔子曰：「賜也，非爾所及也。夫王者之誅有五，而盜竊不與焉：一曰心辨而險，二曰言偽而辯，三曰行辟而堅，四曰誌愚而博，五曰順非而澤。此五者，皆有辨知聰達之名，而非其真也。苟行以偽，則其知足以移眾，強足以獨立，此奸人之雄也，不可不誅。夫有五者之一，則不免於誅，今少正卯兼之。是以先誅之也。昔者，湯誅蠋沐，太公誅潘阯，管仲誅史附裏，子產誅鄧析，此五子未有不誅也。所謂誅之者，非為其晝則攻盜，暮則穿窬也，皆傾覆之徒也。此固君子之所疑，愚者之所惑也。《詩》雲：『憂心悄悄，慍於群小。』此之謂矣！」
《論衡·講瑞》　子貢事孔子，一年自謂過孔子，二年自謂與孔子同，三年自知不及孔子。當一年二年之時，未知孔子聖也，三年之後，然乃知之。以子貢知孔子，三年乃定。世儒無子貢之才，其見聖人，不從之學，任倉卒之視，無三年之接，自謂知聖，誤矣。少正卯在魯，與孔子並。孔子之門，三盈三虛，唯顏淵不去，顏淵獨知孔子聖也。夫門人去孔子歸少正卯，不徒不能知孔子之聖，又不能知少正卯，門人皆惑。子貢曰：「夫少正卯，魯之聞人也。子為政，何以先之？」孔子曰：「賜退！非爾所及。」
《劉子·心隱》　少正卯在魯，與孔子同時。孔子門人，三盈三虛，唯顏淵不去，獨知聖人之德也。夫門人去仲尼而皈少正卯，非不知仲尼之聖，亦不知少正卯之佞。子貢曰：「少正卯，魯之聞人也。夫子為政，何以先之？」子曰：「賜也還！非爾所及也。夫少正卯，心逆而蠤，行辟而堅，言偽而辯，詞鄙而博，順非而澤。有此五偽而亂聖人，以子貢之明而不能見，知人之難也！」
《韓非子· 內儲說下》　仲尼為政於魯，道不拾遺，齊景公患之。黎且謂景公曰：「去仲尼猶吹毛耳。君何不迎之以重祿高位，遺哀公以女樂以驕榮其意。哀公新樂之，必怠於政。仲尼必諫，諫而不聽，必輕絕於魯景公。」曰：「善。」乃令黎且以女樂六遺哀公，哀公樂之，果怠於政。仲尼諫，不聽，去而之楚。
《晏子春秋·外篇下》　仲尼相魯，景公患之。謂晏子曰：「鄰國有聖人，敵國之憂也。今孔子相魯，若何？」晏子對曰：「君其勿憂。彼魯君，弱主也；孔子，聖相也。君不如陰重孔子，設以相齊，孔子強諫而不聽，必驕魯而有齊，君勿納也。夫絕於魯，無主於齊，孔子困矣。」居期年，孔子去魯之齊，景公不納，故困於陳、蔡之間。
《陸賈新語·辨惑》　孔子遭君暗臣亂，眾邪在位，政道隔於三家，仁義閉於公門，故作《公陵之歌》，傷無權力於世。
《琴操》　《龜山操》者，孔子所作也。齊人饋女樂，季桓子受之，魯君閉門不聽朝。當此之時，季氏專政，上僭天子，下畔大夫，賢聖斥逐，讒邪滿朝。孔子欲諫不得，退而望魯，魯有龜山蔽之。辟季氏於龜山，托勢位於斧柯。季氏專政，猶龜山蔽魯也，傷政道之陵遲，閔百姓不得其所，欲誅季氏而力不能，於是援琴而歌雲：「予慾望魯兮，龜山蔽之，手無斧柯，奈龜山何！」
