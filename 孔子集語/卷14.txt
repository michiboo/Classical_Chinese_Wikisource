
《禮記·檀弓疏》引《論語撰考讖》　叔梁紇與徵在禱尼丘山，感黑龍之精以生仲尼。
《藝文類聚》八十八引《春秋演孔圖》　孔子母徵在遊大塚之陂。睡，夢黑帝使請與己交。語曰：「女乳必於空桑之中，覺則若感，生丘於空桑之中。」
《後漢·班固傳下》注引《演孔圖》　孔子母徵在夢感黑帝而生，故曰元聖。
《論衡·實知》　孔子生不知其父，若母匿之，吹律，自知殷宋大夫子氏之世也。《禦覽》三百七十一引《演孔圖》　孔胸文曰：製作定世符運。
《禦覽》三百七十七引《演孔圖》　孔子長十尺，大九圍，坐如蹲龍，立如牽牛，就之如昴，望之如鬥。《禦覽》三百六十七引《孝經援神契》　孔子海口，言若含澤。
《禦覽》三百六十七引《孝經鉤命決》　仲尼舌理七重，陳重授度。《禦覽》三百六十八引《鉤命決》　仲尼鬥唇，吐教陳機授度。《禦覽》三百六十八引《鉤命決》　夫子駢齒，注象鉤星也。
《禦覽》三百六十八引《鉤命決》　夫子輔喉。《禦覽》三百七十引《鉤命決》　仲尼虎掌，是謂威射。《禦覽》三百七十一引《鉤命決》　仲尼龜脊。
《禦覽》三百七十一引《論語摘輔象》　孔子胸應矩，是謂儀古。《荀子·非相》　仲尼長。《荀子·非相》　仲尼之狀，麵如蒙魌。《白虎通·姓名》　孔子首類魯國尼丘山，故名為丘。
《論衡·骨相》　孔子反羽。
《禦覽》六百九十八引《論語隱義注》　孔子至蔡，解於客舍。夜有人取孔子乙隻屐去，盜者置屐於受盜家。孔子屐長一尺四寸，與凡人屐異。《路史·後紀》十注引《世本》　杇頂、反首、張麵。
《路史·後紀》十　生而頨頂，故名丘，而字仲尼。四十有九表，堤眉，穀竅，參臂，駢脅，要大十圍，長九尺有六寸，時謂長人。《戰國策》七　甘羅曰：「夫項橐生，七歲而為孔子師。」
《淮南子·修務訓》　夫項托七歲為孔子師，孔子有以聽其言也。
《淮南子·說林訓》高誘注　項托年七歲，窮難，孔子而為之作師。《論衡·實知》　夫項托年七歲，教孔子。
《禦覽》四百四引《春秋後語》　甘羅曰：「夫項橐十歲，為孔子師。」《呂氏春秋·仲春紀·當染》　孔子學於老聃、孟蘇、夔靖叔。《白虎通·辟雍》　孔子師老聃。
《說苑·尊賢》　鮑龍跪石而登褵，孔子為之下車。《劉子·知人》　鮑龍跪石而吟，仲尼為之下車。
《晏子春秋·問上》　故臣聞仲尼居處惰倦，廉隅不正，則季次、原憲侍；氣鬱而疾，誌意不通，則仲由、卜商侍；德不盛，行不厚，則顏回、騫雍侍。
《聖賢群輔錄》、《廣博物誌》二十引《屍子》　仲尼誌意不立，子路侍；儀服不修，公西華侍；禮不習，子貢侍；辭不辯，宰我侍；亡忽古今，顏回侍；節小物，冉伯牛侍。曰：「吾以夫六子自勵也。」
《韓詩外傳》九　傳曰：孔子過康子，子張子夏從。孔子入坐，二子相與論，終日不決。子夏辭氣甚溢，顏色甚變。子張曰：「子亦聞夫子之議論邪？徐言褷褷，威儀翼翼，後言先默，得之推讓，巍巍乎，蕩蕩乎，道有歸矣！小人之論也，專意自是，言人之非，瞋目扼腕，疾言噴噴，口沸目赤。一幸得勝，疾笑嗌嗌。威儀固陋，辭氣鄙俗，是以君子賤之也。」
《賈子容經》　子路見孔子之背磬折，舉哀，曰：「唯由也見。」孔子聞之曰：「由也何以遺亡也。」《列子·說符》　孔子之勁，能拓國門之關，而不肯以力聞。
《呂氏春秋·慎大覽·慎大》　孔子之勁，舉國門之關，而不肯以力聞。《淮南子·道應訓》　孔子勁，杓國門之關，而不肯以力聞。
《淮南子·主術訓》　孔子之通，智過於萇宏，勇服於孟賁，足躡於郊菟，力招城關，能亦多矣！然而勇力不聞，伎巧不知，專行孝道，以成素王。事亦鮮矣！春秋二百四十二年，亡國五十二，弒君三十六，采善鉏醜，以成王道。論亦博矣！然而圍於匡，顏色不變，弦歌不徹，臨死亡之地，犯患難之危，據義行理而誌不懾。分亦明矣！然而為魯司寇，聽獄必為斷；作為春秋，不道鬼神，不敢專已。
《呂氏春秋·審分覽·不二》　孔子貴仁。《淮南子·修務訓》　孔子無黔突。《劉子·惜時》　仲尼淒淒突，不暇黔。《論衡·須頌》　孔子顯三累之行。
《論衡·幸遇》　魯城門久朽欲頓，孔子過之，趨而疾行。左右曰：「久矣！」孔子曰：「惡其久也。」孔子戒慎已甚，如過遭壞，可謂不幸也。故孔子曰：「君子有不幸而無有幸，小人有幸而無不幸。」
《論衡·言毒》　孔子見陽虎，卻行，白汗交流。
《禦覽》六十三引《論語比考讖》　水名盜泉，仲尼不漱。注曰：夫子教於洙泗之間，今於城北二水之中，即夫子領徒之所也。
《文選》陸機猛虎行注引《屍子》　孔子至於勝母，暮矣，而不宿；過於盜泉，渴矣，而不飲。惡其名也。《說苑·說叢》　水名盜泉，孔子不飲。
《後漢·鍾離意傳》　孔子忍渴於盜泉之水。
《呂氏春秋·孝行覽·遇合》　文王嗜昌蒲菹，孔子聞而服之，縮頞而食之。三年，然後勝之。《論衡·語增》　傳語曰：「文王飲酒千鍾，孔子百觚。」
《列子·說符》　宋人有好行仁義者，三世不懈。家無故黑牛生白犢，以問孔子。孔子曰：「此吉祥也，以薦上帝。」居一年，其父無故而盲。其牛又複生白犢，其父又複令其子問孔子。其子曰：「前問之而失明，又何問乎？」父曰：「聖人之言，先迕後合。其事未究，姑複問之。」其子又複問孔子。孔子曰：「吉祥也。」複教以祭。其子歸致命。其父曰：「行孔子之言也。」居一年，其子又無故而盲。其後楚攻宋，圍其城，民易子而食之，析骸而炊之，丁壯者皆乘城而戰，死者大半。此人以父子有疾皆免，及圍解而疾俱複。
《北堂書鈔》百三十七引《韓詩外傳》　孔子使子貢，為其不來，孔子占之，遇鼎。謂弟子曰：「占之遇鼎，皆言無足而不來。」顏回掩口而笑。孔子曰：「回也何哂乎？」曰：「回謂賜必來。」孔子曰：「何如也？」回對曰：「乘舟而來矣。」賜果至矣。
《藝文類聚》七十一引《衝波傳》　孔子使子貢，久而不來。孔子謂弟子占之，遇鼎，皆言無足不來。顏回掩口而笑。子曰：「回也哂，謂賜來也？」曰：「無足者，乘舟而來至矣。」清旦朝，子貢果至，驗如顏回之言。
《說苑·辨物》　孔子晨立堂上，聞哭者聲音甚悲，孔子援琴而鼓之，其音同也。孔子出，而弟子有吒者。問：「誰也？」曰：「回也。」孔子曰：「回何為而吒？」回曰：「今者有哭者，其音甚悲，非獨哭死，又哭生離者。」孔子曰：「何以知之？」回曰：「似完山之鳥。」孔子曰：「何如？」回曰：「完山之鳥生四子，羽翼已成，乃離四海，哀鳴送之，為是往而不複返也。」孔子使人問哭者，哭者曰：「父死家貧，賣子以葬之，將與其別也。」孔子曰：「善哉！聖人也。」
《莊子· 雜篇·外物》　宋元君夜半而夢人被發窺阿門曰：「予自宰路之淵，予為清江使河伯之所，漁者餘且得予。」元君覺，使人占之，曰：「此神龜也。」君曰：「漁者有餘且乎？」左右曰：「有。」君曰：「令餘且會朝。」明日，餘且朝，君曰：「漁何得？」對曰：「且之網，得白龜焉，箕圓五尺。」君曰：「獻若之龜。」龜至，君再欲殺之，再欲活之，心疑，卜之曰：「殺龜以卜，吉。」乃刳，龜七十二鑽而無遺筴。仲尼曰：「神龜能見夢於元君而不能避餘且之網；知能七十二鑽而無遺筴，而不能避刳腸之患。如是，則知有所困，神有所不及也。」
《史記》褚少孫補龜策傳　孔子聞之曰：「神龜知吉凶，而骨直空枯。日為陽德而君於天下，辱於三足之烏；月為刑而相佐，見食於蝦蟆。蝟辱於鵲，騰蛇之神而殆於即且。竹外有節理，中直空虛；松柏為百木長，而守門閭。日辰不全，故有孤虛。黃金有疵，白玉有瑕。事有所疾，亦有所徐；物有所拘，亦有所據；罔有所數，亦有所疏；人有所貴，亦有所不如。何可而適乎？物安可全乎？天尚不全，故世為屋，不成三瓦而居之，以應之天。天下有階，物不全乃生也。」
《春秋繁露·山川頌》　孔子曰：「山川神祇，立寶藏，殖器用，資曲直。含大者可以為宮室台榭，小者可以為舟輿浮灄。大者無不中，小者無不入。持斧則斫，折鐮則艾。生人立，禽獸伏，死人入。多其功而不言，是以君子取譬也。」
《說苑·修文》　孔子見子桑伯子，子桑伯子不衣冠而處，弟子曰：「夫子何為見此人乎？」曰：「其質美而無文，吾欲說而文之。」孔子去，子桑伯子門人不說，曰：「何為見孔子乎？」曰：其質美而文繁，吾欲說而去其文。」
《說苑·反質》　仲尼問於老聃曰：「甚矣！道之於今難行也。吾比執道委質以當世之君，而不我受也。道之於今難行也。」老子曰：「夫說者流於聽，言者亂於辭。如此二者，則道不可委矣。」
《中論·審大臣》　魯人見仲尼之好讓而不爭也，亦謂之無能。
《韓詩外傳》一　孔子南遊適楚，至於阿穀之隧，有處子佩瑱而浣者。孔子曰：「彼婦人其可與言矣乎？」抽觴以授子貢，曰：「善為之辭，以觀其語。」子貢曰：「吾北鄙之人也，將南之楚。逢天之暑，思心潭潭，願乞一飲，以表我心。」婦人對曰：「阿穀之隧，隱曲之汜，其水載清載濁，流而趨海，欲飲則飲，何問婦人乎？」受子貢觴，迎流而挹之，奐然而棄之，促流而挹之，奐然而溢之，坐置之沙上，曰：「禮固不親授。」子貢以告。孔子曰：「丘知之矣。」抽琴去其軫，以授子貢，曰：「善為之辭，以觀其語。」子貢曰：「向子之言，穆如清風，不悖我語，和暢我心。於此有琴而無軫，願借子以調其音。」婦人對曰：「吾鄙野之人也，僻陋而無心，五音不知，安能調琴？」子貢以告。孔子曰：「丘知之矣。」抽絺綌五兩以授子貢，曰：「善為之辭，以觀其語。」子貢曰：「吾北鄙之人也，將南之楚。於此有絺綌五兩，吾不敢以當子身，敢置之水浦。」婦人對曰：「客之行，差遲乖人，分其資財，棄之野鄙。吾年甚少，何敢受子？子不早去，今竊有狂夫守之者矣。」
《列女傳·辯通》　阿穀處女者，阿穀之隧浣者也。孔子南遊過阿穀之隧，見處子佩瑱而浣。孔子謂子貢曰：「彼浣者其可與言乎？」抽觴以授子貢，曰：「為之辭，以觀其誌。」子貢曰：「我北鄙之人也，自北徂南，將欲之楚，逢天之暑，我思譚譚，願乞一飲，以伏我心。」處子曰：「阿穀之隧，隱曲之地，其水一清一濁，流入於海，欲飲則飲，何問乎婢？」子授子貢觴，迎流而挹之，投而棄之，從流而挹之，滿而溢之，跪置沙上，曰：「禮不親授。」子貢還報其辭。孔子曰：「丘已知之矣。」抽琴去其軫，以授子貢，曰：「為之辭。」子貢往曰：「向者聞子之言，穆如清風，不拂不寤，私複我心。有琴無軫，願借子調其音。」處子曰：「我鄙野之人也，陋固無心，五音不知，安能調琴？」子貢以報孔子。孔子曰：「丘已知之矣。」過賢則賓，抽絺綌五兩以授子貢，曰：「為之辭。」子貢往曰：「我北鄙之人也，自北徂南，將欲之楚。有絺綌五兩，非敢以當子之身也，願注之水旁。」處子曰：「行客之人，嗟然永久，分其資財，棄於野鄙。妾年甚少，何敢受子？子不早命，竊有狂夫名之者矣。」子貢以告孔子。孔子曰：「丘已知之矣！斯婦人達於人情而知禮。」
《楚辭·七諫》　路室之女方桑兮，孔子過之以自侍。王逸註：言孔子出遊，過於客舍。其女方採桑，一心不視，善其貞信，故以自侍。
《北堂書鈔》一百六引《琴操》　孔子遊於臘山，見取薪而哭。長梓上有孤鶼，乃承而歌之。
《藝文類聚》三十四引《琴操》　孔子遊於泰山，見薪者哭，甚哀。孔子問之，薪者曰：「吾自傷，故哀爾。」
《繹史·孔子類記》四引《吳越春秋》　夫差聞孔子至吳，微服觀之。或人傷其指，王怒欲索，或而誅之。子胥諫，乃止。
《吳越春秋·句踐伐吳外傳》十　越王既已誅忠臣，霸於關東。從琅琊起觀台，周七里，以望東海，死士八千人，戈船三百艘。居無幾，躬求賢士。孔子聞之，從弟子奉先王雅琴禮樂奏於越。越王乃被唐夷之甲，帶步光之劍，杖屈盧之矛，出死士以三百人，為陳關下。孔子有頃到，越王曰：「唯唯，夫子何以教之？」孔子曰：「丘能述五帝三王之道，故奏雅琴以獻之大王。」越王喟然歎曰：「越性脆而愚，水行山處，以船為車，以楫為馬，往若飄風，去則難從。說兵敢死，越之常也。夫子何說而欲教之？」孔子不答，因辭而去。
《越絕書》八　句踐伐吳，霸關東。從琅琊起觀台，周九里，以望東海，死士八千人，戈船三百艘。居無幾，躬求賢聖。孔子從弟子七十人，奉先王雅琴治禮往奏。句踐乃身被賜夷之甲，帶步光之劍，杖物盧之矛，出死士三百人，為陣關下。孔子有頃到越，越王曰：「唯唯，夫子何以教之？」孔子對曰：「丘能述五帝三王之道，故奏雅琴至大王所。」句踐喟然歎曰：「夫越性脆而愚，水行而山處，以船為車，以楫為馬，往若飄風，去則難從。銳兵任死，越之常性也。夫子異則不可。」於是孔子辭，弟子莫能從乎！
《繹史·孔子類記》一引《衝波傳》　孔子去衛適陳，途中見二女採桑。子曰：「南枝窈窕北枝長。」答曰：「夫子遊陳必絕糧，九曲明珠穿不得，著來問我採桑娘。」夫子至陳，大夫發兵圍之，令穿九曲珠乃釋其厄。夫子不能，使回賜返問之，其家謬言女出外，以一瓜獻二子，子貢曰：「瓜子在內也。」女乃出語曰：「用蜜塗珠，絲將係蟻，蟻將係絲，如不肯過，用煙熏之。」子依其言，乃能穿之，於是絕糧七日。
《搜神記》十九　孔子厄於陳，弦歌於館中。夜有一人長九尺餘，著皂衣，高冠，大吒，聲動左右。子貢進，問：「何人邪？」便提子貢而挾之。子路引出，與戰於庭，有頃未勝。孔子察之，見其甲車間時時開如掌，孔子曰：「何不探其甲車？」引而奮登，子路引之，沒手仆於地，乃是大釭魚也，長九尺餘。孔子曰：「此物也，何為來哉？吾聞物老則群精依之，因衰而至，此其來也。豈以吾遇厄絕糧、從者病乎？夫六畜之物，及龜蛇魚鱉草木之屬，久者神皆馮依，能為妖怪，故謂之五酉。五酉者，五行之方，皆有其物。酉者，老也，物老則為怪。殺之則已，夫何患焉！或者天之未喪斯文，以是係予之命乎？不然，何為至於斯也！」 弦歌不輟。子路烹之，其味滋，病者興，明日遂行。
《金樓子·雜記上》　孔子出遊於山，使子路取水。逢虎於水，與戰，攬尾得之，納於懷中。取水還，問孔子曰：「上士殺虎如之何？」子曰：「上士殺虎持虎頭。」「中士殺虎如之何？」子曰：「中士殺虎持虎耳。」又問：「下士殺虎如之何？」子曰：「下士殺虎捉虎尾。」子路出尾棄之。複懷石盤曰：「夫子知虎在水而使我取水。是欲殺我也，乃欲殺夫子。問：「上士殺人如之何？」曰：「用筆端。」「中士殺人如之何？」曰：「用語言。」「下士殺人如之何？」曰：「用石盤。」子路乃棄盤而去。
《繹史·孔子類記》四引《吳越春秋》　禹治洪水，至牧德之山，見神人焉，謂禹曰：「勞子之形，役子之慮，以治洪水。無乃怠乎？我有靈寶五符，以役蛟龍水豹。」因授禹而誡之曰：「事畢可秘於靈山。」禹成功後藏於洞庭苞山之穴。至吳王闔閭之時，有龍威丈人得符獻之，吳王以示群臣，皆莫能識，乃令齎符以問孔子，曰：「吳王閑居，有赤烏銜此書以至王所，莫辨其文，故令遠問。」孔子曰：「昔禹治水於牧德之山，遇神人授以靈寶五符，後藏洞庭之苞山。君王所得，無乃是乎？赤鳥之事，丘所未聞。」
《抱樸子· 內篇·辨問》　《靈寶經》有《正機平衡飛龜授帙》三篇，皆仙術也。吳王伐石以治宮室，而於合石之中，得紫文金簡之書，不能讀之，使使者持以問仲尼，而欺仲尼曰：「吳王閑居，有赤雀銜書以置殿上，不知其義，故遠諮呈。」仲尼以視之，曰：「此乃靈寶之方，長生之法，禹之所服，隱在水邦，年齊天地，朝於紫庭者也。禹將仙化，封之名山石函之中，乃今赤雀銜之，殆天授也。」
《繹史·孔子類記》四引《靈寶要略》　昔太上以《靈寶五篇》真文以授帝嚳，帝嚳將仙，封之於鍾山。至夏禹巡狩，度弱水，登鍾山，逐得是文，後複封之包山洞庭之室。吳王闔閭出遊包山，見一人自言姓山名隱居，闔閭扣之，乃入洞庭取素書一卷，呈闔閭。其文不可識，令人齎之問孔子。孔子曰：「丘聞童謠曰：『吳王出遊觀震湖，龍威丈人山隱居，北上包山入雲墟，乃入洞庭竊禹書，天地大文不可舒，此文長傳百六初，若強取出喪國廬。』」闔閭乃尊事之。
《禦覽》四十六引《吳地記》　包山在縣西一百三十里，中有洞庭，深遠世莫能測。吳王使靈威丈人入洞穴，十七日不能盡，因得玉葉，上刻《靈寶二卷》。使示孔子，雲：「禹之書也。」
《禦覽》一百五十七引《東觀漢記》　鮑永，字君長，為魯郡太守。時彭豐等不肯降，後孔子闕里無故荊棘自辟，從講室埽除至孔裏。永異之，召郡府謂曰：「方今厄急，而闕里無故自滌，意豈夫子欲令太守大行饗誅無狀也？」修學校。理請豐等會，手格殺之。
《禦覽》九百二十二引崔鴻《十六國春秋》北涼錄　昔魯人有浮海而失津者，至於亶州，見仲尼及七十子遊於海中，與魯人一體杖，令閉目乘之，使歸告魯侯，築城以備寇。魯人出海，投杖水中，乃龍也。具以狀告，魯侯不信。俄而群燕數萬，銜土培城。魯侯乃大城曲阜，迄而齊寇至，攻魯不克而還。
