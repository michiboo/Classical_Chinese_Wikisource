
玉砌紅花樹，香風不敢吹。
春光解天意，偏發殿南枝〈天長久，萬年昌〉。

虹橋千步廊，半在水中央。
天子方清暑，宮娃起夜妝〈天長久，萬年昌〉。

辭輦復當熊，傾心奉六宮。
君王若看貌，甘在衆妃中〈天長久，萬年昌〉。

雲日呈祥禮物殊，彤庭生獻五單于。
塞垣萬里無飛鳥，可是邊城用郅都。

臺殿雲深秋色微，君王初賜六宮衣。
樓船泛罷歸猶早，行遣才人鬬射飛。

