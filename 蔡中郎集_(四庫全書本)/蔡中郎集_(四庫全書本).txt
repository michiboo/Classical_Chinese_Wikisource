　　欽定四庫全書　　　　　集部二
　　蔡中郎集　　　　　　　別集類一〈漢〉
　　提要
　　〈臣〉等謹案蔡中郎集六巻漢蔡邕撰隋志載後漢左中郎將蔡邕集十二巻註曰梁有二十巻録一巻則其集至隋巳非完本舊唐志乃仍作二十巻當有官書佚脫而民間傳本未亡故復出也宋志著録僅十巻則又經散亡非其舊本矣此本為雍正中陳留所刋文與詩共得九十四首證以張溥百三家集刋本多寡增損互有出入巻首歐靜序論姜伯淮劉鎮南碑斷非邕作以年月考之其説良是張本刪去劉碑不為無見然以伯淮為邕前輩宜有邕文遂改建安二年為熹平二年則近於武斷矣張本又載薦董卓表而陳留本無之其事范書不載或疑為後人贋作然劉克莊後村詩話已排詆此表與揚雄劇秦美新同稱則宋本寔有此文不自張本始載後漢諸史自袁范二家以外尚有謝承薛瑩張璠華嶠謝沈袁崧司馬彪諸家今皆散佚亦難以史所未載斷其事之必無或新本刋於陳留以桑梓之情慾為隱諱故削之以滅其跡歟乾隆四十五年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　蔡中郎集原序
　　漢蔡中郎傳邕博學辭章為靈紀十意及雜文凡百四篇傳於世傳所載者釋誨幽冀刺史闕疏陳政要七事金商門答災異疏被收時表及世傳獨斷女訓文選陳太丘等碑文初學記短人賦纔十數篇而已按唐書藝文志洎吳氏西齋書目並雲邕集十五巻今之所傳纔十巻六十四篇其中可疑者宗廟頌賛述武皇風昊天眷祐我魏之句蓋以宗廟指魏也又魏武帝祠橋太尉文稱丞相冀州牧魏王操又姜伯淮碑稱建安二年卒劉鎮南碑建安十三年薨太和二年葬按邕傳董卓被誅邕為王允所害時年六十一據邕金商門答災異被收表雲臣今年四十八靈帝光和元年也董卓被誅獻帝初平三年也光和元年戊子至初平三年壬申邕正六十一矣又初平至四年改興平二年改建安至五年正月薨操薨三月改延康十月禪於魏王丕即初平四年是為二十六年太和二年乃魏明帝之二年至是又八年計邕死已三十六年矣按初平誅卓之嵗操始為東郡太守破黃巾於夀張至建安十三年操自為丞相二十一年操自進為魏王始有魏宗廟而操不得先稱魏王武帝及武皇也其姜伯淮劉鎮南薨塟先後年代差逺邕安得紀述耶集既缺五巻今所傳者蓋後人好事者雜以他人之文非本編也建安黃初文體多相類復不逮廣披衆集固不可知其誰之作也因叅證事跡識於帙末天聖紀號龍集癸亥餘月哉生明後八日海陵西齋平陽歐靜識之序






