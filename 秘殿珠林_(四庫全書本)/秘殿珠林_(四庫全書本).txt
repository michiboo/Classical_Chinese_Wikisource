　　乾隆八年十二月十六日奉
　　上諭國家承平百年品彚繁廡然
　　列朝家教從不以珍玩為尚時或怡情煙翰與古為徒是以內府縑緗盈千累萬就中釋道二氏合中與西寶笈珠函凡名人髙士大徳真靈之所留蹟計一千二百三十五種而我
　　世祖章皇帝
　　聖祖仁皇帝
　　世宗憲皇帝手澤又復多有是不可不敬謹什襲以示子孫者也著張照梁詩正勵宗萬張若靄編集中土琳瑯章嘉胡士克圖閲認西天貝葉何者貯乾清宮何者貯萬善殿大髙殿等處分別部居無相奪倫仍仿照書畫譜例輯成一書俾後人披籍而知其所在嗣後復有歸蔵內府者按號續編亦承平勝事也欽此

　　欽定四庫全書
　　秘殿珠林凡例
　　一是書首載
　　四朝宸翰次載厯代名人及無名氏以至古刻繡織各書畫以時代為序冊居前卷軸居後次編
　　四朝御書刻本及
　　欽定書籍又次收貯供奉之本又次臣工進呈之本並
　　按釋道分編
　　一各類書畫收入是編者俱
　　內府舊藏名蹟其中品格差等以的係真蹟而筆墨至佳者列為上等若雖係真蹟而神韻稍遜及筆墨頗佳而未能確辨真贗者列為次等又有一種而數本相同者騐係真蹟俱入上等亦有不能確辨真贗因其筆墨並佳附入上等以俟考証者其的係後人摹本但果能曲肖亦入次等凡入上等者紙絹尺寸及跋語鑒藏圖章全載入次等者只載欵識及題跋人姓氏餘不全録
　　一各類書畫分別冊卷軸名人則各按朝代編列字號每人分編一字內有一人兼數種者即用此字依數順編〈如天一天二之類〉無名氏書畫亦按朝代每件分編一字舊刻經典各按經名每經各編一字內有一經數部者編次之法與名人同編號字様倣項氏天閣收藏欵式用周興嗣千文排次
　　一書畫中雖無欵識圖記而姓氏見題跋中可據者俱載入名人門類其無欵識圖記並題跋中無可據者列入無名氏門類仍辨其紙絹之新舊筆墨之𣲖別及題跋姓氏之前後分別朝代
　　一
　　四朝宸翰謹依類分編不記字號臣工書畫依時先後
　　排次刻絲繡線為件無多俱不列號
　　一書畫中有書附見於畫者歸畫類畫附見於書者歸書類有書畫合作難以偏附及書畫經典兼備釋道者另編入合璧門類
　　一卷冊之尾間有雜以他書者從附見之例仍歸釋道門類以舊時裝池無庸割截也
　　一上等中䟦語間有字畫殘缺糢糊及鑒賞圖章漫漶不可識者則從闕疑其字跡錯落文義顯然者間有補正
　　一書中標目與囊籖面籖俱從畫一唯經名字數因有金書雕刻織繡等件未便更易俱仍舊貫不與標目相同至書多於畫者標目只載某人書某經畫多於書者標目只載某人畫某圖其餘補圖並書等字俱不全載
　　一
　　四朝御書石刻木刻並
　　內府御刻諸經典及近代刻本經典俱分別釋道語録附釋典後科儀附道經後分貯各處
　　御書石刻木刻俱歸慈寧宮收貯
　　內府御刻及近代刻本釋經歸萬善殿收貯道經歸欽安殿天穹殿大高殿分貯其西梵字經典歸慈寧宮中正殿分貯以上只載經名目録附於卷末
　　一是書編始於乾隆八年十二月成於九年五月現在各種
　　御筆謹編
　　四朝宸翰之後我
　　皇上稽古典學幾餘翰藻富有日新擬俟次第載入續編書成後所得書畫亦擬異日附列臣張照臣梁詩正臣勵宗萬臣張若靄恭紀


　　欽定四庫全書　　　　　　子部八
　　秘殿珠林　　　　　　　　　藝術類一〈書畫之屬〉
　　提要
　　臣等謹案
　　秘殿珠林二十四卷乾隆九年奉
　　勅撰凡
　　內府所藏書畫關於釋典道教者並別為編録著為此書首載
　　三朝宸翰
　　皇上御筆次為厯代名人書畫而附以印本繡線刻絲之屬次為臣工書畫次為石刻木刻經典語録科儀及供奉經像其次序先釋後道用阮孝緒七録例〈案七録今不傳其分類總目載道宣廣宏明集中〉其記載先書後畫先冊次卷次軸用賞鑒家著録之通例而於絹本紙本金書墨書水墨畫著色畫一一分別以及標題欵識印記題跋髙廣尺寸亦一一詳列則較鐵網珊瑚之類體例更詳焉考宣和畫學分六科以佛道為第一科〈案事見趙彥衛雲麓漫抄〉宣和畫譜分十類以道釋為第一類〈案畫學稱佛道蓋唐以來相沿舊語畫譜作於林靈素用事以後方改僧為徳士故易其次為道釋〉鄧椿畫繼分八目亦以仙佛神為第一目然均不必為一書至書家著録則晉唐人所書經典均雜列古法帖真跡之內無所區分其以書畫渉二氏者別為一書實是編創始蓋記載日衍而日多體例亦益分而益宻七畧例史記於春秋家列離騷於賦家後史記別為正史離騷別為楚詞文章流別以漸而増初附見而後特書往往如此故諸家所録似諸史藝文志以釋道為子部之一類是編所録則似釋家之列三藏道家之紀七籖於四部之外各自別行古畧今詳義各有當
　　聖人製作或創或因無非隨事而恊其宜爾乾隆
　　五十一年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　欽定四庫全書　　　　　子部八
　　秘殿珠林總目　　　　　藝術類一〈書畫之屬〉
　　卷一
　　世祖章皇帝宸翰
　　釋氏經軸
　　釋氏圖軸
　　道氏圖軸
　　聖祖仁皇帝宸翰
　　釋氏經冊
　　釋氏經卷
　　釋氏經軸
　　道氏經冊
　　道氏經卷
　　世宗憲皇帝宸翰
　　釋氏經冊
　　釋氏經軸
　　道氏經冊
　　道氏經卷
　　皇太后御賜
　　皇上釋氏經冊〈附〉
　　皇上宸翰
　　釋氏經冊
　　釋氏經卷
　　釋氏經軸
　　釋氏圖軸
　　道氏經冊
　　道氏經卷
　　道氏圖軸
　　卷二
　　名人書釋氏經冊上等
　　卷三
　　名人書釋氏經冊次等
　　卷四
　　無名氏書釋氏經冊上等
　　卷五
　　無名氏書釋氏經冊次等
　　卷六
　　名人書釋氏經卷上等　次等
　　卷七
　　名人書釋氏經軸上等　次等
　　無名氏書釋氏經軸上等　次等
　　卷八
　　名人畫釋氏圖冊上等　次等
　　無名氏畫釋氏圖冊上等　次等
　　卷九
　　名人畫釋氏圖卷上等
　　卷十
　　名人畫釋氏圖卷次等
　　卷十一
　　無名氏畫釋氏圖卷上等　次等
　　卷十二
　　名人畫釋氏圖軸上等　次等
　　卷十三
　　無名氏畫釋氏圖軸上等　次等
　　名人書畫釋氏合卷上等
　　卷十四
　　名人書刻本釋氏經冊上等　次等
　　舊刻本釋氏經冊上等　次等
　　繡線釋氏經冊次等
　　繡線釋氏圖卷上等
　　繡線釋氏圖軸上等　次等
　　刻絲釋氏圖軸上等
　　卷十五
　　名人書道氏經冊上等　次等
　　無名氏書道氏經冊上等　次等
　　卷十六
　　名人書道氏經卷上等
　　卷十七
　　名人書道氏經卷次等
　　無名氏書道氏經卷上等　次等
　　名人書道氏經軸上等
　　卷十八
　　名人畫道氏圖冊上等　次等
　　無名氏畫道氏圖冊上等
　　名人畫道氏圖卷上等　次等
　　卷十九
　　無名氏畫道氏圖卷上等　次等
　　卷二十
　　名人畫道氏圖軸上等　次等
　　無名氏畫道氏圖軸上等　次等
　　名人書畫釋道合卷上等
　　卷二十一
　　舊刻本道氏經冊上等　次等
　　繡線道氏圖軸上等
　　刻絲道氏圖軸上等　次等
　　卷二十二
　　臣工書釋氏經冊
　　臣工書釋氏經卷
　　臣工書釋氏經軸
　　臣工畫釋氏圖冊
　　臣工畫釋氏圖卷
　　臣工畫釋氏圖軸
　　臣工書道氏經冊
　　臣工畫道氏圖冊
　　卷二十三〈附刻〉
　　御書石刻釋氏經典
　　御書石刻道氏經典
　　御書木刻釋氏經典
　　御定刻本釋氏經典〈語録附〉
　　御定刻本道氏經典
　　收貯釋氏經典〈語録附〉
　　收貯道氏經典〈科儀附〉
　　卷二十四
　　供奉繪圖
　　供奉經典






