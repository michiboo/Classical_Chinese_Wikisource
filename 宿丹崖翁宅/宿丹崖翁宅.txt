
扁舟欲到瀧口湍，春水湍瀧上水難。
投竿來泊丹崖下，得與崖翁盡一歡。
丹崖之亭當石顛，破竹半山引寒泉。
泉流掩映在木杪，有若白鳥飛林間。
往往隨風作霧雨，濕人巾履滿庭前。
丹崖翁，愛丹崖，棄官幾年崖下家。
兒孫棹船抱酒甕，醉裏長歌揮釣車。
吾將求退與翁遊，學翁歌醉在魚舟。
官吏隨人往未得，卻望丹崖慙復羞。

