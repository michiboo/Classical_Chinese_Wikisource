故人舒其憤，昨示駑驥篇。
駑以易售陳，驥以難知言。
委曲感既深，咨嗟詞亦殷。
伊情有遠瀾，餘志遜其源。
室在周孔堂，道通堯舜門。
調雅聲寡同，途遐勢難翻。
顧茲萬恨來，假彼二物雲。
賤貴而貴賤，世人良共然。
巴蕉一葉妖，茙葵一花妍。
畢無才實資，手植階墀前。
楩楠十圍瑰，松柏百尺堅。
罔念梁棟功，野長丘墟邊。
傷哉昌黎韓，焉得不迍邅。
上帝本厚生，大君方建元。
寶將庇群甿，庶此規崇軒。
班爾圖永安，掄擇期精專。
君看廣廈中，豈有樹庭萱。
