
梁蒼巖教子弟家法醇謹，雖步履折旋進退，必合規矩。自理學經濟諸書外，稗官野史都不令流覽。然必使涉獵詩詞，曰：所以發其興，觀群怨，俾識古人，美人香草皆有所寄託也。
孫鐘元甫逾弱冠，丁內外艱，率昆弟苫塊倚廬，閱六載如一日。居恆不為嶄絕峭特之行，自公卿以逮布素，皆歡然誠信相接，如坐人春風中。
徐敬庵少負至性，父死豫章，蒲伏數千里求遺骸。閑關險阻，猛虎在前，初不色動。感父見夢，得死處，卒負骨以歸。
胡勵齋父患脾疾，日夜侍湯藥，衣不解帶，目不交睫，下至中裙廁牏，皆自滌之。及卒，三日勺水不入口，一慟吐血數升，遂以哀毀成疾，尋亦不祿。室無妾媵，稿無旨蓄，士論惜之。
魏天民教子敬重師傅，飲食必親視，束修金必至精者。嘗曰：人冀子孫賢，而不敬其師，猶欲養身而反損其衣食也。
嚴顥亭以宏獎人倫為己任，凡詞場藝苑，茍擅一長，必傾心倒屣，不惜齒牙為遊揚。時論其名在三君八俊間。
黃庭表性落落，惟與人交當生死患難，不肯轉目相背負。
方稚官孝友性成，事父少傅公服勤盡養。少傅嘗曰：是子先意承順，不愧古養志者。已少傅遇變閩中，乃盡鬻田廬迎柩以歸。少弟稚稷偶隨之吳門，遘寒疾，舌苔厚幾寸許，稚官以帛裹指拭口中，四十日始愈。指為潰爛。
黃仙裳幼赴童子試，為州守陳淡仙所知。後陳官給事中，以事系獄貧甚，黃售其負郭田，得百金，盡以贈陳，與之同臥起囹圄中。陳後得釋，兩人同出白門而去。陳歿後，黃赴桐鄉往吊之。至之日正陳忌辰，舉聲哀號，感動行路。
泰州守田雪龕居官廉，黃仙裳與周旋，絕不幹以私。後田落職在州，不得去，黃自汝寧歸，囊中僅有二十金，乃先至田寓，分其半以贈。後語人曰：是日吾先至家，則家中需金甚亟，不得分以贈田矣。
周櫟園在閩，有趙十五陳叔度皆工詩，沒不能葬。周出俸金葬之西郊，題曰詞人趙十五陳叔度墓。寥落無所之之士，時漬酒其下。
毛大可遊靖江，當壚馮氏者悅其詞，欲私就之。毛謝曰：彼美不知我，直以我為狂夫也。徑去。
計甫草客鄴城，遍詢謝茂榛葬處，得之南門外二十里。見小冢頹墮荒草中，為賦詩吊之。求其子孫不可得，因固請鄴中當事，為封土三尺餘，禁里人樵牧其上。立碣誌之曰「明詩人謝茂榛墓」。
王介人與郡司李嚴方公善，王無子，嚴贈之妾。妾故有夫，兵驅散後訪至王所，王哀憐，立還妾重妻其夫。
荊元初為丹陽巨族，族之人推元初為詞正。每春秋時享庀俎豆省牲，牽率群從子姓執籩裸獻，不以年至為讓，不以寒暑為解。祀畢，手料簡酒肉，序列長幼，飲三行，顧視同坐諸老人曰：吾族大子弟數犯法，不可以無教。令乃書二簿明徵其善否，召不率教者前，責之曰：某年月日以某事應擿罰，雖甚頑梗，若撻於市，無所容，退而相戒，莫敢犯。一郡之人咸稱其宗法。
毛太素督修秋租，田戶以稗濕充數，太素置不復問。或詰之，乃惻然曰：田戶力田作苦，尚不能飽妻孥。吾姑譬之鼠雀耗耳。比至歲祲，頗不能自給，勿顧也。:〈毛名之履，字爾旋，浙江遂安人。嗜學，積書數千卷，丹黃皆遍。為文奇肆自姿，不名一體。應舉幾得復失，遂絕意仕進，日課子為文。其子際可，年十九赴省試，太素嘆曰：孺子文他日必能榮世，然以汝文為佳，則雅非吾意。若使汝改轍從我，恐誤汝生平。汝就所能勉之，吾不復閱汝文矣。際可中戊戌進士，果以文稱於天下。〉
王慕吉喪父，負土成墳，居廬不出，服闋食，貧自守。有非意加之者，處之巋然，不以一言較臧否。
田彿淵少時名，善屬文，陳黃門謂夏考功：此子才氣卓犖，他日必成偉器。後黃門歿，子幼貧，墓傍荒田數十畝，彿淵代內官租二十年。復與友人梓其遺集，謂客曰：無以償黃門大德，生平每以為愧。
田彿淵妻孥終歲布衣糲食，客到，治具甚盛留，累月不厭。後進生以詩文就正，有小好必極口稱許。世謂彿淵家貧而能好客，才富而能好善。蕭孟昉性慷慨不吝施予，嘗蠲田谷數千石，具饔餐以活獄囚。又為逋賦者完室家，贖子女，其好義如此。
沈臨秋為節母求海內詩文，得數百篇，置篋中。遇盜失之，沈號哭道中，七日不去。時佘山寺老僧晨起，見供桌有一卷書，封識甚密，署曰煩上人親致沈孝子，沈遂得之。
王瑞虹初聚族居長版巷，一夕盜入其室，無所獲，遂縱火。時火猝起，人又畏盜，皆屏跡不敢前。祖母沈年髦，不能避陷煙焰中，徑路且絕。王挺身投焰，負之出，毛髮為焦。兩得無恙，人咸異之。
包驚幾篤於友誼，與吳東湖善。吳卒，撫其家甚至，後方嫁女，聞吳女將適人，貧不能理裝，即以其女之奩具贈之。己女後一載始嫁。時論稱之。
毛繼齋嘗過一債家，其人設食坐，毛身出外酤。頃之，婦薄帷與毛通語，毛驚而去，遂棄債不復往。
姜子翥被難系獄，顧與治力營救，不能出。除夕遣甥梁爾礪同囚守歲，久始得雪。
陸麗京學既淵茂，立志以忠誠自勖。有人屬書郵寄者，務令必達，且終身未嘗私扣一函。時人比之阮長之不侮闇室。
趙希乾年十七，母病甚，割心以食母。既剖胸，心不可得，則叩腸而截之，母子俱無恙。其後胸肉合，腸不得入，糞穢從胸間出，谷道遂閉，飲食男女如平人。:〈趙江西南豐人，至性純篤，粥粥如不出諸口。舉乙酉明經，以母老不仕，隱於星技。〉
李叔範初讀書，及兄叔則補諸生有名，叔範遂讓長兄，使專治經史，而身任經營內外，已承父命，使分產，叔範意逡巡不忍答，輒曰：有長兄在，凡田宅俱請受其下者。叔則亦曰：吾家一區一廛，並吾弟所益。吾當受其下者。兄弟交讓不置，里中聞者競嗟嘆，至以名呼曰李氏兄可為模，弟可為楷。一時傳為嘉言。
沈去矜為人孝友，父歿，毀瘠嘔血。東鄉盜起，焚其堂。堂本分居屬兩兄，既燼，去矜即割己宅居之。久之兩兄欲徙去，去矜念兄貧苦，僦屋固留以讓兄。
孫無言居廣陵，以能詩聞。布衣之士有工一詩擅一技者，莫不折節下之。其少舊通籍，自方伯郡守以下或招之，亦不往。南洲王於一客死武林，無言為之奔告故人，經營其喪，紀其妻子，俾歸葬於南昌。
唐容齋有母喪，會賊入邑中殺長吏，吳人死者相枕籍。唐縗麻苴杖，臥於喪側，賊逐之，環棺三匝，且泣且罵。賊以刀斫唐，弗中，中幾，幾裂，刀亦寸寸斷。賊相顧驚怪，稍稍引去。自是遂相誡，無敢入唐孝子門。
陳際叔葬父拮據，營辦頗竭資財，發穴得舊棺，急掩之曰：冥漠君不安，即親靈未妥也。仍厚禮葬師而遣之。
姜桐音歷世仕宦，而無籯笥。然性喜中友之急。山陰徐伯調家被賊，賊質其子男而要之贖，徐不能，姜卸婦頭上妝贖之。
沈甸華聞人有過，輒自警曰：吾得毋有是？亦以此訓其子弟。又嘗言：人多讀書則識進，且能自見瑕疵。故終身都無足處。
王丹麓遭外艱，喪葬盡禮，銜恤霣涕風雪中，重趼遠涉，遍告當世鉅公，乞為誌傳，成帙曰《幽光集》，士大夫讀而悲之。
孫幼闇少貧，訓童子，學拳拳忘勞，有不率教則撻之，亦自悔罵流涕。朱近修嘆曰：孫郎審有氣人。遂相攜遍交邑之諸名士，由是著名。
呂翼令在白下聞父喪，踉蹌就道，沖雪兼程，遂廢眠食。比歸，一慟幾殞，勺水不入口者五日。杖而強起，書蓼莪詩懸之座側，三復流涕。論者謂呂不廢蓼莪，正與王裒事異而情實同。
袁重其狀貌臞然，能讀書識字，好以禮義自維，不茍言笑。與四方賢士大夫交言而有信。鄉里交嘆為善人。
包飲和授書裏閈，身無私錢，比歲懷授書金，跽其父慚獻之。獨一歲跽赧然不起，良久曰：兒於中擅取數緡矣。偵之周甲貧也。又一歲復然，易書也。其謹如此。
閔象南老好觀書，年七十餘，每夜漏下二三十籌，手不釋卷。嘗自抄錄古人格言於壁，以自勉訓子孫。所坐臥小室，人每勸撤材新之，象南曰：視吾不蔽風雨時何如？且久與之習如故人，不忍棄也。
蔣虎臣與王阮亭談，所謂遇鐘離意謦欬俱成丹砂。
魏環極言：薄於朋友者，薄親戚之漸也。薄於鄉黨者，薄宗族之漸也。
周櫟園偕馮伯宗過劍津西山，有竹數頃，丹如火齊，笑曰：乃知此君亦戲著緋。
施愚山語所親曰：我輩既知學道，自無大戾名教，但終日不見己過，便絕聖賢之路。終日喜言人過，便傷天地之和。
客指燕地蒲桃問汪鈍翁：吳中何以敵此？汪答曰：橘柚秋黃，楊梅夏紫。言之已使津液橫流，何況身親剖摘。
宋荔裳王西樵曹顧庵同客湖上，一夕看演邯鄲盧生事，酣飲達旦。曹曰：吾輩百年間入夢出夢之境，一旦縮之銀鐙檀板中，可笑亦可涕也。
徐竹逸喪子，客有議之者曰：徐君必有隱惡，故罰及其子。竹逸聞之曰：昔仲尼有何隱惡，而伯魚夭乎？客聞而謝之。
滬上校書玉煙慧甚善行酒，凡飲席必來典觴，且能使意之所屬，曲為照顧，令不苦飲。張宏軒嘗曰：如玉煙者可稱傾城悅名士矣。
毛大可自言生平可幸者三：一行文無宋人論習，二無負郭田作衣租食稅男兒，三不為繼子慈孝兩隔。
王瑞虹杜門謝客。不與外事。好閱通鑒綱目諸書，熟悉古今成敗利害。嘗誨其子晫曰：丈夫處世，固不當為賢士大夫所棄，亦不當為庸眾人所容。時嘆為名言。
衛淡足云：與丹麓處，如淡對黃花，使人幽賞。
毛會侯自言一夕得霞舉堂諸刻，如饞猿探果，不能自定。
徐仲光曰：吾儕如鳥中子規，自是天地閑愁種。
袁蘀庵云：名譽人之賊也，安逸道之賊也，聰明詩之賊也，爽快文之賊也。
王於一問杜於皇：窮愁何似往日？杜云：往日之窮，以不舉火為奇。近日之窮，以舉火為奇。
杜於皇刻己集，才及數篇，手之而笑。或問何笑，杜曰：昔範詹事自贊其後漢書為天下奇作，吾嘗笑之。今吾意中之言彷彿詹事，吾恐後之人又將笑吾，是以先自笑也。
申鳧盟曰：靜坐自無妄為，讀書即是立德。
寧都三魏，或比之眉山三蘇氏。魏笑謝曰：人各自成，其我雖兄弟至親，不期相類。何事高擬，以辱古人。
塗子山守貧不務茍得，所與遊少當意者，以是得狂名。魏冰叔嘆曰：人言子山狂，人自不狂耳。
宋去損精八分書，高雲客以為學從祖比玉，宋云：僕固不厭家雞，然何至舍古橅今。
吳介茲客山陰時，念林鐵崖去住未定，但覺千巖競愁，萬壑爭淚。
或問陸麗京：諸賢雅負經世，吳司李治姑蘇，何以都不稱？陸云：平子事跡不逮，無損名士。
陸麗京嘗遘危疾，宛轉床第間，猶喜滑稽。一夕向陳際叔曰：奈何歲在龍蛇？陳慰之曰：正恐吳中高士，陸後竟起。
或問計甫草暇日何以自娛，計云：賦詩彈棋，俱增惡業。但能日誦楞嚴經兩卷，便足了一生事。
林鹿庵好客，雖處憂勞況瘁中，遇良友至，則大喜。嘗謂人曰：友者儉歲之粱肉，寒年之纖纊也。
毛稚黃負才，善病六載，起處不離床榻。人以為憂。毛自若，曰：病味頗亦佳，第不堪為躁熱人道耳。
毛稚黃欲賣田刻集，意猶未決，諸虎男曰：產去則免役，紙貴可以操贏，是有兩得無兩失也。毛笑頷之。
許彜千嘗登語溪大橋，目城中青楓歷歷，嘆曰：此樹不知歷幾興亡。
陸藎思云：子弟能讀書，不患不佳，不宜專習帖括。若者雖榮，終非俊物。
徐敬輿嘗誤金盡裘敝為裘盡金敝，座客笑之徐曰：皮之不存，毛將焉附，非裘盡乎？何意百煉剛，化為繞指柔，非金敝乎？客無以難。:〈徐名敬直，浙江仁和人。〉
沈稽中父君化有怨家，詣軍門誣以大逆，遣吏捕。時方治反獄，誅殺日數十百人。吏到門，舉家惶懼，稽中挺身出曰：我即君化也。訊時顏狀不變，詞理條暢，竟得釋。君化嘆曰：兒之身我生之，自今日以往，我之身乃兒生之。
王阮亭為揚州法曹，地殷務劇，賓客日進，早起坐堂皇，目覽文書，口決訊報，呼謈之聲沸耳，案牘成於手中。已放衙，召客刻燭賦詩，清言霏霏不絕。坐客見而詫曰：王公真天才也。
龔芝麓拜御史大夫，抗疏每言時政得失，迨決獄日必平反數十事，事雖奏當，有毫髮疑必推駁至盡，至輟匕箸，展轉含毫，獲有生機後已。同事或期期不可，必動色力爭，至再三不厭。
周櫟園按察入閩，時值寇警所在，城堡常四面火起，鉦鼓聲動地。周指揮鹵楯藺石渠答，施設有序，手發大黃，應弦殪敵，長嘯若神人。
史立庵為少宗伯時，同官議裁孝子節婦廩給，曰：彼自分內事，何與朝廷？史曰：為子不孝，為婦不節，亦何與朝廷，必以法繩之耶？議遂寢。
姜定庵為溫州教攝瑞安縣事，適寇至，時寇輕瑞安用少嘗之，姜帥鎮兵之守門者數十人驟殺而出，賊遁。後又大至，姜乃斂民家碗瓿凡百餘，丹紙泥其唇，以唇四向架陴間，賊望見瓿，驚以為列炮，不敢近。
林西仲出理徽州時，有府吏專寵稔惡，林廉得其跡逮至，欲杖斃之。吏呼曰：小人罪固當死，但以不能改過遷善，賫恨泉下耳。遂釋之。後吏以善稱於時。及林罷去，泣於道左曰：非公之嚴，我竟以為惡生。非公之寬，我竟以為惡死。聞者咸異其言。
顧且庵官侍御，彈劾不避權貴，然卒無妄。言嘗曰：言而當足以裨國。是言之不當，雖天子不以為罪。使異日輕諫官，非計一時。朝野以為得人。
相州許酉山作鹽官令，政尚清峻，修教令飭廉隅禁頑暴，民不敢犯，邑固濱海。一日驚傳海水且大上，居人洶怖反走，許下禁令，刑白馬於神，為文詛之。及祊，怒潮退舍四十里，沙磧復為平壞。
嵇叔子治杭州，事無巨細皆委曲周詳，夜以繼日，不以為勞。郡有好古樂道之士，必折柬招之，不至，雖在蓬蓽，親造訪焉。
周釜山守栝三年，行廉政清，士民化之。有篙工拾遺犀一簏，不忍取，白府以歸遺者。
胡勵齋以詞臣備兵常鎮時，鎮多黠盜，每擒治一人，輒株連百餘家。捕使按籍鉤索，胡毅然爭曰：鼠輩特欲緩須臾死，害及無辜，庸可信乎。使者數至，數不與，復正色曰：殺人媚人，吾不為也。何惜一官為數百人請命耶。卒力白之。
毛會侯宰城固多異政，邑人梁樟為折尾虎所攫，毛為文禱於神，果獲之。人謂不減昌黎驅鱷。
荊涇野令歸安，內行修潔，輔以精敏。羨余無所取，請托無所受，舉邑中數十年之敝政，一舉而更張之。有數掾吏幹沒為奸，荊廉得實，立收案致法，士民戴若父母。
郭鳴上筮仕授崑山縣令，縣故劇難治，吏人且多豪猾。郭赴官未至縣五百里，吏人十數輩迎於道，乃詐稱疾不起，自懷部牒間道行一晝夜抵縣。守縣吏方會飲堂廡，見一老書生儀狀樸野，直上堂踞坐，皆大怒叱逐之。不肯去，視其手中所持若文書狀，迫視之則部給崑山知縣牒也。大驚互相推擠仆堂下。前迎令者怪疾久不出，伺得其故，亦馳歸適至，共叩頭請死罪。郭笑遣之，吏愈恐不肯起，乃諭之曰：若所為我盡知之。今為若計，欲舞文亂法，快意一時，而身陷刑戮乎？欲守公奉法，飽食暖衣，與妻子處乎？皆曰：欲飽暖守妻子耳。曰：果爾，我今貸若罪。後有犯者，殺無赦。吏皆涕泣悔悟，終郭任無犯法者。
李公望為廣陵訓導，郡中知名士必親造焉。嘗曰：昔陳仲舉遷豫章，至便問徐孺子所在。吾每想慕其風，惜廣文寒氈，不足道也。
董巽峰令襄陽，期年政教大洽，襄民甚戴之。會王師征湖南，先後且數萬至，芻糧勿備，諸大吏以為憂。董獨匹馬入鄉，告百姓以故。百姓轉相傳告曰：事且急，奈何累我父母為？遂大供車牛，小供芻豆，挽負不絕於道，三日而畢，軍輸以饒。諸大吏驚服以為能。
許彜千司訓桐鄉時，值盜警，城無守禦，邑令惶怖。許曰：是可先聲奪之，命邑中火炬齊發，金鼓震撼。盜以有備駭去。邑令嘆曰：公此舉，雖古曳柴增炬，翦楮削木，何以過是！
王敬哉為禮部尚書猶好學，寒宵擁爐，篝鐙吚唔不輟。諸公子環坐聽其緒論，退而筆之，為冬夜語兒箋記。時人見其書，以為其體制核而賅，其用心仁以恕，其立言皆可為天下後世法。
王阮亭於役淮陰，泊舟秦郵湖，風雪凝冱，淒然動心，秉燭作歲暮懷人詩六十首，夜漏未半，屬草都就，詞旨清麗，間出奇峭語。茶村杜處士語人曰：使君才藻如許，當是天人。
程崑崙登焦山，披草搜痤鶴銘遺跡，為沖波撼擊，缺蝕不完。別購善本磨懸崖而刻之，拉阮亭同遊，相視叫絕。憑高弔古，各賦一章紀其事。江干之人艷稱之。
曹秋嶽稱李天生長律詩云：風雅以來僅有斯制。
方渭仁少年負氣，自豪里中。時有文會，每當同人搦管拈題苦吟面壁，方與毛會侯輒握手修篁怪石間，相與縱譚天下事，或誦近所為詩歌共質，間以諧謔。日向午猶不肯成一字。同人來相敦迫，方始振筆直書，濤怒雲舒不可端倪。
毛大可過海陵至淮上，時吏部張鞠存父子嗜詩，有名園中秋夜會客數十人，伎樂合作鼓吹竟夕。毛倚醉扣盤賦明河篇，凡六百餘言，及旦，淮上諸家傳寫殆遍。宣城施愚山還自京師，見之目為才子。
宗定九稱汪舟次文理不謬搖其枝，字不妄舒其藻。
吳志伊酷耽文籍，綜博無遺。嘗與吳錦雯會飲，馬鳴九許錦雯問鄦殹二字何讀，志伊曰：殹也同本秦權古文，鄦許同本說文長箋。錦雯嘆服。
御兒朱韞斯誤娶同姓，後十年覺得欲去其婦，友人曹射侯陸麗京憐其雅非同望輕致唾井，作書勸之，因疏古名儒取同姓事，會吳志伊後至曰：王沈與王基聯姻，劉疇與劉嘏為婚，世人無譏，緣非同原也。一時服其敏核。
吳錦雯博物洽聞，貫串經史，嘗與徐世巨輩創為恢麗瑰瑋之文，天下誦之號為西陵體。陸麗京目之曰：天下經綸徐世臣，天下青雲吳錦雯。
顧景範著《方輿紀要》成，吳撫軍先刻其五卷行世。孫宇臺謂其書若長河亙天，珠囊照地，古今興亡天下形勢，了如指掌，真人間所未有。
周櫟園觀察維揚，簿書稍暇，手一編不輟。即參拜大僚酬訪賓客，坐輿幙中往來市肆，雜沓日以十數卷自隨。歸語友人，輒能舉其詳曲。雖甚久遠偶晰一字之疑，引據證明，必指其出何書，載何卷，以及行墨之次第簡牘，當命掌記依檢應手而出，不差絫黍。周櫟園少時讀書，恆以夜，自更初至達旦，方一偃息。日則遊行登覽。常謂人曰：雲影天光，皆足亂人心志。作此等功業，須是一隙不露，乃可靜悟。
錢牧齋目沈留侯藝林匯考為經籍之禁御，文章之圃田。
楊以齋性樂閑適，不近囂埃。每讀莊子，輒以為能移我情。
宋既庭謁龔芝麓於京師，一見歡甚，酒闌鐙炧，相與分韻賦詩。龔才思敏捷，落筆如飛，望之若神仙中人。
曹顧庵登南宮上第，宰相愛其門地才華，亟欲致之館閣。於時安邱孟縣兩館師皆極天下之望，恆傾心下之。顧庵以文詞翺翔諸公遊士之間，每一揮毫，霞明玉映，諸翰林皆自以為不及也。
王煙客插架千卷，皆丹黃勘仇。每當賓朋雜坐，舉史傳中一事，輒援據出入穿穴舊聞。
分湖葉元禮為鍾廣漢徵誄文，援筆作引，頗屬哀艷。李武曾曰：讀此如聞急風淒雨，令人益增鄰笛之悲。:〈葉名舒崇，江南吳江人，丙辰進士。鐘名淵映，浙江嘉善人。李名良年，浙江嘉興人。〉
林西仲少嗜學，每探索精思，竟日不食。暑月家僮具湯請浴，率和衣入盆，衣盡濕始覺。里人皆呼為書癡。
陳椒峰讀書至夜分，兩眸欲闔如線，輒用艾灼臂，久之成痂。每一顧，益自奮不敢怠。
吳漢槎最耽書，一目數行，然短於視，每鼻端有墨，則是日讀書必數寸矣。同學以此驗其勤惰。
王西樵目錢礎曰：詩高朗者，譬諸星緯。浩瀚者，乃若江河，有目共見，終古如新。
紀伯紫言：人生有三大事，性命，經濟，文章。柏鄉一身，嶷然直任之矣。
嵇叔子為李太虛作閬園影賦，累累數千言，編珠貫玉，地負海涵，刻畫都盡。李攜示趙洞門李叔，則各舌撟不下。
徐野君嗜山水遊，輒有記，嘗以示呂翼令。呂曰：數日目力之勞，省卻古人多少筍輿蠟屐。
鄒程邨語言妙天下，小詞單文令人色飛神艷。
鄒程邨讀書如漢主挍獵，不至野盡山窮囊括其雌雄不止。惲正叔與鄒程邨同客湖上，鄒向惲誦王丹麓不去口。後惲數過王，見其兀坐一室，時時握管摻纂，志在千古。歸與鄒言，交嘆為奇士。
王丹麓博學擅才藻，一時名聲滿江左。居北郭為往來舟車之沖，四方士大夫過武林者必先造其廬，問字納交，停軛不忍去。
來元成遇未見之書，雖至典衣購之不吝。夜閱晝錄，必速終卷而後快。
黃太沖家多藏書，裝本厚二寸，灑墨塗乙參互散亂，人求不得。太沖獨省記之。季弟澤望丹黃工致，篇幅精整，訖一書更一書，品第循環不輟。
高雲客少遭喪亂，自江左還舊鄉，補衣蔬食，塊處蓬室中。采搜隱逸輯為高士續傳，鑒別精嚴，論者謂其才識不讓士安。
興化宗子發陸縣圃，以高節能文章，名於江北。四方士稱曰宗陸。
賈靜子負奇好大言，嗜酒，不拘繩墨，常自許得為宰相，當一年平寇，三年可盡撤諸塞上兵。里人大笑，以為病狂，乃感憤著八陣圖數千言。
王於一自謂：讀書三十年，方悟慚愧二字。
董文友道：黃雲孫文如王謝家富貴子弟，便極奢華，無裘馬紈褲氣。又如渴虹飲水，霜隼摩天，變幻夭矯，令人睫驚。
毛季蓮舟抵小孤山，逆瀾蕩楫柔不可上，索漁人舴艋隨波心沈入，已乃登，作賦一篇，還示吳慶百。吳讀竟嘆曰：新穎動人，但覺洪濤舂激胸臆。
江子九郊居，嘗製百簽，寫古人於簽面。風日晴好，輒煮茶焚香，隨取簽中人相與罄彼我，而評論之竟日而罷。名曰雲社。
陸儇胡自許儷語為海內少雙。
安靜子讀書如浪子入煙花場中，不知流蕩何所。
安靜子稱櫟園詩情浮其貌，意勝於法，遠想長思，徑致獨絕。
吳介茲云：讀吳野人詩，如入冰雪窖，使人冷畏。
朱若始讀史尤愛史記漢書，壯歲乃專攻漢書，曰：太史公如神龍變化不測，孟堅文整齊典贍，故可學而至。
錢葆馚總角即好倚聲，酒肆粉墻，倡家團扇，每因興會，輒有斜行。
徐子能和牡丹詩得百餘首，貫花結鬘，香粉散落。吳人傳寫為之手馥。
包飲和讀書有常候，比讀必過丙夜，常授書友人宅。其宅高樓當城隅，販傭僦焉，每丁夜渡江，其婦睡醒，聽包度紙聲並竹中鴟，輒曰鴟，未呼包二，先生尚拽書起徐徐。後販婦聞包死，出涕。
徐武含喜著書，苦無由得錢易楮翰，常於破幾上起草束麻，濡煤作字。
方正李映碧童時讀日記故事，見漢湖陽公主坐屏後像，輒舉筆抹其面。師怪問，對曰：事諧則移天，即不諧亦移心，吾實恥之。
蔣慎齋至性過人，類多密行，雖齋居獨處，皎然不欺。
王邁人居官強項，不屈任，意為其難，八年不通京師一字，所遷皆極邊，即單車就道，不惕利害。家計蕭條，幾不能朝夕，亦不問也。
何蕤音官侍御，與張祖望友善。人短之曰：此君遺落世事，傲慢難近。何曰：今人不少便佞，吾正喜其傲慢。
徐羽儀九歲善屬文，即見知邑令，益自攻苦。同舍生或窺園，徐正色以諫。生侮之曰：童子何知。徐自恨誠不足格友，為之不食。同舍乃慚謝。
胡勵齋納言歸裏居，恆端坐一室，左史右圖而外，若聲色貨利徵逐遊觀之樂去之。若浼菽粟布被，無異為諸生時。
陸麗京持己端潔，嘗教授臨平沈氏，有伎為主人所索，就匿陸帳中。陸危坐讀書就帳外書瓜田李下四字，去矜披帷見之，頗相欽嘆。
豫章陳伯璣避亂移家，與劉遠公流寓蕪江，杜門窮巷，雅志坐嘯，不輕以言於人。有引其家伯玉事為詞者，陳曰：吾寧愛吾琴耳。因署愛琴於旅次，並名其詩。
柴虎臣生平拙於逢人，少營幹，疏懶率素。於儕偶間好面折平議。顧胸無俯仰，人亦諒之。
翁仲謙性孤介，不與俗諧。家酷貧，值歲儉不能糊口，終日啜水而已。鄰近或有招之食者，謝不赴也。嘗曰：耐饑易耐俗子難。惟徐介白顧茂倫餉之方受。後病卒，茂倫賣古琴殮之。
孫豹人應召入都，初以老病辭，不許，既將還籍，復有年老授銜之命。吏部集驗於庭，孫獨臥不往。旋受敦促，乃徐入逡巡。主爵者望見其須眉皆白，引之使前曰：君老矣。孫直對曰：未也。我年四十時即若此，且我前以老求免試，公必以為壯。今我不欲以老得官，公又以為老。何也？眾皆目笑其愚，孫固自若。
繆念齋初擢廷對第一，其意挹挹益下人，自奉益菲薄，欿然若有不足於懷者。計甫草見之嘆曰：念齋之志行遠矣。
汪蛟門居百尺梧桐閣，隱囊麈尾頌酒彈棋，興致蕭遠飄飄欲仙。
高念東家般陽，每風日晴和，自跨一驢出，遇嘉石濃陰，即系驢而臥。見者不知其為貴人也。
王匡廬不恆為詩，每遇林臯清曠，襟抱悠然，輒復有作。諸子或請編錄，王諭之曰：吾寫懷送抱，如弦之有音，所懷既往，則弦停音寂。何庸留此枝贅為耶。
丁藥園初至靖安，卜築東岡，躬自飯牛，與牧豎同臥起。暇則乘牛車行遊紫塞中，手周易一卷，吟誦自若。
方稚官夭懷坦易，飲酒數斗不亂。每良辰令節攜故人詣獅山，劇飲歡呼，曠然自放。間獨行道中，諸田父相謂曰：村釀新熟，翁能從吾飲乎？但苦無佐酒具，方亟歸，左提魚右持蓋，行烈日中就其家酣醉，達旦始罷。
周櫟園雪夜坐念室中獄事正急，鐵衣周羅戶外，方與黃山吳冠五共為詩，漏下數十刻不止。嘗對臥薄板上，已解衣臥，忽聯句成，兩人擁敗絮從口吻中濕不律，露臂爭書，薄板躍起，短燭撲滅，一笑而止。
鼎革初兵戈四起，人皆裹糧避山谷間。徐竹逸與弟竹虛獨守敝廬，晝則力田，夜不廢讀，儼如太平之世。其避兵他處者率多受警歸，竹逸語弟曰：吉凶悔吝生乎動，於今益信。
董蒼水渡洞庭至鹿角山，風大作，波翻浪湧，上流覆舟，蔽湖而下。僮僕震懾無人色，董怛然危坐，賦二詩投湖中，竟得無恙。數時輒行三百餘里，見者疑有神助。
徐羽儀讀書靈鷲山，夜陟北峰望月，有虎怒嘯，山谷震動。或勸之避，徐笑曰：虎雖猛獸，焉能嚙人。人惟畏虎，虎故嚙之。意氣自若。
明末兵亂，有大猾招集散亡寇浙東西，素與沈康臣有卻，懸賞購沈急。沈毅然儒衣冠往見曰：某來矣，殺一書生，何購為。猾奇之，大笑縱飲而釋。
徐野君性坦易，不與人忤。每遇能文章者與言文章，曉音律者與言音律，善琴奕丹青諸藝者與言琴奕丹青諸藝。常獨行村落山顛水涯，值村翁溪叟樵牧童豎亦與談說，周旋終日無倦色。
吳錫孺閭失火，時夜闌，延燒將入宅。吳起視，從容還內，取朝衣冠帶整束而出，光焰燭天中，鞠躬四頓首，火隨熄。
朱子殷瓶無宿舂，歌呼笑傲，不改其樂。宋既庭稱為積學辯才，今日之樓君卿也。
王丹麓意思深遠，常有以自下，與人言未嘗先一語。名士宴集，故未嘗不在，竟日沖然，若不知其在座者。
吳六益負郭而居堂曰：梅花書屋，清溪喬木，映帶前後，每當橫潦載塗，階下水深至骭，車馬到門罕得見。吳讀書其中，意泊如也。
鄒程邨為晉陵甲族，會有蜚語中之者，一日散萬金立盡，鄒四顧壁立，舉酒自慰曰：田園無存，幸吾賓客尚在耳。
諸駿男嘗同姜真源過金山，颶風大作，舟直觸郭璞墓石。時真源在別舟，意諸必大惶怖，諸方吟嘯自若，作過金山詩。
吳郡葉林屋以選詩遊四方，其弟尚從行。每同宿共一布被。客雲居山，夏月無帳，窗外聚蚊薨薨至旦，卒無一飛入室中。其友朱若始過宿嘗之信，乃賦能弟詩贈焉。
李鄭生遊學白鹿洞，數年不歸，獨居攻苦，夜半孤燈。忽見緋衣滿室，不之動，吟誦自如。
黃大宗遊楚，嘗月夜破浪江行，為戍卒所追，扣舷吟嘯，神思自若。:〈黃名之翰，江南山陽人，是兵部蘭巖子。多才好遊，跌宕自喜，性尚然諾，篤氣誼，與貧士交，解衣推食無倦容。〉
丁藥園知中州貢舉，闈中搜采瑋異，得一卷奇之，同考以波瀾簡質，度其人已老，請置於乙，丁曰：才與膽峙豈老生所辦，必年少知名，終為大器。榜發，乃廬陽李湘北天馥也。同考出語人曰：吾以世目衡文，幾失此佳士。李果方弱冠，名振西清，以文章道誼服天下。
王匡廬家居教諸子弟，絕不以時義程督之。詩歌古文，各徇其意。親串中或諷曰：諸郎君幸蚤露頭角，何不令銳力場屋，顧為爾耶。王怡然曰：君勿言，彼伏獵侍郎，詎是寧馨物。
周櫟園被讒詣詔獄幾死，獄且成時，父赤之家金陵客為之憂，赤之曰：吾今固甚念之，然吾生平無一念足死吾子，吾子又類我，於理不死，行當雪耳。且義命有在，吾即日夜憂之，豈能遂脫吾子。卒與客飲酒自若，已而事果得雪，竟如其言。
邵薪傳言：向子平未是達人，既知富不如貧，貴不如賤，便應知死賢於生。
趙洞門為御史大夫，車馬輻輳望塵者接踵於道。及罷歸，出國門送者才三數人。尋召還，前去者復來如初。時吳園次獨落落然，不以欣戚改觀。趙每目送之，顧謂子友沂曰：他日吾百年後，終當賴此人力。未幾友沂早世，趙亦以痛子歿於客邸，兩孫孤立，園次哀而振之，撫其幼者如子，字以愛女，一時咸嘆趙為知人。
吳漢槎少時簡傲不拘禮法，在塾中見人所脫巾冠，輒竊取溺之。其師計青鱗大加捶楚，後見吳所作膽賦，乃嗟賞曰：此子異時必有盛名，然當不免於禍。至丁酉科場事起，眾謂計知言。
林視公自為生藏，每佳日命僕夫荷壺攜一卷詩，日造飲其所。人過問之，林笑答曰：卜吾真宅，愛此寂居，遊雲翩翩，古今無期。聞者謂有劉參軍陶彭澤之風。
有客薦相者陳生於毛稚黃，謂其術比許負。毛曰：貧賤吾所自有，富貴本非所望。夭壽不貳，修身俟之。僕自相審矣。政無煩此公饒舌。
宋荔裳標格意氣風流文采，並足推倒一世。尤悔庵目為東海偉人。
汪鈍翁目王阮亭風姿玉舉，逸藻雲飛。王阮亭和漱玉詞，有郎似桐花妾似桐花鳳語，長安以此遂有玉桐花之目。
吳默巖謂讀王阮亭七題名，如乘騏驥，處處制以銜勒，而逸氣自在。
李坦園目毛會侯文精煉有法度，不為枝葉之詞。
盧西寧少有異秉，斷乳後不食他物，晝夜飲酒三五升，一吸輒盡。家人謂之酒仙。
孫怍庭稱唐濟武詩刻煉之工，山顰水笑。
張禹木守會稽，言論讜直，顧且庵目為暑月懷冰，凜凜有霜氣。
周櫟園稱金冶王抗厲希古，不可一世。
許有介稱周櫟園秋月淡面，春風扇人。
儲同人稱周立五：其德足以敦天下之鄙，其學足以正天下之詖，其文章足以起天下之衰。
朱長孺見徐電發，嘆其天才駿發，語顧茂倫曰：此今之郭功甫也。世有王荊公，定當激賞其才。邀致為上客耳。
毛大可稱顧茂倫人倫之雅鑒，品目之善裁。毛稚黃道吾家大可，生負異才，挺然埃囂之表，其俯視鄉之人，猶雕鶚之縶，而就雞群也。
朱近修稱丁藥園風義高舉，雄視藝林，天為加絢，地為加藻。
張祖望目陳其年其行敦篤而立誠，其材灝瀚而精英，其氣盤礴而淑靈。
王丹麓稱張祖望賦，盧楠以上張衡以下，潘嶽郭璞之儔。
吳錦雯稱蕭尺木亮節高致，博雅之宗。
吳錦雯目朱人遠渥窪龍種，丹穴鳳雛。
梁仲木至武林，一見孫宇臺，便披衿契，謂人曰：若孫子者，所謂雲中白鶴，邴根矩劉士光之儔也。
有人問孫宇臺曰：朱朗詣仗氣絕俗，揮斥一切，何以不罹禍患？曰：朗詣不矯矯立崖異，故能居磨涅之中，而無淄磷之損。蟬蛻塵垢，非凡識所及。:〈朱名士稚，浙江山陰人，金庭相國之孫。為人慷慨，不負然諾，貫穿掌故，有良史之才。〉
西陵諸名士，風雅都長。虎臣稚黃去矜尤精韻學。虎臣作古韻通，去矜作東江詞韻，稚黃作南曲正韻。麗京嘆曰：恨孫勉周德清曾無先覺。陸麗京度曲四劇薄遊，武塘錢仲芳大集賓客，即令吳伶演唱新聲，艷發絲竹，轉清四座之間，魂搖意深。
宗定九稱張子羽豐度標舉，屐齒皆韻。
龔半千稱屈翁山龍章鳳姿，輝映南海。
諸駿男幼有文藻，警敏不凡。其舅祖嘗賞之曰：子居馬市，故自龍駒。諸駿男道：我家阿虎，洵是虎癡。
諸駿男云：王丹麓精鑒朗識，如冰壺映物，無不澄澈。
王丹麓為陸藎思妹婿，兩人刻意耽述作，時人為之語曰：王丹麓寤寐千秋，陸藎思神明萬古。徐武令云：讀丹麓片言隻字，如啖梅臘，可以香口。
李杲堂嘗言：說經無雙，名擅八龍，昔有慈明，今見充宗。
世目許九曰：天才雋拔，風格雄峭。:〈許名旭，江南太倉人。〉
孫介夫稱嚴修人：其淡如菊，其溫如玉，其靜如止水，其虛下如谷。
吳門之有永叔兄弟，猶建安之有二丁，平原之有二陸，時人號稱雙珠。
宋去損云：方叔歸述雪舫盛事，如自旃檀林來，舉體皆香。
許彜千少便歧嶷，總角風氣更進。嘗詣從祖原孝，原孝索冠見之，左右曰：孫見祖，何復著此？原孝曰：此子是許氏南來之秀。
張岵思美才稱尚，馬圖求比之參軍謝寶，逸少王珍。
鐘百里稱陳蝶庵才酒俱壯，殊足念。
陳吳興嘗言：浙東之有吳賜如，猶西華有青柯坪，黃河有碣石，蜀江有灩澦堆也。蓋有削夷為阻之功，真文苑之禦侮。
宋既庭與宗弟疇三俱以孝廉知名，時稱大宋小宋。或問汪鈍翁：大宋何如人？汪言：阮思曠都不及，真長逸少，而能撮有諸人之勝。
或問計甫草：侯二宋三可方古何人？計戲為題目曰：研德如張子布，疇三如魯子敬。
陳其年與汪鈍翁論六朝之文，詞雄旨洽，鉤入深微，多出諸賢尋賞之外。時冒樸庵在坐傾聽不置，陳遽掀髯謂汪曰：與子納交十年，今夕始稱知己。
胡旅堂與龔總憲書云：研德疇三，吳門之兩玉樹。門下見之，定把臂入林。半千自是我輩人，氣不諧俗，非時賢所識。過蕪城時試留盤礴，知其蕭遠耳。
毛大可目史訥齋雝睦居家，事父怡愉，不間嘻嗃，有似陳季方。把臂堪托以妻孥，似朱生。見利思義，不因人炎熱，似梁伯鸞。嗜酒疏脫，每一飲必陶然盡醉而諸務不失簡，則有似張黃門。訓諸經百氏鉤深致遠，可使擔囊負笈執經問字者不絕門舍，雖傾筐倒篋隨叩隨應，猶然鼠壤有餘物，似馬季長。
王西樵嘗稱林鐵崖異人者三：鬚眉奇古，略如李伯時所畫羅漢相，則異在容貌。下筆落落能為峍屼俶詭之詞，出入於孫樵劉蛻之間，則異在文筆。每當宴會竹肉間作，或值徜徉山水之際，時而意得忘言，如釋迦拈花達摩面壁，時快論鬥發，又如春雷奮蟄，奇鬼搏人，則異在性情言語。
曹子顧子間兄弟，人目為雲礽王謝，風貌阮何。
曹顧庵目王丹麓遂生集為鷲苑，杠梁文津，為藝林餦脯。
萬履安有子八人，長孫貞一並稱令器。李杲堂嘗論之曰：粹然有得造次儒者，吾不如公擇。事古而信篤志不分吾，不如充宗。足以文章名世居然大家，吾不如貞一。至若學通古今無所不辨，則吾不如季野。
明州有鑒湖社，仿場屋之例糊名易書，以杲堂為主考，甲乙樓上少長畢集，樓下候之。一聯被賞，門士臚傳。其人拊掌大喜，如加十賚。世稱莊淡庵所至，如墨濡素練，便出雲煙。
黃俞邰目周櫟園吏事精能，撫戢殘暴則如張乖崖。其屢更槃錯乃別利器則如虞升卿。其文章名世領袖後進則如歐陽永叔。其博學多聞窮搜遠覽則如張茂先。其風流宏長座客恆滿則如孔北海。其心妤異書性樂酒德則如陶淵明。其敦篤友朋信心不欺則如朱文季。其孺慕終身友愛無間則如荀景倩李孟元。至其登朝未久試用不盡則如範希文。而遭讒被謗坎壈挫折又如蘇長公。
王丹麓蚤年高隱，甚負才望。趙千門亟稱之，比為天地私蓄。
黎愧曾文章雄視海內，徐巨源嘗曰：漢陽李文孫，長汀黎愧曾。
董文友嘗言：予與訏士，非惟文章道同，覺性情俱與我近。
陸麗京目徐世臣勵志箕山，斐然述作，方之西園偉長非特不愧。
陸麗京年德轉升，往往領袖群彥，然虛懷沖挹不自滿假。或問卿自比稚黃、志伊如何？陸曰：志伊學海，稚黃雅宗，故當不及。
陸麗京與陳際叔孫宇臺齊名友善，一日聯袂出北郊，道傍觀者竊嘆曰：此三人定爾殊常，何乃神理都肖。
陸麗京云：西陵儷語，家有靈蛇，若儇胡秀如春采，仲昭絢若朝霞，故當並推。
毛稚黃嘗言：西陵有三絕，林玉逵文搏捖神光，雲行雨步。陸儇胡駢體，行控送於絕麗，能使妙義回環而來。張祖望詩蒼漭頓挫，如大漠風莽莽無極。
陸拒石年十五作春郊賦，詞藻流美，筆不停綴。麗京云：王筠芍藥遜其敏，正平鸚鵡讓其工。
惲正叔過毛稚黃飲，謂毛曰：曩未識駿男，然得阿虎，令人有雄舉之思，虎固當勝耶。毛曰：駿神鋒豪上，虎亦俊快，正如蒲梢駃騠，並驅康莊，未知誰先後耳。
毛稚黃過夾城陸氏，出語人曰：吾始交藎思，倜儻英澈，器為國寶。發其堂，仲季出揖，高仲骨削，神藹睟然。升璜鸞聳驥逸，卓卓欲度諸兄已。茂林公扶杖出，肅然穆然，使人瞻之不見所屆。
羅隨園嘗言：老而好學，有德有言，吾敬張君祖望。博聞強記，不妄許可，吾敬毛君稚黃。雕龍繡虎，與物無競，吾敬丁君素涵。閉戶著書，朗有卓識，吾敬李君東琪。汪洋千頃，能以度勝，吾敬沈君開先。情辭斐亹，波瀾老成，吾敬孫君宇臺。
王阮亭性和易寬簡，好獎引氣類。然人以詩文投謁者，必與盡言其失，得不稍寬假。
汪舟次兄弟好古力學，名沸大江南北，戶外屨常滿。父意歉之，誡曰：吾不願爾曹為名士，名如翦彩鏤棘，實不存也。爾曹與人交以其文，無寧以其行。郭泰之異茅容，庾袞之敬褚德，豈為名高哉？爾曹慎之。
蘄州顧赤方出其詩與施愚山相仇校，嘗握手笑曰：吾儕本相好，攻瑕索垢，當猛鷙如寇讎，毋留纖塵，為後人口實。時嘆為名言。:〈顧名景星，湖廣蘄州人。〉
文與也作畫頗得待詔家法，然多率爾之筆。汪鈍翁規之曰：此事定須霞思雲想，刻意經營。奈何頹唐落墨，便布人間。
鄒子先趙砥之並居吳江之西郊，亂後邑人多謝去子衿。俄學使者來傳相告言，不出且遣戍。趙頗心動，鄒正色曰：我輩但當論是非，不當計利害。於是遂止。趙每為人言：微鄒君幾喪吾守。
喬文衣夜半過午門前，萬籟俱寂，猛思日中百億生靈今歸何處，人世升沈，如此而已。
安西估魏丙貿卉布上海市，中夜就旅宿醉臥，風雨大作，失橐金三百兩。時上海令為任待庵，素善讞。至是獄不能定，因詣城隍廟禱於神，請以實告，乃留捕隨往者，使待命於神寢宮捕，夢寢宮有幼婦出右手抱細女，左手挈衣與之。及接視則裙襴也。歸以告令，令俯首再三，仰而曰：夫賜衣而得裙襴，則非衣也。非衣者，裴也。豈有裴姓其人者耶？捕叩頭曰：似也。閭左有裴愛，無賴不事家人產，其人僦旅舍傍，而得出入於其舍。即欲得裴姓，此當是。令曰：然。然則其抱細女者，抑可知矣。夫細女，愛女耳，吾聞納音之數，陽姓從左，今左非衣而右愛女，其為裴愛無可疑者。遂收裴拷之得實。
計甫草雪後攀鐵索造日觀峰，不見日出，於峰之傍見豐碑矻立，大書禮為人子不登高不臨深數言。計再拜稽首其下，即杖策下山，不復登。
陸麗京誦讀明敏，善思誤書。嘗閱韓非子至一從而咸危，曰：是一徙而成邑也。後令他人覆射，無一合者，惟弟左墄中之。
胡循蜚官湘東司李時，定南王駐師於衡。一日召胡至帳下曰：軍中有馬數千，需櫪五百，具命若三日為期。過期斬。胡出已暮，至江壖，適有人跣足立星露中，顧謂非司李胡公耶，何為至此？胡告之故。曰：小人家於江，有漁艇百餘，破其一可得櫪五六。具請後二日以報。五百具鱗次江上，胡進之王，王大悅。
徐電發蚤歲韶令，天姿英敏，年十二和無題詩，有殘月無情入小樓之句，長老咸嗟異之。
魏昭士生甫二十餘月，母口授歸去來辭及九歌一二章，久之輒能背誦。諸父嘗抱持誘以果餅使歌之，聲悠揚可聽，相詫為英物。
沈漢儀總角時，嘗從父公趾遊苑中。公趾曰：名卉不乏，何以淵明愛菊？對曰：淡而能久也。父嘆曰：此兒出語可人。
沈孚先十歲著大臣論，稍長尚風節，嘗讀漢書黨錮傳，至度遼將軍皇甫規目以西州豪傑不得與黨人上書自訟，沈足筆填其下。時蕭山沈功宗以童子同將軍上書，其慷慨如此。
許彜千是許勉無子，勉無讀書竟夜不輟，許每臥聽父讀書，旦輒默誦。父嘆曰：兒臥時乃過我醒時。
卓有枚七歲出就塾師，使讀論語。有枚嘗置一本掩所讀書下，時竊觀。塾師發視，則司馬公通鑒也。師以此奇之。
虞景銘十歲即善屬文，嘗薄柳州乞巧，更作辭巧文，識者知其遠到。
吳威卿七歲嘗侍客坐，客論詩無孤獨連文者，吳應聲答曰：孤雲獨去間，非佳耶？一坐驚嘆。
章言在幼從塾師學，師出有友訪之，比歸群兒告以故，而忘其姓氏，師怒呵群兒。章曰：毋怒也，我猶能約略記之。因以筆狀其顴額須眉，栩栩然也。師見而笑曰：是得非某乎。已而叩之果然。
趙禹功九歲，父遊學歸，大雪不能舉火，出古畫一幅，命禹功詣友所易米，不得，家人悵然。禹功閉戶乃吟詩曰：吾家有古畫，其價重連城。不易街頭米，歸來雪滿罌。父聞之笑曰：有子如此，饑亦何憾。
宗定九子舉兒年五歲，曾同諸兒戲於庭。一兒指月中言曰：月中那得有桂樹。舉兒曰：汝謂月中桂樹為奇，彼天地間之有樹，當亦奇耶。
王丹麓座客常滿，有客謂孔子無須，眾詰其說，客曰：本孔叢子，子思告齊君曰：先君生無須眉，天下王侯不以此損其敬。故知今像多須誤也。時丹麓子鼎六歲，在側應聲曰：然則孔子亦無眉耶？客語塞。
王丹麓病起畏寒，每當雪夕閉戶謹風。時幼子小能五歲，坐著膝上曰：大人寒故畏風，抑知風亦畏寒。王問故，答曰：風不畏寒，何由喜撲人懷。
世祖章皇帝嘗獵過滹沱河，宋牧仲從行，時天大寒河冰闊二丈餘，宋揚鞭大呼，一躍而渡，上壯之。
王阮亭為同考至白門，夜鼓柁行大江中，漏下將盡，始抵燕子磯。王興發欲登，會天雨新霽，林木蕭颯，江濤噴湧，與山谷相應答。從者顧視色動，王徑呼束苣以往，題數詩於石壁，從容屣步而還。冀日詩傳白下和者凡數十家。
施愚山倡學湖西，問道者車接轂。蕭孟昉為之供扉屨飾廚傳，勝流歙集，賓至如歸。
吳六益訪汪鈍翁邸舍，每被酒自誦其所作遊五嶽詩，音響瑯瑯若出金石，覺爾時意致遒上，不可復及。
汪然明教其子成名，即放浪湖山，青簾白舫，選伎徵歌，日與二三知己傾尊賦詩以為笑樂，望見者謂前則子瞻，後惟廉夫，差堪仿彿其概。
周櫟園性嗜飲喜客，客日滿坐，坐必設酒，談諧辨難，上下今古，旁及山川草木方名小物，娓娓不倦，觴政拇陣疊出新意，務極客歡而去。
熊雪堂令汝陰時，廬州被圍，鄰郡偵探至城下，熊從埤堄間磨盾鼻作答，一手雙挾朱墨二筆，運腕如飛，一往勃勃，真覺骨嶷氣湧。
吳慶百應藨入京，止竹林寺。毛季蓮嘗偕叔大可過吳寓，輒據柳床，自吟所為宴集及登臨諸作，大聲撼四壁。吳顧大可：君家阿咸，正復不減，將不使卿單行。
義興大饑，當事集紳士議賑。紳士曰：賑饑是極難事，毋輕議也。徐竹逸曰：天下難事我輩不為，誰為之者。條陳數則，活數萬人。
李如縠官武昌郡守，荊州曹叔方以所編樂府投之，會李坐黃堂上，立取梁州序親自度曲，以扇代拍，時隸役百十輩皆屏息而聽，寂若無人，歌罷即出千金贈曹。
申鳧盟偕楊猶龍殷伯巖行藂薄中，林葉颯然，疑有虎。楊據片石負杖叱咤，萬壑雷鳴，同行為之神王。
侯朝宗豪邁多大略，少本有濟世志，嘗與吳次尾更彜仲醉登金山，指評當世人物，臨江悲歌。二子以侯比周瑜王猛。
吳園次蕭散自得，陶然於酒，所至偕故交文士名娼高衲，放浪於山顛水涯，每醉輒歌吟笑樂詼調終夜，酒痕淋漓，頭伏几案。與之遊者至忘寢食。
宋俗上元夜張燈飲酒，睢陽司氏巨族也，張銀瓢容酒數斗，約能勝飲者持瓢去。群少皆醉臥窘甚，時漏下三鼓，會賈靜子服尨衣駕鹿車，自百里外至，忽叱咤登階，舉滿一飲，即擲瓢付奴持之，不通姓名。坐賓駭散。雲間田彿淵董蒼水兩孝廉，素稱好客，四方士大夫接踵而至。一日集圃如草堂赴者五十餘人，兩孝廉相繼迎入，未與談即呼常從具衍篋出紙筆分題鬮韻而賦之，有頃賦已會食，命廚割腥酒炙交至，酒中各唱所業，盡歡而罷。
計甫草自海陵歸渡江舟，大風雨雪，舟不得發。同行者皆垂首嘆惋，計坐舵樓下，手王阮亭詩讀之，至論鄭少谷絕句，哭失聲，既乃大喜，拭涕起，坐雪中觀江濤澎湃，吟嘯自樂。
李礪園性好遊。每興發，雖愛子牽衣割裾，不暇顧。他事益漫不訾省，蹤跡幾遍天下，所至名勝，輒為文以記之。
淮海杜湘草過武林，冒雪遊西湖，樂甚。次日適王丹麓，使至，遂以相聞。據案作書，忽傳方伯監司聯車到門，並謝不見。士論高之。
吳錦雯遊寓蘭陵，酒徒劍容及弄阮咸撥箜篌者滿座上，日解縕袍貰酒，酒酣對客揮毫，煙雲滿紙。
孫介夫遇王惟夏於邗關，執手道故。王固善飲，與入酒舍，洗盞而酌。浮滿數十盡。初坐客哄甚，聞兩人聲奪耳，皆瞪眸迎視，氣為不吐。
陳興霸喜談兵論劍，抵掌天下事。酒後耳熱，輒罵古偽豪傑不中一文錢。
毛稚黃言：丈夫既有此六尺身，何可不令千古。
丁野鶴官椒邱廣文，忽念京師舊遊，策長耳驢冒風雪，日馳三四百里，至華巖寺陸舫中，召諸貴遊，山人琴師劍客雜坐酣飲，笑謔怒罵，筆墨淋漓，興盡策驢而返。
吳舒鳧托懹豪逸，情與興俱。
謝晝也好施，數千金都緣手盡，復假貸以費。京師謂之窮孟嘗。
楊序玉園居，器具精良非世所恆有。客至命酒，珍錯疊陳，少醉即欲賦詩，或召冶童歌，自吹簫以和之。
王水雲常與茅子鴻偕渡，大江風濤洶湧，王掀髯稱快，曰：吾胸中鬱勃之氣，對此稍舒。茅亦為之放膽。
梁蒼巖襟期瀟灑，意度廓落，大類坡仙。彭禹峰長身修髯，聲若洪鐘，一飲能舉數升，一食能盡一彘肩。汪鈍翁目為撥亂之異才。
張敉庵姿容瑰偉，飲啖日可三升。興至蒲博爭道，獨酌引滿，呼小僮撾鼓奏伎，奮褏激昂，大噱不止。
黃大宗狀貌奇偉，王昊廬見之嘆曰：風神超逸，卓有父風。
周芮公沖懷貞淡，與之晤對，如揖廣成，如瞻水鏡。
丁文博眉目明秀，如碧梧翠竹。
吳六益目錢礎曰：神姿崖異，有壁立萬仞之概。閔伯宗性簡默，意致蕭遠，殊不大快人意。久與居處，覺欣然如飲醇醪。
嵇叔子目王丹麓神致蕭散，超然物外。程穆倩眉宇深古，視下而念沈，處治不媒進，處亂不程方。
李戒庵美風儀，嘗於上元夜著絳衣，與郡中名士集賀監祠，乘月上湖橋長嘯，十洲人遙望，俱謂神仙。
丁大聲軀材拔起，意識豪略，咳如挺鐘，言同奔河。
柏嶷山過涉園，魏青城稱其高風秀骨，英采惠姿，照映泉石。
韋六象神朗貌臞，衣布不肉食。長夜擁絮被危坐不寐，讀書至旦為常。高簡淡泊，彷彿如枯巖禪客，與人言肺腑傾盡，不事表襮塵，俗人望之，頹然自遠。
吳錦雯張祖望並有修髯，夏日嘗促膝吟詠，意思蕭曠。毛稚黃戲以詩云：吳公美髯不易得，張也於思亦自奇。長日吟詩相對坐，南風吹動萬莖絲。相與大笑。
沈去矜形弱不勝衣，而骨性剛挺。平時與人語氣才屬，及發辯議則電閃霆激，摧屈一坐。徐武令為人樸訥，辭艱於口，平居輒好書寫，不知棋局。每自比方葛洪介公，風儀肅散，寡言笑，體羸若不勝，而神鑒淵然。每與一時諸名士接，但以目會，四坐盡通。退相品題，不失分寸。
徐立齋扈蹕南海，世祖親控玉虬。一日顧問尤悔庵者三，每覽西堂雜組，稱為才子。時有以讀離騷樂府獻者，上益讀而善之，令梨園子弟播之管弦，為宮中雅樂，比之清平調雲。
徐健庵負俊才，好交樂善，於士類尤極推獎。宇內之人群歸之，如百川之赴巨海。
新城王西樵阮享每過郵亭野店，輒題詩壁上，詩既驚人，使筆鬥大，龍拏虎攫。尤悔庵道經燕齊見之，解鞍造食坐對，移晷不能去。
彭羨門驚才絕艷，詞家推為獨步。王阮亭稱其吹氣如蘭，每當十郎，輒自愧傖父。
王阮亭宦廣陵，一夕雪甚，漏且三十下，風籟杳窱，街鼓寂然，燈下簡篋中故書，得吳賓賢詩，且讀且嘆，遂泚筆為序。明日走急足馳二百里寄之。吳感其意，為刺舟來郡城，相見歡甚。
汪鈍翁初未遊西山，逢人輒相咨詢。或曰：西山雖復崇深，意謂不如東南諸郡，清潭鏡澄，層峰屏峙，一花一石相對，饒有勝情。
廣平申和孟不欲輕通貴交，惟致書汪鈍翁，微訊王吏部近狀。汪報之曰：吏部蕭疏簡遠，不失故武，誠吾黨第一流也。
申鳧盟道未晤櫟園，未睹滄海，自是生平兩闕。
周櫟園以少司農出為督糧使，使江淮間，四方之士慕之者爭願見司農。舟車輻輳道路為隘。周櫟園貽胡元潤詩卷，輔以朋尊。胡展帙長哦，啟罌浮白，不知秋風吹墮白日。
李方山客南昌，有傳宋荔裳已死者，持為詩吊之。與宋初未識也。後至武林，聞宋尚無恙，李喜甚，借友人馬疾馳相視，且出詩讀之。兩人因與泣下沾襟，已命酒，狂飲極歡，策馬而去。
王丹麓居窮巷，門除肅然。顧且庵過，每促席移晷，嘗語人曰：見丹麓如把秋英，清芬襲人；如循古澗，仰峭壁驟難梯接。
計甫草過順德，日晡方就旅宿，忽念歸震川昔佐此郡，有廳記二篇，遂徒步入城求遺址，不可得。乃入署傍廢圃中，西向設瓣香，流涕再拜而去。
盛此公嘗願此生得一少年，如張緒衛玠王子晉，能飲一斗不醉。得一老緇老黃，能痛飲酒記天寶遺事。得一遲暮佳人，能歌離騷舞三尺劍，醉讀南華秋水篇。:〈盛名於斯，一名籛，字鏗侯。江南南陵人。〉
王山史與李天生初未相識，一日邂逅長安茶肆，隔席遙接，各以意擬名姓，及詢之皆不謬，遂與定交。
陸麗京酷推陳際叔文，典冊類相如。陸撰沈獻廷祝文，稚黃不覺謂為陳作，陸有欣色。:〈沈名士逸，浙江仁和人。〉
陸麗京梯霞晜弟聚處，嘗空瓦屋三間。張效青步青就居於陸。諸駿男過張曰：昔張陸同居雒下，今復有醴泉交讓之嘆。:〈梯霞名階，高文異采，與兄麗京鯤庭競爽，一時時號三陸。效青名埈，浙江仁和人。步青名壇，效青弟也。庚子孝廉。〉
胡彥遠高自棲托，神理雋邁，嘗隱河渚，近止城北，芳樹池塘環接戶外。諸駿男每過，談彌日。歸語人曰：嘗謂永興南穴，汲郡北山緬邈。不謂近在咫尺。
閩中邱則飛以賣靛為業，遊於山水之間，喜吟詠，集成，求雲間張洮侯作序，過虔州關，以詩謁榷使者。見張序云：詩能張洮侯作序，豈尋常商賈耶。輒免其稅。
曹顧庵侍從說詩，數受世祖恩眷，攀髯余痛，常結胸臆。每聽猿嘯鵑啼，便欲愴然霣涕。
汪梅坡早年子女不育，哭之甚哀。每一念至，輒疑身是眼淚結成。
林鐵崖持節駐珠崖，其地故多颶風，風起拔山飛樹。林嘗袒立中庭，仰天祝曰：好將某吹送到泉郡開元寺內，掛東西千丈二石塔上，然後呼僧絙引而下，得見吾父母，拊棺一慟，幸甚。
王異公賦十二哀詩，追數舊遊，目規口嘆，流漓揮灑，各竭思盡致，能令讀者摧惻。
繆於野謂：鐘廣漢若不夭，則神懷散朗，學義淹長，在後進中吾未見其匹也。
陳緯云：雲鄒董相繼零落，蘭陵舊遊酒旗歌板故地，闌風長雨，不可復尋。言之淒然，不待過黃公酒罏而始慟矣。
陸麗京與沈駿明素無深好，聞沈負才蚤世，乘醉達其家，哭之失聲。從子儇胡不輕與人定交者，亦一哀出涕。
趙山子既歿，有人議其短長。吳聞瑋擲杯謾罵曰：斯人不死，鼠子敢爾。
諸駿男過廣陵，嘆曰：小有之風流，頓盡於一之宿草久衰，柴丈遁跡於白門，梅岑棲蹤於遠郭。故人云馳雨散，念此能不傷懷。
計甫草有才子準早夭，哭之哀，為作思子亭。
王丹麓有三子，幼子小能最鐘愛。六歲蚤殤，王大哀慟。或為太過，王曰：佳者不存，存者又不能佳，吾目未喪，方自愧不及情，君乃為太過耶。言罷復益欷歔。
孫鐘元居蘇門夏峰村，清泉嘉樹，映帶茅衡，一觴一詠，翛然物外。李工部以為先生本非隱者，其少時豪俠之氣尚自稜稜爽露。
徐伯調處梅市，扁舟箬笠，弋釣自娛。落落與世俗鮮有所諧。會宋荔裳分守紹興，宣城施愚山寓書於宋曰：山陰有徐，緘者渭之亞也。宋遣人招之，久不至。比宋罷官客湖上，徐乃時時來相與盱衡抵掌，抗言今昔，意所不合，雖尊貴甚有氣勢，口期期不服。
宋射陵奉母不樂仕宦，退隱射陽之濱，自號耕海潛夫，名其圃曰蔬枰。
宗定九性不喜煩，與人對終日即病飲酌，數夕亦然，或值勢利毀譽之場，便如溽暑置身赤日下，移家鄉僻閑居，未嘗至柴門外。或客至或入郡始一到門，不則數月兀坐草堂而巳。
王酉山解井陘之綬，高臥海曲，清流映帶，喬木郁盤，乃綸竿箬笠，釀黍種樹，間與田夫野畯較陰晴，課蟹稻以為樂。
魏善伯曉聞鳥語，知是天晴，起來獨立，自謂至樂。魏和公登華山絕頂，日月從兩耳升，降視黃河如襪帶委地下，燕趙秦豫隱隱見黑子俯仰天地，悲從中來，有入山披髮、長往不返之意。
龔柴丈隱居清涼山曲，有園半畝，種名花異卉，水周堂下，鳥弄林端。日長無事，讀書寫山水之餘，高枕而已。
郭去問隱居綿亭山中，三十年織簾讀書，不求仕進。時比晉劉驎之。
邱維正隱武原秦駐山，舍茅籬槿，身率妻子力作以食，恆業樵間釣弋小販，暇說詩書教二子孝弟，不見衣冠客。田夫牧豎相爾汝歡甚，素與朱近修善，朱乘閑訪之，邱方負薪，熟視曰：何憊也。出飯一盂菜杯對食，喋喋竟日不離樵事。朱曰：能出山信宿草堂中乎？不答，抱稚孫以嬉久之，曰：十年欲遊洞庭山，無一貫錢而止。朱遂去。
沈去矜家臨平東鄉，嘗謂張祖望曰：居山食貧，亦能不改其樂，恨無黔婁之婦，穎士之奴。
羅瑕公云：樓居受用天氣，看春夏過接處，光景絕微。
申自然居無定所，野店僧寮，匡床布被之外更無長物。間走荒臺木末，哭其所知，謂人曰：終當以哀死，化為杜宇，擾人魂夢耳。
李孝貞事父，終身不嫁。閭巷聞而化之，諸婦女有爭言，詬誶相恐嚇，戒毋令孝貞知。時復為之語曰：生女慎勿嗔，養父不嫁有孝貞。
汪魏美亂後隱居不出，其內姻欲強之試禮部，出千金視汪妻曰：能勸夫子駕，則畀汝。對曰：夫子不可勸，吾亦不愛此金。其人慚而止。
杜於皇母性方嚴，生平不肯見畫師。一日於皇遇善手曾鯨，喜以白母，且云：鯨老矣，寫照其宜也。母作色曰：安有婦人呈頭露面，與男子註目熟視，而不知羞者！先王制禮，男女有別，何嘗雲老者不在此例耶！
宗定九少時，奉母陳家居，值歲凶，啼饑號寒，初不向宗族借貸。母曰：餓死事小，遣十歲童子汗顏面以求人，使從此不知有廉恥，品行事大。於時以為名言。
吳巖子吐辭溫文，出入經史，與人相對，如士大夫。
丁季淵繼婦張夫人親喪，三年不脫衰。以親染風疾，終身不言風。嘗作討李賊檄，顧和知以為孔璋讓其英蕤，賓王失其峻烈。
胡勵齋博綜群書，尤精天官家言，日月薄蝕星辰躔度，推測毫髮無遺。在長安與監中西洋專家反覆辨論，群皆嘆服。
龍舒方直之工射覆，客匿黃錢一，命筮之，方曰：金體四文，既圓且方，流布天下，錢文為光。竟中錢。坐客莫不歡悅。
吳志伊亦精樂律，曾於市上見編鐘一枚，叩之曰：此大呂鐘也。後滌視款識，雲古大呂之鐘。
陸麗京孫宇臺並精京氏學，於甲申除夕各占元旦明晦，麗京決晴，宇臺斷雨。次早曈曨日出，晚即滂沱雨來。人咸異之。孫宇臺既精易課，兼善潛虛，嘗與陸麗京同在臨平沈去矜座，陸舉之字問孫云：今日當得幾客？孫應聲云：之文十一也。已而果驗。
海昌範文園工相術，邑中有隙地或塑太歲，範以為威儀具足，應享巍峨。未幾遂成巨剎，又指禾中千佛閣肖型慘戚，當厄於火。已而果災。
毛大可善歌，沈康臣吹洞簫和之，能曲折倚其聲。
萬年少自詩文畫之外，琴棋劍器百工技藝細，而女紅刺繡粗，而革工縫紉無不通曉。唐叔升嘆謂：我輩十指雖具，乃如懸槌，若是何種慧性，一能至此。
顧樵水詩篇秀絕，畫亦屬能品。嘗作秋林圖贈吳梅村，吳嘆曰：對此尺幅，使人幽思頓生。
洞庭葉林屋少嘗學翁家槍，每投石超距，以驗其法。會有賊艦泊太湖，欲上山肆掠。葉倡率鄉勇卻之，一時稱其絕伎。
王筠侶工繪事，不屑屑師古。所畫山水樓觀人物草木蟲魚，蕭遠閑曠，間出古人之上。人爭貴之。性任誕不羈，非其所悅，雖權貴人迫之，不輕作。
蔡子佩具絕人之姿，不恃攻苦，輒能為文章詞賦歌詠論議，即下及書數繪畫博塞，遊娛之細，無不意志所至，手目畢達。
毛稚黃小姬瘵，勢漸欲肉骨，沈去矜以一刀圭愈之。毛大驚嘆曰：曾聞敵二豎，過於五丁東，陽顧影腰帶幾何，竟具神力乃爾。沈文人，工繪事，兼善音律。間為小詞，直窺稼軒之奧。其穠情逸韻，周勒山謂蕙草雪消，不足方也。
胡循蜚下第南還，至汶陽之西，遙望黃埃起處，一矢驟至。少頃賊披介冑奔耀日中，同行者盡蒲伏，胡躍怒馬從眾中出，拓弓大呼，連擊數賊。賊披靡走，胡徐過市，下馬解衣踞胡床，乘風綠槐樹下。久之同行者始至，驚曰：神人也。
錢塘藍田叔工寫生，陳章侯請藍法傳染，已而輕藍。藍亦自以不逮陳，終其身不寫生。曰：此天授也。
張閑鶴性簡曠嗜飲多，少進輒醉，醉輒喜畫蘭，勃勃有生氣。陸子黃嘗得所畫，懸之素壁，忽發香滿室中。陸異之，因額其處曰蘭堂。
祝培之年已七十，能於徑寸牙牌上書桃源記，細發為行，微塵遮字，更留其下為作圖。周櫟園見之嘆曰：使劉子驥遇此，定應畏其侷促，攢眉而去，豈復生問津想。
世祖御極之初，名公卿大臣子弟入衛，時商邱宋文康公長子牧仲，年甫十四，儀觀俊偉，冠侍從冠。蟒衣褲褶帶刀侍上左右。上愛重之，每賜食中和殿。一日牧仲對食遜避，私出帶間斜幅，裹餅餌棗粟將懷之。上怪問，牧仲前跽謝曰：臣有祖母老，甚愛臣。臣懷以獻，榮上之賜也。上喜，自是每賜食必盡，敕以歸。
琉球中山王請封，上慎於擇使，下部議須通經術善詔命者，廷臣會推翰林汪楫以充正使，汪才質端偉，專對具宜，入見上大悅，賜一品服璽，書金冊臨軒遣之。汪自國門駕八騶，天仗前導，龍旆飛揚，都亭張設，不絕於路。朝士賦詩送者數百人。
金沙史遠公精畫事，鎮國公延之閣中，屬以縑素。時方初暑，史濡毫脫冠於案，公來縱觀，戒令勿起。史遂忘冠，坐為應對。蔣馭鹿從旁笑曰：山野之士，疏放自然。若史某者，真所謂脫帽露頂王公前矣。公笑應曰：君不見揮毫落紙，如雲煙耶？
金谷似詩歌頗有唐調，汪鈍翁北遊時，金來話別。值賓客盈坐，金都不敘語，竟出其所作送別長歌，朗吟一遍。腹捧謂汪曰：此詩何如高達夫？舉坐默然，汪頷之而已。
劉公勇性曠達，嘗置酒慈仁寺松下，遇遊人至，不論識與不識，必牽挽使飲，有不能勝者必強灌之，至醉嘔乃已。
姜學在嘗襆被挾一童子附估人舟，往登洞庭東山。山中多富人，絕不與通刺。相羊僧寺中見一丐者題壁絕句，異而物色，得之延置上座，與之共飲食。丐者不知何許人，顧握姜手曰：若真知我者。姜遂大喜。
梁公狄初與豫章王於一交，兩人相論詩，每篇成不即示，草率相攜至荒臺古寺車馬不經處，始出詩共讀，狂呼驚拜，或至慟哭而後退。
陸麗京與徐孝先分雖甥舅，契若金蘭。嘗劇醉共被臥，徐咍噎中大吐，早起不覺，但見床下地汙，乃曰：舅昨茗艼耶？陸亦不能辨。
陸麗京云：荀奉倩取婦，遺才存色，此是至言，非關興到。假令左思張載可與同筆研，寧可共枕席耶？
柏斯民性僻山水，嘗寓西湖，一日冒雨執傘獨上北高峰頂，引領四望。衫履淋漓，見者咸笑為癡。柏意愈自得。
沈漢儀家貧好客，每遇良友輒慷慨沈飲，或勸以稍事生業，對曰：良朋樽酒，吾故藉以生者。
丁野鶴在椒邱，每晏起不冠，搦管倚樹高哦，得佳句呼酒，禿發酣叫，傍若無人。間以示椒邱諸生，多不解。因抵地直上床，蒙被而睡。
王丹麓不好棋，每見客手談，輒亂其局，或竟擄子納奩中曰：日朗天清，奈何為此鬼陣。
王介人善故金吾張道浚，一日張會貴客，並邀王酒行舉樂。客皆正襟坐，王直入，解發跣兩足踞上席，客大驚，目視王。王言笑自若。
諸虎男常云：酒可千日不飲，不可一日不醉。
沈子均從朱近修遊妙峰庵，遙望棲鳳災。棲鳳故沈所居，人為沈吊，沈曰：可賀也。詰其故，曰：家所有惟身耳。我已攜家妙峰來矣，庸何吊。竟不歸。
汪鈍翁性狷急不能容物，意所不可，雖百賁育不能掩其口。其所稱於當世人物之眾不能數人。汪鈍翁頗自患懶放，兼以此規王西樵。王莞爾曰：長安車馬喧闐，若無吾黨一二孤寂者點綴其間，便成缺陷。
周櫟園好客，然不耐俗士。有過從者周便率意與談，盡，輒望其去。坐少久，輒露不快色。去又輒忘其姓字。
謝石臞判常州日，持一卷書坐廳事，有吏抱牘至，輒揮之。鄉先達請燕見者，亦往往謝去。顧喜與諸生論古今以文章爭勝負，人目之為傲吏。輒欣然有喜色。
陳散木性狷介，不為茍容。素健辨論，遇客或不合，抗首立拄之不少遷。隨或憾焉。散木聞而曰：我之所嫉怒我固然，即爾見喜正復何益。
王山長嘗讓杜於皇傲慢不求友，杜云：某豈敢如此，只是一味好閑無用，但得一覺好睡，總有司馬遷韓昌黎在隔舍，亦不及相訪也。:〈王名岱，湖廣湘潭人。能詩文兼工書畫，嶔崎磊落，以氣節自命。發甫燥名滿海內，已卯孝廉，官學博。〉
燕人梁公狄瘠立嶔崎，遠客萬里初至，鄞客於梵舍，兀然坐一藜榻。有客造戶謁入不延。里中薦紳聞梁至，置酒相迎，梁強一過，見席中客有非類，即命人取水洗兩目，良久立上車去。
徐大文將遊豫章，其友吳慶百林玉逵送之。時徐年少慷慨，涉江遙指笑曰：吾過洪都，惜子安已沒，無可與言詩者。客或乞吾書，正恐麻姑碑板羞見吾耳。
來成夫授書江園，與其徒同邑沈功宗山陰傅宗，夜秉燭藉廣氈箕坐，縱談古今興喪得失，及漢魏以來理學藝文人物，徹三晝夜。及遇軒冕與不當意，端視緘嘿，雖終日不出一語。問之間亦不對。故相值者多卜來語嘿以示臧否。至為語云：言勿言，視來蕃。蓋重之焉。
商邱徐恭士榜其門曰：問君何所長。客至必指此問之，有一藝者即與盤桓竟日，或都無可采，輒踞坐揮手曰：客休矣。
董文友少時氣勇神踔，視天下人無可交者。每朋聚翕熱手揮而已。如不相識，及合坐捉筆為文，獨寫數千言不休。文成坐客不解一語，輒瞠目相視，人咸目攝之。
沈君善性不喜俗，嘗持不語戒，手懸一牌上鐫不語戒三字。有貴人訪之曲致殷勤，君善瞠目直視出牌示之，不交一語。貴人去，適周安期顧茂倫及其弟留侯來，相與傾倒，雄辯四出。或譏其太過，君善指其口曰：天生我口，不解與傖語。見快人不與語，又安用我口耶？
客問汪鈍翁何意沈酣故籍中，汪徐應曰：身之好書，政如君侯之好博奕。
彭羨門在廣陵見沈去矜董文友詞，笑謂鄒程邨曰：泥犁中皆若人，故無俗物。
劉公勇棄官入蘇門，依孫鐘元。嘗築堂孫所居側，久之厭其蕭寂，棄所攜一琴於堂而去。因名留琴堂。王儀曹作留琴堂詩，其起句云：身是巢由未得閑。聞者便為絕倒。
葉元禮素病羸，然頗不耐杜門，客有憂之者，或笑曰：猿狙之性，動而彌壽。
有人語杜於皇：某一介不與，卻未一介不取，可謂一邊伊尹。杜應之曰：某無周公之才，使驕且吝，豈非半截周公？
宋禹域短而多髯，嘗同沈漢儀宴集，沈曰：吾為監史，當以兩官畀一人。因指宋曰：汝以參軍兼主簿。眾客皆笑。
計甫草故貧士，嘗置一妾，晨夕設食，惟粗爄而已。妻張夫人謔曰：古聞糟糠之婦，不聞糟糠之妾。如何舊有相國堂聯，放開肚皮吃飯，立定腳跟做人。或議首句不佳，徐野君曰：彼小人常戚戚者，震雷常在匕箸間，那能放開肚皮吃飯。
陸麗京飲陳際叔家，半坐欲起，謂主人曰：陳家惟卜晝耳。際叔弟魯季對曰：君不聞孟公投轄耶？陸更入座。
毛大可會侯同詣李湘北，李笑曰：不謂今日初見二毛。
徐世臣與陸麗京同舟下臨平，詼笑百端，竟日相持。時潘新彈及陸弟左墄俱從壁上觀，但覺入其元中，不能定其勝負。
王丹麓年逾四十，益復困頓。婦戲語曰：同學少年皆不賤，奈何夫子獨長貧。王曰：昊廬少詹有言，貧者上天所設，以待學者之清俸。金陵吳介茲亦言，天以貧德人令處儔類之中，天幸德我，特頒清俸，義難獨享，願以共卿。婦哂曰：君意良厚，但不知何日俸滿耳。
周櫟園見士人日事奔競，輒曰：是以日遊神兼騎望火馬者。
蔣絢臣與周櫟園論詩云：時選雖惡，然亦有足采者。臭泥中生蓮花，但采蓮花勿取臭泥可也。周云：但恐盡是臭泥，無蓮花在。
王阮亭目淮上還，青簾畫舫乘風南下，與汪鈍翁相值秦郵湖，遙語曰：有事欲附致家博士。及遣信至，乃寄舫中所有第二泉四罌而已。汪以道遠稍難之，王攢眉曰：汪大乃成俗吏。
程周量嘗撫慈仁寺松嘆曰：長安諸賢，率皆未登庾嶺，故使諸松浪得盛名。
大覺禪師云：吾心眼頗平等，然因指見箕尾甚喜，觀水中荇藻亦喜，縱目空碧亦喜，獨對清狂不慧人刀刁魚魯殊不耐。
陳士業嘗論當世名流卓然足自表見者，屈指不過二十輩。其餘率多樊英殷浩，聞其姓字或亦赫然，與之狎處往往使人自咎其傾註之過。
吳人有為正錢錄者，攻摘虞山不遺餘力。計甫草戲語客曰：仆自山東來，曾遊泰山登日觀峰，神志方悚栗，忽欲小遺甚急，下山且四十里，不可忍，乃潛溺於峰之側，恐得重罪，然竟無恙。何也？山至大且高，人溺焉者眾，泰山不知也。客躍起大罵。吳梅村聞之頗是計言。
周雪客嘗品白嶽如五都之市，雖珍異錯目一覽輒盡。
陸麗京長於引古，毛稚黃善於標新。毛讀陸文，每曰：苦成語多。
張祖望弟祖靜祖定俱能詩，祖靜微遜孫宇臺嘗讀其詩，嘗之曰：人言張氏兄弟如腰鼓，夫豈其然。
地師沈六如過王丹麓，指庭前不宜種樹。謂口字著木是困，形不佳。王曰：誠然，吾賢亦未宜立此口字，著人豈不成囚字乎？沈默然。
周釜山少以詩名海內，後與宋荔裳同為郎，遂相與往來，賦詩每一篇出，群遜謝勿及。周有子鷹垂方年少，間嘗誑客，以其詩雜釜山集中，讀者竟無以辨。既而知之，輒驚顧嘆服，鷹垂由是知名。
雲間諸幹一董蒼水於重陽後作神山之會，即彭仙人棲神處也。時婁東吳梅村在坐，連遣覓女郎倩扶，必不得夜分滬上。張宏軒刺史來赴，投刺後吳命以己車迎入，使者傳覆需兩車，人頗訝之。及至，則挾一衣冠少年，光艷暗射若薄雲籠月，人各卻步，且不敢詢姓氏。及移燭燭之，則倩扶也。一座嘩然。
侯輔之少遭家難，避居嘉興。捕者突至，逮系登舟。侯默然手執周易，熟視之倦則依榜人臥。捕者以為癡，且以紈絝少年易制也。將抵會城，各簡視行李或登陸，意益懈。侯睨視兩岸桑翳然無際，突起竄身坐桑林中。捕者眙齶出不意，疾追不能得。夜燃炬大搜林中，侯望見火光所指，即疾避之。微行近白門，遇詰者，以周易示之曰：吾卜者也。遂脫於難。
翁逢春遊臨安，輦橐中金二千。於寓廡下一日被酒歸，蹴金傷其趾，遽怒呼曰：吾明日用汝不盡，不復稱俠。遂遍召故人遊士及妖童艷唱之屬，期詰旦集湖上，是日檥舫西泠橋合數十百人，置酒高會，所贈遺纏頭無算。抵暮問守奴余金幾何，則已告盡矣。
劉伯宗下第，孫阿匯嘆曰：九華奇秀，不入江上名山志。巢湖亦江淮巨浸，不入禹貢水經。山川有知，寧不感憤。
黃九煙落落高蹤，時人惡其冷。鄧孝威曰：今已無伯通之廡下，安所得杜陵之草堂耶。只須移家渡江向九龍峰依阿垣，最為長策。
馮幼將與張櫟園書云：淪落既久，耳目都慣，塵沙撲面，只似春風。毒霧侵人，亦如沆瀣。
王仲昭性簡脫，與俗忤。年過壯盛，鬱抑不得行其志，日偕友人散發袒裸浮拍糟邱。意極興酣，嘻笑怒罵不復知人間事。
夏樂只慷慨任俠，好與貧士。遊客至，輒命酒，不給則解敝衣貰之。有障扇過門者，便欲塞戶。偶有所感，乃首戴瓦盎，哭於西陵橋上，曰：新乎新乎。
王西樵裏居時，屢空見迫，卒歲鮮歡。嘗雪後出，為人家送葬。從驢子背上作西樵山人傳一篇，稱心而言，自謂實錄。一出心跡乖反，遂使此文不復可傳。每為嘆絕。
袁重其將出遊，母為脫輕容衣浣，浣更紝以衣子袁衷之裼，以褒衣久之脆，時就客飲，有鑷工為之按摩，誤為所裂。初不覺，歸寢解外服，露母前所改衣挼褷不可卸之，大驚，捧衣長號，悔痛終身不能釋。
張幼量行長白山中，見有巨黃石甚佳，以牛三百頭拽至園亭。每語人曰：此石絕似大癡畫中物。又嘗愛一竹根石，大不盈寸，根節宛然，撫玩不去手。
新城二王好為香奩體，或以綺語為言西樵，云：不過使我於宣尼廡下，俎豆無分耳。
朱錫鬯詩才雋逸，文尤跌蕩可觀。然性好飲酒，嘗與高念祖入都，每日暮泊舟，輒失朱所在，及高往求之，朱已闌入酒肆中，醉臥壚下矣。
周櫟園官閩，每求江瑤柱，輒令蜑人取諸梅花廠石間，其甲上紋如瓦楞映日，視之與綠玉相類，彩色燦漫，晃人眸子。周語人曰：即此膚理，便足鞭撻海族。惜其生育遐陬不登玉食耳。
楊香山客揚州，有鬻鶴者，傾橐為易二雙載歸。嘲笑並至，楊曰：予門可羅雀，對之如得良友；老乏丁男，撫之如倚玉樹。寂處無絲竹之娛，屢空有交謫之感。戛然一鳴，悅心盈耳，憂郁可捐。因賦詩十章為友誦之。
邵僧彌性舒緩有潔癖，整拂巾屐，經營幾硯，皆人世所不急，乃為之煩數纖悉。僮僕患苦，妻子竊罵，終其身不為改。
王於一晚歲客湖上，狎一妓頗粗陋，或嘲之。王笑曰：近代美人尚肥。
徐野君性灑落，不與人事，獨好觀俳優戲，以為騷人逸士興會所至，非此類不足稱知己。
吳介茲食文官果，每一含咀不忍直下，嘗語王隆吉曰：香甘雪嫩，令人輒有奴視楊梅雞豆之想。
李啟美嗜古學，抱屙十月，猶聚書床頭讀之。將革，嘆曰：吾死矣。獨念茫茫泉路，能讀書否？悠悠來生，解讀書否？不勝於邑。
辛先民客居吟嘆，聞有人招飲，直欲捐性命徇之。或諫其不節，辛笑曰：奈五臟神願馳驅何？:〈辛名民，一名霜翊，字嚴公。直隸宛平人。壬午孝廉，官司理。〉
徐伯調好煉沖舉，餐氣啜液。嘗自厭毛髮不潔，作遊仙詩以自喻。
洪潤孫以博雅擅名，乃有潔癖。每靧面輒自旦達午不休。陸麗京儇胡共往看之，洪爾時神氣傲邁，旁若無人。
查醉白繼婦陸，陸故名家子，性敏又善詩，嬿婉酬唱，相得益歡。陸亡，查哀痛咯血升許，已復為悼亡詩百首，多酬陸韻。悵悵若有失，逾年竟死。
王丹麓喜方術，一日檢書得同夢方，時念張廣平處京師，特千里致書相期試夢。聞者笑之。
王丹麓家既落，顧時喜刻書客至，質衣命酒。其詩曰：平生好賓客，資用苦不周。有懷莫可告，室人且見尤。施愚山誦之輒失笑曰：蓋有類予者。
