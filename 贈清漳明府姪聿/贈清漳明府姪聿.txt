
我李百萬葉，柯條布中州。
天開青雲器，日爲蒼生憂。
小邑且割雞，大刀佇烹牛。
雷聲動四境，惠與清漳流。
弦歌詠唐堯，脫落隱簪組。
心和得天真，風俗猶太古。
牛羊散阡陌，夜寢不扃戶。
問此何以然，賢人宰吾土。
舉邑樹桃李，垂陰亦流芬。
河堤繞綠水，桑柘連青雲。
趙女不冶容，提籠晝成羣。
繰絲鳴機杼，百里聲相聞。
訟息鳥下堦，高臥披道帙。
蒲鞭掛簷枝，示恥無撲抶。
琴清月當戶，人寂風入室。
長嘯無一言，陶然上皇逸。
白玉壺冰水，壺中見底清。
清光洞毫髮，皎潔照羣情。
趙北美佳政，燕南播高名。
過客覽行謠，因之誦德聲。

