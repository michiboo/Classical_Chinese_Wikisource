
關聖帝君戒淫經

帝君曰﹕淫為萬惡之首，孝乃百行之先。淫人者，殺其三世，一經敗露，醜態遍傳。父不以為女，夫不以為妻，子不以為母，甚至刀懸頸項，男女並亡。拋屍露骨，辱及宗親。問誰家之女流，全無教誨。問誰氏之男子，竟類馬牛。一或贈芍采蘭。兩情更密，致使藥毒親夫。問成勦罪。極刑定讞。魂散魄消，父子悲號。母女抱痛。萬人笑罵，悔何及焉。

而好淫者恬不知恥，本名教中人，甘為敗常亂俗，或兄佔弟媳，弟姦兄嫂，或叔因姪婦而起貪心，姪以嬸娘而成茍合。兩下歡娛。只顧眼前快活，半生潦倒，那知身後傾頹，不是斷絕香煙，便是流為乞丐；不是妻女酬償，便是子孫落魄。孤墳野鬼，孰化紙錢，浪子輕狂，孰施菜飯，言念及此，能不悲哉。

更有作苦田家，身成佻達，不思孝親敬長，反來鑽穴踰牆，南畝東郊，變為枯槁，秦樓楚館，莫問春秋。賣祖業而債償風流，父母之供給盡廢；當嫁奩而醉飽朝夕，兒女之煙火久虛。床頭金盡，孽病隨身，倒臥街前，親朋掩鼻，命延片刻，故舊酸心，遙憶當年，何堪回首，如此下落，勿庸嘆息。

他如良工巧匠，應守規模，或師訓不遵，暗許棧宿之約，友言弗聽，頓懷月下之歡，任爾俊女嬌娥，難逃鐵網，管他花容月貌，放下金鉤，少婦含羞，有意懸樑自縊，紅顏被辱，甘心跳水投河。惡氣難消，轉向鬼門哭訴，冤魂不散，竟來地府呈詞，五殿森羅，法不容緩。銅錘鐵鍘，血肉淋漓，劍樹刀山，形神零落，一念之差，終身莫贖，彼其之子，情何以堪。

所恨者，貿易江湖，揮金如土，挾妓女以調情，那計更長夜短，戀風花而快意，渾忘月落烏啼，久別家鄰，魚書鮮寄，長依遠地，雁信難通，水敗先天，服藥而藥弗效；病成後悔，求神而神不靈。哭向天涯，孰來顧盼，死作他鄉之鬼，終為異域之魂。千里河山，誰憐枯骨，一堆荒草，莫覓親朋，報應昭彰，絲毫不爽。

吾也，叮嚀誥誡，囑望四民，果能涵養心性，不犯邪淫，則詩禮傳家，倉箱有慶，名成利就，壽考維祺。門楣煥彩，居然富貴之家；閭里增光，不愧棟樑之器。庭前生瑞草，蘭桂騰芳；戶外起祥煙，樁萱並茂。推原其故，半由戒中來。

而古來好淫之輩，亦不乏人，夏桀無道，寵妹喜而敗壞江山；商紂不仁，愛妲已而搉殘社稷；齊莊公因棠姜廢命，慘不可言；陳靈公為夏氏亡身，醜不堪問。其餘新臺牆茨，濮上桑間讀其詩，未有不指為禽獸，往事堪追，一至於此。

且吾在漢室，寸心可白，秉燭待旦，無意曹瞞，斬將奪關，尋兄護嫂；柳下惠坐懷不亂，何等清高；魯仲連閉門不納，何等意義。吾願少年英俊，保重丹田，不為色慾所傷，壽期耄耋，不為裙釵所誤，德被兒孫。入不聞寡婦之悲，天長地久；出不見鰥夫之慘，鶴髮童顏。一室太和，不知老之將至。

夫知弟者莫若師，知子者莫若父。吾見為人師者，讀書而外，決不教以保身之學。或因子弟聰明，聽其飛揚浮躁，或因東家愛惜，任他蝶戲蜂狂。情竇初開，天良漸失，本是玉堂人物，弄成邪僻兒郎，無論磊落奇才，一定功名偃蹇，庸師之過，害人不淺。吾又見為人父者，溺愛不明，慢加懲責，稍有一知半解，逢人便說佳兒，些微薄枝片長，到處爭誇令子，不是成家之器，視為席上之珍，從此蕩檢踰閑，越禮犯分，習就一身輕薄，尼姑寡婦任意酣眠；裝成滿口糊言，柳巷花街隨心喜悅，謂夫子教我以正，夫子未出於正，忍氣吞聲，如何結局。

吾思名山大川，何地無高明之客，而談及戒淫一事，鮮有不以為難者。何也，大抵意馬難拴，久被塵緣牽罜；心猿未鎖，卻為色界羈纏，利害未分，執迷不悟。豈知芙蓉白面，困了無數英雄，且看美艷紅妝，傷了許多豪傑，戒之戒之禍伊胡底。

天下紛紛倫類不一，也有少孤失怙，削髮為僧，也有學道名山，離塵脫俗。理應心如鐵石，緊閉禪關，何期飲酒茹葷，私破從前齋戒，顛鸞倒鳳，圖快今日心胸，污穢蓮池，天神惱怒，打入孽海，永墮沉淪。地獄門前僧道多，豈虛語哉，豈不信然乎哉。

晚近以來，洋風新潮，凌襲中土，男女變相，衣冠怪異，廉恥盡拋，有以暴露招搖，亂愛種孽，未婚失貞者；或經營百業，耍千奇花招，明現春光妖浪，暗藏誨淫迷渦，多少志士淪落其間；無盡學子游蕩忘返，萬商可營，淫業孽重，阿鼻慘刑嚴罰，子孫惡報臭名不斷。莫謂徜佯銷魂，尋歡可樂。縱以銀錢交易，靈性難免污穢，雖無旁觀耳目，暗室自感虧心，邪思既起，惡念滋生，身家喪失清白，心田毒苗生根，萬世孽業從此糾纏，累劫輪迴無休矣。

幸而迷途未遠，今是昨非，有志聖賢，改過不吝，則彌天之罪，一悔便消，倘畏難苟安，一日便深一日，知味不舍，今年緩在明年，百折不回，身猶未了，一棺長蓋，除死方休，惡名永傳，千古流為話柄，惡跡難掩，四方播為美談。生兒不像賢，不如無後之為快，無如江河易改，本性難移。酒不醉人人自醉，色不迷人人自迷。吾也現身說法，望爾革故鼎新，如遵聖訓是行，吾當保爾箕疇五福，如其不支不蔓，吾當保爾頌祝三多；如其美玉無瑕，定許天台接引；如其潔清自好，定許地府來迎，水火刀兵，全家盡免，蟲蝗瘟疫，一概潛消。

回顧好色狂徒，眼瞎耳聾，定是前生孽重；足跛手斷，必然隔世冤深。冷廟淒涼，無衣無食，破窯慘淡，受飢受寒；窮極無聊，何由懺悔。汝等生長中邦，不類蠻夷，何不以此為鑑，返樸歸真，言這藥石，亦當奉為準繩，字字珠璣，豈可置之高閣。吾也不才，臨壇垂訓，喚醒迷人，如有佩服誌心，吾當增福延壽，如有口講指畫，吾當削罪消愆。如不以吾為妄談，吾在靈霄感激；如不以吾為邪說，吾在金闕彌縫。或立意不甚精詳，還望才人校正，或措詞未盡純粹，更祈名士批評。

嗟爾世人，朝夕焚香，誦吾桃園經卷，晨昏頂禮，讀吾血心諭文。汝既能敬吾為神明，吾敢不以汝為赤子。汝既想脫離苦海，就該斬斷邪魔。汝既思克蓋前愆，就該消除孽障。汝不聽吾相勸，吾亦無可如何。刀山任爾滾，油鍋任爾烹，血河任爾坐，鐵水任爾吞。那時，纔想讀吾戒淫經，怕的不能出火坑。那時纔想讀吾戒淫訓，怕的不能上天庭。吾在靈霄怕爾恨，你在地獄受慘刑。要脫不得脫，要行不得行，改也改不及，悔也悔不贏，受盡諸般苦，發放變畜生，披毛又戴角，鳥獸與同群，仍然刀下死，鍋煎並火焚，何時纔了結，始得轉人生。一失人身萬劫難，何如修積上雲端，前車既敗後車戒，方是長生不老丹。

曩者飛鸞顯化，疑信相參，故爾劫運頻臨，干戈擾攘，乾坤倒置，兆姓貽殃，燈燭輝煌，到處開壇闡教，城鄰踴躍，各團諷懺禮經，無非亡羊補牢，挽回天意。吾也不辭苦口說法度人，如有視為具文，立見災殃並至。如有指為荒謬，立見霹靂分身。一片婆心，八仙拱手，滿腔熱血，五老昂頭，不嫌淺陋，遍示蒼生，付之棗粟，輒生厚望。
