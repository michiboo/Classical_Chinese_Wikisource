　　欽定四庫全書　　　　　史部十三
　　唐律疏義　　　　　　　政書𩔖五〈法令之屬〉提要
　　〈臣〉等謹案唐律疏義三十卷唐太尉揚州都督趙國公長孫無忌奉勅撰風俗通稱皋陶謨虞造律尚書大傳稱夏刑三千五百是為言律之始其後魏李悝著法經六篇一盜法二賊法三囚法四捕法五雜法六具法商鞅受之以相秦漢蕭何益戶興廐三篇為九篇叔孫通又益旁章十八篇張湯越宮律二十七篇趙禹朝律八篇合六十篇馬融鄭康成皆嘗為之章句魏世刪為漢律定増十九篇就故五篇合十八篇晉復増損為二十篇南北朝互有更改漸近繁宻隋文帝開皇三年勅蘇威牛宏等更創新律除死罪以下千餘條定留五百條凡十二卷一名例二衞禁三職制四戸㛰五廐庫六擅興七盜賊八鬬訟九作偽十雜律十一捕亡十二斷獄史稱其刑網簡要疎而不失唐太宗詔房元齡等増損隋律降大辟為流者九十二流為徒者七十一而大㫖多仍其舊髙宗即位又命長孫無忌等偕律學之士撰為義疏頒行之即是書也論者謂唐律一準乎禮以為出入得古今之平故宋世多採用之元時斷獄亦每引為據明洪武初用儒臣同刑官進講唐律後命劉惟謙等詳定明律其篇目亦準於唐至洪武二十二年刑部請編類頒行始分吏戶禮兵刑工六律而以名例冠於篇首
　　本朝折衷往制垂憲萬年
　　欽定大清律例明簡公平實永為協中弼教之盛軌〈臣〉等嘗伏讀而紬繹之凡唐律篇目今所沿用者有名例職載賊盜詐偽雜犯捕亡斷獄諸門其唐律合而今分者如戶㛰為戶役㛰姻廐庫為倉庫廐牧鬬訟為鬬毆訴訟諸門其名稍異而實同者如衞禁為宮衞擅興為軍政諸門其分析類附者如闗津留難諸條唐律入衞禁今析入闗津乗輿服御物事應奏不奏驛使稽程以財行求諸條唐律俱入職制今分析入禮律之儀制吏律之公式兵律之郵驛刑律之受贓謀殺人諸條唐律入賊盜今析入人命毆詈祖父母父母諸條唐律並入鬬訟今析為兩條分入鬬毆罵詈又姦罪市司評物價盜決隄防毀大祀邱壇食田園𤓰果諸條唐律俱入雜律今分析入刑律之犯姦戶律之市㕓田宅工律之河防禮律之祭祀葢斟酌畫一權衡允當迨今日而集其大成而上稽厯代之制其節目備具足以沿波而討源者要惟唐律為最善故著之於錄以見監古立法之所自焉其書為元泰定間江西儒學提舉柳䝺所校刋每卷末附以江西行省檢校官王元亮釋文及纂例亦頗可以資叅訂也乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　唐律疏義序
　　故唐律十二篇非唐始有是律也自魏文侯以李悝為師造法經六篇至漢蕭何定加三篇總謂九章律而律之根荄已見曹魏作新律十八篇晉賈充増損漢魏為二十篇北齊後周或備苞其𩔖或因革其名所謂十二篇雲者裁正於唐而長孫無忌等十九人承詔製疏勒成一代之典防範甚詳節目甚簡雖總歸之唐可也蓋姬周而下文物儀章莫偹於唐始太宗因魏徵一言遂以寛仁制為出治之本中書奏讞常三覆五覆而後報可其不欲以法禁勝德化之意皎然與哀矜愼恤者同符史言有司定律五百條分十二卷即篇為卷是已今定㳄三十卷者長孫製義疏時固已增多義疏出永䘗初去貞觀應未逺其後定令刪格編式各隨世損益科條無藝大抵皆原於律矣然則律雖定於唐而所以通極乎人情法理之變者其可畫唐而遽止哉國家立經陳紀迪德踐猷較諸近世之中稽合唐制為多故凡垂之為甲令著之為事比無非忠厚惻怛之所形累聖重光何其甚似乎太宗也予嘗偹數禮官陪在廷末議見吏抱成法寘前曰律當如是不當如彼雖辯口佞舌莫不帖帖順聽無敢出一語為異及按而視之則本之唐以志其常參之祖宗睿斷以傅其變非常無古非變無今然而必擇乎唐者以唐之揆道得其中乘之則過除之即不及過與不及其失均矣嗚呼法家之律猶儒者之經五經載道以行萬世十二律垂法以正人心道不可廢法豈能以獨廢哉彼謂除參夷連坐之罪作見知部主之條為蕭張控制天下之一術其論抑淺末矣予何足以知之因其理之在人心者而竊窺之耳江西在聲教漸濡之內諸學經史板本略具而律文獨闕予閒請於亷訪使師公曰禮取其初一物出禮入刑之論固將以制民為義而非以囚民為厲也吾欲求故唐律疏義稍為正訛緝漏刋之龍興學宮以庶幾追還時會讀法之遺公儻有意乎公亟語諸寮寀咸應曰諾而行省檢校官王君長卿復以家藏善本及釋文纂例二書來相其役公欣然命出公帑所儲復入學租錢以供其費踰月緒成因執筆冠篇而且以識公恤刑之本心無往而不在也若曰鑄要鼎作爰書以取譏於世則予豈敢泰定四年秋七月既望文林郎江西等處儒學提舉栁䝺謹序
　　律起於黃鍾權衡度量生焉是律者法度之所自出故刑名家亦謂之律五等之刑銖校𢇁比權輕重時損益與天地之氣相為貫通陽一噓而萬物生陰一吸而萬物死故古人謂未押字以前屬陽押字以後屬隂陽隂不在天而在我是故先王愼之唐虞畫衣冠而民不犯成周司馬教民讀法亦象刑遺意子産鑄刑書而叔向乃非之蓋懼其棄禮㤀義而一徵於書則薄矣漢興三章之約不足以治天下故命蕭何制律後世酌而行之國家律書未頒比例為斷然例本於律參其意不泥其文爾汴梁人王長卿精刑名之學以唐律析為橫圖用太史公諸表式經緯錯綜成文五刑三千如指諸掌其用心亦仁矣哉雖然德禮本也政刑末也善用者德禮行乎政刑之間不善者反此故曰有關雎麟趾之意然後可以行周官之法度余請以此為唐律纂例序泰定一年乙丑秋七月下日眉山劉有慶謹序
　　唐律釋文序
　　夫禮者民之防刑者禮之表二者相須猶口與舌然禮禁未萌之前刑制已然之後使民在宥各遂其生聖人用之不得已也譬夫銜轡者馭其覂駕篙棹者撥乃橫流有國有家廢之莫得惟聞刑措豈去刑書然聽斷之間慮生疑惑從輕則惠姦何益加重則反善猶難爰自周秦歴於南北惟有刑目㒺定條綱雖國僑鑄鼎叔向猶非況屬後人寧無差誤天厭前代實命我皇聖慈惟則是恤冀天樂舉觴遂詔刑官刪修墜典以寛猛相濟以輕重隨時一恊公平更無迷謬然刑統之內多援引典故及有艱字法胥之徒卒不能辯又有新入仕員素乖習熟至臨斷案事一決於胥胥又無識豈不有非聖慈者哉且如問雲加杖二百比徒四年部曲與奴婢不等義服與正服有乖若此之差例皆多目故北山貫冶子治經之暇得覽金科遂為釋文非辯其義此蓋有志於民者也又見不自誣舉仕仍為敘引聯誌嵗時雲爾至正辛夘孟春










　　進律表疏
　　臣無忌等言
　　秦以前君臣通稱朕尚書虞書帝曰來禹汝亦昌言禹曰帝予何言予思日孜孜則是臣於君前尚稱予也秦制天子稱朕臣下稱臣漢以後因之唐儀制令皇太子以下率土之內於皇帝皆稱臣唐本傳長孫無忌字輔機性通悟博涉書史始高祖兵渡河進謁長春宮授渭北道行軍典籖乃太宗文德順聖皇后長孫氏之兄也因輔政與李勣等一十九人撰成律疏上表以進
　　臣聞三才既分法星著於元象
　　易說卦立天之道曰陰與陽立地之道曰柔與剛立人之道曰仁與義兼三才而兩之晉天文志太微帝座南蕃中二星曰端門東曰左執法廷尉之象也西曰右執法御史大夫之象也又貫索九星賤人之牢也牢口一星為門欲其開九星皆明天下獄煩七星見小赦六星五星見大赦動則斧鑕用中空則更無又亢四星天子內朝總攝天下奏事理獄錄功也又參伐十星主斬刈又為天獄此言自天地人既分之後則刑法之星上著於天文也
　　六位斯列習坎彰於易經
　　易八卦三畫每卦之上各重八卦為六十四卦則毎卦六畫初二三四五上為六位易說卦六位而成章習坎卦體坎上坎下為重習也坎陰也陷也上六係於徽纆寘於叢棘重坎至於上六陰之極陷之深故有刑獄之象如係之徽纆而寘於叢棘之中也又爾雅釋言坎律銓也郭璞註坎卦主法法律皆所以銓量輕重也
　　故知出震乘時開物成務
　　易說卦帝出乎震乾卦時乘六龍以御天係辭曰開物成務王弼註易通天下之志成天下之務
　　莫不作訓以臨函夏垂時以牧黎元
　　訓亦教也函方也方夏中國也文選七命曰函夏謐靜書序曰足以垂世立教牧養也左傳曰天生民而樹之君使司牧之黎元民也黎黑猶秦言黔首也漢文紀元元之民師古註元元善意也光武紀黎元所歸黎庶也元元猶言喁喁可矜之辭
　　昔周后登極呂侯闡其茂範
　　周穆王享國百年命呂侯為司寇作書訓夏贖刑以誥四方名呂刑闡開茂大範法也
　　虞帝納麓臯陶創其彛章
　　舜典納於大麓孔安國註麓錄也堯使帝舜大錄萬幾之政大禹謨曰臯陶惟茲臣庶㒺或干予正汝作士明於五刑創始制也彛常章典也
　　大夫之述三言金篆騰其高軌
　　左傳昭公十四年晉邢侯與雍子爭鄐田乆而無成士景伯如楚叔魚攝理韓宣子命斷舊獄罪在雍子雍子納其女於叔魚叔魚罪邢侯邢侯怒殺叔魚與雍子於朝宣子問其罪於叔向叔向曰三人同罪施生戮死可也雍子賂以買直鮒也鬻獄邢侯專殺其罪一也已惡而掠美為昬貪以敗官為墨殺人不忌為賊夏書曰昬墨賊殺臯陶之刑也從之乃施邢侯而屍雍子與叔魚於市仲尼曰叔向古之遺直也治國制刑不隱於親三數叔魚之惡不為末減曰義也夫可謂直矣平丘之會數其賄也以寛衛國晉不為暴歸魯季孫稱其詐也以寛魯國晉不為虐邢侯之獄言其貪也以正刑書晉不為頗三言而除三惡加三利殺親益榮猶義也夫金篆者秦以前未有𨽻楷故字皆用篆言篆字而以金鑄之鍾鼎而紀其功也軌車轍已行之跡騰表異之也言大夫議刑之三言可以著之金篆而表其已行之跡也
　　安衆之陳九法玉牒播其宏規
　　魏文侯師於李悝集諸國刑典造法經六篇一盜法二賊法三囚法四捕法五雜法六具法又漢相蕭何更加悝所造戶興廐三篇謂九章之律是為九法玉牒者文選廣絶交論書玉牒而刻鍾鼎又魏都賦極棟宇之宏規規者所以為圓法度之器也言蕭何安衆之陳九法可以書之玉牒而播揚其宏大之規也
　　前哲比之以隄防往賢譬之以䘖勒
　　前漢刑法志制禮以止刑猶隄防溢水也後漢虞詡曰刑罰者人之䘖勒也
　　輕重失序則繫之以存亡
　　白氏六帖刑法門議論輕重之序愼測淺深之量言用刑輕重失其序則繫民命之存亡
　　寛猛乖方則階之以得喪
　　左傳昭公二十年鄭子產有疾謂子太叔曰我死子必為政唯有德者能以寛服民其㳄莫如猛夫火烈民望而畏之故鮮死焉水懦弱民狎而翫之則多死焉故寛難疾數月而卒太叔為政不忍猛而寛鄭國多盜取人於萑蒲之澤太叔悔之曰吾早從夫子不及此興徒兵以攻萑蒲之盜盡殺之盜少止仲尼曰善哉政寛則民慢慢則紏之以猛猛則民殘殘則施之以寛寛以濟猛猛以濟寛政是以和及子産卒仲尼聞之出涕曰古之遺愛也階所由之梯階言寛猛乖其方術則由之而有得失也
　　泣辜愼罰文命所以㑹昌
　　劉向說苑禹出見辜人問而泣之史記夏禹名文命文選蜀都賦天帝運期而㑹昌
　　斮脛剖心獨夫於是盪覆
　　書泰誓今商王受斮朝涉之脛剖賢人之心冬月見朝涉水者謂其脛耐寒斬而視之比干忠諫紂曰吾聞賢人之心有七孔剖而觀之又曰獨夫受孟子曰殘賊之人謂之一夫一獨也盪覆也言紂為周武王所滅也
　　三族之刑設禍起於望夷
　　周罪人不孥謂罪止其身不及其家之人秦始作夷三族法謂父族母族妻族也望夷宮名趙高令壻閻樂弒秦二世之地謂秦因設三族之刑而身弒國亡也
　　五虐之制興師亡於涿鹿
　　史記軒轅乃習用干戈以征不享諸侯咸賓從而蚩尤最為暴虐莫能伐應劭曰軒轅黃帝時蚩尤作亂不用帝命遂作五虐之刑大刑用甲兵其㳄用斧鉞中刑用刀鋸其㳄用鑽笮薄刑用鞭朴軒轅乃徵師諸侯與蚩尤戰於涿鹿之野服䖍曰涿鹿山名在涿鹿郡遂擒殺蚩尤身首異處
　　齊景網峻時英有踴貴之談
　　時英指晏子而言晏嬰字平仲事齊景公左氏傳景公欲更晏子之宅晏子辭景公曰子居近市識貴賤乎於是景公繁於刑有鬻踴者故對曰踴貴屨賤既已告於君故與叔向語而稱之景公為是省於刑君子曰仁人之言其利哉晏子一言而齊侯省刑踴刖者之屨也言受刑者多故踴為之貴也
　　周幽獄繁詩人致菀栁之刺
　　毛詩小雅菀栁刺幽王也暴虐無親而刑罰不中也
　　所以當塗撫運樂平除慘酷之刑
　　魏闕當塗高乃漢末曹氏代漢䜟語當塗撫運言魏應運而為君也魏司徒王朗字景興封樂平侯時鍾繇上疏欲復肉刑詔令公卿共議朗議以為繇欲輕減大辟之條以增益刖刑之數夫五刑之屬著在律科自有減死一等之法不死即為減施行已久不待逺假斧鑿於彼肉刑然後有罪㳄也前世仁者不忍肉刑之慘酷是以費而不用不用以來歴年數百今復以之恐所減之文未彰於萬民之目而肉刑之問已宣於冦讎之耳非所以來逺人也議者百餘人與朗同者多帝以吳蜀未平寢
　　金行提象鎭南削煩苛之法
　　晉以金德王天下故曰金行提象言取𩔖於金也杜預字元凱為鎭南大將軍與車騎將軍賈充等定律令既成預為註解乃奏之曰法者蓋繩墨之斷例非窮理盡性之書也故文約而例直名省而禁簡例直易見禁簡難犯易見則人知所避難犯則幾於刑措古之刑書銘之鍾鼎鑄之金石所以逺塞異端使無淫巧也今所註皆網羅法意格之以名分使用之者執名例以審趨舎伸繩墨之直去析薪之理也詔頒行於天下
　　而體國經野御辨登樞
　　周禮惟王建國辨方正位體國經野體國者營其國之宮城門塗如身之有四體經野者治其野之丘甸溝洫如機之有經緯登樞者北極為天樞居其所而衆星拱之人君之象故人君即位曰登極亦曰登樞
　　莫不崇寛簡以宏風樹仁惠以裁化
　　書大禹謨臨下以簡御衆以寛詩序風風也上以風化下樹立也易繫辭化而裁之
　　景胄以之碩茂寶祚於是克崇
　　尚書命汝典樂教胄子胄子長子也適子也景大也碩亦大也易繫辭聖人之大寶曰位祚國祚也崇高也言國家崇寛簡樹仁惠則本支繁茂國祚延長也
　　徽猷列於緗圖鴻名勒於靑史
　　䘗美也猷道也文選贈劉琨詩加其忠直宣其䘗猷緗桑初生之色即淺黃色也文選序飛文染翰則卷盈乎緗帙言人君美道具列於圖書鴻名大名也前漢司馬相如封禪書前聖之所以永保鴻名靑史者古無紙凡書辭者殺竹汗為簡書之文選江淹書並圖書史言人君之大名必勒書於青史
　　暨炎靈委御人物道銷
　　暨者及也炎者漢也漢以火德王天下故曰炎靈者漢靈帝也委御者文選魏都賦劉宗委馭漢至唐歴代已多此借漢以喻隋末之亂君失其馭而一時人物之道銷喪也
　　霧翳三光塵驚九服
　　翳者蔽也三光者纂要曰日月星謂之三光以喻人君之明言羣邪如霧以蔽君之明也周書辨九服之國方千里乃其外曰侯服甸服男服采服衛服蠻服夷服鎮服蕃服是名九服言煙塵徧驚於九服之內也
　　秋卿司於邦典高下在心
　　周禮六典五曰刑典以誥邦國又秋官司寇帥其屬以佐王刑邦國劉馮事始舜以臯陶作士乃理獄之官周禮為士師秦以李斯為廷尉漢因之景帝嘗改為大理梁為秋卿唐為司刑左傳曰高下在心謂不遵法度而用心不公也
　　獄吏傅於爰書出沒由已
　　史記張湯傳湯父為長安丞出湯為兒守舎還為䑕盜肉怒笞湯湯掘窟得盜䑕及餘肉劾䑕掠治傅爰書訊鞫論報並取鼠與肉磔堂下父見之視其文辭如老獄吏大驚遂使書獄蘇林曰傅謂傅囚也爰易也以此書易其辭處鞫窮也張晏曰傅考證騐也爰書自證不知此言反受其罪訊考三日復問之知與前辭同也鞫一吏為讀狀論其報行也此言獄吏傳爰書出入罪人皆由已也
　　內史溺灰然而被辱
　　史記御史大夫韓安國字長孺梁城安人也其後安國坐法抵罪縣獄吏田甲辱安國安國曰死灰獨不然乎甲曰然即溺之居無何梁內史闕漢遣使拜安國為梁內史起徒中為二千石甲亟走安國曰甲不就官我滅而宗甲因肉袒謝安國笑曰可溺矣公等足為治乎卒善遇之
　　丞相見牘背而行賕
　　史記漢絳侯周勃免相就國嵗餘每河東守行縣至絳周勃自畏恐誅常披甲令家人持兵以見之其後有人告勃欲反文帝四年下廷尉廷尉下其事長安逮捕勃治之勃恐不知置辭吏稍侵辱之勃以千金與獄吏獄吏乃書牘背視之曰以公主為證牘木簡也公主者孝文帝女也勃太子勝尚之故獄吏教引為證勃之益封受賜盡以與薄昭及繫急昭為言薄太后太后亦以無反事文帝朝太后以㡌絮提文帝㡌絮巾也太后曰絳侯綰皇帝璽將兵於北軍不以此時反今居一小縣顧反耶文帝既見絳侯獄辭乃謝曰吏事方騐而出之於是使使持節赦絳侯復爵邑絳侯既出曰吾嘗將百萬軍安知獄吏之貴乎賕者以財相謝也
　　戮逮棄灰誅及偶語
　　逮者及也史記衛鞅傳步過六尺者有罰棄灰於道者被刑又史記秦始皇三十四年丞相李斯上疏乃請史官非秦記皆燒之有敢偶語詩書者棄市註雲禁民聚語畏其謗也
　　長平痛積寃之氣
　　史記秦將白起與趙將趙括戰於長平秦軍射殺括括軍敗卒四十萬降武安君計前泰已至上黨上黨民不樂為秦而歸趙趙卒反覆非盡殺之恐為亂乃挾詐而盡坑殺之言無罪四十萬人盡誅所以痛積寃之氣也
　　司敗切瘐死之魂
　　司敗者獄官也論語陳司敗問昭公知禮乎漢宣帝詔繫者或以掠辜若饑寒瘐死獄中朕甚痛之其令郡國嵗上繫囚以掠若瘐死者所主坐召御史課殿最以聞囚徒饑寒病死曰瘐死
　　遂使五樓之羣爭迴地軸十角之旅競入天田
　　後漢諸賊銅馬大槍尤來上江青犢校檀五幡五樓富平獲索皆賊名號也春秋括地象雲地有三千六百六軸十角者此皆形容隋將亡唐未興之時天下大亂也周禮五百人為旅前漢天文志龍左角為天田龍祥也晨見則祭之然此天田特借用其字謂兵亂於天子之境土也
　　國步於是艱難刑政於焉弛紊
　　詩桑柔國步蔑資朱子云步猶運也刑政者論語道之以政齊之以刑文選辨亡論皇綱弛紊
　　殷憂俟來蘇之後多難佇撥亂之君
　　書仲虺之誥攸徂之民室家相慶傒予後後來其蘇註湯所往之地民皆喜曰待我君來其可蘇息多難詩訪落曰未堪家多難漢高祖紀羣臣曰帝起微細撥亂反正佇者𠉀也
　　大唐握乾符以應期得天統而御歴
　　文選東都賦握乾符闡坤珍又魏都賦應期運而光赫言大唐之君執握天受命之符以應期運也前漢高祖贊曰旗幟尚赤恊於火德自然之應得天統矣御治也歴數也
　　誅阪泉之巨猾勦丹浦之凶渠
　　史記黃帝教熊羆豼貅貙虎以與炎帝戰於阪泉之野三戰然後得其志文選應劭詩丹浦非樂戰劉良曰唐虞時丹浦人不服帝征而克之
　　掃旬始而靜天綱廓妖氛而清地紀
　　文選東京賦欃槍旬始羣凶靡餘旬始妖星也晉紀總論曰天綱解紐又還舊園詩曰大明盪祅氛又地理志山河分兩界有南紀北紀
　　朱旗乃舉東城高滅楚之功
　　朱旗者文選述高紀贊神毋告符朱旗乃舉又漢五年圍項羽垓下夜聞漢軍皆楚歌知盡得楚地羽與數騎走是以兵大敗灌嬰追斬東城言唐之勲德亦高於此也
　　黃鉞裁麾西土建翦商之業
　　書牧誓武王與紂戰於牧野甲子昧爽王朝至於商郊王左仗黃鉞右秉白旄以麾曰逖矣西土之人詩公劉篇實始翦商翦滅也言唐之功業亦若此
　　總六合而光宅包四大以凝旒
　　六合者四方上下也書堯典光宅天下言堯有光明之德覆天下如屋宅四大者老子云道大天大地大王大域中有四大王居其一焉禮記玉藻曰天子玉藻十有二旒
　　異域於是來庭殊方所以受職
　　文選李陵書死為異域之鬼詩常武篇殊方來庭又文選東都賦殊方別區又與陳元伯書曰解辮請職
　　航少海以朝絳闕梯崐山以謁紫宸
　　大舟曰航揚雄夏州箴曰航海三萬東牽其竿山海經無臯之南望幼海郭璞雲幼即小也文選與孫皓書稽顙絳闕山海經崑崙山廣萬里高一千里荊州星占北辰一名天關一名北極北極者紫宮天主也天子所居曰宸故曰紫宸
　　椎髻之酋加之以文冕窮髪之長寵之以徽章
　　唐書儒學傳貞觀中高麗與百濟新羅高昌土蕃等諸國酋長遣子弟請入國學鼓篋而升講筵者八十餘人文選石闕銘椎髻之長南越之俗也又絶交書強越人以文冕又遊赤石詩況乃令窮髪無毛之地在北海之北也又貴妃誄崇䘗章出寰旬徽旌旗也章旒也言南而椎髻北而窮髪皆來朝也
　　王會之所不書塗山之所莫紀
　　唐初東謝蠻入朝冠烏熊皮以金銀絡頸身披毛帔韋皮行縢而着屨顔師古因奏言周武王時逺國歸欵周史集其事為王會篇乃命閻立本圖之禹會諸侯於塗山執玉帛者萬國
　　歌九功以協金奏運七政以齊玉衡
　　書大禹謨水火金木土穀惟修正德利用厚生惟和九功惟敘九敘惟歌周禮鐘師掌金奏書舜典在璇璣玉衡以齊七政以璇為璣以象天體之運轉以玉為衡管橫而設之以窺璣以齊日月五星七政之運行猶今之渾天儀也
　　律增甲乙之科以正澆俗禮崇升降之制以拯頽風前漢宣帝曰令甲死者不可復生刑者不可復息息生長也甲令第一乙令第二也文選策秀才文曰民俗澆弛法令滋章禮記樂記曰升降上下周還裼襲禮之文也拯救也頽毀也
　　蕩蕩巍巍信無德而稱也
　　論語蕩蕩乎民無能名焉巍巍乎其有成功也又曰泰伯其可謂至德也已矣三以天下譲民無德而稱焉
　　伏惟皇帝陛下
　　唐儀制令皇帝天子華夏通稱之陛下對揚咫尺上表通稱之應劭曰王者有執兵陳於階陛之側臣於至尊不敢指斥故呼陛下以告之因卑以達尊之意也
　　體元纂業則大臨人
　　杜預左氏傳註凡人君即位欲其體元以居正文選東京賦況纂常業而輕天位纂繼也論語惟天為大惟堯則之則天之大以臨兆民也
　　覆載並於乾坤照臨運於日月
　　易乾卦夫大人者與天地合其德與日月合其明與天地合其德者謂覆載也與日月合其明者謂照臨也
　　坐靑蒲而化光四表負丹扆而德被九圍
　　漢書史丹伏靑蒲奏事靑蒲蓆也尚書曰光被四表禮記明堂曰天子負斧扆南嚮而立斧扆為斧屏風於戶牖之間詩長發篇曰帝命式於九圍九州也
　　日旰忘餐心存於哀矜宵分不寐志在於明威
　　旰晚也蜀志諸葛亮上疏曰陛下劬勞帝業旰食思政廢寢憂人書呂刑曰皇帝哀矜庶戮之無辜言唐帝日晚忘食哀矜無辜唐李百藥曰太宗纔及日昃必命才學之士賜以清問一夜忘疲中宵不寐書湯誥曰將天命明威不敢赦言唐帝中夜不寢其志在於明天之威愼用刑也
　　一夫向隅而責躬萬方有犯而罪已
　　漢書刑法志曰滿堂而飲酒有一人向隅而悲泣則一堂皆為之不樂王者之於天下也譬猶一堂之上也書湯誥萬方有罪在予一人又左傳莊公十一年曰禹湯罪已其興也勃焉
　　仍慮三辟攸斁八刑尚密
　　左傳昭公六年鄭人鑄刑書於鼎以為常法叔向始貽子產書曰夏有亂政而作禹刑商有亂政而作湯刑周有亂政而作九刑三辟之興皆叔世也辟刑也尚書洪範曰彛倫攸斁斁敗也八刑者周禮大司徒以刑糾萬民一曰不孝二曰不義三曰不婣四曰不悌五曰不任六曰不恤七曰造言八曰亂民
　　平反之吏從寛而失情次骨之人舞智而陷網
　　前漢嶲不疑為京兆尹毎行縣錄囚徒有所平反毋即喜史記杜周南陽人為廷尉史少言重遲而內深次骨李奇曰其用罪深刻至骨又張湯杜陵人也湯為人多詐舞智以御人言陷人於憲網
　　刑靡定法律無正條徽纆妄施手足安措
　　靡無也易坎卦係用徽纆寘於叢棘釋音劉子元雲三股曰徽兩股曰纆皆索名所以禁囚今言妄施者刑罰不中也論語曰刑罰不中則民無所措手足自仍慮以下至此皆言唐興之初慮恐用刑無一定之律吏無所遵守以致刑罰不中所以命羣臣定律也
　　乃制太尉揚州都督監修國史上柱國趙國公長孫無忌
　　司空上柱國英國公李勣
　　李勣字懋功曹州離孤人本姓徐武德二年從李密歸朝唐高祖喜曰勣純臣詔受黎州總管封英國公賜姓附宗正屬籍
　　尚書左僕射兼太子少師監修國史上柱國燕國公于志寧
　　于志寧字仲謐京兆高陵人太宗曰今太子幼卿當輔以正道太子承乾數有過惡志寧欲救止之止諫苑以諷帝見大悅賜金十斤絹三百疋凡格式律令禮典皆與論撰賞賜鉅萬
　　尚書右僕射監修國史上柱國開國公褚遂良
　　褚遂良字登善通直散騎常侍褚亮之子博涉文史工𨽻楷
　　銀青光祿大夫守中書令監修國史上騎都尉栁奭栁奭字予邵蒲州人以父隋時使高麗卒焉奭往迎喪號踴盡哀為夷人所慕
　　銀青光祿大夫守刑部尚書上輕車都尉唐臨
　　唐臨字本德京兆長安人遷侍御史俄持節披獄交州出寃繫三千人累遷大理卿高宗嘗錄囚臨軒對無不盡帝喜曰為國之要在用法刻則民殘寛則失其有罪惟是折中以稱朕意永徽元年拜御史大夫蕭齡之常任廣州都督受賕當死詔羣臣議請論如法詔戮於朝堂臨建言羣臣不知天子所以議之之意在律八議王族戮於隱議親也刑不尚大夫議貴也今齡之貪贜狼扈死有餘咎陛下以異於他囚故議之有司又令入死非帝舜所以用刑者不可為後世法帝然之齡之齊高帝五世孫由是免死
　　大中大夫守大理卿輕車都尉段寶元大中大夫守皇門侍郎䕶軍潁川縣開國公韓瑗
　　韓瑗字伯玉京兆三原人父仲良武德初與定律令建言周律其屬二千秦漢後約為五百依古則繁請崇寛簡以示惟新於是採開皇律宜於時者定之終刑部尚書瑗少負節行博學曉吏事
　　大中大夫守中書侍郎監修國史驍騎尉來濟
　　來濟揚州江都人篤志為文章善議論曉暢時務後至公輔
　　朝議大夫守中書侍郎辛茂將朝議大夫守尚書右丞輕騎都尉劉燕客朝請大夫使持節潁州諸軍事守潁州刺史輕車都尉裴宏獻朝議大夫守御史中丞上柱國賈敏行朝議郎守刑部郎中輕車都尉王懷恪前雍州盩厔縣令雲騎尉董雄朝議郎行大理丞䕶軍路立承奉郎守雍州始平縣丞驍騎尉石士逵大理評事雲騎尉曹惠果儒林郎守律學博士飛騎尉司馬銳等以上十人無傳律學博士魏書曰衛揭奏刑法國家所重而私議所輕獄者人命所懸而選用者所卑請置律學博士相教授遂施行律學博士自此始也
　　摭金匱之故事採石室之逸書
　　書金縢納冊於金縢之匱中環濟要略御史中丞有石室以藏秘書文選魏都賦金匱石室藏秘書之所帝王圖籍於此藏史記太史公抽金匱石室之書書序曰採摭羣言以立訓傳
　　捐彼凝脂敦茲簡要
　　捐棄也文選秦法繁於狄荼網密於凝脂敦篤也茲此也簡略也言國家捐棄其繁密之刑而敦此簡略之法也
　　網羅訓誥研覈丘墳
　　書序垂世立教典謨訓誥誓命之文研究覈考也又曰研精覃思博考經籍伏羲神農黃帝之書謂之三墳言大道也少昊顓頊高辛唐虞之書謂之五典言常道也八卦之說謂之八索求其義也九州之志謂之九丘言九州所有土地所生風氣所宜皆聚此書也春秋左氏傳曰楚左史倚相能讀三墳五典八索九丘即謂上世帝王遺書也言此律疏亦網羅研覈上世帝王之遺書也
　　撰律疏三十卷筆削已了
　　春秋傳曰孔子作春秋筆則筆削則削筆存之於牘削去而不書也漢書曰令有司請定法削即削筆即筆服䖍曰言隨君意
　　實三典之隱括
　　周禮建三典以刑邦國誥四方一曰刑新邦用輕典二曰刑平邦用中典三曰刑亂邦用重典荀子法行篇曰良醫之門多病人隱括之側多枉木隱括者正曲木之器言此律書信乃三典之隱括
　　信百代之凖繩
　　凖繩者孟子曰聖人既竭目力焉繼之以規矩凖繩以為方員平直不可勝用也凖取其平繩取其直言此律書信能百代之後取其平直也
　　銘之景鐘將二儀而並久
　　文選楊修答臨淄侯牋曰銘功景鐘易繫辭曰易有太極是生兩儀言此律書可以銘刻於國家重器之上與天地同其久逺矣
　　布之象魏與七曜而長懸
　　象魏者周禮秋官正月之吉懸刑象之法於象魏使人觀之象魏雉門兩觀也纂要雲日月五星謂之七曜易繫辭懸象著明莫大乎日月言此律書布之於宮門雙闕如日月五星長懸於天也
　　庶一面之祝逺超於殷簡
　　庶者庶幾也史記殷湯出野見張網四面祝曰上下四方皆入吾網湯曰嘻盡之矣乃去其三面祝曰欲左左欲右右不用命乃入吾網諸侯聞之曰湯德至矣超過也簡冊也言唐帝撰成此律書好生之德過於殷家之簡冊也
　　十失之歎永弭於漢圖
　　漢路溫舒曰秦有十失其一尚存治獄之吏是也今治獄者上下相繼以刻為明深者獲功名平者多後患弭止也言有此律則永無漢人十失之歎也
　　謹詣朝堂奉表以聞臣無忌等誠惶誠恐頓首頓首永徽四年十一月十九日進
　　永徽唐高宗年號也



