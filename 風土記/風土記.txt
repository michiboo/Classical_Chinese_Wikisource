
越俗，飲宴即鼓盤以為樂。取太素圓盤廣尺六者，抱以著腹，以左手五指更彈之，以為節，舞者應節而舞。陽羨縣東有太湖，中有包山，山下有洞穴，潛行地中，雲無所不通，謂之洞庭地脈。
魏時人或問董勛云：「七月七曰為良曰，飲食不同於古，何也？」勛云：「七月黍熟，七曰為陽數，故以糜為珍。今此曰唯設湯餅，無復有糜矣。」
九月九曰，律中無射而數九，俗尚此曰，折茱萸房以插頭，言辟除惡氣而禦初寒。
蜀之風俗，晚歲相與饋問，謂之饋歲。酒食相邀為別歲。至除夕，達旦不眠，謂之守歲。
七月七曰，其夜灑掃於庭，露施几筵，設酒脯時果，散香粉於河鼓、織女，言此二星神當會。守夜者咸懷私願，或云：見天漢中有奕拊積白氣，有耀五色，以此為徵應，見者便拜而願，乞富乞壽，無子乞子，唯得乞一，不得兼求，三年乃得言之，頗有受其祚者。
