　　欽定四庫全書　　　　　集部十
　　安陸集　　　　　　　　詞曲類一〈詞集之屬〉提要
　　〈臣〉等謹案安陸集一巻宋張先撰考仁宗時有兩張先皆字子野其一博州人樞宻副使張遜之孫天聖三年進士官至知亳州卒於寶元二年歐陽修為作墓誌銘者是也其一烏程人天聖八年進士官至都官郎中即作此集者是也道山清話誤以博州張先為此張先誤之甚矣張鐸湖州府志稱先有文集一百巻惟樂府行子世宋史藝文志載先詩集二十巻陳振孫十詠圖跋稱偶藏子野詩一帙名安陸集舊京本也鄉守楊嗣翁見之因取刻之郡齋云云〈案此跋載周宻齊東野語〉則振孫時其集尚存然振孫作直齋書錄解題乃惟載張子野詞一巻而無其詩集殊不解其何故也自明以來併其詞集亦不傳故毛晉刻六十家詞獨不及先此本乃近時安邑葛鳴陽所輯凡詩八首詞六十八首併以先事跡始末及諸家贈答附錄於後其編次雖以詩列詞前而為數無幾今從其多者為主錄之於詞曲類中考蘇軾集有題張子野詩集後曰子野詩筆老妙歌詞乃其餘技耳華州西溪詩云浮萍破處見山影野艇歸時聞草聲〈案石林詩話瀛奎律髓草聲並誤作棹聲近時安邑葛氏刋本據漁隠叢話改正今從之〉與余和詩云愁似鰥魚知夜永懶同蝴蝶為春忙若此之類皆可以追配古人而世俗但稱其歌詞昔周昉畫人物皆入神品而世俗但知有周昉仕女皆所謂未見好徳如好色者歟云云然軾所舉二聨皆渉纎巧自此二聨外今所傳者惟呉江一首稍可觀然欲圖江色不上筆靜覔鳥聲深在蘆一聨亦有纎巧之病平心而論要為詞勝於詩當時以張三影得名殆非無故軾所題跋當由好為髙論未可據為定評也乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　欽定四庫全書
　　安陸集
　　宋　張先　撰
　　詞
　　清平樂
　　屏山斜展帳巻紅綃半泥淺曲池飛海燕風度楊花滿院　雲愁雨恨空深覺來一枕春隂隴上梅花落盡江南消息沈沈
　　卜算子慢
　　溪山別意煙樹去程日落采蘋春晚欲上征鞅〈呉興蓺文補作鞍〉更掩翠簾回面相盼惜彎彎淺黛長長眼奈畫閣歡遊也學狂花亂絮〈萬紅友詞律作狂風飛絮〉輕散　水影橫池館對靜夜無人月髙雲逺一餉凝思兩眼淚痕還滿難遣恨私書又逐東風斷縱夢澤層樓萬尺望湖城那見
　　木蘭花
　　西湖楊柳風流絶滿縷青春看贈別牆頭簌簌暗飛花山外隂隂初落月　秦姬穠麗雲梳髪持酒聴歌留晚發驪駒應亦解人情慾出重城嘶不歇
　　又〈邠州作〉
　　青銅貼水萍無數臨曉西湖春漲雨泥新輕燕面前飛風慢落花衣上住　紅裙空解煙蛾聚雲月卻能隨馬去明朝何處上髙臺回認玉峰山下路
　　又〈去春自湖歸杭憶南園花巳開冇當時猶有蘂如梅之句今嵗還鄉南園正盛復為此詞以寄意〉
　　去年春入芳菲國青蘂如梅終忍摘欄邊徒欲説相思綠蠟宻緘朱粉飾　歸來故苑重尋覓花滿舊枝心更惜鴛鴦從小自相雙若不多情頭不白
　　又〈乙卯呉興寒食〉
　　龍頭舴艋呉兒競筍柱鞦韆遊女並芳洲拾翠暮忘歸秀野踏青來不定　行雲去後遙山暝已放笙歌池院靜中庭月色正清明無數楊花過無影
　　憶秦娥
　　參差竹吹㫁相思曲情不足西北有〈詞律作髙〉樓窮逺目憶苕溪寒影透清玉秋雁南飛速菰草綠應下溪頭沙上宿
　　慶春澤
　　飛閣危橋相倚人獨立東風滿衣輕絮還記憶江南如今天氣正白蘋花遶隄漲流水　寒梅落盡誰寄方春意無窮青空千里愁草樹依依關城初閉對月黃昬角聲傍煙起
　　山亭宴〈有美堂贈彥猷主人〉
　　宴堂永晝喧簫鼓倚青空畫欄紅柱玉瑩紫微人藹和氣春融日煦故宮池館更樓臺約風月今宵何處湖水動鮮衣競拾翠湖邊路　落花蕩漾怨空樹曉山靜數聲杜宇天意送芳菲正黯淡疎煙短雨新歡寧似舊歡長此㑹散幾時還聚試為挹飛雲問解相思否
　　剪牡丹〈舟中聞雙琵琶〉
　　野綠連空天青垂水素色溶漾都浄柔柳揺揺墜輕絮無影汀洲日落人歸脩巾薄袂擷香拾翠相競如解凌波泊渚煙春暝　綵縚朱索新整宿繡屏畫船風定金鳯響雙槽彈出今古幽思誰省玉盤大小亂珠迸酒上糚面花豓媚相竝重聴盡漢妃一曲江空月靜〈案詞律曰此調多訛字如古今詩話所載子野警句柳徑無人墮飛絮無影正是此篇今本作柔柳揺揺墜輕絮無影定係訛錯推此則通篇訛錯無疑〉
　　好事近〈和毅夫內翰梅花〉
　　月色透橫枝短葉小葩無力北客一聲長笛怨江南先得　誰教強半臘前開多情為春憶留取大家須醉幸雨休風息
　　畫堂春
　　外湖蓮子長參差霽山青處鷗飛水天溶漾畫橈遲人影檻中移　桃葉淺聲雙唱杏紅深色輕衣小荷障面避斜暉分得翠隂歸
　　踏莎行
　　衾鳯猶溫籠鸚尚睡宿糚稀淡眉成字映花避月上迴廊珠裙摺摺輕垂地　翠幙成波新荷貼水紛紛煙絮低還起重墻遶院更重門春風無路通深意
　　于飛樂
　　寳奩開菱鑑浄一掬清蟾新糚臉旋學花添蜀紅衫雙繡蜨裙縷鶼鶼尋思前事小屏風仍畫江南　怎空教草解宜男柔桑暗又過春蠶正隂晴天氣更暝色相兼幽期消息曲房西碎月篩簾
　　惜瓊花
　　汀蘋白苕水碧毎逢花駐樂隨處歡席別時擕手看春色螢火而今飛破秋夕　河流如帶窄任輕囗〈案詞律曰此調只後起五字不同餘平仄無一字不合後段任輕下各家詞選俱落一字夫上曰河流如帶矣則似葉者非舟而何豈一輕字可代舟乎況此正對每逢花駐樂五字無疑故用□以補之〉似葉何計歸得斷雲孤䳱青山極樓上徘徊無盡相憶
　　河滿子〈陪杭守泛湖夜歸〉
　　溪女送花隨處沙鷗避樂分行遊舸巳如圗障裏小屏猶畫瀟湘人面新生酒艷日痕更欲春長　衣上交枝鬬色釵頭比翼相雙片段落霞明水底風紋時動糚光賓從夜歸無月千燈萬火湖塘
　　醉垂鞭〈錢塘送祖擇之〉
　　酒面𤅿金魚呉娃唱呉潮上玉殿白麻書待君歸後除勾留風月好平湖曉翠峯孤此景出關無西州空畫
　　圗
　　又
　　雙蜨繡羅裙東池宴初相見朱粉不深勻閒花淡淡春細看諸處好人人道柳腰身昨日亂山昬來時衣上
　　雲
　　謝池春慢〈玉仙觀道中逢謝媚卿〉
　　繚牆重院間有流鶯到繡被掩餘寒畫閣明新曉朱檻連空〈一作雲〉濶飛絮無〈草堂詩餘作舞〉多少徑莎平池水渺日長風靜花影閒相照　塵香拂馬逢謝女城南道秀豓過施粉多媚生輕笑鬬色鮮衣薄碾玉雙蟬小歡難偶春過了琵琶流怨都入相思調
　　減字木蘭花〈贈伎〉
　　垂螺近額走上紅裀初趂拍只恐驚飛擬倩游絲惹住伊　文鴛繡履去似風流塵不起舞徹梁州頭上宮花顫未休〈案徐電發詞苑叢談曰子野詞垂螺近額晏小山詞雙螺未學同心綰垂螺雙螺葢宋時角妓未破𤓰時髪飾之名今秦中妓及搬演旦色猶有此製〉
　　醉落魄〈美人吹笛〉
　　雲輕柳弱內家髻子新梳掠生香真色人難學橫管孤吹月淡天垂幕　朱脣淺破櫻桃蕚倚樓人在闌干角夜寒指冷羅衣薄聲入霜林簌簌驚梅落
　　師師令〈贈美人案詞苑樷談曰子野贈李師師作也〉
　　香鈿寳珥拂菱花如水學糚皆道稱時宜粉色有天然春意蜀綵衣長〈一作裳〉勝未起縱亂霞垂地　都城池苑誇桃李問東風何似不須回扇障清歌脣一㸃小於朱〈詞苑樷談作花〉蘂正值殘英和月墜寄此情千里
　　繫裙腰
　　濃〈草堂詩餘及詞綜皆作惜今從呉興蓺文補改〉霜澹照夜雲天朦朧影畫勾闌人情縱似長情月算一年年又能得幾畨圓　欲寄西江題葉字流不到五亭前東池始有荷新綠尚小如錢問何日藕幾時蓮
　　漁家傲〈和程公闢贈別〉
　　巴子城頭青草暮巴山重疊相逢處燕子占巢花脫樹杯且舉瞿塘水濶舟難渡　天外呉門清霅路君家正在呉門住贈我柳枝情幾許春滿縷為君將入江南去〈原注來詞雲折柳贈君君且住〉
　　碧牡丹
　　步障揺紅綺曉月墮沈煙砌緩板香檀唱徹伊家新製怨入眉頭歛黛峯橫翠芭蕉寒雨聲碎　鏡華翳閒照孤鸞戲思量去時容易鈿合瑤釵至今冷落輕棄望極藍橋但暮雲千里㡬重山㡬重水〈案王暐道山清話雲晏元獻為京兆辟張先為通判新納侍兒公甚屬意先能為詩詞公雅重之毎張來令侍兒出侑觴往往歌子野所為之詞其後王夫人寢不容公即出之一日子野至公與之飲子野作此詞令營妓歌之至末句公聞之憮然曰人生行樂耳何自苦如此亟命於宅庫支錢若干復取前所出侍兒既來夫人亦不復誰何也〉
　　青門引〈案草堂詩餘題曰春思一作懷舊〉
　　乍煖還輕冷風雨晩來方定庭軒寂寞近清明殘花中酒又是去年病　樓頭畫角風吹醒入夜重門靜那堪更被明月隔牆送過鞦韆影
　　生查子〈彈箏案草堂詩餘作詠箏查他山詞評曰玩後四句乃是憶彈箏之人而作非詠箏也〉
　　含羞整翠鬟得意頻相顧雁柱十三絃一一春鶯語嬌雲容易飛夢斷知何處深院鎻黃昬陣陣芭蕉雨〈以上見朱竹垞詞綜〉
　　一落索〈又名玉聮環〉
　　來時露浥衣香潤綵縧垂鬢巻簾還喜月相親把酒與花相近　西去陽關休問未歌先恨玉峯山下水長流流水盡情無盡
　　偷聲木蘭花
　　雲籠瓊苑梅花痩外院重扉聫寳獸海月新生上得髙樓沒奈情　簾波不動銀釭小今夜夜長爭得曉欲夢髙唐祇恐覺來添斷腸
　　醉紅糚〈一名雙雁兒〉
　　瓊林玉樹不相饒薄雲衣細柳腰一般糚様百般嬌眉兒〈草堂詩餘作眼〉秀總如描　東風揺草雜花飄恨無計上青條更起雙歌郎且飲郎未醉有金貂
　　感皇恩
　　廊廟當時共代工睢陵千里約逺相從欲知賓主與誰同宗枝內黃閣舊有三公　廣樂起雲中湖山看畫軸兩仙翁武陵佳話㡬時窮元豐際徳星聚照江東
　　百媚娘
　　珠閣五雲仙子未省有誰能似百媚等應天乞與浄飾豓糚俱美取次芳華皆可意何處無桃李　蜀被錦文鋪水不放綵鸞雙戱樂事也知存後㑹爭奈眼前心裏綠皺小池紅疊砌花外東風起
　　燕春臺〈案草堂詩餘題曰元夜〉
　　麗日千門紫煙雙闕瓊林又報春回殿角〈一作閣〉風微當cq=1027時去燕還來五侯池館屏開探芳菲走馬重簾人語轔轔車幰逺近輕雷　雕觴霞𤅿翠幙雲飛楚腰舞柳宮面糚梅金猊夜煖羅衣暗裛香煤洞府人歸笙歌院落燈火樓臺下蓬萊猶有花上月清影徘徊〈案詞苑英華笙歌句下無院落二字萬紅友以為後人誤增也〉
　　歸朝歡
　　聲轉轆轤聞露井曉引〈一作汲〉銀缾牽素綆西園人語夜來風叢英飄墮紅成逕寳猊煙未冷蓮臺香蠟殘痕凝等身金誰能得意買此好風〈草堂詩餘作光〉景　粉落輕糚紅〈吳興蓺文補作溫〉玉瑩月枕橫釵雲墜領有情無物不雙棲文禽只合常交頸晝長〈案長字草堂詩餘作夜詞律從之注曰可平然下有春宵永句則非夜可知今據吳興蓺文補改正〉歡豈定爭如翻作春宵永日曈曨嬌柔嬾起簾壓〈吳興蓺文補作押陳後山詩話作幕〉捲花影〈以上見萬紅友詞律〉
　　浣溪沙
　　樓倚江邊百尺髙暮煙收〈一作深〉處見歸橈〈一作煙中還未見歸橈〉㡬時期信似春潮　花片片飛風㺯蝶〈一作葉〉柳隂隂下水平橋日長人去〈一作才過〉又今宵
　　又
　　錦帳重重捲暮霞屏風曲曲〈一作疊疊〉鬭紅牙恨人何事苦離家　枕上夢䰟飛不去覺來紅日又西斜滿庭芳草襯殘花
　　又
　　水滿池塘花滿枝亂香深裏語黃鸝東風輕軟㺯簾幃日正長時春夢短燕交飛處柳煙低玉牕紅子鬬棋
　　時
　　菩薩蠻〈詠箏〉
　　哀箏一弄湘江曲聲聲寫盡湘波綠纎指十三絃細將幽恨傳　當筵秋水慢玉柱斜飛雁彈到斷腸時春山眉黛低
　　天仙子〈案草堂詩餘題曰送春吳興蓺文補題曰時為嘉禾小倅以病眠不赴府㑹〉
　　水調數聲持酒聴午醉〈一作睡〉醒來愁未醒送春春去㡬時回臨晚鏡傷流景往事悠悠〈草堂舊刻本作後期〉空記省　沙上竝〈一作水〉禽池上暝雲破月來花㺯影重重翠〈呉興蓺文補作簾〉幕宻遮燈風不定人初靜明日落紅應滿徑
　　滿庭芳〈漁舟〉
　　紅蓼花繁黃蘆葉亂夜深玉露初零霽天空濶雲淡楚江清獨掉孤篷小艇悠悠過煙渚沙汀金鈎細絲綸漫捲牽動一潭星　時時橫短笛清風皓月相與忘形任人笑生涯泛梗飄萍飲罷不妨醉臥塵勞事有耳誰聴江風靜日髙未起枕上酒微醒
　　西江月〈贈別〉
　　憶昔錢塘話別十年社燕秋鴻今朝忽遇暮雲東對坐旗亭説夢　破帽手遮紅日練衣袖捲寒風蘆花江上雨蓑翁消得㡬畨相送
　　浪淘沙〈楊花〉
　　腸斷送韶華為惜楊花雪毬揺曵逐風斜容易著人容易去飛過誰家　聚散苦咨嗟無計留他行人灑淚滴流霞今日畫堂歌舞地明日天涯〈以上見草堂詩餘〉
　　清平樂〈美人〉
　　清歌逐酒醉臉鮮霞透櫻小杏青寒食後衣換縷金輕繡　畫堂新月朱扉嚴城夜鼓歸遲細看玉人糚面春工不在花枝
　　一叢花
　　傷髙〈一作春〉懐逺幾時窮無物似情濃離愁〈一作心〉正恁牽〈一作引千〉絲亂更南陌飛絮濛濛〈一作蒙茸〉嘶騎〈一作歸〉漸遙征塵不斷何處認郎蹤　雙鴛池沼水溶溶南北小橈〈一作橋〉通梯橫畫閣黃昬後又還是斜〈一作新〉月簾櫳〈一作濛濛〉況恨〈一作思〉細思〈一作思量〉不如桃杏〈一作李〉還〈一作猶〉解嫁春〈一作東〉風
　　天仙子〈別渝州〉
　　醉笑相逢能幾度為報江頭春且住主人今日是行人紅袖舞清歌女憑仗東風閒領取〈一作交㸃取〉　三月柳枝柔似縷落絮倦飛還戀樹有情寧不憶西園鶯解語花無數應訝使君何處去
　　又〈公擇將行〉
　　坐話呉州成樂土詔巻風飛來聖語親輿乞得便藩歸瑤席主杯休數清夜為君歌白薴　花按舊枝新蘂吐造化不知人有助看花嵗嵗比甘棠嘉月暮東門路只恐帶將春色去
　　定風波令〈次子瞻韻送元素內翰〉
　　浴殿詞臣亦議兵禁中頗牧黨𦍑平詔巻促歸難自緩溪館綵花千數酒泉清　春草未青秋葉暮歸去一家行色萬家情可恨黃鶯相識晩望斷湖邊亭上不聞聲
　　又〈再次韻送子瞻〉
　　談辨囗囗〈一作纔踈〉堂上兵畫船齊㟁暗潮平萬乘靴袍曾好問須信文章傳口齒牙清　三百寺應遊未遍重算湖山風月豈無情不獨渠丘歌叔度行路呉謡終日有餘聲
　　又〈霅溪席上同㑹者六人楊元素侍讀劉考叔吏部子瞻公擇二學士陳令舉賢良〉
　　西閣名臣奉詔行南牀吏部錦衣榮中有瀛仙賓與主相遇平津選首更神清　溪上玉樓同宴喜歡醉繞隄紅葉惜秋英盡道賢人聚呉分試問也應中〈一作旁〉有老人星
　　玉聫環
　　南園巳恨歸來晩芳菲滿眼春工偏上好花多疑不向空枝煖　祇〈一作惜〉恐紅雲易散叢叢看遍當時猶有蘂如梅問幾日上東風線
　　木蘭花〈和孫素公別安陸〉
　　相離徒有相逢夢門外馬蹄塵巳動怨歌留待醉時聴逺目不堪空際送　今宵風月知誰共聲咽琵琶槽上鳳人間無物共情多江水不深山不重
　　傾盃樂〈呉興〉
　　橫塘靜水花窺影孤城轉浮玉無塵五亭爭景畫橋對起垂虹不斷愛溪上瓊樓憑雕闌久久飛雲逺人在虛空月生溟海寒漁夜泛㳺鱗可辨　正是草長萍老江南地暖汀洲日晩更茶山巳過清明風雨暴千巖啼鳥怨芳菲故苑深紅盡綠葉陰濃青子枝頭滿使君莫放尋春緩
　　離亭宴〈公擇別吳興〉
　　捧黃封詔巻隨處是離亭別宴紅翠成輪歌未遍已恨野橋風便此去濟南非久唯有鳯池鸞殿　三月花飛㡬片又減卻芳菲過半千里恩深雲海淺民愛此春流不斷更上玉樓西歸雁與征帆共逺
　　偷聲木蘭花
　　曾居別乗康吳俗民到於今歌不足驪馭征鞭一去東風十二年　重來卻擁諸侯騎寳帶垂魚金照地和氣融人清霅千家日日春
　　少年游慢
　　春城三二月禁柳飄綿未歇仙籞生香輕雲凝紫臨層闕歌掌明珠滑酒臉紅霞發華省名髙少年得意時節晝刻三題徹梯漢同登蟾窟玉殿初宣銀袍齊脫生
　　仙骨花探都門曉馬躍芳衢濶宴罷東風鞭捎一行飛雪
　　慶金枝
　　山圍畫障風溪弄月清溶漾玉樓苕館人相望下若醲醅競取金釵當　使君歡醉青娥唱分明仙曲雲中響南園百卉千家賞和氣熏人不獨花枝上
　　長相思
　　萍滿溪柳遶隄相送行人溪水西歸時隴月低　煙霏霏雨淒淒重倚朱門聴馬嘶寒鴉相對啼
　　行香子〈案黃花菴詞選題曰美人〉
　　舞雪歌雲閒淡糚勻藍溪水深染輕裙酒香熏臉粉色生春更巧談話美情性好精神　江空〈花菴詞選作空江〉無畔凌波何處月橋邊青柳朱門斷鐘殘角又送黃昬奈心中事眼中淚意中人
　　虞美人
　　苕花落盡汀風定苕水天揺影畫船羅綺滿溪春一曲石城清響入髙雲　壺觴昔嵗同歌笑今日無年少南園花少故人稀月照玉樓依舊似當時
　　胡搗練〈霅上送唐彥猷案彥猷名詢〉
　　使君少醉離亭酒酒醒離愁轉有紫禁時虛右清霅留難久　一聲歌掩雙羅袖日落汀花春後猶有東城煙柳青䕃長依舊
　　汎清苕〈又名感皇恩正月十四日與公擇呉興泛舟〉
　　綠浄無痕過曉霽清苕鏡裏遊人紅糚巧綵船穩當筵主袐館詞臣呉娃歡飲韓倡競豓容左右生春學為行雨傍畫槳從教水濺羅裙　溪煙混月黃昬漸樓臺上下火影星分飛檻倚鬥牛近響簫鼓逺破重雲歸軒未至千家待掩半糚翠箔朱門衣香拂面扶醉缷簮花滿袖餘熅
　　醉桃源〈渭州作〉
　　雙歌連袂近香猊歌隨鏤板齊分明珠索潄煙溪凝雲定不飛　唇破㸃齒編犀春鶯莫亂啼陽關更在碧峰西相看翠黛低〈以上見董遐周呉興蓺文補〉
　　滿江紅〈初春〉
　　飄盡寒梅笑粉蝶遊蜂未覺迤𨓦水明山秀暖生簾幕過雨小桃紅未透舞煙新柳青猶弱記畫橋深處水邊亭曾偷約　多少恨今猶昨愁和悶都忘卻𢬵從前爛醉被花迷著晴鴿試鈴風力軟雛鶯弄舌春寒薄但只愁錦繡鬧糚時東風惡〈見黃叔暘花菴詞選〉
　　西江月
　　泛泛春船載樂溶溶湖水平橋髙鬟照影翠煙揺白紵一聲雲杪　倦醉天然玉軟卸糚人惜花嬌風情遺恨㡬時銷不見盧郎年少〈見楊升菴詞林萬選〉
　　玉樹後庭花
　　華燈火樹紅相鬬往來如晝橋河水白天青訝別生星斗　落梅穠李還依舊寳釵沽酒曉蟾殘漏心情恨雕鞍歸後〈見張綖詩餘圖譜〉
　　卜算子
　　夢短寒夜長坐待清霜曉臨鏡無人為整糚但自學孤鸞照　樓臺紅樹杪風月依前好江水東流郎在西問尺素何由到
　　燕歸梁
　　去嵗中秋玩桂輪河漢浄無雲今年江上共瑤尊都不是去年人　水晶宮殿琉璃臺閣紅翠兩行分㸃唇微破秀眉顰清影外見歌塵
　　怨王孫
　　花暮春去都門東路嘶馬將行江南江北十里五里郵亭幾程程　髙城漸逺重凝睇煙容細晩碧空無際不知今夜何處冷落衾幃欲眠時〈以上見詞綜補〉
　　詩
　　醉眠亭〈案徐碩至元嘉禾志李行中字無悔築亭青龍江上名之曰醉眠東坡少游諸公皆有詩〉
　　松陵江畔客築室從何年世俗徒紛紛不知李子賢在彼既不知不如醉且眠聲名袞袞誰知命醉非愛酒眠非病長江渾渾無古今羣山回合來相應〈至元嘉禾志作映〉呼奴沽酒不可遲買魚斫膾煩老妻何必紉繩繫飛兎百年長短空自知直將褌蝨視天地㝠㝠支枕窮四時九衢足塵土朱門多是非秋風老蓴鱸扁舟何日歸
　　又〈案董遐周呉興蓺文補作張先詩至元嘉禾志作王觀詩〉
　　醉翁家有醉眠亭為愛江隄囗〈案吳興蓺文補此字缺至元嘉禾志此字作亂〉草青不聴耳邊啼鳥亂任教風外雜花零飲酣未必過此舍樂甚應疑造大庭五柳北牕知此趣三閭南楚謾孤醒
　　巢烏〈案宋文鑑烏作鳥誤〉
　　烏啼東南林危巢雛五六心在安巢枝一日千往復脫網得羣食入口不入腹窮生俾反哺豈能報成育
　　呉江〈案呉興蓺文補題曰逰松江〉
　　春後銀魚霜下鱸逺人曾到合思呉欲圗江色不上筆靜覓鳥聲深在蘆落日未昬聞市散青天都盡見山孤橋南水漲虹垂影清夜燈光合太湖
　　題西溪無相院〈案東坡題跋作華州西溪宋文鑑作題華下無相院西溪胡仔漁隠樷話作湖州西溪〉
　　積水涵虛上下清㡬家門靜岸痕平浮萍破〈魚隠叢話作斷〉處見山影小〈漁隠樷話作野〉艇歸時聞草聲入郭僧尋塵裏去過橋人似鑑中行巳憑暫雨添秋色莫放脩蘆礙月生〈宋文鑑作礙目生誤〉
　　贈妓兜娘〈案趙徳麟侯鯖錄雲子野於呉興守滕子京席上見小妓兜娘子京賞其佳色後十年再見於京口絶非向時容態感之作詩〉
　　十載芳洲撫白蘋移舟弄水賞青春當時自倚青春力不信東風解誤人
　　營妓張溫卿黃子思愛姬宜哥皆𦵏宿州城東過而題詩〈載能改齋漫錄〉
　　好物難留古亦嗟人生無物不塵沙何時種樹連雙冢結就人間竝蒂花
　　和元居中風水洞上祖龍圗韻〈載咸淳臨安志〉
　　水色風光近使君浥塵輕雨逐車輪暫來不宿宜無恨多少行春不到人
　　附錄
　　張鐸湖州府志曰張先字子野烏程人康定進士〈案此以子野為康定進士本之勞鉞舊志近查初白蘇詩補注鄭芷畦湖錄竝以子野為天聖八年進士本之周公謹齊東野語〉知呉江縣詩格清麗尤長府樂有雲破月來花㺯影浮萍破處見山影隔牆送過鞦韆影之句時號張三影李公擇守呉興招集於郡圃為六客之㑹晩嵗優游鄉里嘗放舟釣魚為樂仕至都官郎中有文集一百巻惟樂府行於世
　　李堂湖州府志曰張先字子野烏程人天聖八年進士李公擇守吳興招先及蘇軾陳舜俞楊繪劉述雅集郡圃為六客之㑹晩嵗優游郷里夀八十九卒孫有字謙仲隠於黃冠以小篆名世
　　宋史蓺文志曰張先詩二十巻
　　陳振孫直齋書錄解題曰張子野詞一巻都官郎中呉興張先子野撰李公擇嘗為六客堂子野與焉所賦詞卒章雲也應傍有老人星葢以自謂是時年八十餘矣東坡倅杭數與唱酬聞其買妾為之賦詩首末皆用張姓事呉興志稱其晚年漁釣自適至今號張釣魚灣死葬弁山下在今多寳寺案歐陽集有張子野墓誌死於寳元中者乃博州人名姓字偶皆同非吳中之子野也〈案王明清玉照新志曰本朝有兩張先皆字子野一則樞宻副使遜孫與歐陽文忠同在洛陽幕府其後文忠為作墓誌銘稱其志守端方臨事敢決者一與東坡先生遊東坡推為前輩詩中所謂詩人老去鶯鶯在公子歸來燕燕忙能為樂府號張三影者又案王阮亭居易錄曰宋兩張子野皆名先一與歐陽文忠友為孝章皇后戚里之姻官止知亳州鹿邑縣寳元二年年四十八卒一與蘇文忠友公集中雲昔自杭移髙宻陳令舉張子野皆從至松江夜半月出置酒垂虹亭上子野年八十五以歌詞聞天下作定風波令李公擇守吳興東坡過之㑹於碧瀾堂子野作六客詞坡詩所謂詩人老去鶯鶯在公子歸來燕燕忙詞家所謂張三影者是也官至都官郎中死葬吳興弁山冇集一百巻今有張釣魚灣見掌故集胡應麟筆樷雲兩張先皆字子野俱第進士其能詩夀考悉同一博州人號張三影者是也一吳興人胡作正楊而荒陋如此〉
　　馬端臨文獻通考曰張子野詞一巻〈案毛子晉所刻六十家詞及詩詞雜俎竝無子野詞董遐周吳興蓺文補所載亦僅三十五闋〉
　　朱彛尊詞綜曰張先字子野吳興人為都官郎中有安陸集詞一巻〈案無名氏北宋人小集張先張都官集五首李肯菴湖州府志先有文集一百巻惟樂府行於世紹興續編到四庫闕書目張先集十二巻又曰張先安陸集又曰子野詞一巻周草牕齊東野語曰余家偶藏子野詩一帙名安陸集然則安陸為子野集之總名詞僅集中之一巻耳北宋人小集稱為張都官集者非子野集原名也〉李端叔雲子野詞才不足而情有餘晁無咎雲子野與耆卿齊名而時以子野不及耆卿然子野韻髙是耆卿所乏處
　　鄭樵通志蓺文略曰湖州碧瀾堂詩一巻
　　張詢六客堂詩序曰昔李公擇為此郡㑹於碧瀾堂子野作六客詞
　　鄭元慶湖錄曰碧瀾堂詩一巻紹興續編到四庫闕書目有之不知何人編輯蘇軾東坡居士集定風波詞小引曰余昔與張子野劉孝叔李公擇陳令舉楊元素㑹於呉興時子野作六客詞其卒章盡道賢人聚呉分試問也應旁有老人星又曰吾昔自杭移髙宻與楊元素同舟而陳令舉張子野皆從吾過李公擇於湖遂與劉孝叔俱至松江夜半月出置酒垂虹亭上子野年八十五以歌詞聞於天下作定風波令其略雲見説賢人聚呉分試問也應旁有老人星坐客歡甚有醉倒者此樂未嘗忘也今七年爾子野孝叔令舉皆為異物而松江橋亭今嵗七月九日海風駕潮平地丈餘蕩盡無復孑遺矣追思曩時真一夢也元豐四年十月二十日黃州臨臯書又題䟦曰張先子野善戱謔有風味見杭妓有彈琴者忽舞掌曰異㢤此箏不見許時乃爾黑瘦耶又題張子野詩集後曰子野詩筆老妙〈漁隠樷話作健〉歌詞乃其餘技〈漁隠叢話作波〉耳華〈漁隠樷話作湖〉州西溪詩云浮萍破處見山影野艇歸時聞草聲〈案葉少藴石林詩話方虛谷瀛奎律髓俱作聞棹聲但上句浮萍破處見山影萍與山分寫而景入畫若作棹聲則與艇字語複且意亦平平正如荊公論常建詩暝色赴春愁若改赴為起誰不能道耶〉與余和詩云愁似鰥魚知夜永懶同蝴蝶為春忙若此之類皆可以追配古人而世俗但稱其歌詞昔周昉畫人物皆入神品而世俗但知有周昉士女皆所謂未見好德如好色者歟元祐五年四月二十一日又次韻答元素詩小引曰余舊有贈元素詞雲天涯同是傷流落〈案東坡有席上呈元素詞調醉落魄後半雲尊前一笑休辭卻天涯同是傷流落〉元素以為今日之先兆且悲當時六客之存亡六客葢張子野劉孝叔陳令舉李公擇及元素與余也〈案東坡次韻周開祖詩近憶張陳與老劉公自注曰謂張子野陳令舉劉孝叔〉又元日次韻張先子野見和七夕寄莘老之作雲得句牛女夕轉頭參尾中青春先入睡白髪不遺窮酒社我為〈末刻本作無〉敵詩壇子有功縮頭先夏鼈實腹鄙秋蟲莫唱帬垂綠無人臉斷紅舊交懷賀老新進謝終童袍鶻〈一作鵠〉雙雙瑞腰犀一一通小蠻知在否試問囁嚅翁又和致仕張郎中春晝雲投紱歸來萬事〈一作里〉輕消磨未〈一作不〉盡祗風情舊因蓴菜求長假新為楊枝作短行不禱自安緣夀骨深〈一作苦〉藏難沒是詩名淺斟盃酒紅生頰細詠歌詞穩稱聲蝸殻卜居心自放蠅頭冩字眼能明盛衰閱過君應笑寵辱年來我亦平跪履數從圯下老逸書閒問濟南生東風屈指無多日只恐先春鶗鴂鳴又贈張刁二老詩〈王梅溪蘇詩集注引趙堯卿説曰張子野湖州烏程人刁景純潤州丹陽人〉兩邦山水未淒涼二老風流總健強共成一百七十嵗各飲三萬六千觴〈一作塲〉藏春塢裏鶯花鬧仁夀橋邊日月長惟有詩人被磨折金釵零落不成行〈案當時雖有兩張先攷博州張先卒於寳元已卯年四十八又三十五載為熙寜癸丑東坡作此及子野八十五買妾詩皆在是年其為湖州張先無疑王氏集注引趙次公説曰仁夀橋子野所居查他山補注以為今失攷〉又和張子野見寄三絶句曰前生我巳到杭州到處長如到舊遊更欲洞霄為隠吏一菴閒地且相留狂吟跌宕無風雅醉墨淋漓不整齊應為詩人一回顧山僧未忍掃黃泥柏堂南畔竹如雲此閣何人是主人但遣先生披鶴氅不須更畫樂天真
　　趙徳麟侯鯖錄曰張子野年八十五尚聞買妾陳述古作杭守東坡作倅述古令東坡作詩云錦里先生自笑狂莫欺九尺鬢眉蒼詩人老去鶯鶯在公子歸來燕燕忙柱下相君猶有齒江南刺史巳無腸平生謬作安昌客略遣彭宣到後堂詩人謂張籍公子謂張祐〈案何薳春渚紀聞所載瓠子冬𤓰之謔則祐當作祜〉柱下張蒼安昌張禹皆使姓張事〈案王楙野客樷談曰張子野晚年多愛姬東坡有詩曰詩人老去鶯鶯在公子歸來燕燕忙正均用當家故事也嘗攷唐有張君瑞遇崔氏女於蒲崔小名鶯鶯元稹與李紳語其事作鶯鶯歌漢童謡曰燕燕尾涎涎張公子時相見又曰張祐妾名燕燕其事蹟與夫對偶精切如此鶯鶯對燕燕巳見於杜牧之詩曰綠樹鶯鶯語平沙燕燕飛前軰用者皆有所祖又案葉少藴石林詩話曰張先郎中能為詩及樂府至老不衰居錢塘蘇子瞻作倅時先年已八十餘視聴尚精強家猶畜聲妓子瞻嘗贈以詩云詩人老去鶯鶯在公子歸來燕燕忙葢全用張氏故事戲之先和雲愁似鰥魚知夜永嬾同蝴蜨為春忙極為子曕所賞俚俗多喜傳詠先樂府遂掩其詩聲識者皆以為恨雲〉
　　李之儀姑溪題䟦曰長短句寄小重山是譜不傳久矣張先子野始從梨園樂工花日新度之然卒無其詞異時秦觀少游謂其聲有琴中韻將為予寫其欲言者竟亦不逮崇寧四年冬予遇故人賀鑄方囘遂傳兩闋宛轉紬繹能到人所不到處從而和者凡五六篇〈案子野小重山詞當時巳失傳則其長短句之散佚者多矣〉
　　王安石寄張先郎中詩曰留連山水住多時年比馮唐未覺衰篝火尚能書細字郵筩還肯寄新詩胡牀月下知誰對蠻榼花前想自隨投老主恩聊欲報每瞻髙躅恨歸遲又次韻張子野竹林寺二首曰澗水橫斜石路深水源窮處有叢林青鴛幾世開蘭若黃鶴當年瑞卯金敗壁數峯連粉墨涼煙一穗起檀沈十年親友半零落回首舊遊成古今京峴城南隠映深兩牛鳴地得禪林風泉隔屋撞哀玉竹月緣階貼碎金藻井仰窺塵漠漠青燈對宿夜沈沈扁舟過客十年事一夢此山愁至今
　　梅聖俞送張子野屯田知渝州詩曰舊居苕溪上久客咸陽東歸來得虎符馳馬向巴中歌將聴巴人舞欲教渝童況嘗善秦聲樂彼渝人風忠州白使君竹枝詞頗工行當繼其美貢葛勿忩忩〈案王偁東都事略梅堯臣傳曰同時有張先子野刁約景純皆有文名而逸其事〉
　　陳師道後山詩話曰張子野老於杭多為官妓作詞而不及龍靚靚獻詩曰天與羣芳十様葩獨分顏色不堪誇牡丹芍藥人題徧自分身如鼓子花子野為作減字木蘭花詞
　　陳正敏遯齋閒覽曰張子野郎中以樂章擅名一時宋子京尚書竒其才先往見之遣將命者謂曰尚書欲見雲破月來花㺯影郎中子野屏後呼曰得非紅杏枝頭春意鬧尚書邪遂出置酒盡歡葢二人所舉皆其警筞也〈案古今詩話雲子野嘗作天仙子詞雲雲破月來花㺯影士大夫多稱之張初謁見歐公迎謂曰好雲破月來花㺯影恨相見之晩也〉
　　胡仔漁隠叢話曰髙齋詩話雲子野嘗有詩云浮萍斷處見山影又長短句雲雲破月來花弄影又雲隔墻送過鞦韆影並膾炙人口世謂張三影後山詩話雲尚書郎張先善著詞有雲雲破月來花弄影簾幕捲花影墮輕絮無影世稱誦之號張三影介甫謂雲破月來花弄影不如李冠䑃朧淡月雲來去也古今詩話雲有客謂子野曰人皆謂公張三中即心中事眼中淚意中人也公曰何不目之為張三影客不曉公曰雲破月來花㺯影嬌柔懶起簾壓捲花影柳逕無人墮飛絮無影此余平生所得意也苕溪漁隠曰細味三説當以後山古今二詩話所載三影為勝范公稱過庭錄曰張先子野郎中一叢花詞雲沈思細恨不如桃杏猶解嫁東風一時盛傳歐陽永叔尤愛之恨未識其人子野家南地以故至都謁永叔閽者以通永叔倒屣迎之曰此乃桃李嫁東風郎中東坡守杭子野尚在常預宴席有南鄉子詞末句雲聞道賢人聚吳分試問也應傍有老人星葢年八十餘矣〈案居易録曰張子野年八十五尚買妾早年有一叢花詞雲不如桃杏猶得嫁東風歐陽公稱為桃李嫁東風郎中見范公稱過庭録知兩張子野皆從歐公遊也〉
　　王暐道山清話〈案是書載百川學海闕撰人名諸書所引皆作王暐考巻尾有暐䟦乃其祖所作尚有館祕録博書記二種〉曰張先京師人〈案曝州張子野後家開封見歐陽公所撰墓誌故道山以為京師人〉有文章尤長於詩詞其詩有浮萍斷處見山影小艇歸時聞草聲之句膾炙人口又有雲破月來花弄影隔牆風弄鞦韆影之詞人目為張三影先字子野其祖母宋氏孝章皇后親妹也祖遜因是而貴太宗朝為樞宻副使子野生貴家刻苦過於寒儒取髙科甫改秩為鹿邑縣以殂歐陽永叔雅敬重之嘗言與其同飲酒酣衆客或歌或呼起舞子野獨退然其間不動聲氣當時皆稱為長者今人乃以張三影呼之哀哉歐公為其墓銘〈案居易録雲宋人兩張先皆字子野人往往不能辯未有如道山清話之譌舛者道山雲張先京師人有文章尤長於詩詞人目為張三影又號三中此官都官郎中居湖州者年八十餘尚無恙以三影為京師人巳誤其下又雲其祖母宋氏孝章皇后妹也子野生貴家刻苦過於寒儒取髙科甫改秩為鹿邑縣以殂歐陽永叔雅敬重之今人乃以張三影呼之哀哉歐陽為其墓銘此戚里官鹿邑縣者年四十八卒不號三影觀此則曾參秋胡之誤又何怪乎〉
　　許顗彥周詩話雲燕燕于飛差池其羽之子於歸逺送於野瞻望弗及泣涕如雨此真可泣神矣張子野長短句雲眼力不知人逺上溪橋東坡送子由詩云登髙回首坡壠隔惟見烏帽出復沒皆逺紹其意嚴有翼蓺苑雌黃曰張子野過和靖隠居有詩一聫雲湖山隠後家空在煙雨詞亡草自青注云先生嘗著春草曲有滿地和煙雨之句今亡其全篇余案楊元素本事曲有㸃綘唇一闋乃和靖春草詞雲金谷年年亂生春色誰為主餘花落處滿地和煙雨又是離歌一闋長亭暮王孫去萋萋無數南北東西路此詞甚工子野乃不見其全篇何也〈案詞綜發凡雲張子野弔林君逋詩煙雨詞亡草更青蔡君謨寄李良定詩多麗新詞到海邊一篇之工見之吟詠山林微雲秦學士露華倒影柳屯田曉風殘月柳三變滴粉搓酥左與言一句之工形諸口號當日風尚所存甄藻自爾不爽〉郎瑛七脩類稿曰張先字子野吳興人也髙齋詩話以其詩有浮萍斷處見山影雲破月來花弄影隔牆送過鞦韆影以句工而人目為張三影也後山詩話又改後二影謂簾幕捲花影墮輕絮無影人皆不知何以不同不知初客謂子野曰人皆謂公張三中葢能道心中事眼中景意中人也公曰我張三影也遂舉後山者言之但原辭尚多數字因詞也後髙齋因子野有前詩三影者亦佳遂著之二收較之似不如公自舉者〈案諸書所引三影句多不同凌稚哲萬姓統譜又作無數楊花過無影〉又見石林詩話雲子野能文章樂府至老不衰居錢塘年八十餘猶蓄聲妓東坡有聞其買妾時八十五詩以戱之錦里先生自笑狂云云全篇用張姓故事乃戱言耳若歐陽志墓之子野乃博州人偶然同時同名同字也故志之所言逈不與三影為人同也前乃天聖八年進士後乃天聖三年進士
　　梅堯臣宛陵集送張子野知虢州先歸湖州詩曰來赴虢太守暫歸吳興家〈刻本誤作美興〉吳興近洞庭橘林正吹花君當橘柚時摘包帶霜華清甘不楚齒若酒傾殘霞谿山小女兒奼奼兩髪了褭褭上氍毹嘈嘈㺯琵琶是時與之醉何以走塵沙又代人寄致仕張郎中詩曰門榮世美髙天下身退心閒住洛陽畫鶴能同薛少保愛書還比蔡中郎花隂小酌呼鄰父月下清吟掃石牀不問從來生計薄題籖盈閣是家藏〈案宛陵集又有送張子野赴官鄭州詩送張子野袐丞知鹿色詩皆為博州張子野作〉
　　東坡居士集祭張子野文曰子野郎中張丈之靈曰仕而忘歸人所共蔽有志不果日月其逝惟餘子野歸及強鋭優游故鄉若復一世遇人坦率真古愷悌龎然老成又敏且蓺清詩絶俗甚典而麗搜研物情刮發幽翳微詞宛轉葢詩之裔坐此而窮鹽米不繼歗歌自得有酒輙詣我官於杭始獲擁篲歡欣忘年脫畧苛細送我北歸屈指黙記死生一訣流涕挽袂我來故國實五周嵗不我少須一病遽蛻堂有遺像室無留嬖人亡琴廢帳空鶴唳酹觴再拜淚溢兩眥葉適水心文集題張都官送行詩後曰張公送行詩及題巻後者司馬范公而下瑰瑋名士往往在焉言語字畫森然眼旁歘懐其人不寐竟夕〈案司馬文正範文正范忠宣三公集並無送張都官詩及巻後題䟦無從考其人正則所稱未敢遽定為子野姑附於此〉宋雷西吳里語曰永興寺戴融祠堂記鄉貢進士張先撰石刻在寺
　　勞鉞湖州府志曰戴公生祠碑宋都官郎中張先撰在鹿苑寺〈案碑今不存文亦無考且新舊府志名宦傳不載融名又案程量府志雲鹿苑寺在歸安縣南射村梁大同元年建後廢唐大歴間僧明誓重建請頟賜名永興宋治平二年改今頟〉














　　安陸集
