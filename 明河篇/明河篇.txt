
八月涼風天氣晶，萬里無雲河漢明。
昏見南樓清且淺，曉落西山縱復橫。
洛陽城闕天中起，長河夜夜千門裏。
復道連甍共蔽虧，畫堂瓊戶特相宜。
雲母帳前初泛濫，水精簾外轉逶迤。
倬彼昭回如練白，復出東城接南陌。
南陌征人去不歸，誰家今夜擣寒衣。
鴛鴦機上疎螢度，烏鵲橋邊一雁飛。
雁飛螢度愁難歇，坐見明河漸微沒。
已能舒捲任浮雲，不惜光輝讓流月。
明河可望不可親，願得乘槎一問津。
更將織女支機石，還訪成都賣卜人。

