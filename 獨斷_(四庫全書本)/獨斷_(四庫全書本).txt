　　欽定四庫全書　　　　　子部十
　　獨斷　　　　　　　　　雜家類二〈雜考之屬〉提要
　　〈臣〉等謹案獨斷二巻漢蔡邕撰王應麟玉海謂是書間有顛錯嘉祐中余擇中更為次序釋以己説故別本題新定獨斷擇中之本今不𫝊然今書中序厯代帝系末雲從髙祖乙未至今壬子嵗四百一十年壬子為靈帝建寧五年而靈帝世系末行小註乃有二十二年之事又有獻帝之諡則決非邕之本文蓋後人亦有所竄亂也是書於禮制多信禮記不從周官若五等封爵全與大司徒異而各條解義與康成禮註合者甚多其釋六祝一條與康成大祝註字句全符則其所根據當同出一書又續漢書輿服志樊噲冠廣九寸髙七寸前後出各四寸是書則謂髙七寸前出四寸其詞小異劉昭輿服志註引獨斷曰三公諸侯九旒卿七旒今本則作三公九諸侯卿七建華冠註引獨斷曰其狀若婦人縷鹿今本並無此文又初學記引獨斷曰乗輿之車皆副轄者施轄於外乃復設轄者也與今本亦全異此或諸家援引偶訛或今本𫝊冩脫誤均未可知然全書條理統貫雖小有參錯固不害其宏㫖究考證家之淵藪也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




