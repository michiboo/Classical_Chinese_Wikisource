　　御題何楷詩經世本古義
　　明何楷閩人著詩經世本古義凡二十八巻依時代為次名曰世本古義以公劉七月大田甫田諸篇為首而殿以曹風下泉計三代有詩之世始夏少康終周敬王凡二十八王因配以二十八宿各為序目雖其書於名物訓詁考證詳明而鉤𣗥字句牽合史傳強附名姓時代以舒窈紹兮為夏徵舒碩鼠為魏夀餘又以草蟲為南陔菁莪為由儀緡蠻為崇邱穿鑿傅㑹不可枚舉且以孔子刪定之三百篇敢於任意顛倒不師古訓妄興異議實索𨼆行怪之徒不可為訓徒供考證正宜束之髙閣耳
　　弗遵孔子所刪詩敘世傳經自出奇割裂雅風畏忘彼差排星宿巧符其楷而失則何之謂撰以成乖杜豈辭可惜用功無用地束諸髙閣合於斯

