
魑魅來相問，君何失帝鄉。
龍鍾辭北闕，蹭蹬守南荒。
覽鏡憐雙鬢，沾衣惜萬行。
抱愁那去國，將老更垂裳。
影答余他歲，恩私宦洛陽。
三春給事省，五載尚書郎。
黃閤遊鸞署，青縑御史香。
扈巡行太液，陪宴坐明光。
渭北昇高苑，河南祓禊場。
煙花恆獻賦，泉石每稱觴。
暇日從休澣，高車暎道傍。
迎賓就丞相，選士謁昭王。
侍寵言猶得，承歡謂不忘。
一朝貽厚譴，五宅竟同防。
兇豎曾軀策，權豪豈易當。
款顏因侍從，接武在文章。
且懼威非贙，寧知心是狼。
身猶納履誤，情爲覆盆傷。
可歎緣成業，非關行昧藏。
喜逢今改旦，正朔復歸唐。
河讖隨龍馬，天書逐鳳皇。
朝容欣舊則，宸化美初綱。
告善雕旌建，收冤錦斾張。
宰臣更獻納，郡守各明揚。
禮樂移三統，舟車會八方。
雲沙降白遂，秦隴獻燒當。
三赦重天造，千推極國詳。
大招思復楚，於役限維桑。
漲海緣真臘，崇山壓古棠。
雕題飛棟宇，儋耳間衣裳。
伏枕神餘劣，加餐力未強。
空庭遊翡翠，窮巷倚桄榔。
緣體分殊昔，回眸宛異常。
吉兇恆委鄭，年壽會詢唐。
家本傳清白，官移重掛牀。
上京無薄產，故里絕窮莊。
碧玉先時費，蒼頭此自將。
興言歎家口，何處待贏糧？
計吏從都出，傳聞大小康。
降除沾二弟，離拆已三房。
劒外懸銷骨，荊南預斷腸。
音塵黃耳間，夢想白眉良。
復此單棲鶴，銜雛願遠翔。
何堪萬里外，雲海已溟茫。
戚屬甘胡越，聲名任粃糠。
由來休憤命，命也信蒼蒼。
獨坐尋周易，清晨詠老莊。
此中因悟道，無問入猖狂。

