漢鄭玄註，唐賈公彥疏。《儀禮》出殘闕之餘，漢代所傳，凡有三本。一曰戴德本，以《冠禮》第一，《昏禮》第二，《相見》第三，《士喪》第四，《既夕》第五，《士虞》第六，《特牲》第七，《少牢》第八，《有司徹》第九，《鄉飲酒》第十，《鄉射》第十一，《燕禮》第十二，《大射》第十三，《聘禮》第十四，《公食》第十五，《覲禮》第十六，《喪服》第十七。一曰戴聖本，亦以《冠禮》第一，《昏禮》第二，《相見》第三，其下則《鄉飲》第四，《鄉射》第五，《燕禮》第六，《大射》第七，《士虞》第八，《喪服》第九，《特牲》第十，《少牢》第十一，《有司徹》第十二，《士喪》第十三，《既夕》第十四，《聘禮》第十五，《公食》第十六，《覲禮》第十七。一曰劉向《別錄》本，即鄭氏所註。賈公彥《疏》謂：「《別錄》尊卑吉兇，次第倫序，故鄭用之。二戴尊卑吉兇雜亂，故鄭不從之也。」其《經》文亦有二本。高堂生所傳者，謂之今文。魯恭王壞孔子宅，得亡《儀禮》五十六篇，其字皆以篆書之，謂之古文。元註參用二本。其從今文而不從古文者，則今文大書，古文附註，《士冠禮》「闑西閾外」句註「古文闑為槷，閾為蹙」是也。從古又而不從今文者，則古文大書，今文附註，《士冠禮》「醴辭」「孝友時格」句註「今文格為嘏」是也。其書自元以前，絕無註本。玄後有王肅《註》十七卷，見於《隋誌》。然賈公彥《序》稱「《周禮》註者則有多門，《儀禮》所註後鄭而已」。則唐初肅書已佚也。為之義疏者有沈重，見於《北史》；又有無名氏二家，見於《隋誌》：然皆不傳。故賈公彥僅據齊黃慶、隋李孟悊二家之《疏》，定為今本。其書自明以來，刻本舛訛殊甚。顧炎武《日知錄》曰：「萬歷北監本《十三經》中，《儀禮》脫誤尤多。《士昏禮》脫『婿授綏，姆辭曰：未教，不足與為禮也』一節十四字，賴有長安《石經》，據以補此一節，而其《註》、《疏》遂亡。《鄉射禮》脫『士鹿中翿旌以獲』七字，《士虞禮》脫『哭止，告事畢，賓出』七字。《特牲饋食禮》脫『舉觶者祭，卒觶，拜，長者答拜』十一字，《少牢饋食禮》脫『以授屍，坐。取簟，興』七字。此則秦火之所未亡，而亡於監刻矣」雲雲，蓋由《儀禮》文古義奧，傳習者少，註釋者亦代不數人，寫刻有訛，猝不能校，故紕漏至於如是也。今參考諸本，一一釐正，著於錄焉。》「
