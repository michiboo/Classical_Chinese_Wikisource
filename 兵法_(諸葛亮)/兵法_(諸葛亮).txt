山陵之戰，不仰其高；水上之戰，不逆其流；草上之戰，不涉其深；平地之戰，不逆其虛：此兵之利也。故戰鬥之利，唯氣與形也。（《通典》一百五十六，《禦覽》三百十三）
軍有七禁：一曰輕，二曰慢，三曰盜，四曰欺，五曰背，六曰亂，七曰誤，此治軍之禁也。若期會不到，聞鼓不行，乘寬自留，迴避務止，初近而後遠，喚名而不應，軍甲不具，兵器不備，此謂輕軍，有此者斬之。受命不傳，傳之不審，以惑吏士，金鼓不聞，旌旗不睹，此謂慢軍，有此者斬之。食不廩糧，軍不部兵，試賜不均，阿私所親，取非其物，借貸不還，奪人首級，以獲功名，此謂盜軍，有此者斬之。變易姓名，衣服不鮮，金鼓不具，兵刃不利，器杖不堅，矢不著羽，弓弩無弦，主者、吏士法令不從，此謂欺軍，有此者斬之。聞鼓不行，鳴金不止，案旗不伏，舉旗不起，指麾不隨，避前在後，縱發亂行，折兵弩之勢，卻退不鬥，或左或右，扶傷舉死，因托歸還，此謂背軍，有此者斬之。出軍行將，士卒爭先，紛紛擾擾，軍騎相連，咽塞道路，後不得前，呼喚喧嘩，無所聽聞，失行亂次，兵刃中傷，長將不理，上下縱橫，此謂亂軍，有此者斬之。屯營所止，問其鄉裏，親近相隨，共食相保，呼召不得，越入他位，幹誤次第，不可呵止，度營出入，不由門戶，奸邪所起，知者不告，罪同一等，合人飲酒，阿私所受，大言驚事，疑惑吏士，此謂誤軍，有此者斬之。（《禦覽》二百九十六）
