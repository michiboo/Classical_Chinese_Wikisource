
雜家類
△《呂氏春秋》二十六卷
右秦呂不韋撰，後漢高誘註。按《史記不韋傳》云：不韋相秦，招致辨士，厚遇之。使人人著所聞，集論以為八覽、六論、十二紀，二十餘萬言，以為備天地萬物古今之事，號曰《呂氏春秋》。布咸陽市門，懸千金其上，有能增損一字者予之，時人無增損者。高誘以為非不能也，畏其勢耳。昔《張侯論》為世所貴，崔浩《五經註》，學者尚之。二人之勢，猶能使其書傳如此，況不韋權位之盛，學者安敢牾其意而有所更易乎？誘之言是也。然十二紀者，本周公書，後儒置於《禮記》，善矣。而目之為「呂令」者，誤也。
△《淮南子》二十一卷
右漢劉安撰。淮南厲王長子也。襲封，招致儒士賓客講論道德，總統仁義，著內書二十一篇，號曰《鴻烈》。鴻，大也；烈，明也。以為大明道之言也。避父諱，以「長」為「修」。後漢許慎註。慎自名註曰「記上」。今存《原道》、《ㄈ真》、《天文》、《墜形》、《時則》、《覽冥》、《精神》、《本經》、《主術》、《繆稱》、《齊俗》、《道應》、《論》、《詮言》、《兵略》、《說山》、《說林》等十七篇。《李氏書目》亦云第七、第十九亡，《崇文目》
則雲存者十八篇。蓋《李氏》亡二篇，《崇文》亡三篇。家本又少其一，俟求善本是正之。
△《子華子》十卷
右其傳曰：「子華子，程氏，名本，晉人也。」劉向校定其書。按《莊子》
稱「子華子見韓昭侯」，陸德明以為魏人，既不合。又《藝文志》不錄《子華子》
書。觀其文辭，近世依為之者也。其書有「子華子為趙簡子不悅」，又有「秦襄公方啟西戎，子華子觀政於秦。」夫秦襄之卒在春秋前，而趙簡子與孔子同時，相去幾二百年，其蚳牾類如此。且多用《字說》，謬誤淺陋，殆元豐以後舉子所為耳。
△《孔叢子》七卷
右楚孔鮒撰。鮒，字子魚，孔子八世孫也。仁陳勝，為博士，以言不見用，目疾而退，論集其先仲尼、子思、子上、子高、子順之言及己之行事，名之曰《孔叢子》，凡二十一篇。叢之為言聚也。《邯鄲書目》云：「一名《盤盂》，取事雜也。至漢，孔臧又以其所著賦與書，謂之《連叢》，附於卷末，凡十篇。
嘉祐中，宋咸為之註。」按《漢志》無《孔叢子》，而儒家有《孔臧》十篇，雜家有孔甲《盤盂書》二十六篇。其註謂「孔甲，黃帝史。或曰夏帝，疑皆非。」
今此書一名《盤盂》，《獨治篇》又雲鮒或稱孔甲，《連叢》又出孔臧。意者《孔叢子》即《漢志》孔甲《盤盂書》，而亡六篇；《連叢》即《漢志》孔臧收，而其子孫或續之也。《崇文總目》亦錄於雜家，今從之。
△《風俗通義》十卷
右漢應劭撰。劭，字仲遠，奉之子。篤學，博覽多聞。靈帝時舉孝廉，仕至泰山太守。撰《風俗通》以辨物名號，釋時俗嫌疑。文雖不典，世服其洽聞。
△《論衡》三十卷
右後漢王充仲任撰。充好論說，始如詭異，終有實理。以俗儒守文，多失其真，乃閉門潛思，戶牖墻壁，各置刀筆，著《論衡》八十五篇，釋物類同異，正時俗嫌疑。後蔡邕得之，秘玩以為談助雲。世謂漢文章溫厚爾雅，及其東也已衰。觀此書與《潛夫論》、《風俗通義》之類，比西京諸書驟不及遠甚，乃知世人之言不誣。
△《抱樸子外篇》十卷
右晉葛洪稚川撰。自號抱樸子，博聞深洽，江左絕倫，著書甚富。言黃白之事者，名曰《內篇》，其餘《外篇》。《晉書》：內外通有一百一十六篇，今世所傳者，四十篇而已。《外篇》頗言君臣理國用刑之道，故附於雜家雲。
△《金樓子》十卷
右梁元帝繹撰。書十篇，論歷代興亡之跡，《箴戒》、《立言》、《誌怪》、《雜說》、《自敘》、《著書》、《聚書》，通曰「金樓子」者，在藩時自號。
△《劉子》三卷
右齊劉書孔昭撰，唐袁政註。凡五十五篇。言修心治知之道，而辭頗俗薄。
或以為劉勰，或以為劉孝標，未知孰是。
△《長短經》十卷
右唐趙蕤撰。《北夢瑣言》云：蕤，梓州鹽亭人。博學韜鈐，長於經世。
夫婦俱有隱操，不應辟召。論王伯機權正變之術。第十卷載陰謀，家本闕，今存者六十四篇。
△《意林》三卷
右唐馬總會元撰。初，梁穎川庾仲容取諸家書、術數雜說凡一百七家，抄其要語，為三十卷，總以其繁略失中，增損成三軸。前有戴叔倫、楊伯存兩序。
△《炙轂子雜錄註解》五卷
右唐王撰。《二儀實錄》、《古今註》載事物之始，《樂府題解》載樂府所由起。輯纂數家之言，正誤補遺，削冗並歸一編。
△《致理書》十卷
右唐朱樸撰。乾寧中，為國子《毛詩》博士，論述時務凡五十篇上之。辭如近時策斷之類，迂緩不切，與馬周所建明不啻霄壤矣。昭宗善其言，用太宗擢周故事拔為相，徒以益亂，可嘆也。
△《事始》三卷
右唐劉孝孫等撰。太宗命諸王府官以事名類，推原初始，凡二十六門，以教始學諸王。《易大傳》自始作八卦，至綱罟、耒《耒呂》、臼杵之微，皆記其本起。
《檀弓》所述，亦皆物之初也。然則《事始》之書，當擊之儒。今以其所取不一，故附於雜家。
△《續事始》五卷
右偽蜀馮鑒廣孝孫所著。
△《事原錄》三十卷
右皇朝朱繪撰。其書《事始》之類也。
△《宋齊丘化書》六卷
右偽唐宋齊丘子嵩撰。張耒文潛嘗題其後，云：「齊丘之智，特犬鼠之雄耳，蓋不足道。其為《化書》，雖皆淺機小數，亦微有以見於黃老之所謂道德，其能成功，有以也。文章頗亦高簡，有可喜者。其言曰：『君子有奇智天下不親。』
雖聖人出，斯言不廢。」
△《格言》五卷
右偽唐韓熙載叔言撰。熙載以經濟自任，乃著書二十六篇，論古今王霸之道，以幹李煜。首言陽九百六之數及五運疊興事，其雜如此。有門生舒雅序。
△《兩同書》兩卷
右唐羅隱撰。隱謂老子養生，孔子訓世，因本之著《內》、《外篇》各五。
其曰《兩同書》者，取兩者同出而異名之意也。
△《物類相感志》十卷
右皇朝僧贊寧撰。采經籍傳記物類相感者誌之。分天、地、人、物四門。贊寧，吳人，以博物稱於世。柳如京、徐騎省與之遊，或就質疑事。楊文公、歐陽文忠公亦皆知其名。
△《王氏雜說》十卷
右皇朝王安石介甫撰。蔡京為《安石傳》，其略曰：「自先王澤竭，國異家殊。由漢迄唐，源流浸深。宋興，文物盛矣，然不知道德性命之理。安石奮乎百世之下，追堯、舜、三代，通乎晝夜陰陽所不能測而入於神。初著《雜說》數萬言，世謂其言與孟軻相上下，於是天下之士，始原道德之意，窺性命之端雲。」
所謂《雜說》，即此書也。以京之誇至如此，且不知所謂「通乎晝夜陰陽所不能測而入於神」者，為何等語，故著之。
△《汲世論》一卷
右未詳何人所著。多稱元祐間事，且喜論兵，疑呂氏書也。凡十門。
△《馭臣鑒古》二十卷
右皇朝鄧綰撰。綰，元豐中為中丞，獻之朝。未幾，坐操心頗僻，賦性奸回，論事薦人，不循分守，貶。
△《農家類齊民要術》十卷
右元魏賈思勰撰。記民俗、歲時、治生、種蒔之事，凡九十二篇。農家者，本出於神農氏之學。孔子既稱「禮義信足以化民，焉用稼」，以誚樊須，而告曾參以「用天之道，分地之利，為庶人之孝」，言非不同，意者，以躬稼非治國之術，乃一身之任也。然則士之倦遊者，詎可不知乎？故今所取，皆種藝之書也。
前世錄史部中有歲時，子部中有農事，兩類實不可分，今合之農家。又以《錢譜》
寘其間，今以其不類，移附類書。
△《四時纂要》五卷
右唐韓諤撰諤。諤彳扁閱農書，取《廣雅》、《爾雅》定土產，取《月令》、《家令》敘時宜，采勝種樹之書，掇崔實試穀之法，兼刪韋氏《月錄》、《齊民要術》，編成五卷。
△《保生月錄》一卷
右唐韋行規撰。分十二月，雜纂每月攝養、種藝、祈禳之術也。
△《歲華紀麗》四卷
右唐韓諤撰。分四時十二月節，序以事實，為偶儷之句，附著之。
△《荊楚歲時記》四卷
右梁宗懍撰。其序云：「傅玄之《朝會》，杜篤之《上已》，安仁《秋興》
之敘，君道《娛蠟》之述，其屬辭則已洽，其比事則未弘，其率為小記，以錄荊楚歲時。自元日至除夕，凡二十餘事。
△《輦下歲時記》一卷
右唐李綽撰。綽經黃巢之亂，避地蠻隅，偶記秦地盛事，傳諸晚學雲。
△《國朝時令》十二卷
右皇朝賈昌朝撰。景祐初，復《禮記》舊文，其《唐月令》別行。三年，詔昌朝與丁度、李淑采國朝律歷典禮、百度昏曉、中星祠祀、配侑歲時施行，約《唐月令》定為《時令》一卷，以備宣讀。後昌朝註為十二卷，奏上頒行。
△《茶經》三卷
右唐太子文學陸羽鴻漸撰。載產茶之地、造作器具、古今故事，分十門。
△《顧渚山記》二卷
右唐陸羽撰。羽與皎然、朱放輩論茶，以顧渚為第一。顧渚山在湖州，吳王夫差顧望，欲以為都，故以名山。
△《煎茶水記》一卷
右唐張又新撰。其所嘗水凡二十種，因第其味之優劣。
△《茶譜》一卷
右偽蜀毛文錫撰。記茶故事。其後附以唐人詩文。
△《建安茶錄》三卷
右皇朝丁謂撰。建州研膏茶起於南唐，太平興國中始進禦。謂咸平中為閩漕，監督州吏，創造規模，精緻嚴謹，錄其園焙之數，圖繪器具及敘採制入貢法式。
盧仝譏陽羨貢茶有「安知百萬億蒼生，墜在顛崖受辛苦」之句，余於謂亦云。
△《北菀拾遺》一卷
右皇朝劉異撰。北苑，建安地名，茶為天下最。異慶歷初在吳興，采新聞，附於丁謂《茶錄》之末。其書言條磨調品之器甚備，以補謂之遺也。
△《補茶經》一卷，又一卷
右皇朝周絳撰。絳，祥符初知建州，以陸羽《茶經》不載建安，故補之。又一本有陳龜註。丁謂以為茶侍不假水之助，絳則載諸名水雲。
△《試茶錄》二卷
右皇朝蔡襄君謨撰。襄，皇祐中修註，仁宗嘗面諭云：「昨卿所進龍茶甚精」。襄退而記其烹試之法，成書二卷，進禦。世傳歐公聞君謨進小團茶，驚曰：「君謨士人，何故如此。」
△《東溪試茶錄》一卷
右皇朝宋子安集拾丁、蔡之遺。東溪，亦建安地名。其序謂「七閩至國朝，草木之異，則產葛茶、荔子；人物之秀，則產狀頭、宰相，皆前代所未有。以時而顯，可謂美矣。然其草木厚味，不宜多食；其人物雖多知，難於獨任，亦地氣之異」雲。
△《呂惠卿建安茶記》一卷
右皇朝呂惠卿撰。
△《聖宋茶論》一卷
右徽宗御製。
△《茶雜文》一卷
右集古今詩文及茶者。
△《竹譜》一卷
右戴凱之撰。凱之字慶預，武昌人。裒輯竹事，四字一讀，有韻，類賦頌。
李邯鄲云：「未詳何代人。」
△《┺譜》三卷
右皇朝僧惠崇撰。
△《平泉草木記》一卷
右唐李德裕撰。記其別墅奇花、異草、樹石名品，仍以詠嘆其美者詩二十餘篇附於後。平泉，即別墅地名。
△《荔支譜》一卷，《荔支故事》一卷右皇朝蔡襄撰。記建安荔支味之品第，凡三十餘種，古今故事。
△《牡丹譜》一卷
右皇朝歐陽修撰。修初調洛陽從事，見其俗重牡丹，因著花品，凡三篇。
△《續酒譜》十卷
右唐鄭遨雲叟撰。輯古今酒事，以續王績之書。
△《忘懷錄》三卷
右皇朝元豐中夢溪丈人撰。所集皆飲食器用之式、種藝之方，可以資山居之樂者。或雲沈括也。
△《酒經》三卷
右皇朝朱肱撰。記釀酒諸法並麯ろ法。
