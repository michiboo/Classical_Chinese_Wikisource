
△《唐高祖實錄》二十卷
右唐房玄齡等撰。太宗詔玄齡與許敬宗、敬播同修，起創業，盡武德九年。
貞觀十七年書成。
△《唐太宗實錄》四十卷
右唐許敬宗等撰。起即位，盡貞觀二十三年。初，貞觀十七年，房玄齡、許敬宗、敬播撰《今上實錄》，止十四年，成二十卷。永徽五年，無忌與史臣續十五年後，盡昭陵事，合四十卷。其後敬宗改定。
△《唐高宗實錄》三十卷
右唐劉知幾等撰。起即位，盡永淳二年，凡二十九年。初，令狐德棻、許敬宗等撰錄，止顯慶三年，成二十卷，上之。後知幾與吳兢續成。
△《唐則天實錄》二十卷
右唐吳兢撰。初，神龍二年，詔武三思、魏元忠、祝飲明、徐彥伯、柳同、崔融、岑義、徐堅撰錄，三十卷。開元四年，兢與知幾刊修成此書上之。起嗣聖改元甲申臨朝，止長安四年甲辰傳位，凡二十一年。
△《唐中宗實錄》二十卷
右唐吳兢撰。起神龍元年復位，盡景龍四年，凡六年。
△《唐睿宗實錄》十卷
右唐劉知幾撰。知幾與吳兢先修《太上皇實錄》，起初誕，止傳位，凡四年。
後續修益，止山陵。
△《唐玄宗實錄》一百卷
右唐元載等撰。起即位，盡上元三年，凡五十年。安史之亂，玄宗《起居註》亡。大歷中，史官令狐亙裒掇詔策，備一朝之遺闕，開元、天寶間君臣事多漏略。
△《唐肅宗實錄》三十卷
右唐元載等撰。起即位，盡後元年，凡六年。
△《唐代宗實錄》四十卷
右唐令狐亙撰。初，詔亙撰《實錄》，未成書，貶官，卒。元和二年，子丕上之。當時名臣如房不立傳，抗直如顏真卿，略而不載，時譏漏略。起寶應元年壬寅，止大歷四年己未，凡十七年。
△《唐德宗實錄》五十卷
右唐裴等撰。起即位，盡貞元二十一年，凡二十五年。元和二年，詔蔣乂、樊紳、林寶、韋處厚、獨孤郁同修。
△《唐順宗實錄》五卷
右唐韓愈撰。起貞元二十一年乙酉正月，止永貞元年丙戌八月。初，愈撰錄書禁中事為切直，閹官不喜，訾其非實。文宗時，詔路隋刊正。隋建言：「眾議以刊修非是，李宗閔、牛僧孺謂史官李漢、蔣系皆愈之胥，不可參撰，俾臣下筆。臣謂不然，且愈之所書，非已自出，元和以來，相循逮今。漢等以嫌，無害公誼，請條其甚謬誤者，付史官刊定。」詔レ去元和、永貞間數事為失實，餘不復改。
△《唐憲宗實錄》四十卷
右唐路隨等撰。起即位，盡元和十五年。初，穆宗長慶二年，詔監修國史杜元穎與史官韋處厚、路隨、沈傳師、鄭瀚、宇文籍等修《元和實錄》，未及成書。
大和四年，隨與蘇景裔、陳夷行、李漢、蔣系續成上之。統例取捨，皆出處厚焉。
△《唐穆宗實錄》二十卷
右唐路隋等撰。起即位，盡長慶四年。案《文宗實錄》：太和四年隋與蘇景裔等上《憲宗實錄》，後有王彥威、楊漢公、蘇滌、裴休，並為史官雲。
△《唐敬宗實錄》十卷
右唐李讓夷等撰。起長慶四年甲辰即位，止寶歷二年丁未，凡三年。武宗會昌中，詔史官陳商、鄭亞同修，讓夷監修，書成上之。
△《唐文宗實錄》四十卷
右唐魏謩等撰。起即位，盡開成五年，凡十四年。宣宗大中八年，史官蔣偕、牛叢、王諷、盧告同修。
△《唐武宗實錄》一卷
右唐韋保衡等撰。武宗以後，實錄皆亡，今存止會昌元年正月、二月。國朝宋敏求次道嘗補《宣宗實錄》三十卷，《懿宗實錄》三十卷，《僖宗實錄》三十卷，《昭宗實錄》三十卷，《哀宗實錄》八卷，通百二十八卷。世服其博聞。
△《建康實錄》二十卷
右唐許嵩撰。始自吳，起漢興平元年，終於陳未禎明三年，南朝六代四十帝、四百年間，君臣行事及土地山川、城池宮苑、制置興壞，用存古跡。其有異事則註之，以益見聞。按南朝四百年，除西晉平吳之年並吳首事之年，三百三十一年而已。吳大帝在武昌七年，梁元帝都江陵三年，其實在建康宮，三百二十一年也。
十父按：「嵩自敘此書雲『使周覽而不繁，約而無失』，然自順帝已後，復為紀傳而廢編年，其間重復一事相蚳牾甚眾，至於名號稱謂，又絕無法。蓋亦煩而多失矣。
△《蜀高祖實錄》三十卷
右偽蜀李昊撰。高祖者，孟知祥也。昊相知祥子昶時被命撰。起唐咸通甲午，終於偽明德元年甲午，凡六十二年。
△《重修太祖實錄》五十卷
右皇朝李沆等撰。咸平中，真宗以前錄漏略，詔錢若水、王禹、李宗諤、梁顥、趙安仁重加刊修，呂端監修。端罷，沆代。二年，書成奏禦。沆表云：「前錄天造之始，國姓之源，發揮無取，削平諸國，僭主偽臣，頗亡事跡。今之所正，率由典章，又益諸臣傳一百四人。」按書太宗不夯市及杜太后遺言，與司馬溫公所書不同，多類此。
△《大宗實錄》八十卷
右皇朝錢若水等撰。至道三年，命若水監修，不隸史局。若水即引柴成務、宋度、吳淑、楊億為佐，咸平元年書成，上於朝。起即位，至至道三年丁酉三月，凡二十年。初，太宗有馴犬常在乘輿側，及崩，犬輒不食。李至嘗作歌紀其事，以遺若水，其斷章曰：「白麟赤雁君勿書，勸君書此懲浮俗。」而若水不為載。呂端雖為監修，而未嘗蒞局，書成，不署端名，至抉其事以為專美，若水援唐朝故事若此者甚眾，時議不能奪。世又傳億子娶張洎女而不終，故洎傳多醜辭。嗚呼！若水及億，天下稱賢，尚不能免於流議若此，信乎執史筆者之難也。
△《真宗實錄》一百五十卷
右皇朝王欽若等撰。起藩邸，止乾興元年壬戌二月，凡二十六年。乾興元年，詔李維、晏殊、孫、宋綬、陳堯佐、王舉正、李淑同修，馮拯監修。拯卒，欽若代。天聖二年，書成奏禦。
△《仁宗實錄》二百卷
右皇朝李沆等撰。起藩邸，盡嘉祐八年三月，凡四十二年。嘉祐八年十二月，詔韓琦提舉，王珪、賈黯、範鎮修撰，宋敏求、呂夏卿、韓維檢討。治平中，又命陳薦、陳繹同編修。熙寧二年奏禦。
△《英宗實錄》三十卷
右皇朝曾公亮等撰。起藩邸，盡治平四年九月，凡四年。熙寧元年正月，詔公亮提舉，呂公著、韓維修撰，孫覺、曾鞏檢討。三月，又以錢藻檢討，四月，又以王安石、吳充為修撰。二年七月，書成上之。
△《神宗實錄》二百卷
右皇朝呂大防等撰。起藩邸，止元豐八年三月，凡十九年。
△《神宗朱墨史》二百卷
右皇朝元祐元年，詔修《神宗實錄》，鄧溫伯、陸佃修撰，林希、曾肇檢討，蔡確提舉。確罷，司馬光代。光薨、呂公著代。公著薨，大防代。六年奏禦。趙彥若、范祖禹、黃庭堅後亦與編修，書成賞勞，皆遷官一等。紹聖中，諫官翟思言：「元祐間，呂大防提舉《實錄》，祖禹、庭堅等編修，刊落事跡，變亂美實，外應奸人詆誣之辭。」宣和中，或得其本於禁中，遂傳於民間，號《朱墨史》雲。
△《哲宗前錄》一百卷，《後錄》九十四卷
右皇朝蔡京撰。《前錄》起藩邸，盡元祐七年十二月，《後錄》起紹聖元年正月，盡元符三年正月，共十三年。京之意以宣仁垂簾時，政非出於上，故分《前》、《後錄》，蓋誣之也。
△《重修哲宗實錄》一百五十卷
右紹興四年三月壬子，太上皇帝顧謂宰臣朱勝非等曰：「神宗、哲宗兩朝史錄，事多失實，非所以傳信後世，當重別修定。著《唐鑒》范祖禹有子名沖者，已有召命，可促來，令兼史事」。臣勝非奏曰：「神宗史緣添入王安石《日錄》，哲宗史經蔡京、蔡卞之手，議論多不公。今蒙聖諭，命官刪定，以昭彰二帝盛美，天下幸甚。十八日丙申，新除宗正少卿、兼直史館範沖，辭免恩命。勝非奏曰：「沖謂史館專修神宗、哲宗史錄，而其父祖禹元祐間任諫官，後坐章疏議論，責死嶺表。而《神宗實錄》又經祖禹之手，今既重修，則凡出京、卞之意及其增添者，不無刪改。儻使沖預其事，恐其黨未能厭服」。上曰：「以私意增添，不知當否？」勝非曰：「皆非公論」。上曰：「然則刪之何害？紛紛浮論，不足恤也。」勝非曰：「範沖不得不以此為辭。今聖斷不私沖亦安敢有請」。上復愀然，謂勝非等曰：「此事豈朕敢私！頃歲昭慈聖獻皇后誕辰，因置酒宮中，從容語及前朝事。昭慈謂朕曰：『吾老矣，幸相聚於此，他時身後，吾復何患？然有一事，當為官家言之。吾逮事宣仁聖烈皇后，求之古今母後之賢，未見其比。因奸臣快其私憤，肆加誣謗，有玷盛德。建炎初，雖嘗下詔辨明，而史錄所載，未經刪改，豈足傳信後世？吾意在天之靈，不無望於官家也。』朕每念此，惕然於懷，朝夕欲降一詔書，明載昭慈遺旨，庶使中外知朕修史之本意。勝非進曰：「聖諭及此，天下幸甚」！臣仰惟神宗、哲宗兩朝實錄，以太上皇帝聖意先定，爰命宰臣悉令刪修，故具載聖語於篇末雲。
△《徽廟實錄》二十卷
右皇朝程俱撰。先是汪藻編《庚辰以來詔旨》，頗繁雜。俱刪輯成此書，且附以靖康、建炎時事。
△《元符庚辰以來詔旨》三卷
右皇朝汪藻編徽宗即位後詔旨，未全。
△《邵氏辨誣》一卷
右皇朝邵伯溫撰。辨蔡卞、章惇、邢恕誣罔宣仁欲廢哲宗立徐邸事。
△《汲蒙周書》十卷
右晉太康中汲郡與《穆天子傳同》得，晉孔晁註。蓋孔子刪采之餘，凡七十篇。古者天子諸侯，皆有史官，惟書法信實者行於世。秦、漢罷黜封建，獨天子之史存，然史官或怯而阿世，貪面曲筆，虛美隱惡，不足考信。惟宿儒處士，或私有記述，以伸其志，將來賴以證史官之失，其弘益大矣。故以司馬遷之博聞，獨采數家之言，以成其書，況其下者乎？然亦有聞見卑淺，記錄失實，胸臆偏私，褒貶弗公，以誤後世者，是在觀者慎擇之矣。
△《吳越春秋》十二卷
右後漢趙曄撰。吳起太伯，盡天差；越起無余，盡勾踐。內吳外越，本末咸備。
△《南史》八十卷，《北史》一百卷
右唐李延壽撰。延壽父太師，嘗謂宋、齊逮周、隋，南北分隔，南謂北為「索虜」，北謂南為「島夷」，欲改正，擬《吳越春秋》編年，未就而卒。延壽後預修《晉》、《隋書》，因究悉舊事，更依馬遷論體，總敘八代。北起魏盡隋，二百四十二年；南起宋盡陳，百七十年，為二史。刪煩補闕，過本史遠甚，至今學者止觀其書，沈約、魏收等所撰皆不行。獨闕本誌而《隋書》有之，故《隋書》亦傳於世。
△《西京雜記》二卷
右晉葛洪撰。初序言：「洪家有劉子駿《漢書》百卷，乃當時欲撰史錄事，而未得締思，無前後之次，雜記而已。從學者始甲乙之，終癸為十卷。以其書校班史，殆全取劉書耳。所餘二萬許言，乃鈔撮之。析二篇以裨《漢書》之闕，猶存甲乙裒次。」江左人或以為吳均依為之。
△《五代新說》二卷
右唐張詢古撰。以梁、陳、北齊、周、隋君臣雜事，分三十門纂次。
△《高氏小史》一百二十卷
右唐高峻撰。以司馬遷《史》至《陳》、《隋書》，附以唐實錄，纂其要，分十例，為六十卷。後其子《辶向》析而倍之。
△《南部煙花錄》一卷
右唐顏師古撰。載隋煬帝時宮中秘事。僧誌徹得之於官閣┺筆中。一名《大業拾遺記》。
△《大業雜記》十卷
右唐杜寶撰。起隋仁壽四年煬帝嗣位，止越王侗皇太三年王世充降唐事。
△《貞觀政要》十卷
右唐吳兢撰。兢以唐之極治，貞觀為最，故采時政之可備勸戒者，上之於朝。
凡四十篇。
△《大唐新語》十三卷
右唐劉肅撰。輯唐故事，起武德止大歷，分為三十類。
△《明皇雜錄》二卷
右唐鄭處晦撰。記孝明時雜事。別錄一卷，題《補闕》，所載十二事。
△《開元傳信記》一卷
右唐鄭撰。紀開元、天寶傳聞之事，故曰「傳信」。
△《國史補》二卷
右唐李肇撰。起開元，止長慶間事。初，劉[飠束]記元魏迄唐開元事，名曰《國朝傳記》，故肇續之。
△《幸蜀記》三卷
右唐李匡文、宋巨、宋居白撰。初，匡文《記》盡孝明崩，巨《記》止於歸長安，敘事互有詳略。居白合二《記》，以宋為本，析李為註，取二序冠篇，復掇遺事增廣焉。
△《次柳氏舊聞》一卷
右唐李德裕撰。上元中，史臣柳芳與高力士同竄黔中，為芳言開元、天寶年中事，乃論次，號《問高力士》。李吉甫與芳子冕，真元中俱為尚書郎，嘗道力士之說，吉甫每為其子德裕言。歲祀既久，遺槁不傳，但記十七事。後文宗訪力士事於德裕，德裕編次上之。多同《明皇雜錄》。
△《開成承詔錄》二卷
右唐李石撰。石與鄭覃、李固言相文宗，錄當時延英奏對事。開成乃其時年號。
△《兩朝獻替記》三卷
右唐李德裕撰。德裕相文宗、武宗，錄當時奏對論。
△《開元昇平源記》一卷
右唐吳兢載姚崇以十事要明皇。
△《金鑾密記》一卷
右唐韓撰。，天復中為翰林學士，從昭宗西幸。朱溫圍岐三年，因密記其謀議及所見聞事，止於貶濮州司馬。予嘗謂有君子之道四焉：唐之末，南北分朋而忘其君，，崔胤門生，獨能棄家從上，一也；其時搢紳無不交通內外，以踖取爵位，之謂矣。而宋子京薄之，奈何？一本天復二年、三年各為一卷，首尾詳略頗不同，互相讎校，凡改正千有餘字雲。
△《大和辨謗略》三卷
右唐李德裕撰。先是，唐次錄周、秦迄隋忠賢罹讒謗事，德宗覽之不悅。後，憲宗以為善，命令狐楚等廣之，成十卷。至大和中，文成上之。
△《南部新書》五卷
右皇朝錢希白撰。記唐故事。
△《晉公談錄》三卷
右皇朝丁謂撰。多皇宋事。每章之首，皆稱「晉公言」，不知何人為潤益。
初，董誌彥得之於洪州潘延之家。延之，晉公甥，疑延之所為。
△《建炎日曆》五卷
右皇朝汪伯彥撰。記太上皇帝登極時事。
△《五代史闕文》一卷
右皇朝王禹撰。錄五代史筆避嫌漏略者，以備闕文，凡一十七事。
△《英宗朝諸臣傳》三卷
右不知何人於《英廟實錄》中摘出，凡四十二人。
△《元和朋黨錄》一卷
右唐馬永易記牛、李朋黨始末，自牛僧孺試賢良，迄令狐去位。
△《東觀奏記》三卷
右唐裴廷裕撰。昭宗時，長安寇亂相仍，自武宗以後，日曆、起居註散軼不存，詔史臣撰宣、懿、僖三朝《實錄》。廷裕次《宣宗錄》，特采大中以來耳目聞見，撰次此書，奏記於監修杜讓能以備史閣討論雲。
△《桂苑叢談》一卷
右題雲馮翊子子休撰。雜記唐朝雜事僖、昭時，當是五代人，李邯鄲雲姓嚴。
△《耳目記》二卷
右題雲劉氏，未詳何時人。雜記唐末五代事。
△《入洛記》一卷
右蜀王仁裕撰。仁裕隨王衍降，入洛陽，記往返途中事並其所著詩賦。
△《中朝故事》二卷
右偽唐尉遲撰。記唐懿、昭、哀三朝故事，故曰「中朝」。
△《唐餘錄》六十卷
右皇朝王皥奉詔撰。皥芟《五代舊史》繁雜之文，采諸家之說，仿裴松之體附註之。以本朝當承漢、唐之盛，五代，則閏也，故名之曰《唐餘錄》。寶元二年上之。溫公修《通鑒》，間亦采之。
△《唐末汎聞錄》一卷
右皇朝閻自若纂。乾德中，王普《五代史》成。自若之父觀之，謂自若曰：
「唐末之事，皆吾耳目所及，與史冊異者多矣。」因話見聞故事，命自若誌之。
△《五代補錄》五卷
右皇朝陶嶽撰。祥符壬子，嶽以五季史書闕略，因書所聞，得一百七事。
△《呂夏卿兵志》三卷
右皇朝呂夏卿撰。公武得之於宇文時中，季蒙題其後云：「夏卿修《唐史》，別著《兵志》三篇，自秘之，戒其子弟勿妄傳。鮑欽止吏部好藏書，苦求得之。
其子無為太守恭孫偶言及，因懇借抄錄於吳興之山齋。
△《建隆遺事》一卷
右皇朝王禹記太祖事十。按太祖開寶九年十月癸丑，崩於萬歲殿。先是，趙普以六年罷為河陽節度使，盧多遜至太平興國元年始除平章事，太祖崩時，宰臣蓋薛居正、沈倫也。今此云：「上將晏駕，前一日，召宰臣趙普、盧多遜入宮。」其繆甚矣。世多以其所記為然，恐不足信也。
△《祖宗獨斷》一卷
右皇朝陸經記祖宗獨斷凡十事。
△《龍飛日曆》一卷
右皇朝趙普撰。記顯德七年正月藝祖受禪事。是年改元建隆，三月，普撰此書。普時為樞密學士。
△《聖宗掇遺》一卷
右皇朝余靖撰。記國初至仁宗君臣美事，以備史闕。
△《景命萬年錄》一卷，《藝祖受禪錄》一卷
右皆未詳撰人。記趙氏世次，藝祖歷試，迄受禪事。
△《三朝政錄》二十卷
右皇朝富弼上言，欲選官置局，將三朝典故，編成一書。即命王洙、余靖、孫甫、歐陽修編修，分別事類，成九十六門。
△《仁宗政要》四十卷
右皇朝張唐英撰。
△《溫公紀聞》十卷
右皇朝司馬光撰。記賓客所談祖宗及當時雜事。
△《筆錄》一卷
右皇朝王曾撰。皆國朝雜事。
△《嘉祐時政記》一卷
右皇朝吳奎、趙、歐陽修記立英宗事，並賈易《論韓琦定策疏》附於後。
△《隆平集》二十卷
右皇朝曾鞏撰。記五朝君臣事責。其間記事多誤，如以《太平御覽》與《總類》為兩書之類。或疑非鞏書。
△《碧雲》一卷
右皇朝梅堯臣聖俞撰。昭陵時，有御馬名「碧雲」，以旋毛貴；用以名書者，詆當時鼎貴之人，然其意專在範文正也。頃年獲拜趙氐姑於恭南，因質此事之誕信。答曰：「異哉！聖俞作謗書以誣盛德，蓋誅絕之罪也。」
△《神宗寶訓》二十卷
右皇朝林ж撰。ж，希之至也，剽聞神宗聖政，輒私記錄，分一百門，以續五朝《寶訓》。崇寧上於朝。
△《曾相手記》三卷
右紹聖初，元祐黨禍起，曾布知公論所在，故對上之語多持兩端，又輒增損以著此書雲。
△《濮王申陳》一卷
右記治平中，對濮安懿王時宰相奏狀及臺諫言章。
△《歐陽濮議》四卷
右皇朝歐陽修撰。其序云：「武之作，人皆謂君可伐，濮議之興，人皆謂父可絕。盟津之會，夷、齊不食周粟而餓死，世未之知也，後五百年得孔子而後顯。
然則濮議其可與庸人以口舌爭一日耶？」熙寧初，永叔知亳州日，書成上之。蘇子瞻，永叔客也，亦以臺諫之論為直雲。
△《王氏日錄》八十卷
右皇朝王安石撰。紹聖間，蔡卞合曾布獻於朝，添入《神宗實錄》。陳瑩中謂安石既罷相，悔其執政日無善狀，乃撰此書，歸過於上，掠美於己，且歷詆平生所不悅者，欲以欺後世，於是著《尊堯集》及《日錄不合神道論》等十數書。此書起熙寧元年四月事，蓋安石攻呂惠卿時。瑩中謂蔡卞除去安石怒罵惠卿之語，其事當在此際也。
△《邵氏聞見錄》二十卷
右皇朝邵伯溫子文撰。記國朝雜事，迄紹興之初。序言早以其父之故，親接前輩，得前言往行為多，類之成書。其父雍也。
△《傳信錄》十卷
右皇朝鮮于綽大受撰。記國朝雜事，多言元豐後朝廷政事得失、人物賢否也。
△《金人背盟錄》七卷，《圍城雜記》一卷，《避戎夜話》一卷，《金國行程》十卷，《南歸錄》一卷，《朝野僉言》一卷
右皇朝汪藻編。記金人叛契丹，迄於宣和乙巳犯京城。《圍城雜記》等五書，皆記靖康時事也。
△《順昌錄》一卷
右紹興十年劉錡破女真於順昌城下，其徒紀其功雲。
△《紹運圖》一卷
右未詳何人所撰。自伏羲迄皇朝神廟五德之傳及紀事，皆著於篇雲。
