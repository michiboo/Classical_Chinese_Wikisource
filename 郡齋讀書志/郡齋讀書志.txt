《郡齋讀書志》四卷，宋晁公武撰。《後志》二卷，亦公武所撰，趙希弁重編。《附志》一卷則希弁所續輯也。公武，字子止，鉅野人。沖之之子。官至敷文閣直學士、臨安少尹。岳珂《桯史》記隆興二年湯思退罷相，洪适草製作平語，侍御史晁公武擊之，則亦骨鯁之士。希弁，袁州人，宋宗室子。自題稱江西漕貢進士，秘書省校勘。以輩行推之，蓋太祖之九世孫也。始南陽井憲孟爲四川轉運使，家多藏書，悉舉以贈公武，乃躬自讎校，疏其大略爲此書，以時方守榮州，故名《郡齋讀書志》。後書散佚，而志獨存。淳祐己酉，鄱陽黎安朝守袁州，因令希弁即其家所藏書目參校，刪其重複，摭所未有，益爲《附志》一卷，而重刻之，是爲「袁本」。時南充遊鈞守衢州，亦取公武門人姚應績所編蜀本刊傳，是爲「衢本」。當時二書並行於世。惟衢本分析至二十卷，增加書目甚多。
卷首公武自序一篇，文亦互有詳略。希弁以衢本所增乃公武晚年續裒之書，而非所得井氏之舊，因別摘出爲《後志》二卷。又以袁、衢二本異同，別爲《考異》一卷，附之編末。蓋原志四卷爲井氏書，《後志》二卷爲晁氏書，並至南渡而止。《附志》一卷則希弁家書，故兼及於慶元以後也。馬端臨作《經籍考》，全以是書及陳氏《書錄解題》爲據。然以此本與《經籍考》互校，往往乖迕不合。如《京房易傳》，此本僅注三十餘字，而馬氏所引，其文多至十倍。又如《宋太祖實錄》、《太宗實錄》、《建康實錄》、《汲蒙周書》之類，此志本僅述其撰人時代及卷數而止，而馬氏所引，尚有考據議論凡數十言。其餘文之多寡，詞之增損互異者，不可勝數。又希弁《考異》稱，袁本《毗陵易傳》，衢本作《東坡易傳》。袁本《蕓閣先生易解》，衢本作《呂氏章句》。今《經籍考》所題，並同衢本，似馬端臨原據衢本采掇。
郡齋讀書志 (四庫全書本)
杜鄴從張京兆之子學問，王粲爲蔡中郎所奇，皆盡得其家書，故鄴以多聞稱而粲以博物顯。下逮國朝，宋宣獻公亦得畢文簡，楊文莊家書，故所藏之富，與秘閣等，而常山公以贍博聞於時。夫世之書多矣，顧非一人之力所能聚；設令篤好而能聚之，亦老將至而耄且及，豈暇讀哉！然則，二三子所以能博聞者，蓋自少時已得先達所藏故也。公武家自文元公來，以翰墨爲業者七世，故家多書，至於是正之功，世無與讓焉。然自中原無事時，已有火厄，及兵戈之後，尺素不存也。公武仕宦連蹇，久益窮空，雖心志未衰，而無書可讀，每恨之。南陽公天資好書，自知興元府至領四川轉運使，常以俸之半傳錄。時巴、蜀獨不被兵，人間多有異本，聞之未嘗不力求，必得而後已。歷二十餘年，所有甚富。既罷，載以舟，即廬山之下居焉。宿與公武厚。一日，貽書曰：「某老且死，有平生所藏書，甚秘惜之。顧子孫稚弱，不自樹立。若其心愛名，則爲貴者所奪；若其心好利，則爲富者所售；恐不能保也。今舉以付子，他日其間有好學者，歸焉。不然，則子自取之。」公武惕然從其命。書凡五十篋，合吾家舊藏，除其復重，得二萬四千五百卷有奇。今三榮僻左少事，日夕躬以朱黃，讎校舛誤。終篇，輒撮其大指論之。豈敢效二三子之博聞，所期者不墜家聲而已。書則固自若也。儻遇其子孫之賢者，當如約。
紹興二十一年元日，昭德晁公武序。
