
△《廣古今五行誌》三十卷
右竇惟鋈撰。《唐誌》有其目，未詳何人纂。五行變異，敘其徵應，蓋為《洪範》之學者。自古術數之學多矣，言五行則本《洪範》，言卜筮則本《周易》，近時兩者之學殆絕，而最盛於世者，葬書、相術、五星、祿命、六壬、遁甲、星禽而已。然六壬之類，足以推一時之吉兇；星禽、五星、祿命、相術之類，足以推一身之吉兇；葬書之類，足以推一家之吉兇；遁甲之類，足以推一國之吉兇。其所知若有遠近之異，而或中或否，不可盡信，則一也。且其說皆本於五行，故同次之為一類。
△《八五經》三卷
右序雲黃帝書。「八五」，謂八卦，五行。雖後人依者，而其辭亦馴雅。相墓書也。呂才《葬篇》以六說詰其不驗，且雲：「世之人為葬巫所欺，忘擗踴茶毒，以期僥幸。由是相塋隴，希官爵，擇時日，規財利。」誠哉是言也。
△《青囊補註》三卷
右晉郭璞撰。世傳葬書之學，皆雲無出郭璞之右者。今盛行多璞書也。按璞傳載葬母事，世傳蓋不誣矣。未幾，即為王敦所殺。若謂禍福皆系於葬，則璞不應擇兇地以取禍；若謂禍福有定數，或它有以致之，則葬地不必擇矣。嗚呼，璞自用其術尚如此，況後遵其遺書者乎！
△《撥沙經》一卷
右唐呂才撰地理書，畫山水之形成圖。蓋依者。
△《青囊本旨》一卷
右不記撰人。演郭璞《相墓青囊經》也。
△《洞林別訣》一卷
右江南範越鳳集郭璞所記諸家地裏得失為此書，二十四篇。並司空玨《尋龍入式歌附》。
△《會元經》二十四卷
右孫季邕撰，未詳何代人。集諸家相地書，芟其鄙陋無驗者，成是書。
△《金瑣正要》一卷，《玄談經》一卷，《錦囊遺錄》一卷，《五行統例》一卷
右四書皆地理書也。
△《五音地理新書》三十卷
右唐僧一行撰。以人姓五音，驗八山、三十八將吉兇之方。其學今世不行。
△《秤星經》三卷
右不著撰人。以日、月、五星、羅、計都、紫К、月孛十一曜，演十二宮宿度，以推人貴賤、壽夭、休咎。不知其術之所起，或雲天竺梵學也。按《洪範》曰：「歲月日時無易，百用成，乂用明，俊民用章，家用平康。」「月之從星，則以風雨。」冷州鳩曰：「武王伐殷，歲在鶉火，月在天駟，日在析木之津，辰在鬥柄，星在天黿。」以此言之，五星之術，其來尚矣。蓋可以占國，則可以占事；可以占事，則可以占人也。然術家用日、月、五星以占吉兇，又加以交初、交中之神，紫К、月孛之宿，初、中者，交食之會，亦可以意求；惟氣、孛無稽，而術家獨以為效。且曰土木之餘氣。五星之行，土木最遲，而為吉兇者久，故有餘氣雲。
△《周易十二論》一卷
右未詳撰人。論日月五星直年以占吉兇。
△《珞錄子三命》一卷
右李獻臣雲：「珞錄」者，取「珞珞如玉，錄錄如石」之義，推人生休咎，否泰之法。箕子曰：「五行，水、火、金、木、土。」禹曰：「辛壬癸甲。」則甲子、五行之名，蓋起於堯、舜、三代之時矣。鄭氏釋「天命之謂性」，曰：「謂木神則仁，金神則義之類。」又釋「我辰安在」，曰：「謂六物之吉兇。」此以五行、甲子推知休咎否泰於其傳者也。呂才稱起於司馬季主及王充，其言淺哉。然才所詆建祿、級祿，三刑、劫殺、建學、空亡、六害、驛馬之類，皆今世三命之術也，亦在才之前矣。由是觀之，視他術淵源獨遠。且小運之法，本於《說文》已字之訓；空亡之說，本於《史記》孤虛之術，多有所自來，故精於其術者，巧發奇中最多。
△《珞錄子疏》五卷
右皇朝李仝、東方明撰。
△《李虛中命書》三卷
右唐李虛中撰。虛中，字常容。《姓纂》雲：「沖之八代孫。學最深於五行書，壽夭、貴賤、利不利，輒先處其年時，百不失一。韓愈言同為虛中十一世祖，誤也。」
△《河圖天地二運賦》一卷
右不著撰人。論天地二運，蓋三命書也。《崇文目》以為卜筮類。
△《五命秘訣》一卷
右皇朝林開撰。三命之術，年、月、日支幹也。加以時、胎，故曰「五命」。
△《常陽經》一卷
右《崇文目題》曰《黃帝式用》，蓋六壬占卜術也。
△《六壬要訣》一卷
右未詳何人撰。《隋誌》載六壬之書兩種。《金鑾密記》及《五代史記》頗言其驗，今世龜筮道息，而此術獨行。
△《六壬課鈐》一卷
右未詳何人所纂。以六十甲子，加十二時，成七百二十課，三傳入神，以占吉兇。
△《玉關歌》一卷
右不題撰人。六壬課訣也。
△《三十二家相書》三卷
右或集許負以下三十二家書，成此編。
△《月波洞中記》一卷
右序稱：唐任逍遙得之於太白山月波洞石壁上，凡九篇，相形術也。《崇文目》置之五行類。
△《神中紀》一卷
右皇朝李唐撰。辨人形色相，知其壽夭吉兇。
△《群書古鑒》一卷
右未祥撰者姓氏。熙寧間，集書史相術驗者。
△《靈龜經》一卷
右史蘇撰。論龜兆之吉兇。《崇文目》三卷。
△《遁甲萬一訣》一卷
右題雲唐李靖所纂黃帝書。按遁甲之書見於《隋誌》，凡一十三家，則其學之來，亦不在近世矣。以休、生、傷、杜、景、死、驚、開八門，推國家之吉兇。
通其學者，以為有驗，未之嘗試也。
△《遁甲經》一卷
右唐胡乾撰。《李氏書目》雲：亦雲九天玄女術，推九星、八門、三奇、六儀之法。
△《鮮鶚經》十卷
右未詳撰人。凡十門，六十二章。以星禽推知人之吉兇，言其性情、嗜好為尤驗。說者謂本神仙之訣也，故此書載於《道藏》。李邯鄲雲：「羅浮山逍遙子撰。」
△《八神筮法》二卷
右以八卦世分六十四，每卦首必雲「子夏曰」，論易筮之吉兇。
△《靈棋經》二卷
右漢東方朔撰。又雲張良、劉安，未知孰是。晉顏幼明、宋何承天註。有唐李遠敘。歸來子以為黃石公書，豈謂以授良者邪？按《南史》載「客從南來，遺我良財，寶貨珠璣，金碗玉杯」之繇，則古之遺書也明矣。凡一百二十卦，皆有繇辭。
△《占燈法》一卷
右皇朝李淳風撰。《崇文目》亦有之。
△《觀燈法》一卷
右唐李淳風撰。
△《紫堂訣》三卷
右紫堂先生撰，未詳何代人。著紫垣十二星至隱曜，總三百六十位，分二十八舍，附之以五星，配十二辰，以推人命之吉兇。
△《六韜》六卷
右周呂望撰。按《漢藝文誌》無此書，《梁》、《隋》、《唐》始著錄，分《文》、《武》、《龍》、《虎》、《豹》、《犬》六目，兵家權謀之書也。元豐中，以《六韜》、《孫子》、《吳子》、《司馬法》、《黃石公三略》、《尉繚子》、《李衛公對問》頒行武學，今習之，號「七書」雲。按兵法，漢成帝嘗命任宏分權謀、形勢、陰陽、技巧為四種。今又有卜筮、政刑之說，蓋在四種之外矣。
△《魏武註孫子》一卷
右吳孫武撰，魏武帝註。按《漢藝文誌》：《孫子兵法》八十二篇，今魏武所註，止十三篇。杜牧以為「武書數十萬言，魏武削其繁剩，筆其精粹，成此書」雲。其序略曰：「吾讀兵書戰策多矣，武所著深矣。」
△《李筌註孫子》三卷
右唐李筌註。以魏武所解多誤，約歷代史，依《遁甲》，註成三卷。
△《杜牧註孫子》三卷
右唐杜牧牧之註。牧以武書大略用仁義，使機權，曹公所註解，十不釋一，蓋惜其所得，自為新書爾，因備註之。世謂牧慨然最喜論兵，欲試而不得者。其學能道春秋、戰國時事，甚博而詳，知兵者有取焉。
△《陳註孫子》三卷
右唐陳撰。以曹公註隱微，杜牧註闊疏，重為之註雲。
△《紀變註孫子》三卷
右唐紀變集唐孟氏、賈林、杜佑三家所解。
△《梅聖俞註孫子》三卷
右皇朝梅堯臣聖俞註。歐公為之序。
△《王註孫子》三卷
右皇朝王撰。以古本校正闕誤，又為之註。仁廟時，天下承平久人不習兵。元昊既叛，邊將數敗，朝廷頗訪知兵者，士大夫人人言兵矣。故本朝註解孫武書者，大抵皆當時人也。
△《何氏註孫子》三卷
右未祥其名，近代人也。
△《吳子》三卷
右魏吳起撰。言兵家機權法制之說。唐陸希聲類次為之說，《料敵》、《治兵》、《論將》、《變化》、《勵士》，凡六篇。
△《司馬法》三卷
右齊司馬穰苴撰。威王使大夫追論古者《司馬兵法》，而附穰苴於其中，因號《司馬穰苴兵法》。司馬遷謂其書：「閎廓深遠，雖三代征伐，未能竟其義。如其文，近亦少褒矣。穰苴為區區小國行師，何暇及《司馬兵法》之揖讓乎？」
△《黃石公三略》三卷
右題曰：《黃石公上中下三略》。其書論用兵機權之妙，嚴明之決，明妙審決，軍可以死易生，國可以存易亡。《經籍誌》雲「下邳神人撰」。世傳此即圯上老人以一編書授漢張良者。
△《尉繚子》五卷
右尉繚子，未詳何人。書論兵主刑法。按《漢藝文誌》有二十九篇，今逸五篇。首篇稱「梁惠王問」，意者魏人與？其卒章有曰：「古之善用兵者，能殺卒之半，其次殺其十三，其下殺其十一。能殺其半者，威加海內；殺十三者，力加諸侯；殺十一者，令行士卒。」嗚呼！觀此則為術可知矣。
△《張橫渠註尉繚子》一卷
右皇朝張載撰。其辭甚簡。載早年喜談兵，後謁範文正，文正愛其才，勸其學儒。載感悟，始改業。此殆少作也。
△《武侯十六策》一卷
右蜀諸葛亮孔明撰。序稱：「謹進便宜十六事，一治國，二君臣，三視聽，四納言，五察疑，六治民，七舉措，八考黜，九治軍，十賞罰，十一喜怒，十二治亂，十三教令，十四斬斷，十五思慮，十六陰察。」陳壽錄孔明書，不載此策，疑依者。
△《庾哀保聚圖》一卷
右晉庾哀撰。《晉書教友傳》載哀字叔褒。齊王ぁ之倡義也，張泓等掠陽翟，哀率眾保禹山，泓不能犯。此書序雲：「大駕遷長安，時元康三年己酉，撰《保聚壘議》二十篇。」按ぁ之起兵，惠帝永寧元年也。帝遷長安，永興元年也。皆在元康後，且三年歲次實癸丑，今雲「己酉」，皆誤。
△《李衛公對問》三卷
右唐李靖對太宗問兵事。史臣謂李靖《兵法》，世無完書，略見於《通典》，今《對問》出於阮逸家，或雲逸因杜氏附益之。
△《郭元振安邊策》三卷
右唐郭元振撰。以總兵進攻、聚眾退守，不可無權謀，乃著此書。故舊題曰《定遠安邊策》。
△《李臨淮武記》一卷
右唐李光弼撰。其書凡一百二章，末雲「呂望智廓而遠，孫武思幽而密，黃石寬而重斷，吳起嚴而貴勇，墨翟守而無攻，老聃勝而不美，今擇其精要，雜以愚識，為一家之書」。一本題曰《統軍靈轄寶秘策》。或雲光弼從事張參所纂。
△《人事軍律》三卷
右皇朝符彥卿撰。其序稱「言兵者多雜以陰陽，殊不知往亡宋捷，甲子胡興，鵝入梟集，翻成吉兆，故此但述人事」雲。或以為唐燕僧利正撰，當考之。
△《神武秘略》十卷
右皇朝仁宗禦撰。纂古今兵書戰策及舊史成敗之跡，類《權謀》、《形勢》《陰陽》《技巧》，凡四門，三十篇。
△《左氏要類》
右皇朝韓迪撰。纂《左氏》兵事，凡五十門。
△《武經聖略》十五卷
右皇朝王洙撰。寶元中，西邊用兵，朝廷講武備。是時，洙奉詔編祖宗任將、用兵、邊防事跡，分二十門。
△《武經總要》四十卷
右皇朝曾公亮、丁度撰。康定中，朝廷恐群帥昧古今之學，命公亮等采古兵法，及本朝計謀方略，凡五年奏禦。制度十五卷，邊防五卷，故事十五卷，占候五卷。禦為制序。
△《百將傳》十卷
右皇朝張預公立撰。預觀歷代將兵者所以成敗，莫不與孫武書相符契，因擇良將得百人，集其傳成一書，而以武之《兵法》題其後，上之。
△《兵要望江南》一卷
右題雲黃石公以授張良者。按其書雜占行軍吉兇，寓聲於《望江南》詞，取其易記憶。《總目》雲：「武安軍左押衙易靜撰。」蓋唐人也。
△《倚馬立成法》二卷
右唐李淳風撰。兵行占候之書也。淳風，太宗時人，而此書起九宮法，至貞元六年庚午，假託以行其書，爾非淳風本真也。
△《同姓名錄》三卷
右梁元帝撰。纂類歷代同姓名人，成書一卷。唐陸善經續增廣之。齊梁間士大夫之俗，喜徵事以為其學淺深之候，梁武帝與沈約徵栗事是也。類書之起，當在是時，故以此錄為首。
△《古今刀劍錄》一卷
右梁陶弘景撰。記古今刀劍。
△《古人姓字相同錄》一卷
右唐丘光庭撰。光庭中進士第。
△《藝文類聚》一百卷
右唐歐陽詢等撰。分門類事，兼采前世詩賦銘頌文章，附於逐目之後。按《唐誌》，詢與令狐德、袁朗、趙弘智同修。
△《北堂書鈔》一百七十三卷
右唐虞世南撰。世南仕隋為秘書郎時，鈔經史百家之事以備用。分八十部，八百一類。北堂者，省中虞世南鈔書之所也。家一百二十卷。
△《兔園策》十卷
右唐虞世南撰。奉王命，纂古今事為四十八門，皆偶麗之語。至五代時，行於民間，村野以授學童，故有「遺下《免園》策」之誚。
△《初學記》三十卷
石唐徐堅等撰。初，張說類集事要以教諸王。開元中，詔堅與韋述、余欽、施敬本、張ピ、李銳、孫季良分門撰次。
△《集類》一百卷
右唐劉綺莊撰。綺莊，毗陵人，嘗為蘇州崑山縣令。家多異書，採摭事類，分二十餘門，凡五十餘萬言，上之於朝。前有萬希序，題雲開元二十九年辛巳。
按綺莊集有《上白敏中啟》，疑非玄宗時人，當考。
△《六帖》三十卷
右唐白居易撰。以天地事物分門類為聲偶，而不載所出書。曾祖父秘閣公為之註，行於世。世傳居易作《六帖》，以陶家瓶數千，各題名目，置齊中，命諸生採集其事類，投瓶內。倒取之，鈔錄成書，故所記時代多無次序雲。
△《通典》二百卷
右唐杜佑撰。先是，劉秩采經史自黃帝迄唐天寶末制度沿革廢置，論議得失，仿《周禮》六官法，為《政典》三十五篇。房稱才過劉向。佑以為未盡，因廣之，參以新禮，為二百篇，以《食貨》、《選舉》、《職官》、《禮》、《樂》、《刑法》、《州郡》《邊防》八門，分類序載，世推該洽。凡三十六年成書，德宗時上之。
△《記室新書》三十卷
右唐李途撰。採摭故事，綴為偶儷之句，分四百門。途為東川掌記，因以名其書雲。
△《古鏡記》一卷
右未祥撰人。纂古鏡故事。
△《戚苑英華》十卷
右唐袁悅重修。本楊名所著，悅掇其要，類為語對，以他說附益之。
△《三教珠英》三卷
右唐張昌宗等撰。按《唐誌》一千三百卷，今所存者止此。
△《備舉文言》二十卷
右唐陸贄撰。總四百五十餘門。議者謂大類《六帖》而文辭過焉。《崇文總目》中有之。
△《童子洽聞記》三卷
右不題撰人。分二十門，雜記經史名數。或題《童子洽聞記》，雲唐許塾撰。
△《骨鯁集》二十卷
右皇朝靖康初復修祖宗故事，時人或集本朝諫疏成此書。
△《古城冢記》二卷
右唐皇甫鑒撰。記古城所築之人姓名，初不及冢，而名曰「城冢記」，未知其說。
△《小名錄》三卷
右唐陸龜撰。龜以末世有官名，小名之別，自秦至隋，編而紀之。至於神仙、玉女之名，婦人、臧獲之字，亦無棄焉。龜世稱其博，然此書特雜，取於史傳間爾，無異聞也。
△《備忘小抄》十卷
右偽蜀文谷撰。雜抄子史一千餘事，以備遺忘。其後題廣政三年。廣政，王衍號也。
△《唐會要》一百卷
右皇朝王溥撰。初，唐蘇冕敘高祖至德宗九朝沿革損益之制。大中七年，詔崔鉉等撰次德宗以來事，至宣宗大中七年，以續冕書。溥又采宣宗以後事，共成百卷，建隆二年正月奏禦，文簡事備，太祖覽而嘉之，詔藏於史閣，賜物有差。
△《五代會要》三十卷
右皇朝王溥等撰。采梁至周典故，纂次成秩，建隆初上之。
△《三朝國朝會要》一百五十卷
右皇朝章得象天聖中被詔以國朝故事，因革制度編次。宋綬、馮元、李淑、王舉正、王洙同修，得象監總。慶歷四年書成上之。
△《六朝國朝會要》三百卷
右神宗朝以《會要》止於慶歷，命王續之。起於建隆之元，迄於熙寧十年，通舊增損成是書。總二十一類，八百五十五門。其間禮樂政令之大綱，儀物事為之細目，有關討論，顧無不載，文簡事祥，一代之典備矣。
△《節國朝會要》十二卷
右皇朝範師道以章得象書繁多，節其要，以備檢閱。
△《太平總類》一千卷
右皇朝李等撰。太平興國中，被詔輯經史故事分門。《春明退朝錄》雲：「書成，帝日覽三卷，一年而讀周，賜名《太平御覽》。」
△《職林》二十卷
右皇朝楊侃纂集歷代職官沿革之故，蓋因《通典》職官門增廣而已。
△《冊府元龜》一千卷
右皇朝景德二年，詔王欽若、楊億修《君臣事跡》，惟取《六經》子史，不錄小說雜書。至祥符六年，書成上之。凡三十一部，有總序，千一百四門，有小序。同修者十五人：錢惟演、杜鎬、刁ぅ、李維、戚綸、王希哲、陳彭年、姜輿、宋貽序、陳越、陳從易、劉筠、查道、王曙、夏竦。初撰篇序，諸儒皆作。帝以體制不一，遂擇李維、錢惟演、陳彭年、劉筠、夏竦等，付楊億竄定。賜今名，為序冠其首。其音釋，又命孫為之。
△《類要》六十五卷
右皇朝晏殊纂。分門輯經史子集事實、以備修文之用。
△《書林韻海》一百卷
右不題撰人。分門依韻纂經史雜事，以備尋閱。或雲皇朝許冠所編。
△《異號錄》二十卷
右皇朝馬永易明叟編。古今殊異名號，如銅馬帝，無愁天子之類。頃嘗見近世人增廣其書，名曰《賓實錄》，亦殊該博。
△《禁殺錄》一卷
右皇朝李象先纂。元中，象先集錄古今冥報事，以為殺戒。
△《文房四譜》五卷
右皇朝蘇易簡撰。集古今筆、硯、紙、墨本原故實，繼以賦頌述作，有徐鉉序。
△《錢譜》十卷
右梁顧ピ嘗撰《錢譜》一卷，唐張臺亦有《錢錄》二卷。皇朝紹聖間李孝美以兩人所纂舛錯，增廣成十卷，分八品雲。
△《貨錢錄》一卷
右皇朝陶嶽撰。記五代諸侯擅改錢幣之由。幽州、嶺南、福建、湖南、江南五國。
△《續錢譜》十卷
右皇朝董撰。之祖嘗得古錢百，令考次其文譜之，以前世帝王世次為序。且言梁顧ピ、唐封演之譜，漫汗蔽固，不可用。其譜自太昊、葛天氏，至堯、舜、夏、商皆錢幣，其穿鑿誕妄至此。
△《墨譜》一卷
右皇朝董秉撰。熙寧間人。秉患世人徒知祖、李之名，而不知形模之異同，製作之精角，故作圖以著其源流，用補蘇易簡之闕文雲。
△《硯譜》二卷
右皇朝唐詢撰。記硯之故事及其優劣，以紅絲石為第一，端石次之。
△《古鼎記》一卷
右唐吳協撰。記古人鑄鼎本原及其形制。
△《香譜》一卷
右皇朝洪芻駒父撰。集古今香法，有鄭康成漢宮香，《南史》小宗香，《真誥》嬰香，戚夫人迫駕香，唐員半千香，所記甚該博。然《通典》載歷代祀天用水沈香獨遺之，何哉？
△《印格》一卷
右皇朝晁克一撰。克一，張文潛甥也。文潛嘗為之序。其略曰：「克一既好古印章，其父補之愛之尤篤。悉錄古今印璽之法，謂之《圖書譜》，自秦以來變制異狀，皆能言其故。余頗愛其用心不移，致精於末務，使有傳焉。」
△《侍女小名錄》一卷
右皇朝王釒至纂。序雲：「大觀中居汝陰，與洪炎玉父遊，讀陸魯望《小名錄》，戲徵古今女侍名字。因盡發所藏書籍纂集，餘月而成焉。」凡稗官小說所記，采之且盡，獨是正史所載，返多脫略，子弟之學，其弊如此。
△《蒙求》三卷
右唐李瀚撰。纂經傳善惡事實類者，兩兩相比為韻語，取《蒙卦》「童蒙求我」之義名其書，蓋以教學童雲。
△《魯史分門屬類賦》三卷
右皇朝楊筠撰。以《左氏》事類分十門，各為律賦一篇。乾德四年奏禦，詔褒之。
△《左氏蒙求》三卷
右皇朝王舜俞序，不知何人所作。較之《綱領》似為差勝焉。
△《左氏綱領》四卷
右皇朝文濟道撰。排比事實為儷句，《蒙求》之類也。
△《仙苑編珠》二卷
右唐王松年撰。取阮倉、劉向、葛洪所傳神仙，又取經記中梁以後神仙百二十八人，比事屬辭，效《蒙求》本體為是書。
△《國史對韻》十二卷
右皇朝範鎮撰。吳仲庶嘗稱景仁憫諸後學雖涉書傳，而問之今代典故，則懵然不知。乃自太祖開基，迄於仁宗朝，摭取事實可為規矩鑒戒者，用韻編次之，即此書也。
△《孝悌類鑒》七卷
右皇朝俞觀能撰。取經史孝悌事，成四言韻語。
△《兩漢蒙求》五卷，《唐史屬辭》五卷，《南北史蒙求》十卷
右未詳撰人。皆效李瀚也。
△《書敘指南》二十卷
右皇朝任浚撰。纂集古今文章碎語，分門編次之，凡二百餘類。
△《押韻》五卷
右皇朝張孟撰。輯六藝、諸子、三史句語，依韻編入，以備舉子試賦之用。
△《歌詩押韻》五卷
右皇朝楊咨編古今詩人警句，附於韻之下，以備押強韻。
