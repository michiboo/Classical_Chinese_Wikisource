《毛詩故訓傳》二十卷
右古詩三千餘篇，孔子刪取其三百一十篇為經，後亡其六。漢興，分為三：申公作《訓詁》，號《魯詩》；轅固生作傳，號《齊詩》；韓嬰作傳，號《韓詩》，皆列學宮。最後毛公詩出，自謂子夏所傳。公，趙人，為河間獻王博士，五傳至東京，馬、賈、二鄭，皆授其學。魏、晉間，《魯》、《齊詩》遂廢而《韓詩》僅存，《毛公詩》獨行至今，世謂其解經最密。其《序》，蕭統以為卜子夏所作，韓愈嘗以三事疑其非，至介甫獨謂詩人所自製。按《東漢‧儒林傳》曰：衛宏「作《毛詩序》，善得《風》、《雅》之旨」。《隋‧經籍志》曰：「先儒相承謂《毛詩序》子夏所創，毛公及衛宏所潤益。」愈之言蓋本於此。《韓詩》序《芣莒》曰「傷夫也」，《漢廣》曰「悅人也」。《序》若詩人所自製，《毛詩》猶《韓詩》也，不應不同若是，況文意繁雜，其不出二人之手甚明，不知介甫何以言之，殆臆論歟？漢鄭康成箋。
《石經毛詩》二十卷
右偽蜀張紹文書。與《禮記》同時刻石。
《毛詩正義》四十卷
右唐孔穎達等撰。據劉炫、劉焯疏為本，刪其所煩而增其所簡雲。自晉室東遷，學有南北之異。南學簡約，得其英華；北學深博，窮其枝葉。至穎達始著《義疏》，混南北之異，雖未必盡得聖人之意，而刑名度數亦已詳矣。自茲以後，大而郊、社、宗廟，細而冠、婚、喪、祭，其儀法莫不本此。元豐以來，廢而不行，甚無謂也。
《韓詩外傳》十卷
右漢韓嬰撰。嬰，燕人。其書《漢志》本十篇：《內傳》四，《外傳》六。隋止存《外傳》，析十篇，其及經蓋寡，而遺說往往見於他書，如「透迤」、「郁夷」之類，其義與《毛詩》不同。此書稱《外傳》，雖非其解經之深旨，然文辭清婉，有先秦風。
《詩譜》一卷
右漢鄭玄康成撰。歐陽永叔補其闕，遂成全書。
《毛詩草木鳥獸蟲魚疏》二卷
右吳陸璣撰。或題曰陸機，非也。璣仕至烏程令。
歐陽《詩本義》十五卷
右皇朝歐陽修永叔撰。歐公解《詩》，毛、鄭之說已善者，因之不改，至於質諸先聖則悖理，考於人情則不可行，然後易之，故所得比諸儒最多。但平日不信符命，嘗著書以《周易》、《河圖》、《洛書》為妖妄，今又以《生民》、《玄鳥》之詩為怪說。蘇子瞻曰：「帝王之興，其受命之符，卓然見於《詩》、《書》者多矣。《河圖》、《洛書》、《玄鳥》、《生民》之詩，豈可謂之誣也哉！恨學者推之太詳，流入讖緯，而後之君子亦矯枉過正，舉從而廢之，以為王莽、公孫述之流緣此作亂。使漢不失聽，莽、述何自起？而歸罪三代受命之符，亦過矣。」
《新經毛詩義》二十卷
右皇朝熙寧中置經義局，撰《三經義》，皆本王安石說。《毛詩》先命王雱訓其辭，復命安石訓其義。書成，以賜太學，布之天下以取士雲。
蘇氏《詩解》二十卷
右皇朝蘇轍子由撰。其說以《毛詩序》為衛宏作，非孔氏之舊，止存其首一言，餘皆刪去。按司馬遷曰：「周道缺而《關雎》作。」揚雄曰：「周、康之時，《頌》聲作乎下，《關雎》作乎上。」與今《毛詩序》之意絕不同。則知《序》非孔氏之舊明矣。雖然，若去《序》不觀，則《詩》之辭有溟涬而不可知者，不得不存其首之一言也。
《伊川詩說》二卷
右皇朝程頤正叔門人記其師所談之經也。
《毛詩辨疑》一卷
右皇朝楊時中立撰。
陳氏《詩解》二十卷
右皇朝陳少南撰。
《周禮》十二卷
右鄭玄注。漢武帝時，河間獻王開獻書之路，得《周官》，有五篇，失《冬官》一篇，乃募以千金，不得，取《考工記》以補其闕。至孝成時，劉歆校理秘書，始得序列，著於《錄畧》，為眾儒排棄。歆獨以為周公致太平之跡。永平時，杜子春初能通其讀，鄭眾、鄭興亦嘗傳受。玄皆引之，以參釋異同雲。大夫者，興也，司徒者，眾也。
《石經周禮》十二卷
右偽蜀孫朋吉書。以監本是正其注，或羨或脫或不同至千數。
《儀禮》十七卷
右鄭氏注。兩漢諸儒得古文《禮》，凡五十六篇。高堂生傳《士禮》十七篇，為《禮儀》。《喪服傳》一卷，子夏所為。其說曰：《周禮》為本，聖人體之；《儀禮》為末，聖人履之。為本則重者在前，故宗伯序五禮以吉、凶、賓、軍、嘉為次，為末則輕者在前，故《禮儀》先冠、昏，後喪、祭。唐韓愈謂文王、周公法制粗在於是，恨不及其時，進退揖遜於其間雲。
《禮記》二十卷
右漢戴聖纂，鄭康成注。聖，即所謂小戴者也。此書乃孔子歿後七十子之徒所共錄。《中庸》孔伋作，《緇衣》公孫尼子作，《王制》漢文帝時博士作，河間獻王集而上之。劉向校定一百五十篇。大戴既刪，八十五篇；小戴又刪，四十六篇。馬融傳其學，又附《月令》、《明堂位》、《樂記》，合四十九篇。
《石經禮記》二十卷
右偽蜀張紹文所書。不載年月，經文不闕唐諱，當是孟知祥僭位之後也。首之以《月令》，題曰「御刪定」，蓋明皇也；「林甫等注」，蓋李林甫也。其餘篇第仍舊。議者謂：《經禮》三百，《曲禮》三千，毋不敬，一言足以蔽之，故先儒以為首，孝明肆情變亂，甚無謂也，其罪大矣。
《大戴禮記》十三卷
右漢戴德纂。亦河間王所獻百三十一篇，劉向校定，又得《明堂陰陽記》三十三篇。德刪其煩重，為八十五篇。今書止四十篇，其篇目自三十九篇始，無四十三、四十四、四十五、六十一四篇，有兩七十四，蓋因舊闕錄之。每卷稱「今卷第幾」，題曰「九江太守戴德撰」。按九江太守聖也，德為信都王太傅，蓋後人誤題。
《三禮義宗》三十卷
右梁崔靈恩撰。靈恩，武城人。少篤學，尤精《禮》、《傳》，歸梁為博士，甚拙樸，及解析經理，盡極精緻。正始之後，不尚經術，咸事虛談，公卿士大夫蓋取文具而已，而靈恩經明行修，製《義宗》、《詩》、《易》、《春秋》百餘卷，終桂州刺史。此書在唐一百五十篇，今存者一百二十七篇，凡兩戴、王、鄭異同，皆援引古誼，商略其可否，為禮學之最。
《周禮疏》十二卷
右唐賈公彥撰。公彥，洺州人，永徽中仕至太學博士。史稱著此書四十卷，今併為十二卷。世稱其發揮鄭學最為詳明。
《儀禮疏》五十卷
右唐賈公彥撰。齊黃慶、隋李孟惁各有《疏義》。公彥刪二《疏》為此書。國朝嘗詔邢昺是正之。
《禮記疏》七十卷
右唐孔穎達等貞觀中奉詔撰。其序稱：大小二戴共氏而分門，王、鄭兩家同經而異注。爰從晉、宋，逮於周、隋，傳《禮》業者，江左尤盛，其為義疏者甚多，唯皇甫侃、熊安生見於世，然皇氏為勝，今據以為本，其有不備，以熊氏補焉。
《禮記外傳》四卷
右唐成伯璵撰。《義例》兩卷，五十篇；《名數》兩卷，六十九篇。雖以《禮記》為目，通以《三禮》言之。劉明素序，張幼倫注。
《唐月令》一卷
右唐明皇帝刪定，李林甫等注。序謂呂氏定以孟春，日在營室，不知氣逐閏移，節隨斗建，於是重有刪定，俾林甫同陳希烈等八人為之解。國朝景祐初，改從舊文，由是別行。
《三禮圖》二十卷
右聶崇義周世宗時被旨纂輯，以鄭康成、阮諶等六家圖刊定。皇朝建隆二年奏之，賜紫綬犀帶，獎其志學。竇儼為之序，有云：周世宗暨今皇帝，恢堯、舜之典則，總夏、商之禮文。命崇義著此書，不以世代遷改，有所抑揚，近古雲。
《開寶通禮》二百卷
右皇朝劉溫叟等撰。開寶中，詔溫叟同李昉、盧多遜、扈蒙、楊昭儉、賈黃中、和峴、陳諤，損益《開元禮》為之，附益以國朝新制。
《太常因革禮》一百卷
右皇朝姚闢、蘇洵撰。嘉祐中，歐陽修言禮院文書放軼，請禮官編修。六年，用張洞奏，以命闢、洵。至治平二年乃成，詔賜以名。李清臣云：「開寶已後，三輯禮書，推其要歸，嘉祐尤悉。然繁簡失中，訛闕不補，豈有拘而不得騁乎！」何揎釀之甚也。
△《明道中庸解》一卷
右皇朝程顥撰。陳瓘得之江濤，江濤得之曾天隱，天隱得之傅才孺，雲李丙所藏。明道者，顥之私謚。
△《蕓閣禮記解》四卷
右皇朝呂大臨與叔撰。與叔師事程正叔，《禮》學甚精博，《中庸》、《大學》，尤所致意也。
△《編禮》三卷
右皇朝呂大臨與叔編。以《士喪禮》為本，取《三禮》附之，自始死至祥練，各以類分。其施於後學甚悉。尚恨所編者五禮中特兇禮而已。
△《新經周禮義》二十二卷
右皇朝王安石介甫撰。熙寧中，設經義局，介甫自為《周官義》十餘萬言，不解《考工記》。按秦火之後，《周禮》比他經最後出，論者不一。獨劉歆稱為周公致太平之跡；鄭氏則曰周公復辟後，以此授成王，使居洛邑，治天下；林孝存謂之黷亂不驗之書；何休亦雲六國陰謀之說。昔北宮問孟子周室班爵祿之制，孟子以為諸侯惡其害己，滅去其籍。則自孟子時已無《周禮》矣，況經秦火乎？孝存、休非之，良有以也。不知劉、鄭何所據而言？然又自違異不同。王莽嘗取而行之，斂財聚貨，瀆祀煩民，冗碎詭異，離去人情遠甚，施於文則可觀，措於事則難行，凡莽之馴致大亂者，皆以此。厥後唯蘇綽、王通善之，諸儒未嘗有者。至於介甫，以其書理財者居半，受之，如行青苗之類，皆稽焉，所以自釋其義者，蓋以其所創新法盡傅著之，務塞┆議者之口。後其黨蔡卞、蔡京紹述介甫，期盡行之，園土方田皆是也。周，姬姓，故其女曰王姬，舍其同姓，其臣如宋、齊之女，亦不曰姬而各氏其姓，曰子氏，曰姜氏。趙，嬴姓，京乃令帝女稱帝姬。噫，至於姓亦從焉，何其甚也！久之，禍難兼起，與莽無異，殆《書》所謂與亂同事者歟？
△《郊廟禮文》三十一卷
右皇朝楊完撰。元豐初，以郊廟禮文訛舛，詔陳襄、李清臣、王存、黃履、何洵直、孫諤、楊完、就太常寺檢討歷代沿革，以詔考其得失，又命陸佃、張ロ詳定，後以前後嘗進《禮文》，獨令完編類，五年，成書奏御。其書雖援據廣博，而雜出眾手，前後屢見，繁猥為甚雲。
△《周禮義辨疑》一卷
右皇朝楊時中立撰。
△《晁以道中庸篇》一卷
右從父詹事公撰。近世學者以「中庸」為二事，雖程正叔亦然，故說是書皆穿鑿而二之。於是本諸胡先生、司馬溫公、程明道、張橫渠、王肅、鄭玄作是傳焉。
△《遊氏中庸解》一卷
右皇朝遊酢定夫撰。酢亦程正叔門人。
△《楊中立中庸解》一卷
右皇朝楊時中立撰。時載程正叔之言曰：「不偏之謂中，不易之謂庸。」蓋亦猶王氏之說也。
△《周公謚法》一卷
右其序曰：「維周公旦、太公望相嗣王發，建功於牧野，及終將葬，乃制謚。」計一百九十餘條雲。謚，《隋誌》附於論語類中，今遷於此。
△《春秋謚法》一卷
右與《周公謚法》相類而小有異同。
△《沈賀謚法》四卷
右梁沈約撰，凡七百九十四條。賀琛又加婦人謚二百三十八條。
△《嘉謚法》三卷
右皇朝蘇洵明允撰。洵嘉中被詔編定周公、《春秋》、《廣謚》、沈約、賀琛、扈蒙六家謚法，於是講求六家，外采《今文尚書》、《汲蒙師春》、蔡邕《獨斷》，凡古人論謚之書，收其所長，加以新意，得一百六十八謚，三百一十一條，芟去者百九十有八。又為論四篇以敘其去取之意。
△《集謚總錄》一卷
右皇朝孫緯撰。《春明退朝錄》嘗集類國朝謚幾二百人。緯任宗正寺丞日，因宋氏之舊，纂元豐已後，遂得三百餘人。自宗室、宰相以下，分為九等。其序略云：有爵位已高當得謚而未聞者，若範質、呂餘慶、韓崇訓、王博文、姜遵、王沔是也。
△《太常禮書》一百五十卷
右皇朝陳祥道用之撰。祥道元初以左宣義郎任太常博士，解《禮》之名物，且繪其象，甚精博。朝廷聞之，給劄繕寫奏禦。今世傳止五十卷，予愛之而恨其缺少，得是本於敘州通判盧彭年家，其象目以五彩飾之，於是始見其全書雲。
△《樂府雜錄》一卷
右唐段安節撰。記唐開國以來雅、鄭之樂並其事始。古之為國者，先治身，故以禮、樂之用為本；後世為國者，先治人，故以禮、樂之用為末。先王欲明明德於天下，深推其本，必先修身，而修身之要在乎正心誠意，故禮以制其外，樂以養其內，使內之不貞之心無自而萌，外之不義之事無由而蹈，一身既修，而天下治矣，是以禮、樂之用，不可須臾離也。後世則不然，設法造令，務以整治天下，自其暴戾恣睢之心，謂躬行率人為迂闊不可用。若海內平定，好名之主然後取禮之威儀、樂之節奏，以文飠希其治而已。則其所謂禮、樂者，實何益於治亂成敗之數？故曰後世為國者，先治人，以禮、樂之用為末。雖然，禮文在外，為易見，歷代猶不能廢；至於樂之用在內，微密要眇，非常情所能知，故自漢以來，指樂為虛器，雜以鄭、衛、夷狄之音，雖或用於一時，旋即放失，無復存者，況其書哉！今裒集數種，姑以補書目之闕爾。
△《聲律要訣》十卷
右唐上黨郡司馬田疇撰。疇序謂：「一切樂器，依律呂之聲，皆須本月真響。若但執累黍之文，則律呂陰陽不復諧矣。故據經史參校短長為此書」雲。
△《羯鼓錄》一卷
右唐南卓撰。羯鼓本夷樂，列於九部，明皇始好之，故開元、天寶中盛行。卓所述多當時之曲。
△《琵琶故事》一卷
右未詳何人所纂。
△《教坊記》一卷
右唐崔令欽撰。開元中，教坊特盛，令欽記之。率鄙俗事，非有益於正樂也。
△《皇樂記》三卷
右皇朝胡瑗等撰。皇二年，下詔曰：國初循用王樸樂，太祖患其聲高，令和峴減下一律，然猶未全。命瑗同阮逸等二十餘人再定。四年，樂成奏之，上御紫宸殿觀焉。此其說也。
△《補亡樂書》三卷
右皇朝房庶撰。古律既亡，後世議樂者，縱黍為之則尺長，律管容黍為有餘，王樸是也；橫黍為之則尺短，律管容黍為不足，胡瑗是也。故庶欲先以一千二百黍，納之於律管中，黍盡乃得九十分，為黃鍾之長。其說大要以律生尺耳。范蜀公本之以制雅樂。
△《范蜀公樂書》一卷
右皇朝范鎮景仁撰。景仁論樂宗房庶，潛心四十餘年，出私財鑄樂器。元中奏御。
△《五音會元圖》一卷
右未知何人所撰。謂樂各有譜，但取篳篥譜為圖，以七音十二律，使俗易曉。
△《樂府詩集》一百卷
右皇朝郭茂倩編次。取古今樂府，分十二門：郊廟歌辭十二，燕射歌辭三，鼓吹曲辭五，橫吹曲辭五，相和歌辭十八，清商曲辭八，舞曲歌辭五，琴曲歌辭四，雜曲歌辭十八，近代歌辭四，雜謠歌辭七，新樂府詞十一，通為百卷，包括傳記、辭曲，略無遺軼。
△《古樂府》十卷，並《樂府古題要解》二卷
右唐吳兢纂。雜采漢、魏以來古樂府辭，凡十卷。又於傳記洎諸家文集中采樂府所起本義，以釋解古題雲。
△《玉臺新詠》十卷
右陳徐陵纂。唐李康成雲：「昔陵在梁世，父子俱事東朝，特見優遇。時承華好文，雅尚宮體，故采西漢以來詞人所著樂府艷詩，以備諷覽。
△《玉臺後集》十卷
右唐李康成采梁蕭子範迄唐張赴二百九人所著樂府歌詩六百七十首，以續陵編。序謂「名登前集者，今並不錄，惟庾信、徐陵仕周、陳，既為異代，理不可遺」雲。
△《大晟樂府推圖》一卷
右皇朝政和中，建大晟樂府，起黃鍾於上躬之中指，棄塞古今諸儒異同之辨，此其譜也。
△《琴筌》十卷
右皇朝茍以道撰。記造琴法、彈琴訣並譜。
