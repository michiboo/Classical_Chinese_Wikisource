
△《周盧註博物志》十卷，《盧氏註》六卷
右晉張華撰。載歷代四方奇物異事。兩本前六卷略同，無周氏註者稍多而無後四卷。周名日用。《西京賦》曰：「小說九百，起自虞初。」周人也，其小說之來尚矣，然不過誌蘿蔔、紀譎怪、記談諧之類而已。其後史臣務采異聞，往往取之。故近時為小說者，始多及人之善惡，甚者肆喜怒之私，變是非之實，以誤後世。至於譽桓溫而毀陶侃，褒盧劄而貶陸贄者有之。今以誌怪者為上，褒貶者為下雲。
△《世說新語》十卷，《重編世說》十卷
右宋劉義慶撰。梁劉孝標註。記東漢以後事，分三十八門。《唐藝文志》云：「劉義慶《世說》八卷，劉孝標《續》十卷。」而《崇文總目》止載十卷，當時孝標續義慶元本八卷，通成十卷耳。家本有二：一極詳，一殊略。未知孰為正，未知誰氏所定，然其目則同。劉知幾頗言非其實錄，予亦云。
△《殷蕓小說》十卷
右宋殷蕓撰。述秦、漢以來雜事。予家本題曰「劉飠束」，李淑以為非。
△《述異記》二卷
右梁任撰。家藏書三萬卷。天監中，采輯前代之事，算新《述異》，皆時所未聞，將以資後來屬文之用，亦博物之意。《唐志》以為祖同所作，誤也。
△《卓異記》一卷
右唐李翺撰，或題雲陳翺。開成中，在襄陽，記唐室功業殊異者，二十七類。
△《異聞集》十卷
右唐陳翰編。以傳記所載唐朝奇怪事，類為一書。
△《博異志》一卷
右題曰穀神子纂。序稱其書頗箴規時事，故隱姓名。或曰還古而竟不知其姓。誌怪之書也。
△《集異記》二卷
右唐薛用弱撰。集隋唐間譎詭之事。一題《古異記》。首載徐佐卿化鶴事。
△《陸氏集異記》二卷
右唐陸勛纂。語怪之書也，凡三十二事，言犬怪者居三之一。
△《稽神異苑》十卷
右題雲南齊焦度撰。雜編傳記鬼神變化及草木禽獸妖怪譎詭事。按焦度，南安氐也，質訥樸戇，以勇力事高帝，決不能著書。又卒於建元四年，而所紀有梁天監中事，必非也。《唐志》有焦路《窮神秘苑》十卷，豈即此書而相傳之訛？
△《宣室志》十卷
右唐張讀聖朋撰。纂輯仙鬼靈異事。名曰《宣室志》者，取漢文召見賈生論鬼神之義。苗臺符為之序。
△《玄怪錄》十卷
右唐牛僧孺撰。僧孺為宰相，有聞於世，而著此等書，《周秦行紀》之謗，蓋有以致之也。
△《續玄怪錄》十卷
右唐李復言撰。續牛僧孺書也。分《仙術》、《感應》三門。
△《周秦行紀》一卷
右唐牛僧孺自敘所遇異事。賈黃中以為韋瓘所撰，瓘，李德裕門人，以此誣僧孺。
△《洽聞記》三卷
右唐鄭常撰。記古今神異詭譎事，凡百五十六條。或題曰鄭遂。
△《甘澤謠》一卷
右唐袁郊撰。載譎異事九章。咸通中，久雨臥疾所著，故曰《甘澤謠》。
△《河東記》三卷
右唐薛漁思撰。亦記譎怪事。序雲續牛僧孺之書。
△《酉陽雜俎》二十卷，《續酉陽雜俎》十卷
右唐段成式撰。自序云：「縫掖之徒，及怪及戲，無侵於儒。《詩書》為太羹，史為折俎，子為醯醢，大小二酉山多藏奇書，故名曰《酉陽雜俎》。分三十門，為二十卷。」其後續十卷。
△《傳奇》三卷
右唐裴撰。《唐志》稱高駢客。故其書所記皆神仙怪譎事。駢之惑呂用之，未必非輩導諛所致。
△《稽神錄》六卷
右南唐徐鉉撰。記怪神之事。序稱「自乙未歲至乙卯，凡二十年，僅得百五十事。」楊大年云：「江東布衣蒯亮好大言誇誕，鉉喜之，館於門下。《稽神錄》中事，多亮所言。」
△《乘異記》三卷
右皇朝張君房撰。其序謂「乘者，載記之名；異者，非常之事。」蓋誌鬼神變怪之書，凡十一門，七十五事。
△《括異記》十卷
右皇朝張師正撰。師正擢甲科，得太常博士。後遊宦四十年，不得志，於是推變怪之理，參見聞之異，得二百五十篇。魏泰為之序。
△《祖異志》十卷
右皇朝聶田撰。田，天禧中舉進士，不中第，至元祐初，因記近時詭聞異見一百餘事。天禧元祐七十餘年，田且百歲矣。
△《洛中紀異》十卷
右皇朝秦再思撰記五代及國初讖應雜事。
△《洞微志》十卷
右皇朝錢希白述，記唐以來譎詭事。
△《太平廣記》五百卷
右皇朝太平興國初，詔李等取古今小說編纂成書，同《太平御覽》上之。
△《鹿革事類》三十卷，《鹿革文類》三十卷
右節《太平廣記》事實成一編，曰《事類》；詩文成一編，曰《文類》。蔡蕃晉如所撰。晉如博學，通音律，能屬文，與十父相友善。
△《唐語林》十卷
右未詳撰人。效《世說》體分門，記唐世名言，新增嗜好等十七門，餘仍舊。
△《史話》三卷
右不題撰人。自後漢及江左朝野雜事皆記之。
△《因話錄》六卷
右唐趙撰。，字澤章，大中時為衢州刺史。記唐史逸事。
△《劇談錄》三卷
右康康駢字駕言撰。乾符中登進士第。書咸載唐世故事。
△《樹萱錄》一卷
右序稱纂尚書滎陽公所談。
△《資暇》三卷
右唐李匡乂濟翁撰。序稱世俗之談，類多訛誤，雖有見聞，嘿不敢證，故著此書。上篇正誤，中篇譚元，下篇本物，以資休暇雲。
△《芝田錄》一卷
右敘謂嘗憩緱氏，故取潘嶽《西征賦》名其書。記隋唐雜事。未詳何人。總六百條。
△《封氏見聞記》五卷
右唐封演撰。分門記儒道、經籍、人物、地理、雜事，且辨俗說訛謬，蓋著其所見聞如此。
△《松窗錄》一卷
右唐韋撰。記唐朝故事。
△《朝野僉載補遺》三卷
右唐張文成撰。分三十五門，載唐朝雜事。自號浮休子，蓋取《莊子》「其生也浮，其死也休」之義。
△《幽鼓吹》一卷
右唐張固撰。紀唐史遺事二十五篇。懿僖間人。
△《朝廷卓絕事》一卷
右唐陳巨撰。記唐朝忠賢卓絕事五十。
△《戎幕談》一卷
右唐韋絢撰。大和中，為李德裕從事，記德裕所談。
△《杜陽雜編》三卷
右唐蘇鶚撰。字德祥。光啟呂進士，家武功杜陽川。雜錄廣德以至咸通時事。
△《雲友議》三卷
右唐範擄撰。記唐開元以後事。擄，五人，故以名其書。
△《譚賓錄》十卷
右唐胡璩子溫撰。皆唐朝史之所遺。文武間人。
△《金華子》三卷
右唐劉崇遠撰。金華子，崇遠自號。蓋慕黃初平為人也。錄唐大中後事，一本題曰《劉氏雜編》。
△《乾巽子》三卷
右唐溫庭筠撰。序謂語怪以習賓，無異巽味之適口，故以「乾巽」命篇。
△《摭言》十五卷
右唐王定保撰。分六十三門。記唐朝進士應舉登科雜事。
△《北裏志》一卷
右唐孫撰。記大中進士遊狹邪雜事。孫光憲言之意在譏盧相攜也。蓋攜之女與其甥通，攜知之，遂以妻之，殺家人以滅口雲。
△《劉公嘉話錄》一卷
右唐韋絢撰。劉公謂禹錫。絢，字文明，執誼子也。咸通中，為義武節度。
幼從學於禹錫，錄其話言。
△《尚書故實》一卷
右唐李綽編。《崇文總目》謂尚書即張延賞也。綽記延賞所談，故又題曰《尚書談錄》。按其書稱嘉貞為四世祖，疑非延賞也。
△《家學要錄》一卷
右唐柳呈撰采其曾祖彥昭、祖芳、父冕家集所記累朝典章因革、時政得失，著此錄。小說之尤者也。
△《常侍言旨》一卷
右唐柳呈記其世父芳所著，凡六章，上清、劉幽求二傳附。
△《北夢瑣言》二十卷
右荊南孫光憲撰。光憲，蜀人，從楊比、元澄遊，多聞唐世賢哲言行，因纂輯之，且附以五代十國事。取《傳》「畋於江南之夢」，自以為高氏從事，在荊江之北，故命編雲。
△《皮氏見聞錄》五卷
右唐皮光業撰。唐末為餘杭從事，記當時詭異見聞，自唐乾符四年，迄晉天福二年。自號鹿門子。
△《鑒誡錄》十卷
右後蜀何光遠撰。字輝夫，東海人，廣政中纂輯唐以來君臣事跡可為世鑒者。
前有劉曦度序。李獻臣云：「不知何時人。」考之不詳也。
△《賈氏談錄》一卷
右偽唐張洎奉使來朝，錄典客賈黃中所談三十餘事，歸獻其主。
△《楊文公談苑》八卷
右皇朝宋庠編。初，楊公億里人黃鑒裒撰平生異事為一編，庠取而刪類之，分為二十一門。
△《景文筆錄》三卷
右皇朝宋祁撰。皆故事異聞、嘉言奧語，可為談助。不知何人所編，每章冠以「公曰」。景文，乃祁謚也。
△《歸田錄》六卷
△《該聞錄》十卷
右皇朝李畋撰。畋，蜀人，張詠客也，與範鎮友善。熙寧中致仕，歸，與門人賓客燕談，袞袞忘倦。門人請編錄，遂以「該聞」為目。又有雜詩十二篇，系於後。
△《江粼幾雜訁志》三卷
右皇朝江休復撰。休復，歐陽永叔之執友。其所記精博，絕人遠甚。粼幾，其字也。
△《開談錄》二卷
右皇朝蘇耆撰。舜卿之父也。記五代以來雜事，下帙多載馮道行義。
△《東齊記》十卷
右皇朝範鎮景仁元豐中撰。序言：「既謝事，日於東齊燕坐，追憶在朝時交遊言語，與夫俚俗傳記，因纂集成一編。」崇、觀間，以其及國朝故事，禁之。
△《春明退朝錄》三卷
右皇朝宋敏求次道撰。多記國朝典故。其序云：熙寧三年，予奉朝請於春明裏，因纂所聞也。
△《南遷錄》二卷
右皇朝張舜民蕓叟撰。舜民元豐中從軍攻靈州，師還，謫授柳州監酒，即日之官，記塗中所歷並其詩文。
△《孔氏雜說記》一卷
右皇朝孔武仲撰。論載籍中前言往行及國家故實、賢哲文章，亦時記其所見聞者。
△《筆談》二十六卷
右皇朝沈括存中撰。括好功名，城永樂不克，貶死。而實高材博學，多枝能，音律星曆尢邃。自序云：「退處林下，深居絕過從，所與談者，唯筆硯而已。」故以命其書。凡十七目。
△《龍川略志》六卷，《龍川別志》四卷
右皇朝蘇轍撰。元符二年夏，居循州，杜門閉目，追惟平昔，使其子遠書之於紙，凡四十事。其秋，復記四十七事。龍川，循州地名。
△《古今前定錄》二卷
右皇朝尹國均輯經史子集、古今之人興衰窮達，貴賤貧富，死生壽夭，與夫一動靜，一語默，一飲一啄，定於前而形於夢，兆於卜、見於相貌，應於讖記者，凡一門，以為不知命而躁競者之戒。至若裴度以陰德而致貴，孫亮以陰譴而減齡之類，又別為二門，使君子不以天廢人云。
△《牧豎談》三卷
右皇朝景溪纂十九事。景溪，蜀人也。
△《郡閣雅言》一卷
右皇朝潘若同撰。太宗時守郡，與僚佐話及南唐野逸賢哲異事佳言，輒疏之於書，凡五十六條，以資雅言。或題曰《郡閣雅談》。
△《秘閣雅談》五卷
右皇朝吳淑撰。記礻閣同僚燕談。淑仕南唐，後隋李煜降。
△《幕府燕錄》十卷
右皇朝畢仲詢撰。仲詢，元豐初為嵐州推官，纂當代奇怪可喜之事，為二十門。
△《澠水燕談》十卷
右皇朝王閉紹聖間撰。澠水，其退居之地也。閉從仕四方，與賢士大夫燕談，有可取者輒記之，久而得三百六十餘事。
△《傅公嘉話》一卷
右皇朝傅堯俞之子孫記堯俞之言行，凡四十餘章。獻簡，堯俞謚也。
△《曾公南遊記》一卷
右曾公，未詳何人，當是公亮之孫也。共十二章，記國朝雜事。
△《搢紳脞說》二十卷
右皇朝張唐英君房撰。君房博學，通釋老，善著書，如《名臣傳》、《蜀檮杌》、《雲笈七{}》，行於世者，毋慮數百卷。此書亦詳實。
△《稗官志》一卷
右皇朝呂大辨撰。雜記其所聞前言往行。
△《倦遊雜錄》八卷
右皇朝元豐初張師正撰。序言「倦遊」雲者，仕不得志，聊書平生見聞，將以信於世也。自以非史官，雖書善惡而不敢褒貶。
△《東軒筆錄》十五卷，《續錄》一卷
右皇朝魏泰撰。泰，襄陽人，曾布之婦弟，為人無行而有口，頗為鄉里患苦。元祐中，紀其少時公卿間所聞，成此編。其所是非多不可。心喜章惇，數稱其長，則大概已可見。又多妄誕，姑舉其一。如謂王沂公登甲科，劉子儀為翰林學士，嘗戲之。按沂公登科，雖在子儀後四年，其入翰林，沂公反在子儀前七年。沂公咸平五年登科，子儀天禧二年始除學士，蓋相去二十年，其謬至此。
△《師友談記》一卷
右皇朝李薦方叔撰。多記蘇子瞻、範純夫及四學士所談論，故曰「師友」。
△《青箱雜記》十卷
右皇朝吳處厚撰。處厚，發蔡確《車蓋這詩》事者。所記多失實。成都置交子務起於寇瑊，處厚乃以為張詠，他多類此。
△《緗素雜記》十卷
右皇朝黃朝英撰。所記二百事。朝英，建州人，紹聖後舉子也。為王安石之學者，以「贈之以芍藥」為男淫女，「貽我握椒」為女淫男，前輩嘗以是為嗤，朝英獨愛重之，他可知矣。
△《湘山野錄》四卷
右皇朝熙寧中僧語文瑩撰，記國朝故事。
△《冷齊夜話》六卷
右皇朝僧惠洪撰。多記蘇、黃事，皆依也。江淹擬陶淵明詩，其辭浮淺，洪既誤以為真淵明語，且雲東坡嘗稱其至到《鬼谷子》書，世所共見，而雲有「崖蜜，櫻桃也」之言，東坡《橄欖詩》「已輸崖蜜十分甜」蓋用之。如此類甚多，不可枚舉。
△《茅亭客話》十卷
右皇朝黃休復撰。茅亭，其所居也。暇日，賓客話言及虛無變化、謠俗卜筮，雖異端而合道，旨屬懲勸者，皆錄之。
△《玉壺清話》十卷
右皇朝僧文瑩元豐中撰。自序云：「文瑩收國初至熙寧中文集數千卷。其間神道、墓誌、行狀、實錄、奏議之類，輯其事成一家言。」玉壺者，其隱居之潭也。
△《衣冠嘉話》一卷
右未詳何人撰。記國初至熙寧中雜事。
△《Т齋覽》十四卷
右皇朝陳正敏崇觀間撰。正敏自號Т翁，錄其平昔所見聞，分十門，為小說一篇，以備異日披閱。
△《褒善錄》一卷
右皇朝王蕃撰。嘉祐中，巴縣簿黃靖國死而復蘇，道其冥中所見，廖生嘗傳之，蕃刪取其要，為此書。
△《吉凶影響錄》十卷
右皇朝岑象求編。象求，熙寧末居江陵，披閱載籍，見善惡報應事，輒刪潤而記之。間有聞見者，難乎備載，亦採摘著於篇。
△《勸善錄》六卷，
右皇朝周明寂元豐中纂道釋、神奇、禍福之效前人為傳記者，成一編，以誡世。
△《勸善錄拾遺》十五卷
右不題撰人。疑亦明寂所纂，僅百事。
△《雞跖集》十卷
右未詳撰人。所集書傳中瑣碎佳事，分門編次之。《淮南子》曰：「善學者，如齊王之食雞，必食其跖。」名書之意殆以此。
△《二百家事類》六十卷
右分門編古今稗官小說成一書，雖曰該博，但失於太略耳。不題撰人姓氏。
△《紺珠集》十三卷
右皇朝朱勝非編百家小說成此書。舊說張燕公有紺珠，見之則能記事不忘，故以為名。
△《類說》五十六卷
右皇朝曾慥編。其序云：「居銀峰，因集百家之說，纂集成書，可以資治體，助名教，供笑談，廣聞見」。
△《漁樵話》二卷
右設漁樵問答及史傳雜事。不知何人所為。
△《麗情集》二十卷
右皇朝張君房唐英編古今情感事。
△《雲齊廣錄》十卷
右皇朝政和中李獻民撰。分九門，記一時奇麗雜事，鄙陋無所稽考之言為多。
△《青瑣高議》十八卷
右不題撰人。載皇朝雜事及名士所撰記傳。然其所書，辭意頗鄙淺。
△《說神集》二卷
右不題撰人。記滑稽之說。唐有邯鄲淳《笑林》，此其類也。
△《漫叟見聞》一卷
右不知何人，建炎中所撰也。
△《劉飠束小說》十卷
右唐劉飠束撰。纂周漢至晉江左雜事。
△《補妒記》一卷
右古有《妒記》，久已亡之，不知何人輯傳記中婦人嚴妒事以補亡。自商周至於唐初。
△《後山詩話》二卷
右皇朝陳師道無己撰。論詩七十餘條。
△《續詩話》一卷
右皇朝司馬光君實撰。序云：「《詩話》尚有遺者，歐公文章聲名雖不可及，然記事一也，故敢續之。」
△《歐公詩話》一卷
右皇朝歐陽修永叔撰。修退居汝陰，戲作此，以資談笑。
△《東坡詩話》二卷
右皇朝蘇軾號東坡居士，雜書有及詩者，好事者因集之，成二卷。
△《中山詩話》三卷
右皇朝劉貢父撰。多及歐、梅、蘇、石。以博學名世，如言蕭何未嘗掾工曹，亦有誤謬。
△《詩眼》一卷
右皇朝範溫元實撰。溫，范祖禹之子，學詩於黃庭堅。
△《歸叟詩話》六卷
右皇朝王直方立之撰。直方自號歸叟。元祐中，蘇子瞻及其門下士以盛名居北門東觀，直方世居浚儀，有別墅在城南，殊好事，以故諸公亟會其家，由是得聞緒言餘論，因輯成此書。然其間多以己意有所抑揚，頗失是非之實。宣和末，京師書肆刻印鬻之，群從中以其多記從父詹事公話言，得之以呈，公取覽之，不懌曰：「皆非我語也。」
△《司天考占星通玄寶鏡》一卷
右題曰巫咸氏。皇朝太平興國中，詔天下知星者詣京師，未幾，至者百許人，坐私習天文，或誅，或配隸海島，由是星曆之學殆絕。故予所藏書中亦無幾，姑裒數種以備數雲。
△《甘石星經》一卷
右漢甘公、石申撰。以日月、五星、三垣、二十八宿恆星圖象次舍，有占訣以候休咎。
△《景祐乾象新書》三卷
右《崇文目》有三十卷。置之天文類。
△《步天歌》一卷
右未祥撰人。二十八舍歌也。《三垣頌》、《五星淩犯賦》附於後。或雲唐王希明撰，自號丹元子。
△《列宿圖》一卷，《天象分野圖》一卷
右未祥撰人。
△《合元萬分曆》一卷
右唐曹氏撰，未知其名。歷元起唐高宗顯慶五年庚申，蓋民間所行小歷也。
本《天竺曆》為法，李獻臣雲。
△《曆法》一卷
右未詳撰人，歷草也。
△《刻漏圖》一卷
右皇朝燕肅撰。肅有巧思，上《蓮花漏法》。嘗知潼川，有石刻存焉。洛陽宋君者增損肅之法，為此圖。
△《百中經》三卷
右自紹興二十一年以上百二十年曆日節文也。
△《集聖曆》四卷
右皇朝楊可集。可為司天冬官正，輯古今陰陽書，橐為四時，以涓擇日辰雲。
