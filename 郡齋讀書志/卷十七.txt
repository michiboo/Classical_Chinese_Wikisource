
集部其類有四：一曰楚辭類，二曰別集類，三曰總集類，四曰文說類。內別集猥多，復分為上、中、下，合四百八部，計六千一百六十一卷。昔屈原作《離騷》，雖詭譎不可為訓，而英辨藻思，閎麗演迤，發於忠正，蔚然為百代詞章之祖。眾士慕鄉，波屬雲委。自時厥後，綴文者接踵於斯矣。然軌轍不同，機杼亦異，各名一家之言。學者欲矜式焉，故別而序之，命之為集。蓋其原起於東京，而極於有唐至七百餘家。當晉之時，摯虞已。患其淩雜難觀，嘗自詩賦以下匯分之，曰《文章流別》。後世祖述之而為總集，蕭統所選是也。至唐亦且七十五家。嗚呼，盛矣！雖然，賤生於無所用，或其傳不能廣，值水火兵寇之厄，因而散落者十八九。亦有長編鉅軸，幸而得存，其屬目者幾希。此無他，凡以其虛辭濫說，徒為美觀而已，無益於用故也。今錄漢迄唐，附以五代、本朝作者，其數亦甚眾。其間格言偉論，可以扶持世教者，為益固多。至於虛辭濫說如上所陳者，知其終當泯泯無聞，猶可以自警，則其無用亦有用也，是以不加銓擇焉。
△《楚辭》十七卷
右後漢校書郎王逸叔師註。楚屈原，名平，為懷王左徒，博聞強識，嫻於辭令。後同列心害其能而讒之，王怒，疏平，平自傷忠而被謗，乃作《離騷經》以諷，不見省納。及襄王立，又放之江南，復作《九歌》、《天問》、《九章》、《遠遊》、《卜居》、《漁父》、《大招》，自沈汨羅以死。其後，楚宋玉作《九辨》、《招魂》，漢賈誼作《惜誓》，淮南王小山作《招隱士》，東方朔作七諫，嚴忌作《哀時命》，王褒作《九懷》，劉向作《九嘆》，皆擬其文，而哀平之死於忠。至漢武時，淮南王安始作《離騷傳》，劉向典校經書，分為十六卷。東京班固、賈逵各作《離騷章句》，餘十五卷，闕而不說。至逸自以為南陽人，與原同土，悼傷之，復作十六卷《章句》，又續為《九思》，取班固二序附之，為十七篇。按《漢書志屈原賦》二十五篇，今起《離騷經》至《大招》凡六，《九章》、《九歌》又十八，則原賦存者二十四篇耳，並《國殤》、《禮魂》在《九歌》之外為十一，則溢而為二十六篇。不知《國殤》、《禮魂》何以系《九歌》之末，又不可合十一為九，然則謂《大招》為原辭，可疑也。夫以「招魂」為義，恐非自作，或曰景差，蓋近之。其卷後有蔣之翰跋，雲晁美叔家本也。
△《楚辭釋文》一卷
未詳撰人。其篇次不與世行本同。蓋以《離騷經》、《九辯》、《九歌》、《天問》、《九章》、《遠遊》、《卜居》、《漁父》、《招隱》、《士招》、《魂九》、《懷七》、《諫九》、《嘆哀》、《時命》、《惜誓》、《大招》、《九思》為次。按今本《九章》第四，《九辯》第八，而王逸《九章》註云：「皆解於《九辯》中。」知《釋文》篇第蓋舊本也，後人始以作者先後次第之耳。或曰天聖中陳說之所為也。
△《補註楚辭》十七卷，《考異》一卷
右未詳撰人。凡王逸《章句》有未盡者補之。自序云：「以歐陽永叔、蘇子瞻、晁文元、宋景文家本參校之，遂為定本。又得姚廷輝本作《考異》。」且言《辯騷》非《楚辭》本書，不當錄。
△《重編楚辭》十六卷
右族父吏部公重編。獨《離騷經》仍故，為首篇。其後以《遠遊》、《九章》、《九歌》、《天問》、《卜居》、《漁父》、《大招》、《九辯》、《招魂》、《惜誓》、《七諫》、《哀時命》、《招隱士》、《九懷》、《九嘆》為次而去《九思》一篇。其說曰：按八卷。屈原遭憂所作。故首篇曰《離騷經》，後篇皆曰《離騷》，餘皆曰《楚辭》。今本所第篇或不次序，於是遷《遠遊》、《九章》次《離騷經》，在《九歌》上，以原自序其意近《離騷經》也。而《九歌》、《天問》乃原既放之後攄憤所作者，故遷於下。《卜居》、《漁父》，自序之餘意也。故又次之。《大招》古奧，疑原作，非景差詞，沈淵不返，故以終焉。為《楚辭》上八卷。《九辯》、《招魂》皆宋玉所作，或曰《九辯》原作，其聲浮矣。《惜誓》宏深，或以為賈誼作，蓋近之。東方朔、嚴忌皆漢武帝廷臣，淮南小山之詞，不當先朔、忌。王褒，漢宣帝時人，後淮南小山。至劉向最後作，故其次序如此。皆西漢以前文也，為《楚辭》下八卷。王逸，東漢人，《九思》，視向以前所作，相闊矣。又十七卷非舊錄，故去之。又頗刪逸《離騷經》訓釋淺陋者，而錄司馬遷原傳冠其首雲。
△《續楚辭》二十卷
右族父吏部公編。擇後世文賦與《楚辭》類者編之。自宋玉以下至本朝王令，凡二十六人，計六十篇。各為小序，以冠其首。而最喜沈括，以為辭近原，蓋深探其用意，疾徐其步驟而與之偕，然亦暇而不迫也。
△《變離騷》二十卷
右族父吏部公編。公既集《續楚辭》，又擇其餘文賦或大意祖述《離騷》，或一言似之者為一編，其意謂原之作曰《離騷》，餘皆曰《楚辭》。今《楚辭》又變，而乃始曰《變離騷》者，欲後世知其出於原也，猶服盡而系其姓於祖雲。所錄自楚荀卿至本朝王令，凡三十八人，通九十六首。
△《蔡邕集》十卷
右漢蔡邕伯喈也，陳留圉人。仕至左中郎將，後為王允所害。邕博學，好辭章、術數、天文、妙操音律。在東觀欲補《漢紀》，自陳十意。及付獄，乞黥刖以成書，不能得，遂死獄中。所著文章百四篇，今錄止存九十篇，而銘墓居其半。或曰碑銘，或曰神誥，或曰哀贊，其實一也。嘗自雲「為《郭有道碑》，獨無愧辭」，則其他可知矣。凡文集，其人正史自有傳者，止掇論其文學之辭，及略載鄉里、所終爵位，或死非其理，亦附見，餘歷官與其善惡，率不錄。若史逸其行事者，則雜取他書詳載焉，庶後有考。
△《曹植集》十卷
右魏曹植子建也。太祖子，文帝封植為陳王，卒年三十一，謚曰思。年十餘歲，誦讀詩論及辭賦數十萬言。善屬文，援筆立成。自少至終，篇籍不離於手。
按《魏志》：「景初中，撰錄植所著賦、頌、詩、銘、雜論，凡百餘篇。」《隋志》植集三十卷，《唐志》植集二十卷。今集十卷，比隋、唐本有亡逸者，而詩文二百篇，返溢於本傳所載，不曉其故。
△《王粲集》八卷
右後漢王粲仲宣也。高平人。為魏國侍中。粲博物多識，強記善屬，文舉筆便成，無所改定，時人常以為宿制，然正復精意覃思，亦不能加。著詩、賦、論、議垂六十篇。今集有八十一首。按《唐藝文志》粲集十卷，今亡兩卷，其詩文反多於史所記二十餘篇，與《曹植集》同。
△《阮籍集》十卷
右魏阮籍嗣宗也。尉氏人。籍志氣宏放，博覽群籍，尤好莊老，屬文不留思，嗜酒，能嘯。善彈琴。當其得意，忽忘形骸。雖不拘禮教，而發言玄遠。晉帝輔政，為從事中郎，後求為步兵校尉。
△《嵇康集》十卷
右魏嵇康叔夜也。譙國人。康美詞氣，有風儀，土木形骸，不自藻飾。學不師授，博覽該通，長好莊老，屬文玄遠。以魏宗室婚，拜中散大夫。景元初，鍾會譖於晉文帝，遇害。
△《張華集》三卷
右晉張華茂先也。范陽人。惠帝時為司空，趙王倫，孫秀黨謀害之。華學業優博，辭藻溫麗，圖緯、方伎等書，莫不詳覽。家有書三十乘，天下奇秘悉在。博物洽聞，世無與比。集有詩一百二十，哀詞、冊文二十一，賦三。
△《陸機集》十卷
右晉陸機士衡也。抗之子。少有異才，文章冠世，伏膺儒術，非禮不動。吳滅，退居舊裏，閉門勤學，積有十年。太康末，入洛。成都王穎令機率師伐長沙王乂，至河橋大敗，為穎所誅。初，造張華，華重其名，如舊相識，嘗謂之曰：「人常恨才少，而子更患多。」葛洪著書亦稱嘆焉。所著文章凡三百餘篇，今存詩、賦、論、議、箋、表、碑、誄一百七十餘首。以《晉書》、《文選》較正外，餘多舛誤。
△《陸雲集》十卷
右晉陸雲士龍也。吳郡人。惠帝時，為中書侍郎。會兄機兵敗，同遇害。雲六歲能屬文，性清正，有才理。與兄齊名，雖文章不及，而持論過之。所著文章三百四十九篇，《新書》十篇。
△《陶潛集》十卷
右晉陶潛淵明元亮也。一名潛。潯陽人。蕭統云：「淵明字元亮。」《晉書》云：「潛字元亮。」《宋書》云：「潛字淵明」。或雲字深明，名元亮。按集《孟嘉傳》與《祭妹文》皆自稱淵明，當從之。晉安帝末，起為州祭酒。桓玄纂位，淵明自解而歸。州召主簿，不就，躬耕自資。劉裕舉兵討玄，誅之，為鎮軍將軍。淵明參其軍事，未幾，改為建威將軍。淵明見裕有異志，乃求為彭澤令，去職。潛少有高趣，好讀書，不求甚解，著《五柳先生傳》以自況，世號靖節先生。今集有數本：七卷者，梁蕭統編，以序、傳、顏延之誄載卷首。十卷首，北齊陽休之編，以《五孝傳》、《聖賢群輔錄》、序、傳、誄分三卷，益之詩，篇次差異。按《隋經籍志》潛集九卷，又雲梁有五卷，錄一卷。《唐藝文志》潛集五卷。今本皆不與二《志》同。獨吳氏《西齊書目》有潛集十卷，疑即休之本也。休之本出宋庠家雲。江左名家舊書，其次第最有倫貫，獨《四八目》後《八儒》、《三墨》二條，似後人妄加。
△《鮑照集》十卷
右宋鮑照明遠也。上黨人。世祖以為中書舍人，後臨海王子頊鎮荊州，以照為參軍。子頊敗，為亂兵所殺。初，孝武好文，自謂人莫能及。照悟其旨，為文多鄙言累句，當時謂照才盡，實不然也。事見沈約《書》。而李延壽史乃以世祖為文帝。集有唐虞炎序，云：「為宋景所害。」儻見於他書乎？唐人避武后諱，改「照」為「昭」。
△《謝集》十卷
右齊謝玄暉也。陽夏人。明帝初，自中書郎出為東海太守。東昏時，為江祐黨譖害之。少好學，有美名，文章清麗，善草隸，尤長五言詩。沈約嘗云：「二百年來無此詩也。」《文選》所錄詩僅二十首，集中多不載，今附入。
△《謝惠連集》五卷
右宋謝惠連，方明子也。元嘉七年，為彭城王法曹行參軍。十歲能屬文，為《雪賦》，以高麗見奇。族兄靈運每見其新文，曰：「張華重生，不能易也。」
△《吳均集》三卷
右梁吳均叔庠也。史稱均博學多才，俊體有古氣。好事效之，謂「吳均體」。有集二十卷。唐世搜求，止得十卷，今又亡其七矣。舊題誤曰吳筠。筠乃唐人，此詩殊不類，而其中有贈周興嗣、柳貞陽輩詩，固已知其非筠。又有蕭子雲《贈吳朝請入東詩》，蓋在武帝時為奉朝請，則知為均也無疑矣。蕭子雲詩八、蕭子顯、朱異、王筠、王僧孺詩各一附。顏之推譏均集中有《破鏡賦》，今已亡之。
△《江淹集》十卷
右梁江淹文通也。濟陽人。梁初，為散騎常侍，封醴陵侯。少好學，不事章句，留情於文章，晚節才思微退，人謂才盡。著述百餘篇，自撰為前後集。今集二百四十九篇。魏晉間名人詩文行於世者，往往羨於史所載。曹植、王粲及淹皆是也，豈後人妄益之歟？
△《何遜集》二卷
右梁何遜仲言也。東海人。終水部員外郎。遜少能詩，州舉秀才。範雲見其文，嗟賞曰：「觀文人，質則過懦，麗則傷俗。能含清濁，中古今，見之何生矣。」沈約謂：「每讀卿詩，一日三復，猶不能已。」與劉孝綽以文章見重於世，謂之「何、劉」。王僧孺集其文為八卷，今亡逸不全。
△《庾信集》二十卷
右周庾信子山也。南陽人。梁元帝時，為散騎常侍。聘西魏，遂留長安。孝閔時，終司憲大夫。信在梁與徐陵文並綺麗，世號「徐庾體」。集有滕王逌序。
△《陰鏗集》一卷
右陳陰鏗字子堅，幼聰慧，五歲能誦詩賦，日千言。及長，博涉史傳，尤善五言詩。徐陵言之於世祖，使賦安樂宮，援筆立成。累遷散騎常侍。有集三卷，《隋志》已亡其二，今所存者十數詩而已。杜少陵嘗贈李太白詩，有云：「李侯有佳句，往往似陰鏗。」今觀斯集，白蓋過之遠矣，甫之慎許，可乃如此。
△《揚雄集》三卷
右漢揚雄子雲也。古無雄集，皇朝譚愈好雄文，患其散在諸篇籍，離而不屬，因綴輯之，得四十餘篇。
△《王績東臯子》五卷
右唐王績無功也。龍門人。隋大業中，舉孝悌廉潔，授六合丞。棄官耕東臯，自號東臯子。《唐書》以為隱逸。集有呂才序。稱其幼岐嶷，年十五謁楊素，占對英辯，一坐盡傾，以為神仙重子。薛道衡見其《登龍門憶禹賦》，嘆曰：「今之庾信也！」且載其卜筮之驗者數事雲。
△《楊炯盈川集》二十卷
右唐楊炯也。華陰人。顯慶六年舉神童。授校書郎，終婺州盈川令，卒。炯博學，善屬文，與王勃、盧照鄰、駱賓王以文詞齊名，海內稱王、楊、盧、駱「四才子」，亦曰「四傑」。炯自謂：「吾愧在盧前，恥居王後。」張說曰：「盈川文如懸河，酌之不竭。恥王後，信然；愧盧前，謙也。」集本三十卷，今多亡逸。
△《王勃集》二十卷
右唐王勃子安也。通之孫。麟德初，劉祥道薦其材，對策高等，授朝散郎。
沛王召署府修撰，以戲為諸王作《鬥雞檄》，高宗怒，斥出府。父為交趾令，勃往省，溺海卒。勃屬文，初不精思，先磨墨數升，酌飲，引被覆面臥，及寤，援筆成篇，不易一字，時人謂之「腹槁」。有劉元濟序。
△《盧照鄰幽憂子集》十卷
右唐盧照鄰之也。范陽人。調新都尉，病去官，隱具茨山下。手足攣廢，疾久，訣親戚，自沈穎水。照鄰自以當高宗時尚吏，已獨儒；武后尚法，己獨黃老；後封嵩山，聘賢士，己病廢。著《五悲文》，今在集中。嘗自號幽憂子。
△《駱賓王集》十卷
右唐駱賓王也。義烏人。武后時，數言事，得罪，貶臨海丞。不得志，棄官去。文明中，徐敬業亂，署府佐，為敬業傳檄天下，斥武后罪。後讀之矍然。及敗，亡命，不知所之。後宋之問逢之於靈隱，已祝髪為浮屠矣。賓王七歲能屬文，妙於五言詩。中宗詔求其文，得百餘篇，命郤雲卿次序之。
△《蘇許公集》二十卷
右唐蘇廷碩也。武功人。調露二年進士、賢良方正異等，除左司率府胄曹。
玄宗時，中書舍人、知制誥。開元四年，同紫微黃門平章事。幼敏悟，一覽五千言，輒覆。景龍後，與張說以文章顯，時號「燕、許」。李德裕謂：「近世詔誥，唯敘事外為文章。」韓休為序。集本四十六卷，今亡其半矣。
△《陳子昂集》十卷
右唐陳子昂伯玉也。梓州人。文明初舉進士，上書，召見，累擢拾遺。《新唐書》稱子昂聖歷初解官歸養。父喪，廬墓。縣令段簡貪暴，脅取其賂不厭，逮捕，死獄中。沈下賢獨云為武承嗣所殺。未知熟是。子昂少以豪俠使氣，及冠，折節為學，精究墳籍，耽愛黃老、《易象》，尤善屬文。唐興，文章承徐、庾餘風，天下祖尚，至是始變雅正。故雖無風節，而唐之名人無不推之。柳儀曹曰：「張說以著述之餘攻比興而莫能極，張九齡以比興之暇窮著述而不克備，唐興以來，稱是選而不怍者，子昂而已。」
△《宋之問考功集》十卷
右唐宋之問延清也。汾州人。武后召與楊炯分直習藝館。諂事太平公主，為考功員外郎。睿宗初，貶欽州，賜死。自魏建安迄江左，詩律屢變，至沈約、庾信，以音韻相婉附，屬封精密，及之問、沈佺期，又加靡麗，回忌聲病，約句準篇，如錦繡成文，學者宗之，號曰「沈、宋」。徐堅嘗論之問之文：「如良金美玉，無施不可。」其為當時所重如此。
△《沈佺期集》五卷
右唐沈佺期雲卿也。相州人。及進士第，由協律郎遷弘文館直學士。常侍中宗宴，舞《回波》，為弄辭以悅帝。還，賜牙笏、衣緋。
△《杜審言集》一卷
右唐杜審言必簡也。襄陽人。預之後裔。擢進士，恃高才以傲世。嘗對武后賦《歡喜詩》，後嘆重其文。學李嶠、崔融、蘇味道為「文章四友」。集有詩四十餘篇而已。
△《張說集》三十卷
右唐張說道濟也。洛陽人。永昌元年，賢良方正策第一，累遷鳳閣舍人。睿宗時，兵部侍郎、平章事。開元十八年，終左丞相、燕國公。說為文精壯，長於碑誌，朝廷大述作多出其手。嘗典集賢圖書之任，間為天平軍大使及致仕一歲，皆即軍中、於家論撰國史。晚謫岳州，詩益淒惋，人謂得江山。
△《李嶠集》一卷
右唐李嶠巨山也。贊皇人。擢進士第，制策甲科，拜為監察御史。武后時，同鳳閣鸞臺平章事。嶠富才思，前與王勃、楊炯，中與崔融、蘇味道齊名，晚諸人沒，為文章宿老，學者取法焉。集本六十卷，未見。今所錄一百二十詠而已，或題曰《單題詩》，有張方註。
△《張九齡曲江集》二十卷
右唐張九齡子壽也。曲江人。長安二年進士，調校書郎，以道侔伊呂科策高等，為左拾遺。開元中，為中書令，卒，謚文獻。九齡風度蘊籍，幼善屬文。玄宗朝，知制誥，雅為帝知。為相，諤諤有大臣節。及貶荊州，惟文史是娛，朝廷許其勝流。徐堅論九齡之文，如輕縑素練，實濟時用，而窘邊幅。柳宗元以九齡兼攻詩文，但不能究其極爾。後有姚子彥所撰行狀，呂溫撰真贊，鄭宗珍撰謚議，徐浩撰墓碑及《贈司徒敕辭》。
△《王維集》十卷
右唐王維摩詰也。太原人。開元九年進士，終尚書右丞。維幼能屬文，工草隸，善畫，名盛。安祿山反，嘗陷賊中。賊大宴凝碧池，賦詩痛悼。詩聞行在，後得免死。代宗訪維文章於弟縉，裒集十卷上之。李肇記維「漠漠水田飛白鷺，陰陰夏木囀黃鸝」之句，以為竊李嘉祐者，今嘉祐之集無之，豈肇之厚誣乎？
△《儲光羲集》五卷
右唐儲光羲也。魯人。開元十四年進士第，嘗為監察御史。後從安祿山偽署。賊平，貶死。
△《王昌齡詩》六卷
右唐王昌齡少伯也。江寧人。開元十五年進士，為秘書郎，又中宏詞科。不謹細行，貶龍標尉。以世亂，歸鄉里，為刺史閭丘曉所殺。昌齡工詩，縝密而思清，時謂王江寧雲。
△《常建詩》一卷
右唐常建也。開元十五年進士。歐陽永叔嘗愛「竹徑通幽處，禪房花木深」之句，乃建詩也。
△《劉長卿集》十卷
右唐劉長卿字文房。開元二十一年進士。至德中，監察御史，以檢校祠部員外為轉運判官，知淮西、嶽鄂轉運使留後，觀察使吳仲孺誣奏，貶潘州南巴尉。會有為辨之者，除睦州司馬，終隨州刺史。長卿剛而犯上，故兩逢斥廢。詩雖窘於才，而能鍛煉。權德輿嘗謂為「五言長城」。今集詩九卷，雜文一卷。
△《顏真卿文》一卷
右唐顏真卿清臣也。萬年人。博學，工辭章。開元二十二年進士，又登制科。代宗時，為太子太師。使李希烈，為希烈所害。世謂真卿忤楊國忠、李輔國、元載、楊炎、盧杞，拒安祿山、李希烈，廢斥者七八，以至於死，而不自悔，天下一人而已。而學問文章往往雜神仙浮屠之說，不皆合於理，而所為乃爾者，蓋天性然也。
△《蕭穎士集》十卷
右唐蕭穎士茂挺也。梁宗室之後。舉進士，開元二十三年中第，為史館待制。安祿山反，竄山南。節度崔圓授揚州工曹，至官，信宿而去。客死汝南逆旅。門人謚曰文元先生。穎士屬文觀書，一覽即誦，通百家譜系、書籀，嘗教授濮陽，時號蕭夫子。李林惡不附己，故數罷去。閻士和盛推穎士文章，以為聞蕭氏之風者，童子羞稱曹、陸。《唐書》云：穎士作伐櫻桃賦以詆李林甫，君子很其褊。按集載其辭，有曰：「每俯臨乎蕭墻，奸回得而窺伺」，蓋謂林甫之必致寇也。其後果階祿山之禍，唐遂不振，然則穎士可謂知幾矣，宜褒而返加以貶詞，何哉？
△《張龍筋鳳髓判》十卷
右唐張字文成。辭章藻麗，嘗入中制科。此乃其書判也，凡一百首。自號浮休子。
△《孟浩然詩》一卷
右唐孟浩然也。襄陽人。工五言詩，隱鹿門山，年四十，乃遊京師。一日，諸名士集秘省聯句，浩然句曰：「微雲淡河漢，疏雨滴梧桐。」眾皆欽伏。張九齡、王維雅稱之。維私邀入禁林，遇玄宗臨幸，浩然匿床下，維以聞。上曰：「素聞其人。」因召見，命自誦所為詩，至「不才明主棄」之句，上曰：「不求進而誣朕棄人。」命放歸。所著詩二百一十首。宜城處士王士源序次為三卷，今並為一，又有天寶中韋糸舀序。
△《嚴從中黃子集》三卷
右唐嚴從，開元中為著作郎，春宮侍讀，集賢院學士，卒。自號中黃子。當時，命太子侍文呂向訪遺文於家，得《訓老》、《經頌》等八篇，序為三卷。
△《李翰林集》二十卷
右唐李白太白也。白舊集十卷，唐李陽冰序。咸平中，樂史別得白歌詩十卷，凡歌詩七百七十六篇，又纂雜著，為《別集》十卷。宋次道治平中得王文獻及唐魏萬所纂白詩，又裒唐類詩洎刻石所傳者，通李陽冰、樂史集，共一千一篇，雜著六十五篇。曾子固乃考其先後而次第之，云：「白，蜀郡人。天寶初至長安，明皇召為翰林供奉，頃之不合，去。安祿山反，明皇在蜀，永王節度東南。白時臥廬山，迫致之。敗，坐系潯陽獄，崔渙、宋若思驗治白，以為罪薄，釋白囚，使謀其軍。乾元元年，終以事，長流夜郎，以赦得釋，過當塗以卒。其始終更涉如此。此白之詩書所自序可考者也。《舊史》稱：「白，山東人，為翰林待詔」。又稱：「白在宣城謁見永王，遂辟為從事。」而《新書》又稱「白流夜郎，還潯陽，坐事下獄，宋若思釋之」者，皆不合於白之自序，蓋史誤也。
予按杜甫詩亦以白為山東人，而蘇子瞻嘗恨白集為庸俗所亂，則白之自序亦未可盡信，而以為史誤。近蜀本又附入左綿邑人所裒曰白《隱處少年所作詩》六十篇，尤為淺俗。白天才英麗，其辭逸蕩雋偉，飄然有超世之心，非常人所及，讀者自可別其真偽也。
△《岑參集》十卷
右唐岑參，南陽人。文本之後。天寶三年進士，累官補闕、起居郎，出嘉州刺史。杜鴻漸表置幕府，為職方郎中兼侍御史，罷，終於蜀。參博覽史籍，尤工綴文，屬詞清尚，用心良苦，其有所得，往往超拔孤秀，度越常情。每篇絕筆，人競傳諷。至德中，裴薦、杜甫等，嘗薦其「識度清遠，議論雅正，佳名早立，時輩所仰，可以備獻替之官」雲。集有杜確序。
△《李嘉祐詩》二卷
右唐李嘉祐，別名從一。趙州人。天寶七年進士，為秘書正字，袁、臺二州刺史。善為詩，綺靡婉麗，有齊、梁之風，時人以比吳均、何遜雲。
△《高適集》十卷，《集外文》二卷，《別詩》一卷
右唐高適達夫也。渤海人。天寶八年，舉有道科中第。永泰初，終散騎常侍。五十始為詩；即工，以氣質自高。每一篇出，好事者輒傳布雲。
△《賈至集》十卷
右唐賈至幼幾也。洛陽人。天寶十年，明經擢第。累官起居舍人、知制誥。從幸西川，當撰傳位冊，既進槁，上曰：「先天誥命，乃父為之。今茲冊命，又爾為之。兩朝大典，出卿父子，可謂繼美矣。」大歷中，終散騎常侍。集，李邯鄲淑家本二十卷，蘇弁編次，常仲儒為序，以墓銘、序碑列於後，今亡其半。蘇子瞻嘗行呂惠卿責詞，有「元兇在位」之語，仇人乃曰：「史唯宋太子劭謂之元兇」，因誣其指斥。殊不知曹子建《責躬詩》有曰「元兇是率」，蓋自謂也。今至制誥中除魏仲犀、徐歸道詞，亦以元兇指祿山，豈獨劭為元兇耶？世多疑子瞻失詞，因表出之。
△《錢起詩》二卷
右唐錢起，征之父也。吳郡人。天寶中舉進士。初，從鄉薦，客舍月夜，聞人哦於庭曰：「曲終人不見，江上數峰青。」起攝衣從之，無所見矣。及就試，詩題乃《湘靈鼓瑟》也。起即以鬼謠十字為落句，主文李暉深嘉之，擢置高第，釋褐授校書郎，終考功。與郎士元齊名，時曰「前有沈、宋，後有錢、郎」。
△《元子》十卷，《琦玕子》一卷，《文編》十卷
右唐元結次山也。後魏之裔。天寶十三年進士，復舉制科，授右金吾兵曹，累遷容管經略使。始在商餘山，稱元子，逃難入琦玕洞，稱琦玕子，或稱浪士，漁者稱為聱叟，酒徒呼漫叟，及官呼漫郎，因以命其所著。結性耿介，有憂道閔世之思。逢天寶之亂，或仕或隱，自謂與聱牙，豈獨其行事而然，其文詞亦如之。然其辭義幽約，譬古鐘磬，不諧於俚耳，而可尋玩。在當時，名出蕭、李下，至韓愈稱數唐之文人，獨及結雲。
△《韓詩》五卷
右韓君平也。南陽人。天寶十三年進士，淄青侯希逸、宣武李勉繼辟幕府。俄以駕部郎中知制誥，終於中書舍人。詩興致繁富，朝野重之。
△《杜甫集》二十卷，《集外詩》一卷，《註杜甫詩》二十卷，《蔡興宗編杜甫詩》二十卷，《趙次公註杜甫詩》五十九卷右唐杜甫子美也。審言之孫，天寶十三年玄宗朝，獻太清宮、享廟及郊，奏賦三篇，使待制集賢院。宰相試文，再遷右衛率府胄曹，終於劍南參謀、檢校工部員外。曠放不自檢，好論天下大事，高而不切。少與李白齊名，時號「李、杜」。
數當寇亂，挺節無汙。為歌詩，傷時橈弱，情不忘君，人憐其忠雲。集有王洙原叔、王琪君玉序。皇朝自王原叔以後，學者喜觀甫詩，世有為之註者數家，率皆鄙淺可笑。有原叔名者，其實非也。呂微仲在成都時，嘗譜其年月。近時有蔡興宗者，再用年月編次之。而趙次公者，又以古律詩雜次第之，且為之註。兩人頗以意改定其誤字雲。
△《吳筠宗元先生集》十卷
右唐吳筠撰。前有權德輿序。筠字貞節，華陰人。生十五年，隱於南陽。天寶初，召至京師，請為道士，居嵩山。已有敕待詔翰林。筠知祿山將亂，求還茅山，許之。乃東遊會稽，往來天臺、剡中，與李白、孔巢父酬唱。大歷中卒，弟子謚為宗元先生。筠通經義，美文辭，性高鯁。其待詔翰林也，特承恩顧。高力士素奉佛，嘗短筠於帝，故筠所著文賦，深詆釋氏頗為通人所譏雲。
△《獨孤及毗陵集》二十卷
右唐獨孤及至之也。洛陽人。天寶十，三年舉洞曉玄經科。代宗初，為太常博士，濠舒二州刺史，政最，徙常州，卒於官。及幼有成人之量，徧覽《五經》，觀其大義，不為章句學。為文以立憲誡世、褒賢遏惡為用，長於論議。《唐實錄》稱韓愈師其為文雲。集有李舟、梁肅前後序，末載崔祐甫碑誌。
△《皇甫冉詩》二卷
右唐皇甫冉茂政也。丹陽人。天寶十五年進士，為無錫尉，歷拾遺、補闕，卒。與弟曾齊名，當時比張氏景陽、孟陽雲。集有獨孤及序。
△《郎士元詩》一卷
右唐郎士元字君胄，中山人。天寶十五年進士，為郢州刺史。與錢起俱有詩名，而士元尤更清雅。時朝廷公卿出牧奉使，若兩人無詩祖行，人以為愧。
△《顧況集》二十卷
右唐顧況字逋翁，蘇州人。至德二年，江東進士。善為歌詩，性詼諧。德宗時，柳渾輔政，以秘書郎召。況素善李泌，及泌相，自謂當得達官，久之，遷著作郎。及泌卒，有調笑語，貶饒州司戶，卒。集有皇甫冉詩序。
△《陳蛻詩》一卷
右唐陳蛻。未祥其行事，集有《長安十五詠》。自序云：「蛻生長江、淮間，以詩句從賦，僅十餘年矣。今我後撫運，澤及四夷，蛻復得為太平人」云云。若此殆肅、代間人也。
△《盧綸詩》一卷
右唐盧綸與吉中孚、韓、錢起、司空曙、苗發、崔峒、耿、夏侯審、李端皆能詩齊名，號「大歷十才子」。綸字允言，累舉進士，不第。
△《耿詩》二卷
右唐耿。寶應元年進士，為左拾遺。
△《韋應物集》十卷
右唐韋應物，京兆人。周逍遙公之後。左僕射扶陽公待價生令儀，令儀生鑾，鑾生應物。天寶時，為三衛。永泰中，任洛陽丞、京兆府功曹。大歷十四年，自縣制除機陽令，稱疾辭歸。建中二年，授比部郎中，守滁州。居頃之，改江州。召還，擢左司郎中。或娼其進，媒蘗之，出為蘇州刺史。性高潔，鮮食寡慾，所居焚香除地而坐。詩律自沈、宋以後，日益靡漫，鎪章刻句，揣合浮切，音韻諧婉，屬對麗密，而嫻雅平淡之氣不在矣，獨應物之詩，馳驟建安以還，得其風格雲。
△《李端司馬集》三卷
右唐李端，趙州人。大歷五年進士，為校書郎。卒官杭州司馬。郭曖尚平公主，賢明，招納士類，故端等皆客之。嘗座上賦詩，奇甚主大加稱嘆。錢起曰：「素為之，請賦起姓。」端立獻一章云：「新開金埒看調馬，舊錫銅山許鑄錢。」錢起乃服。主喜厚賜之。
△《李益詩》一卷
右唐李益君虞也。姑臧人。大歷四年進士，調鄭縣尉，幽州劉濟辟從事。憲宗雅聞其名，召為集賢殿學士。負才，淩籍士，眾不能堪，暴其獻濟詩「不上望京樓」之句，以涉怨望，詔降秩，俄復舊。益少富詞藻，長於歌詩，與宗人賀齊名。每作一篇，樂工以賂求取，被聲歌，供奉天子。《征人》、《早行》詩，天下皆施之圖繪。今集有《從軍詩》五十首，而無此詩，惜其放逸多矣。
△《陸贄奏議》十二卷
右唐陸贄敬輿也。贄，嘉興人。大歷八年進士，中博學宏詞書判拔萃科。德宗初，為翰林學士。從奉天，還，為中書舍人平章事。贄在奉天，日下詔書數百，初如不經思，逮成，皆周盡人情。嘗為帝言：「今盜彳扁天下，宜痛自悔，以感人心。誠不吝改過，以言謝天下，使臣持筆無所忌，庶叛者革心。」上從之。故下制書，雖武夫悍卒，無不感動流涕。議者謂興元戡難功，雖爪牙宣力，蓋贄有助焉。舊《翰苑集》外，有《榜子集》五卷，《議論集》三卷。翰苑集，蘇子瞻乞校正進呈，改從今名。疑是裒諸集成雲。
△《王建詩》十卷
右唐王建也。大歷十年進士。為昭應縣丞、太府寺丞。大和中，陜州司馬。
尤長宮詞。
△《柳郯詩》一卷
右唐柳郯。集有與李端、盧綸輩相酬贈詩。大歷間進士也。
△《武元衡臨淮集》二卷
右唐武元衡伯蒼也。河南人。建中四年進士。元和二年，以門下侍郎、平章事，出劍南節度。八年，復秉政。明年，早朝遇盜，為所害。元衡工五言詩，好事者傳之，被於管弦。嘗夏夜作詩曰：「夜久喧暫息，池臺惟月明。無因駐清景，日出事還生。」翌日遇害。舊有《臨淮集》七卷，此其二也。議者謂唐世工詩宦達者惟高適，達宦詩工者惟元衡。
△《羊士諤詩》一卷
右唐羊士諤也。貞元元年，擢進士第。順宗時，為宣歙巡官，王叔文惡之，貶汀州寧化尉。元和初，李吉甫知獎，擢監察御史，掌制誥。嘗出為資州刺史。
△《麯信陵集》一卷
右唐麯信陵。貞元元年進士。為舒州望江令，卒。
△《楊巨源詩》一卷
右唐楊巨源字景山，河中人。貞元五年第進士，為張弘靖從事，自秘書郎擢太常博士，遷禮部員外郎。出為鳳翔少尹，復召除國子司業。巨源在元和中，詩韻不造新語，體律務實，用功頗深。旦暮搖首，微詠不輟，年老成疾。嘗贈弘靖詩，敘其家世云：「伊陟無聞祖，韋賢不到孫。」時人稱之。年滿七十，乞歸。時宰惜其去，以為其鄉少尹，不絕其祿。大和時，以官壽卒。
△《歐陽詹集》十卷
右唐歐陽詹行周也。泉州人。貞元八年進士，終國子四門助教。初，閩人不肯北宦。及常袞為觀察使，興學勸士，詹始以進士舉。其聯第者如韓愈、李絳諸人，皆天下選，時稱「龍虎榜」雲。此集李貽孫纂，退之作詹《哀辭》，稱詹甚美，大意謂詹覓舉京師，將以為父母榮也。又雲其德行信於朋友。而唐小說載詹惑太原一妓，為賦「高城已不見，況復城中人」之詩，卒為之死。今集中載焉。然則，詹之志豈僅在父母哉！有德行者乃爾耶？
△《韓愈集》四十卷，《集外文》一卷
右唐韓愈退之也。南陽人。貞元八年進士，累擢知制誥，進中書舍人，遷吏部侍郎。為京兆尹，與李紳不協，紳出，愈罷為兵部，俄復舊。劉句《唐書》稱愈「恃才肆意，孔孟之旨。若南人妄以柳宗元為羅池神，而愈碑以實之。李賀父名晉肅，不應進士，而愈作為《諱辨》。又為《毛穎傳》，譏戲不近人情。此文章之甚紕繆者。」《新書》稱「愈三歲而孤，自知讀書。比長，盡通《六經》、百家學。」「性明銳，不詭隨。」「每言文章自相如、子長後，作者不世出，故深探本原，卓然樹立，成一家言。造端置辭，要為不襲蹈前人者。」議者謂《舊史》謂愈文章甚紕繆，固不待辨，而《新史》謂造端置辭，不蹈襲前人，亦未為知愈。蓋愈之置辭造端，字字悉有據依。如《毛穎傳》、《進學解》之類，皆有所師範雲。其集屢經名人是正，其訛舛絕少，但編次殊失倫類，當重為編輯之。
△《李絳論諫集》七卷
右唐李絳深之也。贊皇人。貞元八年進士，中宏詞科，補渭南尉。六年，進中書侍郎、平章事。大和初，為山南西道節度使。四年，南蠻之寇，為亂兵所害。絳儀質魁偉，以直道進退，望冠一時，賢不肖太分，屢為讒邪所中。平生論諫數十百事。其甥夏侯孜所編，大中史官蔣偕為序。
△《李觀文編》三卷，《外集》二卷
右唐李觀元賓也。華之從子。貞元八年進士，中宏詞科，終太子校書郎。觀為文不襲前人，時謂與韓愈相上下。觀少夭，文故未極，愈得中壽，故獨擅名。大順中，陸希聲編觀文，為之序，有謂「觀尚辭，故辭勝理；愈尚質，故理勝辭。雖愈窮老，終不能加觀之辭；觀後愈死，亦不能逮愈之質」雲。其後蜀人趙昂又得其《安邊書》至《晁錯論》一十四首，為《後集》二卷。頃年，從父詹事公掌誥命，以「四之日」為「四日」，不學者然以為非。觀集中亦云爾，乃知本於此。
△《柳宗元集》三十卷，《集外文》一卷
右唐柳宗元子厚也。後魏濟陰公某之裔。貞元九年進士，中博學宏詞科，授校書郎，終於柳州刺史。宗元少精敏絕倫，文章卓偉精糸致。既竄斥，堙厄感郁，一寓諸文，傲《離騷》數十篇，讀者悲惻。在柳州，進士走數千里從學，經指授者，文辭皆有法。世號柳柳州。韓愈評其文曰：「雄深雅健，似司馬子長，崔、蔡不足多也。」集中有《御史周君碣》，司馬溫公《考異》以此碣為《周子諒碣》，實開元二十五年，宗元作天寶時，誤。按子諒以彈牛仙客，杖流州，死藍田。《舊唐書紀》、《牛仙客傳》及《玄宗實錄》皆載之，而此碣殊疏略。
△《劉禹錫集》三十卷，《外集》十卷
右唐劉禹錫夢得也。中山人。貞元九年進士，登博學宏詞科。貶朗州司馬。
元和十年召還，欲任以南省郎，作《玄都觀看花詩》，譏忿當路，出為播州刺史。裴度以母老為請，得易連州。入為主客郎中，復作《遊玄都詩》，以詆權近。俄分司東都，遷賓客。會昌時，加檢校禮部尚書，卒。禹錫少工文章，恃才而廢，老年寡所合，乃以文章自適。素善詩，晚節尤精。白居易推為「詩豪」，嘗言：「其詩在處應有神物護持」。禹錫早與柳宗元為文章之友，稱「劉柳」；晚與居易為詩友，號「劉白」；雖詩文似少不及，然能抗衡二人間，信天下之奇才也。
△《孟東野詩集》十卷
右唐孟郊東野也。湖州人。貞元十二年進士，調溧陽尉，辟為興元參謀，卒郊少隱嵩山，性介寡合。韓愈一見為忘形交。為詩有理致，然思苦澀。李觀論其詩曰：「高處在古無上，平處下顧二謝」雲。張籍謚為貞曜先生。集宋次道重編。先時，世傳汴吳鏤本，五卷一百二十四篇。周安惠本，十卷三百三十一篇。別本五卷三百四十篇。蜀人蹇用退之贈郊句，纂成《咸池集》二卷，一百八十篇。自餘不為編帙，雜錄之，家家自異。次道總拾遺逸，摘去重衤復，若體制不類者，得五百十一篇，而十聯句不與焉，一贊二書附於後。郊集於是始有完書。
△《呂溫集》十卷
右唐呂溫和叔也，一字化光。河中人。貞元十四年進士。以善韋執誼、王叔文起家，再命左拾遺。同張薦使吐蕃，元和初使還。累進知御史雜事，再貶道州刺史，徙衡州。溫從梁肅，為文章，規摹《左氏》，藻贍精富，流輩推尚。劉禹錫為編次其文，序之云：「古之為書，先立言而後體物。賈生之書首《過秦》，而荀卿亦後其賦，故斷自《人文化成論》至《諸葛武侯廟記》為上篇。」今集先賦詩，後雜文，非禹錫本也。
△《李翺集》十八卷
右唐李翺習之也。涼武昭王之後。貞元十四年進士。調校書郎，知制誥。會昌初，終山南東道節度使。翺性峭鯁，論議無所屈，仕不得顯官，怫鬱無所發。從韓愈為文，辭致渾厚，見推當時。集皆雜文，無歌詩，前有蘇舜欽序，云：「唐之文章稱韓柳，翺文雖辭不迨韓，而理過於柳。」
△《張籍詩集》五卷
右唐張籍文昌也。和州人。貞元十五年登進士第。終國子司業。籍性狷急，為計長於樂府，多警句。元和中，與白樂天、孟東野相酬唱，天下宗之，謂之「元和體」雲。其集五卷，張洎為之編次。
