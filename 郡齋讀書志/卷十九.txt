
別集類下
△《神宗皇帝御集》二百卷
右本朝神宗皇帝撰，章惇等纂。紹聖初，以元祐中所集止九百四十三道，命惇再加編次。至元符中，書成上之。比元祐所編，增多八千七百三十道，分《文辭》、《政事》、《邊機》三門。言者仍以元祐之臣以邊機不宜泄露，掩沒先帝盛美，於是彳扁以賜群臣雲。
△《範魯公集》三十卷
右皇朝範質字文素，大名人。後唐長興中舉進士。時和凝典貢舉，覽質程文，器之，自以登第名在十三，即以其數處質，舉子謂之「傳衣缽」。晉天福中，為翰林學士。周廣順初拜相。太祖受禪，加兼侍中。乾德二年，始罷為太子太傅。卒，年五十四。將終，戒其子勿請謚，勿刻墓碑。質力學強記，好聚書。既登朝，猶手不釋卷。《國史》載其《示從子詩》、《家書自序》、《薦呂餘慶趙普表》三篇。
△《趙韓王集》三卷
右皇朝趙普字則平，薊州人，其父遷洛陽，占籍焉。乾德中，代範質為平章事，太平興國六年及端拱初，三入相。薨，封真定王，謚忠獻，卒年七十一。普初無學術，太宗勉之，晚年頗該博。
△《柳仲塗集》一卷
右皇朝柳開字仲塗，大名人。開寶六年進士。太平興國中，上書原備邊用，換崇儀使，知寧邊軍。徙全、桂二州，貶復州團練副使。居久之，復官。歷環、曹、邢、代忻、滄七州。咸平四年，終如京使。開幼奇警有膽氣，學必宗經。慕韓愈、柳宗元為文，因名肩愈，字紹先。既而易今名字，自以為能開聖學之塵也。集乃門人張景所編。歐公嘗推本朝古文自仲塵始。
△《胡周父文集》十卷
右皇朝胡旦字周父，渤海人。太平興國三年進士第一人。知海州，上《河平頌》。先是，盧多遜、趙普罷，《頌》有「逆遜投荒，奸普屏外」之語，太宗怒，貶商州團練副使。上《平燕八議》，召復官，再遷知制誥。翟馬周上封事，斥時政，語連旦，謫防州團練副使。復召知制誥。草王繼恩制，詞溢美，流潯州。景德初，以目病致仕，終秘書監。為人雋辨強敏，少有大志，力學以贍博聞。雍熙、淳化間奏禦之文，為時推賞。晚節黷貨，多干擾州縣，持吏短長，時論薄之。
△《寇忠湣詩》三卷
右皇朝寇準字平叔。華州人。太平興國中登進士科。淳化五年，參知政事，定策立真宗為皇太子。景德元年，拜平章事。契丹入寇，決親征之策。凡三入相。真宗不豫，皇后預政，準白上，請太子監國，因令楊億草制，且進億以代丁謂。詰朝，準被酒漏言，累貶雷州司戶，徙衡州司馬，卒。仁宗時，贈中書令，謚忠湣，嘗封萊國公。初，篤學喜屬文，尤長詩什，多得警句。在相位，論議忠直，不顧身謀。仇邪媒孽，既以謫死，或又謗之云：「在相位時，與張齊賢相傾，朱能為天書降乾祐，淮知而不言。」曾子固明其不然，曰：「審如是，丁謂指須，固足以悅之。」司馬溫公《訓儉文》亦言其奢侈，子孫丐於海上。然以史考之，萊公蓋無子也。集有範雍敘，共二百四十首。「野水無人渡」及《江南春》二首，皆在獨「到海只十里」之詩已亡其全篇矣。
△《張師黯集》五十卷
右皇朝張洎字師黯，滁州人。仕李煜，知制誥、中書舍人。歸朝為史館修撰、翰林學士。淳化中，參知政事。至道二年，卒。洎風神灑落，文辭清麗，通釋氏學。然性險陂而諂附。集有吳淑序，其子安期所編。咸平五年上之。
△《王元之小畜集》三十卷
右皇朝王禹字元之，鉅野人。家微賤，九歲能為歌詩，畢士安見而異之。及長，善屬文。太平興國八年登進士第。端拱初，試文，擢左司諫、知制誥，判大理寺。辨徐鉉罪，忤上旨，貶商州團練副使。久之，復召知制誥，入翰林為學士。孝章皇后崩，梓宮遷主第，禹謂後嘗母儀天下，當用舊典。以謗訕，左遷知滁州。真宗即位，復召掌制誥，修《太宗實錄》，坐語涉輕誣，出知黃州，從蘄州，卒，年四十八。元之詞學敏贍，獨步一時，鋒銳氣厲，極談世事，臧否人物，以直道自任，故屢被擯斥。喜稱獎後進，當世名士，多出於門下。集自為序。
△《宋文安集》一百卷
右皇朝宋白字素臣，開封人。年十二，善屬文。建隆二年進士，調嘉州玉津令。從太宗平晉，獻《頌》，上嘉之，累擢翰林學士。祥符中卒，謚文安。白之文頗浮麗，而理致或不工。典貢舉，取王禹、田錫、胡旦，時稱得人。
△《晁文元道院別集》十五卷，《法藏碎金發》十卷，《耄智餘書》三卷，《昭德新編》三卷，《理樞》一卷右
五世祖文元公也。諱某，字明遠，澶州人。自父始徙家彭門。幼從王禹學，太平興國五年進士。至道末，擢右正言、直史館、知制誥，入翰林為學士，加承旨，眷禮優厚。天禧中，祈解近職，判西京留司御史臺。居六年，請老，以太子少保致仕，終少傅，年八十四。文元，謚也。《國史》云：公樂易淳固，守道甚篤，雖貴勢無所摧屈。嘗言歷官臨事，未嘗挾情害人以售進，保全護固，如免髪膚之傷。真宗數稱其長者。楊億謂其所作書命，得代言之體。李獻臣亦言公服膺墳典，耆年不倦。少遇異人，指導心要，不喜術數之說。疑文滯義，須質正而後已。文章典贍，書法端楷，時輩推重。自唐以來，世掌誥命者，唯楊於陵及見其子，而晁氏繼之。延譽後進，其門人如宋宣獻、晏元憲、李邯鄲，皆為世顯人。集皆有自序及李遵勖後序。自經兵亂，六世圖書，焚棄無孑遺。《法藏碎金》世傳最廣，先得之於趙郡蘇符，《昭德新編》則得之於丹淩李燾，《道院別集》則得之於知閬州王輔，《耄智餘書》則得之於眉山程敦厚，《理樞》則得之於《澠池集》中。
△《晁文元道院集要》三卷
右皇朝王古編。其序云：「文元晁公，博觀內書，不徒力行，復勤於撰述，以開導後學。其書曰《道院別集》，曰《自擇增修百法》，曰《法藏碎金》，曰《隨因記述》，曰《耄智餘書》。余嘗彳扁閱之，以為名理之妙，雖白樂天不迨也。輒刪去重衤復，總集精粹，以便觀覽」雲。古，元祐中侍從。
△《楊文公刀筆集》十卷
右皇朝楊億字大年，建州人。祖文逸嘗夢一羽人，自稱懷玉山人，覺而億生，白毛被體，其長盈尺，逾月始墮。雍熙初，以才名聞，年才十一。召至闕下，面試詩賦，授秘書省正字，宰臣相等賀得神童。淳化中，奏《二京賦》，命試禁林，賜進士第。久之，直集賢院。修《永熙實錄》，獨成五十六卷。真宗即位，累擢知制誥，入翰林為學士。祥符中，母病楊翟，謁告，不待報，歸省。俄自以病丐解官，以太常少卿分司。病癒，起知汝州，復為學士。卒，年四十七。天性穎悟，自幼迄終，不離翰墨。為文敏速，對客談笑，揮毫無滯。博聞強記，於歷代典章制度，尤所該洽，時多取正。樂道人善，後進翕然宗之。然評品人物，黑白太明，奸邪疾惡之，故屢被讒毀。真宗愛其材，特保持之，僅免焉。景祐中，王晦叔上其為寇相請皇太子親政疏草，仁宗嘉嘆，特贈禮部尚書，謚曰文。《刀筆集》有陳詁序，凡三百六十三首。
△《張乖崖集》十卷
右皇朝張詠字復之，濮州人。太平興國中進士。累擢至樞密直學士、御史中丞、禮部尚書，卒年七十。少好擊劍，兼通術數，為文尚氣，不事飾，自號乖崖。公知益州，恩威並著，至今人畏愛之。錢易所撰墓誌、李畋所纂語錄附於後。
△《陳文惠愚丘集》二卷，《湖陽編》一卷
右皇朝陳堯佐字希元，閬州人。端拱初進士，累遷三司副使，修《永定實錄》，擢知制誥，歷韶、廬、壽、洛、並、同、雍、鄭八州。景祐四年，召拜同中書門下平章事。旋以太子太師致仕。年八十二卒。號知餘子，謚文惠。堯佐屬辭尚古，不牽世用，喜為二韻詩，辭調清警可雋味。集皆自有序。
△《田表聖咸平集》五十卷
右皇朝田錫字表聖，其先京兆人，唐末徙於蜀。國初，與胡旦、何士宗齊名。
中興國三年進士第。歷相臺、桐廬、淮陽、海陵四郡守，知制誥，終於諫議大夫。
范仲淹、司馬光讀其書，皆稱其直諒，蘇軾亦以比賈誼雲。
△《李仲方集》二十卷
右皇朝李維，字仲方。雍熙二年進士。景德中，知制誥，遷中書舍人，為翰林學士承旨。年七十一。維以文學進，至老手不釋卷，能詩嗜酒，嘗謂人曰：
「人生詩酒足，則尚何營哉！」
△《民士編一》十九卷
右皇朝陳充撰。充，成都人。雍熙中，擢甲科，仕至刑部郎中。知祥符六年貢舉，卒年七十。詞學典贍，性曠達，善談謔，淡於榮利，自號中庸子。「民士」雲者，蓋其未仕已仕前後所著文也。嘗以唐牛僧孺《善惡無餘論》為害教，著書反之，《國史》稱焉。今集載其論兩篇。
△《孫漢公集》三十卷
右皇朝孫何字漢公，蔡州人。淳化三年應進士，殿省俱中第一。四遷起居舍人、知制誥。性卞急，嘗任京西東、兩浙轉運副使。頗事苛察。幼篤學嗜古，為文宗經義，與丁謂同為王元之所稱，時謂之「孫、丁」。集有丁謂序。
△《丁晉公集》四卷
右皇朝丁謂字公言，初字謂之，蘇州人。淳化三年進士。累遷知制誥，出知鄆州、亳州、州。天禧四年，拜平章事。俄以戶部罷。未幾復相，封晉國公。乾興中，坐擅改永定陵，貶崖州司戶，更赦徙道州。明道末，以秘書監召還，卒於光州。幼聰敏，書經目輒記不忘，善為古文章，尤工詩什。忄僉巧險訁皮世，世鮮其儔。大中祥符初，上欲封禪，未堅決，謂因言「大計有餘」，議遂定。當時所奏祥瑞事，皆謂及王欽若附會成之。性喜圖畫、博弈及音律。集皆詩也。吳人自陸宣公後，至謂始相本朝，熙寧以來，議者莫不指謂為奸邪之首，自王安石用事，則稱其賢智雲。王安石之大概亦從可知矣。
△《鮮于伯圭集》一卷
右皇朝鮮于瑰字伯圭，閬中人。文章為一時之冠。累舉不第，嘗作《揠愁詞》，時人稱之。李宗諤贈詩云：「漢殿無人薦揚子，滿朝空誦《揠愁詞》。」後與宗諤同年登科，名列第四。趙普判秦州，辟為觀察推官，卒。
△《劉中山刀筆》二卷，《淝川集》四卷右皇朝劉筠字子儀，大名人。咸平元年進士，三遷右正言、直史館，以司諫知制誥，出知鄧、陳兩州，召入翰林為學士。嘗草丁謂、李迪罷相制，既而又命草制，復留下謂，筠不奉詔，遂出知盧州。再召為學士，月餘以知潁州，一召入翰林，加承旨。未幾，進戶部、龍圖閣學士，再知盧州。為人不茍合，學問宏博，文章以理為主，辭尚糸緻密，尤工篇詠，能侔揣狀，音調淒麗。自景德以來，與楊億以文章齊名，號為「楊、劉」，天下宗之。《刀筆集》並《淝川集》，有黃鑒序。
△《張晦之集》二十卷
右皇朝張景，字晦之。師事柳開，學為古文，名震一時。卒官至廷評，年四十九。集有文百九十三首。禹所編，並為之序。
△《種明逸集》六卷
右皇朝種放字明逸，長安人。隱終南之豹林谷。咸平中，遣使召赴闕，授左司諫，累遷諫議大夫、給事中。祥符八年，終工部侍郎。放通經史，七歲能屬文。不喜釋氏，常裂佛書以制帷帳。著《嗣禹說》。在朝有所啟奏，時無知者，楊億譏其循默，真宗乃出其《議》十三篇，以示輔臣。晚年頗縱酒，盛輿服。王嗣宗知京兆，嘗條上其不法，詔問狀。不娶，無子。集乃侄孫說所編，範巽為之序。卷首載真宗詔書及御製詩十首。
△《晏元憲臨川集》三十卷，《紫微集》一卷
右皇朝晏殊字同叔，臨川人。景德二年，張知白薦，得賜同進士出身，再試文，擢秘書正字，為王府記室，累擢知制誥、翰林學士。寶元三年，拜平章事。四年，坐事，罷知潁川。歷陳、許、雍洛，以疾歸，侍經席，卒。性剛峻，幼孤篤學，為文溫純應用，尤長於詩，抒情寓物，辭多曠達。當世賢士，如範文正、歐陽文忠皆出其門；女適富鄭公、楊察，世稱其知人。集有兩本，一本自作序。
△《范文正公集》二十卷，《別集》四卷
右皇朝范仲淹字希文，其先人。大中祥符八年進士。仕至樞密副使、參知政事。謚文正。為學明經術，跂慕古人事業，慨然有康濟之志，作文章尤以傳道為任。事母至孝。姑蘇之範，皆疏屬，置義莊以給之。天下想聞其風采，賢士大夫以不獲登門為恥。獨梅堯臣嘗著《碧雲》以議詆之雲。
△《李復古集》一百卷
右皇朝李迪字復古，濮州人。少從柳開學，為古文。開嘗謂其門人張景、高弁曰：「此公輔器也。」景祐初，應進士，擢居第一。累遷翰林學士，拜同中書門下平章事。後致仕，謚文定。
△《孫文懿集》三十卷
右皇朝孫字夢得，眉山人。六世祖長孺喜藏書，貯以樓，蜀人號「書樓孫家」。天聖中進士甲科，累遷知制誥、翰林學士承旨，後參知政事。謚文懿。
△《姚鉉文集》二十卷
右皇朝鉉字寶臣，盧州合淝人。中進士甲科。文辭敏麗。淳化中，直史館，應制賦《賞花釣魚詩》，特被嘉賞，翌日，命中使就第賜白金褒獎之。累遷兩浙轉運使。鉉雋爽尚氣，薛映知杭州，與之不協，中以危法，除其名。卒，年五十三。
△《夏文莊集》一百卷
右皇朝夏竦子喬，江州德安人。以父死事補官。舉賢良，除光祿丞。累擢知制誥。仁宗屢欲相之，為言者所攻而寢。初封英國公，後改封鄭，謚文莊，貴顯凡四十年。天資好學，自經史、百氏、陰陽、律歷之書，無所不通。善為文章，尤長偶儷之語，朝廷大典策，屢以屬之。為詩巧麗，皆「山勢蜂腰斷，溪流燕尾分」之類。其集夏伯孫編次，有宋次道序。
△《緹巾集》二十卷
右皇朝宋庠字公序，開封雍正人。天聖中，擢進士第一。入翰林為學士。皇祐元年，拜相。嘉祐中，復為樞密使，封莒國公，以司空致仕。初名郊，字伯庠，御史言其姓符國號，名應郊天，乃改今名。遺命子孫，不得以其文集流傳。
△《宋景文集》一百五十卷
右皇朝宋祁子京。與其兄郊同舉進士，奏名第一，章獻以為弟不可先兄，乃擢庠第一，而以祁為第十。當是時，兄弟俱以辭賦妙天下，號「大小宋」。累遷知制誥，除翰林學士承旨。以文章擅名一時，終不至大用，眾頗惜之。張方平為之請，謚景文。通小學，故其文多奇字。蘇子瞻嘗謂其淵源皆有考，奇或難句，世以為知言。集有《出麾小集》、《西川猥槁》之類，合而為一。
△《田公金巖集》兩卷
右皇朝田況，字元均。嘗登學究進士賢良科，終尚書左丞。嘗知成都，聽斷之明，以比張乖崖。
△《何聖從盧江文集》二十卷，《刀筆》五卷，《奏議》二十卷
右皇朝何郯字聖從，成都人。仁宗朝為御史、諫官，擢天章閣待制。熙寧中，以尚書右丞致仕。歷漢、梓、永興、河南四帥守。天資好學，殆廢寢食。為詩章簡重淳淡，有孟東野之風。其仕臺諫時，知無不言，頗有直聲。鮮于子駿嘗誌其墓。集有李邦直序。
△《富文忠子集》六卷，《奏議》十二卷
右皇朝富弼彥國，河南人。天聖八年中制科。至和二年，召拜同中書門下平章事。元豐中卒，年八十，謚文忠。其為文章辨而不華，質而不俚。晁以道為之序，其略曰：人孰不仰公使虜之功？上乃拜樞密副使，而公力辭。至和之末，請立皇嗣之功，人或未聞。公於褒進司徒則一命而不避。公每聞人語及北事，便變色若不欲聞者。至青州救災之功，平居喜為人道之。石介嘗以夔、契方公矣，而嚴事王沂公。薦士後至將相者多矣，而最善劉。數事皆世所罕知者。又曰：公於仁宗時言猶雨露也，英宗時言猶海潮也，神宗時言猶鳳嗚也。
△《徂徠集》二十卷
右皇朝石介字守道，競州奉符人。天聖八年登進士第，遷直集賢院。篤學有大志，嘗謂「時無不可為，不在其全，則行其言，雖獲禍，至死不悔。」其為文章，陳古今治亂成敗，以指切當時，無所忌諱。作《慶歷聖德詩》，分別邪正，專斥夏竦。其後守道死，竦因誣以北走契丹，請剖棺驗視雲。
△《滄浪集》十五卷
右皇朝蘇舜欽字子美，易簡之孫，杜祁公衍之胥也。景祐中進士，累遷集賢校理，監進奏院。坐用故紙錢會客，除名。慷慨有大志，好古，工文章。及廢，居蘇州，買水石作滄浪亭，益讀書，發其憤懣於歌詩。其體豪放，往往驚人。又善草書，酣醉落筆，爭為人所傳玩。集歐公為之序。
△《梅聖俞宛陵集》六十卷
右皇朝梅堯臣聖俞，宛陵人。少以蔭補吏，累舉進士，輒抑於有司。幼習為詩，出語已驚人。既長，學《六經》仁義之說。其為文章簡古純粹，然最樂為詩。歐陽永叔與之友善，其意如韓愈之待郊、島雲。
△《尹師魯集》二十卷
右皇朝尹洙字師魯，河南人。天聖中進士，以薦為館閣校勘，累遷右司諫、知渭州兼鎮涇源路經略公事。爭城永洛事，為董士廉所訟，遣御史就鞫，不能得其罪，猶貶均州監酒。師魯內剛而外和，與人言必極辯其是非，如前世治亂沿革之變，靡不該博，人有疑不能通，為指畫講說，皆釋然自得。尤長於《春秋》。文章自唐末卑弱，本朝柳開始為古文，天聖初，與穆修大振起之。
△《歐陽文忠公集》八十卷，《諫垣集》八卷
右皇朝歐陽修字永叔，吉州人。累遷知制誥。夏竦以永叔黨於杜、韓、範、富，因以外甥張氏事汙之，下開封府治之，無狀，坐用張氏奩中物市田，出知滁州。召入修《唐書》，為翰林學士。未幾，參知政事。蔣之奇言其帷箔事，連其子婦吳氏，詔詰之奇，辭窮，坐貶。年六十，乞致仕。卒，謚文忠。博極群書，好學不倦，尤以獎進天下士為己任，延譽慰藉，極其力而後已。於經術，治其大指，不求異於諸儒。與尹洙皆為古學，遂為天下宗匠。蘇明允以其文辭令雍容似李翺，切近適當似陸贄，而其才亦似過此兩人。至其作《唐書》、《五代史》，不愧班固、劉向也。獨議濮邸事，議者不以為是。有蘇子瞻序。
△《劉公是集》七十五卷
右皇朝劉敞字原父，袁州人。慶歷中舉進士，廷試第一。累遷知制誥，出知永興。為人明白俊偉，自《六經》、百氏，下至傳記，無所不通。為文章尤敏贍，好摹仿古語句度。在西掖時嘗食頃草九制，各得其體。英宗嘗語及原父，韓魏公對以有文學，歐陽公曰：「其文章未佳，特博學可稱耳。」
△《孫明復睢陽小集》十卷
右皇朝孫復字明復，晉州人。居泰山，深於《春秋》。自石介以次，皆師事之。年四十未娶，李丞相迪以其弟之子妻之。慶歷中，范文正公、富鄭公言之於朝，除國子監直講。嘗對邇英閣說詩，上欲以為侍講，楊安國沮之而寢。
△《蔡君謨集》十七卷
右皇朝蔡襄字君謨，興化人。天聖中舉進士。在慶歷四諫官選中，權三司使。嘗知福、泉、杭三州。文章清遒粹美，工書，為本朝第一。
△《鄭毅夫鄖溪集》五十卷
右皇朝鄭獬字毅夫，安州人。少俊異，為詩賦有聲，廷試第一。累遷知制誥，入翰林為學士。王安石不悅之乘宰相在告，除獬知杭州。為文有豪氣，峭整無長語。與滕達道少相善，並嗜酒，落魄無檢操，人目之為「滕屠鄭沽」雲。
△《曾子固元豐類稿》五十卷
右皇朝曾鞏字子固，南豐人。元豐中為中書舍人，卒。子固師事歐陽永叔，早以文章名天下。壯年，其文慓鷙奔放，雄渾瑰瑋。其自負要似劉向，藐視韓愈以下也。晚年，始在掖垣，屬新官制，方除目填委，占紙肆書，初若不經意，及屬草授吏，所以本法意、原職守、為之訓敕者，人人不同，贍裕雅重，自成一家。歐公門下士，多為世顯人，議者獨以子固為得其傳，猶學浮屠者所謂嫡嗣雲。
△《曾子開曲阜集》四十卷，《奏議》十二卷，《西掖集》二卷，《內制》
五十卷，《外製》三十卷
右皇朝曾肇字子開，子固之弟也。登進士第。元祐中，為中書舍人。元符末，再入西掖，遂為翰林學士。前後歷陳、潁、宋、泰、海、和、金、陵、真、定九郡帥守。坐兄子宣貶，亦以散官汀州安置。崇寧末，移臺州，居京口而終。封曲阜侯。
△《蘇明允嘉祐集》十五卷
右皇朝蘇洵字明允，眉山人。至和中，歐陽永叔得明允書二十二篇，大愛其文辭，以為賈誼、劉向不過也。以書獻，除校書郎。與姚子張同編《太常因革禮》百卷，書方成而卒。治平史臣謂永叔所獻明允之文甚美，然大抵兵謀權利機變之言也。
△《蘇子瞻東坡前集》四十卷，《後集》二十卷，《奏議》十五卷，《內制》
十卷，《外製》三卷，《和陶集》四卷，《應詔集》十卷
右皇朝蘇軾字子瞻，洵之長子也。軾生十年，其母授以書，聞古今成敗，輒能語其要。比冠，學通經史，屬文日數千言。嘉祐中，歐陽永叔考試禮部進士，梅聖俞與其事，得其《論刑賞》以示，永叔至驚喜，以為異人，欲以冠多士，疑曾子固所為，乃寘之第二等。後以書謝，永叔見之，語客曰：「老夫當避此人放出一頭地。」又以直言薦之，答策入上等。英宗在藩邸，聞其名，欲以唐故事召入翰林，宰相不可。知湖州，以表謝上，言事者摘其語以為謗，遣官逮赴御史臺。初，子瞻當王安石紛更法度之際，見其事不便於民，則賦詩以諷焉。言者從而擠陷，欲置之死。神宗薄其過，謫置黃州。溫公相哲宗，累擢中書舍人，除翰林學士承旨。紹聖中，坐草謫呂惠卿制，直書其罪，誣以訕謗，安置惠州，徙昌化。元符中，北還，卒於常州。初，好賈誼、陸贄書，論古今治亂，不為空言。既謫黃州，杜門深居，馳騁翰墨，其文一變。平生遇事所為詩、騷、銘、記、書、檄，論撰率皆過人。晚喜陶淵明詩，和之幾彳扁。為人英辨奇偉，於書無所不通。所作文章才落筆，四海已皆傳誦，下至閭閻田裡，外至夷狄，莫不知名。門下賓客，亦皆一世豪傑：其盛本朝所未有也。立朝知無不為，世稱其忠義，嘗自比范滂、孔融，議者不以為過。在黃州日，自號東坡居士，世因不呼其名，止目之為東坡雲。
△《蘇子由欒城集前集》五十卷，《後集》二十四卷，《第三集》十卷，《應詔集》二十卷
右皇朝蘇轍字子由，洵之次子也。年十九中進士第。二十二舉直言，因所問極言得失，策入，或欲黜之，仁宗不許，擢商州推官。以兄得罪從坐，謫筠州監酒。宣仁臨朝，相溫公，擢中書舍人，代子瞻為翰林學士。未幾，拜尚書左丞。紹聖初，責置雷州，後北遠。凡居雷、循七年，居許十六年，杜門理舊學，於是《詩》、《春秋傳》、《老子解》、《古史》書皆成，自謂得聖賢遺意。
△《王介甫臨川集》一百三十卷
右皇朝王安石字介甫，撫州臨川人。慶歷二年進士。累除知制誥。神宗在藩邸見其文，異之，召為翰林學士。熙寧三年，拜中書門下平章事。熙寧七年，罷。明年，再入相。九年，罷。卒年六十六，謚文公。其胥蔡卞謂自先王澤竭，士習卑陋，不知道德性命之理，安石奮乎百世之下，追堯、舜三代，通乎晝夜陰陽所不能測而入於神，著《雜說》數十萬言，其言與孟軻相上下。晚以所學考字畫奇耦橫直，深造天地陰陽造化之理，著《字說》，包括萬象，與《易》相表裏。崇寧初，卞之兄京秉政，詔配祀文宣王廟。近時議者謂自紹聖以來，學術政事，敗壞殘酷，貽禍社稷，實出於安石雲。
△《華陽集》一百卷
右皇朝王珪字禹玉，其先成都人，故號「華陽」，後居開封。少好學，日誦數千言。及長，博通群書。慶歷二年，廷試第二。嘉祐初，入翰林，至熙寧三年，始參大政，凡為學士者十五年。後拜相。薨，年六十七。謚文恭。
△《司馬文正公傳家集》八十卷
右皇朝司馬光字君實，陜州夏縣人。初，以父蔭入官，年二十，舉進士甲科。故相《廠龍》籍薦除館閣校理。神宗即位，擢翰林學士、御史中丞，後除樞密副使，力辭而去。元祐初，拜門下侍郎，繼遷尚書左僕射，卒年六十八，謚文正。好學如饑之嗜食，於學無所不通，音樂律呂天文歷數，皆極其妙，晚節尤好《禮》。其文如金玉穀帛藥石也，必有適於用，無益之文，未嘗一語及之。集乃公自編次。公薨，子康又沒，晁以道得而藏之。中更禁錮，迨至渡江，幸不失墜，後以授謝克家，劉嶠得而刻版上之。今光州有集本。
△《張少愚白雲集》三十卷
右皇朝張俞字少愚。幼通悟，於書無不該貫。朝遷嘗以校書郎召，表乞授其父。隱於岷山之白雲溪，凡六被徵召，皆不起。為文有西漢風，嘗賦《洛陽懷古》，蘇子美見而嘆曰：「優遊感諷，意不可盡，吾不能也。」
△《晁氏新城集》十卷
右皇朝族祖新城府君也。公諱某，字君成。早登進士第，為杭州新城令，以沒。蘇子瞻嘗稱其詩清厚靜深，而每篇輒出新意奇語。
△《文與可丹淵集》四十卷
右皇朝文同與可，蜀人。進士高第。以文學名，操韻高潔，畫筆尤妙。仕至太常博士、集賢校理。元豐初，出守吳興，至宛丘驛，忽留不行，沐浴衣冠，正坐而逝。
△《元氏集》三卷
右皇朝元絳字厚之，杭州人。鎖廳中進士第，為翰林學士、參知政事。立朝無特操。晚入翰林，諂事王安石及其子弟，時論鄙之。工文辭，為流輩所推許。卒，年七十六。謚章簡。
△《蒲左丞集》十卷
右皇朝蒲宗孟傳正，閬州新井人。皇祐五年進士。曾公亮薦除館職。神宗謂宰相曰：「宗孟有史才。」乃同修《國史》。入為翰林學士，除尚書左丞。卒年六十六。為人酷暴奢侈。蘇子瞻嘗規之云：「一曰慈，二曰儉。」世以為中其膏肓之疾。
△《趙懿簡集》三十卷
右皇朝趙瞻大觀，人。少善為古文。慶歷五年，登進士第。治平中，為侍御史，論濮邸事及貶。元祐中，終於同知樞密院。謚懿簡。學《春秋》，著書十卷，其他文不皆奇也。
△《鮮于諫議集》三卷
右皇朝鮮于侁子駿，閬中人。景祐中登進士乙科。神宗初上書，上愛其文，以為不減王陶。元祐中，仕至諫議大夫。侁治經術有法，論者多出新意，晚年為詩與楚詞尤精，世以為有屈、宋風。族侄之武編次，有序。
△《楊元素集》四十卷
右皇朝楊繪字元素，漢州綿竹人。幼警敏，讀書一過輒誦，至老不忘。皇祐初，擢進士第二人。累擢翰林學士。沈存中為三司使，暴其所薦王永年事，因貶官。終於天章閣待制、知杭州。嘗居無為山，號無為子。為文立就。
△《李誠之集》三卷
右皇朝李師中字誠之。中進士科。仁宗朝，權廣南轉運使，終天章閣待制。唐子方貶春州，誠之嘗有詩送行，盛傳一時。
△《伊川集》二十卷
右皇朝程頤字正叔，向之子也。少與其兄顥，從汝南周敦實為學。元祐初，司馬溫公薦於朝，自布衣擢崇政殿說書。未幾，罷。紹聖中，嘗謫涪陵專務。談經明道，深斥辭章之學，從其遊者，多知名於世。
△《張橫渠崇文集》十卷
右皇朝張載字厚之，京師人。後居鳳翔之橫渠鎮，學者稱曰橫渠先生。呂晦叔薦之於朝，命校書崇文。未幾，紹按獄浙東，既歸，卒。
△《余氏至言》十八篇
右皇朝余安行字仲勉，鄱陽人。少受知於彭汝礪。年八十餘者此書，自謂有得於《中庸》也。東南學者多。
△《孫賢良進卷》十卷
右皇朝孫洙字巨源，廣陵人。歐陽永叔舉洙賢良，上策論五十篇，極論時事。元豐中，直學士院，奉詔作《靈津廟碑》。上稱洙學術行誼，且大用之，暴得風緩而卒。或雲上欲復大理獄，洙對合旨，由是驟進。
△《錢賢良進卷》十卷
右皇朝錢公輔字君倚，武進人。從胡瑗學。昭陵末，知制誥。
△《呂晉伯輞川集》五卷，《奏議》十卷
右皇朝呂大忠字晉伯，藍田人，汲公之兄。皇祐中進士，除檢討樞密院吏房文字，為河北轉運判官。累遷寶文閣直學士，三帥秦鳳。晉伯博極群書，為文尚理致，有益於用，章奏皆親為文。
△《呂汲公文錄》二十卷，《文錄掇遺》一卷
右皇朝呂大防微仲，京兆藍田人。皇祐初，中進士第。哲宗即位，召知制誥，翰林學士，拜尚書左僕射兼門下侍郎。紹聖初，責授舒州團練副使、循州安置，未逾嶺，卒。大防既拜，相常分其俸之半以錄書，故所藏甚富。其在翰林，書命典麗，議者謂在元絳之上雲。
△《呂和叔誠德集》三十卷
右皇朝呂大鈞字和叔。嘉祐二年，中進士第。大防仲弟也。終於宣義郎、畦延路漕司屬官。師張厚之。贍學博文，無所不該，其文章非義理不發。
△《呂與叔玉溪集》二十五卷，《玉溪別集》一十卷
右皇朝呂大臨字與叔，汲公季弟也。登進士第。嘗歷太學博士、秘書省正字。從程正叔、張厚之學。通《六經》，尤精於《禮》，解《中庸》、《大學》等篇行於世。嘗賦詩云：「學如元凱方成癖，辭類相如始近俳。獨倚聖門無一事，願同回也得心齋。」正叔可之。
△《範子功集》五十卷
右皇朝範百祿字子功，鎮之侄也。終於中書侍郎。
△《張浮休畫墁集》一百卷，《奏議》十卷
右皇朝張舜民蕓叟，州人。慶歷中，范仲淹帥，見其文，異之。用溫公薦為諫官，仕至吏部侍郎。後羈置房陵。政和中卒。其文豪重有理致，而最刻意於詩。晚年為樂府百餘篇，自序稱「年逾耳順，方敢言詩，百世之後，必有知音者」雲。自號浮休先生。唐張稱浮休子蕓叟蓋襲之。
△《黃魯直豫章集》三十卷，《外集》十四卷
右皇朝黃庭堅魯直。幼警悟，讀書五行俱下，數過輒憶。蘇子瞻嘗見其詩於孫莘老家，嘆絕，以為世久無此作矣，因以詩往來。會子瞻以詩得罪，亦罰金。
元祐中，為校書郎。先是，秦少遊、晁無咎、張文潛皆以文學遊蘇氏之門，至是同入館，世號「四學士」。魯直之詩尤奇，世又謂之「蘇、黃」雲。紹聖初，責置戎州，至徽宗即位，召還。嘗因嘲謔忤趙正夫，及正夫為相，諭部使者以風旨，摘所作《承天院塔記》中語，以為幸災謗國，遂除名，編隸宜州以死，崇寧四年也。
△《晁無咎雞肋編》七十卷
右皇朝族父吏部公也。公諱補，字無咎。幼豪邁，英爽不群。七歲能屬文，日誦千言。王安石名重天下，慎許可，一見大奇之。在杭州，作文曰《七述》，敘杭州之山川人物之盛麗。時蘇子瞻ヘ杭州，亦欲有所賦，見其所作，嘆曰：「吾可以閣筆矣。」子瞻以文章名一時，稱其博辨俊偉，於文無所不能，屈輩行與之交，由此聲名藉甚。舉進士，禮部別試第一，而考官謂其文辭近世未有，遂以進禦。神宗曰：「是深於經，可革浮薄。」元祐中，除校書郎。紹聖初，落職監信州酒，後知泗州，終於官，大觀四年也。張耒嘗言無咎「於文章蓋天性，讀書不過一再，終身不忘。自少為文，即能追考《左氏》、《戰國策》太史公、班固、揚雄、劉向、屈原、宋玉、韓愈、柳宗元之作，促駕而力鞭之，務與之齊而後已。其淩厲奇卓，出於天才，非醞釀而成者。自韓、柳而還，蓋不足道也。
△《張文潛柯山集》一百卷
右皇朝張耒文潛，譙郡人。仕至起居舍人。嘗為宣、潤、汝、穎、兗五州守，又嘗謫居黃州、復州，最後居陳以沒。元祐中，蘇氏兄弟以文倡天下，號長公、少公，其門人號「四學士」。文潛，少公客也。諸人多早沒，文潛獨後亡，故詩文傳於世者尤多。其於詩文兼長，雖同時鮮復其比，而晚年更喜白樂天，詩體多效之雲。
△《秦少遊淮海集》三十卷
右皇朝秦觀少遊，高郵人。登進士第。元祐初，除校勘黃本書籍。紹聖中，除名，編隸橫州，遇赦北歸，至藤州卒。蘇子瞻嘗謂李チ曰：「少遊之文，如美玉無瑕，又琢磨之功，殆未有出其右者。」王介甫謂其詩新清婉麗，鮑謝似之。少遊亦自言其文銖兩不差，但以華麗為愧耳。呂氏《童蒙訓》謂少遊《過嶺後詩》嚴重高古，自成一家，與舊作不同。
△《陳無己後山集》二十卷
右皇朝陳師道無己，彭城人。少以文謁曾南豐，南豐一見奇之，許其必以文著。元祐中，侍從合薦於朝，起為太學博士。紹聖初，以進非科舉而罷。建中靖國初，入秘書為正字，以卒。為文至多，少不中意，則焚之。
△《畢公叔西臺集》五十卷
右皇朝畢仲遊字公叔。早登進士第。元祐中，召天下文學之士三人，策試翰林院。蘇子瞻以公叔為第一，除集賢校理，又表自代云：「學貫經史，才通世務，文章精麗，論議有餘。自臺郎為憲漕，綽有能聲。」後入黨籍，終於西京留臺。集陳叔易為之序。
△《廖明略竹林集》三卷
右皇朝廖正一字明略。元祐中，召試館職。蘇子瞻在翰林，見其所對策，大奇之。俄除正字。時黃、秦、晁、張皆子瞻門下士，號「四學士」，子瞻待之厚，每來必命侍妾朝雲取「密雲龍」，家人以此知之。一日，又命取「密雲龍」，家人謂是「四學士」，窺之，乃明略來謝也。紹聖間，明略貶信州玉山監稅，鬱鬱不得志，喪明而沒。自號竹林居士。
△《邢敦夫呻吟集》一卷
右皇朝邢君實敦夫，和叔之子也。年十四，賦《明妃引》，蘇子瞻見而稱之，由是知名。未幾，和叔貶隨州，敦夫侍行，病羸嘔血。一日，有鈴下老卒驕慢，應對不遜，敦夫怒而擊之，無何，卒死。和叔怒，以敦夫屬吏，以故疾日侵而夭。
黃魯直為之挽云：「眼看白璧埋黃壤，何況人間父子情」，蓋隱之也。集後有子瞻，魯直、無咎諸公跋。
△《員逢原三蓮集》二十卷
右皇朝員逢原，關中人。仕至朝議大夫。
△《唐子西集》十卷
右皇朝唐庚字子西，眉山人。登進士第。早受知於張天覺，天覺為相，擢京畿提舉常平，且欲用為諫官。天覺去位後，言者謂子西嘗宣言，有一網打盡之語，貶惠州。大觀五年，會赦北歸。
△《陳瑩中了齋集》三十卷
右皇朝陳瓘字瑩中，延平人。建中靖國初，為右司諫。嘗移書責曾布，及言蔡京與弟卞之奸惡。章數十上，除名，編隸合浦以死。靖康中，贈諫議大夫。自號了翁。
△《陳司諫集》兩卷
右皇朝陳祐字純益，仙井監人。登進士第。建中靖國初，為臺諫，與龔、任伯雨、張公望協力彈擊紹聖奸臣。後蔡京用事，廢斥而沒。
△《崔德符婆娑集》三十卷
右皇朝崔字德符。蚤中進士第。元符末，上書，入邪等。廢斥幾三十年。靖康初，召為右正言，居無何，感疾卒。其為文最長於詩，清婉敷腴，有唐人風。
△《劉巨濟前溪集》五卷
右皇朝劉涇字巨濟，蜀人。終於太學博士。為文頗奇怪。
△《李元應跨集》五十卷
右皇朝李新字元應，仙井監人。早登進士第。劉涇嘗薦於蘇子瞻，命賦墨竹，口占一絕立就。坐元符末上書，奪官，謫置遂州，流落終身。跨，仙井山名也。
△《滿氏昌邑集》二十卷
右皇朝滿中行字思復。登進士第。元豐中，為太學官，虞蕃獄起，思復獨不糸圭吏議，詔褒之。
△《馮允南集》十卷
右皇朝馮山字允南，普州人。鄧綰為中丞，薦為臺官，允南力辭不就，士論稱之。
△《晁氏景迂集》十二卷
右從父詹事公也，諱某，字以道，文元公玄孫。少慕司馬溫公為人，自號景迂生。年未三十，蘇子瞻以著述科薦之。元符中，上書，居邪中等。博極群書，通《六經》，尤精於《易》，傳邵堯夫之學，著《太極傳》。搢紳高其節行。嘗守成州，時民訴歲旱，公以為十分，盡蠲其稅，轉運使大怒，督責甚峻，因丐老而歸。靖康初，以著作郎召，遷秘書監，免試，除中書舍人兼太子詹事，俄以論不合去國。建炎初，終於徽猷閣待制。
△《晁氏崇福集》三十五卷，《四六集》十五卷
右從父崇福公也。登進士第。又中宏詞第一。元符末，上書，居邪等，廢斥二十年，以朝請郎奉祠崇福宮而終，故以名集。天才英特，為文章立成，明潤密糸致，世以為宜在北門、西掖雲。
△《晁氏封丘集》二十卷
右世父封丘府君。諱某，字伯宇。鎖歷中進士第。黃魯直嘗薦之於蘇子瞻，云：「晁伯宇謹厚，守文元家法，從遊多長者，其文已能如此，年蓋未二十也。願子瞻一語教戒之。」子瞻答云：「晁伯宇詩騷，細看甚奇麗，信乎其家之多異材也。雖然，凡文至足之餘，溢為奇偉，今晁君文涉奇似太早，可作朋友切磋之語以告之，非謂其諱也，恐傷其邁往之氣耳。」後坎晞終身，卒官封丘丞。
△《呂吉甫集》二十卷
右皇朝呂惠卿字吉甫，閩人。王安石執政，擢參知政事。元祐初，謫知福州。
紹聖後，累領藩鎮。有《莊子解》。為文長於表奏。
△《張無盡集》二十二卷
右皇朝張商英字天覺。登第，調官峽路。章惇察訪巴蜀，風采傾動西南峽中。部使者憂之，日夕謀所以待之之禮曲盡，因求辨博之士，以備燕談。或以天覺姓名告，因檄召至夔州。惇既至，杯酒間，果以人材為問，部使者即言之，惇令召入。天覺不冠服峨巾，長揖徑就坐左。惇負氣敢大言，天覺輒吐言壓之。惇大喜，歸而薦於朝，由是召用。元祐中，為開封府推官，出使河東。紹聖初，擢御史。大觀四年，長星見，蔡京罷相，乃拜右僕射。盡反京之政，召用元祐遷客，天下翕然歸重，期年去位。靖康初，遂與司馬溫公、范文正公同日降制，加贈官爵。賜謚文忠。
△《臨溪隱居集》二十卷
右皇朝魏泰字道輔，襄陽人。曾布子宣妻之弟。幼爽邁，能屬文。嘗從徐禧。晚節卜隱漢上。人頗言其倚子宣之勢，為鄉里患苦雲。
△《王履道初突寮集》十卷，《內制》十八卷，《外製》八卷右皇朝王安中字履道真定人。政和中，有密蔫於上者，自監大名倉，累擢掌內外製，後拜太保，鎮燕山。建炎初，貶象州。為文環奇高妙，最長於制誥。李邴入翰林，嘗請於上，以方今詞林之式，上首尾聲舉安中之名。自號初寮。
△《陳參政簡齋集》二十卷
右皇朝陳與義字去非，汝州葉縣人。中進士第。宣和中，徽宗見其所賦《墨梅詩》，喜之，遂登冊府。建炎中，掌內外製，拜參知政事，以卒。晚年詩尤工。周葵得其家所藏五百餘篇，刊行之，號《簡齋集》。
△《胡承公集》十卷，《資古紹誌集》十卷右皇朝胡世將字承公。中進士科。早受知於晁無咎。建炎南渡，嘗直學士院，終於資政殿學士、川陜宣撫使。為文敏贍溫雅，掌書命，頗有能聲。喜聚金石刻，效歐公《集古錄》為《資古紹誌集》，序云：以成其先人之志，故以「紹誌」目其書。
△《邵氏集》二十卷
右皇朝邵溥字澤民。進士第。靖康初，為戶部侍郎。上踐祚，以例貶官。紹興中，復待制，宣撫川陜。師事崇福十二父詩文早有能聲。
△《汪彥章集》十卷
右皇朝汪藻字彥章。嘗為翰林學士。
△《藝圃折衷》六卷
右皇朝鄭厚，莆陽人。紹興中，舉進士第一，坐臺評廢於家。
△《李易安集》十二卷
右皇朝李氏格非之女。先嫁趙誠之，有才藻名其舅正夫相徽宗朝，李氏嘗獻詩曰：「炙手可熱心可寒。」然無檢操，後適張汝舟，不終晚節。流落江湖間，以卒。
△《洪覺範筠溪集》十卷
右皇朝僧惠洪覺範，姓喻氏，高安人。少孤，能緝文。張天覺聞其名，請住峽州天寧寺，以為今世融、肇也。未幾，坐累民之。及天覺當國，復度為僧，易名德洪。數延入府中。及天覺去位，制獄窮治其傳達言語於郭天信，竄海南島上。後北歸。建炎中卒。著書數萬言，如《林間錄》、《僧寶傳》、《冷齋夜話》之類，皆行於世。然多誇誕，人莫之信雲。
△《饒德操集》一卷
右皇朝饒節字德操，曾布之客也。性剛峻，晚與布論不合，因棄去，祝髪為浮屠，在襄漢間聲望甚重雲。
△《魏仲先草堂集》二卷，《鉅鹿東觀集》二卷
右皇朝魏野字仲先，陜州人。誌清逸，以吟詠自娛，忘懷榮利，隱於陜之東郊。手植竹木，繞以流泉，鑿土袤丈，曰樂天洞，前立草堂。為詩肖苦，句多警策，與寇準、王旦善，每往來酬唱。祀汾陰歲，召不起。卒，贈著作郎。集有薛田序。《鉅鹿東觀集》乃野之子閑集其父詩四百篇，以贈著作，故以「東觀」名集。
△《潘逍遙詩》三卷
右皇朝潘閬字逍遙，大名人。通《易》、《春秋》，尤以詩知名。太宗嘗召對，賜進經，將官使之，不就。王繼恩與之善。繼恩下獄，捕閬甚急，久之弗得。咸平初，來京師，尹收擊之。真宗釋其罪，以為滁州參軍，後卒於泗上。與王禹、孫何、柳開、魏野交好最密。集有祖無擇序，錢易、張逵皆碣其墓，附於集後。蘇子瞻少年時，過一山院，見壁上有句云：「夜涼知有雨，院靜若無曾。」而不知何人詩。今集有此聯，乃閬《夏日宿西禪院》詩也。小說中謂閬坐盧多遜黨，嘗追捕，非也。
△《林君復集》二卷
右皇朝逋字君復，杭州錢塘人。少刻誌為學，結盧西湖之孤山。真宗聞其名，詔郡縣常存遇之。善行書，喜為詩，其語孤峭澄淡。臨終作一絕曰：「茂陵他日求遺槁，猶喜初無封禪書。」或刻石置之其墓中。賜謚曰和靖先生。集有梅聖俞序。
△《石曼卿集》一卷
右皇朝石延年字曼卿南京宋城人。舉進士不中，為三班奉職，改太常寺太祝，遷秘閣校理。氣貌雄偉，喜論事，善書劄，從酒不羈，世多傳其仙去。其詩如《春陰》、《紅梅》，及「樂意相關禽對語，生香不斷樹交花」、「鶯聲不逐春光老，花影常隨日腳流」之句，至今諷詠焉。
△《陳亞之集》一卷
右皇朝陳亞，字亞之。性滑稽，喜賦藥名詩，仕至司封郎中。藥名詩始於唐人張籍，有「江臯歲暮相逢地，黃葉霜前半下枝」之詩，人謂起於亞，實不然也。
△《蘇才翁集》一卷
右皇朝蘇舜元字才翁，子美兄也。工草隸，詩章豪麗。
△《杜師雄詩》一卷
右皇朝杜默字師雄，徂徠人。石介作《三豪篇》，所謂「歌之豪」者。蘇子瞻頗陋之。
△《鄭成之集》十卷
右皇朝鄭褒字成之，閩人。登進士第。慕韓愈為文。陳詁為編次其集，張景為之序。
△《將歸集》一卷
右未詳何人。有《題林逋隱居詩》，當是昭陵時人也。
△《徐仲車詩》一卷
右皇朝徐積字仲車，東莞人。
△《黃虞部詩》一卷
右皇朝黃觀。昭陵時，嘗將漕成都。
△《邵堯夫擊壤集》二十卷
右皇朝邵雍堯夫，隱居洛陽。熙寧中，與常秩同召，力辭不起。邃於《易》數。始為學，至二十年不施枕榻睡，其精思如此。歌詩蓋其餘事，亦頗切理，盛行於時。卒謚康節。集自為序。
△《韓持國詩》三卷
右皇朝韓維字持國，億之子也。元豐中，入翰林為學士，遷承旨。哲宗初載，拜門下侍郎。與其兄子華、玉汝俱位宰相。持國最能詩，世傳其「酴靡」絕句，他多稱是。
△《司馬才仲夏陽集》兩卷
右皇朝司馬字才仲，溫公之侄孫。元祐初，與王當輩同中賢良科，調官錢塘。喜賦宮體詩，故世傳其為鬼物所崇而卒。
△《司馬才叔逸堂集》十卷
右皇朝司馬或字才叔，才仲之弟也。登進士第，亦嘗應賢良，以黨錮不召。
詩雖縱艷，比其兄稍莊雅。
△《岷山百境詩》二卷
右皇朝王き字道輔。少有能詩名。世謂其詩初若不經意，然遣詞屬意，清麗絕人。自號南陔居士。宣和中，以狂譎被譖，伏誅。
△《楊天隱詩》十卷
右皇朝楊恬字天隱，潼川人。
△《韓子蒼集》三卷
右皇朝韓駒子蒼，仙井人。政和初，請闕上書，特命以官，累擢中書舍人，權直學士院。王甫嘗命子蒼詠其家《太乙真人圖》，詩盛傳一世。宣和間，獨以能詩稱雲。
△《許表民詩》十卷
右皇朝許彥國字表民，青社人。周邦彥稱其寬平優遊，中極物情，惜乎留落不偶，故世人知之或寡也。
△《呂居仁集》十卷
右皇朝呂本中字居仁，好問右丞之長子。靖康初，權尚書郎。紹興中，賜進士第，除右史，遷中書舍人，已而落職奉祠。少學黃山谷為詩，嘗作《江西宗派圖》，行於世。
△《晁氏具茨集》三卷
右先君子詩集也，呂本中以為江西宗派，曾慥亦稱公早受知陳無己，從兄以道嘗謂公宗族中最才華。喻汝礪序其詩云：「予嘗從叔用商近朝人物，嘉言善行，朝章國典，禮文損益，靡不貫洽。由叔用之學而達諸廊廟，溫厚足以代言，淵博足以顧問，則以詩鳴者，是豈叔用之志也哉？雖然，叔用既已油然棲誌於林間曠遠之中，遇事寫物，形於興屬，淵雅疏亮，未嘗為淒怨危憤之音。予於是有以見叔用於消長用舍之際，未嘗不安而樂之者也。嗟乎！所謂含章內奧而深於道者，非耶？秦漢以來，士有抱奇懷能，留落不遇，往往操心汗筆，有怨誹沈抑之思，氣候急刻，不能閑遠，古之詞人皆是也，所以往往無所建立於天下。唯深於道者，遺於世而不怨，發於詞而不怒，君子是以知其必能有為於世者也。嗟乎！吾於叔用，豈直以詩人命之哉！」
△《澗上丈人詩》二十卷
右皇朝陳恬字叔易，堯叟裔孫也。博學有高誌，不從選舉，躬耕於陽翟，與鮮于綽、崔齊名，號「陽城三士」。又與晁以道同卜隱居於嵩山。大觀中，召赴闕，除校書郎。以道寄詩戲之，曰：「處士何人為作牙，暫攜猿鶴到京華，故山嚴壑應惆悵，六六峰前只一家。」未幾，致仕還山。建炎初，再召，避地桂嶺。卒，年七十四。秩朝奉郎，直秘閣。澗上丈人者，其自號也。計句豪健，嘗作《古別離》，紀靖康之難，一時傳誦之。筆劄清勁，與人尺牘，主皆藏┑以為寶雲。
△《藏寂軒》文槁
右皇朝董□字□□，襄陽人。
△《趙延持盈》要論
右皇朝趙延。宣和初，任合州石照縣丞日所上。
△《參寥集》十二卷
右皇朝僧道潛，自號參寥子。與蘇子瞻、秦少遊為詩友。其詩清麗，不類浮屠語，世稱其《東園》、《贈歌者》兩絕句，餘多類此。
△《希白詩》三卷
右皇朝僧希白撰。張逸序之，曰：「希白能詩，與宋白、梁周翰、張詠而下十數公相友善，其格律不減齊己」雲。
△《呂獻可章奏》二十卷
右皇朝呂誨字獻可。熙寧中，為御史中丞，坐攻王安石，知鄧州。司馬溫公服其知人，訁誌其墓，且序其《章奏集》，云：「其草存者二百八十有九，歷觀古人，有能得其一二者二百八十有九已可載之史籍，在獻可，蓋不足道也。」
△《孫莘老奏議》十卷
右皇朝孫覺字宰老。元豐末，自秘書少監除右諫議大夫。元祐初，遷給事中，吏部侍郎。莘老素與王介甫善，後為諫官，論新法，遂絕。
△《範蜀公奏議》二卷
右皇朝範鎮字景仁，成都人。舉進士，為禮部第一。仁宗朝知諫院。後言王安石新法不便，乞致仕，歸潁昌。元祐初，詔召不赴。封蜀郡公。年八十一。謚忠文。
△《河間公奏議》十卷
右皇朝朱光庭元祐中為諫官時所論事也。
△《包孝肅奏議》十卷
右皇朝包拯字希仁，合淝人。天聖五年進士。為御史中丞，知開封府。為人剛嚴，聞者皆憚之。
△《李公擇廬山奏議》十七卷
右皇朝李常字公擇。早年讀書於廬山。熙寧中，為諫官，論青苗法而罷。元祐初，為御史中丞。
