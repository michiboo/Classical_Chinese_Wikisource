
△《李善註文選》六十卷
右梁昭明太子蕭統纂。前有序，具述其所作之意。蓋選漢迄梁諸家所著賦、詩、騷、七、詔、冊、令、教、策秀才文、表、上書、啟、彈事、箋、記、書、移檄、難、對問、議論、序、頌、贊、符命、史、論、連珠、銘、箴、誄、哀辭、碑、誌、行狀、吊、祭文，類輯之為三十卷。竇常謂統著《文選》，以何遜在世，不錄其文，蓋其人既往，而後其文克定，然所錄皆前人作也。唐李善集註析為六十卷。善，高宗時為弘文學士，博學，經史百家，無不備覽而無文，時人謂之「書簏」。初為輯註，博引經史，釋事而忘其義。書成上進，問其子邕，邕無言。善曰：「非耶？爾當正之。」於是邕更加以義釋，解精於五臣。今釋事、加義者兩存焉。蘇子瞻嘗讀善註而嘉之，故近世復行。
△《五臣註文選》三十卷
右唐呂延祚集註。延祚以李善上引經史，不釋述作意義，集呂延濟、劉良、張詵、呂向、李周翰五人註，延祚不與焉，復為三十卷。開元六年，延祚上之，名曰《五臣註》。
△《雜文章》一卷
右孫巨源得之於秘閣。載宋玉等賦頌五十八篇。景迂生元豐甲子以李公擇本校正，後有劉大經、曰為、王€、李端、唐君益諸公題跋。
△《文粹》一百卷
右皇朝姚鉉寶臣編。鉉，廬州人。太平興國初進士。文辭敏麗，善書劄，藏書至多，頗有異本。累遷兩浙漕課使，課吏寫書，采唐世文章，分門編類，初為五十卷，後復增廣之。為薛映掎其事，奪官，斥連州，卒。後其子以其書上獻，詔藏內府，命以一官。
△《續古今詩苑英華集》十卷
右唐僧惠凈撰。輯梁武帝大同年中《會三教編》至唐劉孝孫《成臯望河》之作，凡一百五十四人，歌詩五百四十八篇。孝孫為之序。
△《珠英學士集》五卷
右唐武後朝，詔武三思等修《三教珠英》一千三百卷，預修書者凡四十七人。
崔融編集其所賦詩，各題爵裏，以官班為次，融為之序。
△《麗則集》五卷
右唐李氏撰，不著名。集《文選》以後至唐開元詞人詩，凡三百二十首，分門編類。貞元中，鄭餘慶為序。
△《中興氣集》三卷
右唐高仲武輯至德迄大歷中錢起以下二十六人詩，自為序。以天寶叛渙，述作中廢；至德中興，風雅復振，故以名。仍品藻眾作，著之於前雲。或又題孟彥深纂。
△《南薰集》三卷
右唐竇常撰集韓至皎然三十人，約三百六十篇，凡三卷。其序雲：「欲勒上中下，則近於褒貶，題一二三，則有等衰，故以《西掖》、《南宮》、《外臺》
為目，人各系名、系贊。」
△《本事詩》一卷
右唐孟撰纂歷代詞人緣情感事之詩，敘其本事，凡七類。
△《續本事詩》二卷
右偽吳處常子撰。未詳其人。自有序雲：「比覽孟初中《本事詩》，輒搜篋中所有，依前題七章，類而編之。」然皆唐人詩也。
△《斷金集》一卷
右唐令狐楚韓琪與李逢吉酬唱詩什。開成初，裴夷直序之。
△《漢上題襟集》十卷
右唐段成式輯其與溫庭筠、余知古酬和詩筆箋題。
△《松陵集》十卷
右唐皮日休與陸龜酬唱詩，凡六百五十八首。龜蒙編次之，日休為之序。松陵者，平江地名也。
△《唐賦》二十卷
右唐科舉之文也。蕭穎士、裴度、白居易、薛逢陸龜蒙之作皆在焉。
△《西崑酬唱集》二卷
右皇朝楊億、劉筠、李宗諤、晁某、錢惟演及當時同館十五人唱和詩，凡二百四十七章。前有億序。
△《唐宋類詩》二十卷
右唐朝僧仁贊序稱羅、唐兩士所編，而不祥其名字。分類編次唐及本朝祥符已前名人詩。
△《唐百家詩選》二十卷
右皇朝宋敏求次道編。次道為三司判官，嘗取其家所藏唐人一百八家詩，選擇其佳者，凡一千二百四十六首為一編。王介甫觀之，因再有所去取，且題雲：「欲觀唐詩者，觀此足矣。」世遂以為介甫所纂。
△《寶刻叢章》三十卷
右皇朝宋敏求次道編。次道聚天下古人詩歌石刻凡一千一百三十篇，以其相附近者相從，又次以歲月先後。王益柔為之序，雲：「文章難能者莫如詩，凡刻之金石，則必其所自信為佳句，或為人所愛重者，故多有清新瑰麗之語，覽者其深究焉。」
△《歲時雜詠》二十卷
右皇朝宋綬編。宣獻公昔在中書第三閣，手編古詩及魏、晉迄唐人歲時章什一千五百有六，為十八卷，今溢為二十卷雲。
△《仕塗必用集》二十一卷
右皇朝祝熙載編本朝楊、劉以後諸公表啟為一編。
△《聖紹堯章集》十卷
右皇朝李文友編靖康末至紹興十年赦書詔旨。
△《丹陽類稿》十卷
右皇朝曾文編。丹陽，今潤州。《春秋》曰朱方，秦曰丹徒，孫權改名京口。東晉僑立州郡，至宋、齊、陳曰東海，獨梁曰蘭陵，而皆以徐州稱之。隋始定今名。唐以建康諸邑隸焉。更為丹陽郡。元豐中，文守官於其地，因采諸家之集，始自東漢，終於南唐，凡得歌詩賦贊五百餘篇。
△《€臺編》六卷
右皇朝耿思柔纂華州€臺觀古今君臣所題詩也。
△《清才集》十卷
右皇朝劉禹卿編輯古今題劍門詩什銘賦。蒲逢為之序。
△《瑤池新集》一卷
右唐蔡省風集唐世能詩婦人李秀蘭、至程長文二十三人詩什一百十五首，各為小序，以冠其首，且總為序。其略雲：「世叔之婦，修史屬文；皇甫之妻，抱忠善隸；蘇氏雅於回文，蘭英擅於宮掖；晉紀道蘊之辨，漢尚文姬之辭。況今文明之盛乎？」
△《九僧詩集》一卷
右皇朝僧希畫、保暹、文兆、行肇、簡長、惟鳳、惠業、牢昭、懷古也。陳充為序。凡一百十篇。歐公曰：「進士許洞因會九僧分題，出一紙，約曰：不得犯一字。其字乃山水、風€、竹石、花草、雪霜、星日、禽鳥之類。於是諸僧皆閣筆。」此本出李夷中家，其詩可稱者甚多，惜乎歐公不盡見之。許洞之約，雖足以困諸僧，然論詩者政不當爾。蓋詩多識鳥獸草木之名，而《楚辭》亦寓意於飈風€霓，如「池塘生春草」，「窗間列遠岫」，「天際識歸舟，€中辨江樹」，「蟬噪林逾靜，鳥鳴山更幽」，「庭草無人隨意綠」，「宮漏出花遲」，「楓落吳江冷」，「空梁落燕泥」，「微€淡河漢，疏雨滴梧桐」，「殘星幾點雁橫塞，長笛一聲人倚樓」，「雞聲茅店月，人跡板橋霜」之類，莫不犯之。若使諸公與許洞分題，亦須閣筆，矧其下者哉？
△《聖宋文粹》三十卷
右不題撰人。輯慶歷間群公詩文，劉牧、王通之徒皆在其選。
△《宋文海》一百二十卷
右皇朝江畋編。輯本朝諸公所著賦、詩、表、啟、書、論、說、述、議、記、序、傳、文、贊、頌、銘、碑、制、詔、疏、詞、誌、挽、祭、禱文，凡三十八門。雖頗該博，而去取無法。
△《皇宋詩選》五十七卷
右皇朝曾慥編。慥，魯公裔孫，守贛州、帥荊渚日，選本朝自寇萊公已次至僧璉二百餘家。詩序雲：「博採旁搜，拔尤取穎，悉表而出焉。」
△《政和文選》二十卷
右政和中或編元豐以後人詩文千餘篇，徐禧、席旦，其知名者也。
△《西漢文類》二十卷
右唐柳宗直撰，其兄宗元嘗為之序。至皇朝其書亡，陶氏者重編纂成之。
△《東漢文類》三十卷
右五代竇儼編。
△《唐文類》三十卷
右皇朝陶叔獻編。
△《漢唐策要》十卷
右皇朝陶叔獻編。
△《高麗詩》三卷
右元豐中，高麗遣崔思齊、李子威、高琥、康壽平、李穗入貢，上元宴之於東闕之下。神宗制詩，賜館伴畢仲行，仲行與五人者及兩府皆和進。其後，使人金梯、樸夤亮、裴某、李絳孫、盧柳、金花珍告示寺中酬唱七十餘篇，自編之，為《西上雜詠》。絳孫為之序。
△《太平盛典》二十三卷
右或編政和間制誥、表章，多有可觀者。
△《文心雕龍》十卷
右晉劉勰撰。評自古文章得失，別其體制，凡五十篇，各系之以贊雲。余嘗題其後曰：世之詞人，刻意文藻，讀書多滅裂。杜牧之以龍星為真龍，王摩詰以去病衛青昔人譏之，然不足怪，詩賦蓋卒爾之作故也。今勰著書垂世，自謂嘗夢執丹漆器，隨仲尼南行，自負不淺，乃《論說篇》稱「《論語》以前，經無論字；
《六韜》三論，後人追題」。殊不知《書》有「論道經邦」之言，其疏略殆過於王、杜矣。
△《修文要訣》一卷
右偽蜀馮鑒撰。雜論為文體式，評其謬誤，以訓初學雲。
△《金針詩格》三卷
右唐白居易撰。居易自謂與劉禹錫、元稹皆以詩擅名當世，撮詩之體要為一格。以病得針而愈詩亦猶是也，故曰《金針集》。
△《續金針詩格》一卷
右皇朝梅堯臣聖俞撰。聖俞遊廬山，宿西林，與僧希白談詩，因廣樂天所述雲。
△《李公詩苑類格》三卷
右皇朝李淑撰。寶元三年，豫王出閣，淑為王子傳，因纂成此書上之。述古賢作詩體格，總九十目。
△《杜詩刊誤》一卷
右皇朝王仲至撰。
△《韓文辨證》八卷
右皇朝洪興祖討論愈詩文，推考其根源，因以訂正其訛謬，頗為該洽雲。
△《韓柳文章譜》三卷
右皇朝黃大輿撰。大輿之意，以為文章有莊老之異，故取韓愈、柳宗元文章為三譜。其一，取其詩文中官次、年月可考者，次第先後，著其初晚之異也；其一，悉取其詩文比敘之；其一，列當時君相於上，以見二人之出處。極為詳悉。
△《天廚禁臠》三卷
右皇朝釋惠洪撰。論諸家詩格。
