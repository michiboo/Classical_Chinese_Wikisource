
△《華陽國志》十二卷
右晉常璩撰。華陽，梁州地也。紀漢以來巴蜀人物。呂微仲跋云：「漢至晉初四百載間，士女可書四百人，亦可謂盛矣。復自晉至周顯德僅七百歲，而史所紀者無幾人，忠魂義骨，與塵埃同沒，何可勝數，豈不重可嘆哉！」
△《蜀桂堂編事》二十卷
右偽蜀楊九齡撰。雜記孟氏廣政中舉試事，載詩、賦、策題及知舉登科人姓氏，且云：「科舉起於隋開皇前，陋者謂唐太宗時，非也。」
△《九國志》五十一卷
右皇朝路振子發撰。雜記吳、越、唐、前蜀、後蜀、東漢、南漢、閩、楚，凡九國。
△《十國紀年》四十二卷
右皇朝劉恕道原撰。溫公序云：渙之子也。博學強記，同修《通鑒》，史事之紛錯難治者，以諉恕。宋次道知亳州，家多書。恕往借觀之，目為之瞀。性剛介。初與王安石善，及改新法，言其非，遂與之絕。卒年四十九。所謂「十國」者，一王蜀，二孟蜀，三吳，四唐，五吳越，六閩，七楚，八南漢，九荊南，十北漢。溫公又題其後，云：世稱路氏《九國志》在五代之史中最佳，此書又過之。以予考之，長於考異同，而拙於屬文。其書國朝事，皆曰宋，而無所隱諱。意者各以其國為主耳。
△《外史檮杌》十卷
右皇朝張唐英次公撰。序稱：王建、孟知祥父子四世八十年，比之公孫述輩，最為久遠。其間善惡，有可為世戒者，路振之書未備。治平中成此書，以補其遺。凡《五代史》及皇朝日曆所書皆略之。溫公修《通鑒》，搜羅小說殆遍，未嘗取此書，蓋多差舛，如光天至二年之類是也。
△《江南錄》十卷
右皇朝徐鉉等撰。鉉等自江南歸朝，奉詔撰集李氏時事。王介甫嘗謂：鉉書至亡國之際，不言其君之過，但以歷數存亡論之，其於《春秋》、箕子之義為得也。雖然，潘佑以直見殺，而鉉書佑死以妖妄，殆與佑爭名。且恥其善不及佑，故匿其忠，汙之以罪耳。若然，豈惟厚誣忠臣，其欺吾君不亦甚乎？世多以介甫之言為然。獨劉道原得佑子華所上其父事跡，略與《江南錄》所書同，乃知鉉等非欺誣也。
△《江南別錄》四卷
右皇朝陳彭年撰。偽吳、偽唐四主傳也。
△《南唐近事》二卷
右皇朝鄭文寶編。記李氏三主四十年間雜事。
△《江南野史》二十卷
右皇朝龍袞撰。凡八十四傳。
△《戴鬥奉使錄》二卷
右皇朝王曙撰。景德三年為契丹主生辰使、祥符三年為弔慰使所錄也。
△《生辰國信語錄》一卷
右皇朝寇瑊撰。瑊與康德輿天聖六年使契丹，賀其主生辰，往返語錄，並景德二年至天聖八年使副姓名及雜儀附於後。
△《乘軺錄》一卷
右皇朝路振子發撰。振，大中祥符初使契丹，撰此書以獻。事見其傳。
△《富公語錄》一卷
右皇朝富弼使虜時所撰。
△《張浮休使遼錄》二卷
右皇朝元祐甲戌春，張舜民被命為回謝大遼弔祭使，鄭介為副，錄其往返地裏及話言也。舜民字蕓叟，浮休居士，其自號雲。
△《匈奴須知》一卷
右契丹歸朝人田緯編次。
△《北遼遺事》二卷
右不題撰人，蓋遼人也。記女真滅遼事。序云：「遼國自阿保機創業於其初，德光恢廓於其後，吞並諸蕃，割據漢界，南北開疆五千里，東西四千里，戎器之備，戰馬之多，前古未有。子孫繼統二百三十餘年，迨至大祚失馭，女真稱兵。十三年間，舉國土崩。古人謂得之難失之易，非虛言耳。」
△《金人節要》一卷
右陷金人所上也。記金人初內侮，止紹興十年，共十六年事，頗詳實。
△《西夏須知》一卷
右皇朝劉溫潤守延州日，編錄偽境雜事。
△《蕃爾雅》一卷
右不載撰人姓名。以夏人語依《爾雅》體譯以華言。
△《雲南行紀》二卷
右唐韋齊休撰。齊休，長慶三年從韋審規使雲南，紀其往來道里及其見聞。序謂：雲南所以能為唐患者，以開道越耳。若自黎州之南、清溪關外，盡斥棄之，疆場可以無虞。不然，憂未艾也。及唐之亡，禍果由此。本朝棄州不守，而遂無邊患。以此論之，則齊休之言可不謂善哉！
△《雲南志》十卷
右唐樊綽撰。咸通中，南詔數寇邊，綽為安南宣慰使，纂八詔始末、名號種族、風俗物產、山川險易、疆場聯接，聞於朝。
△《至道雲南錄》三卷
右皇朝辛怡顯撰。蜀賊李順既平，餘黨竄入雲南，雷有終募怡顯招出之。至道初，歸，因書其所歷，成此書。
△《皇祐蠻記》一卷
右皇朝馮炳撰。記儂智高叛，朝廷遣狄青討平之事。
△《南蠻錄》十卷
右未詳撰人。熙寧間，交趾叛，朝廷議討之，或纂歷代南蠻事跡及便宜，上之。
△《西域志》十二卷
右唐僧玄奘撰。玄奘西遊天竺求佛書，既歸，記其所歷諸國風俗。其序云：自黑嶺以西皆土著，尚東左衽，務田畜，重財賄，嫁娶無禮，獨天竺則異，別記於後雲。
△《雞林志》三十卷
右皇朝崇寧中王雲編次。崇寧中，劉逵、吳拭使高麗，雲為書記官。既歸，扌輯其會見之禮，聘問之辭，類分為八門。
△《夏國樞要》二卷
右皇朝孫巽纂。記夏北兵屯會要、土地肥堯、井泉湧涸、谷粟窖藏，酋豪姓氏、名位司存，與夫城池之完缺，風俗之所尚，編為兩帙，上之於朝。
△《石晉陷蕃記》一卷
右皇朝範質撰。質，石晉末在翰林，為出帝草降北表，知其事為詳。記少主初遷於黃龍府，後居於建州，凡十八年而卒。按契丹丙午歲入汴，順數至甲子歲為十八年，實國朝太祖乾德二年也。
△《虜廷雜記》十卷
右契丹降人趙誌忠撰。記北廷雜事，始於阿保謹，迄邪律宗真。李清臣云：「誌忠仕虜，為中書舍人，得罪宗真，來歸。上此書及契丹地圖，言北中事甚詳。」
△《劉氏史通》二十卷
右唐劉知幾撰。知幾，長安神龍間三為史官，頗不得志，乃以前代書史，敘其體法，因習廢置，掇其得失，述作曲直，分《內》、《外篇》，著為評議，備載史冊之要。當時徐堅深重之，云：「居史職者，宜置座右。」玄宗朝，詔其家錄進，上讀而善之。宋子京稱，唐舊史之文猥褻不綱，謂知幾工訶古人而拙於用己。觀此書，知子京之論不誣。前世史部中有史鈔類而集部中有文史類，今世鈔節之學不行而論說者為多。教自文史類內，摘出論史者為史評，附史部，而廢史鈔雲。
△《史通析微》十卷
右唐柳燦之撰。燦以劉子玄《史通》妄誣聖哲，評湯之德為偽跡，論桀之惡為厚誣，謗周公雲不臣，褒武庚以徇節，其甚至於彈劾仲尼，因討論其舛謬，共成五十篇。蕭統云：「論則析理精微。」故以為名。乾寧四年書成。《唐史》云：燦公綽族孫。少孤貧，好學，著《史通析微》，時或稱之。起布衣，至為相，不四歲。按《唐紀》，相燦在天祐改元，則書成時，猶未仕也。
△《史記索隱》三十卷
右唐司馬貞撰。據徐、斐註糾正蚳牾，援據密糸致。如東坡辦宰我未嘗從田常為亂，蓋本諸貞也。
△《歷代史贊論》五十四卷
右未詳撰人。纂《史記》迄《五代史》臣贊論。
△《唐書直筆》四卷
右皇朝呂夏卿撰。夏卿強記絕人，預修《新史》。此其在書局時所建明，歐、宋間有取焉，如增入高祖字叔德之類是也。
△《唐書新例須知》一卷
右記《新書》比《舊》增減誌傳及其總類。
△《唐書音訓》四卷
右皇朝竇蘋撰。《新書》多奇字，觀者必資訓釋。蘋問學精博，發揮良多，而其書時有攻蘋者，不知何人附益也。蘋，元豐中為詳斷官。相州獄起，坐議法不一，下吏。蔡確笞掠之，誣服，遂廢死。
△《唐書音義》三十卷
右未詳撰人。比竇氏書大略同而稍異，乃析為三十卷。
△《唐史要論》十卷
右皇朝孫甫之翰撰。歐陽永叔、司馬溫公、蘇子瞻稱其其書議論精，以為《舊史》所不及。終於天章閣待制。
△《唐鑒》二十卷
右皇朝范祖禹醇夫撰。醇夫為溫公《通鑒》局編修官十五年，分掌唐史，以其所自得，著成此書。取武后臨朝二十一年系之中宗，其言曰：「此《春秋》『公在乾侯』之義也，雖得罪於君子，亦所不辭。」觀此，則知醇夫之從公，決非茍同者。凡二百六篇。
△《古史》六十卷
右皇朝蘇轍子由撰。其序曰：「太史公始易編年之法為紀傳世家，記五帝以來，然不得聖人之意。余因遷之舊，始伏義，訖秦始皇帝，為七本紀、十六世家、三十七列傳，謂之『古史』，追錄聖賢之遺意，以示後世。」《國史》議蘇氏之學皆機權變詐。今觀此書，蓋不然，則知子由晚節，為學益精深雲。
△《兩漢博聞》十二卷
右皇朝楊侃纂。景德中，侃讀兩《漢書》，取其中名數前儒解釋為此書，以資涉獵者。侃嘗編《職林》矣，此亦其類也。
△《三劉漢書》一卷
右皇朝劉敞原父、弟貢父、子奉世仲馮撰。劉跂嘗跋其書尾，云：「余為學官亳州，故中書劉舍人貢父實為守，從容出所讀《漢書》示余，曰：『欲作補註，未能也。』然卷中題識已多，公之子方山亞父錄以相示也。」
△《東漢刊誤》一卷
右皇朝劉貢父撰。序稱，英宗讀《後漢書》，見「懇田」字皆作「懇」字，命國子監刊正之。為直講，校正其謬誤不可勝數，然此書世無善本，率以己意定之。漢平三年奏禦。號有史學，溫公修《通鑒》，以兩漢事付之。
△《呂氏前漢論》三十卷
右皇朝呂大忠晉伯撰。予得其本於銅梁令呂肇修，撰汲公諸孫也。
△《晉書指掌》十二卷
右皇朝劉編。以《晉書》事實，以類分六十五門。
△《唐書辨證》二十卷
右皇朝吳縝撰。縝，字廷珍，成都人，仕至郡守。數《新書》初修之時，其失有八類，其舛誤二十門，凡四百餘事。縝不能屬文，多誤有詆訶。如《新書張九傳》云：武惠妃陷太子瑛，遣官奴告之曰：「廢發有興，公為援，宰相可常處。」九齡奏之，故卒九齡相而太子無患。縝以為時九齡已相而太子竟以廢死，以為《新書》似實而虛。按史之文謂終九齡在相位日，太子得不廢也，豈謂卒以九齡為相，太子終無患乎？初名《糾謬》，其後改雲《辨證》，實一書也。
△《五代史纂誤》五卷
右皇朝吳縝撰。凡二百餘事，皆歐陽永叔《新五代史》蚳牾舛訛也。按《通鑒考異》證歐陽《史》差誤，如莊宗還三矢事之類甚眾，今此書皆不及之，特證其事之脫錯而已，又善本未必皆然。
△《註唐紀》十卷
右題曰樊先生而不詳其名，近代人所註《新書紀》也。
△《歷代史辨志》五卷
右未詳撰人。亦有可觀者，凡百許篇。序謂：「人之志有甚微者，不可不辨，故以名書。」
△《西漢發揮》十卷
右皇朝劉涇巨濟撰。涇，蜀人。
△《三國人物論》三卷
右皇朝蜀人楊祐甫撰。
△《唐六典》三十卷
右唐玄宗撰，李林甫、張說等註。以三公、三師、三省、九寺、五監、十二衛等，列其職司官佐，敘其秩品，以擬《周禮》。雖不能悉行於世，而諸司遵用，殆將過半。觀《唐會要》，請事者往往援據以為實。韋述以為書雖成而意不行，過矣。然識者謂自唐虞至周有六官而無寺監，自秦迄陳有寺監而無六官，獨此書兼之，故官皆復重也。
△《中臺志》十卷
右唐李筌撰。起殷周，迄隋唐，纂輔相邪正之跡，分皇、王、霸、亂、亡五類，以為鑒戒。唐相以李林甫、陳希烈附皇道。筌上元中自表，天寶初，迫以綴名雲。
△《翰林雜志》一卷
右不題撰人。輯唐韋執誼《故事》、元稹《承旨壁記》、韋來微《新樓記》、杜元穎《監院使記》、鄭《視草亭記》並詩、李宗諤《題名記》為一編。或雲蘇易簡子耆采其父《翰林續志》所遺，附益之。
△《翰林志》一卷
右唐李肇撰。纂唐世翰林院中供奉、儀則、制誥、書詔之式。其後云：「睿聖文武皇帝裂海、岱十二州為三道之歲。」蓋憲宗元和十四年也。
△《翰林盛事》一卷
右唐張著撰。記唐朝儒臣美事，凡三十八。
△《翰林續志》二卷
右皇朝蘇易簡撰。易簡在北門，最承太宗眷遇，錄元和以後至國朝翰林故事，以續肇《志》。
△《金坡遺事》三卷
右皇朝錢惟演撰。載國朝禁林雜儀式事跡並學士名氏。文元公述真宗禮待儒臣三事，附於卷末。
△《御史臺記》十二卷
右唐韓琬撰。載唐初至開元御史臺中制度故事，以大夫、侍御史、殿中監察、錄事，分門載次名氏行事。著論一篇，敘御史正邪得失、進擢誅滅之狀附卷末，以為世戒。
△《嘉祐御史臺記》五十卷
右皇朝馮潔已撰。御史臺有記，始於武后時姚庭筠，其後韓琬、韋述嗣有紀著。嘉祐中，王疇命潔已續之，乃上自太祖建隆之元，迄於嘉祐之末，凡一百四年，分門載其名氏行事，凡三百餘人。潔己，拯之子也，為《序傳》兩篇，述其父事，且自敘立朝始末雲。與呂獻可、傅欽之、趙閱道相善，而鄙韓玉汝、周孟陽，亦可概見其為人也。
△《新御史》臺記
右皇朝宋聖寵編。崇寧中，聖寵為察官，續韓琬書，咸用其規式，所異者，不為諸人立傳，於儀制、敕、令、格、式為詳。後人續至紹興九年。
△《御史臺彈奏格》一卷
右政和中，御史中丞蔣猷奏，乞委屬官李彌大，將本臺制、敕、令、格、式、彈奏事件，編成格目。六月，書成上之。
△《史館故事》三卷
右不題撰人姓氏。記史館雜事，分六門，迄於五代。李獻臣以為後周史官所著。按其書以廣順年事為於朝，獻臣之說尤信。
△《集賢註記》二卷
右唐韋述撰。述在集賢四十年。天寶丙申，摭院中故事、修撰書史之次及孝明時學士名氏。頗善敘事。
△《南宮故事》一卷
右不題撰人。韋述雲，開元中劉鄭蘭撰。劉，儒者，無著述才。
△《陳氏樞府拜罷錄》一卷
右皇朝陳繹編。起魏仁浦，止宋綬。
△《執政拜罷錄》十卷
右不題撰人。自建隆元年，迄於紹興九年。按皇朝以樞密院及參知政事為執政，改官制後，以左右丞、兩省侍郎並密院為執政，建炎三年後，復用舊制雲。
△《百官公卿表》一百四十二卷
右皇朝司馬光君實等撰。熙寧中，光以翰林學士兼史官修撰，建議欲據國史，旁采異聞，敘宋興以來百官除拜，效《漢書》作表，以便御覽，詔許之。光請宋敏求同修，及敏求卒，又請趙彥若繼之，歷十二年，書成奏禦。
△《中書備對》十卷
右皇朝元豐三年畢仲衍承詔編次。序曰：「《周官》所謂要會者，正今日中書所宜有，自漢至唐，莫知議此。今編成十卷，凡一百二十五門，附五十八事。」李清臣嘗與許將書云：「《備對》乃吳正憲公居宰路，以聖問多出意表，故令中書椽畢君為之。其時預有畫旨，諸司遇取會不許濡滯。如此尚歷數年就，後雖有改革，然事亦可概見也。」
△《麟臺故事》五卷
右皇朝程俱撰。紹興初復館職，俱首入館，纂集舊聞成十二篇。予所藏書，斷自南渡之前，獨此書以載官制後事為詳，故錄之。
△《掖垣叢志》二卷
右皇朝宋庠撰。景祐中，李宗諤始取國初掌誥名氏，刻之於石，自為紀序，庠因之成此書。王禹王頗譏其疏略。裴廷裕載舍人上事，知印宰相壓角，至今傳之為故事，而庠書闕焉。
△《掖垣續志》一卷
右不詳撰人。續宋庠書，迄元祐六年十一月陳軒試中書舍人。
△《輔弼名對》四十卷，《目錄》一卷
右皇朝劉顏撰。纂西漢迄五代群臣應對之名者。汲黯有「天子置公卿輔弼之臣，寧令從諛承意，陷主不誼」之言，顏取以名其書。天聖初，馮元為侍講，上之。顏嘗為令，坐事免，由是詔復其官。
△《將作營造法式》三十四卷
右皇朝李誡撰。熙寧中，敕將作監編修營造法式。誡以為未備，乃考究經史，詢訪匠工，以成此書，頒於列郡。世謂喻皓《木經》極為精詳，此書蓋過之。
