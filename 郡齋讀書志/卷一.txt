自漢武帝之後，雖世有治亂，無不知崇尚典籍。劉歆始著《七畧》，總錄羣書：一曰《輯畧》，二曰《六藝畧》，三曰《諸子畧》，四曰《詩賦畧》，五曰《兵書畧》，六曰《術數畧》，七曰《方技畧》。至荀勗更著《新簿》，分爲四部：一曰甲部，紀六藝及小學等書；二曰乙部，有古、今諸子家及兵書、術數；三曰丙部，有史記及故事；四曰丁部，有詩賦、圖讚。勗之《簿》蓋合《兵書》、《術數》、《方技》於諸子，自春秋類摘出史記，別而爲一，《六藝》、《諸子》、《詩賦》，皆仍歆舊。其後歷代所編書目，如王儉、阮孝緒之徒，咸從歆例；謝靈運、任昉之徒，咸從勗例。唐之分經史子集，藏於四庫，是亦祖述勗而加詳焉。歐陽公謂其始於開元，誤矣。今公武所錄書，史集居其半，若依《七畧》，則多寡不均，故亦分爲四部焉。
經之類凡十。其一曰《易》，二曰《書》，三曰《詩》，四曰《禮》，五曰《樂》，六曰《春秋》，七曰《孝經》，八曰《論語》，九曰經解，十曰小學，合二百五十五部，計三千二百四十四卷。孔氏之教，別而爲六藝數十萬言，其義理之富，至於不可勝原，然其要片言可斷，曰修身而已矣。修身之道，內之則本於正心誠意，致知格物；外之則推於齊家、治國、平天下；內外兼盡，無施而不宜。學者若以此而觀六藝，猶坐璇璣以窺七政之運，無不合者。不然，則悖繆乖離，無足怪也。漢承秦後，六藝皆出於灰燼之餘，學者顓門名家，故《易》有田氏、焦氏、費氏，《詩》有《魯詩》、《韓詩》、《齊詩》，《春秋》有鄒、夾、左丘明、公羊高、穀梁赤，《禮》、《樂》有大戴、小戴之殊，《書》有古文、今文之異：各尊其師說，而伐其異己者，黨枯骸，護蠹簡，至於忘父子君臣之分，爭辨不少屈，其弊甚矣。迨至晉、魏之後，此弊雖衰，而學者徒剽賊六藝之文，飾其辭章，以譁世取寵，而不復有明道之意，無以議爲。及唐之中葉，海內乂安，士稍知宗尚經術，而去聖愈遠，異端並興。學《書》者，則以今文易古文，而頗改其辭；學《春秋》者，則合三《傳》之同異而雜舉其義，不本所承，決以胸臆，以迄於今。釋、老、申、韓之說，雜然滿於《六經》之中，雖與漢儒之學不同，而其失一也。凡此者豈有他哉！皆不能探修身之道，反刻意於章句，是以迢迢千載之間，悖繆乖離，殊塗而同歸，至此其極，悲夫！今所錄漢、唐以來之書甚備，觀者其慎擇焉。《論語》、《孝經》，自班固以來，皆附經類。夫《論語》，羣言之首，《孝經》，百行之宗，皆《六經》之要，其附於經固不可易。又《藝文志》有小學類，《四庫書目》有經類解，蓋有補於經而無所繫屬，故皆附於經，今亦從之。
王弼《周易》十卷
右上下經，魏尚書郎王弼輔嗣注。《繫辭》、《說卦》、《雜卦》、《序卦》，弼之門人韓康伯注。又載弼所作《畧例》，通十卷。《易》自商瞿受於孔子，六傳至田何而大興，爲施讎、孟喜、梁丘賀。其後焦贛、費直始顯，而傳受皆不明，由是分爲三家。漢末，田、焦之學微絕，而費氏獨存。其學無章句，惟以《彖》、《象》、《文言》等十篇解上下經；凡以《彖》、《象》、《文言》等參入卦中者，皆祖費氏。東京荀、劉、馬、鄭皆傳其學。王弼後出，或用鄭說，則弼亦本費氏也。歐陽公見此，遂謂孔子古經已亡。按劉向以中古文《易經》校施、孟、梁丘經，或說去「無咎」、「悔亡」。惟費氏經與古文同，然則古經何當亡哉！
《石經周易》十卷，《周易指畧例》一卷
右僞蜀廣政辛亥孫逢吉書。廣政，孟昶年號也。《說卦》「乾，健也」以下有韓康伯注，《畧例》有唐四門助教邢璹注。此與國子監本不同者也。以蜀中印本校邢璹注《畧例》，不同者，又百餘字。詳其意義，似石經誤，而無他本訂正，姑兩存焉。
《周易正義》十四卷
右唐國子祭酒孔穎達與顏師古、司馬才章、王恭、馬嘉運、趙乾葉、王談、于志寧等同撰，蘇德融、趙弘智覆審。序稱：江南義疏有十餘家，辭尚虛誕，皆所不取。唯王弼之學，獨冠古今，以弼爲本，采諸說附益之。
《周易甘棠正義》三十卷
右梁任正一撰。以孔穎運爲本。「甘棠」雲者，正一當爲陜州司馬，故名其書。
《易乾鑿度》二卷
右舊題蒼頡修古籀文，鄭氏注。按唐《四庫書目》有鄭玄注《書》、《詩緯》，及有宋均注《易緯》，而無此書。其中多有不可曉者，獨九宮之法頗明。昔通儒謂緯書僞起哀、平，光武既以讖立，故篤信之。陋儒阿世，學者甚衆。鄭玄、何休以之通經，曹褒以之定禮。歷代革命之際，莫不引讖爲符瑞，故桓譚、張衡之徒皆深疾之。自苻堅之後，其學殆絕。就使其尚存，猶不足保，況此又非真也。
《坤鑿度》二卷
右題曰包義氏先文，軒轅氏演，古籀文，蒼頡修。按《隋》、《唐志》及《崇文總目》皆無之，至元祐《田氏書目》始載焉，當是國朝人依託爲之。
《周易緯稽覽圖》二卷，《周易緯是類謀》一卷，《周易緯辨終備》一卷，《周易緯乾元敍制記》一卷，《周易緯坤靈圖》一卷，《易通卦驗》二卷
右漢鄭玄注。按《隋志》有鄭氏注《易緯》八卷，《唐志》有宋均注《易緯》九卷。李氏本注與《隋志》同，卷數與《唐志》同。家本蓋出李氏，獨不載《乾鑿度》二卷，而有《乾元敍制》一卷。按《後漢》注《七緯》，名亦無《乾元敍制》。
卜子夏《易》十卷
右舊題卜子夏傳。《漢藝文志》子夏書已亡，今此書約王弼注爲之者，止《雜卦》。景迂云：「張弧僞作。」
焦氏《易林》十六卷
右漢天水焦贛延壽傳《易》於孟喜，行事見《儒林傳》中，此其所著書也。費直題其前曰：「六十四卦變。」又有唐王俞序。其書每卦變六十四，總四千九十六首，皆爲韻語，與《左氏傳》所載「鳳皇于飛，和鳴鏘鏘」，《漢書》所載「大橫庚庚，予爲天王」之語絕相類，豈古之卜者，各有此等書耶？
京房《易傳》四卷
右《漢藝文志‧易‧京氏》凡三種，八十九篇。《隋經籍志》有《京氏章句》十卷，又有《占候》十種，七十三卷。《唐藝文志》有《京氏章句》十卷，而《占候》存者五種，二十三卷。今其章句亡矣，乃畧見於僧一行及李鼎祚之書。今傳者曰：京氏《積算易傳》三卷，《雜占條例法》一卷，名與古不同。所謂《積算易傳》，《唐志》之《錯卦》是也；《雜占條例法》者，疑《隋》、《唐志》之《逆刺占災異》是也。景迂嘗曰：是書兆《乾》、《坤》之二象以成八卦，卦凡八變而六十有四。於其往來升降之際，以觀消息盈虛於天地之元、而酬酢乎萬物之表者，炳然在目也。大抵辨三《易》、運五行、正四時、謹二十四氣、悉七十二候、而位五星、降二十八宿。其進退以幾，而爲一卦之主者，謂之「世」；奇耦相與、據一以超二，而爲主之相者，謂之「應」；世之所位，而陰陽之肆者，謂之「飛」；陰陽肇乎所配〈乾與坤、震與巽、坎與離、艮與兌。〉而終不脫乎本、〈以飛某卦這位，乃伏其某宮之位。〉以隱賾佐神明者，謂之「伏」；起乎世而周乎內外、參乎本數以紀月者，謂之「建」；終終始始、極乎數而不可窮以紀日者，謂之「積」；含於中而以四爲用，一卦備四卦者，謂之「互」。「乾」建甲子於初，「坤」建甲午於上，八卦之上，乃生一世之初。初一世之五位，乃分而爲五世之位。其五世之上，乃爲遊魂之世；五世之初，乃爲歸魂之世。而歸魂之初，乃生後卦之初。其建剛日則節氣，柔日則中氣。其數虛則二十有八，盈則三十有六。蓋其可言者如此。若夫象遺乎意，意遺乎言，則錯綜其用，唯變所適。茍非彰往而察來、微顯而闡幽者，曷足以與此！《易》學自商瞿至孟喜，授受甚明，房受之喜，而翟牧、白生者不肯京氏曰：「京非孟氏學也。」劉向亦疑京託之孟氏，予不知當時爲何說也。今以當時之書驗之，蓋有《孟氏京房》十一篇，《災異孟氏京房》六十六篇，同爲一家之學，則其原委孰可誣哉！
關子明《易傳》一卷
右魏關朗撰。子明，朗字也。元魏太和末，王虬言於孝文，孝文召見之，著成《筮論》數十篇。唐趙蕤云：「恨書亡半，隨文詮解，才十一篇而已。」李邯鄲始著之目，云：「王通贊《易》，蓋宗此也。」
李氏《集解》十卷
右唐李鼎祚集解。經皆避唐諱，又取《序卦》各冠逐卦之首。所集有子夏、孟喜、京房、馬融、荀爽、鄭康成、劉表、何晏、宋衷、虞翻、陸績、干寶、王肅、王輔嗣、姚信、王廙、張璠、向秀、王凱同、侯果、蜀才、翟玄、韓康伯、劉瓛、何妥、崔憬、沈麟士、盧氏、崔覲、孔穎達三十餘家，又引《九家易》、《乾鑿度義》。所謂蜀才者，人多不知。按顏之推雲范長生也。其序云：「自卜、商之後，傳注百家，惟王、鄭相沿，頗行於代。鄭則多參天象，王乃全釋人事，《易》之道豈偏滯於天人哉！而天象難尋，人事易習，《折楊》《黃華》，學徒多從之。今集諸家，刊輔嗣之野文，補康成之逸象，以貽同好。」蓋宗鄭學者也。《隋書‧經籍志》所錄易類六十九部，公武今所有五部而已。關朗《易》不載於目，《乾鑿度》自是緯書，焦贛《易林》又屬卜筮，子夏書或雲張弧僞爲。然則《隋志》所錄，捨王弼書，皆未得見也。獨鼎祚所集諸家之說，時可見其大旨。唐錄稱鼎祚書十七卷，今所有十卷，而始末皆全，無所亡失，豈後人併之耶？
《周易口訣義》七卷
右唐史證撰。鈔《注》、《疏》以便講習。田氏乃以爲魏鄭公撰，誤也。
《周易微指》三卷
右唐陸希聲撰。希聲仕至右拾遺。大順中，棄官居陽羨，自號君陽遁叟。著《傳》十卷，別撰《易圖》一，《指說》一，《釋變》一，《微旨》一，通十卷。此《微旨》也，皆設問答。《崇文目》止有二篇。
《周易舉正》三卷
右唐郭京撰。京嘗任蘇州司戶。序稱：京家藏王弼、韓康伯手札《周易》本及石經，校正一百三十五處、二百七十三字。蓋以繇彖相證，有闕漏處，可推而知，託雲得王、韓手札與石經耳。如：《渙》之繇「利涉大川」下有「利貞」字，而彖辭無之，則增入；《漸》之繇「女歸吉」下無「也」字，而彖辭有之，則削去，他皆此類。
《元命包》十卷
右唐衛元嵩撰，蘇源明傳，李江注。坤爲首，因八卦世變爲六十四卦之次。又著《運蓍》、《說源》二篇。統言卦體，不列爻位，自雲《周易》、《元包》，一也。
《周易開玄關》一卷
右唐蘇鶚撰。鶚自序云：「五代祖晉，官至吏部侍郎，學兼天人，嘗著《八卦論》，爲世所傳，遭亂遺墜，而編簡尚有存者，鶚乃畧演其旨於此。」
《周易流演》五卷
右唐成玄英撰。錯綜六十四卦，演九宮，以直年月日，推國家之吉凶。玄英，道士也，故《道藏》錄之。或雲釋仁英撰。未知孰是。
《周易啓源》十卷
右蔡廣成撰。李邯鄲雲唐人，田偉置於王昭素之下。今從李說。有《德恆》、《德言》、《德膚》、《德翰》四目，皆作問對。凡三十六篇。
《易軌》一卷
右僞蜀蒲乾貫撰。專言流演。其序雲︰「可以知否泰之源，察延促之數。」蓋數學也。按劉道原《十國紀年》，乾貫作虔觀，今兩字皆誤。
《易論》三十三卷
右皇朝王昭素撰。昭素居酸棗，太祖時，嘗召令講《易》。其書以《注》、《疏》異同，互相詰難，蔽以己意。昭素隱居求志，行義甚高，史臣以王烈、管寧比之。
《證墜簡》一卷
右皇朝天禧中毘陵從事建溪范諤昌撰。其書酷類郭京《舉正》，如《震卦象辭》內雲脫「不喪匕鬯」四字，程正叔取之；《漸卦》「上六」，疑「陸」字誤，胡翼之取之。自謂其學出於湓浦李處約、廬山許堅，意者豈果有師承，故程、胡有所取焉。
陸秉《意學》十卷
右皇朝陸秉撰。秉，字端夫，舊名柬。寶元二年，以此書奏御，勑書嘉獎。秉嘗通判蜀州。首篇論《易》之名，頗采《參同契》之說。
胡先生《易傳》十卷
右皇朝胡瑗撰。瑗，字翼之，泰州人。通經術樂律，教人有法，在湖州從其學者常數百人，成材而備朝廷器使者不可勝數。此解甚詳，蓋門人倪天隱所纂，非其自著，故序首稱「先生曰」。
邵古《周易解》五卷
右皇朝邵古天叟撰。古，雍之父也。世本范陽。治平初，卒於洛，年七十九。其學先正音文雲。
代淵《易論》二十卷
右皇朝代淵撰。《國史藝文志》有其目。
《周易述聞》一卷，《隱訣》一卷，《補解》一卷，《精微》三卷
右皇朝皇甫泌撰。又有《紀師說》、《辨道》，通爲八卷。
邵康節《皇極經世》十二卷
右皇朝邵雍撰。雍，字堯夫，謚康節，隱居博學，尤精於《易》。世所謂其能窮作《易》之本原，前知來物。其始學之時，睡不施枕者至三十年。此書以元經會，以會經運，以運經世，起於堯即位之二十二年甲辰，終於周顯德六年己未，編年紀興亡治亂之事，以符其學。後又有《繫述敍篇》，其子伯溫解。
邵康節《觀物篇》六卷
右邵雍之歿，其門人記其平生之言，合二卷。雖以次筆授，不能無小失，然足以發明成書者爲多，故以《外篇》名之，或分爲六卷。
劉長民《易》十五卷
右皇朝劉牧長民撰。仁宗時，言數者皆宗之。慶曆初，吳秘獻其書於朝，優詔獎之。田況爲序。
《鉤隱圖》三卷
右劉牧撰。皆《易》之數也。凡五十五圖，並《遺事》九。有歐陽永叔序，而其文殊不類。
鄭揚庭《用易傳》十三卷
右皇朝鄭夬揚庭撰。姚嗣宗謂劉牧之學受之吳秘，秘受之夬，夬又作《明數》、《明象》、《明傳道》、《明次例》、《明節》五篇。邵雍言夬竊其學於王豫，沈括亦言夬之學似雍雲。
徐庸《易意蘊》一卷
右皇朝徐庸撰。庸以《春秋》凡例，《易》亦有之，故著書九篇，號《意蘊凡例總論》。其學祖劉牧、陸秉雲。
徂徠先生《周易》五卷
右皇朝石介守道撰。景迂雲︰「《易》古文十二篇，先儒謂費直專以《彖》、《象》、《文言》參解《易》爻，以《彖》、《象》、《文言》雜入卦中者，自費直始。孔穎達雲︰『王輔嗣又分爻之《象辭》，各附當爻。』則費氏初變古制時，猶若今《乾》卦《彖》、《象》繫卦之末歟？古經始變於費氏，卒大亂於王弼，惜哉！今學者曾不之知也。石守道亦曰：『孔子作《彖》、《象》於六爻之前，《小象》繫逐爻之下，惟《乾》悉屬之於後者，讓也。』嗚呼，他人尚何責哉！」家本不見此文，豈介後覺其誤改之歟？
王逢《易傳》十卷
右皇朝王逢撰。逢嘗爲國子直講，其學宗王弼。
溫公《易說》一卷
右皇朝司馬光君實撰。雜解《易》義，無詮次，未成書也。
《周易聖斷》七卷
右皇朝鮮于侁子駿撰。本之王弼、劉牧而時辨其非。且雲衆言淆亂，析諸聖，故名其篇曰《聖斷》。
宋咸《易訓》三卷
右皇朝宋咸撰。咸自序雲︰「予既以補注《易》奏御，而男億請餘義凡百餘篇端，因以《易訓》名之。」蓋言不敢以傳世，特教其子而已。頗論陸希聲、劉牧、鮮于侁得失雲。
《周易古經》二卷
右皇朝呂大防微仲編。其序雲︰「《彖》、《象》所以爲解經，始各爲一書。弼專治《彖》、《象》，以爲注，乃分於卦爻之下，學者於是始不見完經，而文辭次第貫穿之意，亦闕然不屬。因按古文而正之。」凡十二篇，別無解釋。
東坡《易傳》十一卷
右皇朝蘇軾子瞻撰。自言其學出於父洵，且謂卦不可爻別而觀之。其論卦，必先求其所齊之端，則六爻之義，未有不貫者，未嘗鑿而通也。東坡，其自號也。
橫渠《易說》十卷
右皇朝張載子厚撰。載居橫渠，故以名其書。其解甚畧，《繫辭》差詳。
程氏《易》十卷
右皇朝程頤正叔撰。朱震言頤之學出於敦頤，敦頤得之於穆修，亦本於陳摶，與邵雍之學本同。然考正叔之解，不及象數，頗與胡翼相類。景迂有武平、周茂叔同師潤州鶴林寺僧壽涯，其後武平傳其學於家，茂叔則授二程，與震之說不同。
呂氏《易章句》十卷
右皇朝呂大臨與叔撰。其解甚畧，有《統論》數篇。
《乾生歸一圖》二卷
右皇朝石汝礪撰。先辨卦、彖、爻、象之別，後列數圖，頗雜以釋、老之說。
王介甫《易義》二十卷，龔原注《易》二十卷，耿南仲注《易》二十卷
右皇朝王安石介甫撰。介甫《三經義》皆頒學官，獨《易解》自謂少作未善，不專以取士。故紹聖後復有龔原、耿南仲注《易》，三書偕行於場屋。
張弼《易》十卷
右皇朝張弼，興化軍人，章惇薦於朝，賜號葆光處士。紹聖二年，黃裳等再薦之，詔以爲福州司戶、本州教授。其《易》學頗宗鄭氏。
《周易義海》一百卷
右皇朝房審權撰。集鄭玄至王安石凡百家，摘取其專明人事者爲一編，或諸家說有異同，輒加評議，附之篇末。
晁以道《古易》十二卷
右從父詹事公撰。以諸家《易》及許慎《說文》等九十五書，是正其文字，且依漢田何本，分《易經》上、下，並《十翼》，通爲十二篇，以矯費氏、王弼之失。謂劉向嘗以中古文《易經》校施、孟、梁丘經，至蜀李譔又嘗著古文《易》，遂名之曰《古易》。公諱某，字以道。昔班固自序其父祖事皆著名，袁種字其叔父曰絲，人皆不以爲非。今錄先世及諸父所著，若不識姓字，則後莫知其誰，非史之比，故不敢效孟堅，況非面斥，輒援袁種舊例雲。餘皆倣此。
晁以道《太極傳》六卷，《因說》一卷，《太極外傳》一卷
右從父詹事公撰。其學本之邵堯夫，自雲初學京房，後遇楊賢寶，得其傳。初著《商瞿傳》，亡之。建炎中，再作此書，時年七十一。
朱子發《易集傳》十一卷，《易圖》三卷，《業說》一卷
右皇朝朱震子發撰。自謂其學以程頤爲宗，和會邵雍、張載之論，合鄭玄、王弼之學爲一雲。其書多采先儒之說以成，故曰《集傳》，然頗舛誤。
王湜《易學》一卷
右皇朝王湜，同州人，早潛心於邵康節之學。其序曰：康節有雲「理有未見，不可強求使通」。故愚於《觀物篇》之所得，既推其所不疑，又存其所可疑，亦以先生之言自慎，不敢輕其去取故也。
《河圖解》二卷
右皇朝康平撰。凡五十二篇。
《先天易鈐》、《太極寶局》二卷
右皇朝牛師德撰。自雲傳邵雍之學於司馬溫公，而其說近於術數，未知其信然否。
《兼山易解》二卷
右郭忠孝撰。忠孝字立之，河南人。頗明象數，自謂得李挺之《卦變論》於陳子惠，因亟讀，有得焉。靖康中，持憲關右，死於難，故其書散落太半。
《尚書》十三卷
右本古文孔安國《傳》五十九篇。安國取序一篇，分諸篇之首，更定五十八篇。晉之亂，歐陽、夏侯《尚書》並亡。晉梅賾始得此《傳》，闕舜典一篇，乃以王肅注足成上之。齊建武中，吳姚方興得之於大桁，比王注多二十八字。唐孝明不喜古文，以今文易之，又頗改其辭，如舊「無頗」，今改「無陂」之類是也。按安國既定古文，會有巫蠱事，不復以聞，藏於私家而已。是以鄭康成注《禮記》，韋昭注《國語》，杜預注《左氏》，趙岐注《孟子》，遇引今《尚書》所有之文，皆曰「逸《書》」，蓋未嘗見古文故也。然嘗以《禮記》校《說命》，《孟子》校《秦誓》，大義雖不遠，而文不盡同。意者安國以隸古定時失之耳。
《石經尚書》十三卷
右僞蜀周德貞書。經文有「祥」字皆闕其盡，而亦闕「民」字之類，蓋孟氏未叛唐時所刊也。以監本校之，《禹貢》「雲土夢作乂」，倒「土」「夢」字，《盤庚》「若網在綱」，皆作「綱」字。按沈括筆談雲「雲土夢作乂」，太宗時得古本，因改正，以「綱」爲「網」，未知孰是。
《尚書正義》二十卷
右唐孔穎達等撰。因梁費甝《疏》廣之。《唐儒學傳》稱：「穎達與顏師古、司馬才章、王恭、王琰撰《五經義訓》百餘篇，號《義贊》，詔改爲《正義》雲。雖包貫異家爲詳博，然其中不能無謬冗，馬嘉運駁正其失。永徽中，于志寧、張行成、高季輔就加增損，始布天下。」《藝文志》雲︰穎達與李子雲、王德韶等撰，朱長才、蘇德融、隋德素、王士雄、趙弘智審覆，長孫無忌、李勣等二十四人刊定。《唐史》志、傳記事多參差，此爲尤甚，所記撰著人姓氏，穎達外往往不同。
《古文尚書》十三卷
右漢孔安國以隸古定五十九篇之書。蓋以隸寫籀，故謂之隸古。其書自漢迄唐，行於學官。明皇不喜古文，改從今文，由是古文遂絕。陸德明獨存其一二於《釋文》而已。皇朝呂大防得本於宋次道，王仲至家以校陸氏《釋文》，雖小有異同，而大體相類。觀其作字奇古，非字書傅會穿鑿者所能到，學者考之，可以知制字之本也。
《尚書大傳》三卷
右秦伏生勝撰，鄭康成注。勝至漢孝文時，年且百歲，歐陽生、張生從學焉。音聲猶有訛誤，先後猶有差舛，重以篆隸之殊，不能無失。勝終之後，數子各論所聞，以己意彌縫其闕，而別作章句，又特撰大義，因經屬指，名之曰《傳》。後劉向校書，得而上之。
《尚書解》十四卷
右皇朝顧臨、蔣之奇、姚闢、孔武仲、劉敞、王會之、周範、蘇子才、朱正夫、吳孜所撰。後人集之爲一編，然非完書也。
胡翼之《洪範解》一卷
右皇朝胡瑗翼之撰。皆其門人所錄，無詮次首尾。
張晦之《洪範解》一卷
右皇朝張景之撰。景當景祐三年爲房州參軍，著論七篇。
王氏《洪範傳》一卷
右皇朝王安石介甫撰。安石以劉向、董仲舒、伏生明災異爲蔽而別著此《傳》。以「庶徵」所謂「若」者，不當訓「順」，當訓「如」；人君之五事，如天之雨、暘、寒、燠、風而已。大意言天人不相干，雖有變異，不足畏也。
楊元素《書九意》一卷
右皇朝楊繪元素撰。其序雲︰「《詩》、《書》、《春秋》同出於史，而仲尼或刪或修，莫不有筆法焉。《詩》、《春秋》，先儒皆言之，《書》獨無其法邪？故作《斷堯》、《虞書》、《夏書》、《禪讓》、《稽古》、《商書》、《周書》、《費誓》、《秦誓意》一九篇。」
蘇明允《洪範論圖》一卷
右皇朝蘇洵明允撰。三《論》皆援《經》擊傳，斥末以歸本；二《圖》，一以指歆、向之謬，一以形其意。或雲非洵作。
孫莘老《尚書解》十三卷
右皇朝孫覺莘老撰。覺仕元祐。至謂康王以喪服見諸侯爲非禮，蘇氏之說，蓋本於此。
《新經尚書義》十三卷
右皇朝王雱撰。雱，安石之子也。熙寧六年，命呂惠卿兼修撰國子監經義，王雱兼同修撰，王安石提舉而雱董是經，頒於學官。用以取士，或少違異，輙不中程，由是獨行於世者六十年，而天下學者喜攻其短。自開黨禁，世人鮮稱焉。
《書義辨疑》一卷
右皇朝楊時中立撰。其書專攻王雱之失。時仕至禮部侍郎。
東坡《書傳》十三卷
右皇朝蘇子瞻撰。熙寧以後，專用王氏之說，進退多士，此書駭異其說爲多。又以《胤征》爲羿篡位時事，《康王之誥》爲失禮，引《左氏》爲證，與諸儒之說不同。
顏吳范司馬《無逸說命解》三卷
右皇朝吳安詩、范祖禹、司馬康元祐中侍講筵、顏復說書崇政殿日所進講說也。
伊川《書說》一卷
右皇朝程頤正叔之門人記其師所談四十餘篇。
《洪範會傳》一卷
右皇朝孫諤撰。諤，元祐中博士，其說多本先儒，頗攻王氏之失。
《書傳》十三卷
右皇朝呂大臨與叔撰。
