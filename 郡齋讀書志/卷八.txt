
△《服飾圖》三卷
右唐李德裕編。共五十五事。
△《咸鎬故事》一卷
右唐韋慎微撰。纂長安自元日至除夜朝廷慶賀事。
△《景德會計錄》六卷
右皇朝丁謂謂之撰。謂景德中纂三司戶口稅賦之入，及兵食吏祿之費，會計天下每歲出納贏虧之數，李吉甫《元祐國計圖》之類是也。書成奏禦。
△《皇祐會計錄》六卷
右皇朝田況元鈞撰。況兩為三司使，謂夏戎阻命之後，增兵比之景德幾一倍，加之吏員益繁，經費日侈，民力甚疲。乃約丁謂《會計錄》，以皇祐財賦所入多於景德，而其出又多於所入，著成此書上之，庶幾朝廷稽祖宗之舊，省浮費以裕斯民雲。
△《封禪記》五十卷
右皇朝丁謂等撰。大中祥符元年，詔謂與李宗諤、陳彭年，以景德五年正月三日天書降於左承天門鴟吻之上，迄十月泰山修封事跡儀註詔誥，編次成書上之。御製序冠之於首。
△《祀汾陰記》五十卷
右皇朝丁謂撰。大中祥符三年八月，降祀汾陰御劄，至明年春禮成。四年，詔與陳彭年編次事跡儀註，逾二年，成書上之。
△《吉凶書儀》二卷
右皇朝胡瑗翼之撰。略依古禮，而以今體書疏儀式附之。
△《本朝事實》三十卷
右皇朝李攸編次。雜纂國朝事儀註為多。
△《刑統》三十卷
右皇朝竇儀以尚書判大理寺，與法官蘇曉、奚嶼、張希讓等修定。古者議事以制，使民不知所爭也；後世鑄刑書，使民知所避也。雖若不同，所以為民之意則一。然議事以制者，委重於人；鑄刑書者，委重於法。委重於人，則上之人將輕重由心，以虐其下；委重於法，則下之人將徵於書，以慢其上。其為失也亦均。要之以人行法，不使偏重，然後為得耳。
△《金科易覽》三卷
右《崇文總目》有唐趙綽《金科易覽》一卷，《田氏書目》有蕭緒《金科易覽》三卷。當是綽初撰一卷，緒刪改析之為三爾。
△《疑獄》三卷
右晉和凝撰。纂史傳決疑獄事。其上卷，凝書也。下、中卷，凝子蒙所續。
△《天聖編敕》三十卷
右天聖中宋庠、龐籍受詔改修《唐令》，參以今制而成。凡二十一門：官品一，戶二，祠三，選舉四，考課五，軍防六，衣服七，儀制八，鹵簿九，公式十，田十一，賦十二，倉庫十三，廄牧十四，關市十五，補亡十六，疾醫十七，獄官十八，營繕十九，喪葬二十，雜二十一。
△《元豐斷例》六卷
右元豐中法寺所斷罪，此節文也。
△《元豐廣案》二百卷
右皇朝元豐初，置新科明法，或類其所試成此書。
△《諸路將官通用敕》二十卷
右皇朝崇寧中修。
△《紹興敕》十二卷，《令》五十卷，《格》三十卷，《式》三十卷，《政和三年以後赦》十五卷
右皇朝張守等紹興中被旨編修。
△《刑統賦》二卷
右皇朝傳霖撰。或人為之註。
△《決獄龜鑒》二十卷
右皇朝鄭克編次。五代和凝有《疑獄集》，近時趙仝有《疑獄事類》，皆未詳盡。克因增廣之，依劉向《晏子春秋》，舉其綱要，為之目錄。分二十門，計三百九十五事。
△《律心》四卷
右未詳撰人。纂《刑統》綱要也。
△《斷例》四卷
右皇朝王安石執政以後，士大夫頗垂意律令。此熙、豐、紹聖中法寺決獄比也。
△《山海經》十八卷
右大禹制，晉郭璞傳。漢侍中、奉車都尉劉秀校定。表言：「禹別九州，而益等類物善惡，著此書。皆聖賢之遺事，古文明著者也。」大父嘗考之，於其書有曰：「長沙零陵雁門，皆郡縣名，又自載禹鯀，似後人因其名參益之，。」
△《山海經圖》十卷
右皇朝舒雅等撰。雅，仕江南，韓熙載門人也，後入朝數預修書之選。閩中刊行本或題曰「張僧繇畫」，妄也。
△《水經》四十卷
右漢桑欽撰。欽，成帝時人。《水經》三卷，後魏酈道元註。道元，節之子，為政嚴酷，蕭寶夤叛，死之。史稱道元好學，歷覽奇書，撰註《不經》行於世。
△《十道志》十三卷
右唐梁載言撰。唐分天下為十道。所載頗詳博，其書多稱咸通中沿革，載言，蓋唐末人也。
△《青城山記》一卷
右偽蜀杜光庭賓聖撰。集蜀山、若水在青城者，悉本道家方士之言。
△《廬山記》五卷
右皇朝陳令舉舜俞撰。先是，劉煥嘗為《記》，令舉因而增廣之，又為俯視圖，紀尋山先後之次雲。
△《太平寰宇志》二百卷
右皇朝樂史等撰。太平興國中，盡平諸國，天下一統。史悉取自古山經地誌，考正謬誤，纂成此書，上之於朝。
△《圖經》
右皇朝李撰。
△《九域志》十卷
右皇朝王存被旨刪定，總二十三路，京府四，次府十，州二百四十二，軍三十七，監四，縣一千一百三十五。
△《輿地廣記》三十八卷
右皇朝歐陽纂。自堯舜已來，至於五代地裏沿革離合，皆系以今郡縣名。或雲無所謂歐陽者，特假名以行其書耳。
△《青唐錄》二卷
右皇朝汪藻撰。青唐，吐蕃遺種也。崇寧中，命童貫取湟、廓、西寧州，擒趙懷德，上為之禦樓受降，宰臣蔡京以下進官有差。
△《春秋地譜》十二卷
右皇朝楊編。十三國地皆釋以今州縣名，並為圖於其後。蓋常氏已嘗有此書，而增廣焉。
△《洽聞記》三卷
右唐鄭常撰記郡國舊事，故附之地裏類。
△《三輔黃圖》三卷
右按《經籍志》有《黃圖》一卷，記三輔宮觀、陵廟，明堂、辟雍、郊畦等，即此書也。不著撰人姓氏。其間頗引劉昭《漢志》，然則出於梁陳間也。
△《職方機要》四十卷
右不題撰人姓名。序云：「本新、舊《九域志》，上據歷代史，旁取《左氏》、《水經》、《通典》，且采舊聞，參以小說，黜繆舉真，糸由成此書。」其間載政和間事，蓋當時人也。
△《渚宮舊事》十卷
右唐余知古撰。自鬻熊至唐江陵君臣人物事跡、史子傳記所載者，悉纂次之。
△《洛陽伽藍記》三卷
右元魏羊之撰。後魏遷都洛陽，一時王公大夫多造佛寺，或舍其私第為之，故僧舍之多，為天下最。之載其本末及事跡甚備。
△《南行記》三卷
右王仁裕撰。晉天福三年，仁裕被命使高季興，記自汴至荊南道塗賦詠及飲宴酬倡，殆百餘篇。
△《東京記》三卷
右皇朝宋敏求編開封坊巷、寺觀、官廨、私第所在及諸故實，極其精博。
△《長安志》十卷
右皇朝宋敏求撰。敏求因韋氏所記，搜采群書，罔有遺軼，二紀而成。凡府縣之政，官尹之職，河渠關塞之類，至於風俗物產，宮室道╉，無不詳備，世稱其博。趙彥若為之序。
△《河南志》二十卷
右皇朝宋敏求以唐韋述《兩京記》為未備，演之為《長安》、《河南志》。司馬光為之序。
△《相臺志》十二卷
右皇朝韓琦欲編次未成，郡守李琮命郡文學掾陳申之效宋敏求《河南志》成此書。
△《成都古今記》三十卷
右皇朝趙編。自慶歷至熙寧凡四入蜀，知蜀事為詳，摭其故實，以類相從，分百餘門。
△《明越風物志》七卷
右皇朝姜嶼撰。以明州本越地，故曰「明越」。又以郭璞註《爾雅》，多引江東，故詳載其風物雲。
△《蜀記》一卷
右皇朝張守約撰。載孟昶初降至薨事。
△《梁益志》十卷
右皇朝任弁撰。天禧中，遊宦於成都，以《蜀記》數家，其言皆無所據依，乃引書傳刊正其事。
△《峨眉志》三卷
右皇朝張開撰。峨眉，山名也。隋開皇十三年以名其邑，奇勝冠三蜀。郡守呂勤命開考圖經及傳記、石刻，綴輯成書，析為十四門。宋白、吳中復詩文附於後。
△《零陵記》十五卷
右皇朝陶嶽撰。永州地裏誌也。今永州所部才三縣，其所錄多運及數郡。自序云：「以其皆零陵舊地，故收之。」
△《番禺記異》五卷
右皇朝馮拯撰。拯，淳化中謫知端州，見嶺表鳥獸草木、民俗物情舉異中原，錄之，類為三十門凡三百事。還朝上之。
△《宜春傳信錄》三卷
右皇朝羅誘述。載其地古今人物及牧守政跡、山川靈異雲。
△《蜀三神祠碑文》五卷
右皇朝井度編。任四川漕日，裒梓橦、灌口、射洪三神祠碑文板記，成此書雲。
△《袁州孕惠廟錄》一卷
右皇朝張愨撰。記仰山二神靈異之跡。
△《遊城南記》一卷
右皇朝張禮撰。禮，秦人，元祐中，與陳明微自長安城南，探奇訪古，以抵樊川，因次之為記。
△《嘉州志》二卷
右皇朝呂昌明撰。以《嘉州圖經》增廣之。
△《洛陽名園記》一卷
右皇朝李格非撰。記洛中園圃自富鄭公以下十九所。其論以為洛陽之盛衰，為天下治亂之候，園圃之興廢，為洛陽盛衰之候。則《名園記》之作，豈徒然哉！公卿大夫忘天下治忽欲退享此樂，得乎？唐之末路是也。
