
別集類中
△《白居易長慶集》七十一卷
右唐白居易樂天也。太原人。居易自序生於鄭州滎陽。貞元十七年進士，中拔萃科。元和初，制策一等，調尉，入翰林為學士。太和初，遷刑部侍郎。會昌初，以刑部尚書致仕。居易以文章精切，然尤工詩，當時士人爭傳，林國賈相，率篇易一金。在杭州時，自類詩稿，分諷諭適、感傷、雜律四類。《前集》五十卷，有元稹序。《後集》二十卷，自為序、紀。又有《續後集》五卷，今亡三卷矣。予按樂天嘗與劉禹錫遊，人謂之「劉、白」，而不陷入司馬黨中，及與元稹遊，人謂之「元、白」，而不蹈北司黨中，又與楊虞卿為姻家，而不陷牛、李黨中：其風流高尚，進退淺俗，似幸其禍敗者，余固疑非樂天之語，及考之編年，崖州貶時，樂天沒將逾年，或曰浮屠某所作也。
△《戴叔倫述槁》十卷，《外詩》一卷，《書狀》一卷
右唐戴叔倫幼公也。潤州人。為人溫雅，善舉止。中進士第，累遷容管經略使，政治稱最。德宗賜《中和詩》，世以為榮。代還，請為道士。未幾，卒。集有馬總序。或題曰《會錄》。《唐史》但云「師事蕭穎士」，初不稱其能詩，以時人少其詩骨氣綿弱故也。
△《權德輿集》五十卷
右唐權德輿載之也。秦州人。未冠，以文章稱諸儒間。貞元十五年，知制誥，累官中書舍人。元和五年，以禮部尚書、平章事。德輿三歲知變四聲，四歲能賦詩，積思經術，無不貫綜。自始學至老，未曾一日去書。其文雅正贍縟，當時公卿功德卓異者，皆所銘紀。雖動止無外飾，其醞藉風流，自然可慕。貞元、元和間，為縉紳羽儀。其《兩漢辨亡論》、《世祖封不義侯議》，世多稱之雲。嘗自纂《制誥集》五十卷，楊憑為序，今亡逸。文集孫憲孫編次，楊嗣復為序。
△《符載集》十四卷
右唐符載字厚之，岐襄人。幼有宏達之志，隱居廬山，聚書萬卷，不為章句學。貞元中，李巽江西觀察，薦其材，授奉禮郎，為南昌軍副使，繼辟西川韋臯掌書記、澤潞郤士美參謀，歷協律郎，監察御史。元和中卒。段文昌為墓誌，附於後。集皆雜文，末篇有數詩而已。集前有崔群、王湘《送符處士歸覲序》，皆雲載蜀人，以比司馬、王、揚雲。
△《張登集》六卷
右唐張登。性剛潔耿介，特始以巾褐就辟，歷衛佐，廷尉平、監察御史。貞元中，改河南士曹掾，遷殿中侍御史，漳州刺史。居七年，坐公累受劾，吏議侵誣，感疾，卒。權德輿為之序甚詳，以公、景陽比之。《國史補》亦稱登長於小賦，氣宏而密，間不容髪，有織成隱起結采蹙金之狀。其舊集詩賦之外，書、啟、序、述、誌、記、銘、誄，合一百二十二篇，今存者才六十餘首。
△《戎昱集》三卷
右唐戎昱撰。初，李廉察桂林，月夜聞鄰居吟詠之音清暢，遲明訪之，乃昱也，即延為幕賓。後因飲席調其侍兒，微知其故，即贈之，昱感怍賦詩，有「恩合死前酬」之句。又為衛伯玉荊南從事。後歷辰、虔二州刺史。
△《元稹長慶集》六十卷，《外集》一卷
右唐元稹微之也。河南人。擢明經，書判入等，授校書郎。元和初，舉制科，對策第一，拜左拾遺。在江陵，與監軍崔潭峻善，潭峻以稹歌詩奏禦，穆宗賞悅，即以祠部郎中，知制誥。未幾，入翰林，為中書舍人、承旨學士，長慶二年拜同中書門下平章事。稹為文長於詩，與白居易齊名，號「元和體」，往往播樂府。穆宗在東官，妃嬪近習誦之，宮中呼元才子。及知制誥，變詔書體，務純厚明切，盛傳一時。有《長慶集》百卷，今亡其四十卷。又有《外集》一卷，詩五十二篇，皆宮體也。
△《皇甫文》六卷
右唐皇甫持正也。睦州人。元和元年進士，仕至工部郎中。裴度辟東都判官。度修福先寺，欲求碑文於白居易。怒曰：「近舍而遠取居易，請從此辭」。度謝之。即酣飲，援筆立就。度贈車馬繒采甚厚，怒曰：「吾自為《顧況集序》，未嘗許人，今碑字三千，一字三縑，何遇我薄耶？」度笑曰：「不羈之才也。」從而酬之。今集雜文三十八篇而已。況集序在焉，而碑已亡矣。
△《李紳追昔遊》三卷
右唐李紳公垂也。豪州人。元和元年進士，補國子助教。穆宗召為翰林學士，累進中書舍人。武宗即位，拜中書侍郎、平章事。紳為人短小精悍，於詩最有名，號「短李」。與李德裕、元稹同時，號「三俊」。《追昔遊》者，蓋賦詩紀其平生所遊歷。謂起梁漢，歸諫者，升翰苑，及播越荊楚，逾嶺嶠，止高安，移九江，過鍾陵，守滁陽，轉壽春，留洛陽，廉會稽，分務東周，守蜀，鎮梁也。開成戊午八月自為之序。
△《鮑溶詩》五卷
右唐鮑字溶德源。元和四年中進士第。集中有《別韓博士愈》詩，云：「不知無聲淚，中感一顧厚。」蓋退之所嘗推激也。張為謂溶詩氣力宏贍，博識清度，雅正高古，眾才無不備具。曾子固亦愛其詩清約謹嚴而違理者少。因以史館本及歐陽公所藏互校，得二百三十三篇。今本有一百九十二篇，餘逸。
△《朱仿詩》一卷
右唐朱仿字長通，襄陽人。隱居剡溪。嗣曹王臯鎮江西，辟節度參謀。貞元初，召為拾遺，不就。
△《沈亞之集》十卷
右唐沈亞之字下賢，長安人。元和十年進士。涇原李匯辟掌書記，為秘書省正字。長慶初，補櫟陽尉。四年，為福建都團練副使，事徐晦。後累進殿中丞，御史內供奉。太和三年，柏耆宣慰德州，取為判官。耆罷，亞之貶南康尉。後終郢州掾。亞之以文詞得名，狂躁貪汙，曾輔耆為惡，故及於貶。常遊韓愈門，李賀、杜牧、李商隱俱有擬沈下賢詩，亦當時名輩所稱許雲。此本之後有景文宋公題字，稱得之於端明李學士，編次無倫，蓋唐本也。予頗愛其能造語，然其本極舛誤，頗是正之。且裒其闕者數篇，及賀、牧、商隱三詩於後。
△《姚合詩》十卷
右唐姚合也。崇曾孫。以詩。元和十一年，李逢吉知舉進士，歷武功主簿，富平、萬年尉。寶應中。監察、殿中御史，戶部員外郎，出金、杭二州刺史，為刑、戶二部郎中，諫議大夫，給事中，陜虢觀察使。開成末，終秘書監。世號姚武功雲。
△《施肩吾西山集》五卷
右唐施肩吾，吳興人。元和十五年進士。以洪州西山十二真君羽化之所，心慕之，因隱焉。且以名其所著，自為之序。
△《李賀集四卷外集》一卷
右唐李賀長吉，鄭王之孫。七歲能辭章，韓愈、皇甫聞之，過其家，使賦詩，援筆輒就，自目曰《高軒過》，二人大驚。年二十七，終協律郎。賀辭尚奇詭，為詩未始先立題，所得皆警邁，遠去筆墨畦逕，當時無能效者。樂府十數篇，雲韶工合之弦管雲。或說賀既卒後，為不相悅者盡取其所著投圊中，以故世傳者不多。外集予得之梁子美家。姚鉉頗選載《文粹》中。
△《盧仝詩》一卷
右唐盧仝，范陽人。隱少室山，號玉川子，徵諫議不起。《唐史》稱：「韓愈為河南令，愛其詩，厚禮之。嘗作《月蝕詩》，以譏元和逆黨，愈稱其工。」
按其詩雲元和庚寅，蓋五年也。憲宗遇弒在十五年，後十歲也。豈追庚寅歲事為詩乎？不然，則史誣也。後死於甘露之禍。
△《劉義詩》一卷
右唐劉義也。少嘗任俠殺人，後更折節讀書，善歌詩，客韓愈門，作《冰柱》、《雪車》二詩，出盧仝、李賀右。歸齊、魯，不知所終。今集二十餘篇爾，不載二詩。
△《斷金集》一卷
右唐李逢吉、令狐楚自未第至貴顯所唱和詩也。後逢吉卒，楚編次之，得六十餘篇。裴夷直名曰《斷金集》，為之序。
△《杜牧樊川集》二十卷，《外集》一卷
右唐杜牧牧之也。京兆人。太和二年進士，復舉制科。會昌中，以考功郎中知制誥，終中書舍人。牧善屬文，剛直有奇節，敢論引大事，指陳利病，為詩情致豪邁，人號「小杜」，以別甫雲。臨死自為墓誌，悉焚所為文章。其甥裴廷翰輯其槁編次，為之後序。樊川蓋杜氏所居。《外集》皆詩也。
△《許渾丁卯集》二卷
右唐許渾字用晦，圉師之後。太和六年進士。為當塗、太平二令，以病免，超潤州司馬。大中三年，為監察御史，歷虞部員外，睦郢二州刺史。嘗分司於朱方丁卯間，自編所著，因以為名。賀鑄本跋云：按渾自序，集三卷，五百篇。世傳本兩卷，三百餘篇。求訪二十年，得沈氏、曾氏本，並取《擬玄》、《天竺集》
校正之，共得四百五十四篇。予近得渾集完本，五百篇皆在，然止兩卷。《唐藝文志》亦言渾集兩卷，鑄稱三卷者，誤也。
△《李涉歌詩》一卷
右唐李涉也。早從陳許辟，一再謫官夷陵。大和中，為太學博士，自號青溪子。渤三詩附。
△《雍陶詩》五卷
右唐雍陶國鈞。太和八年進士。大中六年，自國子《毛詩》博士出刺簡州。《唐志》集十卷，今亡其半。
△《李商隱樊南甲集》二十卷，《乙集》二十卷，又《文集》八卷
右唐李商隱義山也。隴西人。開成二年進士。令狐楚奏為集賢校理，楚出汴、滑、興元，皆表幕府，嘗補太學博士。初，為文瑰邁奇古，及從楚學，儷偶長短，而繁縟過之。旨決能感人，人謂其橫絕前後無儔者。今《樊南甲》、《乙集》皆四六，自為序，即所謂繁縟者。又有古賦及文共三卷，辭旨怪詭，宋景文序傳中稱「譎怪則李商隱」，蓋以此。詩五卷，清新纖艷，故《舊史》稱其與溫庭筠、段成式齊名，時號「三十六體」雲。
△《李德裕會昌一品集》二十卷，《姑臧集》五卷，《平泉詩》一卷，《窮愁志》三卷，《別集》八卷，又《賦》一卷
右唐李德裕文饒也。趙郡人。宰相吉甫之子。少力於學，既冠，卓犖有大節。不喜與諸生試有司，憲宗時，以蔭補校書郎。穆宗初，擢翰林學士，號令大典皆出於手。進中書舍人，召兵部尚書、中書門下平章事。會昌初，復秉政。平澤潞，策功拜太尉，封衛公。大中貶崖州司戶參軍，三年，卒。德裕性孤峭，明辨有風采，善為文章。雖在大位，手不去書。謀議援古，袞袞可喜，為武宗所知。常以經綸天下為己任，時王室幾中興焉。《一品集》，鄭亞為之序，皆會昌制誥、表狀、外內冊贊、碑序文也。賦詩四首。《窮愁志》乃崖州所撰。《姑臧集》題段全緯纂，上四卷亦制誥，第五乃《戛黠斯朝貢傳》與八詩。《別》集乃裒合古賦，《平泉詩》、集外雜著。又有《古賦》一卷，載《金松》等四賦。
△《陳黯文集》三卷
右唐陳黯撰。黯，字希孺，穎川人。十歲能詩，十三袖文謁清源牧，牧面令賦詩，頗稱賞之，由是一時聲名大振。會昌初，就鄉薦，至禮部，輒罷歸。咸通中卒。有羅隱、黃滔序。
△《劉得仁詩集》一卷
右唐劉得仁，公主之子。長慶中以詩名，五言清瑩，獨步文場。自開成後，昆弟皆居顯仕，獨自苦於詩，舉進士二十年，竟無所成。嘗有《寄所知》詩，云：
「外族帝王是，中朝親故稀。翻令浮議者，不許九霄飛。」及卒，詩僧棲白以絕句吊之，曰：「忍苦為詩身到此，冰魂雪魄巳難招。直教桂子落墳上，生得一枝冤始銷。」
△《劉綺莊歌詩》四卷
右唐劉綺莊，未祥其人。唐《四庫書目》有《綺莊集》十卷，今所餘止四卷，詩三十二，啟狀四十四而已，惜其散落大半。其本乃南唐故物，紙墨甚精，後題曰「平四年重題」，印其文曰「建鄴文房」，本內「密」字皆闕其書，而「超」
字不闕，蓋吳時所繕寫也。其詩如《置酒》、《揚州送人》，白乃敏中，崔乃元式，韋乃琮也。三人同相於宣宗初載，其末雲「限守藩服」，則知綺莊時已任刺史矣。
△《薛逢歌詩》二卷
右唐薛逢陶臣也。河東人。會昌元年進士。終秘書監。逢持論鯁切，以謀略高自標顯。與楊收、王鐸同年登第，而逢文藝最優。收作相，逢有詩云：「誰知金印朝天客，同是沙堤避路人。」鐸作相，逢又有詩云：「昨日鴻毛萬鈞重，今朝山嶽一毫輕」。二人皆怒，故不見齒。
△《鄭畋集》五卷
右唐鄭畋臺文也。滎陽人。會昌二年進士，書判入等，授校書郎，調渭南尉，知制誥，中書舍人。乾符四年，以本官同中書門下平章事。二年，召復秉政。至成都，以病不拜，終太子少保。《槁草》皆乾符堂判敕誥雲。
△《趙嘏渭南詩》三卷
右唐趙嘏承祐也。會昌四年進士。終渭南尉。杜紫微讀其《早秋詩》雲「殘星幾點雁橫塞，長笛一聲人倚樓」，因謂之「趙倚樓」雲。
△《孟遲詩》一卷
右唐孟遲字叔之，平昌人。會昌五年，陳商下及第。
△《薛能集》十卷
右唐薛能字大拙，汾州人。會昌六年登進士第。大中末，書判中選，補尉，辟太原、陜虢、河陽從事。李福鎮滑，表署觀察判官，歷御史、都官、刑部員外郎。福徙西蜀，奏以自副。咸通中，攝嘉州刺史。造朝，遷主客、度支、刑部郎中。俄刺同州。京兆尹溫漳貶，命權知尹事。出帥咸化，入授工部尚書。復節度徐州，徙忠武。廣明元年，徐軍戍氵殷水，經許，能以軍懷舊惠，館之城中。時軍以供備疏闕，大噪。能登子城樓，慰勞之久，乃定；忠武亦遣大將周岌詣氵殷水，聞之，夜還，襲擊徐卒，盡殺之；且怨能之厚徐卒也，遂逐之。能將奔襄陽，亂兵追殺之，並屠其家。能為政嚴察，禁絕私謁。新進士，或問其故，曰：「與渠銷弭災咎」雲。
△《李郢端公詩》一卷
右唐李郢楚望也。大中十年進士。詩調清麗。居餘杭，疏於馳競。為藩鎮從事，兼侍御史。
△《鄭嵎津陽門詩》一卷
右唐鄭嵎字賓光。大中五年進士。津陽，即華清宮之外闕。嵎開成中過之，聞逆旅主人道承平故實，明日，馬上成長句一千四百言，自為之序雲。
△《劉滄詩》一卷
右唐劉滄字蘊靈。大中八年進士。詩頗清麗，句法絕類趙嘏。
△《孫樵經緯集》三卷
右唐孫樵字隱之。大中九年進士。廣明初，狂寇犯闕，赴岐隴，授職方員外。郎時詔書曰「行在三絕」，以常侍李騭有曾、閔之行，前進士司空圖有巢、由之風，樵有楊、馬之文，遂輯所著名《經緯》集。
△《李群玉詩》一卷
右唐李群玉文山也。澧州人。曠逸不樂仕進，專以吟詠自適。詩筆妍麗，才力遒健。好吹笙，善書翰。親友強赴舉，一上而止。裴休廉察湖南，延郡中。大中八年來京師，進詩三百篇。休復論薦，授弘文館校書郎。集後附其進詩表，並除官制。《太平廣記》所載黃陵廟事甚異，其絕句在焉。
△《張祜詩》一卷
右唐張祜承吉，清河人。樂高尚。客淮南，杜牧為度支使，善其詩，嘗贈之詩，曰：「何人得似張公子，千首詩輕萬戶侯。」嘗作《淮南詩》，有「人生只合揚州死，禪智山光好墓田」之句。大中中，果終丹陽旅舍，人以為讖雲。
△《陳陶集》二卷
右唐陳陶嵩伯也。鄱陽人。大中時，隱洪州西山，自號三教布衣雲。《江南野史》有傳。
△《於武陵詩》一卷
右唐於武陵，大中進士。
△《令狐楚表奏》十卷
右唐令狐楚字殼士撰。楚相憲宗，為文善於箋奏。自為序云：「登科後，為桂、並四府從事，掌箋奏者十三年，始遷御史。綴其槁，得一百九十三篇。」自號白雲孺子。
△《溫庭筠金荃集》七卷，《外集》一卷
右唐溫庭筠也。庭筠，本名岐，字飛卿，宰相彥博之裔。詩賦清麗，與李商隱齊名，時號「溫李」。然薄於行，多作側辭艷曲，累舉不第，終國子助教。宣宗嘗作詩賜宮人，句有「金步搖」，遣場中對之，庭筠對以「玉跳脫」。上喜其敏，欲用之，以嘗作詩忤時相令狐，終廢斥雲。
△《皮日休文藪》十卷
右唐皮日休字襲美，一字逸少，襄陽人。隱鹿門山，自號醉吟先生。以文章自負，尤善箴銘。咸通八年，登進士第，為著作佐郎，太常博士。乾符之亂，東出關，為毗陵副使，陷巢賊中。賊遣為讖文，疑其譏己，遂害之。集乃咸通丙戌年居州裏所編。自序云：發篋次類文槁，繁如藪澤，因以名之。凡二百篇。
△《司空圖一鳴集》三十卷
右唐司空圖表聖也。河中人。咸通十一年，王凝下及第。黃巢陷長安，僖宗次鳳翔，召拜知制誥、中書舍人。朱溫將篡，召為禮部尚書，不赴。聞哀帝遇弒，不食而卒。圖居中條山，自號知非子、耐辱居士。集自為序，以《濯纓亭》、《一鳴窗》名其集。子荷別為集後記。最長於詩，其論詩有曰：梅止於酸而鹽止於咸，味常在酸鹹之外，謂其詩「棋聲花院靜，幡影後壇高」之句為得之，人以其言為然。
△《唐彥謙鹿門詩》一卷
右唐唐彥謙茂業也。并州人。咸通末舉進士第。中和中，王重榮表河中從事，歷節度副使，晉絳二州刺史。重榮遇害，貶漢中掾。興元楊守亮留署判官，遷副使，閬、壁刺史，卒。彥謙才高負氣，無所摧屈，博學多藝，尤能七言詩，師溫庭筠，故格體類之，世稱「耳聞明主提三尺，眼見愚民盜一」，蓋彥謙句也。自號鹿門先生。有薛廷珪序。
△《曹唐詩》一卷
右唐曹唐字堯賓，桂州人。初為道士。咸通中，為府從事，卒。作《遊仙詩》百餘篇。或靳之曰：「堯賓嘗作鬼詩。」唐曰：「何也？」「『井底有天春寂寂，人間無路月茫茫』。非鬼詩而何？」唐乃大哂。今集中不見，然他詩及神仙者尚多。
△《秦韜玉投知小錄》三卷
右唐秦韜玉中明，京兆人。有詞藻，工歌吟，險而好進，為田令孜所善。僖宗幸蜀，令孜引為工部侍郎。中和二年，賜進士第，編入春榜。
△《雲臺編》三卷，《宜陽外編》一卷
右唐鄭谷字守愚，宜陽人。光啟三年，擢高第，遷右拾遺，歷都官郎中。乾寧四年，歸宜春，卒於別墅。其集號《雲臺編》者，以其扈從華山觀居所編次也。
谷詩屬思頗切於理，而格韻凡猥，語句浮俚不競，不為議者所多，然一時傳諷，號鄭都官而弗名也。
△《陸龜笠澤叢書》四卷
右唐陸龜魯望也。蘇州人。少高放，通《六經》大義，尤明《春秋》。舉進士，一不中，從張摶為蘇、湖從事。居松江甫裏，以文章自怡。少工歌詩，其體裁不一，卒造乎平淡而已。自號江湖散人，或號甫裏先生。著作之博，《新史》多取之，而獨不雲工歌詩。笠澤者，松江地名也。其集自序云：「自乾符六年春臥病笠澤時，隱幾著書，詩賦銘記，往往雜發，混而錄之，故曰『叢書』。」今按其集歌詩為多，又比他文最工，《新史》疏漏如此。
△《韓詩》二卷，《香奩集》一卷
右唐韓致光也。京兆人。龍紀元年進士，累遷諫議大夫、翰林學士。昭宗幸鳳翔，進兵部侍郎、承旨。朱全忠怒，貶濮州司馬，榮懿尉。天祐初，挈族依王審知而卒。《香奩集》，沈括《筆談》以為和凝所作，凝既貴，惡其側艷，故詭稱著。或謂括之言妄也。
△《李洞詩》一卷
右唐李洞撰字才江。諸王之孫。慕賈島為詩，銅鑄為像，事之如神。詩人多誚其僻澀，不貴其奇峭，唯吳融稱之。昭宗時不第，遊蜀，卒。
△《杜荀鶴唐風集》十卷
右唐杜荀鶴，池州人。大順二年進士，善為詞章。宣州田κ重之，嘗以箋問，至梁祖薦為翰林學士，主客員外。恃勢侮易縉紳，眾怒，欲殺之而未及。天祐初，病卒。有顧雲序。荀鶴自號九華山人。
△《程晏集》六卷
右唐程晏字晏然。乾寧二年進士。集皆雜文。
△《孫郃文纂》一卷
右唐孫郃字希韓，四明人。乾寧四年進士。好荀揚、揚雄、孟氏之書，慕韓愈。為校書郎，河南府文學。舊四十卷。
△《朱致理書》十卷
右唐朱樸也。襄陽人。以三史舉，為荊門令。乾寧中，方士許巖士得幸禁中，言有經濟才，帝幸石門召對，即拜諫議大夫、平章事。
△《曹松詩》一卷
右唐曹松夢徵也。舒州人。學賈島為詩。天復元年，與王希羽、劉象、柯崇、鄭希顏同登第，年皆七十餘，號「五老榜」。時以新平內難聞放進士，喜，特敕授校書郎而卒。
△《裴說詩》一卷
右唐裴說撰。天祐三年進士。詩有「避亂一身多」之句。
△《羅虬比紅兒詩》一卷
右唐羅虬也。皇朝方性夫註。虬詞藻富贍，與其族人隱、鄴齊名，時號「三羅」。從畦州李孝恭。籍中有杜紅兒者，善歌，常為副戎屬意。副戎聘鄰道，虬請紅兒歌，贈之以采。孝恭不令受，虬怒，拂衣而起，詰旦，手刃之。既而追其冤，作絕句詩百篇，借古人以比其艷，盛行於世。
△《方幹詩集》一卷
右唐方幹字雄飛，歙人。唐末舉進士，不第，隱鏡湖上。徐凝有詩名，一見幹，器之，授以詩律。其貌寢陋，又兔缺，而喜淩侮。嘗謁廉帥，誤三拜，人號「方三拜」。將薦於朝而卒，門人謚玄英先生、其甥楊孫郃編次遺詩，王贊為序。郃又為作《玄英先生傳》附。
△《沈顏聱書》十卷
右偽吳沈顏字可鑄，傅師之孫。天復初進士，為校書郎。屬亂離，奔湖南，辟巡官，吳國建，為淮南巡官、禮儀使、兵部郎中、知制誥、翰林學士。順義中卒。顏少有詞藻，琴棋皆臻妙。場中語曰「下水船」，言為文敏速，無不載也。性淡，不樂世利。嘗病當時文章浮靡，仿古著書百篇，取元次山「聱叟」之說附已誌而名書。其自序云：「自孟軻以後千餘年，經百千儒者，咸未有聞焉。天厭其極，付在鄙子。」其誇誕如此。
△《王德輿詩》一卷
右唐王德輿。集有次韻和鄭畋詩，知其懿、僖間人也。
△《沈彬詩》一卷
右南唐沈彬。保大中以尚書郎致仕，居高安。集中有與韋莊、杜光庭；貫休詩；唐末三人皆在蜀，疑其同時避亂，嘗入蜀雲。《上李山水圖》詩在焉。
△《胡笳十八拍》一卷
右唐劉商撰。漢蔡邕女琰為胡騎所掠，因胡人吹蘆葉以為歌，遂翻為琴曲，其辭古淡。商因擬之序琰事，盛行一時。商，彭城人。擢進士第，歷臺省為郎。好道術，隱義興胡父渚，世傳其仙去。
△《熊屠龍集》五卷
右晉熊。後唐清泰二年進士。為延安劉景巖從事。天福中，說景巖歸朝，擢右司諫。坐累，黜上津令。集有陶穀序。陳沆賞《早梅詩》雲「一夜欲開盡，百花猶未知」，曰：「太妃容德，於是乎在。」
△《鼎國詩》三卷
右後唐李雄撰。雄，洛鞏人。莊宗同光甲申歲，遊金陵、成都、鄴下，各為詠古詩三十章，以三國鼎峙，故曰《鼎國》。
△《羅隱甲乙集》十卷，《讒書》五卷
右杭越羅隱字昭諫，餘杭人。唐乾符中舉進士不第。從事諸鎮皆無合，久之而歸。錢辟掌書記，歷節度判官副使，奏授司勛郎中。梁祖以諫議大夫召，不行。魏博羅紹威推為叔父，表薦給事中，卒。隱少聰敏，作詩著文，以譏刺為主。自號江東生。其集皆自為序。
△《張詩》一卷
右偽蜀張字象文，清河人。唐乾寧中進士。為校書郎、櫟陽尉、犀浦令。王建開國，拜膳部員外郎，後為金堂令。王衍與徐後遊大慈寺，見壁間書「墻頭細雨垂纖草，水面回風聚落花」，愛之，問之句，給劄，令以詩進。以二百首獻。衍頗重之，將召為知制誥，宋光嗣以其輕傲，止賜白金而已。生而穎秀，幼能為詩，作《登單于臺》，有「白日地中出，黃河天外來」之句，為世所稱。
△《盧延讓計》一卷
右偽蜀盧延讓子善也。范陽人。唐光化元年進士。朗陵雷滿辟，滿敗，歸王建。及僭號，授水部員外郎，累遷給事中，卒官終刑部侍郎。延讓師薛能，詩不尚奇巧，人多誚其淺俗，獨吳融以其不蹈襲，大奇之。
△《牛嶠歌詩》三卷
右偽蜀牛嶠字延峰，隴西人。唐相僧孺之後。博學有文，以歌詩著名。乾符五年進士，歷拾遺、補闕、尚書郎。王建鎮西川，辟判官。及開國，拜給事中，卒。集本三十卷。自序云：「竊慕李長吉所為歌詩，輒效之。」
△《韋莊浣花集》五卷
右偽蜀韋莊字端己。仕王建，至吏部侍郎、平章事。集乃其弟藹所編，以所居即杜甫草堂舊址，故名。《偽史》稱莊有集二十卷，今止存此。
△《孫光憲鞏湖編玩》三卷
右荊南孫光憲字孟文，陵州人。王衍降唐，避地荊南，從誨辟掌書記。歷檢校秘書監。御史大夫。王師收朗州，光憲勸其主獻三州地。乾德中，終黃州刺史。自號葆光子。
△《李煜集》十卷
右偽唐主李煜重光也，璟之子。少聰悟，喜讀書屬文，工書畫，知音律。建隆三年嗣偽位。開寶八年，王師克金陵，封違命侯。太平興國三年，終隴西郡公，贈吳王。江鄰幾《雜志》云為秦王廷美所毒而卒。
△《韓熙載格言》五卷
右偽唐韓熙載字叔言，兆海人。後唐同光中進士。南奔江淮。李建國，用為秘書郎，使與其子璟遊。璟嗣位，為虞部員外郎、史館修撰，兼太常博士、知制誥。頃之，請誅陳覺，黜和州司馬，復召中書舍人，累遷兵部尚書。第宅華侈，妓樂四十餘人，不加檢束。時人比徐之才。璟欲倚以為相，用是不果。後左授右庶子、分司，乃盡斥群妓，單車引道，留為秘書監，俄復位，已而其去妓皆還。熙載天才俊敏，工隸書及畫，聲名冠一時。自朱元叛後，煜頗疑北人，多因事誅之，熙載愈益淫縱。然喜延譽後進，如舒雅等，後多知名。謚曰文。
△《孫晟文集》三卷
右南唐孫晟字鳳，密州人。好學，有文辭，尤長於詩。少為道士，常畫賈島像，置於屋壁，晨夕事之。後乃儒服謁唐莊宗於鎮州，莊宗以為著作佐郎。天成中，奔於吳，李父子用之為相。周世宗征淮上諸郡，璟懼，遣晟奉表求和。世宗召問江南事，不對，殺之。璟聞，贈魯國公。
△《潘佑滎陽集》十卷
右偽唐潘佑，金陵人。韓熙載薦於璟，授秘書正字，直崇文館。煜時為虞部員外郎、史館修撰、知制誥、中書舍人。佑性貞介，文章贍逸，尤長論議。坐言事悖慢下獄，自剄死。人頗言張洎譖之。
△《李有中詩》二卷
右偽唐李有中。嘗為新塗令，與水部郎中孟賓於善。賓於稱其詩如方幹、賈島之徒。賓於，晉天福中進士也。有中集中有贈韓、張、徐三舍人詩，韓乃熙載，張乃洎，徐乃鉉也。《春日詩》云：「乾坤一夕雨，草木萬方春」，頗佳。他皆稱是。
△《成彥雄梅頂集》一卷
右偽唐成彥雄，江南進士。有劉鉉序。
△《徐鉉集》三十卷
右偽唐徐鉉字鼎臣，廣陵人。仕楊溥，為秘書郎，直宣徽北院，掌文翰。李時，知制誥。璟、煜時，累官為翰林學士。歸朝，為直學士院、給事中、散騎常侍。浮化初，坐累黜靜難軍司馬。鉉初至京師，見禦毛褐者，輒哂之。苦寒，竟以冷氣入腹而卒。鉉幼能屬文，尤精小學，嘗為文速則意思雄壯，緩則體勢疏慢，故未嘗沈思。集有陳彭年序。
△《賈島長江集》十卷
右唐賈島浪仙也。詩共三百七十九首。《唐書》稱島「范陽人，初為浮屠，名無本。後從韓愈，遂去浮屠，舉進士，累舉不第。文宗時，坐飛謗，謫長江主簿。會昌初，終普州司倉參軍」。今長江祠堂中有石刻，大中九年墨制也。大中，宣宗年號，與傳不合。《摭言》又載武宗時謫去，尤差誤。
△《皎然杼山集》十卷
右唐僧皎然撰。字清晝，吳興人。謝靈運十世孫。工篇什，德宗詔錄本納集賢院，集前有於ν序並《贈盡上人詩》。
△《貫休禪月集》三十卷
右唐僧貫休撰。字德隱，姓姜氏，婺州人。後入蜀，號禪月大師。初，吳融為之序，其弟子曇域削去，別為序引，偽蜀乾德中獻之。
△《清塞詩》一卷
右唐僧清塞，字南卿。詩格清雅，與賈島、無可齊名。寶歷中，姚合蒞杭，因攜書投謁。合聞其《哭僧詩》雲「凍須亡夜剃，遺偈病中書」，大愛之，因加以冠巾，為周賀雲。
△《碧雲詩》一卷
右唐僧虛中詩也。司空圖嘗以詩贈之，云：「十年太華無知己，只得虛中一首詩。」
△《薛洪度詩》一卷
右唐薛濤字洪度，四川樂妓。工為詩，當時人多與酬贈。武元衡奏校書郎。
大和中卒。李肇云：「樂妓而式詩者，濤亦文妖也。」
△《花蕊夫人詩》一卷
右偽蜀孟昶愛姬也，青城費氏女。幼能屬文，長於詩，宮詞尤有思致。蜀平，以俘輸織室。後有罪，賜死。
△《吳越掌記集》一卷
右唐羅隱也。與其族人虬、鄴齊名。後歸吳越，掌錢記室。集中其所著表啟也。
