
四月八日明星出，摩耶夫人降前佛。 
八月五日佳氣新，昭成太后生聖人。 
開元九日燕公說，奉詔聽置千秋節。 
丹青廟裡貯姚宋，花萼樓中宴岐薛。 
清樂靈香幾處聞，鸞歌鳳吹動祥雲。 
已於武庫見靈鳥，仍向晉山逢老君。 
率土普天無不樂，河清海晏窮寥廓。 
梨園第子傳法曲，張果先生進仙藥。 
玉座淒涼遊帝京，悲翁迴首望承明。 
雲韶九奏杳然遠，唯有五陵松柏聲。

