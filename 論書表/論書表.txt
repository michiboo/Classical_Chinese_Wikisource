臣聞庖犧氏作而八卦列其畫，軒轅氏興而靈龜彰其彩。古史倉頡覽二象之爻，觀鳥獸之跡，別創文字，以代結繩，用書契以紀事。宣之王庭，則百工以敘；載之方冊，則萬品以明。迄於三代，闕體頗異，雖依類取制，未能悉殊倉氏矣。故《周禮》八歲入小學，保氏教國子以六書：一曰指事，二曰諧聲，三曰象形，四曰會意，五曰轉注，六曰假借。蓋倉頡遺法也。及宣王太史籀著《大篆》十五篇，與古文或同或異，時人即謂之篇書。孔子修《六經》，左丘明述《春秋》，皆以古文，闕意可得而言。
其後七國殊軌，文字乖別。暨秦兼天下，丞相李斯乃奏罷不合秦文者。斯作《倉頡篇》，中車府令趙高作《爰歷篇》，太史令胡母敬作《博學篇》，皆取史隨籀大篆，或頗省改，所謂小篆者也。於是秦燒經書，滌除舊典，官獄繁多，以趨約易，始用隸書，古文由此息矣。隸書者，始皇時使下杜人程邈附於小篆所作也。世人以邈徒隸，即謂之隸書。故秦有八體；一曰大篆，二曰小篆，三曰刻符書，四曰蟲書，五曰摹印，六曰署書，七曰殳書，八曰隸書。
漢興，有尉律學，復教以籀書，又習以八體，試之課最，以為尚書史。書或有字不正，輒舉劾焉。又有草書，莫知誰始，其形畫雖無闕誼，亦是一時之變通也。孝宣時，召通《倉頡》之篇者，張敞從受之。涼洲刺史杜鄴、沛人爰禮、講學大央秦近亦能言之。孝平時，征禮等百餘人說文字於未央宮中，以禮為小學元士。黃門侍郎揚雄采以作《訓纂篇》。及亡新居攝，自以應運製作，使大司馬甄豐校文字之部，頗改定古文。時有六書：一曰古文，孔子壁中書也；二曰奇字，即古文而異者；三曰篆書，雲小篆也；四曰佐書，秦隸書也，五曰繆篆，所以摹印也；六曰鳥蟲，所以書幡信也。壁中書者，魯共王壞孔子宅而得《尚書》、《春秋》、《論語》、《孝經》也。又北平侯張蒼獻《春秋左氏傳》，飛書體與孔子壁中書相類，即前代之古文矣。
後漢郎中扶風曹喜，號曰工篆，小異斯法，而甚精巧，自是後學，皆其法也。又詔侍中賈逵修理舊文，殊藝異術，王教一端，苟有可以加於國者，靡不悉集。逵即汝南許慎古學之師。後慎嗟時人之好奇，嘆俗儒之穿鑿，惋文毀於凡學，痛字敗於庸說，詭更任情，變亂於世，故撰『說文解字』十五篇，首一終亥，各有部居，包括六藝群書之詁，評釋百代諸子之訓，天地、山川、草木、鳥獸、昆蟲、雜物、奇怪珍異、王制禮儀、世間人事莫不畢載。可謂類聚群分，雜而不越，文質彬彬，最可得而論也。左中郎將陳留蔡邕采李斯、曹喜之法為古今雜形，詔於太學立石碑，刊載『五經』，題書楷法，多是邕書也。後閉鴻都，書畫奇能，莫不雲集，語方獻篆，無出邕者。
魏初，博士清河張揖著『埤倉』、『廣雅』、『古今字詁』。究諸『埤』、『廣』，綴拾遺漏，增長事類，抑亦於文為益者也；然其『字詁』，方之許篇，古今之體用，或得或失芙。陳留郁鄞淳亦與揖同時，博開古藝，特善『倉』、『雅』、許氏字捐、八體、八書，精究閒理，有名於揖。以書教諸皇子。又建『三字石經』於漢碑之西，其文蔚煥，三體復宣。校之『說文』，篆、隸大同，而古字少異。又有京兆韋誕、河東衛覬二家，並號能篆。當時台觀榜題、寶器之銘，悉是誕書，咸傳之子孫，世稱其妙。
晉世義陽王典詞令任城呂忱表上『字林』六卷，尋其沉趣，附托許慎『說文』，而按偶章句，隱別古籀奇惑之字，文得正隸，不差篆意。忱弟靜別仿故左校令李登『聲類』之法，作『韻集』五卷，使宮、商、角、徵、羽各為一篇，而文字與兄便是魯、衛，音讀楚、夏，時有不同。
皇魏承百王之季，紹五運之緒，世易風移，文字改變，篆形謬錯，隸體失真。俗學鄙習，復加虛造，巧言辨士，以意為疑，炫惑於時，難以釐改。傳曰：以眾非，非行正，信哉得之於斯情矣。乃日追來為歸，巧言為辯，小兔為【需兔】音nou，神蟲為蠶，如斯甚眾，皆不合孔氏古書、史籀『大篆』、許氏『說文』、『石經』三字也。凡所開卷，莫不惆悵，為之咨嗟。夫文字者，六藝之宗，王教之始，前人斯以垂後，令人所以識古。故曰：「本立而道生。」孔子曰：「必也正名。」又曰：「述而不作。」『書』曰：「予欲觀古人之象。」皆言遵循舊文，而不敢穿鑿也。
臣六世祖瓊，家世陳留，往晉之初，與從父應元俱受學於衛覬，古篆之法，『埤倉』、『雅』、『言』、『說文』之誼，當時並收善譽，而仕至太子洗馬，出為馮翊郡。值洛陽之亂，避地河西，數世傳習，斯業所以不墜。世祖太延中，皇威西被，牧健內附。臣亡祖文威杖策歸國，奉獻五世傳掌之書，古篆八體之法，時蒙褒錄，敘列於儒林，官班文省，家號世業。暨臣闇短，識學庸薄，漸漬家風，有忝無顯。但逢時來，恩出願外，得承澤雲津，廁霑濡之潤，驅馳文閣，參預史官，題篆宮禁，猥同上哲。既竭愚短，欲罷不能，是以敢藉六世之資，奉遵祖考之訓，竊慕古人之軌，企踐儒門之轍，求撰集古來文字，以許慎『說文』為主，爰采孔氏『尚書』、『五經音注』、『籀篇』、『爾雅』、『三倉』、『凡將』、『方言』、『通俗文』、『祖文宗』、『埤倉』、『廣雅』、『古今字詁』、『三字石經』、『字林』、『韻集』、諸賦文字有六書之誼者，以類編聯，文無重複，統為一部。其古籀、奇字、俗隸諸體，咸使班於篆下，各有區別。詁訓假借之誼，各隨文而解，音讀楚，夏之聲，並逐字而注。其所不知者，則闕如也。脫蒙遂許，冀省百氏之觀，而周文字之域，典書秘書，所須之書，乞垂教給付；並學士五人嘗習文字者，助臣披覽；書生五人，專令抄寫。付中書、黃門、國子祭酒一月一監，詳議疑隱，庶無訛謬。所撰名目，伏聽明旨。
詔曰：「可如所謂，並就太常，兼教八分書史，其有所須，依請給之。名目待書成重聞。」式於是撰集字書，號曰『古今文字』，凡四十篇，大體依許氏為本，上篆下隸。
