　　欽定四庫全書　　　　　子部十二
　　拾遺記　　　　　　　　小説家𩔖二〈異聞之屬〉提要
　　〈臣〉等謹案拾遺記十巻秦王嘉撰嘉字子年隴西安陽人事跡具晉書萟術傳故舊本繋之晉代然嘉實苻秦方士是時關中雲擾與典午隔絶已久稱晉人者非也其書本十九巻二百二十篇後經亂亡失殘缺梁蕭綺搜羅補綴定為十巻併附註所論命之曰録即此本也綺序稱文起羲炎以來事迄西晉之末然第九巻記石虎燋龍至石氏破滅則事在穆帝永和六年之後入東晉久矣綺亦約畧言之也嘉書蓋仿郭憲洞㝠記而作厯代詞人取材不竭亦劉勰所謂事豐奇偉辭富膏腴無益經典而有助文章者歟虞初九百漢人具著於録此本既六朝舊笈今亦存備採掇焉乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













　　拾遺記原序
　　拾遺記者晉隴西安陽人王嘉字子年所撰凡十九巻二百二十篇皆為殘缺當偽秦之季王綱遷號五都淪覆河洛之地沒為戎墟宮室榛蕪書藏堙毀荊𣗥霜露豈獨悲於前王鞠為禾黍彌深嗟於茲代故使典章散滅黌館焚埃皇圖帝冊殆無一存故此書多有亡敗文起羲炎以來事訖西晉之末五運因循十有四代王子年乃搜撰異同而殊怪必舉紀事存朴受廣向竒憲章稽古之文綺綜編雜之部山海經所不載夏鼎未之或存乃集而記矣辭趣過誕音㫖迂濶推理陳跡恨為繁冗多涉禎祥之書博採神仙之事妙萬物而為言蓋絶世而𢎞博矣世徳凌夷文頗缺畧綺更刪其繁紊紀其實美捜刋幽秘捃採殘落言匪浮詭事弗空誣推詳徃跡則影徹經史考驗真怪則葉符圖籍若其道業逺者則辭省樸素世徳近者則文存靡麗編言貫物使宛然成章數運則與世推移風政則因時𢌞改至如金繩鳥之文玉牒蟲章之字末代流傳多乖曩跡雖探研鐫冩抑多疑悟及言乎政化訛乎禎祥隨代而次之土地山川之域或以名例相疑草木鳥獸之𩔖亦以聲狀相惑隨所載而區別各因方而釋之或變通而會其道寧可採於一説今捜撿殘遺合為一部凡一十卷序而錄焉梁蕭綺撰









