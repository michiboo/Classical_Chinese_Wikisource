　　吳、長洲二縣，在郡治所，分境而治。而郡西諸山，皆在吳縣。其最高者，穹窿、陽山、鄧尉、西脊、銅井；而靈巖，吳之故宮在焉，尚有西子之遺跡。若虎邱、劍池及天平、尚方、支硎，皆勝地也。而太湖汪洋三萬六千頃，七十二峯沈浸其閒，則海內之奇觀矣！
　　余同年友魏君用晦為吳縣，未及三年，以高第召入為給事中。君之為縣，有惠愛，百姓扳留之不能得，而君亦不忍於其民，由是好事者繪《吳山圖》以為贈。夫令之於民，誠重矣。令誠賢也，其他之山川草木，亦被其澤，而有榮也；令誠不賢也，其地之山川草木，亦被其殃，而有辱也。君於吳之山川，葢增重矣，異時吾民將擇勝於巖巒之閒，尸祝於浮屠、老子之宮也，固宜。而君則亦既去矣，何復惓惓於此山哉？昔蘇子瞻稱韓魏公去黃州四十餘年，而思之不忘，至以為《思黃州詩》，子瞻為黃人刻之於石。然後知賢者於其所至，不獨使其人之不忍忘而已，亦不能自忘於其人也。君今去縣已三年矣。一日，與余同在內庭，出示此圖，展玩太息，因命余記之。噫！君之於吾吳，有情如此，如之何而使吾民能忘之也！


