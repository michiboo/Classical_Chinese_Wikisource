
薄宦晨昏闕，尊尊義取斯。
窮愁年貌改，寂歷爾胡爲。
不諂詞多忤，無容禮益卑。
微生尚何有？遠跡固其宜。
思擾梁山曲，情遙越鳥枝。
故園從海上，良友邈天涯。
雲雨歎一別，川原勞載馳。
上慙伯樂顧，中負叔牙知。
去國誠寥落，經途弊險巇。
歲逢霜雪苦，林屬蕙蘭萎。
欲贈幽芳歇，行悲舊賞移。
一從關作限，兩見月成規。
苒苒窮年籥，行行盡路岐。
征鞍稅北渚，歸帆指南垂。
樹晚猶蔥蒨，江寒尚渺瀰。
土風從楚別，山水入湘奇。
石瀨相奔觸，煙林更蔽虧。
層崖夾洞浦，輕舸汎澄漪。
松篠行皆傍，禽魚動輙隨。
惜哉邊地隔，不與故人窺。
疇昔陪鵷鷺，朝陽振羽儀。
來音雖寂寞，接景每逶迤。
朝罷冥塵事，賓來話酒巵。
邀歡逐芳草，結興選華池。
及此風成歎，何時霧可披。
自憐無用者，誰念有情離。
望美音容闊，懷賢夢想疲。
因聲達霄漢，持拙守東陂。

