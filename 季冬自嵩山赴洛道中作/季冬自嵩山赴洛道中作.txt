
皇運偶中變，長蛇食中土。 
天蓋西北傾，眾星隕如雨。 
胡塵動地起，千里聞戰鼓。 
死人成為阜，流血塗草莽。 
策馬何紛紛，捐軀抗豺虎。 
甘心赴國難，誰謂荼葉苦。 
天子初受命，省方造區宇。 
斬鯨安溟波，截鼇作天柱。 
三微復正統，五玉歸文祖。 
不圖漢官儀，今日忽再睹。 
升高望京邑，佳氣連海浦。 
寶鼎歊景雲，明堂舞干羽。 
虎臣□激昂， □□□禦侮。 
腐儒著縫掖，何處議鄒魯。 
西上轘轅山，丘陵橫今古。 
和氣蒸萬物，臘月春靄吐。 
得為太平人，窮達不足數。 
他日遇封禪，著書繼三五。

