　　欽定四庫全書　　　　經部七
　　九經古義目録　　　　　五經縂義類
　　卷一
　　周易古義
　　卷二
　　周易古義
　　卷三
　　尚書古義
　　卷四
　　尚書古義
　　卷五
　　毛詩古義
　　卷六
　　毛詩古義
　　卷七
　　周禮古義
　　卷八
　　周禮古義
　　卷九
　　儀禮古義
　　卷十
　　儀禮古義
　　卷十一
　　禮記古義
　　卷十二
　　禮記古義
　　卷十三
　　公羊古義
　　卷十四
　　公羊古義
　　卷十五
　　穀梁古義
　　卷十六
　　論語古義
　　〈臣〉等謹案九經古義十六卷
　　國朝惠棟撰棟有周易述諸書皆別著録是編所解凡周易尚書毛詩周禮儀禮禮記左傳公羊穀梁論語十經其左傳六卷後更名曰補注刋板別行故惟存其九曰古義者漢儒専門訓詁之學得以考見於今者也古者漆書竹簡𫝊冩為艱師弟相𫝊多由口授往往同音異字輾轉多岐又六體孶生形聲漸備毫釐辨別後世乃詳古人字數無多毎相假借沿流承襲遂開通用一門談經者不究其源往往以近代之形聲究古書之義訓穿鑿附㑹多起於斯故士生唐宋以後而操管摛文動作竒字則不免於生今反古至於讀古人之書先當通古人之字庶明其文句而義理可以漸求棟作是書皆蒐採舊文互相㕘証其中愛博嗜竒不能割愛者如易之需卦據歸藏作溽於象𫝊飲食之義誠符於爻詞需泥需沙則義不相協書之曰若稽古用鄭康成之義實則訓古為天經典更無佐證儀禮士昏禮之皇舅某子申註疏張子李子之義駁顧炎武之説實則春秋𫝊所謂男女辨姓乃指婚姻不指稱號禮記檀弓之子夏喪明漢冀州從事郭君碑作喪名實係假借之字乃引爾雅目上為名謂名為目珠不思目珠不在眉目之間公羊隠十一年𫝊蔡邕石經以殺為試引白虎通証之已屬附㑹又引荀子議兵篇威厲而不試刑措而不用句為証實則此試字又別一意蔡邕所書義不縁此成二年𫝊是土齊也自以何休註文為正解而引周禮司馬法解土為杜實則盡東其畆原非杜塞鄰國之父通論語之詠而歸據鄭康成王充之説以歸為饋實則風雩無饋祭之理如斯之類皆不免曲狥古人失之拘執又如據周禮牛人謂任噐字出於經文不出子史駁宋祁筆記之誤則體同説部與經訓無闗引荀子墨子証學記之撞鍾引荀子証秦穆公之能變引墨子証許止不嘗藥引楊方五經鈎沉証論語生知亦皆牽引旁文無闗訓詁未免為例不純然自此數條以外大抵元元本本精核者多較王應麟詩攷鄭氏易註諸書有其過之無不及也乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


　　九經古義原序
　　漢人通經有家法故有五經師訓詁之學皆師所口授其後乃著竹帛所以漢經師之説立於學官與經並行五經出於屋壁多古字古言非經師不能辨經之義存乎訓識字審音乃知其義是故古訓不可改也經師不可廢也余家四世傳經咸通古義守専室呻稿簡日有省也月有得也嵗有記也顧念諸兒尚幼日乆失其讀有不殖將落之憂因述家學作九經古義一書吾子孫其世傳之母墮名家韻也松厓惠棟識






