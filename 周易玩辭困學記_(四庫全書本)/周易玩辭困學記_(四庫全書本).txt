　　欽定四庫全書　　　　　經部一
　　周易玩辭困學記　　　　易類
　　提要
　　〈臣〉等謹案周易玩辭困學記十五巻
　　國朝張次仲撰次仲字元岵海寧人是書前有自序謂賦性顓愚不敢侈談象數又雅不信讖緯之說惟於語言文字間求其諦當有益身心者輒便疏録嵗久成帙經二十餘年凡六七易稿而後成持論最為篤實於乾卦遵用王弼本以便解詁而仍列鄭康成本於簡端前集諸儒之論及已論數十條為讀易大意其所辨論如謂八卦因重之法自十六三十二以至六十四卦變某卦自某卦而來皆夫子之所不言河圖洛書之外別無他圖後人依託夫子之言而支離曼衍又謂一卦六爻如主伯亞旅無此以為君子彼以為小人反背錯雜之理葢掃除轇轕之説獨以義理為宗者雖盡廢諸家義例未免開臆斷之門然其盡廢諸圖則實有劖削榛蕪之力且大㫖切於人事於學者較為有禆視繪畫連篇徒類算經奕譜而易理轉置不講者勝之逺矣乾隆四十六年十月恭校上
　　總纂官〈臣〉紀旳〈臣〉陸錫熊〈臣〉孫士毅
　　總　校　官　〈臣〉　陸　費　墀








　　周易玩辭困學記序
　　餘七嵗就外傅先君子教余經學擬春秋意徘徊未定抱著而問筮人謂儒子於易似有宿因宜讀易遂授以文公本義矻矻窮年不過為帖括應制之事於潔靜精㣲之㫖了無窺見一日經師講潛龍勿用胸中憬然若有所觸如電光石火隨見隨滅踰冠以後漸涉人事遭家多難日行於凶咎悔吝之塗而莫之悔老來憂患轉迫端居深念寡過之道無踰讀易讀易之道當以夫子十翼為宗庶幾循流遡源可以仰窺伏羲文周三聖人之意屏跡蕭寺晝夜紬繹有未明了更撿先輩箋疏傳注諸書反覆㕘校非謂有合於四聖期自慊而後止葢風雨晦暝疾病愁苦二十年如一日也賦性顓愚不敢侈譚象數又雅不信䜟緯之説惟從語言文字中求其諦當有益身心者輒便疏録嵗久成帙總不離經生習氣謬題之曰玩辭困學記困則困矣學之一字吾甚愧之初意秘之篋衍其或傳或不傳靜以俟運𠉀之至偶有因縁率爾災木平生寡交逰不能以巵言剰句乞言𤣥晏畧書本末附載讀易大意書成或怪其無序復勉為捉筆弁之簡首昔虞仲翔讀易士也其言曰四海有一人知己足以不恨蘇子瞻為孫子思作書餘紙二幅別寫一柬報子思曰留此付與五百年後人作跋古人之急於求知果於自信如此余之此書未知五百年後尚在人間否縱在人間亦未知有一二知己撫卷低徊展紙和墨為余書數語否也擲筆慨然張次仲序







