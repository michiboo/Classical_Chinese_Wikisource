大蠟之祭兮，所以饗田神，賞農務；陰律窮，元冬暮。星回於舊列，日極於餘度。必也介僎謀，牲牷具，狐裘以黃，皮弁以素。蓋欲息田夫而裦歲賦。夫搜索之謂蠟，閉藏之謂冬；其索也可以舉群祀，其藏也可以勞三農。欲碩苗而不害，則迎貓塈於田鼠；俾昆蟲之無作，則祭坊與夫水庸。以夫月建醜，日在戌。磔犧牲之體，所以尚其腥；登水草之菹，所以貴其質。詠《豳詩》以合雅，擊土鼓以應律；瑞穰穰，芬苾。百日之勤，一日之薦。或酬或酢，既騰觚於無算；為宮為徵，方播樂於六變。命清祀兮在殷，複嘉平兮處秦；繄率仁而終義，實革故而迎新。樂舉斯陶，嗤子貢之來覿；禮成而出，美仲尼之為賓。故聖人之舉事也，務於崇勸戒，敦否臧。樹之瓜華，告多藏者必覆；致乎女鹿，示不德者斯亡。豈唯乎其儀抑抑，其樂洋洋？是以伊耆之禮不易，大羅之職有常。嗣歲將興，或祈穀於上帝；人才不匱，或觀政於四方。則知德厚者必祀，功高者必載。司嗇之祐，維永瑞於我唐；先炊之神，豈獨見於前代？故曰蠟也移萬人，登百種，可以誌陰陽之變動。
