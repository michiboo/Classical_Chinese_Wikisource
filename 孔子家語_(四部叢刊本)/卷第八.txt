
孔子家語卷第八
冠頌第三十三
邾隠公旣即位將冠使大夫因孟懿子問
禮於孔子子曰其禮如世子之冠冠於阼
者以著代也〈阼主人之階以明其代父〉醮於客位加其
有成〈冠於階若不醴則醮用酒於客位敬而成之戶西為客位　醮子肖反〉
三加彌尊導喻其志〈喻其志使加彌尊宜敬成始緇布次皮弁〉
〈次爵弁〉冠而字之敬其名也雖天子之元子
猶士也其禮無變天下無生而貴者故也
行冠事必於祖廟以祼享之禮以將之〈祼灌〉
〈鬯也灌鬯以享神享獻將行也鬯刄亮反〉以金石之樂節之〈金石〉
〈者鍾磬也〉所以自卑而尊先祖示不敢擅懿子
曰天子未冠即位長亦冠也孔子曰古者
王世子雖㓜其即位則尊爲人君人君治
成人之事者何冠之有懿子曰然則諸侯
之冠異天子與〈怪天子無冠禮如諸侯之冠故問之〉孔子曰
君薨而世子主䘮是亦冠也巳人君無所
殊也〈諸侯亦人君與天子無異〉懿子曰今邾君之冠非
禮也〈懿子亦諸侯無冠則邾君之冠非也〉孔子曰諸侯之有
冠禮也夏之末造也〈夏之末世乃造諸侯冠禮〉有自來
矣今無譏焉〈言有所從來故今無所譏〉天子冠者武王
崩成王年十有三而嗣立周公居冢宰攝
政以治天下明年夏六月旣𦵏〈周書亦曰歲十有三〉
〈武王崩元年六月𦵏與此若合符而説者橫為年紀蹙促成年少又命周公武王崩〉
〈後五月乃攝政良可為冠與痛哉〉冠成王而朝於祖以見
諸侯亦有君也周公命祝雍作頌曰祝王
達而未㓜祝雍辭曰使王近於民〈常得民之心也〉
逺於年〈壽長〉嗇於時〈嗇愛也於時不奪民時也〉恵於財親
賢而任能其頌曰令月吉日王始加元服
去王㓜志服袞職〈袞職盛服有禮文也〉欽若昊命〈欽敬〉
〈若順〉六合是式〈天地四方謂之六合言為之法式〉率爾祖考
永永無極此周公之制也懿子曰諸侯之
冠其所以為賓主何也孔子曰公冠則以
卿為賓無介公自為主迎賓揖升自阼立
於席北其醴也則如士饗之以三獻之禮
旣醴降自阼階諸侯非公而自為主者其
所以異皆降自西階〈西階賓也〉玄端與皮弁〈玄端〉
〈緇布冠之服皮弁自服其服也〉異朝服素畢〈服朝而畢示不忘古〉公
冠四〈公四加冠〉加玄冕祭〈加玄冕着祭服〉其酬幣於賓
則束帛乘馬〈已冠而饗既饗與賓幣謂之人幣乘馬駟馬也〉王太
子庻子之冠擬焉〈王之太子庻子皆擬諸侯冠禮也〉皆天
子自為三其禮與士無變饗食賔也皆同
懿子曰始冠必加緇布之冠何也孔子曰
示不忘古太古冠布齋則緇之其緌也吾
未之聞〈言今有緌未聞之於古古無緌也緌冠之飾也〉今則冠而
幣之可也〈今不復冠幣布幣之不復者也〉懿子曰三王之
冠其異何也孔子曰周弁殷哻夏收一也
〈皆祭服也〉三王共皮弁素緌委貌周道也章甫
殷道也毋追夏后氏之道也〈常所服之冠也〉
廟制第三十四
衛將軍文子將立三軍之廟於其家〈文子名彌〉
〈牢〉使子羔訪於孔子子曰公廟設於私家
非古禮之所及吾弗知子羔曰敢問尊卑
上下立廟之制可得而聞乎孔子曰天下
有王分地建國設祖宗〈祖有功宗有徳〉乃為親踈
貴賤多少之數是故天子立七廟三昭三
穆與太祖之廟七太祖近廟皆月祭之〈近謂〉
〈髙祖下親為近〉逺廟為祧有二祧焉〈祧逺意親盡為祧二祧者〉
〈髙祖及父母祖是也　祧吐彫反〉享嘗乃止〈四時祭也〉諸侯立
五廟〈降天子二也〉二昭二穆與太祖之廟而五
曰祖考廟〈始祖廟也〉享嘗乃止大夫立三廟〈降諸〉
〈侯二也〉一昭一穆與太廟而三曰皇考廟享
嘗乃止士立一廟〈降大夫二也〉曰考廟王考無
廟合而享嘗乃止〈祖合於父廟中〉庻人無廟四時
祭於寢此自有虞以至於周之所不變也
〈自有虞以至於周周禮不異而説者以周有廟以有文武故祧當遷者而以為文廟〉
〈或有甚矣禮典皆有七廟之文唯䘮服小記雲王者禘其祖之所自以其祖所岀以〉
〈其祖配之而立四廟謂始王者未有始祖故立四廟今有虞亦始王者而旣立七廟〉
〈矣則喪服小記之言亦妄矣〉凡四代帝王之所謂郊者
皆以配天其所謂禘者皆五年大祭之所
及也〈殷周禘嚳五年大祭而及〉應爲太祖者則其廟不
毀不及太祖雖在禘郊其廟則毀矣〈諸禘享考〉
〈無廟郊亦無廟后稷之所以有廟自以太祖故曰不為太祖雖在禘郊其廟則毀據〉
〈后稷而言殷人不郊𡨋以𡨋有大功契旣為太祖之廟若復郊則𡨋永不與於祀典〉
〈是以郊𡨋者也〉古者祖有功而宗有德謂之祖宗
者其廟皆不毀〈祖宗者不毀之名其廟有功者謂之祖至於周文王〉
〈是也有徳者謂之周武王是二廟自有祖宗乃謂之二祧又以為配食明堂之名亦〉
〈可謂逹聖指失寔事也〉
子羔問曰祭典雲昔有虞氏祖顓頊而宗
堯夏后氏亦祖顓頊而宗禹殷人祖契而
宗湯周人祖文王而宗武王此四祖四宗
或乃異代或其考祖之有功徳其廟可也
若有虞宗堯夏祖顓頊皆異代之有功徳
者也亦可以存其廟乎孔子曰善如汝所
聞也如殷周之祖宗其廟可以不毀其他
祖宗者功徳不殊雖在殊代亦可以無疑
矣詩云蔽芾甘棠勿翦勿伐邵伯所憇〈蔽芾〉
〈小貎甘棠杜也憇席也〉周人之於邵公也愛其人猶
敬其所舍之𣗳況祖宗其功徳而可以不
尊奉其廟焉
辯樂解第三十五
孔子學琴於師襄子襄子曰吾雖以擊磬
為官然能於琴今子於琴已習可以益矣
孔子曰丘未得其數也有間曰已習其數
可以益矣孔子曰丘未得其志也有間曰
已習其志可以益矣孔子曰丘未得其為
人也有間曰孔子有所謬然思焉〈謬然深思貎〉
有所睪然髙望而逺眺〈眺見也　睪羊益反　眺他弔反〉
曰丘迨得其為人矣近黮而黑〈黮黑貎黮勑感反〉
頎然長〈頎長貎頎渠希反〉曠如望羊〈曠用志廣逺望羊逺視也〉
奄有四方〈奄同也文王之時三分天下有其二後周有四方文王之功也〉
非文王其孰能為此師襄子避席葉拱而
對曰〈葉拱兩手薄其心也〉君子聖人也其傳曰文王
操
子路鼓琴孔子聞之謂冉有曰甚矣由之
不才也夫先王之制音也奏中聲以為節
流入於南不歸於北夫南者生育之鄉北
者殺伐之城故君子之音溫柔居中以飬
生育之氣憂愁之感不加於心也暴厲之
動不在於體也夫然者乃所謂治安之風
也小人之音則不然亢麗微末以象殺伐
之氣中和之感不載於心溫和之動不存
於體夫然者乃所以為亂之風昔者舜彈
五絃之琴造南風之詩其詩曰南風之薫
兮可以解吾民之慍兮南風之時兮可以
阜吾民之財兮〈得其時阜盛也〉唯脩此化故其興
也勃焉徳如泉流至於今王公大人述而
弗忘殷紂好為北鄙之聲其廢也忽焉至
於今王公大人舉以為誡夫舜起布衣積
徳含和而終以帝紂為天子荒淫亂而
終以亡非各所修之致乎由今也匹夫之
徒曾無意於先王之制而習亡國之聲豈
能保其六七尺之體哉冉有以告子路子
路懼而自悔靜思不食以至骨立夫子曰
過而能改其進矣乎
周賔牟賈侍坐於孔子孔子與之言及樂
曰夫武之備誡之以久何也〈武謂周武備誡擊鼓警衆〉
〈也〉對曰病疾不得其衆〈病憂也憂恐不得其士衆之心敬者〉
〈也〉詠歎之淫液之何也〈淫液歆淫滋味〉對曰恐不
逮事〈言汲汲欲及此安民和衆事〉發揚蹈厲之巳蚤何
也〈厲病備戒雖久至其發作又疾〉對曰及時事〈欲令事及其時〉武
坐致右而軒左何也〈右膝至地左膝不至地也〉對曰非
武坐〈言無武坐〉聲淫及商何也〈言聲歆淫貪商〉對曰非
武音也〈武王之事不得巳為天下除殘賊非苟貪商〉孔子曰若
非武音則何音也對曰有司失其傳也孔
子曰唯丘聞諸萇弘若非吾子之言是也
若非有司失其傳則武王之志荒矣賔牟
賈起免席而請曰夫武之備誡之以久則
旣聞命矣敢問遲矣而又久立於綴何也
子曰居吾語爾夫樂者象成者也〈象成功而為樂〉
〈語魚據反〉總干而山立武王之事也〈總持干若山立不動〉
發揚蹈厲太公之志也〈志在鷹〉武亂皆坐周
邵之治也〈武亂武治皆坐而以象安民之事也〉且夫武始成
而北出再成而㓕商三成而南反〈誅紂已而南也〉
四成而南國是疆〈言有南國以為疆界〉五成而分陜
周公左邵公右〈分東西而治也〉六成而復綴以崇
其天子焉〈以象尊天子也六成謂舞之節解也〉衆夾振焉而
四伐所以盛威於中國〈夾武王四面會振威武四伐者伐四〉
〈方與紂同惡也〉分陜而進所以事蚤濟〈所以分陜而蚤進者〉
〈欲事蚤成〉久立於綴所以待諸侯之至也今汝
獨未聞牧野之語乎武王克殷而反商之
政未及下車則封黃帝之後於薊封帝堯
之後於祝封帝舜之後於陳下車又封夏
後氏之後於封𣪞之後於宋〈武王伐殷封其子祿〉
〈父武王崩祿父叛周公誅之封微子於宋以爲殷後祿父不成殷後故成言之〉封
王子比干之墓釋箕子之囚使人行商容
之舊以復其位〈商容商之禮儀其位舊居也傳說多以商容爲殷之〉
〈賢人或使箕子求商容乎行猶索也〉庶民㢮政〈解其力役之事　㢮屍𥿄〉
〈反〉庻士倍祿旣濟河西馬散之華山之陽
而弗復乘牛散之桃林之野而弗復服〈桃林〉
〈西方塞也華胡化反〉車甲則釁之而藏之諸府庫以
示弗復用倒載干戈而包之以虎皮將率
之士使為諸侯命之曰鞬橐〈言所以藏弓矢而不用者〉
〈將率之士力也故使以為諸侯為之鞬橐也　將即亮反率徒對反鞬居言反〉然
後天下知武王之不復用兵也散軍而修
郊射〈郊有學官可以習禮〉左射以貍首右射以騶虞
而貫革之射息也〈左東學右西學貍首騶虞所為節也〉禆冕
搢笏而虎賁之士脫劍〈袞冕之屬通謂之禆冕脫劒解劍也〉
〈賁符分反〉郊祀后稷而民知尊父焉配明堂而
民知孝焉朝覲然後諸侯知所以臣耕籍
然後民知所以敬親〈親耕藉田所以奉祠祀之粢盛〉六者
天下之大教也食三老五更於太學天子
而割牲執醬而饋執爵而酳〈食已飲酒謂之酳也〉
〈酳音㣧〉冕而總干〈親在舞位〉所以教諸侯之弟也
如此則周道四達禮樂交通夫武之遲久
不亦宜乎
問玉第三十六
子貢問於孔子曰敢問君子貴玉而賤珉
何也為玉之寡而珉多歟〈珉石似玉珉眉巾反〉孔子
曰非為玉之寡故貴之珉之多故賤之夫
昔者君子比徳於玉溫而澤仁也縝密
以栗智也〈縝密緻塞貎栗堅也縝之忍反緻直利反〉廉而不劌
義也〈割而有廉隅而不割傷也劌呼外反〉垂之如墜禮也〈禮尚〉
〈謙卑〉叩之其聲清越而長其終則詘然樂矣
〈詘斷絶貌似樂之息　詘曲勿反〉瑕不掩瑜瑜不掩瑕忠
也〈瑜其忠美者也〉孚尹旁達信也〈孚尹玉貌旁達言似者無不通〉
氣如白虹天也精神見于山川地也〈精神本出〉
〈山川是故地也〉珪璋特達徳也天下莫不貴者道
也詩云言念君子溫其如玉故君子貴之
也
孔子曰入其國其教可知也其為人也溫
柔敦厚詩教也䟽通知逺書教也廣博易
良樂教也㓗靜精微易教也恭儉莊敬禮
教也屬辭比事春秋教也故詩之失愚〈敦厚〉
書之失誣〈知逺之失〉樂之失奢易之失賊〈精微之失〉
禮之失煩春秋之失亂〈屬辭比事之失〉其為人也
溫柔敦厚而不愚則深於詩者矣䟽通知
逺而不誣則深於書者矣廣博易良而不
奢則深於樂者矣㓗靜精微而不賊則深
於易者矣恭儉莊敬而不煩則深於禮者
屬辭比事而不亂則深於春秋者矣天有
四時者春夏秋冬風雨霜露無非教也地
載神氣吐納雷霆流形庶物無非教也清
明在躬氣志如神〈清明之徳在身也則其氣志如神也〉有物
將至其兆必先〈物事也言有事將至必先有兆應之者也〉是故
天地之教與聖人相參其在詩曰嵩髙惟
嶽峻極於天惟嶽降神生甫及申〈岳降神靈和氣〉
〈生申甫之大功也〉惟申及甫惟周之翰〈翰幹美其宗族世有〉
〈大功於周甫侯相穆王制祥刑申伯佐宣王成徳教〉四國於蕃四方
於宣〈言能藩屏四國宣王徳化於天下也〉此文武之徳〈言文武聖〉
〈徳篤佐周家正為先王良佐成中興之功〉矢其文徳協此四國
〈毛詩矢其文徳矢陳協和〉此文王之徳也凡三代之王
必先其令問詩云明明天子令問不已三
代之徳也〈令力正反下同〉
子張問聖人之所以教孔子曰師乎吾語
汝聖人明於禮樂舉而措之而巳子張又
問孔子曰師爾以為必布几筵揖讓升降
酌獻酬酢然後謂之禮乎爾以必行綴兆
執羽籥作鐘鼓然後謂之樂乎言而可履
禮也行而可樂樂也〈綴知劣反樂上音洛下音岳〉聖人
力此二者以躬巳南面是故天下太平萬
民順伏百官承事上下有禮也夫禮之所
以興衆之所以治也禮之所以廢衆之所
以亂也目巧之室則有隩阼〈言目巧作室必有隩阼之〉
〈位室西南隅謂之隩阼阼階也隩於到反〉席則有上下車則有
左右行則並隨立則有列序古之義也室
而無隩阼則亂於堂室矣席而無上下則
亂於席次矣〈亂於席上之次第〉車而無左右則亂
於車上矣行而無並隨則亂於階𡍼矣〈升階〉
〈塗無並隨則階𡍼亂〉列而無次序則亂於著矣〈著所立之〉
〈位也門屏之間謂之著也〉昔者明王聖人辯貴賤長㓜
正男女內外序親踈逺近而莫敢相踰越
者皆由此𡍼出也
屈節解第三十七
子路問於孔子曰由聞丈夫居世富貴不
能有益於物〈以道濟物不為身也〉處貧賤之地而不
能屈節以求伸則不足以論乎人之域矣
孔子曰君子之行巳期於必達於巳可以
屈則屈可以伸則伸故屈節者所以有待
〈待知求也〉求伸者所以及時〈及良時也〉是以雖受屈
而不毀其節志達而不犯於義〈合於義也乃行〉
孔子在衛聞齊國田常將欲為亂〈專齊有無君之〉
〈心也〉而憚鮑晏〈鮑氏晏氏齊之卿大夫也〉因欲移其兵以
伐魯孔子㑹諸弟子而告之曰魯父母之
國不可不救不忍視其受敵今吾欲屈節
於田常以救魯二三子誰爲使於是子路
曰請徃齊孔子弗許子張請徃又弗許子
石請徃又弗許三子退謂子貢曰今夫子
欲屈節以救父母之國吾三人請使而不
獲徃此則吾子用辯之時也吾子盍請行
焉子貢請使夫子許之遂如齊説田常曰
今子欲收功於魯實難不若移兵於吳則
易〈易以豉反〉田常不悅子貢曰夫憂在內者攻
強憂在外者攻弱吾聞子三封而三不成
是則大臣不聽令戰勝以驕主破國以尊
臣〈鮑晏等率師若破國則益尊者也〉而子之功不與焉則
交日䟽於主而與大臣爭如此則子之位
危矣田常曰善然兵甲巳加魯矣不可更
〈更音耕〉如何子貢曰緩師吾請於吳令救魯
而伐齊子因以兵迎之田常許諾子貢遂
南說吳王曰王者不滅國霸者無強敵千
鈞之重加銖兩而移今以齊國而私千乘
之魯與吾爭強甚為王患之且夫救魯以
顯名以撫泗上諸侯〈泗水名也〉誅暴齊以服晉
利莫大焉名存亡魯實困強齊智者不疑
吳王曰善然吳常困越越王今苦身飬士
有報吳之心子待我先越然後乃可子貢
曰越之勁不過魯吳之彊不過齊而王置
齊而伐越則齊必私魯矣王方以存亡繼
絶之名棄齊而伐小越非勇也勇者不避
難〈難乃旦反〉仁者不窮約智者不失時義者不
絶世今存越示天下以仁救魯伐齊威加
𣈆國諸侯必相率而朝霸業盛矣且王必
惡越臣請見越君令出兵以從此則實害
越而名從諸侯以伐齊吳王悅乃遣子貢
之越越王郊迎而自爲子貢御曰此蠻夷
之國大夫何足儼然辱而臨之子貢曰今
者吾説吳王以救魯伐齊〈説音稅〉其志欲之
而心畏越曰待我伐越而後可則破越必
矣且無報人之志而令人疑之拙矣有報
人之意而使人知之殆乎事未發而先聞
者危矣三者舉事之患也勾踐頓首曰孤
嘗不料力而興吳難〈難乃旦反〉受困㑹稽痛於
骨髓日夜焦唇乾舌徒欲與吳王接踵而
死孤之願也今大夫幸告以利害子貢曰
吳王爲人猛群臣不堪國家疲𡚁百姓
怨上大臣內變申胥以諫死〈申胥伍子胥也〉大宰
嚭〈嚭吳王佞臣也嚭普鄙反〉用事此則報吳之時也王
誠能發卒佐之以邀〈邀激其志〉射其志而重寶
以悅其心卑辭以尊其禮則其伐齊必矣
此聖人所謂屈節求其達者也彼戰不勝
王之福若勝則必以兵臨晉臣還北請見
晉君共攻之其弱吳必矣鋭兵盡於齊重
甲困於晉而王制其𡚁焉越王頓首許諾
子貢返五日越使大夫文種頓首言於吳
王曰越悉境內之士三千人以事吳吳王
告子貢曰越王欲身從寡人可乎子貢曰
悉人之率衆又從其君非義也吳王乃受
越王卒謝留勾踐遂自發國內之兵以伐
齊敗之子貢遂北見晉君令承其弊吳𣈆
遂遇於黃池越王襲吳之國吳王歸與越
戰㓕焉孔子曰夫其亂齊存魯吾之始願
若能強𣈆以𡚁吳使吳亡而越霸者賜之
說之也美言傷信慎言哉〈孔子以哀公十六年卒吳以二〉
〈十二年㓕時吳知己將亡而言之也〉
孔子弟子有宓子賤者仕於魯為單父宰
〈單音善〉恐魯君聽讒言使巳不得行其政於
是辭行故請君之近史二人與之俱至官
宓子戒其邑吏〈宓音密〉令二史書方書輙掣
其肘書不善則從而怒之二史患之辭請
歸魯宓子曰子之書甚不善子勉而歸矣
二史歸報於君曰宓子使臣書而掣肘書
惡而又怒臣邑吏皆笑之此臣所以去之
而來也魯君以問孔子子曰宓不齊君子
也其才任霸王之佐屈節治單父將以自
試也意者以此為諫乎公窹太息而歎曰
此寡人之不肖寡人亂宓子之政而責其
善者非矣微二史寡人無以知其過微夫
子寡人無以自窹遽發所愛之使告宓子
曰自今已徃單父非吾有也從子之制有
便於民者子決為之五年一言其要宓子
敬奉詔遂得行其政於是單父治焉躬敦
厚明親親尚篤敬施至仁加懇誠致忠信
百姓化之齊人攻魯道由單父單父之老
請曰麥已熟矣今齊冦至不及人人自收
其麥請放民出皆穫𫝊郭之麥可以益糧
且不資於冦三請而宓子不聽俄而齊冦
逮於麥季孫聞之怒使人以讓宓子曰民
寒耕𤍠耘曾不得食豈不哀哉不知猶可
以告者而子不聽非所以爲民也宓子蹵
然曰今茲無麥明年可𣗳若使不耕者穫
是使民樂有冦〈樂音洛〉且得單父一歲之麥
於魯不加強䘮之不加弱〈䘮身浪反〉若使民有
自取之心其創必數世不息季孫聞之赧
然而愧曰地若可入吾豈忍見宓子哉〈赧乃〉
〈版反〉三年孔子使巫馬期逺觀政焉巫馬期
隂免衣衣𡚁裘〈衣衣上如字下於旣反〉入單父界見
夜漁者得魚輙舍之〈舎音捨〉巫馬期問焉曰
凡漁者爲得何以得魚即舍之漁者曰魚
之大者名爲䲖吾大夫愛之其小者名爲
鱦〈䲖宜爲鱣新序作鱨鮑魚之懐任之者也　鱦戈證反〉吾大夫欲
長之是以得二者輙舍之巫馬期返以告
孔子曰宓子之徳至使民闇行若有嚴刑
於旁敢問宓子何行而得於是孔子曰吾
嘗與之言曰誠於此者刑乎彼宓子行此
術於單父也
孔子之舊曰原壤其毋死夫子將助之以
沐槨子路曰由也昔者聞諸夫子曰無友
不如巳者過則勿憚改夫子憚矣姑巳若
何〈姑且也已止也〉孔子曰凡民有喪匍匐救之況
故舊乎非友也吾其徃及為槨原壤登木
曰久矣予之不託於音也遂歌曰狸首之
班然執女手之卷然〈女音汝〉夫子爲之隱佯
不聞以過之子路曰夫子屈節而極於此
失其與矣豈未可以巳乎孔子曰吾聞之
親者不失其爲親也故者不失其為故也



孔子家語卷第八〈終〉

