
孔子家語卷第十
曲禮子貢問第四十二
子貢問於孔子曰𣈆文公實召天子而使
諸侯朝焉〈𣈆文公㑹諸侯於溫召襄王且使狩於河陽因使諸侯朝〉夫
子作春秋雲天王狩於河陽何也孔子曰
以臣召君不可以訓亦書其率諸侯事天
子而已
孔子在宋見桓魋自爲石槨三年而不成
工匠皆病夫子愀然曰若是其靡也〈靡侈〉死
不如杇之速愈冉子僕曰禮凶事不豫此
何謂也夫子曰旣死而議謚謚定而卜𦵏
旣𦵏而立廟皆臣子之事非所豫屬也況
自爲之哉南宮敬叔以富得罪於定公奔
衞衞侯請復之載其寶以朝夫子聞之曰
若是其貨也喪不若速貧之愈〈喪失位也〉子游
侍曰敢問何謂如此孔子曰富而不好禮
殃也敬叔以富喪矣而又弗改吾懼其將
有後患也敬叔聞之驟如孔氏而後循禮
施散焉
孔子在齊齊大旱春饑景公問於孔子曰
如之何孔子曰凶年則乗駑馬力役不興
馳道不修〈馳道君行之道〉祈以幣玉〈君所祈請用幣及玉不用〉
〈牲也〉祭祀不懸〈不作樂也〉祀以下牲〈當用大牢者用少牢〉此
賢君自貶以救民之禮也
孔子適季氏康子晝居內寢孔子問其所
疾康子出見之言終孔子退子貢問曰季
孫不疾而問諸疾禮與孔子曰夫禮君子
不有大故則不宿於外非致齊也非疾也
則不晝處於內是故夜居外雖弔之可也
晝居於內雖問其疾可也
孔子為大司冦國廏焚子退朝而之火所
鄉人有自爲火來者則拜之士一大夫再
子貢曰敢問何也孔子曰其來者亦相弔
之道也吾爲有司故拜之
子貢問曰管仲失於奢晏子失於儉與其
俱失矣二者孰賢孔子曰管仲鏤簋而朱
紘〈鏤刻而飾之朱紘天子冕之紱〉旅𣗳而反坫〈旅施也樹屏也天子〉
〈外屏諸侯內屏反坫在兩楹之間人君好㑹獻酢禮畢反爵於其上〉山節藻
梲〈節栭也刻為山雲梲樑上楹也畵藻文也〉賢大夫也而難爲
上晏平仲祀其先祖而豚肩不揜豆〈言陋小也〉
一狐裘三十年賢大夫也而難爲下君子
上不僣下下不偪上
冉求曰昔文仲知魯國之政立言垂法於
今不亡可謂知禮矣孔子曰昔臧文仲安
知禮夏父弗綦逆祀而不止燔柴於竈以
祀焉夫竈者老婦之所祭〈謂祭竈報其功老婦主祭也〉
盛於甕尊於瓶非所柴也故曰禮也者由
體也體不備謂之不成人設之不當猶不
備也
子路問於孔子曰臧武仲率師與邾人戰
於狐鮐遇敗焉師人多䘮而無罰古之道
然與孔子曰凡謀人之軍師敗則死之謀
人之國邑危則亡之古之正也其君在焉
者有詔則無討〈詔君之教也有君教則臣無討〉
晉將伐宋使人覘之〈觀也〉宋陽門之介夫死
〈陽門宋城門也介夫被甲御門者〉司城子罕哭之哀覘之
反言於晉侯曰陽門之介夫死而子罕哭
之哀民咸悅宋殆未可伐也孔子聞之曰
善哉覘國乎詩云凡民有喪匍匐救之子
罕有焉雖非晉國其天下孰能當之〈言雖非晉〉
〈國使天下有強者猶不能當也〉是以周任有言曰民悅其
愛者弗可敵也
楚伐吳工尹商陽與陳棄疾追吳師及之
棄疾曰王事也子手而可商陽手棄
疾曰子射諸射之𡚁一人韔其〈韔韜〉又及
棄疾謂之又及棄疾復謂之斃二人每斃
一人輙掩其目止其御曰吾朝不坐燕不
與〈亡𢌿故也〉殺三人亦足以反命矣孔子聞之
曰殺人之中又有禮焉子路怫然進曰人
臣之節當君大事唯力所及死而後巳夫
子何善此子曰然如汝言也吾取其有不
忍殺人之心而巳
孔子在衛司徒敬子卒夫子弔焉主人不
哀夫子哭不盡聲而退璩伯玉請曰衛鄙
俗不習喪禮煩吾子辱相焉孔子許之掘
中霤而浴〈室中　霤力救反〉毀竈而綴足襲於牀
及𦵏毀宗而𨆍行也〈胡不復有事於此也綴足不欲令僻戾長〉
〈毀宗廟而出行神位在廟門之外也〉出於大門及墓男子西
靣婦人東靣旣封而歸殷道也孔子行之
子游問曰君子行禮不求變俗夫子變之
矣孔子曰非此之謂也喪事則從其質而
巳矣
宣公八年六月辛巳有事於太廟而東門
襄仲卒壬午猶繹〈繹祭之明日又祭也〉子游見其故
以問孔子曰禮與孔子曰非禮也卿卒不
繹
季桓子喪康子練而無衰子游問於孔子
曰旣服練服可以除衰乎孔子曰無衰衣
者不以見賔何以除焉
邾人以同母異父之昆弟死將爲之服因
顔克而問禮於孔子子曰繼父同居者則
異父昆弟從爲之服不同居繼父且猶不
服況其子乎
齊師侵魯公叔務人〈昭公之子公爲〉遇人入保
杖而息〈見先避入齊師將入保疲倦加杖頸上兩手掖之休息者也保縣邑〉
〈小城也〉務人泣曰使之雖病〈謂時徭役〉任之雖重
〈謂時賦稅〉君子弗能謀士弗能死不可也我則
旣言之矣敢不勉乎與其鄰嬖童汪錡乘
徃奔敵死焉皆殯魯人慾勿殤童汪錡問
於孔子曰能執干戈以衛社稷可無殤乎
魯昭公夫人吳孟子卒不赴於諸侯孔子
旣致仕而徃弔焉適於季氏季氏不絰孔
子投絰而不拜〈以季氏無故巳亦不成禮〉子游問曰禮
與孔子曰主人未成服則吊者不絰焉禮
也
公父穆伯之喪敬姜晝哭文伯之喪晝夜
哭孔子曰季氏之婦可謂知禮矣愛而無
上下有章〈上謂夫下謂子也章別也哭夫晝哭哭子晝夜哭哭夫與子各〉
〈有別也〉
南宮縚之妻孔子兄之女喪其姑而誨之
髽曰爾毋從從爾毋扈扈爾〈從從髙扈扈大也扈言䘮〉
〈百無容節也　縚勑髙反髽則𤓰反〉蓋榛以爲笄長尺而總
八寸〈總束髪束髪垂為飾者齊衰之總八寸也〉
子張有父之䘮公明儀相焉問啓顙於孔
子孔子曰拜而後啓顙頽乎其順啓顙而
後拜頎乎其至也三年之䘮吾從其至也
孔子在衞衞之人有送𦵏者而夫子觀之
曰善哉爲喪乎足以爲法也小子識之子
貢問曰夫子何善爾也徃也如慕其返也
如疑子貢曰豈若速返而虞哉〈返𦵏而祭謂之虞也〉
子曰此情之至者也小子識之我未之能
也
卞人有母死而孺子之泣者孔子曰哀則
哀矣而難繼也夫禮爲可傳也爲可繼也
故哭踴有節而變除有期
孟獻子禫懸而不樂可御而處內子游問
於孔子曰若是則過禮也孔子曰獻子可
謂加於人一等矣
魯人有朝祥而暮歌者子路笑之孔子曰
由爾責於人終無已夫三年之喪亦以久
矣子路出孔子曰又多乎哉〈又復也言其可以歌不復〉
〈久也〉踰月則其善也
子路問於孔子曰傷哉貧也生而無以供
飬死則無以爲禮也孔子曰啜菽飲水盡
其歡心斯爲之孝乎歛手足形旋𦵏而無
槨〈旋便〉稱其財爲之禮貧何傷乎
吳延陵季子聘於上國適齊於其返也其
長子死於嬴博之間〈嬴博地名也〉孔子聞之曰
延陵季子呉之習於禮者也徃而觀其𦵏
焉其歛以時服而已〈隨冬夏之服無所加〉其壙掩坎
深不至於泉其𦵏無盟器之贈旣𦵏其封
廣輪揜坎其髙可時隱也旣封則季子乃
左右還其封且號者三曰骨肉歸於土
命也若䰟氣則無所不之則無所不之而
遂行孔子曰延陵季子之禮其合矣
子游問喪之具孔子曰稱家之有亡焉子
游曰有亡惡於齊〈惡何齊限〉孔子曰有也則無
過禮苟亡矣則歛手足形還𦵏懸棺而封
人豈有非之者哉故夫喪亡與其哀不足
而禮有餘不若禮不足而哀有餘也祭祀
與其敬不足而禮有餘不若禮不足而敬
有餘也
伯髙死於衞赴於孔子子曰吾惡乎哭諸
兄弟吾哭諸廟父之友吾哭諸廟門之外
師吾哭之寢朋友吾哭之寢門之外所知
吾哭之諸野今於野則已踈於則巳重
夫由賜也而見我吾哭於賜氏遂命子貢
爲之主曰爲爾哭也來者汝拜之知伯髙
而來者汝勿拜旣哭使子張徃弔焉未至
冉求在衞攝束帛乗馬而以將之孔子聞
之曰異哉徒使我不成禮於伯髙者是冉
求也
子路有姊之喪可以除之矣而弗除孔子
曰何不除也子路曰吾寡兄弟而弗忍也
孔子曰行道之人皆弗忍先王制禮過之
者俯而就之不至者企而及之子路聞之
遂除之
伯魚之喪母也期而猶哭夫子聞之曰誰
也門人曰鯉也孔子曰嘻其甚也非禮也
伯魚聞之遂除之
衞公使其大夫求婚於季氏桓子問禮於
孔子子曰同姓爲宗有合族之義故繋之
以姓而弗別綴之以食而弗殊〈君有食族人之禮雖〉
〈親盡不異之族食多少也〉雖百世㛰姻不得通周道然
也桓子曰魯衞之先雖寡兄弟今已絶逺
矣可乎孔子曰固非禮也夫上治祖禰以
尊尊之下治子孫以親親之旁治昆弟所
以教睦也此先王不易之教也
有若問於孔子曰國君之於百姓如之何
孔子曰皆有宗道焉故雖國君之尊猶百
姓不廢其親所以崇愛也雖以族人之親
而不敢戚君所以謙也〈戚親也尊敬君不敢如其親也〉
曲禮子夏問第四十三
子夏問於孔子曰居父母之如之何孔
子曰寢苫枕干不仕〈干楯〉弗與共天下也遇
於朝市不返兵而鬬〈兵常不離於身〉曰請問居昆
弟之如之何孔子曰仕弗與同國衘君
命而使雖遇之不鬬曰請問從昆弟之
如之何曰不為魁主人能報之則執兵而
陪其後
子夏問三年之喪旣卒哭金革之事無避
禮與初有司爲之乎〈有司當吏職也〉孔子曰夏後
氏之喪三年旣殯而致仕殷人旣𦵏而致
事周人旣卒哭而致事〈致事還政於君也子哭之無時之哭〉
〈大夫三月而𦵏三月而卒哭士旣𦵏而卒哭也〉記曰君子不奪人
之親亦不奪故也子夏曰金革之事無避
非與孔子曰吾聞諸老聃曰魯公伯禽有
爲爲之也〈伯禽有母之喪東方有戎為不義伯禽為方伯以不得不誅之〉
公以三年之喪從利者吾弗知也
子夏問於孔子曰記雲周公相成王教之
以世子之禮有諸孔子曰昔者成王嗣立
㓜未能蒞阼周公攝政而治抗世子之法
於伯禽欲王之知父子君臣之道所以善
成王也夫知爲人子者然後可以爲人父
知爲人臣者然後可以爲人君知事人者
然後可以使人是故抗世子法於伯禽使
成王知父子君臣長㓜之義焉凡君之於
世子親則父也尊則君也有父之親有君
之尊然後兼天下而有之不可不愼也行
一物而三善皆得唯世子齒於學之謂也
世子齒於學則國人觀之曰此將君我而
與我齒讓何也曰有父在則禮然然而衆
知父子之道矣其一曰此將君我而與我
齒讓何也曰有臣在則禮然而衆知君臣
之義矣其三曰此將君我而與我齒讓何
也曰長長也則禮然然而衆知長㓜之節
矣故父在斯爲子君在則為臣居子與臣
之位所以尊君而親親也在學學之為父
子焉學之爲君臣焉學之為長㓜焉父子
君臣長㓜之道得而後國治語曰樂正司
業父師司成〈師有父道成生人者〉一有元良萬國以
貞〈一謂天子也元善太子也〉世子之謂聞之曰為人臣
者殺其身而有益於君則為之況於其身
〈於寛也大也〉以善其君乎周公優爲也
子夏問於孔子曰居君之母與妻之喪如
之何孔子曰居處言語飲食衎爾於喪所
則稱其服而已敢問伯母之喪如之何孔
子曰伯母叔母䟽衰期而踴不絶地姑姊
妹之大功踴絶於地若知此者由文矣哉
〈言如禮文意當言姑姊妹而已姊上長姑自也〉
子夏問於夫子曰凡喪小功已上虞祔練
祥之祭皆沐浴於三年之喪子則盡其情
矣孔子曰豈徒祭而已哉三年之喪身有
痬則浴首有瘡則沐病則飲酒食肉毀瘠
而病君子不爲也毀則死者君子爲之無
子則祭之沐浴爲齊潔也非爲飾也
子夏問於孔子曰客至無所舍而夫子曰
生於我乎館客死無所殯矣夫子曰於我
乎殯敢問禮與仁者之心與孔子曰吾聞
諸老聃曰館人使若有之惡有之惡有之
而不得殯乎夫仁者制禮者也故禮者不
可不省也禮不同不異不豐不殺稱其義
以爲之宜故曰我戰則剋祭則受福蓋得
其道矣
孔子食於季氏食祭主人不辭不食亦不
飲而飡子夏問曰禮也孔子曰非禮也從
主人也吾食於少施氏而飽少施氏食我
以禮吾食祭作而辭曰䟽食不足祭也吾
飡而作辭曰䟽食不敢以傷吾子之性主
人不以禮客不敢盡禮主人盡禮則客不
敢不盡禮也
子夏問曰官於大夫旣升於公而反爲之
服禮與孔子曰管仲遇盜取二人焉上之
爲公臣曰所以遊僻者可人也公許管仲
卒桓公使爲之官於大夫者爲之服自管
仲始也有君命焉
子貢問居父母䘮孔子曰敬爲上哀次之
瘠爲下顔色稱情戚容稱服曰請問居兄
弟之喪孔子曰則存乎書筴已
子貢問於孔子曰殷人旣定而弔於壙周
人反哭而弔於家如之何孔子曰反哭之
弔也喪之至也反而亡矣失之矣於斯爲
甚故弔之死人卒事也殷以慤吾從周殷
人旣練之明日而祔於祖周人旣卒哭之
明日祔於祖祔祭神之始事也周以戚吾
從殷〈戚猶促也〉
子貢問曰聞諸晏子少連大連善居喪其
有異稱乎孔子曰父母之喪三日不怠三
月不解朞悲哀三年憂東夷之子達於禮
者也
子游問曰諸侯之世子喪慈母如母禮與
孔子曰非禮也古者男子外有傅父內有
慈母君命所使教子者也何服之有昔魯
孝公少喪其母其慈母良及其死也公弗
忍欲喪之有司曰禮國君慈母無服今也
君爲之服是逆古之禮而亂國法也若終
行之則有司將書之以示後世無乃不可
乎公曰古者天子喪慈母練冠以燕居〈謂庻〉
〈子王為其母也〉遂練以喪慈母喪慈母如母始則
魯孝公之爲也
孔子適衞遇舊館人之喪入而哭之哀出
使子貢脫驂以贈之子貢曰所於識之喪
不能有所贈贈於舊館不巳多乎孔子曰
吾向入哭之遇一哀而出涕吾惡夫涕而
無以將之小子行焉
子路問於孔子曰魯大夫練而杖禮也孔
子曰吾不知也子路出謂子貢曰吾以爲
夫子無所不知夫子亦徒有所不知也子
貢曰子所問何哉子路曰止吾將爲子問
之遂趨而進曰練而杖禮與孔子曰非禮
也子貢出謂子路曰子謂夫子而弗知之
乎夫子徒無所不知也子問非也禮居是
邦則不非其大夫
叔孫毋叔之毋死既小歛舉屍者出戶武
孫從之出戶乃袒投其冠而括髪子路歎
之孔子曰是禮也子路問曰將小歛則變
服今乃出戸而夫子以為知禮何也孔子
曰由汝問非也君子不舉人以質士〈質猶正也〉
齊晏桓子卒平仲麤衰斬苴絰帶杖以菅
食粥居傍廬寢苫枕草其老曰非大夫
喪父之禮也晏子曰唯卿大夫曽子以問
孔子孔子曰晏平仲可謂能逺害矣不以
已知是駮人之非愻辭以避咎義也夫〈記者〉
〈乃舉人避害之愻以辭而謂大夫士喪父母有異亦怪也〉
季平子卒將以君之璵璠歛贈以珠玉孔
子初爲中都宰聞之歷級而救焉〈歷級遽登階不〉
〈聚足〉曰送而以寶玉是猶曝屍於中原也其
示民以姦利之端而有害於死者安用之
且孝子不順情以危親忠臣不兆姦以䧟
君〈兆姦爲姦之兆成也〉乃止
孔子之弟子琴張與宗友衛齊豹見宗魯
於公子孟縶孟縶以爲參乗焉及齊豹將
殺孟縶告宗魯使行宗魯曰吾由子而事
之今聞難而逃是僣子也〈僣不信使子言不信〉子行
事乎吾將死以事周子而歸死於公孟可
也齊氏用戈擊公孟宗以背蔽之斷肱中
公孟宗魯皆死琴張聞宗魯死將徃弔之
孔子曰齊豹之盜孟縶之賊也汝何弔焉
君不食姦不受亂不爲利病於囘〈囘邪也不以利〉
〈放而病於邪也〉不以囘事人不蓋非義〈蓋揜〉不犯非
禮汝何弔焉琴張乃止
郕人子革卒哭之呼滅〈舊説以滅子蒲名人少名滅者又哭〉
〈名其父不近人情疑以孤窮自謂亡滅也〉子游曰若是哭也其
野哉孔子惡野哭者哭者聞之遂改之
公父文伯卒其妻妾皆行哭失聲敬姜戒
之曰吾聞好外者士死之好內者女死之
今吾子早殀吾惡其以好內聞也二三婦
人之欲供先祀者〈言欲留不改嫁供奉先人之祀〉請無瘠
色無揮涕無拊膺〈揮涕不哭流涕以手揮之拊猶撫也膺謂胷也〉
無哀容無加服有降服從禮而靜是昭吾
子也孔子聞之曰女智無若婦男智莫若
夫公文氏之婦智矣剖情損禮欲以明其
子爲令德也
子路與子羔仕於衞衞有蒯聵之難孔子
在魯聞之曰柴也其來由也死矣旣而衞
使至曰子路死焉夫子哭之於中庭有人
弔者而夫子拜之巳哭進使者而問故使
者曰醢之矣遂令左右皆覆醢曰吾何忍
食此
季桓子死魯大夫朝服而弔子游問於孔
子曰禮乎夫子不答他日又問墓而不墳
孔子曰今丘也東西南北之人不可以弗
識也吾見封之若堂者矣〈堂形四方若髙者〉又見
若坊者矣〈坊形殺殺平上而長〉又見夏屋者矣又
見若斧形者矣吾從斧者焉於是封之崇
四尺孔子先反虞門人後雨甚至墓崩修
之而歸孔子問焉曰爾來何遲對曰防墓
崩孔子不應三雲孔子泫然而流涕曰吾
聞之古不修墓及二十五月而大祥五日
而彈琴不成聲十日過禫而成笙歌〈孔子大祥〉
〈二十五月禫故十日踚月而歌也𠝹〉
孔子有母之喪旣練陽虎弔焉私於孔子
曰今季氏將大饗境內之士子聞諸孔子
答曰丘弗聞也若聞之雖在衰絰亦欲與
徃陽虎曰子謂不然乎季氏饗士不及子
也陽虎出曽問曰吾之何謂也孔子曰
巳則衰服猶應其言示所以不非也〈孔子衰服〉
〈陽虎之言犯禮故孔子答之以示不非其言者也〉
顔囘死魯定公弔焉使人訪於孔子孔子
對曰凡在封內皆臣子也禮君弔其臣升
自東階向屍而哭其恩賜之施不有笇也
〈笇蘇亂反　笇計也又竹也〉
原思言於曽子曰夏后氏之送𦵏也用盟
示民無知也殷人用祭示民有知也
周人兼而用之示民疑也曽子曰其不然
矣夫以盟也祭人也古之人
胡為而死其親也子游問於孔子曰之死
而致死乎不仁不可爲也之死而致生乎
不智不可爲也凡爲盟者知喪道也夫
子始死則矣羔裘玄冠者易之而巳汝何
疑焉
子罕問於孔子曰始死之設重也何爲孔
子曰重主道也殷主綴重焉〈綴連也殷人作主而連其〉
〈重懸諸廟也〉周人徹重焉〈周人作主徹重就所𠋣處而治〉請問
䘮朝〈䘮將𦵏朝於廟而後行焉〉子曰䘮之朝也順死者
之孝心故至於祖者廟而後行殷朝而後
殯於祖周朝而後遂𦵏
孔子之守狗死謂子貢曰路馬死〈路馬常所乘馬〉
則藏之以帷狗則藏之以蓋汝徃埋之吾
聞弊幃不棄爲埋馬也𡚁蓋不棄爲埋狗
也今吾貧無蓋於其封也與之蓆無使其
首䧟於土焉
曲禮公西赤問第四十四
公西赤問於孔子曰大夫以罪免卒其𦵏
也如之何孔子曰大夫廢其事終身不仕
死則𦵏之以士禮老而政仕者死則從其
列
公儀仲子嫡子死而立其弟檀問子服
伯子曰何居我未之前聞也子服伯子曰
仲子亦猶行古人之道昔者文王捨伯邑
考〈伯邑考文王之長子也言文王亦立子而不立孫也〉而立武王微
子捨其孫腯立其弟衍子游以聞諸孔子
子曰否周制立孫
孔子之母旣𦵏將立𦵏焉曰古者不祔𦵏
爲不忍先死者之復見也詩云死則同穴
自周公已來祔𦵏矣故衛人之祔也離之
有以聞焉魯人之祔也合之美夫吾從魯
遂合𦵏於防曰吾聞之有備物而不可用
也是故竹不成用〈謂之無縁也〉而瓦不成〈鑌〉
琴瑟張而不平笙竽備而不和有鐘磬而
無簨簴〈簨簴可以懸鐘磬也簨先尹反　簴其舉反〉其曰盟
神明之也哀哉死者而用生者之不殆
而用殉也〈殺人以從死謂之殉〉
子游問於孔子曰𦵏者𡍼車芻靈自古有
之然今人或有偶〈偶亦人也〉是無益於䘮孔子
曰爲芻靈者善矣爲偶者不仁不殆於用
人乎
顔淵之喪旣祥顔路饋祥肉於孔子孔子
自出而受之入彈琴以散情而後乃食之
孔子嘗奉薦而進〈嘗秋祭也〉其親也慤〈慤親之奉薦也〉
〈慈質也〉其行也趨趨以數〈言少威儀〉已祭子貢問
曰夫子之言祭也濟濟焉〈威儀容止〉今夫
子路爲季氏宰季氏祭逮昏而奠終日不
足繼以燭雖有彊力之容肅敬之心皆倦
怠矣有司跛𠋣以臨其爲不敬也大矣他
日子路與焉室事交於戸堂事當於階質
明而始行事晏朝而徹孔子聞之曰孰爲
士也而不知禮




孔子家語卷第十〈終歳申寅端陽朢吳峕　用書黃周賢金賢刻〉








　　　　　　　　　〈道光甲午孟冬耕蘭氏校〉

