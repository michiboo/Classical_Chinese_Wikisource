
孔子家語卷第五
顔回第十八
魯定公問於顔回曰子亦聞東野畢之善
御乎對曰善則善矣雖然其馬將必佚定
公色不悅謂左右曰君子固有誣人也顔
回退後三日牧來訴之曰東野畢之馬佚
兩驂曳兩服入於廏公聞之越席而起促
駕召顔回回至公曰前日寡人問吾子以
東野畢之御而子曰善則善矣其馬將佚
不識吾子奚以知之顔回對曰以政知之
昔者帝舜巧於使民造父巧於使馬舜不
窮其民力造父不窮其馬力是以舜無佚
民造父無佚馬今東野畢之御也升馬執
轡衘體正矣〈馬非爲車〉步驟馳騁朝禮畢矣〈馬歩〉
〈驟馳騁盡禮之儀也〉歴險致逺馬力盡矣然而猶乃
求馬不已臣以此知之公曰善誠若吾子
之言也吾子之言其義大矣願少進乎顔
回曰臣聞之鳥窮則啄獸窮則攫人窮則
詐馬窮則佚自古及今未有窮其下而能
無危者也公悅遂以告孔子孔子對曰夫
其所以為顔回者此之類也豈足多哉
孔子在衞昧旦晨興顔回侍側聞哭者之
聲甚哀子曰回汝知此何所哭乎對曰回
以此哭聲非但為死者而已又有生離別
者也子曰何以知之對曰回聞桓山之鳥
生四子焉羽翼既成將分於四海其母悲
鳴而送之哀聲有似於此謂其徃而不返
也回竊以音類知之孔子使人問哭者果
曰父死家貧賣子以葬與之長決子曰回
也善於識音矣
顔回問於孔子曰成人之行若何子曰達
於情性之理通於物類之變知幽明之故
覩㳺氣之原若此可謂成人矣既能成人
而又加之以仁義禮樂成人之行也若乃
窮神知禮德之盛也〈禮宜為化〉
顔回問於孔子曰臧文仲武仲孰賢孔子
曰武仲賢哉顔回曰武仲世稱聖人而身
不免於罪是智不足稱也〈武仲為季氏廢立庶為孟氏〉
〈所譛出奔於齊〉好言兵討而挫鋭於邾是智不足
名也〈武仲與邾戰而敗績國人頌之曰我君小子侏儒使我敗於邾〉夫文
仲其身雖歿而言不朽惡有未賢〈立不朽之言故〉
〈以爲賢〉孔子曰身歿言立所以為文仲也然
猶有不仁者三不智者三是則不及武仲
也回曰可得聞乎孔子曰下展禽〈展禽柳下恵知〉
〈其賢而使在下位不與立於朝也〉置六關〈六關關名魯本無此關文仲置〉
〈之以稅行者故為不仁傅曰廢六關非也〉妾織蒲〈傳曰織蒲蒲席也言文仲〉
〈為國為家在於貪利也〉三不仁設虛器〈居蔡蔡天子之守龜非文〉
〈仲所有故曰虛器也〉縦逆祀〈夏父弗忌爲宋人躋僖公於閔公之上文仲縱〉
〈而不禁也〉祠海鳥〈海鳥止於魯東門之上文仲不知而令國人祠之是不知〉
〈也〉三不智武仲在齊齊將有禍不受其田
以避其難〈武仲奔齊齊莊公將與之田武仲知莊公將有難辭而不受也〉
是智之難也夫臧文仲之智而不容於魯
抑有由焉作而不順施而不恕也夫〈不順不恕〉
〈為廢適立庶武仲之所以然欲為施於季氏也〉夏書曰念茲在茲
順事恕施〈今此在常當順其事恕其施也〉
顔回問於君子孔子曰愛近仁度近智〈度事〉
〈而行近於智也〉為已不重為人不輕君子也夫〈不重〉
〈為人〉回曰敢問其次子曰弗學而行弗思而
得小子勉之
仲孫何忌問於顔回曰仁者一言而必有
益於仁智可得聞乎回曰一言而有益於
智莫如預一言而有益於仁莫如恕夫知
其所不可由斯知所由矣
顔回問小人孔子曰毀人之善以為辯狡
訐懷詐以為智幸人之有過恥學而羞不
能小人也
顔回問子路曰力猛於德而得其死者鮮
矣盍慎諸焉孔子謂顔回曰人莫不知此
道之美而莫之御也〈御猶待也〉莫之為也何居
為聞者盍日思也夫〈為聞盍日有聞而後言者〉
顔回問於孔子曰小人之言有同乎君子
者不可不察也孔子曰君子以行言小人
以舌言故君子為義之上相疾也退而相
愛〈相病急欲相勸令為仁義〉小人於為亂之上相愛也
退而相惡〈樂並為亂是以相愛小人之情不能乆親也〉
顔回問朋友之際如何孔子曰君子之於
朋友也心必有非焉而弗能謂吾不知其
仁人也不忘乆德不思乆怨仁矣夫
叔孫武叔見未仕於顔回回曰賔之武叔
多稱人之過而已評論之顔回曰固子之
來辱也宜有得於回焉吾聞知諸孔子曰
言人之惡非所以美已言人之枉非所以
正已故君子攻其惡無攻人惡
顔回謂子貢曰吾聞諸夫子身不用禮而
望禮於人身不用德而望德於人亂也夫
子之言不可不思也
子路初見第十九
子路見孔子子曰汝何好樂對曰好長劍
孔子曰吾非此之問也徒謂以子之所能
而加之以學問豈可及乎子路曰學豈益
哉也孔子曰夫人君而無諫臣則失正士
而無敎友則失聽御狂馬不釋䇿〈御狂馬者不得〉
〈釋箠䇿也〉操弓不反檠〈弓不反於檠然後可持也〉木受繩則
直人受諌則聖受學重問孰不順哉毀仁
惡仕必近於刑〈謗毀仁者憎怨士人必主於刑也〉君子不
可不學子路曰南山有竹不柔自直斬而
用之達於犀革以此言之何學之有孔子
曰括而羽之鏃而礪之其入之不亦深乎
子路再拜曰敬而受敎
子路將行辭於孔子子曰贈汝以車乎贈
汝以言乎子路曰請以言孔子曰不強不
達〈人不以強力則不能自達〉不勞無功不忠無親不信
無復〈信近於義言可復也今而不信則無可復〉不恭失禮慎此
五者而矣子路曰由請終身奉之敢問親
交取親若何言寡可行若何長為善士而
無犯若何孔子曰汝所問苞在五者中矣
親交取親其忠也言寡可行其信乎長為
善士而無犯於禮也
孔子為魯司冦見季康子康子不悅〈當為桓子〉
〈非康子也〉孔子又見之宰予進曰昔予也常聞
諸夫子曰王公不我聘則弗動今夫子之
於司寇也日少〈謂在司冦官少日淺〉而屈節數矣〈謂屈〉
〈節數見於季孫〉不可以已乎孔子曰然魯國以衆
相陵以兵相暴之日乆矣而有司不治則
將亂也其聘我者孰大於是哉〈言聘我使在官其為〉
〈治豈復可大於此者也〉魯人聞之曰聖人將治何不
先自逺刑罰自此之後國無爭者孔子謂
宰予曰違山十里蟪蛄之聲猶在於耳故
政事莫如應之〈違去也蟪蛄蛁蟟也蛁蟟之聲去山十里猶在於耳〉
〈以其鳴而不已言政事須慎聽之然後行之者也〉
孔子兄子有孔篾者與宓子賤偕仕孔子
徃過孔篾而問之曰自汝之仕何得何亡
對曰未有所得而所亡者三王事若龍〈龍宜〉
〈為讋前後相因也〉學焉得習〈言不得習學也〉是學不得明
也俸祿少饘粥不及親戚是以骨肉益踈
也公事多急不得吊死問疾是朋友之道
闕也其所亡者三即謂此也孔子不悅徃
過子賤問如孔篾對曰自來仕者無所亡
其有所得者三始誦之今得而行之是學
益明也俸祿所供被及親戚是骨肉益親
也雖有公事而兼以弔死問疾是朋友篤
也孔子喟然謂子賤曰君子哉若人〈若人猶言〉
〈是人者也〉魯無君子者則子賤焉取此〈如魯無君子者〉
〈此人安得而學之言魯有君子也〉
孔子侍坐於哀公賜之桃與黍焉哀公曰
請食孔子先食黍而後食桃左右皆掩口
而笑公曰黍者所以雪〈雪拭〉桃非為食之也
孔子對曰丘知之矣然夫黍者五穀之長
郊禮宗廟以為上盛菓屬有六而桃為下
祭祀不用不登郊廟丘聞之君子以賤雪
貴不聞以貴雪賤今以五穀之長雪菓之
下者是従上雪下臣以為妨於敎害於義
故不敢公曰善哉
子貢曰陳靈公宣婬於朝〈靈公與卿共婬夏姬〉泄冶
正諌而殺之是與比干諌而死同可謂仁
乎子曰比干於紂親則諸父官則少師忠
報之心在於宗廟而已固必以死爭之兾
身死之後紂將悔寤其本志情在於仁者
也泄冶之於靈公位在大夫無骨肉之親
懷寵不去仕於亂朝以區區之一身欲正
一國之婬昏死而無益可謂捐矣詩云民
之多辟無自立辟〈僻邪辟〉其泄治之謂乎
孔子相魯齊人患其將霸欲敗其政乃選
好女子八十人衣以文飾而舞容璣〈容璣舞曲〉
及文馬四十駟〈駟四馬也〉以遺魯君陳女樂列
文馬於魯城南髙門外季桓子㣲服徃觀
之再三將受焉告魯君為周道遊觀觀之
終日怠於政事子路言於孔子曰夫子可
以行矣孔子曰魯今且郊若致膰於大夫
〈膰祭肉也〉是則未廢其常吾猶可以止也桓子
既受女樂君臣淫荒三日不聽國政郊又
不致膰俎孔子遂行宿於郭屯師以送曰
夫子非罪也孔子曰吾歌可乎歌曰彼婦
人之口可以出走彼婦人之請可以死敗
〈言婦人口請謁足以使人死敗故可出走〉優哉㳺哉𦕅以卒嵗
〈言士不遇優游以終嵗也〉
澹臺子羽有君子之容而行不勝其貌宰
我有文雅之辭而智不𠑽其辯孔子曰里
語雲相馬以輿相士以居弗可廢矣以容
取人則失之子羽以辭取人則失之宰予
孔子曰君子以其所不能畏人小人以其
所不能不信人故君子長人之才小人抑
人而取勝焉
孔篾問行已之道子曰知而弗為莫如勿
知親而弗信莫如勿親樂之方至樂而勿
驕患之將至思而勿憂孔篾曰行已乎子
曰攻其所不能補其所不備毋以其所不
能疑人毋以其所能驕人終日言無遺已
之憂終日行不遺已患唯智者有之
在厄第二十
楚昭王聘孔子孔子徃拜禮焉路出於陳
蔡陳蔡大夫相與謀曰孔子聖賢其所刺
譏皆中諸侯之病若用於楚則陳蔡危矣
遂使徒兵距孔子孔子不得行絶糧七日
外無所通藜羮不充従者皆病孔子愈慷
慨講歌不衰乃召子路而問焉曰詩云
匪兕匪虎率彼曠野〈率修也言非兕虎而修曠野也〉吾道
非乎奚為至於此子路慍作色而對曰君
子無所困意者夫子未仁與人之弗吾信
也〈言人不信豈以未仁故也〉意者夫子未智與人之弗
吾行也〈言人不使通行而困窮者豈以吾未智也〉且由也昔者
聞諸夫子為善者天報之以福為不善者
天報之以禍今夫子積德懷義行之乆矣
奚居之窮也子曰由未之識也吾語汝汝
以仁者為必信也則伯夷叔齊不餓死首
陽汝以智者為必用也則王子比干不見
剖心汝以忠者為必報也則關龍逄不見
刑汝以諌者為必聽也則伍子胥不見殺
夫遇不遇者時也賢不肖者才也君子博
學深謀而不遇時者衆矣何獨丘哉且芝
蘭生於深林不以無人而不芳君子修道
立德不謂窮困而改節爲之者人也生死
者命也是以晉重耳之有霸心生於曹衞
〈重耳晉文公也爲公子時出奔困於曹衞〉越王勾踐之有霸心
生於㑹稽〈言越王之有霸心乃生困於㑹稽之時也〉故居下而
無憂者則思不逺處身而常逸者則志不
廣庸知其終始乎〈庸用也汝何用知其終始或者晉文公越王之〉
〈時也〉子路出召子貢告如子路子貢曰夫子
之道至大故天下莫能容夫子夫子盍少
貶焉子曰賜良農能稼不必能穡〈種之為稼歛之〉
〈爲穯良農能蓋種之未必能歛穫之也哉〉良工能巧不能為順
〈言良工能巧不能每順人意也〉君子能修其道綱而紀之
不必其能容今不修其道而求其容賜爾
志不廣矣思不逺矣子貢出顔回入問亦
如之顔回曰夫子之道至大天下莫能容
雖然夫子推而行之世不我用有國者之
醜也夫子何病焉不容然後見君子孔子
欣然歎曰有是哉顔氏之子吾亦使爾多
財吾為爾宰〈宰主財者為汝主財意志同也〉
子路問於孔子曰君子亦有憂乎子曰無
也君子之修行也其未得之則樂其意既
得之又樂其治是以有終身之樂無一日
之憂小人則不然其未得也患弗得之既
得之又恐失之是以有終身之憂無一日
之樂也
曾子弊衣而耕於魯魯君聞之而致邑焉
曾子固辭不受或曰非子之求君自致之
奚固辭也曾子曰吾聞受人施者常畏人
與人者常驕人縦君有賜不我驕也吾豈
能勿畏乎孔子聞之曰參之言足以全其
節也
孔子厄於陳蔡従者七日不食子貢以所
齎貨竊犯圍而出告糴於野人得米一石
焉顔回仲由炊之於壤屋之下有埃墨墮
飯中顔回取而食之子貢自井望見之不
悅以為竊食也入問孔子曰仁人亷士窮
改節乎孔子曰改節即何稱於仁亷哉子
貢曰若回也其不改節乎子曰然子貢以
所飯告孔子子曰吾信回之為仁乆矣雖
汝有雲弗以疑也其或者必有故乎汝止
吾將問之召顔囬曰疇昔予夢見先人豈
或啓祐我哉子炊而進飯吾將進焉對曰
向有埃墨墮飯中欲置之則不㓗欲棄之
則可惜回即食之不可祭也孔子曰然乎
吾亦食之顔回出孔子顧謂二三子曰吾
之信回也非待今日也二三子由此乃服
之
入官第二十一
子張問入官於孔子〈入官謂當官治民之職也〉孔子曰
安身取譽爲難子張曰爲之如何孔子曰
已有善勿専〈雖有善當與下共之勿専以爲已有者也〉敎不能
勿怠〈怠懈〉已過勿發〈言人已過誤無所傷害勿發揚〉失言勿
掎〈有人失言勿掎角之〉不善勿遂〈已有不善不可遂行〉行事勿
留〈宜行之事勿令留滯〉君子入官自此六者則身安
譽至而政従矣〈衆従其政無違教也〉且夫忿數者官
獄所由生也距諌者慮之所以塞也慢易
者禮之所以失也怠惰者時之所以後也
奢侈者財之所以不足也専獨者事之所
以不成也君子入官除此六者則身安譽
至而政従矣故君子南面臨官大域之中
而公治之〈大域猶較也〉精智而畧行之〈以精知之畧行〉
〈舉其要而行之〉合是忠信考是大倫存是美惡進
是利而除是害無求其報焉而民之情可
得也夫臨之無抗民之惡〈治民無抗揚之志也〉勝之
無犯民之言〈以慎勝民言不犯民〉量之無佼民之辭
〈佼猶周也度量而施政辭不周民也〉養之無擾於其時愛之
無寛於刑法〈言雖愛民不可寛於刑法威尅其愛故事無不成也〉若
此則身安譽至而民得也君子以臨官所
見則邇故明不可蔽也〈所見邇謂察於微也〉所求於
邇故不勞而得也〈所求者近故不勞而得也〉所以治者
約故不用衆而譽立凡法象在內故法不
逺而源泉不竭〈法象近在於內故不逺而源泉不竭盡〉　是　以
天下積而本不寡〈言天下之事皆積聚而成如源泉之本非徒不〉
〈竭乃不寡〉短長得其量人志治而不亂政德貫
乎心藏乎志形乎色發乎聲若此而身安
譽至民咸自治矣是故臨官不治則亂亂
生則爭之者至爭之至又於亂〈小亂則爭爭之甚者〉
〈又大亂至矣也〉明君必寛裕以容其民慈愛優柔
之而民自得矣行者政之始也〈行爲政始言民従行〉
〈不從言也〉説者情之導也〈言説者但導達其情〉善政行易
而民不怨〈言善政行簡易而民無怨者也〉言調説和則民
不變〈調適也言適於事説和於民則不變〉法在身則民象〈言法〉
〈度常在身則民法之〉明在已則民顯之若乃供已而
不節則財利之生者微矣〈言自供不節於財財不可供生〉
〈財之道㣲矣〉貪以不得則善政必簡矣〈言徒貪於不得〉
〈財善政則簡畧而不脩也〉苟以亂之則善言必不聽也
詳以納之則規諌日至〈納善言也〉言之善者在
所日聞〈日聞善言可行於今日也〉行之善者在所能為
故君上者民之儀也有司執政者民之表
也邇臣便僻者羣僕之倫也〈僻宜為辟便辟執事在君〉
〈之左右者倫紀也為衆之紀〉故儀不正則民失表不端
則百姓亂邇臣便辟則群臣汙矣是以人
主不可不敬乎三倫君子修身反道察里
言而服之〈服行〉則身安譽至終始在焉故夫
女子必自擇絲麻良工必自擇貌材賢君
必自擇左右勞於取人佚於治事君子欲
譽則必謹其左右為上者譬如縁木焉務
髙而畏下茲甚六馬之乖離必於四達之
交衢萬民之叛道必於君上之失政上者
尊嚴而危民者卑賤而神〈君有愛思之心感於民故謂如〉
〈神〉愛之則存惡之則亡長民者必明此之
要故南面臨官貴而不驕富而能供〈供宜為共〉
〈古恭字也〉有夲而能圖末修事而能建業〈既能修治〉
〈舊事又人君能建乎功業也〉乆居而不滯情近而暢乎
逺察一物而貫乎多治一物而萬物不能
亂者以身本者也君子蒞民不可以不知
民之性而達諸民之情既知其性又習其
情然後民乃従命矣故世舉則民親之政
均則民無怨故君子蒞民不臨以髙〈不亢也〉
不導以逺不責民之所不為不強民之所
不能以明王之功不因其情則民嚴而不
迎〈迎奉也民嚴畏其上而不奉迎其敎〉篤之以累年之業不
因其力則民引而不從〈引𢎪也敎之以非其力之所堪則民〉
〈引𢎪而不従其敎也矣〉若責民所不為強民所不能
則民疾疾則僻矣〈民疾其上即邪僻之心生〉古者聖主
冕而前旒所以蔽明也紘紞𠑽耳所以掩
聰也水至清則無魚人至察則無徒枉而
直之使自得之優而柔之使自求之〈優寛也柔〉
〈和也使自求其宜也〉揆而度之使自索之〈揆度其法以關示之〉
〈使自索得之也〉民有小罪必求其善以赦其過民
有大罪必原其故以仁輔化如有死罪其
使之生則善也是以上下親而不離道化
流而不蘊〈藴滯積也〉故德者政之始也政不和
則民不從其敎矣不從教則民不習不習
則不可得而使也君子欲言之見信也莫
善乎先虛其內〈虛其內謂直道而行無情故也〉欲政之速
行也莫善乎以身先之欲民之速服也莫
善乎以道御之故雖服必強〈言民雖服必以威強之非〉
〈心服也哉〉自非忠信則無可以取親於百姓者
矣內外不相應則無巳取信於庶民者矣
此治民之至道矣入官之大統矣子張既
聞孔子斯言遂退而記之
困誓第二十二
子貢問於孔子曰賜倦於學困於道矣願
息於事君可乎孔子曰詩云溫恭朝夕執
事有恪〈敬也〉事君之難也焉可息哉曰然則
賜願息而事親孔子曰詩云孝子不匱永
錫爾𩔗〈匱竭也𩔗善也孝子之道不匱竭者能以𩔗相傳長錫爾以善道也〉
事親之難也焉可以息哉曰然賜請願息
於妻子孔子曰詩云刑於寡妻至於兄弟
以御於家邦〈刑法也寡適也御正也文王以正法接其寡妻至於同姓〉
〈兄弟以正治天下之國家者矣〉妻子之難也焉可以息哉
曰然賜願息於朋友孔子曰詩云朋友攸
攝攝以威儀朋友之難也焉可以息哉曰
然則賜願息於耕矣孔子曰詩云晝爾於
茅宵爾索綯亟其乘屋其始播百穀〈宵夜綯絞〉
〈也當以時治屋也亟疾也當亟乗爾屋以善治之也其復當脩農播百穀言無懈怠〉
耕之難也焉可以息哉曰然則賜將無所
息者也孔子曰有焉自望其廣則睪如也
〈廣反為壙睪髙貌墉而髙冢是也〉視其髙則填如也〈填塞實貌〉
〈也冢雖髙而塞實也〉察其従則隔如也〈言其隔而不得復相從也〉
此其所以息也矣子貢曰大哉乎死也君
子息焉小人休焉大哉乎死也
孔子自衞將入晉至河聞趙簡子殺竇犫
鳴犢及舜華乃臨河而歎曰美哉水洋洋
乎丘之不濟此命也夫子貢趍而進曰敢
問何謂也孔子曰竇犫鳴犢舜華晉之賢
大夫也趙簡子未得志之時須此二人而
後従政及其已得志也而殺之丘聞之刳
胎殺夭則麒麟不至其郊竭澤而漁則蛟
龍不處其淵覆巢破卵則鳯凰不翔其邑
何則君子違傷其類者也〈違去也違或爲諱也〉鳥獸
之於不義尚知避之況於人乎遂還息於
鄒作槃琴以哀之〈槃操琴曲名也〉
子路問於孔子曰有人於此夙興夜𥧌耕
芸樹藝手足胼胝以養其親然而名不稱
孝何也孔子曰意者身不敬與辭不順與
色不悅與古之人有言曰人與已與不汝
欺〈言人與已事實相通不相欺也〉今盡力養親而無三者
之闕何謂無孝之名乎孔子曰由汝志之
吾語汝雖有國士之力而不能自舉其身
非力之少勢不可矣夫內行不修身之罪
也行修而名不彰友之罪也行修而名自
立故君子入則篤行出則交賢何謂無孝
名乎
孔子遭厄於陳蔡之間絶糧七日弟子餒
病孔子絃歌子路入見曰夫子之歌禮乎
孔子弗應曲終而曰由來吾語汝君子好
樂為無驕也小人好樂為無懾也〈懾懼〉其誰
之子不我知而従我者乎〈其誰之子猶言以誰氏子謂子〉
〈路曰雖從我而不知我也〉子路悅援戚而舞三終而出
明日免於厄子貢執轡曰二三子従夫子
而遭此難也其弗忘矣孔子曰善惡何也
〈善子貢言也惡何猶言是何也〉夫陳蔡之間丘之幸也二
三子従丘者皆幸也吾聞之君不困不成
王烈士不困行不彰庸知其非激憤厲志
之始於是乎在
孔子之宋匡人簡子以甲士圍之子路怒
奮㦸將與戰孔子止之曰惡有修仁義而
不免世俗之惡者乎夫詩書之不講禮樂
之不習是丘之過也若以述先王好古法
而爲咎者則非丘之罪也命之夫歌予和
汝子路彈琴而歌孔子和之曲三終匡人
解甲而罷孔子曰不觀髙崖何以知顚墜
之患不臨深泉何以知沒溺之患不觀巨
海何以知風波之患失之者其在此乎〈不在〉
〈此三者之或也〉士慎此三者則無累於身矣
子貢問於孔子曰賜既為人下矣而未知
為人下之道敢問之子曰為人下者其猶
土乎汨之之深則出泉〈汨渥〉樹其壤則百穀
滋焉草木植焉禽獸育焉生則出焉死則
入焉多其功而不意〈功雖多而無所意也〉𢎪其志而
無不容〈為人下者當𢎞志如地無所不容也〉為人下者以此
也
孔子適鄭與弟子相失獨立東郭門外或
人謂子貢曰東門外有一人焉其長九尺
有六寸河目隆顙〈河目上下匡平而長顙頰也〉其頭似
堯其頸似臯繇其肩似子産然自腰巳下
不及禹者三寸纍然如喪家之狗〈喪家狗主人哀〉
〈荒不見飲食故纍然不得意孔子生於亂世道不得行故纍然是不得意之貌也〉
子貢以告孔子欣然而歎曰形狀末也如
喪家之狗然乎哉然乎哉
孔子適衞路出於蒲㑹公叔氏以蒲叛衞
而止之孔子弟子有公良儒者為人賢長
有勇力以私車五乘従夫子行喟然曰昔
吾従夫子遇難於匡又伐樹於宋〈孔子與弟子行〉
〈禮於大樹之下桓魋欲害之故先伐其樹焉〉今遇困於此命也
夫與其見夫子仍遇於難寧我鬭死挺劒
而合衆將與之戰蒲人懼曰苟無適衞吾
則出子以盟孔子而出之東門孔子遂適
衞子貢曰盟可負乎孔子曰要我以盟非
義也衞侯聞孔子之來喜而於郊迎之問
伐蒲對曰可哉公曰吾大夫以為蒲者衞
之所以恃晉楚也伐之無乃不可乎孔子
曰其男子有死之志〈公叔氏欲蒲適他國故男子欲死之不樂〉
〈適也〉吾之所伐者不過四五人矣〈本與叔孫同伴者也〉
公曰善卒不果伐他日靈公又與夫子語
見飛鴈過而仰視之色不悅孔子乃逝〈逝行〉
衞籧伯玉賢而靈公不用彌子瑕不肖反
任之史魚驟諫而不従史魚病將卒命其
子曰吾在衞朝不能進籧伯玉退彌子瑕
是吾為臣不能正君也生而不能正君則
死無以成禮我死汝置屍牖下於我畢矣
〈禮飯含於牖下小歛於戶內大歛於阼殯於客位也〉其子従之靈公
弔焉怪而問焉其子以其父言告公公愕
然失容曰是寡人之過也於是命之殯於
客位進籧伯玉而用之退彌子瑕而逺之
孔子聞之曰古之列諫之者死則已矣未
有若史魚死而屍諌忠感其君者也不可
謂直乎
五帝德第二十三
宰我問於孔子曰昔者吾聞諸榮伊曰黃
帝三百年請問黃帝者人也抑非人也何
以能至三百年乎孔子曰禹湯文武周公
不可勝以觀也而上世黃帝之問將謂先
生難言之故乎〈言禹湯以下不可勝觀乃問上世黃帝將為先生長〉
〈老難言之故問〉宰我曰上世之傳隱微之説卒采
之辯〈采事也辯説也卒終也其事之説也〉闇忽之意〈闇忽友逺不明〉
非君子之道者則予之問也固矣〈固陋不得其問〉
孔子曰可也吾畧聞其説黃帝者少昊之
子曰軒轅生而神靈弱而能言㓜齊叡莊
敦敏誠信長聰明治五氣〈五行之氣〉設五量〈五量〉
〈權衡升斛尺丈里步十百〉撫萬民度四方〈商度四方而無安定〉服
牛乗馬擾馴猛獸以與炎帝戰於阪泉之
野〈炎帝神農氏之後也〉三戰而後剋之始垂衣裳作
為黼黻〈白與黒謂之黼若斧文黒與青謂之黻若兩已相戾〉治民以
順天地之紀知幽明之故達生死存亡之
説播時百穀〈時是〉嘗味草木仁厚及於鳥獸
昆蟲考日月星辰勞耳目勤心力用水火
財物以生民民頼其利百年而死民畏其
神百年而亡民用其敎百年而移故曰黃
帝三百年
宰我曰請問帝顓頊孔子曰五帝用説三
王有度〈五帝乆逺故用説也三王邇則有成法度〉汝欲一日徧
聞逺古之説躁哉予也宰我曰昔予也聞
諸夫子曰小子母或宿故敢問〈有所問當問勿令更〉
〈宿也〉
孔子曰顓頊黃帝之孫昌意之子曰髙陽
淵而有謀䟽通以知逺養財以任地履時
以象天依神而制義治氣性以敎衆潔
誠以祭祀巡四海以寧民北至幽陵南暨
交趾西抵流沙東極蟠木動靜之神小大
之物日月所照莫不底屬〈底平四逺皆平而來服屬之也〉
宰我曰請問帝嚳孔子曰𤣥枵之孫喬極
之子曰髙辛生而神異自言其名博施厚
利不於其身聰以知逺明以察㣲仁以威
恵而信以順天地之義知民所急修身而
天下服取地之財而節用焉撫敎萬民而
誨利之歴日月之生朔而迎送之明神
而敬事之其色也和其德也重其動也時
其服也哀春夏秋冬育䕶天下日月所照
風雨所至莫不從化
宰我曰請問帝堯孔子曰髙辛氏之子曰
陶唐其仁如天其智如神就之如日望之
如雲富而不驕貴而能降伯夷典禮夔龍
典樂〈舜時䕫典樂龍作納言然則堯時龍亦典樂者也〉舜時而仕
趨視四時務元民始之〈務先民事以為始也〉流四凶
而天下服其言不忒其德不回四海之內
舟輿所及莫不夷説〈夷平心説古通以為悅字〉
宰我曰請問帝舜孔子曰喬牛之孫瞽䏂
之子也曰有虞舜孝友聞於四方陶漁事
親〈為陶器躬捕魚以養父母〉寛裕而溫良敦敏而知時
畏天而愛民恤逺而親近承受大命依於
二女〈堯妻舜以二女舜動靜謀之於二女〉叡明智通為天下
帝命二十二臣率堯舊職躬已而已天平
地成巡狩四海五載一始三十年在位嗣
帝五十載陟方岳死於蒼梧之野而葬焉
宰我曰請問禹孔子曰髙陽之孫鮌之子
也曰夏後敏給克齊其德不爽〈爽忒〉其仁可
親其言可信聲為律身為度〈以身為法度也〉亹亹
穆穆為紀為綱其功為百神之主〈禹治水天下既〉
〈平然後百神得其所〉其恵為民父母左凖繩右規矩
〈左右言帝用也〉履四時〈所行不違四時之宜〉據四海任臯繇
伯益以賛其治興六師以征不序四極之
民莫敢不服孔子曰予大者如天小者如
言民悅至矣予也非其人也〈言不足以明五帝之德也〉
宰我曰予也不足以戒敬承矣他日宰我
以語子貢子貢以復孔子子曰吾欲以顔
狀取人也則於滅明改矣吾欲以言辭取
人也則於宰我改之矣吾欲以容貌取人
也則於子張改之矣宰我聞之懼弗敢見
焉
孔子家語卷第五〈終〉

