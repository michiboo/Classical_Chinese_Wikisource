
孔子家語卷第一
　　　　　　　　　　王　肅　注
相魯第一
孔子初仕為中都宰〈中都魯邑〉制為養生送死
之節長㓜異食〈如禮年五十異食也〉強弱異任〈任謂力作〉
〈之事各從所任不用弱也〉男女別塗路無拾遺器不雕
偽〈無文飾雕畫不詐偽〉為四寸之棺五寸之槨〈以木為槨〉
因丘陵爲墳不封〈不聚土以起墳者也〉不樹〈不樹松栢〉行
之一年而西方之諸侯則焉〈魯國在東故西方諸侯皆〉
〈法則〉定公謂孔子曰學子此法以治魯國何
如孔子對曰雖天下可乎何但魯國而已
哉於是二年定公以為司空乃別五土之
性〈五土之性一曰山林二曰川澤三曰丘陵四曰墳衍五曰原隰〉而物各
得其所生之宜〈所生之物各得其宜〉鹹得厥所先時
季氏葬昭公於墓道之南〈季平子逐昭公死於乾侯平子〉
〈別而葬之貶之不令近先公也〉孔子溝而合諸墓焉謂季
桓子曰貶君以彰巳罪非禮也〈桓子平子之子〉今
合之所以揜夫子之不臣由司空為魯大
司冦設法而不用無姦民
定公與齊侯㑹於夾谷孔子攝相事曰臣
聞有文事者必有武備有武事者必有文
備古者諸侯並出疆必具官以從請具左
右司馬定公從之至㑹所為壇位土階三
等以遇禮相見〈㑹遇之禮禮之簡略者也〉揖讓而登獻
酢既畢齊使萊人以兵鼔謲劫定公〈萊人齊人〉
〈東夷雷鼓曰謲〉孔子歷階而進以公退曰士以兵
之吾兩君為好裔夷之俘敢以兵亂之〈裔邊〉
〈裔夷夷狄俘軍所獲虜也言此三者何敢以兵亂兩君之好也〉非齊君所
以命諸侯也裔不謀夏夷不亂華〈華夏中國之名〉
俘不干盟兵不偪好於神為不祥於德為
𠎝義於人為失禮君必不然齊侯心怍麾
而避之有頃齊奏宮中之樂俳優侏儒戱
於前孔子趨進歷階而上不盡一等曰匹
夫熒侮諸侯者罪應誅請右司馬速刑焉
於是斬侏儒手足異處齊侯懼有慙色將
盟齊人加載書曰齊師出境而不以兵車
三百乗從我者有如此盟孔子使茲無還
對曰〈魯大夫也〉而不返我汶陽之田吾以供命
者亦如之齊侯將設享禮孔子謂梁丘據
曰齊魯之故吾子何不聞焉〈梁丘據舊聞齊魯之故事〉
事既成矣而又享之是勤執事且犧象不
出門〈作犧牛及象於其背為罇〉嘉樂不野合享而既具
是棄禮若其不具是用粃粺〈粃穀之不成者粺草之似〉
〈穀者〉用粃粺君辱棄禮名惡子盍圖之夫享
所以昭德也不昭不如其巳乃不果享齊
侯歸責其羣臣曰魯以君子道輔其君而
子獨以夷狄道教寡人使得罪於是乃歸
所侵魯之四邑及汶陽之田〈四邑鄆讙龜隂也洙有汶〉
〈陽之田本魯界〉
孔子言於定公曰家不藏甲〈卿大夫稱家甲鎧也〉邑
無百雉之城〈高丈長丈曰堵三堵曰雉〉古之制也今三
家過制請皆損之乃使季氏宰仲由隳三
都叔孫不得意於季氏因費宰公山弗擾
率費人以襲魯孔子以公與季孫叔孫孟
孫入於費氏之宮登武子之臺費人攻之
及臺側孔子命申句湏樂頎勒士衆下伐
之費人北遂隳三都之城強公室弱私家
尊君卑臣政化大行
初魯之販羊有沈猶氏者常朝飲其羊以
詐市人有公慎氏者妻滛不制有慎潰氏
奢侈踰法魯之鬻六畜者飾之以儲價及
孔子之為政也則沈猶氏不敢朝飲其羊
公慎氏出其妻慎潰氏越境而徙三月則
鬻牛馬者不儲價賣羊豚者不加飾男女
行者別其塗道不拾遺男尚忠信女尚貞
順四方客至於邑不求有司〈有司常供其職客不求而〉
〈有司存焉〉皆如歸焉〈言如歸家無所之也〉
始誅第二
孔子為魯司冦攝行相事有喜色仲由問
曰由聞君子禍至不懼福至不喜今夫子
得位而喜何也孔子曰然有是言也不曰
樂以貴下人乎於是朝政七日而誅亂政
大夫少正卯戮之於兩觀之下〈兩觀闕名〉屍於
朝三日子貢進曰夫少正卯魯之聞人也
今夫子為政而始誅之或者為失乎孔子
曰居吾語汝以其故天下有大惡者五而
竊盜不與焉一曰心逆而險二曰行僻而
堅三曰言偽而辯四曰記醜而博〈醜謂非義〉五
曰順非而澤此五者有一於人則不免君
子之誅而少正卯皆兼有之其居處足以
撮徒成黨〈撮聚〉其談説足以飾褒榮衆其強
禦足以反是獨立此乃人之姦雄者也不
可以不除夫殷湯誅尹諧文王誅潘正周
公誅管蔡太公誅華士〈士之為人虛偽亦聚黨也而韓非謂〉
〈華士耕而後食鑿井而飲信其如此而太公誅之豈所以謂太公者哉〉管仲
誅付乙子産誅史何是此七子皆異世而
同誅者以七子異世而同惡故不可赦也
詩云憂心悄悄慍於羣小小人成羣斯足
憂矣
孔子為魯大司㓂有父子訟者夫子同狴
執之〈狴獄牢也〉三月不別其父請止夫子赦之
焉季孫聞之不悅曰司冦欺余曩告余曰
國家必先以孝余今戮一不孝以教民孝
不亦可乎而又赦何哉冉有以告孔子子
喟然歎曰嗚呼上失其道而殺其下非理
也不教以孝而聽其獄是殺不辜三軍大
敗不可斬也獄犴不治不可刑也何者上
教之不行罪不在民故也夫慢令謹誅賊
也徵歛無時也不試責成虐也政無此
三者然後刑可即也書雲義刑義殺勿庸
以即汝心惟曰未有慎事言必教而後刑
也〈庸用也即就也刑教皆當以義勿用以就汝心之所安當謹之自謂未有順事〉
〈且陳道徳以服之以無刑殺而後為順是先教而後刑也〉既陳道德以
先服之而猶不可尚賢以勸之又不可即
廢之又不可而後以威憚之若是三年而
百姓正矣其有邪民不從化者然後待之
以刑則民咸知罪矣詩云天子是毗俾民
不迷〈毗輔也俾使也言師尹當毗輔天子使民不迷〉是以威厲而
不試刑錯而不用今世則不然亂其教繁
其刑使民迷惑而䧟焉又從而制之故刑
彌繁而盜不勝也夫三尺之限空車不能
登者何哉峻故也百仞之山重載陟焉何
哉陵遲故也〈陵遲猶陂池也〉今世俗之陵遲久矣
雖有刑法民能勿踰乎
王言解第三
曾子閒居曽參侍孔子曰參乎今之君子
唯士與大夫之言可聞也至於君子之言
者希也於乎吾以王言之其不出戶牖而
化天下曽子起下席而對曰敢問何謂王
之言孔子不應曽子曰侍夫子之閒也難
對是以敢問孔子又不應曽子肅然而懼
摳衣而退負席而立有頃孔子歎息顧謂
曽子曰參汝可語明王之道與曽子曰非
敢以為足也請因所聞而學焉子曰居吾
語汝夫道者所以明德也德者所以尊道
也是以非德道不尊非道德不明雖有國
之良馬不以其道服乗之不可以道里雖
有博地衆民不以其道治之不可以致霸
王是故昔者明王內修七教外行三至七
教修然後可以守三至行然後可以征明
王之道其守也則必折衝千里之外其征
則必還師衽席之上故曰內修七教而上
不勞外行三至而財不費此之謂明王之
道也曽子曰不勞不費之謂明王可得聞
乎孔子曰昔者帝舜左禹而右臯陶不下
席而天下治夫如此何上之勞乎政之不
平君之患也令之不行臣之罪也若乃十
一而稅用民之力歲不過三日入山澤以
其時而無征闗譏市鄽皆不收賦〈譏呵也譏異服〉
〈識異言及市𨞬皆不賦稅古之法也〉此則生財之路而明王
節之何財之費乎曽子曰敢問何謂七教
孔子曰上敬老則下益孝上尊齒則下益
悌上樂施則下益寛上親賢則下擇友上
好德則下不隠上惡貧則下恥爭上廉讓
則下恥節此之謂七教七教者治民之本
也政教定則本正也凡上者民之表也表
正則何物不正是故人君先立仁於已然
後大夫忠而士信民敦俗璞〈璞慤願貌〉男慤而
女貞六者教之致也布諸天下四方而不
怨納諸尋常之室而不塞等之以禮立之
以義行之以順則民之棄惡如湯之灌雪
焉曽子曰道則至矣弟子不足以明之孔
子曰參以為姑止乎又有焉昔者明王之
治民也法必裂地以封之分屬以理之然
後賢民無所隠民無所伏使有司日省
而時考之進用賢良退貶不肖然則賢者
悅而不肖者懼哀鰥寡養孤獨恤貧窮誘
孝悌選才能此七者修則四海之內無刑
民矣上之親下也如手足之於腹心下之
親上也如㓜子之於慈母矣上下相親如
此故令則從施則行民懐其德近者悅服
逺者來附政之致也夫布指知寸布手知
尺舒肘知尋斯不逺之則也周制三百步
為里千步爲井三井而埒埒三而矩〈此說里數〉
〈不可以言井井自方里之名疑此誤〉五十里而都封百里而
有國乃爲福積資求焉恤行者有亡是以
蠻夷諸夏雖衣冠不同言語不合莫不來
賔故曰無市而民不乏無刑而民不亂田
獵罩弋〈𦋐掩網弋繳射〉非以盈宮室也徵歛百姓
非以盈府庫也慘怛以補不足禮節以損
有餘多信而寡貌其禮可守其言可覆其
跡可履如飢而食如渴而飲民之信之如
寒暑之必驗故視逺若邇非道邇也見明
德也是故兵革不動而威用利不施而親
萬民懐其惠此之謂明王之守折衝千里
之外者也曽子曰敢問何謂三至孔子曰
至禮不讓而天下治至賞不費而天下士
悅至樂無聲而天下民和明王篤行三至
故天下之君可得而知天下之士可得而
臣天下之民可得而用曽子曰敢問此義
何謂孔子曰古者明王必盡知天下良士
之名既知其名又知其實又知其數及其
所在焉然後因天下之爵以尊之此之謂
至禮不讓而天下治因天下之祿以富天
下之士此之謂至賞不費而天下之士悅
如此則天下之民名譽興焉此之謂至樂
無聲而天下之民和故曰所謂天下之至
仁者能合天下之至親也所謂天下之至
明者能舉天下之至賢者也此三者咸通
然後可以征是故仁者莫大乎愛人智者
莫大乎知賢賢政者莫大乎官能有土之
君修此三者則四海之內供命而已矣夫
明王之所征必道之所廢者也是故誅其
君而改其政弔其民而不奪其財故明王
之政猶時雨之降降至則民悅矣是故行
施彌博得親彌衆此之謂還師衽席之上
〈言安安而無憂〉
大婚解第四
孔子侍坐於哀公公問曰敢問人道孰為
大孔子愀然作色而對曰君及此言也百
姓之惠也固臣敢無辭而對人道政為大
夫政者正也君為正則百姓從而正矣君
之所為百姓之所從君不為正百姓何所
從乎公曰敢問為政如之何孔子對曰夫
婦別男女親君臣信三者正則庻物從之
公曰寡人雖無能也願知所以行三者之
道可得聞乎孔子對曰古之政愛人為大
所以治愛人禮為大所以治禮敬為大敬
之至矣大婚為大大婚至矣冕而親迎親
迎者敬之也是故君子興敬為親捨敬則
是遺親也弗親弗敬弗尊也愛與敬其政
之本與公曰寡人願有言也然冕而親迎
不已重乎孔子愀然作色而對曰合二姓
之好以繼先聖之後以為天下宗廟社稷
之主君何謂已重焉〈魯周公之後得郊天故言以為天下之主〉
〈也〉公曰寡人實固〈鄙陋〉不固安得聞此言乎
寡人慾問不能爲辭請少進孔子曰天地
不合萬物不生大婚萬世之嗣也君何謂
已重焉孔子遂言曰內以治宗廟之禮足
以配天地之神〈言宗廟天地神之次〉出以治直言之
禮以立上下之敬〈夫婦正則始可以治正言禮矣身正然可以正〉
〈人者也〉物恥則足以振之〈恥事不知禮足以振救之〉國恥
足以興之〈恥國不知足以興起者也〉故爲政先乎禮禮
其政之本與孔子遂言曰昔三代明王必
敬妻子也蓋有道焉妻也者親之主也子
也者親之後也敢不敬與是故君子無不
敬敬也者敬身為大身也者親之支也敢
不敬與不敬其身是傷其親傷其親是傷
本也傷其本則支從之而亡三者百姓之
象也〈言百姓之所法而行〉身以及身子以及子妃以
及妃君以修此三者則大化愾乎天下矣
〈氣滿〉昔太王之道也〈太王出亦姜女入亦姜女國無鰥民愛其身以〉
〈及人之身愛其子以及人之子故曰太王之道〉如此國家順矣公
曰敢問何謂敬身孔子對曰君子過言則
民作辭過行則民作則言不過辭動不過
則百姓恭敬以從命若是則可謂能敬其
身則能成其親矣公曰何謂成其親孔子
對曰君子者乃人之成名也百姓與名謂
之君子則是成其親為君而為其子也孔
子遂言曰愛政而不能愛人則不能成其
身不能成其身則不能安其土不能安其
土則不能樂天〈天道也〉公曰敢問何能成身
孔子對曰夫其行已不過乎物謂之成身
不過乎合天道也公曰君子何貴乎天道
也孔子曰貴其不已也如日月東西相從
而不已也是天道也不閉而能久〈不閉常通而能〉
〈乆言無極〉是天道也無為而物成是天道也已
成而明之是天道也公曰寡人且愚㝠〈言惷〉
〈愚𡨋暗也〉幸煩子之於心〈欲煩孔子議識其心所能行也〉孔子
蹴然避席而對曰仁人不過乎物孝子不
過乎親是故仁人之事親也如事天事天
如事親此謂孝子成身公曰寡人既聞如
此言無如後罪何孔子對曰君子及此言
是臣之福也
儒行解第五
孔子在衛冉求言於季孫曰國有聖人而
不能用欲以求治是猶卻步而欲求及前
人不可得已今孔子在衛衛將用之已有
才而以資鄰國難以言智也請以重幣迎
之季孫以告哀公公從之孔子既至舍哀
公館焉〈就孔子舍〉公自阼階孔子賔階升堂立
侍公曰夫子之服其儒服與孔子對曰丘
少居魯衣逢掖之衣〈深衣之褒大也〉長居宋冠章
甫之冠丘聞之君子之學也博其服以鄉
〈隨其鄉也〉丘未知其為儒服也公曰敢問儒行
孔子曰略言之則不能終其物悉數之則
留僕未可以對〈留乆也僕太僕君燕朝則正位掌儐相更衣之爲久〉
〈將倦使之相代者也〉哀公命席孔子侍坐曰儒有席
上之珍以待聘〈席上之珍能敷陳先王之道以為政治〉夙夜
強學以待問懐忠信以待舉力行以待取
〈力行仁義道徳以待人取〉其自立有如此者儒有衣冠
中動作順其大讓如慢〈慢簡畧也〉小讓如偽大
則如威小則如媿難進而易退粥粥若無
能也其容貌有如此者儒有居處齊難〈齊荘〉
〈可畏難也〉其起坐恭敬言必誠信行必忠正道
塗不爭險易之利冬夏不爭隂陽之和愛
其死以有待也養其身以有為也其備預
有如此者儒有不寳金玉而忠信以為寳
不祈土地而仁義以為土地不求多積多
文以為富難得而易祿也易祿而難畜也
非時不見不亦難得乎非義不合不亦難
畜乎先勞而後祿不亦易祿乎其近人情
有如此者儒有委之以財貨而不貪淹之
以樂好而不滛劫之以衆而不懼阻之以
兵而不懾〈阻難也以兵爲之難〉見利不虧其義見死
不更其守徃者不悔來者不豫過言不再
〈不再過言〉流言不極〈流言相毀不窮極也〉不斷其威〈常嚴莊也〉
不習其謀〈不豫習其謀慮〉其特立有如此者儒有
可親而不可刼可近而不可迫可殺而不
可辱其居處不過其飲食不溽其過失可
微辯而不可面數也其剛毅有如此者儒
有忠信以為甲冑禮義以為干櫓〈干楯也櫓大㦸〉
戴仁而行抱德而處雖有政不更其所
其自立有如此者儒有一畆之宮環堵之
室〈方丈曰堵一堵言其小者也〉蓽門圭窬〈蓽門荊竹織門也圭窬穿〉
〈墻爲之如圭也〉蓬戶甕牖〈以編蓬爲戸破甕爲牖也〉易衣而出
〈更相易衣而後可以出〉并日而食〈並一日之糧以爲一食也〉上答
之不敢以疑〈君用之不敢疑貳事君也〉上不答之不敢
以謟其爲士有如此者儒有今人以居古
人以�〈稽同〉今世行之後世以為楷〈法也〉若不
逢世上所不受下所不推詭謟之民有比
黨而危之身可危也其志不可奪也雖危
起居猶竟身其志乃不忘百姓之病也〈起居〉
〈猶動靜也竟終也言身雖危動靜猶終身不忘百姓〉其憂思有如此
者儒有博學而不窮篤行而不倦幽居而
不滛上通而不困禮必以和優游以法慕
賢而容衆毀方而瓦合〈去已之大圭角下與衆人小合〉其
寛裕有如此者儒有內稱不避親外舉不
避怨程功積事不求厚祿〈程猶効也言功効而已不求厚〉
〈祿也〉推賢達能不望其報君得其志民頼其
德苟利國家不求富貴其舉賢援能有如
此者儒有澡身浴德〈常目潔淨其身沐浴於徳行也〉陳言
而伏〈陳言於君不望其報〉靜言而正之而上下不知
也黙而翹之又不急爲也〈言事君清靜因事而止之則君〉
〈不知黙而翹發之不急爲所以爲不爲〉不臨深而爲髙不加
少而為多〈言不因勢位自矜莊〉世治不輕世亂不沮
〈不自輕不自沮〉同已不與異已不非其特立獨行
有如此者儒有上不臣天子下不事諸侯
慎靜尚寛底厲廉隅強毅以與人博學以
知服雖以分國視之如錙銖〈視之輕如錙銖八兩爲錙〉
弗肯臣仕其規為有如此者儒有合志同
方營道同術並立則樂相下不厭久別則
聞流言不信義同而進不同而退其交有
如此者夫溫良者仁之本也慎敬者仁之
地也寛裕者仁之作也〈動作〉遜接者仁之能
也禮節者仁之貌也言談者仁之文也歌
樂者仁之和也分散者仁之施也儒皆兼
此而有之猶且不敢言仁也其尊讓有如
此者儒有不隕穫於貧賤〈隕穫憂悶不安之貌〉不充
詘於富貴〈充詘踴躍參擾之貌〉不溷君王不累長上
不閔有司故曰儒〈溷辱閔疾言不爲君長所辱病儒者中和之名〉
今人之名儒也忘常以儒相詬疾〈詬辱〉哀公
既得聞此言也言加信行加敬曰終歿吾
世弗敢復以儒為戲矣
問禮第六
哀公問於孔子曰大禮何如子之言禮何
其尊也孔子對曰丘也鄙人不足以知大
禮也公曰吾子言焉孔子曰丘聞之民之
所以生者禮為大非禮則無以節事天地
之神焉非禮則無以辯君臣上下長幼之
位焉非禮則無以別男女父子兄弟婚姻
親族踈數之交焉是故君子此之為尊敬
然後以其所能教順百姓不廢其㑹節〈所能〉
〈謂禮也會謂男女之會節謂親踈之節也〉既有成事而後治其
文章黼黻以別尊卑上下之等其順之也
而後言其䘮祭之紀宗廟之序品其犧牲
設其豕臘修其歲時以敬其祭祀別其親
疎序其昭穆而後宗族㑹醼即安其居以
綴恩義卑其宮室節其服御車不雕璣器
不彤鏤食不二味心不滛志以與萬民同
利古之明王行禮也如此公曰今之君子
胡莫之行也孔子對曰今之君子好利無
厭滛行不倦荒怠慢遊固民是盡以遂其
心以怨其政忤其衆以伐有道求得當欲
不以其所〈言苟求得當其情慾而已〉虐殺刑誅不以其
治夫昔之用民者由前〈用上所言〉今之用民者
由後〈用下所言〉是即今之君子莫能為禮也言
偃問曰夫子之極言禮也可得而聞乎孔
子言我欲觀夏是故之杞〈夏後封於杞也〉而不足
徵也〈徵成〉吾得夏時焉〈於四時之正正夏數得天心中〉我欲
觀殷道是故之宋〈殷後封宋〉而不足徵也吾得
乾坤焉〈乾天坤地得天地隂陽之書也〉乾坤之義夏時之
等吾以此觀之夫禮初也始於飲食太古
之時燔黍擘豚〈古未有釜甑釋米擗肉加於燒石之上而食之〉汙
鐏杯飲蕢桴土鼓〈鑿地爲罇以手飲之也〉猶可以致
敬鬼神〈神饗德不求備物也〉及其死也升屋而號告
曰髙某復然後飲腥苴熟〈始死含以珠貝將葬苞苴以遣〉
〈奠以送之〉形體則降魂氣則上是謂天望而地
藏也〈魂氣升而在天形體藏而在地〉故生者南嚮死者北
首皆從其初也昔之王者未有宮室冬則
居營窟夏則居橧巢〈掘地而居謂之營窟有柴謂櫓在樹曰巢〉
未有火化食草木之實鳥獸之肉飲其血
茹其毛未有絲麻衣其羽皮後聖有作然
後修火之利範金〈治金爲器用刑範也〉合土〈合和以作瓦物〉
以為宮室戶牖以炮以燔〈毛曰炮加火曰燔也〉以烹
以炙〈煑之曰烹炮之曰炙〉以為醴酪〈醴醴酒酪漿酢〉治其絲
麻以為布帛以養生送死以事鬼神故玄
酒在室〈玄酒水也言尚古在略近〉醴醆在戶〈醴食齊也五齊二曰〉
〈醴齊三曰食齊〉粢醍在堂〈深醍澄齊〉澄酒在下〈澄清漏其酒也〉
陳其犧牲備其鼎爼列其琴瑟管磬鐘鼓
以降上神〈上神天神〉與其先祖以正君臣以篤
父子以睦兄弟以齊上下夫婦有所是謂
承天之祐作其祝號〈犧牲玉帛祝辭皆異爲之號也〉玄酒
以祭薦其血毛腥其爼熟其殽〈言雖有所熟猶有所〉
〈腥腥本不忘古也〉越席以坐〈翦蒲席也〉䟽布以羃〈羃覆酒巾〉
〈也質故用踈也〉衣其浣帛〈練染以爲祭服〉醴醆以獻薦其
燔炙君與夫人交獻以嘉魂魄〈嘉善樂也〉然後
退而合烹〈合其烹熟之禮無復醒也〉體其犬豕牛羊〈體觧〉
〈其牲禮而薦之〉實其簠簋〈受黍稷之器也〉籩豆鉶羮〈竹曰籩木〉
〈曰豆鉶所以盛羮也〉祝以孝告〈祝通孝子語於先祖〉嘏以慈告
〈嘏傳先祖語於孝子〉是為大祥〈祥善〉此禮之大成也
五儀解第七
哀公問於孔子曰寡人慾論魯國之士與
之為治敢問如何取之孔子對曰生今之
世志古之道居今之俗服古之服舎此而
為非者不亦鮮乎曰然則章甫絇履〈章甫冠也〉
〈絇履履頭有鉤飾也〉紳帶縉笏者皆賢人也〈紳大帶縉捶也〉
〈笏所以執書思對命〉孔子曰不必然也丘之所言非
此之謂也夫端衣玄裳冕而乗軒者則志
不在於食焄〈端衣玄裳齋服也軒軒車焄辛菜也〉斬衰管菲
杖而歠粥者則志不在於酒肉生今之世
志古之道居今之俗服古之服謂此類也
公曰善哉盡此而已乎孔子曰人有五儀
有庸人有士人有君子有賢人有聖人審
此五者則治道畢矣公曰敢問何如斯可
謂之庸人孔子曰所謂庸人者心不存慎
終之規口不吐訓格之言〈格法〉不擇賢以託
其身不力行以自定見小闇大而不知所
務從物如流不知其所執此則庸人也公
曰何謂士人孔子曰所謂士人者心有所
定計有所守雖不能盡道術之本必有率
也〈率猶行也〉雖不能備百善之美必有處也是
故知不務多必審其所知言不務多必審
其所謂〈所務者謂言之要也〉行不務多必審其所由
智既知之言既道之〈得其要也〉行既由之則若
性命之形骸之不可易也富貴不足以益
貧賤不足以損此則士人也公曰何謂君
子孔子曰所謂君子者言必忠信而心不
怨〈怨咎〉仁義在身而色無伐〈無伐善之色也〉思慮通
明而辭不專篤行信道自強不息油然若
將可越而終不可及者此則君子也〈油然不進〉
〈之貌也越過也〉公曰何謂賢人孔子曰所謂賢人
者德不踰閑〈閑法〉行中規繩言足以法於天
下而不傷於身〈言滿天下無口過也〉道足以化於百
姓而不傷於本〈本亦身〉富則天下無宛財〈宛積〉
〈也古字亦或作此故或誤不着草矣〉施則天下不病貧此則
賢者也公曰何謂聖人孔子曰所謂聖者
德合於天地變通無方窮萬事之終始協
庻品之自然敷其大道而遂成情性明並
日月化行若神下民不知其德覩者不識
其鄰此謂聖人也〈鄰以喻界畔也〉公曰善哉非子
之賢則寡人不得聞此言也雖然寡人生
於深宮之內長於婦人之手未嘗知哀未
嘗知憂未嘗知勞未嘗知懼未嘗知危恐
不足以行五儀之教若何孔子對曰如君
之言已知之矣則丘亦無所聞焉〈君如此言已爲〉
〈知之故無所復言謙以誘進哀公矣〉公曰非吾子寡人無以
啓其心吾子言也孔子曰君子入廟如右
登自阼階仰視榱桷俯察機筵其器皆存
而不覩其人君以此思哀則哀可知矣昧
爽夙興正其衣冠〈爽明也昧明始明也夙早興起〉平旦視
朝慮其危難一物失理亂亡之端君以此
思憂則憂可知矣日出聽政至於中𡨋〈中日〉
〈中𡨋映中〉諸侯子孫徃來為賔行禮揖讓慎其
威儀君以此思勞則勞亦可知矣緬然長
思出於四門周章逺望覩亡國之墟必將
有數焉〈言亡國故墟非但一〉君以此思懼則懼可知
矣夫君者舟也庻人者水也水所以載舟
亦所以覆舟君以此思危則危可知矣君
既明此五者又少留意於五儀之事則於
政治何有失矣
哀公問於孔子曰請問取人之法孔子對
曰事任於官〈言各當以其所能之事任於官〉無取捷捷無
取鉗鉗〈鉗鉗妄對不謹誠〉無取啍啍〈啍啍多言〉捷捷貪
也〈捷捷而不已食所以爲貪也〉鉗鉗亂也啍啍誕也〈誕欺〉
〈詐也〉故弓調而後求勁焉馬服而後求良焉
士必慤而後求智能者焉不慤而多能譬
之豺狼不可邇〈言人無智者雖性慤信不能爲大惡不慤信而有智〉
〈然後乃可畏也〉
哀公問於孔子曰寡人慾吾國小而能守
大則攻其道如何孔子對曰使君朝廷有
禮上下相親天下百姓皆君之民將誰攻
之苟爲此道民畔如歸皆君之讎也將與
誰守公曰善哉於是廢山澤之禁弛闗市
之稅以惠百姓
哀公問於孔子曰吾聞君子不博有之乎
孔子曰有之公曰何為對曰為其二乗公
曰有二乗則何為不博子曰為其兼行惡
道也〈此具博三十六道也〉哀公懼焉有間復問曰若
是乎君子惡惡道至甚也孔子曰君子之
惡惡道不甚則好善道亦不甚好善道不
甚則百姓之親上亦不甚詩云未見君子
憂心惙惙亦既見止亦既覯止我心則悅
詩之好善道甚也如此公曰美哉夫君子
成人之善不成人之惡微吾子言焉吾弗
之聞也
哀公問於孔子曰夫國家之存亡禍福信
有天命非唯人也孔子對曰存亡禍福皆
已而已天災地妖不能加也公曰善吾子
之言豈有其事乎孔子曰昔者殷王帝辛
之世〈帝紂〉有雀生大鳥於城隅焉占之曰凡
以小生大則國家必王而名必昌於是帝
辛介雀之德〈介助也以雀之德爲助也〉不修國政亢
無極朝臣莫救外冦乃至殷國以亡此即
以已逆天時詭福反為禍者也又其先世
殷王太戊之時道缺法圮以致夭櫱桑榖
於朝七日大拱占之者曰桑榖野木而不
合生朝意者國亡乎大戊恐駭側身修行
思先王之政明養民之道三年之後逺方
慕義重譯至者十有六國此即以已逆天
時得禍爲福者也故天災地妖所以儆人
主者也寤夣徵恠所以儆人臣者也〈儆戒〉災
妖不勝善政寤夢不勝善行能知此者至
治之極也唯明王達此公曰寡人不鄙固
此亦不得聞君子之教也
哀公問於孔子曰智者壽乎仁者壽乎孔
子對曰然人有三死而非其命也行已自
取也夫寢處不時飲食不節逸勞過度者
疾共殺之居下位而上干其君嗜慾無厭
而求不止者刑共殺之以少犯衆以弱侮
強忿怒不類動不量力者兵共殺之此三
者死非命也人自取之若夫智士仁人將
身有節〈將行〉動靜以義喜怒以時無害其性
雖得壽焉不亦可乎　孔子家語卷第一

