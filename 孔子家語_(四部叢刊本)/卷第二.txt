
孔子家語卷第二
致思第八
孔子北遊於農山子路子貢顔淵侍側孔
子四望喟然而嘆曰於斯致思無所不至
矣〈言思無所不至〉二三子各言爾志吾將擇焉子
路進曰由願得白羽若月赤羽若日鍾鼓
之音上震於天旍旗繽紛下蟠於地〈蟠委〉由
當一隊而敵之必也攘地千里〈攘卻〉搴旗執
聝〈搴取也取敵之旍旗聝截耳也以效獲也〉唯由能之使二子
者從我焉夫子曰勇哉子貢復進曰賜願
使齊楚合戰於漭瀁之野〈漭瀁廣大之𩔗〉兩壘相
望塵埃相接挺刃交兵賜著縞衣白冠〈兵凶〉
〈事故白冠服也〉陳説其間推論利害釋國之患唯
賜能之使夫二子者從我焉夫子曰辯哉
顔囘退而不對孔子曰回來汝奚獨無願
乎顔回對曰文武之事則二子者既言之
矣回何雲焉孔子曰雖然各言爾志也小
子言之對曰回聞薰蕕不同器而藏〈薰香蕕臭〉
堯桀不共國而治以其類異也回願得明
王聖主輔相之敷其五敎〈敷布也五教父義母慈兄友弟〉
〈恭子孝也〉導之以禮樂使民城郭不修溝池不
越〈言無踰越溝池〉鑄劒㦸以為農器放牛馬於原
藪〈廣平曰原澤無水曰藪也〉室家無離曠之思千歲無
戰闘之患則由無所施其勇而賜無所用
其辯矣夫子凜然曰美哉徳也子路抗手
而對曰夫子何選焉孔子曰不傷財不害
民不繁詞則顔氏之子有矣
魯有儉嗇者瓦鬲煑食〈瓦釜〉食之自謂其美
盛之土型之器〈瓦甂〉以進孔子孔子受之歡
然而悅如受大牢之饋〈牛羊豕饋餽也〉子路曰瓦
甂陋器也煑食薄膳也夫子何喜之如此
乎子曰夫好諫者思其君食美者念其親
吾非以饌具之為厚以其食厚而我思焉
孔子之楚而有漁者而獻魚焉孔子不受
漁者曰天暑市逺無所鬻也思慮棄之糞
壤不如獻之君子故敢以進焉於是夫子
再拜受之使弟子掃地將以享祭門人曰
彼將棄之而夫子以祭之何也孔子曰吾
聞諸惜其腐䭃而欲以務施者仁人之偶
也惡有受仁人之饋而無祭者乎
季羔為衛之士師〈獄官〉刖人之足俄而衛有
蒯聵之亂〈初衞靈公太子蒯聵得罪出奔晉靈公卒立其子輙蒯聵自晉〉
〈襲衞時子羔子路並位於衞也〉季羔逃之走郭門刖者守
門焉謂季羔曰彼有𡙇季羔曰君子不踰
又曰彼有竇季羔曰君子不隧〈隧從竇出〉又曰
於此有室季羔乃入焉既而追者罷季羔
將去謂刖者吾不能主之法而親刖子
之足矣今吾在難此正子之報怨之時而
逃我者三何故哉刖者曰斷足固我之罪
無可奈何曩者君治臣以法令先人後臣
欲臣之免也臣知獄決罪定臨當論刑君
愀然不樂見君顔色臣又知之君豈私臣
哉天生君子其道固然此臣之所以悅君
也孔子聞之曰善哉為吏其用法一也思
仁恕則樹德加嚴則樹怨公以行之其
子羔乎
孔子曰季孫之賜我粟千鍾也而交益親
〈得季孫千鍾之粟以施與衆而交益親〉自南宮敬叔之乗我
車也而道加行〈孔子欲見老𣆀而西觀周敬叔言於魯君給孔子車〉
〈馬問禮於老子孔子歷觀郊廟自周而還弟子四方來習也〉故道雖貴
必有時而後重有勢而後行微夫二子之
貺財則丘之道殆將廢矣
孔子曰王者有似乎春秋〈正其本而萬物皆正〉文王
以王季為父以太任為母以太姒為妃以
武王周公為子以太顛閎夭為臣其本美
矣武王正其身以正其國正其國以正天
下伐無道刑有罪一動而天下正其事成
矣春秋致其時而萬物皆及王者致其道
而萬民皆治周公載已行化〈載亦行矣言行已以行化〉
〈其身正不令而行也〉而天下順之其誠至矣
曽子曰入是國也言信於羣臣而留可也
行忠於卿大夫則仕可也澤施於百姓則
富可也孔子曰參之言此可謂善安身矣
子路為蒲宰為水備與其民修溝瀆以民
之勞煩苦也人與之一簞食〈簞笥〉一壺漿孔
子聞之使子貢止之子路忿不悅徃見孔
子曰由也以暴雨將至恐有水災故與民
修溝洫以備之而民多匱餓者是以簞食
壺漿而與之夫子使賜止之是夫子止由
之行仁也夫子以仁教而禁其行由不受
也孔子曰汝以民為餓也何不白於君發
倉廩以賑之而私以爾食饋之是汝明君
之無惠而見巳之德美矣汝速已則可不
則汝之見罪必矣
子路問於孔子曰管仲之爲人何如子曰
仁也〈得仁道也〉子路曰昔管仲説襄公公不受
是不辯也欲立公子紏而不能是不智也
〈齊襄立無常鮑叔牙曰君使民慢亂將作矣奉公子小白出奔莒公孫無知殺襄公〉
〈管夷吾召忽奉公子紏奔魯齊人殺無知魯伐齊納子紏小白自莒先入是爲桓公〉
〈公乃殺子紏召忽死之也〉家殘於齊而無憂色是不慈
也桎梏而居檻車無慙心是無醜也〈言無恥惡〉
〈之心〉事所射之君是不貞也召忽死之管仲
不死是不忠也仁人之道固若是乎孔子
曰管仲説襄公襄公不受公之闇也欲立
子紏而不能不遇時也家殘於齊而無憂
色是知權命也桎梏而無慙心自裁審也
事所射之君通於變也不死子紏量輕重
也夫子紏未成君管仲未成臣管仲才度
義管仲不死束縛而立功名未可非也召
忽雖死過與取仁未足多也
孔子適齊中路聞哭者之聲其音甚哀孔
子謂其僕曰此哭哀則哀矣然非䘮者之
哀矣驅而前少進見有異人焉擁鐮帶索
哭者不哀孔子下車追而問曰子何人也
對曰吾丘吾子也曰子今非䘮之所奚哭
之悲也丘吾子曰吾有三失晚而自覺悔
之何及曰三失可得聞乎願子告吾無隠
也丘吾子曰吾少時好學周遍天下後還
䘮吾親是一失也長事齊君君驕奢失士
臣節不遂是二失也吾平生厚交而今皆
離絶是三失也夫樹欲靜而風不停子欲
養而親不待徃而不來者年也不可再見
者親也請從此辭遂投水而死孔子曰小
子識之斯足為戒矣自是弟子辭歸養親
者十有三
孔子謂伯魚曰鯉乎吾聞可以與人終日
不倦者其唯學焉其容體不足觀也其勇
力不足憚也其先祖不足稱也其族姓不
足道也終而有大名以顯聞四方流聲後
裔者豈非學之効也故君子不可以不學
其容不可以不飭不飭無類無類失親〈𩔖宜〉
〈爲貌不在飭故無貌不得言不飭無𩔖也禮貌矜莊然後親愛可久故曰無𩔖失親〉
〈也〉失親不忠〈情不相親則無忠誠〉不忠失禮〈禮以忠信爲本〉
失禮不立〈非禮則無以立〉夫逺而有光者飭也近
而愈明者學也譬之汙池水潦注焉雚葦
生焉雖或以觀之孰知其源乎〈源泉源也水潦注於〉
〈池而生雚葦觀者誰知其非源泉乎以言學者雖從外入及其用之人誰知其非從〉
〈此出也者乎〉
子路見於孔子曰負重渉逺不擇地而休
家貧親老不擇祿而仕昔者由也事二親
之時常食藜藿之實為親負米百里之外
親歿之後南遊於楚從車百乗積粟萬鍾
累茵而坐列鼎而食願欲食藜藿為親負
米不可復得也枯魚衘索幾何不蠧二親
之夀忽若過隟孔子曰由也事親可謂生
事盡力死事盡思者也
孔子之郯〈郯國名也少昊之後吾之本縣也郯子達禮孔子故徃諮問焉〉
遭程子於塗傾蓋而語〈傾蓋駐車〉終日甚相親
顧謂子路曰取束帛以贈先生〈贈送〉子路屑
然對曰由聞之士不中間見女嫁無媒君
子不以交禮也〈中間謂始介也〉有間又顧謂子路
子路又對如初孔子曰由詩不云乎有美
一人清宛兮邂逅相遇適我願兮〈清揚眉目〉
〈之間也宛然美也幽期而會令願也〉今程子天下賢士也於
斯不贈則終身弗能見也小子行之
孔子自衞反魯息駕於河梁而觀焉〈河水無梁〉
〈莊周書說孔子於閭梁言事者通渭水爲河也〉有懸水三十仞〈八尺〉
〈曰仞懸二十四丈者也〉圜流九十里〈圜流廻流也水深急則然〉魚
鱉不能導黿鼉不能居〈道行〉有一丈夫方將
厲之〈厲渡〉孔子使人並涯止之曰此懸水三
十仞圜流九十里魚鼈黿鼉不能居也意
者難可濟也丈夫不以措意遂渡而出孔
子問之曰子乎有道術乎所以能入而出
者何也丈夫對曰始吾之入也先以忠信
及吾之出也又從以忠信忠信措吾軀於
波流而吾不敢以用私所以能入而復出
也孔子謂弟子曰二三子識之水且猶可
以忠信成身親之而況於人乎
孔子將行雨而無蓋門人曰商也有之〈子夏〉
〈名也〉孔子曰商之為人也甚恡於財〈恡嗇甚也〉吾
聞與人交推其長者違其短者故能久也
楚王渡江江中有物大如斗圓而赤直觸
王舟舟人取之王大怪之遍問羣臣莫之
能識王使使聘於魯問於孔子子曰此所
謂萍實者也〈萍水草也〉可剖而食之吉祥也唯
霸者爲能獲焉使者反王遂食之大美久
之使來以告魯大夫大夫因子游問曰夫
子何以知其然乎曰吾昔之鄭過乎陳之
野聞童謠曰楚王渡江得萍實大如斗赤
如日剖而食之甜如蜜此是楚王之應也
吾是以知之
子貢問於孔子曰死者有知乎將無知乎
子曰吾欲言死之有知將恐孝子順孫妨
生以送死吾欲言死之無知將恐不孝之
子棄其親而不葬賜不欲知死者有知與
無知非今之急後自知之
子貢問治民於孔子子曰懍懍焉若持腐
索之扞馬〈懍懍戒懼之貌扞馬突馬〉子貢曰何其畏也
孔子曰夫通達御皆人也以道導之則吾
畜也不以道導之則吾讎也如之何其無
畏也
魯國之法贖人臣妾於諸侯者皆取金於
府子貢贖之辭而不取金孔子聞之曰賜
失之矣夫聖人之舉事也可以移風易俗
而教導可以施之於百姓非獨適身之行
也今魯國富者寡而貧者衆贖人受金則
為不廉則何以相贖乎自今以後魯人不
復贖人於諸侯
子路治蒲請見於孔子曰由願受教於夫
子子曰蒲其何如對曰邑多壯士又難治
也子曰然吾語爾恭而敬可以攝勇寛而
正可以懐強愛而恕可以容困〈言愛恕者能容困窮〉
溫而斷可以抑姦如此而加之則正不難
矣
三恕第九
孔子曰君子有三恕有君不能事有臣而
求其使非恕也有親不能孝有子而求其
報非恕也有兄不能敬有弟而求其順非
恕也士能明於三恕之本則可謂端身矣
孔子曰君子有三思不可不察也少而不
學長無能也老而不教死莫之思也有而
不施窮莫之救也故君子少思其長則務
學老思其死則務教有思其窮則務施
伯常騫問於孔子曰騫固周國之賤吏也
不自以不肖將北面以事君子敢問正道
宜行不容於世〈正道宜行而出莫之能貴故行之則不容於世〉隠
道宜行然亦不忍〈世亂則隱道爲行然亦不忍爲隱事〉今欲
身亦不窮道亦不隠為之有道乎孔子曰
善哉子之問也自丘之聞未有若吾子所
問辯且説也〈辯當其理得其説矣〉丘嘗聞君子之言
道矣聽者無察則道不入〈言聽者不明察道則不能入也〉
竒偉不稽則道不信〈稽考也聽道者不能考校奇偉則道不見〉
〈信此言苟非其人道不虛行〉又嘗聞君子之言事矣制
無度量則事不成其政曉察則民不保〈保安〉
〈也政大曉了分察則民不安矣〉又嘗聞君子之言志矣㓻
折者不終〈㓻則折矣不終其性命矣〉徑易者則數傷〈徑輕〉
〈也志輕則數傷於義矣〉浩倨者則不親〈浩倨簡略不恭如是則不〉
〈親矣〉就利者則無不弊〈言好利者不可久也〉又嘗聞養
世之君子矣從輕勿為先從重勿為後〈赴憂〉
〈患從勞苦輕者宜爲後重者宜爲先養世者也〉見像而勿強〈像法也見〉
〈法而已不以強世也〉陳道而勿怫〈怫詭也陳道而已不與世相詭違也〉
此四者丘之所聞也
孔子觀於魯桓公之廟有欹器焉〈欹傾〉夫子
問於守廟者曰此謂何器對曰此蓋為宥
坐之器孔子曰吾聞宥坐之器虛則欹中
則正滿則覆明君以為至誡故常置之於
坐側顧謂弟子曰試注水焉乃注之水中
則正滿則覆夫子喟然歎曰嗚呼夫物惡
有滿而不覆哉子路進曰敢問持滿有道
乎子曰聦明睿智守之以愚功被天下守
之以讓勇力振世守之以怯富有四海守
之以謙此所謂損之又損之之道也
孔子觀於東流之水子貢問曰君子所見
大水必觀焉何也孔子對曰以其不息且
遍與諸生而不爲也夫水似乎德〈遍與諸生者物〉
〈得水而後生水不與生而又不德也〉其流也則卑下倨邑必
修其理似義浩浩乎無屈盡之期此似道
流行赴百仞之嵠而不懼此似勇至量必
平之此似法盛而不求概此似正綽約微
達此似察發源必東此似志以出以入萬
物就以化絜此似善化也水之德有若此
是故君子見必觀焉
子貢觀於魯廟之北堂出而問於孔子曰
向也賜觀於太廟之堂未既輟還瞻北蓋
皆斷焉〈輟止觀北面之蓋斷絶也〉彼將有説耶匠過之
也孔子曰太廟之堂宮致良工之匠匠致
良材盡其功巧蓋貴久矣尚有説也〈尚猶必也〉
〈言必有說〉
孔子曰吾有所齒有所鄙有所殆夫㓜而
不能強學老而無以教吾恥之去其鄉事
君而逹卒遇故人曽無舊言吾鄙之〈事君而達〉
〈得志於君而見故人曾無舊言是棄其平生之舊交而無進之之心者乎〉與小
人處而不能親賢吾殆之〈殆危也夫踈賢而近小人是危〉
〈亡之道也〉
子路見於孔子孔子曰智者若何仁者若
何子路對曰智者使人知己仁者使人愛
己子曰可謂士矣子路出子貢入問亦如
之子貢對曰智者知人仁者愛人子曰可
謂士矣子貢出顔回入問亦如之對曰智
者自知仁者自愛子曰可謂士君子矣
子貢問於孔子曰子從父命孝臣從君命
貞乎奚疑焉孔子曰鄙哉賜汝不識也昔
者明王萬乗之國有爭臣七人則主無過
舉〈天子有三公四輔主諫爭以救其過失也四輔前曰疑後曰丞左曰輔右曰弼〉
〈也〉千乗之國有爭臣五人則社稷不危也
〈諸侯有三卿股肱之臣有內外者也故有五人焉〉百乗之家有爭
臣三人〈大夫之臣有室老家相邑宰凡三人能以義諫諍〉則祿位
不替父有爭子不陷無禮士有爭友不行
不義〈士雖有臣旣微且陋不能以義匡其君故湏朋友之諫爭於巳然後不義〉
〈之事不得行之者也〉故子從父命奚詎為孝臣從君
命奚詎為貞夫能審其所從〈當詳審所宜從與不〉之
謂孝之謂貞矣
子路盛服見於孔子子曰由是倨倨者何
也夫江始出於岷山其源可以濫觴〈觴可以盛〉
〈酒言其微〉及其至於江津不舫舟不避風則不
可以渉非唯下流水多耶今爾衣服既盛
顔色充盈天下且孰肯以非告汝乎子路
趨而出改服而入蓋自若也子曰由志之
吾告汝奮於言者華〈自矜奮於言者華而無實〉奮於行
者伐〈自矜奮行者是自伐〉夫色智而有能者小人也
故君子知之曰智言之要也不能曰不能
行之至也言要則智行至則仁既仁且智
惡不足哉
子路問於孔子曰有人於此披褐而懐玉
何如〈褐毛布衣〉子曰國無道隠之可也國有道
則袞冕而執玉〈袞冕文衣盛〉
好生第十
魯哀公問於孔子曰昔者舜冠何冠乎孔
子不對公曰寡人有問於子而子無言何
也對曰以君之問不先其大者故方思所
以為對公曰其大何乎孔子曰舜之為君
也其政好生而惡殺其任授賢而替不肖
德若天地而靜虛化若四時而變物是以
四海承風暢於異類〈異𩔖四方之夷狄也〉鳳翔麟至
鳥獸馴德〈馴順〉無他也好生故也君舎此道
而冠冕是問是以緩對
孔子讀史至楚復陳〈陳夏徵舒殺其君楚莊王討之因陳取之〉
〈而申叔時諫莊王從之還復陳〉喟然歎曰賢哉楚王輕千
乗之國而重一言之信匪申叔之信不能
達其義匪荘王之賢不能受其訓
孔子常自筮其卦得賁焉愀然有不平之
狀子張進曰師聞卜者得賁卦吉也而夫
子之色有不平何也孔子對曰以其離耶
在周易山下有火謂之賁〈離上艮下離爲火艮爲山〉非
正色之卦也夫質也黑白宜正焉今得賁
非吾兆也〈賁飾〉吾聞丹不文白玉不雕何
也質有餘不受飾故也孔子曰吾於甘棠
見宗廟之敬甚矣〈邵伯聽訟於甘棠愛其樹作甘棠之詩也〉思
其人必愛其樹尊其人必敬其位道也
子路戎服見於孔子㧞劒而舞之曰古之
君子以劒自衛乎孔子曰古之君子忠以
為質仁以為衛不出環堵之室而知千里
之外有不善則以忠化之侵暴則以仁固
之何持劒乎子路曰由乃今聞此言請攝
齊以受教〈齊裳下緝也受教者攝齊升堂〉
楚王出遊亡弓左右請求之王曰止楚王
失弓楚人得之又何求之孔子聞之惜乎
其不大也不曰人遺弓人得之而已何必
楚也〈王恭王弓鳥嘷之良弓〉
孔子爲魯司冦斷獄訟皆進衆議者而問
之曰子以爲奚若某以爲何若皆曰云雲
如是然後夫子曰當從某子幾是〈近也重獄事故〉
〈與衆議之〉
孔子問漆雕憑曰子事臧文仲武仲及孺
子容此三大夫孰賢對曰臧氏家有守龜
焉名曰蔡文仲三年而為一兆武仲三年
而為二兆孺子容三年而為三兆憑從此
之見若問三人之賢與不賢所未敢識也
孔子曰君子哉漆雕氏之子其言人之美
也隠而顯言人之過也微而著智而不能
及明而不能見孰克如此〈克能也而宜爲如也〉
魯公索氏〈先落反〉將祭而亡其牲孔子聞之
曰公索氏不及二年將亡後一年而亡門
人問曰昔公索氏亡其祭牲而夫子曰不
及二年必亡今過朞而亡夫子何以知其
然孔子曰夫祭者孝子所以自盡於其親
將祭而亡其牲則其餘所亡者多矣若此
而不亡者未之有也
虞芮二國爭田而訟連年不決乃相謂曰
西伯仁也〈西伯文王〉盍徃質之〈盍何不質正也〉入其境
則耕者讓畔行者讓路入其朝士讓為大
夫大夫讓於卿虞芮之君曰嘻吾儕小人
也〈儕等〉不可以入君子之朝逺自相與而退
咸以所爭之田為閒田矣孔子曰以此觀
之文王之道其不可加焉不令而從不教
而聽至矣哉
曽子曰狎甚則相簡荘甚則不親是故君
子之狎足以交歡其荘足以成禮孔子聞
斯言也曰二三子志之孰謂參也不知禮
乎
哀公問曰紳委章甫〈委委貌章甫冠名也〉有益於仁
乎孔子作色而對曰君胡然焉衰麻苴杖
者志不存乎樂非耳弗聞服使然也黼黻
袞冕者容不襲慢非性矜莊服使然也介
胃執戈者無退懦之氣非體純猛服使然
也且臣聞之好肆不守折〈言市弗能爲廉好肆不守折也〉
而長者不為市〈言長者之行則不爲市買之事〉竊夫其有
益與無益君子所以知〈竊宜爲察〉孔子謂子路
曰見長者而不盡其辭雖有風雨吾不能
入其門矣故君子以其所能敬人小人反
是
孔子謂子路曰君子以心導耳目立義以
為勇小人以耳目導心不愻以為勇故曰
退之而不怨先之斯可從已〈言人退之不怨先之則可〉
〈從足以爲師也〉
孔子曰君子三患未之聞患不得聞既得
聞之患弗得學既得學之患弗能行有其
德而無其言君子恥之有其言而無其行
君子恥之既得之而又失之君子恥之地
有餘民不足君子恥之衆寡均而人功倍
已焉君子恥之〈凡興功業多少與人同而功殊倍已故恥之也〉
魯人有獨處室者鄰之釐婦〈𨤲寡婦也〉亦獨處
一室夜暴風雨至釐婦室壊趨而託焉魯
人閉戶而不納釐婦自牖與之言何不仁
而不納我乎魯人曰吾聞男女不六十不
同居今子㓜吾亦幼是以不敢納爾也婦
人曰子何不如柳下惠然嫗不逮門之女
國人不稱其亂魯人曰柳下惠則可吾固
不可吾將以吾之不可學柳下惠之可孔
子聞之曰善哉欲學柳下惠者未有似於
此者期於至善而不襲其為可謂智乎
孔子曰小辯害義小言破道關雎興於鳥
而君子美之取其雄雌之有別鹿鳴興於
獸而君子大之取其得食而相呼若以鳥
獸之名嫌之固不可行也
孔子謂子路曰君子而強氣則不得其死
小人而強氣則刑戮薦蓁𡺳詩曰殆天之
未隂雨徹彼桑土綢繆牖戶〈殆及也徹剝也桑土桑根〉
〈也鴟鴞天未雨剝取桑根以綿其牖戸喻我國家積累之功乃難成之苦者也〉
今汝下民或敢侮余〈今者周公時言我先王致此大功至艱而〉
〈下民敢侵侮我周道謂管蔡之屬不可不遏絶之以存周室者也〉孔子曰
能治國家之如此雖欲侮之豈可得乎周
自后稷積行累功以有爵土公劉重之以
仁及至大王亶甫敦以德讓其樹根置本
備豫逺矣初大王都𡺳翟人侵之事之以
皮幣不得免焉事之以珠玉不得免焉於
是屬耆老而告之所欲吾土地吾聞之君
子不以所養而害人二三子何患乎無君
遂獨與大姜去之踰梁山邑於岐山之下
𡺳人曰仁人之君不可失也從之如歸市
焉天之與周民之去殷久矣若此而不能
天下未之有也武庚惡能侮〈武庚紂子名祿父與管叔〉
〈共爲亂也〉鄁詩曰執轡如組兩驂如儛〈驂之以服和調〉
〈中節〉孔子曰為此詩者其知政乎夫為組者
㥎紕於此成文於彼言其動於近行於逺
也執此法以御民豈不化乎竿旄之忠告
至矣哉〈竿旄之詩者樂乎善道告人取喻於素絲良馬如組紕之義〉






孔子家語卷第二

