
孔子家語序
　　　　　　　　　　王氏
鄭氏學行五十載矣自肅成童始志於學
而學鄭氏學矣然尋文責實考其上下義
理不安違錯者多是以奪而易之然世未
明其欵情不謂其苟駮前師以見異於前
人乃然而嘆曰予豈好難哉予不得巳
也聖人之門方壅不通孔氏之路枳𣗥充
焉豈得不開而辟之哉無由之者亦非
予之罪也是以撰經禮申明其義及朝論
制度皆據所見而言孔子二十二世孫有
孔猛者家有其先人之書昔相從學頃還
家方取巳來與予所論有若重規疊矩昔
仲由曰文王旣沒文不在茲乎天之將䘮
斯文也後死者不得與於斯文也天之未
䘮斯文也匡人其如予何言天䘮斯文故
令巳傳斯文於天也今或者天未欲亂斯
文故令從予學而予從猛得斯論以明相
與孔氏之無違也斯皆聖人實事之論而
恐其將絕故特爲解以貽好事之君子語
雲牢曰子云吾不試故藝談者不知爲誰
多妄爲之孔子家語弟子有琴張一名
牢字子開子張衞人也宗魯死將徃吊孔
子止焉春秋外傳曰昔堯臨民以五說者
曰堯五載一巡狩五載一巡狩不得稱臨
民以五也經曰五載一巡狩此乃說舜之
文非說堯孔子說論五帝各道其異事於
舜雲巡狩天下五載一始則堯之巡狩年
數未明周十二歲一巡寧可言周臨民十
二乎孔子曰堯以火德王天下而尚黃黃
土徳五土之數故曰臨民以五此其義也

