
水竹誰家宅，幽庭向苑門。
今知季倫沼，舊是辟疆園。
飢鷺窺魚靜，鳴鴉帶子喧。
興成秪自適，欲白返忘言。

納涼每選地，近得青門東。
林與繚垣接，池將沁水通。
枝交帝女樹，橋映美人虹。
想是忘機者，悠悠在興中。

林間求適意，池上得清飆。
稍稍斜回檝，時時一度橋。
水光壁際動，山影浪中搖。
不見李元禮，神仙何處要。

