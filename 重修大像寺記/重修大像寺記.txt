太和乙卯歲，潁川郡陳公為左神策將軍，以其誅暴息亂，宸衷親付之右地。公上酬天造，忠奉國恩；內戢三軍，外安百姓。擁二州之地，霧卷波澄；寧萬乘之心，雲銷煙滅。冀恢宏乎至道，實匡讚我有唐。至開成戊午歲，公因觀地無遺利，農則有秋，遂謁（闕一字）元以告清慎，拜大像以請鴻福。方歎鳩鴿巢頂，荊棘掩砌，廊宇霖漏，樓殿欹傾，寺無居僧。爰詰耆舊。曰：頃若莊田典賣於鄉裏，林木摧毀於樵童，賴（闕）舊地出清俸以收贖，因茲請僧，重復其業，然耕耘菑獲，未有倫次焉，尚書乃命僧藏乂為赴知已者，時不曆二祀，裝慈尊以金（闕一字）飾（闕一字）殿以丹雘，而眾事雲畢。至於儲蓄車乘，與生生之具，兼頃畝年代，並錄之於寺記碑陰，以示鄰裏鄉黨，為免侵奪不朽之驗。凡百君子，敬而聽之。
