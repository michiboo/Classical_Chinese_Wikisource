
薊門逢古老，獨立思氛氳。
一身既零丁，頭鬢白紛紛。
勳庸今已矣，不識霍將軍。
漢家能用武，開拓窮異域。
戍卒厭糠覈，降胡飽衣食。
關亭試一望，吾欲淚沾臆。
邊城十一月，雨雪亂霏霏。
元戎號令嚴，人馬亦輕肥。
羌胡無盡日，征戰幾時歸。
幽州多騎射，結髮重橫行。
一朝事將軍，出入有聲名。
紛紛獵秋草，相向角弓鳴。
黯黯長城外，日沒更煙塵。
胡騎雖憑陵，漢兵不顧身。
古樹滿空塞，黃雲愁殺人。

