
儒有輕王侯，脫略當事務。
本家藍田下，非爲漁弋故。
無何困躬耕，且欲馳永路。
幽居與君近，出谷同所騖。
昨日辭石門，五年變秋露。
雲龍未相感，干謁亦已屢。
子爲黃綬羈，余忝蓬山顧。
京門望西嶽，百里見郊樹。
飛雨祠上來，靄然關中暮。
驅車鄭城宿，秉燭論往素。
山月出華陰，開此河渚霧。
清光比故人，豁達展心晤。
馮公尚戢翼，元子仍跼步。
拂衣易爲高，淪跡難有趣。
張范善終始，吾等豈不慕。
罷酒當涼風，屈伸備冥數。

