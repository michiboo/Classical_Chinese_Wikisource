縯，字伯升。伯升進圍宛，莽素震其名，大懼，使畫伯升像於埻，旦起射之。平際後部攻新野，不下，宰藩臨登城，言曰：「得司徒劉公一言，願先下。」及伯升軍至，即開門降。伯升作攻城鬬車，上曰：「地車不可用，誰當獨居此上者。」伯升曰：「此兵法也。」上曰：「兵法但有所圖畫者，實不可用。」伯升遂作之。後有司馬犯軍令，當斬，坐鬬車上更始遂共謀誅伯升，乃大會諸將以成其計。更始取伯升寶劍視之繡衣，御史申屠建隨玉玦，更始竟不能發。伯升部將宗人劉稷，數陷陣潰圍，勇冠三軍。聞更始，立怒曰：「本起兵圖大事者伯升，兄弟更始何為者。」更始聞而心忌之。以稷為抗威將軍，稷不肯拜，更始乃收稷，將誅之，伯升固爭，並執伯升，即日害之。
有二子，建武二年，立長子章為太原王，興為魯王。
十一年，徙章為齊王。
十五年，追謚伯升為齊武王。
章少孤，光武感伯升功業，不就撫育，恩養甚篤，以其少貴，欲令親吏事，故試守平陽令。
http://ctext.org/library.pl?if=gb&file=58055&by_title=%E6%9D%B1%E8%A7%80%E6%BC%A2%E8%A8%98&page=101
