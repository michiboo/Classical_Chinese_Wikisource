鄧禹，字仲華，南陽人也。年十三能誦詩，受業長安。時光武亦遊學京師，禹雖幼而見上非常人，遂相親附。更始既至雒陽，乃以上為大司馬，使安集河北。禹聞之，自南陽發，北徑渡河，追至鄴，謁上，見之甚歡，謂曰：「我得拜除長吏，生遠來，寧欲仕耶？」禹曰：「不願也！」乃進說曰：「更始雖都關西，今山東未安，赤眉、青犢之屬，動以萬數，三輔假號，往往羣聚。更始既未有所挫而不自聽斷，諸將皆庸人，崛起志在財幣，爭用威力，朝夕自快，非有忠良明志，深慮遠國。欲尊主安民者也，明公。雖建蕃輔之，功猶恐無所成立。於今之計，莫如延攬英雄，務悅民心，立高祖之業，救萬民之命！以公而慮，天下不足定也。」上大悅，因令左右號禹曰「鄧將軍」，常宿止於中，與定計議。上至廣阿，止城門樓上，披輿地圖指示禹曰：「天下郡國如是，我乃始得一處。卿言天下不足定，何也？」
禹破邯鄲，誅王郎，有智謀，諸將鮮及。拜前將軍，禹為大司徒。制曰：「前將軍鄧禹，深執忠孝，與朕謀謨帷幄。孔子曰：『自吾有回也，門人益親。』可封禹為酇侯！」
赤眉入長安，禹乘勝獨克而師行有紀，比望風相擕以迎，降者日以千數眾，號百萬。上以禹不時進，敕曰：「司徒堯也，赤眉桀也，今長安飢民孰不延望？」
馮愔反禹，征之，為愔所敗，威稍損，又乏食，赤眉還入長安。禹與戰，敗走至高陵，軍士飢餓，皆食棗菜。上乃徵禹還，敕曰：「赤眉無穀，自當來降，我折捶笞之，非諸將憂也。」禹與赤眉戰，赤眉陽敗，棄輜重，走皆載赤豆覆其上，兵士飢，爭取之，赤眉引還擊之，軍潰亂。時百姓飢，人相食，黃金一斤易豆五升，道路斷閉，委輸不至，軍士悉以果實為糧。吏士散已盡，禹獨與二十四騎詣雒陽。罷三公、右將軍官，罷以列侯就第，位特進奉朝請，篤於經書，教學孫子。
鄧訓，字平叔。謙恕下，士無貴賤，見之如舊朋友。子往來門內視之，如子有過，加鞭撲之教。
太醫皮巡，從獵上林，還，暮宿殿門下，寒疝病發。時訓直事，聞巡叫聲起，往問之，巡曰：「冀得火以熨背。」訓身至大官門，為求火不得，乃以口噓其背，復呼同廬郎共更噓，至朝遂愈。
永平中
http://ctext.org/library.pl?if=gb&file=58056&by_title=%E8%A8%98&page=7
