舊本題宋孔平仲撰。平仲有《珩璜新論》，已著錄。是書多錄當時瑣事，而頗病叢雜。趙與峕《賓退錄》嘗駁其記呂夷節、張士遜事。謂以宰相押麻不合當時體制，疑為不知典故者所為，必非孔氏真本。今考其所載，往往與他書相出入。如梁灝八十二為狀元一條，見於《遯齋閒覽》，錢俶進寶帶一條，王禹玉上元應制一條，見於《錢氏私誌》。宰相早朝上殿一條，見於《王文正筆錄》。上元燃燈一條，詔敕用黃殿一條，見於《春明退朝錄》。寇萊公守北門一條，見於《國老談苑》。其書或在平仲前，或與平仲同時，似亦摭拾成編之一證。至於王雱才辨傲狠，新法之行雱實有力，而稱之為不慧，殊非事實。至張士遜死入地獄等事，尤誕幻無稽，不可為訓。與峕所論未可謂之無因。姑以宋人舊本，存備參稽雲爾。
