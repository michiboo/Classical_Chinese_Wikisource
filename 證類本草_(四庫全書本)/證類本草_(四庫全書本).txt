　　欽定四庫全書　　　　子部五
　　證類本草　　　　　　醫家類
　　提要
　　〈臣〉等謹案證類本草三十卷宋唐慎㣲撰案陳振孫書録觧題載此書三十卷多大觀本草晁公武讀書志則作証類本草三十二卷亦題唐慎㣲撰是宋時已有兩本矣玉海載紹興二十七年八月十五日王繼先上校定大觀本草三十二卷釋音一卷詔秘書省修潤付胄監鏤板行之則南宋且有官本然皆未見其原刋今行於世者亦有兩本一為明萬厯丁丑翻刻元大徳壬寅宗文書院本前有大觀二年仁和縣尉艾晟序稱其書三十一卷目録一卷集賢孫公得其本而善之命官校正鏤板以廣其傳慎㣲不知何許人傳其書者失其邑里族氏故不載焉陳氏所見葢此本故題曰大觀本草一為明成化戊子翻刻金泰和甲子晦明軒本前有宋政和六年提舉醫學曺孝忠序稱欽奉玉音使臣楊戩總工刋寫繼又命孝忠校正潤色之其改稱政和本草葢由於此實一書也書末又有金皇統三年翰林學士宇文虛中跋稱慎㣲字審元成都華陽人治病百不失一為士人療病不取一錢但以名方秘籙為請以此士人尤喜之毎於經史諸書中得一藥名一方論必録以告遂集為此書尚書左丞蒲傳正欲以執政恩例奏與一官拒而不受又稱元祐間虛中為兒童時見慎㣲治其父風毒預期某年月日再發緘方以俟臨期服之神驗則慎㣲始末虛中述之甚明葢靖康以後內府圖籍悉入於金故陳振孫未見此本不知慎㣲何許人而晁公武所云三十二卷者殆合目録計之亦未見政和所刻也然考趙與旹賔退録則稱唐慎㣲蜀州晉原人世為醫深於經方元祐間蜀帥李端伯招之居成都嘗著証類備急本草三十二卷艾晟序其書謂慎㣲不知何許人故為表出蜀州今為崇慶府云云所序履貫小異豈虛中兒時見之但知其寄籍歟大徳中所刻大觀本作三十一卷與艾晟所言合泰和中所刻政和本則以第三十一卷移於三十卷之前合為一卷已非大觀之舊又有大定己酉麻革序及劉祁跋並稱平陽張存恵増入㓂宗奭本草衍義則益非慎㣲之舊然考大徳所刻大觀本亦增入宗奭衍義與泰和本同葢元代重刻又從金本録入也今以二本互校大徳本於朱書墨葢〈案原本毎條稱墨葢以下為慎㣲所續其式如今刻工所稱之魚尾〉較為分明泰和本則多與條例不相應然刋刻清整首末序跋完具則泰和本為勝今以泰和著録大徳本則附見其名於此不別存目焉乾隆　十　年　月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　重修證類本草序
　　自古人俞穴鍼石之法不大傳而後世亦鮮有得其妙者遂專用湯液丸粒理疾至於刳膓剖臆刮骨續筋之神竒以為別術所得終非神農家事維聖哲審證以制方因方而見藥故方家言盛行而神農之經不可一朝而舍也其書大抵源於神農氏自神農氏而下名本草者固非一家又有所謂唐本蜀本者迄於有宋政和間天子留意生人乃命宏儒名醫詮定諸家之說為之圖繪使人驗其草木根莖花實之微與夫玊石金土蟲魚飛走之狀以辯其藥之真贗而易知為之類例使人別其物産風氣之殊宜君臣佐使之異用甘辛鹹苦酸之異味溫涼寒熱緩急有毒無毒之不同而易見其書始大備而加察焉行於中州者舊有解人龐氏本兵煙蕩析之餘所存無㡬故人罕得恣窺今平陽張君魏卿惜其寖遂湮墜乃命工刻梓實因龐氏本仍附以冦氏衍義比之舊本益備而加察焉書成過余屬為序引余謂人之所甚重者生也衛生之資所甚急者藥也藥之考訂使無以乙亂丙誤用妄投之失者神農家書也開卷之際指掌斯見政如止水鑑形洪鐘荅響顧安所逃遯其形聲哉養老慈㓜之家固當家置一本況業醫者之流乎然其論者自梁陶𨼆居唐宋以來諸人備矣余言其贅乎世固有無用之學無益之書余特嘉張君愛物之周用心之勤能為是大有益之書以暨羣生以圖永久非若世之市兒販夫僥倖目前規規然専以利為也故喜聞而樂道之君諱存𠅤字魏卿歳己酉孟秋朢日貽溪麻革信之序






　　政和新修經史證類備用本草序
　　成周六典列醫師於天官聚毒藥以共醫事蓋雖治道緒餘仁民愛物之意寓焉聖人有不能後也國朝闡神農書康濟斯民嘉祐中兩命儒臣圖經補注訓義剖治亦已詳矣而重熈累洽文物滋盛士之聞見益廣視前世書猶可緝熈而賡續者蜀人唐慎微近以醫術稱因本草舊經衍以證類醫方之外旁摭經史至仙經道書下逮百家之說兼收並録其義明其理博覽之者可以洞逹臣因侍燕閒親奉玊音以謂此書寔可垂濟廼詔節使臣楊戩總工刋冩繼又命臣校正而潤色之臣仰惟睿聖當天慈仁在宥誕振三墳躋民壽域肇設學校俾革俗弊復詔天下進以竒方善術將為聖濟經以幸天下萬世臣以匪才叨列是職兢臨淵谷而證類本草誠為治病之總括又得以釐而正之榮幸深矣謹奉明詔欽帥官聨朝夕講究刪繁緝紊務底厥理諸有援引誤謬則㫁以經傳字畫鄙俚則正以字說餘或訛戾殽互繕録之不當者又復隨筆刋正無慮數千遂完然為成書凡六十餘萬言請目以政和新修經史證類備用本草雲政和六年九月一日提舉醫學曹孝忠謹序












