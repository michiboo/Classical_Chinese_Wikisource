　　欽定四庫全書　　　　　經部一
　　周易本義集成　　　　易類
　　提要
　　〈臣〉等謹案周易本義集成十二卷元熊良輔撰良輔字任重號梅邊南昌人延祐四年嘗領鄉薦其仕履未詳是書前有良輔自序稱丁巳以易貢同志信其僣説閔其乆勤出工費鋟梓丁巳即延祐四年元舉鄉試始於延祐甲寅是科其第二舉也考元史選舉志是時條制漢人南人試經疑二道經義一道易用程氏朱氏而亦兼用古註疏不似明代之制惟限以程朱後併祧程而專尊朱故其書大㫖雖主乎羽翼本義而與本義異者亦頗多也黃虞稷千頃堂書目稱良輔是書外有易傳集疏不傳考易傳集疏元熊凱撰江西通志載凱字舜夫南昌人以明經開塾四十年時稱遙溪先生同邑熊良輔受業焉良輔序中亦稱受易於遙溪熊氏與通志合截然兩人兩書虞稷以同姓同里同時遂誤合為一耳乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










　　周易本義集成序
　　六經皆聖人垂訓後世之書而易經四聖人之手乃成其為書也大而天地性命之理無不包㣲而事物纎悉之情無不盡精入於無形粗及於有象人生日用一動靜語黙之間無非易道之流行顧由而不知者多耳伏羲始畫卦無文字可傳大槩以陽吉隂凶為義文王周公繫之以辭象占其本㫖也夫子贊易一以義理為主吉凶消長之理進退存亡之道於是乎大備葢象占固義理之所寓而以義理為主象占亦在其中矣善學者於此先求易之本㫖然後廣而充之體用一源顯微無間之㫖將不待卜筮而後見此又自然之妙也自後儒析經附傳之餘學者支離蔓衍欲以明易而反以晦易至宋程子作易傳而義理之學大明然程子亦自謂某解易只説得七分朱子一以卜筮為説然後作易之本㫖益著朱子嘗曰有天地自然之易有伏羲之易有文王周公之易有孔子之易是則程子之傳孔子之易也朱子之本義文王周公之易也推本而論孔子之易即文王周公之易文王周公之易即伏羲之易伏羲之易即天地自然之易也雖其㫖意微有不同而其理則未嘗有二要在善觀之耳良輔曩執經於遙溪熊先生已知好易迺大徳壬寅先生之友泉峰龔先生授徒泉山之麓良輔分教小學山深日長因得肆意於易取諸説而涵泳之顧以篇帙繁大衆説紛錯時有得失乃以己意採輯成編以朱子本義為主如語録如程傳以及諸家之説與本義意合者亦有與本義不合而似得其㫖者備録以相𤼵名曰集疏泉峰先生親為校正復云云其後間有鄙見一二亦蒙不削囑遂成編至大辛亥良輔以所得復求是正而二先生病不起矣自是遺編獨抱不敢廢墜重念義理無窮學無止法期有所得以卒初志且欲使二先生之學萬一可傳於後也於是繕寫成編凡一十三卷藏之以俟㑹丁巳以易貢而同志益信其僭説閔其久勤間出工費勉鋟諸梓而竺溪劉直方實主張是不能辭也因僭書其端雲時至治壬戌五月辛卯南昌後學鄉貢進士熊良輔任重謹序













