　姚黃，千葉黃花也。色極鮮潔，精采射人。有深紫檀心，近瓶青，旋心一匝，與瓶並色，開頭可八九寸許。其花本出北邙山下白司馬坡姚氏家。今洛中名圃中傳接雖多，准水北歲有開者，大歲間歲乃成千葉，餘年皆單葉或多葉耳。水南率數歲一開千葉，然不及水北之歲也。蓋本出山中宜高，近市多糞壤，非其性也。其開最晚，在眾花雕零之後，芍藥未開之前。其色甚美，而高
潔之性，敷榮之時，特異於眾花，故洛人貴之，號為花王。城中每歲不過開三數朵，都人士女必傾城往觀。鄉人扶老攜幼，不遠千里。其為時所貴重如此。
　勝姚黃靳黃，千葉黃花也。有深紫檀心，開頭可八九寸許，色雖深於姚，然精采未易勝也。但頻年有花，洛人所以貴之。出靳氏之圃，因姓得之。皆在姚黃之前。洛人貴之。皆不減姚花，但鮮潔不及姚而無青心之異焉。可以亞姚而居丹州黃之上矣。
　牛家黃，亦千葉黃花，其先出於姚黃，蓋花之祖也。色有紅與黃相間，類一撚紅之初開時也。真宗自汾陰還駐蹕淑景亭，賞花宴諸從臣，洛民牛氏獻此花，故後人謂之牛花。然色淺於姚黃而微帶紅色，其品目當在姚靳之下矣。
　千心黃，千葉黃花也。大率類丹州黃而近瓶碎蕊特盛，異於眾花，故謂之千心黃。
　甘草黃，千葉黃花也。色紅檀心，色微淺於姚黃，蓋牛丹之比焉。其花初出時多單葉，今名園培壅之盛變千葉。
　丹州黃，千葉黃花也。色淺於靳而深於甘草黃，有檀心深紅，大可半葉。其花初出時，本多葉。今名園栽接得地，間或成千葉，然不能歲成就也。
　閔黃，千葉黃花也。色類甘草黃而無檀心，出於閔氏之圃，因此得名。其品第蓋甘草黃之比歟。
　女真黃，千葉，淺黃色花也。元豐中出於洛氏銀李氏園中。李以為異，獻於大尹潞公。公見心愛之，命曰女真黃。其開頭可八九寸許，色類丹州黃，而微帶紅，溫潤勻榮，其狀色端整，類劉師閣而黃。諸名圃皆未有，然亦甘草黃之比歟。
　絲頭黃，千葉黃花也。色類丹州黃。外有大葉如盤，中有碎葉一簇，可百餘分。碎葉之心，有黃絲數十莖，聳起而特立，高出於花葉之上，故目之為絲頭黃。唯天黃寺僧房中一本，特佳，它圃未之有也。
　御袍黃，千葉黃花也。色與開頭大率類女真黃。元豐禮應天院神御花圃中植山蓖數百。忽於其中變此一種，因目之為御袍黃。
　狀元紅，千葉深紅花也。色類丹砂而淺，葉杪微淡，近萼漸深。有此檀心，開頭可七八寸，其色甚美，迥出眾花之上，故洛人以狀元呼之。惜乎開頭差小於魏花，而色深過之遠甚。其花出安國寺張氏家，熙甯初方有之，俗謂之張八花。今流傳諸譜甚盛。龍歲有此花，又特可貴也。
　魏花，千葉肉紅花也。本出晉相魏仁溥園中，今流傳特盛。然葉最繁密，人有數之者至七百餘葉，面大如盤，中堆積碎葉突起圓整，如覆鐘狀。開頭可八九寸許，其花端麗，精采瑩潔，異於眾花。洛人謂姚黃為王，魏花為後，誠為善評也。近年又有勝魏都勝二品出焉，勝魏似魏花而微深，都勝似魏花而差大，葉微帶紫紅色，意其種皆魏花之所變歟？豈寓於紅花本者，其子變而為勝魏；寓於紫花本者，其子變而為都勝邪？
　瑞雲紅，千葉肉紅花者。開頭大尺餘，色類魏花微深，然碎葉差大，不若魏之繁密也。葉杪微卷如雲氣狀，故以瑞雲目之。然與魏花迭為盛衰。魏花多則瑞雲少，瑞雲多則魏花少。意者草木之妖，亦相忌嫉而勢不並立歟？
　嶽山紅，千葉肉紅花也。本出於嵩嶽，因此得名。色深於瑞雲，淺於狀元紅。有紫檀心，鮮潔可愛。花唇微淡，近萼漸深，開頭可八九寸。
　間金，千葉紅花也。微帶紫而類金系腰。開頭可八九寸許，葉間有黃蕊，故以間金目之。其花蓋大黃蕊之所變也。
　金繫腰，千葉黃花也。類間金而無蕊。每葉上有金線一道，橫於半花上，故目之為金繫腰，其花本出於緱氏山中。
　一撚紅，千葉粉紅花也。有檀心花葉，葉之杪各有深紅一點，如美人以胭脂手撚之，故謂之一撚紅。然開頭差小可七八寸許。初開時多青，折開時乃變成紅耳。
　九萼紅，千葉粉紅花也。莖葉極高大，其苞有青跌九重。苞未折時，特異於眾花。花開必先青，折數日然後色變紅。花葉多鈹蹙有類揉草，然多不成就。偶有成者，開頭盈尺。
　劉師閣，千葉淺紅花也。開頭可八九寸許。無檀心，本出長安劉氏尼之閣下，因此得名。微帶紅黃色，如美人肌肉然。瑩白溫潤，花亦端整，然不常開，率數年乃見一花耳。
　壽安有二種，皆千葉肉紅花也。出壽安縣錦屏山中。其色似魏花而淺淡，一種葉差大，開頭不大，因謂之大葉壽安。一種葉細，故謂之細葉壽安雲。
　洗妝紅，千葉肉紅花也。元豐中，忽生於銀李圃山蓖中，大率似壽安而小異。劉公伯壽見而愛之，謂如美婦人洗去朱粉，而見其天真之肌，瑩潔溫潤，因命今名。其品第蓋壽安劉師閣之比歟。
　蹙金球，千葉淺紅花也。色類間金而葉杪鈹蹙，間有黃棱斷續於其間，因此得名。然不知所出之因，今安勝寺及諸園皆有之。
　探春球，千葉肉紅花也。開時在穀雨前，與一百五相次開，故曰探春球。其花大率類壽安紅。以其開早，故得今名。
　二色紅，千葉紅花也。元豐中出於銀李園中。於接頭一本上岐分為二色，一淺一深，深者類間金，淺者類瑞雲。始以為有兩接頭，詳細視之，實一本也。豈一氣之所鐘而有淺深厚薄之不齊歟？大尹潞公見而賞異之，因命今名。
　夔金樓子，千葉紅花也。類金系腰，下有大葉如盤，盤中碎葉繁密聳起而圓整，特高於眾花。碎葉鈹蹙互相粘綴，中有黃蕊，間雜於其間。然葉之多，雖魏花不及也。元豐中生於袁氏之圃。
　碎金紅，千葉粉紅花也。色類間金，每葉上有黃點數星，如黍粟大，故謂之碎金紅。
　越山紅樓子，千葉粉紅花也。本出於會稽，不知到洛之因也。近心有長葉數十片，聳起而特立，狀類重台蓮，故有樓子之名。
　彤雲紅，千葉紅花也。類狀元紅，微帶緋色，開頭大者幾盈尺。花唇微白，近萼漸深，檀心之中皆瑩白，類禦袍花。本出於月波堤之福嚴寺，司馬公見而愛之，目之為彤雲紅也。
　轉枝紅，千葉紅花也。蓋間歲乃成千葉。假如今年南之千葉，北之多葉，明年北之千葉，南之多葉。每歲互換，故謂之轉枝紅，其花大率類壽安雲。
　紫粉絲旋心，千葉粉紅花也。外有大葉十數重如盤。盤中有碎葉百許，簇於瓶心之外，如旋心芍藥然。上有紫粉數十莖，高出於碎葉之表，故謂之曰紫粉旋心。元豐中生於銀李圃中。富貴紅，不暈紅，壽妝紅，玉盤妝，皆千葉粉紅花也，大率類壽安而有小異。富貴紅色差深而帶緋紫色，不暈紅次之，壽妝紅又次之，玉盤妝最淺淡者也。大葉微白，碎葉粉紅，故得玉盤妝之號。
　雙頭紅，雙頭紫，皆千葉花也。二花皆並蒂而生，如鞍子而不相連屬者也。唯應天院神禦花圃中有之。不有多葉者，蓋地勢有肥瘠，故有多葉之變耳。培壅得地力有簇五者。然開頭愈多，則花愈小矣。
　左紫，千葉紫花也。色深於安勝，然葉杪微白，近萼漸深，突起圓整有類魏花。開頭可八九寸，大者盈尺。此花最先出，國初時生於豪民左氏家。今洛中傳接者雖多，然難得真者，大抵多轉枝不成千葉。雖長壽寺彌陀院一本特佳，歲歲成就。舊譜所謂左紫，即齊頭紫，如碗而平，不若左紫之繁密圓整，而有夫含棱之異雲。
　紫繡球，幹葉紫花也。色深而瑩澤，葉密而圓整，因得繡球之名。然難得見花，大率類左紫雲。但葉杪色白，不如左紫之唇白也。比之陳州紫，袁家紫皆大同而小異耳。
　安勝紫，花也，開頭徑尺餘。本出於城中千葉安勝院，因此得名。延歲左紫與繡球皆難得花，唯安勝紫與大宋紫特盛，歲歲皆有，故名圃中傳接甚多。
　大宋紫，千葉紫花也。本出於永甯縣大宋川。豪民李氏之譜。因謂大宋紫開頭極盛，徑尺餘眾花無比。其大者，其色大率類安勝紫雲。
　順聖，千葉花也。色深類陳州紫。每葉上有白縷數道，自唇至萼，紫白相間，淺深同，開頭可八九寸許，燕甯中方有。
　陳州紫，袁家紫，一色花，皆千葉，大率類紫繡球，而圓整不及也。
　潛溪緋，本千葉緋花也。有皂檀心，色之殷美，眾花少與比者。出龍門山潛溪寺，本後唐相李潘別墅。今寺僧無好事者，花亦不成千葉，民間傳接者雖眾，大率皆多葉花耳。惜哉！
　玉千葉，白花無檀心，瑩潔如玉，溫潤可愛。景佑中開於苑上書宅山蓖中。細葉繁密，類魏花而白。今傳接於洛中雖多，然難得花，不歲成千葉也。
　玉樓春，千葉白花也。類玉蒸餅而高有樓子之狀。元豐中生於何清縣左氏家，獻於潞公，因名之曰玉樓春。
　玉蒸餅，千葉白花也。本出延州，及流傳到洛而繁盛過於延州時。花頭大於玉，千葉杪瑩白，近萼微紅，開頭可盈尺。每至盛開，枝多低，亦謂之軟條花雲。
　承露紅，多葉紅花也。每朵各有二葉，每葉之近萼處，各成一個鼓子花樣，凡有十二個。唯葉杪折展與眾花不同，其下玲瓏不相倚著，望之如雕鏤可受。淩晨如有甘露盈個，其香益更旖旎。與承露紫大率相類，唯其色異耳。
　玉樓紅，多葉花也。色類彤雲紅。而每葉上有白縷數道，若雕鏤然，故以玉樓目之。
　一百五者，千葉白花也，洛中寒食眾花未開，獨此花最先，故此貴之。
