　　某學廣文，耄而貪，諸生皆惡之。適有少年科甲之學使來，最惡白髯，見之則曰：「汝已老大，好讓後生矣」必罷之。故斑白者皆聞聲而懼。皆廣文鬚髮浩然，遍求烏藥，又不肯解囊，勒派諸生代覓。有生謂之曰：「門生之戚，宦於東粵，有好烏藥，名透骨丹，初染色紅，三復之，則黑如明漆，澤潤有光，真無價之寶也。門生感師恩，僅分得少許，敬以奉贈。」廣文大悅，謝而受之，如法試驗，一染而紅，再染而絳，三染而紫赤色；愈洗則愈鮮明，儼如道院中所塑之祝融像，見者大笑。尋其門人，不知所往。竟不敢赴試。致仕歸去，生始告人，其藥以龜溺熬紫草為之，即染鬃纓之法，豈能改色乎？此廣文者，俾終生為紅鬍子矣。

