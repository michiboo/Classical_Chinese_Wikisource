　　吳門張少卿校書者，風情月貌，傾倒一時；蕙質蘭心，流傳七字。余初未見其筆墨也。及讀十月上旬《申報》，有題虎阜寺壁四絕句，意甚淒惋，語極溫存。雖使蘇小復生，亦當首肯。並讀玉峰樵客和韻，音節悲涼，令人嗚咽。可知名士傾城，難於遇合，千載如一轍也。特少卿既捐舊好，用博新歡，今秋為清和觀察攜之歸里。彼時蕪香館主，雖作《花燭詞》八首，至擬以紅玉之歸韓元帥，盼盼之適張尚書，以志傾慕。想為觀察者，自應白首相偕，不渝終始矣。茲又聞夢醒樊川，依然薄倖，則一寸眉峰，更不知愁添幾許矣。余既愛其才，又惜其遇，因和原韻，以當長門之賦雲。
　　　　媧皇無計補情天，剩得花枝伴月眠。
　　　　惆悵題詩分彩筆，當初一面竟無緣。

　　　　擬嫁張星路不前，新懷舊夢總相憐。
　　　　那堪回首長堤柳，萬緒情絲綰兩邊。

　　　　虎阜清流蠡水濃，畫橈一去渺無蹤。
　　　　不知此後門如海，望斷蓬山又幾重。

　　　　畫眉無意更悽惶，令我同回九曲腸。
　　　　一樣天涯悲冷落，瀟瀟暮雨聽橫塘。

