　　欽定四庫全書　　　　　經部一
　　易原就正　　　　　　　易類
　　提要
　　〈臣〉等謹案易原就正十二卷
　　國朝包儀撰儀字羽修邢䑓人拔貢生其始末無考觀其自序稱早年聞有皇極經世而無由求得其書自順治辛卯至康熙己酉七經下第貧不自存薄遊麻城乃得其書於王可南家至江寧寄食僧寺玩求其㫖者一年始有所得葢亦孤寒之士刻志自立者也儀之學既從邵子入故於陳摶先天圖信之甚篤其凡例併謂行世易説種不勝數要皆未嘗讀皇極經世無怪乎各逞私智而總非立象盡意觀象繫詞之本㫖其持論尤膠於一偏然其書發揮明簡詞意瞭然乃非拋荒經義排比黑白徒類算經者比其謂洛書無與於易則差勝他家之繳繞毎爻皆註所變之卦亦尚用左氏筮法頗為近古葢其學雖兼講先天而發易理明易象者為多其盛推圖學特假以為重焉耳乾隆四十四年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　易原就正原序
　　予童䝉時附學於浙紹陳師而忘其諱字常見師揲蓍徃徃多竒中心竊以為神而喜之及將授經予遂願讀易父毓華公曰易固天地間理學之秘文章之宗功業之本也世無傳者皆如面墻即陳先生亦不過明於數而已矣母邵曰惟吾家皇極經世書斯易之奧也兒願讀易須自勉於是讀易既而陳師南旋後此之師惟舉子業是訓即數法亦不之講繫辭傳曰夫易何為者也夫易開物成務冒天下之道如斯而已者也數法不講則理學不明聖人明天道察民故興神物吉凶同患之至意果何為也哉無怪乎易道之不明也久矣於予心殊未安奈何為制科消磨日月亦並無由求所謂皇極經世書也自辛夘至己酉七次落第行將以明經如嵗例而本經未明俯仰可勝愧怍齋戒揲蓍以決終身得豐之震九三豐其沛日中見沬折其右肱無咎象曰豐其沛不可大事也折其右肱終不可用也神乎神乎聖人明明告我矣且憶予折傷右肱之年即予願讀易之年也豈非數乎豈非數乎已而已而惟理可以勝數欲窮理則不可以不學易而學易之志尤不可以不憤也故始而克去一切他念繼而屏絶一切他書朝斯夕斯眠斯食斯於辭必求其所由繫於象必求其所由立嘗有一辭一象之不得其㫖雖費經旬閲月之思務期必得而後再玩他辭再觀他象也如是者九年其間藩逆變而無妄破家拙於生計而又遭回祿八口嗷嗷幾乎室人交謫矣豈西銘所謂貧賤憂戚庸玉汝於成耶而學易之功不敢不益勤且篤適因友人作楚遊邂逅麻城王子可南投轄欵留者三月餘相與談易而可南悅甚出其家藏之皇極經世書曰此書傳家三代矣曽未有識者子能識之乎予驚喜之餘亦不意其開卷即觧也可南大異之既而曰莫非數也王氏三代藏此書其為子藏耶子其書主也請即以贈子行他日得康節先生之秘而不屑教我則今日之雅也予拜而受之獲不世之寶不若也別可南而返過金陵普德寺而次焉佛香僧飯者一年於皇極經世書日有所得從此而負笈萍蹤隨地明心因物見性不欲還家恐為妻子累者又六年而後求合於易之先天後天相為體用河圖洛書相為表裏復三年而一以貫之矣於丁夘年註上下經完繫辭諸傳乃夫子追論作易之原教人以學易之方似乎可以不註是年冬遊長安周子東侯悟易理於奕數以為闕此非全書猶皇極經世有內篇不可無外篇也於戊辰夏補註告成焉然屈指於易恰好亦如康節先生之二十年矣噫予豈於康節先生亦數應私淑之耶何當年讀易之始便為兆於母邵之慈訓也但註中有因本義似與經文牽強者既無可質又不可復為闕疑不得不體貼更改求與經文相合雲爾非敢以私智自逞得罪於先聖先賢鬼神其鑒之哉然猶未敢自以為必當如是也故命之曰易原就正後學包儀謹識於淑邵堂
　　易原就正凡例
　　一讀易之法盡在繫辭諸傳然不讀皇極經世書則繫傳多不可觧繫傳不可觧則於卦象經文其猶正墻而立也與
　　一河圖乃作易之原學易者湏先將河圖之數洞徹於胷中然後知一畫開天之所由來而生生之謂易理與數皆自然而然者也
　　一洛書雖繫傳與河圖並舉然圖自為卦而書自為疇與易全無干渉學易者可以理㑹而不可以牽合
　　一伏羲八卦邵子以為先天文王八卦邵子以為後天合先後天而體用偹確乎其如見聖人之心即如見天地之心焉學易者不可不極深而研幾也
　　一易名周易者羲皇有畫無文民用不彰自文王繫彖周公繫爻孔子十翼以後天闡先天而前民用學易者明乎後天之所以為用便得乎先天之所以為體矣
　　一易道不明非不明於理之故不明於象之故也聖人立象以盡意固已通神明之德類萬物之情矣而又設卦以盡情偽繫辭焉以盡其言是無一非象也豈特廣八卦而已哉若不明其象雖滿口説理都是隔靴撓癢
　　一彖言一卦之材體德象變皆材也爻合兩彖之義所謂各指其所之也茲易原就正特於逐爻下註明之卦可以知兩彖之體德象變或為主為賔或應取應舎一字不可増減者皆非聖人私意之所為
　　一卦有正有變有錯有綜有約有互有究正者本卦也變者之卦也錯者三畫上卦即以三畫下卦加之以成六畫也綜者卦之反易而一卦便成兩卦也約者卦中四爻自上而下互之也互者卦中四爻自下而上錯之也究者六爻皆變陽極而隂隂極而陽也此之謂易揲蓍求卦者亦然
　　一行世易説種不勝數要皆未嘗讀皇極經世無怪乎各逞其私智而總非聖人立象盡意觀象繫辭之本㫖惟海寧陳彥升先生所著易象正庶幾於皇極經世殆有得而惜乎非全書以其亦雜於私智也然其説有必不可易者易原就正間多取而渾成一家言難以別也是以不復別之也特表而出之不敢沒先儒功苦之善也







　　易原就正凡例
