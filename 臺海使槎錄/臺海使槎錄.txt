
小雅皇華之詩，言使臣遍咨於忠信之人，左傳所謂五善、國語所謂九德是也。自漢以後，使者遂例有篹述。考之鄭樵藝文略，凡朝聘得三十七部、行役得三十部、蠻夷得四十七部，不為不夥；然未有海外澒濘之壤、人物俶詭之鄉，元元本本、堂堂正正，視之如指螺掌壑，當下可信；則臺海使槎錄，洵為第一等書矣！煜聞先生之言曰：「余之訂是編也，凡禽魚草木之細，必驗其形焉，別其色焉，辨其族焉，察其性焉；詢之耆老、詰之醫師，豪釐之疑，靡所不耀，而後即安」。嗟乎！麼䯢名物，先生猶廩廩焉若是；而況島嶼之險易、城堡之堅脆、番俗之馴悍、政刑之張弛、戎伍之疏密、禮樂之異同，有關精神命脈之大者乎！抑禹跡未經，儒者從略，先生必務詳審精密，況墨丈尋常之間，習睹習聞，肯蹈澹虛怳惚，如象罔之索珠、狼𥉂之齅金已乎！則甚矣，先生之志之勤而學之篤也！詩曰：「駪駪征夫，每懷靡及」；先生有焉。皇華於原於隰，無不光明；使臣於遠於近，無不周遍；先生是書儩之矣。達奚通之海南諸番行記，曾何足雲。煜䪥陋不足以知先生，唯因先生之言而推廣之如此。時乾隆元年丙辰仲秋，會稽弟魯煜拜序。
