古之聖賢，或相祖述，或相師友，生乎同時，則見而師之；生乎異世，則聞而師之
。仲尼祖述堯舜，憲章文武，顏回學孔子，孟軻師子思之類是也。羲《易》成於四
聖，《詩》《書》歷乎帝王，晉之《乘》，楚之《檮杌》，魯之《春秋》，其義一
也。孔子曰：〔其事則齊桓晉文，其文則史，其義則丘竊取之矣。〕揚雄作《太玄
》以准《易》，《法言》以准《論語》，作《州箴》以准《虞箴》；班孟堅作《二
京賦》擬《上林》《子虛》；左太沖作《三都賦》擬《二京》；屈原作《九章》，
而宋玉述《九辯》；枚乘作《七發》，而曹子建述《七啟》；張衡作《四愁》，而
仲宣述《七哀》；陸士衡作《擬古》，而江文通述《雜體》。雖華藻隨時，而體律
相仿。李唐群英，惟韓文公之文、李太白之詩，務去陳言，多出新意。至於盧仝、
貫休輩效其顰，張籍、皇甫湜輩學其步，則怪且醜，僵且僕矣。然退之《南山詩》
，乃類杜甫之《北征》，《進學解》乃同於子雲之《解嘲》，《鄆州溪堂》之什依
於《國風》，《平淮西碑》之文近於《小雅》，則知其有所本矣。近代歐公《醉翁
亭記》步驟類《阿房宮賦》，《晝錦堂記》議論似《盤谷序》。東坡《黃樓賦》氣
力同乎《晉問》，《赤壁賦》卓絕近於雄風，則知有自來矣。而《韓文公廟記》《
鍾子翼哀詞》，時出險怪，蓋遊戲三昧，間一作之也。善學者當先量力，然後措詞
。未能祖述憲章，便欲超騰飛翥，多見其嚄唶而狼狽矣。
杜甫雲〔軒墀曾寵鶴〕，杜牧雲〔欲把一麾江海去〕，皆用事之誤。蓋衛懿公好鶴
，鶴有乘軒者，則軒車之軒耳，非軒墀也。顏延年詩云：〔屢薦不入宮。一麾乃出
守。〕則麾，麾去耳，非麾旄也。然子美讀萬卷書，不應如是，殆傳寫之繆。若雲
軒車，則善矣。牧之豪放一時，引用之誤，或有之邪？東坡《讀隋書地理志》云：
〔黃州永安郡，州東有永安城，《圖經》謂春申君故城，蓋非是。春申之居，乃在
吳國，今無錫惠山有春申君廟，庶幾是乎？余謂楚都申郢，故黃歇封於春申，如齊
之孟嘗、魏之信陵、趙之平原，各在其地也。黃之永安為春申故城，蓋始封也。謂
之『春』者，蘄春壽春是也，謂之『申』者，申光之間是也，其必兼二城而封焉，
猶田文之食常薛耳。後楚並吳，秦侵申郢，楚遷壽春，黃歇始請吳之故宮都焉，然
行相事未嘗去國。所以有廟者，役人作之也。〕
東坡作詩，歎賈梁道為魏忠臣，然不能紹其子於後，而使充懷奸附晉，以首成濟之
禍。徐世勣為唐佐命，乃不能正其君於初，而使敬業發憤偽周，以倡誅武之謀。嗚
呼！豈忠孝之道，父不能傳之於其子，子不能獻之於其父耶？熙豐間，王氏變法，
新進附之，而仲弟平甫譏焉，不其賢乎？呂公守正，舊交佐之，而子弟背焉，不其
戾乎？噫！是是非非，非是是非，人各有心，不可革而化耶？安得嵇、卞二家世濟
忠誠者乎？
黃帝史倉頡四目神明，觀察眾象，始為古文。古文者，科斗是也。周宣史籀，變古
文而為大篆，是謂籀文。秦焚《詩》《書》，丞相李斯始變籀文而為小篆，是名玉
箸。獄吏程邈創作新書，法務徑便，是名隸書。後漢王次仲初作八分，是為楷法。
楷法之變，行草生焉，張伯英、王右軍之徒善之，此古今通行之書體也。篆法又有
〔繆書〕者，不知所起，用以書符印，取綢繆糾纏之象。有〔倒薤〕者，世傳務光
辭湯之禪，居清泠之陂，植薤而食，清風時至，見葉交偃，像為此書，以寫道經。
有〔鳥書〕者，周史佚作，所寫赤雀丹書之祥，以書旗旛，取飛翔之狀。有〔懸針
〕者，漢曹喜所作，像針鋒纖抽之勢，以書《五經》篇目，取貫穿經指之義。有〔
垂露〕者，亦喜所創，取草木婀娜垂露之象，皆出新意。有〔飛白〕者，生於隸法
，漢靈帝時，修鴻都門，蔡邕見役人以堊成字，心有悅焉，歸而作之，用以題宮殿
門榜。有〔散隸〕者，小變隸體，晉黃門郎衛巨山所作也。又雲兼善〔蟲書〕。或
雲〔蟲書〕即蟲鳥之書，余疑鳥書自為雀烏之祥，專作禽鳥之象，當別有蟲篆。如
孫臏斬龐涓於古木之下，作〔蟲書〕以揭之。今人傳寫蟲蛾之狀，殆其遺法耶？
東坡云：〔董如郎中，安丘人，能詩於寶元、康定間。其書尤工，而人莫知，僕以
為勝李西台也。〕豫章與李端叔書云：〔比得荊州一詩人高荷，極有篆力。使之凌
厲中州，恐不減晁、張，恨公不識耳。〕夫高、董之詞翰，二公稱道如此，必非尋
常者，而人或不知識，矧今之世，抱負材術而嗟不遇者，可勝數哉！
東坡先生，人有尺寸之長，瑣屑之文，雖非其徒，驟加獎借，如曇秀〔吹將草木作
天香〕、妙總〔知有人家住翠微〕之句，仲殊之曲，惠聰之琴，皆咨嗟歎美，如恐
不及。至於士大夫之善，又可知也。觀其措意，蓋將攬天下之英才，提拂誘掖，教
裁成就之耳。夫馬一驂驥阪，則價十倍，士一登龍門，則聲烜赫，足以高當時而名
後世矣。嗚呼！惜公逝矣，而吾不及見之矣。
予讀杜詩云：
〔江漢思歸客，乾坤一腐儒〕，〔功業頻看鏡，行藏獨倚樓〕，歎其含蓄如此，及
雲〔虎氣必騰上，龍身寧久藏〕，〔蛟龍得雲雨，鵰鶚在秋天〕，則又駭其奮迅也
。〔草深迷市井，地僻懶衣裳〕，〔經心石鏡月，到面雪山風〕，愛其清曠如此；
及雲〔退朝花底散，歸院柳邊迷〕，〔君隨丞相後，我住日華東〕，則又怪其華艷
也。〔久客得無淚，故妻難及晨〕，〔囊空恐羞澀，留得一錢看〕，嗟其窮愁如此
；及雲〔香霧雲鬟濕，清輝玉臂寒〕，〔笑時花近靨，舞罷錦纏頭〕，則又疑其侈
麗也。至讀〔讖歸龍鳳質，威定虎狼都〕，〔風塵三尺劍，社稷一戎衣〕，則又見
其發揚而蹈厲矣；〔五聖聯龍袞，千官列雁行〕，〔聖圖天廣大，宗祀日光輝〕，
則又得其雄深而雅健矣；〔許身一何愚，自比稷與契〕，〔雖乏諫諍姿，恐君有遺
失〕，則又知其許國而愛君也；〔對食不能餐，我心殊未諧〕，〔人生無家別，何
以為烝黎〕，則知其傷時而憂民也；〔未聞夏商衰，中自誅褒妲〕，〔堂堂太宗業
，樹立甚宏達〕，斯則隱惡揚善而《春秋》之義耳；〔巡非瑤水遠，跡是雕牆後〕
，〔天王守太白，佇立更搔首〕，則憂深思遠而詩人之旨耳；至於〔上有蔚藍天，
垂光抱瓊台〕，〔風帆倚翠蓋，暮把東皇衣〕，乃神仙之致耶？〔惟有摩尼珠，可
照濁水源〕，〔欲聞第一義，回向心地初〕，乃佛乘之義耶？嗚呼！有能窺其一二
者，便可名家，況深造而具體者乎？此予所以稚齒服膺，華顛未至也。
韓退之作《羅池廟碑迎饗送神詩》，蓋出於《離騷》，而晁無咎效之，作《楊府君
碣系》云：
范之山兮石如砥，木蕭蕭兮草靡靡，侯愛我邦兮歸萬里。
山中人兮春復秋，日慘慘兮雲幽幽，侯壯長兮所居遊。
侯之來兮民喜，風飄帷兮雨沾幾，鼓淵淵兮舞侯戺，紛進拜兮侯鄰里。
侯不可見兮德可思，侯行不來兮民心悲，
謂侯飲食兮無去斯，福爾之土兮以慰民之思。
余謂雜之韓文中，豈復可辨邪？ 
《度世古玄歌》云：〔始青之下月與日，兩半銅鬥合成一。大如彈丸黃如橘，就中
佳味甜如蜜。出彼玉堂入金室，子若得之慎勿失。〕退之《樊宗師銘》云：〔惟古
於詞必己出，降而不能乃剽賊。後皆指前公相襲，從漢迄今用一律。寥寥久哉莫覺
屬，神徂聖伏道絕塞。既極乃通發紹述，文從字順各識職，有欲求之此其躅。〕宋
子京《唐奸臣贊》云：
三宰嘯凶牝奪晨，林甫將藩黃屋奔。鬼質敗謀興元蹙，崔柳倒持李宗覆。
韓、宋之文，皆宗於古，然退之為之則有餘，子京勉之則不足，又施於史詞，似非
所宜矣。
高郵陸仲仁畫王右軍、支道林、許遠遊三高圖，以獻晁以道。以道命予題詩其後，
中有云：
已乘雲氣翳鳳鱗，六百餘歲無斯民。想像壁月何當親，虎頭摩詰俱泯淪。
誰其畫者陸仲仁，遠紹乃祖高無倫。
以道歎曰：〔後世視陸生為何等人耶？〕余觀高郵寺壁曹仁熙畫水，感事傷時，呈
以道舍人。舍人先有題詠，高不可及。余詩云：
曹生畫手信有神，毫端風雨生奫沄。波濤不合來翻屋，鮫鱷何須欲噬人？
湯湯此水勢方割，陽侯鬱怒馮夷搏。鼉擲鯨呿海岳驚，霧塞雲昏光景薄。
開元將軍愛驊騮，拳奇滅沒隘九州。時危此物豈易得？寫此尚可消人憂。
末有乃孫工畫水，逋客見之心欲死。雷奔電擊走中原，魚怖龍愁寧忍視？
先生道眼高崑崙，聊將妙語破迷津。中流險絕待舟楫，四海浩蕩須經綸。
我衰甘作淮海客，身脫垂涎頭雪白。驚心未定畏漰湍，欲覓平波泛家宅。
此身端的老江湖，雨笠煙蓑是所圖。他年但飽揚州米，今日寧論甓社珠。
以道覽之云：〔此詩波瀾，亦可駭矣。〕因舉昔人云：〔斯文可愛可畏亦可妒也。
〕
詩以意為主，又須篇中煉句，句中煉字，乃得工耳。以氣韻清高深眇者絕，以格力
雅健雄豪者勝。元輕白俗，郊寒島瘦，皆其病也。
篇章以含蓄天成為上，破碎雕鎪為下。如楊大年西崑體，非不佳也，而弄斤操斧太
甚，所謂七日而混沌死也。以平夷恬淡為上，怪險蹶趨為下。如李長吉錦囊句，非
不奇也，而牛鬼蛇神太甚，所謂施諸廊廟則駭矣。
精粗不可不擇也，不擇則龍蛇蛙蚓，往往相雜矣；瑕瑜不可不知也，不知則瓊杯玉
斝，且多玷缺矣。
斯文盛於漢魏之前，而衰於齊梁之後。杜老云：〔縱使盧王操翰墨，劣於漢魏近風
騷。〕又云：〔竊攀屈宋宜方駕，恐與齊梁作後塵。〕意謂是耳。
退之作《南海神廟碑》，序祀事之大，神次之尊，固已讀之令人生肅恭之心。其述
孔公嚴天子之命必躬必親云：〔遂升舟，風雨少弛，雲陰解駁，日光穿漏。〕又雲
：〔省牲之夕，載暘載陰；將事之夜，天地開除，月星明穊。五鼓既作，牽牛正中
，公乃盛服，以入即事。〕又云：〔牲肥酒香，神具醉飽，百靈秘怪，慌惚畢出，
蜿蜿蛇蛇，來饗飲食。〕又云：〔祥飆送驅，旗纛旄麾，飛揚晻靄，穹龜長魚，踴
躍後先。〕其造語用字，一至如此，不知何物為五臟，何物為心胸耶？ 
又退之《大理評事王適墓誌》云：〔聞金吾李將軍年少喜士，乃蹐門告曰：『天下
奇男子王適願見白事。』一見，語合章。盧從史節度昭義軍，張甚，奴視法度士，
欲聞無顧忌大語。有以君平生告者，即遣客鉤致。君曰：『狂子不足以共事。』立
謝客。仕至鳳翔判官，不樂，去。王涯獨孤郁欲薦，不可，病卒。銘曰：『鼎也不
可以拄車，馬也不可使守閶。佩玉長裾，不利走趨。祗繫其逢，不繫巧愚。不諧其
須，有銜不祛。鑽石埋辭，以列幽墟。』〕予歎曰：〔斯文中之虎耶？〕晁無咎為
其季父沈丘縣令端中作志，亦無甚行事，但嗟其不遇，而雲〔詩文草隸，則元和以
前勝士也。〕黃庭堅見而歎曰：〔永懷而善怨，郁然類《騷》。〕黃未嘗以此許人
也。銘曰：〔目賤耳貴，藍田之璞以為塊，東家尚爾，而況乃雄輩？虎炳不玩，以
遠沒身，雜蓀茞以為詞兮，以慰夫離散之魂。舉斯世而一人知兮，則吾不既以聞，
尚遺此後昆。〕余曰：〔斯文中之鳳邪？不然，何魁雄如彼，而煥爛若是乎？〕
金陵鳳凰台，在城之東南，四顧江山，下窺井邑，古題詠惟謫仙為絕唱。其詩曰：
鳳凰台上鳳凰遊，鳳去台空江自流。吳宮花草埋幽徑，晉代衣冠成古丘。
三山半落青天外，二水中分白鷺洲。總為浮雲能蔽日，長安不見使人愁。
予遊覽，壁間刻宋齊丘詩與梁棟間懸今人詩，而乃無此篇。予作絕句曰：
騎鯨仙伯已凌波，奈爾三山二水何？地老天荒成脈脈，鳳凰台上獨來過。
睢陽雙廟，俗謂之五侯廟。雙廟者，為張、許忠烈而始建廟也。五侯者，南、雷、
賈與同功，皆受封爵，亦作其像於廊廡耳。古今歌詠，惟王荊公、黃豫章為警策。
王詩云：
就死得處所，至今猶耿光。此獨身如在，誰令國不亡。
黃詩云：〔縱使賀蘭非長者，未妨南八是男兒。〕余官宋城，題詩云：
張許昭鴻烈，南雷賈共靈。無瑕雙白璧，有曜五華星。
懷哲音容在，傷時涕淚零。向來丹鳳闕，猶帶犬羊腥。
蓋當是時，金人始去城下之役，故云耳。又絕句云：
漁陽突騎滿關東，百戰孤城挫賊鋒。唐室興亡繫公等，九原可作更誰從！
自以為無愧前人。
劉禹錫作《金陵詩》云：〔千尋鐵鎖沈江底，一片降旗出石頭。〕當時號為絕倡。
又六朝中《石頭城詩》云：〔山圍故國週遭在，潮打空城寂寞回。〕白樂天讀之曰
：〔我知後人不復措筆矣。〕其自矜云：〔余雖不及，然亦不孤樂天之賞耳。〕
前人作詩，未始和韻。自唐白樂天為杭州刺史，元微之為浙東觀察，往來置郵筒倡
和，始依韻，而多至千言，少或百數十言，篇章甚富。其自耀云：〔曹公謂劉玄德
曰：『天下英雄，惟使君與操耳。』予於微之亦云。〕豈詩人豪氣，例愛矜誇邪？
安知後世士有異論？ 
陳叔易居陽翟澗上村，號澗上丈人，無仕宦意。崇觀間，朝廷召之，郡守勸駕，不
得已而起。晁以道時致仕居嵩山，有詩云：
處士誰人為作牙？盡攜猿鶴到京華。從今林壑堪惆悵，六六峰前只一家。
而叔愈《過澗上丈人陳恬故居詩》云：
北山去已遠，南山去已近。驅車兩山間，舉策聊一問。
昔有隱君子，出處頗矛盾。平生勇且剛，垂老畏而慎。
皆譏之也。後靖康間，以道亦起，而女第四娘適唐氏者，頗復誚其出焉。
長松之名，前世未有。以道居嵩少，叔易作詩求之云：
松上花兮松下根，食之年貌與松鄰。君今既是松間客，采送衰翁亦可人。
以道答云：
長松不經黃帝手，小斸漫翻嵩室雲。縱有何堪寄夫子，鼎頭寶氣自氤氳。
余亦和之云：
暫隱嵩高六六峰，未乘雲氣御飛龍。自餐白石求黃石，更采長松寄赤松。
東坡稱陶靖節詩云：〔『平疇交遠風，良苗亦懷新。』非古之耦耕植杖者，不能識
此語之妙也。〕僕居中陶，稼穡是力。秋夏之交，稍旱得雨，雨餘徐步，清風獵獵
，禾黍競秀，濯塵埃而泛新綠，乃悟淵明之句善體物也。
白樂天有《西省北院新作小軒東通騎省與李常侍飲詩》。東坡為中書舍人，歎本省
不得來往，謂執政曰：〔說公應使簡要道通，何必樹籬插棘？〕蓋謂此也。大抵近
世為禁太密，問人則疏。晁以道書楊大年《館宿詩》示余曰：
嚴更初道爭傳鼓，下直朱門對掩關。夜半不聞宣室召，水沉香斷漆書閒。
且云：〔嘗宿閣下矣，乃在司馬門外，使人恨生身之晚，不得見太平之風也。〕余
因和其詩云：
翰林歷歷侵華蓋，禁掖明明侍紫微。自昔詞臣最清切，帝宸高拱借光輝。
退之《雙鳥詩》，或雲謂佛、老，或雲謂李、杜。東坡《李太白贊》云：
天人幾何同一漚，謫仙非謫乃其遊。揮斥八極隘九州。
化為兩鳥鳴相酬，一鳴一止三千秋。開元有道為少留，縻之不可矧肯求？
乃知謂李、杜也。
劉仲原得銅斛二於左馮翊，其一雲〔始元四年造〕，其二雲〔甘露元年十月造〕，
數量皆同，雲〔容十斗〕。後刻雲〔重四十觔〕。以今權量校之，容三斗，重十有
五觔，乃知古今不同。《漢書》於定國飲酒至一石不亂，晉劉伶一飲一石，五斗解
酲。則是故三斗，而一斗五升扶頭耳。《魏志》云：〔曹公帳下有典君，持一雙戟
八十觔。〕則是一戟重十五觔，兩戟共重三十觔耳。
〔五馬〕之事，不見於書。以詩言之，〔孑孓干旟，在浚之都。素絲組之，良馬五
之。〕《周禮》注云：〔州長建旟，太守視之。漢御五馬。〕或云：〔古乘駟馬車
，至漢太守出則加一馬。〕見《漢官儀注》。
退之有言曰：〔清而容物，恕以及人。〕蘇子美進邸之會，謂人曰：〔食中無饅羅
畢夾，座上安得有國捨虞比？〕竟以此語招覆鼎之禍。畢氏羅氏，蕃人之好以羊彘
之肉餅異而食者，因號〔畢羅〕。或問：〔湯餅謂之不託，何也？〕曰：〔未有刀
機時，以手托之；既用刀機，則不託矣。〕出李濟翁《資暇集》。
飲酒痛釂，謂之〔舉白〕。唐人云〔捲白波〕，義起於漢擒白波賊戮之，言意氣之
快耳。如今人稱文字警絕，謂之〔掃凡馬〕，取杜甫〔一掃萬古凡馬空〕也。
呼驢曰〔衛〕，未知所本。豈衛地多驢，故云爾耶？命龜曰〔蔡〕，亦是意也。
樂部中有促拍催灑，謂之〔三台〕。唐士云：〔蔡邕自侍書御史累遷尚書，不數日
間，遍歷三台。樂工以邕洞曉音律，故制曲以悅之。〕又始作樂，必曰〔絲抹將來
〕，蓋絲竹在上，鐘鼓在下，絲以起之，樂乃作，亦唐以來如是，非古所謂合止柷
敔也。
寒食之名，起於禁火；拜掃之儀，因於《禮經》。昔者，宗子去在他國，庶子無廟
，孔子許望墓為壇，以時祭祀，此其本也。端午之號，同於重九；角黍之事，肇於
風俗。昔日屈原懷沙忠死，後人每年以五色絲絡粔敉而弔之，此其始也。後世以〔
五〕字為〔午〕，則誤矣。
弈棋取一道，人行五子，謂之〔蹙融〕。〔融〕者，戎也，生於黃帝蹙鞠戎旅之間
為戲耳。庾元規曰：〔蹙戎者，今之蹙融也。漢謂之『格五』，取五子相格之義以
名之耳。〕樗蒱起自老子，今謂之〔呼盧〕，取純色而勝之之義以名之耳。
唐開元中，教舞馬四百蹄，衣以文繡，飾以珠玉，和鸞金勒，星粲霧駁，俯仰赴節
，曲盡其妙。每舞，藉以巨榻。杜詩云：〔鬥雞初賜錦，舞馬既登床。〕初，明皇
命五方小兒，分曹鬥雞，勝者纏以錦段。舞馬則藉之以榻耳。祿山之亂，散徙四方
。魏博田承嗣一日享軍，樂作而馬舞不休，以為妖而殺之，後人嗟其不遇。顏太初
曰：〔引重致遠，馬之職也。變其性而為倡優，其謂之妖而死也，宜矣。〕
餘年十五時，感傷寒，至六七日，困重將斃，父母環而泣之。忽夢二皂持馬呼余乘
之，自成武東北，道濟兗郡縣，直抵岳祠。入西偏門，列諸曹院，至一所，見紫衣
人據案云：〔爾安得殺某？〕命取鏡燭之，非是，遣余去。若一僧相引，巡觀諸院
，囚徒甚眾。既而復出廟門，二皂持馬在焉。已據鞍，於街東民居若茶肆者，睹胥
吏十輩，內一人乃姑丈惠澤，字慎微，亟下馬揖之。渠已蔽身簾箔間，挽而出之，
問何似，且云：〔姑丈棄世數年矣，安得在此為吏？〕渠唯唯。叩之主何事，曰戶
案。〔還知某之壽命有官祿否乎？〕曰：〔非某所司。然嘗竊見之，公有年在，他
日當來作監河侯。〕乃相別上馬，復遵舊塗歸焉。至城北，墮一池，颯然寤，汗出
遍體，而疾去矣。嘗志之。豈余不偶於世，而將官於地下乎？今潦倒流離，從人貸
粟，生不為監河侯，而死乃為之，可發一笑。
新官並宿，謂之〔爆直〕，或雲〔豹直〕。南山有文豹，霧雨七日不下食者，欲以
澤其毛衣，而成其文章。取豹伏之象，非爆迸之義。
杜牧詩云：〔南朝四百八十寺，多少樓台煙雨中。〕帝王所都，而四百八十寺，當
時已為多，而時人侈其樓閣台殿焉。近世二浙、福建諸州，寺院至千區，福州千八
百區。粳稻桑麻，連亙阡陌，而遊惰之民，竄藉其間者十九。非為落髮修行也，避
差役為私計耳。以故居積貨財，貪毒酒色，鬥毆爭訟，公然為之，而其弊未有過而
問者。有識之士，每歎息於此。
盧秉侍郎，嘗為江南郡掾，於傳捨中題詩云：
青衫白髮病參軍，旋燿黃粱置酒樽。但得有錢留客醉，也勝騎馬傍人門。
王荊公見而稱之，立薦於朝，不數年登貳卿。近時韓駒待制、董耘尚書以詩文見知
貴近，聞於天子，自諸生三四年至法從。嗚呼！士有片文隻字，而遭遇如此者。
靖康元年冬十一月，虜騎長驅薄王畿，無一障之阻。春，為城下盟，歸渡大河，莫
或邀擊。余竊料其知我無謀，審我無勇，必且再至。冬十月，作《將歸賦》，以書
投胡少汲，欲求侍養。公以啟事見答曰：〔伏承主簿秘書，寵以華箋，副之佳什，
屬詞近古，陳義甚高。橫槊賦詩，不廢軍中之樂；登高舒嘯，少賒社下之歸。祝頌
之深，敷染奚既。〕遂堅留在帥幕下。數日，淵聖手詔沓至，曰：〔金人分兩道深
入，必犯京師，卿可提所部兵，前來捍虜。〕又曰：〔金人分兩道深入，已渡大河
，卿可將見在兵，速來赴援。〕公即日出次於郊，不三四日，遇敵於杞，力戰敗績
。余傷之以詩曰：
選將他年重，作師此日難。傷心閔東道，白首戴南冠。
公宿儒，戎事非長，庶幾以禮與人相終始者。
外祖陳公大雅，為人剛果，文章似之。再舉不第，裂冠文身，示不復踐場屋。能詩
，為清獻趙公所知，逾八十乃死。死翌日復甦，索筆題詩曰：
胡柳陂中過，令人念戰功。兵交千騎沒，血染一川紅。
朱氏皆豚犬，唐家盡虎龍。壯圖成慷慨，擲劍向西風。
題畢乃逝。味其言，豈葛從周、王彥章之徒與？英雄之氣，毅然猶在也。
陳無己先生語余曰：〔今人愛杜甫詩，一句之內，至竊取數字以髣像之，非善學者
。學詩之要，在乎立格命意用字而已。〕余曰：〔如何等是？〕曰：〔冬日謁玄元
皇帝廟詩，敘述功德，反覆外意，事核而理長，《閬中歌》，辭致峭麗，語脈新奇
，句清而體好，茲非立格之妙乎？《江漢詩》，古乾坤之大，腐儒無所寄其身，《
縛雞行》，言雞蟲得失，不如兩忘而寓於道，茲非命意之深乎？《贈蔡希魯詩》雲
：『身輕一鳥過』，力在一過字，《徐步詩》云：『蕊粉上蜂須』，功在一上字，
茲非用字之精乎？學者體其格，高其意，煉其字，則自然有合矣。何必規規然髣像
之乎！〕
王臨川詩云：〔細數落花因坐久，緩尋芳草得歸遲。〕此與杜詩〔見輕吹鳥毳，隨
意數花須〕，命意何異？余詩云：〔雲移鳥滅沒，風霽蝶飛翻〕，此與東坡〔飛鴻
群往，白鳥孤沒〕，作語何異？茲可為知者道，不可與愚者說也。
余挈家過吳江，有詞云：
垂虹亭下扁舟住，松江煙雨長橋暮。《白紵》聽吳歌，佳人淚臉波。
勸傾金鑿落，莫作思家惡。綠鴨與鱸魚，如何可寄書？
有士人覽之曰：〔不聞鴨解附書，云何言鴨？〕余不答。信乎柳子厚云：〔作之難
，知之又難。〕〔雌霓〕之賞為少也！ 
晁元升作《田直儒墓表》云：〔故承議郎田君既葬八年，其連姻宣德郎晁端智來治
茲城，拜君墓下，感松檟就荒，阡陌蕭然，謂其里人曰：『君有德於爾鄉，而不加
敬，其流風餘烈，尚接人耳目，而封域遽至此。況歷世之久，拱木盡矣，宜無有知
者，奈何？』乃屬其族兄晁端中為文以表之。〕將托於金石，未刻也。無咎見之，
意若未快，曰：〔敢以一字易叔父之未安者乎？〕曰：〔云何？〕曰：〔欲換連姻
二字為婭，可否？〕蓋姊妹之夫曰〔婭〕也。
唐周邯自蜀買奴，曰水精，善沉水，乃崑崙奴之屬也。邯疑瞿塘之險，必有怪，使
水精入之。久乃出，曰：〔下有關，不可渡。〕得珠貝而還。每遇潭洞，多令探求
，輒得珍寶，至汴，或雲八角井有神龍，時游水面，意有頷下物。復使覘之，經夕
始出，躍於井口，有金爪拏而入焉，遂亡奴。又有農夫耕地得劍，磨洗適市，值賈
胡，售以百千，未可。至百萬，約來旦取之。夜歸語妻子：〔此何異而價至是？〕
庭中有石，偶以劍指之，立碎。詰旦，胡人載鏹至，則歎叱曰：〔劍光已盡。〕不
復買。農夫苦問之，曰：〔此是破山劍，惟可一用，吾欲持之破寶山耳。〕農夫惋
恨，旬月不能已。余有詩云：〔采玉應求破山劍，探珠仍遣水精奴。〕用此事耳。
杜詩云：〔虎氣必騰上，龍身寧久藏？〕《蕃劍詩》也。世傳虎丘常有劍氣，狀如
虎，延津劍躍化為龍也。晉元康三年，武庫火，咸見漢高祖斬白蛇劍穿屋壁飛去。
許真人令旌陽，有蛟害人，投劍斬之。至唐復出，漁者網而獲之。又武勝之知靜江
縣事，忽於灘中見雷公踐微雲逐一小蛇，勝之以石投焉，得一銅劍，有文曰〔許旌
陽斬蛟第三劍〕雲。余作劍詩曰：〔蛇蛟已盡定飛去，雷電欻驚重下來。〕
開元中，河西將宋青春驍猛，虜畏之。西戎犯邊，每戰運劍大呼，執馘而旋，未嘗
中鋒鏑。後獲吐蕃主帥，問曰：〔衣大蟲皮者，爾輩何不能害？〕曰：〔常見青龍
突陣而來，兵刃所及，如擊銅鐵，我以為神助將軍也。〕乃知劍之異。澶淵之役，
安床子弩於城上，使卒守之，困著弩邊，忽寤驚起，擊而發之，遂中敵酋，軍退。
余曾戲作詩曰：〔床弩天誅韓闥覽，劍鋒神助宋將軍。〕
韓嫣以佞幸竊富貴，作金彈射飛鳥，長安人常逐之，曰：〔苦饑寒，逐彈丸。〕荊
山下多美玉，居人以璞抵鵲。符載蓄寶劍，水斷蛟龍。他日，截飯胾而食，劍乃頑
頓。西戎獻寶刀，割玉如泥，周穆王嘗藏之。余曾戲題曰：
射飛何必捐金彈？抵鵲虛煩用夜光。切玉昆吾寧刺豕，斷蛟干越豈刲羊？
李衛公鎮南徐，甘露寺僧有戒行，公贈以方竹杖，出大宛國，蓋公之所寶也。及公
再來，問：〔杖無恙否？〕僧欣然曰：〔已規圓而漆之矣。〕公嗟惋彌日。余近在
沿江攝帥幕，暇日與同僚遊甘露寺，偶題近作小詞於壁間云：
樓橫北固，盡日厭厭雨。欸乃數聲歌，但渺漠江山煙樹，
寂寥風物三五。過元宵，尋柳眼，覓花英，春色知何處？
落梅嗚咽，吹徹江城暮。脈脈數飛鴻，杳歸期東風凝佇。
長安不見，烽起夕陽間，魂欲斷，酒初醒，獨下危梯去。
其僧頑俗且瞶，愀然謂同官曰：〔方泥得一堵好壁，可惜寫了。〕余知之，戲曰：
〔近日和尚耳明否？〕曰：〔背聽如舊。〕余曰：〔恐賢眼目亦自來不認得物事。
壁間之題，謾圬墁之，便是甘露寺祖風也。〕聞者大笑。
晁以道贈余詩曰：〔春去欣搜粟，秋來謾護軍。〕以余勸率鄉人，捐貲助國，及募
河東兵赴援也。又曰：〔《迷樓賦》就夢何處，《雙廟詩》成淚不孤。〕以余嘗作
是賦，陳古義以刺今，及作此詩，哀往事以傷時耳。又曰：〔顧我何堪鳴玉珮？如
君不得侍金華。〕余乃戲之曰：〔公鳴玉珮來幾何時耶？〕蓋公元祐黨人之家，上
書邪等，禁錮不得仕二十餘年，靖康中，始落致仕，為中書舍人兼太子詹事，後得
待制，已暮齡矣。
世傳丹砂煉為黃金，碎以染筆，入石不去，名曰〔紅沫〕。余侍先人官歷陽，嘗覽
李翔作白字，書《霸王廟碑》，而其法不傳，亦〔紅沫〕之類與？ 
武侯創八陣圖與木牛流馬法，後人俱不能得。故余《八陣圖詩》云：
八陣功成妙用藏，木牛流馬法俱亡。後來識得常山勢，縱有桓溫恐未詳。
東坡死，李方叔誄之曰：〔道大不容，才高為累。皇天后土，知平生忠義之心；名
山大川，還千古英豪之氣。〕可謂簡而當矣。晁無咎死，張文潛銘之曰：〔車堅馬
良，不得出門，策駑駕朽，道上紛紛。〕茲亦可悲矣。
杜詩第一篇《贈韋左丞丈》云：〔今欲東入海，即將西去秦。〕或問云何，曰：道
不行故也。又云：
尚憐終南山，回首清渭濱。嘗擬報一飯，況懷辭大臣。
白鷗沒浩蕩，萬里誰能馴？
何謂也？曰：鳥獸不可與同群，終南、清渭，且徘徊而不忍別，況辭大臣而欲去國
哉！自以為得詩之解。
《遊龍門奉先寺》云：〔天闕象緯逼，雲臥衣裳冷。〕余曰：星河垂地，空翠濕衣
。〔欲覺聞晨鐘，令人發深省。〕余曰：鐘磬清心，欲生緣覺。
又老杜《玄都壇歌》云：〔王母晝下雲旗翻。〕余解云：味道集虛，仙真降焉。故
《秋興詩》曰：〔西望瑤池降王母。〕
《同諸公登慈恩寺塔詩》云：〔回首叫虞舜，蒼梧雲正愁。〕余解曰：周滿瑤池樂
未央。卒云：
黃鵠去不息，哀鳴何所投？君看隨陽雁，各有稻粱謀。
解曰：黃鵠譬高舉遠引，莫知所如往者。隨陽雁譬志在隨人，拘於祿仕者。天寶十
三載，先生始得官，時上荒淫，天下且亂，故有虞舜之思，周滿之戒。且歎識者見
幾而作，吾人懷祿未決也。
《示從孫濟》云：〔權門多噂沓，且欲尋諸孫。〕解曰：噂噂沓沓，言不忠信貌，
詩所以言背憎也。且復尋諸孫，則莫如我同姓。
萱草秋已死，竹枝霜不繁。淘米少汲水，汲多井水渾。
刈葵莫放手，放手傷葵根。所來為宗族，亦不為盤飧。
小人利口實，薄俗難可論。勿受外嫌猜，同姓古所敦。
解曰：萱忘憂而已死，竹可愛而不蕃，則荒落甚矣。水濁而不復其清源，葵傷而不
庇其根本，則宗族乖離之況也。此詩人因物而興。《飲中八仙歌》云：
李白一斗詩百篇，長安市上酒家眠。天子呼來不上船，自稱臣是酒中仙。
解曰：范傳正《李白碑》云：〔白多陪侍從之遊。他日泛白蓮池，公不在宴，皇情
既洽，召公作序。公時被酒，高力士扶以登舟。〕世雲〔不上船，襟紐。〕何穿鑿
如此？ 
《曲江三章》云：〔即事非今亦非古。〕余曰：在今古間。〔長歌激越捎林莽。〕
余曰：振響林谷。〔比屋豪華固難數，吾人甘作心似灰，弟侄何傷淚如雨？〕余曰
：按先生作《雕賦》表云：〔今賈馬之徒，得排金門上玉堂者眾矣，獨臣衣不蓋體
，常寄食於人。〕夫眾豪華而己貧賤，所謂士賢能而不用，國之恥也。吾雖甘心若
死灰，然而弟侄之傷涕零如雨何耶？蓋行成而名不彰，友朋之罪也；親戚不能致其
力，聞長歌之哀，所以涕洟也耶？又曰：〔短衣匹馬隨李廣，看射猛虎終殘年。〕
余曰：猶足以消英豪之氣。凡如是者甚眾，詞多不載。
曹王皋封於曹，濟陰、濟北諸李，皆其裔也。有貞觀、開元兩朝賜書五千卷，世寶
而讀之，仕者蟬聯不絕。沈立諫議藏書萬卷，為閣以居之，而子孫不能肄業。有士
人題詩曰：〔莫遺中有蠹書魚。〕蓋恐其壞而不能世也。
〔蓋巖者，徐之永安鎮邵氏僕也，樸魯有絕力，能兼眾人之役，其主不以為異。一
夕，有豪賊六人，劫持其家，舉室莫御，恣所取。傷五人，殺首者一人，將出，巖
手刃追之。眾謂一夫不足畏。巖力戰，賊駭汗，伺其困，益奮，俄僕一賊，余乃引
去。然終無一人助之。復追迨賊，曰：『還爾物。』因擲金帛道上。巖不知其計也
，卻顧逗遛，遂遠莫及。巖嚙臂指，自恨無人主其財，而使己盡滅賊。明日，邑吏
至，邏近郊，獲餘黨，征巖於邑。邑白大府，賞以法。聞巖之勇者，莫不驚異。或
曰：『彼偶然奮不顧死耳。』余曰：『非也，人惟處死之難，徒勇無義，雖死不貴
。巖之勇以衛其主，奮一身，當眾賊，卒以取勝，可謂難矣。嗚呼！巖，僕隸也，
以寡敵眾，見義必為，以視居朝廷，尸祿位，以士夫自名，一持於患害，反畏縮求
免，不欲一毫損於己者，豈不相懸萬萬哉』！因傳其事，以為當世富貴者勸焉。濟
北晁端中元升記。〕余讀元升書董巖事，知君子之用心。善善惡惡，所以風天下耶
？惜乎巖之絕力，始不蒙主人之異視，巖之忠勇，終不聞主人之厚賞。天下事每每
如此，君子所為歎息也。
天寶末，祿山陷西京，大搜文武朝臣及異儐樂工。不旬日，得梨園弟子數百人，大
會於凝碧池。樂作，梨園舊人不覺欷歔，相對泣下，群逆露刃脅之，而悲不已。有
雷海清者，投器於地，西向慟哭，支解於庭，聞之者莫不傷痛。時王維被拘於菩提
寺，賦詩曰：
萬戶傷心生野煙，百僚何日再朝天？秋槐葉落疑宮里，凝碧池頭奏管弦。
他日緣此詩得不死，然愧於雷海清多矣。
杜牧之《息夫人詩》曰：
細腰宮裡露桃新，脈脈無言幾度春。至竟息亡緣底事？可憐金谷墮樓人！
與所謂〔莫以今朝寵，能忘舊日恩。看花滿眼淚，不共楚王言。〕語意遠矣。蓋學
有淺深，識有高下，故形於言者不同矣。
〔春回上林苑，花滿洛陽城。〕崔湜詩也。湜弱冠登科，不十年掌貢舉。父揖，同
省為侍郎。及登宰輔，始三十有七，容止端雅，文辭清麗。嘗暮出端門，下天津橋
，馬上吟此句。時張說為工部侍郎，望之杳然而歎曰：〔此句可效，此位可得，其
年不可及也。〕使湜令終，當時朝士，豈能出其右哉？故杜詩云：〔文章一小技，
於道未為尊。〕或以此也。
李抱真鎮潞州，軍資匱乏。有僧為眾所信，公謂曰：〔假和尚之道以濟吾軍，如何
？〕僧曰：〔無不可者。〕公曰：〔但言請於球場焚身，某當自使宅穿一地道遁連
，火作即潛入。〕僧喜從之。遂陳狀積薪貯油，因為七日道場，晝夜香燈梵唄，公
亦引僧視穴，使不疑。公率監軍僚吏膜拜，以俸入檀施，堆於其旁。由是士女駢闐
，捨財億計。七日，遂擊鐘舉火，已塞地道矣。須臾灰燼，明日籍所施，得數十萬
，軍資取足。別求所謂〔舍利〕者，選地造塔葬焉。出《尚書故實》。
張燕公遭姚元之奏，明皇怒曰：〔卿與御史共按其事。〕急呼中丞李林甫，以詔付
之。林甫曰：〔說多智謀，是必困之，處於劇地。〕崇曰：〔丞相得罪，未宜太逼
。〕曰：〔公必不忍，即說害林甫。〕以詔付余御史。中路以墜馬告。初，說旬月
前有門下生竊寵婢，將置於法。生呼白：〔公無緩急用人乎？見色不能禁，人之常
情，何靳於一婢邪？〕說奇其語，釋之，且付以婢。生去，杳不聞問。忽一日，直
詣說，有憂色，曰：〔感公之恩，欲報久矣。今聞公為姚相所讒，禍且至，願得公
平生所寶以免難。〕公歷指數之。曰：〔未也。〕又凝思良久，忽曰：〔近有以雞
林夜明簾為獻者。〕生曰：〔足矣。〕因請手札數行，懇求於九公主，且曰：〔上
獨不念在東宮時恩，始終其惠，乃反以讒見怒邪？〕明日，公主謁上，具奏之。上
感動，敕高力士就御史台宣所按事並罷，書生亦不復見。昔留侯致白璧以謝項仇，
孟嘗獻狐裘以脫秦難，蔡昭愛佩刀無辜見留，虞叔捐圭則庶幾免罪，張說之事近之
。若書生者，不護小行，而能排難解紛，殆俠士之流乎？亦聰明疏通，善知人矣。
客有獻李衛公以古木者，云：〔有異。〕公命剖之，作琵琶槽，其文自然成白鴿。
余嘗語晁次膺曰：〔公《綠頭鴨琵琶詞》誠妙絕，蓋自曉風殘月之後，始有移船出
塞之曲，然某亦曾有一詩。〕公曰：〔云何？〕曰：
白鴿潛來入紫槽，朱鸞飛去唳青霄。江邊塞上情何限，瀛府霓裳曲再調。
謾道靈圮鼓瑤瑟，虛傳仙子弄雲璈。小憐破得春風恨，何似今霄月正高。
曰：〔詩亦不惡。〕
酒有〔若下春〕，謂烏程也；〔九釀〕，謂宜城也；〔千日〕，中山也；〔蒲桃〕
，西涼也；〔竹葉〕，豫北也；〔土窟春〕，滎陽也；〔石凍春〕，富平也；〔燒
春〕，劍南也；〔桑落〕，陝右也。烏孫國有青田核，莫知其木與實，而核如五六
斤瓠，空之盛水，俄而成酒。劉章曾得二焉，集賓設之，一核才盡，一核又熟，可
供二十客，名曰〔青田壺〕。歷城北有使君林，魏正始中，鄭公愨三伏避暑於此，
取大蓬葉置硯格上，盛酒三升，以簪刺葉，令酒與柄通，屈莖吸之，香氣清冽，名
曰〔碧筩酒〕。余詩曰：
釀憶青田核，觴宜碧藕筩。直須千日醉，莫放一杯空。
近時以黃柑醒酒，號〔洞庭春色〕，以糯米藥曲作白醪，號〔玉友〕，皆奇絕者。
餘暇日曾作《酒具詩》三十首，有引曰：〔咸通中，皮襲美著《酒中十詠》，其自
序云：『夫聖人之誡酒禍也深矣，在《書》為沈湎，在《詩》為童羖，在《禮》為
豢塚，在史為狂藥。余飲至酣，徒以為融肌柔神，消沮迷喪。頹然無思，以天地大
順為提封；傲然不持，以洪荒至化為爵賞。抑無懷氏之民乎？葛天氏之民乎？噫，
天之不全余也多矣！獨以麴櫱全之。於是征其具，悉為之詠，以繼東皋子《酒譜》
之後，而有《酒星》《酒泉》《酒篘》《酒床》《酒爐》《酒樓》《酒旗》《酒樽
》《酒城》《酒鄉》之詠。以示吳中陸魯望，魯望和之，且曰：昔人之於酒，有注
為池而飲之者，有象為龍而吐之者，親盜甕間而臥者，將實舟中而浮者。徐景山有
酒鎗，嵇叔夜有酒杯，皆傳於世。故復添六詠。』余覽之，慨然歎曰：余亦嗜酒而
好詩者也。昔退之有言送王含曰：『少時讀《醉鄉記》，私怪隱居者無所累於世，
而猶有是言，豈誠旨於味耶？及讀阮籍、陶潛詩，然後知彼雖偃蹇，不欲與世接，
然猶未能平其心，或為事物是非相感發，於是有托而逃焉者也。』雖然，尚有未盡
者。中古之時，未知麴櫱。杜康肇造，爰作酒醴，可名酒後。近世以來，人徒酣酗
，李白一斗，為詩百篇，自名酒仙。酈食其，辯士也，初見沛公，稱高陽酒徒。杜
根，賢者也，逃難宜城，為酒家傭保。鄭廣文貧而好飲，蘇司業送酒錢。杜子美無
錢賒酒，而詩言酒債。周官有酒正，則掌之者必有其人。以法式授酒材，則醞之者
必有其物。翰林詩曰：『鷺鷥杓，鸚鵡杯。』夫杓者，勺也，勺酒而錯之杯中者也
。工部詩曰：『莫笑田家老瓦盆，自從盛酒長兒孫。』夫盆者，盤也，載酒而置之
座中也。《韓奕》詩云：『顯父餞之，清酒百壺。』壺便提挈，故陶令掛之於車上
，呂公負之於杖頭，遇興則傾之。鴟夷之異名者耳。《絲衣》詩云：『兕觥其觩，
旨酒思柔。』觥為罰爵，而於定國飲至一石不亂。劉伯倫既醉，以五斗解酲，快飲
痛釂則用之。蓋觚角之出類者耳。注云：觚受二升，觶三升，角四升，散五升，而
觥七升。又兕角為之，形器特異。於是更作《酒後》《酒仙》《酒徒》《酒保》《
酒錢》《酒債》《酒正》《酒材》《酒杓》《酒盆》《酒壺》《酒觥》一十二詩，
而附益之，庶古今同志而終始相成之義耶？〕詩多不載。
古今詩體不一，太師之職，掌教六詩，風、賦、比、興、雅、頌備焉。三代而下，
雜體互出。漢唐以來，鐃歌鼓吹，拂舞矛渝，因斯而興。晉宋以降，又有回文反覆
，寓憂思展轉之情；雙聲疊韻，狀連駢嬉戲之態。郡縣藥石名六甲八卦之屬，不勝
其變。古有采詩官，命曰〔風人〕，以見風俗喜怒好惡。皮日休云：〔疏杉低通洞
，冷鷺立亂浪。〕此雙聲也。陸龜蒙嘗曰：〔膚愉吳都姝，眷戀便殿宴。〕此疊韻
也。劉禹錫曰：〔東邊日出西邊雨，道是無晴卻有晴。〕杜詩曰：〔俱飛蛺蝶元相
逐，並蒂芙蓉本自雙。〕又曰：〔滿目飛明鏡，歸心折大刀。〕此皆風言。又戲作
俳優體二首，純用方語云：
異俗吁可怪，斯人難並居。家家養烏鬼，頓頓食黃魚。
舊識難為態，新知已暗疏。治生且耕鑿，只有不關渠。
西曆青羌阪，南留白帝城。於菟侵客恨，粔籹作人情。
瓦卜傳神語，畬田費火耕。是非何處定？高枕笑浮生。
余嘗有語云：〔碧藕連根絲不斷，紅蕖著子薏何多。〕亦風人類也。又《婺州山中
詩》云：
作甽捉詹卸，呼田欸乃儂。山塘莫車水，梅雨正分龍。
亦方語也。
余近作《示客》云：
刺美風化，緩而不迫謂之風；採摭事物，摛華布體謂之賦；
推明政治，莊語得失謂之雅；形容盛德，揚厲休功謂之頌；
幽憂憤悱，寓之比興謂之騷；感觸事物，托於文章謂之辭；
程事較功，考實定名謂之銘；援古刺今，箴戒得失謂之箴；
猗遷抑揚，永言謂之歌；非鼓非鐘，徒歌謂之謠；步驟馳聘，斐然成章謂之行；
品秩先後，敘而推之謂之引；聲音雜比，高下短長謂之曲；
吁嗟慨歎，悲憂深思謂之吟；吟詠情性，總合而言志謂之詩；
蘇李而上，高簡古澹謂之古；沈宋而下，法律精切謂之律：
此詩之語眾體也。帝王之言，出法度以制人者謂之制；
絲綸之語，若日月之垂照者謂之詔；制與詔同，詔亦制也；
道其常而作彝憲者謂之典；陳其謀而成嘉猷者謂之謨；
順其理而迪之者謂之訓；屬其人而告之者謂之誥；
即師眾而申之者謂之誓；因官使而命之者謂之命；
出於上者謂之教；行於下者謂之令；時而戒之者敕也；
言而喻之者宣也；諮而揚之者贊也；登而崇之者冊也；
言其倫而析之者論也；度其宜而揆之者議也；別嫌疑而明之者辨也；
正是非而著之者說也；記者，記其事也；紀者，紀其實也；
纂者，纘而述焉者也；策者，條而對焉者也；傳者，傳而信之也；
序者，緒而陳之也；碑者，披列事功而載之金石也；
碣者，揭示操行而立之墓隧也；誄者，累其素履，而質之鬼神也；
志者，識其行藏，而謹其終始也；檄者，激發人心，而喻之禍福也；
移者，自近移遠，使之周知也；表者，布臣子之心，致君父之前也；
箋者，修儲後之問，申官閫之儀也；簡者，質言之而略世；
啟者，文古之而詳也；狀者，言之於公上也；
牒者，用之於官府也；捷書不緘，插羽而傳之者，露布也；
尺牘無封，指事而陳之者，劄子也；青黃黼黻，經緯以相成者，總謂之文也，此文
之異名也。客有問古今體制之不一者，勞於應答，乃著之篇以示焉。
余以百司從車駕止建康。一日，謁內相朱子發，論文甚洽。適有數清貴俱在座，顧
不肖而謂諸人曰：〔茲人文學該贍，尤長於詩，然坐是以窮耳。〕意謂古人有言，
〔詩能窮人〕故也。余奮然答曰：〔內翰之言誤矣。夫『詩非能窮人，待窮者而後
工耳。』此歐陽文忠公之語也。以不肖觀之，猶為未當。《詩》三百六篇，其精深
醇粹，博大宏遠者，莫如《雅》《頌》。然《鴟鴞》之詩，周公所作也；《泂酌》
之詩，召公所作也。《詩》云：『吉甫作誦，穆如清風。其詩孔碩，其風肆好。』
顧不美乎？數君子者，顧不達而在上，功名富貴人乎？何詩能窮人？又何必待窮者
而後工邪？漢唐以來，不暇多舉。近時歐陽公、王荊公、蘇東坡號能詩，三人者，
亦不貧賤，又豈碌碌者所可追及？然則謂詩能窮人者，固非矣，謂待窮者而後工，
亦未是也。夫窮通者，時也。達則行於天下，窮則獨善其身，政不在能詩與不能詩
也。〕座客為之憮然。

