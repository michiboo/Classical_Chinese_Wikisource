　　欽定四庫全書　　　　經部二
　　洪範口義　　　　　　　書類
　　提要
　　〈臣〉等謹案洪範口義二卷宋胡瑗撰瑗有周易口義已著録是書文獻通考作洪範解朱彝尊經義考註雲未見今其文散見永樂大典中尚可排纂成書周易口義出倪天隠之手舊有明文晁公武讀書志謂此書亦瑗門人編録故無銓次首尾蓋二書同名口義故以例推其為瑗所自著與否固無顯證至其説之存於經文各句下者皆先後貫徹條理整齊非襍記語録之比與公武所説不符豈原書本無次第修永樂大典者為散附經文之下轉排比順序歟抑或公武所見又別一本也洪範以五事配庶徴本經文所有伏生大𫝊以下逮京房劉向諸人遽以隂陽災異附合其文劉知幾排之詳矣宋儒又流為象數之學圖書同異之是辨經義愈不能明瑗生於北宋盛時學問最為篤實故其説惟𤼵明天人合一之㫖不務新竒如謂天錫洪範為錫自帝堯不取神龜負人之瑞謂五行次第為箕子所陳不辨洛書本文之多寡謂五福六極之應通於四海不當指一身而言俱駁正註疏自抒心得又詳引周官之法推演八政以經注經特為精確其要皆歸於建中出治定皇極為九疇之本辭雖平近深得聖人立訓之要非讖緯術數者流所可同日語也宋史本作一卷今校定字句析為二卷乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
