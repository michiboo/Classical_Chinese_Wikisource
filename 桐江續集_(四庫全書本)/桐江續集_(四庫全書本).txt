　　欽定四庫全書　　　　　集部五
　　桐江續集　　　　　　　別集類四〈元〉
　　提要
　　〈臣〉等謹案桐江續集三十六卷元方囘撰回字萬里號虛谷歙縣人宋景定壬戌別省登第提領池陽茶鹽累遷知嚴州宋亡降元即以為建徳路總管尋亦廢棄回所撰有虛谷集今未見此桐江續集皆其元時罷官後作集中有自序稱二十巻而千頃堂書目作五十巻今觀集中四巻末題從事郎寧國路儒學教授同舍生曹祐編次五卷末題雲方存心正心刋行六巻末題勅授徽州路儒學教授馮夢⻱林一桂等刋九卷末題表姪劉秉懿謹編刋行十巻末題甥姪汪庭芝謹編二十五巻末題古杭徐芝石宅滄浪山房刋行二十七巻末題學生徐編次而佚其名則後人所増益非其舊也此本猶元時舊刻有玉蘭堂印又有季滄葦藏書印蓋文徵明所藏復歸㤗興季振宜者詩集闕一巻二巻三巻二十一巻二十三巻二十四巻二十六巻三十二巻三十四巻三十六巻三十九巻四十巻四十一巻僅存二十九巻文集惟第一巻目次可辨餘皆初刋稿本巻字但有墨臺不知首尾以數計之尚存八巻蓋佚其十三巻矣中間尚頗有缺頁無別本可校今亦仍之觀吳之振重刻瀛奎律髓疑書首一序非回所作今集中載此文在送王俊甫序後知其未見此集則亦希覯之本不以殘缺廢矣回人品卑汚見於周宻癸辛雜識者殆無人理其初以梅花百詠媚賈似道後似道勢敗即迎合時局上似道十可斬之疏得知嚴州元兵將至倡為死封疆之說甚壯既而不知所在則巳迎降於三十里外矣其居心尤巧詐可鄙〈按明都穆南濠詩話嘗為回辨白然穆別無所據但云夢中見回自辨然則欲顛倒前史是非者皆可託之於夢矣故今不用其說謹附識於此〉然觀其集中諸文學問議論一尊朱子崇正闢邪不遺餘力置其行而論其言則可采者多未可竟以人廢其詩耑主江西平生宗㫖悉見所編瀛奎律髓中雖不免以粗率生硬為老境而當其合作實出宋末諸人上就文論文亦編唐人集者不廢沈宋之意也乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



