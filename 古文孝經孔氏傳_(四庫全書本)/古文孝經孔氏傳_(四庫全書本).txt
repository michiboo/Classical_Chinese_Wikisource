　　欽定四庫全書　　　　　經部六
　　古文孝經孔氏傳　　　　孝經類
　　提要
　　〈臣〉等謹案古文孝經孔氏傳一卷舊本題漢孔安國傳日本信陽太宰純音據卷末乾隆丙申歙縣鮑廷博新刋跋稱其友汪翼滄附市舶至日本得於彼國之長﨑澳核其紀嵗干支乃康熙十一年所刋前有太宰純序稱古書亡於中夏存於日本者頗多昔僧奝然適宋獻鄭注孝經一本今去其世七百餘年古書之散逸者亦不少而孔傳古文孝經全然尚存惟是經國人相傳之久不知歴幾人書冩是以文字訛謬魚魯不辨純既以數本校讐且旁及他書所引苟有足徴者莫不參考十更裘葛乃成定本其經文與宋人所謂古文者亦不全同今不敢從彼改此傳中間有不成語雖疑其有悞然諸本皆同無所取正故姑傳疑以俟君子今文唐陸元朗嘗音之古文則否今因依陸氏音例並音經傳庶乎令讀者不誤其音云云考世傳海外之本別有所謂七經孟子考文者亦日本人所刋稱西條掌書記山井鼎輯東都講官物觀補遺中有古文孝經一卷亦云古文孔傳中華所不傳而其邦獨存又雲其真偽不可辨末學微賤不敢輒議云云則日本相傳原有是書非鮑氏新刋贋造此本核其文句與山井鼎等所考大抵相應惟山井鼎等稱每章題下有劉直解其字極細冩之與註文麤細弗類又有引及邢昺正義者為後人附録此本無之為少異耳其傳文雖證以論衡經典釋文唐㑹要所引亦頗相合然淺陋冗漫不類漢儒釋經之體併不類唐宋元以前人語殆市舶流通頗得中國書籍有桀黠知文義者摭諸書所引孔傳影附為之以自誇圖籍之富歟考元王惲中堂事紀有曰中統二年高麗世子植來朝宴於中書省問曰傳聞汝邦有古文尚書及海外異書答曰與中國書不殊髙麗日本比鄰相接海東經典大概可知使果有之何以奝然不與鄭注並獻至今日而乃出足徴彼國之本出自宋元以後觀山井鼎亦疑之則其事固可知矣特以海外秘文人所樂覩使不實見其書終不知所謂古文孝經孔傳不過如此轉為好古者之所惜故特録存之具列其始末如右乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

　　古文孝經孔氏傳原序
　　先王之道莫大於孝仲尼之教莫先於孝自六經而下無非孔氏遺書其有出孝經之右者乎何以言之天下無有無父母之人故也孝經有二本其一河間王所得十八章者謂之今文其一魯共王壞孔壁所得竹牒科斗文二十二章者孔安國所為作傳謂之古文安國曰今文十八章文字多誤又曰河間王所上雖多誤然以先出之故諸國往往有之漢先帝發詔稱其辭者皆言傳曰其實今文孝經也由是觀之今文孝經之行也已久矣古文者雖安國為之訓傳葢當時未之行也迨乎漢季馬季長擬作忠經十八章傚今文孝經也鄭康成注孝經亦其今文者也自是厥後今文孝經之行彌盛而古文亦與之俱行至唐明皇親注孝經雖兼取孔鄭二家之説然其經則用今文取其闕閨門章也於是古文孝經遂廢不行至宋邢昺依明皇御注作正義然後孝經唯御注本行於世鄭注遂亡古文孝經亦亡其傳文而僅存其經文宋人尊信孝經者莫若司馬溫公然特得古文本經而讀之耳不覩孔傳也自二程至朱熹氏皆疑孝經以為後人所擬作朱子又妄改易本經篇章著為經一章傳十四章且刪去其本文二百餘字孔子曰信而好古若朱子者可謂拂矣自是以來學朱氏者舉不信孝經塾師不以為教至令童子輩目弗見孝經悲夫先王之道莫大於孝仲尼之教莫先於孝夫子不曰乎吾志在春秋行在孝經是以後世人主不讀書則已苟讀書者必自孝經始況下焉者乎今朱氏之徒不讀孝經而學心法其不為浮屠之歸者㡬希夫古書之亡於中夏而存於我日本者頗多宋歐陽子嘗作詩稱逸書百篇今尚存昔僧奝然適宋獻鄭注孝經一本於太宗司馬君實等得之大喜雲今去其世七百有餘年古書之散逸者亦不少而孔傳古文孝經全然尚存於我日本豈不異哉予嘗試檢其書古人所引孔安國孝經傳者及明皇御注之文邢昺以為依孔傳者畢有特有一二字不同耳得非傳寫之互訛乎先儒多疑孔傳以為後人偽造者予獨以為非經曰身體髮膚受之父母弗敢毀傷孝之始也諸家解皆以為孝子不得以凡人事及過失毀傷其身體孔傳乃以為刑傷葢三代之刑有劓刵及宮非傷身乎剕非傷體乎髠非傷髪乎墨非傷膚乎以此觀之孔傳尤有所當也王仲任亦嘗誦是經文而曰孝者怕入刑辟刻畫身體毀傷髪膚少徳泊行不戒慎之所致也合而觀之可以見古訓焉如從諸家説則忠臣赴君難者不避水火兵刄節婦有斷髮截鼻者彼皆為不孝矣是説不通也余故曰孔傳者安國所作無疑也或曰尚書之文竒古難讀安國傳之其言甚簡孝經之文平易安國傳之乃不厭繁文何也曰傳尚書者為學士大夫也故不盡其説使讀者思而得之傳孝經者為凡人也故丁寧其言以告諭之此其所以不同也嗚呼夫孝者百行之本萬善之先自天子至庶人所不可以一日廢也夫孝不可以一日廢則孝經亦不可以一日廢也夫自朱氏之學行而孝經久廢於世〈純〉常慨焉幸孔壁古文孝經並與安國之傳存於我日本者寧不知珍而寳之哉惟是經國人相傳之久不知厯㡬人書寫是以文字訛謬魚魯不辨〈純〉既以數本校讐且旁及他書所引若釋氏所稱述苟有足徵者莫不叅考十更裘葛乃成定本其經文與宋人所謂古文者亦不全同今不敢從彼改此葢相承之異未必宋本之是而我本之非也傳中間有不成語雖疑其有誤然諸本皆同無所取正故姑傳疑以俟君子今文唐陸元朗嘗音之古文則否今因依陸氏音例並音經傳庶乎令讀者不誤其音矣書成而欲刻之家塾則淺田思孝出其槖裝以助費遂趣命工從事予未能為吾家孝子且為孔氏忠臣雲爾太宰純謹序



　　古文孝經孔氏傳
　　孔安國
　　孝經者何也孝者人之高行經常也自有天地人民以來而孝道著矣上有明王則大化滂流充塞六合若其無也則斯道滅息〈行下孟反滂普光反塞先北反〉當吾先君孔子之世周失其柄諸侯力爭道徳既隠禮誼又廢至乃臣弒其君子弒其父亂逆無紀莫之能正是以夫子每於閒居而歎述古之孝道也〈弒施志反下同閒音閑〉夫子敷先王之教於魯之洙泗門徒三千而達者七十有二也貫首弟子顔囘閔子騫冉伯牛仲弓性也至孝之自然皆不待諭而寤者也其餘則悱悱憤憤若存若亡〈敷芳無反洙音殊泗音四有音又下有二同騫起䖍反悱芳匪反憤房粉反〉唯曽參躬行匹夫之孝而未達天子諸侯以下揚名顯親之事因侍坐而諮問焉故夫子告其誼於是曽子喟然知孝之為大也遂集而錄之名曰孝經與五經竝行於世〈參所金反坐才臥反喟苦位反〉逮乎六國學校衰廢及秦始皇焚書坑儒孝經由是絶而不傳也〈逮大計反又音代下同校戶孝反焚扶雲反坑苦庚反〉至漢興建元之初河間王得而獻之凡十八章文字多誤博士頗以教授後魯共王使人壞夫子講堂於壁中石函得古文孝經二十二章載在竹牒其長尺有二寸字科斗形〈共音恭壞音怪牒徒協反長直亮反〉魯三老孔子惠抱詣京師獻之天子天子使金馬門待詔學士與博士羣儒從隸字寫之還子惠一通以一通賜所幸侍中霍光光甚好之言為口實〈好呼報反下同〉時王公貴人咸神祕焉比於禁方天下競欲求學莫能得者毎使者至魯輒以人事請索或好事者募以錢帛用相問遺魯吏有至帝都者無不齎持以為行路之資故古文孝經初出於孔氏〈使色吏反索所白反遺唯季反〉而今文十八章諸儒各任意巧説分為數家之𧨏淺學者以當六經其大車載不勝反雲孔氏無古文孝經欲矇時人度其為説誣亦甚矣〈數色主及勝音升矇音蒙度待洛反〉吾愍其如此發憤精思為之訓傳悉載本文萬有餘言朱以發經墨以起傳庶後學者覩正誼之有在也〈思息嗣反傳直戀反下皆同〉今中祕書皆以魯三老所獻古文為正河間王所上雖多誤然以先出之故諸國往往有之漢先帝發詔稱其辭者皆言傳曰其實今文孝經也〈上時掌反〉昔吾逮從伏生論古文尚書誼時學士㑹雲出叔孫氏之門自道知孝經有師法其説移風易俗莫善於樂謂為天子用樂省萬邦之風以知其盛衰衰則移之以貞盛之教淫則移之以貞固之風皆以樂聲知之知則移之故云移風易俗莫善於樂也〈省息井反〉又師曠雲吾驟歌南風多死聲楚必無功即其類也且曰庶民之愚安能識音而可以樂移之乎〈驟仕救反〉當時衆人僉以為善吾嫌其説迂然無以難之後推尋其意殊不得爾也〈難乃旦反〉子游為武城宰作歌以化民武城之下邑而猶化之以樂故傳曰夫樂以闗山川之風以曜徳於廣逺風徳以廣之風物以聽之修詩以詠之修禮以節之又曰用之邦國焉用之鄉人焉此非唯天子用樂明矣〈夫音扶下同風徳福鳯反下風物同〉夫雲集而龍興虎嘯而風起物之相感有自然者不可謂母也胡笳吟動馬蹀而悲黃老之彈嬰兒起舞庶民之愚愈於胡馬與嬰兒也何為不可以樂化之〈母音無牒徒協反〉經又雲敬其父則子説敬其君則臣説而説者以為各自敬其為君父之道臣子乃説也余謂不然君雖不君臣不可以不臣父雖不父子不可以不子若君父不敬其為君父之道則臣子便可以忿之邪此説不通矣吾為傳皆弗之從焉也〈子説臣説乃説竝音悅忿芳吻反邪音耶〉









　　欽定四庫全書
　　古文孝經孔氏傳
　　開宗明誼章第一〈經一百二十五字〉
　　仲尼閒居曽子侍坐〈仲尼者孔子字也凡名有五品有信有誼有象有假有類以名生為信以徳名為誼以類名為象取物為假取父為類仲尼首上汚似尼丘山故名曰丘而孛仲尼孔子者男子之通稱也仲尼之兄伯尼閒居者靜而思道也曽子者男子之通稱也名參其父曽㸃亦孔子弟子也侍坐承事左右問道訓也　閒音閑坐才臥反汚烏華反參所金反〉子曰參先王有至徳要道以訓天下〈子孔子也師一而已故不稱姓先王先聖王也至徳孝徳也孝生於敬敬者寡而説者衆故謂之要道也訓教也道者扶持萬物使各終其性命者也施於人則變化其行而之正理故道在身則言自順而行自正事君自忠事父自孝與人自信應物自治一人用之不聞有餘天下行之不聞不足小取焉小得福大取焉大得福天下行之而天下服是以總而言之一謂之要道別而名之則謂之孝弟仁誼禮忠信也參所金反下同説音悅行下孟反下而行同治直吏反別彼列反弟大計反〉民用和睦上下亡怨女知之乎〈言先王行要道奉理則逺者和附近者睦親也所謂率己以化人也廢此二誼則萬姓不協父子相怨其數然也問曽子女寧知先王之以孝道化民之若此也　亡音無女音汝下同〉曽子辟席曰參不敏何足以知之乎〈敏疾也曾子下席而跪稱名荅曰參性遲鈍見誼不疾何足辱以知先王要道乎葢謙辭也凡弟子請業及師之問皆作而離席也　辟音避離力智反〉子曰夫孝德之本也教之所繇生也〈孝道者乃立徳之本基也教化所從生也徳者得也天地之道得則日月星辰不失其敘寒燠雷雨不失其節人主之化得則羣臣同其誼百官守其職萬姓説其惠來世歌其治父母之恩得則子孫和順長幼相承親戚歡娛姻族敦睦道之美莫精於徳也夫音扶繇音由燠於六反説音悅治直吏反長丁丈反娛音虞〉復坐吾語女〈將開大道欲其〉
　　〈審聴故令還復本坐而後語之夫辟席荅對弟子執恭告令復坐師之恩恕也　坐才臥反傳同語魚據反傳同令力呈反下同夫音扶辟音避〉身體髮膚受之父母不敢毀傷孝之始也〈本其所由也人生稟父母之血氣情性相通分形異體能自保全而無刑傷則其所以為孝之始者也是以君子之道謙約自持居上不驕處下不亂推敵能讓在衆不爭故逺於咎悔而無凶禍之災焉也　處昌呂反推吐雷反逺於萬反〉立身行道揚名於後世以顯父母孝之終也〈立身者立身於孝也束脩進徳志邁清風遊於六藝之蹈於無過之地乾乾日競夙夜匪解行其孝道聲譽宣聞父母尊顯於當時子孫光榮於無窮此則孝之終竟也　解佳賣反聞如字又音問〉夫孝始於事親中於事君終於立身〈言孝行之非一也以事親言之其為孝也非徒不毀傷父母之遺體而已故畧於上而詳於此互相備矣禮男初生則使人執桑弧蓬矢射天地四方示其有事是故自生至於三十則以事父母接兄弟和親戚睦宗族敬長老信朋友為始也四十以往所謂中也仕服官政行其典誼奉法無貳事君之道也七十老致仕縣其所仕之車置諸廟永使子孫鑒而則焉立身之終其要然也　夫音扶行下孟反射食亦反長丁丈反縣音𤣥〉大雅雲亡念爾祖聿脩其德〈大雅者美文王之徳也無念念也聿𫐠也言當念其先祖而述脩其徳也斷章取誼上下相成所以終始孝道不敢以解倦者以為人子孫懼不克昌前烈負累其先祖故也　亡音無斷音短解佳賣反累劣偽反〉
　　天子章第二〈經五十三字〉
　　子曰愛親者不敢惡於人〈謂內愛己親而外不惡於人也夫兼愛無遺是謂君心上以順教則萬民同風旦暮利之則從事勝任也　惡烏路反夫音扶勝音升〉敬親者不敢慢於人〈謂內敬其親而外不慢於人所以為至徳也其至徳以和天下而長幼之節肅焉尊卑之序辨焉是故不遺老忘親則九族無怨爵授有徳則大臣興誼祿與有勞則士死其制任官以能則民上功刑當其罪則治無詭帥士以民之所載則上下和舉治先民之所急則衆不亂常行斯道也故國有紀綱而民知所以終始之也　長丁丈反上與尚同帥所律反舉治直吏反〉愛敬盡於事親然後徳教加於百姓刑於四海〈刑法也百姓被其徳四海法其教故身者正徳之本也治者耳目之詔也立身而民化徳正而官辦安危在本治亂在身故孝者至徳要道也有其人則通無其人則塞也　治亂直吏反塞先北反〉葢天子之孝也〈葢者稱辜較之辭也又陳其大綱則綱目必舉天子之孝道不出此域也較古岳反〉　呂刑雲一人有慶兆民賴之〈呂刑尚書篇名也呂者國名四嶽之後也為諸侯相穆王訓夏之贖刑以告四方一人謂天子也慶善也十億為兆言天子有善徳兆民賴其福也夫明王設位法象天地是以天子稟命於天而布徳於諸侯諸侯受命而宣於卿大夫卿大夫承教而告於百姓故諸侯有善讓功天子卿大夫有善推美諸侯士庶人有善歸之卿大夫子弟有善移之父兄由於上之徳化也　相息亮反夏戶雅反贖神蜀反夫音扶推吐雷反〉
　　諸侯章第三〈經七十六字〉
　　子曰居上不驕高而不危〈高者必以下為基故居上位不驕莫不好利而惡害其能與百姓同利者則萬民持之是以雖處高猶不危也　好呼報反惡烏路反處昌呂反〉制節謹度滿而不溢〈有制有節謹其法度是守足之道也其知守其足則雖滿而不盈溢矣〉高而不危所以長守貴也滿而不溢所以長守富也〈皆自然也先王疾驕天道虧盈不驕不溢用能長守富貴也是故自高者必有下之自多者必有損之故古之聖賢不上其高以求下人不溢其滿以謙受人所以自終也　下人遐嫁反〉富貴不離其身然後能保其社稷而和其民人葢諸侯之孝也〈有其徳斯其爵矣有其爵斯其社稷矣居身於徳處尊於爵據有社稷行其政令則人民和輯四境以寕諸侯之孝道其法如此也　離力智反處昌呂反輯音集〉詩云戰戰兢兢如臨深淵如履薄冰〈詩小雅小旻之章自危懼之詩也行孝亦然故取喻焉臨深淵恐墜履薄冰恐陷言常不敢自康也夫能自危者則能安其位者也憂其亡者則能保其存者也懼其亂者則能有其治者也故君子安而不忘危存而不忘亡治而不忘亂是以身安而國家可保也　兢居陵反治直吏反下同〉
　　卿大夫章第四〈經九十四字〉
　　子曰非先王之法服不敢服〈服者身之表也尊卑貴賤各有等差故賤服貴服謂之僭上僭上為不忠貴服賤服謂之偪下偪下為失位是以君子動不違法舉不越制所以成其徳也　差初佳反又初宜反偪彼力反〉非先王之法言不敢道〈法言謂孝弟忠信仁誼禮典也此八者不易之言也非此則不説也故能參徳於天地公平無私賢不肖莫不用是先王之所以合於道也　弟大計反〉非先王之徳行不敢行〈脩徳於身行之於人擬而後言議而後動擬議以其志勤以行其典誼中能應外施必先當是以上安而下化之也　徳行下孟反當丁浪反〉是故非法不言非道不行〈必合典法然後乃言必合道誼然後乃行也無定之士明王不禮無度之言明王不許也尤所宜慎故申覆之法服有制是以不重也　覆芳伏反重直用反〉口亡擇言身亡擇行〈言所可言行所可行故言行皆善無可棄擇者焉若夫偷得利而後有害偷得樂而後有憂則先王所不言所不行也　亡音無下皆同行下孟反傳言行同夫音扶樂音洛〉言滿天下亡口過行滿天下亡怨惡〈聖人詳慎與世超絶發言必顧其累將行必慮其難故出言而天下説之所行而天下樂之言不逆民行不悖事則人恐其不復言恐其不復行若言之不可復者其事不信也行之不可再者其行暴賊也言而不信則民不附行而暴賊則天下怨民不附天下怨此皆滅亡所從生也　行下孟反傳行不行之其行皆同惡烏路反累劣偽反難乃旦反説音悅樂音洛悖補對反復扶又反下同〉三者備矣然後能保其祿位而守其宗廟葢卿大夫之孝也〈三者謂服應法言有則行合適也立身之本在此三者三者無闕則可以安其位食其祿祭祀祖考䕶守宗廟宗者尊也廟者貌也父母既沒宅兆其靈於之祭祀謂之尊貌此卿大夫之所以為孝也　行下孟反〉詩云夙夜匪解以事一人〈詩大雅烝民美仲山甫之章也仲山甫為周宣王之卿大夫以事天子得其道故取成誼焉言其柔嘉維則令儀令色小心翼翼古訓是式威儀是力既明且哲以保其身皆與此誼同也解佳賣反〉
　　士章第五〈經八十六字〉
　　子曰資於事父以事母其愛同〈資取也取事父之道以事母其愛同也〉資於事父以事君其敬同〈言愛父與母同敬君與父同也〉故母取其愛而君取其敬兼之者父也〈母至親而不尊君至尊而不親唯父兼尊親之誼焉夫至親者則敬不至至尊者則愛不至人常情也是故為人父者不明父子之誼以教其子則子不知為子之道以事其父為人君者不明君臣之誼以正其臣則臣不知為臣之理以事其主君臣以誼固上下以序和衆庶以愛輯則主有令而民行之上有禁而民不犯也　夫音扶輯音集〉故以孝事君則忠〈孝者子婦之高行也忠者臣下之高行也父母教而得理則子婦孝子婦孝則親之所安也能盡孝以順親則當於親當於親則美名彰人君寛而不虐則臣下忠臣下忠則君之所用也能盡忠以事上則當於君當於君則爵祿至是故執人臣之節以事親其孝可知也操事親之道以事君其忠必矣　行下孟反下同操七刀反〉以弟事長則順〈弟者善事兄之謂也順生於弟故觀其所以事兄則知其所以事長也　弟大計反傳同長丁丈反𫝊同〉忠順不失以事其上然後能保其爵祿而守其祭祀葢士之孝也〈上謂君長也此撮凡舉要申解為士之誼所以能保其爵祿而守其祭祀者則以其不失忠順於君長故也　長丁丈反下同〉詩云夙興夜寐亡忝爾所生〈詩小雅小宛之章也言日月流邁嵗不我與當夙起夜寐進徳修業以無忝辱其父母也能揚名顯父母保位守祭祀非以孝弟莫由至焉也亡音無宛於阮反弟大計反〉
　　庶人章第六〈經二十四字〉
　　子曰因天之時就地之利〈天時謂春生夏長秋收冬蔵也地利謂原隰水陸各有所宜也庶人之業稼穡為務審因四時就於地宜除田擊槁深耕疾耰時雨既至播殖百榖挾其槍刈修其壟畆脫衣就功暴其髮膚旦暮從事霑體塗足少而習焉其心休焉是故其父兄之教不肅而成其子弟之學不勞而能也　長丁丈反槁古老反耰於求反槍七羊反刈魚廢反暴步木反少詩照反〉謹身節用以養父母此庶人之孝也〈謹身者不敢犯非也節用者約而不奢也不為非則無患不為奢則用足身無患悔而財用給足以恭事其親此庶人之所以為孝也　養羊尚反〉
　　孝平章第七〈經二十五字〉
　　子曰故自天子以下至於庶人〈故者故上陳孝五章之誼也〉孝亡終始而患不及者未之有也〈躬行孝道尊卑一揆人子之道所以為常也必有終始然後乃善其不能終始者必及患禍矣故為君而惠為父而慈為臣而忠為子而順此四者人之大節也大節在身雖有小過不為不孝為君而虐為父而暴為臣而不忠為子而不順此四者人之大失也大失在身雖有小善不得為孝上章既品其為孝之道此又總説其無終始之咎以勉人為高行也　行下孟反〉
　　三才章第八〈經一百二十九字〉
　　曽子曰甚哉孝之大也〈曽子聞孝為徳本而化所由生自天子達庶人焉行者遇福不用者蒙患然後乃知孝之為甚大也〉子曰夫孝天之經也地之誼也民之行也〈經常也誼宜也行所由也亦皆謂常也夫天有常節地有常宜人有常行一設而不變此謂三常也孝其本也兼而統之則人君之道也分而殊之則人臣之事也君失其道無以有其國臣失其道無以有其位故上之畜下不妄下之事上不虛孝之致也夫音扶傳同行下孟反傳同畜許六反〉天地之經而民是則之〈是是此誼也則法也治安百姓人君之則也訓䕶家事父母之則也諫爭死節臣下之則也盡力善養子婦之則也人君不易其則故百姓説焉父母不易其則故家事脩焉臣下不易其則故主無愆焉子婦不易其則故親養具焉斯皆法天地之常道也是故用則者安不用則者危也　爭音諍養羊尚反下同説音悅𠍴與愆同起䖍反〉則天之明因地之利以訓天下〈夫覆而無外者天也其徳無不在焉載而無棄者地也其物莫不殖焉是以聖人法之以覆載萬民萬民得職而莫不樂用故天地不為一物枉其時日月不為一物晦其明明王不為一人枉其法法天合徳象地無缺取日月之無私則兆民賴其福也　夫音扶覆扶又反下同樂五教反為於偽反下同〉是以其教不肅而成其政不嚴而治〈以其脩則且有因也登山而呼音達五十里因高之響也造父執御千里不疲因馬之勢也聖人因天地以設法循民心以立化故不加威肅而教自成不加嚴刑而政自治也　治直吏反傳同呼火故反造七報反父音甫〉先王見教之可以化民也〈識見教化終始之歸故設之焉〉是故先之以博愛而民莫遺其親〈博愛汎愛衆也先垂博愛之教以示親親也故民化之而無有遺忘其親者也〉陳之以德誼而民興行〈陳布也布徳誼以化天下故民起而行徳誼也〉先之以敬讓而民不爭〈上為敬則下不慢上好讓則下不爭上之化下猶風之靡草故每輒以已率先之也　好呼報反率所律反〉道之以禮樂而民和睦〈禮以強教之樂以説安之君有父母之恩民有子弟之敬於是乎道之斯行綏之斯來動之斯和感之斯睦也　道音導傳同強其丈反説音悅綏音雖〉示之以好惡而民知禁〈好謂賞也惡謂罰也賞罰明而不可欺法禁行而不可犯分職察而不可亂人君所以令行而禁止也令行禁止者必先令於民之所好而禁於民之所惡然後詳其鈇鉞慎其祿賞焉有不聴而可以得存者是號令不足以使下也有犯禁而可以得免者是鈇鉞不足以威衆也有無功而可以得富者是祿賞不足以勸民也號令不足以使下鈇鉞不足以威衆祿賞不足以勸民則人君無以自守之也　好呼報反傳同惡烏路反傳同分扶問反鈇方於反鉞音越〉詩云赫赫師尹民具爾瞻〈詩小雅節南山之章也赫赫顯盛也師大師尹氏周之三公也具皆也爾女也言居顯盛之位衆民皆瞻仰之所行不可以違天地之經也善惡則民從故有位者慎焉　赫火百反節音截大音泰女音汝〉
　　孝治章第九〈經一百四十四字〉
　　子曰昔者明王之以孝治天下也〈所謂明者照臨羣下必得其情也故下得道上賤得道貴卑者不待尊寵而亢大臣不因左右而進百官脩道各奉其職有罰者主亢其罪有賞者主知其功亢知不悖賞罸不差有不蔽道故曰明所謂孝者至徳要道也治亦訓也若乃涖官不忠非孝也不愛萬物非孝也接下不惠非孝也事上不敬非孝也　亢苦浪反下同涖音利一音類〉不敢遺小國之臣而況於公侯伯子男乎〈小國之臣臣之卑者也公侯伯子男凡五等皆國君之尊爵也卑猶不敢遺忘尊者見敬可知也〉故得萬國之歡心以事其先王〈萬國者舉盈數也明王崇愛敬以接下則下竭歡心而應之是故損上益下民説無疆自上下下其道大光事之者謂四時享祀駿奔走在廟也説音悅疆居良反下下上遐嫁反〉　治國者不敢侮於鰥寡而況於士民乎〈鰥寡之人人之尤疲弱者猶且不侮慢之況於士民乎〉故得百姓之歡心以事其先君〈説天子言先王道諸侯言先君皆明其祖考也凡民愛之則親利之則至是以明君之政設利以致之明愛以親之若徒利而不愛則衆不親徒愛而不利則衆不至愛利俱行衆乃説也　乃説音悅〉治家者不敢失於臣妾之心而況於妻子乎〈卿大夫稱家臣之與妾賤人也妻之與子貴者也接賤不失禮則其敬貴必矣〉故得人之歡心以事其親〈人謂采邑之人也愛利不失得其歡心所以供事其親不言先者大夫以賢舉包父祖之見在也　采七代反見賢遍反〉夫然故生則親安之祭則鬼享之〈夫然猶言如是生盡孝養故親安之祭致齊敬故鬼饗之謂其祖考也　夫音扶傳同養羊尚反齊側皆反〉是以天下和平災害不生禍亂不作〈上下行孝愛敬交通天下和平人和神説故妖孽不生禍亂不起也　説音悅孽魚列反〉故明王之以孝治天下也如此〈如此福應也行善則休徵報之行惡則咎徵隨之皆行之致也此有諸侯及卿大夫之事而主於明王者下之能孝化於上也　皆行下孟反〉詩云有覺徳行四國順之〈詩大雅抑之章也覺直也言先王行正直之徳則四方之衆國皆順從法則之也　行下孟反〉
　　聖治章第十〈經一百四十一字〉
　　曽子曰敢問聖人之德亡以加於孝乎〈曽子聞明王以孝道化天下如上章之詳故知聖人建徳無以尚於孝矣　亡音無〉子曰天地之性人為貴人之行莫大於孝〈性生也言凡生天地之間含氣之類人最其貴者也正君臣上下之誼篤父子兄弟夫妻之道辨男女內外疏數之節章明福慶示以廉恥所以為貴也孝者徳之本教之所由生也故人之行莫大於孝焉　行下孟反傳同數色角反〉孝莫大於嚴父嚴父莫大於配天則周公其人也〈嚴尊也言為孝之道無大於尊嚴其父以配祭天帝者周公親行此莫大之誼故曰則其人也〉昔者周公郊祀后稷以配天〈凡禘郊祖宗皆祭祀之別名也天子祭天周公攝政制之祀典也於祭天之時后稷佑坐而配食之也　禘大計反〉宗祀文王於明堂以配上帝〈上言郊祀此言宗祀取名雖殊其誼一也明堂禮誼之堂即周公相成王所以朝諸侯者也上帝亦天也文王於明堂后稷於圜丘也　相息亮反朝直遙反圜音員〉是以四海之內各以其職來助祭夫聖人之徳又何以加於孝乎〈人主以孝道化民則民一心而奉其上萬姓之事固非用威烈以忠愛也周公秉人君之權操必化之道以治必用之民處人主之勢以御必服之臣是以教行而下順海內公侯奉其職貢咸來助祭聖孝之極也復何以加之孝乎　夫音扶秉音丙操七刀反處昌呂反復扶又反〉是故親生毓之以養父母日嚴〈育之者父母也故其敬父母之心生於育之恩是以愛養其父母而致尊嚴焉　毓古育字養羊尚反傳同日人質反〉聖人因嚴以教敬因親以教愛〈言其不失於人情也其因有尊嚴父母之心而教以愛敬所以愛敬之道成因本有自然之心也〉聖人之教不肅而成其政不嚴而治其所因者本也〈凡聖人設教皆緣人之本性而道達之也故不加威肅而教成不加嚴刑而政治以其皆因人之本性故也　治直吏反傳同道音導〉
　　父母生績章第十一〈經三十字〉
　　子曰父子之道天性也〈言父慈而教子愛而箴愛敬之情出於中心乃其天性非因篤也〉君臣之誼也〈親愛相加則為父子之恩尊嚴之則有君臣之誼焉此又所以為兼之事也〉父母生之績莫大焉君親臨之厚莫重焉〈績功也父母之生子撫之育之顧之復之攻苦之功莫大焉者也有君親之愛臨長其子恩情之厚莫重焉者也凡上之所施於下者厚則下之報上亦厚厚薄之報各從其所施薄施而厚饋雖君不能得之於臣雖父不能得之於子民之從於厚猶饑之求食寒之欲衣厚則歸之薄則去之有由然也　長丁丈反饋其位反〉
　　孝優劣章第十二〈經一百二十字〉
　　子曰不愛其親而愛他人者謂之悖德不敬其親而敬他人者謂之悖禮〈盡愛敬之道以事其親然後施之於人孝之本也違是道則悖亂徳禮也悖補對反下及傳皆同〉以訓則昏民亡則焉〈夫徳禮不易靡人不懷徳禮之悖人莫之〉
　　〈歸故以訓民則昏亂昏亂之教則民無所取法也　亡音無夫音扶〉不宅於善而皆在於凶徳〈宅居也孝弟敬順為善徳昏亂無法為凶徳不愛其親非孝弟也不敬其親非敬順也故曰不居於善皆在於凶徳也弟大計反下同〉雖得志君子弗從也〈得志謂居位行德也不誼而富貴於我如浮雲無潤澤於萬物故君子弗從以言邦無善政不昧食其祿也〉君子則不然〈既不為悖徳悖禮之事又不為苟求富貴也〉言思可道行思可樂〈言則思忠行則思敬不虛言行也思可道之言然後乃言言必信也思可行之事然後乃行行必果也合乎先王之法言故可道合乎先王之德行故可行也　行下孟反傳行則言行行必徳行皆同樂音洛〉德誼可尊作事可法〈立徳行誼不違道正故可尊也製作事業動得物宜故可法也〉容止可觀進退可度〈容止威儀也進退動靜也正其衣冠尊其瞻視俯仰曲折必合規矩則可觀矣詳其舉止審其動靜進退周旋不越禮法則可度矣度者其禮法也〉以臨其民是以其民畏而愛之則而象之〈以者以君子言行徳誼進退之事也整齊嚴栗則民畏之溫良寛厚則民愛之畏之則用愛之則親民親而用則君道成矣君有君之威儀則臣下則而象之故其在位可畏施捨可愛進退可度周旋可則容止可觀作事可法徳誼可象聲氣可樂動作有文言語有章以臨其民謂之有威儀也　行下孟反樂音洛〉故能成其德教而行其政令〈上正身以率下下順上而不違故徳教成而政令行也教成政行君能有其國家令聞長世臣能守其官識保族供祀順是以下皆若是是以上下能相固也　聞音問〉詩云淑人君子其儀不忒〈國風曹詩尸鳩之章也言善人君子之於威儀無差忒所以明用上誼也忒他得反〉
　　紀孝行章第十三〈經九十三字〉
　　子曰孝子之事親也〈條説所以事親之誼也〉居則致其敬養則致其樂〈謂䖍恭朝夕盡其歡愛和顔説色致養父母孝敬之節也　養羊尚反傳同樂音洛説音悅〉疾則致其憂喪則致其哀祭則致其嚴〈父母有疾憂心悴卜禱嘗藥食從病者衣冠不解行不正履所謂致其憂也親既終沒思慕號咷斬衰歠粥卜兆祖葬所謂致其哀也既葬後反虞祔練祥之祭及四時吉祀盡其齊敬之心人竭其尊肅之敬所謂致其嚴也　干感反悴在醉反號戶刀反咷道刀反衰七雷反歠川悅反祔音附齊側皆反〉五者備矣然後能事其親〈五者奉生之道三事死之道二備此五者之誼乃可謂能事其親也〉事親者居上不驕為下不亂在醜不爭〈上上位也醜羣類也不驕善接下也不亂奉上命也不爭務和順也〉居上而驕則亡為下而亂則刑在醜而爭則兵〈驕而無禮所以亡也亂而不恭所以刑也爭而不讓所以兵也謂兵刄見及也〉此三者不除雖日用三牲之養繇為不孝也〈三者謂驕亂爭也不除言在身也三牲牛羊豕也繇固也三者在身死亡將至既自受禍父母蒙患雖日用三牲供養固為不孝也　養羊尚反傳同繇音由〉
　　五刑章第十四〈經三十七字〉
　　子曰五刑之屬三千〈五刑謂墨劓剕宮大辟也其三千條墨辟之屬千刻其顙墨之也劓辟之屬千截其鼻也剕辟之屬五百斷其足也宮辟之屬三百割其勢也大辟之屬二百死刑也凡五刑之屬三千也　劓魚器反剕扶味反辟婢亦反下同顙息朗反斷音短〉而辠莫大於不孝〈言不孝之辠大於三千之刑也辠者謂居上而驕為下而亂在醜而爭之比也　辠古罪字〉要君者亡上非聖人者亡法非孝者亡親〈要謂約勒也君者所以稟命也而要之此有無上之心者也聖人製法所以為治也而非之此有無法之心者也孝者親之至也而非之此有無親之心者也三者皆不孝之甚也　要於遙反傳同亡音無下同勒郎得反治直吏反〉此大亂之道也〈此無上無法無親也言其不恥不仁不畏不誼為大亂之本不可不絶也凡為國者利莫大於治害莫大於亂亂之所生生於不祥上不愛下下不供上則不祥也羣臣不用禮誼則不祥也有司離法而專違制則不祥也故法者至道也聖君之所以為天下儀存亡治亂之所出也君臣上下皆發焉是以明王置儀設法而固守之卿相不得存其私羣臣不得便其親百官之事案以法則姦不生暴慢之人繩以法則禍亂不起夫能生法者明君也能守法者忠臣也能從法者良民也　治直吏反下同離力智反相息亮反夫音扶〉
　　廣要道章第十五〈經八十一字〉
　　子曰教民親愛莫善於孝〈孝者愛其親以及人之親孝行著而愛人之心存焉故欲民之相親愛則無善於先教之以孝也　行下孟反〉教民禮順莫善於弟〈弟者敬其兄以及人之長能弟者則能敬順於人者也故欲民之以禮相順則無善於先教之以弟也　弟大計反傳同長丁丈反〉移風易俗莫善於樂〈風化也俗常也移太平之化易衰𡚁之常也樂五聲之主盪滌人之心使和易専一由中情出者也故其聞之者雖不識音猶屏息靜聴深思逺慮其知音則循宮商而變節隨角徵以改操是以古之教民莫不以樂以皆為無尚之故也　盪唐黨反滌徒厯反和易以䜴反屏必領反徵張里反〉安上治民莫善於禮〈言禮最其善孝弟之實用也國無禮則上下亂而貴賤爭賢者失所不肖者蒙幸是故明王之治崇等禮以顯之設爵級以休之班祿賜以勸之所以政成也　弟大計反〉禮者敬而已矣〈禮主於敬敬出於孝弟是故禮經三百威儀三千皆殊事而合敬異流而同歸也　弟大計反〉故敬其父則子説敬其兄則弟説敬其君則臣説〈此言先王以子弟臣道化天下而天下子弟臣説喜也教之以孝是敬其父教之以弟是敬其兄教之以臣是敬其君也　説音悅傳同以弟大計反〉敬一人而千萬人説〈上説所以施敬之事此總而言也一人者各謂其父兄君千萬人者羣子弟及臣也　説音悅〉所敬者寡而説者衆此之謂要道也〈寡謂一人也衆謂千萬人也以孝道化民此其要者矣所以説成敬一人之誼也説音悅〉
　　廣至德章第十六〈經八十三字〉
　　子曰君子之教以孝也非家至而日見之也〈此又所以申明上章之誼焉言君子之教民以孝非家至而日見語之也君子亦謂先王也夫蛟龍得水然後立其神聖人得民然後成其化也　語魚據反夫音扶蛟音交〉教以孝所以敬天下之為人父者也〈所謂敬其父則子説也以孝道教即是敬天下之為人父者也　説音悅〉教以弟所以敬天下之為人兄者也〈所謂敬其兄則弟説也以弟道教即是敬天下之為人兄者也　弟大計反傳以弟同説音悅〉教以臣所以敬天下之為人君者也〈所謂敬其君則臣説也以臣道教即是敬天下之為人君者也古之帝王父事三老兄事五更君事皇屍所以示子弟臣人之道也及其養國老則天子袒而割牲執醬而饋之執爵而酳之盡忠敬於其所尊以大化天下焉皇君也事屍者謂祭之象者也屍即所祭之像故臣子致其尊嚴也三老者國之舊徳賢俊而老所從問道誼故有三人焉五更者國之臣更習古事博物多識所從誥道訓故有五人焉　説音悅更音庚下同袒音但饋其位反酳以仭反〉詩云愷悌君子民之父母〈詩大雅泂酌之章也愷樂悌易也言君子敬以居身樂易於人其貴老慈幼忠愛之心似民之父母故以此詩明之也　愷苦亥反悌大計反泂音迥樂音洛下同易以豉反下同〉非至德其孰能訓民如此其大者乎〈孝之為徳其至矣故非有孝徳其誰能以孝教民如此其大者乎言敷徳以化下下皆順而從之也〉
　　應感章第十七〈經一百十三字〉
　　子曰昔者明王事父孝故事天明事母孝故事地察〈孝謂立宗廟豐祭祀也王者父事天母事地能追孝其父母則事天地不失其道不失其道則天地之精爽明察矣〉長幼順故上下治〈謂克明厥徳以親九族也長者於王父兄之列也幼者於王子弟之屬也能順其長幼之節則親疏有序而以之化天下上下不亂也　長丁丈反傳同治直吏反屬章欲反〉天地明察鬼神章矣〈章著也天地既明察則鬼神之道不得不著也謂人神不擾各順其常禍災不生也〉故雖天子必有尊也言有父也必有先也言有兄也必有長也〈更申覆上誼也天子雖尊猶尊父事死如事生宗廟致敬是也　長丁丈反覆芳伏反〉宗廟致敬不忘親也修身慎行恐辱先也〈説所以事父母之道也立廟設主以象其生存潔齊敬祀以追孝繼思修行揚名以顯明祖考皆孝敬之事也所以不敢不勉為之者恐辱其先祖故也　行下孟反傳同齊側皆反〉宗廟致敬鬼神著矣〈上句言天地明察鬼神以章此句言宗廟致敬鬼神以著言上下各致敬以祀其先人則鬼神有所依歸不相干犯也言無凶癘也癘音厲〉孝弟之至通於神明光於四海亡所不暨〈光充也暨及也〉
　　〈明主以孝治天下則癘鬼為之不神不神者不為患害也其精神徵應如此故曰通於神明又充塞於天地之間焉無所不及言普洽也　弟大計反亡音無暨其器反為於偽反塞先北反洽戶甲反〉詩云自西自東自南自北亡思不服〈詩大雅文王有聲之章也美武王孝徳之至而四方皆來服從與光於四海無所不暨誼同故舉以明此誼也　亡音無〉
　　廣名章第十八〈經四十四字〉
　　子曰君子事親孝故忠可移於君〈能孝於親則必能忠於君矣求忠臣必於孝子之門也〉事兄弟故順可移於長〈善事其兄則必能順於長矣忠出於孝順出於弟故可移事父兄之忠順以事於君長也　弟大計反傳同長丁丈反傳同〉居家理故治可移於官〈能理於家者則其治用可移於官君子之於人內觀其事親所以知其事君內察其治家所以知其治官是以言治者必效之以其實譽人者必試之以其官故虛言不敢自進不肖不敢處官也　治直吏反傳其治言治同譽音餘處昌呂反〉是以行成於內而名立於後世矣〈孝弟之行事父兄也而忠順出焉能理於其家閨門事也而治官出焉所謂行成於內而名立於後世也昔虞舜生於畎畝父頑母嚚弟又佷傲用能理率行孝道烝烝不怠天下推之萬姓詠之彌厯千載而聲聞不亡所謂揚名後世以顯父母也　行下孟反傳之行行成同弟大計反畎工犬反嚚魚巾反佷與狠同胡懇反推吐雷反聞音問〉
　　閨門章第十九〈經二十四字〉
　　子曰閨門之內具禮矣乎〈上章陳孝道既詳故於此都目其為具禮矣夫禮經國家定社稷厚人民利後嗣者也君子脩孝於閨門而事君事長以治官之誼備存焉　夫音扶長丁丈反〉嚴親嚴兄〈所以言具禮之事也嚴親孝嚴兄弟也孝以事君弟以事長而忠順之節著矣　弟大計反下同長丁丈反〉妻子臣妾繇百姓徒役也〈臣謂家臣傼也故家人有嚴君焉父之謂也父謂嚴君而兄為尊長則其妻子臣妾猶百姓徒役是故君子役私家之內而君人之禮具矣　繇音由長丁丈反〉
　　諫爭章第二十〈經一百四十八字〉
　　曽子曰若夫慈愛龔敬安親名參聞命矣〈慈愛者所以接下也恭敬者所以事上也安親名者孝子之行也曽子稱名曰參既得聞此命也　夫音扶龔與恭同參所金反下同行下孟反〉敢問子從父之命可謂孝乎〈疑思問也夫親愛禮順非違命之謂也以為於誼有闕是以問焉　夫音扶〉子曰參是何言與是何言與言之不通邪〈再言之者非之深也可否相濟謂之和以水濟水謂之同和實生民同則不繼務在不違同也從是爭非和也曽子魯鈍不推致此誼故謂之不通也　與音餘下同邪音耶爭音諍〉昔者天子有爭臣七人〈七人謂三公及前疑後丞左輔右弼也凡此七官主諫正天子之非也　爭音諍章內及傳皆同〉雖亡道不失天下〈無道者不循先王之至徳要道者不失天下言從諫也帝王之事一日萬幾萬幾有闕天子受之禍故立諫爭之官以匡已過過而能改善之大者也故凡諫所以安上猶食之肥體也主逆諫則國亡人呰食則體瘠也　亡音無下亡道同呰音紫瘠在昔反〉諸侯有爭臣五人〈自上以下降殺以兩故五人五人謂天子所命之孤卿及國之三卿與大夫也　殺所戒反〉雖亡道不失其國〈人非聖人不能無愆從諫如流斯不亡失也　愆起䖍反〉大夫有爭臣三人〈三人謂家相宗老側室也　相息亮反〉雖亡道不失其家〈皆謂能受正諫善補過也天子王有四海故以天下為稱諸侯君臨百姓故以國為名大夫祿食采邑故以家為號凡此皆周之班制也　稱尺證反采七代反〉士有爭友則身不離於令名〈同志為友士以道誼相切磋者故有非則忠告之以善道謂之爭友不離善名言常在身也　離力智反傳同磋七何反告古毒反〉父有爭子則身不陷於不誼〈父有過則子必安㡬諫見志而不從起敬起孝説顔説色則復諫也又不從則號泣而從之終不使父陷於不誼而已則孝子之道也　㡬音機説音悅下同復扶又反號戶刀反〉故當不誼則子不可以不爭於父〈當值也值父有不誼之事子不可以不諫爭也〉臣不可以不爭於君〈事君之禮值其有非必犯嚴顔以道諫爭三諫不納奉身以退有匡正之忠無阿順之從良臣之節也若乃見可諫而不諫謂之屍位見可退而不退謂之懷寵懷寵屍位國之姦人也姦人在朝賢者不進苟國有患則優俺侏儒必起議國事矣是謂人主國而捐之也　三息暫反朝直遙反俺與閹同一作奄敺起俱反〉故當不誼則爭之從父之命又安得為孝乎〈從命不得為孝則諫為孝矣故臣子之於君父值其不誼則必諫爭所以為忠孝者也重見當其不誼也夫臣能固爭至忠子能固諫至孝也人主忌忠謂之不君人父忌孝謂之不父忌忠孝則大亂之本也　重直用反夫音扶〉
　　事君章第二十一〈經四十九字〉
　　子曰君子之事上也〈上謂君父此之謂君子以徳稱也有君子之徳而在下位固所以宜事君也〉進思盡忠退思補過〈進見於君則必竭其忠貞之節以圖國事直道正辭有犯無隠退還所職思其事宜獻可替否以補主過所以為忠君有過而臣不行謂之補過也　見賢遍反〉將順其美匡救其惡〈將行也宜行其法令順之而不逆君有過臣舉言而匡之救其邪辟之行使不至於惡此臣之所以為功也故明王審言教以清法案分職以課功立功者賞亂政者誅誅賞之所加各得其宜也　辟匹亦反之行下孟反分扶問反〉故上下能相親也〈道王以先王之行拯主於無過之地君臣並受其福上下交和所謂相親是故詳才量能講徳而舉上之道下也盡忠守節謨明弼諧下之事上也為人君而下知臣事則有司不任為人臣而上專主行則上失其威是以有道之君務正徳以涖下而下不言知能之術知能下所以供上也所以用知能者上之道也故不言知能而政治者善人舉官人得視聴者衆也夫人君坐萬物之源而官諸生之職者也上有其道下守其職上下之分定也　道音導下道下同行下孟反下同拯拯救之拯涖音利又音類治直吏反夫音扶分扶問反〉詩云心乎愛矣遐不謂矣〈遐不謂矣言謂之也君子心誠愛其上則逺乎不以善事語之也　語魚據反〉忠心臧之何日忘之〈君子忠心實善則何日豈忘謂其上乎言每欲語之也君子事上誼與詩同故取以明之此詩小雅隰桑之章也　臧子郎反語魚據反〉
　　喪親章第二十二〈經一百四十二字〉
　　子曰孝子之喪親也〈父母沒斬衰居憂謂之喪親也　衰七雷反後皆同〉哭不依禮亡容〈斬衰之哭其聲若往而不反無依違餘音也喪事質素無容儀所以主於哀也　亡音無下同〉言不文〈發言不文飾其辭也斬衰之言唯而不對所以為不文也　唯維癸反〉服美不安〈夫唯不安故不服也美謂錦繡盛服也先王制禮稱情立文凶服象其憂吉服象其樂各所以表飾中情也是以衰麻在身即有悲哀之色端冕在身即有矜莊之色介冑在身即有可畏之色也　夫音扶稱尺證反樂音洛〉聞樂不樂食旨不甘〈旨亦美也其不樂故不聴不美故不食孝子思慕之至也　不樂音洛傳同〉此哀戚之情也〈所以解上六句之誼明有內發非虛加也〉三日而食教民亡以死傷生也〈禮親終哭踴無數水漿不入口毀竈不舉火既歛之後鄰里為之饘粥以飲食之三日以終者聖人立制足文理不以死傷生也　歛力驗反後同饘之然反粥之六反飲於鴆反食音嗣〉毀不滅性此聖人之正也〈孝子在喪可以毀瘠杖然後起而不可滅性㓕性謂不勝喪而死不勝喪則此比於不孝此聖人之正制也　瘠在昔反勝音升下同〉喪不過三年示民有終也〈孝子有終身之憂然三年之喪二十五月而畢服節雖闋心弗之忘若遂其本性則是無窮也故以禮取中制為三年使賢者俯就不肖者企及所以示民有竟之限也　闋苦穴反企邱豉反〉為之棺槨衣衾以舉之〈禮為死制槨槨周於棺棺周於衣衣周於身衣即斂衣衾被也舉屍內之棺槨也　棺音官槨音郭為死於偽反內音納〉陳其簠簋而哀戚之〈簠簋祭器盛黍稷者祭器陳列而不御黍稷潔盛而不毀孝子所以重増哀戚也　簠音甫簋音軌盛音成下同重直龍反〉哭泣擗踴哀以送之卜其宅兆而安措之〈搥心曰擗跳曰踴所以泄哀也男踴女擗哀以送之送之送慕始死牖下浴於中霤飯於牖下歛於戶內殯於客位祖奠於庭送葬於墓彌以即逺也卜其葬地定其宅兆兆謂塋域宅謂穴措置也安置棺槨於其穴卜葬地者孝子重慎恐其下有伏石漏水後為市朝逺防之也　擗婢亦反搥與椎同一作槌跳徒彫反泄息列反牖羊九反霤力又反飯扶晚反殯必刄反塋音營朝直遙反〉為之宗廟以鬼亨之春秋祭祀以時思之〈三年喪畢立其宗廟用鬼禮享祀之也言春則有夏言秋則有冬舉春秋而四時之誼存矣春雨既濡君子履之必有怵之心感親而脩祭焉所謂以時思之也　亨許丈反通作享𪫟敕律反他厯反〉生事愛敬死事哀戚〈父母生則事之以愛敬死則事之以哀戚糾撮上章之要也糾居黝反撮七活反〉生民之本盡矣〈謂立身之道盡於孝經之誼也〉死生之誼備矣〈事死事生之誼備於是也〉孝子之事終矣〈言為孝子之道終竟於此篇也〉











　　古文孝經孔氏傳
　　古文孝經〈宋本〉
　　仲尼閒居曽子侍坐子曰參先王有至徳要道以順天下民用和睦上下無怨女知之乎曽子避席曰參不敏何足以知之子曰夫孝徳之本教之所由生復坐吾語女身體髪膚受之父母不敢毀傷孝之始也立身行道揚名於後世以顯父母孝之終也夫孝始於事親中於事君終於立身大雅雲無念爾祖聿修厥徳
　　子曰愛親者不敢惡於人敬親者不敢慢於人愛敬盡於事親而德教加於百姓刑於四海葢天子之孝甫刑雲一人有慶兆民賴之
　　在上不驕高而不危制節謹度滿而不溢高而不危所以長守貴滿而不溢所以長守富富貴不離其身然後能保其社稷而和其民人葢諸侯之孝詩云戰戰兢兢如臨深淵如履薄冰
　　非先王之法服不敢服非先王之法言不敢道非先王之徳行不敢行是故非法不言非道不行口無擇言身無擇行言滿天下無口過行滿天下無怨惡三者備矣然後能守其宗廟葢卿大夫之孝也詩云夙夜匪懈以事一人
　　資於事父以事母而愛同資於事父以事君而敬同故母取其愛而君取其敬兼之者父也故以孝事君則忠以敬事長則順忠順不失以事其上然後能保其爵祿而守其祭祀葢士之孝也詩云夙興夜寐無忝爾所生子曰因天之道因地之利謹身節用以養父母此庶人之孝也
　　故自天子已下至於庶人孝無終始而患不及者未之有也
　　曽子曰甚哉孝之大也子曰夫孝天之經地之義民之行天地之經而民是則之因天之明因地之義以順天下是以其教不肅而成其政不嚴而治先王見教之可以化民也是故先之博愛而民莫遺其親陳之以徳義而民興行先之敬讓而民不爭導之以禮樂而民和睦示之以好惡而民知禁詩云赫赫師尹民具爾瞻子曰昔者明王以孝治天下也不敢遺小國之臣而況於公侯伯子男乎故得萬國之懽心以事其先王治國者不敢侮於鰥寡而況於士民乎故得百姓之懽心以事其先君治家者不敢侮於臣妾而況於妻子乎故得人之懽心以事其親夫然故生則親安之祭則鬼享之是以天下和平災害不生禍亂不作故明王之以孝治天下如此詩云有覺德行四國順之
　　曽子曰敢問聖人之德其無以加於孝乎子曰天地之性人為貴人之行莫大於孝孝莫大於嚴父嚴父莫大於配天則周公其人也昔者周公郊祀后稷以配天宗祀文王於明堂以配上帝是以四海之內各以其職來助祭夫聖人之徳又何以加於孝乎故親生之膝下以養父母日嚴聖人因嚴以教敬因親以教愛聖人之教不肅而成其政不嚴而治其所因者本也
　　子曰父子之道天性君臣之義父母生之續莫大焉君親臨之厚莫重焉
　　子曰不愛其親而愛他人者謂之悖德不敬其親而敬他人者謂之悖禮以順則逆民無則焉不在於善而皆在於凶德雖得之君子所不貴君子則不然言斯可道行斯可樂德義可尊作事可法容止可觀進退可度以臨其民是以其民畏而愛之則而象之故能成其徳教而行政令詩云淑人君子其儀不忒
　　子曰孝子之事親居則致其敬養則致其樂病則致其憂喪則致其哀祭則致其嚴五者備矣然後能事親事親者居上不驕為下不亂在醜不爭居上而驕則亡為下而亂則刑在醜而爭則兵此三者不除雖日用三牲之養猶為不孝也
　　子曰五刑之屬三千而罪莫大於不孝要君者無上非聖者無法非孝者無親此大亂之道也
　　子曰教民親愛莫善於孝教民禮順莫善於弟移風易俗莫善於樂安上治民莫善於禮禮者敬而已矣故敬其父則子悅敬其兄則弟悅敬其君則臣悅敬一人而千萬人悅所敬者寡而悅者衆此之謂要道
　　子曰君子之教以孝也非家至而日見之也教以孝所以敬天下之為人父者教以弟所以敬天下之為人兄者教以臣所以敬天下之為人君者詩云愷悌君子民之父母非至徳其孰能順民如此其大者乎
　　子曰昔者明王事父孝故事天明事母孝故事地察長幼順故上下治天地明察神明彰矣故雖天子必有尊也言有父也必有先也言有兄也宗廟致敬不忘親也修身慎行恐辱親也宗廟致敬鬼神著矣孝弟之至通於神明光於四海無所不通詩云自西自東自南自北無思不服
　　子曰君子之事親孝故忠可移於君事兄弟故順可移於長居家理故治可移於官是故行成於內而名立於後世矣
　　子曰閨門之內具禮矣乎嚴父嚴兄妻子臣妾猶百姓徒役也
　　曽子曰若夫慈愛恭敬安親揚名參聞命矣敢問從父之令可謂孝乎子曰是何言與是何言與言之不通也昔者天子有爭臣七人雖無道不失其天下諸侯有爭臣五人雖無道不失其國大夫有爭臣三人雖無道不失其家士有爭友則身不離於令名父有爭子則身不陷於不義故當不義則子不可以弗爭於父臣不可以弗爭於君故當不義則爭之從父之令焉得為孝乎子曰君子事上進思盡忠退思補過將順其美匡救其惡故上下能相親詩云心乎愛矣遐不謂矣中心蔵之何日忘之
　　子曰孝子之喪親哭不偯禮無容言不文服美不安聞樂不樂食旨不甘此哀戚之情三日而食教民無以死傷生毀不滅性此聖人之政喪不過三年示民有終為之棺槨衣衾而舉之陳其簠簋而哀戚之擗踴哭泣哀以送之卜其宅兆而安措之為之宗廟以鬼享之春秋祭祀以時思之生事愛敬死事哀戚生民之本盡矣死生之義備矣孝子之事親終矣













