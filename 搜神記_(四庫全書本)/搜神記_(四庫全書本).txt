　　欽定四庫全書　　　　　子部十二
　　搜神記　　　　　　　　小説家𩔖二〈異聞之屬〉提要
　　〈臣〉等謹案搜神記二十卷舊本題曰晉干寶撰寶字令升新蔡人元帝時以著作郎領國史遷散騎常侍本傳稱寶感父婢再生事遂撰集古今靈祗神異人物變化為一書其自序一篇併載本傳是書隋唐志皆著録而宋晁公武陳振孫諸家皆不載王應麟玊海引崇文總目雲搜神總記十巻不著撰人名氏或雲干寶撰非也又胡震亨跋雲此書有謝鎮西之稱攷謝尚於穆帝永和間加鎮西將軍寶書成嘗示劉惔惔卒於明帝大寧間則鎮西之號去書成時尚後二十餘年疑亦經後人附益非寶之舊今考太平寰宇記青陵臺條下引搜神記韓憑化蛺蝶事此本無之勘騐太平廣記所引又一一與此本合二書皆宋初所修不知何以互異疑樂史所引乃寶書李昉所引乃總記後人傳冩毎巻析而為二故與崇文總目十巻之數不合耳疑以傳疑今姑仍舊題著之於録焉乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








　　搜神記原序
　　雖考先志於載籍收遺逸於當時蓋非一耳一目之所親聞覩也又安敢謂無失實者哉衞朔失國二傳互其所聞呂望事周子長存其兩説若此比𩔖徃徃有焉從此觀之聞見之難由來尚矣夫書赴告之定辭據國史之方冊猶尚若此況仰述千載之前記殊俗之表綴片言於殘闕訪行事於故老將使事不二跡言無異途然後爲信者固亦前史之所病然而國家不廢注記之官學士不絶誦覽之業豈不以其所失者小所存者大乎今之所集設有承於前載者則非余之罪也若使採訪近世之事茍有虛錯願與先賢前儒分其譏謗及其著述亦足以發明神道之不誣也羣言百家不可勝覽耳目所受不可勝載今粗取足以演八畧之㫖成其㣲説而已幸將來好事之士録其根體有以游心寓目而無尤焉干寶令升
