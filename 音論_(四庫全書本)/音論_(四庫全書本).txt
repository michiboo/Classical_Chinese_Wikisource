　　欽定四庫全書　　　　　經部十
　　音論　　　　　　　　小學類三〈韻書之屬〉提要
　　臣等謹案音論三卷
　　國朝顧炎武撰炎武有左傳杜解補正已著録自陳第作毛詩古音考屈宋古音義而古音之門徑始明然創闢榛蕪猶未及研求䆳宻至炎武乃探討本原推尋經傳作音學五書以正之此其五書之一也上卷分三篇一古曰音今曰韻二韻書之始三唐宋韻譜異同中卷分六篇一古人韻緩不煩改字二古詩無叶音三四聲之始四古人四聲一貫五入為閏聲六近代入聲之誤下卷分六篇一六書轉注之解二先儒兩聲各義之説不盡然三反切之始四南北朝反語古反切之名六讀若共十五篇皆引據古人之説以相証驗中惟所論入聲變亂舊法未為甚確餘皆原原本本足以訂俗學之訛葢五書之綱領也書成於崇禎癸未其時舊本集韻與別本廣韻皆尚未出故不知唐宋部分之異同由於陳彭年丁度又唐封演見聞紀其時亦未刋行故亦不知唐人官韻定自許敬宗然全書持論精博百餘年來言韻學者雖愈闡愈宻或出於炎武所論之外而發明古義則陳第之後炎武屹為正宗陳萬䇿近道齋集有李光地小傳稱光地音學受之炎武又萬䇿作光地詩集後序稱光地推炎武音學妙契古先故所註古音不用呉棫韻補而用炎武詩本音則是書之為善本可槩見矣乾隆四十六年十月恭校上
　　總纂官臣紀昀臣陸錫熊臣孫士毅
　　總　校　官　臣　陸　費　墀
