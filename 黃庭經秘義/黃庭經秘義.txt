未完成，且剩餘部分文本在網際網路中找不到。影印本存有全文。
謹攷道藏玄文祕典，天有三十六重，其最上者為大羅天始青聖境，玉清元始天尊居之。次為清微天禹餘聖境，上清玉宸道君居之。次為大赤天兜率聖境，太上大道君居之。是為三天，又名三清聖境，此三天至虛至玄，極無上上，絕項之處，非具金剛純一妙體，莫能瞻仰，惟昔上聖，上清玉宸道君，憫諸世人，不明正道，不識修因，流浪塵劫，迷失本原，興茲慈惻，乃作七言，名曰黃庭內景玉經，即以世人之身，宣示要妙，至親至切，令人易悟易修，皆得成真証聖，命扶桑大帝君，賜暘穀神王，傳授南嶽魏夫人，夫人諱華存，字賢安，晉左僕射魏舒之女，太保公掾劉幼彥之室，光祿勳璞之母，天才卓異，少讀老莊，及五經百子，後修真得道，位紫虛元君，領上真司命，晉哀帝興寧二年，夫人降丹陽之句曲山，以玉經授弟子琅邪公府舍人楊君，使作隸書，出以授護軍長史許君父子，其後遞相授受，世不多見。唐開元年間，始有梁丘子註解本頭，至宋代，道門刻版存於五當，其傳稍盛前。明有內府刊版發交燕京白雲觀收貯，此三版年遠皆無存者，間有印刷舊本，互相磨對正文字樣，亦不一律，而梁丘子所註本頭，亦屬泛論，未合肯綮，於是經留意，每思訂正，因未得善本，音音於懷，蓋有年矣。迺天假奇逢，於前治下河時，有燕都友人過訪，示餘一抄冊，題曰道德真源，內有黃庭內景玉經一卷，係前明冷澹園真人註解，並附三乘口訣書尾，細字數行，乃伍沖虛門人顧與弢記錄。攷其經中正文，較比舊藏本頭，已屬善美，而又得冷真人註解，尤為明切簡要，誦讀之下，如獲和璧，誠稀有之真文，實至玄之寶錄，且三乘口訣，皆昔賢歃丹盟天披青誓地。祕密授受，次第玄機之要言。榮竟得盡睹，忻幸曷極，茲任歸河，稍得餘暇，僅將抄冊，恭楷付刊，以廣諸聖仙。津梁末學，啟迪後人之慈意，亦稍盡餘自度度他之素衷。惟祝遇此經訣者，緣是皆能精修復本，或轉刊流布，藉茲俱得進道成真，餘之願也。至黃庭外景玉經，乃太上大道君降傳，與此內景經，雖有繁簡，而其大者，則同久盛，傳於漢晉之間。然世本訛字亦多，學者有緣得此內景經三乘口訣，只要研讀不輟，豁地開通，精修白業，默印黃庭清靜厥心，全體自現，可以無事乎多勞焉，用誌數語，述其原始，是為序。時
道光十有七年，歲次丁酉，清和上浣怡庭龔慶榮，識於古虞歸河公廨。
黃庭玉經，為仙傳祕密之文，原不可註，故經文有，約得萬遍義自解之句。如能閉關清淨，誦詠靈文，自能通神明諦。乃世本不特字句訛舛，而註者更為荒謬，是非親歷其境，安能窺其玄奧。且自古丹經無口訣，是欲有志者，誦詠揣摩，苦訪明師，以受下手之訣。奈後世傍門，借喻誑人，學者無所從由。於是不得不顯言註晰，並將三乘口訣詮出，詳明節次，下手證果，接引後聖，以遇有緣，得此而度，其因果必不昧也。
澹園冷謙序
澹園冷謙註  怡庭龔慶榮敬刊
上清紫霞虛皇尊，太上大道玉宸君，閒居蕊珠作七言。
散化五行變萬神，是為黃庭曰內篇，琴心三疊舞胎仙。
九炁暎明出霄間，神蓋童子生紫煙，是為玉書可精研。
詠之萬過昇三天，千災以消百病痊，不憚虎狼之兇殘，亦以卻老年永延。
上有魂靈下關元，左為少陽右太陰。
後有密戶前生門。
出日入月呼吸存。
四炁所合列宿分，紫煙上下三素雲，灌溉五華植靈根。
七液洞流衝廬間。迴紫抱黃入丹田，幽室內明照陽門。
口為玉池太和官，漱咽靈液災不幹，體生光華氣香蘭，卻滅百邪玉鍊顔。
審能修之登廣寒，晝夜不寐乃成真，雷鳴電激神泯泯。
黃庭內人服錦衣，紫華飛帬雲炁羅，丹青綠條翠靈柯。
七甤玉籥閉兩扉，重扇金關密樞機。
玄泉幽闕高崔巍。
三田之中精氣微。
嬌女窈窕翳霄暉，重堂煥煥揚八威。
天庭地關列斧釿，靈臺磐固永不衰。
中池內人服赤珠，丹錦雲袍帶虎符，橫津三寸靈所居，隱芝翳鬱自相扶。
天中之嶽精謹修，雲宅既清玉帝遊，通利道路無終休。
眉號華蓋覆明珠，九幽日月洞空無，宅中有真常衣丹，審能見之無疾患，赤珠靈裙華蒨粲。
舌下玄膺生死岸，出青入玄二炁煥，子若遇之昇天漢。
至道不息決成真，泥丸百節皆有神。
髮神蒼華字太元，腦神精根字泥丸，眼神明上字英玄，鼻神玉壟字靈堅，耳神空閒字幽田，舌神通命字正倫，齒神鍔鋒字羅千。
一面之神宗泥丸，泥丸九真皆有房。
方圓一寸處此中，同服紫衣緋羅裳。但思一部壽無窮，非各別住俱腦中。列位坐次向外方，所存在心自相當。
心神丹元字守靈，肺神皓華字虛成。肝神龍煙字含明，翳鬱道煙主濁清。腎神玄冥字育嬰，脾神常在字魂庭。膽神龍字威明。
六府五藏神體精，皆在心內運天經，晝夜存之自長生。
肺部之宮似華蓋，下有童子坐玉闕。
七元之子主調氣，外應中嶽鼻齊位。
素錦衣裳黃雲帶。
喘息呼吸體不快，急存白元和六炁。
神仙久視無災害。用之不已形不滯。
心部之宮蓮含華，下有童子丹元家。
主適寒熱榮衛和，
丹錦緋裳披玉羅，金鈴朱帶坐婆娑。
調血理命身不枯，外應口舌吐五華。
臨絕呼之亦登蘇，久久行之飛太霞。
肝部之宮翠重裏，下有青童神公子，
主諸關鏡聰明始。
青錦披裳佩玉鈴，
和制魂魄津液平，外應眼目日月精。
百痾所鍾存無英，同用七日自充盈。
垂絕念神死復生，懾魂還魄永無傾。
腎部之宮玄闕圓，中有童子冥上玄，
主諸六府九液源。外應兩耳百液津，
蒼錦雲衣舞龍蟠。
上致明霞日月煙，百病千災急當存。
兩部水王對生門，使人長生昇九天。
脾部之宮屬戊己，中有明童黃裳裏。
消穀散氣攝齒牙，是為太倉兩明童。坐在金臺城九重，
方圓一寸命門中。主調百穀五味香，辟卻虛羸無病傷。
外應尺宅氣色芳，光華所生以表明。
黃錦玉衣帶虎章，注念三老子輕翔，長生高仙遠死殃。
膽部之宮六府精，中有童子耀威明。
雷電八振揚玉旌，
龍旂橫天擲火鈴。
主諸氣力攝虎兵，外應眼童鼻柱間，腦髮相扶亦俱鮮。
九色錦衣綠華裙，
佩金帶玉龍鳳文。能存威明乘慶雲，役使萬神朝三元。
脾長一尺掩太倉，中部老君治明堂，厥字靈元名混康，治人百病消穀糧。
黃衣紫帶龍虎章，長精益命賴君王。
三呼我名神自通，三老同坐各有朋。
或精或胎別執方，桃孩合延生華芒，男女迴九有桃康。
道父道母對相望，師父師母丹元鄉。可用存思登虛空，殊途一會歸要終。
…………
閉塞三關握固停，含漱金醴吞玉英，遂至不饑三蟲亡，心意常和致欣昌。五嶽之雲氣彭亨，保灌玉廬以自償，五形完堅無災殃。
…………

