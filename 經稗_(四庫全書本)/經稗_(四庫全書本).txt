　　欽定四庫全書　　　　經部七
　　經稗　　　　　　　　五經縂義類
　　提要
　　〈臣〉等謹案經稗十二卷
　　國朝鄭方坤撰方坤號荔鄉建安人雍正癸卯進士官至兗州府知府是編襍採前人説經之文以多摭諸説部故名曰稗言猶正史之外別有稗官耳漢代傳經専門授受自師承以外罕肯旁徵故治此經者不通諸別經即一經之中此師之訓故亦不通諸別師之訓故専而不襍故得精通自鄭康成淹貫六藝參互鉤稽旁及緯書亦多採掇言考證之學者自是始宋代諸儒惟朱子窮究典籍其餘研求經義者大抵斷之以理不甚觀書故其時博學之徒多從而探索舊文網羅遺佚舉古義以補其闕於是漢儒考證之學遂散見襍家筆記之內宋洪邁王應麟諸人明楊慎焦竑諸人
　　國朝顧炎武閻若璩諸人其尤著者也夫窮經之要在於講明大義得立教之精意原不以搜求奇秘為長顧有時名物訓詁之不明事跡時地之不考遂有憑臆空談乖聖人之本㫖諸人於漢學放失之餘捃摭而存一綫亦未始非餼羊之遺也顧諸家無談經之専書篇帙紛繁頗難尋檢方坤能薈稡衆説部居州次於考核之功深為有禆特録存之亦朱子註中庸不廢沈括夢溪筆談之意也原本易書詩春秋各一卷三禮共一卷四書共一卷篇頁頗為繁重今析為十有二卷以便省覽雲乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
