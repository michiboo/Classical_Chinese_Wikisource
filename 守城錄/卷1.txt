
　　靖康丙午，規以通直郎知德安府安陸縣事。丁未春正月，群盜王在等犯德安府。時郡將闕，規攝府事。賊來攻城，規在城上與賊語，問何因到此，賊言：「京城已為金破。」規獨念：都城之大，濠塹深闊，城壁高厚，實龍淵虎壘，況禁旅衛士百萬，雖金人乘我厄運，一時強盛，亦何能破！殆不足信。二月四日，賊遁，遣人詣都城奏功還，乃知京城果為敵陷，徒深痛切，但不知城破之所以然耳！又恨當時不得身在圍城中，陪守禦之士，以效綿薄。紹興己酉春三月，朝廷既復河南，規自祠宮被命知順昌府，夏五月到官。行及期年，暇日會同僚，語及靖康之難。汝陰令云：「嘗收《東齋雜錄》一編，中有《靖康朝野僉言》，具載金人攻城始末。」規得之熟讀，痛心疾首，不覺涕零。嗟呼！治亂強弱，雖曰在天有數，未有不因人事得失之所致也。揚雄所謂：「天非人不因，人非天不成。」靖康京城之難，若非人事之失，則天亦不得而為災。規不揆至愚，竊觀金人攻陷京城，朝廷大臣與將吏官帥應敵捍禦之失，雖既往不咎，然前車之覆，後車之戒，事有補於將來，不可不備論也。朝廷欲再援太原，大臣以為中國勢弱，敵勢方強，用兵無益，宜割三鎮以賂之。殊不知勢之強弱在人為。我之計勝彼則強，不勝彼則弱。若不用兵，何術以壯中國之勢，遏敵人之強？用之則有強有弱，不用則終止於弱而已。強者復弱，弱者復強，強弱之勢，自古無定，惟在用兵之人何如耳！
　　河東宣撫使統兵十七萬以援太原，又招河東義勇、禁兵五萬，共兵二十二萬。皆敗績，致太原陷於敵。非兵不多，蓋用兵之失也。其所以失者，兵二十二萬直行而前，先鋒遇敵者有幾？一不勝而卻，與其後大兵皆卻，宜乎不能援也！有識者觀之，不待已敗，而後知其不能援也。殊不知攻城者，分攻城兵、備戰兵、運糧兵、厄援兵；若兵不多，則攻必不久而速退，又不待其援也。假使當時往援者將良得計，雖無兵二十二萬，只十萬亦可以必援。又無十萬，只五萬亦可以優為之援也。又不五萬，至其下亦有可援之理。且以五萬為率，若只分為五十將，留十將護衛大將，兼備策應內外，三兩將詣扼援兵前，廣張兵勢，牽制扼援之兵。以二十將分地深入敵境，綿亙可布三五十里，不知敵人用兵多少，便能盡害。以二十將周圍行偏僻小路，尋求鄉導，多遣遠探，向前設伏，伺望敵人打糧出兵，多則退之，少則擒之。但絕其糧道，不必深入，直抵城下，其賊自退。又且兵既分遣，則人力並用。假令數將失利，其大兵必不至於一齊敗衄、潰散為盜。京城之難，其源在於援太原之失利也！
　　尼瑪哈攻太原之壽陽，壽陽城小而百姓死守。凡三攻，殘敵之眾萬人，而竟不拔。此必守城人中有善為守禦之策者。《僉言》以為城小而百姓死守者，非也。攻城者有生有死，善守者有生無死。壽陽之人，可謂善守，而不得謂之死守。又或雲城小而堅者，亦非也。若城太小，矢石交通，善守者亦難以設險施策。規以為城愈大而守愈易，分段數作限隔則易守。若已先策定險備，設使賊欲登城，縱令登城，已登即死；賊欲入城，引之入城，已入即死。今夫百里之城，內有數步之地，賊人登之，守城之人便自甘心伏其城拔。乞命於賊者，非攻之善，乃守之不善也！
　　九月，安炮於封丘門外。大炮數百座，皆在門外。賊至不收，遂為金人所得，咸謂金人得攻城之具。規以為破亦不在此。有善守者，假使更資炮數百座，亦必無害，在於禦炮之術善不善也。統制官辛康宗以賊去城遠，止兵不得發箭。止之甚善。百姓鼓眾擊殺，此亦見其自亂，素治之術失也。
　　敵先採濕木編洞屋，以生牛皮蓋其上戴之，令人運土木填濠，欲進攻城。守城人若得計，則城內先施大炮碎之。亦可用單梢炮，取遠至二百五十步外者，制其首領用眾之人。蓋益州郡舊有朝廷所降守禦冊定格：單梢炮上等遠至二百七十步，中等二百六十步，下等二百五十步。不知京城當時倉猝之際，此格用與不用？若人稍不究心，則下等二百五十步亦莫能及；若能究心，則二百七十步過之甚易。又以小炮禦近眾，其小炮每十人已上，不過十五人施放一座，亦可以致數十步。勿謂小炮不能害物，中人四肢，則四肢必折；中腰以上，則人必死。中馬亦然。又況大炮每放一炮，小炮可放數炮。不必用石，以重三四斤泥圓為之。泥圓之利亦博，不獨放時易得無窮，放去中人，人必死傷；不中，則泥圓為炮擊破，不致反資敵用。若要摧毀攻械，則須用大炮及石。金人攻城用大炮，蓋欲摧壞城樓。守城者欲摧毀敵人攻械，大炮與小炮齊用。縱敵在城外伐大木為對樓、雲梯、火車等攻城，可以破盡。金人廣列壘石炮座，尋碑石、磨盤石、羊虎為炮，欲攻之，所列炮座百餘，飛石如雨，擊守城之卒，死傷日不下一二十人。此非攻城之能，蓋守禦官一時失計耳！苟守禦官得計，止令卒近女頭墻坐立，城外炮來，高則於女頭墻上過，低則打中女頭墻，擊破在外，無緣中人一卒，亦不至於死傷日不下一二十人者。惟女頭墻稍加高厚，則愈加安堵。又須先用稍大木，造高一丈、長一丈、闊一丈上下、外直裡斜、外密裡希洞子。外密處，以大麻繩橫編，如荊竹笆相似，以備炮石眾多，攻壞女頭墻，即於兩邊連珠進洞子向前，以代女頭。若此，則炮石縱大數多，未易損壞。間有損壞，即遂旋抽換。假令只如此禦捍，則炮石亦何能害人？已可必其無虞也。
　　敵以雲梯、對樓攻東水門，其間禦捍，有設重樓獲勝者。固甚善也。又恐人在重樓之上，愈招矢石。又攻東門守禦官守具亦備，對樓、雲梯至，每以木衝倒，仆死者無數。此亦奇策。然持衝木人與對樓上人相對，不免互傷，亦非全勝。金人填壕橋城，運對樓過壕攻城，城下列炮座二百餘所，七梢炮、撒星炮、座石炮並發，又以強弩千餘助之，城上矢石如雨，使守禦卒不能存立，然後推對樓使登城。每對樓上載兵八十人，一對樓得城，則引眾兵上。此金人攻城之方也。其炮大數多，矢石齊發，只前說女頭墻次備以洞子，皆可隔盡矣。對樓登城，每一對樓果能載兵八十人，樓廣不過二丈，當面立得幾人？與守城人接戰者，不過十數人而已。假令八十人盡用力，施設五對樓，止四百人。此外必無伏兵，亦無奇兵。樓高須及五丈，乘高而來，其跡亦自甚危。自履危地，來與城上立平地人接戰，勝負人人可以自決。若守城者於此不勝，則交戰於平田廣野之地，不知其敗若何？況對樓填平壕上，惟可以直進直退，必不能於城下橫行。守人備禦，不過止備對樓所占之地。假使有十對樓，所占地步數亦不多，不獨接戰可以必勝，縱兵上城，獲全勝者，術亦多矣。不思則弗得也！
　　敵用雲梯，止要登城。每座雲梯須十餘人可以負荷到城，城上禦之，亦難向前來。縱不禦之，使敵倚城登梯上至城頭，少不死者，何以致之？於女頭墻裡鵲台上，靠墻立排叉木，每空闊三四寸一根，通度槍刀向上，高出女頭墻五六尺。敵至女頭墻上，必為排叉木隔住，背後乘空，守禦人於木空中施槍刀刺擊，豈有刺擊不下者？下而不死者，鮮矣。
　　閏十一月二十四日再攻，推對樓五座，盛矢石來城上，以杆衝倒三座，城上士卒爭持草以焚之。對樓木多而草盛火熾，火乘南風，遂引燒城上樓子三座。對樓既倒在城外，必不能卻回，亦不能再起，自是堵住敵人攻械來路，可以置而不問。焚者失也！縱不引燒城樓，止燒了敵人對樓，亦是城上人自持草火，與敵燒開再進攻械來路。此事大失！所有再造成樓骨格，欲於舊處安立者，以理度之，自是敵必不容，矢石必倍。守禦官若能用前說，造洞子於闕樓子處，兩頭連珠並進，不終日決可蔽合，權代女頭墻，以隔矢石。矢石雖愈倍於前，亦必無害。次於燒了城樓處兩頭，橫直深埋排叉木，以防敵急登。城上分甲兵兩向攻打。城裡從下斜築向上至城面，外垠向下陡峻；次於城裡腳下取土為深壕，離壕三五丈築月城圍之。矢敵乘對樓到城，如不下對樓上城，卻回則已；若上城，必自立不得，倒入壕內，無不死者。如此一挫，必罷攻退兵。乃守禦之人失之。以致城陷，豈步痛哉！
　　凡攻守之械，害物最重，其勢可畏者，莫甚於炮，然亦視人之能用與不能用耳。若攻城人能用，而守城人不能禦之，則攻城人可以施其能；若守城人能用，則攻城人雖能者，亦難施設。竊聞金人用炮攻城，守禦人於城上亦嘗用炮。城面地步不廣，必然難安大炮，亦難容數多。雖有炮台，炮台地步亦不甚廣。又炮才欲施放，敵人在外先見，必須以眾炮來擊。又城上炮亦在高處，自然招城外敵人用炮，可以直指而擊之。以此觀當時守禦之人，其不能用炮也明矣。假令當時於城裡腳下立炮，仍於每座炮前埋立小木為衣，敵人在外，不見立炮所在，雖有能用炮者，何由施設？或謂炮在城裡，炮手不能見得城外事，無由取的。每一座炮，別用一人於城上，專管城裡一座，外照物所在，裡照炮梢，與外物相對，即令施放；少偏，則令炮手略少那腳；太偏，則就令拽炮人抬轉炮座；放過，則令減人或用炮稍大者；不及，則令添人或用炮稍小者。照料得一炮打中後，炮少有不中。又城裡立炮，可置數多。守禦人用炮若止能如此，則攻城人用炮何能為也！
　　築城之制，城面上必作女頭墻。女頭墻中間立狗腳木一條，每兩女頭中掛搭篦籬。惟可以遮隔弓箭，於炮石則難以遮隔。若改作平頭墻，不用篦籬，只於近下留「品」字方空眼，與女頭相似，亦甚濟用。
　　或問何以備禦城外腳下？自有馬面墻，兩邊皆見城外腳下，於墻頭之上，下害敵之物。當敵人初到城下，觀其攻械，勢恐難遏，宜便於城裡腳下取土惟深闊裡壕，去壕數丈，再築裡城一重。對舊城門，更不作門，卻於新築城下緣裡壕入三二里地新城上開門，使人入得大城，直行不得，須於裡壕垠上新城腳下繚繞行三二里，方始入門。若此，則假使敵善填壕，止不過填得裡壕。若由門入城，須行新城腳下裡壕垠上。新城上人直下臨敵，何物不可施用？正是敵人死地，必不敢入。由正門入城尚且不敢，則豈肯用命打城？但只如此為備，則敵兵雖多，攻械百種，誠可談笑以待之矣。又況京師舊城，亦自可守，若逐急措置，便可使勢如金湯，有不可犯之理。兼京城之內，軍兵百姓，金銀粟帛，計以億兆之數亦莫能盡。若令竭力修作，不獨添築一城一壕，可不日而成；假令添築城壕數重，亦不勞而辦。重城重壕既備，然後招敵人入城議事，彼若見之，必不攻而自退。俗諺云：「求人不如求己。」古人云：「上策莫如自治。」又「事貴制人，不貴制於人。」皆此之謂也。
　　京城周圍地約一百二十里，聞當時敵在城外，諸門多閉，有以土實者，止開三兩門通人出入。如此乃是自閉生路，而為敵開其生路也。為守之計，不獨大啟諸門，仍於兩門之間，更開三兩門，使周圍有門數十座，齊門於城內運土出入，填壕作路，使戰兵出入，無至自礙。城上覘望敵人空隙，稍得便處，即遣兵擊殺。或夜出兵，使敵在外所備處多，晝夜備戰，無有休息，彼自不能久攻。兼既城內創開城門，自運土填壕，欲為出兵計，則其在外填壕欲入之計，不攻自破。然所以敢自創開城門出填壕者，非謂敵兵可欺，蓋恃其自於城內設險已備，引敵入城，而敵必死耳。晉王浚遣都護王昌及鮮卑段疾陸眷、末柸等部五萬之眾，以討石勒。諸將皆勸勒固守以疲寇，獨張賓、孔萇以為可速鑿北壘，為突門二十餘道。勒即以萇為攻戰都督，造突門於北城。鮮卑入屯北壘，勒候其陣未定，躬帥將士鼓譟於城上，會孔萇突諸門伏兵俱出擊之，生擒末柸，疾陸眷等眾皆奔散。萇乘勝追擊，枕屍三十餘萬，獲鎧馬五千匹。此乃守中有攻，可謂善守城者也。後之守城者，何憚而不法歟？
　　州郡城池之制，人皆以為盡善。城上有敵樓，而敵人用大炮摧擊；乘高數丈，而敵人用天橋、鵝車、對樓、幔道、雲梯等攻具登城。據其城池之製作，可以自謂堅固，前古所未有。故事貴乎仍舊，而人憚於改作，皆不可必者。古人所謂：「利不百者不變法，公不十者不易器。」以今城池之制觀之，雖利不至於百，功不至於十，然自古聖人之法，未嘗有一定之制，可則因，否則革也。為今之計，如敵樓者，不可仍舊制也。宜於馬面上築高厚墻，下留「品」字樣方徑及尺空眼，以備覘望及設施槍路。墻里近下，以細木蓋一兩架瓦棚，可令守禦人避寒暑風雨。屋在墻里，比墻低下，則炮在外雖大而數多，施設千萬，悉莫能及人。
　　壕上作橋，橋中作吊橋，暫時隔敵則可，若出兵則不能無礙。宜為實橋，則兵出入俱利。
　　城門宜迂迴曲折，移向里百餘步置。不獨敵人矢石不入，其舊作門樓處，行人一步向里，便是敵人落於阱。何謂落阱？蓋百步內兩壁城上，下臨敵人，應敵之具皆可設施。又於舊門前橫築護門墻，高丈餘，兩頭遮過門三二丈。城門啟閉，人馬出入，壕外人皆不見，孰敢窺伺？
　　城外腳下去城二丈臨壕垠上，宜築高厚羊馬墻，高及一丈，厚及六尺。墻腳下亦築鵲台，高二三尺，闊四尺。鵲台上立羊馬墻，上亦留「品」字空眼，以備覘望及通槍路。亦如大城上女頭墻，墻裡鵲台上栽埋排叉木，以備敵填平壕塹。及攻破羊馬墻至城腳下，則敵於羊馬墻內兩邊受敵，頭上大城向下所施矢石，即是敵當一面，而守城人三面禦之。羊馬墻內兵，賴羊馬墻遮隔壕外矢石。是羊馬墻與大城，系是上下兩城，相乘濟用，使敵人雖破羊馬墻而無敢入者。故羊馬墻比大城雖甚低薄，其捍禦堅守之效，不在大城之下也。又羊馬墻內所置之兵，正依城下寨以當伏兵，不知敵人以何術可解？若此，則既有羊馬墻，而鹿角木可以不用。仍於大城上多設暗門，以備遣兵於羊馬墻內出入。又羊馬墻腳去大城腳止於二丈，不令太遠者，慮大城上拋擲磚石，難過墻外，反害墻內人；又不令太近者，慮其太窄，難以回轉長槍。又於大城裡城腳下作深闊裡壕，裡壕上向里度地五七丈，可作來往路外，築裡城，排叉木，但多備下敵攻城應敵處。用此以設備，雖使敵人善攻，不足畏也！墨翟，宋大夫，善守禦。攻輸般為雲梯之械，將攻宋。墨子見之，乃解帶為城，以褋為械，九設攻城之機，墨子九拒之。公輸般攻械盡，墨子守有餘。公輸屈曰：「吾知所以拒我者！」以此見攻械者，宜乎古人以為策之下也。夫守城者，每見敵人設一攻械，而無數策以拒之者，謂之思也！規嘗聞《孫子》曰：「兵者，國之大事，死生之地，存亡之道，不可不察也。」又以為「兵者，詭也。」用無中形，詭詐為道。「故能而示之不能，用而示之不用；近而示之遠，遠而示之近。」「攻其不備，出其不意。此兵家之勝，不可先傳也。」然而有傳之於家，而達之於遠，有利而無害，有得而無失者，不可不先傳也。嗟乎！靖康丙午，金人以兒戲之具攻城，守禦者一時失計，遂致城拔。迄及一紀有餘，而金人猶不思當時幸勝，尚以驕氣相陵。規於未知金人攻城設炮之前，每見人云：「金人攻城，大炮對樓，勢豈可當？」貴顯言之，則怏然而不敢辯；眾人言之，則亦不敢痛折。今既知其詳，則豈可不盡曲折，剖其所見而言之？然用兵之道，以正合，以奇勝；善出奇者，無窮如天地，不竭如江海，千變萬化，人何能窮之？今止據金人攻城設施，略舉捍禦之策。至於盡精微，致敵殺敵之方，雖不憚於文繁，而有所謂真不可示人者，未之傳也。又況雖欲傳之，有不可得而傳者矣。惟在乎守城之人，於敵未至之前，精加思索應變之術，預為之備耳。區區管見，輒序於《僉言》之後。
　　　紹興十年五月日，陳規序。
