
　　建炎四年五月十二日，群賊趙壽號「不忙」，自黃州領眾數萬餘人，至孝感縣界劫掠，遣人至本府，欲就招安。是月，有朝奉郎守尚書兵部員外郎、福建、廣南東西、荊湖南北等路撫諭使馮康國到本府，守臣陳規白馮乞行招安。會趙壽亦遣人以書與馮，願受招安。規復遣人往壽寨，說以撫諭肯行招安之意。六月初二日，壽領眾至城外。是晚，馮親出城見壽。初三日，壽攜數隊入城，聽撫諭聖訓。謝恩招安了當，馮牒壽令權於江州、黃州駐紮，聽候朝命。本府亦支給錢糧犒設訖。十二日，壽起發至東四十裡環河鎮駐紮，忽夜遣人馬分頭項於本府八門，改換色衣，偽作民兵裝束，一擁奪門。賴諸門守禦素備，即時以死捍禦，旋增弓弩炮石鬥敵，至巳時方退。復放箭炮不及處擺佈為城，迭來攻打。被城上弓弩炮石不歇，及遣兵披城出戰三晝夜，計窮力盡。二十日，賊拔寨南走。
　　建炎四年六月，有曹成、李宏賊自舒州，歷光州、信陽至本府，眾數十萬，佈滿諸縣，直抵襄、隨、郢州界，駐紮三龍河。時早禾始熟，廣被芟掠。本府以賊兵眾盛，不輟提備。七月三十日，賊兵至城下，攻打府城。本府一面施放弓弩箭叢炮石，一面發兵出外披城鬥敵，賊不能破，巳時方退。八月十四日，眾賊又至城下。本府再發人兵出城迎敵，賊復退，於近城桐柏廟下立寨，分遣騎於八門一二里外立小寨，圍困本府，不通往還。本府官吏軍民，以死捍禦，間出兵掩殺，每夜遣兵劫擾小寨，奪糧入城。晝夜相拒六十餘日。是時成等人馬實多，本府兵極少，其勢不敵，遂設計謀，差人賚公文前去問商成等，誘以禍福利害，指其自新之路，成等始退。十月初三日，遣人入城商議，稱一行兵眾，原非為賊，止為鄉中不可居止，遂前來尋有糧吃用，卻蒙朝廷收還招安之後所授官職，止乞原來官資，湔洗招安之民。及賚到成等申狀，本府於初五日備錄奏聞，成等始於十六日復還三龍河大寨，仍不住於府城四外燒劫。又因本府抄截掩殺之故，十一月二十四日，復領眾來攻城。本府出兵迎敵，至午方退。五年二月十九日，成等領眾起離三龍河，往漢陽軍渡江前去。
　　紹興元年十二月初四日，有信陽軍邢舍人、尚統領等部領二千餘人，至本府城下焚掠。本府即時閉門捍禦，雖稍退，未肯遠去。十七日，又有隨州孫彪統領人馬三千餘人，亦來圍城。本府閉門捍禦，及遣兵出城戰，殺傷百餘人方退，亦未肯遠去。二賊梗路不通。二十日夜，賊齊至城下，弓弩箭叢、雲梯、布牌攻諸門。本府官吏軍兵拒敵，二十一日早，始退離城百步外圍繞。是夜，信陽軍賊馬前去攻孝感縣，不克，復回本軍。隨州賊馬前去攻復州，陷之。二年二月二十八日，再發人馬兩路，前來本府近城四外焚劫。本府官吏軍民，晝夜上城，不曾解甲，以死捍禦，及時出兵掩殺。三月初間，始退向隨州去，續據忠訓郎權孝感縣韓遹狀，淮鎮撫使差權縣事，踏逐到離舊縣一十里臨溳河，地名紫溳，就周圍積水為壕，創築城壁，欲就緒間。十二月二十四日，有信陽軍賊馬二千餘眾，自府城來奔本縣，先二百人到城北。遹即分佈守禦，發兵迎敵。賊敗走五里，逢賊大隊至，復圍縣城，施放弓弩，尋於壕外乎曰：「憨是信陽大後軍邢舍人、尚統制人馬，向北打了一百八十座山寨，壞了鄧州、信陽軍並天目山寨，今決要取本縣，屯泊人馬，就糧贍軍。」圍至夜，只於壕外分佈紮寨。二十五日，賊掠溳河客船，載兵入壕，及用布牌、木牌遮箭，抬奔雲梯五十座向前，水陸攻縣城。被本縣人施弓弩、炮石，並力捍禦。至晚，賊退回寨。二十六日，賊多拽河內船舫，五七隻為一絞，用大竹絞成竹牌，立於船頭，旋添船並作浮橋，於北壁壕內攻縣城。城上弓弩炮齊發，故不能近。復拽船泊岸，只攻東北，亦被禦退，至夜回寨。遹恐賊別生計，遂親領兵三更出劫賊寨，殺賊三百餘人，及收到被擄男女五百餘人入城。二十七日，賊於壕外添炮數座，即分佈船隻向前攻城，至午禦退。二十八日，又以雲梯向前並力攻城，至夜禦退。二十九日，賊又用船六十餘只通作一絞，用板釘鋪船面，船頭並用竹、木、布牌兩頭遮箭，後立長槍五百餘人，撐拽攻西壁，勢兇猛。遹激勵人兵，西門放出戰船十五隻，於壕內及城上，弓弩炮石齊發。至未時，賊大敗，渰溺無數，盡奪所絞船舫。其岸上擺立賊兵，即時回寨。至夜，拔寨遁去。
　　紹興二年六月十三日，桑仲餘黨知鄧州李橫，號「九哥哥」，領襄陽府、鄧、隨、郢州所管軍馬，及逐州百姓，共約五六千人，內正兵約四千人，前來德安府近城下寨，大小七十座。賊守李橫大寨在城西隔河，早晚舉平安火，諸寨相應。遇夜，諸寨有警，即時舉火。每寨各立望樓，樓上人執白旗，城北、東、西三面各正視城門，門內人出入必先見，出稍多，及舉旗向門，本寨及兩邊連寨人，竟出掩撲。或城內出兵迎敵及劫寨，即時諸寨舉旗指示，悉來應援。城南有望樓四座，佔高阜下瞰，城內街巷，往來動息，皆見之；城上守禦，人人可數；才見城內稍以擺拽，及舉旗諸寨各為備。夜於四外更互相應，把斷出入之路，圍閉府城，內外風水不通。本府雖不住出兵鬥敵，終是兵少難勝。亦嘗於城上招到橫親近打話，諭以禍福。橫只以本府收藏霍明為詞，誣執本府順番，必要打城。
　　七月初三日五更一點，城外發喊，用弓弩箭射城上人，即將雲梯到城，搬草擁門火之。城上人用弓弩、炮石、磚石射打，不能上城；至辰時，賊退，雲梯六十餘座皆棄下。初四日，橫親領衙兵往隨州，至襄陽府，喚木匠、鐵匠，搬取牛皮、繩索，及於大洪山取氈及索。十餘日回來，再造天橋、洞子、三梢大砲及雲梯等攻城器械。八月初四日，攻具成，至城西南角下寨，裝斫天橋，眾填壕，一夜平。初五日，入遠壕內立大砲七座，攻打城上人。其炮石小者不下十斤，大者四五十斤。用大木造四腳洞子一個，長約二丈，闊丈五，脊高丈二以上；用濕柏木大椓密牌，牛皮漫之；面與兩邊用木椓並厚氈簾。其腳高四尺五寸，厚似痴車腳。其狀如兩間屋。推臨裡壕，用大木椓絞成狗脊洞子，接連兩行，各長五十餘步。並厚木板牌二百餘面，遮護賊人搬運草木、磚石填裡壕。數日，斫就天橋，腳共六隻，高五尺，厚薄一如洞子。腳長六丈以上，闊二丈，高三丈五尺以上，近及四丈，上闊一丈以上。當頭自下至上斜高向前約一丈以上，上中下三層當面並兩邊及頂上，皆用牛皮、厚氈毯、棉被掛搭。其天橋底盤上復繫大竹索兩條，各長二十餘丈，每條百人牽拽。規暗料賊必是欲以炮打城門並城上人，使住立不得，然後進洞子向前填平壕，便推天橋就城，因以上城。規即時令人於城上照賊填壕處，相對用大木置起戰棚一座，上下兩層，其上橫鋪大木三重，及於城裡腳下深栽高木棚一所，以防賊人萬一上城後，若便下城，則必陷在城中。又於城上兩邊匝女頭墻，密用大木埋起高排叉柱，遮隔炮石。又於戰棚南北，各東西橫埋排叉柱兩重，柱外各分佈長槍手並斬馬刀。又於柱外各東西更置戰棚一座，棚上各備磚石、弓箭，以備賊人萬一上城，分頭兩向沿城殺入。及防戰棚上下人有不盡死禦敵者，至於必死之地，使之無不用命。又於城裡相對賊定炮並填壕處，亦立大炮七座，內三座亦可施放炮石重三五十斤至五六十斤者。又於炮架前並兩邊高埋大木，炮架中心、拽炮人上橫排木椓作炮棚遮隔賊炮。每炮一座用炮手三人，更互使用，城上照料城內放出炮石遠近偏正一人。城上戰棚下用大木兩條，各長二丈四五，橫用括木兩條，各長六尺，當用橫木一條，長一丈，造就扥竿一所。又以竿竹柴草，造下「火牛」三百餘個。又以大枋木三條，合就長板一片，約長一丈五尺有餘。又以火炮藥造下長竹竿火槍二十餘條，撞槍、鉤鎌各數條，皆用兩人共持一條，準備天橋近城，於戰棚上下使用。又於兵眾中選用有膽勇人，分為十四甲，逐日輪當戰棚上下，並排叉柱外及羊馬城外，及準備諸處緊急應援。以安陸縣尉李居正統領。又以副將馬立統領一項人馬，專點檢四壁守禦，及攻城緊處策應。幸而其賊所置攻城器具前來，一一皆如所料。賊所立炮七座，不住施放一十四晝夜，雖打壞城上門樓並城門護板，及打折排叉柱並戰棚上橫鋪木植，但逐旋打壞，逐旋添補立起，並不曾正打著城上城內一人。
　　惟是城裡放炮出外，遠近偏正，有城上照炮人招呼，令逐旋挪移，轉動炮架，及添減拽炮人數，或炮石大小施放。所以城外賊人稍有攢聚，炮力可及處，即時打散。其賊炮手並拽炮人，多被打殺。所有賊人狗脊洞子，只於當日盡皆打倒，並人亦打殺，更不能使用。惟有大洞子臨壕，約中城內大炮二三百下，方始打動，上蓋少有損壞，其當面椓簾、氈簾一齊打碎，炮入洞子內，打殺人多。卻推向前再修，別無牛皮作簾，並簾裡硬排立木，又向前來。再打損壞，方推拽向後不用。只擁驅擄到老少婦女，搬運草木、磚石填壕，並不顧城上箭炮打殺。若是打殺近上首領並親近正賊，及馱背或舁去窖埋；若是打殺驅擄人並已下人，即時剮肉食用。其壕相近填滿，方再以土傅城。城上人並射火箭在所填草木上，偶值風順，其賊眾向前打撲不及，被火燒著，兩三晝夜尚未燒盡。其賊又只用磚石並土，相兼再填。又兩三日，相近填滿。其老少婦女死損外，見存無幾，兼近城腳，難向前來。遂選壯健人與正賊牙兵相兼，以布袋盛土走奔向前來，並皮袋撇下，急走回去。其搬運填壕，並定炮、拽炮，及城下往來之賊，中箭並炮，前後死損甚多。其賊漸窘，少闕糧食，襄、鄧、隨、郢四郡界內人田種，萬無一二，順去亦難得食，打劫已遍，並無可劫。除正賊近上甲頭人有些裝著，餘人並襤褸，為指望打城後為飽暖之計。所以其賊攻城，亦不惜他人命，用意堅確，不肯輕退。
　　八月十五日，宣撫使司送到襄、鄧、隨、郢州鎮撫使司書寫機宜文字譚憲公文稱：朝廷已差李橫充襄、鄧、隨、郢州鎮撫使。又將譚憲文字付李橫照驗。橫言：「便是朝廷差我做鎮撫使，教我去那裡吃著甚底？我也不能做得他鎮撫使，我待打城破後相度。」十八日，賊眾遂填平裡壕。十九日，四面分佈打城。賊安排下雲梯，伺候同時下手。及四處高阜處，及要路上，各布馬軍，準備稍截城破走出之人。至午時，推天橋湊城西南角，正是所填壕上。於天橋兩邊抬雲梯三十餘座，後布長槍手，約一千餘人，發喊並鉦鼓齊發，及弓弩箭、炮石一齊施放，射打城上守禦人。其天橋已是近城，規即於城上戰棚腳下，推長板出城頭數尺，於板上並手推滾下大石，於城外腳下打推天橋賊眾，及推出扥竿。扥住天橋，爭一丈有餘不能到城。其戰棚上下方欲施用火槍、撞槍、鉤鎌之次，其天橋腳下人倒推，並牽拽竹索人倒拽天橋急回，約五十餘步方住。得一時辰以上，卻向前來，於天橋先行路梢近南行，意欲閃避扥竿。無可行得。近南地步丈尺稍多，所填壕不慎實處，致陷住天橋東南前腳，前來不得，卻向後拽。又因人眾用力太多，拽斷竹索，進退不得。至羊馬城內兵出，與天橋下賊人用命鬥敵，並城上磚石、弓弩箭叢，城裡炮石並下，移時方始殺退賊兵。尋於城上推下「火牛」柴草，被羊馬城內人並出，搬柴草積在天橋腳下焚之。其天橋上並中隔內賊兵，方始慌忙走下，一齊退卻。並繞成四外賊兵，各被城上守禦人施放弓弩、磚炮射打退走，棄下雲梯，及向外高阜處並要路上分佈人馬，一齊回寨。齊賊大敗，當夜遁去。
