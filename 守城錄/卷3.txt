
　　靖康元年十二月二十一日，群賊王在、黨忠、閻僅、薛廣等攻陷隨州，守臣陸德先以下俱逃，或盡室遭擄，遂犯德安府。知安陸縣事陳規先被差部押縣兵赴京，行至信陽，群盜梗路。二十八日，承府牒抽回赴府捍禦。二十九日，還至應山縣七里河，賊伙閻僅千餘人在寮子市置酒張樂，要截歸路。二年正月初一日，規率同部押官知應城縣宋理、應山縣丞權縣事夏翬，各以所部弓手、土軍、召募人，合五七百餘人，給甲。定安陸縣弓手節級馬立、黃冕、召募人雷智和、管界巡檢寨土軍劉允、應城縣弓手節級李吉、三川寨土軍向吉、應城縣弓手節級竹清、三縣巡檢寨土軍楊素，凡八人，徑領眾入應山縣，掩殺群賊。僅等大敗，餘黨潰散，投入王在伙中。王在寨去府百餘里。規尋得路，將所部兵到府。時知德安府李公濟已往諸處招集人兵，通判周子通先往諸縣起發民兵，及士曹張顏悅因賊至驚死，司錄、士曹、局務官、安陸縣城簿尉皆緣故搬家遁去。
　　初三日，城中官吏軍民推規權領府事。初六日，通判周子通回府，當日規交府事與通判。准府牒，規權通判，仍充統領守禦人兵迎敵。規遂措置修築城壁，召募膽勇，刷差軍兵，勾抽保甲，提防守禦。十一日，知府李公濟回，更不交割，牒府乞折資監當，即日離任去。十三日，王在人馬入府界劫掠。十四日，權兵曹應城主簿田縡出城逃走。十五日，賊游騎數十人至城下，與城上人相射，至晚回寨。十六日，王在領馬步五千餘人，著顏色衣，各執弓箭、背牌及板門扇來圍城，攻諸門。委管界巡檢胡善、三州都巡檢張惟德出戰。二人先走，匿於孝感縣九嵕山寺。是日，賊與守禦人相射，申後賊退，往府東天慶觀、泰山廟等處下寨。十七日，賊又攻城，賊首王在及近上首領多在齊安門外。規與權府周子通上呼賊與語，諭以禍福，賊暫退。是晚，周子通驚中風疾。十八日，牒府在假。本府止有規及安陸縣尉董貽、兵馬都監趙令戣、監酒稅務趙康輔四員而已，於是官吏軍民又推規權領府事。規以城危急，不敢辭，遂糾率官吏軍民，多方措置，盡死堅守。是日，賊搬積柴草，欲燒齊安門。守門人於未到十餘步，先放火箭熱之。賊又用松柏長木及大竹雲梯五十座，齊力並進。城上人用磚石及連秸棒、長槍、弓弩拒退。良久，遣人縋城，毀斫雲梯。二十日，賊列騎成陣逼城，驅人抬鵝車、洞子、樓座，用牛皮並氈包，漫攻齊安門。被城上人及城門上門空處，先以撞竿、扥叉抵定，次用搭鉤鉤去洞子上皮氈，墜大石及磚石摧擊，又用弓弩箭射，其賊退去。續次下城，焚燒毀斫盡絕。賊又進雲梯，約高二丈，各有梯道，四圍用棉被並氈皮包裹，煙火箭叢，不可侵近，約用四五十人抬擁向城。被守城人先以長竹並力撞衝，雲梯傾倒，壓死賊數人；次磚石弓弩箭射擊，賊人走退。是日，賊又進天橋，約高二丈，闊一丈，以木長四丈餘，可以並行數人，如城之幔道，用以登城。賊眾數十人，抬以向城。被城上人用弓弩、磚石射擊，致抬者止於十步外不能前進。又於諸攻具之外，列大炮十餘座，四面向城飛石，擊守城人。其城上人存身向篦籬以避之，城下人向木柵存身以避之，致其炮並不曾傷守城之人。是日，賊又前以步、後以騎，列陣向城。城內多設炮座，城上人看覷賊近遠向著，諭與定炮人，向賊放擊，發而多中。其賊遠退，只於城東十餘處下寨。自是每日遣人至城下相射鬥敵，及四散燒劫，略無退意。三十日早，又有黨忠人馬五六千人，齊到城下，著雜色衣，與王在兩夥同來，爭先攻擊，四面環繞，風水不通。規與機宜閻孝周登城，招王在諸酋至城下，開說大義，薄許犒設，賊意稍解。又招賊大將蔣宣入城，置酒款說禍福，卻令出城。
　　二月初三日，王在引兵去。黨忠人馬仍用洞子、火櫃齊攻城門，被城上人用撞竿、磚石、弓弩箭拒退。當日景陵門下打死賊五人，並炮打殺鼓賊一名。是夜三更，賊乘暗，忽由四邊抬雲梯上城，被城上人用槍及磚石刺打下。又攢火炬燒望雲、朝天、齊安等門，又用長鉤鉤城上人，又用竹木縛狄把作火炬，長二丈，列二三百炬，如火山，向城門及燒城上竹城篦籬。並被守城人並力用撞竿、扥叉抵拒，及用磚石、弓弩箭射，並放炮石，如此鬥敵，自三更至曉，方暫退。初四日早，規箭攻擊危急，賊不肯遠退，遂點第一隊、第三隊人兵，開朝天門出，乘賊不備，分頭掩擊，黨賊敗走，即收兵入門。卻開景陵門，令第二、第四隊並第一、第三並力出門掩殺，其賊大敗，乘勢趕逐，除斬獲生擒外，逼入溳河死者不知其數，餘黨遂潰。是日，奪到旗六十三面、鼓四十面、鉦五面、槍刀二十三條、牌十五面、甲七連、弓三張、弩二枝、牛五十二頭、馬九十匹、騾五頭、驢十二頭。自正月十五日至二月初四日，凡攻圍二十日。今考，具措置於後：
　　踏逐過往寄居官、進士勇敢者，借補官資，差攝職事。
　　選募有心力百姓，分佈諸門，上城禦敵。乃分認地頭，譏察奸細，及催督修城人夫工役。
　　差使院典級黃謹等行軍期司，專一行遣防城守禦修城文字，及各帶器甲，隨規巡城。
　　選差安陸縣吏楊玠等，提轄防城軍民弓手，日夜巡邏，及催促添修城壁。
　　差撥軍民弓手，分作四隊，及選差弓手節級、長行，每二人共管押一隊，內馬立、馬政管押四百一十五人，李全、許進管押三百一十六人，郭政、田全管押三百六十五人，劉德、李清管押三百五十人，各分佈城下，準備出戰。
　　差撥有心力膽勇保正、隊頭黃壽等，部領保甲人兵一十六隊，計八百餘人，準備出戰。
　　招集到茶客楊政等，自召募人準備出戰，並僧雷智和自召募僧行、百姓二十六人殺賊。
　　城上極是尖狹，有不及一尺闊者，其上不能容立一人，及無女頭，尋於城上裡邊，用鍬钁直削向下三尺，以代女頭。下城磴道，添造竹木棚棧，令人坐立可以施放弓箭等器械守禦。
　　城壁卑矮，遂於城外添立竹柵，間安篦籬，外可以遮隔弓箭，內可以施用兵仗。於土城之上，又立竹城一層。
　　城有極卑薄處，遂於城內腳下，離城三尺，別立木柵一重，約高一丈五尺；間空五寸，立木一根。於城稍低薄處，無不周遍，繫於土城之內，又立木城一重。於木城之外，每兩步立一人，與城上更互上下守禦。
　　城門薄怯損敝，尋於門外別立小門一重，各以氈皮釘裹，上開門頂空隙，以備墜石及下施兵仗。又於門內兩邊栽立枋木作鹿頂，約高一丈五尺，長五十步，其中路闊六尺，至盡處用木拒馬四五重閉定。每五寸立木一根，兩邊木外每步立一人，持長槍。
　　城上以《千字文》為號，每步一字，每字一人，以五人為一甲，十甲為一隊，互相統制，分佈城上。又以在城火夫、客戶，置籍結甲，上城守禦。
　　選人兵一百五十人，令保正副六人，甲頭二人，管押統領，晝夜準備應援。如東壁有報警急，及提兵東應，西則西應。自攻圍二十餘日，每有警急，無有不至者。
　　於賊退之後，其未遠止在城外側近圍繞之中，寅夜偷工開壕築城。仍命工人計城厚薄而中分之，先並力以築其表，高及尋丈，度不可以驟登，則又並力以築其裡，適相當，然後增築以成之。內具畚鍤以督役，外荷戈矛以備警。起五邑之夫，萬人竭作，不淹時而畢。
　　城壁長八百八十二丈，高二丈五尺，上闊一丈六尺，底闊三丈七尺五寸。及於城壁外開築城壕，繞城壕塹，計長七百八十八丈，上闊三丈，底闊一丈八尺，深一丈五尺。
　　建炎元年九月二十二日，李孝忠餘黨張世、李孝義賊馬五萬餘眾，已破襄陽、荊門軍、荊南府、郢、復州，遂寇德安府。先行文字，稱欲就招安，一面擺拽兵馬，環繞府城。本府以方議招安，未敢禦敵。是夜五更一點，忽同時發喊，雲梯、火炮、弓弩箭叢攻城，勢焰兇猛。本府官吏軍民，以死禦賊，至二十三日已時，賊始退。是日，矢石殺死賊兵三百餘人，賊拽屍以去，沉之河，及積薪焚之；被傷一千餘人，諸門奪下雲梯七十餘座。二十四日夜，賊兵又乘二至西、北兩門，以城上肅靜提防，不能下手，夜半引去。其時，有禦營使司同都統制范瓊討捕李孝忠等，領兵在府北，累遣至城下應援掩擊，不至。二十五日，拔寨南去。
　　建炎二年二月初四日，群賊楊進號「沒角牛」，領眾至本府城外，四面下寨，遣人賚文字來，稱有眾一百五十萬、馬三萬五千餘匹，自京東登、萊、沂、密、濰、淄、徐等州前來，逐州官員，盡皆剿殺。本府視賊寨約有十餘萬人，馬三千餘匹。是日，略來脅城，不多時，各退歸寨。初五日以後，朝暮繞城，矢石所不及處，擺佈人馬三五重，更翻替換。又於前分佈攻城人馬，大振金鼓喝喊，馬軍在後，用刀槍擁逼步人，並力攻城，一齊發攻弩及神臂弓箭叢射城上人，並持雲梯四面奔城。被城上守禦人弓弩箭叢、炮石磚石雨下，賊並不得利。城中時出兵衝殺，賊遂少退。
　　四五日後，賊復添立攻具，高起望樓，下瞰城中，並造戰柵、對樓、洞子，用牛皮包幔；又用夾布作遮箭幕，約高三丈，箭叢皆不能害；又立大炮，攻具日增。夜遣人搬柴草向羊馬城並城門放火，亦被守禦人救護撲滅，並矢石禦退，賊不得利。十七日，增望樓四座，大炮五十餘座，大戰柵一座，對樓一座，及雲梯不知其數。其戰柵約高二丈，四方各闊一丈六尺有餘，先用人裡外抬奔向城，被城上人用弓弩箭叢並炮先射打退抬奔人，及打的傾側，使用不得，棄下退去。其對樓約高四丈，闊一丈五尺有餘，作五層。縛木梯斜上，高過於城。其勢太眾，推拽難行，兼被城上守禦人施放矢石射打推拽人，莫能近前。其餘遮箭幕盡被炮石打得碎破。其洞子湊城，又被城上墜下柴草積火焚燒，皆不得近前。其炮亦被城內放炮多打殺定炮人。其賊凡所立攻具，一一施用，數日皆不能傷城上人。
　　自初四至十九日，計十六日，逐戰鬥殺，傷賊數多。賊知城不可攻，二十日方遣人至齊安門下，高聲呼城上人：「且不要放箭防禦，教來打話！」當時城上人問打甚話？其人言：「恁也不出來共俺廝殺，我也打恁城不破，有招安官來，俺只待要些犒設受招安。」城上人答：「待恁受招安了，與恁犒設。」其人便去。至晚，有一人著紫道服，領二十餘人，持東京留守司請召旗一面，向城隔壕與城上人說話，稱是東京留守宗元帥使臣成忠郎王申，元帥遣來招安楊防禦。高聲讀示宗元帥咨目並札子，言楊防禦今日方肯受招安，待問本府要些犒設，並出券往東京。本府許之。二十一日，送犒設在城外，其楊進領人親到齊安門下收受，致謝而去。是日，楊進領眾起離向信陽軍前去。
　　建炎二年十二月二十八日，有北來一項群賊數萬人，稱是單州團練使、郢州鈐轄孔彥舟，在黃州麻城縣作過。至三年正月初七日，賊至黃州，皆剃頭辮髮，作金人裝束。是夜，填塞壕塹，用雲梯及牛皮洞子，安立炮座，攻圍黃州城，及肆掠黃陂縣，並侵犯德安府孝感縣界。本府慮賊來犯城，遂分佈官吏軍民，於諸門地方嚴行提備。其賊迤邐至孝感縣東舊鎮，殺人放火，劫掠財物。二十四日，到環河鎮，殺傷已受范瓊招安下無錫人馬。二十六日，到府東十八里下寨，稱是武經大夫、榮州團練使、東平府兵馬鈐轄、京東西路統制軍馬孔彥舟。二十七日，領全軍數萬，至府城下四外，佔罔擺佈搭立，施設弓箭，射城上守禦人。被城上人齊發炮石、弓弩，賊眾不敢近。當夜遁去，向隨州前去。至閏八月十一日，復自光州回至本府應山縣作過，再佔據隨州。九月初一日，分遣賊騎侵犯本府圍城，本府乘時出兵掩殺。初八日，賊遁去，復回佔隨州。十一月初一日，彥舟又自隨州領人馬至本府城下，圍繞紮寨。初八日，大隊並至攻城。被本處守禦人施放弓弩箭叢、炮石禦敵，至晚退卻，止在城外。初九日，拔寨南去，佔據復州，又往佔據荊南府。
　　建炎三年三月，群賊董平部領人馬至應山縣，稱勤王兵，沿路劫掠。四月初四，日夜掩劫孝感縣，官吏居民逃走有不及者，悉為驅擄，乃燒盡一縣官私屋宇。是日，在本縣東舊鎮札寨，分遣賊徒剽掠。本府差撥人兵六頭項前去掩殺，董平起離取唐州去。九月十二日，有宣撫處置使司差知信陽軍武經郎孫璘到本府，差兵護行至信陽交割。至十二月二十日，董平破信陽，璘僅以身脫，其家並官屬皆沒於賊。平差人佔據信陽，自往唐州大義山札寨，令隨、唐、信陽三郡人戶送納糧草，並收逐處稅錢。四年三月十六日，平領三萬餘眾到本府。本府差正將辛選發兵往應山界迎敵，戰數合，賊大敗走，殺賊千餘人，鉦、鼓、旗、槍、弓箭、器械、輜重，棄之滿道。平尋走往西京界，為鄉村把隘人所殺。
