
少年親事冠軍侯，中歲仍遷北袞州。 
露冕寧誇漢車服，下帷常討魯春秋。 
後齋草色連高閣，車簡人稀獨行樂。 
閒心近掩陶使君，詩興遙齊謝康樂。 
遠山重疊水逶迤，落日東城閒望時。 
不見雙親辦豐膳，能留五馬盡佳期。 
北場爭轉黃金勒，愛客華亭賞秋色。 
卷簾滿地鋪氍毹，吹角鳴弦開玉壺。 
願學平原十日飲，此時不忍歌驪駒。

