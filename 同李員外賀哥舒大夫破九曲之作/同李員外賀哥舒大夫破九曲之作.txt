
遙傳副丞相，昨日破西蕃。 
作氣群山動，揚軍大旆翻。 
奇兵邀轉戰，連孥絕歸奔。 
泉噴諸戎血，風驅死虜魂。 
頭飛攢萬戟，面縛聚轅門。 
鬼哭黃埃暮，天愁白日昏。 
石城與巖險，鐵騎皆雲屯。 
長策一言決，高蹤百代存。 
威稜懾沙漠，忠義感乾坤。 
老將黯無色，儒生安敢論。 
解圍憑廟算，止殺報君恩。 
唯有關河渺，蒼茫空樹墩。

