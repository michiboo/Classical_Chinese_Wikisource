孤賤相長育，未曾為遠遊。
誰不重歡愛，晨昏闕珍羞。
出門念衣單，草木當窮秋。
非疾有憂歎，實為人子尤。
世情本難合，對面隔山丘。
況複干戈地，懦夫何所投。
與爾俱長成，尚為溝壑憂。
豈非輕歲月，少小不勤修。
從今解思量，勉力謀善猷。
但得成爾身，衣食寧我求。
固合受此訓，墮慢為身羞。
歲暮當歸來，慎莫懷遠遊。

