
巨浸連空闊，危樓在杳冥。
稍分巴子國，欲近老人星。
昏旦呈新候，川原按舊經。
地圖封七澤，天限鎖重扃。
萬象皆歸掌，三光豈遁形。
月車纔碾浪，日御已翻溟。
落照金成柱，餘霞翠擁屏。
夜光疑漢曲，寒韻辨湘靈。
山晚雲常碧，湖春草徧青。
軒黃曾舉樂，范蠡幾揚舲。
有客初留鷁，貪程尚數蓂。
自當徐孺榻，不是謝公亭。
雅論冰生水，雄材刃發硎。
座中瓊玉潤，名下茝蘭馨。
假手誠知拙，齋心匪蹔寧。
每慙公府粟，卻憶故山苓。
苦調當三歎，知音願一聽。
自悲由也瑟，敢墜孔悝銘。
野杏初成雪，松醪正滿瓶。
莫辭今日醉，長恨古人醒。

