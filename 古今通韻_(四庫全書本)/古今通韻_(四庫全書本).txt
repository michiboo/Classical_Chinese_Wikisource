　　欽定四庫全書　　　　　經部十
　　古今通韻　　　　　　　小學類三〈韻書之屬〉提要
　　臣等謹案古今通韻十二卷
　　國朝毛奇齡撰奇齡有仲氏易已著錄是書為排斥顧炎武音學五書而作創為五部三聲兩界兩合之說五部者東冬江陽庚青蒸為一部支微齊佳灰為一部魚虞歌麻蕭餚豪尤為一部真文元寒刪先為一部侵覃鹽咸為一部三聲者平上去三聲相通而不與入通其與入通者謂之葉兩界者以有入聲之東冬江陽庚青蒸真文元寒刪先侵覃鹽咸十七韻為一部無入聲之支㣲齊佳灰魚虞歌麻蕭餚豪尤十三韻為一部兩不相通其相通者謂之葉兩合者以無入十三韻之去聲與有入十七韻之入聲通用而不與平上通其與平上通者謂之葉其例不一今考其所列五部分配五音雖欲増一減一而有所不可乃又分為兩界則五音之例亂矣既分兩界又以無入十三韻之去聲與有入十七韻之入聲同用則兩界之例又亂矣至三聲之例本雲平上去通則三聲兩合不又自相亂乎葢其病在不以古音求古音而執今韻部分以求古音又不知古人之音亦隨世變而一槩比而合之故徵引愈博異同愈出不得不多設條例以該之迨至條例彌多矛盾彌甚遂不得不遁辭自解而葉之一說生矣皆逞博好勝之念牽率以至於是也然其援據浩博頗有足資考證者存備一家之説亦無不可故已黜而終存焉乾隆四十六年十二月恭校上
　　總纂官臣紀昀臣陸錫熊臣孫士毅
　　總　校官臣陸　費　墀














