
吾竊悲此生，四十幸未老。
一朝逢世亂，終日不自保。
胡兵奪長安，宮殿生野草。
傷心五陵樹，不見二京道。
我皇在行軍，兵馬日浩浩。
胡雛尚未滅，諸將懇征討。
昨聞咸陽敗，殺戮淨如掃。
積屍若丘山，流血漲豐鎬。
干戈礙鄉國，豺虎滿城堡。
村落皆無人，蕭條空桑棗。
儒生有長策，無處豁懷抱。
塊然傷時人，舉首哭蒼昊。
早知逢世亂，少小謾讀書。
悔不學彎弓，向東射狂胡。
偶從諫官列，謬向丹墀趨。
未能匡吾君，虛作一丈夫。
撫劒傷世路，哀歌泣良圖。
功業今已遲，覽鏡悲白鬚。
平生抱忠義，不敢私微軀。

