風雅不墜地，五言始君先。
希微嘉會章，杳冥河梁篇。
理蔓語無枝，言一意則千。
往來更後人，澆蕩醨前源。
傾筐實不收，樸樕華爭繁。
大教護微旨，哲人生令孫。
高飆激頹波，坐使橫流翻。
昔日越重阻，側聆滄海傳。
逮茲覿清揚，幸睹青琅編。
泠泠中山醇，片片昆丘璠.
一杯有餘味，再覽增光鮮。
對寶人皆鑒，握鞶良自妍。
吾其告先師，六義今還全。
