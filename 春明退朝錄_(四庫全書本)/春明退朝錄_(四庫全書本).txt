　　欽定四庫全書　　　　　子部十
　　春明退朝錄　　　　　　雜家類三〈雜説之屬〉提要
　　〈臣〉等謹按春明退朝錄三卷宋宋敏求撰敏求字次道平棘人自署常山舉古郡名也以賜進士及第為館閣校勘終龍圖閣直學士事蹟具宋史本傳是書見於馬端臨經籍考者故事及雜家二類並收今觀所記凡宋代典制十之九而雜説雜事僅存一二則入故事類者是也前有敏求自序稱熙寧三年予以諫議大夫奉朝請考宋史敏求熙寧元年以知制誥貶知絳州即於是歲詔還為諫議大夫王安石惡呂公著出知潁州敏求草制忤安石請解職未聽㑹李定自秀州判官除御史敏求封還詞頭遂以本官奉朝請又考宋史呂公著之罷中丞正在熙寧三年蓋即是時王偁東都事畧謂敏求自絳州遷右諫議大夫後知誥詔在職六年者誤也其序末但稱十一月晦蓋𫎇上熙寧三年之文然其下卷又有熙寧七年六月十三日之注豈先為序而後成書如程伊川春秋説之類歟書中紀朝廷掌故大都典確可據蓋宋氏為文獻舊家故所言足徵於考史者深有裨益焉乾隆四十二年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






　　春明退朝録原序
　　熈寧三年予以諫議大夫奉朝請每退食觀唐人洎本朝名輩撰著以補史遺者因纂所聞見繼之先廬在春明里題為春明退朝録雲十一月晦常山宋敏求述











