　　欽定四庫全書　　　　　史部十一
　　景定嚴州續志　　　　　地理類三〈都㑹郡縣之屬〉提要
　　〈臣〉等謹案景定嚴州續志十巻宋鄭珤方仁榮同撰珤時官嚴州教授仁榮時官嚴州學錄其始末則均未詳也所紀始於淳熈訖於咸淳標題惟曰新定續志不著地名葢刋附紹興舊志之後而舊志今佚也嚴州於宋為遂安軍度宗常領節度使即位之後升為建徳府故巻首載立太子詔及升府省劄體裁視他志稍殊惟物産之外別増瑞産一門但紀景定麥秀四岐一條鄉飲之外別増鄉㑹一門但紀楊王主㑹一條則皆乖義例耳然敘述簡潔猶輿記中之有古法者其戶口門中載寧宗楊皇后為嚴人而鄉㑹門中亦載主集者為新安郡王永寧郡王新安者楊谷永寧者楊石皆後兄楊次山之子也而宋史乃雲後㑹稽人當必有誤此可訂史傳之訛矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　景定嚴州續志序
　　郡之有志所以紀山川人物戶口田賦凡土地之所生所宜也嚴於浙右為望郡而介於萬山之窟厥土堅而隔上不受潤下不升鹵雨則潦霽則槁其田則土淺而源枯介乎兩山節節級級如橫梯狀其民苦而耐其俗樸而野其戶富者畝不滿百其賦則以地不産米民僅以山蠶而入帛官兵月廩率取米於鄰郡以給而百姓日糴則取給於衢婺蘇秀之客舟較之於他郡其等為最下下而嚴之所以為望郡而得名者不以田不以賦不以戸口而獨以雲山蒼蒼江水泱泱有嚴子陵之風在也郡志自淳熙後缺而不修者距今七十餘年吳越錢君可則以太府丞來守嚴政事之暇為之訪蒐以補其缺偏削訖而走書屬予序予謂嚴為我太宗皇帝髙宗皇帝建旄之地今皇儲賜履之封則一郡之山川人物風俗戸口田賦職方氏皆欲究知之矧惟天子聖明勒恤民隱凡州牧之出辭入覲必詳訪焉是編之作非惟可以備顧問亦可以少助宵旰民瘼之萬一也景定壬戌四月朝奉郎主管成都府玉局觀方逢辰序













