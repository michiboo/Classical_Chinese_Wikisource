
男兒轗軻徒搔首，入市脫衣且沽酒。
行路難，權門慎勿干，平人爭路相摧殘。
春秋四氣更迴換，人事何須再三歎。
君不見雀爲鴿，鷹爲鳩，東海成田谷爲岸。
負薪客，歸去來，龜反顧，鶴裴回，黃河岸上起塵埃〈一本作「負薪起塵埃」，無「客歸去」至「岸上」十四字〉。
相逢未相識，何用強相猜。
行路難，故山應不改，茅舍漢中在。
白酒杯中聊一歌，蒼蠅蒼蠅奈爾何。

