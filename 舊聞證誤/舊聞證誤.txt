宋李心傳撰。心傳有《建炎以來繫年要錄》已著錄。《要錄》於諸書譌異，多隨事辨正；故此書所論，北宋之事爲多，不複出也。或及於南宋之事，則《要錄》之所未及，此補其遺也。凡所見私史小說，上自朝廷制度沿革，下及歲月之參差，名姓之錯互，皆一一詳徵博引，以折衷其是非，大致如司馬光之《通鑑考異》。而先列舊文，次爲駁正，條分縷析，其體例則如孔叢之《詰墨》。其閒決疑定舛，於史學深爲有裨，非淹通一代掌故者，不能爲也。《宋史·藝文志》載此書作十五卷。自明代已無傳本。故薛應旂、王宗沐等續修通鑑，商輅續修綱目，皆未見其書。今從《永樂大典》中所載，蒐羅裒輯，尚得一百四十餘條。謹略依時代先後，編次排纂，析爲四卷，雖非心傳之全帙，然就所存者觀之，其資考證者，已不少矣。原書於所辨諸條，各註書名，《永樂大典》傳寫脫漏，僅存其十之三四。謹旁加搜討，凡有可考者，悉爲補註；無可考者，則仍其舊。心傳所辨，閒有脫文，今無別本可校，亦不敢意爲增損焉。
