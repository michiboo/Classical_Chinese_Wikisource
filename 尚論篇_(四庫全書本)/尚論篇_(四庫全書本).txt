　　欽定四庫全書　　　　　子部五
　　尚論篇　　　　　　　　醫家類
　　提要
　　〈臣〉等謹案尚論篇八卷
　　國朝喻昌撰昌字嘉言南昌人是書本名尚論張仲景傷寒論重編三百九十七法其文過繁難舉世稱尚論篇者省文也首為尚論大意一篇謂張仲景著卒病傷寒論十六卷其卒病論六卷已不可復睹即傷寒論十卷亦刼火之餘僅得之口授其篇目先後差錯頼有三百九十七法一百一十三方之名目可為校正晉太醫令王叔和附以己意編集成書共二十二篇今世所傳乃宋直秘閣林億所校正宋人成無己所詮注〈案成無己乃金人此雲宋誤謹附訂於此〉二家過於尊信叔和往往先𫝊後經以叔和緯翼之詞混編為仲景之書如一卷之平脈法二卷之序例其文原不雅馴反首列之則所為校正詮注乃仲景之不幸也程徳齋因之作傷寒鈐既多不經王履又以傷寒例居前六經病次之類傷寒病又次之至若襍病襍脈與傷寒無預者皆畧去之定為二百八十三法亦無足取惟方有執作傷寒條辨削去叔和序例大得尊經之㫖太陽三篇改叔和之舊以風寒之傷榮衛者分屬尤為卓識而不達立言之㫖者尚多於是重定此書以冬傷於寒春傷於溫夏秋傷於暑為主病之大綱四序之中以冬月傷寒為大綱傷寒六經之中以太陽為大綱太陽經中又以風傷衛寒傷榮風寒兩傷榮衛為大綱葢諸家所註至昌而始變其例矣次為辨叔和編次之失一篇次為辨林億成無己校註之失一篇次為駁正王叔和序例一篇皆不入卷數其於傷寒論原文則六經各自為篇而以合病併病壊病痰病四類附三陽經末以過經不解差後勞復病隂陽易病三類附三隂經末每經文各冠以大意綱舉目析頗有條理故醫家稱善本焉康熈甲寅順天林起龍重刻方有執之書以昌此書附後各施評㸃極論昌之所註全出於剽竊方氏醜詞毒詈無所不加夫儒者著書尚相祖述醫家融㑹舊論何可遽非況起龍所評方氏則有言皆是喻氏則落筆即非亦未免先存成見有意吹毛殆門戶之見別有所在未可據為定論故今仍與方氏之書並著於録焉乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀
