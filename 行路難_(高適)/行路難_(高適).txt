
長安少年不少錢，能騎駿馬鳴金鞭。
五侯相逢大道邊，美人弦管爭留連。
黃金如斗不敢惜，片言如山莫棄捐。
安知顦顇讀書者，暮宿靈臺私自憐。

君不見富家翁，舊時貧賤誰比數。
一朝金多結豪貴，萬事勝人健如虎。
子孫成行滿眼前，妻能管絃妾能舞。
自矜一身忽如此，卻笑傍人獨愁苦。
東鄰少年安所如，席門窮巷出無車。
有才不肯學干謁，何用年年空讀書。

