　　欽定四庫全書　　　　　集部五
　　巴西集　　　　　　　　別集類四〈元〉
　　提要
　　〈臣〉等謹案巴西集二巻元鄧文原撰文原字善之一字匪石綿州人隨其父流寓錢塘自稱巴西不忘本也生於宋理宗寳祐六年宋末應浙西轉運司試中魁選至元間行中書省辟為杭州路儒學正官至集賢直學士兼國子監祭酒致仕致和元年卒於家諡文肅文原學有本原所作皆溫醇典雅當大徳延祐之世獨以詞林耆舊主持風氣袁桷貢奎左右之操觚之士響附景從元之文章於是時為極盛文原實有倡導之功所著有內製集履素齋稿今並未見傳本此本不知何人所編前後無序跋僅録其碑誌記序等文七十餘首即顧嗣立元詩選中所録諸詩亦無一首葢後人摘選非其完帙然文原為元代名人而焦竑經籍志中已不載文原集名黃俞邰千頃堂書目載其名而不著巻數葢亦未見傳本近時藏書家所有亦皆與此本相同則其全集之存否葢未可知或好事者蒐採逸篇以補亡佚亦未可知也然吉光片羽雖少彌珍固當以倖存寳之不當以不完廢之矣乾隆四十四年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





