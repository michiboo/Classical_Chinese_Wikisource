吾友有寶劍，密之如密友。
我實膠漆交，中堂共杯酒。
酒酣肝膽露，恨不眼前剖。
高唱荊卿歌，亂擊相如缶。
更擊復更唱，更酌亦更壽。
白虹坐上飛，青蛇匣中吼。
我聞音響異，疑是幹將偶。
為君再拜言，神物可見不。
君言我所重，我自為君取。
迎篋已焚香，近鞘先澤手。
徐抽寸寸刃，漸屈彎彎肘。
殺殺霜在鋒，團團月臨紐。
逡巡潛虯躍，鬱律驚左右。
霆電滿室光，蛟龍繞身走。
我為捧之泣，此劍別來久。
鑄時近山破，藏在松桂朽。
幽匣獄底埋，神人水心守。
本是稽泥淬，果非雷煥有。
我欲評劍功，願君良聽受。
劍可剸犀兕，劍可切瓊玖。
劍決天外雲，劍沖日中鬥。
劍隳妖蛇腹，劍拂佞臣首。
太古初斷鼇，武王親擊紂。
燕丹捲地圖，陳平綰花綬。
曾被桂樹枝，寒光射林藪。
曾經鑄農器，利用翦稂莠。
神物終變化，復為龍牝牡。
晉末武庫燒，脫然排戶牖。
為欲掃群胡，散作彌天帚。
自茲失所往，豪英共為詬。
今復誰人鑄，挺然千載後。
既非古風胡，無乃近鴉九。
自我與君游，平生益自負。
況擎寶劍出，重以雄心扣。
此劍何太奇，此心何太厚。
勸君慎所用，所用無或苟。
潛將辟魑魅，勿但防妾婦。
留斬泓下蛟，莫試街中狗。
君今困泥滓，我亦坌塵垢。
俗耳驚大言，逢人少開口。
