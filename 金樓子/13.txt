
夫耳目之外，無有怪者。余以為不然也，水至寒而有溫泉之熱，火至熱而有蕭丘之寒。重者應沈而有浮石之山，輕者當浮而有沈羽之水。淳於能剖顱以理腦，元化能刳腹以浣胃。養由拂蜻蛉之左翅，燕丹使眾雞之夜鳴。皆其例矣。謂夏必長，而薺麥枯焉；謂冬必死，而竹柏茂焉。謂始必終，而天地無窮焉；謂生必死，而龜蛇長存焉。若謂受氣者皆有一定，則雉有化蜃，雀之為蛤，壤蟲仮翼，川蛙奮蜚，鼠化為鴽，草死為螢，人化為虎，蛇化為龍，其不然乎？及其乾鵲知來，猩猩識往，太皞師蜘蛛而結罟，金天據九扈以為政，軒轅候鳳鳴而調律，唐堯觀蓂莢以候時，此又未必劣於人也。逍遙國蔥變而為韭，壯武縣桑化而為柏，汝南之竹變而為蛇，茵鬱之藤化而為鱓。盧躭為侍中，化為雙白鵠；王喬為鄴令，變作兩飛鳧。諒以多矣，故作《志怪篇》。
秦青謂友人曰：「韓娥東之齊，至雍門鬻歌，既而余響繞梁，三日不絕，遇逆旅人辱之，娥因舉聲哀哭，一哭老少悲愁，三日不食，娥複舉聲長歌，一裡抃舞不能自禁，忘向之悲也。乃厚賂之，雍門人至今善歌，
有人以優師獻周穆王，甚巧，能作木人，趨走俯仰如人。領其頤則可語，捧其手則可舞。王與盛姬共觀，木人瞚其目，招王左右侍者，王大怒，欲誅優師，優師大怖，乃剖木以示王，皆附會革木所為，五臟完具，王大悅，乃廢其肝，則目不能瞚；廢其心，則口不能語；廢其脾，則手不能運。王厚賜之。
周穆王時，西極有化人，能入水火，貫金石，反山川，移城郭，穆王為起中天之台，鄭衛奏承雲之樂，月月獻玉衣，日日薦玉食，幻人猶不肯舍，乃攜王至幻人之宮，構以金銀，絡以珠玉，鼻口所納，皆非人間物也。由是王心厭宮室，幻人易之耳，王大悅，肆志遠遊。
短人在康居國北，男女皆長三尺。
夫餘國有美珠，大如酸棗。
海中得一布褐長三丈。
天下之大物，有北海之蟹，舉其螯能加山焉。有東海之魚焉，有海燕焉，一日逢魚頭，七日遇魚尾。魚產，三百里海水如血。
大月支及西胡，有牛名曰日及，今日割取其肉一二斤，明日瘡即愈。故漢人有至其國者，西胡以此牛示之。漢人對曰：「吾國有蟲大如小指，名曰蠶，食桑葉而吐絲。」外國人複不信有蠶。
東南有桃都，山山有大桃樹，上有天雞，日初出照此桃，天雞即鳴，天下之雞感之而鳴，樹下有兩鬼，對樹持葦索，取不祥之鬼食之。今人正旦作兩桃梗，以索中置雄雞，法乎此也。
玉之精為白虎，金之精為車渠。楓脂千歲為琥珀，銅之精為奴，錫之精為婢，松脂千歲為茯苓。
大秦國人長十丈，小秦國人長八尺，一足國人長九寸。
女國有橫池水。婦人入浴，出則孕，若生男子，三年即死。
神洲之上有不死草，似菰苗，人已死，此草覆之即活。秦始皇時，大苑中多枉死者，有鳥如烏狀，銜此草墜地，以之覆死人，即起坐。始皇遣問北郭鬼谷先生，雲，東海稟洲上不死之草，生瓊田中。
秦始皇聞鬼谷先生言，因遣徐福入海求金菜玉蔬，並一寸葚
秦王遣徐福求桑椹於碧海之中，海中止有扶桑樹，長數千丈，樹兩根同生，更相依倚，是名扶桑，仙人食其椹，而體作金光，飛騰元宮也。
豫章有石，以水灌之便熱，以鼎置其上，灼食則熱。張茂先博物君子也，雷孔章亦一時之學士也。入洛齎此石以示張，張曰：「所謂燃石也。余從兄勱為廣州，嘗致數片，煮食猶須燒之。」
余丙申歲婚，初婚之日，風景韶和，末乃覺異，妻至門而疾風大起，折木髮屋，無何而飛雪亂下，帷幔皆白，翻灑屋內，莫不縞素，乃至垂覆闌瓦，有時飛墜，此亦怪事也。至七日之時，天景恬和，無何雲翳，俄而洪濤波流，井溷俱溢，昏曉不分，從叔廣州昌住在西州南門，新婦將還西州，車至廣州門，而廣州殞逝，又怪事也。喪還之日，複大雨霔，車軸折壤，不復得前，爾日天雷震西州聽事，兩柱俱時粉碎，於時莫不戰慄，此又尤為怪也。
荊州亭齋，盛夏之月無白鳥，餘亟寢處於其中，及移餘齋，則聚蚊之聲如雷，數丈之間，如此之異。
或世用，或世不見者，涸澤數百歲，穀之不徙，水之不絕者，生慶忌，慶忌狀如人，其長四寸，衣黃冠，乘小馬，以其名呼之，可使千裡外一日反報。
北澤之精，生於蟲者，一頭兩身，狀若蛇，以其名呼之，可以取魚鱉，此並涸水之精也。
齊桓公北征孤竹，未至卑耳之溪，見人長一尺，形具焉，右祛衣而走馬前，左右皆不見。桓公曰：「吾事之不濟也，豈有人若此乎？」管仲曰：「臣聞山神有俞兒，狀長一尺而人形，見此霸王之君興，則山神見也。走馬，前導之也；祛衣，前有水也；右祛衣，從右方可涉也。」至卑耳之溪，有贊水者，公乃從右方而涉，既濟水，公拜管仲於馬前曰：「仲父聖人也。」管仲曰：「聖人先知無形，今已有形，臣非聖人也，善承教爾。」
桓公與管仲闔門而謀伐莒，未發而已聞於國。桓公怒，管仲曰：「國必有聖人。」桓公曰：「然，有藝席，必是人也。」少頃東郭[壬阝]至，桓公問曰：「子言伐莒也？」曰：「然！」公曰：「何以知之？」曰：「臣視二君之在上也，口開而闔，是言莒也。舉手而指，又當莒也。君有甲兵之色，臣是以知之也。」
山中有寅日稱虞吏者，虎也；稱當路者，狼也。辰日稱雨師者，龍也。知其物，不能為害矣。
山精如小兒而獨足，足向後，喜犯人，名蚑，呼之即止，一名熱六，可兼呼之。夜在山中見胡人者，銅錢精也；見秦人者，百歲木也；中夜見火光者，亦久枯木也。
外國方士能咒，能臨淵禹步，龍浮出，有物長數十丈，方士咒之即縮長數寸，掇取著壺中，輒有四五，以水口口余國少雨，患者輒齎此龍往賣之，一龍直金十斤，口口頭置水中則興雲雨。
巨龜在沙嶼間，背上生樹木如淵島，嘗有商人依其採薪，及作食，龜被灼，熱便還海，於是死者數十人。
海鴨大如鵝，班白文，亦名文鳥。
水鵠大而無尾，和鳴如鵠，聲在水底。
鯨鯢一名海，穴居海底，鯨入穴則水溢為潮來，鯨出穴則水入為潮退，鯨鯢既出入有節，故潮水有期。
用紫芝煮石，石美如芋，食之可更調和五味，下橘皮蔥豉，名山之下生蔥韭者，是古人食石種也。故語曰：「寧得一把五加，不用金玉滿車；寧得一片地榆，不用明月寶珠。」五加一名金鹽，地榆一名玉豉，唯此二物，可以煮石。
有樹名獨根，分為二枝，其東向一枝是木威樹，南向一枝是橄欖樹，扶南國今眾香皆共一木，根是旃檀，節是沈香，花是雞舌，葉是霍香，膠是薰陸。
地肺，荊州濟江西岸安船處也，洪潦常浮不沒，故雲地肺也。其中有人焉，居南定縣，足骨無節解，身有毛，臥時更相扶，然後能起。
晉寧縣境內出大鼠，狀如牛，土人謂之鼴鼠。天時將災，則從山出遊畎畝，散落其毛悉成小鼠，盡耗五稼。
利水內有木材，元嘉中大水，有千餘段木流出，斧跡未滅。俗曰：「漢將攻越，築城伐木於利水，未運之前，一夜忽失數千段，鹹為鬼所匿。」今所流木，昔鬼匿之者。
滎陽郡山中有巨龜，長八九尺，足下有文字，前後足下各躡一龜，有時逾山越水，鹹觀異之。
晉時營道令何潛之，於縣界得一鳥，大如白鷺，膝上自然有銅環貫之。
有清鹽池，鹽正四方，廣半寸，其形扶疏似石，人耕池旁地，取池水沃種之，去勿回視，即生此鹽。
太極山有采華之草，服之乃通萬里之言。
孔子塚在魯城北，塋中樹以百數，皆異種。魯人世世無能名者，傳言孔子弟子，既皆異國之人，各持其國樹來種之，孔子塋中，至今不生荊棘草木。
東平思王塚在東平，民相傳言思王歸國後，思歸京師，後葬，其塚上松柏皆西靡。是時思王皆生埋所寵倖者，其號呼之聲，後數十年猶有聞者。
修羊公止於華陰山，以道幹漢景帝，帝禮遇之。數歲道不可得，有詔問修羊公何能，發語未訖，於床上化為白羊，題其脅曰：「修羊公謝天子」，後置石羊於通靈臺上。
合浦有康頭山，山上有一頭鹿，額上戴科藤一枚，四條直上，各長丈許。
地鏡經凡出三家，有師曠地鏡，有白澤地鏡，有六甲地鏡，三家之經，但說珍寶光氣，前金樓先生是嵩高道士，多游名山尋丹砂，於石壁上見有古文，見照寶物之秘方，用以照寶，遂獲金玉。凡有樹木之變枝柯，南枝枯折者，寶在樹南；西枝枯折者，寶在樹西也。
凡藏諸寶忘不知處者，以銅盤盛井花水，赴所擬地照之，見人影者物在下也。
入名山，牽白犬，抱白雞，山神大喜，芝草及寶玉等自出。
有石連理生樹，高一尺五寸，枝頭葉皆紫，吳時人獻以為瑞。
青龍元年五月庚辰，芝產於長平之習陽。六月甲子，許昌典農中郎將充奉以其事聞，色丹紫，質光耀，高尺八寸，散為三十六莖，枝幹似珊瑚之形。
巴蛇食象，三歲而出其骨，君子服之，無心腹之疾。
魏明帝時，京兆人食啖兼十許人，遂大肥，不能搖動，其父曾作方長史官，徙送彼縣，令共食之，一二年中，一鄉為之儉。
東海有牛魚，形如牛，剝其皮貫之，潮水至則毛起，潮水去則毛弭。
奇肱國民能為飛車，從風遠行，至於亶州，傷破其車，不以示民。十年西風至，複使給車遣歸。
無複國人長而無腹。
甘水之間有羲和國，有女子方浴於甘淵。
白鹽山山峰洞澈，有如水精，及其映日，光似琥珀，胡人和之，以供國廚，名為君王鹽，亦名玉華鹽。
大月氏國善為葡萄花葉酒，或以根及汁醞之，其花似杏而綠心碧須，九春之時，萬頃競發，如鸞鳳翼，八月中風至，吹葉上傷裂，有似綾紈，故風為葡萄風，亦名裂葉風也。
巴陵僧房中木，愈剪疾生。終南山有木，伐之瘡隨合。
浣紗女死，三蛟至葬所。寶武母窆，蛇擊柩前。羅含之雞能言，西周之犬解語。合浦桐葉，飛至洛陽；始興鼓木，奔至臨武。樂安胡氏，枯骨吟嘯；遼水浮棺，有人言語。鬼來求助張林，使鬼而致富；神女為董永，織縑而免災。懷德郡石解語，臨川閑山能嘯。泗水卻流，蓋泉赴節。蟲食葉成字，鵠口畫作書，狐屈指而作簿書，狸群叫而講經傳。黿頭戴銀釵，豬胛帶金鈴，成皋之魚號慨，華陰之狗涕零。武昌郡閤杖有蓮華，長安城門斧柯生葉。黃巾將走，草作鳥獸之形；董卓欲誅，葉為人馬之狀。有莘氏女采兒於空桑之中，水濱浣嫗得子於流竹之裡。陸機引軍而牙折，桓元出遊而蓋飄。隕石於宋都，雨玉於薄邑，取董奉之杏，去即值虎，持歸薑之橘，還輒遇蛇，益陽金人，杖築地而成井；遁水竹王，以劍擊石而出水。夫差之女死，以玉壺送葬；韓重之女亡，以金罌贈別。石言於晉國，石立於泰山，神降於莘，蛇鬥於鄭，子文受於於菟之乳，魏顆獲結草之功，龍戰於夏庭，樹生於殷廟，會稽城門之鼓，擊之聲聞洛陽，遂得號為雷門。是何怪與妖祥之事，可殫言乎？
