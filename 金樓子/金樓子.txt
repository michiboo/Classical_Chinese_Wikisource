梁孝元皇帝撰。《梁書•本紀》稱帝博總群書，著述詞章，多行於世。其在藩時，嘗自號金樓子，因以名書。《隋書•經籍志》、《唐書》、《宋史•藝文志》俱載其目，為二十卷。晁公武《讀書志》謂其書十五篇，是宋代尚無闕佚。至宋濂《諸子辨》、胡應麟《九流緒論》所列子部，皆不及是書。知明初漸巳湮晦，明季遂竟散亡。故馬驌撰《繹史》，徵采最博，亦自謂未見傳本，僅從他書摭錄數條也。
今檢《永樂大典》各韻，尚頗載其遺文。核其所據，乃元至正間刊本。勘驗序目，均為完備。惟所列僅十四篇，與晁公武十五篇之數不合，其二南五霸一篇與說蕃篇，文多複見。或傳刻者淆亂其目，而反佚其本篇歟？又《永樂大典》詮次無法，割裂破碎，有非一篇而誤合者，有割綴別卷而本篇反遺之者。其篇端序述，亦惟戒子、後妃、捷對、志怪四篇尚存、餘皆脫逸。然中間興王、戒子、聚書、說蕃、立言、著書、捷對、志怪八篇，皆首尾完整，其他文雖攙亂，而幸其條目分明，尚可排比成帙。謹詳加裒綴，參考互訂，厘為六卷。
其書於古今聞見事蹟，治忽貞邪，咸為苞載。附以議論，勸戒兼資，蓋亦雜家之流。而當時周、秦異書未盡亡佚，具有徵引。如許由之父名，兄弟七人，十九而隱，成湯凡有七號之類，皆史外軼聞，他書未見。又立言、聚書、著書諸篇，自表其撰述之勤，所紀典籍源流，亦可補諸書所未備。惟永明以後，豔語盛行，此書亦文格綺靡，不出爾時風氣。其故為古奧，如紀始安王遙光一節，句讀難施，又成偽體。至於自稱五百年運余何敢讓，儼然上比孔子，尤為不經。是則瑕瑜不掩，亦不必曲為諱爾。
金樓子 (四庫全書本)
