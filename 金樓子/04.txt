
吾企及推延，豈能及病。偶屬炎夏，流金煎石，氣息綿微，心用惝恍，慮不支久，方從風燭。夫有生必有死，達人恆分。棺槨之造，起自軒轅。周室有牆翣之飾，旌銘之儀。晉文公請隧，桓司馬石槨，甚非謂也。送終之禮，思以裁之。觀荀卿、不韋、淮南、崔實、王符、仲長，其制書旨，本自不同，俱非厚葬，孱若一也。
高平劉道真，京兆摯仲治，並遺令薄葬。楊王孫遺令裸葬，晉代江應元又然。樊靡卿言葬禮唯約，沐浴並終制令掘埳，氣絕令兩人轝屍即埳。止婦人之送，禁弔祭之賓。後亡者不得入藏，不得封樹。
裴潛遺令曰：「墓中唯置一座，瓦器數枚。」皇甫士安言：「以籧篨裹屍，覆卷三重，麻繩約二頭，置屍靈床上，擇不毛之地，坑訖去床下屍而已。」石苞曰：「死皆斂以時服，不得斂唅，不得兼重，又不得設床帳盟器，不得起墳種樹。」郝昭曰：「吾為將數見發塚，取其木為攻具，知厚葬之無益。汝必斂以時服也。」並敕子曰：「吾生素餐，日已久矣。可葬為小槨，裁容下棺。」張奐遺令：「措屍靈床，幅巾而已。」盧植敕其子：「以單帛附身，葬於土穴。雖制度不同，同歸於薄也。」趙岐畫晏嬰、叔向、子產、季劄，生不能及，死而畫之，甚非所以。
晉成帝曰：「山陵之事，一從節儉。陵中唯潔淨而已，不得施塗車芻靈。此事雖大，又可諭小。吾之亡也，可以王服周身，示不忘臣禮。《曲禮》一卷，《孝經》一帙，《孝子傳》並陶華陽劍一口以自隨。此外珠玉不入，銅錢勿藏也。」田國讓求葬於西門豹側，杜元凱求葬於蔡仲塚邊，杜藏求葬於蘧伯玉之側，梁伯鸞求葬於要離之旁。彼四子者，異乎吾之意也。山地東北隅，始生山陵小墓之前，可以為塚。已具別圖，庶魂兮有奉，歸骨有地，然壙中石屏風、木人、車馬、塗車、芻靈之物，一切勿為。金蠶無吐絲之實，瓦雞乏司晨之用，慎無以血臚腥為祭也。
