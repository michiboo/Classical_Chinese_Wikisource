
末喜，桀之妃，美於色，薄於德。亂孳無道，女子行丈夫志，身常帶劍。桀嘗置末喜於膝上。喜謂桀曰：「群臣盡憎妾之貴，乃以益慢於君。君威衰，令多不從，皆以妾為亂君，願賜死。」桀於是大怒，行苛法，賜與嬖妾，侈益無度，府藏空虛。譽者昌，諫者亡，群下杜口，莫敢正言。造酒池可以運舟，一鼓而牛飲者三千人。於酒池醉而溺死者無數。於是末喜笑之以為樂。
夏桀作為璿台瑤室，象牙之席，白玉之床以處之。
夏桀淫於婦人，求四方美女，積之後宮。俳優侏儒狎徒，能為奇瑋戲者，聚之於傍，造爛漫之樂。
夏桀嘗鑿霍山通於淵關。
夏桀時兩日並出，黑光遍天，攝提之星失其常所。伊洛水竭，天雨血，月流精。火神回祿，見於黔隧。
昔夏後既衰，妖精並見，蜚鴻滿野，夷羊在牧。
殷帝乙無道，為偶人，謂之天神，與之博，令人為行。天神不勝，乃戮辱之。
殷武乙無道，嘗為革囊盛血，仰而射之，命曰射天。獵於河渭之間，暴震而死。
殷帝紂囚西伯羑裡，西伯乃獻獸。黃金目，毛如織錦，玉女駭雞犀，九江大貝，青狐元豹，黃熊白虎，因費仲獻紂，紂喜之。
殷帝紂淫虐，王子比干諫弗聽，剖其心十二穴，破而觀之。
帝紂垂胡長尺四寸，手格猛獸。愛妲己色，重師涓聲。狗馬奇物，充牣後庭。使男女裸形相隨，為長夜之飲。時人為之語曰：車行酒，騎行炙。百二十日為一夜。
帝紂時，木林之地宵陷為池，池生淫魚，取而食之，池一夜而竭，得淫魚數百，大悅之。錫之宮人。宮人悉淫亂。
帝紂時，天雨丹血布及石。大者如甕，小者如箕。
周厲王好利近榮公。大夫內良夫諫之，王怒問衛巫，使監謗者，以告則殺之。喜曰：「能弭謗矣。」召公曰：「防人之口，甚於防川。川潰傷人，人亦如之。故近臣盡規，親戚補察。瞽瞍教誨，耆艾修之。」王不聽，於是莫敢出言。
其先夏後氏衰，有二龍止於夏庭。曰：「餘褒之二君也。」帝殺而埋其？。王代莫敢視。厲王發而觀之，使婦人裸而譟之。？化為元龜。後宮未齔者遭之。既笄而孕褒貶矣。
周幽王嬖愛褒姒，褒姒生子白服。廢太子而立之，用褒姒為後。
褒姒者，周宣王時歌雲：：「皦皦白服，實亡周國。」宣王下國內有白服者殺之。時褒姒初生，父母不養而棄。白服者聞嬰兒啼，因取以奔褒。後褒人以姒贖罪，因名褒姒焉。
西周君奔秦，蹶角受罪，遣獻其邑。秦受其獻，歸其君於周。周赧王卒，降為西周武公。
秦始皇聞鬼谷先生言，因遣徐福入海求玉蔬金菜，並一寸椹。
秦二世即位，自幽深宮，以鹿為馬，以蒲為脯。
漢昌邑王賀。初，昭帝崩，無嗣。霍光徵賀典喪，到濟陽求長鳴雞卵五百枚。道買積竹杖，過宏農，使大奴宋善以衣車載女子行，居道上不素食，常私買雞豚。漢有二璽，賀受之大行前，就次發璽不封。初至國都不哭，言嗌痛不能哭。後即位二十七日見廢。
漢昌邑王賀嘗召皇太后禦果下馬，使官奴服之。
漢昌邑王賀嘗封奴二百餘人，常與居禁闥，使中禦府令高昌奉黃金千斤賜侍中，君卿取十妻。
漢昌邑王嘗夢青蠅之矢積西階東可五六石，以屋板瓦覆，發視之，青蠅之矢也。以問龔遂，遂曰：「宜進先帝大臣子孫親近以為左右，如不忍昌邑故人，信用讒諛，必有凶咎。願詭禍為福，皆放逐之。臣當先逐矣。」
漢昌邑王在藩時，有大鳥集於宮中。血污王坐席，其怪如此。
漢昌邑王賀在藩嘗見大白狗戴法冠，問左右，左右皆曰不見。後王即位二十七日見廢。
漢哀帝即位，寵任董賢。均田之制，從此墮壤。百姓訛言，持籌相驚，被發徒跣而走。漢氏衰矣。
漢哀帝時，董賢母病。長安廚給祠具。道中過者皆飲酒，為賢治器成，奉禦乃行，賜及蒼頭奴婢，人十萬錢。
漢桓帝常在南宮長秋和曜殿上作樂。
漢桓帝時，黃龍千秋萬歲殿皆被災。
漢靈帝本侯家宿貧，即位，常歎曰：「桓帝不能作家居，都無私錢。」乃賣官自關內侯、虎賁、羽林各有差。私令左右賣公卿錢，公錢千萬，卿錢五百萬。
漢靈嘗藏寄小黃門常侍錢，累數千萬。
漢靈帝嘗鑄銅人四，列於蒼龍元武闕外。
漢靈帝時，鑄四鐘，皆受二千斛，懸於玉堂及雲台殿前。
漢靈帝起罼圭靈昆苑，以瑉玉為壁，以博山柏節為床。
漢靈帝嘗於西園弄狗，著進賢冠帶綬。
漢靈帝時作列肆於後宮，使采女販賣，更相盜竊，鬥爭之聲聞於人間。帝著商賈服，飲宴於其間。
漢靈帝時養驢數百，帝自騎之，驅馳遍京師。有時駕四驢入市里。
漢靈帝時，黃巾賊起。帝自稱無上將軍，耀兵平樂館。上設九葉蓋，蓋皆安九子真金鈴，珠玉之飾稱是也。
漢靈帝時，樂城門災，延及北闕。度道燒嘉德和曜殿，廣陽門外屋自壤，收天下田畝十錢以治室。
魏明帝於列殿北立八坊，諸才人以次第處其中。貴人夫人以上，轉南附焉。其名擬百官之數，帝常遊宴在內。
魏明帝時徙長安鍾虡駱駝銅人承露盤。盤折，銅人重不可致，留於霸城。大發銅鑄人二，號曰翁仲，列坐司馬門外。
魏明帝時鑄黃龍鳳凰各一，龍高四丈，鳳高三丈，餘置內殿前。
魏明帝時引谷水過九龍前，為玉井綺闌，蟾蜍含受，神龍吐流。歲首建巨獸，魚龍蔓延，弄馬倒騎，如漢西京之制。
魏明帝起土山於芳林西北陬，使公卿皆負土，捕禽獸置其中。群臣穿方舉土，面目垢黑，沾體塗足，衣冠了鳥，以崇無益，其所以不能興國也。
魏明帝作延休殿、永寧殿、昌宴殿。
魏齊王芳，不親萬機，耽淫內寵，日延倡優。迎六宮家人留止內房，嘗於芙蓉殿前裸袒相逐，又於淩雲台曲施帷，見九親婦女，芳臨宣曲觀，呼小優郭懷袁信，使入帷共飲酒。清商令令狐景曰：「先帝持門戶急，今陛下日將後妃遊戲無度，乃至共觀優倡裸袒為亂，恐不可令皇太后聞。臣不愛死，為陛下計耳。」芳曰：「我作天子，不得自在耶？向使先帝使外人淫內侍，子孫豈不眾多？太后何與我事！「使人縛景燒鐵灼之，舉體皆爛。
魏齊王芳日延倡優，及司馬昭初入朝，司馬師將有問鼎之志。芳與左右小臣謀，因昭辭殺之，勒其眾以退。昭既入，芳方食栗，優人唱曰青頭雞，青頭雞者，鴨也。芳懼不敢發。
晉惠帝衷為太子時，武帝宴群臣於式乾殿，歡甚。衛瓘被酒，拊帝座雲。此座可惜。帝悟，乃佯言曰：「公醉耶？」後朝臣多言衷不可立。及即位，後為趙王偷所篡。
晉惠帝昏酒過常，每見大官上食有蚶，帝慘然作色曰：「自令勿複製此，縻費人力。」
宋景和子業，孝建之太子也。即皇帝位，興改制度，或取之前史。謝莊為誄宣妃文曰：「贊軌堯門，方之漢鉤弋也。」帝下莊於獄，乃發貴妃墓，縱糞於孝建塚曰：「查婦奴何意生我？」孝建多昏縱，故有查奴之目。太后臨卒，遣人召帝，帝曰：「病人間多鬼，不可往。」太后怒曰：「引刀破我腹，那得生如此兒！」其不孝皆此類也。
宋蒼梧王昱，嘗置射雉場二百處，翳中帷帳，皆綠紅錦為之。金銀鏤弩牙，玳瑁帖箭。
宋蒼梧王，鈐鑿錐鋸之徒不離左右。嘗以槌槌人陰破，左右見之有斂眉者，大怒，令此人袒膊正立，以矛㓨刺膊洞過。
宋蒼梧王昱嘗於七月七日乘露車往新安寺，從曇慶道人飲酒。
宋蒼梧王昱嘗飲酒醉於仁壽殿東阿氈幄中，時楊玉夫見昱醉無所知，乃與楊萬年同入氈幄中，以千牛刀斬之。
齊武帝嘗與王公大臣共集石頭烽火樓，令長沙王晃歌子夜之曲，曲終，輒以犀如意打床，折為數段。爾日遂碎如意數枚。
齊武帝內殿則張帷雜色錦複帳，帳之四角為金鳳凰銜九子鈴，形如二三石甕，垂流蘇珥羽，其長拂地，施畫屏風，白紫貂皮褥，雜寶枕，金衣機，名香之氣充滿其中。外宴既畢，則環而臥。
齊武帝時宮內深密，不聞端門鼓漏聲，乃置鐘於景陽樓上。宮人聞鐘，則起裝飾也。
齊武帝有寵姬何美人，死，帝深悽愴。後因射雉登岩石以望其墳，乃命布席奏伎，呼工歌陳尚歌之，為吳聲鄙曲，帝掩歎久之。賜錢三萬，絹二十匹。
齊武帝數幸琅邪城，宮人常從之早發，至湖北埭，雞始鳴。
齊武帝嘗於內殿環臥，合歌姬舞女，奏樂於帷幔之前，為歡曲則拊幾稱佳，起哀聲則引巾拭淚。
齊武帝時隱靈寺雕飾炫麗，四月八日皆往，往以宦閽防門，有禮拜者，男女不得同日至也。僧尼並皆妍少，俗心不盡，或以箱簏貯奸人而進之。後為覘伺所得，並皆誅死。
齊武帝時內人出家，為異衣，住禪靈寺者，猶愛帶之如初。
齊鬱林王初廢明帝，其文則內博士韓蘭英所作也。蘭英號韓公，總知內事，善於文章，始入為後宮司儀。
齊鬱林王，武帝嫡孫，嗣位之日，與妃何氏書，題作一喜字，又作三十許細喜字繞四邊。
齊鬱林王昭業既嗣位，武帝有甘草杖，宮人寸斷用之。
齊鬱林王嘗取武帝衣箱開之，有金射雉玻瓈貫納等，悉賜左右。
齊鬱林王既嗣位，恆在內與宦者及宮人戲，以玉為墮，公以金擲之。
齊鬱林王既嗣位，嘗夜中與宦者共刺鼠，至曉皆用金銀釵，以金花獸紅綸為襦。
齊鬱林王既嗣位，常列胡伎二部，夾閣迎奏，極意賞賜，動百數十萬。
齊鬱林王既嗣位，賞賜無度，武帝庫儲垂盡。嘗開主衣庫，與皇后寵姬觀之，又給閹人豎子各十數人，隨其所欲，恣意輦取。取諸寶器，以相剖擊破碎之，以為笑樂。
齊鬱林王時，有顏氏女，夫嗜酒，父母奪之入宮為列職。帝以春夜命後宮司儀韓蘭英為顏氏賦詩曰：「絲竹猶在禦，愁人獨向隅。棄置將已矣，誰憐微薄軀。」帝乃還之。
東昏侯寶卷，黑色，身才長五尺，猛眉出口。
齊東昏侯時，後宮遭火之後，更起仙華神仙王壽殿，刻畫雕彩，青金鉛帶，錦幔珠簾，窮極巧麗。
齊東昏侯以青油為堂，名琉璃殿，穿針樓在其南，最可觀望：上施織成帳，懸千條玉佩，聲晝夜不絕，地以錦石為之，殿北開千門萬戶，又有千和香，香氣芬馥，聞之使人動諸邪態，兼令人睡眠。
齊東昏侯初於宮中取空輦行之，繞台如天子儀服，自捉玉手版，金梁路帶。
齊東昏侯於芳樂苑諸樓觀壁上畫男女淫褻之狀，又於苑中立市，太官則每旦進酒肉，雜使宮人屠沽。
齊東昏侯寶卷潘氏服禦極選珍寶，琥珀釧一隻直七千萬。
齊東昏侯嘗為潘妃禦車，制雜色錦伎衣，綴以金花玉鏡。
齊東昏侯潘妃嘗著袮襠袴。
