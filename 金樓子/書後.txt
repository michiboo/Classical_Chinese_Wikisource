
嗚呼！文字顯晦之故，夫豈偶然也哉？往餘之乞二母雙節詩於周太史書倉也，實介邵君二雲、羅君臺山。越二年丁酉，孫君遲舟入都，餘又舉以相屬。己亥孟冬，余客吳興，得遲舟書。則太史贈言，久托臺山郵寄，而臺山蹤跡渺不相知，浮沈之感，寤寐縈回。將裁書以詢二雲，會二云云之族需葵至自長洲，言戊戍重九，二雲北上過臺山，於吳門臺山出周太史貽餘書軸，長尺有奇，厚幾三寸，授二雲轉寄。需葵曾受其書，由武林寄余，而餘未之得也。是夕遂治裝至武林求之，曆五旬又二日，而後得之於望江門外，素不相識之人之手。蓋二年以來，輾轉付託，閱十有餘人。題緘之字，已磨滅殆盡，不可辨識，而緘封且半敝矣。啟而讀之，不惟雙節贈言無恙也。
太史從《永樂大典》輯錄《金樓子》六卷，命致鮑君以文者亦儼然在焉。齎達以文相與，忻幸久之。夫需葵與餘並以衣食奔走，前此之不相見者，幾及十年，向非邂逅吳興，餘即再介二雲，求之太史贈言，尚可複得。而所謂《金樓子》者，勢必漸就殘佚，歲月愈深，人事遞遷，其烏從而求之，又烏從而得之。說者謂餘之乞言齋心飲涕，先靈殆呵護之顧。余則以為太史表徵闡幽之力，與以文拳拳稽古之心，實隱隱焉遙相契合。而《金樓子》之得以善本流布藝林，誠哉有數存焉！然則古今來文字之足以不朽者，其精神不可終閟，類如是矣。余聞臺山歸江右，後早遊道山，今雙節贈言，得補登集錄。而《金樓子》以文梓入叢書，豈惟需葵為能不負二雲之託，抑臺山有知，亦且含笑地下也已。
乾隆四十六年嘉平七日蕭山汪輝祖跋
