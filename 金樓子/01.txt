
粵若稽古，天皇氏、地皇氏、人皇氏、分有十紀。一曰九頭，二曰五龍，三曰括堤，四曰合雒，五曰連通，六曰序命，七曰修飛，八曰因穆，九曰禪通，十曰疏訖。容成氏、大庭氏、柏皇氏、中央氏、栗陸氏、驪連氏、赫蘇氏、宗盧氏、祝和氏、渾沌氏、昊英氏、有巢氏、朱襄氏、葛天氏、陰康氏、無懷氏。
太昊帝庖犧氏，風姓也，母曰華胥。燧人之世，有大跡出雷澤，華胥履之，生庖犧。蛇身人首，有聖德。燧人氏沒，庖犧氏代之，繼天而王首，德於木，為百王之先，都陳。至於其工，霸而不已。
炎帝神農氏，薑姓也，母曰女登，為少典妃。游華陽，有神龍感女登，生炎帝，人身牛首，有聖德，以火承木，都陳，遷魯。嘉禾生，醴泉出。在位百二十年。
黃帝有熊氏，號軒轅，亦曰帝鴻，少典之子，姬姓也。又姓公孫。少典娶有蟜女附寶，見大電光繞北斗樞星照郊野，附寶孕二十月生黃帝。龍顏，有聖德。生而神靈，弱而能言，幼而循齊，長而敦敏，成而聰明。受國於有熊，居軒轅之邱，乃與炎帝戰於阪泉之野，三戰然後得行其志。屈軼草生庭，佞人入則指之。又有景星、麟鳳之瑞，乃以風後配上臺，天老配中台，五聖配下臺，謂之三公。置左右大監以治人。得寶鼎，興封禪，帝座於元扈之上，太一下來，有大螻如羊。帝曰，土氣勝，故以土德王。在位一百年，有四妃，生二十五子。
少昊帝金天氏，一號窮桑，二曰白帝朱宣帝，黃帝之子，姬姓。母曰女節。黃帝時有大星如虹，下流華渚。意感生少昊於窮桑，是為元囂，姓姬氏，或雲己氏。降居江水，以登帝位。以金承土，都曲阜，有鳳鳥之瑞。以鳥紀官。鳳鳥氏為司曆正，元鳥氏為司分伯，趙氏為司至，青鳥氏為司開，丹鳥氏為司閉，祝鳩氏為司徒，雎鳩氏為司空，爽鳩氏為司寇，鶻鳩氏為司事，五雉為五工正，九扈為九農正，天下大治焉。
帝顓頊高陽氏，黃帝之孫，昌意之子。母曰女樞，金天氏之末，瑤光之星貫日如虹，感女樞於幽房之宮。右脅有九色毛，生顓頊。以水承金，始都窮桑，徙商邱。
帝嚳高辛氏，少昊之孫，蟜極之子。生而神靈，自言其名曰逡，<齒並>齒。以木承火，都亳。在位十年。元妃有邰氏，女曰薑嫄，生後稷。次妃有娀氏，女曰簡翟，生契。次陳鄷氏女曰慶都，生堯。次陬訾氏，女曰常儀，生子摯。摯立不善，乃立堯。
帝堯，字放勳，一名同成育，陶唐氏帝嚳之子。伊祁姓也。母曰慶都，為嚳妃，出觀河渚，遇赤龍而孕。寄伊長儒家產，甲申歲而生堯，丹陵也。堯眉八采，日角方目，足有元武之字，手有三河之文。豐下銳上，就之如日，望之如雲。黃收純衣，彤車白馬。冬則鹿裘，夏則絺葛。采椽不斫，土階三等，克明俊德，以親九族。九族既睦，平章百姓。百姓昭明，協和萬邦。焦僥氏來獻沒羽，常年之人得神獻若羊名曰獬豸，堯乃緝其皮以為帳，分命羲仲、和仲，日中星鳥，以殷仲春，日永星火，以定仲夏。宵中星虛，以正仲秋。日短星昴，以正仲冬。時許耳之子名曰由，字道開，一字仲武，仲武黃白色，長八尺九寸，兄弟七人，十九而隱。堯欲禪之，由乃洗耳。是後景星曜於天，甘露降於地，朱草生於囿，鳳凰止於庭。以{艸疌}莆蓂莢之瑞，都於平陽，命羲仲、羲叔、和仲、和叔掌四方，在位四十一年。洪水滔天，懷山襄陵，四岳舉鯀治水，九年績庸不成。五十年乃更諮四嶽，得舜，乃在璿璣玉衡，以齊七政。類於上帝，禋於六宗，望於山川，辨於群瑞。堯崩，乃葬濟陰城，廟居齊郡。有柏樹死而更生焉。舜攝政二十八年，堯乃殂。三年，禮畢，舜避丹朱於河南，諸侯朝覲，訟獄者不之丹朱而之舜，舜曰：「乃天命也。」初堯教丹朱棋，以文桑為局，犀象為子。
帝舜有虞氏，龍顏大口，圓天日角，出額重鼻，足履龜文，目重瞳子，身長九尺一寸，常夢擊天鼓。母曰握登，早終。瞽叟更娶，生象。象傲，瞽叟頑，後母囂。咸欲殺舜，使舜入井，鑿井旁行二十里。以孝聞。三十而帝堯問可用者，四嶽咸舉舜。堯於是降以女娥皇女瑩配之，妻舜，以觀其內。使九男與處以觀其外。二女不敢以貴驕事舜親戚，甚有婦道。堯九男皆益篤。舜耕於曆山，曆山之人皆讓畔。耕地得金枝銀節。漁於靈澤，土人皆讓居。陶於河濱，河濱器皆不苦窳。一年而所居成聚，二年成邑，三年成都。堯乃試舜五典，百官皆治，布五教於四方。堯乃老，使舜攝行天子政巡狩，得舉用事，卿雲出，景星見。西王母使使乘白鹿，駕羽車，建紫旗，來獻白環之玦，益地之圖，乘黃之駟。綏耳貫胸之民來獻珠蝦。既陟帝位，以土承火，都平陽，命禹為司空，棄為後稷，契為司徒，咎繇為士，垂為共工，益為朕虞，伯夷為秩宗，夔為典樂，龍為納言。庶績咸熙，群瑞畢集，簫韶九成，鳳凰來儀，擊石拊石，百獻率舞。生子商均，不肖，舜復禪禹，入九疑山，置銅劍一枚，化為礫。今濟南曆城有祠，太陽山有虞氏三石闕也。禹即位後十五年，舜乃殂。禹讓商均，避之陽城。天下不歸商均而之禹。初商均一名章鷁
帝禹夏後氏，名曰文命，字高密。母修已，山行見流星貫昴，意感，又吞神珠薏苡，胸坼而生禹於石坳，夜有神光，長於隴西大夏縣。龍角珠庭，虎鼻大口，兩耳參鏤，首戴鉤鈐，身長九尺九寸，胸有黑子如玉鬥焉，手長至膝，脛無毛，左手中十七黑子。為人敏給克勤，其德不違，其言可信。聲為律，身為度。乃遂與益、後稷奉帝令諸侯百姓。傷先人父鯀之功不成受誅，乃勞身焦思，過門不入而洪水平。既陟元後，以金承土，都平陽，或營安邑，薄衣食而致孝於鬼神，卑宮室而致美於黻冕。陸行乘車，水行乘舟，泥行乘橇，山行乘檋。神鹿出於河水，天錫元圭。乾吾國獻裘，毛有五采，復薦咎繇於天，將以致禪。會咎繇終，復薦益。禹殂，葬會稽。廟中有鐵屟鐵莢石船，廟裡有塗山神姑之象，珠璣為帳，寶玉琱華，諸廟莫及。當中山水之盛，良辰吉日，羅綺袨服，滿橋梁之上，皆金翠為飾，神又甚靈，彼人所敬。初，禹娶塗山氏之女，生啟，三年禮畢，益避啟，人不歸益而歸啟。一名建，一名餘，母化而為石。啟即位，伐有扈氏，啟庶兄也。夏禹氏絕，少康出於竇之中，復禹跡也。
成湯姓子，名履，字天乙。狼星之精感黑龍而生。高天廣角隆準，手有縱理，如印綬之文。豐下兌上，皙而有須，長九尺四寸八肘。凡有七號：一名姓生，二雲履長，三雲瘠肚，四雲天成，五雲天乙，六雲地甲，七雲成湯。成湯始居亳，從先王居，作《商誥》。湯征諸侯，葛伯不祀，湯始伐之。湯曰：「汝不能敬命，予大伐殛之，無有攸赦。」作《湯征》。伊尹號阿衡，阿衡欲幹湯而無由，乃為有莘氏媵臣，負鼎俎以滋味說湯，致於王道。湯謂之曰：「自進非道也。」乃令還其本居，使人聘迎之，五反然後從之，任以國政。白狼銜劍，有神人身虎首，獻玉鏡、白狐九尾。諸國貢玉盤，入自北門，遇女房，作《女房之歌》。林樹久不花，一旦生如凰翼。湯出，見野張網四面，祝曰：「自上下四方皆入吾網。」湯曰：「噫！盡之矣！」乃去其三面，祝之曰：「欲左左，欲右右，不用命，乃入吾網。」諸侯聞之曰：「湯德至矣，及於禽獻。」當是時，夏桀為虐政淫荒而諸侯昆吾氏為亂。湯乃興師率諸侯伐桀，敗於有娀氏之墟，奔於鳴條之野，乃改正朔服色，朝諸侯。崩，葬於濟陰亳縣東北郭，去縣三里，塚高七尺。漢哀帝時遣大司空行湯塚。又說曰：殷湯無葬處。此言非焉。武丁大戊，並賢君也。周文王昌，狼星之精。母曰大任，夢長人感己，有胎。目不視惡色，耳不聽淫聲，以胎教之。溲於豕牢，生文王。龍顏虎眉，身長十尺，胸有四乳。即位為西伯，有雀生鸇於殷城隅。文王增修政，三年，四方諸侯皆服。崇侯譖之於紂，紂不納。費仲又言於紂，欲誅之，紂不從。九年春三月，率六州諸侯朝於殷。崇侯虎又譖之，紂怒。囚文王於羑裡，雖有憂患，方修先聖之業，廣解六十四卦，著其卦詞，謂為《周易》，時謂西伯為聖。紂疑而未違。長子伯邑考質於殷，為紂禦，紂烹之為羹，賜文王以試之。實聖當不食子羹。文王得而食焉，紂笑曰：「誰謂西伯聖者？食其子而尚不知。」紂謂西伯曰：「譖汝者，長鼻決耳也。」文王曰：「此崇侯虎之狀。」紂赦文王。四十三年春正月庚子朔，文王在鄷，九州諸侯咸朝，五緯聚房心，周之分野。時有鳥銜丹書，集於周社。王乃獻洛西赤壤之國方千里，請除炮烙之刑，紂許焉。賜以弓矢鈇鉞，使專征。天下大悅，有鳳凰銜書而至，文王稽首受命。是歲即位，化被江漢之域。以受命之始年也。
周武王發，望羊高視<齒並>齒，生而有光。太公、周公作輔。武王渡河伐紂，中流，白魚躍入舟，長一尺四寸。一說雲丹鯉，未知孰是。武王俯取以祭。既渡，有火至於王屋，流為烏，其色赤，其聲魄雲。是時諸侯不期而會盟津者八百，諸侯皆曰：紂可伐也。武王曰未可。乃還歸。居二年，聞紂昏亂暴虐滋甚。殺王子比干，囚箕子。太師疵、少師彊抱其樂器而奔周。戊午，師渡盟津，諸侯咸會，共行天罰。甲子昧爽，武王朝至於商郊牧野，乃誓。武王左仗黃鉞，右秉白旄。紂聞武王來，亦發兵七十萬人距武王。紂師雖眾，皆無戰心，心欲武王亟入。及紂師皆倒兵以戰，以開武王，武王馳之，持太白旗以麾。諸侯畢拜武王，王乃揖諸侯。諸侯畢從武王至商國。商百姓待於郊。於是天錫黃鳥之旗，遂入至紂死所，武王身射之，三發而後下車，以輕劍擊之，以黃鉞斬紂頭，懸之大白之旗。肅眘氏獻石砮楛矢，苦庭之國獻文犀駝。命釋百姓之囚，表商容之閭，命南宮括散鹿台之財，發鉅橋之粟以賑貧弱。時夷雍之子名伯夷、叔齊，不食周粟，餓於首陽，依麋鹿以為群。叔齊起害鹿，鹿死，伯夷恚之而死。
漢高祖劉季，父名執嘉，母曰含始，入池中浴，見玉雞銜赤珠，名曰玉英，吞之有孕。昔孔子夢三槐間豐沛邦有赤蛇，化為黃玉，上有文曰「卯金刀」字，此其瑞矣。帝美須髯，隆準，容受直言，好謀多欲，平秦楚之難，撥亂反正，雖不修文學，而性明達聰。自監門戍卒，見之如舊。初從民心，作三章之約。天下既定，命蕭何次律令，韓信申軍法，張蒼定章程，叔孫通定禮儀，陸賈造《新語》，又與功臣剖符作誓，丹書鐵券，金匱石室，藏之宗廟。雖日不暇給，規模宏遠矣。
漢太宗恆即位，宮室、苑囿、車騎、服御無所增益，有不便輒弛以利民。嘗欲作露臺，台基已成，將構，召匠計之，直百金，乃曰：「百金，中人十家之產也。吾奉先帝宮室，嘗恐羞之，何以台為？」身衣弋綈，所幸慎夫人，衣不曳地，幃帳無文繡，常集上書囊以為殿帷。兵器無刃，以示敦樸為天下先。葬霸陵，皆瓦屋，不以金銀銅鐵為飾。因山不起墳。南粵尉佗自立為帝，召佗兄弟以德懷之，佗遂稱臣。與匈奴結和親，而背約入盜，令邊備守，不發兵深入，恐煩百姓。吳王濞詐病不朝，賜以几杖。群臣袁盎等諫說雖切，常假借納用焉。張武等受賂金錢，覺，更加賞賜以愧其心。專務以德化民，是以海內殷富，興於禮義。斷獄數百，幾致刑措。至於中宗宣帝，樞機周密，品式備具，工巧器械，先代莫及。民畏其法，吏奉其職矣。
漢世祖文叔，建平元年十二月甲子夜生於武帝故宮，有赤光照室，影如五麟七鳳。後望氣蘇伯阿為王莽。使至南陽，遙見舂陵城郭，曰：「佳哉美氣，鬱鬱蔥蔥。」帝美鬚眉，身長八尺七寸，腳下有文色如銀印，厚一分。更始起兵，還春陵，遠望舍內火，光赫然屬天。夢乘赤龍登天上，珠陛玉闥，乃以三千人破王莽百萬眾。及即位，故能平隗器公孫述等。在兵既久，厭武事，嘗思息肩。皇太子當問攻戰之事，帝諭曰：「衛靈公問陳於孔子，孔子不對」非爾所及也。每旦視事，日仄乃罷。斷遠方餉異味奇珍。功臣高枕無所誅殺。引公卿講論經理，夜分乃寐。太子諫曰：「陛下有禹湯之明，失彭聃之福，願顧愛精神。」帝曰：「我自樂之，不為疲也。」雖身濟大業，兢兢如不及。故能明慎政體，總覽權綱。嘗有獻千里馬者，帝曰：「鑾旗在前，屬車在後，朕乘此安之。」乃以駕鼓車。初，巡狩舂陵，父老曰：「乞蠲十年。」帝曰：「天下艱難，三年已外，豈能自保？」乃蠲三年。退勳臣，進文吏，身衣大練，色無重采。耳不聽鄭衛之音，手不持珠玉之扇。宮房無私愛，左右無偏恩。損池篽，廢戈獵，賜州國，並皆一劄十行，細書成文。勤約之風，行於上下。嘗著瑞火籠賦，內外匪懈。百姓寬息，戢弓矢，散馬牛，信止戈為武也。
魏武帝曹操，用師大較依孫吳之法。而因事設奇，量敵制勝，變化如神。自著兵書十餘萬言。諸將征伐，皆以新書從事，臨時義手為節度。從令者克捷，違教者負敗。與虜封陣，意思安閒，如不欲戰然。及至決機乘利，氣勢盈溢。故每戰必克，取張遼徐晁於亡虜之中，皆佐命立功，列為名將。其餘拔出細微，登為牧守者，不可勝數。是以創造大業，文武並施。禦事三十餘年，手不舍書。晝則講軍策，夜則思經傳。登高必賦，被之管弦，皆成樂章，才力絕人。手射飛鳥，躬擒猛獸。嘗於南皮一日射雉六十三頭。及造宮室，繕治器械，無不為之法則。皆盡其意。雅性節儉，不好華麗。攻城拔邑，得靡麗之物，則悉以賜有功。勳勞宜賞，不吝千金；無功望施，分毫不與。四方所獻，與群下共之。豫自製送終衣服，四篋而已。
晉世祖安世，少厲高行，造次必於仁恕，未曾有過失言色於人。然而明達善謀，能斷大事。暨登大阼之日，制強國，禦下有禮。所以鎮壓內外，輯靜四方，威惠參洽，文武必舉，故天下服焉。承魏氏奢侈刓弊之後，百姓思古之遺風。帝既謙儉寡慾，亦雅識時變，臨朝懷愷悌，務崇簡泰。有人餉雉頭裘者，即令燒之。朝廷輯睦，興居可觀。故威服強吳，規模宏遠，雖饗國未久，德洽於民矣。其後惠懷喪亂，中宗東渡，所謂五馬俱渡江，一馬化為龍者也。
宋高祖德輿，清簡寡慾，嚴整有法度。未嘗視珠玉輿馬之飾，後庭無紈綺絲竹之音。宣州嘗獻琥珀枕，光色甚麗。時諸將北征，以琥珀治金瘡。帝大悅，命搗分賜諸將。平關中，得姚興從女，有盛寵以廢事。謝晦諫，即時遣出。財帛皆在外府，內無私藏。宋台建，有司奏東西堂施局腳床銀塗釘，帝不許。使用直腳床，釘用鐵。諸主出適，遣送不過二十萬，無錦鏽金玉，內外奉禁，莫不節儉。後孝武帝大明中，壞帝所居陰室，於其處起玉燭殿，與群臣觀之，床頭有土障，壁上掛葛燈籠。廣州所部二千石，有獻入筒細布，一端八丈。帝既見，惡其精麗勞民力，即付所司彈牧守，以布還之，並制領南勿作此布。帝素有熱疾，並患金瘡，末年尤劇。坐臥常須冷物，而未能得。後人獻石床。帝見善之，寢其上，即覺極以為佳。乃歎曰：「木床猶用功不少，況乃鐫石。」即還其人，亦令毀之。帝始游軍彭城，置酒命紙筆，賦詩曰：「先蕩臨淄寇，卻清河洛塵。華陽有逸驥，桃林無伏輪。」於是群才並作也。
宋太祖義隆，年十四，身長七尺五寸，好讀史書，善楷隸，能文章。溫和有人君之德，及南面負扆，深以子民為先，台殿堂宇，無所改易，為吏長子孫，居官成姓，號明法令。時人謂有建安永平之風。每至諸侯王宴集，必先論國家政務。自朝訖晡，乃設食，令而語人曰：「千乘之君，幼居人貴，吾所以未便設食，令此輩稍知饑寒也。」經巡曆至上庫，謂左右曰：「此庫內大有錢，殊可羨願。」左右曰：「此縣官之物耳，何羨願耶？」帝曰：「此皆國家之物，吾奉先帝之祀，常懼羞之。四方豐稔，倉粟皆紅，省租賦米五錢也。」
梁高祖武皇帝，生而靈異，有聖德。頸光龍液，舌文八字，頂垂帶重丘，額照日象，有文在手曰武帝並上諱三字。始在髫發，便愛琴書，容止進退，自然合禮。常與兒童鬥技，手無所持，躡空而立，觀者擊節，咸共稱神。及遭獻太后憂，哭踴大至，居喪之哀，高柴不能過也。每讀孝子傳，未曾終軸輒輟書悲慟。由是家門愛重，不使垂堂。登於晚年，探賾索隱，窮理盡性，究覽墳籍，神悟知機。讀書不待溫故，一閱皆能成誦憶。所以馳聘古今，備該內外，辨解聯環，論精堅白。沛國劉瓛，當時馬鄭。上每析疑義，雅相推揖，深沈靜默，不雜交遊，所與往來，一時才雋。至於得人，門稱多士。居宇精肅，常有煙霧。垂廉拱帳，望者竦然。六義四始，尤解禮體；登高必賦，莫非警策。弱冠升朝，令問籍甚。太尉王儉，齊國阿衡，欽上風雅，請為戶曹屬。司徒竟陵王，齊室驃騎，招納士林，待上賓友之禮。范雲時為司徒記室，深慕上德，自結神遊，驅車到門。頃日驟至，上嘗旦往報雲，雲聞街衢灑掃，喚呼清道。俄聞笳鼓之聲。雲意天子出幸南苑，尋乃上遣通焉。心獨怪之，未敢言也。上哲於知人，慮無遺事。曆司徒法曹祭酒掾，會友輔仁之職。永明九年，出為鎮西諷議，西上述職。行過牛渚，直暴風卒起，入泊龍瀆，既波浪不可靜，登岸逍遙，四望梁山，瞻眺墟落。見一長老，披儒服至，揖上曰：「君龍顏虎步，相不可言。天下方亂，四海未一，安蒼生者其在君乎？」上笑之曰：「觀公長者，不容見戲。」俄而風靜，此夕竟屆姑熟。永明十年，太祖登遐。上始承不豫，便即言歸。輕舟仍發，州府贈遺，一無所受。齊隨郡王苦留一宿不許。得單艇望星上路，犯風冒浪，兼行不息。雖狂飆地發，高浪天湧。船行平正，常若安流。舟中之人皆稱神異。及舟漏臨沒，叫不輟聲，鵲頭戍主周達奉上一船，奔波就路，至京不逾二旬，自在途便不盥櫛，寢食俱廢，焦憂易形，視人不識。望宅奉諱，氣絕良久。既葬，嘔血數升，水漿不入口者四日，憂服之內，不復嘗米，所資粗麥，日中二溢。再拜山陵，杖而後起，涕淚所灑，松為變色。及號思廬室，未當見齒，仍留山陵。因欲隱遁。太傅宣武王苦諫乃止。有桑門釋僧輝，不知從何來也。自雲有許負之法，通名詣上，見而驚曰：「檀越頂有伏龍，此非人臣之相。貧道所未見也。若封泰山，願能見覓。」上笑而不答。此後莫知所之。齊明密敕上為雍州領兵，往救新野。仍即發引，振旅長途，號令清嚴，所過秋毫不犯，信賞分明。士卒咸思盡命。凡公私行旅，多停大雷，輒逾信次，不肯時發。上軍浦口，值風起浪生，沿流溯波，無敢行者。軍直兵啟：風浪大，不可冒，宜入浦待靜，兼應解周何郎神。上曰：「周公瑾何無忌。在昔勤王，如我今日，亦復何異？爾若有靈，當令風靜。」因打上鼓催進。行途未遠，便波恬風息。於是利涉，常乘便風。漢沔谷貴，百姓多饑。上賑救乏絕，闔境不匱。九月九日，上出講武，時士女觀者遠近畢至。中間忽暴風起，煙塵四合。當上所居，獨白日清照，有紫雲特起。始齊高在府夢著屐，上太極殿，三人從，一從齊武，一人齊明，一人張天地圖而不識。意言是太祖子弟。及踐阼，嘗與太祖密謀，謂太租曰：「我辛苦得天下，而祚不傳孫。我死，龍子當得。龍子死，當屬阿度。此後當還鄉。」子孫遂至大霸。及太傅援京邑，夜在越城假寐，忽夢見一大人，著朱衣，牽三匹馬來。太傅因騎一匹，騰空半天而墜。次衡陽王，一馬踴過屋而落。後上騎一匹，因化成龍，遂飛上天。此幽贊神明，吉之先見。及受終太祖，允恭寶曆。台城內起至敬殿，庶羞百品，若殷薦焉。其中隋珠和璧，圓淵方井，侔於宗廟。上晦朔恆號慟哽絕，躬至寢門，若文王之為世子也。又奉為太祖，於鍾山起大愛敬寺。又奉為獻後，起大智度寺。即位五十年，至於安上治民，移風易俗，度越終古，無得而稱焉。又作聯珠五十首以明孝道雲。伏尋我皇之為孝也。四運推移，不以榮落遷貿，五德更用，不以貴賤革心。臨朝端默，過隙之思彌慚；垂拱岩廊，風樹之悲逾切。齊潔宗廟，虔事郊禋。言未發而涕零，容弗改而傷慟。所謂終身之憂者，是之謂也。蓋虞舜夏禹，周文梁帝，萬載之中，四人而已。
