
東方生戒其子以上容，首陽為拙，柱下為工，飽食安步，以仕易農。依隱玩世，詭時不逢。詳其為談，異乎今之世也。方今堯舜在上，千載一朝，人思自勉，吾不欲使汝曹為之也。
後稷廟堂金人銘曰：「戒之哉，無多言，多言多敗；無多事，多事多患。勿謂何傷，其禍將長；勿謂何害；其禍將大。」崔子玉座右銘曰：「無道人之短，無說已之長。施人慎勿念，受恩慎勿忘。」凡此兩銘，並可習誦。杜恕家戒曰：「張子台視之似鄙樸人，然其心中不知天地間何者為美，何者為惡。敦然與陰陽合德。作人如此，自可不富貴，禍害何因而生？」
馬文淵曰：「聞人之過失，如聞親之名。親之名可聞而口不可得言也。好論人長短，忘其善惡者，甯死不願聞也。龍伯高敦厚周慎，謙約節儉，吾愛之重之，願汝曹效之。杜季良憂人之憂，樂人之樂。父喪致客，數郡畢至，吾愛之重之，不願汝曹效之。效伯高不得，猶為謹敕之士，所謂刻鵠不成尚類鶩者也。效季良不得，所謂畫虎不成反類狗者也。「裴松之以為援此戒，可謂切至之言，不刊之訓。若乃行事得失，已暴於世。因其善惡，即以為戒雲。然戒龍伯高之美言，杜季良之惡行，吾謂托古人以見意，斯為善也。
王文舒曰：「孝敬仁義，百行之首，而立身之本也。孝敬則宗族安之，仁義則鄉黨重之。行成於內，名著於外者矣。未有幹名要利，欲而不厭，而能保於世，永全福祿者也。欲使汝曹立身行己，遵儒者之教，履道家之言，故以元默沖虛為名，欲使顧名思義，不敢違越也。古者鎜盂有銘，幾杖有戒，俯仰察焉。夫物速成而疾亡，晚就而善終。朝華之草，戒旦零落，松柏之茂，隆冬不衰。是以大雅君子惡速成，戒闕黨也。夫人有善，鮮不自伐；有能，寡不自矜。伐則掩人，矜則陵人。掩人者人亦掩之，陵人者人亦陵之也。
陶淵明言曰：「天地賦命，有生必終。自古聖賢，誰能獨免？但恨室無萊婦，抱茲苦心，良獨惘惘。汝輩既稚小，雖不同生，當思四海皆為兄弟之義。鮑叔敬仲，分財無猜。歸生伍舉，班荊道舊。遂能以敗為成，因喪立功。他人尚爾。況共父之人哉？潁川陳元長，漢末名士，身處卿佐，八十而終。兄弟同居，至於沒齒。濟北汎稚春，晉時積行人也。七世同居，家人無怨色。詩雲：」高山仰止，景行行止。「汝其慎哉！
顏延年雲：「喜怒者，性所不能無。常起於褊量，而止於宏識。然喜過則不重，怒過則不威。能以恬漠為體，寬裕為器，善矣。大喜蕩心，微抑則定；甚怒傾性，小忍則歇。故動無響容，舉無失度，則為善也。欲求子孝，必先為慈；將責弟悌，務念為友。雖孝不待慈，而慈固植孝；悌非期友，而友亦立悌。夫和之不備，或應以不和，猶信不足焉，必有不信。倘知恩意相生，情理相出，可以使家有參柴，人皆由損。枚叔有言：」欲人不聞，莫若不言；欲人不知，莫若勿為。禦寒莫如重裘，止謗莫若自修。《論語》雲：「內省不疚，夫何憂何懼？」
單襄公曰：「君子不自稱也，必以讓也。惡其蓋人也。吾弱年重之中朝，名士抑揚於詩酒之際，吟詠於嘯傲之間。自得如山，忽人如草。好為辭費，頗事抑揚，末甚悔之，以為深戒。」
向朗遺言戒子曰：「貧非人患，以和為貴。汝其勉之，以為深戒。酒酌之設，可樂而不可嗜。聲樂之會，可簡而不可違。淫華怪飾，奇服麗食，慎毋為也。
曾子曰：「狎甚則相簡，莊甚則不親。是故君子之狎足以交歡，其莊足以成禮也。」
子夏曰：「與人以實，雖疏必密；與人以虛，雖戚必疏。帥人以正，誰敢不正；敬人以禮，孰敢不禮。使人必須先勞後逸，先功後賞。戒慎乎其所不睹，恐懼乎其所不聞。莫見乎隱，莫顯乎微。故君子慎其獨也。必使長者安之，幼者愛之，朋友信之。是以君子居其室，出其言善，則千里之外應之；出其言不善，則千里之外違之。況其邇者乎！言出乎身，加乎民；行發乎近，至於遠也。言行君子之樞機，樞機之發，榮辱之主，可不慎乎！
處廣廈之下，細氈之上，明師居前，勸誦在後。豈與夫馳聘原獸同日而語哉！凡讀書必以五經為本，所謂非聖人之書勿讀。讀之百遍，其義自見。此外眾書，自可泛觀耳。正史既見得失成敗，此經國之所急。五經之外宜以正史為先譜牒，所以別貴賤，明是非，尤宜留意。或複中表親疏，或複通塞升降，百世衣冠，不可不悉。
任彥升雲：「人皆有榮進之心，政複有多少耳。然口不及，跡不營，居當為勝。」王文舒曰：「人或毀己，當退而求之於身。若己有可毀之行，則彼言當矣；若已無可毀之行，則彼言妄矣。當則無怨於彼，妄則無害於身。又何反報焉。且聞人毀己而忿者，惡醜聲之加己，反報者滋甚，不如默而自修也。」顏延年言：「流言謗議，有道所不免。況在闕薄，難用算防。應之之方，必先本己。或信不素積，嫌間所為；或性不和物，尤怨所聚。有一於此，何處逃之。日省吾躬，月料吾志，斯道必存，何恤人言。任假每獻忠言，輒手懷草，自在禁省，歸書不封，何其美乎！入仕之後，此其勖哉！昔孔光有人問溫室之樹，笑而不答，誠有以也。」
高季羔為衛之士師，刖人之足。俄而衛有蒯聵之亂，刖者守門焉。謂季羔曰：「於此有室！」季羔入焉。既追者罷，季羔將去，問刖者曰：「今吾在難，此正子報怨之時，而子逃我何？」曰：「曩君治臣以法，臣知之。獄決罪定，臨當論刑，君愀然不樂見於顏，臣又知之。君豈私於臣哉！天生君子，其道固然。此臣之所以待君子。」孔子聞之曰：「善哉為吏，其用法一也。」
歸義隱蕃為豪傑所善，潘承明子翥與之善。承明問曰：「何故與輕薄通，使人心震面熱？廣陵陽竺，幼而有聲，陸遜謂之必敗，令其兄子穆與其別族。季豐年十五，賓客填門，乃曰神童，而遂無周身之防，果見誅夷。相國掾魏諷有盛名，同郡任覽與諷善，鄭袞謂：「諷奸雄，心以禍終，子宜絕之。」諷果敗焉。王仲回加子以檟楚，朱公叔寄言以絕交，此有深意，最宜思之。
