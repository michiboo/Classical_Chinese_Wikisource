先生曰：余於天下為不賤焉。竊念臧文仲既歿，其言立於世。曹子桓云：「立德著書，可以不朽。」杜元凱言：「德者非所企及，立言或可庶幾。」故戶牖懸刀筆，而有述作之志矣。常笑淮南之假手，每蚩不韋之託人。由年在志學，躬自搜纂，以為一家之言。
粵以凡庸，早賜茅社，祚土瀟湘，搴帷陝服。早攝神州，晚居外相，文案盈前，書幌未輟，俾夜作晝，勤亦至矣。其閒屢事玄言，亟登講肆，外陳玉鉉之文，內宏金疊之典，從乎華陰之市，廢乎《昌言》之說，其事一也。六戒多務，千乘糺紛。夕望湯池，觀仰月之勢，朝瞻美氣，眺非煙之色。替於筆削，其事二也。復有西園秋月，岸幘舉杯；左海春朝，連章攡翰。雖有欣乎寸錦，而久棄於尺璧，其事三也。而體多羸病，心氣頻動，臥治終日，淮陽得善政之聲；足不跨鞍，聊城有卻兵之術。吾不解一也。常貴無為，每嗤有待。閒齋寂寞，對林泉而握談柄；虛宇遼曠，玩魚鳥而拂叢蓍。愛靜之心，彰乎此矣。而候騎交馳，仍麾白羽之扇；兵車未息，還控蒼兕之軍。此吾不解二也。有三廢學、二不解而著書不息，何哉？若非隱淪之愚谷，是謂高陽之狂生者也。
竊重管夷吾之雅談，諸葛孔明之宏論，足以言人事，足以陳政術，竊有慕焉。老氏有言：「知我者希，則我者貴矣」有是哉！有是哉！裴幾原、劉嗣芳、蕭光侯、張簡憲，余之知己也。伯牙之琴，嗟綠綺之長廢；巨卿之驥，驅白馬其安歸？昔為俎豆之人，今成介冑之士。智小謀大，功名其安在哉？以金樓子為文也，氣不遂文，文常使氣，材不值運，必欲師心。霞閒得語，莫非撫臆。松石能言，必解其趣；風雲玄感，儻獲見知。今纂開闢已來，至乎耳目所接，即以先生為號，名曰《金樓子》。蓋士安之「玄晏」，稚川之「抱朴」者焉。
興王　箴戒　后妃　終制　戒子　聚書
二南五霸　說蕃　立言上　立言下　著書　捷對
志怪　雜記上　雜記下　自序
至正三年癸未歲春二月望日，葉林書於西湖書院大學明新齋。
