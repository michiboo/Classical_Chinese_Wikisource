
周公攝政，管叔欲為亂。因是流言於國曰：「公將不利孺子。」奄君聞之，說祿父舉兵。祿父及三監遂貳於公。公謂召公曰：「我攝政者，恐天下叛周也。無以告我先王。」乃奉成王命，東征克殷，殺祿父，踐奄，誅其君，戮管叔，殺蔡叔，降霍叔為庶人。王既惑流言，意愈不悅。時雷電且風，禾黍盡偃，大木皆拔。王懼，與大夫啟金縢書。王執書泣曰：「公勤勞王家，予不知，今天動威，彰公之德。」王遂夜迎公。天乃雨反風，禾盡起。公定鼎郟鄏。越裳氏以三象重九譯，獻白雉，肅慎又來入貢，獻白雉。旦讀書一百篇，夕則見士七十人也。鸞鳳至，蓂莢生。公以天下既定，宜有事於河洛，示神祗之變，定人神之徵。往從之，沈壁於河，有光滿河，青龍銜元甲圖而出。元龜甲有赤字，公寫之。書成，其赤字隨滅，龜於是墮甲而去。景星見，醴泉吐，麒麟出，朱草生。王以公有勳勞於下下。九十九薨。
召公奭與周同姓姬氏。周武王之滅紂，封召公於燕。其在成王時，召公為三公。自陝以西，召公主之。自陝以東，周公主之。成王既幼，周公攝政，當國祚，召公疑之。作君奭，君奭不說周公。周公稱湯時有伊尹，假於皇天，在太戊時，則有若伊陟臣扈，假於上帝，巫咸治王家，祖乙時有巫賢，武丁時有甘磐保乂於殷也。於是召公乃說之。召公治西方，甚得兆民和。召公巡行鄉邑，有棠樹，決獄政事於其下。自侯伯庶人，各得其所，無失職者。
齊桓公小白，雍林人。襲殺齊君無知，桓公之立，發兵攻魯，心欲殺管仲，鮑叔諫。桓公從之，乃佯為召管仲欲甘心實用之。管仲知之，故往見桓公。桓公序禮，以為大夫任政。桓公既得管仲，鮑叔隰朋高徯修政齊國，連五家之兵伐魯。魯莊公請獻遂邑，以平諸侯。會桓公於甄，而桓公始霸焉。山戎伐燕，告急於齊。桓公救燕，遂伐山戎，至孤竹而還。衛文公有狄亂，告急於齊，率諸侯城楚丘，而立衛君。伐蔡，蔡潰，遂伐楚，楚盟而去。狄伐陳，夏會諸侯於葵丘。周襄王賜桓公文武胙，彤弓大輅。是歲秦繆入晉公子夷吾，桓公於是討晉亂，至高梁，使隰朋立晉君而還。是時周室衰微，獨齊為中國令諸侯城成周也。
晉文公重耳生而胼脅，年十七，賢士五人，曰趙衰、狐偃、咎犯、賈佗、先軫。晉惠公卒，重耳得入。是為文公，晉人多附焉。周襄王以弟難出居鄭，告急，晉乃發兵，至陽樊圍溫。入襄王於周。周王賜晉河內陽樊，命晉侯為伯。
秦繆公任好即位，晉獻公滅虞虢，虜虞君。秋，公自將伐晉，戰於河西。晉驪姬作亂，夷吾使人謂秦求入晉公，許使百里奚，將兵送夷吾。夷吾謂曰：「若得立，請割晉之河西八城予秦。」及至已立而不予。旱，請粟於秦，繆公與之。秦饑，請粟於晉，晉因饑伐秦，使丕豹往擊之，與晉惠公夷吾合戰於韓地。晉君棄其軍，與秦爭利。還而馬縶，穆公追之不得，反為晉軍所圍。岐山下食善馬者三百人，馳冒解圍，遂脫穆公。反生得晉公，獻其河西地，發兵襲鄭。賈人弦高持十二牛賣之，因見秦兵，獻其牛曰：「聞大國將誅鄭，鄭君謹修守備，令臣以牛勞軍士。」秦三將軍相謂曰：「將襲鄭，鄭人已覺之，往無及已。」滅滑，晉之邊邑。當是時晉文公喪尚未葬，太子襄公怒，縗絰發兵，遮秦兵於殽，大破之，虜三將。晉文公夫人，穆公女也，曰：「繆公怨此三人於骨髓，心願歸之，我君得此快意烹之。」晉君許三將歸。歸至，繆公素服郊迎。哭曰：「孤不用百里奚、蹇叔之言，以辱三子，三子何罪乎？」複官秩，益厚之。使孟明等伐晉，取王官及鄗，以報殽之役。秦用由餘謀伐戎王，益國十二，開地千里也。
楚莊王即位，不出號令，日夜為樂。有諫者死。伍舉入諫不從。居數月益甚，蘇從乃入諫。於是乃罷淫樂聽政，任伍舉蘇從以政。國人悅。是歲滅戎，伐陸渾戎，遂至洛，觀兵於周郊，問鼎之輕重而歸。若敖反，擊滅之。伐陳，殺夏徵舒。圍鄭，克之。引兵去三十里而避舍，遂許之平，大敗晉師河上，至衡雍而歸。圍宋，以宋殺楚使也。宋華元出，告以情，遂罷兵焉。
宋襄公茲甫即位，宋地隕星如雨與俱下，六鷁退飛。公為鹿上之盟，以求諸侯於楚，楚人許之。秋，諸侯會宋公於盂。於是楚執宋公以伐宋。冬，會於亳，以釋宋公。又楚成王戰於泓，宋師大敗，公傷股，國人皆恐。
昔蕃屏之盛德者，則劉德字君道。造次儒服，卓爾不群。好古文，每就人間求善書，必為好寫與之，留其真本，加以金帛。士有不遠千里而至者，多獻其先祖舊書：《周官》《尚書》《禮》《禮記》《孟子》《老子》，獻王好之，采《周官》及諸子之樂事，作《樂記》，獻八佾之舞，使弟子王定傳之二十四。首表立《毛氏詩》、《左氏春秋》博士。武帝在位來朝，對辟雍明堂靈靈。故世謂之三雍對也。及詔策所問三十餘事，及著樂語五均事雲。天子取諸侯之士，已立五均，則市無二價，四時常均。強者不得困弱，富者不得要貧，則五家有餘，恩及於小民矣。王既有雅材，因獻所集雅樂。天子下大樂官常存肄之，歲時以備數。常山王禹世受河間樂，能說其義。弟子宋曄上書雲：「河間王躬求幽隱，興禮樂，蓋有漢之所以興也。王常謂人曰：『禹鑿江，通乎九穀，灑分五湖而注東海，民不怨者，利也。吾將行之。』時元俗自言餌巴豆雲母，賣於都市，七丸一錢，治百病。王病服之，下蛇十餘頭。俗言王病乃六世餘殃，非王所招也。王嘗放乳鹿，仁心感天，故當遇耳。」俗形無影，獻王欲以女配之，俗遁去。故武帝遣所忠問王，王輒對無影。帝曰：「湯以七十里，文王以百里，其勉之。」王知意，即縱酒聽樂，又為《周制》二十篇。
劉遊好書多才藝，少時嘗與魯穆生白生申公俱受詩於浮丘伯。丘伯者，孫卿門人也。高後時浮丘伯在長安，元王遣子郢客與申公俱卒業。文帝時聞申公為《詩》最精，以為博士。元王好《詩》，諸子皆讀《詩》。申公始為《詩傳》，號「魯詩」，元王亦次《詩傳》，號曰「元王詩」。
劉蒼好經史，博學多識，恭肅畏敬。明帝重其器能，特愛異之。入為相，薦郇恁、桓榮等。其後蒼數上疏，陳藩職至重，不宜久留京師。蒼為人體貌長大，美須髯，腰八尺二寸，故帝言副是腰腹也。帝以所自作《光武本紀》示蒼，蒼因上世祖《受命中興頌》，鹹言類相如、揚雄，前世史岑也。章帝時王入朝，以王觸寒涉道，使中謁者逢迎，賜王乘輿貂襲。
劉輔性矜嚴，有盛名，深沈好經書，善說《京氏易》。論集經傳及圖讖文，作《五經通論》，儒者得以明事，世號之曰「沛王通論」。明帝甚敬重之，賞賜恩寵加異，數訪問以事。京師少雨，上禦雲台，召尚席取卦具自卦，以《周易卦林》占之，其繇曰：「愷封穴戶，大雨將集。」明日大雨，上即以詔書問輔，輔對深被知遇，詔報曰：「善哉，王次序之也。月為一卦，以當遊戲，稱為聖王。」
劉羨少好學，博通經傳，有威嚴，與諸儒講論於白虎殿。帝以廣平在北，多有邊費，乃徙羨為西平王。又徙封陳王。
劉睦少好學，博通書傳。光武愛之，數被延納。顯宗在東宮，尤見幸。入則諷誦，出則執轡。中興初，禁網尚闊，而睦性謙恭好士，千里交結，自大儒宿德莫不造門，由是聲價益廣。永平中法憲頗峻，睦乃謝絕賓客，放心音樂。歲遣大夫奉璧朝賀，召而問曰：「朝廷設問寡人，大夫將何辭以對？」使者曰：「大王忠孝仁慈，敬賢樂士。」睦曰：「籲！子危我也。其對以孤襲爵以來，志意衰惰，聲色是娛，犬馬是好。」使者受命而行。其能屈伸如此。初，靖王薨，悉推財產與諸弟。雖王車服珍寶，非列侯制，皆以為分，然後隨以金帛贖之。能屬文，作《春秋旨義》、《終始論》及賦頌數十篇。又書史書，當時以為楷則。及寢疾，帝驛馬令作草書尺牘十首。
曹裒好學讀書，左右常恐精力為病，苦諫之。每弟兄游娛，裒獨覃思經典。文學防輔相與言曰：「受詔察公舉措，有過當奏，及有善亦宜以聞，不可匿其美也。」遂共表稱陳裒美。裒聞之大驚，責文學曰：「修身自守，常人之行耳。諸君乃以上聞，是適所以增負累也。」後黃龍見鄴西漳水，裒上書讚頌。性尚儉約，教敕妃妾紡績，習為家人之事。病困，敕令官屬曰：「吾寡忝寵，大命將盡。吾既好儉，而聖朝著終誥之制，為天下法。吾氣絕之日，自殯及葬，務奉詔書。衛大夫蘧璦葬濮陽，吾望其墓，常想遺風。願托賢靈，以弊發齒，營吾兆域，必往從之。」禮男子不卒婦人之手，亟以時成東堂，堂成，名之曰遂志之堂。
司馬攸少以奇英見稱，長好經書。武帝受禪，攸督帥府，鎮撫中外，有佐命之勳，封齊王。初，居文帝喪，上以攸至孝毀甚，文明皇太后親臨省攸。攸毀瘠塵墨，貌不可識。太后留攸宅，撫慰旬日。及還，中詔勉攸曰：「若萬一加以他疾，將複如何？宜遠慮深計，不可守一意以陷於不孝。若複不從往言，當遣人監守飲食。」攸好學不倦，借人書皆為治護。攸自受國秩，表求絕禦府常賜，前後十餘，輒不見聽。國之文武，下至士卒，分租賦以給之。疾病死亡，醫藥皆有差。時有水旱，國內百姓則加賑貸，須豐年乃責十減其二，國內賴之。文明皇太后臨崩，謂武帝曰：「桃符性急，汝宜宏之。」詔攸當世總方嶽，遂加都督青州，增封濟南郡，備物典策，軒懸之樂，六佾之舞，馮紞意也。攸結氣病黃暴薨。
司馬泰廉靜，不近聲色之宴，位至太尉，衣食有如布素。任真簡率，每朝會不識者不知其王公也。事親恭謹，居處謙和，為宗室儀錶。當時諸王唯高密王泰、下邳王晁，俱以儉稱。晁字子明，為太傅。
劉休慶，少而間素篤，好文籍。文帝寵愛殊常，為立第於雞籠山，盡山水之美。建平國職高他國一階，為尚書左僕射，謙儉周慎，禮賢接士，明曉政事。上深信仗之。
劉義慶為荊州刺史，性謙虛。始至及去鎮，迎送物並不受。在州八年，為西土所安。撰《徐州先賢傳》奏上之，又擬班固《典引》為《典序》，以述皇代之美。為性簡素，寡嗜欲，愛好文義，為宗室之表。受任曆蕃，無浮淫之過。善騎乘，招聚才學之士，近遠必至。袁淑文冠當時，請為衛軍諮議參軍。吳郡陸展、東海何長瑜、鮑照等引為佐史。
竟陵蕭子良，開私倉賑貧民。少有清尚，禮才好士，居不疑之地，傾意賓客，天下才學皆遊集焉。善立勝事，夏月客至，為設瓜飲及甘果。著之文教，士子文章及朝貴辭翰皆發教撰錄。居雞籠山西邸，集學士抄五經百家，依《皇覽》列為《四部要略》千卷；招致名僧講論佛法，造經唄新聲，道俗之盛，江左未有也。好文學，我高祖、王元長、謝元暉、張思光、何憲、任昉、孔廣、江淹、虞炎、何僩、周顒之儔，皆當時之傑，號士林也。
隨郡王子隆好文章，體肥，常服蘆茹丸以自消，猶無益也。
劉安有文才，好書鼓琴，不喜弋獵狗馬馳聘。行陰德，拊循百姓，沽名譽，招致賓客方術之士數千人，作《內書》二十一篇，外書甚眾。又有《中篇》八篇，言神仙黃白之術，亦二十餘萬言。時武帝方好藝文，以安屬為諸父，辯博善為文辭，甚尊重之。每為報書及賜，常召司馬相如等視草，乃遣初安入朝獻。所作《內篇》新出，上愛秘之，使為《離騷傳》，旦受詔，日食時上，又獻頌及賦。每見談說，昏暮而罷。
曹子建善屬文，魏武帝見其文，謂植曰：「汝倩人邪？」植跪曰：「臣言出為論，下筆成章，故當面試，奈何倩人邪？」時鄴銅雀台新成，武帝悉將諸子登臺，使各為賦。植援筆立成，文彩可觀。
劉休元少好學，嘗為《水仙賦》，當時以為不減《洛神》；《擬古詩》，時人以為陸士衡之流。頻征戰，皆獻捷。
劉章年二十，忿劉氏不得職。常入待燕飲，高後令章為酒吏，章自請曰：「臣將種也，請得以軍法行酒。」高後曰：「可。」酒酣，章進歌舞，己而曰：「請為太后言耕田。」高後兒子畜之笑曰：「顧而父知田耳，若生而為王子，安知田？」章曰：「臣知之。」太后曰：「試為我言田意。」章曰：「深耕穊種，立苗欲疏。非其種者，鋤而去之。」太后默然。頃之，諸呂一人醉亡，章斬之。自是後諸呂憚之，雖大臣皆依朱虛侯劉氏為強。其明年呂產欲作亂，章首先斬產，以定天下。劉非為汝南王，吳楚反時，非年十五，有才氣，上書自請擊吳。景帝賜非將軍印擊吳。吳已破，徙王江都，治故吳國，以軍功賜天子旗。
曹子文少善射禦，膂力過人，手格猛獸，不避險阻，數從征伐，志意慷慨。魏武帝常抑之曰：「汝不念讀書而好乘汗馬擊劍，此一夫之用，何足貴也？」課彰讀書。彰謂左右曰：「丈夫一為衛霍，將十萬騎，馳沙漠，驅戎狄，立功建號耳。何能作博士邪？」烏丸反，以子文為北中郎將，行驍騎將軍。時兵馬未集，唯有步卒千人，騎數百匹，用田豫計，固守要鄛，虜乃散退。彰追之，身自搏戰，射胡騎，應弦而倒者前後相屬。戰過半日，彰鎧中數箭，意氣益厲，乘勝逐北，至於桑乾。諸將以為新涉遠，士馬疲頓，又受節度，不得過代，不可深進。彰遂上馬令軍中後出者斬。一日一夜，與虜相及，擊破之，斬首獲生以千數。魏武喜，將彰須曰：「黃須兒竟大奇也。」
司馬承身居藩屏，躬處儉約，乘葦笨車，家無別室。王敦懷無君之心，元帝召承曰：「湘州南楚險固，在上流之要，控三州之會，是用武之國，全勝之地。今以叔父居之，如何？」承曰：「君之所命，敢有辭焉？」承行達武昌，釋戎備，見王敦，敦因宴集，謂承曰：「大王雅素佳士，非將禦才也。」承曰：「安知鉛刀不能一割？」敦果謂錢鳳曰：「彼不知懼，而學壯語，此不知武，何能為也？」
劉長，母本張敖美人，坐貫高事，系之河內。弟趙兼因辟陽侯告呂後，後妒不肯白。辟陽侯不強爭，美人已生厲王，恚即自殺。長有材，力扛鼎，乃往請辟陽侯，侯出見之，即袖金椎椎之，居處無度，為黃屋蓋擬天子，擅為法令，不用漢法，以罪徙蜀，處嚴道，日三食，給薪菜鹽炊食器席蓐，制曰：「食長給肉日五斤，酒二斗。」令故美人才人得幸者從之，乃不食而死。
刺王旦壯大就國，為人辯略，博學經書雜說，好星曆術數、倡優射獵之事，招致遊士。及衛太子敗，齊懷王又薨，旦自以次第當立，上書求入宿衛。上怒，下其使獄。後坐藏匿亡命，削良鄉、安次、文安三縣，武帝由是惡旦，後遂立少於子為太子。帝崩，太子立，是為昭帝。賜諸侯王璽書，旦不肯，哭曰：「璽書封小，京師疑有變。」興宗室，遂招來郡國奸人，賦斂銅鐵，作甲兵，數閱其車騎材官，卒建旌旗鼓車旄頭，先驅郎中侍從著貂羽黃金附蟬，皆號侍中。旦從相中尉以下勒車騎，發民會圍，大獵文安縣，以講士馬。須期日，時天雨虹下，屬宮中飲井水，井水竭，廁中豕群出，壤大官灶，烏鵲鬥死，鼠舞殿端門中，殿上戶自閉不可開，天火燒城門，大風壤宮城樓，折拔樹木，流星下墮。王驚病，使人祠葭水台水。王客呂廣等知星，為王言當有兵圍城，期在九月十月。漢當有大臣戮死者，會燕倉告蓋主上官桀與旦有逆謀，桀等皆伏誅。有赦令到，王讀之曰：「嗟乎，獨赦吏民，不赦我。」因迎後姬諸夫人之明光殿，王曰：「老虜曹為事當族，欲自殺。」以綬自絞，後夫人隨旦自殺者二十餘人。
劉胥壯大好倡樂逸遊，力扛鼎，空手搏熊彘猛獸，動作無法度，故終不得為漢嗣。宣帝即位，封胥四子聖、曾、寶、昌皆為列侯，又立胥小子宏為高密王，所褒賞甚厚。始昭帝時，胥見上年少無子，有覬欲心。而楚地巫鬼，胥迎女巫李女須，使下神祝詛。女須泣曰：「孝武帝下，我左右皆伏，言吾必令胥為天子。」胥多賜女須錢，使禱巫山。及昌邑王徵複，使巫祝詛之。後王廢，胥寢信女須等，數賜予錢物。宣帝立，胥曰：「太子孫何以反得立？」複使女須咒詛如前，胥宮園中棗樹生十餘莖，莖正赤，葉白如素，池水變赤，魚死，有鼠晝立，舞王后庭中。胥謂姬南等曰：「棗水魚鼠之怪，甚可惡也。」居數月，祝詛事發，自殺。
劉荊。光武崩，飛書與東海王彊，恐說之，勸令興兵為逆亂，乃封荊廣陵，遣就國。後複呼相工謂曰：「我貌最類先帝，先帝三十得天下，我今年亦三十，可起兵未？」相者詣吏告之，後竟使巫祝詛自殺。
劉英，交通賓客，晚節學黃老浮屠。永平八年詔：「今天下死辜，皆入縑贖。英遣郎中令詣國相曰：「過惡累積，歡喜大恩。奉送黃縑白紈三十匹入贖。」楚相以聞，詔書示諸國中，傳曰：「楚王誦黃老之微言，尚浮屠之仁祠，潔齋三月，與神為誓，何嫌當有悔吝，還贖縑紈，以助伊塞桑門之盛饌。」是後英遂交通方士，十三年中，男子燕廣告英作金龜玉鵠，謀反坐死，徙者以千數。
劉端為人賊盭，又陰痿，一近婦人，病數月。有所愛幸少年以為郎，郎與後宮乳，端擒滅之。及殺其子母，數犯法。漢公卿數請誅端，帝弗忍，而所為滋甚。有司比再請，削其國去大半。端心慍，遂為無訾省，封其宮門，從一門出入，數變姓名，為布衣之他國，死無子，國除。
劉彭祖為人巧佞，卑諂足恭而心刻深，好法律，持詭辯以中人。多內寵姬及子孫。相二千石，欲奉漢法以治，則害於王家。是以每相二千石至，彭祖衣帛布單衣，自行迎除舍，多設疑事以詐動之，故二千石莫敢治，而趙王擅使使即縣為賈人榷會，入多於國租稅，以是多金錢。然所賜姬諸子亦盡之。彭祖不好治宮室禨祥，好為吏上書，願督國中盜賊。常夜從走卒行徼邯鄲中，諸使過客，以彭祖險詖莫敢留。
劉建游章台，令女子乘小船，以足蹈覆其船，四人皆溺，二人死。後游雷陂，天大風，建使郎二人乘小小舟入中，船覆，兩郎攀船，乍見乍沒，建臨觀大笑，令皆死。宮人姬八子，有過者輒令裸立擊鼓，或置樹上，久者三十日乃得衣。或髡鉗以鉛杵舂，不中程輒掠，或縱狼令齧殺之，建觀而大笑。或閉不食，令餓死。建欲令人與禽獸交而生子，強令宮人裸而與羝羊及狗交，專為淫虐。王后父胡應為將軍中大夫，疾有材力，善騎射，號曰靈武君，作治黃屋蓋，刻皇帝璽，鑄將軍都尉金銀印，作漢使節二十綬千餘具，積數歲，以謀反自殺。
劉去嗣為廣川王，其殿門有成慶畫，短衣大袴長劍，去好之，作七尺五寸劍，被服皆效焉。有幸姬王昭平王地余許以為後，去當疾，姬陽成昭信侍甚謹，更愛之，去與地餘戲，得襃中刀，笞問狀服，欲與昭平共殺昭信。笞問昭平，不服，以鐵針針之，彊服。乃會諸姬，去以劍自擊地餘，令昭信擊昭平皆死。去令昭信為後，幸姬陶望卿為修靡夫人，主繒帛；崔修成為貞明夫人，主永巷。昭信複譖望卿曰：「與我無禮，衣服常鮮於我，盡取善繒，匄諸宮人。」去未之信。又巧譖之。昭信知去已怒，即誣言望卿曆指諸郎吏臥處，具知其主名，又言郎中令錦被疑有奸。去即與昭信從諸姬至望卿所，裸其身更擊之，令諸姬各持燒鐵灼望卿，望卿走，投井死。諸幸於去者，昭信輒譖殺之凡十四人。去坐徙，自殺，昭信棄市。
劉讓嗣為梁王，初，孝王有罍尊直千金，戒後世善寶之，毋得以與人。讓之後曰任後，聞而欲得之，讓之祖母李太后曰：「先王有命，毋得以尊予人也。他物雖鉅萬，猶自恣王。」讓直使人開府，即以尊賜任後。又王及母陳後，事李太后多不順，有漢使者來，太后欲自言，王使謁者中郎胡等遮止閉門，太后與爭門措指，太后後病薨，病時任後未嘗問疾，又不侍喪。
劉次昌為齊王，其母曰紀太后，太后取弟紀氏女為王后，王不愛，紀太后欲其家重寵，令其長女紀翁主入王宮，正其後宮，無令得近王，欲令愛紀氏女。王因與其姊翁主奸。齊有宦者徐甲入事漢皇太后，皇太后有愛女曰修成君，非劉氏子。太后憐之。修成君有女娥，太后欲嫁之於諸侯，宦者甲乃請使齊，必令王上書請娥。皇太后喜，使甲之齊，時主父偃知甲使齊以取後事，亦因謂甲，即事成，幸言偃女願得充王后宮。甲至齊風以此事，紀太后怒曰：「王有後，後宮備具。且甲，齊貧人，及為宦者入事漢，初無補益，乃欲亂吾王家。且主父偃何為者，乃欲以女充後宮。」甲大窮，還報皇太后曰：「王已願尚娥，然事有所害，恐如燕王。」燕王者，與其子昆弟奸新坐死，故以燕感皇太后。太后曰：「毋複言嫁女齊事者也。」事寢淫聞於上。
劉宇壯大，通姦犯法。上以至親弗辜，傅相連坐。久之事太后內不相得，太后上書言之，璽書敕諭。元帝崩，宇謂中謁者信等曰：「漢太臣議天子少弱，未能治天下，以為我知文法，建言欲使我輔佐天子。我見尚書晨夜極勞，若使我為之，不能也。今暑熱，縣官年少持服，恐無處所，我危得之，比至闕下。」宇凡三哭，飲酒食肉，妻妾不離側。後為姬朐臑遣其家告之，坐削兩縣。
其功業無成者，則司馬穎初起軍河朔，三軍畢從，每夜刀戰之端，有光若火，壘中井皆有龍像。長沙王既死，增封穎二十郡，拜丞相，一如魏武九錫故事。乘輿服禦，皆遷於鄴。其掾步熊私曰：「雖為太弟，不得嗣也。」穎遂立邦郊兆於鄴城。及敗，為頓丘太守馮嵩所執。穎素為鄴都所服，慮為變，偽稱台使，賜穎死。穎曰：「我放逐於今三年，身體手足不見洗沐，取五斗湯來。」其二子號泣，穎叱去。浴訖，散發束首臥。命縊之，二子皆死，鄴中為之悲哀。
司馬乂忠毅方正，成都王穎、河間王顒同攻京師，乂敗績。時東海王越領中書監，慮外難已逼，潛與殿中將士收乂送金墉城。成都軍不彊，恨乂功垂成而敗之，謀其劫乂，更以距穎。朝廷及東海王越懼難複作，欲遂誅乂。黃門侍郎潘滔曰：「不可，將自有靜之者。」征西將軍張方遣將郅輔勒兵三千至金墉城收乂，馬負至營縊之，三軍莫不為之垂涕。
司馬越少有令名，自許昌率荀晞及冀州刺史丁劭討汲桑，破之，越拜太傅。先是謠曰：「元超兄弟大落度，上桑打椹為苟作。」晞亦懼逼，說越曰：「兗州天下之要，公宜自牧。」大治官舍以待越，有大星頭如箕，長五六丈，起西方流東行至地，有赤散流光若血，所照皆赤。日中若飛燕者十八日。有流星若箕自東北西南行至地。越請討石勒，且鎮集兗豫以援京師。越專擅威權，圖為霸業，州郡攜貳，上下崩離，憂懼成疾，薨。
劉餘初封為淮陽王，吳楚反，破後，徙王魯，好治宮室苑囿狗馬，季年好音，口吃難言，初壤孔子舊宅，以廣其宮。聞鐘磬琴瑟之聲，遂不敢壤。於其壁中得古文經傳。
劉京性恭孝，好經學。京都莒，好宮室，窮極伎巧，殿館壁帶，皆飾以金銀。數上詩賦頌德，帝嘉美之。京國中有城陽景王祀，吏民奉祠，神數下言，宮中多不便，乃複徙宮開陽。
司馬道子於府第內築土山，穿池沼，樹竹木，用功數十百萬。又使宮人為酒肆酤賈於水側，道子與親幸乘船就其家飲宴，若在市肆，以為笑樂。子元顯時年十六，為政苛刻，生殺自己，矜豪奢侈，發東諸郡免奴為客者，號曰樂屬，移置京師，以充兵役。道子既失威權，遂終日昏醉不復厝意，政無大小，一委元顯，元顯大治兵器，聚徒十萬，百姓饑饉，人情危懼，而道子元顯置酒作樂，竟以此敗。
劉休佑在荊州裒刻，在所多營財貨，以短錢一百賦民田，登既就求白米一斛，米粒皆令潔白，若有破折者，悉刪揀不受，民間糴此米一斗一百。至時又不受米，計米責錢，百姓嗷然不復堪命。性狠戾，前後忤上非一旦。慮將來難制，遂方便殺之，諡刺王。
劉義康性好吏職，銳意文案，是非莫不精盡。為侍中司徒，錄尚書事，既專總朝政，生殺大事皆以錄命斷之。凡所陳奏，入無不可。方伯以下並委義康授用。由是朝野輻湊，勢傾天下。義康亦自強不息，無有懈倦。府門每旦常有數百乘車，雖復位卑人微，皆被引接。又聰識過人，一聞必記，嘗所暫遇，終身不忘。稠人廣坐，每標題所憶，以示聰明，物議益以此推服之。愛惜官府，未嘗以階級私人。凡朝士有才用者皆引入己府，無施及忤旨，即度為台官，自下樂為竭力。私置僮六千餘人，不以言台。時四方獻饋，皆以上品薦義康，而以次者供禦。上嘗冬月啖柑，歎其形味並劣。義康在坐曰：「今年柑殊有佳者。」遣人還東府取柑，大供禦者三寸，因此見廢。
劉義恭鎮彭城，伐魯郡孔子舊廟柏樹二十四株，經歷漢晉，其大連抱者二株先倒折，土人崇敬，莫之敢犯，義恭悉遣人伐取之，父老莫不歎息。義恭性嗜不恆，與時移變，自始至終，屢遷第宅。與人遊款，意好亦多不終，而奢侈無度，不愛財寶，左右親幸者，一日乞與一二百萬，小有忤意，輒追奪之。大明時資供豐厚，而用常不足。賒市百姓物，無錢可還，民有通辭求錢者，輒題後作原字。善騎馬，解音樂，遊行或三五百里，東至吳郡，登虎丘山，又登無錫烏山以望太湖。
劉義宣在荊鎮十年，兵彊財富，既首創大義誅元兇劭，威名蓋天下，凡所求欲無不畢從。朝廷所下制度，意所不同者，一不遵奉。嘗獻世祖酒，先自酌飲，封送所餘，其不識大體也如此。為臧質所說，俄舉兵反，以第八子慆為輔國將軍，荊州刺史，左司馬竺超民輔之。王元謨舟師頓梁山洲內，東西兩岸為卻月城，營柵甚固。撫軍柳元景據姑熟，臧質徑入梁山，去元謨一里許結營。義宣屯蕪湖，西南風猛，質乘風從流攻元謨西壘，冗從僕射鬍子友等戰失利，棄壘渡就元謨。義宣至梁山步軍東岸攻元謨，元謨分遣遊擊將軍垣護之、竟陵太守薛安都出壘奮擊，大破之。軍人一時投水。護之因風縱火焚其舟，乘風勢猛，煙焰覆江，縱兵攻之，大眾奔潰。義宣與質相失，各單舸迸走，與義宣相隨船舸猶有百餘艘，女先適臧質子，過尋陽入城，取女載以西奔，至江夏，聞巴陵有軍，懼被鈔，回入逕口，步向江陵，眾散且盡，腳痛不復行。就民間僦露車自載，無複食，緣道求告，至江陵郭外，遣人報竺超民，超民具羽儀兵眾迎之。時內外猶自如舊，帶甲倘萬餘人。義宣既入城，仍出聽事見客，左右翟靈寶戒使拊慰雲：「昔漢高祖百敗，終成大業。」而義宣忘所戒告，雲「項羽千敗」。眾鹹掩口而笑，乃於內戎服，攜息慆及所愛妾五人，皆著男子服相隨入，城內擾亂，白刃交橫，義宣大懼落馬，仍便步出，超民送出城外，未至郭，將士逃散都盡，唯餘惟慆及五妾、兩黃門而已。夜還向城，入南郡空廨，無床蓆，地寢至旦，遣黃門報超民，遣故車一乘，載送剌奸義宣至獄戶內，坐地歎曰：「臧質老奴誤我！」始與五妾俱入獄。五妾尋被遣出，義宣號泣語獄吏曰：「常日非苦，今日分別始是苦。」尋盡殺之。
劉休範欲舉兵襲朝廷，密與典簽新蔡人許公輿謀之，上表治城樓堞，多解榜板，擬以供用。遂舉兵反，虜發百姓船乘，使軍隊稱力請受，付以先解榜板，合手裝治，二三日間，使悉整辦，率眾二萬，鐵騎數百匹，發自尋陽，盡晝夜取道。大雷戍主杜道欣馳下告變，道欣至一宿，休範即已至新林。朝廷震動，步上攻新亭壘，自臨城南，於前巘樓上以數百人自衛，屯騎校尉黃回，見其可乘，乃偽往請降，並詐宣齊王意旨，休範大說，以二子德宣德嗣與回為質，至即斬之。
蕭遙光將敗，都不復識人，孫樂祖、曹樹生常心腹委付，後望見火起，問左右：「此是何火？」答曰：「下官向令人燒。」外間左右，仍問卿是誰，曹樹生答曰：「是孫樂祖。」仍問曹複是誰，曹以名答，仍言左右，下官熱發，可冷沈飲，並勸始安且還別省消息。於是呼轝至始安，便移殺。於時名土皆在側，見不識人，沈昭略昭光之徒，一時皆去。遙光美風姿，眉目如畫，髮鬢若點漆，隆準，口如含丹而足蹇，體殊肥壯，猶如三歲小兒，性聰察，善吏政，每至理朝廷大事，及揚州曹獄，動至三四更，前列倡人，後列侍女，華獨照爛於其間，手捉玉柄毛扇，有時以金縷灸刀自割牛胘而食之。每明帝有所誅殺，必先取其名。明帝大漸，托以後事。後主疑焉，常就王索寶物，王奉琥珀盤螭二枚，枚廣五寸，炯然洞澈，無有瑕滓。後主怒雲：「琥珀者，欲使虎來拍我也。」仍匍匐下地作羊行，遂動心疾，有時著衣祫而伏地。入戶扇裡，王交道素壯，不勝忿怒，一旦以手扳陰，遂長數尺，屢有別舍，恆見丈夫露髻，從屋來下以齧人。俄失所在，又有殺鬼來其齋閤，轝兒鞭之，流血而反。常所親信鮮卑道兒，及閹人吳明紹，頭臥道兒膝上，至四更中覓飲，已而無人矣。喚道兒又不得，唯明紹伏床下，答雲：「人皆叛去。」眾軍悉至，於床下斬之。
蕭子響在荊州造仗，長吏司馬皆以啟聞。王知大怒，乃偽請入坐起，既至，坐厲聲色而語曰：「身父則是天子，政複造五千人仗，此複何嫌，而君遂以上啟？」二人下床叩頭，拔褥刀自下斬之，甚有膂力，曾出獵頭亂呼梳取刷於馬上，以手捉左右襢帶，去地數尺，令料頭竟乃放之。此其勇也，竟被誅。
