
人間之世飄忽幾何如鑿石見火，窺隙觀電。螢睹朝而滅，露見日而消，豈可不自序也？
餘六歲解為詩，奉敕為詩曰：「池萍生已合，林花發稍稠。風入花枝動，日映水光浮。」因爾稍學為文也。
昔葛稚川自序曰：「讀書萬卷，十五屬文。」
餘不閑什一，憎人治生，性乃隘急。刑獄決罪，多從厚降；大辟之時，必有不忍之色。多所捶樸，左右之間，耳劉之亨。嘗語餘曰：「君王明斷不凡，此皆大寬小急也。天下萬事，泛泛罪犯，余皆寬貰之，必有不遜者，多不蒙宏貸也。」
魏文帝曰：「余於彈棋略盡其妙，能用手巾角拂。有儒生能以低巾角而拂之。合鄉侯東方安世、張公子立皆一時佳手。」余經蒙儲皇賚彈棋具、駁犀子、彭城錦石局、銀鏤香白檀床，餘遂歸於不解，未曾一中。
餘性不耐奏對，侍姬應有二三百人，並賜將士。
餘不歡酒，而又不憎人飲。每遇醉者，輒欣欣然而已。
吾年十三，誦百家譜，雖略上口，遂感心氣疾，當時奔走。及長漸善，頻喪五男，銜悲恍惚，心地荼苦。居則常若屍存，行則不知所適。有時覺神在形外，不復附身。及以大兒為南征不復，繼奉國諱，隨念灰滅，萬慮盡矣。既感心氣，累問通人，心氣之名，當為何起，多無以對。餘以為莊子雲：「無疾而呼，其笑若驚」，此心氣也。曼倩有言：「陰陽爭則心氣動，心氣動則精神散。」華譚曰：「肝氣微則面青，心氣動則面赤。」左氏雲：「周王心疾終，子重心疾卒。」曹志亦有心疾，殷師者仲堪之父也，有此疾。近張思光居喪之後，感此病。涼國太史令趙匪攵造乾度曆三十年，以心疾卒。晉阮裕謂士狂者，豈其餘乎？
吾小時，夏日夕中下絳紗蚊綯中有銀甌一枚，貯山陰甜酒。臥讀有時至曉，率以為常。又經病瘡，肘膝爛盡。比以來三十餘載，泛玩眾書萬餘矣。自餘年十四，苦眼疾沈痼，比來轉暗，不復能自讀書。三十六年來，恆令左右唱之，曾生所謂「誦詩讀書，與古人居；讀書誦詩，與古人期」，茲言是也。
余將冠，方好易卜。及至射覆，十中乃至八九。當經至郢州，從兄平西令吾射金玉琥珀三指環。筮遇姤之履，其辭曰：「上既為天，其體則圓。」指環之象，金玉在焉。寅爻帶乎虎，琥珀生光，在合中央。合中之物，凡有三種，按卦而談，或輕或重。又有人名裹襞紙中，射之得鼎卦，餘言曰：「鼎卦上離為日，下巽為木，日下安木，杲字也。」此是典簽裴重歡，疏潘杲名，與餘射之。他驗皆如此也。
余初至荊州卜雨。時孟秋之月，陽亢日久，月旦雖雨，俄而便晴。有人雲：「諺曰：雨月額，千里赤。蓋旱之徵也。」吾乃端筴拂蓍，遇複不動。既而言曰：「庚子爻為世，水出生於金。七月建申，申子辰又三五合。必在此月。」五日庚子，果值甘雨。餘又以十七日筮何時雲卷金翹，日輝合璧，紅塵暗陌，丹霞映□。謂亢陽之勢，未沾膏澤，筮遇坎之比。於是輟蓍而歎曰：「坎者水也，子爻為世，其在今夜三更乎！地上有水，坎之為比，其方有甘雨乎！」欣然有自得之志。
姚文烈善龜卜，謂餘曰：「此二十一日將雨。」其在虞淵之時，餘乃筮之。遇謙之小過，既而言曰：「坤艮二象俱在土，非直無雨，乃應開霽。」俄而星如玉李，月上金□，霧生猶縠，河垂似帶。余乃欣然。
吾齔年之時，誦咒受道於法朗道人，誦得淨觀世音咒、藥上王咒、孔雀王咒，中尉何登善能解作外典咒、癰疽禹步之法。餘就受之，至十歲時，敕旨賜向道士黃侯曄，建安侯正立，並是汝年時。汝不學義，余尚幼，未能受。年十二三，侍讀臧嚴又有此勸。餘答曰：「只誦咒自是佳伎倆，請守此一隅。」其年末乃頹然改途，不復說咒也。
石季倫篤好林藪，有別廬在河南界金穀澗中，澗中有水碓土窯。
