
夫以坤維厚載，實配乾道；月以陰精，用扶陽德。故能輔佐天子，求賢審臣。二妃擅於虞朝，十亂興乎周室。其所以卜世隆長，誠有以矣。
有虞二妃者，帝堯之二女也，長曰娥皇，次曰女英。四岳薦舜於堯，堯乃妻之以二女以觀厥內事。舜於畎畝之中，事瞽叟，不以天子之女故而驕盈怠慢，猶謙讓恭儉，思盡婦道。辜叟使塗廩，舜歸告二女：「父母使我塗廩，我其往。」二女曰：「衣鳥工往。」舜既治廩，瞽叟焚廩，舜飛去。舜入朝，瞽叟使舜浚井，舜告二女，二女曰：「往哉，衣龍工往。」舜往浚井，石殞於上，舜潛出其旁。迨既納於百揆，賓於四門，選林木入於大麓，每事常謀於二女。舜既嗣位，升為天子，娥皇為後，女英為妃，封象於有庳。二妃聰明貞仁，舜陟方死於蒼梧，號曰重華。二妃死於江湘之間也。
湯妃有{新女}氏之女也，殷湯娶為妃，生三子，太丁、仲壬、外丙，亦明教訓、致其功。太丁早卒。丙壬嗣登大位，妃領九嬪後宮有序，咸無妒媢逆理之人。伊尹為之媵臣，與之入殷，卒致王功。君子謂有{新女}明而有序。詩云：「窈窕淑女，君子好逑。」言賢女為君子和好眾妾，其有{新女}之謂也。
光烈陰後麗華，南陽新野人也。初漢世祖適新野，聞後美，心悅之。後至長安，見執金吾車騎甚盛，因歎曰：「仕宦當作執金吾，娶妻當得陰麗華。」
漢世祖時，追爵諡陰貴人父為宣恩侯。
漢明德馬皇后，身長七尺二寸，方口美髮。
梁宣修容本姓石，揚州會稽上虞人。粵自周仕衛，入趙徙溫。有石化字士風者，與渤海諸石同出而異源，仕吳為中書令。生鑒字子奇，曉仰觀見知於王隱，游寓卒於曆陽，葬於會稽。王父元恭，宋昇明中仕至武騎常侍，考靈寶，齊永明中為奉朝請。修容誕中粹之至和，涵祥明之純氣。賢明之稱，女師之德，言為閨門之則，行為椒蘭之表。以昇明元年丁已六月十一日生，生而紫胞，朝請府君以為靈異。年數歲能誦《三都賦》、《五經指歸》，過目便解。同生弟妹各二人，為家之長，朝請永明之朝，密勿王事。與茹法亮紀僧真對直，多在禁省，不得休外。處分家計，專以仰委，號為女王。拊循弟妹，閨門輯睦。隆昌元年，齊世祖因荀昭華薦以入宮，時值少主失德，好為虐戲，手刺禽鳥，必斂容正色。少主非直深加嚴憚，乃反賜金錢，前後無算。每對之而泣，人問之故，答曰：「朝請府君陳夫人在家，供奉未足用，此何為有？」諸尼入臺齋會，乃密以達之，徑寄南金數百兩還家，此人仍負之而趨。其人後肉袒銜璧，乃云：「不憶有此。」及建武之時，始安王遙光聘焉，專掌內政，承上接下莫不得中。遙光非王氏不被禮遇，每因哂戲之際，同類多侮慢王氏，修容每盡禮謹肅。王氏恆釃酒酹地曰：「將使自天佑之，吉無不利。」東昏之世就遙光求金，既而獻之，乃從容諫曰：「盜憎主人，民惡其上，生於亂世，將使貴人不能貪無厭之求，不如早而勿與。」遂不見信。後遙光還東第，又諫曰：「駟馬高蓋，其憂實重。少主貪虐，不過欲得州城，不如稱老歸第於事為善。若其不爾，悔將何及！」又不納。及遙光破敗之後，其子詡等並多躓弊，悉皆贍恤，饑寒俱解。天監元年，選入為露采女，賜姓阮氏，進位為修容。於是辨物書數，詔獻穜稑。初習淨名經義，備該元理，權實之道，妙極沙門。末持雜阿毗曇心論，精研無比，一時稱首。三十年中，恆自講說，自為《雜心講疏》，廣有宏益，繹始習方物名，示以無誑。及在幼學，親承慈訓。初受《孝經》，正覽《論語》《毛詩》，及隨繹數番，指以吏道，政無繁寡，皆荷慈訓。時值水旱，變食深憂，居常儼敬，無喜慍之色。恭儉仁恕，未嘗疾言。親指至於醴酏品式、衣裳制度。家人有善，莫不仰則。先是丁朝請之憂，毀瘠過禮，見者不復能識。母陳氏繼而艱，故攀號慟絕，殊不勝哀。乃刻木為二親之像，朝夕虔事。每歲時伏臘，言必隨淚下。從母淨粲法師，常所供奉，及粲師遷神，孺慕過禮，異姓之服，禮不過緦，氣朔難改，纏悲愈切，孝思不匱，繄此類歟！隨繹歸會稽，或謂衣錦歸鄉，古今罕例，詢求故實，贍恤鄉黨，扶老攜幼，並沐恩猷。修容既在昆弟之長，撫育兩弟，備加訓戒。及兩弟雲亡，諸侄十有人餘人，皆稟規勖，有庶生之妹，愛均同產。及殞歿之後，收養諸甥復隆。恆日季妹為臺采女，每隔歲時，未有書翰，必流涕忘食。及采女告殂，因此感氣，孝乎惟孝，友於兄弟。實見斯言，抱孫之愛。垂慈尤篤，孫方諸、方等、方規、方智、含貞、含介、含芷等，爰自翦鬐，躬親繈育，居家恤隱，不嚴而治。御下以和而傍無遊手，刀尺綺縞，各盡其業。方諸、含貞等婚嫁，皆躬自經始，旬日之中，內外眾事，爰及禮儀。一時舉辦公家發遣，啟臺悉停外，及饋人失禮，接之彌篤。每語繹曰：「吾垂白之年，雖親所聞見，然而德不孤，必有鄰。且妒婦不憚破家，況復甚於此者也！」於是愛接彌隆。又善許負之術，曾正會登樓，還語人曰：「太尉今年必當不濟。」時靜惠王尚康勝，咸以為不然。曰：「行步向前，氣韻殊下。若其不爾，不復言相！」其年末，靜惠王薨。及昭明入朝，又云：「必無嗣立之相。」俄而昭明薨。兼善雲氣，初至九派，云：「天文不利，南方更將有妖氣。」時李敞既新平，謂必無敢繼踵之者，言之甚正。無何之間，而劉敬宮反。嘗有銀帶被匣，左右就邊敭之，將近盈把，乃笑而言曰：「此人後身，會當更屬我。」初無一言呵責，值吉日良辰，大小萃聚，並令相次起舞，感恩流惠，爰及童稚，每戒繹曰：「言出於近，千里必應。士之生世，束修而已。廣則難周，無勞交結。玉尚待沽，而況人乎？勤營功德，恆事賑賜，此為上也。」又躬自禮千佛，無隔冬夏。人不堪其苦而不改其德。常無蓄積，必行信舍。京師起梁安寺，上虞起等福寺，在荊州起禪林祗洹等寺，潯陽治靈丘嚴慶等寺，前後營諸寺佛寶帳百餘領，躬事後素，親加雕飾，妙於思理，若有神功。性好賑施，自春及冬，無日而怠。往年穀粒騰湧，蒙袂而濟者不可勝言，方固南山，永期眉壽，繹亹結幽祇，奄罹偏罰。大同九年太歲癸亥六月二日庚申死於江州之內寢，春秋六十七。自孟夏弗豫，有遺旨：金銀珠玉不許自隨，凡厥凶事，每存儉約。神色審正，終始不擾，卜遠有期，詔曰：「能施盛德曰宣，可諡宣」。信至京都，梁安、宣業、福成、定果、靈光、正覺等寺同皆號哭，如喪親戚焉。及渚宮、祗洹、禪林等寺，又如此也。繹始學弱年，患眼之始，衣不解帶，冬則不近炎火，夏則不敢風涼。如此者離寒暑也。每大官供進，並以准取錢，纖毫已上，皆施宣業寺。數年之中，僧徒眾食，並是豐飽。繹聞元獺有祭，丹鳥哺糧，矧乃禽魚，猶能感動，況稟含靈之氣者也。東入禹川，西浮雲夢，冬溫夏凊，二紀及茲。昏定晨省，一朝永奪。几筵寂寞，日深月遠。觸目屠殞，自咎自悼。昔溯淮涘，侍奉舟艫；今還宮寺，仰瞻帷幙。顧復之恩，終天莫報。陟岵之心，鯁慕何已。樹葉將夏，彌切風樹之哀；戒露已濡，倍縈霜露之盛。過隙難留，川流不舍。往而不還者年也，逝而不見者親也。獻年回斡，恆有再見之期；就養閨闈，無復盡歡之日。拊膺屠裂，貫裁心髓，日往月來，暑流寒襲，仰惟平昔，彌遠彌深，煩冕拔懊，肝心屠裂。攀號腷臆，貫截骨髓。竊深游張之感，彌切蒼舒之報。每讀孟軻皇甫謐之傳，未嘗不拊膺哽慟也。讀詩人勞悴之章，未嘗不廢書而泣血也。乙丑歲之六月，氣候如平生焉。冥然永絕，入無瞻奉，慈顏緬邈，肝膽糜潰。貫切痛絕，奈何奈何！
