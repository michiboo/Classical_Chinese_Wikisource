
初出閤在西省，蒙敕旨賚五經正副本。為琅琊郡時，蒙敕給書，並私有繕寫。為東州時，寫得《史》《漢》《三國志》《晉書》，又寫劉選部孺家謝通直彥遠家書，又遣人至吳興郡，就夏侯亹寫得書，又寫得虞太中闡家書。為丹陽時，啟請先宮書，又就新渝上黃新吳，寫格五戲得少許。
為揚州時，就吳中諸士大夫寫得《起居注》，又得徐簡肅勉《起居注》。前在荊州時，晉安王子時鎮雍州，啟請書寫，比應入蜀，又寫得書，又遣州民宗孟堅下都市得書。又得鮑中記泉上書，安成煬王於湘州薨，又遣人就寫得書。劉大南郡之遴，小南郡之亨，江夏樂法才別駕，庾喬宗仲回主簿，庾格僧正法持絓經書，是其家者皆寫得。又得招提琰法師眾義疏，及眾經序。又得頭陀寺曇智法師陰陽、卜祝、塚宅等書。又得州民朱澹遠送異書。又於長沙寺經藏，就京公寫得四部。又於江州江革家，得元嘉前後書五帙。又就姚凱處得三帙。又就江錄處得四帙，足為一部。合二十帙，一百一十五卷，並是元嘉書，紙墨極精奇。
又聚得元嘉後漢並《史記》《續漢春秋》《周官》《尚書》及諸子集等可一千餘卷。又聚得細書《周易》《尚書》《周官》《儀禮》《禮記》《毛詩》《春秋》各一部。又使孔昂寫得《前漢》《後漢》《史記》《三國志》《晉陽秋》《莊子》《老子》《肘後方》《離騷》等，合六百三十四卷，悉在一巾箱中，書極精細。還石城為戍軍時，寫得《元儒眾家義疏》。
為江州時，又寫蕭諮議賁、劉中紀緩、周錄事宏直等書。時羅鄉侯蕭說於安成失守，又遣王諮議僧辨取得說書。又值吳平光侯廣州下，遣何集曹沔寫得書。又值衡山侯雍州下，又寫得書。又蘭左衛欽從南鄭還，又寫得蘭書。往往未渡江時書，或是此間製作，甚新奇。張湘州纘經餉書，如樊光注《爾雅》之例是也。張豫章綰經餉書，如《高僧傳》之例是也。范鄱陽胥經餉書，如高誘注《戰國策》之例是也。隱士王縝之經餉書，如《童子傳》之例是也。又就東林寺智表法師寫得書法書，初得韋護軍叡餉數卷，次又殷貞子鈞餉，爾後又遣範普市得法書，又使潘菩提市得法書，並是二王書也。郡五官虞皭大有古跡，可五百許卷，並留之伏事客房。篆又有三百許卷，並留之，因爾遂蓄諸跡。又就會稽宏普惠皎道人搜聚之。及臨汝靈侯益州還，遂巨有所辦。後又有樂彥春劉之遴等書，將五千卷。又得南平嗣王書，又得張雍州書，又得桂陽藩王書，又得留之遠書。吾今年四十六歲，自聚書來四十年，得書八萬卷，河間之侔漢室，頗謂過之矣。
