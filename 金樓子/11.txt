
《連山》三秩三十卷
《金樓秘訣》一秩二十二卷
《周易義疏》三秩三十卷
《禮雜私記》五秩五十卷
《注前漢書》十二秩一百一十五卷
《孝德傳》三秩三十卷
《忠臣傳》三秩三十卷
《丹陽尹傳》一秩十卷
《仙異傳》一秩三卷
《黃妳自序》一秩三卷
《全德志》一秩一卷
《懷舊志》一秩一卷
《研神記》一秩一卷
《晉仙傳》一秩五卷
《繁華傳》一秩三卷
《孝子義疏》一秩十卷
《玉韜》一秩十卷
《貢職圖》一秩一卷
《語對》三秩三十卷
《同姓同名錄》一秩一卷
《式苑》一秩三卷
《荊南志》一秩二卷
《江州記》一秩三卷
《奇字》二秩二十卷
《長州苑記》一秩三卷
《玉子訣》一秩三卷
《寶帳仙方》一秩三卷
《食要》一秩十卷
《辯林》二秩二十卷
《藥方》一秩十卷
《補闕子》一秩十卷
《譜》一秩十卷
《夢書》一秩十卷
《安成煬王集》一秩四卷
《集》三秩三十卷
《碑集》十秩百卷
《詩英》一秩十卷
《內典博要》三秩三十卷
夫安親揚名，陳乎三德；立身行道，備乎六行。孝無優劣，能使甘泉自湧，鄰火不焚，地出兼金，天降神女，騰麏自𢺕，嘯虎還仁，陳弇黃雀之祥，禽兼赤石之瑞，孟仁之筍出林，中華之梓生屋，感通之至良可稱。
余中年承乏，攝牧神州，戚裡英賢，南冠俊髦。車如流水，俱踵許掾之門；人同連璧，咸登樂尹之館。
老聃貴弱，孔子貴仕，陳駢貴齊，楊朱貴己，而終為令德。
春風秋月，賞心樂事。淨竹節之船，驅桂條之馬。
洛城之前，猶有甄侯之館。
《〈孝德傳〉序》曰：「夫天經地義，聖人不加。原始要終，莫逾孝道，能使甘泉自湧，鄰火不焚，地出黃金，天降神女，感通之至，良有可稱。」
《上〈忠臣傳〉表》曰：「資父事君，實曰嚴敬。求忠出孝，義兼臣子。是以冬溫夏凊，盡事君之節；進思將美，懷出奉之義。羲軒改物，殷周受命，三能十亂，九棘五臣，靡不夙夜在公，忠為令德。若使縉雲得姓之子，姬昌魯衛之臣。是知禮合君親，孝忠一體，性與率由，因心致極。臣連華霄漢，憑暉日月。三握再吐，夙奉紫庭之慈；春詩秋禮，早蒙丹扆之訓。宣帝褒德麟閣，畫充國之形；顯宗念功雲台，圖仲華之象。」
《〈忠臣傳〉序》曰：「夫天地之大德曰生，聖之人之大寶曰位。因生所以盡孝，因位所以立忠。事君事父，資敬之禮寧異；為臣為子，率由之道斯一。忠為令德，竊所景行。且孝子列女逸民，鹹有列傳，至於忠臣，曾無述制。今將發篋陳書，備加討論。」
《忠臣傳•諫爭篇序》曰：「富貴寵榮，人所不能忘也；刑戮流放，人所不能甘也。而士有冒雷庭，犯顏色，吐一言終，知自投鼎鑊，取離刀鋸，而曾不避者，其故何也？蓋傷茫茫禹跡，毀於一朝；赫赫宗周，滅成禾黍。何者？百世之後，王化漸頹，欽若之信既盡，解網之仁已泯，徒以繼體所及，守器攸歸。出則清警傳路，處則憑玉負扆。事無暫舛，意有必從，所謂生於深宮之中，長於婦人之手，未嘗知憂，未嘗知懼。況惑褒人之巧笑，迷陽阿之妙舞，重之以刳斮，用之以逋逃。亦有傾天滅地，汙宮瀦社之罪；拔本塞源，裂冠毀冕之釁。於是策名委質，守死不二之臣，以剛腸疾惡之心，確乎貞一之性，不忍見霜露糜鹿，棲於宮寢；麥穗黍離，被於宗廟。故瀝血抽誠，披胸見款，焦爛於危年，甘滅亡於昔日，冀桐宮有反道之明，望夷無不言之恨，而九重懸遠，百雉嚴絕，丹心莫亮，白刃先指，見之者掩目，聞之者傷心。然後鳴條有不收之魂，商郊致白旗之戮。」
《忠臣傳•死節篇序》曰：「自非識君臣之大體，鑒生死之宏分，何以能滅七尺之軀，殉一顧之感。然平路康衢，從容之道進；危塗險徑，忠貞之節興。登平路者易為功，涉險途者難為力。從容之用，世不乏人；忠貞之概，時難屢有。」
《〈丹陽尹傳〉序》曰：「傳曰大夫受郡，《漢書》曰：『尹者，正也。』及其用人，實難斯授。廣漢和顏接下，子高自輔經術。孫寶行嚴霜之誅，袁宏留冬日之愛。自二京板蕩，五馬南渡，固乃上燭天文，下應地理，爾其地勢可得而言。東以赤山為成皋，南以長淮為伊洛，北以鐘山為華阜，西以大江為黃河，既變淮海為神州，亦即丹陽為京尹。雖得人之盛，頗愧前賢；而眄遇之深，多用宰輔。皇上受圖負扆，寶曆惟新，制禮以告成功，作樂以彰治定，豈直四三皇五六帝，孕夏陶周而已哉？若夫位以德敘，德以位成，每念忝蒞京河，茲焉四載，以入安石之門，思勤王之政，坐真長之室，想清談之風。求瘼餘晨，頗多暇景，今輟采英賢，為《丹陽尹傳》。」
《全德志序》曰：「老子言全德歸厚，莊周雲全德不刑，呂覽稱全德之人，故以全德創其名也。此志隆大夫為首。伊人有學有辯，不夭不貧，寶劍在前，鼓瑟從後，連環炙輠，雍容卒歲，駟馬高車，優遊宴喜。既令公侯踞掌，複使要荒蹶角，入室生光，豈非盛矣。若乃河宗九策，事等神鉤；陽雍雙璧，理歸元感。南陽樊重，高閣連雲；北海公沙，門人成市。諮此八龍，各傳一藝；夾河兩郡，家有萬石。人生行樂，止足為先。但使樽酒不空，坐客恆滿，甯與孟嘗聞琴，承睫淚下；中山聽樂，悲不自禁同年而語也。
《全德志論》曰：「物我俱忘，無貶廊廟之器；動寂同遣，何累經綸之才。雖坐三槐，不妨家有三徑；但接五侯，不妨門垂五柳。使良園廣宅，面水帶山。饒甘果而足花卉，葆筠篁而玩魚鳥。九月肅霜，時饗田畯；三春捧繭，乍酬蠶妾。酌鬥酒而歌南山，烹羔豚而擎西缶，或出或處，並以全身為貴；優之遊之，鹹以忘懷自逸。若此眾君子，可謂得之矣。
《懷舊志序》曰：「吾自北守琅台，東探禹穴，觀濤廣陵，面金湯之設險，方舟宛委；眺玉笥之幹霄，臨水登山。命儔嘯侶，中年承乏，攝牧神州，戚裡英賢，南冠髦俊，蔭真長之弱柳。觀茂宏之舞鶴，清酒繼進，甘果徐行，長安群公，為其延譽，扶風長者，刷其羽毛。於是駐伏熊，回駟命鄒湛；召王祥。余顧而言曰：斯樂難常，誠有之矣。日月不居，零露相半，素車白馬，往矣不追；春華秋實，懷哉何已。獨軫魂交，情深宿草。故備書爵裡，陳懷舊焉。
《職貢圖序》曰：「竊聞職方氏掌天下之圖，四夷八蠻，七閩九貉，其所由來久矣。漢氏以來，南羌旅距，西域憑陵，創金城，開玉關，絕夜郎，討日逐。睹犀甲則建朱崖，聞葡萄則通大宛，以德懷遠，異乎是哉。皇帝君臨天下之四十載，垂衣裳而賴兆民，坐岩廊而彰萬國。梯山航海，交臂屈膝，占雲望日，重譯至焉。自塞以西，萬八千里，路之狹者，尺有六寸。高山尋雲，深谷絕景，雪無冬夏，白雲而共色；冰無早晚，與素石而俱貞。逾空桑而曆昆吾，度青邱而跨丹穴。炎風弱水，不革其心；身熱頭痛，不改其節。故以明珠翠羽之珍，細而弗有；龍文汗血之驥，卻而不乘。尼丘乃聖，猶有圖人之法；晉帝君臨，實聞樂賢之象。甘泉寫閼氏之形，後宮玩單于之圖，臣以不佞，推轂上游，夷歌成章，胡人遙集，款關蹶角，沿泝荊門，瞻其容貌，訊其風俗，如有來朝京輦，不涉漢南，別加訪采，以廣聞見，名為職貢圖雲爾。
