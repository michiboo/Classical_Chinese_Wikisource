　　欽定四庫全書　　　　　　集部八
　　風雅翼　　　　　　　　　總集類
　　提要
　　〈臣〉等謹案風雅翼十四巻元劉履編履字坦之上虞人入明不仕自號草澤間民洪武十六年詔求天下博學之士浙江布政使強起之至京師授以官以老疾固辭賜鈔遣還未及行而卒浙江通志列之隠逸傳中是編首為選詩補注八巻取文選各詩刪補訓釋大抵本之五臣舊注曽原演義而各㫁以已意次為選詩補遺二巻取古歌謡詞之散見諸書者選録四十二首以補文選之缺次為選詩續編四巻取唐宋以來諸家詩詞之近古者一百五十九首以為文選嗣音其去取大㫖本於真徳秀文章正宗其銓釋體例則悉以朱子詩集傳為凖其論杜甫三吏三別太迫切而乏簡逺之度以視建安樂府如典謨之後別有盤誥足見風氣變移云云不知諷諭之語必含蓄乃見優柔敘述之詞必真切乃能感動王粲七哀詩曰出門無所見白骨蔽平原路有飢婦人抱子棄草間顧聞號泣聲揮涕獨不還未知身死處何能兩相完此何嘗非建安詩與三吏三別何異又如孤兒行婦病行上留田東西門行以及焦仲卿妻詩之類何嘗非樂府詩與三吏三別又何異此不明文章之正變而謬為大言也又論塘上行後六句以為魏文帝從軍而甄后念之不知古者采詩以入樂聲盡而詞不盡則刪節其詞詞盡而聲不盡則摭他詩數句以足之皆但論聲律不論文義樂府詩集班班可考塘上行末六句忽及從軍蓋由於此履牽合魏文帝之西征此不明文章之體裁而橫生曲解也至於以漢魏篇章強分比興尤未免刻舟求劍附合支離朱子以是註楚詞尚有異議況又效西子之顰乎以其大㫖不失於正而亦不至全流於膠固又所箋釋評論亦頗詳贍尚非枵腹之空談較陳仁子書猶在其上固不妨存備參考焉又按葉盛水東日記稱祭酒安成李先生於劉履風雅翼常別加注釋視劉益精安成李先生者李時勉也其書今未之見然時勉以學問醇正人品端方為天下所重詩歌非其所長考證亦非其所長計與履之原書亦不過伯仲之間而已乾隆四十五年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

