　　欽定四庫全書　　　　經部一
　　易纂言　　　　　　　易類
　　提要
　　〈臣〉等謹案易纂言十二卷元吳澄撰字幼清號草廬崇仁人宋咸淳末舉進士不第入元以薦擢翰林應奉文字官至翰林學士卒諡文正事跡具元史本傳是書用呂祖謙古易本經文每卦先列卦變主爻每爻先列變爻次列象占十翼亦各分章數其訓解各附句下音釋考證則經附每卦之末傳附每章之末間有文義相因即附辨於句下者偶一二見非通例也澄於諸經好臆為㸃竄惟此書所改則有根據者為多如師卦丈人吉改大人吉據崔憬所引子夏𫝊本比卦比之匪人下増凶字據王肅本小畜卦輿説輻改輿説輹據許慎説文尚徳載改尚得載據京房虞翻子夏本泰卦包荒改包巟據説文及虞翻本大畜卦曰閑輿衛改日閑輿衛從鄭元虞翻陸希聲本萃卦萃亨刪亨字從馬融鄭元虞翻陸績本困卦劓刖改臲卼據荀爽王肅陸績本鼎卦其形渥改其刑剭據鄭元本比彖比吉也刪也字據王昭素本賁彖補剛柔交錯四字據王弼注震彖驚逺而慎邇也下補不喪匕鬯四字據王昭素所引徐氏本漸彖女歸吉也改女歸吉利貞據王肅本坤象履霜堅氷改初六履霜據魏志坎象樽酒簋貳刪貳字據陸徳明釋文〈案澄註明言舊本有貳字陸氏釋文無之今世所行張弧陸希聲本皆同是𫝊文已刪去貳字徐氏通志堂本乃劖補刋板増入貳字是顧湄等校正之時以不誤為誤也謹附識於此〉繋辭上𫝊繋辭焉而明吉凶下補悔吝二字據虞翻本繋辭下𫝊何以守位曰仁改何以守位曰人據王肅本耒耨之利改耒耨之地據王昭素本以濟不通下刪致逺以利天下六字據陸徳明釋文序卦傳故受之以履下補履者禮也四字據韓康伯本皆據引古義具有源流不比師心變亂其餘亦多依傍胡瑗程子朱子諸説澄所自改正者不過數條而已惟以繋辭𫝊中説上下經十六卦十八爻之文定為錯簡移置於文言𫝊中則悍然臆斷不可以為訓矣然其解釋經義詞簡理明融貫舊聞亦頗賅洽在元人説易諸家固終為巨擘焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



