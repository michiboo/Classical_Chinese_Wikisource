　　欽定四庫全書　　　　　集部四
　　知稼翁集　　　　　　　別集類三〈宋〉
　　提要
　　〈臣〉等謹案知稼翁集二巻宋黃公度撰公度字師憲莆田人紹興戊午進士第一厯官考功員外郎文獻通考載公度集十一巻巻端洪邁序稱公度既沒其嗣子知邵州沃収拾手澤彚次為十有一巻巻末載有沃䟦亦稱故笥所存塗乙之餘纔十一巻均與通考合又通考詞曲部別有公度知稼翁詞一巻合之當為十二巻此本為天啟乙丑其裔孫崇翰所刋稱嘉靖丙午得於陝西謁選人乃前朝秘府之本尚有御印然併詞集合為一編僅一百三十四頁分為上下二巻似不足十二巻之數豈尚有佚遺歟公度早掇巍科而卒時年僅四十八仕宦不逹故宋史無傳肇慶府志稱其為秘書省正字時坐貽書䑓官言時政罷為主管台州崇道觀過分水嶺題詩有誰知不作多時別依舊相逢滄海中之句時趙鼎方謫潮陽説者謂此詩指鼎而言遂觸秦檜之怒令通判肇慶府云云殆亦端慤之士不附時局故言者得借趙鼎中之歟其詩文皆平易淺顯在南宋之初未能凌躒諸家然詞氣恬靜而軒爽無一切淟涊齷齪之態是則所養為之矣公度別有漢書鐫譔今已佚此本從他本掇拾二叚併佚詞一首附之巻末今亦併録之焉乾隆四十二年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　知稼翁集原序
　　乾道五年冬順昌令黃君沃書抵中都來告曰先君考功力學半世雖得一第而仕不克顯平生所為文僅十一通願得序引以冠其首余方備機政未暇也越明年出守長樂郡復多事少暇隙又明年順昌使其弟洧來責前諾仲秋既望積雨乍晴天氣澄爽退食郡齋因取考功文徧觀之典重溫雅如其為人其詩格律森嚴興寄深逺雖未盡追古作要自成一家間與予里居唱和數篇余讀而深悲之公以文章魁多士有盛名於時胷中灑落議論宏壯識者期之甚逺而官止外郎年四十八以殞所以傳世埀後者止此而已是可傷也昔白樂天與元居敬善及序其遺文有曰黃壤豈知我白頭猶念君唯將老年淚一灑故人文執筆愴然葢有感於斯言公諱公度字師憲戊午同年進士也莆陽陳俊卿序髙宗一馬化龍訖於㢲位自丁未至壬午三十六年間策進士數千計擢居大龍甲者十有一人科名巍峩副以屬望視富貴岐轍若長風掛席一息萬里於是文靖梁公至宰相景明陳公冠樞極位尚書者三汪聖錫劉文孺王宣子也它侍從者五李順之張子韶趙莊叔張安國王⻱齡也惟莆田黃公師憲名聲最卓卓而財至尚書郎壽不滿半百夢幻覆手天殱此良大車雲徂出門折軸人到於今傷之爰初登第以行巻忤秦相君旋為趙忠簡公禮接益銜之弗舎坎壈摧揠無復有為天下惜人材之意一旦遇主則死及之嗚呼公既以詞賦壓英躔故於詩尤精大氐鏗鏘蹈厲發越沈鬱精深而不浮於巧平澹而不近俗與強名作詩者直相千萬風檣陣馬不足呈其勇犀渠鶴膝不足侔其珍悲秋之句曰迢迢別浦帆雙去漠漠平蕪天四埀雨意欲晴山鳥樂寒聲初到井梧知吾不知謫僊少陵以還大厯十才子尚能窺其藩否公既沒其嗣子邵州君沃收拾手澤彚次為十有一巻詩居大半焉它文悉從肺府源深流長迨樂府詞章宛轉清麗讀者咀嚼於齒頰間而不能已惟其不沽於用身不到鑾坡鳳閣中鋪揚太平之閎休其所表暴如是而已魏國陳丞相既序其首而邵州又欲予贅語於後憶四十年前與公從容於番禺藥洲之上予作素馨賦公蓋戲而反之異於不相知聞者茲不宜辭若平生事業則有叅知政事龔公吏部尚書林公之銘在慶元二年十月庚申煥章閣學士宣奉大夫提舉隆興府玉隆萬壽宮魏郡公鄱陽洪邁序








