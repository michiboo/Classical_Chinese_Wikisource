
舂陵氣初發，漸臺首未傳。
列營百萬衆，持國十八年。
運開朱旗後，道合赤符先。
宛城劒鳴匣，昆陽鏑應弦。
獷獸血塗地，巨人聲沸天。
長驅過北趙，短兵出南燕。
太守迎門外，王郎死道邊。
昇壇九城陌，端拱千秋年。
朝廷方雀躍，劒珮幾聯翩。
至德刑四海，神儀翳九泉。
宗子行舊邑，恭聞清廟篇。
君容穆而聖，臣像儼猶賢。
攢木承危柱，疎蘿掛朽椽。
祠庭巢鳥啄，祭器網蟲緣。
懷古江山在，惟新曆數遷。
空餘今夜月，長似舊時懸。

