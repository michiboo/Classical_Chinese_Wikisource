
亞相膺時傑，羣才遇良工。
翩翩幕下來，拜賜甘泉宮。
信知命世奇，適會非常功。
侍御執邦憲，清詞煥春叢。
末路望繡衣，他時常發蒙。
孰雲三軍壯，懼我彈射雄。
誰謂萬里遙，在我樽俎中。
光祿經濟器，精微自深衷。
前席屢榮問，長城兼在躬。
高縱激頹波，逸翮馳蒼穹。
將副節制籌，欲令沙漠空。
司業志應徐，雅度思沖融。
相思三十年，憶昨猶兒童。
今來抱青紫，忽若披鵷鴻。
說劒增慷慨，論交持始終。
祕書即吾門，虛白無不通。
多才陸平原，碩學鄭司農。
獻封到關西，獨步歸山東。
永意久知處，嘉言能亢宗。
客從梁宋來，行役隨轉蓬。
酬贈欣元弟，憶賢瞻數公。
游鱗戲滄浪，鳴鳳棲梧桐。
並負垂天翼，俱乘破浪風。
眈眈天府間，偃仰誰敢同。
何意搆廣廈，翻然顧雕蟲。
應知阮步兵，惆悵此途窮。

