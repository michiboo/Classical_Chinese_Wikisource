夫一婦擅夫，眾婦皆亂；一臣專君，群臣皆蔽。故妒妻不難破家也，而群臣不難破國也。是以明君使其臣，並進輻湊，莫得專君焉。今人君之所以高為城郭而謹門閭之閉者，為寇戒盜賊之至也。今夫弒君而取國者，非必逾城郭之險而犯門閭之閉也。蔽君之明，塞君之聰，奪之政而專其令，有其民而取其國矣。今使烏荻、彭祖負千鈞之重，而懷琬琰之美；令孟賁、成荊帶干將之劍衛之，行乎幽道，則盜猶偷之矣。今人君之力，非賢乎烏荻、彭祖，而勇非賢乎孟賁、成荊也。其所守者，非特琬琰之美，千金之重也而欲勿失，其可得耶？

明君如身，臣如手；君若號，臣如響。君設其本，臣操其末；君治其要，臣行其詳；君操其柄，臣事其常。為人臣者，操契以責其名。名者，天地之綱，聖人之符，則萬物之情，無所逃之矣。故善為主者，倚於愚，立於不盈，設於不敢，藏於無事，竄端匿疏，示天下無為，是以近者親之，遠者懷之。示人有餘者，人奪之；示人不足者，人與之。剛者折，危者覆，動者搖，靜者安。名自正也，事自定也。是以有道者，自名而正之，隨事而定之也。鼓不與於五音，而為五音主；有道者不為五官之事，而為治主。君知其道也。臣知其事也。十言十當，百為百富者，人臣之事也，非君人之道也。

昔者堯之治天下也，以名。其名正，則天下治。桀之治天下也，亦以名。其名倚，而天下亂。是以聖人貴名之正也。主處其大，臣處其細。以其名聽之，以其名視之，以其名命之。鏡設精無為，而美惡自備；衡設平無為，而輕重自得。凡固之道，身與公無事，無事而天下自極也。

明君治國，而晦晦，而行行，而止止。三寸之機運而天下定，方寸之基正而天下治。一言正而天下定，一言倚而天下靡。

君必有明法正義，若懸權衡以稱輕重，所以一群臣也。

堯之治也，蓋明法審令而已。聖君任法而不任智，任數而不任說。黃帝之治天下，置法而不變，使民安樂其法也。

君之所以尊者，令。令不行，是無君也，故明君慎令。

昔七十九代之君，法制不一，號令不同，然而俱王天下，何也？必當國富而粟多也。

有天下而不恣睢。命之曰：以天下之桎梏。

天道無私，是以恆正；天道常正，是以清明。地道不作，是以常靜；地道常靜，是以正方。舉事為之，乃有恆常之靜者，符信受令必行也。

四海之內，六合之間，曰：奚貴？土，食之本也。

三寸之篋運而天下定，六寸之基正而天下治。（《意林》卷二申子三卷一節）

妒妻不破難家，亂臣不難破國。一妻擅夫，眾妻皆亂；一臣專君，群臣皆蔽。（《意林》卷二申子三卷二節）

智均不相使，力均不相勝。（《意林》卷二申子三卷三節）

鼓不預五音，不為五音主。（《意林》卷二申子三卷四節）

百世有聖人猶隨踵，千里有賢人是比肩。（《意林》卷二申子三卷五節）
