　　欽定四庫全書　　　　　集部六
　　弇州四部稿　　　　　　別集類五〈明〉
　　提要
　　〈臣〉等謹案弇州四部稿一百七十四巻續稿二百七巻明王世貞撰世貞弇州外集觚不觚録諸書已著録史部中此乃所著別集其曰四部者賦部詩部文部説部也正稿説部凡七種曰劄記內篇曰劄記外篇曰左逸曰短長曰藝苑巵言曰巵言附録曰宛委餘編續稿則但有賦詩文三部而無説部世貞與李攀龍齊名而才實過之當時婁東厯下狎主文盟奉之者為玉律金科詆之者為塵羮土飯盛衰遞易毀譽迭興藝苑紛呶終無定説要之世貞初時議論太髙聲名太早盛氣坌涌不暇深自檢㸃致重貽海內口實逮時移論定向之力矯其𡚁以變為纎仄破碎之習者久已為衆所唾棄而學者論讀書種子究不能不心折弇州是其才雖足以自累而其所以不可磨滅者亦即在於此今其書具在雖未免瑕瑜雜陳然第舉一時之巨擘而言亦終不能舎世貞而別有所屬也四部正稿為世貞撫鄖陽時所刋續稿則世貞乞休後手裒晩嵗之作以付其少子駿者至崇禎間其孫始鋟以行世雲乾隆四十三年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




