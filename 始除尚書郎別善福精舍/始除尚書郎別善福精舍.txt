
簡略非世器，委身同草木。
逍遙精舍居，飲酒自爲足。
累日曾一櫛，對書常懶讀。
社臘會高年，山川恣遊矚。
明世方選士，中朝懸美祿。
除書忽到門，冠帶便拘束。
愧忝郎署跡，謬蒙君子錄。
俯仰垂華纓，飄颻翔輕轂。
行將親愛別，戀此西澗曲。
遠峰明夕川，夏雨生衆綠。
迅風飄野路，廻首不遑宿。
明晨下煙閣，白雲在幽谷。

