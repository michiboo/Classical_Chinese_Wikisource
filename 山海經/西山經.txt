

　　西山經華山之首，曰錢來之山，其上多松，其下多洗石【〈澡洗可以磢體，去垢圿。磢，初兩反〉】。有獸焉，其狀如羊而馬尾，名曰羬羊【〈今大月氐國有大羊如驢，而馬尾。《爾雅》云：羊六尺爲羬，謂此羊也。羬音針〉】，其脂可以已臘【〈治體皴。臘音昔〉】。
　　西四十五里，曰松果之山。濩水出焉，北流注於渭，其中多銅。有鳥焉，其名曰䳋渠【〈䳋，音彤弓之彤〉】，其狀如山雞，黑身赤足，可以已𦢊【〈謂皮皴起也。音叵駮反〉】。
　　又西六十里，曰太華之山【〈即西嶽華陰山也。今在弘農，華陰縣西南〉】，削成而四方【〈今山形上大下小，峭峻也〉】，其高五千仞，其廣十里【〈仞，八尺也。上有明星玉女，持玉漿得上，服之即成仙。道險僻不通，時含神霧雲〉】，鳥獸莫居。有蛇焉，名曰肥𧔥，六足四翼，見則天下大旱【〈湯時此蛇見於陽山下。復有肥遺蛇，疑是同名〉】。
　　又西八十里，曰小華之山【〈即少華山〉】，其木多荊杞，其獸多㸲牛【〈今華陽山中多山牛山羊，肉皆千斤，牛即此牛也，音昨〉】，其陰多磬石【〈可以爲樂石〉】，其陽多㻬琈之玉【〈㻬琈玉，名所未詳也。雩浮兩音〉】，鳥多赤鷩【〈赤鷩，山雞之屬。胷腹、洞赤、冠金皆黃頭綠尾，中有赤毛，彩鮮明。音作蔽，或作鱉〉】，可以禦火，其草有萆荔【〈萆荔，香草也。蔽戾兩音〉】，狀如烏韭，而生於石上，亦緣木而生【〈鳥韭在屋者曰邪，在牆者曰垣衣〉】，食之已心痛。
　　又西八十里，曰符禺之山，其陽多銅，其陰多鐵。其上有木焉，名曰文莖，其實如棗，可以已聾。其草多條，其狀如葵，而赤華黃實，如嬰兒舌，食之使人不惑。符禺之水出焉，而北流注於渭。其獸多蔥聾，其狀如羊而赤鬛。其鳥多鴖【〈音旻〉】，其狀如翠而赤喙【〈翠似燕而紺色也〉】，可以禦火【〈畜之辟火災也〉】。
　　又西六十里，曰石脆之山，其木多椶柟【〈椶樹高三丈許，無枝條，葉大而員。枝生梢頭，實皮相裏上。行一皮者爲一節，可以爲繩。一名栟櫚，音馬駿之駿〉】，其草多條，其狀如韭，而白華黑實，食之已疥。其陽多㻬琈之玉，其陰多銅。灌水出焉，而北流注於禺水。其中有流赭【〈赭，赤土〉】，以塗牛馬無病【〈今人亦以朱塗牛角，雲以辟惡。或作角〉】。
　　又西七十里，曰英山，其上多杻橿【〈杻，似棣而細葉，一名土橿，音紐。橿木中車材，音姜〉】，其陰多鐵，其陽多赤金。禺水出焉，北流注於招水【〈音韶〉】，其中多䰷魚【〈音同蚌蛤之蚌〉】，其狀如鼈，其音如羊。其陽多箭䉋【〈今漢中郡出䉋竹，厚裏而長節，根深，筍冬生地中，人掘取食之。䉋間媚〉】，其獸多㸲牛羬羊。有鳥焉，其狀如鶉，黃身而赤喙，其名曰肥遺，食之已癘【〈癘，疫病也，或曰惡瘡。韓子曰：癘人憐主〉】，可以殺蟲。
　　又西五十二里，曰竹山，其上多喬木【〈枝上竦者。音橋〉】，其陰多鐵。有草焉，其名曰黃雚，其狀如樗，其葉如麻，白華而赤實，其狀如赭【〈紫赤色〉】，浴之已疥，又可以已胕【〈治胕腫也。音符〉】。竹水出焉，北流注於渭，其陽多竹箭【〈箭篠也〉】，多蒼玉。丹水出焉【〈今所在有丹水〉】，東南流注於洛水，其中多水玉，多人魚【〈如蹄魚，四腳〉】。有獸焉，其狀如豚而白毛，大如笄而黑端【〈笄簪屬〉】，名曰毫彘【〈狟豬也。夾髀有麄豪，長數尺，能以脊上毫射物，亦自此爲牝牡狟，或作豭。吳楚呼爲鸞豬，亦此類也〉】。
　　又西百二十里曰浮山，多盼木【〈音美目盼兮之盼〉】，枳葉而無傷【〈枳，刺針也。能傷人，故名雲〉】，木蟲居之【〈在樹之中〉】。有草焉，名曰薰【〈音訓〉】草，麻葉而方莖，赤華而黑實，臭如蘼蕪【〈蘼蕪，香草。《易》曰：其臭如蘭。眉無兩音〉】，佩之可以已癘。
　　又西七十里，曰羭次之山【〈音臾〉】，漆水出焉【〈今漆水出岐山〉】，北流注於渭。其上多棫橿【〈棫，白綏也，音域〉】，其下多竹箭，其陰多赤銅，其陽多嬰垣之玉【〈垣，或作短、或作根、或作埋，傳寫謬錯，未得其詳〉】。有獸焉，其狀如禺而長臂，善投，其名曰嚻【〈亦在畏獸畫中，似獼猴投擲也〉】。有鳥焉，其狀如梟，人面而一足，曰橐𩇯【〈音肥〉】，冬見夏蟄，服之不畏雷【〈著其毛羽令人不畏天雷也，或作災〉】。
　　又西百五十里，曰時山，無草木。逐水出焉，北流注於渭，其中多水玉。
　　又西百七十里，曰南山，上多丹粟。丹水出焉，北流注於渭。獸多猛豹【〈猛豹似熊而小，毛淺有光澤，能食蛇，食銅鐵，出蜀中〉】，鳥多尸鳩【〈尸鳩，布穀類也，或曰鶘鸇也。鳩或作丘〉】。
　　又西四百八里，曰大時之山，上多榖、柞【〈柞櫟〉】，下多杻、橿，陰多銀，陽多白玉。涔【〈音潛〉】水出焉，北流注於渭。清水出焉，南流注於漢水【〈今河內脩武縣縣北，黑山亦出清水〉】。
　　又西三百二十里，曰嶓【〈音波〉】塚之山【〈在今武都氐道縣南〉】，漢水出焉，而東南流注於沔【〈至江夏安陸縣江即沔水〉】；嚻水出焉，北流注於湯水。其上多桃枝鉤端【〈鉤端，桃枝屬〉】，獸多犀兕熊羆【〈羆似熊而黃白色，猛憨能拔樹〉】，鳥多白翰【〈白翰，白𪂂也。亦名𪂂雉，又曰白雉〉】赤鷩。有草焉，其葉如蕙【〈蕙，香草、蘭屬也，或以蕙葉失之，音惠〉】，其本【〈本，根也〉】如桔梗，黑華而不實，名曰蓇蓉【〈《爾雅釋草》曰：榮而不實謂之蓇，音骨〉】。食之使人無子。
　　又西三百五十里，曰天帝之山，上多椶枏，下多菅蕙【〈管茅類也〉】。有獸焉，其狀如狗，名曰谿邊，席其皮者不蠱。有鳥焉，其狀如鶉，黑文而赤翁【〈翁，頭下毛，音汲甕之甕〉】，名曰櫟【〈音沙礫之礫〉】，食之已痔。有草焉，其狀如葵，其臭如蘼蕪，名曰杜衡【〈香草也〉】，可以走馬【〈帶之令人便馬，或曰馬得之而捷走〉】，食之已癭。
　　西南三百八十里，曰塗途之山，薔【〈音色〉】水出焉，西流注於諸資之水；塗水出焉，南流注於集獲之水。其陽多丹粟，其陰多銀、黃金，其上多桂木。有白石焉，其名曰礜【〈今礜石殺鼠。音豫，蠶食之而肥。〉】，可以毒鼠。有草焉，其狀如稾茇【〈稾茇，香草。〉】，其葉如葵而赤背，名曰無條，可以毒鼠。有獸焉，其狀如鹿【〈前伸兩腳似人手。〉】而白尾，馬腳人手而四角，名曰𤣎【〈音猳嬰之嬰〉】如。有鳥焉，其狀如鴟而人足，名曰數斯，食之已癭。
　　又西百八十里，曰黃山【〈今始平槐里縣有黃山，上故有宮，漢惠帝所起疑非此。〉】，無草木，多竹箭。盼【〈音美目眄兮之眄。〉】水出焉，西流注於赤水，其中多玉。有獸焉，其狀如牛，而蒼黑大目，其狀曰𤛎。有鳥焉，其狀如鴞，青羽赤喙，人舌能言，名曰鸚䳇【〈鸚䳇舌似小兒舌，腳指前後各兩。扶南徼外出五色者，其亦有純赤、白者，大如鴈也〉】。
　　又西二百里，曰翠山，其上多椶枏，其下多竹箭，其陽多黃金、玉，其陰多旄牛、麢、麝【〈麢似羊而大角，細食，好在山崖間；麝似獐而小，有香〉】；其鳥多鸓【〈音壘〉】，其狀如鵲，赤黑而兩首四足，可以禦火。
　　又西二百五十里，曰騩山【〈音巍，一音隗囂之隗〉】，是錞於西海【〈錞猶堤埻也，音章閏反〉】，無草木，多玉。淒水出焉，西流於於海，其中多采石、黃金【〈採石，石有采色者，今雌黃，空青綠碧之屬〉】，多丹粟。
　　凡西經之首，自錢來之山至於騩山，凡十九山，二千九百五十七里。華山冢也【〈冢者，神鬼之所舍也〉】，其祠之禮：太牢【〈牛、羊、豖爲太牢〉】。羭山神也，祠之用燭，齋百日以百犧【〈牲純色者爲犧〉】，瘞用百瑜【〈瑜亦美玉名，音臾〉】，湯其酒百樽【〈溫酒令熱〉】，嬰以百珪百璧【〈嬰謂陳之以環祭也。或曰嬰即古罌字，謂盂也。徐州雲《穆天子傳》曰：「黃金之嬰」之屬也〉】。其餘十七山之屬，皆毛牷，用一羊祠之〈牷謂牲體全具也。《左傳》曰：「牷牲，肥腯者也。」〉。燭者百草之未灰，白席采等純之【〈純，緣也，五色純之等差。其文綵也，《周禮》莞席紛純〉】。
　　《西次二經》之首，曰鈐山，其上多銅，其下多玉，其木多杻、橿。
　　西二百里，曰泰冒之山，其陽多玉，其陰多鐵。浴水出焉，東流注於河，其中多藻玉，多白蛇。
　　又西一百七十里，曰數歷之山，其上多黃金，其下多銀，其木多杻橿，其鳥多鸚䳇。楚水出焉，而南流注於渭，其中多白珠。
　　又西北五十里高山，其上多銀，其下多青碧、雄黃，其木多椶，其草多竹。涇水出焉，而東流注於渭，其中多磬石、青碧。
　　西南三百里，曰女牀之山，其陽多赤銅，其陰多石涅，其獸多虎豹犀兕。有鳥焉，其狀如翟而五采文，名曰鸞鳥，見則天下安寧。
　　又西二百里，曰龍首之山，其陽多黃金，其陽多鐵。苕水出焉，東南流注於涇水，其中多美玉。
　　又西二百里，曰鹿臺之山，其上多白玉，其下多銀，其獸多㸲牛、羬羊、白豪。有鳥焉，其狀如雄雞而人面，名曰鳧徯，其鳴自叫也，見則有兵。
　　西南二百里，曰鳥危之山，其陽多磬石，其陰多檀楮，其中多女牀。鳥危之水出焉，西流注於赤水，其中多丹粟。
　　又西四百里，曰小次之山，其上多白玉，其下多赤銅。有獸焉，其狀如猿，而白首赤足，名曰朱厭，見則大兵。
　　又西三百里，曰大次之山，其陽多堊，其陰多碧，其獸多㸲牛、麢羊。
　　又西四百里，曰薰吳之山，無草木，多金玉。
　　又西四百里，曰厎陽之山，其木多㮨、枏、豫章，其獸多犀、兕、虎、犳、㸲牛。
　　又西二百五十里，曰眾獸之山，其上多㻬琈之玉，其下多檀楮，多黃金，其獸多犀兕。
　　又西五百里，曰皇人之山，其上多金玉，其下多青雄黃。皇水出焉，西流注於赤水，其中多丹粟。
　　又西三百里，曰中皇之山，其上多黃金，其下多蕙、棠。
　　又西三百五十里，曰西皇之山，其陽多黃金，其陰多鐵，其獸多麋、鹿、㸲牛。
　　又西三百裏五十里，曰萊山，其木多檀楮，其鳥多羅羅，是食人。
　　凡《西次二經》之首，自鈐山至於萊山，凡十七山，四千一百四十里。其十神者，皆人面而馬身。其七神皆人面而牛身，四足而一臂，操杖以行：是為飛獸之神；其祠之，毛用少牢，白菅為席。其十輩神者，其祠之，毛一雄雞，鈐而不糈；毛采。
　　《西次三經》之首，曰崇吾之山，在河之南，北望冢遂，南望䍃之澤，西望帝之搏獸之丘，東望䗡淵。有木焉，員葉而白柎，赤華而黑理，其實如枳，食之宜子孫。有獸焉，其狀如禺而文臂，豹虎而善投，名曰舉父。有鳥焉，其狀如鳧，而一翼一目，相得乃飛，名曰蠻蠻，見則天下大水。
　　西北三百里，曰長沙之山。泚水出焉，北流注於泑水，無草木，多青雄黃。
　　又西北三百七十里，曰不周之山。北望諸毗之山，臨彼嶽崇之山，東望泑澤，河水所潛也，其原渾渾泡泡。爰有嘉果，其實如桃，其葉如棗，黃華而赤柎，食之不勞。
　　又西北四百二十里，曰峚山，其上多丹木，員葉而赤莖，黃華而赤實，其味如飴，食之不饑。丹水出焉，西流注於稷澤，其中多白玉。是有玉膏，其原沸沸湯湯，黃帝是食是饗。是生玄玉。玉膏所出，以灌丹木，丹木五歲，五色乃清，五味乃馨。黃帝乃取峚山之玉榮，而投之鍾山之陽。瑾瑜之玉為良，堅粟精密，濁澤有而光。五色發作，以和柔剛。天地鬼神，是食是饗；君子服之，以禦不祥。自峚山至於鍾山，四百六十裏，其閒盡澤也。是多奇鳥、怪獸、奇魚，皆異物焉。
　　又西北四百二十里，曰鍾山。其子曰鼓，其狀如人面而龍身，是與欽䲹殺葆江於崑崙之陽，帝乃戮之鍾山之東曰𡺯崖。欽䲹化為大鶚，其狀如雕而黑文白首，赤喙而虎爪，其音如晨鵠，見則有大兵；鼓亦化為鵕鳥，其狀如鴟，赤足而直喙，黃文而白首，其音如鵠，見則其邑大旱。
　　又西百八十里，曰泰器之山。觀水出焉，西流注於流沙。是多文鰩魚，狀如鯉魚，魚身而鳥翼，蒼文而白首，赤喙，常從西海遊於東海，以夜飛。其音如鸞雞，其味酸甘，食之已狂，見則天下大穰。
　　又西三百二十里，曰槐江之山。丘時之水出焉，而北流注於泑水。其中多蠃母，其上金青雄黃，多藏琅玕、黃金、玉，其陽多丹粟。其陰多采黃金銀。實惟帝之平圃，神英招司之，其狀馬身而人面，虎文而鳥翼，徇於四海，其音如榴。南望崑崙，其光熊熊，其氣魂魂。西望大澤，后稷所潛也；其中多玉，其陰多榣木之有若。北望諸毗，槐鬼離侖居之，鷹鸇之所宅也。東望恆山四成，有窮鬼居之，各在一搏。爰有淫水，其清洛洛。有天神焉，其狀如牛，而八足二首馬尾，其音如勃皇，見則其邑有兵。
　　西南四百里，曰崑崙之丘，是實惟帝之下都，神陸吾司之。其神狀虎身而九尾，人面而虎爪；是神也，司天之九部及帝之囿時。有獸焉，其狀如羊而四角，名曰土螻，是食人。有鳥焉，其狀如蠭，大如鴛鴦，名曰欽原，蠚鳥獸則死，蠚木則枯，有鳥焉，其名曰鶉鳥，是司帝之百服。有木焉，其狀如棠，黃華赤實，其味如李而無核，名曰沙棠，可以禦水，食之使人不溺。有草焉，名曰薲草，其狀如葵，其味如蔥，食之已勞。河水出焉，而南流注於無達。赤水出焉，而東南流注於氾天之水。洋水出焉，而西南流注於醜塗之水。黑水出焉，而西流於大杅。是多怪鳥獸。
　　又西三百七十里，曰樂遊之山。桃水出焉，西流注於稷澤，是多白玉，其中多䱻魚，其狀如蛇而四足，是食魚。
　　西水行四百里，曰流沙，二百裏至於蠃母之山，神長乘司之，是天之九德也。其神狀如人而犳尾。其上多玉，其下多青石而無水。
　　又西三百五十里，曰玉山，是西王母所居也。西王母其狀如人，豹尾虎齒而善嘯，蓬髪戴勝，是司天之厲及五殘。有獸焉，其狀如犬而豹文，其角如牛，其名曰狡，其音如吠犬，見則其國大穰。有鳥焉，其狀如翟而赤，名曰勝遇，是食魚，其音如錄，見則其國大水。
　　又西四百八十里，曰軒轅之丘，無草木。洵水出焉，南流注於黑水，其中多丹粟，多青雄黃。
　　又西三百里，曰積石之山，其下有石門，河水冒以西流，是山也，萬物無不有焉。
　　又西二百里，曰長留之山，其神白帝少昊居之。其獸皆文尾，其鳥皆文首。是多文玉石。實惟員神磈氏之宮。是神也，主司反景。
　　又西二百八十里，曰章莪之山，無草木，多瑤碧。所為甚怪。有獸焉，其狀如赤豹，五尾一角，其音如擊石，其名如猙。有鳥焉，其狀如鶴，一足，赤文青質而白喙，名曰畢方，其鳴自叫也，見則其邑有譌火。
　　又西三百里，曰陰山。濁浴之水出焉，而南流注於蕃澤，其中多文貝。有獸焉，其狀如狸而白首，名曰天狗，其音如榴榴，可以禦凶。
　　又西二百里，曰符惕之山，其上多椶枏，下多金玉。神江疑居之。是山也，多怪雨，風雲之所出也。
　　又西二百二十里，曰三危之山，三青鳥居之。是山也，廣員百里。其上有獸焉，其狀如牛，白身四角，其豪如披蓑，其名曰𢕟𢓨，是食人。有鳥焉，一首而三身，其狀如𪇱，其名曰鴟。
　　又西一百九十里，曰騩山，其上多玉而無石。神耆童居之，其音常如鍾磬。其下多積蛇。
　　又西三百五十里，曰天山，多金玉，有青雄黃。英水出焉，而西南流注於湯谷。有神焉，其狀如黃囊，赤如丹火，六足四翼，渾敦無面目，是識歌舞，實為帝江也。
　　又西二百九十里，曰泑山，神蓐收居之。其上多嬰垣之玉，其陽多瑾瑜之玉，其陰多青雄黃。是山也，西望日之所入，其氣員，神紅光之所司也。
　　西水行百里，至於翼望之山，無草木，多金玉。有獸焉，其狀如狸，一目而三尾，名曰讙，其音如奪百聲，是可以禦凶，服之已癉。有鳥焉，其狀如烏，三首六尾而善笑，名曰鵸鵌，服之使人不厭，又可以禦凶。
　　凡《西次三經》之首，崇吾之山至於翼望之山，凡二十三山，六千七百四十四里。其神狀皆羊身人面。其祠之禮，用一吉玉瘞，糈用稷米。
　　《西次四經》之首，曰陰山，上多穀，無石，其草多𦮉蕃。陰水出焉，西流注於洛。
　　北五十里，曰勞山，多茈草。弱水出焉，而西流注於洛。
　　西五十里，曰罷父之山，洱水出焉，而西流注於洛，其中多茈、碧。
　　北七十里，曰申山，其上多榖柞，其下多杻橿，其陽多金玉。區水出焉，而江流注於河。
　　北百二百里，曰鳥山，其上多桑，其下多楮，其陰多鐵，其陽多玉。辱水出焉，而東流注於河。
　　又北二十里，曰上申之山，上無草木，而多硌石，下多榛楛，獸多白鹿。其鳥多當扈，其狀如雉，以其髯飛，食之不眴目。湯水出焉，東流注於河。
　　又北八十里，曰諸次之山，諸次之水出焉，而東流注於河。是山也，多木無草，鳥獸莫居，是多眾蛇。
　　又北百八十里，曰號山，其木多漆、椶，其草多葯虈芎藭。多汵石。端水出焉，而東流注於河。
　　又北二百二十里，曰盂山，其陰多鐵，其陽多銅，其獸多白狼白虎，其鳥多白雉白翟。生水出焉，而東流注於河。
　　西二百五十里，曰白於之山，上多松柏，下多櫟檀，其獸多㸲牛、羬羊，其鳥多鴞。洛水出於其陽，而東流注於渭；夾水出於其陰，東流注於生水。
　　西北三百里，曰申首之山，無草木，冬夏有雪。申水出於其上，潛於其下，是多白玉。
　　又西五十五里，曰涇谷之山。涇水出焉，東南流注於渭，是多白金白玉。
　　又西百二十里，曰剛山，多柒木，多㻬琈之玉。剛水出焉，北流注於渭。是多神𩳁，其狀人面獸身，一足一手，其音如欽。
　　又西二百里，至剛山之尾。洛水出焉，而北流注於河。其中多蠻蠻，其狀鼠身而鼈首，其音如吠犬。
　　又西三百五十里，曰英鞮之山，上多漆木，下多金玉，鳥獸盡白。涴水出焉，而北流注於陵羊之澤。是多冉遺之魚，魚身蛇首六足，其目如馬耳，食之使人不眯，可以禦凶。
　　又西三百里，曰中曲之山，其陽多玉，其陰多雄黃、白玉及金。有獸焉，其狀如馬而白身黑尾，一角，虎牙爪，音如鼓音，其名曰駮，是食虎豹，可以禦兵。有木焉，其狀如棠，而員葉赤實，實大如木瓜，名曰櫰木，食之多力。
　　又西二百六十里，曰邽山。其上有獸焉，其狀如牛，蝟毛，名曰窮奇，音如獆狗，是食人。濛水出焉，南流注于洋水，其中多黃貝；蠃魚，魚身而鳥翼，音如鴛鴦，見則其邑大水。
　　又西二百二十里，曰鳥鼠同穴之山，其上多白虎、白玉。渭水出焉，而東流注於河。其中多鰠魚，其狀如鱣魚，動則其邑有大兵。濫水出於其西，西流注於漢水，多𩶯魮之魚，其狀如覆銚，鳥首而魚翼魚尾，音如磬石之聲，是生珠玉。
　　西南三百六十里，曰崦嵫之山，其上多丹木，其葉如穀，其實大如瓜，赤符而黑理，食之已癉，可以禦火。其陽多龜，其陰多玉。苕水出焉，而西流注于海，其中多砥礪。有獸焉，其狀馬身而鳥翼，人面蛇尾，是好舉人，名曰孰湖。有鳥焉，其狀如鴞而人面，蜼身犬尾，其名自號也，見則其邑大旱。
　　凡《西次四經》自陰山以下，至於崦嵫之山，凡十九山，三千六百八十里。其神祠禮，皆用一白雞祈，糈以稻米，白菅為席。
　　右西經之山，凡七十七山，一萬七千五百一十七里。
