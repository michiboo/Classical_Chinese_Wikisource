
　　海內西北陬以東者。[1]
　　匈奴、開題之國、列人之國並在西北。貳負之臣曰危，危與貳負殺窫窳，帝乃梏之疏屬之山，桎其右足，反縛兩手，繫之山上木。在開題西北。
　　有人曰大行伯，把戈。其東有犬封國。貳負之屍在大行伯東。
　　犬封國曰犬戎國，狀如犬。有一女子，方跪進柸食。有文馬，縞身朱鬛，目若黃金，名曰吉量，乘之壽千歲。
　　鬼國在貳負之屍北，為物人面而一目。一曰貳負神在其東，為物人面蛇身。蜪犬如犬，青，食人從首始。
　　窮奇狀如虎，有翼，食人從首始，所食被髮，在蜪犬北。一曰從足。
　　帝堯臺、帝嚳臺、帝丹朱臺、帝舜臺，各二臺，臺四方，在崑崙東北。
　　大蠭其狀如螽。朱蛾其狀如蛾。
　　蟜，其為人虎文，脛有𦜹。在窮奇東。一曰，狀如人。崑崙虛北所有。
　　闒非，人面而獸身，青色。
　　據比之屍，其為人折頸被髮，無一手。
　　環狗，其為人獸首人身。一曰蝟狀如狗，黃色。
　　𥘯，其為物人身黑首從目。
　　戎，其為人人首三角。
　　林氏國有珍獸，大若虎，五采畢具，尾長於身，名曰騶吾，乘之日行千里。
　　崑崙虛南所，有氾林方三百里。
　　從極之淵深三百仞，維冰夷恆都焉。冰夷人面，乘兩龍。一曰忠極之淵。
　　陽汙之山，河出其中；淩門之山，河出其中。
　　王子夜之屍，兩手、兩股、胷、首、齒，皆斷異處。
　　大澤方百里，羣鳥所生及所解，在鴈門北。
　　鴈門山，鴈出其閒。在高柳北。
　　高柳在代北。[2]
　　舜妻登比氏生宵明、燭光，處河大澤，二女之靈能照此所方百里。一曰登北氏。
　　東胡在大澤東。[3]
　　夷人在東胡東。
　　貊國在漢水東北。地近於燕，滅之。[4]
　　孟鳥在貊國東北，其鳥文赤、黃、青，東鄉。
