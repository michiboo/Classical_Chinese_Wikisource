
　　海內東南陬以西者。
　　甌居海中。閩在海中，其西北有山。一曰閩中山在海中。
　　三天子鄣山在閩西海北。一曰在海中。
　　桂林八樹在番隅東。
　　伯慮國、離耳國、雕題國、北朐國皆在鬱水南。鬱水出湘陵南海。一曰相慮。
　　梟陽國在北朐之西，其為人人面長脣，黑身有毛，反踵，見人笑亦笑；左手操管。
　　兕在舜葬東，湘水南，其狀如牛，蒼黑，一角。
　　蒼梧之山，帝舜葬於陽，帝丹朱葬於陰。
　　氾林方三百里，在狌狌東。
　　狌狌知人名，其為獸如豕而人面，在舜葬西。
　　狌狌西北有犀牛，其狀如牛而黑。
　　夏後啟之臣曰孟塗，是司神於巴，人請訟於孟塗之所，其衣有血者乃執之，是請生。居山上，在丹山西。
　　窫窳龍首，居弱水中，在狌狌之西，其狀如貙，龍首，食人。
　　有木，其狀如牛，引之有皮，若纓、黃蛇。其葉如羅，其實如欒，其木如蓲，其名曰建木。在窫窳西弱水上。
　　氐人國在建木西，其為人人面而魚身，無足。
　　巴蛇食象，三歲而出其骨，君子服之，無心腹之疾。其為蛇青黃赤黑。一曰黑蛇青首，在犀牛西。
　　旄馬，其狀如馬，四節有毛。在巴蛇西北，高山南。
　　匈奴、開題之國、列人之國並在西北。
