
朝登北湖亭，遙望瓦屋山。
天清白露下，始覺秋風還。
遊子託主人，仰觀眉睫間。
目色送飛鴻，邈然不可攀。
長吁相勸勉，何事來吳關。
聞有貞義女，振窮溧水灣。
清光了在眼，白日如披顏。
高墳五六墩，崒兀棲猛虎。
遺跡翳九泉，芳名動千古。
子胥昔乞食，此女傾壺漿。
運開展宿憤，入楚鞭平王。
凜冽天地間，聞名若懷霜。
壯夫或未達，十步九太行。
與君拂衣去，萬里同翱翔。

