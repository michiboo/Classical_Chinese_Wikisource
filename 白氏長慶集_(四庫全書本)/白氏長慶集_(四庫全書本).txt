　　御製讀白居易詩率題
　　立意為平易虞人不知叟千載誦其詩而叟亦知否














　　欽定四庫全書　　　　集部二
　　白氏長慶集　　　　　別集類一〈唐〉
　　提要
　　〈臣〉等謹案白氏長慶集七十一巻唐白居易撰居易有六帖已著録案錢曾讀書敏求記稱所見宋刻居易集兩本皆題為白氏文集不名長慶集汪立名校刻香山詩集亦謂寳厯以後之詩不應概題曰長慶今考居易嘗自寫其集分置僧寺據所自記太和九年置東林寺者二千九百六十四首勒成六十巻開成元年置於聖善寺者三千二百五十五首勒成六十五巻開成四年置於蘇州南禪院者凡三千四百八十七首勒為六十七巻皆題曰白氏文集開成五年置於香山寺者凡八百首合為十巻則別題曰洛中集惟長慶四年元稹作白氏長慶集序稱盡徴其文手自排纂成五十巻二千九百九十一首又稱明年當改元長慶訖於是因號曰白氏長慶集則長慶一集特穆宗甲辰以前之作曾及立名所辨不為無據然唐志載白氏長慶集七十五巻宋志亦載白氏長慶集七十一巻而白氏文集之名轉不著録又髙斯得恥堂存稿有白氏長慶集序宋人目録傳於今者晁公武讀書志尤袤遂初堂書目陳振孫書録解題亦均作白氏長慶集則謂宋刻必作白氏文集亦未盡然況元稹之序本為長慶集作而聖善寺文集記中載有居易自注稱元相公先作集序並目録一巻在外則長慶集序已移弁開成新作之目録知寳厯以後之詩文均編為續集襲其舊名矣未可遽以總題長慶為非也其巻帙之數晁公武謂前集五十巻後集二十巻續集五巻今亡三巻則當有七十二巻陳振孫為七十一巻之外又有外集一巻亦當有七十二巻而所標總數乃皆仍為七十一巻與今本合則其故不可得詳至彭叔夏文苑英華辨證謂集中進士筞問第二道俗本妄有所增又馮班才調集評亦稱毎巻首古調律詩格詩之目為重刻改竄則今所行本已迥非當日之舊矣乾隆四十四年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





