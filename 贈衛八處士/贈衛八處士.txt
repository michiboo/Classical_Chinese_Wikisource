


人生不相見，動如參與商。 
今夕復何夕，共此燈燭光。 
少壯能幾時，鬢髮各已蒼。 
訪舊半為鬼，驚呼熱中腸。 
焉知二十載，重上君子堂。 
昔別君未婚，兒女忽成行。 
怡然敬父執，問我來何方。 
問答未及已，驅兒羅酒漿。 
夜雨翦春韭，新炊間黃粱。 
主稱會面難，一舉累十觴。 
十觴亦不醉，感子故意長。 
明日隔山嶽，世事兩茫茫。

