　　欽定四庫全書　　　　　經部八
　　四書纂箋　　　　　　　四書類
　　提要
　　〈臣〉等謹案四書纂箋二十八卷元臨川詹道𫝊撰此書畧仿陸徳明經典釋文之例取朱子章句或問集注正其音讀攷其名物度數間釋朱子所引之成語如真積力久出荀子勸學篇孝子愛日出子孝至篇皆為証其出處胡一中嘗稱其羽翼朱子良不誣也其所援引亦間有牴牾如瑚璉之注朱子本因包咸之文道傳既引明堂位夏后氏之四璉殷之六瑚辨其異同而復謂夏曰瑚商曰璉本於爾雅釋器今攷爾雅初無其文則道傳杜撰附會也又此書於朱子所引諸儒皆詳其名字里居而孟子盡心章引陳氏厭於嫡母之説實陳耆卿孟子記蒙中語耆卿字夀老臨海人見葉適水心集此獨失載亦未免於疎漏然大致皆有根柢猶元儒之務實學者視蹈襲空言之流過之逺矣乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉　陸　費　墀









