　　欽定四庫全書　　　　　經部二
　　尚書大傳　　　　　　　書類〈附録〉
　　提要
　　〈臣〉等謹案尚書大傳三卷補遺一卷
　　國朝孫之騄輯之騄字晴川錢塘人按漢書藝文志伏生所傳經二十九卷傳四十一篇隋志作尚書大傳三卷鄭康成序謂章句之外別撰大義劉子政校書得而上之其篇次與藝文志合舊唐書志雲伏勝注大傳三卷暢訓三卷新唐書志則作伏勝注大傳三卷又暢訓一卷已闕二卷至宋史藝文志暢訓遂不著録葢已散佚故自明代以來僅留大傳殘本脫畧漫漶殆不可讀之騄詮次其文又博採諸書所引補其佚闕以成此本凡卷中不注出處者皆殘本之原文其注某書某書者皆之騄所蒐輯也刻成之後續有所得不及逐條附入因又別為補遺一卷綴之卷末近州別有刻本相較頗有異同葢亦雜采補綴今與此本並著於録以存古書之梗概總之皆非伏生之舊矣其注乃鄭康成作今殘本尚題其名新舊唐書並作伏生注大傳葢史文之悞也乾隆四十三年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







