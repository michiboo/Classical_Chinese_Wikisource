上清紫霞虛皇前，太上大道玉晨君，閑居蘂珠作七言，散化五形變萬神，是為《黃庭》作內篇。琴心三疊舞胎僊，九氣映明出霄間，神蓋童子生紫煙，是曰玉書可精研。詠之萬遍昇三天，千災以消百病痊，不憚虎狼之兇殘，亦以卻老年永延。
上有魂靈下關元，左為少陽右太陰，後有密戶前生門，出日入月呼吸存。元炁所合列宿分，紫煙上下三素雲。灌溉五華植靈根，七液洞流衝盧間，迴紫抱黃入丹田，幽室內明照陽門。
口為玉池太和宮，漱咽靈液災不干，體生光華氣香蘭，卻滅百邪玉煉顏。審能修之登廣寒，晝夜不寐乃成真，雷鳴電激神泯泯。
黃庭內人服錦衣，紫華飛裙雲氣羅，丹青綠條翠靈柯，七蕤玉籥閉兩扉，重掩金關密樞機。玄泉幽闕高崔巍，三田之中精氣微，嬌女窈窕翳霄暉，重堂煥煥揚八威，天庭地關列斧斤，靈台盤固永不衰。
中池內神服赤珠，丹錦雲袍帶虎符，橫津三寸靈所居，隱芝翳鬱自相扶。
天中之嶽精謹修，靈宅既清玉帝遊，通利道路無終休。眉號華蓋覆明珠，九幽日月洞虛元，宅中有真常衣丹，審能見之無疾患。赤珠靈裙華蒨粲，舌下玄膺生死岸。出青入玄二炁煥，子若遇之昇天漢。
至道不煩訣存真，泥丸百節皆有神，髮神蒼華字太元，腦神精根字泥丸，眼神明上字英玄，鼻神玉壟字靈堅，耳神空閑字幽田，舌神通命字正倫，齒神崿鋒字羅千。一面之神宗泥丸，泥丸九真皆有房，方圓一寸處此中，同服紫衣飛羅裳。但思一部壽無窮，非各別住居腦中，列位次坐向外方，所存在心自相當。
心神丹元字守靈，肺神皓華字虛成，肝神龍煙字含明，翳鬱導煙主濁清，腎神玄冥字育嬰，脾神常在字魂停，膽神龍曜字威明。六腑五臟神體精，皆在心內運天經，晝夜存之自長生。
肺部之宮似華蓋，下有童子坐玉闕，七元之子主調氣，外應中嶽鼻齊位。素錦衣裳黃雲帶，喘息呼吸體不快，急存白元和六氣，神僊久視無災害，用之不已形不滯。
心部之宮蓮含華，下有童子丹元家，主適寒熱榮衛和，丹錦飛裳披玉羅，金鈴朱帶坐婆娑。調血理命身不枯，外應口舌吐玉華，臨絕呼之亦登蘇，久久行之飛太霞。
肝部之宮翠重裏，下有青童神公子，主諸關鏡聰明始，青錦披裳佩玉鈴，和制魂魄津液平，外應眼目日月精。百疴所鐘存無英，同用七日自充盈，垂絕念神死復生，攝魂還魄永無傾。
腎部之宮玄關圓，中有童子冥上玄，主諸六腑九液源，外應兩耳百液津，蒼錦雲衣舞龍幡。上致明霞日月煙，百病千災急當存，兩部水王對生門，使人長生昇九天。
脾部之宮屬戊己，中有明童黃裳裏，消榖散氣攝牙齒，是為太倉兩明童，坐在金臺城九重，方圓一寸命門中。主調百穀五味香，辟卻虛羸無病傷，外應尺宅氣色芳，光華所生以表明，黃錦玉衣帶虎章，注念三老子輕翔，長生高僊遠死殃。
膽部之宮六腑精，中有童子曜威明，雷電八振揚玉旌，龍旗橫天擲火鈴。主諸氣力攝虎兵，外應眼童鼻柱間，腦髮相扶亦俱鮮，九色錦衣綠華裙，佩金帶玉龍虎文，能存威明乘慶雲，役使萬神朝三元。
脾長一尺掩太倉，中部老君治明堂，厥字靈元名混康，治人百病消榖糧，黃衣紫帶龍虎章，長精益命賴君王。三呼我名神自通，三老同坐各有朋，或精或胎別執方，桃孩合延生華芒。男女徊九有桃康，道父道母對相望，師父師母丹玄鄉，可用存思登虛空，殊途一會歸要終。閉塞三關握固停，含漱金醴吞玉英，遂至不飢三蟲亡，心意常和致欣昌。五嶽之雲氣彭亨，保灌玉盧以自償，五形完堅無災殃。
上睹三元如連珠，落落明景照九隅，五靈夜燭煥八區。子存內皇與我遊，身披鳳衣銜虎符，一至不久昇虛無。方寸之中念深藏，不方不圓閉牖窗，三神還精老方壯，魂魄內守不爭競。神生腹中銜玉璫，靈注幽闕那得喪，琳條萬尋可蔭仗，三魂自寧帝書命。
靈臺鬱藹望黃野，三寸異室有上下，間關營衛高玄受，洞房紫極靈門戶。是昔太上告我者，左神公子發神語，右有白元併立處，明堂金匱玉房間，上清真人當吾前。黃裳子丹氣頻煩，借問何在兩眉端？內俠日月列宿陳，七曜九元冠生門。
三關之中精氣深，九微之內幽且陰，口為天關精神機，足為地關生命扉，手為人關把盛衰。
若得三宮存玄丹，太一流珠安崑崙，重中樓閣十二環，自高自下皆真人。玉堂絳宇盡玄宮，璇璣玉衡色蘭玕，瞻望童子坐盤桓，問誰家子在我身？此人何去入泥丸，千千百百自相連，一一十十似重山。雲儀玉華俠耳門，赤帝黃老與我魂，三真扶骨共房津，五斗煥明是七元，日月飛行六合間，帝鄉天中地戶端，面部魂神皆相存。
呼吸元氣以求僊，僊公公子似在前，朱鳥吐縮白石源，結精玉胞化生身，留胎止精可長生。三氣右徊九道明，正一含華乃充盈，遙望一心如羅星，金室之下可不傾，延我白首反孩嬰。
瓊室之中八素集，泥丸夫人當中立，長谷玄鄉繞郊邑，六龍散飛難分別。長生至慎房中急，何為死作令神泣？忽之禍鄉三靈歿。但當吸氣錄子精，寸田尺宅可治生，若當決海百瀆飲，葉去樹枯失青青，氣亡液漏非己形。專閉御景乃長寧，保我泥丸三奇靈，恬淡閑視內自明，物物不干泰而平，愨矣匪事老復丁，思詠玉書入上清。
常念三房相通達，洞視得見無內外，存漱五芽不飢渴，神華執巾六丁謁。急守精室勿妄泄，閉而寶之可長活。起自形中初不闊，三官近在易隱括。虛無寂寂空中素，使形如是不當污。九室正虛神明舍，存思百念視節度，六腑修治勿令故，行自翱翔入雲路。
治生之道了不煩，但修洞玄與玉篇，兼行形中八景神，二十四真出自然，高拱無為魂魄安，清淨神見與我言，安在紫房幃幕間，立坐室外三五玄。燒香接手玉華前，共入太室璇璣門，高研恬淡道之園，內視密盼盡見真，真人在己莫問鄰，何處遠索求因緣。
隱景藏形與世殊[1]，含氣養精口如朱，帶執性命守虛無，名入上清死録除，三神之樂由隱居。倏歘遊遨無遺憂，羽服一整八風驅，控駕三素乘晨霞，金輦正位從玉輿，何不登山誦我書。鬱鬱窈窈真人墟，入山何難故躊躇，人間紛紛臭如帑。
五行相推反歸一，三五合氣九九節，可用隱地回八術，伏牛幽闕羅品列。三名出於生死際，洞房靈象斗日月，父曰泥丸母雌一，三光煥照入子室。能存玄真萬事畢，一身精神不可失。
高奔日月吾上道，鬱儀結璘善相保，乃見玉清虛無老，可以回顏填血腦。口銜靈芝攜五星，腰帶虎籙佩金璫，駕歘接生宴東蒙。
玄元上一魂魄煉，一之為物叵卒見，須得至真乃顧眄，至忌死氣諸穢賤，六神合集虛中宴。結珠固精養神根，玉𥫽金籥常完堅，閉口屈舌食胎津，使我遂煉獲飛僊。
僊人道士非有神，積精累氣以為真。黃童妙音難可聞，玉書絳簡赤丹文。字曰真人巾金巾，負甲持符開七門，火兵符圖備靈關，前昂後卑高下陳。持劍百丈舞錦蟠，十絕盤空扇紛紜，火鈴冠霄墜落煙，安在黃闕兩眉間，此非枝葉實是根。
紫清上皇大道君，太玄太和俠侍端，化生萬物使我僊，飛昇十天駕玉輪。晝夜七日思勿眠，子能修之可長存。積功成煉非自然，是由精誠亦守一，內守堅固真之真，虛中恬淡自致神。
百穀之實土地精，五味外美邪魔腥，臭亂神明胎氣零，那從反老得還嬰？三魂忽忽魄糜傾！何不食氣太和精，故能不死入黃寧。
心典一體五臟王，動靜念之道德行，清潔善氣自明光，坐起吾俱共棟樑，晝日曜景暮閉藏，通達華精調陰陽。
經歷六合隱卯酉，兩腎之神主延壽，轉降適斗藏初九，知雄守雌可無老，知白守黑見坐守。
肝氣鬱勃清且長，羅列六腑生三光。心精意專內不傾，上合三焦下玉漿。玄液雲行去臭香，治蕩髮齒煉五方。取津玄膺入明堂，下溉喉嚨神明通。坐侍華蓋遊貴京，飄飄三清席清涼，五色雲氣紛青蔥，閉目內眄自相望，使諸心神還自崇，七玄英華開命門，通利天道存玄根。百二十年猶可還，過此守道誠甚難，唯待九轉八瓊丹，要復精思存七元，日月之華救老殘，肝氣周流終無端。
肺之為氣三焦起，視聽幽冥候童子，調理五華精髮齒，三十六咽玉池裏，開通百脈血液始。顏色生光金玉澤，齒堅髮黑不知白，存此真神勿落落，當憶紫宮有座席，衆神合會轉相索。
隱藏羽蓋看天舍，朝拜太陽樂相呼，明神八威正辟邪，脾神還歸是胃家。耽養靈根不復枯，閉塞命門保玉都，萬神方胙壽有餘，是謂脾建在中宮。五臟六腑神明主，上合天門入明堂，守雌存雄頂三光，外方內圓神在中。通利血脈五臟豐，骨青筋赤髓如霜，脾救七竅去不祥，日月列布設陰陽。兩神相會化玉英，淡然無味天人糧，子丹進饌餚正黃，乃曰琅膏及玉霜。太上隱環八素瓊，溉益八液腎受精，伏於太陰見我形，揚風三玄出始青。恍惚之間至清靈，戲於飆臺見赤生，逸域熙真養華榮，內盼沉默煉五形。三氣徘徊得神明，隱龍遁芝雲琅英，可以充飢使萬靈，上蓋玄玄下虎章。

沐浴盛潔棄肥薰，入室東向誦玉篇，約得萬遍義自鮮，散髮無欲以長存。五味皆至正氣還，夷心寂悶勿煩冤。過數已畢體神精，黃華玉女告子情，真人既至使六丁，即授隱芝大洞經。十讀四拜朝太上，先謁太帝後北向，黃庭內經玉書暢。授者曰師受者盟，雲錦鳳羅金鈕纏，以代割髮肌膚全，攜手登山歃液丹，金書玉景乃可宣。傳得審授告三官，勿令七祖受冥患，太上微言致神僊，不死之道此其文。