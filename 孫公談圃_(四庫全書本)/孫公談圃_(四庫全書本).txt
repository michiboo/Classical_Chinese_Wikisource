　　欽定四庫全書　　　　　子部十二
　　孫公談圃　　　　　　　小說家𩔖一〈雜事之屬〉提要
　　〈臣〉等謹案孫公談圃三卷宋臨江劉延世録所聞於孫升之語也升字君孚髙郵人元祐中官中書舍人紹聖初謫汀州延世父時知長汀得從升游因録為此書升嘗入元祐黨籍多述時事觀其記王安石見王雱𡨋中受報事則不滿於安石記蘇軾以司馬光薦將登政府升言軾為翰林學士其任已極不可以加如用文章為執政則趙普王旦韓琦未嘗以文稱王安石在翰林為稱職及居相位天下多事若以軾為輔佐願以安石為戒又記軾試館職策題論漢文帝宣帝及仁宗神宗升率傳堯俞王嵒叟言以文帝有弊則仁宗不為無弊以宣帝有失則神宗不為無失則又不滿於軾記爭弔司馬光事亦不滿程子殆於黨籍之中又自行一意者歟王楙野客叢書曰臨汀刋孫公談圃三卷近時髙沙用臨汀本復刋於郡齋余得山陽吳氏建炎初録本校之多三段其後二段乃公之甥朱槨所記併著於此庶㡬異時好事者取而附之卷末云云今考此本亦無此三條殆楙雖有是説而刋板迄未補入或傳刻者復佚之也乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　孫公談圃原序
　　紹聖初黨錮禍起先公謫居臨汀竟捐舘舍其平生出處誕略臨汀劉君序之為詳後六十有八年兢以事來此訪先公之寓居與當時之故老求能道先公時事者邈不可得獨慨然太息久之偶攜所謂談圃者隨行因請於外舅郡太守晁公欲傳於世欣然領略之遂槧於木且以為臨汀故事雲乾道二年六月望日季孫兢謹書於州治之鎮山堂
　　紹聖之改元也凡仕於元祐而貴顯者例皆竄貶湖南嶺表相望而錯趾惟閩郡獨孫公一人遷於臨汀四年夏五月單車而至屏處林谷幅巾杖屨往來乎精藍幽塢之間其後避謗杜門不出余時侍親守官長汀縣竊從公㳺聞公言皆可以為後世法亦足以見公平生所存之大節於是退而筆之集為三卷命曰孫公談圃公狀貌竒特眉目孤聳望之凜然可畏元祐時厯三院遷左史入中書為舍人危言讜論內外憚之已而忤時宰意以集賢殿脩撰留守南都後遷天章閣待制其謫官也自南都為歸州遂以㪚秩謫臨汀公在汀二年竟以疾終明年嵗在庚辰天子嗣位盡還公官職士大夫傷公之不及見也余辱公之知且久而公之語亦嘗屬余記焉公之子㓜而孤則其事久或不傳於是詳而述之庶幾不為負公者非特為談圃道也公諱升字君孚髙郵人建中靖國元年正月初四日臨江劉延世述之引








