
卷八十八 史部四十四
○史評類

《春秋》筆削，議而不辨。其後三傳異詞。《史記》自為序贊，以著本旨。
而先黃老，後六經，退處士，進奸雄，班固複異議焉。此史論所以繁也。其中考辨史體，如劉知幾、倪思諸書，非博覽精思，不能成帙，故作者差稀。至於品騭舊聞，抨彈往跡，則才繙史略，即可成文。此是彼非，互滋簧鼓，故其書動至汗牛。又文士立言，務求相勝。或至鑿空生義，僻謬不情，如胡寅《讀史管見》譏晉元帝不復牛姓者，更往往而有。故瑕類叢生，亦惟此一類為甚。我皇上綜括古今，折衷眾論。欽定《評鑒闡要》及《全韻詩》，昭示來茲。日月著明，爝火可息。百家讕語，原可無存。以古來著錄，舊有此門，擇其篤實近理者，酌錄數家，用備體裁雲爾。

唐劉子玄撰。子玄本名知幾，避明皇嫌名，以字行。彭城人。弱冠擢進士第，調獲嘉尉，遷鳳閣舍人，兼修國史。中宗時擢太子率更令，累遷秘書監，太子左庶子，崇文館學士，開元初官至左散騎常侍。後坐事貶安州別駕，卒於官。事蹟具《唐書》本傳。此書成於景龍四年。凡內篇十卷，三十九篇；外篇十卷，十三篇。蓋其官秘書監時與蕭至忠、宗楚客等爭論史事不合，故發憤而著書者也。其內篇《體統》、《紕繆》、《弛張》三篇，有錄無書。考本傳已稱著《史通》四十九篇，則三篇之亡，在修《唐書》以前矣。內篇皆論史家體例，辨別是非。外篇則述史籍源流，及雜評古人得失。文或與內篇重出，又或牴牾。觀開卷《六家篇》，首稱自古帝王文籍，外篇言之備矣。是先有外篇，乃擷其精華以成內篇，故刪除有所未盡也。子玄於史學最深，又領史職幾三十年，更曆書局亦最久。其貫穿今古，洞悉利病，實非後人之所及。而性本過剛，詞複有激，詆訶太甚，或悍然不顧其安。《疑古》、《惑經》諸篇，世所共詬，不待言矣。即如《六家篇》譏《尚書》為例不純，《載言篇》譏左氏不遵古法，《人物篇》譏《尚書》不載八元、八愷、寒浞、飛廉、惡來、閎夭、散宜生，譏《春秋》不載由余、百里奚、范蠡、文種、曹沫、公儀休、甯戚、穰苴，亦殊謬妄。
至於史家書法，在褒貶不在名號。昏暴如幽、厲，不能削其王號也。而《稱謂篇》謂晉康、穆以下諸帝，皆當削其廟號。朱雲之折檻，張綱之埋輪，直節凜然。而《言語篇》斥為小辨，史不當書。蘧瑗位列大夫，未嘗棲隱。而《品藻篇》謂《高士傳》漏載其名。孔子門人，欲尊有若，事出《孟子》，定不虛誣。而《鑒識篇》以《史記》載此一事，其鄙陋甚於褚少孫。皆任意抑揚，偏駁殊甚。其他如《雜說篇》指趙盾魚飧，不為菲食，議《公羊》之誣。并州竹馬，非其土產，議《東觀漢記》之謬，亦多瑣屑支離。且《周禮》太史掌國之六典，小史掌邦國之志，則史官兼司掌故，古之制也。子玄之意，惟以褒貶為宗，餘事皆視為枝贅。故《表曆》、《書志》兩篇，於班、馬以來之舊例，一一排斥，多欲刪除，尤乖古法。餘如譏《後漢書》之采雜說，而自據《竹書紀年》、《山海經》，譏《漢書•五行志》之舛誤，而自以元暉之《科錄》為魏濟陰王暉業作，以《後漢書•劉虞傳》為在《三國志》中。小小疏漏，更所不免。然其縷析條分，如別黑白。一經抉摘，雖馬遷、班固幾無詞以自解免。亦可雲載筆之法家，著書之監史矣。自明以來，注本凡三四家，而訛脫竄亂，均如一轍。此本為內府所藏舊刻，未有注文，視諸家猶為近古。其中《點煩》一篇，諸本並佚其朱點，此本亦同。無可校補，姑仍之焉。

國朝浦起龍撰。起龍字二田，無錫人。雍正甲辰進士，官蘇州府教授。《史通》注本，舊有郭延年、王維儉二家，近時又有黃叔琳注，補郭、王之所闕，遞相增損，互有短長。起龍是注，又在黃注稍後，故亦採用黃注數條。然頗糾彈其疏舛，其中如《曲筆篇》稱：「秦人不死，驗符生之厚誣；蜀老猶存，知葛亮之多枉。」三家皆不注，起龍亦僅引《困學紀聞》，謂王應麟不知所出，定為無考。而不知秦人事出《洛陽伽藍記》，蜀老事出《魏書•毛修之傳》。又如「闌單失力」，但引盧照鄰賦旁證，而不知《清異錄》實有訓釋，不煩假偕。小小疏漏，亦不能無。然大致引據詳明，足稱該洽。惟《疑古》、《惑經》諸篇，更助頹波，殊為好異。又輕於改竄古書，往往失其本旨。如《六家篇》《尚書》條中，「語無可述」四字之下，「若此」二字之上，顯有脫句，而改「此」字為「止」字，更臆增一「有」字。又如《列傳篇》，「項王立傳而以本紀為名」句，「立」字不誤，而乃臆改為「宜」字。此類至多，皆失詳慎。至於句解章評，參差連寫，如坊刻古文之式，於注書體例更乖。使其一評一注，釐為二書，則庶乎離之雙美矣。

宋范祖禹撰，呂祖謙注。祖禹字淳父，華陽人。嘉祐八年進士，曆官龍圖閣學士，出知陝州。事蹟附載《宋史•范鎮傳》中。祖謙有《古周易》，已著錄。初，治平中司馬光奉詔修《通鑒》，祖禹為編修官，分掌唐史。以其所自得者，著成此書。上自高祖，下迄昭宣，撮取大綱，系以論斷，為卷十二，元祐初表上於朝。結銜稱著作佐郎，蓋進書時所居官也。後祖謙為作注，乃分為二十四卷。蔡絛《鐵圍山叢談》曰：「祖禹子溫，游大相國寺，諸貴璫見之，皆指目曰，此《唐鑒》之子。」蓋不知祖禹為誰，獨習聞有《唐鑒》也。則是書為當世所重可知矣。張端義《貴耳集》，亦記高宗與講官言，讀《資治通鑒》，知司馬光有宰相度量；讀《唐鑒》，知范祖禹有台諫手段。惟《朱子語錄》謂其議論弱，又有不相應處。然《通鑒》以武后紀年，祖禹獨用沈既濟之說，取武后臨朝二十一年系之中宗。自謂比《春秋》「公在乾侯」之義。且曰雖得罪君子，亦所不辭。後朱子作《通鑒綱目》，書帝在房州，實仍其例。王懋竑《白田雜著》亦曰：「范淳父《唐鑒》，言有治人無治法。朱子嘗鄙其論，以為苟簡。而晚年作《社倉記》，則亟稱之，以為不易之論，而自述前言之誤。蓋其經歷既多，故前後所言有不同者。讀者宜詳考焉，未可執一說以為定也。」然則《朱子語錄》之所載，未可據以斷此書矣。

宋孫甫撰。甫字之翰，陽翟人。舉進士，歷官右正言，遷天章閣待制、河北轉運使，兼侍讀。事蹟具《宋史》本傳。陳振孫《書錄解題》稱，甫以劉昫《唐書》煩冗，遺略多失體法，乃改用編年體。創始於康定元年，蕆事於嘉祐元年，勒成《唐紀》七十五卷。其間善惡分明可為高抬貴手者，各系以論，凡九十二篇。甫沒後，《唐紀》宣取留禁中。其從子察，嘗錄副本遺司馬光，世亦罕見，惟《論斷》獨傳。紹興二十七年，嘗鋟版於劍州。後蜀版不存，端平乙未，黃准復刻於東陽。《宋史•藝文志》作二卷，《文獻通考》作十卷，此本僅三卷。蓋本從《唐紀》鈔出別行，非其舊帙。故卷數多寡，隨意分合，實無二本也。前為自序一篇，末附司馬光跋。曾鞏、歐陽修所作墓誌行狀，蘇軾答李廌書，張敦頤後序，皆推重是書，甚至朱子亦稱其議論勝《唐鑒》雲。

宋呂夏卿撰。夏卿字縉叔，泉州晉江人。舉進士，為江甯尉，曆官宣德郎，守秘書丞。以預修《唐書》告成，擢直秘閣，同知禮院，後出知潁州，卒於官。事蹟具《宋史》本傳。案，曾公亮《進唐書表》所列預纂修者七人，夏卿居其第六，本傳亦稱夏卿學長於史，貫穿唐事，博採傳記雜說數百家，折衷整比。又通譜學，創為世系諸表，於《新唐書》最有功。是其位雖出歐陽修、宋祁下，而編摩之力，實不在修、祁下也。據晁公武《讀書志》，是書乃其在書局時所建明，前二卷論記傳志，第三卷論舊史繁文闕誤，第四卷為《新例須知》，即所擬發凡也。惟晁氏作《唐書直筆》四卷、《新例須知》一卷。而此本共為四卷，或後來合併歟？晁氏稱夏卿此書，歐、宋間有取焉。所有未符，乃歐、宋所未取者。然是丹者非素，論甘者忌辛。著述之家，各行所見，其取者未必皆是，其不取者未必皆非。觀晁氏別載夏卿《兵志》三卷，稱得於宇文虛中季蒙。題其後曰，「夏卿修唐史，別著《兵志》三篇，自秘之。戒其子弟勿妄傳。鮑欽止吏部好藏書，苦求得之。其子無為太守恭孫偶言及，因懇借抄，錄於吳興之山齋」云云。然則夏卿之於《唐書》，蓋別有所見，而志不得行者。特其器識較深，不肯如吳縝之顯攻耳，今《兵志》已不可見。兼存是書，以資互考，亦未始非參訂異同之助矣。

宋劉羲仲撰。羲仲，筠州人。秘書丞恕之長子，《宋史》附見恕傳末。但稱恕死後七年，《通鑒》成，追錄其勞，官其子羲仲（案，《宋史》原本作義仲，《癸辛雜識》亦作義仲，均傳寫之誤，今改正。）為郊社齋郎，其始末則未詳也。史稱司馬光編次《資治通鑒》，英宗命自擇館閣英才共修之。光對曰：「館閣文學之士誠多，至於專精史學，臣得而知者惟劉恕耳。」即召為局僚，遇史事紛雜難治者，輒以諉恕。恕於魏晉以後事考證差謬，最為精詳。羲仲此書即裒錄恕與光往還論難之詞。據書末稱，「方今《春秋》尚廢，況此書乎」云云。蓋成於熙寧以後。邵伯溫《聞見錄》稱，《通鑒》以《史記》前後《漢》屬劉攽，以唐逮五代屬范祖禹，以三國曆九朝至隋屬恕，故此書所論皆三國至南北朝事也。凡所辨論，皆極精核。史所稱篤好史學，自太史公所記，下至周顯德末，私記雜說，無所不覽。上下數千載間，鉅細之事，如指諸掌者，殆非虛語。《通鑒》帝魏，朱子修《綱目》改帝蜀。講學家以為申明大義，上繼《春秋》。今觀是書，則恕嘗以蜀比東晉，擬紹正統，與光力爭而不從。是不但習鑿齒、劉知幾先有此說，即修《通鑒》時亦未嘗無人議及矣。末附羲仲與范祖禹書一篇，稱其父在書局，止類事蹟，勒成《長編》。其是非予奪之際，一出君實筆削，而羲仲不及見君實，不備知凡例中是非予奪所以然之故。范淳父亦嘗預修《通鑒》，乃書所疑問焉。所舉凡八事，復載得祖禹答書，具為剖析，乃深悔其詰難之誤。且自言恐複有小言破言，小道害道，如己之所云者，故載之使後世有考焉。其能顯先人之善，而又不自諱其所失。尤足見涑水之徒，猶有先儒質直之遺也。

宋唐庚撰。庚字子西，眉州丹稜人。紹聖中登進士第，調利州治獄掾，遷閬中令，入為宗學博士。張商英薦，除提舉京畿常平。後坐為商英賦內前行，謫居惠州。大觀五年赦歸，道卒。事蹟具《宋史•文苑傳》。是書雜論三國之事，凡三十六條，並自序一篇，後人皆編入庚文集。考《宋志》載庚集二十二卷，與今本同，似此書原在集內。然晁氏、陳氏《書目》皆載庚集十卷，知今本析其一卷為兩卷，又益以此書二卷為二十二卷，實非原本。故《永樂大典》載此書，亦別為一編，不著文集之目。今仍別為二卷，以還其舊。陳振孫《書錄解題》稱，庚之文長於議論，今觀其論諸葛亮寬待法正，及不逾年改元事。論荀彧爭曹操九錫事，皆故與前人相反。至亮之和吳，本為權計，而以為王道之正。亮拔西縣千餘家，本以招安，而以為擾累無辜，皆不中理。又謂商無建醜之說，謂張掖石圖即河洛之文，而惜無伏羲、神農以識之，尤為紕繆。然其他議論可采者頗多。醇駁並存，瑕瑜不掩，固亦尚論者之所節取耳。

宋曹彥約撰。彥約字簡甫，都昌人。淳熙八年進士，薛叔似宣撫京湖，辟為主管機宜文字。累官寶謨閣待制，知成都府。寶慶元年，擢兵部侍郎，遷禮部，旋授兵部尚書，力辭不拜，以華文閣學士致仕。卒諡文簡。事蹟具《宋史》本傳。是書蓋彥約侍講筵時所輯，皆取《三朝寶訓》，反覆闡明，以示效法。蓋即范祖禹《帝學》多陳祖宗舊事之義。考仁宗天聖五年，允監修王曾之請，采太祖、太宗、真宗事蹟不入正史者，命李敬等別為《三朝寶訓》三十卷。寶元二年十二月，詔以進讀。嗣是講幄相沿，遂為故事。彥約是書，於進讀《符瑞》諸篇，雖不免有所回護，要亦當時臣子之詞，不得不爾。其餘諸篇，則皆能旁證經史，而歸之於法誡，亦可謂不失啟沃之職者矣。舊刻散佚，久無傳本。惟《永樂大典》尚載其全文，今詳為校讎，釐成四卷。間有辨證，各依文附著焉。

宋葛洪撰。洪字容甫，自號蟠室老人，婺州東陽人。淳熙十一年進士，嘉定間官至參知政事，觀文殿學士，卒諡端簡。事蹟具《宋史》本傳。是書前有自序，大略謂微官洎布衣求進謁於廟堂者，自匄進乞憐外，往往訖無他說，是直相與為欺而已。洪不敢為欺，比以憂居，取歷代史溫繹，間有所見，隨而筆之，因擇其可裨廟論者二十六篇以獻。則是編乃洪官未達時獻於時相之作，故所論皆古大臣之事。其中論田歆一條，謂歆果介然自立，人自不敢幹之以私。貴戚敢於請托，仍歆之罪。論韋澳一條，謂是非雖當順乎人情，亦當斷以己見。所言殊鑿然有理。其他多因時勢立論，亦胡寅《讀史管見》之流。而持論和平，不似寅之苛刻偏駁。惟論申屠嘉一條，反覆明相權之宜重。然宋之宰執，實無奄豎擅權以掣其肘，與漢、唐事勢截然不同。如王安石，如蔡京、章惇，如秦檜、韓侂胄、史彌遠、賈似道，皆患其事權太重，故至於盡鋤善類，斫喪國家。洪所云云，是徒知防宦官之弊，而不知防奸臣之弊，未免失之一偏矣。

宋李燾撰。燾有《說文五音韻譜》，已著錄。此書詳載三國六朝勝負攻守之跡，而系以論斷。案，燾本傳載所著述，無此書之名，而有《南北攻守錄》三十卷，其同異無可考見。核其義例，蓋亦《江東十鑒》之類，專為南宋立言者。然《十鑒》徒侈地形，飾虛詞以厲戰氣，可謂誇張無實。此則得失兼陳，法戒具備。主於修人事以自強，視李舜臣所論較為切實。史稱燾嘗奏孝宗以即位二十餘年，志在富彊，而兵弱財匱，與教民七年可以即戎者異。又孝宗有功業不足之歎，燾複言：「功業見於變通，人事既修，天應乃至。」蓋其納規進誨，惟拳拳以立國根本為先，而不侈陳恢復之計。是書之作，用意頗同。後其子壁，不能守其家學，附合韓侂胄之意，遂生開禧之兵端。然後知燾之所見，固非主和者所及，亦非主戰者所及也。

宋呂中撰。中字時可，泉州晉江人。淳祐中進士，遷國子監丞，兼崇政殿說書，徙肇慶教授。其書卷一論三篇，卷二紀宋太祖事，卷三至卷五紀太宗事，卷六至卷七紀真宗事，卷八至卷十二紀仁宗事，卷十三紀英宗事，卷十四至十七紀神宗事，卷十八至二十紀哲宗事，卷二十一至二十二記徽宗事，卷二十三記欽宗事。事以類敘，間加論斷。凡政事制度及百官賢否，具載於編。論中所議選舉資格及茶鹽政制諸條，頗切宋時稗政。又所載銓選之罷常參，任子之多裁汰，三司之有二司，稅茶之易芻糧，皆《宋史》各志及馬端臨《文獻通考》所未備者。又所載朋黨諸人事實，及議新法諸人辨論，皆與《宋史》列傳多有異同，亦足資史學之參證。前有興國軍教授劉實甫序，謂「水心以其師講貫之素，發明我朝聖君賢相之心」，則是書乃中平日講論稿本，葉適等為之編次雲。

宋錢時撰。時有《融堂書解》，已著錄。此書皆評論漢史，嘉熙二年嘗經奏進。前有尚書省劄，稱十二卷，與此本合。葉盛《水東日記》以為不完之本，非也。其例以兩《漢書》舊文為綱，而各附論斷於其下。前一二卷頗染胡寅《讀史管見》之習，如蕭何收秦圖籍則責其不收六經，又何勸高帝勿攻項羽歸漢中，則責其出於詐術。以曹參、文帝為陷溺於邪說，而歸其過於張良。於陸賈《新語》則責其不知仁義。皆故為苛論，以自矜高識。三卷以後，乃漸近情理，持論多得是非之平。其中如於張良諫封六國後，論封建必不可複，郡縣不能不置。於董仲舒請限民名田，論井田必不可行。於文帝除肉刑，亦不甚以為過。尤能滌講學家胸無一物、高談三代之窠臼。至其論董仲舒對策，以道之大原不在天而在心，則金谿學派之宗旨。論元帝以客禮待呼韓邪，論光武帝閉關謝西域，皆極稱其能忍善讓。則南渡和議之飾詞，所謂有為言之者，置而不論可矣。

宋李心傳撰。心傳有《建炎以來系年要錄》，已著錄。《要錄》於諸書訛異，多隨事辨正。故此書所論北宋之事為多，不復出也。或及於南宋之事，則《要錄》之所未及，此補其遺也。凡所見私史小說，上自朝廷制度沿革，下及歲月之參差，名姓之錯互，皆一一詳徵博引，以折衷其是非。大致如司馬光之《通鑒考異》，而先列舊文，次為駁正，條分縷析，其體例則如孔叢之詰墨。其間決疑定舛，於史學深為有裨，非淹通一代掌故者不能為也。《宋史•藝文志》載此書作十五卷，自明代已無傳本，故薛應旂、王宗沐等續修《通鑒》，商輅續修《綱目》，皆未見其書。今從《永樂大典》中所載，蒐羅裒輯，尚得一百四十餘條。謹略依時代先後，編次排纂，析為四卷。雖非心傳之全帙，然就所存者觀之，其資考證者已不少矣。原書於所辨諸條各注書名，《永樂大典》傳寫脫漏，僅存其十之三四。謹旁加搜討，凡有可考者悉為補注，無可考者則仍其舊。心傳所辨，間有脫文，今無別本可校，亦不敢意為增損焉。

宋王應麟撰。應麟有《周易鄭康成注》，已著錄。此書乃《玉海》之末附刊十三種之一，始自周威烈王，終於漢元帝，蓋未成之本也。書以《通鑒答問》為名，而多涉於朱子《綱目》。蓋《綱目》本因《通鑒》而作，故應麟所論出入於二書之間。其所評騭，惟漢高白帝子事以為二家偶失刊削；孔臧元朔三年免太常一條，疑誤采《孔叢子》。其餘則尊崇新例，似尹起莘之《發明》；刻核古人，似胡寅之《管見》。如漢高祖過魯祀孔子，本無可貶，乃反譏漢無真儒。文帝除盜鑄之令，本不可訓，乃反稱仁及天下。與應麟所著他書殊不相類，其真贗蓋不可知。或伯厚孫刻《玉海》時偽作此編，以附其祖於道學歟？然別無顯證，無由確驗其非，姑取其大旨之不詭於正可矣。

不著撰人名氏。前有明吳寬序，稱皆唐宋人所著，其說散見文集中。或病其不歸於一，輯成此篇，以便觀覽。錫山錢孟濬因其書不能家有，刊以傳世云云，亦不詳作者為誰。近世所行刊本，或有題為華亭錢福所輯者，然福以弘治三年庚戌登第，寬序作於弘治十七年甲子，二人同時，不應不知為福作。殆後來書賈重刻，以福廷對第一，託名以行歟？所采諸家論著，皆至北宋而止。其書萇宏作萇洪，猶避宋宣祖廟諱，則理宗以前人所作也。考《宋史•藝文志》有《名賢十七史確論》一百四卷，蓋即此書。惟此本較少四卷，稍為不合。或史衍四字，或刊本並為百卷，以取成數，均未可知。觀其評騭人物，自三皇以迄五季，按代分系，各標列主名。其總論一代者，則稱通論以別之。雖不標十七史之名，而核其始末，恰應十七史之數。其為即《宋志》之所載，益足證矣。所引唐人之文，如羅隱論子高梅子真，盧藏用論紀信，張謂論劉宋代晉諸篇，皆《唐文粹》諸書所未錄。蓋宋時經義、詩賦兩科，皆試策論，故書坊多刻此種以備揣摩之用。然去取較有翦裁，視陳繼儒《古論大觀》之龐雜叢脞者，固不可同年語矣。

元陳櫟撰。櫟有《書傳纂疏》，已著錄。是編敘歷代興廢得失，各為論斷，每一代為一篇。自伏羲至五代為二卷，北宋、南宋則各占一卷，蓋詳近略遠之意也。南宋止於甯宗，卷末櫟自跋，謂理、度二朝無史可據也。舊本題《增廣通略》，而不言因誰氏之書。《千頃堂書目》有《通略句解》五卷，亦不言作者。櫟自跋謂，金事廷方雖略述，亦以未見其史，不敢輕筆，然則廷方其原撰是書之名字歟？其人姓氏爵里則無考矣。書成於至大庚戌。明正統壬戌，櫟孫盤之壻漢陽知府王靜得本於鄉人方勉，始刊行之。此本為袁應兆所刊行，僅題乙亥歲，不著年號。書末附錄有萬曆戊子紀年，則崇禎八年之乙亥也。後附櫟《蒙求》一篇，及櫟行狀墓誌之類。其《蒙求》末四韻，兼及明初。句下注曰，此八句為朱楓林所增，然原文迄於厓山，句下注宋為元逼云云，殊不類當時之語，殆亦有所改竄矣。是書雖撮敘大綱，不免簡略，而持論醇正，以資考證則不足，以論是非則讀史者固有取焉。

元胡一桂撰。一桂有《易本義附錄纂疏》，已著錄。是書自三皇以迄五代，裒集史事，附以論斷。前有大德壬寅自序，並地理、世系等十三圖。錢曾《讀書敏求記》曰：「宋以來論史家汗牛充棟，率多龐雜可議，以其不討論之過也。此書議論頗精允，絕非宋儒隅見者可比。一覽令人於古今興亡理亂，瞭然胸次。朱子稱《稽古錄》，其言如桑麻菽粟，小兒六經了，好令讀去。予於此書亦云。」其推許是書甚至。至議其當從《資治通鑒》帝魏，不當從《朱子綱目》帝蜀，則又以久經論定之事，務持異議以駭聽，不足為一桂病也。熊禾《勿軒集》有胡庭芳《史纂通要》語序，即為此書而作。庭芳，一桂字也。其稱《史纂通要》，省文耳。此本不載禾序，殆偶佚歟？

明邵寶撰。寶有《左觿》，已著錄。寶嘗為江西提學副使，是書其提學時所作。為卷十有二，以象月；又餘其一，以象閏。每卷或三十條，或二十九條，以象月之有大小。盡取程子「今日格一物，明日格一物」之義，名之曰「日格子」。巡撫吳廷舉嘗上於朝。書中取自周迄元史事，分條論列，詞簡意核，筆力頗遒健。其間如記《後漢書》譙元用弟服去官，戴封用伯父喪去官事，以為辟世與人。不知後漢人情淳樸，其以期功喪解官持喪者，見於史冊，不一而足。寶疑為託故而逃，未免失之不考。又論荀彧以為志似管仲，心似召忽，非揚雄之比。亦為失當。然寶平生湛深經術，持論平正，究非胡寅輩之刻深、尹起莘輩之膚淺所可擬也。

明朱明鎬撰。明鎬字豐{艸己}，太倉人。是編考訂諸史書法之謬，及其事蹟之牴牾。上起《三國志》，下迄《元史》，每史各為一編。《元史》不甚置可否，自言仿鄭樵《通志》，不敢刪削《唐書》之例。其《晉書》、《五代史》亦闕而不論，則未審為傳寫所佚，為點勘未竟。觀篇末別附《書史異同》一篇，《新舊唐書異同》一卷，與前體例截然不同。知為後人掇拾殘稿，編次成帙也。明代史論至多，大抵徒侈游談，務翻舊案，不能核其始終。明鎬名不甚著，而於諸史皆鉤稽參貫，得其條理，實一一從勘驗本書而來，較他家為有根據。其書《三國志》以及八史，多論書法之誤，而兼核事實。《唐書》、《宋史》則大抵考證同異，指摘複漏。中頗沿襲裴松之《三國志注》、劉知幾《史通》、吳縝《新唐書糾謬》、司馬光《通鑒考異》之文。又如《隋書》蘭陵公主忍恥再醮，乃以身殉後夫而取冠列女，《宋史》包恢以肉刑行公田法媚賈似道，乃以源出朱子而別名道學，顯然乖謬者，亦未能抉剔無遺。至徐夢莘《三朝北盟會編》本雜采諸書，案而不斷，以備史家之采擇。故義取全收，無所去取。夢莘實未旁置一詞，而明鎬誤以記述之文為夢莘論斷之語。大加排詆，尤考之未詳。要其參互考證，多中肯綮。精核可取者十之六七，亦可謂留心史學者矣。

康熙四十七年吏部侍郎宋犖校刊，皆聖祖仁皇帝御批也。朱子因司馬光《資治通鑒》以作《綱目》，惟《凡例》一卷出於手定。其綱皆門人依《凡例》而修，其目則全以付趙師淵。後疏通其義旨者，有遂昌尹起莘之《發明》，永新劉友益之《書法》；箋釋其名物者，有望江王幼學之《集覽》，上虞徐昭文之《考證》，武進陳濟之《集覽正誤》，建安馮智舒之《質實》；辨正其傳寫差互者，有祁門汪克寬之《考異》。明弘治中，莆田黃仲昭取諸家之書，散入各條之下，是為今本，皆尊崇朱子者也。故大抵循文敷衍，莫敢異同。明末張自勳作《綱目續麟》，始以《春秋》舊法糾義例之訛。芮長恤作《綱目拾遺》，以《通鑒》原文辨刪節之失。各執所見，屹立相爭。我聖祖仁皇帝睿鑒高深，獨契尼山筆削之旨。因陳仁錫刊本，親加評定，權衡至當，袞鉞斯昭。乃釐正群言，折衷歸一。又金履祥因劉恕《通鑒外紀》失之嗜博好奇，乃蒐采經傳，上起帝堯，下逮周威烈王，作《通鑒前編》。又括全書綱領，撰為《舉要》殿於末，複摭上古軼聞，撰為《外紀》冠於首。陳仁錫稍變其體例，改題曰《通鑒綱目前編》，與《綱目》合刊，以補朱子所未及。亦因其舊本，御筆品題。至商輅等《通鑒綱目續編》，因朱子《凡例》，紀宋元兩代之事，頗多舛漏。六合之戰，誤稱明太祖兵為賊兵，尤貽笑千秋。後有周禮為作《發明》，張時泰為作《廣義》，附於條下。其中謬妄，更不一而足。因陳仁錫綴刊《綱目》之末，亦得同邀乙覽，並示別裁。乾隆壬寅，我皇上禦制題詞，糾正其悖妄乖戾之失，以辟誣傳信。復詔廷臣取其書，詳加刊正，以協於至公。尤足以昭垂千古，為讀史之指南矣。

乾隆三十六年大學士劉統勳等編次恭進，皆《通鑒輯覽》中所奉御批也。始館臣恭纂輯覽時，分卷屬稿，排日進呈。皇上乙夜親披，丹毫評騭。隨條發論，燦若日星。其有敕館臣撰擬，黏簽同進者，亦皆蒙睿裁改定，塗乙增損，十存二三。全書既成，其間體例事實奉有宸翰者，幾及數千餘條。既已刊刻簡端，宣示奕祀。館臣等飫聆指授，以微文奧義皆出自聖人獨斷之精心。而章句較繁，觀海者或難窺涯涘。因復詳加甄輯，勒為此書。凡分卷十二，計恭錄御批七百九十八則。大抵禦撰者十之三，改簽者十之七。閎綱鉅指，炳著琅函。仰惟聖鑒精詳，無幽不燭。譬諸鼎鑄九金，神奸獻狀，不能少遁錙毫。故論世知人，無不抉微而發隱。所謂斥前代矯誣之行，辟史家誕妄之詞，辨核舛訛，折衷同異，其義皆古人所未發。而敷言是訓，適協乎人心天理所同然。至乃特筆所昭，嚴於袞鉞，如賈充、褚淵等之書死，狄仁傑之書周，正南北稱侵稱寇之文，訂遼金元人名、官名、地名之誤。而紀年系統，再三申誡，尤兢兢於保邦凝命之原。洵足覺聵震聾，垂教萬世。蓋千古之是非系於史氏之褒貶，史氏之是非則待於聖人之折衷。臣等編輯史評，敬錄是編。不特唐宋以來偏私曲袒之徒，無所容其喙。即千古帝王致治之大法，實已包括無餘。尊讀史之玉衡，並以闡傳心之寶典矣。
乾隆四十八年特命諸皇子同軍機大臣上書房總師傅等，取歷代冊立太子事蹟，有關鑒戒者，按代纂輯。自周訖於前明，得三十有三事。又附見五事。而自春秋以後諸侯王建立世子，事非儲貳可比者，間敘其概於案語中，而不入正條。其他偏據竊位，無關統緒之正，並略而不論。若宋之太弟，明之太孫，尤足為萬世炯鑒，則備論之。紀事取之正史，論斷衷諸《資治通鑒綱目》御批，及《通鑒輯覽》御批。卷首恭載節奉諭旨，如群書之有綱要焉。伏見我國家萬年垂統，睿慮深長。家法相承，不事建儲冊立。皇上准今酌古，備覽前代覆轍，灼知建儲一事斷不可行。屢頒宸諭，深切著明。伏讀御製《職官表聯句詩注》，於詹事府條下云：「自古書生拘迂之見，動以建儲為國本。其實皆自為日後身家之計，無裨國是。誠以立儲之後，宵小乘間伺釁，釀為亂階，其弊有不可勝言者。朕於此往復熟籌，知之甚審。我子孫當敬凜此訓，奉為萬年法守。」聖訓煌煌，日星昭揭。證以是編所載往跡，既曉然於前事之當懲，益以知聖朝詒謀宏遠，實為綿福祚而基萬年之要道也。
──右「史評類」二十二部，三百八十二卷，皆文淵閣著錄。
