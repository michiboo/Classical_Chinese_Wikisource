
卷一百二十九 子部三十九
○雜家類存目六

國朝蔣超撰。超有《峨嵋山志》，已著錄。《蔣說》者，蓋因其姓以名書，如僧肇著書名曰《肇論》之類也。而觀其自序，乃轉讀菰蔣之蔣，已為詭僻。其書雜記聞見，別類分門，附以議論。大旨明鬼而尚儉，尤尊佛氏，至以儒童菩薩化生孔子為實。然其論時政三十餘條，欲複封建一說，尤迂謬難行。惟卷末記節烈數十條，或可備志乘采擇耳。

國朝張習孔撰。習孔字念難，歙縣人。順治己丑進士，官至山東提學僉事。其書喜議論而不甚考證，多以私臆斷古人。又果於自信，如杜甫之詩皆為改定，左邱明之傳亦為刪削。此自有詩文以來無人敢為之事也。

國朝張爾岐撰。爾岐有《周易說略》，已著錄。是編乃其劄記之文，凡二百九十六條。顧炎武與汪琬書，自稱精於三禮，卓然經師，不及爾岐。故原跋以是編為《日知錄》之亞。然《日知錄》原原本本，一事務窮其始末，一字務核其異同。是編特偶有所得，隨文生義，本無意於著書，謂之零璣碎璧則可，至於網羅四部，鎔鑄群言，則實非《日知錄》之比。如曾子易簀一條，稱嘗見一書，說楚國曾聘曾子為相，是當時亦曾作大夫，故季孫得以此為遺云云。案《韓詩外傳》稱曾子仕於莒，得粟三秉，方是之時，曾子重其祿而輕其身。親沒之後，齊迎以相，楚迎以令尹，晉迎以上卿，方是之時，曾子重其身而輕其祿。又稱曾子仕齊為吏，後南遊於楚，得尊官。爾岐所謂嘗見一書，當即指此。然韓嬰采掇雜說，前後已自相違異，豈可引以詁經？顧炎武必無是語矣。其論吳澄《三禮考注》出於依託，極為精核。蓋爾岐本長於《禮》，故剖析鑿鑿。使盡如斯，則方駕《日知錄》可也。

國朝王鉞撰。鉞有《粵遊日記》，已著錄。是編則世德堂遺書之第四種也。前有自序，稱三伏酷毒，揮汗之餘，取架上書，得明人小說百餘種，逡巡讀之，隨讀隨筆。今核其名目，似所讀乃陶珽《續說郛》也。如辨《莘野纂聞》記劉球事，涉異編剿《太平廣記》所載慕容垂詩，《春風堂隨筆》誤記元韶娶魏孝武后事之類，亦間有可采。而體例不善，賓主混淆不辨。孰為原文，孰為鉞語，是則排纂之過耳。

國朝原良撰。良字鳴喜，江西樂安人。順治中貢生。官寧都縣訓導。是書分十編，各立四字標目。一曰明宗正學。前多講學之語，後亦雜論經義，如謂孔子學問源於契及成湯、武丁，謂刪《詩》存車鄰為預知秦有趙高之禍，皆失之附會。二曰身世要則。多論世故。如陰德一條，既雲陰德非惟不求人知，亦不可求天知。報應緩急一條，又稱天不急性，卻有記性，吾輩於善念善事須忍耐為之，隔半頁而自相矛盾。附以讀書作文十六則，亦殊不倫。三曰史會大綱，四曰友古特評，五曰群古對觀，六曰左國補議，皆史論也。但大綱多論世運盛衰，特評則品藻人物，對觀則摭古之相類者論之，補議則仿呂祖謙《左氏博議》、柳宗元《非國語》而斟酌其說耳。七曰讀餘志略。大致如王世貞《讀書後》而彌為膚淺。如以《考工記》為三代以上之書，不宜附之於周，是並鄭之削宋之斤吳越之劍諸句亦未讀也。八曰元圃餘珍。剽掇舊事，略加評斷，亦史論之旁支。九曰韻林隨筆。皆所作詩話，如謂庾信詩為梁之特出，唐之先鞭，而《文選》少載。又謂劉禹錫、元稹、白居易與宗楚客同賦金陵懷古詩，則其他可以概見矣。十曰山野寤言。皆私撰經世之策，尤多迂闊之談。大抵好為議論，而所學則未能淹貫者也。

國朝毛先舒撰。先舒有《聲韻叢說》，已著錄。是編皆其議論之文，裒為一集。自序稱讀蘇軾《志林》，稽諸事理，時或戾焉。因偶為駁正數段，更取他作之類似者並錄之，得若干篇，名曰《匡林》。則是書立名，當為匡正《志林》之義。而與軾辨者僅二三條，其餘皆自錄集中雜文與近人辨者。然則以裒聚眾作謂之林，以力排俗論謂之匡。觀其《小匡文鈔序》，以小有所匡為說，可互證也。先舒嘗與毛奇齡書，戒其詆訶太甚，故持論不似奇齡之獷，然習尚實似奇齡。但奇齡喜談經，先舒喜談史；奇齡好蔓引典籍，先舒好推究事理；奇齡好與古人爭，先舒好與今人爭耳。其中如謂《春秋》不書隱公即位，所以誅平王；鄭伯克段之事，罪在段，不在鄭伯；齊桓首止之盟，定王世子為大惡，皆故為高論。牽引夢與九齡之文以駁艾南英，亦頗附會。使盡如其題杜詩注之類則善矣。

國朝姚際恆撰。際恆字善夫，徽州人。是編乃其隨筆劄記。或立標題，或不立標題，蓋猶草創未竟之本。際恒生於國朝初，多從諸耆宿遊，故往往剽其緒論。其說經也，如辟圖書之偽則本之黃宗羲，辟古文《尚書》之偽則本之閻若璩，辟《周禮》之偽則本之萬斯同，論《小學》之為書數則本之毛奇齡，而持論彌加恣肆。至祖歐陽修、趙汝楳之說，以《周易十翼》為偽書，則尤橫矣。其論學也，謂周、張、程、朱皆出於禪，亦本同時顏元之論。至謂程、朱之學不息，孔、孟之道不著，則益悍矣。他如詆楊漣、左光鬥為深文居功，則《三朝要典》之說也。謂曾銑為無故啟邊釁，則嚴嵩之說也。謂明世宗當考興獻，則張、桂之說也。亦可謂好為異論者矣。

國朝宋犖撰。犖有《滄浪小志》，已著錄。是書皆雜記耳目見聞之事。其中如回雁峰考之類，亦間資考證。然如風風雨雨送春歸一詩，向謂乃無名道士詩，此獨載為鬼詩。劉廷璣《在園雜誌》又考校字句，辨其是非，實則明人所刊《醒世恆言傳奇》中詩，不知何以訛傳至是也。亦足徵小說之不足憑矣。

國朝佟賦偉撰。賦偉字青士，襄平人。官甯國府知府。甯國舊有北樓，即南齊謝朓之高齋。明嘉靖中知府朱大器又起文昌台，設書院其下。賦偉更為修治，題曰南樓。每乘暇遊宴其間，因雜錄見聞為此書。多自述其政績及旁涉他事，不盡有關於二樓。既非地誌，又非說部，九流之內，無類可歸，姑附之雜家類焉。

國朝史既濟撰。既濟字若川，鄱陽人。是編皆隨筆記錄，多志其家世本末，及江右近事。間及經史，亦罕所考據發明。

國朝史白撰。白字堅又，鄱陽人。書中皆雜論經史之語。其解《易卦》，多尚互體，頗能復古，其餘皆習見之語。首尾僅四十餘則，蓋其隨筆劄記，而後人抄撮成帙者也。

國朝史白撰。亦《複堂雜說》之類，而條目稍多。其中謂《左傳》、《國語》非一人所作，引黃池之會左氏作先晉人，《國語》作吳公先歃為證，頗能得間。解壹發五豝以中必疊雙為誤，解朝隮於西以朱注作雨止為誤，亦頗見疏剔。至謂桎梏而死為桎梏於人慾，則殊失之穿鑒。其他亦不能一一精確也。

國朝王宏撰撰。宏撰有《周易筮述》，已著錄。是編乃其筆記之文。議論多而考證少，亦頗及見聞雜事。其論曾子字子輿，孟子受業子思之門人，不應亦字子輿，不知古不諱字，即弟子亦不避師名。董仲舒弟子有呂步舒，漢人最重師承，當時不以為非也。其論古詩東城高且長與燕趙多佳人當從《文選注》分為二篇，不知李善、五臣並無此語，此語起於明張鳳翼之纂注，不足為據。陸機所擬及徐陵《玉台新詠》亦均作一首，鳳翼何從知為二也？其載明世宗《論書•武成篇》有引用歐陽修語指為有功於六經，楊一清對以修之解經僅見武成，宏撰以一清之對為是，是均未知修自有詩本義也。其載郭正域所刻《韻經》為沈約故本，詆屠隆未見其書，是《韻書》原委全未尋檢也。其載簡紹芳之說辨揚雄未嘗仕王莽，是未核李善《文選注》王儉集序所引劉歆《七略》也。其為楊嗣昌辨冤，亦恩怨之見，不足為憑。至於紀孫傳庭之死，謂得於其至戚孔滌儒，與史小異，可資參考。其講學諸條，亦皆醇正平允。與孫承澤雖友善，而無所曲恂，頗能去門戶之見，為可取雲。

△《尚論持平》•二卷、《析疑待正》•二卷、《事文標異》•一卷（浙江
吳玉墀家藏本）國朝陸次雲撰。次雲有《八紘譯史》，已著錄。三書皆辨證經史疑義，體例相同。特隨得一二卷即以付梓，遂各立名目，實則一書而再續耳。尚論持平上卷論五經，下卷論四書及子史，多捃拾瑣說，而參以臆斷。如水流濕，火就燥，濕自為卑濕，燥自為乾燥。而取秦觀之說，謂濕者土之氣，土者水之妻，夫從妻好，故水流濕。燥者金之氣，火者金之夫，妻從夫令，故火就燥。殊穿鑿無理。謂周南、召南即舜歌之南風；謂詩以邶、鄘、衛並列，存三監也，存三監所以存殷也，殷祀之絕，有未愜於聖人之心者；謂夫子錄秦風寺人之令為預見趙高之禍；謂秦誓、武成皆稱紂為商，證殷為地名，非國號，皆杜撰無稽。至《春秋》未嘗擯楚，《論語》不語怪力亂神為指《春秋》，皆郝敬之謬談；孟子論貴戚之卿為陰指田文之將篡，乃於慎行之妄說；管、蔡為殷之忠臣，文王之孝子，尤郭子章之悖語；一概錄之，殊失裁斷。謂《尚書》逸篇乃逸於孔子之時，不逸於秦火之後；謂《忠經》真出馬融，其注真出鄭玄，更漫無考證矣。《析疑待正》於《豳風》七月孟子十一月徒杠成，十二月輿梁成，皆力主周用夏正，與尚論持平中春王正月一條自相矛盾。其推崇偽撰《三墳》為古書，蓋陰剿鄭樵之說，而諱其所出。《癸辛雜識辨》詩序後妃之德句謂後指文王，妃指太姒。以是例之，則葛覃序稱後妃所自作，將文王與太姒聯句乎？螽斯序稱後妃不妒忌，將以不妒忌加文王乎？其說至為無理，而次雲取之，殊不可解。《事文標異》稱黃帝《素問》引古月令，按《素問》無引月令之文，其注中所言乃宋林億等校正引唐月令，與黃帝無關。又稱《大學》石經本，按《石經》出自豐坊，其政和年號之舛迕，合兩賈逵為一人之謬誤，前人已辨之，尤侗《艮齋雜說》不暇致詳，次雲又述之，亦為失考。惟其稱緇衣所載葉公之顧命，注家以為沈諸梁者，其文實在汲塚《周書》祭公解內，葉字為蔡字之訛，其言有據，可以備一解耳。

國朝劉廷璣撰。廷璣字玉衡，號在園，鑲紅旗漢軍。由蔭生官至江西按察使，後降補分巡淮徐道。是編雜記見聞，亦間有考證。頗好譽己詩，似張表臣《珊瑚鉤詩話》。四卷錄乩仙詩至十五六頁，亦太近夷堅諸志。所記邊大綬伐李自成祖墓事甚詳，然與大綬自序不甚合，疑傳聞異詞也。

國朝裘若宏撰。若宏字任遠，新建人。康熙丙子舉人。是書多記舊聞，隨事論斷，或意所未盡，則本條之下更綴餘論以申之。凡分五類，一曰譚史，二曰譚學，三曰譚詩文，四曰清譚，五曰雜譚。記其鄉人之事為多。

國朝邱嘉穗撰。嘉穗有《考定石經大學經傳解》，已著錄。是編乃其劄記之文，分經史、性命、學問、政教、見聞、詩文六門。大抵好為論辨，而考據甚疏。其有婦人焉一條，以婦字為媯字之訛，指為陳胡公滿，絕無典據。其古文韻語一條，謂《中庸》仲尼祖述堯舜一章為隔句用韻，乃孔子贊，如武字土字已見今韻上聲七麌，他如幬字悖字化字大字音皆相近，想古韻可通用，惟如日月之代明，明字乃平聲，不可假借，或當葉作暮字，其說乖謬，托之夢中神授，尤為怪誕。其三年喪辨一條，謂古禮實三十六月，不知唐王玄感已有此說，為先儒所駁。至謂此說出《魯詩世學》，系宋本，今坊中無之，是並豐坊不知為何代人也。哀梨一條，謂哀字非姓非地，殊不可解，當作袁字，是並《世說新語》未考也。至魚符一條，謂我朝因前明之制，凡朝參官給牙牌懸於腰間，以通禁門，更為草野傳聞之語。蓋其著書大旨，在於講學，而又好奇嗜博，雜及他事，違才易務，故踳駁如斯。至五卷見聞一門，全類小說。六卷詩文一門，多論八比。尤與全書不類也。

國朝程哲撰。哲字聖跂，歙縣人。此編前有王士禎序，稱其抱博辨之才，具論斷之識，無雷同剿說之弊。然其書雜掇瑣聞，不甚考證。大抵皆才士聰明語耳。

國朝張祖年撰。祖年字申伯，湯溪人。是集其所自編，凡再易刊版乃定。卷一曰正學闡微，泛論《四書性理》諸書。卷二曰正史闡微，大致似胡寅《讀史管見》。卷三曰雜文提要，卷四曰雜著提要，大抵多講學之語。祖年自稱張栻二十世孫，故力辨張浚殺曲端事，說《論語》、《孟子》皆主栻說。而於明英宗免聖賢後裔差役一事，尤頌美不置雲。

不著撰人名氏，自題曰湖上逸人。又署上章攝提格，為庚寅歲，相其版式，蓋康熙中所刊也。其書皆摘錄經史中語，而以己意論斷之，然無所發明。《剩語》為詩賦小詞數十首，於句下各加箋注，亦無可采。

國朝江德中撰。德中有《西粵對問》，已著錄。是書首卷論支幹及日月星雲之事，二卷以下則雜論經史。其自序雲，斯編紀事，初詳甲子，譜年也。間存姓氏，慎交也。今覆審是書所載，與二語絕不相應，疑已經他人刪訂，非其原本矣。

國朝蔡含生撰。含生字天度，蕭山人。其自署稱固陵者，即今蕭山縣西興地也。是書雜取經史事蹟人物各著論一篇，凡二百二十一首。其文縱橫辨難，頗似毛奇齡。好為異說亦似之，然博贍不及也。末一篇論孟子，謂孟子之徒如萬章、公孫醜輩，其言鄙悖淺俚，而惜己不遇孟子。謂僕無從受，孟子無可授，其為不遇則均，其高自位置，又甚於奇齡。二人生同邑裏，或亦聞風而興，變本加厲歟。

國朝王建衡撰。建衡有《讀史辨惑》，已著錄。是編乃其筆記之文，不分卷數，但錄為上下二冊。自述性喜讀書，儲藏甚富。今觀其上冊所論，皆商濬《稗海》所載，下冊所論，皆陶宗儀《說郛》所載也。

國朝王孝詠撰。孝詠字慧音，吳縣人。自序題彊圉大荒落之歲，當為乾隆二年丁巳，其時《舊唐書》猶未刊刻頒行，故孝詠有重刊之議也。是書乃孝詠客游廣西時作，其中頗紀粵事，而所考證議論，無關於粵者甚多。蓋以成於嶺西而名，非記其風土也。孝詠猶及與朱彝尊等遊，故耳目濡染，所言往往有根柢。其中如評李贄、屠隆、祝允明皆極確當，其論徐炯注《李商隱文集》，程嬰、公孫杵臼事未詳左氏記趙武事，與《史記》全殊，失之不考。其欲以《山海經》、《老子》、《莊子》、《楚詞》、《水經》為十三經羽翼，則文人好異之談，又墮明人習氣矣。

國朝王孝詠撰。是書成於乾隆甲申。年已七十五矣。多評論古人，亦間及近事。其學多本毛奇齡，故欲以奇齡配孔子廟，未免偏私。其文人相輕一條，載王士禎獎拔趙執信惟恐不及，而執信薄行負心，於其死後作《談龍錄》云云。案執信為士禎之甥壻，其相失結釁在士禎生前，故《居易錄》中論二馮《擬才調集》有鑄金呼佛之誚，《談龍錄》序亦有年月可稽。孝詠以為士禎沒後始著書，非其實也。

國朝陸廷燦撰。廷燦有《續茶經》，已著錄。此其居家時取平日所見聞雜錄之，而於新城王士禎、商邱宋犖兩家說部採取尤多。蓋廷燦為士禎與犖之門人，故其議論皆本之《池北偶談》，《筠廊隨筆》諸書，而略推擴之。其中如辨古人之登高不獨重九，開元寺紙簫勝於磁簫諸條，亦頗見新意。至其載漢設官七千五百餘員，乃後漢之制，不知前漢則其數較倍；推梁蕭子顯之《同姓名錄》，不知子顯書世已無傳，考據亦時有未密也。

國朝孫之騄撰。之騄所輯《尚書大傳》，已著錄。是書取花木蔬果之類，各為銓釋。略於形色性味，而詳於名義。或穿鑒其偏旁，或附會其音聲，偏旁音聲皆不可通，則宛轉假借，牽合故實，以寓議論。大抵以陸佃《埤雅》為鼻祖，然《埤雅》之失在於好引《字說》，而所長在於考據經典，之騄不效其考據，而效其《字說》，亦可謂不善學矣。古來著錄之例，草木種植當附農家，名物訓詁當附《小學》，是書皆近之而皆不類，姑附之於雜家焉。

國朝章楹撰。楹字柱天，浙江新城人。雍正癸丑進士，官青田縣教諭。是書皆其隨意抄撮之語，初名《噩捱脞說》，後更今名。一卷曰詩話，多錄同時諸人贈答詩篇，而己作亦附見一二。二卷曰昔遊，乃述平生經歷山水佳勝。三卷曰詫異，則記近世異聞而間證以古事。四卷、五卷曰摭軼，則諸書紀載非世所習見者，節錄大略，而以己見發明之，略似史論之體。

國朝袁棟撰。棟號漫恬，吳江人。是書雜抄小說家言，參以己之議論，亦頗及當代見聞。原序擬以洪邁《容齋隨筆》，顧炎武《日知錄》，棟自序亦雲摹仿二書，然究非前人之比也。

國朝顧奎光撰。奎光有《春秋隨筆》，已著錄。是編乃其筆記之文。其中說《春秋》者十之五六，說四書者十之二三，其他論史、論詩、論文及雜論事理者僅十之一二。所徵引不甚博，而立說大抵中理。其論四書，取毛奇齡之淹洽而不取其巧辯，論《春秋》駁胡安國諸人之苛刻而一一原情准勢，皆為可取。論嘉靖大禮一事，曆駁張璁、桂萼、方獻夫之說而謂楊廷和特操之已蹙，遂相激彌甚，可為持平之議。其論文、論詩亦具有所見，惟力駁《公羊傳》為尊者諱之文，則似持平而實乖理。夫褒貶者是非之公義，聖人不得私也；忠孝者臣子之大分，聖人亦不得越也。董狐之於趙盾，南史之於崔杼，特同為齊、晉之臣耳。若《春秋》則《魯史》，孔子則魯人也。其被弒之主若隱公、閔公，皆魯之先君，其與弒之人若桓公、宣公，亦魯之先君也。書薨而不地，其實固不沒矣。如儼然立其子孫之朝，而奮筆大書以惡逆之名加祖宗，是豈天理之所宜，而人情之所安哉！奎光所論，是證父攘羊之直，非聖人之義也。

國朝江昱撰。昱有《尚書私學》，已著錄。是編乃其弟官常甯知縣時，昱奉母就養，因摭見聞，考訂故實，著為一編。曰聽雨者，取蘇軾兄弟對床語也。其中如辨轄神祠即軫宿旁之左轄、右轄，長沙翼軫分野，乃土人祀其分星，又如引《幽明錄》證渣江為查江，引《玉篇》、《北史》及歐陽詢書溫彥博碑證案牘以准作準非宋時院吏避寇準名，其言頗有根據。其辨衡山岣嶁碑一篇，考究詳明，知確出近時偽撰，尤足祛千古之惑。惟讕言瑣語，頗傷氾濫，不免失之貪多耳。

國朝潘繼善撰。繼善有《音律節略考》，已著錄。是書皆偶拈經史之文，為之論說。其論經，如堯典、月令中星不同，合朔置閏測算南陔無辭，《周禮》闕冬官，周改時月。論史，如呂後喪心無恥，不得祔於高祖；孫權、呂蒙為漢賊；王守仁不說良知，其所積自能有用，但其心中恍惚，若有所見，遂忘前此學問之力，而歸功於良知；其立論亦頗准於理，但皆人人所共知耳。

國朝毛羽宸撰。原本不題書名，亦無序跋目錄。凡分三部；曰理學部，多談心性；曰儒學部，多考證名物典制；曰史學部，則史評也。似全書不止於此，此其殘稿耳。書中頗詆斥朱子，如謂性與天道，晦菴以詞章晦之，而晚更以與季通所言者與眾共言，雖欲使禪宗不寄我籬下不可得，其說頗悖。檢書中有閱陶不退《閬園集序說》一篇，甚推李贄，知其學所由來，源流未正矣。

國朝王元複撰。元複字能愚，號醒齋，裏籍未詳。是編采永樂《性理大全》所列周子《太極圖說》、邵子《皇極經世書》、朱子《易學啟蒙》、蔡元定《律呂新書》、蔡沈《洪範數》諸書，而引伸其說，大抵因襲舊文，而參以臆斷。所附天度月度及雜論數條，亦皆掇拾性理之緒餘。其《經書質疑》中一條雲。童年夢人以書授餘，內雲，惟臥龍無頃刻須臾之悔。又雲，八月苦雨，偶看榴花落瓣，於《河圖》之數有會。是皆非篤實之言也。

國朝黃名甌撰。名甌字馭卜，福州人。是書九類，一天文，二地輿，三人物，四經書，五史鑒，六人事，七釋老，八飛植，九數學，凡二百六十餘條，而飛植類止一條為最少。其體皆設為問答，而大抵掇拾陳因，時多舛誤。如牽牛織女一條曰，問《淮南子》雲七月七夕織女會牛郎，《齊諧記》謂天河東有織女，天帝之女，因機杼勞苦，天帝憐其獨居，使嫁與河西牽牛之夫，嫁後廢女工，天帝怒，責令歸河東，一年只會一度，事果可信歟云云？考烏鵲填河以渡織女，白居易《六帖》引《淮南子》而《淮南子》無此文，安得有七月七夕之說？吳均《續齊諧記》成武丁條下有織女嫁牽牛五字，何嘗有河東、河西之語？其剿撮無稽，大抵此類。卷首引用書目二百四十種，下至《快書》、《藏書》、《焚書》、《綱鑒補》、《唐類函》、《閒情偶寄》、《一家言》、《唐詩選》、《歷朝捷錄》、《五車韻瑞》、《韻府群玉》、《古文析義》、《性理大全》、《六才子書》、《詩經嫏嬛》之類，皆據為典要。而二十一史之外別有《史記》，《十三經》之外別有五經、三傳、《孝經》、《爾雅》，知其書由雜綴而成也。

國朝周池撰。池有《讀史偶評》，已著錄。是書卷一曰理氣圖說，明盈虛消息，以漸而至窮極必返之義。卷二凡二篇，一曰莊子身生性命子孫說，因《莊子•知北遊篇》之語而推廣之，一曰損人利己說，因史夔《願體集》所論但言利害，不言是非，故以儒理正之。卷三曰諸凡視七解詞，則書一自字而缺其中一橫畫，因而推闡其說，凡得七解。自序謂如啞謎隱語，蓋遊戲之筆也。卷四凡三篇，一曰論《詩經葉韻》有誤，一曰卷耳篇辨解，一曰邶風柏舟篇辨解。
──右「雜家類」雜說之屬，一百六十八部，一千一百零一卷，內七部無卷數，皆附《存目》。
