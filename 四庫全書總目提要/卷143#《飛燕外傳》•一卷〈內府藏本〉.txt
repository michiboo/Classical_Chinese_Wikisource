
卷一百四十三 子部五十三
《四庫全書總目提要》紀昀等
○小說家類存目一
不著撰人名氏。所載皆燕太子丹事。《漢志•法家》有《燕十事》十篇，注曰不知作者。雜家有《荊軻論》五篇，注曰司馬相如等論荊軻事，無燕丹子之名。至《隋書•經籍志》，始著錄於小說家。唐李善注《文選》，始援引其文。是其書在唐以前。又《史記•刺客列傳》曰：世言荊軻，其稱太子丹之命，天雨粟，馬生角也，太過。其文見此書中，而裴駰《集解》不引此書。司馬貞《索隱》曰：《風俗通》及《論衡》皆有此說，仍雲：廄門木烏生肉足也，亦不引此書。注家引書，以在前者為據，知此書在應劭、王充後矣。《史記正義》引田光論夏扶、宋意秦舞陽事，又引秦王乞聽琴事，均作燕太子，《索隱》引進金丸膾馬肝等事，亦作燕太子，殆傳寫異文歟？《宋志》尚著於錄，至明遂佚。故馬驌作《驛史》，稱魯連子、燕丹子之類，或真或偽，今皆亡。其所輯秦事，引《燕太子》凡十條。大抵本之《文選注》、《太平御覽》諸書，字句亦頗多舛異。今檢《永樂大典》載有全本，蓋明初尚存。然其文實割裂諸書燕丹、荊軻事雜綴而成，其可信者已見《史記》，其他多鄙誕不可信，殊無足采。謹仰遵聖訓，附存其目。《隋志》作一卷。《唐志》、《宋志》及《文獻通考》並作三卷。《永樂大典》所載並為一卷，而實作三篇。故今仍以三卷著錄焉。
不著撰人名氏。楊慎序稱得於安寧土知州萬氏。沈德符《敝帚軒剩語》曰，即慎所偽作也。敘漢桓帝懿德皇后被選及冊立之事。其與史舛謬之處，明胡震亨、姚士粦二跋辨之甚詳。其文淫豔，亦類傳奇，漢人無是體裁也。
舊本題漢伶元撰。末有元自序，稱字子於，潞水人。由司空小吏歴三署，刺守州郡，爲淮南相。其妾樊通德，爲樊嫕弟子不周之子，能道飛燕姊弟故事，於是撰趙后別傳。其文纖靡，不類西漢人語。序末又稱元爲河東都尉時，辱班彪之從父躅，故彪續《史記》不見收録。其文不相屬，亦不類元所自言。後又載桓譚語一則，言更始二年劉恭得其書於茂陵卞理，建武二年賈子翊以示譚。所稱埋藏之金縢漆匱者，似不應如此之珍貴。又載荀勖校書奏一篇，中經簿所録，今不可考。然所校他書，無載勖奏者，何獨此書有之？又首尾僅六十字，亦無此體，大抵皆出於依託。且閨幃媟褻之狀，嫕雖親狎，無目擊理。即萬一竊得之，亦無娓娓爲通德縷陳理，其僞妄殆不疑也。晁公武頗信之。陳振孫雖有或云僞書之説，而又云通德擁髻等事，文士多用。而「禍水滅火」之語，司馬公載之通鑑。夫文士引用，不爲典據。采淖方成語以入史，自是通鑑之失。乃援以證實是書，紕繆殊甚。且「禍水滅火」，其語亦有可疑。考王懋竑白田雜著有漢火德考，曰漢初用赤帝子之祥，旗幟尚赤。而自有天下後，仍襲秦舊，故張蒼以爲水德。孝文帝時，公孫臣言，當改用土德，色尚黃，其事未行至孝武帝改正朔，色尚黃，印章以五字，則用公孫臣之説也。王莽篡位，自以黃帝之後，當爲土德，而用劉歆之説，盡改從前相承之序，以漢爲火德。後漢重圖讖，以赤伏符之文改用火德。班固作志，遂以著之髙帝紀。而後漢人作飛燕外傳〈案：懋竑此語，尚以此傳爲眞出伶元，蓋未詳考。〉有「禍水滅火」之語，不知前漢自王莽、劉歆以前，未有以漢爲火德者，蓋其誤也云云。據此，則班固在莽、歆之後，沿誤尚爲有因，淖方成在莽、歆之前，安得預有滅火之説？其爲後人依託，即此二語亦可以見。安得以通鑑誤引，遂指爲眞古書哉？〈案：此書記飛燕姊妹始末，實傳記之類。然純爲小説家言，不可入之於史部，與漢武內傳諸書同一例也。〉
一名《南部煙花錄》。舊本題唐顏師古撰。末有跋語，稱會昌中沙門志徹得之瓦棺寺閣，乃《隋書》遺稿云云。王得臣《麈史》稱其極惡，可疑。姚寬《西溪叢語》亦曰《南部煙花錄》文極俚俗。又載陳後主詩雲，夕陽如有意，偏向小窗明，此乃唐人方域詩，六朝語不如此。《唐•藝文志》所載《煙花錄》，記幸廣陵事，此本已亡。故流俗偽作此書云云。然則此亦偽本矣。今觀下卷記幸月觀時與蕭後夜話，有儂家事一切已托楊素了之語。是時素死久矣，師古豈疏謬至此乎？其中所載煬帝諸作，及虞世南贈袁寶兒作，明代輯六朝詩者往往采掇，皆不考之過也。
三書並載明吳琯《古今逸史》中，不著撰人名氏。《海山記》述隋煬帝西苑事。所錄煬帝諸歌，其調乃唐李德裕所作《望江南調》。段安節《樂府雜錄》述其緣起甚詳，大業中安有是體？考劉斧《青瑣高議後集》載有此記，分上下二篇，其文較詳。蓋宋人所依託。此本刪並為一卷，益偽中之偽矣。《迷樓記》亦見《青瑣高議》，載煬帝幸江都，唐帝入京見迷樓云云。竟以迷樓為在長安，乖謬殊甚。《開河記》述麻叔謀開汴河事，詞尤鄙俚，皆近於委巷之傳奇。同出依託。不足道也。
舊本題唐隴西李垕撰。前有俞安期序，稱其書出自梁谿安茂卿，以宋本翻雕，未及印行而沒。後三年，安期複得焦竑藏本，更為校正成完書。又稱其書《唐志》不經見，《通考》所列《續世說》，載宋至五代事者，又孔平仲所撰，實非此書。何良俊撰《語林》，文徵明為作序，王世貞又刪《語林》補《世說》，皆不言曾見此書，疑其贗作。而終以宋本紙墨古闇，中闕宋諱為據。今考其書，惟取李延壽南北二史所載碎事，依《世說》門目編之，而增以博洽、介潔、兵策、驍勇、遊戲、釋教、言驗、志怪、感動、癡弄、凶悖十一門，別無異聞，可資考據。蓋即安期輩依託為之，詭言宋本。其序中所設之疑，正以防後人之攻詰。明代偽書，往往如是，所謂欲蓋而彌彰也。
不著撰人名氏，皆述丁謂所談當代故事。晁公武《讀書志》以其出於洪州潘延之家，疑即延之所作。延之，謂甥也。今觀所記謂事皆溢美，而敘澶淵之事歸之天象，一字不及寇準。又載准挾嫌私改馮拯轉官文字事。皆顛倒是非，有乖公論。即未必延之所作，其出於謂之餘黨，更無疑義也。然稱謂籌畫軍糈，決真宗東封之行，以為美談。則欲譽其才適彰其附合時局，小人之情狀，終有不能自掩者矣。
不著撰人名氏。以《永樂大典》所載考之，即王讜之書，佚其八卷耳。前有明嘉靖間桐城齊之鸞序，亦稱所得非善本。今已采掇《永樂大典》，重為補綴成帙，別著於錄。此殘缺之本，已為土苴。以其為讜之原書，久行於世，故仍附存其目焉。
宋康與之撰。與之字伯可，又字叔聞，號退軒，滑州人，故自署曰箕山。此書末有小傳，乃稱為嘉禾人。蓋南渡後流寓也。建炎初，上中興十策，為汪伯彥、黃潛善所抑，不得用。及秦檜當國，乃附合求進，擢為台郎。後遂專以歌詞供奉，廁身優伶之班，大為士論所不齒。所撰《頤菴樂府》五卷，為談藝者所輕，世不甚傳，今亦未見其本。其僅存者惟是編，皆追述北宋軼聞。以生於滑台，目睹汴都之盛，故以昨夢為名。所記黃河卷掃事，竹牛角事，老君廟畫壁事，亦可資考證。其西北邊城貯猛火油事，《遼史》先有是說。然疑皆傳聞附會，終遼、宋之世，均未聞用此油火攻致勝。且所產之地在高麗東，高麗去中國至近，亦不聞產此異物也。至開封尹李倫被攝事，連篇累牘，殆如傳奇。又唐人小說之末流，益無取矣。
舊本題宋龐元英撰。元英有《文昌雜錄》，已著錄。案元英為宰相籍子，乃元豐中人。此書乃多述南宋寧、理兩朝事，相距百載，其偽殆不足攻。書中凡載雜事二十五條，皆他說部所有。殆書賈抄合舊文，詭立新目，售偽於藏書之家者。厲鶚等《南宋雜事詩注》，亦誤采之，蓋偶未考。然尤侗《明史•藝文志》作於康熙己未，業已著錄，則其偽作自前明矣。
宋莫君陳撰。君陳，湖州人。其始末未詳。書中稱授知婺州朝辭，有劄子權刑部郎中，則嘗以朝官典郡矣。書中載郭璞錢塘讖，則似在南渡之初，而書中多載元祐事，又有今左丞晦叔之語。考呂公著為尚書左丞在哲宗即位之年，則又及見北宋。周密《癸辛雜識》記當時藏書家有月河莫氏，或即其人歟？所載皆當時雜事，篇頁寥寥，且繕寫訛脫，幾不可讀。蓋書賈從《說郛》抄出，非其完本矣。
宋趙溍撰。溍字元晉，號冰壼，葵之子也。咸淳中嘗知建寧府。是書雜記宋時瑣事，末附醫方數條，多捃摭他書而成。如《坦齋筆衡》、《鶴林玉露》、《瑞桂堂暇錄》、《譚淵》之類，亦間注出處。寥寥數頁，殆非完書。亦書賈從說部錄出，托為舊本者也。
宋俞文豹撰。文豹有《吹劍錄外集》，已著錄。是編所記皆宋時雜事。敘次頗叢雜，亦多他書所已見。陶宗儀《說郛》第三十八卷載有此書，以此本相校，僅多出二三條。疑後人從《說郛》錄出，而稍附益之，未必盡原本也。
舊本題王應龍撰。不著時代。其書多記詩話，兼及神怪雜事，亦小說家流，然採摭冗碎，絕無體例。末一條獨有標題，記開禧間邊釁甚悉。然以史文證之，如金人封吳曦為蜀王在開禧二年六月，此書則在七月之類，亦小有異同。他如宋史開禧二年十一月金圍和州之後，又破信陽軍，又圍襄陽，乃犯隨州，此書於犯隨州之前脫去二事。又《宋史》是年十二月金人圍德安府，又破成州之後吳曦乃焚河池縣，退屯青野原。而是書於吳曦焚河池縣之前又脫去二事。則亦傳聞舛漏之言，不足盡據矣。
舊本題宋無名氏撰。載南渡後雜事。稱甯宗為今上，而又有甯宗字，又稱理宗為今東宮，頗為不倫，亦似雜采小說為之。曹溶《學海類編》所收，往往此類也。
舊本題宋無名氏撰。記理、度、端三朝之事。然書中稱大兵渡江，賈似道出檄書。又稱周有太后在上，禪位於太祖。宋亦有太后在上，歸附於大元。則元人作矣。書僅十九條，率他說部所有，似雜摭成編之偽本。然賈似道甲戌寒食一詩，厲鶚《宋詩紀事》即據此采人，所不可解。豈亦如鄭景望詩之誤采《蒙齋筆談》乎？
不著撰人名氏，諸家書目亦多未著錄。檢勘其書，乃全載今本周密《齊東野語》第六卷至第十卷之文，無一字異同，惟次第稍有顛倒。蓋書肆所偽託也。
一曰《靜齋類匯》，元孔齊撰。齊字行素，號靜齊，曲阜人。其父退之為建康書掾，因家溧陽。元末又避兵居四明。其仕履則未詳也。是書亦陶宗儀《輟耕錄》之類，所記頗多猥瑣。中一條記元文宗皇后事，已傷國體。至其稱年老多蓄婢妾，最為人之不幸，辱身喪家，陷害子弟，靡不有之。吾家先人，晚年亦坐此患。則並播家醜矣。所謂直記，亦證父攘羊之直歟？別一本題曰《靜齋直記》，其文並同。惟分四卷為五卷，而削去各條目錄，蓋曹溶《學海類編》所改竄也。今附著於此，不更存其目焉。
元熊太古撰。太古，豐城人。熊朋來之孫也。登進士，官至江西行省郎中。至正末，天下盜起，太古力陳守禦計。當事者不能從，遂棄官去。入明後不仕而終。此書自序題乙未歲，為至正十五年，猶在元代所作也。太古生平足跡半天下，北涉河，西泛洞庭，東遊浙右，南至交、廣，故舉南北所至以冀越名其集。雜記見聞，亦頗賅博，明李時珍輩撰《本草綱目》，頗援據之。然記載每不甚確，如《元史•天文志》言郭守敬為太史，四海測景之所凡二十有七，太古乃雲：奏遣使者十四輩，分隸十四處，殊未詳考。又河源之說據翰林學士潘昂霄、道士朱思本所記謂張騫所言乃蔥嶺支川，以今核之，亦多妄傳失實也。
舊本題明長穀真逸撰，不著名氏。所記多元末及張士誠竊據時事。中一條記至正壬辰紅巾入寇，又一條記至正甲申流星墜地事，皆所親歷，則其人生於元末。而下卷內一條稱正德庚午九月一日蘇台張翼《南伯志》云云，相距一百五十八年，年月殊為牴牾，或後人有所增入歟？
明孫道易撰。道易字景周，自號映雪老人，華亭人。其書皆錄名人嘉言懿行及近代聞見諸事，以據當時友朋所書輯之，故曰客談。於每條下各標其名，凡錢維善、全思誠、陶宗儀、趙宣晉、夏文彥、夏頤、朱武、郭亨、邵煥、孫中晉、孫元鑄、黃琦、費圜用、楊孫、李升、曾樸並道易，共十七人，多元之遺民也。後有景泰丙子金霽跋，稱舊凡五十帙，散佚不全，倖存止此。則已非完本矣。
不著撰人名氏。載曹溶《學海類編》中，所錄皆宋、元間事。核檢其文，即剽剟孫道易《東園客談》，改題此名也。
明彭時撰。時字純道，安福人。正統戊辰進士第一。官至文淵閣大學士。諡文憲。事蹟具《明史》本傳。此書述其生平閱歷，始正統乙丑，在國子監肄業，多稱李時勉善教事。次敘廷試第一及入翰林事，多陳夢兆禨祥及諸瑣事。次記景泰初入內閣事，所載英宗北狩，額森內侵，奪門復辟，曹吉祥謀逆，皆甚寥寥，王文入相事獨詳。敘周、錢二太后並尊及錢太后祔廟事，往返曲折尤悉。蓋平生經濟在策項忠一事，平生大節則在此一事。證以本傳，一一相合，知非詭詞以自炫。惟稱景泰初內外所禦以于謙、陳循同功，似非公論。又記張英、劉長子之冤，以時方省親，自家至京，不及申救為解。然其後時在內閣，亦未聞申攘功之誅，正骫法之罪，僅以筆記存公論，殊無謂也。時本賢相，殆以此自識其過乎？
明張寧撰。甯字靖之，方洲其號也，海鹽人。景泰甲戌進士，官至給事中。事蹟具《明史》本傳。是書所述，皆見聞瑣屑之事，於登第夢兆，記之尤詳。頗近猥雜，又只二十餘則，篇幅寥寥，疑非足本也。
明尹直撰。直有《明良交泰錄》，已著錄。是書所載，多明代掌故，於內閣尤詳。於同時仕宦黜陟，恩怨報復之由，亦頗縷悉。而好惡之詞，或所不免，其醜詆吳與弼不遺餘力。案《明史•儒林傳》，載與弼至京師，李賢推之上坐，以賓師禮事之，編修尹直至令坐於側。直大慍，出即謗與弼。及與弼歸，知府張璝謁見不得，大恚。募人代其弟投牒訟與弼，立遣吏攝之，大加侮慢，始遣還。編修張元禎不知其始末，遺書誚讓，有上告素王，正名討罪，豈容先生久竊虛名語。直複筆其事於《瑣綴錄》。又言與弼跋石亨族譜，自稱門下士，士大夫用此訾與弼。又載顧允成之言，以為好事者為之。然與弼求名太急，實有矜心作意，刻畫聖人之處。觀其日錄，約略可見。直之所記，當亦有所激而然歟？其論《續通鑒綱目》一條，謂宋太宗燭影斧聲之事，由陳桱誤增李燾之文，李燾又誤改文瑩之語，則考證頗詳雲。
明黃瑜撰。朱國楨《湧幢小品》曰，黃瑜字廷美，香山人。景泰丙子舉人。長樂縣知縣。有惠政，以勁直棄官。手植槐二，構亭吟嘯其間。自稱雙槐老人，作《雙槐歲抄》，即此本也。所記洪武迄成化中事，凡二百二十條。黃虞稷《千頃堂書目》稱其孫佐以春坊諭德掌南京翰林院事。於院堂書簏中得吳元年故簡，因足成之。案佐有目錄跋語，則所補者為洪武初科第及永樂庶起士姓名二條是也。其書首尾貫串，在明人野史中頗有體要。然亦多他書所載，無甚異聞。至於神怪報應之說，無關典故者，往往濫載，亦未免失於裁翦矣。
明沈周撰。周字啟南，長洲人。以繪事名一時。郡守欲以賢良薦，周筮得遯之九五，遂決意不出。年八十三而卒。事蹟具《明史•隱逸傳》。此編乃所記聞見雜事。末有伍忠光跋，稱先生化後二十餘年，而是記存於糊工故紙之中，手墨宛然，疑即先生絕筆。友人何良輔持以示予，因命工梓之云云。蓋本叢殘手稿，非有意於著書，故所記頗涉瑣屑雲。
不著撰人名氏。案焦竑《經籍志》載《雙溪雜記》二卷，王瓊撰，《續說郛》所載亦題曰王瓊。檢卷中所述並自署其名曰瓊，與二書所載合，蓋即瓊書矣。瓊在當時，以幹略稱。所著《晉溪奏議》，已著錄。是編其雜記見聞之作也。所載朝廷故事，於宏治以前頗有稽核，足與正史相參。即是非取予，亦不甚剌謬。至正、嘉之間，則自任其私，多所污衊，不可盡據為實錄。考《明史•本傳》，瓊督邊之功及薦王守仁以平宸濠，其功固不可沒。然平日與江彬、強尼等相比，而與楊廷和、彭澤等不協，故記中於廷和與澤詆誣尤甚。至於大禮一事，曲徇世宗之意，悉歸其過於廷和，尤非定論矣。
明宋端儀撰。端儀有《考亭淵源錄》，已著錄。是編雜錄明代故事，自太祖吳元年迄於英宗天順，皆采明人碑誌說部為之。與正史間有牴牾，體例亦冗雜無緒。
明王錡撰。錡字元禹，別號夢蘇道人，長洲人。是書載明洪武迄正統間朝野事蹟，於吳中故實尤詳。然多摭拾瑣屑，無關考據。
明許浩撰。浩有《宋史•闡幽》，已著錄。此書皆紀敘明初以來朝野事蹟，與葉盛《水東日記》頗相出入，前有自序，題乙卯蒲節，蓋宏治八年也。其中如楊榮料敵，於謙治兵，汪直亂政諸條，敍述頗詳。然如謂王振初時閑邪納誨，以成英廟盛德，不為無補，則紕繆殊甚。至於兒能成名妾不嫁，良人瞑目黃泉下一詩，乃明初高啟張節婦詞，載於本集，而以為章綸之母所作，亦失實也。
明祝允明撰。允明有《蘇材小纂》，已著錄。是書所記多委巷之談。如記張太后遺詔複建文年號一事，張朝瑞《忠節記》已辨之。至謂《永樂大典》修輯未成而罷，則他事失實可知。朱孟震《河上楮談》亦稱允明所撰志怪及此書，可信者百中無一雲。
明祝允明撰。是書雜載前明事實，散無統紀。大抵於所為《野記》中別撮為一書，而小更其次第。如《野記》載洪武三年二月命制四方平定巾，二十四年又諭禮部待郎張智申明巾義，其下注雲，舊傳太祖召楊維楨問以所戴巾，對曰四方平定巾。而是書則取《野記》之小注為正文，後附以洪武三年二十四年事，則辭義全複也。又如《野記》載太祖聞危素履聲，笑曰：我只道是文天祥。是書則曰我只道伯夷、叔齊來，或雲文天祥。蓋仍是一條而小變其語耳。明人慾誇著述之富，每以所著一書，分為數種，往往似此，不足詰也。
明皇甫錄撰。錄字世庸，號近峰，長洲人。弘治丙辰進士。官至順慶府知府。《明史•皇甫涍傳》，稱父錄官重慶府知府。案錄《下陴紀談》載順慶事甚詳，則《明史》字誤。是編據嘉靖壬寅其子沖序，稱原本多冗談細故，命沖讎定。於是原始要終，掇洪拾大別為四捲雲雲。則錄之稿本而沖所刪定。所記皆正德以前舊聞。然如鐵鉉二女在教坊作詩，建文帝騎騾在黔國公第，王振嘗為教官，永樂末以年滿無功見閹。仁宗或雲死於雷，或雲為宮人所毒，或雲為內官擊殺之類。大抵委巷之傳聞，其刪除猶有未盡矣。
明皇甫錄撰。此書亦其子沖所刪定。於稗官雜說採摭頗繁，而考證全疏，舛謬亦複不少。如《拾遺記》介子推之白鵶，《龍城錄》李賀之赤虯，皆信為實事。又如楊溝事出《古今注》，乃引《霏雪錄》為始。妻之父曰外舅，文本《爾雅》，而雲始漢董承。前進士見《國史補》，而雲出《唐會要》。甘草、苦草之說出《師曠占》，而雲出《大戴禮》。他如以龍生九子為出《爾雅》，以李商隱樂游原詩為王建以二喬為妓，皆不考之甚。至於陳善《捫虱新語》記馬大師等在孔子上之類，皆謬妄之語。袁宗徹《客座新聞》記元順帝為瀛國公子之類，亦誣罔之詞。一概取之，尤冗濫矣。
明皇甫錄撰。是書乃其守四川順慶府時所作。或載時事，或考前聞，大抵皆有關於是地者也。時值藍鄢之亂，賊三犯順慶，錄授兵固守。以其登城則守陴，下陴則著書，故以下陴為名。末附三峽山水記一卷，為其子沖作。沖字子浚，嘉靖戊子舉人。《明史》附見皇甫涍傳。稱所著有《幾策》、《兵統》、《枕戈雜言》三書，今皆未見，惟此記附其父書以存耳。
明羅鳳撰。鳳字子文，號印岡，應天人。弘治丙辰進士，官至石阡府知府。此書徵引蒐輯，頗為繁富。然或錄漢、晉以來遺事，而錯以有明；或詳有明一朝人物典制，而複泛摭前代；古今混淆，巨細錯雜，此其失也。又其所載明一代事，如謂劉基識天子氣之類，皆雜取小說，不足徵信。惟辨袁忠徹《符台外集》謂元順帝為瀛國公子之謬。謂瀛國公六歲降元，至元世祖崩時，年二十四，元順帝生於延祐庚申，其時瀛國五十矣。設使真有感夢涉疑，從釋奪後之事，在世祖未崩之前，其去順帝生時二三十年矣。此論最善，可以釋千古之疑也。
不著撰人名氏。所記皆明太祖初年之事，亦多互見他書。陶珽《續說郛》、黃虞稷《千頃堂書目》皆載此書，題吳郡徐楨卿著，然《明史•楨卿本傳》及《藝文志》俱不載。書中所紀，亦往往不經。如謂徐達追元順帝將及之，而遽班師。常遇春愬於帝，達人自疑，拔劍斬閽而出。真齊東野人之語，楨卿似未必至是也。
明陸深撰。深有《南巡日錄》，已著錄。是書乃在翰林院時記其每日所得，而於考核典故為尤詳。其載楊士奇子稷得罪，為出於陳循所構陷，亦修史者所未詳也。
△《金台紀聞》•二卷（內府藏本）明陸深撰。皆深官翰林時雜記正德乙酉至戊子四年中朝廷故事，及友朋論說。
△《春風堂隨筆》•一卷（編修勵守謙家藏本）明陸深撰。雜記聞見凡二十三條。末附所載《歙硯志》一篇。
明陸深撰。蓋亦雜誌之類，而所記秦蜀山川名勝為多。乃深於嘉靖十三年赴四川左布政使任時途次所編也。其曰知命者，以初授陝藩，道經揚州蜀岡，異其名問之，則曰由此可通蜀。已而得入蜀之命，追數先徵，信由前定，因以為名。
明陸深撰。所記一時名臣如劉健、章懋、劉大夏遺事頗詳，又多談閩事，蓋其宦閩日所著也。
明陸深撰。深年譜載所著有《願豐堂稿》，乃正德己巳成於家。今此卷末載正德壬申過蘭谿，謁章懋一事，與年譜歲月不符。蓋《願豐堂稿》乃其詩文，此則所著說部也。其書亦雜記故事，僅及七條，疑非完本。
明韓邦奇撰。邦奇有《易學啟蒙意見》，已著錄。是書已載入所著《苑洛集》中。此乃明人鈔出別本，中多朱筆標識，上闌又間加評語。如胡守中結交郭勳一條，則雲傳聞之過。甲申大同之變一條，則雲視各書所記為詳確。藩臬升遷一條，則雲銓法變自楊邃菴。蓋別有說。所論亦頗有見，特不知出誰手也。
明董穀撰。穀有《續澉浦志》，已著錄。是書雜記瑣聞，多齊東之語。如謂明太祖作鈔，用賢人心肝。馬皇后鑒雞鳴山石磴望太學，成祖甑蒸僧碧峰。皆不近事理。其以鄒衍為漢儒，亦殊疏舛。甚至以禮部壁上所見讀書須努力，寫字莫糊塗之句，為雜之《少陵集》中亦不可辨，尤不可解也。
明伍餘福撰。餘福有《成化陝西志》，已著錄。是書所紀僅二十條，皆吳中故實，間及朝政。末有其子忠光跋，謂餘福家食時所纂，歿後始於笥中檢出，因鋟諸梓雲。
明陸釴撰。釴有《山東通志》，已著錄。此書皆紀洪武中雜事，所采惟《餘冬序錄》、《野記》、《客座新聞》、《草木子》諸書。援據既寡，事蹟亦僅寥寥數則，不足以當賢識之目。
明陸釴撰。是書雜記當時事實。如《明史•高啟傳》稱啟歸居青邱，知府魏觀為移其家，旦夕延見甚歡。觀以改修府治獲譴，帝見啟所作上樑文，因發怒腰斬。而是書則載啟因撰蘇州府上樑文為巡按御史張度所奏，與知府魏觀俱被極典。本傳不載張度之奏，則是書為加詳。又《明志》載天子冠禮一加冕服，皇太子乃三加。初加折上巾，次加進賢冠，次加冕服。是書為天子三加，初折上巾，次遠遊冠、三九旒冕。則是釴猶及見天子三加，與志所載皇子儀同。輿志舉成典，而是書據往制也。又若載三裏河在天地壇前，去通州五十裏，形高通州一丈九尺。置二閘，可行舟，但有一二走沙處。大通橋去通州四十裏，形高通州五丈。置十閘，方可行舟。今三裏河涸塞，與二閘不通，是書猶可以備志乘之采。然其他多冗瑣之談，不盡足資考證也。
明李默撰。默有《建陽人物傳》，已著錄。是書錄有明事蹟，起自洪武，迄於正德，所引用群書凡三十種。例則編年，體則小說，大抵皆委巷之談。考《千頃堂書目》，以是書為趙可與作。注雲，可與字念中，安成人，正德癸酉舉人，福建鹽運司提舉。舊作李默誤也。未審所據，姑兩存之。
明沈津撰。津有《鄧尉山志》，已著錄。明有兩沈津。知此為蘇州沈津作者，是編所載朝野逸事，並及其先世善醫事蹟。蘇州沈津，家世業醫。正德中選入太醫院充唐藩醫正，與之合也。
明餘永麟撰。永麟，鄞縣人。嘉靖戊子舉人。官蘇州府通判。書中敘日本出處、土俗、朝貢三事頗詳，其餘紀載則頗多失實。如周岐鳳以邪術坐罪，而永麟以為豪俠跌宕，力為左袒。又謂明太祖殺徐中山王達夫人，太祖雖猜忌殘忍，何至如是？殆近於無稽之談。至所載淫詞瑣事，更不足觀矣。
舊本題明楊儀撰。儀字夢羽，常熟人。嘉靖丙戌進士。官至山東按察司副使。其書雜記明代時事，僅二十餘條，而語多不經。如建文帝從隧道出亡，仁宗中毒，宣宗微行，皆裏巷無稽之談。所志孝宗武宗佚事，尤涉鄙俚。《常熟志》載儀所著有《南宮集》、《高坡異纂》，獨無此書。疑或出於偽託也。
明高拱撰。拱有《春秋正旨》，已著錄。是編備述與張居正先後構隙之端，一曰顧命紀事，二曰矛盾原由，三曰毒害深謀。以史考之，亦不盡實錄。
明淩迪知撰。迪知有《左國腴詞》，已著錄。是編采洪武迄嘉靖凡十朝名臣，彙集成編。其前四卷先紀姓氏爵裏，系以論贊，後四十二卷列其言行，分為九類，每類之中又各為小目。先是楊廉輯《名臣言行錄》，其後徐鹹有《名臣後錄》，鄭曉《吾學編》有《名臣紀》，沈應魁有《名臣新編》。迪知裒合諸本，排纂成書。正德以前凡二百七十一人，嘉靖間三十二人，則迪知摭諸書以補之，而建文末忠臣八十二人附焉。敍述名臣，類乎傳記，而斷裂分錄，非人自為傳。又兼及神異、詼諧、定數之類，體雜小說，故附之小說家焉。
明方學漸撰。學漸有《桐彝》，已著錄。是書專載其鄉人物行誼，及其先世事之可為法者。以近在桑梓，故名《邇訓》。凡分四十一類，門目繁碎，隸事亦不詳所出。
明宋雷撰。雷自號市隱居士，湖州人。是編成於嘉靖中，皆記吳興軼事。前有自序，謂予夙好博覽史傳乘載稗官小說之書，不列歲代，不序倫理，信手雜錄。間有犯孔氏不語之戒，踵史臣訛謬遺亡之失，冀就正於觀者云云。故其書隨筆摭錄，皆不著所出，亦多涉荒誕，不盡可信。後有其子鑒跋。蓋雷既沒後，鑒所裒集而付諸梓者也。
不著撰人名氏。雜記洪武至正德十朝事。前有自序，作於嘉靖三十二年，自稱《東吳逸史》。又附載魯宗人當《淚丐》序一首。案當《淚丐》本輯有《國朝典故》，疑此即從當《淚丐》書采掇而成。大抵叢脞龐雜，全無義例。其紀明太祖微行，為巡軍所拘諸事，已屬不經。至以明宣宗為建文之子，更為荒誕也。
明王穉登撰。穉登有《吳郡丹青志》，已著錄。是書專紀吳中裏社之事。其神名五方賢聖，乃淫祀之尤者，而謂本於《搜神記》，殊屬附會不經。所列走會、捨會諸條，亦徵風俗之弊。末附顧文龍書，謂穉登是編有憫時之懷，先事之慮。然鋪張太過，不免諷一而勸百矣。
明連鑲撰。鑲字抑武，常熟人。嘉靖中官安陸縣知縣。茲編就其生平聞見，隨筆紀載。其目曰《兩京舊聞》，曰《先輩故實》，曰《鄉邑舊事》，曰宦遊約記，曰隨手筆餘。卷末附以倭蠻紀略九則，頗多傳聞失實之詞，不足據為徵信也。
舊本題明何良俊撰補，王世貞刪定。良俊有《四友齋叢說》，世貞有《弇山堂別集》，皆已著錄。前有康熙丙辰富陽章紱序，稱雲間何元朗仿《世說新語》為《語林》，甚為當時所稱，但其詞錯出，王弇州麟州又取而刪定之，改名《世說新語補》。幾百年來，梨棗不啻數十易。惟吳興淩初成原刻，悉遵古本，分為六卷，附以王世貞所訂，名曰鼓吹云云。良俊《語林》三十卷，於漢、晉之事全采《世說新語》，而摭他書以附益之，本非補《世說新語》，亦無《世說補》之名。淩濛初刊劉義慶書，始取《語林》所載，削去與義慶書重見者，別立此名，托之世貞。蓋明世作偽之習，紱從而信之，殊為不考。然紱序字句鄙倍，詞意不相貫屬，疑亦出書賈依託。觀其所刊目錄，列補編於前，列原書於後，而三十六門之名，一頁中重見疊出，不差一字，豈識黑白者所為哉！
明姜兆熊撰。兆熊字恂如，歸安人。是編皆紀錄雜事，分朝廟、山川、考證、詩話、閨秀、仙釋、怪異、數驗八門，每門僅十餘條。樊川即樊澤裏，在湖州府城東，乃兆熊世居之地也。
明蔣以化撰。以化字仲學，常熟人。隆慶丁卯舉人。官至監察御史。是書雜記見聞，多及僻逸幽怪之事。其紀李贄之荒悖不經，卒以台臣會訐下獄，前後端末頗詳，而不詳其所終。又誤以姚安府知府為姚州知州，所紀王大臣事與史所言馮保之說迥異，殆不可解。全書議論，每過於叫囂求快。似乎多恩怨之詞，不盡實錄也。
明李樂撰。樂字彥和，號臨川，歸安人。隆慶戊辰進士，官至福建按察司僉事。是書前二卷全錄董氏《古今粹言》及鄭曉《今言》，後二卷乃自記所見聞，凡一百八十六條。
明伍袁萃撰。袁萃字聖起，吳縣人。萬曆庚辰進士，官至廣東海北道按察司副使。事蹟附見《明史•徐貞明傳》。史稱所撰《林居漫錄》、《彈園雜誌》，多貶斥當世公卿大夫，而於李三才、于玉立尤甚。今觀是書，所載多朝野故實，往往引明初之事以證明季弊政，而詞氣過激，嫌於已甚。又因力排良知之說，與王守仁為難，遂並其事功而沒之，不免矯枉過正。至臚載閭巷瑣事，多參以因果之說，尤失於龐雜矣。
明潘士藻撰。士藻有《洗心齋讀易述》，已著錄。是書以所聞見雜事分類纂敘，大抵皆警世之意。一訓惇，二嘉話，三談箴，四警喻，五溢損，六徵異。成於萬曆壬辰，時當明季，正風俗彫弊之時，故士藻所錄，於驕奢橫溢，備徵果報，垂戒尤切。蓋所以針砭流俗也。
明丁元薦撰。元薦字長孺，長興人。萬曆丙戌進士，官至尚寶司少卿。事蹟具《明史》本傳。是編雜錄自洪武迄萬曆朝野事蹟，分英斷、相業、延攬、才略、深心、名將、循良、法吏、節烈、忠義、清修、直節、德量、器識、神識、正學十六類，為上卷；古道、友誼、義俠、格言、正論、清議、文學、師模、庭訓、母範、孝友、篤行、方術、高隱、恬退、持正、賢媛、耆壽、家訓、日錄二十類，為下卷。西山者，其所隱居處也。末附避亂五箴，蓋已刻於《拙存堂集》中者，以其切裨身世，故複入於是編雲。
明焦竑撰。竑有《易筌》，已著錄。是編仿《世說》之體，採摭明初以來翰林諸臣遺言往行，分條臚載。凡五十有四類，而終以讎隙。案朱國楨《湧幢小品》曰：焦弱侯率直任真，元子初出閣，定講官六人。癸未則郭明龍，丙戌唐抑所、袁玉蟠、蕭元圃、全元洲，己丑則弱侯。太倉相公謂宜擇其近而易曉者勒一書進覽。無何，太倉去國，諸公不復措意。惟弱侯纂《養正圖說》一冊。郭聞之不平，曰當眾為之，奈何獨出一手？後其子攜歸，刻於南中，送之寓所。正在案璫，陳矩適至，取去數部呈御覽。諸老大恚，謂由他途進圖大拜。又載其序呂坤《閨范》，鄭國泰乞取添入後妃一門，眾大譁，謂鄭氏著書，弱侯交結作序云云。竑作是書，以讎隙終篇，蓋感此二事，藉以寓意。然陳矩為司禮太監，鄭國泰為貴妃之侄，何以二書適入二人之手，俱得進於宮禁？當時物議，實有其因，未可盡委之排擠也。
明錢養廉撰。養廉字國維，仁和人。萬曆己丑進士，官至吏部考功司郎中。是書記萬曆中縉紳門戶甚詳。考養廉以爭範謙贈蔭，忤大學士張位削籍。故是書之首，即列戊戌落職一條，蓋所謂發憤著書者。於諸事往往醜詆，不免有恩怨之辭矣。
明李本固撰。案神宗時有兩李本固：其一臨清人，萬曆壬辰進士；此李本固字叔茂，汝甯人，萬曆甲戌進士，官至大理寺卿，以言事罷歸。郡守黃鄰初屬修《汝南志》，其削草未經收錄者，複輯為是書。蓋當時《志乘》裁斷，或不能盡出己意，故以此續之，以示不忍割棄之意。然多涉神怪仙鬼，不免為小說家言。又《汝南遺事》乃元王鶚記金哀宗亡國之書。本固誤襲其名，亦未考也。
明顧起元撰。起元有《說略》，已著錄。是書所記皆南京故實及諸雜事，其不涉南京者不載。蓋亦《金陵瑣事》之流，特不分門目，仍為說部體例耳。雖頗足補《志乘》之闕，而亦多神怪瑣屑之語。至前聞紀異一百條，全錄舊文，取充卷帙，尤為無取矣。
明王象晉撰。象晉有《群芳譜》，已著錄。是書因奉使冊封途中所作，故取義於翦桐。所載皆嘉言善行，然多涉因果。其四公厚德解等篇，體近於戲。卷首列賀登極一表，賀惠王升位一啟，尤不倫也。
明楊德周撰，德周有《澹圃芋記》，已著錄。是編乃其為金華教諭時所作。雜采軼文逸事，以補地誌所未備。如潘良貴與陳瓘實非同母，無瓘父借妾生子事。良貴父有子六人，亦非晚年乏嗣。辨周密《癸辛雜識》之誤，亦間有考證。然多采小說神怪之語，自穢其書，則貪多嗜奇之過也。
不著撰人名氏。卷首有萬曆壬子湛盧山中人題詞雲，匯篋中所錄西事，見《大荒經》所載神人有珥蛇者。珥，耳飾也，一曰瑱，又蠶弄絲於口亦曰珥，因以珥名。錄竟，尚有碎事及續聞者百餘種，因複理而存之，命曰《嶠南瑣記》。考萬曆中閩人魏濬嘗作《西事珥》八卷，述粵西風土，已別著錄。以題詞證之，此書蓋亦濬作矣。然《西事珥》乃地誌之屬，此書多記雜事，則小說家流也。
明徐象梅撰。象梅有《兩浙名賢錄》，已著錄。是書摭史傳及稗官事語，分類紀敘。其體一仿《世說》，而別創品目。起帝符、後瑞，訖靈畜、壬人，凡一百二十二類。分配既多未確，又每條下不注引用書名，亦無徵據。書成於萬曆己未。其曰史唾者，自以為拾史氏之唾餘。蓋亦何良俊《語林》之類，而持擇不及良俊多矣。
明談修撰。修有《惠山古今考》，已著錄。是編皆掇取先進言行可為師法，乃近代風俗澆薄可為鑒戒者，臚敘成篇。其書成於萬曆中。當時世道人心，皆極弊壞，修發憤著書，故其詞往往過激雲。
明李紹文撰。紹文有《藝林累百》，已著錄。是書全仿宋劉義慶《世說新語》，其三十六門亦仍其舊。所載明一代佚事瑣語，迄於嘉、隆，蓋萬曆中作也。前有釋名一則，詳列書中諸人名字諡號爵裏。陸從平序謂紹文近以文學受知於熊劍化，劍化複為厘其謬誤。然今書方正門以文徵明論先人世誼語屬之對上相楊公，品藻門以王畿貪嗔癡救戒定慧語屬之對陸樹聲，皆與他說部不合，是傳聞異詞，未能盡確。又以楊士奇為東楊，楊榮為西楊，其釋名亦頗多舛互雲。
不著撰人名氏。書中世宗崇尚青詞一條雲，少年至都猶及見之。又稱張居正以橫肆敗。則其人在嘉靖、萬曆之間。又九卿保留新鄭一條雲，先太保正在行河，不與其事。則當時大臣之子。故其自序雲，餘少鮮具識，然於遊宦過庭之間，亦頗有一二識憶也。其書記當時門戶傾軋、專權亂政之事，多史所未詳。其記會推有立推、坐推、行推之異，亦諸書所未及。然於高拱、張居正詆諆頗甚，而獨推尊徐階，殆亦恩怨之詞，不盡直筆矣。
明陳繼儒撰。繼儒有《邵康節外紀》，已著錄。此書排次明代朝士事實，間及典章制度。如蔣瑤之悟武宗，李充嗣之禦宸濠，其事皆史所未詳。然敘次叢雜，先後無緒，仍不出其生平著述，潦草成編之習也。
明陳繼儒撰。是書雜記古今瑣事，徵引舛錯，不可枚舉。當時稱繼儒能識古今書畫，然如所載耐辱居士墨竹筆銘，證以《唐書•司空圖傳》，乖舛顯然，殊不能知其偽也。
明茅元儀撰。元儀有《嘉靖大政類編》，已著錄。是書多論明末時政。其論有明制度，多本於元，尤平情之公議，非明人挾持私見、曲相排抑者可比。然其中憤激已甚之詞，亦不能免，仍當時詬爭之積習也。
明鄭仲夔撰。仲夔字龍如，江西人。其書採錄僻事雋語，自漢、魏以迄嘉、隆，分門別類，一如劉義慶《世說》之例。其已見劉孝標注及王世貞所補者（案：《世說新語》補本何良俊《語林》之文，坊本託名於王世貞，此從原序之文，謹附識於此），則不復載。又以一人編中錯見，名字爵諡不一其稱者，別為釋名，以附於前，亦仿汪藻校定《世說》之例。
明釋靜福撰。靜福，錢塘人。所謂癸未，蓋崇禎十六年也。其書抄撮諸家說部，亦間載其所見聞，頗無倫次。惟多載緇徒惡跡，不為其教少諱，視儒家堅持門戶者為猶賢焉。
不著撰人名氏。皆記明太祖初起之事。始於壬辰六月，為元順帝之至正十二年，止於洪武元年四月壬戌，至正之二十八年也。編年紀月，亦頗詳悉。而多錄小說瑣事，如以酒飲蛇之類，皆荒誕不足信，非史體也。
舊本題明人撰，不著名氏。下卷載顧氏東園北園一條，稱後遭鼎革，二園皆成榛莽，則國朝人撰矣。所記皆明萬曆以前松江軼事。中載徐階為首輔時，忤旨下獄，會地震，幸得赦免一條，其事為正史所未載，殆委巷之談也。
國朝陳忱撰。忱字遐心，秀水人。是書前四卷雜論黃帝至宋、元事，後二卷皆論明事，敍述獨詳。蓋年遠則紀載多略，世近則見聞易悉，其勢然也。然其中多采掇瑣屑，類乎說部。如敘黃帝夢風後、力牧，武丁夢傅說事，斷之曰：以夢求賢，為後世不能數有之事。敘齊代女子婁逞事，斷之曰：觀此則木蘭從軍不足異也。又或但書其事。如敘成化十三年樂安王奏甯王奠培慘酷貪淫不軌等事，命太監羅吉祥往勘多實，擬罪姑從寬典，革去祿米一年。更不論斷一字，亦不知何所取。蓋其立名似乎史評，實則雜記之類也。
國朝楊士聰撰。士聰字朝徹，號鳧岫，濟寧人。前明崇禎辛未進士，官翰林院檢討。入國朝，官至諭德。是書成於崇禎癸未之十二月，距明之亡僅百餘日。自序謂古來正史所闕，或得之雜錄漫記，以補其所不足，亦識其小者之意也。自余叨史局，不廢記存，且積有年歲。壬午再入春明，感興時事，乃取舊所編輯，更加撰次，不拘年月，惟有概於中則書之，匯為一帙。凡十餘年來世局朝政，物態人情，約略粗載於此。而戲笑不經之事，亦往往而在。今觀其書，於當日周延儒、薛國觀溫體仁、王應熊諸人門戶傾軋之由，政刑顛倒之故，頗能道其委曲，多正史之所未及。然士聰為延儒門生，筆墨之間，頗為回護，而於黃道周、倪元璐皆有不滿之意。至謂道周不坐宦官之房，不以通家名刺與宦官，皆為太過。其記張溥試詩，亦詆諆已甚，皆不免於恩怨之詞。又孔有德之變，乃新城王氏所激，毛霦平叛記言之最詳，而以為由於誅袁崇煥，失遼人之心。殊非實錄。至於鄙謔穢語皆備載之，尤為猥雜，又非《歸田錄》諸書偶記俳諧之例矣。是書自序稱一帙，而書首題卷一字，則當有二卷。中間癸未九月經筵以下，舊本別為一頁，與前不屬。疑為下卷之首，傳寫佚其標題也。
題曰桃都漫士宮紫陽述，不著其名，亦不著作書年月。核其書中所言，及卷首自序，蓋前明崇禎癸未進士，而是書則成於國朝康熙甲辰。檢《江南通志》，崇禎癸未進士有泰州宮偉鏐，官翰林，當即其人矣。所記皆泰州雜事，故曰《州世說》。又皆聞於庭訓，故曰庭聞。目錄分六段，似有六卷，而刊本則不標卷帙，未詳其體例雲何也。
國朝鄭與僑撰。與僑字惠人，濟寧人。前明崇禎丙子舉人。是編述明末所見聞者二十五篇，多忠義節烈之事。所謂義犬、義貓、義象諸記，疑寓言以愧背主者。敗節紀一篇，亦為守義不堅者諷也。雜說十篇，多借事以寓憤激。遊記一篇，則遊河南所作，多敘流賊殘破之狀。其中濟甯守禦紀、濟甯倡義紀二篇，序當時方略頗詳。折奸紀則與無賴小人交易，偶失簿籍，複偶然得之。事至瑣瑣，殊不足記也。
國朝梁維樞撰。維樞字慎可，真定人。在前明由舉人官工部主事。是書作於國朝順治甲午。取有明一代軼聞瑣事，依劉義慶《世說新語》門目，分三十四類而自為之注，文格亦全仿之。然隨意鈔撮，頗乏持擇。如李贄嘗雲宇宙內有五大部文章，漢有司馬子長《史記》，唐有《杜子美集》，宋有《蘇子瞻集》，元有施耐菴《水滸傳》，明有《李獻吉集》之類，皆狂謬之詞，學晉人放誕而失之者。其注尤多膚淺。如曹操、李白之類，人人習見，何必多累簡牘乎？至所以名書之義，吳偉業諸人之序及維樞自作小引均未之言，今亦莫得而詳焉。
國朝吳肅公撰。肅公有《讀禮問》，已著錄。是書凡三十七類，皆用《世說新語》舊目。其德行、言語、方正、雅量、識鑒、容止、俳調七類，又各有補遺數條，體格亦摹《世說》，然分類多涉混淆。若夙慧類載楊東裏母改適羅理，東裏從往，時方六歲，嘗私磨磚土如主式，祀其三世，羅為之感泣。此至行也，與德行類所載劉謹六歲時事正相類。然劉入德行，而楊入夙慧，事同例異，莫知所從。所載亦多掛漏。
國朝鄒統魯撰。是編搜訪有明一朝逸事，以《世說新語》原目分錄，本名《明世說補》，會其友江有溶先著《逸編》一書，因次第補入，仍名《逸編》。自序雲，示弗自專也。統魯之子定周，有溶之子度，注之。前列釋名一篇，著諸人官爵諡號稱名之不一者，蓋仿宋汪藻校《世說新語》例也。其書疏略太甚，誣妄尤多。如讎隙內載仁宗葛妃進毒一事，信螭頭密語所紀之言，遽筆之書。使洪熙令主，遭此冤謗，又不止黃公酒壚作裴郎學矣。統魯字大系，衡陽人。有溶字谷尚，長沙人。
國朝蔡憲升撰。憲升字江雲，南昌人。是書皆紀明末雜事，其偶及明中葉者，僅謝榛、桑懌、徐渭等數條耳。所記多與史合。如劉綎之父顯，本龔氏子，其祖岷養以為子，遂冒其姓，則史所未及也。然中亦有傳聞失實之說。如雲天啟辛酉諸名士觴雪滕王閣，賦詩得滕字，一漁父往來閣下，若有所思。諸名士戲曰：爾能詩耶？曰：公等吟詠，某適憶滕王蛺蝶圖耳。即朗吟其句鴨鵝夜亂功收蔡，蛺蝶春深戲試滕云云。是乃宋末呂徽之事，載於陶宗儀《輟耕錄》中，但改易數字，即別撰一人，何其誣也。其雲李贄官姚安時，以削髮為上官所劾，下詔獄，與明末李自成陷揚州，亦均無其事。
國朝施男撰。男字偉長，吉水人。順治初，隨征廣西，以軍功授廣西按察使副使。是編前三卷為男官桂林時所作，記峒黎風土，並所自作詩句。卷四、卷五則游於江、浙、吳、楚間所作，多記山川名勝。卷六為自著詩集。卷七則錄劉湘客、楊廷麟、劉大璞、劉日襄、倪元璐五家之作。其所著詩文，詞多險僻，蓋猶沿明末公安、竟陵之餘習也。
國朝王晫撰。晫有《遂生集》，已著錄。是書全仿劉義慶《世說新語》之體，以皆近事，故以今名。其分類亦皆從舊目，惟除自新、黜免、儉嗇、讒險、紕漏、讎隙六類。惑溺一類，則擇近雅者存焉。其中刻畫摹擬，頗嫌太似，所稱許亦多溢量。蓋標榜聲氣之書，猶明代詩社餘習也。至於載入己事，尤乖體例。徐喈鳳序引漢黃憲為說，然《天祿閣外史》本王逢年之偽書，烏足據乎？文學門中載吳百朋以殹鄦二字問吳任臣，任臣對以殹也同本秦權古文，鄦許同本《說文》長箋，百朋嘆服。案殹字出秦權是矣，然《說文》自有殹字，注曰：擊中聲。惟趙宦光《說文長箋》以《說文》也字訓義不雅，改從秦權，以殹字代也字，不得舉一遺一也。《說文》有{無邑}字，即鄦字也。注甫侯所封，在潁川，今通作許。其正作鄦字者，則見《史記•鄭世家》鄦公惡鄭於楚。註：許靈公也。是其字見於正史。任臣以為出《說文長箋》，殊不得其本。晫遽以為博洽而記之，亦為不考。信乎空談易而徵實難也。
國朝金維寧撰。維寧有《垂世芳型》，已著錄。是編皆載同時瑣事。而維甯居鄉，頗忤於同裏，居官又頗忤於同官，以浮躁罷歸。故詞旨憤激，多傷忠厚。其記董含鬻婢及作三岡識略諸條，恐未必如是之甚也。至旁摭《山海經》、《拾遺記》諸書舊文，隱其出處以足卷帙，亦非著述之體。
國朝王士禎撰。士禎有《古歡錄》，已著錄。是編皆記隴蜀碎事。如吳山、岍山之類，亦間有考證。以其奉使時所記，多非親見之事，且多非所經之地，故曰餘聞。兼及趙州介休者，則以往隴蜀時驛路所必經也。
國朝王士禎撰。康熙甲子，士禎以少詹事奉使，祭告南海。因綴其道途所經之地，搜采故事為此書。多采小說地誌之文，直錄其事。無所考證，不及其《池北偶談》諸書也。
國朝黃叔琳撰。叔琳有《研北易抄》，已著錄。是編卷首有魏兆龍序，稱為叔琳巡撫浙江時罷官以後所偶錄。皆雜采唐、宋、元明及近時說部，亦益以耳目所聞見。大抵多文人嘲戲之詞，如《諧史》、《笑林》之類。或著出處，或不著出處，為例不一，亦未分卷帙。蓋憂患之中藉以遣日而已，意不在於著書也。
國朝章撫功編。撫功字仁豔，錢塘人。是書仿劉義慶《世說新語》體例，以紀漢人言行。大抵以《史記》、《漢書》為主，而雜以他書附益之。分十四門，曰德行，曰言語，曰政事，曰文學，曰方正，曰雅量，曰識鑒，曰賞譽，曰品藻，曰清介，曰才智，曰英氣，曰義烈，曰寵禮。與義慶原本小異，其採摭亦備。然事皆習見，無他異聞，又分類往往不確。如龔遂刺昌邑王過，自宜入方正；鄧禹師行有紀，自應入政事，乃俱入之德行。至射的山仙人取箭，自是志怪之說，入之此書，尤無體例也。其凡例雲，書以語名，始《論語》也。國語紀言，不參以事。陸賈《新語》，馬上翁每奏稱善。臨川《世說》一書，諸多士所共撰述。始自竹林，迄於江左。風流簡遠，少許勝多，最為可貴。茲編獨尊兩漢，意專敍事，故不以《新語》名篇云云。案劉向先有《世說》，故義慶所撰，別名《世說新書》，後人乃改為《新語》。黃伯思《東觀餘論》考之最詳，非以記言而謂之《新語》，撫功之說殊誤，至義慶所述，上接東漢，何得雲始自竹林，益為失檢矣。
國朝陶越撰。越字艾村，秀水人。是書乃雜綴聞見瑣事。以多聞之其父口述，故以過庭為名。間有《志乘》所遺佚，足裨考核者，而大抵過涉冗碎。又所載生平遊幕事蹟，亦未免近於自誇。
──右「小說家類」雜事之屬，一百一部，四百七十五卷，內七部無卷數，皆附《存目》。
