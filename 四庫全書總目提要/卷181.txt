
卷一百八十一 集部三十四
《四庫全書總目提要》紀昀等
○別集類存目八
國朝劉餘祐撰。餘祐字申徵，號玉吾，又號「燕香居士」，宛平人。其自稱濱宛者，先世濱州人也。前明萬曆丙辰進士，官兵部左侍郎；入國朝，官至戶部尚書。是集為其子芳喆所編。每篇之末，皆有評語，如坊刻時文之式。後附《餘祐行略》，猶前人所有之例。至附以其妻之「行略」、其父母之「墓誌」，則非古法矣。
國朝金之俊撰。之俊字豈凡，吳江人。前明萬曆己未進士，入國朝，官至中和殿大學士，文通其諡也。之俊為茅坤之外孫，故其文摹仿唐、宋，一遵坤法；又與陳名夏相善，凡有所作，大抵名夏定之，見於《自序》甚詳。
國朝李元鼎撰。元鼎字梅公，吉水人。前明天啟壬戌進士，入國朝，官至兵部左侍郎。所著詩文凡三十卷，統名之曰《石園集》。此集雜文四卷，乃其中之一種也。其曰「灌研齋」者，陸廷燦《南邨筆記》稱，元鼎家有古研，五瓣如梅花，質如黃玉，相傳為灌嬰廟瓦，故以名齋，因以名集。考曾敏行《獨醒雜誌》，稱贛之雩都尉廳後，舊有灌嬰廟，臨其池上，廟毀，瓴甓墮池中，歲年不可計矣，因刀鑷工取半瓦以為礪石，人見而異之，遂求其瓦為研，於是有「灌瓦」之名云云。則亦非元鼎之創目也。
國朝刁包撰。包有《易酌》，已著錄。是集包所手編，自謂有得於《易》，故取永貞之義，以「用六」為名，其中如《寄魏環極書》，稱砥礪躬行，不欲以議論爭勝；《希聖堂學規》，多留意於灑掃應對，語皆平易近人。又謂時文之士，不知考究史事，昧於治亂之原。每舉《春秋綱目書法》，風諭學者，在講學家中，較空談心性者，特為篤實，然持論每多苛刻，如裴度、韓愈皆懸度其事，力加詆毀，殊失《春秋》善善從長之意。又如《重修秦王廟疏》，多引委巷無稽之言，不知折衷於古，亦其所短也。
國朝胡世安撰。世安有《大易則通》，已著錄。是集凡詩二十二卷，文九卷，前有順治丙戌世安《自序》雲：「己卯秋以前稿，因罹兵燹，露電委之，頃檢其存者匯錄成帙。甲申春以前詩曰《秀岩存詠》，以後曰《石芝軒集》，雜文曰《客竹居偶存》、《石芝軒續存》。蓋裒四小集以為一編，卷首別載所著書名，分逸目、存目。其逸目凡十六種，存目凡十九種，中已刻者十種，今所見者《異魚圖贊箋》、《禊帖綜聞》、《操縵錄》，數種而已。
國朝薛所蘊撰。所蘊字子展，前明崇禎戊辰進士，入國朝，官至禮部侍郎。是集凡雜文百餘篇，乃其歸田後所手定，前有劉正宗《序》，謂其直抒胸臆，意必准情，言必擇雅。蓋所蘊文主典質，謹守繩墨，規規不失尺寸，故正宗雲然。然未能神明於規矩之外也。
國朝薛所蘊撰。是編乃其詩集，其子奮生等所錄。奮生即王士禎詩所謂「十載雕蟲稍擅名，未曾縛袴學長征。他年我若登三事，但乞蕭郎作騎兵」者是也。集刊於順治癸巳，其門人彭志古《跋》，稱其詩創辟似王建，蘊藉似張籍，豪縱似李白，悲壯似杜甫，蓋弟子尊師之詞也。
國朝彭賓撰。賓字燕又，一字穆如，華亭人。前明崇禎庚午舉人，入國朝，官汝寧府推官，賓少入幾社，與夏允彝、陳子龍友善，而文章則各成一格。歿後遺稿散佚，康熙後壬寅，其孫士超始從亂帙中，掇拾殘剩，錄為此編，凡文三卷，詩一卷。
國朝程正揆撰。正揆有《讀書偶然錄》，已著錄。是集凡詩十六卷，文十一卷，序一卷，附《奇夢錄》一卷。正揆少從董其昌遊，故頗工於畫。集中亦多題畫、論畫之作。王士禎《序》，稱其《江山臥遊圖》，散在人間者，有數百本，士禎亦藏其二；又有《題正揆畫》詩，蓋當時亦重其筆墨也。其詩文則不出其鄉公安、竟陵之習。其《浮記》一篇，殆類小說，《奇夢記》一卷，益荒誕矣。
國朝孫承澤撰。承澤有《尚書集解》，已著錄。此編乃其文稿，順治己亥解官退居時作也。
國朝陳之遴撰。之遴字素菴，海寧人。太學進士題名作海鹽人，疑其寄籍也。前明崇禎丁丑進士，授編修，升中允；國朝官至宏文院大學士，順治十三年，以交結近侍擬斬，免死謫戍尚陽堡。是集前有《自序》，起康熙丙午，蓋戍所編次也。其詩才藻有餘，而不出前後七子之格。
國朝曹溶撰。溶有《崇禎五十宰相傳》，已著錄。溶記誦淹博，詩文亦富，然其集初無定本，篇帙多寡不一，有作三十卷者，有作正集八卷，續集三卷者，皆不知何人所編。此本為雍正乙巳刊行，凡古今體詩幾四千首，乃其外孫朱丕戭所裒輯，溶生平吟詠，蓋具在於是矣。
國朝曹溶撰。是集，乃其順治丙申、丁酉，官廣東時所作。凡古體三十首，近體二百八十一首，已編入《靜惕堂集》中，此乃其初出別行之本。
國朝範士楫撰。士楫字箕生，定興人。前明崇禎丁丑進士，入國朝，官至吏部郎中。是集，皆其順治乙酉以後之作，其詩尚染明季偽體。卷首《自序》一篇，故為奧澀，亦當時習氣也。
國朝易學實撰。學實字去浮，雩都人，前明崇禎己卯舉人。是集，學實所自編，其文一往有駿氣，而微傷於剽。
國朝易學實撰。是編乃其詩集，第一卷曰《湖山詩》，二卷曰《北征詩》，三卷曰《南歸詩》，四卷曰《寓情詩》，五卷曰《贈懷詩》，六卷曰《離憂詩》，皆入國朝以後作也。
國朝王岱撰。岱字山長，湘潭人。前明崇禎己卯舉人，入國朝，官隨州學正；康熙己未，嘗薦舉博學鴻詞。其雜文題曰《近集》，蓋以別於《近詩》，然集非文之專名，古例具存，分隸殊未允也。《近詩》之末，有《楚書侄編校且園集竣》一首，則兩編皆岱所自定。其名「且園」者，《近集》中有《且園記》，稱康熙丙午七月，就隨州任，黌宮有隙地，宅而園之曰「且園」，故以名其集雲。
國朝王岱撰。是集九卷，皆雜文；第八卷則全錄募疏，殊失刪汰，其文雅俗相參，而好為詬詈之詞，猶明末門戶之餘習。
國朝湯來賀撰。來賀字佐平，改字念平，號惕菴，南豐人。前明崇禎庚辰進士，官至廣東按察司僉事；明亡歸裏，主白鹿書院講席以終。其文多以砥礪薄俗，警勸愚蒙，故詞多質樸，務求盡意而後止。江右之俗，無不尊其鄉先生。而來賀論王彥章為忠於賊，不可為死節，獨深斥歐陽修《新五代史》之非。則為明季降闖諸人而發，所謂有為而言之者也。
國朝高爾儼撰。爾儼字岱輿，靜海人。前明崇禎庚辰進士，授編修；入國朝，官至大學士，諡文端。是集，大抵應酬之作，亦尚沿明季之餘習。
國朝孫廷銓撰。廷銓有《南征紀略》，已著錄。是集為其門人慕天顏所編。國初景運光明，人才蔚起，廷銓文筆雖未能與一時作者抗衡，而平正通達，究無纖仄噍殺之音，蓋時會之盛為之也。
國朝呂陽撰。陽字全五，無錫人。前明崇禎庚辰進士，入國朝，官至浙江布政司參議。是集凡詩一卷，文六卷，歌行、賦、詩餘，又為一卷。
國朝彭而述撰。而述字禹峰，鄧州人。前明崇禎庚辰進士，授陽曲縣知縣；入國朝，官至貴州巡撫，終於雲南布政使。而述久曆邊陲，所為詩文，皆雄奇峭拔，不受前人羈勒，而不免才多之患。朱彝尊《序》，謂其人所應有盡有，人所應無不盡無，斯評當矣。
國朝陳軾撰。軾字靜機，侯官人。前明崇禎庚辰進士，入國朝，官至廣西蒼梧道。是編前集文一卷，詩三卷，詩餘附之。後集文二卷，詩三卷，詩餘二卷。軾詩文皆清婉和雅，特未深厚，七言古體，亦多未諧音節，蓋非其所長。
國朝鄭宗圭撰。宗圭字圭甫，號瞻亭，前明崇禎壬午舉人；入國朝，官烏程縣知縣。是集，前十卷皆史論，自「春秋」迄於元代，名曰《讀史卮言》。十一卷至十七卷皆詩，十八卷至二十卷為序記，二十一卷、二十二卷為《續讀史卮言》，乃專論明代君臣，二十三卷為雜著，亦史論之餘也。宗圭留心史學，其褒譏頗平允，無《讀史管見》諸書，好為詆訶吹索之弊；至論明事，仍載建文出亡諸語，則野史傳疑，尚未經訂定故耳。
國朝陳名夏撰。名夏字百史，溧陽人。前明崇禎癸未進士，授翰林院編修；入國朝，官至大學士，緣事伏誅。此集卷首有名夏順治三年《自序》，而集中《賀成青氈塚宰序》，稱順治九年，則集成之後，又有所增續矣。集中祭其師項煜文，曆稱煜之智與煜之忠，又雲吾師不死於讎，而死於賊，殊乖公論。厥後歸命國朝，棄瑕錄用，複以怙權罹法。禦制《人臣警心錄》即為名夏所作，至今為鑒。其立身蓋不足稱，特以當時著作，商榷典制，足資考核，故遺集流布，尚在人間。今亦姑存其目，而並辨其顛倒是非之失，俾來者無惑焉。
國朝高珩撰。珩字蔥佩，號念東，晚號「紫霞道人」。前明崇禎癸未進士；入國朝，官至刑部侍郎。王士禎《居易錄》，稱其生平撰著，不減萬篇。是集，為趙執信所編；又《拾遺》三卷，則宋弼所輯。其詩多率意而成，故往往近元、白《長慶集》體。
國朝高珩撰。此集猶抄寫之本，以各體編次，不分卷數，題曰男之駰、之駒同校閱，蓋未刻全集以前，其家錄存之稿也。
國朝上官鉝撰。鉝字三立，號松石，翼城人。前明崇禎癸未進士，入國朝，官至副都御史，終於太常寺卿。是集，自一卷至五卷之前半為雜文，五卷後半至六卷皆詩，七卷以後又皆文，且第六卷詩集未完，又雜以對聯，其編次殊為無法。其詩文惟意所如，不可繩以格律。
國朝王崇簡撰。崇簡有《冬夜箋記》，已著錄。崇簡練習掌故，為禮官，嘗議移祀北嶽於渾源州，今其疏具在集中。然其文類皆平近流易，徐乾學《序》，謂其卮詞讕語，無非仁義道德，殆不免於微詞。詩集以編年為次，始於天啟丙寅，迄於國朝康熙戊午，蓋萊陽宋琬所刪定也。
國朝李呈祥撰。呈祥字其旋，一字吉津，號木齋，霑化人。前明崇禎癸未進士，改庶起士；入國朝，官至詹事府少詹事。是編，詩文各五卷，詩分十集，曰《邸中稿》，《使程自刪》、《木齋詩稿》、《遊中山草》、《唐城草》、《秋尋草》、《南遊詩》、《紀行詩》、《秋遊詩》、《東村詩》，集前各有小序，查慎行《序》，稱其與李攀龍、王士禎，前後鼎足，今觀所作，慎行非定評也。
國朝梁清標撰。清標字玉立，清苑人。前明崇禎癸未進士，改庶起士；入國朝，官至保和殿大學士。所著詩稿，各以古近體為分，不列卷次，其詩作於明季者，多感概諷刺之言，及入本朝以後，則渢渢乎舂容之音矣。
國朝白允謙撰。允謙有《學言》，已著錄。此集為其子方鴻等所編刊，自順治十八年辛丑，作於致仕以前者，曰《東穀集》，共「詩」正、續二十二卷，「文」正、續十二卷；自康熙元年壬寅至丁未作於致仕之後者，曰《歸庸集》，共詩文四卷。自戊申至壬子，晚年所作者，曰《桑榆集》，共詩文三卷。允謙刻意講學，故所作直抒胸臆，不以文字求工也。
國朝陳宏緒撰。宏緒有《江城名跡錄》，已著錄。是編凡分六種，曰《石莊初集》六卷，《寒崖近稿》二卷，《敦宿堂留稿》二卷，《鴻桷集》二卷，《鴻桷續集》二卷，《恆山存稿》二卷。《石莊集》斷自甲申以前，餘集多甲申以後之作。
國朝李確撰。確有《平寇志》，已著錄。是編皆其紀遊之作。九山者，雅山、苦竹山、湯山、觀山、龍湫山、暈頂山、高冠山、益山、獨山也。皆在當湖海濱，確隨所遊歷，各紀以詩，匯為此編。
國朝李確撰。是編，乃確甲申以後遁跡龍湫山中，一月間詠梅花七律百首。《自序》謂：「寄一枝於山中，有同枯樹，感三生於石上，恍睹殘魂。」大抵以愁苦之詞寄意，然詠梅本為塵劫，衍至百首，尤難為工。宋張洽、元馮子振，皆有是作，而皆不免利鈍互見，則亦不必好為苟難矣。
國朝王翃撰。翃字介人，嘉興人。王晫《今世說》嘗記其還妾一事，稱為厚德；又稱其少失學，《論》、《孟》不卒讀，識字而已，弱冠偶覽《琵琶記》，欣然會意，曰此無難，吾亦能之，即據案，唔唔學填詞，竟合調。自後學不稍懈，工詞曲，又進攻詩。然貧日甚，抱膝苦吟，落落不問家人產云云。則亦姚士粦之流矣，天、崇之間，詩歸盛行，人沿竟陵流派，翃毅然獨尚唐音，嘗以「前路夕陽外，行人春草中」句，為陳子龍所賞。歿後無子，遺稿多佚，是本乃朱彝尊所選定者也。
國朝釋本晝撰。本晝字天嶽，號寒泉子，居紹興平陽寺。此集乃其晚年所著，凡詩四百餘首，其詩不作禪語，絕無僧家蔬筍氣。故李鄴嗣《序》曰：「非有人作序，幾不知為曲錄座上人也。」餘姚黃宗羲，稱其五律上入王、孟之室，次不落犬複以下，則似稍過矣。
國朝曹亮武撰。亮武字渭公，號南耕，宜興人。其填詞有名於時，詩不多見。此集乃其讀書廬山時所作，凡一百八首，題曰第二集；後又附以《甲子歲詩》十八首，題曰第三集；蓋殘闕不完之稿也。集中有謝文德翼作《詩序詩》，而集首隻有蔣超、陳維崧「二序」，德翼《序》，當在第一集內，今佚之也。
國朝黃宗羲撰。宗羲有《周易象數論》，已著錄。其所作古文，舊有《南雷文案》、《吾悔》、《撰杖》、《吾山》等集，晚年手自刪削，名曰《文定》，後更刊存四卷，故名曰《文約》雲。
國朝杜越撰。越字君異，號紫峰，容城人。前明諸生，康熙己未，薦舉博學鴻詞，以老疾，未及赴試而罷。是集，乃其門人楊湛等所編，凡詩四卷，詩餘附焉，雜文共十卷。越受業於定興鹿善繼，平生惟以砥礪行誼，講明道學為事，故鄉裏推為耆宿，而文章則非所長。湛等所編，既多錄應酬代筆之作，又不甚諳體例，其雜錄中有《龍王廟募緣》一篇，乃七言古詩，而編於文中，其所作祠聯、壁聯、書齋聯，一一備載，尤為冗雜。《玉山雅集》載聯額，別自有義，非此之謂也。
國朝顧景星撰。景星有《黃公說字》，已著錄。景星著述甚富。初有《童子集》三卷，《願學集》八卷，《書目》十卷，皆崇禎壬午以前作，明末毀於寇。《顧氏列傳》十五卷，《阮嗣宗詠懷詩注》二卷，《李長吉詩注》四卷，《讀史集論》九卷，《贉池錄》一百十八卷，《南渡集》、《來耕集》共七十三卷，皆崇禎癸未以後作；康熙丙午毀於火，僅《南渡》、《來耕》二集，存十之三四，乙酉、丙戌之間，又有《登樓集》、《避地泖澱集》亦皆散佚。是集，為其子暢所輯，而其子昌編次音釋之。凡賦騷一卷，樂府一卷，詩二十二卷，文二十卷。景星記誦淹博，才氣尤縱橫不羈，詩文雄贍，亦一時之霸才；而細大不捐，榛楛勿翦，其後人收拾遺稿，又不甚別裁，傅毅之不能自休，陸機之才多為患，殆俱有焉。
國朝孫枝蔚撰。枝蔚字豹人，三原人。康熙己未，舉博學宏詞，以老病不能入試，授中書舍人，罷歸。枝蔚於甲申闖賊亂時，曾結裏中少年殺賊，失足墮土坎中，幸不死。後至廣陵學賈，三置千金，既而僦居董相祠，扃戶讀書，刻意為歌詩。此集題曰《溉堂》，即所僦居處也。前集十卷，各以體分，續集六卷，則起康熙丙午止戊午；後集六卷，起己未還山以後迄丙寅。皆編年為次。詩餘則以「小令」、「中調」為一卷。「長調」為一卷，枝蔚在當時名甚重，然詩本秦聲，多激壯之詞。大抵如昔人評蘇軾詞，如「銅將軍、鐵綽板唱大江東去」也。
國朝王餘祐撰。餘祐本姓宓，先世為王氏，後因不復改，字申之，一字介祺，直隸新城人。明末避亂易州五公山，因號「五公山人」。後流寓獻縣，子孫遂為獻縣人。餘祐在前明為諸生，受知於桐城左光鬥，故喜談氣節。其學則出自容城孫奇逢、定興杜越，以砥礪品行，講求經濟為主，故立身孤介刻苦，有古獨行之風；然恆以談兵說劍為事，又精於技擊，喜通任俠，不甚循儒者繩墨。其詩文亦皆不入格，考證尤疏。如謂西洋呼「月」為「老瓦」，杜詩「莫笑田家老瓦盆」，即月盆也；如月琴、月臺之類取其形似，按歐邏巴人，至明萬曆間利瑪竇，始入中國，杜甫何自識其譯語？又謂古詩「為樂當及時，焉能待來滋。」「滋」為草名，又名「繁縷」易於滋長，即藤也。按古詩本作「來茲」，字本《呂氏春秋》，「今茲」、「來茲」，猶「今年」、「明年」，高誘注甚明。餘祐殆見誤本古詩，「茲」字加水，因生曲說。又題《鸂水亭印藪》，稱本《說文正訛》、《玉篇》諸書，周伯琦《六書正訛》，論雖偏僻，猶是篆體，顧野王、孫強之《玉篇》則全是隸書，何與摹印之事，亦太不詳檢矣。
國朝李容撰。容有《四書反身錄》，已著錄。集為門人王心敬所編，每卷分標篇目，曰《悔過自新說》，曰《學髓》，曰《兩庠匯語》，曰《靖江語要》，曰《錫山語要》，曰《傳心錄》，曰《體用全學》，曰《讀書次第》，曰《東行述》、曰《南行述》，曰《東林書院會語》，曰《匡時要務》，曰《關中書院會約》，曰《盩厔答問》，曰《富平答問》，曰《觀感錄》，皆其講學教授之語，或出自著，或閘弟子所輯，凡十六種，本各自為書，故卷前間錄原「序」。其第十六至二十二卷，則容所著雜文也。二十三卷以下，曰《襄城記異》，乃容父可從，明末從汪喬年擊流寇戰歿，容建祠襄城，有聞鬼語之事，各作詩文記之，而劉宗泗裒輯成帙者。曰《義林記》，則記容招魂葬父事，亦宗泗所輯。曰《李氏家乘》、曰《賢母祠記》，則皆為可從及容母彭氏所作傳記、詩文，而《富平惠靇嗣匯》次之，刊集時並以編入。蓋用宋人附錄之例，然卷帙繁重，而無關容之著作，殊為疣贅。
國朝申涵光撰。涵光字孚孟，亦作符孟，又曰孟和，複自號曰鳧盟，取與「符孟」字音近也。永年人，明太僕寺丞佳允之子，順治中恩貢生。是編，首列年譜、傳志一卷，次文三卷，詩八卷，附《荊園小語》一卷，《荊園進語》一卷，皆所作語錄也。
國朝張爾岐撰。爾岐有《周易說略》，已著錄。是集爾岐所自定，凡雜文七十篇，大抵才鋒駿利，縱橫曼衍，多似蘇軾，而持論不免駁雜。蓋爾岐之專門名家，究在鄭氏學也。
國朝梁春暉撰。春暉字時皇，號淑三，福建長樂人。考《淳熙三山志》，雲龕山即龍龕山，在長樂縣南千溪潭上，有歸雲洞、望海亭、香爐峰諸勝。春暉晚年卜居其地，以吟詠自娛，故以名集。此本乃雍正癸卯其孫澄漪所錄，末有澄漪《跋》，稱初名《雲龕吟稿》，嘗謀鋟版而力未逮。藏弆既久，不幸為蟲鼠所戕，剝蝕斷爛，至不可讀，細加檢錄，得其首尾完具者，僅十之一二，裒為一卷，顏曰《雲龕遺稿》雲。
國朝顧夢遊撰。夢游字與治，江寧人。前明諸生，曹學佺刻《十二代詩選》，嘗錄其詩，題曰《偶存稿》。至順治庚子，夢遊既卒，施閏章又廣為收輯，合學佺所刻，得五百四十二篇，刪其什二，定為此本。夢游與葛一龍、邢昉諸人相倡和，詩格皆近中晚。閏章《序》，稱昉詩學勝才，夢遊詩才勝學，亦二人之定評也。
國朝吳懋謙撰。懋謙字六益，松江人。早從陳子龍、李雯諸人遊，故力追七子之派，稱詩多以漢、魏、盛唐為宗，然時有蹶張之失。
國朝賀貽孫撰。貽孫有《詩觸》，已著錄。是集有文無詩，所作皆跌宕自喜，其《與艾千子書》雲：「文章貴有妙悟，而能悟者，必於古人文集之外，別有自得。」是雖針砭東鄉之言，而貽孫所以自命者，亦大略可見。特一氣揮寫，過於雄快，亦不免於太盡之患也。
國朝蕭企昭撰。企昭有《性理譜》，已著錄。是集凡文三十二篇，前有其兄廣昭《序》，述企昭始末甚詳。企昭為學之梗概，則見於《與熊賜履書》中，蓋無所師承，而篤志自立之士也。然企昭雖尊法朱子，排斥王氏，而心平氣和，無明人喧閧之習。故與賜履書中，有某平昔講學，不欲立門戶，肆口耳之語。其《東林要錄•序》曰：「當其始也，出於士大夫意見之相岐，聲名之相奪，而其後也，與國家之大命隨之。」其《同時尚論錄書》後曰：「當日東林、魏璫之門戶，牢結而不可破，一勝一敗，正不敵邪，遂至殺戮忠良，剝削元氣，感召災祲，醞釀盜賊，雖食小人之肉，而寢其皮，寧足以紓其恨哉。然而小人不足責也，彼所稱為君子者，持意見，快恩讎，以和衷易處之事，為誶語相加之行，激而生端，禍貽於國，又安得盡歸罪於小人乎？」均可謂平心之論，至其文章，則不及汪琬諸人之深厚。觀所著《性理譜》中《論讀書》之《序》，稱始於小學、「四書」、「五經」；而《性理大全》、《二程遺書》、《朱子文集》、《語類》、《魯齋遺書》、《薛氏讀書錄》、《胡氏居業錄》、《高子遺書》次之；《西山大學衍義》又次之；《通鑒綱目》、《十七史詳節》、《吾學編》又次之，韓文、歐文、陶詩、杜詩，文章正宗，及宋金華《歸震川文集》又次之。則其學問根柢可見矣。
國朝張仁熙撰。仁熙有《雪堂墨品》，已著錄。其詩凡初集十卷，二集十卷，餘九卷則文集也。初集作於前明，身經離亂，多悲苦之音，大旨宗尚北地、太倉、曆下諸人，未脫摹仿之跡。其論詩，謂時弊雖深，慎勿相救，公安救曆下，至於佻；竟陵救公安，陷於孱。其《與王昊廬論文書》，謂歸太僕之文秀善而衷於宋氏之理，秀善則易柔，衷於宋氏則理信而詘於氣。又謂琅琊、曆下，與毗陵、歸安，兩家角立，毗陵、歸安之流，幾欲駕琅琊、曆下而上之。然徒以其秀善婉媚，遝迤千里，白葦平疇者，又安能服琅琊諸君子，製作諸大篇哉？觀其持論，可知其生平宗旨矣。
國朝劉醇驥撰。醇驥有《古本大學解》，已著錄。是集凡詩六卷，雜文九卷。其《自序》雲：「奉嘉、隆間二三名人集，要去其襲跡，以近古為是，不能作宋、元下廉纖支折語。」又作《鍾惺、譚元春傳》，謂學王、李未至，襲風格，備鏗鏘，猶俟諸三餘，儉儒苦古帙浩繁，便援公安、竟陵，而以其竅鳴也。觀其所論，可知其所宗法矣。
國朝李煥章撰。煥章字象先，號織齋，山東樂安人。前明諸生，後棄舉子業，專肆力於詩文古詞，所著有《龍灣集》、《無學堂集》、《老樹村集》，凡百餘萬言，後合諸集而刊削之，定為此本。其文跌宕排奡，氣機頗壯，而汪洋縱放，未免一瀉無餘。至於明季忠烈諸臣，多為立傳，其表微闡幽，亦可謂留意史學，然所載不能一一審核。如周遇吉妻《周夫人傳》，載李自成攻甯武，遇吉數大敗之，追戰陷重圍，馬蹶，公拔佩刀自殺，夫人貫重鎧陷陣，連斬賊驍將，及聞遇吉死，亦自殺云云。案《明史》遇吉巷戰被執，為賊叢射而死，實非自殺。其妻劉氏素勇健，率婦女數十人據山巔公廨，登屋而射賊，賊不敢逼，縱火焚之，闔家盡死。亦與煥章所載陷陣及自殺事不合；且佚其姓，但稱周夫人，蓋草莽傳聞之詞，隨筆紀錄，未足據為定論也。
國朝謝文洊撰。文洊有《學庸切己錄》，已著錄。是集，初隻《日錄》三卷，《講易義》三卷，《書》三卷，乃其門人甘京、黃采所編，乾隆乙丑文洊元孫鳴謙又收合雜文遺稿，與新城塗登、陳道編為此本。甘京《序》稱，其早習舉子業，為諸生，年二十，學禪有所得，三十後始宗儒，越四十，始一以程、朱為宗，年六十七而卒。將卒，自作《墓誌》曰：《大學》、《中庸》、《切己錄》凡八九易稿始定，竊欲折衷先儒，期足以啟發來學，自訂所體驗者《日錄》三卷，易堂諸友節行文章為海內所重，某不自量，亦欲學其詩文，才短終不能就，而己學亦遂旁泄云云。蓋文洊生平以講學為主，文章則其餘事耳。
國朝費密撰。密字此度，成都人。遭張獻忠之亂，棄家為道士，流寓吳江以終。王士禎詩所謂：「成都跛道士，萬里下峨岷」者是也。士禎盛稱其詩，而其文不甚著，今觀是集，不涉王、李之摹擬，亦不涉袁、鍾之纖仄，奇矯自喜，頗有可觀。然往往好持異論，如《春秋論》，謂《春秋》為「三桓」而作，則舉一廢百。《明堂配上帝論》，兼斥鄭康成、王肅之說，而以上帝為上世之帝，則經典從無此稱。《魯用天子禮樂辨》，兼斥程子及楊慎所引《呂覽》之說，而謂周公有王者之功，宜用王者之禮樂，成王之賜，未足為非，魯人用之於群廟，乃為僣上。不知惟名與器不可假人，有王者之功，宜用王者之禮樂，然則有王者之功，亦可用王者之名號乎？是率天下而亂也。
國朝劉命清撰。命清字穆叔，臨川人。是書前後無「序」、「跋」，惟冠以《臨川縣誌》小傳一篇，稱其明末捍禦土寇有方略，福王時，揭重熙薦充館職，辭不就；入國朝，以布衣終。是集凡經論二卷，史論二卷，文二卷，詩三卷，詞一卷。其經論稱朱子，棄《子貢詩傳》，《子夏詩序》，有駭於聽聞。案朱子但嘗駁詩序耳，其《子貢詩傳》，至明始出，朱子烏得而見之？又謂魯之《春秋》本用周正，孔子始改用夏正，以秦正建亥而呂不韋作月令，乃用夏時為例，是不特按之經文無一相合，且案《史記•秦始皇本紀》，呂不韋死在十二年，以十月為歲首，在二十六年；又《呂氏春秋•後序》，稱歲在涒灘，乃始皇之八年，與改用亥正遠不相及，引以為證，尤考之不詳。史論頗多臆斷，其詆諸葛誅馬謖之非，及力袒王安石而深斥蘇洵《辨奸論》，與呂公著《彈文》，尤不免顛倒是非。詩文亦皆不入格，蓋倜儻自豪之士，負氣縱橫，而學問則未能深造也。
國朝徐振芳撰。振芳字太拙，山東樂安人。是集，凡分三種，一曰《雪鴻草》，一曰《三素草》，一曰《楚萍草》。所作奇氣坌湧，時出入於李賀、盧仝之間，而竟陵、公安之餘習，未盡湔除，故往往失之纖仄，變徵之聲，酸吟激楚，其學謝翱而未成者與。
國朝彭師度撰。師度字古晉，號省廬，華亭人。崇禎戊寅，吳下諸人為千英之會，畢集於虎邱，師度年十五，即席成《虎邱夜宴同人序》。吳偉業有江左三鳳凰之目，蓋謂師度及吳兆騫、陳維崧也。集中《兵謀》十餘篇，頗見用世之志，詩格沿雲間之派，富豔有餘。
國朝韓純玉撰。純玉字子蘧，別號蘧廬居士，歸安人，明翰林韓敬之子也。敬以黨附湯賓尹見擯於時，純玉以是抱憾終身，不求仕進，其行蹤略具所作《自序》及集中《癸丑五十生朝示兒詩》中。是集不分卷帙，但每體別編，中多悽楚之音，蓋皆明季兵燹及國初江南初定，餘孽未平，山居避寇之作也。
國朝柴紹炳撰。紹炳有《古韻通》，已著錄。此集前有程其成《引》，稱《古韻通》卷帙浩繁，艱於付梓，因先以部首諸作載於五卷，蓋刻在《古韻通》之前也。紹炳在「西泠十子」中，文名最著，立身亦複端謹。集首有朱協鹹所作《小傳》，至稱其歿後為冥官，蓋當時重其行誼，故造作是說。其文大抵清快有餘，而根柢較薄。金石之文尤無法，如《張德聲志》，篇首既曰：「余備館甥於張氏，始與德聲君遊。」隔一行後又雲：「德聲姓張氏。」何其複也？且婿稱館甥，尤似典而非典也。又《張俊卿志》曰：「錢塘邑諸生也，張本武林華族」。錢塘、武林連綴而見，是一地耶，兩地耶？其他往往似此，蓋長於持論，而短於敍事雲。
國朝張丹撰。丹字祖望，原名綱孫，錢塘人。與陸圻、柴紹炳、陳廷會、毛先舒、丁澎、吳百朋、孫治、沈謙、虞黃昊相倡和，稱「西泠十子」，此集其晚年所刻，原名《從野堂集》。前有《自敍》一篇，述其遊歷所經，而詩格與之俱變。毛先舒稱其悲涼沉遠，矯然不群。朱彝尊亦謂，其五言古體，波瀾老成，南北行旅諸篇，尤為奇崛。又嘗批其《北歸詩》雲：「句何學杜，句句不襲杜，句句做，句句不做。」其傾挹甚至，故丹寄彝尊詩有：「慚我詩詞遘知己，思君杖履定登臺」之句。今觀全集，其七言古體，亦宕逸可誦，不獨五言，特諸體未能悉稱，律詩尤不免率易。
國朝毛先舒撰。先舒有《聲韻叢說》，已著錄。是編皆所作雜文，諸篇之末，間附王猷定、柴紹炳、沈謙評語。先舒自記雲：「惟三君語略載數條，以其為亡友之筆故也。」則是集乃先舒自訂矣。中頗多考證之文，而不能皆有根據，其議禮尤多臆斷，行筆頗雋爽，而不免於作態弄姿，大致好辨如毛奇齡，而才與學則皆不逮之。其《論太王好貨好色》一篇，謂孟子意是而言非；《論說大人則藐之》一篇，又謂其言太過。猶王充、李覯之餘習；論「格物」為「格去物慾」，亦姚江之緒語。觀其《答徐古周書》，稱近於坐功頗有所窺，只是佛氏無所住，孟子不動心，又稱住即是動，動即是住，無住則不動，不動則無住，其所學固可見矣。論韻諸書，用力較深，而亦未究其本原。如《答友人論韻學通指》二書，謂音當分古今，不當更分南北，其說為是；謂古三聲不通用則非。與柴紹炳《論翻切》三書，專取合聲，亦後來之捷法，必謂下一字不拘本部，則紹炳所辨饑、機，虺、灰，清、青諸字，先舒終不能難也。
國朝毛先舒撰。前有康熙乙丑潘耒《序》，稱所著有《潠書》、《匡林格物問答》、《聖學真語》、《東苑文鈔》、《詩鈔》凡若干冊，不下數十萬言，而複有此集。則此集之成，在諸書之後，而先舒裒刻其書十四種，乃以此集為首，殆自以晚年定本，故用為弁冕耶，然所見與早年等也。
國朝毛先舒撰。先舒嘗讀書杭州之東園，即宋「東苑」故址，因以名其所作詩文。《文鈔》凡三十三篇。其《趙盾論》，解「越境」為「出奔不歸」，較前人所說為允；《方正學論》，責其當巽詞以免十族，則其說刻而且迂，當生死呼吸之際，稍一轉念瞻顧，豈複能抗節不撓？且成祖天性慘毒，瓜蔓之抄，亦不因此一語！至引侯君集謀反伏誅，乞免一子以存宗祀為例，尤為不倫。其《武成論》，謂聖人存「血流漂杵」一語，見紂之世臣捐軀報國者眾，雖因鼎革之際，抗節死事者發，然未免附會經義，穿鑿太過。《詩鈔》凡九十六首，大抵音調瀏亮，猶有七子之餘風焉。
國朝毛先舒撰。前有《自序》曰：「《小匡文鈔》者，文皆小有所匡者也。」又自稱謂求契於天心，懷其意久，而後落筆。今觀所錄之文，大抵以口舌相辨難。如《劉璋論》，謂其召昭烈為智；《北地王論》，謂其殺妻子為忍；《諡議》，以秦始皇為合道；《駁王禕七出議》謂禕奉使雲南被殺，屍無處所，乃此議教人出妻之果報；《書三案論後》，謂梃擊一事，諸臣當體神宗之意，不可罪鄭貴妃；引申生不明驪姬之譖為證。《書魏冰叔文》，謂李國禎實死節之臣，不當誣以降賊。皆不足為訓，未見果契於天心也。
國朝毛先舒撰。《蕊雲集》皆所作豔體。其曰「蕊雲」者，取古織錦詞「蕊亂雲盤相間深，此意欲傳傳不得」也。《晚唱》，皆摹李商隱、李賀、溫庭筠、韓偓四家之體，以別於初唐、盛唐之格，故以晚名焉。
國朝沈起撰。起有《墨菴經學》五種，已著錄。《靜志居詩話》，稱起嘗擬撰《明書》，絕筆於成化之設東廠。而曾王孫作起《墓誌》，述其所撰書，又有《測杜少陵詩》一卷，《今國語》八卷，《宗門近錄》二卷，今皆未見。此乃所著詩文集，為起門人曾安世所編，安世即王孫之子也。起天姿穎俊，筆力亦殊勁爽，然與金人瑞相善，故薰染亦深。其《與李煒書》，自稱近來評點《會真記》，頗多奇解，嘗終夜不寐，求作者之意，知王實甫悲憫物情，立言變化，即其十六闋立名，上下相對，猶之乾與坤對，屯與蒙對，以《大易》之體而行《左氏》之法云云。其所見解頗與世所傳人瑞《六才子書議論》相近也。
國朝徐世溥撰。世溥有《夏小正解》，已著錄。是集前有熊人霖《序》，稱僅存十之一，蓋選本也。中間《諸葛武侯無成論》一篇，謂諸葛之出師，即周公居東之志，其盡瘁而無成功；則昭烈「如其不才，卿可自取」一言酖之也。又雲：昭烈之疑忌，盡見生平深險畢露；又雲：諸葛若久留在蜀，必有不利孺子之讒。又雲：昭烈之有是言，則亮勸攻劉璋之言有以致之。一事之不仁，百行忠厚不足以蓋之。亮始教備殺璋以取蜀，卒也致備疑其圖禪以終身云云。其持論殊為偏激。昭烈君臣之契，光明磊落，為三代以後所僅有。永安託孤之言，亦出至誠，陳壽於《昭烈傳》中，已極論之，即後主之於諸葛，始終尊信，亦未嘗有毫髮之間言，何得因「卿可自取」一語，而遂謂其有所疑忌乎？至諸葛勸昭烈取蜀，則自三顧隆中時，已定其計，而昭烈卒用其策，以少延漢緒。若如所論，則昭烈生平與諸葛周旋者，皆日在猜嫌疑忌之中，雖魏主叡之於司馬懿，尚不忍出此，而謂魚水相合者若是哉？文人好為翻案之說，殊非論古之正軌。王士禎為《居易錄》，極斥其妄，固非太過矣。
國朝範青撰。青字筠堅，上海人。是集分《北遊草》、《北游續草》、《峽遊草》、《金陵草》、《歸田草》諸目。第一卷有《挽制府範承謨詩》十首，間載承謨殉難事蹟，其末首有雲「炙雞過酹君知否，十九人中是一人。」蓋嘗為承謨之客者也。
國朝諸匡鼎撰。匡鼎字虎男，錢塘人。是編子目曰《橘苑詩抄》，而總題則曰《說詩堂集》，蓋全集之一種也。匡鼎生於國初，猶及見「西泠十子」，故所作亦沿其流派，圓美有餘，而深厚不足。
國朝安致遠撰。致遠字靜子，一名如磐，字拙石，壽光人，貢生。自順治乙酉至康熙甲子，十五舉不售，卒偃蹇以沒。是集凡為文集九卷，曰《玉磑集》四卷，《紀城文稿》四卷，《音》一卷。《詩集》四卷：曰《柳村雜詠》二卷，《岳江草》、《倦遊草》各一卷，總名之曰《紀城詩草》，而《岳江草》獨標「卷六」字，似非完本。《詞集》一卷，曰《吳江旅嘯》。《自序》謂：詩喜摩詰，文慕廬陵，愛其從容閒雅不事鉤棘。故能不染明末纖詭之習，而精神魄力，亦未能淩跨諸家。
國朝釋元璟撰。元璟字借山，浙江天童寺僧也。是編分十集，曰《東湖集》、《名山集》、《紅椒集》、《紫柏集》、《太白集》、《綠瓊集》、《京師百詠》、《晚香集》、《黃琮集》、《鵲南集》，每集為一卷，前有元璟《自序》及題辭二十餘則，其詩以清雅為宗，時有秀句。如「才憐孤嶠遠，鬥轉一峰迎。淺碧膠魚沫，殘紅落雁聲。水繞西施浣紗石，雲藏子敬讀書山。二月草堂逢社燕，一春花事到山茶」等句，為盧元昌所賞，見卷首題辭。又如「一笛破寒渚，千帆湊夕陽。船如米家小，水似瀼西偏。秋思啼螿集，歸心落葉知。吟詩不閉梅花閣，懷古獨登文選樓。才堪與世作蓍草，道在忘情似木雞」等句，王士禎亦摘入《居易錄》中。蓋其居杭州時，曾結西溪吟社，所與酬倡者，皆一代勝流，耳濡目染，落筆自能遠俗，但根柢不深，氣味不免太薄耳。
國朝釋通複撰。通複字文可，嘉興人。少與曹溶同學，晚乃托跡於緇服，溶贈以詩，有「共排流俗論，重起杜陵人」之句，蓋其宗尚如此。《遺稿》多散佚，朱彝尊選《詩綜》搜訪不能得，至康熙己丑，其友人盛遠等始為裒輯刊版，前三卷皆遠所輯，後三卷則汪文楨、汪森兄弟所輯。前有遠與森二《序》。通複以《春草詩》著名，遠等取以壓卷，然如「魂消南浦人將遠，夢落西堂句忽成」之類，格落晚唐，非其至者也。
國朝僧通門撰。通門字牧雲，姓張氏，常熟人。明季祝發於興福禪林，尋主古南、鶴林、天童等寺。頗與士大夫游，故文士往往稱之。是集為其同裏毛晉所刊，凡雜文三卷，書啟三卷，頌贊、偈語二卷，詩六卷。
國朝畢振姬撰。振姬有《四州文獻摘抄》，已著錄。其文頗縱橫有奇氣，然劍拔弩張之狀，亦覺太甚，其雲西北文者，太原傅山所題，以東南之人謂之西北之文也。元好問《中州集》題詞有曰：「鄴下曹、劉氣侭豪，江東諸謝韻尤高，若從華實評詩品，未便吳儂得錦袍。」傅山所題，蓋猶是意。然文章公器，何限方隅，韓、柳皆非南人，歐、曾亦非北士，門戶相誇，總拘墟之見耳。
國朝翟鳳翥撰。鳳翥字象陸，聞喜人，順治丙戌進士，官至福建布政使。是集文四卷，詩一卷，因嘗講學於其鄉之「涑水書院」，故題曰《涑水編》。卷首有徐元文《序》，稱原集本六卷，第五為制義，今制義不知何人所刪，目錄內亦為鐫去，故止存五卷雲。
國朝謝賓王撰。賓王字起東，臨淄人，順治丙戌進士，官南康府推官。是集為未刻鈔本，凡古體詩一卷，近體詩二卷，意興頗遒，而骨格未就。卷首題王士禎評選，蓋山左談詩之士，罕不問津於士禎者，此其一也。
國朝梁清遠撰。清遠有《雕邱雜錄》，已著錄。是集清遠所自編，凡詩四卷，文四卷，詞一卷。其詩直抒性情，頗能蟬蛻於習俗之外，而人所應無盡無，人所應有尚未能盡有也。
國朝法若真撰。若真字漢儒，號黃石，一號黃山，膠州人。順治乙酉，以「五經」特賜中式，授中書舍人，丙戌成進士，改庶起士，官至江南布政使。若真詩、古文、詞，少宗李賀，晚乃歸心少陵，不屑櫛比字句，依倚門戶，惟其意所欲為，不古不今，自成一格。此本為張謙宜所編，共詩四千一百三首。
國朝李霨撰。霨字坦園，高陽人。順治丙戌進士，官至大學士，諡文勤。是集為霨所自編，初刻於康熙辛亥，至於丁巳，又續廣之。其論詩，謂王、李、鍾、譚其詞皆予，而所不予者，在其郊顰學步之流，持論最為平允。故集中諸作，皆沖和雅正，不為叫囂之音，亦不蹈纖仄之習。其門人陳廷敬《序》，稱其寫一時交泰之盛，蓋遭際盛時，故其詩有雍容太平之象，古人所謂台閣文章者，蓋若是矣。
國朝藍潤撰。潤字海重，即墨人。順治丙戌進士，官至湖廣布政使。潤初名滋，《故國學進士題名碑》及《館選錄》，舊本皆作藍滋。後官侍讀時，乃賜今名。其為江南學政時，有《視學錄》；為福建參政時，有《視閩紀略》；為廣東參政時，有《入粵條議》；為江南按察使時，有《臬政紀略》。今皆未見，惟此集為其子孫鈔傳，詩、古文寥寥數首，皆應酬之作，殆非所長。
國朝魏象樞撰。象樞字環極，蔚州人。順治丙戌進士，曆官至都察院左都御史，遷刑部尚書，以病乞休，聖祖禦書「寒松堂」額以寵其歸，卒諡敏果。其平生立朝端勁，為人望所歸，講學亦醇正篤實，無空談標榜之習，文章樸直，亦如其為人。惟其子學誠編此集時，意在於先人手澤，一字無遺，遂細大不捐，幾盈百卷，未免有榛楛勿翦之憾耳。
國朝楊思聖撰。思聖字猶龍，鉅鹿人。順治丙戌進士，官至四川布政使。申涵光所作《小傳》，稱有《且亭詩》七集，然不著其卷數，此本乃思聖既歿，其子履吉所編，凡詩八百餘首，其入蜀諸作，刻意摹杜，而刻畫之痕未化也。
國朝王天春撰。天春字魯源，濟寧人。順治丙戌進士，官至兵部侍郎。致仕後惟以吟詠自娛，故此集皆暢所欲言，頗多率句。
國朝魏裔介撰。裔介有《孝經注義》，已著錄。此其雜著諸篇，集外別行者也。《小品》分上、中、下卷，《外集》則剞劂未竟，尚不分卷。裔介學宗朱子，著有《約言錄》、《知統錄》等書。而此集於二氏之學，亦若有取焉。豈晚耽禪悅耶？其文間有俚語，頗沿宋人語類餘派，而時露古質，亦複可觀；至駢體則非所擅長，雖無作可矣。
國朝傅維鱗撰。維鱗有《明書》，已著錄。是集奏疏一卷，記序雜著二卷，詩五卷。所載如《更役法》、《嚴巡方》、《考核諸疏》及《屯田苦民書》諸作，頗有侃直之風，至《士傳民語諸謠曲》，盡明末兵荒流離之狀，然統其全集觀之，則頗傷粗率，蓋天性耿直，直抒胸臆，不甚留意於文章雲。
國朝傅維枟撰。維枟字培公，號霄影，靈壽人。明吏部尚書永淳之子，雖生於貴族，而恬退不求仕進，早歲即棄舉子業，以詩文自娛，跡其品度，當屬勝流。然是集所錄，大抵應酬之作，罕逢高唱，豈並文章視為粗跡歟？
國朝竇遴奇撰。遴奇字松濤，大名人。順治丁亥進士，官至僉都御史。是編為其友賀應旌所編，凡文五卷，詩六卷，詞一卷。「倚雉」者，其所居堂名也。
國朝王熙撰。熙字子撰，一字胥廷，宛平人。順治丁亥進士，官至大學士，諡文靖。是集，為其子克昌所編。凡奏疏二卷，頌賦一卷，詩六卷，文十五卷，以自作年譜及行狀、志銘、碑傳附錄於末。前有其門人張玉書、吳震方二《序》。又有朱彝尊《序》，核其詞意，皆熙在時所作，而標題亦稱其諡，或刊版者追改也。
國朝馮溥撰。溥字易齋，益都人。順治丁亥進士，官至大學士。康熙己未，召試博學鴻詞。溥與高陽李霨、寶坻杜臻、崑山葉方靄四人同為閱卷官，得人最盛，故毛奇齡等為作集《序》，皆稱門人。其詩則未為精詣也。
國朝宋徵輿撰。徵輿字轅文，華亭人。順治丁亥進士，官至都察院左副都御史。徵輿為諸生時，與陳子龍、李雯等倡幾社，以古學相砥礪，所作以博贍見長，其才氣睥睨一世，而精煉不及子龍，故聲譽亦稍亞之雲。
國朝蔣永修撰。永修有《孝經集解》，已著錄。是集裒其平生之文，名曰《遇集》，言即所遇而成文也。中多記貴州、湖廣風土，蓋永修初官應山縣知縣，繼官平越府知府，終官湖廣提學副使也。其《學記》則康熙十九年提學時作，《奏疏》則官刑科給事中時所上。《江南通志》稱其在應山，有守禦功；在平越，清丈苗民虛稅八千有奇；在湖廣，振興文教，楚風為之一變，列於《宦績傳》雲。
國朝餘一元撰。一元字占一，號潛滄，山海衛人。順治丁亥進士，官至禮部郎中。是集，卷一為《四書解》，卷二至卷六為《雜文》，卷七為《詩》。其《次韻答張築夫詩》，有「良知自是姚江旨，躬秉幾亭夫子傳」句。附載張贈詩，有「姚江絕學重開闢，直續良知兩字傳」句。蓋其學出於陳龍正，集中所謂「幾亭師者」，龍正別號也。故其《四書解》中，以小學為格物，而深譏《朱子補傳》為非。猶宗王守仁之說，而小變之者也。是集，其所自編，卷端有凡例六條，述所以編次之意甚詳，然詩文皆不入格。觀其自編而自發凡例，或自譽，或自恕，儼如刪纂他人之集者。是於古來著述體裁，皆未及考，則所作可略見矣。
國朝宋琬撰。琬有《永平府志》，已著錄。案王士禎《池北偶談》曰：「康熙以來，詩人無出南施、北宋之右，宣城施閏章愚山、萊陽宋琬荔裳也。」又曰：「宋浙江後詩，頗擬放翁，五古歌行，時闖杜、韓之奧，康熙壬子春，在京師求餘，定其詩筆為三十卷。其秋，與餘先後入蜀，予歸之明年，宋以臬使入覲，蜀亂，妻孥皆寄成都，宋鬱鬱沒於京邸，此集不知流落何地矣。」又《漁洋詩話》曰：「康熙庚辰，余官刑部尚書，荔裳之子思勃來京師，以《入蜀集》相示，亟錄而存之，集中古選詩歌行，氣格深穩，餘多補入《感舊集》。」云云。今三十卷之本，久已散佚，所謂《入蜀集》者，其後人亦無傳本。此本題《安雅堂詩》者，不分卷數，有來集之、蔣超二《序》，皆題順治庚子，蓋猶少作；題《安雅堂拾遺詩》者，與其文集、詞集，皆乾隆丙辰其族孫邦憲所刻，掇拾殘剩，非但珠礫並陳，亦恐真贗莫別，均不足見琬所長，其視閏章，蓋有幸有不幸矣。
國朝李敬撰。敬字退菴，江寧人。順治丁亥進士，官至監察御史，巡按湖南。是集詩詞十二卷，奏疏及雜著九卷。詩集《自序》，謂必深知元氣流行，使心口之間律呂相合，以適於喜怒哀樂之正，蓋即白沙、定山之宗旨。文集《自序》謂：按楚時審錄盡心，至於甘澍大降。死囚為兵劫去，自請歸獄。亦未免好自譽矣。
國朝張能鱗撰。能鱗有《詩經傳說取裁》，已著錄。是集凡文八卷，詩一卷。能鱗喜談理學，其詩文多率爾操觚，體裁未盡合於古。
國朝馮班撰。班有《鈍吟雜集》，已著錄。班與其兄舒皆以詩名一時，稱海虞「二馮」。其侄馮武，作《所評〈才調集〉凡例》，稱舒之論詩，講起承轉合最嚴；而班之論詩，則欲化去起承轉合。定法微有不同，然二人皆以晚唐為宗，由溫、李以上溯齊、梁。故《才調集》外，又有《玉台新詠評本》，蓋其淵源在二書也，其說力排嚴羽，尤不取江西宗派，持論亦時有獨到，然所作則不出於昆體，大抵情思有餘，而風格未高，纖佻綺靡，均所不免。是集凡《定遠小集》二卷，《鈍吟集》三卷，《別集》一卷，《鈍吟餘集》一卷，《集外詩》一卷；又《樂府》一卷，《遊仙詩》一卷，《鈍吟文稿》一卷，亦附於末。其中論詩之說，多可取，惟《日記》所論吳棫《韻補》一條，推為奧入鬼神，則失之遠矣。
國朝李之芳撰。之芳有《文襄奏疏》，已著錄。是書首《行間紀略》二卷，次《軍旅紀略》二卷，皆討耿精忠時文移，次《文告紀事》二卷，皆居官時告諭之文。
國朝徐宇昭撰。宇昭不知何許人。是集凡詩四十首。《序》稱，順治丁亥春月，寓止燕都，遇長春寺僧，乃明宦者，因從閒話，得故宮遺事四十條。其詞不甚工，注亦止寥寥數條。
國朝杜恆燦撰。恆燦字杜若，號蒼舒，三原人。順治戊子副榜貢生，考職授通判，未仕而卒。其卒也，甯都魏禧表其墓，關中李因篤為作「傳」，皆悼惜其才。是編凡詩二卷，文四卷，塗乙縱橫，猶當時原稿，中多代人之作，蓋恆燦曆為郎廷極、賈漢複、梁化鳳諸人客，畢生出入幕府中，故以賣文為活，所作富贍有餘，而多不修飾，殆亦由於取辦倉卒也。
國朝劉子壯撰。子壯字克猷，黃岡人。明崇禎庚午舉人，困公車者幾二十年，至順治己丑，乃進士第一人及第，授翰林院修撰。子壯制藝，與熊伯龍齊名。雄厚排奡，淩轢一切；其詩古文亦以氣勝，然精華果銳，已銷耗於八比之中。又年僅四十四而卒，未能於登第之後，複殫心於古學，純以天資用事，往往或失之粗豪。二其翼者兩其足，予之角者去其齒，固亦事理之恆耳。是編為其孫永錫等所刻，《壽序》、《賀序》，連篇累牘，而獨不載其《對策》，恐所拾掇亦未必子壯意也。
國朝熊伯龍撰。伯龍字次侯，號鍾陵，漢陽人。順治己丑進士，官至翰林院侍讀學士。其古文較勝劉子壯，詩雖直抒胸臆，而五言古體，亦時有淳古之音，惟刊版漫漶，篇葉倒亂，遂至於斷爛不可讀。
國朝唐夢賚撰。夢賚字濟武，淄川人。順治己丑進士，官翰林院檢討。是編，為新城王士禎所定，間有士禎評識。前有士禎《序》，稱其文近於蒙莊，詩近於東坡。慈谿姜宸英《序》亦言，讀其經世之言，所為籌餉、積穀、銅鈔、改漕之法，嘉謨碩畫，鑿鑿皆可見之施行，皆兼序其詩文集。而是集有詩無文，蓋其集中之一種也。其詩運思頗深摯，吐屬亦頗溫雅，然較其才力，則稍謝士禎及趙執信、田雯諸人。
國朝沈珩撰。珩字昭子，海寧人。康熙甲辰會試第一人，殿試二甲第一人，授內閣中書舍人。己未，薦舉博學鴻詞，召試授編修。是集，皆所作雜文，不標卷帙，但以體分。其目錄題《耿岩文鈔初集》，而卷端則題《耿岩文選》。每篇自為起訖，不相聯屬，疑校刊未竟之本，偶然印行，非其全也。其文平易近人，大抵規仿廬陵，而尚未能入室。
國朝顏光敏撰。光敏字遜甫，一字修來，曲阜人。康熙丁未進士，官至吏部考功司郎中。此集為王士禎所定，版心題曰《十子詩略》，蓋士禎嘗選商邱宋犖、郃陽王又旦、安邱曹貞吉、黃岡葉封、德州田雯、謝重輝、晉江丁煒、江陰曹禾、江都汪懋麟及光敏之詩，共編一集，而十人各為卷帙，其版亦分藏於各家，往往別本單行。版心所題，猶其全編之總名也。
國朝彭定求編。定求有《周忠介公遺事》，已著錄。《湯斌文集》有《湯子遺書》諸刻；定求又擇其切於身心者，仿聶豹《南軒節要》之例，纂為此編。定求，斌門人也。《蘇州府志》載其有《儒門法語》、《蒙正錄》、《南畇詩文集》，而不及此書，殆修志時偶未見與。
國朝許纘曾撰。纘曾有《滇行紀程》，已著錄。是集，樂府規仿舊文，七言古詩，多學初唐四傑之體，皆擬議而未能變化。
國朝王庭撰。庭有《理學辨》，已著錄。其所為詩，有《秋間三仕》、《二西諸草》。是集刻於康熙戊辰，乃其晚歲所訂，時年已八十有二矣。凡五百餘首，大約近體多於古體。七律一種又多於諸體。其曰「漫餘」者，《自序》雲：「餘詩之漫久矣。此無非漫之餘也。」
國朝朱廷燝撰。廷燝字山輝，富平人。順治己丑進士，官至河南布政司參政。是集先名《澄漵堂詩》，後改今名，編次不分體裁，惟以年月為前後，《自序》二篇，一作於河南，一作於裏居之時。其詩結字鑄句，皆未堅緻，古體尤風骨未就。
國朝周茂源撰。茂源字宿來，號釜山，華亭人。順治已醜進士，官至處州府知府。是集前十四卷為詩，後五卷為文，所作葩藻麗縟，沿齊、梁之餘豔。其《同郡五君詠》中所稱夏允彝、陳子龍、李雯三人，皆其幾社舊友，而才力尚不逮子龍等也。
國朝張習孔撰。習孔有《雲穀臥餘》，已著錄。是集凡詩八卷，附以詩餘；《補遺》凡文三卷，詩一卷。多直抒胸臆，無明末鉤棘纖佻之習。施閏章「序」其詩，蓋其趨向為近也。
國朝周燦撰。燦字星公，臨潼人。順治己亥進士，官至南康府知府。是集凡文十八卷，詩二卷，詩格宏敞，頗勝於文，然規橅唐音，浮聲多而切響少，猶襲「北地」之舊調者也。
國朝周禮撰。禮字情畊，號月岩，宜黃人。是集文四卷，詩一卷，其文力摹歐、蘇，頓挫曲折，頗為形似；詩則多不入格，蓋殫力於古文，而吟詠其餘事也。
國朝孫爽撰。爽字子度，錢塘人。集中有《嘉禾哭塚宰寶摩徐公詩》，寶摩，徐石麒字，則爽為國初人；所謂「辛卯集」者，順治八年作也。其詩刻於學古，亦刻於用意，而摹擬雕鑿之痕，俱不能化。此本不知何人所抄，每卷或僅三四首，非出刪節，即由掇拾，亦非其完本也。
