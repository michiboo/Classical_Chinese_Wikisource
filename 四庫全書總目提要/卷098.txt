
卷九十八 子部八
○儒家類存目四

國朝李塨撰。塨有《周易傳注》，已著錄。是編發明古《大學》之法，以辨俗學之非，大旨與其《大學傳注》同。首總論《大學》，次辨後儒所論《小學》、《大學》，次論《小學》，次辨後儒改易《大學》原本，次《大學》原文及全篇解，次《大學》之道至致知格物解，次辨後儒格物解，次其本亂至此謂知之至也解，次申論格物，次所謂誠其意者至末解，次申解全篇。其所爭在以格物為周禮三物。其謂孔子之時，古《大學》教法所謂六德、六行、六藝者，規矩尚存，故格物之學人人所習，不必再言。惟以明德、親民標其宗要，以誠意指其入手功夫而已。格物一傳，可不必補。其說較他家為巧，故當時學者多稱之。《聖經學規纂》二卷，則摘錄四書、五經之言學者，申明其說。《論學》二卷，則錄朋友問難之語。其凡例所謂《辨業》意有不盡者入之《學規》，《學規》意有不盡者入之《論學》是也。

國朝李塨撰。其序謂朱子《小學》所載天道、性命，上達也；親迎、朝覲，年及壯強者也。以及居官、告老諸條，皆非幼童事，且無分於《大學》。乃別輯此編。卷一為小學四字韻語，括其總綱，以便誦讀。卷二為食食能言，六年教數方名，七年別男女，八年入小學教讓，九年教數目，十年學幼儀諸條。卷三為學書。卷四為學記。卷五為十有五學樂，誦詩，舞勺。大旨以禮、樂、書、數為綱。其中如引曲禮履不上堂一節，在今日並無解履之事。引王制道路男子由右，婦人由左，車從中央一節，在今日亦跬步不可行。此虛陳古禮者也。又誦詩一條自造詩譜，舞勺一條自造舞譜，此又杜撰古樂者也。惟學書一篇，辨篆楷之分，極為精核。然亦非童子之所急，其郛廓正與親迎、朝覲等耳。

國朝冉覲祖撰。覲祖有《易經詳說》，已著錄。是書前四卷為性理纂要附訓，五卷至八卷為性理纂要附評。自序謂，附訓者，周子《太極圖》、《通書》，張子《西銘》、《東銘》，程子《定性書》五者之訓詁。《太極圖》、《通書》、《西銘》本朱子之注，諸儒之說，《東銘》、《定性書》則雜考朱子及諸儒之說而參以己意。附評者，以程子之言為經，朱子之言為傳，諸儒為之羽翼，而以己意為之評。推覲祖之意，蓋以《性理》所載《太極圖》諸書為周、張、程所手著，故尊為經典，名之曰訓。其性理諸條以下則胡廣等裒集之言，故儕諸文史，目之曰評。然同一先儒之言，何必分疆別界。況評中所引程子之說不一而足，何所見忽尊而訓，忽卑而評也。

國朝冉覲祖撰。其圖上標天理二字，明性道之重。中列存養、省察、講學、力行四項，為體道之功。下書一敬字，以示心法之要。蓋為姚江之學言超悟者而發。然古人著書，必言不能盡其意者乃圖以明之。若體認天理，而存養、省察、講學、力行以歸於主敬，此可以言詮者也。何必托諸繪畫乎？

國朝楊名時撰。名時有《周易劄記》，已著錄。是編乃其講學劄記。體例全仿薛瑄《讀書錄》，然中間頗涉雜論。第四卷中剖析鉛汞之說，尤於儒理無關。其亦鄒注《參同契》意耶？以大旨醇實，故仍列之儒家焉。

國朝景日昣撰。日昣有《嵩岳廟史》，已著錄。是書依《大學》八條目，排纂諸家語錄。意取通俗，故言皆淺近，蓋曹端《夜行燭》之類。每門中分析子目至數百餘，亦不免於蕪雜。

國朝葉鉁編。鉁號潛夫，嘉善人。是書成於康熙辛未。以朱子《小學》一書所采至宋淳熙而止，因續采自宋迄明諸儒言行可為師法者，仍以內外篇目分條類敘，自為之注。其立教第一篇末附幼儀三十則，則鉁所自撰也。

國朝吳台碩撰。台碩字位三，嘉定人，陸隴其之門人也。是書成於康熙壬申，以學術治功之要分立篇目，而各為論以發明之。凡三十四類，每類又各有子目。於洛、閩緒言及歷代史論多所徵引。又間有注釋，不知何人所增入也。其曰心印，當取心心相印之義，然二字乃佛語，非儒語也。其說序二篇，則仿《序卦傳》體，述其次第，亦涉擬經。陸隴其為之作序，不一糾正，何耶？

國朝朱搴撰。搴字良一，黃陂人。是書成於康熙丁丑。第一卷為聖賢前編，自孔子至孟子事蹟，及後人論說。第二卷節取《伊洛淵源錄》。第三卷節取《伊洛淵源續錄》。第四卷為前明五子錄，紀薛瑄、胡居仁、羅欽順、顧憲成、高攀龍五人行誼，而兼及其言論。大指主於攻擊陸、王。

國朝劉源淥撰。源淥字昆石，自號直齋，安邱人。是書因朱子《近思錄》篇目，采輯朱子《或問》、《語類》、《文集》分門編輯。前有康熙辛巳其門人陳舜錫、馬恆謙二序。舜錫序稱其每祭朱子，品物豐潔，極其誠敬。恆謙序稱其於《朱子文集》、《或問》、《語類》三書，沉潛反覆，撮輯纂敘，席不暇暖，手不停筆，二十餘年，凡三創草，三脫稿，乃成是書雲。

國朝劉源淥撰。其門人馬恆謙編。其書仿語類之體，大旨本朱子之說而衍之。其三卷中一條詆劉安世為邪人，謂其害甚於章惇、邢恕，以其與伊川不協也。然《宋史》具在，安世《盡言集》亦具在，果章惇、邢恕之不若乎？不問其人品之醇疵，但以附合道學者為正，稍相齟齬者為邪，則蔡京之薦楊時，當為北宋第一正人矣。佛家以敬信三寶與否定人之罪福，儒者不當如是也。

國朝劉源淥撰。凡記疑五卷，冷語一卷，皆讀書劄記之言。其記疑本二十四卷，冷語本五卷，後歸安陸師為之刪定，更以今名。然《冷語》又有三卷一本。蓋天下之至易作者，莫如語錄。偶逢紙筆，即可成編。故諸本錯出如是也。

國朝王建衡撰。建衡有《讀史辨惑》，已著錄。是書分二十篇，而列目凡十有五，曰原理、原氣、原天、原生物、原性、原命、原道、原德、原倫、原學、原鬼神、原人鬼、原祭、原妖厲、雜論。其第一篇與十二篇皆題曰原理，自注謂前統論天地之理，後以在物之理言。第二篇、第三篇皆題曰原氣。第四篇、第五篇、第六篇皆題曰原天，而不自言其所以分。推究其文，則原氣二篇，一言陰陽，一言五行。原天三篇，一言天行及日月，一言星辰及推算，一言風雨露雷諸事也。大旨皆複衍宋儒而加以膠固。其原天三篇，則純述歐羅巴語而諱所自來焉。

國朝塗天相撰。天相字燮菴，號存齋，一號迂叟，孝感人。康熙癸未進士，官至工部尚書。天相從熊賜履講學，所著有《謹庸齋劄記》、《守待錄》、《存齋閒話》等書，茲編又從諸書之中撮其大略。上編為學言、政言、學辨，凡五卷。下編為家訓、幼儀、雜箴、雜銘、雜誡、古今體詩、存齋詩話，亦五卷。

國朝黃叔璥撰。叔璥有《南征記程》，已著錄。初，宋陳普作《字義》，凡一百五十三字，孫承澤嘗為增訂。叔璥複取陳淳《北溪字義》及程遠《原字訓》合承澤所訂裒為一書。每條之首題原字者，晉之舊。題廣義者，皆續增也。

國朝李紱編。紱字巨來，號穆堂，臨川人。康熙己丑進士，官至內閣學士，兼禮部侍郎。朱、陸之徒，自宋代即如水火，厥後各尊所聞，轉相詬厲，於是執學問之異同，以爭門戶之勝負。其最著者，王守仁作《朱子晚年定論》，引朱以合陸。至萬曆中，東莞陳建作《學蔀通辨》，又尊朱以攻陸。程曈，朱子之鄉人也，因作《閑辟錄》以申朱子之說。紱，陸氏之鄉人也，乃又作此書以尊陸氏之學。大旨謂陳建之書與朱子之論，援據未全，且語錄出門人所記，不足為據，乃取朱子正、續、別三集所載，自五十歲至七十一歲與人答問及講義、題詞之類，排比編次，逐條各附考證論辨於下，以成是書。其說甚辨。案韓愈送王秀才序，稱孔子之道大而能博，學焉而各得其性之所近，故子貢之敏悟，曾子之篤實，皆得聞一貫之旨，而當時未嘗相非。後之儒者，各明一義，理亦如斯。惟其私見不除，人人慾希孔庭之俎豆，於是始於爭名，終於分黨，遂尋仇報復而不已，實非聖賢立教之本旨。即以近代而論，陸隴其力尊程、朱之學，湯斌遠紹陸、王之緒，而蓋棺論定，均號名臣。蓋各有所得，即各足自立，亦何必強而同之，使之各失故步乎？紱此書皆以朱子悔悟為言，又舉凡朱子所稱切實近理用功者，一概歸之心學。夫回也屢空，焦竑以心無墨擬，空諸所有解之矣，顏子其果受之乎？仍各尊所聞而已矣。

國朝李紱撰。是編發明陸九淵之學。首列八目，曰辨志，曰求放心，曰講明，曰踐履，曰定宗仰，曰辟異學，曰讀書，曰為政。次為友教。次為家學。次為弟子。次為門人。次為私淑。而終之以附錄。考陸氏學派之端委，蓋莫備於是書。惟其必欲牽朱入陸，以就其晚年全論之說，所列弟子如呂祖儉之類，亦不免有所假借。是則終為鄉曲之私耳。

國朝吳雲撰。雲有《雲穀寺志》，已著錄。是編每條標目，各載門人某述，而玩其文辭，乃出一手。大抵雲有所講論，輒筆於書，特分署門人之名，以摹仿程、朱語錄體例耳。其議論頗多迂誕。如論河圖，謂嬰兒首有發漩，為人之河圖；黃河居中，眾水分流，為地之河圖；三垣五行，日月列宿，為天之河圖；未免穿鑿。論《周易》大旨，謂易字從日從月，日月往來即易。聖人非作易，乃抄易耳。陰取《參同契》之說，又未免剿襲。至詩學一條，謂詩必以賡歌、擊壤為歸，尤萬不可行之高論也。

國朝王澍撰。澍有《禹貢譜》，已著錄。是編取朱子《白鹿洞規》為綱，而分類條析，證以經史百家之語。自序雲：始自戊寅四月，迄癸未十月，中更六年，凡三易稿雲。

國朝王澍撰。陸、王之學主於靜悟，故以讀書為粗跡，而所謂格物者亦以為格去物慾，還虛明之本體。故澍取程、朱格物之要語與朱子讀書章程，排比聯絡，融會其意，各為一篇，以救其弊。其詞澍所自撰，其理則洛、閩之緒言，故皆謂之集焉。

國朝王士陵撰。士陵有《易經纂言》，已著錄。是編采五經、四書與《性理大全》之文，分類編次。凡道體一卷，為學一卷，為政二卷，實履一卷，聖賢一卷。別為子目四十三，子目之中又別為子目二十，各雜采坊本講章之文，而附以己見。

國朝譚旭撰。旭字東白，新建人。康熙丁酉副榜貢生。是書末有其門人呂步青跋，稱旭先有《謀道錄》，故此稱《續錄》。其學恪守程、朱，持論甚正，而不免於好辨，每爭競於一字一句之間，其細已甚。又朋友以書相質，詳為批閱是也。所見不合，兩存以待論定亦可也，乃往往注其人已改而仍載其原本之疵謬，以見駁正之功。此近於暴己之長，形人之短矣。

國朝崔紀撰。紀有《成均課講周易》，已著錄。是書以《中庸》之旨發明《太極圖說》、《通書》之理。大意謂太極即《中庸》上天之載，其陰中有陽者，是太極之靜，而中即《中庸》所謂人心未發之中。陽中有陰者，是太極之動，而和即《中庸》所謂人心已發之和。其變四象而言五行，用意尤在於土，以明太極即不貳之誠。蓋本明薛瑄之說而益推衍之。紀所解《中庸》，以主靜為主，亦此意也。

國朝鄧鍾嶽撰。鍾嶽字東長，號悔廬，聊城人。康熙辛丑進士第一。官至禮部左侍郎。是編蓋其晚年講學所記，故取蘧伯玉事為名，猶其自號悔廬之意也。

國朝勞史撰。史字麟書，號餘山，餘姚人。是書謂易之為道，細無不該，遠無不屆。故多本易理以推人物之性，其說亦或偶似近理。然如推飛禽上升屬陽，陽象圓，圓者徑一而圍三。故鳥足三爪，為圍三，除去上一旱爪為徑一。本乎地者為植物，故走獸不能飛，屬陰。陰象方為坤，坤為牛，牛之蹄爪四，四合而二偶，故除去上二小旱爪，惟大爪，著地，是兩地而為二。萬物眾矣，恐不能一一準數而生也。

國朝何國材撰。國材字維楚，江西新城人。是編凡分四種，祖陸九淵求放心之說而為《心學釋疑》，本王守仁致良知之說而為《格物質疑》，采魏伯陽《參同契》之說而著《易圖測》，仿嶽元聲研幾私乘之說而為《研幾錄》。大旨堅護陸、王，為門戶而著書，非為學問而著書也。

國朝程大純撰。大純字漢舒，孝感人。康熙中由貢生官黃岡縣教諭。是書皆講學之語。其謂陸、王之學雖矯枉過正，然用以救口耳之學，不為無功。所見頗為平允。若以程子配孔子，朱子配孟子，則聖賢之於大儒，自有分際，未必二子所敢居矣。

國朝馮昌臨撰。昌臨有《易學參記》，已著錄。是書取《太極圖說》、《西銘》及劉宗周《人極圖》三篇，以為體道修身之本。後有玩《日省編》附語，取先儒舊說，間以己意附釋焉。

國朝潘繼善撰。繼善有《音律節略考》，已著錄。是書為目凡六，論致知、力行、存養、慎獨為一篇，論誠一篇，論仁義禮智為一篇，論學思知行為一篇，論主敬存省為一篇，論生質氣象為一篇。前有江永序，稱其學以敬為主。蓋新安為朱子之鄉，無不宗法洛、閩者，繼善亦隨其土俗雲。

國朝許焞編。焞字純也，海寧人。雍正癸丑進士。官翰林院編修。此編錄歷代之文，大旨以道學諸儒為主，而其餘類及焉。冠以大學聖經一章，中庸哀公問政一章。次以家語三章。次為孔子弟子門人子思、孟子、孟母、樂克、東周賢士之言。又次為東周論著，自漢至唐，大體分王言、臣言、論著三類，而隋則增王門弟子之言一類，尊王通也。宋、元、明則論著之外增言行一類，以有講學諸儒也。終以張履祥之書。其凡例謂千古之聖人，莫尊於洙泗；有明之儒者，莫醇於楊園。以孔子始，以張子終，垂希聖希賢之則也。然於百世之下，尊一人與孔子相終始，談何容易乎？

國朝周宗濂撰。宗濂字簡菴，華亭人。雍正癸卯拔貢生。官潛山縣教諭。是書於《易》、《書》、《詩》、《春秋》、《禮記》、《周禮》、《儀禮》偶有所得，皆隨筆記錄，末附《日省錄》一卷。其說經諸條，多講章習見之語。至斥《禮記》祭法王立七廟凡有六謬，祭義天子巡狩先見百年，於理難通，尤為臆見。惟《日省錄》語多切實，蓋疏於考古而熟於講學者也。

國朝藍鼎元撰。鼎元有《平臺紀略》，已著錄。雍正戊申鼎元以普甯縣知縣署理潮陽。因經理其學校，作是編以訓士。卷一曰同人規約，卷二曰講學禮儀、丁祭禮儀，書田志，卷三、卷四曰閑存錄，卷五曰道學源流、太極要義、西銘要義。棉陽者，潮陽古地名也。

國朝藍鼎元編。鼎元以周禮天官有九嬪掌婦學之法，謂婦人不可不學。然自班氏《女誡》以外，若劉向《列女傳》，擇而不精；鄭氏《女孝經》，精而不詳；至《女訓》、《女史》、《閨範》、《女範》等書，尤為鄙陋淺率。因采經傳格言，參摭史傳，分為德、言、容、功四篇，章區類別，間綴論斷，其體例皆本之朱子《小學》。

國朝張鏐編。鏐號紫峰，樂陵人。雍正壬子舉人，官內閣中書是書以儀封張伯行所刻《張子全書》不無訛謬，因仿《近思》、《淵源》二錄之遺意，擇張子粹言以程、朱論定者匯為一集。間有刪節，皆從程、朱所辨，而張子晚年所未及改者也。凡西銘一卷，正蒙二卷，經學理窟二卷，語錄文集一卷，遺文一卷，拾遺文一卷，遺事一卷，弟子一卷。

國朝任啟運撰。啟運有《周易洗心》，已著錄。是編仿朱子《小學》之例，采諸經傳及《女誡》、《女訓》、《女史箴》等書，分十三類。曰立教，曰敬身，曰笄禮，曰昏禮，曰事父母舅姑，曰謹夫婦，曰辨內外，曰逮妾媵，曰生子，曰勤職，曰祭禮，曰喪禮，曰貞節。其子翔為之注。末有其門人傅洛等跋，稱尚有《女教史傳通纂》一書，仿《小學•外篇》之意。今未之見。據翔所附記，此書立教等十一門，乃啟運之妻所輯，笄禮、喪禮二門乃其妻沒後啟運所補。然啟運序中不及之，且其妻名氏翔亦未著，故仍以啟運之名著錄焉。

國朝桑調元撰。調元有《論語說》，已著錄。調元初以文章馳驟一時，晚乃講學，作為語錄。其門人沈世煒及其侄經邦編而次之，以成是書。本名《夜炳錄》，大旨以程、朱為宗，言敬言仁，辟仙闢佛。持論極為醇正，而大抵皆先儒所已言。

國朝童能靈撰。能靈有《周易剩義》，已著錄。是編考朱子為學之次第，分年記載，而於講學諸書，各加案語以推闡辨論之，蓋繼《學蔀通辨》而作也。同時寶應朱澤澐亦有是書，大致皆互相出入。

國朝童能靈撰。首卷言心，二卷言性，三卷言仁，四卷言情。其論心曰：氣之精爽為神明，神明之渣滓為氣，氣之渣滓為形，心其精，而形氣其渣滓也。其論性，謂氣質中亦有義理。其論仁，謂仁先須理會愛之理，未發之愛是為愛之本體，而得名之曰仁。其論情，謂思慮是心之用，而情行其中。又以《孟子》四端為逆觸吾性而發者，其情屬陰；《中庸》喜怒哀樂為順吾性而發者，其情屬陽。自序謂專心於聖賢先儒之旨，閱十餘年日用體驗，間有所見，輒自劄記而成是編。然多師心臆說，不能一一愜理也。

國朝范爾梅撰。爾梅字梅臣，號雪庵，洪洞人。雍正中貢生。是編乃其隨筆劄記，教授生徒者。其弟爾楫顏之曰《讀書小記》。其目為大學、中庸、論語、孟子劄記者，凡六卷。為周易劄記、易論、易卦考者，凡七卷。為尚書劄記者，一卷。為毛詩劄記者，二卷。為春秋劄記者，五卷。為禮記、周禮劄記者，三卷。又樂律考一卷，琴律考一卷，語錄一卷，明儒考一卷，詩文三卷。據卷首凡例，謂《易》、《尚書》、《詩》為完書，《春秋》、《禮記》、《周禮》等皆有殘佚重複，蓋其書非手訂，故多闕略。其所為諸經劄記，皆隨意綴語，初非依經立訓。易論、易卦考則專主圖書卦變之義，樂律、琴律考則采自明鄭世子《載堉樂書》，無他發明。

國朝康呂賜撰。呂賜有《讀大學中庸日錄》，已著錄。是編以集為名，實則劄記。一為論易問答，一為慎獨齋日錄，皆題曰卷一。據雍正壬子王心敬序，稱問答語錄凡十冊，則非全書矣。

國朝祝洤撰。洤字人齋，原名游龍，海寧人。乾隆丙辰舉人。是書本張履祥《備忘錄》而增刪之，凡三百九十五條，仿朱子《近思錄》例，分十四門，持論頗為純正。而其後序則門戶之見尚堅持而不化，必欲滅盡陸、王一派而後已，如不共戴天之讎。是未免於已甚矣。

國朝祝洤撰。洤以蔡氏所纂《朱子近思續錄》及近代《朱子近思續錄》、《朱子文語纂》、《朱子節要》諸書皆為未善，乃掇取文集、語類，分十四門編次之，門為一卷，凡六百九十二條。其去取頗有苦心，然多竄易其原文。雖所改之處皆注其下曰原作某句，然先儒之書，意有所契，簡擇取之可也。意所不合，附論是非，破除門戶，無所曲阿亦可也。學未必能出其上，而遽改古書，其意雖善，其事則不可訓矣。

國朝吳鼎撰。鼎有《易訓舉要》，已著錄。是書大旨以陳建《學蔀通辨》全為阿附閣臣，排陸以陷王，甚至取象山語錄，割裂湊合而誣之以禪。因條列其說，為之詰難。一曰誣朱子學禪，二曰撰禪名色，三曰以遮掩禪機咎象山，四曰撰養神二字誣象山，五曰刪節象山文字誣象山，六曰錯解象山語罪象山，七曰嘲象山辟禪，八曰自禪，九曰罵先儒，十曰自譽，十一曰譽朝貴，十二曰總論《學蔀通辨》三十謬，十三曰諸儒評《學蔀通辨》，末附象山讀書法五十七條，論三魚堂答秦定叟書一則。陳建為東莞人，故題曰《東莞學案》。案明以來，朱、陸之徒互相詬厲，名則托於衛道，實則主於尋讎。建之書以善罵為長，既非儒者氣象。鼎又從而報復之。蓋門戶之爭，非一朝一夕之故矣。

國朝曹庭棟撰。庭棟有《易准》，已著錄。是書前有自序謂慮群書沿襲，疑信相參，用是殫心潛體，削誣正誤，以傳其信云云。夫自秦、漢而後，百家多述孔子之言，真偽參半，庭棟雖稱削誣正誤，亦未見一一必出於孔子。又其序說行款，及每節注文分圈內圈外，儼然朱子《論語集注》體例。亦未免過於刻畫也。

國朝閻循觀撰。循觀有《尚書讀記》，已著錄。是編乃其劄記之文。初為三書，一曰《困勉齋私記》，一曰《困勉齋記忘》，一曰《求心錄》。循觀歿後，其同學韓夢周刪除繁複，定為四卷，總名之曰《私記》。其學主於主敬克己，時時提醒此心，刻苦自立，而諄諄致戒於近名，於河津之派為近。

國朝秦望撰。望字元宮，無錫人。《思通集》皆雜論義理，自太極、陰陽、天地、鬼神、飛潛、動植之類，凡有會悟，隨筆記之。《隨意吟》乃所作雜詩，皆五言古體，亦多涉理路。

國朝竇文炳撰。文炳字質民，長安人。是書首純一圖說，次學約，次中庸撮總，次禮樂緒言，凡四種。其說簡略殊甚，因乾隆三十三年其稿曾咨送五朝國史館，遂題曰進呈《敘天齋講義》。且備錄文牒，累牘連篇，幾乎末大於本，可謂村塾迂儒，毫不知朝廷體制者矣。

國朝程嗣章撰。嗣章字元朴，號南耕，上元人。明代儒者，洪永以來多守宋儒矩矱。自陳獻章、王守仁、湛若水各立宗旨，分門別戶，其後愈傳愈遠，益失其真。入主出奴，互興毀譽。嗣章為綜括大略，合為一篇，而各注仕履於其下。於源流授受，宗派甚明。然如貝瓊等本明初文士，於六經無所發明，未足當儒林之目，乃概加牽引，不免失之汜濫矣。

國朝陶圻撰。圻字甸方，秀水人。是編皆論學之語。末有其弟越跋語，稱其生平於性命之學最所究心。然觀所論議，大率仍明人講學之習，務以空談相勝者也。

國朝劉鳴珂撰。鳴珂有《易圖疏義》，已著錄。《陝西通志》謂鳴珂有志聖賢之道，隨處體認，有所得輒錄之，凡六卷。即此書也。其書雖以集名，實則語錄。持論亦頗醇正，然其中多駁經之說。如疑儀禮喪服傳父在不得為母三年，妾生之子適母在不得為其母服，及叔嫂無服，皆逆於人心自然之理。又疑《禮記》抱孫不抱子為厚於孫而薄於子，祭必立戶是偽為祖父，非百世不易之典。凡此之類，皆據臆見以測聖人，執後世以疑前代，蓋講學而未能窮經者耳。卷首有臨潼教諭王修所作《鳴珂傳》，其標題曰《大茂才理學名儒伯容劉公傳》，亦不知文章體例。至稱鳴珂學行載於大清國史，尤鄉曲陋儒妄相誇耀，不知國家典制者矣。

國朝王寵撰。王寵字愚齋，陝西人。是書卷一至卷四為論語尊註解意，卷五為小學、大學、中庸、兩孟指要四種，卷六為孝經述朱，卷七為忠經擇要，卷八為明倫錄，卷九為理學入門，卷十為知性錄，卷十一為尋孔顏樂處，卷十二為易學指要，卷十三為善利圖說補，卷十四為學要，卷十五為治要，卷十六為荒政錄，總名為《反經錄》。皆陳因之說，無所發明。

國朝陳祖銘編。皆其師李培講學語也。培號此菴，嘉興人。其說皆闡姚江餘緒。上卷曰溯源委，同人我，端學術，定志趣，認本體，議功夫，求悟門，先默識，崇實際，重悟輕修，脫世味，凡十一條。下卷則皆雜論性理四書大旨。觀其立論，以悟為宗，而又譏世之講學者重悟而輕修。特巧掩其跡，杜人攻詰而已矣。

國朝王梓編。梓字琴伯，郃陽人。官崇甯縣知縣。是編取明王守仁著述，分類編輯。以講學者為立德，以論事者為立功，以詩文為立言。立德編摘述《傳習錄》及文錄，立功編載奏疏諮文，行牒、批呈告諭，立言編載古今體詩、雜文。末附年譜。

國朝蔡洛撰。洛武平人。此書皆舉宋儒之說，摘條設問，分二十七門。或引
先儒之言，或出己意以解之。引伸觸類，辨析頗詳。然大抵如坊刻高頭講章之說也。

國朝黃文澍撰。文澍有《經解經義雜著》，已著錄。是編刊本題《石畦集》，《童子問》蓋其集中之一種也。設為《童子問》，而文澍答以駁王守仁之學。凡十四章。

國朝黃文澍撰。亦《石畦集》中之一也。大旨述程、朱之緒言，駁陸、王之高論，無所發明，亦無所乖剌。惟其中一條雲，莊子尚有見地，荀子則茫然無所見，止識得一個學字。乃轉似金谿姚江所說，與全書南轅北轍，則不解其何故也。

國朝黃為鶚撰。為鶚，宜黃人。其書凡一百三十八條。繪圖列說，皆雜采宋人講學之語，融貫成篇。

國朝任德成撰。德成字象元，吳江人。是書取朱子《白鹿洞規》原文，各分段落，標於每卷之首，而引歷代諸儒名言附於後，凡二百四條。前有讀白鹿洞規文約，舉邵、周、程、張、呂、陸諸子之說以冠之，則一篇之綱領也。

不著編輯人名氏。取朱子《語類》、《文集》抄撮成帙。前無序目，每條下又各以朱筆注道體、天命等子目。蓋欲分類編排，手錄未竟之本也。
──右「儒家類」三百七部，二千四百七十三卷，內二十部無卷數，皆附《存目》。
