
卷一百八十五 集部三十八
《四庫全書總目提要》紀昀等
○別集類存目十二
國朝鄭方坤撰。方坤有《經稗》，已著錄。方坤天分既高，記誦尤廣，故其詩下筆不休，有淩厲一切之意，尤力攻嚴羽《滄浪詩話》，詩不關學之非。然於澀字險韻，恆數十疊，雖間見層出，波瀾不窮，要亦不免於炫博。此又以學富失之，所謂矯枉者必過直也。其詩凡分十五集，曰《刪餘草》，曰《公車草》，曰《木石居草》，曰《公車後草》，曰《木石居後草》，曰《丁年小草》，曰《叢台稿》，曰《春明草》，曰《廣川稿》，曰《酒市稿》，曰《一粟齋稿》，曰《瓶花齋稿》，曰《杞菊軒稿》，曰《詩話軒稿》，皆古今體詩；曰《青衫詞》，則詩餘附錄者也。文集二卷，亦大抵儷體居多，蓋其根柢在六朝也。
國朝帥念祖撰。念祖字宗德，號蘭皋，奉新人。雍正癸卯進士，官至陝西布政使。緣事謫戍軍台，歿於塞外。是集前有何焯《序》，稱念祖塞上所作，有《多博吟》，今未見。此七卷則念祖官陝西時所自編也。念祖以時文鳴一時，務以幽渺之思，擺脫陳因，其詩亦清刻不俗；但平生精力盡於「八比」，徒以餘力為之，未能自成一隊耳。
國朝游紹安撰。紹安號心水，福清人。雍正癸卯進士，官至南安府知府。是集詩二卷、文二卷，紹安守南安幾二十年，故詩文多南安所作，其文務為奇崛語，詩亦欲以生僻見長。
國朝徐以升撰。以升字階五，號恕齋，德清人。雍正癸卯進士，官至廣東按察使。是編為其孫天柱、天驥所刊。分年編次，曰《學步集》、《雪泥集》、《湘灘集》、《秋帆集》、《夢華集》、《忽至草》、《黃樓草》、《崛《山圍》草》、《南還集》、《黔遊草》、《煙江疊嶂集》、《閑閑集》，凡十二種。
國朝王步青撰。步青有《四書本義匯參》，已著錄。金壇王氏以「八比」稱於世者凡六人，所謂王氏六子是也。六子之中，汝驤及步青名尤著。汝驤文神思澹遠，取徑單微；步青則法律嚴謹，不失尺寸，在近時號為正宗。於古文則餘力及之，非所專門也。其集原名《竹裏草堂遺稿》，乃步青歿後，其子士鼇所編，後甯化雷鋐督學江蘇時，從士鼇取其稿本，重為刪定，凡存九十餘篇，勒為十卷。用步青別號，改題今名。又別集四卷，皆其時文選本之序論，則士鼇裒輯編次，附刊以行。蓋步青困諸生者二十餘年，至康熙甲午乃舉於鄉，往來公車又十年，至雍正癸卯始成進士。旋以病乞歸，裏居教授，惟以評選時文為事，平生精力，盡在於是，故講論時文之語，至於積成卷帙，考論文之書，自摯虞《文章流別》後，凡數百家。其專論場屋程式者，則自元倪士毅《作義要訣》始自為一編。於例當入詩文評類，以其原附本集之末，故仍其舊焉。
國朝金志章撰。志章字繪卣，仁和人。雍正癸卯舉人，官至口北道。是編分七集：曰：《敝帚》、曰《梅東》、曰《始遊》、曰《鏡中》、曰《瞻雲》、曰《穀雲》、曰《漁浦歸耕》；其詩五言古體多近蘇軾，七言古體多近溫庭筠，近體多近陸游、范成大。
國朝曹庭樞撰。庭樞字六薌，嘉善人。雍正癸卯副榜貢生，乾隆元年嘗薦舉博學鴻詞，集中載有《午門謝頒月廩恭紀詩》，即其事也。是集亦皆其游京師時所作。
國朝陳祖範撰。祖範有《經咫》，已著錄。其為文不規規於摹古，而學有根柢，暢所欲言，亦自合古人法度。其中如《方孝孺死節論》、《讀禮記述》、《史述》、《斂用喪服議》、《陳貞女合葬議》、《王罕皆文稿序》、《汪西京文稿序》、《王次山詩序》、《樂府解》，皆有可觀。而如《記昌黎集後》，務為新論。別號「舍文」，忽作俳體；《松筠堂宴集詩序》，雜以儷詞，又多收一切應俗之作；蓋編錄時務盈卷帙，一概登載，未免失於刊除。使簡汰精華，十存三四，豈不翹然作者哉？
國朝陳祖範撰。前有《自序》，題乾隆壬申。而第四卷乃題自乙丑至甲戌詩，蓋又有所續入，如古人「後集」、「別集」例也。其詩直抒胸臆，不煩繩削，於古人中去白居易為近，敖陶孫所謂事事言言皆著實者也。《自序》有曰：詩之作出於無心，則其情真；又必各有所為，則其義實。故一國之事，系一人之本，而匹夫匹婦之歌吟，可以察治忽也。其論洞悉本原，非明以來彫章刻句之流，所能見及。又雲：後之詩人，既以詩自命，人亦以詩相屬，於是外物為主，而詩役焉，詩為主而心役焉，於是無真性情，真比興。然而情實彌隱，詞采彌工，義理彌消，波瀾彌富，而又格律以繩之，派別以嚴之，時代以區分之，回視詩教之本來，其然乎，其不然乎？其論亦切中流弊。劉勰所謂：古之詩人，為情而造文；今之詩人，為文而造情者。祖範所言，殆庶幾焉。然文以載道，理不可移。而宋儒諸語錄，言言誠敬，字字性天，卒不能興韓、柳、歐、蘇，爭文壇尺寸之地，則文質相宜，亦必有道矣。觀祖範之《序》，而其詩所長所短，蓋可以想見也。
國朝王峻撰。峻字次山，常熟人。雍正甲辰進士，官至江西道察院禦史。是編凡詩十卷，文四卷。其《吳中先哲諸傳》，則修《蘇州府志》時所撰，亦並附之集中雲。
國朝王文清撰。文清有《周禮會要》，已著錄。此其所作詩集。前有《論詩法十條》，則其平生心得之語，而其門人錄以冠集者也。
國朝嚴遂成撰。遂成字海珊，烏程人。雍正甲辰進士，官雲南知州。詠史之作，起於班固，承其流者，唐胡曾、周曇皆用近體，明李東陽則用樂府體。遂成此編，賦明一代之事，古體、近體相間，故名曰《雜詠》。嚴震直一首，力辨史彬《致身錄》之誣，雖子孫之詞，實則公論。至於劉三吾一首，謂太祖欲立燕王，為三吾所阻，釀靖難之禍，不為無見。至「周公、成王本一家，事猶賢於王莽篡」句，則謬矣。姚廣孝二首，盛推其功，比以蕭何、李泌，且有「特地開科長取士，不知漏落幾多人」句。王越、王驥、王瓊三首，謂三人之交結宦侍，乃借其陰助以濟國事，非為身家之計，比之郭子儀之俯仰魚朝恩，持論皆有意抑揚，故翻定案。李夢陽一首，詞多詆斥。並有《附記》曰：北地雖非西涯門人，然如王九思以仿「西涯」體中選。其餘諸子。多有親承指授者，皆奪於北地之焰，改轅背之，猶之北地背之也。云云。夫文章公器，各自成家，原非為植黨報恩之地，況夢陽與東陽本風馬牛不相及，而忽坐以背東陽之罪，尤未免深文鍛煉，踵明末門戶之舊論矣。
國朝諸錦撰。錦有《毛詩說》，已著錄。是編古今體詩分三十一集，自康熙甲申至乾隆壬午五十九年之作，共一千五百餘篇。
國朝周長髮撰。長髮字蘭坡，別號石帆，會稽籍，山陰人。雍正甲辰進士，選庶起士，散館外補廣昌縣知縣。又改樂清縣教諭。乾隆丙辰召試博學鴻詞，授檢討，官至侍講學士，後降補侍講。長髮詩才敏捷，操筆即成，故富贍有餘，而亦微傷於快，平生所作，計逾萬首，此集八卷，蓋汰存十之一雲。
國朝王時翔撰。時翔字皋謨，一字抱翼，號小山，鎮洋人。雍正戊申，由諸生薦舉，授晉江縣知縣，官至成都府知府。是集凡詩稿八卷，詩餘四卷，文稿八卷。詩稿分初、續、後三稿；詩餘分五集：曰《香濤》、曰《紺寒》、曰《青綃樂府》、曰《初禪綺語》、曰《旗亭夢囈》。
國朝徐璽撰。璽號雷谿，進賢人，雍正乙酉拔貢。是編乃其文集，前題雲《續刻就正草》，則必先有《初刻》，今未之見。前有吳士玉《序》，而卷中有《祭士玉文》，殆刻在《序》後耶。
國朝孫之騄撰。之騄所輯《尚書大傳》，已著錄。是集凡五種：其題曰《松源紀行》者，初取道富春赴慶元任作也；曰《龍泉舟中雜記》者，歲試至處州作也：曰《經說》者，告諸生五經源流紀也；曰《敦行錄》者，與諸生立條約及經傳雜訓也。曰《雜文》者，其酬應之作也。集刻於雍正己酉、庚戌間，慶元，古松源地，故以為是集之總名焉。
國朝倪國璉撰。國璉有《康濟錄》，已著錄。是集，乃乾隆壬辰其子承寬所刊。凡《竹立園集》一卷，《南隱山房小草》一卷，《橘山遊草》二卷，《文杏館集》一卷，《浮湍集》一卷，《楓花草》一卷，《松鱗書屋唱和詩》一卷，《庚子詩草》一卷，《剡東遊草》一卷，《廬江遊草》二卷，《西江遊草》三卷，《南遊草》二卷，《湖南吟稿》二卷，《燕雲集》一卷，《竹窗集》三卷，《滇行集》八卷，《春闈詩》一卷，《星沙奉使集》二卷，《潞河吟》一卷，《庚申南行集》三卷，《嘉蔭書屋集》三卷。皆國璉嚴自刪汰，惟存其得意之作，故每卷多者不過四十餘首，少者或十餘首雲。
國朝曹一士撰。一士字諤庭，號濟寰，上海人。雍正庚戌進士，官至兵科給事中。是編乃其詩集，《石倉世》纂之第四種也。附載《梯仙閣餘課》，為一士繼室陸氏鳳池作，刻於康熙壬辰；又《拂珠樓偶鈔》，一士之女錫珪所作，刻於雍正甲寅。
國朝曹一士撰。《石倉世纂之》第五種也。與其詩集同刻於乾隆庚午。其論文之旨，謂古人之所以稱古者，乃意義之古，非詞句之古。有明潛溪、遵岩、荊川、震川，其文詞之近時者甚多，不以此損其古意；於麟、元美，字句之古，幾於無一不肖，而終與古遠。觀其持論，可以見其宗旨矣。
國朝劉元燮撰。元燮字孟調，湘潭人。雍正庚戌進士，官至山西道禦史，緣事降廣西布政司經歷。所著有《耨學齋稿》、《梅垞吟》，篇什頗多。是編古今體詩僅二百餘首，乃其晚年所自訂也。
國朝顧成天撰。成天有《離騷解》，已著錄。其所作詩，凡二千餘首，嘗以質於蔡嵩，嵩為摘其中有關世教者八十三首，鈔為此集，題曰《金管》，用梁元帝事也。
國朝顧成天撰。是集乃雍正庚戌、辛亥二年，成天侍直內廷時所作。「花語山房」即苑外直廬名也。凡詩六十八首，文二十三首，以歲月先後雜編，不分體裁。又《三重賦》一卷，成天為諸生時，恭逢聖祖南巡所獻，《燕京賦》一卷並自注，則雍正癸卯，成天赴京會試時作也。
國朝桑調元撰。調元有《論語說》，已著錄。是集，詩十四卷，續集二十卷，五嶽詩二十卷，文三十卷。調元才鋒踔厲，學問亦足以副之，故詩文縱橫排奡，擺落蹊徑，毅然自為一家。而恃其才學，不主故常，豪而失之怒張，博而失之蔓衍者，亦時有之。所作《鎮海樓詩》至七言長律二百韻，古人無是格也，其所以長，即其所以短乎。
國朝周宣猷撰。宣猷字辰遠，長沙人。雍正癸丑進士，官至浙江鹽運通判。是集，凡雜文五十七篇，駢體及賦亦參錯其間，前後亦無序跋，似乎未定之稿，其後人錄之成帙也。末附陳兆侖所作《傳》一篇，載宣猷所著尚有《史斷》、《史記難字》、《南北史襭》、《眠雲集》、《禾中雜韻》、《卷葹小草》諸編；集中又有《風鈴餘韻自序》一篇，亦所作詩集，今惟《卷葹小草》及此集存，餘皆未見。
國朝周宣猷撰。其詩自乾隆辛未迄丁丑，分年編次，前七卷名《卷葹小草》；後一卷則《南巡紀盛》、《皇太后萬壽詩》各三十首。
國朝張湄撰。湄字鷺洲，錢塘人。雍正癸丑進士，官至給事中。是編分《於野》、《雞木》、《磚景》、《滇行》、《癡床海槎》、《岵懷》、《皖遊》、《鷁風》、《罍恥》十集。湄與金志章、厲鶚等以詩相鏃厲，故集中與諸人唱和為多。
國朝張映鬥撰。映鬥字雪子，烏程人。雍正癸丑進士，官翰林院編修。是編凡十四集，首曰《或可存集》，次《江上集》，次《釣磯集》，次《雲林集》，次《範湖集》，次《日下集》，次《水簽集》，次《新館集》，次《內舍集》，次《新館後集》，次《舊雨集》，次《清秘集》，次《瀛台集》，次《使星集》。皆其子守約、守愚所編；前有湯右曾《序》，作於康熙乙未，蓋其早年即為右曾所賞識也。
國朝朱成點撰。成點字司衡，寧鄉人。此集其所自編。《自序》有雲：「遷徙流離，至庚子疾中，閉門卻軌，始多作詩以自遣。」而集中又有《己酉下第詩》，蓋老於諸生者也。
國朝姚培謙撰。培謙字平山，華亭人。喜刻「巾箱小本」，亦好事之士。所著有《春帆集》，刻於康熙庚子；《自知集》刻於雍正甲辰；《樂府及覽古詩》，刻於乾隆己未。此本乃乾隆庚申裒合諸編，刪為一集，培謙自為之《序》，其諸集《序》亦仍列之於卷端。
國朝黃溶撰。溶字涪遠，鄆城人，雍正中貢生。是集凡詩二卷，詞、賦共一卷。皆未合古人尺度，蓋鄉曲無師之學也。
國朝朱崇勳撰。崇勳字彝存，號怡園，曆城人。其詩沿新城末派，清脫有餘而深厚不足。
國朝朱崇道撰。崇道字帶存，崇勳弟也。其詩如「寒煙依樹澹，餘雪傍山明；樵聲通澗底，人影上蘆花。」頗有思致，然寥寥數篇，不成卷帙。
國朝沈炳震撰。炳震有《九經辨字瀆蒙》，已著錄。此乃其《增默齋詩集》之一種，自《護種》至《賽神》凡二十首，皆七言長句，蓋欲以當蠶畢報賽之曲也。
國朝周京撰。京字西穆，一字少穆，錢塘人，雍正中諸生。是集為同裏厲鶚所定。分年編次，附錄全祖望所撰《墓誌銘》，及同人《掃墓詩》。鶚《序》以高岑豪健比之。今觀其詩，源出劍南，在一時詩社中，酒旗茗碗，拈韻分題，亦足傾倒流輩；若方駕古人，則又當別論矣。
國朝張時泰撰。時泰字平山，號六可，嘉興人，官桐城縣知縣。是集前有時泰自作《實懶先生傳》，頗以曠達閑適自許。傳末系以詩曰：「懶送窮愁懶顧身，懶趨權貴懶幹人；懶尋枯句每經日，懶作報書恆幾旬。幽賞懶殊辜景物，遠遊懶已絕風塵；懶眠懶起情如醉，十懶先生懶是真。」其詩格大抵似此也。
國朝湯斯祚撰。斯祚字衎之，號亦廬，南豐人，雍正中以歲貢生官江西新昌縣訓導。是集以編年為次。其居家則有《超遙書堂草》、《茗柯山房草》；游楚則為《匡廬山草》，《沔陽草》；泊歸而複出，則有《茗柯山房後草》，《崇真禪院草》，《沅湘草》；充貢以後，則有《北征》、《燕山》、《南轅》諸草；為學官以後，則為《宜豐草》、《俸滿草》、《回任草》、《宜豐後草》。其詩筆力頗爽健，惟功候未深耳。
國朝張鵬翼撰。鵬翼有《芝壇史案》，已著錄。其詩文皆以講學為宗，體格多近於語錄。
國朝王道撰。道字直夫，漳浦人，官金山縣知縣。卷首有黃之雋《序》，稱所著有《鹿皋文集》，有《京華稿》，今未見。此集題曰《江湖閑吟》，乃其罷官後，寓居朱涇所作。其版心則題曰《鹿皋詩集》，蓋其集總名「鹿皋」，以詩文分集；而詩集之中此為一種也。據所自述，初學李夢陽，後乃變以王維、陸遊，然先入者為主矣。
國朝劉青霞撰。青霞字嘯林，襄城人，雍正中諸生。是集皆散體雜文，前有王心敬所作《小傳》，稱其酷愛司馬遷、班固書，未嘗釋手。今集中有《小傳》二卷，《史論》一卷，蓋亦留心史學者也。
國朝姚世鈺撰。世鈺字玉裁，號薏田，歸安人。平生學問，以何焯為宗，故全祖望為其《墓銘》曰：「薏田之學，私淑義門，義門之徒，莫之或先。人亦有言，墨守太堅，薏田不信，禦侮兀然。每逢異幟，互有爭端，焦唇敝舌，各尊所聞。」紀其實也。祖望《志》又稱：「馬曰璐、馬曰琯、張四科，收拾其遺文開雕。」又稱所著為《蓮花莊集》八卷。此本書名卷數，皆與《志》不合。末有張四教《跋》，稱勒為詩文各二卷，則又無所闕佚，不知何故也。
國朝金綎撰。綎字連城，先世居廣東，綎移居於江南，遂為吳縣人。是集為其子祖靜所編。前有錢維城《序》，稱其詩派出自嶺南。少年至京師，《秋日遊靈佑寺》，有「高雲不礙靜，晴日自知寒」，為新城王士禎所賞。又附載舊評數條，其一條雲：才不富，卻有氣，如裴旻舞劍；非行陣之才，而亦能令吳道子長筆力。思不苦，卻自深，如帝釋天，人不能參扣，聞大迦葉語，亦一一入真法藏語；格欲正，卻亦別，如《蜀漢》、《南唐》，稱名甚正，論其立國，固是偏隅。亦頗得其似雲。
國朝仲昰保撰。昰保字羹梅，號翰村，常熟人。是集前五卷為昰保所自編，皆題曰《行卷》。第一卷曰《辛集》。第二曰《壬集》。第三曰《癸集》，第四曰《甲集》，第五曰《後甲集》。案：唐時進士，以所業投贄當路，謂之「行卷」，見於《摭言》等書者頗詳。昰保終老山林，而名所作為《行卷》，未喻其說。又文集以甲乙標目，始於《文選》諸賦，其兩集分甲乙者，為李商隱《樊南集》；一集以甲乙分卷者，為陸龜蒙《笠澤叢書》。然皆以十幹為次。是集獨以辛壬、癸甲為次，亦莫明其故。第八卷題曰《遺集》，則乾隆癸亥昰保旅卒於博山，其友趙念所續編也。昰保初學詩於同裏馮武，武，馮班從子也。故其詩格律色澤皆馮氏法。康熙辛丑，複北至益都，從趙執信受學。故其詩運意鑱刻，則純用趙氏法雲。
國朝劉雲峰撰。雲峰字秋冶，南昌人。是編取梧州風景、古跡，為竹枝詞四十五首，各附註其下，亦頗詳悉，然皆因仍地誌之舊文，無所考辨。
國朝李果撰。果字碩夫，長洲人，「在亭」其號也。是集凡雜文十二卷，後附《詠歸亭詩鈔》八卷。果之論文，謂弇州、北地，文古而患乎似；義烏、延陵，文真而患乎淺。欲救似與淺之病，惟在讀書窮理，故所作頗有矩矱，而墨守太甚，亦未能變化也。
國朝吳爚文撰。爚文字璞存，一字樸庭，會稽籍，山陰人。雍正中國子監生，屢舉不第。生平遊歷，一寄諸吟詠。前四卷其友人嚴遂成所選，後六卷則晚年所自訂也。
國朝沈心撰。心字房仲，仁和人。雍正中諸生，早從查慎行遊，其詩亦頗有查氏法。
國朝沈冰壺撰。冰壺字心玉，山陰人。是編皆詠古七言絕句，而多考證文史，與他家詠古評論事蹟得失者又別；其學識頗為拔俗，而有意示高，或流於誕。如《論帝魏帝蜀》一條，洞見宋人之癥結。《論蘇氏父子之文自相矛盾》一條，足關其口。《論續通鑒綱目》諸條，皆頗公允。《論嶽飛女銀瓶》一條，極有根據。羊祜、周恭帝二條，亦頗有推闡。至於以司馬遷之「先黃老後六經」為是，以王充《論衡》欲藉諸子正經之誤，為識在董仲舒上。以莊子、荀子為兩大儒，以老子配《論語》，莊子配《易》，管子配《書》，《離騷》配《詩》，荀子配《禮》，《史記》配《春秋》，續為沈氏六經。謂《管子•地員篇》、班固《地理志》，伯仲《禹貢》，而《周禮•職方》有愧色，皆未免有意駭俗，不為定論。其論《劍俠傳》之誖，似矣；不知《劍俠傳》本無是書，乃明人抄《太平廣記》二卷為之。其論《亢倉子》為影撰，似矣；不知為王士元所補。士元作《孟浩然集序》，自言其始末最明，頗為失考。又如國朝詩人，自王士禎、朱彝尊、田雯、梁佩蘭、宋琬諸人，無一不肆詆排；國朝文人，自黃宗羲、毛奇齡、汪琬、姜宸英、王源、方苞諸人，無一不遭指摘；或加以醜詈，至謂其不堪供唾。且謂此外寥寥，自鄶無譏。其意欲於百餘年中，以第一人自命，尤放誕矣。
國朝丁詠淇撰。詠淇字瞻武，號菉濱居士，錢塘人。是集為詠淇所自編。「二須」者，取諸葛亮「學須靜，才須學」語也。上卷書十二首，《序》十九首，下卷《記》二首，《傳》六首，論二首，《辨》一首，《說》四首，《題跋》五首，《書事》二首，《家訓》十八則。其中《知希子傳》，未聞其人，意為自寓之詞歟？文雖不甚入古格，而頗以扶持名教為主。集中別有《仰編序》，蓋其筆記；又有《菉濱詩鈔序》，為其詩集。今皆未見。
國朝僧湛性撰。湛性一名湛汛，字藥根，又曰藥菴。本丹徒徐氏子，居揚州之「祇園菴」，故其詩卷亦自署為「江都」。初自刻所作為《藥菴集》，歿後其版散佚。此本乃乾隆壬辰所重刊也。其詩宗法王士禎，惟沿泝於士禎《唐詩十選》之中。故結體修潔，時有雋語。如所謂「春風拂禪衣，流鶯啼樹杪；二月青滿林，百花開已早」者，亦頗近自然，然骨力未堅，興象頗淺。十首以外，語意略同。蓋聰明多而學問少，故流連光景，所就止於如斯耳。
國朝釋敏膺撰。敏膺，蘇州花山翠岩寺僧。是集，乃其弟子聖藥等所編。《外集》詩文凡七卷，《內集》五卷，皆語錄、偈語，蓋釋家以釋為內學，儒為外學耳。
國朝僧如乾撰。如乾字憨休，四川人，嘗主陝西興善、燉煌等寺。是集凡雜文八卷，詩四卷。
國朝黃千人撰。千人字證孫，餘姚人。宗羲之孫，百家之子也。官泰安縣丞。是集，為其同官覺羅•普爾泰所刊。前有普爾泰《序》，又有顏懋價《序》，引嚴羽、王士禎之說，訾謷館閣之士，以抒其憤。懋價字介子，曲阜人，以貢生官肥鄉教諭，老而不第，故其詞如是雲。
國朝項大德撰。大德字立上，漢陽人。刲股療母，不愈，以哀毀卒。是集，凡賦二十七首，詞四十一首，吐屬頗韶秀，而得年僅二十有六，功候未深，故骨格未能成就焉。
國朝王樑撰。樑有《讀畫錄》，已著錄。是集，僅文二十四首，又多小品，蓋猶明季山人之遺風。抄本題曰《月河賸稿》。考集內所居丙舍地名皆作「月湖」，樑別有《讀畫錄》，亦載張庚為作《月湖圖》，則卷首「月河」字，抄本誤也。
國朝朱緯撰。緯字義俶，曆城人。由歲貢生官邱縣訓導。是集有《七十自壽詩》。又有《次兒生日詩》，作於七十四歲時。蓋其晚年所自編。詩頗清淺，而時有脫灑之致。
國朝王孝詠撰。孝詠有《嶺西雜錄》，已著錄。是集，上卷為雜文，下卷皆金石題跋。文頗質實，而少覺其樸。惟題跋則品題不苟，可取者多。
國朝方觀承撰。觀承字遐穀，號問亭，又號宜田，桐城人。由監生薦授中書舍人，官至直隸總督，諡恪敏。觀承遭遇聖朝，備蒙恩眷，封疆宣力，積有勤勞；而性嗜詩篇，政務之餘，不廢吟詠。舊所著有《東園剩稿》、《入塞詩》、《懷南草》、《豎步吟》、《叩舷吟》、《宜田匯稿》、《看蠶詞》、《松漠草》，共八種，皆編入《述本堂詩集》中，已別著錄。是編三集。則其為直隸總督時所作，其子維甸編錄，別行者也。
國朝曹錫淑撰。錫淑字采荇，上海人。兵科給事中一士之女，適同裏舉人陸正笏。一士有《四焉齋詩集》，其妻陸鳳池亦有《梯仙閣餘課》。錫淑承其家學，具有軌範，大致以性情深至為主，不規規於儷偶聲律之間雲。
國朝藍千秋撰。千秋字長青，宜黃人。以薦授國子監學正，官至盛京戶部員外郎。是集刻於乾隆丙寅，凡詩四卷，文二十二卷。
國朝王心敬撰。心敬有《豐川易說》，已著錄。此集乃所作語錄及雜著，大抵講學者居多，乃康熙丙申湖廣總督額倫特所刊，額倫特即嘗以隱逸薦心敬者也。
國朝王心敬撰。據其子勍《凡例》稱，心敬康熙丙申刻有正、續集二十八卷。是已有正、續兩集矣。又稱自丙申至乾隆戊午，與當代大人君子相酬答，及及閘人子弟講說論辨者，視前刻倍多，今裒成三十四卷。是此本又出《續集》後矣。然其二十八卷之本，實不分《正集》、《續集》之目，未喻何說，故此本仍刊版之名，以《豐川續集》著錄焉。
國朝張元撰。元字殿傳，淄川人。雍正丙午舉人，官魚台縣教諭。元為「崑崙山人」篤慶從子，故詩法本王士禎之論，以神韻為宗；晚乃漸歸樸老，而終未忘其故轍。是集凡七百餘首，其孫庭寀所刻也。
國朝商盤撰。盤號蒼雨，又號寶意，會稽人。雍正庚戌進士，官翰林院編修，以養親乞外補，改授同知，終於元江府知府。盤與錢塘厲鶚名價相埒，才情富贍，生平篇什甚多，此集乃刪汰之餘，尚三千首雲。
國朝席鏊撰。鏊字景溪，常熟人。雍正己酉舉人，官內閣中書。鏊為吳偉業外孫，於詩法頗有端緒。此集凡詩三百餘首，乃其友杭世駿所刪存也。
國朝朱令昭撰。令昭字次公，曆城人。少與淄川張元，膠州高鳳翰等結「柳莊詩社」，繪畫篆刻，皆能留意；其詩與鳳翰相伯仲，而少遜其雄傑。
國朝朱懷樸撰。懷樸字素存，曆城人，其詩格近宋人，而時有風致。
國朝蔣麟昌撰。麟昌字靜存，陽湖人。乾隆己未進士，官翰林院編修。年僅二十有二而歿，遺詩數十篇，其父原任倉場侍郎炳為刻而傳之。
國朝江昱撰。昱有《尚書私學》，已著錄。其平生喜為韻語，與編修程夢星等相唱和，遊跡多在衡湘間，是集即刻於湖南者也。
國朝陳珮撰。珮字懷玉，天長人，江都諸生江昱之妻。是集僅詩四十首，長短句十首，附以《傳》、《誄》及昱所作《墓碣》。
國朝盧存心撰。存心原名琨，字玉嚴，別字敬甫，錢塘人。恩貢生，乾隆元年嘗薦舉博學鴻詞。是集首以《文廟從祀弟子贊》八十首，殿以《詠梅七言律詩》八十五首，前有桑調元《序》，稱為總角交，其才氣亦調元之亞也。
國朝邵昂霄撰。昂霄有《萬青樓圖編》，已著錄。所著詩文名《萬青樓稿》，身後散佚；是編為其從子是柟所手錄，僅存文數篇，詩數首而已。
國朝邊連寶撰。連寶字趙珍，今刊本作「肇畛」，乃戲以同音書之。如申涵光本字元孟，而每書「鳧盟」，非其本字也。任邱人，雍正乙卯拔貢生，乾隆丙辰薦舉博學鴻詞，辛未又薦舉經學。是集前有乾隆丁丑戈濤《序》，而第四卷以下題曰《病餘草》者，乃皆戊寅以後詩，蓋續編而仍冠以原序也。附錄一卷，曰《禪家公案頌》，則其晚耽禪悅，讀《指月錄》所作雲。
國朝沈廷芳撰。廷芳有《十三經註疏正字》，已著錄。是集為廷芳所自編。凡詩賦三十二卷，散體文十八卷，其詩學出於查慎行，古文之學出於方苞，故所作雖無鉅麗之觀，而皆有法度。
國朝潘安禮撰。安禮字立夫，南城人。乾隆丙辰召試博學鴻詞，官翰林院編修。是編皆其官京師時所作律、賦，凡三十九首，其門人為注而刻之。
國朝黃永年撰。永年字靜山，江西廣昌人。乾隆丙辰進士，官至常州府知府。是集，前有雷鋐所作《墓誌銘》，稱所著有《希賢編》、《春秋四傳異同辨》、《崧甫文類》、《南莊類稿》、《白雲詩鈔》、《靜子日錄》。此本僅《南莊類編稿》八卷，《白雲詩鈔》二卷，《奉使集》一卷，《靜子日錄》一卷，而他集不見。其《春秋四傳異同辨》，今在《南莊類稿》第二卷中，亦不別為書，未喻其故。又一別本僅有《南莊類稿》、《奉使集》、《靜子日錄》三種，疑其隨刻隨印，皆非完本雲。
國朝林其茂撰。其茂字培根，侯官人。乾隆丙辰進士，官山陰知縣。此二集：一為官山陰時作，一為罷官後作。其茂沒後，其婦弟鄭天錦所編，冠以魯曾煜所作《家傳》。又有沈廷芳《序》，惜其遘疾早世，未克竟其所長，蓋其茂沒時，年僅三十九有雲。
國朝史調撰。調字勻五，號後齋，晚號「雲臺山人」，華陰人。乾隆丙辰進士，官仙遊縣知縣。是集一卷為其官仙遊時，稟、諭及荒、政、義倉等略；二卷為序、跋、書、論；三卷為《橫渠書院規諭》及《諭子書》，而以《仙遊所定求士三則》冠焉；四卷為《語錄》及《功過式》並以崔紀所作《志銘》附於其後。
國朝郭趙璧撰。趙璧字名瑾，侯官人，乾隆丙辰舉人。是集乃趙璧歿後，其子文煥所編；後其子文海又搜求佚稿附益之，凡古今體詩一百十一首。蓋趙璧喜吟詠，而不自收拾，故散失之餘，所存僅此雲。
國朝帥家相撰。家相字伯子，奉新人。乾隆丁巳進士，官至潯州府知府。是集又名《三十乘書樓集》，中多改竄之處，蓋猶其自訂之原本也。
國朝淩樹屏撰。樹屏字保厘，烏程人。乾隆己未進士，官鳳縣知縣，調咸陽，後改補嘉興府教授。是集賦一卷，詩二十三卷，分十二集，大抵才情奔放之作。
國朝莊綸渭撰。綸渭字對樵，號葦塘，武進人。乾隆壬戌進士，官定海縣知縣。是集為綸渭所手定，其子世駿校刊。《賸草》乃其在定海時，所著雜文及案牘，已載入《定海續志》，又別錄成帙，附於詩集之後焉。
國朝周宣武撰。宣武字燮軒，長沙人，乾隆壬戌進士。是編雜采史事，以六言絕句評論之，或一首詠一事，或一首連類兩三事，不分門目，亦不敘時代後先，每首之末，各附論一篇，六言一體，古今作者頗少，詩家偶一為之，避其難也。宣武獨衍至百首以外，意欲間道出奇，然終不能見長也。
國朝郭植撰。植有經史問，已著錄，是集分四編：一曰《雪竹草堂集》，一曰《北遊集》，一曰《台江草》，一曰《溫陵草》，以集中編年考之，迄於辛酉，蓋其鄉試中式之後所刊也。
國朝邵齊燾撰。齊燾字荀慈，昭文人。乾隆壬戌進士，官翰林院編修。是集凡詩三卷，文六卷，乃其晚年所自定。詩文皆不分體，大抵駢偶之作為多，為四六之文者，陳維崧一派，以博麗為宗，其弊也膚廓；吳綺一派，以秀潤為宗，其弊也甜熟；章藻功一派，以工切細巧為宗，其弊也刻鏤纖小。齊燾欲矯三家之失，故所作以氣格排奡，色澤斑駁為宗，以自拔於蹊徑，而斧痕則尚未渾化也。
國朝張用天撰。用天字用六，號誠庵，婁縣人。是集刻於乾隆甲子，有用天《自序》。其詩氣體勻整，而捶字往往未堅，句法亦多沿襲，如《板橋吟》中「紅歸水上桃花簇，青入煙中柳葉齊」，則直點竄杜甫句矣。
國朝範泰恆撰。泰恆字無厓，河內人。乾隆乙丑進士，改庶起士，外補崇義縣知縣。此集皆其所為古文；後附其祖父《墓表》、祖母《壽序》，皆他人作，而末又綴以泰恆代文六篇。編次不倫，疑《墓表》、《壽序》即泰恆自作，嫁名於人，後仍收之集中耳。然究非體例也。
國朝趙秉忠撰。秉忠字景光，號秋墅，興化人，乾隆乙丑進士，改庶起士，未散館而卒。是集皆古今體詩，末附《蘆中集》，乃哭其子春祈而作也。
國朝陳道撰。道字紹洙，號凝齋，江西新城人，乾隆戊辰進士。是集為其子守誠等所刊，凡文六卷，詩二卷，中頗多講學之作。
國朝萬光泰撰。光泰字循初，秀水人，乾隆庚午舉人。是集其所自定，卷一曰《南邨草堂集》，卷二曰《欒於集》，卷三、卷四曰《聞魚閣集》，卷五曰《北郭草堂集》，卷六、卷七曰《江船集》，卷八曰《聞魚閣續集》，卷九曰《觚屋集》，卷十曰《江船續集》，卷十一曰《五上春司集》，卷十二曰《青乳軒集》。前有汪孟鋗《序》，稱循初計偕北上，以病卒。方病中，薈自定詩十二卷，一緘寄餘，有可存則付令子存之；不者毀之之說。又稱刻既成，取循初別字，題曰《柘坡居士集》。其古文、詩餘極夥，聞手自毀去外，雜著十六種，則皆其自定緘寄者，俟他日續刻，云云。蓋光泰才思富贍，篇什頗多，後乃悔其少作，所存止此也。
國朝鄭際熙撰。際熙字大純，侯官人。乾隆丙子舉人，年三十六而卒。是集為其弟際唐等所刊，凡詩二卷，文一卷。文中有《杜律篇法序》一篇，稱能詩者，未嘗先言法，而自中法，且神而明之，變化以自成其法；未有案一定之科條而譜之，舍其性情才力，俯首以從法也。其論亦足破拘攣之說，其書則未之見也。
國朝蔡以封撰。以封字桐川，嘉善人，由優貢生官桐鄉訓導。是集凡古今體詩八十五首，擬樂府四十六首，皆其監敷文書院，恭逢聖駕南巡，率諸生迎駕時所賦也。
國朝徐以泰撰。以泰字陶尊，德清人。國子監生，乾隆二十二年官陽曲縣知縣。其詩皆早年之作，故骨格未就，而時有雋句，如《詠鷹翎扇》，「附人終在手，斷翮尚生風」一聯，亦頗工點染也。
國朝張庚撰。庚有《通鑒綱目釋地糾繆》，已著錄。庚少孤貧，賣畫養母，以餘力為古文。是集，乃其七十三歲所自編。中《傳》、《志》之文居十之七，多述忠孝節義之事。
國朝金農撰。農字壽門，錢塘人，客於揚州。書畫皆以奇逸自喜，詩亦如之。其名「冬心」者，取崔國輔「寂寥抱冬心」之語也。
國朝曹庭棟撰。庭棟有《易准》，已著錄。是集，凡分七稿，每稿各為《小序》，其書齋中有「產鶴亭」，因以名集。故集中詠鶴詩最多。其第二稿別題曰《魏塘紀勝》，第七稿亦別題曰《續魏塘紀勝》，蓋嘉善舊隸嘉興路，為魏塘鎮，亦名武塘，明宣德五年始析為縣。庭棟先詠其名跡為一百首，又續成五十首也。
國朝閻循觀撰。循觀有《尚書續記》，已著錄。是編，其所著古文也。其文謹嚴，頗不苟作。循觀歿後，其同學韓夢周為搜輯編次，《序》而刊之，僅五十七篇。
△《《山曆》崌山人集》•八卷（禮部主事任大椿家藏本）
國朝汪舸撰。舸字可舟，婺源人，流寓揚州。性不諧物，偃蹇貧病以歿。是集為舸所自定，斷自五十歲以後。乾隆庚寅，杭世駿為之《序》，並附錄《世駿與沈沃田書》，盛稱其《和丁隱君貝葉經歌》、《長春觀老子像》絕句雲。
國朝李鍇撰。鍇有《尚史》，已著錄。鍇卜居盤山，優遊泉石以終。故其詩意思蕭散，挺然拔俗，大都有古松奇石之態，而刻意求高，務思擺脫，亦往往有劖削骨立，斧鑿留痕；較王世貞所謂高叔嗣詩，如「空山鼓琴，沈思忽往，木葉盡脫，石氣自青」者，則猶有一間之未達。蓋可以著力之處，精思者得之；不容著力之處，精思者反失之也。第一卷皆擬古樂府，古人音節既不可得，乃詰屈其詞，以意為之。題下所注，如《朱礴》下注曰：建鼓殷所作，棲翔鷺於上，或曰：鷺鼓精。此吳兢《解題本》說也。《臨高臺下》注曰：趨帝鄉而會瑤台也，借寓遊仙，已非原解。《雉子斑》下注曰：《關雎》之類。則純非古題之意，又不知其寓意所在。卷中大抵類此，殊不可解也。
國朝陳景元撰。景元號石閭，鑲紅旗漢軍。生平作字，效晉；作詩，效漢，務欲自拔於流俗之上。是集，乃其手書擬古詩六十餘首，以貽雷鋐者。前有短劄，亦其手書。鋐並鉤摹筆跡刻之，紙版頗為精好。景元詩雖以漢為宗，而性既孤僻，思複刻峭，結習所近，乃在孟郊、賈島之間。如米摹晉帖，矩度不失二王；而波勒鉤剔，乃時時露其本法。於漢人不彫不琢之意，未能全似也。此本以篇頁較少，不能成帙，舊附於李鍇《睫巢集》以行，然二人同時倡和，名亦相齊，未可列諸附綴，故仍各著於錄焉。
國朝高鳳翰撰。鳳翰字西園，晚自號「南阜山人」，又曰歸雲老人，膠州人。嘗以縣丞署壩鹽大使，患風痹，罷歸卒。鳳翰工於書畫，筆墨脫灑，不主故常；風痹後右臂已廢，乃以左臂揮灑，益疏野有天趣。間作詩歌，不甚研煉，往往頹唐自放，亦不甚局於繩尺；然天分絕高，興之所至，亦時有清詞麗句，故少時以詩謁王士禎，極稱賞之。生平所作凡三千餘首，曰《擊林集》，曰《湖海集》，曰《岫雲集》，曰《鴻雪集》，曰《歸雲集》，曰《歸雲續集》，曰《青蓮集》。晚年貧病，且死，自《跋》其後曰：「盲子頑孫，篋笥誰付？不知後來所作，尚複幾許，亦不知得成卷與冊否？尚有人拾取於蛛絲蠹腹之餘，以少得流傳於人世否？露電茫茫，老病日篤，死且不知何時，而猶惓惓於此故紙窠中物。愚哉南阜，不直達人一笑矣。」其志亦可哀也。
國朝李遠撰。遠字君宏，益都人。是集皆五七言近體。吐屬亦頗恬雅，其刊版字畫，悉從《說文》，以小篆改隸，詭形怪態，則殊為好異。
國朝鄧汝功撰。汝功字謙持，聊城人，乾隆乙未進士。傳臚後即病歸，未及釋褐而卒。是集，乃其友桂林府同知李文藻所刊。文藻《序》，稱其古體出於韓、蘇，近體似錢、郎，皆非止境。蓋其天分頗高，而得年不永，功候則尚未成就雲。
國朝張侗撰。侗字同人，一字石民，諸城人。是集，前有方邁所作《侗小傳》，稱其有孝行，多奇節，蓋亦孤高之士。其文則欲擺脫町畦，乙乙冥冥，別標象外之趣；而反墮「公安」、「竟陵」派中。蓋存一不落窠臼之意，即其窠臼矣。
國朝胡慶豫撰。慶豫字雝求，號東坪，平湖人，歲貢生。是集卷一曰《南浦吟》，客江右時所作；卷二曰《昭陽小稿》，客邗江時所作；卷三曰《北徵集》，赴京道中及寓京師時所作；卷四、卷五曰《西征草》，入關中及流寓西蜀時所作；卷六、卷七、卷八曰《桐軒集》，則裏居所作也。其詩以雅淡為宗，而未能超詣。
國朝張文瑞撰。文瑞字雲表，「六湖」其號也，蕭山人，官青州府同知。其詩凡分十八集，其私印曰「少陵私淑」，又曰「五言長城」，自命頗高。所作，則大抵以秀潤為工也。
國朝王令撰。令字仲錫，渭南人，由拔貢生官至廣東按察使。是編分金、石、絲、竹、匏、土、革、木八集。《自序》謂，皆適性自樂之言，蓋沿波鍾、譚，全非慶陽、武功以來，秦中舊格矣。
國朝王令撰。是編，乃其所著雜文，詞多蹇澀，似沿其鄉文翔鳳餘派。又好用釋典，頗雜宗門語錄，所作《詩話》，如紀隴西施妙玉在冥中代高素臣作詩，還魂遂為夫婦事。亦多類唐人說部也。
國朝石球撰。球字鳴虞，嘉定人。其近體詩頗有風致，而骨格未堅，徐樹紳《序》，稱球自以生平蹤跡，少所涉曆，無瑰偉奇特之觀，故亦罕沉博絕麗之作。可謂自知矣。
國朝閔南仲撰。南仲字湘人，號石漁，湖州人，其詩以新穎為宗，體格頗近金、元。
國朝許昌國撰。昌國字仔賡，原字一清，荊溪人，歲貢生。是書首《雜著》，次《論學》，次《論古》，次《課徒訓兒》，各為一卷，大抵皆語錄之類。《後集》一卷，則附錄也。末有其子重炎所作《年譜》，按其事狀，蓋亦篤行好修之士，故集中講學之語，多能切實近理，特不以著作見長耳。
國朝許重炎撰。重炎字少來，荊溪人。是集多講學之文，而持論平允，無喧爭門戶之習，於忠孝節義，尤睠睠表章，亦非空談性命，自號聖賢者流。文則縱橫曼衍，惟意所如，不能一一入格也。
國朝郭振遐撰。振遐字中洲，汾陽人，寄居揚州。詩頗率易，至以大禹、顏回自比，尤為狂縱矣。
國朝王鳳九撰。鳳九，仙遊人。是集《自序》謂仿《笠澤叢書》之例，故以匯書名之。中多講易之文，其說皆宗程、朱；詩則有《韻語錄》也。
國朝吳盛藻撰。盛藻字觀壯，和州人。由拔貢生官至廣東按察司副使。其詩、文皆惟意所如，罄所欲言而止。
國朝林璐撰。璐字鹿菴，錢塘人。是集，皆其所著雜文，僅數十篇，相其版式，蓋陸續開雕，尚未編定成帙。其《安溪懷古序》，信建文出亡為真，殊為未考；所記顏允紹、郭少尹等事，皆足裨史之闕。特敍述稍冗，筆力稍弱耳。
國朝唐之鳳撰。之鳳字武曾，烏程人。其詩多愁苦之音，擬古諸作，亦頗具體，然未能變化。末附《碎玉合編》二卷，一題唐雲禎予霖著，一題唐德遠深源著，蓋之鳳兄弟行也。
國朝戚玾撰。玾字後升，泗州人，由優貢授知縣。所作好為新語，「公安」、「竟陵」之流派也。
國朝林之茜撰。之茜字素園，楊夢琬《序》，稱其產於魯，客於楚，其自署曰「孝感」，蓋寓籍也。其取法在中唐、南宋之間，而學力則未逮焉。
──右「別集類」一千五百六十八部，一萬六千四百三十九卷內六十六部無卷數，皆附《存目》。
