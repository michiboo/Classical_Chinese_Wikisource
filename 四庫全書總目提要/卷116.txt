
卷一百十六 子部二十六
○譜錄類存目

梁江淹撰。淹字文通，濟陽考城人。官至散騎常侍左衛將軍。封醴陵侯。諡曰憲。事蹟具《梁書》本傳。齊永明中，掘地得古銅劍，淹因詮次劍事，考古人鑄兵用銅，後世鑄兵用鐵原委，以為之贊。雖文止一篇，然《宋史•藝文志》、《文獻通考》皆著於錄，故附存其目焉。

明郭子章撰。子章有《蠙衣生易解》，已著錄。是編皆記劍事，分上、下二篇。前有自序，謂上篇據劍之實者紀之。下卷則紀其寓言，如《莊子》所謂天子劍、諸侯劍之類是也。

明錢希言撰。希言字簡棲，吳縣人。是編所載皆歷代劍事，亦陶弘景《刀劍錄》之流。而採摭繁蕪，分類亦嫌冗瑣。

宋呂大臨撰。大臨《原書》十六卷，已著錄。此本無續圖及釋文，乃元大德己亥茶陵陳翼子所重刊。附以諸家之考證，已非呂氏之舊，且亦自多謬誤。如河南張氏戠敦條下雲，愚案前惟蓋存，又雲形制與伯百父敦相似，而無耳，圖像亦非蓋形，必是謬誤。今考所雲惟蓋存者，乃中言父旅敦正作蓋形，此條原文但有形制與伯百父敦略相似字，無惟蓋存字，翼子云雲，非所刻大臨原本佚脫惟蓋存三字，即誤連上文為一條，以原文不訛為訛也。明萬曆中，遂州鄭樸重刊之。新都楊明時繪圖及摹篆，而題其首曰元默齋羅更翁考訂。今考卷前陳才子序，稱吾弟翼甫，廣呂公好古素志，屬羅兄更翁臨本，且更翁刻以傳世，並采諸老辨證，附左方，則似繪圖刊版並考證皆出更翁。至翼子序則雲，命友臨本，刊訛刻傳，且采諸君子辨證附其下，或嗤予刓精芻狗之器云云。則似臨圖及篆者為更翁，增考證者實翼子。兩序皆語意蹇澀，其出誰手，竟不可明。今既未見茶陵刊版作何題署，姑闕疑焉可矣。

舊本題宋張掄撰。掄字材甫，履貫未詳。周密《武林舊事》載乾道三年三月高宗幸聚景園，知閣張掄進柳梢青詞，蒙宣賜。淳熙六年三月再幸聚景園，掄進壺中天慢詞，賜金杯盤法錦。是年九月，孝宗幸絳華宮，掄進臨江仙詞，則亦能文之士。又王應麟《玉海》曰，張掄為《易卦補遺》，其說曰，易以初上二爻為定體，以中四爻為變。系辭謂之中爻，先儒謂之互體。所謂雜物撰德，辨是與非，八卦互成，剛柔相易之道，非此無見焉。則掄亦留心於經術。又，張端義《貴耳集》曰，孝宗朝幸臣雖多，其讀書作文不減儒生，應制燕間，未可輕視。當倉卒翰墨之奉，豈容宿撰。其人有曾覿、龍大淵、張掄、徐本中、王忭、劉弼，當時士大夫，少有不游曾、龍、張、徐之門者，則掄亦狎客之流。然《宋史•佞倖傳》僅有曾覿、龍大淵、王忭，不列掄等，則但以詞章邀寵，未亂政也。是書宋以來諸家書目皆不著錄。據書末毛晉跋稱，晉得於范景文，景文得於於奕正。至奕正從何得之，則莫明所自。上卷凡九十八事，下卷凡九十七事，皆漢以前物。漢以後者惟梁中大同博山爐一器。
其中如上卷之周文王鼎、商若癸鼎、父辛鼎、商持刀祖乙卣、周召父彝、商父辛尊、商父癸尊、商父庚觚、商持刀父已鼎、周淮父卣、周虎斝、周季父鼎、周南宮中鼎、商癸鼎、商瞿鼎、商貫耳弓壺、商亞虎父丁鼎、商祖戊尊、商兄癸卣、周己酉方彝、周觚稜壺、周女鼎、商子孫父辛彝、周叔液鼎、商父巳鼎、周宰辟父敦、周刺公敦、周孟皇父彝，下卷如商冀父辛卣、周舉巳尊，商父丁尊、周仲丁壺、商父巳尊、商象形饕餮鼎、商龍鳳方尊、周犠尊、商伯伸鼎、商夔龍饕餮鼎、周節鼎、周中鼎、周婦氏鼎、商提梁田鳳卣、漢麟瓶、周虯紐鐘、周樂司徒卣、漢獸耳圓壺、漢提梁小匾壺、商祖丙爵、商子孫巳爵、周仲偁父鼎，皆即《博古圖》之文，割剝點竄，詞義往往不通。其他諸器，亦皆《博古圖》所載，惟上卷商虎乳彝、周言鼎、周尹鼎、周獸足鼎，下卷商祖癸鼎、周乙父鼎、周公命鼎、周方鼎、商立戈父辛鼎、商父辛鼎，為《博古圖》所不收而已。考《館閣續錄》所載南渡後古器儲藏秘省者，凡四百十八事，淳熙以後續降付四十事，別有不知名者二十三事。嘉定以後續降付八十三事。與此書所錄，數既不符，而此書所載商冀父辛卣、父辛鼎、周南宮中鼎、周女鼎，皆嘉定十八年十一月所續降付，何以先著錄於紹興中？其為明代妄人剽《博古圖》而偽作，更無疑義。毛晉刻入《津逮秘書》，蓋未詳考其文也。

題雲王士祿圖釋，林佶增益。實則張潮所輯也。潮字山來，徽州人。《焦山古鼎》，久已不存，世僅傳其銘識。士祿所據者，程邃之本。佶所據者，徐《火勃》之本。二本互有得失，潮則又就寺中重刻石本為之，益失真矣。

明陸深撰。深有《南巡日錄》，已著錄。是書雜錄古人奇器名目，各標出處。末附以江東藏書目錄，經第一，理學第二，史第三，古書第四，諸子第五，文集第六，詩集第七，類書第八，雜史第九，地誌第十，韻書第十一，小學醫學第十二，雜流第十三，又特為制書一類。其義例與歷代書目頗有不同。蓋深以意為之，非古法也。

明胡文煥編。文煥有《文會堂琴譜》，已著錄。是書於每一古器，各繪一圖。先以《博古圖》、《考古圖》，次以欣賞編。欣賞編者，即抄襲《說郛》內之《古玉圖》也。《古玉圖》元人朱德潤編，有德潤自序。刻《說郛》者既失其序，而沈潤卿欣賞編又沒所自來。文煥此書，遂直以為據。欣賞編訛以傳訛，其無所考證可見。況博古、考古二圖所載甚備，乃每器僅擇其一，亦不知其何取。末附總說一卷，則全襲《博古圖》之文，益為弇鄙。《博古圖》成於宣和禁絕史學之日，引據原疏，文煥不能考定，乃剽竊割裂，又從而汨亂之。其鉤摹古篆，亦不解古人筆法，尤誤謬百出。不知而作，其此書之謂歟。

不著撰人名氏。取嚴嵩家藏弆書畫器玩之目，匯為一冊，亦鈐山籍官簿之類也。所紀皆摘珍異者錄之，非其全籍。然古琴而至五十餘張，亦何止元載之胡椒八百斛乎？

舊本題宋龍大淵等奉敕撰。《宋史•藝文志》不載。他家著錄者皆未之及。尤袤《遂初堂書目》有《譜錄》一門，自《博古》、《考古圖》外，尚有李伯時《古器圖》、晏氏《辨古圖》、《八寶記》、《玉璽譜》諸目，亦無是書之名。朱澤民《古玉圖》作於元時，亦不言曾見是書。莫審其所自來。今即其前列修書諸臣職銜，以史傳考證，舛互之處，不可枚舉。案宋制，凡修書處有提舉監修、詳定、編修諸職名，從無總裁、副總裁之稱，其可疑一也。宋制，翰林學士承旨以學士久次者為之。《宋史•佞倖傳》載龍大淵紹興中為建王內知客，孝宗受禪，自左武大夫除樞密副都承旨，知閤門事，出為江東總管。是大淵官本武階，不應為是職。又提舉嵩山崇福宮下加一使字，宋制亦無此名。且傳稱大淵於乾道四年死，此書作於淳熙三年，在大淵死後九年，何得尚領修纂之事？其可疑二也。又宇文粹中列銜稱翰林直學士，考南宋《館閣錄》及《翰院題名記》，自乾道至淳熙，僅有王淮、崔敦詩、胡元質、周必大、程叔達諸人，無粹中之名。其可疑三也。又《宋史•佞倖傳》載曾覿字純甫，汴人，紹興中為建王內知客。孝宗以潛邸舊人，除權知閤門事，淳熙元年除開府儀同三司，六年加少保，醴泉觀使。今是書既作於淳熙三年，而於覿之列銜僅稱檢校工部侍郎，轉無儀同三司之稱，且考《宋志》檢校官一十九，但有檢校尚書，從無檢校侍郎者，殊為不合。其可疑四也。張掄即明人所稱作《紹興內府古器評》者，《武林舊事》稱為知閤張掄，蓋其官為知閤門事，亦武臣之職。而是書乃作提舉徽猷閣。按徽猷閣為哲宗禦書閣，據《宋志》只設有學士、待制、直閣，並無提舉一官。若提舉秘閣則當用宰執，又非掄所應為。顯為不考宋制，因知閤而附會之。
其可疑五也。《宋志》皇城司但有幹當官，無提舉之名。此作提舉皇城司事張青，與志不合。其可疑六也。又士祿列銜稱帶禦器械忠州防禦使，直寶文閣。葉盛列銜稱帶禦器械汝州團練使，直敷文閣。案帶禦器械防禦團練皆環衛武臣所授階官，而直閣為文臣貼職，南宋一代，從未有以加武職者。其可疑七也。北宋有太常禮儀院，元豐定官制，已歸併太常寺，南渡無禮儀院之名，而此又有太常禮儀院使錢萬選，其可疑八也。《書畫譜》引陳善《杭州志》，載劉松年於甯宗朝進《耕織圖》稱旨，賜金帶。此書作於淳熙初，距甯宗即位尚二十年，而已雲賜金帶，其可疑九也。《圖繪寶鑒》稱李唐官成忠郎，畫院待詔，而此乃作儒林郎，既不相合，且唐在徽宗朝已入畫院，建炎中以邵宏淵薦，授待詔，《圖繪寶鑒》稱其時已年近八十，淳熙距建炎五十年，不應其人尚存，其可疑十也。《畫史會要》稱馬遠為光、寧朝待詔，陳善杭州志稱夏圭為甯宗朝待詔，今淳熙初已有其名，時代不符，其可疑十一也。《宋志》樞密院無都事，工部無司務，文思院只有提轄監管監門諸職，無掌院之名，種種乖錯不合，其可疑十二也。此必後人假託宋時官本，又偽造銜名以證之，而不加考據，妄為捃摭，遂致舛錯乖互，不能自掩其跡。其亦不善作偽者矣。

宋洪遵撰。遵有《翰苑群書》，已著錄。是書匯輯歷代錢圖，分為九品，自皇王偏霸以及荒外之國，凡有文字可紀，形象可繪者，莫不畢載，頗為詳博。然歷代之錢，不能盡傳於後代。遵自序稱嘗得古泉百有餘品，是遵所目驗，宜為之圖。他如周太公泉形圜函方，猶有漢食貨志可據；若虞、夏、商泉，何由識而圖之。且《漢志》雲太公為圜函方形，則前無是形可知。遵乃使虞、夏、商盡作周泉形，不亦謬耶？至道書天帝用泉，語本俚妄，遵亦以意而繪形，則其誕彌甚矣。是又務求詳博之過也。

不著撰人名氏。考其書中所記，乃南宋臨安市賈所編也。所載金珠玉石以及器用等類，具詳出產價值，及真偽形狀。每種前載七言絕句一首，取便記誦，詞皆猥鄙。首載玉璽一條，非可估易之物，尤為不倫。

舊本題宋黃伯思撰。考伯思為北宋時人，卒於徽宗初年。此本前有自序，乃題紹熙甲寅十二月丙午，則南宋光宗之五年。如謂為紹聖之誤，則紹聖四年起甲戌盡丁丑，實無甲寅。前乎此者，甲寅為神宗熙寧七年，後乎此者，甲寅為高宗紹興二十四年，亦皆不相及。又伯思字長睿，而序末題雲林居士黃長睿伯思序，以字為名，以名為字，尤舛誤顛倒，殆後人所依託也。其法初以幾長七尺者二，長五尺二寸五分者二，長三尺五寸者二，皆廣一尺七寸五分，高二尺八寸，縱橫錯綜，而列之為二十體，變為四十名。謂之骰子桌，取其六數也。後增一幾，易名七星。衍為二十五體，變為六十八名，各標目而系以說，蓋閒適者遊戲之具。陶宗儀已收之《說郛》中，此後人錄出別行之本也。

明黃鶴撰。鶴字修翎，宜興人。嘉靖己未進士。所居宅名槎居，有仰陶亭、空中閣諸勝，皆自出意匠為之。此譜乃敘其宮室器服構造之制，而各系以銘。語意纖仄，體近俳諧，其一點園銘，尤為鄙俚。

明嚴澂撰。澂有《松弦館琴譜》，已著錄。是編因《燕幾圖》而變通之。《燕幾》以方幾長短相參，此則以句股之形作三角相錯，形如蝶翅，故曰《蝶幾》。其式有三，其制有六，其數十有三，其變化之式凡一百有餘，較《燕幾圖》頗巧雲。

明鍾嶽秀撰。岳秀字泰華，自署曰江右人，其邑裏則未詳也。是編仿蘇易簡《文房四譜》而稍廣之。所采自唐韓愈《毛穎傳》以下，凡為筆墨研紙而作者，分體編輯。其事蹟則隨文附見，而嶽秀所自作者亦載焉。體例纖仄。採摭尤為蕪雜，遠不及蘇氏書也。

明江貞撰。貞字吉夫，婺源人。官紹興府教授。其書以饒州守葉良貴與其弟東昌守良器所撰《硯志》及貞族祖遜《硯譜》參訂成編。大約皆以宋治平《歙硯譜》、洪適《硯說》為藍本，而稍增益之也。

明程君房撰。君房，歙縣人。是編以所制諸墨，摹畫成圖，分為六類，曰元工，曰輿地，曰人官，曰物華，曰儒箴，曰緇黃。每類各分上、下二卷，雕鏤題識，頗為精巧，與方於魯《墨譜》鬥新角異，實兩不相下。考沈德符《飛鳧語》，略載方、程兩人以名相軋為深讎。程墨嘗介內廷，進之神宗，方於魯恨之。程以不良死，實方之力。真墨妖，亦墨兵也。姜紹書《韻石齋筆談》則雲方、程以治墨互相角勝，方匯《墨譜》倩名手為圖，刻畫研精，細入毫髮，程作《墨苑》以矯之。蓋於魯微時，曾受造墨法於君房，仍假館授粲。程有妾頗美麗，其妻妒而出之，正方所慕，令媒者輾轉謀娶，程訟之有司，遂成隙。未幾程坐殺人系獄，疑方陰嗾之，故《墨苑》內繪中山狼以詆方焉。二書所載雖情事稍殊，而其為構釁則一。夫以松煤小技而互相傾陷若此，方之傾險固不足道，程必百計以圖報，是何所見之未廣乎？

明方於魯撰。於魯初名大激，後以字行，改字建元，歙縣人。初亦頗學為詩，汪道昆與之聯姻，招入豐幹社，獎飾甚至。後得程君房墨法，乃改而制墨，與君房相軋，彎弓射羿，世兩譏焉。此編乃所作《墨譜》。首列同時諸人投贈之作，下分國寶、國華、博古、博物、法寶、鴻寶六類。上自符璽圭璧，下至雜佩，凡三百八十五式，摹繪精細，各系題贊，亦備列真草隸篆之文，頗為工巧。然其意主於炫耀以求名，故所繪僅墨之形制，與程氏爭勝於刻鏤間耳，於墨法未嘗一講也。

國朝張仁熙撰。仁熙字長人，號藕灣，廣濟人。是編乃宋犖為黃州通判時，仁熙品其所藏之墨。以《漫堂墨品》所紀年月推之，蓋作於康熙辛亥。自方中正牛舌墨以下凡三十六種，意以配蘇軾雪堂試墨三十六丸也。

國朝宋犖撰。犖有《滄浪小志》，已著錄。犖所藏墨，張仁熙既為品次。越十四年，為康熙甲子，又積得三十四丸，各列形狀款識，與前品體例略同。惟兼載相贈之人與墨之銖兩輕重，其文差詳。然二書所載皆明中葉以後墨，無古制也。

國朝曹素功編。素功字聖臣，歙縣人。歲貢生。工於制墨。所制紫玉光、天琛、蒼龍珠、天瑞、豹囊、叢賞、青麟髓、千秋光、筆花、岱雲、寥天一、薇露、浣香玉、五玨文、露紫英、漱金、大國香、蘭煙諸品，僅十八種。不似方、程諸家以誇多鬥巧為事，而大抵適於實用，故士大夫頗重之。是編即一時投贈詩文，素功裒輯成帙者也。

明顧孟容撰。孟容，錢塘人。是書統載歷代冠制。如孔子制司寇冠、杏壇冠、燕居冠，顏、閔、冉、仲制德行冠，曾子制進禮冠，子思制思美冠，孟子制緇布冠，均不見傳記，殊為杜撰。又每冠必繪之為圖，若親見其形制者，虛誕尤甚。卷首有永樂甲辰刑部員外郎尤芳序，謂孟容多藝能，凡所制冠，必遵古制，亦不考之甚矣。

不著撰人名氏，前後亦無序跋。以其書考之，即顧孟容之《冠譜》。作偽者別立新名，而故隱作者之姓字也。

明朱術《土旬》撰。術《土旬》字均焉，自號汝水居士，遼簡王植七世孫。由輔國中尉換授鎮江府通判，遷戶部主事。此書載古今巾式凡三十二圖，自華陽巾以下十三種，或采古書，或徵畫籍，而仿為之。然敘次多舛略，如折上巾、葛巾、幅巾，其尺幅形制，皆可考見，乃略而不敘。又明制本有軟巾諸色，及俗尚之淩雲等巾，亦俱失於登載。至貝葉巾以下十九種，則無所證據，皆術《土旬》以意創為之耳。

明毛晉撰。晉有《毛詩陸疏廣要》，已著錄。是編雜錄香事，或著所出，或不著所出，皆陳因習見之詞，亦多龐雜割裂。如狄香一條雲，灑掃清枕席，鞮芬以狄香。鞮，履也。狄香，外國之香也。注曰，見張衡同聲歌。案灑掃二句，實同聲歌之語。鞮履也以下，乃後人解釋之文，豈得曰見同聲歌乎？全書大抵似此，不足據也。

明林有麟撰。有麟有《青蓮舫琴雅》，已著錄。是編乃有麟於所居素園辟玄池館以聚奇石。因采宣和以後石之見於往籍者凡百種，具繪為圖，綴以前人題詠。始蜀中永甯石，終於松江普照寺達摩石。大抵以意摹寫，未必能一一肖其真也。

明鬱濬撰。濬字開之，松江人。是書成於萬曆丁巳。雜錄古來石名，頗無倫次。又多剽取類書雜記，至屠隆、陳繼儒之語亦據為典故，則大略可睹矣。

國朝宋犖撰。昔蘇軾作《怪石供》，而齊安之石遂名天下。犖官黃州通判時，得其佳者十有六，各為制名。一曰宜春勝，一曰達摩影，一曰紫鴛覆卵，一曰寒潭秋藻，一曰紅蜀錦，一曰朱霞籠月，一曰鬼面石，一曰玉貝葉，一曰三台象，一曰雙白眼，一曰紅蝦蟆，一曰鴝鸜眼，一曰玉蟾蜍，一曰楊妃瘢，一曰賽貓睛，一曰冰天月。各紀其狀而系以贊，成於康熙四年。

國朝毛奇齡撰。奇齡有《仲氏易》，已著錄。是編皆記其客福建時所得壽山諸石，一一詳其形色，凡四十有九。自序謂嘗見友人高兆作《觀石一錄》，流傳人間，故此曰《後錄》。其記壽山之石，明謝在杭始言之，然未之見。後山僧偶磨為印，亦不甚著名。國朝陳自浴乃齎糧開斫，大著於世，其事在康熙戊申。考古人印惟銅玉最夥。顧氏《印藪》或間注綠寶石印，亦不知其為何寶石。其以燈光凍石作印，則始於文彭，國朝初已久行於世，不待康熙七年陳自浴始采而鬻之。奇齡第據所見言之耳。

國朝林佶撰。佶字吉人，侯官人。康熙乙卯舉人。直武英殿壬辰特賜進士，授內閣中書。此瓦乃佶之兄侗得於陝西石門山中，琢以為研，今其後人猶藏之。瓦背一印，外圓而中以格鬥界之。字隨格鬥作三角形，其文曰長生未央。世亦多有拓本。王士禎詩注及此卷末張潮跋均以為長生甘泉四字，誤也。
──右「譜錄類」器物之屬，三十一部，二百十九卷，皆附《存目》。

明陸樹聲撰。樹聲有《平泉題跋》，已著錄。樹聲初入翰林，與嚴嵩不合。罷歸後張居正柄國，欲招致之，亦不肯就。此編即其家居之時與終南山僧明亮同試天池茶而作。分人品、品泉、烹點、嘗茶、茶候、茶侶、茶勳七則，均寥寥數言，姑以寄意而已，不足以資考核也。

明何彬然撰。彬然字文長，一字寧野，蘄州人。是書成於萬曆己未。略仿陸羽《茶經》之例，分種法、審候、採擷、就制、收貯、擇水、候湯、器具、《酉麗》飲九則，後又附茶九難一則。

舊本題曰玉茗堂主人閱。玉茗堂主人，湯顯祖之別號也。顯祖有《五侯鯖》，《字海》已著錄。是編取陸羽之書合為一卷，後附《水辨》、《外集》各一卷，然編次無法，疏舛頗多。如皇甫冉送陸鴻漸山人採茶詩，訛為皇甫曾。歐陽修大明水、浮槎山水二記，列東坡《志林》之後。雀舌下材一條出沈括《夢溪筆談》，題下失注書名，連於唐人張又《新煎茶水記》之後，遂似又新之作。皮日休《茶中雜詠》序刪詩存序，以冠篇首，改名《茶經序》。《陸羽傳》刪去《唐書》舊贊，別加童史氏承敘讚語。冗雜顛倒，毫無體例，顯祖似不至此，殆庸劣坊賈託名歟。

明夏樹芳撰。樹芳字茂卿，江陰人。是編雜錄南北朝至宋、金茶事，不及采造煎試之法，但摭詩句啟實，然疏漏特甚，舛誤亦多。其曰《茶董》者，以《世說記》幹寶為鬼之董狐，襲其文也。前有陳繼儒序，卷首又題繼儒補，其氣類如是，則其書不足詰矣。

明屠本畯撰。本畯有《閩中海錯疏》，已著錄。是編雜論茗事。上卷分溯源、得地、乘時、揆制、藏茗、品泉、候火、定湯八章，下卷分點瀹、辨器、申忌、防濫、戒淆、相宜、衡鑒、元賞八章，每章多引諸書論茶之語，而前引以贊，後系以評。又取陸羽《茶經》分冠各篇，頂格書之，其他諸書皆亞一格書之。然割裂餖飣，已非《茶經》之全文。點瀹二章，並無《茶經》可引，則竟闕之。核其體例，似疏解《茶經》，又不似疏解《茶經》，似增刪《茶經》，又不似增刪《茶經》，紛紜錯亂，殊不解其何意也。

明萬邦寧撰。邦寧，奉節人。天啟壬戌進士。是書不載焙造煎試諸法，惟雜采古今茗事。多從類書撮錄而成，未為博奧。

明許次紓撰。次紓字然明，錢塘人。是書凡三十九則，論採摘收貯烹點之法頗詳。中間擇水一條，誤以金山頂上井為中泠泉，考證殊為疏舛。

國朝劉源長撰。源長字介祉，淮安人。是編上卷記茶品，下卷記飲茶，其分子目三十，冗碎殊甚。卷端題名，自稱曰八十翁。蓋暮年頤養，姑以寄意而已，不足以言著書也。

明徐獻忠撰。獻忠有《吳興掌故集》，已著錄。是編皆品煎茶之水。上卷為總論，一曰源，二曰清，三曰流，四曰甘，五曰寒，六曰品，七曰雜說。下卷詳記諸水，自上池水至金山寒穴泉，目錄列三十四名，而書中多噴霧崖瀑、萬縣西山包泉、雲陽縣天師泉、潼川鹽亭縣飛龍泉、遂寧縣靈泉五名。蓋目錄偶脫。又麻姑山神功泉，目錄在鐵篩泉後，而書則居前，亦誤倒也。其上卷第六篇中駁陸羽所品虎邱石水及二瀑水、吳松江水、張又新所品淮水，第七篇中駁羽煮水初沸調以鹽味之說，亦自有見，然時有自相矛盾者。如上卷論瀑水不可飲，下卷乃列噴霧崖瀑，引張商英之說以為偏宜煮茗。下卷濟南諸泉條中，論珍珠泉湧出珠泡為山氣太盛，不可飲，天臺桐柏宮水條，又謂湧起如珠，甘冽入品。恐亦一時興到之言，不必盡為典要也。舊本題曰《水品全帙》，立名殊不可解。考田崇衡、蔣灼二跋皆稱《水品》，無全帙字，疑書僅一冊，藏弆家插架題簽，於《水品》下寫全帙字，傳寫者誤連為書名也。今從舊跋，仍題曰《水品》焉。

明田藝衡撰。藝衡有《大明同文集》，已著錄。是書凡分十類，一源泉，二石流，三清寒，四甘香，五宜茶，六靈水，七異泉，八江水，九井水，十緒談。大抵原本舊文，未能標異於《水品》、《茶經》之外。

不著撰人名氏。分十六品。首為煎法，以老嫩言者凡三品。次為注法，以緩急言者凡三品。次以器標者凡五品。次以薪論者凡五品。大抵餖飣成書，不足以資觀覽。

舊本題臨安徐炬撰，不著時代。所載賜酺條中有洪武南市十四樓及顧佐奏禁挾妓事，是明人也。其序自雲，采唐汝陽王璡等十三家書而成。然引據每多訛舛，如以梁劉孝標松子玉漿、衛卿雲液二句為送酒與蘇軾之啟，以魏武帝何以解憂、惟有杜康二句為出焦贛《易林》，以月泉吟社村歌聒耳烏鹽角、社酒柔情玉練槌二句與李白遙看漢水鴨頭綠、正似葡萄初潑醅二句皆為杜甫詩，以《水經注》劉白墮之事為出《五鬥先生傳》，以前定錄松醪春之名為東坡詩。如斯之類，幾於條條有之，亦可謂不學無術矣。

明馮時化撰。前有隆慶庚申趙惟卿序，稱時化字應龍，別號與川，晚自號無懷山人，而不著其裏籍。其書分酒系、酒品、酒獻、酒述、酒餘、酒考，皆酒之詩文與故實，然舛陋殊甚。其酒考中一條雲，羽觴見王右軍，其《蘭亭序》雲，羽觴隨波，則其他可知矣。卷末載吳淑《事類賦》中《酒賦》一篇，以補其遺，題曰燕山居士，亦不知其為何許人也。又浙江鮑士恭家別本，其文並同，而改題曰徐渭撰。案書中所載有袁宏道《觴政酒評》，渭集雖宏道所編，然宏道實不及見渭，渭何由收宏道作乎？其為坊賈偽題明矣。

明袁宏道撰。宏道字無學，公安人。萬曆壬辰進士，官至吏部稽勳司郎中。事蹟具《明史•文苑傳》。是書紀觴政凡十六則。前有宏道引語，謂采古科之簡正者，附以新條，為醉鄉甲令。朱國楨《湧幢小品》曰，袁中郎不善飲而好談飲，著有《觴政》一篇，即此書也。

明沈沈撰。自題曰震旦醚民囦囦父。前有自序一首，則稱曰褐之父。囦囦沈沈，名號詭譎，不知何許人。每卷所署校正姓氏，皆稱海陵，則刻於泰州者也。其書仿陸羽《茶經》之體，以類酒事。一卷三目，曰酒、名、器。二卷七目，曰釋、法、造、出、稱、量、飲。三卷六目，曰評、僻、寄、緣、事、異。四卷六目，曰功、德、戒、亂、令、文。雜引諸書，體例叢碎，至以孔子為酒聖，阮籍、陶潛、王績、邵雍為四配，尤妄誕矣。

不著撰人名氏。卷三末載國朝康熙三十年禁止直隸所屬地方以蒸酒糜米穀上諭一條，當為近人所著矣。所錄自經史以及稗乘詩詞凡涉於酒者徵采頗富。分為匯考六卷，總論一卷，紀事五卷，雜錄、外編各一卷，藝文四卷。然編次錯雜，殊乏體裁。每卷之首，空前二行，而以酒部匯考為子目。意其欲輯類書而未成，此其一門之賸稿也。

明汪士賢《山居雜誌》載此書，題曰清漳陳達叟撰，不著時代。《千頃堂書目》亦作達叟，題曰宋人。考左圭《百川學海》載有此書，則宋人無疑。然《百川學海》所刻，其序自稱本心翁，而書前標題乃作門人清漳友善書堂陳達叟編，則達叟乃編其師之書，非所自撰也。所載食品二十種，各系以贊，皆粗糲草具，故曰疏食。《千頃堂書目》加草作蔬，失其旨矣。

元和斯輝撰。和斯輝官飲膳太醫，其始末未詳。是編前有天曆三年進書奏，稱世祖設掌飲膳太醫四人。於《本草》內選無毒，無相反，可久食，補益藥味，與飲食相宜，調和五味。及以每日所造珍品禦膳，所職何人，所用何物，標注於曆，以驗後效。和斯輝自延祐間選充是職，因以進用奇珍異饌，湯膏煎造，及諸家本草名醫方術，並日所必用穀肉果菜，取其性味補益者，集成一書。虞集奉敕為之序。所言皆當時之制，其中如鄒店井水之類，頗足以資考證。惟神仙服食一門，詞多荒誕耳。

舊本題元韓奕撰。奕字公望，平江人。生於元文宗時，入明遁跡不仕，終於布衣。是編仿《古食經》之遺，上卷為醞造、脯鮓、蔬菜三類，下卷為籠造、爐造、糕餅、湯餅、齋食、果實、諸湯、諸藥八類。周履靖校刊，稱為當時豪家所珍。考奕與王賓、王履齊名，明初稱吳中三高士，未必營心刀俎若此，或好事者偽撰，託名於奕耶。周氏《夷門廣牘》、胡氏《格致叢書》、曹氏《學海類編》所載古書，十有九偽，大抵不足據也。

元賈銘撰。銘，海寧人，自號華山老人。元時嘗官萬戶。入明已百歲，太祖召見，問其平日頤養之法。對雲，要在慎飲食。因以此書進覽，賜宴禮部而回。至百有六歲乃卒。書中所載，自水火以及蔬果諸物，各疏其反忌，皆從諸家本草中摘敘成書。自序謂物性有相反相忌，《本草》疏注各物，皆損益相半，令人莫可適從，茲專選其反忌，匯成一編。然別無出於《本草》之外者，不足取也。

不著撰人名氏，舊本題曰元人，亦臆度之也。其書雜記飲食故事。所采如《酉陽雜俎》、《東京夢華錄》、《武林舊事》之類，大抵習見。又以《饌史》為名，而波及食量，已為支蔓。乃並劉邕嗜痂，權長孺嗜爪甲，鮮于叔明嗜臭蟲事，亦並闌入。皆與饌無涉，益乖體例矣。

不著撰人名氏。所言皆製造飲食法度科例，分類編次。有汝陽史維泉序，曰，東原鬻書，李順之購得善本，目之曰《天廚聚珍妙饌集》，將鋟梓以廣其傳。蓋舊有其書，而李順之刻之，為題此名，當時已不知誰所作矣。

國朝曹寅撰。寅字子清，號楝亭，鑲藍旗漢軍。康熙中巡視兩淮鹽政，加通政司銜，是編以前代所傳飲膳之法，匯成一編。一曰宋王灼糖霜譜，二、三曰宋東谿遯叟粥品及粉面品，四曰元倪瓚泉史，五曰元海濱逸叟制脯鮓法，六曰明王叔承釀錄，七曰明釋智舷茗箋，八、九曰明灌畦老叟蔬香譜及制蔬品法。中間糖霜譜，寅已別刻入所輯楝亭十種，其他亦頗散見於《說郛》諸書雲。
──右「譜錄類」食譜之屬，二十三部，六十四卷，內一部無卷數，皆附《存目》。

宋周必大撰。必大有《玉堂雜記》，已著錄。唐昌觀玉蕊花，傳自唐時。宋祁疑為瓊花，黃庭堅以為瑒花，必大以為皆非是，故記所目驗者辨證之。原載《平園集》中。此本乃毛晉摘出，刻入《津逮秘書》者也。

明楊端撰。端字惟正，鄞縣人。成化間寓居揚州。是集採摭前人瓊花篇什，匯為一編，以備故實。首冠杜斿《瓊花記》，故或題曰杜斿《瓊花譜》。考斿，宋人，字叔高，端平初以布衣召入館閣校讎，此本載及元，明，非斿作也。又錢曾《讀書敏求記》載《瓊花考》一卷，成化丁未楊端木輯，與此本序文年月合，當即一人一書，錢曾衍一木字耳。范欽天一閣所藏別有《揚州瓊花集》，以雜文為一卷，詩為一卷，詞為一卷，蓋即因此本而分析其卷帙，亦題曰楊端，則木字為誤增審矣。

宋陸遊撰。遊有《入蜀記》，已著錄。是編記蜀天彭花事之盛，已載《渭南文集》第四十二卷。此其別行之本也。

不著撰人名氏。《千頃堂書目》列朱統《牡丹志》後，疑亦統作也。亳之牡丹始薛蕙，亳之《牡丹志》始薛鳳翔。此本與鳳翔書不同，而簡略殊甚。後附牡丹雜事四條。第一條稱神隱者，乃明甯王權之別號。第二條稱上皇召至驪山，當為唐玄宗。第三條稱太祖斷宮嬪腕者，不知為明為宋，大抵齊東之語。第四條乃張鎡牡丹會事。皆與亳州無與，不審何以載入也。

明薛鳳翔撰。鳳翔字公儀，亳州人。由例貢仕至鴻臚寺少卿。明時亳中牡丹最盛，鳳翔家園種藝尤多，因著是編，蓋本歐陽修譜而推廣之。然記一花木之微，至於規仿史例，為紀、表、書、傳、外傳、別傳、花考、神異、方術、藝文等目，則明人粉飾之習，不及修譜之簡質有體矣。

明王思義編。思義有《宋史纂要》，已著錄。是編凡梅圖二卷，詠梅詩詞文賦二十二卷，終以畫梅圖譜二卷。

宋王貴學撰。貴學字進叔，臨江人。譜凡六則，一曰品第之等，二曰灌溉之候，三曰分析之法，四曰沙泥之宜，五曰愛養之地，六曰蘭品之產。貴學不知何許人。是書諸家書目亦皆不著錄，惟見於陶宗儀《說郛》。王世貞嘗雲，《蘭譜》惟宋王進叔本為最善，蓋即指《說郛》本也。此本為毛晉所刊，蓋得諸金壇於鏘者。然視《說郛》本尚少三十餘條，則已非完書矣。

是書上卷為《蘭易》，一名《天根易》，題宋鹿亭翁撰。朱彝尊《經義考》載其自序雲，《蘭易》始於複，故曰天根。又載馮京序雲，《蘭易》一卷，受之四明山中田父，書端稱鹿亭翁著。按《郡縣誌》，山有鹿亭，今迷不知處，無問作者姓氏矣，要是宋代隱者云云。此本已無自序，蓋傳寫佚之。其書以複、臨、泰、大壯、夬、乾、姤、遯、否觀、剝、坤十二月卦為蘭消長之機，每卦各綴以詞，其文如彖，下又各系以詞，其文如象傳，備述出納栽培之法，蓋戲仿《周易》為《蘭譜》耳。又附口訣二條，蘭月令十二章，不知誰作。下卷為《蘭易十二翼》，述養蘭宜忌十二條，題曰蕈溪子，考《經義考》載馮京序，此本題曰蕈溪子，則蕈溪子即京也。其序稱鹿亭翁為宋代隱者，則非宋之馮京，當別一人而同姓名矣。末為《蘭史》一卷，亦題蕈溪子撰。首列蘭表，依漢書古今人表例，分列九等，而下中、下下二等，闕而不錄。次為蘭本紀，所列凡三種。次為蘭世家，所列凡十一種。次為蘭列傳，所列凡二十種。次為蘭外紀，所列凡九種。次為蘭外傳，所列凡五種。蓋鹿亭翁戲擬經，京既戲擬傳，又戲擬史也。其《蘭易》為詞人狡犬會之作，與《易》義本無所涉，朱彝尊列之擬經門中，殊乖體例。今並改列之譜錄，庶存其真焉。

國朝陸廷燦撰。廷燦有《續茶經》，已著錄。廷燦居南朔鎮，在槎溪之上，藝菊數畝，王翬為繪《藝菊圖》，一時多為題詠。廷燦因廣徵菊事，以作此志。凡分六類，曰考，曰譜，曰法，曰文，曰詩，曰詞，而以藝菊圖題詞附之。

舊本題樸靜子撰，不著名氏。前有康熙己亥自序，蓋其官漳州時所作也。茶花盛於閩南，而以日本洋種為尤勝。是編上卷為花品，凡四十三種。其文欲以新雋冷峭學屠隆、陳繼儒之步，而纖佻彌甚。如敘虎斑曰，經紅緯白，依稀借機杼於陰陽，非錦之一種而何。不然，騶虞仁獸，血跡安從掩異文？補錄雄品，風來樹底，莫教咆哮於芳叢云云。是何等語乎？中卷為詠花之作，凡七言絕句六十七首。下卷則種植之法也。

明張志淳撰。志淳自號南園野人，雲南籍，江寧人。成化甲辰進士，官至戶部侍郎。坐劉瑾黨，勒致仕。其名見《明史•焦芳傳》中，然無事蹟可見，疑亦康海王九思之類也。是編以永昌所產山茶、杜鵑二花為一譜。上卷山茶花品三十六種，中卷杜鵑花品二十種，下卷則二花之故實詩文。其論躑躅、山榴、杜鵑之名自唐已無別，謂杜鵑但可名山石榴，不可名躑躅。躑躅為杜鵑別種，其花攢為大朵，非若杜鵑小朵各開，俗名映山紅，無所謂黃紫碧者。韓愈、元稹、梅堯臣詩並誤，其考證亦不苟也。

明張謙德撰。謙德後改名醜，有《清河書畫舫》，已著錄。是書首品瓶，次品花以及折枝插貯等事，而終以護瓶。據書首自序，蓋其稚齡所作也。

明鄧慶寀撰。慶寀字道協，福州人。是書以諸家荔支譜輯為一篇，故曰通譜。凡蔡襄譜一卷，徐《火勃》譜七卷，慶寀所自為譜六卷，附宋玨譜一卷，曹蕃譜一卷。蔡譜尚已，徐譜所收如《十八娘別傳》之類，鄧譜所收如《鮑山荔支夢》之類，皆近傳奇。宋譜福業諸說，不脫明人小品習氣。曹譜差簡質，猶有古格。

明釋真一撰。真一居杭州法華山龍歸塢，其地多筍，梅花亦極盛，因各為作譜，書成於天啟七年。

明楊德周撰。趙士駿複增定之。德周字齊莊，鄞縣人。萬曆壬子舉人。官高唐縣知縣。士駿字西星，亦鄞縣人。其書專紀芋魁典故，凡十類，一名，二藝，三食，四忌，五事，六論，七詩，八賦，九謠，十方，採摭頗詳。

國朝陳鼎撰。鼎有《東林列傳》，已著錄。此書記竹之異者凡六十條。

國朝吳菘撰。菘字綺園，歙縣人。黃山僧雪花嘗以黃山所產諸卉繪為圖，宋犖為題句。菘因各為作箋，凡三十五條。

國朝汪憲撰。憲有《說文系傳考異》，已著錄。是編雜錄苔之文句故實。卷一曰釋名卷，二曰總敘苔，卷三曰諸品苔，卷四、卷五曰苔生處所，卷六曰雜錄。

明王世懋撰。世懋有《卻金傳》，已著錄。茲編皆記其圃中所有暨聞見所及者，分花、果、蔬、瓜、豆、竹六類，各疏其品目及栽植之法。大致以花為主，而草木之類則從略。書止一卷，《續說郛》以花疏、果疏各分為卷者非也。

明王象晉撰。象晉字藎臣，山東新城人。萬曆甲辰進士，官至浙江右布政使。是書凡天譜三卷，歲譜四卷，穀譜一卷，蔬譜二卷，果譜四卷，茶竹譜三卷，桑麻葛薴譜一卷，藥譜三卷，木譜三卷，花譜三卷，卉譜二卷，鶴魚譜一卷。略於種植而詳於療治之法與典故藝文，割裂餖飣，頗無足取。聖祖仁皇帝詔儒臣刪其踳駁，正其舛謬，複為拾遺補闕，成《廣群芳譜》一書，昭示萬世。覆視是編，真已陳之土苴矣。

明周文華撰。文華字含章，蘇州人。前有萬曆庚申陳元素序，稱之曰光祿君。不知為光祿何官也。文華自序，稱因見允齋《花史》，嫌其未備，補葺是書。凡分月令栽種花果、木果、水果、木本花、條刺花、草木花、竹木草、蔬菜、瓜豆十二門，皆敍述栽種之法，間以詩詞。大抵就江南所有言之，故河北蘋婆，嶺表荔支之屬，亦不著錄。較他書剽剟陳言，侈陳珍怪者較為切實。惟分部多有未確，如西瓜不入瓜豆而入水果，枸杞不入條刺而入菜蔬，皆非其類。

明王路撰。路字仲遵，嘉興人。此書皆載花之品目故實，分類編輯。屬辭隸事，多涉佻纖，不出明季小品之習。《浙江通志》載王路《花史》二十四卷，有天啟元年李日華序。今此本二十七卷，無日華序，而前有陳繼儒序，與路所作小引，皆稱二十四卷。又此本二十五卷花之友，二十七卷花之器，皆題潭雲宣猷馭雲子補，二十二卷花麈，題百花主人輯。則路書本二十四卷，此三卷乃後人所補入，而刊書者並為一目耳。又路小序稱此書為左編，別有右編為花之辭翰，約一十二卷，蓋有其名而未成書者也。

明吳彥匡撰。彥匡爵裏未詳。是書蓋本常熟蔣養菴《花編》，松江曹介人《花品》二書推而廣之，得百有餘種，每一花為一類，各加神品、妙品、佳品、能品、具品、逸品標目，附以前人遺事及詠花詩歌。大都以意為之，所品第不必皆確也。

明陳詩教撰。詩教字四可，秀水人。是編輯古今花卉故實，按代分編，然皆因襲陳言，別無奇僻，考證尤多疏漏。如雲五代梁有王彥章，吳亦有王彥章，不知楊行密之將乃王茂章，後歸梁改名景仁，並無所謂王彥章者，其舛謬率皆此類。至《花裏活》之名蓋用李賀詩秦宮一生花裏活句，然秦宮何人，而可以援自比乎？失考甚矣。

國朝曹溶撰。溶有《崇禎五十宰相傳》，已著錄。茲編乃溶自山西陽和道歸裏，築室范蠡湖上，名曰倦圃，多植花木其間，因記其圃中所有。分花卉二卷，竹樹一卷，各疏其名品故實，及種植之法。溶學本贍博，故引據多有可觀，惟下語頗涉纖仄，尚未脫明季小品積習。前有自序，題康熙甲子。案溶卒於康熙二十四年乙丑，年八十三，則此書乃其晚年遊戲之筆也。

國朝高士奇撰。士奇有《春秋地名考略》，已著錄。此書前有康熙庚午自序，乃其告歸後所作，北墅者，所居別業之名也。墅中蒔植花木頗多，士奇因取果樹卉竹蔬茹藥蔓之類，各疏其形色品狀，以為此編，凡二百二十二種，其敘錄頗為詳備。

舊本題西湖居易主人撰，不著名氏，亦無序跋。其書雜抄《群芳譜》之類而成，蓋近人作。所列凡九十二種，而附以瓶花訣、盆種訣、十二月花木訣。所言種植之法，掛漏不詳，間附故實，尤冗雜無緒。觀其開卷敘梅一段，字句凡鄙，引用謬誤，不過粗識文義之人，偶然抄錄成冊耳。

明郭子章撰。子章有《蠙衣生易解》，已著錄。是編摭載籍中所記馬事，分上、下二篇。援引頗博，皆著所采書名，較明人他說部頗有根據。唯以宛馬為晉泰始時所獻，不知漢時已有之；又以果下馬為出於《魏志》，不知亦載於《漢書》，捃拾未免稍略耳。

明陳繼儒撰。繼儒有《邵康節外紀》，已著錄。是編末有黃庭鳳跋，謂繼儒病瘧，王穉登貽以虎苑一帙佩之，而瘧愈，遂為是書。凡所引用，多拉雜無倫。若《周禮》司尊彝，裸用虎彝、蜼彝，《漢書》履虎尾絇履之類，與談虎無涉，亦皆漫為牽綴，真所謂無關體要者也。

國朝陳均撰。均字康疇，歙縣人。此書皆記豢養畫眉鳥之事，本不足道，然養鷹諸法，古人著錄。姑存其目，以備博物之一端。

國朝孫之騄撰。之騄所輯《尚書大傳》，已著錄。是編搜采蟹之詩文故實，分譜錄、事錄、文錄、詩錄四門，後錄又分事典、賦詠、食憲、拾遺四門。餖飣掇拾，冗雜無緒，在晴川八識之中，最為下乘。遠不逮傅肱、高似孫二家書也。

國朝陳鼎撰。此書記蛇之異者凡六十三則，大抵皆蠻荒異怪之談，不為徵信。其五十三則以後，皆錄《山海經》之文，尤為剿說。

舊本題閩中袁達德撰。徐《火勃》《筆精》雲，《山居雜卷》中《禽蟲述》一卷，乃閩中袁達撰。達字德修，程榮署曰袁達德。傳之後世，誰能辨其姓名乎？案《千頃堂書目》載此書，亦雲袁達字德修，閩縣人，正德癸酉舉人，官貴溪縣知縣，降補湖廣都司經歷，與《火勃》語相合。然則此書實出袁達，刊本誤衍德字也。其書述禽蟲名義典故，兼仿《禽經》、《埤雅》之體，聯絡成文，亦或間以排偶，但有章段，不分門目，亦無注釋，不免為餖飣之學。

明沈宏正撰。宏正，嘉定人。是書集鳥獸蟲魚異事，分為六部。莊子雲，惟蟲能蟲，惟蟲能天，書之命名蓋取於此。

國朝陳邦彥撰。邦彥字世南。此本題匏廬道人，其自號也。海寧人。康熙癸未進士，官至內閣學士兼禮部侍郎。《烏衣香牒》皆採摭燕事。凡分八門，前有乾隆戊午邦彥自序雲，分為三卷。而此多一卷，疑刊刻之時分四卷，以均頁數，而序則未及追改耳。《春駒小譜》皆採摭蝶事，分為五門。蓋欲仿宋人《蟹錄》之例，以為談助。然蒐羅雖廣，而考核多疏。一時寄興之作，固不暇於精審也。
──右「譜錄類」草木鳥獸蟲魚之屬，三十五部，二百二卷，皆附《存目》。
