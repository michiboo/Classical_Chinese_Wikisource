

卷一百六十五 集部十八
《四庫全書總目提要》紀昀等
宋劉辰翁撰。辰翁字會孟，廬陵人。須溪其所居地名也。少補太學生。景定壬戌，廷試入丙第。以親老，請濂溪書院山長。江萬里、陳宜中薦居史館，除太學博士，皆固辭。宋亡遂不復出。辰翁當賈似道當國，對策極言濟邸無後可慟，忠良殘害可傷，風節不競可憾。幾為似道所中，以是得鯁直名。文章亦見重於世。其門生王夢應作祭文，至稱韓、歐後惟先生卓然秦、漢巨筆。然辰翁論詩評文，往往意取尖新，太傷佻巧，其所批點，如《杜甫集》、《世說新語》及《班馬異同》諸書，今尚有傳本。大率破碎纖仄，無裨來學。即其所作詩文，亦專以奇怪磊落為宗。務在艱澀其詞，甚或至於不可句讀，尤不免軼於繩墨之外。特其蹊徑本自蒙莊，故惝恍迷離，亦間有意趣，不盡墮牛鬼蛇神。且其於宗邦淪覆之後，睠懷麥秀，寄託遙深，忠愛之忱，往往形諸筆墨。其志亦多有可取者，固不必概以體格繩之矣。《須溪集》明人見者甚罕，即諸書亦多不載其卷數。韓敬選訂晚宋諸家之文，嘗以不得辰翁全集為恨。聞蘭溪胡應麟遺書中有其名，往求之，卒弗能獲，蓋其散失已久。世所傳者惟《須溪記鈔》及《須溪四景詩》二種，篇什寥寥。今檢《永樂大典》所錄，記序雜著詩餘尚多。謹采輯裒次，厘為十卷。其《天下同文集》及《記鈔》所載，而不見於《永樂大典》者，亦別為抄補，以存其概。至《四景詩》則原屬單行之本，今仍各著於錄，故不復采入雲。
宋劉辰翁撰。考晉、宋以前無以古人詩句為題者。沈約始有《江蘺生幽渚詩》，以陸機《塘上行》句為題，是齊、梁以後例也。沿及唐、宋科舉，始專以古句命題。其程試之作，唐莫詳於《文苑英華》，宋莫詳於《萬寶詩山》。大抵以刻畫為工，轉相傚仿。辰翁生於宋末，故是集各以四時寫景之句命題。《春景》凡六十三題，詩七十二首。《夏景》凡三十二題，詩三十五首。《秋景》凡四十題，詩四十四首。《冬景》十六題，詩如題數。所作皆氣韻生動，無堆排塗飾之習，在程試詩中，最為高格。末附《東桂堂賦》一篇，為劉端伯教子讀書而作。此集殆亦授劉之子，備科舉之用者歟。
宋胡仲弓撰。仲弓字希聖，清源人。其生平不少概見。惟集中《一第詩》，有「衣冠新進士，湖海舊詩人」之句，知嘗登第。《夜夢蒙仲作二象笏詩》，有「嗟余初筮令」之句，知嘗宰縣。《將之官越上留別諸友詩》，有「一官如許冷，況複是清貧。槐市風何古，蘭亭本卻真」之句，知官在會稽。《老母適至時已見黜詩》，有「千里迎奶，相見翻不樂。微祿期奉親，親至祿已奪」之句，知不久罷歸。《雪中雜興詩》，有「不被功名縛，江湖得散行」之句，知被斥以後，浪跡以終，故以《葦航漫遊》名稿。其行事則不可考矣。仲弓詩名不甚著，惟陳起《江湖後集》錄所作頗夥。然校以《永樂大典》分列於各韻下者，起所選之外，遺佚尚多。今蒐采裒輯，編為四卷，雖未必盡睹其全，視起所編，則已增益者多矣。南宋末年，詩格日下。四靈一派，攄晚唐清巧之思。江湖一派，多五季衰颯之氣。故仲弓是編，及其兄仲參所作《竹莊小集》，均不出山林枯槁之調。如七言律中《旱湖》一首，當凶祲流離之時，絕無惻隱，乃雲「但使孤山梅不死，其餘風物不關情」。尤宋季遊士矯語高蹈之陋習。然吟詠既繁，性情各見。洪纖俱響，正變兼陳。苟非淫慝之音，即不在放斥之列。詩家有此一格，固不妨使之並存。亦錄唐詩者不遺周曇《詠史》之例也。《永樂大典》所載，別有《漫遊集》一書。核其體例，蓋采宋、元兩代之作匯為總集。當時校讎未密，朱書標目，往往與此集混淆。今並考校姓名，刪除訛異，不使與此集相亂，庶幾不失其真焉。
宋吳錫疇撰。錫疇字元倫，休寧人，廣南西路安撫使儆之從孫，處士垕之子也。錫疇四歲而孤，刻志於學，慕徐穉、茅容之為人。咸淳間，南康守葉閶聘主白鹿洞書院，辭不肯赴。蓋篤實潛修之士，不欲以聚徒講學，囂競浮名也。性喜藝蘭，自號曰蘭皋子，因以名集，殆亦寓無人自芳之意。其人品心術，可謂超然流俗之外矣。集所存詩不多，然皆晚年所自刪定，簡汰頗嚴。其《題林逋墓詩》「清風千載梅花共，說著梅花定說君」句，為呂午所賞；《春日詩》「燕未成家寒食雨，人如中酒落花風」句，又為方嶽所賞，並見於《方嶽跋》中。然集中佳句，似此者尚頗不乏，嶽偶舉其一二耳。蓋其刻意清新，雖不免偶涉纖巧，而視宋季潦倒率易之作，則尚能生面別開。以繼《竹洲集》後，亦雲不愧其家學矣。
宋薛嵎撰。嵎字仲止，一字賓日，永嘉人，寶祐四年進士，官長溪簿。宋承五代之後，其詩數變，一變而西崑，再變而元祐，三變而江西。江西一派，由北宋以逮南宋，其行最久。久而弊生，於是永嘉一派以晚唐體矯之，而「四靈」出焉。然四靈名為晚唐，其所宗實止姚合一家，所謂「武功體」者是也。其法以新切為宗，而寫景細瑣，邊幅太狹，遂為宋末江湖之濫觴。葉適以鄉曲之故，初力推之，久而亦覺其偏，始稍異論。吳子良《林下偶談》述之頗悉。嵎之所作，皆出入四靈之間，不免局於門戶，然尚永嘉之初派，非永嘉之末派。錄之亦足備一格也。
宋張堯同撰。堯同，秀水人，仕履未詳。詩中所詠會景亭，為潘師旦所築，趙老園為趙袞歸隱之處。核其時代，蓋甯宗以後人也。宋世文人學士，歌詠其土風之勝者，往往以誇多鬥靡為工。如阮閱《郴江百詠》、許尚《華亭百詠》、曾極《金陵百詠》，皆以百首為率。故堯同所詠嘉興山川古跡，亦以百篇概之。徐碩《至元嘉禾志》，已與陸蒙老所賦《嘉禾八詠》同采入「題詠門」內。後來作郡志者，亦頗散見其間，而掇拾均未全備。此乃其初出單行之本，每首之後皆有附考，不知何人所作。末有跋語，亦不載姓名年月。其詞雖不甚工，而自吳越以來，嘉興典故，頗可得其梗概。近時朱彝尊作《鴛鴦湖棹歌》一百首，蓋即踵前例而稍變其面目者。雖彝尊詩情溫麗，遠勝堯同，而堯同采掇名目，臚敘大凡，其於地誌考據，要亦不為無助矣。
宋釋道璨撰。道璨字無文，姓陶氏，南昌人，鹹淳間嘗主饒州薦福寺。所著別有《語錄》，故此以《外集》為名。釋氏以佛典為內學，以儒書為外學也。其詩邊幅頗狹，未能脫蔬筍之氣。而短章絕句，善用其短者，亦時有清致。如《題水墨草蟲》、《陳了翁祠》、《和恕齋》、《濂溪書院》諸作，未嘗不楚楚可觀。沙中金屑，固亦不容捐棄矣。雜文中《送一侍者序》一首，乃為日本僧作。考《宋史•外國傳》所載，自太宗時奝然入朝後，屢有倭僧奉貢。迄南渡不復見，僅紀其國舟飄至內境數事。至嘉泰三年以後，遂絕不複書。此《序》作於淳祐戊申，稱其去國六年，一日東歸，計其來日，當在淳祐三年。殆求法東來，非充貢使，故《史》不得而載之，非漏略也。集凡詩一卷，銘記一卷，序文、疏書一卷，塔銘、墓誌、壙志、祭文一卷。宋以來諸家書目皆未著錄。國朝康熙甲寅，釋大雷始訪得舊本，釋元宏、燈岱因為校正鋟版。書雖晚出，而核其格意，確為宋末江湖之體，不緣贗造。考吳師道《禮部詩話》，已載其《題蘇堂竹》一首，則宋代實有其人。疑當時名不甚著，僅彼教自相傳錄，故閱數百年始見於世雲。
宋馬廷鸞撰。廷鸞字翔仲，樂平人，淳祐七年進士，曆官右丞相，兼樞密使，事蹟具《宋史》本傳。《史》稱其罷相歸後，又十七年而卒。考廷鸞之罷在度宗鹹淳八年壬申，其歿當在元世祖至元二十六年己丑。今集中《老學道院記》，稱著雍困敦之歲，餘年六十有七，則作是文時，去其病歿已不遠。似集為其子端臨所編矣。其曰「碧梧玩芳」者，廷鸞家有碧梧精舍，晚年又自號「玩芳病叟」，因以為名也。自明以來，外間絕無傳本。惟《永樂大典》所收，頗存梗概。大抵駢體最工。理宗末年，又居兩制，朝廷大著作多出其手。其他詩文亦皆典贍秀潤，盎然有卷軸之味。端臨承藉世業，撰為《文獻通考》，至今為藝林寶重，即廷鸞所學可知也。其集《宋史》不著錄，原編卷數已不可考。謹以今所存者裒輯排比，分為二十三卷。廷鸞又嘗仿呂祖謙《大事記》之例，作《讀史旬編》，以十年為一旬，起帝堯元載甲辰，迄周顯德七年庚申，為三十八帙。今全書雖佚，而《緒論》尚散見《永樂大典》中，並裒為一卷，附於文後，共為二十四卷。《宋史》稱廷鸞所著又有《六經集傳》、《語孟會編》、《楚辭補記》、《洙泗裔編》、《讀莊筆記》諸書，今並不傳。又稱其召試館職時，即以彊君德，重相權，收直臣，防近習為對。為將作少監時，論貢舉三事，又言宜蠲除被災州縣租賦。為起居舍人時，言太史當謹書災異，又言翕受敷施，以壯人才之精神；虛心容納，以植人言之骨幹，念邦本而以公滅私，嚴邊備而思患預防。同知樞密院時，言培命脈，植根本，崇寬大，行忠厚，又言恢大度以優容，虛聖心而延佇，推內恕以假借，忍難行而聽納，則情無不達，理無不盡云云。其文今皆不見於集中。或奏疏別為一編，故此集皆不見收歟。
宋王應麟撰。應麟有《周易鄭氏注》，已著錄。所著《深寧集》，本一百卷，然《宋志》已不著錄，焦竑《國史經籍志》亦不載其名，則散佚久矣。此本乃明鄞縣鄭真、陳朝輔所輯《四明文獻》之一種。故一人之作，冒總集之名也。通一百七十餘篇，制誥居十之七。蓋捃拾殘賸，非其真矣。應麟以詞科起家，其《玉海》、《詞學指南》諸書，賸馥殘膏，尚多所沾溉。故所自作，無不典雅溫麗，有承平館閣之遺，且所載事蹟，多足與史傳相證。如《宋史》應麟本傳謂度宗即位，應麟草百官表，循舊制請聽政四表，已上。一夕入臨，宰臣諭旨增撰三表。則此七表者，先進前四表，次進後三表也。考之是集，則第一表至第二表乃景定五年十月上，第三表至第七表乃十一月上，與本傳互異。又《宋史•度宗本紀》載賈似道罷都督予祠在德祐元年二月，徙居婺州，又徙建寧，俱在七月，而由揚州責歸紹興，實在是年五月四日，見於是集《責賈似道歸裏制》，亦足以補《本紀》之闕。則雖零章斷簡，固不以殘闕棄矣。
宋趙必《王象》撰。必《王象》字玉淵，自號秋曉，太宗十世孫，居於東莞。咸淳元年，與父崇訁由同登進士。初任高要尉，攝四會令。再任南康丞。文天祥開府惠州，辟攝惠州軍事判官。入元後隱居溫塘村。是集詩二卷、長短句一卷、雜文二卷、附錄一卷。必《王象》治邑有惠政，屬宗邦淪喪，慷慨從軍，其志可取。滄桑以後，肥遯終身，其節亦不可及。詩文篇帙無多，在宋末諸家中未為穎脫，然體格清勁，不屑為靡靡之音。如「一雨鳴蛙亂深夜，數聲啼鳥怨斜陽」諸句，固未嘗不綽有情韻也。
宋舒嶽祥撰。岳祥字舜侯，寧海人，寶祐四年進士，官奉化尉，終承直郎，宋亡不仕，教授鄉里以終。《兩浙名賢錄》載所著有《史述》、《漢砭》、《補史》、《家錄》、《蓀墅稿》、《避地稿》、《篆畦稿》、《蝶軒稿》、《梧竹裏稿》、《三史纂言》、《談藂》、《藂續》、《藂殘》、《藂傳》、《藂肄》、《昔遊錄》、《深衣圖說》，凡二百二十卷，今多散佚。焦竑《國史•經籍志》載嶽祥《閬風集》二十卷，世亦無傳。檢《永樂大典》中所載岳祥詩文，間題《篆畦》、《蝶軒》、《蓀墅》諸集名，而題為《閬風集》者居十之八九，似當時諸稿，本分帙編次，而《閬風集》乃其總名。今原書卷第已為《永樂大典》所亂，無可辨別，謹依類裒輯釐為詩九卷、雜文三卷，仍其總名，以《閬風集》名之。又集中有《百一老詩序》，蓋即所賦老漁、老獵之類，似原本亦別為一集，然所闕已多，不成卷帙，故亦不復分析焉。岳祥少時，以文見吳子良，子良即稱其異秉靈識如漢終、賈。晚逢鼎革，遯跡終身，乃益覃思於著作。其詩文類皆稱臆而談，不事彫繢。集中有《詩訣》一首雲「欲自柳州參靖節，將邀東野適盧仝」。又雲「平原駿馬開黃霧，下水輕舟遇快風」。其宗旨所在，可以想見矣。
宋汪夢鬥撰。夢鬥號杏山，績溪人。景定間以明經發解，江東漕試。授承節郎，江東司制幹官。咸淳初，遷史館編校，與葉李等議，上書劾丞相賈似道。李等坐罪，夢鬥亦遁歸。宋亡後，尚書謝昌言薦夢鬥於元世祖，特召赴京，卒不受官，放還。是集乃其北游紀行之作。中有《見謝尚書詩》雲「正須自愛不貲身。」蓋不特律己甚嚴，即其以道義規昌言，亦可謂婉而嚴矣。惟是《上故相留公詩》，注謂「公入朝不屈，稱前正奉大夫。」考夢炎以德祐二年降元，特為世祖所鄙，又曾勸殺文天祥，安得有入朝不屈之事？《夢鬥集》中又有《南園歌》，為吳潛竄循州而作。詩末附數語雲：「履翁再相，力言奸邪誤國數事，理皇竟不能平。會似道以江上肅清之報，徑達禁中，上遂罷潛相。明日乃以似道奏付外。」考《宋史》，似道江上肅清之奏在理宗景定元年三月乙酉之前，吳潛之罷在是年四月己酉。若如夢鬥言，是於己酉之明日始以似道奏付外，則上距四月乙酉前將及一月。是時朝野方以荊、鄂為奇功，乃捷書到禁中，一月始布於外，與情勢尤有未合。或其後人掇拾遺稿，不免以贗本竄入，未及致詳耶。又《杏山摭稿》數條，乃後人所集夢鬥講學之語，原附集末，今亦仍之焉。
宋柴望撰。望有《丙丁高抬貴手》，已著錄。其詩有《道州台衣集》、《詠史詩》、《西涼鼓吹》諸編，俱佚不存。此本乃後人雜裒而成。詩末尚有《道州台衣集序》。其《夢傅說》以下十一絕，疑即《詠史詩》中之作也。望以淳祐丙午上《丙丁高抬貴手》得名。然應詔上書，但當指陳人事，論朝政之是非，乃牽引讖緯，以值歲干支推衍禍福，穿鑿附會，迂誕支離。其心雖出於忠誠，其言則涉於妖妄。乃出獄歸裏，士大夫至祖道湧金門外，賦詩感慨，傾動一時。王應麟《困學紀聞》尚載其表中之語，以為佳話。宋末士氣之浮囂，於是為極。已別存其目，糾正於本條之下。至其人，則宋亡以後，遁跡深山，至元十七年乃卒。翛然高節，追步東籬。其詩雖格近晚唐，未為高邁，而黍離麥秀，寓痛至深，騷屑哀音，特為淒動，亦可與謝翱諸人並傳不朽。故殘章斷簡，猶能流播至今也。
宋方逢辰撰。逢辰初名夢魁，字君錫，淳安人。登淳祐十年進士第一。理宗改賜今名。官至吏部侍郎，以母憂歸。德祐初，徵拜禮部尚書。會父疾，未赴。宋亡，元世祖詔禦史中丞崔彧起之於家，以疾堅辭不出。至正間修《宋史》，有司不得其事狀，故不為立傳。惟《黃溍集》中有所作《逢辰墓表》，尚略見其始末。明邵經邦作《弘簡錄》，始為補傳，然亦據溍所述，不能有所增益也。是集乃其五世從孫蒙城知縣淵等所輯。《正集》八卷，前七卷為逢辰詩文，末一卷附以其弟逢振所作。逢振字君玉，景定中登進士，官至太府寺簿，亦國亡之後抗節不仕者也。《外集》四卷，則其七世從孫玉山知縣中所續輯，凡逢辰曆官誥敕及酬贈詩文皆在焉。逢辰當丁大全、賈似道柄國之時，皆能力抗其鋒，持正不屈。其提點川東刑獄及為江西轉運副使，政績亦俱有可觀。惜其遺篇散佚，所錄奏劄惟寶祐三年《請除內豎》一疏尚存。餘若《論雷變》、《論邊備》、《論吳潛去位》、《賈似道匿敗》諸劄子，皆平生建白之最著者。《墓表》略見大概，而悉不載於集中。其所掇拾，大抵案牘簡劄之文為多，而策問一首至並考官評語載之。蓋散佚之餘，區區搜輯而成，故不免識小而遺其大矣。
宋衛宗武撰。宗武字淇父，自號九山，華亭人。淳祐間曆官尚書郎，出知常州。罷歸閒居三十餘載，以詩文自娛。據至元甲午張之翰所作集《序》，稱九山墓宿草已六白，則宗武實卒於至元二十六年己丑，在宋亡後十年。故焦竑《國史經籍志》載《秋聲集》八卷，列入元人。然宗武實未仕元，仍當從陶潛書晉例也。集久失傳，今從《永樂大典》中采輯編次，得詩詞四卷，序記、志銘一卷，雜著一卷，以略存其概。華亭衛氏，自禮部侍郎膚敏後，資政殿學士涇、直寶謨閣湜，兄弟相繼，以學術著。宗武世系雖無考，而《張之翰序》稱為喬木世臣後，則當為涇、湜之裔。文采風流，不失故家遺範，有自來矣。其詩文根柢差薄，骨格亦未堅緻。蓋末造風會之所趨，其事與國運相隨，非作者所能自主。至於《詠荀彧》一詩，稱其徒抱忠貞，遺恨千古，其學識亦有所未逮。然核其全集，大都氣韻沖澹，有蕭然自得之趣。蓋胸襟既別，神致自殊，品究在《江湖》諸集上。且眷懷故國，匿跡窮居，其志節深有足取，而《宋遺民錄》諸書乃竟脫漏其姓名。錄存是集，以發潛德之光，亦足見聖朝表章幽隱，砥礪風教之義也。
宋牟巘撰。巘字獻之，湖州人。父子才，理宗朝官端明殿學士、禮部尚書，以剛直著名。巘亦登進士第，官至大理少卿，入元不仕，閉戶三十六年。故其集中《九日五言詩序》，論陶潛於王弘中路具酒食事，及題淵明圖諸文，意皆自寓。又嘗謂世喜稱淵明入宋書甲子無年號，黃豫章亦曰甲子不數義熙前。然今陶集詩本無書年號者，淵明恥事劉裕，大節較然，此未須深論云云。故巘文中多書至元年號，意本此也。是集凡詩六卷、雜文十八卷，前有至順二年《程端學序》。王士禎《居易錄》稱其詩有坡、穀門風，雜文皆典實詳雅。今觀所作，知士禎之論不誣。牟氏本蜀之井研人，世居陵山之陽，至子才始著籍湖州。其以「陵陽」名集，蓋不忘本。以韓駒詩先有是名，故此集冠以「牟氏」，用相別焉。
宋汪元量撰。元量字大有，號水雲，錢塘人。度宗時以善琴供奉掖庭。宋亡，隨三宮入燕。久之為黃冠南歸，往來匡廬、彭蠡間。元陳泰《所安遺集》中尚有《送錢塘琴士汪水雲詩》。泰，延祐二年進士，則元量亦雲老壽矣。其詩多慷慨悲歌，有故宮離黍之感。於宋末諸事，皆可據以徵信。故李鶴田《湖山類稿跋》稱「其記亡國之戚，去國之苦，間關愁歎之狀，備見於詩。微而顯，隱而彰，哀而不怨。開元、天寶之事記於草堂，後人以詩史目之。水雲之詩亦宋亡之詩史」云云。其品題頗當。惟集中《醉歌》一篇，記宋亡之事曰：「亂點連聲殺六更，熒熒庭燎待天明。侍臣已寫投降表，臣妾僉名謝道清。」以本朝太后，直斥其名，殊為非體。《春秋》責備賢者，於元量不能無譏。然元量以一供奉琴士，不預士大夫之列，而眷懷故主，終始不渝。宋季公卿，實視之有愧，其節概亦不可及。筆墨之間，偶然失檢，視無禮於君者，其事固殊。是又當取其大端，恕其一眚者矣。黃虞稷《千頃堂書目》載《湖山類稿》十三卷、《水雲詞》三卷。久失流傳。此本為劉辰翁所選，只五卷，前脫四翻，間存評語。近時鮑廷博因複采《宋遺民錄》，補入辰翁《元序》，合《水雲集》刻之。以二本參互校訂，詩多重複，今亦姑仍原本焉。
△《晞髮集》•十卷、《晞髮遺集》•二卷、《遺集補》•一卷、附《天地
間集》•一卷、《西台慟哭記注》•一卷、《冬青引注》一卷（兩淮馬裕家藏本）宋謝翱撰。翱字皋羽，一字皋父，長溪人，後徙浦城。咸淳中試進士不第。文天祥開府延平，署為諮議參軍。天祥兵敗，避地浙東。後以元貞元年卒於杭州。事蹟具《宋史》本傳。南宋之末，文體卑弱，獨翱詩文桀驁有奇氣，而節概亦卓然可傳。據方鳳作翱行狀，稱翱遺稿凡手抄詩六卷，雜文五卷，《唐補傳》一卷，《南史贊》一卷，《楚辭芳草圖譜》一卷，《宋鐃歌鼓吹曲》、《騎吹曲》各一卷，《睦州山水人物古跡記》一卷，《浦陽先民傳》一卷，《東坡夜雨句圖》一卷。其《唐補傳》以下如編入集中，當共二十八卷；如別本各行，則詩文當止十一卷。然世無傳本，莫知其審。明弘治間，儲巏所刻，已與鳳所記不合。萬曆中有歙縣張氏重刻本，益以降乩之作，尤為穢雜。此本為平湖陸大業以家藏抄本刊行，雲向從舊刻錄出。卷第已亂，大業以意厘定之，校他本差為完善，然亦非其舊也。末附《天地間集》一卷，皆翱所錄宋末故臣遺老之詩，凡文天祥、家鉉翁、文及翁、謝枋得、鄭協、柴望、徐直方、何新之、王仲素、謝鑰、陸壑、何天定、王曼之、范協、吳子文、韓竹坡、林熙十七人，而詩僅二十首。考宋濂作《翱傳》，稱《天地間集》五卷，則此非完書。意原本已佚，後人摭他書所雲見《天地間集》者，得此二十首，姑存其概耳。又元張丁注《西台慟哭記》並諸家跋語為一卷，又注《冬青引》及諸家考證唐玨、林景熙事為一卷，大業皆附刻集末。今亦並錄存之，庶與集中諸作可以互相考證焉。
宋何夢桂撰。夢桂字岩叟，別號潛齋，淳安人。咸淳元年進士，官至大理寺卿。引疾去，築室小酉源。元至元中，屢召不起，終於家。此集凡遺詩三卷、詞及試策一卷、雜文七卷。詩頗學白居易體，殊不擅長。王士禎《池北偶談》以酸腐庸下詆之，則似乎已甚。文則頗援引證佐，有博辨自喜之意。明成化中，其八世孫淳訪得舊印本於同邑汪廷貴家，校正刊行，後其遠孫之論等又為重刊。考元盛如梓《庶齋老學叢談》，載夢桂《送留夢炎》一詩曰：「昆明灰劫化塵緇，夢覺功名黍一炊。鍾子未甘南操改，庾公空作北朝悲。歸來眠裏吳山在，別後心期浙水知。白髮門生羞未死，青衫留得裹遺屍。」蓋夢桂為夢炎所取士，故是詩有王炎午生祭文天祥意。而是集不載，則其散佚亦多矣。末附《鐵牛翁遺稿》一卷。鐵牛翁名景福，字介之，夢桂族孫，元時不仕，存詩四十餘首、賦一首。詩頗奇偉，氣格在夢桂上雲。
宋胡次焱撰。次焱字濟鼎，號梅岩，晚號餘學。其始祖本唐宗室。五代時育於胡氏，因冒姓胡。婺源人。咸淳四年進士，官貴池縣尉。德祐元年，元兵至貴池，元帥張林以城降。次焱奉母遁歸，教授鄉里以終。集中有《媒嫠問答詩》，所謂「井底水不波，山頭石不遷。什襲藏破鏡，他年會黃泉」者，所以自寓其志也。其詩文本未編集，故藏書家多不著錄。此本乃明嘉靖中其族孫璉蒐輯而成，璉甥潘滋校刊之，並為之序。凡賦詩、雜文八卷，冠以《雪梅賦》，蓋著其素心。九卷以下皆附錄同時贈答往來之作。《目錄》所載，往往與集中詩文不相應，則編次之疏也。次焱在宋、元作者之中，尚未能自辟門戶，而其人有陶潛栗裏之風，故是集至今猶傳。集中有《贅箋唐詩絕句序》，稱「疊翁注章澗二泉先生選唐絕句，次焱複為贅箋」。疊翁者，謝枋得。章泉者，趙蕃。澗泉者韓淲也。其書不傳，無由驗其工拙，然亦足見次焱研心詩學，非苟作者矣。
宋黃仲元撰。仲元有《四如講稿》，已著錄。是集前有鹹淳甲戌《餘謙一序》，所作《夢筆記》附焉。又有至治三年《傅定保序》，似猶原本。然考宋濂《潛溪集》中有《仲元集序》，稱其門人詹清子類次《六經四書講義》為六卷，其子梓又分記、序、墓銘、字訓為五卷，其曾孫至又裒其遺文為十卷，而請濂序之。是仲元原集實合《講義》、雜文共為二十一卷。今《講義》已別本單行，不入集內。此本止文四卷、附錄一卷，與其子所輯之五卷既不相合，而其曾孫所續輯之十卷亦不在其內。是散佚之餘，重為掇拾成帙，非其舊矣。集內諸文，皆有注釋，不著名氏，疑或即其子之所作歟。仲元在宋末講學諸家，特為篤實，其出處亦均合道義。故其文章不事馳騁，而自有端厚樸直之氣，知近裏之言與囂爭門戶者固有殊也。
宋林景熙撰。景熙一作景曦，字德陽，溫州平陽人。鹹淳七年太學釋褐。官禮部架閣，轉從政郎。宋亡不仕。會紥木揚喇勒智發宋諸陵，以遺骨建鎮南塔。景熙以計易真骨葬之。其忠義感動百世。然諸書或以其事歸唐玨。今考此集，載《夢中作四詩》，與諸書所載玨作同。玨他詩不概見，而此四詩詞格實與景熙他詩相類。且雙匣親傳竺國經句，與景熙葬高、孝兩陵之說合，與玨同葬諸陵之說不合。考集中有《和唐玉潛》一詩，玉潛即玨之字。則二人本屬舊友，或當時景熙與玨共謀此舉。其事秘密，傳聞異詞，遂訛以為玨作也。所著有《白石稿》十卷，皆其雜文。又有《白石樵唱》六卷，皆諸體詩。元統甲戌，崑山章祖程為其詩集箋注，傳本僅存。其文集遂就散佚。此本乃明天順癸未其鄉人監察禦史呂洪所編，以章祖程所注詩集並為三卷，增以《母音》所錄《讀文山集詩》一篇，又捃摭遺文得記十四篇、傳一篇、說一篇、文一篇、序十三篇、墓誌六篇、銘一篇，厘為二卷。嘉靖戊子，遼藩光澤王得江陵毛秀校本重刊，附以秀《辨證》一篇。於《白石樵唱》題卷一、卷二、卷三，《白石稿》題卷四、卷五。書名各別，而卷數相屬。驟閱之，似《白石稿》佚其前三卷者，殊不了了。國朝康熙癸酉，歙縣汪士鋐等重刊，乃總題曰《林霽山集》，較有體例，今用以繕錄焉。
宋熊禾撰。禾初名鉌，字去非，號勿軒，又號退齋，建陽人。咸淳十年進士，授甯武州司戶參軍。宋亡不仕，教授鄉里以終。近時儀封張伯行嘗刊是集，多所刊削，殊失其真。是書凡《易學圖傳》二卷、《春秋通義》一卷、《四書標題》一卷、詩文三卷、《補遺》一卷。蓋明天順中舊刻，猶為完帙。惟前有元許衡《序》，稱「其晚年修《三禮通解》，將脫稿，竟以疾卒。平生著述，獨《四書標題》、《易經講義》、《詩選正宗》、《小學句解》傳於世。嗣孫澍，家藏遺稿，存什一於千百。族孫孟秉，類次成帙，釐為八卷。傳諸二世孫斌，授梓以傳，求予序之」云云。末署至元十七年。考至元為世祖年號，而禾卒於仁宗皇慶元年。自至元訖皇慶，相距三十餘年，何以先稱其疾卒。年月錯謬，依託顯然。蓋其後人偽撰此文，借名炫俗。不知禾亦通儒，固不必以衡重也。今刪除此序，庶不以偽亂真焉。
宋吳龍翰撰。龍翰字式賢，歙縣人。咸淳中貢於鄉。以薦授編校國史院實錄院文字。至元丙子，鄉校請充教授，尋棄去。家有老梅，因以古梅為號。嘗為之賦，並以名集。其《見劉後村詩》有雲「詩瓢行腳半天下，多謝先生棒喝功」。又卷末附方秋崖《和百韻詩》，龍翰書其後，自稱門人。且言以詩正法眼授記於僕。是其淵源授受，猶及見前輩典型。故其詩清新有致，足耐咀吟，在宋末諸家，尚為近雅。《程元鳳序》許其句老意新，亦不誣也。集中有《內丹詩》、《外丹詩》。又《拜李謫仙墓》雲：「經營紫河車，破費十載功。金鼎馴烏兔，炎炎丹光紅。」又《樓居狂吟》雲：「偃月爐深紫氣浮，紅鉛黑汞六丹頭。」是龍翰蓋講求神仙爐火之術者，殆亦俞琬之流亞歟，然詩則工於琬多矣。
宋俞德鄰撰。德鄰有《佩韋齋輯聞》，已著錄。是集原本二十卷，凡詩七卷、雜文九卷，末即《輯聞》四卷。然考集首有皇慶壬子《熊禾序》，稱其平生詩文多不留稿。其子庸，裒集僅得詩文五百二十二首，厘為一十六卷。則集與《輯聞》本各為卷帙，此本為後人所附綴。今仍分著於錄，從其初也。《禾序》又稱紫陽方侯亦以文名，嘗序公集，載其遺事如作傳然，且以能保晚節而心服之云云。紫陽方侯即歙人方回，宋末為睦州守，以州降元，元擢為總管者也。此本佚去此序，殆後人以德鄰高節，不減陶潛，不欲以《回序》汙之，故黜而刊削歟。德鄰詩恬澹夷猶，自然深遠。在宋末諸人之中，特為高雅。文亦簡潔有清氣，體格皆在方回《桐溪集》上。蓋文章一道，關乎學術性情，詩品、文品之高下，往往多隨其人品。此集亦其一徵矣。
宋董嗣杲撰。嗣杲履貫未詳。考集中《元宵懷鄉詩》，有「清河坊裏燈宵月，負卻東風已兩年」句。又《抵北新橋詩》，有「歸逢鄉井心才穩」句。案《咸淳臨安志》，清河坊在臨安府左一北廂，北新橋在餘杭門外，則嗣杲殆杭州人歟。以詩中自志歲月出處考之，《廬山集》乃其於宋理宗景定二三年間榷茶九江富池時所作。《英溪集》則為武康令時所作，中有《甲戌大水詩》。案《宋史•五行志》，有鹹淳十年八月安吉武康大水事，正與相合。時瀛國公已即位，距宋亡僅二年。而嗣杲亦遂於是年任滿代去。其卒歲雖不可考，而兩集之中，無一仕元之顯證，則仍當系之宋人。《西湖志》載有道士董嗣杲，蓋即其人。國亡後隱於黃冠矣。其集為諸家書目所未載，獨明焦竑《國史經籍志》有嗣杲《廬山集》，而闕著其卷數。今據《永樂大典》所錄，有題《廬山集》者，又有題《英溪集》者，是嗣杲本有二集。但其名不顯，集亦久絕流傳。今觀集中多與葛秋岩唱和詩，秋岩即葛慶龍，為宋末高尚之士，見於《鎦績霏雪錄》，則嗣杲亦必勝流。又有《題周伯弜手澤詩》，推挹甚至，則其詩亦江湖集派。然吐屬新穎，無鄙俚瑣碎之態，固非江湖遊士所及也。謹甄次裒輯，依仿原目，分為《廬山集》五卷、《英溪集》一卷，著之於錄。庶論宋、元間詩人者猶得有所稽考。至若富池客中諸作，應編入《廬山集》者，《永樂大典》或標《英溪集》，當由繕寫之誤，今並詳悉考正，俾各從其類焉。
宋董嗣杲撰。附明陳贄《和韻》。據《西湖志》，嗣杲宋季入道孤山四聖觀，改名思學，字無益。此集當作於是時。贄字維成，餘姚人，徙於錢塘，洪武間以薦授杭州學訓導，後官至太常寺卿。其和嗣杲此集，亦當在居錢塘時。《西湖志》稱嗣杲原唱及贄所和皆九十六首，天順癸未，始以二家所作合刻，南康知府陳敏政為之序。又載嘉靖丁酉，周藩南陵王雲樓子重刻。其序亦稱董倡居前，陳和居後，仍各九十六首，共一百九十二首。謂之百詠者，蓋亦極言之耳云云。此本上卷四十九題，下卷五十一題，實各足百詠之數，與《西湖志》所記不符。《鮑廷博跋》疑周藩翻雕之時，其底本偶有脫頁，未及深考，遂以為原闕四首。田汝成修《西湖志》時，又僅見周藩之序。遂據以筆之於書，以《志》中僅載《周藩序》，不載《陳敏政序》為證，理或然歟。其詩皆七言律體，每題之下，各注其始末甚悉，頗有宋末軼聞為諸書所未載者。嗣杲詩格頗工整；贄所和才力稍弱，亦足肩隨，皆迥在許尚《華亭百詠》之上也。
宋家鉉翁撰。鉉翁喜談《春秋》，尤喜談《易》。其《河間假館詩》曰：「擬從諸君豫乞石一方，他年埋之塚前三四尺。上書宋使姓某其名某，下書人是西州之西老縫掖。平生著書苦不多，可傳者見之《春秋》與《周易》。」然《春秋詳說》，至今尚有刊本，已別著錄。其說《易》之書與其文集二十卷，則已全佚。惟《永樂大典》收其詩文尚夥。謹裒合排比，以類相從，厘為文四卷、詩詞二卷。核其所作，大半皆在河間，而明神宗時樊深撰《河間府志》，已不能採錄，則其佚在萬曆前矣。鉉翁隸籍眉山，與蘇軾為裏人。故集中如《文品堂記》、《養志堂記》、《志堂說》、《篤信齋說》、《跋太白賞月圖》、《和歸去來辭》諸篇及《豌豆菜詩》，自注間或稱述軾事蹟。廣漢張栻亦其鄉人。故《敬室記》首亦概然於南軒之學漸昧其傳。然其學問淵源，則實出金谿，觀集中《心齋說》、《主靜箴》諸篇，可以概見。故其持論浸淫於佛氏。其說《易》亦惟以先天太極研思於虛杳之中。而《尊教堂記》一篇，至援陸九淵之言以三教歸一立說，尤為乖舛。顧其立言大旨，皆歸於敦厚風俗，崇獎名教。隨事推闡，無非以禮義為訓。原未嘗滉漾恣肆，如明代姚江之末流。其詞意真朴，文不掩質。亦異乎南宋末年纖詭繁碎之格，尚為多有可取耳。且跡厥生平，上雖不及文天祥，而下比留夢炎輩則皭然其不侔。零篇斷簡，以其人重之可也。
宋方夔撰。夔一名一夔，字時佐，淳安人。生於宋季，嘗從何夢桂遊。屢舉不第，退居富山之麓，匾其堂曰「綠猗」，自號知非子。嘗著《漢論》十卷、《富山懶稿》三十卷，後刊版散佚，其裔孫世德等複裒集其詩，輯為是編。夔學有原本，國亡後遁跡以終，人品亦極高潔。商輅嘗稱其詩紆徐渾厚，弗事雕琢，可見其沖雅之操。周瑄亦稱其發之聲律，不為體裁音節之所拘。蓋夔遇興揮毫，頗乏研煉，故輅等雲然。要其情致纏綿，機趣活潑，自有不衫不履之致。五言一體，氣勢蒼莽，尤勝於七言。較其師何夢桂《潛齋集》詩，實青出於藍。淳安方氏，自北宋以來，如殿中丞仲謀、通判元修、右文殿修撰誾、太僕少卿聞等，皆留心於詩。今其集雖已亡佚，而流風餘韻，沾溉後人，其濡染固有自矣。
宋真山民撰。山民始末不可考。宋末竄跡隱淪。以所至好題詠，因傳於世。或自呼山民，因以稱之。或雲李生喬嘗歎其不愧乃祖文忠西山。考真德秀號曰西山，諡曰文忠，以是疑其姓真，或雲本名桂芳，括蒼人，宋末嘗登進士。要之亡國遺民，鴻冥物外，自成採薇之志，本不求見知於世，世亦無從而知之。姓名裏籍，疑皆好事者以意為之，未必遂確。今從舊本題曰《真山民集》，姑仍世之所稱而已。其集《宋藝文志》不著錄。明焦竑《經籍志》蒐宋人詩集頗備，亦未載其名。《江湖小集》始收之，而亦多未備。此本出浙江鮑氏知不足齋，較他本為完善，然皆近體，無古詩。《元詩體要》中錄其《陳雲岫愛驢》七言古詩一首，此本無之。或詩本兩卷，而佚其古體一卷；或宋末江湖諸人皆不留意古體，山民亦染其風氣，均未可知。然就其存者論之，黍離麥秀，抱痛至深，而無一語懟及新朝，則非惟其節至高，其安命知天，識量亦不可及。視謝靈運輩既襲康樂之封，而猶稱「韓亡子房奮，秦帝魯連恥」者，相去不啻萬萬矣。詩格出於晚唐，長短皆複相似。五言如「鬢禿難瞞老，心寬不貯愁」、「煙碧柳生色，燒青草返魂」、「風竹有聲畫，石泉無操琴」、「棠醉風扶起，柳眠鶯喚醒」、「地皆宜避暑，人自要趨炎」、「飛花遊蕩子，古木老成人」、「新葬塚無數，後來人更多」，七言如「欲談世事佛無語，不管客愁禽自啼」、「懶看世情晨睡去，怕傷時事暮吟休」、「商嶺定無屠狗客，雲台寧有釣魚人」、「囊空侭可償詩債，腳倦猶能入醉鄉」、「雕鎪花柳春無跡，沐浴山川雨有恩」、「炭為驟寒偏索價，酒因不飲懶論交」之類，皆不出晚唐纖佻粗獷之習，至於五言之「鳥聲山路靜，花影寺門深」、「風蟬聲不定，水鳥影同飛」、「與鷗分渚泊，邀月共船眠」、「窗月燈昏見，岩泉雨歇聞」、「水清明白鷺，花落失青苔」、「曳杖雲同出，開簾山自來」、「寒塘倒山影，空穀答樵歌」，七言之「泉石定非騎馬路，功名不上釣魚船」、「水禽與我共明月，蘆葉同誰吟晚風」，「隔浦人家漁火外，滿江秋思笛聲中」、「小窗半夜青燈雨，幽樹一庭黃葉秋」、「澗暗只聞泉滴瀝，山青賸見路分明」、「幾畝桑麻春社後，數家雞犬夕陽中」，則頗得晚唐佳處矣。一邱一壑，足資延賞，要亦宋末之翹楚也。
宋連文鳳撰。文鳳字百正，號應山，三山人，仕履未詳。集中《暮秋雜興詩》有「仕籍姓名除」句，則德祐以前亦嘗從宦。又《庚子立春詩》有「又逢庚子歲，老景對韶華」句。庚子為大德四年，則成宗之時猶在，入元已二十四年矣。至元丙戌，浦江吳渭邀謝翱、方鳳等舉月泉吟社，以《春日田園雜興》為題，徵詩四方，得二千七百三十五卷。入選者二百八十卷，刊版者六十卷，以羅公福為第一名。據題下所注，公福即文鳳之寓名也。王士禎《池北偶談》則謂《月泉吟社詩》，清新尖刻，別自一家。而謝翱等品題未允，因重為移置，改文鳳為第二十一名。然元初東南詩社，作者如林，推文鳳為第一，物無異詞，當必有說，似未可以一字一句遽易前人之甲乙。今觀所作，大抵清切流麗，自抒性靈，無宋末江湖諸人纖瑣粗獷之習，雖上不及尤、楊、范、陸，下不及範、揭、虞、楊，而位置於諸人之間，亦未遽為白茅之藉，則當時首屈一指，亦有由矣。《文淵閣書目》載連百正《丙子稿》一部，一冊。久無傳本。《永樂大典》所載，但題曰《連百正集》，當即其本。今裒輯排比，編為三卷。又賦三首、序二首、記二首、說一首、傳一首，亦散見《永樂大典》中。文格雅潔，亦不失前民矩矱。其《冰壺先生傳》一首，雖以文為戲，然毛穎、羅文諸傳載之韓、蘇集中，古有是例，今並附綴卷末，以存其梗概焉。
宋王鎡撰。鎡字介翁，括蒼人，嘗官縣尉。宋亡之後，棄印綬歸隱湖山，扁所居為「月洞」，因以名其所著之詩。此本為嘉靖壬子其族孫端茂所刊，詩僅七十餘首，前有《端茂序》。又有嘉靖辛丑《湯顯祖序》，摘舉集中佳句，並稱其七言絕句有閒逸之趣。今觀其詩，七言律詩，格力稍弱，不及七言絕句。其七言絕句，如「春風無力晴絲軟，絆住楊花不肯飛」、「繡簾不隔荼蘼月，香影無人自入樓」、「涼風敲落梧桐葉，片片飛來儘是秋」，又多近於小詞，不為高調。惟五言律詩如「蟬聲秋岸樹，雁影夕陽樓」、「馬嘶經戰地，雕認打圍山」、「櫓聲荷葉浦，螢火豆花田」、「斜陽曬魚網，疏竹露人家」、「晴雪添崖瀑，春雲雜曉煙」，皆綽有九僧之意。蓋宋末詩人，有江湖一派，有晚唐一派，鎡蓋沿晚唐派者，故往往有佳句，而乏高韻，亦絕無一篇作古體。然較之江湖末流寒酸纖瑣，則固勝之矣。
宋鄧牧撰。牧字牧心，錢塘人。宋亡不仕。至元己亥入洞霄，止於超然館，沈介石為營白鹿山房居之。後無疾而逝。牧與謝翱、周密等友善，二人皆抗節遯跡者。嘗為翱作傳，為密作《蠟屐集序》，而《翱傳》敘交情尤篤。翱之臨卒，適牧出遊，翱作詩有「謝豹花開桑葉齊，戴勝芊生藥草肥，九鎖山人歸不歸」之句。九鎖山人，牧別號也。其志趣可想見矣。密放浪山水，著《癸辛雜識》諸書，每述宋亡之由，多追咎韓、賈，有黍離詩人彼何人哉之感。翱《西台慟哭記》諸作，多慷慨悲憤，發變徵之音。牧則惟《寓屋壁記》、《逆旅壁記》二篇稍露繁華消歇之感，餘無一詞言及興亡。而實侘傺幽憂，不能自釋，故發而為世外放曠之談，古初荒遠之論，宗旨多涉於二氏。其《君道》一篇，竟類許行並耕之說；《吏道》一篇，亦類《老子》剖鬥折衡之旨。蓋以宋君臣湖山游宴，紀綱叢脞，以致於亡，故有激而言之，不覺其詞之過也。是集為牧所自編，皆滔滔清辨，而不失修潔，非晚宋諸人所及。前有《自序》，後有《自跋》，以知音難遇，故以《伯牙琴》為名。《跋》稱詩文六十餘篇。此本惟文二十四篇，並序跋為二十六，蓋佚其詩一卷也。末又附《沖天觀記》、《超然館記》、《清真道院碑記》三篇，題曰《補遺》。而《清真道院碑記》末有「大德四年庚子錢塘鄧牧記，集賢直學士趙孟頫書」字。知後人從石刻抄入，非集所本有。《自跋》稱平生為文不止此，是一證矣。
宋方鳳撰。鳳字韶卿，一字景山，浦江人。試太學，舉禮部不第，後以特恩授容州文學。宋亡，遁歸，隱於仙華山，同裏義烏令吳渭辟家塾敬事之。疾革，命子樗題其旌曰容州，示不忘宋也。其門人柳貫輯其遺詩三百八十篇，厘為九卷，屬永嘉尹趙敬叔刻置縣齋，黃溍為之序。及宋濂作《鳳傳》，又稱《存雅堂稿》三千餘篇。蓋據其未刻者而言，故與《溍序》篇數多寡不合。其後浸以散逸，遂並版本亦亡。國朝順治甲午，其裏人張燧乃博蒐諸書，掇拾殘剩，匯為此編。凡詩七十三首、文十二首、《金華洞天行紀》一篇，附以鳳子樗、梓詩十六首、文五首。鳳志節可稱，所作文章，亦骯髒磊落，不屑為庸腐之語。龔開嘗評其詩，以為由本論之，在人倫不在人事；等而上之，在天地，不在古今。蓋鳳澤畔行吟，往往眷念宗邦，不忘忠愛。開亦以遺民終老，故揚詡未免過情。然幽憂悲思，纏綿悱惻，雖亡國之音，固猶不失風人之義也。原本尚有《物異考》一卷、《月泉吟社詩》二卷、《外篇》詩文二卷。今案《物異考》出自唐、宋遺書，寥寥數則，無資考證。《月泉吟社詩》已有別本自行。至《外篇》所輯他人贈答之作，並《謝翱傳》、《吳萊碑》而錄之，尤為氾濫，今並從刪削焉。
宋王炎午撰。炎午初名應梅，字鼎翁，後改今名。安成人。宋末為太學生。咸淳間，文天祥募兵勤王，炎午杖策謁之，留入幕府，旋以母老辭歸。天祥被執北上，炎午為文生祭之，勵以必死，尤世所稱。入元後終身不出。因所居汶源裏名其稿曰《吾汶》，以示不仕異代之義。其稿凡文九卷，《附錄》一卷，揭徯斯、歐陽玄皆為之序。然傳本頗稀，明宣德中始行於世。正德中其裔孫偉乃刻之南京，後版散佚。萬曆中其裔孫伯洪重刊，乃摘抄為二卷，僅錄文二十八首、詞二首，又自以雜文數篇綴於末，去取失當，殊不足觀。此本從舊刻錄出，猶完帙之僅存者也。炎午大節不虧，而文章不甚著名。其集晚出，或後人有所竄入，珠礫混雜，亦未可知。然要當以人重，不當僅求之詞藻間。王士禎《居易錄》至以為裏社餅肆中慶弔卷軸之語，又摭其幹姚參政、貫學士書，並其人而醜詆之，則未免責備太甚矣。
宋黃公紹撰。公紹字直翁，昭武人，宋咸淳元年進士。集中《樵川新驛記》稱至元二十有三年。是歲丙戌，上距德祐乙亥，已十年矣。《記》中自稱曰民，蓋入元未仕也。公紹嘗取胡安國「心要在腔子裏」語，名所居曰「在軒」，因以名集，然所載僅文三十九篇、詩餘二十八首。其文三十九篇之中為儒言者六篇，而為佛氏疏榜之語者乃三十三篇。殆原本散逸，後人掇拾遺稿，以僧徒重其筆墨，藏弆為榮，故所收特多歟。考厲鶚《宋詩紀事》，蒐采最博，而求公紹一詩不可得，僅以《西湖棹歌》十首介於詩詞之間者當之。知鶚所見亦此本，別無全集矣。公紹嘗作《古今韻會》，有名於世，然原本久已散佚。今所傳者乃熊忠舉要，已非複公紹之原本。真出公紹手者，惟此一卷耳。宋人遺集，不傳者多。公紹在當時為耆宿，雖殘編猶可寶也。《書在軒銘後》一篇，記詞曰以下，乃其友吳昇之文。意當時手跡，必並載於末，故其文義相屬，亦仍並錄之，存其舊焉。
宋於石撰。石字介翁，蘭谿人。宋亡不仕。因所居自號紫岩。晚徙城中，更號兩谿。《浙江通志》載入《文苑傳》中，又載入《隱逸傳》中。蓋二者均所不愧，不可偏舉，故兩見也。集有丁丑、己卯紀年，乃臨安初破之後。又有丁亥、戊子歲作，乃至元二十四、五年。皆其中年以後之詩。每卷題門人吳師道選，僅古今體詩二百首，殆意求精汰，故少作皆不錄歟。其古詩感時傷事者多哀厲之音，而或失之太盡。遊覽閑適者有清迥之致，而或失之稍薄。如《鄰叟言》、《母子別》、《路傍女》諸篇，欲摹少陵而不免入於元、白。《山中晚步》諸篇，欲擬襄陽而不免入於錢、郎。皆取法乎上，僅得其中。然在《江湖集》盛行以後，則「啾啾百鳥群，忽見孤鳳皇」矣。律詩不及古詩，特大勢尚為清整。至如《題淨居寺》之「雪墮枯枝龍解甲，藤纏怪石虎生須」，《題棲真院》之「禪家也辦吟邊料，不種閑花只種梅」，頗不脫宋季俗格，是則風氣之移人也。
宋陳岩撰。岩字清隱，青陽人。咸淳末屢舉進士不第，入元遂隱居不仕。築室於所居高陽河，日嘯歌其內。出則遍遊九華之勝，至一處則作一詩紀之，名《九華詩集》。前有至大戊申同裏方時發《序》，稱以山之東西繪為圖本，繡入於梓，與遠方朋友共之。詩人陳清隱吟詠有舊版，兵毀不全。此二百一十篇乃掇拾於散佚之餘者。捐帑重梓，俾詩與山相照耀於無窮。是時發本刻《九華山圖》，而以岩詩附於後。今圖佚而詩集獨存，篇數與《時發序》合，蓋猶原本。岩以大德三年己亥卒，而《時發序》作於戊申，則岩歿後之十年也。其詩皆七言絕句，凡詠名勝者二百七首，詠物產者三首。九華山自唐以李白得名，詩家多有題詠。而取泉石洞壑之勝，遍加品目，實莫備於是編。其詩亦俱瀟灑出塵，絕去畦逕，有高人逸士風格，不僅足供山志采擇而已。集後附釋希坦詩十一首，乃後人從《池州府志》錄入。中有可與岩詩互證者，亦並仍其舊存之焉。
宋陳深撰。深所著有《讀易編》、《讀詩編》、《讀春秋編》，今惟《讀春秋編》有刻本，已別著錄。其易、詩二編未見傳本。其詩則僅存此本而已。卷首有顧嗣立名字二印，蓋即《元百家詩選》之所據。卷末有題識曰：「陳清全先生詩稿藏於荻溪王寧遠氏，泰昌改元八月十日，張醜敬觀。」醜以賞鑒書畫稱，而不以收藏圖籍著。詳其語意，殆從真跡錄出歟。後附詩一卷，別題曰《寧極齋遺稿》。考《元詩選》，深詩之後附刻其子植詩五首，核之皆在此卷中。嗣立稱其遺稿若干首出於祝希哲手抄，並錄鄭元祐所作墓銘於後，必當日親見墨蹟，故有是言。但《元詩選》題曰慎獨叟陳植，而此本乃題《寧極齋遺稿》，似乎深之外集，殊為淆混。今仍題曰《慎獨叟遺稿》，以相區別。深父子詩，並舂容閒雅，不失古風。然核其體裁，如出一手。且深詩中多酬應仕宦之作，與鄭元祐所作《植墓誌》稱其文行學術，結知於士林，時方承平，巨室大家將私淑其子弟，必厚幣延致者，大概相符，而與深之閉戶著書者頗不相合。疑或皆為植詩而傳寫訛異，誤以為深歟。然如《輓褚伯秀詩》，又似乎其時植年尚少，未必即能作詩。別無顯證，姑存疑焉可矣。
宋金履祥撰。履祥有《尚書表注》，已著錄。履祥受學於王柏，柏受學於何基，基受學於黃幹，號為得朱子之傳。其詩乃彷彿《擊壤集》，不及朱子遠甚。王士禎《居易錄》極稱其《箕子操》一篇，然亦不工。夫邵子以詩為寄，非以詩立制。履祥乃執為定法，選《濂洛風雅》一編，欲挽千古詩人，歸此一轍。所謂華之學王，皆在形骸之外，去之愈遠。所作均不入格，固其所矣。至其雜文，如《百里千乘說》、《深衣小傳》、《中國山水總說》、《次農說》諸篇，則具有根柢。其餘亦醇潔有法，不失為儒者之言。蓋履祥於經史之學研究頗深，故其言有物，終與空談性命者異也。
宋陳傑撰。厲鶚《宋詩紀事》載，傑字壽夫，分寧人，淳祐十年進士，制置司屬官，有《自堂存稿》。然鶚僅錄其《題梅壇毛慶甫雲悅樓詩》一首，雲出梅仙事實。則尚未見其集，故所載爵裏亦不能具其始末。今從《永樂大典》裒輯遺篇，尚得四卷。以其詩語考之，四言古詩中《春日江永》諸篇自注曰「端平以來」，是當理宗之初已能吟詠，其年當在二十左右。下距帝德祐乙亥凡四十二年，則宋亡時已近六旬。《閑艤記》之末署延祐二年七月。是歲乙卯，上距宋亡又四十年，則傑年已在百歲外，不應如是之壽考，時代似不相及。又《閑艤記》末稱使其子樵書而刻之。元鹿皮子陳樵，實婺州東陽人，裏籍亦不相符。是記殆陳樵之父所作，《永樂大典》誤題傑名歟。然觀集中《重過西湖感事》諸篇，則為宋之遺老，入元尚在，固可無疑也。集中有《和大閫芍藥宴詩》，作於淮南。又有《宣檄隨府詩》，稱「溯楚三千里，離淮第一程」。則先官淮幕，後官楚幕，與厲鶚所載制置司屬官語合。又有《與節東歸和同幕送行詩》，稱宜黜而升愧在中。又有《請代詩》，稱郡小凋殘最。又有《乙丑元旦壽昌拜表詩》。則後亦守郡，非竟終於幕僚。厲鶚所載，尚為未盡矣。其詩雖源出江西，而風姿峭茜，頗參以石湖、劍南格調。視宋末江湖一派氣含蔬筍者戛然有殊，在黃茅白葦之中不可不謂之翹楚。據其《戊辰重過弋陽石橋詩注》，蓋與謝枋得相善。又《讀邸報》諸作，排斥奸諛，語皆忠憤。而《和郭應酉詩》自稱「扶憊效死，客自杭來，談江上師潰，及京師非才誤國，極為不平」云云。並附錄郭詩而注曰「郭後赴厓山」。其志節亦可想見，則不徒詩之足傳也。

○附錄
宋蒲壽宬撰。壽宬之名不見於史，其集亦不載於《藝文志》。惟明《文淵閣書目》載有《蒲心泉詩》一部，一冊。檢《永樂大典》各韻內所錄頗多，題名皆作壽宬，而淩迪知《萬姓統譜》則作壽{山成}，黃仲昭《八閩通志》又作壽晟，互有同異。今案《永樂大典》，卷卷皆作「宬」字，當非偶誤。其作「晟」、「宬」字者，殆傳寫訛也。壽宬家本泉州，其官履不概見。惟《萬姓統譜》稱其於鹹淳七年知蒲州。按蒲州非南宋地，而集中有《梅陽壬申勸農偶成書呈同官詩》。壬申為鹹淳八年，梅陽即梅州，今為廣東嘉應州地，是壽宬實知梅州。《萬姓統譜》又載其在官儉約，於民一毫無所取，建曾井、汲水二瓶置座右，人頌曰「曾氏井泉千古冽，蒲侯心事一般清」。是壽宬在當日為循吏。《八閩通志》則稱宋季益、廣二王航海至泉州，守臣蒲壽庚距城不納，皆出其兄壽宬陰謀。壽宬佯著黃冠野服，入法石山下自稱處士，而密令壽庚納款於元。既而壽庚以歸附功授官平章，富貴冠一時，壽宬亦居甲第。一日，二書生踵門獻詩，有「水聲禽語皆時事，莫道山翁總不知」之句。壽宬惶汗失措，追之不復見云云。則壽宬又一狡黠之叛人。稗官小說，記載多岐。《宋》、《元》二史，皆無明文。其孰偽孰真，無從考證。今觀其詩，頗有沖澹閑遠之致，在宋、元之際猶屬雅音。裒錄存之，厘為六卷，亦足以備一家。若其人則疑以傳疑，姑附諸南宋之末焉。
