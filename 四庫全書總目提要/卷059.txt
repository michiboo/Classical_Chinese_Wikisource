
卷五十九 史部十五
○傳記類存目一

宋歐陽士秀撰。士秀，廬陵人，仕履未詳。是書成於淳祐辛亥。大抵據《皇極經世》以駁《史記•孔子世家》之訛。然邵子精於數學，不聞精於史學，所書先聖事蹟，亦未必盡確。《自序》又稱慮夫事之精粗隱顯，大小本末，錯糅其間，而不易見。則著《年表》以提其綱，列《世本》以類其族，且綴《弟子年名》於其終。於以稽其是非，用決群疑，而祛己惑。今考《永樂大典》所載，已無所謂《年表》、《世本》、《弟子年名》者，則已非完書矣。

不著撰人名氏。末一條雲：大蒙古國領中書省耶律楚材奏准皇帝聖旨，於南京特取襲封孔元措令赴闕裏奉祀（案元措以金承安二年襲封衍聖公）。此書或即元措等所撰歟。首錄歷代褒崇之典，凡碑文、詔旨皆載其略。末載孔氏鄉官甚詳。然敘次頗無體例。如首載聖母顏氏及聖配亓官氏，而孔子以上曆世之事獨不一敘，疑或傳寫佚脫，非完帙也。考明《文淵閣書目》有《孔子實錄》一冊，《永樂大典》所載則作《孔氏》，未詳孰是。然《文淵閣書目》傳寫多訛，未足盡據。今仍從《永樂大典》之名著於錄焉。

舊本題元程複心撰。複心字子見，婺源人。皇慶癸丑，江浙行省以所撰《四書纂釋》進於朝，授徽州路教授。致仕，給半俸終其身。是編以《論語》各章分隸於《孔子年譜》之內，而又雜采《左傳》諸事附會之。如雲九歲見季劄，觀樂於魯。三十五歲從昭公出亡，留齊七年。此因旁文而牽合孔子者也。又雲五十三歲孔子聘於齊，執圭鞠躬如也云云。此因《論語》而妄生旁文者也。又雲六十三歲厄於陳蔡，不得已，浮海至楚，曰道不行，乘桴浮於海云云。陳蔡之間何由浮海，郢都又豈海道可通，尤夢囈之語，可資笑噱者矣。至所分隸之《論語》，以《子釣而不綱》章為三十一歲，以《子以四教》章、《子所雅言》章、《子罕言》章、《子不語》章、《自行束脩以上》章為三十四歲，以《八佾》、《雍徹》諸章為三十五歲，以《君子食無求飽》章為四十三歲，《道千乘之國》章為四十八歲之類，不可殫數，均不知其何所據而雲然。複心師朱洪範，友胡炳文，雖亦講學之家，原不究心於考證，然不應繆妄至於如是。考篇末辨季本《聖跡圖考》之妄。本，王守仁之弟子，元人何自見其書。殆明季妄人所為，而傳錄者偽題複心之名歟。

舊本題元程複心撰。複心既作《論語年譜》，更取《孟子》七篇為編年。其以某章為某年之言，繆妄與《孔子年譜》相等。其謂孟子鄒人乃陬邑，非鄒國也。語極辯而不確，亦好異之談。蓋與《孔子年譜》一手所偽撰也。考朱彝尊《經義考》載譚貞默《孟子編年略》一卷，今未見其書。然彝尊所載貞默《自述》一篇，則與此書之《自述》不異一字。疑直以貞默之書詭題元人耳，偽妄甚矣。

明陳鎬撰，孔允植重纂。鎬會稽人，成化丁未進士，官至右副都禦史，巡撫湖廣。允植，孔子六十五世孫，襲封衍聖公。闕裏向無志乘，僅有《孔庭纂要》、《祖庭廣記》諸書。弘治甲子，重修闕裏孔廟成，李東陽承命致祭。時鎬為提學副使，因屬之編次成志。崇禎中，允植重加訂補，是為今本。以《圖像》、《禮樂》、《世家》、《事蹟》、《祀典》、《人物》、《林廟》、《山川》、《古跡》、《恩典》、《弟子》、《譔述》、《藝文》分類排纂。而編次冗雜，頗無體例。如歷代誥敕、禦制文贊，不入《追崇恩典志》，而另為《提綱》。《碑記》本《藝文》中一類，乃別增《譔述》一門，均為繁複。

明劉濬編。濬，永嘉人，成化中官鄒縣教諭。鄒，孟子所生也，孟廟在焉。濬因考證孔、顏、孟三氏世系，以及褒崇諸典，匯輯成書。先以《地圖》，次以《世系年譜》，次以《廟制》，次以《志事》。附《述聖》於卷後。而前列《提綱》一卷，則壬子四月紫陽楊奐所述《東遊記》也。壬子為元憲宗二年。而濬於「壬子」下注雲：「元憲宗淳祐十二年。」紀年既誤，而又以宋理宗年號移之於元，殊為疏舛。即此一端，其他可概見矣。

明季本撰。本有《易學四同》，已著錄。是書前說後譜，於孔孟事實頗有考核。如雲孔子未嘗至楚見昭王，孟子先至齊而後樑，此一二條皆有所見。然其餘大抵習聞者多。

舊本卷首題明浙江嚴州府通判太原傅汝楫校正。則非汝楫所撰。卷末楊奐《東遊記》之首，又題河南開封府知府西蜀黃濬輯錄，則似為濬之所撰，然不列名於書首，而綴於書後。體例叢脞，殊不可曉。其書則摭拾《闕裏志》為之，亦茫然無緒。蓋當時書帕之本，本不以著書為事者也。（案：顧炎武《日知錄》曰：昔時人覲之官，其饋遺一書一帕，謂之書帕。又曰：曆官任滿則必刻一書以充饋遺，此亦甚雅。而鹵莽就工，殊不堪讀。陸深《金台紀聞》亦稱有司刻書，只以供饋贐之用。其不工反出坊本下。今藏書家以書帕本為最下，蓋由於此。）

明張玭撰。玭字席玉，石州人，嘉靖乙未進士，官至南京戶部右侍郎。永平府城西十八裏孤竹故城有清德廟，以祀夷、齊。玭守永平時，因搜輯歷代祀典、諸家藝文，編為一帙，據《目錄》，原本有圖。此本無之，蓋為傳寫者所佚矣。

明蔡複賞編。複賞，巴陵人。卷端自題恩貢出身，南京戶部修職郎，不知其為何官也。前有《自序》，稱是書始成，就正於兵部侍郎姜廷頤。廷頤乃次為六卷。上卷曰《經書》，中卷曰《子史》，下卷曰《雜說》，首卷曰《帝王崇重盛典》，尾卷曰《經術經理世務》，六卷內複條分為四十捲雲雲。案《序》稱上中下卷首尾卷只有五卷，不應稱六卷。又書三十五卷與四十卷之數亦不合。其間鄙俚荒唐，龐雜割裂。鬼神怪誕之語，優伶褻諢之詞，無不載入，謂之侮聖人可也。

明陳堯道編。堯道裏籍未詳，嘉靖末，官大埔縣教諭。是書分《圖像》、《世家》、《事蹟》、《遺澤》、《制敕》、《譔述》、《封事》七門。多剿襲《祖庭》、《纂要》諸書，無所考證。

明劉天和撰。天和字養和，麻城人，正德戊辰進士，官至兵部尚書，提督團營，諡莊襄，事蹟具《明史》本傳。是編乃天和官總督河道都禦史時，以濟甯仲家淺有先賢仲子祠，故志其建置之由，而並及其生平行事大略，名之曰《令名志》。崇禎中，仲子裔孫於陛等複增損舊本，易以今名。又繪像列圖於卷首，殊不雅馴。

明張雲漢撰。雲漢字倬侯，宿州人。是編兼及閔子後裔之事，故曰《世譜》。首《姓氏》，次《裏居》，次《特傳》、《列傳》，次《祀典》，次《修葺》，次《官生》，次《世系》，次《遷徙》，次《複業》，次《列女》，次《藝文》，次《家約》。宿州舊有閔子墓，歷代祠祀不絕。蓋閔子本宿人。春秋時宿屬青州，為齊地，故《家語》以為齊人雲。

明胡其久撰。其久，崇德人，隆慶丁卯舉人，官龍南知縣。是編以好事者所傳《夷齊世系》，名字皆據《韓詩外傳》、《呂氏春秋》而附會之。並以叩馬、恥粟等事亦多不實，因各為駁正，而以先賢論定之語及傳記詩文附其後。其議論亦頗博辨。然傳聞既久，往事無徵，疑以傳疑可矣，不必盡以臆斷也。

明白瑜撰。瑜字紹明，永平人，萬曆乙未進士，官至刑部左侍郎。事蹟具《明史》本傳。此書乃因張玭《夷齊錄》損益而成，所載視舊《錄》加詳。

不著撰人名氏。據卷首《樊維城序》，蓋衍聖公家所刻。維城為萬曆己未進士，則此書出於明季也。即《聖跡圖》舊本，而前增以伏羲、神農、黃帝、堯、舜、禹、湯、文、武、周公十像，後附以顏、曾、思、孟林廟八圖。雖以《圖贊》為名，而僅圖前有說數行，無所謂贊，尤不可解。

此書摹仁和縣學石刻而不著刊書人姓名。首冠以明宣德二年巡按浙江監察禦史海虞吳訥《序》。謂像為李龍眠筆，高宗於紹興十四年即嶽飛第作太學。三月臨幸，首制《先聖贊》。後自顏回而下亦譔詞。二十六年十二月，刻石於學。又稱舊有《秦檜記》，磨而去之。則是石刻之題識，非木本之跋語。故顏、曾二子後皆有高攀龍《贊》，知為近時人刻也。考《玉海》，紹興十四年三月十一日己巳，幸太學，覽唐明皇帝及太宗、真宗禦制贊文，令有司取從祀諸《贊》悉錄以進。二十四日乙亥，禦制禦書《宣聖贊》，令揭於大成殿刻石，頒諸路州學。二十五年，又制《七十二賢贊》，親劄刻石頒降焉。二十六年十二月戊午，廷臣請頒諸州郡學校，從之。據此，則高宗所撰《宣聖贊》，刊石在紹興十四年；《七十二賢贊》，刊石在紹興二十五年。《訥序》謂《先聖》及《七十二賢贊》俱於三十六年十二月刊石，殊誤。所列七十二子，較《史記》及《唐六典》所載七十七人少十人，增五人；與《宋史•禮志》所載八十二人則少十人；與唐宋典制皆異。考《玉海》卷一百十三又雲：高宗《七十二子贊》，去《史記》公良孺、公夏首、公肩定、顏祖、鄡單、句井疆、罕父黑、申黨、原亢、顏何、公西輿如十一人，增申棖、蘧伯玉、陳亢、林放、琴牢、申堂續六人，遂為七十二人，與此書人數正合。然《玉海》謂所去十一人內有申黨，而此書仍列申黨；《玉海》稱增申堂續，而此書於申黨之外乃增申棖；互相剌謬。又如顏子封複聖公，曾子封宗聖公，皆始於元至順中。紹興中作《贊》，安得標此？又考唐開元二十七年贈顏子兗公，閔子以下至卜商九人皆侯，曾參以降六十七人皆伯。宋祥符二年，贈閔子以下至卜商九人皆公，曾參以下七十二人皆侯。今書標爵皆襲開元，高宗作《贊》亦不應近廢祥符，而遠從唐制，疑非宋之原石。且李公麟北宋人，安得至紹興中作圖。其圖畫諸賢，多執書卷，既非古簡策之制。而樊遲名須，即作一多髯像；梁鱣字叔魚，即作手持一魚像；尤如戲劇，其妄決矣。

明沈朝陽撰，陳之伸補。朝陽，江寧人，天啟間貢生，官池州府學教授。之伸，海鹽人，仕履未詳。是編雜采聖賢事蹟，湊合成篇。每篇各系以《贊》，詞意膚淺，考訂甚疏。如《越絕書》所載子貢事之類，皆無所辨正。

明呂元善撰。元善字季可，號冠洋，海鹽人，天啟中官山東布政司都事，後殉流寇難。其書一卷為《聖門表傳》，二卷為《從祀列傳》，三卷為《四氏封典》，四卷為《禮樂》，五卷為《古跡》，六卷為《東野氏仲氏世系》，分子目六十有五。蓋元善官山東時，所得孔氏諸家譜牒為詳，因輯其宗系，述為此編。又取後代理學諸儒，附於弟子之後。然如魁名內閣，無關道統，而詳悉臚列，別次於從祀諸儒之末，殊為不倫。又以諸儒未入祀典者，別載擬祀三十五人。中如嶽飛之精忠，不在乎闡明理學；錢唐之直諫，亦未聞其詮釋聖經；乃欲例諸歷代儒林，擬議亦為失當。元善書成未梓，其子兆祥重加校訂。海鹽令樊維城為刻入《鹽邑志林》中。末附崇禎初曲阜祠祀元善及四氏子孫等給匾案牘，冗雜尤甚。

明呂元善撰。蓋因史鶚、胡繼先二家舊本為之訂補。未脫稿而元善殉寇難。其子兆祥、孫逢時，乃續成之。所載孟廟事蹟。每卷之中又各分三子卷，凡二十一類。每類前為四言贊一首，紀載頗詳。而體例標目，俱未能雅馴。

明呂兆祥撰。案曾子祠墓皆在今山東嘉祥縣。嘉靖中，詔錄其後為五經博士世襲。求得其裔孫賢粹，居江西之永豐。令還嘉祥，世守祠廟。而歷代崇祀本末，記載未備。兆祥始修訂成書。卷一為《像圖志》，卷二為《世家志》，卷三、卷四為《追崇志》，卷五、卷六為《恩典志》，卷七、卷八為《事蹟志》，卷九至卷十二為《藝文志》。書成於崇禎中，而《世家志》述其譜系，乃載及國朝康熙中事，《恩典志》內亦載及順治初年，不知何人所增，蓋非盡兆祥之舊矣。

明呂兆祥撰。顏子陋巷，相傳在曲阜孔廟東北六百步，舊無記載。正德中，提學副使陳鎬始為作志。萬曆中，禦史楊光訓又續編輯之。而兆祥是編蓋因二家之本，重為訂定。所載皆歷代崇祀典禮，而冠以《退省》、《從行》諸圖。

舊本題海鹽呂兆祥撰，裔孫東野武訂。考兆祥與武皆明末人。而是編二卷之末附錄順治、康熙中奏議，詳載聖祖仁皇帝恩授東野沛然為五經博士。蓋即沛然因兆祥舊志稍為續補也。前有呂化舜、方應祥《原序》。而《粘本盛跋》則作於康熙壬寅，《陳良謨序》則作於康熙丙寅，亦續刻所加也。考《元和姓纂》載，伯禽少子別為東野氏，則東野氏系出周公，更無疑義。世承厥職，原非濫膺。惟是所敘世譜，稱第三代生二子，長暉次晞；六代生二子，長縉次紳。其人皆在春秋以前，則兄弟聯名已在應瑒、應璩之前。又二代東野宗，於田中勝處建祠以安先靈，則大夫之廟可不建於家。十六世東野獲，字獲德，號白雲，則別號已見於戰國。二十一代東野質，遭楚滅魯，負子攜譜，竄於東吳。是別族不必於太史，而戰國之末尚延吳祚。蓋譜牒之學，古來即不一說。司馬遷敘五帝世系，往往與載籍牴牾。而白居易自敍世系，亦與《左傳》相違。記載異同，固不足怪也。

明夏洪基撰。洪基字元開，高郵人。其書成於崇禎中。於先聖事蹟，分年編輯。各提其要為綱，而詳載其事為目。於諸書異同，稍有訂正，而亦未一一精核也。

明夏洪基撰。其書合《家語》、《史記》所載孔門弟子，得八十人。卷首《凡例》稱，《家語•弟子解》止記姓名邑裏，而言行散見別卷。《史記》雜撮經書，語無倫次。《四書人物考》及《備考》收錄群書，龐亂無紀。是編各傳首敘聖賢教學，次及行事，終以評語。於經史典確者大書，列為正傳。事瑣文異者小書附焉。妄誕者雜錄備覽。其搜擇頗勤。然《論語》、《禮記》之文，人人習讀，亦一字一句備錄不遺，未免冗贅。卷末附錄者九人，為仲孫何忌、仲孫說、左丘明、伯魚、子思、孟子、顏涿聚、公罔之裘、序點，其辨仲孫說與南宮適為二人，顏涿聚與顏讎由為二人，《論語》左丘明與傳《春秋》者為一人，皆為典核。至公伯寮之列於弟子，雖據《史記》，然明代已罷其祀，洪基仍濫載入，則不免失考也。

不著撰人名氏。惟書中自稱其名曰淐。「檜樹」一條後稱崇禎三年庚午春，隨其大父登岱，詣孔林。「祀典」一條後稱康熙八年以廷對留京，則國朝人也。而考康熙庚戌進士題名碑，是科無名淐者，殆貢生也。其書雜抄闕裏諸志為之，殊不足以資考證。

國朝宋際、李慶長同撰。際字峨修，慶長字簡臣，俱松江人。《闕裏志》自前明陳鎬後，屢有修輯，皆蕪雜不足觀。康熙十二年，際為孔廟司樂，慶長為典籍，相與搜求典故，因舊志而增損之。分《圖像》、《世家》、《禮樂》、《林廟》、《山川》、《古跡》、《恩典》、《弟子》、《職官》、《聖裔》、《賢裔》、《藝文》十二門。所載於故實較詳，然亦不能有所考訂也。

國朝孟衍泰、王特選、仲蘊錦同撰。書成於康熙壬寅。以呂元善舊志歲久漶漫，而國朝尊崇之典，及子孫世系、林廟增修，亦未纂錄成編。乃以次輯補，分為二十一門。特選，滕縣人。蘊錦，濟寧人。衍泰為孟子六十五代孫，世襲五經博士。

國朝閻若璩撰。若璩有《古文尚書疏證》，已著錄。是編博引諸書，考孟子出處始末。初辨孟子所生之鄒是邾非鄹。次考來往梁、齊、滕、宋之年月，中間旁及萬鎰、百鎰之數，與所以去齊不入燕之故。而於生卒年月，卒無的據。案《山堂肆考》，具載孔孟生卒，謂孟子生於周定王三十七年四月二日，卒於赧王二十六年正月十五日，年八十四。若璩獨不引之。蓋先儒詁經，多不取雜書。鄭玄注《禮記》「南風之詩」不引《屍子》，郭璞注《爾雅》「西王母」不引《穆天子傳》、《山海經》，皆義取謹嚴，非其疏漏也。

國朝楊方晃撰。方晃字東陽，號鶴巢，磁州人。是書中三卷為年譜，以天、地、人分紀之。其前一卷曰《卷首》，末一卷曰《卷尾》。中間於《史記世家》曆聘紀年、《闕裏舊志》諸書頗有糾正。然注太冗瑣，又參以評語，皆乖體例。至《卷首》本《祖庭廣記》作《麟吐玉書圖》，殊不能免俗。《卷尾》泛引雜史，為身後異跡。如魯人泛海見先聖，七十子遊於海上，及唐韓滉為子路轉生諸事，連篇語怪，尤屬不經矣。

國朝李灼、黃晟同編。灼字松亭，嘉定人。晟字曉峰，歙縣人。是書成於乾隆辛未。一卷至十六卷為《至聖年譜》。十七卷至二十四卷為歷代至國朝尊崇之典。冠以灼所作《孔子生日說》、《孔門出妻辨》、《增祀孔璿論》三篇。其《生日說》，謂《公羊》、《穀梁》二傳與《史記》所記差一年。《公》、《穀》記其懷妊之年，司馬遷記其誕生之年，殊為穿鑿。自古及今，未聞以懷妊之年筆之於書者也。至《孔門出妻》，謂之記載舛誤則可，必謂庶氏之母為庶子之母，子思嫡長，安得謂之庶乎。書中辨野合之說，病亦同此。周道衰微，百氏橫議，造作言語以誣聖者，不可殫陳。史遷妄采，張華誤述，不過斷以一語，斥諸名教之外耳。乃附會其詞，以為禱於尼山，野宿懷孕，故曰野合。是又愈鑿而愈舛矣。

不著撰人名氏。前有《自序》，亦不署年月。《序》稱所采始於堯、舜，以為洙泗之源。終於顏、曾、思、孟，為洙泗之流。今考其書，僅自唐、虞訖孔門弟子二十餘人至子思而止，未及孟子。蓋不全之本。前有錢曾二印，一曰虞山錢曾遵王藏書，一曰雒陽忠孝家。篆刻拙惡，朱色猶新，蓋庸陋書賈所贗托也。
──右「傳記類」聖賢之屬三十二部、二百三十一卷，內三部無卷數，皆附《存目》。
（案：孔子稱伯夷、叔齊為古之賢人。孟子亦曰：伯夷，聖之清者也。故孤竹之錄得入《聖賢》。其餘非親炙鄒魯之堂者，概不濫預焉。蓋聖賢之名，惟聖賢能論定之。司馬遷敘仲尼弟子為列傳，而七十子之門人不及焉，孟子弟子亦不及焉，慎之至也。）

舊本題齊晏嬰撰。其書原本八卷，已著於錄。此本為烏程閔氏朱墨版。以《外篇》所載已見《內篇》者，悉移綴其文附於《內篇》各條之下。與梅士享所刻《管子》，同一竄亂古書。然今代所行，大抵此本。恐久而迷其原第，因附存其目，以著其失焉。

宋王素撰。素字仲儀，旦之幼子也，舉進士，官屯田員外郎，曆工部尚書，諡曰懿，事蹟具《宋史》本傳。是編所述旦事，雖子孫揚詡之詞，然大概與史傳相出入，旦本賢相故也。惟記真宗東封西祀之後，令近臣編錄符瑞。旦言：兩為大祀使，所奏符瑞，一一非臣目睹。今堂吏取司天監邢中和狀，稱有此瑞。乞令編修官實錄臣奏，不可漏落一事云云。於事理殊為不近。蓋旦於符瑞齋醮不能匡正，論者有遺議焉。故素以此陰解之，非實錄也。晁公武《讀書志》作四卷，注稱凡五百條。此本僅一卷，蓋非完書。然陳振孫《書錄解題》已稱一卷，則南宋末已行此節本矣。

不著撰人名氏。記宋韓琦平生行事。陳振孫《書錄解題》以為是其家所傳。晁公武《讀書志》則以為其子忠彥所撰錄。公武去忠彥世近，當有所據也。其書隨年排次，頗為繁冗。公武引陳瓘之言，謂魏公名德，在人耳目如此，豈假門生子姓之間區區自列。其說當矣。

宋王岩叟撰。岩叟字彥霖，清平人，鄉舉、省試、廷對皆第一，調欒城簿，曆樞密直學士，簽書院事，事蹟具《宋史》本傳。岩叟嘗在韓琦幕府，每與琦語，輒退而書之。琦歿後，乃次為《別錄》三篇。上篇皆琦奏對之語，中篇乃琦平日緒言，下篇則雜記其所聞見也。《讀書志》稱以國史考之，歲月往往牴牾，蓋失之誣。其書《讀書志》作四卷。《書錄解題》載有《語錄》一卷，亦稱與《別錄》小異而實同。《別錄》分四卷。此總為一篇，皆與此本三卷不合。其為何時所並，不可考矣。

宋強至撰。至字幾聖，錢塘人。諸書不詳其始末。此書結銜稱群牧判官、尚書職方員外郎。以其《祠部集》中詩文考之，則登第之後，謁選得泗州掾。以薦曆浦江、東陽、元城三縣令。終於三司戶部判官、尚書祠部郎中。其《上河北都運元給事書》所謂四曆州縣、三任部屬者，雖不盡可考，參以此書所題，尚可見其大略也。至嘗佐韓琦幕府，故此編敘琦遺事頗詳。世所傳琦《重陽詩》「不嫌老圃秋容淡，且看黃花晚節香」句，諸家詩話，遞相援引。其始表章者，實見至此篇焉。

宋李樸撰。樸字先之，興國人，紹聖中進士，官至國子祭酒，事蹟具《宋史》本傳。是書編次其師禮部尚書豐稷事蹟。《宋志》著錄一卷，與今本同。末有紹熙二年朱子《後序》，並附《墓誌》、《本傳》於後。稷曆仕神宗、哲宗、徽宗三朝，屢著讜論，時稱名臣。朴所敘錄，較史傳為詳。書末又有《稷注孟子》三章、《幸學詩》一首及曾鞏所贈歌行、袁桷《祠記》，則明景泰中其十一世孫河南參政慶所搜討增入也。

宋趙起撰。起字得君，自稱河汾散人。河汾地廣，不知其裏貫何所也。其書專記龍驤四衛指揮使知延州種諤事蹟。諤為世衡次子，與兄古、弟診號「關中三種」，頗著威名。《宋史》附載《世衡傳》後。起所敍述，較史加詳。末雲「次其行事，作《種諤傳》」，而此本前題《種太尉傳》。考史不言諤官太尉，此傳亦無此文。蓋自唐以後，武臣顯貴者往往加至太尉，遂習為尊稱，不必實居是職。如李煜歸宋後只為特進隴西郡公，而徐鉉奉詔往謁，乃語閽者，稱願見太尉。蓋當時流俗有此等稱謂，意其猶宋人舊題也。史稱諤雖名將，而喜事貪功，實開永樂之釁。今《傳》中無貶詞，殆亦不無溢美矣。

宋孫汝聽撰。陳振孫《書錄解題》載《三蘇年表》三卷，右奉議郎孫汝聽編，即此本也。然《永樂大典》所載惟存《蘇洵》一卷、《蘇轍》一卷。《蘇軾》則別收王宗稷《年譜》，而汝聽之本遂佚。蓋當時編錄，不出一手，故去取互異如是。今仍以《三蘇年表》著錄，從其本名也。

宋王宗稷撰。宗稷字伯言，五羊人。自記稱紹興庚申隨外祖守黃州，到郡首訪東坡先生遺跡，甲子一周矣。思諸家詩文皆有年譜，獨此尚闕。謹編次先生出處大略，敘其歲月先後為《年譜》云云。今刻於《東坡集》首者，即此本也。迨國朝查慎行補注蘇詩，於此《譜》多所駁正，皆中其失。蓋創始者難工，踵事者易密，固事理之自然耳。

△《範文正年譜》•一卷、《補遺》•一卷、附《義莊規矩》•一卷（浙江
巡撫采進本）《年譜》一卷，宋樓鑰撰。鑰字大防，鄞縣人，隆興元年進士，官至參知政事，除資政殿大學士，提舉萬壽觀，卒諡宣獻，事蹟具《宋史》本傳。《補遺》一卷，不知何人所作。前有《自識》一條，謂取《舊譜》所未載者，見之各年之下。所摭《前譜》闕遺頗多，亦足以互相考證。元天曆三年，仲淹八世孫國俊與《文正奏議》同刊行之。其《義莊規矩》一卷，則仲淹嘗買田置義莊於蘇州，以贍其族。創立規矩，刻之版榜，後其法漸隳。治平中，其子純仁知襄邑縣，奏乞降指揮下本州，許官司受理，遂得不廢。南渡後，其五世孫左司諫之柔，複為整理，續添規式。其本為范氏後人所錄，凡皇祐二年仲淹初定規矩十條，又熙甯、元豐、紹聖、元祐、崇甯、大觀間純仁兄弟續增規矩二十八條。其慶元二年十二條，則之柔所增定。書中稱二相公者謂純仁，三右丞者謂純禮，五待郎者謂純粹，皆其子孫之詞也。

宋綦煥撰。煥，崇禮孫也，仕至通直郎，知饒州德興縣，主管勸農事。是《譜》詳敘曆官，而系以所作詩文。崇禮有《北海集》，歲久散佚。近始搜《永樂大典》所載編次成帙。此《譜》頗可考其著作年月之前後焉。

不著撰人名氏。陳振孫《書錄解題》載之，亦不雲誰作。所記呂頤浩言行，每條必曰公於某事云云。蓋其後人所述也。

不著撰人名氏。中頗載頤浩詩句，與他家年譜體例小異。

宋馮忠恕撰。忠恕，臨汝人，紹興初官黔州節度判官。其父理，師事伊川程子，與尹焞為同門友。忠恕又師事焞。焞自金人圍洛，脫身奔蜀，紹興四年止於涪。時忠恕官峽中，及遷黔州，往來必過涪。紹興六年，焞被召赴都。明年，忠恕以鞫獄來涪，因繹舊聞，輯而錄之，以成此編。忠恕之侍焞多在涪，涪為程子謫居之地，而是書之成又適在涪，故以《涪陵紀善錄》為名。前有忠恕《自序》。《宋史•尹焞傳》稱，焞言行見於《涪陵紀善錄》為詳，則修史時即采此書也。

不著撰人名氏。和靖，尹焞諡也。據書中稱謂，蓋其門人所編。焞講學以存養為先，著述無多。又立朝不久，亦無所表見。故是《譜》所記事蹟，殊甚寥寥，又不及《涪陵紀善錄》矣。

宋度正撰。正字周卿，合州人，紹興元年進士，官至禮部侍郎，事蹟具《宋史》本傳。是編乃嘉定十四年正官於蜀時所作。自雲於周子入蜀本末為最詳。其他亦不能保其無所遺誤。此本前有《像贊》，後附《行錄》、《志銘》及《宋史》本傳。蓋後人又有所增入，非正原本矣。明張元禎嘗與《朱子年譜》合刻之。

《梅詢年譜》一卷，宋淳熙中陳天麟撰。《梅堯臣年譜》一卷，元至元中張師曾撰。二人皆籍宣城，與梅氏為同裏也。明萬曆中，梅一科合而刻之。又於《詢譜》後載《詩略》一卷、《附錄》一卷，《堯臣譜》後載《文集拾遺》一卷、《附錄》一卷。

《韓文類譜》七卷，宋魏仲舉撰。仲舉，建安人，慶元中書賈也。嘗刊《韓集五百家注》，輯呂大防、程俱、洪興祖三家所撰《譜記》，編為此書，冠於集首。《柳子厚年譜》一卷，宋紹興中知柳州事文安禮撰，亦附刊集中。近時祁門馬曰璐得宋槧《柳集》殘帙，其中《年譜》完好，乃與《韓譜》合刻為一編，總題此名雲。

宋袁仲晦撰。案《朱子年譜》，宋洪友成刻者為洪本，閩省別刻者為閩本，明李默刻者為李本。此本前有朱子後裔懷慶《序》，謂因各本不同，因訂正重刊。然校以王懋竑本，此本猶多漏略，不能一一精核也。

不著撰人名氏。載宋韓琦事蹟。考晁、陳二家書目，自今所傳《韓魏公家傳》、《韓魏公別錄》、《韓忠獻遺事》外，尚有《韓魏公語錄》一卷。又韓忠彥所撰《辨欺錄》一卷。《語錄》即《別錄》之文，而顛倒其先後，惟卷末多一條。《辨欺錄》為忠彥記其父嘉祐末命事，與文富諸人辨。今雖未見其本，而書中大旨皆可考。惟此書晁、陳皆不著錄，不知何人所作。蓋南宋時其家子孫所為。合《辨欺錄》、《別錄》所載裒為一書。觀書末載曾孫名十二人，而無侂胄，蓋諱而削之，知其成於開禧後矣。

宋陳貽範撰。貽範，天臺人。初，范仲淹嘗守鄱陽，有善政，饒人為之立祠。紹聖乙亥，貽範為通判，因取仲淹在饒日所修創堂亭遺跡及其遊賞吟詠之地，采而輯之，以志遺愛。自《慶朔堂》至《長沙王廟記》，凡十有三目。前有貽範《自序》。

不著撰人名氏。輯范仲淹生平遊歷。自其出於吳中，長於山東，以及洛陽、陝西、睦池、饒潤諸地為仕宦所經，後人傳為遺跡者。采其名目，共為一編。間附以前人題詠碑刻。至於西夏堡寨，亦並載之。中有《文正書院》等六圖，為仲淹裔孫安崧所繪，蓋亦其後人所編也。

不著撰人名氏。記范仲淹言行事蹟為《行狀》、《墓誌》所未載者，故曰《拾遺》。大抵取諸《實錄》、《長編》、《東都事略》、《九朝通略》諸書，而說部之可采者亦附列焉。其第四卷所錄，則仲淹子純佑、純仁、純體、純粹四人遺事也。

宋李心傳編。心傳有《丙子學易編》，已著錄。是書載程子、朱子進退始末。備錄其褒贈、貶謫、薦舉、彈劾之文。《宋史》心傳本傳作五卷。此本十卷，與本傳不合。考卷首元至順癸酉新安程榮秀《序》，稱宋秀岩先生李公《道命錄》五卷，刻梓在江州，毀於兵。榮秀嘗得而讀之，疑其為初稿，尚欲刪定而未成者。齋居之暇，僣因原本，略加釐定，匯次為十卷如左云云。然則此為榮秀所編，非心傳之舊稿矣。《永樂大典》載有心傳原本。然所記惟程子事，與此本前六卷相同者過半。此本所有而《永樂大典》不載者凡二十八條。《永樂大典》所有而此本不載者凡八條。第七卷以下《永樂大典》全無之。則榮秀大有所增刪，亻並所記朱子諸條亦疑為榮秀所附益。則所謂略加釐正者，特諱不自居於改竄耳，非其實也。其大旨不出門戶之見。其命名蓋以孔子比程朱，然於道命之義亦未得其解。禦制《詩序》及《識語》已辟之至悉，茲不具論焉。

不著撰人名氏。雙峰，宋饒魯號也。魯自稱從黃幹、李燔游，距朱子僅再傳。當時重其淵源，多相趨附。曆主講於東湖、白鹿、西澗、安定諸書院。故是《譜》所記，亦惟講學之事為詳。案周密《齊東野語》，深致不滿於魯，且稱其自詭為黃幹弟子。疑以傳疑，蓋莫能明，然亦不足深辨也。

元耶律有尚撰。有尚字伯強，號迂齋，東平人，以伴讀功授助教，曆昭文館大學士，諡文正，事蹟具《元史》本傳。世祖時，許衡除中書左丞，固辭不受。因上奏取舊門生十二人為伴讀，有尚其一也。是編載衡言行較史為詳。然大端具於史矣。

元蘇天爵撰。天爵有《名臣事略》，已著錄。是編乃所述容城劉因行實也。考天爵《名臣事略》第十五卷，即紀因事。然此卷所述，皆《事略》所未言。天爵於《事略》既成之後，別采舊聞，補其所闕，故命曰《遺事》。《元史》劉因本傳多採用此卷，亦以後來搜輯較為詳備歟。

元陶凱撰。凱字中元，江都人。以至正七年丁亥鄉試榜授永豐教諭。適永豐令辜中受代去，縣之父老子弟願以中善政刻諸石。凱因序中政績，為此書，以《贈言》、《學記》等篇附焉。

元謝應芳撰。應芳字子蘭，武進人。至正中薦授三衢清獻書院山長，阻兵不能赴。明洪武中，歸隱橫山以終。自號龜巢老人。事蹟具《明史•儒林傳》。是編為其鄉宋寶文閣直學士鄒浩而作。《正錄》成於至正十五年，分為五目，曰《事實》，曰《文辭》，曰《祠墓》，曰《祠墓廢興》，曰《古今題詠》。有楊惟楨、鄭元祐二《序》。《續錄》則皆應芳及知府張度等祭墓之作，成於明洪武十二年。其中又載有洪武十三年以後祭文、碑記諸篇，迄於正統十年，則後人所附入也。
