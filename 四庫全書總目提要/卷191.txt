
卷一百九十一 集部四十四
《四庫全書總目提要》紀昀等
○總集類存目一
宋高似孫撰。似孫有《剡錄》，已著錄。案摘句為圖，始於張為。其書以白居易等六人為主，以楊乘等七十八人為客。主分六派，客亦各有上入室、入室、升堂、及門四格。排比聯貫，事同譜牒，故以圖名。後九僧各摘名句，亦曰句圖，蓋非其本。似孫此書，亦沿舊名，所錄皆《文選》諸詩，去取不甚可解，如蘇武詩之「馥馥我蘭芳，芬馨良夜發。」上下聯各割一句，尤為創調。其句下附錄之句，蓋即鍾嶸《詩品》源出某某之意。其句下附錄一兩首者，則莫喻其體例矣。
明張鳳翼撰。鳳翼有《夢占類考》，已著錄。是書雜采諸家詮釋《文選》之說，故曰纂注。然所引多不著所出。夫詮釋義理，可以融會群言，至於考證舊文，豈可不明依據。言各有當，不得以朱子集傳、集注藉口也。其論《神女賦》「王」字訛「玉」，「玉」字訛「王」，蓋采姚寬《西溪叢語》之說，極為精審。其注無名氏古詩，以「東城高且長」與「燕趙多佳人」分為兩篇，十九首遂成二十。不知陸機擬作，文義可尋，未免太自用矣。
明林兆珂撰。兆珂有《詩經多識編》，已著錄。是編取《昭明文選》所錄諸詩，重為編次，以時代先後為序。其訓釋文義，較舊注稍為簡約，亦無考證發明。
明陳與郊編。與郊有《檀弓集注》，已著錄。此書以坊刻《文選》顛倒棼亂，每以李善所注竄入五臣注中，因重為釐正，汰其重複，斥五臣而獨存善注。凡善所錄舊注，如《楚辭》之王逸、《兩京賦》之薛綜、《詠懷詩》之顏延之、沈約，皆仍存之，亦時時正其舛誤，較閔齊華、張鳳翼諸本差為勝之。然點竄古人，增附己說，究不出明人積習，不如存其原本之愈也。
明鄒思明編。思明字見吾，歸安人。始末未詳。前有韓敬序，其私印已稱庚戌會狀兩元，則萬曆後人也。其書取《文選》舊本，臆為刪削，以三色版印之。凡例謂總評分脈則用朱，細評探意則用綠，釋音義、解文詞則用墨雲。
明閔齊華編。齊華，烏程人，崇禎中以歲貢任沙河縣知縣。是書以六臣注本刪削舊文，分系於各段之下。複采孫鑛評語，列於上格。蓋以批點制藝之法施之於古人著作也。
國朝洪若皋編。若皋有《南沙文集》，已著錄。是編取《昭明文選》重為刪定，複捃拾諸家之注，略為詮解。其圈點評語則全如詩文之式，其謂之越裁者，自序謂時避居越城，志地亦志僣也。案昭明舊本，唐人奉為蓍龜。以杜甫詩材淩跨百代，猶有熟精文選理之句，餘子可以知矣。若皋橫加翦薙，可謂不自揣量。即以開卷一篇而論，班固《兩都賦》，文本相承，乃刪去《東都》一篇，遂使語無歸宿，全乖本意。是於作賦之故且茫然未考矣。
國朝吳湛撰。湛字伯其，號冉渠，睢陽人。其書以《文選》所錄諸詩歌，自漢高帝以下以時代編次，而荊軻《易水歌》十五字別為一卷終焉。前列六朝選詩緣起一卷，皆雜引《六經》以釋之，迂遠鮮當。次統論古今詩及總論六朝一卷，區分時世，至謂陳、隋無選詩，宋、金、元皆無詩。而明人古體學選，律詩學唐，亦七子之緒論。其詮釋諸詩，亦皆高而不切，繁而鮮要。如解中山王孺子妾歌之類，於考證尤疏也。
國朝余蕭客撰。蕭客有《古經解鉤沉》、《采掇舊詁》，最為詳核，已別著錄。此書則罅漏叢生，如出二手，約舉其失，凡有數端。一曰引證亡書，不具出典。如李善進《文選注表》，化龍引《晉陽秋》，肅成引王沈《魏書》，筴字引徐邈、李順、《莊子音》。如斯之類，開卷皆是。舊籍存佚，諸家著錄可考。世無傳本之書，蕭客何由得見。此輾轉稗販而諱所自來也。一曰本書尚存，轉引他籍。如《西都賦》，火齊引龐元英《文昌雜錄》、《南史》中天竺國說火齊云云，何不竟引《南史》也！《逸民傳論》引宋俞成《螢雪叢說》，嚴子陵本姓莊，避顯宗諱，遂稱嚴氏，此說果宋末始有耶？一曰嗜博貪多，不辨真偽。海賦、陰火引王嘉《拾遺記》「西海之西，浮玉山巨穴」云云，與木華所雲陰火何涉？盧諶《覽古詩》、和璧引杜光庭《錄異記》「歲星之精墮於荊山」云云，是晉人讀五代書矣。《飲馬長城窟行》、《雙鯉魚》引《元散堂詩話》「試鶯以朝鮮原繭紙作鯉魚」云云，此出龍輔《女紅餘志》。案錢希言戲瑕，明言《嫏嬛記》、《女紅餘志》諸書皆桑懌依託，則《女紅餘志》已屬偽本，所引《元散堂詩話》，更偽中之偽。乃據為實事，不亦傎耶？一曰摭拾舊文，漫無考訂。如《閒居賦》、櫻字引《鬼穀子》，崖蜜，櫻桃也。案此惠洪《冷齋夜話》之文，《鬼穀子》，實無此語。蕭客既沒惠洪之名，攘己已有，又不知宋人已屢有駁正。《吳都賦》欃槍引李周翰注，以為鯨魚目精。此因《博物志》「鯨魚死，彗星出」之文，而加以妄誕。陸機《贈從兄詩》「言樹背與襟」引謝氏《詩源》，堂北曰背，堂南曰襟。亦杜撰虛詞，不出典記。《歸去來詞》，「西疇」引何焯批本曰：「即農服先疇之意，西先古通用」。案西古音先，非義同先也。「西疇」正如詩之「南畝」，偶舉一方言之耳。如是穿鑿，則本詞之「東皋」何以獨言東耶？凡斯之類，皆疏舛也。一曰疊引瑣說，繁複矛盾。如《三都賦》序、「玉樹」引顏師古《漢書注》，謂左思不曉其義。「甘泉賦玉樹」，又引王楙《野客叢書》，謂師古注甚謬。劉琨《重贈盧諶詩》下注引蔡寬夫詩話曰：秦漢以前，平仄皆通，魏、晉間此體猶存。潘安詩「位同單父邑，愧無子賤歌，豈敢陋微官，但恐忝所荷」是也。潘岳《河陽詩》下又注曰：「國語補音負荷之荷，亦音何。」兩卷之中，是非頓異。數頁之後平仄迥殊，將使讀者何從耶？一曰見事即引，不究本始。如《蜀都賦》、《琥珀》引曹昭《格古要論》，不知昭據《廣韻》楓字注也。《飲馬長城窟行》引吳兢《樂府解題》：「或雲蔡邕。」不知兢據《玉台新詠》也。尚書序，伏生引經典敘錄雲名勝，不知《晉書》《伏滔傳》稱遠祖勝也。至於凡注花草，必引王象晉《群芳譜》，益不足據矣。一曰旁引浮文，苟盈卷帙。首引何焯批本，稱麈史，宋景文母夢朱衣人攜《文選》一部與之，遂生景文，故小字選哥，已為枝蔓。又沿用其例於顏延年《贈王太常詩》、《玉水記》「方流」句下注曰：「王定保《唐摭言》，白樂天及第，省試《玉水記方流》詩。」此於音義居何等也？一曰抄撮習見，徒溷簡牘。如賢良詔、漢武帝下註：「向曰漢書雲諱徹，景帝中子。」《洛神賦》曹子建下註：「翰曰武帝第三子。」世有不知漢武帝、曹子建而讀《文選》者乎？至於八言詩見東方朔本傳，蕭統序所雲八字，正用此事。乃引呂延濟注，以八字為魏文帝樂府詩，已為紕繆。又引何焯批本，蔓引三言至五言，獨遺八字，掛漏者亦所不免。惟《魏都賦》注廣蒼一條，效曹子建題注孫岩宋書一條，並引《隋書•經籍志》為證。《洞簫賦》注顏叔子一條，引《毛萇詩傳•巷伯篇》為證。《曲水詩序》三月三日一條，引《宋書•禮志》為證。《東京賦》注偷字協韻一條，引沈重《毛詩音義》為證。糾何焯批本之誤，為有考正耳心經義，詞章非所擅長，強賦六合，違才易務，其見短也宜矣。
國朝馮舒所校，其猶子武所刊也。舒有《詩紀匡謬》，已著錄。徐陵《玉台新詠》，久無善本，明人所刻，多以意增竄，全失其真。後趙宧光得宋嘉定乙亥永嘉陳玉父刊本翻雕，世乃複見原書。舒此本即據嘉定本為主，而以諸本參核之，較諸本為善。如序中「投壺玉女為歡盡於百嬌」，據《神異經》及《西京雜記》改為「百驍」之類，皆確有依據，不為竄亂。然如蘇武詩一首，宋刻本無標題，與《文選》同，舒乃據俗本題曰《留別妻》。徐幹《室思詩》六章，有宋孝武帝擬作及《藝文類聚》所引可證，乃據俗本改為《雜詩》五首、《室思》一首。《塘上行》據李善《文選注》本有四說，宋刻所題蓋據《歌錄》第二說，乃據《宋書》不確之說，改為魏武，移於文帝之前。石崇《王明君詞序》，其「造新曲」句有李善《文選注》、劉履《文選補遺》可證，乃據俗本改為「新造」。楊方《合歡詩》五首有《藝文類聚》及《樂府詩集》可證，乃據《詩紀》改為《合歡詩》二首、《雜詩》三首。梁簡文帝「率爾為詠」，為字本讀去聲，乃誤讀平聲，遂據俗本改為「成詠」。王筠《和吳主簿詩》「青骹逐黃口」句，有《西京賦》可證。乃臆改為「青鶻。」皆未免失考。至於張衡《同聲歌》之「恐慄若探湯」句，宋刻誤「慄」為「瞟」；又「思為莞蒻席」句，宋刻誤「莞」為「菀」，蘇伯玉《盤中詩》有《滄浪詩話》可證，宋刻誤連入傅元詩中。漢成帝時童謠「燕燕尾涎涎」句，有舊本《漢書》可證，宋刻誤為「尾殿殿」，皆訛舛顯然，而曲為回護，又往往失之拘泥。今趙氏翻雕宋本流傳尚廣，此刻雖勝俗刻，終不能及原本。故僅附存其目焉。
國朝吳兆宜撰。兆宜有《庾開府集注》，已著錄。是書引證頗博，然繁而無當。又多以後代之書注前代之事，尤為未允。惟每卷以明人濫增之作退之卷末，注曰「以下宋本所無」，較諸本為善。
國朝馮舒、馮班所評點，其猶子武合刊之。班有《鈍吟雜錄》，已著錄。此書去取大旨，具見武所作凡例中。凡所持論，具有淵源，非明代公安、竟陵諸家所可比擬。故趙執信祖述其說。然韋縠之選是集，其途頗寬，原不專主晚唐。故上至李白、王維，以至元、白長慶之體，無不具錄。二馮乃以國初風氣矯太倉、曆城之習，競尚宋詩，遂藉以排斥江西，尊崇昆體。黃、陳、溫、李，齗齗為門戶之爭。不知學江西者其弊易流於粗獷，學昆體者其弊亦易流於纖穠。除一弊而生一弊，楚固失之，齊亦未為得也。王士禎謂趙執信崇信是書，鑄金呼佛，殊不可解。杭世駿《榕城詩話》亦曰：「戚進士弢言，德清人，每為二馮左袒。予跋其《才調集》點本後曰：『固哉馮叟之言詩也，承轉開合，提唱不已，乃村夫子長技。緣情綺靡，寧或在斯，古人容有。細心通才必不當為此迂論，右西崑而黜西江。夫西崑盛於晚唐，（案晚唐無西崑之名，此語失考。）西江盛於南宋，今將禁晉、宋之不為齊、梁，禁齊、梁之不為開元、大曆，此必不得之數。風會流轉，人聲因之。合三千年之人為一朝之詩，有是理乎？』二馮可謂能持詩之正，未可謂遂盡其變也」云云。其論頗當。惟謂承轉開合乃村夫子長技，則又主持太過。孟子曰：「梓匠輪輿能與人規矩，不能使人巧。巧在規矩之外，而亦不能出乎規矩之中。」故詩必從承轉開合入，而後不為泛駕之馬。久而神明變化，無複承轉開合之跡，而承轉開合自行乎其間。譬如毛嬙、西子，明眸纖步，百態橫生，要其四體五官之位置，不能與人有異也。豈有眉生目下、足著臂旁者哉？王士禎《蠡勺亭觀海詩》曰：「春浪護魚龍，驚濤與漢通。石華秋散雪，海扇夜乘風。」竟不知士禎斯遊為在春、在秋、在書、在夜，豈非但標神韻，不講承轉開合之故哉！世駿斯言，徒欲張新城之門戶，而不知又流於一偏也。
舊本題兵部尚書常珽編，不著時代。考萬姓統譜，常珽字方叔，連江人，宋嘉祐進士。累官吏部尚書、參知政事。似乎即此常珽，惟吏部字不同，疑二書當有一誤，或編此書時適官兵部耶？其書全錄《宋儒性理》之文，間亦上及韓愈、柳宗元等。分六十四類，文以類附，蓋專為科舉之用。前有吳登甲、翁以孫序。據序所言，蓋登甲又有所補輯，非原本矣。
宋姚孳編。孳，四明人。元祐辛未，補武陵令。因道士龔元正所輯古石刻文及諸家題詠輯為是編。前有自序，稱沅水去牂柯西，流貫武陵，東會洞庭，而桃源枕其涯，異人逸士多寓焉。故錄嘉祐以前諸公詩文，綴為一卷雲。
舊本題宋何無適、倪希程同撰。其詩雜撮古謠歌詞一卷，又附錄一卷，複掇漢、魏、晉、宋詩二卷，而以齊江淹一首終焉，命曰《詩准》。雜撮唐杜甫、李白、陳子昂、韋應物、韓愈、柳宗元、權德輿、劉禹錫、孟郊，宋蘇軾、黃庭堅、歐陽修、王安石、陳師道、陳與義、秦觀、張耒、郭祥正、張孝祥詩為四卷，而以陸遊一首終焉，命曰《詩翼》。蓋影附朱子古詩分為三等，別為一編之說，而剽竊真德秀《文章正宗》緒論以為之。龐雜無章，是非參差，又出陳仁子《文選補遺》下。疑為明人所偽託。觀其《岣嶁山碑》全用楊慎釋文，而《大戴禮幾銘》並用鍾惺《詩歸》之誤本，其作偽之跡顯然也。
宋羅黃裳編。黃裳，池州人。咸淳中曾為番禺守。明《內閣書目》曰：「《發蒙宏綱》，宋鹹淳間，羅黃裳撰五言詩十二篇，又擇古文凡有關於蒙養者三十篇以訓蒙。」今考所錄，皆鄉塾習誦之文。無所鑒別，亦無所發明，殊無一長之可取，不知何以流傳於後也。
不著編輯者名氏。一為施樞《漁隱橫舟稿》，一為徐集孫《竹所吟稿》，一為林希逸《竹溪十一稿》詩選，一為敖陶孫《臞翁詩集》。不解何以取此四家，配為一集之意。殆偶得《宋名賢小集》之殘本，裝為一冊也。
不著撰人名氏。所載皆南宋祝壽之文。編次既無義例，稱名亦無體式，蓋其時書肆所為也。
不著編輯者名氏。凡自甲至癸十卷，皆南宋人通候之啟。其正集今未之見，此其續集也。所錄無非應酬泛語，無足採錄。如方雲翼、葛謙白等賀秦太師諸啟，尤穢簡牘也。
不著編輯者名氏。皆南宋程試之文。案宋禮部科舉條例，凡賦限三百六十字以上成。其官韻八字，一平一仄相間，即依次用。若官韻八字平仄不相間，即不依次用。其違式不考之目，有詩賦重疊用事，賦四句以前不見題。賦押官韻無來處，賦得一句末與第二句未用平聲不協韻，賦側韻第三句末用平聲，賦初入韻用隔句對，第二句無韻。拘忌宏多，頗為煩碎。又淳熙重修文書式，凡廟諱、禦名本字外，同音之字應避者凡三百一十七。又有舊諱濮王、秀王諸諱應避者二十一。是下筆之時，先有三四百字禁不得用，則其所作，苟合格式而已，其浮泛庸淺，千手一律，固亦不足怪矣。
舊本題清曠趙先生編，不著其名。所錄皆南宋人啟劄，而不題作者之姓名。蓋當時盛行此體，書賈采輯刊版，備撏撦之用耳。不足以言文章也。
此卷皆宋遺民詩詞雜文，未知誰所編錄。宋之故老，入元後多懷故國之思，作詩者眾矣。此本所錄，僅謝翱、方鳳、納新、李吟山、王學文、梁棟、林德暘、王炎午、黃潛、吳師道十人之作，已多掛漏。又潛及師道皆元臣，而乃賢為葛邏祿氏，為元色目人，與宋尤邈不相涉。概曰遺民，殊不可解。殆書肆賈豎偽託之以售欺也。
金元好問編。國朝錢朝鼒、王俊臣注。王清臣、陸貽典箋。朝鼒字次鼎，俊臣字子籥，清臣字子清，貽典字敕先，並常熟人。《唐詩鼓吹》舊有郝天挺注，明萬曆己卯，新會廖文炳重為補正，增以詮釋，名曰《唐詩鼓吹註解大全》。朝鼒等又以廖所註解為未善，複刪改以成是編。其實三家所注。相去無幾。廖固不足服郝，四人亦未能服廖也。惟其僅改廖解，未改郝注。又以廖注與郝注別列。朝鼒等補注與廖注又別列。其字句異同，郝注稱「某一作某」，朝鼒等所加則變文曰「一本作某」，尚可以尋舊本之跡。較明人臆改古書，淆亂不可複辨者，差為勝之耳。
元金履祥編。履祥有《尚書表注》，已著錄。是編乃至元丙申，履祥館於韓良瑞家齊芳書舍所刻。原本選錄周子、程子以至王柏、王偘等四十八人之詩，而冠濂洛詩派圖。但以師友淵源為統紀，初不分類例。良瑞以為濂、洛諸人之詩固皆風雅之遺，第風、雅有正變、大小之殊，頌亦有周、魯之異。於是分詩、銘、箴、誡、贊、詠四言者為風雅之正，其楚辭、歌騷、樂府、韻語為風雅之變，五、七言古風則風雅之再變，絕句、律詩則又風雅之三變云云，具見良瑞所作序中。蓋選錄者履祥，排比條次者則良瑞也。昔朱子欲分古詩為兩編而不果。朱子於詩學頗邃。殆深知文質之正變、裁取為難。自真德秀《文章正宗》出，始別為談理之詩。然其時助成其稿者為劉克莊，德秀特因而刪潤之。故所黜者或稍過，而所錄者尚未離乎詩。自履祥是編出，而道學之詩與詩人之詩千秋楚越矣。夫德行、文章，孔門即分為二科；儒林、道學、文苑，《宋史》且別為三傳。言豈一端？各有當也。以濂、洛之理責李、杜，李、杜不能爭，天下亦不敢代為李、杜爭。然而天下學為詩者，終宗李、杜，不宗濂、洛也。此其故可深長思矣。
元吳宏道撰。宏道字仁卿，金台蒲陰人，江西省檢校掾史。是書作於大德辛丑。前有許善勝序，稱吳君裒中州諸老往復書尺，類為一編，凡若干卷。體制簡古，文詞渾成。其上下議論，率於政教彝倫有關。風流篤厚，典型具存。今考其所載，有趙秉文、元好問、張斯立、杜仁傑諸人劄子，大抵皆一時名流。《永樂大典》載宋、元啟劄最夥，其猥濫亦最甚。惟此一編，猶稍稍近雅。以文多習見，故亦僅存其目焉。
元釋圓至撰。圓至有《牧潛集》，已著錄。此書蓋取宋周弼所選三體唐詩為之注釋。前有大德九年方回序。其書詮解文句，頗為弇陋。坊本或題曰《磧沙唐詩》。考都穆《南濠詩話》曰：「長洲陳湖磧沙寺，有僧魁天紀者居之，與高安僧圓至友善。至嘗注周伯弼所選唐三體詩，魁割其資，刻置寺中，方萬里特為作序。」由是三體詩盛傳人間，今吳人稱《磧沙唐詩》是也。則其來已久矣。
一名《元風雅》，不著編輯者名氏。所錄大抵仁宗以後、順帝以前之詩。首貫酸齋，終熊澗穀。不分時代，亦不分體制，次序殊為雜亂。案當時別有《元風雅》二十四卷，乃傅習孫存吾所輯，視此較為完備。是編殘闕舛錯，幾不可讀，疑為未全之帙。顧嗣立《元詩選序》例，載有蔣易《元風雅》一書，或即其殘本歟？
不著編輯者名氏。前總錄一篇，述山之得名及歷代興建封號之事。後雜錄詩二卷，皆遊人題詠之什。唐惟李商隱一首，餘皆宋、元人作也。前有後至元三年舊序雲，萬年宮提舉張一村攜示。似即一村所纂輯，其人無可考矣。
元繆思恭等撰。乃至正庚子、辛丑間思恭等分韻唱和之作。庚子為張士信亂後，辛丑則游景德寺作也。先後共詩二十八首。重見者二人，共二十六人。明郁嘉慶因考其爵裏，為考世編附於後。其名公手翰二十二條，則嘉慶以意附編，非原書所有。後朱彝尊亦嘗編訂是書，於每詩之前，人各為傳，所述與考世編相出入。其跋雲：「舊本姓名之下概無爵裏事蹟，特一一考而補之。」蓋未見嘉慶本也。中有王綸字昌言，槜李人，為嘉興教授。見《劉基集》及邵複孺《懷友詩注》。而嘉慶與彝尊皆未之及，信乎考證之難矣。又鮑恂字仲孚，彝尊作字仲子。以其名推之，蓋彝尊筆誤雲。
元釋壽寧編。壽甯字無為，號一庵，上海人。居於邑西之靜安寺。寺建於吳赤烏中，最稱古剎。名跡有七：曰赤烏碑、曰陳檜、曰蝦子潭、曰講經台、曰滬瀆壘、曰湧泉、曰蘆子渡。壽寧又手植檜竹桐柏，積十年而參天。自號曰綠雲洞，以續古跡為八，因作《靜安八詠》。並匯諸家之作，請序於會稽楊維楨。維楨複各為之評點，卷首有吳興錢鼐所作事蹟述一篇，後嘉靖中邑人伊府紀善張抑及其兄參議紘重校刊之，末載紘八詠詩，蓋即其時所附入也。
元譚金孫編。金孫字叔金，號存理，自稱古雲人。不知古雲為何地也。是編雜選宋人議論之文，分類編輯，以備程試之用。凡後集八卷，續集七卷，別集五卷，而闕其前集。蓋不完之本。原本又以陳釋、曾文筌、石桓詩小譜冠於卷首，而總題曰《新刊諸儒奧論策學統宗》。增入文筌、詩譜，文理冗贅，殆麻沙庸陋書賈所為，今析文筌、詩譜別入詩文評類，而此書亦複其本名，庶不相淆焉。
不著編輯者名氏。皆題畫之作。末有舊跋，稱元季詩文之盛，惟玉山唱酬諸家最稱風雅。贈言之集，昔寓金陵邵氏，見其藏本，為帙頗多。甲申兵燹之後，遂不復覯。適從孫青選，留心蒐秘，略備數種，惜僅十之二三云云。考其詞意，殆指為顧瑛《玉山草堂雅集》所佚。考《玉山草堂雅集》，傳本甚多，不應雲「竟不復覯」。且此集所收詩二十九首，詞一首，皆不見《玉山草堂雅集》中。不應與瑛贈答之什，瑛自佚脫，轉待後人收之。又瑛但以詩名，其書僅朱珪《名跡錄》中載其自書墓誌。李日華《六研齋筆記》稱其行楷楚楚，奄有洛神、畫贊風軌。畫則從無片楮。而諸家收藏跋尾，亦無一字及之。此集忽競題其畫，已不相符。且瑛本崑山人，而秦約序中稱雲間顧子，皆不可解。考《畫史會要》，顧祿字謹中，松江人，官太常典簿。善雜畫，亦能鉤勒竹石。其人在元末、明初，與顧瑛同時。殆當時贈祿之作，後人以瑛與同姓，而名為較重，故移掇於瑛，複以偽跋實之耶。其序三首，皆題畫之作，非序此集。而亦移掇以冠卷，其偽益見矣。
明朱升編。升有《周易旁註》，已著錄。是編皆錄五言絕句，始於漢、魏，終於晚唐。分三十八體：曰《直致》、曰《情義》、曰《工緻》、曰《清新》、曰《高逸》、曰《富麗》、曰《豔冶》、曰《淒涼》、曰《衰暮》、曰《曠達》、曰《豪放》、曰《俊逸》、曰《清潤》、曰《沉著》、曰《邊塞》、曰《宮怨》、曰《閨情》、曰《客況》、曰《離別》、曰《悲愁》、曰《異鄉》、曰《感舊》、曰《寤想》、曰《寄贈》、曰《慨歎》、曰《消遣》、曰《諷諫》、曰《頌善》、曰《戲嘲》、曰《懷古》、曰《景物》、曰《風土》、曰《時事》、曰《樂府》、曰《風人》、曰《問答》、曰《摘句》。而附錄《閨閣》、《仙鬼詩》於末，實三十九門。分類頗為瑣屑，有似於《瀛奎律髓》。蓋宋末、元初，方回稱詩於新安，升其鄉人，故尚沿其故法。其序中文之精者為詩語，亦本回《瀛奎律髓》序，可以證也。所列諸詩，如富麗類中《崑崙子》，乃王維五言律詩前半首。邊塞類中《蓋嘉運伊州歌》，乃沈佺期五言律詩前半首。《戎渾》亦王維五言律詩前半首。客況類之《長命女》，乃岑參五言律詩中四句。蓋當時采以入樂，取聲律而不論文義。故郭茂倩《樂府詩集》各載於本調之下。今因而錄之，殊失考證。淒涼類中《蕪城曲》，韋縠《才調集》刪前四句，實無端緒。升因之取為絕句，亦殊未協。至樂府類中以《白頭吟》前三解分為三首，悲愁類中以李商隱《夜飲詩》割中二聯為絕句，則自我作古，更無稽矣。又直致類中「夜雨滴空階」詩題曰何遜，案「夜雨滴空階，曉燈暗離室」句見遜本集。此詩詞氣不類，莫詳所據。清新類中《江行》六首題曰錢起，案《江行》一百首乃起孫錢珝之作，因附刻起集之後，遂以孫易祖。王維《山中書事》二首，乃蘇軾所戲擬，本集不載，乃竟以為維詩。近人補入維集，實由此誤。至風人類中《相思》一首，實王維詩，見於本集，而乃別題曰雍陶，疏舛尤甚。他如序稱女流靈異之作亦附見焉，集中崔鶯鶯二詩附於卷末，蓋即其例。而武曌之《將游上苑》，張文姬之《溪上雲》，姚玉京之《詠燕》、南海女子之《送兄》，侯夫人之《自感》，元宗宮人之《題梧葉》、宣宗宮人之《題紅葉》、劉采春之《囉嗊曲》、卓文君之《白頭吟》、龍安佳人之《阿最歌》，皆屬女流，乃散見各類，亦未免自亂其例。均未足以言善本也。
明陳桱編。桱有《通鑒續編》，已著錄。是書選錄宋代書簡，其標目有曰要套、曰書式、曰具位、曰具禮、曰官稱。又曰合用故事，可於《事文類聚》、《翰墨全書》、《書言故事》內隨意擇用。則村塾俗書，未必真出於桱也。
明鄭太和編。太和字順卿，浦江人。世所稱為義門鄭氏者也。是集成於元至正十年。裒輯宋以來諸家題贈詩賦及碑誌序記題跋之類，為表揚義門而作者，共為一編。前十卷以十幹紀卷，後十二卷以十二支紀卷。末為別篇二卷，則續入者也。前有潘庭堅、程益二序，又有王禕後序。其曰《麟溪集》者，鄭氏所居在婺州東二十八裏，地名麟溪故也。
明葉翼編。翼，寧波人。其祖恆，字敬常。元天曆間，為餘姚判官，築堤捍海，民賴其利。至正末，詔封仁功侯，立廟祀之。其子晉，為南台掾，嘗輯當時名人序記詩文為一集，未及刊而毀於火。宣德中，翼複裒綴散佚，以成是編。
明許中麗編。中麗爵裏未詳。朱彝尊《明詩綜》稱明初操選政者有許中麗云云，則洪武中人也，此書傳本殘闕，僅存七言律體一門。唐後即接以元、明，不錄宋金。然則李攀龍撰《詩刪》，並廢宋、元，其來亦有漸矣。
明沈易編，易字翼之，華亭人。是編前有洪武己未錢惟善序，稱易遊學北方，南還鄉里，為童子師，得束修以奉二親。其教之也，一以躬行為主。嘗編《五倫詩集》，俾知人之所以為人，在乎此五者云云。則此集本為課蒙而作，故所錄皆淺近通俗之作。據其原目，共內集五卷、外集七卷。內集五倫分五卷，外集則睦族、並言（案易自注，並言者一詩並及五倫者也，其立名殊鄙，謹附訂於此）、務本、尚志、比喻、警省、詩餘分七卷，此本但有內集，蓋不完之本。卷末有跋，稱鈔自朱彝尊家，原闕後七卷。則其佚久矣。
明周希孟、周希夔同編。上卷為高啟原唱，下卷為其祖南老續作。啟詩凡古今體一百三十六首。南老複因其題，各賦五言六韻。末又增疊韻吳官詞一首，補遺四首，續附詞二首。按啟所作已具見本集中。南老追其後塵，未能聯步，合而刊之，殆有蒹葭玉樹之目。南老字正道，自號拙逸子，亦明初人也。
明徐達左編。達左所編《顏子》（案是書已為高陽所竄亂，改名顏子鼎編。然鼎編非達左之舊名，故仍稱以顏子），已著錄。達左當未仕以前，家蘇州之光福裏，於所居築耕漁軒。一時名流往還，多為題詠。此集乃其所輯同時酬贈之作。又附錄一卷，則達左兄子濟出守邵武及歸田後與友朋相倡和之詩。其十一世孫《志羽》為之校梓以行。前附載正統九年徐珵所作《耕漁子傳》。珵即有貞初名也。
不著編輯者名氏。前有洪武三十一年凝真子序，並慶府圖章。以史考之，蓋慶王《木旃》也。為太祖第十六子，好學有文。洪武二十六年就藩寧夏，三十年始建邸。是書刊於三十一年，則在建邸後矣。序稱暇日會諸儒，將昔人所集文選、文粹、文鑒、翰墨全書、事文類聚諸書所載之文，類而選之。分五十八體。然標目冗碎、義例舛陋，不可枚舉。如同一奏議也，而分之為論諫、為封事、為疏、為奏、為彈事、為劄。詩不入選，而曲操、樂章仍分二類。又如序事類載《左傳》隱、桓本末，鄭莊公、叔段本末，及子產從政，凡三篇，而《戰國策》范睢見秦王反刊於前。顛倒失次，其甄綜之無識，又概可知矣。
明王賓編。賓有《光庵集》，已著錄。是編專錄虎邱題詠，自樓鑰至顧阿瑛，得詩一百八十八首。然止及宋、元兩朝，不免多所遺漏。末有朱彝尊跋雲：「此編為項氏萬卷樓藏書。」中有邾經詩雲：「虎邱山前新築城，虎邱寺裏斷人行。」虎邱築城當屬淮張時事，吳人鮮有知者。末雲：「竹垞老人識，時年七十有三。」觀其筆跡，乃從原本影抄者，非即項氏萬卷樓所藏也。
明永樂十二年左春坊、左中允、吉水、鄒緝等倡和之作也。燕山八景，始見於金《明昌遺事》。《永樂大典》載《洪武北平圖經》，亦具列其目。然如「瓊島春雲」作「瓊島春陰」、「太液晴波」作「太液秋風」、「薊門煙樹」作「薊門飛雨」、「金台夕照」作「道陵西照」，皆與此編所載名目不符。元陳孚《剛中稿》有《神京八景詩》，所列八題惟「金台夕照」與此編同，餘並與《北平圖經》相合，疑圖經所載，本元時舊名，而此編則明初諸人所改，至今沿之。其道陵二字，近畿無此地名，或《永樂大典》繕錄之誤也。此本凡詩百二十首，皆緝首倡，而翰林學士胡廣，國子祭酒胡儼，右庶子楊榮，右諭德金幼孜，侍講曾棨、林環，修撰梁潛、王洪、王英、王直，中書舍人王紱、許翰等十二人和之，廣獨再和焉。前有廣序，後有楊榮跋，稱寫八景圖，並集諸作置各圖之後，裱為一卷，藏之篋笥。則此集乃後人從圖卷中錄出者也。
明吳訥編。訥有《祥刑要覽》，已著錄。是編采輯前代至明初詩文，分體編錄，各為之說。內集凡四十九體，大旨以真德秀《文章正宗》為藍本。外集凡五體，則皆駢偶之詞也。程敏政作《明文衡》，特錄其敘錄諸體，蓋意頗重之。陸深《谿山餘話》亦稱《文章辨體》一書，號為精博，自真文忠《文章正宗》以後，未有能過之者。今觀所論，大抵剽掇舊文，罕能考核源委，即文體亦未能甚辨。如內集純為古體矣，然如陸機《文賦》、謝惠連《雪賦》、謝莊《月賦》已純為駢體，但不隔句對耳。至駱賓王《討武曌檄》純為四六，而列之內集；又孔稚圭《北山移文》亦附之古賦。是皆何說也。《古樂府》備列吳聲歌曲、西曲歌、江南曲諸體，淫詞豔語，並登簡牘。而獨斥律詩為變體，非耳食歟？外集收及詞曲，已為氾濫。而以王維《渭城曲》、劉禹錫《竹枝詞》、白居易《楊柳枝》詞綴於簡末，謂之附錄。夫《渭城曲》本題為《送元二使安西》，當時伶人采以入樂耳。遽別之於絕句之外，已為憒憒。且唐歌曲乃宋、元詞曲之先聲，反附錄於宋、元人後，直本末倒置矣。其餘去取，亦漫無別裁，不過取盈卷帙耳，不足尚也。
明金庠編。庠，蘇州人。永樂己丑進士，官至監察禦史。是編乃永樂七年會試，得陳燧等九十五人。時值巡幸北京，諸貢士寓居太學俟廷對，雨中取杜甫「好雨知時節」及「落日放船好」二律，人各一韻，賦詩見志。庠因匯而成帙，凡九十五人。中除前科已經冠帶及肄四裔書者不與。餘八十人，又以憂去者二人。詩凡七十八首，內闕史安、鄧昌二首，蓋編錄之時，已偶失其稿也。
明朱紹、朱積同編。紹字善繼，積字善慶，江陰人。二人兄弟也。是編成於永樂二十二年，蓋續《唐詩鼓吹》而作，故所錄仍皆七言律詩。凡宋詩一卷，元詩二卷，鉅手名篇，率不一選。而明人之詩乃多至六卷。其去取乖方，可以想見。明初風氣猶淳，而已有後來坊刻社稿之習，殆不可解。
明懷悅編。悅字用和，嘉興人。永樂中以納粟官通判。是集所載，皆一時友朋之作。近體最多，持擇亦未精審。
明瞿暹編。暹舊藏仇遠手書七言律詩三十八首，有元末明初諸人題跋。其邑人翰林修撰王希范常以興觀二字題卷端，故暹名之曰《興觀集》。宣德三年，暹又乞其伯父長史佑書所為七律五十首於卷後。故魏驥序曰：「《興觀集》者，錢塘瞿暹集其鄉人先達仇山村、瞿存齋二先生所著七言近體八十八首。」世或專稱《仇遠興觀集》，誤也。尾碼《山村逸詩》一卷，凡詩五十四首，《雜著》二首，不知何人所附。今《山村遺稿》已有新本，而遠《金淵集》複從《永樂大典》中裒集成帙，刊刻以行。此不完之本，不足為重，故僅存其目焉。
明杜桓編。桓字宗表，徽州人。是編刻於宣德己酉。以柳貫、黃溍皆其鄉人，因采貫延祐庚申以國子監助教分教上都詩三十二首，至治癸亥考試進士於上都時詩九首，溍至順辛未以翰林應奉扈從上都詩十二首，合為一集。其時溍集未刻，故所載虞集諸人題跋，較貫詩獨詳雲。
《存存稿》，明周泰編。《續稿》周寀編。皆其先世遺集也。《存存稿》凡《石初集》五卷，周霆震撰；《達止集》三卷，霆震子莊撰；《提舉集》一卷，莊長子靜撰；《蹄涔集》一卷，莊次子庸撰。泰合編之為十卷，泰即庸之孫也。其書成於正統丙寅。至萬曆十九年，其裔孫寀又益以周永錫《愚直存稿》一卷，周正方《佩韋存稿》二卷，名曰《續編》，合訂成帙。案霆震《石初集》有單行之本，已別著錄。其餘五集特子孫自珍其手澤，為一家之書耳，實皆非霆震比也。其曰《存存稿》者，寀序稱或取綿綿之義，或取存其所存。是其命名，其子孫已不得詳之矣。
明徐墺編，墺，無錫人。是集錄其祖環父允之詩。環字伯樞，元兵部侍郎憲之子，洪武間，常以茂才薦，擢上元縣主簿，終臨桂縣丞。所著有《臨桂集》。允字邦孝，所著有《水南集》。墺合為一集刊之，統名曰《雙桂》。朱彝尊《明詩綜》蒐羅至三千四百餘家，而環父子之詩不載一字。然其詩皆未成家，疑彝尊刪之，未必不見也。
明黃溥編。案明有兩黃溥。其一鄞縣人，有《簡籍遺聞》，已著錄。此黃溥字澄濟，自號石厓居士，弋陽人。正統戊戌進士，官至廣東按察使。是書兼收眾體，各為注釋。定為名格、名義、韻譜、句法、格調諸目，複雜引諸說以證之。然採摭雖廣，考證多疏。如卷首《董少平歌》，不知鳴平為韻，古多此格，乃誤以為七言一句之歌，甚至以《楚辭》與《騷》分為二體。可謂不知而作矣。
明湯光烈及其子頀所著也。光烈號西麓，新建人，官海豐縣教諭。頀號小麓，嘗受業於張元禎。元禎攜之入都，欲薦於朝。會元禎卒，不果。光烈於正統時嘗上《禦戎》、《勤王》、《擇官養民》、《開科取士》四疏；頀嘗作《野史辨誣》，以糾李賢《天順日錄》之舛。其郡人艾璞合刊之，名《二麓正議》，而以詩歌雜著及同時贈答之作，各附載於後。前有宏治戊午張元禎序，蓋刊於頀未北上之日也。光烈所作凡一卷，以《禦戎疏》為冠。其第一條，欲於沿路多掘陷穽，架以二木，中置長錐，覆以草土，待敵自入。坑其一騎，則十騎錯愕，坑其十騎，則百騎驚疑，坑其百騎，則萬騎猶豫，自不敢長驅，殆毫不曉事之腐儒。頀所作凡二卷，其辨李賢誣景帝而諛英宗，是固不免。至於以奪門之功比之湯武征誅；又力為石亨辨冤，事事為之回護，以為社稷純臣，功高受戮，乃韓信、嶽飛之匹，則殊乖公論。考張元禎之學出於吳與弼，而頀之學出於元禎。或因亨嘗薦與弼，以門戶之故，感而修報歟？
明釋祖浩與其徒道璼同編。二人並齊山寺僧。案齊山在池州貴池縣，有十餘峰，以其正相齊等，故曰齊山。或雲唐刺史齊映有善政，嘗好遊之，因而得名。宋李壁曰「《唐書》載映為江西觀察使，不言其作池州守，池州郡牧題名有齊照，當是以此得名也。」自唐杜牧齊山登高有詩，後之遊者多繼作。此集匯采成帙，並雜著記序附焉。書成於弘治甲寅。
明胡纘宗撰。纘宗有《安慶府志》，已著錄。是編專輯秦中之詩。始於泰伯、文、武、周公、成王、宣王諸逸篇，下迄於元，凡百五十人。分體排纂，以合於雅音者為內編二卷，未盡雅馴者為外編二卷。然李陵、蘇武諸詩概列之外編中，其進退殊不甚可解也。
明王恕撰。案是時有二王恕。一為三原人，《明史》有傳；一即此王恕，字尚忠，湖口人，景泰甲戌進士，官至廣東布政司參議。湖口有上下石鐘山，即蘇軾作記者。恕以其為邑名勝，因輯古今題詠、賦、傳、記、跋等文，都為一編。雖以志為名，實總集也。
明沈周等追和元倪瓚作也。時吳中有得瓚手稿者，因共屬和成帙。首有作者姓氏，自周以下共五十人。嘉靖十八年，袁表序而刻之。後有袁袠跋。二人亦皆有和作。又有張鳳翼、湯科、陳瀚三人之作。卷首不載姓氏，疑刻成後所續入也。瓚原倡題三首，而其後和者皆作二首。祝允明跋雲：「案其音調是兩章，而題作三首，豈誤書耶？」袁表則雲：「細觀墨蹟、本書二首，後人以詞一闋謬增為三也。」今考《雲林詩集》，惟《春風顛》一首載入七言古體，題作《江南曲》，而無《汀州夜雨》一首。則後一首是七言詩，而前一首是詞耳。然文徵明《甫田集》雲：「追和倪元鎮江南春，亦載入詩內。」則當時實皆以詩和之，蓋唐人樂府，被諸管弦者，往往收入詩集。自古而然，固非周之創例矣。
明金德玹撰。蘇大重訂正之。其第十五卷則蘇大自載其詩文也。德玹字仁本，大字景元，皆休寧人。此書成於景泰、天順間。程敏政《新安文獻志》成於弘治初。《文獻志》載此書之目於事略。此書補遺之內亦出敏政名。則二書同時所作，略有先後耳。中間所錄之文，不及《文獻志》之博，而頗有《文獻志》所不載者。二書固互相表裏也。
明李東陽編。東陽有《東祀錄》，已著錄。此其官翰林時與同年進士及同游士大夫聯句之作。東陽自為序，而丹徒知縣江夏王溥刊行之。侍讀學士莆田吳希賢複輯題名一通冠於前，凡六十有九人。詩不盡工。又焦芳、李士實之流亦廁其間，交遊未免稍濫。然其時館閣儒臣，過從唱和，以文章交相切劘。說者謂明之風會，以成、宏為極盛，即此亦可以想見也。
明康麟編。麟字文瑞，廣東順德人。天順中官福建按察司僉事。是書以平聲三十韻為綱，以諸詩案韻分隸。蓋因宋人十二先生詩宗之體，稍變通之。所列始音、正音、遺響亦沿楊士宏唐音之例，無所發明。
明程敏政編，林喬松注。敏政有《宋遺民錄》，已著錄。喬松，晉江人，始末未詳。其注此書，則官景甯縣知縣時也。其書取古人詠史之作，依代編次。自三代迄宋末，止七言絕句一體。采輯頗備。然亦有本非詠史而因類編入者，又有改竄原題者，體例頗為冗雜。喬松之注，亦多就事鋪敍，依文訓義，不足以資考證也。
明程敏政編。凡唐元筠《軒集》詩八卷，文五卷；唐桂芳《白雲集》詩五卷，文二卷；唐文《鳳梧岡集》詩四卷，文四卷。前列諸集原序，後附以傳記、銘志之文，稿成而毀於火。正德戊寅，唐氏裔孫澤濂、得其副於程師魯，因重為補輯，徽州知府張文林刊之。今三集已別著錄，存其總目於此，以不沒搜輯之功焉。
明王諤編。諤字秉忠，江陰人。是編成於成化甲午。選明一代之詩，自劉基以下凡數百家，而所錄只七言律詩一體。蓋用《唐詩鼓吹》例也。然猥雜殊甚，不及元好問書多矣。
明蕭鳴鳳編。鳴鳳字子雝，浙江山陰人。正德九年進士。官至廣東提學副使。事蹟具《明史》本傳。鳴鳳父顯，字文明，別號海釣。永樂甲申進士，官至給事中。其卒也，李東陽等各為詩以哀之，題曰《海釣遺風》。鳴鳳因取顯遺詩及東陽等所作序傳，並為此集，而仍其舊名。體例糅雜，編次殊為無法。
舊本題明王鏊撰，王徹注。鏊有《史餘》，已著錄。徹自署松江人，始末未詳。是書雜采左氏所載應對之詞，釋以通俗之語，似非鏊之所作。疑為書肆所託名，然序文乃載鏊集中。朱彝尊《經義考》亦著錄，則事之不可解者也。所錄雖源出春秋，而於經義無關，於傳義亦不相涉。今以其輯錄舊文，為童蒙誦讀之用，姑附之總集類中。
