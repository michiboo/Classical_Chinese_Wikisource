
卷一百七十二 集部二十五
《四庫全書總目提要》紀昀等
明楊慎撰。慎有《檀弓叢訓》，已著錄。此集為萬曆中四川巡撫張士佩所訂。凡賦及雜文十一卷、詩二十九卷，又雜記四十一卷。蓋士佩取慎《丹鉛錄》、《譚苑醍醐》諸書刪除重複，分類編次，附其詩文之後者也。慎以博洽冠一時，其詩含吐六朝，於明代獨立門戶。文雖不及其詩，然猶存古法，賢於何、李諸家窒塞艱澀，不可句讀者。蓋多見古書，薰蒸沉浸，吐屬自無鄙語，譬諸世祿之家，天然無寒儉之氣矣。至於論說考證，往往恃其強識，不及檢核原書，致多疏舛，又恃氣求勝，每說有窒礙，輒造古書以實之，遂為陳耀文等所詬病，致糾紛而不可解。孝《因樹屋書影》有曰：「《丹鉛》諸錄出，而陳晦伯正楊繼之，胡元瑞筆叢又繼之。當時如周方叔、謝在杭、畢湖目諸君子集中，與用修為難者不止一人。然其中雖極辨難，有究是一義者，亦有互相發明者。予已匯為一書，顏曰翼楊」云云。其語頗為左袒，然亦未始非平心解鬥之論也。諸書本別本各行。士佩離析其文，分類排纂，合而為一，較易檢尋。而所分諸目，較《丹鉛總錄》亦尚有條理。故仍錄之集中，備互考焉。
明夏尚樸撰。尚樸字敦夫，東岩其號也，永豐人。正德辛未進士。官至南京太僕寺少卿。尚朴初師吳與弼，後師婁諒，故《明史•儒林傳》附見《諒傳》中。惟史於《薛瑄傳》末又稱瑄之門人有周蕙，蕙之門人有薛敬之、李錦、王爵、夏尚樸，與《諒傳》不合。考《傳》末惟敘敬之、錦、爵三人事蹟，一字不及尚樸。則《瑄傳》列尚樸之名，殆衍文歟。諒以勿忘勿助為敬，胡居仁、羅欽順多譏其近禪。而史載尚朴常言「才提起便是天理，才放下便是人慾」。魏校亟稱之。王守仁少時亦學於諒。然守仁《贈尚樸詩》有「舍瑟春風」之句，尚樸則答曰「孔門沂水春風景，不出虞廷敬畏中」，至謂心所以窮理，未足以盡理。又謂學不難於一貫，而難於萬殊。則與王守仁即心即理之說迥異。又《與湛若水書》「斤斤以厭常喜新」為戒。其語錄中複取陳獻章與論學詩一一為之箋疏，指其謬誤。正、嘉之際，學問漸岐，而尚樸獨恪守先儒，不為高論，可謂篤實之士矣。至其論《中庸》分八節，獨不用朱子之說，則見仁見智，各有所得，其不為苟同，即其不為苟異者也。史載所著有《中庸說》、《東岩文集》。此本為其婿劉賓所編。以語錄《中庸說》為第一卷，與《文集》並為一編。史蓋據其初出各行之本也。尚樸本講學之士，不以文章為工，然其言醇正，固亦不乖於大雅焉。
明孫承恩撰。承恩字貞父，南直隸華亭人。正德辛未進士。官至禮部尚書，兼翰林院學士，掌詹事府。諡文簡。是集為其門人楊豫孫、董宜陽、朱大韶所編。七卷以前為疏、表、講章，皆進呈之作。八卷以後為賦、詩、詞、曲。二十七卷以後為雜文。承恩於嘉靖之初，以庶子充經筵講官。今集中所載《正始箴》、《鑒古韻語》及《講章》即是時所作。及官禮部時，齋宮設醮，承恩獨不肯黃冠，遂乞致仕。較之嚴嵩諸人青詞自媚者，人品卓乎不同。其文章亦純正恬雅，有明初作者之遺。卷首《陸樹聲序》有曰：「國初之文，淳厚渾噩，彬彬焉質有其文。迨關西、信陽兩君子出，追宗秦漢，薄魏晉而下，海內藝學之士，鹹願執鞭弭從之。標品、位置，率人人自詭先秦兩漢，以希方軌。雖體尚一新，國初淳龐渾厚之氣或少漓焉。公生長憲、孝朝，博稽宏覽，邃詣淵蓄。故出之撰述，類皆深厚爾雅，紆徐委密。論者謂公平生立言，類其為人」云云。承恩文章宗旨，儘是數十言矣。
明林文俊撰。文俊字汝英，號方齋，莆田人。正德辛未進士，官至南京吏部右侍郎，事蹟具《明史》本傳。湛若水撰《文俊神道碑》，載所著有《方齋存稿》，世無刊本。此本乃其家藏舊抄，凡疏表、序文、雜著九卷，詩一卷。史稱其文章醇雅，今觀其詩，亦從容恬適，不事雕琢。國朝朱彝尊輯《明詩綜》，乃獨不載。當由未見此本，非黜之不錄也。又近人鄭王臣輯《莆風清籟集》，所錄文俊詩尚有《彭城夜泊》七言律詩一首、《送黃主簿赴蘄水》七言絕句一首，為是集所未收，未知王臣何自得之。王臣即莆田人，於文俊為鄉里，或墨蹟流傳，據以載入歟。今世傳明北監板《二十一史》，即文俊所梭刊，竄改舛訛，頗為後人訾議。然文俊為祭酒，已在雕版將竣之日，陳騤《館閣續錄》所謂經進不經修者，未可以是並訾其詩文也。
明薛蕙撰。蕙有《西原遺書》，已著錄。正、嘉之際，文體初新，北地、信陽，聲華方盛。蕙詩獨以清削婉約介乎其間。古體上挹晉、宋，近體旁涉錢、郎。核其遺編，雖亦擬議多而變化少，然當其自得，覺筆墨之外別有微情，非生吞漢魏，活剝盛唐者比。其《戲成》五絕句，取何景明之俊逸，而病李夢陽之粗豪，所尚略可見矣。又蕙與湛若水俱為嚴嵩同年。嵩權極盛之時，若水年已垂耄，不免為嵩作《鈐山堂集序》，反覆推頗，頌為盛德之累。蕙初亦愛嵩文采，頗相酬答。迨其柄國以後，即薄其為人，不相聞問，凡舊時倡和，亦悉削其稿。故全集十卷，無一字與嵩相關。人品之高，迥出流輩。其詩格蔚然孤秀，實有自來。是其所樹立，又不在區區文字間也。
明許相卿撰。相卿有《史漢方駕》，已著錄。是集為相卿所自定，簡擇頗精。《自序》謂棄其脫遺不可讀者，存其餘可讀者。其《自題》絕句有曰：「雲村病老語多哤，造次詩成絕宋腔。還溯開元論風格，拾遺壇上樹旌幢。」蓋自以所學為未足，欲進而求之唐人也。今觀其詩，大抵近體居多，五言有大曆之調，七言出入於陳師道、陳與義間，可謂自知之審矣。章疏切實，雜文體裁雅潔，亦多有道之言，無明季士大夫求名若渴之習。殆篤實君子歟。其歸田後《與王子揚書》，稱「時慮更切，不敢以歸為幸。乃今傳聞日駭，事勢日危，旦夕念北，如昔之思南」。其惓惓君國之意，視所謂「去國一身輕似葉，高名千古重於山」者，相去蓋不啻倍蓰也。
明張嶽撰。岳字維喬，惠安人，正德丁丑進士。官至刑部侍郎，掌都察院事，複出總督湖廣、四川、貴州，卒諡襄惠，事蹟具《明史》本傳。岳初授行人，即以疏諫南巡廷杖，調南京國子監學正。嘉靖初，牽復原官，又以議禮忤張璁。繼忤夏言，忤嚴嵩父子。而卒得以功名終，若有天幸然。其剛正之操，天下推之。集中奏議，分《行人司稿》、《廉州稿》、《粵藩稿》、《督撫鄖陽稿》、《巡撫江西稿》、《督撫兩廣稿》、《總督湖廣川貴稿》，皆據其曆官年月，次第編類。雖文義樸直，而經濟大業，亦可據以考見。又史稱嶽博覽，工文章，經術湛深，不喜王守仁學。今觀集中《草堂學則》及諸書牘內辨學之語，大都推闡切至，歸於篤實近裏。蓋有體有用之言，固與空談無根者異也。
明王廷陳撰。廷陳字稚欽，黃岡人，正德丁丑進士，選庶起士，以言事廷杖，出知裕州，事蹟具《明史•文苑傳》。其集一刻於惟安，再刻於蘇州。此本為其從孫追淳知潁州時所刻，乃第三本也。廷陳少年高第，以恃才傲物，致放廢終身，其器量殊為淺狹。至其詩意警語圓，軒然出俗，則不得不稱為一時之秀。王世貞《藝苑卮言》稱其如良馬走阪，美女舞竿，五言尤是長城。又稱王稚欽、吳明卿之五言律各集，妙境專至而有餘。朱彝尊《靜志居詩話》亦謂其音高秋竹，色豔春蘭，樂府古詩，殊多精詣。蓋在正、嘉之間，何景明最為俊逸。廷陳之天骨雄秀，抑亦驂乘矣。若雜文則藻采太多，華掩其實，等諸自鄶無譏，無庸深論也。
明黃佐撰。佐有《泰泉鄉禮》，已著錄。此集乃佐官南京國子監祭酒時手自編定，其門人李時行刊版於嘉興者也。佐少以奇雋知名。及官翰林，明習掌故，博綜今古。生平著述至二百六十餘卷。在明人之中，學問最有根柢。文章銜華佩實，亦足以雄視一時。嶺南自南園五子以後，風雅中墜，至佐始力為提倡。如梁有譽、黎民表等，皆其弟子。廣中文學複盛，論者謂佐有功焉。其詩吐屬沖和，頗見研練。於時茶陵之焰將熸，北地之鋒方銳，獨能力存古格，可謂不失雅音。惟其《春夜大醉言志詩》有雲：「倦遊卻憶少年事，笑擁如花歌落梅。」自注以為欲盡理還之喻。是將以嘲風弄月之詞，而牽合於理學，殊為無謂。王世貞《藝苑卮言》謂此乃佐為儒官講學，恐人得而持之，故有此語。當得其情。白璧微瑕，惟在《閒情》一賦，是亦昭明太子深惜於靖節者矣。
明文徵明撰。徵明初名璧，以字行，更字徵仲，號衡山，長洲人，以歲貢薦授翰林院待詔，事蹟具《明史•文苑傳》。是集凡詩十五卷、文二十卷。附錄《行略》一卷，其仲子嘉所述也。徵明與沈周皆以書畫名，亦並能詩。周詩揮灑淋漓，但自寫其天趣，如雲容水態，不可限以方圓；徵明詩則雅飭之中，時饒逸韻。朱彝尊《靜志居詩話》記其《告何良俊之言》曰：「吾少年學詩，從陸放翁入，故格調卑弱，不若諸君皆唐音也。」此所謂如魚飲水，冷暖自知，皎然不誣其本志。然周天懷坦易，其畫雄深而蒼莽，詩格如之。徵明秉志雅潔，其畫細潤而蕭灑，詩格亦如之。要亦各肖其性情，不盡由於所仿效也。朱彝尊《明詩綜》錄徵明詩十五首。其《池上》一詩，得諸墨蹟，為本集所不載。且稱其集外流傳者甚多，惜無廣搜為續集者。然縑素流傳，半真半贗。與其如吳鎮、倪瓚諸集多收偽本，固不如據其家集，猶不失本來面目矣。
明朱樸撰。樸字元素，海鹽人。當正德、嘉靖間，與文徵明、孫一元相唱酬。是集為其孫彩所編，分上、下二卷；下卷附以集句、詩餘；又別輯《補遺》一卷。其近體格調清越，超然出群。古詩差遜，然亦不墜俗氛。以不為王世貞等所獎譽，故名不甚著。然當太倉、曆下壇坫爭雄之日，士大夫奔走不遑，七子之數，輾轉屢增。一時山人墨客，亦莫不望景趨風，乞齒牙之餘論，冀一顧以增聲價。蓋詩道之盛，未有盛於是時者，詩道之濫，亦未有濫於是時者。樸獨閉戶苦吟，不假借噓枯吹生之力。其人品已高，其詩品苕苕物表，固亦理之自然矣。
明朱淛撰。淛字必東，號損岩，莆田人。嘉靖癸未進士。授湖廣道監察御史。會興國太后誕節，詔命婦朝賀，而慈壽太后誕節轉不令命婦朝賀。淛上疏爭之，廷杖斥歸，終於家。事蹟具《明史》本傳。其詩文不事鉛華，獨抒懷抱。朱彝尊《靜志居詩話》稱其詩無俗韻，誦之想見其人。蓋澤畔行吟，沉淪沒世，而未嘗有一窮郁怨尤之語，是為難也。至家居三十餘年，於民生國計，切切不忘。集中所載南洋水利之議，山寇海寇之防，皆指陳利病，斟酌時宜，委曲以告當事，不以罷黜而膜視，抑又難矣。其《爭誕節朝賀疏》，史僅刪存大略，集中尚載其完本，用以壓卷。蓋自議禮諸臣獲罪後，舉朝皆附新局，淛與馬明衡獨惓惓故君，尤其一生大節。故編錄遺文者，別為一卷，弁於集首雲。
明高叔嗣撰。叔嗣字子業，號蘇門山人，祥符人。嘉靖癸未進士。官至湖廣按察使。事蹟具《明史•文苑傳》。是集凡詩四卷、文四卷。其詩初受知於李夢陽，然擺脫窠臼，自抒性情，乃迥與夢陽異調。王世貞《藝苑卮言》曰：「高子業詩如空山鼓琴，沈思忽往，木葉盡脫，石氣自青。又如衛洗馬言愁，憔悴婉篤，令人心折。」王世懋《藝圃擷餘》亦曰：「詩有必不能廢者，雖眾體未備，而獨擅一家之長。如孟浩然，洮洮易盡，止以五言雋永，千載並稱王、孟。我明其徐昌穀、高子業乎。二君詩有不同，而皆巧於用短。徐以高韻勝，有蟬蛻軒舉之風；高以深情勝，有深閨愁婦之態。更千百年，李何有時興廢，二君必無絕響。」世貞、世懋談詩頗有異同，而品題叔嗣，則兩相符契，蓋論至當則無以易也。至其雜文四卷，特附綴以行。陳束原《序》言其詩優於文，抑亦確論矣。
明李舜臣撰。舜臣字茂欽，號愚穀，又號未村居士，山東樂安人，嘉靖癸未進士，官至太僕寺卿。是集詩四卷，曰《部署稿》，曰《金陵稿》，曰《江西稿》，曰《歸田稿》。文六卷。前有王世貞、孔天允二《序》。詩格雅飭，而頗窘於邊幅，所長所短，皆在於斯。文皆古質，而稍覺有意謹嚴，或剷削太過，故王世貞嘗有體制纖小之譏。然於時北地、信陽之學盛行於世，方以鉤棘塗飾相高，而舜臣獨以樸直存古法。其序記多名論，而《西橋逸事狀》一篇，觸張璁、桂萼之鋒，直書不諱。文出之日，天下咋舌，抑亦剛正之士矣。據集所載諸序，所著有《易卦辱言》、《詩序考》、《毛詩出比》、《禮經讀》、《春秋左傳考例》、《穀梁三例》、《左傳讀古文考》、《三經考》、《籀文考》、《六經直音》諸書，今皆未見，然亦足見其文有根柢也。
明王慎中撰。慎中字道思，晉江人，嘉靖丙戌進士，官至河南布政使參政，事蹟具《明史•文苑傳》。正、嘉之際，北地、信陽聲華籍甚，教天下無讀唐以後書。然七子之學，得於詩者較深，得於文者頗淺。故其詩能自成家，而古文則鉤章棘句，剽襲秦漢之面貌，遂成偽體。史稱慎中為文，初亦高談秦漢，謂《東京》以下無可取。已而悟歐、曾作文之法，乃盡焚舊作，一意師仿，尤得力於曾鞏。唐順之初不服其說，久乃變而從之。壯年廢棄，益肆力於文，演迤詳贍，卓然成家，與順之齊名，天下稱之曰「王唐」。李攀龍、王世貞力排之，卒不能掩也。其詩則初為藻豔之格。歸田以後，又雜入講學之語。頹然自放，亦與順之相似。朱彝尊《明詩綜》乃謂其五言文理精密，嗣響顏、謝。而論者輒言文勝於詩，未為知音。今考集中五言，如《遊西山普光寺》、《睡起》、《登金山》、《游大明湖》諸篇，固皆邃穆簡遠；七言如「每夜猿聲如舍裏，四時山色在城中」，「萬井遙分初日下，群山微見遠煙中」，「琴聲初歇月掛樹，蓮唱微聞風滿川」，亦頗有風調。然綜其全集之詩，與文相較，則淺深高下，自不能掩。文勝之論，殆不盡誣。彝尊之論，不揣本而齊其末矣。慎中集舊有《玩芳堂摘稿》、《遵岩家居》諸刻，率雜以少作。是本乃隆慶辛未慎中子同康及婿莊國禎稍為芟削重鋟，較為精整。惟簡端《洪朝選序》稱詩文四十卷。此本止二十五卷，《目錄》卷數亦多改補，未喻其故，或刻成之後又為簡汰歟？
明陸粲撰。粲有《左傳附註》，已著錄。是集凡文七卷、詩一卷。粲早入詞館，負盛名。洎官工科，以劾張璁、桂萼，偃蹇終身。然亦緣是息意邱園，研心經史，學問具有根柢。又為王鏊門人。《明史》粲本傳稱其少謁鏊，鏊異之曰：「此子必以文名天下。」其授受亦有端緒。《徐時行序》稱其出入左氏、司馬遷，無論魏晉。《彭年序》以為專法馬、班，雄深雅健，東漢諸家所不及。推獎頗為太過。至黃宗羲《明文海》雲：「貞山文秀美平順，不起波瀾，得之王文恪居多，乃歐陽氏之支流。」則平心之論，當之無愧色矣。其《憶父詩》一首，《明詩綜》雲七歲所作，然風格老成，不應至是，疑或有所誇飾。至於《擔夫謠》之類，有香山新樂府遺音。《贈別王直夫二首》之類，亦綽有風格。尤未可以篇什無多，遂謂曾子固不能詩也。
明羅洪先撰。洪先有《冬遊記》，已著錄。洪先不及見王守仁，而受學於其鄉人李中。中之學出於楊珠，故其說仍以良知為宗。後作守仁年譜，乃自稱曰門人，不免講學家門戶之習。其學惟靜觀本體，亦究不免於入禪。然人品高潔，嚴嵩欲薦之而不得，則可謂鳳翔千亻刃者矣。其集初刻於撫州，再刻於應天。最後諸門人編為此本，而門人胡直序之。稱其學凡三變，文亦因之。初效李夢陽；既而厭之，乃從唐順之等相講磨；晚乃自行己意。其《答友人書》取譬於水，謂「古之人有能者，必其中有自得實見，斯道之流行，無所不在。雖欲不為波濤湍瀾之致不可得」。斯亦有見之言也。此本為雍正癸卯其六世孫繼洪等重刻。洪先之裔，乃名繼洪，理不可曉，豈誤解不逮事則不諱耶。
明皇甫汸撰。汸有《百泉子緒論》，已著錄。其詩文有《政學》、《還山》、《奉使》、《寓黃》、《家居》、《南都》、《禪棲》、《澶州》、《栝州》、《南中》、《山居》、《副京》、《來鳧》、《司勳》、《北征》、《南署》、《赴京》、《浩歌亭》、《安雅齋》諸集。晚年手自刪削，定為賦一卷、詩三十二卷、雜文二十七卷，冠以《集原》一篇。其諸集之名仍分注各卷之末。朱彝尊《靜志居詩話》稱，汸集六十卷，即此本也。《集原》自述其詩，始為關、洛之音，一變為楚音，又一變為江左之音，又一變為燕、趙之音，又一變為蜀音，縷舉其師友淵源甚詳。今統觀所作，古體源出三謝，近體源出中唐。雖乏深湛之思，而雅飭雍容，風標自異，在明中葉不失為第二流人。馮時可《雨航雜錄》雲：「皇甫百泉與王弇州名相埒，時人謂百泉如齊、魯，變可至道。弇州如秦、楚，強遂稱王。」王士禎《香祖筆記》以時可所評為確論雲。
明楊爵撰。爵有《周易辨錄》，已著錄。是編第一卷為奏議，二卷為序、碑、記，三卷為傳，四卷為書，五卷為家書，六卷為語錄，七卷為祭文、志銘、雜著，八卷至十二卷則皆詩。世宗時齋醮方興，士大夫率以青詞取媚，而爵獨據理直諫。如所陳時雪之不可為符瑞，左道之不可以惑眾，詞極剴切。下獄以後，猶疏諫以冀一悟。其忠愛悱惻，至今如見。家書二十五則，諄諄以忠孝勖其子孫，未嘗一言及私。語錄皆不為高論，而篤實明白，真粹然儒者之言。按爵與羅洪先、錢德洪諸人遊，以講學相勖。然德洪等源出姚江，務闡良知之說。爵則以躬行實踐為先，關西道學之傳，爵實開之。跡其生平，可謂不負所學者。所作詩文，大抵直抒胸臆，雖似傷平易，然有本之言，不由雕繪，其可傳者正不在區區詞采間矣。
明唐順之撰。順之有《廣右戰功錄》，已著錄。順之學問淵博，留心經濟。自天文、地理、樂律、兵法以至勾股、壬奇之術，無不精研，深欲以功名見於世。迨晚年再出，當禦倭之任，不能大有所樹立，其究也仍以文章傳。然考索既深，議論具有根柢，終非井田、封建之游談。其文章法度，具見《文編》一書。所錄上自秦漢以來，而大抵從唐宋門庭沿泝以入。故於秦漢之文，不似李夢陽之割剝字句，描摹面貌；於唐宋之文，亦不似茅坤之比擬間架，掉弄機鋒。在有明中葉，屹然為一大宗。至其末年遁而講學，文格稍變。集中如《與王慎中書》雲：「近來將四十年前伎倆，頭頭放捨；四十年前見解，種種抹殺，始得見些影子」云云。則薰蒸語錄，與之俱化，分別觀之可矣。其集為無錫安如石所編，王慎中為之序。蓋二人早年論文不合，及其老也，客氣漸盡，乃互相傾挹雲。
明皇甫涍撰。涍字子安，長洲人，嘉靖壬辰進士，除工部主事，官至浙江按察使僉事，事蹟具《明史•文苑傳》。是集凡賦一卷、詩十九卷、文六卷。又涍沒之後，其子樞等裒輯賸稿，得詩八卷、賦及雜文二卷，編為《外集》。古文非涍所刻意，亦不擅場。其詩則憲章漢魏，取材六朝，古體多於近體，五言多於七言。其持論，謂「王、宋反元習之靡，而不能不病於聲。李、何矯一時之弊，而不能不泥其跡」，可謂篤論。蓋涍與黃省曾為中表兄弟，早年襲其緒論，亦宗法北地之學。及其造詣既深，乃覺摹擬之失，故其論如此。然其鑒李、何之弊，則雲詩可無用少陵；取法迪功，則雲詩可無用近體；又雲七言易弱，恐降格為錢、劉；亦類於懲羹吹齏者矣。王世貞《藝苑卮言》嘗謂其如輕縑短幅，不堪裁翦。陳子龍《明詩選》亦謂其無縱橫蕩逸之致。豈非以取徑太狹，故窘於邊幅歟。要其婉麗之詞，綿邈之神，以驂駕昌穀、蘇門，固無愧色也。
明黎民表撰。民表字維敬，從化人，嘉靖甲午舉人，授翰林院孔目，遷吏部司務，以能文用為制敕房中書，後加官至參議，《明史•文苑傳》附見《黃佐傳》中。史稱佐弟子多以行業自飭，而梁有譽、歐大任及民表詩名最著。朱彝尊《靜志居詩話》謂民表詩讀之似質悶，而實沉著堅韌。王世貞所取「續五子」，無愧大小雅材者，僅此一人。是集前有萬曆戊子《陳文燭序》，稱民表請老以歸，話別三山，曾序其詩，鎮江鍾太守刻焉。又稱民表已下世，其子吏部郎君華裒刻此集，複屬以序。蓋民表詩凡再刻也。其初刻今未見。此刻冠以賦三首，餘皆古近體詩。雖錯采鏤金，而風骨典重，無綺靡塗飾之習。蓋與太倉、曆下同源而派稍異。故雖與王道行、石星、朱多煃、趙用賢同列為「續五子」，而終非四人所可及也。
明邱雲霄撰。雲霄字淩漢，號止山，崇安人，官柳城縣知縣。《南行集》四卷，蓋自崇安至省會之作，分《建安》、《延津》、《晉安》三稿。《東遊集》二卷，蓋遊處州之作，故二卷皆題曰《栝蒼稿》。《北觀集》四卷，乃其入京時所作，自南遊北，故有《楚稿》、《越稿》、《吳稿》、《宋稿》、《魯稿》、《齊稿》、《燕稿》之分。以上三集，皆有詩而無文。獨《山中集》詩四卷外，又有文六卷，皆居武夷止止齋時所作也。四集之中，惟《南行集》編次最早。首有《豐熙序》雲：「邱子年方富，而引志在遠，吾見其進，未見其止，當數十年後，乃可論定。」其作序之歲，蓋嘉靖十一年甲午也。《東遊集》無序，不知何時所編。《北觀》、《山中》二集《序》皆題曰嘉靖丁未，則最後矣。案朱彝尊《明詩綜》載雲霄所著名《止止齋集》。又引《徐夢陽評》，稱其詩雅澹勁古，景真情得。今讀之信然。要之，不肯蹈襲前人，異乎七子之派者也。又據雲霄門人《李獻忠跋》，稱雲霄所著尚有《西居集》。《西居》者，殆其官柳城時所作。今諸集俱在，惟闕是集，或藏弆者偶佚歟。
明尹台撰。台字崇基，號舊山，永新人，嘉靖乙未進士，官至南京禮部尚書。《明詩綜》稱其有《洞山集》。此作《洞麓堂集》。考集首《鄒元標序》，稱「《洞麓堂稿》，大宗伯洞山尹公所撰，去公家裏許，有奇洞，峰巒卓詭，遂以名堂，且名其稿」。然則「洞山」其號，「洞麓」則其堂名，實一集也。台以護持楊繼盛一事，為清議所歸。集中如《與羅念庵書》，謂近世宗良知家者，心說沸揚，只緣金谿錯認「孟子先立乎其大者」一語。又極論即心即理之非，謂即實有所得，亦只此心靈覺之妙，蓋非所見之理。釋氏有見於心，無見於性。陸氏之學，大率類是。又謂程子之徒當時且有失傳，如呂氏、遊氏，浸入禪學。朱子沒後，勉齋、漢卿僅足自守，不再傳盡失其旨。如何、王、金、許，皆潛畔師說，不止草廬一人。其攻擊姚江之學甚力，亦可謂屹然不移。惟集中有《祭陸東湖》文一首，推其「望重朝廷，功盛社稷」云云。東湖，陸炳號也。炳名列《明史•佞倖傳》中，與台殊非氣類。考史稱炳歲入不貲，待權要，周旋善類，亦無所吝。世宗數起大獄，炳多所保全，折節士大夫，未嘗構陷一人，以故朝士多稱之者。台之假借，或以是故歟。然君子論公義，不論私交，究不免為白璧之瑕也。集凡文六卷、詩四卷。《元標序》稱「其詩數百首，力推唐雅。制疏書序記銘狀表數百篇，出入漢、宋，闡繹名理，不屑綺語。雖鄉曲之詞，例皆溢美」。今核其所作，尚不盡誣雲。
明張永明撰。永明字鍾誠，烏程人，嘉靖乙未進士，官至刑部尚書，改左都御史，諡莊僖，事蹟具《明史》本傳。是編原分六集，以《禮》、《樂》、《射》、《禦》、《書》、《數》為目，蓋編次者之陋。《禮集》為誥命、祭文、贊誄、碑誌之類。《樂集》、《射集》皆南垣諫草，為南京給事中時所作。《禦集》、《書集》為中州疏略及部院彈奏事。《數集》為家訓、語錄、雜著、詩文。附《外紀》二篇，則去思碑、贈序也。其文平實質樸，不尚雕華，而多有用之言。其為給事中時劾嚴嵩交通郭勳，朋比漁利，聞者震悚。為河南巡撫時，伊王典楧肆虐一方，勢橫甚，所司稍撓之，輒中以酖，莫敢誰何。永明亦抗疏劾之，卒伸國法。其風節有足多者，則發為文章，固與無物之言異矣。永明人自可傳，不以贈言為重。今削去《禮集》及《外紀》，編為五卷雲。
明王立道撰。立道字懋中，無錫人，嘉靖乙未進士，官翰林院編修。其詩雖微嫌婉弱，而沖容淡宕，不為奇險之語，猶有中唐錢、劉之遺。文則縱橫自喜，頗於眉山為近。其《論文書》有雲：「兵無常形，以正勝者什九。文無常體，以奇善者什一。盤誥之文則六經之什一耳。效而似者猶未可為常，而況其萬不類也哉。」其言深中當時北地諸人摹仿周、秦之弊，即其所為文可識矣。原目列《詩集》五卷、《文集》七卷、《附錄》一卷。今《詩集》之末複載《補遺》附錄二十餘首。《文集》七卷之後亦增《論表》等十餘篇為一卷，載於《附錄》之前。而《附錄》後又別載《遺稿》一卷。蓋其後人掇拾續刊，零星增入，故書與目不相應耳。
明沈煉撰。煉字純甫，會稽人。嘉靖戊戌進士。除溧陽知縣。後官錦衣衛經歷，疏論俺答請貢事，並劾嚴嵩。廷杖謫戍，複為嵩黨路順構入蔚州妖人閻浩案中棄市，天下冤之。隆慶初，贈光祿寺少卿。天啟初，追諡忠湣。事蹟具《明史》本傳。是編本文三卷、賦一卷、詩三卷、《論草兵說尺牘》四卷，合十一卷。自十二卷至十六卷則年譜、事紀、祠記。前有《茅坤序》及煉子襄《刻集紀原》。襄言方煉被禍時，藉其家，毀其著述，又榜禁毋許藏匿副本。是編蓋襄所口誦而心記者。然人子即能讀父書，不應字句無訛至十一卷之夥。此必別有藏本，不欲實言之耳。其文章勁健有氣，詩亦鬱勃磊落，肖其為人。以詞藻論，雖不及《鈐山堂集》之工。然《嵩集》至使天下不欲讀，當時為作集序者如湛若水諸人，至以為文章之玷。而誦《煉集》者至今肅然起敬。此則流芳遺臭，視所自為，人心是非之公，有不知然而然者矣。今錄其原本集十一卷，而以《年譜》一卷附之。至煉之事蹟，彰彰史冊，日月爭光，不假後人之表章。其贊記諸作則概從刪薙焉。
明李攀龍撰。攀龍有《詩學事類》，已著錄。是集凡詩十四卷、文十六卷、《附錄》志傳表誄之文一卷。明代文章，自前後七子而大變。前七子以李夢陽為冠，何景明附翼之；後七子以攀龍為冠，王世貞應和之。後攀龍先逝，而世貞名位日昌，聲氣日廣，著述日富，壇坫遂躋攀龍上。然尊北地，排長沙，續前七子之焰者，攀龍實首倡也。殷士儋作《攀龍墓誌》，稱「文自西漢以來，詩自天寶以下，若為其毫素汙者，輒不忍為。故所作一字一句，摹擬古人。驟然讀之，斑駁陸離，如見秦、漢間人；高華偉麗，如見開元、天寶間人也」。至萬曆間，公安袁宏道兄弟始以贗古詆之。天啟中，臨川艾南英排之尤力。今觀其集，古樂府割剝字句，誠不免剽竊之譏。諸體詩亦亮節較多，微情差少。雜文更有意詰屈其詞，塗飾其字，誠不免如諸家所譏。然攀龍資地本高，記誦亦博。其才力富健，淩轢一時，實有不可磨滅者。汰其膚廓，擷其英華，固亦豪傑之士。譽者過情，毀者亦太甚矣。
明任環撰。環字應乾，號複庵，長治人。嘉靖甲辰進士。歷任廣平、沙河、滑縣三縣知縣，遷蘇州府同知。以禦倭功，擢按察司僉事，整飭蘇、松二府兵備道。進山東右參政。事蹟附見《明史•曹邦輔傳》。是集為乾隆丁丑其鄉人庾璵所刻。凡文二卷、詩詞一卷。其後兩卷則所附諭祭文、本傳、墓誌及諸家題詠詩文也。環禦倭頗著奇績，當時皆以為賞薄不足酬勞。其遺集久散佚。其子孫搜求輯錄，所得不及十之一，仍名曰《山海漫談》，從其初也。其文既得諸殘毀之餘，故有見即收，不暇銓擇，多潦草應酬之作。然就其存者論之，古文皆嶄嶄有筆力，且高簡有法度。其中如《蘇門雙節記》、《重修白雲茅屋記》、《重修文廟祭器記》、《啟明山先生書》，雖不免參雜俗格。至於《送蕭西泉、朱蒲西二序》、《德風亭、滑縣行館二記》、《與王南崖》、《答王東台》二書，皆絕非明人文集以時文為古文者。雖置之作者間可也。詩如「槎泛星河秋作客，劍橫滄海夜談兵」之類，亦間有可觀，而冗俗者多。則其後人編次，失於刪汰之過。然環之為人，無愧忠孝，亦不以韻語繩之矣。
明楊繼盛撰。繼盛字仲芳，號椒山，容城人。嘉靖丁未進士。官至兵部武選司員外郎。以疏劾嚴嵩，為所構陷棄市。後追贈太常寺卿，諡忠湣。事蹟具《明史》本傳。繼盛本以經濟氣節自許，不屑屑於文字。後人重其人品，掇拾成編，仰蒙世祖章皇帝禦制序文，表其忠藎。一經褒予，曠世猶生。故雖朽蠹陳編，彌深寶惜。此本乃康熙間蕭山章鈺所校。凡奏疏一卷、雜文一卷、詩一卷，行狀碑記別為一卷附焉。其《論馬市》、《劾嚴嵩》二疏，史傳限於體裁，僅存大略，集本乃其全文。披肝瀝膽，伉直之氣如生。自作《年譜》一篇，學問人品，具見本末，尤史傳所不能詳。《遺囑》一篇，作於臨命前一夕，墨蹟至今世守。倉卒之際，數千言無一字塗乙，尤足見其所養。詞雖質樸，而忠孝之意油然，尤足以感動百世。惟《年譜》中自記從韓邦奇學樂律，夜夢虞舜一事，頗涉怪異。然繼盛非妄語者，蓋覃思之極，緣心構象。《世說》載衛玠以夢問樂廣，廣雲是想。《管子》曰：「思之思之，鬼神通之。」固亦理之所有。昔吳與弼作日錄，自稱夢見孔子，人疑其偽。繼盛此語，頗與相類，明以來無疑之者。此則系乎其人，有不待口古爭者矣。
明王世貞撰。世貞有《弇山堂別集》，已著錄。此乃所著別集。其曰「四部」者，《賦部》、《詩部》、《文部》、《說部》也。《正稿•說部》凡七種，曰《劄記內篇》，曰《劄記外篇》，曰《左逸》，曰《短長》，曰《藝苑卮言》，曰《卮言附錄》，曰《宛委餘篇》，皆世貞為鄖陽巡撫時所自刊。《續稿》但有《賦》、《詩》、《文》三部，而無《說部》。則世貞致仕之後，手裒晚歲之作以授其少子士駿，至崇禎中其孫始刊之。考自古文集之富，未有過於世貞者。其摹秦仿漢，與七子門徑相同。而博綜典籍，諳習掌故，則後七子不及，前七子亦不及，無論廣續諸子也。惟其早年，自命太高，求名太急，虛憍恃氣，持論遂至一偏。又負其淵博，或不暇檢點，貽議者口實。故其盛也，推尊之者遍天下；及其衰也，攻擊之者亦遍天下。平心而論，自李夢陽之說出，而學者剽竊班、馬、李、杜；自世貞之集出，學者遂剽竊世貞。故艾南英《天傭子集》有曰：「後生小子不必讀書，不必作文，但架上有《前後四部稿》，每遇應酬，頃刻裁割，便可成篇。驟讀之，無不濃麗鮮華，絢爛奪目；細案之，一腐套耳」云云。其指陳流弊，可謂切矣。然世貞才學富贍，規模終大。譬諸五都列肆，百貨具陳，真偽駢羅，良楛淆雜，而名材瑰寶，亦未嘗不錯出其中。知末流之失可矣。以末流之失而盡廢世貞之集，則非通論也。
明王世貞撰。此書本止四卷，為世貞《四部稿》及《續稿》所未載，遂至散佚。其侄士騏得殘本於賣餳者，乃錄而刊之，名曰《附集》。後吳江許恭又采《四部稿》中書後之文為一卷，《續稿》中讀佛經之文為一卷、讀道經之文為二卷，並為八卷，重刻之。而陳繼儒為之序，稱其如呂氏《讀書記》、晁氏《讀書志》。案晁公武《讀書志》每書皆詳其卷數撰人，以及源流本末。世貞此書則九十五篇之中，為跋尾者四十二，為史論者五十三；而四十二篇之中又皆議論之文，無一考證之語，與晁氏書南轅北轍。繼儒殆未見《郡齋讀書志》，而偶聞其名，妄以意揣度之，謂亦如此書之跋尾耳。《書影》記世貞初不喜蘇文，晚乃嗜之，臨沒之時，床頭尚有蘇文一部。今觀是編，往往與蘇軾辨難，而其文反覆條暢，亦皆類軾，無複摹秦仿漢之習。又其跋《李東陽樂府》與《歸有光集》、《陳獻章集》，均心平氣和，與其生平持論不同。而《東陽樂府跋》中自稱「餘作《藝苑卮言》時，年未四十，方與於鱗輩是古非今，此長彼短，未為定論。至於戲學《世說》，比擬形似，既不切當，又傷儇薄。行世已久，不能複秘。姑隨事改正，勿令多誤後人而已」云云。然則此書為晚年進境，以少許勝多許矣。其第五卷為《四部稿》中題跋二十五篇。其中如《讀亢倉子》，不知為王士元所作，則未考《孟浩然集序》；《讀三墳》，以為劉炫作，則未考《隋書•經籍志》；《讀元命苞》一篇所言乃衛元嵩之元包，尤為荒謬，則猶早年盛氣，不及檢校之作。許恭摭續此編，毋乃非世貞意歟。以原刻所有，姑並存之。至是編雜論古書而究為雜著，非目錄之比。無類可附，今仍著錄《集部》焉。
明王樵撰。樵有《周易私記》，已著錄。其集凡有二本，一為文九卷、《老子解》一卷、詩一卷；一即此本，凡詩文十四卷，又《戊申筆記》一卷、《紫薇堂劄記》一卷，較初本頗為完備。樵研思著述，於《易》、《書》、《春秋》及《四書》皆有解詁。《江南通志》稱其性素簡默，至談經則娓娓不倦，故文章具有根柢。又《通志》述樵之言曰：「士大夫以留心案牘為俗吏，文墨詩酒為風雅。夫飽食官祿，受成吏胥，謂之風雅可乎？」故其文章頗切實際，非模山范水，嘲風弄月之詞。其詩雖不能自辟門徑，而沖和恬澹，要亦不失雅音。蓋當七子爭馳之日，尤能守成、弘先正之典型焉。
明楊巍撰。巍字伯謙，號夢山，海豐人，嘉靖丁未進士，累官吏部尚書，贈少保，事蹟具《明史》本傳。巍揚曆中外，居官有能聲。《自跋》稱「幼習舉子業，不知詩。至嘉靖乙卯，補晉臬，提舉曹忭始導之為詩。歸田後，與山人呂時臣相倡和，得詩六百餘篇，屬邢侗、鄒觀光評騭而存之」。蓋其中歲學詩，與唐高適相類。而天分超卓，自然拔俗，故能不染埃壒，獨發清音。王士禎《池北偶談》稱其五言簡古得陶體，為明人所少。又舉其「前年視我山中病，落日獨騎驄馬來。記得任家亭子上，連翹花發共銜杯」一絕。蓋其神韻清雋，與士禎論詩宗旨相近，故尤賞之。然其他高曠簡古之作，尚複不少，固與當時嘈雜之音相去遠矣。士禎常選訂其詩為三卷，屬謝重輝刻之，今未之見。此即鄒觀光刪定之本，猶全集也。
明趙完璧撰。完璧字全卿，號雲壑，晚號海壑，膠州人，由歲貢生官至鞏昌府通判。是集詩五卷、文五卷。其第一卷為《目錄》，入之卷數。蓋唐以前例，經典釋文尚然也。王三錫序其詩集，謂嘉靖間筮宦司城，抗職忤權奸，與楊椒山公同厄。案集中《北司獄中》七言律二首《序》雲：「嘉靖甲寅，秋曹檄捕豪校，某因獲罪東湖翁，劾執坐死。賴元老科台之力，僅複瓦全」云云。東湖者，陸炳別號也。時炳為錦衣衛都督，與嚴嵩表裏為奸，其勢張甚。完璧以指揮末秩，能與之抗。其獄中與楊繼盛倡和諸詩，有「辛苦不妨淹日月，授書喜有漢良臣」等句。繼盛死西市，完璧作《楊烈婦詞》以哀之，有《小雅》怨誹之遺，可謂志節之士矣。其詩多觸事起興，吐屬天然，絕無叫囂怒張之態，亦與有明末造矯激取名者有殊。徒以名位未高，史不立傳，遂幾於湮沒不彰。僅賴此集之存，猶得略見其始末，亦足見正直之氣有不得而銷蝕者矣。
明張元凱撰。元凱字左虞，吳縣人。以世職為蘇州衛指揮。再督漕北上，自免歸。少受毛氏詩，折節讀書，寄情詩酒。王世貞嘗序其詩，比之於沈慶之、曹景宗。及元凱沒後，世貞曝書，得其行卷，自歎知之未盡，複作詩以酹之，今並載《四部稿》中。其詩大抵推陳出新，不襲窠臼。而風骨遒上，伉壯自喜，每淵淵有金石聲。所作《西苑宮詞》，《靜志居詩話》謂其高出世貞之上。他如《北游》諸律，亦多不失矩矱。蓋其才華本富，又脫屣名利，胸次曠夷。故當琅琊、曆下之派盛行，而能不囿於風氣，宜世貞之心折不置矣。
明海瑞撰。瑞有《元祐黨人碑考》，已著錄。案《明史•藝文志》載《海瑞文集》七卷。國朝廣東鹽運使故城賈棠與《邱濬集》合刻者，止六卷。是編載瑞所行條式、申參之文，較為全備，乃康熙中瑞六代孫廷芳重編。《原跋》雲，共一十二卷，分為十冊。今考此本冊數與《跋》相合。然每冊止一卷，實止十卷。較《原跋》尚闕二卷，未喻其故也。瑞生平學問，以剛為主，故自號剛峰。其入都會試時，上《平黎疏》。為戶部主事時，上《治安疏》。戇直無隱，觸世宗怒，下詔獄。然世宗覆閱其疏，亦感動太息，至擬之於比干。後巡撫應天，銳意興革，裁抑豪強，惟以利民除害為事。而矯枉過直，或不免一偏，如集中《畢戰問井地論》，力以井田為可行，謂天下治安，必由於此。蓋但睹明代隱匿兼併之弊，激為此說，而不自知其不可通。然其孤忠介節，實人所難能。故平日雖不以文名，而所作勁氣直達，侃侃而談，有凜然不可犯之概。當嘉、隆間士風頹苶之際，切墨引繩，振頑醒聵，誠亦救時之藥石。滌穢解結，非大黃芒硝不能取效，未可以其峻利疑也。
明葉春及撰。春及字化甫，歸善人，嘉靖壬子舉人，官至戶部郎中，事蹟附見《明史•艾穆傳》。是編首載《應詔書》五篇，共二卷。史所謂授福清教諭，上書陳時政，纚纚三萬言者是也。次載《惠安政書》十二篇，其官惠安知縣時作，共五卷。次公牘二卷。次志論二卷，為所修府縣誌書之論，用《鄂州小集》例也。次詩二卷。其第十九卷《目錄》作《崇文榷書》，而注一「闕」字。其曾孫綸跋語謂此書奉旨所刊。版藏部署，不得而見，蓋有錄無書者也。春及為學宗陳獻章，治績為當時第一。艾穆官四川巡撫時，春及為賓州知州，嘗舉以自代。所著政書，井然有條。朱彝尊稱其詩宗杜陵，不落程、邵門戶，故音節亦殊清亮。文章差近平直，而亦明暢。惟作令時符帖具載不遺，頗傷叢碎。至其在郎署時因遣使至日本，遂上言請多方購求《古文尚書》。是又誤信歐陽修《日本刀歌》，不核事實者矣。
明宗臣撰。臣字子相，揚州興化人。嘉靖庚戌進士。除刑部主事，移吏部文選司，進稽勳司員外郎。以賻楊繼盛，忤嚴嵩，出為福建參議，遷提學副使，卒於官。年僅三十有六。《明史•文苑傳》附載《李攀龍傳》中。蓋攀龍、徐中行、吳國倫、梁有譽及臣有「前五子」之稱也。朱彝尊《明詩綜》稱臣所著有《方城集》，而此本實題《宗子相集》，其卷目與《明史•藝文志》相合。王世貞志臣墓，稱其寢瘵疾亟，門人稍次生平著述凡十餘卷梓之。則其集乃臣未沒時所訂定也。臣常與吳國倫論詩不勝，歸而精思累日月，卒能卓然成家，為「嘉靖七子」之一。其詩跌宕俊逸，頗能取法青蓮，而意境未深，間傷淺俗。《靜志居詩話》謂「使其不遇王、李，充之不難與昌穀、蘇門伯仲。自入七子之社，漸染習氣，日以窘弱，最可惋惜」。所言誠切中其病。然天才婉秀，吐屬風流，究無剽剟填砌之習，本質猶未盡漓也。惟《竹間》諸篇，體近纖仄，未免汩沒於時趨耳。至其《西門》、《西征》諸記，指陳時弊，反覆詳明。蓋臣官閩中時，禦倭具有方略，故言之親切如是，是又不可以文字論矣。
明胡直撰。直有《鬍子衡齊》，已著錄。是集為其門人郭子章所刻。凡賦一卷、樂府一卷、古近體詩四卷、文十九卷、雜著四卷。又《續集》詩賦一卷、文十卷，不知何人所編。卷首《盛才賦》下注「少作」二字，殆其後人取初集簡汰之餘，與晚年未刻之作裒為一帙也。直家泰和，東距衡山不千里，北距廬山亦不千里，故取二山之名名其書室，因以名集。直初從歐陽德遊，又從羅洪先遊，其學一以姚江為宗。故所作《鬍子衡齊》八卷，大抵闡明心學。然《明儒學案》稱：「其少駘宕，好攻古文詞。年二十六，始講學。故其文章頗雅健有格，無抄撮語錄之習。又其宗旨謂釋氏主於出世，故其學止於明心，明心則雖照乎天地萬物，而終歸於無有。儒者主於經世，故其學在於盡心，盡心則能察乎天地萬物，而常處於有。」故其文章亦頗篤實近理，未至王學末流之誕放。至於雜著諸篇，如《設罿》、《獵人》之類，詆諆薄俗，未免少傷忠厚。直初見歐陽德時，德病其疾惡太嚴，一切憤憤不平，是已先失仁體。殆亦其夙見未融，故嬉笑怒駡，不覺言之過歟。
明佘翔撰。翔字宗漢，號鳳台，莆田人。嘉靖戊午舉人。官全椒縣知縣。與巡按御史牴牾，投劾棄官去，放遊山水以終。其詩以雄麗高峭為宗，聲調氣格，頗近七子。故王世貞贈詩雲：「十八娘紅產荔支，蠣《蟲房》舌嫩比西施。更教何物誇三絕，為有佘郎七字詩。」屠隆作傳，亦稱「閩產足珍貴者不獨荔支、西施舌」，蓋即指此。然人品頗高，故詩有清致，不全為七子之膚廓，未可全斥之也。傳稱所著有《薜荔園詩》、《佘宗漢稿》、《游梁新編》、《金陵紀游文》。考翔遊蹤所經，至大樑、金陵為最後，今集中俱已載及。則合而編之，仍以《薜荔園詩》名也。《明詩綜》不著其名，殆僅存鈔本，流傳尚少歟。
明郭諫臣撰。諫臣字子忠，長洲人。嘉靖壬戌進士。官至江西布政司參政。罷歸後起鄖陽巡撫，未上而卒。初，諫臣為袁州推官時，憤嚴嵩父子亂政，乃密籍嚴世蕃奸逆不道事，因御史林潤上之。世蕃遂伏法。及轉吏部主事，遷員外郎，數上書論列時事，語多切直，遂與張居正忤，乃有江西之命，甫三月即自劾歸。其生平伉直，不愧其名與字。而其詩乃婉約閒雅，有范成大、陸遊之遺。雖十首以外，不免語意略同，如高仲武之論劉長卿者。然當太倉、曆下主持壇坫之時，能毅然自為，不隨風氣，亦足見其孤介矣。是集為其子元望所編。凡詩六百七十一首，又附奏疏二篇。集中無與王世貞倡和詩。故世貞作序，謂交久而幾失之。複稱其詞咸調暢清麗，句穩而字安，不露蹊徑，而近體尤渢渢可詠。蓋亦重其為人，不以門戶之異為嫌也。世貞謂其詩可千餘首。此集不知誰所刊定，其亦出世貞之手歟。
明沈鯉撰。鯉有《文雅社約》，已著錄。鯉常輯其詩文為《亦玉堂稿》十卷、《續稿》八卷，明末版毀不存。王士禎《古夫於亭雜錄》載其家有鯉正續兩集，三複其文，歎其經術湛深，議論正大。然士禎沒後，池北書庫所藏散佚皆盡，今亦未見其本。此本乃康熙庚午劉榛裒輯殘闕所重刊。集中有文無詩，蓋已非原稿之舊矣。鯉在神宗時，立朝侃直，稱為名臣。晚入政府，毅然特立，與沈一貫相齟齬。一貫借妖書事以傾之，幾至不免，然天下知為正人也。雖沮於奸邪，不獲盡究其用。而集中所載如《諫止礦稅》一疏，實國脈民生之所系，其功甚偉。他如議複建文年號、改《景帝實錄》、停取麒麟、請並封恭妃、請宥議禮諸臣，以及正文體、阻秦王服內請封、釋詔獄官犯諸事，皆關朝廷大體，知無不言。至於封還成命，不憚再三削牘，以冀一悟，懇款惻怛之意，至今猶可想見之。文章之工拙，抑其末矣。惟亦「玉堂」之名頗不可解。推求其意，蓋鯉嘗為翰林掌院學士，歸裏之後，欲以廊廟山林視為一致，若曰此亦玉堂雲爾。然考沈括《夢溪筆談》，稱「唐翰林院在禁中，乃人主燕居之所，玉堂、承明、金鑾殿皆在其間」。則玉堂乃宮殿之名，非私家所可稱。鯉蓋考之未審也。
明溫純撰。純字希文，三原人，嘉靖乙丑進士，官至左都御史，諡恭毅，事蹟具《明史》本傳。純在隆、萬之際，正色立朝。初忤張居正，罷官。再起，又與中使爭礦稅。卒以忤沈一貫致仕。可謂毅然自立，不負君國。雖厄於群小，無一日安於其位，而日久論定，究稱名臣。其奏疏皆切中情事，字句或失之太質，而明白曉暢，易於觀覽，蓋期於指陳利弊，初不以文字為工。其他序記銘傳諸體，則多雅飭可誦。詩凡八卷，大抵沿泝七子之派而稍失之粗。尺牘五卷，亦多關時政。末一卷為《理學六十一則》，皆論學語錄，大旨以程、朱為本，不宗姚江，而亦不甚駁姚江。蓋純一生惟以國是為己任，所爭者不在此也。言以人重，其此集之謂歟。
明歸有光撰。有光有《易經淵旨》，已著錄。是編為其曾孫莊所訂。首經解，終祭文，凡二十四體。別集首論策，終古今體詩，凡十有一體。初，太倉王世貞傳北地、信陽之說，以秦漢之文倡率天下，無不靡然從風，相與剽剟古人，求附壇坫。有光獨抱唐宋諸家遺集，與二三弟子講授於荒江老屋之間，毅然與之抗衡。至詆世貞為庸妄鉅子。世貞初亦牴牾，迨於晚年，乃始心折。故其《題有光遺像贊》曰：「風行水上，渙為文章。風定波息，與水相忘。千載惟公，繼韓歐陽。餘豈異趣，久而自傷。」蓋所持者正，雖以世貞之高名盛氣，終無以奪之。自明季以來，學者知由韓、柳、歐、蘇沿洄以溯秦漢者，有光實有力焉，不但以制藝雄一代也。文集舊本有二，一為其族弟道傳所刻，凡二十卷，為常熟本；一為其子子祜、子寧所刻，凡三十二卷，為崑山本，去取多不相同。莊以家藏鈔本互相校勘，又補入未刻之文，匯為全集，刻於國朝康熙間。前有王崇簡、徐乾學二《序》。莊自作《凡例》，極言舊刻本之訛，詆斥不遺餘力。然考汪琬《堯峰文集》有《與莊書》二篇，又反覆論其改竄之非，至著《為歸文辯誣》以攻之。是莊所輯亦未為盡善。然舊本文多漏略，得莊掇拾散佚，差為完備。既別無善本，姑從而錄之。有光詩格殊不見長，汪琬乃為作箋注，王士禎頗以為譏。今未見傳本，殆當時眾論不與，即格不行歟。
明謝榛撰。榛字茂秦，臨清人，事蹟具《明史•文苑傳》。榛早工詞曲。年十六，作樂府商調，少年爭歌之。已而折節讀書，刻意為詩。李攀龍、王世貞輩結詩社，推榛為長。及攀龍名盛，榛與論生平，頗相刻責。攀龍輩遂怒相排擠，削其名於七子、五子之列。然當結社之始，尚論有唐諸家，定稱詩三要，皆自榛發，諸人實心師其言也。後薄游諸藩邸，並為上客。雖終於布衣，而聲價重一代。趙康王至輟侍姬以贈之，如薑夔小紅故事。其救盧柟一事，尤見氣誼。攀龍《送榛西遊詩》所謂「明時抱病風塵下，短褐論交天地間」者，頗肖其實。其詩亦不失為作者，七子交口詆訶，乃一時恩怨之詞，固不足據為定論矣。是編刻於萬曆壬子，乃臨清州知州盛以進得趙邸舊本，重為補訂。又以榛所撰《詩家直說》二卷，附於卷首。案榛詩足以傳，而論詩之語則多迂謬。今惟錄此集，其《詩家直說》則別存目於詩文評焉。
明盧柟撰。柟字少楩，濬縣人。以貲為國子監生。負才忤縣令。令誣以殺人，榜掠論死，淹係數年，臨清謝榛走京師為稱冤，適縣令已罷，平湖陸光祖代之，乃平反其獄，得不死。《明史•文苑傳》附載於《榛傳》中。是集為嘉靖癸卯柟所自編，凡雜文二卷、賦一卷、詩二卷。前有《自序》，稱「蠛蠓者，醯雞也。取其潔於自奉，介於自守，不如蚊蚋之侵穢強啖。又以事系獄，類蠛蠓之厄燕吭、罹蛛網，振其音而喑喑者。故以名集」。史稱其騷賦最為王世貞所稱，詩亦豪放，如其為人。今觀其集，雖生當嘉、隆之間，王、李之焰方熾，而一意往還，真氣坌湧，絕不染鉤棘塗飾之習。蓋其人光明磊落，藐玩一時，不與七子爭聲名，故亦不隨七子學步趨，然而榛救之，世貞稱之，柟反以是重於世，亦可謂毅然自立，無所依附者矣。
明胡應麟撰。應麟有《筆叢》，已著錄。應麟藉王世貞以得名，與李維楨、屠隆、魏允中、趙用賢稱「末五子」。所作詩藪，類皆附合世貞《藝苑卮言》。後之詆七子者，遂並應麟而斥之。考七子之派，肇自正德，而衰於萬曆之季，橫踞海內百有餘年。其中一二主盟者雖為天下所攻擊，體無完膚，而其集終不可磨滅。非惟天姿絕異，籠罩諸家，亦由其學問淹通，足以濟其桀{敖馬}。故根柢深固，雖敗而不至亡也。末俗承流，空疏不學，不能如王、李剽剟秦漢，乃從而剽剟王、李。黃金白雪，萬口一音。一時依附門牆，假借聲價，亦得號為名士。時移事易，轉瞬為覆瓿之用，固其所矣。應麟雖仰承餘派，沿襲頹波，而記誦淹通，實在隆、萬諸家上，故所作蕪雜之內尚具菁華。錄此一家，亦足以為讀書者勸也。是編前有王世貞所撰《石羊生傳》，稱應麟有《寓燕》、《還越》、《計偕》、《岩棲》、《臥遊》、《抱膝》、《三洞》、《兩都》、《蘭陰》、《畸園》諸集，凡二十餘卷。朱彝尊《明詩綜》所載，別有《邯鄲》、《華陽》、《養屙》、《婁江》、《白榆》、《湖上》、《青霞》等集，而無《三洞》、《畸園》之名。蓋應麟在日，諸集皆隨作隨刻，別本單行。世貞、彝尊各據所見，故名有異同。此集為萬曆戊午金華通判歙縣江湛然所刊，乃其合編之本也。
明於慎行撰。慎行有《讀史漫錄》，已著錄。慎行於李攀龍為鄉人，而不沿曆城之學。其《論古樂府》曰：「唐人不為古樂府，是知古樂府也，不效其體而特假其名以達所欲言。近世一二名家，至乃逐句形模，以追遺響，則唐人所吐棄矣。」其《論五言古詩》曰：「魏晉之於五言，豈非神化，學之則迂矣。何者，意象空洞，樸而不敢琱。軌塗整嚴，制而不敢騁。少則難變，多則易窮。若原本性靈，極命物態，洪纖明滅，畢究精蘊，唐詎無五言古詩哉。」其生平宗旨，可以概見。然其詩典雅和平，自饒清韻。又不似竟陵、公安之學，務反前規，橫開旁徑，逞聰明而偭古法。其矯枉而不過直，抑尤難也。
明孫繼皋撰。繼皋字以德，無錫人。萬曆甲戌進士第一。官至吏部侍郎。當陳太后梓宮發引時，神宗稱疾不肯送，繼皋疏爭忤旨。及三殿災，大臣自陳皆慰留，獨繼皋致仕去。後追贈禮部尚書。此編題曰《宗伯集》，從所贈官也。凡雜文九卷、詩一卷。第二卷末有其子源文跋語，稱其父「生平不敢自居於名。以故諫草都焚，篋中只存辭疏十八，又求得其三，其留中者無從覓稿。即其他著述，亦多不存。今所刻碑銘志傳之文，皆源文雜得之其子若孫暨朽縑敗扇與行於世者」云云。故集中所錄，多應制及酬贈之作。然當繼皋之時，士習佻而文體亦弊。七子之風未艾，三袁之焰方新。或棘句鉤章，或矜奇吊詭。操觚者出此入彼，大抵隨波而靡。繼皋詩文獨雍容恬雅，有承平台閣之遺風，亦可謂不移於俗矣。
明楊寅秋撰。寅秋字義叔，號臨皋，廬陵人。萬曆甲戌進士。官至廣西按察司副使、左江兵備道。其為貴州參議，平答千苗之亂。遷雲南副使，平土夷普應春斬之。為廣西副使，克五山，綏安南定、府江。並賜金加秩。及征楊應龍，命為左監軍，離安、楊之黨，卒平播亂。其經濟有足取者。其文章在當時不著名，是集《千頃堂書目》亦不著錄。則明末傳本已稀，故談藝家罕所稱述。然寅秋為楊士奇之裔孫，故家典型，流風餘韻，猶有存者。故所作大抵和平典雅，有明初前輩之風，奏議尤委曲盡致。其《五山紀略》、《平播條議》等篇，於邊略亦多裨益，非徒托之空言者也。
明餘繼登撰。繼登有《典故紀聞》，已著錄。是集分奏疏二卷、序記三卷、志銘及雜文二卷、詩一卷。繼登卒後，其友人馮琦序而刻之。繼登當神宗朝，以災異屢見，上疏極稱一切誅求開採之害民者。又請神宗躬郊廟，冊元子，停礦稅，撤中使。時將討播州楊應龍，因請罷四川礦稅以佐兵食。複上言「近者天地人皆不和，怨毒凝結，臣子不能感動君父，故天以非常之變警悟陛下，不可恬不為意」云云。語皆切中時弊，其疏具載此集中。詩文則應酬之作，未免失於刊削。然大抵平正淳實，無萬曆中佻薄之習，亦尚不失典型。《明史•馮琦傳》稱「時士大夫多崇釋氏教，士子作文，每竊其緒言，鄙棄傳注。前尚書余繼登奏請禁約」。則所學之根柢可知也。
明顧憲成撰。憲成有《小心齋劄記》，已著錄。明末東林，聲氣傾動四方。君子小人，互相搏擊，置君國而爭門戶。馴至於宗社淪胥，猶蔓延詬爭而未已。春秋責備賢者，推原禍本，不能不遺恨於清流。憲成其始事者也。考憲成與高攀龍初不過一二人相聚講學，以砥礪節概為事。迨其後標榜日甚，攀附漸多，遂致流品混淆，上者或不免於好名，其下者遂至依託門牆，假借羽翼，用以快恩讎而爭進取。非特不得比於宋之道學，並不得希蹤於漢之黨錮。故論者謂攻東林者多小人，而東林不必皆君子，亦公評也。足見聚徒立說，其流弊不可勝窮，非儒者闇修之正軌矣。惟憲成持身端潔，恬於名利，且立朝大節，多有可觀。其論說亦頗醇正，未嘗挾私見以亂是非，尚非後來依草附木者比。故姑錄其集，並論其末流之失，以示炯戒焉。
明顧允成撰，允成字季時，無錫人，憲成弟也，萬曆丙戌進士，官禮部主事，謫光州州判，事蹟具《明史》本傳。允成於癸未舉會試，丙戌始殿試，以對策攻嬖倖，抑置末第。今集中以是篇為冠，次為《救海瑞疏》，次為《爭三王並封疏》，次為《代翟從先論救李材》及《擬上惟此四字編》二疏。沈思孝作《允成墓誌》，稱其以論救趙南星謫官，而集無此疏，疑傳寫佚也。次劄記；次說義，則允成自光州歸田後與憲成講學東林所作；次為書簡雜文；次為《吾與吟》，則所作詩，凡七十首。末附《事定錄》三卷，為沈思孝所為墓誌銘、高存之所為行狀及憲成所為行述。允成文皆論詩講學之語，書簡居十之九，直抒胸臆，不事修飾。詩為擊壤集派，亦不入格。然大節凜然，其對策奏疏，皆真氣流溢，發於忠愛之誠。其不朽千古者，固在此不在彼也。
明高攀龍撰。攀龍有《周易易簡說》，已著錄。攀龍出趙南星之門，淵源有自。其學以格物為先，兼取朱、陸兩家之長。操履篤實，粹然一出於正。初自輯其語錄文章為《就正錄》。後其門人嘉善陳龍正編為此集，凡分十二類。一曰語，二曰劄記，三曰《經說辨贊》，四曰備儀，五曰語錄，六曰詩，七曰《疏揭問》，八曰書，九曰序，十曰碑傳記譜訓，十一曰志表狀祭文，十二曰題跋雜書。附錄志狀年譜一卷。其講學之語，類多切近篤實，闡發周密。詩意沖澹，文格清遒，亦均無明末纖詭之習。蓋攀龍雖亦聚徒講學，不免漸染於風尚。然嚴氣正性，卓然自立，實非標榜門戶之流。故立朝大節，不愧古人；發為文章，亦不事詞藻，而品格自高。此真之所以異於偽歟。
明馮從吾撰。從吾有《元儒考略》，已著錄。其集初刻止於萬曆壬子。此本乃其次子嘉年益以癸丑以後至天啟辛酉作，類序重刻。自卷一至卷十二皆語錄，卷十三至卷十八皆詩文，卷十九至卷二十為族譜家乘，卷二十一至卷二十二為《關學編》。蓋生平著作，匯於此集。其中講學之作，主於明理；論事之作，主於達意，不復以辭采為工。然有物之言，篤實切明。雖字句間涉俚俗，固不以弇陋譏也。惟其與朱童蒙爭論首善書院講學一疏，稱「宋之不競，以禁講學故，非以講學故也。先臣守仁，當兵事倥傯，不廢講學，卒成大功。此臣之所以不恤毀譽而為此也」。又郭允厚、郭興治等劾鄒元標，從吾又上疏力爭，稱京師講學，昔已有之云云。其說頗為固執。夫士大夫自甲科通籍，於聖賢大義，不患不知。顧實踐何如耳，不在乎聚而講也。維古極盛之治，有皋、夔、稷、契；亦越小康之世，有房、杜、王、魏、韓、范、富、歐陽，亦何嘗招百司執事，環坐而談心性哉。無故而舍其職司，呼朋引伴。使其中為君子者，授人以攻擊之間；為小人者，藉此為攀附之途。黨禍之興，未必非賢者開門而揖盜也。至於謂宋之不競由禁講學，尤為牽合。考宋之黨禁，始於甯宗慶元二年八月，弛於嘉泰二年二月，中間不過六七年耳。至於寶慶以後，周、程、張、邵，並從祀孔子廟庭；紫陽、東萊之流，並邀褒贈。理宗得諡為理，實由於是。蓋道學大盛者四五十年，而宋乃亡焉。史傳具存，可以覆案，安得以德祐之禍歸咎於慶元之禁乎？從吾初為御史，拒絕閹人，劾罷胡汝寧，禁大計苞苴。又上疏諫神宗不親政事，幾遘危禍。後廷議三案，亦持正不阿，卓然不愧為名臣。惟此兩疏，意雖善而未計其流弊。故附糾其失，俾來者無惑焉。
明畢自嚴撰。自嚴字景曾，淄川人，萬曆壬辰進士，官至戶部尚書，事蹟具《明史》本傳。方自嚴總國計時，外則遼瀋連兵，封疆已蹙，而軍餉日增；內則東林、奄黨，水火紛呶，閧然置社稷而爭門戶。自嚴支拄其間，前後六年，綜核敏練，為天下所推。孫廷銓為作墓誌，稱其有《石隱藏稿》八卷、《奏議》一百三十六卷。其《奏議》今未見，獨此集存，凡詩一卷、文七卷。前有《高珩序》，稱「其官戶部時，於天下大計，朗朗於胸，屈指兵食款目，如觀掌果。軍興旁午，中旨日數十下，即刻奏成手中。不似後來者止署紙尾，令司署具稿。每入署，輿後置書二寸餘。日晡事竣，必讀書。漏下數刻乃歸。酇侯、劉晏遂抽晁、賈之簟，實古來僅事」。又稱其七言近體分滄溟、華泉之座。又作《第二序》，擬其文於韓、蘇，擬其四六於徐、庾。雖鄉曲之言，未免稍溢，而以經濟兼文章，則自嚴要不愧也。珩所稱《雲間條議十則》、《冀寧大閱十則》、《災祲窾議十三則》，今皆不見集中，意其在《奏議》一百三十六卷中歟。
明曹於汴撰。於汴有《共發編》，已著錄。是集文十一卷、詩三卷。前有高攀龍、馮從吾《序》，於汴嘗從二人講學故也。《攀龍序》謂其「文足以定群囂，明學術；詩足以暢天機，流性蘊」。《從吾序》謂其「非沾沾以文章名家，而操觚自豪之士，無不退避三舍」。於汴亦嘗為從吾作《理學文鵠序》曰：「關中少墟馮先生，輯諸大家舉子藝百數十首，以式多士，命曰《理學文鵠》。不命以舉業，而曰理學，何也？見理學、舉業之非二也」云云。故於汴之詩文，亦在理學、舉業之間，或似語錄，或似八比。蓋平生制行高潔，立朝風節凜然，震耀一世。遠者大者，志固有在，原不以筆劄見長。《從吾序》所謂非沾沾以文章名者，為得其實。觀是集者，謂之文以人重可矣。集初刻於首善書院。甲申版毀於兵。康熙癸卯初，其外孫景望蘧購得殘本，其門人呂崇烈鳩鄉人醵金重刊，崇烈為之序。《序》末一私印曰「從真予游，聽南皋少墟講」。少墟即從吾，真予即於汴，南皋者鄒元標也。明季風氣以講學宗派相高，故崇烈以是自標雲。
明鄒元標撰。元標字爾瞻，別號南皋，吉水人，萬曆辛丑進士，官至左都御史，諡忠介，事蹟具《明史》本傳。元標有《祭諸儒文》，自稱甲戌聞道。蓋是時年方弱冠，即從泰和胡直遊也。其學亦陽明支派，而規矩準繩持之甚嚴，不墮二王流弊。初刻有《太平山房集》，後重訂為此本，凡詩一卷、文七卷。其鄉人龍遇奇巡視淮鹽時為之鋟版，序者無慮十數人，雜題萬曆丁未、庚戌、甲寅、己未等年。考元標起用在天啟壬戌，此集刻於己未以前，故所載無非講學之語，而後來奏議乃別行雲。
明劉宗周撰。宗周有《周易古文抄》，已著錄。講學之風，至明季而極盛，亦至明季而極弊。姚江一派，自王畿傳周汝登，汝登傳陶望齡、陶奭齡，無不提唱禪機，恣為高論。奭齡至以因果立說，全失儒家之本旨。宗周雖源出良知，而能以慎獨為宗，以敦行為本，臨沒猶以誠敬誨弟子，其學問特為篤實。東林一派，始以務為名高，繼乃釀成朋黨，小人君子，雜糅難分，門戶之禍，延及朝廷，馴至於宗社淪亡，勢猶未已。宗周雖亦周旋其間，而持躬剛正，憂國如家，不染植黨爭雄之習。立朝之日雖少，所陳奏如《除詔獄》、《汰新餉》、《招無罪之流亡》、《恩義拊循以收天下泮渙之人心》、《還內廷埽除之職》、《正懦帥失律之誅》諸疏，皆切中當時利弊。一厄於魏忠賢，再厄於溫體仁，終厄於馬士英。而薑桂之性，介然不改，卒以首陽一餓，日月爭光。在有明末葉，可稱皦皦完人，非依草附木之流所可同日語矣。是集為乾隆壬申副都御史雷鋐所刊，冠以《人譜》、《學言》諸書，至第八卷乃為奏疏。然諸書本自別行，且宗周所著亦不止於此。摘錄數種，殊為掛漏，今並刪除。惟以奏疏以下十七卷勒為一編，而他書則仍別著錄焉。
明婁堅撰。堅字子柔，長洲人。隆、萬間貢生。早從歸有光遊，《明史•文苑傳》附載《有光傳》中。稱其與唐時升、程嘉燧號「練川三老」。又與時升、嘉燧及李流芳號「嘉定四先生」。然嘉燧以依附錢謙益得名，本非善士。核其所作，與三人如蒹葭倚玉，未可同稱。三人之中，時升、流芳雖均得有光之傳，而能融會師說，以成一家言者，又當以堅為冠。蓋明之末造，太倉、曆下餘焰猶張，公安、竟陵新聲屢變，文章衰敝，莫甚斯時。堅以鄉曲儒生，獨能支拄頹瀾，延古文之一脈。其文沿泝八家，而不剿襲其面貌，和平安雅，能以真樸勝人，亦可謂永嘉之末，得聞正始之音矣。王士禎《居易錄》嘗稱其《長慶集序》，以為真古文。今觀是集，大抵具有古法，不但是篇，士禎特偶舉其一也。
明李流芳撰。流芳字長蘅，嘉定人。萬曆丙午舉人。三上公車不第。因魏忠賢亂政，遂絕意進取，築檀園，讀書其中。《明史•文苑傳》附見《唐時升傳》中。是編凡古今體詩六卷、雜文四卷、題畫跋二卷。雖才地稍弱，不能與其鄉歸有光等抗衡，而當天啟、崇禎之時，竟陵之盛氣方新，曆下之餘波未絕，流芳容與其間，獨恪守先正之典型，步步趨趨，詞歸雅潔。二百餘年之中，斯亦晚秀矣。謝三賓刻《嘉定四先生集》時，流芳尚存。三賓詣視其疾，索所作，因盡出平生詩文，手自芟纂，以成斯集。三賓為作序文，亦感慨淒動。三賓字象三，鄞縣人，天啟乙丑進士，後官巡按御史，守萊州，頗著勞績。掖縣毛霦《平叛記》載之最詳雲。
明周順昌撰。順昌字景文，號蓼洲，吳縣人。萬曆癸丑進士。官至吏部文選司郎中。以忤魏忠賢，為所羅織，逮治拷掠，殺之於獄。崇禎初，追諡忠介。事蹟具《明史》本傳。初，順昌被逮時，篋衍著作頗多，倉卒間為友人投火滅跡。後其子茂蘭，遇片紙隻字必摹而勒之石。至其孫靖，複從戚友家搜錄成集，故名《燼餘》，凡三卷。一卷為紀事公移，二卷為尺牘，三卷為雜文及詩，而以《尋聲譜》附焉。《尋聲譜》者，當萬曆乙卯順昌在閩中常以詩扇寄鹿善繼。其後扇失而詩猶為馬潔所記憶。崇禎甲戌，善繼與潔暨孫奇逢輩錄而為譜。國朝康熙間，奇逢門人湯斌，巡撫江蘇，以譜貽靖，附刻集後，詳見靖跋語中。順昌氣節蓋世，本不以文章見長。且收拾於灰滅之餘，大抵案牘簡劄隨手酬應之文，非所經意。然其隱憂國事，崇尚名檢，忠憤激發之氣，時流露於楮墨間，尚足以廉頑立懦。區區題扇一詩，異代且珍重傳之。則是集什一僅存，固未可聽其湮沒矣。
明範景文撰。景文有《大臣譜》，已著錄。所著詩文有《味元堂疏稿》、《思仁堂存稿》、《玉靜閣存稿》、《且園存稿》、《瀾園存稿》、《餐冰齋詩稿》諸目。其子毓秀及其甥王孫錫等合編以為此集。景文為莊烈帝所知，入閣未五十日而都城淪破，卒能從容蹈義，大節炳然。至生平曆官所至，亦多引繩切墨，持正不阿。史稱其在文選時，值魏忠賢、魏廣微中外用事，景文同鄉，不一詣其門，亦不附東林，孤立行義而已。是其豐裁峻厲，而不肯矯激以騖名，在明季尤為希覯。今觀集中《攝銓》、《副銓》諸稿所載奏議，大抵剴切詳明，切中時弊。而《撫豫》、《出鎮》等稿所載諸疏，於興利除害之方，規畫不遺餘力。雖遭時艱棘，弗獲盡用，而經世之才，實可具覘其崖略。是又不獨以義烈見重矣。
明徐熥撰。熥字惟和，閩縣人。萬曆戊午舉人。負才淹蹇，肆力詩歌。大抵圭臬唐人，而不為割裂餖飣之學。卷首有《張獻翼序》，稱其調非偏長，體必兼擅，力追古則，盡滌時趨。又謝肇淛《五雜俎》謂其才情聲調，足以伯仲高季迪，微憾古體不及。朱彝尊《靜志居詩話》亦謂其七言絕原本王江寧，多情至語。審閱是集，固非盡出標榜。當明季詩道冗雜，如熥者亦可謂蟬蛻穢濁矣。王世懋《藝圃擷餘》論閩中詩人，推鄭善夫為冠。熥生平喜稱善夫，而卒年僅三十九，與善夫正同，亦頗可異。《明史•文苑傳》稱「閩中詩文自林鴻、高棅後，閱百餘年，鄭善夫繼之。迨萬曆中年，曹學佺、徐《火勃》輩繼起，謝肇淛、鄧原嶽和之，風雅複振」。不及於熥。惟《《火勃》傳》中附見其名。然《火勃》以博學稱，亦復工文。熥以詞采著，亦未嘗無學。二人固未易優劣也。
明孫傳庭撰。傳庭有《鑒勞錄》，已著錄。史載崇禎十一年李自成自蜀還走陝西，傳庭扼諸澄城，分兵五道擊之，降其驍將混天星、過天星等，朝廷恃以為遮罩。十六年出師潼關，降其偽將四天王李養純，擒其偽果毅將軍謝君友。自成懼，謀降，賊幾盡滅。乃以中旨督戰，值霖雨七日，餉絕軍亂致敗，遂歿於陣。今證以集中《澄城報捷》諸奏疏，委曲詳盡。一一相符。惟史載崇禎十二年正月戊辰，劉宇亮、孫傳庭會師十八萬於晉州，不敢進。考集中《官軍苦戰疏》內稱「解真定之圍，救濟南之陷，出口之役又率所統鎮將官兵，戮力合戰」。事皆在正月戊辰之後。又《恭聽處分兼瀝血忱疏》內曆舉「正月二十七日臣勉欲先發兵馳東安扼擊，而督察不從。二十九日臣勉發曹變蛟、楊國柱等兵先往，次早複約督察同往，或臣獨往，而督察又力阻」云云。督察乃劉宇亮也。據此，則兵集不敢進，其責全在宇亮。傳庭特為所牽掣，故《本紀》連書之耳。是亦足資考證也。此集自一卷至三卷為奏疏，卷四為雜著，卷五為詩，卷六為《內傳》、《外傳》。奏疏載自崇禎十年七月二十日起至十二年六月十二日止。其於十五年複起救開封，至十六年奏疏，並佚不載。殆傳庭殉難，全家俱歿。其十五年以後稿本，或俱失於兵火歟。
明葛昕撰。昕字幼明，號龍池，德平人。官尚寶司卿。昕以蔭起家，初除都督府都事。揚武侯薛鋹以貧故，幾不得襲。昕力排群議，始得襲封。尋遷工部屯田司郎中，議裁惜薪司炭額百餘萬，又汰廠司內官五百六十一人，禍幾不測。然連三疏爭之，竟如議。又爭戚畹鄭福濫請恤典，雖不允行，天下壯之。其風節頗侃侃不阿。其他文亦疏爽駿快，無媕妸齷齪之氣，肖其為人。惟《贈孔劍峰》一序，似乎溺於左道，不類昕之所為。然昕不得其父母遺像，孔以術追寫如生，故喜極而譽之。發於孝子之心，不自知其言之失，猶可以曲諒者也。是集為其子如龍等所編，凡疏一卷、讚語一卷、詩一卷、志狀一卷、記錄跋一卷、啟一卷、書二卷、祭文一卷。
明宋登春撰。登春字應元，新河人。少能詩善畫。年二十餘，即棄家遠遊，足跡幾遍天下。晚乃依其兄子居江陵之天鵝池，因自號鵝池生。徐學謨為荊州守，深敬禮之。後學謨以尚書致政歸，登春訪之吳中。買舟浮錢塘，徑躍入江水以死。邢侗《來禽館集》有《吊宋叟詩序》，稱「登春嘗語侗，君視宋登春豈杉柏四周中人」。其生平立志如此，蓋亦狂誕之士也。其詩本名《鵝池集》，文名《燕石集》，學謨嘗刻之荊州。此編為康熙乙丑王培益所刊，始並詩文為一集。登春文章簡質，可匹盧柟《蠛蠓集》，而奇古之趣勝之。其論詩先性情而後文詞，故所作平易自然，而頗乏深意。然五言頗淡遠可誦。朱彝尊《靜志居詩話》以賈島、李洞為比，亦庶幾擬於其倫矣。
明盧象昇撰。象昇字建鬥，宜興人，天啟壬戌進士，官至兵部尚書。崇禎戊寅，大兵下鉅鹿，象昇督師戰敗，歿於陳。乾隆四十一年賜諡忠肅。事蹟具《明史》本傳。象昇奏疏凡六集，其侄孫豪然嘗匯刻別行，今未之見。此則其詩文集也，初刻於康熙戊辰，為其幼子天馭孫聲諧所編，萬錦雯序之。後其曾孫安節又搜羅遺墨，補葺此本。第一卷為詩三十五首、詩餘八首、傳一首、墓誌一首。詩餘末一首為《七夕歌》，蓋古詩誤編。實得詩三十六首、詩餘七首也。第二卷為記一首、書二十七首。第三卷為《明史》列傳、年譜、世表。詩文皆有注，不著姓名。觀所注《鹿善繼傳》，言及楊嗣昌死事，則非象昇自注矣。其年譜之注，題四世孫師儉作，此注殆亦出其手歟。象昇年二十三登第，洎年二十九即戰鬥於流寇之間，死時年僅三十九。蓋未暇專力文藝，故詩古文多不入格。然讀其軍中家書、尺牘，忠孝悱惻，使人感動，無意為文而能文者莫加焉。雖謂之載道之文可也。楊嗣昌媢嫉怙權，擠象昇以至於死，嗣昌卒亦身敗名裂。其子所作《孤兒籲天錄》雖巧辨百端，公論卒不可掩，藏書家亦多不肯收錄。而象昇遺集，至今留天地間。錄而存之，亦聖朝敦崇風教，扶植綱常之義也。舊本題曰《忠烈集》，蓋用明福王時舊諡。今既蒙特典褒榮，光垂千古，謹改題所賜新諡，昭表章之至意焉。
明倪元璐撰。元璐有《兒易內外儀》，已著錄。初，元璐官翰林時，掌外製之詞，文章典雅，為館閣所宗。其門人為刻《代言選》六卷，長洲文震孟序之。崇禎丙子，以國子監祭酒歸裏，裒輯所作，名曰《鴻寶應本》，華亭陳子龍序之。壬午起官兵部侍郎，明年擢戶部尚書。時事已亟，不復作應制文字，間取舊刻重為刊定，付其子會鼎庋藏之。乾隆壬辰，其玄孫安世複編次重刻，即此本也。元璐少師鄒元標，長從劉宗周、黃道周遊，均以古人相期許，而尤留心於經濟。故其擘畫設施，鉤考兵食，皆可見諸施行，非經生空談浮議者可比。其詩文雖不脫北地、弇州之舊格。至其《奏疏》，則詳明剴切，多軍國大計，興亡治亂之所關，尤為當世所推重。然當天、崇之時，君子小人，雜遝並進，玄黃水火，恩怨相尋，大抵置君國而爭門戶。元璐獨持論侃侃，中立不阿，故齟齬不得大用。及壞亂已極，始見委任，而已無所措其手，僅以身殉國，以忠烈傳於世而已。此世所以重其人，彌重其文也。《詩集》頗多散佚，如《聞朝鮮墮一城》七言律詩一首，《同眾友范姬集白下避暑湖亭》七言古詩一首，又律句「黃花古戍春難到，枯樹嚴關雁不過」、「獰石魏公偏嫵媚，輕煙呂相不糊塗」等句，皆載在施男《筇竹杖》中。集中俱未收入，蓋偶未見男書歟。
明淩義渠撰。義渠有《湘煙錄》，已著錄。義渠少以制義知名，清新婉約，極為世所傳誦。服官後，以清操直節受知莊烈帝，於文章不甚留意。此集凡詩四卷、文二卷，乃其友徐汧門人姜垓所校定。中間不載奏疏一門，故平生建白，如為給事中時《請原三河知縣劉煒責償餉銀疏》、《論亂民焚掠巨室疏》、《論大臣箝制言路疏》、《論中樞不職疏》、《預策江東叛亂》及《請陽撫陰剿》諸疏，皆其風采之卓卓者。今並不見於本集，則編次時亦不免有所脫遺。然如《兵餉議》、《清慎勤論》諸篇，剛毅自立之象，凜然猶可概見。其《崇化論》有雲：「能為逢、比者，視碎首濺血仍無異於退食委蛇。能為申生、伯奇者，視抱石雉經仍無異於問安視膳。」蓋生平立志如此。卒之見危授命，克踐其言，固與口孔、孟而行蹻、蹠者區以別矣。
明魏學洢撰。學洢字子敬，嘉善人，給事中大中長子也。大中忤閹被逮，學洢微服變姓名，匿定興鹿善繼家，萬計營救不得。柩歸之後，竟以毀卒。世稱忠臣孝子萃於一門。事蹟附見《明史•大中傳》。諸書所載，亦大概相近。然學洢尚有老母，而為無益之死，或頗疑其過中。今觀集中《與潘茂莊書》曰：「追比方始，洢將就浙獄矣。」又《辭裏中父老書》曰：「目今公差來捉，旦夕將死。家門傾覆，無複可言。」然則大中沒後，所謂坐受楊鎬、熊廷弼賄三千三百兩者，所司仍追呼於家。學洢積憂積瘁於前，積痛於後，又重以閹黨之威虐，數者交迫，乃無生理。非真徒以一冥不視，蹈滅性之戒。故學洢之孝在於大中被禍之日，竭力殫心，蹈危履險，出萬死以冀一生。今誦其與人諸書，至性惻怛，足以感天地而動鬼神。而錢士升等作序，惟欲以隕身殉父稱之，遂諱其追逮之事，淺之乎知學洢矣。其集一刊於錢棻。棻，大中門人也。再刊於其弟學濂，是為今本。學濂頹其家聲，論者不能以大中之故，曲為寬假。然益見學洢之不朽，由所自立，不由於父蔭也。
明申佳允撰。佳允字孔嘉，永平人，崇禎辛未進士，官至太僕寺丞，甲申殉流寇之難，世祖章皇帝賜諡忠湣，事蹟具《明史》本傳。佳允為杞縣知縣時，死守孤城，卒擊破流寇掃地王。其經濟有足稱者。官考功時，以舉劾公正忤溫體仁降謫。及官寺丞，方出巡牧場。而李自成圍京師，勢可避匿，或勸之弗入，佳允流涕曰：「固知京師必不守，然吾君在焉，安危共之，何所逃避。」卒以甲申三月十二日崎嶇還京，十九日死於國難。其氣節亦震耀千古。是集為其子涵光所編。卷首有《家傳》，稱其於詩好稱李夢陽、何景明。今觀所作，與何、李頗不相似。大抵直抒胸臆，如其為人，但體格尚未成就，且不免浸淫明末纖仄之習。然凜然剛正之氣，足使後人起敬，不敢複以詩格繩之。言以人重，烏可沒也。舊本首載孟津《王鐸序》，不著年月。核其所述，蓋作於崇禎初佳允官杞縣時。後人重刻此集，仍錄以冠首。然鐸何如人，乃操筆弁冕佳允詩，今特削之，俾無為佳允辱焉。
明黃淳耀撰。淳耀有《山左筆談》，已著錄。淳耀湛深經術，刻意學古。所作科舉之文，精深純粹，一掃明季剽摹譎怪之習。而平日力敦古義，尤能以躬行實踐為務，毅然不為榮利所撓。如《吾師》、《自監》諸錄，皆其早年所訂論學之語，趨向極其醇正，而平易可近，絕無黨同伐異之風，足以見其所得之遠。文章和平溫厚，矩矱先民；詩亦渾雅天成，絕無懦響。於王、李、鍾、譚餘派去之惟恐若浼，可謂矯然拔俗。卒之致命成仁，垂芳百世，卓然不愧其生平，可以知立言之有本矣。集為其門人陸元輔所輯，見於《明史》者十五卷。此本為文七卷、文補遺一卷、詩八卷、詩補遺一卷、《吾師錄》一卷、《自監錄》四卷，共二十二卷，乃後人續加增輯以行者也。
