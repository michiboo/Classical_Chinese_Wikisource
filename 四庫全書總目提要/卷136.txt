
卷一百三十六 子部四十六
《四庫全書總目提要》紀昀等
元胡炳文撰。炳文有《周易本義通釋》，已著錄。蒙求自李瀚以下，仿其體者數家，大抵雜采經傳事實，隸以韻語，以便童子之記誦。然多以對偶求工，不盡有關於法戒。炳文是書，則集古嘉言善行，各以四字屬對成文，而自注其出處於下。所載皆有裨幼學之事，以視餖飣割裂，僅供口耳者，於啟導較為切近。上卷敘立教、明倫之事，中卷敘立身、行己之事，下卷敘待人、接物之事，略以《白鹿洞規》為准。每卷一百二十句，總為三百六十句。卷中又各有子目，每一目多者一二十句，少者不過四句。中間以拘於駢儷格於聲韻，故漏落甚多。又如黃香暖席宜入父子之倫，而反入幼學見趣條下。陳子高讓田宜入長幼之倫，而反入處宗族條下。其分隸亦未能悉允。然養蒙之教，取其顯明易曉，不貴以淹博相高。此書循諷吟哦，以資感發，與朱子《小學·外篇》足相表裏，固未可以淺近廢也。
不著撰人名氏。書中所引事蹟，迄於南宋季年。蓋元人所編次。相其版式，亦建陽麻沙所刊，乃當時書肆本也。其例以十幹分集，每一集為二卷。依廣韻次第，以四聲分隸各姓。末二卷為覆姓，則以上一字為韻而排次之。每姓俱引史傳人物，摘敘大略，而采其中三四字為標題，大抵在擷取新穎以供綴文之用，姓末多別附女德婚姻一門，曆敘古來淑媛及兩姓結婚故事。蓋宋、元之間，婚禮必有四六書啟，故載之獨詳，亦以便於剽掇也。葉盛《水東日記》曰：近代雜書，著述考據多不精。如《翰墨全書》以彭思永為明道母舅，所謂氏族大全者尤甚。如以趙明誠為趙抃之子，廣州十賢有李朝隱一作李尚隱，因而訛為李商隱。今考中間所列朝代先後，多顛倒失次。如王導妾雷氏干預政事，陳之張貴妃、龔孔二嬪怙寵亡國，而併入之女德，深為不倫。又如韋思廉、劉奉林諸人既別立仙之一目，而張果、姜識諸人亦以仙術顯名，乃仍混入人物之中，無所區別，體例亦殊疏舛。至每姓之末間附韻藻數語，如洪韻龐洪、涵洪，翁韻仙翁、塞翁之類。既與氏族不相關涉，且掛漏無取，徒滋蛇足。特捃摭尚為廣博，有其人為史傳志乘所不詳而獨見於此者，頗足以資旁證。至於王氏有臨沂、太原二派，句氏避宋高宗諱分作數姓，《蘭亭會詩》名氏諸本之不同，亦間附考訂。寸有所長，固未嘗無裨於藝苑也。
明陳士元撰。士元有《易象鉤解》，已著錄。是書上自三皇，下迄元代，博採史傳及百家雜說。凡古人姓名異字及更名更字與同姓名者，皆匯萃之。其中如以司馬遷諱談為同，遂謂談同一音。以童烏為揚雄子字，以揚雄本姓楊，字訛為揚字之類，間有訛誤。又神仙鬼怪之名如吳剛、姮娥、豐隆、屏翳、神荼、鬱壘等皆詳載之，體例亦頗冗雜。然其採摭繁富，頗廣見聞。如洞仙部載三皇姓名，列仙傳稱介子推姓王名光之類，皆指駁其謬。又據《史記·佞幸傳》辨《朱建傳》誤閎孺為閎籍孺，據顏延之誄辨陶徵士名淵明字元亮，亦皆有所根據，存以備考，固亦有資參證焉。
明唐順之編。順之有《廣右戰功錄》，已著錄。是編義例略仿章如愚《山堂考索》，薈萃群言，區分類聚。其大旨欲使萬事萬物畢貫通於一書，故鉅細兼陳，門目浩博。始之以六經，終之以六官。六經所不能盡，則條次以九流諸家之學術，凡為類二十有七。六官所不能盡，則賅括以歷代之史傳，凡為類二十有五。其門人左烝先為之考校付梓，烝沒而書多殘闕，茅一相複加釐正刊行。所引書名、人名原本錯互不合者，一相亦為訂正。然卷帙既繁，檢校難遍，牴牾舛駁，尚往往而有。如程大昌《詩議》在所撰《考古編》中，而乃以為出自《新安文獻志》。《正諫》本《說苑》篇名，而標之為論。《林泉高致集》所載荊浩《山水賦》、李成《山水訣》乃其人所自作，而概以為出郭思之手。敖陶孫字器之，而訛作孫器之。陶九成《輟耕錄》天閹之說與鑒戒無關，而濫引入宦者門中。褚淵、王儉雖身事二姓，然不可謂之佞臣，乃列其傳論於倖門。此類不知為原本之訛，為茅一相之竄亂。玉瑕珠類，頗累全書。特以其網羅本富，涉獵攸資，當語錄盛行之時，尚不失為徵實之學，錄備多識之一助，固亦無不可焉。
明淩迪知撰。迪知有《左國腴詞》，已著錄。是書以古今姓氏分韻編次，略仿林寶《元和姓纂》，以歷代名人履貫事蹟案次時代，分隸各姓下。又仿章定《名賢氏族言行類稿》，名為姓譜，實則合譜牒傳記而共成一類事之書也。古者族系掌於官，故《周禮》小史定世系，辨昭穆。《南史·王僧虔傳》稱司馬遷仿《周譜》以作年表，其體皆旁行斜上，是其制也。《戰國策》稱智果別族於太史為輔氏，是週末法猶未改矣。秦、漢以下，始私相記錄。自世本以下，纂述不一，其存於今者，惟林寶、鄧名世、鄭樵三家，餘皆散佚。然散見他書者尚可考見，不過明世系、辨流品而已。迨乎南宋，啟劄盛行。駢偶之文，務切姓氏。於是《錦繡萬花穀》、《合璧事類》各有類姓一門。元人《排韻氏族大全》而下，作者彌眾，其合諸家之書勒為一帙者，則迪知此編稱賅備焉。其中龐雜牴牾，均所不免。至於遼、金、元三史姓氏，音譯失真，舛訛尤甚。然蒐羅既廣，足備考訂，故世俗頗行用之，亦未可盡廢也。書前別有《氏族博考》十四卷，大旨皆本之《氏族略》，無大發明，以其與原本相附而行，今亦姑並錄之焉。
明徐元太撰。元太字汝賢，宣城人。嘉靖乙丑進士。官至刑部尚書。是書採摭古人設譬之詞，匯為一編，分十門，每門又各分子目，凡五百八十餘類，曆二十餘年而後成，用心頗為勤至。其引書用程大昌《演繁露》之例，皆於條下註明出處，並篇目卷第一一臚載，亦迥異明人剽竊撦撏之習。其自序稱閱書四百餘種，而檢其所列書名，實不逾半，殆約舉其數，未及詳核歟。其中隨手摭拾，亦往往不得本始。如兒說宋人善辨者一條，本出《韓非子》，周人有仕不遇者一條，本出王充《論衡》，皆引《藝文類聚》。懷金玉者至不生歸一條，本出《後漢書·耿弇傳》，而引《文選》李善注。頭白可期汗青無日一條，本出劉知幾《史通》，而引《事文類聚》。天寒即飛鳥走獸尚知相依一條，本出沈約所作《阮籍詠懷詩注》，而亦以為李善。此類頗多。又如以杜預、何休、范甯為漢人，以陳壽為魏人，以李善為隋人，皆時代舛迕。申培《詩說》、《天祿閣外史》、《武侯心書》之類皆明代偽書，不能辨別。《廣成子》本蘇軾從《莊子》摘出，偶題此名，乃別為一書。無能子雲不知何代人，皆未免失於疏略。然自六經以來，即多以況譬達意，而自古未有匯為一書者，元太是編，實為創例。其蒐羅繁富，零璣斷璧，均足為綴文者沾丐之資，是亦不可無一之書矣。
明馮琦編。琦字琢菴，臨朐人。萬曆丁丑進士。官至禮部尚書。諡文敏。事蹟具《明史》本傳。是編為琦手錄之稿，粗分四類。琦沒之後，其弟瑗與其門人周家棟、吳光儀稍為排纂。且刪其重複，定為帝王、政治、儲宮、宮掖、臣、諫諍、銓衡、財賦、禮儀、樂、文學、武功、邊塞、刑罰、工虞、天、地、人倫、人品、人事、道術、物、雜言二十三類，大致與《冊府元龜》互相出入。但《冊府元龜》惟隸事蹟，此則兼錄文章。《冊府元龜》惟以史傳為據，此則諸子百家靡不捃拾，體例少異耳。其中採摭繁富，頗為賅洽。史稱琦明習典故，學有根柢，此亦可見一斑。惟此書既非琦所手校，其間所錄諸條，瑗等有所損而弗能益，故或詳或略，不盡均齊。又離析合併，未必一一得琦本意，故分隸亦間有參錯。然網羅繁富，大抵采自本書，究非明人類書輾轉稗販者比。惟編內所收皆義屬正大，而道術類中有神妖諸瑣說，物類中有寶鼎琴酒諸瑣事，概以體例，頗屬蕪雜。是則尺璧不免於微瑕，大木不免於寸朽，分別觀之可矣。
明餘寅撰。周應賓補。寅有《乙未私志》，應賓有《九經考異》，皆已著錄。自梁元帝始著《古今同姓名錄》一卷，見於《隋書·經籍志》。唐陸善經、元葉森遞相增益，其後漸佚，惟《永樂大典》有此書，而庋置禁庭，世無傳本。寅因上據經史，旁摭稗官，起自洪荒，訖於元代，先成四卷。應賓以其未備，搜而廣之，後寅又自續八卷，凡應賓所不欲載者，悉掇拾無遺。二人間有互異者。如丙吉，寅謂當姓邴。陳涉博士孔甲，寅謂當作孔鮒之類。其義以寅為較長。其他蒐采考核，訂訛辨異，殊見賅博，惟卷帙既多，不無疏謬。如知傅霖有二矣，而宋之撰《刑統賦》者不與焉。知周密有二矣，而宋之撰《齊東野語》者不與焉。秦徐巿之巿音勿，因訛為福，不與漢徐福同。孔門鄭邦，史諱邦，因改為國，不與韓水工同。漢之塞決河者王延世，而削去世字。宋之進《事類賦》者吳淑，而易吳為李。甚至同地名、同神名、同樂名、同鳥獸蟲名一概錄之，尤為紊雜。然梁元帝本書簡略，陸善經、葉森所續舛誤亦多。此書捃摭詳備，足裨考證，固未可以晚出廢之也。
明顧起元撰。起元有《金陵古金石考》，已著錄。是編《明史·藝文志》作六十卷。考起元自序，全書實止三十卷，與此本相合，蓋《明史》偶誤也。其書雜采說部，件系條列，頗與曾慥《類說》、陶宗儀《說郛》相近，故《明史》收入小說家類。然詳考體例，其分門排比，編次之法實同類書，但類書隸事，此則纂言耳。雖其中旁及二氏，及參以怪異詭瑣之事，嗜奇愛博，不免駁雜。然明代類書大抵剽竊餖飣，無資實用。起元所作，頗有體裁。凡所採摭，大抵多出自本書，不由販鬻，其史別、典述諸門，尤為有益於考證。《江南通志》稱起元學問賅博，凡古今成敗，人物賢否，諸曹掌故，無不通曉，亦可見其梗概雲。
明陳耀文撰。耀文有《經典稽疑》，已著錄。是編乃其類事之書。以所居近天中山，故題曰《天中記》。世所行本皆五十卷，卷端亦不題次第，草略殊甚，蓋初刻未竟之本。惟此本作六十卷，與《明史·藝文志》合，乃耀文之完書也。明人類書，大都沒其出處，至於憑臆增損，無可徵信。此書援引繁富，而皆能一一著所由來，體裁較善。惟所標書名，或在條首，或在條末，為例殊不畫一。又第一卷內篇目已畢，複綴以張衡《靈憲》一篇，編次亦無條理。然有明一代稱博洽者推楊慎，後起而與之爭者則惟耀文，所學雖駁雜不純，而見聞終富。故所采自九流毖緯以逮僻典遺文，蒐羅頗廣，實可為多識之資。每條間附案語。如《玉篇》、《廣韻》之解誕字為生，《水經注》之以苗茨堂為茅茨堂，《世說注》以錢唐為錢塘，唐《逸史》之記孫思邈年代舛錯，《新唐書》之載安祿山死日乖互，皆為抉摘其失。又向來類書之沿訛者，如《合璧事類》以狄兼謩為魏謩，《錦繡萬花穀》以浮圖泓為一行，《事文類聚》以劉溉為到溉，《萬卷菁華》以晉建元元年為漢武帝，孔氏《續六帖》以三陽宮為逭暑宮，皆一一辨證。尤能於隸事之中，兼資考據，為諸家之所未及。范守己《曲洧新聞》謂是書鶴門無浮邱翁、王子晉、丁令威、徐亞卿四事，浦門無青浦、黃浦等水，頗譏其漏。郭孔太《書傳正誤》亦謂其失載《紫薇苑》。夫天下事物無窮，一書卷帙有限，自有類書以來，未有兼括無遺者。《太平御覽》卷帙盈千，所未錄者尚不知凡幾，況此五六十卷之書乎？是固不足為耀文病也。
明章潢撰。潢有《周易象義》，已著錄。是編取左圖右書之意，凡諸書有圖可考者皆匯輯而為之說。一卷至十五卷為經義。十六卷至二十八卷為象緯曆算。二十九卷至六十七卷為地理。六十八卷至一百二十五卷為人道。一百二十六卷為易象類編，一百二十七卷為學詩多識，此二卷與圖譜無涉，別綴於末，蓋《玉海》附錄諸書例也。其門人萬尚前序，稱是編肇於嘉靖壬戌，成於萬曆丁丑。考潢年譜，乃稱萬曆五年丁丑論世編成，又稱萬曆十三年乙酉出《圖書編》與鄧元錫《函史》相證。然則初名《論世編》，後乃改此名矣。明人圖譜之學，惟此編與王圻《三才圖會》號為巨帙。然圻書門目瑣屑，排纂冗雜，下至弈棋牙牌之類，無所不收，不及潢書之體要。其所系諸說，亦皆捃掇殘剩，未晰源流。甚至軍器類中所列鞭、鐧二圖，稱鞭為尉遲敬德所用，鐧為秦叔寶所用，雜采《齊東之語》，漫無考證，亦不及潢書之引據古今，詳賅本末。雖儒生之見，持論或涉迂拘，然採摭繁富，條理分明。浩博之中，取其精粹。於博物之資，經世之用，亦未嘗無百一之裨焉。
明陳禹謨撰。禹謨有《經籍異同》，已著錄。是書取古事之相類者比而錄之。對偶標題，而各注其所出於條下，不立門目，但以甲至癸十幹為序，而大較以類相從。其中嗜博愛奇，務盈卷帙，如晏子宅、晏子塚、蘇秦宅、蘇秦塚之類，古來有宅有塚者豈能遍收。秦趙高為丞相，漢趙高為太守之類，古來同姓名者更難悉數。又如平仲君遷，乃《吳都賦》之本文。橘不逾淮，貉不逾汶，乃《考工記》之成語。因而采為駢句，名為隸事，實則鈔胥，齊、梁來儷偶之文亦恐罄竹難盡。至於癸部所載及於經典一字之異同，如浴乎沂，沿乎沂，詠而歸，詠而饋，則經典釋文且將全錄矣。然所采既繁，所儲遂富，或一言而出典各殊，或兩事而行蹤相近，多可以考證異同，辨別疑似。其中間有考證。如漢高帝母溫姓，駁司馬貞依託班固碑之類，雖未必果確，亦可存備一說。大抵簡核不及趙崇絢之《雞肋》，而博贍則勝方中德之《古事比》也。
明彭大翼撰。大翼字雲舉，又字一鶴，揚州人。是書有萬曆乙未廖自伸序，稱其冠軍諸生者廿有餘年，竟不得一登賢書。其弟大翱序則稱其宦遊百越，淩儒序亦稱其浩然解組，杜門海上。則又嘗隸仕籍，其嘗為何官則不可得詳矣。據卷端凡例，是書成於萬曆乙未。浸淫散佚越二十餘年，至萬曆己未，其孫壻張幼學乃尋繹舊聞，踵事增定，遂成完帙。則幼學又有所附益不盡大翼之舊本也。（案：焦竑序作於乙未，已稱幼學增定，與凡例不符，疑坊本翻刻訛己為乙。）凡分宮、商、角、徵、羽五集，如趙璘《因話錄》例。然璘書於五音之義各有所取，大翼此書則臣職一門割隸宮、商二集，親屬一門割隸商、角二集，無所分別。特以紀其部帙如甲稿、乙稿之類而已。中分四十五門，門又各分子目，大致與他類書相等。惟《卉原訓草》，而以《草卉》標題，似乎字複。然考沈約詩有勿言草卉賤，幸宅天地中語，則自有出典，未可議也。又道教、神仙分為二部，與他類書亦稍別。考《漢志》道家、神仙家原自分別，則亦古義矣。所收雖多掇拾群籍，不盡采自本書，而網羅繁富，存之亦足備參考焉。
明王志慶編。志慶字與遊，崑山人。天啟丁卯舉人。是書以六朝、唐、宋駢體足供詞藻之用者，採摭英華，分類編輯。其漢、魏賦頌之類，雖非四六，而典實博麗，已開對偶之漸者，亦並取焉。分十八門，曰天文，曰地理，曰歲時，曰帝王，曰宮掖，曰儲宮，曰帝戚，曰人，曰職官，曰禮，曰樂，曰道術，曰文學，曰武功，曰居處，曰恩賚，曰物類。子目凡一百八十有二。大概仿歐陽詢《藝文類聚》之例，或載全篇，或存節本，與他類書割裂餖飣，僅存字句者不同。所引止於宋以前，又皆從各總集，別集采出，亦不似明人類書輾轉稗販，冗瑣舛訛。惟間收《玉海》所載偶句，稍為猥雜。以例推之，則吳淑《事類賦》將全部收入乎？幸其偶一見之，故尚不甚為累也。
明董斯張撰。斯張有《吳興備志》，已著錄。晉張華《傅物志》世所傳本，真偽相淆，簡略亦甚。南宋李石嘗續其書，雖旁摭新文，尚因仍舊目。斯張從而廣之，遂全改華之體例，變為分門隸事之書。凡分大目二十有二，子目一百六十有七。所載始於《三墳》，迄於隋代，詳略互見，未能首尾賅貫。其徵引諸書，皆標列原名，綴於每條之末，體例較善，而中間亦有舛駁者。如《太平御覽》、《太平廣記》皆採摭古書，原名具在。乃斯張所引，凡出自二書者，往往但題《御覽》、《廣記》之名，而沒所由來，殊為不明根據。又圖經不言某州，地誌不言某代，隨意剽掇，亦頗近於稗販。《三墳》為毛漸偽撰，漢《雜事秘辛》為楊慎贗作，世所共知。乃好異喜新，雜然並載，更不免疏於持擇。至若孔疏、鄭箋，牽連滿幅，道經、釋典，採錄盈篇，愛博貪多，尤傷枝蔓。然其蒐羅既富，唐以前遺文墜簡，裒聚良多。在明代諸類書中，固猶為近古矣。
△《禦定淵鑒類函》·四百五十卷
康熙四十九年聖祖仁皇帝禦定。類書自《皇覽》以下，舊本皆佚。其存於今者，惟《北堂書鈔》、《藝文類聚》、《初學記》、《六帖》為最古，明俞安期刪其重複，合併為一。又益以韓鄂《歲華紀麗》，而稍采杜佑《通典》，以補所闕，命曰《唐類函》。六朝以前之典籍，頗存梗概。至武德貞觀以後，僅見題詠數篇，故實則概不及焉。考《輟耕錄》載趙孟頫之言，謂作詩才使唐以下事便不古，其言已稍過當。明李夢陽倡復古之說，遂戒學者無讀唐以後書。夢陽嘗作黃河水繞漢宮牆一篇，以末句用郭汾陽字，涉於唐事，遂自削其稿，不以入集。安期編次類書，以唐以前為斷，蓋明之季年，猶多持七子之餘論也。然詩文隸事在於比例精切，詞藻典雅，不必限以時代。漢去戰國不遠，而詞賦多用戰國事，六朝去漢不遠，而詞賦多用漢事，唐去六朝不遠，而詞賦多用六朝事。今距唐幾千年，距宋、元亦數百年，而曰唐以後事不可用，豈通論歟？況唐代類書原下括陳、隋之季，知事關勝國，即屬舊聞。既欲蒐羅，理宜賅備。又豈可橫生限斷，使文獻無徵。是以我聖祖仁皇帝特命儒臣，因安期所編，廣其條例，博採元、明以前文章事蹟，臚綱列目，薈為一編，務使遠有所稽，近有所考，源流本末，一一燦然。計其卷數，雖僅及《太平御覽》之半，然《御覽》以數頁為一卷，此則篇帙既繁，兼以密行細字，計其所載，實倍於《御覽》。自有類書以來，如百川之歸巨海，九金之萃鴻鈞矣。與《佩文韻府》、《駢字類編》皆亙古所無之巨製，不數宋之四大書也。
△《禦定駢字類編》·二百四十卷
康熙五十八年聖祖仁皇帝敕撰，雍正四年告成，世宗憲皇帝制序頒行。謹案唐以來隸事之書，以韻為綱者，自顏真卿《韻海鏡源》而下，所采諸書，皆齊句尾之一字，而不齊句首之一字。惟林寶《元和姓纂》、鄧椿《古今姓氏書辨證》、《元人排韻事類氏族大全》以四聲二百六部分隸諸姓，於覆姓齊其首一字，使以類從。然皆書中之變例，非書中之通例也。淩迪知《萬姓統譜》，隨姓列名，體例略如《韻府》，然亦以首一字排比其人，非《記事纂言》之比也。我聖祖仁皇帝天裁獨運，始創造是編。俾與《佩文韻府》一齊尾字，一齊首字，互為經緯，相輔而行。凡分十有二門，曰天地，曰時令，曰山水，曰居處，曰珍寶，曰數目，曰方隅，曰采色，曰器物，曰草木，曰鳥獸，曰蟲魚。又補遺一門曰人事。所隸標首之字凡一千六百有四，每條所引以經史子集為次，與《佩文韻府》同。而引書必著其篇名，引詩文必著其原題。或一題而數首者，必著其為第幾首，體例更為精密。學者據是兩編以考索舊文，隨舉一字，應手可檢。較他類書門目紛繁，每考一事，往往可彼可此，猝不得其部分者，其披尋之難易，固迥不侔矣。
△《禦定分類字錦》·六十四卷
康熙六十一年聖祖仁皇帝禦定。皆采掇成語，裁為駢偶，分類編輯。每類以二字、三字、四字為次，各詳引原書，注於條下。考類書全用對句，始於隋杜公瞻之《編珠》。然其書《隋志》、《唐志》皆不載，至《宋志》始著錄，而宋人無引用者，亦無舊刻舊鈔流傳於世。至康熙中，乃有高士奇家刊本，頗疑依託。其灼然可徵者，當自《初學記》之事對始。然亦僅每門之內，載有數條，非全部如是。其全部對句者，以楊慎《謝華啟秀》為稍博，然捃摭未富，篇帙無多，標新異則有餘，備採用則不足也。是編所錄，皆《石渠天祿》之珍藏，既多未睹之秘，又仰遵訓示，體例詳明，翦裁皆得其菁華，配隸務權其銖兩。遇麗句可供文藻，而單詞不可駢連者，寧各依字數附綴於末，謂之備用，而不強為之湊泊。是以抽黃對白，巧若天成，合璧分璋，詞如己出。昔宋人四六，喜綴成句，一篇之內不過數聯而已。宋人詩話又喜稱巧對。如帶眼、琴心、殺青、生白之類，一集之內亦不過數聯而已。至於累牘連篇，集為巨帙，無一字一句之不工，則自古以來，未有逾於此編者矣。
△《禦定子史精華》·一百六十卷
康熙末聖祖仁皇帝敕修，雍正五年世宗憲皇帝禦定頒行。四庫之中，惟子史最為浩博，亦最為蕪雜。蓋紀傳編年以外，凡稗官野記，皆得自托於史。儒家以外，凡異學方技，皆得自命為子。學者雖病其冗濫，而資考證廣學問者，又錯出其中，不能竟廢，卷帙所以日繁也。或寒門細族，艱於購求；或僻壤窮鄉，限於耳目，則涉覽有所不能遍。或貪多務得，不別瑕瑜；或嗜異喜新，偏矜荒誕，則持擇有所不能精。於是刪纂之學興焉。然摘錄之本，如庾仲容之《子鈔》（案：《子鈔》世無傳本，其文散見《永樂大典》中），馬總之《意林》，簡略不詳，錢端禮之《諸史提要》，疏陋寡緒；楊侃之《兩漢博聞》、林鋮之《漢雋》，偏舉不全。即洪邁之《經子法語》、《諸史精語》，呂祖謙之《十七史詳節》，亦未為善本。明人所輯，叢脞彌甚，益自鄶無譏。聖祖仁皇帝嘉惠藝林，特命纂輯此編，俾其知津逮。分三十類，子目二百八十。凡名言雋句，采掇靡遺。大書以標其精要，分注以詳其首尾，原原本本，條理秩然，繁簡得中，翦裁有法。守茲一帙，可以富擬百城，於子史兩家，誠所謂披沙而簡金，集腋而為裘矣。
△《禦定佩文韻府》·四百四十四卷
康熙五十年聖祖仁皇帝禦定。考《唐書·藝文志》載：顏真卿《韻海鏡源》二百卷，釋皎然陪顏使君修《韻海》畢，東溪泛舟餞諸文士詩，有外史刊新韻，中郎定古文，菁華兼百氏，縑雅備三墳句。其自注又有魯公著書，依《切韻》起東字腳語。然則分韻隸事，始自真卿。今其書不傳。宋、元間作者頗夥，謂之詩韻。（語詳《韻府群玉》條下。）其傳於今者惟《韻府群玉》為最古，至明又有《五車韻瑞》，然皆疏漏不完，舛訛相踵。楊慎作《韻藻》，朱彝尊作《韻粹》，其子昆田又作《三體摭韻》，皆欲補陰氏淩氏之闕而仍未賅備。是以我聖祖仁皇帝特詔儒臣，蒐羅典籍，輯為是編。每字皆先標音訓。所隸之事凡陰氏、淩氏書所已采者，謂之韻藻，列於前，兩家所未采者，別標增字，列於後。皆以兩字、三字、四字相從，而又各以經史子集為次。其一語而諸書互見者，則先引最初之書，而其餘以次注於下，又別以事對摘句附於其末。原本不標卷第，但依韻厘為一百六卷。而中分子卷二十有四。今以篇頁繁重，編為四百四十四卷。自有《韻府》以來，無更浩博於是者。俯視陰氏、淩氏之書，如滄海之於蠡勺矣。考康熙五十九年大學士王掞等恭制《韻府拾遺》序，有曰《佩文韻府》書成，卷帙一百有六。間諸臣分纂之時，每繕初稿，先呈御覽。我皇上十行並下，點摘闕遺。舉凡六經奧義詁訓之所難通，四部僻書棗梨之所未鋟，莫不親加批乙，宣付諸臣，再三稽考。雖諸臣眾手合作之書，實我皇上一心裁定之書也云云。蓋由聖學高深，為千古帝王所未有，故是書博贍，亦千古著述所未有也。
△《禦定韻府拾遺》·一百十二卷
康熙五十五年聖祖仁皇帝禦定，以抬《佩文韻府》之遺也。《佩文韻府》凡一萬八千餘頁，藝林傳佈，已浩若望洋，而睿慮周詳，猶恐滄海之兼收，或有涓流之未會，故特命搜奇抉秘，續輯是書。其分韻悉准前編，其所補則為例有四。凡前編所有之字，則惟增韻書之音切。如一東之東字，注唐韻、正韻德紅切，集韻、韻會都籠切是也。凡前編未收之字，從他韻增入者，則兼注音義。如二冬之《月庸》字，注廣韻醜凶切，集韻癡凶切，並音蹱，與傭同，集韻均也直也，又注照廣韻增入是也。其文句典故為前編所未載者，謂之補藻，東字下引禹貢北東諸條是也。前編已載而所注未備者，謂之補注，東字下引《周易折中集》說居東諸條是也。蒐羅賅備，體例詳明。大學士王掞等恭制序文所謂舉大而及其細，則《拾遺》為《韻府》之支流。附少以成其多，則《拾遺》為《韻府》之全璧也。聖人制事，精益求精，不留絲毫之欠闕，此亦一端矣。舊本不標卷第，與《佩文韻府》同。今以一韻為一卷，其篇頁稍多者，分六子卷為一百十有二卷。
國朝陳元龍撰。元龍字廣陵，海寧人。康熙乙丑進士及第，曆官文淵閣大學士。諡文簡。是編乃其類事之書。其曰《格致鏡原》者，自昔類書，大抵縷陳舊跡，與史傳相參，或臚列典章，與會要相佐。此所采輯，分三十類，曰乾象，曰坤輿，曰身體，曰冠服，曰宮室，曰飲食，曰布帛，曰舟車，曰朝制，曰珍寶，曰文具，曰武備，曰禮器，曰樂器，曰耕織器物，曰日用器物，曰居處器物，曰香奩器物，曰燕賞器物，曰玩戲器物，曰穀，曰蔬，曰木，曰草，曰花，曰果，曰鳥，曰獸，曰水族，曰昆蟲。皆博物之學，故曰格致。又每物必溯其本始，略如事物紀原，故曰鏡原也。其採擷極博，而編次具有條理。又以明人類書多不載原書之名，攘古自益，因各考訂所出，必系以原書之名。雖所據或間出近代之本，不能盡溯其源，而體例秩然，首尾貫串，無諸家叢冗猥雜之病，亦庶幾乎稱精核矣。其書為康熙戊子丁亥間元龍歸養時所作。後官廣西巡撫，乃刊行之於粵中雲。
國朝宮夢仁編。夢仁字定山，泰州人。康熙戊戌進士，官至福建巡撫。康熙四十六年，聖駕南巡。夢仁方罷官裏居，因恭迎六禦，以此書奏呈御覽。得旨刊行，遂並版繳進。至今存貯於內府，亦儒生之榮遇也。前奏摺二通，摺稱五十二卷，此本實五十四卷，或鋟木時析其兩卷歟？其書分天、地、人、物四大綱。天部分子目四，地部分子目十，人部分子目二十九，物部分子目十一。凡諸書所載故實，有數可紀者，各以類從。大抵以王應麟《小學紺珠》、張九韶《群書拾唾》為藍本，而稍摭宋、元、明事附益之，較二家之書頗為賅備。每類先標目錄，亦較二家之書為易檢尋。雖載籍極博，未能包括無遺，所載諸事，又或不注所出，然凡例稱數之可紀，既數不勝數。而汗牛充棟之書，更難盡讀。茲不過就耳目所及見聞，懼其略而弗詳，故名之曰略。又稱題下必注某書，示不忘本也。其間多有不注者，大約世所習見之書，亦或鈔時偶忘。若原本所未注，則彼先失記，相沿已久，且難遍考云云。則夢仁固已自言之，無庸執以相病矣。謹案倪國璉《康濟錄》，仰蒙皇上敕內直諸臣重為刪潤，並賜嘉名，官為刊版，故列於官撰諸書之中。此書雖版貯內府，而既非官撰，亦非官刊，不過與馬驌《繹史》同例，故仍以作者時代為次。
國朝吳寶芝撰。寶芝，石門人。是書集花木鳥獸故實，分門臚列。原本卷端題臣吳寶芝恭纂字，當為經進之本也。上卷凡四十三目，中卷凡四十二目，下卷凡二十五目，皆采掇舊文，以供詞藻之運用。旁及稗官小說，下至詩詞佳句，無不博引。大旨主於湔滌陳因，蒐羅新穎，較諸家類書所載，蹊徑頗殊。中間如《三國典略》、《瑞應圖》、《字說》等書，久已佚亡，亦不免輾轉稗販之弊。然搜奇抉異，出於獨得者居多，蓋《清異錄》之支流，而《全芳備祖》之餘派也。卷帙無多，而轉以少勝。固勝於連篇累牘，數見不鮮者矣。
國朝葛萬里撰。萬里號夢航，崑山人。其書取宋、金、元、明人別號，以下一字分韻編輯。宋、金、元人共一卷，明人八卷，時彌近者彌易詳也。考錢曾《讀書敏求記》，載有宋淳祐間錢塘徐光浦《自號錄》一卷，載當代名公鉅卿騷人墨士之號，譚友聞序之。其本為元至正間華亭孫道明所鈔，今未之見。萬里此書，蓋仿其例而廣之者也。古人冠而稱字，年過五十稱伯仲而已。至《左傳》所載子產、子美，至於兩字並行，已難辨識，然猶無別號。《戰國策》有寒泉子，其為氏為號不可考。商山四皓，皆自有名姓，而又有黃綺諸稱，其別號之所昉乎？自唐以後，名目彌繁，萬里序稱盛於南宋，濫於明，見者莫知為誰，誠為確論。惟其體例苟簡，每韻惟第一人標兩字，以下皆但標一字，驟觀殊不了了。又宋、金、元但注時代，明人則兼注爵裏，而爵止兩字，裏止一字，亦費推求。其中如坡韻收蘇軾之東坡，而翁韻乃遺歐陽修之醉翁。失之眉睫，亦多遺漏。要其採摭之勤，實足以資考據。雖似瑣屑，而於史學有補。楊萬里之於院吏，固時得一字師也。
國朝潘永因編。永因有《讀史津逮》，已著錄。是書以宋人詩話、說部分類纂輯，凡五十九門。末附搜遺一卷，以補諸門之所未備，亦江少虞《事實類苑》之流。惟皆不著所出，是其一失。蓋明人編輯舊文，往往如是，永因尚沿其舊習也。又如異數門中盧延讓紅綾餅餡事，則上及唐末。符命門中庚申帝事，武備門中泰定間鄧弼事，則不及元時。諂媚門中徐學詩劾岩嵩，嘉定人有與同姓名者，遂改為學謨事，並闌入明代。皆失斷限。至武備門中載狄青不祖狄仁樂，不去黥文之類，分隸亦多未允。然宋代雜記之書，最為汗漫，是編掇集英華，網羅繁富，且分門別類，較易檢尋，存之亦可資考核也。
──右「類書類」六十五部，七千零四十五卷，皆文淵閣著錄。
