
卷一百九十二 集部四十五
《四庫全書總目提要》紀昀等
○總集類存目二
明楊守阯編。守阯有《碧川文選》，已著錄。是書乃以浙江解元同仕於朝者邀為文會。其六元文會始於成化六年，范理、商輅、姚夔、楊守陳、盧楷及守阯也。至成化十五年複為七元會，則胡謐、沈繼先、楊文卿、黃珣、謝遷及守陳、守阯也。成化二十二年再為後七元會，則李旻、王華、胡謐、沈繼先、謝遷及守陳、守阯也。守阯兄弟後先三會皆與焉，故守阯錄贈答倡和詩文匯為此編。
不著編輯者名氏。所載一曰《贅言錄》，明戴豪撰。一曰《筠溪集》，戴顒撰。豪字師文，台州太平人。成化戊戌進士，官至廣東布政司參政。顒字師觀，豪之弟。正德辛未進士，官至兵科給事中。《萬姓統譜》載豪所著有《贅言錄》若干卷；《太平志》載顒有《倦歌集》，又有《筠溪雜稿》。此本以兩人書簡各一卷，合為一編。蓋摘錄於全集之中，而仍以原集標目，非其完本也。
明費宏編。宏有《文集》，已著錄。此書乃嘉靖五年六月十三日世宗禦平臺，召宏及大學士楊一清、石珤、賈詠入見，各賜禦制詩。宏得七言古詩一章，一清、珤、詠各得五言古詩一章。宏等疏謝，並依原韻和進，帝複賜以批答，宏因集為一帙，梓而傳之。《明史》宏本傳稱：「帝嘗禦平臺，特賜禦制七言詩一章，命輯倡和詩集，署其銜曰『內閣掌參機務輔導首臣』。其見尊禮，前此未有。張璁、桂萼滋害宏寵，萼言：「詩文小技，不足勞聖心。且使宏得憑寵靈，淩壓朝上。帝置不省」云云。然則此書乃承世宗之命所編也。
明陳鎬編。鎬有《闕裏志》，已著錄。弘治十六年，孔子六十二代孫襲封衍聖公孔聞韶入覲京師。事畢將還，朝臣鹹賦詩贈行。館閣自大學士劉健以下三十五人為一軸，吳寬為之序。卿寺自馬文升以下三十六人為一軸，謝鐸為之序。聞韶為李東陽婿，故朝士出東陽之門者，又別為一軸，凡二十一人，靳貴為之序。鎬時為山東提學副使，乃合而梓之。以聖系出自殷後，故以振鷺為名。然衍聖公非三恪之列，數典頗為不切也。
明毛紀編。紀有《密勿稿》，已著錄。是集前有引一篇，稱昔在翰林，與僚友及諸司善鳴者會晤遊賞，多形之聯句，得二卷。後為部佐，與同年數公相處，因事感懷，複得一卷。其末卷則在內閣與諸老同作者。總七言律二百二十五首，排律二首，五言古詩一首。歸田後葺錄為一帙，並題姓名履貫於卷首，自華亭顧清以下共三十有三人。
明盧濬編。濬，天臺人。成化丁未進士，弘治中官黃州府知府。是編輯黃州古跡題詠，大旨以詩賦為主，而以唐許遠祠祭文三篇錯雜諸詩之內。又《宣聖遺像碑記》亦附卷末，頗無體例。至王禹偁《黃州竹樓記》在耳目之前，轉遺不採，亦莫喻其故也。
明李伯璵、馮原同編。伯璵，上海人，官淮王府長史。原，慈谿人，官淮王府紀善。是書即奉淮王之命作也。前有淮王序，自稱西江頤仙。按《明史》，仁宗子淮靖王瞻墺，以永樂二十二年封，宣德四年就藩饒州。瞻墺子康王祁銓，以正統十一年嗣封。此書作於成化、弘治間，則所稱頤仙者，即祁銓也。其書總錄前代及明人詩，分體編次。每體之中各以時代為次，采掇頗詳，然愛博而無所持擇，往往乖誤。如以梁劉琨為晉劉琨，以班婕妤詩為《漢宮怨》，以阮籍詠懷為詠歌，以宋楊傑為不知爵裏，皆疏舛之甚者。至於李白詩中收入李赤詩，又以吳隱之為唐人，與李義山同編，尤為顛舛。
舊本題南山鄭宣撰。不著時代，亦無序跋。考書中所錄，止於明天順中，則明人也。其書裒輯處州之文凡三十三家，分序文、奏疏、策論、辨說四門。採摭甚略，似乎鈔撮志乘為之。未博考於諸集，其考證亦多弇陋。如著漢雋者本林鉞，見《書錄解題》，而以《青田志》不載鉞有著述疑之。至以鮑彪《戰國策序》誤疑為劉向之文，則更異矣。
不著編輯者名氏。前有成化乙未徐傳序，稱蘇文忠、方秋崖、趙清曠、盧柳南、孫仲益五先生之所著，而第六卷乃為歐陽修作。其第一卷題五先生手簡，自第二卷以下又題曰六先生手簡。後有成化二十年周信跋，稱出《醉翁帖》一帙贈徐，徐亦以此書報贈。又稱捐俸命工，仍舊本重刊，則末一卷為信所增入。其改題六先生，亦信所為也。蓋明代朝覲述職之官，例以一書一帕贈京中親故。其書皆潦草刊版，苟應故事。謂之書帕本，即此之類。其標題顛舛，固不足深詰矣。
明蔡煉編。煉字懋成。餘姚人。弘治庚戌進士，官工部主事。此編乃其管理山東河道時，以濟甯州城東南有太白樓，為李白遺跡，因錄諸題詠碑刻之文，合為一集，而二賢祠碑亦附入焉。二賢祠者，州人所建以祀白及賀知章者也。
明趙諫編。諫字士忠，溫州人。初，成化中樂清蔡璞嘗輯溫州一郡之詩，自王十朋以下為七卷，又補遺一卷。諫以其去取為未善，乃因蔡本而增損之。溫州知府趙淮序而刊之。又為續集八卷，或補人，或補詩，以拾蔡本之遺，諫自序之。並刻於弘治庚戌。其體例頗雜，不出地誌之積習。如張子容本襄陽人，為樂成尉，故其詩多永嘉所作。子容及《孟浩然集》中諸詩，班班可考。續集乃以為永嘉人，然則《謝靈運集》不當同入此選歟？
明趙鶴編，唐邦佐重輯。鶴字叔鳴，江都人。弘治丙辰進士，官至山東提學副使。邦佐字維良，蘭谿人。隆慶戊辰進士，官至光州知州。初，嘉靖間鶴官金華知府，以宋呂祖謙、何基、王柏，元金履祥、許謙皆金華名儒，因錄五家之文涉於講學者數篇，及其本傳、行狀、墓誌等各為二卷。萬曆庚寅，邦佐複取鶴原書為之刪訂，而益以明章懋。以祖謙、朱子之友，基等皆傳朱子之派，故命曰正學。
明趙鶴編。是書於正學編外，兼錄金華耆舊之文。宋宗澤、梅執禮、潘良貴、鄭剛中、賈廷佐、范浚、陳亮、呂祖儉、徐僑、何恪、時少章、喬行簡等十二人，元柳貫、張樞、吳師道、黃溍、吳萊等六人，明宋濂、王禕、蘇伯衡、胡翰、戴良、吳沉、王紳、章懋等八人。而宋濂所錄獨多。蓋視諸人較呂祖謙等為稍亞，故所錄亦稍寬。然前列呂祖謙修文鑒法、朱子取文字法，及王柏、吳師道論文之語，則大旨仍以講學為宗。故劉孝綽、駱賓王、舒元輿之文皆所不取。然唐仲友亦不登一字，則門戶之見，殊未能化矣。
明吳宗周編。宗周字子旦，號石岡，宣城人。弘治丙辰進士，官至臨江府知府。是編輯其先世以來之詩，始宋迄明。據宗周自序稱：「以先人之作為內集，外人所贈為外集，附以拙作。」此本自五卷至七卷皆宗周詩。宗周詩後益以按察司副使大本、貢士棻、府庠士木。又有《宗周拾遺》，而無所謂外集者。蓋其後人所損益，已非複宗周之舊矣。
明賀泰編。泰字志同，吳縣人。弘治己未進士，官至監察御史，巡按福建。是編雜采唐文，所見殊為隘陋。前有林瀚序稱：「兩漢有《文鑒》，宋亦有《文鑒》，惟唐一代闕焉。」如曰一朝必當有一文鑒，文何以必當名鑒也？如曰唐文無總集，是並姚鉉書未見矣。蓋明代書帕之本，其紕繆往往如此。
明胥文相編。文相，巴陵人。弘治乙丑進士，官至柳州府知府。是編纂輯屈原而後歷代題詠湖山及岳陽樓者，共為一編。自載所作二詩，淺陋殊甚。蓋特好事者流也。
舊本題明劉節編。節有《春秋列傳》，已著錄，是書以補《文選》之遺。前有王廷相、呂柟二序，皆稱八十二卷。而此本實六十卷。卷末有晉江陳蕙跋，稱「節舊本所錄凡千七百九十六篇，其中訛字逸簡雜出，又文義之甚悖而俚者間在焉。乃以視鹺之暇，與楊郡守王子松，教授林璧，訓導曾辰、李世用，共校讎增損之，刻置淮揚書院。刪去二百七十四篇，增入三十篇」云云。則此本為蕙等重編，非節之舊矣。蕭統妙解文理，擷歷代之菁華，以成一集。雖以杜甫文章淩跋百代，猶有熟精《文選》理之句，其推重詎出漫然。此可知當時去取別裁，具有深意。徐陵與統同時，所撰《玉台新詠》，頗采《文選》所遺，劉克莊已有皆統棄餘之誚。則操筆繼作，何可易言。節不度德量力，乃有是集。蕙等又謬種流傳，如塗塗附。田藝蘅《留青日劄》嘗摘其張協諸人詩與《文選》複收，及阮嗣宗碑諸篇誤改姓名之類，不一而足。今更校之，如其凡例以《焦仲卿妻詩》為俚俗，斥而不錄。又《亢倉子》本唐王士元所撰，實非古書，而題曰周亢倉楚，特稱其君道、政道等四篇為高古，所見已為甚淺。其編次亦仿《文選》分類，而顛舛百出。如《文選》陸機《文賦》無類可歸，故別立論文一門。此書乃以荀卿《禮》、《智》二賦及揚雄《太玄賦》當之。其為學步，甯止壽陵餘子耶！曹植《蟬賦》、傅鹹《螢賦》入之鳥獸，而傅亮《金燈草賦》不入草木，謝朓《遊後園賦》不入遊覽，陸雲《南征賦》不入紀行；陶潛《桃花源詩》入詠史，《史記•禮書》班固《律曆志》入雜文，皆不可理解。又《胡姬年十五》一篇，本梁劉琨作，郭茂倩《樂府詩集》可考。而沿《文翰類選》之誤，以為晉劉琨。莊忌本漢人，而誤以為梁人；柏梁詩本聯句，而注曰六首；徐樂上書本無標題，而名曰《論土崩瓦解書》；《左傳》「呂相絕秦」本為口語，而名曰《絕秦書》；《史記》自序中「下大夫壺遂」云云，本文中之一段，而刪除前後，名曰《答壺問》，隔數卷後又出太史公自序一篇；《文心雕龍•序志篇》本其第五十篇，而改名曰《文心雕龍序》。至於諸葛亮《黃陵廟記》之類，以贗文竄入，更無論矣。
明崔銑編。銑有《讀易餘言》，已著錄。是集所錄，起漢高帝《入關告諭》，迄明太祖《諭中原檄》，凡一百篇。各仿《毛詩小序》之體，篇首綴以數言，而別無詮釋。大旨謂非關世教人心者不錄，故名曰《春秋》。亦《文章正宗》之屋下屋也。
《長白山人集》二卷，明陸之箕撰。《南門續集》一卷，其弟之裘撰。之箕字肖孫，一字汝瞻，別號複泉，太倉人，弘治中貢生。之裘字象孫，官景寧縣教諭。其合二集而刻之，則太倉知州莆田蕭奇勳也。
明舒芬編。芬有《周易箋》，已著錄。是書前有正德丙辰芬自序雲：「行篋中有文山《指南集》二冊，《集杜句》一冊，《長嘯集》一冊，又有《疊山詩文集》二冊。因訂其訛脫，並取《宋史》本傳與祠記、銘狀、祭文、輓詞之類各附於後，總題曰《成仁遺稿》，付書林餘氏刻之。」今是編五卷，一、二卷為《指南集》，三卷為《集杜詩》，四卷為《長嘯集》，五卷為《天祥附錄》，而《枋得詩文附錄》皆無之。目錄又標作《成仁遺稿》前。蓋坊賈刻印時妄加分析，以此為前集，而以枋得詩文為後集耳。（案此編雖僅存文天祥之著作，然芬之原本實兼文、謝二家，特藏弆者佚其半耳。故仍列之總集類中。）
正集，明方豪編。續集，高第編。豪有《斷碑集》，已著錄。第，綿州人，正德甲戌進士。初，綿州左都御史金爵居州城東三裏，所居有水，迤邐而南入於涪江。水上多植芙蓉，因以名溪，頗擅林壑之勝。爵以按察使罷歸時，嘗構屋數楹，徜徉其間，名之曰「蓉溪書屋」。後複起掌憲，思之不置。於是禮部尚書劉春、喬宇等皆有賦詠，以紀其勝。士大夫聞而和者甚多。正德十四年，因屬豪裒集成書，凡作者七十八人。至嘉靖二年，繼和者益眾，複屬第編為續集，凡作者七十一人。爵字舜舉，成化己丑進士，官至刑部尚書。其父良貴，以進士累官左參政。子皋，以進士為翰林。皞亦以進士為主事。三世通顯，交遊甚盛，故一時題贈至盈八九卷雲。
明楊慎撰。慎有《檀弓叢訓》，已著錄。是編所采，皆金石之文。上起古初，下迄於漢。然真偽錯雜，殊多疏漏。如《陽虛石室倉頡文》、《岣嶁禹碑》、《廬山禹刻》、《比干銅盤銘》，皆顯然偽撰，人所共知。而列以冠首，豈足傳信。石鼓文韓愈已雲缺畫，鄭、薛諸家所載，無不訛缺。慎乃臆為補足，詭稱得之李東陽，不知東陽《懷麓堂集》固明雲未見完本也。又如沙邱《石槨銘文》見《左傳》，秦刻嶧山諸石《史記》具載，非至慎之時尚有金石可據。一概泛登，不掛一漏萬乎？至孔彪、魯峻等碑，但記姓名，無關文字，漢碑如此之類，恐亦不勝其載也。
明楊慎編。雜采周、秦、漢諸子之文，惟末數篇為孔融、阮瑀、應瑒諸人雜文，每篇各立標目，不甚分類，亦不甚敘時代。蓋隨手鈔記之本，後人取而刻之耳。前有王象乾《楊太史別集》序，稱「慎遺書自詩文以外約七十餘種。懼有湮沒，檄取其家，得《餘冬序錄》、《古今謠諺》、《詞品》、《謝華啟秀》、《韻寶》、《古雋》各種。合為一集，付之梓」云云。則此其所刻之一種，而冠以七種之序也。
明楊慎編。是編採錄古來有韻之文，上起古初，下迄戰國末。又附載有篇目而無其辭者，自葛天氏八闋訖於師延流徵滌角。馮惟訥《風雅廣逸》即據此書為藍本，而紕漏之處，亦即沿此書之訛。末一卷所載逸詩諸名，尤多牽合。既有《詩紀》，此無庸複錄矣。
舊本題明楊慎編。其書餖飣補綴，類鄉塾兔園冊子。中間割裂《尚書》，尤為庸妄。疑非慎之所為。
舊本題明楊慎編。然所取皆近於科舉之文，亦不類慎之所為。殆與《翰苑瓊琚》均出依託也。
不著編輯者名氏。李白詩選之首有楊慎序，辨白裏貫出處甚詳。末雲：「吾友禺山張子愈光嘗謂餘曰：李、杜齊名。杜公全集外，節鈔選本凡數十家，而李何獨無之？乃取公集中膾炙人口者一百六十餘首，刻之明詩亭，屬慎題詞其端。」愈光為永昌舉人張含之字，則是編含所選也。然烏程閔氏所刊朱墨版，其卷端評語引及鍾惺、梅鼎祚，皆明末人。含及慎在嘉靖中，何自見之？則已非含之原本矣。杜甫詩凡二百四十餘首，前後無序跋，多載劉辰翁評及慎評，其去取殊無別裁。蓋閔氏以意鈔錄，取配李氏並行耳。明末刊版，真偽錯雜皆類此，不足異也。
明戚雄編。雄字世英，金華人。正德辛未進士。官至監察御史。是編以《金華文統》去取未當，乃取其鄉先輩潘良貴、范浚、呂祖謙、陳亮、唐仲友、夏明誠、何恪、時少章、何基、王柏、柳貫、金履祥、許謙、吳師道、胡助、黃溍、吳萊、宋濂、王禕、胡翰、戴良、馮宿、陳樵二十三人之文，薈而錄之。大旨謂宗澤、梅詢皆以忠義功業顯，不必取其尋常酬應之作。又謂唐仲友雖與朱子為難，而善不可沒。持論皆頗切當，然所載文章惟呂祖謙《佚老堂記》為本集所無，其他亦不出習見之作也。
明黃魯曾編。魯曾字得之，吳縣人。正德丙子舉人，五嶽山人省曾之弟也。是編選王寵之詩，而附以己作，合為一集。寵所著《雅宜集》，深為顧璘等所推。朱彝尊《靜志居詩話》則謂寵亦中材，譽過其實。魯曾詩更不逮寵，殆欲借寵以行，故有是刻。自序謂執是編請正於友生，適諷蒙莊之詞，遂命曰《南華合璧集》。其立名尤無所取義矣。
明黃佐撰。佐有《樂典》，已著錄。是書大旨以六藝之源皆出於經，因採摭漢、魏以下詩文，悉以六經統之。凡詩之流五，其別二十有一；書之流八，其別四十有九；禮之流二，其別十有六；樂之流二，其別十有二；易之流十二，而無所謂別。分類編敘，去取甚嚴。其自序言：「欲補摯虞《文章流別》而作。」然文本於經之論。千古不易，特為明理致用而言。至劉勰作《文心雕龍》，始以各體分配諸經，指為源流所自。其說已涉於臆創。佐更推而衍之，剖析名目，殊無所據，固難免於附會牽合也。
明趙廷瑞編。林烴又增以十景圖。自宋至明，篇什略備。廷瑞，開州人。正德辛巳進士，官至兵部尚書。烴有《覆瓿草》，已著錄。其作是書時，皆為南太僕寺卿。明南太僕寺署建於滁州故也。
明劉濂撰。濂有《易象解》，已著錄。是書取自漢迄唐九代之詩，分門編次。大略以詩樂之義後人不能辨，故所選以音聲為主，分風、雅、頌為三。每代又別裏巷、儒林為兩類。自謂三百篇後，不可無此選。其言極為妄誕。夫古樂府之存於今者，後人亦第能習其句讀，而不可播之管弦。濂乃指為某代某音、某代某調，穿鑿配合，已屬強為解事，至如東方誡子、仲長述志之類，本非入樂之詩，而亦為之辨別宮商，尤不知其何據。又每代下各為總論一篇，而北齊伶人曹孫達等封王，及無愁伴侶曲諸事，乃以屬之陳後主。殊為不考，特故為高論而已。
明郭鈇編，鈇，金華人。始末未詳。石洞山在東陽邑治之南。宋淳熙中邑人郭欽止築書院於洞旁，延師以訓子弟。一時名儒如呂祖謙、魏了翁、葉適輩，皆主講其中。其山水名勝，陸游、陳傅良等亦多題詠。鈇為欽止之裔孫，正德中，取當時諸人碑刻題詠及志銘、狀序、哀輓諸作匯成此編。欽止字德諠，其學出於張九成。而朱子為作墓銘，稱其子弟服師儒之訓，鄉閭識遜弟之方，霍然其變豪傑之窟，煥乎其辟禮義之場。不以淵源之異為嫌，則亦有深取其人者。集中詩文凡為郭氏作者皆在，不盡關乎欽止。然郭氏以儒顯，則欽止其宗也。
明董遵編。遵始末未詳。是編成於正德中，輯滕王閣由唐至明之詩文。是閣自王勃、韓愈以後，為世所豔稱。故題詠特多，蕪雜亦甚。
不著編輯者名氏。惟卷首曹忭序謂「二山楊君工於詩，所選弘治正德間詩抄，正如淘沙見金，非具大金剛目力者不能」云云。不知楊二山者何名，所錄凡李夢陽、何景明、康海、薛蕙、徐禎卿、鄭繼之、王廷相、邊貢、孫一元、殷雲霄十人之詩。前無目錄，亦不知其完否。考黃虞稷《千頃堂書目》，有《明十二家詩類抄》十二卷。又有《盛明十二家詩選》，無卷數。皆弘、正間詩。然所刻十二家之名，均與此互有出入，非一書也。
明邱吉編。吉字大祐，湖州人。是編成於正德末，皆錄其鄉元、明兩代之詩，亦間及流寓。其人非吳興而詩為吳興作者亦附著焉。所錄多涉俗豔，不盡諸家之長。且以絕唱為名，而吉所自作亦複載入。亦未免嫌於自炫。又閻若璩《潛邱劄記》載，吉是編選其父詩，而直書其父之名，深以為譏。吉蓋未見《中州集》中有元好問之舊例耳。
明翰林院修撰唐皋、兵科給事中史道，於正德十六年以頒世宗即位詔奉使朝鮮，與其藩臣日有唱和。國王李懌特命書局編為此集。《皇華集》卷首有《嘉靖元年議政府左議政南袞序》，載二使初至國境及歸朝與議政府右議政李荇等唱和之作。《皇華續集》卷首有嘉靖元年李荇序，專載唐皋留別國王二律，及議政府領議政金詮以下和韻之作。考皋等奉使，不見於《明史》本紀及《朝鮮列傳》。惟《世宗實錄》載其事，於八月乙巳。此書《南袞序》謂以十二月乙酉抵王京，則距奉命日幾五月也。又南袞《皇華集》序謂初入境至出疆，僅浹三旬，紀行之作，登高之賦，凡若干篇。今考集中初入境之作有唐皋《登迎薰樓詩》標雲長至後十日。考《實錄》是年十一月十四日長至，則是作在二十四。其出疆之作有唐皋《至頞山寄懷藩京諸君子詩》，標雲臘月辛丑。考《實錄》是年十二月，己卯朔，則辛丑乃是月二十三日，與序所雲唱和將浹三旬，適相符合雲。
明朝鮮國所刊使臣唱酬之作。所錄惟天順元年、二年、三年、四年、八年，成化十二年，弘治元年、五年，正德十六年，嘉靖十六年之詩。考明代遣使往朝鮮者，不僅此十年，似有闕佚。然世所傳本並同，或使臣不盡能詩，其成集者止此耶？
案此集乃嘉靖六年除夕，世宗作五言律詩一首，以示閣臣。於是大學士楊一清、謝遷、張璁、翟鑾等並和韻錄進。帝匯書成帙，禦制序冠其端。且命一清為之後序。世宗序題七年正月四日，一清後序則正月六日所上也。
案此集乃嘉靖七年五月，經筵官進講大學衍義，世宗因制五言古詩一章，並序以賜閣臣。大學士楊一清、賈詠、翟鑾等奉表謝，並和以進。既而謝遷、張璁相繼入閣，亦令和進。命集為一冊，以翊學為名。《明史•藝文志》作一卷，與此本同。
明浦南金編。南金有《修詞指南》，已著錄。是集選歷代之詩，起唐、虞古辭，至唐人近體。自四言至七言絕句，分體有九。每體中又分正始、正音、正變、附錄四門。其分系殊多未當，如《孔子去魯》等歌，雖不免或有依託，然如以為偽，則當刪汰，如以為真，則固聖人之作也。降而列之正變，於義未協。至既分古樂府一體，而安世房中歌則列之四言古詩，《長歌行》、《怨歌行》、《苦寒行》、《箜篌引》之類則列之五言古詩，體例亦殊叢脞。又三謝之作雖多偶句，究與唐律不同，而竟入之排律中。尤踵楊慎《律祖》之說而失之者矣。
明張時徹編。時徹有《善行錄》，已著錄。是集成於隆慶己巳，錄明洪武至嘉靖之文凡四百四十二家。初名《文苑》，病其太繁，乃複加芟削，以成此本。自序稱「銓綜者積禩」，其始也，十而取六七焉。其繼也，十而取四五焉。又其繼也，十而取二三焉。迄今存者，裁十之一二焉。故自序又曰：「苑者無所不蓄，範者如以范範金也。」然於正、嘉之文，尚病其少所別裁焉？
明宋宏之編，戴鯨增刪，張時徹又增刪之。宏之仕履未詳。鯨字時霖，號南蒼，鄞縣人。嘉靖癸未進士，官至福建布政司參議。所錄明代寧波之詩，自洪武迄嘉靖凡六十五人。
明徐獻忠撰。獻忠有《吳興掌故集》，已著錄。是書取漢、魏、六朝樂府古題，各為考證，並錄原文而釋其義。然所見殊淺，而又索解太鑿。如《杜氏通典》謂房中樂為楚聲。獻忠則謂屈、宋騷辭每言著一兮字，乃楚人怨歎之本聲，而以安世房中歌為非其倫。亦未免拘泥鮮通矣。
明徐獻忠撰。是編輯錄三代以來金石之文。商一卷，週一卷，秦一卷，漢四卷。然未能博徵金石，皆采掇於《博古圖》、《考古圖》、《集古錄》、《金石錄》、《鍾鼎款識》、《隸釋》、《隸續》諸書。音訓不免異同，傳寫亦多舛誤。間有附論，亦皆以意推求，別無考證。至第四卷內所載之襪銘，非金非石，而一概編列，尤龐雜之甚矣。
明徐獻忠編。是書因楊慎五言《律祖》而廣之，取南北朝人五言詩以明唐律所自出。然以齊、梁、陳、北齊、周、隋謂之六朝，未免自我作古。況永明體載在《齊書•王融傳》，聲病宮商載在《梁書•沈約傳》，而李商隱、溫庭筠諸集所謂齊、梁體者亦皆具有明文，此本不待考而知者。慎書已為多事，獻忠何必又衍為此書。如曰以為詩法，則詩又不以齊、梁為極則也。
不著編輯者名氏。自唐太宗、元宗至儲光羲凡五十家。各家之詩但分古近體，亦有載賦數首者。間存原序，似皆從舊本錄入。考明徐獻忠有《百家唐詩》一百卷。是編前無序目，或即獻忠之本而佚其半歟？
明陳克昌編。克昌，仁和人。嘉靖丙戌進士。官至建昌府同知。麻姑山為建昌所屬，唐顏真卿《仙壇記》後題詠滋多，克昌因匯成此集。所錄多明人之作，故卷帙若是之多焉。
明田汝成、蔡汝楠同撰。汝成有《炎徼紀聞》，汝楠有《說經劄記》，皆已著錄。嘉靖二十年四月，汝楠以刑部員外郎告歸，省父於延平。適汝成為福建提學副使，校士崇安。二人因偕游九曲，各成五言古詩十首，編為一帙。
明楊儀編。儀有《螭頭密語》，已著錄。是書雜錄諸文，自序謂皆取不盛傳於世者。然如《陰符經》、《握奇經》之類，實非秘笈，《比干墓銘》之類，本屬依託。《瘞鶴銘》自歐陽修《集古錄》以下均未見完篇，而此所載為全文，是亦未可盡信也。
明楊儀撰。是書采古人著作之關於常熟者，裒為一帙。凡文一卷，自梁鴻至楊舫凡三十六篇。詩一卷，自支遁至王寵凡四十二首。其文章表錄一卷，凡文六篇，詩三篇，皆為常熟之先賢、列女作者。意取型俗，故曰《表錄》。末一首為白茆民謠，則元後至元甲辰張士誠鑿白茆港時民間之怨詞，附存以為戒者也。
明黃焯編。焯自號龍津子，始末未詳。是書成於嘉靖戊子，輯元結以下至明代諸人題詠碑銘。前列《浯溪小志》，紀其山水之勝。
明陳鬥編。鬥字民仰，祁陽人。官永寧縣主簿。浯溪在祁陽縣南五裏，為唐道州刺史元結故跡。結所撰《中興頌》，顏真卿書者，即磨厓刻溪上。故後來題詠考證，相續日繁。是編成於嘉靖戊子，皆輯前人詩文為是溪而作者。題曰訂補，而不雲補何人之書。王士禎《浯溪考序》稱「浯溪前後舊有兩集，為李仁剛、綦光祖撰，見於《輿地碑目》，皆無傳」云云。（考王象之《輿地碑目》永州條下雲，《浯溪前集》李仁剛編、《後集》侍其光祖編。侍其，複姓，實非姓綦，士禎殊誤，此集中有乾道乙酉謝褒《續千文》跋雲：「邑大夫侍其公以其曾大父所續千文刻諸厓石。」當即其人蓋侍其良器之曾孫也。）然則鬥所訂補者，當即黃焯書耳。所載詩文《浯溪考》中多未收，知二書皆士禎所未見矣。
明楊名編。名字實卿，遂寧人。嘉靖己丑進士，官翰林院編修。三賢祠在夔州蓮花峰下，以周子嘗判夔州，王十朋嘗為夔帥，明初宋濂亦卒於夔，故知府張儉為立斯祠，並屬名集其遺文為一集。然周子僅《太極圖》、《通書》二篇，世所共見，毋煩甄錄。至《梅溪》、《潛溪》二集文極繁富，而所采寥寥，尤難免於掛漏矣。
不著編輯者名氏。嘉靖十年，都御史宋滄巡撫四川，平真州劇盜周天星等。時同官於蜀者作為凱歌、露布等篇，匯成一書，以紀其事。其名《秉忠定議集》者，蓋取世宗所賜璽書有「秉忠定議，條奏膚功」語也。
明周複俊編。複俊有《東吳名賢記》，已著錄。玉峰者，崑山之別名。所纂諸詩，自西晉迄於明代，蓋邑乘之餘也。
明陳塏編。塏，餘姚人。嘉靖壬辰進士，官至廣東提學副使。是編即在廣東所選以訓士子者。凡唐表一卷，宋表七卷。案胡松有《唐宋元名表》一書，所錄頗為醇雅。此與松書體例相近，而簡當則遠不及之矣。
明黎民表編。民表有《瑤石山人稿》，已著錄。茲編乃其家居唱和之詩，卷首自序稱「友人結社於粵山之麓，講德論義，必以詩教為首。旦夕酬酢，可諷詠者至千餘篇。年祀浸遠，散佚逾甚，暇日拾篋中得古近體若干首，裒而錄之」雲。
明朱澤編。澤字東漁，定海人。初，嘉靖乙未，崇明海寇秦璠、黃艮、黃庠者為亂，官軍屢衄，己丑，以湯和之裔孫慶為左軍都督，充巡捕江淮總兵官，督帥邳、揚二衛官兵，合蘇、松、常、鎮四郡民兵以剿平之。吳中士大夫各贈以詩文，澤編次以成此集。
明王心編。心自號後隅子，龍江衛籍，天長人。嘉靖戊戌進士，官郴州同知。據此書原序，蓋既輯《郴志》六卷，又與郴諸生袁大邦等集古今之文為郴而作者，勒成此集，以輔《郴志》。其以命制、紀載、議論、詠歌四類分編，略仿真德秀《文章正宗》之例，所載詠歌內以漢周憬《功勳碑銘》為安康邦作，亦不免沿訛也。
《太谷詩集》二卷，明溫新撰。《中穀詩集》二卷，新弟秀撰。新字伯明，洛陽人。嘉靖戊戌進士，官戶部主事。秀字仲實，由舉人官至襄陽府同知。秀游李夢陽之門，故詩多亢厲之音。新詩刻意學杜，而僅得浮聲，蓋亦宗北地之學者也。
明俞憲編。憲字汝成，無錫人。嘉靖戊戌進士，官至湖廣按察使。世傳李攀龍送俞臬使赴湖廣詩，有「江漢日高天子氣，樓臺秋敞大王風。」以為似陳友諒僣位柱聯者，即其人也。是編所錄諸集，每人各冠以小序，略如殷璠《河嶽英靈集》例。然其學沿七子之餘波，未免好收摹仿古調、填綴膚詞之作。又務以標榜聲氣為宗，不以鑒別篇章為事。故略於明初，而詳於同時。至以其子淵、沂之詩列為二家，殆有王福畤之癖矣。
明陳鶴編。鶴有《海樵山人集》，已著錄。越望亭在紹興府城臥龍山巔，前對秦望。初名望海，後更此名。或曰為越地之望，或曰可以望越，未之詳也。嘉靖戊戌，紀興守湯紹恩重創斯亭，一時多為題詠。同知孫令、推官周鳳岐因令鶴輯錄成編，前繪山川城郭圖。詩則溯唐迄明，雖名以詩集，而賦亦綴焉。紹恩號篤齋，安嶽人。嘉靖丙戌進士，其治越有惠政，事蹟具《明史•循吏傳》。
明曾佩編。佩字元山，臨川人。嘉靖辛丑進士。官至監察御史。是編乃其按閩時搜羅各郡縣藝文，自宋迄明凡關於風土者，胥見採錄。然編次無倫，如所載《羅江風物賦》與《烏石山賦》自為一類，乃一編於朱子書廖德明仁壽條約之前，一編於劉鉞新《建道學淵源祠記》之後。李侗《初見羅從彥》書與楊時見《程明道書》亦自為一類，乃一編於《龍頭岩記》之前，一編於《新建四賢堂記》之後。蓋佩為是書，第從各志乘中錯雜抄撮，於體例未暇詳考耳。
明王材編。材字子難，江西新城人。嘉靖辛丑進士，官至太常寺卿，掌國子監祭酒事。黎灘鎮自宋紹興中析置，故稱黎川。宋以來人文頗盛，具見虞集所作《新城學記》。今惟李覯《旴江》一集尚孤行無恙，其餘多不顯於世。材搜輯遺佚，分為文三卷，詩一卷。然終以李覯為主，他家特輔之而已。
明萬士和編。士和有《履菴集》，已著錄。初，唐順之選漢、魏至明之詩為《二妙集》，蓋取陳獻章論詩法與理俱妙之語以名其書。士和受業於順之，因摘其中七言律詩、七言絕句二體，又益以順之七言律詩一卷，其為十二卷。唐取杜甫、王維、劉長卿、韋應物、王建、張籍、呂嵓七人。宋取王安石、黃庭堅、邵子、朱子四人。元取劉因一人。明取莊泉、王守仁二人。順之長於古文，至詩道則全然不解。持論以談理為宗，尤不可與口舌爭。士和序中亦稱集成而世無好者，則是非之心人皆有之矣。
明殷綺編。綺始末未詳，其刊此書時，則署雅州知州事也。嘉靖九年庚寅，四川巡按御史邱道隆偕官吏游峨嵋山，有詩唱和。嘉靖二十一年壬寅，巡按御史謝瑜亦踵昌故事。綺因合二人暨同游諸詩編為一集，大抵一時宦場酬應之詞，無可採錄。
舊本題明李攀龍編，唐汝詢注，蔣一葵直解。攀龍有《詩學事類》，汝詢有《編蓬集》，一葵有《堯山堂外紀》，皆已著錄。攀龍所選歷代之詩，本名《詩刪》，此乃摘其所選唐詩。汝詢亦自有《唐詩解》。此乃割取其注，皆坊賈所為。疑蔣一葵之直解亦託名矣，然至今盛行鄉塾間，亦可異也。
明王世貞編。世貞有《弇山堂別集》，已著錄。是書蓋因楊慎原本而增修之。慎所錄自左、史迄於六朝，共為八卷。世貞益為二十八卷，複采唐代至明之作通為六十卷。又旁搜稗史，得梁、隋以前佚作四十餘條，為補遺一卷。然真贗錯雜，簡擇未為盡善也。慎書本作赤牘，世貞改為尺字。趙崡《石墨鐫華》曰：「宋游師雄墓誌，書只尺作只赤，赤與尺通。楊用修以尺牘為赤牘，本之禽經雉上有丈，鷃上有赤。」王元美又引《華山石闕雲》：「高二丈二赤。」平等寺碑雲：「高二丈八赤。」而疑其隱僻，故改作尺牘。據此志則宋已多用之，非僻也云云。崡好金石之文，故字體喜於從古。然書契之作，將使百官治而萬民察。原取其人人共喻，必用假借之古字，使學士大夫讀之而駭。義雖有據，事實難行。如歐陽書作歐羊，亦有漢碑可證，廬陵之族其肯從之改氏乎？況文之工拙，書之善否，亦不絕在字之古今。平心而論，正不必是慎而非世貞矣。
明潘滋編。滋，婺源人，始末未詳。觀海亭在登州蓬萊閣，為觀海市之地。嘉靖庚戌，滋為登州府推官，承台檄輯古來詩賦碑記之文為一編。凡作者一百十七人。中如唐人《海上生明月賦》、《白雲照春海賦》、《望海上五色雲賦》、《大鵬賦》、《鯤化為鵬賦》、《北溟有魚賦》、《巨鼇冠靈山賦》、《釣鼇賦》諸篇，俱賦物之作，與蓬萊閣無涉。乃一概闌入，殊為牽合。
明李贄編。贄有《九正易因》，已著錄。是書凡方孝孺詩文十卷；于謙奏疏四卷，文一卷，詩三卷；楊繼盛奏疏、詩文各一卷，附錄一卷。贄各為之評。贄狂悖自恣，而是集所評乃皆在情理中，與所作他書不類。卷首題吳山俞允諧汝欽正，或允諧所為，托之於贄歟？三人皆自有集，皆自足千古，初不假贄之表章。況以贄之得罪名教，流毒後學，而選錄三人之文，不足以為三人榮，反足以為三人辱矣。
明劉祐編。祐，萊州人。嘉靖癸丑進士，官至大同巡撫。是書錄歷代古文，自《左傳》訖於元季。以足垂法戒者為正論，以詞勝而理未足者為緒論。自序擬諸真德秀《文章正宗》、崔銑《文苑春秋》。其持論未嘗不正。然以李密《陳情表》列諸緒論，義頗未安。又以宋人五經之序升諸左、國之前，亦涉標榜之習。德秀姑無論，恐尚未能逮銑也。
明徐師曾撰。師曾有《古文周易演義》，已著錄。是編凡綱領一卷，詩文六十一卷，目錄六卷，附錄十四卷，附錄目錄二卷。蓋取明初吳訥之《文章辨體》而損益之。訥書內編僅分體五十四，外編僅分體五。前代文格，約略已備，師曾欲以繁富勝之，乃廣正集之目為一百有一，廣附錄之目為二十有六。首以古歌謠詞，皆漢以前作，真偽不辨。而以李賀一詩參其間，豈東京而後，只此一詩追古耶？次四言詩，以分章者為正體，以不分章者為變體。次楚辭，分古賦之祖、文賦之祖、摹擬楚辭三例。次賦，分古賦、俳賦、文賦、律賦四例，又有正體而間出於俳，變體流於文賦之漸二變例。次樂府，全竊郭茂倩書而稍益以《宋史•樂志》，其不選者亦附存其目。次詩，取《文選》門類稍增之，所錄止於晚唐，宋以後無一字。次詔誥諸文，皆分古體、俗體二例。次為書表諸表，則古體之外添唐體、宋體。碑則正體、變體之外又增一別體。甚至墓誌以銘之字數分體。其餘亦莫不忽分忽合，忽彼忽此。或標類於題前，或標類於題下，千條萬緒，無複體例可求。所謂治絲而棼者歟？
明內鄉李氏二世六人之詩也。凡李宗《木杏山集》八卷，李蓘《太史集》六卷，李蔭《比部集》九卷，李雲鵠《侍禦集》四卷，李雲《雁白羽集》二卷，李雲《鴻秋羽集》五卷。中惟李蓘最知名。其詩源出何景明，故諸李之詩，太抵安雅有法度，而頗乏深警之思，則才分之不逮也。
明袁《禾倉》撰。《禾倉》字玉田，懷遠人。官泰安州知州。是編采泰山碑銘詩文匯為一帙，皆嘉靖乙卯以後之作。
明李時漸編。時漸字伯鴻，號磐石，壽光人。嘉靖丙辰進士，官至陝西按察司副使。是編乃其守台州時與郡人王允東、陳公綸、黃承忠等採訪台州一郡往哲遺文，分類選錄。自唐迄明嘉靖，凡二百九十六人。得文十六卷，賦詩七卷。卷首所列姓氏，有正編、有續編，而集中則合為一。不知前何以分，後又何以合也。
明勞堪編。堪字道亭，江西德化人。嘉靖丙辰進士，官至副都御史。此書雜採金石文字以及詩詞雜文，不分體制，亦不敘時代。又多刪節原文，餖飣割裂。其中紕繆，不可殫數。如王羲之《月儀帖》乃索靖之語；劉禹錫「春江一曲柳千條」詩以為本集不載，乃元稹之詩，刪八句為四句；又載裴度《題岳廟石闕》詩，乃司空圖作，載在本集；又《古黃姑歌》二句，乃梁武帝《東飛伯勞歌》；又《青史子》一篇，不知為賈誼《新書》所載；晉無名氏《三言詩》，不知為傅玄作；漢《鑒銘煉形神冶》一篇，不知為《太平廣記》所載，唐人作。他如《左傳•衛靈公石槨銘》，聲伯《夢涉洹水歌》，《禮記•伊耆氏蠟詞》，皆載於經。蕭子顯《齊書•郡國志贊》，亦見正史。皆曰遺珠，尤疏舛矣。
明淩迪知編。迪知有《左國腴詞》，已著錄。此集錄有明一代書牘，意取博收，而冗雜特甚。
明查志隆編。志隆有《山東鹽法志》，已著錄。是書僅從《宋文鑒》諸書摘錄成編，未能賅備。別裁亦未能精審。
明陳有守、汪淮、李敏同編。有守字達甫，淮字禹乂，敏字功甫，皆休寧人。是編創始嘉靖丁巳，成於己未，共得作者一百四十六人，計詩七百五十四首。皆斷自明初，而有守等三人之詩亦附於末。
明俞允文編。允文有《俞仲蔚集》，已著錄。宋嘉定中，龔昱嘗輯《崑山雜詠》三卷，續集一卷。開禧中，知嘉定縣事徐挺之曾刊之縣齋。至明王綸，又集近代詩歌百篇，附益其後，已非舊本。允文複溯晉、唐以來得數百篇，增為二十八卷。仍因舊名而別分十六類。然三人所選，混而為一，非惟龔本之初集、續集不可複考。即孰為龔選，孰為王選，孰為允文所增，亦未可複辨。二家之書遂亡。體例殊為未善也。
明俞允文編。是編為嘉靖辛酉顧從義、姚昭、董宜陽、馮遷、朱察卿、姚遇、姚遂、沈明臣八人同游荊溪所作，允文為合而刊之。從義字汝和，上海人。昭字知晦，宜陽字子元，遷字子喬，察卿字邦憲，遂字以良，遇字以奇，皆從義之裏人。明臣有《通州志》，已著錄。
明鄭履淳編，其子心材續成之。履淳有《鄭端簡年譜》，心材有《鄭京兆集》，均已著錄。是編乃履淳以其父刑部尚書曉所喜讀古人詩文近於閑適曠達者，匯次成集，分體排纂。凡詩十一卷，文僅四卷，亦摘錄史傳為多。每篇之首皆不題作者姓名，殊無體例。始刊於隆慶己巳，尚多闕略。至萬曆乙酉，心材始補輯為此本。其曰《衡門集》者，言其非台閣之書，不為世俗所好也。
明嘉靖壬戌，閩人祝時泰遊於杭州，與其友結詩社西湖上，凡會吟者八：曰紫陽社、曰湖心社、曰玉岑社、曰飛來社、曰月岩社、曰南屏社、曰紫雲社、曰洞霄社。時泰與光州知州仁和高應冕、承天府知府錢塘方九敘、江西副使錢塘童漢臣、諸生徽州王寅、仁和劉子伯、布衣仁和沈仕等分主之，以所作唱和詩集為此編。分春社、秋社二目，明之季年，講學者聚徒，朋黨分而門戶立；吟詩者結社，聲氣盛而文章衰。當其中葉，兆已先見矣。
舊本題明歸有光編。有光有《易經淵旨》，已著錄。是書前有舊序，稱原無書名，有光登第後授其同年南海知縣詹仰庇，仰庇以授其友黃鳴岐，鳴岐校而刻之，為題此名。然此實鈔本，非其原刻。凡分六十六則，由《左傳》以下迄於明，錄文百十八篇。每則每篇皆有評說，而以總論看文字法冠於卷端。間雜以駢體。如《北山移文》、《歸去來兮辭》之類。蓋鄉塾教授之本，殊不類有光之所為。考舊本《震川集》末有其族孫泓跋語，稱有光選韓柳文有刻本，為俗人攙改，非復原書。又王懋竑《白田雜著》有跋《歸震川史記》一篇，稱所見武陵胡氏、桐城張氏諸本迥乎不同。且稱有光文集為其後人刪改，至見夢於坊人翁某。況此點次本子獨存其家，豈無所增損改易云云。是有光手定之書，尚且全非其舊。則此晚出選本不足為信，更不待深詰矣。
明馮子京撰。子京字南台，錢塘人。嘉靖乙丑進士，官至湖廣按察使。桃花源在湖南常德府桃源縣，即陶潛所記者也。宋淳熙間，趙彥琇、張櫟曾修《桃花源集》一卷，見晁公武《讀書志》。隆慶中，子京取舊集補其闕逸，更為銓次，又增以元人、明人之作。
明劉思溫撰。思溫，渾源人。嘉靖中官登封縣知縣。少林寺在嵩山之麓，相傳為達摩面壁之所。是編上卷為詩，下卷為記。所錄下迄於明，上及唐代而止。顧炎武《日知錄》曰，少林寺有唐太宗為秦王時賜寺僧教。其詞曰：「王世充叨竊非據，敢違天常。法師等並能深悟機變，早識妙因，擒彼凶孽，廓茲淨土。聞以欣尚，不可思議。今東都危急，旦夕殄除，並宜勉終茂功，以垂令範」云云。此錄佚而不載，則掛漏者多矣。
明徐楚編，李高續輯。楚號青溪，淳安人。官至四川布政司參政。高字抑中，雲南人，官至嚴州府通判，青溪在浙之淳安縣，即所謂新安江也。楚生於其地，因采前人題詠，編為一集，成於嘉靖丙寅。後高官於其地，又增廣之。成於崇禎乙亥。
明陳暹編。暹爵裏未詳。五先生者，孫蕡、王佐、黃哲、李德、趙介也。五人之中，孫、王、黃、李皆仕宦，趙則隱居不出，所謂《臨清集》者，亦不傳。嘉靖丁巳，無錫談愷刻五先生詩，僅得孫、王、黃、李四家，以汪廣洋嘗為廣東行省參政，因合而刻之，以足五人之數。朱彝尊《詩話》雲：「伯貞集雖不傳，然名在五先生之列。刊詩者去伯貞而冠汪忠勤於卷首，可為失笑。」即指談刻也。此本乃嘉靖乙丑陳暹重訂，謂得舊本《趙臨清集》，命工刻之，以補五先生之闕。而以汪右丞詩別自為集，於是五先生之詩始複其舊。五人集前各有小傳，爵裏行事略具。惟《孫蕡傳》雲：「洪武二十二年，以事謫戍遼東。時梅思祖節鎮三韓，迎置家塾。是年竟以黨禍見殺。」考《明史•文苑傳》，蕡坐累戍遼東。已大治藍玉黨，蕡嘗為玉題畫，遂論死。而梅思祖本傳，十五年與平章潘元明同守雲南，是年卒，安得有二十二年鎮遼東之事？暹蓋據黃佐《廣州人物傳》所載，未及詳考耳。
明熊逵編。逵，清江人。是編選錄孫偉、敖英二人之詩。偉字朝望，號鷺沙，弘治壬辰進士，官至鶴慶府知府。其詩曰《鷺沙集》。英有《慎言集訓》，已著錄。其詩曰《心遠稿》。二人皆與逵同鄉裏，逵因刪錄其集，各為二卷，並為之評點。然去取不甚允愜，且往往濫載壽詩。殆以桑梓之故，因詩以存其人。又書成於嘉靖丁巳。是時嚴嵩已敗矣，而偉集開卷即錄《送嵩北上詩》六首，亦可以不必也。
明張之象編。之象有《太史史例》，已著錄。是編以世所傳《彤管集》篇帙未備，更為輯補。自周迄元凡詩歌、銘頌、辭賦、贊誄六百五十四首，璿璣圖一篇，序誡、書記、奏疏、表三十三首。采掇頗富，而訛舛亦複不少。
明張之象編。是集取唐君臣唱酬之作二千餘篇，分部五十有三，以類編次，自武德訖於開元。以天寶而後，風格漸卑，故不與焉。其論似高而無當。蓋是時七子之派方熾，故遵其詩必盛唐之說也。且賦雖古詩之流，而自漢以來，體裁久別，雜入《喜雨諸賦》，亦為例不純。
明張之象編。初，宋趙孟堅有《分類唐詩》，佚闕不完，世無刊本。之象因複有此作，凡分三十六部，以類隸詩。意取博收，不復簡擇，故不免失之冗濫。蓋類書流也。然《文選》及《文苑英華》本有分類之例，故與所作《古詩類苑》仍併入總集。是集未刊之先，其稿為浙江卓明卿所得，割取初、盛唐詩刊之，遂掩為己有。華亭王徹重為辨正釐定，乃複之象之舊。故世有二本，然今皆知為之象書也。
明張之象編。是編前有黃體仁序，稱之象此書與《唐詩類苑》均家貧不能刊，以授其同裏俞顯卿。顯卿亦未刊而卒。萬曆庚子，吳門曹氏始為刊其唐詩。至壬寅，顯卿之弟顯謨乃與之象婿王熲、陳甲校刊之。是其刻在唐詩後。其凡例有雲：「是編首自上古，下迄陳、隋，一枝片玉，搜括無遺，有唐一代之作，別有《類苑》，茲不重錄。」是其編纂亦在唐詩後也。其書以馮惟訥《詩紀》為稿本，較唐詩易於為力。漢以後箴銘頌贊馮本不錄，之象增之。然文章各有體裁，著述各有斷限。馮本所收《封禪文》之類，馮舒作《詩紀》匡謬已深駁之。正宜盡從刊削，而複捃摭續貂，殊不免傷於嗜博。又割裂分隸，門目冗瑣。如全書既以古詩為名，而第七十七卷人部又立古詩一門，是何體例乎？其凡例至稱道家歌詩出《列仙傳》、《真誥》等書云云，真誥歌詩誠不一而足，《列仙傳》七十二人未有一人載詩也。足見其隨意剽掇，不盡考古書矣。
明錢筠、錢籂同編。筠字飛卿，籂字章卿，紹興人。是集錄錢氏一家之詩，自吳越武肅王鏐至明諸生淮，凡六十二人，一百三十一首。初，吳越文穆王元瓘有《錦樓集》，忠懿王俶有《政本集》，俶子惟演因采鏐及元瓘、宏佐、倧、俶五王之詩合為一編，名曰《傳芳集》。後族子仙芝複益以群從所作，纂為五卷，目曰後集，宋綬為之序。明嘉靖中，筠等又為搜輯增益，鋟之於木，仍以宋綬序冠於前。然序稱惟演所得五王格律長言共四十五首，而此編所載僅九首，又卷數亦與後集不合。蓋散佚之餘，重為裒輯，雖尚沿其名，已非原本之舊矣。
明王化醇撰。化醇字和甫，別號應峰，無錫人。嘉靖中國子監生。《百花鼓吹》皆雜采唐人詠花之詩，凡三十八種。《梅花鼓吹》則惟采宋、元及明人之詩，以唐人詠梅之作已載入《百花鼓吹》故也。其書採摭頗博，而傳寫不免訛誤。如陸凱《寄梅》一詩，訛凱為開，又溷入唐人詩中，列柳宗元後。殊未詳校也。
明沈一貫編。一貫有《易學》，已著錄。一貫曾以吏部侍郎加太子賓客假歸，複特起教習庶起士，因檢列朝館課諸作自詔疏以迄詩賦，分類選錄，名曰「增定館課」。就正於大學士王錫爵，遂以經世宏辭題其端，且為序而刊行之。其中搜采極富，而所收多課試之作，不足以盡一代之文獻。王守仁、李夢陽、楊繼盛等皆未官翰林，而並錄其章疏數十篇，亦為自亂其例也。
明沈明臣、沈一貫、餘寅唱和之詩也。明臣有《通州志》，寅有同姓名錄，皆已著錄。是編乃嘉靖丙寅三人結伴於錢塘，北遊至揚州，積途中題詠得詩五十首，因合刻之。考一貫登隆慶戊辰進士，寅登萬曆庚辰進士，時皆未第，故與明臣同遊也。後有揚州卞蓑跋，一貫亦有卞長卿《園燕集》詩一首。長卿殆即蓑字歟？
明趙志皋編。志皋有《內閣奏疏稿》，已著錄。靈洞山在蘭溪東南十五裏，為金華山分支。有棲真寺，久廢。萬曆初，志皋自嶺南謫所歸，買得其地，建秘書樓、三山齋、六虛堂諸勝，又標為十二景。一時賓客競相題詠。既志皋起為南京吏部侍郎，乃裒而刻之。
△《滑耀編》（無卷數，浙江巡撫采進本）
明賈三近編。三近字德修，嶧縣人。隆慶戊辰進士，官至兵部侍郎。事蹟具《明史》本傳。是書皆採錄寓言，如送窮、乞巧、責龜、冊虎之類，悉為收載。其曰滑耀者，取莊子「滑疑之耀，聖人所圖」語也。前有寧鳩子序，寧鳩子即三近之寓名。各篇之後，間附評語。其《送窮文》篇末謂「窮鬼本出有窮氏，嘗從孔子游陳、蔡間，既而歸魯，舍於顏回、原憲家」云云。以聖賢供筆墨之遊戲，亦佻薄甚矣。
明吳琯編。琯，漳浦人。隆慶辛未進士。嘗校刊馮惟訥《古詩紀》，因准其例輯此書。甫成初唐、盛唐詩，即先刊行。故止一百七十卷，非完書也。其始事者為黃清甫，同時纂輯者為陸弼、謝陛、俞體初、俞策諸人，具見於序例。而卷首題滁陽方一元彙編，未喻其故。大抵雜出眾手，非一家之書矣。
明梅淳撰。淳，當塗人。隆慶辛未進士。初，元釋天鏡嘗輯錄岳陽樓石刻諸詩，其本久佚。嘉靖中，有取岳陽題詠與洞庭分為二集者，蕪雜無次。淳因合洞庭君山、岳陽諸作，都為一編，共十五部。又雜著一部，即外紀之類。亦冗碎不足採錄也。
明田藝蘅編。藝蘅有《大明同文集》，已著錄。是書採錄閨閣之詩，上起古初，下迄明代。拾遺二卷，則皆宋以前人也。採摭頗富，而考證太疏。如《皇娥歌》出《拾遺記》，本王嘉偽託，乃不能辨別，複妄增嫘祖字。蘇伯玉妻本晉人，故《玉台新詠》列傅元之後。乃承《詩紀》之誤，以為漢詩。王宋詩本魏文帝擬作，詳載《藝文類聚》。而承《玉台新詠》誤本，竟署宋名。《吳興妖神贈謝覽》詩，見《太平御覽》。亦承《詩紀》之誤，作《吳興伎童》。甚至拾遺之首冠以南齊蘇小小詞，其詞乃《減字木蘭花》，尤為可異。藝蘅未必至此，毋乃書肆所託名耶？
明周履靖編，姚士粦刪定。履靖所輯《夷門廣牘》，士粦所輯《陸氏易解》，均已著錄。履靖在隆、萬間號為隱士，而聲氣頗廣，凡有著作，必請勝流為之題詠序跋。積久漸多，因集為此帙，並往來書牘附之。凡十一體、一百六十餘篇。蓋明季山人例以標榜相尚也。
明顧起綸編。起綸有《句漏集》，已著錄。是編選明諸家之詩，上起洪武，下迄隆慶。首列品目一卷。仿鍾嶸《詩品》、殷璠《河嶽英靈集》、高仲武《中興間氣集》例。但《詩品》不載詩，此則載詩。《英靈》、《間氣》二集分列諸家姓名下，此則總冠卷首耳。所錄詩篇，採摭頗富。然起綸當嘉、隆之際，太倉、曆下聲價方高，故惟奉《藝苑卮言》為圭臬。持論似乎精詣，而錄詩多雜庸音。又聲氣交通，轉相標榜。其入品者洪武至正德僅七十九人，嘉、隆兩朝乃至五十二人，而附見名姓者尚不在其數。大抵與起綸攀援唱和，有瓜葛者居多。卷末附書牘二十篇，皆答徵詩謝入選者，其大略可睹矣。
明姚淛及其子之裔所編。淛，江寧人。李維楨作其《海月樓集》序，稱為金陵典客，蓋以質庫為業者也。有別墅在秦淮之東，曰「市隱園」。頗有林麓之勝，標為十有八景，招邀一時知名之士為之記序題詠。隨得隨刊，故不分卷帙。但以初紀、二紀別之。案劉元卿《應諧錄》，載上元姚三老貲甲閭右，嘗買別墅，其中有池亭假山，皆太湖怪石。有狂客王大癡，詢知姚謀之久，其主以無可奈何而賤售。因諷以當效刻石平泉，垂戒子孫，異時無可奈何，不宜賤售。其裏貫與淛相同，未知即謂此園否。果即此園，則此集亦不足尚也。
