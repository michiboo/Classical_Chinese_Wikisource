
卷一百七十三 集部二十六
《四庫全書總目提要》紀昀等
△《聖祖仁皇帝禦制文集》•一百七十六卷
謹案聖祖仁皇帝禦制詩文，篇章繁富，前後共分四集，以次成編。自康熙二十二年癸亥以前為《初集》。於時方戡定九嬰，削平三櫱，而念勤訪落，化著觀文。運籌決勝之餘，寓志藝林，所存尚四十卷。自康熙三十六年丁丑以前為《二集》。於時靈台偃伯，九譯旅來，保泰持盈，勵精宵旰，萬幾餘暇，矢詠卷阿。十四年中，複積盈五十卷。自康熙五十年辛卯以前為《三集》。於時四瀛不波，五緯鹹若，歡心普洽，佑命重申，堯衢時遊，舜歌庸作。珥筆而錄奎章者，十四年中又積盈五十卷。皆大學士張英等所恭編也。至五十一年壬辰以後，六十一年壬寅以前，承平熙皞，棟牖松雲，壽考康寧，愈遊心於翰墨。而八伯徵歌之日，正百年服教之初。我世宗憲皇帝嗣踐皇圖，始命和碩莊親王允祿編為《四集》三十六卷。通一百七十六卷，合為一編。迄今流布鴻都，尊藏冊府。萬方傳誦，藉以仰窺聖學之萬一。至於乾規坤矩，不可測以方圓；月采日華，不可圖以藻繪。非惟仰鑽所莫罄，抑亦歌頌所難名。惟有迴圈雒誦，尊若六經而已，莫能更贊一詞也。別有《禦制詩集》二十八卷，乃高士奇等所校刊。恭檢篇目，皆已編入《文集》，次第亦無所更易。故今未敢複繕，惟附著分合之緣起，俾來茲有考焉。
△《世宗憲皇帝禦制文集》•三十卷
謹案《世宗憲皇帝禦制文集》凡文二十卷、詩十卷。文分十三體。詩則前七卷曰《雍邸集》，皆康熙壬寅以前作；後三卷曰《四宜堂集》，則禦極以後作也。欽惟世宗憲皇帝神資天授，聖孝性成。當聖祖仁皇帝時，景命先歸，九齡預與，承眷顧者獨深。故問視宮闈，殆無虛日。而晨昏餘暇，複覃精圖籍，研悅文章，汲古之勤，為儒生之所不及。迨乎握符合契，應運龍飛，宵旰勵精，心營四海。紫宮之所規畫，黼座之所諮詢者，天下臣庶，雖不能一一悉窺。至於硃批諭旨至三百六十卷，上諭內閣至一百五十九卷，上諭八旗及上諭旗務議覆、諭行旗務議奏至四十八卷，則剞劂梨棗，共見共聞。仰計十三年中，固無日不親禦丹毫，疇咨庶政。而寄情翰墨，遂炳然與典誥雅頌輝映後先。蓋體協健行，心懷無逸，精明強固之氣，舉措萬化而有餘。故旁涉詞章，尤足以陶鑄百氏，如元化運轉，時行物生，而二曜、五緯、三垣列縮，自然成在天之文也，豈非攝提、合雒以來，超軼三五之至聖哉。
△《禦制樂善堂文集定本》•三十卷
乾隆二十三年，協辦大學士戶部尚書蔣溥等奉敕重編。欽惟我皇上聖聰夙擅，道岸先登，學海詞源，苞涵富有，昔當睿養，即擅生知。雍正庚戌之秋，嘗訂《樂善堂文鈔》十四卷。乾隆丁巳，取《文鈔》所載存十之三，益以雍正乙卯以前續著十之七，匯為《樂善堂文集》，頒示海內。詞林藝圃，弦誦相聞。至是，以初刻卷帙稍繁，複指授溥等，校閱刪定，並省去制義一卷，定為此本。伏考今之制義，即宋之經義也，劉安節等皆載入《別集》。呂祖謙選《宋文鑒》，亦載入《總集》。初刻兼錄製義，蓋沿古例，而我皇上區分體裁，昭垂矩矱，俾共知古文、時文之分。睿鑒精深，逾安節、祖謙等之所見不啻萬倍。又考周必大所較《歐陽修集》，多至一百五十三卷，而修自定《居士集》原本乃止五十卷。《文獻通考》引葉適之言，稱其每篇閱至數十過，有累日去取未決者。所撰《集古錄跋尾》，集本視真跡亦多所追改。我皇上奎章藻耀，籠括古今，逾修亦何啻萬倍，而釐定舊制，必審必精，聖意之謹嚴乃與修相近。天懷沖挹，尤亙古之所無矣。《易》曰「日新之謂盛德」，又曰「日進無疆」。臣等伏讀斯編，仰見謙抑之淵衷，信聖壽彌高，而聖學彌進，良有由也。
△《禦制文初集》•三十卷、《二集》•四十四卷
謹案《禦制文初集》三十卷，凡五百七十餘篇，為十九門。《二集》四十四卷，凡四百一十餘篇，為二十三門。門各以歲月為次。皆萬幾餘暇，親禦丹素所成。其誥敕碑記之屬，詞臣恭擬代言者不與焉。伏考三古以來，帝王著作散見諸子百家者，大抵有韻之語為多，如黃帝《巾機銘》，唐堯《神人暢》，虞舜《南風詩》、《卿雲歌》，禹《玉牒詞》，湯《鑄鼎繇》以及武王《丹書之戒》，成王《紫庭之操》。古籍所傳，不可縷舉，皆詩之類也。其以文傳者則殊不多見。《呂覽》記神農之教，《鬻子》記顓頊以下修政之語（案諸語今本《鬻子》不載，見賈誼《新書》所引），或出追記，或出依託，未必親所撰錄也。兩漢以後，諸帝王惟梁武帝有詩賦集，又有文集，其餘亦無有專以文傳者。然武帝文集不過十卷，未為甚富。且六朝輕豔之詞，亦未能闡聖賢之奧，媲典謨之體也。惟我皇上心契道源，學蒐文海，題詠繁富，亙古所無。而古體散文亦迥超藝苑。凡闡明義理之作，多濂、洛、關、閩所未窺；考證辨訂之篇，多馬、鄭、孔、賈所未及。明政體之得失，則義深乎訓誥；示世教之勸懲，則理准乎《春秋》。至於體裁盡善，華實酌中，則賈、董、崔、蔡以還，韓、柳、歐、曾以上，號為作者，無不包羅，豈特列朝帝王之所無。臣等上下千年，編摩四庫，所謂詞壇巨擘者，屈指而計，亦孰能希聖制之萬一哉。
△《禦制詩初集》•四十八卷、《二集》•一百卷、《三集》•一百十二卷、《四集》•一百十二卷
謹案《禦制詩集》三百七十二卷，皆合古今體詩編年為次。已刻者凡四集。
自乾隆元年丙辰至乾隆十二年丁卯，計詩四千一百五十餘首，編為《初集》四十四卷、《目錄》四卷；自乾隆十三年戊辰至乾隆二十四年己卯，計詩八千四百七十餘首，編為《二集》九十四卷、《目錄》六卷，並大學士蔣溥所校刊。自乾隆二十五年庚辰至乾隆三十六年辛卯，計詩一萬一千六百二十餘首，編為《三集》一百卷、《目錄》十二卷，則大學士于敏中所校刊。自乾隆三十七年壬辰至乾隆四十八年癸卯，計詩九千七百餘首，編為《四集》一百卷、《目錄》十二卷，則協辦大學士尚書梁國治、侍郎董誥所校刊也。統合三萬三千九百五十餘首。甲辰以後，未剞劂宣佈者尚不知其數焉。自今以往，億萬斯年，更不知其數焉。自古吟詠之富，未有過於我皇上者。蓋自撫臨六幕，宰製萬幾，勤民蒞政之餘，紫殿凝神，別無嗜好，惟以觀書乙夜，悅性怡情。是以聖學通微，睿思契妙，天機所到，造化生心。如雲霞之麗天，變化不窮，而形容意態，無一相複；如江河之紀地，流行不息，而波瀾湍折，無一相同；如二氣之育物，生化不已，而耳目口鼻無一相類。故從心所欲，動合自然。染翰擘箋，頃刻輒數十首。侍臣授簡，吮墨沉思，前韻未賡，新題已作，丹毫宣示，日以為常。四十八年之中，卷帙如是之浩博，職是故也。若夫有舉必書，可以注起居；隨事寓教，可以觀政事。聖人之德、聖人之功與聖人之心，無不可伏讀而見之，尤獨探尼山刪定之旨，非雕章繪句者所知矣。考帝王有集始於漢武帝，然止二卷。魏晉至唐禦撰詩文惟唐高宗《大帝集》多至八十六卷。今所存者亦大抵皆纂組之詞，其於聖制，固猶培塿之望華嵩。至王應麟《玉海》載《宋太宗禦集》三百卷、《真宗禦集》亦三百卷、《仁宗禦集》一百卷。觀其《目錄》，皆湊合雜纂書籍，以充卷帙，其數既已不確。又惟《真宗集》稱鏤版，然宋人書目皆不著錄，是未宣佈也。太宗、仁宗集則並藏於禁中，不以示人。宋人詩話、說部所稱述者，太宗詩僅傳二首，真宗詩僅傳七首，仁宗僅傳二首，亦不甚工。豈如禦制諸集開雕摹印，昭布寰瀛，文采煥於星漢，苞涵富於山海，為有目所共睹也哉。
國朝吳偉業撰。偉業有《綏寇紀略》，已著錄。此集凡詩十八卷、詩餘二卷、文二十卷。其少作大抵才華豔發，吐納風流，有藻思綺合、清麗芊眠之致。及乎遭逢喪亂，閱歷興亡，激楚蒼涼，風骨彌為遒上。暮年蕭瑟，論者以庾信方之。其中歌行一體，尤所擅長。格律本乎四傑，而情韻為深；敍述類乎香山，而風華為勝。韻協宮商，感均頑豔，一時尤稱絕調。其流播詞林，仰邀睿賞，非偶然也。至於以其餘技度曲倚聲，亦複接跡屯田，嗣音淮海。王士禎詩稱「白髮填詞吳祭酒」，亦非虛美。惟古文每參以儷偶，既異齊、梁，又非唐、宋，殊乖正格。黃宗羲嘗稱《梅村集》中《張南垣》、《柳敬亭》二傳，張言其藝而合於道，柳言其參甯南軍事，比之魯仲連之排難解紛。此等處皆失輕重，為倒卻文章家架子。其糾彈頗當。蓋詞人之作散文，猶道學之作韻語，雖強為學步，本質終存也。然少陵詩冠千古，而無韻之文率不可讀。人各有能有不能，固不必一一求全矣。
國朝湯斌撰。斌有《洛學編》，已著錄。斌在國初，與陸隴其俱號醇儒。隴其之學，篤守程、朱，其攻擊陸、王，不遺餘力。斌之學源出容城孫奇逢，其根柢在姚江，而能持新安、金谿之平。大旨主於刻勵實行，以講求實用，無王學杳冥放蕩之弊。故二人異趣而同歸。今集中所載語錄，可以見其所得力。又斌雖平生講學，而康熙己未召試，實以詞科入翰林。故集中詩賦雜文，亦皆彬彬典雅，無村塾鄙俚之氣。至其奏議諸篇，規畫周密，條析詳明，尤昭昭在人耳目者矣。蓋其著述之富雖不及陸隴其，而有體有用，則斌尤通達於治體雲。
國朝魏裔介撰。裔介有《孝經注義》。已著錄。是編奏疏三卷，序六卷，書牘二卷，傳志二卷，祭文、論二卷，雜著二卷，樂府、古今體詩三卷，附《年譜》一卷。其平生著述，刻於江南者，有《兼濟堂集》十四卷；刻於荊南者，有《兼濟堂集》二十四卷；刻於京師者，有《文選二集》上、下二編，《昆林小品》上、下二編，《昆林外集》一編，《奏疏尺牘存餘》七卷。其刻於林下者，有《文選》十卷，《嶼舫近草》五卷、《詩集》七卷、《樗林三筆》五卷。此集乃詹明章裒輯諸本，簡汰繁冗，合刊為一編者也。裔介立朝，頗著風節。其所陳奏，多關國家大體。詩文醇雅，亦不失為儒者之言。雖不以詞章名一世，而以介於國初作者之間，固無忝焉。
國朝施閏章撰。閏章有《矩齋雜記》，已著錄。王士禎選《感舊》、《山木》二集，所錄閏章詩最多，又取其五言近體八十二聯，為摘句圖，見所撰《池北偶談》中。閏章嘗語士禎門人洪昇曰：「爾師詩如華嚴樓閣，彈指即見。吾詩如作室者，瓴甓木石，一一就平地築起。」士禎亦記於《居易錄》。平心而論，士禎詩自然高妙，固非閏章所及，而末學沿其餘波，多成虛響。以講學譬之，王所造如陸，施所造如朱。陸天分獨高，自能超悟，非拘守繩墨者所及；朱則篤實操修，由積學而漸進。然陸學惟陸能為之，楊簡以下，一傳而為禪矣。朱學數傳以後，尚有典型。則虛悟、實修之別也。閏章所論，或亦微有所諷，寓規於頌歟。其《蠖齋詩話》有曰：「山谷言近世少年，不肯深治經史，徒取給於詩，故致遠則泥。此最為詩人針砭。詩如其人，不可不慎。浮華者浪子，叫號者粗人。窘瘠者淺，癡肥者俗。風雲月露，鋪張滿眼，識者見之，直一葉空紙耳。故曰君子以言有物。」觀其持論，其宗旨可見矣。古文亦摹仿歐、曾，不失矩度。然視其詩品，則少亞。魏禧為作集序，乃置其詩而盛許其文，非篤論也。《外集》二卷，一為《硯林拾遺》，乃奉使廣東時記所見端溪石品；一為《試院冰淵》，則歷年典試序文及條約。今附存之。又有《別集》四卷，其二卷為《蠖齋詩話》，二卷為《矩齋雜記》。《詩話》別擇未精，瑕瑜參半。《雜記》頗涉神怪，尤為小說家言。今析出別存其目，茲不具錄焉。
國朝範承謨撰。承謨字覲公，號螺山，鑲黃旗漢軍，大學士文程子也。初充侍衛。順治辛卯詔八旗子弟均得應試，遂以是科中式舉人。次年壬辰成進士。改庶起士，授弘文院編修。官至浙閩總督。康熙壬子，逆藩耿精忠叛，承謨抗節死，賜諡忠貞。所作《畫壁詩》，石門吳震方嘗刻之《說鈴》中，為世傳誦。是編乃其全集，為清苑劉可書所編。首諭祭文、禦制碑文、禦題祠額，附以《家傳》及《祠堂記》，共為一卷。次《撫浙奏議》一卷，次《督閩奏議》一卷，次《吾廬存稿》一卷，次《百苦吟》一卷，次《畫壁遺稿》一卷，次雜著一卷，次附錄題跋哀輓詩文三卷。康熙五十七年，其子時崇以《畫壁遺稿》進呈，聖祖仁皇帝親制序文，褒揚忠烈。宸章下賁，光逮幽泉。今謹敬錄冠集端，用示我國家扶植綱常，風勵臣節之至意。至承謨所上奏議，大都明白敷暢，多有關國計之言。詩文直抒胸臆，慷慨激昂，嚼齦裂眥之狀，至今猶可以想見。文以人重，承謨之謂矣。
國朝吳綺撰。綺有《嶺南風物記》，已著錄。王方岐作《綺小傳》，稱所著有《亭皋集》、《藝香詞》、《林蕙堂文集》諸編。綺沒之後，其子壽潛蒐訪遺稿，合而編之。此本一卷至十二卷為四六，即所謂《林蕙堂集》也；十三卷至二十二卷為詩，即所謂《亭皋集》也；二十三卷至二十五卷為詩餘，即所謂《藝香詞》也；二十六卷則以所作南曲附焉，國初以四六名者，推綺及宜興陳維崧二人，均原出徐、庾。維崧氾濫於初唐四傑，以雄博見長；綺則出入於《樊南》諸集，以秀逸擅勝。章藻功與友人論四六書曰：「吳園次班香宋豔，接僅短兵；陳其年陸海潘江，末猶強弩。」其論頗公。然異曲同工，未易定其甲乙。其詩才華富豔，瓣香在玉溪、樊川之間。詩餘亦頗擅名，有「紅豆詞人」之號。以所作有「把酒囑東風，種出雙紅豆」句也。所作院本，如《嘯秋風》、《繡平原》之類，當時多被管弦。以各有別本單行，故僅以散曲九闋綴之集末。統而觀之，鴻篇鉅制，固未足抗跡古人，而跌宕風流，亦可謂一時才士矣。
國朝王士禎撰。士禎有《古歡錄》，已著錄。其詩初刻有《落箋堂集》，皆少作也。又有《阮亭詩》及《過江》、《入吳》、《白門》前後諸集，後刪並為《漁洋前集》，而諸集皆佚。嗣有《漁洋續集》、《蠶尾集》、《續集》、《後集》、《南海集》、《雍益集》諸刻。是編又刪掇諸集，合為一帙，相傳士禎所手定。其子啟汧跋語稱，門人曹禾、盛符升仿任淵山谷《精華錄》之例，鈔為此錄者，蓋托詞也。士禎談詩，大抵源出嚴羽，以神韻為宗。其在揚州作《論詩》絕句三十首，前二十八首皆品藻古人，末二首為士禎自述。其一曰：「曾聽巴渝裏社詞，三閭哀怨此中遺。詩情合在空舲峽，冷雁哀猿和竹枝。」平生大指，具在是矣。當康熙中，其聲望奔走天下。凡刊刻詩集，無不稱「漁洋山人評點」者，無不冠以漁洋山人序者。下至委巷小說，如《聊齋志異》之類，士禎偶批數語於行間，亦大書「王阮亭先生鑒定」一行，弁於卷首，刊諸梨棗以為榮。惟吳喬竊目為清秀李於鱗（見《談龍錄》）。汪琬亦戒人勿效其喜用僻事新字（見士禎自作《居易錄》）。而趙執信作《談龍錄》，排詆尤甚。平心而論，當我朝開國之初，人皆厭明代王、李之膚廓，鍾、譚之纖仄，於是談詩者競尚宋、元。既而宋詩質直，流為有韻之語錄；元詩縟豔，流為對句之小詞。於是士禎等以清新俊逸之才，范水模山，批風抹月，倡天下以「不著一字盡得風流」之說，天下遂翕然應之。然所稱者盛唐，而古體惟宗王、孟，上及於謝朓而止。較以《十九首》之驚心動魄，一字千金，則有天工人巧之分矣。近體多近錢、郎，上及乎李頎而止。律以杜甫之忠厚纏綿，沉鬱頓挫，則有浮聲切響之異矣。故國朝之有士禎，亦如宋有蘇軾、元有虞集、明有高啟，而尊之者必躋諸古人之上。激而反唇，異論遂漸生焉。此傳其說者之過，非士禎之過也。是錄具存，其造詣淺深，可以覆案。一切黨同伐異之見，置之不議可矣。
國朝汪琬撰。琬字苕文，號鈍翁，晚居堯峰，因以自號，長洲人。順治乙未進士。由戶部主事升刑部郎中。降補北城兵馬司指揮，再升戶部主事。康熙己未，召試博學鴻詞，授翰林院編修。初，琬自裒其文為《鈍翁類稿》六十二卷、《續稿》五十六卷。晚年又手自刪汰，定為此編。其門人侯官林佶為手寫而刊之。古文一脈，自明代膚濫於七子，纖佻於三袁，至啟、禎而極敝。國初風氣還淳，一時學者始複講唐、宋以來之矩矱。而琬與甯都魏禧、商邱侯方域稱為最工，宋犖嘗合刻其文以行世。然禧才雜縱橫，未歸於純粹。方域體兼華藻，稍涉於浮誇。惟琬學術既深，軌轍複正，其言大抵原本六經，與二家迥別。其氣體浩瀚，疏通暢達，頗近南宋諸家，蹊徑亦略不同。廬陵、南豐固未易言，要之接跡唐、歸，無愧色也。琬性狷急，動見人過，交遊罕善其終者。又好詆訶，見文章必摘其瑕纇，故恆不滿人，亦恆不滿於人。與王士禎為同年，後舉博學鴻詞時，乃與士禎相忤。其詩有「區區誓墓心，豈為一懷祖」句。以王述比士禎，士禎載之於《居易錄》中。又與閻若璩議禮相詬，若璩載之《潛邱劄記》中。皆為世口實。然從來勢相軋者必其力相敵。不相敵則弱者不敢，強者不屑，不至於互相排擊。否則必有先敗者，亦不能久相支拄。士禎詞章名一世，不與他人角，而所與角者惟趙執信及琬。若璩博洽亦名一世，不與他人角，而所與角者惟顧炎武及琬。則琬之文章學問，可略見矣。
國朝陳廷敬撰。廷敬字子端，號說岩，澤州人，順治戊戌進士，改庶起士，授檢討。本名敬，以是科有兩陳敬，因奉旨增「廷」字。官至大學士，諡文貞。嘗著《尊聞堂集》八十卷。晚年手定為此編，其門人林佶繕寫付雕。廷敬有午亭山村在陽城，因《水經注》載沁水逕午壁亭而名，因以名集。凡詩二十卷、雜著四卷、經解四卷、奏疏序記及各體文共二十卷、《杜律詩話》二卷。廷敬論詩宗杜甫，不為流連光景之詞，頗不與王士禎相合，而士禎甚奇其詩。所為古文，雖汪琬性好排詆，論文少所許可，亦甚重之。生平迴翔館閣，遭際昌期，出入禁闥幾四十年。值文運昌隆之日，從容載筆，典司文章。雖不似王士禎籠罩群才，廣於結納，而文章宿老，人望所歸，燕、許大手，海內無異詞焉。亦可謂和聲以鳴盛者矣。卷首有廷敬《自序》，謂於汪、王不苟雷同。然蹊逕雖殊，而分途並騖，實能各自成家。其不肯步趨二人者，乃所以能方駕二人歟。此固非依門傍戶，假借聲譽者所知也。
國朝葉方藹撰。方藹字子吉，號訒菴，崑山人，順治己亥進士，官翰林院學士，兼禮部侍郎，加禮部尚書銜，卒諡文敏。方藹釋褐後，即以文章受知世祖章皇帝。其《授學士述懷詩》所雲「敢道齊賢留異日，屢稱蘇軾是奇才」，記是事也。後複蒙聖祖仁皇帝召入內廷，矢音賡唱，歌詠昇平，故其詩格亦進而益上。未遇時嘗著有《觚齋集》，得第後棄不復存。此本皆在朝及告歸時所作，不分體，不編年，疑為方藹所自定。故篇什雖少，而一一皆其菁華。《王原祁序》稱「方藹詩宗蘇、陸，文宗眉山。生平服膺王士禎之詩、汪琬之文，實兼有二家之長」云云。今是稿不及雜文，而詩則諸體具備。雖未及士禎之秀骨天成，而和雅舂容，渢渢乎盛世之音，與士禎亦各擅其長焉。
國朝彭孫遹撰。孫遹字駿孫，自號羨門生，海鹽人，順治己亥進士，官中書舍人。康熙己未，舉博學鴻詞，召試擢第一，授編修。曆官吏部侍郎，兼翰林院學士。洪惟我聖祖仁皇帝武功耆定，六幕大同。黼黻昇平，右文稽古。旁求俊乂，肇舉制科。於時景運方隆，人文蔚起。懷才抱藝之士，雲蒸鱗集，咸詣金門。司校閱者雖有李霨、杜臻、葉方藹、馮溥四人，而甲乙次第，皆稟睿裁。如王士禎《池北偶談》所記、施閏章《省耕詩》中誤書「旗」字為「旂」字，詔降置次等一事。仰見睿鑒精詳，不遺纖芥。故得人之盛，今古罕儔。而孫遹遭際昌期，實冠是選。文章聲價，紙貴一時。今觀是集，才學富贍，詞采清華。館閣諸作，尤瑰瑋絕特。知其獨邀甄拔，領袖群才，不偶然也。孫遹所著《南氵往集》、《香奩倡和集》、《金粟詞》、《延露詞》，俱先有刊本，惟全集未刊。孫遹沒後五十年，至乾隆癸亥，其孫景曾始為開雕，並以舊刊《南氵往集》、《延露詞》附錄於後雲。
國朝朱彝尊撰。彝尊有《日下舊聞》，已著錄。此集凡賦一卷、詩二十二卷，皆編年為次。始於順治乙酉，迄於康熙己丑，凡六十五年之作。其紀年皆用《爾雅》歲陽歲陰之名，從古例也。詞七卷，曰《江湖載酒集》，曰《茶煙閣體物集》，曰《蕃錦集》。雜文五十卷，分二十六體。附錄《葉兒樂府》一卷，則所作小令也。彝尊未入翰林時，嘗編其行稿為《竹垞文類》。王士禎為作序，極稱其《永嘉詩》中《南亭》、《西射堂》、《孤嶼》、《瞿溪》諸篇。然是時僅規橅王、孟，未盡所長。至其中歲以還，則學問愈博，風骨愈壯，長篇險韻，出奇無窮。趙執信《談龍錄》論國朝之詩，以彝尊及王士禎為大家。謂王之才高，而學足以副之；朱之學博，而才足以運之。及論其失，則曰朱貪多，王愛好。亦公論也。惟暮年老筆縱橫，天真爛漫，惟意所造，頗乏翦裁。然晚景頹唐，杜陵不免，亦不能苛論彝尊矣。至所作古文，率皆淵雅。良由茹涵既富，故根柢盤深。其題跋諸作，訂訛辨異，本本元元，實跨黃伯思、樓鑰之上。蓋以詩而論，與王士禎分途各騖，未定孰先；以文而論，則《漁洋文略》固不免瞠乎後耳。惟原本有《風懷二百韻詩》及《靜志居琴趣長短句》，皆流宕豔冶，不止陶潛之《賦閒情》。夫綺語難除，詞人常態。然韓偓《香奩集》別有篇帙，不入《內翰集》中。良以文章各有體裁，編錄亦各有義例。溷而一之，則自穢其書。今並刊除，庶不乖風雅之正焉。
國朝于成龍撰。成龍有《於山奏牘》，已著錄。是集皆其曆仕所紀，曰《羅城書》，令羅城時稿也；曰《合州書》，知合州時稿也；曰《武昌書》，同知黃州署武昌府時稿也；曰《黃州書》，知黃州府時稿也；曰《八閩書》，歷任福建監司時稿也；曰《畿輔書》，巡撫直隸時稿也；曰《兩江書》，總督兩江時稿也。任監司以前，皆申詳、條議、劄檄、誡諭之作；任巡撫以後，始列奏疏。共七卷。其第八卷曰《吟詠書》，則其所作各體詩，並以文六首附於後。成龍以清節著名，而自起家令牧，至兩膺節鉞，安民戢盜諸政績，亦皆綽有成算。其經濟頗有足傳。今觀是書，其平生規畫，猶可見其本末也。
國朝朱鶴齡撰。鶴齡有《尚書埤傳》，已著錄。此集凡賦一卷、諸體詩五卷、雜著文九卷，末附《傳家質言十三則》。鶴齡始專力於詞賦，自顧炎武勖以本原之學，始研思經義，於漢、唐註疏皆能爬梳抉摘，獨出心裁。故所作文章，亦悉能典雅醇實，不蹈剽竊摹擬之習。其《邶鄘衛三國》、《禹貢三江》、《震澤》、《太湖》、《嶓塚》、《漢源》諸辨，多有裨於考證。嘗箋注杜甫、李商隱詩集。故所作韻語，頗出入二家之間，而寄興清遠，能不自掩其神韻。與錢謙益為同郡，初亦以其詞場宿老，頗與倡酬。既而見其首鼠兩端，居心反覆，薄其為人，遂與之絕。所作《元裕之集後》一篇，稱「裕之舉金進士，曆官左司員外郎。及金亡不仕，隱居秀容，詩文無一語指斥者。裕之於元，既足踐其土，口茹其毛，即無反詈之理。非獨免咎，亦誼當然。乃今之訕辭詆語，曾不少避，若欲掩其失身之事，以誑國人者，非徒誖也，其愚亦甚」云云。其言蓋隱指謙益輩而發，尤可謂能知大義者矣。
國朝嵇永仁撰。永仁字留山，別號抱犢山農，無錫人。康熙十三年耿精忠作亂，永仁在總督范承謨幕，同被拘系。承謨遇害，永仁亦死難。四十七年，追贈國子監助教。是集前三卷，曰《吉吉吟》，曰《百苦吟》，皆其陷獄時與承謨及同難諸人唱和詩；曰《和淚譜》，則為同難諸人所作小傳也。第四卷曰《葭秋集》、第五卷曰《竹林集》，乃其舊刻。第六卷附錄同難會稽王龍光、華亭沈天成二人之詩文。雍正中，其子曾筠編次付梓，並以誥敕及諭祭文等弁於卷首。永仁以諸生佐幕，尚未授官，而抗節殞身，義不從逆，可以愧劉秉政等於九泉。（案逆藩耿精忠叛時，劉秉政以巡撫降賊。）其所為詩文，皆縷述當時實事。獄中不得筆墨，以炭屑畫於四壁。閩人重其人品，錄而傳之，得存於世。今誦其詞，奕奕然猶有生氣。與承謨畫壁諸詩，同為忠臣孝子之言，爭光日月，不但以文章論矣。
國朝張英撰。英有《易經衷論》，已著錄。此乃其詩文全集，凡《存誠堂應制詩》四卷、《存誠堂詩集》二十五卷、《篤素堂詩集》七卷、《篤素堂文集》十卷。英遭際昌辰，仰蒙聖祖仁皇帝擢侍講幄，入直禁廷，簪筆雍容，極儒臣之榮遇。矢音賡唱，篇什最多。其間鼓吹昇平，黼黻廊廟，無不典雅和平。至於言情賦景之作，又多清微淡遠，抒寫性靈。台閣、山林二體，古難兼擅，英乃兼而有之。其散體諸文稱心而出，不事粉飾，雖未能直追古人，而原本經術，詞旨溫厚，亦無忝於作者焉。
國朝毛奇齡撰。奇齡著述之富，甲於近代。沒後其門人子侄編為《西河合集》，分《經集》、《史集》、《文集》、《雜著》四部，凡四百餘卷。其《史問》以奇齡有遺命，不付剞劂，語見《經問》第五卷「景泰帝」條下。餘亦不盡行於世。此本為康熙庚子其門人蔣樞所編，但分《經集》、《文集》二部。《經集》自《仲氏易》以下凡五十種，已別著錄。《文集》凡二百三十四卷，而《策問》一卷、《表》一卷、《集課記》一卷、《續哀江南賦》一卷、《擬廣博詞連珠詞》一卷，皆有錄無書。其中如《王文成傳》本二卷、《制科雜錄》一卷、《後觀石錄》一卷、《越語肯綮錄》一卷、《何禦史孝子祠主復位錄》一卷、《湘湖水利志》三卷、《蕭山縣誌刊誤》三卷、《杭志三詰三誤辨》一卷、《天問補注》一卷、《勝朝彤史拾遺記》六卷、《武宗外紀》一卷、《後鑒錄》七卷、《韻學要指》十一卷、《詩話》八卷、《詞話》二卷，外附《徐都講詩》一卷，本各自為書。今亦分載於各部。其當編於集部者，實文一百一十九卷、詩五十三卷、詞七卷，統計一百七十九卷。奇齡之文，縱橫博辨，傲睨一世，與其經說相表裏，不古不今，自成一格，不可以繩尺求之，然議論多所發明，亦不可廢。其詩又次於文，不免傷於猥雜，而要亦我用我法，不屑隨人步趨者，以餘事觀之可矣。
國朝陳維崧撰。程師恭注。維崧有《兩晉南北史集珍》，已著錄。國朝以四六名者，初有維崧及吳綺，次則章藻功《思綺堂集》亦頗見稱於世。然綺才地稍弱於維崧，藻功欲以新巧勝二家，又遁為別調。譬諸明代之詩，維崧導源於庾信，氣脈雄厚如李夢陽之學杜。綺追步於李商隱，風格雅秀，如何景明之近中唐。藻功刻意雕鐫，純為宋格，則三袁、鍾、譚之流亞。平心而論，要當以維崧為冠，徒以傳誦者太廣，摹擬者太眾，論者遂以膚廓為疑，如明代之詬北地，實則才力富健，風骨渾成，在諸家之中，獨不失六朝、四傑之舊格。要不能以撏撦玉溪，歸咎於三十六體也。師恭此注，成於康熙癸酉。王士禎《古夫於亭雜錄》曰：「昔人雲：『一人知己，可以不恨。』故友陽羨陳其年，諸生時老於場屋，小試亦多不利。己未博學鴻詞之舉，以詩賦入翰林。不數年病卒京師。及歿，而其鄉人蔣京少景祁刻其遺集，無隻字遺失。皖人程叔才師恭又注釋其四六文字，以行於世。此世人不能得之子孫者，而一以桑梓後進，一以平生未面之人，而收拾護惜其文章如此」云云。其推獎師恭頗至。然師恭所注，往往失其本旨。如《銅雀瓦賦》「彈棋愛子」句，自用曹丕巾角彈棋事，而但引《藝經》注彈棋引陸機《吊魏武帝文》注；「愛子傅粉佳兒」句，自用曹植傅粉對邯鄲淳事，而引《魏志》武帝欲以何晏為子及文帝疑晏傅粉事，皆似是而非。又如《述祖德賦》「況彼鯉庭」句，自用楊汝士桃李新陰在鯉庭事，而但引《論語》伯魚事；《憺園賦》「雙丁詎擬」句，自用梁武帝《賜到溉詩》「漢世重雙丁」語，而但引《文士傳》丁儀兄弟事，皆知其一，不知其二。至於《毛貞女墮樓詩序》「空空實下天之狀」句，自用李斯奏秦始皇「鑿之空空如下天狀」語，而補注引《劍俠傳》「妙手空空兒」，尤為乖謬。如是之類，不一而足。且任淵、史容注《黃庭堅集》，於作詩本事及年月俱一一詳核，故為善本。師恭去維崧最近，文中事實緣起，可以考知。如《璿璣玉衡賦序》之「烏空楚幕，鵑去巴江」句，因聖祖召試博學鴻詞在己未歲，正平定湖廣、四川之後，故維崧云云。師恭不注其故，則突入此語，是何文義哉。特以四六之文，非注難明，而師恭捃摭故實，尚有足資考證者，故並存之，以備參稽焉。
國朝吳雯撰。雯字天章，本遼陽人。順治六年，其父允升任蒲州學政，卒於官。雯兄弟孤弱，不能歸，遂寄籍於蒲州。康熙己未，薦舉博學鴻詞，不中選。其卒也，刑部尚書王士禎為志墓，稱初見其詩，有「泉繞漢祠外，雪明秦樹根」，「濃雲濕西嶺，春泥沾條桑」，「至今堯峰上，猶見堯時日」諸句，吟諷不絕於口。所作《居易錄》中，又亟稱雯《西城別墅》諸篇。趙執信《懷舊詩序》亦稱雯拙於時藝，困躓場屋，體貌粗醜，衣冠垢敝，或經歲不盥浴，人鹹笑之。然詩才特超妙。其詩一刻於吳中，再刻於都下，三刻於津門。後士禎為刪定，存千餘首，亦見墓誌中。因雯沒之後，未及刊行。故《懷舊詩序》曰「蓮洋卒後，阮翁為作墓誌，且刪定其集，迄今將二十年，未行於世。意其時阮翁耄而多忘，未幾遂亡，未及歸諸吳氏也。池北書庫散失殆盡，蓮洋集從可知矣」云云。然其集實已歸吳氏。乾隆辛未，汾陽劉組曾裒其全稿刻之，又以士禎所評者別刊一小冊並行。越十三年甲申，蒲州府同知山東孫諤始從雯侄敦厚得士禎所定原本，簡汰重刊，詳載士禎之評，並以劉本所遺者補刻於後，以所見墨蹟補之。其士禎所刪而劉本誤刻者，鹹為汰去。凡得古詩二卷、近體五卷、補遺一卷、詩餘一卷、文一卷，冠以墓誌，而附以同時唱和題詠之作，即此本也。雯天才雄駿，其詩有其鄉人元好問之遺風。惟熟於梵典，好拉雜堆砌釋氏故實，是其所短。劉本無所別擇，故頗傷冗濫。此本沿新城之派，又以神韻婉約為宗，一切激昂沉著之作，多見屏斥。反似鄰於清弱，亦不足盡其所長。然終較劉本為簡潔，故置彼錄此。惟雯詩本足自傳，不籍士禎之評為輕重，而刊此本者牽於俗見，務引士禎以重雯。所載士禎評語，繁碎特甚。如《題汪如輪看劍圖詩》下附記雲：「原本評語『奇作』二字似阮亭先生筆跡，『胸有造化』四字非阮亭先生筆跡，刻本並作一處，誤。」又如《城曲眺望詩》下附記原本題下有「墨筆評劉長卿之詩也，不知何人評，阮亭先生改作似劉長卿」云云。此亦何關宏旨，而字句異同乃如是。其考證今悉刪除，以廓清耳目焉。
國朝張玉書撰。玉書字素存，丹徒人，順治辛丑進士，選庶起士，官至大學士，諡文貞。是集有《儲大文序》，不分卷帙，亦無目錄。其繕寫格紙版心皆有「松蔭堂」字，蓋其家藏抄本編輯未成者也。首為賦二篇，次為頌三篇、表三篇、箋六篇、疏二十篇、議一篇、書一篇、考一篇、說一篇、序二十八篇、跋一篇、記九篇、紀事十篇、傳一篇、贊二篇、策問十二篇、紀功碑二篇、墓碑六篇、神道碑四篇、墓誌銘三十二篇。大抵皆舂容典雅，渢渢乎盛世之音。其《拖諾山》、《狼居胥山》二碑敍述聖武神功，皆為詳贍，足以昭示萬世。其《紀平定江南事》、《紀滅闖獻二賊事》、《紀三路進師下雲南事》、《紀平水西事》及《外國紀》，皆端緒詳明，得諸耳聞目見，足以彰開國之鴻烈。《紀順治間樂章及錢糧戶口》三篇，皆足資掌故。而《紀陝西殉難官事》一篇，亦足與史傳相參。他若《賜遊玉泉山記》、《賜遊化育溝後苑記》、《賜遊喀喇河屯後苑記》、《賜遊熱河後苑記》，皆足發揚太平愷樂之象。其餘碑誌，亦多國初將相事蹟，可備考核。惟募疏、祭文之屬，收載太濫。蓋其後人遇稿即錄，不暇持擇，轉為全集之累。今悉刪除，而惟錄其賦、頌以下諸篇，釐為十二卷，庶不以榛楛勿翦為將來論者所病焉。
國朝宋犖撰。犖有《滄浪小志》，已著錄。是書凡詩二十二卷、詞一卷、雜文八卷、奏疏六卷。其詩之目曰《古竹圃稿》，曰《嘉禾堂稿》，曰《柳湖草》，曰《將母樓稿》，曰《古竹圃續稿》，曰《都官草》，曰《雙江唱和集》，曰《回中集》，曰《西山倡和詩》，曰《續都官草》，曰《海上雜詩》，曰《漫堂草》，曰《漫堂倡和詩》，曰《嘯雪集》，曰《廬山詩》，曰《述鹿軒詩》，曰《滄浪亭詩》，曰《迎鑾集》，曰《紅橋集》，曰《迎鑾二集》，曰《清德堂詩》，曰《迎鑾三集》，曰《藤陰倡和集》，曰《樂春閣詩》，曰《聯句集》，凡二十有五。其初本各自為集。晚年致仕居西陂，乃手自訂定，匯為茲帙。惟初刻《綿津山人詩集》，刪除不載。蓋以早年所作，格調稍殊，故別為一編，不欲使之相混也。犖雖以任子入官，不由科目，而淹通典籍，練習掌故，詩文亦為當代所推，名亞於新城王士禎。其官蘇州巡撫時，長洲邵長蘅選士禎及犖詩為《王宋二家集》，一時頗以獻媚大吏為疑。趙執信尤持異論，並士禎而掎軋之。平心而論，犖詩大抵縱橫奔放，刻意生新，其源淵出於蘇軾。王士禎《池北偶談》記其嘗繪軾像，而己侍立其側。後謁選果得黃州通判，為軾舊遊地。又施元之《蘇詩注》久無傳本，犖在蘇州，重價購得殘帙，為校讎補綴，刊版以行。其宗法可以概見。故其詩雖不及士禎之超逸，而清剛雋上，亦拔戟自成一隊。其序、記、奏議等作，亦皆流暢條達，有眉山軌度。士禎《寄犖詩》有曰：「尚書北闕霜侵鬢，開府江南雪滿頭。當日朱顏兩年少，王揚州與宋黃州。」言二人少為卑官，即已齊名，不自長蘅合刻始。所以釋趙執信之議也，然則士禎亦未嘗不引為同調矣。
國朝潘天成撰。天成字錫疇，溧陽人。寄籍桐城，為安慶府學生。《溧陽志》載「其幼與父母避讎相失。年十五，乞食行求，遇於江西界，百計迎歸。傭販以養，備極艱苦。以其閑讀書講業，竟為積學。年七十四，汔窮餓以死」。《瞿源洙集》有《潘孝子傳》，與《志》所言合，蓋篤志苦行之士也。是集為其門人許重炎所編，冠以小傳、年譜。第一卷為《默齋訓言》，天成述其師湯之錡語也。二卷為雜著，天成詩文也。三卷為語錄，重炎與蔣師韓記天成語也。《外集》一卷為《勿菴訓言》，天成記其師梅文鼎語；二卷為雜著，亦天成遺文補刊者。《後錄》一卷，則其墓記之類也。天成學問，源出姚江，以養心為體，以經世為用。其詩文皆抒所欲言，不甚入格。然行誼者文章之本，綱常者風教之源。天成出自寒門，終身貧賤，而天性真摯，人品高潔，類古所謂獨行者。其精神堅苦，足以自傳其文。故身沒嗣絕，而人至今重之。特錄其集，俾天下曉然知國朝立教在於敦倫紀，礪名節，正人心，厚風俗。固不與操觚之士論文采之優劣，亦不與講學之儒爭議論之醇疵也。
國朝姜宸英撰。宸英有《江防總論》，已著錄。初編其文為《湛園未定稿》，秦松齡、韓菼皆為序。後武進趙同斅摘為《西溟文鈔》。此本為黃叔琳所重編，凡八卷。宸英少習古文，年七十始得第。績學勤若，用力頗深。集中有《與洪虞鄰書》，論兩浙十家古文事，謂兩浙自洪、永以來三百餘年，不過王子充、宋景濂、方希直、王陽明三四人。其餘謝方石、茅鹿門、徐文長等，尚具體而未醇。不應浙東西一水之間，一時至十人之多，不欲以身廁九人之列。蓋能不涉標榜之習，以求一時之名者。其文閎肆雅健，往往有北宋人意，亦有以也。是集前二卷皆應酬之作，去取之間，未必得宸英本意，然梗概亦略具於斯矣。集末劄記二卷，據鄭羽逵所作《宸英小傳》，本自單行。今亦別著於錄，不入是集焉。
國朝田雯撰。雯字子綸，一字綸霞，號山{艸疆}，德州人，康熙甲辰進士，授中書舍人，官至戶部侍郎。是集凡文二十二卷、詩十四卷。當康熙中年，王士禎負海內重名，文士無不依附門牆，求假借其餘論。惟雯與任邱龐塏不相辨難，亦不相結納。塏《叢碧山房集》，格律謹嚴，而才地稍弱。雯則天姿高邁，記誦亦博，負其縱橫排奡之氣，欲以奇麗駕士禎上。故詩文皆組織繁富，鍛煉刻苦，不肯規規作常語。趙執信作《談龍錄》，常議其詩中無人。然偏師馳突，終能自成一隊，談藝者弗能廢也。附載《黔書》二卷，其為貴州巡撫時作。又《長河志籍考》十卷，德州古廣川地，《隋書》避煬帝諱，改長河也。王士禎《居易錄》嘗稱《黔書》篇不一格，有似《考工記》者，似《公》、《穀》、《檀弓》者，似《越絕書》者，如觀偃師化人之戲。然與《長河志籍考》實皆祖郭憲《洞冥記》、王嘉《拾遺記》之體。是亦好奇之一證，存備文章之別格雲爾。
國朝李光地撰。光地有《周易觀彖》，已著錄。是集為乾隆丙辰其孫清植所校刊，其門人李紱為序。惟詩下注「自選」字，則餘皆清植排纂也。凡《觀瀾錄》一卷，《經書筆記》、《讀書筆錄》共一卷，《春秋大義》、《春秋隨筆》共一卷，《尚書句讀》一卷，《周官筆記》一卷，《初夏錄》二卷，《尊朱要旨》、《要旨續記》共一卷，《象數拾遺》、《景行摘篇》又《附記》共一卷，文二十五卷，詩五卷，賦一卷。所注諸書及語錄刊本別行者不與焉。其不以詩文冠集而冠以劄記者，光地所長在於理學、經術，文章非所究心。然即以文章而論，亦大抵宏深肅括，不雕琢而自工。蓋有物之言，固與鞶帨悅目者異矣。數十年來，屹然為儒林巨擘，實以學問勝，不以詞華勝也。
國朝陸隴其撰。隴其有《古文尚書考》，已著錄。是集為其門人侯銓所編。凡雜著四卷，書一卷，尺牘一卷，序二卷，記一卷，墓表、志銘、壙記、傳共一卷。《外集》六卷，則裒其奏議、條陳、表策、申請、公移而終之以詩，隴其行狀之類亦並附焉。《目錄》之末，有其從子禮徵《跋》，言隴其平生不屑為詩古文詞，尤以濫刻文集為戒，故易簀時篋中無遺稿，至康熙辛巳，禮徵乃旁搜廣輯，匯成是集，而屬銓分類編次。蓋隴其沒後九年，此集乃出也。其文既非隴其所手定，則其中或有未定之稿，與夫偶然涉筆，不欲自存者，均未可知。然隴其學問深醇，操履醇正，即率爾操觚之作，其不合於道者固已鮮矣。惟是隴其一生，非徒以講明心性為一室之坐談。其兩為縣尹，一為諫官，政績亦卓卓可紀。蓋體用兼優之學，而銓等乃以奏議、公牘確然見諸行事者別為《外集》。夫詩歌非隴其所長，列之《外集》可也。至於聖賢之道，本末同原，心法治法，理歸一貫。《周禮》皆述職官。《尚書》皆陳政事，周公、孔子初不以是為粗跡。即黃幹編朱子詩文，亦未嘗薄視論政之文，揮而外之。銓乃徒知以《太極論》冠篇，欲使隴其接跡周子，而以其循績別為《外集》。尊空言而薄實政，是豈隴其之旨乎？以此本久行於世，故姑仍原刻錄之，而附糾其編次之陋如右。
國朝趙執信撰。執信字伸符，號秋穀，晚號飴山老人，益都人。雍正中分益都置博山縣，今為博山人。康熙己未進士。官至左春坊左贊善。其詩集流傳頗夥，諸本往往不同。此本曾經落水，紙墨渝敝。末有乾隆辛酉執信門人丁際隆《跋》，稱「是秋重謁秋谷先生於因園。時先生病目彌甚，不作詩者六年矣。從仲君羹梅得先生手定詩稿，分十三集。錄副未及校，而羹梅遂索原本以去。歲寒無事，乃校一過。曩見手書《濟南竹枝》及《宿法慶寺》二律，皆不在，蓋所刪多矣」云云。羹梅者，常熟仲昰保之字，為執信門人之冠，最為篤契。則是集為執信晚年定本，手授之者矣。十三集者，一曰《並門集》，二曰《閑齋集》，三曰《還山集》，四曰《觀海集》，五曰《鼓枻集》，六曰《涓流集》，七曰《葑溪集》，八曰《紅葉山樓集》，九曰《浮家集》，十曰《金鵝館集》，十一曰《回帆集》，十二曰《懷舊集》，十三曰《磺菴集》。集各一卷，以存其舊，不復以篇頁多寡為分也。執信娶王士禎之甥女，初相契重，相傳以求作《觀海集序》，士禎屢失其期，遂漸相詬厲，讎隙終身。今觀《還山集》中，尚有《酬士禎詩》二首，又為士禎作《西城別墅十三詠》。至《鼓枻集》中《渡江》一首，已有「只應羨詩老，持節問岷源」句，注曰「謂阮翁」。又《悼吳孝廉》一首，有「漁洋未識名先著」句，其詞氣已不和平。自是以還，遂互相排擊，則謂二人之釁生於作《觀海集》時，其說當信。迨其後沿波逐流，遞相祖述，堅持門戶，入主出奴，嘵嘵然迄無定說。平心而論，王以神韻縹緲為宗，趙以思路劖刻為主。王之規模闊於趙，而流弊傷於膚廓；趙之才力銳於王，而末派病於纖小。使兩家互救其短，乃可以各見所長，正不必論甘而忌辛，好丹而非素也。
國朝湯右曾撰。右曾字西厓，仁和人，康熙戊辰進士，官至吏部右侍郎，兼翰林院掌院學士。少以詩見賞於王士禎。康熙五十二年，聖祖仁皇帝問掌院學士揆敘，聞湯右曾工詩，令以其集進呈。揆敘遂以右曾所作《文光果詩》上達睿覽，蒙禦制賜和。今刻冠斯集之首，實千古儒者之至榮。是集刻於乾隆乙丑，論者稱浙中詩派，前推竹垞，後推西厓，兩家之間，莫有能越之者。今觀二家之集，朱彝尊學問有餘而才力又足以運掉，故能鎔鑄變化，惟意所如；右曾才足肩隨，而根柢深厚則未免稍遜，齊驅並駕似未易言，然亦近人之卓然挺出者也。
國朝蔡世遠撰。世遠字聞之，漳浦人，康熙己丑進士，官至禮部侍郎，諡文勤。是編乃其所作雜文。冠以《耕籍賦》、《聖主親詣太學頌》、《青海平定詩序》、《日月合璧五星連珠頌》、《河清頌》、《樂善堂文抄序》，共六篇為卷首，志榮遇也。其餘序四卷，記一卷，傳一卷，論、說、書共二卷，墓表、志銘、行狀共一卷，祝文、祭文共一卷，雜著一卷。《目錄》之後有其門人甯化雷鋐附跋，稱其堂所以名「二希」者，世遠嘗自作記，言「學問未敢望朱文公，庶幾其真希元乎；事業未敢望諸葛武侯，庶幾其范希文乎」。其務以古賢自期，見於是矣。前有雍正庚戌皇上在藩邸時親制《序》一篇，稱「其講學鼇峰，教人以忠信孝弟仁義，發明濂、洛、關、閩，淵源有自也。及立朝，而風采議論，嘉言讜議，足以為千百世治世之良規，則又國家棟樑之任也」。今觀其文，溯源於六經，闡發周、程、張、朱之理，而運以韓、柳、歐、蘇之法度。所謂蘊之為德行，行之為事業，發之為文章者，吾於先生見之。煌煌天語，載在簡端。睿鑒品題，昭示中外。非惟一時之恩遇，實亦千古之定論矣。迨我皇上龍飛禦極，於甘盤舊學，篤念彌深。乾隆己卯，諭正文體，舉世遠之文為標準。癸巳，詔編纂《四庫全書》，世遠著作又蒙裒錄。且絲綸宣示，均字而不名。寵禮儒臣，於斯為極。今讀其集，大抵理醇詞正，具有本原。仰見遭際聖時，契合非偶。其上邀知遇，固不僅在文字間矣。
國朝查慎行撰。慎行有《周易玩辭集解》，已著錄。是編裒其生平之詩，隨所遊歷，各為一集。凡《慎旃集》三卷，《遄歸集》、《西江集》共一卷，《逾淮集》一卷，《假館集》二卷，《人海集》、《春帆集》、《獨吟集》各一卷，《竿木集》、《題壁集》共一卷，《橘社集》、《勸酬集》、《湓城集》、《雲霧窟集》各一卷，《客船集》、《並轡集》共一卷，《冗寄集》一卷，《白蘋集》、《秋鳴集》共一卷，《敝裘集》、《酒人集》共一卷，《游梁集》、《皖上集》、《中江集》各一卷，《得樹樓集》、《近遊集》共一卷，《賓雲集》一卷，《炎天冰雪集》、《垂橐集》共一卷，《杖家集》、《過夏集》各一卷，《偷存集》、《繙經集》共一卷，《赴召集》、《隨輦集》、《直廬集》、《考牧集》、《甘雨集》、《西阡集》、《迎鑾集》、《還朝集》、《道院集》各一卷，《槐集》二卷，《棗東集》、《長告集》、《待放集》、《計日集》、《齒會集》、《步陳集》、《吾過集》各一卷，《夏課集》、《望歲集》共一卷，《粵遊集》二卷，附載《餘波詞》二卷。自古喜立集名，以楊萬里為最多。慎行此集，隨筆立名，殆數倍之。其中有以二十四首為一集者，殊傷煩碎，然亦徵其無時無地不以詩為事矣。集首載王士禎《原序》，稱黃宗羲比其詩於陸遊。士禎則謂「奇創之才，慎行遜遊。綿至之思，遊遜慎行」。又稱其五七言古體有陳師道、元好問之風。今觀慎行近體，實出劍南，但游善寫景，慎行善抒情；游善隸事，慎行善運意，故長短互形，士禎所評良允。至於後山古體，悉出苦思，而不以變化為長。遺山古體，具有健氣，而不以靈敏見巧，與慎行殊不相似。核其淵源，大抵得諸蘇軾為多。觀其積一生之力，補注蘇詩，其得力之處可見矣。明人喜稱唐詩，自國朝康熙初年窠臼漸深，往往厭而學宋，然粗直之病亦生焉。得宋人之長而不染其弊，數十年來，固當為慎行屈一指也。
國朝方苞撰。苞所作《周官集注》，已著錄。其古文雜著，生平不自收拾，稿多散失。告歸後門弟子始為裒集成編，大抵隨得隨刊，故前後頗不以年月為銓次。苞於經學研究較深，集中說經之文最多。大抵指事類情，有所闡發。其古文則以法度為主，嘗謂周、秦以前，文之義法無一不備；唐、宋以後，步趨繩尺而猶不能無過差。是以所作上規《史》、《漢》，下仿韓、歐，不肯少軼於規矩之外。雖大體雅潔，而變化太少，終不能絕去町畦，自辟門戶。然其所論古人榘度與為文之道，頗能沈潛反覆，而得其用意之所以然。雖蹊徑未除，而源流極正。近時為八家之文者，以苞為不失舊軌焉。
國朝儲大文撰。大文字六雅，宜興人，康熙辛丑進士，官翰林院編修。大文初以制藝名。歸田後，乃潛心古學，尤究心於地理。故全集十六卷，而論形勢者居七卷。凡山川阻隘邊關厄塞靡不詳究。如《荊州論》至十一篇，《襄陽論》至七篇，《廣陵西城》一篇。推求古今城郭異地，山川異名，援據史籍，如繪圖聚米。當年進退攻守之要，成敗得失之由，皆口講而指畫之。他家作史論者多約略大概以談兵，作地誌者多憑藉今名而論古。國朝百有餘年，惟閻若璩明於沿革，大文詳於險易。顧祖禹《方輿紀要》，考證史文雖極博洽，往往以兩軍趨戰，中途相遇之地，即指為兵家所必爭，不及二人之精核也。惟邊塞以外，如西域諸部、蜀徼各番，驗之往往不合。蓋當道路未通，異域傳聞，圖經不備，不能及今日天威耆定，得諸目睹之真。勢使之然，固不足怪耳。其他雜文間有隸事太繁之失，而徵引典博，終勝空疏，但取其所長可矣。
國朝黃之雋撰。之雋字石牧，號《廣吾》堂，華亭人，康熙辛丑進士，官至右春坊右中允。是編皆集唐人之句為香奩詩，凡古今體九百三十餘首。前有《自序》，亦集唐人文句為之，凡二千六百餘言。集句為詩，始晉傅鹹。今載於《藝文類聚》者皆寥寥數句，聲韻僅諧。劉勰《明詩》不列是體，蓋繼之者無其人也。有唐一代，無格不備，而自韋蟾妓女續楚詞兩句之外，是體竟亦闕如。至北宋石延年、王安石，間以相角而未入於集。孔武仲始以入集，而別錄成卷，尚未單行。南宋李龏之《梅花衲》、《翦綃集》，文天祥之集杜詩，始別著錄，然卷帙亦無多。之雋是編，雖取諸家之成句，而對偶工整，意義通貫，排比聯絡，渾若天成。且惟第二卷《無題》五言長律中重用杜甫二句、陸龜蒙二句。餘雖纚纚鉅篇，亦每人惟取一句，不相重複。且有疊韻不已，至於倒押前韻，而一一如自己出。可謂前無古人，後無來者。雖其詞皆豔冶，千變萬化，不出於綺羅脂粉之間，於風騷正軌未能有合。而就詩論詩，其記誦之博，運用之巧，亦不可無一之才矣。
國朝藍鼎元撰。鼎元有《平臺記略》，已著錄。此集為其友曠敏本所編。初定於雍正丙午。越六年壬子，又合其續稿重汰定之，仍為二十卷。故前有《敏本序》，《序》後又有《敏本紀》，各述其始末。鼎元喜講學，尤喜講經濟，於時事最為留心。集中如論閩、粵、黔諸省形勢及征剿臺灣事宜，皆言之鑿鑿，得諸閱歷，非紙上空談。至於所敘忠孝節烈諸事，亦點染生動，足裨風教。其中如《論直隸水利》之類，生長南方，不能達北方水性，未免掇拾陳言。《與顧太史書》之類自雪冤謗，雜以輕薄謔詈，尤所養不純。然文筆條暢，多切事理，在近人文集之中猶可謂有實際者也。
國朝厲鶚撰。鶚有《遼史拾遺》，已著錄。是集因所居取唐皮日休句題曰樊榭山房，是以為名。生平博洽群書，尤熟於宋事，嘗撰《宋詩紀事》一百卷、《南宋院畫錄》八卷、《東城雜記》二卷，又與同社作《南宋雜事詩》七卷，皆考證詳明，足以傳後。其詩則吐屬嫻雅，有修潔自喜之致，絕不染南宋江湖末派。雖才力富健尚未能與朱彝尊等抗行，而恬吟密詠綽有餘思，視國初「西泠十子」則翛然遠矣。前集詩，分甲、乙、丙、丁、戊、己、庚、辛八卷，附以詞，分甲、乙二卷，為康熙甲午至乾隆己未之作。《續集》亦詩八卷，而以《北樂府》一卷、《小令》一卷附焉，則己未至辛未作也。
國朝沈彤撰。彤博究古籍，精於考據。所著有《周官祿田考》、《三經小疏》，皆已著錄。是集多訂正經學文字，如《周官頒田異同說》、《五溝異同說》、《井田軍賦說》、《釋周官地征》等篇，皆援據典核，考證精密。其於《禮經》服制多所考訂，尤足補漢、宋以來注釋家所未備。其《釋骨》一篇，雖為醫家而作，然非究貫《倉》、《雅》，兼通《靈》、《素》者不能也。其論《堯典》星辰不兼五緯，蓋主孔安國傳。又於「在璿璣玉衡以齊七政」力辟《史記》鬥杓之解。雖未必盡為定論，然各尊所聞，亦足見其用意之不苟矣。集雖不尚詞華，而頗足羽翼經傳。其實學有足取者，與文章家又別論矣。
國朝汪由敦撰。由敦字師茗，安徽休寧人。以商籍補浙江學生，故又為錢塘籍。雍正甲辰進士，由編修官至吏部尚書，贈太子太師，諡文端。由敦記誦淹博，文章典重有體。自為諸生，即以才學著聲。及登第以後，策名詞館，橐筆講幃。荷蒙皇上特達之知。洊加拔擢，入直禁廷。每應制賡吟，奉敕撰述，無不仰承聖訓，指示塗轍。藝林溯本，學海知源，所業日以益進。晚年遺稿頗夥，未及編次。其子工部右侍郎臣汪承霈謹加排次，都為二集。《文集》分二十三門，《詩集》自戊子迄丁丑凡五十年之作，共成四十六卷，繕本進呈。複蒙特賁宸章，曲加評騭。嘉詩篇之雅正，許文律之清醇。禦藻親摛，光垂不朽。此固由敦之績學能文，榮膺稽古。而人臣私集得以上邀天獎，題詞弁首，實千古未有之殊施，尤海內承學之士所為敬誦奎文，交相感頌者爾。
──右「別集類」九百六十一部、一萬八千零三十六卷，皆文淵閣著錄。
（案：諸史著錄，但有《別集》、《總集》之分。《文獻通考》始於《別集》之內析出《詩集》、《歌詞》、《奏議》三門。考奏議皆關國政，宜與詔令並為一類，不宜列之於《集》。《詩集》亦屬《別集》，必欲區分，則有文無詩者將又立《文集》一門，彌滋繁碎。今移奏議入《史部》，而《別集》、《詩集》則不復區分。惟歌詞體卑而藝賤，則從馬氏之例，別立《詞曲》一門焉。）
