
卷一百三十二 子部四十二
《四庫全書總目提要》紀昀等
○雜家類存目九
明王國賓編。國賓號養默，武進人。萬曆甲戌進士。其作此書時，方監榷杭州北新關，未詳其終於何官也。其書仿庾仲容《子鈔》、馬總《意林》之例，摘取《家語》以下至明張時徹《說林》三十二種，附以兵書七種。每種各摘數段，無所持擇，蓋亦當時書帕之本。
明呂坤撰。坤有《四禮疑》，已著錄。此編乃其為山西按察使時所作。前一卷為嘉言，皆采六經及《女誡》、《女訓》諸文為之訓釋。後三卷為善行，分女子、婦人、母道各一卷。敘其本事，而繪圖上方，並附以贊。文頗淺近，取易通俗也。當時嘗傳入禁中，神宗以賜鄭貴妃，妃重刻之。後妖書案起，遂以是書為口實。朱國楨《湧幢小品》曰：呂新吾司寇廉察山西，纂《閨範》一書。焦弱侯以使事至，呂索序刊行，弱侯亦取數部入京。鄭貴妃之侄國泰乞取添入後妃一門，而貴妃與焉。眾大譁，謂鄭氏著書，弱侯交結為序，將有他志云云。所紀與史小異。然國楨與焦竑為友，目睹刊本，所記似得其真。此本無鄭貴妃序，當為坤之原本也。
明胡效臣編。效臣字鍾衡，黃州人。萬曆丙子舉人，官旌德縣知縣。是書取諸子之文而割裂之，或摘其一段，或拾其數語，或撮其數字，以供時文獺祭之用。首列《左傳》次六子，次子匯，次則以儒家、道家、法家、兵家分類，又以明人所著參錯於古人之中，不知其體例何在。又題曰焦竑批評。竑之陋何至於此，其依託可不問而知也。
明張鼎思撰。鼎思有《琅琊曼衍》，已著錄。是編乃其自給事中謫滁州驛丞時雜鈔諸史百家之言，臚次成書。名曰代醉編者，歐陽修在滁州時有醉翁亭，鼎思適宦其地，以著書代飲酒也。其書體例龐雜，無所折衷考訂，特藉以消閒遣日而已。
明徐三重撰。三重有《餘言》，已著錄。是編皆錄古人輕世遺榮之事，分內外二篇。自序謂內篇近自得，外篇稍假物緣，亦不入世累。然曾點之沂水春風置之外篇，葉夢得之讀書飲酒置之內篇，殊不曉其優劣之旨。首冠以《論語》飯疏食一章，賢哉回也一章，別題曰孔顏樂事，又不在內外篇之數，則恐失講學本色耳。
明程達撰。達字順甫，清江人。萬曆丁丑進士。官至漳泉兵備道。是編取先哲格言善行，分類編次。其目六十，割裂冗雜，殊無倫次。凡例雲，是編重理學，故諸儒要語獨詳。然於仙則信淮南之上昇，王母之降漢，於釋則言滅佛之報應，談禪之超悟，均不免自亂其例也。
明楊起元編。起元有《證學編》，已著錄。是編刪纂道、釋二家之書。道家凡《陰符經》、《道德經》、《南華經》、《太玄經》、《文始經》、《洞古經》、《大通經》、《定觀經》、《玉樞經》、《心印經》、《五廚經》、《護命經》、《胎息經》、《龍虎經》、《洞靈經》、《黃庭經》十六種，釋家凡《楞嚴經》、《維摩經》、《心經》、《金剛經》、《六祖壇經》、《圓覺經》、《楞伽經》、《藥師經》、《法華經》、《無量經》、《彌陀經》、《盂蘭經》十二種。揚雄《太玄》本為擬《易》，諸史皆著錄於儒家，此引之道家，殆晉人老、易歸一之旨。至列子《沖虛經》刪而不載，又不明其故矣。起元傳良知之學，遂浸淫入於二氏，已不可訓。至平生讀書為儒，登會試第一，官躋九列，所謂國之大臣，民之表也，而是書卷首乃自題曰比邱，尤可駭怪矣。
明沈堯中撰。堯中字執甫，嘉興人。萬曆庚辰進士，官至刑部尚書。其自序曰：為綱二十有四，為目三百五十有八，皆宇宙內鴻鉅之事，非草木鳥獸之類。然雜采舊文，無所考訂，亦無所別擇。如日月星宿諸占，全錄《天官書》，而不知太初之法最為疏漏。論周官則過信俞庭椿之說，以為冬官不亡，散見五官，而不知割裂五官，有乖經義。蓋雜駁之學也。
明周應治編。應治字君衡，鄞縣人。萬曆庚辰進士。楊德周序，稱為觀察，不知官何省何道也。是書輯隱逸高尚之事，分霞想、鴻冥、恬尚、曠覽、幽賞、清鑒、達生、博雅、寓因、感適十類。大抵以《世說新語》為藍本，而稍以諸書附益之。至於《雲仙散錄》、《師古偽》、《杜詩注》之類，影撰故實，亦皆捃拾，殊無別裁。又多不見原書，輾轉稗販。如披裘公不取遺金，王摩詰詩中有畫，列子鄭人蕉鹿諸條，尤割裂不成文理。至於宗愨乘風破浪，鮑生愛妾換馬，全與高隱無關，不過雜湊以盈卷帙耳。
明李廷機撰。廷機有《漢唐宋名臣錄》，已著錄。是編雜采史書說部所載宋人行事，分為四十三類。首有自序，謂宋之世風人材，頗類今日，言論行事，往往有可用者云云。宋、明之季，儒者如出一轍，此類亦可以觀矣。
明葉向高編，林茂槐增刪。向高字進卿，號臺山，福清人。萬曆癸未進士，官至東閣大學士。諡文忠。事蹟具《明史》本傳。茂槐有《諸書字考》，已著錄。是書摘唐、宋說部之文，分類編次，每類之下，各分子目，每條下悉注原書。然皆習見之典，別無新異。其上細書評語，體例尤為近俗。
明錢一本撰。一本有《像象管見》，已著錄。是編紀古來隱逸之士，自唐虞至元，分神隱、真隱、儒隱、節隱、俠隱、哲隱、達隱、高隱、別隱九類。蕪雜殊甚，疏漏尤多。如不知姓名謂之真隱，然所謂阮籍遇蘇門山人即是孫登，不得曰無姓名也。又顧阿瑛以晚年祝發入之別隱，褚伯秀本為黃冠乃入之高隱，梁鴻無排難解紛之事乃入之俠隱，林靈素詭譎羽流亦目曰別隱，皆未為允協。其他亦多科配未確，簡擇未當者。一本研心經學，所著《易解》，能自成一家之言，不應此書獨乖剌如是。蓋一本以建言罷歸，姑藉此以抒忘情仕宦之志，考據則非其所留意也。
明傅履禮、高為表同撰。履禮題長蘆鹽運司知事，為表題滄州學正，其始末均未詳也。是書采前代至明事蹟，分類編輯。凡廉錄三卷，曰卿相，曰館閣，曰憲台，曰省郎，曰監司，曰守令，曰武臣，平錄二卷，曰畿內，曰外藩，曰郡州，曰列縣。廉者操守，平者聽斷也。每類之中，各以時代為次。萬曆戊子，長蘆巡鹽御史東莞譚耀刻之。蓋耀命二人編輯，以充書帕者耳。
明焦竑撰。竑有《易筌》，已著錄。是編前有自序，謂庚辰讀書有感葛稚川語，遇會心處輒以片紙記之。殘稿委於篋笥，李君士龍見之，乃手自整理，取世說篇目括之。其不盡者括以他目，譬之溝中之斷文以青黃，則士龍之為也。士龍為上元李登字，然則竑特偶為標出，而成此書者則登也。凡分五十有九類，皆非奇秘之文。
題曰翰林三狀元會選，前列焦竑、翁正春、朱之藩三人名。其書雜錄諸子，毫無倫次，評語亦皆託名，謬陋不可言狀。蓋坊賈射利之本，不足以當指摘者也。
明方大鎮撰。大鎮有《荷薪義》，已著錄。是編乃其家居讀書時所作。自序謂遇有賞心，輒乙其處，命兒子錄之，故名乙記。分四門：一曰潛見，分記學、記仕二子目；二曰筌宰，分記君、記臣二子目；三曰伐閱，分記操持、記作用二子目；四曰居息，分記家論、記性命二子目。所錄雖皆前人格言善事，然條綴原文，無所闡發，其出處或注或否，體例亦不畫一。
明姚文蔚撰。文蔚有《周易旁註會通》，已著錄。是編采史傳中先機應變之跡，自春秋至元季，匯為一書，分言、事、兵為三類。以省括名編，蓋取太甲若虞機張往，省括於度則釋之義。然兵亦事也，分類未允。間有論斷，亦未見特識，特書生好談作用者耳。
明樊玉衡撰，於倫補葺。玉衡字元之，萬曆乙未進士，官崑山縣知縣；倫字惇之，萬曆辛丑進士，官至右通政；皆黃岡人。是編蒐輯古初至明代用智之事，分為七門。一曰神品，察兆於未萌者也。二曰妙品，知幾於將至者也。三曰能品，救敗於已然者也。四曰雅品，端士之善應變者也。五曰具品，小才之偶見長者也。六曰譎品，純任術者也。七曰盜品，陰賊害正者也。雜隸古事，而皆不著其所出。如趙簡子欲殺孔子之事，出宋人偽《子華子》，管仲諸事，出《管子》輕重諸篇，詞皆依託，而信為實然，未免失於考證。又輔過、絺疵得列神品，與大禹同科，而文王、周公乃僅入妙品，殊為倒置。至竇良女蠟書滅賊，厥志可尚，而乃列之盜品中，尤乖剌矣。
舊本題明湯賓尹編。賓尹字嘉賓，宣城人。萬曆乙未進士，官南京國子監祭酒。考《明史·藝文志》及《江南通志》皆無此書名。卷前題為百大家批評，會元湯賓尹輯，諸名筆錄注，書林餘象鬥梓。前有賓尹序，稱雙峰堂餘君，鋟正曆子行矣，爰授以廣曆子云雲。卷端稱再廣曆子，中縫又稱續廣曆子，已參錯無緒，而所列二十四家子書，又多杜撰名目。如《六韜》謂之尚父子，《詩外傳》謂之韓詩子，《潛夫論》謂之王符子，《忠經》謂之馬融子，劉晝《新論》謂之孔昭子，《論衡》謂之王充子，前後出師表謂之孔明子，陸贄奏議謂之陸宣子，《駱賓王集》謂之賓王子，殆於一字不通。賓尹雖僅工時文，原非讀書稽古之士，亦不荒謬至此，疑或託名歟？
明陶珽編。珽，姚安人。萬曆庚戌進士。是編增輯陶宗儀《說郛》，迄於元代，複雜抄明人說部五百二十七種以續之，其刪節一如宗儀之例。然正、嘉以上，淳樸未漓，猶頗存宋、元說部遺意。隆、萬以後，運趨末造，風氣日偷。道學侈稱卓老，務講禪宗，山人競述眉公，矯言幽尚。或清談誕放，學晉、宋而不成；或綺語浮華，沿齊、梁而加甚。著書既易，入競操觚，小品日增，卮言疊煽。求其卓然蟬蛻於流俗者，十不二三。珽乃不別而漫收之，白葦黃茅，殊為冗濫。至其失於考證，時代不明。車若水之《腳氣集》以宋人而見收，鮮於樞之《箋紙譜》以元人而闌入，又其小疵矣。
明馮夢龍編。夢龍有《春秋衡庫》，已著錄。是編取古人智術計謀之事，分為十部。亦閑系以評語，佻薄殊甚。
明馮夢龍撰。夢龍先於天啟丙寅成《智囊》一書，以其未備，複輯此編。其初刻補遺一卷，亦散入各類。
明馮夢龍撰。是編分類匯輯古事，以供談資。然體近俳諧，無關大雅。
明黃時燿編。時燿字德韜，號我素，新都人。是書成於萬曆庚子，雜抄諸書，分為內外二篇。內篇之目凡六，首立志，次為學，次存心，次檢身，次處家，次應世。外篇之目凡三，曰閒適，曰攝養，曰禪觀。各目之中又自分子目，頗為糅雜。其內篇剿取《近思錄》、《自警編》、《讀書錄》、《白沙集》、《傳習錄》、《居業錄》、《擊壤集》等書匯合而成，端緒已多岐出，外篇則竟涉異學矣。蓋心學盛行之時，無不講三教歸一者也。
明呂純如撰。純如字孟諧，一字益軒，吳江人。萬曆辛丑進士，官至兵部侍郎。是編采前代至明凡前事之可為後法者，分類編次為九十一門，亦間附以論斷。前有自序，謂馮慕岡《經世實用》，義在憲章當世，而明以前存而不論。馮琢菴《經濟類編》，羅列雖多，間或不適於用。萬思默《經世要略》，其揚榷者止於就人匯事，未嘗就事求人。茲編大意，仿三書之體，而所列事蹟則以適於用者為主。然事變靡常，情勢各異，譬之古方今病，貴於臨證詳求，亦未可執以一定之法，遽謂之適於用也。
明來斯行編。斯行，蕭山人。萬曆丁未進士，官至福建右布政使。是編於經取《易》、《詩》、《書》、《春秋左傳》、《禮記》、《周禮》，於史取《史記》、前後漢書，各摘其字句，標題於前，而以經史原文及注詳列於後。蓋以備詞章采擇之用，不為考證設也。斯行自序雲：昉跡於漢雋諸篇。然考林鉞漢雋，隨事輯類。此則不分門目，逐卷抄撮，專采字句之可用者。蓋近司馬光《徽語》之例，非漢雋例也。書凡六十七卷，而序雲八十六卷，豈其後有所歸併，未及追改前序歟？
明馮柯撰。柯字貞白，慈谿人。以薦舉侍襄靖王書堂。是編即奉襄王令所作。取史書中諸藩封行事可為勸戒者，摘錄其略，各系以評。起秦、漢，迄金、元，得宗屬七百二十三，附與事之臣八十六，共為評一千一百三十八。萬曆壬寅，其子瑛進之王府，命工刊刻。
明王象晉撰。象晉有《群芳譜》，已著錄。是書分六類，曰葆生要覽，曰儆身懿訓，曰佚老成說，曰涉世善術，曰書室清供，曰林泉樂事。皆摭明人說部為之，猶陳繼儒諸人之習氣也。
明王圻撰。圻有《東吳水利考》，已著錄。是書搜采說部，分類編次。為綱者二十八，為目者三百二十，所載引用書目凡八百八種，而輾轉稗販，虛列其名者居多。如《三輔決錄》、《吳錄》、《三齊略記》、《太原記》、《湘中記》、《雞林志》、《申子》、《屍子》之類，圻雖博洽，何由得見全帙？又卷首雖列書名，卷中乃皆不注出處。是直割裂說部諸編，苟盈卷帙耳。
明閔元衢編。元衢有《羅江東外紀》，已著錄。初，都穆采古來高逸之事，題曰《玉壺冰》。寧波張孺願稍刪補之，題曰《廣玉壺冰》。元衢以為未盡，複增定此編。分紀事、紀言為二卷，仍列穆之原書，於所加者則注增字以別之。山人墨客，莫盛於明之末年，刺取清言，以誇高致，亦一時風尚如是也。據《浙江通志》，此二卷外尚有《補玉壺冰》一卷，亦元衢所著。此本不載，殆偶佚歟？
明黃文炤撰。文炤字季弢，晉江人。萬曆中諸生。是編輯周、秦以迄明代忠厚長者之事，大抵皆取其一節，故人品不甚別擇。末附別品六則，則似薄而實厚者。其導俗之心甚善，書則不免蕪雜也。
明李鶚翀編。鶚翀字如一，江陰人。洹詞本崔銑所著文集，鶚翀摘其論宋事及明初事蹟者六十一則為書，其不涉記事者皆不錄。續抄三十六則，皆前所掛漏也。鶚翀自題雲，前抄成於庚子秋，備閱七載，今春裒諸說部梓行之。發篋得前抄，因同楊憲副二記附為一帙。今二抄之後惟楊儀《明良記》四卷前有鶚翀小引，稱與保孤一記皆系秘本，則所謂二記者，乃合保孤記言之，而此本佚其一耳。
明張翼、包衡同撰。翼字二星，餘杭人。衡字彥平，秀水人。二人皆久困場屋，棄去制義，因共購閱古書，採摭雋語僻事，積而成帙。一刻之秀州，一刻之武林。翼游盤穀，又重刻焉。然多習見之詞，特剽剟成書，無裨考據。
明馬嘉松編。嘉松字曼生，平湖人。萬曆末諸生。是書摘錄子史及諸家小說，分為十篇，曰可景、可味、可快、可鄙、可泯、可坦、可遠、可諧、可嘉、可刪。前有陳繼儒序及自序。其可景、可味、可嘉三編多取古人嘉言善行以為法，餘七編多取古人醜行敗德以為戒。然徵引錯雜，絕無體例，評語尤多傷輕薄。
明曹臣撰。臣字蓋之，歙縣人。是書取前人問答雋語，分類編輯，凡十八門。《世說新語》之餘波也。所錄皆取面談，凡筆劄之詞不載，故曰舌華，取佛經舌本蓮華之意。上起漢、魏，下逮明人，頗為猥雜。原序亦自言，近時之事，多所潤飾，則非盡實錄可知矣。
明趙爾昌撰。爾昌字慶叔，錢塘人。官宣城縣知縣。是書雜采史傳說部，鈔合成編。分勝事、名言二紀，各為四卷，大致欲仿沈括《清夜錄》、周密《澄懷錄》之體，而采掇蕪雜，或注所出，或不注所出，亦無定例，不過陳繼儒之流耳。前有萬曆辛亥笪繼良序，稱采之古者什七，裁之今者什三。則其隨意成書，不盡有典據可知矣。
明薛夢李編。夢李字近泉，嘉興人。是書成於萬曆壬子。摭取前人家訓及勸善諸書薈萃成編，附以議論，分四門，首圖說，次敦倫，次治家，次省身。其言淺近，蓋專為愚蒙而說。圖說捃拾湊合，深者為心學諸圖，非常人所解，俚者至於繪畫故事，系之以說。如雲這一個門內站的人是某朝某人云雲，又失之太鄙，亦殊蕪雜不倫也。
明孫能傳撰。能傳有《諡法纂》，已著錄。是書成於萬曆甲寅，凡分十有二類，曰帝王，曰宮掖，曰政事，曰職官，曰財賦，曰兵戎，曰刑獄，曰說詞，曰人事，曰邊塞，曰工作，曰雜事。每類各為子目，凡七十有四，俱雜采古來設奇應變之事，間附評語。其凡例有曰，期於盡事而止，不復注所出書。又曰：所采事多斷章取義，其始末應述，不及致詳。又曰：是編雅俗並收，事多踳駁，但取益人意智，真贗勿問之矣云云。是其書之不足據，能傳已自言之矣。
明林有麟撰。有麟有《青蓮舫琴雅》，已著錄。是書成於萬曆甲寅，雜采儒先格言及二氏因果之語。前有許樂善序，稱其擷菁華於三教，漱芳潤於百家。則固明言其雜以釋道，非純然儒者之書矣。
明錢繼登撰。繼登字爾先，又字龍門，嘉善人。萬曆丙辰進士，官至僉都御史。是書所采皆史籍權變之術，亦《省括編》之流也。
明瞿式耜撰。式耜字起田，常熟人。萬曆丙辰進士，官至右僉都御史，巡撫廣西。進文淵閣大學士，兼兵部尚書。大兵下廣西，抗節死之。事蹟具《明史》本傳。乾隆四十一年賜諡忠節。是編成於崇禎丙子。雜抄諸儒之言，分為學問、居心、規家、酬世、在位、積德、讀書、究竟、攝生、依隱十篇，儒、墨兼陳，蓋林居時錄以自警。大旨歸於為善而已，非辯別學術之書也。
舊本題繡雲居士撰，不著姓名時代。其抄書格紙，邊頁刊繡雲居土，蓋猶其手稿。卷首小序之末有私印曰李輅，而卷中天臺陳剛中一條下有自注亦稱輅少失屺恃，則李輅所作。又上闌有一條雲，吾邑顧升伯入丁未會場，特落一人名而登所善門生李光元。考文秉《定陵注略》，載萬曆丁未，湯賓尹為同考官，有陰毀申時行子硃卷，而改中江西李光元事，非顧升伯，所記為誤。然可知輅為萬曆以後人也。其書雜抄說部，漫無體例，多取之於《說郛》，亦無異聞。其曰掌錄，意其取《拾遺記》蘇秦、張儀錄書掌中事也。
明楊宗吾撰。宗吾字伯相，成都人。官錦衣衛指揮。大學士廷和之曾孫，修撰慎之孫也。是書為類二十有四，采掇瑣碎，分條編載，體近類書，而當時邸報及其祖父遺事亦間附焉。又有數條乃駁陳耀文正楊之非，及陳建通紀載楊廷和事之誤。又麗句、瑣語二門，專取詩文詞藻，與全書體例皆不相類，殊為猥難。自序稱不問人之棄取，惟意是采。今古駁雜，積成數卷，蓋亦道其實也。
明錢蓘撰。蓘字懋登，海鹽人。萬曆中由貢生官於潛縣訓導。是編皆錄長厚之事可為世法者，故曰《厚語》。分十六類，皆以明人居前，而古事以類列於後。其凡例謂耳目所逮，尤易信從雲。
明黃秉石撰。秉石字複子，江寧人。萬曆中以薦為推官，官至嚴州府同知。是編雜采諸書，餖飣少緒，又多不注出典。蓋隨手筆記，未有詮次體例也。
明鄭端允編。端允字思孟，海鹽人，鄭曉之曾孫也。是書雜采諸家勸戒之言，至《太上感應篇》亦所不遺。雖意主訓誨，而其言不盡出於儒者，蓋雜家流也。
舊本題明馮可賓編。可賓，益都人。天啟壬戌進士。是編於正續《百川學海》之外，捃拾說部以廣之，分為十集，以十幹標目。然核其所載，皆正續《說郛》所有，版亦相同，蓋奸巧書賈於《說郛》印版中抽取此一百三十種，別刊序文目錄，改題此名，託言出於可賓也。
明閔元京淩義渠同編。元京字子京，烏程人。義渠之舅也。未詳其所終。義渠字駿甫，此書亦題為烏程人，而太學題名碑作歸安人，蓋二縣同為湖州倚郭也。天啟乙丑進士，官至大理寺卿。崇禎甲申殉國難，世祖章皇帝賜諡忠介。事蹟具《明史·本傳》。其人自足不朽，而其書乃不出明末山人之習。所分咫聞、清檢、蘭訊、鼎書、奩史、談啁、金荃補、革志、詺目、偏記十門，標名詭異，大致欲仿段成式《酉陽雜俎》。其雜采新事，各注所出之書則欲仿馮贄《雲仙雜記》，意在標舉幽異，而不免於剽竊類書，如杜甫舊雨今雨之語見於本集，原非僻書，而注曰《六帖》，不知白居易《六帖》無唐事，有唐事者乃宋孔傳《續六帖》，是既已疏漏，且複舛誤。又卷首參訂姓名列董斯張為第二，而書中多引《廣博物志》，即斯張所纂《類書》，既非其所自撰，何不出斯張所著書名乎？捃拾無根，斯亦顯證矣。
明木增撰。增字生白，雲南麗江土司，世襲土知府。以助餉征蠻功，晉秩左布政使。年甫三十，即謝職。天啟五年，特給誥命以旌其忠。增好讀書，多與文士往還。是書蓋其隨筆摘抄之本，大抵直錄諸書原文，無所闡發。又多參以釋典道藏之語，未免糅雜失倫。特以其出自蠻陬，故當時頗傳之雲。
明胡尚洪編。尚洪字叔開，宣城人。是編成於天啟丙寅，《明史·藝文志》著錄。然皆採摭諸書，餖飣而成。分造化、人事、君道、臣術四門，又分子目三百八十有三，煩碎冗雜，無複條理。《三墳》、《天祿閣外史》、《心書》之類，皆偽妄顯然者，亦皆採錄。至如割裂郭象《莊子注》謂之郭子，亦自我作古，前此未聞也。
明李雲翔編。雲翔字為霖，江都人。是書成於天啟丁卯，取坊本諸子匯函割裂其文，分為二十六類。其杜撰諸子名目，則一仍其舊。古今荒誕鄙陋之書，至諸子匯函而極，此書又為之重佁。天下之大，亦何事靡有也。
明來集之撰。集之有《讀易隅通》，已著錄。是書初編六卷，二編六卷，皆採摭唐、宋、元、明諸家之說，以類相從，排纂其文。而總括立一標目，或雜引古書而論之，或先立論而以古書證之。徵摭繁富，頗有考證之處。而細大不捐，蕪雜特甚，亦多有迂僻可笑者。如論經篇中引《名賢錄》所載宋章樵遇李全之亂，率諸生盛服坐堂上講誦，寇至斂刃而退事；又引《宋濂集》所紀宋鄭霖講《中庸》一篇，使寇退不敢攻城事，以為讀經之效，勝於修齋。其他引讀經卻鬼治病事，不一而足。然則以孔門聖籍為二氏之符籙經懺矣。
明來集之撰。凡讀書所得，隨筆記錄，不分門目，惟以類相從，鱗次櫛比，俾可互證。視他書叢雜無次者，較為過之。然所采多小說家言，如《拾遺》、《洞冥》諸記，是豈足取以為據乎？
明蔣一葵撰。一葵字仲舒，常州人。堯山其讀書堂名也。是書取記傳所載軼聞瑣事，擇其稍僻者，輯為一編。上起古初，下迄明代，每代俱以人名標目。雅俗並陳，真偽並列，殊乏簡汰之功。至以明諸帝分編入各卷之中，尤非體例矣。
明胡爌撰。爌有《拾遺錄》，已著錄。是書仿《溫公家範》、《呂氏鄉約》之意，采輯舊文，排纂成編。大概為中人以下設也。
明陳繼儒撰。繼儒有《邵康節外紀》，已著錄。此書取雜事碎語，鈔錄成帙，略無倫次。惟所載陸完跋顏書朱巨川告身一篇，為《鐵網珊瑚》、《清河書畫舫》諸書所未收，亦可以備參考。然已載所著《見聞錄》中，此亦複出也。
明陳繼儒撰。采古人成語，自呂獻可以下凡十六條，聯綴成編，以為讀書之法。命名之義，蓋擬浮屠氏之《十六觀經》也。後有跋雲，寫前觀畢，夢有老人自稱斫輪翁云云。雖本寓言，究涉荒渺。此編嘗刻入《秘笈》中，與書畫史誤合為一，今析出別著於錄焉。
明陳繼儒撰。其書隨筆紀錄，不暇考辨，故以群碎為名。前有自跋，謂讀書者一字一語不忍棄之。然不應瑣雜如是也。
明陳繼儒撰。是書雜采小說家言，湊集成編，而不著所出，既病冗蕪，亦有訛舛。蓋明人好剿襲前人之書而割裂之，以掩其面目。萬曆以後，往往皆然，繼儒其尤著者也。
明陳繼儒撰。其書雜錄清勝之事，取其可以銷夏，如冰荷玉帳見於諸小說家者，靡不採錄。纖仄瑣碎，亦可謂徒費心力矣。
明陳繼儒撰。繼儒既作《銷夏》四卷，又成此書，義例與《銷夏》相類。如狨座蹲鴟之類，皆泛載之，尤為拉雜。
明陳繼儒撰。是書摭拾諸書雋語，分類編次。凡韻人二卷，韻事二卷，韻語三卷，韻詩二卷，韻詞二卷，韻物一卷。皆以古事與明人事參錄，亦《世說新語》之支流，而纖佻彌甚。
明陳繼儒撰。皆錄前賢格言遺事，自惜福以至好還，凡分二十類。多以因果為說，蓋意在懲惡勸善。而徵引糅雜，遂近於小說家言。
明周詩雅撰。詩雅有《南北史抄》，已著錄。是編本陳繼儒《銷夏》、《辟寒》二書，更著此以推衍之。編拾叢雜，較之繼儒原書，風更下矣。
明董德鏞撰。德鏞字孔昭，鄞縣人。其書取禽獸魚蟲之事，合於忠孝節義者，分類摘錄，共六十三門。每門又各為標目，皆冠以可如二字，如雲可如鴨、可如鵝之類，頗為近俚。自序謂諸書所載，散見而不聚，隱而義未顯，故特表以出之。其名禽獸魚蟲，其事則人也。其曰可如者，蓋心存乎勸戒也。逐條之下，附以評語。大抵憤世嫉俗之詞，有所激而然也。昔開封阮漢聞嫉明末將帥之怯懦，因輯古來婦人行兵制勝之事，編為二卷，題曰女雲台，以深愧之。德鏞此編，其用意與之相類。蓋明之末造，人心世道無不極敝，故士大夫發憤著書，往往如是雲。
明閔於忱編。於忱始末未詳。是編凡分二種，一曰譚史，采蘇米志林議論，二曰癖史，雜記古人癖事。各加評點，總不出明季佻纖之習。
明朱廷旦撰。廷旦字爾兼，一號旋菴子，嘉善人。天啟中貢生。是書分一百類，每類各為小序，陳勸戒之旨，而徵引故實列於後，其末又綴以評論。其凡例謂主於破疑掃疾，故刺惡之條，溢於獎善。稱搗堅者，謂如病之刺其堅也。所言多主禍福，蓋欲世俗易省耳。
明趙民獻編。民獻，雲南人。其書刻於崇禎初年。康熙中交河王琯官迤西道時得之於其子孫，已殘闕失次。琯複增損其文，後任湖廣學政時以授胡之太刊之。琯任滿攜版北歸，楚士子複為重刻。故是書有南北二本，此即南本也。其書舉先儒嘉言懿行分類編輯，凡四十六門，多不載所出。其凡例雲，或趙氏所自言，或他書所嘗見，故不復細加分別。然體例殊不畫一，各門之後，之太又添綴評語，尤為蛇足。琯字昭玉，交河人。康熙癸丑進士，官湖廣提學副使。此本皆題王琯，蓋傳刻之誤。之太字聽岩，黃州人，其仕履未詳。
明鄭瑄撰。瑄字漢奉，閩縣人。崇禎辛未進士，官至應天巡撫。此書皆記古人格言懿行，區為二十類，每類各為小引。然議論佻淺，徵引亦多雜糅。冥果一類，皆出小說家言，尤不可為典要。
明顏茂猷撰。茂猷字壯其，又字仰子，平湖人。崇禎甲戌特賜進士。是編分官鑒、公鑒二門，皆雜錄諸書因果之事。
舊本題明沈廷松編。廷松號石閭，未詳其爵裏。前有自序，題甲戌小寒日，當為崇禎七年。而其書乃全與國朝陶珽《續說郛》同，蓋坊賈以不全《說郛》偽鐫序目售欺也。
明吳應箕撰。應箕字次尾，貴池人。崇禎壬午副榜貢生。順治元年大兵破南京，殉節死。事蹟附見《明史·邱祖德傳》。明末稱複社五秀才，應箕為首。其克全晚節，尤不愧完人。然是書乃襲陳繼儒《讀書十六觀》之餘緒，推而衍之，雜引古人論讀書作文之語，而稍以己意為論斷，語意儇佻，頗類明末山人之派。又每條之末必終以讀書者當觀此六字，五卷皆然，蓋仿《十六觀》中讀書者當作是觀之例，尤病於效顰。
明朱輔撰。輔號杲庵，建德人。官至簡州知州。此書取唐、宋以來議論事實可為法戒者，分類摘載。分十二門，頗雜以禪門，宗旨未為精粹。嘗再刻於壺關。及桂林兵燹，散佚。康熙四十一年，其子雯重刻於江寧。前有王士禎序，稱仿白孔《六帖》而作。然《六帖》乃類書，無所不備，此只錄前言往行，實趙善璙《自警編》之流，士禎所言非也。
明李長科編。長科字小有，揚州興化人。此書闡明佛家戒殺之說，皆雜舉故實以明因果。題曰二集，當尚有初集。今未之見。
明諸茂卿撰。茂卿字子茂，諸城人。是編所取，大都小說為多，雜糅不倫，又不分門類，引證亦往往疏舛。如第二十一卷吞舟之魚一條，雲出劉向《談叢》，向無是書也。
明俞弁撰。弁始末未詳。是書雜錄古今瑣事及詞章典故，間加考據，亦有全錄舊文者。蓋偶隨所得而錄之，故編次皆無倫序，亦多疏舛。如稱唐韋莊上書浙帥之類，不一而足。
明楊兆坊撰。兆坊字思說，杭州人。其書分門編次，自居家至交友服官，每類各引經史成語以為法式，蓋家塾童蒙之訓。然較少儀《外傳》諸書，不及遠矣。
明戴有孚撰。有孚字聖山，永新人。是書分十六門，皆抄撮諸書而成，體例頗為叢脞。如第一門曰儒，次之以藝文，又次以士，次以老佛仙術。儒即士也，乃分而為二。又七卷父子祖孫為一門，附以奴僕，君臣、夫婦、兄弟乃皆不及。其中舛謬不可殫述，所隸之事，及閘目不相應者，十之五六，更不解其何說也。
不著撰人名氏。但自題曰布粟子，又自題其號曰鳳台，不知何許人也。其書采《管子》至《鬱離子》，凡八十餘家，各摘數語。自序稱雖不足於連篇大觀，然終身玩之，愈覺有餘味，故曰布粟。然詮次殊無意義，蓋欲仿馬總《意林》而不及其去取之精也。
不著撰人名氏。輯明太祖至武宗九朝說部雜事，共為一書。分太祖為三冊，成祖以下為七冊。前列所采書目凡五十餘種，而卷內所輯書名尚有在所列之外者，蓋江少虞《事實類苑》之類。然採摭未備，去取亦未精也。
舊本題薠川布衣編，不著名氏。書中摘載古事，每事綴以評語，所徵引至明代而止。其持論不甚謬，而詞氣儇薄，皆明末山人之習，必萬曆以後人作也。
明衛泳編。泳字永叔，蘇州人。王晫《今世說》曰，吳門之有永叔兄弟，猶建安之有二丁，平原之有二陸，時人號稱雙珠。其弟著作今未見。是編仿馬總《意林》之體，采掇明人雜說凡二十五種。曰閑賞，曰二六時令，曰國士譜，曰書憲，曰讀書觀，曰護書，曰悅容編，曰勝境，曰園史，曰瓶史，曰盆史，曰茶寮記，曰酒緣，曰香禪，曰棋經，曰詩訣，曰書譜，曰繪抄，曰琴論，曰曲調，曰拇陣，曰俗砭，曰清供，曰食譜，曰儒禪，皆隆、萬以來纖巧輕佻之詞。前列凡例二十五則，題曰致語。考宋代教坊乃有致語，而泳取以自名，尤可異之甚矣。
明郭偉編。偉字士俊，泉州人。其書分文編、武編、內編、外編、奇編、正編六門。所采上自周、秦，下迄明代，詭立名號，不可究詰。如曹植《七啟》設為鏡機子問答，即割其一段，題曰鏡機子。其大略可知矣。
明汪定國編。定國字蒼舒，海寧人。是書採錄諸子，俱取其文字之奧僻者，於佛氏為尤多，而邵子、張子、蔡季通諸儒之說，亦一概摘入，純駁互見，頗為糅雜。且所標書名，大半今世所未見，率以意為之，尤明季錮習也。
