
卷一百五十六 集部九
《四庫全書總目提要》紀昀等
宋宗澤撰。澤事蹟具《宋史》本傳。是編自一卷至六卷皆劄子、狀疏、詩文、雜體。七卷、八卷為遺事、附錄，皆後人紀澤事實及誥敕、銘記之類也。澤孤忠耿耿，精貫三光。其奏劄規畫時勢，詳明懇切。當時狃於和議，不用其言，亦竟無收拾其文者。至甯宗嘉定間，四明樓昉乃綴輯散佚，以成是集。然陳振孫《書錄解題》竟不著錄。是宋末已不甚行。蓋理宗以後，天下趨朝廷風旨，道學日興。談心性者謂之真儒，講事功者謂之雜霸。人情所競，在彼而不在此。其沉晦不彰，固其所也。明崇禎間，熊人霖始據舊本重刻。國朝義烏縣知縣王庭曾又重為編定，增入《諫止割地》一疏，而以樓昉原序及明初方孝孺序弁於篇首。考史稱澤力請高宗還汴，疏凡二十八上。本傳不盡錄其文。今集中所載僅十八篇，猶佚其十。則其散亡已多矣。
宋楊時撰。時事蹟具《宋史•道學傳》。是集凡書奏、表劄、講義、經解、史論、啟記、序跋各一卷、語錄四卷、答問二卷、辨二卷、書七卷、雜著一卷、哀辭祭文一卷、狀述一卷、志銘八卷、詩五卷。時受蔡京之薦，雖朱子亦不能無疑。然葉夢得為蔡京門客，南渡後作《避暑錄話》、《石林詩話》諸書，尚袒護熙寧、紹聖之局。時於蔡京既敗以後，即力持公論。集中載《上欽宗第七疏》，詆京與王黼之亂政，而請罷王安石配享。則尚非始終黨附者比。又於靖康被兵之時，首以誠意進言，雖未免少迂；而其他排和議、爭三鎮、請一統帥、罷奄寺守城以及茶務、鹽法、轉般、糴買、坑冶、盜賊、邊防、軍制諸議，皆於時勢安危，言之鑿鑿。亦尚非空談性命，不達世變之論。蓋瑕瑜並見，通蔽互形，過譽過毀，皆講學家門戶之私，不足據也。時受學程子，傳之沙縣羅從彥，再傳為延平李侗，三傳而及朱子，開閩中道學之脈。其東林書院存於無錫，又為明季講授之宗。本不以文章見重，而篤實質樸，要不失為儒者之言。舊版散佚，明弘治壬戌，將樂知縣李熙重刊，並為十六卷。後常州東林書院刊本，分為三十六卷。宜興刊本，又並為三十五卷。萬曆辛卯，將樂知縣林熙春重刊，定為四十二卷。此本為順治庚寅時裔孫令聞所刊，其卷帙一仍熙春之舊雲。（案時卒於高宗建炎四年。其入南宋日淺，故舊皆系之北宋末。然南宋一代之儒風，與一代之朝論，實皆傳時之緒餘。故編錄南宋諸集，冠以宗澤，著其說不用而偏安之局遂成。次之以時，著其說一行而講學之風遂熾。觀於二集以考驗當年之時勢，可以見世變之大凡矣。）
宋李綱撰。綱有《建炎時政記》，已著錄。是集首載宋少保觀文殿大學士陳俊卿序，謂綱少子秀之裒集其表章奏劄八十卷，而詩文不與焉。晁公武《讀書志》則作一百五十卷。陳振孫《書錄解題》則作一百二十卷。蓋後人續以詩文合編，互有分並，已非複秀之之舊本。此本賦四卷、詩二十八卷、雜文一百三十八卷，而以《靖康傳信錄》三卷、《建炎進退志》四卷、《建炎時政記》三卷，俱編入集中。又以年譜、行狀之類六卷附焉。與晁、陳二家所錄均為不合，又非宋本之舊矣。綱人品經濟，炳然史冊，固不待言。即以其詩文而言，亦雄深雅健，磊落光明，非尋常文士所及。徒以喜談佛理，故南宋諸儒不肯稱之。然如顏真卿精忠勁節，與日月爭光，固不能以書《西京多寶塔碑》、作《撫州麻姑壇記》，遂減其文章之價也。集中有《補宋璟梅花賦》，自序謂璟賦已佚，擬而作之，其文甚明。元劉塤《隱居通議》所載璟賦二篇，皆屬偽本。明田藝蘅《留青日劄》乃稱得元鮮於樞手書璟賦，急錄傳之，樞之真跡旋毀。核其文句，大抵點竄綱賦，十同七八，其為依託顯然。然亦見綱之賦格，置於唐人之中，可以亂真矣。
宋王安中撰。安中字履道，中山曲陽人。登進士第。累擢尚書左丞，出知燕山府。除大名尹，兼北京留守司公事。靖康初安置象州。紹興初複左中大夫，卒。事蹟具《宋史》本傳。安中以詞藻擅名，而行誼甚為紕繆。陳振孫《書錄解題》稱其少時嘗師事蘇軾於定武，未卒業而軾去。會晁說之為無極令，複往執弟子禮。說之勖以為學當慎初之旨，因築室榜曰「初寮」。其聞見議論得於說之為多。及後貴顯，遂諱晁學，但稱「成州使君四丈」，無複「先生」之號。今考集中，多直呼說之為晁以道，與振孫言相合。其佻薄已可概見。曾敏行《獨醒雜誌》稱，安中初學東坡書。崇、觀、宣、政間，頗更少習，南渡以來，複還其舊。其隨時局為翻覆，亦為灼然。史稱其以作《瑞應表》受知徽宗。考蔡絛《鐵圍山叢談》，實由諂事梁師成以進。《幼老春秋》又稱其交結蔡攸，引入禁中，則奔競無恥，更為小人之尤。史又稱其附和童貫、王黼，贊成複燕之議。又身自請行，規措失當，招納叛亡，挑釁強鄰，禍貽宗社。則誤國之罪尤為深重。然其詩文豐潤凝重，頗不類其為人。四六諸作，尤為雅麗。史稱徽宗嘗宴睿謨殿，安中賦百韻詩紀事。令大書殿屏，仍以副本分賜侍臣。王明清《揮麈後錄》載其詩，周煇《清波雜誌》又補載其序，皆盛相推挹。張邦基《墨莊漫錄》又載其《立春帖子》，稱以才華清麗。其人雖至不足道，而文章富贍，要有未可盡泯者。錄而傳之，亦不以人廢言之義也。其集見於本傳者七十六卷。晁公武《讀書志》止作十卷。趙希弁《附志》則作《前集》四十卷、《後集》十卷，又《內外製》二十六卷。與史傳目次相符。自明以來，久佚不見。今從《永樂大典》采掇裒次，尚得詩文數百篇。周必大序稱安中送其曾大父詩「不論與汝小一月，政自容君數百人」句。又楊萬里《誠齋詩話》稱安中「行餘深少宰製，仰惟前代，守文為難，相我受民，非賢不乂」句。又在象州思鄉作文，有「萬里邱墳，草木牛羊之踐履。百年鄉社，室家風雨之飄搖」等句。今俱不見於集中。是其散佚甚多。然蒐羅什一，猶可考見崖略。謹厘為八卷，而仍以李邴、周必大、周紫芝序三篇冠之卷首，以存其舊焉。
宋許景衡撰。景衡字少伊，溫州里安人。登元祐九年進士。宣和中召為監察禦史，遷殿中侍御史。欽宗即位，以左正言召，累遷中書舍人。高宗朝至尚書右丞。罷為資政殿大學士，提舉洞霄宮。卒諡忠簡。事蹟具《宋史》本傳。景衡雖源出洛學，而立身剛直，不與賈易諸人囂爭門戶。其文章坦白光明，粹然一出於正。在徽宗時，即極言財力匱乏，請罷花石綱運，為王黼所中而去。及從高宗在揚州，又與黃潛善不協，借渡江之議，斥逐而死。雖厄於權倖，屢起屢躓，而終始不撓。今集中所存奏議，如《論童貫誤國》、《辨宗澤無過》、《論王安石當自便》、《乞寬恤東南》諸劄子，皆誠意懇摯，剴切詳明。其他亦多關係國家大計。雖當時不能盡用其說，而史稱「既沒之後，高宗每念其遇事敢言，追思不置」。亦足見其忠愛之忱，有以感孚於平素也。至其詩篇，乃吐言清拔，不露伉厲之氣，如「玉樽浮蟻一樣白，青眼與山相對橫」諸句，殊饒風調。胡仔《漁隱叢話》謂：「寇準詩含思淒婉，富於音情，殊不類其為人。」今景衡亦然。蓋詩本性情，義存比興，固不必定為濂洛風雅之派，而後謂之正人也。《宋史•藝文志》載《橫塘集》三十卷，《書錄解題》亦同。自明以來，傳本久絕。今從《永樂大典》中采掇裒綴，以次排纂，厘為二十卷。《朱子語錄》嘗稱陳少陽事，其詳見《許右丞哀詞》中，今已不睹是篇。則鉅制鴻裁，佚者不少。其幸而存者彌宜寶貴矣。
宋洪炎撰。炎字玉父，南昌人。元祐末登進士。官至著作秘書少監。炎與兄朋、芻，弟羽，號曰四洪。皆黃庭堅之甥，受詩法於庭堅。羽元符中以上書入黨籍，不幸早卒，篇章散佚。故呂本中《江西宗派圖》中僅列芻、炎、朋三人。陳振孫《書錄解題》亦雲羽集不傳，惟載朋《清非集》一卷、芻《老圃集》一卷、炎《西渡集》一卷。《宋史•藝文志》並同。自明以來，《清非》、《老圃》二集並佚。近乃從《永樂大典》複裒輯成帙，惟炎集僅存，而亦無刊版。此本為浙江鮑氏知不足齋所藏，惟分上、下二卷，與陳氏所載少異。然《老圃集》陳氏亦稱一卷，而今日掇拾殘賸，尚非一卷所能容。則或《書錄解題》傳寫之訛，《宋志》因之，均未可知也。炎詩酷似其舅。今全集巋然獨完，殊足寶貴。卷未所附朋詩九首、芻詩二十四首、記二篇，不知何人所輯。觀其所引之書，如《宋元詩會》、《辟疆園宋文選》，皆康熙中人所集，則亦出近時人手矣。二人詩集已別著錄。此為複贅，故刪之不錄焉。
宋洪芻撰。芻字駒父，南昌人。紹聖元年進士。靖康中官至諫議大夫。後謫沙門島以卒。劉克莊《後村詩話》曰：「三洪與徐師川皆山谷之甥。」龜父警句，往往前人所未道。然早卒，惜不多見。駒父詩尤工，陸遊《老學菴筆記》亦極稱其《竄海島》詩「煙波不隔還鄉夢，風月猶隨過海身」句。蓋當時文士頗重之。然芻之竄也，《楓窗小牘》謂坐為金人括財太峻，頗稱其冤。今考王明清《玉照新志》所載，則芻實於根括金銀之時，入諸王邸中，以勢挾內人唱歌侍酒。得罪名教，殆不容誅。當時僅斥海濱，殊為佚罰。其人如是，其詩本不足重輕。特其學有師承，深得豫章之格。但以文論，固不愧酷似其舅之稱。錄六朝人集者存沈約、範雲，錄唐人集者存沈佺期、宋之問。就詩言詩，片長節取，亦古來著錄之通例也。《宋史•藝文志》載《老圃集》一卷。久佚不傳。《宋詩紀事》僅從諸地誌、類書中捃摭數篇，不及百分之一。惟《永樂大典》所載尚得一百七十首，殆當時全部收入歟？以篇帙稍多，謹厘為上、下二卷，以便循覽焉。
宋葛勝仲撰。勝仲字魯卿，丹陽人。紹聖四年進士。又試學官及詞科，俱第一。官至華文閣待制，知湖州。紹興元年乞祠歸。十四年卒，諡文康。事蹟具《宋史•文苑傳》。據其婿章倧所作行狀，稱有文集八十卷、外集二十卷。初刊版於真州，兵燹殘闕。隆興甲寅，知州事宋曉修補之，自跋其後。淳熙丙午，知州事姚恪又為重鋟，中書舍人王信為之跋。自明以來，傳本遂絕。今據《永樂大典》所載，以類裒輯，得文十五卷、詩七卷、詩餘一卷，又附錄行狀、諡議為一卷，共成二十四卷。王信跋及章倧行狀並稱：「宣和北伐之時，勝仲貽書蔡京，力言其不可。」然《宋史》本傳不載此事，集中亦無此書。又稱「由兗州教授入為太學正，時上幸學，多獻頌者，勝仲獨獻賦。上命中書第其優劣，勝仲為首」。今集中亦無此賦。他如本傳所載《論郭天信不當提舉議曆所》、《論僖祖廟增置殿室不必毀》，其奏議並佚不存。又所稱官諭德時為仁、孝、學三論獻太子者，今惟存《孝論》、《學論》，而《仁論》竟無可考。則其散失者已多。然觀其四分之一，亦足以見其大凡矣。勝仲為太府少卿時，能拒盛章之援引。知汝州時，能拒李彥之括斂。知湖州時，能拒朱勔之求白雀、鸂鶒。其氣節甚偉。曆典諸州，皆有幹略。再知湖州，遭逢寇亂，複有全城之功。其宦績亦足以自傳。本不盡以文章重。即以文章論之，在南北宋間，亦褎然一作者也。歐陽修嘗輯建隆至治平故事為《太常因革禮》一百篇。勝仲官太常卿時，複手續其書為三百卷。故於當代典制最嫻。官諭德時，嘗纂歷代太子事蹟為《承華詔美》。又考論諸史為《評古篇》。故於古今成敗最悉。崇甯三年居父喪，盡閱釋氏《大藏經》。故所著作，往往闡明佛理。惟青詞、功德疏、教坊致語之類，沿宋人陋例，一概濫載於集中，殊乖文體。流傳既久，姑仍其舊，付諸無譏之列可矣。
宋張守撰。守字全真，一字子固，常州晉陵人。崇甯元年進士。高宗即位，召為監察禦史。紹興中曆官參知政事，兼權樞密院事。以資政殿大學士知建康府。卒諡文靖。事蹟具《宋史》本傳。所著《毗陵集》，見於陳振孫《書錄解題》者五十卷。其本久佚。故遺文世不概見，僅《前賢小集拾遺》中載其詩一首而已。今從《永樂大典》各韻中蒐輯編綴，約尚存十之三四。謹校訂排次，厘為一十五卷。而以婁機等所作諡議文二篇附之於後。史稱守家貧好學，過目不忘。故所為文，具有體幹。而論列國家大事，是非利害，如指諸掌。卓有經世之才，尤非儒生泥古者所可及。本傳載其建白諸事，如《論防淮渡江利害》、《論金人侵淮有四路，宜擇帥捍禦》、《論大臣宜以選將治兵為急，不急之務付之六曹》、《論幸蜀十害》、《論宰相非人》、《論敵退後措置二事》。今其文具在集中。他如《論守禦事宜》、《乞以大河州軍為藩鎮》、《乞修德》諸劄子，史所不載者尚多。無不揣切時勢，動合機宜。其大旨在經營淮北以規複中原，而不欲為畫江自守之計。雖其時宋弱金強，未必盡能恢復。要其所言，不可不謂非一時之正論也。至其薦汪伯彥、秦檜，頗乏知人之明。則瑕瑜不掩，亦不必曲為之諱矣。
宋汪藻撰。藻字彥章，饒州德興人。登崇甯二年進士。曆官顯謨閣大學士、左太中大夫。封新安郡侯。事蹟具《宋史•文苑傳》。藻學問博贍，為南渡後詞臣冠冕。其集見於晁公武《讀書志》者僅十卷。陳振孫《書錄解題》始載有《浮溪集》六十卷。而趙希弁《讀書後志》又增《猥稿外集》一卷、《龍溪文集》六十卷，共一百二十一卷。《宋史•藝文志》並著於錄。然趙汸跋《羅願小集》，謂《浮溪》之文，再更變故，失傳頗多。則明初已非完帙，其後遂亡佚不存。後有胡堯臣者，別得《浮溪文粹》十五卷，刊行於世。而其原集終不復可見。今檢勘《永樂大典》所載，視《文粹》所收，不啻倍蓰。雖未必盡符原數，而什可得其六七。統觀所作，大抵以儷語為最工。其代言之文，如《隆祐太后手書》、《建炎德音》諸篇，皆明白洞達，曲當情事。詔令所被，無不淒憤激發，天下傳誦，以比陸贄。說者謂其著作得體，足以感動人心，實為詞令之極則。其他文亦多深醇雅健，追配古人。其詩則得於徐俯，俯得之其舅黃庭堅（見《獨醒雜誌》），尤具有淵源。孫覿作藻墓誌，以大手筆推之，殆非溢美。惟楊萬里《誠齋詩話》紀藻與李綱不葉，其草綱罷相制詞，至比之驩兜、少正卯，頗為清議所譏。是又名節心術之事，與文章之工拙別為一論者矣。謹采掇編次，依類分排。其有《永樂大典》所失載者，即以《文粹》參校補正，考辨異同。厘為三十六卷，庶操觚之士尚得以考見其大略焉。
宋汪藻撰。明胡堯臣刊。其為何人所編錄，則原本不載，他書亦未言及，不可得而複考矣。所載僅詩文八十五篇，未能盡窺全豹。然如洪邁所稱《元祐太后手書》「中漢家之厄十世，宜光武之中興。獻公之子九人，惟重耳之尚在」數語；又《宋齊愈責詞》中「義重於生，雖匹夫不可奪志。士失其守，或一言幾於喪邦」數語；又《張邦昌責詞》中「雖天奪其衷，坐愚如此。然君異於器，代匱可乎」數語；皆當時所謂四六名篇，膾炙人口者。今並在其中，則采掇菁華，亦已略具。其去取尚有別裁，故所錄大半精腴，頗足以資諷誦。昔歐陽修有《文忠全集》，而又有《歐陽文粹》。黃庭堅有《山谷全集》，而又有《山谷精華錄》。談藝家俱兩存不廢。今亦用其例，與新編《浮溪集》並著於錄，以備參訂焉。
宋李光撰。光有《周易詳說》，已著錄。其集目載於《紹興正論》者四十卷，載於《宋史•藝文志》者前後集三十卷，載於焦竑《國史經籍志》者二十六卷，錯互不合。錢溥《秘閣書目》、葉盛《菉竹堂書目》俱載有《莊簡集》八冊。是明初尚存。其後散佚，原目多寡，俱無可考證。今從《永樂大典》中掇採編次，共詩四百二十五首、詞十三首、雜文二百六十五首，厘為十八卷。考王明清《揮麈餘話》，稱蔡京既敗，攻擊者不遺餘力，光獨無劾章，坐貶。謝表雲：「當垂涕止彎弓之射，人以為狂。然臨危多下石之人，臣則不敢。」而集中無此一篇。又趙甡之《遺史》載光在儋耳，嘗賦《東坡六無詩》。今止有《食無肉》、《居無屋》二詩，餘四題亦尋檢不獲。是佳篇之遺落者已多。然就其存於今者觀之，波瀾意度，亦約略可睹矣。考光本傳，光值國步阽危之時，忠憤激發，所措置悉有成緒。又以爭論和議為權相所排，垂老投荒，其節概凜然，宜不可犯。而其詩乃志諧音雅，婉麗多姿。大抵皆托興深長，不獨張淏《雲穀雜記》、趙與虤《娛書堂詩話》所舉《雙雁》一詩、《道中》一詩、《藤州安置贈樞密使臣》一詩為清絕可愛。至所上奏議，如《論守禦大計》、《勸車駕親征》、《戒約煩苛》、《裁減營繕》諸劄子，尤剴切指陳，有裨國是。論梁師成、燕瑛等疏，疾惡如風，俱可想見其丰采。迨過嶺以後，與胡銓往還簡劄甚夥，乃皆醇實和平，絕無幽憂牢落之意。其所養抑又可知矣。名臣著述，幸而獲存。雖殘章賸句，固當以鴻寶視之也。
宋趙鼎撰。鼎字元鎮，號得全居士，解州聞喜人。登崇甯五年進士第。累官尚書左僕射、同中書門下平章事，兼樞密使。卒贈太傅，追封豐國公，諡忠簡。事蹟具《宋史》本傳。初，紹興五年，鼎監修神、哲二宗實錄成，高宗親書「忠正德文」四字賜之，因以名集。史稱其為文渾然天成，凡軍國機事，多其視草。有奏疏、詩文二百餘篇。《紹興正論》、陳振孫《書錄解題》皆作十卷，今久佚不傳。僅就《永樂大典》散見各條，按時事先後，分類裒綴，得奏議六十四篇、駢體十四篇、古今體詩二百七十四首、詩餘二十五首、筆錄七篇。又據《歷代名臣奏議》增補十二篇。仍厘為十卷。計所存者尚二百九十六篇，與《宋史》所稱二百餘篇不符。疑其集本三百餘篇，傳刻《宋史》者或偶誤「三」字為「二」字歟？鼎南渡名臣，屹然重望。氣節學術，彪炳史書。本不以詞藻爭短長，而出其緒餘，無忝作者。蓋有物之言，有不待雕章繪句而工者。觀於是集，可以見一斑矣。
宋張擴撰。擴字彥實，一字子微，德興人。《宋史》不為立傳。《江西通志》載其崇甯中進士，授國子監簿，遷博士，調處州工曹，召為秘書省校書郎，尋充館職，南渡後曆中書舍人。當有所據也。《宋志》載擴《東窗集》四十卷，又詩十卷。而陳振孫《書錄解題》不著於錄，則在宋末已不甚傳。故元、明以來談藝者罕相稱引。惟《永樂大典》尚多錄其詩文。其為中書舍人時所作制詞尤夥，大抵溫麗綿密，與汪藻可以聯驅。謹采掇編輯，厘為一十六卷。其為秦檜追贈祖父及万俟卨兼侍讀諸制，極詞諛頌，紕繆殊深。考王明清《揮麈餘話》，稱擴為著作郎，其兄秘書少監楚材新婚，約觀梅西湖。擴賦詩有「折歸忍負新蕉葉，笑插新臨玉鏡臺」之句。秦檜見之，大稱賞，曰：「旦夕當以文字官相處。」遷擢左史，再遷而掌外製。是擴本因檜得進，故假草制以貢媚。其為人殊不足道。然擴所交遊，如朱翌、曾慥、呂本中、徐俯，皆一代勝流。切劘有助，故詞采清麗，斐然可觀。亦未可盡沒也。其中《贈顧景繁》詩，龔明之《中吳紀聞》僅載有五十六字。厲鶚《宋詩紀事》遂引作《絕句》二首。今檢閱舊文，乃知為七言古詩二篇，明之特節錄數語。鶚蓋未睹斯集，是以傳訛，亦足雲罕覯之笈矣。
宋翟汝文撰。汝文字公巽，潤州丹陽人。登進士第。事徽、欽兩朝，至顯謨閣學士，出知越州。高宗時曆官參知政事。以伉直忤秦檜罷歸。事蹟具《宋史》本傳及孫繁所作志銘中。「忠惠」者，其沒後門人所私諡也。汝文好古淹博，深通篆籀。嘗從蘇軾、黃庭堅、曾鞏遊，故所為文章，尚有熙寧、元祐遺風。史稱其為中書舍人時，外製典雅，一時稱之。蓋當北宋之季，如汪藻、孫覿皆以四六著名，惟汝文能與之頡頏。周必大序覿《鴻慶集》，稱中多誤收汝文所作。亦足見其體格之相近矣。楊萬里《誠齋詩話》引汝文《左僕射制》中「古我先王惟圖任舊人共政，鹹有一德克左右厥辟宅師」二句。以為用成語雅馴妥貼之式。又引《賀蔡攸除少師啟》中「朝廷無出其右，父子同升諸公」二句。以為截斷古語，補以一字而讀者不覺，為巧之至。今觀其文，大都根柢深厚，措詞雄健。所謂無一字無來處者，庶幾足以當之。非南宋表啟塗飾剽掇之比。其為作者所推，非徒然也。集乃其子耆年所編。見於《宋史•藝文志》者三十卷。明以來久不復傳。今從《永樂大典》各韻中掇拾排比，編為十卷，以存其梗概。又汝文罷執政後，嘗提舉洞霄宮。《宋史》失載其事。近朱彝尊撰《洞霄題名記》，僅以李彌遜《筠溪集》所作制詞為據，系之紹興二年。且取靖康原職，題曰顯謨閣學士。今考孫繁志銘，則汝文實在紹興七年冬以郊恩除資政殿學士，提舉洞霄宮。彝尊未見此文，故所記俱誤。今並以繁文附錄於末，亦足為考證之一助焉。
宋曹勳撰。勳有《北狩見聞錄》，已著錄。是集前載正統中大理寺正洪益中序，稱為勳十世孫參所藏。朱彝尊亦嘗從其家借抄《迎鑾賦》七篇。謂勳之子姓保有此卷半，千餘年勿失。後複得文集錄之。蓋止有家傳抄本，從未鋟版也。其中第十四卷已全佚。樓鑰《攻媿集》載有《松隱集序》，亦闕不載。又脫篇落句，不一而足。則亦蠹蝕斷爛之餘，轉相傳寫，幸而僅存矣。勳嘗從徽宗北狩，奉密詔南歸。後又奉使至金迎宣仁太后。故其詩文，多可以考見時事。詞采亦雅贍可觀。惟《上呂頤浩書》，欲結劉豫以圖金，則其計太疏。非惟於理不可，即於勢亦必不行矣。洪邁《夷堅志》謂勳父元寵，昔以《紅窗迥曲》著名。今觀集中諸詩，如「獨不見楊花曲」之類，語多縟麗，時有小詞香豔之遺。似乎尚沿其家學。然如《乾道聖德頌》之類，亦未嘗不肅穆典重，具有古音。蓋亦如《淮海》一集，諸體並具，不可全謂之詩如詞也。
宋葉夢得撰。夢得有《春秋傳》，已著錄。陳振孫《書錄解題》載夢得總集一百卷，《審是集》八卷。今俱不傳。又載《建康集》十卷，乃紹興八年再鎮建康時所著。此本八卷，與振孫所記不合。然末有其孫輅題跋，亦雲八卷。其或《書錄解題》屢經傳寫，誤以八卷為十卷。抑或舊本殘闕，亡其二卷，後人追改輅跋以偽稱完帙。則均不可考矣。夢得為蔡京門客，章惇姻家。當過江以後，公論大明，不敢複噓紹述之焰。而所著《詩話》，尚尊熙寧而抑元祐，往往於言外見之。方回《瀛奎律髓》於其《送嚴婿北使》一詩，論之頗詳。然夢得本晁氏之甥，猶及見張耒諸人。耳擩目染，終有典型。故文章高雅，猶存北宋之遺風。南渡以後，與陳與義可以肩隨。尤、楊、范、陸諸人皆莫能及。固未可以其紹聖餘黨，遂掩其詞藻也。
宋陳與義撰。與義字去非，洛陽人，簡齋其號也。登政和三年上舍甲科。紹興中官至參知政事。事蹟具《宋史》本傳。是集第一卷為賦及雜文九篇，第十六卷為詩餘十八首，中十四卷皆古今體詩。方回《瀛奎律髓》稱《簡齋集》中無全首「雪」詩。惟以《金潭道中》一首有「後嶺雪槎枒」句，編入「雪類」。今考集中古體、絕句，並有雪詩，與回所言不合。蓋回所選錄，惟五七言近體，故但就近體言之。非後人有所竄入也。與義之生，視元祐諸人稍晚。故呂本中《江西宗派圖》中不列其名。然靖康以後，北宋詩人，凋零殆盡。惟與義為文章宿老，巋然獨存。其詩雖源出豫章，而天分絕高，工於變化。風格遒上，思力沈摯，能卓然自辟蹊徑。《瀛奎律髓》以杜甫為一祖，以黃庭堅、陳師道及與義為三宗，是固一家門戶之論。然就江西派中言之，則庭堅之下，師道之上，實高置一席無愧也。初與義嘗作《墨梅》詩，見知於徽宗。其後。又以「客子光陰詩卷裏，杏花消息雨聲中」句為高宗所賞。遂馴至執政。在南渡詩人之中，最為顯達。然皆非其傑構。至於湖南流落之餘，汴京板蕩以後，感時撫事，慷慨激越，寄跡遙深，乃往往突過古人。故劉克莊《後村詩話》謂其造次不忘憂愛，以簡嚴掃繁縟，以雄渾代尖巧。第其品格，當在諸家之上。其表侄張嵲為作墓誌雲：「公詩體物寓興，清邃超特。紆餘閎肆，高舉橫厲。」亦可謂善於形容。至以陶、謝、韋、柳擬之，則殊為不類。不及克莊所論為得其真矣。
宋程俱撰。俱有《麟台故事》，已著錄。是集凡詩十一卷，賦及雜文二十九卷。俱天性伉直，其在掖垣，多所糾正。如《高宗幸秀州賜對劄子》，極言賞罰施置之當合人心。《論武功大夫蘇易轉橫行劄子》，極言朝廷之當愛重官職。又徐俯與中人唱和，驟轉諫議大夫，俱亦繳還錄黃，頗著氣節。今諸劄俱在集中。其抗論不阿之狀，讀之猶可以想見。至制誥諸作，尤所擅場。史稱其典雅閎奧，殆無愧色。詩則取逕韋、柳以上闚陶、謝，蕭散古澹，亦頗有自得之趣。其《九日》一首，毛奇齡選《唐人七律》，至誤以為高適之作。足知其音情之近古矣。其集傳世頗稀。此本乃石門吳之振得於泰興季振宜家。蓋猶從宋槧抄存，故鮮所闕佚。近時厲鶚作《宋詩紀事》，載俱古詩二首、律詩二首、聯句一首，皆稱采自《北山集》。而其中《南園》一首，檢集本實作《章僕射山林》，與鶚所引已不相合。又《遊大滌》一首，采自《洞霄詩集》。而集本第三卷內有《同餘杭尉江仲嘉褒道人陳祖德良孫游洞霄宮》一首，檢勘即鶚所引。而篇幅較長，幾過其半。鶚亦不及詳檢，反欲以補是集之遺，殊為疏舛。殆鶚據他書轉引，未見此本歟！
宋劉才邵撰。（案卲字從卩，不從邑，他書或從邑者，傳寫誤也。）才卲字美中，廬陵人，杉溪居士其自號也。大觀二年上舍釋褐。宣和二年又中宏詞科。累遷校書郎，以養親歸。家居十年，紹興初起為秘書丞，再掌制誥。官至工部侍郎，權吏部尚書，加顯謨閣直學士。事蹟具《宋史》本傳。是集之名，亦見傳中。然《藝文志》乃闕而不載。據周必大序，原本蓋二十二卷。顧自明以來，傳本甚稀。厲鶚《宋詩紀事》從詩話補遺中錄其《夜度娘歌》一首。今檢勘原集，乃《相思曲》中之四句，誤作全詩。知舊本久亡，故無從而考正矣。謹就《永樂大典》所載，裒輯編次，厘為詩三卷、內外製四卷、雜文五卷。其間如必大原序所舉《清江引》、《大堤曲》諸詩，皆不復存。然約略卷帙，似尚得十之六七。其詩源出蘇氏，故才氣頗為縱橫。其雜文亦多馴雅，而制誥諸作，尤有體裁。其他所紀朝廷典故，與《宋史》往往異同。如《地理志》謂南渡有淮平無盱眙，而集中有《向子固知盱眙軍轉官制》。《職官志》載政和七年易觀察留後為承宣使，而集中《賜董先辭免新除承宣使恩命不允詔》，有「頃因留務之職，易以使名」之語。知承宣使之名乃始於紹興不始於政和。又如《選舉志》不載紹興二十六年戒諭科舉事。《張綱傳》不載綱參知政事。《陳康伯傳》不載其居館職之類。皆可據以訂訛補闕。惟所行秦檜制詞，語多溢量。至稱其「道義接丘、軻之傳，勳名真伊、呂之佐」，尤為謬妄。史稱其於權臣用事之時，能雍容遜避以保名節，頗著微詞。其指此類歟？是則白璧之瑕矣。
宋李彌遜撰。彌遜字似之，連江人，居於吳縣。大觀三年上舍第一。高宗朝試中書舍人，再任戶部侍郎。以爭和議忤秦檜，乞歸。事蹟具《宋史》本傳。是集首有樓鑰序，稱其「歸隱西山十六年，不復有仕宦意。詠詩自娛，筆力愈偉」。《朱子語錄》稱「李彌遜亦一好前輩」。又嘗跋其《宿觀妙堂詩》後，亦傾倒甚至。蓋其人其文，俱卓然足以自立者也。舊本原題《筠溪集》。筠溪者，其歸連江時所居之地，彌遜以自號，因以名集。集中有《筠溪圖跋》，敘其始末甚明。《宋史•藝文志》載彌遜集二十四卷，亦名曰《筠溪》，可以互證。此本題曰《竹溪集》。考諸家著錄，皆無此名，知為傳寫之誤。今仍改題曰《筠溪集》，以複其舊焉。
宋張綱撰。綱字彥正，金壇人。大觀、政和間試舍法，三中首選。初與蔡京、王黼不合，二人每擠抑之。及南渡後，登瑣闥，複與秦檜有隙，遂致仕。檜沒，乃召用，終參知政事。事蹟具《宋史》本傳。綱健於為文，每一落紙，都人輒傳播。遭建炎兵毀，十不存一。值檜柄國，懼為所忌，絕意著述。然嗣子堅搜輯散佚，尚得八百餘篇。至孫釜始刊版置郡學。以其自號華陽老人，即以名集。洪邁為之序，凡文三十三卷、詩五卷、詞一卷，後附行狀一卷。詩文典雅麗則，講筵所進故事，因事納忠，亦皆剴切。至南宋之初，盡革紹述之弊。凡元祐諸臣之後，無不甄錄。轉相標榜，頗滋偽冒。綱乃複有劄子論黨籍推恩太濫。尤可謂卓然特立，毫無門戶之見者矣。
宋呂頤浩撰。頤浩字元直，其先樂陵人，徙齊州。中進士第。徽宗時曆官至河北都轉運使。高宗南渡，起知揚州。兩入政府，同中書門下平章事。後以少傅、醴泉觀使致仕。卒贈太師、秦國公。諡忠穆。事蹟具《宋史》本傳。頤浩集凡十五卷，見於陳振孫《書錄解題》、《宋史•藝文志》者並同。舊本久佚。惟《永樂大典》頗散見其遺篇。裒而輯之，尚得文一百三十七首、詩詞五十八首。今重為排輯，勒成八卷。頤浩在相位時，顓肆自用，力排李綱、李光諸人。創立月樁錢，貽東南患。深為公論所不與。然宣和伐燕之役，頤浩隨轉運，奏燕山河北危急五事，請議長久之策。一時稱其切直。至建炎中苗傅、劉正彥為逆，頤浩與張浚倡義勤王，卒平內難。又少長西北兩邊，於軍旅頗為嫻習。其應詔上戰守諸策，載於徐夢莘《三朝北盟會編》者，大約皆謂和議之必不可成，而勸高宗為乘機進取之計。凡分兵策應機宜，條畫頗備。雖都督江淮，迄未建恢復之績，不能盡酬其所言；然較張浚之迂謬寡謀，娼嫉誤國，富平諸役，流毒蒼生者，則固有間矣。集中《上時政》一書，乃作於靖康初年，能預決金兵之必來，諄諄以遷避為說，亦複具有先見。而本傳獨未及此事，是亦足以補史闕也。《書錄解題》又稱集後三卷皆燕、魏雜記。蓋頤浩在河北時所作。今只存二十九條，於古跡頗有典據。又其集在孝宗時嘗付兩浙漕司鏤版，詳見其子搢所作謝表中。今與頤浩《配享省劄》一通並附於末，以備稽核焉。
宋張嵲撰。嵲字巨山，襄陽人。宣和三年上舍中第。紹興九年除司勳員外郎。累遷敷文閣待制，知衢州。終於提舉江州太平興國宮。事蹟具《宋史•文苑傳》。嵲為陳與義之表侄，少時嘗從受學。故劉克莊《後村詩話》謂其詩句法與簡齋相似。而於五言古詩尤極賞其語意高簡，意味深遠。又克莊所摘七言絕句，如《故園墳樹想青蔥》諸篇，尤能以標格見長。而集中似此類者尚多。大抵絕句清和婉約，較勝與義。其他雖未能遽相方駕，而氣體高朗，頗足以自名一家。至古文典雅沈實，亦尚有北宋諸家矩矱。所上奏議，如《論和戰守》、《論攻取》等篇，史皆采入本傳。於當時事勢，尤條析詳明。惟《紹興復古詩》一章，貢諛秦檜，深玷生平。考《朱子語錄》有雲：「金人敗盟時，秦檜大恐，顧朝士問計。張巨山微誦曰：『德無常師，主善為師。善無常主，協於克一。』檜因留與語，巨山為之畫策。檜喜，即命作奏稿。倉卒不仔細，起頭兩句，以『德無常師』為伊尹告成湯。『陳力就列』為孔子之語。尋擢巨山為中書舍人。有無名子作詩嘲之雲：『成湯為太甲，宣聖作周任』」云云。是嵲本因附檜得進。陳振孫《書錄解題》亦載此事。且稱「檜旋疑嵲貳己，未幾亦罷」。然則此詩之作，乃藉以修好於檜者。故本傳謂詩進後，將複召用，殆由檜意解而然。特作史者不能得其情故耳。今其代檜奏稿雖已不存，而是詩尚傳。留供千秋之嗤點，亦足以昭炯戒矣。《宋史•藝文志》載《紫微集》三十卷。《書錄解題》則作《張巨山集》，亦三十卷。自明以來，久無傳本。今據《永樂大典》所錄，裒輯排比。諸體鹹備，當已鮮所闕遺。以其篇帙較富，析為三十六卷。仍依宋史，題作《紫微集》，複其舊目焉。
宋劉一止撰。一止字行簡，湖州歸安人。宣和三年進士。紹興初召試，除秘書省校書郎。曆給事中，以敷文閣直學士致仕。事蹟具《宋史》本傳。案陳振孫《書錄解題》稱「一止居瑣闥僅百餘日，忤秦檜罷去，閒居十餘年。後檜死，複召，仍力辭不起。年八十二乃終」。蓋亦守正不阿之士。其沒也，韓元吉為作行狀，稱其文章推本經術，出入韓、柳，不效世俗纖巧刻琢。雖演迤宏博，而關鍵嚴備。其為詩寓意高遠，自成一家。呂本中、陳與義讀之，曰：「語不自人間來也。」是其著作亦盛為當代所推矣。行狀及《宋史》本傳皆稱《非有齋類稿》五十卷。《書錄解題》亦同。此本前有曝書亭印記，蓋朱彝尊家舊鈔。題曰《苕溪集》，不知何人所改。又詩文共五十三卷，末附行狀一卷、誥詞一卷，凡五十五卷。卷數亦非其舊，或後人掇拾遺篇，增附其後，因而更名歟？
宋王洋撰。洋字元渤，山陽人。以省試第二名中宣和六年甲科。紹興初累官起居舍人、知制誥，直徽猷閣，曆典三郡。其事蹟不見於《宋史》。惟周必大所作集序，略紀其行履大概。《嘉定山陽志》中有洋小傳，亦皆采必大序中語，不能有所增益。今考韓淲《澗泉日記》，稱「洋在信州城，居有荷花水木之趣，因號王南池。辟宴坐一室，號半僧寮。清貧，衣服窶甚。善詩篇」云云。《江西通志》亦稱洋僑寓上饒，與曾幾相唱和。以二書所載與集序參考之，蓋亦南渡之清流也。集為其子昌祖所編。《宋史•藝文志》列其目為二十九卷，而必大原序實作三十卷。則《宋史》為誤。自明以來，世罕傳本。選錄宋詩者多未之及。獨《永樂大典》各韻中散見頗多。謹采掇編訂，得古今體詩七百首、雜文三百五十餘首。其詩極意鏤刻，往往兀奡自喜，頗不為邊幅所拘。文章以溫雅見長，所撰內外製詞，尤有典則。蓋洋生當北宋之季，猶及睹前輩典型。故其所作，雖未能上追古人，而蟬蛻於流俗之中，則翛然遠矣。洪邁《容齋三筆》載洋《題餘幹縣琵琶洲》詩雲：「塞外風煙能記否，天涯淪落自心知。眼中風物參差是，只欠江州司馬詩。」當時稱為佳句。而《永樂大典》內已佚不收。又《澗泉日記》極賞洋為李彭老所作《養源齋記》。檢《永樂大典》亦無此篇。則其他殘闕，當複不少矣。今姑就其尚存者分類排纂，析為十四卷，以著其概。其周必大序亦仍冠之於首焉。
宋王之道撰。之道字彥猷，廬州人。宣和六年與兄之義、弟之深，同登進士第。調曆陽丞。南渡後累官湖南轉運判官。以朝奉大夫致仕。後以其子藺官樞密使，追贈太師。《宋史》為藺立傳，而不及之道。故其事蹟不詳。惟尤袤所撰神道碑尚在《永樂大典》中，可以考見大略。之道嘗自號相山居士，其集即以為名。《宋史•藝文志》作二十五卷。《書錄解題》作二十六卷。《寶祐濡須志》及《濡須續志》俱作四十卷。尤袤碑文作三十卷。彼此乖互不合。今原集既亡，無可複證。然袤碑乃據其子家狀所書，似當得其實也。初，金兵南伐，廬州盜起，之道率鄉人據險共保，城賴以全，幹略頗有足稱。又其登第對時，即極言燕、雲用兵之非。以切直抑置下列。及紹興和議初成，之道方通判滁州，移吏部侍郎魏矼、司諫曾統書，力陳辱國非便。尋又上疏論之，並以前書繳進。大忤秦檜意，謫監南雄鹽稅。坐是淪廢者二十年。今原疏雖佚不存，而所與矼、統二書，具在集中。其所論九不可和之說，慷慨激烈，足與胡銓封事相匹。氣節尤不可及。其他論事諸劄子，亦多明白曉暢，可以見諸施行。韻語雖非所長，而抒寫性情，具有真樸之致。蓋有體有用之言，固不徒以文章工拙論矣。謹就《永樂大典》各韻中蒐輯編次，仍可得三十卷。疑明初纂修諸臣，重其為人，全部收入。故雖偶有脫遺，而仍去原數不遠歟。
按《三餘集》世無傳本，惟散見《永樂大典》中。然各韻所載，題為黃次岑者計七十餘篇。題為黃次山者計五篇。已自相牴牾。其中《見山堂記》一首，篇末自署豫章黃次岑。又別載謝鍔所撰《三餘集序》，則曰流江黃季岑。更互相舛迕。《宋史•藝文志》則作黃季岑《玉餘集》。焦竑《國史經籍志》則作黃次山《三餘集》。《前賢小集拾遺》載其詩一首，《歷代名臣奏議》載其文三篇，亦均作黃次山，近時厲鶚撰《宋詩紀事》，則雲黃次山字季岑。輾轉異同，幾於不可究詰。惟《豐城縣誌》載宋黃得禮字執中，元祐間進士，曾為柳州軍事參軍。與集中《先大夫述》一首符合。又載得禮長子名彥輔，字伯強，登政和進士。次子彥平，字季岑，號次山，登宣和進士。建炎初仕至吏部郎中。出提點湖南刑獄。載其世系名字、科第仕履，皆一一條晰。然則撰此集者乃黃彥平。所謂次岑、次山、季岑者，或傳寫訛異，或偶以字行耳。至其集名《三餘》，當取三國董遇三餘讀書之意。《宋史》作《玉餘》，亦字形相似而誤也。彥平在靖康初，坐與李綱善，貶官。南渡後數上劄子論事，多所建白。其《論賞罰》一疏，持論尤為平允。厥後劉光世、呂祉得失，卒為所料，如操券然。亦剛正有識之士矣。又張端義《貴耳集》曰：「馬子方作守令，幕下黃次山作啟，與廟堂不入意。因自作之，有雲『方卌九之年，買臣自知其將貴。當乙巳之歲，淵明已賦其歸來。固不敢自比於古人，欲以此折衷於夫子。』黃大服」云云。是其虛心從善，異乎一長自足者，宜其文之工也。今據《永樂大典》所存，編為賦詩二卷、雜文二卷。存其文，並以存其人焉。
宋李正民撰。正民有《己酉航海記》，已著錄。正民《宋史》無傳，事蹟始末不可考。惟據《航海記》所述，知其高宗時為中書舍人，嘗奉使通問隆祐太后而已。今以集中諸表考之，則在朝嘗為給事中、禮部吏部侍郎。在外嘗知吉州、筠州、洪州、湖州、溫州、婺州、淮寧府。揚曆頗久，晚予宮祠以歸。又考徐夢莘《三朝北盟會編》，載「紹興十二年五月，金元帥來書雲：『汴梁留守孟庾、陳州太守李正民及畢良史者，比審議使蕭毅等回，具言江南嘗詢訪此人，今並委沿邊官司，發遣前去。』六月，金人放東京留守孟庾、知陳州李正民還」云云。是正民於知陳州時嘗為金人所獲，以和議成得還。集中《南歸詩》所雲「淪身絕域久睽孤，投老歸來鬢髮疏」者，蓋即其事。特孟庾以東京附金，歸後高宗棄不復用。而正民屢更任使，終始弗替。則其在金朝當猶未至於失節，特史文闕略，不能得其詳耳。其集見於《宋史•藝文志》者三十卷，傳本久佚，惟《嘉興府志》載其《海月亭》詩一首。今據《永樂大典》所載，掇拾編次，厘為文六卷、詩四卷。中多中書制誥之作，溫潤流麗，頗近浮溪。其詩亦妍秀可誦。在南渡初，猶不失為雅音焉。
