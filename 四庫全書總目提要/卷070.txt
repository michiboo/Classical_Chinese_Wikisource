
卷七十 史部二十六
唐道士李沖昭撰。卷首有自序，稱「弱年悟道，近歲依師。洎臨嶽門，頻訪靈跡。遍閱古碑及《衡山圖經》、《湘中記》，仍致詰於師資、長者、岳下耆年。或得一事，旋貯篋笥。撮而直書，總成一卷」。案書中有咸通年號，當作於懿宗以後。序末所題壬戌歲，蓋昭宗天復二年也。《舊唐書·經籍志》、《新唐書·藝文志》皆不著錄。鄭樵《通志·藝文略》始載有此名，與此本卷數相合。惟沖昭作仲昭，或傳刻誤歟？書中先列五峰、三澗，次敘宮觀、祠廟、壇院之屬，而以歷代得道飛昇之跡附之。雖黃冠自張其教，不無誇誕之辭。而唐世名山洞府之書，如盧鴻一《嵩山記》、張密《廬山雜記》、令狐見堯《玉笥山記》、杜光庭《武夷山記》，今並無存。此獨以舊本流傳，勝境靈蹤，足資掌故，是亦考圖經者所宜徵據矣。此本為明蔡汝楠守衡州時所刻，前有小引，亦謂「所載事蹟，名物悉與今本不同」雲。

宋陳舜俞撰。舜俞字令舉，烏程人。所居曰白牛村，因自號「白牛居士」。慶曆六年進士，嘉祐四年又中制科第一，曆官都官員外郎。熙甯中出知山陰縣，以不奉行青苗法，謫南康監稅。事蹟具《宋史》本傳。舜俞謫官時，與致仕劉渙遊覽廬山，嘗以六十日之力，盡南北山水之勝。每恨慧遠、周景武輩作山記疏略，而渙舊嘗雜錄聞見，未暇詮次。舜俞因采其說，參以記載耆舊所傳，晝則山行，夜則發書考證。泓泉塊石，具載不遺，折衷是非，必可傳而後已。又作俯仰之圖、尋山先後之次以冠之，人服其勤。自記云：「余始遊廬山，問山中塔廟興廢及水石之名，無能為予言者。雖言之，往往襲謬失實。因取九江圖經、前人雜錄，稽之本史，或親至其處考驗銘志，參訂耆老，作《廬山記》。其湮泐蕪沒，不可復知者，則闕疑焉。凡唐以前碑記，因其有歲月甲子爵裏之詳，故並錄之，庶或有補史氏」云云。其目有《總敘山篇第一》，《敘北山篇第二》，《敘南山篇第三》，而無第四、五篇。圖亦不存。勘驗《永樂大典》，所闕亦同。然北宋地誌，傳世者稀。此書考據精核，尤非後來《廬山紀勝》諸書所及。雖經殘闕，猶可寶貴，故特錄而存之。釋惠遠《廬山紀略》一卷，舊載此本之末，不知何人所附入。今亦並錄存之，備參考焉。

宋道士倪守約撰。守約，未詳何許人。書前自序，稱舍家辭父母，來投師資。又自署松山羽士，知為黃冠。書中稱真廟、神廟、孝廟、寧廟，知為宋人。人物之末稱咸淳年號，知作於度宗時矣。其書首序皇初起、皇初平兄弟仙跡，以著是山靈異，為全書綱領。次丹類，次洞穴類，次山類，次水類，次宮宇類，次人物類，次制誥類，次碑籍類。書末又有正統四年明英宗御製數行，非詩非文，似乎聯額，與此書篇頁不相屬，蓋後人所附入。明代刊本，喜於竄亂古書，往往如是。今刪汰不錄，以存守約之舊焉。

明田汝成撰。汝成有《炎徼紀聞》，已著錄。是書雖以遊覽為名，多記湖山之勝，實則關於宋史者為多。故於高宗而後，偏安逸豫，每一篇之中三致意焉。宋乾道間，周淙撰《臨安志》十五卷。咸淳間，潛說友又續成一百卷。湖山特其中之一目，例不當詳。吳自牧作《夢粱錄》，周密作《武林舊事》，於歲時、風俗特詳，而山川、古跡又在所略。惟汝成此書，因名勝而附以事蹟，鴻纖鉅細，一一兼該。非惟可廣見聞，並可以考文獻。其體在地誌、雜史之間，與明人遊記徒以觴詠登臨、流連光景者不侔。其《志餘》二十六卷，則摭拾南宋軼聞，分門臚載。大都杭州之事居多，不盡有關於西湖，故別為一編，例同附錄。蓋有此餘文，以消納其冗碎，而後本書不病於蕪雜，此其義例之善也。惟所徵故實，悉不列其書名，遂使出典無徵，莫能考證其真偽。是則明人之通弊，汝成亦不能免俗者矣。

明張鳴鳳撰。鳴鳳有《西遷注》，已著錄。是二書並成於萬曆癸丑。《桂勝》序題五月六日，《桂故》序題七月朔，劉繼文序稱，前十六卷為《桂勝》，志桂概也。後八卷為《桂故》，志故實也。鳴鳳《桂勝》自序，亦稱外《桂故》八卷，用輔以行。《桂故》自序稱，「余志《桂勝》，竊跡前事」云云。則二書相因而作，實一書也。《桂勝》以山水標目，各引證諸書，敍述於前，即以歷代詩文附本條下。而於石刻題名之類，搜采尤詳。又隨事附以考證，多所訂正。董斯張《吳興備志》、朱彝尊《日下舊聞》即全仿其體例，於地誌之中最為典雅。《桂故》分郡國、官名、先政、先獻、遊寓、雜誌六門。郡國，考歷代沿革，詳列史志，辨今之桂林非古之桂林。官名，則臚舉歷代之制。蓋疆域明則先獻有所斷限，職制明則先政有所徵驗。乃不至如他志書，人物、名宦附會牽合，故以冠於首也。其先政、先獻，人各為傳。大抵鎔鑄舊文，剪裁蔓語，務取其有關是土，而不濫涉其生平。又多採金石之文，不盡取諸史籍。故其辭簡而不支，博而有據。其遊寓、雜誌，亦多據題名碑碣，姓名年月，歷歷可稽。在明代輿記之中，於康海《武功志》、韓邦靖《朝邑志》外，自為別調。可以鼎立而三，他家莫之逮也。二書所載，皆止於南宋，蓋年遠者易湮，時近者易濫，詳人所略，略人所詳，其書乃博贍而有體。是又鳴鳳創例之微意歟？

國朝大學士蔣溥等奉敕撰。盤山在薊州城北二十五里，為漢末田疇隱居之地。五峰三盤，林壑幽邃。單椒秀澤，雄甲畿東。自聖祖仁皇帝四度臨幸，宸章題詠，照燦岩阿。然舊無山志，青溝釋智樸，始草創成編，詞旨冗蔓，體例尚多未備。我皇上宸遊蒞止，靈境日開。乾隆九年始命發內帑，建靜寄山莊於山之陽。天辟名區，全攬勝概。歲春秋有事於祖陵，每駐蹕行宮。幾餘靜憩，智仁樂趣，暢洽宸襟。山水效靈，益增神秀。乾隆十九年二月，因行幸山莊，爰命蔣溥、汪由敦、董邦達纂修新志。溥等承詔屬稿，詳加裒輯，分《圖考》、《名勝》、《寺宇》、《流寓》、《方外》、《藝文》、《物產》、《雜綴》八門，厘為十六卷。首冠以巡典、天章五卷。至十二月，書成，奉表恭進焉。臣等敬繹睿制，旁考舊聞。惟茲山之靚潤深奧，足與嶽鎮競秀，而其名不大顯於前世。以是知天地清淑之氣，扶輿磅礴，固必待時而出，以奉大聖人泮奐之娛。而天筆昭回，鏤岩耀谷，品題甲乙，榮幸無涯，尤自古所未有。敬錄斯編，亦以慶茲山之遭也。
國朝大學士梁詩正、禮部尚書銜沈德潛等同撰。初，雍正中，浙江總督李衛修《西湖志》，延原任編修傅王露總其事，而德潛以諸生為分修。凡成書四十八卷。雖敘次詳明，而徵引浩繁，頗嫌冗蔓。至乾隆十六年，恭逢聖駕南巡，清蹕所臨，湖山生色。德潛因取舊志，復與王露重加纂錄，芟繁就簡，別為十卷。而梁詩正亦奏請重輯《西湖志》。會德潛書稿先成，繕錄進禦。蒙皇上優加錫賚，特製詩篇，以弁其首。並敕詩正，即以德潛此稿合成之。詩正復偕王露參考厘訂為十二卷，於乾隆十八年十二月奏進。首名勝各圖，次西湖水利，次孤山、南山、北山、吳山、西溪諸勝跡，而終以藝文。雖門目減於舊志，而大綱已包括無餘。且仰荷宸翰親題，榮光下燭，尤從來輿記所未有。固非田汝成輩區區記載所得並稱矣。
──右「地理類」山川之屬，七部，一百十三卷，皆文淵閣著錄。

後魏楊衒之撰。劉知幾《史通》作羊衒之，晁公武《讀書志》亦同。然《隋志》亦作楊，與今本合，疑《史通》誤也。其裏貫未詳。據書中所稱，知嘗官撫軍司馬耳。魏自太和十七年作都洛陽，一時篤崇佛法，剎廟甲於天下。及永熙之亂，城郭邱墟。武定五年，衒之行役洛陽，感念廢興，因捃拾舊聞，追敍故跡，以成是書。以城內及四門之外分敘五篇。敘次之後先，以東面三門、南面三門、北面三門各署其新舊之名，以提綱領。體例絕為明晰，其文穠麗秀逸，煩而不厭，可與酈道元《水經注》肩隨。其兼敘爾朱榮等變亂之事，委曲詳盡，多足與史傳參證。其他古跡藝文，及外國土風道里，採摭繁富，亦足以廣異聞。劉知幾《史通》云：「秦人不死，驗苻生之厚誣；蜀老猶存，知葛亮之多枉。」蜀老事見《魏書·毛修之傳》，秦人事即用此書趙逸一條。知幾引據最不苟，知其說非鑿空也。他如解魏文之《苗茨碑》，糾戴延之之《西征記》，考據亦皆精審。惟以高陽王雍之樓為即古詩所謂「西北有高樓，上與浮雲齊」者，則未免固於說詩，為是書之瑕類耳。據《史通·補注篇》稱：「除煩則意有所恡，畢載則言有所妨。遂乃定彼榛楛，列為子注。若蕭大圜《淮海亂離志》，羊衒之《洛陽伽藍記》是也。」則衒之此記，實有自注。世所行本皆無之，不知何時佚脫。然自宋以來，未聞有引用其注者，則其刊落已久，今不可復考矣。

舊本題唐陸廣微撰。《宋史·藝文志》作一卷，與今本合。書中稱周敬王六年丁亥，至今唐乾符三年庚申，凡一千八百九十五年，則廣微當為僖宗時人。然書中「虎疁」一條，稱唐諱虎，錢氏諱鏐，改為滸墅。考《五代史·吳越世家》，乾符二年，董昌始表錢鏐為偏將。光啟三年，始拜鏐左衛大將軍、杭州刺史。景福二年，始拜鏐為鎮海軍節度使、潤州刺史。乾甯元年，始加鏐同中書門下平章事，二年始封鏐為彭城郡王。天祐元年，封吳王。至朱溫篡立，始封鏐為吳越王。安得於乾符三年以董昌一偏將能使人諱其嫌名？且乾符三年亦安得預稱吳越？至錢俶於宋太平興國三年始納土入朝，當其有國之時，蘇州正其所隸，豈敢斥之曰「錢氏」？尤顯為宋人之辭。則此書不出廣微，更無疑義。王士禎《香祖筆記》嘗摘其語兒亭，馮驩宅，公孫挺、陳開疆、顧冶子墓三條，又摘其「琴高宅」一條。於地理事實，皆為舛繆。又案乾符三年歲在丙申，實非庚申。上距周敬王丁亥，僅一千三百九十年，實非一千八百九十五年，於年數亦復差誤。觀其卷末稱「纂成圖畫，以俟後來者添修」。而此本無圖，前列吳、長洲、嘉興、崑山、常熟、華亭、海鹽七縣，而後列吳縣、長洲縣事為多。殆原書散佚，後人采掇成編，又竄入他說以足卷帙，故訛異若是耶！以今世所行別無善刻，故姑仍吳琯此本錄之，以存梗概，而附訂其牴牾如右。又《吳地記後集》一卷，蓋續廣微之書者，不著撰人名氏。前有題詞，稱「自唐王郢叛亂，市邑廢毀，或傳記無聞，或廢興不一。謹採摘縣錄，據圖經，選其確實者列於卷後」。所記建置年號，止於祥符元年，疑北宋人作。舊本附錄，今亦並存備考焉。

宋宋敏求撰。敏求有《唐大詔令》，已著錄。是編皆考訂長安古跡，以唐韋述《西京記》疏略不備，因更博採群籍，參校成書。凡城郭、官府、山川、道里、津梁、郵驛、以至風俗、物產、宮室、寺院，纖悉畢具。其坊市曲折，及唐盛時士大夫第宅所在，皆一一能舉其處，粲然如指諸掌。司馬光常以為考之韋《記》，其詳不啻十倍。今韋氏之書久已亡佚，而此《志》精博宏贍，舊都遺事，藉以獲傳，實非他地誌所能及。程大昌《雍錄》，稱其「引類相從，最為明晰。然細細校之，亦不免時有駁復。如曲台既入未央，而又入之三雍，是分一為二矣。長門宮在都城之外長門亭畔，而列諸長信宮內，則失其位置矣。況宮殿園囿又多空存其名，不著事蹟，則亦無可尋繹矣」云云。其說雖不為無見，實則淩雲之材，不以寸折為病也。敏求尚有《河南志》，與此凡例稍異，而並稱贍博，今已不存。又楊慎《丹鉛錄》謂杜常《華清宮詩》見《長安志》，詩中「曉風」乃作「曉星」，檢今本實無此詩。蓋慎喜偽託古書，不足為據，非此《志》有所殘闕。惟晁公武《讀書志》載有趙彥若序，今本無之，則當屬傳寫佚脫耳。

宋李格非撰。格非字文叔，濟南人。元祐末為國子博士。紹聖初進禮部郎，提點京東刑獄，以黨籍罷。是書記洛中園囿，自富弼以下凡十九所。格非自跋云：「天下之治亂，候於洛陽之盛衰；洛陽之盛衰，候於園囿之興廢。」蓋追思當時賢佐名卿勳業盛隆，能享其樂，非徒誇台榭池館之美也。《書錄解題》、《郡齋讀書志》俱載李格非撰。惟《津逮秘書》題曰華州李廌。考邵博《聞見後錄》第十七卷，全載此書，不遺一字，題標格非之名。同時之人，不應有誤。知毛晉之誤題審矣。王士禎《居易錄》記是書，前有紹興中張琰德和序，首曰山東李文叔云云，此本亦佚之。殆又後人因標題姓名與序不符，而刊除其文歟？

宋程大昌撰。大昌有《古周易占法》，已著錄。是編考訂關中古跡，以《三輔黃圖》、《唐六典》、宋敏求《長安志》、呂大防《長安圖記》及紹興《秘書省圖》（案書中稱閣圖者，即《秘書省圖》）諸書，互相考證。於宮殿山水都邑，皆有圖有說。謂《三輔黃圖》由唐人增續，初非親生漢時，目睹漢事，故隨事立辨，不以其名古而不敢置議。《長安志》最為明析，然亦時有駁復。呂大防圖凡唐世邑屋宮苑已自不存。特其山川地望，悉是親見，今故本而言之。若與古記不合，亦復訂正。其參校亦可謂勤矣。今考其書，如函谷關參都邑之中，太子宮序職官之次，地圖之後忽列書目數條，都邑之前忽出山名一處，驟然尋之，不得端緒，體例稍為叢雜。又集古諸《錄》所列碑刻，自《獵碣》以外，罕登記載。考古圖有輦酌宮，亦不著其名。蓋但憑圖籍而未考金石之文，故未免於疏漏。然其蒐羅既富，辨證亦詳，在輿記之中固為最善之本也。明代陝西諸志，皆號有法，其亦以是數書者在前歟？考大昌之時，關中已為金土，而隔越江表，為鄰國著書，殊為無謂。蓋孝宗銳意恢復，有志中原。大昌所作《北邊備對》一書，即隱寓經略西北之意。此書猶此志焉耳。第五卷中特創「漢、唐用兵攻取守備要地」一圖。其圖說多舉由蜀入秦之跡，與郭允蹈《蜀鑒》所謂由「漢中取關、陝者」，大旨相合。其微意固可見矣。

宋鄧牧撰。牧字牧心，錢塘人。宋亡後，隱居屏跡，惟與謝翱友善。翱臨終時，牧適出遊，翱絕筆詩所謂「九鎖山人歸不歸」者，即為牧作，其志趣可以想見矣。洞霄宮在餘杭縣大滌洞天，岩壑深秀，為七十二福地之一。宋世嘗以舊宰執之奉祠者領提舉事。政和中，唐子霞作《真境錄》紀其勝，後不傳。端平間有《續錄》，今亦無考。牧於大德己亥入洞霄，止超然館，住持沈多福為營白鹿山房居之。遂屬牧偕本山道士孟宗寶搜討舊籍，作為此《志》。凡六門，曰《宮觀》，曰《山水》，曰《洞府》，曰《古跡》，附以異事，曰《人物》，分列仙高道二子目，曰《碑記》，門各一卷。前有元教嗣師吳全節及多福二序，後有錢塘葉林、台州李洧孫二跋。牧文章本高曠絕俗，故所錄皆詳略有法。惟不載宋提舉官姓名，近時朱彝尊始作記以補之。然宋代奉祠，率皆遙領，與茲山古跡不甚相關。正如魏、晉以下之公侯，名系郡縣，而事殊茅土。志乘之中，載之不為贅，削之亦不為闕也。牧成此書在大德乙巳，至明年丙午春而牧卒。此書第五卷後附住持、知宮等題名，有及丙午六月後事者，疑為道流所增入。又《人物門》有牧及葉林二傳，前題「續編」二字，亦不知續之者為誰。舊本所有，姑並存之。又書稱《圖志》，而此本乃有志無圖。當為傳寫所脫佚，無可校補，亦姑仍其闕焉。

元李好文撰。好文字惟中，東明人。至治元年進士，官至光祿大夫，河南行省平章政事，致仕，給翰林學士承旨一品祿終其身。事蹟具《元史》本傳。此書結銜稱陝西行台御史。考本傳稱好文至正元年除國子祭酒，改陝西行台治書侍御史，尋遷河東道廉訪使，又稱至正四年仍除陝西行台治書侍御史，六年始除侍講學士。此書蓋再任陝西時作也。自序稱圖舊有碑刻，元豐三年呂大防為之跋，謂之《長安故圖》。蓋即陳振孫所稱《長安圖記》，大防知永興軍時所訂者。好文因其舊本，芟除訛駁，更為補訂。又以漢之三輔及元奉元所屬者附入。凡漢、唐宮闕陵寢及渠涇沿革制度皆在焉。總為圖二十有二，其中渠涇圖說，詳備明晰，尤有裨於民事。非但考古跡，資博聞也。本傳載所著有《端本堂經訓要義》十一卷，《歷代帝王故事》一百六篇，又有《大寶錄》、《大寶高抬貴手》二書，而不及此《圖》。《元史》疏漏此亦一端矣。此本乃明西安府知府李經所鋟，列於宋敏求《長安志》之首，合為一編。然好文是書，本不因敏求而作。強合為一，世次紊越。既乖編錄之體，且圖與志兩不相應，尤失古人著書之意。今仍分為二書，各著於錄。《千頃堂書目》載此編作《長安圖記》，於本書為合。此本題曰《長安志圖》，疑李經與《長安志》合刊，改題此名。然今未見好文原刻，而《千頃堂書目》傳寫多訛，不盡可據。故今仍以《長安志圖》著錄，而附載其異同於此，備考核焉。

明李濂撰。濂有《祥符先賢傳》，已著錄。是書以歷代都會皆有專志，獨汴京無之，又宋孟元老《東京夢華錄》蕪穢猥瑣無足觀（案元老書記風俗瑣事，與地誌體殊，此語過當，謹附訂於此），遂摭拾舊聞，編次成帙。義例整齊，頗有體要。徵引典核，亦具見根據。在輿記之中，足稱善本。雖其精博辨晰，不及《長安志》、《雍錄》諸書，而自朱梁以迄金源，數百年間建置沿革之由，興廢存亡之跡，皆為之匯考臚編。略存端緒，亦復粲然如指諸掌。宋敏求《東京記》今已不傳，得濂此書，亦足以補其闕矣。

明吳之鯨撰。之鯨字伯裔，錢塘人。萬曆己酉舉人，官浮梁縣知縣。是編以杭州梵剎盛於南宋，至明而殘廢者多，恐遺跡漸湮，乃博考乘牒，分城內、城外、南山、北山及諸屬縣，凡得寺院四百二十六所。俱詳志創置始末，及其山川形勝。後分《天朝寵錫》、《宰官護持》、《古德機緣》、《歷代勳績》四門，備紀名流勝跡、高僧支派。各編小傳，序錄井然，頗有條理。其中采輯宋元明人詩文，如仙林《崇先二寺記》見曹勳《松隱集》，《智果寺記》見徐一夔《始豐稿》，而志俱失載，不免稍有脫漏。又如宋張敦禮捨鐘之法雲寺，非杭之法雲寺，而以名同誤入。又撰《法相寺碑記》者前作範楷，後作沈楷，亦有駁文。然其搜剔幽隱，實多《武林遺事》、《西湖遊覽志》所未載。如《明遠堂詩》次於蘇軾諸作之後，而《東坡集》無之，張九成《喻彌陀塔銘》亦不見於《橫浦集》。張伯雨《天池樓詩》與本集互異，可以參考。其遺聞軼事，亦足為考古談藝之資，正不徒為伽藍增故實矣。

國朝陳宏緒撰。宏緒字士業，新建人。明末以薦授晉州知州。時劉宇亮以閣臣督師，欲移兵入晉州。宏緒拒不納，坐謫為湖州府經歷，鼎革後終於家。是書以南昌省會為南昌、新建二縣地，因考其名跡。以城之內外為限，凡去城遠者則不及。多詳於樓觀、祠宇、梵剎、園亭之類，卷上為《考古》，卷下為《證今》。自序謂「古與今不以時代為斷，而一以興廢存亡為斷」。蓋事皆目曆，非徒案籍而登也。宏緒文章淹雅，在明末號能復古。故作是書，敘次頗有條理，考證亦多精核。惟喜載雜事，多近小說。且多曼衍旁涉，如「天寧寺」條下載寺僧淫褻之類，頗乖大雅，亦非地誌之體。是則體例未嚴，不免為白璧之瑕矣。

國朝顧炎武撰。炎武有《春秋杜解補正》，已著錄。案《爾雅》營州，孫炎注以為殷制，孔穎達《尚書疏》謂舜十二州有營州，殷本虞制，分青州地為之。凡在遼水東者，東至朝鮮之境，皆古營州地也。平州即今永平府，在虞時亦為營州地，秦時為右北平遼西地，後漢洎晉皆為遼西地。後漢末，公孫度自號平州牧，於是平州之名始見於史。炎武游永平時，郡人以志屬之。炎武未應其求，因摭古來營、平二州故實，纂為六卷付之，題曰《營平二州史事》。今其書不存。此書出自惠棟紅豆齋，惟載二州古地名，至五代而止。又僅一卷，意其為六卷之一也。其中「卑耳之谿」一條，既引《管子》，最後一頁又載俞兒一事全文。當是隨筆雜鈔，失於刪削。不但非其完書，並為未定之稿本矣。然炎武嫻於地理，所纂述多可依據。書雖殘闕，要於考證之學不為無補焉。

國朝高士奇撰。士奇有《春秋地名考略》，已著錄。是編乃其康熙甲子官侍講學士入侍內廷時所作。前有自序，稱自丁巳賜居太液池之西，朝夕策馬過金鼇玉蝀橋，望苑中景物，七閱寒暑。退食之頃，偶訪曩時舊制，約略得之傳聞者，而又彷彿尋其故址。離宮別館，廢者多矣。脫復十數年老監已盡，遺跡漸湮，無以昭我皇上卑宮室、約園囿之儉德，因率筆記之。詳於西而略於東，以所居在苑西故也。紀其興廢而復雜以時事，欲見昭代之盛，存為太平佳話也。又稱衙署監局，載在會典者不書，訪問未確者不書，外人所罕窺者亦不敢書。蓋其時距明末僅四十年，前朝宦豎，存者猶多，士奇出入禁廷，得以詢訪。又久寓其旁，朝夕考校，故所記往往可據。朱彝尊《日下舊聞》多采掇之。今奉詔考定彝尊之書，徵據詳明，纖悉必備，此編已在包括之中。顧其草創記錄之功，亦不可沒，故仍錄存之，以備參稽焉。

國朝鄭元慶撰。元慶字芷畦，歸安人。吳興山水清佳，自六朝以來稱東南名郡。自唐時刻有《石柱記》，樹之杼山，載其山川、陵墓、古跡、古器甚詳。迨傳世既久，歲月名字遂漫漶不可考，歐陽修作《集古錄》，以為筆劃奇偉，非顏真卿不能善。孫覺知湖州，聚境內碑碣，築墨妙亭貯之，凡三十二通，《石柱記》亦居其一。後人因府治卑濕，墨妙亭諸石盡取以填淤泥，而《石柱記》遂淪沒不復見。康熙辛巳，元慶重修府志既成，復訪得宋槧《石柱記》，為世所罕覯。惟湖州五縣，原本只載其三。秀水朱彝尊乃依仿體例，摭德清、武康二縣事蹟，輯而補之。元慶采掇諸書，為之注釋。其徵據考證，頗為贍博。雖於一郡之勝，尚未能包括無餘；而軼典遺詞，其梗概亦已略具。固亦徵文考獻者所不廢矣。

乾隆四十一年巡撫陝西兵部侍郎兼都察院右副都御史畢沅所進也。關中為雍州舊壤，班固所稱「神皋奧區」，周、秦、漢、唐並建都作邑，遺聞舊事見於典籍者至多。可以循覽前編，考求故址。而河山表裏，形勢尤雄；奇跡靈蹤，亦往往而在。諸家撰述之存於今者，《三輔黃圖》以下如宋敏求《長安志》、程大昌《雍錄》、李好文《長安志圖》、何景明《雍大記》、李應祥《雍略》之類。未易一二殫數。而山水遊記、郡邑志乘尚不與焉。然體例各殊，純駁互見，披圖案籍，牴牾實繁，未有薈稡群言，歸於畫一者。我國家醲化覃敷，群生茂豫，周原邠土，慶告屢豐。華岳之祠，太白之湫，俱仰荷宸翰褒題，光燭霄宇。其秦、漢涇渠故道，亦皆次第興修。守土之臣得乘邊圉寧謐、民氣和樂之餘，行部川原，詢求舊跡。訂訛釐舛，勒成是編，以上呈乙覽。視儒生著述，披尋於斷碑碎碣之間，研索於脫簡殘編之內者，其廣狹固有殊矣。其書以郡縣為經，以地理、名山、大川、古跡四子目為緯，而以諸圖附於後。援據考證，各附本條，具有始末。臣等謹為錄副，登諸秘閣，亦古者郡國地誌藏在太史之義也。
──右「地理類」古跡之屬，十四部，一百二十五卷，皆文淵閣著錄。

晉嵇含撰。含事蹟附載《晉書·嵇紹傳》。考《隋志》、《舊唐志》俱有含集十卷，（《隋志》雲其集已亡，但附載郭象集下，《舊唐志》仍著錄。）而不載此書，至《宋志》始著錄。觀此書載指甲花自大秦國移植南海，是晉時已有是花。而唐段公路《北戶錄》乃雲指甲花本出外國，梁大同二年始來中國。知公路未見此書，蓋唐時尚不甚顯，故史志不載也。諸本但題譙國嵇含，惟宋麻沙舊版前題曰「永興元年十一月丙子，振威將軍、襄陽太守嵇含撰」云云。載其年月仕履，頗為詳具。蓋舊本如是，明人始刊削之。然《晉書·惠帝本紀》，永寧二年正月，改元永安，七月改建武，十一月復為永安。十二月丁亥，立豫章王熾為太弟，始改永興。是永興元年不得有十一月。又永興二年正月甲午朔，以干支推之，丙子當在上年十二月中旬，尚在改元前十二日，其時亦未稱永興。或其時改元之後，並十二月一月皆追稱永興，而輾轉傳刻，又誤十二月為十一月歟？惟《隋志》稱廣州太守嵇含，而此作襄陽太守。考書中所載，皆嶺表之物，則疑襄陽或誤題也。其書凡分草、木、果、竹四類，共八十種。敍述典雅，非唐以後人所能偽，不得以始見《宋志》疑之。其本亦最完整。蓋宋以後花譜、地誌援引者多，其字句可以互校，故獨鮮訛闕雲。

舊本題晉宗懍撰，《書錄解題》作梁人。考《梁書·元帝本紀》，載承聖三年秋七月甲辰，以都官尚書宗懍為吏部尚書。又《南史·元帝本紀》，載武陵之平，議者欲因其舟艦遷都建鄴。宗懍、黃羅漢皆楚人，不願移。此書皆記楚俗，當即其人。舊本題晉人，誤也。唐宋《志》皆作一卷，與今本合。而《通考》乃作四卷。考《書錄解題》載懍自序曰：「傅元之朝會，杜篤之上巳，安仁秋興之敘，君道娛蠟之述，其屬辭則已洽，其比事則未宏。率為小說，以錄荊楚歲時風物故事。自元日至除日，凡二十餘事。」然則必無四卷，知《通考》為傳寫之訛。又檢今本實有三十六事，並知陳振孫所記懍序，亦以三字訛為二字。然周密《癸辛雜識》引張騫乘槎至天河見織女得支機石事，雲出《荊楚歲時記》，今本無之。則三十六事尚非完本也。其注相傳為隋杜公瞻作，故多引開皇中杜台卿《玉燭寶典》。然《唐志》宗懍《荊楚歲時記》一卷下，又出杜公瞻《荊楚歲時記》二卷。豈原書一卷，公瞻所注分二卷，後人又合之歟？

唐段公路撰。《學海類編》作公璐，蓋字之訛。《新唐書·藝文志》稱為宰相文昌之孫，則當為臨淄人。《學海類編》作東牟人，亦未詳所本。曆仕始末不可考。惟據書首結銜，知官京兆萬年縣尉。據書中稱咸通十年，知為懿宗時人而已。是書當在廣州時作，載嶺南風土，頗為賅備，而於物產為尤詳。其徵引亦極博洽。如《淮南萬畢術》、《廣志》、《南越志》、《南裔異物會要》、《靈枝圖記》、《陳藏器本草》、《唐韻》、《郭緣生述征記》、《臨海異物志》、《陶朱公養魚經》、《名苑》、《毛詩義》、《船神記》、《字林》、《廣州記》、《扶南傳》諸書，今皆散佚，藉此得以略見一二。即所引張華《博物志》，多今本所無，亦藉此以考證真偽。條下注文，頗為典贍，題登仕郎前參軍龜圖撰，不題其姓，似為公路之族。然《唐書·宰相世系表》不載其名，莫知其審矣。《唐書·藝文志》作《北戶雜錄》，疑傳寫誤衍一「雜」字。其作三卷，與此本合。《學海類編》所載惟存一卷，凡物產五十一條，不為完本。曹溶所錄古書，往往如是，不足深詰也。

唐莫休符撰。休符裏貫未詳。作此《記》時，在昭宗光化二年，休符以檢校散騎常侍守融州刺史。其終於何官，亦莫能考也。此《記》《新唐書·藝文志》作三卷，今存者一卷。卷中目錄四十六條，今闕「火山」、「采木」二條。蓋殘闕之餘，非完書矣。朱彝尊《曝書亭集》有此書跋雲，閩謝在杭小草齋所錄，舊藏徐惟起家。跋稱獲自錢塘沈氏，是洪武十五年抄傳。此本小草亭題識及洪武年月，與彝尊所言合，蓋即彝尊所見本也。彝尊跋又稱，中載張固、盧順之、張叢、元晦、路單、韋瓘、歐陽臏、李渤諸人詩，向未著於錄，亟當發其幽光。今觀諸詩外尚有楊尚書、陸宏休二首，亦唐代軼篇，為他書所未載。今《全唐詩》採錄諸篇，即據此本。則其可資考證者，又不止於譜民風，記土產矣。

舊本題唐劉恂撰。宋僧贊寧《筍譜》，稱恂於唐昭宗朝出為廣州司馬。官滿，上京擾攘，遂居南海，作《嶺表錄》。陳振孫《書錄解題》亦云，昭宗時人。然考書中雲唐乾符四年，又雲唐昭宗即位。唐之臣子宜有內詞，不應直稱其國號。且昭宗時人，不應預稱諡號。殆書成於五代時歟？粵東輿地之書，如郭義恭《廣志》、沈懷遠《南越志》，皆已不傳。諸家所援據者，以恂是編為最古。而《百川學海》及《說郛》所載，寥寥數頁，首尾不完。蓋僅從類書抄撮數條，以備一種。而恂之原本，則已久佚。宋代《太平寰宇記》、《太平廣記》、《太平御覽》諸書，徵引頗夥，然尚多掛漏。惟散見《永樂大典》者，條理較詳，尚可編次。謹逐卷裒輯，而佐以旁見諸書者，排比其文，仍成三卷，以復《唐志》之舊。雖《永樂大典》闕卷數函，無從考驗，或不免一二之遺，而證以諸書，似已十得其八九焉。唐人著述，傳世者稀，斷簡殘編，已足珍惜。此更於放失之餘，復成完帙，使三四百年博物君子所未睹者，一旦頓還其舊觀，彌足寶矣。恂書體例不可考，今不敢強為分門。僅使各以類聚，庶便省覽。其中記載博贍，而文章古雅，於蟲魚草木，所錄尤繁。訓詁名義，率多精核。葉廷珪《海錄碎事》釋《爾雅》「魁陸」，引此書瓦隴以證之。張世南《遊宦紀聞》引郭璞《爾雅注》犀有三角之文，據此書稱犀二角以辨之。歷來考據之家，皆資引證，蓋不特圖經之圭臬，抑亦《蒼雅》之支流。有裨小學，非淺鮮也。諸書所引，或稱《嶺表錄》，或稱《嶺表記》，或稱《嶺表異錄》，或稱《嶺表錄異記》，或稱《嶺南錄異》。核其文句，實皆此書。殆以舊本不存，轉相稗販，故流傳訛異，致有數名。惟《永樂大典》所題與《唐志》合。今特從之，以存其真焉。

宋宋祁撰。祁字子京，雍邱人。天聖二年進士，官至翰林學士承旨，諡景文。事蹟具《宋史》本傳。是編乃嘉祐二年祁由端明殿學士、吏部侍郎知益州時所作。因東陽沈立所撰《劍南方物》二十八種，補其闕遺，凡草木之屬四十一，藥之屬九，鳥獸之屬八，蟲魚之屬七，共六十五種。列而圖之，各系以贊，而附註其形狀於題下。贊居前，題列後，古書體例，大抵如斯。今本《爾雅》，猶此式也。其圖已佚，《贊》皆古雅，蓋力摹郭璞《山海經圖贊》，往往近之。注則頗傷謇澀，亦每似所作《新唐書》，蓋祁敘記之文類如是也。胡震亨跋引范成大《聖瑞花》詩，證是花開於春夏間，祁注稱率以秋開為非。殆由氣候不齊，各據所見。又引薛濤《鴛鴦草》詩「但娛春日長，不管秋風早」句，證祁注是草春葉晚生之非，則橫生枝節。夫春日已長，非春晚而何歟！至虞美人草自屬借人以名物，如菊號西施之類，必改為娛美人草，曲生訓釋，是則支離無所取耳。

宋範致明撰。致明字晦叔，建安人。元符中登進士弟。是編乃其以宣德郎謫監岳州商稅時所作。不分門目，隨事載記。書雖一卷，而於郡縣沿革、山川改易、古跡存亡，考證特詳。如樂史《太平寰宇記》謂「大江流入洞庭」，致明則謂「洞庭會江，江不入洞庭，惟荊江夏秋暴漲，乃逆泛而入，三五日即還，名曰翻流水」。圖經以鄭王廟為鄭德璘，致明則謂為隋末鄭文秀，與董景珍同立蕭銑者，故其北又有董王廟。沈亞之《湘中怨》記岳陽樓聞泛人之歌，致明則核以地形，謂舟中之歌，樓上不辨。杜佑《通典》謂巴邱湖中有曹洲，即曹公為吳所敗燒船處，在今縣南四十里，致明則謂今縣西但有曹公渡，考之地理，與周瑜、曹操相遇處絕不相干。《漢陽圖經》謂赤壁即烏林，致明則謂曹操已至巴邱，則孫劉宜拒之於巴陵、江夏間，所謂烏林，即烏黎口，不當在漢陽界。世傳華容為章華台，致明則謂舊台在景陵界，華容隋縣，乃取古容城名之。酈道元《水經注》謂澧水會沅，然後入湖，致明則謂澧、沅雖相通，而各自入湖，澧所入處名澧口，沅所入處名鼎江口。皆確有引據，異他地誌之附會。其他軼聞逸事，亦頗資采擇，敍述尤為雅潔。在宋人風土書中，可謂佳本矣。

宋孟元老撰。元老始末未詳。蓋北宋舊人，於南渡之後，追憶汴京繁盛，而作此書也。自都城、坊市、節序、風俗，及當時典禮、儀衛，靡不賅載。雖不過識小之流，而朝章國制，頗錯出其間。核其所紀，與《宋志》頗有異同。如《宋志》南郊儀注，郊前三日，但雲齋於大慶殿、太廟及青城齋宮，而是書載車駕宿大慶殿儀，駕宿太廟奉神主出室儀，駕詣青城齋宮儀，委曲詳盡。又如郊畢解嚴，《宋志》但雲禦宣德門肆赦，而是書載下赦儀，亦極周至。又行禮儀注，《宋志》有皇帝初登壇，上香奠玉幣儀，既降盥洗，再登壇然後初獻，而是書奏請駕登壇即初獻，無上香獻玉帛儀。又太祝讀冊，《宋志》列在初獻時，是書初獻之後再登壇，始稱讀祝，亦小有參差。如此之類，皆可以互相考證，訂史氏之訛舛。固不僅歲時宴賞，士女奢華，徒以怊悵舊遊，流傳佳話者矣。

宋張敦頤撰。敦頤字養正，婺源人。紹興八年進士，由南劍州教授曆官知舒、衡二州，致仕。是編前有紹興庚辰自序，結銜稱「左奉議郎充江南東路安撫司幹辦公事」，蓋登第後之二十二年也。其書為補《金陵圖經》而作。首《總敘》，次《形勢》，次《城闕》，次《樓臺》，次《江河》，次《山岡》，次《宅舍》，次《讖記》，次《靈典》，次《神仙》，次《寺院》，次《廟宇》，次《墳陵》，次《碑刻》，凡十四門。引據頗為詳核。而《碑刻》一門，尤有資於考據。惟書以六朝為名，而古跡之中，自南唐以逮於北宋，如丁謂、王安石所建，亦具載之，殊失斷限。又《總敘》門內《六朝保守》一篇，歷數自吳以來南朝不可北伐，北伐必敗，即倖勝亦不能守。蓋亦南渡之初力主和議之說者，其識見末免卑懦。然核諸情事，其說亦不為無因。固與《江東十鑒》之虛張形勢者，較為切實矣。

宋王十朋撰。十朋字龜齡，樂清人。紹興二十七年進士第一，官至龍圖閣學士，諡文忠。事蹟具《宋史》本傳。所著有《梅溪集》。此賦三篇，又於集外別行。一曰《會稽風俗賦》，仿《三都賦》之體，曆敘其地山川、物產、人物、古跡；一曰《民事堂賦》，民事堂者，紹興中添差簽判廳之公堂也。元借寓小能仁寺，歲久圯廢，十朋始重建於車水坊；一曰《蓬萊閣賦》，其閣以元稹詩「謫居猶得住蓬萊」句得名。皆在會稽，故統名曰《會稽三賦》。初，嵊縣周世則嘗為注《會稽風俗賦》，郡人史鑄病其不詳，又為增注，並注後二賦。末有嘉定丁丑鑄自跋。十朋文章典雅，足以標舉茲邦之勝。鑄以當時之人，注當時之作，耳聞目睹，言必有徵。視後人想像考索者，亦特為詳贍。且所引無非宋以前書，尤非近時地誌杜撰故實、牽合名勝者可比。與十朋之賦相輔而行，亦劉逵、張載分注《三都》之亞也。

宋龔明之撰。明之字希仲，號五休居士，崑山人。紹興間，以鄉貢廷試，授高州文學。淳熙初，舉經明行修，授宣教郎，致仕。是書采吳中故老嘉言懿行，及其風土人文為新舊圖經、范成大《吳郡志》所不載者，仿範純仁《東齋紀事》、蘇軾《志林》之體，編次成帙。書成於淳熙九年，明之年已九十有二，亦可謂耄而好學者矣。宋末書已罕傳。元至正間，武甯、盧熊修《蘇州志》，訪求而校定之。明末常熟毛晉始授諸梓，亦多舛謬。其子扆，後得葉盛菉竹堂藏本相校，第六卷多翟超一條，其餘頗有異同。何焯假以勘定，極為精審。然盧熊跋稱其子昱所撰《行實》附後，今兩本皆無之，則葉本亦不免於脫佚也。

宋范成大撰。乾道二年，成大由中書舍人出知靜江府。淳熙二年，除敷文閣待制，四川制置使。是編乃由廣右入蜀之時，道中追憶而作。自序謂凡所登臨之處與風物土宜，方志所未載者，萃為一書。蠻陬絕徼，見聞可紀者，亦附著之。共十三篇，曰《志岩洞》，《志金石》，《志香》，《志酒》，《志器》，《志禽》，《志獸》，《志蟲魚》，《志花》，《志果》，《志草木》，《雜志》，《志蠻》，每篇各有小序，皆志其土之所有。惟《志岩洞》僅去城七八里內嘗所遊者。《志金石》准《本草》之例，僅取方藥所須者。志蠻僅錄聲問相接者，故他不備載。《志香》多及海南，以世稱二廣出香。而不知廣東香自舶上來，廣右香產海北者皆凡品。《志器》兼及外蠻兵甲之制，以為司邊鎮者所宜知，故不嫌旁涉。諸篇皆敍述簡雅，無誇飾土風、附會古事之習。其論辰砂、宜砂，地脈不殊，均生白石床上，訂《本草》分別之訛。邕州出砂，融州實不出砂，證圖經同音之誤。零陵香產宜、融諸州，非永州之零陵。《唐書》稱林邑出結遼鳥，即邕州之秦吉了。佛書稱象有四牙六牙，其說不實。桂嶺在賀州，不在廣州。亦頗有考證。成大《石湖詩集》，凡經歷之地，山川風土，多記以詩。其中第十四卷，自注皆桂林作，而詠花惟有《紅豆蔻》一首，詠果惟有《盧橘》一首，至詠遊覽，惟有《棲霞洞》一首，《佛子岩》一首。其見於詩注者，亦僅蠻茶、老酒、蚺蛇皮腰鼓、象皮兜鍪四事，不及他處之詳。疑以此志已具，故不更記以詩也。其盧橘一種，《志果》不載。觀其《志花》小序，稱北州所有皆不錄，或《志果》亦用此例。蠻茶一種，《志草木》中亦無之。考詩注稱蠻茶出修仁，大治頭風。而《志草木》中有鳳膏藥，亦云葉如冬青，治太陽痛，頭目昏眩。或一物二名耶？然檢《文獻通考·四裔考》，中引《桂海虞衡志》幾盈一卷，皆《志蠻》之文，而此本悉不載。其餘諸門，檢《永樂大典》所引，亦多在此本之外。蓋原書本三卷，而此本並為一卷，已刊削其大半。則諸物之或有或無，亦非盡原書之故矣。

宋周去非撰。去非字直夫，永嘉人。隆興癸未進士，淳熙中官桂林通判。是書即作於桂林代歸之後，自序謂本范成大《桂海虞衡志》，而益以耳目所見聞，錄存二百九十四條。蓋因有問嶺外事者，倦於應酬，書此示之，故曰《代答》。原本分二十門。今有標題者凡十九。一門存其子目，而佚其總綱，所言則軍制戶籍之事也。其書條分縷析，視嵇含、劉恂、段公路諸書敍述為詳。所紀西南諸夷，多據當時譯者之辭，音字未免舛訛。而《邊帥》、《法制》、《財計》諸門，實足補正史所未備，不但紀土風、物產，徒為談助已也。《書錄解題》及《宋史·藝文志》並作十卷，《永樂大典》所載並為二卷，蓋非其舊。今從原目，仍析為十卷雲。

不著撰人名氏，但自署曰耐得翁。其書成於端平二年，皆紀杭州瑣事。分十四門，曰《市井》，曰《諸行》，曰《酒肆》，曰《食店》，曰《茶坊》，曰《四司六局》，曰《瓦舍眾伎》，曰《社會》，曰《園苑》，曰《舟船》，曰《鋪席》，曰《坊苑》，曰《閒人》，曰《三教外地》。敍述頗詳，可以見南渡以后土俗民風之大略。考高宗駐蹕臨安，謂之行在。雖湖山宴樂，已無志於中原，而其名未改。故乾道中周淙修《臨安志》，於宮苑及百官曹署，尚著舊稱。潛說友《志》亦因之。此書直題曰都城，蓋官司案牘流傳，僅存故事，民間則耳目濡染，久若定居矣。又史載端平元年孟珙會元師滅金，是時舊敵已去，新釁未形，相與燕雀處堂，無復遠慮。是書作於端平二年，正文武恬嬉，苟且宴安之日，故競趨靡麗，以至於斯。作是書者既欲以富盛相誇，又自知苟安可愧，故諱而自匿，不著其名。伏讀禦題，仰見聖鑒精深，洞其微曖。起作者而問之，當亦無所置詞。以其中舊跡遺聞，尚足以資考核，而宴安鴆毒，亦足以垂戒千秋。故糾正其失，以示炯鑒，而書則仍錄存之焉。

宋吳自牧撰。自牧，錢塘人。仕履未詳。是書全仿《東京夢華錄》之體，所紀南宋郊廟宮殿，下至百工雜戲之事，委曲瑣屑，無不備載。然詳於敍述，而拙於文采，俚詞俗字，展笈紛如，又出《夢華錄》之下。而觀其自序，實非不解雅語者，毋乃信劉知幾之說，欲如宋孝王《關東風俗傳》，方言世語，由此畢彰乎？（案語見《史通·言語篇》）要其措詞質實，與《武林舊事》詳略互見，均可稽考遺聞，亦不必責以詞藻也。自牧自序云：「緬懷往事，殆猶夢也，故名《夢粱錄》。」末署甲戌歲中秋日。考甲戌為宋度宗咸淳十年，其時宋尚未亡，不應先作是語。意甲戌字傳寫誤歟？王士禎《漁洋文略》有是書跋，雲《夢粱錄》二十卷，不著名氏。蓋士禎所見抄本，又脫此序，故不知為自牧耳。今檢《永樂大典》所引，條條皆題自牧之名，與此本相合。知非影附古書，偽標撰人姓氏矣。

宋周密撰。密字公謹，號草牕。先世濟南人，其曾祖隨高宗南渡，因家湖州。淳祐中嘗官義烏令，宋亡不仕，終於家。是書記宋南渡都城雜事，蓋密雖居弁山，實流寓杭州之癸辛街，故目睹耳聞，最爲眞確，於乾道、淳熙閒三朝授受，兩宮奉養之故蹟，敍述尤詳。自序稱：「欲如呂滎陽《雜記》而加詳，如孟元老《夢華》而近雅。」今考所載，體例雖仿孟書，而詞華典贍，南宋人遺篇剩句，頗賴以存，近雅之言不謬。呂希哲《歲時雜記》，今雖不傳，然周必大《平園集》尚載其序，稱其《上元》一門，多至五十餘條，不爲不富；而密猶以爲未詳，則是書之賅備可知矣。明人所刻，往往隨意刊除，或僅六卷，或不足六卷，惟存《故都宮殿》、《教坊樂部》諸門，殊失著書之本旨。此十卷之本，乃從毛氏汲古閣元版傳鈔，首尾完具，其閒逸聞軼事，皆可以備考稽。而湖山歌舞，靡麗紛華，著其盛，正著其所以衰，遺老故臣，惻惻興亡之隱，實曲寄於言外，不僅作風俗記都邑簿也。第十卷末，「棊待詔」以下，以是書體例推之，當在六卷之末，疑傳寫或亂其舊第，然無可考證，今亦姑仍之焉。
元費著撰。著，華陽人。嘗舉進士，授國子監助教，官至重慶府總管。成都自唐代號為繁庶，甲於西南，其時為之帥者，大抵以宰臣出鎮。富貴優閑，歲時燕集，浸相沿習。故張周封作《華陽風俗錄》，盧求作《成都記》，以誇述其勝。遨頭行樂之說，今尚傳之。迨及宋初，其風未息。前後太守如張詠之剛方，趙抃之清介，亦皆因其土俗，不廢娛遊。其侈麗繁華，雖不可訓，而民物殷阜，歌詠風流，亦往往傳為佳話，為世所豔稱。南宋季年，蜀中兵燹，井閭凋敝，乃無復舊觀。著因追述舊事，集為此書。自元旦迄冬至，無不備載。其體頗近《荊楚歲時紀》，而盛衰俯仰，追溯陳跡，亦不無《東京夢華》之思焉。唐韓鄂有《歲華紀麗》，為類事之書，此譜蓋偶同其名，實則地誌也。末附箋紙、蜀錦二《譜》，蓋漢唐以來二物為蜀中所擅，而未有專述其源委者。著因風俗而及土產，稽求名品，臚列頗詳，是亦足資考證者矣。

元陸友仁撰。友仁字輔之，吳郡人。此書紀其鄉之軼聞舊跡，以補地誌之闕，其體例則小說家流也。其中如辨吳會、吳下之名，及陸贄墓、張籍宅、和令坊、高彪碑之類，皆足以資考證。紀陳長方、潘兌事，紀朱勔事，亦足以資法戒。其他如范純佑、慕容嵓卿事，頗為不經。李璋事，亦頗猥瑣。蓋雜記之書，志神怪，資諧笑，自唐已然，不足為友仁訾也。惟所載《鹿苑台銘記》雲，「永和七年，陸機建碑，王羲之書」，則二人時代，邈不相及，殊失之於不考耳。此書刊本頗訛脫，今以《永樂大典》所載互校補正，備元人說部之一種。雖篇帙無多，要與委巷之談異也。

元高德基撰。德基，平江人。嘗官建德路總管。書中記幹文傳修遼、金、宋史事，則當成於至正中矣。所載皆吳郡古跡，而亦兼及神仙鬼怪、詼諧謠諺之事，可裨圖志佚聞。其間不免疏謬者，如引圖經「虞山者巫咸所居」，而不知其語出《越絕書》；引《吳越春秋》「稻蟹不遺種」，而不知其語出《春秋外傳》。又「胥蘇」二字，古本通用。《左傳》申包胥，《戰國策》作勃蘇，是其明證。故《國語》、《史記》皆作姑蘇。德基以蘇為後人之訛字，尤為失考。然其序次詳贍，條理秩然，足供採擷者甚多，亦龔明之《中吳紀聞》之流亞也。其體不全為地誌，亦不全為小說。例頗不純，無類可隸。以其多述古跡，姑附之地理類雜記中焉。

不著撰人名氏，惟卷首題曰環中迂叟。前後無序跋，其著書年月及作者時代亦無考。按陶珽《續說郛》，載有此書，題陳士元撰。當即作《易象鉤解》之陳士元也。其書於楚地故實，凡眾說異同者，各設為答問，以疏通證明，故曰《叢談》。若童士疇《沔志》，以楚之風城非伏羲後，士元則引《路史》伏羲之後封國者十有九，而風國居其首，不得謂伏羲之後無風國。又《山海經》舊稱伯益作，士元則摭其中長沙、零陵乃秦、漢郡名，知其為後人附益。《後漢書》載南方諸夷為盤瓠犬種，士元則以為人名，非犬名。如斯之類，持論皆極精確。惟隋侯得珠，孟宗得筍之類，舊籍相傳，事涉神怪，正可存之不論，士元必輾轉徵引以實之，未免失於附會。蓋誇飾土風，標榜鄉賢，乃明地誌之陋習，士元亦未免是。要其引據賅洽，論斷明晰，則非明人地誌所及也。觀所著《易象鉤解》，多發明漢學，知其留心古籍，非空談無根者比矣。

明屠本畯撰。本畯字田叔，鄞縣人。以門蔭入仕，官至福建鹽運司同知。是書詳志閩海水族，凡《鱗部》二卷，共一百六十七種，《介部》一卷，共九十種，又附非閩產而閩所常有者海粉、燕窩二種。後有自跋，稱將入閩時，太常少卿余公君房曰：「狀海錯來，吾徵閩、越而通之。因疏以復」云云。君房者，餘寅之字，與本畯同里，為前輩。書中本畯所附案語，多引四明土產以為證。蓋即徵閩、越而通之之意。中間又有注「補疏」二字者，則徐渤所續也。其書頗與黃衷《海語》相近，而敍述較備，文亦簡核。惟其詞過略，故徵引不能博贍，舛漏亦所未免。如「鯊魚」一條，《海語》謂鯊有二種，而此書列至十二種，固可稱賅具。然《海語》所謂海鯊、虎頭鯊，常以春晦陟於海山，旬日化而為虎者，此書反遺之。又「海」一條，《海語》謂其魚長百里，牡蠣聚族其背，曠歲之積，崇十許丈。負以遊，峍屼水面如山。其形容最為曲盡，而此但以「移若山嶽」一語概之，殊未明晰。然其辨別名類，一覽瞭然，頗有益於多識，要亦考地產者所不廢也。

明何宇度撰。宇度裏貫未詳，萬曆中官夔州府通判。是書所紀，皆四川山川物產及古今軼事。分上中下三卷，以體例不似圖經，故署曰《談資》，實亦地誌之支流也。蜀雖僻處一隅，而蠶叢、魚鳧以下，古跡為多；長卿、子雲以後，文士為眾。又地形奧衍，百產繁饒，富庶之餘，溢為奢麗。歲時遊樂，亦自古為盛。故其見於記載，形於歌詠者，自揚雄《蜀王本紀》、譙周《三巴記》、李克《益州記》以下，圖籍最多，遺事佚聞，皆足資採摭。是書掇拾蒐羅，尚未能一一賅備，然詮擇不苟，去取頗嚴。其後曹學佺作《蜀中廣記》，徵引較博，不免稍涉氾濫，轉不若此本之雅潔。在明人雜說之中，尚可稱簡而有要者。原本有李維楨跋，亦極推為善本，蓋不誣雲。

明曹學佺撰。學佺有《易經通論》，已著錄。學佺嘗官四川右參政，遷按察使。是書蓋成於其時。目凡十二，曰《名勝》，曰《邊防》，曰《通釋》，曰《人物》，曰《方物》，曰《仙》，曰《釋》，曰《遊宦》，曰《風俗》，曰《著作》，曰《詩話》，曰《畫苑》。搜采宏富，頗不愧「廣記」之名。其中如敘州府之高州，《明史·地理志》雲，洪武五年由州改縣，正德十三年復為州，珙及筠連二縣隸焉。此書仍稱高州為縣，二縣亦不為之屬。又成都府之資陽縣，《明史·地理志》屬簡州，此書不系簡州而列於仁壽、井研二縣後。皆未免編次偶疏。王士禎《古夫於亭雜錄》曰：「《丹鉛錄》載東坡贈青神楊棟詞云：『允文事業從容了，要岷峨人物，後先相照。見說君王曾有問，似此人才多少。』而引小說高宗問馬騏蜀中人才如允文者有幾」云云。案，允文採石之功在南渡後，東坡之沒久矣，安得先有此詞！而曹能始《蜀中十志》亦載之，略無駁正。又曰：「《蜀中十志》，以《物類相感志》十八卷為東坡撰，謬甚。」則訛舛牴牾，亦時時間出。蓋援據既博，則精粗畢括，同異兼陳，亦事勢之所必至，要之不害其大體。談蜀中掌故者，終以《全蜀藝文志》及是書為取材之淵藪也。

國朝孫廷銓撰。廷銓字伯度，又字枚先，號沚亭，益都人。前明崇禎庚辰進士，入國朝，以薦授河間府推官，擢吏部主事。曆官內秘書院大學士，諡文定。益都有顏神鎮，形勢險厄，明代嘗建城設官以治之。廷銓世居其地，康熙丙午，予告在籍，因蒐輯舊聞，作為此書。分《山谷》、《水泉》、《城市》、《官署》、《鄉校》、《逸民》、《孝義》、《風土》、《歲時》、《長城》、《考靈》、《泉廟》、《災祥》、《物變》、《物產》、《物異》、《遺文》諸目。敘次簡核，而造語務求雋異。王士禎《居易錄》，稱田雯《黔書》七十六篇，有似《爾雅》者，有似《考工記》者，有似《公》、《穀》、《檀弓》者，有似《越絕書》者。故相孫文定公廷銓作《顏山雜記》，記山蠶、琉璃、窯器、煤井、鐵冶等，文筆奇峭，亦如此云云。今考琉璃、窯器、煤井、鐵冶俱此書所載。其山蠶一條則在廷銓《南征記略》中，士禎蓋偶然誤記。又士禎《香祖筆記》引此書所載鳳凰嶺玉皇宮石刻，宋太祖、太宗、真宗禦押，與周密《癸辛雜識》所載不同，雲並載以備參考。案《癸辛雜識》為明代重刊，此石為宋代原刻。木板易訛，當以碑本為據。士禎兩存亦非也。惟《香祖筆記》又據黃瓚《雪洲集·議礦盜》一疏，謂顏神設官之議起於瓚。而駁此書正德十二年巡按黃某奏請之說為非，是則誠廷銓考核之疏矣。

國朝吳綺撰，宋俊增補，江闓刪訂。綺字園次，號聽翁，江都人。順治甲午拔貢生，官至湖州府知府。俊字長白，山陰人。闓字辰六，自署貴陽人。而王士禎《蠶尾集》書縮頭道人事一篇，稱門人新安江闓辰六前知均州日云云，未審實籍何地也。綺本文士，故是書所敍述，率簡雅不支，與范成大《桂海虞衡志》可相伯仲。首二條敘氣候，次十條敘石，次六十條敘草木花竹，次十七條敘鳥，次五條敘獸，次六條敘蟲，次十七條敘鱗介，次三條敘布，次三條敘香，次二條敘酒，次四條敘蔬穀，次十五條敘雜事。其敘研、敘香特詳核。惟「碣石衛品字石」一條，應入卷末雜事中。則分類編次，偶然失序耳。俊所增補凡七條，皆別識之。其論米芾所賞之石本出浛洭縣地，秋深水涸之時，於沙坑中取之，謂之脫沙。後浛洭併入英德，遂以英德石當之，實皆贗物。亦前人所未發。惟闓所刪者今不可見，其刊除當否，遂不可考矣。

國朝黃叔璥撰。叔璥有《南征記程》，已著錄。茲編乃康熙壬寅叔璥為御史時巡視臺灣所作，故以「使槎」為名。凡分三子目，卷一至卷四為《赤嵌筆談》，卷五至卷七為《番俗六考》，卷八為《番俗雜記》。臺灣自康熙癸亥始入版圖，諸書紀載，或疏略不備，或傳聞失真。叔璥裒輯諸書，參以目見，以成此書。於山川、風土、民俗、物產，言之頗詳。而於攻守險隘、控制機宜及海道風信，亦皆一一究悉。於諸番情勢，尤為賅備。雖所記止於一隅，而亙古以來，輿記之所不詳者，蒐羅編綴，源委燦然。固非無資於考證者矣。

國朝方式濟撰。式濟字屋源，號沃園。康熙己丑進士，官中書舍人。是編乃式濟之父澄嶧謫居黑龍江時，式濟往省，因據所見聞，考核古跡，勒為九門。一曰《方隅》，二曰《山川》，三曰《經制》，四曰《時令》，五曰《風俗》，六曰《飲食》，七曰《貢賦》，八曰《物產》，九曰《屋宇》。總名曰《龍沙紀略》。考《後漢書·班超傳贊》曰：「坦步蔥雪，咫尺龍沙。」章懷太子注曰：「謂蔥嶺、雪山、龍堆、沙漠也。」《漢書·匈奴傳》曰：「康居、烏孫，豈能逾白龍堆而寇西邊。」孟康注曰：「龍堆形如土龍，高大者二三丈，卑者丈餘，在西域中。」又酈道元《水經注》曰：「鄯善國東垂當白龍堆。」則龍堆在西不在東。又《漢書·武帝本紀》曰：「衛青復將六將軍絕幕。」顏師古注曰：「沙上曰幕，直度曰絕。」《後漢書·西域傳》曰：「孝武深維長久之計，命遣虎臣浮河絕幕。」又竇憲《燕然山銘》稱絕大漠。李陵《別歌》稱「經萬里兮渡沙漠」。則沙漠迤繞西北，亦不在東。自劉孝標有《賦得龍沙宵月明詩》，李白有「將軍分虎竹，戰士臥龍沙」之句，始誤以龍沙為一地，而詩家遂沿為塞外之通稱。式濟記東北之事，而以龍沙為書名，蓋沿用舊文之故。不知自唐以來，渤海大氏奄有斯土，已久為城郭宮室之國，豈可以龍沙為目哉！然白山、黑水之間，古來輿記，大抵得諸傳聞。即近時修志乘者，秉筆之人亦未必親至其地。式濟久住於斯，又閒居多暇，得以遊覽詢訪，究其詳悉。如辨混同江源出長白山，土人呼為松阿裏江，松阿裏江北與諾尼江合流，東北受黑龍江，又南受烏蘇里江，匯注於海。因其納三江之大，故名混同。蓋松阿裏自南而北，黑龍江自北而南，曆二千五百里之遙，兩江不得混稱。其上游未會時，仍當稱松阿裏江云云。此足證《金史》混同江一名黑龍江之誤，又辨《金史》宋瓦之訛松花。又搜討黑龍江源與塞外入江諸小水，及精奇尼江、諾尼江諸派，亦多《盛京通志》所未載，固志輿圖者所必考。舊附述本堂諸詩集後，今以所載悉屬地理，故析而錄諸史部焉。

國朝厲鶚撰。鶚有《遼史拾遺》，已著錄。杭城東地曰東園者，宋故園也，其名見於《宋史》。鶚家於此，為考里中舊聞遺事，輿記所不及者八十五條，厘為上下二卷。大抵略於古而詳於今。然所載「九宮貴神壇紅亭」、「醋庫」諸條，考據頗為典核。又紀高雲閣、蘭菊草堂、竹深亭，及金石中之慈雲寺宋刻《劍石銘》諸舊跡，俱《浙江通志》及武林各舊志所未詳。他如灌園生以下諸人，皆系以小傳，使後之修志乘者，有所徵引，其用力亦可謂勤矣。鶚素博覽，並工於詩詞，故是書雖偏隅小記而敍述典雅，彬彬乎有古風焉。
──右「地理類」雜記之屬，二十八部，二百十三卷，皆文淵閣著錄。
