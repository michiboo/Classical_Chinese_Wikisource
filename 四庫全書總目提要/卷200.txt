
卷二百 集部五十三
《四庫全書總目提要》紀昀等
○詞曲類存目
宋杜安世撰。安世字壽域，京兆人。黃昇《花庵詞選》又謂名壽域，字安世。未知孰是。《書錄解題》載《壽域詞》一卷。其事蹟本末陳振孫已謂未詳。集內各調皆不載原題，無可參考。觀振孫列之張先詞後，歐陽修詞前，則北宋人也。振孫稱其詞不甚工，今核集中所載八十六闋，往往失之淺俗，字句尤多湊泊。即所載《折紅梅》一詞，毛晉跋指為吳感作者，通體皆剽竊柳永《望梅詞》，未可謂之佳制。振孫之言非過。至《菩薩蠻》第二首，乃南唐李後主詞。《鳳銜杯》第二首，乃晏殊詞，惟結句增一「空」字為小異。晉皆未注。晉所稱《訴衷情》一首見於《花庵詞選》者，僅附載跋中，亦未補入集內。字句訛脫，尤不一而足。首尾僅二十餘紙，舛謬不可勝乙。晉殆亦忽視其詞，漫不一校耶。
宋陳師道撰。師道有《後山叢談》，已著錄。其《詩餘》一卷，已附載集中。考陳振孫《書錄解題》載《後山詞》一卷，《宋史•藝文志》則稱為《語業》一卷。而魏衍作《師道集記》，但及叢談理究，不及其詞。知宋時本集外別行也。胡仔《漁隱叢話》述師道自矜語，謂於詞不減秦七、黃九。今觀其《漁家傲》詞有雲：「擬作新詞酬帝力，輕落筆，黃秦去後無強敵」云云。自負良為不淺。然師道詩冥心孤詣，自是北宋巨擘。至強回筆端，倚聲度曲，則非所擅長。如《贈晁補之舞鬟》之類，殊不多見。其詩話謂曾子開、秦少遊詩如詞，而不自知詞如詩。蓋人各有能有不能，固不必事事第一也。
宋盧炳撰。炳字叔陽，其履貫未詳，時代亦無可考。陳振孫《書錄解題》列詞集九十二家，而總注其後曰：「自南唐二主詞以下，皆長沙書坊所刻，號百家詞。其最末一家為郭應祥，振孫稱嘉定間人。則諸人皆在甯宗以前，炳詞次序尚在侯寘詞後。」寘，紹興中知建康，則炳亦南渡後人。集中有「庚戌正月」字。庚戌為建炎四年，故集中諸詞，多用周邦彥韻，其時代適相接也。其集《書錄解題》本作《鬨堂詞》。毛晉刊本則作烘堂。案唐趙璘《因話錄》，御史院合座俱笑，謂之鬨堂。炳蓋謙言博笑，故以為名。若作烘堂，於義無取。知晉所刊為誤。炳蓋嘗仕州縣，故多同官倡和之詞。然其同官無一知名士，其頌祝諸作，亦俱庸下。至於《武陵春》之以老葉頭，《水龍吟》之以鬥、奏葉表，《清平樂》之以皺葉好、笑，雖古韻本通，而詞家無用古韻之例，亦為破格。他若《賀新郎》之「問天公底事教幽獨，待拉向錦屏曲。玉團兒之把不定紅生臉肉，驀山溪之鞭寶馬，鬧竿隨，簇著花藤轎。」皆鄙俚不文，有乖雅調。惟詠物諸作，尚細膩熨貼，間有可觀耳。
宋周必大撰。必大有《玉堂雜記》，已著錄。此編凡詞十二闋，已編入《文忠集》中。此卷乃毛晉摘錄之本，刻於六十家詞中者也。題下所注甲子，其可數者自丁亥至庚寅，大約不出四歲中所作。疑當周綸編次全集時，已掇拾散佚之餘，非其完本矣。
宋石孝友撰。孝友字次仲，南昌人，乾道中進士。其著作世不多見。《釣台集》載其七言絕句一首，亦無可採錄。其詞則至今猶傳。《書錄解題》載孝友《金谷遺音》一卷，與此本合。其詞長調以端莊為主，小令以輕倩為工。而長調類多獻諛之作，小令亦間近於俚俗。毛晉跋黃機詞，《恨草堂詩餘》不載機及孝友一篇。跋孝友詞又獨稱其《茶瓶兒》、《惜奴嬌》諸篇為輕倩纖豔。今考《茶瓶兒》結句雲：「而今若沒些兒事，卻枉了做人一世。」《惜奴嬌》前一闋雲：「我已多情，更撞著多情底你。」後一闋雲：「冤家你教我如何割捨，冠家休直待教人咒駡。」直是市井俚談。而晉乃特激賞之。反置其佳者於不論。其為顛倒，更在《草堂詩餘》下矣。又楊慎《詞品》極稱孝友多麗一闋，此集不載。詳考其詞，乃張翥所作。慎偶誤記，今附辨於此，不復據以補入焉。
宋薑夔撰。夔有《絳帖平》，已著錄。是集為康熙甲午陳撰所刻，附於詩集之後。凡五十八闋，較毛晉《汲古閣》本多二十四闋。然其中多意為刪竄，非其舊文。如毛本《暗香》、《疏影》二調，並注《仙呂》宮字。且《暗香》題下有小序四十九字，述制調之由。此本佚去，僅《疏影》題下注《仙呂宮》三字。又《鷓鴣天》第三闋題下毛本有「十六夜出」四字，《憶王孫》題下毛本有「鄱陽彭氏小樓」六字，《齊天樂》結句有原注十一字。此本並佚，殊為疏漏。又《齊天樂》題下毛本注「蟋蟀中都呼為促織」八字。此本則注俗名「正宮黃鍾宮」五字，又注「促織」二字。《鬲溪梅令》毛本注曰《仙呂調》。此本乃訛作《高溪梅》，又訛注為《仙宮調》。《湘月》一闋毛本題下注即《念奴嬌》之鬲指聲也。文義甚明。此本乃以《鬲指》二字為調名，注曰「一名《湘月》」。皆謬戾無理。其中詠草《點絳唇》一闋，撰跋稱複見於逋翁集中，援據無徵，難以臆定。不知《草堂詩餘》載此詞，實作林逋。宋人所題，必非無據。且《草堂詩餘》不及夔詞，尤足徵不出於夔。撰亦考之未審。至於《長亭怨慢》題下自注桓大司馬云云，乃誤以庾信《枯樹賦》末六句為桓溫本語。則夔之記憶偶訛，又非校刊者之過矣。
宋薑夔撰。此本為毛晉六十名家詞中所刻。凡三十四闋，較康熙甲午陳撰刊本少二十四闋。蓋第據《花庵詞選》所錄，僅增《湘月》一闋，《點絳唇》一闋而已。
宋李昴英撰。昴英有《文溪集》，已著錄。此本為毛晉所刊，卷首題宋李公昴撰。卷後跋語稱《花庵詞選》作名昴英，字俊明。楊慎《詞品》作名公昴，字昴英。資州磐石人。晉有家藏本作名公昴，字俊明云云。考昴英附見《宋史•黃雍傳》，其《文溪集》載始末甚詳，不雲別名公昴。且今本《黃昇詞選》亦實作昴英。不知晉所據詞選當屬何本。至楊慎資州磐石人之說，觀詞內所述，惟有嶺南，無一字及於巴蜀。慎引為鄉人，尤為杜撰。原集具在，何可強誣，其詞集本分為二卷。此本合為一卷。字句舛謬非一，亦不及集本之完善。蓋慎與晉均未見《文溪全集》，故有此輾轉訛異也。
宋洪瑹撰。瑹字叔璵，自號空同詞客。此集僅詞十六首。據毛晉跋語，乃全自黃昇《絕妙詞選》中摘出別行，非完帙也。卷末詠漁父《清平樂》一闋，據《花菴詞選》本連久道詞，且載其本事甚明。因二人之詞相連，遂誤入之瑹詞中，實止十五首耳。
宋程珌撰。珌有《洺水集》，已著錄。詩餘二十一闋，已載集中。此毛晉摘出別行之本也。珌文宗歐、蘇，其所作詞，亦出入於蘇、辛二家之間。中多壽人及自壽之作，頗嫌寡味。至《滿庭芳》第二闋之蕭、歌通葉，《減字木蘭花》後闋之好、坐同韻，皆系鄉音，尤不可為訓也。
宋林正大撰。正大字敬之，號隨菴。據卷首易嘉猷序，蓋開禧中為嚴州學官，其裏籍則不可考。是編皆取前人詩文，隱括其意，制為雜曲。每首之前，仍全載本文，蓋仿蘇軾《隱括歸去來詞》之例。然語意蹇拙，殊無可采。卷末有徐釚跋雲：《風雅遺音》上下卷，南宋刊本，泰興季滄葦家藏書。靈壽傅使君於都門珠市口購得，遂付小史鈔錄。林序闕前七行，卷末清平調逸其半。皆舊時脫落，今亦仍之。此本字畫訛闕，蓋又從釚本傳寫雲。
宋劉克莊撰。克莊有《後村集》，已著錄。其詩餘已附載集中。毛晉複摘出別刻。克莊在宋末，以詩名。其所作詞，張炎《樂府指迷》譏其直致近俗，效稼軒而不及。今觀是集，雖縱橫排宕，亦頗自豪。然於此事究非當家。如贈陳參議家舞姬《清平樂》詞：「貪與蕭郎眉語，不知舞錯伊州」者，集中不數見也。
宋張榘撰。榘字方叔，南徐人。其始末不可考。觀集中被檄出郊《青玉案》詞，有「六朝舊事，一江流水」句。又和上元王仇香猷、含山邵梅仙有渙敍別《浪淘沙》詞，有「鍾阜石城何處是」句。知嘗官於建康。又次虛齋先生雨花宴《水龍吟詞》，有「何時脫了塵埃墨綬」句。則官乃縣令也。其詞諸家選本罕見採錄。此本為毛晉所刻，亦不詳其所自。詞僅五十首，而應酬之作凡四十三首。四十三首之中，壽賈似道者五，壽似道之母者二。其餘亦大抵諛頌上官之作。塵容俗狀，開卷可憎。惟小令時有佳語。毛晉跋稱其《摸魚兒》之「正挑燈共聽簷雨」，《浪淘沙》之「小樓燕子話春寒」，《青玉案》之「秋在黃花羞澀處」，《水龍吟》之「苦被流鶯，蹴翻花影，一欄紅露」諸句，固自稍稍可觀。然不能掩其全集之陋也。
舊本題元吳琯撰。前後無序跋，不知琯為何許人。諸家書目皆不著錄，諸選本亦絕不及之。詳考其詞，皆明劉基之作。蓋奸巧書賈抄基詞以售偽，嫁名於明代編輯《古今逸史》之吳琯。既而覺集中舒莫爾元帥之類，不似明人，又增題一元字，並其人而偽之耳。
宋宋伯仁撰。伯仁有《西塍集》，已著錄。其書蓋作於淳祐元年。取太公、范蠡、陶潛諸人，各系以詞一首。又有瀟湘八景，春夏四時景，亦系以詞。謂皆《水調歌頭》也。後附《煙波漁具圖》，凡舟、笛、蓑、笠之屬，各系以七絕一首。絕句小有意致，詞殊淺俗。
明瞿佑撰。佑有《四時宜忌》，已著錄。是集自卷一至卷二皆古樂府，自卷三至卷五皆詞曲。其古樂府綺靡軟熟，近於溫、李，不出元末習氣。詞欲兼學南、北宋，反致夾雜不純，殊不稱其名也。
明吳子孝撰。子孝字純叔，長洲人。吏部尚書一鵬子。嘉靖己丑進士，官至湖廣布政司參議。《江南通志》稱其議論英發，為文章宏肆浩博。此乃所作詞集凡一百八十餘闋。頗具淒惋之致，而造詣未深，不能入宋人閫奧也。
明施紹莘撰。紹莘字子野，華亭人，自號峰泖浪仙。是集前三卷為樂府，後二卷為詩餘，多作於崇禎中。大抵皆紅愁綠慘之詞，所謂亡國之音哀以思也。
國朝餘光耿撰。光耿有《一溉堂詩集》，已著錄。其父懋衡，於明末遭黨禍。光耿少而孤苦，中多感慨，往往托填詞以自遣。《滿江紅》諸作，思親憶弟，寄興頗深。其以蓼花名者，殆亦取多難集蓼之意歟？
國朝陸次雲撰。次雲有《八紘繹史》，已著錄。是集凡小令五十九，長調十八，中調九。尤侗、秦松齡為之選評。次《雲北墅緒言》有《屬友人改正詩餘姓氏書》，蓋因《西泠詞選》借名刻其詞三首，故力辨之。高士奇稱其自處甚高。今觀所作，乃往往多似元曲，不能如書中所稱周、秦、蘇、辛體也。
國朝王士祿撰。士祿有《讀史蒙拾》，已著錄。是集本名《炊聞卮語》。前有士祿自序，稱兀兀南冠，不殊邯鄲一枕，故取《杜陵詩語》斷章而命之。其文無謂，其緒無端，故系之以卮。此本改題《炊聞詞》，而目錄末有附記，稱初名《炊聞卮語》。殆士祿晚所自改，而序則未改耶？是集皆其以科場磨勘事系獄時作。初本一百二十首，後刪二首，增五十五首，為一百七十三首。其中如《漁歌子》之「逐鷺徵鳧下遠洲」，《生查子》之「堦憐好月癡」，《點絳唇》之「雨嬲空庭」，《卜算子》之「暗燭影疑冰」，皆未免失之琱琢，為過於求奇之病，非詞家本色也。然大抵才思新穎，不肯蹈襲故常。如《南柯子》之《窗午》一闋，《昭君怨》之《樓外》一闋，《兩同心》之《詠鴛鴦》後半闋，皆足與作者頡頏。其《滿江紅》疊韻九闋，亦見才思之富。已載入孫默《十五家詞》中，故僅附存其目焉。
國朝曹亮武撰。亮武有《南耕草堂》，詩已著錄。《南耕詞》先刻五卷。其第六卷乃喪偶後所作，續刻於後，而以《悼亡詞》十闋附之。《歲寒詞》則康熙癸亥、甲子兩年所作。其同裏陳枋遍和之，名《荊溪歲寒詞》，亦附刻集內。亮武以倚聲擅名，與陳維崧為中表兄弟，當時名幾相埒。其纏綿婉約之處，亦不減於維崧。而才氣稍遜，故縱橫跌宕，究不能與之匹敵也。
國朝邵璸撰。璸初名宏魁，字柯亭，大興人。康熙己卯舉人。官新河縣教諭，遷昌邑知縣。其填詞之學出於朱彝尊。此集乃乾隆癸酉其子履嘉所刊也。
國朝範青撰。青有《筠軒詩集》，已著錄。是集為青所自編。凡小令十一闋，中調二十七闋，長調十七闋。又附入太倉許旭和詞一首。
國朝範纘撰。纘有《四香樓詩鈔》，已著錄。是集小令、中調、長調各自為編，而不分卷數。大抵宗法周、柳，猶得詞家正聲。而天然超妙不及前人，未免有雕鐫之跡。至如《南歌子》第二首之類，雖脂粉綺羅，詩餘本色，要亦稍近於褻也。
──右「詞曲類」詞集之屬，二十五部，四十三卷，內二部無卷數，皆附《存目》。
《方壺詞》，宋汪莘撰。《水雲詞》，宋汪元量撰。莘詞本載所著《方壺存稿》中，元量詞亦載所著《湖山類稿》中。此本乃休甯汪森從二集摘出合刊者。《方壺詞》前有自序，則宋嘉定元年嘗刊版別行故也。
舊本題仙遊山道士彭致中編。不詳時代。采輯唐以來羽流所著詩餘，至元而止。朱存理《野航存稿》有此書跋，疑為明初人也。所錄多方外之言，不以文字工拙論。而寄託幽曠，亦時有可觀。
舊本題明楊慎編。慎有《檀弓叢訓》，已著錄。此本為嘉靖癸卯楚雄府知府任良榦所刊。蓋慎戍雲南時，良榦得其本也。前有良榦序，稱「慎藏有唐、宋五百家詞，暇日取其尤綺練者四卷，皆《草堂詩餘》之所未收」云云。考《書錄解題》所載唐至五代自趙崇祚「花間集」外。惟南唐二主詞一卷，馮延巳《陽春錄》一卷。此外別無詞集。南北宋則自家宴集以下，總集、別集不過一百七家。明末毛晉窮蒐宋本，只得六十家耳。慎所藏者何至有五百餘家，此已先不可信。且所錄金、元、明人皆在其中，何以止雲唐、宋。序與書亦不相符。又其中時有評注，俱極疏陋。如晏幾道《生查子》雲：「看遍潁州花，不似師師好。」注曰：「此李師師也。」雖與潁州不合，然幾道死靖康之難，得見李師師，猶可言也。又秦觀《一叢花》題下注曰：「師師，子野、小山、淮海詞中皆見，豈即李師師乎？」考師師得幸徽宗，雖不能確詳其年月，然劉翬《汴京書事》詩曰：「輦轂繁華事可傷，師師垂老過湖湘。縷衣擅板無顏色，一曲當年動帝王。」則南渡以後師師流落楚南，尚追隨歌席。計其盛時，必在宣、政之間。張先登天聖八年進士，為仁宗時人。蘇軾為作「鶯鶯燕燕」之句，時已八十餘矣。秦觀則於哲宗紹聖初業已南竄，後即卒於藤州，未嘗北返。何由得見師師？慎之博洽，豈並此不知耶？其所選錄，欲搜求隱僻，亦不免雅俗兼陳。毛晉跋稱嘗慕此集，不得一見，後乃得於金沙於季鸞。疑慎原本已佚？此特後來所依託耳。
明董逢元撰。逢元字善長，常州人。是編成於萬曆甲午。雖以唐詞為名，而五季十國之作居十之七。蓋時代既近，末派相沿，往往皆唐之舊人，不能截分畛域。猶之錄唐詩者載及王周、徐鉉，猶有說可通。至於隋煬帝《望江南》詞，無論證以段安節《樂府雜錄》，知海山記確為依託。即繩以斷限之義，亦名實相乖，漫無體例矣。且不以人序，不以調分，而區為景色、弔古、感慨、宮掖、行樂、別離、征旅、邊戍、佳麗、悲愁、憶念、怨思、女冠、漁父、仙逸、登第十六門，已為割裂無緒。又或以詞語而分？或以詞名而分，忽此忽彼，茫無定律，尤為治絲而棼。卷首列詞名徵一卷，略作解題，罕所考證。至以郭茂倩為元人，則他可概見矣。
明毛晉編。晉有《毛詩陸疏廣要》，已著錄。詞萌於唐，而盛於宋。當時伎樂，惟以是為歌曲。而士大夫亦多知音律，如今日之用南北曲也。金、元以後，院本雜劇盛，而歌詞之法失傳。然音節婉轉，較詩易於言情，故好之者終不絕也。於是音律之事變為吟詠之事，詞遂為文章之一種。其宗宋也，亦猶詩之宗唐。明常熟吳訥，曾匯宋、元百家詞，而卷帙頗重，抄傳絕少。惟晉此刻，蒐羅頗廣，倚聲家鹹資采掇。其所錄分為六集。自晏殊《珠玉詞》至盧炳《鬨堂詞》，共六十一家。每家之後各附以跋語。其次序先後，以得詞付雕為准，未嘗差以時代。且隨得隨雕，亦未嘗有所去取。故此外如王安石《半山老人》詞。張先《子野詞》，賀鑄《東山寓聲》。以暨范成大《石湖詞》，楊萬里《誠齋樂府》，王沂孫《碧山樂府》，張炎《玉田詞》之類，雖尚有傳本，而均未載入。蓋以次開雕，適先成此六集，遂以六十家詞傳，非謂宋詞止於此也。其中名姓之錯互，篇章字句之訛異，雖不能免，而於諸本之誤甲為乙，考證釐訂者亦複不少。故諸家詞集雖各分著於錄，仍附存其目，以不沒晉蒐輯校刊之功焉。
明王象晉編。象晉有《群芳譜》，已著錄。是書乃以宋秦觀《淮海詞》、明張綖《南湖詞》合為一編，以二人皆產於高郵也。然一古人，一時人，越三四百年而稱為合璧，已自不倫。況綖詞何足以匹觀，是不亦老子、韓非同傳乎？
舊本題松陵朱鶴齡編。鶴齡有《尚書埤傳》，已著錄。此乃所輯宋人詠梅之詞。然詳勘其書，乃取宋黃大輿《梅苑》而顛倒割裂之。一卷、二卷即黃書之六卷、七卷，而三卷則如其舊。四卷後八調移為第五卷之首，而五卷中刪除九調。六卷、七卷即黃書之一卷、二卷，至八卷則又如其舊。九卷後五調移冠十卷之首，而十卷刪去十調。顛倒錯亂，殆書賈售偽者為之。鶴齡不至於斯也。
國朝吳綺撰。綺有《嶺南風物記》，已著錄。是編小令、中調、長調各一卷，皆五代、宋人之詞。標舉平仄以為式。其字旁加方匡者皆可平可仄之字，餘則平仄不可易者也。其法仍自填詞圖譜而來。其第一體、第二體之類，亦從其舊。後附《詞韻簡》一卷，皆祖沈謙、毛先舒之說。蓋取便攜閱而已，無大創作也。
國朝陳澍編。澍字雨夏，嘉興人，歲貢生。是集匯選唐、宋、元人之詞，凡二千六百首有奇。其書猶澍所手抄，蓋舊未刊印之本也。
國朝吳淇編。淇為潯州推官時，雜采其土人歌謠，又附猺、狼、獞歌數種，匯為一編。其雲續九者，屈原有《九章》、《九歌》，擬以此續之也。前有淇自序。卷首有孫芳桂撰《劉三妹傳》，雲是始造歌者。其說荒怪，不足信也。
國朝佟世南編。世南字梅岑，遼陽人。以唐、宋詩餘有《花間》、《草堂》諸集，而明詞選本向無善者。本朝詞家雖有《倚聲》、《今詞》二選，而蒐羅未富。因與陸進、張星耀商榷去取，合前明、昭代詞人所著，匯為一編。其曰初集者，以所見未廣，尚當續成二集也。卷首冠以張星耀詞論十三則。又總列作者爵裏凡三百七十一人，採摭頗為繁富。而甄錄未精，不免良楛雜陳之病。
國朝聶先編。先字晉人，廬陵人。所選自吳偉業、龔鼎孳以下凡三十家。考卷首曾王孫序，稱百家名詞。與集中所載之數不符。又雲：「詞體之變遷，選者之詮次，例言自能詳之。」而卷端亦無例言，似乎未完之本矣。
國朝周銘撰。銘字勒山，松江人。是集題曰《林下》，蓋取世說所載謝道韞事也。其書採取女子之作，自宋、元、明以及國朝，編次頗為無緒。末卷以《減字木蘭花詞》，題為南齊蘇小小。亦沿田藝蘅之誤，而不能正也。
不著編輯者名氏。所選為國朝朱彝尊、李良年、沈皞日、李符、沈岸登、龔翔麟之詞。翔麟，仁和人。其五人皆嘉興人。故稱浙西六家。凡彝尊《江湖載酒集》三卷，良年《秋錦山房詞》一卷，皞日《柘西精舍詞》一卷，符耒《邊詞》二卷，岸登《黑蝶齋詞》一卷，翔麟《紅藕莊詞》三卷。前有宜興陳維崧序。
──右「詞曲類」詞選之屬，一十四部，九十九卷，內二部無卷數，皆附《存目》。
舊本題宋張炎撰。炎有《山中白雲詞》，已著錄。陳繼儒《續秘笈》載此書，題曰西秦張玉田。玉田者，炎之別號。西秦者，炎祖張俊之祖貫。實一人也。其書分詞源制曲、句法、字面、虛字、清空、意趣、用事、詠物、節序、賦情、離情、令曲、雜論十四篇。而附以楊萬里《作詞五要》五則。雜論中稱周草窗所選《絕妙好詞》。惜版不存，墨本亦有好事者藏之。又稱元遺山極稱辛稼軒詞。殆成於北遊大都之後歟？《續秘笈》所刻以此書為上卷，而以陸輔之所續為下卷。陸書末有原跋曰：「此本還在沈伯時《樂府指迷》之後。古雅精妙，較是輸他一著」云云。考宋沈義父字伯時。有《樂府指迷》一卷，今載陳耀文《花草稡編》中。跋但稱沈書，而無一字及此書。則此書晚出，跋者未見龔翔麟刻《山中白雲詞》附載此書。殆後人所增入，非其舊也。曹溶《學海類編》收此書，較此本多一北軒居士跋。其跋誤以胡震亨《唐音癸簽》與胡應麟《詩藪》合為一書，已極疏舛。又收金粟頭陀《制曲十六觀》一卷，後有睡庵居士跋。金粟頭陀，元顧何瑛。睡庵居士，明湯賓尹也。而其文全抄此書，惟每條之末增「制曲者當作此觀」一句。語語雷同，竟不一檢，尤可怪矣。
元陸輔之撰。輔之有《吳中舊事》，已著錄。是編陳繼儒《續秘笈》中，以為《樂府指迷》之下卷。此本載曹溶《學海類編》中，則題曰詞旨。莫詳孰為本名，孰為改名。明自萬曆以後，詐偽繁興。所纂叢書，往往改頭換面，不可究詰。曹溶生於明末，故尚沿積習，以侈儲藏之富也。其目一曰詞說；二曰屬對；三曰樂笑翁奇對；四曰警句；五曰樂笑翁警句；六曰詞眼；七曰單字集虛；詞不可解，似有殘闕；八曰兩字；則有錄無書矣。其言皆無甚高論，佚不足惜。
國朝沈雄纂。雄字偶僧，吳江人。是編所述，上起於唐，下迄康熙中年。雜引舊文，參以近人之論，亦間附己說。分詞評、詞辨、詞品三門，徵引頗為寒儉。又多不著出典。所引近人之說，尤多標榜，不為定論。
國朝王又華撰。又華字靜齋，錢塘人。是編雜錄論詞之語。雖以古今詞論為名，而古人僅十之一。近人乃十之九。
國朝毛先舒撰。先舒有《聲韻叢說》，已著錄。掇拾古語，以牽合詞調名義，始於楊慎《丹鉛錄》。先舒又從而衍之，附會支離，多不足據。末附先舒自度十五曲，尤為杜撰。古樂府在聲不在詞。唐人不得其聲，故所擬古樂府，且借題抒意，不能自製調也。所作新樂府，但為五七言古詩，亦不能自製調也。其時采詩入樂者，僅五七言絕句，或律詩割取其四句，倚聲制詞者，初體如竹枝、柳枝之類，猶為絕句。繼而《望江南》、《菩薩蠻》等曲作焉。解其聲，故能制其調也。至宋而傳其歌詞之法，不傳其歌詩之法，故《陽關曲》借《小秦王》之聲歌之，《漁父詞》借《鷓鴣天》之聲歌之。蘇軾、黃庭堅二集可覆案也。惟詞為當時所盛行，故作者每自度曲。亦解其聲，故能制其調耳。金元以來，南北曲行，而詞律亡。作是體者，不過考證舊詞，知其句法平仄。參證同調之詞，知某句可長可短，某字可平可仄而已。當時宮調，已茫然不省。而乃虛憑臆見，自製新腔。無論其分析精微，斷不能識。即人人習見之《白石詞》，其所雲《念奴嬌》鬲指聲者，今能解為何語乎？英雄欺人，此之謂也。
──右「詞曲類」詞話之屬，五部，十三卷，皆附《存目》。
明張綖撰。綖有《杜詩通》，已著錄。是編取宋人歌詞，擇聲調合節者一百十首，匯而譜之。各圖其平仄於前，而綴詞於後。有當平當仄，可平可仄二例。而往往不據古詞，意為填注。於古人故為拗句，以取抗墜之節者，多改諧詩句之律。又校讎不精。所謂黑圈為仄，白圈為平，半黑半白為平仄通者，亦多混淆。殊非善本。宜為《萬樹詞律》所譏，末附秦觀詞及綖所作詞各一卷，尤為不倫。
明程明善撰。明善字若水，歙縣人，天啟中監生。其書總載詞曲之式。以歌之源出於嘯，故名曰《嘯餘》。首列嘯旨、聲音度數、律呂、樂府原題一卷。次《詩餘譜》三卷，致語附焉。次《北曲譜》一卷，《中原音韻》及務頭一卷。次《南曲譜》三卷。《中州音韻》及切韻一卷。考古詩皆可以入樂。唐代教坊伶人所歌，即當時文士之詞。五代以後，詩流為詞。金、元以後，詞又流為曲。故曲者詞之變，詞者詩之餘。源流雖遠，本末相生。詩不本於嘯，詞曲安得本於嘯。命名已為不確。首列嘯旨，殊為附會。其皇極經世、律呂、樂府原題之類，與詞曲亦複闊絕。所列詞譜第一體、第二體之類，以及平仄字數，皆出臆定，久為詞家所駁。曲譜所載，亦不及南北《九宮譜》之詳備。徒以通俗便用，至今傳之，其實非善本也。
國朝賴以邠撰。以邠字損庵，仁和人。是編踵張綖之書而作，亦取古詞為譜。而以黑白圈記其平仄為圖。顛倒錯亂，罅漏百出。為《萬樹詞律》所駁者，不能縷數。
國朝仲恆撰。恆字道久，號雪亭，錢塘人。詞韻舊無成書，明沈謙始創其輪廓。恆作是書，又因謙書，而訂之。考填詞莫盛於宋，而二百餘載作者雲興，但有制調之文，絕無撰韻之事。核其所作，或竟用詩韻，或各雜方言，亦絕無一定之律。不應一代名流，都忘此事，留待數百年後，始補闕拾遺。蓋當日所講在於聲律，抑揚抗墜，剖析微芒。至其詞則雅俗通歌，惟求諧耳。所謂「有井水吃處都唱柳詞」是也。又安能以禮部韻略頒行諸酒壚、茶肆哉？作者不拘，蓋由於此，非其智有所遺也。自是以還，周德清作《中原音韻》，攤派入聲，立為定法。而《詞韻》則終無續定者。良以北曲必用北韻，猶之梵唄必用梵音。既已自為一家，遂可自成一格。至於詞體，在詩與曲之間，韻不限於方隅，詞亦不分今古。將全用俗音，則去詩未遠。將全從詩韻，則與俗多乖。既虞針真、因陰之無分，又虞元魂、灰咍之不葉，所以雖有沈約陸詞，終不能勒為一書也。沈謙既不明此理，強作解事。恆又沿訛踵謬，轇轕彌增。即以所分者言之，平、上、去分十四韻，割魂入真、軫，割咍入佳、蟹，此諧俗矣。而麻、遮仍為一部，則又從古。三聲既真、軫一部，侵、寢一部，庚、梗一部，元、阮一部，覃、鹹一部矣。入聲則質、陌、錫、職、緝為一部，是真、庚、青、蒸、侵又合為一也。物、月、曷、默、屑、葉合一部，是文、元、寒、刪、先、覃、鹽又合為一也。不俗不雅，不古不今，欲以範圍天下之作者，不亦難耶？大抵作詞之韻，愈考愈岐。萬不得已，則於古韻相通之中，擇其讀之順吻者用之。如東冬、江陽之類。（江陽古亦不通，此據六朝以下言之。）其割屬也亦擇古韻相通者割之。如割魂入文，魂本通文。割咍入佳，咍本通佳之類。即入聲亦以此為消息。庶斟酌於今古之間，或不大謬。必欲強立章程，不至於非馬非驢不止。故今於諸韻書外，惟錄曲韻。而詞韻則概存目焉。
國朝查繼超編。繼超字隨庵，海寧人。是編輯於康熙己未，以毛先舒《填詞名解》四卷，王又華《古今詞論》一卷，賴以邠《填詞圖譜》六卷，《續集》一卷，《仲恆詞韻》二卷，匯為一編。無所發明考正。
──右「詞曲類」詞譜詞韻之屬，五部，三十九卷，皆附《存目》。
元張可久撰。可久字仲遠，號小山，慶元人。嘗仕為路吏，轉首領。李開先謂如今稅課局大使之職。蓋終於下僚者也，當時以詞曲擅場，其集久而失傳。明初宋濂得其詞半冊於禮賢館，後方孝孺又購得抄本一帙以示濂。乃參互校正，分為上下卷，鏤版行世。蓋僅就二人所見，編次成書。其實可久所作不止於是也。自五代至宋，詩降而為詞。自宋至元，詞降而為曲。文人學士，往往以是擅長。如關漢卿、馬致遠、鄭德輝、宮大用之類，皆藉以知名於世。可謂敝精神於無用。然其抒情寫景，亦時能得樂府之遺。小道可觀，遂亦不能盡廢。可久之詞。太和正音稱其如瑤天笙鶴，既清且新，華而不豔，有不食煙火氣。又謂其如披太華之天風，招蓬萊之海月。今觀所作，遣詞命意，實能脫其塵蹊。故雖非文章之正軌，附存其目，以見一代風尚之所在焉。
明王九思撰。九思有《渼陂集》，已著錄。此其所作雜曲小令也。自宋趙彥肅以句字配協律呂，遂有曲譜。至元代如驟雨打新荷之類，則愈出愈新。不拘字數，填以工尺。俗傳僅知有正宮、越調為南北曲之分，而相帶、相犯之妙，填詞家又不知度曲四聲別有去作平，上作平之例。故論其體格，於文章為最下，而入格乃複至難。九思酷好音律，嘗傾貲購樂工，學琵琶，得其神解。是編所錄，大半依弦索越調而帶犯之，合拍頗善。又明人小令多以豔麗擅長，九思獨敍事抒情。宛轉妥協，不失元人遺意。其於填曲之四聲，雜以帶字，不失尺寸。有謂聲音文字兼擅其勝。然以士大夫而殫力於此，與伶官歌妓較短長，雖窮極窈眇，是亦不可以已乎。
元楊朝英撰。朝英自稱青城人。始末未詳。是集前五卷為小令，後三卷為套數。凡當時士大夫所撰及院本之佳者皆選錄之，亦技藝之一種。中多殘闕，蓋傳寫所脫也。
舊本題元涵虛子撰，不詳名氏。評論有元一代北曲，人各擬以品目，略如敖陶孫之《詩評》。臧懋循《元人百種曲》嘗列之卷首。此本載曹溶《學海類編》中。殆即從《百種曲》中鈔出，借其名以備數者也。
舊本題海西廣氏編。不著姓名。其凡例謂聲音各應宮律，原分一十七調。今所傳者一十有二，蓋闕其五。今考十二調，一曰黃鐘，二曰正宮，三曰大石，四曰小石，五曰仙呂，六曰中呂，七曰南宮，八曰雙調，九曰越調，十曰商調，十一曰商角，十二曰般涉。其商角及般涉二調，則有其目而無其詞，蓋闕佚也。明李元玉《北調廣正譜》，訂正諸調，頗為綜核。雖所摭較此書多道宮、高平、揭指、宮調、角調五類。而揭指及宮、角二調，則亦有其目而無其詞。其全具者，才十四調。核其體例，實皆原本是書。其間每調詞曲，有名同而實異者，有句字不拘可以增損者，亦皆因是書而推廣之耳。
明沈寵綏撰。寵綏字君徵，吳江人。以度曲家沿流忘初，往往聲乖於字，調乖於義。因作此書以釐正音調。凡分二十六目，剖晰頗詳。其《弦索辨訛》，則載《西廂》二卷，《雜曲》一卷。各加標記，以明北曲字音之殊。蓋亦《九宮譜》之流亞也。
明甯王權編。權有《漢唐秘史》，已著錄。是書凡分十九韻，大抵襲周德清《中原音韻》體例。一穹、窿，二邦、昌，三詩、詞，四丕、基，五車、書，六泰、階，七仁、恩，八安、閑，九《角耑》、鸞，十乾、元，十一蕭、韶，十二珂、和，十三嘉、華，十四硨、《石邪》，十五清、寧，十六周、流，十七金、琛，十八潭、嚴，十九慊、謙。與《中原音韻》十九韻大略相似，特異其名耳。惟《中原音韻》第十韻標曰先、天，而此書第十韻則標曰乾、元，遂取元韻之半入於一先。又是書每韻皆取平聲二字以括三聲，而第六韻泰階泰字則兼用去聲。是自亂其例。至雲北方無入聲，以入聲附平、上、去三聲之後，與《中原音韻》體例全合，而亦微有不同。如第四韻曰丕、基，其後附「悔」字，謂去聲作上聲，而《中原音韻》第四韻後不載此條。考「悔」字作上聲，其在紙韻，則有「詩不我以，其後也悔」可證。其在慶韻，則有陸機《淩霄賦》「悔」與「旅」為韻可證。周德清於此條似乎失收。然曲韻自用方音，不能據古韻為增減。權之所補，亦知其一而不知其二也。
國朝毛先舒撰。先舒有《聲韻叢說》，已著錄。初，先舒撰《南曲正韻》一書，凡入聲俱單押，不雜平、上、去三聲。複著此卷，謂南曲入聲俱可作平、上、去押。設為客問，以達其說。
──右「詞曲類」南北曲之屬八部，三十五卷，內一部無卷數，皆附《存目》。
