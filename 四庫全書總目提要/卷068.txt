
卷六十八 史部二十四
古之地誌，載方域、山川、風俗、物產而已，其書今不可見。然《禹貢》、《周禮•職方氏》，其大較矣。《元和郡縣誌》頗涉古跡，蓋用《山海經》例。《太平寰宇記》增以人物，又偶及藝文，於是為州縣誌書之濫觴。元明以後，體例相沿。列傳侔乎家牒，藝文溢於總集。末大於本，而輿圖反若附錄。其間假借誇飾，以侈風土者，抑又甚焉。王士禎稱《漢中府志》載木牛流馬法，《武功縣誌》載織錦璿璣圖，此文士愛博之談，非古法也。然踵事增華，勢難遽返。今惟去泰去甚，擇尤雅者錄之。凡蕪濫之編，皆斥而存目。其編類，首宮殿疏，尊宸居也。次總志，大一統也。次都會郡縣，辨方域也。次河防，次邊防，崇實用也。次山川，次古跡，次雜記，次遊記，備考核也。次外紀，廣見聞也。若夫《山海經》、《十洲記》之屬，體雜小說，則各從其本類，茲不錄焉。

不著撰人名氏。晁公武《讀書志》據所引劉昭《續漢志注》，定為梁、陳間人作。程大昌《雍錄》則謂晉灼所引《黃圖》，多不見於今本，而今本「漸台」、「彪池」、「高廟」、「元始祭社稷儀」，皆明引舊圖，知非晉灼之所見。又據改「槐裏」為「興平」，事在至德二載，知為唐肅宗以後人作。其說較公武為有據。此本惟「高廟」一條，不引舊圖，「滄池」一條引舊圖而大昌未及，其餘三條並同。蓋即大昌所見之本，偶誤「滄池」為「高廟」也。其書皆記長安古跡，間及周代靈台、靈囿諸事，然以漢為主，亦間及河間日華宮、梁曜華宮諸事，而以京師為主，故稱《三輔黃圖》。三輔者，顏師古《漢書注》謂長安以東為京兆，以北為左馮翊，渭城以西為右扶風也。所紀宮殿苑囿之制，條分縷析，至為詳備，考古者恆所取資。惟兼采《西京雜記》、《漢武故事》諸偽書，《洞冥記》、《拾遺記》諸雜說，愛博嗜奇，轉失精核，不免為白璧徵瑕耳。

元王士點撰。士點字繼志，東平人。是書凡為目百一十有六，篇一十有五，釐為甲、乙、丙、丁、戊五卷。考何晏《景福殿賦》雲，爰有禁楄，勒分翼張。注引《說文》扁從戶冊者，署門戶也，扁與楄同。此書詳載歷代宮殿門觀池館苑篽等名，故取義於此。卷首有歐陽玄至順庚午序，虞集至順癸酉序，皆以詳贍推之。其中如釋「東西箱」，以西清附之，蓋本前漢《司馬相如傳》注謂「西清即西箱也」。而其釋「東西」序則與「東西箱」別為一類，不知《景福殿賦》：「西箱踟躕以開宴，東序重深而秘奧。」註：西箱，西序也。東序，東箱也。本屬互文，而析為兩地，則於宮室之制殊未能詳考。又如釋「秦雲陽宮」，一名林光，一名甘泉。考程大昌《雍錄》，漢之甘泉在渭北之雲陽，秦之甘泉在渭南之鄠縣。謂秦甘泉一名雲陽，殊誤。又孟康《郊祀志》註：「漢甘泉一名林光。」師古謂：「漢於秦林光宮旁別起甘泉宮。」謂漢甘泉一名林光，亦非。則於地理之學亦不免偶疏。至於秦祈年宮，《三輔黃圖》以為穆公作，此書獨本《漢書》及《水經注》之說，以為作於惠公，似非無見。又若「曲台宮」之類，兼采《雍錄》以補《黃圖》之所遺，頗可藉以參考。末附《名釋》一篇，訓詁亦極典核。雖時有疏密，要於史學不為無補矣。
──右「地理類」宮殿疏之屬，二部、十一卷，皆文淵閣著錄。
（案：《太平御覽》所引有《漢宮殿疏》，劉知幾《史通》所引有《晉宮闕名》，皆自為記載，不與地誌相雜。今別立子目，冠於《地理類》之首。）

唐李吉甫撰。吉甫字宏憲，趙州人。御史大夫棲筠之子，以蔭補左司禦率府倉曹參軍。貞元初，為太常博士，官至中書侍郎，同中書門下平章事，卒諡忠懿。事蹟具《唐書》本傳。是書據宋洪邁跋，稱為元和八年所上，然書中更置「宥州」一條，乃在元和九年，蓋其事為吉甫所經畫，故書成之後，又自續入之也。前有吉甫原序，稱起京兆府，盡隴右道，凡四十七鎮，成四十卷。每鎮皆圖在篇首，冠於敍事之前。並目錄兩卷，共成四十二卷，故名曰《元和郡縣圖志》。後有淳熙二年程大昌跋，稱圖至今已亡，獨志存焉，故《書錄解題》惟稱《元和郡縣誌》四十卷。此本又闕第十九卷、二十卷、二十三卷、二十四卷、二十六卷、三十六卷，其第十八卷則闕其半，二十五卷亦闕二頁，又非宋本之舊矣。篇目斷續，頗難尋檢。考《水經注》本四十卷，至宋代佚其五卷，故水名闕二十有一。南宋刊版，仍均配為四十卷，使相聯屬。今用其例，亦重編為四十卷，以便循覽。仍注其所闕於卷中，以存舊第。其書《唐志》作五十四卷，證以吉甫之原序，蓋志之誤。又按《唐六典》及新舊《唐書•地理志》，貞觀初，分天下為十道，一關內道，二河南道，三河東道，四河北道，五山南道，六隴右道，七淮南道，八江南道，九劍南道，十嶺南道。此書移隴右為第十，殆以中葉後陷沒吐蕃，故退以為殿。至淮南一道，在今本闕卷之中。以《唐志》淮南道所屬諸州考之，今本河南道內有所屬申、光二州列蔡州之後，江南道內有所屬之蘄、黃、安三州列鄂、沔二州之後，似乎傳寫之錯簡。然考《唐書•方鎮表》，大曆十四年，淮西節度使複治蔡州，尋更號申光蔡節度使。又永泰元年，蘄、黃二州隸鄂嶽節度，升鄂州都團練使為觀察使，增領嶽、蘄、黃三州。元和元年，升鄂州觀察使為武昌軍節度使，增領安、黃二州。則申州、光州嘗由淮南道割隸河南道，蘄州、安州、黃州亦嘗由淮南道割隸江南道。《唐志》偶失移並，非今本錯亂也。《輿記圖經》、《隋唐志》所著錄者，率散佚無存。其傳於今者，惟此書為最古，其體例亦為最善。後來雖遞相損益，無能出其範圍。今錄以冠地理總志之首，著諸家祖述之所自焉。

宋樂史撰。史有《廣卓異記》，已著錄。宋太宗時，始平閩、越並北漢，史因合輿圖所隸，考尋始末，條分件系，以成此書。始於東京，迄於四裔。然是時幽、媯、營、檀等十六州，晉所割以賂遼者，實未入昄章。史乃因賈耽《十道志》、李吉甫《元和郡縣誌》之舊，概列其名。蓋太宗置封椿庫，冀複燕、雲，終身未嘗少置。史亦預探其志，載之於篇，非無所因而漫錄也。史進書序譏賈耽、李吉甫為漏闕，故其書採摭繁富，惟取賅博。於列朝人物，一一併登。至於題詠古跡若張祐《金山詩》之類，亦皆並錄。後來方志必列人物、藝文者，其體皆始於史。蓋地理之書，記載至是書而始詳，體例亦自是而大變。然史書雖卷帙浩博，而考據特為精核，要不得以末流冗雜、追咎濫觴之源矣。原本二百卷，諸家藏本並多殘闕。惟浙江汪氏進本，所闕自一百十三卷至一百十九卷，僅佚七卷。又每卷末附校正一頁，不知何人所作。辨析頗詳，較諸本最為精善，今據以著錄。《文獻通考》作《太平寰宇志》。此本標題實作《太平寰宇記》。諸書所引，名亦兩岐。今考史進書原序亦作「記」字，則《通考》為傳寫之誤，不足據也。

宋承議郎知制誥丹陽王存等奉敕撰。存字敬仲，丹陽人。登進士第，調嘉興主簿，曆官尚書右丞。事蹟具《宋史》本傳。初，祥符中李宗諤、王曾先後修《九域圖》。至熙寧八年，都官員外郎劉師旦以州縣名號多有改易，奏乞重修。乃命館閣校勘曾肇、光祿丞李德芻刪定，而以存總其事。以舊書名圖而無繪事，請改曰志。迄元豐三年閏九月，書成。此本前有存等進書原序，稱「國朝以來，州縣廢置與夫鎮戍城堡之名，山澤虞衡之利，前書所略，則謹志之。至於道裏廣輪之數，昔人罕得其詳。今則一州之內，首敘州封，次及旁郡，彼此互舉，弗相混殽。總二十三路，京府四，次府十，州二百四十二，軍三十七，監四，縣一千二百三十五，釐為十卷。」王應麟稱其文見於《曲阜集》，蓋曾肇之詞也。其書始於四京，終於省廢州軍及化外羈縻州，凡州縣皆依路分隸。首具赤、畿、望、緊、上、中、下之名，次列地理，次列戶口，次列土貢。每縣下又詳載鄉鎮，而名山大川之目，亦並見焉。其於距京距府旁郡交錯四至八到之數，縷析最詳，深得古人辨方經野之意。敘次亦簡潔有法。趙與旹《賓退錄》尤稱其《土貢》一門備載貢物之額數，足資考核，為諸志之所不及。自序所稱文直事核，洵無愧其言矣。其書最為當世所重。民間又有別本刊行，內多《古跡》一門，故晁公武《讀書後志》有《新舊九域志》之目。此為明毛晉影抄宋刻，乃元豐間經進原本，後藏徐乾學傳是樓中。字畫清朗，訛闕亦少，惟佚其第十卷，今以蘇州朱煥家抄本補之，仍首尾完具。案張淏《雲穀雜記》，稱南渡後閩中刊書不精，如睦州宣和中始改嚴州，而新刊《九域志》直改為嚴州。今檢此本內睦州之名，尚未竄改，則其出於北宋刻本可知。近時馮集梧校刊此書，每卷末具列考證，其所據亦此本也。

宋歐陽忞撰。晁公武《讀書志》謂實無其人，乃著書者所假託。陳振孫《書錄解題》則以為其書成於政和中，忞，歐陽修從孫，以行名皆連心字為據。按此書非觸時忌，何必隱名？疑振孫之說為是。然修廬陵人，而此本有忞自序，乃自稱廣陵。豈廣、廬字形相近，傳寫致訛歟？其書前四卷，先敘歷代疆域，提其綱要。五卷以後，乃列宋郡縣名，體例特為清析。其前代州邑宋不能有，如燕雲十六州之類者，亦附各道之末，名之曰化外州，亦足資考證。雖其時土宇狹隘，不足括輿地之全，而端委詳明，較易尋覽，亦輿記中之佳本也。

宋祝穆撰。穆字和甫，建陽人。《建寧府志》載穆父康國，從朱子居崇安。穆少名丙，與弟癸同受業於朱子。宰執程元鳳、蔡抗錄所著書以進，除迪功郎，為興化軍涵江書院山長。是書前有嘉熙己亥呂午序，蓋成於理宗時。所記分十七路，各系所屬府州軍於下，而以行在所臨安府為首。蓋中原隔絕，久已不入輿圖，所述者惟南渡疆域而已。書中體例，大抵於建置、沿革、疆域、道裏、田賦、戶口、關塞、險要，他志乘所詳者，皆在所略，惟於名勝古跡多所臚列。而詩、賦、序、記，所載獨備。蓋為登臨題詠而設，不為考證而設。名為地記，實則類書也。然採摭頗當，雖無裨於掌故，而有益於文章。摛藻掞華，恆所引用。故自宋、元以來，操觚家不廢其書焉。考葉盛《水東日記》，稱元絳閔忠詩石刻在廣州，《方輿勝覽》乃載在封州，又誤以為魏矼作，亦訛數字。幸真跡石刻尚存三洲岩中，則小小舛誤，亦所不免，要不害其大致之詳贍爾。

明吏部尚書兼翰林院學士李賢等奉敕撰。案沈文《聖君初政志》，稱洪武三年命儒臣魏俊等六人編類天下郡縣地理形勢，為《大明志》，今其書不傳。後成祖采天下郡縣圖經，命儒臣纂輯為一書，亦未及成而中輟。至英宗復辟後，乃命賢等重編。天順五年四月，書成奏進，賜名《大明一統志》。禦制序文冠其首，鋟版頒行。考輿志之書出自官撰者，自唐《元和郡縣誌》、宋《元豐九域志》外，惟元嶽璘等所修《大元一統志》最稱繁博。國史《經籍志》載其目，共為一十卷，今已散佚無傳。雖《永樂大典》各韻中頗見其文，而割裂叢碎，又多漏脫，不復能排比成帙。惟浙江汪氏所獻書內，尚存原刊本二卷，頗可以考見其體制。知明代修是書時，其義例一仍《元志》之舊，故書名亦沿用之。其時纂修諸臣，既不出一手，舛訛牴牾，疏謬尤甚。如以唐臨泃為漢縣；遼無章宗，而以為陵在三河；金宣宗葬大樑，而以為陵在房山；以漢濟北王興居為東漢名宦；以箕子所封之朝鮮為在永平境內。俱乖迕不合，極為顧炎武《日知錄》所譏。至所摘王安石《處州學記》地「最曠大山長穀荒」之語，則並句讀而不通矣。此本內多及嘉靖、隆慶時所建置，蓋後人已有所續入，亦不盡出天順之舊。我國家辨方定位，首重輿圖。《大清一統志》近複奉詔重修，起例發凡，彌臻盡善。此書之舛略，本無可采。特是職方圖籍，為有國之常經，歷朝俱有成編，不容至明而獨闕。故仍錄存，以備一代之掌故焉。

△《大清一統志》•五百卷
乾隆二十九年奉敕撰。是書初於乾隆八年纂輯成書，每省皆先立統部，冠以圖表。首《分野》，次《建置沿革》，次《形勢》，次《職官》，次《戶口》，次《田賦》，次《名宦》，皆統括一省者也。其諸府及直隸州又各立一表，所屬諸縣系焉。皆首《分野》，次《建置沿革》，次《形勢》，次《風俗》，次《城池》，次《學校》，次《戶口》，次《田賦》，次《山川》，次《古跡》，次《關隘》，次《津梁》，次《堤堰》，次《陵墓》，次《寺觀》，次《名宦》，次《人物》，次《流寓》，次《列女》，次《仙釋》，次《土產》。各分二十一門，共成三百四十二卷。而外藩及朝貢諸國，別附錄焉。迨乾隆二十年，天威震疊，平定伊犁，拓地二萬餘裏，為自古輿圖所未紀。而府州縣之分並改隸，與職官之增減移駐，亦多與舊制異同。乃特詔重修，定為此本。嗣乾隆二十八年，西域愛烏罕霍罕、啟齊玉蘇、烏爾根齊諸回部，滇南整欠、景海諸土目，鹹相繼內附。乾隆四十年，又討定兩金川，開屯列戍，益廣幅員。因並載入簡編，以昭大同之盛軌。蓋版圖廓於前，而搜羅彌博；門目仍其舊，而體例加詳。一展卷而九州之砥屬，八極之會同，皆可得諸指掌間矣。昔唐分天下為十道，隴右道本居第六，李吉甫《元和郡縣誌》乃退列為第十，以其地已陷沒吐蕃故也。宋之疆域最狹，歐陽忞《輿地廣記》其於所不能有者，別立化外州之名，已為巧飾。至祝穆《方輿勝覽》，則並淮北亦不及一字矣。蓋衰弱之朝，土宇日蹙，故記載不得不日減；聖明之世，昄章日擴，故編摩亦不得不日增。今志距詔修舊志之時僅數十載，而職方所隸已非舊志所能該。威德遐宣，響從景附，茲其明驗矣。虞舜益地之圖，僅區九州為十二，亦何足與昭代比靈斯哉！
──右「地理類」總志之屬，七部，九百四十一卷，皆文淵閣著錄。

宋朱長文撰。長文字伯原，蘇州人。未冠，登進士乙科，以足疾不仕。後以蘇軾薦，充本州教授，召為太常博士，遷秘書省正字、樞密院編修。書成於元豐七年，上卷分《封域》、《城邑》、《戶口》、《坊市》、《物產》、《風俗》、《門名》、《學校》、《州宅》、《南園》、《倉務》、《海道》、《亭館》、《牧守》、《人物》十五門，中卷分《橋樑》、《祠廟》、《宮觀》、《寺院》、《山水》六門，下卷分《治水》、《往跡》、《園第》、《塚墓》、《碑碣》、《事志》、《雜錄》七門。徵引博而敍述簡，文章爾雅，猶有古人之風。首有長文自序一篇，末有後序四篇：一為元祐元年常安民作，一為元祐七年林虙作，一為元符二年祝安上作，一為紹興四年孫佑作。州郡志書，五代以前無聞。北宋以來，未有古於《長安志》及是記者矣。朱彝尊跋《咸淳臨安志》，歷數南北宋地誌，不及是記。知彝尊未見其書，為希覯之本也。長文自序，稱古今文章，別為《吳門總集》，書中亦屢言某文見《總集》。今其書已不傳，是記亦幸而僅存耳。

宋周淙撰。淙字彥廣，湖州長興人。乾道五年以右文殿修撰知臨安府，創為此《志》。原本凡十五卷，見《宋史•藝文志》。其後淳祐間施鍔、鹹淳間潛說友，曆事編纂，皆有成書。今惟潛《志》尚存抄帙，周、施二《志》世已無傳。此本為杭州孫仰曾家所藏宋槧本，卷首但題作《臨安志》，而中間稱「高宗」為「光堯太上皇帝」，稱「孝宗」為「今上」，紀牧守至淙而止，其為《乾道志》無疑。惟自第四卷以下，俱已闕佚。所存者僅什之一二，為可惜耳。第一卷紀宮闕官署，題曰《行在所》，以別於郡志，體例最善。後潛《志》實遵用之。二卷分沿革、星野、風俗、州境、城社、戶口、廨舍、學校、科舉、軍營、坊市、界分、橋樑、物產、土貢、稅賦、倉場、館驛等諸子目，而以亭台、樓觀、閣軒附其後。敘錄簡括，深有體要。三卷紀自吳至宋乾道中諸牧守，詳略皆極得宜。淙尹京時，撩湖浚渠，頗留心於地利，故所著述亦具有條理。今其書雖殘闕不完，而於南宋地誌中為最古之本。考武林掌故者，要必以是書稱首焉。

宋梁克家撰。克家字叔子，泉州晉江人。紹興三十年廷試第一，授平江簽判，召為秘書省正字。乾道中，累官右丞相，封儀國公，卒諡文靖。事蹟具《宋史》本傳。史稱其為文深厚明白，自成一家。制命尤溫雅，多行於世。今所作已罕流傳，惟此書尚有寫本。凡分九門，一曰地理，二曰公廨，三曰版籍，四曰財賦，五曰兵防，六曰秩官，七曰人物，八曰寺觀，九曰土俗。朱彝尊《曝書亭集》有是書跋，議其附山川於寺觀，未免失倫。今觀其人物惟收科第，土俗時出謠讖，亦皆於義未安。然其《志》主於紀錄掌故，而不在誇耀鄉賢，侈陳名勝，固亦核實之道，自成志乘之一體，未可以常例繩也。其所紀十國之事，多有史籍所遺者，亦足資考證。視後來何喬遠《閩書》之類，門目猥雜，徒溷耳目者，其相去遠矣。

宋范成大撰。成大有《驂鸞錄》，已著錄。是書為成大末年所作，郡人龔頤、滕茂、周南相與贊成之。時有求附於籍不得者，會成大歿，乃騰謗謂不出成大手，遂寢不行。故《至元嘉禾志》序，謂《吳郡志》以妄議不得刊也。紹定初，廣德李壽朋始為鋟版，趙汝談為之序。以周必大所撰《成大墓誌》，定「是書實所自為，並申明龔頤三人者，常為成大蒐訪，故謗有自來」，其論乃定。壽朋又以是書止紹興三年，其後諸大建置，如百萬倉、嘉定新邑、許浦水軍、顧逕移屯，皆未及載。複令校官汪泰亨補之，自謂仿褚少孫補《史記》例。然少孫補《史記》雖為妄陋，猶不混本書。泰亨所續，當時不別署為續志，遂與本書淆亂，體例殊乖。其書凡分三十九門，徵引浩博，而敍述簡核，為地誌中之善本。刊版久佚，此本猶紹定舊槧，往往於夾註之中又有夾註。考成大以前，惟姚宏補注《戰國策》嘗有此例，而不及此書之多，亦可雲著書之創體矣。

宋羅願撰。願有《爾雅翼》，已著錄。初，梁蕭幾作《新安山水記》，王篤又作《新安記》，唐亦有《歙州圖經》。及宋大中祥符中，李宗諤撰次《州郡圖經》，頒之天下，於是舊志皆佚。洎經方臘之亂，新《圖經》亦隨散失。願嘗雜采諸書，創為稿本，而未就。淳熙二年，趙不悔為州守，乃俾願續成之。其書第一卷為《州郡》；第二卷為《物產貢賦》；第三卷至五卷為所屬之歙、休甯、祁門、婺源、績溪、黟六縣；第六卷、七卷為《先達》；第八卷為《進士題名》，凡賢良、明經、賜策、獻策、特奏名、武舉皆附之，義民、仙釋，亦並在是卷；九卷為《牧守》；十卷為《雜錄》。敍述簡括，引據亦極典核。於先達皆書其官，別於史傳，較為有體。其《物產》一門，乃願專門之學，徵引尤為該備。其所志貢物，如乾蕷藥、臘芽茶、細布之類，皆史志所未載。所列先達小傳，具有始末。如汪藻曾為符寶郎之類，亦多史傳所遺。趙不悔序稱其博物洽聞，故論載甚廣；而其序事簡括不繁，又自得立言之法。願自序亦自以為儒者之書，具有微旨，不同抄取記簿，皆不愧也。程敏政《新安文獻志》記願所作《胡舜陟墓誌》後曰：「《鄂州新安志》，於王黼之害王俞，秦檜之殺舜陟，皆略而不書，非杏庭、虛谷一白之，則其跡泯矣。然則是書精博雖未易及，至其義類取捨之間，疑有大可議者。姑記二事，以驗觀者」云云。案劉克莊《後村詩話》，謂舜陟欲為秦檜父建祠，高登不可，因劾登以媚檜。會舜陟別以他事忤檜下獄死，登乃得免。則舜陟之死，乃欲附於檜而反見擠耳。願之不書，殆非無意，未可遽以為曲筆也。

宋高似孫撰。似孫字續古，號疏寮，餘姚人。淳熙十一年進士，曆官校書郎，出倅徽州，遷守處州。陳振孫《書錄解題》稱，似孫為館職時，上《韓侂胄生日詩》九首，每首皆暗用錫字，寓「九錫」之意，為清議所不齒。知處州尤貪酷，其讀書以奧僻為博，以怪澀為奇，至有甚可笑者。就中詩猶可觀。周密《癸辛雜識》亦記其守處州日，私挾官妓洪渠事，其人品蓋無足道。其詩有《疏寮小集》，尚傳於世，而文則不少概見。此書乃其所作《嵊縣誌》也。嵊為漢剡縣地，故名曰《剡錄》。前有嘉定甲戌似孫自序，及嘉定乙亥嵊縣令史之安序，蓋成於甲戌而刊於乙亥，故所題先後差一年。其書首為縣紀年，次為城境圖；次為官治志，附以令丞簿尉題名；次為社志、學志，附以進士題名；次為寮驛、樓亭、放生池、版圖、兵籍；次為山水志；次為先賢傳；次為古奇跡、古阡；次為書；次為文；次為詩；次為畫；次為紙；次為古物；次為物外記；次為草木禽魚。徵引極為該洽，唐以前佚事遺文，頗賴以存。其先賢傳，每事必注其所據之書，可為地誌紀人物之法。其山水記，仿酈道元《水經注》例，脈絡井然，而風景如睹，亦可為地誌紀山水之法。統核全書，皆序述有法，簡潔古雅，迥在後來武功諸志之上，殊不見其怪澀可笑。陳振孫云云，殆不可解。豈其他文奇僻，又異於此書歟？

《會稽志》二十卷，宋施宿等撰。《續志》八卷，宋張淏撰。宿字武子，湖州人。司諫元之子，嘗知餘姚縣，遷紹興府通判。淏字清源，本開封人，僑居婺州。官至奉議郎，其履貫略見《金華志》。而所作《續志》序，乃自稱僑寓是邦，則又嘗卜居會稽矣。宋自南渡以後，升越州為紹興府，其牧守每以宰執重臣領之。稱為大藩，而圖志未備。直龍圖閣沈作賓為守，始謀纂輯。華文閣待制趙不跡、寶文閣學士袁說友等，相繼編訂，而宿一人實始終其事。書成於嘉泰元年，陸遊為之序。其不稱《紹興府志》而稱《會稽志》者，用長安、河南、成都、柏台諸志例也。其後二十五年，淏以事物沿革今昔不同，因匯次嘉泰、辛酉後事，作為續編，複於前志內補其遺逸，廣其疏略，正其訛誤，釐為八卷。書成於寶慶元年，淏自為之序。所分門類，不用以綱統目之例，但各以細目標題。前志為目一百十七，續志為目五十。不漏不支，敘次有法。如姓氏、送迎、古第宅、古器物、求遺書、藏書諸條，皆他志所弗詳，宿獨能蒐采輯比，使條理秩然。淏所續亦簡核不苟，皆地誌中之有體要者。其刊版歲久不傳，明正德庚午，郡人王綖複訪求舊本校刻，今又散佚。故藏書之家罕見著錄，蓋亦僅存之本矣。

宋陳耆卿撰。耆卿字壽老，號篔窗，台州臨海人。登嘉定七年進士，官至國子司業，其事蹟不見《宋史》，惟謝鐸《赤城新志》稍著其仕履，而亦不詳。今以所著《篔窗集》考之，則嘉定十一年嘗為青田縣主簿，嘉定十三年為慶元府學教授。又趙希弁《讀書附志》稱耆卿《集》中沂邸箋表為多。案《宋史》，孝宗孫吳興郡王柄，追封沂王，其嗣子希瞿，甯宗嘗立為皇子，即濟王竑。耆卿必嘗為其府記室，而希弁略其文也。此為所撰《台州總志》，以所屬臨海、黃岩、天臺、仙居、寧海五縣，條分件系，分十五門。其曰赤城者，《文選》孫綽《天臺山賦》稱：「赤城霞起以建標。」李善注引支遁《天臺山銘序》曰：「往天臺嘗由赤城山為道徑。」又引孔靈符《會稽記》曰：「赤城山名色皆赤，狀似雲霞。」又引《天臺山圖》曰：「赤城山，天臺之南門也。梁始置赤城郡，蓋因山為名。」耆卿此志，即用梁郡名耳。耆卿受學於葉適，文章法度，具有師承，故敍述鹹中體裁。明謝鐸嘗續其書，去之遠甚。舊與耆卿書合編，今析出別存其目。陳振孫《書錄解題》，載此志之前有圖十三，此本乃無一圖，殆傳寫者艱於繪畫，久而佚之矣。

宋羅濬撰。濬，廬陵人。官贛州錄事參軍。《文獻通考》作羅璿，蓋傳寫誤也。先是，乾道中，知明州張津始纂輯《四明圖經》，而搜采未備。寶慶三年，煥章閣學士、通議大夫、知慶元府兼沿海制置使廬陵胡榘複命校官方萬里因《圖經》舊本，重加增訂。如唐刺史韓察之移州城、唐及五代郡守姓名，多據碑刻史傳補入。其事未竟，會萬里赴調中輟。濬與榘同裏，適遊四明，遂屬之編定。凡一百五十日而成書，前十一卷為郡志，分《敘郡》、《敘山》、《敘水》、《敘產》、《敘賦》、《敘兵》、《敘人》、《敘祠》、《敘遺》九門，各門又分立四十六子目；第十二卷以下則為《鄞》、《奉化》、《慈谿》、《定海》、《昌國》、《象山》各縣誌，每縣俱自為門目，不與郡志相混。蓋當時明州雖建府號，而不置倚郭之縣，州與縣各領疆土。如今直隸州之體，特與他郡不同也。《宋史•藝文志》僅有張津《圖經》十二卷及《四明風俗賦》一卷，不載是書。惟陳振孫《書錄解題》載之，其卷數與此本相合，蓋猶從宋槧抄存者。志中所列職官科第名姓及他事蹟，或下及鹹淳，距寶慶三四十年，蓋後人已有所增益，非盡羅濬之舊。然但逐條綴附，而體例未更，故敍述謹嚴，不失古法。元袁桷《延祐四明志》亦據為藍本，多採用焉。《續志》十二卷，則開慶元年慶元府學教授梅應發、添差通判鎮江府劉錫所撰。共分子目三十有七。其自序稱，《續志》之作，所以志大使丞相履齋先生吳公三年治鄞之政績，其已作而述者不復志，故所述多吳潛在官事實。而山川疆域已詳於舊志者，則概未之及。是因一人而別修一郡之志。名為輿圖，實則家傳，於著作之體殊乖。然案《宋史•吳潛傳》載，潛以右丞相罷為觀文殿大學士，尋授沿海制置大使，判慶元府。至官，條具軍民久遠之計，告於政府，奏皆行之。又積錢百十七萬三千八百有奇，代民輸帛，前後所蠲五百四十九萬一千七百有奇。是潛涖鄞以後，宦績頗有可觀。二人所述，尚不盡出於諛頌。至潛所著文集，世久無傳。後人掇拾叢殘，編為遺稿，亦殊傷闕略。此志載潛《吟稿》二卷，共古今體詩二百九首，《詩餘》二卷，共詞一百三十首，皆世所未睹。雖其詞不必盡工，而名臣著作藉以獲存，固亦足資援據。故今仍與羅濬書並錄存焉。

宋常棠撰。棠字召仲，號竹窗，海鹽人。仕履未詳。澉水在海鹽縣東三十六裏，《水經》所謂「穀水流出為澉浦者」是也。唐開元五年，張庭珪奏置鎮。宋紹定三年，監澉浦鎮稅修職郎羅叔韶使棠為志。凡分十五門：曰《地理》，曰《山》，曰《水》，曰《廨舍》，曰《坊巷》，曰《坊場》，曰《軍寨》，曰《亭堂》，曰《橋樑》，曰《學校》，曰《寺廟》，曰《古跡》，曰《物產》，曰《碑記》，曰《詩詠》，而冠以輿圖。前有叔韶及棠二序，敍述簡核，綱目該備。而八卷之書，為頁止四十有四。明韓邦靖撰《朝邑縣誌》，言約事盡，世以為特絕之作。今觀是編，乃知其源出於此。可謂體例精嚴，藻不妄抒者矣。（謹案：澉水雖見《水經注》，然是書乃志地，非志水，不可入之山水中。以鎮亦郡縣之分區，故附綴於《都會郡縣類》焉。）

宋周應合撰。應合，武寧人，自號溪園先生。淳祐間舉進士，官至實錄院修撰，以疏劾賈似道謫饒州通判。是書乃其以承直郎差充江南東路安撫司幹辦公事時所作也。初，建炎二年建行宮於金陵，改為建康府。設江南東路安撫司以治之，為沿江重鎮。乾道、慶元間，屢輯地誌，而記載尚多闕略。景定中，寶章閣學士江東安撫使知建康府馬光祖，始屬應合取乾道、慶元二《志》合而為一，增入慶元以後之事，正訛補闕，別編成書。首為《留都》四卷，次為《圖表志傳》四十五卷，末為《拾遺》一卷。援據該洽，條理詳明，凡所考辨，俱見典核。如論丹陽之名，本出建業；論六朝揚州嘗治建業，後始為廣陵一郡之名，皆極精核。光祖序稱其「博物洽聞，學力充贍」，不誣也。明嘉靖、萬曆間，是書尚有刊本在南京國子監，見黃佐《南廱志》中。然所存版止七百五十九面，則亦已闕佚不全。其後流傳幾絕，朱彝尊《曝書亭集》有是書跋，稱「周在浚嘗語以曾睹是書闕本，訪之三十年未得。後從曹寅處借歸錄之，始複傳於世」雲。

宋鄭瑤、方仁榮同撰。瑤時官嚴州教授，仁榮時官嚴州學錄，其始末則均未詳也。所紀始於淳熙，訖於鹹淳。標題惟曰《新定續志》，不著地名。蓋刊附紹興舊志之後，而舊志今佚也。嚴州於宋為遂安軍，度宗嘗領節度使，即位之後，升為建德府。故卷首載立太子詔及升府省劄，體裁視他志稍殊。惟物產之外，別增「瑞產」一門，但紀景定「麥秀四岐」一條。鄉飲之外，別增鄉會一門，但紀楊王主會一條。則皆乖義例耳。然敍述簡潔，猶輿記中之有古法者。其戶口門中載甯宗楊皇后為嚴人，而鄉會門中亦載主集者為新安郡王、永甯郡王。新安者楊谷，永甯者楊石，皆後兄楊次山之子也。而《宋史》乃雲後會稽人，當必有誤。此可訂史傳之訛矣。

元潛說友撰。說友字君高，處州人。宋淳祐甲辰進士，咸淳庚午以中奉大夫權戶部尚書，知臨安軍府事，封縉雲縣開國男。時賈似道勢方熾，說友曲意附和，故得進。越四年，以誤捕似道私秫罷。明年起守平江，元兵至，棄城先遁。及宋亡，在福州降元，受其宣撫使之命。後以官軍支米不得，王積翁以言激眾，遂為李雄剖腹死。其人殊不足道，而其書則頗有條理。前十五卷為行在所錄，記宮禁曹司之事；自十六卷以下，乃為府志。區畫明晰，體例井然，可為都城紀載之法。其宋代詔令編於前代之後，則用徐陵《玉台新詠》置梁武於第七卷例也。他所敘錄，亦縷析條分，可資考據。故明人作《西湖志》諸書，多採用之。朱彝尊謂宋人地誌倖存者，若宋次道之志長安，梁叔子之志三山，範致能之志吳郡，施武子之志會稽，羅端良之志新安，陳壽老之志赤城，每患其太簡，惟潛氏此志獨詳。然其書流傳既久，往往闕佚不全，舊無完帙。彝尊從海鹽胡氏、常熟毛氏先後得宋槧本八十卷，又借抄一十三卷，而其碑刻七卷終闕，無可考補。今亦姑仍其舊焉。

元徐碩撰。碩，裏貫未詳，始末亦無可考。其作此書時，則方官嘉興路教授也。秀州自宋初未有圖經。淳熙中，知州事張元成始延聞人伯紀創為之。後岳珂守郡，複延郡人關栻續修。會珂改調，事遂中輟，僅存五卷。至元中，嘉興路經歷單慶屬碩纂輯，因踵栻舊本續成之。廣其門為四十三，而卷數增多至二十有七。郭晦、唐天麟各為之序，嘉興路總管劉傑與郡官共刊行之。志中兼及松江府華亭縣，蓋元時本隸嘉興路，明初始析置也。其書序次甚詳，每條下間系以考證，尤為典核。而碑碣一門多至十一卷，自三國、六朝以迄南宋，凡石刻之文，悉全載無遺。如《吳征北將軍陸禕碑》，《梁秦駐山碑》，《唐黃州司馬陸元感陳府君環墓銘》，《宗城令顧謙墓誌》，皆歐、趙所未著錄。《吳越靜海鎮遏使朱行先碑》，吳任臣《十國春秋》實據以立行先傳。其他零篇斷什，為耳目所未睹者尚多，殊足為考獻徵文之助。惟書中但有人物及進士題名，而不立官師一志，使前人宦績，闕然無傳，未免漏略。又江、海、湖、泖、浦、漵、溪、潭、陂塘、河港、涇溝、堰插分為八類，使源流支絡，開卷井然，體例甚當。而樓閣、堂館、亭宇亦分為三類，則強析名目，未免失之瑣碎。是其所短焉。

元馮複京、郭薦等同撰。複京，潼川人，官昌國州判官。薦，裏貫未詳，官鄞縣教諭。昌國州即今定海縣，宋熙寧六年置昌國縣，元至元十五年始升為州。此書成於大德二年七月。凡分八門，曰《敘州》、曰《敘賦》、曰《敘山》、曰《敘水》、曰《敘物產》、曰《敘官》、曰《敘人》、曰《敘祠》。前有《州官請耆儒修志牒》一篇，末有郭薦等《繳申文牒》一篇，冠以《複京序》。據序中所述始末，蓋複京求得舊志，屬薦等訂輯，而複京為之審定者也。其大旨在於刊削浮詞，故其書簡而有要，不在康海《武功志》、韓邦靖《朝邑志》下。海書、邦靖書為作者盛推，而此書不甚稱於世。殆年代稍遠，鈔本稀傳歟？據原目所載，卷首當有環山、環海及普陀山三圖。圖志之名，實由於是。此本有錄無書，蓋傳寫者佚之矣。

元袁桷撰。桷字伯長，慶元人，宋知樞密院事韶之曾孫，少為麗澤書院山長，以薦改翰林國史院檢閱官，累遷侍講學士。卒贈江浙行省參知政事，追封陳留郡公，諡文清。事蹟具《元史》本傳。桷文章博贍，為一時台閣之冠，所著《易說》、《春秋說》諸書，見於《蘇天爵墓誌銘》者，世久無傳。惟《清容居士集》及此《志》尚存。書成於延祐七年，蓋慶元路總管馬澤屬桷撰次者也。凡分十二考，曰沿革，曰土風，曰職官，曰人物，曰山川，曰城邑，曰河渠，曰賦役，曰學校，曰祠祀，曰釋道，曰集古，條例簡明，最有體要。桷先世在宋，多以文學知名，稱東南故家遺獻。沒後會朝廷修史，遣使求郡國軼文故事，惟袁氏所傳為多，故其於鄉邦舊典，尤多貫串。志中考核精審，不支不濫，頗有良史之風。視至元嘉禾、至正無錫諸《志》，更為賅洽。惟自第九卷至第十一卷為傳寫者所脫佚，已非全帙。然元時地誌，鈔帙無多。存之亦足以資考究，固未可以不完廢也。

元於欽撰。欽字思容，益都人。曆官兵部侍郎。是書專記三齊輿地，凡分八類，曰《沿革》，曰《分野》，曰《山川》，曰《郡邑》，曰《古跡》，曰《亭館》，曰《風土》，曰《人物》。敍述簡核而淹貫，在元代地誌之中最有古法。其中間有舛誤者，如宋建隆三年改濰州置北海軍，以昌邑縣隸之；乾德三年複升濰州，又增昌樂隸之，均見《宋地理志》，而是書獨遺。又壽光為古紀國，亦不詳及。其他如以華不注為靡笄山，以台城為在濟南東北十三裏，顧炎武《山東考古錄》皆嘗辨之。然欽本齊人，援據經史，考證見聞，較他地誌之但據輿圖、憑空言以論斷者，所得究多，故向來推為善本。卷首有至元五年蘇天爵序，亦推挹甚至，蓋非溢美矣。

元張鉉撰。鉉字用鼎，陝西人。嘗為奉元路學古書院山長。至正初，江南諸道行御史台諸臣將重刊宋周應合所撰《建康志》，而其書終於景定中，嗣後七八十年，紀載闕略。雖郡人戚光於至順間嘗修有《集慶續志》，而任意改竄，多變舊例，未為詳審。復議增輯，以繼《景定志》之後。因聘鉉主其事，凡六閱月而書成。首為圖考，次通紀，次世表、年表，次志譜列傳，而以摭遺、論辨終焉。令本路儒學雕本印行。至明嘉靖中，黃佐修《南雍志》，尚載有此書版一千一百六十四面。是今所流傳印本，猶出自原刻也。其書略依周《志》凡例，而元代故實則本之戚光《續志》及路州司縣報呈事蹟。其間如官屬姓名已入前志者，不復具錄。而世譜列傳則前志所有者仍捃載無遺，體例殊自相矛盾。又其凡例中以戚《志》刪去地圖，不合古義，譏之良是。至於世表、年表則地誌事殊國史，原不必仿旁行斜上之法，轉使氾濫無稽。戚《志》刪除，深合體例。鉉乃一概訾之，亦為失當。然其學問博雅，故薈萃損益，本末燦然，無後來地誌家附會叢雜之病。其《古跡》門中所載梁始興忠武王、安成康王二碑，朱彝尊皆嘗為之跋，而不引是書為證，豈其偶未見歟？

不著撰人名氏。考《千頃堂書目》有元王仁輔《無錫縣誌》二十八卷，與此本卷數不符，蓋別一書也。考《明史•地理志》，洪武二年四月始改無錫州為縣，是志《古今郡縣表》末，雖止於升無錫縣為州，然標題實稱無錫縣，已為明初之制。又《郡縣表》止元貞，而學校類中載至正辛巳鄉舉陸以道，則所紀已下逮元末，是洪武中書矣。第一卷為《邑裏》；第二卷為《山川》；第三卷為《事物》，分上、下二子卷；第四卷為《詞章》，亦分上、中、下三子卷，中又分小類二十一。詞簡而事該，亦地誌之善本。惜首卷原序已佚，其撰次本末不可得而考也。《元史•地理志》稱，成宗元貞元年，升無錫為州，此志乃雲二年。作志者紀錄時事，歲月必確。以是推之，知《元史》疏漏多矣。是亦書貴舊本之一驗也。

明王鏊撰。鏊有《史餘》，已著錄。蘇州自宋范成大、明盧熊二《志》後，纂輯久闕。弘治中吳寬嘗與張習、都穆續修未竟，惟遺稿僅存。後廣東林世遠為蘇州守，以其事屬鏊。鏊乃與郡人杜啟、祝允明、蔡羽、文璧等共相討論，發凡舉例，鹹本於寬，而芟繁訂訛，多所更益，凡八月而書成。首列沿革、守令、科第三表，自沿革、分野以下分為三十一門，而人物門中又分子目十三。繁簡得中，考核精當。在明人地誌之中，猶為近古。陳繼儒《見聞錄》，稱鏊修志時，以楊循吉喜謠諑，不欲與之同局。志成，遣使送之循吉。循吉方櫛沐，不暇抽看，但顧簽票，雲「不通不通」。使者還述其語。鏊以問之，循吉曰：「府志修於我朝，原當以蘇州名志。姑蘇，吳王台名也，以此志名可乎？」鏊始大服云云。然考鏊自序，紀其初修志時，有「欲屬諸楊儀部，而楊儀部固辭」之語。是鏊未嘗擯去循吉，不與共事。繼儒所載，恐不足信。至志書題古地名，自宋代已有是例。核以名實，良有未安。無論是言之真偽，其說要不為無理，固不必曲為鏊諱矣。

明康海撰。海字德涵，武功人。弘治壬戌進士第一，授翰林院修撰。以救李夢陽事，坐劉瑾黨削籍。《明史•文苑傳》附見《李夢陽傳》中。是志僅七篇，曰《地理》，曰《建置》，曰《祠祀》，曰《田賦》，曰《官師》，曰《人物》，曰《選舉》。凡山川、城郭、古跡、宅墓，皆括於地理；官署、學校、津梁、市集，則歸於《建置》；祠廟、寺觀，則總以《祠祀》；戶口、物產，則附於《田賦》；藝文則用《吳郡志》例，散附各條之下，以除冗濫。官師則善惡並著，以寓勸懲。王士禎謂其「文簡事核，訓詞爾雅」。石邦教稱其「義昭勸鑒，尤嚴而公。鄉國之史，莫良於此」。非溢美也。志刻於正德己卯，萬曆間再經刊行，旋複散佚。乾隆二十六年，武功知縣瑪星阿得抄本於孫景烈，因為重刊。其圈點細評，皆出景烈之手，頗嫌疣贅。又王士禎稱《武功志》載《璿璣圖》，而此本無之。考海孫呂賜嘗刻《璿璣圖讀法》，前有題識雲：「余錄先太史縣誌真本，悉依原編，惟蘇氏詩未錄，非敢輕有變置，故附數語，錄本之末。述先太史之意，冀來者之鑒餘志也。」然則此本乃呂賜所刊除矣。遺文軼事，志乘中原可兼收。士禎以具錄是《圖》為此書之佳處，固非定論。呂賜必刊而去之，亦於義無取也。

明韓邦靖撰。邦靖字汝慶，號五泉，朝邑人。正德戊辰進士，官至工部員外郎。事蹟附見《明史•韓邦奇傳》。是書成於正德己卯。上卷四篇，曰《總志》，曰《風俗》，曰《物產》，曰《田賦》。下卷三篇，曰《名宦》，曰《人物》，曰《雜記》。上卷僅七頁，下卷僅十七頁。古今志乘之簡，無有過於是書者。而巨集綱細目，包括略備。蓋他志多誇飾風土，而此志能提其要，故文省而事不漏也。然敘次點綴，若有餘閑，寬然無侷促束縛之跡。自明以來，關中輿記，惟康海《武功縣誌》與此《志》最為有名。論者謂《武功志》體例謹嚴，源出《漢書》；此《志》筆墨疏宕，源出《史記》。然後來志乘，多以康氏為宗，而此《志》莫能繼軌。蓋所謂「不可無一，不容有二」者也。前有邦靖自序，又有康海序，末有呂柟後序，及朝邑知縣陵川王道跋。並文格高潔，與志適相配雲。

明姚虞撰。虞字澤山，莆田人。嘉靖壬辰進士，官至淮安府知府。是編乃其官監察御史時巡按廣東所作。凡為圖十有二，首為全省圖，次十府十圖，終以南夷圖。圖各有敘，敘之例，首述沿革形勢利病，次州縣，次戶口，次田糧課稅，次官兵馬匹。其總圖則首以職官，以布政、按察二司分統之。蓋其時撫按皆為使臣，尚未定為守土官也。其南夷諸國，列通貢者於前，而通市者亦附後。為海防之計，不論其奉朔否也。大旨略於前代而詳於當代，略於山川而詳於厄塞，略於職官而詳於兵馬錢糧，略於文事而詳於武備。於志乘之中，別為體例。然較之侈山水、誇人物、輯詩文者，其有用無用則迥殊矣。意古者輿圖，不過如是。後來者踵事增華，失其本耳。前有嘉靖壬寅湛若水序，極稱之。錢曾《讀書敏求記》亦稱其簡而要雲。

明謝肇淛撰。肇淛有《史觿》，已著錄。此書乃其官雲南時所作，分為十門，一曰《版略》，志疆域也。二曰《勝略》，志山川也。三曰《產略》，志物產也。四曰《俗略》，志民風也。五曰《績略》，志名宦也。六曰《獻略》，志鄉賢也。七曰《事略》，志故實也。八曰《文略》，志藝文也。九曰《夷略》，志苗種也。十曰《雜略》，志瑣聞也。雖大抵本圖經舊文，稍附益以新事。然肇淛本屬文士，記誦亦頗博洽，故是書引據有徵，敍述有法，較諸家地誌，體例特為雅潔。薛承矩序，稱其上以搜楊終、常璩之所未及，下以補辛顯怡、李京、楊慎、田汝成諸紀載之漏遺。杭世駿《道古堂集》有是書跋，亦謂其詳遠略近，博觀而約取，蒼山、洱水之墟，稱善史焉。均非溢詞也。

明董斯張撰。斯張字遐周，烏程人。是編輯錄湖州故事，分二十六徵。曰《帝胄》，曰《宮闈》，曰《封爵》，曰《官師》，曰《人物》，曰《笄褘》，曰《寓公》，曰《象緯》，曰《建置》，曰《岩壑》，曰《田賦》，曰《水利》，曰《選舉》，曰《戰守》，曰《賑恤》，曰《祥孽》，曰《經籍》，曰《遺書》，曰《金石》，曰《書畫》，曰《清閟》，曰《方物》，曰《璅》，曰《詭》，曰《匡籍》。採摭極富，於吳興一郡遺聞瑣事，徵引略備。每門皆全錄古書，載其原文。有所考正則附著於下。蓋張鳴鳳《桂故》、《桂勝》體例如是，而斯張因之。雖意主博奧，不無以氾濫為嫌。然當時著書家影響附會之談，剽竊撏撦之習，實能一舉而空之。故所摘錄，類皆典雅確核，足資考據。明季諸書，此猶為差有實際。黃茅白葦之中，可以謂之翹楚矣。

△《欽定日下舊聞考》•一百二十卷
乾隆三十九年奉敕撰。因朱彝尊《日下舊聞》原本，刪繁補闕，援古證今，一一詳為考核，定為此本。原書分《星土》、《世紀》、《形勝》、《宮室》、《城市》、《郊坰》、《京畿》、《僑治》、《邊障》、《戶版》、《風俗》、《物產》、《雜綴》十三門，其時城西玉泉、香山諸處，台沼尚未經始，故列《郊坰門》中，與今制未協。諸廨署入《城市門》中，太學石鼓獨別為三卷，於體例亦屬不倫。今增列《苑囿》、《官署》二門，並前為十五門，而《石鼓考》三卷則並於《官署門》國子監條下。又原本《城市》、《京畿》二門，五城及各州縣分屬之地，今昔不同，一一以新定界址為之移正。原本所列古跡，皆引據舊文，誇多務博，不能實驗其有無，不免傳聞訛舛，彼此互岐。亦皆一一履勘遺蹤，訂妄以存真，闕疑以傳信。所引藝文，或益其所未備，或刪其所可省，務使有關考證，不漏不支。至於列聖宸章、皇上禦制，凡涉於神京風土者，悉案門恭載，尤足以昭垂典實，藻繪山川。古來志都京者，前莫善於《三輔黃圖》，後莫善於《長安志》。彝尊原本搜羅詳洽，已駕二書之上。今仰承睿鑒，為之正訛補漏，又駕彝尊原本而上之。千古輿圖，當以此本為準繩矣。

△《欽定熱河志》•八十卷
乾隆四十六年奉敕撰。熱河即古武列水，避暑山莊在焉。舊設熱河道，領四廳。今置承德府，領平泉一州，灤平、豐寧、赤峰、建昌、朝陽五縣。此志猶以熱河名者，神皋奧區，鑾輿歲蒞，搜狩朝覲，中外就瞻，地重體尊，不可冠以府縣之目，故仍以行殿所在為名也。凡分二十四門。華蓋時臨，奎文日富，敬錄弁首，曰《天章》。省方觀民，勵精無逸，編年紀載，曰《巡典》。琛贐鱗集，梯航旅來，威德式彰，曰《徠遠》。軒衛隨行，明堂斯建，詳陳規制，曰《行宮》。肄武習勞，三秋大獮，周阹原麓，曰《圍場》。地接堯封，界分周索，四至八到，曰《疆域》。周秦以來，或為荒服，或為甌脫，或為羈縻，或為僑置，或為郡縣，或為京邑，引據史傳，辨訂是非，兼列八表十二圖，曰《建置沿革》。刪星野之談天，測鬥極之出地，曰《晷度》。巨流為經，眾川為緯，曰《水》。區列方隅，標舉形勢，曰《山》。涵泳聖化，澤以詩書，曰《學校》。喀喇沁、翁牛特、土默特、奈曼敖漢、巴林、喀爾喀右翼諸部，隸於境內者，表其世系，曰《藩衛》。紺宇金地，或以奉敕而建，或以效祝而營，曰《寺廟》。畫疆分職，臂指相維，曰《文秩》。羽衛連營，以迨察哈爾四旗，曰《兵防》。國朝官斯地者，遷除歲月，以次臚載，曰《職官題名》。前代官是地者，不可盡詳，錄其有功可紀者，曰《宦跡》。靈秀挺生，垂光史冊，曰《人物》。山澤膏沃，金粟豐贏，曰《食貨》。草木禽魚，正名百類，曰《物產》。故址流傳，遺文有證，曰《古跡》。前朝舊典，曰《故事》。諸部軼聞，曰《外紀》。詩歌製作，關於風土者，曰《藝文》。並考古證今，辨疑傳信，既精且博，蔚為輿記之大觀。案熱河所屬，自漢魏以前皆鮮卑、烏桓地也。慕容氏崛起龍城，始置郡縣。《魏書•地形志》約略可稽。齊、周以後，大抵與契丹庫莫奚參錯而居。前朝諸史，務侈幅員，每以邊境郡名移置長城之外。核驗地理，殊不足憑。後惟遼、金、元三朝實奄有其地。然以無紀載，故輿記靡徵。明棄大寧，渺如絕域。其所敘錄，益傳聞失其真矣。我國家肇造區夏，統括寰瀛，太宗文皇帝日擒十四台吉，先定其地；聖祖仁皇帝校練七萃，初出松亭。後喀爾喀汗貢厥上腴，益宏文囿刈蘭之界。北跨臨潢，遂仙苑天開，爻閭畢集。我皇上法天不息，率祖攸行，時邁其邦，地同三輔。四方大其和會，百產益以蕃昌。郡邑區分，膠庠鼎建，民殷俗美，炳然與三代同風。其盛為自古所未有。故詞臣珥筆，敬述斯編。亦自古之所未聞，豈非地秘其靈，天珍其奧，自開闢以至今日，越千萬載待聖朝而發其光哉！

△《欽定滿洲源流考》•二十卷
乾隆四十三年奉敕撰。洪惟我國家朱果發祥，肇基東土。白山、黑水，實古肅慎氏之舊封。典籍遺文，班班可考。徒以年祀綿長，道途修阻，傳聞不免失真；又文字互殊，聲音屢譯，記載亦不能無誤。故歷代考地理者，多莫得其源流。是編仰稟聖裁，參考史籍。證以地形之方位，驗以舊俗之流傳，博徵詳校，列為四門：一曰《部族》，自肅慎氏以後，在漢為三韓，在魏晉為挹婁，在元魏為勿吉，在隋唐為韎{韋曷}、新羅、渤海、百濟諸國，在金為完顏部，並一一考訂異同，存真辨妄，而索倫、費雅喀諸部毗連相附者，亦並載焉。二曰《疆域》，凡渤海之上京龍泉府、韎{韋曷}之黑水府、燕州、勃利州，遼之上京黃龍府，金之上京會寧府，元之肇州，並考驗道裏，辨正方位，而一切古跡附見焉。三曰《山川》，凡境內名勝，分條臚載，如白山之或稱太白山、徒太山，黑水或稱完水，或稱室建河，以及松花江即粟末水，甯古塔即忽汗水，今古異名者，皆詳為辨證。其古有而今不可考者，則別為存疑，附於末。四曰《國俗》，如《左傳》所載楛矢貫隼，可以見騎射之原；《松漠紀聞》所載軟脂蜜膏，可以見飲食之概。而《後漢書》所載辰韓生兒以石壓頭之類，妄誕無稽者，則訂證其謬。至於渤海以來之文字，金源以來之官制，亦皆並列。其體例，每門以國朝為綱，而詳述列朝，以溯本始。其援據以禦制為據，而博採諸書以廣參稽。允足訂諸史之訛，而傳千古之信，非諸家地誌影響附會者所能擬也。

△《欽定皇輿西域圖志》•五十二卷
乾隆二十一年奉敕撰。乾隆二十七年，創成初稿，嗣以昄章日辟，規制益詳，進呈御覽之時，隨事訓示，複增定為今本。首四卷為《天章》。我皇上平定西域，題詠至多，地勢兵機，皆包羅融貫。惟恭錄統論西師全局者，弁冕簡端。其因地紀事，即物抒懷者，則仍分載於各門。次《圖考》三卷，自幅員所屆，以及符節所通，共新圖二十有一，又附歷代舊圖十有二。古今互校，益昭聖朝拓宇之功。次列表二卷，上起秦漢，下訖元明，以明國土之分合，建置之沿革。次《晷度》二卷，川陸之迂迴，道裏之遠近，多不足據。惟以日景定北極之高度，以中星驗右界之偏度，為得其真，古法所謂飛鳥圖也。次《疆域》十二卷，分為四路：一曰安西南路，嘉峪關外州縣隸焉；一曰安西北路，哈密至鎮西府迪化州隸焉；一曰天山北路，庫爾喀喇烏蘇至塔爾巴哈台、伊犁隸焉；一曰天山南路，關展至和闐諸回部隸焉。次《山》四卷。次《水》五卷。玉門以外，連峰疊嶂，巨浸洪流，往往延袤千百里，不可以割屬一地，故各以山水為類也。次《官制》二卷。次《兵防》一卷，台站附焉。次《屯政》二卷，戶口附焉。次《貢賦》、《錢法》、《學校》各一卷。次《封爵》二卷。皆長駕遠馭之睿略，揆文奮武之鴻模也。次《風俗》、《音樂》各一卷，《服物》二卷，《土產》一卷。皆如地誌之例。惟《音樂》一門為創體，以其隸在協律，備禁佅兜離之數故也。次《藩屬》三卷，皆奉朔朝貢之國，梯航新達者。次《雜錄》二卷，以瑣聞、軼事終焉。記流沙以外者，自《史記•大宛列傳》、《漢書•西域列傳》始詳。而異域傳聞，訛謬亦複不少。至法顯、玄奘之所記，附會佛典，更多屬子虛。蓋龍沙、蔥雪，道裏迢遙，非前代兵力所能至。即或偶涉其地，而終弗能有。故記載者依稀影響，無由核其實也。我皇上遠奮天弧，全收月《出骨》，既使二萬裏外鹹隸版圖，又列戍開屯，畫疆置郡，經綸宏遠，足以鞏固於萬年。每歲虎節往來，雁臣出入，耳聞目見，皆得其真。故詔輯是編，足以補前朝輿記之遺，而正歷代史書之誤。聖人威德之昭宣，經綸之久遠，事事為二帝三王所不及，茲其左驗矣。豈徒與甘英諸人侈誇珍怪與！

△《欽定盛京通志》•一百二十卷
乾隆四十四年奉敕撰。我國家發祥長白，實肇基於俄朵裏城，後肇祖原皇帝始遷赫圖阿拉，是為興京。太宗文皇帝戡定遼束，實作周邑。暨世祖章皇帝定鼎順天，遂以奉天為盛京。兩都並建，垂萬萬世之丕基。非惟山海形勝，控制八紘，凡締造之規模，征伐之功烈，麟麟炳炳，亦具在於斯。舊有志書三十二卷，經營草創，敍述未詳。因命補正其書，定為此本。發凡起例，一一皆稟睿裁。聖制禦制，舊本僅載十之三，今悉補錄。又以禦制分綸音、天章二門，各從體制。京城門中，舊本不載盛京、興京、東京創建修葺之由，及太祖、太宗制勝定都始末。壇廟門中舊本不載營造制度，及重修年月，又不載尊藏冊寶及堂子歲祭諸儀。宮殿門中舊本亦不載重修年月，禦題聯額及尊藏聖容，聖訓、實錄、玉牒、戰圖、及乾隆四十三年設立諫木事。《山陵門》中舊本不載謁陵及歲事儀注，所述三陵官制，亦多舛誤。《山川》、《城池》兩門中舊本均不載太祖、太宗戰績。《人物門》中不載開國宗室王公，又諸勳臣事蹟，亦不悉具，今並詳考增修。其餘《星土》、《建置沿革》、《疆域形勝》、《祠祀》、《古跡》、《陵墓》、《雜誌》、《風俗》、《土產》八門，並援據經史，糾訛補漏。《關郵》、《戶口》、《田賦》、《職官》、《學校》、《官署》、《選舉》、《兵防》八門，舊本所載止於乾隆八年，今並按年續載。《名宦》、《歷代忠節》、《孝義》、《文學》、《隱逸》、《流寓》、《方技》、《仙釋》、《列女》、《藝文》十門，亦參訂刪補，俾不冗不漏。其官名、人名、地名，舊本音譯，往往失真，今並一一釐正。體裁精密，考證詳明。溯豐邑之初基，述阪泉之鴻續。經綸開創，垂裕無疆，啟佑規模，萬年如覿。固與偏隅輿記徒侈山川人物者區以別矣。

國朝兵部尚書、直隸總督李衛等監修。自元以來，如《析津志》諸書，所紀只及於京師。至明代以畿內之地直隸六部，與諸省州縣各統於布政司者，體例不侔，故諸省皆有《通志》，而直隸獨闕。本朝定鼎京師，特置直隸巡撫，以專統轄。康熙十一年大學士衛周祚奏令天下郡縣，分輯志書，詔允其請。於是直隸巡撫于成龍、格爾古德等始創為之，屬翰林院侍講郭棻董其事。僅數月而書成，討論未為詳確。雍正七年，世宗憲皇帝命天下重修《通志》，上諸史館，以備《一統志》之采擇。督臣唐執玉祗奉明詔，乃延原任辰州府同知田易等，設局於蓮花池，搜羅纂集。其後劉於義及李衛相繼代領其事，至雍正十三年而書成。凡分三十一目，《人物》、《藝文》二門又各為子目。訂訛補闕，較舊志頗為完善雲。（案：《通志》皆以總督、巡撫董其事，然非所纂錄，與總裁官之領修者有別。故今不題某撰而題某監修，從其實也。監修每閱數官，惟題經進一人，唐、宋以來之舊例也。謹於此書發其凡，後皆仿此。）

國朝兵部尚書、兩江總督趙宏恩等監修。先是，康熙二十二年，總督于成龍與江蘇巡撫余國柱、安徽巡撫徐國相等，奉部檄創修《通志》，凡七十六卷。雍正七年，署兩江總督尹繼善等奉詔重修。乃於九年之冬，開局江甯，屬原任中允黃之雋等司其事。因舊志討論潤色，刊除踳駁，補苴罅漏。凡閱五載，至乾隆元年書成，總督宏恩及江蘇巡撫顧琮、安徽巡撫趙國麟等具表上之。卷首恭錄聖諭及禦制詩文，以尊《謨典》。次《輿地》，次《河渠》，次《食貨》，次《學校》，次《武備》，次《職官》，次《選舉》，次《人物》，次《藝文》，次《雜類》。發凡起例，較舊志頗有體裁。惟纂輯不出一手，微有牴牾。黃之雋《《廣吾》堂集》中嘗稱，是書刻本與原纂多有舛互。如灊山在六安州之霍山，而仍謂即元時所置之潛山縣。黃積、程元譚俱東晉時新安守，而誤入西晉。其他遺漏重複者甚多，皆之雋離局以後為他人所竄改者也。司馬光修《資治通鑒》，以《史記》以下屬劉攽，三國以下屬劉恕，唐以下屬范祖禹，始終不易，其知此意歟！

國朝江西巡撫、都察院右副都御史謝旻等監修。《江西省志》創於明嘉靖間參政林廷《木昂》，其後久未纂輯，舊聞放失。至本朝康熙二十二年，巡撫安世鼎始續修之。康熙五十九年，巡撫白潢又增修之，名曰《西江志》。其體例條目，雖多本諸舊志，而廣蒐博訪，訂舛正訛，在地記之中號為善本。雍正七年，巡撫謝旻奉詔纂修省志，乃與原任檢討陶成等開局編輯。其規模一本之白《志》，而間加折衷。文簡事核，釐然有序。其志人物，如宋之京釒堂、章鑒，一則以其身為宰輔而依附權奸，一則以其位列鈞衡而棄主私遁，俱削去不載，亦頗有合於大義。惟元劉秉忠，其先世雖瑞州人，而自遼及金，北遷已久，乃援其祖貫，引入鄉賢。將孔子自稱殷人，亦可入中州志乘乎？是則圖經之積習，湔除未盡者矣。

國朝文華殿大學士兼吏部尚書兼管浙江、江南總督嵇曾筠等監修。浙江自明嘉靖中提學副使薛應旂始輯為《通志》七十二卷，至國朝康熙二十一年，總督趙士麟、巡撫王國安複因薛《志》增修，斟酌損益，義例粗備。此本於雍正九年辛亥，總督李衛開局編纂，訖乙卯而告竣。曾筠等具表上進，司其事者原任侍讀學士沈翼機、編修傅王露、檢討陸奎勳也。總為五十四門，視舊志增目一十有七。所引諸書，皆具列原文，標列出典。其近事未有記載者，亦具列其案牘，視他志體例特善。其有見聞異辭者，則附加考證於下方。雖過求賅備，或不無繁複叢冗。然信而有徵之目，差為不愧矣。

國朝浙閩總督、兵部尚書郝玉麟等監修。福建自宋梁克家《三山志》以後，記輿地者不下數十家，惟明黃仲昭《八閩通志》頗稱善本，而亦不免闕略。又自明立福建布政司，分建屬郡，以福、興、泉、漳為下四府，延、建、邵、汀為上四府。國家德威遠屆，鯨海波恬，臺灣既入版圖，而福州所屬之福寧亦昇州為府。泉州所屬之永春、漳州所屬之龍岩，又各析置為直隸州。建置沿革，多與昔異。以舊志相較，每與今制不同。且福建三面環海，港汊內通，島嶼外峙，一切設險列戍之要，舊志亦多未詳。雍正七年，承詔纂輯《通志》，因取舊志之煩蕪未當者，刪汰冗文，別增新事。其疆域制度，悉以現行者為斷。至乾隆二年書成，玉麟等具表上之。自星野至藝文，為類三十，為卷七十有八。視舊志增多十四卷，如沿海島澳諸圖，舊志所不載者，皆為詳繪補入，足資考鏡。於體例亦頗有當焉。

國朝總督湖廣等處地方、兵部尚書兼都察院右副都御史邁柱等監修。楚中輿記，見於前史者，如盛宏之《荊州記》，庾仲雍《湘州記》，《漢水記》，梁元帝《荊南地誌》，郭仲彥《湘州記》、《湘州副圖記》，陶嶽《零陵總記》，韋宙《零陵錄》，範致明《巴陵古今記》、吳從政《襄沔記》，類多湮沒不傳，即傳者亦殘闕失次。魏裳《湖廣通志》、廖道南《楚大紀》、陳士元《楚故略》，出自近代，又往往闕漏冗雜，不足依據。是《志》成於雍正十一年，乃邁柱及湖北巡撫德齡、湖南巡撫趙宏恩奉詔纂輯。以湖南、湖北合為一書，與《江南通志》合上江、下江為一者體例相同。大致據康熙甲子舊志為本，而以類附益之。其目或增或並，總為三十一門，又附見者十三門，人物門內又別為四子目。條分縷析，按籍可稽。惟長沙遠隔洞庭，當時開局武昌，採訪未周，故所載稍略，不及湖北之詳備雲。

國朝總督河南山東軍務、兵部右侍郎王士俊等監修。河南之名，宋代惟屬洛陽一郡。故宋敏求作《河南志》，僅記西都典故，而不及他州。自明初設河南布政司，所屬八府，實跨河以北。封疆於古稍殊，故郡邑雖各有偏記，而未有統為一書者。嘉靖中始創為之，亦僅具崖略而已。徵引未能賅洽，考證亦未能精確。國朝順治十八年，複加續修，條理粗備。黃之雋謂康熙中嘗頒諸天下以為式。後閱六七十年，未經修葺。郡邑分並，與新制多不相合。雍正九年，河東總督田文鏡承命排纂，乃延編修孫灝、進士顧棟高等，開局蒐討。文鏡歿後，王士俊代為總督，乃成書表上。考古證今，體例頗為整密。惟書成之後，陳、許二州升為府，鄭州改隸開封，盧氏改隸陝州，南召複立縣治，因刊版已竣，皆未及增改雲。

國朝巡撫山東都察院右副都御史嶽濬等監修。初，明嘉靖中，山東巡按御史方遠宜始屬副使陸釴鉞等創修《通志》四十卷，為目五十有二，附目十。本朝康熙十二年，巡撫張鳳儀、布政使施天裔重為修輯。大抵仍舊文者十之八九，新增者十之一二而已。此本乃雍正七年嶽濬奉詔重修。延檢討杜詔等開局排纂，至乾隆元年始告成，後任巡撫法敏表進於朝。中間體例，於舊志多有改革。如宦績人物，舊志於列國卿大夫縷載無遺。此本則以經傳所有者概從刊削，而斷自漢始。又田賦、兵防，舊志疏略不具，運道、海疆，則並闕如，此本悉為補輯。又《人物》之外，舊志別分《隱逸》、《孝義》、《儒林》、《文苑》諸目，往往配隸失宜，此則悉從刪削。又如以北蘭陵為南蘭陵，以今濟陽為唐宋之濟陽，以復舊之新泰為兩設之新泰，皆沿訛之尤甚者，此本均為辨明，亦多所考證焉。

國朝巡撫山西都察院右副都御史覺羅石麟等監修。山西之有《通志》，始於明成化中督學僉事胡謐，後嘉靖中副使周斯盛、萬曆中按察使李維禎，皆踵事排纂。至本朝康熙壬戌，督學道劉梅又因舊本重編，凡五易稿而始成。分類共三十有二，所增輯甚夥，而訛複者亦頗不少。雍正七年，石麟等奉詔纂輯，乃開局會城，因舊本續加增訂。旁咨博訪，廣其類為四十。凡遺聞故事，比舊加詳。其發凡起例者為原任庶起士儲大文。大文於地理之學頗能研究，所著《存硯樓集》，訂正輿記者為多。故此志山川形勢，率得其要領。其特立《經籍》一門，乃用施宿《會稽志》、袁桷《四明志》之例，亦有資考據雲。

國朝署理陝西總督、吏部尚書劉於義等監修。陝西舊《通志》為康熙中巡撫賈漢複所修，當時皆稱其簡當。而閱時既久，因革損益，頗不相同。雍正七年，敕各省大吏纂輯《通志》，陝西督撫以其事屬之糧儲道沈青崖，青崖因據漢復舊本，參以明代馬、馮二家之書，斟酌增刪，釐成百卷，分為三十二類。雍正十二年，於義等始表上之。陝西省治本漢唐舊都，故紀載較多。如《三輔黃圖》、《長安志》皆前人所稱善本，而卷帙既繁，異同亦夥，至其隸轄支郡，若綏、葭、鳳、興之類，則又地近邊隅，志乘荒略，不免沿習傳訛。是編訂古證今，詳略悉當，視他志之撦撏附會者較為勝之。書中間有案語，以參考同異，亦均典核可取雲。

國朝巡撫甘肅、都察院右副都御史許容等監修。甘肅所領八府三州，明代皆隸於陝西布政司。至本朝康熙二年，始以陝西右布政司分駐鞏昌，轄臨洮等府。後又改為甘肅布政司，增置甘、涼諸郡，設巡撫以蒞之，於是甘肅遂別為一省。雍正七年，各直省奉敕纂修《通志》，撫臣許容以甘肅與陝西昔合今分，宜創立新稿。而舊聞闕略，案牘無存，其衛所新改之州縣，向無志乘，尤難稽考。因詳悉蒐采，擇其可據者，依條綴集，分為三十六類。乾隆元年，刊刻竣工，文華殿大學士仍管川陝總督查郎阿等具表上之。其書雖據舊時《全陝志》為藍本，而考核訂正，增加者十幾六七，與舊志頗有不同。其制度之系於兩省者，如總督學政題名，及前代之藩臬、糧驛各道俱駐西安，兼治全陝，不能強分。則亦多與《陝志》互見焉。

國朝總督四川、兵部右侍郎兼都察院右副都御史黃廷桂等監修。《四川通志》在明代凡四修，惟《藝文》出楊慎手，最為雅贍。而其他則未能悉中體要。國朝康熙十二年，總督蔡毓榮、巡撫張德地又續事纂輯。以兵燹之後，文獻無徵，亦多所脫漏。是編乃雍正七年廷桂等奉敕重修，凡分四十九類，舊志之闕者補之，略者增之，較為詳備。其中沿舊志之誤，未及盡汰者，如唐韋昭度征陳敬瑄，無功而還；宋嶽雲為忠州防禦使，乃遙授之官，俱不應入名宦。虞允文為四川宣撫，乃總制全蜀，應入統部，不當僅入保寧府。唐之鮮于仲通依附楊國忠，喪師南詔，新舊《唐書》所載甚明，乃反以為忤國忠被貶，載入《人物》。此類尚不免地誌附會緣飾之習，然其甄綜排比，較舊志則可據多矣。

國朝巡撫廣東、兵部右侍郎兼都察院右副都御史郝玉麟等監修。嶺南為炎海奧區，漢魏以還，輿圖可考。然如《南方草木狀》但志物宜，《嶺表錄異》僅徵雜事，而山川厄塞，或未之詳。明代有戴璟、郭棐、謝肇淛、張雲翼諸家之書，大輅椎輪，又不過粗具崖略。國朝康熙二十二年，始輯有《通志》，視舊本漸具條理。此為雍正七年玉麟等承命所輯，采掇補苴，較為賅備。開局於雍正八年六月，竣事於九年五月，告成視他省為獨先。故中間或沿襲舊文，失之冗蔓；或體例不一，彼此牴牾，皆未能悉加訂正。然全書三十五門內新增者四，葺舊者三十有一，大都首尾詳明，可資檢閱。至《外番》一門，為他志所罕見。然粵中市舶駢集，韓愈所謂「東南際天地以萬數」者，莫不瞻星戴鬥，會極朝宗。裒而錄之，足見聖朝聲教之遠，亦《通典》述邊防而兼及海外諸國之例也。

國朝巡撫廣西、都察院右副都御史金鉷等監修。自桂林、象郡之名著於《史記》，厥後南荒輿志，漸有成編。其存於今者，如唐莫休符之《桂林風土記》，段公路之《北戶錄》，宋范成大之《桂海虞衡志》，明魏濬之《嶠南瑣記》，張鳳鳴之《桂故》、《桂勝》，皆敍述典雅，掌故可稽。惟其間郡縣沿革，前代既損益不一，而本朝版圖式廓，建置周詳，若泗城、鎮安、東蘭、歸順、甯明諸府州，皆已改土歸流。凡昔所稱羈縻州者，無不隸王官而登戶籍。與前代半隸蠻獠者，形勢迥殊，未可執舊文以談新制。此書成於雍正十一年，亦當時奉詔所纂集。其遺聞故事，雖頗以諸家遺籍為憑，而於昭代良規，分析具載，指掌厘然，尤足為考稽之助。固不比《驂鸞錄》等僅主模山范水已也。

國朝大學士鄂爾泰等監修。雲南在漢本屬益州，後為南詔所據，至元代始入版籍。其有地誌則始見於唐，然傳於今者，僅有樊綽之《蠻書》，所紀皆六詔山川。歷年既久，舊跡多湮。證之於今，相合者十無一二。《明史•藝文志》載太祖初平雲南，詔儒臣考定為《志書》六十一卷，今已散佚。他如楊慎之《滇程記》、《滇載記》諸書，掇拾成編，不免掛一漏萬。謝肇淛所輯《滇略》，號為善本，然所述止於明代。本朝康熙三十年始草創《通志》，稍具規模，猶多舛略。雍正七年，鄂爾泰總督雲貴，奉詔纂輯，乃屬姚州知州靖道謨因舊志增修。凡為門三十，門為一卷。乾隆元年書成，後任總督尹繼善等具表進之。其間視舊志增並不一，如圖之有說及府州縣題名，皆補舊志之所無。《大事考》、《使命》、《師命》諸目，舊志所有而冗複失當者，則刪去之。又課程原附鹽法，閘壩、堰塘原附城池，今皆別自為門。綱領粲然，視原本頗有條理焉。

國朝大學士鄂爾泰等監修。其書與《雲南通志》同時纂次，司其事者亦姚州知州靖道謨，繼之者則仁懷知縣杜恮也。其視各省《通志》，成書最後。至乾隆六年刊刻始竣，總督管巡撫事張廣泗奉表上之。貴州僻在西南，苗蠻雜處，明代始建都指揮司。後改布政司，分立郡縣，與各行省並稱。而自唐、宋以前，不過羈縻弗絕，尚未能盡辟狉榛。故古來紀載寥寥，最為荒略。明趙瓚始創修《新志》，其後謝東山、郭子章及本朝衛既齊等，遞事增修，漸有輪廓。終以文獻難徵，不免闕漏。惟田雯之《黔書》，筆力頗稱奇偉，而意在修飾文采，於事實亦未臚具。此書綜諸家著述，匯成一編。雖未能淹貫古今，然在黔省輿記之中，則詳於舊本遠矣。

國朝顧炎武撰。所錄皆歷代建都之制，上起伏羲，下訖於元，仿《雍錄》、《長安志》體例，備載其城郭、宮室、都邑、寺觀，及建置年月事蹟。前為總論二卷，後十八卷則各按時代詳載本末。徵引詳核，考據亦頗精審。蓋地理之學，炎武素所長也。此書寫本不一，浙江所采進者，僅總序二卷。而較之此本則多唐代宗時廣德元年十月吐蕃犯京畿，上幸陝州一條；元順帝至元二十五年改南京路為汴京路、北京路為武平路、西京路為大同路、東京路為遼陽路一條。蓋舊無刊版，輾轉傳鈔，訛闕異同，固所不能免爾。
──右「地理類」都會郡縣之屬，四十七部、二千七百五十二卷，皆文淵閣著錄。
