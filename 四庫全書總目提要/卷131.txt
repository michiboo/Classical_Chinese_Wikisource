
卷一百三十一 子部四十一
《四庫全書總目提要》紀昀等
○雜家類存目八
舊本題宋王欽若撰，欽若事蹟具《宋史》本傳，是書考宋以來史志書目皆不著錄。詳檢其文，即《冊府元龜》中帝王一部。卷首欽若序，即原書之總類也。偽妄剽竊之書，本不足辨，而既有傳本，恐滋疑誤，是以存而論之焉。
宋司馬光編。光手抄諸子史集精語，置諸座右以自警。自題其首雲「迂叟年六十八」，蓋元祐初為相時也。後有陳振孫跋，載光自題其末雲，餘此書類舉人抄書，然舉子所抄獵其辭，餘所抄核其意，舉人志科名，余志道德。今是編已失其題末，未知陳氏所載為全文否。又陳氏稱自《國語》以下六書，今惟《國語》、《家語》、《韓詩外傳》、《孟子》、《荀子》五書，疑有佚闕。又每條下間有題識數字者，卷末又列所欲取書名二十二種，蓋未完之稿，後人以光手書重之耳。
舊本題宋朱呂祖謙撰。祖謙有《古周易》，已著錄。是書前有嘉定九年王深源序，後有嘉靖壬午顧元慶跋。凡四十五則，前二十一則全錄劉義慶《世說新語》，次十八則全錄蘇軾雜著及《陶潛集》，惟後二則不知為誰語。其言參差不倫，了無取義，祖謙必不如是之陋。此本出陳繼儒《普秘笈》中，殆明人依託也。
宋洪邁撰。邁有《史記法語》，已著錄。邁兄弟並以詞科起家，此書蓋即摘經子新穎字句以備程試之用者。凡易一卷，書二卷，詩三卷，周禮二卷，禮記四卷，《儀禮》、《公羊傳》、《穀梁傳》、《孟子》、《荀子》、《列子》、《國語》、《太玄經》各一卷，莊子四卷。體例略如類書，但不分門目，與經義絕不相涉。朱彝尊以《易法語》一卷、《詩法語》一卷之類散入《經義考》各門之中，題曰未見，未免失考矣。
宋高似孫編。似孫有《剡錄》，已著錄。是編乃採摘《文苑英華》中典雅字句可供文章之用者，仿洪邁《經子法語》之例，鈔合成帙。刻本仍以原目為次，不分卷數。以似孫原序考之，當時實分四卷也。其中以諸本參校，如呂令開《蓮峰賦》，別本皆作氣開秋爽，此本作氣涵秋爽。賈至《早朝詩》別本皆作共沐恩波鳳池上，朝朝染翰侍君王，此本作共沐恩波鳳池裏，終朝默默侍君王。李群玉《黃陵廟詩》別本皆作回風日暮吹芳芷，此本作東風日暮吹香芷，皆小有異同。韓愈《汴州東西水門記》別本俱作請紀成績，此本作皆請紀其成績，又遂極其危句此本作遂持危，亦皆《韓集舉正》、《韓文考異》所未載，其搜羅亦頗該洽。自序謂周必大奉敕校《文苑英華》，是書有助焉。然摘錄不具首尾，僅為詞科餖飣之學爾。
宋周守忠撰。守忠號{容木}菴，（案{容木}古文松字。）不知何許人。初以養生宜忌之事按月編錄，名《日月覽》。後於嘉定壬午又廣為《雜纂》。首為總敘三篇，次以事類分為十三部。後人以《月覽》附刻於後，其為一書，總題曰《養生雜類》，非其本名也。
舊題宋戴復古撰。復古字式之，天臺黃岩人。居南塘石屏山，因以自號。是編以《石屏新語》為名，則當為復古所手著。乃編中惟錄張詢《古五代新說》、陳郁《藏一話腴》二種，而多所刪節，當是後人依託其名，抄撮成帙也。
舊本題曰京兆王績編，不著時代。案晁公武《讀書志》載有此書一卷，謂不知何人所輯。陳振孫《書錄解題》亦有此書，稱王績撰。因古有宋虞之《妒記》，今不傳，故補之。其題名與此相合，當即振孫所見之本。其書自一卷至六卷紀商、周迄五季妒婦之事，第七卷曰雜妒，謂淫亂而妒及事涉神怪者，第八卷曰總敘，乃要說文章。自涼張續《妒婦賦》以下並闕，故振孫所稱治妒二方已無之。然振孫既雲古《妒記》不傳，而書中又有采自《妒記》者，不知何據，殆於類書剽取之。至第七卷內宋仁宗尚、楊二美人事，乃注雲見《宋史》，則明人已有所附益，非復宋代原書矣。
舊本題俞文豹撰。案文豹宋人，所著《吹劍錄外集》，已著錄。此編多引明代諸書，蓋偽託也。書中雜采故實，無所辨論，每條下各列書名，而疏舛特甚。如鄒忌妻妾事出《戰國策》，而注曰《十二國春秋》；列子攫金於市事，末增吏大笑之四字；當為無知書賈抄撮說部，偽立新名也。
宋周密撰。密有《志雅堂雜鈔》，已著錄。是書采唐宋諸人所紀登涉之勝與曠達之語，匯為一編。皆節載原文，而注書名其下，亦《世說新語》之流別，而稍變其體例者也。明人喜摘錄清談，目為小品，濫觴所自，蓋在此書矣。
元許熙載撰。熙載字獻臣，彰德相州人，參知政事有壬之父也。是編集經書及先儒之言，凡有關於女教者，分為六篇，曰內訓，曰昏禮，曰婦道，曰母儀，曰孝行，曰貞節。
舊本題元史弼編。弼字君佐，自號紫微老人，博野人。官至福建行省平章政事，封鄂國公。事蹟具《元史·本傳》。是編成於至元丁亥，所錄格言百餘條，多剽掇《省心錄》之語。前有弼自序，其詞潦倒可笑，似出妄人所依託。復有明瞿佑序，稱宣德戊申侍太師英國公坐，因問經史中警句可資觀覽而切於修省者，謹寫一編拜獻，以供清暇之一顧。末題門下士瞿佑手錄，時年八十有二，詞亦庸劣，佑似不應至此。考成化丙戌木訥作佑歸田詩話序，雖有太師英國張公延為西賓之語，然佑自序作於洪熙乙巳，稱老與農圃為徒，亦竊歸田之號，又稱輟耕隴上，箕踞桑陰，則洪熙時已返江南矣，安得宣德戊申尚作客張輔家哉？其為假名於佑，尤顯然矣。後又有正德乙亥鎮遠侯顧士隆重刊序，嘉靖甲午衡王重刊序，蓋皆因仍偽本，不及考核耳。
元蘇霖撰。霖有《書法鉤玄》，已著錄。是編采前人服官事蹟，匯為一書。凡分四十類，皆以四字標題，如輔相君王、贊翼皇儲之類，頗涉於俗。且既有陳善閉邪，又有繩愆糾謬、直言極諫之類，亦病於復。體例殊為猥難，所引諸書，惟有元諸人言行采自家傳墓誌者，間為他書所未載，其餘經史子集皆人所習見，論斷尤罕所發明，殊無可采也。
元吳亮撰。亮字明卿，錢塘人。前有馮寅序，稱吳君精於經術吏事，至元癸巳解海運元幕之任，恬淡自居，於纂述歷代帝王世系之暇，思其平生行己惟一忍字。會集群書中格言大訓，以為一編。所采皆習見之書，蓋姑以見意雲爾。
不著撰人名氏，諸家書目亦不著錄，大都述先正格言及達觀保生之事。卷中有一條，稱吾鄉沈持要詹事今年已八十有三，耳目聰明云云。持要乃沈樞之字。樞，德清人，則此書似當為宋南渡後湖州人所撰。然書末復有二條，一稱皇朝修《經世大典》云云，一稱聖朝郊祀祝文，天子以下止右丞相得預名云云。《經世大典》成於元文宗至順二年，據《元史·百官志》，專任右丞相亦自至順元年始，則此書之成又當在至順以後矣。觀卷中採摘舊事，往往直錄原文，沈持要一條，疑亦從他書抄撮，未及改正，其實乃元末人所作也。
舊本題龍輔撰。據原序所稱，乃武康常陽之妻。序不題年月，不知何許人也。上卷皆采掇新豔字句。陽序稱外父為蘭陵守元度公後，家多異書，細君女紅中饋之暇輒閱之，擇其當意者編成四十卷。屬余遊宦京師，細君精差其最佳者手錄之，僅四十之一云云。然皆不著出典，又無一語為諸書所經見，殆《雲仙散錄》之流。下卷皆輔所作小詩，亦淺弱不足採錄。錢希言戲瑕稱為好事者所依託，則明人已灼知其偽。毛晉乃刻之《詩詞雜俎》中，失考甚矣。
舊本題元林坤撰。前有永嘉周達卿序，稱坤字載卿，會稽人。曾官翰林，所著書凡十二種，此乃其一。誠齋，坤所自號也。作序年月題丙戌嘉平，不署紀元。書中引聶碧窗詩，與古人並列。聶為元初道士，則是書在後矣。中皆剽掇各家小說，餖飣割裂，而不著出典。如崑崙奴磨勒一事，分於五處載之，其弇陋可知也。
舊本題元伊世珍撰，語皆荒誕猥瑣。書首載張華為建安從事，遇仙人引至石室，多奇書。問其地，曰琅嬛福地也。注出《玄觀手抄》，其命名之義蓋取乎此。然《玄觀手抄》竟亦不知為何書。其餘所引書名，大抵真偽相雜，蓋亦《雲仙散錄》之類。錢希言戲瑕以為明桑懌所偽託，其必有所據矣。
明仁孝皇后撰。書成於永樂三年。其所采輯兼及三教，蓋意主勸戒下愚，不及所作《內訓》之純粹也。
明宣宗皇帝撰，有宣德元年四月御製序。取春秋迄金、元人臣事蹟，分善可為法、惡可為戒二類。而宋之張俊亦在善可為法類，品第似未盡允也。
不著撰人名氏。《千頃堂書目》有明宣宗《御製外戚事鑒》五卷。於漢以下歷代戚裏之臣，舉其善惡之跡，並其終所得吉凶，類而列之，得七十九人。宣德元年四月書成，皇親各賜一本。此本所載，大略相符，然所列止五十六人，而書亦只二卷。殆後人有竄改合併，非其原書矣。
明景皇帝撰。景泰四年成書，有御製序。亦分善可為法、惡可為戒二類，與宣宗臣鑒相同。而自二十九卷及三十五卷皆紀明祖宗之事，則用范祖禹《帝學》例也。
明洪武初奉敕撰。案《千頃堂書目》曰，太祖嘗命禮部尚書陶凱等採錄漢、唐以下藩王善惡以為鑒戒，編輯未竟，復詔秦王傅文原吉、翰林編修王僎、國子博士李叔元、助教朱復、錄事蔣子傑等續修之洪武六年書成太子贊善宋濂為序，即此編也。然虞稷稱其書五卷，又稱一作二卷，此本十一卷，而善可為法止於元，其後有先善後惡一門，而惡可為戒僅止於宋，似尚闕一卷。不知虞稷何以雲然也。
明洪武中奉敕撰。凡分六目；一曰篤親親之義；一曰失親親之義，訓朝廷也；一曰善可為法；一曰惡可為戒；一曰立功國家；一曰被奸陷害，訓諸王也。每條各舉古事，而以俗語演之，取其易通曉也。
明洪武中奉敕撰。其書取自漢至宋尚主之人，各敘其善惡事蹟，以示法戒，亦演以俗語。
明洪武中熊鼎等奉敕撰。採摭古事，分為三類。一良臣門，一忠臣門，一奸臣門。其詞較《永鑒錄》尤俚淺，蓋以訓開國武臣之子弟，故務取通俗雲。
明馬順孫撰。順孫，江南人。洪武中布衣。是書雜采經史，分類編輯，其目二十有三。當太祖開創之初，嘗進於朝，冀采以定製作，興禮樂。然擇焉不精，語焉不詳，徒為老生之常談而已。《千頃堂書目》載此書作六十卷，今考《永樂大典》所載實止三卷。雖編錄時或有合併，不應懸絕至此，殆黃虞稷未見原書也。
明張洪撰。永樂四年洪以行人司行人奉使往諭緬甸，著有《南夷書》，已著錄。此書亦是時所作，采古人奉使事蹟，勒為一編。分十有六類，曰忠信，曰節義，曰廉介，曰謙德，曰博古，曰文學，曰識量，曰智慮，曰威儀，曰說辭，曰舉賢，曰咨訪，曰服善，曰詳慎，曰勇略，曰警戒。各列事實於前，而斷以己意。末為使緬附錄，紀當日往返情形，並載所與緬酋書六篇。
明王達撰。達有《筆疇》，已著錄。是書一名《尚論篇》，取古人可為師法者凡五十二事。皆前列舊文，後系以論，率膚淺無意義，又出《筆疇》之下矣。
明趙捴謙撰。捴謙有《六書本義》，已著錄。是書分六門；一曰教範，言訓導子弟之法；二曰讀範，列所應讀之書；三曰點範，皆批點經書凡例；四曰作范，論作文；五曰書範，論筆法；六曰雜範，論琴硯、鼎彝、字畫印章之類。捴謙頗以小學名，而此書所述至為弇陋，雜範一門，尤為不倫。蓋家塾訓蒙之式，用以私課子弟耳，懸以為學者定范，則謬矣。
明周是修撰。是修初名德，以字行，泰和人。洪武中舉明經，由霍邱訓導改衡府紀善。燕王兵入死之。事蹟具《明史·本傳》。乾隆四十一年賜諡節湣。是編前有自序，稱因閒居，感其母彭氏教以忠孝大端，因采輯前言往行，凡十六門，曰明王、良相、名將、循吏、忠烈、純孝、女德、友悌、交契、儒宗、才傑、世昌、清隱、聯芳、德報、同居，通一千三百九十有六條。解縉作是修墓誌，楊士奇作《是修傳》，亦皆稱其嘗撰是書，與此本合。史稱其嘗輯古今忠節事為《觀感錄》，與此不同，或一書而二名歟？案是修授命成仁，爭光日月。作此書以培植綱常，行不愧言，尤足以風動百世。自宜錄之以傳久遠。然核其所述，大抵荒陋弇鄙，類村塾野老稍知字義者所為，殊不似是修之筆。殆原書久佚，而其後人贗補之，如張九齡《千秋金鑒錄》類也。故今惟錄其文集，而是書則附存目焉。
明永樂十三年官撰頒行，前有成祖自製序。所采共百六十五條，各以四字標題，加之論斷，並系以詩。
明彭韶編。韶字鳳儀，莆田人。天順丁丑進士，官至刑部尚書。諡惠安。事蹟具《明史》本傳。是編凡文公政訓一卷，皆采掇《朱子語類》中論政之語。西山政訓，則真德秀《西山集》中所載帥長沙及知泉州日告諭官僚之文也。西山政訓之末，舊附心、政二經，見張悅序中。此本乃陳繼儒刻入《寶顏堂秘笈》者，因心、政二經有別本自行，故所存僅此二捲雲。
明魏偁撰。偁字達卿，鄞縣人。官石城縣訓導。是書內篇十七，皆記人倫文行之足為世法者。外篇七，記神鬼外國諸事。續篇一，皆雜說。篇各有序有論。大抵據所見聞載之。雖採摭頗繁，而多傷於俚。
舊本題明皆春居士撰，不著名氏。考明本《瀛奎律髓》有成化丁亥新安守龍遵敘，自稱皆春居士，疑即遵作也。其書凡飲食紳言一卷，勉人戒殺；男女紳言一卷，勉人節欲。皆摭取前人成語及佛經、道藏諸書。
明楊循吉撰。循吉有《蘇州府纂修識異》，已著錄。循吉好蓄異書，聞有秘本，必購求繕寫。是編薈稡諸類書，頗稱博贍，而門目未分，茫無體例。劉鳳、王世貞曾分得其稿，後遂散佚。《明史·藝文志》作二十卷，此止十三卷，不知為鳳家之半部，抑世貞家之半部也。
明黎堯卿編。堯卿，忠州人。弘治癸丑進士。其書雜抄諸子之文，以備科舉之用。仿高棅《唐詩品匯》例，分正宗、接武、餘響之類，尤為效顰。棅之品詩，論者已多異議，況以其例品諸子乎？
舊本題明陸深撰。深有《南巡日錄》，已著錄。此書載《學海類編》中，乃曹溶於深《儼山堂外集》之中隨意摘錄數十條，改題此名，非深自著之書也。
明方鵬撰。鵬有《崑山人物誌》，已著錄。自序謂明初周是修嘗作《觀感錄》，紀古今孝義之事，其書不傳，因復為此以續之。凡事蹟顯著者不錄，其人微而事隱，非世所恆見者則錄之，欲使愚夫愚婦皆知觀感而興起焉。然僅據所見摘錄，故搜羅未為該博雲。
明方鳳撰。鳳有《方改亭奏草》，已著錄。是書載水異、火異、眚異、木異、金石異、人異、蟲異凡七條。歷代災異見於正史、雜史者不可勝紀，鳳於每條舉二三事，真所謂掛一漏萬矣。
明錢琦撰。琦有《錢子測語》，已著錄。是書因嘉靖乙巳歲旱，乃輯錄古來修德致雨之事，以告守土之官，意在規諷，其持論未為不正。然自桑林之禱至馬璘之撤土龍，皆歸本人事。而自鬱林石牛以下乃徵引小說，侈談神怪，蕩然全失其本旨，非惟自亂其例，實亦自穢其書矣。
不著撰人名氏。徐中行序，但稱沈潤卿。以《千頃堂書目》考之，乃沈津所編，潤卿其字也。所著《鄧尉山志》，已著錄。序中所雲茅子康伯續者，亦不著其名。卷中有茅一相補閱字，蓋即其人矣。序稱書十卷，然實止八冊，不分卷數。序稱始於詩法，終於修真，而書中詩品、詞評乃在第三冊，尤顛舛無緒。所載書出陶宗儀《說郛》者十之八九，皆移易其名，其《說郛》所無一二種，亦皆妄增姓氏，別立標目，非其本書。至於改竄屠隆《碑帖考》，尤多舛戾。《說郛》一百卷，名見孫作所撰《陶宗儀傳》。世所行本，已非其舊，此更剽竊而變亂之，風益下矣。
明陳深編。深有《周禮訓雋》，已著錄。是書雜抄諸子，分內品、外品、小品。內品為老子、莊子、荀子、商子、鬼穀子、管子、韓子、墨子；外品為晏子、子華子、孔叢子、尹文子、文子、桓子、關尹子、列子、屈原、司馬相如、揚子、呂覽、孫子、尉繚子、陸賈新語、賈誼新書、淮南子；小品為說苑、論衡、中論。又以桓譚陳時政疏、崔寔政論、班彪王命論、竇融奉光武及責隗囂二書、賈誼吊屈原賦、司馬相如、揚雄諸賦及諭巴蜀檄、難蜀父老、劇秦美新諸文，錯列其中，尤為龐雜。蓋書肆陋本也。
明朱應奎撰。應奎字麗明，廣漢人。考太學進士題名碑，嘉靖辛丑科有朱應奎，錦衣衛籍，不知即其人否也。其書以《大學》格致、誠正、修齊、治平分類，而雜載碎事，名實殊為乖迕。如格致類所載花九錫、四香閣之屬，猥瑣至極，而謂足翼《大學》乎？
明秦鳴雷撰。鳴雷字子豫，臨海人。嘉靖甲辰進士第一，官至南京吏部尚書。
其書採錄古事，不分門類，亦不次時代，不注出典，龐雜參錯，莫喻其去取之意。
如齊王木履一事，乃蘇軾艾子之戲言，亦據為實事錄之，其無所別擇可知矣。
明王時槐撰。時槐字子植，號塘南，安福人。嘉靖丁未進士，官至太僕寺少卿，出為陝西布政使參政，中察典罷歸。後起為太常寺卿，不赴，卒於家。事蹟具《明史·儒林傳》。是書分篤倫、德政、惠濟、活物四類，各摭故實配隸之，時亦及因果報應之說。蓋神道設教，以勸喻顓蒙，故不盡為儒者之言也。
明陳耀文編。耀文有《經典稽疑》，已著錄。是編雜錄諸書新異之語，不立門目，亦無所考訂，蓋隨閱隨鈔，自備談資而已。初耀文官陝西時，纂此書，以署後亭有雙檜，題曰《檜林雜誌》。歸裏後補輯成帙，取萱草忘憂、皋蘇釋勞之義，改題此名雲。
明李贄撰。贄有《九正易因》，已著錄。此乃所集說部，分類凡五：曰夫婦，曰父子，曰兄弟，曰君臣，曰朋友。每類之中又各有子目，皆雜采古人事蹟，加以評語。其名曰初潭者，言落發龍潭時即纂此書，故以為名。大抵主儒、釋合一之說。狂誕謬戾，雖粗識字義者皆知其妄，而明季乃盛行其書，當時人心風俗之敗壞，亦大概可睹矣。
明李贄編。是編裒集楊慎諸書，分類編次。凡採錄詩文三卷，節錄十七卷，去取毫無義例。且贄為狂縱之禪徒，慎則博洽之文士，道不相同，亦未必為之編輯。序文淺陋，尤不類贄筆。殆萬曆間贄名正盛之時，坊人假以射利者耳。
明黃希憲撰。希憲字毅所，金谿人。嘉靖癸丑進士，官至應天巡撫。是書續宋趙善璙《自警編》而作，雜采自宋至明格言善事，分類記載。然編次叢脞，綱目混淆。目列十六卷，而書止八卷，檢其所載門目，又一一無差。至以修身、修己分為二門，又以考正祀典、考復古禮入之將帥門中，而末一卷乃全錄山林放曠之詞，非復儒者修省語，尤為龐雜。
明楊昱撰。昱字子晦，別號東谿，汀州人。是書以經史百家之言有關政治者，裒輯成帙。為類凡四，曰治本、治體、應事、接人。類各有目，凡三十有五。目又各分上、中、下，上述經傳，中紀古人政跡，下摭儒先議論。每類首綴小序一篇，其餘別無論斷。嘉靖乙卯，汀州府同知李仲僎序而刊之。所徵引甚略，大抵隨意摭拾，無關體要。意其為書帕本也。
明陳其力撰。其力字克相，號芸心子，通海人。官南京戶部司務。其書成於嘉靖辛酉。凡禽鳥、獸畜、龍蛇、蟲鼠、魚鱉五部，分門隸事。每事標題於前，雜列故實而附以論斷，龐雜割裂，殊無可觀，持論尤多猥鄙。觀所列引用書目，以《明道集》、《讀書錄》之經傳，以《爾雅》與《真仙寶誥》同列之圖注，以《說文》、《續文章正宗》入之類書，甚至《漢書》之外又有《漢史》，《開元遺事》之外又有《天寶遺事》，如斯之類，指不勝屈，殆不足與辨。
明陸貽孫編。貽孫，蘇州人。是書仿曾慥《類說》之例，刪取《稗官雜記》凡十二種。中如楊循吉《吳中故語》、黃曄《篷軒記》、馬愈《日抄》、杜瓊《紀善錄》、王凝齋《名臣錄》、陸延枝《說聽六種》，逸事瑣聞，尚資考論。至陸粲《庚巳編》、徐禎卿《異林》、祝允明《語怪編》、《猥談》、楊儀《異纂》、陸灼《艾子後語》六種，則神怪不經之事矣。
△《閱古隨筆續》·二卷（江蘇周厚堉家藏本）明穆文熙撰。文熙有《七雄策纂》，已著錄。是編雜采諸子之文，而又不著其所出。惟卷首總列其所采書目、體例殊謬。所錄亦皆習見。首頁題《正續閱古隨筆》，而書中題《閱古隨筆續》，蓋尚有正集，今未之見。
舊本題明歸有光編。有光有《易經淵旨》，已著錄。是編以自周至明子書每人採錄數條，多有本非子書而摘錄他書數語稱以子書者，且改易名目，詭怪不經。如屈原謂之玉虛子，宋玉謂之鹿谿子，江乙謂之囂囂子，魯仲連謂之三柱子，淳於髡謂之波弄子，孔求謂之子家子，張孟談謂之歲寒子，頓弱謂之首山子，甘羅謂之潼山子，貌辨謂之雲幌子，陸賈謂之雲陽子，賈誼謂之金門子，董仲舒謂之桂岩子，韓嬰謂之封龍子，東方朔謂之吉雲子，劉向謂之青藜子，崔寔謂之嵖岈子，桓譚謂之荊山子，王充謂之委宛子，黃憲謂之慎陽子，仲長統謂之黌山子，王符謂之回中子，桓寬謂之貞山子，曹植謂之鏡機子，束晳謂之白雲子，嵇康謂之靈源子，劉勰謂之雲門子，陸機謂之於山子，劉晝謂之石匏子，李翱謂之協律子，羅隱謂之靈擘子，石介謂之長春子。皆荒唐鄙誕，莫可究詰。有光亦何至於是也。
明李栻撰。栻字孟敬，豐城人。嘉靖乙丑進士，官至浙江按察司副使。是編乃隆慶庚午栻為肥鄉知縣時所刊。分十二門，曰學問，曰立志，曰存心，曰精思，曰實踐，曰謹言，曰敬事，曰求師，曰取友，曰讀書，曰作文，曰舉業。皆採摭古人議論近於講學者，分類次敘。然講學及於作文，抑已末矣，作文之外又別立舉業一門，其說尤未免於雜也。
不著撰人名氏，書前亦無序例。據高儒《百川書志》雲，九沙山人萬表灼艾時所集也。表有《海冠議》，已著錄。是編凡分正、續、餘、別四集，每集各分上、下卷。采輯唐、宋以來說部，每書只載一二條，或四五條，略似曾慥《類說》，而詳博則不及之也。
△《百家類纂》·四十卷（內府藏本）明沈津編。案明有兩沈津，其正德中作《鄧尉山志》及《欣賞編》者乃蘇州
人，此沈津慈谿人，嘉靖中官含山縣教諭。是書所錄，自周、秦諸子下逮於明，殊為冗濫。同時尚書張時徹所作《說林》亦與焉，殆未聞《昭明文選》不錄何遜之義也。
明張位撰。位有《問奇集》，已著錄。是書乃其罷相後所輯，故多老氏謙退之旨，佛氏因果之談。
舊本題明徐渭編，武林孫一觀校。案渭，嘉靖中人，有《筆元要旨》，已著錄。是編所載如葉向高、陳繼儒之類皆在其後，渭安得見其詩文？蓋即一觀所輯，偽託於渭也。其書體例駁雜，標目詭異。前六卷為總集：一曰韻萃，諸體詩也；二曰調雋，詞也；三曰籟葉，樂府歌行也；四曰麗華，賦也；五曰筆華，雜文也；六曰志林，傳也；後六卷為小說：一曰談芬，清言也；二曰曠述，雜事也；三曰諧史，詼嘲語也；四曰別紀，志怪也；五曰致品，分良辰、美景、賞心、樂事四子目；六曰清則，分花典、香禪、茗談、觴政四子目，皆明季山人強作雅態之語。四庫之中無類可入，以其雜出不倫，附之雜家類焉。
明劉元卿撰。元卿有《大象觀》，已著錄。是編成於萬曆丙午。取帝鑒、相鑒、言鑒、牧鑒、璫鑒、閨鑒六書，各撮取其文，合為一帙。漏略殊甚，不足以言著作。
不著編輯者名氏。前有隆慶辛未自序一首，題曰飛來山人。所錄皆明人說部，分為十集，以十幹標目。自陸粲《庚巳編》以下凡二十二種，種各一卷，皆刪節之本，非其完書。考明陸楫有《古今說海》一百四十二卷，此似得其殘闕之板，偽刻序目以售欺者也。
不著編輯者名氏。前亦有隆慶辛未自序，亦稱飛來山人。序詞鄙陋，疑為坊賈之筆。其書節錄明人小說二十種，種為一卷，皆題曰某地某人言，尤為杜撰。
殆又從《古今名賢說海》而變幻之耳。
不著編輯者名氏。首有沔陽陳文燭序，稱侍御李公所集，而中丞趙公刻之，皆不著其名字裏籍，不知為何許人也。其書蓋欲仿曾慥《類說》之例，雜采野史，每書刪存數條，凡一百五種，以一種為一卷，中間時代顛倒，漫無端緒。蓋當時書帕之本，以校刊付之吏胥者也。
