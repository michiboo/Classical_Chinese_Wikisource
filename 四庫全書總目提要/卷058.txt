
卷五十八 史部十四
元吳師道撰。師道有《戰國策校注》，已著錄。是編以宋婺守洪遵《東陽志》所記人物尚有遺漏，因蒐錄舊聞，以補其闕。始自梁朝，迄於宋末。每人先次其行略，而附錄其所著詩文。亦有止著其目者，或已散佚，或從刪汰也。明正德間，金華守趙鶴有《金華文統》十三卷，蓋以是《錄》為藍本。然鶴所編次，往往重復舛漏。如此《錄》載潘良貴《矯齋記》、《靜勝齋記》、《答雷公達書》、《君子有三戒說》四篇，而《文統》止載《矯齋記》及《雷公達書》二篇，刪汰漫無義例，殊不及師道本書。又如宋方符所編《宗忠簡遺集》，師道謂不及見，故集中封事諸篇，此《錄》不載。然此《錄》有《贈雞山陳七四秀才》五言一首，方符所編轉未之及。則零篇散什，藉以存者不少矣。至所編輯宋人小傳，猶在《宋史》未成以前，故記載多有異同。若謂梅執禮密與諸將謀奪萬勝門，夜入金營，劫二帝歸。范瓊以為無益，獨吳革與趙子方結軍民得眾數萬。王時雍、徐秉哲聞之懼，使瓊泄謀於金師。《宋史》及《東都事略》本傳俱不載，僅略見《三朝北盟會編》中，惟此書言之頗悉。又若《宋史》載嘉定十四年三月丁亥金師破黃州，知州事何大節棄城遁死。己亥金師陷蘄州，知州事李誠之死之。是《錄》載李誠之死事與《宋史》合，而於何大節之遁則引劉克莊《答傅諫議伯成書》，辨大節初護齊安官吏士民過武昌，復自還齊安固守。半月，城破，金師擁入，大節死於赤壁磯下，則大節實未嘗遁。此事與《史》頗異，亦可以資考證。元好問《中州集》以詩存史，為世所重。師道此書，殆與相埒。以其因人物以存文章，非因文章以存人物。與好問體例略殊，故隸之於《傳記類》焉。

元辛文房撰。文房字良史，西域人。其始末不見於史傳。惟陸友仁《研北雜志》稱其能詩，與王執謙齊名。蘇天爵《元文類》中載其《蘇小小歌》一篇耳。是書原本凡十卷，總三百九十七人。下至妓女、女道士之類，亦皆載入。其見於《新舊唐書》者僅百人，餘皆從傳記說部各書采輯。其體例因詩系人，故有唐名人，非卓有詩名者不錄。即所載之人亦多詳其逸事及著作之傳否，而於功業行誼則只撮其梗概。蓋以論文為主，不以記事為主也。大抵於初盛稍略，中晚以後漸詳。至李建勳、孫魴、沈彬、江為、廖圖、熊皦、孟賓幹、孟貫、陳摶之倫，均有專傳，則下包五代矣。考楊士奇《東裏集》有是書《跋》，是明初尚有完帙，故《永樂大典目錄》於「傳」字韻內載其全書。今「傳」字一韻適佚，世間遂無傳本。然幸其各韻之內尚雜引其文。今隨條摭拾，裒輯編次，共得二百四十三人，又附傳者四十四人，共二百八十七人。謹依次訂正，釐為八卷。按《楊士奇跋》，稱是書凡行事不關大體，不足為勸戒者不錄。又稱雜以臆說，不盡可據。今考編中如《許渾傳》稱其夢遊崑崙，《李群玉傳》稱其夢見神女，雜采孟棨《本事詩》、範攄《雲溪友議》荒唐之說，無當史裁。又如儲光羲汙祿山偽命而稱其養浩然之氣，尤乖大義。他如謂駱賓王與宋之問唱和靈隱寺中，謂《中興閒氣集》為高適所選，謂李商隱曾為廣州都督，謂唐人學杜甫者惟唐彥謙一人，乖舛不一而足。蓋文房抄掇繁富，或未暇檢詳，故謬誤牴牾，往往雜見。然較計有功唐詩紀事，敍述差有條理，文筆亦秀潤可觀。傳後間綴以論，多掎摭詩家利病，亦足以津逮藝林。於學詩者考訂之助，固不為無補焉。

元蘇天爵撰。天爵字伯修，真定人，由國子學生試第一，釋褐授從仕郎，蘇州判官，終浙江行省參知政事，事蹟具《元史》本傳。此書記元代名臣事實，始木華黎，終劉因，凡四十七人。大抵據諸家文集所載墓碑、墓誌、行狀、家傳為多。其雜書可徵信者，亦采掇焉。一一注其所出，以示有徵。蓋仿朱子《名臣言行錄》例，而始末較詳。又兼仿杜大珪《名臣碑傳琬琰集》例，但有所棄取，不盡錄全篇耳。後蘇霖作《有官高抬貴手》，於當代事蹟皆采是書。《元史》列傳亦皆與是書相出入，足知其不失為信史矣。

明宋濂撰。濂有《洪武聖政記》，已著錄。是書凡五目，曰《忠義》，曰《孝友》，曰《政事》，曰《文學》，曰《貞節》。所紀共二十有九人，而以《進士題名》一篇附於後。《歐陽元序》，稱其至公甚當，不以私意為予奪。蓋濂本以文章名世，故所作皆具有史法。其書本成於元時，後人編輯濂集者，止採錄其論贊，而全書則仍別行。此本為明弘治中曆陽王珍所重刻。卷末有濂《自跋》，稱始立稿，而廉侯景淵遽取刊佈，牴牾者多。今補定五十餘處，視舊行為小勝。末題至正十三年。此《跋》濂集亦未收，蓋濂元時所作，集多失載。今所傳未刻稿皆至正時之遺文，可以互證也。

明解縉等奉敕撰。先是，明洪武中，孝慈高皇后每聽女史讀書，至《列女傳》，謂宜加討論，因請太祖命儒臣考訂，未就。永樂元年，成祖既追上高皇后尊諡冊寶，仁孝皇后因復以此書為言，遂命縉及黃淮、胡廣、胡儼、楊榮、金幼孜、楊士奇、王洪、蔣驥、沈度等同加編輯。書成上進，帝自製《序》文，刊印頒行。上卷皆歷代后妃，中卷諸侯大夫妻，下卷士庶人妻。時仁孝皇后又作《貞烈事實》，以闡幽顯微，頗留意於風教。故諸臣編輯是書，稍為經意，不似《五經四書大全》之潦草。所錄事蹟，起自有虞，迄於元明。漢以前多本之劉向書，後代則略取各史《列女傳》，而以明初人附益之。去取頗見審慎。蓋在明代官書之中猶為善本。此本為秀水項元汴家所藏，猶明內府初刊之版。黃虞稷《千頃堂書目》稱此書成於永樂元年十二月。今考成祖御製《序》，實題九月朔旦。知虞稷未見原書，僅據傳聞著錄矣。

明廖道南撰。道南有《楚紀》，已著錄。道南自正德辛巳改庶起士，由編修曆官侍講學士。在詞垣最久，嫻習掌故。因集詞林殿閣宮坊台省諸臣舊事，分類記載，以成是編。其例，凡仕至華蓋、武英諸殿者曰殿學，文淵、東閣者曰閣學，兼六館者曰館學，晉詹事者曰宮學，屬春坊者曰坊學，屬弘文者亦曰館學，典成均者曰雍學，升本院者曰卿學，有節義者曰贈學，擅書翰者曰藝學，終始本院者曰院學。大概仿列傳之例，悉載其官階恩遇，而事實亦附見焉。自卷九以下，標題皆作「國子監祭酒黃佐、侍講學士廖道南同編」。蓋道南采掇黃佐《翰林記》之文，不沒所自，猶有前輩篤實之遺。今亦仍從舊本，並存其名焉。

明王世貞撰。世貞有《弇山堂別集》，已著錄。是編乃紀世宗、穆宗、神宗三朝閣臣事蹟。案明自太祖罷設丞相，分其事權於六部。至成祖始命儒臣入直文淵閣，參預機務，但稱閣臣而不以相名。其後閹倖幹政，閣臣多碌碌充位。至嘉靖間，始委政內閣，而居首揆者責任尤專。凡一時政治得失，皆視其人為輕重。故世貞作此書，斷自嘉靖為始，以明積漸所由來。前有《總序》，稱閣臣沿革始末，已具年表者，即指《弇山堂別集》中之《百官表》也。其所載始楊廷和，訖申時行，皆以首輔為主，而間以他人事蹟附之。於當時國事是非，及賢奸進退之故，序次詳悉，頗得史法。惟世貞與王錫爵同鄉，錫爵家嘗妄言其女得道仙去，世貞據為作傳。當時劾錫爵者或並及世貞。世貞作此書時，仍載入曇陽子事，不免文過遂非。其餘所紀，則大抵近實，可與正史相參證。不以一節之謬，棄其全書也。

明徐紘編。紘字朝文，武進人，弘治庚戌進士，以刑部郎中出為廣東按察司僉事，分巡嶺東，終於雲南按察司副使。是書乃仿宋杜大珪《名臣碑傳琬琰集》而作，所輯自洪武迄弘治九朝諸臣事蹟。《前錄》所載一百十有七人，《續錄》所載九十五人，凡碑銘志傳以及地誌言行錄之類悉具焉。其中如李景隆之喪師誤國，不得謂之名臣。惠安伯張昇在戚里中雖有賢聲，而始終未嘗任事，亦難與勳臣並列。又如陳泰墓誌中稱寇深忌其才名，嗾人誣劾。而李賢所作深墓誌亦在錄中，乃極稱其持法嚴明。雖自附《識語》調停，究不免彼此矛盾。然明自成、弘以前，風會淳厚，士大夫之秉筆者，類多質直不支，無緣飾誇大之詞，尚屬可以取信。且其中如郁新、吳壽昌等凡數十人，皆史傳所不詳。考獻徵文，亦足以資證據。固非小說家言掇拾傳聞，構虛無據者比也。

明項篤壽撰。篤壽有《小司馬奏章》，已著錄。是編采明代名臣事蹟，編為列傳。起洪武，訖弘治，計二百四人，蓋本袁袠所著而稍增損之。《明史·藝文志》亦載其目，其曰「備遺」者，《自序》謂姑備遺忘，蓋謙不以作史自任耳。明人學無根柢，而最好著書，尤好作私史。其以累朝人物匯輯成編者，如雷禮之《列卿記》、楊豫孫之《名臣琬炎錄》、焦竑之《國史獻徵錄》，卷帙最為浩博，而冗雜氾濫，不免多所牴牾。惟篤壽此書，頗簡明有法。其中所載，如劉基飲西湖上，見西北雲氣，謂是天子氣在金陵，我當輔之。此術家附會悠謬之談，篤壽乃著之《基傳》中，殊失別擇。又如徐有貞之悍鷙、李東陽之摸稜，張孚敬之偏愎，皆未可稱一代完人，而篤壽推尊過甚。其進退亦為寡識。然敍述詳贍，凡年月先後事蹟異同，皆可為博考參稽之助，於史學亦未嘗無裨焉。

明區大任撰。大任字楨伯，廣東順德人，嘉靖壬戌以歲貢除江都訓導，遷光州學正，又遷國子監博士，官至南京戶部郎中，《明史·文苑傳》附見《黃佐傳》中。蓋大任，佐之門人也。南方之國越為大，自勾踐六世孫無疆為楚所敗，諸子散處海上。其著者東越無諸，都東冶至漳、泉，故閩越也。東海王搖都於永嘉，故甌越也。自湘、漓而南，故西越也。牂柯西下邕、雍、綏、建，故駱越也。統而名之，謂之百越。大任家於南越，因搜輯百越先賢，斷自東漢，得一百二十人，各為之傳。所收兼及會稽，以勾踐舊疆，自南越北盡會稽故也。惟秦會稽郡跨有吳地者不載，以非越之舊也。書中所載，如趙煜以著述見收，而作《越紐錄》之袁康、吳平，事出王充《論衡》，而不見載。《方技》收徐登、趙炳、董奉、介象，而作《參同契》之魏伯陽亦上虞人，名見葛洪《神仙傳》，復不見載。蓋大任多憑史傳，而不甚採錄雜書，其間有遺漏在此。其體例謹嚴，勝於地誌之冗蔓，亦即在此。至於引用史文，刊除不盡。如《梅福傳》稱語見《成紀》。此自《漢書》之文，此書無《成帝本紀》，何得有此語，亦未免失之因仍。而每傳之末必注所據某書，又據其書參修，一句一字，必有所本，尤勝於他家之杜撰，均未可以一眚議之。黃佐修《廣東新志》，漢以前之人物小傳，皆采是書，蓋亦深知纂述之不苟矣。萬曆壬辰，其鄉人游樸嘗為鋟版。歲久散佚，僅存抄本。第二卷中《養奮傳》、《傅蠹地傳》、《鄧盛傳》、《綦毋俊傳》、《李進傳》皆殘闕。陳某一傳殘闕尤甚，僅存姓而佚其名。今亦各仍原本，從闕疑之義焉。

明馮從吾撰。從吾字仲好，長安人，萬曆己丑進士，改庶起士，又改御史。以上疏言事廷杖，曆遷左副都御史。以爭紅丸、梃擊事乞歸。起工部尚書，以疾辭，後竟削奪。及奄黨敗，詔復官，諡恭定。事蹟具《明史》本傳。是編乃集元代諸儒事實，各為小傳。大抵以《元史·儒學傳》為主，而旁采志乘附益之。中有大書特傳者，亦有細書附傳者，皆據其學術之高下以為進退，體例頗為叢碎。又名姓往往乖舛，如歐陽元別號圭齋，今乃竟題作歐陽圭。既以號作名，又刪去一字，校讎亦未免太疏。然宋儒好附門牆，於淵源最悉。明儒喜爭同異，於宗派尤詳。語錄學案，動輒災梨，不啻汗牛充棟。惟元儒篤實，不甚近名，故講學之書，傳世者絕少，亦無匯合諸家，勒為一帙，以著相傳之系者。從吾掇拾殘剩，補輯此編，以略見一代儒林之梗概，存之亦足資考證。物有以少見珍者，此之謂歟。

△《欽定八旗滿洲氏族通譜》·八十卷
乾隆九年奉敕撰。凡甲族謂之大姓，其次則謂之乙姓。各詳其受氏之源與始居之地，猶劉之標望於彭城、韓之溯派於昌黎也。或同姓而異居者，則以其地識之（如蘇完瓜爾佳氏、葉赫瓜爾佳氏之類），猶王之別太原、琅琊，李之判隴西、趙郡也。或雖同姓而異旗者，則連類附見之，猶裴之有東、西，阮之有南、北也。其賜姓者，仍列於本族。惟詳其蒙賜之由，以昭光寵，而不淆其昭穆。蒙古、高麗、尼堪、台尼堪、撫順尼堪，久隸八旗者，亦追溯從來，附著於末。每一姓中，取其勳勞茂著者冠冕於首，各系小傳，以示旌異。其子孫世系官爵，以次綴書，如《元和姓纂》之例。考古者族姓掌於官。至春秋之末，智果別族為輔氏，猶聞於太史。秦、漢以來，古制不存，家牒乃作。劉歆《七略》稱案《揚子雲家牒》，以甘露三年生是也。（案語見李善《文選注》）私記之書亦作，《世本》是也。六代及唐，雖以門第相高，而附會攀援，動輒疏舛。白居易一朝名士，自敍世系乃以楚白公勝、秦白乙丙一脈相承，他可概見矣。洎乎兩宋，譜學遂絕，非世家舊姓，罕能確述其宗派者。豈非不掌於官，各以臆說之故歟。惟我國家，法度修明，自開創之初，從龍部屬，皆什伍相保，聚族而居，有古比閭族黨之遺意，故其民數可考。而生卒必聞於官，子孫必登於籍，故其族系亦最明。披讀是編，古太史之成規猶可概見。八旗之枝幹相維，臂指相屬，亦可概見。聖人製作，同符三代類如此，猗歟盛矣。

△《欽定宗室王公功績表傳》·十二卷
乾隆四十六年奉敕撰。初，乾隆二十九年命宗人府、內閣考核宗室王公功績，輯為《表》一卷，詳列封爵世系；《傳》五卷，第一卷、第二卷為親王，第三卷為郡王，第四卷為貝勒、貝子、鎮國公、輔國公，第五卷為王貝勒獲罪褫爵而舊有勳勞者。通三十一人。又附傳二十一人，於乾隆三十年六月告成。嗣以所述簡親王喇布、順承郡王勒爾錦、貝勒洞鄂事實皆不詳悉。又《順承郡王傳》中「生有神力」之語，亦涉不經。乃詔國史館恭檢實錄紅本，重為改撰。前《表》後《傳》，體例如舊。立傳人數亦如舊，而事必具其始末，語必求其徵信，則視舊詳且核焉。考古者同姓分封，惟周為盛。然文昭武穆，惟魯公伯禽有淮徐之功耳。諸史《列傳》，載從龍戰伐雖不乏懿親，亦從無多至四五十人，並奮起鷹揚，銘勳竹帛，共襄萬世之鴻基者。蓋我國家，世德作求，克承天眷。貞元會合，光嶽氣鍾。太元渾灝之精，既挺生乎列聖；扶輿清淑之氣，遂並萃於宗盟。記所謂天降時雨，山川出雲，乘時佐命，非偶然也。至我皇上，篤念周親，不忘舊績。俾效命風雲之會者，得以表章，並使席榮珪組之班者，知所觀感。用以本支百世，帶礪萬年，所為垂訓而示勸者，聖意尤深遠矣。參稽詳慎，必再易稿而始成書者，豈徒然哉。

△《欽定蒙古王公功績表傳》·十二卷
乾隆四十四年奉敕撰。體例與《宗室王公功績表傳》同。考今蒙古諸部，其人率元之部族，其地則遼之故疆。自遼初上溯於漢初，攻伐之事未嘗絕。自元末下訖於明末，攻伐之事亦未嘗絕。固由風氣剛勁，習於戰鬥，恆不肯服屬於人，亦由威德不足以攝之，故不為用，而反為患也。我國家龍興東土，七德昭宣，叛盟者芟鋤，歸命者綏輯。自察哈爾林丹汗恃其頑梗，卒就滅亡外。天命四年，科爾沁首先內附，郭爾多斯、杜爾伯忒、劄賴特隨之。天聰元年，敖漢、柰曼來歸。二年，巴林、劄魯特來歸。三年，土默特來歸。六年，阿祿科爾沁、歸化城土默特來歸。七年，四子部落、吳喇忒、翁牛特、喀喇沁來歸。八年，蒿齊忒、烏朱穆秦、克西克騰、毛明安來歸。九年，阿霸垓、蘇尼特、鄂爾多斯來歸。崇德初，阿霸哈納爾亦來歸。莫不際會風雲，攀龍附鳳，執殳效命，拔幟先登。雖彭、濮、盧、髳景從周武，亦蔑以加於是焉。故折沖禦侮之力，名列乎旂常；分茅胙土之榮，慶延於孫子。迄今檢閱新編，披尋舊跡。仰見我列聖提挈乾綱，驅策群力，長駕遠馭之略，能使柳城松漠，中外一家，咸稽首而效心膂。其炳然可傳者，章章如是，誠為前史所未聞。不但諸王公勳業爛然，為足炳耀丹青也。

△《欽定勝朝殉節諸臣錄》·十二卷
乾隆四十一年奉敕撰。明自萬曆以還，朝綱日紊，中原瓦解，景命潛移。我國家肇造丕基，龍興東土。王師順動，望若雲霓。而當時守土諸臣，各為其主，往往殞身碎首，喋血危疆。逮乎掃蕩妖氛，宅中定鼎，乾坤再造，陬澨咸歸。而故老遺臣，猶思以螳臂擋車，致煩齊斧。載諸史冊，一一可稽。我皇上幾餘覽古，軫惻遺忠，念其冒刃扌嬰鋒，雖屬不知天運，而疾風勁草，百折不移，要為死不忘君，無慚臣節，用加贈典，以勵綱常。特命大學士、九卿、京堂、翰詹、科道集議於廷，俾各以原官，賜之新諡。蓋聖人之心，大公至正，視天下之善一也。至於崇禎之季，銅馬縱橫，或百戰捐生，或孤城效死。雖將傾之廈，一木難支，而毅魄英魂，自足千古。自范景文等二十餘人，已蒙世祖章皇帝易名賜祭，炳燿丹青外，其縶馬埋輪，沉淵伏劍，在甲申三月以前者，並命博徵載籍，詳錄芳蹤。若夫壬午革除，傳疑行遯，致身一錄，見聞雖有異詞，抗節諸臣，生死要為定據，亦詳為甄錄，追慰忠魂。大抵以欽定《明史》為主，而參以官修《大清一統志》、各省通志諸書。皆臚列姓名，考證事蹟，勒為一編。凡立身始末，卓然可傳，而又取義成仁，搘拄名教者，各予專諡，共三十三人。若平生無大表見，而慷慨致命，矢死靡他者，匯為通諡。其較著者曰「忠烈」，共一百二十四人。曰「忠節」，共一百二十二人。其次曰「烈湣」，共三百七十七人。曰「節湣」，共八百八十二人。至於微官末秩，諸生韋布，及山樵市隱，名姓無徵，不能一一議諡者，並祀於所在忠義祠，共二千二百四十九人。如楊維垣等失身閹黨，一死僅足自贖者，則不濫登焉。書成奏進，命以《勝朝殉節諸臣錄》為名，並親制宸章，弁諸簡首，宣付武英殿刊刻頒行，以垂示久遠。臣等竊惟自古代嬗之際，其致身故國者，每多蒙以惡名。故鄭樵謂晉史黨晉而不有魏，凡忠於魏者目為叛臣。王淩、諸葛誕、毌邱儉之徒，抱屈黃壤。齊史黨齊而不有宋，凡忠於宋者目為逆黨。袁粲、劉秉、沈攸之之徒，含冤九原。可見阿徇偏私，率沿其陋。其間即有追加褒贈，如唐太宗之於堯君素，宋太祖之於韓通，亦不過偶及一二人而止。誠自書契以來，未有天地為心，渾融彼我，闡明風教，培植彝倫，不以異代而岐視，如我皇上者。臣等恭繹詔旨，仰見權衡予奪，袞鉞昭然。不獨勁節孤忠，咸邀渥澤，而明昭彰癉，立千古臣道之防者，春秋大義亦炳若日星。敬讀是編，彌凜然於皇極之彝訓矣。

國朝黃宗羲撰。宗羲有《易學象數論》，已著錄。初，周汝登作《聖學宗傳》，孫鍾元又作《理學宗傳》。宗羲以其書未粹，且多所闕遺，因搜采明一代講學諸人文集、語錄，辨別宗派，輯為此書。凡《河東學案》二卷，列薛瑄以下十五人。《三原學案》一卷，列王恕以下六人。《崇仁學案》四卷，列吳與弼以下十人。《白沙學案》二卷，列陳獻章以下十二人。《姚江學案》一卷，列王守仁一人，附錄二人。《浙中相傳學案》五卷，列徐愛以下十八人。《江右相傳學案》九卷，列鄒守益以下二十七人，附錄六人。《南中相傳學案》三卷，列黃省曾以下十一人。《楚中學案》一卷，列蔣信等二人。《北方相傳學案》一卷，列穆孔暉以下七人。《閩越相傳學案》一卷，列薛侃等二人。《止修學案》一卷，列李材一人。《泰州學案》五卷，列王艮以下十八人。《甘泉學案》六卷，列湛若水以下十一人。《諸儒學案·上》四卷，列方孝孺以下十五人。《諸儒學案·中》七卷，列羅欽順以下十人。《諸儒學案·下》五卷，列李中以下十八人。《東林學案》四卷，列顧憲成以下十七人。《蕺山學案》一卷，列劉宗周一人，而以《師說》一卷冠之卷端。所列自方孝孺以下十七人，大抵朱、陸分門以後，至明而朱之傳流為河東，陸之傳流為姚江。其餘或出或入，總往來於二派之間。宗羲生於姚江，欲抑王尊薛則不甘，欲抑薛尊王則不敢，故於薛之徒，陽為引重而陰致微詞；於王之徒，外示擊排而中存調護。夫二家之學，各有得失。及其末流之弊，議論多而是非起，是非起而朋黨立。恩讎轇轕，毀譽糾紛。正、嘉以還，賢者不免。宗羲此書，猶勝國門戶之餘風，非專為講學設也。然於諸儒源流分合之故，敍述頗詳，猶可考見其得失。知明季黨禍所由來，是亦千古之炯鑒矣。卷端《仇兆鼇序》及《賈潤所評》，皆持論得平，不阿所好，並錄存之，以備考鏡焉。

國朝孫奇逢撰。奇逢有《讀易大旨》，已著錄。是編載河南人物，分為七科。一《理學》，二《經濟》，三《忠節》，四《清直》，五《方正》，六《武功》，七《隱逸》，而文士不與焉。蓋意在黜華藻，勵實行也。所錄皆明人，惟《忠節》之末附元蔡子英一人。人各為《傳贊》，多者連數紙，少或僅一行，雲無徵者則不詳，不以詳略為褒貶也。後一卷曰《補遺》、曰《續補》，不復以七科標目，蓋不欲入之七科中，故托詞於補續雲爾。然猶與七科一例，雖布衣以公稱。最後有名無傳者三十四人，則直書其名矣。其《贊》恕於常人而責備於賢者，頗為不苟，惟《張玉傳贊》最為紕繆。考玉以元樞密知院叛而歸明，而奇逢以為善擇主。是六臣奉璽歸梁，皆善擇主也。玉後輔佐燕王，稱兵犯順，歿於鐵鉉濟南之戰，而奇逢以為得死所。是李日月助李希烈隕身鋒鏑亦得死所也。且蔡子英義不忘元，間關出塞，卒歸故主以終。奇逢既列之《忠節》矣，而又獎張玉之叛亂，不自相矛盾乎？至薛瑄本河津人，李夢陽本慶陽人，牽合而歸之中州，又其末節矣。奇逢雖以布衣終，而當時實負重望，湯斌至北面稱弟子。其所著作，非他郡邑傳記無足輕重者比。故存其書而具論之，俾讀是編者知其瑕瑜不相掩焉。

國朝陳鼎撰。鼎字定九，江陰人。明萬曆間，無錫顧憲成與高攀龍重修宋楊時東林書院，與同志講學其中。聲氣蔓延，趨附者幾遍天下。互相標榜，自立門戶，流品亦遂糅雜。迨魏忠賢亂政之初，諸人力與搘拄，未始非謀國之忠。而同類之中，賢奸先混，使小人得伺隙而中之，於是黨禍大興，一時誅斥殆盡，籍其名頒示天下。至崇禎初，權閹既殛，公論始明。而餘孽尚存，競思翻案，議論益糾紛不定。其間奸黠之徒，見東林復盛，競假藉以張其鋒。水火交爭，彼此報復。君子博虛名以釀實禍，小人托公論以快私讎。卒至國是日非，迄明亡而後已。是編所載一百八十餘人，蓋即東林黨人榜及沈氵隺、溫體仁等《雷平》、《蠅蚋》諸錄所著名者也。以節義炳著者，匯載於前。餘亦分傳並列，臚敘事蹟頗詳。其中碩士端人，固所不乏，而依草附木者，實繁有徒。厥後樹幟分朋，幹撓時政，禍患卒隱中於國家。足知聚徒講學，其流弊無所不至。雖創始諸人，未必逆料及此，而推原禍本，一二君子不能不任其咎也。此書仿龔頤正《元祐黨籍傳》之例，於諸人之姓名履貫，無不本末燦然。俾讀者論世知人，得以辨別賢奸，而深思其熏蕕雜廁之所以然。前事不忘，後事之師，其亦千古炯鑒矣。

國朝萬斯同撰。斯同有《廟製圖考》，已著錄。是編紀孔子以下迄於明末諸儒，授受源流，各以時代為次。其上無師承，後無弟子者，則別附著之。自《伊洛淵源錄》出，《宋史》遂以《道學》、《儒林》分為二傳。非惟文章之士，記誦之才，不得列之於儒。即自漢以來傳先聖之遺經者，亦幾幾乎不得列於儒。講學者遞相標榜，務自尊大。明以來談道統者，揚己淩人，互相排軋，卒釀門戶之禍，流毒無窮。斯同目擊其弊，因著此書。所載斷自孔子以下，杜僣王之失，以正綱常。凡漢後唐前傳經之儒，一一具列。除排擠之私，以消朋黨。其持論獨為平允。惟其《附錄》一門，旁及老、莊、申、韓之流，未免矯枉過直。又唐啖助之學傳之趙匡、陸淳，宋孫復之學傳於石介，皆卓然自立一家，宋代說經，實濫觴於二子，乃列之散儒之中，不入宗派，亦有所未安。至於朱、陸二派，在元則金、吳分承，在明則薛、王異尚，四百年中，出此入彼，淵源有自，脈絡不誣，亦未可以朝代不同，不為明其宗系。如斯之類，雖皆未免少疏，然較之學統、學案諸書，則可謂湔除錮習，無畛域之見矣。世所傳本僅十二卷。此本出自曆城周氏，較多四卷。蓋其末年完備之定本雲。

國朝沈佳撰。佳字昭嗣，號復齋，仁和人，康熙戊戌進士，官安化縣知縣。是編仿朱子《五朝名臣言行錄》之例，編次有明一代儒者。各徵引諸書，述其行事，亦間摘其語錄附之。所列始於葉儀，迄於金鉉，凡七十五人。附見者七十四人。《續錄》所列，始於宋濂，迄於黃淳耀，凡五十九人。附見者九人。佳之學出於湯斌，然斌參酌於朱、陸之間，佳則一宗朱子。故是編大旨，以薛瑄為明儒之宗，於陳獻章則頗致不滿。雖收王守仁於正集，而守仁弟子則刪汰甚嚴，王畿、王艮咸不預焉。其持論頗為淳謹。初，黃宗羲作《明儒學案》，採摭最詳。顧其學出於姚江，雖於河津一派，不敢昌言排擊，而於王門末流諸人，流於倡狂恣肆者，亦頗為回護。門戶之見，未免尚存。佳撰此《錄》，蓋陰以補救其偏。鄞縣萬斯大，宗羲之弟子也，平生篤信師說，而為佳作是錄《序》，亦但微以過嚴為說，而不能攻擊其失，蓋亦心許之也。學者以兩家之書互相參證，庶乎有明一代之學派可以得其平允矣。正不必論甘而忌辛，是丹而非素也。

國朝朱軾撰。軾有《周易傳義合訂》，已著錄。是編凡《名儒傳》八卷、《名臣傳》三十五卷，又《續編》五卷、《循吏傳》八卷。成於雍正戊申。時《明史》尚未成書，故所錄至元而止。明以來傳名儒者大抵宗宋而祧漢唐，而宋又斷自濂、洛以下。軾所為傳，上起田何、伏生、申公諸人，不沒其傳經之功；中及董仲舒、韓愈諸人，不沒其明道之力；於宋則胡瑗、孫復、石介、劉敞、陳襄，雖軌轍稍殊，亦並見甄錄，絕不存門戶之見，可謂得聖賢之大公。其以遷就利祿，削揚雄、馬融；以祖尚玄虛，削王弼、何晏；以假借經術，削匡衡、王安石，亦特為平允。惟胡寅修怨於生母，王柏披猖恣肆，至刪改孔子之聖經，咸預斯列，似為少濫。據王福畤之虛詞，為薛收作《贊》，亦未免失之不考耳。《名臣傳》所列凡一百八十人，去取頗為矜慎。《續編》所列又三十九人，其《凡例》曰：「《續編》者何，擇其次焉者也。或卷帙編次已定，附之於後焉耳。然見為稍亞而乙之，與失於偶漏而補之，其品第則有間矣。」混而無別，亦稍疏也。《循吏傳》所列凡一百二十一人，雖體例謹嚴，而頗未賅備。如何易於之類，表表在人耳目者，多見刊削。其去取之例，亦未明言，殆不可解。要其標舉典型，以示效法。所附論斷，亦皆醇正。固不失為有裨世教之書矣。前有軾及蔡世遠《總序》二篇，又三編各有《專序》一篇。蓋《名儒傳》為李清植所纂。《名臣傳》為張江、藍鼎元、李鍾僑所纂。《循吏傳》為張福昶所纂。世遠商榷之，而軾則裁定之雲。

國朝李清馥撰。清馥字根侯，安溪人，大學士光地之孫，以光地蔭，授兵部員外郎，官至廣平府知府。是編本曰《閩中師友淵源考》，故《序文》、《凡例》尚稱舊名。此本題《理學淵源考》，蓋後來所改。《序》作於草創之時，成編以後，復有增入也。宋儒講學，盛於二程，其門人游、楊、呂、謝號為高足。而楊時一派，由羅從彥、李侗而及朱子，輾轉授受，多在閩中。故清馥所述，斷自楊時。而分別支流，下迄明末。凡某派傳幾人，某人又分為某派，四五百年之中，尋端竟委，若昭穆譜牒，秩然有序。其中家學相承，以及友而不師者，亦皆並列，以明其學所自來。其例每人各為小傳，傳末各注所據之書，並以語錄文集有關論學之語摘錄於後，考據頗為詳核。其例於敗名隳節、貽玷門牆者，則削除不載。間有純駁互見者，則棄短錄長。如《廖剛傳》中刪其初附和議一事。《胡寅傳》中但敘不持生母服，為右正言章廈所劾，而不詳載其由。是則門戶之見猶未盡融，白璧微瑕，分別觀之可也。
──右「傳記類」總錄之屬，三十六部、八百八卷，皆文淵閣著錄。
（案：合眾人之事為一書，亦傳類也。其源出《史記》之《儒林》、《遊俠》、《循吏》、《貨殖》、《刺客》諸傳。其別自為一書，則成於劉向之《列女傳》。《冊府元龜》有《總錄》之目，今取以名之。）

宋滕元發撰。元發初名甫。後以避高魯王諱，以初字元發為名，而更字曰達道。東陽人。舉進士。曆官龍圖閣學士。諡章敏。事蹟具《宋史》本傳。此本前有結銜題「承奉郎守大理評事通判湖州軍州事滕甫」，蓋猶未改名時所作也。其書乃記皇祐四年孫沔平儂智高事。其時沔為安撫，狄青為宣撫使，沔與青會兵計議，進破智高於歸仁鋪，沔留治後事。及師還，餘靖勒銘長沙，專美狄青。朝廷亦以青為樞密使，賞賚甚厚。沔止加秩一等。甫以為南征之事，本出沔議，其措置先備，又能以身下狄青，卒攘寇難。因述為此書，以頌沔之績。蓋沔知杭州時嘗奇甫才，授以治劇守邊方略。具有知己之分，故力為之表暴如此。考《宋史》載征儂智高事，亦於《狄青傳》為詳，而《沔傳》頗略。然此書備見於《宋史·藝文志》、陳振孫《書錄解題》，當時皆不以為誣殆，殆必有說。是亦考史者所宜兼存矣。
（案：削平寇亂之事，宜入《雜史》。然此書為表孫沔之功，非記儂智高之變，故入之《傳記類》中。）

宋范成大撰。成大字致能，號石湖居士，吳郡人，紹興二十四年進士，孝宗時累官權吏部尚書、參知政事，進資政殿學士，提舉洞霄宮，卒諡文穆，事蹟具《宋史》本傳。此編乃乾道壬辰成大自中書舍人出知靜江府時，紀途中所見。其曰《驂鸞》者，取韓愈詩「遠勝登仙去，飛鸞不暇驂」語也。書末有云：「若其風土之詳，則有桂海《虞衡志》焉。」考《虞衡志》作於自桂林移帥成都時，其初至粵時未有也。則此書殆亦追加刪潤而成者歟。中間序次頗古雅。其辨元結《浯溪中興頌》一條，排黃庭堅等之刻論，尤得詩人忠厚之旨。其載仰山孚忠廟有楊氏稱吳時加封司徒竹冊尚存，文稱寶大元年。又稱向得吳江村寺石幢所記，亦以寶大紀年。因疑錢氏有浙時或曾用楊氏正朔。以此二物為證。然考之於史，錢、楊屢相攻擊，互有負勝，其勢殊不相下，斷無臣事淮南之理，而楊氏亦自有武義、順義、乾貞、太和諸年號。其吳越之寶大，正當順義四五年，亦不應有一國兩元之事。成大所見，或出自後人偽造也。吳任臣作《十國春秋紀元表》，於此事不加辨證，當由未檢此書歟。

宋范成大撰。成大於淳熙丁酉，自四川制置使召還。取水程赴臨安，因隨日記所閱歷，作為此書。自五月戊辰，迄十月己巳。於古跡形勝言之最悉，亦自有所考證。如釋繼業紀乾德二年太祖遣三百僧往西方求舍利貝多葉書路程，為他說部所未載，頗足以廣異聞。又載所見蜀中古畫，如伏虎觀孫太古畫《李冰父子像》，青城山丈人觀孫太古畫《黃帝及三十二仙真》，長生觀孫太古畫《龍虎》，及玩丹石寺唐畫《羅漢》一版，皆可補黃休復《益州名畫記》所未及。又杜甫《戎州詩》「重碧拈春酒」句，印本「拈」或作「酤」，而成大謂敘州有碑本乃作「粘」字，是亦注杜集者所宜引據也。

宋陸遊撰。遊字務觀，號放翁，山陰人。佃之孫，宰之子。初以蔭補登仕郎。隆興初，賜進士出身。嘉泰初，官至寶謨閣待制。事蹟具《宋史》本傳。遊以乾道五年授夔州通判。以次年閏六月十八日自山陰啟行，十月二十七日抵夔州。因述其道路所經，以為是記。游本工文，故於山川風土，敍述頗為雅潔，而於考訂古跡，尤所留意。如丹陽皇業寺即史所謂皇基寺，避唐玄宗諱而改；李白詩所謂新豐酒者地在丹陽、鎮江之間，非長安之新豐；甘露寺很石、多景樓皆非故跡；真州迎鑾鎮乃徐溫改名，非周世宗時所改；梅堯臣《題瓜步祠詩》誤以魏太武帝為曹操；廣慧寺《祭悟空禪師文》石刻保大九年乃南唐玄宗，非後主；庾亮樓當在武昌，不應在江州，白居易詩及張舜臣《南遷志》並相沿而誤；歐陽修詩「江上孤峰蔽綠蘿」句，綠蘿乃溪名，非泛指藤蘿；宋玉宅在秭歸縣東，舊有石刻，因避太守家諱毀之，皆足備輿圖之考證。他如解杜甫詩「長年三老」字及「攤錢」字，解蘇軾詩「玉塔臥微瀾」句，解南方以七月六日作七夕之由，辨李白集中《姑孰十詠》、《歸來乎》、《笑矣乎》、《僧伽歌》、《懷素書歌》諸篇，皆宋敏求所竄入，亦足廣見聞。其他搜尋金石，引據詩文以參證地理者，尤不可殫數。非他家行記徒流連風景，記載瑣屑者比也。

元劉鬱撰。鬱，真定人。是書記常德西使皇弟錫裏庫軍中，往返道途之所見。王惲嘗載入《玉堂雜記》中。此蓋別行之本也。《元史·憲宗紀》，二年壬子秋，遣錫喇征西域蘇丹諸國，是歲錫喇薨。三年癸丑夏六月，命諸王錫裏庫及烏蘭哈達帥師征西域法勒噶巴、哈台等國。八年戊午，錫裏庫討回回、法勒噶巴，平之，擒其王，遣使來獻捷。考《世系表》，睿宗十一子，次六曰錫裏庫，而諸王中別無錫喇。《郭侃傳》，侃壬子從錫裏庫西行，與此《記》所雲壬子歲皇弟錫喇統諸軍奉詔西征凡六年，拓境幾萬里者相合，然則錫喇即錫裏庫。因《元史》為明代所修，故譯音訛舛。一以為錫喇，一以為錫裏庫，誤分二人。而《憲宗紀》二年書錫喇薨，三年重書錫裏庫西征，遂相承誤載也。此《記》言常德西使在己未正月，蓋錫裏庫獻捷之明年所記。雖但據見聞，不能考證古跡，然亦時有異聞。《郭侃傳》所載，與此略同，惟譯語時有訛異耳。我皇上神武奮揚，戡定西域，崑崙月《骨出》，盡入版圖。計常德所經，今皆在屯田列障之內。業已欽定西域圖志，昭示億齡。鬱所記錄，本不足道，然據其所述，亦足參稽道里，考證古今之異同，故仍錄而存之也。

不著撰人名氏。載元順帝至正十九年明師攻紹興事。是時明將為胡大海，禦之者張士誠將呂珍也。凡攻三月，卒不能下，乃還。是《錄》稱士誠兵曰「我軍」，稱珍曰「公」。殆士誠未亡時，紹興人所紀。其中稱明為「大軍」，及「太祖高皇帝」字，則疑士誠亡後，明人傳鈔所改耳。紹興自是以後，猶保守八年，及至正二十六年，始歸於明。珍亦至是年湖州之敗，乃降於徐達。雖初事非主，晚節不終，而在紹興則不為無功矣。大海攻紹興挫衄，及其縱兵淫掠，發宋陵墓諸惡跡，《明史》皆不載。所錄張正蒙妻韓氏、女池奴、馮道二妻抗節事，《明史》亦皆不書，尤足補史傳之遺。

國朝杜臻撰。臻字肇余，秀水人。順治戊戌進士。官至禮部尚書。康熙二十二年，臺灣既平，諸逆殄滅，沿海人民，皆安堵復業。臻時為工部尚書，奉詔與內閣學士石柱往閩粵撫視，畫定疆理。以十一月啟程，二十三年五月竣事。因述其所經理大略，為此書。首《沿海總圖》，次《粵略》三卷，次《閩略》二卷，次附紀臺灣澎湖合為一卷。蓋臻巡曆由廣達閩，故以為先後之序。臺灣則未經親歷其地，第據咨訪所得者錄之，故附於編末也。書中排日記載，凡沿海形勢及營伍制度，兵數多寡，縷列甚詳，於諸洋列戍控置事宜，俱能得其要領。其山水古跡，及前人題詠，間為考證，亦可以資博覽。蓋據所目見言之，與摭拾輿記者固異也。

國朝高士奇撰。士奇有《春秋地名考略》，已著錄。康熙癸亥，聖祖仁皇帝巡幸山西，駐蹕五臺山，士奇時以侍講供奉內廷，扈從往來。因記途中所聞見，始於二月十二日甲申，迄於三月初七日戊申。凡山川古跡、人物風土，皆具考源流，頗為詳核。而鑾輿時巡，太平盛典，亦一一具載。伏而讀之，猶仰見聖化咸熙，豫遊和樂之象，洵足以傳示來茲。卷末載詩二十四首，皆其途中所作，匯附於後者也。士奇筆劄本工，又幸際聖朝，預驂法從，因得以筆之簡牘，流布至今，亦可謂遭逢之至幸，而文士之至榮矣。

國朝高士奇撰。康熙辛酉二月癸酉，聖祖仁皇帝恭奉太皇太后行幸溫泉。四月戊子駕出喜峰口。士奇皆扈從，因紀其來往所經。謂喜峰口為古松亭關，故以名書。然松亭關在喜峰口外八十里，士奇合而一之，未詳考也。所述灤河源流，亦不明確。至溫泉有硃砂、礬石、硫磺三種，聖祖御製《幾暇格物編》中言之甚明。士奇日侍禁闥，典文翰之職，不應不睹，乃仍襲宋唐庚揣測之說，殆不可解。以其敍述山川風景，足資考證。而附載詩文，亦皆可觀。故所著《塞北小鈔》別存其目，而此編則仍錄之焉。
──右「傳記類」雜錄之屬，九部、二十一卷，皆文淵閣著錄。
（案：傳記者，總名也。類而別之，則敘一人之始末者為傳之屬，敘一事之始末者為記之屬。以上所錄，皆敍事之文。其類不一，故曰雜焉。）
