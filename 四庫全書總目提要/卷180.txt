
卷一百八十 集部三十三
《四庫全書總目提要》紀昀等
○別集類存目七
明高宏圖撰。宏圖字子猶，號硜齋，膠州人。萬曆庚戌進士，官至南京戶部尚書。福王時，為東閣大學士，南京破後，不食死。事蹟具《明史》本傳。其詩文經兵燹之後，多散佚不存。是集詩一卷，文一卷，為其同裏法坤厚及族孫敬業所蒐輯，蓋僅存其什一矣。
明張慎言撰。慎言字金銘，號藐山，《千頃堂書目》作號藐姑，疑其自號「藐姑山人」，而稱者各省其文也。陽城人，萬曆庚戌進士，官至南京吏部尚書。事蹟具《明史》本傳。初慎言官禦史時，以論「三案」謫戍肅州，撰《悔草》；後官刑部侍郎時，讞獄失旨，罷官家居，著《泊水詩文集》。皆已散落。此集僅存奏疏三首，餘皆序記及雜著。卷首有康熙庚辰陳廷敬《序》，謂慎言在其鄉，有興起文學之功雲。
明馬之駿撰。之駿字仲良，新野人。萬曆庚戌進士，官戶部主事。是集凡詩十四卷，文二十六卷。萬曆季年，文體漸變，竟陵鍾惺、譚元春，倡尖新幽冷之派，以《詩歸》一編，易天下之耳目。之駿於鍾惺為同年，亦與王稚登之子留造作新聲，務以鮮警秀異相倡和，均別派也。鍾、譚之名最盛，後來受詬亦至深；之駿與留，名不甚盛，故所作亦如花香草媚，不久而自萎，談藝者遂不復抨擊，此集蓋偶爾得存耳。
明文翔鳳撰。翔鳳有《太微經》，已著錄。是集皆官萊陽令時所作。嘗自製五嶽冠，並以「五嶽」為號，「東極」亦其號也，故以之名篇。是集不分卷數，詩總目曰《海雲集》，文總目曰《日門稿》。其中子目，有所謂《蓬萊詩》者，以登州之蓬萊閣也；《日華詩》者，以聽訟之日華堂也；《九青詩》者，以遊大澤山，遂易大澤為九青也；《入院詩》者，奉檄入棘闈前後題詠也。詩文率多怪僻。《紀夢詩》無非自為誇詡，尤狂而近於誕矣。
明文翔鳳撰。此本為其七代孫三捷所手鈔。上卷為《講章》，下卷為《詩賦雜作》，乃偶然選錄之本，非完帙也。
明陳翼飛撰。翼飛字元明，平河人。萬曆庚戌進士，官宜興縣知縣。所著有《慧閣》、《長梧》二集，己未、庚申、辛酉、壬戌行卷，此特其中一種。大抵墨守七子流派，音節宏壯而切響甚稀，間附以四六序，尚頗工整。
明莊起元撰。起元字仲孺，武進人。萬曆庚戌進士，官至太僕寺少卿。是集大抵應酬之作，下至吏牘公移、告示，靡不匯錄；且多編次叢脞，目中列目，如啟類之中分宰執、翰林諸門，已可不必，乃又列交際、通用一門，殆近類書。《昭明文選》之分類，與杜詩、蘇詩之分類，均無是也。
明楊德周撰。德周有《澹圃芋記》，已著錄。是集乃其崇禎中為古田知縣入覲京師，往返記程之作。上卷冠以《北征記》，次以《北行諸詩》；下卷冠以《南征記》，次以《南旋諸詩》。文格頗曆落自喜，詩則庸音也。
明許光祚撰。光祚字靈長，陝西人。是集刻於萬曆壬子。詩格平易，罕逢警策。刊本不分卷數，而各體之首，必題曰《初集》，蓋猶未竟之本也。
明鹿善繼撰。善繼有《四書說約》，已著錄。此乃所作詩稿，稱《成雲洞定本》。詩後間有評語，不知何人所選輯也。案李光地有《成雲洞詩韻》，或光地所評歟？善繼成仁取義，大節凜然，詩筆亦有遒勁之氣，而不耐苦吟，未免失之觕率。
明呂維祺撰。維祺有《四禮約言》，已著錄。維祺晚殉闖難，以節義顯。其生平蓋主於篤實踐履，而不求以文章名世，然所論建多樸實，亦異乎空談經濟之流。集為崇禎庚辰吳偉業所編，一名《慎獨堂集》。凡文十七卷，詩三卷，《會約》二卷，《語錄》四卷，後載《制藝》三首；又張鼎延所作《全城定變記》一篇，紀崇禎庚辰維祺家居平土寇王之典事，則康熙二年維祺子兆璜刻集時，所附入也。
明耿志煒撰。志煒字明夫，逸園其別處也，武功人。萬曆癸丑進士，官至提督四譯館少卿。是編乃志煒歸田後所作，於詩境未能深造，至於《詠懷詩》一卷，追和步兵，且一一次其原韻，尤為攻所必不能勝矣。
明李國《木普》撰。國《木普》字元冶，號績溪，高陽人。萬曆癸丑進士，官至中極殿大學士。事蹟附見《明史•李標傳》。國《木普》遺文，明季佚於兵燹。國朝順治己亥，其子大學士霨掇拾殘闕，緝為一編；康熙丁未，始獲其刻本於同裏張亦純，刪除重複，得文二十二篇、詩一百一十四首。辛酉纂修《明史》，複於書局得其奏疏十三篇，因重編為三卷，而以《志銘》、《墓表》、《碑》附焉，即此本也。其詩文多館閣酬應之作，蓋霨所得於亦純者，本其官翰林時課稿，故所存止是雲。
明吳兆璧撰。兆璧字文煥，一字子穀，豐麓其別號也，金谿人。萬曆乙卯辛酉兩中副榜，卒不第，以廩貢生官連州學正。是集皆所著雜文，末附壙志，而以門人周懋文所作《家傳》，冠於卷端。
明曹履吉撰。履吉字元甫，當塗人。萬曆丙辰進士，官至河南提學僉事。是集詩六卷，文十一卷，尺牘三卷，刻於崇禎戊辰，乃履吉歸田以後所自編。卷首別載書目一葉，稱未刻者有《漁山堂稿》、《攜謝閣稿》、《青在閣稿》、《辰文閣稿》，則此猶非其全集矣。
明顧簡撰。簡字默孫，自號「蘧園居士」，歸安人。萬曆戊午舉人，不樂仕進，年僅五十而卒。其婿錢鴻裒錄遺稿，編為是集。凡詩五卷，文五卷。
明黃姬水撰。姬水（字淳父）有《貧士傳》，已著錄。是集詩六卷，賦一卷，文四卷。姬水自吳門徙居金陵所作，故以「白下」為名。王世貞《序》，謂姬水始務以清麗宏博自喜。中年游白下，稍趨澹辭雅調，晚節益自喜為工語，東南諸詩人，不能先淳父而指屈也，其文則不復置論。然觀姬水《自序》，似所編實止各體詩，其餘數卷，為其子後來增入也。姬水本五嶽山人省曾子，而世貞《序》謂省曾為姬水之「王父」，同時之人不應有誤，殆刊本衍一「王」字歟。
明黃姬水撰。是集凡賦一卷，詩十二卷，雜文十六卷。王世貞《藝苑卮言》，稱其詩如「北裏名姬作酒糾」，時出俊語，褒中寓貶，已足見其一斑矣。
明黃姬水撰。是編乃萬曆乙酉，其婿顧大思裒《白下》、《高素齋》二集及所未刊者並梓之，凡賦頌贊詩十六卷，雜文八卷。
明吳稼竳撰。稼竳字翁晉，孝豐人。官南京光祿寺典簿，累遷雲南通判。稼竳素與吳應暘、臧懋循遊，故是集之《序》，應暘撰而懋循書之。其稱《元蓋副草》者，應暘《序》謂「元蓋」，天目山別名。其藏書有在，姑謂之副。蓋誇大之詞，謂尚非其名山之正本耳。稼竳少年，以詩見稱於王世貞，朱彝尊《靜志居詩話》，亦稱其樂府如「健兒騎駿馬，左右馳突，靡不如意」。近體頗合西崑，然摹古終太有痕也。
明萬達甫撰。達甫字仲章，號純初，鄞縣人。都督僉事表之子，少襲世職，官至廣東海防參將。表雖將家子，而篤好詞翰，達甫承其淵源，亦善吟詠，此集其詩稿也。末附《一枝軒吟草》，乃其子邦孚所作，僅五十餘首。邦孚亦以世蔭官至福建總兵官、左軍都督府僉事。
明瞿汝稷撰。汝稷字元立，常熟人。禮部侍郎景淳子，用父蔭，官主事，仕至太僕寺少卿。事蹟附見《明史•景淳傳》。是集為眉州張養正所編，凡詩五卷，文九卷。前有葉向高所作《墓誌銘》，稱汝稷最不喜溫陵李贄，以為得罪名教，其識實出明季士大夫上，其詩文則未能淩跨流輩也。
明周履靖撰。履靖有《夷門廣牘》，已著錄。所著有《閑雲稿》、《泛泖吟》、《詠物詩》、《螺冠子詩餘》、《茹草編》諸集。陳繼儒匯而選之，以成此編，蓋二人氣類相近也。
明高濂撰。濂字深甫，號瑞南，仁和人。其詩先有《初集》，今未之見。此其二集也。前有萬曆辛巳《自序》，大旨主於得乎自然，以悅性情，故往往稱心而出，無複鍛煉之功，其時山人、墨客多此派也。
明呂時撰。時一名時臣，字仲父，鄞縣人。游衡王、沈王諸邸，亦當時所謂山人者也。時年六十，即治生壙於句章之夕陽裏，自撰《墓銘》，述所著有「詩文集」及「樂府」等稿。此集刻於萬曆辛巳，皆詩無文。陳子龍《明詩選》，稱其頗有高、岑遺調。蓋萬曆以後，公安、竟陵交煽偽體，麼弦側調，無複正聲，時詩在淫哇嘈囋之秋，尚為不墜風格。故子龍見近似者而喜也。
明李生寅撰。生寅字賓父，鄞縣人。是集為其邑人楊承鯤所選。詩皆短章，音節頗諧，而乏深警之思，亦頗窘於邊幅，蓋思清而才弱者也。前有萬曆壬午，鄞縣知縣楊芳《序》，稱其名可得而聞，人不可得而見，則其品在當時山人上，宜其詩之不俗矣。
明方承訓撰。承訓號鄈邖，徽州人。是集乃承訓所自編，前有萬曆癸未《自序》，稱家世役什一，不樂仕進，蓋賈人子。又稱間以玉獻，即被擯斥弗用。蓋終於不遇之士也。集首冠以《原初漫談》七條，大抵揚、何、李之餘波，而變本加厲。於唐以來詩文，如李、杜、韓、柳，無不排擊，然核其所作，乃了不異人。
明姚翼撰。翼字翔卿，歸安人，由歲貢生官廣濟縣知縣。是集皆所著雜文，編年排次。翼為茅坤婦弟，其文格亦略相近。第八卷內附以瞿九思評語。前有其門人沈位《序》，作於隆慶丁卯，而所錄文至萬曆乙亥，蓋自三卷以下，皆作《序》後所續刻也。
明朱師孔撰。師孔字時行，徽州人，家於武昌。萬曆中歲貢生。是集名以「性靈」，蓋欲抒寫襟抱，不落窠臼之意，然師孔為吳國倫弟子，究不能出七子之軌轍。
明莫是龍撰。是龍有《畫說》，已著錄。是龍書畫皆有名，而為詩不屑深思。《明詩綜》載有《莫廷韓遺稿》，不著卷數。此本前有「傳」一篇，於是龍平生事蹟不甚詳備，又無「序」、「跋」及目錄，其末卷亦有闕佚。然《明史•藝文志》雲：莫是龍《石秀齋集》十卷，與此本合。豈彝尊所見又別一本歟？
明段黼撰。黼字黃甫，別號「景山樵客」，曹州人。萬曆中諸生。是集為其友人王士龍所編。朱彝尊《明詩綜》稱：黼所著有《抱璞集》。未知為此稿之別名。抑或別有一編也。
明汪逸撰。逸字遺民，歙縣人。是集詩一卷，皆與馬時良、仲良兄弟倡和之作。首載《友聲敘》一篇，為內黃司乃疆作。稱友聲兩卷，余得而展玩之，獨抒如展綺縠，合奏如答笙簧。是其詩本編入《友聲集》中。此本乃錄出逸詩，別為一卷耳。末附汪以俊詩二首，以俊字用章，亦與馬氏兄弟為詩友者也。
明汪廷訥撰。廷訥字無如，休寧人。是集古今體詩一卷，詞一卷，南北曲一卷，隨錄一卷。蕭和中《序》稱，廷訥本有《環翠堂集》三十卷，與此本多重見。蓋坐隱乃其園名，故別自摘選為此集，而仍以「環翠堂」冠之。集中酬唱，皆陳繼儒、方於魯之流，又與李贄贈答，至稱其「著書皆了義，評古善誅心。」旨趣如此，其漸於當時氣習者深矣。
明金建中撰。建中字仲立，海陽人，萬曆中國子監生。笑拙墅者，其別業名也。是編前列諸人序記、傳贊，次為建中所作詩，多詠園中景物，後附其子麟祥《跋》並《志感詩》。
明朱多熲撰。多熲字以昭，號鬥齋，南昌人，寧藩裔也。在萬曆間，與李維楨、曹學佺等倡和，其詩修飾風調，流易有餘，而短於精詣。
明吳文奎撰。文奎字茂文，歙縣人。是集凡詩六卷，雜文四卷。文奎受業於興國吳國倫，故所作全效國倫之體，李維楨《序》，亦稱其淵源如是雲。△《江皋吟》•一卷（浙江孫仰曾家藏本）
明劉師朱撰。師朱字仲文，號嵩潭，大名人，萬曆中由貢生官至廬州府同知。是集原序稱作於廬州，故名曰：《江皋吟》。然集中有都門所作，有出塞所作，有超然台所作，則亦不盡廬州詩，特刻於廬州耳。詩多淺語，原序亦稱其由兗州閑曹改廬江劇任，有顧盼自喜之意雲。
明潘緯撰。緯字仲文，一字象安，歙縣人，家於白嶽之下。萬曆中，以貲官武英殿中書舍人，歸田以後，有《養屙》、《遊淮》、《園居》諸集，此其匯刻之本也。五言古體多摹文選，七言古體，學初唐，近體亦頗有大曆諸人風調，然音節暢而性情少，所謂得皮而未得髓者也。中間潁陽許國、嶺南區大相二人評語，如批點時文之法，亦非古人體例。
明陳昂撰。昂字爾瞻，一字雲仲，莆田人，自號「白雲先生」。是集前有鍾惺所作傳，稱集本十六卷，又《排律》一卷。昂沒後，散佚無存。萬曆戊午，其同裏宋玨重加裒集，僅得五言律詩七百首，七言律詩十二首。其詩頗學少陵、右丞，得其形似。
明黃奐撰。奐有《元龍小品》，已著錄。其詩意主獨造，而失之生硬，集中諸體皆備，獨無七言律詩，蓋流俗唱和，多以七言律詩，故奐薄而弗為。然詩之雅俗在格韻，不在體裁，苟詞旨凡近，即四言亦屬庸音；苟興象深微，即七字亦成高調。必禁此一體不作，是又山林畸士，矯枉過直之失也。
明張汝元撰。汝元字太初，江寧人。萬曆中諸生，以詩受知於學使陳文燭。文燭為序而刊之，其七言短歌，間有作意，而陶冶未精，他體則更減色，文燭《序》中多引二謝以下詩人擬之，蓋獎成後進之意，不必甚確也。
明黃克晦撰。克晦字孔昭，號吾野，惠安人。少工繪事，《禦定佩文齋書畫譜》列之畫家傳中。其詩有《金陵遊稿》、《匡廬集》、《北遊草》、《金台詩》、《宛城集》、《五羊草》、《西山唱和編》、《觀風錄》等，凡四十卷。其《金陵稿》則張仲立刊之，《西山唱和編》則李於美刊之，《金台詩》則林登卿刊之。歿後二年，同裏黃克纘複刻其遺詩六卷於聊城，歲久皆散佚。此本乃康熙壬午其五世孫象潛摭家藏遺帙，裒而重鋟，其編次頗多未善，如《小金山詩》本五言律詩二首，而聯為一篇，列之五言古體中，殊為失檢。然克晦詩別無傳本，亦賴此刻以傳。其詩亦出曆下、太倉之門戶，而漸染稍輕。朱彝尊《靜志居詩話》謂青溪社集諸人，允當推克晦為祭酒，蓋以此也。
明胡鎮撰。鎮字子重，歙縣人。萬曆中賈人，其詩以宮、商、角、徵、羽，分五集，每卷又以《天時》、《園圃》等門分類，各有圈點評識，皆坊刻俗本之體例，即詩可知矣。
明程可中撰。可中字仲權，休寧人。是集每體為一卷，每卷不過數頁；其六言律、七言排律，及賦、頌諸體，至以一首為一卷，編次殊為繁碎。其詩亦七子末派也。
明豐越人撰。越人字正元，鄞縣人，坊之孫也。嘗自號「天放野人」故《千頃堂書目》作《天放野人集》，所載卷數與此本相合，蓋即一書而異名也。後有其子建《跋》，稱其遭逢骨肉之難，故往往有淒咽之音雲。
明單思恭撰。思恭字惠仍，揚州人。是編凡詩十卷，文十卷，氣格纖瑣，皆無足取，前有思恭《自序》，大旨以竟陵為宗。
明梅鼎祚撰。鼎祚有《才鬼記》，已著錄。是集乃其詩，凡分《庚辛草》四卷，《與元草》八卷，《予寧草》八卷。鼎祚輯《八代詩乘》，又輯《古樂苑》，於詩家正變源流，不為不審，而所作止此，則囿於風氣，委曲諧俗之過也。
明趙宧光撰。宧光有《說文長箋》，已著錄。此集皆其尺牘。有明中葉以後，山人墨客，標榜成風，稍能書畫詩文者，下則廁食客之班，上則飾隱君之號。借士大夫以為利，士大夫亦藉以為名。觀於是集，可以見當時風氣矣。此本標目參差，前兩卷題曰《寒山藏》，而以《牒草》為子目；一卷題曰《附錄》，皆他人之作，又一卷題曰《牒草》卷之八，則當不止此四卷。蓋隨時刊刻，以為贈遺之具，故不得而畫一也。
明翁正春撰。正春初名允瑃，字克生，金華人。明季縱遊江湖間，其詩頗多哀厲之音。是集詩凡一百十三首，其子煊、煐錄之，附編宋翁卷《西岩集》後，疑為卷之後裔也。
明謝兆申撰。兆申字伯元，號耳伯，邵武人。萬曆中貢生，兆申好深沉谿刻之思，又多雜以奇字，其文蹇棘幽晦，至使人蜇口慘腹而不可句。其鄉人曹能始《序》，謂為遠溯揚子太元之脈以為文；黃居中《序》，謂其平生喜交異人，購異書，摭異聞異見，蓋好奇而過者也。詩稍可成誦，皆四言、五言古體，因不屑唐以後語，故不為律詩。昔歐陽修柄文，斥劉幾為險怪，兆申險怪，殆甚於幾，當時省闈、京兆，試輒報罷，宜矣。其詩題曰《全集》，文則題曰《初集》，當尚有二集，今未之見也。
明釋洪恩撰。洪恩字三懷，上元人。居長幹寺，嘗說法雪浪山中，故以名集。上卷為詩，下卷為偈語、雜著。朱彝尊《明詩綜》載其詩二首，然未離世法之僧，不能語帶煙霞也。
明釋如愚撰。如愚字蘊璞，江夏人。祝發後行腳四方，尋居金陵碧峰寺，從詩僧洪恩學。周汝登、曹學佺、袁宗道兄弟，皆與之遊。是集凡四種，初曰《空華集》，詩二卷；次曰《飲河集》，詩二卷；次曰《止啼集》，文一卷；次曰《石頭庵集》，詩三卷、文二卷。《明詩綜》但稱有《飲河》、《石頭》二集，蓋未睹其全也。據《自序》，最後有《寶善堂集》，今亦未見。《序》言：文無定質，詩不必有唐，文不必六經、秦、漢，自許甚高，然材地粗疏，徒好為大言耳。
明釋斯學撰。斯學字悅支，號瘦山，海鹽慈會寺僧。是集為萬曆丁酉，斯學歿後，屠隆裒其遺稿，與姚士粦同編。斯學天分絕高，故吐詞多自然秀拔，五言古體多用排偶，欲摹三謝而力所不逮，遂落中唐，《燕山述懷》其最也；七言古體如《贈錢參軍詩》，落落有氣；《敬亭山歌》，即散漫頹唐。樂府如《任俠行》一篇，幾成笑具，更非所長。五言律詩，篇什頗多，中間如「空林人打栗，深樹鳥驚蟬，客來黃葉雨，鬼嘯白楊風，山光詩句得，湖色酒杯開」之類，則多近四靈。如「薄衾寒入夢，深雨遠沉鐘。一別春山淥，幾經秋葉黃。海門生片月，江寺入殘陽。一片孤峰影，青浮水面來。風雨山中榻，兵戈海外村。簷花飛片雨，庭草帶微霜。碧雲深夕院，黃葉隱寒燈。入門寒月出，掃石暝雲開。掃榻分寒雨，然燈破暝煙」之類，則頗近九僧。其七言律詩及絕句，皆不能及，蓋所長在此體，然首首格意略同，又多沾染公安、竟陵習氣，故時有可采之句，而終不能自成一家也。
明王寰洽撰。寰洽字仁子，亳州人。年十五，餼於庠，九試不第。天啟元年，以恩貢赴吏部試，擬授知縣，未補官而卒。此集詩二卷，文三卷，率多應酬之作，詩以纖麗為工，文亦平弱。
明胡敬辰撰。敬辰字直卿，餘姚人。天啟壬戌進士，官至江西驛傳道，終光祿寺錄事。是集以所著詩賦、雜文及官縣令時讞牘，共為一編。其文故為澀體，幾不可句讀，詩格亦公安之末派。
明李嵩撰。嵩有《按晉疏草》，已著錄。是集乃其巡按湖廣時所刻，故以「郢中白雪」為名。凡古律體詩一百餘首，有萊陽董嗣樸等四人評點，皆如時文之式。
明黃文煥撰。文煥有《詩經考》，已著錄。是集詩文共為一卷，乃其與黃道周同下詔獄時所作，故以「赭留」為名。詞多感慨，而不能甚工，舊附刻《陶詩析義》後，以所注陶詩，亦多藉以寄意，與此集若相發明也。然追步淵明，談何容易，合為一帙，未免擬不於倫，故析之別著於錄焉。
明譚元春撰。元春字友夏，天門人，天啟丁卯舉人。《明史•文苑傳》，附見《袁宏道傳》中。隆、萬以後，公安三袁始攻擊王、李詩派，以清巧為工，風氣一變。天門鍾惺更標舉光新、幽冷之詞，與元春相倡和，評點詩歸，流布天下，相率而趨纖仄，有明一代之詩，遂至是而極弊。論者比之詩妖，非過刻也。元春之才較惺為劣，而詭僻如出一手，日久論定，徒為嗤點之資，觀其遺集，亦足為好行小慧之戒矣。
明譚元春撰。是編乃明季蘇州張澤合元春詩文而刻之，一卷至五卷為《嶽歸堂新詩》，六卷至十四卷為《鵠灣文草》，十五卷至二十三卷為《嶽歸堂已刻詩選》。每篇各有批評，皆刻意摹仿元春語。
明譚元春撰。此集乃其選本，題曰卶庵訂定，不知何許人。前有《自序》，並載諸稿自題之文，如《西陵草》、《秋尋草》、《客心草》之類，凡十餘種，蓋其詩之別刻者尚多雲。
明汪膺撰。膺字元禦，號玉淙，長洲人。天啟丁卯舉人，童年即喜為詩，年四十餘而卒。所存遺稿無多，康熙中其子琬始為編次，刻於所作《鈍翁類稿》之首，名之曰《汪氏家傳集》雲。
明羅萬藻撰。萬藻有《十三經類語》，已著錄。萬藻與同邑章世純、陳際泰、東鄉艾南英，並以制義名一時，號江西四家。《明史》以是收之《文苑傳》中。此集制義之《序》居三分之一，蓋其平生精力所萃也。四家之中，南英最好立門戶，近與南城張自烈互詬，遠與華亭陳子龍相爭；又最袒護嚴嵩，務與公論相反。以是終南英之身，無日不叫囂跳踉，呶呶然與天下辯，雖世純、際泰，後亦隙末。惟萬藻日與南英遊，而泊然一無所與，蓋其天性靜穆，不以聲氣為名高，故其文氣焰不及南英，而恬雅則勝之雲。
明唐汝詢撰。汝詢字仲言，華亭人。五歲而瞽，父兄抱膝上，授以三百篇及唐詩，無不成誦；旁通經史，嘗撰《唐詩解》、《唐詩十集》等書，援據賅博，當時目為異人。惟其兄汝諤，篤嗜王、李之學，故汝詢所作，亦演七子流派，開卷即擬古十九首，次以擬古百篇，感懷四十六首，皆沿襲窠臼，貌似而神非，後集附雜文數十篇，其三五七言、四六八言、一字至十字諸雜體，尤傷纖巧也。
明淩濛初撰。濛初有《聖門傳詩嫡塚》，已著錄。是集以皆入國門以後所作，故謂之《國門》。再入再刻，故有《乙集》也。二集並於詩末附雜文數篇，蓋屢躓場屋之時，故頗多抑鬱無聊之作雲。
明項穆撰。穆有《書法雅言》，已著錄。穆生於博古賞鑒之家，藉文雅交遊之盛，耳濡目染，都無俗事。故其詩皆楚楚有清致。所謂謝家子弟，雖複不端正者，亦自有一種風氣也，惟偶然寄意，不似書法之精耳。
明汪汝謙撰。汝謙字然明，歙縣人。《江南通志》稱其移居武林，招集勝流，為湖山詩酒之會，故是集大抵徵歌選妓之作。然其前集陳繼儒《序》之，後集又繼儒所選定。濡染薰蒸，久而與化。朱彝尊《明詩綜》不錄一字，蓋有由矣。
明殷仲春撰。仲春字方叔，秀水人。嘗慕王績為人，自號東皋子。隱居教授，又精於醫，得錢輒入市買斷爛書讀之。集首載賦騷，次古今體詩，次引辭贊疏，僅二十餘葉。末有順治丁酉其孫觀國《跋》，稱原集詩千餘首，此本僅存什一，今核所作，不出明季山人之派，故其《墓誌》，亦陳繼儒作也。
明秦燢撰。燢字日上，一字廣齋，無錫人，萬曆中諸生，上生其號也。是集乃崇禎初，其子堈、坊所刊，前四卷為詩，後四卷為文，前有小傳，稱其長齋繡佛，趺坐焚修，蓋耽於禪悅之士。故所作韻語，多近偈頌，文集自壽序、祭文外，亦募緣疏引為多。
明黃應徵撰。應徵字君求，江都人。天啟中諸生，偃蹇不第以卒。其子裒其遺詩，為此集。前有冒愈昌《序》，稱取數未多，為體差備，浸假中年亡恙，而晚不苦於無年，所篹結何以加焉，蓋頗有微詞矣。
明陳悰撰。悰字次杜，常熟人。是集前有悰《自序》。其詩仿王建「宮詞」，雜詠天啟軼事，凡一百首，自注亦極詳悉，頗足以廣異聞。朱彝尊嘗錄入《明詩綜》。其《靜志居詩話》述徐昂發之言，以為本秦徵蘭撰，悰攘而有之。徵蘭字楚芳，亦常熟人也。
明孫奎撰。奎字啟文，南城人。生平以講學為事，故詩文多雜理語，蓋非所長。至溺信堪輿之說，反覆辨明，不一而足。其《風水評》一篇，援引營洛卜兆事，及駁朱彥修語，尤為未允矣。
明陳泰交撰。泰交有《尚書注考》，已著錄。是集中有《自述》一篇，言初字穉孚，更字同倩，號鰈海，少時名元侃，字三緘，其後三緘稱獨著，遂以為號。是集為其子鋐所刻，凡詩一篇，雜文九卷。泰交嘗與修《秀水志》，志文多載集中。詩文俱無以異人。至《優童志》一篇，尤過於放誕風流矣。
明柴惟道撰。惟道字允中，號白岩山人，嚴州人。是集前有原序，而此本闕其末頁，遂不知誰作。《序》自稱山人，以才不遇，而所抱有以自樂，遊公卿間，泊然無所求，乃稱其高，然其詩則未成家也。
明顏廷榘撰。廷榘字範卿，永春人。官岷府右長史，其詩文揮灑千言，頗多率易，其稿亦多散佚，蓋不甚經意於是也。國初，其孫堯揆、曾孫鐮始搜輯遺篇，編為此集。
明葛徵奇撰。徵奇字無奇，號介龕，海寧人。崇禎戊辰進士，官至光祿寺少卿，告歸遨遊湖山間，故其詩頗有閑適之致。集中多及其家姬是庵。是庵者，徵奇妾李因之字，善畫花草禽鳥，亦頗能吟詠，徵奇嘗與酬和，其頗傷纖弱，或以此歟？
明王與允撰。與允字百斯，山東新城人。崇禎戊辰進士，官至湖廣道監察禦史，以劾總兵鄧玘，降補光祿寺署正，明亡，與妻于氏、子士和，同自經。是集乃其巡視陝西茶馬時所作，故名《隴首》。其侄士禎編次之，僅詩四十二首，又《劾鄧玘淫掠疏》一篇，自撰《墓誌》一篇，而以「傳」及「墓表」、「逸事狀」附焉。
明黃端伯撰。端伯有《易疏》，已著錄。端伯生平好佛，嘗鐫私印曰「海岸道人」，取《楞嚴經》引諸沈冥出於苦海之語，及晚年，磨去印文，改鐫「忠孝廉節」四字，終以殉國流芳，可謂不負其志。是集古近體詩二卷，雜文十卷，為僧作者居其大半，其措詞如偈、如疏、如禪家語錄，非欲以詞章名世者，甚至「五經」、「四書」頌，亦以禪語闌入，如《春秋頌》雲：「通身手、通身膽，句中有眼定乾坤，識者須從聲外鑿」云云。蓋其性癖如是，其人足重，其學則不可訓也。別附《外篇》一卷，李紱《序》謂：其當明季古文大壞之時，獨安雅無迂怪之習，惟時時雜佛氏語，因別擇編為《外編》，以明其先迷後悟之旨，無使世俗之人以佛溷先生，亦不令學佛者，借先生以張佛云云。亦委曲回護之言耳。
明塗伯昌撰。伯昌字子期，南昌人，崇禎庚午舉人。是集名《一杯水》者，《自序》雲：取澹然無味之義也。集中多雜釋、老之說，其《書唐武宗毀佛複僧後》一篇，以三才三教並稱，其《格物述》及古本《大學》通序數篇，頗以朱子為非，蓋江右之學，多從陸氏，自宋、元已然也，詩多染竟陵末派，惟五言律詩間有可觀。
明薑埰撰。埰字如農，萊陽人。崇禎辛未進士，授儀真縣知縣，擢授禮科給事中，以建言，廷杖，謫戍宣州衛。國亡後，流寓蘇州，鐫私印曰「宣州老兵」，臨歿遺命葬宣城，以明帝未有赦命，不敢歸也，事蹟具《明史》本傳。埰少以氣節著，自得罪流竄後，始學為詩。朱彝尊《靜志居詩話》，稱其風格一本杜陵，今觀所作，大抵才本清剛，氣尤激壯，故詩文皆直抒胸臆，自能落落不凡，然縱筆所如，不暇鍛煉，故粗獷之語，亦時時錯雜其間，蓋性情用事居多也。集本埰所自定，分《敬亭》、《餺飥》二集，其子安節等刊行，乃併合為一，統名《敬亭集》。後有補遺一卷，又埰歿後，安節掇拾而成，其《揚州諸子燕集次韻》一首，已見第四卷，乃更收入，殆偶然失檢歟？
明高名衡撰。名衡字平仲，號鷺磯，沂州人。崇禎辛未進士，官至監察禦史，以城守功，晉兵部左侍郎。崇禎壬午，大兵破沂州，名衡死之，事蹟具《明史》本傳，乾隆四十一年，賜諡忠節。是編乃名衡巡按河南時，值李自成攻開封，在圍城中所作。自成凡三攻開封，此其初攻解去之時也，前有《自序》，末有其元孫淑曾「跋」，稱其生平著述甚夥，屢經兵燹，拾之灰燼之餘者，類多殘闕，惟此詩粗備首尾，因抄藏之云云。考《漢書•藝文志•詩賦類》，雖一二篇亦著錄，而世傳張巡守睢陽作亦僅二篇，是編雖止七言律詩八首，不成卷帙，而忠義之氣，凜然簡外。今聖朝大公至正，扶植綱常，凡勝國死節之臣，鹹邀褒祀，名衡亦在其中，則此零章斷簡，實千古名教之所寄，謹特存其目，以昭表章之義焉。
明章正宸撰。正宸字羽侯，號格庵，晚號「偁東餓夫」，會稽人。崇禎辛未進士，官至吏科給事中，事蹟具《明史》本傳。正宸為劉宗周弟子，生平以氣節自負，是書所載凡奏疏七十九篇，論著十八首，記傳九首，詩賦四十一首，又補遺一首，則偁東餓夫自傳也。正宸於明亡之後，不知所終，遺稿亦多散佚。此本蓋其族孫詗掇拾殘闕，補綴成帙雲。
明閃仲侗撰。仲侗字士覺，永昌人。其仕履未詳，考明天啟乙丑進士有閃仲儼，官至少詹事，亦永昌人，當即其兄弟。仲侗自稱崇禎辛未下第，則亦舉於鄉矣，然《雲南通志•鄉舉》中不載其名，所未詳也。是集一卷為雜文，一卷為詩，一卷為制義，皆明末儇佻之派，曰《鶴和篇》者，仲侗時侍其父游吳、越間，故取中孚九二爻詞，以名所作也。
明紀坤撰。坤字厚齋，獻縣人，崇禎中諸生。是集後有其孫容舒「跋」，稱坤少有經世志，久而不遇，乃息意逃禪，晚榜所居曰「花王閣」，蓋自傷文章無用，如牡丹之華而不實也。崇禎己卯，嘗自編其詩為六卷，歿後盡毀於兵燹，此本為其子鈺所重編，蓋於敗簏中，得藉物殘紙，錄其可辨識者，僅得一百餘首，非原帙矣。其詩大致學蘇軾，而戛戛自造，不循蹊徑，惟遭逢亂世，坎壈以終，多感時傷俗之言，故刻露之語為多，含蓄之致較少焉。
明文德翼撰。德翼有《宋史存》，已著錄。德翼人品清逸，而學問未能精邃，所作《傭吹錄》之類，大抵以餖飣為工，故詩文亦未能超詣。
明朱芾煌撰。芾煌字子衷，又字玉瑠，自號「濡須江漁」，無為州人。崇禎甲戌進士，官至兵部武選司郎中。是集大都蒿目時艱，語多感慨，七言律詩中如《秋懷》、《春愁》諸篇，紀明末朝政紛紜亂亡之象，亦可見其大概。末有其孫端跋，稱芾煌嘗自題四語於詩稿卷首雲：「詩須有為而作，文至無心乃傳」。又雲：「從前各夢事，見我篋中詩」。其生平作詩之旨，具見於是矣。
明王永積撰。永積字穉實，無錫人。崇禎甲戌進士，官至兵部職方司員外郎。是編文十四卷，詩六卷，末附詩餘四闋，前後無「序」、「跋」。永積在兵部時，嘗以推舉遲延事，獲譴。今以集中自記觀之，蓋太監王之心，欲用其弟之仁為浙江總兵官，永積持不肯從，而之心以是中之者也。
明歐陽鉉撰。鉉字子玉，江西龍泉人。崇禎丁丑進士，官休甯縣知縣，其詩意境頗淺，《自序》謂：「甯淡毋綴，甯潔毋蕪，安在今人不如古人」。蓋醞釀未深而欲驟語平淡，故所就止此。題曰《野獲園》者，謂性耽野趣，其詩半於野得之也。
明餘祚徵撰。祚徵字元之，永豐人，文齋其號也。崇禎癸未會試副榜，授鳳陽府推官。時唐王聿鍵錮高牆，祚徵待之有禮，及聿鍵自立，而祚徵已卒，因贈應天府丞，諡曰忠貞。次子玠，後為僧，名洪瀚，蒐集其遺文刻之，凡雜文三卷，詩六卷，書啟二卷，皆不見所長，惟《請誅劉良佐疏》，載其跋扈之跡極詳，為史所不盡載雲。
明程士鯤撰。士鯤字天修，號「雲山樵叟」，永豐人。崇禎癸未副榜，官至樂平府推官。是集雜文二百餘篇，所紀物產珍異之類，體或同於稗官，其編次體例，亦頗無緒。
明董養河撰。養河字叔會，閩縣人。崇禎中，黃道周以鉤黨下獄，所波累並逮者，有黃文煥等七人，養河其一也。集中《在獄對簿》諸詩，頗有氣格，而粗豪則所不免，又多狹斜贈答之作，蓋明季士大夫多以風流相尚，養河亦沿其習耳。養河名載《福建通志》，此本卷首題名董卷阿，殆傳寫之誤。至羅溪乃閩中地名，而《通志》乃作羅漢，則《志》誤也。中多闕落不可讀，亦未分卷，蓋殘稿僅存，未及校正編次，故錯亂如是矣。
明李永昌撰。永昌字周生，自署曰黃海，蓋徽州人。林古度為之《序》，則當明末也。其書皆自題所畫之作，分為四冊，俱五言絕句，而不著題，氣韻亦未能瀟灑。
明馬宏道撰。宏道字人伯，號退山，蘇州人。是編詩止一十五首，刻於群芳清玩中，毛晉識其後雲：五嶽山人制治菊月令，故吳下藝菊家頗得三昧，吾友人伯發為詩歌，高平、京兆二譜，收拾錦囊尺幅中。今觀其詩，乃明季山人，刻為投贄結社之具者耳。
明吳夢暘撰。夢暘字允兆，歸安布衣，射堂其所居室也。是集乃其曾孫自岩所編。末附朱大複等輓詩。大複自註：稱夢暘年老氣衰，頗有文通之盡，歿後友人檢其遺稿，大半散失云云。則知夢暘之詩，盡在此編，雖曰「詩鈔」，實即其全集矣。胡應麟《甲乙賸言》極稱其《春草詩》十首。閔景賢集明布衣詩，稱夢暘為明季布衣之冠，未免阿其所好。朱彝尊《靜志居詩話》，謂與程嘉燧，政則魯、衛，風同曹、檜，真二家之定論矣。
明施璜撰。璜字虹玉，休寧人。是編乃所著雜文，皆講學之語，排斥陸、王，不遺餘力，末附《西銘問答》，別為一卷。蓋自馬端臨《文獻通考•西銘注》，已別著錄，故璜亦不編入文集中，見鄭重之意雲。
明楊思本撰。思本有《筆史》，已著錄。是集首為《釋道十箋》一卷，中佚二篇，已非完本。其中如《形神篇》雲：「君子靜對於無，動觀諸有，不勞形以壞神之舍，不傷神以竭形之君」諸語，宗旨頗雜於二氏。次為《經國十書》一卷，其《榮氣》、《集虛》、《尊神》諸篇，亦同清淨之旨。又《續經國十書》一卷，其《化盜篇》言：「盜與民互相消長，有一定之民，而無一定之盜。」《鈞俗篇》言：「奢侈之費甚於天菑」，皆切明季時事以立言。次為《古疑義》一卷，大抵臆斷之語，至謂《西廂》一曲，實具一大公案，世誤認為淫詞，但觀西廂二字，則知王實甫從聲色場中、轉大法輪云云。尤不可為訓。次為《太平三策》，次為文五卷，賦一卷，詩詞二卷，皆以藻繢為宗，世俗所謂才子之文也。
明沈謙撰。謙字去矜，仁和人。崇禎末，杭州有「西陵十子」之稱，謙其一也。所著文集數十卷，晚年手自刪汰，僅存詩文八卷，雜說一卷，名曰《集鈔》。末附填詞《南北曲》為別集一卷，大半皆香奩之作。其《雜記》末一條雲：「彭金粟在廣陵，見餘小詞，及董文友《蓉渡集》，謂鄒程村曰：泥犁中皆若人，故無俗物。（案此蓋指宋僧法秀戒黃庭堅，小詞誨淫，當入泥犁獄事。）夫韓偓、秦觀、黃庭堅及楊慎輩，皆有鄭聲，既不足害諸公之品，悠悠冥報，有則共之」云云。其放誕可見矣。
明陳邦儀撰。邦儀字開甫，高安人。崇禎中諸生。是編分為二集，《前集》刻於崇禎庚午，《續集》則崇禎壬午至甲申作也。邦儀生當亂世，奔竄於兵火之間，故所作語多悲楚，然如《聞亂飲酒詩》所雲：「今日也飲酒，明日也飲酒，飲得醉時天地寬」云云，殊傷觕率也。
明周道仁撰。道仁字以修，烏程人。所作擬漢、魏樂府凡一百三章，原附於所刊孫一元《太白山人稿》後。《自序》謂，道不師孔、顏，學不則經史，性不本忠孝，法不憲天王，豈伊無才，致譏寡識。其論甚正，其詩則仍摹擬形似而已。蓋樂府音節，唐人已不能考矣。
明王業撰。業字蔚上，號冠九，其裏貫未詳。明末嘗為諸生，尋棄去。吳楚材《序》稱其所著有《五經釋義》、《性理約言》及《文集》八卷。是書僅雜文數十首，不分卷數，其史論諸篇，大抵為明季秕政而發，而文多冗贅。
明陶琬撰。琬字稚圭，號別峰，崑山人，崇禎末諸生，明亡，殉節死。是集為其邑人柴源岷所編，其學以佛為宗，詩文多類禪偈，不出李贄、屠隆舊習，而捐生殉國，節概凜然，其殆黃端伯之流歟。
明顧德基撰。德基字用晦，常熟人。是集以月令「七十二候」各為七言律詩一首，詞旨凡鄙，殆不足觀，以古人從無此題，姑存以備一體耳。
明馮元鼎妻陳氏撰。陳氏，天臺人。年二十餘，夫亡，守節。其詩多幽怨之音。國朝康熙初，其孫刑部侍郎甦為刊行之。
明祝淵撰。淵字開美，海寧人，崇禎癸酉舉人。初，崇禎壬午，劉宗周以劾周延儒下獄，淵與宗周不相識，上書救之。逮治拷掠幾殆，卒抗詞不撓。既而延儒敗，流寇逼京師，始有詔赦出，而城已陷。會吳麟徵殉節死，淵與相善，乃乘間護其喪以歸。時馬士英亂政，又擬具疏劾之，未及上而南都破，乃函葬其母，自經而死，事蹟附見《明史•劉宗周傳》。柴紹炳《省軒集》載其始末甚詳，乾隆乙未，賜諡忠節。是集為其友陳確，吳蕃昌所編。卷一為《問學錄》，卷二為《傳習錄》，皆與宗周講學之語。蓋淵初上書時，尚未被罪，故得與宗周同舟南歸，因而受業。後周延儒欲羅織吳麟徵，乃票嚴旨，遣緹騎追攝赴京。此皆其上書以後，未逮以前所記也。三卷為奏疏書劄，其《劾馬士英疏》，僅殘稿半篇，以福王時已就擒，而輟筆未竟也。四卷為詩及所記吳麟徵殉節事實及祭文，而終以《自警條規》十六條。附錄一卷，則劉宗周疏及所作別淵序、贈淵詩，而以談遷等所作「小傳」綴其後焉。
明陳文濤撰。文濤字濤生，廣濟人。是集凡論六卷，《經解》二卷，《史議》二卷，《子略》一卷，《書序》、《傳記》、《志林》各一卷，詩二卷。前有《自序》及《徵古堂書目》，序列生平著述凡七十五卷，謂諸書編輯成帙，貲貧務謬，不能悉以問世，僅梓其略云云。即四卷至十一卷是也。
明董應揚撰。應揚字於廷，武進人，官翰林院待詔。《黌中草》乃其司鐸銅陵時所作，《蜀中草》乃其蜀闈分校時所作。《自序》謂，五載署銅，一朝聘蜀是也。其詩寄託頗淺，往往牽率成篇。
明周益祥撰。益祥字履吉，侯官人，崇禎末貢生。所著有《潛潁》、《鹿草》、《摭星》、《錦囊》等集，此乃合編之本，中間《木鉞》一卷，雜記時事，意取警世而頗失之俚；詩則有意奇放，縱筆揮灑，不復裁以古法也。
明釋大善撰。大善號虛聞道人，其始末未詳。以其詩考之，蓋崇禎初人也。西溪在武林西北欽賢鄉，宋高宗欲都其地。後卜遷鳳凰山。在南渡時，梵剎甚盛，宋人舊有《西溪百詠》，此複追詠古跡，每題七律一首，凡百首，《拾遺》五首，又附《福勝庵》八詠，《曲水庵》八詠，《梅花十絕》於末。
題曰石屋禪師撰，不著其名。《明史•藝文志》、《浙江通志》，亦不載其目。詩中有「吾家住在霅溪西」之語，蓋明代湖州僧也。是集前為山居各體詩，後附偈頌九十首，首署參學門人至柔編，新安吳明春校正。其詩不脫釋家語錄之氣，不足以接跡吟壇。
