
卷一百四十七 子部五十七
《四庫全書總目提要》紀昀等
○道家類存目
其書述黃帝得《陰符經》，問於廣成子及天真皇人。皆稱黃帝問而二人答，詞旨鄙淺，前有黃帝禦制序一首，文尤謬陋。蓋粗知字義道士所為也。然金明昌中範懌作《陰符經注》序已引之，則其偽亦久矣。
舊本題金陵道人唐淳撰。前有至大己丑孟綽然序，稱不知淳為何代人。其說皆主於內丹。中稱天性人也，人心機也，立天之道以定人也十六字，為杜光庭所加。則五代後人矣。
宋袁淑真撰。是書前有淑真銜，稱朝散郎行潭州長沙縣主簿。其裏貫則未詳也。其本亦分三篇，引驪山老姥百言演道、百言演法、百言演術之說，惟末附一段只五十八字，又與諸本不同。
宋俞琬撰。琬有《周易集說》，已著錄。琰本文士，故是編所注較他傢俱有條理，其辟詹谷以容成之術釋強兵戰勝之義，尤為正論。其本亦合為一篇，而人以愚虞一百十四字則兩存經文、注文之說。
金劉處玄撰。處玄即王重陽七弟子之一也。其說參以佛經。前有明昌辛亥寧海州學正範懌序。
舊本題姑射山太玄子侯善淵注，不知何許人。其本合三篇為一，而末有人以愚虞以下一百十四字。注較他本頗有文義，而傷於簡略。
明焦竑撰。竑有《易筌》，已著錄。考《戰國策》稱蘇秦得太公《陰符》之謀，其書《漢志》、《隋志》皆不著錄，蓋已不傳。今世所行之本，出唐李筌。宋黃庭堅以為即筌所託。注其書者自筌而後凡數十家，或以為道家言，或以為兵家言，或以為神仙家言，竑此注雖引張永叔真土擒真鉛，真鉛制真汞之說，似乎神仙家言，而核其宗旨，實以佛理解之，與劉處玄注相近。蓋竑與李贄友善，故氣類薰染，喜談禪悅，其作此注，仍然三教歸一之旨也。
明方時化撰。時化有《易引》，已著錄。是編大旨以《陰符》與易理相合。前有自序，謂已有《易》引百篇，不可不質劑於《陰符》。末又附陰符質劑問，設為問答以暢其說，大都不離乎禪學。
國朝李光地撰。光地有《周易觀彖》，已著錄。《陰符經》文意刻酷，五賊三盜之名，尤為奇險。光地注義純粹，頗能補苴其罅漏。其注禽之制在氣，謂以心制目，以目制心，如禽鳥之以氣相制，雖雄鷙者不敢動。似較李筌注為順。然此書本筌所偽撰，自作之而自注之，自必不失其本意，可不必與立異同。況此注禽之制在炁句次在心生於物，死於物，機在目之下，故此注會通四語以立義。《漢魏叢書》本次此句於天之至私，用之至公二句下，則義有難通矣。傳寫互異，莫可究詰。楚失齊得，輾轉安窮。既非儒書要義，亦聽其各存一說於天地間耳。
舊本題許劍道人手刊。卷首有自題絕句一首雲：道人自昔不談玄，何事幡然繪此篇。料得浮雲無掛礙，欲從牛背學長年。稱壬子閏五題於申州傳舍。末有二小印，一曰史垂名，一曰青史。蓋其名字。次為所畫老子像，亦有二小印，一曰許劍道人，一曰別號題橋生。又書首二小印，一曰垂名原名南，一曰兩江一字青史。不知何許人也。考《石墨鐫華》有元至元間盩厔樓觀說經台篆書古《老子》及《正書釋文》，與此無異。末刻夷門天樂道人李道謙跋，雲魯之大儒高翿文舉者，善古篆，嘗為會真宮提點張志偉壽符書《道德五千言》，筆法精妙，古今罕有。至元庚寅，承命祀香嶽瀆，駐於終南山重陽萬壽宮。遂摹諸經台，垂之永久。然則高翿所書，李道謙摹刻於石，而是冊又從石刻摹出耳。字體怪異，不合六書。趙崡謂其雜出頡籀款識古文大小二篆，沾沾自喜，尚不堪郭忠恕一嗤，非過論也。考翿自識有雲，《老子》舊有古本，曆歲滋久，不可複見。於《古文韻海》中檢討綴緝，越月乃成。據此，則翿所書篆體，徒本之《古文韻海》耳。其文視今本《老子》惟增減數虛字，亦不足以資考校也。
舊本題朱孟嘗撰。附刻朱翊釒氏《廣宴堂集》後。明宗室命名，每府以二十字為次，其下一字則偏旁取五行相生。此曰孟嘗，蓋其字型大小。惟未審即翊釒氏作，或其子孫所作耳。其書於每章之後寥寥各贅數言，殊未盡老氏之旨。
國朝胡與高撰。與高字岱瞻，黟縣人。雍正癸卯舉人。是書謂《老子》今本相沿，章句多舛。乃遍訪古本，考正其文，並注釋其義。而篇中分合增改之處，絕不注所據者何本，未免無徵。其謂《老子》與六經相發明，亦蘇轍之緒論。每章注釋之後又有附解，則其弟與宗所續，與高之注成於雍正甲寅，與宗之解成於乾隆戊辰。據與宗自跋，仍其兄之餘意雲。
國朝汪縉撰。縉字大紳，吳縣人。是書以《易》義解《老子》。前有自序曰：釋《老子》者多矣，別於諸子方外與《易》相出入者私記之。蓋其大意欲於諸注之外獨標新義。然晉人清談，實合《老》、《莊》與《易》為一。王弼以《老子》解《易》，人人類能言之。即三語掾之故實，亦非僻事也。
國朝黃元禦撰。元禦有《周易懸象》，已著錄。是書多以養生家言訓釋《老子》，於原文章次多所變更，字句亦多有竄亂。謂之改本《老子》可也。
不著撰人名氏。前有康熙後壬寅自序，署其號曰複堂，不知何許人也。其注用林希逸口義本稍為刪削，而間附以劉辰翁評。卷首凡例稱，《列子》刻本，書肆絕少。此特借抄，其中必多訛字云云。則亦寒鄉之士，罕睹舊籍者矣。其辨論大旨，謂《漢•藝文志》載《列子》八篇，典午之禍，典籍蕩然。六朝清談之士，依傍《藝文志》所雲而妄托之。然其所證據，特以文句臆斷之耳。考《柳宗元集》有《辨列子》一篇，摘其言魏牟、孔穿皆出《列子》後，然特謂其不免增竄，不以為偽也。高似孫《緯略》頗以《史記》無傳為疑，又疑其出於後人之薈萃，然未敢定為誰氏作也。是編漫無所據，竟毅然斷其出於六朝。極詆其文詞之惡，以朱筆勒其旁者，不一而足。文詞工拙，姑置無論。第考東晉光祿勳張湛所注，已疑其言鄭穆公以後事，與劉向所雲鄭穆公時人者不合，則書在東晉以前審矣。作者未見湛注，遂以為出自六朝耳。觀其批篇首將嫁於衛句雲，嫁字諸書所無，但此書率多訛字，嫁或家字之訛。不知《爾雅釋詁》曰：嫁，往也。郭璞注引方言曰：自家而出謂之嫁，猶女出為嫁。古訓炳然，乃橫生揣度，其空言臆斷可知矣。
明朱得之撰。得之有《宵練匣》，已著錄。此書以為《莊子》之書命辭跌宕，設喻險奇，人多謂其荒唐謬悠，不知異者辭也，不異者道也。故為作通義，並加旁註以詳釋之。先是，宋鹹淳間錢塘道士褚伯秀嘗作《義海纂微》，未行於世。王潼錄其遺稿以授得之，得之因附刻於每段之下，先列《通義》，次及《義海》。前有得之自序。案伯秀《義海纂微》，采掇詳博，今原本尚存，已著於錄。得之所解，議論陳因，殊無可采。至於評論文格，動至連篇累牘，尤冗蔓無謂矣。
明陶望齡撰。望齡字周望，號石簣，會稽人。萬曆癸丑進士，官至國子監祭酒。諡文簡。事蹟附見《明史•唐文獻傳》。是編僅寥寥數則，歸安茅兆河取與郭正域所評合刻之，均無所發明。
明陸西星撰。西星字長庚，號方壺外史，不知何許人。焦竑作《莊子翼》，引西星之說頗多，則其人在竑以前。書首有其從子律序，作於萬曆戊寅，則與竑相距亦不遠也。是書編次，一依郭象本，而以天道篇虛靜恬淡寂寞無為八字分標八卷，每篇逐節詮次。末為韻語，總論一篇之旨。其名副墨，即取大宗師篇副墨之子語也。大旨謂南華祖述道德，又即佛氏不二法門。蓋欲合老、釋為一家。其言博辨恣肆，詞勝於理。其謂天下篇為即《莊子》後序，曆敘古今道術，而以己承之，即《孟子》終篇之意，則頗為有見。故至今注《莊子》是篇者，承用其說雲。
明文德翼撰。德翼有《宋史存》，已著錄。此書就《莊子》諸篇隨筆記其所得，然未能拔奇於舊注之外。
明方以智撰。以智有《通雅》，已著錄。是編乃所作《莊子解》。藥地者，以智僧號也。以《莊子》之說為藥，而己解為藥之炮，故曰炮莊。大旨詮以佛理，借滉洋恣肆之談，以自攄其意。蓋有托而言，非《莊子》當如是解，亦非以智所見真謂《莊子》當如是解也。
題林屋洞藏書，不著撰人名氏，亦不著時代。卷一為南華旨要，皆言注《莊》之大旨。其第五節雲，洞庭今日首提虛用，其言何徵，亦惟得宗印於雲莊先師。卷二以《莊子》寓言一篇升冠於諸篇。前有小序雲，洞庭山縹緲峰林屋洞天夢蝶易師從蕙谿老農學《易》於天都峰，嘗會門弟子詳說南華反約旨要，弟子三林輩因記錄師語，著為成書。而《南華旨要》中又有《莊子》至今二千年語，以長曆推之，當為明末國初人也。卷三為逍遙遊。卷四為齊物論。卷五為養生主。卷六為人間世。卷七為德充符。卷八為大宗師。卷九為應帝王。卷十為天下。蓋以寓言為《莊子》前序，以天下為《莊子》後序，而內七篇之次第亦先後不同。其說以郭象注為今本，以向秀注為古本。然秀注《經典釋文》尚引之，而陳氏《書錄解題》已稱亡佚，宋以來諸家書目皆不著錄，不知何由見之。且古人一書無兩序，其有序者必附於末，最可考者，《呂氏春秋》之序在十二紀末，《史記》自序、《漢書序傳》、揚雄《太玄》、《法言》、王符《潛夫論》、袁康《越絕書》，下至劉勰之《文心雕龍》諸序，亦皆在書末。此以前序、後序指為古本，是用後世之例推測三代，其為依託無疑。又《唐書•藝文志》稱唐天寶元載尊《莊子》為《南華真經》，而此乃雲加之南華之名，吾茲未之聞焉。意者郭子歟，向子歟，其在後之人歟？吾無聞焉耳矣。烏在其見古本也。
國朝張坦撰。坦字方平，號一菴，泰安人。是書成於康熙戊午。自序謂廣求古注數十餘家，采其簡當，刪其繁蕪，又參以己意，為之評釋，別為或問十條列於卷首。今案其書，分段加評，逐句加注，皆不言本某家之古注。其注似徐增之說唐詩，其評亦如金人瑞之評《西廂記》、《水滸傳》而已。觀其或問第二條，以《莊子》為風流才子，可知其所見矣。
國朝吳世尚撰。世尚，貴池人。是編成於康熙癸巳，所說止《莊子》內七篇。大旨引《莊子》而附之儒家，且發揮其文字之妙。觀其目錄後附記，稱向來解《莊子》者惟林西仲可觀，但有不盡洽乎文義者，是不知古有向、郭；又開卷即雲《莊子》自名其書曰《南華經》，是並《唐書•藝文志》亦未考也。
國朝孫嘉淦撰。嘉淦有《春秋義》，已著錄。是編取《莊子》內篇，以時文之法評之。使起承轉合，提掇呼應，一一易曉，中亦頗以儒理文其說。
國朝林仲懿撰。仲懿不知何許人。是編只注《莊子》內篇，語多附會。如釋逍遙遊以北冥有魚為太極靜而生陰，化而為鵬為太極動而生陽，以南冥北冥為無極而太極，太極本無極之類，皆強生意見。其餘詮釋，亦多類金人瑞、徐增之流。
國朝徐廷槐撰。廷槐字立三，號笠山，會稽人。雍正庚戌進士。是編於《莊子》內篇全錄其文，外篇雜篇頗有刊削，漁父、盜蹠、讓王、說劍之屬則全篇刪之。每篇各為詳注。其論文論理，純以妙悟不測為宗。大抵原本禪機，自矜神解也。
國朝張世犖撰。世犖字無夜，錢塘人。乾隆甲子舉人。其學以禪為宗，因以禪解《莊子》。以天下篇為《莊子》自序，以寓言篇為開宗第一為首卷，如林屋洞南華講錄之說。其下則悉取外篇之文附內七篇之後，亦明人移掇《管子》、《晏子》之意。其篇目皆依佛經之例，以內篇之名標曰某品某品，刪去盜蹠、漁父、說劍三篇，又刪去蔣閭葂數段。每篇之首，各為宗旨，敘其所以分並之故。昔蘇軾撰《莊子祠堂記》，欲刪漁父、盜蹠等篇，然不過托之文字，非真有刪本。今則分割並附，又多所芟薙，是直修改《莊子》，非注釋《莊子》矣。
明釋德清撰。德清字登印，全椒人。即當時所稱憨山大師者也。其書多引佛經以證老、莊，大都欲援道入釋，多惝恍恣肆之言。以其借老、莊為名，故姑附之道家。其曰影響論者，取空穀傳聲，眾響斯應之義也。
明張位撰。位有《問奇集》，已著錄。是書章次，一依陳致虛本而別為之注。大抵參取諸家之說，以己意發明之。其震庚、兌丁諸圖，及上、下弦諸圖，則皆位所補入也。
國朝李光地撰。是書前有自序，謂《參同契》者，參之而同契也。三相類者，三字之義疏爾。魏氏作《參同契》，自以為闕略未備，複作《三相類》一篇，互相解剝，而二千年未有知者。心之不達，則竊易舊簡以就膚見。故此書獨無完編，惟《漢魏叢書》所載似是原本，間有竄互不多也。獨其不知中斷二書及截立標題，亦庸末者之妄云云。蓋據篇末《參同契》者以下有今更作此命《三相類》之文，考《舊唐書•經籍志》載《周易參同契》二卷，《周易五相類》一卷，並注魏伯陽撰。三五字形相近，未詳孰是，然足知伯陽原有此二書也。明楊慎稱或掘地得石函，中有《古文參同契》，魏伯陽所著上、中、下三篇，後序一篇，徐景休《箋注》亦三篇，後序一篇，淳于叔通《補遺三相類》二篇，後序一篇，合為十一篇。其說頗怪。慎好偽託古書，疑其因《唐志》之言，別《三相類》於《參同契》，造為古本，光地是書又陰祖其說。惟慎以《三相類》為淳于叔通《補遺》，光地則以為亦伯陽著，與《唐志》相合，較為有本耳。書中分章，大概亦與楊本同，惟不載徐景休《箋注》，又厘《三相類》為三篇，而於二書之後各列爐火說一篇，與楊本異。則不知光地又何所據也。
國朝陳兆成撰。兆成字宜赤，上虞人。案《浙江遺書目錄》，載有兩陳兆成。其作《太極圖說註解》者，稱為常熟陳兆成，康熙初人。作此書者，稱為上虞陳兆成。然《太極圖說註解》末有乾隆戊辰兆成子魯附記凡例，稱是書與《參同契》互有異同，是刻可分為二，可合為一云云。則似乎二書又出一人，疑不能明也。其書盡廢諸家舊注，獨以文義推尋，分《參同契》為三篇。以補塞遺脫為後篇，亦分為三，與前篇相配。又統分為二十九章。大旨謂首篇專明易理，禦政章乃言人君治世之事，即易之神化流通處，其後乃配以服食之法，而總不外乎易之中。又自作釋例一篇附於末，反覆推闡，其說頗詳。
國朝袁仁林撰。仁林字振千，三原人。是編以《參同契》舊注往往各自為說，反增障礙。因為隨文解義，凡書中借喻之語，悉以身所自具者指明之。書成於雍正壬子。其曰古文者，蓋據楊慎所稱石函本雲。
國朝劉吳龍撰。吳龍字紹聞，南昌人。雍正癸卯進士，官至都察院左都禦史。是集前有自序，稱《參同契》自明楊慎掘地得原本，經傳始分，因本元俞琰發揮而為是注。前載慎序，謂《參同契》書隋、唐經籍志是書原未著錄，蓋據《讀書志》之說。考《舊唐書•經籍志•五行類》有《周易參同契》二卷，魏伯陽撰；《周易五相類》一卷，亦魏伯陽撰。《新唐書•藝文志》同。晁氏所說，未免失考。慎述之，亦為沿誤。至慎所稱古本，雲掘地得之石函，夫文字托於金石，尚不免剝蝕銷泐，石函所藏，如在彭曉以後，則五代至宋，不應無一人見之，至明始出。如在彭曉以前，則絹素紙劄，入土五六百年尚完全無闕，有是理耶？至俞琬之發揮，實不及彭曉、陳致虛所注。獨據以為本，亦未為確論也。
舊本題晉葛洪撰。考隋、唐、宋藝文志但有《墨子枕中記》及《枕中素書》，而無葛洪《枕中書》。此本別載《說郛》中，一名元始上真眾仙記，而《通志》所列《元始上真記》無眾仙字，似亦非此書。書中說多謬悠。若稱太昊氏治岱宗山，顓頊治恆山，祝融氏治衡霍山，黃帝治嵩高山，金天氏治華陰山，堯治熊耳山，舜治積石山，禹治蓋竹山，湯治元極山，武王為田極明公，漢高祖、光武為四明賓友之類，已屬不經；至謂元始天尊與太玄玉女通氣結精，遂生扶桑大帝、九天玄女，誕妄尤甚。又在真靈位業圖諸書之下，其出後人偽撰無疑也。
舊本題梁陶宏景撰。宏景有《真誥》，已著錄。《真誥》見於唐、宋志，朱子謂其竊佛家至鄙至陋者。此書杜撰鑿空，又出《真誥》之下。其用緯書靈威仰、赤熛怒、曜魄寶、含樞紐之名，已屬附會，而易葉光紀為隱侯局，尤為無據。至以孔子為第三左位太極上真公，顏回為明晨侍郎，秦始皇為酆都北帝上相，曹操為太傅，周公為西明公，比少傅，周武王為鬼官北斗君，則誕妄殆不足辨。王世貞、胡震亨乃取《真誥》及玉檢大錄諸書詳為考核，殆亦好奇之過矣。
梁周子良撰。《隋志》作一卷，《宋志》作十卷，與今本皆不同。然第四卷目錄末雲，大凡四卷真本書雜色合六十五番，或真或草行，所言乃與今本合，則《隋志》、《宋志》均誤也。首有陶宏景所作《子良傳》，稱子良字元龡，本汝南縣人，寓居丹陽。年十二，從宏景於永嘉，受仙靈籙《老子》五千文，西嶽公禁虎豹符。十一年從還茅山，受《五嶽圖》三星內文。十四年乙未歲五月二十三日，遂通真靈。後一年卒，年二十。其說荒誕不經。此書所記遇仙之事，起乙未五月十三日，至丙申七月末，逐日縷載，亦宏景《真誥》之流也。然其文頗古雅，時有奧字。黃生義府第二卷末附此書訓釋一篇，如治堂為道士之居，彌淪為夢魘，道義為道友，婁羅一作覼縷，猶言委曲。水湯讀為蕩，謂以水滌器。道子為弟子，約尺為壓書尺，五尺為床之別名，忄孔忄孔為夢魘鼻中作聲，塸字即甌字，角家為風角家，壇靖皆為修道之所，扌屐之扌音洛官反，為二屐相疊，庹為橫展兩臂，乙為以墨滅字，甲乙告之為次第，《貝危》請為以財事神，登為登時，《木屏》檔為安置，傳寫誤從木，畔等為同伴，扇削為起屋犯鬼神禁忌，靖欞為道室之窗，輔病為口頰病。各有考證，亦頗賅洽。惟薰陸為乳香，則可不必箋注耳。
舊本題唐純陽真人呂岩撰，宋雲峰散人夏元鼎編。元鼎即作《陰符經講義》者也。卷中詩句皆言坎離交媾，嬰兒奼女，道家修養之術。其上卷末附載留題詩六首，厲鶚《宋詩紀事》亦採錄之，然岩本唐人，其詩殊不類唐格。下卷歌行尤鄙俚。且唐人棋路，黑白各百五十，故《棋經》有枯棋三百之語。此所載下棋歌中乃稱因看黑白，愕然悟頓，曉三百六十路，又窯頭坯歌內有君不見洛陽富鄭公，說與還丹如盲聾，又不聞三衢趙閱道，參禪作鬼終不懊之句，是直為入宋作矣。殆羽流所依託歟？下卷末附南嶽遇師本末，亦題夏元鼎編，述元鼎遇赤城周真人指示得道事。考《蓬萊鼓吹附錄》，稱元鼎博極群書，屢試不第。應賈、許二帥幕，出入兵間。至上饒，夜感異夢，棄官入道。至南嶽祝融峰，得遇異人傳授。亦道家荒誕之言，不足信也。
舊本題唐瑤華帝君韓若雲撰。篇中自序，祖為韓仲卿，父為韓會，叔父為韓愈。即世俗所傳韓湘事。然湘字北渚，不識何以稱韓若雲也。傳中自稱遇呂洞賓傳授得道。考呂岩為呂渭之孫，當在湘後，何以湘轉師之？又《太平廣記》載解造逡巡酒，能開頃刻花，及牡丹瓣上現雲橫秦嶺家何在，雪擁藍關馬不前句，稱為愈之疏從，自江淮來者，不雲即湘；而愈集秦嶺藍關一詩題雲，示侄孫湘，亦不雲侄；與此傳皆不合，其為偽託明矣。元陳櫟跋《韓昌黎畫圖》一篇，辨湘事甚詳，見所作《定宇集》中。
舊本題華陽真人施肩吾撰。肩吾字希聖，洪州人。唐元和十年進士。隱洪州之西山，好事者以為仙去。此書中引海蟾子語。海蟾子劉操，遼時燕山人，在肩吾之後遠矣。殆金、元間道流所依託也。其書凡五卷，卷各五篇。曰識道、識法、識人、識時、識物；曰養生、養形、養氣、養心、養壽；曰補內、補氣、補精、補益、補損；曰真水火、真龍虎、真丹藥、真鉛汞、真陰陽；曰煉法入道、煉形化氣、煉氣成神、煉神合道、煉道入聖。其大旨本於《參同契》，附會《周易》，參以《醫經》。戒人溺房帷，餌金石，收心斂氣，存神固命，有合於清淨之旨，猶道書之不甚荒唐者。
舊本題唐王松年撰。松年，天臺道士。《文獻通考》作唐人，然書中有梁開成二年事，則已入五代矣。是書以古來聖帝明王並在仙籍，與後世修真好道者並數，得三百餘人。仿《蒙求》體，以四字比韻。撮舉事要，而附箋注於下。《通考》作二卷，又序文及《通考》所舉人數，皆與今書不符。或後人有所附益歟？
蜀杜光庭撰。光庭有《了證歌》，已著錄。其書曆述奉道之顯應，以自神其教。凡宮觀靈驗三卷，尊像靈驗二卷，天師靈驗一卷，真人王母等神靈驗一卷，經法符錄靈驗三卷，鐘磬法物靈驗一卷，齋醮拜章靈驗二卷。以光庭自序及宋徽宗序考之，尚闕五卷。張君房《雲笈七簽》亦載此書，僅六卷一百十八條，又節刪之本，更非其舊矣。陶岳《五代史補》載，光庭，長安人，僖宗時應九經舉不第，嘗從道士潘尊師遊。會僖宗求可領蜀中道教者，潘薦光庭。遂奉詔披戴，賜號廣成先生。而《青城山志》載元符中彭崇一序，則雲光庭字賓聖，京兆杜陵人，與鄭雲更應百篇舉不第，入天臺為道士。扈僖宗入蜀，留居青城以卒。其說小異，未詳孰是，然其為由儒入道則同。故所述皆嫻於文字，較他道家之書詞采可觀。惜其純為神怪之說，不足據為典要耳。舊本題曰唐人。考朱子《通鑒綱目》書王建以道士杜光庭為諫議大夫，而光庭《廣成集》中又有謝戶部侍郎表，則非惟入蜀，且仕蜀矣。故今改題焉。
蜀杜光庭撰。記古來遇仙之事。《雲笈七簽》所載凡四十四條，此本凡七十五條。然第五卷末尚有闕文，不知凡佚幾條也。
蜀杜光庭撰。記古今女仙凡三十七人。雲墉城者，以女仙統於王母，而王母居金墉城也。張君房《雲笈七簽》所載，與此本互異。然此本前數卷皆襲《漢武內傳》、陶宏景《真誥》之文，真偽蓋不可知。疑君房所錄為原本，而此本為後人雜摭他書砌合成編。然均一荒唐悠謬之談，真偽亦無足深辯耳。
蜀杜光庭撰。首仙山，次五嶽，次十大洞天，附以青城山，次五鎮海瀆，次三十六精廬，次三十六洞天，次七十二福地，次靈化二十四，皆神仙幻窅之言。故雖紀山川，不隸之地理類焉。
不著撰人名氏。晁、陳諸家書目皆未著錄，然《太平廣記》嘗引之，《雲笈七簽》第十卷第十一卷亦全載其文，則宋以前人作也。所錄自元君迄姜伯，凡為傳七十有七。
不著撰人名氏。《書錄解題》載《集仙傳》十二卷，曾慥撰。稱其書記岑道願而下一百六十二人。今《說郛》所載，雖非完本，然與此書體例迥殊，知非慥作。焦竑《國史經籍志》載《集仙傳》十卷，亦不著撰人名氏。竑書抄本刊本皆多訛誤，豈十字下脫一五字歟？此書所載皆唐事，每條各注出典，如《太平廣記》之例。以《廣記》核之，無不符合，蓋即好事者從《廣記》鈔出耳。
不著撰人名氏。案晁公武《讀書志》載此書，稱元始天尊說。《藝文志》止七十二卷，不知何時析出二十三通。此本僅數十則，前後雜亂無次第，不特非七十二卷之舊，即所謂二十三通者亦不可複辨。卷內引司命東鄉君語，又列張子房司馬季主諸人，疑非晁公武所見之本，或後人襲原書之名，剿他書以成編也。其大旨推演屍解之術，而屍解之術在煉錄形靈丸。又雲，屍解者，當遺腳一骨以歸三官，餘骨隨身而遷，男留左骨，女留右骨。又有火解、兵解諸術，俱怪誕不經。
舊本題幻真先生注，不著名氏，亦不著時代。經與注似出一人。大旨本《老子》穀神不死一章，而暢發其義。
舊本題隱夫玉簡撰，不著名氏。諸書或引作王簡，字形相似，莫能詳也。亦不著時代。中卷朱子真趙穎一條，稱鑾輿將幸蜀，忽失子真，穎服其藥，果得二百餘歲。考唐玄宗、僖宗皆嘗幸蜀，即以玄宗幸蜀計之，自天寶十四載乙未下推二百餘年，亦當乾德開寶之間，知為宋人所撰矣。所錄凡二十二人，皆開元以後事。前有自序，稱不敢便以神仙為名，因目之曰《疑仙傳》。其詞皆冗遝拙陋，或不成文，殆粗知字義者所為。雖宋人舊本，無足採錄也。
宋王欽若撰。欽若爵裏事蹟具《宋史》本傳。初，澶淵之役，欽若忌寇準功，以孤注之說進。真宗以為恥，乃謀以符命誇四裔。於是天書之事起，東封西祀，諸說並興。欽若嘗自言少時見天中赤文成紫薇二字，複於褒城道見異人，告以他日當位至宰相。視其刺，乃唐裴度。自以為深達道教，遂創修醮儀，領校道書，凡增六百餘卷。複自著道書數種，此傳其一也。傳中所言翊聖真君降盩厔民張守真家，太祖、太宗皆崇信之，事殊怪妄。蓋自張魯之教有三官，天、地之外獨有水官，而木、金、火、土不與，故道家獨尊玄武。此所謂翊聖真君，即玄武也。欽若小人，借神怪之說以固寵，不足多責。至著而為書，則無忌憚之甚矣。
舊本題宋陳摶撰。所論坐功治病之法，分案節氣行之。《宋史•藝文志》不著錄，蓋後人託名也。
舊本題公是先生撰。公是先生，宋劉敞別號也。錢曾《讀書敏求記》曰：《極沒要緊》一卷，即劉原父弟子記也。於時人或書名，或書字，蓋以微旨別其人之賢否。案公是先生《弟子記》載晁公武《讀書志》，曾所述，即公武之語。然其書尚有傳本。今別著錄此書，皆采掇郭象《莊子注》語，聯綴成文，與《弟子記》迥別，不知曾何以合為一書。豈曾所見別一本，而此為好事者所依託歟？《弟子記》本屬儒家，此書既剽《莊子注》，則道家言矣。故附存其目於道家，而辨其偽妄焉。
宋陳葆光撰。葆光，江陰道士。是書採摭古來仙人事實集為四字儷語，而自注之。蓋王松年《仙苑編珠》之續。然所載但取怪異，不盡仙人事也。
前五卷為西蜀道士呂玄素撰。所載皆齋醮中表狀文牒之式，兼及符籙，有淳熙戊申自序。後六卷為玄素門人呂太煥所補，兼錄政和玉音長吟法事、短吟法事及道君自製道詞，有嘉泰辛酉自序。皆道流以意為之，自神其教者也。玄素書作於孝宗時，太煥書作於甯宗時。而第五卷中有大元國鄉貫字樣，殆元代刊刻，又有所附益，非複二呂之舊。然本書既純構虛詞，則增竄亦不足詰，同歸於誕而已矣。
宋楊智遠編。智遠，仙壇觀道士，其始末未詳。是編記漢梅福仙跡。首列梅仙事實，不著撰人。稱自漢至今凡二十二丙寅，自元始中至今貞元二年丙申，計一千二百五十九年，則當為唐人作。然其文前列福王莽時所上書，全錄《漢史》，自變名為吳門市卒以下備言煉丹遇魔，逢師昇舉之事，其詞甚鄙，至稱王莽為國舅，殆粗野道流所依託也。次列羅隱碑及蕭山明、蕭泰來題後。次列宋敕誥。次列宋人贊詞及題詠，有後林李義山詩一首。考厲鶚《宋詩紀事》，宋別有李義山，非唐之商隱也。蕭山明碑陰文稱鹹淳六年六月朔，則此書成於度宗時矣。
舊本題宋愚谷老人撰，不著名氏。其論攝生以絕欲為第一義，力辟三峰采戰之術。所引前人緒論居多，中及儲泳袪疑說，則其人當在南宋末也。
不著撰人名氏，但題為宋人。然第二十一卷中引羅洪先、陳獻章語，則明代道流所作，題宋人者妄矣。其書皆稱養浩生問而丹庭真人答，分卻病、延年、成真、了道四部，論吐納之法兼及容成之術，非道家正傳也。
宋俞琬撰。上卷列經傳及儒先之說，以闡明《周易》坎離水火之旨；下卷載賦詩各一首，名《易外別傳》，附於《周易集說》之後；後又附以琬所解呂岩《沁園春調》及《陰符經》，總名《玄學正宗》。案宋張伯端《悟真篇》自序曰：世之人以心腎為坎離，配肝肺為龍虎。皆日月失道，鉛汞異爐，慾望還丹，必無所就。今琰之言乃曰子時曰坎卦，腎氣生。午時曰離卦，心氣生。又曰，內煉之道至簡至易，惟欲降心火於丹田耳。與伯端之言乃截然相反。又琬《陰符經注》本自為一書，《易外別傳》亦別有一書，今以《陰符經注》併入此編，而所謂《易外別傳》者又止一詩一賦，不應兩書同名。蓋道流采合琬書，餖飣成帙，非所手著也。
宋俞琬撰。琬所著書，多闡明玄學。此書專為言外丹爐火者而發。以為為之者未必成，而致禍者十居八九，曆引古今事蹟及前人議論以為鑒戒。自序謂兵後稿不復存，姑舉其略。今核其文，即所作《席上腐談》第二卷之下半卷。曹溶割裂其文，別為一書，收之《學海類編》中。然琬原有此書，特以散佚不完，附其大概於《席上腐談》中。溶摘出別行，較所收鑿空贗造之書，別立書名人名者，尚屬偽中之真矣。
金王處一撰。處一始末未詳。前有大定癸卯泥陽劉大用序。其書皆載華山神仙故事。蓋道藏之餘文，非地誌之正體，故隸之道家類焉。
舊本題廬山太平興國宮道士《洪知常集》。前有陳守默、詹繼瑞序，稱乙亥之秋，遇其師白玉蟾於武夷山。戊寅之春，複於廬山相會，有道友洪知常，字明道，號故離子云雲。白玉蟾即葛長庚，宋末道士。則所謂乙亥者為宋德祐元年，所謂戊寅者為元至元十五年，知常蓋元人矣。其書稱白玉蟾所傳凡二篇，一曰金丹捷徑，一曰鉤鎖連環經。文詞鄙倍，殆村野黃冠所依託。前有錢曾名字二印，篆刻醜惡，亦庸劣書賈所贗造也。
舊本題元邱處機撰。處機，登州棲霞道士。為全真之學，自號長春子。嘗應元太祖召，入西域。還燕，居長春宮。事蹟具《元史•釋老傳》。此書皆言四時調攝之法，其真出處機與否無可證驗。考處機答元太祖之問，亦止以節欲保躬，無為清淨為要，與此書頗相發明，或有所受之。亦未可知。然曹溶《學海類編》所收偽本居十之九，不能不連類疑之耳。
元李道純撰。道純字玄素，號清菴，都梁人。又自號瑩蟾子。是書乃其門人蔡志頤所編次。題曰《中和集》者，蓋取其師靜室名也。前集上卷曰玄門宗旨，曰畫前密意，中卷曰金丹秘訣，下卷曰問答語錄，曰全真活法。後集上卷曰論，曰說，曰歌，中卷曰詩，下卷曰詞，曰隱語。大旨盡辟一切爐鼎服食修煉之說，歸於沖虛渾化，與造化為一。前有大德丙午杜道堅序，蓋世祖時人也。
元李鵬飛撰。鵬飛至元間人。自稱九華澄心老人。所言皆攝生之事，凡節嗜欲，慎飲食，神仙導引之法，俚俗陰陽之忌，因果報應之說，無不悉載。其說頗為叢雜，要其指歸，則道家流也。前有自序，亦稱得之飛來峰下道士雲。
元余覺華撰。覺華字榮甫，建安人。其書成於至元中。輯道家服氣煉神歌訣，論皆篤實。大旨闡發穀神不死之說者也。
元陳致虛撰。致虛有《周易參同契分章注》，已著錄。金丹二字，其源即出於《參同契》巨勝尚延年，還丹可入口，金性不敗朽，故為萬物寶之語。自唐人專以金石爐火為丹藥，服之反促其生，是循名而失其實也。致虛是書，猶不失魏氏之本旨。其牽合老、莊、佛氏之書，皆指為金丹之說，則未免附會。學術各有源流，非惟佛、道異塗，即道家不能概以一軌也。
元陳采撰。采，建安道士。是書自序，道教啟於元始，一再傳至老君，分為四派，曰真玄，曰太華，曰關令，曰正一。十傳至清微侍元昭凝元君，複合於一。元君，零陵女子也。繼是八傳，至混隱真人南公。南公傳雷囦黃先生，黃傳之於采，因著是譜。其所序四派傳授，亦不甚明瞭。大概今所雲全真者，乃關令派；張道陵者乃正一派。四派皆可以有清微之名，而采又自以會合四派別為清微派也。後附道跡靈仙記一卷，上清後聖道君列記一卷，洞玄靈寶三師記一卷，每卷各編為一、致一、有一、有二等號。蓋自道藏抄出別行者也。
△《終南山祖庭仙真內傳》•三卷、附《終南山說經台歷代仙真碑記》•一
卷（兩淮鹽政采進本）《終南山祖庭仙真內傳》，元道士李道謙編。《終南山說經台歷代仙真碑記》，元道士朱象先編。終南山樓觀為尹喜故居，故其徒目曰祖庭。是編載歷代羽流居是觀者。道謙所編，皆金、元人。象先所纂，則自尹喜而下，周、漢以來人也。象先自跋雲，樓觀先師傳者，尹喜之弟尹軌所撰。至唐有尹文操者，續紀三十人，各列一傳，為書三卷。今碑記僅一卷，而有三十五人。蓋象先節錄文操所傳，又增入文操等五人耳。所言多涉神怪。異學之徒，自尊其教，不足與辨真偽也。
元道士李道謙撰。自老子言清靜，佛言寂滅，神仙家言養生術，而張魯等教人以符籙祈禱之事，四者各別。至金源初，咸陽人王嘉棄家學道，狀若狂疾。正隆中自稱遇仙人於甘河鎮，飲神水，疾愈，遂自號重陽子。大定中聚徒寧海州，立三教平等會，以《孝經》、《心經》、《老子》教人諷誦，而自名其教曰全真。元興之後，其教益盛。都卬《三餘贅筆》曰：今之道家，有南北二宗。其南宗者謂自東華少陽君得老聃之道，以授漢鍾離權，權授唐進士呂岩、遼進士劉操，操授宋張伯端，伯端授石泰，泰授薛道光，道光授白玉蟾，玉蟾授彭侶。其北宗者謂呂岩授金王嘉。嘉授七弟子，其一邱處機，次譚處端，次劉處玄，次王處一，次郝大通，次馬玨及玨之妻孫不二。此外又有所謂全真者，其名始嘉。蓋嘉大定中抵寧海州，馬玨夫婦築菴事之，題曰全真。由是四方之人凡宗其道者，皆號全真道士云云。其說甚詳，然孰見其授受乎？厥後三教歸一之說，浸淫而及於儒者。明代講學之家矜為秘密，實則嘉之緒餘耳。是書作於至元中，集文士所為碑記詩歌，合為此編。以其源出重陽子，故取甘河鎮神水之事名焉。
元張雨撰。雨字伯雨，一字天雨，別號貞居子，錢塘人，宋崇國公九成後也。年二十餘，棄家為道士。往來華陽、雲右間，自稱句曲外史。能詩詞，工書翰，當時虞集、楊維楨亟稱之。是編載歷代道家者流，起周訖宋，列為十品，曰道品、道權、道化、道儒、道術、道隱、道默、道言、道質、道華，得百三十五人。然書名玄品，自應以清淨為宗，故曹參、張良之流可以類入。至於神仙方士，別自成家；隱士逸人，各為一傳；溷而一之，已昧老氏之宗。乃至范蠡權謀之士，鬼穀捭闔之師，亦複借材，未知其可。蒐羅雖富，難免蕪雜之譏矣。又雨自序中稱題曰《玄史》，今標題之目與序不同，豈書後改名，而序則偶未及改歟？
不著編輯者名氏。前有至元乙未福州教諭周壯翁序，似元時舊本矣。所載皆唐末徐溫二子知證、知諤詩文，稱降神於閩所作，然不言其所自來。考第三卷塞謗文中有今之箕筆語，乃知皆附乩書也。考倪嶽集有《正祀典疏》，其第十條雲，金闕上帝、玉闕上帝。謹案《大明一統志》，福州府閩縣南舊有洪恩靈濟宮一所，祀二徐真人，即今之金闕、玉闕二真人也。真人五代時徐溫子，曰知證，封江王；曰知諤，封饒王。常提兵定福建，父老戴之，圖像以祀，宋賜今額。又考禦制碑文雲，太宗文皇帝臨禦之十有五年，適遇疾弗愈，百藥罔效。或有言神靈驗者，禱之輒應，脫然卒複。於是大新閩地廟云云。又《春明夢餘錄》載劉健革除濫祀疏雲，謹案正史載徐溫養子知誥篡偽吳王，楊氏諸子皆為節度使。知證夭死，知諤病死。五代石晉時無故立廟，稱之為神。成化末年，加為上帝云云。是徐仙之祀肇於晉，顯於宋，而大盛於明。此書元人輯之，明人刊之，蓋有以矣。後附《贊靈集》四卷，皆頌神之文，其中無一知名者。蓋未有端人正士肯列名於此等書也。
明太祖高皇帝禦制，紀周顛仙事蹟。顛仙，建昌人。少得狂病，其蹤跡甚怪。初謁太祖於南昌，隨至金陵。後從征陳友諒，旋即辭去。友諒既平，太祖遣使往廬山求之不得。洪武二十六年，太祖親制此傳，命中書舍人詹希庾書之，勒石廬山。後人錄出別行，並附以太祖禦制祭天眼尊者文一首，群仙詩及亦腳僧詩各一首。《明史•方技傳》敘周顛事，即據此文也。
明甯王權撰。權有《漢唐秘史》，已著錄。此書多言神仙隱逸攝生之事。權本封大寧，為燕王所劫，置軍中，使草檄。永樂元年，改封南昌。會有謗之者，乃退講黃、老之術，自號臞仙，別構精廬，顏曰神隱，並為此書以明志。永樂六年上之。蓋藉此韜晦以免患，非真樂恬退者也。
舊本題明冷謙撰。謙字啟敬，嘉興人。洪武初官太常協律郎。世或傳其仙去，無可質驗也。此本載曹溶《學海類編》中。所言皆養生調攝之事，如十六段錦、八段錦之類，匯輯成編。疑亦依託。
明道士郭本中、步履常同編。以述其師周玄真之靈異者也。玄真字元初，吳縣人，居玄妙觀。以雨暘祈禱頗有應驗，故一時文士多以詩文投贈。本中等因萃為是編。又以玄真所授五雷法本於宋道士王文卿、莫起炎二人，故卷首先列二人繪像及事蹟碑傳像贊，以明淵源所自雲。
明宋濂撰。濂有《洪武聖政記》，已著錄。是書乃元至正間濂入小龍門山所著。有四符、八樞、十二微，總二十有四篇，蓋道家言也。舊載《潛溪集》中。嘉靖丙辰與劉基《鬱離子》合刻於開封，李濂為之序。
不著撰人名氏。有永樂乙酉自序，稱養和子題。不知何許人也。上卷二篇，曰一宗，闡寡慾延年之旨；曰二要，言導引服食之事。下卷二篇，曰辨惑，斥燒煉之妄；曰破邪，詆禦女之非。大旨謂清淨以葆元神為道家之實地，一切異術皆虛幻之談雲。
舊本題鐵腳道人撰。有敖英序，稱嘉靖丁酉泊舟空舲灘，遇仙翁所授。又有後跋，稱鐵腳道人姓杜氏，名巽才，魏人。亦未詳其信否也。所言皆養生術，大旨闡黃老恬靜之理。
不著撰人名氏。上卷凡十有三篇，下卷凡十有二篇。大旨主於清心寡欲，而歸於坎離配合，以保長生，且力辟容成禦女之術，言頗近正。惟上篇多取佛經，而複附會以儒理，故謂顏子之不改其樂與莊子、竺乾氏皆殊塗而同歸。《朱子語錄》謂今世佛經皆六朝文士剽剟莊、老以潤色之。此編又摭釋典以為道書，蓋二氏本出一源，宜相假借。至援儒以入之，則陋見也。前有嘉靖丙寅姚汝循序，謂原書不著名氏。考宋曾慥號至遊子，慥嘗作《集仙傳》，蓋亦好為道家言者，則似乎當為慥作。然玉芝篇首引朝玄子，注曰，陳舉寶，元人，則明人所撰矣。毛漸傳《三墳》，世以為即出於漸；張商英傳《素書》，世以為即出於商英；然則是書也，其亦汝循所託名歟？
明朱載《土韋》編。第一卷為宋張伯端《金丹》四百字，解者為黃自如。第二卷為石泰《還源篇》，泰字得之，號杏林。第三卷為薛式《還丹複命篇》，式字道源，又號紫賢，嘗受訣於石泰。第四卷為陳楠《翠虛篇》，楠號泥丸。第五卷為《金液還丹印證圖》，序稱龍眉子，不著名氏，據林淨後序，龍眉子之師為翁葆光，即注悟真篇者。第六卷為《白玉蟾指玄篇》，白玉蟾即葛長庚，嘗受訣於陳楠，楠受之於薛式。第七卷為蕭廷之《金丹大成集》，廷之號紫虛。第八卷為趙友欽《仙佛同源》，友欽即趙緣督，嘗作革象新書者。第九卷為許遜《石函記》上下篇，遜即道家所謂旌陽真人也。宋、元之間以仙佛著稱者，若石泰、薛式、陳楠、葛長庚之流，其源皆出於張伯端、蕭廷之、趙友欽，所言亦皆悟真篇之旨。其仙佛同源一篇，繁稱博引，謂仙佛皆有入室求丹之事。再傳為陳致虛《金丹大要》，其發明仙佛同源之義尤詳。但以為即釋氏教外別傳，不立文字之旨，則未知其果合否也。
不著編輯者名氏。第一卷賦二十二篇，第二卷論十七篇，第三卷歌詞六十六首，第四卷為錢道華《敲爻歌注》、李光元《海客論》。大概怳忽不可究詰，其詞亦多涉於鄙俚。
明張位注。位有《問奇集》，已著錄。是編前有位序，謂《悟真篇》自葉文叔著外傳，紊亂真經，使學者愈增惑誤。故分此書為三，而又撰直指、詳說、三乘秘要諸論，附於卷末。
明李堪撰。堪號楚愚，應城人。書首何思沛序，稱其屢失利於棘闈，則嘗為諸生也。是書成於萬曆壬子。前二卷取宋張伯端《悟真篇》，句為箋釋，而附以諸仙修煉之說，後二卷則注漢魏伯陽《參同契》、《三相類》。其以《三相類》為淳于叔通作，用楊慎本也。
明李文燭撰。文燭字晦卿，自號夢覺道人，丹徒人。其第一卷專言丹汞之術，謂土稟中央之氣，色象故黃。鉛稟西方之氣，色象故白。黃者為藥，白者為丹。一藥一丹，是謂黃白。自取藥以至成仙，按其次序，分二十六條。前後有自序、自跋。其續編一卷則醒醒歌二十七則，水心篇五十則。卷末亦有自跋雲，昔余遭劉青田累，幾成孔北海禍。姑蘇拙老獨不避去，由是多老遂欲以修煉胎仙之法告之，故續此鏡。題萬曆辛丑午月，然距劉基二百餘年，而稱受其累為不可解。大抵荒誕之談也。
明朱約佶撰。約佶號雲仙，又號弄丸山人，靖江王守謙之裔。居於廣西。集中所載詩，皆論內丹之旨。篇首有三圖，亦內養之法。原序稱其得僧古光之傳，蓋專以修煉為事者。前有刑部郎中袁福徵序，稱其別有詩集行世，又精於繪素雲。
明趙樞生撰。樞生字彥材，太倉人。是書仿《莊子》體例，自一卷至八卷為內篇，九卷、十卷為外篇，十一卷、十二卷為餘篇。其內篇大旨，皆言習靜養生，修仙修佛之說。謂心中真靈種子，毫末不許外佚，則吾身之氣與天地之氣淡漠而合一。前後立言，皆本此意。然衍為八卷，不免有繁冗重複之弊。外篇多言歷代帝王之事，間及於飲食植物之類，則隨筆雜記也。餘篇意主發明五經，而究多剿襲，亦時傷穿鑿。如論《易》之諸卦，聖王純乾也，佛純坤也，仙複也，水仙姤也，僧剝也。道士夬也，於義亦難通矣。
明陳繼儒撰。繼儒有《邵康節外紀》，已著錄。是書述神仙故事，自軒轅以下凡七十二人，皆自《列仙傳》、《集仙傳》諸書中抄撮成編，了無義例。末有王衡跋，稱乙未正月繼儒以此書寄衡云云。蓋衡嘗以書抵繼儒，約為楊許碧落之遊，故繼儒以此相報也。然繼儒聲氣通天下，與棲神山澤，吐納清虛者，其趣固不同矣。
明陳繼儒撰。以寡慾保神及起居調攝諸法為養生之要。雜采史傳說部及前人緒論，大抵習見語也。
明段元一撰。元一字思真，號涵虛子，又號永明道人，自稱北郡人。明無北郡，不知為何地也。自雲一行作令，遂歸林下，則嘗官知縣矣。其書成於崇禎元年，摭拾道藏之言，以端的上天梯五字為號，列為五卷。凡六十四篇，皆內丹訣也。其序稱親請正於呂洞賓，殆為乩仙幻術所惑。所列編次姓名，有新安呂維祺，自稱純陽子二十六世從孫。維祺儒者，且殉節名臣，不知何以如是也，其託名耶？
明朱清仁撰。清仁號懷白，別號含素子，黃州人。流寓南昌為道士。此書分條劄記，而以類分為十篇，曰行品，曰玄真，曰聖居，曰佛說，曰審世，曰博論，曰迂言，曰地形，曰雜記，曰疣批。疣批即諸篇之自評，匯之於末，其實九篇也。其說有頗切事理者，然大旨出於黃、老。艾南英序取其闢佛，然清仁為道士，自爭釋、老之勝負，非儒者之闢佛。其地形一篇雜采《山海經》、《神異經》及道家附會之說，繪為地圖，尤為謬誕。
舊本題靖江朱應鼎撰。前有自敍，不著時代年月。書中引李時珍《本草綱目》，則萬曆後人也。大旨講養生之術，故以引年為名。上卷分天地、時令、居處、服飾、人事五類，下卷分飲饌、穀、菜、果、草、木、鱗介、禽、獸、蟲、服餌、病之藥忌十三類。其中如以狗肝合土泥灶，令婢妾孝順諸條，亦不盡關於養生也。
明彭在份撰。在份號從野逸人，莆田人。是書論道家煉丹養生之法。前列道宗，起漢欒巴以下寥寥數則，次總論，次錄杜道堅歌，次錄白玉蟾玄關秘論。自是以下，皆所自著。詳論修煉之法，自習靜至崑崙，共分四十四篇。其大旨以斷欲清淨為宗，以煉氣凝神為要雲。
不著編輯者名氏。前後無序跋，亦無卷數。蓋偶於道藏摘取以備觀覽，非欲勒為成書者也。
舊本題明息齋居士撰。不著名氏。所載調攝之方，皆雜引舊文，無所論斷。
舊本題明石室道人撰，不著名氏。所錄自辰至卯凡十二節，各有調攝事宜。蓋道家導引術也。
國朝薛大訓撰。大訓字六詁，吳縣人。是書採摭道藏神仙故實，始於黃帝，次為穆天子傳，次為廣黃帝本行記，次為元始上真眾仙記，次為老子史略，次關尹子以下至孫仙姑，凡八百七十七人。往往時代參錯，莫明其例。次以文昌化書，次以玄天上帝啟聖錄，次以金蓮正宗，次以純陽神化妙道通紀，次以六仙外傳、桓真人昇仙記、洞天福地記、十洲記、閻祖師傳、吳許二真君傳、群仙總會錄。前有華亭王宗熙、王辰熙二序，並稱親見許旌陽。辰熙又稱見潛山司命神，與其兄宗熙對談。其言尤怪異無稽。二序皆不署年月。考此書先刊於崇禎庚辰，名《神仙通鑒》，卷數相符。則序中所謂壬午者，崇禎壬午。己丑，蓋先刊於明，名《神仙通鑒》。至國朝版毀重刊，改此名雲。
不著撰人名氏。前有自序，稱葆真子所留真詮，餘舊嘗刪節之，猶病其多。今重為訂正，撮其要旨云云。後跋題丁酉立秋前二日夢覺子書，亦不知為誰。又一行署酉岩山人四字，知為無錫秦氏抄本，則丁酉當為順治十四年也。其書皆言煉氣還丹之術，大旨依傍《道德經》、《陰符經》而傅合以《易》義。較道家荒誕之說，頗為近理。
國朝葉鉁撰。鉁有《續小學》，已著錄。果山在嘉興，鉁卜居其地，創修道居。此其所自為志也。其所居以釋教、道教與儒教合為一堂，殊為乖誕。後一卷為同時諸人贈言，亦大抵荒謬之談。蓋明林兆恩等之流亞也。
國朝薑中貞撰。中貞，會稽人。卷末有許尚質所作中貞小傳，稱嘗遇紫清真人白玉蟾，因得仙術。蓋妄人也。是書闡明修煉之旨，所注《陰符經》、《道德經》各一卷，《參同契》三卷，《黃庭經》、《悟真篇》各一卷，為書凡五，故以得一參五名。案《陰符經》、《道德經》皆黃、老之言，無所謂丹法也。自宋夏尚鼎始以《陰符》言內丹，葛長庚又以《道德經》言內丹，而宗旨大變。中貞以《陰符經》所言九竅三要為火候之訣，《道德經》所言有物混成，先天地生，為金丹之母。蓋因二家之書而衍之，即在道家亦旁支別解而已。
國朝曹無極編。無極字若水，金壇人。是書裒輯調息導引之法，而崔子玉《座右銘》、範堯夫《布衾銘》之類亦采入焉。蓋守靜默，寡嗜欲，為黃、老養生之本。其文雖似不倫，而其理實一家之學也。
──右「道家類」一百部，四百六十四卷，內四部無卷數，皆附《存目》。
