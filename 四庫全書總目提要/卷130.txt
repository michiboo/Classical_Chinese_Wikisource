
卷一百三十 子部四十
○雜家類存目七

舊本題晉張華撰。隋、唐以來經籍、藝文諸志皆所不載，諸家書目亦不著錄。書中語多俚陋，且皆妖妄魘制之法，其為依託無疑也。

舊本題東坡先生撰，然蘇軾不聞有此書。又題僧贊寧編次。按晁公武《讀書志》及鄭樵《通志•藝文略》皆載《物類相感志》十卷，僧贊寧撰。是書分十八卷，既不相符。又贊甯為宋初人，軾為熙寧、元祐間人，豈有軾著此書而贊寧編次之理？其為不通坊賈偽撰售欺審矣。且書以物類相感為名，自應載琥珀拾芥磁石引針之屬，而分天、地、人、鬼、鳥、獸、草、木、竹、蟲、魚、寶器十二門隸事，全似類書，名實乖舛，尤徵其妄也。

舊本題宋蘇軾撰。凡分身體、衣服、飲食、器用、藥品、疾病、文房、果子、蔬菜、花竹、禽魚、雜著十二門，共四百四十八條，皆療治及禁忌之事。疑十八卷之本即因此本而衍之也。

舊本亦題蘇軾撰。分天時、地理等二十門，與世所傳軾《物類相感志》大略相似。後有元範梈識，斷為後人假託。他書亦罕見著錄，惟曹溶收入《學海類編》中。蓋《物類相感志》已出偽作，此更偽書之重佁也。

不著撰人名氏。載歷代名賢格訓及居家日用事宜，以十幹分集，體例頗為簡潔。辛集中有大德五年吳郡徐元瑞《吏學指南序》，聖朝字俱跳行。又《永樂大典》屢引用之，其為元人書無疑。黃虞稷《千頃堂書目》雲，或謂熊宗立撰。恐未必然也。

舊本題明劉基撰。基有《清類天文分野》之書，已著錄。是書凡飲食、器用、方藥、農圃、牧養、陰陽、占卜之法無不備載，頗適於用。然體近瑣碎，若小兒四季關、百日關之類俱見臚列，殊失雅馴。立名取孔子之言，亦屬僣妄。殆託名於基者也。

明都穆撰。穆有《壬午功臣爵賞錄》，已著錄。是書與世傳朱存理《鐵網珊瑚》同名。（案：存理之書非存理所撰，辨詳本條下，此姑從世俗刊本稱之。）然存理之書分書品、畫品二門，備錄題跋印記，為張醜、郁逢慶諸書所宗，是書則前四卷皆穆所為諸書序跋及書畫題跋，卷五以下即穆所作寓意編。蓋穆嘗以所見書畫別為一書，此又以類相從，附於書目之後。然其中忽雜入《書畫銘心錄》，乃何良俊所撰。第七卷內鶴鵲一條，又忽標《爾雅》二字之目，皆不可解。至第九卷雜錄研銘，皆采自諸家文集，非親見拓本。第十卷以下則鈔偽本張掄《紹興古器評》，十二卷以下則鈔湯垕《四畫鑒》，十五卷後半以下則鈔趙希鵠《洞天清錄》，十八卷以下則鈔周密《雲煙過眼錄》，皆非所自著。蓋奸黠書賈雜裒成編，借穆之名以行也。

明楊溥撰。溥，長沙人，自號水雲居士。《千頃堂書目》列於劉基《多能鄙事》後，即以為永樂中石首楊溥。然考書中自述有戎務之暇語，則其人乃嘗為武職者，又所撰有《用藥珍珠囊》，其書成於宏治中。蓋名姓偶同，非一人也。是編上卷載十二月種植花果飲饌及文房雜用。下卷分衛生、養生、器用、牧養四門，所記多農圃種畜法，頗為瑣屑。

明李濂撰。濂有《祥符先賢傳》，已著錄。是編乃其退老居鄉，築別墅於郊外。有堂有序，各為撰記。室中器物，悉制箴銘，以寓規警。蓋林居放志之作，故隨所欲言，不以修詞為意雲。

不著撰人名氏。第一卷為農務圖十五，第二卷為女紅圖十六，每圖皆系以竹枝詞一首，第三卷以下分十一類，曰耕獲，曰桑蠶，曰樹藝，曰雜占，曰月占，曰祈禳，曰涓吉，曰起居，曰調攝，曰牧養，曰製造。嘉靖壬子刻於貴州。前有左布政使李涵序，稱鄺廷瑞始刻於吳中，呂經又刻於滇省，其中利民用者甚多。然意求全備，往往冗瑣。如末卷載辟鬼魅法，用桃枝灑雄黃水。蓋據《本草》桃枝殺鬼、雄黃殺精魅之說，已為迂闊。又有祛狐狸法，雲妖狸能變形，惟千年枯木能照之，可尋得年久枯木擊之，其形自見。則據張華然華表照斑狸事，衍為此法，殆於兒戲矣。其書本農家者流，然旁及祈福擇日及諸格言，不名一家，故附之雜家類焉。

明費元祿撰。元祿字學卿，鉛山人。鉛山之河口有五湖，其一曰官湖，即鼂采湖也。元祿構館其上，因以為名。是書皆記其館中景物及遊賞閒適之事。

舊本題明項元汴撰。元汴字子京，秀水人。家藏書畫之富，甲於天下。今賞鑒家所稱項墨林者是也。是書首紙錄，次墨錄，次筆錄，次研錄，次帖錄，次書錄，次琴錄，次香錄。前有文彭序，稱大半采自吳文定《鑒古彙編》，間有刪潤。今考其書，陋略殊甚，彭序亦弇鄙不文。二人皆萬萬不至此，殆稍知字義之書賈，以二人有博雅名，依託之以炫俗也。

明屠隆撰。隆有《篇海類編》，已著錄。是書雜論文房清玩之事。一卷言書版碑帖，二卷評書畫琴紙，三卷、四卷則筆硯爐瓶，以至一切器用服禦之物皆詳載之，列目頗為瑣碎。其論明一代書家，以祝允明為第一，而文徵明次之。軒輊亦未盡平允。

明屠隆撰。所載笠杖漁竿之屬，皆便於遊覽之具，故以為名。卷末附圖四式，一曰太極樽，一曰葫蘆樽，一曰山遊提盒，一曰提爐。雖書中所已具，以其形制皆須圖乃明，故複附繪於末。

舊本題董其昌撰。其昌有《學科考略》，已著錄。是書凡列目二十有九，皆論玉、石、銅、磁諸古器及法書名畫之類。前有陳繼儒序，謂可與項元汴《薌林清課》並稱。今考其書，即張應文所撰《清秘藏》，但析二卷為三卷。蓋應文之書，近日始有鮑氏知不足齋刊版，附其《子醜真跡日錄》後。從前抄本，流傳不甚顯著。書賈以其昌名重，故偽造繼儒之序以炫俗射利耳。

明安世鳳撰。世鳳有《燕居功課》，已著錄。此書以所見古器古刻古書畫各為跋語，凡六百九十五則，多涉議論，頗乏考據之功。

明沈德符撰。德符字虎臣，又字景伯，又字景倩，秀水人。萬曆戊午舉人。此書論字墨法帖及古器真贗之別，皆舉生平所聞見者，凡十八條。其中多與所著《敝帚軒剩語》相同，疑即從《剩語》中抄出者。曹溶《學海類編》乃兩收之，未免失於詳檢也。

明慎懋官撰。懋官字汝學，湖州人。是書凡花木考六卷，鳥獸考一卷，珍玩考一卷，續考二卷。或剽取舊說，或參以己語，或標出典，或不標出典，真偽雜糅，餖飣無緒。如楓樹一條稱謨按云云，似著此書者名謨。又木蓮樹一條稱元和十四年夏命道士毌邱元志寫，因題絕句云云，似著此書者在唐代。至衛懿公好鶴一條不引《左傳》而引傳奇俚詞，尤為不考。卷首自序一篇，詞極誇大，過矣。

明陳繼儒撰。繼儒有《邵康節外紀》，已著錄。是書多評論字畫古玩，蓋仿趙希鵠《洞天清錄》、周密《雲煙過眼錄》而作，然議論殊為淺陋。

明陳繼儒撰。所載皆山居瑣事，如接花藝木以及於焚香點茶之類，詞意佻纖，不出明季山人之習。自跋稱陳仲子為家於陵，尤可嗤鄙。此沿楊修家子雲之誤也。

明穀泰撰。泰字寧宇，官蜀王府長史。其書一卷紀碑刻，二卷紀書，三卷紀畫，四卷紀銅器，五卷紀窯器，六卷紀硯，七卷紀黃金，八卷紀銀，九卷紀珠，十卷紀寶石，十一卷紀玉，十二卷紀瑪瑙、珊瑚，十三卷紀琥珀、蜜蠟、玻璃等物，十四卷紀水晶、玳瑁、犀角、象等物，十五卷紀香，十六卷紀漆器、奇石。皆隨所見聞，摭錄成帙，未能該備，所論碑版書畫，尤為簡陋。書成於天啟中，而中有稱明太祖者。殆後人傳寫所改歟？

明張雲龍撰。雲龍字爾陽，華亭人。是書成於崇禎末年，乃因陶邦彥所作《燈謎》而廣之。前載作謎諸格，取字義相似者配合一句，暗射成語。後借詩韻平仄分注，以備採用。然語多鈍置，頗乏巧思。

不著撰人名氏。卷首題抄自袁陶齋，亦不知陶齋何人也。所載凡十一類。文房通用至養育禽獸皆載其名義，與一切新法。大旨仿《多能鄙事》諸書為之，而瑣屑彌甚。

國朝孫炯撰。炯字挈菴，大興人，吏部侍郎承澤之孫也。是書取《退穀隨筆》中所論銅、玉、磁器及筆、墨、硯、紙、印章、文玩與刻版、繡繪、刻絲之屬，益以炯所見聞，編成此帙。炯自為序。其中論刻版一條，稱其家有宋版《本草綱目》四函。考《本草綱目》乃明萬曆中李時珍所作，安得有宋版也！

國朝曹廷棟撰。廷棟有《易准》，已著錄。是書皆言衰年頤養之法。前二卷詳晨昏動定之宜，次二卷列居處備用之要，末附粥譜一卷，借為調養之需。蓋廷棟年七十五時作也。

國朝李仕學撰。仕學字亨敏，號遜齋，揭陽人。是編本為初學遊藝而作。首冠以格言一卷，其餘分六引，曰文引，曰詩引，曰書引，曰畫引，曰琴引，曰棋引。其文引凡五卷，首論文，次《左傳》選，次《莊子》選，次《史記》選，次《韓文》選。其詩引凡三卷，首卷分論詩、詩體、詩學三篇，次卷選漢、魏六朝，唐詩，末卷專論樂府，分總論、訂律、憲音、宮調、歌法、題解諸目。其書引凡四卷，分論書、書體、書法、書學等目，畫引四卷亦如之。其琴引四卷則仿《史記》之例，編為《琴史》。首以古帝王始制琴及善琴者為十二本紀，而孔子與焉，又表古今人物及七糸玄十三徽與手勢、指法等為十表，又撰禮書、樂書、天官書、定製書、擇材書、操縵書、正音書為八書。其三十世家則能以琴世其家者，其七十列傳則古今善琴之人也。編末棋引二卷，則自出新意，取邵子之易數以為棋局。其凡例謂以堯夫為弈秋，四大為枰，分野為罫，日月為子，晦明為黑白，嬗遞升降為劫數輸贏。名曰《棋局新書》，示與舊譜不同也。其書分八目：一曰說局，總說大意；二曰先天成局，即邵子之日月星辰水火土石也；三曰方圓正局，即先天方圓二圖合而圖之，象天包地外，地處天中也；四曰奇偶變局，即日月星辰水火土石八卦，八而重之為六十四卦，六而變之為三百八十四卦也；五曰得數定算，則以元會運世歲月日時為經，而以十二、三十之數反覆相乘也；六曰爛柯甲子，蓋一元十二會全圖也；七曰長安舊聞，則自巳會第三十運至午會第十一運之圖，蓋邵子嘗推數起唐堯甲辰，迄宋之熙寧，仕學此書複增而益之，至於本朝也；八曰棋閣測議，蓋引黃氏管窺之說，以總古今全局也。其名書之意，不過以一元有三百六十運，一會有三百六十世，推之年月日時，其三百六十之數，皆與棋合，故以棋局名焉。其亦妄作聰明，弊精神於無用之地矣。
──右「雜家類」雜品之屬，二十六部，一百七十二卷內三部無卷數，皆附《存目》。
