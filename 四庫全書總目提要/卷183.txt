
卷一百八十三 集部三十六
《四庫全書總目提要》紀昀等
○別集類存目十
國朝申頲撰。頲字敬立，廣平人，副榜貢生。明太僕寺丞佳允之孫，涵光之侄也。涵光所著《聰山集》，以杜甫為宗，頲詩則惟作古體，無近體，古體又皆五言，無七言，大抵源出阮籍《詠懷》，陳子昂、張九齡《感遇》，多托意寓言之作，而其運思取徑，又出入於黃庭堅、蘇軾之間，頗為拔俗。然其間或有縱筆一往，傷於快縱者；或有故以波峭取姿，掩抑示意，傷於纖佻者；或有太涉理語，傷於實相者。瑕瑜互見，尚未能一一超詣也。
國朝餘光耿撰。光耿字介遵，婺源人，康熙初諸生，《江南通志》作康熙乙酉舉人。案光耿之父懋衡，為明萬曆壬辰進士，距康熙乙酉凡一百一十四年，斷不相及，非順治乙酉之訛，即別一人同姓名也。懋衡與鄒元標、馮從吾等講學，同罹黨禍，光耿承其父教，淡泊自守，故詩格亦樸實平近，不尚藻采。其拆「貧」字口號，所雲「有分宜安分，營財本乏才」者，乃裏巷字謎之詞，尤不宜入集也。
國朝李繩遠撰。繩遠有《姓氏譜》，已著錄。是集詩二卷，文三卷，其詩格意頗清，文亦謹飭，近人集中之有法度者；然束於邊幅，未能淩踔古人也。
國朝陳炳撰。炳字虎文，長洲人。居陽山裘巷裏，因以自號。是集分《青桂岩稿》、《潤州草》、《風蓬吟》、《楚遊草》、《始閑吟》、《寶華山稿》、《蕉雨閒房寓中稿》、《簷鈴集》、《仙人塘上吟》、《竺隖遺稿》，凡十集，大致妥帖而頗乏遒警。黃中堅作《傳》：稱其少時，有「松頂紅裙拖綠上，山腰白鳥破青飛」之句，由是知名。然二語實卑俗，非詩家上乘，不知當時何以傳誦也。
國朝吳之振撰。之振字孟舉，石門人，以貢生授中書科中書。常選《宋詩鈔》行世，故其詩流派亦頗近宋人。是編，凡初集八卷，後集一卷，續集一卷。
國朝沈受宏撰。受宏字台臣，太倉人。所居地名「洗白氵婁」，故以名集。《江南通志》，載受宏《白氵婁集》十卷，而此本止四卷，核其目錄，亦無闕佚，殆後人汰削之本耶。
國朝萬樹撰。樹字紅友，宜興人。是集皆回文詩圖，上卷三十幅，下卷三十幅，各以名物寓題，組織頗巧，然亦弊精神於無用之地矣。蘇若蘭事，不可無一，亦不必有二也。
國朝高之騱撰。之騱字仲治，淄川人，侍郎珩之子也。詩學西崑、香奩之體，姿致有餘，敖陶孫謂：秦少游如時女步春，終傷婉弱；於《淮海集》非確評，移評此集則確矣。張篤慶《序》謂，詩無定法，與年俱進，將又有老健於是者，亦可謂婉而章也。
國朝宗元鼎撰。元鼎字定九，號梅岑，江都人。嘗從王士禎學詩。《漁洋詩話》稱，其詩以風調勝，酷似《才調集》；又稱其緣情綺靡，不減西崑、丁卯，蓋其所取法者如此。前有鄒祗謨《序》，謂其憔悴江濱，拄戶高吟，年已四十，猶在捉鼻時，則此集所編，皆其少作也。凡樂府一卷，古體詩三卷，律詩四卷，徘律二卷，絕句二卷，詞一卷，賦一卷，雜文三卷。元鼎弟之瑾為之箋注，頗傷冗贅，其以詩餘居賦、雜文之前，亦之瑾編次之失也。
國朝周綸撰。綸字鷹垂，華亭人，周茂源之子。康熙初，以貢生官國子監學正，受業王士禎之門。士禎作《居易錄》，稱為才士不偶者是也。是編，詩文以體分，詞以小令、中調、長調分，皆不題卷數，亦無目錄及序跋，似為刊刻未竟之本。
國朝趙善慶撰。善慶字怡齋，德州人。由貢生授國子監助教，官至金華府知府，嘗學詩於新城王士禎。是集，即士禎所點定，前有士禎《序》，稱其妙在本色，頗為得實；惟《序》稱論次都為一卷，而此本實二卷，又稱善慶將赴官國學，而下卷有歸田之作。殆後複續刻，而序則未追改歟？
國朝張競光撰。競光字覺菴，杭州人。其詩每首之後，評語雜遝，殆於喧客奪主，蓋猶明季詩社之餘習也。
國朝丁嗣徵撰。嗣徵字集虛，嘉善人。性嗜古，喜藏書，又頗躭心禪悅，故其詩格在宋、元之間，亦時時有清逸之致。嘗自訂其集十卷，與巨研同扃笥中，為盜者誤持去，購之不獲，乃掇拾殘剩，重輯此集，故命曰「詩存」雲。
國朝石龐撰。龐字天外，太湖人。詩文皆纖仄佻巧，墮入魔趣，惟《回文雪賦》一首、《春賦》一首，為自古所無之格，蓋小有才而未讀書，聰明過於學問者也；至《遊春賦》之每句，用一部偏旁之序，則彌無可取矣。
國朝董聞京撰。聞京字丹鳴，烏程人，康熙初官吉安府知府。是集皆所作雜文，《自序》謂：明理以端其源，博學以廣其識，尊經以正其歸，養氣以核其實，和聲以發其華。持論甚高，然核其所作，不能出公安、竟陵門戶也。
國朝安世鼎撰。世鼎字鑄九，鑲紅旗漢軍，由保德州知州官至江西巡撫。此集乃世鼎自輯曆官奏疏，以及文移、條告諸篇，編為是集，後附以書、記、序二十一篇，皆在江西時所作也。
國朝嚴我斯撰。我斯字存菴，歸安人。康熙甲辰進士第一，官至禮部左侍郎。其詩近體最富，古體僅十之二三，大抵長於華贍之作，湯惠休所謂：如鏤金錯采，亦雕繢滿眼者也。
國朝趙士麟撰。士麟，雲南河陽人。康熙甲辰進士，官至吏部侍郎。是集，為士麟所自編，凡語錄四卷，文十七卷，詩二十一卷，條約四卷，大抵應酬之作。冠以《序》一卷，《題詞》一卷，密行細字，凡八十二頁，裒然自為一巨冊，亦向來刻集者所未有也。
國朝曹貞吉撰。貞吉字升六，號實菴，安邱人。康熙甲辰進士，官至禮部員外郎。初，王士禎有《十子詩略》之刻，貞吉與焉，因其版分藏各家，故往往各以別本單行。後其曾孫益厚，即士禎所錄，附以《朝天》、《鴻爪》、《黃山紀遊》等集，總顏之曰《珂雪詩》。貞吉詩格遒煉，其黃山諸作，極為宋犖所推，在京師時，和其《文姬歸漢圖》等長歌，極有筆力，今檢集中，不載；又士禎《感舊集》，所選《登望海樓》、《吳山晚眺》、《金山》諸詩，亦皆不見集中，則全稿之散失者多矣。
國朝方殿元撰。殿元字蒙章，九穀其別號也，番禺人。康熙甲辰進士，曆官郯城、江甯二縣知縣。是集，凡樂府二卷，諸體詩二卷，雜文一卷，末卷為《環書》上下篇，附以四書講語數則；其《環書》下篇多發明易義，蓋亦雜家流也。
國朝邵遠平撰。遠平本名吳遠，字戒三，仁和人。康熙甲辰進士，官至光祿寺少卿，己未召試博學宏詞，授翰林院侍讀，官至詹事府少詹事。此集首行下署曰《京邸集》，《自序》謂：己未，再入京，五載內所作。多典禮紀頌之章，酷摹唐音，頗見宏贍。長洲韓菼《序》，謂其使粵時唱酬甚富，別為集以行於世，則此卷乃其全集之一種耳。
國朝梁珪撰。珪字至鉉，號雪園，福建長樂人。是集，前有其友袁奐《序》，作於康熙甲辰。其詩凡分六集，一曰《靈峰草》，二曰《江南遊草》，三曰《循陔草》，四曰《楚遊草》，五曰《江西遊草》，六曰《恆山遊草》，惟《靈峰》、《循陔》二草，為居家奉母時所作；餘皆其客遊南北，登覽山川之什也。
國朝方象瑛撰。象瑛有《封長白山記》，已著錄。是集，象瑛所自編。凡文十六卷，少作及入翰林以後之作悉在焉。十七卷以下為詩集，《秋琴閣詩》一卷，刻於康熙己未，少作也；《展臺詩抄》二卷，展臺，燕昭王展禮賢士之台，即金台而變其名也；《錦官集》二卷，康熙癸亥典試四川所作，時蜀亂始平，補行鄉試，故以癸亥行也；《舊遊詩》一卷，未仕時游鄴、游燕、游越、游楚作也；《萍留草》一卷，國初，浙閩未定時，避兵杭州時作也；《都門懷古詩》、《倦還篇》共一卷：《都門懷古詩》作於辛酉官翰林時，《倦還篇》則乞假歸裏時作也。其編次不以作詩年月為先後，不解其意。《續集》六卷，刻於康熙壬辰，凡文八卷，詩二卷，詩題曰《所之草》，皆歸田以後作也。
國朝汪懋麟撰。懋麟字季甪，號蛟門，江都人。康熙丁未進士，授秘書院中書舍人，官至刑部主事。其詩法傳自王士禎，而才氣縱橫，視士禎又為別格。趙執信《談龍錄》記，嘗見其《浯溪中興頌詩》，起句雲「楊家姊妹顏妖狐」，即擲去不視。謂：頌中興而自天寶致亂敘起，雖萬言不難辦也，雖以懋麟為新城弟子，借懋麟以攻士禎，未免操之已蹙，然亦足見其少所翦裁矣。
國朝陳玉璂撰。玉璂字賡明，號椒峰，武進人。康熙丁未進士，官中書舍人。是集雜文三十一卷，詩八卷，詞四卷，其說經之文及辨議諸作，亦頗有源委，不同剿說。然大致逶迤平衍，學宋格而未成，詩則更非所長矣。
國朝陳玉璂撰。此本凡文四十三卷，詩十卷，詞三卷，總五十六卷，然文集之中，有錄無書者九卷，實為四十七卷，與前一本大同小異。然兩本皆無總目，疑皆隨作隨刊之本，非其全帙也。王晫《今世說》稱：玉璂每讀書至夜分，兩眸欲合如線，輒用艾灼臂，久之成痂。蓋亦苦學之士。又稱其所為詩文，旬日之間，動至盈尺，見者遜其俊才。則貪多務博可知，宜其集不一本也。
國朝範鄗鼎撰。鄗鼎有《理學備考》，已著錄。是集皆各體雜文，本名《草草草》，卷首有鄗鼎《自序》，文格酷摹《尚書》，雖本之夏侯元昆弟《誥》，然未免太近遊戲；末附《語錄》一卷，乃其子翷搜輯諸刻書中鄗鼎評識之語，匯成一帙，因並梓之。實非鄗鼎自作，亦反閘人所記也。
國朝董訥撰。訥有《督漕疏草》，已著錄。其詩皆訥手自刪定，因有別墅在平原城南二裏，名曰「柳村」，遂以名集。《平原縣誌》稱康熙四十一年，聖祖南巡，駐蹕柳村之南樓，詢訥詩集，其子思凝繕寫恭呈御覽，殆即此本歟。
國朝魏麟徵撰。麟徵字蒼石，溧陽人，康熙丁未進士，官至邵武府知府。此集即在邵武所刊，第二卷為《西湖和蘇詩》，第七卷為《和白香山樂府》，其瓣香所在，可以想見；第五卷為《擬漢樂府》，雖未至於苦學妃豨，而形骸之外，去之轉遠。蓋唐樂府重在諷諭，其文章可以力追，漢樂府重在音律，其節奏不可以臆揣也；第三卷為《閩行日記詩》，第四卷為《閩中吟》，第六卷為《漁山詩》，皆以地記；第一卷與第八卷則總題曰《雜詩補鈔》一卷，亦無標目。大抵詩才清拔，而根柢不深。如《曉行詩》：「暗燈移附壁」句，自是束裝真景，而刻畫瑣碎，已入武功末派矣。
國朝應是撰。是有《讀孝經》，已著錄。是編皆所著雜文，集中多載論策，蓋康熙丁未改八比為論策時所擬作，其文多摹擬蘇氏父子，辨論瀾翻，而未免過求駿快，遂剽而不留。其他序、記、傳、志諸篇，則欲擬其鄉人王安石，而邊幅亦微狹焉。
國朝廖騰煃撰。騰煃字占五，號蓮山，將樂人。康熙己酉舉人，官至戶部侍郎。其服官頗著清節，詩則尚未成家。
國朝石璜撰。璜字夏宗，別號匏菴，如皋人。是集為其子氵尹等所編。據目錄當為五卷，而此本僅三卷，蓋不全之本也。
國朝徐乾學撰。乾學有《讀禮通考》，已著錄。乾學家富圖籍，聖祖仁皇帝購求遺書，乾學奏進十二部，其疏今在集中。近所藏雖已散佚，而《傳是樓書目》猶存於世。所著《讀禮通考》及《續宋元通鑒長編》，皆閎通淹貫，確有可傳，集中考辨、議說之類，亦多與傳注相闡發。蓋乾學為顧炎武之甥，而閻若璩諸人亦多客其家，師友淵源，具有所自，故學問頗有根據；然文章則功候未深，大抵隨題衍說，不甚講求古格。賦頌用韻，尤多失考，尚未能掉鞅詞壇，與諸作者爭雄長也。是集刻於康熙丁丑，據宋犖原序，稱尚有外集，今未之見，或此本偶佚歟。
國朝李振裕撰。振裕字維饒，吉水人。康熙庚戌進士，官至兵部尚書。是集凡詩三卷，文九卷，又附江南所作詩一卷，乃振裕督學江南時所刊。前有施世綸、汪琬《序》。世綸《序》，惟述政績，不及文章；琬《序》，稱其工於台閣之體，亦頗著微詞。
國朝李振裕撰。此本詩文各十三卷，與刻於江南者大同小異，前後無「序」、「跋」，亦無目錄，不知何時所刻也。
國朝葉燮撰。燮有《江南星野辨》，已著錄。是集前有《自序》，論文章利病，頗為有見，然檢閱集中諸作，則頗不逮其所言。至於意態波瀾，彼此重複，如：聽松堂、秀野堂二記，其尤甚者也。
國朝趙申喬撰。申喬字松伍，武進人。康熙庚戌進士，官至戶部尚書，諡恭毅。是編首《奏議》，次《序記》，次《案牘》之文，終以雜著，其孫侗斅所編也。後附《裘萼賸稿》三卷，則申喬之子熊詔撰。熊詔，康熙己丑進士第一，官至翰林院侍讀，裘萼，其號也。
國朝林麟焻撰。麟焻字石來，莆田人。康熙庚戌進士。官至貴州提學僉事。其詩法受自王士禎。初官中書舍人時，嘗偕檢討汪楫奉使琉球，途中唱酬甚夥。是編凡《前集》二卷，皆初年所作；又《星槎草》一卷；《中山竹枝詞》五十首為一卷，皆出使時所作；《郊居集》一卷，則官提學後家居時作也。自《中山竹枝詞》以前，皆載士禎評點。《竹枝詞》後，又以當時同人贈別之作，附焉。
國朝張烈撰。烈有《讀易日鈔》，已著錄。烈篤守朱子之說，故集中多講學之文，然如《朱陸異同論》、《王學質疑》，皆未免有鍛煉周內之意，不及其《賈董同異論》之持平。蓋漢學但有傳經之支派，各守師說而已；宋學既爭門戶，則不得不百計以求勝，亦勢之不得不然者歟。
國朝鈕琇撰。琇有《觚賸》，已著錄。是集前有潘耒《序》，盛推其四六之工。今觀所撰，疏雋頗勝近人，而渾雅終不逮古人。其外篇俳諧諸作，如《商陸侯傳》之類，則不可作也。
國朝嵇宗孟撰。宗孟字淑子，山陽人，官至杭州府知府。是集，前有康熙壬子沈珩《序》，稱已刻賦若干卷，詩若干卷，文若干卷。故又編為二集，計賦十二首，詩四百三首，文八十八首，凡七卷。其七卷以下，附刻各種小集，曰《蠡史》，曰《星路陽秋》，曰《識小箋》，曰《詩拇》，曰《甌樂行》、《舊錄》各為一卷。又詩餘一卷，曰《酒古董》，蓋其時去明未遠，故通體皆規摹鍾、譚，以幽冷纖巧為宗。觀諸集之名，而其詩可見矣。
國朝王士祜撰。士祜字叔子，一字子側，號東亭，又號古缽山人，山東新城人，康熙庚戌進士，未仕而卒。是集，為其弟士禎所編。其詩長於情韻，士禎《序》述計東之言曰：三王並著詩名，西樵、阮亭早達，故聲譽易起，若東亭之才，詎肯作蜂腰哉？然自士禎篤念友於，存此標榜之詞耳，其實士祿不及士禎，士祜不及士祿，天下之公評也。
國朝韓菼撰。菼字元少，號慕廬，長洲人。康熙癸丑進士第一，官至禮部尚書。乾隆三十年賜諡文懿。是集為菼所自編。凡詩六卷，分《蹢躅》、《歸愚》、《病坊》、《擊迷》四集；文二十二卷，菼以制藝著名，其古文亦法度嚴謹，凡安章宅句，皆刻意研削，然其不能脫然於畦封，亦即在此；詩則又其餘事矣。
國朝徐倬撰。倬字方虎，蘋村其號也，德清人。康熙癸丑進士，官至翰林院侍讀。聖祖南巡，進所纂《全唐詩錄》，晉禮部侍郎。是集凡《修吉堂文稿》八卷，《應制集》二卷，《寓園小草》一卷，《燕台小草》一卷，《梧下雜抄》二卷，《蘋蓼閑集》二卷，《甲乙友抄》一卷，《汗漫集》二卷，《野航集》二卷，《鼓缶集》三卷，《黃發集》二卷，《詞集》二卷，《耄餘殘沈》二卷。附錄其子《元正遺稿》二卷：一曰《清嘯樓草》，皆未第以前作，一曰《鸞坡存草》，則自入詞館以後應制、紀恩、遊宴、贈答之什也。元正字子貞，號靜園，康熙乙丑進士，官至工部尚書。徐氏五世翰林，倬其第二世，元正其第三世雲。
國朝李來章撰，來章有《連陽八排風土記》，已著錄。是集摹仿歐、曾，頗為近似，以作意點綴求姿，故或失之微縟，中如《李氏紫雲山莊記》、《辛公子傳》諸篇，規橅古人，亦覺墨痕未化，謂之不失典型則可矣。
國朝朱董祥撰。董祥有《讀禮記略》，已著錄。是編，名似筆記，實則文集，前有雜論數篇，其餘多言居家禮制，而喪禮尤多，大抵執古義以繩今，與所作《讀禮記略》相出入。如《居喪不當稱制》之類，一字之爭，動輒累牘，多非大義所關也。其書題曰「上卷」，則尚有「下卷」，而佚之。目錄列文四十七篇，而闕其《原學》、《上大司農本政書》、《教子晟讀詩說》三篇。蓋並此卷，亦非完本矣。
國朝彭定求撰。定求有《周忠介公遺事》，已著錄。案：定求之學出於湯斌，斌之學出於孫奇逢；奇逢之學出於鹿善繼；善繼之學則宗王守仁《傳習錄》。故自奇逢以下，皆根柢於姚江，而能參酌朱、陸之間，各擇其善，不規規於門戶之異同。定求是集，於文章之有關於學術者，尤所留意，而持論則兼采二家，無所偏倚雲。
國朝張榕端撰。榕端，有《海岱日記》，已著錄。是集為榕端官內閣學士時所刊，皆其康熙己未至己卯之詩。前有任邱龐塏《序》：稱其詩和而不迫，秀而不纖，逸而不肆，宛轉纏綿，一寫其胸中之趣，而未嘗藉以宣其喜怒不平之氣。頗近其實。然婉約有餘，遂乏雄渾之氣、深湛之思。蓋其長在是，其短亦在是矣。
國朝張榕端撰。康熙庚辰，榕端以內閣學士預治河之役，至癸未，始召還。此編皆其四年之中，在工次所作。前有宋犖《序》，稱其泥塗輦橇，楗石枕薪，卒以塞決。乃殊不見其有歌詠勤苦之勞，而往往道其達天適性之樂。今觀其詩雖醞釀不深，而和平恬靜，犖言蓋不誣雲。
國朝張榕端撰。皆康熙甲申以後，致仕歸裏之作，其詩直抒胸臆，多入香山一派。蓋老境優遊，頹然自放，不復以文字為意矣。
國朝彭開祐撰。開祐字孝緒，號椒岩，婁縣人。康熙丙辰進士，官至武岡州知州。是集分四種：曰《瞻雲稿》，曰《遊琴稿》，曰《一螺稿》，各六卷，曰《橐丸稿》，四卷。《遊琴》、《一螺》、《橐丸》三稿，皆其官河間及游大樑、濟南時所著。《瞻雲稿》，則其官武岡時所著也。
國朝王奐曾撰。奐曾字元亮，別字思顯，號誠軒，山西太平人。康熙丙辰進士，官至湖廣道監察禦史。是集為其孫婿趙勳典所刊。凡奏議一卷，雜文十三卷；附以補遺一卷，則奏議二首，並序文雜著八首也。
國朝納喇性德撰。性德有《合訂刪補大易集義粹言》，已著錄。性德生長華閥，勤於學問。鄉試出徐乾學之門，遂受業焉。《九經解》即其所刻，而徐乾學延顧湄校正之，以書成於性德歿後，版藏徐氏，世遂稱《徐氏九經解》，並《通志堂》而移之徐氏，實相傳之誤也。是編為乾學所裒輯，凡詩五卷，詞四卷，文五卷，《淥水亭雜識》四卷，又附錄碑誌、哀輓之作，為二卷。
國朝馮雲驌撰。雲驌字懿生，代州人。康熙丙辰進士，官翰林院編修。是集，皆所作古今體詩，惟冠以《賦》一篇，殿以《詞》一闋。蓋雲驌沒後，其門人鹿祐所編，故掇拾殘賸，所存僅此雲。
國朝陳錫嘏撰。錫嘏字介眉，號怡庭，鄞縣人。康熙丙辰進士，官翰林院編修。是集，為慈谿鄭梁所選錄。凡文六卷，詩二卷，頗不失矩度。然錫嘏本以制義擅長，此則其餘力及之者也。
國朝胡會恩撰。會恩字孟綸，德清人。康熙丙辰進士，官至刑部尚書。其館閣諸詩，別編為《賡颺集》，今未見傳本。是集所錄，則由丙辰至庚寅三十五年所作也。詩有清腴之致，而風骨未遒，故於一時流輩之中，尚不能排突諸家，自成一隊。
國朝黃鐘撰。鐘字宏音，號蘧廬，如皋人，康熙中諸生。是集，為其門人鄧士英所編。凡文四十四篇，前列總目，總目之後仿《史記•自序》、《漢書•敘傳》之例，每篇各為之《序》，述所以立言之意，自有別集以來，茲為創體。然亦足以見其文不苟作，必有所取義矣。其文大抵縱橫奇肆，自達所見，其《與友人論文書》，大旨主於不似古人，乃能為古人，亦迥異貌擬秦、漢，詞雜齊、梁之習。惟其文多作於明末，感觸時事，往往言之過當。如《洪範論》，謂治世之天，甚願乎人之為君子也，則所向在此矣；亂世之天，甚怒乎人之為君子也，則所威在此矣。至終篇歸於順受其正。亦仍沿劉峻《辯命題》之旨，非和平中正之道。其《楊墨論》，雖為偽談忠孝者發，而以墨翟為偽，楊朱為誠，亦未免憤激太甚。大抵其才力，足以馳驟古人；而學養之深醇，則未之逮也。
國朝劉然撰。然字簡齋，江寧人。卷首有康熙戊午杜濬《序》，稱其詩文閎深奧衍，不可名狀。今觀斯集，殊不副斯言。其《水中雁字》七言律詩，用上下平韻至三十首，亦太誇多鬥靡。以如是題目，作如是體裁，雖李、杜不能工也。
國朝邵長蘅撰。長蘅一名衡，字子湘，武進人。是集，乃其兄子璿等編次。康熙戊午以前為《青門簏稿》，詩六卷，文十卷；己未訖辛未為《旅稿》，詩二卷，文四卷；壬申後為《賸稿》，詩三卷，文五卷。其《邵氏家錄》，則以康節祠堂碑記之類，匯為一編者也。
國朝朱彝尊撰。彝尊有《經義考》，已著錄。是集，乃其未遇時所刻。中有《曝書亭》所未錄者，皆悔其少作，自為刪汰也。
國朝李因篤撰。因篤字子德，又字天生，富平人。康熙己未，召試博學鴻詞，授翰林院檢討。顧炎武作《音學五書》，特載與因篤一劄，蓋頗重之。閻若璩作《潛邱劄記》，則雲杜造故事，莫過於李天生。然所謂杜造故事者，今不可考，則姑存其說矣。是集，為因篤所自定，本三十五卷，此本獨闕第四卷，目錄注雲未出。其為因篤自刪之，或為隨寫隨刻，誤排卷數，不得已而立一虛卷，均未可知也。其詩大抵意氣蒼莽，才力富贍，而亢厲之氣一往無前；失於粗豪者，蓋亦時時有之，殆所謂利鈍互陳者歟。
國朝王頊齡撰。頊齡號瑁湖，華亭人。康熙丙辰進士，己未召試博學鴻詞，授編修，官至大學士，諡文恭。是編，凡《詩集》三十卷，《經進集》三卷，《詩餘》二卷。頊齡值文治昌明之日，奏太平黼黻之音，故一時台閣文章，迥異乎郊寒島瘦，即早年未達時作，亦無衰颯哀怨之意，足以見其襟抱矣。
國朝潘鍾麟撰。鍾麟字層峰，華亭人。是編，皆七言律詩，前四卷為乞酒之作，所投贈者凡二百六十五人；後一卷為寄懷之作，所投贈者凡三十人。以大學士王頊齡、戶部尚書王鴻緒為冠，蓋藉此以存其人，乞酒寄懷，特假託之詞耳。
國朝潘耒撰。耒有《類音》，已著錄。詩分《少遊》、《夢遊》、《近遊》、《江嶺遊》、《海岱遊》、《台蕩遊》、《閩遊》、《黃廬遊》、《楚粵遊》、《豫遊》、《臥游》諸草，分年編次，文則各以體分。惟為二氏作者，入之別集，用楊傑《無為集》例也。耒性好遊名山，足跡甚廣，其詩不事雕飾，直抒所見，古文蹊徑較平，稍遜於魏禧諸人，而氣體渾厚，空所依傍，則又耒所獨得也。耒家吳江之爛溪，少受業於顧炎武，頗得其傳，故詩文皆有原本。特其議論之文，往往反覆求快，太傷於盡，未免失之好辯焉。
國朝徐嘉炎撰。嘉炎字華隱，秀水人。康熙己未召試博學鴻詞，授翰林院檢討，官至內閣學士，兼禮部侍郎。是集，凡應制詩一卷，樂府一卷，古詩四卷，律詩五卷，絕句二卷，玉臺詞一卷，賦頌一卷，論一卷，序三卷，雜文一卷；末附《焚餘草》一卷，乃嘉炎父肇森所作。遭亂散失，僅存二十餘首。嘉炎記而錄之，猶《山谷集》後附《伐檀集》意也。
國朝龐塏撰。塏字霽公，號雪崖，任邱人。康熙己未召試博學鴻詞，授翰林院檢討，降中書舍人，終於建甯府知府。是集，凡文八卷，雜著三卷，《翰苑稿》十四卷，《舍人稿》六卷，《工部稿》十一卷，《戶部稿》十卷，《建州稿》五卷，皆其所手自編定也。塏為詩主於平正沖澹，不求文飾。當王士禎名極盛時，能文之士，率奔走門牆，假借聲譽，塏獨落落不相親附，故士禎亦不甚稱之。惟記其《病足詩》：「切防美人笑躄者，春來不過平原門」一絕而已。然塏早歲所作，頗得深婉清微之致，晚年菁華既竭，流於枯淡，其《舍人稿》不及《翰苑》，《工部稿》不及《舍人》，《戶部稿》不及《工部》，至《建州稿》以後，頹唐益甚，田雯為作《戶部稿序》，以白居易、陸遊比之，塏意頗慍，然實箴規之言也。末附《詩義固說》二卷，論亦切實，惟推衍嚴羽之說，以禪談詩，轉至於支離曼衍，是其好高之過矣。
國朝李澄中撰。澄中有《滇南日紀》，已著錄。是編，賦一卷，文一卷，詩一卷，附《滇南集》一卷；又《艮齋文選》一卷。安若訥為作《墓誌》，記其夢為李攀龍後身。趙執信亦稱其生而父夢攀龍入室，故其詩仍學攀龍。龐塏《論文絕句》，則有「壽光安子非知己，強為於鱗認後身」句。今觀其集，頗不類「滄溟」體格，是塏所論者為允，若訥、執信，皆好奇之論也。
國朝李澄中撰。康熙己未，以召試入史館者，澄中與龐塏交最契。文格、詩格，二人往往互似。是集，即塏官建甯府知府時，為刻於福建者。塏《序》稱：王新城阮亭、田德州綸霞，壇坫久成於時，望重龍門，漁村入都，與鼎足而立，士林稱「山左三大家」。然澄中詩文修潔有餘，至魄力雄厚，終非王、田比也。王士禎《感舊集》，載其《齊謳行》三首，《細草穀》一首，此集皆未載，又《魚龍圖》一篇，亦與《感舊集》所載，數位不同。蓋塏與士禎門徑稍別，故去取亦稍異也。
國朝李良年撰。良年字武曾，秀水人。康熙己未，嘗薦舉博學鴻詞，初冒姓虞氏，名兆潢，故當時薦牘無良年名。朱彝尊所作《墓誌》，僅載其原名，而未載其冒姓，亦偶疏也。是編，凡詩集十卷，詞二卷，文集十卷，良年少有雋才，其遊蹤幾遍天下，所未至者秦蜀、嶺嶠耳。其詩清峭灑落，亦頗得江山之助。惟自少至老，風調不變，其蹊徑之狹，殆才分所偏歟？文則長於議論，而短於敍述，不逮其詩。詞則已刻入六家詞中者，殆三分之二，品在其詩、文之間雲。
國朝吳雯撰。雯《蓮洋集》已著錄。案：王士禎作雯《墓誌》，稱其詩一刻於吳，再刻於都下，三刻於津門，今皆未見。趙執信《懷舊詩序》，稱雯以遺稿付王士禎，雯沒後將二十年，其集未出，疑士禎耄而忘之；又稱《池北藏書》，散失殆盡，是集可知，則雯之原稿，似乎散佚，近時乃疊出三本：一為臨汾劉組曾所刻，一為山東孫峨所刻，一即此本，為浮山張體乾所刻。劉本稱得自士禎門人黃叔琳家；孫本及此本，並稱得自雯侄秉厚家，皆以士禎評點相誇。孫本並考核評語之同異，此本更較量圈點之真偽。考第七卷中《留別車仝詩》，載士禎評曰：「今車仝果領解中州，此亦識也，惜天章不及見耳。」灼為雯沒後之語，則士禎所定，或歸諸吳氏，亦未可知也。然士禎諸說部中，所品題獎借者，幾於指不勝屈，今其集率久覆醬瓿，無人重其姓名；而雯詩獨數刻而未已，是知雯詩足以自傳，不以士禎始重也。刻雯集者，反若借士禎以傳雯，然則使雯不及識士禎，即謂雯詩不工乎？三本之中，劉本詳備於孫本，此本又詳備於劉本，要之詩之工拙，不系篇帙之多少。今繕孫本入秘閣，而此本則存其目焉。
國朝劉爾忄舉撰。爾忄舉字敬又，宜君人，康熙己未嘗薦舉博學鴻詞。其詩刻意摹杜，然大抵在形似之間。
國朝邵廷采撰。廷采字念魯，餘姚人，康熙初諸生。嘗從毛奇齡遊。是集刊於康熙壬辰，以龔翔麟所撰《墓誌》，邵思淵所撰《墓表》，萬經所撰《小傳》，冠諸編首。
國朝徐昭華撰。昭華字亦曰。昭華，駱加采之妻也。其父咸清，與毛奇齡善。奇齡暮年裏居，昭華從之學詩，稱女弟子，故有「都講」之目。是集即奇齡所點定，附刻《西河集》中者也。
國朝朱奇齡撰。奇齡有《春秋測微》，已著錄。其平生潦倒場屋，老而不遇，刻意以古文自任，所作皆簡潔明鬯，無鉤章棘句之態，而邊幅不免於稍狹。
國朝張遠撰。遠有《杜詩薈稡》，已著錄。是集凡分三種，曰《雲嶠集》一卷，《蕉園集》一卷，《梅莊集》二卷。《梅莊集》兼載詩文，《蕉園》、《雲嶠》二集，則有詩無文。顧汧《序》謂，其詩凡三變，《蕉園》最先，《梅莊》次之，《雲嶠》則官縉雲時所作，為最後。三集格調，皆與毛奇齡相近，蓋二人同裏，得法於奇齡者多雲。
國朝張遠撰。遠字超然，侯官人。康熙己卯舉入，官祿豐縣知縣，與蕭山張遠同姓名，而其生稍後。是集諸詩，多近元、白「長慶體」，在晉安詩派之中，自為別調。杭世駿《榕城詩話》曰：張遠領康熙己卯鄉薦第一，游京師，與竹垞、初白諸人倡和甚富，有集梓行。初嘗挾策游四方，未有所遇，《登滕王閣題詩》，一達官嗟賞，為之延譽，詩名遂振。其詠松濤有「月明何處雨，風定數聲鐘」，亦佳句也。
國朝孫琮撰。琮字執升，嘉善人。山曉閣，其讀書處也。集前有魏坤《序》，謂其初集不下千首，其後數十年，複成兩集，今計此本所存，僅十之二三耳。其詩頗有警句，而醞釀未深。
國朝李符撰。符本名符遠，字分虎，號耕客，嘉興人。是集後有其從孫菊房《跋》，稱所作詩詞刻於滇南者曰《香草居詩》，刻於金陵者曰《耒邊詞》，未刻詩詞曰《花南老屋集》，排偶之文曰《補袍集》、《後補袍集》，寄於容城胡具慶家，遂亡其本。《花南老屋集》，亦僅存詩一冊。此集即菊房以《香草》、《花南》二集，合為一編，凡古今體五卷。第六卷以下為詞，即所謂《耒邊詞》也。符早受知於曹溶，得讀其藏書，又與朱彝尊等結詩社，故其學頗有淵源；詩則詞意清婉，似源出於范成大，與彝尊等格又異焉。
國朝陳維嶽撰。維嶽字緯雲，宜興人，檢討維崧之弟也。晚年自定古文百篇，詩二冊，詞二冊。其季弟欲附梓於維崧《迦陵集》後，未果；遂多散佚，此其傳寫殘本，僅存賦十篇，雜文十五篇。卷首有同裏蔣景祁《序》，以維岳比其兄維崧。然駢體略得維崧之格，至魄力根柢，皆遠遜之。雜文中如《十三經考》、《特科舉策》，略無所發明；《漆園生傳》，亦《毛穎傳》之窠臼；《仲兄半雪傳》亦失諱親之義。考景祁《序》乃為全集而作，豈別有佳制，佚不可睹歟？
國朝趙執端撰。執端號緩菴，益都人。雍正中，分益都置博山，趙氏所居割隸焉，故此本追題為博山人。執端於趙執信為從弟，而於王士禎為甥。執信、士禎以爭名構釁，著書互詆，兩家詬爭如水火。執端獨舍執信而從士禎，其詩句擬字摹，亦頗得其一體。集中有《過士禎舊居》詩曰：「突兀龍門群仰望，飄零宅相獨徘徊，依然萬壑朝宗在，不禁蚍蜉撼樹來。」蓋為執信《談龍錄》發也。執信《談龍錄》負氣指摘，或不免失之太過，而所言不盡無理。執端直以群兒謗傷詆之，是其門戶之見，尚未湔明季餘習矣。
國朝馮協一撰。協一字躬暨，益都人，大學士馮溥第三子也。以溥蔭，官至臺灣府知府。是集乃協一歿後，其子原檢收遺稿，求正於其姻家趙執信。執信託目疾不省覽，命門人常熟仲是保代刪之，而執信為之《序》，是保《跋》焉。其詩雖未極工，亦非極惡，而執信《序》嘲誚百端，殊可怪訝，亦可雲：魏收驚蛺蝶矣。
國朝李孚青撰。孚青字丹壑，合肥人，大學士天馥子。康熙己未進士，官翰林院編修。是集詩編年分卷，起康熙戊寅，訖己亥。毛奇齡《西河詩話》中，極稱其吐屬工敏。蓋其穎悟有過人者。其氣骨未遒，則年未四十而歿，功候猶淺之故也。
國朝任觀瀛撰。觀瀛字子登，或書曰「紫登」，以同音相假借也，蕭縣人。康熙己未進士，官至陝西潼商道。是二集皆其官長興知縣時所作。《若溪集》以水名名其詩；夢鼎堂，在長興署中，明歸有光所建，觀瀛重構之，因以名其文集雲。
國朝吳震方撰。震方有《讀書正者》，已著錄。是編乃其詩稿，始於康熙己未初館選時，終於甲申游滁州時所作。初，震方以禦史罷歸，康熙癸未，恭逢聖祖仁皇帝南巡，以所輯《朱子論定文抄》進呈，蒙恩複職，且禦書白居易詩以賜。因摘詩中「晚樹」二字，以名其樓，並以名集雲。
國朝汪晉徵撰。晉徵字涵齋，休寧人。康熙己未進士，官至戶部侍郎。是集，為晉徵所自定，以編年為次，始於康熙癸丑，終於戊子。
國朝沈不負撰。不負字集九，一字次山，平湖人。是集據乾隆庚申陸奎勳《序》，謂康熙己卯，不負手刪其詩，存十之五，編年而不分體，以授其子方蕙曰：「汝他日力能開雕，當名之曰《老雲齋詩刪》，不必更有增入。」云云。而俞懋琪所作《不負小傳》，乃稱不負病亟時，客有傳濟南劉中丞幕中貫花主人降於乩（案貫花主人，謂金人瑞也），不負慨然而興，口吟云云，竟絕筆於此。今此詩刻於卷末，則似非儘自定之本，或以其事奇異，故附存耶。
國朝馮廷櫆撰。廷櫆字大木，德州人。康熙壬戌進士，官中書舍人。丁卯典試湖廣，作詩一卷，名曰《晴川集》。王士禎嘗序之，是集乃廷櫆沒後，趙執信所編。首為《京集》三卷，次即《晴川集》一卷，又《雪林集》一卷，《曹村集》一卷，並為作《序》，以士禎《序》為知之未盡。蓋當日執信方以論詩與士禎相左，故雖同一推獎，亦持異議雲。
國朝金德嘉撰。德嘉字會公，廣濟人。康熙壬戌進士，官翰林院檢討。德嘉晚年，鍵戶著書，時同郡顧景星、張仁熙、劉醇驥，往往追摹秦、漢，宗尚王、李，訾歸有光為秀善婉媚，德嘉獨不為高論，力摹韓、歐，雖其閎肆博贍，遜於國初前輩，而先民矩矱，彷彿猶存，惟《複胡石莊書》謂：「史館方開，吾楚先輩故事，尚待折衷，江陵當國，綜核名實，富國強兵數十年，而論者以專病之。熊、楊慷概任事，而熊以過剛見嫉於當世，楊專閫仗鉞憂憤以死，或曰自縊。當時失機逸賊，別有主名，武陵豈自經溝瀆者耶？」云云。為狃於鄉曲之私，未可為萬世之公論也。
國朝王九齡撰。九齡字子武，華亭人，廣心之仲子也。康熙壬戌進士，官至監察禦史，其詩欲挹何、李之流波，而才思富豔，加以纖穠，如《金陵雜感》雲：「十裏青樓原上草，六朝紅粉路旁花」，殆純以情韻勝矣。
國朝許汝霖撰。汝霖字時菴，海寧人。康熙壬戌進士，官至禮部尚書。是編，文集目列十四卷，而十一卷以下有錄無書，注曰以下嗣出。又目列卷九為《課士條約》，卷十為《河工集》，而書中九卷題曰《續集》，《河工集》則自為一帙，不入卷數，且書有刊刻未完之處。蓋初刻未校之本，故體例不畫一也，詩集五卷，而分為八編，曰《祥獻集》，曰《應制集》，曰《冰銜集》，曰《使旋集》，曰《河幹集》，曰《還朝集》，曰《歸田集》，曰《酬應集》。汝霖才思富贍，集中諸體皆備，然如《河工集》內，《批高陽水災詳文》雲：「仰速行確查，候撫部堂批示繳」之類，僅十二字，亦列之集中。則授梓之時，舉其平生手跡，一字不遺，未免不能割愛耳。
國朝王喆生撰。喆生有《懿言日錄》，已著錄。是編所載皆雜文，末卷並錄及訟牒，則太甚矣。
國朝周金然撰。金然字廣菴，上海人。康熙壬戌進士，官至司經局洗馬。是編分為七種，《飲醇堂文集》八卷，《抱膝庭詩草》二十卷，《娛暉堂集》二卷，《和陶靖節集》三卷，《和李昌穀集》一卷，《西山紀遊詩》一卷，《南浦詞》三卷。金然與施閏章、宋琬遊，其才思格力，亦介於二人之間。
國朝許嗣隆撰。嗣隆字山濤，如皋人。康熙壬戌進士，官翰林院編修。是編乃康熙癸酉，奉命典試雲南往來紀行之作，多述山川名勝。
國朝茅兆儒撰。兆儒號雪鴻，錢塘人。是編皆其紀遊之詩，一曰《嶺南方物紀》，乃康熙壬戌居韶州時所作，凡二百四十種，各以絕句一首紀之，而略注其狀於題下；一曰《粵行日紀》，則述其戊午歲，自錢塘至廣州途中，六十二日所經。凡一百四十餘首，亦每題為一絕句。
國朝張伯行撰。伯行有《道統錄》，已著錄。是編，前二卷為奏議，第三卷至第五卷皆尋常案牘之文。第六卷為書，大抵講學之語。第七卷、八卷為《序》，皆已見所刊各書中，第九卷至十二卷為記、論、說、議、傳、墓誌、墓表、祭文、雜著。跡其一生，大抵步趨陸隴其也。
國朝陳元龍撰。元龍有《格致鏡原》，已著錄。愛日堂者，聖祖仁皇帝禦書，故以名集。其詩編年分集，凡十二種。
國朝孫勷撰。勷字子未，一字予未，號莪山，又號誠齋，德州人。康熙乙丑進士，官至大理寺少卿，終於通政司參議。其集凡詩一卷，文二卷，勷性簡傲，不諧於俗，集中《石丈詩》雲：「山鬼矜伎倆，此老如不聞；或具袍笏拜，此老亦不尊；坦然自高臥，雨蝕青苔痕。」蓋亦自寓雲。
國朝張希良撰。希良有《春秋大義》，已著錄。是集凡文二卷，詩二卷。希良久困名場，早年著述，頗多亢厲之音，自選入詞館後，其體格乃一變焉。
國朝汪灝撰。灝字文漪，一字天泉，臨清人。康熙乙丑進士，官至貴州巡撫。是集為王士禎所定，凡評點悉仍士禎之書，自《題蔣都憲家慶圖》以下，則士禎所未見，故評點闕焉。灝詩一以士禎為法，集中有《讀〈唐賢三昧集〉》二絕句，殆於鑄金呼佛，然姿韻略同，而近體多湊泊語，不及士禎之天然也。同時別有汪灝，字紫滄，休寧人，康熙癸未進士，官翰林院編修，二人詩文，傳寫者往往相淆，惟以字為別識而已。
△《《山介》老編年詩鈔》•十三卷（浙江巡撫采進本）
國朝金張撰。張字介山，錢塘人。其詩起康熙乙丑，迄癸酉，凡九年之作，分年為卷。甲戌至丙子詩四卷，題曰《續鈔》；其外集五種，曰《己未詩刪》，曰《么鳳詩》，曰《庚申詩刪》，曰《學誠齋詩話》，曰《雜著》，則皆有錄無書，不知為殘缺，為未刻也。張詩力掃明人蹈襲之弊，而間失之輕。自稱學楊誠齋，今檢所作，其得失皆去之不遠，所言可謂不誣矣。
國朝張篤慶撰。篤慶有《班範肪截》，已著錄。其詩古文頗知名於時。此集乃有文而無詩，疑編次未竟之本也。篤慶才藻富有，洋洋纚々，動輒千言，風發泉湧，不可節制。如集中所載：代王士禎作《候補中書吳燦墓誌銘》，今錄入《蠶尾續集》者，已刪削十之三四，則亦頗病其冗漫矣。其曰「崑崙山房」者，以所居室旁有小山號「崑崙」，因以名集雲。
國朝田霢撰。霢字子益，號樂園，又號香城居士，德州人。康熙丙寅拔貢生，授堂邑縣教諭，以病未赴。霢與兄雯、需，並能詩。雯才調縱橫，沿幾社之餘風，以奇偉鉅麗自喜，與王士禎同郡同時，而隱然負氣不相下。士禎《池北偶談》中，載其服藥必取異名一事，亦陰不滿之。霢乃獨從士禎遊，是編凡《鬲津草堂》五字古體詩一卷，五字今體詩一卷，皆士禎評而《序》之，《序》稱唐有詩，不必建安、黃初也；元和以後有詩，不必神龍、開元也；北宋有詩，不必李、杜、高、岑也。語蓋為雯而發，又《鬲津草堂絕句詩》一卷，裏人孫勷《序》之。《序》稱，吾州近時前輩以詩名者，無間於時。餘性不近詩，然當披編佩句之餘，亦或頗有所睹。於作者之旨，大都若格格於余懷，未能強以為無間然也。語亦侵雯。然觀霢所作，雖密詠恬吟，成一邱一壑之趣，至才力富健，究不足以敵雯也。集後又有《菊隱集》一卷，《南遊稿》一卷，總題曰《鬲津草堂七十以後詩》。黃越《序》之，稱其垂老所作，彌淡彌甘，大抵霢生平為詩，以七言絕句自負，自少至老，亦惟是體特多雲。
國朝王沛恂撰。沛恂字書岩，諸城人，官兵部主事。是集凡文五卷，詩一卷。詩文皆伉直有氣，而亦有恃氣之處，故意之所至，暢所欲言，不免時有累句。
國朝安箕撰。箕字青士，壽光人，致遠之次子。是集止詩二十八首，賦九首，記一篇，附載《致遠集》末。箕，名父之子，承其家學，故詩文皆有矩度；惟波瀾尚未老成，則問世太早之故也。
國朝汪筠撰。筠字禹吹，編修琬之長子。少補吳江學諸生，年三十二病咯血卒。琬得其遺詩數十篇，為刊附於《汪氏家傳集》後。
國朝沈季友撰。季友字客子，平湖人，康熙丁卯副榜貢生。其集卷一至卷三曰《南旋集》，卷四至卷六曰《秋蓬集》，乃其孫鑰所合刊。季友為陸葇之婿，與汪琬、毛奇齡以詩相倡和，奇齡為作集《序》，亦以才子目之，然抑揚皆「在是」兩字矣。
國朝勞巁撰。巁字貞著，陽信人。《山左詩鈔》作勞礪，其字從「石」，然此本為其家刻，字皆從「山」，則《山左詩鈔》誤也。巁年五十四為詩，故工候未深，多不入律。高適曠代之才，固不容於有二矣。
國朝朱璘撰。璘所編《諸葛丞相集》，已著錄。是集前二卷為雜文，第三卷即所作《通鑒輯略之論斷》，然止於唐末，似非完本也。
國朝梁佩蘭撰。佩蘭字藥亭，番禺人。康熙戊辰進士，改庶起士。是編乃休甯汪觀所選，皆近體詩，卷首有朱文小印，曰：古體嗣出，則不但非其全集，即選本亦尚未刻竣矣。
國朝陳阿平撰。阿平字獻吉，東莞人，康熙中諸生。與梁佩蘭同時。是集即佩蘭為之《序》。其古體勁直而少醞釀，五言律詩如：「東風歸故國，孤燭對高樓。明月又將滿，秋風吹別離」諸聯，頗有風味，惜不多得耳。
國朝趙俞撰。俞號蒙泉，嘉定人。康熙戊辰進士，官定陶縣知縣。是集俞所自編。詩格極為遒上，但才鋒太銳，少一唱三歎之致。文則縱筆而成，傷於平易，又不及其詩。
國朝孫致彌撰。致彌字愷似，嘉定人。康熙中被薦，乙太學生賜二品服出使朝鮮采詩。戊辰成進士，改庶起士，官至翰林院侍讀學士。歿後詩稿散佚，雍正中，張鵬翀、朱厚章得抄本於戴璣家，始選而刻之。詞凡三種，曰《別花餘事》，曰《海沜》，曰《衲琴》，皆其門人樓儼所定，《續集》附詞後，則未詳何人編次也。致彌以書名，得董其昌之法；詩則以跌宕流逸為長，而率易亦所不免。
國朝謝乃實撰。乃實字華函，福山人，福山有峇盧山，因號峇盧山人。康熙戊辰進士，官興甯縣知縣。是集不分卷數，但以各體類從，而附《詩餘》於末。其詞名絕句一百三十首，別為一冊，為古今所未有。然雜體昉自齊、梁，究為小品，可偶一為之，不可以為擅長之技也。
國朝史申義撰。申義字叔時，號蕉飲，江都人。康熙戊辰進士，選庶起士，散館改給事中。時新城王士禎方以詩名海內，嘗稱申義及湯右曾足傳其衣缽。見集中自註：聖祖仁皇帝，嘗以後進詩人詢澤州陳廷敬，廷敬以申義及周起渭對。見廷敬《序》中。其官翰林時，有《蕪城集》；典試雲南時，有《使滇集》。此則官給事中時，前後數年作也。
國朝鄭梁撰。梁字禹梅，慈谿人。康熙戊辰進士，官至高州府知府。是編詩分十一集：一曰《見黃稿詩刪》五卷，二曰《五丁詩稿》五卷，三曰《安庸集》一卷，四曰《玉堂集》一卷，五曰《歸省偶錄》一卷，六曰《還朝詩存》一卷，七曰《玉堂後集》一卷，八曰《寶善堂集》一卷，九曰《白雲軒集》一卷，十曰《南行雜錄》一卷，十一曰《高州詩集》二卷。文分四集，一曰《見黃稿》二卷，二曰《五丁集》二卷，三曰《安庸集》二卷，四曰《寒村雜錄》二卷，補一卷，又《半生亭集》一卷。《息尚編》四卷，則詩文合刻也。梁受學於黃宗羲，嘗謂陳師道年三十一見黃魯直，蓋焚其稿而學焉。梁見宗羲時，亦三十一，故詩文皆以《見黃稿》為冠，其文得之宗羲者為多，而根柢較宗羲少薄。詩則旁門別徑，殆所謂有韻之語錄，其書《定山詩抄》句雲：「明朝詩學崔公甫，若語仙才拜定山。」可以得其宗旨之所在矣。
國朝范光陽撰。光陽字國雯，號北山，鄞縣人。康熙戊辰進士，改庶起士，官至福建延平府知府。是集為其晚年所手定，沒後其孫從律等，以《充安堂近稿》附入刊行，其曰「雙雲」者，以其先墓有紅雲、白雲二山，故名所居以示不忘其祖之義雲。
國朝劉以貴撰。以貴字滄嵐，氵維縣人，康熙戊辰進士。是編初集，先詩後文；二集先文後詩。每篇之後，俱附王道炷評語，道炷《序》稱，其語意獨造，刻鑿精深，蓋生澀為工者。後附《初學正鵠》數十則，則皆鄉塾講師語也。
國朝田從典撰。從典字克正，陽城人。康熙戊辰進士，官至文華殿大學士，諡文端。是集奏疏、序傳等雜文五十餘篇，為四卷；詩三十餘首，為一卷；又附以補刻文一冊。據卷首儲大文《序》，謂從典文多散佚，此乃其子暨族屬所搜輯者，故僅止於此，非全本也。
國朝潘宗洛撰。宗洛字書原，號巢雲，又號垠穀，宜興人。康熙戊辰進士，官至湖南巡撫。詩文多台閣之作，奏疏、序記、家訓等篇，明白質直，視其文頗為勝之。卷末有儲大文所作傳，以為古文詞上宗《史記》，詩由「玉溪」詣「少陵」，皆以千古第一人推之，則非其實也。
國朝曹寅撰。寅有《居常飲饌錄》，已著錄。其詩一刻於揚州，計盈千首；再刻於儀徵，則寅自汰其舊刻，而吳尚中開雕於東園者。此本即儀徵刻也，其詩出入於白居易、蘇軾之間。
國朝陳訏撰。訏有《句股引蒙》，已著錄。訏為黃宗羲門人，又與查慎行同裏友善，故文格詩格俱有所受，然所作終亞於二人。是集為訏所自編，凡四十歲以前所作悉刪去之，斷自己巳，迄戊子為正編；又自己丑，迄壬子為續編，則其晚所增刻也。其曰「時用集」者，訏《自序》謂家塾署聯用東坡語：「《春秋》古史乃家法，詩筆《離騷》亦時用。」故手訂正續集，遂以時用標題雲。
國朝陸繁弨撰。吳自高注。繁弨字拒石，錢塘人；自高字若山，桐城人，官翰林院待詔。是集皆駢體之文，崑山徐炯為刻板，陳廷會《序》之，而章藻功為之《跋》。藻功，繁弨之門人，即作《思綺堂四六》者也。本止四卷，雍正甲寅，自高為之注，始分十卷。王晫《今世說》載，繁弨自許儷語為「海內少雙」。蓋是時陳維崧、吳綺皆已下世矣。
