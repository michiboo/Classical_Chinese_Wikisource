
卷一百二十四 子部三十四
○雜家類存目一

舊本題齊陳仲子撰。王士禎《居易錄》曰：萬曆間學士，多撰偽書以欺世，如《天祿閣外史》之類，人多知之。今類書中所刻唐韓鄂《歲華紀麗》，乃海鹽胡震亨孝轅所造。於陵子，其友姚士粦叔祥作也。凡十二篇，一曰畏人，二曰貧居，三曰辭祿，四曰遺蓋，五曰人問，六曰先人，七曰辯窮，八曰大盜，九曰夢葵，十曰巷之人，十一曰未信，十二曰灌圍。前有元鄧文原題詞，稱前代《藝文志》、《崇文總目》所無，惟石廷尉熙明家藏，又稱得之道流。其說自相矛盾。又有王鏊一引一跋，鏊集均無其文。其偽可驗。惟沈士龍一跋，引揚雄《方言》所載《齊語》及《竹書紀年》、《戰國策》、《列女傳》所載沃丁殺伊尹，齊、楚戰重邱，及楚王聘仲子為相事，證為古書，共說頗巧。然摭此四書以作偽，而又援此四書以證非偽，此正朱子所謂采《天問》作《淮南子》，又采《淮南子》注《天問》者也。士龍與士粦友善，是蓋同作偽者耳。末有徐元文跋，詞尤弇鄙，則又近時書賈所增，以冒稱傳是樓舊本者矣。

舊本題漢黃憲撰。前有晉謝安，唐田宏、陸贄題詞。每篇又有宋韓洎贊，而冠以王鏊之序。詞旨凡鄙，顯出一手。朱國楨《湧幢小品》載徐應雷《黃叔度二誣辨》曰：黃叔度言論風旨，無所傳聞。入明嘉靖之季，崑山王舜華名逢年，有高才奇癖，著《天祿閣外史》，托於叔度以自鳴。舜華為吾友孟肅諸大父行，余猶及見其人，知其著《外史》甚確。自初出有纂入東漢文者，時舜華尚在。而天下謂《外史》出秘閣，實黃徵君著，則後世曷從核真贗乎？又李詡《戒菴漫筆》曰：《天祿閣外史》乃近年崑山王逢年所詭托者。邇有餘姚人禦史某（案：即刻《兩京遺編》之胡維新），沾沾以文學自喜，雜此文於左、國、司馬諸篇中刊行，頒於蘇常四郡學宮，令諸生誦習之，殆亦一奇事也。據其所記，則此書出王逢年，明人已早言之。考張孔教《雲穀臥餘》，所言亦合。而流傳之本仍題黃憲，殆不可解。王鋮《讀書蕞殘》曰：其賓秦文中有《黨錮》一篇，考《後漢書》本傳，陳蕃為三公，臨朝歎曰，叔度若在，吾不敢先佩印綬。是黨禍未起，憲已謝世矣。又賓晉文有《董卓篇》，益不相見，辨其偽跡甚明。惟謂傳自謝安，或者即其門下士及子弟所為，則仍為偽序所欺，失考甚矣。

明王清一撰。前有序自稱先天風雷侍者，且言萬曆壬辰，自京師奏太后，請武當山道藏經回。止三公岩，大眾推充都管。蓋道士也。是編取譚峭《化書》，案節分章，各為注釋。中如釋大同章思火生暖，思水生涼諸語，亦時有理解。然大致摭採道家之言，氾濫恣肆，無所歸宿。

宋於恕編。恕張九成之甥。此二書皆錄九成語也。前有淳熙元年恕序雲，無垢張先生，乃予母之兄。頃為春官宗伯，以議忤時相，一斥嶺下十四年。寓橫浦僧舍，嗜書不厭。晚年目昏，立短簷下展卷就明，向暮不輟，石間雙趺隱然。南安守張公見而歎息，標記於柱，今猶在也。案《宋史•九成本傳》，稱九成召除宗正少卿，權禮部侍郎，兼侍講，兼權刑部侍郎，謫守邵州。秦檜又令司諫詹大方論其與徑山僧宗杲謗訕朝政，謫居南安軍，在南安十四年。以《橫浦集》考之，其到南安在癸亥三月，乃紹興十三年。其橫浦僧舍題柱字，據恕此序，是南安張守所記。而《南安府志》載寶界寺題柱識語為九成自題，又失張守之名，誤矣。陳振孫《書錄解題》曰：張九成《無垢語錄》十四卷，《言行編遺文》共一卷，九成之甥於恕所編《心傳錄》，及其門人郎昱所記《日新錄》。近時徐鹿卿德夫，教授南安，複裒其言行，系以歲月及遺文三十篇附於末。今此本止三卷。恕序稱與其弟憲徒步三千餘裏，抵嶺下，得侍講論。難疑答問，莫不備錄，名之曰《心傳》。後恕以思親歸，弟憲獨住。各以所得，合為一集。又學生郎昱，粗得數語，纂為錄，故人刁駿序之。而後卷《日新錄》亦題甥於恕編，蓋非陳振孫所謂徐鹿卿裒集之本。中間止有序記等文凡八篇，亦與所謂三十篇者不合，故仍舊名曰《心傳》，曰《日新》，而不名語錄，是尚未經合訂者矣。明人刻《橫浦集》，已收入之。此其別行之本也。

宋倪思撰。思有《班馬異同》，已著錄。是編乃其晚年劄記之文。其學雜出於釋、老，務為恬退高曠之說。然如謂妻子無論賢不肖，皆當以冤家視之，害理殊甚。其他亦皆淺陋無味，明代陳繼儒一派，發源於此。又議論空疏，多無根據。如顏斶生王死士之論，與安步晚食之語，同出一時，而思引斶前王前一段，附論其下曰，此即晚食以當肉，安步以當車之顏斶耶，抑別一人耶？是並《戰國策》未讀也。賈誼謫長沙王傅，作《鵩賦》之後，年餘而死。而思謂賈誼陳治安之策，乃在於《鵩賦》之後，豈其涉曆世故，於事理講明，尤更深究耶？是並《漢書》、《史記》亦未詳考也。《宋史》思本傳載，陳晦《草史》彌遠制詞，用昆命元龜語。思以為類董賢策文用允執厥中之文，上疏爭之，坐是罷去。考劉克莊《後村詩話》，稱思駁論時晦累疏，援引唐人及宋代累朝命相皆用此語，以駁思，思遂削秩。則晦雖曲貢諛詞，而轉據典文，思雖力持正論，而疏於考證。是書之陋，固其宜矣。

宋陳錄撰。錄不知何許人，自稱丹穴老人。其書皆通俗勸善之言。蓋明袁黃等之所祖。前有嘉定辛巳其弟煉序，末有木石居士虞舜徒跋，皆以閻羅王為說，詞旨頗鄙。

舊本題宋許棐撰。棐字忱父，海鹽人。嘉熙中居泰溪，於水南種梅數千樹，自號梅屋。是編皆勸戒之言。然核其詞氣，如出屠隆、陳繼儒一輩人口，殊不類宋人之作。

宋施清臣撰。清臣號東洲，淳祐間人，自稱赤城散吏。是書皆宗二氏之旨，而以儒理附會之，詞多儷偶，明人小品，濫觴於斯。其謂《易》可通修煉之旨，亦魏伯陽等之緒餘，無足採錄也。

宋吳大有撰。大有字勉道，號松壑，嵊縣人。寶祐間遊太學，率諸生上書賈似道奸狀，不報，遂退處林泉，與林昉、仇遠、白珽等以詩酒相娛。元初辟為國子檢閱，不赴。是書分十五類，皆闡揚因果之說，以警世勸善。然有所為而為之，假以誘掖愚蒙則可，若士君子之學，為所當為，則固無取於是焉。

宋李元綱撰。元綱有《聖門事業圖》，已著錄。此錄盛陳果報，兼以神怪。如言張孝基以還產為山神，及福州張生捐資救縊遇鍾離權得道事，不一而足，殊非儒者立言之道。與《聖門事業圖》如出兩手，不可解也。

宋李昌齡撰。昌齡始末未詳。書中引胡仔《苕溪漁隱叢話》及葉夢得《岩下放言》，蓋紹興後人。大旨皆談罪福因果。所記宋事為多，亦間及漢以來事。然如淳、於棼南柯入夢諸條，殊於《樂善》無與。記小兒胞胎一條，雜引道家符籙之說。凡數百言，更為氾濫也。

宋何坦撰。坦，旴江人，是編分講學、律己、應世、明道、蒞官、原治、評古、用人、正弊九門，大抵因舊說而衍之。其講學篇謂性與天道子貢不得聞，而以後世學者竊襲陳言，自謂窮理盡性為妄。明道篇謂儒者之待異端，甚於拒寇敵。蓋皆有為而發。然其論心如槃水，措之正則表裏瑩然，微風過之，則湛濁動於下，方未動時，非有以去其滓汙也，澄之而已。風之過，非有物入之也，撓動則濁起也。所見頗近於禪。又謂孟子之辟楊、墨，深排峻拒，詞費而力殆，其說皆不可訓也。

宋李之彥撰。之彥，永嘉人，東穀其所自號。書中教導一條，稱遊湖海五十年，教公卿大夫之子孫屢矣，教尋常白屋之類亦多。則老塾師也，是書凡十三則，皆憤世疾俗，詞怨以怒。末載太行山戲語一條，謂是非不必與世人辨，蓋其篇中之寓意。前有自序，題鹹淳戊辰小春，正宋政弊極之時也。

舊本題金李之純撰。案元好問《中州集》、劉祁《歸潛志》並雲李純甫字之純，則此書當為李純甫作。《金史•文藝傳》及《大金國志》作純甫字之甫，殆傳寫誤也。純甫，宏州襄陵人，承安中登進士，前後三入翰林。正大末出倅坊州，未赴，改京兆府判官。卒於南京。是書列周、程、張、邵、朱、呂、蔡諸儒之說而條辨之。末附自作文數篇。大旨出於釋氏，殊為偏駁。《歸潛志》曰：之純自類其文，凡論性理及關佛、老二家者號內稿，其餘碑誌詩賦號外稿。又解楞嚴、金剛經，《老子》、《莊子》，又有《中庸集解》、《鳴道集解》（案：解字當為說字之訛，今姑仍原本錄之），號為中國心學，西方文教，數十萬言。嘗曰，自莊周後，惟王續、元結、鄭厚與吾或談儒、釋異同。環而攻之，莫能屈。又曰，屏山（案：屏出即純甫之號）平日喜佛學。嘗曰中國之書不及西方之書。作《釋迦贊》雲，竊吾糟粕，貸吾粃糠。粉澤邱、軻，刻畫老、莊。嘗論伊川諸儒，雖號深明性理，發明六經聖人心學，實皆竊吾佛書者也，因此大為諸儒所攻云云。可謂之無忌憚矣。《中州集》但雲於書無所不闚，而於莊周、列禦寇、左氏、《戰國策》尤長。三十歲後，遍觀佛書，能悉其精微。既而取道學書讀之，著一書，合三家為一，猶諱而渾其詞也。

元敖撰。，古文淵字，見夏竦《古文四聲韻》。其爵裏皆無可考。是書大旨，本乎圖書，雜以佛、老。首之以先後天理數圖，又有求仁盡性諸圖。其盡性圖有曰：吸蒂思不出位，呼根不失赤子之心。又有曰：服氣為上，服藥為下。又曰：數息，禪學之長。抱玄，玄學之長，仙山人也，不以身許人者也。可以見其宗旨矣。

元劉君賢撰。君賢字文定，本泰和人。元末兵亂，依母族袁氏於雩昌，遂冒姓袁。故左修品序稱劉文定，而鄭應桂序則稱袁文定。然修品序又謂今其子孫為袁氏，而鄉賢祠則仍稱劉。此本題劉君賢蓋從祀典也。是書初名《雩昌集》。應桂序稱，自元及明，僅有寫本，藏其後裔家。康熙庚辰，雩都縣知縣盧某始為刊行。其分天地、理學、經濟、倫紀、論古、雜說六類，及八十六子目，亦盧所編定。修品重刊序則稱據袁氏家譜，知《雩昌集》乃其詩文，而是書乃所著《學問要編》。考古人雜著筆記，往往編入詩文集，是書必原在集中，卷帙標題相屬，故詩文雖佚，而是書仍冒《雩昌集》名。今既別行，則修品所改是也。編中所論，雖以洛學為宗，而諸所援據，乃盡屬小說家言，實以雜學佐雄辯。又其好還類中第二條，稱金俘宋於青城，元人俘金亦在青城。果為君賢所作，斷無當元之世，自稱元人之理，相其文格，亦全類明萬曆以後清言小品之蹊徑。元人敦篤，無此體裁，毋乃後人偽託，抑或有所竄亂歟。

元華悰韡撰。悰韡字公愷，自號貞固處士，無錫人。入明之後，不仕而終。是編乃其貽訓子孫之書，一曰家勸，二曰祭禮習目，三曰冠婚儀略，四曰治喪紀要。又輯其詩文雜著為二卷，附錄於後。其曰《慮得集》者，取千慮一得之義也。後其八世孫繼祥校刊，卷首增以趙友同所作貞固處士傳一首，陳鑒所作墓表一首。

明劉基撰。基有《國初禮賢錄》，已著錄。是書原本十卷，分十八篇，一百九十五條，今止二卷，蓋後人所並也。基初仕元，不得志，因棄官入青田山中，著此書。天臺徐一夔序曰：鬱離者，離為火，文明之象，言用之，其文鬱鬱然為盛世文明之治也。已附載《誠意伯集》中，此蓋其別行之本。

明王禕撰。禕有《大事記續編》，已著錄。此書論緯書及釋、道兩家源流，堪輿、醫書同異，凡五篇。已見禕本集。曹溶《學海類編》摘出別行，並別立此名。

明王禕撰。此書雜論處世為治之理，間用喻語。取卮言日出之義，名曰卮詞。亦載禕本集中。曹溶摘出別行，華川二字，亦溶所加也。

明蘇伯衡撰。伯衡字平仲，金華人。本宋蘇轍之裔，以轍子遲守婺州，因家於婺。元末貢於鄉，洪武初徵入禮賢館，後為國子學正，以薦擢翰林編修。宋濂以翰林承旨致仕，薦以自代，辭不拜。後起為處州教授。以表箋忤旨逮治，卒於獄。事蹟具《明史•文苑傳》。是書仿諸子文體，多托物寓意之詞。已載入《伯衡文集》第十六卷，此其別行之本。後李夢陽亦著《空同子》，與此同名，實兩書也。

明王達撰。達字達善，號耐軒居士，無錫人。洪武中以明經薦，為縣學訓導。改大同府學，後遷國子助教。永樂初擢編修，官至侍讀學士。是書多抑鬱憤世之談。前有題詞，稱遠居塞外，蓋官大同時作也。又有太倉陸之箕序，稱是書本載達所著《天遊集》中，凡百有七篇。王澄之弟淵，先刊其二十二篇，續又得五十二篇刊之，尚闕其三之一，之箕複為校補成完書，付淵全刊焉。各條之下，間附之箕案語，亦膚淺罕所考正。

明黎久之撰。久之字未齋，臨川人。官高要縣知縣。書中有永樂、宣德年號，則宣宗後人也。其書雜舉奇幻之事，推求其理，詞極辨博，而大旨仍歸於神怪。如煉銅為銀，點石成金，以及器之能聚寶者，皆以為有理可推，其言頗謬。末綴論文二條。一謂詩即文，文即詩，杜詩即其文，韓文即其詩。一綴魯兩生禮樂百年後興語，董仲舒道之大原出於天語，韓愈堯以是傳之舜數語，為漢、唐人精於講學之證，舉《太極圖說》，《通書》，東、西銘等數篇為宋、元人工於文章之證，皆務反舊說，未為確論。

明嶽正撰。正字季方，號蒙泉，漷縣人。正統戊辰進士第一。由編修改修撰。天順中入閣預機事。以謀去石亨曹吉祥不成，謫欽州同知。後逮系，杖戍肅州。憲宗立，複本官，留侍經筵。又以忤大學士李賢，出為興化府知府。嘉靖初追贈太常寺卿，諡文肅。事蹟具《明史》本傳。此書雜論陰陽、五行及醫、卜、星、算之說，中間論大衍之數及《皇極經世》之數，亦頗有發明。《明史•藝文志》作二卷。今已編入《正類博稿》中。此本乃曹溶《學海類編》所收，僅存六頁，非其全也。

明胡澄撰。澄字景高，臨川人。是書末附澄墓誌，稱生於永樂丙申，卒於宏治乙卯。是書則作於天順庚辰，凡五十篇，篇有標題，皆警戒下愚之語，故其詞不文。各證以見聞實事，亦多蕪雜。

明桑悅撰。悅字民懌，常熟人。成化乙酉舉人。官至柳州府通判。《明史•文苑傳》附載徐禎卿傳中，稱其怪妄狂誕。考悅《思元集》中有道統論曰，夫子傳之我。又學以至聖人論曰，我去而夫子來。可謂肆無忌憚，史所詆者不虛。史又稱悅在長沙著此書，自以為窮究天人之際，今觀所論，實無甚精奧也。

明祝允明撰。允明有《蘇材小纂》，已著錄。是編乃論古之言。其舉例有五，曰舉，曰刺，曰說，曰演，曰系。舉曰是是，刺曰非非，說曰原是非之故，演曰布反復之情，系曰述古作以證斯文。一卷至三卷皆論人，四卷論詩文，五卷、六卷論佛、老，七卷論神、鬼、妖、怪。其說好為創解。如謂湯、武非聖人，伊尹為不臣，孟子非賢人，武庚為孝子，管、蔡為忠臣，莊周為亞孔子一人，嚴光為奸鄙，時苗、羊續為奸貪，謝安為大雅君子，終弈折屐非矯情。鄧攸為子不孝，為父不慈，人之獸也。王珪、魏徵為不臣，徐敬業為忠孝，李白百俊千英萬夫之望，種放為鄙夫，韓愈、陸贄、王旦、歐陽修、趙鼎、趙汝愚為匿非。論文則謂韓、柳、歐、蘇不得稱四大家，論詩則謂詩死於宋，論佛、老為不可滅，皆剿襲前人之說，而變本加厲。王宏撰《山志》曰：祝枝山，狂士也。著《祝子罪知錄》。其舉刺予奪，言人之所不敢言。刻而戾，僻而肆，蓋學禪之弊。乃知屠隆、李贄之徒，其議論亦有所自，非一日矣。聖人在上，火其書可也，其說當矣。《千頃堂書目》載《祝子罪知》十卷，此本僅七卷，而佚去八、九、十三卷。卷為一冊。惟第五卷併入四卷之後，藏書者未經繙閱，以為闕第五卷，乃改七卷七字為五字，攙入六卷之前。不知五、六兩卷皆論佛、老，安得參以七卷之神、鬼、妖怪也。殆坊肆賈人無知者之所為歟。然如是之書，不完亦不足惜也。

明祝允明撰。是編取韓愈文氣水也，言浮物也之義命名。皆務為新奇之論，甚至以《詩》三百篇、《春秋》二萬言為聖人之煩，則放言無忌可知矣。蓋允明平生以晉人放誕自負，故持論矯激，未能悉軌於正雲。

明祝允明撰。凡三十四條，言頗近理，不似其他書之狂誕。前有自議，稱於乙巳居憂時偶有所得，隨筆箋記，就有道而正之。乙巳者，成化之二十一年。蓋其少時所作，猶未蕩然禮法之外也。

明李夢陽撰。夢陽字獻吉，慶陽人，徙扶溝。弘治癸丑進士，官至江西提學副使。事蹟具《明史•文苑傳》。其書分化理篇二，物理篇一，治道篇一，論學篇二，事勢篇一，異道篇一，凡六目，八篇，已編入《空同集》中。此本乃後人摘出別行。夢陽文摹擬秦、漢，多艱深詰屈之語，為後人所詆訾。此書亦仿揚雄《法言》之體，其發明義理，乃頗有可采，不似其他作之贗古。

不著編輯者名氏，載曹溶《學海類編》中。取李夢陽《空同子》每篇摘抄十之三四，故題曰纂。其去取殊無義例，大抵庸劣坊賈所為，以紿藏弆之家者也。

明王俊撰。俊字機翁，弋陽人。宏治癸丑進士，官至禮部尚書。諡文莊。是書多以周子、程子、邵子、張子之言擊排朱子，亦頗攻陸九淵，而其說仍多墮於虛渺。後附諸詩，尤多同禪偈。

明王廷相撰。廷相有《慎言》，已著錄。慎言雖多偏執，猶不大悖於聖賢，此書則頗多乖戾。自序謂宋儒才情有限，沾帶泥苴，使人不得清澄宣朗，以睹孔門之景。余於讀書之暇，時置一論，求合道真。積久成卷，分為上下二篇，名曰《雅述》。謂述其中正經常，足以治世者雲爾。今觀其書，標舉中庸修道之謂教為本，而多斥枯禪寂坐之非，未為無見；而過於擺落前人，未免轉成臆斷。如謂人性有善有惡，儒者不計與孔子言性背馳與否，而曰孟子言性善，是棄仲尼而尊孟子矣，況孟子亦自有言不善之性者，何獨以性善為名云云，是其所見與告子殆無以異。又謂人生而靜，天之性也，感於物而動，性之欲也。此非聖人語，然則聖人之動，亦皆欲而非天耶？是又不以情言欲，直以私言欲，無怪其並性善而疑之矣。至謂雷搏擊成聲乃物之所為，但非人間可得而見，尤涉於小說家神怪之言。廷相以詩名一時，而持論偏駁乃爾。蓋宏正以前之學者惟以篤實為宗，至正、嘉之間，乃始師心求異。然求異之初，其弊已至於如此，是不待隆、萬之後始知其決裂四出矣。

明何景明撰。景明有《雍大記》，已著錄。此書蓋仿《昌言》、《中論》而作。曰嚴治，曰上作，曰法行，曰任將，曰勢成，曰功實，曰用直，曰敵中，曰固權，曰處與，曰策術，曰心跡，凡十二篇。已載入《大複集》中，此乃其別行之本。

明鄭善夫撰。善夫字繼之，閩縣人。弘治乙丑進士，官至南京吏部驗封司郎中。事蹟具《明史•文苑傳》。此書泛論立身為治之理，多老生之常談。

明顧應祥撰。應祥有《人代記要》，已著錄。此書乃其致仕以後所作，時年八十有二矣。自序謂古今人物之賢否，政治之得失，筆之於冊。前數卷論理、論學諸篇，皆主良知之說。首附錄禮論一篇，蓋嘉靖初議大禮時所作。其說欲但尊以天子之號，而別立一廟，與桂萼初議相同。其論曾為王守仁所取，故弁於首卷。蓋守仁於大禮亦以張、桂為是也。《明史•藝文志》列之儒家。然其中頗及雜說，不專講學，今改入雜家類焉。

明薛蕙撰。蕙字君采，亳州人。弘治甲戌進士，官至吏部考功司郎中。事蹟具《明史》本傳。此編為嘉靖癸亥南充王廷所刊，皆其晚年與朋友往還講學之書，附以語錄。大旨尊陸九淵、楊簡之說，毅然不諱其入禪。至謂釋氏於六度萬行未嘗偏廢，殊為駁雜。蕙本詩人，足以自傳於後，乃畫蛇添足，兼欲博道學之名，又務立新奇，遁入異教。其謂《中庸》根本在未發之中，六經皆不出此旨，借李侗之說而廣之，實非侗之本意。雖辭辨蜂起，終不免於臧三耳也。

明薛蕙撰。是編乃其退居西原時學養生家言，後讀《中庸》喜怒哀樂之未發句，自謂有得，因作此書。分為九篇，曰天道、性情、潛龍、時習、君道、學問、君子、立言、春秋。其學以複性為宗。故性情篇雲，靜者性之本，主靜者複性之學也。又雲，靜者自然之本體，動者後來之客感。夫自有陰陽，即不能有靜而無動。以動為客感。是二氏元寂之旨也。又曰，理即此心，此心即理，夫理具於吾心，不可謂心之虛靈不昧者即理也。即心即理，是姚江良知之宗也。其去濂、洛、關、閩之學，固已遠矣。

明錢琦撰。琦字公良，海鹽人。正德戊辰進士，官至思南府知府。是書乃其劄記之語。分象元，繇庚、浮風、治本、檢精、鑒遠、規世、導儒八門，不出明人小品之習。然正、嘉時人猶淳實無此佻薄體裁。末有其孫孺穀跋，稱昔眉公陳先生手牘索覽云云。疑隆、萬間偽體盛行，琦之子孫趨當時風氣，依託為之也。

明陳相撰。相字汝弼，號古埜道人，懷甯人。前有正德庚午曾漢序，稱其年四十貢成均，曆司封。明制，吏部必甲科，不知相何以得入，其始末莫能詳也。是書仿《莊子》夔蚿罔兩、《戰國策》桃梗土偶之意，取蟲魚鳥獸作為寓言，以寄其不平之感。托意淺近，亦多未雅馴。

明陳沂撰。沂有《維楨錄》，已著錄。此書皆所著雜說，共三十四條。大旨用兩事比類取譬，申明其義於下，頗近連珠之體，而不用韻。然意主修詞，不必盡名言至理也。

明王文祿撰。文祿有《廉矩》，已著錄。是編凡分十四篇。中稱廉子者，皆自謂也。其中如詆韓愈之學不如柳宗元，張子《西銘》可不必作之類，皆失之舛駁。又謂君子貴無心，古今天地如在大夢中，參雜佛、老，亦不可訓。至惡戒篇解說輪回，尤非儒者立言之道矣。

明王文祿撰。是編分真才、作聖、稽闡、儀曜、敦原五篇，篇各為卷，持論往往偏駁。如真才篇以于謙、石亨、石彪之不令終，同歸之天命；作聖篇混儒、釋而一之；稽闡篇論《大學》孔門之元理，《中庸》孔門之元神，儀曜篇純舉釋氏四大部洲之說，敦原篇謂古人父重母輕，以制禮者乃男子，故為己謀，不免於偏私；其言皆不可訓也。

明唐樞撰。樞有《易修墨守》，已著錄。其學援儒入墨，純涉狂禪。所刻《木鐘台集》，無非恣肆之論。此編皆評論宋儒，大抵近於禪者則譽，不近於禪者則毀，不足與辨是非。《附錄》一卷，則其與人論學之語，以發明此書之意者也。

明唐樞撰。首題門人潘鳴時述，末又有鳴時跋語。蓋樞所作以示鳴時者，凡十八條。具論古今學術法制之可疑者，故以疑誼名篇。其文詰曲聱牙，幾不可解，殆所謂以艱深文其淺易者歟。

明唐樞撰。是書自心性知覺至進德修業，旁及於詩學、韻學、字學、樂律，皆設為問答。其論學以禪為宗，而附會以儒理。如問千手觀音何義，曰一個身有千百個化身，一雙手化出千百雙手，這便與一致而百慮意思相似。殊不免援儒入墨之譏。又謂作字必求工，便是玩物喪志。又謂《太平御覽》、《冊府元龜》、《說郛》、《玉海》、《通典》、《通考》、《藝文事文類聚》諸書，必非有道者所為，大抵皆佛家掃除語言文字之見。其餘雜論，則多因襲恆談，罕所考證。

明唐樞撰。樞於嘉靖壬辰、癸巳間講學嘉興，其門人錄為此編，初名《四書雜問》，邑令周顯宗改題今名。其言格致心性諸說，率宗王守仁之緒論。原本二卷，後其門人王愛翻刻，並為一卷。末附數十條，乃雜論經史傳注，不專主於四書，疑為愛所增入也。

明唐樞撰。亦所著講學雜文。其以轄圜名窩者，杭州唐禹序雲，天非圜無以職覆，人非心無以轄圜。蓋專言心學者也。其大旨宗王守仁，而實未嘗及其門。觀所作元菴訪誼一篇，知其學實得之穆孔暉。中間如海上十三參，梅花屋夢語諸條，純以禪機立論。蓋沿姚江之末派而失其本原，宜其惝怳無歸矣。

明唐樞撰。其立名本之韓非說難，皆以闡明心學。首篇末雲，跡其意之所求，道其往之所止，明通而通，力極而極，勢駐以駐，詳於參伍之變，因於性情之宜。以此七語，別為七篇，附於後。樞有引辭曰，予之難於酬物也，有所懲而苦之於思，於思鬼神有庇焉。蓋任心太過，故堅僻至此。即其所言，可以知其所蔽矣。

明唐樞撰。樞聚徒講學，所至即為咨言。一作於金波園，一作於木鐘台，一作於飛英寺，一作於天心書院。大抵衍述良知之說。末有《小學》咨言，專明孝廉二字之義，則訓蒙之文也。

明唐樞撰。嘉靖十七年，浙人辟景行館延樞講學。樞因作論三十一篇，其門人錢鎮敘而梓之。樞平日專以討真心為教，故論中首及此旨。是時尚在樞罷官講學之初，其說未盡流於禪，故持論尚不甚詭於正雲。

明唐樞撰，其門人吳思誠編。以其承受於師門者積為一書，故曰《積承錄》。卷首即拈真心二字立義，蓋其宗旨如此。錄中闡發，較因領錄尚稍純正，然引《圓覺經》及支道林、劉靜春之言以詮釋性命之旨，究屬援儒入墨。許孚遠序所謂假借援引以示性學之真者，究不免曲為回護也。

明唐樞撰，其壻陸稃編。樞初號朋垣子，後改一庵，故以為名。樞嘗言良知一拈萬到，本末具舉，今日只欠躬行。編中所錄，大抵不離此意。然其所謂躬行者，亦只師心自用而已。

明唐樞撰，其壻吳允恭編。皆樞講學往復書劄。詞意誕謾，多涉佛理。費攀龍序稱，初述神體以揭其要，末紀十諦以示其全。允恭跋亦稱，此吾師及閘弟子相為應感之語，種種自一性呈露。其提唱禪宗，悍然無忌，又不止於陽儒而陰釋矣。

明唐樞撰。此本為國朝王表正刪輯。分講學、論治、澄道、闡性為四篇。樞之學純出於禪，所言大抵空虛幻杳。此集雖刊除其太甚，而根本如斯，徒翦其枝葉無益也。

明張純撰。純，永嘉人。嘉靖戊子舉人。官至南康府知府。是編雖自稱尊崇道學，然實無所發明。至以王制五祀為金、木、水、火、土，又以鬼怪不經之事雜入卷中，以解經傳，亦殊失醇正也。

明皇甫汸撰。汸字子循，長洲人。嘉靖己丑進士，官至雲南按察司僉事。《明史•文苑傳》附見其兄涍傳中。此書凡八篇，一曰原墨，二曰罪言，三曰非俗，四曰詭士，五曰刺飲，六曰慨禮，七曰詒戚，八曰知難。皆為時弊而發，譏切甚至。世傳汸解官後嘗為禦史王言捕系，複為陳禦史所窘，因破其家。觀此書極論台諫惡習，至謂其逞忿己私，媒孽善類，眾口易鑠，百足不僵，俱抗論無所避。當時必惡其詆己而摭拾之，可謂不肯隨時俯仰者。然其文多駢偶，往往以辭累氣，此又王世貞所謂學六朝而時時失步者也。

明沈愷撰。愷字舜臣，號鳳峰，南直隸華亭人。嘉靖己丑進士，官至湖廣布政司右參政。是書乃其為寧波知府防倭海上時所作。凡一百篇，篇各標題，皆借事寓言，以示勸戒，大抵規仿《鬱離子》而作。然摹古有痕，亦頗涉纖佻。至如歐陽修作《五代史》而誤雲韓愈，桓溫不識王猛而訛為{艸付}堅，興之所至，不暇檢點者亦多矣。

明羅洪先撰。洪先字達夫，吉水人。嘉靖己丑進士第一，官至贊善。隆慶初贈太常寺少卿，諡文恭。事蹟具《明史•儒林傳》。洪先宗姚江良知之說，是書乃其赴召時取道金陵，與王守仁弟子王畿王艮輩講學語。所言性命學問，浸淫佛氏，淪於虛寂，並守仁本旨而失之。李贄諸人，沿流不返，遂至累及守仁，為儒者詬厲。其所從來者漸矣。

明蔡羽撰。羽字九逵，自號林屋山人，又稱左虛子，吳縣人。由國子生授南京翰林院孔目。《明史•文苑傳》附載文徵明傳中。是編前有嘉靖庚子正月自題，稱夜夢一文移，上有符信曰《太藪外史》。私念具區為揚州之藪，一曰太湖，左虛子去翰林歸太湖，蓋所謂外史。因著文五首，題曰《太藪外史》，志夢也。說頗荒誕。其文為文苑考上下篇二首，政通上下篇二首，易大贊一首。史稱羽自負甚高，文法先秦兩漢。而此五首中，類多排偶之詞，體格卑雜，未能及古，殊為不副其名也。

明黃省曾撰。省曾有《西洋朝貢典錄》，已著錄。是書雜論治亂之理，凡三十條。每條引詩二句為證，全仿韓嬰《詩外傳》之例，故謂之擬。然感時發議，何妨自著一書，乃學步邯鄲，規規形似。此亦明人贗古之一端矣。

明黃省曾撰。其書凡十五則。前四則論陰陽象緯，後十一則論人事，皆設為客問而答之。其論解州鹽池殊附會，論月星不借日光亦不知推步之法，所論人事則大抵憤時嫉俗之言。

明鄧球撰。球自號三吾寄漫子，祁陽人。嘉靖乙未進士，官至銅仁府知府。是編前四卷題元集、亨集、利集、貞集，後一卷題起元集，蓋取貞下起元之義。末載自跋，託言萬曆癸未遇隱君子，悟忘言之意，蓋書止於是矣。其書雜論象理，兼涉三教，設為客問己答。所注《太極圖說》、《西銘》、《老子》諸書，皆全部收入，亦設為問答。尋其體例，似乎先隸諸書，條分件系，而後各命一意以融貫之。故每徵一事，輒連錄舊文，多擁腫不能運化。亦有僅徵其事而未及排比者，如問人不問位，受吊不受慶諸條，皆痕跡宛然也。

明陸樹聲撰。樹聲有《平泉題跋》，已著錄。是書論陰陽五行之理，多以《周易》為言，然皆參以術數之說，與老、莊之旨，非《易》之精義也。已匯入《陸學士雜著》中，此本乃陳繼儒摘入《廣秘笈》者。《明史•藝文志》載樹聲所著小說，無是書之目，或偶遺歟。

△《病榻寤言》•一卷（浙江鮑士恭家藏本）明陸樹聲撰。自序謂臥病初起，捉筆疾書，名寤言者，以其得於寤寐也。中多養生家言。至於緩步當車，晚食當肉，語出《戰國策》，而以為《史記》，則明人讀書不求源本之故也。

明陸樹聲撰。其書成於萬曆甲寅。雜抒所見，頗有足以警世厲俗者。而多雜二氏之學，不為純粹。蓋著是書時，樹聲年已八十二，喜與方外遊，故其言如此。至若論許衡、吳澄不當仕元一條，全本邱濬之語，則偏謬尤甚矣。

明陳絳撰。絳字用言，上虞人。嘉靖甲辰進士，官至太僕寺卿。其書上篇二十卷，中篇十二卷，下篇十二卷。大抵欲仿其鄉人王充《論衡》，博引古事而加以論斷考證，然迂僻者居多。本名《山堂隨鈔》，陶望齡為刪汰之，改題今名，以所居有金罍山也。

明張煉撰。煉字伯純，武功人。嘉靖甲辰進士，官至湖廣按察司僉事。是編上卷論捍禦西北之計，皆紙上陳言。其遠計一篇，以堅壁清野為上策，而我之強弱，敵之進退可勿論，世有此安邊之法乎？下卷一論鹽法，一論錢法，一論徒夫宜以充役。末附以史論四條，一論趙盾，一論秦坑儒，一論漢高祖斬丁公，一論王導負周顗，益與經濟無關矣。

明周思兼撰。思兼字叔夜，華亭人。嘉靖丁未進士，官至湖廣按察司僉事。遷廣西提學副使，未上而卒。事蹟具《明史》本傳。是編乃其隨時劄記。始嘉靖壬戌七月二十八日，訖甲子五月二十二日，逐日記載，取前言往行及所睹聞為之論辨，蓋語錄之類。末附補遺家訓遺語各數則，又匯錄碑版傳志等文為《事行紀略》一卷，皆其子紹元、紹節所增輯也。

明李豫亨撰。豫亨字元薦，松江人。自序謂舟之亡所見者，篷蔽之。人之懵所知者，寐障之。此書欲啟昔之寐，為今之覺，故曰《推篷寤語》。分測微、原教、本術、還真、訂疑、毗政六篇，共三十類，五百五十章。黃虞稷《千頃堂書目》作十二卷，今原刻實止九卷，蓋虞稷誤也。其書參掇前聞，附以己見，多涉釋、道二家言，原教還真兩篇尤為駁雜。餘錄一卷則豫亨裒其友人周思兼往返書翰，附綴於後。所談皆修真煉性之說，益不足道矣。

明李豫亨撰。豫亨以有生所必資者衣食居處三事，因為原本所由，逮及古今成行可為世則者綴於篇。前有王畿序，稱其卓然有見，能私淑良知之學。然豫亨篤好內典，所作《推篷寤語》已淪虛寂之宗，而此書中人身之生淨裸裸，赤灑灑諸語，尤近禪門語錄矣。

明來知德撰。知德有《瞿塘易注》，已著錄。是編分內篇七卷，外篇五卷。內篇分十五種。一曰弄圓篇，作一大圈，虛其中以象無極，週邊則用陳敷文所傳蜀中太極圖形，以黑白互包，象陰陽遞相消長，而以人事世運繞圈旋轉而注之。二曰河圖洛書論，皆其《易》說之緒餘。三曰格物諸圖，大旨以論語三戒為三欲，務格而正之。四曰大學古本。不取朱子之說，亦不取王守仁之說，大旨以明德為五倫，以明明德為明人倫，以親民為親親而仁民，歸本於修身，而以格物為克己。猶然格去物慾之說也。五曰入聖工夫字義，其體例略如陳淳《北溪字義》，但立說不同耳。六曰省覺錄，皆講學之語。七曰孔子謹言工夫，以《論語》四十條聯貫其文，分為八段。其首一段雲，天何言哉？四時行焉，百物生焉，天何言哉？君子欲訥於言而敏於行。末一段雲，言寡尤，行寡悔，祿在其中矣。夫我則不暇，始吾於人也，誰毀誰譽。今吾於人也，慎言其餘，言思忠，非禮勿言，似不能言者，時然後言，言必有中。其大概可以想見矣。八曰省事錄，與省覺錄相近，但彼多講學，此多論事耳。九曰九善榻記。十曰四箴。十一曰諭俗俚語。十二曰革喪葬之俗，並有錄無書，殆此本偶佚歟。十三曰理學辨疑，所論皆陰陽天象之事，純以臆斷。如論晝夜長短不以南北至為度，而謂冬至一陽生，陽氣主升，則日隨而高，夏至一陰生，陰氣主沈，則日隨而低。論日月謂如一鏡在桌上，一鏡在桌下，如何月能受日之光。論交食謂日月如兩飛球，疾馳而過，彼此安能相掩，其食不過如氛祲之類，偶然有變。諸儒不明造化陰陽大頭腦，所以信曆家之說。十四曰心學晦明解，自述所以攻駁先儒之意。十五曰讀《易》悟言，亦有錄無書。但注於標目下曰：有易注別刻單行。朱彝尊《經義考》載是書，謂見日錄中，或彝尊所見又別一本歟。蓋知德自嘉靖壬子舉於鄉，後因公車不第，退居空山，自求解悟。既無師友之切劘，又無典籍之考證，冥心孤想，時有所見，遂堅執所得，自以為然，不知天下之數可以坐推。故所注《周易》，雖穿鑿而成理，至於天下之事物，非實有所見，則茫乎無據。朱子之學必以格物致知為本，正慮師心懸想，其弊必至此也。知德以是譏朱子，宜其敝精神於無用之地，至老死而終不悟矣。外篇為所作詩文，曰斧山稿，曰悟山稿，曰遊峨嵋稿，曰快活菴稿，曰八關稿，曰遊足稿，曰重遊白帝稿，曰求溪稿，曰買月亭稿，曰鐵鳳稿，曰游華山稿，曰遊太和稿，曰續求溪稿，凡十三集。大抵自為知德之詩文而已。

明羅汝芳撰。汝芳有《孝經宗旨》，已著錄。王守仁之學一傳而為王艮，再傳而為徐樾，三傳而為顏鈞。鈞即所謂顏山農，凡弟子投謁，必先毆三拳以為贄禮者也。汝芳習其師說，故持論洸洋恣肆，純涉禪宗，並失守仁之本旨。是編為其門人熊濱所輯。冠以一貫說，次為講論五經四書之說，次為心性之說。前有濱序，又有楊起元序。起元亦汝芳之門人也。案《明史•楊時喬傳》曰：時喬受業永豐呂懷，最不喜王守仁之學，辟之甚力，尤惡羅汝芳。官通政時，具疏斥之曰：佛氏之學初不溷於儒，乃汝芳假聖賢仁義心性之言，倡為見性成佛之教，謂吾學直捷，不假修為，於是以傳注為支離，以經書為糟粕，以躬行實踐為迂腐，以綱紀法度為桎梏。逾閒蕩檢，反道亂德，莫此為甚。請敕所司明禁，用彰風教。詔從其言云雲。是當時持正之士已糾其謬，朝廷且懸為禁令。然運當末造，風氣澆漓，好異者終不絕也。所以世道人心日加佻薄，相率而趨於亂亡歟。

明羅汝芳撰。前有昆明郭鬥序，稱汝芳以家居富美堂及雲南五華書院所集講義二卷，合而刻之。一題曰《五華會語》，一題曰《雙玉會語》。其門人杜應奎又附以所記汝芳論學編為三卷，題曰《近溪先生會語》。此本題曰《明道錄》，作八卷，又每卷但題會語，不標其地。卷端題門人樂安詹事講校梓蓋應奎編於前，事講又編於後，故書名卷帙，各不同也。

明羅汝芳撰。是編乃萬曆丙戌汝芳游南京時講學之語。其門人楊起元加以評語，國子監祭酒趙志皋為之付梓。以先有《會語》，故名《續錄》。前有自題，稱與年友周君到白下，聲聞大老，絡繹往來。時周君以小恙先歸，餘未得去。時諸大老於興善方丈，雞鳴憑虛，久亦聯有講會，拉餘偕往。乃裒成茲帙，既而大司成瀫陽趙老先生貽音促付梓氏。且雲諸老先生意固均此云云。蓋以誇講席之盛。其開章第一條雲，今日吾儕聚講憑虛，是天下文明一大機會。大宗師諸僚及諸俊彥不下千人，皆應期而集，以昌明昭代聖化。於道脈固當光顯，即文字精英亦於此須髮露妙義云云。其詞氣亦似禪僧登座語也。
