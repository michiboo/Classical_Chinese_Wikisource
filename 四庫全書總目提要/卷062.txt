
卷六十二 史部十八
○傳記類存目四

明魏顯國撰。顯國字汝忠，南昌人，隆慶丁卯舉人。是書《明史•藝文志》著錄，卷數與此本相合。大抵全鈔史傳原文，無所褒貶，亦無所考正。所敘歷代相臣職名，如南朝制一條，以梁初罷相國置丞相，罷丞相置司徒，後又置相國，位列丞相上。不知置相國列丞相上乃陳制，非梁制。又謂唐魏徵以秘書監參預朝政，始有「參議得失」、「參知政事」之名。不知其時先以吏部尚書杜淹參議朝政，故有是名。又謂開元以後宰相為鹽鐵、轉運、延資庫使，名尤不正。不知其時以宰相兼攝是官，非以是官為宰相。況其時太微宮使、太清宮使多以宰相兼之，不僅延資庫使也。又以李光弼列於宰相。不知光弼為河中節度，惟加平章，不治政事，乃唐之使相。唐末節度加侍中、中書令、三公、三師者甚多，皆使相，非宰相。載於史志者甚詳。元之參議中書省事，乃六曹管轄，官止四品，亦非宰相。故《元史•宰相表》不列是官。又元制三公非相職，故別立《三公三師表》。今俱列於宰相，舛訛既甚，掛漏尤多。至於各史《宰相列傳》，或采或置，茫無義例，更未免疏脫矣。

明魏顯國撰。所錄自孔子至元吳澄，皆採錄前史，與《相臣傳》同。

明魏顯國撰。自宓不齊、仲由至劉秉直，為《歷代循吏》二十一卷。又自郅都至敬羽，為《歷代酷吏》三卷。於史傳原文之外，間有所增，而亦多蕪雜。

明魏顯國撰。其書紀元代丞相自耶律楚材至普顏不花二十六人，各自為傳，全襲《元史》之文，未嘗別有搜討。又前後淩亂脫誤。如《元史•宰相表》載安童為右丞相，始世祖至元二年乙丑，訖於二十七年庚寅。不忽術為平章政事，始至元二十八年辛卯，訖成宗元貞二年丙申。是不忽術後於安童凡二十七年。此書列不忽術於安童前，殊為倒置。又如世祖庚申元年王文統、趙璧為平章政事，尤在史天澤諸人之前。其相業俱見本傳，而此書均汰之。蓋不特於正史之外無所徵引，且於正史之中亦多所掛漏矣。

明張朝瑞撰。朝瑞字子禎，海州人，隆慶戊辰進士，官至南京鴻臚寺卿。朝瑞以宋端儀《革除錄》至郎瑛《萃忠集》，記遜國諸臣事者凡十七家，互有舛漏，因輯此書。載當時湔雪之旨於卷首，明非私撰。自第一卷至五卷，記徐輝祖以下凡一百六十三人，附錄十六人。以官階為敘，不分差等。第六卷曰《考誤》。如辨建文於天順中由滇至京，唯太監吳亮識之。當時「三楊」皆其舊臣，不應僅一吳亮能識舊主。而建文時年六十四，亦不得有九十餘歲。其考證最為明確。所列十七家書外，尚有高璧之《幽光錄》、陸時中之《逸史》、薑清之《秘史》、王會之《野史》、袁褧之《奉天刑賞錄》諸書，朝瑞未及搜考，然大概已備於此矣。

明張撰。字景春，長洲人。是編成於隆慶庚午。所輯吳中人物，上自成周，迄於明代。分《孝友》、《忠義》、《吏治》、《薦舉》、《宦跡》、《儒林》、《文苑》、《閨秀》、《逸民》、《流寓》、《列仙》、《方外》十二門，各系以論贊。同郡皇甫汸為之序。吳中人物，自王賓、楊循吉、祝允明、朱存理等遞有撰述。此本因而廣之，較諸家稍備。然事皆不著出典，未免無徵不信也。

明唐鶴徵撰。鶴徵有《周易象義》，已著錄。是書取明代諸臣，次其行事。起洪武初李善長、劉基，訖嘉靖中曾銑、胡宗愈，凡五十二人。崇禎間，其門人陳睿謨巡撫湖廣，為評校刊版。其敘稱戎務孔亟之時，輒取名臣傳略，仿其行事，多得變通之法。間嘗抄書有得，多與我師凝庵唐先生《輔世編》合者，因綜其成稿，翼以己意，勒成一書。則是編已不盡鶴徵原本矣。其所采諸人事實，多主戰略。蓋睿謨身在戎行，意切時用，有所為而為之者也。

明郭子章撰。子章有《蠙衣生易解》，已著錄。是書則子章官晉陽時所輯。凡遊於聖門與私淑而得從祀廟廡者，各為之小傳，附以贊論。首《孔子世家》，次《先賢》，次《先儒》，而以有明之會典祀儀終焉。其中雜以周汝登、羅汝芳諸人之論。其時心學橫流，故子章多主張其說。《孟子傳論》謂孔子之學，以從心所欲不逾矩為的。顏子從之末由，而孟子雲能者從之。又雲：心之官則思，即孔子從心之旨。猶主持門戶之見也。

明郭子章撰。是書蓋江西之總志，全用史體為之。分《大記》二十卷、《志》二十二卷、《表》十卷、《事紀》二卷、《列傳》六十八卷，前無《序》而有《總目》。其《總目》以為《列傳》六十六卷，刊本誤也。其體例蓋本諸《華陽國志》。然冗雜太甚，去常璩所撰遠矣。

明余養蒙撰。養蒙，臨海人。《自序》謂稟大中丞耿公之命而為之者。案《明史•耿定向傳》，弟定力，隆慶辛未進士，官至南京兵部右侍郎。時方為南京都御史，故稱大中丞也。書前有《定力序》，複有諭官屬文一首。大旨以當時專重科目，名實不副，故取古今來士子出於太學及以貲郎起家者，自列國訖明初，凡一百二十七人，刪節諸史及志乘各為之傳。意欲以矯偏重之弊。然舉一代之進士，概以籠鷹檻駒目之，殊不免於矯枉過直矣。

明姚咨撰。咨字舜咨，無錫人。初，其邑人邵寶為是書未畢，咨續成之。始於周之辛伯，迄於虞之宮之奇，凡一百四十八人，傳末各附以小贊。大旨與宋王當《春秋列國臣傳》相出入。而其義例乃譏當書用魯史編年之非。然既標以《春秋》，則自應用《春秋》之年月。若各從列國，轉致錯互難明。以是議當，未為允也。

明秦瀹撰。瀹，無錫人。是書成於隆慶中。類次戰國人物，起魏文侯，迄荊軻，凡一百四十九人，皆抄錄《戰國策》、《史記》之文而稍刪節之。

明朱睦撰。睦有《易學識遺》，已著錄。永樂元年，封周定王第八子有爌為鎮平王，睦其六世孫也。以明代玉牒於正德以後多略，遂纂述有爌以下八世支派，以成此書。前曰《例義》，次《世系》，次《世傳》，次《內傳》，次《述訓》。

明喻均、劉元卿同撰。均，新建人，隆慶戊辰進士，官至按察使副使。元卿有《易大象觀》，已著錄。萬曆中，巡按江西御史臨清陳大夔議修通志。因先欲輯《名賢》一門，屬均與元鄉司其事。分《名臣》、《節義》、《理學》、《忠諫》、《方正》、《清介》、《隱逸》、《儒行》、《治功》、《文學》、《孝友》十一目。所紀凡二百四十有八人。門類太多，頗涉瑣碎。又所載有明一代人物，尤為氾濫。前有巡撫都御史邊維垣及大夔《序》，後有元卿《序》。元卿謂理一而已，安得紛紛區目。則知分目冗複，出於均意，即元卿亦心非之矣。

明王應昌撰，其子錟續成之。應昌字亮之，嵊縣人，萬曆癸酉舉人。錟字長穎，入國朝官上海縣知縣。是書敘歷代理學源流。分《開天一世祖》、《承天第一宗》、《達天第一宗》、《翼天第一宗》。標目已近乎二氏。至以荀卿、揚雄與孔子並列，尤為失倫。其分載諸儒支派，大率與黃宗羲《明儒學案》相出入。蓋為門戶而設，不為學問而設也。

明張世則撰。世則，諸城人，萬曆甲戌進士，官至四川安綿兵備副使。是書嘗於萬曆二十年進呈，得旨下禮部，禮部覆疏附焉。書凡六條。一曰《主君》，首載明太祖禁抑內臣不得干預外事，然後敘歷代寵閹之弊。二曰《弼臣》，載歷朝相臣與宦寺離合之跡。三曰《妍範》，載閹之賢者。四曰《媸戒》，載閹之惡者。五曰《國祚》，載秦漢以來寺人之尤能亂國者。六曰《沿革》，則閹宦職官志也。宦寺賢者，萬中不得一二。世則方指陳炯戒，將以啟迪君心。而所列《妍範》一條，如勃鞮之斬袪、繆賢之薦士、裴寂之宮人私侍、高力士之贊立太子，皆目為佳事，殊多謬戾。又列及明代寺人，而以阮安預其間，益不可訓矣。

明周汝登編。汝登字繼元，又字海門，嵊縣人，萬曆丁丑進士，官至南京尚寶司卿，《明史•儒林傳》附載《王畿傳》。末稱王守仁傳王艮，艮傳徐樾，樾傳顏鈞，鈞傳羅汝芳，汝芳傳楊起元及汝登。起元清修姱節，然其學不諱禪。汝登更欲合儒釋而會通之，輯《聖學宗傳》，盡采先儒語類禪者以入。蓋萬曆以後，士大夫講學者多類此云云。即此書也。首載《黃卷正系圖》，其序自伏羲傳至伊川程子。下分二支。一支朱子以下，不系一人。一支則陸九淵之下系以王守仁。並稱卷是圖信陽明篤，敘統系明，與《聖學宗傳》足相發明雲。

明徐學聚撰。學聚字敬輿，蘭谿人，萬曆癸未進士，官至副都御史，巡撫福建。是編輯錄歷代宦官事蹟，自周秦以迄於明。分「善可為法」、「惡可為戒」二種，而於明代紀載尤詳。第所錄僅至世宗朝而止，則仍不免有所避忌。又元李邦寧，即嘗入太學代祀孔子，致大風滅燭之異者，其狂妄可知，乃入之「善可為法」中，進退亦未甚允也。

明李茂春撰。茂春字蔚元，杞縣人，萬曆癸未進士，是編採取歷代賢相嘉言善行，錄成一編。始於皋陶，終於範純仁，凡六十六人。

明李廷機撰。廷機字爾張，晉江人，萬曆癸未進士，官至禮部尚書、東閣大學士，諡文清，事蹟具《明史》本傳。是書所錄，自漢文翁至宋杜衍，凡六十人。《黃起士序》，謂其錄取嚴而用意微。蓋藉以諷當時廷臣，有為而發，故不求全備雲。

明夏樹芳撰。樹芳字茂卿，江陰人，萬曆乙酉舉人。是編取周秦至元代之修真棲靜者，各詳其事蹟，陳繼儒為之序。其中時代頗顛舛。至於江淹、謝靈運、李賀、歐陽修、蘇軾、黃庭堅、秦觀、朱子諸人，凡談論詞章，語意偶類釋老者，即引而入《志》，尤牽合不倫。

明焦竑撰。竑有《易鑒》，已著錄。是書采明一代名人事蹟。其體例以《宗室》、《戚畹》、《勳爵》、《內閣》、《六卿》以下各官分類標目。其無官者則以《孝子》、《義人》、《儒林》、《藝苑》等目分載之。自洪武迄於嘉靖，搜采極博。然文頗氾濫。不皆可據。又於引據之書或注或不注，亦不免疏略。考竑在萬曆中，嘗應陳於陛聘，同修國史，既而罷去。此書殆即當時所輯錄歟。

明焦竑撰。此書《明史•藝文志》不著錄。前有《自序》，謂明代諸帝有《實錄》，而諸臣之事不詳，因撰此書。自王侯、將相及士庶人、方外緇黃、僮僕、妾伎無不備載。人各為傳，蓋宋人《實錄》之體。凡書諸臣之卒，必附列《本傳》，以紀其始末。而明代《實錄》則廢此例，故竑補修之。其書郭子興諸子之死，及書靖難諸臣之事，皆略無忌諱。又如紀明初有通曉四書等科，皆《明史•選舉志》及《明會典》所未載。韓文劾劉瑾事，有太監徐智等數人為之內應，亦史傳所未詳。頗足以資考證。然各傳中多引《寓圃雜說》及《瑣綴錄》諸書，皆稗官小說，未可徵信。又或自序事，或僅列舊文，標其書目，於體裁亦乖。所附李贄《評語》，尤多妄誕，不足據為定論也。

明王士騏撰。士騏有《馭倭錄》，已著錄。是編摭文成侯張良、忠武侯諸葛亮、武侯王猛、鄴侯李泌四人行事，以正史及稗官野乘相參而成。蓋隱寓尚友之意。

明毛一公撰。一公字震卿，遂安人，萬曆己丑進士，官至給事中。其書取古來閹寺事蹟輯為一編。自春秋及宋，以時代次之。各序其善惡而加以論斷，大旨褒少而貶多。一公，天啟末蘇州巡撫一鷺之兄也。一鷺黨魏忠賢，事具《明史》。其兄此書，儻亦有為而作乎。

明紀廷相撰。廷相字柱石，獻縣諸生。是書成於萬曆甲申。前有《自序》，稱孝友皆天性，而人情日薄，往往知愛其親而不推其愛於兄弟。故摭拾舊跡以感發其彝良。不錄帝王之事，分位殊也。不錄聖賢之事，亦不錄奇行異節捨生蹈義之事，不強以所不能也。分二卷。上曰《循常》，下曰《處變》，皆士庶人家庭細務。末有其子堯卿《跋》，稱族有鬩牆者，托詞避暑，借其書室，日日揮汗錄此編，竟愧而複睦雲。

明江盈科撰。盈科字進之，號綠蘿山人，湖廣桃源人，萬曆壬辰進士，官至四川提學副使。是書采輯明代軼事，分四綱十六目。一曰《四維》，分《忠》、《孝》、《廉》、《節》四目。二曰《四常》，分《慈》、《寬》、《明》、《慎》四目，三曰《四奇》，分《隱》、《怪》、《機》、《俠》四目。四曰《四凶》，分《奸》、《諂》、《貪》、《酷》四目。大抵委巷之談。《自序》曰：因閱國乘，摘出三百餘年新異事者，妄也。如方孝孺之滅族，由殺蛇之報，國史安有是事哉。其分配諸目如薛瑄入《節》類、於謙入《廉》類、姚廣孝姊入《隱》類，亦往往無義例也。

明魏應嘉撰。應嘉，興化人，萬曆戊戌進士，官至兵部左侍郎。是書前有應嘉《自序》，稱取劉方壺所臚列未盡者，具名於左。皆天啟中諸臣之不附魏忠賢者也。其詞狂謬之甚。所列執政一人、司禮大璫一人、部堂五人、卿寺三人、翰林七人、台諫十六人、部署二人。書後有《跋》，不知何人所作。詆應嘉為京、卞、惇、確。然應嘉依附奄黨，代為摶噬。觀其《自序》，殆不知世有廉恥事，實京、卞、惇、確之所不為者也。

明王紹徽撰。紹徽，陝西咸甯人，萬曆戊戌進士，官至吏部尚書，事蹟具《明史•閹黨傳》。其書以《水滸傳》晁蓋、宋江等一百八人天罡、地煞之名，分配當時縉紳。今本闕所配孔明、樊瑞、宋萬三人，蓋後人傳寫佚之。卷末有《跋》，稱甲子乙丑於毗陵見此《錄》，傳為鄒之麟作。所列尚有沈應奎、繆希雍二人，與此本不同。蓋其時門戶蔓延，各以恩怨為增損，不足為怪。又稱許其孝、陳保泰、楊茂春、郭鞏四人後列逆案，不知何以廁名。或作此書時，四人尚未附忠賢耶。閻若璩《潛邱劄記》亦有《與王宏撰書》曰：「頃聞《點將錄》果出貴鄉王紹徽手否，先生以此書實出阮大鋮。王偶失閹歡，謀所以解之術於阮。阮授以此書，而王上之，而世遂以名之。細思之，殊不然。兒時讀《點將錄》，記沒遮攔穆弘乃大鋮，豈有自作此《錄》而竄入己姓名者」云云。則當時已傳聞異詞。然崇禎欽定逆案，以此《錄》屬之紹徽。於時公論方明，諒非誣衊。《明史》本傳亦以此書屬紹徽。然則輾轉傳寫，雖或有竄改。其造謀之人，要終不能以浮詞他說解也。

不著撰人名氏。所列北直八人，南直四十一人，浙江十一人，江西十六人，湖廣二十人，河南七人，福建五人，山東十三人，山西十五人，陝西十八人，四川五人，廣東、雲南、貴州各一人。其北直郭鞏、陝西薛貞，後皆名麗逆案。是又當考其究竟，不當以一時之記錄為斷矣。（案：此書及《東林同志錄》、《東林朋黨錄》、《天鑒錄》、《盜柄東林夥》皆天啟中書。其作者雖不可考，要皆萬歷時舊人也。今附諸魏應嘉、王紹徽後，從其類也。）

不著撰人名氏。題下注曰：「續點將錄。」所列《政府》韓爌以下六人，《詞林》孫慎行以下十九人，《部院》李三才以下五十七人，《卿寺》顧憲成以下七十三人，《台省》魏大中以下七十六人，《部曹》王象春以下四十一人，《藩臬郡邑》顧大章以下二十六人，《貲郎武弁山人》吳養春以下二十一人。

不著撰人名氏。前載趙南星等九十四人。後列東林脅從顧秉謙等五十三人。各系以科分、籍貫、座主姓名，而注以「已處」、「未處」及「在籍」、「現任」字。考《明史•閹黨傳》，稱盧承欽，餘姚人，由中書舍人擢御史，請以黨人姓名罪狀榜示海內。魏忠賢大喜，敕所司刊籍，凡黨人已罪、未罪者悉編名其中。後承欽官至太僕寺少卿云云。此書中「已處」字與所言已罪、未罪相合，其是時之官本歟。

不著撰人名氏。題下注曰「真心為國，不附東林，橫被排斥，久抑林野，及冷局外轉者，凡一百三人」。皆魏忠賢之黨也。

不著撰人名氏。分初、盛、中、晚四門。詳列其姓名官爵，而各注其罪狀、詞極醜詆。楊漣、左光鬥諸人名下，已注「斃獄」字，則此書成於天啟末年也。

明孫慎行撰。慎行字聞斯，武進人，萬曆乙未進士，官至禮部尚書，諡文介，事蹟具《明史》本傳。是書采史傳中名臣事蹟，自公孫僑至王守仁，凡十八人。隱逸六人，以隱寓行藏之旨。附以張瑋、薛寀評語。慎行《自序》雲：尚有《外篇》、《雜篇》。然檢其子士元所作《凡例》，則但刊《內篇》，其《外篇》、《雜篇》未刊也。

明黃汝亨撰。汝亨有《古奏議》，已著錄。是書以宋費樞所作《廉吏傳》自春秋迄五季止百十有四人，尚為闕略。因搜采諸史，五季以前增入三十三人。又考《宋》、《元》二史，續載六十四人，各以時代為序。複以舊傳不分優劣，乃定為三等，於傳首姓名之上各署「上」、「中」、「下」字以別之。《正編》之外又有《廉蠹》一編，所載為郅都、張湯等十人，亦有評語。姓名之上則署以「酷」、「譎」、「陋」、「忍」、「贓」、「奸」諸字，體例頗為杜撰。傳末附評一二語，亦皆膚淺。且汝亨既因費樞舊本增輯成編，自當以孰為原書，孰為續補，分別標識。乃混而為一，但署己名，尤不免於掠美矣。

明金汝諧撰。汝諧字啟宸，平湖人，萬曆甲辰進士。是編採摭前人事蹟，自周秦以迄於明，分《忠貞》、《節義》、《良吏》、《恬退》、《純孝》、《友於》、《範俗》、《仁恕》、《學術》、《言行》九類。大抵詳於明人，而略於前代，掛漏已不待言。且排比失倫，品題多謬。《學術》類以子貢、師曠同稱，殊嫌龐雜。甚至以楊溥、李東陽歸之《節義》一門。溥固長者，東陽亦不失文士。然一則遷就於靖難革除之間，一則依違於奄豎擅權之日。目以《節義》，豈足厭後世之心乎？

明過庭訓撰。庭訓字成山，平湖人，萬曆甲辰進士，官至福建按察使，擢應天府丞，未及上而卒。其書自漢董仲舒至明羅洪先，所取才三十六人。各略錄其言行，皆昭昭耳目，無煩複為表章者也。

明範景文撰。景文字夢章，一字質公，號思仁，吳橋人，萬曆癸丑進士，官至東閣大學士，殉流寇之難，國朝賜諡文忠，事蹟具《明史》本傳。其書皆紀明代大臣。內閣、七卿各為二卷。起自洪武，迄於泰昌，皆用編年之體而不分列傳。《凡例》稱一憑《實錄》，不置褒貶。其銓除去就，國史有佚者，則采傳志補之。或人非大臣，而章奏事與大臣相關者，亦附見焉。此本世罕流傳，前後無序跋，而有景文二私印。中多墨筆添改之處，蓋即其家初印覆校之稿本也。

明吳伯與撰。伯與字福生，宣城人，萬曆癸丑進士，官至廣東按察司副使。是書序文題曰《宰相守令合宙》。而此本十三卷，乃有宰相而無守令，蓋非完書矣。所錄雖多采史傳，而不免雜以稗官。又刪節《本傳》，往往遺其大而識其小，體例殊為冗瑣。至於以李斯為禮賢尚德，而以趙高附《斯傳》，尤為乖舛。又唐初不載裴寂、劉文靜、竇抗、陳叔達諸人，而先敘蕭瑀。宋曹彬同平章事，蓋沿唐、五代使相之制，實不預政，乃列於真宰相中，亦為失考也。

明吳亮撰。亮字采於，武進人，吳中行之長子也，萬曆辛丑進士，官至大理寺少卿，事蹟附見《明史•中行傳》。是書因毛憲舊本而增修之。自商迄明，採摭頗富。然十卷之中，歷代居六而明乃居其四。雖曰時近易詳，亦少乖謹嚴之旨矣。至於泰伯、仲雍，未免借材。梁武子孫，亦殊泛載。皆未免地誌之舊習也。

明吳亮撰。初，亮罷官歸田，嘗輯古高隱事為《遯世編》。及再起，又輯此編。皆不採於史傳，惟剽剟唐順之《左編》、李贄《藏書》、李廷機《名臣記》三書而成。去取絕無義例，編次亦多顛倒。如首列大禹，乃帝王而非人臣。以例推之，何以刊除虞舜，程嬰乃趙氏之臣，魯仲連、侯嬴乃平原、信陵之客，皆未登官籍。以例推之，此類何可勝收。百里奚、蹇叔列管仲前，蘧瑗列百里奚前，屈原列蘧瑗前，尤屬瞀亂而失次也。

明吳甡編。甡字鹿友，南直隸興化人，萬曆癸丑進士，官至禮部尚書，兼東閣大學士，事蹟具《明史》本傳。是書輯漢、晉、唐、宋將相之事，用陸賈言「天下安，注意相；天下危，注意將」之語，以名其書，意在諷時事也。

明錢士升撰。士升有《周易揆》，已著錄。是書載建文死難諸臣。首殉二親臣，次《殉難》，次《死義》，次《死事》，次《死戰》，次《從亡》，次《隱遯》，次《後死》，次《三不忠》，次《正訛》。並附載《表忠祠碑記》。大旨堅主建文帝出亡之說，非疑以傳疑之義也。

明錢升撰。升字元履，海鹽人，萬曆戊午舉人。其書亦費樞《廉吏傳》之流，而兼收隱逸，為例小殊。所載始於春秋，終於明之萬曆。所錄凡二百九十六人。去取踳駁，頗無義例。如解揚、申包胥當以忠論，尉遲敬德當以勇論，莊周、列禦寇當以隱論，田基當以節論，江上丈人、侯嬴當以俠論，趙括母當以識論，西門豹當以術論，概以廉稱，未當其實。又公孫弘之詐儉、揚雄之失節、華歆之佐逆，濫與斯列，亦殊混淆。至舟之僑、介之推合為一事，則誤從《說苑》；嚴君平、嚴遵分為二人，則不考《後漢書》，尤疏舛之顯然者也。是書以《壺天玉露》為名，而《序》文題為《壺天玉露廉鑒》。每卷之首亦各別標「廉鑒」字。豈《壺天玉露》乃其著書之總名，《廉鑒》乃其一種歟？末又附《清士》一卷，自齧缺而下六十餘人，各為小傳，而系以詩。卷端亦題「壺天玉露」字，殆其中之又一種也。

明劉鱗長撰。鱗長字孟龍，號乾所，晉江人，萬曆己未進士，官至南京戶部郎中。是編乃其為浙江提學副使時所編。以周汝登所輯《聖學宗傳》頗詳古哲，略於今儒，遂采自宋訖明兩浙諸儒，錄其言行，排纂成帙。大旨以姚江為主，而援新安以入之。故首列楊時，次以朱子、陸九淵並列。陳亮則附載於末，題曰《推豪別錄》。又以蔡懋德《論學》諸條及鱗長所自撰《掃背圖》諸篇綴於卷後。懋德、鱗長非浙人，入之浙學已不類。而自撰是書自稱劉乾所先生，與古人一例，尤於理未安也。

明徐《火勃》撰。《火勃》初字惟起，更字興公，閩縣人。聚書數萬卷，並手自丹黃。以博洽名一時，竟終於布衣。《明史•文苑傳》附見《鄭善夫傳》中。茲編採摭古事，分《孝行》、《忠義》、《貞烈》、《仁厚》、《高隱》、《方技》、《名儒》、《神仙》八門。所載多閩中事，大旨表章其鄉人也。

明黃廷鵠撰。廷鵠爵裏未詳。據書前《周延儒序》，稱與廷鵠定交，此編即夙昔所共討論。則萬曆末人也。所錄古來名臣自皋陶至文天祥，凡百人。各為之傳，而系以《序贊》。

舊本題曰臨川令江左吳用先體中編纂。不著時代。核其紙版，乃明萬曆中式也。其書輯古賢令事蹟，以寓高山景行之意。為目十七，為事三百八十有九，皆不注所出之書。其標目如《循令》、《廉令》之類，尚成文義。如《自清》、《令薦》、《舉令》之類，則拙鄙甚矣。第一卷別名《令譜》，而隸事與諸卷例同，尤不可解。

明歐陽東鳳編。東鳳字千仞，潛江人，萬曆己丑進士，官至常州府知府。謝病歸，起山西按察司副使，又起南京太僕寺少卿，並不赴。事蹟附見《明史•顧憲成傳》。是編取常州先哲寓賢自吳延陵季子訖明錢一本，共六十九人。采史傳郡志人各為傳。傳末各附以《頌》。其《傳》，於古人必詳所據之書，於近人則率注其文為某撰，以明有據，體例頗謹嚴。然亦間有不注者，疑為疏漏雲。

明王兆雲撰。兆雲字元楨，麻城人。是編錄明一代文士，起於洪武，迄萬曆。仿《昭明文選》之例，其人見在者不登。每人各詳其事蹟與所著作，凡四百二十三人。又補遺四十四人，共四百六十七人。其敍述頗無法則。如《劉基》一傳至二千言，所記皆望氣占夢，委巷流傳之事。惟《傳》末附所著有《劉誠意伯集》一語，並所著《犁眉公集》亦漏載。此自小說家言，何關文苑。又《淩稚隆傳》稱其纂輯《五車韻瑞》，大為詞林諸公所鑒賞，亦未免濫美矣。

明董複表編。複表字章甫，華亭人。是書皆采掇《王世貞文集•說部》中有關朝野紀載者，裒合成書，無所考正。非集非史，四庫中無類可歸，約略近似，姑存其目於傳記中，實則古無此例也。然世貞本不為史，強尊為史，實複表之意。胡維霖《墨池浪語》稱，《弇州史料》，凡請弇州作傳志者，雖中材亦得附名。未請傳志，雖蓋代勳名節義亦所不載。後之耳食，未可以此為定案云云。是又誤以為出世貞之意，非其實矣。

明徐象梅撰。象梅字仲和，錢塘人。其書取兩浙先賢自唐、虞迄明隆慶，別為二十二門。又《外錄》《元元》、《空空》二門，以載釋、道二家。名目既多，體遂冗雜。如輔弼經濟，無故區分。文苑儒碩，過加軒輊。又諸傳皆標題官爵，獨《道學》一門稱先生而不書其官，於體例亦未畫一。至所列之人，本正史者十僅二三，本地誌者乃十至六七。以鄉閭粉飾之語，依據成書，殆亦未盡核實矣。

明許有穀撰。有穀字子仁，宜興人。其書大旨為表揚貞烈而作。按輿志區分，各以人系其地。由古迄明，每地分列傳標題、列名不標題二類。其標題者各題七言絕句，不標題者粗舉事蹟而已。凡例稱詞雖淺俚，意取勸揚。是書長短，有穀已自道之矣。

明許有穀撰。是書記建文殉難諸臣事蹟，每一《傳》後系七言絕句一首。

明邵正魁撰。正魁字長孺，休寧人。是書以續劉向《列女傳》，仍其體例，分別七門。唯其中《節義》、《賢明》各分一子卷。大抵採摭各史《後妃》、《列女傳》，分類匯敘。間有略益以他書者，不過十之二三。每《傳》末必引諸經為詠歎之詞，以求肖向書之體，可謂王之學華，皆在形骸之外。末附汪匯所作正魁母《鄭氏傳》一篇，尤古無此例也。

明陳繼儒編。繼儒有《邵康節外紀》，已著錄。是書雜采自周至元史傳郡志隱逸之士為二十卷。其末二卷以《元史》隱逸不詳，搜取志銘之類輯為《元史隱逸補》。然是書所載，如張良、兩龔之類，皆策名登朝，未嘗隱處者。若吾邱衍、王冕之類，皆淹蹇不遇，並非高逸者，亦濫入之，未免擇之不精焉。

明陳鳴鶴撰。鳴鶴字汝翔，侯官人，天、崇間諸生。《福建通志》稱其早棄舉業，與徐熥兄弟共攻聲律。是編紀閩中文人行實，起唐神龍，迄明萬曆，為四百十一篇。唐、五代五十人，宋、元三百八十五人，明百有六人。

明文震孟撰。震孟字文起，長洲人，天啟壬戌進士第一，官至東閣大學士，諡文肅，事蹟具《明史》本傳。是書大意，以當世目吳人為輕柔浮靡，而不知清修苦節之士可為矜式者不少。故擇長洲、吳縣人物卓絕者各為之傳，而系以《贊》。首高啟，終王敬臣，凡五十人。蓋既以表前賢，又以勵後進也。震孟以天啟二年及第，而是書成於萬曆甲寅，蓋其未遇時命意已如此。其立朝清介，有自來矣。

明陳盟撰。盟號鶴灘，富順人，天啟壬戌進士，官至吏部右侍郎，兼翰林院學士，加禮部尚書。是編首列崇禎一朝五十閣臣年表，次各為小傳。據其載及薑瓖叛逆、李建泰伏誅之事，則其書當成於桂王未滅時也。所列小傳，各有評斷，而大抵深致憾於門戶。夫明以門戶亡國，其憾之是也。然稱溫體仁小心謹毖，兢兢自持，既與門戶不協，眈眈伺隙，遂絕私交，謝絕情面。稱薛國觀之賜死，士論冤之。稱李建泰以人望薦舉督師。無一貶詞。顛倒是非，至於如是，其褒貶尚可信乎？亦仍一門戶而已矣。

明韓昌箕撰。昌箕字仲弓，烏程人。是書成於天啟壬戌。考南朝王、謝二家人物，各為之傳。冠以《譜系圖》及《同名考》。王氏分四派：一曰琅琊，凡十四卷；二曰太原正派，凡四卷；三曰太原支派，凡二卷；四曰太原別派，凡二卷。謝氏則惟陽夏一派。皆止於六朝，唐以後不預焉。

明吳孝章撰。孝章字平子，嘉興人。是書前有天啟癸亥《吳中偉序》，謂其抄鄭曉《吾學編》、王世貞《四部稿》而稍節之。然如《孫一元傳》乃殷雲霄所作，則亦不全據鄭、王矣。所錄始於洪武，迄於隆慶，凡一百五十三人。卷中有自為贊詞者，如《李善長傳》末是也。有襲《弇州史稿》者，如《湯信傳》末是也。然若劉基與李善長同卷，而贊詞獨不及於劉。馮勝、傅友德、藍玉同卷，而贊詞獨不及於馮、藍。則未知命意之所存。其所載事實，頗為闕略。而《徐達傳》之附增壽、《李文忠傳》之附景隆，此自史家備詳世系之體。若惟志名臣，烏容及此。至《於謙傳》之附石亨，益無理矣。《中偉序》全仿《史記自序》、《漢書敘傳》之例，行以韻語，殊乖體裁，謂之不善學步可也。

明沈夢熊撰。夢熊字兆揚，歸安人。是書成於天啟癸亥。所錄歷代相業，自伊尹至陸秀夫，四十七人。軍功自呂望至孟珙，五十人。明代相業，自楊士奇至申時行，十三人。軍功自徐達至王崇古，三十人。前載事實，末附評語。大抵節錄史文，別無考證，評語亦皆陳因之談。

明陸嘉穎撰。嘉穎字子垂，又字明吾，嘉定人，天啟中嘗官主簿。是編輯古來義僕事蹟。其以《銀鹿》為名者，銀鹿為唐顏峴家僮，事顏真卿終身，至禍患不避去故也。然奴不負主，古來不止一銀鹿，銀鹿亦不必為義僕第一。取以立石，不甚可解。殆以二字新穎，故采為標目耳，殊無理也。所列自欒布以下凡七人，女奴十一人，頗多漏略。如蕭穎士僕，人人耳熟之事，而遺之不載，則無論他僻事也。其中有嘉穎裔孫鐀《續補》一十六條。然雜列其間，不可分別，尤無義例，所載史漢後劉武，即嘉穎家僕。徐永清，即鐀家僕。事皆不足傳，而躋之古人之列，亦不倫甚矣。

明郭凝之撰。凝之字正中，海寧人，天啟甲子舉人，官至兗東兵備副使。是書採摭商至元末孝義事蹟，按代編次。然體例猥雜殊甚。如君陳絕無事蹟，以成王孝友一言列之，猶有說也。顏子並不專以孝稱，而亦虛載其名。晉文公對秦使乃舅犯之謀，而亦浪標厥目。至《論語》問孝四人，以子夏為主，子遊附傳，已屬妄分賓主。孟懿子、孟武伯亦與子遊同附，則不知二人之孝以向為據矣。

明郭凝之撰。此書採摭明代之事，以續所作《孝友傳》。上自士大夫，下迄沙彌、乞丐，人各為傳，共四百二十九人。

明周鑣撰。鑣字仲馭，金壇人，崇禎戊辰進士，官至刑部員外郎，福王時為馬士英、阮大鋮所殺，事蹟附見《明史•薑曰廣傳》。是書統載建文死事諸臣，而以職官分類，體例小殊。然篤信從亡之事，於諸臣名姓，備錄無遺。又如錢士升《表忠記》載，建文潛出西華門，沿河得空舟。而此載舟子夢高皇帝命艤舟以待，更神其說矣。

舊本題曰潞王編，不著其名。按《明史•諸王年表》，穆宗隆慶五年，封第四子翊鏐為潞王。萬曆四十六年，翊鏐庶子常淓襲封。此書成於崇禎九年，則當為常淓所輯也。所采皆歷代宗臣之賢者，自周迄明，凡百餘人。各著事蹟梗概，加以評論。中間如劉歆依附王莽，傾覆宗邦，而得與其數，殊乖袞鉞之公。又曹彰、司馬孚等雖非無可節取，而儼然與周、召並列，亦擬不於倫矣。

明賀中男撰。中男，永新人。是編載明代名臣自洪武迄萬曆之季，凡文臣五十五人，武臣二十一人。據其子善來所述《凡例》，稱為未竟之本。其掛漏猶為有說。至於李東陽之固位取容，張孚敬、桂萼之希旨求媚，其經濟安在；而濫列於名臣，不亦顛乎？

明鄒泉撰。泉字子靜，常熟人。是書分八目，曰《孔聖譜》，曰《四配譜》，曰《十哲譜》，曰《群賢譜》，曰《理學譜》，曰《經儒譜》，曰《史氏譜》，曰《著作譜》。蓋欲合《儒林道學源流本末》匯為一書，以便檢閱。而體例叢脞，編次多乖。如《經儒譜》內書傳列伏生、歐陽、夏侯，不列孔安國，而別列安國於《儒拾遺》之內。《史氏譜》內列李燾《續通鑒長編》，不列司馬光《資治通鑒》，而別列《通鑒》於《史拾遺》之內。進退失倫，絕無義理。其《著作譜》雜錄書名，皆取材於《經籍考》中，又十不存一。蓋隨意抄撮，以供裏塾占畢之用。雖以「宗聖」為詞，實兔園冊也。

明趙鳳翀撰。鳳翀字文舉，爵裏未詳。《自序》稱十載為郎，一麾出守。蓋官至知府也。此書為歸田後所作。列古人之隱居者，分《龍隱》、《高隱》、《知隱》、《神隱》、《石隱》、《癡隱》、《仕隱》七門。強生分別，殊無義例。《高隱》列張觷，殆忘其屈節蔡京。《石隱》列郭璞，殆忘其見戮王敦。《癡隱》以屈原、雪菴和尚與焦光、朱桃椎連名。《仕隱》以胡廣、譙周、馮道與柳下惠同傳。皆幾於黑白不分。至李泌入《龍隱》、張良又入《神隱》、莊周入《高隱》、列禦寇又入《知隱》，亦不知其何以分優劣也。

明陸浚源撰。浚源，平湖人，自稱陸贄二十九世孫。是書采陸氏名見正史者，自漢迄元得一百二十人。各錄其本傳，裒為一編。亦自誦清芬之意。然氏族源流，最為叢雜。唐人世傳譜牒，以門第相高，而白居易自述姓源，且不免以蹇叔之子指為出自羋勝。況自宋以來，此學不講，支分派別，尤莫能稽。浚源是書，既首列《唐書世系表》，明吳郡之陸出自田齊，為媯姓之後。又引王應麟《姓氏急就篇注》，謂出自陸終。又引陳留《風俗傳》，謂出自陸渾之國。是本原先已傳疑。又稱唐陸鴻漸姓由卜筮，北魏步陸孤氏亦複姓省文。是末派尤難考信。乃取上下數千年中陸姓之人，不問異同，聯為一譜。然則尼山殷後，可與孔圉稱宗；懿仲齊卿，可與國僑合族。此亦千古譜牒之通病矣。

明潘京南撰。京南自號壽櫟生，新都人。是編摘錄古今隱逸閒適之事，分前、後、續、別四集。《前集》廣成子而下七十五人，自上古逮魏。《後集》孫登而下七十五人，自晉逮元。《續集》伯成子高而下百五十人。《別集》則摭其議論及所作詩賦。亦皇甫謐《高士傳》之支流。其曰「晤語」，則千載一堂之意雲爾。

明周聖楷撰。聖楷字伯孔，湘潭人。是書編錄楚中人物名勝，分二十五門。曰《大臣》，曰《名臣》，曰《大將》，曰《智謀》，曰《諫諍》，曰《文苑》，曰《良史》，曰《命使》，曰《典故》，曰《真儒》，曰《諸子》，曰《孝友》，曰《忠義》，曰《獨行》，曰《真隱》，曰《列女》，曰《方伎》，曰《異人》，曰《宦績》，曰《遷寓》，曰《山水》，曰《名祀》，曰《列仙》，曰《名釋》，曰《祖燈》。悉錄史志原文，亦間有考證。前有《總論》四條。一曰定區域以尊王，二曰別人物以徵傳，三曰約論注以歸雅，四曰考遺勝以闕疑。《高世泰序》，稱其人物十九、名勝十一、古文十九、今文十一。大致以人物為主，而稍以山水古跡附之。既非傳記，又非輿圖，在地誌之中別為一例。姑從其多者為主，附之《傳記類》焉。

不著撰人名氏。亦無序跋。道南書院在福州，疑閩人所為也。其書節錄明道程子、楊時、羅從彥、李侗、朱子言行。末附祠祀始末。道者公器，傳道者亦統為天下萬世之計，不僅求為一鄉一邑之榮。況五大儒事蹟著述，照耀古今，亦不復藉此以顯。是特誇耀桑梓，非為表章道學也。所見亦雲小矣。

不著撰人名氏。以書中所自敍考之，蓋郭姓，湘鄉人，前明崇禎丙子舉人也。是編紀明末楚中死節之士。前為何騰蛟、堵胤錫、章曠、傅作霖四人遺事。各系以詩，蓋用《靖康小雅》之體。後附周兗、張世英、王士璞、何應瑞、李有斐五人《小傳》。胤錫以病卒於軍，不得援死綏之義。士璞為其弟士琳所構，死於囹圄，亦非兗等四人死於張獻忠者比。未免為例不純也。
