
卷一百二十五 子部三十五
○雜家類存目二

明羅汝芳撰。其門人楊起元編。名以識仁者，蓋取程子為學須先識仁之語也。然是書皆提唱禪宗，恣為幻杳之論，特假借程子以為名耳。

明鄭曉撰。曉有《禹貢圖說》，已著錄。曉清直端諒，號為名臣，其人足以自傳。此編則隨筆成文，議論時有偏僻，引據亦不免疏舛。如謂公孫弘勝司馬光，謂王安石遠過韓、范、富、歐，謂王通勝董仲舒，謂柳宗元勝韓愈，謂張子勝程子，甚至謂堯、舜非生知安行，皆務為高論而不近理。又謂佛言空，道家言虛，儒言太極，只一個空圈，為學只要還此本體。謂吾儒格致誠正工夫與佛、老無甚異，但二家不歸於修身，謂老佛、莫可系絆，天理完固。又欲以老子、周子、文中子別為三子，其他如前劫、後劫無不毀之天地，豈有不亡之國，不敗之家，不死之身云云。提唱二氏之說，不一而足，尤不可為訓。至於以《竹書》紀伊尹事誤為《逸周書》，以《大禹謨》為《今文尚書》之類，小小筆誤，又不足言矣。

明張翀撰。案《明史》有兩張翀，一在列傳第八十者，字習之，潼川人。正德辛未進士，官戶科給事中。以疏爭大禮謫戍。此張翀在列傳九十八，字子儀，柳州衛籍，馬平人。嘉靖癸丑進士，授刑部主事。以疏劾嚴嵩下詔獄，謫戍都勻。隆慶初起為吏部主事，官至刑部右侍郎。是書凡十八篇，曰神遊論，曰田說，曰樵問，曰將，曰明心，曰士貴，曰體用論，曰興廢，曰禍福，曰忠孝，曰變化，曰窮理，曰求知，曰弭盜，曰用材，曰強弱，曰臣道，曰高潔。皆設為主客問答，旁引曲證，以推明事物之理。大抵規仿劉基《鬱離子》也。

明王世懋撰。世懋有《卻金傳》，已著錄。是編凡解《易》二條，解《論語》二條，解《孟子》三條，解《老子》一條。大抵自以己意推衍，無所考證發明，不脫明人語錄之習。（案：陸德明《經典釋文》兼及《老子》、《莊子》而古來著錄皆入經解，以其考訂音訓，始末兼該，漢以來諸儒舊學，藉是以傳。二子附錄其中，存而不論可也。世懋是編，雖亦解《周易》、四書，然不過偶拈數則，特筆記之流，不足以言經義。又參以道家之言，是有德明之過而無其功，不能與之並論矣。今入之《雜家類》中，從其實也。）

明王世懋撰。是書內篇一卷，皆談佛理。自稱以三教歸一，與林兆恩、屠隆所見相同。蓋明中葉以後士大夫之所見，大抵如斯。外篇一卷，記師事曇陽子事，尤為怪謬。

明王世懋撰。是編乃其講學之書，多浸淫於二氏。蓋萬曆以後，士大夫操此論者十之九也。至謂孟子所以不及孔子者為性善二字，則益橫矣。

明周宏祖撰。宏祖字少魯，麻城人。嘉靖己未進士，官至南京光祿寺卿。事蹟具《明史》本傳。是編內篇所論皆性命道德事，多剽竊老、莊之旨。外篇則自天文、地理、錢穀、甲兵皆各有論，然皆略涉藩籬，不能得其精要也。

明沈鯉撰。鯉字仲化，歸德人。嘉靖乙丑進士，官至文淵閣大學士。諡文端。事蹟具《明史》本傳。鯉裏中有文雅台，相傳即矍相之圃，鯉與裏人修舉社飲之禮，以禮法相約。凡書劄、宴會、稱呼、揖讓、交際、冠服、閑家、禦下、田宅、器用、勸義、明微、冠婚、喪祭、身檢、心檢十六條，附錄社倉約、義學約、族田約、勸施迂談、垂涕衷言、鄉射約、篤親會、墓享儀、沈氏祠堂生忌單、女訓約言十篇。刻本題為社約下卷。然沈氏祠堂生忌之類，非可約之一社者。前有鯉自序，稱總十六類，百六十三款，則十篇顯為附錄，為其後人所誤合明矣。《明史》稱鯉念時侈，因稽典制，自冠婚喪祭以及酬酢往來，率定為中制，頒示天下。蓋救奢崇樸，鯉之本志，此書猶是意也。中多失於太略太儉，不合古禮者。蓋事取易行，義主救弊，不無矯枉過直耳。

明趙台鼎撰。台鼎字長元，自號丹華洞主，內江人，大學士貞吉之子也。其書雜論三教，於道藏尤為詳悉。故名以《脈望》，自比於書內蠹魚三食神仙之字。然陳因相襲，未能獨抽奇秘也。

明嘉善袁衷等錄其父母之訓，而錢曉所訂定者也。衷父參坡生五子，長即衷，次曰襄，曰裳，曰表，曰袞。表嘗舉於鄉，袞游文徵明之門，能以文學世其家。曉婚於袁氏，故刪定而為之跋雲。

明陳汝錡撰。汝錡字伯容，高安人。嘉靖中由貢生官建陽縣訓導。是編前有自序雲，文之有首尾，稍紆徐曲折者，為長書。其邊幅稍狹，辭不加純緣，若語錄、說家之類者，為短書。題曰甘露園，從所居也。長書於經史及古今人物各為論一篇，大約多縱橫之辭，持論亦多紕繆。如論宋和議，謂李通歸附，韓常、王鎮、崔慶輩乞降，皆烏珠陰指使之，而嶽飛不悟，偶以班師，故不輿屍返耳。又斥胡銓封事為欲使其君為無父無母之人。又論張巡遮蔽江淮，食人以守，死不為功。至力為王安石辨冤作史謗一十九條，其中如辨安石排滕甫、貶呂公著皆引《東軒筆錄》以證之。考魏泰為曾布婦弟，傾險無行，所作《東軒筆錄》與《碧雲騢》，皆黨邪醜正，顛倒是非，可據以為公論乎？《短書》尤議論多而考證少，亦間記時事，大致失之佻巧，已開屠隆、陳繼儒等小品風氣。其論入定苦行諸條，則全入於外道。更篤信輪回之說，曆引古事以證，且謂劉基為北斗六星，王守仁為南安上座，殊屬荒渺不經。至謂嘗至法雲寺見阿羅漢像，一一如舊相識，一僧在旁知其意，謂爾原此會中人，遂悟平生因緣云云，尤恍惚不足詰。初，其從子兵部侍郎邦瞻取短書汰其十一刊行，後其同裏劉願人以邦瞻所刪過甚，又據原本增刊之。願人刻書凡例曰：司馬公刻短書，刪有十之一。餘細細求之，大都司馬公膽較小耳。其膽之小，以官之大也云云。可謂悍然無忌矣。

明袁士瑜撰。士瑜號七澤，公安人。即宗道、宏道、中道之父也。其書大旨以儒、釋二家同源異派，或援釋疏孔，或證孔於釋。謂濂、洛諸儒於聖人書詮釋妙暢，如樽注海，是篇如蠡注海，故名《海蠡編》。開卷釋明德，謂明德即是良知，德即是明，不可以明更求於明，朱子注為虛靈不昧最妙。又謂善何以曰至，住於惡固非至善，住於善亦非至善，善惡兩邊俱不倚，是何境界，所謂至善也。但起心動念，便不是止。起心動念，不屬善邊，便屬惡邊，便不是至善。息機忘見，便是止於至善。皆本釋氏之虛寂，與無善無惡之說而曼衍之，蓋沿姚江末流而變本加厲者耳。

明嚴堯黻撰。堯黻字汝儀，號槐亭，朝邑人。官房縣主簿。是書凡十一篇，曰明玄，曰太極，曰天文，曰地理，曰時令，曰人物，曰性命，曰鬼神，曰文史，曰雜著，曰拒邪。前有嘉靖甲辰自序，謂是錄皆經傳格言，師友緒論。然鈔撮舊文，參以膚談，不足稱窮理格物之功。

明胡袞撰。袞字補之，自號味菜山人，鄱陽人。嘉靖中官台州教授。東水者，其所居也。前四卷皆史論，起周訖宋。後二卷皆讀書題記，自《左傳》、《國語》以暨諸子、諸集，起周訖明。前有小引，自謂於諸生講論之暇，筆之以備考訂。然持論疏淺，不免為餖飣之學也。

明朱得之撰。得之自號參玄子，烏程人，一雲靖江人。是書凡分三編。曰稽山承語，紀其聞於師者也。曰烹芹漫語，紀其聞於友者也。曰印古心語，紀其驗於經典而有得於心者也。皆提唱心學，陽儒陰釋。其曰《宵練匣》者，案《列子》，宵練，劍名，晝則見影不見光，夜則見光不見形，觸物而不覺，喻其析理之入微，不在名象間也。曰匣者，理寓於書，如劍藏於匣也。即其名之不衷，而書可想見矣。

明陳於陛撰。案明嘉隆時有兩陳於陛，一為曲周人，嘉靖己未進士，官至南京戶部尚書。一為南充人，大學士以勤之子，隆慶戊辰進士，官至文淵閣大學士。此書自署曰玉壘，玉壘在蜀，則南充陳於陛也。事蹟具《明史》本傳。是書乃其劄記，每段各立標題。其立教、立物諸條，極駁王守仁之說，蓋以篤實為本者。而出處一條，天意一條，造物所福一條，天道一條，則純為黃、老之談。至於老、莊一條，更直露出本旨矣。用人一條，頗涉於植黨樹援。元史一條，尤偏駁。孝宗世廟一條，稱成化之濁亂，武宗之放縱，非當時臣子所宜言。且憲宗謂之濁亂，似亦稍過當也。

明蔣以忠撰。以忠字孝甫，常熟人。隆慶戊辰進士，官至廣平府知府。此書因何景明大複論門目太狹，推而廣之，自從化至殖業，凡八十二篇。以忠為長樂令時嘗刊行之，諸生林大桂為之集注。及守廣平時，複令訓導何錦刪訂前注，而屬永平令張可久重刻。所論皆類集古人成語，而以己意聯絡之。詞多排偶，大旨與類書相似，但稍變其體例耳。

明於慎行撰。慎行有《讀史漫錄》，已著錄。此編乃其退居穀城山中時所著。凡分三十五類，所紀多明代故典，亦頗及雜記。

明管志道撰。志道有《孟義訂測》，已著錄。是書萃其平日與人講學之書，合為一編，曰《問辨牘》，取問以辨之之義也。志道之學，出於羅汝芳。原本先乖，末流彌甚。放蕩恣肆，顯唱禪宗，較泰州、龍谿為尤甚。其答王塘南書，謂孔、顏真是即心是佛，即經世是出世，與文殊之智，普賢之行，兩不相違。其宗旨可見矣。雖為儒言，實則佛教，今附之雜家類焉。

明管志道撰。是書多論往來交接之禮。其四、五卷皆講學之語，理雜二氏，且明立三教主賓之說。並謂敦化通於性海，川流通於行海，經世之中有出世，是孔子與佛同道。又雲，達摩安心，了不可得之宗。孔門七十二賢，靡不得其大意，至遵此實際，則惟顏子一人，而曾子啟手足時曾及之。其附會尤甚。蓋心學盛行，而儒、墨混而為一，是亦明季之通病矣。

明趙鴻賜撰。鴻賜字承元，桐城人，嘉靖中副都禦史釴之子也。此書雜引佛經及釋子語錄，而以聖賢之經傳互相辨證，大旨以援墨入儒為主。

明周宏禴撰。宏禴字元孚，麻城人。萬曆甲戌進士，官至尚寶司少卿。事蹟附見《明史•李沂傳》。是編乃其初謫代州州判時所作。汝南吳同春序，稱其語似《關尹子》。然九流競起，雖多以怪譎為宗，要無不可尋文索解。宏禴此書，乃以常詞故為澀體。其命名之義，似取《禮記》倀倀何之之語，已為好異。至如書中太虛奚無，無以無無無，無無無則無無，無無則虛，虛虛則實，實實則極，極極則易，易易則始諸語，殆至不可句讀，則尤為無取矣。

明屠隆撰。隆字長卿，鄞縣人。萬曆丁丑進士，官至禮部儀制司主事。《明史•文苑傳》附載《徐渭傳》中。此書乃隆晚年所著，其言放誕而駁雜，又並所為雜文案牘同編入之，體例尤為餖飣。大旨耽於二氏之學，引而加於儒者之上。謂周公、孔子大而化之之謂聖，老子、釋迦聖不可知之謂神。儒者言道之當然，佛氏言道之所以然。蓋李贄之流亞也。

明楊起元撰。起元字貞複，廣東歸善人。萬曆丁丑進士，官至吏部左侍郎。諡文懿。《明史•儒林傳》附載《王畿傳》末。稱其清修姱節，而其學不諱禪。是編載尺牘語錄及雜文，附論策數首，大抵講學之語，故以證學為名。觀其論佛仙雲，秦、漢以遠，不復知道為何物，而佛之教能守其心性之法。及至達摩西來，單傳直指，儒生學士從此悟入，然後稍接孔脈云云。其授儒入墨，誣誕實甚。艾南英嘗作文待序曰：蓋自摘取良知之說，而士稍異學矣。然予觀其書不過師友講論，立教明宗而已，未嘗以入制舉業也。其徒龍谿、緒山闡明其師之說，而又過焉，亦未嘗以入制舉業也。然則誰為之始歟？吾姑為隱其姓名，而又詳乙注其文，使學者知以宗門之糟粕為舉業之俑者，自斯人始云云。顧炎武《日知錄》嘗考南英所乙注者，即起元文也。然則起元變亂先儒，其流毒且及於經義矣。

明張恆撰。恆字伯常，嘉定人。萬曆庚辰進士，官至太常寺少卿。是書於儒、釋之辨言之甚力。屢提幽明二義，以佛法為幽教，聖道為明教。書名因明，當取於此書中多借古人之言為作轉語。筆墨間有輕雋自喜之意，故其理多參語錄，其格則頗近清談。

明馮渠撰。渠字謙川，江西新城人。萬曆癸未進士。是書全規仿《論語》之文，複仿《論語》分為二十篇。蓋又王通《中說》之重佁也。

明程德良撰。德良字凝之，號雲連，雲夢人。萬曆癸未進士，官崇信縣知縣。《雲夢縣誌》載所著有《不波館正續集》、《白蓮沜代豆日抄》、《明文覽》諸書，今皆不傳，傳者惟此書。前有自序，謂是書作於宰崇信時。若三才一人焉，則吾豈敢？若三不朽而居一焉，則亦不敢。第次三篇，而名曰《三一子》。三篇以立德、立功、立言為序，其大旨亦欲合儒、釋而一之。

明詹在泮編。在泮字定齋，衢州人。萬曆癸未進士。是編采輯明代講學語錄，王守仁、王畿、羅汝芳三家合為一卷，良知家之宗主也。又雜錄諸儒之言為一卷，良知家之支派也。其非良知家言而亦割裂剿綴者，援儒入墨之術也。末為《說書隨筆》一卷，則在泮所自著。要其宗旨，總借儒言以闡禪理耳。

明吳應賓撰。應賓字尚之，桐城人。萬曆丙戌進士，官翰林院編修。以目眚告歸。《江南通志》稱其著《宗一聖論》十篇。今考上卷為性善篇、致知上篇、致知下篇、養氣篇、孝慈篇，下卷為知人篇、樂善篇、述志篇，凡八篇，則《通志》之言誤也。其書闡發性命，多入禪宗。

明袁黃撰。黃有《皇都水利》，已著錄。黃持功過格甚謹，鄉里稱為願人。是書分改過、積善、聚精、養氣、存神、和室、知時、成胎、治病、祈禱十門。雜引常言俚語及醫方果報之事，頗為蕪雜。

明焦竑撰。竑有《易筌》，已著錄。是書主於三教歸一，而並欲陰駕佛、老於孔子之上。此姚江末流之極弊，並其本旨失之者。雖亦講學之言，不復以儒家論之，亦不復以儒理責之矣。

明焦竑撰，潘曾紘編。竑師耿定向而友李贄。於贄之習氣沾染尤深，二人相率而為狂禪。贄至於詆孔子，而竑亦至尊崇楊、墨，與孟子為難。雖天地之大無所不有，然不應妄誕至此也。曾紘乃綴拾刻之，以教新鄭之士子，可以見明季風氣矣。

明吳炯撰。炯字晉明，華亭人。萬曆己丑進士，官杭州府推官。是書成於萬曆癸巳，初無門目，故李時英序但稱上編、下編。此本乃其門人孫汝學重為排次，刻於南京。始分為十七類，其學亦出於姚江，而不甚取其末流之狂肆。至於論處世之道，謂相安於無事為上。又雲為善亦須顧慮。雖激於時事而言，然已參入黃、老矣。

明祝世祿撰。世祿字無功，江西德興人。萬曆己丑進士，官至尚寶司卿。是書純以禪門之說附合儒理。如雲中本無物，執亦非我。又雲聖人空空，鄙夫亦空空，故虛而能受。又雲賢者之學從意立根，聖人之學從無意立根。又雲許行、白圭、陳仲子、楊朱、墨翟皆有意於聖人之學而不悟幾希。又雲有善之善與惡對，無善之善善不足以名之。又雲或問所存者神，曰神識不生，如空如水。問所過者化，曰雁過長空，影落寒水。又雲禪那才下一語，便恐下語為塵，連忙下一語掃之。又恐掃塵一語複為塵，連忙又下一語掃掃塵語。宗門尤為陡絕。弩之機，劍之鋒，無容擬議。六經原自無塵，而自為掃塵語亦不少。既已曰識曰知，又曰不識不知；既已曰再思，曰九思，曰千慮，曰百憂，又曰何思何慮，至吾有知乎哉，無知也。應口即掃，何其迅速。自訓詁之學興，引葫蘆之纏，鑿混沌之窮，起人種種見解，而聖人當下指趣反為晦蝕，快句以鈍，空句以填，於是高明者為之攢眉扼腕，不難叛孔氏而皈依佛氏矣云云。觀其所言，蓋姚江、龍溪之末流也。

明郝敬撰。敬有《周易正解》，已著錄。是書舊名《知言》，敬於萬曆壬辰官永嘉時自為之序。後改今名，複於萬曆己未及崇禎戊辰為自序二首。幾初篇三卷，中篇二卷，後篇一卷，閱三十年而成。自序謂早歲出入佛、老，中年依傍理學，垂老途窮，乃輸心大道。書中於周子《太極圖說》、張子《正蒙》、邵子《皇極經世》及二程子、朱子無不肆言詆斥。謂宋儒設許多教門，主靜持敬，操存省察，致知窮理，專內疏外，舉體遺用，為浮屠之學。又謂世儒先知後行，以格物為窮理，以聞見為致知，皆非。是即王守仁知行合一，致知格物之說。然既借姚江之學以攻宋儒，而又斥良知為空虛，以攻姚江，亦可謂工於變幻者矣。

明曾偉芳撰。偉芳字君彥，號滄岩，惠安人。萬曆己丑進士，官至兵部武選司員外郎，謫賓州州判，天啟中贈布政使司參議。是書皆其雜著筆記之文，即謫賓州時舟中所作。凡論學二十二章，論君道五章，論臣道七章，論治九章，雜論四十五章，而雜文十二首附焉。大旨以王守仁之學為主。

明賀應保撰。應保字宏任，號正予，永新人。是編凡十四篇皆其家訓。多參引古事以示勸戒，然頗談果報之說。

明賀應保撰。是編多評論古事，蓋隨筆劄記之文。持論頗篤實，而別無新意。

明賀應保撰。是編與所作《迂議》體例相近，蓋隨得一編，即各立一名，實則正續集爾。第一卷皆解四書，其說以心學為主，故多與朱子齟齬。餘三卷多考證史事及經史文句，如《五代史》韓通無傳，《孟浩然集》有送孟郊詩之類，頗襲舊說。亦有失於詳檢者，如論大事不須卜一條曰，又如卜郊，苟三卜不吉，可不郊耶？不知《春秋》固有三卜郊不從，猶三望也。又謂宇文虛中偶迕金人被殺，不知虛中以謀劫金主而死，元好問《中州集》載之甚詳，非偶迕也。

明曹於汴撰。於汴字自梁，安邑人。萬曆壬辰進士，官至左都禦史。事蹟具《明史•本傳》。是編乃為淮安推官時講學安定祠內，及閘人問答之語。其持論多涉玄妙。如譚大禮問無我相之語，儒與禪宗將無同。於汴答雲，若天地萬物一一聯屬於我，斯無我相矣。然天地萬物亦無相也。以相觀天地，則如彼其大矣。以相觀萬物，則如彼其眾矣。安能聯屬於我？故幻相非真，真相亦非真，而無相者為真。夫墮禪者非也，避禪者亦非也。無真而未嘗無真，無幻而未嘗無幻，無天地萬物而未嘗無天地萬物。裁成輔相，種種現成，烏在其禪與不禪云云。是坐儒者之皋比，而演釋迦之經咒，則何不披緇而開方丈也。

明陳伯友撰。伯友字中怡，濟寧州人。萬曆辛丑進士，官至太常寺卿。是書取《孟子》盡心之義，其說為心統性仁，其要在悟。悟由於恥與憤，加以操存涵養擴充，則心無不盡矣。故前列為總圖、分圖，後各為之論。大抵沿良知之學而參入禪機。其《證語》二卷則牽引宋儒之言，以附會其說。《海鷗居日識》上卷多論世事，反稍切實。然謂佛生堯、舜之時，則所就不在孔子下。佛生孔子之時，則所就不在顏、曾下。又謂吾儒心性透悟，則肢節皆靈。又謂一貫如水迸荷葉，散為萬珠。蓋即晦堂和尚以聞木樨香證聖人無隱之義。下卷或為駢句，或如偈語，或如詩話，在彼法頗具聰明，而於聖賢本旨，則愈失愈遠矣。

明葉秉敬撰。秉敬有《字孿》，已著錄。是編分十二篇，曰太極，曰仁孝，曰性善，曰工夫，曰勉強，曰學問，曰資質，曰知行，曰理欲，曰好惡，曰零總，曰獨並。其說喜為新奇，而理多不愜。

明戴君恩撰。君恩字忠甫，澧州人。萬曆癸丑進士，官至四川兵備副使。是編凡內篇十一卷，外篇三卷，乃君恩家居時所著，其學出於姚江。至外篇謂孔子近禪，孟子近道，真可謂援儒入墨矣。

明張後覺撰。後覺字志人，號宏山，茌平人。官華陰縣訓導。嘗受業於尤時熙。《明史•儒林傳》附載《時熙傳》末。其學源出姚江，推闡彌深，而彌墮禪趣。是集凡教言一卷，語錄一卷，皆其門人趙維新所編。第三卷為後覺所作志銘一篇，詩三篇，書五篇。第四卷附錄傳志之類，教言語錄皆窅冥恍惚之談，動稱顏山農，其宗旨可見。詩文皆不入格，尤不諳體例。如為其父作志，題曰明故先考府君墓誌銘。夫明者當時帝王國號也，明故先考是誰之先考乎？

明趙維新撰。維新字素衷，茌平人。官長山縣教諭。《明史•儒林傳》附載《尤時熙傳》末。以維新師張後覺，源出時熙故也。此二錄即維新感其師之言而述之，故曰《感述》。前錄皆記後覺講授四書之義，《續錄》前二卷皆自述講學之旨，第三卷為詩文，第四卷則附錄維新行略及張元忭、孫鑛諸人評語也。師弟所述，無非禪機，而轉相神聖，以為不傳之秘。蓋姚江立說之初，亦不料其末流至此矣。

明曾大奇撰。大奇字端甫，泰和人，明神宗之末，萬事叢脞，門戶之禍大起。大奇是書分經世、主術、輔臣、明法、責成、富國、賦役、兵制、養兵、廟算、馬政、言路、資格、核舉、聽訟、宦豎十六議，而輔臣議分為二篇，凡十七篇。其體例指陳時弊，略仿賈誼《新書》，而文格則多近蘇氏《策論》。然論弊則明，而論所以救弊之道則往往參以書生之見。知其一而不知其二雲。

明鄒士元撰。士元字志尹，吉水人。是書首載鄒元標序，萬曆時人也。其論學大抵以陳獻章、王守仁為宗，而立論多墮於虛無。如與歐南野書雲，未發已發分不得先後，時時用吾靈明照察，則私慾客氣纖毫容他住腳不得。又與劉一齋書雲，吾性之靈乃先天太極未生之時無始之真也，吾氣之靈乃後天陰陽交合有生之初賦畀之精也。又與鄒東廓書雲，真機不息，莫非物也；人情物理，莫非虛也。其大旨略可見矣。

明林兆恩撰。兆恩字懋勳，號龍江，又號子穀子，又稱三教先生，莆田人。生平立說，欲合三教為一，悠謬殆不足與辨。至稱夢中見孔子，授以魯論微旨，尤為誕妄。是編乃其門人塗元輔匯刻。分元、亨、利、貞四集，每集十冊，皆倡狂無忌之談。謝肇淛《文海披沙》曰：吾閩莆陽林兆恩，亦自博學能文，能以艮背之法治病。其門人傳之者不得其學，徒以上章降魔捉鬼為事，儼然巫矣。縱日捉百鬼何益？況從其教者日盛，奸偽詐盜，無所不有，恐他日一方之患，不下黃巾、白蓮也。肇淛為兆恩鄉人，其言如此。而顧大韶《炳燭齋集》有《林三教集序》，乃盛推之，謬矣。

明屠本畯撰。本畯有《閩中海錯疏》，已著錄。是書凡四篇，一曰處方，二曰艾觀，三曰藥鏡，四曰郤病。大旨以情性嗜欲之偏為疾病，以清淨忍耐之法為醫藥。後視履一篇，亦謹身寡過之意。然語多近鄙。

明竇文照撰。文照字子明，秀水人。萬曆中官光祿寺典簿。其書每卷分六類，亦格言之流。朱國祚跋甚稱其孝行。蓋以其人重之，其言則不能免俗也。

明周伯耕撰。伯耕字更生，莆田人。是書蓋雜家者流。其曰虞精，蓋取虞人獵百禽之精意也。前有李維禎序，稱原書正續共百餘篇，莆田知縣郭如闇為刻其四十七篇。此本實五十三篇，殆刻版時續入四篇，序則未改也。其書篇各立名，鎔鑄故事以成文，欲以博麗見長，而襞積之痕不化。蓋借文以隸事，而非用事以成文，故往往堆砌擁腫，不能運掉。維禎序稱其文格與陸賈《新語》、王符《潛夫論》、荀悅《申鑒》、徐幹《中論》、劉劭《人物誌》相似。今考其文，實與數書不類。晉、宋以後，以儷偶為子書者，惟葛洪《抱樸子》外篇，劉晝《新論》有是體裁。伯耕此書，蓋規橅二家而不成耳。

舊題廬山山人萬尚父撰，不詳其履貫。書中大旨皆宗尚二氏之學，謂一切聲色，弗以耳聽而以心聽。設為客問，亦弗以言答而以心答也。大抵近俞琬《席上腐談》，而所言荒渺，尤多紕繆之詞。

明王貞善撰。貞善字如性，泰和人。是編為鄒元標所選定。凡靜談五卷。前四卷皆其語錄，分十篇，各摘篇首二字為名。第五卷附雜文五篇。其《象山學辨辨》，則為霍韜《象山學辨》而作。蓋貞善為陸九淵鄉人，故持論以陸氏為宗也。又讀史法戒六卷，前三卷為法言，後三卷為戒言，皆紀古人言行之有關勸懲者。前有元標序，其名為《王氏二書選要》，亦元標所題也。

舊本題程希堯撰。不著時代，亦不詳其始末。書中詩韻更定一條，稱我朝洪武正韻，則明人也。其大旨合儒、禪而一之，謂佛法皆從儒出，較明末尊佛抑儒者其說更巧。然朝三暮四，朝四暮三，同一變幻伎倆也。所考論天文諸條，純以臆斷，如謂地形之大去天不遠，其謬可知。至於龜鴇諸解，更為鄙俚矣。

明利瑪竇撰。利瑪竇有《乾坤體義》，已著錄。是編乃其與虞淳熙論釋氏書，及辨蓮池和尚《竹窗三筆》攻擊天主之說也。利瑪竇力排釋氏，故學佛者起而相爭，利瑪竇又反唇相詰，各持一悠謬荒唐之說，以較勝負於不可究詰之地，不知佛教可辟，非天主教所可辟；天主教可辟，又非佛教所可辟。均所謂同浴而譏裸裎耳。

明利瑪竇撰。西洋人之入中國自利瑪竇始，西洋教法傳中國亦自此二十五條始。大旨多剽竊釋氏，而文詞尤拙。蓋西方之教惟有佛書，歐羅巴人取其意而變幻之，猶未能甚離其本。厥後既入中國，習見儒書，則因緣假藉以文其說，乃漸至蔓衍支離，不可究詰，自以為超出三教上矣。附存其目，庶可知彼教之初，所見不過如是也。

明利瑪竇撰。是書成於萬曆癸卯，凡八篇。首篇論天主始制天地萬物而主宰安養之。二篇解釋世人錯認天主。三篇論人魂不滅，大異禽獸。四篇辨釋鬼神及人魂異，論天下萬物不可謂之一體。五篇排辨輪回六道戒殺生之謬，而明齋素之意在於正志。六篇解釋意不可滅，並論死後必有天堂地獄之賞罰。七篇論人性本善，並述天主門士之學。八篇總舉泰西俗尚，而論其傳道之士所以不娶之意，並釋天主降生西土來由。大旨主於使人尊信天主，以行其教。知儒教之不可攻，則附會六經中上帝之說以合於天主，而特攻釋氏以求勝。然天堂、地獄之說與輪回之說相去無幾，特小變釋氏之說，而本原則一耳。

明利瑪竇撰。是書成於萬曆戊申。凡十篇，皆設為問答以申彼教之說。一謂人壽既過，誤猶為有。二謂人於今世惟僑寓耳。三謂常念死候，利行為祥。四謂常念死候，備死後審。五謂君子希言而欲無言。六謂齋素正旨非由戒殺。七謂自省自責，無為為尤。八謂善惡之報在身之後。九謂妄詢未來，自速身凶。十謂富而貪吝，苦於貧窶。其言宏肆博辨，頗足動聽。大抵掇釋氏生死無常、罪福不爽之說，而不取其輪回、戒殺不娶之說，以附會於儒理，使人猝不可攻。較所作《天主實義》純涉支離荒誕者，立說較巧。以佛書比之，《天主實義》猶其禮懺，此則猶其談禪也。末附《西琴曲義》八章，乃萬曆庚子利瑪竇覲京師所獻，皆譯以華言，非其本旨。惟曲意僅存。以其旨與《十論》相發明，故附錄書末焉。

明利瑪竇撰。萬曆己亥利瑪竇遊南昌，與建安王論友道，因著是編以獻。其言不甚荒悖，然多為利害而言，醇駁參半。如雲友者過譽之害，大於讎者過訾之害，此中理者也。又雲多有密友，便無密友，此洞悉物情者也。至雲視其人之友如林，則知其德之盛；視其人之友落落如晨星，則知其德之薄；是導天下以濫交矣。又雲二人為友，不應一富一貧，是止知有通財之義，而不知古禮惟小功同財，不概諸朋友，一相友而即同財，是使富者愛無差等，而貧者且以利合，又豈中庸之道乎？王肯堂《鬱岡齋筆麈》曰：利君遺余《交友論》一編，有味哉其言之也。使其素熟於中土語言文字，當不止是。乃稍刪潤著於篇，則此書為肯堂所點竄矣。

明西洋人龐迪我撰。書成於萬曆甲辰。其說以天主所禁，罪宗凡七，一謂驕傲，二謂嫉妒，三謂慳吝，四謂忿怒，五謂迷飲食，六謂迷色，七謂懈惰於善。迪我因作此書，發明其義，一曰伏傲，二曰平妒，三曰解貪，四曰熄忿，五曰塞饕，六曰坊淫，七曰策怠。其言出於儒、墨之間，就所論之一事言之，不為無理；而皆歸本敬事天主以求福，則其謬在宗旨，不在詞說也。其論保守童身一條，載或人難以人俱守貞不婚，人類將滅，乃答以儻世人俱守貞，人類將滅，天主必有以處之，何煩過慮。其詞已遁。又謂生人之類有生必有滅，亦始終成毀之常，若得以此終，以此毀，幸甚大願。則又詞窮理屈，不覺遁於釋氏矣，尚何闢佛之雲乎？

明西洋人艾儒略撰。儒略有《職方外紀》，已著錄。是書成於天啟癸亥，《天學初函》之第一種也。所述皆其國建學育才之法，凡分六科。所謂勒鐸理加者，文科也。斐錄所費亞者，理科也。默第濟納者，醫科也。勒義斯者，法科也。加諾搦斯者，教科也。陡祿日亞者，道科也。其教授各有次第，大抵從文入理，而理為之綱。文科如中國之小學，理科則如中國之大學，醫科、法科、教科者，皆其事業，道科則在彼法中所謂盡性致命之極也。其致力亦以格物窮理為本，以明體達用為功，與儒學次序略似。特所格之物皆器數之末，而所窮之理又支離神怪而不可詰，是所以為異學耳。末附唐碑一篇，明其教之久入中國。碑稱貞觀十二年大秦國阿羅本遠將經像，來獻上京，即於義寧坊敕造大秦寺一所，度僧二十一人云雲。考《西溪叢語》，載唐貞觀五年有傳法穆護何祿將祅教詣闕聞奏。敕令長安崇化坊立祅寺，號大秦寺，又名波斯寺。至天寶四年七月，敕波斯經教出自大秦傳習而來，久行中國，爰初建寺，因以為名，將以示人，必循其本，其兩京波斯寺並宜改為大秦寺，天下諸州郡有者准此。《冊府元龜》載，開元七年吐火羅國王上表獻解天文人大慕闍，智慧幽深，問無不知。伏乞天恩喚取，問諸教法。知其人有如此之藝能，請置一法堂，依本教供養。段成式《酉陽雜俎》載，孝億國界三千餘裏，舉俗事祅，不識佛法，有祅祠三千餘所。
又載德建國烏滸河中有火祅祠，相傳其神本自波斯國乘神通來，因立祅祠。祠內無像，於大屋下置小廬舍，向西。人向東禮神，有一銅馬，國人言自天而下。據此數說，則西洋人即所謂波斯，天主即所謂祅神。中國具有紀載，不但有此碑可證。又杜預注《左傳》次睢之社曰：睢受汴，東經陳留、梁、譙、彭城入泗，此水次有祅神，皆社祠之。顧野王《玉篇》亦有祅字，音呵憐切，注為祅神。徐鉉據以增入《說文》。宋敏求《東京記》載，寧遠坊有祅神廟。注曰：四夷朝貢圖雲，康國有神名祅，畢國有火祅祠，或曰石勒時立此。是祅教其來已久，亦不始於唐。岳珂《桯史》記番禺海獠，其最豪者蒲姓，號白番人，本占城之貴人。留中國以通往來之貨，屋室侈靡逾制，性尚鬼而好潔，平居終日相與膜拜祈福，有堂焉以祀。如中國之佛，而實無像設。稱謂聱牙，亦莫能曉，竟不知為何神。有碑高袤數丈，上皆刻異書如篆籀。是為像主，拜者皆向之。是祅教至宋之末年，尚由賈舶達廣州。而利瑪竇之初來，乃詫為亙古未睹。艾儒略作此書，既援唐碑以自證，則其為祅教更無疑義。乃無一人援古事以抉其源流，遂使蔓延於海內。蓋萬曆以來，士大夫大抵講心學，刻語錄，即盡一生之能事，故不能徵實考古，以遏邪說之流行也。

明西洋人畢方濟撰，而徐光啟編錄之。書成於天啟甲子，皆論亞尼瑪之學。亞尼瑪者，華言靈性也，凡四篇。一論亞尼瑪之體，二論亞尼瑪之能，三論亞尼瑪之尊，四論亞尼瑪所同美好之情，而總歸於敬事天主以求福。其實即釋氏覺性之說，而巧為敷衍耳。明之季年，心學盛行，西士慧黠，因摭佛經而變幻之，以投時好。其說驟行，蓋由於此。所謂物必先腐而後蟲生，非盡持論之巧也。

明西洋人高一志撰。西法以火、氣、水、土為四大元行，而以中國五行兼用金、木為非，一志因作此書以暢其說。然其窺測天文，不能廢五星也。天地自然之氣，而欲以強詞奪之，烏可得乎？適成其妄而已矣。

明西洋人浦汛際撰。書亦成於天啟中。其論皆宗天主。又有圜滿純體不壞等十五篇，總以闡明彼法。（案：歐羅巴人天文推算之密，工匠製作之巧，實逾前古；其議論誇詐迂怪，亦為異端之尤。國朝節取其技能，而禁傳其學術，具存深意。其書本不足登《冊府》之編，然如《寰有詮》之類，《明史•藝文志》中已列其名，削而不論，轉慮惑誣，故著於錄而辟斥之。又《明史》載其書於道家，今考所言兼剽三教之理，而又舉三教全排之，變幻支離，莫可究詰，真雜學也，故存其目於雜家焉。）

明朱健撰。健字子強，進賢人。天啟辛酉舉人。是書凡十篇，曰大氣，曰廣化，曰達命，曰質情，曰裁理，曰挈真，曰善學，曰習境，曰簡制，曰鏡治，皆題曰內篇。前有其弟徽序，雲外篇專於商訂今古，雜考物類。而內篇則自天地造化性命之精微，陰陽律曆之廣博，間及於古今成敗，人事得喪，蓋略以備矣。然則尚有外篇也。其文滉漾自恣，而時時參以排偶，僅彷彿偽《子華子》。明魯重民輯《子史類語》，收入是書，乃稱其文沉鬱古奧，絕似魏、晉。未免標榜之詞矣。

明張複撰。複字子遠，休寧人。其書黃虞稷《千頃堂書目》作四卷。此本止分上下二卷，每條俱以偶語聯比成文，頗似格言而多雜以委巷之語。前有天啟壬戌陳繼儒序，知為繼儒一流人矣。

明姚張斌撰。張斌號尚絅，亦號絅生，金谿人。天啟乙丑進士。是編皆其雜著筆記，多論人情世事，所見頗粗。而自序乃上援孔子，亦雲妄矣。

明陳其德撰。其德字太華，桐鄉人。據卷中災荒紀事，稱生於萬曆初年，而作記於崇禎十四、十五年，則明末之人。自序稱苜蓿多年，則嘗為學官也。是書皆勸善格言，附以遺詩十首。卷首題同裏後學編校，而劖去其名，末喻何故。

明陳繼儒撰。繼儒有《邵康節外紀》，已著錄。此書曰《狂夫之言》者，用漢晁錯傳語也。書中雜論古今得失，才辨亦頗縱橫，而見地多失之偏矯。如謂佛家能養鰥寡孤獨，殊不免故為異論。至於指顏子端居不動為以身諷孔子，左邱明《春秋內傳》非有意於發明孔子，則尤為臆見矣。

明陳繼儒撰。安得長者之言句，本《漢書•龔遂傳》語，繼儒取以名其書。自序雲，少從四方名賢游，有聞輒錄，使異日子孫躬耕之暇，粗識數行字者，讀之了了。蓋亦語錄之類。然聖賢以言立訓，本出自然，有意雕鐫，便非心得。張昞跋謂其於熱鬧中下一冷語，冷淡中下一熱語。宗尚如此，宜其於布帛菽粟之旨去之益遠也。

明楊觀光撰。觀光，招遠人。崇禎戊辰進士，官至少詹事。是書乃其為贊善時所進。以唐六典載東宮官制，贊善掌侍從翼養之事，故以睿養之道，演為三圖，一曰養性圖，二曰養氣圖，三曰養體圖，每圖各系一說。末附凡例數條，以明奇耦方圓不同之故。其說養性，則首重良知，養氣則專言夜氣，養體則推闡太極。反復演說，皆舍實踐而談微妙，非啟迪引翼之道也。

明毛元淳撰。元淳字還樸，一字嬰中，松陽人。崇禎癸酉歲貢生。是編乃其所撰語錄。序稱慕周茂叔尋孔、顏樂處，遇會心輒便記錄，故以尋樂名編。然意旨頗為淺近，自稱素性讀陳眉公書則躍然喜，讀李卓吾書則怫然不悅，非有意愛憎，乃氣味自有同異。蓋所見與繼儒相近，故著作亦複似之雲。

明董漢策撰。漢策字帷儒，烏程人。是書成於崇禎壬午。雜取《左》、《國》、《吳越春秋》諸書為之，凡四十篇，又敘略一篇。大旨以句踐之複伯，起衰激怠，事在人自為之，蓋藉以為晏安之戒。自雲是書為寓言，又雲釋憤之作，是也。考《文獻通考》載范子《計然》十五卷，今其書不傳，故《漢策》補之。然不偽託於古書，賢於姚士粦《於陵子》、王逢年《天祿閣外史》以贗售欺者多矣。

明沈大洽撰。大洽號愚公，又號雪樵，杭州人。是書卷首吳之鯨序，稱武林高士坊有梅花屋，明聖湖有讀書舫，表忠觀右有蔬齋，法華山有萬竹廬，愚公隨意偃息云云。蓋亦趙宧光、陳繼儒之類。前一卷皆隨筆小品，不儒不釋，強作清言，不出明季山人之窠臼。後二卷為詩。末為自作小傳，亦當時纖佻之體。其曰厞語者，厞訓為隱，蓋故取僻字以竊附《書》、《極書》之例耳。

明賀貽孫撰。貽孫有《詩觸》，已著錄。是書凡三十三篇。以《激書》名者，自雲深感夫激我者成我之德，故記而述之。所述皆憤世嫉俗之談，多證以近事。或舉古事，易其姓名，藉以立議，若《太平廣記》貴公子煉炭之類；或因古語而推闡之，如蘇軾書孟德事之類。其文稱心而談，有縱橫曼衍之意，而句或傷於冗贅，字或傷於纖麗，蓋學《莊子》而不成者，其大旨則黃、老家言也。

明王化隆撰。化隆自號真如子，廣漢人。由貢生官主簿。其書分天道、地道、人道、懋修、訂學、鉤玄、彝典、齊治、均平九篇，篇各分章，皆設為問答。其文頗博麗宏肆，規仿《淮南》、《鶡冠》諸子。然理不足而軋茁，其辭又多用奇字，如《亢倉子》之例，則亦金玉其外而已。

明魏大成撰。大成字時夫，柏鄉人。其養生論以平情為祛病之本，而深明醫之不足恃。其弗佛論則明儒理以辟釋也，持論頗不詭於正。然養生論稱聖有心而無為，無為則能平情，情平總歸無情，所以長生久視，則闢佛而轉入黃、老矣。故退而列之雜家類焉。

不著撰人名氏。觀其中引明薛瑄、蔡清、吳與弼事，則明中葉以後人矣。前有自題，稱偶有會心，即述諸楮，不倫不次，或佛或儒。今觀所錄諸條，大抵格言之類。至於說志字之義，以為從士從心，不知志字上本從，知為不學人矣。

國朝裴希度撰。希度字晉卿，號中菴，陽曲人。崇禎甲戌進士，官監察禦史。入國朝官至太常寺少卿。是書第一卷曰儒經撮要，第二卷曰道統中一經，第三、四、五卷曰四子丹元，第六卷曰學鏡約，第七卷曰心聖直指，第八、九、十卷曰嘉言存略，第十一卷曰公餘證可，第十二卷曰麈譚摘，皆講學之言，中間多與蔚州魏象樞書問辨論。卷首凡例，謂自一卷至十卷皆古先聖賢之前言往行，間出臆見，以發攄其底蘊。十一卷之證可，十二卷之麈譚摘，則同人之書劄往來，與夫坐譚有涉名教者。今核是編，其中四子丹元，舉濂溪、明道、象山、陽明而不及朱子，其生平宗主，已可概見。至道統中一經，多以二氏之言互證，亦未免於雜也。

國朝唐大陶撰。大陶字鑄采，夔州人。書中自稱官長子時事。蓋嘗為長子縣知縣也。是書凡核儒、仁師、五行、審知、利才、釋孟、受任、抑尊、權實、賤隸、貞隱、明悌、富國十三篇，大抵學莊、列之寓言。如核儒篇稱冉有為魯將，與齊兵戰敗，季孫欲誅之，懼而奔楚。子貢遊說吳越，反為魯召兵，國幾亡。朱子進正心誠意之說，金人聞風而遁，遂恢復中原，並削平西夏。皆故繆其事實，以資嘲戲。蓋大陶生於明末，故其書多有激之談也。

國朝陸圻撰。圻字麗京，號講山，錢塘人。順治中貢生。其書皆詳論為婦承順之道，凡五十九條。乃其嫁女之時，作以授之者，故多通俗之語。自序謂傅氏有《理縣譜》，今世無其書。所見惟《時人治譜》一帙，京邸授官者，率不可闕。故仿其例，亦名之為譜雲。

國朝毛先舒撰。先舒有《聲韻叢說》，已著錄。此書為《思古堂全集》十四種之一。大旨主王守仁之說，以格物為格去物慾，力斥朱子窮理之非。然王守仁初為是說，特高明之過，流入釋氏耳。先舒乃毅然謂三教本一，二氏為儒之根本。且稱此論既確，決定無疑，恪欲專一守此以為自修自證之學。蓋明季心學之流弊，深中乎人心如此，此固非守仁所及料者矣。

國朝毛先舒撰。大旨調停於儒、禪之間。謂聖人之學深入於無生死，故其說曰格物慾者完性命，完性命者了生死。曰盡倫常者完性命，完性命者了生死。格物慾語與考亭異，盡倫常語與佛氏異云云。蓋欲以佛立教，而恐儒者以蔑倫攻之，故巧立是說以彌縫其闕也。

國朝毛先舒撰。先舒既著《匡林問答》諸書，複約其指歸以為是編。其學雖出劉宗周，然宗周傳良知之說而主於慎獨，故持論篤實。先舒傳良知之說乃流於幻窅支離，無語非禪，而又自以為非禪。所謂姚江末流，愈失愈遠，彌巧而彌離其宗者也。

國朝楊慶撰。慶有《古韻葉音》，已著錄。是書分二十四門。大旨欲仿宋儒語錄而所見頗淺。其駁陳淳論鬼神一條，以曾於夢中親見《抱朴子》葛洪，具有靈驗為證。夫淳以為必無鬼神，固宋儒主持過甚之論。然慶所雲祈禱感應之說，亦非知鬼神之理者也。

國朝楊慶撰。是編凡十九門，皆採摭古人之言，而大旨出袁黃《功過格》，雜以二氏福田之說。動輒稱引鬼神，所謂有為而為，非儒者之本旨也。

國朝祝文彥撰。文彥字方文，海寧人。自稱受學於劉宗周。然所論主於儒道同源，合孔、老而一之，似非宗周慎獨之旨也。

國朝孫鍾瑞編。鍾瑞字子麟，嘉興人。是編雜抄明人語錄，始自曹端，終於金鉉，共八十五人。大旨以朱、陸、羅、王各分黨與，釀為門戶之爭，欲以調停之說解兩派之紛，其意本善。然兩派判如水火，言人人殊，詬爭固為私心，竟合而一之，莫明誰是，後學將何所適從？此所謂子莫執中者也。所引皆講學之語，當列於儒家。以其中楊起元輩儼然自號比邱者亦廁簡牘，則其流不一矣。故改錄之於雜家，從其實焉。

國朝李衷燦撰。衷燦號梅村，含山人。官荊門州知州。其學出鹿善繼孫奇逢。是書分內、外二篇。內篇講學，以見性為宗。外篇以陰符為衛道、衛仁之書，謂朱子晚歲自悔早年訓詁章句之非。皆沿襲姚江宗旨，去其師說猶不甚遠。雲不為俗情所染，方能說法度人，光明藏中，孰非遊戲，淫坊酒肆，遍曆道場，絲竹管弦，皆談般若。則定興、容城之學均無此論矣。

國朝李衷燦撰。是書多記前言往行，其大旨歸於淡泊。蓋成於衷燦罷官之後，故以顏巷名編，然往往雜於二氏之學。如載九宮隱咒寢魂之法，又雲真儒始能徹佛之巔，真禪始能窺儒之岸，其宗旨可見矣。

國朝李衷燦撰。是書摘錄宋周、程五子以下至國朝孫奇逢、魏裔介、成性諸人之語，大旨在抑朱而尊陸。末附祖乩二條。南華十二條，更顯然入二氏之談矣。

國朝魏裔介撰。裔介有《孝經注義》，已著錄。是編皆訓導子孫之詞，多講舉業。後附《家約》一卷，凡十事。大旨主於謹身守法，保全富貴。蓋其為大學士時作也。

題曰時人近本，昆林刪訂。昆林者，魏裔介之別號也。凡四十八條，意主化導下愚，是以多陳因果，然皆雜用駢偶之詞。以文論則不工，以示俚俗又不能解，未免兩無所取矣。

國朝勞大輿撰。大輿有《甌江逸志》，已著錄。是書皆雜綴先儒緒論。其曰《萬世太平書》者，考周密《癸辛雜識續集》載，道學諸儒，自稱為生民立極，為天地立心，為萬世開太平，為前聖繼絕學。命名之義，當取是語雲。

國朝李丕則撰。丕則自號龍岩山人，曲沃人。順治乙未進士，官金谿縣知縣。是書乃其自編語錄。首列天地萬物一體圖，為其講學宗旨。書中議論，務為奇創。如雲鵝湖之會，紫陽毫未有悟，直詆朱子為強項。又雲余每不樂與天地合其德等語，加一與字，是天地與己為二，遂欲竄改經文。可謂果於自用。乃亟稱明《一統志》、《月令廣義》為無所不備，尤不可解也。

國朝張貞生撰。貞生有《玉山遺響》，已著錄。是編乃其家居之時，於玉山下葺頹垣為唾居，隨意會所至，或披閱有得，陸續筆記成帙，故名曰《隨錄》。凡九百八十三則，皆講學之語，持論頗為平正，多切近人情，而失之太繁，遂枝葉多於根柢。又多為對偶長聯，猶沿明季陳繼儒等小品之習。

國朝張沐撰，其子煓注。《秘典》者，沐之書。一隅解者，煓之注也。沐有《周易疏略》，已著錄。煓仕履未詳。是書前無序文，而列湯斌、毛甡（案：毛甡即毛奇齡之原名）書二首。其說以天下事物之數起於一，而其要在集神明。如雲聞見之知，月也。神明之知，日也。毛髮寒變之知，星也。肌膚痛癢之知，辰也。其知皆神明也，而不可謂即神明。其說實本姚江之良知，而變化其語。至煓之注，則守其父說而玄虛彌甚。如雲一旦躍起，正容端坐，息心以集神明。又雲聖人在上，蔽目塞耳，斂手並足，端居深宮，而家國天下治，神明而已。堯、舜、周、孔以來，有是枯寂之學乎？至典之為訓，說文謂從冊在幾上，尊閣之也。五帝之書，乃有是稱，沐以自名，不免於僣。至《靈蘭秘典》，乃《黃帝•素問篇》名，方技家依託之文，更不應以名儒書矣。

國朝唐甄撰。甄字鑄萬，達州人，僑寓蘇州。順治庚子舉人。官長子縣知縣。宋李覯先有《潛書》，今見《盱江集》中。甄此書偶同其名，凡分上、下二篇，而上篇下篇又各析為二，凡九十七目。大略仿《論衡》之體，自心性、治術，以至處世淑身之理，無不具列。甄與魏禧友善，故其文格頗相類。然所載多據當時見聞，及友朋酬對之語。其尊孟篇頗詆伊川。法王、虛受、知行三篇，又力崇良知之學，皆未為醇粹。

舊本題曰天臺鹿門子撰，不著名氏。前有康熙五年自序一篇，又有康熙十年四明山人鶴控子序一篇，亦不知何許人。其書以五倫為綱，而各分子目。一目為論一篇，反復申勸戒之旨。詞多淺易，蓋意求通俗也。

國朝劉智撰。智字介濂，江寧人，回回裔也。嘗搜取彼國經典七十種，譯為《天方禮經》。後以卷帙浩繁，複撮其要為此書。首為原教、真宰、識認、諦言四卷，次為五功四卷。五功者，念真、禮真、齋戒、捐課、朝覲也。次為禋祀一卷，次為五典四卷，言五倫之事，次為民常四卷，次為娶禮、婚禮、喪禮，而附以歸正儀。每事詳為解釋，以自尊其教。回回教本僻謬，而智頗習儒書，乃雜援經義以文其說，其文亦頗雅贍。然根柢先非，巧為文飾無益也。

國朝張天柱撰。天柱字孟高，號擎菴，秀水人。康熙丙申，天柱寄跡南京，見風俗奢汰，因為是書。共三十篇，總題為持身要則。惟編末略覽古昔、近觀天地二篇別署進善寶書，其中如保身禁忌、功過格之類皆附入焉。大意在箴砭世俗侈靡之失，而歸之於三教清淨。謂清淨者儒之髓，佛之原，道之宗。又謂佛繼三王、周、孔，有功於後世。三王、周、孔為盛世之佛。其立意未始不善，而立言則悖謬甚矣。

△《懿言日錄》•一卷、《二錄》•一卷、《續錄》•一卷、《別錄》•一
卷、附《禮闈分校日記》•一卷、《七規》•一卷（江蘇巡撫采進本）國朝王喆生撰。喆生字素岩，崑山人。康熙壬戌進士，官翰林院編修。是書編年成帙。《日錄》始康熙庚申，終丁丑。《二錄》始戊寅，終壬寅。《續錄》始雍正癸卯終丁未。多講學之語，亦兼及雜事。大旨尊程、朱，攻陸、王。謂孫奇逢初守程、朱甚篤，自鹿善繼誘以文成，講習遂複異趣，所遇非人，固其不幸云云。案鹿善繼之在明季，力赴楊、左之難，觸璫焰而不辭，洎大兵攻定興，死守孤城，力竭授命。為人如是，亦可無愧於聖賢。而喆生不論人品之醇疵，但論學術之同異，至以非人詆之，程、朱所傳，恐不如是。至《別錄》一卷，純言修煉之術，稱為真仙所傳。又稱佛言應生無所住心，是無上妙義，能見得無住之心，便可超凡云云，純為二氏之學。其《禮闈分校日記》一卷，乃康熙乙丑為同考官時所作。《七規》一卷，則其邀講學諸人結會，每一會靜坐七晝夜，以驗心學者也。

國朝方正瑗撰。正瑗字引除，號方齋，桐城人。康熙庚子舉人，官至陝西潼商道。是書以《莊子》背馳聖道，故即其內篇之目而補其所未及論者。蓋欲明孔之全，正莊之偏，反莊之肆，以歸學莊者於醇也。然莊子之書，汪洋恣肆，本不附托聖人以立言，此乃一一與之辨難，殊為贅設。至反《南華經》之名而別名《西華經》，尤為不必矣。

國朝張文炳撰。文炳有《易象數鉤深圖》，已著錄。此書乃其講學之語。凡八十一篇，各立篇名。其大意欲仿《通書》，故其自序謂官浙江安吉州州判時，嘗奉檄校刊。欽定《朱子全書》，禦纂《周易折中》，得益窺聖學之始終，全體大用，多所發明。然其學以無為宗，已全流於佛氏。又多雜以丹經之語，亦為不醇。

國朝葛芝撰。芝字龍仙，崑山人。是書所載，類多格言，若所雲心本無欲，欲者非心之類。其學蓋頗雜於禪。卷首有芝自序，不著年月。而中引魏禧、徐枋語，知為近時人作矣。

國朝吳學孔錄其師羅為賡講學語也。為賡號西溪，南充人。康熙中官烏程縣知縣。嘗顏其書室曰古小學，及閘人講論其中。學孔錄其問答而附以與人論學之書。其大旨出於陸、王，而體例則全如禪宗機鋒。

國朝鄭道明撰。道明字希濂，號松岡，懷寧人。乾隆丙辰副榜貢生。是編皆其讀書劄記之文。卷一曰理氣解略，卷二至卷四曰四書解略，卷五曰四書徵略，卷六至卷八曰四書疏略，卷九曰洪範解略，卷十曰春秋解略，卷十一至十四曰經史解略，卷十五曰明史論略，卷十六十七曰明史綱目述略，卷十八曰葬儀記略、節烈記略。其學尺尺寸寸，摹仿宋儒，惟恐有一毫不似。在鄉塾老儒之中，亦可謂篤志者矣。

國朝喬大凱撰。大凱有《周易觀瀾》，已著錄。是編乃其筆記之文，多所論辨，而頗近拘迂。

國朝金維嘉撰。維嘉號潛川，休寧人。是書每卷為一類，每類以六字標題。既以逢源錄為名，而每卷之首又別題深造篇第幾字，未喻其例。其書為講學而作，然大旨參雜以佛、老。
──右「雜家類」雜學之屬，一百八十四部，七百五十卷，內十三部無卷數，皆附《存目》。
