
卷一百二十八 子部三十八
○雜家類存目五

明羅鶴撰。鶴字子應，號應菴，泰和人。是書計二百四十四條。大意欲仿《容齋隨筆》、《學齋佔畢》諸書，而耳目頗隘，不能盡有援據考證，多據所聞見，以意褒貶而已。其持論有最偏駁者，如赤龍合慶都生堯，修己坼背生禹，本緯書妄說，皆反覆論辨，以為必然。又引章氏《家譜》、宏益《記聞》、東林《論易語》、尹氏之《性學指要》、趙說之《心學淵源後跋》、胡氏《大同論》一切瑣說，文致周、程諸儒皆以僧為師。至以鄉曲之私，謂建文遜國之時楊士奇不當死難，使務此小節則不足以為東裏，尤為害義。其謂呂後名雉，高祖字之曰野雞之類，杜撰故實，又其小疵矣。

舊本題青藤山人撰。青藤山人，徐渭別號也。渭有《筆元要旨》，已著錄。渭以才俊名一時，然惟書畫有逸氣，詩文已麼弦側調，不入正聲，至考證之功，益為疏舛。是編蓋其雜記之冊。王士禎《香祖筆記》嘗議其不知隃糜為漢縣，而妄雲唐時高麗貢墨，以糜膠和松煙謂之隃糜。又雲中山酒、中山兔毫並是應天府溧水縣，非古中山，亦出杜撰。今考其書，瑣事多據《事文類聚》，訓詁多據《洪武正韻》，故事多據《十七史詳節》，頗為弇陋。甚至檀弓之髽指為喪冠，月令之大酋指為《周禮》，以暨季江為江季，以寒具為寒食之具，種種臆談，不可枚舉。至雲劉歆字子駿，向之少子，亦記為異聞，則更無謂矣。

明張大複撰。大複字元長，崑山人。是編為其《梅花草堂集》中之一種，據《江南通志•文苑傳》，乃其喪明以後追憶而作也。所記皆同社酬答之語，間及鄉里瑣事，辭意纖佻，無關考證。第十三卷中有論孟解十二條，以釋家語詮解聖經，殊屬支離。二談輕佻尤甚。如雲《水滸傳》何所不有，卻無破老一事（案：美男破老，《逸周書》之文），非關闕陷，恰是酒肉漢本色如此，以此益知作者之妙。是何言歟？

明張大複撰。是編大抵欲仿蘇軾《志林》，故多似古人雜帖短跋之格。然所推重者李贄，所規摹者屠隆也。

明朱孟震撰。孟震字秉器，新淦人。隆慶戊辰進士，官至右副都御史，巡撫山西。是書多述舊聞軼事，間或評論詩文，考證典籍，亦頗喜談神怪。其停雲小志一卷，記當時文士頗詳，所載詩篇，多可採錄。其論文宗王世貞，推為明代第一，則當時耳目所染，無足深怪。其辨王禕、吳雲事甚有典據，而遜國一事全沿史彬《致身錄》之訛，引證愈多，舛謬愈甚，與所論元順帝出宋後事，同一誤信之失。其論《史記》訛字最確，而前輩博雅一條，不知《清江集》之現存。又誤以《孔傳六帖》為三孔所作，疏駁亦甚矣。

明朱孟震撰。其體例與《河上楮談》同，而所記多瑣事，惟安南國試錄一條，敍述頗詳，足資考證。

明朱孟震撰。是編乃萬曆十三年孟震官四川按察使時所作，故以浣水為名。浣水者，浣花溪也。其書雜撮而成，往往不著時代，亦不著出典。如并州士族好為可笑詩賦一條，蓋《顏氏家訓》之原文，而孟震筆之於己書，儼如新事。然則所謂誂撆邢、魏諸公者，不幾為明代之邢、魏乎？惟松柏灘觀音寺一條，考詢遺老，繪畫地圖，核其墳塔名氏，師弟世系，知所謂雪菴和尚者在有無疑似之間，特為明確。

明朱孟震撰。自序稱生平宦轍，殆遍九州，因摭耳目所及，撰成此書。初分五卷，後乃並為一卷。所錄多瑣事。末附西南夷風土記二十六條，頗為詳明。然孟震序中自言，未至滇雲，則惟據傳聞書之，恐亦未盡確實矣。

明李維楨撰。維楨有《史通評釋》，已著錄。是書乃其奉詔謁黃帝陵，見舊祠取鼎湖之事，額曰龍髯。乃作是書以辨其不經，謂騎龍即乘六龍之義。其實《子華子》已有是說，無庸複贅。又舉百家所言黃帝神靈諸事，一一駁詰，詞極辨博。實亦司馬遷五帝本紀文不雅馴，薦紳難言之緒論也。

明彭汝讓撰。汝讓字欽之，青浦人。是編乃劄記清言，儇佻殊甚，蓋屠隆一派也。

明餘懋學撰。懋學字行之，婺源人。隆慶戊辰進士，官至南京戶部右侍郎。天啟中追諡恭穆。事蹟具《明史•本傳》。是書凡三百五十二則，每則徵引古事相類或相反者二條，撮為四字標題，而以論斷數語綴其末。旁見側出，頗得連珠遺意。然引事不標出典，置論亦多庸膚。

明田藝衡撰。藝衡有《大明同文集》，已著錄。是書欲仿《容齋隨筆》、《夢溪筆談》，而所學不足以逮之，故蕪雜特甚。其中詩談初編、二編各一卷，玉笑零音一卷，大統曆解三卷，始天易一卷，皆以所著別行之書編入，以足卷帙，尤可不必。

明田藝衡撰。是書皆採取新奇故事，緯以儷語，凡一百二十八條。其中如以堯、舜之讓天下為愛身，不與朱、均以天下為愛子。舜、禹之受天下為不知害，鑄鼎為鎮厭之術，金縢為詛咒之媒，皆紕繆之甚者。已編入所著《留青日劄》中，此乃其初出別行之本也。

明徐懋升編。懋升字元舉，錢塘人。初，田藝衡作《留青日劄》，駁雜頗甚。懋升刪存六卷，因以《留留青》為名，標目已為纖佻。其所選錄，亦未為精審。

明馬大壯撰。大壯字仲複，徽州人。羅汝芳之門人也。嘗築天都館讀書，因以名其所著。大抵喜采異聞，亦間有考證，而往往務求博引，不核虛實。如魚化為人一條，即引《搜神記》孔子厄陳、蔡時，魚妖與子路鬥事為證，是豈可為徵信乎？又往往采自說部，不據本書。如夜郎王事自見《後漢書•西南夷傳》，而雲小說稱夜郎王云云，則亦雜錄之學耳。

明支允堅撰。允堅字子固，號梅坡居士。是編凡軼史隨筆二卷，時事漫記三卷，軼語考鏡三卷，藝苑閑評二卷。軼史、隨筆論多瑣屑，時寓不遇之感而識趣頗卑。如論劉穆之金柈貯檳榔，段文昌金蓮花盆濯足之類，皆不勝企羨。又論飛燕、合德無損於漢，妲己、《女未》喜皆不白之冤，殊為偏僻。至於薛嵩夢虱報恩，西王母論漢武帝語，小說誣詞，皆竟據為實事，尤不足取。時事漫記多載委巷之談，軼語考鏡掇拾餖飣，如宋人二結之類，點竄《列子》而不竟其說，不知何取。藝苑閑評皆詩話之流，而所見亦淺。

明林兆珂撰。兆珂有《毛詩多識編》，已著錄。是編乃其考證之文，分為六門。一曰泰真測徼，皆談天地。二曰珍駕提羽，皆談經籍。三曰墨兵微畫，皆談史傳。四曰議疇剽耳，皆談世務。五曰在鈞誦末，皆論學問文章。六曰說藪鬖髿，皆談雜事。明代說部，大都撏撦斷爛，游談無根。兆珂又摭明人之說部而以己見斷之，輾轉稗販，似奧博而實無考證。每篇名目，故為詭異。篇首各有小序，亦皆澀體。均之當時習氣也。

明吳安國撰。安國字文仲，長洲人。萬曆丁丑進士，官至寧波府知府。是編凡讀經二卷，讀史二卷，述訓二卷，談藝二卷，匡時二卷，紀龐二卷。其讀經諸條多有駁孟子辟朱子之語，讀史內謂湯武之徵誅為逆，而以聖人應天順人之說為非。述訓以下語頗平正，然大都抄撮說部，亦無所心得也。

明徐三重撰。三重有《餘言》，已著錄。此書名牖景者，蓋取北人讀書如顯處視月，南人讀書如牖中窺日意也。中多雜論世事，故與所作語錄別為一書。中多篤實切近之論，而傷於拘迂者亦頗有之。如謂杜甫詩厚祿故人書斷絕，恆饑稚子色淒涼，不如明道程子詩陋巷一生顏氏樂，清風千古伯夷貧。謂宋之問（案：此蘇味道詩，三重誤以為之問詩。）上元夜詩火樹銀花合，星橋鐵鎖開，遊妓皆穠李，行歌盡落梅，三代盛王之時恐無此俗，《國風•雅頌》之什亦無此言；謂杜甫黃四娘家花滿谿一首為不軌於名教，皆不能謂之無理。然事事操此論以往，其勢未有不窒礙者也。

明徐三重撰。此書皆貽訓子孫之語。《家則》為所立規條，每條之後間引古人嘉言善行以證明之，其言酌乎古今之間，如喪禮不得用僧道，而得用紙錢、紙錠之類是也。《野志》分十六篇，曰端習，曰祛惑，曰營業，曰稽籍，曰本教，曰掄交，曰範內，曰居身，曰人道，曰節用，曰使令，曰狎慝，曰庖饌，曰服飾，曰燕樂，曰戲具。其詞多用駢偶，蓋與所作家則相發明。惟《野志》之名不甚可解，豈禮失求野之意歟？末為附志，則偶然自述家事也。

明朱國楨撰。國楨有《大政記》，已著錄。是書雜記見聞，亦間有考證，其是非不甚失真，在明季說部之中，猶為質實。而貪多務得，使蕪穢汨沒其菁英，轉有沙中金屑之憾。初名曰《希洪》，蓋欲仿《容齋隨筆》也，既而自知其不類，乃改今名。其曰湧幢者，國楨嘗構木為亭，六角如石幢，其制略如穹廬，可以擇地而移，隨意而張，忽如湧出，故以為名雲。

明王敬臣撰。敬臣字以道，長洲人。歲貢生。萬曆丙戌，南京禮部尚書袁洪愈薦授國子監博士。《明史•文苑傳》附見《魏校傳》中。是編凡經說一卷，論學、論治共二卷，詩文一卷，禮文疏節、便俗禮節共一卷，女戒一卷。其補錄一卷，乃其門人所錄，故其中時稱先生。刊本亦題敬臣撰，校讎者誤也。經說論《易》頗切近如其為人。論書《洪範》非《洛書》，亦為有見。論《詩》以三百篇為秦火之餘，後人竄亂，蓋陰祖王柏之說，不知其謬。論《春秋》亦平允。說禮僅一條，謂王制出於史官，與漢文博士之說異，未詳所本。其講學以立志為本，以慎獨為宗，謂學者不可單看虛明景象，蓋參酌於朱、陸之間。所定四禮，大抵以《朱子家禮》為藍本，而參以鄉俗，亦呂坤《四禮翼》之支流。惟《補錄》一卷，頗嫌駁雜。如謂朱子誤解格致不及陽明之說；又謂朱子後日自悔；又謂王守仁、陳獻章皆理學之宗，王艮見道甚確；又謂莊子甚高曠，使在聖門，則為曾點之流；老子比莊子更高一步；皆不可訓。蓋敬臣之學本從姚江得力，後乃覺其虛無，參以朱學。凡《補錄》所載，皆門人過尊其師，一字不欲散佚，掇拾舊論，複成此卷，而不知皆其師所已棄也。至於軍中呼萬歲，亦下馬呼萬歲，乃宋張詠事，而《補錄》以為郭子儀，則記憶偶訛，又其小疵矣。

明顧成憲撰。成憲字初章，松江人。是書或雜舉古事而綴以論斷，或自立議論而證以古事，其說無大新異，亦無大疵謬。卷首有萬曆甲戌陳所蘊序，稱其年未三十，而善著書。末有其門人瞿守跋，亦稱其年方比於賈傅，而著述富於董相。蓋猶其少作也。

明趙世顯撰。世顯字仁甫，侯官人。萬曆癸未進士，官梁山縣知縣。是書中分三種；一為《客窗隨筆》六卷，前有孫昌裔序；一為《芸圃叢談》六卷，前有謝肇淛序；一為《松亭晤語》六卷，前有林材序。連城則其總名也。以世顯自序弁之。其書或引古事而稍附以己說，或自作數語，近乎語錄。又或但引古事一條，無所論斷，似乎類書。蓋全無著作之體者。凡意所不合之事，無論巨細，輒雲恨不縛之生飼豺虎，何其褊且躁也。林材序稱其松亭晤語不下於洪《景盧隨筆》，今觀所載，疏謬頗多。如稱永樂末詔學官考滿乏功績者，審已有子嗣，聽淨身入宮訓女官輩，時有十餘人，後獨王振官至太監云云。考史載太祖不許內侍讀書識字，至宣宗時設內書堂，令翰林二三員為教習，由是此輩通曉古今，作奸為患，不言有學官考滿淨身之事。此殆當時《稗史》誣傳，世顯信而筆之，殊為失考。又如偽本沈約《竹書紀年》注，所載大舜龍工衣鳥工衣事出自劉向《列女傳》，乃誤以為約語而詆之，並誤沈約為沈總。又古惟庶人稱匹夫匹婦，自士以上皆備妾媵，禮有明文，而此書謂孔子不當有妾，駁《孔叢子》之妄，尤為膠固。《孔叢子》本偽書，然其偽不在此等也。其他大抵類此，以比《容齋隨筆》，談何容易乎？

明穆希文撰。希文字純文，嘉興人。是編成於萬曆丙戌。分原天、原地、原人、原物、原道術五部。雜采事蹟，間亦論斷，其體例在類書、說部之間。大抵剽剟之談，非根柢之學，又不著其所出，更茫無依據。

明焦竑撰。竑有《易筌》，已著錄。是書多考證舊聞，亦兼涉名理。然多剿襲說部，沒其所出。如周易舉正一條，乃洪邁《容齋隨筆》語。禿節一條，乃宋祁《筆記》語。開塞書一條，乃晁公武《讀書志》語。一錢一條，乃師古偽蘇軾《杜詩注》語。花信風一條，乃王逵《蠡海集》語。玉樹菁蔥一條，乃封演《聞見記》語。何遜詩一條，乃黃伯思《東觀餘論》語。烏鬼一條，乃沈括《夢溪筆談》語。倉頡一條，乃張華《博物志》語。續史記一條，乃無名氏《尊俎餘功》語。如斯之類，不可縷數。其中周易舉正條，末稱此書世罕見，晁公武所進《易解》多引用之。蓋洪邁當南宋孝宗時，故其言雲爾。至明代則郭京書有刊本，而晁公武書久佚，正與邁時相反，乃仍錄原文，斯非不去葛龔耶？竑在萬曆中，以博洽稱，而剽竊成書，至於如是，亦足見明之無人矣。其講學解經，尤喜雜引異說，參合附會。如以孔子所雲空空及顏子之屢空為虛無寂滅之類，皆乖迕正經，有傷聖教。蓋竑生平喜與李贄遊，故耳濡目染，流弊至於如此也。

明王肯堂撰。肯堂有《尚書要旨》，已著錄。是編第一卷所載論醫諸條，凡四十頁，皆深切微妙，得古人法外之意。與所作證治準繩足相表裏。其他雜論天文、算術、六壬、五行家言，以及賞鑒書畫之類，亦頗足資參考。惟生於心學盛行之時，凡所議論，大抵以佛經詁儒理，甚至謂教習庶起士當令看《楞嚴經》，是何言歟？

明李日華撰。日華有《梅墟先生別錄》，已著錄。是書《明史•藝文志》不載。書中惟論書畫，用其所長，餘多剽取古人說部而隱所自來，殊無足取。不及其《六研齋筆記》遠矣。

明袁宏道撰。宏道有《觴政》，已著錄。此書多記聞見雜事，及經驗醫方，間及書傳，持論亦多偏駁。如孟子說性善，及儒與老、莊同異諸條，第喜逞才辨，不自知其言之過也。

明謝肇淛撰。肇淛有《史觿》，已著錄。是編皆其筆記之文，偶拈古書，藉以發議，亦有但錄古語一兩句，不置一詞，如黃香責髯奴文之類者。大抵詞意輕儇，不出當時小品之習。較所作《五雜俎》稍為簡約，而疏舛時複相似。如烏老一條，謂近來村學究作，不知此唐人所錄，見《太平廣記》，其人非出近代也。曹娥碑一條，據《三國演義》為說，不知傳奇非史也。婦人能文一條，謂劉琬丫頭能熟魯靈光賦，花面丫頭字出劉禹錫詩，劉琬丫頭無典也。詩讖一條，謂冰鏡不安台為梁武帝詩，不知梁書作元帝也。不妄稱人一條，謂鮑照問惠休己與靈運優劣，不知《詩品》所載乃顏延年也。人日一條，謂虞摯不知曲水為不學無術，不知束晳傳所載乃摯虞，即字仲洽作《文章流別論》者也。纏足一條，引《雜事秘辛》，亦不知為楊慎依託。蓋一時興至輒書，不暇檢閱耳。

明曹學佺撰。學佺有《易經通論》，已著錄。是書分天、地、人三大部，而天部止三卷，人部止三卷，地部乃居二十七卷。其中或引《說文》小篆之解，或又僅就楷字發義。如解春字以為三畫象三陽，雖與《說文》不合，而義尚可通。若解冬字以為反文之反，即陰變陽之義，不知反文雲者，所據何典？且合計通部之中，解字者十之一二，不解字者十之七八，若天官占驗、地理郡國排次成卷，皆與《字說》無與，亦莫解其故。《明史•藝文志》不載此書，《福建通志》載此書而不載卷數。殆學佺沒後，後人重其忠義，掇拾殘稿刻之。故詳略不齊，體例亦不畫一也。四庫之中，無類可附，姑存其目於雜家焉。

明朱光裕撰。光裕字仁仲，蘇州人。萬曆中諸生。是書取平日所見聞者論次之，曰輿象系、君臣系、政事系、藝文系、禮樂系、疆戎系、田賦系，皆為發策決科而設，中多沿襲舊聞，間有深中時弊者。如取士制祿防禦之類，亦不為無見。惟其決震澤隄、廢會通河諸論，揆之時勢，皆不可行。至欲仿海運鑿新河，則又邱濬之偏見矣。

明姚福撰。福字世昌，自號守素道人，江甯人。是編皆劄記讀書所得，及雜錄耳目見聞。其首卷所述明初軼事，多正史所不載。惟體用字見《周易正義》，福乃以為宋儒以前無此字，出於佛典。至其取鄭謐之說謂異姓可以為後，而深駁陳淳之論，其為乖剌，又不止訓詁間矣。

明胡震亨撰。震亨有《海鹽縣圖經》，已著錄。是編乃其讀書筆記。如引元稹《白集序》，證刊版始唐長慶中；引顏師古《匡謬正俗》，證柏梁詩傳寫之謬；引劉孝標《世說注》，證《蜀都賦》有改本；引杜牧詩，證木蘭為黃陂人；引孟元老《東京夢華錄》，證爆仗字；引朱子陸遊詩，證豆腐緣起；引曾慥《類說》，證李賀容州槎語；引王象之《碑目》，證顧況《仙遊記》；皆語有根據。他如辨孔子防墓，辨周稱京師，亦俱明確，以及元鄉試錄條格、贊寧譯經論、道藏源流諸條，亦足以資考據。惟其生於明末，漸染李贄、屠隆之習，掉弄筆舌，多傷佻薄；憤嫉世俗，每乖忠厚。如謂嫦娥、纖阿兩雌、與吳剛共處月中，則調笑及於明神；謂生天，生地，乃生盤古，應稱三郎，則嘲弄及於古帝。以至明末時事，動輒狂詈，牽及唐之進士，並詆為賊，其傎亦未免已甚也。

明陳禹謨撰。禹謨有《經籍異同》，已著錄。是編乃其劄記。皆偶拈一二古事，綴以論說，不出明人掉弄筆墨之習。中多闡揚佛教，大抵沿屠隆鴻苞之派，但不至如隆之放恣耳。

明張所望撰。所望字叔翹，上海人。萬曆辛丑進士，官至廣東按察司副使。此其隨筆劄記之文。中頗有所考證，而摭拾舊文者亦多。又兼錄諧謔果報諸雜事，蓋陳繼儒《珍珠船》之類也。

明葉秉敬撰。秉敬有《字孿》，已著錄。是書乃其隨筆劄記，原分三卷。後烏程閔元衢為之重編，分十一類，並為上下二卷，而仍載原次於卷首，以存其舊，即此本也。秉敬好為議論，而考據殊疏。如謂三代皆建寅，若周人建子則二十四氣皆錯，不知古本無二十四氣之名；謂《三都賦》改草木甲坼為甲宅，不知《周易》古本實作甲宅；謂冰凝於水而寒於水為《翰苑新書》論文之妙，不知本《荀子》語，《昭明太子文選序》亦嘗引用；皆失之目睫之前。至於溺信二氏，謂盲儒之議老子，如叔孫之毀仲尼，桀犬之吠堯舜，又謂讀書不可不學禪，其言尤不可訓也。

明陳全之撰。全之字粹仲，閩縣人。萬曆甲辰進士。是編分世務、寰宇、詩談、事紀四門，門各二卷。世務一門多可采。寰宇一門頗參輿記陳言。詩談、事紀則更傷猥雜矣。

明閔元衢撰。元衢字康侯，烏程人。縣有昇山，山麓有歐陽亭，故昇山一名歐餘山。元衢因以歐餘生自號，並以名其劄記。書中考證間有可采，而膚淺者居多。

明宋鳳翔撰。鳳翔字羽皇，秀水人。萬曆壬子舉人。是書皆載史傳雜事，而附以議論，類多迂闊。其記太倉王千戶入海見龍抱石事，則又涉於神怪矣。

明安世鳳撰。世鳳字鳳引，商邱人。萬曆癸丑進士，官定海縣知縣。是編分二十四類，每類子目各五。其議論出入儒、釋之間。自謂天地之大，無不閱歷，然所見率皆膚淺。至於標題纖巧，識見偏駁，尤明代山人結習，不足深詰者矣。

明黃元會撰。元會字經甫，太倉人。萬曆癸丑進士。是書多剽掇佛、老浮談，而於服食修煉尤所篤信，其名館以仙愚，當由於此。其他雜說引據，亦多訛舛。如唐優宋婦一條，謂德宗為宋主；點陳言為佳句一條，謂宋王珪與柳宗元論詩；海棠無香一條，謂彭淵材為劉淵材；文人顯紕一條，謂荀悅稱漢高祖字國；則其他不足詰矣。

明李詡撰。詡字厚德，江陰人。少為諸生。坎坷不第，年八十餘而卒。所作《世德堂吟稿》、《名山大川記》諸書，皆已亡佚，惟是編為其孫如一刊行，皆所記聞見雜說。詡自號戒庵老人，因以為名。書中稱世宗為今上，而又載有萬曆初事，蓋隨時綴錄，積久成編，非一時所撰集，故前後不免於駁文也。其間多志朝野典故及詩文瑣語，而敘次煩猥，短於持擇，於凡諧謔鄙俗之事，兼收並載，乃流於小說家言。惟記蘇軾、黃庭堅真跡詩句，可補本集之亡佚；記劉基畫《蜀川圖》，可證《圖繪寶鑒》之闕漏。又如論《孟子》古本同異，則較王士禎《池北偶談》所摘為詳。又據《三水小牘》以證洪邁《夷堅志》之蹈襲，辨《兩山墨談》所稱蘇軾有妹嫁秦觀之誕妄諸條，為沙中金屑耳。

明周宇撰。宇有《字考啟蒙》，已著錄。是書標八十一字，每字各為疏解一篇。其義欲藉以講學，而穿鑿點畫，實則王安石之緒餘而已。既非小學，又非語錄，四庫之中，無類可入，姑附之於雜家焉。

明呂曾見撰。曾見字眉陽，紹興人。由貢生官西安縣教諭。是編前有方應祥、鄒維璉、汪慶伯、呂奇策序，蓋萬曆中人也。首二卷多說經義。其學出於姚江，詆毀程、朱頗甚，至謂伊川背師忘本。每篇各有批評，乃純用禪語，殊不免心學習氣。其餘或史論，或雜考，大抵捃摭楊慎、王世貞、陳耀文、胡應麟、焦竑諸家說部，而以議論貫串之，亦非根柢之學也。

明黃奐撰。奐字元龍，歙縣人。是書分醒言一卷，偶載一卷。醒言皆讀書時隨筆劄記之文，所見頗為迂闊。偶載則鬼神怪異之事，亦多不經。

明商維濬撰。維濬字初陽，會稽人。世所傳商氏《稗海》，即所輯也。是書皆借古事立論，不出明季纖巧之習，間有考證，每多疏舛。如論以船量物事，謂《苻子》所紀燕昭王稱豕事，在曹蒼舒稱象之前，不知《苻子》為苻朗所撰。朗，秦王堅之侄也。其書今已佚，惟見《類書》所引。如關龍逢諫桀，齊景公好馬之類，皆假借古人為寓言，並無事實。維濬徒知燕昭王在蒼舒前，而不知朗在蒼舒後，殊為失考。其膚淺率此類也。

明樂純撰。純字思白，號天湖子，沙縣人。是書皆小品雜言。分清景、清供、清課、清醒、清神為五門，每門又各立子目。大抵明季山人潦倒恣肆之言，拾屠隆、陳繼儒之餘慧，自以為雅人深致者也。

明姚旅撰。旅號園客，莆田人。其書分核篇二，韻篇三，華篇、雜篇、跡篇、風篇、錯篇、人篇、政篇、籟篇、諧篇、規篇、枝篇、異篇各一。雜舉經傳，旁證俗說，取東漢王仲任所謂口務明言、筆務露文之意，名曰《露書》。然詞氣儇薄，頗乖著書之體。其核篇所論經義，率毛舉捃拾，無關大旨。韻篇亦猥雜不倫，諧異諸篇尤多鄙俚。至謂屈原宜放，馬遷宜腐，以其文之繁也。傎亦甚矣。

舊本題明張燧撰。今核其書，即從《千百年眼》中摘出，蓋坊賈偽立此名以售欺者。鈔本尚新，是近時所依託也。

明陳繼儒撰。繼儒有《邵康節外記》，已著錄。是書皆雜抄《古今名物訓詁》及奇文雋字可供詞藻之用者，隨筆劄記，頗無倫次。如執金吾秦吉了之類，人所習見者，俱泛載之，徒費簡牘。又如泥孩兒一條出陸遊《老學菴筆記》，而沒其書名，亦為攘美。至以闞止為宰予，渾瑊為渾珹，陳正敏為陳所敏，尤失考矣。

明陳繼儒撰。僅寥寥數條。自跋謂讀古人書，往往承襲訛謬，因取目前常用之語而考據之。然亦各有所本，非心得也。

明陳繼儒撰。取其平日與客談者抄撮成書，無他考證。所紀歷代年號一則，遺漏尤多。前有自跋雲，入冬喜負暄讀書，故以偃曝名之雲。

明詹景鳳撰。景鳳有《畫苑補益》，已著錄。是書《明史•藝文志》、黃虞稷《千頃堂書目》俱作《詹氏小辨》。而世所傳崇禎壬申刊本，實作《明辨類函》，蓋後又改名也。首列作者辨，以發明周子《太極圖》至蔡氏《範極十書》之旨。次造化辨，分理氣至異事八目。次人道辨，為篇三：曰明自，言學也；曰行自；言治也；曰適自，言藝也。次人品辨，為統二，以歷代君臣志得道行者為得志統，以不能行其道者為齎志統。景鳳宗耿定向之學，故所論格物致知及明明德於天下皆以知識為良知，乖隔支離，不能窺見本體。其於當時為禪學者，雖亦斥之甚力，而中無定識，往往騎牆。如諸子門中謂夫子與老子同生周世，為萬古開辨局。又謂佛、老倘真能信之，亦足為清心寡欲之助。仍不免混儒、墨而一之。又稱孟子在齊，三卿往返數年，名實竟未加上下。尤放言無忌。其品藻同時諸人，每恨不為王世貞所知，蓋亦文士好名者，乃欲附講學以自重。議論高而無所歸宿，終不免於游談無根之誚也。

明楊繼益撰。繼益字茂謙，松江人。是書內言間有考證，外言則語錄也。議論皆宗二氏。其解邵子三十六宮都是春句，誤以為宮闈之宮，殊為疏舛。欲刪《元史》一條，尤為悖謬。惟解《孟子》泄泄遝遝一條，引《說文》呭訓多言，引《荀子》誻誻而沸亦謂多言，證泄遝皆多言之意，足備一解耳。末有陳繼儒跋，稱其學道有得，蓋為禪學言之也。

明焦周撰。周字茂叔，上元人。焦竑之子也。萬曆庚子舉人。其書皆刺取諸書中新穎之語，及聞見所及，可資談噱者，雜載成編，不分門類。如元微之謫通州，史無其事。論吳越改元，誤以歐陽修《五代史》與《十國世家》為二書，亦時有疏舛。其稱《說楛》者，取《荀子》說楛勿聽之義也。

明譚貞默撰。貞默有《三經見聖編》，已著錄。此書作於崇禎壬午，乃其《著作堂集》之一種。所錄只小蟲賦一篇，又名《小化書》，其命意蓋取《莊子》惟蟲能蟲，惟蟲能天，及家語裸蟲三百有六十而人為之長二語。因即蟲喻人，分為三十七段。每段自為之注，亦和《香方》、《禽獸決錄》之支流也。

明茅元儀撰。元儀有《嘉靖大政類編》，已著錄。此書首有自序雲，崇禎三年，余守大將軍，以傲罷，為頭陀於是寺，有所感則識之。蓋其罷官後所為也。雜記古今，語無倫次，議論亦多偏駁。

明釋本以撰。本以字以軒，別號亦已，又號師岳叟，蘇州人。書中載天啟四年董其昌所記玉璽事，則猶在其後也。又稱先生每書竟，必令潛寫填語，蓋潛其本名矣。是編首頁題為《蘭葉筆存》，次頁又題為《慎辭錄》。所論淳熙秘閣續帖，於黃庭內景經點畫形模，辨析絲毫，蓋即姜夔蘭亭偏傍之意。其餘多談書畫，亦偶及雜事。所稱引者，焦竑、董其昌語為多。中後雜載詩二十餘首，即其自作。大抵隨筆紀錄之冊，後人抄合為帙也。其中石頭城謠一條，論《樂府》音節，穿鑿附會，殊不足據。餘皆明末山人語耳。

不著撰人名氏。上卷采撮陰陽五行之說，率多穿鑿附會。下卷隨筆記載，如以書家《永字八法》為合於太極兩儀四象八卦之類，亦多牽強。

不著撰人名氏。所載皆有明朝野雜事，間及經義及《音律詩話》。其中若辨康定易儲，薛瑄不諫。謂崔銑修《孝宗實錄》，親見秘閣舊案，瑄銜下注以公出，則瑄乃未嘗與其事，非不諫也。此類頗有關於史事。至所論樂律，謂六十調仲呂所生之黃鐘，僅能得黃鐘之半而差強焉。考黃鐘無半聲，旋宮所用之半聲乃變半聲也，止得四寸三分有奇，則得黃鐘之半而猶弱焉。此書雲差強，殊不可曉。其他亦率多膚末，無足采擇。

不著撰人名氏。卷末自跋，稱辛酉三月二十五日記，署曰德水。又有錢塘厲鶚跋，謂是書頗有可觀，而疑德水為德州盧氏子。蓋以盧世氵隺字德水也。案御史題名曰，盧世氵隺，山東德州左衛軍籍，直隸氵來水人。前明進士。順治元年起福建道御史，以病乞歸。其書多錄前人佳事雋語，然頗推重李贄。

不著撰人名氏。凡臚列山居、園居、舟居、游居、瓢居、獨居、酣居、宵居、睡居、病居十目，下引前人閒適之語以應之，意以示客，故名代譍。其所引書有明末陳繼儒《岩棲幽事》，而序題丁亥夏五，則當在國朝順治四年也。

國朝談遷撰。遷有《海昌外志》，已著錄。是書分類記載，凡十二門。曰科牘，曰藝簣，曰名勝，曰器用，曰榮植，曰頤動，曰幽冥，曰叢贅，曰彤管，曰空元，曰炯鑒，曰緯候。多紀明代軼事，而語多支蔓。其名勝一門，雜引《志乘》及《裏巷齊東》之語，漫無考證。藝簣亦多疏舛。其餘大抵冗瑣少緒，亦不分卷。疑雜錄未成之本也。

國朝程正揆撰。正揆字端伯，孝感人。前明崇禎辛未進士，官尚寶司卿。入國朝授光祿寺丞，官至工部侍郎。是編乃其讀書劄記，議論考證，兼而有之，間出新意，而頗不免踳駁。如以武王上祭於畢為畢星，引《蘇竟傳》為證，未免牽合。論聯句詩二條，一以為始於柏梁，一以為起於式微，一書之中，自相矛盾。又解杜甫《丹青引》，據先帝天馬玉花驄句，以為至尊含笑，圉僕惆悵，乃深譏肅宗不軫羹牆之念，而斥舊說之非。則不考明、肅、代三朝受終年月，而臆為穿鑿，尤固於說詩矣。

國朝余國楨撰。國楨字瑞人，別號劬庵，遂安人。前明崇禎庚辰進士，官富順縣知縣。是編乃其入國朝以後家居所作。自序稱生平卷帙，盡佚兵火，偶舉所憶，惝恍都如夢境。後其子中恬分為五卷：曰記文，曰記人，曰記物，曰記異，曰雜記。本隨筆纂錄之本，大抵皆明末瑣事，間涉荒誕，無關考證。又所作雜文並廁其中，亦非得體。

國朝陳恂撰。恂字子本，本姓曹，海鹽人。前明崇禎壬午舉人。是書雜說經義詩文，兼載碎事。其論禹治水順行一條，全攘鄭樵之說，不言所自。其引伊世珍《嫏嬛記》一條，以范睢裹足不入秦語為女子纏足之證，亦失之不經。

國朝王崇簡撰。崇簡字敬哉，宛平人。前明崇禎癸未進士。入國朝補選庶起士，官至禮部尚書。是編成於康熙乙巳，皆其隨筆劄記之語。所述格言，多先儒名論，亦間摘錄古事及同時耳目所見聞。然徵引舊聞，皆不載其出典，亦或偶然記憶未真。如伯夷、叔齊姓名一條，雲出《呂氏春秋》及《韓詩外傳》，今二書並無此文。案《論語疏》所引乃出《春秋•少陽篇》也。

國朝魏裔介撰。裔介有《孝經注義》，已著錄。是書分三種。樗林閒筆一卷，樗林偶筆二卷，樗林續筆二卷。閒筆所載多息心養生之論，偶筆上卷多講學之語，下卷皆論史事，續筆則援引先儒，間參己見，亦頗及明季時事。裔介以講學名，而是編多以二氏為宗，殆不可解。至續筆內稱楊嗣昌起複入都，白帢布袍，所過驛傳蔬粳而已。剿殺流賊，不遺餘力。襄陽之破，鬱鬱而死云云。未免為之回護，則亦不盡公論矣。

國朝梁清遠撰。清遠字邇之，號葵石，真定人。順治丙戌進士，官至吏部侍郎。是編十有八卷，卷立一名。一曰眠雲閑錄，二曰藤亭漫鈔，三曰情話記，四曰巡簷筆乘，五曰臥屙隨筆，六曰今是齋日鈔，七曰閉影雜識，八曰采榮錄，九曰飽卿談叢，十曰過庭暇錄，十一曰東齋掌鈔，十二曰予寧漫筆，十三曰晏如筆記，十四曰西廬漫筆，十五曰晏如齋檠史，十六曰耳順記，十七曰嗇翁檠史，十八曰休園語林。皆隨時筆記之文。大抵雜錄明末雜事及真定軼聞，頗多勸戒之意。惟末年尤信修煉之說，亦間涉釋氏，至謂《心經》是古今第一篇文字。蓋禪學、玄學、明末最盛，清遠猶沿其餘風也。間有考證，然不甚留意。如九卷載李屏山所作《西嵓集》序，稱李義山喜用僻事，下奇字，晚唐人多效之，號西崑體，殊無典雅渾厚之氣，反詈杜少陵為村夫子。是以楊億事為李商隱事，殆唐、宋不辨。又引黃庭堅之言，謂韓退之詩如教坊雷大使舞，學退之不至，即為白樂天。是以陳師道所評蘇軾詞，蘇軾所評陶潛詩，並誤為庭堅評韓愈詩之詞，顛舛尤甚。
