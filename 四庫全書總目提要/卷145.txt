
卷一百四十五 子部五十五
《四庫全書總目提要》紀昀等
○釋家類
梁阮孝緒作《七錄》，以二氏之文別錄於末。《隋書》遵用其例，亦附於志末，有部數、卷數而無書名。《舊唐書》以古無釋家，遂並佛書於道家，頗乖名實。然惟錄諸家之書為二氏作者，而不錄二氏之經典，則其義可從。今錄二氏於子部未，用阮孝緒例；不錄經典，用劉昫例也。諸志皆道先於釋，然《魏書》已稱釋老志，《七錄》舊目載於釋道宣《廣弘明集》者，亦以釋先於道。故今所敘錄，以釋家居前焉。
梁釋僧祐編。僧祐姓俞氏，彭城下邳人。初出家揚都建初寺，武帝時居鍾山定林寺。《唐書•藝文志》載僧祐《弘明集》十四卷，此本卷數相符，蓋猶釋藏之舊。末有僧祐後序，而首無前序，疑傳寫佚之。所輯皆東漢以下至於梁代闡明佛法之文。其學主於戒律，其說主於因果，其大旨則主於抑周、孔，排黃、老，而獨伸釋氏之法。夫天不言而自尊，聖人之道不言而自信，不待誇、不待辨也。恐人不尊不信而囂張其外以彌縫之，是亦不足於中之明證矣。然六代遺編，流傳最古，梁以前名流著作，今無專集行世者，頗賴以存，終勝庸俗緇流所撰述。就釋言釋，猶彼教中雅馴之言也。
唐釋道宣撰。道宣姓錢氏，丹徒人。隋末居終南白泉寺，又遷豐德寺淨業寺，至唐高宗時乃卒。持戒精苦，釋家謂之宣律師。《唐志》載《廣弘明集》三十卷，與此本合，然二十七卷以後每卷各分上下，實三十四卷也。其書續梁僧祐《弘明集》而體例小殊，分為十篇：一曰歸正，二曰辨惑，三曰佛德，四曰法義，五曰僧行，六曰慈濟，七曰戒功，八曰啟福，九曰悔罪，十曰統歸。每篇各為小序，大旨排斥道教，與僧祐書相同。其中如《魏書•釋老志》本於二氏，神異各有紀錄，雖同為粉飾，而無所抑揚。道宣乃於敘釋氏者具載其全文，敘道家者潛刪其靈跡，然則冤親無等，猶為最初之佛法。迨其後世味漸深，勝負互軋，雖以叢林古德，人天瞻禮如道宣者，亦不免於門戶之見矣。其書採摭浩博，卷帙倍於僧祐，如梁簡文帝被幽述志詩及連珠三首之類，頗為氾濫。然道宣生隋、唐之間，古書多未散佚，故墜簡遺文，往往而在。如阮孝緒《七錄》序文及其門目部分，儒家久已失傳，《隋志》僅存其說，而此書第三卷內乃載其大綱，尚可推尋崖略。是亦禮失求野之一端，不可謂無裨考證也。《神僧傳》稱僧祐前身為南齊剡溪隱嶽寺僧護，道宣前身即為僧祐。殆因道宣續僧祐之書，故附會是說。又稱道宣卒於乾封二年，而書末有遊大慈恩寺詩，乃題高宗之諡，殊不可解。又注曰一作唐太宗，蓋知其牴牾，為之遷就。考《雍錄》載慈恩寺貞觀二十二年高宗在春宮時為文德皇后立，則太宗猶及見之。然大慈恩之名可以出高宗之口，不可以出太宗之口。殆原本題為禦制，後人誤改歟？
唐釋道世撰。道世字元惲，上都西明寺僧。是書成於高宗總章元年，朝散大夫蘭台侍郎隴西李儼為之序，稱事總百篇，勒成十帙。此本乃一百二十卷。蓋百篇乃其總綱，書中則約略篇頁而分卷帙，如千佛篇、十惡篇則一篇分七八卷，善友篇、惡友篇、擇交篇則兩三篇共一卷。故書凡一百一十八卷，而目錄二卷，亦入卷數，與陸德明《經典釋文》例同，合之共為百二十也。每篇各有述意，如史傳之序。子目之首則或有述意，或無述意，為例不一。大旨以佛經故實分類編排纂，推明罪福之由，用生敬信之念。蓋佛法初興，惟明因果，暨達摩東邁，始啟禪宗。譬以《六經》之傳，則因果如漢儒之訓詁。雖專門授受，株守師承，而名物典故，悉求依據，其學核實而難誣。禪宗如宋儒之義理，雖覃思冥會，妙悟多方，而擬議揣摩，可以臆測，其說憑虛而易騁。故心印之教既行，天下咸避難趨易，辨才無礙，語錄日增，而腹笥三藏之學在釋家亦幾乎絕響矣。此書作於唐初，去古未遠，在彼法之中，猶為引經據典。雖其間荒唐悠謬之說，與儒理牴牾，而要與儒不相亂，存之可考釋氏之掌故。較後來侈談心性，彌近理，大亂真者，固尚有間矣。
唐釋智昇撰。智昇開元中居長安西崇福寺。是編以三藏經論編為目錄，不分門目，但以譯人時代為先後。起漢明帝永平十年丁卯，迄開元十八年庚午，凡六百六十四載。中間傳經緇素總一百七十六人，所出大小二乘、三藏聖教及聖賢集傳並及失譯總二千二百七十八部，合七千四十六卷，分為二錄。一曰總括群經錄。皆先列譯人名氏，次列所譯經名、卷數及或存、或佚，末列小傳，各詳其人之始末，凡九卷。其第十卷則載歷代佛經目錄，凡古目錄二十五家，僅存其名；新目錄十六家，具列其數。首為古經錄一卷，謂為秦始皇時釋利防等所齎，其說恍惚無徵。次為舊經錄一卷，稱為劉向校書天祿閣所見，蓋依據向《列仙傳》序稱七十二人已見佛經之文，至稱為孔壁所藏，則無庸置辨矣。餘自漢時佛經目錄以後，則固皆有實徵者也。一曰別分乘藏錄。凡為七類，一曰有譯有本，二曰有譯無本，三曰支派別行，四曰刪略繁重，五曰拾遺補闕，六曰疑惑再譯，七曰偽邪亂真。則各以經論類從，州列部分，與總錄一經一緯，凡八卷。其第十九卷則大乘經律論入藏目錄，第二十卷則小乘經律論聖賢集傳入藏目錄也。佛氏舊文，茲為大備，亦茲為最古。所列諸傳，尤足為考證之資。朱彝尊作《經義考》，號為善本，而核其體例，多與此符。或為規仿，或為闇合，均未可定，然足見其為緇流之中嫻於著作者矣。考《隋書》載王儉《七志》，以道佛附見，合為七門。阮孝緒《七錄》則以佛錄第六，道錄第七，共為七門。《隋志》則於四部之末附載道經、佛經之總數，而不列其目。《唐志》以下頗載經目，而掛漏實多。今於二氏之書皆擇體裁猶近儒書者略存數家，以備參考，至經典敘目則惟錄此書及《白雲霽道藏目錄》以存梗概，亦猶《隋志》但列總數之意雲爾。
宋釋贊寧撰。贊寧有《筍譜》，已著錄。是書乃太平興國七年奉太宗敕旨編撰。至端拱元年十月書成，遣天壽寺僧顯忠等於乾明節奉表上進。有敕獎諭，賜絹三十匹，仍令僧錄司編入大藏。而《宋史•藝文志》不著錄，蓋史志於外教之書粗存梗概，不必求全，於例當然，亦於理當然也。高僧傳之名起於梁釋惠敏，分譯經、義解兩門。釋慧皎複加推擴，分立十科。至唐釋道宣《續高僧傳》，蒐輯彌博，於是分譯經、義解、習禪、明律、護法、感通、遺身、誦讀、興福、雜科十門，所載迄唐貞觀而止。贊甯此書，蓋又以續道宣之後，故所錄始於唐高宗時，門目亦一仍其舊。凡正傳五百三十三人，附見一百三十人。傳後附以論斷，於傳授源流，最為賅備。中間如武后時人皆系之周朝，殊乖史法。又所載既托始於唐，而雜科篇中乃有劉宋、元魏二人，亦為未明限斷。然其於誄銘記志摭採不遺，實稱詳博，文格亦頗雅贍。考釋門之典故者，固於茲有取焉。
宋晁迥撰。迥有《昭德新編》，已著錄。迥受學於王禹偁，以文章典贍擅名，而性耽禪悅，喜究心於內典。是編乃天聖五年退居昭德里所作。皆融會佛理，隨筆記載，蓋亦宗門語錄之類。其曰碎金，取《世說新語》安石碎金義也。孫覿謂其宗向佛乘，以莊、老、儒書匯而為一。蓋嘉祐治平以前，濂、洛之說未盛，儒者沿唐代餘風，大抵歸心釋教。以范仲淹之賢而手制疏文，請道古開壇說法，其他可知。迥作是書，蓋不足異。南宋初年，迥五世孫公武作《郡齋讀書志》，乃附載迥《道院集》後，列之別集門中，殊為不類。殆二程以後，諸儒之辨漸明，公武既不敢削其祖宗之書，不著於錄，又不肯列之釋氏，貽論者口實，進退維谷，故姑以附載回護之。觀其條下所列，僅敘迥仕履始末，行誼文章，而無一字及本書，其微意蓋可見矣。然自阮孝緒《七錄》以後，釋氏之書久已自為一類，歷朝史志，著錄並同，不必曲為推崇，亦不必巧為隱諱。今從陳振孫《書錄解題》入之釋氏類中，存其實也。其書傳本頗稀，明嘉靖乙巳迥裔孫翰林院檢討瑮始從內閣錄出，鋟版以行。改其名曰《迦談》，殊為無謂。今仍從迥原名著於錄焉。
舊本題為《道院集》，宋晁迥撰。《宋史•藝文志》載《道院集要》三卷，注曰不知作者。考晁公武《讀書志》載《道院別集》十五卷，稱五世祖文元公撰。文元即迥諡也。又別載《道院集要》三卷，稱元祐中侍從王古編。並載古序曰，文元晁公博觀內書，複勤於著述。其書曰《道院別集》，曰自擇《增修百法》，曰《法藏碎金》，曰《隨因紀述》，曰《髦智餘書》。餘嘗遍閱之，以為名理之妙，雖白樂天不逮也。輒刪去重複，總集精粹以便觀覽。則此書乃王古選錄迥書，故名集要。舊本以為即《道院集》者，誤也。《文獻通考》列之別集門中，今檢其書，乃語錄之流，實非文集。改隸釋家，庶不失其旨焉。
宋釋惠洪撰。惠洪有《冷齋夜話》，已著錄。禪宗自六祖以後，分而為二。一曰青原，其下為曹洞、雲門、法眼；一曰南嶽，其下為臨濟、溈仰。是為五宗。嘉祐中，達觀曇穎嘗為之傳，載其機緣語句，而略其終始行事。惠洪因綴輯舊聞，各為之傳，而系以贊，凡八十一人。前有寶慶丁亥臨川張宏敬序，稱舊本藏在廬阜，後失於回祿。錢塘風篁山僧廣遇慮其湮沒，因校讎鋟梓。然卷末題明州府大慈名山教忠報國禪寺住持比邱寶定刊版，又似刻於四明者，疑為重鋟之本也。陳氏《書錄解題》作三十卷，《文獻通考》作三十二卷，蓋原書本三十卷，後有《補禪林僧寶傳》一卷，又有《臨濟宗旨》一卷，共為三十二卷。《臨濟宗旨》亦惠洪所撰，《補禪林僧寶傳》題舟峰菴僧慶老，蓋亦北宋人也。
宋釋惠洪撰。晁公武《讀書志》稱是書所記皆高僧嘉言善行，然多訂贊甯高僧傳諸書之訛，又往往自立議論，發明禪理，不盡敘錄舊事也。前有大觀元年謝逸序，稱惠洪與林間勝士抵掌清談，每得一事，隨即錄之。本明上人以其所錄析為上、下二帙，刻之於版。是其書乃惠洪劄記，而本明為之編次者。《文獻通考》作四卷，以原序上下二帙之語證之，殆《通考》字誤歟。《後集》一卷，載惠洪所作贊偈銘三十一首，漁父詞六首。逸序未言及之，不知何人所附入也。惠洪頗有詩名，其所著作，多援引黃庭堅諸人為重。然喜遊公卿間，初以醫術交結張商英，複往來郭天信之門。政和元年，張、郭得罪，遂連坐決配朱厓。又吳曾《能改齋漫錄》記其作上元宿嶽麓寺詩有十分春瘦緣何事，一掬鄉心未到家句，為蔡卞之妻所譏，有浪子和尚之目。則既役志於繁華，又溺情於綺語，於釋門戒律，實未精嚴，在彼教中未必據為法器。又書中載杜衍、張詠同居睢陽事，晁公武《讀書志》嘗辨其疏，胡應麟《筆叢》亦稱其載杜衍呼張詠為安道，安道乃張方平字，非詠之字，益證其所記之誣。蓋與所作《冷齋夜話》同一喜作妄語。然所作石門文字禪，釋家收入大藏，又普濟《五燈會元》亦多采此書，蓋惠洪雖僧律多疏，而聰明特絕，故於禪宗微義，能得悟門。又素擅詞華，工於潤色，所述釋門典故，皆斐然可觀，亦殊勝粗鄙之語錄。在佛氏書中，固猶為有益文章者矣。
宋釋普濟撰。普濟字大川，靈隱寺僧也。其書取釋道原《景德傳燈錄》、駙馬都尉李遵勖《天聖廣燈錄》、釋維白《建中靖國續燈錄》、釋道明《聯燈會要》、釋正受《嘉泰普燈錄》，撮其要旨匯為一書，故曰《五燈會元》。以七佛為首，次四祖、五祖、六祖，南嶽、青原以下，各按傳法世數載入焉。蓋禪宗自慧能而後，分派滋多。有良價號洞下宗，文偃號雲門宗，文益號法眼宗，靈祐、慧寂號溈仰宗，義元號臨濟宗。學徒傳授，幾遍海內，宗門撰述，亦日以紛繁，名為以不立語言文字為不二法門，實則轇轕紛紜，愈生障礙。蓋唐以前各尊師說，儒與釋爭，宋以後機巧日增，儒自與儒爭，釋亦自與釋爭；人我分而勝負起，議論所以多也。是書刪掇精英，去其冗雜，敘錄較為簡要。其考論宗系，分篇臚列，於釋氏之源流本末，亦指掌瞭然。固可與僧寶諸傳同資釋門之典故，非諸方語錄掉弄口舌者比也。
宋釋曉瑩撰。曉瑩字仲溫，江西人。頗解吟詠。其南昌道中一律，載《宋高僧詩選》中。紹定間釋紹嵩作《江浙紀行詩》，廣集唐、宋名句，曉瑩亦與焉。則在當時亦能以詞翰著也。是書卷首有紹興乙亥自序，謂以倦遊歸憩羅湖之上，因追憶昔所聞見，錄為四卷。其中多載禪門公案，及機鋒語句。蓋亦《林間錄》之流。而緇徒故實，紀述頗詳，所載士大夫投贈往來篇什尤夥。遺聞逸事，多藉流傳，亦頗有資於談柄。末有紹興庚辰後跋一首，不署姓名，而跋中自稱曰妙總，則亦僧作也。近厲鶚撰《宋詩紀事》，多采此書。然如普首座詩，取其別眾絕句，而山居一絕，反不見錄。則鶚所捃摭，尚未盡其菁華矣。
元釋覺岸撰。覺岸字寶洲，烏程人。其書皆敍述釋氏事實，用編年之體。以歷代統系為綱，而以有佛以來釋家世次行業為緯，始於太昊庖犠氏，終於南宋瀛國公德祐二年。初名《稽古手鑒》，既以所載尚未賅備，複因舊輯而廣之，始改今名。書成於至正初，中山李恆為之序。覺岸記誦該博，故所錄自內典以外，旁及雜家傳記、文集、志乘、碑碣之類，多能搜采源流派別，詳贍可觀。惟於列朝興廢盛衰絕無關於釋氏者，亦複分條摘列，參雜成文，未免傷於枝贅。且據藏經所記佛生於周昭王九年，既欲甄敘宗門，自當斷以是歲為始。顧乃侈談邃古，遠引洪荒，於體例亦為氾濫。又唐代紀年於昭宣帝後別有少帝濮王紃一代，謂為朱全忠所立，年號天燾，旋複被鴆。求之正史，全無事實，尤不知其何所依據。然其援據既富，亦頗有出自僻書，足資考證者。其於叢林古德記莂流傳，亦多考核詳明，備徵典故。錄存其說，未始非緇林道古之一助也。
元釋念常撰。念常姓黃氏，號梅屋，華亭人。延祐中居嘉興大中祥符禪寺。是編前有至正元年虞集序。所敘釋氏故實，上起七佛，下迄元順帝元統元年，皆編年紀載。念常於至治癸亥嘗驛召至京師，繕寫金字佛經，因受法於帝師派克巴是以卷首七佛偈後，即繼以派克巴所撰《彰所知論》。又所謂莊嚴劫、賢劫不知當中國何年，不能編次，故盤古以至周康王但略存帝王統系，自周昭王二十五年釋迦牟尼佛誕生以後，始據內典編年。每條之後，多附論斷。大旨主於侈神異，陳罪福，起人敬畏之心，以自尊其教。然知儒者之禮、樂、刑、政必不可廢，故但援儒入墨，與闢佛者力爭，而仍尊孔子。又知道家清淨與佛同源，故但攻擊齋醮、章咒、服餌、修煉之術，而仍尊老子。其論唐憲宗、懿宗之迎佛為崇奉太過，論王縉、杜鴻漸但言福業報應，故人事置而不修，為泥佛太過，亦時能自彌其罅漏。其立言頗巧。至韓愈為一代偉人，乃引西蜀龍氏之書，詆其言行悖戾；紥木楊喇勒智窮兇極惡，乃沒其事蹟，但詳述其談禪之語。竟儼然古德宗風。尤不免顛倒是非，不足為據。然念常頗涉儒書，在緇流之中較為賅洽，於佛教之廢興，禪宗之授受，言之頗悉。於唐以來碑碣、志傳之類，采掇尤詳，亦足以資考訂。其黨同伐異，負氣囂爭，乃釋、道二氏之通例。心知其意，置而不論可也。
──右「釋家類」十三部，三百十二卷，皆文淵閣著錄。

○釋家類存目
宋晁迥撰。迥有《昭德新編》，已著錄。是編即迥《法藏碎金錄》也。明代久無傳本。嘉靖乙巳，其裔孫瑮以翰林院檢討兼管誥敕，得此編於內府而刻之，改題此名。前載迥逸事數條，及瑮所為跋。跋稱十卷，與《宋志》合。此本止四卷，蓋又佚闕矣。
宋僧志磐撰。志磐鹹淳中住四明東湖。是書詳載天臺一宗源流。其凡例稱，政和中僧元穎作《宗元錄》，慶元中吳克己作《釋門正統》，嘉定間僧景遷因克己之書作《宗源錄》，嘉熙初僧宗鑒又取《釋門正統》重修之。志磐以其皆未盡善，乃參取諸書，撰為此編。以諸佛諸祖為本紀八卷，以諸祖旁出為世家二卷，以諸師作列傳十三卷，又作表二卷，志三十卷，全仿正史之例。大旨以教門為正脈，而蓮社淨土及達摩、賢首、慈恩、灌頂、南山諸宗僅附見於志。齗齗然分門別戶，不減儒家朱、陸之爭。至所稱上稽釋迦示生之日，下距法智息化之年，一佛二十九祖通為本紀，以系正統，如帝王正寶位而傳大業。如謂已超方外，則不宜襲國史之名；如謂仍在寰中，則不宜擬帝王之號。雖自尊其教，然僣已甚矣。
宋僧元敬、元複同撰。初，西湖僧了性采自晉至宋高僧卓錫錢塘者二十四人，建閣祀之，功未竟而去。元敬嗣蕆其事，因屬東嘉僧元複摭二十四人行實為此書。後又續得六人，元敬補為傳贊。寶祐丙辰，吳郡莫子文為之序。
不著撰人名氏。焦竑《國史經籍志》載此書，卷帙相符，亦不雲誰作。所載始於漢明帝時摩騰法蘭，終於元世祖時國師派克巴，凡二百八人。蓋元人所撰。派克巴傳稱大德七年卒，皇慶間追號大覺普惠廣照無上帝師，則書成於仁宗以後也。二百八人中，宋僧僅十六人；十六人中北宋十三人，南宋僅三人，似為北僧所著。然遼、金竟無一人，又不知其何意矣。大旨自神其教，必有靈怪之跡者乃載，故以神僧為名。而諸方古德談禪持律者，則概不錄焉。
明陳實原編。實原，寧德人。始末未詳。是編以藏經浩繁，難於尋覽，因錄其大要，括為一書。分八門六十品，系以因緣一千一百八十一則。
明管志道撰。志道有《孟義訂測》，已著錄。是編皆闡發佛理。前有自序，稱江陽段侯幻然子傳來一劄，詢大覺起迷之生相及老、釋差殊之教相，俱是儒書率性修道以上事。不容不答，亦不忍不答，乃草勒數款而命之曰《覺迷蠡測》。末有瞿汝稷題語。其《剩言》一卷，皆闡發此書餘義。《附錄》一卷，則與諸人往返論禪書也。
明夏樹芳撰。樹芳有《棲真志》，已著錄。是編取歷代知名之人，摭其一事一語近乎佛理者，皆謂得力於禪學，凡二百餘人，至於韓愈、程子、周子、朱子亦羅織入之。姚江末派，至明季而橫流，士大夫無不以心學為宗，故有此援儒入墨之書，以文飾其謬，可謂附會不經。前有萬曆六年顧憲成序。憲成所見必不如是，殆亦樹芳嫁名耳。
明釋可真撰。可真字達觀，吳江人。世號紫柏大師。始居蘇州楞嚴寺。既而游大房石經，進隋僧淨琬所藏佛舍利。慈聖太后迎入宮中，特賜紫伽黎。俄以獄詞牽連論死。著有《茹退集》。是書乃其別撰語錄，間及物理，不盡為釋氏之言。惟其以茹退為名，殊不可解。李日華《六研齋筆記》稱佛經以牛糞為茹退，其名甚新，其自謙之詞歟？然謙亦不應至此，或別有取義也。
明周永年撰。永年有《鄧尉聖恩寺志》，已著錄。是書皆輯吳中釋氏典故，分十二篇。
國朝釋本果撰。本果字曠圜，潮州靈山寺僧。是編皆述唐僧大顛事蹟。而大旨主於誣韓愈歸依佛法，以伸彼教。首列寺圖，次為元大德辛丑僧了性所作大顛本傳，次為韓愈與大顛三書，次為歐陽修別傳跋，次為虞集別傳贊，次為諸家詩文，而終以本果自跋。據朱子《韓文考異》，以與大顛書為真。而陳振孫《書錄解題》力辨其偽，且言其因仍方崧卿所編外集之誤。然崧卿所刻《韓集舉正》，今尚有淳熙舊刻，考其外集所列二十五篇之目，實無此三書。疑不能明也。愈與大顛往返事，見與孟簡書中，而所傳《大顛別傳》即稱簡作，其為依託，灼然可見。《韓文考異》亦引之，不知何所證驗。考陳善《捫虱新話》引《宗門統要》所載憲宗詰愈佛光，及愈皈依大顛屢參不悟事，一一與此書相合。《宋史•藝文志》載《宗門統要》十卷，僧宗永所撰。蓋緇徒造作言語以復闢佛之讎，不足為怪；至儒者亦采其說，則未免可訝矣。
國朝釋自融撰，其門人性磊補輯。始自宋建炎丁未至國朝順治丁亥，凡五百二十一年，採錄共九十七人。不載禪門宗系，人自為傳，並系之以贊。蓋續宋僧惠洪所撰《僧寶傳》也。
國朝僧戒顯撰。戒顯字悔堂，順治間居杭州靈隱寺。是編凡九十一則，每則附以論斷。皆陳善惡之報，而大旨歸於持戒奉佛，懺除惡業。仍彼教之說而已。
──右「釋家類」十二部，一百一十七卷，皆附《存目》。
