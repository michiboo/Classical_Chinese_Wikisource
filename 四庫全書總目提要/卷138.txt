
卷一百三十八 子部四十八
《四庫全書總目提要》紀昀等
○類書類存目二
明王圻撰。圻有《東吳水利考》，已著錄。是編續馬端臨之書，而稍更其門目。大旨欲於《通考》之外兼擅《通志》之長，遂致牽於多岐，轉成踳駁。盡《通考》踵《通典》而作，數典之書也。《通志》具列朝為紀傳，其略即志，其譜即表，通史之屬也。其體裁本不相同。圻既兼用鄭例，遂收及人物，已為氾濫，而分條標目，又複治絲而棼。如各史有不臣二姓之人，不過統以忠義。圻則別立忠隱一門。各史於忠孝節烈之婦女，不過統以列女，圻則別立忠婦、孝婦、節婦、烈婦諸門。各史於篤行畸節，不過統以孝義，圻則別立順存、義夫、義女、義徒、義母、義姜、義僕諸門。均乖史法。至於義物一門，孝釋一門，尤為創見罕聞。各史但有儒林，《宋史》別出道學傳，已為門戶之私，圻更立道統考，而所收如楚元王之類，不過性喜聚書，范平、王接之類，不過隱居高尚，去取更為不倫。此皆牽於通志紀傳之故也。他如田賦考內所載免租，當列於賑恤門，貴州鹽引課，宜列於鹽鐵門，打青草餵養馬匹事例，宜列於兵考，而皆誤載於田賦、國用考內。漕運門載金天興元年運餉汝州兵，此乃用兵轉餉，非漕運也。又海運已自列一門，而雜出於漕運之內，所載海道遠近，尤為不詳。運官選補屬選舉考績之事，更不當列於漕運門。土貢考內所載明制，其時雖已歸折於一條鞭之法，然尚有解赴內府之項，載於明《會典》者甚詳。乃皆脫略。選舉考內所載邵元節、李孜省，乃一時恩倖，不當別立方伎。選舉一門學校考內所載州縣書院，元制官置山長，猶屬學校之支流。明則處處私置，志書尚不能悉登。此書乃泛載之，殊為冗濫。職官考內載元職官僅本《元史》，其上京分署載於《析津志》諸書甚詳，見元人集者尤夥，乃皆漏略。諡法考只引《史記》，餘多掛漏，即朱謀所輯諸篇，萬曆初尚存，不容嘉靖末不見，亦為掛漏。《經籍考》內所載南宋諸人文集，尚不及《文淵閣書目》之半，金人文集載於《中州集》小傳者百有餘家，所載僅十之一二。而《琵琶記》、《水滸傳》乃俱著錄，空為後來論者之所議。《六書考》全抄鄭樵《六書略》，又錄《唐韻》及宋《禮部韻略》各序，毫無斷制。所載法帖，僅明代所刻《寶賢堂帖》十數則。又既立《經籍考》一門，複於《六書考》內複載字學、書法各書，更為舛雜。至於釋家一門，本可不立，既已立之，而宗、律二門未能分晰。列釋家法嗣一門，而二祖六祖以下旁出法嗣，又未能詳敘，殆進退無據矣。自明以來，以馬氏書止於宋嘉定中，嘉定後事蹟典故未有匯為一編者，故多存圻書以備檢閱。今蒙睿鑒高懸，洞知是編之舛陋，特詔儒臣重為纂輯，業已勒有成書，圻之舊笈，竟以覆瓿可也。（案：此書雖續《文獻通考》，而體例迥殊，故《文獻通考》入故事，此則改隸《類書》。）
明王圻撰。是書匯輯諸書圖譜，共為一編。凡天文四卷，地理十六卷，人物十四卷，時令四卷，宮室四卷，器用十二卷，身體七卷，衣服三卷，人事十卷，儀制八卷，珍寶二卷，文史四卷，鳥獸六卷，草木十二卷，採摭浩博，亦有足資考核者。而務廣貪多，冗雜特甚。其人物一門，繪畫古來名人形像，某甲某乙，宛如目睹，殊非徵信之道。如據倉頡四目之說，即畫一面有四目之人，尤近兒戲也。
明王荔撰。荔字子岩，高陽人。嘉靖中舉人，官至青州府推官。是書以等韻分二十二部，而又非韻書。如京字部為第一，則雲天對地，日對星，曉燕對春鶯云云，蓋鄉塾屬對之本。而首標葉向高選，鹿善繼閱，似乎必無其事。其李國《木普》序，殆亦贗托也。
明潘之恆撰，之恆有《黃海》，已著錄。是書《明史·藝文志》作九十一卷。編首顧起元序雲，內紀內篇以內之，而忠孝節義，懿行名言之要舉。外紀外篇以外之，而豪傑奇偉，技術豔異，山川名勝之事彰。雜記雜篇以雜之，而草木鳥獸，鬼怪瑣屑，恢諧隱僻之用。紀以類其事，篇以類其言。內之目十七，外之目三十，雜之目三十二。為目七十九，為卷九百九十有六。今是編僅存內紀內篇，盡殘闕不完之本。然體例糅雜，編次錯亂，其全書已可見一斑矣。
明張之象編。之象有《太史史例》，已著錄。是書摘《楚辭》字句以供撏撦，已為剽剟之學。又參差雜錄於二十五賦，不復著出自何篇，亦與黃省曾《騷苑》同一紕陋。
明潘塤撰。塤有《淮郡文獻志》，已著錄。是書分天、地、人三部，每部又各分子目。大抵抄撮而成，冗雜特甚。又多附錄前明事實，間以委巷之語，尤有乖雅馴也。
明孟紱撰。鄭以誠注。紱、以誠皆始末未詳。其書案韻屬對，自一二字至十餘字不等，每韻三則，蓋鄉塾啟蒙之本也。紱書成於嘉靖中，以誠注成於崇禎中。前有周燦序，謂書稱續編，必原有初編而逸之。是初刊之時已非完本矣。
不著撰人名氏，並不著書名。江蘇采進《遺書目錄》題曰《三通政典》，亦不知何據也。其書皆場屋策料，每題為論一篇。篇末或雲為聖明獻，為執事獻。其稱明世宗曰今上，敘無錫山川人物曰愚也幸生於斯。蓋嘉靖間無錫人所作也。
明鄭若庸撰。若庸字虛舟，崑山人。少為諸生，以任俠不羈見斥。客趙康王厚煜邸中。厚煜給以筆劄，令其仿《初學記》、《藝文類聚》，越二十年而成此書，凡分二十門，《江南通志·文苑傳》謂若庸為趙王著書，采掇古文奇字累千卷，名曰《類雋》，蓋傳聞失實之詞，不足據也。沈德符《敝帚軒剩語》稱其書與俞安期《唐類函》俱有功藝苑。安期亦雅慕鄭書，以不得見為恨。久之而太學生汪珙者始為梓行。然徵引太簡，敍事多不得首尾，未足以為善本。
明趙樞生撰。樞生字彥材，徽州人。據其子頤光後跋，樞生所著諸書，皆無錫顧冶排纂成帙，有內編、外編、遺編、別編、賡編（案：賡古文續字，賡編即續編也），通三十四卷。此別編十卷，則所纂輯故實也。跋稱分十八門，而書中實十九門，其次序又與目錄不應。殆偶然劄記，以備遺忘，本無意於著書，故事無始末，亦不詳其出典。後人強為編次，遂餖飣割裂，不堪卒讀。其最無義理者，莫若同仇考一門。如雲宋真宗時契丹耶律休哥死，其年樞密使兼侍中曹彬亦卒。又雲帝昺時陸秀夫，張世傑負帝死於海，其年元西僧八思巴亦死。諸如此類，竟不解其何意也。
明顧充撰，充有《字義總略》，已著錄。是書摘錄古人雋語，為類三十有四，附以注釋，亦間有考證。末有重刻自跋，稱始集《古雋》於定海學宮，鏤版行之。而嫌其未備，更加增輯云云。然究亦未能精核也。
是書分類標題，各系以總論。蓋經生揣摩對策之本。卷首題曰丁卯解元用齋周汝礪選，龍辰進士貞菴蔣以忠纂，丁卯同年養菴蔣以化輯。竟不知實出誰手也。
明莊元臣撰。元臣字忠原，歸安人。隆慶戊辰進士。是書備科舉答策之用，分十二門，皆摭《通典》、《通考》諸書為之。其目列樂律第九，書中乃第六，目列漕河第十二，書中乃第九；目列學校第八，書中乃第十一；目列兵制第十一，書中乃第十二。蓋卷帙之先後尚未及檢校矣。
明張元忭撰。元忭有《紹興府志》，已著錄。是書采掇諸子之語，分編二十五類。其第四卷臣道類外又分吏、戶、禮、兵、刑、工六科，門目殊嫌冗雜。
明郭子章撰。子章有《蠙衣生易解》，已著錄。是編為其巡撫貴州時所輯，故曰《黔類》，實隸事之書，非《黔志》也。凡分三十六門。自序稱取古今軼事僻事類之，經書人所共讀者略，類書已載者略。然皆耳目習見，殊罕異聞。且多引《玉海》、《太平御覽》，輾轉稗販，割裂失真，並迷其本書之出處。而雲類書已載者略，豈其然乎？
明祝彥撰。彥字元美，山陰人。萬曆癸酉舉人。其書取史傳所載古今事蹟之相同者，仿《世說新語》門目，分條徵引，以類相從。舊目所不賅者，複分天、地、人三部以隸其後。自序稱因見餘寅同姓名錄而作，蓋彼以名同，而此以事同，義相仿而例則各殊。大致與後來方中德《古事比約略》相似，而不及其精密。每條後間綴評語，詞意儇薄，彌為畫蛇之足。
明陳與郊撰。與郊有《檀弓集注》，已著錄。是書分二十部，每部或分子目，或不分子目，各列浦南金《修辭指南》原文於前，而增續於後，每類所補不過十數條，又不多著出典，殊無可取。
舊本題明屠隆撰。隆有《篇海類編》，已著錄。是編采對偶字句自一字至四字，各區門類，皆市井幛軸之詞，其首載習對歌之類，尤俚陋可資笑噱。隆雖佻蕩不檢，游談無根，然其謬尚不至此，殆坊賈所託名也。
明何三畏撰。三畏有《雲間志略》，已著錄。是編取類書典故，以駢語聯絡成文，每類各為一篇，以便記誦，即宋吳淑《事類賦》之意，但不為韻語耳。然皆不著出典，事無源委，不便引用，亦不及淑所自注淹洽也。
明徐常吉撰。常吉字士彰，武進人。萬曆癸未進士。官浙江按察司僉事。是書為類二十有四。其序次，先經後子史，以及仙釋之屬，分門輯事，依類選詞。其條下注釋，則吳人陸伯元作也。
明徐常吉編，陶元良續增。元良字乃永，武進人。是書以六經之語分類為十八門，以備時文剽剟之用。
舊本題明進士楚潛樊王家撰。其始末無考。太學進士題名碑萬曆癸未，有三甲進士樊王家，湖廣潛江人，當即其人也。其書以《左傳》、《國語》各標題目，分編二十三門，以備時文之用。間旁註音訓一二字，亦皆淺陋，與經學毫無所關。而又非文章正宗選錄《左傳》之例，無類可附，姑從其本志，入之類書類焉。
明夏樹芳撰。樹芳有《棲真志》，已著錄。是編以楊慎所輯《希姓紀錄》未備，因複考之上古，下迄於明，取姓氏之不經見者，分韻編次，複姓則另編於後。然引據未博，體例亦往往疏舛。如廣韻東字下所收古人至多，今止錄東不訾一人；又眉間尺引《吳越春秋》，而《吳越春秋》無此文；又凡慎書所已采者，則竟標《升庵集》云云而不載引用書目，俱不免於踳駁也。
明閔文振撰。文振字道充，浮梁人。其書分二十七部。雜采傳記奇異之事，然亦多世所習見，無出人耳目之外者。如《蟲見》稱縊女一條，注雲出《爾雅》，而《爾雅》實無此文，則其徵引亦不足盡據也。
明姚光祚撰。光祚，字允昌，吳縣人。萬曆戊子舉人。官保定府同知。宋王逢原有《十七史蒙求》十六卷，光祚以其未備，從而廣之，分三十七類。然但有對偶而無韻，既不適童幼之誦讀，注又簡略，益無可取。
明陶涵中撰。涵中字雪凡，嘉興人。萬曆戊子舉人。官至建昌府同知。所記古今男子如殷七七、王保保之類凡二十一人。自敍謂友人過飲，以此為酒令，坐中各舉所知，遂筆記之。然如趙秉文之閑閒居士乃別號而非名，又以余闕為余闕闕，不知何所據也。
明吳道南編。道南有《河渠志》，已著錄。是書自序以為本謝枋得未及付梓之書，為之增補。然所載皆職官故實，故標題有簪纓必用字。別集首卷為君道，二卷、三卷為類姓，割裂瑣碎，尤多掛漏，斷非枋得所作。蓋後人假其名以取重，道南未及詳考耳。
明黃一正編。一正字定父，揚州人。是編成於萬曆辛卯。《明史·藝文志》著錄四十六卷。今考其目，自天文、地理至瑣言、瑣事，凡四十六目，非四十六卷也。所錄典故，率割裂餖飣，又概不著原書之名，是雖杜撰以盈卷帙亦莫得而稽矣。
舊本題明李日華撰。日華有《梅墟先生別錄》，已著錄。是書所列姓氏，一依《百家新箋》。《新箋》者，湘潭黃周星所編，以朱王萬壽為首句者也。然周星為崇禎庚辰進士。《新箋》後有自跋，稱成於崇禎丁丑。日華為萬曆壬辰進士，沒於崇禎初，其作是書，不應反用周星之《新箋》，殆出偽託。其書不詳譜牒世系，而廣引人物，非濫即漏。雖日華以書畫擅名，不長於考證，亦不應謬陋至此也。
舊本題明李日華撰。是書僅一百三十九頁，雜剽類書故實，餖飣成帙，舛謬百出。卷首題魯重民補訂，錢蔚起校正，或即二人所託名歟。
明杜涇編。涇，西安人。其始末無考。是書成於萬曆甲午。因宋葉時《禮經會元》舊文百篇散出無緒，乃分類排纂，立十五門以統之。以其可資制科之用，故易今名。然葉書四卷，本有次第，涇以不便撏撦，改為類書，且於原文頗有汰節，非古人著書本志也。
明徐鑒撰。鑒字觀父，豐城人，萬曆辛丑進士。官監察禦史，提督應天學政。是編采諸書新豔字句，分三十六門，而地理一類又自分都邑、山水、雜錄三門，實三十八門。捃拾寒窘，殊罕創睹。又多不注出典。其注出典者亦多刪改原文，勘驗本書，率不相應。蓋皆剽竊於類書之中，非根柢之學也。
明徐鑒撰。是書於十三經成語中摘取其數，以類相比，自一數至萬數，其有一句兼諸數者，則別稱為疊數，而無數目字者不錄。各標本語，略引上下文及註疏附於其平，蓋欲仿《小學紺珠》之例。然雜事不妨類隸，豈容割裂聖經以供撏撦也。
明許獬撰。獬字子遜，同安人。萬曆辛丑進士。官翰林院編修。八經者，《易》、《書》、《詩》、《春秋》、《禮記》、《周禮》、《孝經》、《小學》也。獬掇拾其詞，分天地、倫常、學術、君道、臣道、朝政、禮樂、雜儀、世道九類。而其侄金礪又刪補而注之。所采諸經，於三禮獨不及儀禮；《小學》成於朱子，亦不當與六經並列：皆為疏舛。獬以制藝名一時，而所恃為根柢者不過如此。卷首題名之下，夾註辛丑會元四字，尤不能免俗也。
明林瀌撰。瀌字元盛，福州人。官廣東三水龍門二縣教諭，終於昌化縣知縣。是書成於萬曆庚戌。雜采古書之詞，分一百六十門，頗為繁碎。蓋為課龍門諸生而作。藻軒者，龍門學署齋名也。據其自序，尚有前集，故此曰續采雲。
明楊德周撰。德周有《澹圃芋記》，已著錄。是書雜采經史奇字，抄撮成帙，多引原注，發明甚少。
明陳懋學撰。懋學字希顏，福唐人。萬曆壬子舉人，官兵馬司指揮。是編分類隸事，凡天部三卷，地部八卷，人部十四卷，事部四卷，物部三卷。取提要鉤玄之義，以名其書，然蕪雜太甚，不稱其名。
明吳之俊撰。之俊字彥章，號芝房，歙縣人。萬曆癸丑進士。官武強縣知縣。是編纂輯故實，特取雋穎。其每標籤目，亦喜為新異，曰甄元，曰控輿，曰挈壺，曰采真，曰測符，曰提靈，曰綜掖，曰緯閥，曰襄奩，曰延清，曰宣籟，曰緝章，曰簡棲，曰合雋，曰挹溫，曰薈芳，曰循蜚，曰登脂，曰抽騎，曰犁潛，曰苑萌，曰連蠕，曰遊環，曰折致，曰詮際，曰拾璅，凡二十六類。然多不著出典，亦稗販之學而已。
明楊聯芳編。聯芳字懋賞，漳州人。是書成於萬曆癸丑。以諸經割裂分類，而各注字義於旁，以便記誦。
明徐應秋撰。應秋字君義，號雲林，浙江西安人。萬曆丙辰進士。官至福建布政使。是書皆采掇經史駢連之字，備詞藻之用。凡詮義十卷，釋名十四卷，每卷又各分子目，皆略為注釋，而不盡著出典。大概剽諸朱謀《土韋》《駢雅》居多，殊餖飣不足依據。其名憑霄者，自注引王嘉《拾遺記》曰，蒼梧有鳥名憑霄，能吐五色氣，又吹珠如塵，積珠成壟。名書之義取此云云。非惟險僻無義理。且考之嘉書，是舜帝南巡葬於蒼梧之故實，尤非佳事，可謂迂怪不經矣。
明陳子壯編。子壯字集生，南海人。萬曆己未進士，官至禮部侍郎，晉尚書。明亡殉難。事蹟具《明史》本傳。是編掇輯諸子名言，自管、韓迄唐、宋，分類標題。以供程試之用，非真為經濟作也。
明楊淙撰。淙不知何許人。是書《明史·藝文志》著錄。然二十六類之中，荒唐俚謬，罄竹難書。明人著述之陋，殆無出其右矣。
明江旭奇編。旭奇字舜升，歙縣人。萬曆中官安嶽縣縣丞。《江南通志》列之儒林傳，稱其在太學日，嘗奏上所著《孝經翼》、《孝經疏義》，並請敕儒臣補成《孝經大全》，命題取士，蓋亦講學之家。然是書則僅供場屋之用，故許成智序謂亦名《論策全書》，蓋為舉業而設。凡分六部，曰管窺，曰曝愚，曰調燭，曰完甌，曰委質，曰志林，每部之中又各分子目。皆攟摭諸書，以類排纂，而是非一斷以朱子，故名《朱翼》。中多引釋典、道書，殊乏別擇。甚至采及《水滸傳》，尤龐雜不倫。實與朱子之學南轅北轍也。
明黃以升撰。以升字孝義，龍溪人。是書取史事之相類者，隨筆記載，間加評騭。自序謂皋蘇釋勞，萱草忘憂，故以萱蘇為名。然闕漏殊甚，尚在後來方氏《古事比》之下也。
明俞安期編。安期初名策，字公臨，後改今名，字羨長。萬曆末布衣。此書取唐人類書，刪除重複，匯為一函，分四十三部。每部皆列《藝文類聚》於前，而《初學記》、《北堂書鈔》、《六帖》次之。取材不濫，於諸類書中為近古。惟時令兼取韓鄂《歲華紀麗》，未免非前四書之倫。又事關政典者既剟取杜佑《通典》補之，又寥寥數條，掛一漏萬，體例皆為未善。且顛倒補綴，訛舛亦多。同時吳允兆亦有是編，但無《六帖》。議者謂兩書並出，殊為無謂。允兆遂舉以讓安期。其中體例，亦有兼采允兆書者，安期凡例嘗言之，不自諱也。又朱國禎《湧幢小品》曰，俞羨長山人刻《類函》二百卷，盛行於時。然世廟時原有此書，乃鄭虛舟山人奉趙康王命纂之，累年書成而鄭卒於清源，其子獻之得厚賞，不知視今何如云云。然鄭若庸書與此書體例迥異。國禎殆未見其本，以臆揣之歟？
明俞安期撰。是書取皇古以迄唐代之詩，匯為一編。自盛唐以前刪去者少，中晚以後則多所刊削。凡分三十六部，七百七十餘類。其凡例言，以材具為主，以掇拾為用。故但分門摭錄，間附以詩話小說。又稱焦竑之語，以為《藝文類聚》、《初學記》諸書所采不載全文，因於長篇大什皆加刪削。蓋類書之體，非總集之例也。
明俞安期編。分別事類，纂輯故實，每條止撮舉二字，而以原文細注其下，其體例前後頗無倫次。又天文一類盡皆闕如，疑為未成之書也。
明劉嗣昌撰。嗣昌字燕及，桐城人。萬曆中官至興化府知府。是書為目七十，所載之事，自唐而止。較明代類書泛載近事者差為近古。然大抵轉相稗販，未見賅洽。
明卓明卿撰。明卿字澂甫，錢唐人。萬曆中由國子監生官光祿寺署正。是編採擷類書，分門輯錄，頗有節擇，而取材未當。談遷《棗林藝簣》謂是吳興王氏之本，明卿竊取之。考明卿嘗攘張之象《唐詩類苑》刊行，則是說似亦有據矣。
明錢應充撰。應充字子美，紹興人。萬曆中貢生。是書分類隸事，以坊本綱鑒為主，而稍摭類書附益之。皆集為偶句，以便剽襲。冠以歷代帝王歌括，中分天地、災祥、君道、臣道、倫理、品論、吏部、戶部、禮部、兵部、刑部、工部、人身、德惡、人事、官職、物類十七門，又分子目三百二十五。如以心學屬之禮部，不知其何取。又品論門中有何如一目，尤從古類書所未聞。自序言書成之日，夢一神人，襆頭皂袍，自稱待制包某，以其褒貶合義，特來勞之。又言作序之日，五星聚奎。語皆謬妄，即其書可知也。
明徐袍編。袍字仲章，婺源人。是書采前代事蹟及先儒議論，分目凡八十有一。割裂經典，叢雜瑣碎，蓋兔園冊子也。
明王思義撰。思義有《宋史纂要》，已著錄。是書采擇子史故事，分類編次，凡十五門。多不注所出，動輒舛誤。如雪門收絳雪丹事，已為不倫；又訛張雲容為趙容雲，則他可知矣。
明劉仲達編。仲達字九逵，宣城人。是書分二十四類，又分子目二百六十有奇，事實詞章，相雜而載，每條皆注所出，較明人杜撰之書稍有依據。然大抵轉引類書，不盡出於本文，則亦稗販之學也。卷端題湯賓尹刪定，而李維楨序乃稱校讎與有力者，為李成白、謝少連，賓尹序中亦無一字及刪定事。蓋坊賈刊是書時，以仲達諸生，恐不見重，借名於賓尹耳。
明汪宗姬撰。宗姬字肇邰，歙縣人，是書《明史·藝文志》作《儒數類函》，蓋刊本誤也。所錄故實皆以數統計，自一至萬，罔不畢具。然體例冗雜。如二獻條下乃列二齊等諡二十二條，如但據標目，於何尋檢？且名曰儒函，當詳於儒，而二氏之言仍複采入甚？至萬善二字引及太上感應篇，不亦傎乎？
明穆希文撰。希文有《說原》，已著錄。是書專記鳥獸事實，故以蟫名，分為羽蟲、毛蟲、鱗蟲、甲蟲、諸蟲五類。然蟫乃蠹魚之別目，非蟲之總名，制名殊謬，徵引亦多未賅。又中間所稱《蟫史》曰者，即其本書。乃雜廁古書之間，反若引用者然，於體例亦乖也。
明李肇亨撰。肇亨字會泰，嘉興人。太僕卿日華之子也。所錄古今婦女雙名凡六十七人。自序謂王元美《弇州卮言》、張睿父《琅琊代醉編》、陳無功《析醒漫錄》中皆有所載，而彼此未備。暇日偶有所睹，即隨手錄出，又兼三書考其出處雲。
明彭儼撰。儼字若思，江西人。其書分類隸事，凡十四門。所載皆不著出典，摭拾叢雜，無可採錄。
明傅作興撰。作興字廷用，建昌人。是書匯輯古來姓氏，兼載人物，分君姓、臣姓、諸侯、大夫、公族、補遺、覆姓，各標目上闌，而下附偶語一二聯，體例已陋。至所列系胄，皆妄以己意附會之。如以皇姓為出於三皇氏，胥姓為出於赫胥氏，桑姓為出於空桑氏，有若巢父為出於有巢氏，鑿空牽合，不可枚舉。非特昧於三代姓氏之辨，即後世譜牒諸家，亦全未寓目，可謂不知而作者矣。自序雲，文本於氏，正文者宜先正其氏以辨其文，而濫竽是懼，故以二字為名。其說亦支離無義理雲。
明李紹文撰。紹文位元組之，華亭人。是編成於天啟癸亥。因《小學紺珠》而變其體例，摭拾故實，不分門類，不詳出處，但以數目為標題，自一至百，故名曰累百。大抵餖飣疏舛，不足以資考證也。
舊本題明羅萬藻編。萬藻字文止，江西人。天啟丁卯舉人。福王時官上杭縣知縣。唐王僣號於福建，擢為禮部主事。未幾卒。故至今時文家稱曰羅儀部，《明史·文苑傳》附見艾南英傳中。是書因坊本《五經類語》，更取十三經廣之，分一百三十四類，杭州魯民重又為之注。案萬藻雖僅以時文名家，而所學具有原本，其時文幽渺湛深，純以意運，亦決不用此餖飣之功。況其時張溥與張采立複社，艾南英與章世純陳際泰及萬藻立豫章社，會南英選刻時文，塗乙過當，為眾所詬。乃取己及三人之文亦分合作、摘謬二例，塗乙其半，刊以示公。溥等因以離間其交，世純，際泰皆為所動，而萬藻恬於名譽，獨不從溥。今此書之首乃有溥序，與當日情事尤為乖刺。殆民重託稱萬藻，籍豫章社之名以行，又偽撰溥序，藉複社之名以取重。總之，坊賈伎倆而已。
明陳懋仁撰。懋仁有《年號韻編》，已著錄。是編匯輯物名之異者，為之箋疏。凡二千四百五十二名，分二十五部。然多捃拾雜說，轉相稗販。如柔祇雪凝，圓靈水鏡，謝莊月賦，人人習讀，而其注稱類書地曰柔祇，是並《文選》未考也。大瀛海字出騶衍傳，而注曰大瀛海之異名見《楞嚴經注》，是並《史記》未考也。眢井字見《左傳》，而注曰韻書井無水曰眢，是三傳亦未考也。其他可以例見矣。又異名者，名之異者也。如虹一名挈貳，電一名列缺是也。而所列雞彝、黃目、瑞節、玉瓚之類乃其本名，何以為異？至於沙噀泥蟲乃是異物，並無別名，濫列簡牘，以充卷帙，體例亦乖舛之甚也。
明廖用賢編。用賢字賓於，建寧人。是書成於天啟中。蒐采古人事實，以韻為綱，以姓為目，其例一如《萬姓統譜》。諸所紀載，詳略失宜，無所考證，蓋亦為應俗作也。
明胡文煥編。文煥有《文會堂琴譜》，已著錄。是書即坊本《詩學大成》中采輯重編，凡三十九門。所錄詩自六朝至於明代，妍媸並列，殊為猥雜。文煥自序，文亦陋劣。《詩學大成》本依託於李攀龍，此更掇拾其殘賸，風益下矣。
明陳繼儒撰。繼儒有《邵康節外記》，已著錄。是編分天文、地理、人物、文史、花木、鳥獸、器用、人事、釋教、字學十類，皆剽竊餖飣之文。末一卷分韻編古字，尤多舛謬。
明淩稚隆撰。稚隆有《春秋左傳評注測義》，已著錄。是編因《韻府群玉》而稍變其體例，每韻之下，先列小篆一字，然後隨韻隸事。其排纂之序，曰經，曰史，曰子，曰集，曰雜。又以賦頌歌詩之類分體標名，綴列於後。其曰雜者，蓋仙經佛典之言。考梁阮孝緒作《七錄》，以釋道別為門目，不入子家。稚隆區而別之，猶為有說，至賦頌歌詩諸體本皆集部之文，而別立諸名，殊無義例。昔陰氏《韻府群玉》，前人病其龐雜無倫，然其時去宋未遠，多見舊本，故朱彝尊跋其書，尚以所引杜詩老去詩篇渾漫與句為足資考證。稚隆此書，名為廣所未備，而舛謬彌滋，且往往杜撰增添，非本書所有。如平淮西碑下引舊《唐史》一條，並載入千載斷碑人膾炙，不知世有段文昌二句；此二句乃宋人之語，為蔡京改撰儲祥觀碑而作，《舊唐書》實無此文。如雲別一《舊唐史》，則唐、宋以來著錄者實無此目。如斯之類，觸處皆然。又出陰氏書下，謝肇淛序乃謂《韻府群玉》為耳食，獨盛推此編，可謂曲阿所好矣。
明張雲鸞撰。雲鸞字羽臣，號泰岩，無錫人。崇禎初嘗以所輯《經書講義》獻之闕下。此編複取五經及《周禮》、《孝經》之語，分門排比，共為七十二類，厘上下二集。自跋謂大要不外經濟、學術兩端，上集為經濟，下集為學術。今案其目次，以天道、地道、君德、臣德、聖學等為經濟，而以衣服、飲食、器用、宮室、草木、鳥獸等皆入之學術。未為允協。然雲鸞此書，不過為舉業之用，本不為經義立言，亦無足深論。今退置類書類中，庶核其實焉。
明程良孺撰。良孺有《讀書考定》，已著錄。是書三十卷，凡三百九十四篇。每篇皆採擷藻麗之詞，聯為偶語，其體全同事類賦。自序稱不奇不已，不幽不已，不僻不已不合其奇者、幽者、僻者以成一家言不已。然觀所徵引，實了不異人也。
明呂一經編。一經字子傳，號非庵，吳縣人。崇禎辛未進士，官至河南提學副使。是書輯漢、唐以下迄於明季諸儒議論，分經學、經濟二門。經學為類二十有二，經濟為類二十有四，共五百五十六則，蓋以備場屋策論之用者也。
明劉侗撰。侗有《帝京景物略》，已著錄。是書分二十三部，附物理考、通微志二篇，皆采輯類書而成。卷帙無多，搜羅甚隘，不足以供考核也。
明顏茂猷撰。茂猷有《迪吉錄》，已著錄。考顧炎武《日知錄》，茂猷鄉試會試皆以全作五經題取旨中式，嗣後始立五經中額。今觀此書，凡分君臣、人倫、修治三門，割剝字句，無所發明，蓋即其揣摩之本也。自序謂稽古之力，食報於諸聖人，所見亦雲淺矣。
明傅岩撰。岩字野清，義烏人。崇禎甲戌進士，官至監察禦史。其書大抵本高承《事物紀原》而稍為附益，兼增入明代地名、官制、禮儀，抄合成書，不免罣漏。如輿地言舜分十二州，不著其名；幽并、營商、周異制，亦無剖辨。又謂漕運為起於秦之飛輓，不知《管子》所載粟行三百里諸條，即漕運之原始，載於《通典》者甚詳。謂唐始以上柱國為勳官，不知隋制勳官已先列上柱國，唐特沿隋之舊。謂後漢改常侍曹為吏部，不知後漢只改為吏曹，至魏時始改為吏部。其舛略往往似此。唯所載明初文臣無諡，及五軍營制諸條，頗足參證明《會典》諸書之互異耳。
明文德翼撰。德翼有《宋史存》，已著錄。是書皆採集古人新巧字句，蓋沿楊慎《謝華啟秀》而廣之者。然多不著出典，時有訛誤，間作品題，亦皆儇佻之語，蓋又兼涉竟陵之習者也。
明何偉然撰，吳正炳、吳宗邵增刪。偉然有《廣快書》，已著錄。正炳字訒齋，宗邵字敬齋，並休寧人。是編采掇故實，撰為駢偶之詞。分類編次，而總注於每門之後。詞既拙俗，注尤弇陋，殆無一長之可取。
明方夏撰。夏字南明，自號養春子，長洲人。是編取楊慎《韻藻》，刪其繁複，而廣其未備，然掛漏仍多。惟慎書假借均字為韻字，夏獨改從今文，立心篤實，不涉炫俗釣名之習，為寸有所長耳。
明許之吉撰。之吉爵裏未詳。其書采前人儷偶之語，或一聯或數十聯，分門編次，亦楊慎《謝華啟秀》之類。
明孫丕顯撰。丕顯字啟周，自稱閩人。未詳其邑裏。其書分二十九門，抄撮類書，體例殊為猥雜。
明劉葉撰。葉字芝華，饒州人。是書於古今事實分類纂輯，凡七十七門。隸事而間以評論，或似劄記，或似語錄，或似對句，體例莫能名狀。觀其以年少初登第，皇都得意回十字，分標十卷之號，則其書可知也。
明卓有見撰。有見，莆田人。其書以邱濬《大學衍義補》、湛若水《聖學格物通》二書為本，分立四門，曰經傳格言，曰史鑒證義，曰諸儒論議，曰國朝事實，頗略於古義而詳於時務。蓋亦林駉《源流至論》之類，專為射策而作者。
明徐炬撰。炬有《酒譜》，已著錄。是書仿《事物紀原》之體，稍附益之，而蕪雜太甚。蓋制度器數，皆可考其淵源，至日月星辰，山川草木，鳥獸蟲魚，與天地而俱生，豈能確究其始？轉輾援引，彌見糾紛。至於鳥獸、花草諸門，每類之首，或括以偶語一聯，或括以律詩二句，乃從而釋之，尤弇陋之甚矣。
明韓孔贊撰。孔贊字羲一，裏貫未詳。是書摭諸史典故，分四十七門，起於唐虞，終於明代，大致仿《文獻通考》而敍述簡略，僅足供舉業對策之用。
明馮廷章撰。廷章字子建，常熟人。是書分二十四類，每類之中又別為子目，雖以子史為名，而亦兼采詞賦。自序謂一尺之箠，方寸之木，無或遺棄。又謂上極天道，下該人事，六合之內，略在其間，其自譽甚力。卷首列徵引書目千餘種，唐、宋諸志不著錄者十之六七，明以來諸家書目不著錄者十之九，廷章何自得之乎？
不著撰人名氏。中風雨類引《蠡海集》，乃明王逵撰。又鳥類引《埤雅》廣要，乃明牛衷撰，則明人作也。其書皆由抄撮而成，亦往往不詳出典。如開卷蔚藍天一條，乃陸遊《老學菴筆記》之語，而失注書名，又日禦一條雲天子有日官，諸侯有日禦，陳子昂詩還丹奔日禦，卻老餌雲芽，注曰律曆志，何史律曆志中有此語乎？其疏舛可知矣。
不著撰人名氏。所引明代諸書，皆仍其皇明之稱，則明人矣。首紀歷代帝王，不以時代為次，而以年數為先後，由初生至四萬五千六百歲止為第一卷。次紀孔子誕生至七十二歲止為第二卷。以下載歷代臣民，自初生至一千百有餘歲，釐為七卷，末載佛氏、神仙二家，各為一卷，列女為一卷。採摭頗富。然所徵引，多出小說，不足為據也。
不著撰人名氏，亦不詳時代。凡二十門，蓋村塾課蒙之本。驗其格式，猶明中葉所刊也。
不著撰人名氏，皆科舉之策略也。分敘吏、敘戶、敘禮、敘經，六曹舉其三，而四部舉其一。體例無所取義，必非完書，蓋經生家偶存之殘稿耳。
不著撰人名氏。其書雜抄古事，分七十三門，名目冗瑣，時代顛舛。如孔融在北海，為賊所攻，流矢雨集，矛戟內接，融憑幾安坐云云。此謂之鎮靜則可，而列之智略門中，是未見本傳下文城破融遁之事也。伊尹耕有莘之野，樂堯舜之道，三聘就湯，阿衡作相，此自名臣類中事，而列之忠烈門中，與程嬰、公孫杵臼相連，殆不可理解矣。每門之末，必留空紙數頁，蓋隨意雜抄，草創未定之本，故疏謬如是也。
原本無序錄。卷首一行，題曰西湖龖赫主人吳培鼎九牧父搗。培鼎亦不知何許人。案六書精蘊，龖音遝，震怖也。二龍並飛，威靈震赫，見者氣奪。自號必取龖字，已極誕妄，其搗字之義，又因玉杵臼而附會之，更屬不經。觀卷中所載，即取《唐類函》抄撮十之二三，去其總類。又於諸細目中前後亂其部分，蓋明季書賈作偽以欺人者也。
