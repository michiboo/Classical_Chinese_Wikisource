
卷四十九 史部五
○紀事本末類

古之史策，編年而已，周以前無異軌也。司馬遷作《史記》，遂有紀傳一體，唐以前亦無異軌也。至宋袁樞，以《通鑒》舊文，每事為篇，各排比其次第，而詳敘其始終，命曰《紀事本末》，史遂又有此一體。夫事例相循，其後謂之因，其初皆起於創。其初有所創，其後即不能不因。故未有是體以前，微獨紀事本末創，即紀傳亦創，編年亦創。既有是體以後，微獨編年相因，紀傳相因，即紀事本末亦相因。因者既眾，遂於二體之外，別立一家。今亦以類區分，使自為門目。凡一書備諸事之本末，與一書具一事之本末者，總匯於此。其不標紀事本末之名，而實為紀事本末者，亦並著錄。若夫偶然記載，篇帙無多，則仍隸諸雜史傳記，不列於此焉。

宋袁樞撰。樞，字機仲，建安人。孝宗初，試禮部詞賦第一。曆官至工部侍郎。以右文殿修撰知江陵府，尋提舉太平興國宮。事蹟具《宋史》本傳。案：唐劉知幾作《史通》，敍述史例，首列六家，總歸二體。自漢以來，不過紀傳、編年兩法，乘除互用。然紀傳之法，或一事而複見數篇，賓主莫辨；編年之法，或一事而隔越數卷，首尾難稽。樞乃自出新意，因司馬光《資治通鑒》區別門目，以類排纂。每事各詳起訖，自為標題。每篇各編年月，自為首尾。始於三家之分晉，終於周世宗之徵淮南。包括數千年事蹟，經緯明晰，節目詳具。前後始末，一覽瞭然。遂使紀傳、編年貫通為一，實前古之所未有也。王應麟《玉海》，稱淳熙三年十一月，參政龔茂良言，樞所編《紀事》有益見聞。詔嚴州摹印十部，仍先以繕本上之。《宋史》樞本傳又稱，孝宗讀而嘉歎，以賜東宮及分賜江上諸帥，曰「治道盡在是矣」。朱子亦稱其書部居門目，始終離合之間，皆曲有微意，於以錯綜溫公之書，乃《國語》之流。蓋樞所綴集，雖不出《通鑒》原文，而去取翦裁，義例極為精密。非《通鑒》總類諸書割裂撦撏者可比。其後如陳邦瞻、谷應泰等，遞有沿仿。而包括條貫，不漏不冗，則皆出是書下焉。

宋章沖撰。沖，字茂深，章惇之孫也，淳熙中嘗知台州。其妻乃葉夢得女。夢得深於《春秋》，故沖亦頗究心於《左傳》。取諸國事蹟，排比年月，各以類從，使節目相承，首尾完具。前有沖《自序》及《謝諤序》。考沖與袁樞俱當孝宗之時。樞排纂《資始通鑒》，創紀事本末之例，使端緒分明，易於循覽，其書刊於淳熙丙申。沖作是書，亦同斯體，據《自序》刊於淳熙乙巳，在樞書之後九年。殆踵樞之義例而作。雖篇帙無多，不及樞書之淹博，其有裨學者則一也。惟《通鑒》本屬史家，樞不過理其端緒。《春秋》一書，經則比事屬詞，義多互發；傳文則或先經以始事，或後經以終義，或依經以辨理，或錯經以合異。絲牽繩貫，脈絡潛通。沖但以事類裒集，遂變經義為史裁，於筆削之文，渺不相涉。舊列經部，未見其然。今與樞書同隸史類，庶稱其實焉。

宋徐夢莘撰。夢莘，字商老，臨江人。紹興二十四年進士。為南安軍教授，改知湘陰縣。官至知賓州，以議鹽法不合，罷歸。事蹟具《宋史•儒林傳》。夢莘嗜學博聞，生平多所著述。史稱其恬於榮進，每念生靖康之亂，思究見顛末，乃網羅舊聞，薈稡同異，為《三朝北盟會編》。自政和七年海上之盟，迄紹興三十一年，上下四十五年。凡敕制、誥詔、國書、書疏、奏議、記序、碑誌，登載靡遺。帝聞而嘉之，擢直秘省云云。今其書鈔本尚存，凡分上、中、下三帙。上為政、宣二十五卷，中為靖康七十五卷，下為炎、興一百五十卷。其起訖年月，與史所言合。所引書一百二種，雜考私書八十四種，金國諸錄十種，共一百九十六種，而文集之類尚不數焉。史所言者殊未盡也。凡宋、金通和用兵之事，悉為詮次本末。年經月緯，案日臚載。惟靖康中帙之末有《諸錄雜記》五卷，則以無年月可系者，別加編次，附之於末。其徵引皆全錄原文，無所去取，亦無所論斷。蓋是非並見，同異互存，以備史家之采擇，故以《會編》為名。然自汴都喪敗，及南渡立國之始，其治亂得失，循文考證，比事推求，已皆可具見其所以然，非徒餖飣瑣碎已也。雖其時說部糅雜，所記金人事蹟，往往傳聞失實，不盡可憑。又當日臣僚劄奏，亦多誇張無據之詞。夢莘概錄全文，均未能持擇。要其博贍淹通，南宋諸野史中，自李心傳《系年要錄》以外，未有能過之者，固不以繁蕪病矣。考夢莘成此書後，又以前載不盡者五家，續編次於中、下二帙，以補其闕。靖康、炎興各為二十五卷，名曰《北盟集補》。今此本無之。殆當時二本各行，故久而亡佚歟。

不著撰人名氏。前有《方孝孺序》，稱宋端平中，紹武李文子嘗仕於蜀。搜采史傳，起秦取南鄭，至宋平孟昶，上下千二百年事之系乎蜀者，為書十捲雲雲。世遂題為文子作。《考亭淵源錄》，亦載李文子字公瑾，光澤人。（案：光澤即紹武之屬縣，今尚仍古名。）李方子之弟。紹興四年進士。官至知太安軍，綿、閬州，潼川府。著《蜀鑒》十卷。然考端平三年文子所作《序》中，稱燕居深念，繹前聞，因俾資中郭允蹈緝為一編云云。則此書為資州郭允蹈所撰，文子特總其事耳。世即以為文子作，亦猶《大易粹言》本曾穜命方聞一作，而《直齋書錄解題》遂誤以為穜作也。其書每事各標總題，如袁樞《通鑒紀事本末》之例。每條有綱有目有論，如朱子《通鑒綱目》之例。其兼以考證附目末，則較《綱目》為詳贍焉。宋自南渡後，以荊、襄為前障，以興元、漢中為後戶，天下形勢，恆在楚、蜀，故允蹈是書所述，皆戰守勝敗之跡。於軍事之得失、地形之險易，恆三致意。而於古人用兵故道，必詳其今在某處。其經營擘畫，用意頗深。他如辨荊門之浮橋，引《水經注》以證《荊州記》之誤。陳倉之馬鳴閣，引《蜀志》以證《寰宇記》之誤。斜穀之遮要，引《興元記》以補《裴松之注》之闕。諸葛亮之築樂城，引《通鑒》以辨《華陽國志》、《寰宇記》之異同。於地理亦頗精核。又所載羅尚之抗李雄、張羅之據犍為，亦較《晉書》載記及《十六國春秋》為詳。皆足裨史乘之考證。唯所論蜀之地勢，可以北取中原，引漢高祖為證，則與李舜臣《江東十鑒》同意，姑以勵恢復之氣耳。諸葛亮所不能為，而謂後人能之乎。末二卷敘西南夷始末。其載犍為郡之置，始於漢代。不知唐之莊、琬、播、郎等州即其故地。又所載南詔始末，謂驃信敗於韋皋，而南蠻始衰。不知敗於高駢，而蠻乃不振。所記未免稍略。然其時方慮內訌，無暇外攘。著書之志，主於捍拒秦隴之師，振控巴渝之險。其他邊徼之事，固在所略，亦其時勢為之矣。

明田汝成撰。汝成，字叔禾，錢塘人，嘉靖丙戌進士，官至廣西布政司右參議，事蹟具《明史•文苑傳》。史稱其博學工古文，尤善敍述。曆官西南，諳曉先朝遺事，撰《炎徼紀聞》，即此編也。書凡十四篇。首紀王守仁征岑猛事，次紀岑璋助擒岑猛事，次紀趙楷、李寰事，次紀黃《王宏》請立東宮事，次紀征大藤峽事，次紀奢香事，次紀安貴榮事，次紀田琛事，次紀楊輝事，次紀阿溪事，次紀阿向事，次紀雲南諸夷，次紀猛密、孟養，次雜紀諸蠻夷。每篇各系以論，所載較史為詳。前有汝成《自序》，稱自涉炎徼，所聞諸事，皆起於撫綏闕狀，賞罰無章，切中明代之弊。其論田州之事，歸咎於王守仁之姑息；論黃《王宏》之事，歸咎於於謙之隱忍；亦持平之議，不蹈門戶之見。史稱汝成分守右江時，龍州土酋趙楷、憑祥州土酋李寰各弒主自立，與副使翁萬達密討誅之。努灘賊侯公丁為亂，斷藤峽群賊與相應，汝成複偕萬達設策誘擒公丁，而進兵討峽賊，大破之。又與萬達建《善後七事》，一方遂靖云云。則汝成於邊地情形，得諸身曆。是書據所見聞而記之，固與講學迂儒貿貿而談兵事者迥乎殊矣。

明陳邦瞻撰。邦瞻，字德遠，高安人，萬曆戊戌進士，官至兵部左侍郎，事蹟具《明史》本傳。初，禮部侍郎臨朐馮琦，欲仿《通鑒紀事本末》例，論次宋事，分類相比，以續袁樞之書，未就而沒。御史南昌劉曰梧得其遺稿，因屬邦瞻增訂成編。大抵本於琦者十之三，出於邦瞻者十之七。自太祖代周，迄文、謝之死，凡分一百九目。於一代興廢治亂之跡，梗概略具。袁樞義例，最為賅博，其鎔鑄貫串，亦極精密。邦瞻能墨守不變，故銓敘頗有條理。諸史之中，《宋史》最為蕪穢，不似《資治通鑒》本有脈絡可尋。此書部列區分，使一一就緒。其書雖亞於樞，其尋繹之功，乃視樞為倍矣。惟是書中紀事既兼及遼、金兩朝，當時南北分疆，未能統一，自當稱《宋遼金三史紀事》，方於體例無乖。乃專用《宋史》標名，殊涉偏見。至《元史紀事本末》，邦瞻已別有成書。此內如《蒙古諸帝之立》、《蒙古立國之制》諸篇，皆專紀元初事實，即應析歸《元紀》之中，使其首尾相接。乃以臨安未破，一概列在《宋編》，尤失於限斷，此外因仍《宋史》之舊，舛訛疏漏，未及訂正者，亦所不免。然於記載冗雜之內，實有披榛得路之功。讀《通鑒》者不可無袁樞之書，讀《宋史》者亦不可無此一編也。

明陳邦瞻撰。凡列目二十有七。其《律令之定》一條下注一「補」字，則歸安臧懋修所增也。明修《元史》，僅八月而成書，潦草殊甚。後商輅等撰《續綱目》，不能旁徵博採，於元事亦多不詳。此書采掇不出二書之外，故未能及《宋史紀事》之賅博。又於元、明間事皆以為應入明國史，遂於徐達破大都，順帝駐應昌諸事，皆略而不書。夫元初草創之跡，邦瞻既列於《宋編》。又以燕京不守，元帝北徂，為當入《明史》。是一代興廢之大綱，皆沒而不著。揆以史例，未見其然。至至正二十六年，韓林兒之死，乃廖永忠沈之瓜步。洪武中，甯王權作《通鑒博論》，已明著其事。不過以太祖嘗奉其年號，嫌於項羽、義帝之事，歸其獄於永忠耳。邦瞻更諱之書卒，尤為曲筆。庫庫特莫爾自順帝北遷之後，尚為元盡力，屢用兵以圖興複。故太祖稱王保保真男子，以為勝常遇春。後秦王樉妃即納其女。邦瞻乃以為不知所終，亦不免於失實。特是元代推步之法、科舉學校之制，以及漕運河渠諸大政，措置極詳。邦瞻於此數端，紀載頗為明晰。其他治亂之跡，亦尚能撮舉大概，攬其指要。固未嘗不可以資考鏡也。

△《平定三逆方略》•六十卷
康熙二十一年大學士勒德洪等奉敕撰。紀平定逆藩吳三桂、尚之信、耿精忠事。初，孔有德、尚可喜、耿仲明均以故明將佐，於太祖時率眾來歸，隨八旗征討，多立戰功。有德封定南王，可喜封平南王，仲明封靖南王。吳三桂本明總兵，世祖驅除流寇，定鼎燕京，亦以效命執殳，得邀榮錫封平西王。後有德死殉孤城，至今廟食。惟仲明分藩於福建，可喜分藩於廣東，三桂亦分藩於雲南，膺股肱心膂之寄，恩最洪深。後仲明先歿，以其子精忠嗣封。可喜年老乞閑，以其子之信攝軍事。吳三桂遂獨稱宿將，列重鎮於西南。乃虺毒潛吹，狼心叵測，於康熙十二年十一月稱戈抗命，進薄衡湘，與官軍相距於常德。之信、精忠亦乘機蠢動。聖祖仁皇帝特簡八旗勁旅，迅掃欃槍。相度機宜，指授方略，剿撫並用，以次戡平。三桂勢蹙憂怖，旋伏冥誅。僅孽孫世璠遊魂釜底。既而之信、精忠窮迫歸正，均正刑章。至康熙二十年十月，世璠惶懼自戕，三逆並滅。蓋開國之初，殷頑未靖，其勢易於煽惑；其地皆襟帶山海，勢逾於唐之藩鎮；其黨羽皆百戰之餘，嫻習攻守，力逾於漢之七國。故一時蜂起，敢肆披猖。我聖祖時在沖齡，乃從容鎮定，而掃蕩之。自茲以後，大定永清，豈非亙古所未有歟。伏讀《實錄》，載康熙二十五年十一月，大學士勒德洪以此書進呈。蒙諭，其中舛錯，如王輔臣由雲南援剿總兵官授為陝西提督，今謂由陝西總兵官升任。至《論贊》中援宋太祖杯酒釋兵權事，吳三桂非宋功臣可比，乃唐藩鎮之流，飭酌改之。仰見深籌遠慮，事事皆經聖心，即一二小節，亦毫髮無遺。益徵神謀獨斷，非廷臣所能參贊者矣。當時尚未奉刊佈，僅有寫本，尊藏大內。今蒙皇上宣示，特命繕錄，編入四庫。臣等校錄之餘，既欣睹聖祖仁皇帝實兼守成創業之隆，亦彌仰我皇上覲揚光烈之盛雲。

△《親征朔漠方略》•四十八卷
康熙四十七年，大學士溫達等撰進。聖祖仁皇帝禦制序文，深著不得已而用兵之意。蓋噶爾丹凶頑爽誓，浸為邊患，因於康熙三十五年二月，親統六師往征。鋒蝟斧螳，慴栗遠遁，噶爾丹僅以身免，大軍凱旋。是年九月，再幸塞北，諭噶爾丹以束身歸罪，並納其所屬之歸降者。迨明年二月，複統大軍親征。刑天之技既窮，貳負之屍遂桎。於是廓清沙漠，輯定邊陲，為萬古無前之偉績。書中所紀，始於康熙十六年六月厄魯特噶爾丹奉表人貢，及賜敕諭，令與喀爾喀修好，以為緣起。訖於三十七年十月策妄阿拉布坦獻噶爾丹之屍而止。其間簡煉將卒，經畫糧餉，翦除黨惡，曲赦脅從，以及設奇制勝之方，師行緩急之度，凡稟之睿算者，鹹據事直書，語無增飾。首載《禦制紀略》一篇。後載告成太學及勒銘察罕七羅拖諾、昭木多、狼居胥山諸碑文。恭誦之餘，仰見大聖人不恃崇高，不懷燕逸，櫛風沐雨，與士卒同甘苦。用能於浹歲之中，建非常之業。竹冊昭垂，非獨比靈斯訓誓矣。

△《欽定平定金川方略》•三十二卷
乾隆十三年大學士來保等恭撰奏進。凡二十六卷。後恭錄《禦制詩文》一卷，又附載《諸臣紀功詩文》五卷。金川土司，在四川徼外，本吐蕃之遺種，即《明史》所謂金川寺者是也。國朝康熙中，其土舍色勒奔初慕化歸誠，奉職惟謹。雍正中，頒給印信號紙，俾世守故疆。其子郎卡襲職，漸肆鴟張，稍搏噬其族類。守臣請加征討，以寧九姓之宗。我皇上以荒憬蠻陬，自相蠶食，不足以勞我六師，惟敕慎固邊圉，以防其變。而沙羅奔狼性原貪，鴞音弗改，不思緩行九伐，為寬以悔過之途，仍肆兇殘，自幹天討。乃於乾隆十三年冬，特簡大學士傅恆為經略，董率熊羆，翦除蛇豕。靈夔聲震，山鬼伎窮。掃穴焚巢，在於指顧。始知螳螂之臂不足抗拒雷霆，窮蹙乞降，籲呼請命。於時桓桓七萃，猶思直斬樓蘭。而我皇上聖度符天，宏開湯網，閔其知罪，許以自新。特詔班師，貸存餘息。計自礻馬牙以迄飲至，往返一二萬里，為期不及兩年。蓋終沙羅奔之身，踡伏荒岩，莫敢吹虺毒，厲豺牙焉。雖文王因壘而崇降、舜帝舞幹而苗格，豐功盛德，何以加於茲乎？其間決機制勝，悉稟睿謨。是編所載詔諭之指授，章奏之批答，隨在可見神武不殺之至意。並以見厥後索諾木夜郎自大，終戮槁街，實辜德逞兇，禍由自取。於理於勢，皆不可姑容，非聖人之有意於用兵也。

△《禦定平定準噶爾方略前編》•五十四卷、《正編》•八十五卷、《續編》•三十三卷
乾隆三十七年大學士傅恆等恭撰奏進。凡分三編。考準噶爾部落，系出元阿魯台，譯語轉音，故稱厄魯特。太祖高皇帝時，嘗遣使入貢。世祖章皇帝時，錫以封爵，俾自領其眾。迨噶爾丹肆其豕心，侵擾喀爾喀諸部，聖祖仁皇帝親討平之，北邊於以敉寧。其侄策妄阿拉布坦，先與噶爾丹構釁，跳而西遁，跧伏伊犁，後生息漸蕃，稍為邊患。由我聖祖仁皇帝、世宗憲皇帝屢申撻伐，折其逆萌。澤旺阿拉布坦之子噶爾丹策淩，震我天聲，始戢鋒受命。我皇上化週六幕，威惠交孚，示以綏柔，許通貢市，用廣幬載之仁。後達瓦齊戕噶爾丹策淩之子喇嘛達爾劄屬擁眾自立。部曲不附，紛紛然內向款關，準噶爾遂大亂。是書《前編》五十四卷，所紀自康熙三十九年七月乙未，至乾隆十七年九月壬申，即詳述其緣起也。嗣杜爾伯特台吉策淩、策淩烏巴什、輝特台吉阿睦爾撒納等，先後來歸，籲請天討。以人心之大順，如帝命之式臨，特詔六師，分行兩道。降蕃負弩，忭舞前驅。餘黨倒戈，駢羅膜拜。兵不血刃，五月而定伊犁，俘達瓦齊於圖爾滿。既而阿睦爾撒納豺狼反噬，旋見函顱。波羅尼都、霍集占梟獍齊鳴，亦隨獻馘。天山南北，桴鼓不鳴，展拓黃圖凡二萬餘裏。是書《正編》八十五卷，所紀自乾隆十八年十一月甲戌，至二十五年三月戊申，即備錄其始末也。至《續編》三十三卷，則乾隆二十五年三月庚戌以後，至三十年八月乙亥，凡一切列戍開屯、設官定賦、規畫久遠之制，與討定烏什及絕域諸蕃、占風納贐者鹹載焉。自有書契以來，未有威弧之所震，如是其遠，皇輿之所拓，如是其廓者。亦未有龍沙蔥雪之間，控制撫綏，一如中冀，如是之制度周詳者。而運籌策於幾先，計久長於事後，一一出睿謨之獨斷。豈非天錫勇知，以光列聖之緒，而貽奕世之謨哉。伏讀是編，知舜德之賓王母、禹跡之被流沙，均不足與聖功比也。

△《欽定平定兩金川方略》•一百五十二卷
乾隆四十六年，大學士阿桂等恭撰奏進。凡《禦制序文紀略》一卷、《天章》八卷，冠於前。《臣工詩文》八卷，附於末。所紀平定兩金川事，自乾隆二十年六月癸亥起，至乾隆四十四年十一月壬午止。金川自郎卡歸命之後，威稜所憺，已不敢複逞兇鋒。而狼更生貙，野心不改。其子索諾木與其頭人丹巴沃雜爾煽惑小金川酋僧格桑，鯨吞九姓，無故稱戈。諭之不從，彌滋狂悖。蓋十稔之將盈，故兩階之弗格也。且夫貪殘無厭，谿壑難盈。密邇維州，將生窺伺。與其後來貽患，待之於邊陲，不如先發制人，蹙之於巢穴。是以力排浮議，天斷獨行，再舉六師，重申九伐。雖逆酋恃其地險，暫肆披猖，而震我雷硠，終歸魚爛。僧格桑專車之骨，先獻旌門。既而轉鬥千盤，剷平三窟。索諾木力窮勢蹙，亦泥首而就俘焉。蓋自三古以來，中國之兵力未有能至其地者。惟我皇上睿算精詳，天聲震疊，始開闢化外之草昧。是以語其道裏，視河源萬里為近；考其疆界，視天山兩道為狹；計其生齒，不能敵三十六國之一。而頌聖武者乃覺與乙亥西征，擴地二萬餘裏，後先同軌。豈非以涉曆之遠，至伊犁而極；山川之險，至兩金川而極，均為克千古之所不能克哉。恭讀是編，具詳決機制勝之始末，益知戊辰之役，為天心仁愛，不欲窮兵，非力有所不能至也。

△《欽定臨清紀略》•十六卷
乾隆四十二年，大學士于敏中等恭撰奏進。乾隆三十九年九月，山東壽張逆寇王倫反，突掠陽穀，趨臨清。直隸、山東合兵蹙之，而大學士舒赫德奉詔統八旗勁旅亦至。王倫窮迫自焚死。盡俘其黨，械送京師，磔於市。因命述戡定始末為此編。我朝自列聖以來，醲化懿綱，重熙累洽，普天率土，含識知歸。我皇上念切痌瘝，德符幬載，求寧求瘼，宵旰憂勞，恆恐一夫之不獲。深仁厚澤，縷數難窮。即田賦之蠲除，動千百萬；漕粟之寬貸，亦動千百萬；水旱偶沴，賑恤頻仍，更不知其幾千百萬。數十年來，述聖政者亦不勝其記載。四瀛之內，遍沃衢尊，蓋莫不食福飲和，熙春泳化。無論圓顱方趾，具有彝良。即悍戾鷙忍之徒，亦皆當革彼鴞音，化其鷹眼。王倫等乃肆萌逆節，敢亂天常，遂煩鄭澤之攻，自取貝州之戮。蓋天地之大，無所不生。狼貪實出於性成，虺毒自為其種類。初則事魔吃萊，托以斂財。繼乃聚眾焚香，因而成黨。自知妖言左道，聖世不容，遂僥倖苟延，鋌而走險。變生意外，蓋以此也。然而運策九重，指揮七萃，不旋踵而斧螳鋒蝟殘滅無遺。奏功之速，未有過於是役者。豈非人心之所共憤，即天道之所必誅乎？是編所錄，詳述制勝之機宜，並明倡亂之緣起。所以為天下萬世自外生成之炯戒也。至於安輯流亡，撫綏睏乏，兵燹之餘，所以善籌其後者，謀畫無所不周，惠養無所不至，益足見聖德如天，而王倫等之辜恩謀逆，為罪深於梟獍矣。

△《欽定蘭州紀略》•二十卷
乾隆四十六年奉敕撰。考回人散處中國，介在西北邊者尤獷悍。然其教法，則無異劉智《天方典禮擇要解》，即彼相沿之規制也。其祖國稱默德那。其種類則居天山之南北。後準噶爾據有山北，乃悉避處於山南。今自哈密、吐魯番以外，西暨和闐、葉爾羌，皆所居也。迨我皇上星弧遙指，月窟咸歸，諸回部並隸版圖，為我臣僕。中國回人，亦時時貿遷服賈，來往其間。奸黠之徒遂詭稱傳法於祖國，別立新教，與舊教構爭。守臣狃於晏安，不早為防微杜漸。互相讎殺，乃馴至嘯聚稱戈。辛丑四月，循化廳逆回蘇四十三等突陷河州，複擁眾犯蘭州。會援師既集，斷其歸路。而羽林勍卒、益部蕃兵，亦皆奉詔遄征，剋期並赴。逆回飛走路絕，乃退據城南十裏龍尾山，扼險死守。然釜魚暫活，褌虱終殲。填塹焚巢，百道俱進，蹙之於華林寺。或俘或馘，無一人倖漏網焉。蓋是役也，平日釀釁之漸，在大吏之積薪厝火，故猝發而不及防。臨時制勝之方，在聖主之省括張機，故一舉而無不克。是編所錄，始末釐然。至於規畫兵制，慎固邊防，一切敷陳批答，亦皆備書。並足見長駕遠馭之謀，杜漸防微之略，所以貽萬世之安者，睿慮尤深且遠也。
《欽定石峰堡紀略》•二十卷乾隆四十九年奉敕撰。初，撒拉爾逆回之變，渠魁蘇四十三等雖全就殲戮，而馬明心餘孽猶多。我皇上天地為心，兼包並育，不欲盡翦其族類，特命陝甘總督李侍堯密為經理，以杜亂萌，務曲導其自新，而陰鋤其怙惡。乃李侍堯籌畫未周，疏於防制。致逆回田五噓馬見心已燼之焰，詭稱官軍將盡剿新教，恐脅回眾。轉相煽惑，醜黨遂繁。因而據險營巢，伏戎於莽。以乾隆四十九年四月十五日，猝起變於小山。迨田五為提督剛塔所敗，勢蹙自戕。餘黨張文慶、馬四娃等複乘機嘯聚，與剛塔相拒於馬家堡。剛塔不能仰承指示，預斷其飛走之路，致翻山宵遁，遂蔓延四出，肆其猖獗。賴我皇上魁柄親操，威弧遐指，赫然天斷，易將臨戎。特命兵部尚書福康安為陝甘總督，統兵進討。複詔大學士阿桂督師策應。摧鋒轉戰，捷書旅來。逆回無路可逃，釜底遊魂，群聚守於石峰堡。石峰堡者，通渭之所屬也。萬山環抱，孤峰雲舉。羊腸鳥道，詰屈僅通。自前代號天險。阿桂、福康安等恭承方略，先列柵樹砦，使聲勢相連，以防衝突。複斷其水道，使困暍難存。生路既窮，迫而宵潰。是歲七月初五日，焚巢掃穴，並俘致行殿，明正典刑。鯨鯢梟獍，所殲戮幾及萬人，而後淨盡根株，西陲大定。館臣因恭錄諭旨奏章，編次月日，勒為一編，以昭睿謨之廣遠。臣等鞠跽恭讀，而深繹戡定之聖算。蓋秦隴左右，跬步皆山，深岩巨穀，繚繞潛通，雖土著或不得其端緒。而逆回陰鷙狡黠，又其天性。故力足抗則鴟張，勢不敵則鼠竄，藉幽蹊曲徑為蔽藏，得以出入無常，聚散不定。或方在於此，忽移而在彼；方在於前，忽轉而在後。諸臣用兵之始，但躡其蹤而尾追之，是以左右周章，卒莫得其要領。我皇上坐照如神，通籌全局，先命斷其去路，然後合圍而蹙之。故賊之險阻不足據，賊之詭譎無所施。本欲求為流寇以牽制官軍，至是乃窮而負嵎，苟延殘喘，遂一鼓而無噍類。仰見睿鑒無遺，超乎萬古。凡聖諭所預籌，一一炳燭先幾，驗如操券。益信前此之囊括濛汜，底定冉駹，皆早握萬全之略，非一時偶致也。勒諸冊府，洵足垂範千古矣。

△《欽定臺灣紀略》•七十卷
乾隆五十三年奉敕撰。臺灣孤懸海外，自古不入版圖，然實閩、粵兩省之屏障。明代為紅毛所據，故外無防禦。倭患蔓延後，鄭芝龍據之，亦負嵎猖獗。誠重地也。聖祖仁皇帝七德昭宣，削平鯨窟，命靖海侯施琅等俘鄭克慡而郡縣其地，設官置戍，屹為海上金城。徒以山箐叢深，百產豐溢，廣東及漳州、泉州之民爭趨其地。雖繁富日增，而奸宄亦因以竄跡。故自朱一桂以後，針蝟斧螳，偶或竊發，然旋亦撲滅。惟林爽文、莊大田等逆惡鴟張，兇徒蟻附，致稽槁街之誅。仰賴神謨，指揮駕馭，乃渠首就檻，炎海永清。蓋始由官吏之貪黷，司封疆者未察巢穴。而其所以蕩平者，則仰藉皇上坐照幾先，於鮫室鯨波，視如指掌。事事皆預為策及，早設周防。又睿鑒精詳，物無匿狀。申明賞罰，百度肅清。弛者改而奮，怯者改而勇。並凜凜天威，近猶咫尺。而重臣宿將乃得以致力其間，生縛猰貐，以申國憲。威稜所懾，並內台生番亙古未通中國者，亦先驅效命，助翦元兇。稽首闕廷，虔修職貢。中外臣民，跽讀《禦制紀事詩》二篇，以手加額，謂軒轅之戮蚩尤，猶親在行間；武丁之克鬼方，非路經海外。今皇上運籌九天之上，而坐照萬里之外。亙古聖帝明王，更無倫比。至江漢、常武諸什，僅在近地者，更無足道矣。奏凱之後，廷臣敬輯諭旨批答奏章，分析月日，編排始末，勒成是編，以垂示萬古。臣等回環跽讀，仰見臣聖神文武，經緯萬端。雖地止偏隅，而險阻重深。委曲籌畫，實與伊部、回部、金川三大事功烈相等。載筆之下，彌覺歌頌之難罄也。

國朝吳偉業撰。偉業，字駿公，號梅村，太倉人。崇禎辛未進士。授翰林院編修。入國朝，官至國子監祭酒。是編專紀崇禎時流寇，迄於明亡，分為十二篇，曰《澠池渡》，曰《車箱困》，曰《真寧恨》，曰《朱陽潰》，曰《黑水擒》，曰《穀城變》，曰《開縣敗》，曰《汴渠墊》，曰《通城擊》，曰《監亭誅》，曰《九江哀》，曰《虞淵沉》。每篇後加以論斷。其《虞淵沉》一篇，皆記明末災異，與篇名不相應。考朱彝尊《曝書亭集》有此書《跋》雲：「梅村以順治壬辰舍館嘉興之萬壽宮，輯《綏寇紀略》。久之，其鄉人發雕。是編僅十二卷而止，《虞淵沉》中下二卷未付棗木傳刻。《明史》開局，求天下野史，盡上史館，於是先生是本出。予抄入《百六叢書》。歸田之後，為友人借失」云云。意者明末降闖勸進諸臣，子孫尚存，故當時諱而不出歟。此本為康熙甲寅鄒式金所刻，在未開史局之前。故亦闕《虞淵沈》中下二卷。而彝尊所輯《百六叢書》為人借失者，雖稱後十八年從吳興書賈購得，今亦不可複見。此二卷遂佚之矣。彝尊又稱其書以三字標題，仿蘇鶚《杜陽雜編》、何光遠《鑒戒錄》之例。考文章全以三字標題，始於繆襲《魏鐃歌詞》，鶚、光遠遂沿以著書。偉業敍述時事，乃用此例，頗不免小說纖仄之體。其回護楊嗣昌、左良玉，亦涉恩怨之私，未為公論。然記事尚頗近實，彝尊所謂聞之於朝，雖不及見者之確切，而終勝草野傳聞，可資國史之采輯。亦屬公論也。

國朝谷應泰撰。應泰，字賡虞，豐潤人，順治丁亥進士，官至浙江提學僉事。其書仿袁樞《通鑒紀事本末》之例，纂次明代典章事蹟。凡八十卷，每卷為一目。當應泰成此書時，《明史》尚未刊定，無所折衷。故紀靖難時事，深信《從亡》、《致身》諸錄，以惠帝遜國為實；於滇黔遊跡，載之極詳，又不知懿安皇后死節，而稱其青衣蒙頭，步入成國公第；俱不免沿野史傳聞之誤。然其排比纂次，詳略得中，首尾秩然。於一代事實，極為淹貫。每篇後各附論斷，皆仿《晉書》之體，以駢偶行文，而遣詞抑揚，隸事親切，尤為曲折詳盡。考邵廷采《思複堂集•明遺民傳》，稱山陰張岱嘗輯明一代遺事為《石匱藏書》。應泰作《紀事本末》，以五百金購請，岱慨然予之。又稱明季稗史雖多，體裁未備，罕見全書。惟談遷《編年》、張岱《列傳》兩傢俱有本末，應泰並采之以成紀事。據此，則應泰是編，取材頗備，集眾長以成完本。其用力亦可謂勤矣。

國朝馮蘇撰，蘇，字再來，臨海人，順治戊戌進士，官至刑部侍郎。是書乃康熙元年蘇為永昌府推官時作。凡一切山川人物物產，皆削不載。惟自莊蹻通滇，至明末國初，撮其沿革之舊跡，治亂之大端，標題記述，為三十七篇。每事皆首尾完具，端緒分明，非采綴瑣聞，條理不相統貫者比。其名似乎輿記，其實則紀事本末之體也。其中《建文遯跡》一篇，雖不免沿《致身錄》之說。至其《征麓川三宣六慰》、《鎮守太監議開金沙江》諸篇，皆視史傳為詳。且著書之時，距今僅百餘年。所言形勢，往往足以資考證。愈於標題名勝，徒供登臨吟詠者多矣。

國朝馬驌撰。驌有《左傳事緯》，已著錄。是編纂錄開闢至秦末之事。首為《世系圖》、《年表》，不入卷數。次《太古》十卷，次《三代》二十卷，次《春秋》七十卷，次《戰國》五十卷，次《別錄》十卷。仿袁樞《紀事本末》之例，每一事各立標題，詳其始末。惟樞書排纂年月，鎔鑄成篇。此書則惟篇末論斷，出驌自作。其事蹟皆博引古籍，排比先後，各冠本書之名。其相類之事則隨文附註，或有異同訛舛，以及依託附會者，並於條下疏通辨證。與朱彝尊《日下舊聞》義例相同。其《別錄》則一為《天官》，二為《律呂通考》，三為《月令》，四為《洪範五行傳》，五為《地理志》，六為《詩譜》，七為《食貨志》，八為《考工記》，九為《名物訓詁》，十為《古今人表》。蓋以當諸史之表志。其九篇亦薈稡諸書之文，惟《古今人表》則全仍《漢書》之舊。以所括時代與《漢書》不相應，而與此書相應也。雖其疏漏牴牾，間亦不免，而蒐羅繁富，詞必有徵，實非羅泌《路史》、胡宏《皇王大紀》所可及。且史例六家，古無此式。與袁樞所撰均可謂卓然特創，自為一家之體者矣。

國朝高士奇撰。士奇有《春秋地名考略》，已著錄。此書因章沖《左傳事類始末》而廣之。以列國事蹟，分門件系。其例，有曰《補逸》，則雜采諸子史傳與左氏相表裏者；曰《考異》，則與左氏異詞，可備參訂者；曰《辨誤》，則糾其傳聞失實，踳駁不倫者；曰《考證》，則取其事有依據，可為典要者；又時附以己見，謂之《發明》。凡《周》四卷、《魯》十一卷、《齊》七卷、《晉》十一卷、《宋》三卷、《衛》四卷、《鄭》四卷、《楚》四卷、《吳》三卷、《秦》二卷、《列國》一卷。目各如其卷之數。大致亦與沖書相類，然沖書以十二公為記，此則以國為紀，義例略殊。又沖書《門目》，太傷繁碎，且於左氏原文頗多裁損，至有裂句摘字，聯合而成者。士奇則大事必書，而略於其細。部居州次，端緒可尋。與沖書相較，雖謂之後來居上可也。

國朝藍鼎元撰。鼎元，字玉霖，號鹿洲，漳浦人，由貢生官至廣州府知府。是編紀康熙辛丑平定臺灣逆寇朱一貴始末。始於是年四月，迄於雍正元年四月，凡二年之事。前有《自序》，稱有市《靖台實錄》者，惜其未經身曆目睹，得之傳聞。其地其人，其時其事，多謬誤舛錯。乃詳述其實為此編。蓋鼎元之兄廷珍，時為南澳總兵官，與福建水師提督施世驃合兵進討。七日而恢復臺灣，旋擒一貴。俄世驃卒於軍。其後餘孽數起，廷珍悉剿撫平之。事後經畫，亦多出廷珍之議。鼎元在廷珍軍中，一一親見，故記載最悉。其敍述功罪，亦無所避忌，頗稱直筆。所論半線一路，地險兵寡，難於鎮壓。後分立彰化一縣，竟從其說。至今資控制之力，亦可謂有用之書，非紙上談兵者矣。《東徵集》六卷，皆進討時公牘書檄，雖廷珍署名，而其文則皆鼎元作。舊本別行。今附載是書之後，俾事之原委相證益明。其第六卷中紀地形七篇，於山川險要，尤言之井井，可資考證。雍正壬子，鼎元旅寓廣州，始鋟版。天長王輔序之。又有廷珍《舊序》一篇，作於康熙壬寅，稱擇可存者百篇。而此刻之文止六十篇。蓋鼎元又加刪削，存其精要也。
──右「紀事本末類」二十二部、一千二百四十七卷，皆文淵閣著錄。

○紀事本末類存目
明高岱撰，岱，字伯宗，京山人，嘉靖庚戌進士，官至景王府長史。是書乃岱官刑部主事時作。仿紀事本末之體，所錄凡六十事，每事標四字為題。前敘後論。起於龍飛淮甸，終於追戮仇鸞，皆事之關於用兵者也。前有《自序》曰：歷代實錄，秘不可見。惟是諸臣傳志書疏，參質考證，稍得要領。暇日論次，錄而成帙雲。

明戴笠撰。笠，字耘野，吳江人。是書用紀事本末之體。一曰《興獻大禮》，一曰《更定郊祀》，一曰《欽明大獄》，一曰《二張之獄》，一曰《曾夏之獄》，一曰《經略倭寇》。事各為卷，每卷皆先敘而後斷。其論河套事，謂為難效之功，幸觸犯上怒，其事中止。不然，請兵轉餉，工役騷擾，禍患將有大於是者云云。則自宋以來儒者因循苟且之見，所以終明之世無一日無邊患也。

△《高廟紀事本末》（無卷數，浙江汪啟淑家藏本）
舊本不著名氏。黃虞稷《千頃堂書目》載有是書，亦雲不知撰人。王鴻緒《明史例議》，引紀事本末辨太祖葬孝陵之日為閏五月辛酉，而此編無之。則鴻緒所引又別一書矣。其書仿《通鑒紀事本末》之例，載明祖事蹟為四十篇。大抵鈔撮實錄之文。如載韓林兒以太祖與張天祐為左右副元帥，太祖不受。及懿文太子卒，太祖欲立第四子為太子，劉三吾對，何以處秦、晉二王？此皆實錄之說，永樂諸臣之誣詞，非可以傳信者也。

△《三藩紀事本末》•四卷（浙江巡撫采進本）國朝楊陸榮撰。陸榮有《易互》，已著錄。是編成於康熙丁酉。首紀福王、
康王、桂王始末，及四鎮兩案，馬、阮之奸。次紀順治初年平浙、平閩、平粵、平江右事蹟，及魯王、益王之亂，饒州死難諸人，金聲桓之亂及大兵南征，何騰蛟、瞿式耜之死，孫可望、李延齡之變。次為桂王入緬，蜀亂，閩亂，及雜亂。其《凡例》自雲：搜羅未廣，頗有疏漏。又間有傳聞異詞者。如《明史•文苑傳》載艾南英以病死，而此載其自縊殉節。亦僅據其耳目所及，未一一詳核也。
──右「紀事本末類」四部、二十六卷，內一部無卷數，皆附《存目》。
