
卷一百七十五 集部二十八
《四庫全書總目提要》紀昀等
○別集類存目二
按《明史•藝文志》載《宣宗文集》四十四卷，今未見傳本。此冊僅《廣寒殿記》一篇、《玉簪花賦》一首、詩歌詞曲三十九首，非其全帙也。朱彝尊《明詩綜》所錄宣宗詩，多此冊所未載，意者彝尊尚及見其集歟？
案此集載朱當氵眄所輯《國朝典故》中，惟題曰「禦制」，不著朝代。《明史•藝文志》不著錄，不知何帝所作。其詩以春夏秋冬四景為題，有龍文、連環、八卦諸體，凡二十八首。蓋偶然遊戲之作，流傳於外，與他書宣示頒賜，見諸國史者有殊，故史不載也。
不著撰人名氏。前有《自序》，稱「永樂元年欽賜余家一老嫗，年七十矣，乃元宮之乳姆。女知宮中事為最悉。閑嘗細訪之，一一備陳其事。故餘詩中所錄，皆元宮之實事」云云。末題「永樂四年夏四月朔日，蘭雪軒制」。後有《毛晉跋》，亦不知為何許人。案朱彝尊《靜志居詩話》曰：「《元宮詞》百首，宛平劉效祖序，稱周恭王所撰。」考定王以洪武十四年之國，洪熙元年薨。序題永樂四年，則為定王無疑矣。定王名橚，太祖第五子也。《明史•周王橚傳》用彝尊之說，蓋以所考為允矣。詩凡一百首。其中如《東風吹綻牡丹芽》一首、《燈月交光照綺羅》一首、《玉京涼早是初秋》一首、《深宮春暖日初長》一首、《二十餘年備掖庭》一首、《月明深院有霜華》一首、《珊枕冷象牙床》一首、《金鴨燒殘午夜香》一首、《惻惻輕寒透鳳幃》一首、《憔悴花容只自知》一首、《小樓春淺杏花寒》一首、《禦溝春水碧如天》一首、《燕子泥香紅杏雨》一首、《春情只在兩眉尖》一首、《白露橫空殿宇涼》一首、《纖纖初月鵝黃嫩》一首、《夢覺銀台畫燭殘》一首、《曉燈垂焰落銀釭》一首，尋常宮怨之詞。殆居五分之一。非惟語意重複，且歷代可以通用，不必定屬於元，頗為冗泛。其他切元事者皆無注釋，後人亦不盡解，不及楊允孚《氵欒京雜詠》多矣。
明朱升撰。升有《周易旁註》，已著錄。是編前八卷皆詩文，而以《官誥》及《太祖手敕》編入第一卷首，與升文相連，殊為非體。第九卷載《徽州府志》本傳一首、廖道南所撰《詩贊》一首，並《翼運節略》十餘則。第十卷為《附錄》，皆當時投贈詩文也。升於明興之初，參贊帷幄，兼知制誥，一切典制，多出其手，與陶安、宋濂等名望相埒。陳敬則《明廷雜記》嘗稱其李善長、徐達、常遇春、劉基四誥，惜《明文衡》未及收入。《明史》本傳載太祖大封功臣，制詞多升撰，時稱典核，蓋據是文。然統觀全集，文章乃非所長。詩學《擊壤集》而不成，頗近鄙俚。故朱彝尊《明詩綜》絕不登其一字，況升身本元臣，曾膺爵祿，而《賀平浙東賦序》肆言醜詆，毫無故君舊國之思，是尤不可為訓也。
明劉崧撰。崧有《槎翁詩集》，已著錄。是編乃其文集，羅允升所校正，而吉安知府徐士元為之刊版。其文頗傷流易，殊不及其詩。
明王鈍撰。鈍字士魯，太康人，元至正丙午進士。洪武初徵授禮部主事，曆官浙江布政使。建文中召為戶部尚書。燕王篡立，仍故官。後以布政使勒致仕。事蹟具《明史》本傳。是集凡詩二卷、文四卷，皆未能入格。前有《王崇慶序》，謂嘉靖中其後裔曰朝獻者，始謀梓之。蓋集中多稱建文為今上皇帝，故靖難後懼觸語禁，久而不敢出也。
明陶宗儀撰。宗儀有《國風尊經》，已著錄。是編詩詞合為一卷。前有正德丁丑松江《唐錦序》，稱其集不傳，惟得此一卷為宗儀所自編。今考其中詩詞皆已載《南村集》中。惟《題卞莊子刺虎圖》七言古詩一首、《題岳王廟》七言長律十四韻一首，為《南村集》所未載耳。又《對月》七言律詩「甘旨未能娛彩侍」句，《南村集》作「娛彩服」，疑此本為誤。《南浦詞序》中「一水並九山，南過村外以入於海」句，《南村集》作「一水兼九山」，則《南村集》誤也。
明危素撰。素有《草廬年譜》，已著錄。其原集本五十卷，世久無傳。明歸有光得其手稿，因編為《說學齋稿》，凡一百三十餘篇。又所作詩名《雲林集》，乃納新所編。此本文十三卷、詩一卷，乃其鄉人取二集匯輯而成。雖名全集，實非原本。故今仍錄《說學齋稿》、《雲林集》以存其舊，此本則附《存目》焉。
明釋克新撰。克新姓餘氏，字仲銘，自號江左外史，又稱為雪廬和尚，鄱陽人。元末住嘉興水西寺。洪武初召至南京，嘗奉詔往西域招諭吐番。所著有《雪廬南詢稿》。此本別題《元釋集》，僅古今體詩六十餘首。考賴良《大雅集》載有克新詩四首，而此本皆無之。蓋後人於《雪廬集》中摘錄抄存，非其全稿也。
明劉駟撰。駟字宗道，龍谿人。洪武初徵秀才入試者八千人，駟為第一，授都御史，尋坐事徙滇卒。門人私諡愛禮先生，故以名集。凡文三卷、詩二卷、《中庸說》一卷、書啟三卷、附錄一卷。駟宗陳淳之學，詩文多涉性理，略似語錄之體。《中庸說》乃講授口義，亦無所發明。集為弘治六年浙江參政林進卿所刊。附錄《慎獨翁行狀》，紀駟父寶與駟平生行實頗具，乃其門人漳州陳拯所述。又附《趙先生書》一首。則駟之師趙彥進也。
明劉三吾撰。三吾字如孫，自號坦坦翁，茶陵人，洪武中官翰林學士，事蹟具《明史》本傳。案鄭曉、雷禮、王世貞並謂三吾於洪武三十年以罪誅死。蔣一葵又謂三吾以作大誥漏言賜死。《明史》則稱以考試不實戍邊，建文初召還。今集中有《賴下禦制大明一統賦》，實建文時所撰，與《史》相合。是曉等所載皆不確。知其集在明代不甚傳，故以曉等熟於掌故者亦未之見矣。此本乃成化中桐江俞藎官茶陵時所刊。萬曆戊寅，茶陵知州韓城賈緣又重刊之。三吾於洪武中典司文章，頗被恩遇。然其文鉤棘而淺近，未能淩轢一時也。
明朱善撰。善有《詩解頤》，已著錄。是集首載聶鉉所作《墓誌》，稱名善繼。然集中自稱曰朱善，而《詩經解頤》亦題曰朱善，則「繼」字殆刊本誤也。是編《前集》十卷，《後集》五卷。又《廣遊集》一卷，附刊於後。善以文章為明太祖所知。然核其品第，究不能與宋濂諸人雁行。
明張適撰。適字子宣，蘇州人。明初以儒士徵，授水部郎中，旋放歸。見集中所作其妻《沈氏壙志》。而其《祭西平侯文》則自署「雲南滇池漁課司大使」。是洪武末又嘗官雲南，故集中每自稱「滇池老漁」也。集為正統丁卯其子收所編。文體修潔，而未造深厚。如在嘉、隆以後則為雅音，在元、明之間則未能與諸家壁壘相當也。
明黎貞撰。貞字彥晦，秫坡其自號也，新會人。洪武初舉邑訓導，不就。坐事戍遼東，尋放歸。《明史•文苑傳》附見《孫蕡傳》中。是集初刻於嘉靖庚戌，歲久散佚。國朝康熙丙寅，其後人搜輯重刊。凡詩詞賦三卷、雜文四卷，卷八附以贈言。貞少從孫蕡學詩，蕡集即其所編次。雖所造未深，而風格尚為遒上。惜此本掇拾於殘闕之餘，其菁華已不概見矣。
明王珙撰。珙字廷珪，常熟人。是集為其曾孫仲申所輯，其六世孫古始刊版。朱彝尊《明詩綜》不載其名，蓋偶未見也。其詩多用《洪武正韻》，蓋當時功令使然。大致出入於月泉吟社一派，亦時有秀句。而邊幅單窘，興象未深，數首之後，語意略同。觀卷中絕無古體，其根柢可知矣。
明袁凱撰。凱有全集，已著錄。此本乃正德元年陸深同李夢陽所刪定，而何景明授其門人孫繼芳刊於松江，深及夢陽、景明各為之序。其版久佚，今所存者傳鈔之本也。後有萬曆己丑《王俞跋》，已佚其前半，不能考見始末。惟篇終有「偶續前刊，輒附數言」之語，似乎俞又有所續入。然題下多注「選入詩綜」字，又似朱彝尊以後之本，非其舊編矣。
明鄭本忠撰。本忠自號安分先生，鄞縣人。洪武癸丑舉明經，不起。郡教授趙思盛薦，授昌國訓導，尋升秦府教授。是集乃永樂中其子複言、永言所編。凡記三卷、序二卷、賦詩四卷、雜文一卷。《寧波府志》稱本忠少篤學，從鄉先生舒卓受《尚書》。方國珍據浙東三郡，擅爵祿人，本忠義不食其粟，杜門不仕。益務綜覽，涵濡渟蓄，為文必中矩度。又稱同時有鄭恕者，字本忠，亦為昌國訓導。建文四年，靖難兵至，不屈死。事載《遜國名臣傳》，疑為一人。然考是集詩文有作於永樂間者，姓字官爵偶爾相同，未可合而為一也。
明朱吉撰。吉字季甯，吳縣人。洪武初官中書舍人。是集凡詩二卷、雜文二卷。據其《後序》，當時蓋嘗刊版。今印本久佚，惟抄本存。元末明初，作者林立，吉之所著，殊未能伯仲其間，所以世不甚傳歟。
明張孟兼撰。孟兼有《白石山房逸稿》，已著錄。是編乃其十一世孫思煌所重編。《思煌序》稱孟兼舊有《白石山房文稿》二十卷，與《蜀山遺集》並遭回祿，無片紙隻字之存。及觀焦竑《國史經籍志》，載《孟兼集》六卷，乃知萬曆初猶存文淵閣。（案竑書雖名《國史經籍志》，實鈔合諸史《藝文志》及諸家書目而成，非明文淵閣所貯之書，楊士奇、張萱二目可以互勘，思煌此語殆誤，謹附訂於此。）然秘之內府，人間不得而觀。茲不過殘編斷簡中采而輯之，僅存什一於千百云云。今計編中五言古詩九首、七言古詩三首、排律一首、五言律三首、七言律六首、七言絕句四首、樂歌八章、聯句二首、記四首、行狀二首、傳一首、雜文一首，皆掇拾他書而得者。附以諸家跋語，分為二卷。其三卷至五卷皆載同時投贈及後人詩文傳志。卷帙雖增於舊本，而孟兼之著作則無所增也。
明張羽撰。羽有《靜居集》，已著錄。此本刪存原集四分之一，改名《靜菴集》，不知何人所選，其去取未為精當。
明陳誠撰。誠有《使西域記》，已著錄。是集分內、外二篇。《內篇》二卷，皆其奉使時所撰述，僅文十餘首、詩一百三十餘首。《外篇》二卷，則皆當時投贈詩文並其先世諸狀也。
明鄧林撰。林初名彝，又名觀善，字士齊，後成祖為改今名，新會人。洪武丙子舉人，任潯州府貴縣教諭。秩滿入京，預修《永樂大典》。凡五年，出為南昌教授。後又秩滿試高等，遷吏部主事。宣宗時以事謫杭州。在杭多湖山之遊，倡和甚富，田汝成作《西湖志》多采之。此本乃太常寺少卿會稽陳贄為廣東參議時掇拾遺稿而成也。
明尹昌隆撰。昌隆字彥謙，泰和人，洪武丁丑進士，永樂二年擢左春坊右中允，改禮部主事。為尚書呂震誣構見殺，事蹟具《明史》本傳。昌隆死非其罪，史稱其為厲鬼以報震。然當燕王構逆之初，昌隆即勸惠帝以禪讓，其說甚謬。燕王篡立之後，獨以是奏得貸死，則其人亦不甚可重。是集為其八世孫應中所梓，鄒元標序之。《附錄》二卷，則載其詔敕、行狀、序傳之屬也。傳中稱為中允時進講，有《穿楊集》，仁宗命其家錄進，中途舟覆沒於水云云。朱彝尊《明詩綜》只稱有集而不載其名，蓋未見此本。然所選《送孟潛陽先生教授邵武府學》五言古詩一首，是編亦不錄。蓋采自他書，編此集者又未見也。
明黃淮撰。淮有《省愆集》，已著錄。案《千頃堂書目》載淮所著有《介菴集》、《歸田稿》，均不著卷數。此本總名《介菴集》，而分《退直》、《入覲》、《歸田》三稿。疑黃虞稷未見此本，但據傳聞載入也。據《目錄》，本十二卷。今第七卷已佚，故以十一卷著錄焉。
明張紞撰。紞有《雲南機務鈔黃》，已著錄。此集為嘉靖中富平訓導王道所編。《道序》稱烽火之餘，僅存什一於千百，蓋其所遺者僅此也。卷首有道所纂《宦績》一篇，言紞以永樂之故，勺水不入口，如是者七日，終於吏部後堂。考《明史》本傳，成祖咎建文之改官制者，乃令紞解職務，月給半俸居京師。紞懼，自經於吏部後堂。妻子相牽，投池中死。道所云云，固善善從長之意，然非其實也。
明王達撰。達有《筆疇》，已著錄。是集乃其門人王孚所編。卷末又有其門人《翟厚跋》，謂其館閣鉅制及《諸子辨》等篇，鹹未見錄，乃重為增補編次，仍為十捲雲雲。則厚所重定，非孚之舊本矣。據孚稱達所著有《天遊小稿》、《梅花百詠》、《古今孝子贊》，俱已梓行。《詩書二經心法》，學者多傳之。又有《耐軒雜錄》五卷、《問津集》一卷、《南歸集》一卷、《通書發明》一卷、《天遊詩集》十卷、《文集》三十卷，今皆未見。惟《景仰撮書》一卷、《筆疇》二卷，附於此集之末者，今尚有別本行世，蓋即從此集抄出雲。
明黃福撰。福字如錫，號後樂翁，昌邑人，洪武甲子舉人，官至南京戶部尚書，兼掌兵部，參贊留都機務，事蹟具《明史》本傳。是集為其子琮所編。冠以奉使安南水程，殊乖體例。餘多手劄公牘，皆不入格。蓋福本以政續傳也。
明梁本之撰。本之名混，以字行，坦菴其別號也。泰和人。洪武中為瑞州府學訓導，遷溧陽教諭，改魯王府紀善。本之與其兄潛齊名。蕭鎡稱所作泓渟澄深，端重典則，蓋莊人學者之文。然規模與其兄相近，骨力根柢則皆不及其兄也。
明釋德祥撰。德祥字麟洲，號止菴，錢塘人。洪武中住持徑山。吳之鯨《武林梵剎志》稱德祥以《西園詩》忤上意。今觀集中所載《夏日西園》一律，有「熱時無處可乘涼」，又有「林木三年未得長」諸句，語意頗近譏諷，之鯨說當有所據。都穆《南濠詩話》曰：「國初詩僧稱宗泐、來複。同時有德祥者，亦工於詩。其《送僧東遊詩》雲：『與雲秋別寺，同月夜行船。』《詠蟬》雲：『玉貂名並出，黃雀患相連。』泐、複不能道也」云云。今案《送僧》一聯，乃四靈之末派；《詠蟬》一聯，尤落滯相。穆之所品，殊屬乖方。朱彝尊《明詩綜》於此集雖多所採錄，然氣格薄弱，終不能與泐等並驅也。卷首有福建布政使富春《姚肇序》，稱詩集一卷。今本實四卷，又集外詩一首。其為何人所分析，則不可考矣。
明釋睿略撰。睿略字道權，號簡菴，蘇州人。嘗以「松月」匾其軒，人呼為松月翁，因以名集。前有洪武癸酉《俞貞序》。後載姚廣孝《塔銘》，稱其詩格高趣遠，絕肖唐人製作，無一點塵俗氣。今觀其集，大致亦承九僧、四靈之派，而陶冶之力則不及古人。故邊幅淺狹，意言並盡。五首以外，規模略同。廣孝之言未為篤論也。
明林右撰。右字公輔，臨海人。洪武中官中書舍人，進春坊大學士，輔導皇太孫，以事謫中都教授。是集多記序酬應之作，惟題後數則間及史事，亦無特識。至於故國舊君，動多詆斥。其視徐鉉撰《李煜碑》但陳運數有歸者，用心之厚薄尤相去遠矣。
明姚廣孝撰。廣孝，長洲人。初為僧，名道衍，字斯道。洪武中以僧宗泐薦，選侍燕邸。燕王謀逆，資其策力居多。篡立之後，乃使複姓賜今名。爵至資善大夫、太子少師，封榮國公。然迄未改僧服。事蹟具《明史》本傳。廣孝為高啟北郭十友之一。所著初名《獨菴集》，沒後吳人合刻其詩文，曰《逃虛子集》。後人掇拾放佚，謂之《補遺》。其詩清新婉約，頗存古調，然與嚴嵩《鈐山堂集》同為儒者所羞稱。是非之公，終古不可掩也。附載《道餘錄》二卷，持論尤無忌憚。《姑蘇志》曰：「姚榮國著《道餘錄》，專詆程、朱。少師亡後，其友人張洪謂人曰：『少師與我厚，今死矣，無以報之。但每見《道餘錄》，輒為焚棄』。」云云。是其書之妄謬，雖親暱者不能曲諱矣。
明王賓撰。賓字仲光，長洲人。博聞強記，尤精醫學。隱居奉母，以孝行稱。少與姚廣孝相善。《吳中往哲記》稱「廣孝既貴，歸訪賓，賓弗與見。方盥，掩面而走」。黃姬水《貧士傳》所記相同。《明史•廣孝傳》中亦略載其事。然觀賓集有所作《賑災記》，稱廣孝為少師，鋪陳功德甚至。賓沒後，廣孝為之傳，亦極稱譽。是兩人交契，終始如一。蓋流俗欲推尊賓者造作此言，殊非事實。集凡文一卷，後附諸家讚頌及《吳中古跡詩》一卷。詩共一百三十七首，各有小序。其文務為奇崛之語，間傷冗贅，未能成家。詩詞亦頗傷流易。卷首記唐鈺、林德暘二事，全錄舊文，而無所論斷。或賓嘗手書此二節，後人不考，誤編入集歟。
明楊士奇撰。士奇有《代言錄》，已著錄。是集記二卷、序六卷、題跋四卷、碑銘十卷、雜文三卷。末一卷題曰《方外》，凡為二氏所作悉別編焉，蓋用楊傑《無為集》例，疑即《懷麓堂詩話》所謂士奇自定之本。以不及全集之完備，故附存其目焉。
明胡廣撰。廣有《胡文穆雜著》，已著錄。是集其裔孫張書等所刻。凡詩八卷、應制詩文一卷、各體文七卷、題跋二卷、《扈從詩》及《扈從北征日記》一卷，其第十九卷即所謂《雜著》也。朱彝尊《明詩綜》錄其《楊白花》一首，謂世傳袁景文賦此題。蓋緣讓皇遜國而作，不無故主之思。集中過顏平原、文信國、余青陽祠，輒有弔古之作。其題宋思陵所書《洛神賦》，詞意淒惋，不類牧豬奴云云。似有意為廣湔洗。又卷首《米嘉績序》，極論靖難之事，斥死節諸臣之非，而以廣之迎降為是。然公論久定，要非可以他說解也。集中論漢高祖初入關，秦王子嬰獻傳國璽。王莽篡漢，亦從孺子嬰取傳國璽。其受傳相似，所謂天時，非人力所致。又論李若水乃宋之賊，豈可以列之《忠義》，《宋史》失討賊之公云云。持論殊為倒置。惟記《高昌碑》有裨史事，《李元忠神道碑》所載事蹟頗詳，亦足備唐史之闕耳。
明高得暘撰。得暘位元組菴，錢塘人，遷居臨安。洪武間有司以文學薦，三為校官。永樂初擢為宗人府經歷，充《永樂大典》副總裁。是集首雜著一卷，次各體詩七卷。鄒濟《墓誌》謂其生平稿多不存，故所錄僅止於此。《志》又稱得暘與修《永樂大典》，分掌《三禮》，編摩有方。今核所纂《三禮》諸條，於前人經說，去取尚為精審。蓋亦博識之士。其詩文以清麗為宗，如曲澗回溪，瑩澈見底，而一往清激，尚少渟蓄之致。《姚廣孝序》乃以「江漢奔流，曲折千里」擬之，過其實矣。
明趙友同撰。友同字彥如，浦江人，徙居長洲。洪武末官華亭訓導。永樂初用薦授御醫，與修《永樂大典》、《五經大全》諸書。集首結銜稱修職郎、太醫院御醫兼文淵閣副總裁。蓋明初官制如此也。其集皆賦頌記序雜文，而無詩，共一百四十四翻。篇首雖標「卷一」，而書中實不分卷數。其文沿南宋餘習，頗為平衍，在明初未為作手。
明陳敬宗撰。敬宗字光世，號澹然居士，慈谿人。永樂甲申進士。選庶起士，預修《永樂大典》。官至國子監祭酒，贈禮部侍郎，諡文定。事蹟具《明史》本傳。敬宗與李時勉同舉進士，同時為南北祭酒。時勉立朝剛勁，而待諸生則平恕；敬宗亦立身端直，而待諸生則甚嚴。然同以德望為士林師範，世不得而優劣之。惟文章質樸太甚，又遜於時勉耳。所著詩文集，《明史•藝文志》作十八卷。此本乃萬曆四十四年慈谿知縣吳門陳其柱所編，僅詩三卷、文二卷，亦非完本也。
明羅肅撰。肅字汝敬，號寅菴，以字行，廬陵人，永樂甲申進士，官至陝西巡撫。是集為其玄孫廷相所編。詩文無詭僻之習，亦無精深之致。《外集》四卷，皆誥敕、像贊、誄祭之詞。《附錄》一卷，為《桃林四景》詩文，蓋羅氏聚族之地也。
明羅亨信撰。亨信字用實，號樂素，東莞人，永樂甲申進士，官至左副都御史。亨信居諫垣有直聲。其巡撫大同、宣府，值英宗北狩，捍城有功。生平著述，每不留稿。是集乃其後人收拾散逸，而邱濬、祁順為之詮次。其中頌美中官之文至十餘篇，編錄者略不刪汰，殊不可解也。
明曾棨撰。棨字子棨，永豐人，永樂甲申進士第一，官至少詹事。棨文章捷敏，信筆千百言立就。劉昌《懸笥瑣探》稱成祖嘗禦試《天馬歌》，棨文先成，詞旨瀏亮，成祖賜以瑪瑙帶，其思速可見。然集中一題百首，往往才氣用事，而按切肌理，不耐推敲，是亦速成之過也。此本乃萬曆中永豐知縣德清吳期炤所選錄，雖頗為簡汰，而菁華終鮮。鄭瑗《井觀瑣言》曰：「曾子棨詩，佳處不減昆體。」曹安《讕言長語》亦曰：「曾學士棨《巢睫集》，絕似唐人。」殆未確焉。
明周述撰。述字崇述，東墅其別號也，吉水人，永樂甲申進士，官至左春坊左庶子，事蹟具《明史》本傳。述及第時，與從弟孟簡同榜，成祖至比之二蘇。史亦稱其文章雅贍，然其詩不出當時台閣之體也。
明章敞撰。敞字尚文，會稽人，永樂甲申進士，由庶起士授刑部主事，官至禮部侍郎，嘗與修《永樂大典》及《五經》、《四書》、《性理大全》，事蹟具《明史》本傳。其集本四十卷，其子瑾等所編。因倭亂散失，茲編所存不及十之二三，乃其裔孫元綸所蒐輯也。凡賦四篇；詩百餘首；文僅三篇，二篇為記，一篇為敘；又一篇並不標題。皆錯雜於詩中，殊無倫次。又《明詩綜》載敞《長安雪夜歸興》絕句，集中無之，則舛漏亦殊不少。末附錄《祝壽詩》一卷，亦非古法也。
明魏驥撰。驥字仲房，號南齋，蕭山人，永樂乙酉舉人，以進士副榜授松江訓導，召修《永樂大典》，擢太常寺博士，官至南京吏部尚書，諡文靖，事蹟具《明史》本傳。是編為其孫婿福建布政使錢塘洪鍾所編。《前集》四卷，兩京居官時所作；《後集》六卷，自景泰辛未歸田至成化辛卯所作。蓋驥年九十八始卒，故身曆七朝，各有著述也。前有《鍾序》雲：「公為文，一本諸性情所發，初不事雕刻，務奇巧。其稿具存，皆公親書。但其簡帙浩繁，未易遍刻。再閱原稿，凡題上有點注者，皆公墨蹟。玩其詞意，皆有益於事者也。因摘取以付諸梓，名曰《摘稿》。」黃虞稷《千頃堂書目》別載有《驥前後集》二十卷，蓋其未摘之全稿，今未見傳本，其存佚不可考矣。
明柯暹撰。暹字啟暉，更字用晦，建德人。永樂乙酉領鄉薦，年僅十六。明年與修《永樂大典》，選入翰林。知機宜文字，進《元兔詩》，授戶科給事中。以三殿災，應詔陳言，謫交阯驩州知州。累遷雲南按察使，致仕歸。事蹟附見《明史•鄒緝傳》。是集乃暹晚年所手訂。《劉定之序》稱其詩文奇崛，出人意表。今觀所作，文豪邁有餘，而落筆太快，少氵縈洄渟蓄之致；詩亦矢口即成，不耐咀詠；是亦登科太早，才高學淺之效歟。
明劉髦撰。髦有《易傳撮要》，已著錄。是編上卷為詩，中卷即《易傳撮要》，下卷為《義方錄》。《義方錄》者，皆寄其子定之之手劄，而定之匯稡成編者也。
明彭百煉撰。百煉字若金，泰和人，永樂乙未進士，官至廣西道監察御史。是編前有《任敬敏序》，稱遺文分為十四卷。而是編僅二卷，文三十九首、詩四首，後附他人所為碑誌題詠而已。考其族孫《敏求跋》，蓋散佚之餘，後複重抄成帙也。
明孫瑀撰。瑀字原貞，以字行，德興人，永樂乙未進士，官至兵部尚書。是編乃其孫孚吉等所編，凡文一卷、詩一卷。前有《李東陽序》，稱其詩平正通達，無鉤棘險怪之態。今觀諸作，大抵純任自然，不事結構，韓愈所謂「此詩有何好有何惡」也。
明陳循撰。循字德遵，泰和人，永樂乙未進士第一，官至戶部尚書、華蓋殿大學士。英宗復辟，謫戍鐵嶺。石亨敗後，循上疏自訟，詔放還。事蹟具《明史》本傳。是編其裔孫以躍所輯。《附錄》一卷，則諭祭文、志銘、祭文、輓詩、乞恩複官疏及祀鄉賢文移。首列奏對而無章疏。其自訟疏本傳尚載其略，乃削而不存，未喻何故，殆久而佚其稿耶。
明陳循撰。是編乃其被謫東行時集古人詩句以成七絕。初得三百首，複疊和其韻至千餘首。集句皆不著姓名，頗多竄易牽就。和韻諸作，更多累句。後附《年譜》一卷，乃其門人王翔所錄。當時敕諭及循所進詩頌，俱載入其中，亦非體例也。
明蕭儀撰。儀字德容，樂安人，永樂乙未進士，官吏部主事，以疏論遷都北京不便，忤旨見殺，《明史》附見《夏原吉傳》中。是集乃其子超進所編。據其原目，凡文十卷、詩十卷。此本僅十五卷，蓋詩佚其五卷矣。其文有紆徐曲折之致，而意境不深。其詩為朱彝尊《明詩綜》所不錄，殆偶未見歟。
明陳衡撰。衡字克平，淳安人，永樂丁酉舉人，官亳州學正。是集序四卷、記一卷、說一卷、詩四卷，附雜文於後。末有其甥方漢所撰行狀。詩文皆不入格，與明初諸人為未能方軌並鶩也。
明周敘撰。敘字功敘，吉水人，永樂戊戌進士，官至南京翰林院侍講學士，事蹟具《明史》本傳。是編詩三卷、賦頌詞一卷、文三卷，又以誥敕志傳為《附錄》一卷。史稱敘初選庶起士，作《黃鸚鵡賦》稱旨，得授編修。今觀所作，雖有舂容宏敞之氣，而不免失之膚廓。蓋台閣一派，至是漸成矣。其集編次無法，至以五言六句別標一體，區之古詩之外，而五言長律反入於古詩之中，殊乖體例。
明習經撰。經字嘉言，號寅清居士，晚自號尋樂翁，新喻人，永樂戊戌進士，官至詹事府詹事。經於成祖時亦以試《黃鸚鵡賦》稱旨，擢授編修。其賦今在集中。又有《皇都大一統賦》，朱彝尊撰《日下舊聞》未經收入，蓋未見此集也。集為其子興化府同知襄所編。其文結構頗有法，而意境太狹，往往失於枯寂，未可雲似澹而腴。詩則七言長句，清婉頗似東陽，而他體未能悉稱也。
明曾鶴齡撰。鶴齡字延年，一字延之，泰和人，永樂辛丑進士第一，官至侍講學士。詩多牽率之作，命意不深，而措詞結局，往往為韻所窘，殆非所擅長。文則說理明暢，次序有法，大抵規橅歐陽，頗近王直《抑菴集》，而沉著則不及也。直為作墓誌，於其文章亦無所稱譽雲。
明薛瑄撰。瑄有《讀書錄》，已著錄。是集第一卷載賦五篇，餘皆古今體詩。其孫禥於成化間裒拾遺稿而成，門人閻禹錫為之序。今考所載詩賦，皆已編入全集中，此猶其初出別行之本也。
明高棅撰。棅一名廷禮，字彥恢，號漫士，福建長樂人，永樂間自布衣徵為翰林待詔，升典籍，《明史•文苑傳》附見《林鴻傳》中，「閩中十子」之一也。其山居時所作名《嘯台集》，入京後所作名《木天清氣集》。棅嘗選《唐詩品匯》，專主唐音，實與閩縣林鴻共開晉安一派。沿習既久，學者剽竊形似，日益庸廓，並創始者受詬厲焉。今觀《嘯台集》詩八百首，尚稍見風骨。至《木天清氣集》六百六十餘首，大率應酬冗長之作。「清氣」之雲，殆名不副實。其初與林鴻齊名，日久論定，鴻集尚見傳錄，而棅集幾於覆瓿，蓋亦有由矣。
明鄭棠撰。棠字叔美，浦陽人，永樂中官翰林院檢討。是集編次猥雜。第一卷為賦；二卷為辭頌、銘贊、四言五言古體詩、歌行、樂府、七言絕句、填詞，而附以論二篇；三卷為記序，而附以五七言律詩、五言絕句，後又附以雜文，殊漫無體例。卷四為經筵講義，卷五、卷六為《元史評》，以雜著附入，則固唐以來例也。棠以文章選入翰林，由典籍至檢討，而於詩殊不擅長。朱彝尊作《明詩綜》，不登一字，蓋非疏漏矣。
明韓經撰。經字本常，山陰人，宋太尉琦之十二世孫。以行誼稱於鄉里。屢徵不出，家居教授以終。是集為其子監察御史陽所編，凡古體詩二卷、近體詩四卷。語多質直，主於抒寫己意而止，非屑屑以文字求工者也。
明熊直撰。直字敬方，吉水人。永樂中舉人，以子概貴，贈右都御史。是集詩二卷、文十四卷。有宣德五年《楊士奇序》稱：「蘇明允父子，一時皆有文名。而明允老成巋然，時號老蘇，其官位竟不顯。暨子貴，乃進身後之命。敬方亦今之明允乎？」今觀其文，視明初宋濂、王禕，去之尚遠，似未容上擬眉山也。
明鄭楷撰。楷字叔度，浦陽人，官蜀府左長史。是集第一卷中載近體詩數首，餘皆雜文。前後無序跋。其曰《後集》，當尚有《前集》也。朱彝尊《明詩綜》載義門鄭氏有梴、杕、幹、桐四人，而不及楷。今觀其《謝銀鈔箋》中稱家長兄幹，則楷為幹弟。殆因不以詩名，故彝尊佚之，抑或偶未之見耶。
明沈行撰。行字履德，錢塘人。是編前有《魏驥序》，則當在永樂、宣德間也。是編皆集句之詩，兼取唐、宋、元人之作。「貫珠」言其聲之和，「編貝」言其材之富，然牽強湊合，在所不免。視後來《香屑集》之類，其工巧自然，百不及一矣。
明陳益撰。益字啟行，自號行素，高安人，永樂間以五經教授於其鄉，至景泰甲戌始卒。是集乃弘治乙未其子楊所刊，後毀於火，萬曆中其裔孫德又重刊之。所載皆古今體詩，雜文僅寥寥數篇。其意境頗清，而歉於深厚，文亦如之。末以同時諸人哀輓之作別為一卷，附於集末，則皆德所裒集也。
明劉溥撰。溥字原博，草窗其別號也，長洲人，宣德初授惠民局副使，後調太醫院吏目，事蹟具《明史•文苑傳》。史稱溥恥以醫自名，日以吟詠為事。其詩初擬西崑，晚更奇縱，與湯允勣、蘇平、蘇正、沈愚、王淮、晏鐸、鄒亮、蔣志、王貞慶等稱「景泰十才子」，而溥為之首。今九人之集皆未見，惟溥集存。溥際「土木之變」，忠憤悱惻之意，時見於詩，亦頗有足取者。故朱彝尊《靜志居詩話》謂其在彼法中猶為差勝。然溥嘗語客雲「不讀二萬卷書，看溥詩不得」，則虛憍太甚矣。宋人雲「不讀萬卷書，不行萬里路，看杜詩不得」，溥乃更加一倍乎。
明廖莊撰。莊字安止，號東山，吉水人，宣德庚戌進士，官至刑部左侍郎，諡恭敏，事蹟具《明史》本傳。莊為給事中時，嘗劾輔臣楊士奇縱子稷恃勢稔惡事，下獄。士奇固良相，而溺愛其子，庇之實甚。當其權位嚴重之日，已為言人所不敢言。景泰中疏請同群臣朝見上皇於南宮，又言皇侄猶子也，宜令親儒臣，誦經書，以系人心，回天意。疏上，廷杖，貶官定羌驛丞。當新故嫌疑之際，尤為言人所難言。其勁節孤忠，足以震動一世。而文章則非所專門，所著有《東山居士集》，日久散佚，惟《自序》尚存。《千頃堂書目》則載莊《漁梁集》二卷，今亦惟存其《自序》。是兩集皆亡，黃虞稷特據所徵各家書目載之耳。此本為莊裔孫仲蔚及其裏人李日東所輯，僅奏疏五篇，其大要已見於本傳。雜文二十篇、詩五首，則又草草應酬之作，莊固不必藉是以傳。《附錄》一卷，皆祭文、碑誌之屬，莊亦不必藉是為重也。
明馬愉撰。愉字性和，臨朐人，宣德丁未進士第一，正統五年以侍講學士入直文淵閣，官至禮部右侍郎，事蹟附見《明史•楊溥傳》。愉沒後，詩文散失。成化庚子，山東參政邢居正命青州知府劉時勉裒集遺亡而刊之。凡詩賦四卷、雜文三卷，第六卷又有歌詩錯雜其中。蓋隨得隨編，故先後無序。詩多酬應之作，或佳者多佚耶。然史稱愉端重簡默，門無私謁，論事務寬厚。又載其清理滯獄及善處蕃使二事，絕不稱及其著作，蓋不以文采見也。
明馬愉撰。愉集散佚之後，其鄉人都御史遲翔鳳購得殘本，更於愉家掇拾逸作，補葺刻之，故題曰《續刻》。目中注「續刻」字者，皆翔鳳所增也。
明蕭鎡撰。鎡字孟勤，泰和人，宣德丁未進士，官至戶部尚書、文淵閣大學士，兼翰林院學士，事蹟附見《明史•陳循傳》。案鎡為蕭鵬舉之子，鵬舉學詩於劉崧，鎡不墜其家法。史稱其學問該博，文章爾雅。其門人邱濬《序》，稱其文正大光明，不為浮誕奇崛，蓋洪、宣間台閣之體大率如是也。
明林文撰。文字恆簡，莆田人，宣德庚戌進士，官至太常寺少卿，兼翰林院學士，諡襄敏。是集詩三卷、文七卷，其十一、十二兩卷乃附錄誥敕及行狀、神道碑。《補遺》一卷，則又其詩文雜著。凡有二本，初刻者為其孫岳州同知希範，重刻者為其曾孫南京大理寺寺正炳章。此本即炳章所校也。
明吳節撰。節字與儉，竹坡其號也，安成人，宣德庚戌進士，官至太常寺卿，兼侍讀學士。是集為其七世孫琦所刊。後附彭華所作行狀，稱「其為文章，援筆即就，多至數千言，滔滔不竭，無刻苦艱窘態。於詩五七言古今體隨題命意，開合起伏，不拘拘摹擬，而自合矩度」云云。今觀其詩文，皆直抒胸臆，縱筆所如，無不自達之意。華所論頗得其真。而渟蓄深厚，亦遂不及古人。所謂不踐跡亦不入室者歟。
明鍾複撰。複字彥彰，雲川其號也，永豐人，宣德癸丑進士，官至翰林院侍講。其詩文不出當時台閣之體。末附其子同遺文四篇，一曰《直言安國疏》，二曰《送叔祖士傑之任序》，三曰《送伯氏世楨南歸序》，四曰《友蘭軒詩跋》。同，字世京，號待時，景泰辛未進士，官至貴州道監察御史，以疏爭建儲下詔獄。一時獻媚求榮者，欲藉以傾動英宗，鍛煉炮烙，備極慘毒。而同義不負故主，卒無一語連南內，竟拷斃於獄。天下悲之。事蹟具《明史》本傳。卷末又附墓誌一篇，章綸為撰文，廖莊為書丹皆與同時建言受禍，幸而未死者也。志稱同在獄所作詩文稿，綸藏於枕畔，為獄卒竊去，故所存止此。忠臣著作，理宜甄錄。以寥寥不成卷帙，故附存其目於此，示表章焉。
明姜洪撰。洪字啟洪，號松岡，江西樂安人，宣德癸丑進士，改庶起士，除檢討，升修撰，以疾乞歸。是集序二卷、記一卷、歌詩二卷、賦頌銘贊表一卷、近體詩五卷。文頗平淡，詩亦妥適，而步趨東裏，得其形似，格律未能遒上也。
明周旋撰。旋字中規，別號畏庵，永嘉人，正統丙辰進士第一，官至左春坊左庶子。是集凡詩賦五卷、雜文五卷。樂清章綸為之序，稱其典雅閑淡。然在當時，猶馳驅於流輩之中，未能自辟蹊徑。
明王偉撰。偉字士英，攸縣人，正統丙辰進士，官至兵部侍郎。事蹟附見《明史•於謙傳》。偉所著有《詩學正蒙》，久已散佚。其《桐山文集》，繁昌吳琛序刻之，今亦未見。此集凡詩九卷，又以偉《引疾告歸疏》及贈行之作為《附錄》一卷，乃其弟傑所錄，其子添楨所重刊出。史稱偉喜任智術，既為於謙所引，恐人目己為朋附，乃密奏謙短，冀以自異，後卒以謙黨罷官，蓋反覆不常之士。又稱其年十四，隨父戍宣府，宣宗巡邊，獻《安邊頌》，得補安州學生，則亦俊才。然詩多率意酬應，乏研煉之功，蓋才士之文往往如斯矣。
明劉定之撰。定之有《易經圖釋》，已著錄。是集《前稿》十六卷、《存稿》二十四卷，皆分類編錄。如《代祀錄》、《永新人物錄》、《經筵講章》、《策略》，皆在其中。而鄉會三場試卷，亦皆附列。《續稿》五卷，則成化乙酉以後所作，不復分類，以一歲為一卷焉。《明史》本傳稱定之以文學名一時。嘗有中旨命制《元宵詩》，內使卻立以俟，據案伸紙，立成絕句百首。又嘗一日草九制，筆不停書。有質宋人名字者，就列其世次，若譜系然。人服其敏博。然其榛楛勿翦，亦由於此。李東陽《懷麓堂詩話》曰：「劉文安公不甚喜為詩，縱其學力，往往有出語奇崛，用事精當者。如《英廟輓歌》、《石鍾山歌》等篇，皆可傳誦，讀者擇而觀之可也。」其言可謂婉而章矣。
不著撰人名氏。惟篇首有《吳寬序》，稱完菴先生劉公，少為刑部。屬出僉山西按察司事，居三載，棄官歸吳中。所與倡和者，武功徐公，參政祝公及隱士沈石田數人。考《江南通志•人物•文苑類》中載，劉玨字廷美，長洲人，正統三年舉人，官至山西按察司僉事，老而好學，工於唐律，時人稱為「劉八句」。所敘仕履，與《寬序》合。又《藝文類》中載，《完菴詩集》，長洲劉玨撰，與書名亦合，則此集蓋玨所作。然其詩有亮節而乏微情，不能如《志》所稱也。
明劉儼撰。儼字宣化，吉水人，正統壬戌進士第一，累官太常寺少卿、春坊大學士，掌院事，《明史》附見《周敘傳》。稱其景泰中典順天鄉試，力持公道，黜大學士陳循、王文之子，幾得危禍，蓋剛正不撓之士也。是集策表講章一卷、記四卷、序十四卷、雜著六卷、五七言古今體詩五卷，尚沿台閣舊體，無疵累之可括，亦無精華之可挹。
明姚夔撰。夔字大章，桐廬人，正統壬戌進士，官至吏部尚書，諡文敏，事蹟具《明史》本傳。是集本名《矗堆稿》，後其子璽刊版，改題此名。夔一代名臣，風裁嶽嶽，不愧古人，而詩文乃直抒胸臆，不中繩度。如《寄弟詩》雲：「嫩韭蒸來香滿口，一飡午膳倍尋常」，太不以詞藻為工矣。此所謂人各有能有不能也。
明沈彬撰。彬字原質，武康人，正統壬戌進士，官至刑部郎中。其居官以彊幹著，不以詩文自鳴，遺稿亦多散佚。沒後百有餘年，至隆慶己巳，其鄉人周維新始序而刻之，以墓誌、墓表諸篇附於後。
明陳宜撰。宜字公宜，靜軒其號也，泰和人，正統壬戌進士，官至兵部侍郎。路璧所作《宜小傳》，稱有《金台集》、《金陵集》、《滇南集》、《金台晚集》存於家。此本其季子佩所編錄累朝誥敕、家譜、序與搢紳投贈之作，共為七卷，冠於前，並以為佩而作者附載卷內。自第八卷以後，始為宜所著詩文。編次殊無體例。
一名《素菴集》。明商輅撰。輅有《商文毅疏稿略》，已著錄。是編為萬曆中淳安知縣漢陽劉體元所編，凡文九卷、詩一卷，多館閣應酬之作，不出當時嘽緩之體。
明葉盛撰。盛有《葉文莊奏議》已著錄。是集乃盛所自訂，凡詩詞四卷、文四卷。詩詞皆非所長，文有勁直之氣，稍勝於詩，然亦無傑構，惟碑誌諸篇什尚頗整飭有法耳。
明卞榮撰。榮字華伯，江陰人，正統乙丑進士，官至戶部郎中。榮在景泰間，盛有詩名。居郎署二十年。朝騎甫歸，持牘乞詩者擁塞戶限，日應百篇。湯沐《公餘日錄》盛稱其「狀元自是渴睡漢，宰相須用讀書人」一聯，以為雖有剪裁，渾無痕跡，蓋亦俊才。然所作大半皆酬贈哀輓之章，亦多淺率，蓋得之太易也。是集為其門人無錫吳鍵所刊，附以雜文十餘首，亦非所長。李東陽《懷麓堂詩話》曰：「詩在卷冊中易看，入集便難看。古人詩集非大家數，除選出者鮮有可觀。卞戶部華伯在景泰間盛有詩名，對客揮翰，敏捷無比。近刻為全集，殆不逮所聞。」是當時已有公論矣。
明陳獻章撰，湛若水注。獻章有《白沙集》，若水有《二禮經傳測》，皆已著錄。《白沙詩教》凡一百六十六篇，皆闡發性理之作。《詩教外傳》則皆獻章語錄之類，足與詩相發明者。若水以類排纂，各為之標目。獻章於詩家為別調，不妨存備一格。若水務尊師說，必以為風雅正宗，至別撰此書以行。言之似乎成理，而實則不然。王士禎《居易錄》曰：「如欲講學，何不竟作語錄。」可謂要言不煩矣。
明彭時撰。時有《可齋雜記》，已著錄。其集原本十卷，歲久散佚。此本乃其六世從孫篤福所刊，掇拾殘剩，取盈卷帙，不足見所長矣。
明劉珝撰。珝字叔溫，號古直，壽光人，正統戊辰進士，官至戶部尚書、謹身殿大學士，諡文和，事蹟具《明史》本傳。是集乃其子太常寺卿鈗所編，凡詩五卷、文十一卷、志表祭文附於末。珝當萬安、劉吉等朋比亂政之時，頗能持正。故本傳稱「安貪狡，吉陰刻。珝為稍優，顧喜談論，人目為狂躁」。又《萬安傳》稱「在內閣者劉吉、劉珝。安為首輔，與南人相黨附。珝與尚書尹旻、王越又以北人為黨，互相傾軋。然珝疏淺而安深鷙，故珝卒不能勝」。則珝亦一客氣用事，輕率不檢者耳。朱彝尊《明詩綜》謂其詩率意塗寫，不事翦裁，蓋肖其為人也。彝尊又引李東陽語，謂「公於詩，興之所到，筆不能閣，而無毫髮點綴呻吟之病」云云。考《東陽序》中無此語，其語乃在《王承裕序》中。考此本二序皆五頁，版心號數相同，裝緝者互易其末頁。彝尊以仁裕語為東陽語，知所見之本，二序亦互易末頁矣。
明王恕撰。恕有《玩易意見》，已著錄。是集乃嘉靖壬子祥符李濂所編。前六卷為文集，平實淺顯，無所雕飾，如其為人。《喬世寧序》稱當時以為其文無假英藻，而質厚有餘；不務以閎辨，而歸准於躬行。又最稱其《答劉太保書》。第七卷即《玩易意見》，八卷曰《石渠意見》，九卷曰《意見拾遺》，皆說經之語，各有別本單行。濂用李石《方舟集》例，又編入集中也。
明趙迪撰。迪字景哲，懷安人，自號白湖小隱。朱彝尊《靜志居詩話》謂：「餘憲《百家詩》以迪為山人。徐庸《湖海耆英集》載其《元夕應制詩》。徐泰《明風雅》則雲迪宜陽人，官吏部侍郎。然《鳴秋集》有景泰五年迪仲子壯《後序》，中雲先人值時多故，投老林泉。而同時閩人均有《輓鳴秋山人詩》。則二徐所雲，自是別一人矣。」是集即其仲子壯所編。前載《林志序》，稱其古詩不下魏晉，而諸作則醇乎唐。今考其詩，古體頗為薄弱，志說殊誣。律詩諧暢，差有唐音，然亦晉安一派也。
明王亻與撰。亻與有《毗陵志》，已著錄。此集亦名《思軒稿》。卷首載李東陽所作傳，謂其官吏部尚書時，上疏陳八事，多見採納。今其疏不見集中，止存《經筵進講》、《文華進講》二卷。殆有所避而不載歟，抑東陽溢美也。
明王越撰。越字世昌，濬縣人，景泰辛未進士，官至兵部尚書，以功封威甯伯，諡襄敏。此集稱王太傅者，其贈官也。考《明史》越本傳，功名頗有可觀。惟以前結汪直，後依李廣，為士論所輕。是集分體編輯，附錄雜文。前有嘉靖九年吳江吳洪《序》，稱其遺稿散佚不傳，有郢人高德崇錄所見聞，刻之於學舍，乃行於世。後越曾孫紹思，別輯全集。其跋中所稱「在楚有太傅詩文集」者，即此本也。
明王越撰。是編即其曾孫紹思所輯。第一卷為疏議，皆處置邊務及奏報捷音。第二卷為雜文。《續集》一卷，為詩及詩餘，而以李東陽所作墓誌、崔銑所作神道碑，附錄於末。越本魁傑之才，其詩文有河朔激壯之音，而往往傷於粗率。
明吳宣撰。宣字師尼，野菴其別號也，崇仁人。景泰癸酉舉人，授左軍督府經歷，坐劾長官不法系獄，十年始得釋。改中府，升鎮遠府知府，道病卒。其文落落有氣，而格律未嚴。是集乃其門人王君謨等所編，未經刊行，其玄孫道南複訂正藏於家。前有道南《自述顛末》一篇。
明張寧撰。甯有《方洲集》，已著錄。是集乃寧天順四年出使朝鮮所作，已編入《方洲集》內。此其初出別行之本也。上卷首敘奉使召對及奏稿數篇，餘皆途中留題之作。下卷則至朝鮮以後篇什，題曰《皇華集》，注雲「朝鮮刻本」。前有《崔恆序》，乃奉國王李瑈命編次而序之者也。朱彝尊《靜志居詩話》載寧兩使朝鮮，水館星郵，留題殆遍。館伴樸元亨詩篇唱和，殊不相下。及偕登太平館樓，甯成七律六十韻。元亨誦至「溪流殘白春前雪，柳折新黃夜半風」之句，乃閣筆曰「不敢屬和矣」。然其詩縱調騁情，才思雖捷，而少沉思，故王世貞謂寧詩如小棹急流，一瞬而過，無複雅觀也。
明彭華撰。華字彥實，安福人，景泰甲戌進士，官至吏部侍郎，入內閣，逾年以風疾去，卒諡文思，事蹟附見《明史•萬安傳》。所著有《素菴集》九卷。《李東陽序》稱其文嚴整峭潔，力追古作者。今未見傳本。此本為其六世孫篤福所編，視原集僅十之三矣。
明陳煒撰。煒字文曜，別號恥菴，閩縣人，天順庚辰進士，官至浙江左布政使。煒風裁峻整，為御史時劾罷錦衣指揮門達。在江西平反疑獄，為民興利除弊，具有實績。詩文非所注意。是集乃正德初其從子墀為東莞知縣時所刊，嘉靖中其孫全之複補輯之，而以贊輓諸詩附於其末。
明孔承慶撰。承慶字永祚，曲阜人，至聖六十代孫也。年三十一，未及襲封而卒。其外祖王惟善為裒其遺詩以成此集，有景泰間同郡許彬《序》，又有天順丁丑長洲劉鉉《序》，歲久散佚。康熙庚辰，衍聖公孔毓圻檢校先世遺稿，又得而重刊之。
明沈周撰。周有《石田雜記》，已著錄。是集乃瞿式耜所刪定，凡詩八卷、文一卷。其詩與華汝德本互有出入，文則華本所未收。然周詩猶以天趣勝，文則更非所長，徒為贅疣矣。
明左贊撰。贊字時翊，南城人，天順丁丑進士，官至廣東布政使。是編凡《前集》五卷、《後集》八卷，皆詩賦雜文，而以所作《方外》諸篇別為一卷，附於末，蓋用楊傑《無為集》例。至於《樂府》一卷之中，如《關山月》、《楊白華》之類，皆古題，而忽以詞曲續其後，則從來無此體例。殆以宋人詞曲亦標樂府之名，故合為一。不知源流遞變，格律各殊，不可以宋之樂府竟當古樂府也。贊嘗刪定《李覯集》，蓋亦頗留心詩古文者。然所作質樸而不能健，清淺而不能腴，其於古格，僅僅具體雲爾。
明彭韶撰。韶有《政訓》，已著錄。所著詩文名《從吾滯稿》，已散佚不存。是集乃御史陳時周所重編，已多所刊削，非盡精要。《附錄》一卷，則楊守陳、陳獻章等贈言及府志傳論也。
明徐貫撰。貫字元一，淳安人，天順丁丑進士，官至工部尚書，諡康懿。是集乃貫所自定，前有弘治己未《自序》。其子頤初刊於舒城，間有遺佚。嘉靖壬子，其次子健倅歸州時，複增訂梓行。詩文皆平實，亦大半應酬之作也。
明鄭環撰。環字瑤夫，號栗菴，仁和人，天順庚辰進士，官至太常寺少卿。是集有其子《孟繩跋》，稱環集本十卷，不戒於火，茲集乃其搜輯另編者。楊守陳作環墓碑，稱其文章典雅贍密。今此本所存無多，體亦不備，不足以見其全。守陳所論，難遽定其確否也。
明張元禎撰。元禎五歲能詩，甯靖王召見，名之曰元徵。巡撫韓雍為改今名，字廷祥，南昌人。天順庚辰進士。官至吏部左侍郎，兼翰林院學士，掌詹事府。天啟初追諡文裕。事蹟具《明史》本傳。是集凡詩文二十三卷，末卷則附錄事實祭文。元禎以講學為事。其在講筵，請增講《太極圖》、《西銘》、《通書》。夫帝王之學，與儒者異，詎可舍治亂興亡之戒，而談理氣之本原。史稱後輩《女冊》笑其迂闊，殆非無因矣。其詩文朴遬無華，亦刻意摹擬宋儒，得其形似也。
明張悅撰。悅字時敏，華亭人，天順庚辰進士，官至南京兵部尚書，諡莊簡，事蹟具《明史》本傳。是集凡詩一卷、文四卷，大抵流易有餘，而頗乏雋永之味。
明祁順撰。順字致和，巽川其號也，東莞人，天順庚辰進士，官至江西左布政使。其集前載有韻之文，次為詩詞，次為散體，末附張元正所作墓誌、賈宏所作墓表，各為一卷。
明鄭紀撰。紀有《東園文集》，已著錄。是編其詩集也。初，紀子主一、主敬嘗編其詩為十二卷，今未見傳本。此本乃其少子忠蒐輯遺篇，故題曰《續集》。集中如「古塹斜連江樹沒，饑烏恆傍野人飛」、「橋頭雨歇徑初溜，天際雲收山漸多」等句，亦頗有南宋風格，然亦止於如此耳。
明彭教撰。教字敷五，號東瀧，吉水人，天順甲申進士第一，官至翰林院侍講。集中詩文，類多應酬之作。《李東陽序》雲：「敷五年僅四十餘，編摩考校之外，無由自試，而文又不盡其蘊。」蓋亦微詞也。
明閔珪撰。珪字朝英，烏程人，天順甲申進士，官至南京刑部尚書、左都御史，事蹟具《明史》本傳。是編乃其詩集。集中七言律詩多至六卷，大抵皆酬贈之作。蓋珪老成持重，治獄平允，為當代名臣，後以不阿劉瑾告歸。其立身自有本末，吟詠則非所留意雲。
明謝鐸撰。鐸有《赤城論諫錄》，已著錄。是集凡詩四十五卷、文三十九卷。蓋李東陽因其舊本再取而芟之，故以《桃溪淨稿》為名。然瑕瑜參半，猶不能悉為刊除也。
明張泰撰。泰字亨父，太倉人，天順甲申進士，官至翰林院修撰，事蹟具《明史•文苑傳》。泰為人恬淡，獨喜為詩。初與李東陽齊名。後東陽久持文柄，所學彌老彌深，而泰不幸早終，未及成就，故聲華銷歇，世不復稱。今觀是集，大抵圓轉流便，而短於含蓄，正如清水半灣，洮洮易盡，視東陽《懷麓堂集》實相去逕庭。故東陽作序亦雲：「將極於古人，而不意其遽止雲。」
明謝複撰。複字一陽，祁門人。少從吳與弼游，與陳獻章為同門友，而篤實勝於獻章。故集中有《書獻章詩後》一篇，頗詆其晚涉於佛、老。其宗旨可見。然其詩文則不出講學之門徑，與談藝家又別論雲。
明陳真晟撰。真晟字晦德，改字剩夫，又自號曰布衣，家本泉州，以父隸鎮海衛戍籍，遂為漳州人。天順中，嘗詣闕上書，獻所撰《程朱正學纂要》，兼上書執政，均不見收。又上書當路，獻所撰《正教正考會通》，亦不見省而罷。又作《學校正教文廟配享疏》，擬詣闕再上，未及行而卒。事蹟具《明史•儒林傳》。是集乃真晟卒後其鄉人林祺所編。康熙己丑，儀封張伯行官福建巡撫，乃為序而刻之。所獻二書，今皆載集中。其《程朱正學纂要》，首為《程氏學制》。次為《推明朱子兼補之法》。次為《心學圖說》，其圖凡二，一為六十四卦圓圖，圖下大書一「心」字；一為《太極圖》，圖下亦大書「心」字。次為《立師說》、《補正學》、《輔皇儲》、《隆教本》、《振風教》五條。其《正教正考會要》首列《朱子學校貢舉私議》，次《敕諭大略》，次《程氏學制》，次《呂氏鄉約》，次《德業過違》二條，次《立師》、《考德》、《考文》三條。大意以為天下之事莫大乎此。故次卷載所上當路書曰：「朱子抱哭其書四百年矣，曾無一人憐而省之者。此魏鶴山、真西山、許魯齋、吳草廬諸儒不能無大罪也。既讀其書，宗其道，則實吾師也、父也。豈有視父師之哭而弟子能恝然耶？」又謂宋、元兩朝皆以不用程、朱之學，故上幹天怒，奪其命以與明，持論頗僻。又《題玉堂賞花集後》，詆諆執政，謂不賞其《程朱纂要》，而群聚賞花，後世不免謂之俗相，尤為褊激。林雍作真晟行實，稱其既無所遇，每四顧徬徨，不能自釋，亦異乎尋孔、顏之樂者矣。
明祝淇撰。淇字汝淵，號夢窗，海寧人。以子萃貴，封刑部主事。《明詩綜》作「祝祺」，雲「或作淇」。此本乃其家刻，明作「淇」字，則《詩綜》誤也。是集為餘姚胡培所編，凡文一卷，詩一卷。
明桑悅撰。悅有《桑子庸言》，已著錄。是編賦一卷、文八卷、詩六卷、詩餘一卷，附刻一卷，則悅之志傳也。史稱悅為人怪妄，敢為大言以欺人。朱彝尊《靜志居詩話》稱悅在長沙，著《庸言》，自詡窮究天人之際，非儒者所知，又自稱其詩根於太極。則史所雲怪妄，不虛也。所作《兩都賦》，有名於時，然去班固、張衡實不可道里計。而誇誕如是，淺之乎其為人矣。
明文洪撰。洪字功大，號希素，長洲人，成化乙酉舉人，官氵來水縣教諭，故以名集。洪為待詔徵明之祖，故朱彝尊《靜志居詩話》雲：「長洲文氏，世載其德，希素先生實始之。」詩饒有恬淡之致。是集案洪《自序》稱，檢前後所作，汰之得百篇，蓋所自編。然此本末附遺文七篇，則後來又有增入，非手定之舊稿矣。
明陸簡撰。簡字伯廉，號治齋，龍皋其別號也，武進人，成化丙戌進士，官至詹事府少詹事。是集有文無詩，冠以日講直解及經筵講章。李東陽為撰墓誌，稱其文縝密峻潔，力追古作，而不輕應接，有求之經歲而不得者，又雲所著已累百數十卷。今所存者僅若此，則知其佚者多也。其文義蘊未深，而平正樸實，於長沙一派為近。蓋何、李未出之前，文格大率如是也。
明張弼撰。弼字汝弼，華亭人，成化丙戌進士，官至南安府知府，事蹟具《明史•文苑傳》。是集前四卷皆雜文，後一卷皆附錄吊輓銘贊之作。考《吳鉞序》，稱其子輯錄詩文若干卷，則其文原與詩合刻，此本偶佚其半也。弼工草書，為世所重。其文則直抒胸臆，不事鍛煉。李東陽《懷麓堂詩話》載，弼自評其書不如詩，詩不如文，以為英雄欺人之語。誠篤論雲。
明陸淵之撰。淵之字克深，上虞人，成化丙戌進士，官至河南布政使。是集為其門人王汝鄰所刻。前有其門人《劉瑞序》曰：「讀先生之文者，知其大可也。乃若較聲律，評矩矱，區區於文字家者，亦淺之乎知先生矣。」殆微詞歟。
明張昇撰。昇字啟昭，南城人，成化己丑進士第一，官至禮部尚書，事蹟具《明史》本傳。是編乃其子浙江布政使元錫所刊。前有嘉靖元年《邵寶序》，謂此書本名《柏崖集》。刻成而賜諡之命適至，遂以名之。然本傳不言有諡，或偶漏歟。昇立朝頗著風節，而其文多應酬之作。末附《瀛涯勝覽》及《北行錄》、《西行錄》，皆縷述見聞，無所考證。其詩近體多於古體，而七言近體尤多於五言。是足驗其所得矣。
明董越撰。越有《朝鮮賦》，已著錄。是集乃弘治元年越為朝鮮頒詔正使途中紀行之詩。考越奉使時官庶子，而刻本首行結銜乃作儒林郎大理寺。「寺」字以下刊版刓滅，不可辨其姓名，疑或校刊者所題歟。
明屠勳撰。勳字元勳，平湖人，成化己丑進士，官至刑部尚書，諡康僖。是編詩四卷、文二卷，以神道碑、墓誌附於末。《陳懿典序》稱合刻屠氏家藏二集，蓋其子應埈有《蘭暉堂集》，當日合為一編耳。
明吳文度撰。文度字憲之，應天人，成化壬辰進士，官至南京戶部尚書，事蹟附見《明史•張泰傳》。是集詩一卷、文二卷，皆詞旨樸僿。蓋文度官汀州知府時有惠政，汀州人為之刊行以志遺愛，是固不以詞采論也。
明文林撰。林有《琅琊漫抄》，已著錄。林嘗為溫州府知府，故其集以溫州名。其中《陳馬政》諸篇，皆官南京太僕寺丞時作。總題以溫州，從所終也。
明孫需撰。需字孚吉，別號冰檗翁，德興人，成化壬辰進士，官至南京吏部尚書，諡清簡，事蹟附見《明史•孫原貞傳》。需初為南京御史，以劾妖僧繼曉，廷杖調外。為禮部尚書，又忤劉瑾罷官。以風節著。巡撫河南、陝西、鄖陽，抑權貴，綏流亡，尤具有循績。詩文則非所長。是集初名《冰檗稿》，其孫世良改今名。末有隆慶庚午世良記曰：「壬戌循例至京師奉遺稿。請瞿昆湖、姜晉齋摘其尤者得四帙。丁卯過常郡，謀諸王百穀，更為分門別類，厘為上下二卷。是刻豈欲上匹大方，持示海內，第俾子孫異日有所取以承藉雲耳。」其言篤實，想見需之家法。《王世貞序》謂其詩文沖然而不為藻采，淡然而若無深思，亦有微詞焉。
明楊一清撰。一清有《關中奏題稿》，已著錄。考《明史•藝文志》載《一清奏議》三十卷、《石淙類稿》四十五卷、詩二十卷。今所傳《關中奏題稿》已與三十卷之數不符。此本有詩無文，首《鳳池稿》，次《省墓稿》，次《禫後稿》，次《西巡稿》，次《北行稿》，次《容台稿》，次《行台稿》，次《歸田前稿》，次《自訟稿》，次《制府稿》，次《吏部稿》，次《玉堂稿》，次《歸田後稿》，次《督府稿》，次《玉田後稿》，各以類分，止十九卷，與《藝文志》卷目亦不合。惟《督府稿》後別附簡劄一卷，當為文集中一種，裝緝誤入於此，史志或並此數之歟。
明鄧庠撰。庠字宗周，宜章人，成化壬辰進士，官至南京戶部尚書，終蘇州巡撫。是編乃其詩集。凡《吟稿》五卷、《入覲聯句錄》一卷、《續稿》三卷、《別稿》一卷，而以石珤所作小傳附焉。
明張旭撰。旭字廷曙，休甯人，成化甲午舉人，曆官孝豐、伊陽、高明三縣知縣。是集凡詩二十二卷、文八卷。其詩長於集句，採摭成語，位置聯絡，往往如出自然。其所自作，則雖律調工整，而傷於剽利，蓋學《長慶集》而不至者也。散體諸文，大抵應俗之作矣。
明馬中錫撰。中錫字天祿，別號東田，故城人，成化乙未進士，官至左都御史。事蹟具《明史》本傳。是集為其子師言所編。同邑孫緒序之，稱其詩卑者亦邁許渾，高者當在劉長卿、陸龜蒙之列。而其末力詆竊片語，撏數字，規規於聲韻步驟，摹仿愈工，背馳愈遠。蓋為李夢陽而發。其排斥北地，未為不當。然中錫詩格，實出入於《劍南集》中，精神魄力，尚不能逮夢陽也。
明馬中錫撰。是集為國朝康熙丁亥，中錫鄉人賈棠所刊，凡文五卷、詩十卷。案《嵩陽雜識》曰：「李空同與韓貫道草疏，劉瑾切齒，必欲置之死，賴康滸西營救而脫。後滸西得罪，空同議論稍過嚴，人作《中山狼傳》以詆之。」王士禎《居易錄》亦稱中錫《中山狼傳》為刺李夢陽負康海而作。今其文在第五卷中。然海以救夢陽坐累，夢陽特未營救之耳。未嘗逞兇反噬，如傳所云云也。疑中錫別有所指，而好事者以康、李為同時之人，又有相負一事，附會其說也。
明蘇章撰。章字文簡，號雲崖，餘幹人，成化乙未進士，官至延平府知府。初，章官兵部主事時，因星變事劾妖僧繼曉、方士李孜省，謫姚安通判。因裒其所作共為一集，故以《滇南行稿》為名。末附詞四闋、《祭胡敬齋》文一首。《附錄》一卷，則其行實及諸家題跋與入祀鄉賢文卷也。章少問學於陳獻章之門。嘗出胡居仁於獄，與吳與弼亦友善。蓋亦刻意講學者，故所作皆率意而成，不能入格雲。
明劉鴻撰。鴻字雲表，泰和人。以居七星坳，自號七星居士。成化丁酉舉人。屢上公車不第，遂放遊山水以終。是集為泰和知縣區時行所編。前有正德五年《羅欽順序》。其文風格疏暢，多自抒抑塞磊落之懷。詩則率意而成，興寄頗淺。五言絕句中《西州詞》第一首，乃全錄《西州古詞》四句，殊不可解。疑或手書是詩，其後人不考而誤收也。
明楊守阯撰。守阯字惟立，號碧川，鄞縣人，成化戊戌進士，官至南京吏部左侍郎，加尚書銜致仕，事蹟附見《明史•楊守陳傳》。按《明分省人物考》雲：「《碧川文抄》二十九卷，《雜文儲稿》又若干卷。」此本為其外孫陸錡所刻。前有《陳琳序》曰：「楊公自摘手稿凡一百五十三篇，藏於家，陸君厘為四卷」云云。則此為守阯手定之本矣。《明人物考》又雲：「守阯嘗書數語於遺稿曰：『學文師韓吏部，學道師程伊川。』」然其文才力萎弱，不能規橅韓筆也。
明林俊撰。俊有《見素文集》，已著錄。是集皆其正德四年再起官四川巡撫，平定巴夔土寇時作，故以「西征」為名，凡詩歌一百二篇、跋二篇、賦一篇、書二十三篇、祭文二十四篇、序四篇、記五篇，末附戴錦所撰《西征傳》，述靖亂始末頗詳。
明趙寬撰。寬字栗夫，號半江，吳江人，成化辛丑進士，官至廣東按察使。是集初為其邑人王思誠所刊，王守仁、費宏皆為之序。《守仁序》不載卷數，但惜其遺稿散佚。《宏序》稱詩六卷，文如之。此本凡詩八卷、文七卷，蓋其仲子禴掇拾補輯，又增三卷也。
明儲巏撰。巏字靜夫，號柴墟，泰州人，成化甲辰進士，官至戶部侍郎。劉瑾用事，引疾歸。瑾誅，複起，調南京吏部侍郎。卒諡文懿。事蹟具《明史•文苑傳》。是集為其曾孫耀所刊，詩五卷、序文三卷、墓誌一卷、雜著二卷、奏疏一卷、書簡三卷。巏嘗與李夢陽、何景明、徐禎卿相倡和。其詩規仿陶、韋，文亦恬雅，至於才力富健，則不及夢陽等也。
明祝萃撰。萃字維真，海甯人，成化甲辰進士，官至廣東布政司參政。是集文五卷、詩五卷。文頗舂容，詩亦妥帖，蓋成、弘間台閣體之也。
明蔡清撰。清有《易經蒙引》，已著錄。其集凡有二本，一為石崖葛氏所刊，即《明史•藝文志》所載五卷之本；一即此本，乾隆壬戌其族孫廷魁所重刊也。自一卷至五卷，仍其舊文而重訂其目，又搜輯墨蹟遺稿為《補遺》一卷。附以其孫邦駒所集事蹟及志書傳序為《附錄》二卷。集中有《與孫九峰書》，述甯王宸濠譏其不能詩文。《廷魁序》中因反覆辨論，曆詆古來文士，而以清之詩文為著作之極軌。夫文以載道，不易之論也。然自戰國以下，即已岐為二途，或以義理傳，或以詞藻見，如珍錯之於菽粟、錦繡之於布帛，勢不能偏廢其一。故謂清之著作主於講學明道，不必以聲偶為詩，以彫繪為文，此公論也。謂文章必以清為正軌，而漢以來作者皆不足以為詩文，則主持太過矣。《廷魁序》又稱以家藏《密箴》、善本《太極圖說》、《河洛私見》三種附焉，而此本無之。蓋本各自為書，故或附載或別行也。
明黃瓚撰。瓚字公獻，儀真人，成化甲辰進士，官至南京兵部侍郎。是集乃其子襄所刊。自一卷至六卷為詩，自七卷至十二卷為文，十三、十四兩卷題曰《續集》，詩文並列，蓋補遺也。詩多伉厲之響，文亦意境未深。集中載為山東巡撫時薦劾方面各官疏，於所糾之人，俱闕其名，殆不欲暴人之短耶。
明周東撰。東字伯震，號雨村，阜城人，成化甲辰進士，官至大理寺少卿。以伉直忤劉瑾。時寘鐇將變，乃使勘事陝西。會亂作，死之。是集詩一卷、雜文一卷，其後二卷為《正論》八篇，蓋東所著之子書，編以入集。詩文皆不甚留意。《正論》多刺時之語，蓋亦發憤而著書。然東之足不朽者，終在氣節也。
明楊循吉撰。循吉有《蘇州府纂修識異》，已著錄。其平生詩文雜著幾及千卷，蕪累頗甚。是集雖經別裁，尚多俗體。蓋循吉任誕不羈，故其詞往往近俳雲。
明楊循吉撰。循吉好與方外遊。成化丙午，大給祠牒，吳僧多集京師。其所識緇流，時或往訪。比其還也，各賦詩以送之，因錄為一通。吳寬跋其後。後二年，循吉複摹寬書，刻之持定塔院。
明楊循吉撰。以菊花種類，各案其名，系以七言絕句，分為十一類。《天文類》自《滿天星》以下三首，《地理類》自《嶽州紅》以下三首，《人物類》自《狀元紅》以下二十一首，《宮室類》《金樓子》一首，《珍寶類》自《銀絞絲》以下七首，《時令類》自《海棠春》以下六首，《花木類》自《白牡丹》以下三十二首，《身體類》自《金寶相》以下三首，《鳥獸類》自《金鳳仙》以下十三首，《衣服類》自《黃疊羅》以下十四首，《器用類》自《蘸金香》以下十八首。
明楊循吉撰。凡古今體詩二十一首，皆循吉官禮部主事，以病乞歸，將發京師，及至家後所作，又以成化甲辰、丙午至弘治戊申所作聯句詩六首附於末。徐景鳳匯刻循吉所著為《南峰逸稿》，此其一種也。
明楊循吉撰。皆所作古文。合兩集僅四十餘首，頗宕逸有奇氣，而縱橫曼衍，亦多不入格。徐景鳳亦嘗刻入《南峰逸稿》中。
明張詡撰。詡有《白沙遺言》，已著錄。是集凡雜文十卷、詩三卷。其學出於新會，故所為《白沙文集序》、《白沙遺言纂要序》、《周禮重言重意互注序》及《學記與友人往復》諸書，大抵皆本陳氏之說。
明張詡撰。是集雜詠廣州古跡，分為九門。每題之下，各列小序，皆摭志乘為之，無所糾正。詩亦罕逢新語。
明李承箕撰。承箕字世卿，嘉魚人。讀書大厓山，自號大厓居士。成化丙午舉人。嘗徒步至嶺南，從陳獻章遊。及歸，遂隱居黃公山，不復仕進。《明史•儒林傳》附載於《獻章傳》末。是編乃其弟立卿所刻。《明史•藝文志》載《大厓集》二十卷，與此本合。前十二卷為詩，後八卷為雜文。《附錄》一卷，則墓表、行狀及陳獻章所贈詩文。前有其兄承芳所作《採菊稿引》。《採菊稿》者，即獻章所贈古詩凡十三首，裝潢成卷，以其首句有「採菊」二字，因以名焉。然此宜入《附錄》，乃以冠諸簡端，蓋欲假獻章以重承箕，殊非體例。且重不重系乎其人，亦不系乎其師也。
明費宏撰。宏字子充，鉛山人，成化丁未進士第一，官至史部尚書、華蓋殿大學士，諡文憲，事蹟具《明史》本傳。所著《鵝湖摘稿》本二十卷。此本乃徐階、劉同升所選錄，非全帙也。
明蔣冕撰。冕字敬所（案《明史》本傳，冕字敬之，然編首王宗沐、黃佐、陳邦偁、呂調陽四序俱稱敬所，同時之人不應有誤，疑《明史》乃刊本之訛），全州人，成化丁未進士，官至戶部尚書、謹身殿大學士，諡文定，事蹟具《明史》本傳。是集分奏對四卷、奏疏三卷、附錄召對及經筵講章敕諭等稿一卷、詩八卷、詞一卷、序記等雜文十六卷。冕當正德之末，主昏政怠，獨持正不撓。凡所建白，俱切時務。嘉靖初大禮議起，冕固執為人後之說，卒齟齬以去。豐裁岳嶽，在當時不愧名臣。其詩文則未能挺出也。
明石珤撰。珤有全集十卷，已著錄。案朱彝尊《明詩綜》，稱珤所著名《恆陽集》。曲周令皇甫汸刪定為四卷，詩僅一百九十餘首。今此集題作《熊峰先生集》，前後無序跋，詩亦一百九十餘首。而《詩綜》所錄惟《春日雜言》、《秋蓮曲》、《會昌宮詞》三首在集中，其《送邵國賢》、《芟田行》、《春渡滹沱》諸篇皆未之載。疑此為初刊別行之本，非汸所選，故集名亦各不同。然卷數篇數又合，殊不可解。今未見原刻，其同異莫能詳也。以此雖舊本，而不及康熙中所刻新本之賅備。故錄其新本，而此本附《存目》焉。
明李堂撰。堂字時升，鄞縣人，成化丁未進士，官至工部右侍郎、總理漕河。鄞有赤堇山，即《越絕書》所謂「赤堇之溪，涸而出銅」者。堂居其側，故以名集。其文根據未深，持論頗多臆斷。
明丁養浩撰。養浩字師孟，別號西軒，仁和人，成化丁未進士，官至雲南布政使。是集詩八卷、文四卷。其名「效唐」者，蓋取法唐人之意，然殊不類唐音也。
明毛紀撰。紀有《密勿稿》，已著錄。是集乃紀致仕後所手定。前十八卷為文，後八卷為詩。朱彝尊《明詩綜》載紀有《鼇頭類稿》，蓋即此編。校刊偶疏誤以「峰」字為「頭」字也。
明夏鍭撰。鍭字德樹，天臺人，成化丁未進士，官至南京大理寺左評事，事蹟附見《明史•夏塤傳》。其詩欲為別調，而轉乖雅則。文亦惟意所如，不可繩以古法。史稱鍭弘治四年謁選時，疏請複李文祥、羅倫官，並請罷大學士劉吉，忤旨下獄。後官評事時，又疏論賦斂、徭役、馬政、鹽課利弊及宗藩、戚裏侵漁狀。蓋亦讜正之士，非專意於詞章者也。
明吳廷舉撰。廷舉字獻臣，梧州人，成化丁未進士，官至南京工部尚書，諡清惠。事蹟具《明史》本傳。此集乃其正德初官廣東按察司副使時，巡曆省治以西諸郡所上奏疏及往來文牘詩詞之類，故曰《西巡類稿》。《明史》言其發中官潘忠罪，為忠反訐下詔獄。劉瑾矯詔枷之，幾死。今觀此編，廷舉所上凡十疏，內有劾岷王府內監陳鶴稱令旨差往廣東，違法乘驛騷擾；又奏各省鹽務差內監查盤者，因斂銀內進；又有人事銀以賄各衙門，賀禮銀以賄司禮監。此三者並科擾百姓，請敕御史體察。而盤查廣東鹽庫之內監韋霦將鹽課盡解京，令廣東無以充軍餉。其事不可行。其關涉於內官者不過如此，無發潘忠罪事。編首有《劉瑞序》雲：「逆瑾切齒於君，其黨探望風旨誣奏，即械下錦衣衛獄，枷吏部門左，垂死而後釋之。」瑞，廷舉同時人，其言必得實，然則史傳疑誤也。
明楊廉撰。廉字方震，豐城人，成化丁未進士，官至南京禮部尚書，諡文恪，事蹟具《明史•儒林傳》。是編凡分六集。以所作歲月核之，《月湖淨稿》十九卷、《續稿》二卷、《遺稿》一卷，當在前；《月湖四稿》十卷、《五稿》七卷、《六稿》七卷，當在後。原本次序顛倒，蓋編次偶誤也。廉以氣節稱，而其父崇嘗從吳與弼遊，因亦喜講學。請頒薛瑄《讀書錄》於同朝，請躋周、程、張、朱於漢、唐諸儒上，皆其所奏。故其詩多涉理路，其文亦概似語錄雲。
明程楷撰。楷字念齋，饒州人，成化丁未進士，改庶起士。是集末有《方蓂跋》，稱其家居時所著有《東樓南樓日錄》，游太學時有《屏嵐書屋稿》，官翰林時有《來英亭稿》，皆散落不存。此本乃其郡人史簡所摘抄，凡文七卷、詩詞八卷。古文具有間架，而醞釀未深；詩詞亦多率意之作，不留心於陶煉。
