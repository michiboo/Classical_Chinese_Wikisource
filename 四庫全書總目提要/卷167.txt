
卷一百六十七 集部二十
《四庫全書總目提要》紀昀等
元尹廷高撰。廷高字仲明，別號六峰，遂昌人。是集首有廷高《自記》，載其父竹坡詩一聯。蓋即戴復古《石屏集》以其父遺詩冠首之意。竹坡名棟，宋寶祐間嘗為紹興府幕官，見《此君亭詩話》。而廷高行履不概見。惟《遂昌志》稱其大德間任處州路儒學教授。顧嗣立《元詩選小傳》，又謂其嘗掌教永嘉，秩滿至京，謝病歸，與《志》不同。永嘉志乘亦不載其名。今案《集》中有《永嘉書所見》一首雲：「此邦幸小稔，竊祿似有緣。」又有《永嘉任滿代者未至詩》，又有《告病致仕謝掌尚書詩》，則廷高仕甌及謝病實非無據，疑《遂昌志》失考也。其詩氣格不高，而神思清雋，尚能不染俗氛。《集》中有《題虞集》、《邵陶二菴詩》，則集亦重其筆墨矣。
元袁桷撰。桷有《延祐四明志》，已著錄。其《集》據蘇天爵《行狀》及《元史》本傳，俱稱五十卷。此本卷數相符，蓋猶舊本也。桷少從戴表元、王應麟、舒岳祥諸遺老游，學問源淵，具有所自。其在朝踐曆清華，再入集賢，入登翰苑，凡朝廷制冊、勳臣碑版多出其手。故其文章博碩偉麗，有盛世之音。尤練習掌故，長於考據。《集》中如《南郊十議》、《明堂郊天異制議》、《祭天無間歲議》、《郊不當立從祀議》、《郊非辛日議》諸篇，皆成宗初所上。其援引經訓，元元本本，非空談聚訟者所能。當時以其精博，並採用之。其詩格俊邁高華，造語亦多工煉，卓然能自成一家。蓋桷本舊家文獻之遺，又當大德、延祐間為元治極盛之際。故其著作宏富，氣象光昌，蔚為承平雅頌之聲。文采風流，遂為虞、楊、範、揭等先路之導。其承前啟後，稱一代文章之鉅公，良無愧矣。
元周權撰。權字衡之，號此山，處州人。嘗游京師，以詩贄翰林學士袁桷。桷深重之，薦為館職，竟報罷。然詩名日起，唱和日多。《集》中有《贈趙孟頫詩》雲：「瓣香未展師道敬，攜琴暫出松蘿中。」《贈虞集詩》雲：「遠遊非涉聲利途，願謁國丈開榛蕪。」《贈揭徯斯詩》雲：「嗟予觀光老賓客，瓣香仰止懷生平。」《贈陳旅詩》雲：「下榻清風延孺子，高樓豪氣臥元龍。」《贈歐陽玄詩》雲：「床頭萍綠多矜色，長價還從薛卞門。」《贈馬祖常詩》雲：「絕憐白髮南州士，山鬥彌高獨仰韓。」而趙孟頫《贈權詩》亦有「青青雲外山，炯炯松下石。顧此山中人，風神照松色」之句，且親寫「此山」二字為額以贈。是時文章耆宿，不過此數人，而數人無不酬答，似權亦聲氣幹謁之流。然孟頫等並以儒雅風流照映一世，其宏獎後進，迥異於南宋末葉分朋標榜之私。故終元之世，士大夫無鉤黨之禍。權與諸人款契，蓋文字之相知，固未可以依門傍戶論也。是集為陳旅所選定，旅及袁桷、歐陽玄等各為之序，揭徯斯又為之跋。旅本作者，故別擇特精。《旅序》稱其簡淡和平，無鬱憤放傲之色。《桷序》稱其法蘇、黃之準繩，達《騷》、《選》之旨趣。《玄序》稱其無險勁之詞，而有深長之味；無輕靡之習，而有舂容之風。今觀其詩，玄所稱尤為知言矣。
元劉岳申撰。岳申字高仲，吉水人。以吳澄薦，召為遼陽儒學副提舉，不就。後授泰和州判，致仕。是集乃其門人蕭洵所編，李祁為之序。元季嘗付剞劂，久經兵毀。顧嗣立《元詩選》蒐羅至備，獨不及此編。《江西通志》亦謂「岳申文集今已不傳」。今此鈔帙僅存，亦可雲希覯之本矣。岳申文宗法韓、蘇，故其氣骨遒上，無南宋卑冗之習。《豫章人物誌》稱所作簡約峻潔，殆非虛語。至集中碑誌之作居什之四五，尤可據以考證史事。如《文天祥傳》，比《宋史》所載為詳。《夏貴墓誌》，稱其出奇計，立戰功甚悉，而貴之失節偷生，絕不為諱，且深致婉惜之詞，亦非曲筆諛墓者可比。觀其不妄許與，其文品之矜貴可知也。
元馬臻撰。臻字志道，號虛中，錢塘道士。仇遠序是集，稱其隱約西湖之濱，士大夫慕與之交，不過習清虛，談淡泊，無一言及勢力聲利。《龔開序》則稱大德辛丑，嗣天師張真人如燕，主行內醮，玄教名流，並翼然景從，王子繇、馬志道在焉。其人蓋在通介之間者也。集中鋪張富貴者數篇，如《嗣師吳真人詩》之類，頗乖山林之格。然所作皆神骨秀騫，風力遒上，琅琅有金石之音。雖不能具金鳷擘海，香象渡河之力，而亦不類酸寒細碎，蟲吟草間。觀其《述懷》一詩，殆宋末遺老寄託黃冠，而其豪逸俊邁之氣，無所不可，政不以枯寂恬淡為高耳。此本為毛晉所刻。末有《晉跋》，稱伯雨之後複有虛中。今考諸家之《序》，皆作於仁宗大德初年，則臻尚在張雨前，晉偶失檢也。
元張之翰撰。之翰字周卿，邯鄲人。《元史》無傳。惟《松江府志》載之翰至元末自翰林侍講學士知松江府事，有古循吏風。時民苦荒，租額以十萬計，之翰力除其弊，得以蠲除。至今猶祠於名宦祠。生平著述甚富。晚號西岩老人，故以「西岩」名集。其詩清新宕逸，有蘇軾、黃庭堅之遺；文亦頗具唐、宋舊格。其集據《松江府志》所載，本三十卷。今於《永樂大典》中蒐采綴輯，分體編次，釐為二十卷。雖當時舊本篇頁多寡不可知，而約略大數，計已得什之六七矣。《永樂大典》所載，有標題《張西岩集》，而核其詩文實為張起岩作。起岩字夢臣，濟南人，有《華峰漫稿》、《類稿》、《金陵集》尚行於世，與之翰截然兩人。殆當世繕錄之人，以《張西岩集》與《張起岩集》聲音略近，故隨讀而訛，致相淆亂。今並釐正，各存其真焉。
元釋大撰。大字笑隱，南昌陳氏子。居杭之鳳山，遷中天竺。又主建康集慶寺。是集詩六卷，文九卷。前有《虞集序》，謂其如洞庭之野，眾樂並作，鏗宏軒昂，蛟龍起躍，物怪屏走，沉冥發興。至於名教節義，則感厲奮激，老於文學者不能過。雖稱之少溢其量，然其五言古詩，實足揖讓於士大夫間，餘體亦不含蔬筍之氣，在僧詩中猶屬雅音。又文宗入繼大統，改建康潛邸為集慶寺，特起大居之，授大中大夫。故雖隸緇流，頗諳朝廷掌故。若所著《王可毅尚書歷任記》，證以《元史•文宗本紀》，皆相符合。惟《本紀》謂至治元年五月中政使耀珠告托歡徹爾等交通親王，於是出文宗居海南。而是《記》則謂至治二年讒慝構禍，文宗遷海南，與《本紀》相差一年。或傳寫誤「元」為「二」，故與《史》異耶。集中多與趙孟頫、柯九思、薩都剌、高彥敬、虞集、馬臻、張翥、李孝光往來之作。而第九卷中《杭州路金剛顯教院記》、第十二卷《金陵天禧講寺佛光大師德公塔銘》，並注曰「代趙魏公作」，則孟頫亦嘗假手於大，知非俗僧矣。
元黃玠撰。玠姓名不見於史傳。惟《弘治湖州府志》載玠字伯成，慈谿人，宋黃震之曾孫。清苦力學，無所不通。周遊西湖，樂吳興山水，因卜居弁山，與趙文敏游，文敏稱許之。有《卞山集》、《知非稿》、《唐詩選纂》、《韻錄》等書，獨不載此集之目。或後人以《卞山集》、《知非稿》並為一編，改題此名歟？其詩不為近體，視宋末江湖諸人惟從事五七言律者，志趣殊高。中多勸戒之詞，其上者有元結遺意，次者亦近乎白居易。雖宏闊深厚不能及二人，要於俗音嘈囋之中讀之如聽古鐘磬矣。前有《自序》，稱蔑有令德，不敢謂隱。獨以所得於天者薄，故將退藏以終其身。又引文中子之說，稱願上之人正身修德，使時和歲豐，已受其賜。尤粹然有德之言，勝矯語高蹈者萬萬也。
元洪希文撰。《附錄》一卷，則其父岩虎詩也。岩虎字德章，號吾圃，莆田人，宋末嘗為教諭。希文字汝質，號去華，嘗官訓導。岩虎詩名《軒渠集》，故希文集以續名。然《軒渠集》斷爛不存，故摭其遺詩附於卷末。舊有希文《自序》，又有至治辛酉、至正壬辰、癸巳林以順、林以抃、卓器之、南譽等《題詞》。皆在未刻之前，不言原編卷數。嘉靖癸巳，其七世族孫紹興知府珠請山陰蔡宗兗刊定。《宗兗序》稱刪去一百三十五首，存四百三十五首，編為十卷，附刻一卷。則原集五百七十首也。《王鳳靈序》則稱詩二卷，為七律一百九十二首、古詩九十七首、絕句一百首，為數不同。又皆不及其詞與雜文。此本凡詩三百六十九首、詞三十三首、雜文十八首，與兩《序》所言皆不符，疑傳寫者又有所刊削也。《宗兗序》謂其以山澤之臞，出山澤之語。譬諸夏鼎、商鬲，華采雖若不足，而渾厚樸素之質，使望之者知為古器。《鳳靈序》稱其能以質勝，不蔽其情。今觀其詩，純沿宋格，於元末年華縟之風，明中葉堂皇之體，迥焉不同。故二人之論雲爾。實則清遒激壯，亦足落落獨行也。惟其以岩虎之詩附希文詩末，用《山谷集》後附《伐檀集》之例，以子先父，究於義未安。而篇頁無多，又不能如《伐檀集》之自為卷帙，可以孤行。今特升冠此卷，置希文集之前，如《石屏集》、《玉井樵唱》之例焉。
元陳櫟撰。櫟有《書傳纂疏》，已著錄。是集為其族孫嘉基所刊。凡文十五卷，詩及詩餘一卷。《別集》一卷，則附錄序記志狀之類。櫟生朱子之鄉，故力崇朱子之學。集中如《澄潭贊》曰：「惟千載心，秋月寒水，儒釋同處，我聞朱子。」附會《齋居感興詩》句，以強合於禪，未免自生疵累，異乎朱子之所傳。然集中諸文，大抵皆醇正質實，不涉詭誕。如《深衣考》之類，雖未必盡合古制，而援據考證，究與空談說經者有間。惟詩作擊壤集派，多不入格。顧嗣立《元詩選》中所稱「笑渠拄笏看山色，容我扶筇聽水聲。柳枝水灑一溪月，豆子雨開千嶂煙」諸句，皆沙中金屑，不能數數遇之也。
元侯克中撰。克中字正卿，真定人。幼喪明，聆群兒誦書，不終日，能悉記其所授。稍長習詞章，自謂不學可造詣。既而悔之，以為刊華食實，莫首於理。原《易》以求，乃為得之。於是精意讀《易》，著書名《大易通義》。年至九十餘而卒。今《通義》已不傳，而袁桷所作《序》尚見《清容居士集》中，可略見克中本末。此乃所作詩集，猶元時舊刻。卷首有毛晉私印，蓋汲古閣所藏。中間律體最多，而七言律為尤夥。卷一、卷二皆詠經史之作。卷八為諧音格，乃每首全以音通字異者相葉。如一東葉同、峒、桐、銅、童，二冬葉鏞、庸、容、墉、蓉之類。凡七言三十一首，五言二十一首。亦克中自創之格，為古所未有。其詩頗近擊壤一派，多涉理路。而抒情賦景之作，亦時有足資諷詠者。昔唐汝詢幼而失明，長而能詩，《姑蔑》一集，明人詫為古所未有，而不知克中已在前，是亦足為是集希傳之證。又汝詢能注唐詩解，而克中乃至能詁經，是所學又在汝詢上矣。
元何中撰。中有《通鑒綱目測海》，已著錄。據中《自序》，所著尚有《易類象》三卷、《書傳補遺》十卷、《吳才老葉韻補遺》一卷、《六書綱領》一卷、《補六書故》三十二卷、《通書問》一卷、《蘇邱述遊錄》一卷、《搘頤錄》十卷。今自《通鑒測海》以外，惟《通書問》及此集僅存。然《自序》稱有《知非堂稿》十七卷、《外稿》十六卷。顧嗣立《元詩選》載《知非堂稿》十七卷，與《自序》合。王士禎《居易錄》作十六卷，亦與《自序》、《外稿》合。此集止六卷，似非完書。然嗣立之所錄與士禎之所稱者，已均在此六卷之中，又似無所亡佚者。豈後人傳寫，或合併其卷數；抑或重為選錄，汰其繁冗，故篇帙雖減，而名章雋句一一具存歟？詩集之富，唐無若白居易，宋無若陸游、楊萬里。而珠礫並存，往往使後人以多為憾。是編佳制具存，而蕪詞較少，可謂刊糟粕而存菁華。即非足本，亦不必以不完為歉矣。
元貢奎撰。奎字仲章，宣城人，官集賢直學士，追封廣陵郡侯，諡文靖。李黼為之狀，馬祖常奉敕撰碑，皆天下重望也。所著有《雲林小稿》、《聽雪齋記》、《青山漫吟》、《倦遊集》、《豫章稿》、《上元新錄》、《南州紀行》凡百二十卷。明永樂間徵入秘府，家無副本，遂絕不傳。惟《雲林小稿》宋濂所序者，尚存其曾孫蘭家。洪熙中福州陳嵦複序而傳之。宏治間其裔孫元禮複采諸書所載奎詩及遺文二篇，附益成編，是為今本。奎詩格在虞、楊、範、揭之間，為元人巨擘。王士禎《居易錄》論其境地未能深造，殆專以神韻求之歟。吳澄跋其文稿，稱其溫然粹然，得典雅之體，視求工好奇，而卒不工不奇者，相去萬萬。惜今不可得見矣。卷末增載《見婦人》、《偶興》二首，鄙俚穢褻，必委巷附會之說。元禮不知而誤收之，其為謬陋，不止《謝康樂集》載東陽《溪中贈答》也。
元郭豫亨撰。豫亨自號梅岩野人。裏籍未詳。據其《自序》，則至大辛亥作，其書名蓋取宋晏殊詞「唱得紅梅字字香」句也。《離騷》遍擷香草，獨不及梅。六代及唐，漸有賦詠，而偶然寄意，視之亦與諸花等。自北宋林逋諸人遞相矜重「暗香疏影，半樹橫枝」之句，作者始別立品題。南宋以來，遂以詠梅為詩家一大公案。江湖詩人，無論愛梅與否，無不借梅以自重。凡別號及齋館之名，多帶「梅」字，以求附於雅人。黃大輿至輯詩餘為《梅苑》十卷。方回作《瀛奎律髓》，凡詠物俱入《著題類》，而《梅花》則自立一類。此倡彼和，遝雜不休。名則耐冷之交，實類附炎之局矣。豫亨在至大中距南宋之末未遠，故亦染山人之積習。前後二集《詠梅》七律至二百首，與張洽之數相等。然洽詩層見疊出，總不出「幽香高格，耽寂避喧」之意，描摹窠臼，未免厭觀。豫亨則集句為之，又辟新境。且屬對頗能工巧，亦勝李龏《翦綃集》之多集絕句。一花一石，時逢佳勝。存備詩家之小品，固亦無不可矣。
元劉敏中撰。敏中有《平宋錄》，已著錄。《元史》載敏中《中菴集》二十五卷。《文淵閣書目》作五冊，不著卷數。梁維樞《內閣書目》不載其名，則是時官書已佚。明藏書之家惟葉盛《菉竹堂書目》僅著於錄，亦無卷數。黃虞稷《千頃堂書目》雖有其名，而獨作三十五卷，與史不符。蓋虞稷所列諸書乃遍徵各家書目為之，多未親見其本，故卷數多訛，存佚不確，未可盡援為據也。蘇天爵《元文類》中僅載其《賀正旦表》、《忠獻王廟碑》二首，其他作則不概見。今從《永樂大典》所載蒐羅裒輯，以類編次，尚可得二十卷，則所佚者不過十之二三矣。其詩文率平正通達，無鉤章棘句之習。在元人中亦元明善、馬祖常之亞。本傳稱其文理明辭備。《韓性原序》亦謂其不藻繢而華，不琢鏤而工，戶樞門鍵，庭旅陛列，進乎古人之作。固不誣也。史稱敏中為禦史時，劾權臣僧格。為集賢學士時，上書陳十事。其文今皆不見集中，殆已散佚。集中有《星變奏議》、《皇慶改元奏議》，則為本傳所未及，蓋史佚之。其金石之文，如巴延廟碑、哈剌哈孫、純直海、大達立、咬住、不阿裏、李唐諸神道碑記，《大智全寺裨》、《罔極寺碑》，皆承詔撰述之作。今考《元史•哈剌哈孫傳》，即用敏中所撰墓碑。然不載其在宗正時，從世皇北巡，猝遇亂，突出破敵事。又不載其在中書省時，「每退食，延見四方賓使，訪以物情得失，吏治否臧，人材顯晦，年穀豐歉，采可行行之」數語。又「度地置兩倉」句「兩」字訛為「內」字。《純直海傳》亦用敏中碑，而其子當達裏諭降襄陽，取漢口，破婺賊，功不在沙劄該下。而《沙劄該傳》末乃僅附其子昂阿喇名無一語及當達裏事，尤為舛漏。蓋《元史》倉猝成書，疏脫實多。不但重複割裂，如顧炎武所譏。則是集之存，並可訂史傳之訛異，不徒貴其文章矣。
元王結撰。結字儀伯，定興人。仁宗在潛邸時，以薦充宿衛。及即位，遷集賢直學士。元統中，官至中書左丞。文忠其諡也。事蹟具《元史》本傳。史稱結有集十五卷。王圻《續文獻通考》所載亦同。今久散佚。惟散見《永樂大典》者，采掇排比，尚得詩一百三十四首、詩餘十三首，編為三卷。又雜文九首為一卷。《問答》五首為一卷。《善俗要義》三十三條為一卷。共成六卷。結為元代名臣，張珪稱其非聖賢之書不讀，非仁義之言不談。今觀是集，殆非虛語。詩多古體，大抵舂容和平，無鉤棘之態。文亦明白暢達，不涉雕華。其中《上宰相論八事書》，乃結年二十餘游京師時所作。平生識力，已具見於是。《問答》五條，皆與吳澄往復之語，或闡儒理，或明經義，可略見其學問之根柢。《善俗要義》乃結為順德路總管時所作，以化導閭裏。凡教養之法，纖悉必備。雖瑣事常談，而委曲剴切。謀畫周密，如慈父兄之訓子弟。循吏仁愛之意，藹然具見於言表，尤足以見其政事之大凡。統觀所作，所謂詞必軌於正理，學必切於實用者也，固不與文章之士爭詞采之工拙矣。
元袁易撰。易字通甫，長洲人。不求仕進。部使者擬薦於朝，謝不應。行中書省署徽州路石洞書院山長，旋亦罷歸。居吳淞、具區之間，築堂曰靜春。聚書萬卷，手自校定。或棹舟載筆床、茶灶、古器，遊於江湖。趙孟頫嘗為畫《臥雪圖》，稱易與龔璛、郭麟孫為「吳中三君子」。是集乃易歿之後，其子泰所編。延祐四年龔璛為之序，推之甚至。然以王安石擬之，殊不相類。卷末有《厲鶚跋》，擬以黃、陳，亦未盡然。易詩吐言天拔，於陳與義為近，與黃庭堅之鎔鑄劖削、陳師道之深刻瘦硬，其門徑實各別也。有元作者，綺縟居多。易詩雖所傳無幾，而風骨遒上，固足以高步一時。龔璛等所作集序墨蹟，至明正統中尚存。吳訥題其卷末，深致嚮往。蓋其人品、詩品，均有動人遐想者矣。
元劉鶚撰。鶚字楚奇，永豐人。皇慶間以薦授揚州學錄。累官江州總管、江西行省參政。守韶州，以贛寇圍城，力禦不支，被執抗節死。其事甚烈。明初修《元史》，失於採錄，不為立傳，並佚其名。近邵遠平作《元史類編》，始為補入《忠義傳》。然亦僅及其死節一事。其生平行履則已不可考矣。集為其子遂、述所編，初名《鷲溪文獻》。其稱《惟實集》者，蓋本其祖訓以詩道貴實之語也。鶚嘗官翰林修撰，與虞集、歐陽玄、揭徯斯等遊。所居浮雲書院，諸人皆有題詠。玄為序其文集，稱其詩六體皆善。《徯斯序》亦謂其高處在陶、阮之間。雖友朋推挹之詞，例必稍過其量。然今觀其集，大都落落不群，無米鹽齷齪之氣，可以想見其生平。二人所許，亦不盡出標榜也。且鶚身捍封疆，慷慨殉國，千秋萬世，精貫三光。即其文稍不入格，亦當以其人重之。況體裁高秀，風骨清遒，實有卓然可傳者乎。《外集》二卷，皆前人序記、輓詩，乃其裔孫於廷等所重輯。今仍附之集末，以補史傳之闕漏焉。
元蕭撰。字維鬥，奉元人，曆官集賢學士、國子祭酒，諡貞敏，事蹟具《元史•儒學傳》。卒於仁宗延祐五年，詩文多散佚。順帝至正四年，蘇天爵官西台，始裒輯其遺稿，得文八十篇、詩二百六十首、樂府二十八篇。分為十五卷，官為刊版於淮東。蓋距之歿，幾三十年矣。自明以來，刊版久佚。惟《永樂大典》所載，尚存崖略。謹依類編輯，得文四十二首、詩二百六十一首、詞四首，釐為八卷。按焦竑《國史經籍志》稱蕭《勤齋貞敏集》，而《永樂大典》但題作《勤齋集》，頗不相合。然姚廣孝等修輯《永樂大典》，距至正刊版時未遠，其所據本，當即天爵所編，不容有誤。殆焦竑誤增其文也。又按天爵《滋溪集》，載《墓誌銘》一首，稱於六經百氏無不通，尤精《三禮》及《易》，且邃於六書。初鑿土室終南山下，以經傳列左右。思索其義，至於忘寐者三十年。乃表裏洞徹。關輔自許衡倡明理學之後，實繼之，為文悉本諸經。《元史》亦稱制行甚高，真履實踐。其教人必自小學始。為文辭立意精深，言近指遠。一以洙泗為本，濂、洛、考亭為據，為一代醇儒。今考其文，氣格雖不甚高，而質實簡潔，往往有關名教。其《辭儒學提舉書》及《辭免祭酒司業》等狀，尤可見其出處進退之大節。詩非所長，而陶冶性靈，絕去纖穠流派，亦足覘其志趣之高焉。
元馬祖常撰。祖常字伯庸，世為雍古部人。居靖州之天山。高祖錫裏濟蘇金末為鳳翔兵馬判官。子孫用以官為氏之例，遂稱馬氏。曾祖雅哈從元世祖南征，因家於汴，後徙光州。延祐中初複科舉，祖常鄉貢會試皆第一，廷試第二，授應奉翰林文字，擢監察禦史，劾罷丞相特們德爾，既而特們德爾複相，修怨黜為開平縣尹，因避禍退居。特們德爾死，乃除翰林待制，累遷禮部尚書。尋參議中書省事。元統初拜禦史中丞，轉樞密副使，乞歸。至正四年卒。諡文貞。事蹟具《元史》本傳。是集凡詩賦五卷、文十卷。名石田者，以所居有石田山房也。其文精贍鴻麗，一洗柔曼卑冗之習。其詩才力富健，如《都門壯游》諸作，長篇巨製，回薄奔騰，具有不受羈靮之氣。至元間蘇天爵撰《文類》，錄其詩二十首、文二十首，視他家所收為夥。又請於朝，刊行其集，而自為之序。稱其接武隋、唐，上追漢、魏，後生爭效慕之，文章為之一變。與會稽袁桷、蜀郡虞集、東平王構更迭倡和，如金石相宣，而文益奇。蓋大德、延祐以後，為元文之極盛，而主持風氣，則祖常等數人為之巨擘雲。
元同恕撰。恕字寬甫，其先太原人，徒於奉元。恕年十三，以書經魁鄉校。至元間授國子司業，辭不拜。陝西行台侍御史趙世延請置魯齋書院，以恕領教事。延祐六年立皇太子，召恕為奉議大夫、左贊善。明年英宗繼統，以疾歸。致和元年拜集賢侍讀學士，複辭不赴。卒贈翰林直學士，封京兆郡侯，諡文貞。事蹟具《元史•儒學傳》。所著《榘菴集》，本三十卷。至正初，陝西行台禦史觀音保、潘惟梓等始刊佈於江淮，趙郡蘇天爵為之序。《文淵閣書目》亦載有《榘菴文集》一部、八冊。焦竑《經籍志》乃作二十卷，疑傳寫誤也。自明以來，久佚不傳。故葉氏《菉竹堂書目》、晁氏《寶文堂書目》並不載其名。惟《永樂大典》中頗散見其詩文，謹抄撮編集，分類排比，釐為文十卷、詩五卷，視原本尚得半焉。其平生著作，不事粉飾，而於淳厚敦樸之中，時露峻潔峭厲之氣。賈仁《行狀》稱其於詩喜陸放翁，於文慕周益公。富珠哩翀《神道碑》又稱至元三十一年《國史》修《世祖帝紀》，采事四方，陝西行省平章政事咸甯王辟為掾，典司編錄。故於元初典故，最為詳贍。集中志狀諸作，多有可與金、元正史相參訂者。惟《祈禳青詞》，本非文章正體，恕素以明道興教自任，更不宜稍涉異端。乃率爾操觚，殊為失檢。今以其原集所有，姑附錄之，而並糾其失於此焉。
元虞集撰。集有《平猺記》，已著錄。此集凡分四編，曰《在朝稿》，曰《應制稿》，曰《歸田稿》，曰《方外稿》。其中詩稿又別名《芝亭永言》。據金華黃溍《序》，以是集為集手自編定。然其《天藻詩序》雲：「友人臨川李本伯宗輯舊詩，謂之《芝亭永言》。」又《賦謝李伯宗題》雲：「至元庚辰冬，臨川李伯宗、黃仲律來訪山中，拾殘稿二百餘篇錄之。」而《李序》又雲：「至正元年十有一月，閩憲韓公徵先生文稿本，與先生幼子翁歸及同門之友編輯之，得《在朝稿》二十卷、《應制稿》六卷、《歸田稿》一十八卷、《方外稿》六卷。」所言與今本正相合。又考《道園遺稿》前有至正己亥眉山楊椿《序》，以為集季子翁歸及其門人所編，與《李本序》合。蓋集母楊氏為衡陽守楊文中之女，楊椿即其外家後人，其言自當無誤，亦可證黃溍所雲之不足據，是編為李所定無疑也。自元暨明，屢經刊雕。然皆從建本翻刻，亦間有參錯不合。蓋多出後人竄改，要當以元本為正矣。文章至南宋之末，道學一派，侈談心性；江湖一派，矯語山林，庸遝猥瑣，古法蕩然。理極數窮，無往不復。有元一代，作者雲興。大德、延祐以還，尤為極盛。而詞壇宿老，要必以集為大宗。此錄所收，雖不足盡集之著作，然菁華薈稡，已見大凡。跡其陶鑄群材，不減廬陵之在北宋。明人誇誕，動雲元無文者，其殆未之詳檢乎。
元虞集撰。其從孫堪編。蓋以補《道園學古錄》之遺也。凡古律詩七百四十一首，附以樂府，刻於至正十四年。考裒錄集之遺文者，別有《道園類稿》。以校此編，《類稿》所已載者僅百餘篇，《類稿》所未載者尚五百餘篇。集著作雖富，而散佚亦多。當李本編《學古錄》時，已有泰山一豪芒之歎，則雲煙變滅者不知凡幾。堪續加蒐訪，輯綴成編，縱未能片楮不遺，要其名篇雋制，掛漏者亦已少矣。集中《題花鳥圖》一首，《元詩體要》作揭徯斯詩。今觀其格意，於揭為近。或堪一時誤收，亦未可知。然《母音》及《乾坤清氣集》均載是詩，又題集作。此當從互見之例，疑以傳疑，不足以為是書病也。
元楊載撰。載字仲弘，浦城人，後徙杭州。初以布衣薦授翰林國史院編修官，調海船萬戶府照磨。會仁宗複行科舉之制，遂登延祐二年進士，授饒州路同知浮梁州事，終於甯國路總管府推官。事蹟具《元史•儒學傳》。焦竑《國史經籍志》載楊載《仲弘集》四卷。此本八卷，不知何人所分。元代詩人，世推虞、楊、範、揭。《史》稱其「文章一以氣為主，而於詩尤有法度。自其詩出，一洗宋季之陋」云云。蓋宋代詩派凡數變。西崑傷於雕琢，一變而為元祐之樸雅。元祐傷於平易，一變而為江西之生新。南渡以後，江西宗派盛極而衰。江湖諸人慾變之，而力不勝。於是仄徑旁行，相率而為瑣屑寒陋，宋詩於是掃地矣。載生於詩道弊壞之後，窮極而變，乃複其始。風規雅贍，雍雍有元祐之遺音。史之所稱，固非溢美。故清思不及範梈，秀韻不及揭徯斯，權奇飛動尤不及虞集，而四家並稱，終無怍色，蓋以此也。瞿宗吉《歸田詩話》曰：「楊仲弘以《宗陽宮玩月詩》得名。然他作如『風雨五更雞亂叫，江湖千里雁相呼』、『挾書萬里朝明主，仗劍三年別故鄉』、『窗間夜雨銷銀燭，城上春雲壓彩旗』、『空桑說法黃龍聽，貝葉繙經白馬馱』。沉雄典實，先叔祖每稱之。長篇如《古牆行》、《梅梁歌》，亦皆為時所稱。夫人瞿氏，余祖姑也。嘗以仲弘親筆草稿數紙授予。字畫端謹，而前後點竄幾盡。蓋不苟作如是。則載於是事，亦以苦吟得之者矣。」陶宗儀《輟耕錄》曰：「虞伯生先生、楊仲弘先生同在京口。楊先生每言伯生不能作詩，虞先生載酒請問作詩之法。楊先生酒既酣，盡為傾倒，虞先生遂超悟其理」云云。竟謂載詩在虞集上，則非其實也。
元範梈撰。梈字亨父，一字德機，清江人。以薦為左衛教授，遷翰林院編修官。出為嶺海廉訪使照磨，曆轉江西、湖東。後選充翰林應奉。又改閩海道知事，移疾歸。天曆二年授湖南嶺北道廉訪使經歷，以母老未赴。明年母喪，竟以毀卒。所著有《燕然稿》、《東方稿》、《豫章稿》、《侯官稿》、《江夏稿》、《百丈稿》凡十二卷。此本七卷，不知何人所並。葉子奇《草木子》載：梈有與危素同晚步，得「雨止修竹閑（案諸本多訛「閑」為「開」，今據原本改正），流螢夜深至」二句，喜甚，既而曰「語太幽，殆類鬼作」云云。即今集中《蒼山感秋詩》也。其語清微妙遠，為詩家所稱。然梈詩豪宕清遒，兼擅諸勝，實不專此一格。《閩書》又載其為閩海道知事時，以文繡局取良家子為繡工，作《閩州歌》述其事，廉訪使遂奏革其弊。《歌》今亦載集中。然其事可記，其詩則語頗近俗。與沈作喆《哀扇工歌》僅相伯仲，尤不當以是概梈也。揭徯斯序其集曰：「虞伯生稱德機如唐臨晉帖，終未逼真。」改評之曰：「範德機詩如秋空行雲，晴雷卷雨，縱橫變化，出入無聯。又如空山道者辟穀學仙，瘦骨崚嶒，神氣自若。又如豪鷹掠野，獨鶴叫群，四顧無人，一碧萬里」云云。徯斯之語雖務反虞集之評，未免形容過當。然梈詩格實高，其機杼亦多自運，未嘗規規刻畫古人，固未可以「唐臨晉帖」一語據為定論矣。
元揭徯斯撰。徯斯字曼碩，龍興富州人。延祐初以薦授國史院編修官，應奉翰林文字。遷國子助教，告歸。複召還。天曆初開奎章閣，首擢為授經郎，與修《經世大典》。累官翰林侍講學士，總修遼、金、宋三《史》。卒於官，追封豫章郡公，諡文安。事蹟具《元史》本傳。徯斯與虞集、范梈、楊載齊名。其文章敍事嚴整，語簡而當。凡朝廷大典冊及碑版之文，多出其手，一時推為鉅制。獨於詩則清麗婉轉，別饒風韻，與其文如出二手。然神骨秀削，寄託自深，要非嫣紅奼紫，徒矜姿媚者所可比也。虞集嘗目其詩如三日新婦，而自目所作如漢庭老吏。徯斯頗不平。故作《憶昨詩》有「學士詩成每自誇」句。集見之，答以詩曰：「故人不肯宿山家，夜半驅車踏月華。寄語旁人休大笑，詩成端的向誰誇。」且題其後曰：「今日新婦老矣。」是二人雖契好最深，而甲乙間乃兩不相下。考楊維楨《竹枝詞序》曰：「揭曼碩文章居虞之次，如歐之有蘇、曾。」其殆定論乎？顧嗣立《元詩選》載徯斯詩，題曰《秋宜集》，今未見。焦竑《國史經籍志》載《徯斯集》一卷，今亦未見。此本凡詩四卷，又《續集》二卷、《製錶書序記碑誌雜文》八卷，乃其門人燮理溥化所編。燮理溥化字元普，泰定四年進士。第九卷有《送燮元普序》，即其人也。所編雖不足盡徯斯之著作，然師弟相傳，得諸親授，終較他本為善。觀《元詩選》所載《秋宜集》中，《曉出順承門有懷太虛絕句》曰：「步出城南門，遙望江南路。前日風雪中，故人從此去。」乃割裂漢樂府半首為徯斯之詩，則所收必不甚精矣。
元宋無撰。無字子虛，蘇州人，嘗舉茂才不就。是集前有《自序》，又有元貞乙未《趙孟頫序》、延祐庚申《馮子振序》。然卷末有《題孟頫遺墨詩》，不應有《孟頫序》。以《自序》考之，蓋此本為無晚年自定，子振為序而刻之。孟頫所序，乃其少作。以其名重，仍刊以冠集耳。《子振序》仿李中《碧雲集》序例，摘錄其佳句甚悉。所舉如《古研歌》之「神媧蹋雲去補天，留下一團焦黑煙」，殆粗獷不復成語。又如「楊柳昏黃晚西月，梨花明白夜東風」之句，亦欠自然。然其他品題，大抵精當。統觀其集，七言古體純學李賀、溫庭筠，時有雋語。樂府短章，往往欲出新意，而反失之纖。五言律詩、五言長律最為擅長，七言絕句次之，七言律詩又次之。五言古詩集中惟《建業懷古》一首，亦僅如拗體律詩。句句對偶，特平仄不諧耳。蓋才所不近，避而不作也，亦可謂善用其短矣。
元丁複撰。複字仲容，天臺人。延祐初游京師，與楊載、範梈同被薦，而複辭不就。放情詩酒，浪跡江淮間。凡三徙居，晚乃僑寓於金陵之城北。平生所作不下數千篇，脫稿即棄去，故多所散佚。其婿饒介之及其門人李謹之各據所得，蒐輯成帙。介之所編稱《集》，謹之所編稱《續集》，今皆未見其本。此本乃至正十年南台監察禦史張惟遠合二集編為九卷，刊於集慶學舍者。其稱《檜亭》，蓋以所居有雙檜，複日哦詩其下，因以為名。集中有《次韻介之雙檜亭詩》，即其地也。複詩不事雕琢，而意趣超忽，自然俊逸。其才氣橫溢，魏文帝所謂筆墨之性殆不可勝者，幾乎近之。偶桓《乾坤清氣集》多錄其詩，如《餞趙公子》、《送王伯庸》、《郭生生子》諸詩，字句或有小異，殆由傳本各殊。又蘭堂上人之《金陵因寄憲府張使君》諸詩，此集不載，則遺稿散落人間，饒介之等偶然未見者矣。
元王沂撰。沂字思魯，先世雲中人，徙於真定。父元父，官至承事郎，監黃池稅務。馬祖常《石田集》有所作《元父墓碣銘》，敘其家世甚詳，而沂始末不概見。今以集中所自述與他書參考之，尚可得其大略。據馬祖常《碣銘》，稱與沂同榜，則當為延祐初進士。據集中《送李縣令序》，則嘗為臨淮縣尹。據《義應侯廟記》，稱延祐四年佐郡伊陽，考《地理志》，伊陽在嵩州，則嘗為嵩州同知。又詩中有「綸巾羽服臥伊濱」之句，則集名《伊濱》，亦即起於此時。據《祀南鎮》、《北嶽》諸記，則至順三年嘗為國史院編修官。據《送瞿生序》及《胡節母詩序》諸篇，則元統三年嘗在國子學為博士。據《送余闕序》稱元統初佐考試，見闕對策云云，則嘗入試院同考，而余闕實為所得士。據《祀西鎮記》、《禦書跋》諸篇，則至元六年嘗為翰林待制，並嘗待詔宣文閣。又《宋》、《遼》、《金》三史成於至正五年，而書前列修史諸臣，有「總裁官中大夫禮部尚書王沂」之名，則是時已位至列卿。其後遷轉，遂不可考，疑即致仕以去。然集中《壬寅紀異詩》，有「壬寅仲春天雨雹，南平城中晝驚愕。自從兵革十年來，澒洞風塵亙沙漠」之句。又《鄰寇逼境倉皇南渡詩》，有「鄰邑舉烽燧，長驅寇南平。中宵始聞警，挈家速遠行」之句。又有《寓吉安林塘避桃林兵警詩》。壬寅為至正二十二年，正中原盜起之時。距沂登第已五十載，尚轉側兵戈間，計其年亦當過七十矣。沂曆躋館閣，多居文字之職。廟堂著作，多出其手。與傅若金、許有壬、周伯琦、陳旅等俱相唱和。故所作詩文，舂容和雅，猶有先正軌度。惜其名不甚著，集亦絕鮮流傳，選錄元詩者並不能舉其名氏。今從《永樂大典》中裒掇編次，釐為二十四卷。庶梗概尚具，不致遂就湮沒焉。
元吳萊撰。萊字立夫，浦陽人。延祐中複科舉之制，以《春秋》貢於鄉，試禮部不第。後以薦署饒州路長薌書院山長，未行而卒。年僅四十四。其門人金華宋濂等私諡為淵穎先生。據其諡議，取經義玄深為淵，文詞貞敏為穎也。萊與黃溍、柳貫並受業於宋方鳳，再傳而為宋濂，遂開明代文章之派。故年不登中壽，身未試一官，而在元人中屹然負詞宗之目，與溍、貫相埒。遺稿甚夥，濂為摘其有關學術議論之大者，編為斯本，青田劉基序之。碑文、諡議一卷，別為《附錄》。張綸《林泉隨筆》曰：「吳立夫《諭倭書》，蓋其十八歲所作，規模仿司馬相如《諭蜀》文。其末所述諭其王之言，雖古之辨士，莫能過也。其他《大遊》、《觀日》兩賦，與夫《形釋》、《泰誓論補》、《牛尾歌》等篇，皆雄深卓絕，真先秦、先漢間作者。」黃溍亦稱其文嶄絕雄深，類秦漢間人。皆未免溢量。胡助謂「他人患其淺陋，而萊獨患其宏博」，斯為篤論矣。王士禎《論詩絕句》有曰：「鐵崖樂府氣淋漓，淵穎歌行格侭奇。耳食紛紛說開寶，幾人眼見宋元詩。」實舉以配楊維楨。而其所選七言古詩，乃錄萊而不錄維楨。蓋維楨為詞人之詩，萊則詩人之詩，恃氣縱橫，與覃思冶煉門戶固殊。士禎《論詩絕句》作於任揚州推官時。而《古詩選》一書，則其後來所定，所見尤深也。
元黃溍撰。溍有《日損齋筆記》，已著錄。其文原本經術，應繩引墨，動中法度。學者承其指授，多所成就。宋濂、王禕皆嘗受業焉。《濂序》稱所著《日損齋稿》二十五卷，溍歿後縣尹胡惟信鍥梓以傳。又有危素所編本為二十三卷。今皆未見。此本乃止十卷。前有嘉靖辛卯《張儉序》，稱舊本頗闕失，且兼載其一時泛應異端之求者，恐非公意也。索世家得善本，及公所為筆記一編，稍加刪定，付建甌尹沈璧、陳珪重梓以傳云云。則儉已有所刊削，非濂所序之本。卷首題「虞守愚、張儉同校」一行，又題「溫陵張維樞重選，會稽王廷曾補訂」一行。則二人又有所竄易，並非儉所刻之本。卷數不同，有自來矣。明人誕妄，凡古書經一刊刻。必遭一塗改。數變之後，遂失其真，蓋往往如此。然有所私損，未必有所私益。雖殘闕不完，尚可見溍之崖略也。
元歐陽玄撰。玄有《拯荒事略》，已著錄。玄平生三仕成均，兩為祭酒，六入翰林，三拜承旨。凡朝廷高文典冊，多出其手。揭徯斯作玄集序，稱有曰詩流者三卷、曰釒公中者十卷、曰驅煙者十五卷、曰強學者十卷、曰述直者三卷，其門人王師模所編。明宋濂《序》則謂原集一百餘冊，皆毀於兵，惟存辛卯至丁酉七年之作二十四卷，其孫祐持編錄之。此本詩賦四卷、文十一卷、附錄一卷，題宗孫銘鏞編集，又非祐持之舊矣。孔齊《至正直記》曰：「歐陽玄作文，必詢其實事而書，未嘗代世俗誇誕。」時人謂文法不及虞集、揭徯斯、黃溍，而事實不妄則過之。然宋濂稱其文「如雷電恍惚，雨雹交下，可怖可愕，及乎雲散雨止，長空萬里，一碧如洗」，實亦未減於三人也。虞集《道園學古錄》有《送玄謁告還瀏陽詩》曰：「憶昔先君早識賢，手封製作動成編，交遊有道真三益，翰墨同朝又十年。」蓋集父教授於潭州，見玄文大驚，手封一帙寄集曰：「他日當與汝並駕齊驅，故集詩雲然。」然則玄發軔之初，聲價已與集相亞矣。
元柳貫撰。貫字道傳，浦江人。大德四年薦為江山縣教諭。延祐四年授湖廣儒學副提舉。六年改國子助教。至治元年遷博士。泰定元年遷太常博士。三年出為江西儒學提舉。至正元年擢翰林待制，兼國史院編修官，僅七月而卒。故世稱「柳待制」焉。事蹟附載《元史•黃溍傳》。貫雖受經於金履祥，其文章軌度則出於方鳳、謝翱、吳思齊、方回、龔開、仇遠、戴表元、胡長孺，其史學及掌故舊聞則出於牟應龍，具見宋濂所作行狀中。學問淵源，悉有所受。故其文章原本經術，精湛閎肆，與金華黃溍相上下。早年不自存稿。年四十餘北游燕，始集為《遊稿》。其後有《西雝稿》、《容台稿》、《鍾陵稿》、《靜儉齋稿》、《西遊稿》、《蜀山稿》。至正十年，余闕得稿於貫子卣，以濂及戴良皆貫門人，屬其編次。凡得詩五百六十七首、文二百九十四首，勒為二十卷。闕及危素、蘇天爵各為之序，濂為之後記。《天爵序》又稱有《別集》二十卷，今未見其傳本。考《濂記》稱尚餘詩九百七首、文二百四十八首，訁謄為二十卷，授先生子卣藏之。蓋刪汰之餘，本未刻也。以數計之，詩僅存十之四，文僅存十之六，宜其簡擇之精矣。《附錄》一卷，雜錄、誥敕、祭文、像贊、行狀、墓表之屬，不知何人所編。卷首亦題曰柳貫著，其謬陋可想。又墓表今在黃溍集中，而題曰戴良記，舛駁尤甚。以所記較史為詳，尚可考貫之始末，姑仍其舊本存之雲爾。
元蒲道源撰。道源字得之，號順齋，世居眉州之青神，徙居興元。初為郡學正，罷歸。皇慶中徵為國史院編修官，進國子博士，年六十矣。越歲複引疾去。後十年召為陝西儒學提舉，不就。跡其生平，恬於仕宦，大抵閒居之日為多。故其子機裒輯遺文，題曰《閒居叢稿》。凡詩賦八卷、雜文樂府十八卷。詩文俱平實顯易，不尚華藻。黃溍為之序，稱「國家統一海宇，士俗醇美，一時鴻生碩儒所為文，皆雄深渾厚，而無靡麗之習。承平滋久，風流未墜。皇慶、延祐間，公以性理之學施於台閣之文。譬如良金美玉，不假鍛煉琱琢，而光耀自不可掩」云云，亦言其文之真樸也。蓋元大德以後，亦如明宣德、正統以後，其文大抵雍容不迫，淺顯不支。雖流弊所滋，庸遝在所不免，而不謂之盛時則不可。顧嗣立《元詩選》引溍此文，謂當時風尚如此，可以觀世運焉。斯言允矣。
元陳泰撰。泰字志同，別號所安，長沙茶陵人。延祐二年進士。除龍泉縣主簿。棲遲薄宦，惟以吟詠自適，竟終於是官。其著作亦未成集。至其曾孫朴，始裒輯以成此編，故曰「遺稿」。明成化中，其來孫銓等重刊。卷末有舊題六字雲：「後段蠹損，惜哉！」則並樸所緝亦非完本也。泰與歐陽玄同舉於鄉，以《天馬賦》得薦。考官批其卷曰：「氣骨蒼古，音節悠然，天門洞開，天馬可以自見矣。」今賦與批詞俱載集首。後玄躋膴仕，文章震耀一世。泰集乃幾幾不傳。今觀所作七言歌行居十之七八，大致氣格近李白，而造句則多類李賀、溫庭筠。雖或不免奔軼太過，剽而不留。又不免時傷粗獷，不及玄之風規大雅具有典型。要其才氣縱橫，頗多奇句，亦自有不可湮沒者。久晦而終傳於世，亦有由矣。
元許有壬撰。有壬字可用，湯陰人。延祐二年進士。曆官集賢大學士、中書左丞，兼太子左諭德，致仕。卒諡文忠。事蹟具《元史》本傳。有壬立朝五十年，三入政府。於國家大事，侃侃不阿，多有可紀。文章亦雄渾閎肆，饜切事理，不為空言，稱元代館閣鉅手。所著《至正集》，本一百卷。據其弟有孚《圭塘小稿序》雲：「門生集錄繕寫方畢，先生捐館。猶子太常博士楨，忽遭起遣，倉皇之際，輕身南行。書籍棄擲，稿亦俱亡。」是其集自有壬既歿，即已淪佚無傳。明弘治間，其五世孫容刊行《圭塘小稿》時，亦未之見。故葉盛《水東日記》載容嘗言先公《至正集》一百卷，遺失久矣。聞楊少師嘗收有副本，就叔簡少卿求之。少卿雲：「書籍在泰和，有無未可知也。」此本不知何時複出，而尚闕其十九卷。據黃虞稷《千頃堂書目》所載，卷數正同。蓋相傳只有此本，其即楊士奇家所藏歟。中如箋表、傳狀、書簡諸體並闕，又有錄而失其辭者，詩十一篇，樂府八篇。《有孚序》又稱其論天下事，嘉言讜論，見《至正集》。而此本疏稿實無一篇，則其散佚者亦複不少。然觀《元史》本傳，載有壬於泰定初言特捫德爾之子索南與聞大逆，乞正典刑；平章政事趙世延受禍尤慘，為辨冤複職；及上正始十事諸大端；皆見是集《公移類》中，亦足窺見崖略。而其論特克什之妹勿令汙染宮壼，更人所難言。本傳顧未之及，是尤可以補史闕矣。
元許有壬撰。其《小稿》為有壬所自輯。至正庚子，其弟有孚錄而序之，所謂即《至正集》而不具錄者也。迨有壬既歿。集本散亡。而有孚所攜此本獨存，因重加編次，得詩文二百四十三首，釐為十三卷。又輯嘗寄有孚詩文八十五篇，緱獻可所收《文過集》及林慮記游詩文九十三篇，為《別集》二卷。其殘編斷簡，得於倚尖野人家者為《外集》一卷。有孚複為之序，題屠維作噩二月。乃洪武二年己酉，在元亡之後矣。子孫世藏其書。宣德間，複失其《外集》。成化己丑，其五世孫南康知府容始校正刊行，而以家乘載志文、祭文及有孚等倡和之作編為《續集》一卷，附之於末。葉盛《水東日記》曰：「相台許可用中丞，文章表著一時，有盛名，今世所見者可數耳。」耿好問言其裔孫容尚藏文集若干卷，惜乎不得見之。即此本也。其後《至正集》複出於世，而闕佚未全。今以兩書校核，雖大略相同，亦互有出入。如《忍經春秋經說》、《成中丞詩》諸序，《雪齋書院》、《龍德宮》、《上清儲祥宮》、《河南省左右贊治堂》、《遼山縣儒學》諸記，《武昌萬壽崇甯宮》、《林州同知孫承事怯烈公神道》諸碑，皆《至正集》所無，而獨見於此本。又《別集》中長短句，《至正集》未載者亦二十三闋。其他異同詳略甚多。以其為有壬手訂原本，又經有孚排定，視集本之晚出者較為精詳。故並著於錄，以備參證焉。
元吳師道撰。師道有《戰國策校注》，已著錄。其集原名《蘭陰山房類稿》。此本題曰「禮部」者，蓋師道致仕以後，授奉議大夫禮部郎中，以所進之官名之也。（考張樞撰《師道墓表》，杜本撰《師道墓誌》，皆稱致仕後授奉議大夫禮部郎中，而宋濂所作《墓碑》，則稱以禮部郎中致仕，《元史》本傳亦同。蓋《元史》即濂所撰，故與碑合。然樞與本皆師道舊友，不應有誤，或濂記錄未真也。）凡詩九卷、文十一卷，流傳頗鮮。此本乃新城王士禎寫自崑山徐秉義家，因行於世。師道少與許謙同師金履祥。所著有《易雜說》二卷、《書雜說》六卷、《詩雜說》二卷、《春秋胡氏傳附正》十二卷，於經術頗深。所補正鮑彪《戰國策注》，及所撰《敬鄉錄》，於史事亦頗有考證。又與黃溍、柳貫、吳萊相與往來倡和，故詩文具有法度。其文多闡明義理，排斥釋、老，能篤守師傳。其詩則風骨遒上，意境亦深，褎然升作者之堂，非複仁山集中格律矣。蓋其早年本留心記覽，刻意詞章；弱冠以後，始研究真德秀書。故其所作，與講學家以餘力及之者，迥不同耳。
元程端學撰。端學有《春秋三傳辨疑》，已著錄。其文集《元史》本傳不載，世亦未見傳本，惟《文淵閣書目》有之。今檢勘《永樂大典》各韻中，尚頗散見一二。考曹安《讕言長語》，記歐陽玄為浙省考官，本房得《四靈賦》一卷，詞意高迥。覆考官謂非賦體，欲黜之。玄爭之力，且曰：「其人賦場如此，經義必高。」督掌卷官取其本經，則偉然老成筆也。及拆卷，乃程端學。歐陽玄作《端學墓誌》，亦稱「至治癸亥，浙闈秋試第二場《四靈賦》，詞氣高迥，因得與選。」則端學以是賦得名，必載集中。今所存僅《陽燧賦》一篇，而是賦已佚，則散亡亦多矣。謹掇拾殘剩，釐為詩一卷、文四卷，以備元人之一家。端學之說《春秋》，勇於信心，而輕於疑古，頗不免偏執膠固之弊。然其人品端謹，學術亦醇，故其文結構縝密，頗有閎深肅括之風。故曹安又記其會試經義策冠場，考官白宰相曰：「此卷非三十年學問不能成。」蓋根柢既深，以理勝而不以詞勝，故與雕章繪句者異焉。詩尚沿南宋末派。觀墓誌稱端學泰定初扈蹕上都，時虞集為國子司業，深相器重，而不甚見兩人唱和之作。則端學不以是擅長，亦可見矣。
元宋褧撰。褧字顯夫，大都人。泰定元年進士。曆官翰林直學士，兼經筵講官。諡文清。褧博覽群籍，與兄本後先入館閣，並有集行世，時人以「大宋」、「小宋」擬之。褧集為其侄太常奉禮郎彍所編。凡詩十卷、文五卷。首載至正八年禦史台咨浙江行中書省刊行咨呈一道，歐陽玄、蘇天爵、許有壬、呂思誠、危素五《序》，末附諡議、墓誌、祭文、輓詩。又有洪武中何之權、呂熒二《跋》。蓋猶舊本。《歐陽玄序》稱其詩「務去陳言，燕人淩雲不羈之氣，慷慨赴節之音，一轉而為清新秀偉」。《蘇天爵序》稱其詩「清新飄逸，間出奇古，若盧仝、李賀」。《危素序》則稱其「精深幽麗，而長於諷諭」。核其所說，亦約略近之。至其詞藻煥發，時患才多。句或不檢，韻成牽綴。如《正獻公墳所寒食詩》，有「高墳白打錢」句。案韋莊詩「上相間分白打錢」，非紙錢也。張女輓詩，卻是「貞魂埋不得」句。《序》稱其女工於屬對，十歲而夭。案李商隱詩「萬古貞魂倚暮霞」，非十歲未字之女也。如斯之類，大抵富贍之過。貪多務得，遂不能刮垢磨光。然武庫之兵，利鈍互陳。論其大體，足為一家，固不以字句累之矣。其文為作詩之餘事，然溫潤而潔淨，亦不失體裁焉。
元黃鎮成撰。鎮成有《尚書通考》，已著錄。其集據顧嗣立《元詩選》稱原本十卷，又載有《鄭潛序》。此本僅存四卷，又惟鎮成《自序》一篇，而不載《潛序》，似非完帙矣。王士禎《居易錄》稱其《秋風》一首、《秋山小景》一首、《五曲精舍》一首，以為具有風調。今觀其集，大抵邊幅稍狹，氣味稍薄，蓋限於才弱之故。然近體出以雅潔，古體出以清省，亦複善用其短。故格韻楚楚，頗得錢、郎遺意。較元代纖穠之體，固超然塵壒之外也。《閩書》稱鎮成至正中築室城南，號南田耕舍。部使者屢薦之，不就。似乎高隱之士。《鄭潛序》則稱其有所激而鳴其不平。今考集中《南田耕舍詩序》言：「賦者率擬之於老農，人各有志，同床而不相察。」其第二首雲：「種田南山下，土薄良苗稀。稊稗日以長，荼蓼塞中畦。路逢荷人，相顧徒嗟咨。我欲芟其蕪，但念筋力微。終焉鮮嘉穀，何以奉年饑。誰令惡草根，亦蒙雨露滋。豈無力耕士，悠悠興我思。」則鎮成蓋遭逢亂世，有匡時之志而不能行，乃有托而逃。故詩多憂時感事之語。《潛序》為知其心，徒以為恬退之士，未足罄所抱矣。
元薩都剌撰。薩都剌字天錫，號直齋。其祖曰思蘭不花，父曰阿魯赤，以世勳鎮雲代，居於雁門。故世稱雁門薩都剌，實蒙古人也。舊本有《幹文傳序》，稱薩都剌者，譯言濟善也。（案薩都剌蒙古語結親也，此雲濟善，疑文傳以不諳譯語致誤，今姑仍原文，而附訂於此。）則本以蒙古之語連三字為名。而集中《溪行中秋玩月詩》，乃自稱為薩氏子，殊不可解。又孔齊《至正直記》，載薩都剌本朱姓，非阿魯赤所生。其說不知何據。豈本非蒙古之人，故不諳蒙古之語，竟誤執名為姓耶。疑以傳疑，闕所不知可矣。據所《自序》，稱始以進士入官為京口錄事長，南行台辟為掾。繼而禦史台奏為燕南架閣官，遷閩海廉訪知事，進河北廉訪經歷。《幹文傳序》則稱其登泰定丁卯第。應奉翰林文字，除燕南經歷，升侍御史。於南台以彈劾權貴，左遷鎮江錄事宣差，後陟官閩憲幕。與《自序》稍有不同。然《自序》當得其實也。虞集作《傅若金詩序》，稱進士薩天錫最長於情，流麗清婉。今讀其集，信然。楊瑀《山居新語》嘗辨其宮詞中「紫衣小隊」諸語，及《京城春日詩》中「飲馬禦溝」之語為不諳國制。其說良是。然《驪山詩》內誤用荔枝，亦何傷杜牧之詩格乎。集本八卷，世罕流傳。毛晉得別本刊之，並為三卷。後得荻匾王氏舊本，乃以此本未載者別為《集外詩》一卷，而其集複完。其中《城東觀杏花》一詩，今載《道園學古錄》中，顯為誤入。則編類亦未甚確。然八卷之本，今不可得。故姑仍以此本著錄。《晉跋》又稱尚有無題七言八句百首，別為一集，惜其未見。今距晉又百餘載，其存佚益不可知矣。
元洪焱祖撰。焱祖字潛夫，歙縣人。是集前有《危素序》，稱為徽州路休甯縣尹致仕。而敘其仕履乃曰年二十六為平江路儒學錄，浮梁州長薌書院山長，紹興路儒學正，調衢州路儒學教授，擢處州路遂昌縣主簿。天曆元年年六十二致仕。乃不雲其為縣尹。考《宋濂序》，稱其自儒官起家，四轉而為遂昌主簿，遂以休甯縣尹致其仕。蓋是時猶沿宋例，致仕者率進一官使歸，實未嘗任是職也。焱祖嘗作《羅願爾雅翼音釋》，至今附願書以行。又有《續新安志》十卷，亦繼願《新安志》而作。蓋亦博洽之士。是集為其子浦江尉在所編。其所居有銀杏樹，大百圍。焱祖嘗以「杏亭」自號，因以名集。其詩以古近體分列。然五言律下注曰「長律附」，不從高棅稱排律。七言律下注曰「拗律附」，亦宋人之舊名。蓋猶當日原本，未遭明人竄亂者也。其詩雖純沿宋調，而尚有石湖、劍南風格，抗衡於虞、楊、范、揭諸家則不足，以視宋季江湖末派則蟬蛻於泥滓之中矣。
元陳旅撰。旅字眾仲，莆田人。以薦為閩海儒學官。中丞馬祖常奇之，與游京師，又為虞集所知。平章事趙世延引為國子助教。考滿再任。後出為浙江儒學提舉。又召入為應奉翰林文字。至元元年遷國子監丞。越二年卒於官。事蹟具《元史•儒學傳》。其集見於本傳者十四卷。此本僅十三卷，乃其子籥所編。有張翥、林泉生二《序》，一作於至正九年，一作於十一年。目次與焦竑《經籍志》相合。殆本傳筆誤，以「三」為「四」歟。史稱其文典雅峻潔，必求合於古作者，不徒以徇世好。又稱虞集見所作，有「我老將休，付子斯文」之語。《張翥序》亦稱天曆、至順間，學士虞公以文章擅四方，其許與君特厚，君亦得相與薰濡，而法度加密。蓋紀實也。蘇天爵輯《元文類》，其時作者林立，而不以序屬諸他人，獨以屬旅，殆亦知其文之足以傳信矣。
元傅若金撰。若金初字汝礪，揭徯斯為改字與礪，江西新喻人。曹安《讕言長語》記其少年家酷貧，以織席為生。又改業為針工。後有所激，乃讀書，詩文遂膾炙人口。用以勉人之自礪，則亦奇士也。其詩法授於同郡範梈。虞集、宋褧以異材薦，佐使安南。歸除歸廣州文學教授。至正三年卒，年僅四十。所著詩集有《初稿》、《南徵稿》、《使還新稿》、《牛鐸音》等編，范、虞諸人皆嘗為之序。至正間，其弟若川匯鋟之，名《清江集》。明洪武中，又刻其文集十一卷，《附錄》一卷。今詩文總為一編，不知何人所並也。揭徯斯稱每讀與礪詩，如複見範德機。德機七言歌行勝，與礪五言古律勝，餘亦相伯仲。王士禎《居易錄》則稱其歌行得老杜一鱗片甲，七律亦有格調。與徯斯論小異。當以士禎之說為然。古文蓋其餘事，然亦和平雅正，無棘吻螫舌之音。雖不能淩跨諸家，要亦一時之雋才矣。
元朱晞顏撰。考元代有兩朱晞顏。其一為作《鯨背吟》者。其一為長興人，字景淵，即著此稿者也。晞顏始末不甚可考。惟《吳澄集》有晞顏父文進《墓表》，載及晞顏，稱其能詩文而為良吏，亦不詳其為何官。今以集中詩考之，則初以習國書被選為平陽州蒙古掾。又為長林丞，司煮鹽賦。又曾為江西瑞州監稅。蓋以郡邑卑吏終其身者。其集藏書之家罕見著錄。惟焦竑《國史經籍志》載有《瓢泉集》四卷，而世無傳本。顧嗣立錄元詩三百家，亦不及其名。今據《永樂大典》所載，抄撮編次，釐為詩二卷、詩餘一卷、文二卷。又牟巘、鄭僖《原序》二首尚存，仍以弁諸卷首。集中所與酬贈者為鮮於樞、揭徯斯、楊載諸人。故耳目薰濡，具有法度。所作雖邊幅稍狹，而神理自清。《牟巘序》所稱擬古之作，今具在集中。頗得漢魏遺意，異乎以割剝字句為工。其雜文亦刻意研練，不失繩墨。惟鄭僖所賞麯生、菊隱二傳，沿毛穎革華之體，自羅文、葉嘉以來已為陳因之窠臼。僖顧以奇贍許之，殆所謂士俗不可醫矣。
元唐元撰。元字長孺，歙縣人。泰定丁卯，以文學授平江路學錄。再任建德路分水縣教諭。以徽州路學教授致仕卒。集中《朱克用總管詩會序》，作於至正乙酉，自題七十七歲。則當生於宋鹹淳五年己巳。始終皆當元盛時，故所作多和平溫厚之音。又嘗著《易大義》、《見聞錄》諸書，於經術頗深。故議論亦不詭於正。據朱文選行狀，元有《敬堂雜著》、《思樂雜著》、《吳門雜著》、《分陽雜著》、《金陵雜著》、《老學藂稿》幾七千篇，分為五十卷。乃其子桂芳手輯，故集中間有桂芳題識。此本為程敏政編入《唐氏三先生集》者，僅詩稿八卷、文稿五卷，殊非其舊。觀其裔孫澤請汪抑之作序啟中，亦謂兵燹之餘，十存二三。則此集亦蠹蝕零落，幸而得存矣。惟元以鄉校終身，未嘗一官台閣，而集中有《扈從氵欒陽清暑》四詩，又有《玉堂夜直詩》，及《察罕淖爾》、《李陵台》諸詩，未喻其故，或誤收他人之作歟？
元李存撰。存字明遠，更字仲公，安仁人。少博涉典籍，喜為文章。後從上饒陳立太傳陸九淵之學，遂盡焚所著書。其論學以省察本心為主。其論文謂唐、虞所有之言，三代可以不言。三代所有之言，漢、唐可以不言。未有六經，此理無隱。前古聖賢，直形容之而已，惡能有所增損。皆陸氏義也。然存所學篤實，非金谿流派墮於玄渺，並失陸氏本旨者比。故其詩文皆平正醇雅，不露圭角，粹然有儒者之意。是集為其子卓所編。凡詩十一卷、文十九卷。前有永樂乙酉《鄒濟序》，及危素所作《墓誌》。末附虞集書一首。案《道園學古錄》有《送李彥方閩憲詩序》曰：「近日晚學小子，不肯細心讀書窮理，妄引陸子靜之說以自欺自棄。至欲移易章句，直斥程、朱之說為非，此亦非有見於陸氏者也。特以文其倡狂不學以欺人而已。此在王制之必不容者也。閩中自中立之歸，已有道南之歎。仲素、願中至於元晦，端緒明白，皆在閩中。不能不於彥方之行發之。去一贓吏，治一弊政，不如此一事有以正人心」云云。其言褊躁，與陸氏學派若不戴天。而與存書乃深相推挹，豈非以其人重之歟？亦足見元儒敦樸，無門戶之成見也。
元蘇天爵撰。天爵有《名臣事略》，已著錄。所作有《詩稿》七卷、《文稿》三十卷。其《詩稿》，《元百家詩》尚錄之，今未見其本。此為其《文稿》三十卷，乃天爵官浙江行省參政時，屬掾高明、葛元哲所編。元哲字廷哲，臨川人，以鄉貢第一人舉進士。趙汸《東山存稿》中有《別元哲序》一篇，載其行履甚詳。高明字則誠，永嘉人，登進士第，調官括蒼郡錄事。趙昉又有《送高則誠歸永嘉序》，即其人也。天爵少從學於安熙。然熙詩文粗野不入格，天爵乃詞華淹雅，根柢深厚，蔚然稱元代作者。其波瀾意度，往往出入於歐、蘇，突過其師遠甚。至其序事之作，詳明典核，尤有法度。集中碑版幾至百有餘篇，於元代制度人物，史傳闕略者多可藉以考見。《元史》本傳稱其「身任一代文獻之寄」，亦非溢美。虞集《賦蘇伯修滋溪書堂詩》有曰：「積學抱沉默，時至有攸行。抽簡魯史存，采詩商頌並。」蓋其文章原本，由沉潛典籍，研究掌故而來，不盡受之於熙也。
元余闕撰。闕字廷心，一字天心，色目人。世居武威。以父官合肥，遂家焉。元統元年進士。累官淮南行省左丞，分守安慶。陳友諒陷城，自剄死。贈行省平章，諡忠宣。事蹟具《元史》本傳。闕以文學致身，於五經皆有傳注。篆隸亦精緻可傳。而力障東南，與許遠、張巡後先爭烈。故集中所著，皆有關當世安危。其《上賀丞相》四書，言蘄、黃禦寇之策，尤為深切。使闕計果行，則友諒之能陷江東西否，尚未可知也。其第二書謂往時泰不華、蠻子海牙並力攻蘄、黃，賊幾就滅。忽檄散各軍，止有卜顏帖木兒駐劄蘭溪。盜之複陷沿江諸郡，實人謀不臧。證以卜顏帖木兒本傳，知丞相托克托雖有功於江淮，而實階亂於蘄、黃之地。又第四書曰，蘭溪之功，卜顏帖木兒平章為最，蠻子海牙中丞特因之成事。《卜顏帖木兒傳》亦採用之。則又是非之公，足以信諸後代者也。其詩以漢魏為宗，優柔沈涵，於元人中別為一格。胡儼《雜說》曰：「初危太朴以文學徵起，士君子皆想望其風采。或問虞文靖公曰：『太樸事業當何如？』曰：『太樸入京之後，其詞多誇，事業非所敢知。必求其人，其餘闕乎。』問何以知之，曰：『集於闕文字見之。』後闕竟以忠義顯。乃知前輩觀人，自有定鑒」云云。然則文章雖闕之餘事，而心聲所發，識度自殊，亦有足覘其生平者矣。
舊本題元朱晞顏撰。前有《自序》，署其字曰名世。末又有《自跋》。《序》稱至元辛卯，泛海至燕京，舟中成七言絕句三十餘首，詩尾各以古句足之。其末章雲：「早知鯨背推敲險，悔不來時只跨牛。」因名《鯨背吟》。曹學佺編入《十二代詩選》中。長洲顧嗣立編《元百家詩》，據趙孟頫所作《宋無翠寒集序》，謂無舊以晞顏字行。先世自晉陵遷吳，冒朱姓。至元中，其父領征東萬戶案牘，當行病痿，無匄以身代，遂入海。經高麗諸山，未嘗廢吟詠，《鯨背吟》正其時作。然《序》稱偶托跡於曹科，未忘情於筆硯。緣木求魚，乘桴浮海。與代父入征東幕府，情事渺不相涉。與《孟頫序》所稱，西溪王公以茂才舉之，辭不就者亦不合。又不知其何故矣？疑以傳疑可也。
元周伯琦撰。伯琦有《六書正訛》，已著錄。當順帝時，伯琦以文章知遇，出入禁廷。因別裒錄所作，為此二集。《近光集》乃後至元八年庚辰由國史院編修擢翰林修撰，同知制誥。至正元年辛巳，為授經郎經筵譯文官。二年壬午，為簾內官。四年甲申，升監書博士。五年乙酉，改崇文監丞，迄於出為海北廣東道肅政廉訪使。凡五年之詩。《扈從詩》則至正十二年壬辰，由翰林直學士兵部侍郎拜監察禦史，扈從上京之作也。《近光集》中述朝廷典制為多，可以備掌故。《扈從詩》中記邊塞聞見為詳，可以考風土。而伯琦文章淹雅，亦足以摹寫而敍述之。溯元季之遺聞者，此二集與楊允孚《氵欒京百詠》亦略具其梗概矣。
元李士瞻撰。士瞻字彥聞，先世新野人，徙居荊門。至正初，中大都路進士。中書辟充右司掾，除刑部主事。累官戶部尚書，出督福建海漕，就拜行省左丞。召入為參知政事，改樞密副使，拜翰林學士承旨，封楚國公。以至正二十七年卒。《元史》不為立傳。惟《順帝本紀》載：「至正二十二年，樞密副使李士瞻上疏極言時政。凡二十事。」具列其目，大抵當時急務。蓋亦讜直之士也。是集為其曾孫伸所編，所錄始於為右司掾時，而迄於奉使閩中。故《元史》所載《時政疏》不在其中。然所載往來簡劄至七十餘通，幾居全集之半。雖多屬一時酬答之作，而當時朝政之姑息，兵事之乖方，藩臣之跋扈，多可藉以考見。其彌縫匡救，委曲周旋，拳拳憂國之忱，亦不在所上《時政疏》下。《元史》於順帝時事最稱疏略，存此一集，深足為考證之助。正不徒重其文章矣。
元胡助撰。助字履信，一字古愚，婺州東陽人。始舉茂才。為建康路儒學學錄。曆美化書院山長、溫州路儒學教授。用薦再為翰林國史院編修官。秩滿授承信郎、太常博士，致仕歸。時至正五年也。是集乃助所自編，本三十卷。歷年既久，殘闕失次。明正德中，其六世孫淮掇拾散佚，重編此本。僅存賦一卷、詩十六卷、雜文三卷。又《附錄》當時投贈詩文二卷。仍以《純白齋類稿》為名，而卷帙已減三之一，非其舊本。虞集常跋其《上京紀行集》，稱其龍門以後詩尤佳，今已散入集中。鄧文原、吳澄嘗跋其《鑾坡小錄》及《升學祭器文》，此本不載。則當在亡佚十卷中也。助詩文皆平易近人，無深湛奇警之思，而亦無支離破碎之病，要不失為中聲。吳澄稱其詩「如春蘭茁芽，夏竹含籜，露滋雨洗之餘，濯濯幽媚，娟娟靜好」。則形容過當，反不肖其品格矣。
元盧琦撰。琦字希韓，號立齋，惠安人。圭峰其所居地。抄本或作《圭齋集》，傳寫誤也。至正二年進士。授州錄事，遷永春縣尹，改調寧德。曆官漕司提舉，除平陽州，命下而卒。事蹟具《元史•良吏傳》。徐《火勃》《筆精》曰：「《圭峰集》歲久弗傳，近歲惠安莊戶部徵甫蒐而梓之，誤入薩天錫詩六十餘首。」此本為元陳誠中所編，明萬曆初邑人朱一龍、福州董應舉序而刻之。在莊本之前，然已多竄入他作。如五言古詩《春日思遠遊》，則在陳旅集中。又五言古詩中《過嶺至崇安》、《送吳甫至揚州》、《題焦山方丈壁》、《秋日池上》、《度閩關》、《宿臺山寺絕頂》、《早發黃河》等篇，七言古詩中《有事居庸關》、《走筆贈孟禮》、《樂陵台望月》、《夜泊釣台》、《江南樂》、《江南怨》、《雪山辭》、《崔鎮阻風》、《游吳山駝峰》、《紫陽菴》、《江上聞笛》、《別友》、《寒夜聞笛》、《黯淡灘歌》、《清湖曲》、《海棠曲》、《儒有薩氏子》等篇，七言律詩中《高郵城樓晚望》、《燕將軍出獵》、《寄鶴林長老》、《和王維學海南還韻》、《三衢守索題爛柯石橋》、《登鎮陽龍興寺閣》、《寄參政許可用》、《送僉憲王君實》、《金陵道中》、《再過鍾山萬壽寺》等篇，共三十二首，皆在薩都剌集中。至於薩都剌《溪行中秋玩月》一篇，《自序》稱「餘乃薩氏子」云云，班班可考。此集乃改題曰《儒有薩氏子》，《序》末又刪其「至元丁丑仲秋書」一句。尤為顯然作偽。不得謂之誤收。蓋編緝之時，務盈卷帙，以誇蒐采之富，故真贗溷淆如此也。琦官雖不高，而列名良吏，可不藉詩而傳。即以詩論，其清詞雅韻，亦不在陳旅、薩都剌下。編錄者移甲為乙，亦非無因矣。集又載賦三篇、記六篇、志銘二篇、祭文一篇、啟三篇、雜著九篇，則確出琦作，非由假借。今刪其詩之妄錄者，並其文錄之，以存琦之真焉。
元張翥撰。翥字仲舉，晉寧人。至元初，用隱逸薦，召為國子助教，分教上都。尋退居淮東。會修《宋》、《遼》、《金》三史，起翰林國史院編修官。累遷翰林學士承旨，致仕，加河南行省平章政事，給俸終身。事蹟具《元史》本傳。案金明昌、承安間，亦有張翥，字曰仲揚。劉祁《歸潛志》記其「矮窗小戶寒不到，一爐香火四圍書」、「西風了卻黃花事，不管安仁兩鬢秋」諸句，稱其浮豔。諸書援引，或誤為一人，非也。翥嘗從學於李存，傳陸九淵之說。詩法則受於仇遠，得其音律之奧。其詩清圓穩貼，格調頗高。近體長短句，極為當時所推。然其古體亦伉爽可誦，詞多諷諭，往往得元、白、張、王之遺，亦非苟作。王士禎《居易錄》曰：「蛻菴元末大家，古今詩皆有法度。無論子昂、伯庸輩，即範德機、揭曼碩未知伯仲何如。」其論當矣。史稱翥遺稿不傳，傳者有律詩、樂府，僅三卷。王士禎則稱「《蛻菴集》四卷，明洪武三年錫山郎成抄本」。此本乃朱彝尊所藏，明初釋大杼手抄本，前後有來複、宗泐二人《序》《跋》。蓋大杼與翥為方外交，元末翥沒無嗣，大杼取其遺稿歸江南，別為選次而錄存之。考《母音》、《乾坤清氣集》、《玉山雅集》諸書，所錄翥詩尚有出此集之外者，則亦非全本也。
元李孝光撰。孝光字季和，樂清人。隱居教授白野，泰哈布哈嘗師事之。至正七年，詔徵隱士，以秘書監著作郎召。明年升文林郎、秘書監丞。所著詩文，歲久散佚。是編乃弘治甲子懷遠錢杲為樂清令，訪求遺稿，得全集於儒生周綸家，因俾綸編次刊版。杲自為之序，仍以《五峰集》為名。其詩文不分卷帙，但以各體分編。今定以樂府四言詩為一卷，五七言古詩為一卷，五言律詩為一卷，七言律詩為一卷，絕句為一卷，雜文為一卷。卷首別有逸文目四篇，曰《南村草堂記》，曰《郭翼遷善齋記》，曰《姚文煥書聲齋集記》，曰《孝善坊記》，皆有錄無書。蓋傳寫複佚，今亦闕之。元詩綺靡者多，孝光獨風骨遒上，力欲排突古人。樂府古體皆刻意奮厲，不作庸音。近體五言疏秀有唐調。七言頗出入江西派中，而俊偉之氣自不可遏。中間如《贈潘九霞絕句》所雲：「道士自稱潘九霞，身騎黃鶴大如車。借我北窗眠一夜，酒醒共吃白丹砂。」失之粗獷者，亦間有之，然不害其風格也。雜文凡二十首，皆矯矯無凡語。楊維楨作《陳樵集序》，舉元代作者四人，以孝光與姚燧、吳澄、虞集並稱，亦不虛矣。末附《題朱澤民畫》一首，蓋古樂府之末章，誤編於文集，今仍移附樂府末雲。
元邵亨貞撰。亨貞字複孺。楊樞《淞故述》，載其本淳安人。至正間為松江訓導，占籍華亭。今考集中有《送族兄安仲還鄉序》雲：「至元中，大父處縣君以弗終仕於宋，晦跡華亭別業，先子遂生華亭。至德間，大父歸葬故里，先子弗克舉家去，至今為華亭人。」則自其祖已占籍松江，樞所述猶未盡也。是編後有馮遷、汪稷二《跋》，謂其書本出上海陸深家，深之孫郯以授稷而刊行之。並所著《蛾述詩選》、《蛾術詞選》為十六卷。今詩詞二選世已無傳，惟此本獨存。共雜文六十八首。亨貞終於儒官，足跡又不出鄉里，故無雄篇巨製以發其奇氣。而文章大致清快，步伐井然，猶能守先民遺矩者。其詩詞世不多見。陶宗儀《南村輟耕錄》載所作《詠眉目沁園春詞》二首，雋永清麗，頗有可觀。蓋所長尤在於是，惜《詞選》今已久佚矣。
元釋大圭撰。大圭字恆白，姓廖氏，晉江人。至正間，居泉州之紫雲寺。其集本二十四卷。首為《夢法》一卷、《夢偈》一卷、《夢事》一卷，次為詩六卷，次為文十五卷。所謂夢法、夢偈、夢事者，皆宗門語錄，不當列之集中。其雜文亦多青詞、疏引，不出釋氏之本色，皆無可取。惟其詩氣骨磊落，無元代纖穠之習，亦無宋末江湖蔬筍之氣。吳鑒原序稱其華實相副，詞達而意到，不雕鏤而工，去纂組而麗，屏耘鋤而秀。雖朋友推獎之詞，然核以所作，亦不盡出於溢美。蓋石湖、劍南之餘風，猶存於方以外矣。今刪除其《夢法》等卷，並刪除其雜文，惟錄古今體詩編為五卷。沙礫既捐，精華斯露。取長棄短，期於不失雅音。其三乘宗旨，聽釋氏之徒自傳之，固不必為彼法計也。
元乃賢撰。乃賢有《河朔訪古記》，已著錄。是集為危素所編。前有歐陽玄、李好文、貢師泰三《序》，作於至正壬辰。又有黃溍《題詞》，作於至正庚寅。末有至正乙酉揭徯斯《跋》，至正辛卯程文《跋》、至正乙未楊彝《跋》、至正己丑泰哈布哈題字、至正戊子張起岩題詩。複有虞集詩一首，及危素一《跋》，均不著年月。《素跋》稱「易之《金台前稿》，餘既序之。及再至京師，又得《後稿》一卷。」則此集二卷乃合兩稿編之。故集中稱揭徯斯諡為「揭文安」，而集末乃有徯斯《跋》也。乃賢天才宏秀，去元好問為近。雖晚年內登翰林，外參戎幕，而仕進非所汲汲，惟以遊覽唱酬為事。故氣格軒翥，無世俗猥瑣之態。其名少亞薩都剌。核其所作，視薩都剌無不及也。
案《子淵詩集》散見《永樂大典》中，但題曰元人。《文淵閣書目》載之，亦不著撰人名氏。考集中有《歲盡詩》雲：「照我鄉關夢，相隨到鄮城。」鄮故城在鄞縣東，唐時析鄮置鄞、慈、奉、鎮四邑，隸明州。元為慶元路。納新《金台集》有《懷明州張子淵》七律一首，又有《依韻奉答子淵》七律二首。今倡和詩俱在集中，韻亦相符。則當為慶元路人。又《鐵釜中蓮詩》題下自注，敘同時並賦諸人，有「暨仲深」之語。則其名當為仲深。又有《懷兄子益在橫浦詩》。以其兄字推之，則「子淵」當為其字矣。集久不傳。茲分體綴輯，得詩六卷，多與乃賢、楊維楨、張雨、危素、袁華、周煥文、韓性、烏本良、斯道兄弟唱和之作，而納新為尤夥。古詩沖澹，頗具陶、韋風格；律詩雖頗涉江湖末派，格意未高。然五言如「曉市魚蝦集，秋田筍蕨多」，「驛路隨江盡，湖雲類海寬」，「地通江棧闊，天入海門低」，「明月孤城柝，秋風弱客心」，「枯萑晴似雪，獨鶴夜如人」。七言如「江村夜迥傳金鼓，池館秋深老芰荷」，「滿面炎塵依客帽，一川離思屬荷花」，「家僮解事故攜酒，野鳥避人低度牆」，「北風吹沙弓力勁，落日照海旌旂寒」，「林荒乏釀茶為酒，魚熟難賒米當錢」，「西江返照連虹影，南鎮殘山入雁行」，亦皆楚楚有致。其見重於當時名輩，亦有以也。
元陳鎰撰。鎰字伯銖，麗水人。嘗官松陽教授。後築室午溪上，遂以「午溪」名其集。卷首題「前進士曲阜孔暘編選，前進士青田劉基校正」。有黃溍、張翥、孫炎及暘、基五人《序》。《翥序》稱其學於外舅周衡。《炎序》又稱其學於翥。故其詩才地雖覺稍弱，而吐言清脫，不失風調。蓋淵源有所自來。前又載基、暘手柬各一通。基柬稱其「體制皆佳，而近日應酬之作去其一二則純矣」。暘柬則稱其「篇篇合律而中呂，字字鏗金而鏘玉」。今觀其集，基言為是。《基序》稱《午溪集》一卷。《炎序》稱二卷。《暘序》則稱四百餘篇。此本十卷，豈基所欲去者，暘仍為存之乎？
元吳景奎撰。景奎字文可，蘭溪人。年三十，海道萬戶劉貞為浙東憲府掾，嘗辟為從事。明年貞去，景奎亦歸。久之用部使者薦，署興化縣儒學錄，以母老辭不就。至正十五年卒於家。黃溍為志其墓，深相惋惜。是集乃其子履與其門人黃琪所編。中間五言古體皆源出白居易，七言古體間似李賀。近體亦音節宏敞，豪放自喜。宋濂為作《集序》，亦極相推挹。特編次時失於簡汰。如《偶成詩》雲：「挾才勝德世所薄，寧我負人天可欺。士之言行苟如此，聖經賢傳將奚為。」殆劉克莊所謂有韻語錄，殊不入格。其他應俗之作，亦多榛楛勿翦。是則履等輯錄之過。然其菁華自在，亦不以此相掩也。
元岑安卿撰。安卿字靜能，餘姚人。所居近栲栳峰，故以自號。志行高潔，窮厄以終。其詩有雲：「老成愧苟得，童稚羞無官。」又雲：「人觀所為主，結交慎攀援。」足見其堅苦自立之意。集中次韓明善《題推篷圖詩》，稱「坡翁仙去二百春」。以蘇軾卒於建中靖國元年計之，蓋當元之中葉。故上得見厲元吉，下得見危素也。是集為安卿邑人宋禧編輯。禧初名元禧，洪武間召修《元史》，曾為安卿題像，述其生平。今亦附載於集中。其詩戛戛孤往，如其為人。惟七言古詩時雜李賀、溫庭筠之體。蓋有元一代風氣如斯。然氣骨本清，究亦不同纖媚穠冶之格。顧嗣立《元詩選》曰：「安卿嘗作《三哀詩》，吊宋遺民之在裏中者。寄託深遠，有俯仰今昔之思。」案《三哀詩》，一曰厲元吉，宋末舉進士第，為烏程尉，入元不仕以終，安卿之師也；一曰高師魯，佚其名而為安卿家三世之交，總角時曾得見之；一曰李天錫，則其裏之老儒，安卿未及相識者。詳其詞意，前二篇為追念故交，後一篇為表章潛德。其間雖有「新亭」、「黍離」諸語，乃追敍三人之遺事，非安卿自有是感，詩語甚明。嗣立遽以思宋為說，穿鑿殊甚。又集中《出門偶賦詩》有：「側聞朝廷遺逸徵，集賢著作空盈庭。中書堂上日羊飯，世祖山河如砥平。」則身見元政漸弛，文恬武嬉，方深以國事為憂，而望以無忘祖宗之創業。豈複睠睠於宋者乎？嗣立以詞害意，遂使安卿首鼠兩端。今謹訂正其誤，俾讀者無惑焉。
