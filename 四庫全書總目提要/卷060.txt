
卷六十 史部十六
○傳記類存目二

明危素撰。素字太朴，金谿人，元至正中官至禮部尚書、參知政事、翰林學士承旨。出為嶺北行省左丞，後退居房山。淮王監國，起為承旨如故。明洪武二年，授翰林侍講學士。後因御史王著等論素不宜列侍從，謫居和州以卒。事蹟具《明史•文苑傳》。初，吳澄孫當嘗編次其祖生平事蹟為年譜。素為澄之門人，因重加訂正，刻於至正乙巳。至明嘉靖甲寅，澄裔孫朝禎複增入《行狀神道碑列傳祭文》一卷及《歷代褒典奏議文移》一卷，鄒守益為之序，即此本也。

不題撰人名氏。取宋元人著作有關范仲淹者及朝廷所降文牒等類，合為一書。一卷為傳、碑、銘、祭文，二卷為優崇典禮，三、四卷為碑記，五卷為諸賢讚頌、論疏。中間載至元順帝至正間，則明初人所編也。

不著撰人名氏。明初追封郭子興為滁陽王，立廟滁州，令有司歲時奉祀。此本前列洪武十五年敕諭一通，具載祀典規條及守廟人戶。次為太常寺丞張羽所撰滁陽王廟碑文，蓋即從廟中碑刻抄出別行者也。

明李文秀撰。文秀，昆明人，黔甯王沐英之閹豎也。是編皆紀英行事。前列《祠堂碑記》三篇，後為《言行拾遺錄》十一條，各為之論。末附唐愚士贈文秀詩一篇，而冠以張紞、劉有年、王汝玉、王驥《序》四篇。《驥序》題洪武壬午，《汝玉序》則書元年十二月，而劖去年號二字。蓋汝玉作於革除以前，而刻於革除以後，故削建文年號。《驥序》作於燕王篡立以後，故奉仍稱洪武三十五年之詔耳。閽寺之作，本不足錄。而英本名臣，文秀所錄尚與史傳相出入，無詭詞誇飾、變亂是非之事。故姑存其目焉。

明陳怡編。怡，吳縣人，仕履未詳。其祖祚，字永錫，永樂辛卯進士，授河南布政司參議，坐事落職，洪熙初，起為監察御史，終於福建按察司僉事。曆官俱有直聲。怡因輯其年譜、行狀、墓表、挽詩之類，以成此書。吳寬為題此名。與《明史》祚本傳亦大致互相出入。案《千頃堂書目》，載有孫堪《直道編》，紀御史陳祚事。堪，嘉靖中人。今未見傳本。其與此書為一為二，莫之詳矣。

明劉廌編。廌誠意伯基之孫也。是書成於永樂中。集其祖父所得禦書、詔誥及行狀、事實，以為此錄。取誥文中「開國翊運」之語為名。同郡王景為之序。成化中，巡按浙江御史戴用以版久漶漫，因增輯重梓，楊守陳為之序。嘉靖初，從處州府知府潘潤之請，以基九世孫瑜襲爵。瑜因複增入襲封誥敕，及部議、題本、謝恩表之類，自為《後序》。二卷之首。雜入基表頌五篇，頗為不倫。以序文考之，即瑜所增入。蓋徒欲侈陳祖德，為閥閱之光，而未知著述體例者也。

明崔子璲編。其書成於永樂中，皆其五世祖與之之遺事、遺文也。與之字正子，廣州增城人，紹熙四年進士，理宗時累官廣東安撫使，拜參知政事右丞相，致仕卒，諡清獻，事蹟具《宋史》本傳。與之所著有《菊坡文集》，佚於兵火。又有《嶺海便民榜》、《海上澄清錄》二書，皆記其當時政事，後亦不傳。僅存其《言行錄》三卷、《奏劄詩文》五卷，子璲因裒為一編。又以理宗禦劄及諸家詩文為《附錄》二卷。其《言行錄》三卷，《林鉞跋》稱宋太社司令李公裒輯，而不載其名。《宋端儀序》稱略為更定。《甘鏞跋》又稱旁考史傳，補其脫略。然則已非原本矣。又蔣曾榮家別有寫本，分為二集。《內集》二卷，前卷為《言行錄》，後卷為《奏劄詩文》。《外集》三卷，上卷為所賜詔劄，中卷為《宋史》本傳及《續通鑒綱目》諸書所記與之事，下卷為題贈詩文。題其十世孫爌所重編，成於嘉靖庚申。前有《測引》一篇，稱重編先錄既成，有謂不當以行先言者，有謂不當以臣先君者。後見舊版篇次記號，乃知新本為後人剷改。爌所重編，實還其舊。今觀其書，雖並十卷為五卷，而序次略與子璲本合。則所謂還其舊者，確不誣也。

明丁元吉編。元吉，鎮江人。是書成於成化中，記宋陸秀夫海上死難事蹟。采《宋史》本傳及龔開所作《傳》、黃溍所作《年譜》，益以諸家題詠，匯為一編。並載秀夫遺文二首。末附《桑海遺錄序》、《大忠祠碑》及祭文一首。

明顏端、徐浣同編。端，應山人，官成都縣教諭。浣，杭州人，官華陽縣教諭。前有文安《邢表序》，蓋弘治三年表為四川左布政使，以張詠為蜀名宦，故屬二人輯錄此編。一卷為《本傳》及事實，二卷為遺文十二篇，三卷、四卷為同時贈答及後人祠記祭文之類。《詠全集》尚有傳本，端等未見，故所輯頗掛漏焉。

明王承裕撰。承裕字天宇，三原人，吏部尚書恕之子，弘治癸丑進士，官至南京戶部尚書，諡康僖，事蹟附見《明史》恕傳。承裕與唐李靖為同裏，故既為建祠，又纂其遺事為此書。《明史•藝文志》著錄，作四卷。此本凡《史牒纂》一卷、《遺作纂》一卷、《文集纂》一卷、《存跡纂》一卷，與《明志》合。所載皆習見之文。至《李衛公問對》一書，出自阮逸偽託，而一概列入，絕無辨證，可知其考訂之疏矣。

明陸相撰。相字良弼，餘姚人，弘治癸丑進士，官至長沙府知府。是書專紀王守仁正德初謫龍場驛丞，道經杭州，為奸人謀害，投水中。因飄至龍宮，得生還之事。說頗詭誕不經。論者謂守仁多智數，慮劉瑾追害，故棄衣冠，偽託投江，而實陰赴龍場。故王世貞《史乘考誤》嘗力辨此事為不實。而同時楊儀《高坡異纂》亦載此事，與相所紀略同。蓋文人之好異久矣。

明戴銑編。銑字寶之，婺源人，弘治丙辰進士，官至給事中，以疏彈太監高鳳，下詔獄，廷杖創甚而卒，事蹟具《明史》本傳。是書詳述朱子始末。首曰《道統源流》、《世系源流》，次《年譜》，次《行狀》、《本傳》，次《廟宅》，次《門人》，次《褒典》，次《贊述》，次《紀題》。其書本因《年譜》而作，其標曰《實紀》者，銑《自序》稱，謂之《年譜》則紹乎前、彰乎後者不足談。必曰《實紀》，然後並包而無遺。蓋《年譜》主於明朱子學問之序，出處之道。而銑是書則主於以推崇褒贈，誇耀世俗為榮。其立意本各有取也。

明葉性、談倫同編。性，裏籍未詳，官潮州府同知。倫，上海人，天順丁丑進士，官至工部右侍郎。然是編前有翰林院檢討盛端明《序》，稱性編錄未成，以述職北上。倫時為潮州知府，因續成之。考書成於正德甲戌，上距天順丁丑，已五十八年。且作《序》之盛端明為弘治壬戌進士，上距天順丁丑，亦四十六年。與倫似不相及。即倫老而尚存，亦不應七八十歲尚為知府，後乃忽至九卿。疑為別一談倫，名姓偶同也。其書首載《韓愈遺像》及《韓山書院》、《鱷魚》、《韓木》諸圖，次《唐書》本傳及愈謫潮州時所作詩文，次記祠制、祭儀及後人碑記、詩贊，末附載趙鼎《得全書院記》、陸秀夫《馬發祠記》。以皆在潮地，故並錄之。其《南珠亭記》一篇，則又以潮之人物代興，歸美於愈雲。

明王道行編。道行字明南，陽曲人，嘉靖庚戌進士，官至左布政使，是為續五子之一，《明史•文苑傳》附見《王世貞傳》中。是書乃其官常鎮兵備副使時為魏校所刊也。第一卷至五卷載敕命、祭文以及同時諸人贈答書啟，第六卷載校行狀、誄詞及遺事，七卷、八卷則文稿備遺也。因校誥敕中有「永增奕世之光」語，遂以名其書焉。

明王鴻撰。鴻，河津人，官石灰山關稅大使，薛瑄之曾孫婿也。是編第一卷為瑄像贊、行狀、神道碑、事實。二卷為《請從祀疏》七篇。三卷為祠堂、書院諸記六篇，祭文三篇。四卷為《讀書錄》、《文集》諸序四篇，詩五首。第五卷則雜錄柱聯之類，而附以《薛氏曆世科貢傳芳圖》。前有《喬宇序》，作於正德辛未。而奏疏有隆慶五年，祭文有萬曆二十六年，所記科貢有崇禎壬午、癸未。則瑄後人以次續入，非鴻之舊也。

明商汝頤編。汝頤，商輅孫也。以輅遺集兩毀於火，恐先德不傳，乃裒為是書。凡王獻所作《行實》一篇，尹直所作《墓誌銘》一篇，楊子器所作《神道碑》一篇。末有正德十年汝頤《自跋》。正德十六年刊版，王子言又為之跋。

明商振倫撰。振倫，輅之玄孫也。書前有小像八幅，自鄉試第一迨官至謹身殿大學士皆圖畫之，殊不能免俗。其《言行錄》一卷，則輅孫汝泰所作，振倫並刊之也。

明陳虞嶽撰。虞嶽，泰和人。正統間輔臣陳循五世孫也。土木之變，循在內閣為首揆。及景帝欲廢英宗太子，循依違不能匡正，以此為當世所譏。陳建通紀載其事。虞岳以為誣衊其祖，乃作此書以辨之。首為諸名公敘略節略。次為傳信六條，一曰《首定儲宮之策》，一曰《力沮南遷之議》，一曰《計退德勝之圍》、一曰《密運回鑾之略》，一曰《保護南宮苦忠》，一曰《請複南遷讜疏》。所引諸書，惟《力沮南遷》一條，《弇山堂別集》及《叢記》載有循名，其五事則皆無確證。次辨誣五條。一曰《辨不諍易儲之誤》，一曰《辨徐有貞饋玉帶之誤》，一曰《辨請治龔遂榮獄之誤》，一曰《辨翰林用雜流之誤》，一曰《辨申明制科之誤》。其意與《孤兒籲天錄》同，亦孝子慈孫不得已之苦心也。

明夏崇文撰。崇文字廷章，湘陰人，成化戊戌進士，官至南京太僕寺少卿。蓋夏原吉之孫也。是編追述原吉曆官始末甚詳。於世所傳慈感蚌珠事，刪之不載，體便頗為嚴謹。然原吉治水，功在東南，其方略亦不備載。殆以事具國史耶。惟燕王篡立，原吉稱臣，此所謂范質生平惟欠周世宗一死者也。而此雲「或執之以獻燕王」，是則子孫之詞矣。

明顧元慶撰。元慶字大有，號大石山人，長洲人。都穆之門人也。此書皆紀倪瓚事蹟，分《高逸》、《詩畫》、《潔癖》、《遊寓》、《飲食》五門。崇禎間，常熟毛晉別有刻本，雲從天竺僧寮見之，不著作者名氏，較此本所載稍繁。而此本後附贈詩及志銘二首，則毛本無之。江甯李蘅嘗刻其本於所輯《璅探》中，題雲顧元慶撰。雖未知所據，然考元慶所著，尚有《瘞鶴銘考》、《夷白齋詩話》，蓋亦雅士。《蘇州府志》載其兄弟皆纖嗇治產，惟元慶以圖書自娛。王穉登往訪之，年七十五，猶酬對不倦。是其志趣與瓚相近。或輯此編以明所尚，亦事理所有矣。

不著撰人名氏。載成化十一年旌表朱灝孝行事。考朱觀潛跋朱存理遺文後曰：野航先生著述甚富。自鐵網珊瑚世有刊本、珊瑚木難好事傳抄外，只購《樓居雜誌》一卷、《旌孝錄》一卷，並詩文數十篇云云。則此編存理所輯也。灝字景南，長洲人，即存理之父。親歿負土成墳，廬於其側，有馴烏之異，詔旌其門。存理字性甫，博雅工文，終於布衣。

舊本題明徐階編，張庭校，焦煜刊。而首載《階序》，稱從黃山焦子請所輯武穆祠詩文讀之。又雲：「因不自量，謀於五山張子而去取之。」則煜之初稿，而階與庭為之刪定。《庭序》則雲：黃山子謂少湖子與庭曰：「盍校之，我將刊焉。」因取汪氏所輯抄本往復參校，則初稿又非煜作矣。大抵雜出眾手，不可名以一人也。原本凡《傳》一卷、《制》一卷、《議序記》一卷、《辭樂府詩》一卷，而附以《岳武穆遺文》一卷。今以《武穆遺文》析出，別入《集部》，故此本以四卷著錄焉。階字子升，華亭人，嘉靖癸未進士，官至武英殿大學士，諡文貞，事蹟具《明史》本傳。庭自署曰眉山。煜自署曰宛陵。考太學進士題名碑，嘉靖癸未科有張庭，四川夾江人；焦煜，南直隸太平人，皆階之同年，當即此二人。至所謂汪氏者，則不可考矣。

明吳悌撰。悌字思誠，疏山其別號也。金谿人，嘉靖壬辰進士，官至兵部侍郎，諡文莊，事蹟具《明史•儒林傳》。其學出於王守仁，然清苦剛介，卓然不愧於儒者，非姚江末流，提唱心學，恣為橫議者比。集止三卷。然據原《跋》，則尚有贗作《聶氏墓誌》、《胡氏表》二篇竄入。第四卷為《言行錄》，乃悌門人李約所編。第五卷以下皆誥敕及表章頌美之文，其後人屢屢重刊，輾轉附益者。蓋原本名《紀實錄》，乃傳記之流，體例不妨如是。此本改題曰《集》，遂使附錄之文至十四卷。末大於本，失其初編之旨矣。今從《崔與之集》之便，仍入之《傳記類》焉。

明胡桂奇編。桂奇，績溪人，兵部尚書宗憲之子。此書即紀宗憲行實。梅林者，宗憲別號也。宗憲平倭之功，載在史冊，不容湮沒。至其比附嚴嵩、趙文華，公論亦不可掩。此書出其後人之手，固未可據為徵信矣。

明孫堪、孫墀、孫升同編。三人皆巡撫江西副都御史餘姚孫燧之子也。燧遇宸濠之變，抗節被戕。堪等匯其制誥、卷牘、碑狀、志傳以及誄祭之文，編為此集。曰忠烈者，嘉靖初所贈諡也。《序》為嘉靖辛亥嚴嵩撰。其言不足為燧榮。蓋其後人印行，偶失刊削耳。

明鄭履淳撰。履淳字叔初，海鹽人，嘉靖壬戌進士，官至光祿寺少卿，事蹟具《明史》本傳。履淳為鄭曉之子，故追述曉事，以成此譜。凡曉所作奏疏、詩文皆一一附載其中。如《鹽政壞於折色》及《海鹽官軍宜掣回衛所操練》諸疏，頗足補史志所未備，然冗漫亦由於此。末附祭文、誥諭、恤典、墓誌、行略之類，於譜例已為複出。又以履淳所作思親詩文附鐫於末，多至三卷，於體裁尤不協矣。

明李廷寶撰。廷寶字國用，號澮溪，曲沃人，嘉靖中官景州知州。考《漢書》稱董仲舒廣川人。而廣川地大，今山東德州、直隸景州、棗強縣皆其故地。故三邑皆祀董子，皆有董子故跡。其作志書，皆自以董子為鄉人。德州斥景州之牽引，景州斥德州之附會，棗強又出而斥二州之影占。數百年來，喧如聚訟，迄今未有所歸。廷寶官於景州，故據廣川裏名，定仲舒為景州人。而所載馬偉《董子辨》一篇，又以董學村割隸故城，欲引之以為故城重。夫惠、蹠兄弟，不以惠而寬蹠；向、歆父子，不以向而榮歆。況夫前代鄉賢，何關後人之事。郡邑志乘，錮習相仍，紛紛為無益之爭，皆其所見之小也。

明李楨撰。楨字維卿，安化人，隆慶辛未進士，官至南京刑部尚書，事蹟具《明史》本傳。是編雖以濂溪為名，似乎地誌，實則述周子之事實。首載《太極圖說》、《通書》，次墓誌及諸儒議論、歷代褒崇之典，次古今紀述，次古今題詠並祭告之文。

明李嵊慈撰。嵊慈字元穎，龍城人，官道州知州。是編因李楨《舊志》稍為輯補，無所考證闡明。

明朱維陛撰。維陛，海鹽人。是書皆類聚漢東方朔事蹟。自《列傳》、《別傳》、《外傳》以及《瑣語》、《神異經》、《十洲記》諸書，無不採撮。創立十目，分為內外二篇。《內篇》記其常事，《外篇》則涉神仙家言。其條例內辨史記東郭先生為臨淄人，與東方朔之為厭次人，地各不同。自來引用多誤，亦稍有考核。然其徵引猥雜，究不能出小說之門徑，不足據也。

明唐伯元撰，國朝黃中訂補。伯元字仁卿，澄海人，萬曆甲戌進士，官至南京吏部文選司郎中，事蹟具《明史•儒林傳》。中字平子，號雲瀑，舒城人。考二程遺書，有《伊川年譜》而無《明道年譜》。《宋文鑒》所載《明道墓誌》，朱子又偶未見，故別為之行狀。此書取《明道行狀》改為《年譜》，又取《伊川年譜》小變其體例，均無所考正，僅因襲舊文而已。

明司馬晰編。晰字宗晦，夏縣人，萬曆癸卯舉人，宋司馬光十七世孫也。卷首《自序》雲：自先文正公居於河洛，竁於鳴條，而曾孫開國公扈遷東粵，家於會稽。南北相距殆四千里，代次相承凡十餘世。於是北人以涑水氏為無後，南人以山陰氏為失祖。是編所輯，先之以行事系籍之實，繼之以制誥圖跋之傳，終之以紀述標題之富。其意蓋將搜采以備家乘。而第八卷中有積德之什，乃載晰由山陰複歸於夏縣，萬曆癸卯鄉試第一，裏人贈賀之作。是又蔓延附載，不出譜牒之窠臼矣。

明王士騏撰。士騏有《馭倭錄》，已著錄。是編述諸葛亮始末。首《三國志》本傳。次張栻《補傳》。次《鼎立》、《繼統》、《連吳》、《南征》、《北伐》、《遺命》、《調禦》、《法簡》八篇，以補張《傳》。次《心書》。次《新書》。次《陣圖》。次《篇翰》。次《世系》。次《朱子綱目》。又附錄後人評論、詩賦、雜文三卷終焉。按陳壽《進諸葛氏集表》雲：刪除重複，隨類相從，凡為二十四篇，具列其目於傳後。今其書久不可見。是書搜羅完備，而《心書》、《新書》之類，真偽蕪雜，未能刪汰。諸篇分隸，亦或未當。後楊士偉因士騏此本，別改定為《諸葛書》，較為精核。以創始者為士騏，故仍存其目焉。

明範明泰撰。明泰字長康，嘉興人，萬曆庚子舉人。是編紀米芾遺事，分《恩遇》、《顛絕》、《潔癖》、《嗜好》、《麈談》、《書學》、《畫學》、《譽羨》、《書評》、《雜記》、《考據》十二門，多不著出典，未足依據。亦時有舛訛，如《恩遇》第一條雲：皇祐二年詔米芾以黃庭小楷作《千字文》。考芾生於皇祐三年辛卯，則所稱寫《千字文》在生前一年矣，有是理乎？

亦題明範明泰撰。與《襄陽外紀》並同，惟後附刻《襄陽遺集》一卷，為明泰所輯。蓋未見《寶晉英光集》，故有是刻。又《海岳名言》、《寶章待訪錄》、《研史》各一卷，則皆芾之遺書。然《書史》、《畫史》竟不編入，亦殊疏漏矣。

明徐縉芳撰。縉芳字奕開，晉江人，萬曆辛丑進士。官至監察御史，事蹟附見《明史•劉策傳》。是編輯錄宋嶽飛事實藝文。首為《表類》，紀姓氏世系之屬。次為《傳類》，記生平始末。次為《遺翰類》，皆飛詩文。次為《宸綸類》，皆高宗所賜，載於《金陀稡編》者。次為《褒贈類》，皆歷代制誥案牘。次為《家集》類，皆岳珂之文有關於飛者。次《異感類》，紀諸靈應。次《詩類》、《文類》，則皆後人題述之作也。編次頗無條理。而《異感類》中如瘋魔行者罵秦檜、胡迪入冥之類，尤類傳奇、演義。飛之忠烈，自與日月爭光，不假此委巷之談，侈神怪以相耀也。

舊本題明楊鶴撰。鶴字修齡，武陵人，萬曆甲辰進士，官至兵部尚書，總督陝西三邊軍務，事蹟具《明史》本傳。考是書後有鶴《自跋》，稱本薛瑄門人張鼎所編。歲久版佚，瑄八代孫士宏偶以舊本示滿朝薦及鶴。朝薦屬鶴訂定，鶴因命其子嗣昌重以《瑄集》考正年月，並采《集》中詩文佚事補之。然則此本雖題鶴名，實出嗣昌手耳。嗣昌字文弱，萬曆庚戌進士，官至東閣大學士，事蹟具《明史》本傳。

明郭化撰。化字肩吾，宣城人，始末未詳。《譚史序》題辛亥，蓋萬曆三十九年也。是編雜采蘇軾、米芾軼事可資談柄者，各為一卷。又廣蘇軾事為四卷，米芾事為二卷，皆摭拾小說，無他異聞，又皆不著所出，彌難依據。

明李韡撰。韡，番禺人，萬曆中官至武定府知府，宋龍圖閣待制吏部侍郎李昴英之裔也。廣州城外珠江有海珠石，屹立水中。昴英常讀書其地，捐資創寺曰慈度，後人即寺祠焉。明萬曆中，韡因考尋古跡，輯為此志，凡四卷。國朝康熙丁丑，其後人文炤重加校刻，增以近人諸作，共為五卷。前一卷載圖像、諸記、行實、祭文，後四卷則遊覽謁祠詩詞也。

明顧道洪編。道洪字嗣圖，無錫人。是編作於萬曆中。首繪孟浩然像，並錄采史書《本傳》暨諸家贈答題詠之作，複以古今詩話附列於後。所采上起於唐，下迄乎明。然王士元《浩然集序》，近在耳目之前，乃反佚之，何也？

明趙滂編。滂，歙縣人。是書前有《高攀龍序》，則成於萬曆中也。大旨謂朱子系出新安，二程祖墓亦在焉，故合志之。分為七門，案闕裏乃孔子裏名，非推尊之號。宋鹹淳五年詔婺源祠所稱文公闕裏，已為失實。今程子亦稱闕裏，則尤承訛踵謬，習焉而不察者也。

明朱鐘文撰。鐘文字吾滄，朱子十二世孫，官大足縣知縣。新安朱氏，支派非一。其北洛墩頭之朱，本不出於考亭。時方醵金購譜建祠，鐘文恐其亂宗，乃溯唐茶院公以來世次，纂紀本末。搜討頗詳，分類凡十三門，曰《廣睦》，曰《明宗》，曰《溯本》，曰《尊祖》，曰《著居》，曰《庭訓》，曰《褒典》，曰《匯文》，曰《列傳》，曰《宦達》，曰《女德》，曰《外戚》，曰《雜紀》。冠以朱子所作《世譜原序》。

明馬巒撰。巒字子端，夏縣人，與司馬光為同裏。以光舊無年譜，因撰此編，以補史傳所不及。其大旨以光行狀為主，參以史傳及《名臣言行錄》，潤以光所著《傳家集》。其餘詩話、小說皆詳為考訂，分年編載。其不可專屬一年者，則總為附錄於末焉。

明李日華、鄭琬同撰。日華字君實，號竹懶，嘉興人，萬曆壬辰進士，官至太僕寺少卿，《明史•文苑傳》附載《王維儉傳》中。琬字翰卿，自稱閩人，其始末未詳。是編為嘉興周履靖而作。履靖字逸之，能詩好事，與其妻桑貞白自相唱和，多刊書籍以行。《夷門廣牘》即其所編。蓋亦趙宧光、陳繼儒之流，明季所謂山人者也。上卷為日華所撰，載其生平甚悉。下卷為琬所撰，亦略具事實，而錄其詩中摘句尤多。

明毛晉撰。晉有《毛詩陸疏廣要》，已著錄，是書掇蘇軾瑣言、碎事集中所遺者，編為二卷。又以米芾軼聞編為一卷。大概與《蘇米譚史》互相出入。

明顧與沐編。入國朝後，其孫涇、曾孫貞觀相續成之。與沐，無錫人，顧憲成之子，由舉人官至夔州府知府。涇亦舉人。貞觀官中書舍人。其書前冠以崇禎二年《諭祭文》及志銘、行狀，複附憲成沒後奏請贈諡諸疏。於原文皆刪節存略，視他家較簡核有體。

明馮奮庸撰。奮庸字則中，壽安人。師事澠池張信民，因紀其生平事蹟為《年譜》。信民字孚若，號抱初，澠池人，由鄉貢官懷仁縣知縣。

明戴光啟、邵潛同編。光啟字方廷，潛字潛夫，皆江都人。初，元至大間，胡琦曾輯關帝事蹟成書，明弘治、嘉靖、天啟間，吳濬、呂楠、薛三省諸人皆有纂錄。光啟、潛因諸家之本，刪補以成此編。首《世系》，次《年譜》，次《封號》，次《誥命》，次《實錄》，次《遺跡》，次《論辨頌贊》，次《奏疏碑記》，次《詩》，次《祭文》，次《靈異》。刻於崇禎戊辰，姚希孟為之序。

明王元鼎編。元鼎，泰州人，王艮之後。書中《綸音首簡》、《廟謨首錄》二跋，自稱艮之玄孫。《匯選標題跋》又自稱艮之曾孫。刊版必有一訛也。是書紀崇禎四年艮從祀孔廟始末。上卷為《奏疏類篇》，錄嘉靖間巡撫劉節、御史吳悌薦艮二疏，並諸廷臣請從祀三疏，請諡一疏。下卷為《別傳類編》，錄萬曆辛丑翰林館課以王艮傳命題，諸詞臣所擬傳十六篇。上卷之前，冠以崇禎三年諭旨一道，題曰《綸音首簡》。又載崇禎辛未會試策題一道，問明從祀文廟諸人數及艮名者，題曰《廟謨首錄》。而以鄉紳揭帖尺牘附卷末。又列諸家著述之有涉於艮者曰《匯選標題》。列公私祠祀及艮者曰《禋祀類》，紀元鼎《聞邸報誌喜詩》四首，亦編其中，體例頗為繁碎。考《明史•儒林傳》，以艮附《王畿傳》中，紀其終始甚詳，然不載有從祀孔廟事。今兩廡俎豆，亦無艮位。不知元鼎何以有此書也。

明陳繼儒編。繼儒字仲醇，號眉公，華亭人，事蹟具《明史•隱逸傳》。是編取邵伯溫《聞見錄》所載邵子事蹟，略為詮次始末。並其自稱「伯溫」及稱「康節先公」諸字，亦未刊削，殆不免葛龔作奏之誚。又附載伯溫《易學辨惑》與查顏散《先天方圓圖說》、余孟宣《經世要旨》及家傳《心易數序》三篇，而終以邵子及伯溫《本傳》。繼儒號為隱君，其作此書，殆以自寓。然伯溫之錄具在，何必復述其文也。

明姚履旋撰。履旋，上元人。是編采諸書所紀方孝孺殉難後事及文移案牘之屬，匯為一編。共分十類。曰《表揚》，曰《像贊》，曰《傳銘》，曰《記狀》，曰《賜言》，曰《贈遺》，曰《碑記》，曰《祭弔》，曰《複姓》，曰《祠典》。其《複姓》一類，載孝孺幼子德宗，冒姓餘氏，及歸宗建祠事，頗具始末。其書成於崇禎中。後有《續集》二卷，則國朝康熙中婁縣訓導徽州項亮臣所補輯也。

明周沈珂編。沈珂，吳縣人，周子裔也。是集卷一為圖像，卷二為世系年譜，卷三為遺書，卷四為雜著，卷五為諸儒議論，卷六為事狀，卷七為褒崇優恤，卷八為祠墓諸記，卷九、卷十皆附錄後人詩文。雖以集為名，實則周子手著僅五之一。今入之《傳記類》中，從其實也。

明周沈珂及其子之翰編。先是，周子十七世孫與爵輯其先世著述事蹟，自周子四世孫興裔以下，為《遺芳集》。凡歷代褒崇詔諭及傳志、記序諸作，以次附焉。沈珂父子重為編次，而與爵以下則仍無所增益。

明夏賓撰。賓始末未詳。宋建炎三年，金兵攻臨安，守臣康允之棄城走。錢塘令朱蹕，偕縣尉金勝、祝威率民兵力戰死之。杭人賴其捍禦，得乘隙以逃，為立祠於死所。是書以建廟封侯本末，並祀典碑記匯為一編。見有功必報之禮，亦風起忠烈之志也。

明陳念先撰。念先，慈谿人。其八世祖敬宗，字光世，永樂甲申進士，宣德間由司業升祭酒，官南雍者二十年，嚴重有師法，與北雍祭酒李時勉齊名，世稱「南陳北李」。念先於崇禎末至南雍，搜輯《雍志》所載，參以年譜、文集、編年紀錄，以成是書。蓋惟備敬宗一人居官之始末，非紀南雍事也。

不著編輯者名氏。四家者，蔡襄、蘇軾、黃庭堅、米芾也。《蔡紀》成於徐《火勃》，《蘇紀》成於王世貞，《黃紀》成於陳之伸，《米紀》成於範明泰，本各自為書。此本蓋明季坊賈所合刻也。

國朝閔元衢撰。元衢字康侯，烏程人，自號歐餘生。自以終身不第，有似羅隱，故作此書。蓋一時寓意之作也。

國朝聞性善暨其弟性道同編。性善字與同，性道字天迺，寧波人。其書備摭賀知章遺文軼事及唱酬題詠之詞，匯為一編，採擷頗富。然如唐明皇帝《送知章詩》有二本，方回《瀛奎律髓》具載朱子之說。又韋縠《才調集》所載《楊柳枝詞》，標題誤增「枝」字，遂以天寶以前之絕句為長慶以後之樂府。皆未考定，則亦多疏舛矣。徵引古書，每事必造一標題，尤類小說體例也。

國朝吳肅公、杜名齊同撰。肅公有《詩問》，已著錄。名齊始末未詳。是編述明末沈壽民事實。壽民字眉生，宣城人。崇禎中，巡撫張國維以賢良方正薦，徵赴闕下。抗疏劾楊嗣昌奪情誤國，熊文燦不能制敵之罪。疏奏，留中不報，遂歸隱姑山。肅公、名齊皆其門人，因作此書以記其出處。卷一即劾楊嗣昌、熊文燦疏，及答薦辟書數篇。卷二以下皆撫按薦疏公揭，及同時友人來往書啟，而終以投贈篇什。福王時，壽民又為馬、阮所惡，幾遭毒手。別有書記其事，曰《甲乙存略》，見肅公所作《凡例》中。今未見傳本，其存佚不可知矣。

國朝徐沁撰。沁字野公，會稽人。嘗刊謝翱《晞髮集》，因複搜采遺事為作是《譜》。中間如紥木楊喇勒智（原作楊輦真加，今改正）發宋陵事，以《元世祖本紀》參核，當在至元戊寅，不當在乙酉。沁則據周密《癸辛雜識》，定為乙酉。黃宗羲為作《序》，頗疑其非。又薑夔《乞正雅樂》在甯宗慶元間，而《譜》以為理宗時，亦沁之誤也。

不著撰人名氏。所紀乃惠獻貝子富喇塔奉命討逆藩耿精忠，統兵在溫州擊賊及暫回處州之事。起康熙十五年二月十四日，迄六月初九日，按日紀載。蓋即取甯海將軍行營塘報，湊集成帙，故詞句多不雅馴。且所錄僅四月之事，首尾亦未完具。

不著撰人名氏。紀台州兵巡道楊應魁政績。應魁字鬥垣，射洪人，以兵部郎出巡台州。適閩逆耿精忠遣兵犯關，囤台州，應魁從貝子富喇塔駐台，拊循兵民，條畫守禦，頗著惠愛。故郡人作此以志其功。自固根本，至修庶政，共分二十目，目各為一篇雲。

國朝黃家遴撰。家遴，奉天人，官至嘉興府知府。是編述明楊繼宗遺事。繼宗字承芳，陽城人，天順初進士，由刑部主事曆官雲南巡撫僉都御史。家遴以繼宗曾任嘉興府知府，號為循吏，因裒其事蹟以成此書。末附《繼宗本傳》一篇，較《明史列傳》為詳，然不及載其追諡，亦不知《傳》出誰手也，豈即家遴所作歟。

國朝張夏編。夏有《雒閩源流錄》，已著錄。是編以《楊時年譜》舊本，詳略失宜，乃參稽史冊語錄文集，訂為上下二卷。考《宋史》時本傳，稱時安於州縣，未嘗求聞達，而德望日隆。有為蔡京謀者，以為事勢必敗，宜引舊德老成，置諸左右，庶猶可幾及。蔡京然之，乃薦為秘書郎。此編於七十一歲書宣和五年癸亥四月，有旨召赴都堂審察，以疾辭。其下分注雖略及張觷語，而歸其事於高麗王問時安在，副使傅墨卿以聞，故有是召。於七十二歲書六年甲辰十月，召為秘書郎，仍令上殿。十二月至京師入對。其下分注又以高麗使臣將至，傅墨卿再薦於朝為辭。並注曰：「是時蔡京已斥。」若欲泯蔡氏薦辟之跡者。然時赴蔡氏之薦，《朱子語錄》亦深言其失。自非聖人，孰無過舉，原不以是沒其生平也。夏以東林托始之故，曲為文飾，仍不免門戶之見矣。

國朝張鵬翮撰。鵬翮字運青，遂寧人，康熙庚戌進士，官至大學士，諡文端。是編載漢諸葛亮始末。首《本傳》，次《年表》，次《世系》，次《心書》，次《新書》，次《遺文》，次《遺制》，次《遺事》，次《用人》，次《勝跡》，次為後人詩文。其《遺文》不收《黃陵廟記》之類，頗有甄別。而《心書》、《新書》確為偽託，乃並載之，則仍蕪雜也。既收《心書》、《新書》，姑存其舊，而《十六策》仍不載，則又疏漏也。《梁甫吟》詞意雖淺，然見於歐陽詢《藝文類聚》，其來已久。又增一《白鳩篇》，則不知其何來矣。

國朝彭定求撰。定求字訪濂，長洲人，康熙丙辰進士第一，官至翰林院侍講。是書述周順昌忤璫被逮本末。首載順昌曆官敕誥，次載順昌子茂蘭鳴冤請祠諡二疏，末載書傳碑記並《茂蘭傳》，兼附朱祖文及顏佩韋等五人《傳》於後，定求皆為之跋。

國朝黃中撰。是編刻於康熙戊午。冠以《畫像》、《世系》、《題名錄》、《別錄》，附以《慶元黨籍》、呂祖泰書及歷代褒典。其《別錄》惟載朱子言行七條，不知其去取之意與編次之例安在。又以朱子名字型大小諡夾註於末，益不可解。《年譜》中多附以議論，大旨主於頌美，無所考證。其附錄之《序》，謂程朱之顯晦，關宗社之存亡。中以《李德裕論邪正》一條，列於真德秀之後、張浚之前，似不知德裕為唐人也。

國朝毛奇齡撰。奇齡有《仲氏易》，已著錄。王守仁之辟宋儒與奇齡合。又餘姚、蕭山為同郡，有鄉黨誼，故奇齡特為守仁作傳，上諸史館。後佚其半，奇齡子遠宗又摭拾足之。《傳》中凡低一格者，皆附錄雜事。其標附字者，則辨論考證之詞也。末附門人名籍與襲爵始末。夫史傳非講學之書，守仁一代偉人，亦不必以講學始重。奇齡提唱良知，嘵嘵不已，不免門戶之見。其辨諸附會標榜之事，以為文成無妄，起於門人及諸記述，則至言也。

國朝吳存禮撰。存禮，奉天人，官至江南巡撫。考《史記•吳世家張守節正義》，稱泰伯居梅裏，在常州無錫縣東南。存禮以吳氏出自泰伯，因為是書，以述其祖德。

國朝朱世潤編。世潤，朱子十八世孫，襲翰林院五經博士。《朱子年譜》舊本，明戴銑增之為《實紀》。李默修之，複稱《年譜》。國朝又有洪去蕪本，王懋竑本。諸家之中惟懋竑本最精核，他家皆不免疏舛。是編意主鋪張，不求考核，故未免踵訛襲謬。至於李公晦敍述朱子生平數萬言，見《性理大全》，洪本有之。新閩本、王本所載則更多於《大全》，蓋即其所作《言行錄》也。今乃載《魏序》而不載李書。又朱子五十六歲辨陸學之非，辨陳學之非，舊譜有之，惟李默本刪去，以默傳金谿之學故也。此從李本，亦似非朱子之意。且以年譜為名，而《年譜》僅居第三卷。自第四卷為行狀外，其餘褒崇題詠之類，乃占前後四卷。末大於本，於體例亦未協也。

國朝李紱撰。紱字巨來，號穆堂，臨川人，康熙己丑進士，官至內閣學士，兼禮部侍郎。《陸九淵年譜》為其門人袁燮、傅子雲同編。寶祐四年，李子願又重輯之，劉林為刊版於衡陽。紱病陸氏家祠所刻，凡文與本集重見者，多所刊削，又病其不載陸九齡、陸九韶事蹟。乃重加補輯，定為此本。大旨申王守仁朱子晚年定論之說。

國朝江永撰。永有《周禮疑義舉要》，已著錄。永家婺源，與朱子同裏，故取《年譜》舊本重加刪訂，各附考證，而終以婺源子孫承襲博士支派。後附《天寧寺會講辨》一篇，專論《學會錄》所載慶元丙辰朱子至新安會講天寧寺事，為明季良知之徒鑿空撰出，以厚誣朱子雲。

國朝左宰編。宰，桐城人，左光鬥之曾孫也。光鬥事蹟具載《明史》本傳。乾隆己未，宰複網羅散失，參以祖父傳聞，旁及文集所載，與同難諸人所述以補成此《譜》。於當日情事始末，較為詳備。

國朝史珥編。珥，鄱陽人，乾隆甲戌進士，官吏部主事。是編紀建文末大理寺少卿胡閏遺事，與後人題詠詩文，而閏女郡姐及連坐親屬並載焉。珥十一世祖秉方為閏之壻。閏既死節，壻家亦連坐。故珥述其殉節始末，成此書。先是，紀閏事者有《英風紀異》，史桂芳所刊，而楊際會名之者也。又有《風忠錄》，瞿鳳翥所刊，而文德翼序之者也。又有《忠義類編》，史乘古所名，其例言則屠叔方所纂者也。珥匯合諸書，考證頗詳。如閏妻汪氏非方氏。《貞姑傳》中所雲王安人者，乃史氏之婦，非閏妻。頗有糾訛訂舛之功。惟舊《錄》載萬曆十二年十月八日詔雪革除諸臣，張榜於縣門，忽風掣其榜入雲中，飛舞空中，自午至申，乃墮。故有風烈、英風諸名，紀其實也。而史桂芳所作《詩序》，乃謂閏之風異，放而往，周流六虛；卷而還，收攝完聚。明明有聖學景象，區區以忠臣目之，恐不足以慰在天之靈雲。其說似高而實謬。文天祥不雲乎：「孔曰成仁，孟曰取義，讀聖賢書，所學何事？」其言至為明白，奈何以忠臣為區區，而曰別有聖賢乎？

國朝舒敬亭撰。敬亭字孝徵，銅山人。是書取朱子言行匯為一編。前有朱子小像及父師題辭。又有自題贊及諸人先後題贊。卷一、卷二為年譜、行狀。卷三為道學淵源。其中《濂溪事實記》，蓋取之《文公文集》，《明道行實》則取之《二程文集》。卷四為伊川行狀及道體。卷五為學存養克己。卷六教人儆戒。卷七觀聖賢，辨異端。卷八治道。皆取之《文集》、《近思錄》，而以《讀書志不自棄》文終焉。皆抄撮習見之文，於朱子之學不能有所發明也。

國朝沈志禮撰。志禮字範先，會稽人，官至廣東按察使。是編紀孝女曹娥事實。其《自序》謂有同裏印文學君素初編，張明經噩續纂，俱未成。志禮乃因舊志重輯。孝女事在漢順帝漢安二年，見於邯鄲淳所撰碑。今法帖所傳本，與此志互有同異，可以相證。後二卷附志宋英宗時孝女朱娥與明初孝女諸娥事。二女亦皆以身救其親，又皆與曹娥同裏，故以配食於廟，並錄其傳志、歌詠之文於後焉。
──右「傳記類」名人之屬，一百五部、五百卷，內三部無卷數，皆附《存目》。
