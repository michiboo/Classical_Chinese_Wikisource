
卷一百四十四 子部五十四
《四庫全書總目提要》紀昀等
○小說家類存目二
明王崇慶撰。崇慶有《周易議卦》，已著錄。是書全載郭璞注。崇慶間有論說，詞皆膚淺。其圖亦書肆俗工所臆作，不為典據。
《幽怪錄》，唐牛僧孺撰。僧儒事蹟具《新唐書》本傳。《唐書•藝文志》作《玄怪錄》。朱國楨《湧幢小品》，曰：牛僧孺撰《玄怪錄》，楊用修改為《幽怪錄》。因世廟時重玄字，用修不敢不避。其實一書，非刻之誤也。然《宋史•藝文志》載李德裕《幽怪錄》十四卷，則此名為複矣。《唐志》作十卷，今止一卷，殆鈔合而成，非其舊本。晁公武《讀書志》雲，僧孺為宰相，有聞於世，而著此等書。周秦行紀之謗，蓋有以致之也。末附唐李複言《續錄》一卷。考《唐志》及《館閣書目》皆作五卷，《通考》則作十卷，雲分仙術、感應二門。今僅殘篇數頁，並不成卷矣。然志怪之書，無關風教，其完否亦不必深考也。
唐李複言撰。是書世有二本：其附載牛僧孺《幽怪錄》末者，蓋從《說郛》錄出。一即此本，凡二十三事，與《唐志》卷數亦不符。蓋從《太平廣記》錄出者，雖稍多於《說郛》本，然亦非完帙也。
舊本題唐柳宗元撰。宋葛嶠始編之柳集中，然《唐•藝文志》不著錄。何薳《春渚紀聞》以為王銍所偽作。《朱子語錄》亦曰：柳文後龍城錄雜記，王銍之為也。子厚敍事文字，多少筆力，此記衰弱之甚，皆寓古人詩文中不可知者於其中，似暗影出。今觀錄中所載帝命取書事，似為韓愈調張籍詩天官遣六丁，雷電下取將二句作解。趙師雄羅浮夢事，似為蘇軾梅花詩月下縞衣來扣門作解。朱子所論，深得其情。莊季裕作《雞肋編》，乃引此錄駁《金華圖經》。季裕與銍為同時人，或其書初出，偽跡未露，故不暇致詳歟？然自南宋以來，詞賦家已沿為故實，不可複廢。是亦王充所謂俗語不實，流為丹青者矣。
唐李冘撰。《唐•藝文志》作李元。未詳孰是。其書雜錄古事，亦及唐代瑣聞，大抵語怪者居多。如女媧兄妹為夫婦事，皆《齊東》之語。又如《列子》海人狎鷗、愚公移山事，皆摭寓言為實事，尤為膠固。至王涯為仇士良所害，本非文宗之命，乃稱涯為天兵梟戮，則悖謬甚矣。
舊本題唐比部郎中陸勳撰。《書錄解題》及《宋史•藝文志》並作二卷。陳振孫曰：語怪之書也。凡三十二事，言犬怪者居三之一。此書較陳氏所載多二卷，而事較振孫所記之數多三四倍，亦不多言犬怪，豈後人附會，非其本書歟？
舊本題為唐人撰，不著名氏。載明吳琯《古今逸史》中。皆紀唐代劍俠之事，與《太平廣記》一百九十三卷至一百九十六卷所載豪俠四卷文盡相同。次序及句下夾註如潘將軍條下所附忘其名疑為潘鶻硉也九字，亦複吻合，但訛鶻硉為鶴碎耳。蓋明人剿襲《廣記》之文，偽題此名也。
蜀杜光庭撰。光庭有《了證歌》，已著錄。此書《宋志》作十卷，與今本異。白雲霽《道藏目錄》收於洞元部記傳類恭字型大小中。然光庭雖道士，而此書所述實無與於道家。卷首沈士龍題辭謂光庭以方術事蜀孟昶，故成此書以取悅。考陶岳《五代史補》，光庭以唐僖宗幸蜀時入道，其後曆事王建、王衍，未入後蜀。即以此書而論，其記蜀丁卯年會昌廟城壕側龜著金書玉字大吉字，則王建天複七年也。又稱蜀皇帝乾德元年己卯七月十五日庚辰降誕廣聖節，王彥徽得白龜以進，則王衍元年也。凡此皆為前蜀王氏誕陳符瑞，以雲悅昶。失考甚矣。其言皆荒誕不足信。《冶城客論》曰：廣成先生杜光庭撰《仙傳錄異》等書，率多自作，故人有無稽之言謂之杜撰。然則光庭之妄，前人已言之矣。
舊本題宋張師正撰。師正字不疑。熙甯中為辰州帥。《文獻通考》載師正擢甲科後，宦遊四十年不得志，於是推變怪之理，參見聞之異，得二百五十篇，魏泰為之序。此本不載魏序，蓋傳寫佚之。然王銍《默記》以是書即魏泰作。蓋泰為曾布之婦兄，而銍則曾紆之婿，猶及識泰，其言當必不誣也。
不著撰人名氏。晁公武《讀書志》及《宋史•藝文志》皆著錄，亦皆不雲誰作。趙與旹《賓退錄》稱為劉斧《青瑣高議》，當必親見其標題。前有孫副樞序。不稱名而舉其官，他書亦無此例，其為裏巷俗書可知也。所紀皆宋時怪異事蹟，及諸雜傳記，多乖雅馴，每條下各為七字標目。如張乖崖明斷分財，回處士磨鏡題詩之類，尤近於傳奇。間有稱議曰者，寥寥數言，亦多陳腐。《讀書志》稱其詞意鄙淺，良非輕詆。公武所錄作十八卷，《宋史•藝文志》亦同，此本乃多兩卷，或坊賈傳刻，又有所竄入歟？蔡絛《鐵圍山叢談》稱所載孫勔射黿被追，見韓琦為紫府真人事，其說不謬。然稱為青瑣小說，或又其別名也。孫勔事，《魏公別錄》、《魏公家傳》皆載之。周煇《清波雜誌》又考其同異，謂當以《家傳》為正。其所引王老志別一說，即蔡絛語也。韓琦名德，何必死作閻羅王乃足取重。斧作小說，侈談神怪可矣。士大夫以為實事而記於家傳、別錄，好事者又校正其異同，相率說夢，不亦傎乎？
宋李獻民撰。獻民字彥文，延津人。是書前有政和辛卯獻民自序。所載皆一時豔異雜事，文既冗遝，語尤猥褻。晁公武《讀書志》、陳振孫《書錄解題》俱雲十卷，分九門。今止存六門，曰士林清話，曰詩話錄，曰靈怪，曰麗情，曰奇異，曰神仙，共八卷。末有後集一卷，曰盈盈傳，乃作者自述所遇。然首稱皇祐中，中稱嘉祐五年，皆仁宗年號，與獻民時代不相及。則傳中所謂餘者乃別一人，而佚其名，非獻民自稱也。其書大致與劉斧《青瑣高議》相類。然斧書雖俗，猶時有勸戒，此則純乎誨淫而已。以向來諸家著錄，今姑存其目焉。
不著編輯者名氏。載毛晉《津逮秘書》中。考《中興館閣書目》有此書名。然是書雜引諸小說新誕之語，或不紀所出，割裂舛謬，不可枚舉。至謂楚襄王夢神女事出《史記》，其庸妄可知。未知果宋時舊本否也。
宋黃輔撰。輔裏籍未詳。是書作於嘉定戊寅。輔時辟為瀧水縣令。自序謂予備員西征，始聞峽山非常可駭之事，始猶未敢以為然。及觀前賢所記，由東坡以來，連篇累牘，悉出於名公巨卿之口，以其人之可信，則事必可信矣。訪《峽山集》舊版散失，於是裒集傳之。然其敍述飛來殿，謂至德元年峽有三神人化為方士，夜扣潁州貞俊禪師曰，本峽居清遠上流，吾欲建道場，師能去否？俊諾之。是夕風雨驟作，黎明薄霽，啟戶而觀，則佛殿與神像已運至山中矣。俊師乃於峰前石上安坐。本淮南西路舒州延祚寺之所移。其事涉於語怪，是小說之支流，非地誌之正體也。
宋魯應龍撰。自署東湖，蓋嘉興人。書中稱淳祐甲申館於沈氏，則理宗時也。其書皆言神怪之事，而多藉以明因果。前半帙皆所聞見，後半帙則雜采古事以足之。大半與唐、五代小說相出入。
金元好問撰。好問字裕之，號遺山，太原人。官至左司郎中。事蹟具《金史》本傳。是編蓋續宋洪邁《夷堅志》而作，所紀皆金泰和、貞祐間神怪之事。前有自序，見於《遺山集》，而此本無之，蓋傳寫佚脫也。
不著撰人名氏，亦不著時代。其中林行可一條，稱大德丁酉，則元人矣。然所載臨安倡女儀玨一條，稱其編隸鄱陽，予嘗於席間與紙筆，即賦詞。大略美吾兄弟有鄱江英氣鍾三秀之語，乃洪邁《夷堅志》原文。所謂予者，即邁。所謂北兄弟三秀，即邁、適、遵也。此本剿襲其言，並其自稱亦未改，則亦剽剟而成者矣。
明趙弼撰。弼有《雪航膚見》，已著錄。是編皆紀報應之事，意寓勸懲而詞則近於小說。第三卷中闕疥鬼對、夢游番陽傳二篇，殆傳寫佚之。
明都穆撰。穆有《壬午功臣爵賞錄》，已著錄。是書記錄元、明以來逸事。然多涉神怪，不足徵信。書中龔泰、軒輗、張仙三條注稱采曰者，乃其門人陸采附記。蓋此書采所編次，故原本題曰都公談纂雲。
舊本題《陸氏虞初志》，不著其名。惟第一卷中續齊諧記有跋，稱得於外舅都公家，疑為都穆婿也。其書所收諸家小說，惟吳均為梁人。餘皆唐人雜傳，不出《太平廣記》之中，殊乏異聞。《白猿傳》舊題江總，雖曰託名，然既為謗歐陽詢而作，則出於隋末唐初更無疑義，乃以殿唐末，未免失倫。則亦隨手鈔合，取足卷帙，無所銓次之本矣。
明祝允明撰。允明有《蘇材小纂》，已著錄。是編所載皆怪誕不經之事。觀所著《野記》諸書，記人事尚多不實，則說鬼者可知矣。朱孟震《河上楮談》謂允明所作志怪凡數百卷，疑無此事。卷字殆條字之誤歟？
明侯甸撰。甸，蘇州人。《明史•藝文志》載是書作十卷，此本卷數不符，疑有散佚。然原序稱一百七十餘條，計數無闕，或《明史》誤也。序又稱所載悉幽怪之事，此本所載乃有不涉幽怪者二十三條，為例未免不絕。其女子詠錢一詩，見沈括《筆談》，摭為近事，尤疏舛矣。
舊本題明楊慎撰。慎有《檀弓叢訓》，已著錄。是編前有嘉靖二十年慎門人夏林序。文詞猥陋，舛誤疊出。如雲宋洪邁有《夷堅志》二十卷，考邁書甲集至癸集二百卷，支甲至支癸一百卷，三甲至三癸一百卷，四甲四乙二十卷，乃四百二十卷，非二十卷也。又稱因宣和皇帝喜長生不死之術，一時士大夫相習成風，爭為此類言語以媚於上，洪故賢者，亦不能免。考邁乃高宗紹興十五年進士，孝宗時官端明殿學士，非徽宗宣和時人也。又稱慎著述已滿天下，晚年學《莊子》之卮言，拾《齊諧》之剩語，仿洪氏之例而推廣之。考慎以正德六年辛未登第，年二十四，至嘉靖二十年辛丑僅五十四歲，非晚年。其為依託，已無疑義。及核其書，乃全錄樂史《廣卓異記》，一字不異，可謂不善作偽矣。
明陳良謨撰。良謨宇中夫，安吉人。正德丁丑進士，官至貴州布政司參政。是書雜記見聞，多陳因果。雖大旨出於勸戒，而語怪者太多。
舊本題上元壬午南贍部洲二十八年林之東無名氏撰述。考書中所紀，其人當在嘉靖時。壬午即嘉靖元年，而稱二十八年，其詞詭誕，未之詳也。所紀皆明代雜事，然無一非委巷之談。如謂明成祖發劉基之墓，得一朱匣，中有賀永樂元年登極表；元順帝為明所敗，匿於古寺而死，即以寺梁為棺；甯王權為許遜後身；邱濬為蝦蟆精；凡孔氏襲衍聖公者，其相必口露雙齒如孔子；明太祖以公主嫁朝鮮國世子；劉基對明太祖稱白鬍子變紅鬍子；明孝宗為牟尼佛降生，故年號上下二字皆取牟字字頭；其鄙俚荒唐，殆不足與辨。至於以危素為姓魏，以於謙為姓餘，殆市井略識字人妄聽之而妄記之，不知何以得傳至今也。
明楊儀撰。儀有《螭頭密語》，已著錄。是編乃志怪之書。前有自序，謂高坡者京邸之寓名。案明張禹《坊巷前胡同集》，東城有高坡胡同，蓋即所居也。錢希言犬會園稱楊儀禮部素不信玄怪之談，因聞王維賢親見仙人騎鶴事，始遂傾心，著有《高坡異纂》行於世。然書中所記，往往誕妄。如黃澤為元末通儒，趙汸之所師事，本以經術名家，而儀謂劉基入石壁得天書，從澤講授，真可謂齊東之語。至謂織女渡河，文曲星私窺其媟狎，織女誤牽文曲星衣，上帝醜之，手批牽牛頰，傷眉流血，竟公然敢於侮天矣。小說之誕妄，未有如斯之甚者也。
明陸采撰。采字子元，長洲人，粲之弟也。是編乃其肄業南雍時記所聞見，大抵妖異不根之言。其胡銓後身一條雲，聞之祝允明。又雲初聞祝子之言，以為祝好奇，必記此，不暇詳叩。因近閱語怪兩編無之，追書於冊。是允明有所不記，而采記之，其誕更甚於允明矣。乃譏沈周作《客座新聞》多信門客妄言，何也？卷末鴛鴦記一篇，述施氏婦閨閣幽會之事，淫媟萬狀，如身曆目睹。此同時士大夫家也，誰見之而誰言之乎？尤有乖名教矣。
明馮汝弼撰。汝弼字惟良，平湖人。嘉靖壬辰進士，官工科給事中。以言事謫潛山縣丞，遷知太倉州。調揚州府同知，不赴。隆慶中追贈布政司參政。是書自記生平瑣事，率涉夢卜禨祥。其所記他人事，亦多不出此。末載種植數方，尤與全書不類。
明施顯卿撰。顯卿字純甫，無錫人。嘉靖壬子舉人，官新昌縣知縣。是書成於萬曆丙子。分天文、地理、五行、神祐、前知、淩波、奇遇、驍勇、降龍、伏虎、禁蟲、除妖、馘毒、物精、仙佛、神鬼十六門，兼及明代近事，頗取史傳，而掇拾稗官小說者為多。
明王世懋撰。世懋有《卻金傳》，已著錄。此編乃隨筆雜記，多說神怪之事，亦間作放達語。蓋其時山人習氣漸染及於士大夫也。卷頁頗寥寥，其西山雲霧茶一條雲，追憶夜來風味，書一通以贈先生。（案：先生指蔡琳泉也。）五月十二日歸自郡城一條雲，坐心遠堂中命筆伸紙，作數行記之。萬曆十二年一條雲，第三子士駫年十三，書此付之。三月晦日一條雲，歸而記之，以示兩兒。殆平時所作雜帖，其後人錄之為帙歟。
不著撰人名氏，自稱茂苑樹瓠子。有嘉靖辛酉自序。摘取小說家所錄神怪之事，匯錄成編。大都與他書複出，無可采也。
明朱睦撰。睦有《易學識遺》，已著錄。此乃摘百家雜史中所載異事，分為四十二目，頗為雜糅。如防風、僬僥之類，世所習聞，不足稱異，而他書稍僻者仍不無掛漏。惟詳注所出書名，在明末說家中體例差善耳。
明馮夢禎撰。夢禎有《歷代貢舉志》，已著錄。是編為陸烜奇晉齋所刻，皆記見聞異事。語怪者十之三，語因果者十之六，記翰林舊例、大同米價、回回人義僕、節婦、虞長孺、漢印、吳茂昭品龍井茶、李於麟棄岕茶，以及栽蘭、藏茶、炒茶、茉莉酒、造印色、鑄鏡、造糊、造色紙諸法，為雜家言者十之一。故從其多者，入之小說家焉。
明虞淳熙撰。淳熙字長孺，錢塘人。萬曆癸未進士，官至吏部稽勳司郎中。《經義考》載淳熙有《孝經邇言》九卷，《今文孝經說》一卷，今皆未見。此書專輯《孝經》靈異之事，如赤虹化玉之類，故曰集靈。夫釋氏好講福田，尚非上乘，況於闡揚經義而純用神怪因果之說乎？其言既不詁經，未可附於經解，退居小說，庶肖其真。至其採錄顛舛，如張角作亂，向詡上便宜，不欲國家興兵，但遣將於河上北向讀《孝經》，則賊當自消滅一條，乃《口蚩》鄙之事，古來傳以為笑者。亦收為靈跡，殆信為賊果消滅乎？
明蔡善繼編。善繼字伯達，烏程人。萬曆辛丑進士，官至福建左布政使。其書皆載古來前定之事。上卷凡七十八事，下卷凡九十三事。前有善繼自序，後有泉州府訓導張啟睿跋。細核所錄，乃全剽《太平廣記》第一百四十六卷至第一百六十卷定數一門之交，名姓次序，一字無異。惟上卷之末增延陵包隰一人，下卷之首增竇易直至劉逸二十人，為原書所無，然亦自《廣記》他門移掇竄入者。《廣記》為習見之書，乃取其中十五卷別立書名，攘為己有，作偽之拙，於是極矣。
明洪應明撰。應明字自誠，號還初道人。其裏貫未詳。是編成於萬曆壬寅。前二卷記仙事，後二卷記佛事。首載老子至張三丰六十三人，名曰消搖墟，末附長生詮一卷。次載西竺佛祖自釋迦牟尼至般若多羅十九人，中華佛祖自菩提達摩至船子和尚四十二人，曰寂光境，末附無生訣一卷。仙佛皆有繪像，殆如兒戲。考釋、道自古分門，其著錄之書亦各分部，此編兼采二氏，不可偏屬。以多荒怪之談，姑附之小說家焉。
明錢希言撰。希言有《戲瑕》，已著錄。是書成於萬曆癸丑，皆記當時神怪之事。一仙幻，二釋異，三影響，四報緣，五冥跡，六靈祗，七淫祀，八奇鬼，九妖孽，十瑰聞。其以犬會園名書者，犬會者狡犬會之意，狡犬會者戲弄之意也。其中記陳祖皋陷冤獄，出金資營救，反為人所紿事。影響類中作其姻家錢日省，因其從子朗生誘祖皋妻釒強三百緡，及金鳳斂諸物，為沈儒宗所脅致敗，祖皋妻死而為厲。靈祗類中作指揮采成文構成其獄，因其同裏沈瑞徵誘祖皋母釒強六百緡，後瑞徵獨匿其賂，成文無所得，因陷祖皋大辟，祖皋父與郊為厲。兩卷之中，姓名事蹟自相矛盾。記所見如是，記所聞者可知矣。
明鄭仲夔撰。仲夔有《蘭畹居清言》，已著錄。是書雜記瑣事，多及仙鬼因果，亦《輟耕錄》之流亞。中記魏忠賢事，蓋明末人也。
明王兆雲撰。兆雲有《詞林人物考》，已著錄。是編凡湖海搜奇二卷，揮麈新談二卷，白醉璅言二卷，說圃識餘二卷，漱石閒談二卷，烏衣佳話四卷。皆雜記新異之事，本各自為書，後人裒為一帙，總題曰《王氏雜記》，非其本名也。其中《烏衣佳話》，《明史•藝文志》作八卷。此本僅前後二集，每集分上、下卷，或為合併，或為闕佚，均不可知。然志怪之書，無關學問，其完否亦無容深考。惟其中記張孚敬晚遇一條，謂廷臣議追封大禮，拘於俗說濮園之非云云。則意存左袒，不為公論，有不可不糾正者耳。
明徐昌祚撰。昌祚字伯昌，常熟人。是編蓋其官刑部時所作。多載京畿之事，故以燕山為名。凡分二十二頭，大抵多涉語怪，末附以長安裏語，尤為鄙俚。又多失其本字本音，不足以資考證。書成於萬曆壬寅。有昌祚自序，謂因輯《太常寺志》得《徵州縣誌》書，因采其所記成此書。則亦剽掇之學也。
明江東偉撰。東偉字青來，自號壺公。開化人。萬曆丙午舉人。其書分玄部、幻部、靈部、幽部為四集，皆摘錄諸書神仙鬼怪之事，各系評語，而佻纖殊甚。如幻部中載張南軒晚得奇疾，歿時就殮，通身透明，腑髒筋骨，歷歷可數，瑩徹如水晶云云。本說部無稽之談，東偉乃為之評曰，此明明德之本體，可謂無所不戲侮矣。其曰孟浪言者，蓋取《莊子•齊物篇》語，殆亦自知其不經歟。
明沈德符撰。德符有《飛鳧語略》，已著錄。是書雜記神怪俳諧，事多猥鄙。至記林潤劾嚴世蕃論死，世蕃為厲鬼以報潤，則又顛倒是非之甚矣。
明王同軌撰。同軌字行父，黃岡人。由貢生官江甯縣知縣。其書皆纂集異聞，亦洪邁《夷堅志》之流。每條必詳所說之人，以示徵信，則用蘇鶚《杜陽雜編》之例。前有陶冶序，稱其事不必盡核，理不必盡合，文不必盡諱，亦小說家之定評也。然其中推重方士陶仲文，稱漫加削奪，時論大乖，則其他曲筆諒多矣。
明姚宣撰。宣字懋昭，應天人。是書所記雜事，多涉神怪，舊事則注出某書，新事則注聞之某人，而序述冗拙，亦或失於詮次。如祿薄儉常足，官卑廉自尊一聯，一以為正德間浙江巡檢題，一以為洪武中禦史劉子敏左遷侯官典史時題。一頁之中相隔三行，而複出爾條，可知其雜抄無緒也。
明汪雲程編。雲程，徽州人。其書雜采漢、唐迄宋小說一百四十種，匯為一編，中分十集。大抵皆猥鄙荒怪之語。
明聞性道撰。性道有《賀監紀略》，已著錄。是書專載四明諸井潭神龍見伏靈跡，紀錄寥寥。惟所載蜥蜴考一篇，於蠑螈、蝘蜓、蠦蟲廛等名辨證詳審。然紀四明龍事而氾濫及之，於體裁亦未協也。
明梅鼎祚撰。鼎祚字禹金，宣城人，嘗作《三才靈記》。一為才神記，一為才幻記，一即此書。所載上至周，下至明代。末二卷，則箕仙之語，皆從諸小說采出。然如《左傳》所載渾良夫夢譟之詞，偶成韻語，目以才鬼，似乎未然。又如《搜神記》之段孝直，《水經注》之鮮于冀，但有辨枉之詞，亦不得以才論。至《搜神記》之劉伯文寄一家書，即謂之才，尤為非理。小說家語怪之書，汗牛充棟，鼎祚捃拾殘剩，以成是編，本無所取義，而體例龐雜又如是，真可謂作為無益矣。
國朝李王逋撰。王逋字肱枕，嘉興人。是編記明末及國初見聞，皆其鄉里中事，大抵語怪者多。末述屠象美、陳梧據嘉興作亂始末，及白頭賊之事頗詳。
國朝施閏章撰。閏章仕履已附見《青原志略》條下。是書多記見聞雜事，兼涉神怪，舊載《閏章外集》中，蓋《河東集》後附《龍城錄》之例。然終為不類，今析出別著錄焉。
國朝陸圻撰。圻有《新婦譜》，已著錄。此編皆記冥途因果之事，意主勸善。其真妄不可究詰也。
國朝金侃撰。侃字亦陶，吳縣人。其書雜錄雷之典故與雷之果報。雖意主戒惡，而所摭皆小說家言。
國朝傅燮詷撰。燮詷字去異，靈壽人。工部尚書維鱗子，官至汀州府知府。是書雜纂災祥怪異之事，自上古至元，悉據正史采入，凡外傳雜記，皆不錄。分天異、地異、祥異、人異、事異、術異、譯異、鬼異、物異、雜異十門。
國朝傅燮詷撰。是書記明一代怪異之事，亦分十類，與《史異纂》門目相同。皆從小說中撮抄而成，漫無體例。如尹蓬頭騎鐵鶴上升，正德中上蔡知縣霍恩為流賊所殺，頭出白氣，及天啟丙寅王恭廠災之類，往往一事而兩見。又有實非怪異而載者，如事異門內胡壽昌毀延平淫祠而絕無妖，任高妻女三人罵賊沒水，次日浮出面如生，術異門內汪機以藥治狂癇，物異門內蕭縣嶽飛祠內竹生花，雜異門內漳州火藥局災，大石飛去三百步之類，皆事理之常，安得別神其說？至如譯異門內謂黑婁在嘉峪關西，近土魯番，其地山川草木禽獸皆黑，男女亦然，今土魯番以外鹹入版圖，安有是種類乎？其妄可知矣。
國朝鈕琇撰。琇字玉樵，吳江人。康熙壬子拔貢生。曆官至陝西知府。是編成於康熙庚辰，皆記明末國初雜事。隨所至之地，錄其見聞。凡吳觚三卷，燕觚、豫觚、秦觚各一卷，粵觚二卷。續編成於康熙甲午，分類排纂為言觚、事觚、人觚、物觚四卷，體例與初編略殊。各有琇自序。琇本好為儷偶之詞，故敍述是編，幽豔淒動，有唐人小說之遺。然往往點綴敷衍，以成佳話，不能盡核其實也。
國朝吳陳琬撰。陳琬有《春秋三傳同異考》，已著錄。是書皆記見聞雜事，而涉神怪者十之七八。惟所記楊維垣偽題柩字，棄城夜遁，為劫盜所殺，非死於國事，及葬明莊烈帝始末，二事足備考證耳。
舊本題東軒主人撰。不著名氏。所記皆順治末年康熙初年之事，多陳神怪，亦間及奇器，觀其述江村雜記一條，其人尚在高士奇後也。
國朝汪為熹撰。為熹字若木，桐鄉人。康熙末官鄢陵知縣。欲修縣誌而未果，因摭其地之遺聞瑣事綴為此書。自序稱事涉鄢陵者十之六七，涉省郡別州縣者十之三四，合以身之所曆，目之所睹，得十四卷。大抵多采稗官說部一切神怪之言，蓋本儲地誌之材。而繙閱既多，捃摭遂濫，又嗜奇愛博，不忍棄去，乃裒而成帙，別以雜鈔為名。是特說部之流，非圖經之體也。今存目於小說家中，庶從其類。至卷首冠以康熙五十二年覃恩敕命，莫喻其理，殆見《唐宋文集》有以告身冠集首者，故亦效之歟？不知彼乃後人所加，非所自編。又皆施於專集非施於筆記之類也。
國朝楊式傳撰。式傳字雪崖，鄞縣人。是編皆述善惡之報，而大旨歸心於二氏。其逆婦小善免死一條，雖意主戒殺，然婦欲殺姑，罪通於天矣，豈偶救數鳥之命，即可以贖乎？殆不可訓也。
國朝徐慶撰。慶字賓溪，自署曰烏山人，不知何地之烏山也，是編雜記果報，語多荒誕。夫福善禍淫，天有顯道，即明神肸蠁，亦當在杳冥之間。至於人鬼對言，幽明相接，指陳獄牘，判決是非，如虞山孫振先竊銀因果記之類，何其怪而不經也。命曰信徵，豈其然乎？
國朝徐嶽撰。岳字季方，嘉善人。是編皆記怪異之事，亦《夷堅》、《睽車》之流。
△《簪雲樓雜記》•一卷（大學士英廉購進本）國朝陳尚古撰。尚古字雲瞻，德清人。是編雜記瑣聞，多涉語怪。其足資考證者，惟述魏忠賢養女任氏冒稱明熹宗皇后張氏一事耳。
──右「小說家類」異聞之屬，六十部，三百五十二卷，內一部無卷數，皆附《存目》。
舊本題唐陸龜蒙撰。然書中有蘇軾、黃庭堅、僧了元及黨進事，龜蒙生於唐末，何得預知？其為妄人依託可知矣。
舊本題宋邱璿撰。考宋邱璿字道源，黟縣人。天聖五年進士，官至殿中丞。邵博《聞見後錄》記當時有邱濬者，以易卦推驗歷代，謂元豐正當豐卦。《靖康要錄》記欽宗以郭京為將，蓋取邱濬詩郭京，楊式、劉無忌，皆在東南臥白雲之識，其字皆從睿從水。此本亦題曰字道源，蓋即其人。而名乃作璿，殆傳寫誤歟？尤侗《明•藝文志》乃以是書為明邱濬作，又誤中之誤矣。厲鶚《宋詩紀事》稱濬有《洛陽貴尚錄》，今未見。此書亦品題牡丹，以姚黃為王，魏紅為妃，而以諸花各分等級役屬之，又一一詳其宜忌，其體略如李商隱《雜纂》。非論花品，亦非種植，入之農家為不倫，今附之小說家焉。
舊本題宋蘇軾撰。所記皆與僧了元往復之語，詼諧謔浪，極為猥褻。又載佛印環疊字詩，及東坡長亭詩。詞意鄙陋，亦出委巷小人之所為。偽書中之至劣者也。
舊題宋蘇軾撰。明陳繼儒刻入《普秘笈》中，名為《漁樵閒話錄》。案晁公武《讀書志》中有此書，作《漁樵閒話》，無錄字。公武又雲，設為問答及史傳雜事，不知何人所為，亦不言出自軾手。書中多引唐小說，議論皆極淺鄙。疑宋時流俗相傳有是書，而明人重刻者複假軾以行耳。
宋周文玘撰。文玘嘗官試秘書省校書郎，其裏籍未詳。此書《通考》作三卷，此本僅上下二卷，而所載三十五事與自序合，疑《通考》誤二為三也。《文獻通考》作文規，《書錄解題》謂文規未知何人，然此刻本玘字甚分明，亦疑《通考》傳寫之誤。其書皆古來詼諧事，各注出典。然其中如《世說》濟尼一條，無可笑者，《列子》攫金一條，增吏大笑之四字；《後漢書》袁隗婦一條，增隗大笑之四字。皆非本文，亦一病也。
宋陳日華撰。日華不知何許人。《文獻通考》載所著《金淵利術》八卷，亦不著時代。別有《詩話》一卷，中引朱子之語。考姜夔《白石詩集》有陳日華《侍兒讀書詩》，又張端義《貴耳集》稱淳熙間有二婦人，足繼李易安之後，曰清安鮑氏、秀齋方氏。秀齋即陳日華之室，則孝宗時人也。所記皆俳優嘲弄之語，視曄所作詩話，尤為猥雜。然古有《笑林》諸書，今雖不盡傳，而《太平廣記》所引數條，體亦如此，蓋小說家有此一格也。
舊本題宋沈俶撰。俶始末未詳。書中載有趙師{睪廾}為臨安尹時事，則嘉定以後人矣。所錄皆汴京舊聞，以多詼嘲之語，故名曰《諧史》。其載吳興項羽廟事，謂鬼神之於人，但侮其命之當死及衰者。又謂魑魅罔兩假羽名以興禍福，所論頗正。然與書名殊不相應，疑亦後人雜抄成編也。
宋周守忠撰。守忠有《養生雜纂》，已著錄。是編前有自序，稱略以所披之編，採摘古今俗語，又得近時常語，雖鄙俚之詞，亦有激諭之理，漫錄成集，名《古今諺》，古諺多本史傳，今諺則鄙俚者多矣。
一名《滑稽逸傳》，不著撰人名氏。自序稱烏有先生，亦借司馬相如之語，非其本號也。序稱《史記》特為滑稽立傳，以俳諧之中自有箴諷，是以取之。余游士大夫間，街談巷語，輒取而書之。然所載皆《毛穎傳》、《容成侯傳》之類，大抵寓言，無事實也。
舊本題張致和撰。致和未詳何許人。中一條稱周益公罷相云云，則亦南宋時人也。
不著撰人名氏。其書首條為二勝環，刺高宗不迎徽、欽。又有韓信取三秦之謔，以刺秦檜。蓋亦南宋人所為。
元鄭持正撰。仿韓愈《毛穎傳》例，於筆墨紙硯悉加封號，而擬為製錶之詞。又益以宋無文房十八學士制，吳必大歲寒三友，無腸公子除授集，鄭楷擬封花王冊，而張敏頭責子羽文，沈約修竹彈甘蕉文諸篇，亦附載焉。末有元統元年古雍樊士寬後序一首，謂集文房茶具圖贊，羅氏十夫八仙為一卷，簽曰房闥群珍，刻之介然堂。與書名不相應，未詳何故也。
舊本題元人撰，不著名氏。後有至正丙戌華亭孫道明跋，亦不言作者為誰。《說郛》載此書題為宋元懷。前有自序，稱延祐改元立春日，囅然子書，蓋元懷自號也。此本見曹溶《學海類編》中，失去前序，遂以為無名氏耳。書中所記皆一時可笑之事。自序謂補東萊呂居仁《軒渠錄》之遺，故目之曰《拊掌錄》雲。
不著撰人名氏。皆載宋人小詩之有關事實者，各為詳其本末，如《本事詩》之例。目錄末有題識雲，已上系宋朝遺事，一新繡梓。求到續集，陸續出售，與好事君子共之。其書目又別題一依廬陵正本六字，蓋元時江西書賈所刊也。所記凡四十九條，多理宗、度宗時嘲笑之詞，不足以資考核。案陶宗儀《說郛》內亦載有是書，題作元李東有撰，然與此本參較，僅首二條相同，餘皆互異，未喻其故。觀書首標題，殆《古杭雜記》為總名，而詩集為子目，乃其全書之一集，非完帙也。
不著撰人名氏。所采皆唐、宋人小說，隨意雜錄，不拘時代先後，又多取鄙俚之作，以資笑噱。此《諧史》之流，非詩品之體，故入之小說家焉。
明牛衷撰。衷裏貫未詳。官蜀府護衛千戶。蜀王以陸佃《埤雅》未為盡善，令衷補正為此書。然佃雖以引用王安石《字說》為陳振孫等所譏，而其博奧之處要不可廢。衷所補龐雜餖飣，殆不成文，甚至字謎小說，雜然並載，為薦紳之所難言。乃輕詆佃書，殊不知量。今退而列於小說家，俾以類從。衷序所稱蜀王，不著其名。考《明史》諸王年表，蜀和王悅{劭火}以宣德十年進封，薨於天順五年。衷序為天順元年作，則王當為悅{劭火}審矣。
明支立撰。立字中夫，嘉興人。天順中官翰林院孔目。是編乃其為常州學官時作。取布衾、木枕、紙帳、蒲蓆、瓦爐、竹床、杉幾、茶甌、燈檠、酒壺十物，仿《毛穎傳》例，各為之姓名裏貫。蓋冷官遊戲，消遣日月之計。末有自跋，稱初為九傳，夜夢酒壺詬爭，乃補為十，則滑稽太甚矣。
明黃暐撰。暐字日昇，號東樓，吳縣人。弘治庚戌進士，官至刑部郎中。此書雜記舊事，上自朝廷典故，下及詼諧鬼怪之屬，無所不錄。分《功臣紀》、《科第紀》、賦役紀、國初紀、妖人紀、災異紀、異人紀、厚德紀、政績紀、忠烈紀、高士紀、異行紀、固介紀、穎慧紀、德怨紀、節婦紀、著作紀、詩話紀、技藝紀、冠衲紀、夢紀、果報紀、滑稽紀、怪異紀、黠盜紀、袪惑紀、商販紀、釋冤紀諸目。所載吳事尤多。然頗蕪雜，不盡可據。前有王鏊序，稱故友黃君，少攻舉業，未甚賅洽。及筮仕，乃始泛觀博取。此書所紀，雖不能無猥瑣，而崇正之意亦寓其間。可謂得是非之公矣。
明遊潛撰。潛字用之，豐城人。弘治辛酉舉人。官雲南賓州知川，是編補張華之書，體例略如李石所續。而猥雜冗濫，無一異聞，又出石書之下。
明黃謙撰。謙，江寧人。昔曹植《魚且》表，加以爵位，為俳諧遊戲之祖。嗣後作者日繁，曼衍及於諸物。宋林洪有《文房圖贊》一卷，元羅先登又為《圖贊續》一卷，各系以職官名號。此書因而衍之，所擬諸文，更加徵拜詔贊諸名。陳陳相因，皆敝精神於無用之地者也。
明陸奎章撰。奎章字子翰，武進人。前四友曰金亮、木理、房施、白華，乃鏡、梳、脂、粉也；後四友曰周准、齊銛、金貫、索紉，乃尺、翦、針、線也。蓋仿韓愈《毛穎傳》而作。後附偶人說一篇，皆詞意儇薄，了無可取。蓋明初淳實之風，至是已漸漓矣。
明陳中州撰。中州字洛夫，青田人。弘治中由貢生官廬江縣教諭。初號太鶴山人，久而落拓不得志，占得尤悔之象，複自號亢惕子。佯狂恣肆，蕩然於禮法之外，嘗琢石為冠，刻太極兩儀五行八卦之象。是編首載其圖，並系以詩。有圈子不須龍馬背，老夫頭上頂羲皇之句，其妄誕可想。其餘諸篇，亦皆踵毛穎、革華之窠臼，無非以遊戲為文。雖曰文集，實則小說，故今存其目於小說家焉。
明楊慎編。是書採錄古今謠諺各為一編。然《賈子》及《太公兵法》引黃帝語，自屬巾機銘之遺文，或《列子》所謂黃帝書者，不得謂之為諺。且是書成於嘉靖癸卯，即載正德、嘉靖時諺，然則慎自造數語亦可入之矣。此蓋久居戍所，借編錄以遣歲月，不足以言著書。其孫宗吾誤刻之耳。
明舒纓撰。纓字振伯，餘姚人。嘉靖乙未進士，官王府長史。是書乃其遊戲之作。為太極氏本紀者一，為性書、學書者二，為歲、月、日、時表者四，為悅翁、愚隱君、何有先生、逋盜、魚言、達觀居士、中虛子、浣公等列傳者八，皆仿史例為之。蓋欲仿莊、列之寓言，實則詞旨淺陋，尚遠出革華諸傳下也。
明郭子章編。子章有《蠙衣生易解》，已著錄。是編凡謠語七卷，諺語七卷，讔語二卷，讖語六卷，譏語二卷，諧語七卷。皆雜采諸書為之，頗足以資談柄。而所錄明代近事，往往猥雜。蓋嗜博之過，失於翦裁也。
明陳禹謨編。禹謨有《經籍異同》，已著錄。是編采掇諸書瑣事雋語，不分門目，仍以原書為次第，仿曾慥《類說》之例。其原書久佚，僅從他書所引，裒輯數條，仍標原目，則仿陶宗儀《說郛》例也。
明朱維藩編。維藩，淮安人。是書成於萬曆乙未。取徐常吉《諧史》、賈三近《滑稽耀編》刪削補綴，共為一集。凡明以前遊戲之文，悉見採錄，而所錄明人諸作，尤為猥雜。據其體例，當入總集，然非文章正軌，今退之小說類中，俾無溷大雅。據其自序，稱題於豫章官署，則非遊食山人流也。讀聖賢之書，受民社之寄，而敝精神於此種，明末官方士習，均可以睹矣。
明陳世寶撰。世寶字介錫，鉅鹿人。萬曆中官監察禦史，巡按江西。其書抄撮諸家文集中托諷取譬之作，分十二類。體近俳諧，頗傷猥雜。
明陳邦俊編，邦俊字良卿，秀水人。先是，徐常吉嘗採錄唐、宋以來以物為傳者七十餘篇，匯而錄之，名曰《諧史》。邦俊因複為增補得二百四十餘首。夫寓言十九，原比諸史傳之滑稽，一時遊戲成文，未嘗不可少資諷諭。至於效尤滋甚。面目轉同，無益文章，徒煩楮墨。搜羅雖富，亦難免於疊床架屋之譏矣。
明李琪枝撰。琪枝字雲連，號奇峰，嘉興人，李肇亨之子，李日華之孫。書中卵色天一條，稱先太僕有詩云雲；囊雲一條，稱先冏卿筮仕江州司理，被讒拂衣云云；畫隱一條，稱黃魯直詩李侯畫隱百僚底，冏卿用下五字鐫一圖記，自作畫則識之云云；皆指日華也。是書續陶穀《清異錄》而作。穀書皆載唐末五代近事，此則皆采古書。穀書分三十七門，此則並為天文、地理、君道、官志、君子、女行、麼麼、釋族、仙宗、人事、詞苑、藝能、肢體、居室、衣服、妝飾、陳設十七門，女行之末又附載婦女雙名一門，體例頗不相同。而採摭故事，或佚脫其出典，或舛誤其字句。如開卷天笑一條，出東方朔《神異經》，人人習見，而題曰《莊子》。四雨一條，自是《詩話》，而入之天文。舊雨一條，本出《杜甫集》，而注曰白孔《六帖》。影娥池本出《洞冥記》，而注曰《三輔黃圖》。蕊女一條，引《關尹子》是也，而又引漢童謠河間蕊女工數錢句，不知《續漢志》實作奼女。蝦蟆更一條，據郎瑛《七修類稿》指為宋事，而不知唐張泌詩已有蝦蟆更急海城寒句，先載蜀韋縠《才調集》中。是雖蒐羅實事，轉不如陶穀之多構虛詞矣。
明吳從先撰。從先爵裏未詳。《自紀》皆俳諧雜說及遊戲詩賦，詞多儇薄。《豔紀》採錄漢至明雜文，分體編錄，踳駁殊甚。《清紀》摹仿《世說》，分清語、清事、清韻、清學四門。《別紀》兼涉志怪，總明季纖詭之習也。
國朝王蓍撰。蓍字宓草，秀水人。以製造菽乳，其名有八，因呼八友，各為寓名而傳之。蓋遊戲之小品。後有胡奉衡跋，題己卯年。蓋其書成於崇禎十二年也。
國朝楊忍本撰。忍本字因之，南城人。其書內編一卷，分原始、定名、屬籍、結撰、效用、膺秩、寵遇、引退、考成九門，外編一卷，分徵事上、下及述贊三門。大旨由韓愈《毛穎傳》而推衍之，雜引故典，抄撮為書，不以著作論也。
明梅鼎祚撰。是編記倡女之可取者分七門：一曰記禪，二曰記玄，三曰記忠，四曰記義，五曰記孝，六曰記節，七曰記從。又附外編五門：一曰記藻，二曰記用，三曰記豪，四曰記遇，五曰記戒。自謂寓維風於諧末，奏大雅於曲終。然狹斜之游，人情易溺，懲戒尚不可挽回。鼎祚乃捃摭瑣聞，謂冶蕩之中亦有節行，使倚門者得以藉口，狎邪者彌為傾心，雖意主善善從長，實則勸百而諷一矣。
國朝餘懷撰，懷字無懷，號澹心，閩縣人。自明太祖設官伎於南京，遂為冶遊之場，相沿謂之舊院。此外又有珠市，亦名倡所居。明季士氣儇薄，以風流相尚，雖兵戈日警，而歌舞彌增。懷此書追述見聞，上卷為雅遊，中卷為麗品，下卷為軼事。文章淒縟，足以導欲增悲，亦唐人《北裏志》之類。然律以名教，則風雅之罪人矣。
──右「小說家類」瑣語之屬，三十五部，二百卷、內一部無卷數，皆附《存目》。
