
卷七十七 史部三十三
○地理類存目六

舊本題元鄧牧撰。（案，牧以宋人入元，不仕而卒，據陶潛書晉之例，當仍題宋人，今特據舊本所題書之。）核其書，即牧所撰《洞霄圖志》內《宮觀》、《山水》、《洞府》、《古跡》、《碑記》五門，而刪其《人物》。每門又頗有刊削，不皆全文。卷首吳全節、沈多福二序亦同，惟增入洪武三十一年正一嗣教真人張宇初一序。稱今年春，某宮道士某，持宮志請序，將廣於梓。蓋明初道流重刻時，妄以其意刪節之，而改其名也。

明孫仁編。仁，貴池人。景泰辛未進士，官至戶部右侍郎。是書乃其官西安府知府時作。以記西嶽神祠之事。所錄文章，具載首尾年月，撰人姓名。較張維新《華嶽全集》所載，頗為完整有體。其中《延熹華山廟碑》一篇，則剝泐已甚，非複洪氏《隸釋》之舊矣。

明盧襄撰。襄字師陳，吳縣人。嘉靖癸未進士，官至兵部職方司郎中。石湖在蘇州府城西南。宋范成大為執政時，有別墅在湖上，孝宗禦書「石湖」二字以賜，其名始顯。盧氏世居於此，襄乃述其山川古跡為《志略》，又集諸人題詠為《文略》。然此書為範氏別業而作，自應以是一地為主，與州郡輿記為例各殊。襄乃兼及人物，多至二十有一人，匪獨詞涉誇張，抑亦體傷氾濫矣。

明周詔撰。案，是時有二周詔，一為延津人。嘉靖庚戌進士，見《太學題名碑》；一即此周詔，號臺山，富順人。嘉靖癸巳官衡州府知府。石鼓書院在衡州府治北石鼓山。宋景祐間，允集賢校理劉沆之請，賜額置田，與睢陽、嶽麓、白鹿號為四大書院，講學家喜稱道之。詔官於衡州，因剿取舊志，稍增損以為此編。首《地理》，次《室宇》，次《人物》，次《詞翰》，而附錄《文移》於末。潦草漏略，殊無義例，蓋書帕本也。

明釋大壑撰。大壑字元津，杭州淨慈寺僧。案，淨慈寺在杭州城西南屏山。舊無志，大壑始創修之。其書分《形勝》、《建置》、《法嗣》、《檀護》、《著述》、《僧制》、《靈異》七門。自序稱「斷碣磨崖，冥搜必錄，蓋二十載而始成」，其用力亦勤矣。

明釋宗淨撰。宗淨始末未詳。徑山在臨安縣天目山東北，唐代宗時，僧法欽始造寺。是書上卷記寺之建置，中卷記禪宗，下卷載藝文。原刻校讎不精，僧方一序，謂其魯魚亥豕疊出，為白璧蠅玷雲。

明甘雨撰。雨有《古今韻分注撮要》，已著錄。初，宋淳祐辛丑，江萬里知吉州，建書院於白鷺洲。洲在二水之中，故借李白詩「二水中分白鷺洲」句以名之，非金陵之白鷺洲也。時宋理宗方重道學，為賜額立山長，嗣後遂相承為古跡。萬曆辛卯，黃梅汪可受為吉安府知府，又重修之。雨因撰是志，分《沿革》、《建置》、《教職》、《祀典》、《儲贍》、《名宦》、《人物》、《公移》、《賢勞》、《義助》、《紀述》、《書籍》、《生祠記》十三門。生祠記者，即可受生祠也，至別立為一門，此其作志之意不在書院矣。

明王在晉撰。在晉字明初，太倉人。萬曆壬辰進士，官至兵部尚書，事蹟附見《明史•王洽傳》。是書僅從《一統志》抄撮而成，無所考證。況既名山陵，而趙宣子、孟嘗君輩遺塚亦列其間，尤非體也。

明謝肇淛撰。肇淛有《史觿》，已著錄。方廣岩在永福縣東。宋給事中黃非熊嘗讀書山中，作《十詠》以紀其勝。肇淛時為工部郎，奉使過家，遊於是岩，因輯此志。前為《義例》一條，作《本紀》以志方廣，作《外紀》以志旁近岩壑，作《別紀》以志方外，作《文紀》、《詩紀》以輯前人之作。然《本紀》之名，史家以載帝王事蹟，用之山水，殊乖體例。別紀信志，寧之託生三元、德涵之麗刑地獄，佛氏之說，儒者所不道。《詩紀》末有國朝人所作，則雍正中江績重修是書所附入也。

明李安仁撰。安仁字裕居，遷安人。萬曆中官衡州府知府。是編因周詔舊志重修，分上下部。上部紀《地理》、《室宇》、《人物》、《名宦》，下部載《藝文》。采據較詔志為詳。

明祁光宗撰。光宗後更名伯裕，滑縣人。萬曆戊戌進士，官至兵部尚書。是編乃光宗督學陝西時，於歷代陵墓詳加考證，各為之圖，而系之以說。其距諸州縣城，方隅道裏，皆備志之。亦《皇覽•聖賢塚墓記》之流也。

明葛寅亮撰。寅亮有《四書湖南講》，已著錄。是書志金陵梵剎，依僧錄分，攝以靈穀、天界、報恩三大寺統。次大寺五，中寺三十有二，小寺百有二十。其餘廢寺，別為一編。卷首冠以《禦制》、《欽錄》二集。《禦制》者，太祖之詩文；《欽錄》者，沿革之案牘也。末附以《南藏目錄》及諸經、租額、公費、僧規、公產諸條例。其餘皆略如志乘之體，編次頗傷蕪雜。

明宋奎光撰。奎光字培岩，萬曆壬子舉人，官餘杭縣教諭。是編蓋增補宗淨舊志而成，分《開山諸祖》及《制敕》、《詩文》、《名勝》、《古跡》、《土產》諸門，殊多猥瑣。蓋一山一寺，地本偏隅，宗淨志已具梗概。奎光必從而恢張之，其冗遝宜矣。

明釋圓複撰。圓複字休遠，鄞縣人。與屠隆同時。延壽寺在鄞縣南三裏，舊號保恩院。宋祥符間，改為延壽寺。是書詳述知禮禪師本末，及宋相曾公亮置買莊田舊事，他無所載。蓋自備古剎之典故而已。

明戴英撰。英字上慎，宜興人。崇禎甲戌進士。禹門寺在宜興之龍池山。是編前志山寺僧侶，後紀碑銘序記詩文，多未雅馴。

明周永年撰。永年字安期，吳江人。鄧尉故有《沈津志》，茲編乃踵而增之。凡梵宇、名釋、序記、語錄，無不備載。大約於寺之建置本末，尤為詳悉。故以《聖恩寺志》為名。書成於崇禎十五年，而中有康熙中碑刻，及宋犖、徐秉義詩文。蓋後人所續入也。

明楊明撰。明不知何許人。天童寺在鄞縣東六十裏。晉永康間，義興禪師居此山，有童子來供薪水，久之辭去，自稱太白星。因是山名太白，寺名天童。茲編敍述形勝，綴以藝文。前序無姓名，疑即明所自作。中稱撰為七卷，今止兩卷，似尚非完帙也。

明葉廷祥、郭以隆、紀延譽、陳翹卿同撰。廷祥官尤溪縣知縣。以隆稱署縣事，疑為丞簿之類。延譽、翹卿則尤溪教諭、訓導也，其裏貫均未詳。南溪者，朱子之父松作尉尤溪，實生朱子於其地。理宗嘉熙初，尤溪令李修，以時方崇尚道學，人爭攀附，遂於其地建二朱先生祠，即書院所自昉也。志中載書院額為帝顯德祐元年所賜，而李韶所作記在嘉熙改元之歲，已稱南溪書院。則初建時已有此名，但賜額在後耳。其書僅紀書院之跡，所附詩文，多不雅馴。延譽之序，以朱松、朱子及宋理宗皆跳行別書，使君臣相並，則欲尊朱子而不知所以尊，悖謬甚矣。

明程嘉燧撰。嘉燧字孟陽，休寧人。崇禎末布衣。《明史•文苑傳》附載《唐時升傳》末。常熟縣西北十裏有破山，其麓有寺曰「興福」，乃齊梁間所建。是書一卷、二卷記山中古跡，而詩文附焉。三卷志建置。四卷志禪宗。序次雅潔，為山志中差善之本。

國朝孫治撰，徐增重編。治字宇台，仁和人。增字子能，吳縣人。其書因明萬曆中昌黎白珩之志，稍增損之。體例與他志略同。惟以宦遊寄寓之人概收之《人物》一門，則事涉創造，於義未安。

國朝宋犖撰。犖字牧仲，號漫堂，商邱人。由蔭生官至吏部尚書。是編乃犖為江蘇巡撫時得宋蘇舜欽滄浪亭舊址，重為修葺。因蒐輯前人傳記詩文而附以所作記一篇，詩一首，及尤侗、範承勳詩各一首，共為一集。當時頗稱其好事。然其所采，多為舜欽而作，與亭無涉。又南禪寺雖附近亭旁，而實非當日之故址。一概泛載，亦未免稍失斷限矣。

國朝郎遂撰。遂字趙客，號西樵子，池州人。按，杜牧之為池陽守，清明日出遊，詩有「借問酒家何處有，牧童遙指杏花村」句，蓋泛言風景之詞。猶之楊柳岸、蘆荻洲耳。必指一村以實之，則活句反為滯相矣。然流俗相沿，多喜附會古跡，以誇飾土風。故遂居是村，即以古今名勝、建置及人物、藝文集為是編。蓋亦志乘之結習也。至於郎氏族系亦附錄其中，則並非志乘體矣。

國朝程元愈撰，汪越、沈廷璐又補葺之。與佟賦偉《二樓紀略》一書相為表裏，皆記甯國府南北樓事。北樓即謝朓之高齋，南樓即文昌台。明嘉靖中知府朱大器所建也。賦偉書旁涉他事，殊為龐雜。此輯錄歷代題詠，並記南樓建造之始末，差為有緒。越有《讀史記十表》，已著錄。元愈字偕柳，廷璐字元佩，皆寧國人。

國朝僧大然撰，施閏章補輯。大然始末未詳。閏章字尚白，號愚山，宣城人。順治己丑進士，官至江西布政司參議。康熙己未，召試博學鴻詞，授翰林院侍讀。青原為吉州名勝，自唐行思禪師開山說法以後，遂為巨剎。至明王守仁、羅洪先、歐陽德諸人於此講學，故第三卷特立《書院》一門，略記當時問對之語。而其所採錄皆理之近於禪宗者，則緇流援儒入墨，藉以自張其教也。

國朝僧智藏撰。智藏字竺堂，安福人。崇恩寺在廬陵，創自吳赤烏中，屢經廢興。康熙丙午，智藏重修之，因輯是書。一卷《山水道場》及歷代住持上堂《語錄》，二卷《記疏》，三卷《詩對聯》，四卷《序》，五卷《啟書》，六卷《雜著法語》，七卷《法產》。大旨在張惶佛教，以外護為至榮。體例蕪雜之甚。

國朝釋元奇撰。江心寺在溫州府北永嘉江中，即謝靈運詩所謂「亂流趨正絕，孤嶼媚中川」者也。宋高宗嘗幸其地，稱為名勝。明釋成斌、郡人王暘穀始創為之志。元奇因舊本重加編輯。凡《紀跡》一卷，《敕書》一卷，《藝文》八卷，《世系》、《雜記》二卷。

國朝廖文英撰。文英有《正字通》，已著錄。初，唐李渤與其兄涉讀書廬山，蓄一白鹿甚馴，因名白鹿洞。宋初置書院於五老峰下。朱子守南康軍，援嶽麓書院例，疏請敕額，遂為四大書院之一。康熙中，文英為南康知府，因即舊志修輯，以成是書。意求繁富，頗失翦裁。

國朝吳雲撰。雲號舫翁，安福人。靈谷寺在江寧鍾山之左，明太祖遷梁寶志塔於此，改賜今名，而號其山曰「紫金」。舊有景泰間僧潔菴、嘉靖間黃河二志。康熙庚辰，雲重輯為是編。前有雲自序，及寺僧寂曙所紀修輯緣起。凡分二十四類，其門目皆因明志之舊，僅略為刪補耳。

國朝毛德琦撰。德琦有《廬山志》，已著錄。康熙甲午，德琦為星子縣知縣，因取廖文英原志重加訂正。分類凡十，曰《形勝》，曰《興複》，曰《沿革》，曰《先獻》，曰《主洞》，曰《學規》，曰《書籍》，曰《藝文》，曰《祀典》，曰《田賦》。《形勝》等七門，皆因舊志，《興複》、《主洞》、《書籍》三門，則德琦所增也。

國朝吳陳琰撰。陳琰有《春秋三傳同異考》，已著錄。通元觀在錢塘縣。宋紹興中，劉鹿泉請於高宗，建為修真之所。嘉靖中，姜南始志之。陳琰以薑志未備，更為此書。

國朝諸紹禹撰。紹禹，松江人。青浦縣治之北，地名孔宅。舊有孔子廟，相傳隋末孔子三十四代裔孫蘇州刺史禎僑寓於吳，乃立家廟，並葬先聖衣冠於此。後漸湮廢，明陸應陽重修之，始述為《孔廟記》，陳功又作《續記》。康熙中，紹禹增刪舊本，以成是編。案：禎生於隋代，不應尚存先聖衣冠。即有之，亦不應攜至吳中。且隋時郡縣，並無蘇州之名。其說殊未可盡信也。

國朝蕭韻撰。韻字明彝，南城人。康熙中舉人。明萬曆中，建昌府知府鄔齊雲，嘗屬郡人左宗郢為《麻姑山志》，久而版毀。康熙中，湖東道羅森，複令韻增補成之。首系以圖，次列考、表、志、記諸目，而於題詠詞賦為尤詳。

國朝張暘撰。暘字東榑，號滌岑，錢塘人。是書搜輯武林諸名勝，於道觀、祠廟、名賢、古跡，紀載尤詳。其末一卷，附錄方物，亦頗有考訂。名《志餘》者，欲以補前志所未備也。然採摭頗富，而體例未精，往往失之冗雜。所錄近人題詠，亦殊少別裁。

國朝高嵀，高嶐、高廷珍、高陛、許獻同撰。嵀等四人皆高攀龍之裔，獻亦攀龍同縣人也。其書分《建置》、《院規》、《會語》、《祀典》、《列傳》、《公移》、《文翰》、《典守》、《著述》、《軼事》十門。意在博搜廣采，而體例冗雜頗甚。所附諸人，又多牽附。不特孫承澤濫廁其間，即宋犖平生，亦僅刻意於文章，未嘗聞其講學也。

國朝厲鶚撰。鶚有《遼史拾遺》，已著錄。是編成於乾隆甲子，以靈隱舊志脫漏尚多，且聖祖仁皇帝省方南幸，駐蹕山中，賜名雲林寺，不宜仍用舊名。故因前志而增輯之。首紀《宸恩》，次《山水》，次《禪祖》，次《法語》，次《檀越人物》，次《藝文詩詠》，而以《遺事雜記》終焉。

國朝周城撰。城號石匏，嘉興人。是書前有雍正辛亥王珻序，稱城「客大樑三載，隨境討蒐，以成此書」。其凡例有雲：「建隆以前，東京非宋；靖康而後，宋不東京。」蓋專紀汴都一百七十年之遺跡而作也。每條皆援引舊書，列其原文。蓋仿朱彝尊《日下舊聞》之體。然多引類書，其博贍殊不及彝尊。又多載雜事，務盈卷帙。如所引《宋稗類抄》「二近侍爭辨貴賤由天」一事，因首有仁宗禦便殿一語，遂列之《宮殿類》中。然則一代帝王，何事不在宮殿內，豈勝載乎？他如造字台、吹台、繁台，卷中所引各書，皆謂一台而數名。乃於繁台則併入吹台，又別立造字台名之類。多彼此牴牾，無所考證。其精核亦不及彝尊也。

國朝鄭之僑撰。之僑，字東裏，潮陽人。乾隆丁巳進士，官至寶慶府知府。鵝湖為朱、陸講學之所，今其地屬鉛山。之僑官鉛山知縣時，因作是編。首卷為之僑所作圖傳、贊考。二卷至八卷皆四賢問答諸書，及學規條約講義。九卷為之僑及雷鋐所立條約。十卷、十一卷皆自宋迄今詩文之有關於鵝湖者，而之僑所作亦並錄焉。十二卷則之僑所作《鵝湖書田志》也。書中大旨，多調停朱、陸之異同。其意蓋欲附於講學，然實則惟以書院為主。故題詠名勝諸作，亦皆收錄，今仍附之地理類焉。
──右「地理類」古跡之屬，三十七部，三百七十卷，皆附《存目》。

不著撰人名氏。考《隋書•經籍志》，有雷次宗《豫章記》一卷。宋王象之《輿地碑記目》又雲：次宗作《豫章古今志》。是編首引次宗語，末雲次宗於元嘉六年撰《豫章記》，則必非雷書。觀所紀至唐而止，有皇唐、大唐之語，似為唐人之作矣。書分《郡記》、《寶端記》、《寺觀記》、《鬼神記》、《變化記》、《神祠記》、《山石記》、《塚墓記》、《翹俊記》等九部，記載寥寥，絕無體例。疑依託者雜鈔成之也。

舊本題西湖老人撰，不著名氏。考書中所言，蓋南宋人作也。宋自和議既成之後，不復留意於中原。士大夫但知流連歌舞，笑傲湖山。故是書所述，大抵嬉遊之事，以繁華靡麗相誇。蓋亦耐得翁《都城紀勝》之類，而瑣屑又甚焉。

明楊循吉撰。循吉有《蘇州府纂修識略》，已著錄。正德元年，循吉同年進士西充馬金為廬州守，請循吉修郡志，以議不合歸。後二年，因采其風土大概，述為此編。凡十一目，簡潔古峭，頗有結構。蓋藉此以馳騁其筆力。然漏略太甚，不足以備考證也。

明陸深撰。深有《南巡日錄》，已著錄。此乃深為四川左布政使時所錄蜀中山川古跡。其論峨眉山當作蛾眉，又力辨禹生石紐為《元和志》之誤，頗為有識。其他亦多隨筆劄記之文。

明王世懋撰。世懋有《卻金傳》，已著錄。是書記閩中諸郡風土、歲時及山川、鳥獸、草木之屬，亦地誌之支流。蓋世懋曾官福建提學副使，記其身所閱歷者也。

明楊樞撰。樞字運之，自稱細林山人，華亭人。嘉靖戊子舉人，官至江西臨江府同知。是書乃所述松江一郡遺聞軼事，以補志乘之闕略者。松江本以吳淞江得名，明初因地多水災，故去水旁以禳之。此書標目，則猶仍其本名也。書中於地理、人物、行誼、藝能、文字、題詠以及詼諧、瑣屑之事，無不備載。其藝文籍用宋孝王《關東風俗傳》例，載陸績《渾天圖》以下凡百餘種，悉其鄉人著作，可為徵文考獻之資。至於元楊維禎之名，或從木或從示，諸書參差不一。樞以歲月求之，謂字本從木。入明後以諸王有諱楨者，始改從示。其言殊臆測無據。又李至剛在永樂時，以善於附會深蒙傾險之識，而樞信《明一統志》之虛詞，反目以德量寬宏，惜《松江舊志》略而不載。亦未免涉回護鄉曲之私也。

明沈思孝撰。思孝字繼山，嘉興人。隆慶戊辰進士，官至都察院右副都禦史，兼兵部侍郎。事蹟具《明史》本傳。是書多載陝西諸郡形勝風土，間引經史諸書為證。其論複河套事，極以曾銑之議為非，未免有所回護雲。

明沈思孝撰。所載多邊障形勝及防守扼要之處，其《田賦》、《鹽課》諸條，與《明會典》亦略有同異。至敘黃河所經州縣及太原晉祠，則大抵習見之文，無足以資孝證。

明謝肇淛撰。肇淛有《史觿》，已著錄。長溪，今之福寧府。是書雜載山川名勝及人物故事，間及神怪，蓋亦志乘之支流也。

明許伯衡撰。伯衡號聽菴，崑山人。萬曆庚子舉人，官晉寧州知州，兼攝昆陽州事。伯衡嘗輯《晉寧志》，複雜采滇事為此書。體例與輿記略同，惟不列仕宦人物姓名坊巷公署之類及雜事，各自標目，為小異耳。大抵略於古跡而詳於時事，故下卷自《丁產》以下所載公牘為最詳。自序謂「於滇事無損益，而要不為游談」。其大旨可見矣。

明魏濬撰。濬有《易義古象通》，已著錄。是書蓋其官粵西時所作，一卷多言山川地理，二卷多言風土，三卷多言時政，四卷、五卷多言故事及人物，六卷多言物產，七卷多言仙釋神怪，八卷多言制馭苗蠻之始末。雖不立地誌之名，然核其編次，固地誌之類，但不列門目耳。其考訂頗不苟，敍述亦為雅潔，無說部遝雜之習。然如載舒宏志轉生之類，稍涉荒唐。明惠帝、程濟諸事，亦相沿訛謬也。

明陳懋仁撰。懋仁字無功，嘉興人。官泉州府經歷。《浙江通志》稱其不以簿書廢鉛槧，記泉南事多故牒所未備，即是書也。其所載山川、古跡、禽魚、花木以及郡縣事實，頗為詳具。中如「淳化帖」、「尼無著」等一兩條，亦稍有考證。其「官山」一條，破閩俗葬地之說，持論亦正。下卷則多記其在泉所施設之事，皆得諸身曆者。然如泉人之官嘉興，及嘉興人之官泉者，俱縷列姓名，即簿尉亦並載之，此非天下之通例。懋仁以嘉興人而宦泉州，故兩地互記耳。使修地誌者人人皆援此例，則罄南山之竹不足供其私載矣。凡著一書，先存一厚其鄉人之心，皆至薄之見也。

明陳鳴鶴撰。鳴鶴有《東越文苑》，已著錄。是書所考，皆福州府境山川古跡。稱得唐人《閩中記》於長樂農家，得宋人《三山志》於徐《火勃》。參以聞見，訂志乘之舛訛。其考證舊事，如東冶非東治，泉山非泉州清源山，而越山、冶山皆泉之支麓，冶縣非東甌，爐峰石在南嶼不在旗山，舊志本明，新志誤刪其文，因誤移其地，亦頗精核。惟後幅多采小說怪事及僧家語錄，未免傷於蕪雜。

不著撰人名氏。中有稱萬曆二十年者，而所列《宗藩》一門尚無福府，則神宗中年之書也。分十門，一曰《圖考》，二曰《封域》，三曰《官秩》，四曰《宗藩》，五曰《賦役雜差》，六曰《戶口》，七曰《河防》，八曰《驛傳》，九曰《儲積》，十曰《兵防》。大抵抄撮案牘為之，而於河南掌故一一具詳。較地誌諸書羅列山川、侈陳人物、濫載藝文者，較為近實。特其大者多見於史，而小者亦備載於《通志》，不免為已陳之故牘耳。

明朱廷煥撰。廷煥字中白，單縣人。崇禎甲戌進士，官工部主事。初，宋末周密嘗錄南渡後百二十年典故及風俗游宴之盛，為《武林舊事》。廷煥於崇禎間司榷杭州，複采《西湖志》、《鶴林玉露》、《容齋隨筆》、《輟耕錄》及密所著《癸辛雜誌》諸書，補綴其闕，以成是編。密書十卷，此增補反為八卷者，密書別有一六卷之本，廷煥據以推廣也。自序謂增補數十則，今案所增凡《睿藻》、《恩澤》、《開壚》、《故都宮殿》、《湖產》、《災異》六門，共補一百五十四則，與序不符。殆序文字誤耶？其中《湖產》一門，既非宋代所獨有，與斷限之例殊乖。其《災異》一門，亦非土俗、民風、朝章、國典，氾濫尤甚。均非密著書之本意，殊屬駢枝。明人點竄古書，多不解前人義例，動輒破壞其體裁，往往似此也。

明劉侗、於奕正同撰。侗字同人，麻城人。崇禎甲戌進士，官吳縣知縣。奕正字司直，宛平人。崇禎中諸生。是編詳載北京景物。奕正摭求事蹟，而侗排纂成文。以京師東西南北各分城內、城外，而西山及畿輔並載焉。所列目凡一百二十有九，每篇之末，各系以詩，採摭頗疏。王士禎《池北偶談》嘗譏其不考《薩都拉集》，失載安祿山、史思明所造雙塔事，考據亦多不精確。其為朱彝尊《日下舊聞》所駁正者，尤不一而足。其割裂「藝」、「元」二字為塑工姓名一條，殆足資笑噱。又侗本楚人，多染竟陵之習，其文皆麼弦側調，惟以纖詭相矜。至如「太學石鼓」一條，舍石鼓而頌太學，殊傷冗濫。又首善書院近在同時，泛敘講學，何關景物。於體例亦頗有乖。所附諸詩，尤為猥雜。方今奉命重輯《日下舊聞》，考古證今，務求傳信。朱彝尊之所撰且為大輅之椎輪，侗等吊詭之詞，益可為覆瓿用矣。

舊本題明黃淳耀撰。淳耀字蘊生，號陶菴，嘉定人。崇禎癸未進士。南都破後，殉節死。事蹟具《明史•儒林傳》。是編所紀，皆山東風土、形勢、山川、古跡，及海運備倭諸事宜。徵引拉雜，殊鮮倫理。案：淳耀生平未嘗游山東，所著《陶菴集》內亦無此書名，此本見曹溶《學海類編》中，疑亦出偽託也。

明陶晉楧撰。晉楧字若楧，秀水人。崇禎間嘗侍親官楚，因雜記湖南山水物產，間及古跡。然考證殊多疏漏，如辨《岣嶁碑》信楊慎所錄者為真本，則其他可知矣。

舊本題國朝顧炎武撰，載吳震方《說鈴》中。然《說鈴》載炎武書四種，其三皆雜剽《日知錄》，而此書之文獨《日知錄》所不載。末題「辛丑臘望日庚申，是日立春」字，蓋作於順治十八年。考王士禎《居易錄》，記炎武嘗預修《山東通志》。或是時所遺稿本，亦未可知也。

舊本題國朝顧炎武撰，載吳震方《說鈴》中。其文皆見炎武所撰《日知錄》及《昌平山水記》。殆震方剿取別行，偽立此名也。

國朝顧炎武撰。時有樂安李煥章，偽稱與炎武書，駁正地理十事，故炎武作是書以辨之。其論孟嘗君之封於薛，及臨淄之非營邱諸條，皆於地理之學有所補正。

國朝孫承澤撰。承澤有《尚書集解》，已著錄。是書以京畿事實分類編輯，凡《建置》、《府治》、《學宮》、《城池》、《宮殿》各一卷；《壇廟》四卷，《官署》二十三卷，其中倉場漕務附戶部，選舉貢院附禮部之類，又各以所屬系錄；《人物》二卷；《名勝》、《川渠》、《名跡》、《寺廟》、《石刻》、《陵園》各一卷；《賦》一卷；《詩》三卷。全用志乘之體。承澤所作《春明夢餘錄》，多記明事。是編則上該歷代，下迄於明，為例稍殊。其中如因工部而及修築，遂並淮、黃形勢而詳述之，則是南河而非北都；因禮部而及儀注，因並貴賤章服而縷載之，則是會典而非地誌。且既以天府為名，自應以地為限，乃明建都在永樂時，而內閣題名上溯洪武之初。移石鼓入大都在元時，而《石鼓歌》兼收韓愈、韋應物、蘇軾鳳翔所作。如斯之類，皆務博貪多，未免失之氾濫。至於「六科」條目自載其奏疏，《名跡類》中自載其別業，如斯之類，亦未免明人自炫之習。他如《人物門•成德傳》末，附載德殉難時與馬世奇書，有「在都縉紳盡如光含萬、孫北海，天下事尚可為」之語。含萬即光時亨字，以給事中從賊，後為福王所誅者也。以德之剛直明決，與時亨、承澤，決非氣類，未必肯作是語。如斯之類，或不免有所依託。李國禎降賊拷死，具載諸書，而以為棄城遁去，賊追殺之。如斯之類，或不免傳聞失實。前卷以翰林院為元光祿寺，後卷又以翰林院為元鴻臚寺。如斯之類，或不免小有牴牾。核其全書，大抵瑕多而瑜少也。

國朝畢振姬撰，其邑人司昌齡所摘抄也。振姬字亮四，高平人。順治丙戌進士，官至廣西按察使。《山西通志》稱其所著有《四州文獻》藏於家。此本有司昌齡跋曰：「《四州文獻》，蓋潞、澤、遼、沁之通考也。其間有懸揣附會之說。前無總序，條類紛雜。蓋草創未就而其徒所抄次，凡二十五冊。余以前人舊文各有原書。又繁不能盡錄，乃節其論著之要者，與其所纂物產釐為四卷，題曰《四州文獻摘鈔》。」據其所雲，則所存不及十之一，尚龐雜如是，則全書可以想見矣。

國朝勞大輿撰。大輿字宜齋，石門人。順治辛卯舉人，官永嘉縣教諭。是編前記溫州舊事，後記其山川物產，大意欲補郡乘之闕，故名曰《逸志》。然捃拾未富，且皆不著所出，未為精核。至謂「錢玉蓮為倡女」，更齊東之語矣。

國朝閔敘撰。敘號鶴瞿，歙縣人。《太學題名碑》作江都人，疑其寄籍也。順治乙未進士，官至監察禦史。是編乃其督學廣西時所作，敍述山川物產，頗為雅潔。其辨「狄青取崑崙關」一事，核以地理，足訂《宋史》之誤。惟好穿鑿字義，如謂「猺」字當作「僥」，即《說文》之僬僥，已為無理。又謂「猺人住屋作兩層，人居其上，豬圈牛欄皆在臥榻之下。《說文》家字宀下從豕，可會此義」云云，尤為附會。儒生喜談小學，動稱六書，為萬事之根本，其弊往往至此也。

國朝王鉞撰。鉞有《粵遊日記》，已著錄。此其《世德堂遺書》之第三種也。皆其官西寧知縣時記其風土物產，如蚺蛇、狒狒諸條，於舊說間有駁正。所記「」字「乪」字、「」字、「牮」字、「平」字、「冇」字之類，亦足補《桂海虞衡志》所遺，然大抵地誌所已載也。以方為邑令，故取巫馬期戴星之義，名曰《星餘》雲。

國朝汪價撰。價字介人，號三儂外史，自稱吳人，其裏居則未詳也。順治己亥，賈漢複為河南巡撫，修《通志》，價與其役。逾年書成，複采諸書所載軼聞瑣事關於中州者，薈萃以成是編，分天、地、人、物四函。天函子目五，曰《分野》、《圖譜》、《餘論》、《雜識》、《時令》，地函子目十六，曰《建都》、《封國》、《紀邑》、《紀鄉》、《紀山》、《紀水》、《紀室》、《紀園》、《紀寺》、《紀塔》、《紀觀》、《紀廟》、《紀墓》、《紀碑》、《紀橋》、《紀俗》。人函子目二十一，曰《帝跡》、《聖跡》、《賢跡》、《官跡》、《文跡》、《武跡》、《忠跡》、《孝跡》、《義跡》、《節跡》、《隱流》、《羽流》、《緇流》、《術流》、《技流》、《女史》、《老史》、《兒史》、《凶史》、《異史》、《人雜》。物函子目十四，曰《禽志》、《獸志》、《鱗志》、《蟲志》、《草譜》、《木譜》、《花譜》、《穀品》、《果品》、《菜品》、《飲案》、《食案》、《器考》、《物考》。採摭繁富，用力頗勤，而多取稗官家言，純為小說之體。又事皆不著所出，人亦往往不著時代。編次繁複，漫無體例，可謂勞而鮮功者矣。

國朝陸次雲撰。次雲字雲士，錢塘人。康熙初由拔貢生官江陰縣知縣。是書蓋續田藝蘅《西湖志餘》而作，如慶忌塔、夾城之類，亦頗有考辨。而近於小說者十之七八。蓋藝蘅之書，體例亦如是也。

國朝夏之符撰。之符字玹伯，當塗人。順治中修《太平府志》未成，乃刪其八志、二表而為此書。首《郡紀》三卷，以擬本紀；次《人物傳贊》二卷，以擬列傳；次《鄉音集》三卷，皆之符自作之詩。非志非集，殊乖體例。又《人物傳》中列韋弦佩於先賢，而弦佩方序其書。則其人未死，亦豈蓋棺論定之義乎？弦佩原序稱是書十二卷，張總序又作九卷，互相矛盾。惟陶元鼎序作八卷，與此本相合雲。

國朝李麟光撰。麟光號蓉洲，武進人。是編雜記臺灣山川，附以《暹羅別記》一篇。篇帙寥寥，疑為刪削不完之本也。

不著撰人名氏。凡標二十三門，曰《溯源》，曰《疆境》，曰《形勢》，曰《分野》，曰《氣候》，曰《潮汐》，曰《節序》，曰《風俗》，曰《黎俗》，曰《占曆》，曰《災祥》，曰《名山》，曰《水泉》，曰《名宦》，曰《人物》，曰《列傳》，曰《祠廟》，曰《古跡》，曰《墳墓》，曰《物產》，曰《奇人》，曰《奇事》，曰《題詠》。蓋即抄撮《瓊州府志》，而每條附以論贊詩句。據其自序，稱「戊申官於瓊州」，又言「家於齊魯」。考《瓊州府志》，「康熙七年戊申，知府牛天宿，山東人。」當即此人也。

國朝葉燮撰。燮字星期，吳江人。康熙庚戌進士，官寶應縣知縣。其書曆引《周禮》、《爾雅》及星經、史志所載揚州吳越分野，獨推劉基清類天文分野之書為得郡邑分度之詳。案，星土之說，雖本《周禮•保章氏》，亦見於《左傳》諸占，然先儒已不得其傳，解多附會。術家用以推驗，偶應者十不得一，不應者十恆逾九。況疆域既已非古，而猶執二十八宿尺尺寸寸而拓之，其乖迕殆不待辨。輿圖所列，大抵具文。博引繁稱，徒為枝贅而已。

國朝吳震方撰。震方有《讀書正音》，已著錄。是編記其客游廣東時所見。上卷多記山川風土，兼及時事，所載番禺唐化鵬《夫務條議》、《花田立縣議》，廣西巡撫彭鵬《禁官販私鹽示》諸條，亦頗留心於利弊。下卷則記物產而已。書中稱平南王尚可喜為逆藩。伏讀五朝國史列傳，可喜之子尚之孝，反覆悖亂，終於伏誅。謂之逆藩可也。可喜則終守臣節，未可目之以逆。是亦傳聞之未審矣。

國朝徐懷祖撰。懷祖字燕公，松江人。自序稱乙亥之春，再至閩漳，複有臺灣之行。蓋康熙三十四年所作。其記臺灣風土及自閩赴海水程，俱不甚詳備，但就其所身曆者言之耳。

此本載曹溶《學海類編》中，題國朝項惟貞撰。惟貞字端伯，秀水人。朱彝尊之門人也。然檢核其文，實即朱彝尊《日下舊聞》內《風俗》一門。疑彝尊嘗屬之裒輯偶存殘稿，作偽者遂別標此名也。且彝尊撰《日下舊聞》時，溶歿已久，又安得而錄之？《學海類編》多書賈所竄入，非溶原本，此亦一證矣。

國朝倪璠撰。璠字魯玉，錢塘人。康熙乙酉舉人，官內閣中書舍人。是書自序雲：「按今之版圖，取自漢迄唐諸史地誌，列於郡縣之首。上搜舊聞，旁摭遺逸。凡兩京十四省，共一百五十餘卷，謂之《神州古史考》。又取唐以後者別為一編，名曰《方輿通俗文》。」然所梓者惟杭州一府九縣而已，蓋未成之書也。（案：此書據其原序，宜入《總志》；然所刻者惟一府，入之《總志》為不倫，而又不可列於《郡縣》之中。故附存其目於《雜記》，此無類可歸之變例也。）

國朝江德中撰。德中字漢若，徽州人。官至廣西布政司參議。是書記西粵山川風土物產，頗資異聞。然其徵據疏謬，亦複不少。如引《左傳》「有仍氏生女黰」事，不檢杜注「美髮為黰」之語，而誤以為肌膚之黑。又雲雉黑色者為鷗雉，按《爾雅》「秩秩海雉」注，「如雉而黑，在海中，不雲名鷗也」。殆緣海字而誤歟？殊失考。

國朝文行遠撰。行遠字樵菴，江西德化人。康熙中貢生。是書專志九江一郡故實。首有凡例，自謂「讀書時遇郡事隨見隨錄，自經史子集及稗官野乘小說之類，靡所不採」。首卷分《象緯》、《地輿》、《書院》、《祠廟》、《宮室》、《邱墓》、《服食》、《器用》、《玩好》、《草木》、《鳥獸》、《蟲魚》十二目；次卷分《仕宦》、《吏治》、《典禮》、《經費》、《兵防》、《盜賊》六目；三卷分《交遊》、《器局》、《方技》、《孝義》、《閨閫》、《忠節》、《流寓》、《人物》、《棲逸》九目；四卷分《真仙》、《僧寶》二目；五卷分《詩文》、《書畫》、《典籍》、《名勝》四目；六卷分《像教》、《禪喜》、《靈異》、《感應》、《果報》、《鬼神》六目。其摭拾頗為繁富，而分別門類，殊多失當。如既有《僧寶》，又有《禪喜》；既有《鬼神》，又有《果報》、《感應》、《靈異》之類。中所採取，亦未見決擇。蓋有意求多，未免失之龐雜也。

國朝陳祥裔撰。祥裔本姓喬氏，號藕漁，順天人。康熙中官成都府督捕通判。采蜀中故實為《碎事》四卷。雜引諸書，或注或否，間附以考證案語，及前代題詠詩文。複以所采未盡，別為藝文二卷，謂之《補遺》。祥裔所自作詩，亦並列於唐、宋名作之間。

國朝黎定國撰。定國字於一，江都人。嘗客游福建學使幕中，因據所聞見，輯為此書。以舊書先有《閩小紀》，故以「續」為名。凡七十六條。所載閩地風俗土產及瑣碎故實，大約《通志》所已具，別無創聞也。

國朝錢以塏撰。以塏遊宦廣東，前後八載，所作《羅浮外史》，已著錄。此編又其雜錄見聞之書也。大致欲仿《水經注》、《洛陽伽藍記》，而才不逮古人。又採錄冗雜，無所限斷。記陸賈使粵，乃泛及作《新語》事；記南漢事甚略，乃闌載劉鋹入宋後事。皆與嶺海無關。其他雜采小說，不核真偽。如《述異記》、《開元天寶遺事》之類，與聞見亦無涉。至於「荔枝」、「銅鼓」，前後各出二條，尤無體例矣。

國朝孫之騄撰。之騄所輯《尚書大傳》，已著錄。之騄居於河渚，近南漳湖，因以自號。是書所紀，皆其一鄉之故實，乃自稱為子。核其體例，實亦於古無徵。
──右「地理類」雜記之屬，四十二部、一百七十六卷，內二部無卷數，皆附《存目》。
