
卷一百九十三 集部四十六
《四庫全書總目提要》紀昀等
○總集類存目三
明孫鑛撰。鑛有《孫月峰評經》，已著錄。是編裒錄明人之文，所選自羅玘至李維楨，凡三十一人。並撮其姓氏、爵裏於卷前。其前七卷稱《今文選》，後五卷稱《續選》。觀其自序，蓋以李夢陽為宗，故明初諸人皆不之及焉。
明郭惟賢撰。惟賢，晉江人。萬曆甲戌進士，官至左副都御史，以憂歸。起戶部右侍郎，未上而卒。事蹟具《明史》本傳。是集乃惟賢官湖廣巡撫時所編。前有萬曆甲午自序，謂屈原，秭歸人；孔明，南陽人；岳忠武雖起家湯陰而封鄂王，苗裔迄今在武、黃間。均以楚稱，故合為一編。於《離騷》取朱子注，編為七卷；於《武侯集》兼取將苑、心書及雜文，編為三卷；於《忠武集》則取《金陀粹編》中家集十卷，汰其大半，編為四卷，其大篇關一時興亡得喪者，多不見采。於三賢事狀文章俱無可證核。惟賢一代名臣，此編則未為精善。蓋一時書帕本也。
明鄒迪光編。迪光有《郁儀樓集》，已著錄。是書選周、秦迄於唐、宋寓言俳諧之文，故以滑稽為名。而正言莊論，時亦采入，為例已自不純。或錄全篇，或摘數語，亦漫無體例。又雖分文部、說部二目，而配隸實無定軌。如莊子《齊物論》，以「齧缺問於王倪」一段入文部，「罔兩問景」一段入說部，「瞿鵲子」一段複入文部；「人間世匠石之齊」一段入文部，「南伯子葵」一段入說部。「大宗師子祀子輿」一段入文部，「意而子見許由」一段入說部。其餘忽謂之文，忽謂之說，似此類者，不可枚舉。其編次無緒可知矣。
明陳文煥編。文煥字靜菴，臨川人。官嚴州府知府。是集成於萬曆丙子，因《釣台集》舊本，續以後來詩文，別無發凡起例之處。
明劉一相編。一相字維衡，長山人。萬曆丁丑進士，官至陝西布政使。是編采周、秦、漢、魏、六朝、三唐之詩，區別差次，為部二十八，子目一百五十有四。陳隋以上詩體不甚異者都稱古詩，惟以時代為序。唐則類以題分，人以詩分，詩以體分，亦張之象《唐詩類苑》之流亞也。
舊本題明屠隆撰。隆有《篇海類編》，已著錄。是書皆歷代尺牘，謬妄不可殫述。如前載漢晁錯與友人索詩編《尺牘》一篇曰：「日外入芳圃，知騎氣南遊。抱恨而返，所謂南山千萬峰儘是相思情也。吟編久客左右，偶欲檢點，敢請頒下，霜月更白，尚容凟寒往見，話前人工拙」云云，則其他可知矣。隆雖縱誕之士，不以學問名，然其陋不應至是。必書肆偽託也。
舊本題明屠隆撰。是集雜選經傳及古文詞，分宏放、悲壯、奇古、閒適、莊嚴、綺麗六門，僅八十篇。以《考工記》、《檀弓》諸聖賢經典之文與稗官小說如《柳毅傳》、《飛燕外傳》等雜然並選，殊為謬誕。疑亦坊賈託名也。
明王明嶅編。明嶅字懋良，晉江人。萬曆己卯舉人，官至寧波府通判。宋葉適所編《四六叢珠》凡四十卷，見於《千頃堂書目》，明時抄本尚存。明嶅病其繁冗，因別為選錄刊行。所分大目十一，子目數百，皆仍葉氏之舊。然適原書所采，多錄全文，今散見《永樂大典》中者，尚可考見其體例。明嶅乃隨意刊削，僅存摘句。又不列標題，不署撰人名氏，一仿坊刻表聯活套之式。割裂破碎，遂致盡失其本來，亦可謂不善變矣。
明臧懋循編。懋循有《負苞堂集》已著錄。初，臨朐馮惟訥輯上古至三代諸詩為《風雅廣逸》，後又益以漢、魏迄於陳、隋諸詩，總名曰《古詩紀》。懋循是編，實據惟訥之書為稿本。惟訥書以詩隸人，以人隸代，源流本末，開卷燦然。懋循無所見長，遂取其書而割裂之，分二十有三門：曰《郊祀歌辭》、曰《廟祀歌辭》、曰《燕射歌辭》、曰《鼓吹曲辭》、曰《橫吹曲辭》、曰《相和歌辭》、曰《清商曲辭》、曰《舞曲歌辭》、曰《琴曲歌辭》、曰《古歌辭》、曰《雜曲歌辭》、曰《雜歌謠辭》、曰《古語古諺》、曰《古雜詩》、曰《四言古詩》、曰《五言古詩》、曰《六言古詩》、曰《七言古詩》、曰《雜言古詩》、曰《騷體古詩》、曰《闕文》、曰《璿璣圖詩》、曰《雜歌詩》、曰《補遺》。顛倒瞀亂，茫無體例。且古詩之名本對近體而起，故沈、宋變律以後，編唐、宋詩者二體迥分。若陳、隋以前，無非古體，乃亦稱曰幾言古詩，於格調已為檮昧。中如《傅元有女篇》本樂府，而入之古詩；傅毅《冉冉孤生竹》一首本古詩，而入之歌曲者。不可僕數。又《詩紀》蒐采雖博，亦頗傷氾濫。故後來常熟馮舒有《匡謬》一書，頗中其病。懋循不能有所考訂，而掇拾餖飣，以博相誇。又不分真偽，稗販雜書以增之。甚至庾信諸賦以句雜七言亦複收入，尤為冗雜矣。
明臧懋循編。凡十有四門：曰《古樂府》、曰《樂府系》、曰《三言四言古詩》、曰《五言古詩》、曰《七言古詩》、曰《雜體古詩》、曰《風體騷體古詩》、曰《五言律詩》、曰《七言律詩》、曰《五言排律》、曰《七言排律》、曰《五言絕句》、曰《七言絕句》、曰《闕文》。每門之內又各以題目類從，餖飣割裂，亦張之象《唐詩類苑》之流也。每卷之首皆注前集二字，則當有後集，今未之見。然大概可睹矣。
明李天麟編。天麟，大興人。萬曆庚辰進士，官至監察御史、巡按浙江。是集皆載詞命之文，分制詞、進奏、啟劄、祈告、雜著五門，中又各分子目。所采上自漢、晉，下迄於宋，頗勝明末之猥濫。然意主於剽剟詞藻，仍餖飣之學耳。
明周應治編。應治有《霞外麈談》，已著錄。嘉靖中，劉節嘗編《廣文選》，此又拾節之遺，故曰《廣廣文選》。猶之《反離騷》後有《反反離騷》，《非國語》後有《非非國語》也。其舛漏踳駁，與節書亦魯衛之政。甚至《松柏歌》題曰齊王建，是「並共建住者客耶」一句亦未觀也。《越絕書序》題周吳平，如據《論衡》及書末題詞則平為後漢人，亦不得謂之周。如以為周人書，則當曰子貢、子胥，不得謂之吳平也。則其他可不問矣。
明李元弼撰。元弼字靖吾，廣東人。萬曆中卜築江皋，題為十景。集友朋唱和成編，而以所作詩稿附錄焉。
明程文潞編。文潞字希古，歙縣人。是編成於萬曆壬午。輯程氏先世遺詩，自後唐程炳迄明程百教凡百有四人。但分時代，而皆不詳其仕履，蓋以別有譜牒在也。其稱順則者，以世業耕鑿，取順帝之則意爾。
明虞淳熙、虞淳貞同撰。淳熙有《孝經集靈》，已著錄。淳貞字僧孺，淳熙弟也。是集凡賦《溪上落花》詩一百五十首，又次韻沈嘉則雜詠一百二十首。又仿杜甫《同穀》七歌，淳熙作者命曰塤音，淳貞作者命曰篪音，原序稱其《溪上落花》詩，伯仲皆一夜而就。大意欲誇多鬥捷耳。不知一題衍至百餘首，即曹、劉、沈、謝亦不必工也。
明郭正域編。正域有《批點考工記》，已著錄。是編選錄韓愈文一卷，杜甫七言律詩一卷，各為之評點，大抵明末倡狂之論。如謂佛骨表不知佛理之類，多不足與辨。所評杜詩，欲矯七子摹擬之弊，遂動以肥濁為詬病。是公安之驂乘，而竟陵之先鞭也。
明劉兌編。兌始末未詳。其編此書，則官富平縣知縣時也。所錄為張紞、李宗樞、楊爵、孫丕揚四人詩文。紞有《雲南機務抄》，黃爵有《周易辨錄》，丕揚有《論學篇》，均已著錄。宗樞字子西，號石疊。嘉靖癸未進士，官至右僉都御史，巡撫河南。四人皆富平人。富平古頻陽地，故稱頻陽四先生。是集之編在萬曆甲申，於時丕揚方以右副都御史家居，兌以丕揚所作為四家之一，殊乖古人蓋棺論定之義。明季標榜之習，大率如斯矣。
明何喬遠編。喬遠有《閩書》，已著錄。是集以明代詩文分體編次，各體之中又複分類，自洪武迄崇禎初年。自序雲：「國家之施設建立，士大夫之經營論著，悉具其中。下及於方外、閨秀，無不兼收並錄。」然其稍傷冗濫，亦由於此。其附時藝數篇，則《宋文鑒》例也。
舊本題明袁黃編。黃有《皇都水利》，已著錄。是編取《文選》中之近於舉業者，掇拾成書。有全刪者，有節取數段者。舛謬百出，不能縷舉。在坊刻中亦至陋之本。黃雖不以文章名，亦未必紕繆至是也。
明楊束編。束，建安人。官桐廬縣知縣。嚴光釣台詩文，弘治中嚴州府推官龔宏始輯錄而未成，同知鄺才乃續成十卷刊之。後新安程敏政為增補記文銘贊等六十餘篇。至萬曆四年，知府陳文煥又屬教諭劉伯潮重編。萬曆十四年，束複刪補以成此本。始末凡經五人，故體例頗不畫一。所載碑記等既不盡存其年月，所載諸詩亦不盡著其原題。且其目則列卷一至卷四，而其書止有上下二卷。是篇第尚不能釐正，無論其他矣。
明鄭太原編。太原，潞安人。官登封縣知縣。初，嘉靖中渾源劉思溫嘗輯少林寺題詠碑刻為《少林古今錄》。萬曆戊子太原因其舊本增入嵩嶽、嵩麓諸寺詩文，故名之曰《嵩少集》。
明馮從吾編。從吾有《元儒考略》，已著錄。是編所錄古文，自春秋、秦、漢以迄宋、元，僅百餘篇，自謂皆至精者。然其大旨以近講學者為主，不足盡文章之變也。
舊本題明焦竑編。竑有《易筌》，已著錄。是書分經集六卷，史集六卷，子集七卷，文集四卷，末附通考一卷。其自序雲：「一切典故無當於制科者，概置弗錄。」識見已陋。至首列《六經》，妄為刪改。以為全書難窮，只揭大要，其謬更甚！竑雖耽於禪學，敢為異論。然在明人中尚屬賅博，何至顛舛如是。殆書賈所偽託也。
明吳達可編。達可有《奏疏遺稿》，已著錄。是編錄嘉靖朝三諫臣之文，一周怡，一楊爵，一劉魁。怡《訥溪奏議》，爵《楊忠介集》，魁《省愆稿》，皆有本別行。達可為怡之門人，因並爵、魁所著匯而刻之。皆摘錄梗概，故所存甚略。蓋意在存其人，不在備其文也。
明孫楩編。楩字汝良，豐城人。孫氏在豐城為望族，世有聞人。是編次其先世詩文，自明初國子監博士貞，訖嘉靖中泰州知州樾，凡二十四人。上卷為詩詞賦，下卷為雜文。書成於萬曆辛卯。
明陳恪編。恪字克謹，鄞縣人。萬曆壬辰進士。官宿松縣知縣。是編乃恪於弘治七年，因修小孤山廟落成偕寮友登半山亭，見古今題詠，懼其殘剝不傳，錄而梓之。前繪山圖。其所載詩，起南宋迄於明。蓋就所見而錄之，故寥寥特甚，不足以備考證也。
舊本題曰袁宏道精選，邱兆麟參補，陳繼儒標旨，張鼐校閱，吳從光解釋，陳萬言匯評。蓋坊間刻本，托宏道等以行。前有周宗建序，謂有志公車業者，其沈酣之無後，亦必非宗建語也。
明朱之蕃編。之蕃有《奉使稿》，已著錄。是編前有萬曆丙辰自序，稱「錫山俞公憲殫生平之精力，搜羅四百餘家，編帙浩繁，難於廣布。閱之幾半載，始克卒業。因汰其七八，存僅二三。友人周時泰謬相許與，用廣梓傳。因人成事，良足自媿」云云。其標題稱百家，而首卷所載名氏實三百一十八人，蓋用王安石《唐百家詩》之例。惟以詩分體，而不以詩系人，與分家之說名實相迕。首列賦二卷，末附詩餘二卷，與編錄之體亦乖。其去取尤漫無持擇，非善本也。
明曹學佺編。學佺有《易經通論》，已著錄。是集乃所選鄭孔道、鄭大亨之詩也。孔道號一所，閩縣人。官至雲南兵備副使。所著有《一齋集》。大亨字慕塘，孔道從子。所著有《書種堂集》。學佺撰《八代詩選》，皆採錄之。其元孫光裔，因即《八代詩選》所錄，別刊此本。然卷首有崇禎己卯徐《火勃》序，稱：「孔道之孫惟嘉，命序簡端。則刊版者光裔，編次者實惟嘉也。」閩縣有鳳凰山，鄭氏聚族於是。題曰鳳山，蓋從所居也。
明米萬鍾撰。萬鍾字友石，一字仲詔，宛平人。萬曆乙未進士，官至太僕寺少卿。《明史•文苑傳》附見《董其昌傳》中。嘗構漫園、勺園，又構湛園、標園中佳勝為十八題。因裒集一時賦詠，類為此編。
明王思任編。思任字季重，山陰人。萬曆乙未進士，官至江西九江道按察使僉事。是書所取皆有明一代議論之文。前有思任自序，曰：「宋不如唐，唐不如漢，漢不如三代，此文談舊唾也。吾以為文章至明而始妙。」是何言歟！
明駱駸曾編。駸曾字象先，武康人。萬曆戊戌進士，官至監察御史。太平府西北二十五裏採石江有牛渚磯。磯之東，謫仙樓在焉。以李白得名。又有白墓在府城東南二十裏青山，而採石庚賢坊亦有後人所作衣冠墓。其地江山秀麗，稱為勝跡。正德壬申，御史鄺文博始集樓中題詠授梓。萬曆丙辰，駸曾巡按應天，複加續輯。凡文一卷，詩二卷，而以榮昌冷宗元所繪圖冠之卷首。
明胡震亨編。震亨有《海鹽縣圖經》，已著錄。其所撰《唐音統簽》凡一千二十七卷，以十幹為紀。卷帙浩繁，均未鋟版。國朝康熙乙丑，其孫成之、曾孫頎，始以戊簽刊行，即此本也。蓋當明末國初時，太倉、曆下之摹古，與公安、竟陵之趨新，久而俱弊，遂相率而為宋詩。宋詩又弊，而馮舒、馮班之流乃尊昆體以攻江西，而晚唐之體遂盛。《戊簽》二百一卷，所錄皆晚唐之詩。《閏餘》六十四卷，所錄皆南唐、吳越、閩國之詩。風會所趨，故及時先出爾。方其剞劂之始，尚欲相繼刊佈全書。故此集始於五百五十三卷，迄於八百一十七卷。編帙之數。尚仍《統簽》之舊。迨禦定《全唐詩》出，而諸簽遂廢。惟癸簽僅有續刊，餘則繕錄之本亦日傳日減矣。
明何炯編。炯，晉江人。官靖江縣教諭。是集成於萬曆丁酉，皆錄其郡人之詩文。前列爵裏一卷。首曰寓賢，凡僑寓於泉者，自唐秦系至元王翰十二人。次曰溯賢，乃其身未家於是而子孫載族以徙者，為宋李昭玘、傅堯俞二人。次曰孕賢，則誕生其地及其父祖為泉人者，為宋王曾、韓琦、明邱濬三人。次曰郡賢，薦紳則自唐歐陽詹至明周訓二百五人，藩王則宋陳洪進一人，武弁則明俞大猷、鄧城二人，爵裏疑誤者宋段全等五人，布衣唐王轂等二十六人，閨秀三人，釋子三人，女冠一人，羽士二人。凡詩賦雜文，悉加甄錄，蒐采頗廣。然如王曾、邱濬皆終身未至其地，而亦援以為重，未免失於限斷也。
明張邦翼編。邦翼，蘄州人。萬曆戊戌進士，官至廣東提學副使。是集采粵中前哲之文，分類編次，先文後詩。起唐張九齡，迄於明之萬曆，凡二百六十餘人。於嶺南諸集，搜輯頗廣。然明人著作，百分之中幾居其九焉。蓋時彌近而所收彌濫，亦明季標榜之習氣也。
△《文《王篆》清娛》•四十八卷（內府藏本）
明華國才編。國才號鶴叟，長洲人。萬曆庚子舉人。是書於諸選本類書中採摘其短章小品，故曰《清娛》。上起宋玉、荀卿，下迄於元。不分體裁，惟以時代為後先，間附小傳及評語。觀其見解，蓋陳繼儒一流也。
明湯紹祖編。紹祖字公孟，海鹽人。東甌王湯和裔也。是編成於萬曆壬寅，采自唐及明詩文以續《昭明》之書。然所錄止唐人、明人，無五代、宋、金、遼、元。又明人惟取正、嘉後七子一派，而洪、永以來劉基、高啟諸人僅錄一二。蓋恪守太倉、曆下之門戶，而又加甚焉。所分門目，一從《文選》。惟賦闕京都、郊祀、耕耤三類，而易江海為山海。物色一門謂《昭明》惟取天文，殊似未該，今用廣之是也。然王世貞《竹林七賢圖賦》謂之物色，則亦孰非物色乎？盧柟壽、成皋王賦入志，徐禎卿《反反離騷》入論文，是何體例也？
明趙彥複編。彥複字微生，杞縣人。萬曆甲辰進士，官至湖廣按察司副使。是編選中州之詩凡九家。李夢陽五卷，何景明五卷，王廷相一卷，孟洋一卷，薛蕙二卷，高叔嗣二卷，劉繪一卷，張九一三卷，謝榛五卷，而彥複詩一卷附焉。李、薛皆秦產，以夢陽祖籍扶溝，蕙祖籍偃師，遂並闌入。謝榛本臨清人，以遊跡偶至，遂強為流寓。以是為例，今古詩人其可以攀附者強半矣，又何止是三人乎。梁王兔園僅漢時一別館，取以概名中州之詩，尤無謂也。
明陳臣忠編。臣忠字景周，莆田人。萬曆甲辰進士，官至南京刑部郎中。是書摘錄古人書牘，自周、秦訖於宋、元。各為點論，以朱墨版印之。去取既乏鑒裁，評論亦無可采。
明傅振商編。振商有《杜詩分類》，已著錄。是編乃萬曆壬子振商巡按直隸時所刊。雜采戰國至唐、宋之文，多竄易篇名，強題曰論。如莊子之《齊物論》本以物論二字相屬，乃摘取加以論名，尚可曰沿劉勰之誤。至淮南子《汜論訓》亦割去訓字，題曰《汜論》。韓愈《原道》、《原毀》則加一論字曰《原道論》、《原毀論》。《張中丞傳後敘》亦改曰《張中丞傳後論》。其乖謬率皆類此，則其書可不必問矣。
明傅振商撰。是編乃其為御史時巡按關隴，即其所曆山川名勝，各裒輯其題詠，共為一編。皆明人之作也。
明傅振商編。蜀雖僻處一隅，而自漢、晉以來，文章為盛。宋慶元中有程遇孫等《成都文類》，明嘉靖中又有周複俊《全蜀藝文志》。蒐羅賅備，業已巨細兼登，菁華畢萃。振商此集，采掇十一，分為二十五類，去取頗無條理。蓋當時書帕之本，不足以言別裁也。後有振商自跋，以《秦蜀幽勝錄》標題。又有「留滯秦川，披尋舊簡，秦蜀幽文，幾無賸采」之語。蓋原刻尚有《秦藻幽勝集》合為一編，此本佚其半耳。
明傅振商編。是集選顧起元、焦竑、郭正域、葉向高四人之詩，人各一卷，蓋崇禎元年為南京兵部侍郎時所刻，亦書帕本也。
明楊瞿崍編。瞿崍有《易互》，已著錄。先是，廣東提學張邦翼撰《嶺南文獻》三十二卷。瞿崍繼為提學，複輯是書。自序謂張刻詳於人，補則詳於事理，必其事與理關切者，纂而補之。有文無詩，亦略分體。中間又自分理類、事類等目，間綴評語。蓋與張本同為采選嶺南之文，而用意則各有在也。
明蔣如蘋編。如蘋有《萬曆容城縣誌》，已著錄。是集乃其官邠州知州時采歷代歌詩之有關於風土者，匯為一編，刻於萬曆戊申。凡七十餘篇，首冠以《豳風•七月》之詩。
明王志堅撰。志堅有《讀史商語》，已著錄。是編乃其督學湖廣時所選唐宋八家古文。凡諸集中稍涉俳偶者，皆不採錄。以志堅別有《四六法海》一書，登載駢體故也。其曰瀆編者，取劉熙釋名瀆者獨也，獨出其所而注於海之義。蓋以八家為正派，餘為支流。故所選歷代之文，別名瀾編雲。
明陳翼飛編。翼飛有《慧閣詩》，已著錄。是書所錄，自漢及唐皆以駢儷為主，略依《文選》之例。惟不載詩，與《文選》稍異耳。
明釋無相編。無相始末未詳。是集成於萬曆己酉，所錄皆宋以前不工文者之詩。如《易水歌》、《黃台瓜詞》之類。序稱：「詩以道性情。後世雕繪字句，囂爭宗派，於所謂詩言志者無當也。孔聖刪詩，多取委巷歌謠，毋乃不工於文者反能直抒性情為風雅正軌乎」云云。殆為明季風氣而言，然矯枉過直矣。
明鍾惺、譚元春同編。惺有《詩經圖史合考》，元春有《嶽歸堂詩集》，均已著錄。是書凡古詩十五卷，唐詩三十六卷。大旨以纖詭幽涉為宗，點逗一二新雋字句，矜為元妙。又力排選詩惜群之說，於連篇之詩隨意割裂，古來詩法於是盡亡。至於古詩字句，多隨意竄改。顧炎武《日知錄》曰：「近日盛行《詩歸》一書，尤為妄誕。魏文帝《短歌行》：『長吟永歎，思我聖考。』聖考謂其父武帝也，改為聖老，評之曰：『聖老字奇。』」《舊唐書》載李泌對肅宗言：「天后有四子。長曰太子宏，天後方圖稱制，乃鴆殺之，以雍王賢為太子。賢自知不免，與二弟日侍父母之側，不敢明言。乃作《黃台瓜詞》，使樂工歌之。其詞曰：『種瓜黃台下，瓜熟子離離。一摘使瓜好，再摘使瓜稀，三摘猶尚可，四摘抱蔓歸。』」其言四摘者，以況四子也。以為非四所能盡，改為摘絕。（案高棅《唐詩品匯》載此詩，已作摘絕，則非惺之所改，然惺因仍誤本，是亦其失。故仍存炎武之說。）此皆不考古而肆臆之說，豈非小人而無忌憚者哉！朱彝尊《詩話》謂是書乃其鄉人託名。今觀二人所作，其門徑不過如是，殆彝尊曲為之詞也。
舊本題明鍾惺、譚元春編，其邑人王汝南校刊。汝南又為之補綴。凡評語稱鍾曰、譚曰者，其原本。稱補曰者，汝南所加也。然所錄如錢秉鐙《南從紀事》詩，首稱「皇帝十四載，仲冬月上弦」，是崇禎辛巳歲也。考鍾惺歿於天啟乙丑，元春亦以崇禎辛未旅卒，何從得秉鐙辛巳之詩而評之？王士禎《池北偶談》稱：「坊間有《明詩歸》，鄙俚可笑，託名竟陵。」蓋前人已知其偽矣。
舊本題明鍾惺編。取古今宮閨篇什，裒輯成書，與所撰《古唐詩歸》並行。其間真偽雜出，尤足炫惑後學。王士禎《居易錄》亦以為坊賈所託名。今觀書首有書坊識語，稱「《名媛詩》未經刊行，特覓秘本，精刻詳訂」云云。核其所言，其不出惺手明甚。然亦足見竟陵流弊，如報讎之變為行劫也。
明鍾惺編。其書刪節《三禮》、《爾雅》、《家語》、《三傳》、《國語》、《楚詞》、《逸周書》共為一編，以時文之法評點之。明末士習，輕佻放誕，至敢於刊削聖經，亦可謂悍然不顧矣。
明鍾惺編。宋文多樸實，而惺以纖巧之法選之，以佻薄之語評之。是為南轅而北轍，其去取之得失可以不必問矣。
明淩濛初編。濛初有《聖門傳詩嫡塚》，已著錄。是編全錄《文選》諸詩，而雜采各家評語附於上方，以朱墨版印之。所采惟鍾、譚為多，圈點則一依郭正域本，其宗旨可以概見也。
明淩濛初編。是書前有濛初題詞曰：「從來以繼陶者莫如左司，而兩集無合刻者。合之自何觀察露始。余游白門，以其刻見示。」又曰：「諸家之評其詩者，陶則宋人獨詳，韋則近世亦複不少。其丹鉛雜見，不能適於一。斟酎其間，則餘竊有取焉爾。」然則合刻者何露，其評則濛初所定也。版用朱墨二色，刊刻頗工，而所評率無足取。陶集八卷，前有焦竑序，指為昭明太子之舊本。考是集自陽休之重定之後，昭明本不傳久矣。宋人不得見，而竑乃得見之耶？萬曆以後，士大夫務為誕偽，例皆如此，不足深怪。韋集末附桂天祥評曰：「蘇州古詩，沖雅極高。律詩閑澹，然不古矣。」其說故為大言，不知所謂古者，定當何似，亦明季習氣也。
明李賓編。賓字煙客，梁山人。是編首列文家姓氏，起屈原至明鍾惺，凡九十有二人。別無卷目。序雲：「文之為物，善行而數變。東西京而下，由晉、唐曆宋迄明，宗工鉅匠，在在可數。暇日遴撮諸家之勝，別為一集，以便披覽。而以屈、宋冠之，此文人之宗祖也。」按《漢志》，詞賦首屈原、宋玉。《隋志》，集部首荀況、宋玉。賓所採錄，惟取有集者刪之，故托始二人。然文章不止詞賦，以二人為宗祖，則未免失詞。且所選明代十七人中，如袁宏道、鍾惺，亦未能抗行古之作者。其去取殆不足憑也。
明徐熥編。熥有《幔亭詩集》，已著錄。是編輯福州一府之詩。其曰晉安者，福州在晉時為晉安郡也，所錄起洪武迄萬曆，得二百六十四人。詩以體分，姓氏下各載其裏居出處及所著作，並以右某朝若干人列數於左。其例多仿高棅《品匯》。惟閨秀一類，另立妓女以別薰蕕，為小異雲。
明徐《火勃》編。費道用、楊德周等補之。德周序言之甚明，而卷首題名乃稱道用輯、德周訂，而《火勃》校之。殆《火勃》為閩人，而道用、德周皆閩令，故讓善於二人也。所錄皆閩中有唐一代之詩，自薛令之以下得四十人。是時胡震亨《唐音統簽》已出，鈔合較易，故所載頗詳。然秦系、周朴、韓偓，其人既一時流寓，其詩又不關於閩地，一概錄之，未免借材之誚也，《火勃》有《榕陰新檢》，德周有《澹圃芋紀》，皆已著錄。道用字闇如，石阡人，官福清縣知縣。
明潘基慶編。基慶字良耜，松江人。萬曆戊午貢生。是集名為逸書，而實皆習見。如《陰符》、《素問》、《逸周書》、《山海經》之類，已為不倫。甚至《周禮•考工記》、《爾雅》、《釋地釋天》，列在學官，亦稱古逸，不亦傎乎。其分神、妙、奧、閎、麗、特、纖、希、迅、奇、幻、疏、夷、逸、蒨、恣十六品，每品又各分內外，隨意標目，尤為無所取義。
明顧錫疇編。錫疇有《綱鑒正史約》，已著錄。是編凡秦文五卷，漢文二十卷。秦文首錄《戰國策》，而《楚辭》之《卜居》、《漁父》皆在焉。漢文亦僅采前、後《漢書》。所錄評論，惟鍾惺為最多。
明邵一儒編。一儒字仲魯，海陽人。是書成於萬曆庚申之九月。時廷議以萬曆四十八年八月以後為泰昌元年，故其序以泰昌紀元也。初，徐獻忠有《六朝聲偶》，大致本楊慎《五言律祖》而廣之。此又因獻忠之本重為刪補。
明蔡鶤編。鶤，元定十五世孫也。自元定之父發，及元定之子淵、沆、沈，孫模、格、杭、權凡九人。各載其遺詩，而略紀其生平梗概。惟蔡發一卷，所載皆形家之言，不應列之詩集。前有俞德光序，以伏羲、堯、舜、孔子比諸蔡，尤妄之甚矣。
明蕭自開編。自開，萬安人。由蔭生官詹事府主簿。是編輯其先世文集五種。凡《二休居士集》一卷，蕭纘撰。《石岩山房集》四卷，蕭乾元撰。《小石集》二卷，蕭暘撰。《修業堂集》五卷，蕭廩撰。《複菴集》四卷，蕭中行撰。每集之後，各附以志銘傳贊之屬。纘字昌緒，成化癸卯舉人，官潛江縣知縣。乾元字必充，弘治己未進士，官雲南金騰兵備副使。暘字惟賓，嘉靖壬午舉人。官零陵縣知縣。廩字可發，號兌嵎，嘉靖乙丑進士，官兵部右侍郎。中行字複菴，太學生，即自開父也。
明汪士賢編。士賢，徽州人。是編所錄，自漢董仲舒迄周庾信，凡二十二集。刊於萬曆中，在張溥《百三家集》之前，與張燮七十二家互相出入。中又有題呂兆僖、焦竑、程榮校者，則非士賢一人所手定也。中如《謝惠連集》，以《南史》本傳為李燾撰，亦多舛謬。
明張文炎編。文炎字維謙，杭州人。其書取明一代之文，泛論經史疑義者，總萃成編。其體有論，有辨，有評，有解，有說，有考，有敘，有原，有志，有紀，有難，有略，有讀。所錄凡一百十一家。雲百家，舉成數也。
明張文炎編。是集雜選明代之文，分十一類，每類為一卷。凡例謂取便舉業，非當今急務，則博雅新聞，其詳略並無軒輊。蓋其書本為場屋對策設，間或足資考證，而冗雜者居多。
明姚悅及其子兗、孫舜聰之詩也。悅字汝誾，秀水人。兗字叔信，號元嶽山人。均以布衣終。舜聰字伯達，官休寧縣訓導。初，悅以富甲一鄉，兗獨折節與文士遊。所為詩，號《尚元草》，凡十餘卷。朱國祚為刪定之，存八卷。又別為詠物詩二卷，用戴復古《石屏集》首載其父詩例，以悅《西郭遺稿》一卷弁前。舜聰又用顧況《華陽集》末附載其子非熊詩例，以己作《汗漫遊草》一卷綴後。悅詩僅十六首，而八首和杜甫秋興，八首和林逋梅花，亦可雲敢嬰勍敵矣。
明吳勉學編。勉學所編《河間六書》，已著錄。是集匯輯唐人樂府，只登初、盛，而不及中、晚，皆郭茂倩《樂府詩集》所已采。間有小小增損，即多不當。如王勃《忽夢遊仙》、宋之問《放白鷳篇》之類，皆實非樂府而濫收。而享龍池樂章之類，乃反佚去。至詩餘雖樂府之遺，而已別為一體，李白《菩薩蠻》、《憶秦娥》之類亦不宜泛載。且古題、新題，漫然無別，既無解釋，複鮮詮次，是真可以不作也。
明屠本畯撰。本畯有《閩中海錯疏》，已著錄。是編選漢、魏至唐之詩，既踳駁不倫，又參以杜撰。如古詩之名，《文選》所有也。古絕句之名，亦《玉台新詠》所有也。此外則王融、沈約以下，文用宮商，當時謂之永明體，唐人謂之齊、梁體而已。至律詩之名，始於沈佺期、宋之問，《唐書》列傳可考。排律之名始於楊士宏《唐音》，亦可考也。本畯乃於古詩、律詩之間，別立一名，謂之聲詩，以齊、梁體當之，已為妄作。乃複以齊邱巨源等四十人之詩列為五言律詩，以梁元帝等十三人之詩列為五言排律，則創見罕聞。殆因楊慎《五言律祖》之說而彌失彌遠者矣。其他如古詩四十餘首，《昭明》所錄，偶然得其十九，非有定數可拘。乃雜摭諸篇，為後十九以配之。是何異郡縣誌書地必有景，景必有八，題必四字，詩必七律者乎？至唐上官昭容之《彩毫怨》，誤題梁《范靖妻沈滿願》；梁劉孝標之《淇上戲蕩子婦》，誤題王筠；唐崔融之《寶劍篇》，誤題北魏崔鴻。甚至以宋周密《癸辛雜識》所載女仙之詩「柳條金嫩不勝鴉」一首，題為小秦王。竄入唐人詩者，更指不勝屈也。
明汪廷訥編。廷訥字昌期，號無我，新都人。其書分十類：一曰經翼，二曰治資，三曰鑒林，四曰史摘，五曰清尚，六曰掇藻，七曰博趣，八曰別教，九曰賦則，十曰詩概。所錄上及周、秦，下迄明代。如無名氏之《雕傳》，佛家之《心經》，俱載入之，特為冗雜。其詩概部序曰：「六朝以上去四言，無四言也。於唐去五言古，無五言古也。」知為依附太倉、曆下者矣。
明趙宧光編。宧光有《說文長箋》，已著錄。朱彝尊《靜志居詩話》稱「宧光饒於財，卜築城西寒山之麓。淘汰泥沙，俾山骨畢露，高下泉流。凡游於吳者無不造廬談宴，廣為樂方」云云。蓋宧光雖號隱居，而聲氣交通，實奔走天下。此集即其山居贈答之作也。其曰蔓草，則取《鄭風》「野有蔓草」之意。自序謂先簡子與客賦詩，子太叔賦「野有蔓草」。至邂逅相遇，「適我願兮」，先子起而拜曰：「吾子之惠也。」寒山投珠，實有賴焉。因以命名，亦可謂遙遙華胄。況其事乃趙武非趙鞅，左氏之傳具在，益為數典而忘矣。
明俞安期編。首《職官考》五卷，次載《箋疏表啟》，分古體二卷，近體一百二卷。近體又分二十九部，上自諸王、宰相，下逮丞簿、教職，終以婚書及募緣疏引，大旨皆為應俗設也。安期自作凡例雲，江陵秉政，凡箋啟中得一二警語，立躋顯要。可知當時所尚矣。
明陳繼儒編。繼儒有《邵康節外紀》，已著錄。是書選自秦、漢迄宋、元之文，大抵沿公安、竟陵之波，務求詭雋，故以品外為名。然實皆習見之文也。去取亦多乖剌，如楚詞僅取《天問》一篇，是何別裁乎？
明陳繼儒編。前有自序，稱「往者坊刻論膾，皆門生輩裒集成之。就中某一論為士大夫訾議，余不知也。茲古論多至四十餘卷，純駁錯出，安知無此類雜於其間」云云。繼儒之意，蓋自知去取未精，故先作斯言，以預杜攻詰之口。今觀是書，不但漫無持擇，亦且體例龐雜，罅漏百出。雖以古論為名，而實多非論體。往往雜掇諸書，妄更名目。如《史記》、《漢書》諸傳之序，以及《史通》、《文心雕龍》、《新論》、《亢倉子》，其篇題本無論名，乃悉強增一論字，已自無稽。杜佑《通典》、鄭樵《通志》、馬端臨《文獻通考》，不過於徵引典故之後，附以案語；荀悅、袁宏前後《漢紀》，司馬光《資治通鑒》，不過於紀載事實之下，附以評斷，亦加以論名，並各為造作題目，尤為杜撰。甚至魏文帝《典論論文》，增一字曰《典論論文論》；馮衍《自敍》，改其名曰《自論》；索靖《草書勢》，改其名曰《草書論》；韓愈《送高閑上人序》，亦改其名曰《草書論》，任情點竄，不可究詰。循其例而推之，將古今之書，無不可改題為論，萬卷可得，何止四十卷乎！
明陳繼儒編。是編雜選秦、漢之文，如《戰國策》、《史記》、《漢書》之類，皆不標本書之名。又如留侯致四皓定太子，霍光廢昌邑，李陵降敵始末，蘇武出使始末，更杜撰篇目，不用原書標題。改《管晏列傳》為《管仲傳》，改《屈原賈生列傳》為《屈原傳》，改《滑稽列傳》為《淳於髡傳》，尤多所竄亂。至於魏文帝《典論•論文》、曹植《求自試表》、鍾會《檄蜀文》，列之秦、漢，更無理矣。
明周珽編。珽字無瑕，海寧人。初，其曾祖敬，輯《唐詩選脈》一書，刊未竟而毀於倭變。珽輯綴殘稿，續成是編。其持論以高棅《品匯》、李攀龍《詩刪》為宗。每體之中，各分初、盛、中、晚。又箋釋其字句典故，名之曰證。發明其詞意脈絡，名之曰訓。而以諸家議論及珽所自品題者標於簡端，是為評林。大抵貪多務博，冗雜特甚，疏舛亦多。
明馮有翼編。有翼字君卿，杭州人。是書前後無序跋，不知刊於何時。其版式則萬曆以後之坊本也。凡秦文二卷，西漢文五卷，東漢文三卷。冠以楚詞，惟錄《卜居》、《漁父》二篇，題為秦人，是不足與論矣。
明釋道恂撰。師子林在蘇州府城內。元至正中，天如禪師居寺中，倪瓚為之疊石成山。地址逼仄，而起伏曲折，有若穹穀深岩，遂為勝地。頂一石，狀若狻猊，故名曰：「師子林。」勝流來往，題詠至多。道恂裒而編之，以成是集。自翠華南幸，繪圖題句，奎藻輝煌，一邱一壑，藉以千古。回視斯編，又不啻爝火之光矣。
三僧均不著其名。一曰《二楞詩稿》，一曰《高松詩稿》，一曰《中峰詩稿》。考《千頃堂書目》有智觀《中峰草》，注曰字止先，號蔚然。江都僧，雪浪弟子，居吳興雙髻峰。其二僧則未詳。然其《高松詩稿》中又附書啟數首，三僧均有酬倡之作，蓋同時人。中峰詩內有陳繼儒、湯賓尹、文震孟、姚希孟諸人，則皆當明季也。
明黃道周、葉廷秀、董養河倡和詩也。道周有《易象正》，養河有《羅溪閣詩》，皆已著錄。廷秀字謙齋，濮州人。天啟乙丑進士，官至兵部右侍郎，事蹟附見《明史•道周傳》。是編皆七言律詩，依上下平韻各為三十首。養河子師吉隨侍獄中，合而編之。前有廷秀小引，後有師吉跋。考《明史》道周本傳，道周以劾楊嗣昌貶為江西按察使照磨。久之，江西巡撫解學龍薦所部官，推獎道周備至。大學士魏照乘者，惡道周，擬旨責學龍濫薦。帝發怒，立逮二人下刑部獄，並究黨與。詞連工部司務董養河等，戶部主事葉廷秀救之，皆系獄。案道周照磨之貶在崇禎十一年。後之系獄，史不言何歲。今以此編跋語考之，蓋十四年辛巳也。
明陳仁錫編。仁錫有《係詞十篇書》已著錄。是書初集，自屈平《離騷》至南宋文天祥、王炎午，依時代編次。前有萬曆戊午自序，謂折衷往古，有一代大作手，有一代持世之文，有一代榮世之文。其目錄內即以此三者或標注人名之下，或標注篇題之旁。而於漢文中又各分類標題。或以人為類，則分天子、侯王、郡守相、皇太子、藩國、將帥、邊塞、學者；或以事為類，則分應制、薦舉、彈駁、乞休、理財、議禮、災異、籌邊、議律、頌冤、治河、策士、奏記；其最異者，又別立一代超絕學者，一代超絕才子之目。自漢以後，又改此例，仍以時代為序。體例殊為龐雜。其續集序稱，「文章有殺生而無奇正。殺生奇也，奇外無正。文，兵也。兵，禮也。始武經，繼戴禮，終《文苑英華》以此。蓋武事之不張，由文心之不足」云云。其議論紕繆，編次亦甚不倫。其三續則題曰《廣文苑英華》。序稱「舊有《古文類》一書，盈數百卷，大率仿英華而廣之。偶得之故家，各從其類，刪成一書」。分類尤為瑣碎。其《明文奇賞》，自宋濂、楊維楨以至陳勳、王衡，凡一百八十餘人。去取亦多未審。蓋務博而不精，好分流品而無緒，悉不免冗雜之失雲。
明陳仁錫編。以經、史、子、集分部，然所配多不當理，如《水經》屬地理，當列之史。《太玄》當列之子。乃因其以經為名，遂列於經。而《左氏春秋傳》反列諸史。又芟削《周禮》，而顛倒其六官。體例龐雜，無足觀者。考仁錫嘗刻古《周禮》，不應此選自亂其例，其託名歟？
明倪元璐編。元璐有《兒易內外儀》，已著錄。元璐氣節文章，震耀一世。而是書龐雜特甚，殊不類其所編。其以屈原、宋玉列之秦人，既乖斷限，且名實舛迕。疑亦坊刻託名也。
明方岳貢編。岳貢字禹修，穀城人。天啟壬戌進士，官至東閣大學士。事蹟具《明史》本傳。是編乃其官松江府知府時所刻，故徐孚遠、李雯、陳子龍、宋徵璧共為校讎，而張采為之序，皆松江人也。據其凡例，蓋所錄自秦、漢以迄南宋，即《公羊》、《穀梁》二傳及陸賈《新語》、賈誼《新書》、桓寬《鹽鐵論》諸子書，班、范以下諸史贊，亦皆摘抄。而此本僅有唐文二十八卷，宋文三十三卷。殆刊刻未全之本，或有所散佚歟？
明陳其愫編。其愫字素心，餘杭人。是編選明代議論之文，分聖學、儲宮、宗藩、官制、財計、漕輓、天文、地理、禮制、樂律、兵政、刑法、河渠、工虞、海防、邊夷十六目。書成於天啟丁卯，所錄皆嘉靖、隆慶以前之文。大抵剽諸類書策略，空談多而實際少。其斯為明人之經濟乎？
明唐汝詢撰。汝詢有《編蓬集》，已著錄。是書取高廷禮《唐詩正聲》、李於麟《唐詩選》二書，稍為訂正，附以己意，為之箋釋。書影曰：「唐汝詢五歲而瞽，默坐聽諸兄佔畢，而暗識之。積久，遂淹貫。嘗解唐詩，掇拾古文，以為箋注。溯流從源，蒐羅略盡。必先經後史，不少紊淆。雖詩賦之屬，亦從年代次序之。如某字某句，秦、漢並用，則必博採秦人，不以漢先。人推挹之甚至。」然所注實多冗蕪，不盡得古人之意，亦不盡得其所出。徒以幼而失明，乃口授耳治，博通群籍，且能著書，實為亙古所稀有。故世以為異，至今傳之耳。
明唐汝諤撰。汝諤有《詩經微言合參》，已著錄。其兄汝詢有《唐詩解》，故此以古詩配之。其注釋體例略同，惟《唐詩解》以五七言分古今體，此則分為五類：曰古歌謠辭，曰古逸雜篇，曰漢歌謠辭，曰樂府，曰詩。其訓詁字義，頗為簡略。所發明作意，亦皆敷衍。又樂府之類，聲詞合寫者，汝諤不究其源，一一強為之說，尤多牽強。其凡例謂五言起於鄒、枚。考枚乘之說，見《文心雕龍》及《玉台新詠》。鄒不知其所指，亦不知其所本。漢郊祀歌注，鄒子樂名，又非五言，所言已為荒誕。又以十九首冠於蘇、李之前，不知「冉冉孤生竹」一篇，《文心雕龍》稱為傅毅作，毅固東漢人。「去者日以疏」、「客從遠方來」二首，鍾嶸《詩品》稱為舊疑建安中陳王所制，則時代尤後。乃俱躋之蘇、李以前，殊為失考。所註解抑可知矣。
明李國祥編。國祥字休徵，南昌人。天啟中官開封府同知。是書選錄四六書啟，以官制為類。每類之首，載官制考一篇。所選上起六朝，下迄宋、明，而宋、明尤詳。國祥及其弟鼎作亦附焉。大抵為應酬而作，其體則總集，其實則類書也。
明李嗣京撰。嗣京，揚州興化人。崇禎戊辰進士，官南昌府推官。巡撫解學龍屬其取明中葉以後滕王閣中賦詠，編成此集。蓋以續正德中董遵所輯也。
明阮元聲編。元聲有《南詔野史》，已著錄。此書輯自梁迄明婺人所作詩二百五十四家。自樂府迄六言，皆以體分，每篇後間附評語。蒐輯頗富，而略遠詳近，未免失之氾濫。
△《古文正集二編》（無卷數，兩江總督采進本）
舊本題葛鼐、葛鼐評輯。楊廷樞、顧緗二序及鼐自為序，言皆不及鼒，文中評語亦止載鼐字。蓋鼒為鼐兄，附名其間，實則鼐作也。鼐字端調，吳縣人，崇禎庚午舉人。是書題曰二編，當以先有初編，此為續集。所錄凡二十二家：曰顏真卿、曰陸贄、曰李德裕、曰杜牧、曰韓琦、曰范仲淹、曰司馬光、曰範純仁、曰鄒浩、曰二程子、曰李覯、曰張耒、曰黃庭堅、曰楊時、曰王十朋、曰朱子、曰陸九淵、曰陳亮、曰真德秀、曰文天祥、曰劉因、曰虞集。每人各以小傳冠集前。所錄猶采自本集，差勝村書之稗販。然去取皆漫無持擇，其蕪雜亦相去無幾耳。
明梅鼎祚編。鼎祚有《才鬼記》，已著錄。其所輯漢、魏六朝之詩，名《八代詩乘》，六朝詩多所刪削，而漢、魏詩則全載。又其書先出，故刊本或亦別行。孫皓、韋昭諸作，別題曰吳詩，亦以時代類附焉。此書作於馮惟訥《詩紀》之後，頗欲補其軼闕。然真偽雜糅，不能考正。如《蘇武妻詩》之類，至今為藝林口實也。
明梅鼎祚編。先是，楊慎編《赤牘清裁》一書，自左氏至六朝，僅八卷。王世貞益之，訖於明代，為六十卷。是書仍楊慎之舊，起周、秦，訖陳、隋，凡長篇短幅，採錄靡遺，卷帙幾十倍於楊。而真贗並收，殊少甄別。至《左傳》所載問對之辭，並非形諸筆劄，非類強附，尤為不倫。總目載有補遺四卷，此本無之。然今世傳本並同，蓋當日本有錄無書，非闕佚也。
《宛雅》十卷，明梅鼎祚編。所載皆自唐至明宣城之詩，凡九十二家。《續宛雅》八卷，國朝蔡蓁春、施閏章同編。采明嘉靖以後至崇禎末年諸作，以續鼎祚所集，凡六十五家。後施念曾、張汝霖又蒐采唐、宋諸詩為二集所遺者，益以國朝之作，為《宛雅三編》二十四卷。所補凡唐三人，五代一人，宋三人，元五人，明三十人，國朝二百十五人。閨閣：明一人、國朝三人。方外：唐五人、宋三人、元一人、明三人、國朝五人。妓女：唐一人。附聯句、逸句一卷，詩話三卷，視前二集為完備。惟近詩所錄稍繁，蓋選錄一地之詩者，大勢類然，不但斯集也。蓁春始末未詳。閏章有《矩齋雜記》，汝霖有《澳門志略》，皆已著錄。念曾號竹窗，閏章孫也。
明劉士鏻編。士鏻，杭州人。崇禎辛未進士。是集輯漢、魏、六朝以至明人所著，通為一書。不分卷數，但別為十有七門。詮次頗傷於蕪雜，無所取裁。
明童養正編。養正字聖功，會稽人。是集序稱丙子，凡例稱竣於乙亥，均不著年號。卷端有王思任鑒定字，凡例中又稱張采，則崇禎八年、九年也。凡《史記統》五卷，刪節《史記》，多所未安。《西漢文統》五卷，《東漢文統》五卷，分錄兩漢之文，而《漢書》則附於東漢中，又與《史記》例異。相其評點，蓋坊刻射利之本也。
明蔡士順編。士順，蘇州人。由國子監生官福建按察司照磨。此錄成於崇禎丁丑，所輯皆東林諸人詩文。以科目先後為序，始萬曆甲戌，終崇禎辛未。
明葛徵奇編。徵奇有《蕪園詩集》，已著錄。初，嘉靖乙丑，陳暹合刻孫蕡、王佐、黃哲、李德、趙介五人之詩為《廣中五先生集》。崇禎丁丑，徵奇以御史巡撫廣東，又訂正而重刻之。
明胡接輝編。接輝字篤父，廬陵人。官監察御史。是編成於崇禎丁丑，選錄宋胡銓、周必大、文天祥之文。曰三忠者，以銓諡忠簡，必大諡文忠，天祥諡忠烈也。按廬陵原有三忠堂，一為歐陽文忠修，一為楊忠節邦乂，一為胡忠簡銓，建於嘉泰四年，周必大為之序。岳珂《桯史》載其始末甚詳。邦乂以節義著，其文不傳。修集則固具在。補以必大、天祥，當合為四。接輝增周文而去歐陽，殆未詳考平園集歟？卷首序文，一為李建泰，一為阮大鋮，一為楊文驄。以是三人，弁冕三忠，殊嫌著穢。不知當日何以氣類相從。如斯巧合，斯亦可異也已。
明錢孺穀、鍾祖述同編。嘉靖中，襄陽府知府徐咸致仕歸海鹽，築園城闉，名小瀛洲。招同邑布衣朱朴、思南府知府錢琦、福建布政使吳昂、布衣陳鑒、海甯指揮使劉銳、濟南府知府鍾梁、龍岩縣知縣陳瀛、僧永瑛並咸兄光澤縣知縣泰，共十人，為社會，飲酒賦詩。陳詢為繪圖，而鹹自作記。崇禎己卯，琦孫孺穀，梁孫祖述，輯十人之詩為此集。孺穀又各為小傳，列於首卷。
明大名成氏之家集也。一曰《適和堂初集》，成宰撰；一曰《適和堂繼集》，宰子之蓮撰；一曰《東壁園詩集》，蓮仲子仲龍撰；一曰《鷦鷯園集》，蓮季子少龍撰。一曰《永言集》，仲龍之子象珽撰。前四集皆稱象珽纂錄。象珽集則稱倪元璐、王思任、蔣鳴玉三人選，則此集象珽所合刻也。
《玉台文苑》，明江元禧編。《續集》，江元祚編。二人兄弟而元禧自署曰「體陵」，元祚自署曰「橫山」。疑元禧自托江淹後，襲其侯國之名也。其書錄女子之文自周訖明，中間多采小說傳奇。如張麗貞《上太守書》之類，至為猥雜。又如魏文帝《寡婦賦序》曰：「為丁廙妻作。」此乃直作《丁廙妻》。梁元帝《為妾宏夜姝謝東宮賚合心花釵啟》，此乃直作《宏夜姝》，又訛「姝」為「珠」。宋李清照即李易安，此乃分為二人。唐侯莫陳邈妻鄭氏乃三字複姓，此乃誤為陳邈。又如漢武內傳、神仙傳、真誥之屬，皆純構虛詞，託言神怪，此本乃題曰漢西王母、漢上元夫人、漢麻姑、晉右英夫人、晉九華安妃，尤為不經矣。
明張運泰、餘元熹同編。二人皆閩中書賈也。所錄凡六十家，蓋雜采何釒堂《漢魏叢書》、張溥《百三家集》二書合併而成。惟增公孫弘文，偽題曰《公孫子》。趙充國文，偽題曰《趙營平集》。又改東方朔文為《吉雲子》而已。
明毛晉編。晉有《毛詩陸疏廣要》，已著錄。是編凡虞集詩八卷，楊載詩八卷，範梈詩七卷，揭徯斯詩三卷。集詩乃晉以意摘抄，非其完本。且四家各有專集，亦無庸此合編也。
明董斯張、閔元衢、韓千秋同編，而韓昌箕為校錄刊刻。斯張有《吳興備志》，元衢有《歐餘漫筆》，皆已著錄。千秋字聖開，昌箕字仲弓，並烏程人。是書採錄自漢至明藝文之有關湖州者，匯為一編，以補舊志所未備。其自唐以前為斯張手輯，宋、元以後則元衢、千秋諸人共成之。所採錄前代頗詳，而明代則漸濫，亦志乘之通病也。
明陸雲龍編。雲龍字雨侯，錢塘人。是編評選屠隆、徐渭、李維楨、董其昌、湯顯祖、虞淳熙、黃汝亨、王思任、袁宏道、文翔鳳、曹學佺、陳繼儒、袁中道、陳仁錫、鍾惺、張鼐十六家之文，每篇皆有評語。大抵輕佻獧薄，不出當時之習。前有何偉然序，偉然即嘗刻廣快書者，宜其氣類相近矣。
明施端教編。端教有《讀史漢翹》，已著錄。是書采唐人近體諸詩，以上下平韻隸之，大抵取供集句者之用。前有王震序，稱其集句為絕藝。可知是書所由作矣。
明朱文治撰。文治字簡叔，錢塘人。是書取前代之文，浼善書者書之，人各一篇，裒而成集。據其凡例，書家姓氏悉從文之朝代後先遞為序次。而篇目則王勃在江淹之前，劉禹錫在駱賓王之前，李華在李白之前，邱遲、唐太宗在終軍、范蔚宗之前，而《阿房宮賦》又誤杜牧為杜甫。斯皆事在耳目之前，不煩稽考，而顛倒如此！其字畫亦傳刻失真，既非總集，又非法帖，更為兩無所取也。
明顧祖武編。祖武字爾繩，號纑塘，無錫人。是書裒集古文賦表奏疏之類。其師錢鍾義序曰：「湘離之騷，非不油然忠愛，而聱牙沉晦之詞，非應時制科所急，將別冊另存。至如古詩歌行，選律近體，李、杜、高、王、岑、孟諸賢，誠可繼三百篇遺響，而佔畢之士，猶當舍旃」云云。是此書特為場屋而作，可無庸深論矣。
明許鳴遠編。鳴遠字有望，天臺人。自序：「為天臺先正詩，多湮沒失傳，慮後學並此近今者而失之，因加蒐羅。」間入仙釋及占籍之士，起南宋迄明，凡二百二十四家。搜采不可謂不廣，然元以前僅得二十餘人，餘皆明人也。
明張一卿編。一卿字次公，自號求如居士，涇縣人。是書輯歷代表章，上起六朝之末，下逮於元。然六朝不過庾信、盧思道等數篇。元惟阿嚕台一篇，餘皆唐、宋作也。分八門：曰賀、曰進上、曰辭讓、曰謝官、曰陳請、曰詔賜謝恩、曰遷謫謝恩、曰乞休陳情。末附補遺九篇。其凡例稱，未入儷偶者，不諧聲律者，簡儉無可取材者，文義無關制學者，並經裁汰。則為場屋擬表作矣。凡本題事實及引用典故皆略為注釋，而不著出典。殊不出《兔園冊子》錮習。
明施重光編。重光字慶徵，裏貫未詳。是集以唐人近體分上下平三十韻編次。案上下平聲分三十部，乃劉淵壬子新刊《禮部韻略》所並，與唐韻不同。唐人私相歌詠者，又與官韻不同。如東、冬二部，蕭、餚、豪三部，鹽、鹹二部，皆互有出入。此書及《唐詩韻匯》均以宋韻分隸唐律，不免時有牽混。而此書之漏略。則又出《韻匯》下焉。
明淩宏憲編。宏憲始末未詳。初，李攀龍撰《詩刪》，王世貞序之。後坊間割其中所錄唐詩刊行，別題曰《唐詩選》，已非於鱗之舊。宏憲又病其無評點，乃雜摭諸家之評，綴於簡端，以朱墨版印之，改題此名。蓋坊刻翻新之技耳。
明汪茂槐編。茂槐字廷植，績溪人。以歲貢授宜陽主簿。是編一曰《康範詩集》，宋汪晫撰；一曰《北遊詩集》，宋汪夢鬥撰，皆已著錄。茂槐為二人裔孫，複合而刻之。西園者乃汪氏所居裏名也。後有外集，則宋蘇軾贈汪覃，蘇轍贈汪琛、汪宗臣諸人之詩，以其皆為汪氏而作，故亦附之於末雲。
明張應遴編。應遴字選卿，常熟人。是書輯其鄉有明一代賦詩雜文，以類敘次而成。其中如桑悅《兩都賦》，朱彝尊修《日下舊聞》未見其本。牟俸《請興水利疏》，《續文獻通考》及《明史•河渠志》皆載之，而不及此之詳盡。明之中葉，嘗平減蘇松賦役，載在《明史•食貨志》，而與此略有異同。張洪《與緬甸五書》，亦較《明史》列傳為備。特時代既近，牽於鄉曲之恩怨，不免有所濫收。蓋凡輯一鄉之文者，均不免此失，亦其勢然也。
明沈敕編。敕字克寅，宜興人。是編輯錄其邑藝文人物，上起漢，下迄明。凡詩十一卷，詞賦、碑銘、序、奏議、書、題跋各一卷，記、傳各二卷，風土記、拾遺、紀遺、雜說各一卷附焉。採摭頗為詳贍。惟詩以絕句居律體前，律體居古風前，稍為失次。又四言亦謂之絕句，而七言古詩之外又別出歌行為二門，亦非體例。至所列諸傳，皆采之正史及地誌。以為紀錄人物，則掛漏太多。以為藝文之一體，則此種例不入集。尤為進退無據矣。
明鄭文昂編。文昂始末未詳。閨秀著作，明人喜為編輯。然大抵輾轉剿襲，體例略同。此書較《名媛詩歸》等書，不過增入雜文。其餘皆互相出入，訛謬亦複相沿。魯、衛之間，固無可優劣也。
明董說編。說有《易發》，已著錄。是書取漢鐃歌十八章，反復解說。首論大意，次論韻，次論音。其論韻則有伏、有擊、有進退、有同攝、有同母同入；論音，本《周禮•三宮》之說，按宮、商、角、徵、羽，篇分章位，章分句位。立說殊為創辟，然沈約嘗言漢鐃歌大字為詞，細字為聲。後來聲詞合寫，不復可辨，遂無文義可尋，但存其聲而已。自唐後樂府失傳，新題迭作，於是並聲而亦亡之。說不知聲詞合寫之源，而強為索解，已迷宗旨，至鐃歌乃鼓吹之曲，但奏其音而不歌其詞。故十八章或韻或不韻，亦猶風雅皆有韻而頌不盡韻也。說一概強為葉讀，非惟不知古音，亦並不知樂府體裁矣。
不著編輯者名氏，但標曰「車書樓選刻」。卷首有金谿聶文麟序，稱《養恬集》輯古名公牘劄，溯周而下，迄於宋、元，莫不詳加訂正，亦不知養恬為誰也。所錄皆踳駁不倫。如《左氏傳》所載諸辭命問答，如薛侯長滕之類，特假言詞，非寓書策。且出於左氏潤飾之文。乃至指為其人之箋劄，標署其姓名，殊為杜撰。其他顛倒舛謬，更不可縷舉。蓋書肆射利之本耳。
不著編輯者名氏。雜采隋、唐以來閨閫之作，以死節、勸戒、奇遇、題詠、寄情分為五類。惟首二卷尚有裨風教，然采擇亦頗疏舛。其後三卷則多鄙穢之詞，不出小說家言矣。
不著編輯者名氏。二十六家者，李嶠、蘇頲、虞世南、許敬宗、李頎、王昌齡、崔顥、崔曙、祖詠、常建、嚴武、皇甫冉、皇甫曾、權德輿、李益、司空曙、嚴維、顧況、韓翊、武元衡、李嘉祐、耿湋、秦系、郎士元、包何、包佶也。所選詩甚寥寥。於唐人之中獨錄此數家，亦未知何所取義。前後無序跋，惟目錄後題曰：「姑蘇吳時用書，黃周賢、金賢刻。」疑明末書賈所為雲。
不著編輯者名氏，前後亦無序跋，其曰《文粹》，蓋仿陳亮《歐陽文粹》例也。凡蘇洵文十一卷，蘇軾文三十二卷，蘇轍文二十七卷。所錄皆議論之文，蓋備場屋策論之用者也。
不著編輯者名氏。前有蔡紹襄序，但稱曰李君，不著歲月。凡例稱甲午歲始輯，亦不署年號。相其版式，是萬曆以後書也。所錄諸賦，始於周荀況，終於隋蕭皇后，以時代為編次。大抵多取之《藝文類聚》諸書，故往往殘闕。又次序顛倒殊甚，黃香《九宮賦》已見於漢，又見於南北朝中，題其字曰黃文疆。張超《誚青衣賦》已見於漢，改其題曰《譏青衣賦》，改其名曰張安超。又見於南北朝中，仍其故題，而題其字曰張子並。至公孫《乘月賦》，則一見漢，一見南北朝，顯然複出，亦全不檢。蓋明季選本大抵如斯也。
不著編輯者名氏。所錄周、程、張、朱及陸九淵、張栻、楊簡、陳獻章、王守仁十家之文，凡八十篇。而朱子與守仁居其半，皆講學之言。
