
卷一百六十一 集部十四
《四庫全書總目提要》紀昀等
宋戴復古撰。復古字式之，天臺人。嘗登陸遊之門，以詩鳴江湖間。所居有石屏山，因以為號，遂以名集。卷首載其父敏詩十首。蓋復古幼孤，勉承家學，因搜訪其先人遺稿，以冠己集。昔黃庭堅《山谷集》後附刻其父《伐檀集》，王楙《野客叢書》後附刻其父《野老紀聞》。復古以父詩為數無多，不成卷帙，特升弁於簡端。例雖小變，理乃較協矣。復古詩筆俊爽，極為作者所推。姚鏞跋其詩，稱其天然不費斧鑿處，大似高三十五輩。晚唐諸子，當讓一而。方回跋其詩，亦稱其清健輕快，自成一家。雖皆不免稍過其實。要其精思研刻，實自能獨辟町畦。瞿佑《歸田詩話》載復古嘗見夕照映山，得句雲：「夕陽山外山。」自以為奇，欲以「塵世夢中夢」對之，而不愜意。後行村中，春雨方霽，行潦縱橫，得「春水渡傍渡」句以對，上下始稱。其苦心搜索，即此可見一端。至集中《嚴子陵釣台》詩所謂「平生誤識劉文叔，惹起虛名滿世間」者，趙與虤《娛書堂詩話》極賞其新意可喜。而羅大經《鶴林玉露》又深以其議論為不然。蓋意取翻新，轉致失之輕佻，在集中殊非上乘。與虤所雲，固未足為定評矣。
宋史堯弼撰。堯弼字唐英，眉州人。其仕履不見於史傳。焦竑《國史•經籍志》載堯弼《蓮峰集》三十卷，而世間亦無傳本。故錄宋詩者多不能舉其姓名。惟《永樂大典》載有是集原序二篇。其一作於乾道丙戌，自署曰省齋，不知何人。其一為任清全序，作於嘉定癸酉。稱「堯弼童丱即迥出不凡，少以古樂府、《洪範》等論往見張浚。浚謂其大類東坡，留館於潭。與張栻遊，每開以正大之學。歲丁丑，偕其弟堯文登第」云云，而亦不言其所終。考周密《浩然齋雅談》雲：「李燾十八歲為眉州解魁。時第二人史堯弼，方十四歲。人疑其文未工。赴鹿鳴宴猶著粉紅袴，太守命分韻賦詩，堯弼得『建』字，援筆立成雲：「四歲尚少房玄齡，七步未饒曹子建。」後為張魏公客，不幸早世」云云。其所記與任清全序相合。又《江湖續集》載張煒《題蓮峰集》詩一首，亦有句雲：「一梗江湖客，三朝忠義家。」以諸書參互考證，蓋堯弼登第後未授官而卒也。堯弼天姿卓絕，其詩縱橫排宕，擺脫恆蹊。其論諸篇，明白曉暢，瀾翻不窮，亦有不可羈勒之氣。大抵有其鄉蘇氏之遺風。惟其夏綠霜凋，故不能如李燾之著書傳後。然就其文章而論，要亦不失為才士。任清全序乃因集中有《論學》之作，遂以張栻少年自得，為堯弼磨礲浸灌之功，欲援而入於道學。則門戶標榜之習，轉不足以見堯弼矣。其文在宋已多散落，是集乃其從孫師道所重刻，今亦不可複睹。謹從《永樂大典》中掇拾裒輯，釐為十卷，著之於錄。俾懷才齎志之士，無聲塵翳如之慨焉。
宋陳造撰。造字唐卿，高郵人。淳熙二年進士。官至淮南西路安撫司參議。遭宋不競，事多齟齬，自以為無補於世，置江湖乃宜，遂號江湖長翁。既不竟其用，故無所表見，而《宋史》亦不為立傳。惟元申屠駉為作墓誌，稱其「於誨誘則良師，於撫字則循吏。身篤操修，道兼體用」。雖金石之文，稱述例多溢量，亦未必純構虛詞也。集中《罪言》一篇，蓋仿杜牧而作，不免紙上談兵，徒為豪語。其文則恢奇排奡，要亦陳亮、劉過之流。其他劄子諸篇，多剴切敷陳，當於事理。記序各體，錘字煉詞，稍傷真氣，而皆謹嚴有法，不失規程。在南宋諸作者中，亦鐵中錚錚者矣。至《易說》一卷，始於《無妄》，終於《比》，凡十五篇，疑其未完之書。中多以史證經，與楊萬里《誠齋易說》、李光《讀易詳說》相類。殆為時事而發，托之詁經歟？其集久無刻本。明崇禎中，李之藻以淮南自秦觀而後，惟造有名於時，始與觀集同刻之於高郵雲。
宋孫應時撰。應時字季和，自號燭湖居士，餘姚人。登淳熙乙未進士。初尉黃岩，遷海陵丞。再遷遂安令，改知常熟縣。以倉粟流欠貶秩，移判邵武軍。未上而卒。考楊簡作應時壙志及張淏《會稽續志》，均稱其紹熙初嘗應蜀帥邱崈辟，預料吳曦逆謀，白崈以別將領其軍。後曦以叛誅，其言果驗。時應時已歿，三省奏官其子祖開。蓋亦智略之士。又史彌遠受業於應時，集中與彌遠諸書，皆深相規戒。迨彌遠柄國，獨超然自遠，無所假借，甘淪一倅而終。其人品尤不可及矣。《宋史•藝文志》載《燭湖集》十卷。據應時詩中自序，蓋嘗應劉克莊之求，手編其稿為五十卷。集末有其侄祖祐跋，稱涑水司馬述先以十卷付梓。後附以《問思錄》五十條、《通鑒摘義》三十條，總名之曰《經史說》。又附雪齋父子倡和詩，及雪齋行狀、墓銘，楊簡所撰壙記，《會稽續志》小傳，子祖開補官省劄等篇。是十卷為祖祐所編，非其舊本也。年遠散佚，久無傳本。故厲鶚作《宋詩紀事》，僅於吳禮部《詩話》、王應麟《困學紀聞》、黃宗羲《姚江逸詩》內采掇數篇，寥寥不備。茲從《永樂大典》所載，排纂成編。惟《經史說》殘闕特甚，僅存一篇。其餘則約略篇數，殆已十得八九。以卷帙繁重，分二十卷。仍附編其父介及其兄應求、應符詩，並錄應時父子志傳行狀、子祖開補官省劄諸篇，為上、下二卷。應求字伯起，嘗登鄉薦。應符字伯潛，所著有《歷代帝王纂要》二卷、《初學須知》五卷，載於陳振孫《書錄解題》。今並未見雲。
宋曹彥約撰。彥約有《經幄管見》，已著錄。是編稱《昌穀集》者，考集中有《與劉後溪書》，謂世為都昌村落人，後遷於城下昌穀巷，則其所居地名也。彥約初游朱子之門。其後歷任州郡，卻敵平寇，獨卓有實用。故《宋史》本傳稱其可以建立事功。及入侍講筵，亦能殫心啟沃。其《經幄管見》一書，敷陳祖訓，規箴時政，尚歷歷可稽。文集乃湮沒不顯，《宋史•藝文志》皆不著錄。惟焦竑《國史經籍志》有《昌穀小集》二十卷。錢溥《秘閣書目》亦有《曹文簡公集》十五冊。然亦久無傳本。厲鶚《宋詩紀事》蒐羅繁富，絕不及其姓名，則無徵久矣。今考《永樂大典》，載彥約詩文頗多。核其篇目，如本傳所稱為利路轉運判官時所作《病夫議》，為兵部侍郎時所上《薦李心傳劄子》，俱不載其中。知已未免於佚闕。然其餘諸作，世所不傳者，為數尚夥。謹類次排纂，釐為二十二卷。其間奏議，大都通達政體，可見施行。所論兵事利害，尤確鑿有識，不同摭拾游談。其應詔陳言二封事，乃慶元、寶慶間先後所上。於當日苟且玩愒之弊，反覆致意，切中窾要，亦可徵其鯁直之概。惟儷詞韻語，稍傷質樸。然不事修飾而自能詞達理明，要非學有原本者不能也。
宋廖行之撰。行之字天民，其先延平人。五季時徙於衡州。登淳熙甲辰進士。嘗官岳州巴陵尉，以親老丐養而歸，注授寧鄉主簿。未赴。據田奇所作行狀，稱其生平內行修飭，留心經濟，入仕亦多著循績。然名位不昌，故姓字不著於史傳。其所著作，諸家亦罕著錄。是集乃其子謙所刊，原本十卷。今從《永樂大典》中采掇裒輯，篇帙頗夥，似當日全部收入。謹排次審訂，仍析為十卷，以還其舊。其原跋十七通，行狀、墓銘等三首，仍附於後，以備考核。其文章大抵屏除藻繪，務以質樸為宗，或不免近於樸僿。故戴溪作序，不甚稱之。然其詞意篤實，切近事理，亦足以想見其為人。至其四六之作，則較他文為流麗。潛敷敬跋，稱其表啟多互見周必大集中。蓋以必大亦有省齋之名，故相淆混。今檢勘必大全集，實無一篇與此相複。當由後人知其誤載，從而刊除矣。
宋張栻撰。栻字敬夫，廣漢人。丞相浚之子。以蔭補官。孝宗時曆左司員外郎，除秘閣修撰，終於荊湖北路安撫使。事蹟具《宋史•道學傳》。栻歿之後，其弟杓裒其故稿四巨編，屬朱子論定。朱子又訪得四方學者所傳數十篇，益以平日往還書疏，編次繕寫。未及蕆事，而已有刻其別本流傳者。朱子以所刻之本多早年未定之論，而末年談經論事，發明道要之語，反多所佚遺。乃取前所蒐輯，參互相校，斷以栻晚歲之學，定為四十四卷，並詳述所以改編之故，弁於書首。即今所傳淳熙甲辰本也。栻與朱子交最善，集中《與朱子書》凡七十有三首，又有《答問》四篇。其間論辨齗齗，不少假借。如第二劄則致疑於辭受之間。第三劄辨墓祭、中元祭。第四劄辨《太極圖說注》。第五、六、七劄辨《中庸注》。第八劄辨《遊酢祠記》。第十劄規朱子言語少和平。第十一劄論社倉之弊，責以偏袒王安石。第十五劄辨胡氏所傳《二程集》不必追改，戒以平心易氣。第二十一劄辨論仁之說有流弊。第四十四劄論山中諸詩，語未和平。第四十九劄論《易說》未安，是從來許多意思未能放下。第五十四劄規以信陰陽家言，擇葬地。與胡季隨第五劄又論朱子所編《名臣言行錄》未精細。朱子並錄之集中，不以為忤。又栻學問淵源，本出胡弘。而與朱子第二十八劄謂胡寅《讀史管見》病敗不可言，其中有好處，亦無完篇。又第五十三劄謂胡安國《春秋傳》其間多有合商量處。朱子亦並錄之集中，不以為嫌。足以見醇儒心術，光明洞達，無一毫黨同伐異之私。後人執門戶之見，一字一句，無不回護，殊失朱子之本意。至朱子作張浚墓誌，本據栻所作行狀，故多溢美，語錄載之甚明。而編定是集，乃削去浚行狀不載，亦足見不以朋友之私，害是非之公矣。論張浚者，往往遺議於朱子，蓋未核是集也。劉昌詩《蘆浦筆記》駁栻《堯廟歌》，指堯廟在桂林，失於附會。其歌今在集中，蓋取其尊崇帝德，而略其事實。昌詩又錄栻《愨齋銘》稱栻奉其父命為其弟杓作，本集不載。檢之良然。然栻集即杓所輯，不應反漏。考高斯得《恥堂存稿》有《南軒永州諸詩跋》曰：「劉禹錫編《柳子厚集》，斷至永州以後，少作不錄一篇。南軒先生永州所題三亭陸山諸詩，時方二十餘歲，興寄已落落穆穆如此。然求之集中，則鹹無焉，豈編次者以柳集之法裁之乎！然則栻集外詩文皆朱子刪其少作，非偶佚矣。
宋黃幹撰。幹字直卿，號勉齋，閩縣人。少受業於朱子，朱子以女妻之。甯宗朝，補將仕郎。曆知漢陽軍、安慶府。以主管亳州明道宮致仕。卒諡文肅。事蹟具《宋史•道學傳》。是集講義經說三卷、雜文三十六卷、詩一卷。雜文凡守郡公移案牘之辭皆在焉。據其卷目，與《宋史•藝文志》相合，蓋猶原本也。昔朱子作竹林精舍成，嘗遺幹書，有「他時便可請直卿代即講席」之語。幹亦能堅守師說，始終不貳。然林栗與朱子論《易》不合，至構釁攻擊，朱門弟子有慾火栗之書者。幹祭栗文，獨能不沒其所長。可謂絕無門戶之見。又史稱幹在安慶府築城，部署有方，民不勞而事集。及金兵大至，淮東西震恐，獨安慶按堵如故。又在制置李玨幕中，力以軍政不修，邊備廢弛為言。玨不能用。厥後光、黃繼失，卒如其言。尤非朱學末流空談心性者可比。亦足見洛、閩設教之初，尚具有實際，不徒以峨冠博帶，刻畫聖賢矣。其文章大致質直，不事雕飾。雖筆力未為挺拔，而氣體醇實，要不失為儒者之言焉。
宋陳淳撰。淳有《北溪字義》，已著錄。其生平不以文章名，故其詩其文皆如語錄。然淳於朱門弟子之中，最為篤實。故發為文章，亦多質樸真摯，無所修飾。元王環翁序以為「讀其文者，當如布帛菽粟，可以濟乎人之饑寒。苟律以古文律度，聯篇累牘，風形露狀，能切日用乎否」云云。是雖矯枉過直之詞，要之儒家實有此一派，不能廢也。又淳以朱子終身與陸九淵如水火，故生平大旨，在於力申儒、釋之辨，以針砭金谿一派之失。集中如《道學體統》等四篇，《似道》、《似學》二辨，皆在嚴陵時所作。反覆詰辨，務闡明鵝湖會講之緒論。亦可謂堅守師傳，不失尺寸者矣。集為其子榘所編。末有外集一卷，載奠祭文、志銘、敍述五篇，亦榘所輯附。淳祐戊辰郡倅薛季良為鋟版龍溪書院，歲久散佚。元至元乙亥、明弘治庚戌，又兩經翻刻。今所傳者，蓋猶弘治本雲。
宋周南撰。南字南仲，吳郡人。淳熙庚戌登甲科。官至秘書省正字。再以薦入詞館，皆不久罷去。遂以殿廷所授文林郎終焉。《藝文志》有周南《山房集》五卷。陳振孫《書錄解題》則稱《周氏山房集》二十卷，後集二十卷。卷目多寡迥異。今檢《永樂大典》所載，有《題山房集》者，亦有《題山房後稿》者，與陳氏著錄之本合。知《宋志》五卷之目，乃傳寫脫訛，不足據也。惟計《永樂大典》所錄，篇帙無幾，當由刪薙太甚，故佚去者多。今但就其存於今者，各依原目，釐為前集八卷、後稿一卷，以略存其舊。南長於四六，以俊逸流麗見稱。制誥諸篇，尤得訓詞之體。其初入館也，葉適實薦之。考吳子良《荊溪林下偶談》有雲：「開禧用兵，韓侂胄欲以葉適直學士院草詔。適謝不能。既而衛涇被命草詔雲：『百年為墟，誰任諸人之責。一日縱敵，遂貽數世之憂。』涇見適舉似，誤『為墟』為『成墟』。他日周南至，適告以涇文字近頗長進，然『成墟』字可疑。南愕然曰：『本「為墟」字，何改也？』適方知南實代作，因薦其宜為文字官。遂召試館職。」蓋即其事。案此四語，今在南所作《秦檜降爵易諡敕》中。則當時已載入己集，足徵其不能割愛。而敕內別有「兵於五材，誰能去之。臣無二心，天之制也」數語。亦極為王應麟所激賞。是其織組之工，膾炙人口，尤可以概見矣。集中又有諸書題跋二十餘則，與《館閣續書目》體例相近，疑亦在館校勘時所作。又雜記數十條，多述宋代故事，間或直錄古書之文，無所論斷。疑本別有說部附於集內，而為《永樂大典》所割裂。今無可參證，姑仍其原文錄之雲。
宋李廷忠撰。廷忠字居厚，橘山其號也。於潛人。淳熙八年進士。曆無為教官、旌德知縣。終於夔州通判。《宋史》無傳。厲鶚作《宋詩紀事》，載所著有《洞霄詩集》，今亦不傳。惟是編尚存，明萬曆中丹陽孫雲翼為之箋注。雲翼自序稱：「所藏原系抄本，甲申應貢之京師，偶攜是帙，遂取繙閱，隨手箋釋。後隨牒炎徼，左僻多暇，爰取訂正，稍加銓次」云云。蓋向無刊版，自雲翼箋釋後始授梓行世也。廷忠名位不顯，故集中啟劄為多，大抵候問酬謝之作。而第十四卷內乃皆賀正、賀至箋表，中有「乘軺護漕」等語，與廷忠仕履不合，必非其所自為。案洪邁《容齋四筆》稱：「宋時所在州郡，相承以表奏書啟委教授，因而餉以錢酒。」則此必廷忠為教官時代州守及憲臣所作。特原本未及註明，遂不可辨耳。北宋四六，大都以典重淵雅為宗。南渡末流，漸流纖弱。廷忠生當淳熙、紹熙之間，正風會將變之時，故所作體格稍卑。往往好博務新，轉傷繁冗。然織組尚為工穩，其佳處要不可掩。固當存之以備一家。至雲翼箋注，尤多蕪雜，未足以資考核。以其裒綴頗勤，故姑仍舊本錄之，不復刊削焉。
宋衛涇撰。涇字清叔，華亭人。徙居崑山。登淳熙十一年進士第一。王楙《野客叢書》所謂「潮至夷亭出狀元，甲辰衛涇果魁天下」者也。累官參知政事，封秦國公。卒諡文節。其事蹟不具於《宋史》。惟《南宋翰苑題名記》載涇以開禧二年七月，官中書舍人，兼修玉牒官，直學士院。十月，除吏部侍郎，兼侍讀。三年十月，除禮部尚書。十一月，除禦史中丞。《宋史•宰輔表》載開禧三年十一月丙戌，涇自中奉大夫試禦史中丞，除端明殿學士，簽書樞密院事。丁亥，兼權參知政事。十二月壬戌，涇與雷孝友同除參知政事。嘉定元年六月乙亥，罷為資政殿學士，知潭州。而集中謝表自潭州以後又嘗一知福州，再知隆興府。其曆官歲月，尚可考見。涇初號拙齋居士，改號西園居士。後築堂成，取范仲淹《岳陽樓記》中語題之曰後樂堂。遂以自號，並名其集。原本凡七十卷，乃其子樵所編，嘗刻之於永州。歲久亡佚。明楊樞淞《故述》僅著其名，而其本已不可見。今從《永樂大典》中裒輯編次，釐為二十卷。衛氏在宋世，以文學知名。涇諸父膚敏，紹興間為禮部侍郎，立朝頗著風采。涇弟湜，亦湛深經術，所著《禮記集說》，已別著錄。涇所作大都和平溫雅，具有體裁。歸有光《震川集》稱其文章議論，有裨當世。當韓侂胄用事時，隱居十年。於所居石浦，辟西園，堅臥不出。其進退之際，蓋能以禮自守者。今即集中諸奏疏考之，其《應詔論北伐劄子》謂兩國相敵，持重者安，輕動者危。應兵常勝，首事常沮。力詆侂胄開釁之非，詞意極為切直。其劾易祓、朱質、林行諸狀，亦能抵觸奸佞，侃侃不阿。他所論列，並中窾要。在當時可稱正人。特其執政未久，《宋史》又佚而不傳，其大節幾就湮沒。幸而遺文複顯，猶得據以見其仕履之大略。故著之於錄，補史文所未及焉。
宋裘萬頃撰。萬頃字元量，新建人。淳熙十四年進士。曆官大理寺司直。請外任，添差江西撫幹。楊簡志其墓，以默識稱之。陳宏緒《寒夜錄》稱萬頃在當時，與胡桐原、萬澹庵、徐竹堂往來倡和，號為四傑。今三人俱已湮沒，惟萬頃集存。劉克莊《後村集》有《裘元量司直詩跋》，稱其「標緻高勝，有顏氏之臞，龔生之潔」。又稱「其猶子南昌理掾應材《攜竹齋遺墨》古律詩三首，其季元齡又手錄四十二首，其言若近而遠，若淡而深。近而淡者可能，遠而深者不可能。為人自貴重，恥表襮，惟詩亦然。世知竹齋者多，而見其詩者絕少。理掾盍鋟諸梓，與同志共之」云云。則元量之詩，克莊時尚無專集。此本為康熙己丑其裔孫錦縣知縣奏所刊。凡詩三卷。末一卷附錄誥敕志銘，不知何人所編。近時工部尚書裘曰修又重刊之。曰修亦萬頃裔也。其詩雖風骨未高，而清婉有餘，不染江湖之濫派。趙與虤《娛書堂詩話》嘗稱其《歸興》一篇。又稱其初官樂平印曹，與洪邁詩篇往來，邁最推其「雲歸青嶂雨初歇，花臥碧苔春已休」之句雲。
宋許尚撰。尚自號和光老人，華亭人。其始末無考。是編作於淳熙間，取華亭古跡，每一事為一絕句，題下各為注。然百篇之中，無注者凡二十九，而其中多有非注不明者。以例推之，當日不容不注，殆傳寫佚脫歟？弔古之詩，大抵不出今昔之感，自唐許渾諸人已不能拔出窠臼。至於一地之景，衍成百首，則數首以後，語意略同，亦固其所。厲鶚作《宋詩紀事》，僅錄其《陸機茸》、《三女岡》、《征北將軍墓》、《顧亭林》、《白龍洞》、《俞塘》、《普照寺》、《陸瑁養魚池》、《唳鶴灘》、《湖光亭》十首。亦以其罕逢新警故也。然格意雖多複衍，而措詞修潔，尚不失為雅音。所注雖簡略，而其時在今五六百年之前，舊跡猶未全湮。方隅之所在，名目之所由，亦尚足備志乘之參考。在詩家，則無異於眾人。在輿記之中，則視後來支離附會者勝之多矣。
宋薑特立撰。特立字邦傑，麗水人。父綬，靖康中殉難。南渡後蔭補承信郎。孝宗召為太子春坊，累官浙東馬步軍副總管、慶遠軍節度使。事蹟具《宋史•佞倖傳》。陳振孫《書錄解題》載《梅山稿》六卷、續稿十五卷，列之《詩集類》中。則兩集皆有詩無文。此本出休甯汪森家，附以雜文及詩餘共為十七卷，不知何人所增輯。森序稱其流傳絕少，故繕寫以傳。則亦罕覯之本。其正稿六卷，藏書家皆不著錄。意其散佚已久矣。特立在當時，恃光宗藩邸之舊，頗攬權勢，屢為廷臣所糾。其人殊不足道。陳振孫稱其本一士人，塗轍一異，儼然{執目}禦之態，蓋惜之也。然論其詩格，則意境特為超曠，往往自然流露，不事雕琢。同時韓元吉、陸遊皆愛之，亦有由矣。其《上樑文引》自述其生平最悉，有雲「百首之清詩夜上，九重之丹詔晨頒」。今考此集所載，皆官春坊以後之作。而所雲百首者，集中不載。或在所佚之數歟！
宋高翥撰。翥字九萬，號菊磵，餘姚人。孝宗時遊士也。有《菊磵集》二十卷，久佚不存。至國朝康熙二十六年，其裔孫士奇於徐乾學家宋槧書中採得遺詩一百九首。合以家藏二十二首。又於他集中得十三首。續得朱彝尊宋刻《江湖集》所載四十七首。刪除重複，共得詩一百八十九首刻之，題曰《信天巢遺稿》。信天巢者，翥所以名其居也。然卷前元貞元年姚燧序，本稱曰《菊磵集》，不知何以改名也。後附《林湖遺稿》一卷，為翥侄鵬飛字南仲者所撰。又附《江村遺稿》一卷，則翥父選、叔邁之詩。選、邁皆紹興間登第。選官武當軍節推，邁官縣尉。此卷之中，又附質齋、遁翁二人之詩，則高氏譜中所載。僅存其號，即士奇亦莫能舉其名矣。最後附高似孫《疏寮小集》一卷。似孫即撰《緯略》者。《文獻通考》載《疏寮集》三卷。此所刻甚少，尚有他選所有而此刻無之者。是集在宋頗著稱，陳振孫《書錄解題》謂其作文怪澀，詩猶可觀。劉克莊《後村詩話》謂其詩能參誠齋活句。不知此刻何以采輯轉不完備。然士奇後序中初未言及附刻《疏寮集》，疑為士奇後人所加，更不暇博採歟？
