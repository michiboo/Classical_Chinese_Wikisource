
卷一百五十八 集部十一
《四庫全書總目提要》紀昀等
宋嶽飛撰。飛事蹟具《宋史》本傳。陳振孫《書錄解題》載《岳武穆集》十卷，今已不傳。此《遺文》一卷，乃明徐階所編。凡上書一篇、劄十六篇、奏二篇、狀二篇、表一篇、檄一篇、跋一篇、盟文一篇、題識三篇、詩四篇、詞二篇。其《辭鎮南軍承宣使》僅有第三奏，《辭開府》僅有第四劄，《辭男雲轉官》僅有第三劄，《辭男雲特轉恩命》僅有第四劄，《辭少保》僅有第三劄、第五劄，《乞敘立王次翁下》僅有第二劄，《乞解樞柄》僅有第三劄，《辭除兩鎮》僅有第三劄。則其佚篇蓋不可殫數。史稱萬俟卨白秦檜，簿錄飛家，取當時禦劄藏之以滅跡。則奏議文字同遭毀棄，固勢所必然矣。然宋高宗禦書《聖賢像贊》，刻石太學，秦檜作記勒於後。明宣德中宋訥乃磨而去之。飛之零章斷句，後人乃掇拾於蠹蝕灰燼之餘。是非之公，千古不泯，固不以篇什之多少論矣。階所編本，附錄《嶽廟集》後，前冠以後人詩文四卷，已為倒置。其中明人惡劄，如提學僉事蔡兗詩曰：「千古人來笑會之，會之卻恐笑今時。若教似我當鈞軸，未必相知岳少師。」尤為頂上之穢。今並芟除，而獨以飛遺文著錄集部，用示聖朝表章之義焉。
宋曾幾撰。幾字吉甫，贛縣人，徙居河南。以兄弼恤恩授將仕郎。試吏部優等，賜上捨出身。曆校書郎。高宗朝曆官江西、浙西提刑。忤秦檜去位，僑寓上饒茶山寺，自號茶山居士，檜死，召為秘書少監，權禮部侍郎。提舉玉隆觀，致仕。卒諡文清。陸遊為作墓誌雲：「公治經學道之餘，發於文章。而詩尤工，以杜甫、黃庭堅為宗。」魏慶之《詩人玉屑》則雲：「茶山之學出於韓子蒼。」其說小異。然韓駒雖蘇氏之徒，而名列江西詩派中，其格法實近於黃。殊塗同歸，實亦一而已矣。後幾之學傳於陸遊，加以研練，面目略殊，遂為南渡之大宗。《詩人玉屑》載趙庚夫題《茶山集》曰：「清於月白初三夜，淡似湯烹第一泉。咄咄逼人門弟子，劍南已見一燈傳。」其句律淵源固灼然可考也。又遊跋幾《奏議稿》曰：「紹興末，先生居會稽禹跡精舍。某自敕局歸，無三日不進見。見必聞憂國之言。先生時年過七十，聚族百口，未嘗以為憂。憂國而已。」據此，則幾之一飯不忘君，殆與杜甫之忠愛等。故發之文章，具有根柢，不當僅以詩人目之，求諸字句間矣。墓誌稱有文集三十卷、《易釋象》五卷。《易釋象》已不傳。文集則《書錄解題》及《宋史•藝文志》均作十五卷。是當時已佚其半。自明以來，並十五卷亦佚，僅僅散見各書，偶存一二。茲從《永樂大典》中搜采編輯，勒為八卷。凡得古今體五百五十八首。雖不足盡幾之長，然較劉克莊《後村詩話》所記九百一十篇之數，所佚者不過三百五十二篇耳。殘膏剩馥，要足沾丐無窮也。
△《雪溪集》•五卷（兩江總督采進本）宋王銍撰。銍有《侍兒小名錄補遺》，已著錄。是編乃其詩集。陳振孫《書錄解題》、《宋史•藝文志》並作八卷。此本僅五卷。考《墨莊漫錄》載銍所作《王文孺臞菴》詩一首，又《山村詩》一首。《越詠》載銍所作《雲門寺》詩一首。今皆不見於集中。知今世所傳，已佚其三卷，非完帙矣。銍詩格近溫、李。王士禎《居易錄》詆其詩不甚工，而獨稱其附載廬山僧可和詩一篇。似非篤論。惟銍以博洽名，乃集中《白頭吟序》不引《西京雜記》，而引吳兢《樂府解題》，已迷其本。（案《西京雜記》雖偽書，然在吳兢之前，即兢說所自出。）又稱《宋志》載文君詩云雲，不知《宋書•樂志》《白頭吟》實作古詞，不作文君。此亦千慮之一失，信乎考證之難也。
宋張元幹撰。元幹字仲宗，自號真隱山人，又曰蘆川老隱。周必大跋其《送胡銓》詞，稱長樂張元幹。睢陽王浚明跋其《幽嵓尊祖錄》，則稱永福張仲宗。皆宋人之詞，莫詳孰是也。王明清《揮麈錄》紀其以作詞送胡銓得罪除名。考卷末其孫欽臣跋語，稱得《賀新郎》詞二首真跡於銓之子，其說當信。然銓貶於紹興戊午，而集中《上張丞相》詩，稱「罪放丙午末，歸來辛亥初」。又自跋《祭祖母劉氏》文，後稱「宣和元年八月，獲緣職事，道過墓下」。則徽宗時已仕宦，欽宗時已貶謫，但不知嘗為何官耳。元幹及識蘇軾，見所作《蘇黃門帖跋》。又從陳瓘遊頗久，見所作《了翁文集序》。其結詩社同唱和者，則洪芻、洪炎、蘇堅、蘇庠、潘淳、呂本中、汪藻、向子諲，見所作《蘇養直詩帖跋》。而江端友、王銍諸人皆有贈答之作。劉安世、游酢、楊時、李綱、朱松諸人皆為題《幽嵓尊祖錄》。故其學尊元祐而詆熙寧。詩文亦皆有淵源。其集今有抄本，稱嘉定己卯其孫欽臣所鋟。然跋稱誦《上陳侍郎詩序》，知掛冠之年甫四十一。抄本無此篇。又曾季貍《艇齋詩話》載元幹《題瀟湘圖》詩，抄本亦無此篇。考胡仔《苕溪漁隱叢話》，稱嘗錄元幹之詩一卷，而元幹不自憶。則當時已不自收拾，疑欽臣所錄本有佚失。然近本但有五言律詩一卷、七言律詩一卷，而無古體及絕句，知非完書。又《跋米元暉瀑布軸》、《跋蘇養直絕句後》，《跋江天暮雨圖》、《跋江貫道古松絕句》，乃收之題跋類中。亦似後人所竄亂，非其原本。及考《永樂大典》所載，則所佚諸篇，厘然具在。今裒集成帙，與鈔本互相勘校，刪其重複，補其殘闕，定為十卷。元幹詩格頗遒。雜文多禪家疏文、道家青詞，今從芟削。其題跋諸篇，則具有蘇、黃遺意，蓋耳目漸染之故也。鈔本末有《幽嵓尊祖錄》一卷，乃記其為祖母外家置祭田事。附以同時諸人題跋，中多元祐名臣之筆。亦仍其舊第並附錄焉
宋呂本中撰。本中有《春秋集解》，已著錄。其詩法出於黃庭堅。嘗作《江西宗派圖》，列陳師道以下二十五人，而以己殿其末。其《紫微詩話》及《童蒙訓》論詩之語，皆具有精詣。（案今本《童蒙訓》不載論詩諸條，其文散見各書中，說見本條之下。）敖陶孫《詩評》稱其詩如散聖安禪，自能奇逸。頗為近似。苕溪胡仔《漁隱叢話》稱其「樹移午影重簾靜，門閉春風十日閑」、「往事高低半枕夢，故人南北數行書」、「殘雨入簾收薄暑，破窗留月鏤微明」諸句。殊不盡其所長。《朱子語錄》乃稱本中論詩欲字字響，而暮年詩多啞。然朱子以詩為餘事，而本中以詩為專門，吟詠一道，所造自有淺深，未必遂為定論也。此集有慶元二年陸遊序、乾道二年曾幾後序。《文獻通考》別載有《集外詩》二卷。此本無之，蓋已散佚。又陸游序稱嗣孫祖平悉裒集他文為若干卷。今此本有詩無文。惟其《草趙鼎遷右僕射制詞》所雲：「合晉、楚之成，不若尊王而賤伯。散牛、李之黨，未如明是而去非」之語，以秦檜惡之，載於日曆，尚為世所傳誦。其他文則泯沒久矣。
宋胡銓撰。銓字邦衡，廬陵人。建炎二年進士甲科。紹興五年以薦除樞密院編修官。抗疏詆和議，謫吉陽軍。孝宗即位，特召還擢用，曆官權中書舍人兼國子祭酒，權兵部侍郎。以資政殿學士致仕。卒諡忠簡。事蹟具《宋史》本傳。銓師蕭楚，明於《春秋》。故集中嘉言讜論，多本《春秋》義例。於南渡大政，多所補救。史但稱其高宗時請誅秦檜。今考集中《論撰賀金國啟》一篇，則於孝宗朝召還以後，更嘗請誅湯思退。又《孝宗本紀》：「隆興元年三月，金以書來索四州，未報。八月，又齎書兩省。」今考集中《玉音問答》一篇，知答金人書孝宗已與銓定於五月三日。遲至八月未遣，必湯思退有以持之。當時情勢，可以考見。史文疏漏，賴此集尚存其崖略也。本傳稱銓集凡百卷。今所存者僅文五卷、詩一卷，蓋得之散佚之餘。然《書錄解題》載銓集七十八卷，《宋志》載銓集七十卷，則在當時已非百卷之舊矣。羅大經《鶴林玉露》曰：「胡澹菴十年貶海外，北歸，飲於湘潭胡氏園，題詩曰：『君恩許歸此一醉，旁有梨頰生微渦。』謂侍妓黎倩也。後朱文公見之，題詩曰：『十年浮海一身輕，歸見梨渦卻有情。世上無如人慾險，幾人到此誤平生』」云云。今本不載此詩，殆後人因朱子此語，諱而刪之。然銓忠勁節，照映千秋，乃以偶遇歌筵，不能作陳烈逾牆之遁，遂坐以自誤平生，其操之為已蹙矣。平心而論，是固不足以為銓病也。
宋胡宏撰。宏有《皇王大紀》，已著錄。案陳振孫《書錄解題》，其集凡有二本。一本五卷，一本不分卷。此本題其季子大時所編，門人張栻為之敘。凡詩一百六首為一卷，書七十八首為一卷，雜文四十四首為一卷，《皇王大紀論》八十餘條為一卷，經義三種為一卷，蓋即所謂五卷之本也。所上《高宗封事》，剴切詳盡，《宋史》已采入本傳。其《易外傳》皆以史證經，《論語指南》乃取黃祖舜、沈大廉二家之說折衷之，《釋疑孟》則辨司馬光疑孟之誤，議論俱極醇。又有《與秦檜》一書，自乞為嶽麓書院山長。蓋檜與宏父安國交契最深，故力汲引之。宏能蕭然自遠，蟬蛻於權利之外。其書詞婉而意嚴，視其師楊時委曲以就蔡京者，可謂青出於藍而冰寒於水矣。
宋胡寅撰。寅有《讀史管見》，已著錄。是集端平元年馮邦佐刻於蜀，樓鑰序之。嘉定三年鄭肇之又刻於湘中，章穎序之。《宋史》本傳作三十卷，與此本相合，蓋猶從宋槧繕錄也。寅父子兄弟皆篤信程氏之學，寅尤以氣節著。其晚謫新州，乃右正言章複劾其不持生母服。寅上書於檜自辯，其文今載第十七卷中。大意謂「遺棄之子不同於出繼之子，恩義既絕，不更以本生論之」。然母子天屬，即不幸遘人倫之變，義無絕理。設有遺棄之子殺其本生父母者，使寅司讞，能以凡人論乎？章複之劾，雖出於迎合秦檜，假公以濟其私，而所持之事則不可謂之無理。寅存此書於集中，所謂欲蓋彌彰也。至於秦檜之罪，罄竹難書，而集中《上秦檜》第一書，第規其不當好佛，其細已甚。又寅作《崇正辨》三卷，闢佛不遺餘力。資善堂崇奉佛像，寅至形之繳奏，載此集十五卷。而三十卷末乃有《慈雲長老開堂疏》、《嚴州報恩開堂疏》、《光孝長老請疏》、《光孝抄題疏》、《龍山長老開堂疏》、《龍山長老請疏》六篇。尤未免自亂其例。然靖康元年金人議立張邦昌，寅方為司門員外郎，與張浚、趙鼎均不肯署議狀。邦昌立，遂棄官逃。建炎三年，為起居郎。時詔議移蹕之所，上萬言書力爭，其文今載第十卷中。紹興四年，為中書舍人。時議遣使往雲中，又抗疏力諫，其文今亦載第十卷中。並明白剴切。樓鑰序所謂「引誼以劘上，往往有敵以上所難堪」者，殆非虛語。又上言「近年書命多出詞臣好惡之私，使人主命德討罪之詞，未免玩人喪德之失」。乞命詞臣以飾情相悅、含怒相訾為戒。故集中十二卷至十四卷所載內外諸制，並秉正不阿。史稱所撰諸制詞，多誥誡語，亦不誣。至寅之進用，本以張浚。後論兵與浚相左，遂乞郡以去。其父安國，與秦檜為契交，檜當國日，眷眷欲相援引。寅兄弟三人並力拒不入其黨。寅更忤之，至流竄。其立身亦具有始末者，其文亦何可廢也。
案《鄧紳伯集》散見《永樂大典》中，裒集排纂，尚得二卷。然原本不著其名，亦不著時代。諸家目錄皆不載其書。惟集中有《游羅正仲磬沼分韻詩》，題曰「深得『一』字」。又有《諸人集貧樂軒賞花分韻詩》，題曰「深得『把』字」。則其名當為鄧深。考《永樂大典》「鄧」字韻下，引《古羅志》曰：「宋鄧深字資道。試中教官，入為太府丞。輪對論京西湖南北戶及士大夫風俗，高宗嘉納，提舉廣西市舶。以親老求便郡，知衡州。茶陵安仁溪峒之盜，望風帖息。擢潼川，漕鹽酒虛額，久為民害，請於朝，蠲川引四十七萬。守令貪虐，劾奏之。虞允文貽書雲：『不畏強禦，思濟斯民，挺然之操，未見近比。』後以朝散大夫終於家。愛居東湖之勝，建閣曰明秀。有文集十卷。」淩迪知《萬姓通譜》亦載：「鄧深，湘陰人。紹興中進士。」餘與《古羅志》同。是編中《鄉人禱雨有應》、《寓烏石》及《詠醴泉》、《題岩石山石鼓》、《贈別饒司理》、《別長沙驛》、《渡玉虛洞》諸作，其地皆近衡州。《探禹穴》、《溯峽》、《三遊洞》、《峽江》、《灩澦堆》諸作，其地皆近潼川。與深宦遊所曆，一一相符。則此集為鄧深所撰審矣。惟紳伯之字與《古羅志》所載不同，殆有兩字歟？黃虞稷《千頃堂書目》載有元《鄧大隱居士詩集》。此集中《答杜友》詩有「小軒名大隱」句，又有《自賦大隱》一律，與之相合。然核其詩句標題，實宋人而非元人。或大隱即深別號，《大隱居士詩集》即此集之別名。虞稷等輾轉傳寫，誤宋為元，亦未可知也。
宋鄭剛中撰。剛中有《周易窺餘》，已著錄。是集一名《腹笑編》，凡初集十二卷、中集八卷、後集十卷。初集起宣和辛丑，至紹興乙卯。中集起紹興乙卯，至甲子。皆剛中所自編。後集起紹興戊辰，至甲戌，為乾道癸巳其子良嗣所編。始末具見剛中自序及良嗣跋中。此本題初集、二集、三集，而相連編為三十卷。蓋康熙乙亥其裏人曹定遠重刻所改，非其舊也。史稱剛中由秦檜以進，故於和議不敢有違。及充陝西分畫地界使，又棄和尚原與金。後為宣撫使時，始以專擅忤秦檜意，至竄謫以死。今集中所載《諫和議》四疏及《議和不屈》一疏，大旨雖不以議和為非，而深以屈節求和為不可。又有《救曾開》一疏、《救胡銓》一疏，與史皆不合。徐夢莘《三朝北盟會編》於當時章奏事蹟蒐括無遺，獨不及此七疏。曾敏行《獨醒雜誌》雖記剛中與李誼等六人共救胡銓事。然但雲入對便坐，亦不雲有疏。或者良嗣恥其父依附秦檜，偽撰以欺世歟？諸疏之後，多良嗣附記之語，若斤斤辨白心跡者。是必於公議有歉，故多方回護，如恐不及。李綱、胡銓諸集亦何待如是嘵嘵哉！剛中《封州自序詩》有曰：「我昔貧時冬少袴，四壁亦無惟有柱。自從腳踏官職場，暖及奴胥妻子飫。線引針入敢忘針，入室古雲當見妒。」是始終不忘秦檜，剛中且自道之矣，亦烏可掩也。至其詩文則出於南北宋間，猶及見前輩典型。方回作是集跋，稱其文簡古，詩峭健，在封州詩尤佳。其品題則頗不謬雲。
宋仲並撰。並字彌性，江都人。《宋史•藝文志》載並《浮山集》十六卷，而不為立傳。其事蹟遂無可考。惟周必大《平園集》有所作並集序，稱並「以紹興壬子擢進士第。甲寅以丞相朱勝非等論薦，改京秩。尋補外去。後三年丁巳，複以張浚薦，召至闕。為秦檜所阻，改倅京口。自是閑退者二十年。孝宗即位，擢光祿丞，出知蘄州」。所紀曆官本末頗詳。然考集中《謝宰相啟》有「黌序初除」語，則嘗為教官。又《原弊錄序》自稱「監臨猥局」，則嘗為監場官。又多與平江、淮西、南安、建康、湖州諸守臣代作表啟，則嘗曆佐諸郡。而必大序俱未之及，殆以其無關出處略之也。必大又稱並力排王氏之說，惟孔、孟是師。其初任京秩時，王居正所草制詞，亦有學知是非邪正之褒。而陳振孫《書錄解題》乃稱其官湖倅時，為籍中妓作生朝青詞，坐是謫官。與其素行不相類，頗不可解。考集中《陳情啟》，有「旁觀下石，讎家謗傷」之語，意其即指是事歟？又集中有《回孟郡王姻禮書》，郡王，隆祐太后之侄孟忠厚也。《宋史•外戚傳》稱忠厚與秦檜為僚婿，而檜實陰忌之。又稱檜當國，親姻攀援以進，忠厚獨與之忤。王明清《揮麈錄》稱吳棫為忠厚草表，因忤秦檜，謫判泉州。然則並之見惡於檜，殆以孟氏姻黨之故，故竟以微罪坐廢也。其古文頗高簡有法度。四六能以散行為排偶，尤得歐、蘇之遺。詩亦清雋拔俗。王應麟《困學紀聞》嘗引所作《詠韋執誼不看嶺南圖》詩「政恐崖州如有北，卻應未肯受讒夫」二句，以為誅奸諛之蕭斧。然其詞淺露，殊不盡並之所長。應麟蓋偶拈及之，以為並詩止此，則非矣。據周必大序，其集乃並外孫南安太守孟猷所編。舊本久佚。今據《永樂大典》所載，排次訂正，輯成十卷。
宋張九成撰。九成有《孟子傳》，已著錄。是集乃其門人郎昱所編。凡賦詩四卷、雜文十六卷。九成少師楊時，於程門為再傳弟子。後從僧宗杲問道，其學乃全入於禪。朱子作《雜學辨》，所駁正者凡四家，九成實居其一。見於《語錄》者掊擊尤力。比其沒也，猶謂「可惜將了許多鶻兀道理到地下去」。蓋身後猶憾之不置。《宋史》本傳亦稱其早與學佛者遊，故議論多偏。然其立身自有本末。其廷試對策，極陳恢復大計，規戒高宗安於和議之非。又指陳時弊，言皆痛切。於閹宦幹政，尤反覆申明。其在當時，可稱讜論。劉安世喜言禪，蘇軾喜言禪，李綱亦喜言禪，言禪不可以立訓，要不以是掩其大節也。陸遊《老學菴筆記》謂九成對策有「桂子飄香」語。李易安作「露花倒影柳三變，桂子飄香張九成」之句以嘲之。更掎摭瑣屑，不足為九成病矣。至洪邁《容齋隨筆》記洪皓沒後，道出南安，九成往祭。其文但稱年月官爵，而無詞。情旨倍覺哀愴，以為前人未有此格。然九成乃一時避禍，不敢措詞，非有意立異。且其體本孔子《季劄墓碑》而小變化之，亦非九成所獨創，其文字之工，實不在此，亦不足為九成稱也。原本附刻《心傳》、《日新》二錄，本皆各自為書。今以已存目於子部，故並從刪削，不更複出焉。
宋吳芾撰。芾字明可，自號湖山居士，台州仙居人。紹興二年進士。官至禮部侍郎，曆知數郡。以龍圖閣直學士致仕。事蹟具《宋史》本傳。芾為秘書正字時，以不附秦檜劾罷。後金師臨江，芾建言有進無退，請高宗駐蹕建康，以系中原之望。其領郡亦多惠政。蓋非徒以文藝擅長者。然其詩才甚富，往往瀾翻泉湧，出奇無窮。雖間或失之流易，要異乎粗率頹唐。如《輓元帥宗澤》諸篇，尤排奡縱橫，自成一格。據集中自述，芾生甲申歲，當崇寧三年。建炎初尚未及三十，而筆力已挺健如此。其後退閑者十有餘年，年幾八十，乃漸趨平淡。和陶諸詩，當作於其時，亦殊見閑適清曠之致。集中有《寄朱元晦》一詩曰：「夫子於此道，妙處固已臻。尚欲傳後學，使聞所不聞。顧我景慕久，願見亦良勤。」是其末年亦頗欲附託於講學。然其詩吐屬高雅，究非有韻語錄之比也。周必大集有芾《湖山集序》，稱集二十五卷、長短句三卷、別集一卷、奏議八卷。而《宋史•藝文志》則稱《湖山集》四十三卷，又別集一卷、《和陶詩》三卷、附錄三卷、《當塗小集》八卷。本傳又稱表奏五卷、詩文三十卷。所載卷目，殊牴牾不合。原本亡佚，無從核定。今據《永樂大典》散見各韻者，采輯編訂，釐為十卷。以《和陶詩》併入，而仍取必大原序冠之。史稱芾為文豪健俊整，是其雜著亦必可觀。惜《永樂大典》中已經闕佚，僅得表一首、序一首。附之末卷，以略存其概雲。
宋汪應辰撰。應辰字聖錫，信州玉山人，初名洋。紹興五年登進士第一。高宗為改此名。初授鎮東軍僉判。後官至敷文閣學士、四川制置使，知成都府。應辰少從喻樗、張九成、呂本中、胡安國諸人遊。又與呂祖謙、張栻相善。於朱子為從表叔。朱子嘗往來商榷，故《孝經刊誤》援應辰之言以為據。應辰授敷文閣待制，亦舉朱子以自代，契分特深。其學問具有淵源。又官秘書省正字時，以上書忤秦檜，困頓州郡者凡十七年。史稱其直言無隱，於吳芾、王十朋、陳良翰諸人中最為骨鯁。其立身亦具有本末。《宋史•藝文志》載其集五十卷。明初已罕流傳。弘治中，程敏政於內閣得其本。以卷帙繁重，不能盡錄。乃摘抄其要，編為廷試策一卷、奏議二卷、內制一卷、雜文八卷。嘉靖間，其鄉人夏浚刻之，又附以遺事、志傳等文凡二卷。今世所行，皆從程本傳錄、不見完帙者已二三百年。今考《永樂大典》所載，為程本不載者幾十之四五。蓋姚廣孝等所據之本，即敏政所見之內閣本。而敏政取便抄錄，所見太狹，故鉅制鴻篇，多所掛漏。謹以浙江所購程本與《永樂大典》互相比較，除其重複，增所未備，勒為二十四卷。較五十卷之舊，業已得其大半。計其精華，亦約略具於是矣。
宋馮時行撰。時行字當可，壁山人。紹興乙卯、丙辰間為丹稜令。罷歸後出守蓬黎州。終於提點成都刑獄公事。嘗居縣北縉雲山授徒，因以為號。《宋志》載其文集本五十五卷。歲久散佚。明嘉靖中，重慶推官李璽始訪得舊抄殘本，編為四卷授梓。此本即從璽所刻傳寫者也。時行《宋史》無傳。《四川通志》稱其與曾開、朱松等共斥和議，忤秦檜坐貶。今讀其詩文，忠義之氣隱然可見，志所載當不誣。惟志以為嘉熙間狀元及第，考集中明雲宣和初應進士舉，又有《建炎庚戌中秋與同官相期月下》詩及《紹興六年十月六日》詩，斷不得為嘉熙間人。宋狀元錄亦無其名，志殆流傳之誤也。
宋晁公溯撰。公溯字子西，鉅野人。公武之弟。《宋史》無傳，其仕履無考。今案集中《上周通判書》題左迪功郎、知梁山軍梁山縣尉。又程氏《經史閣記》稱嘗為涪州軍事判官。又《與費行之小簡》稱紹興三十年內任施州通判。又《眉州到任謝表》及《謝執政啟》。則嘗知眉州。又《答史梁山啟》稱「猥從支郡，遽按祥刑。」而集首師璿序亦稱其為部使者。則又嘗擢官提刑，而不詳其地。又《眉州州學藏書記》題乾道年月，而《丙戌元夕》詩有「刺史敢雲樂」句。丙戌為乾道二年，是時正在眉州。此集刻於乾道四年，蓋皆眉州以前所作。師璿序又稱公溯《抱經堂稿》，以甲乙分第，汗牛充棟，此特管中之豹。則其選輯之本也。晁氏自迥以來，家傳文學，幾於人人有集。南渡後則公武兄弟最為知名。公武《郡齋讀書志》世稱該博，而所著《昭德文集》已不可見。惟公溯此集僅存。王士禎《居易錄》謂其詩在無咎、叔用之下。蓋其體格稍卑，無複前人筆力，固由一時風會使然。而揮灑自如，亦尚能不受羈束。至其文章，勁氣直達，頗有崟崎曆落之致。以視《景迂》、《雞肋》諸集，猶為不失典型焉。
宋陳淵撰。淵字知默，一字幾叟，沙縣人。楊萬里序稱為瓘之猶子，而集乃自稱瓘之侄孫。疑萬里筆誤也。紹興七年詔舉直言敢諫之士，以胡安國薦，除禦史，官至宗正少卿。嘗榜所居之室曰默堂。其門人沈度編次詩文，因以名集。凡文十二卷、詩十卷。淵為楊時弟子，傳程氏之學。故《上殿劄子》首辟王安石。又如詆秦檜，糾莫將、鄭億年，論宰執不職，皆侃侃不阿。其他議論時政，亦多切實。為詩不甚彫琢，然時露真趣，異乎宋儒之以詩談理者。惟《與翁子靜論陶淵明》，以不知義責之，未免講學諸人好為高論之錮習。又力崇洛學，而於陳瓘之事佛獨津津推獎。亦未免牽於私情，不為至公耳。《宋史•藝文志》載淵集二十六卷、詞三卷。此本止二十二卷，未知為傳寫脫佚，或《宋史》字誤。又別本十二卷，題曰《存誠齋集》。蓋淵嘗以「存誠齋」銘示學者，故後人以名其集。有文無詩。第一卷末較此本少啟三篇。第九卷末較此本少書二篇。字亦多所訛闕，未若此本之完善也。
宋黃公度撰。公度字師憲，莆田人。紹興八年進士第一。曆官考功員外郎。《書錄解題》載公度集十一卷。卷端洪邁序稱公度既沒，其嗣子知邵州沃收拾手澤，匯次為十有一卷。卷末載有沃跋，亦稱故笥所存，塗乙之餘，才十一卷。均與陳氏所載合。又《書錄解題•詞曲部》別有公度《知稼翁詞》一卷，合之當為十二卷。此本為天啟乙丑其裔孫崇翰所刊。稱嘉靖丙午得於陝西謁選人，乃前朝秘府之本，尚有禦印。然並詞集合為一編，僅一百三十四頁。分為上、下二卷，似不足十二卷之數，豈尚有佚遺歟？公度早掇巍科，而卒時年僅四十八。仕宦不達，故《宋史》無傳。《肇慶府志》稱其「為秘書省正字時，坐貽書台官言時政，罷為主管台州崇道觀。《過分水嶺題詩》有『誰知不作多時別，依舊相逢滄海中』之句。時趙鼎方謫潮陽，說者謂此詩指鼎而言，遂觸秦檜之怒，令通判肇慶府」云云。殆亦端愨之士，不附時局，故言者得借趙鼎中之歟！其詩文皆平易淺顯。在南宋之初，未能淩躒諸家。然詞氣恬靜而軒爽，無一切淟涊齷齪之態，是則所養為之矣。公度別有《漢書鐫誤》，今已佚。此本從他本掇拾二段，並佚詞一首附之卷末。今亦並錄之焉。
宋陳長方撰。長方有《步裏客談》，已著錄。是集詩文散入《永樂大典》各韻下。據胡百能行狀，原本凡十四卷。又唐瑑原序稱其家所刊凡二百篇。今掇拾殘闕，僅得文五十五首、詩三十九首，勒為四卷。而以他人所作銘、狀、記、序附錄於後，以備稽考。雖較原書篇數隻及其半，而菁華具在，亦可以觀其大凡矣。長方父侁，與游酢、楊時、鄒浩、陳瓘等游，故長方之學以程氏為宗。《朱子語錄》於同時學者多舉其字，惟於長方則稱曰唯室先生，蓋頗引以為重也。馮時可《雨航雜錄》謂宋儒論人，喜核而務深，長方亦不免於是。然如謂劉先主滅劉璋取蜀，為行不義，殺不辜，故不能有天下；謂張九齡與李林甫同輔政，不能發其奸而去之，以致天寶之亂。雖核以事勢，均未必盡然。要其理則不為不正。至於《紹興六年應詔劄子》，諄諄以嚴師律、備長江、講漕運為急。又因朝廷罷趙鼎任張浚，作《裏醫》一篇，以為「國家起錮疾，必固元氣。補當持重，攻當相機」。蓋其意不主於和，亦不主於遽戰。富平、淮西、符離三敗，躁妄僨事，若預睹之，固與迂闊者異矣。雖佚簡殘篇，僅存什一，要勝於虛談高論，徒供覆瓿者也。
宋王之望撰。之望字瞻叔，襄陽穀城人，後寓台州。登紹興八年進士第。累遷太府少卿。孝宗即位，除戶部侍郎，充川陝宣諭使。洊擢至參知政事，勞師江淮，為言者論罷。乾道元年起為福建安撫使，加資政殿大學士，移知溫州卒。事蹟具《宋史》本傳。錢溥《秘閣書目》載有之望《漢濱集》，而佚其冊數。焦竑《經籍志》作六十卷。然趙希弁、陳振孫兩家俱未著錄，則宋代已罕傳本。後遂散佚不存。今從《永樂大典》中采撮裒綴，所存什之三四而已。之望當秦檜柄國時，落落不合，人鹹稱其有守。其曆官亦頗著政績。惟在隆興時力主和議，與湯思退相表裏，專以割地啖敵為得計，而極沮張浚恢復之謀，考宋南渡之初，自當以北取中原為務。然惟岳、韓諸將可冀圖功。張浚很愎迂疏，但急於立功以固位，實非可倚以恢復之人。一敗於富平，而喪師三十萬。再衄於淮西，而叛逃者七萬。三挫於符離，而喪師又十三萬。僨轅誤國，其驗昭然。講學家以張栻之故，回護其父，殊未免顛倒是非。之望之沮浚，不可不謂之知人。至其《論和議》之策，以為「南北之形已成，未易相兼。惟當移攻戰之力以自守，然後隨機制變」。又以為「金人制勝之謀，舉無遺策。加以器械之利，形勢之便，雖漢、唐全盛之時，猶未能輕此敵，而況於今日」！其斟酌時勢以立言，與史浩意頗相近，亦不可謂之不知時務。特其朋比小人，附和權倖，與浩之出於老成忠藎者不同。又湯思退所主者乃六國賂秦之計，與浩之主於持重俟釁者亦複迥異。故當時重為人所抨擊，而《宋史》亦極不滿之，誅其心也。至其詩文，則皆疏暢明達，猶有北宋遺矩。諸劄子亦多足以考見時事，與正史相參，未可遽廢。謹釐為十六卷，著之於錄。庶其人其文是非得失各不相掩焉。
宋範浚撰。浚字茂名，蘭溪人。紹興中舉賢良方正，以秦檜柄政，辭不赴。然浚雖不仕，實非無意於當世者。其《書曹參傳後》，則隱戒熙寧之變法。其《補翟方進傳》，則深愧靖康之事讎。其《讀周禮》一篇，亦為王安石發。而《進策》五卷，於當時世務尤言之鑿鑿。非迂儒不達時變者也。其《詩論》戒穿鑿，似為鄭樵而言。《易論》鄙象數，亦似為陳摶而設。於經術頗為有功。《春秋論》欲廢三傳，則猶祖孫複之餘習，頗為乖迂。然盧仝所注，儒者罕傳。浚論尚載其數條，亦足資異聞。其辯孟母無三遷事、黃帝無阪泉事、周穆王無西至崑崙事，雖頗失之固，然皆於理無害。其詩凡三卷。近體流易，猶守元祐舊格，不涉江西宗派。古體頗遒，亦非語錄為詩之比，有足稱焉。集為其門人高栴所編，其侄端臣刊之。前有紹興三十一年陳岩肖序。後有元吳師道跋，稱朱子取其《心箴》注《孟子》。而其集金履祥時已不傳，後從應氏得其前七卷。又從其族孫俊家得殘本，佚前五卷。合之遂為完書。跋又稱端臣《蒙齋集》未及刊，先刊其與浚唱酬諸詩附見焉。此本無端臣詩，蓋又佚矣。
宋鄭興裔撰。興裔字光錫，初名興宗。顯肅皇后外家三世孫。由成忠郎曆官江東路鈐轄，遷均州防禦使、保靜軍節度使，召領內祠，武康軍節度使。贈太尉，諡忠肅。是集所錄多奏疏、表狀，其記、序、辨、跋諸雜著則間附數篇。其中如《請起居重華宮》及《論淮西荒政》諸疏，詞意剴摯。他如《蠲緡錢》、《禁改鈔》、《論折帛錢》諸奏，所列紹興間一切弊政，皆《宋史•食貨志》及《文獻通考》所未載，亦足補史志之闕。又紀《淳化閣帖》之摹拓傳寫，與黃伯思互有異同。辯瓊花之複榮，較周必大《玉蕊辨證》更為詳贍。亦考據者所不廢矣。《書錄解題》及《宋史•藝文志》皆不著錄。蓋其裔孫所裒輯，出於南宋之後。錄之亦足徵宋代故實之一二焉。
（案此編雖以奏議為名，實則裒輯雜文，共為一集。故錄之《別集類》中。）
宋曾協撰。協字同季，南豐人。《宋史》無傳，志乘亦不載其名。據傅伯壽所作集序，知為曾肇之孫，曾纁之子。而所敘仕履但曰官零陵太守，不及其詳。且宋無零陵郡，亦無太守之名，殊非實事。今以集中詩文考之，知紹興中舉進士不第，以世賞得官。初為長興丞，遷嵊縣丞。繼為鎮江通判，遷臨安通判。乾道癸巳權知永州事以卒。伯壽所雲，蓋以古地名與古官名假借用之，文人換字之陋習耳。伯壽又稱：「慶元庚申，協沒已二十八年。其子直敷文閣、福建轉運副使炎輯其文為二十通。」考劉禹錫作《柳宗元集序》，稱一卷為一通，則原集蓋二十卷。今傳於世者，惟《詠芭蕉》一詩，僅見陳景沂《全芳備祖》中。他不概見，則其亡已久矣。今捃拾《永樂大典》所載，以類編次，尚得五卷。又得傅伯壽序一篇，亦並錄入。序稱其古詩多效選體。然合諸作觀之，大抵源出蘇軾、陳與義。故《同沈正卿作仇池石詩》用軾韻，《陳晞賢過零陵贈詩》亦用與義韻，而絕不及於他家。知其唱和講求在二家舊格也。雜文頗雅飭有法。《賓對》一賦為集中巨篇，語特偉麗。而大旨以安享太平為渾穆之王風，以恢復中原為戰爭之霸術。誇大其詞，以文偏安之陋。曲學阿世，持論殊乖。姑以文採錄之，從《昭明文選》不廢《劇秦美新》之例。讀其文者，分別觀之可矣。
宋林季仲撰。季仲字懿成，永嘉人。登進士第。曆官太常少卿，知婺州。自號蘆山老人。嘗僑居暨陽。集中又自稱濟南林某者，蓋其祖貫也。《宋史》不為立傳，其行事不可概見。惟陳振孫《書錄解題》稱「季仲以趙鼎薦入朝，奏疏沮和議得罪。仲熊、叔豹、季貍其弟也，皆知名」云云。今案集中《與趙僕射書》有「相公過聽，引而置諸朝。鹿鹿三年，蔑有報稱」之語。與趙鼎薦引之說合，惟《沮和議》一疏，已不見於集中。其得罪貶謫之事，遂略而弗顯。集中又有祭德和弟、察和弟諸文，據所雲同祖所出兄弟八人者，知其兄弟甚多，而仲熊、叔豹之名亦已不可複考。然《宋史•趙鼎傳》稱鼎之再相，嘗奏言：「今清議所與如劉大本、胡寅、呂本中、常同、林季仲之流，陛下能用之乎？」是季仲在紹興中，實負清流重望，故集中劄子雖所存無幾，而多力持正論，深切時弊之言。其趙鼎南遷以後，所與簡牘數篇，無不反覆慰藉，詞意諄摯。交道之篤，尤可概見。又《庚溪詩話》稱季仲頗喜為詩，語佳而意新。今觀所作，雖邊幅稍狹，已近江湖一派。而筆力挺拔，其清雋亦可喜也。集本十五卷，世久失傳。論宋代人物者或不能知其姓氏。今從《永樂大典》中搜輯編綴，釐為詩一卷、文四卷，用存其概。且為略考本末，附著於此，俾不至無聞於後焉。
宋林之奇撰。之奇有《尚書全解》，已著錄。是集凡記問二卷，蓋即本傳所謂《道山記問》者。詩一卷、雜文十七卷。末附呂祖謙祭文及李橺所為哀辭、姚同所為行實。以之奇自號曰拙齋，因以名集。之奇之學得於呂本中。其《記問》內稱少蓬及呂紫微者，皆謂本中。其後呂祖謙又受學於之奇，祖謙祭之奇文雲：「昔我伯父西垣公，躬受中原文獻之傳，載而之南。先生與二李伯仲實來定師生之分。」二李謂李葵之子李柟、李樗。西垣公者亦謂本中也。（案祖謙之祖弸中，為本中之弟，本中乃其從祖。而祖謙稱伯父者，蓋用《左傳》「昔我皇祖伯父昆吾」語，然亦太僻矣。謹附訂於此。）呂氏之學頗雜佛理，故之奇持論亦在儒、釋之間。呂氏雖談經義，而不薄文章。故之奇注釋《尚書》，究心訓詁。而此集所載諸篇，皆明白暢達，不事鉤棘，亦無語錄粗鄙之氣。其詩尤具有高韻，如《江月圖》、《早春偶題》諸篇，置之蘇、黃集中，不甚可辨也。
宋張孝祥撰。孝祥字國安，曆陽烏江人。紹興二十四年進士第一。孝宗朝累遷中書舍人，直學士院，領建康留守。尋以荊南湖北路安撫使，請祠。進顯謨閣直學士，致仕。事蹟具《宋史》本傳。《書錄解題》載《於湖集》四十卷，此本卷數相合。前有其門人謝堯仁及其弟華文閣直學士孝伯序。堯仁序稱孝祥每作詩文，輒問門人視東坡何如。而堯仁謂其《水車》詩活脫似東坡。然較蘇氏《畫佛入滅》、《次韻水官》、《韓幹畫馬》等數篇尚有一二分劣。又謂以先生筆勢，讀書不十年，吞東坡有餘矣。今觀集中諸作，大抵規摹蘇詩，頗具一體。而根柢稍薄，時露竭蹶之狀。堯仁所謂讀書不十年者，隱寓微詞，實定論也。然其縱橫兀傲，亦自不凡。故《桯史》載王阮之語，稱其平日氣吐虹霓。陳振孫亦稱其天才超逸雲。
宋周紫芝撰。紫芝字少隱，宣城人。紹興中登第。曆官樞密院編修官，出知興國軍。自號竹坡居士。是集樂府詩四十三卷、文二十七卷。前載唐文若、陳天麟及紫芝自序。集中《悶題》一首下注雲：「壬戌歲始得官，時年六十一。」是紫芝通籍館閣，業已暮年，可以無所幹乞。而集中有《時宰生日樂府》四首，又《時宰生日樂府》三首，又《時宰生日樂府》七首，又《時宰生日詩》三十絕句，又《時宰生日五言古詩》六首，皆為秦檜而作。《秦少保生日七言古詩》二首，《秦觀文生日七言排律三十韻》，皆為秦熺而作。又《大宋中興頌》一篇亦歸美於檜，稱為元臣良弼。與張嵲《紹興復古頌》用意相類。殊為老而無恥，貽玷汗青。集中嘗引蘇軾之言，謂古今語未有無對者，琴家謂琴聲能娛俗耳者為「設客曲」。頃時有作《送太守》詩者，曰此供官詩，不足觀。於是設客曲乃始有對。因戲作俳體詩曰：「設客元無琴裏曲，供官尚有選中詩」云云。是數篇者，殆所謂供官詩歟？然其詩在南宋之初，特為傑出。無豫章生硬之弊，亦無江湖末派酸餡之習。方回作是集跋，述紫芝之言曰：「作詩先嚴格律，然後及句法，得此語於張文潛、李端叔。」觀於是論，及證以紫芝《詩話》所徵引，知其學問淵源，實出元祐。故於張耒《柯山》、《龍門右史》、《譙郡先生》諸集汲汲搜羅，如恐不及。葉夢得《石林詩話》所謂寇國寶詩自蘇、黃門庭中來，故自不同者也。略其人品，取其詞采可矣。
