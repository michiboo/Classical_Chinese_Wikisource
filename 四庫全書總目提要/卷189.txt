
卷一百八十九 集部四十二
《四庫全書總目提要》紀昀等
明偶桓編。桓字武孟號海翁，因眇一目，又自號「瞎牛」，太倉人。洪武中官荊門州吏目。是集錄元一代之詩，分體編次，其中如汪元量、瀛國公、元好問等，上該金、宋之末；張以甯、危素等，亦下涉明初。朱彝尊《靜志居詩話》稱，明初詩人操選政者，賴良直卿、許中麗仲孚。劉仔肩汝弼、沈巽士偁、王偁孟敭，皆有所蔽。惟瞎牛《乾坤清氣》一編，能別開生面。惜余所鈔闕七言近體絕句，未得全書，恆以為憾。此本稱，鈔自孫氏「蒼雪齋」，所闕與彝尊本同。又以厲氏「樊榭山房」本，鬱氏「東嘯軒本」參校，頗為精善。雖卷帙無多，而去取極為不苟，又編在明初，多見舊刻，如七言古詩中陳旅《泰定元年八月》一首，張翥《周昉按樂圖》一首，鄭元祐《送林彥清》一首，《將還淮揚》一首；古樂府中，揭徯斯《馬上郎》、《車中女》二首，陳泰《漢使謠》一首，薩都剌《秋夜長》一首、張憲《飛來狐》一首；五言律詩中，如馬祖常《寄邵允文》一首，《南征》一首，張翥《禖台》一首，《遊石頭城清涼寺》一首，楊基《夏夜有懷》第二首。今本集皆佚不載，惟賴此集以存。又五言律詩中，趙孟頫《次袁學士上都集韻》一首，《松雪集》不載；而譚氏所刻《趙子昂詩集》有之，當亦從此本摭入也。他如《題金淵集》詩、《山村集》、《竹素山房集》，皆作吾衍，此本作屠彝。《烏夜啼》、《將進酒》、《趙孝子歌》三首，《玉山草堂雅集》作柯九思，此作雅琥。皆足以考異。其餘字句，互異諸集者，不一而足，甚如倪瓚《春日雲林齋居詩》凡六韻六十字，而與本集相同者僅十七字。桓受知倪瓚最深，是必其手授定本，為編《雲林集》者所未見矣。至於甘立《烏夜啼》一首，既見八卷《古樂府》，又載入一卷中，作《晚出西掖》第二首，編次亦未免小疏。李孝光《題楊鐵崖琴書安樂窩》詩，「豔妻歡娛，自令身枯」二句，誤析「令」字為。「人之」二字，傳寫亦未免有舛。然元詩選本，究當以此編為善也。
不著編輯者名氏。前有洪武甲子烏斯道《序》，稱寧波孫原理匯輯。又有曾用臧《序》，稱為定海丞張中達所刻，末題辛巳九月下澣，而空其年號兩字。考辛巳為建文三年，殆以靖難革除，剷削其板，蓋猶明初本也。所錄自劉因至龍雲從，凡一百七十六人。每人之下略注字型大小爵裏，大抵詳於元末，而略於元初。末附無名氏詩十一首，又陳益稷詩一首，程文海詩四首，滕賓詩一首，虞集詩五首，別題曰《補遺》。均為原目所不載。其中無名氏諸篇，尤為淺俗，與全書體例稍異，或中達刻板之時，以意增入歟？顧嗣立《元百家詩選》凡例，嘗議宋公傳《元詩體要》、蔣易《元風雅》及原理是書，所收均為不廣。然是書於去取之間，頗具持擇；雖未能盡汰當時穠縟之習，而大致崇尚風格，已有除煩滌濫之功矣。
明劉仔肩編。仔肩字汝弼，鄱陽人。洪武初，因薦應召至京，集同時之詩為此書，上自公卿，下至衲子，凡五十餘人，而仔肩所作亦附焉。用劉向、王逸、徐陵、芮挺章例也。有宋濂、張孟兼前後二《序》，皆作於洪武三年。所選之詩，每人寥寥數首，蓋是時諸人之集，皆未成編，隨得隨錄，故未能賅備；然明初諸家，今無專集行世者，頗藉以略存梗概。其時武功初定，文治方興，仔肩擬之《雅》、《頌》，固未免溢美。要其舂容諧婉，雍雍乎開國之音，存之亦足以見明初之風氣也。此本猶洪武時舊刻，歲久刓敝，頗有模糊佚脫之處，無別本可校，今悉姑仍其舊焉。
明高棅編。棅有《嘯台集》，已著錄。宋之末年「江西」一派與「四靈」一派，併合而為「江湖派」。猥雜細碎，如出一轍，詩以大弊。元人慾以新豔奇麗矯之，迨其末流，飛卿、長吉一派，與盧仝、馬異、劉義一派併合而為纖體，妖冶俶詭，如出一轍，詩又大弊。百餘年中，能自拔於風氣外者，落落數十人耳。明初閩人林鴻，始以規仿盛唐立論，而棅實左右之，是集其職志也。所錄凡六百二十家，得詩五千七百六十九首。分體編次，為五言古詩二十四卷，七言古詩十三卷，長短句附焉；五言絕句八卷，六言附焉；七言絕句十卷，五言律詩十五卷，五言排律十一卷，七言律詩九卷，排律附焉。始於洪武甲子，成於癸酉；至戊寅，又搜補作者六十一人，詩九百五十四首，為《拾遺》十卷附於後。考《玉台新詠》有古絕句四首，棅以絕句居律詩前，蓋有所考。至排律之名，古所未有。楊仲宏撰《唐音》，始別為一目。棅祖其說，遂至今沿用。二馮批點《才調集》，以堆砌板滯，雜亂無章之病歸咎於「排」之一字，詆棅為作俑。然詩家不善隸事，即二韻、四韻，未嘗不堆砌板滯，雜亂無章。是亦不必盡以「排」字為誤矣。諸體之中，各分正始、正宗、大家、名家、羽翼、接武、正變、餘響、旁流九格，其凡例謂：大略以初唐為正始，盛唐為正宗，為大家，為名家，為羽翼；中唐為接武；晚唐為正變，為餘響；方外異人等詩為旁流。間有一二成家，特立自異者，則不以世次拘之。如以陳子昂與李白列在正宗；劉長卿、錢起、韋應物、柳宗元與高適、岑參同在名家是也。其分初、盛、中、晚，蓋宋嚴羽已有是說，二馮嘗以劉長卿亦盛亦中之類，力攻其謬。然限斷之例，亦論大概耳。寒溫相代，必有半冬半春之一日，遂可謂四時無別哉？《明史•文苑傳》謂，終明之世，館閣以此書為宗。厥後李夢陽、何景明等摹擬盛唐，名為崛起，其胚胎實兆於此。平心而論，唐音之流為膚廓者，此書實啟其弊；唐音之不絕於後世者，亦此書實衍其傳。功過並存，不能互掩，後來過毀過譽，皆門戶之見，非公論也。至於章懷太子《黃台瓜詞》，沈佺期《古意》之類，或點竄舊文；康寶月、劉令嫻之類，或泛收六代。杜常、胡宿之類，或誤采宋人。小小瑕疵，尤所未免；卷帙既富，核檢為難，第觀其大體可矣。
不著編輯者名氏，乃明初廣州黃哲、李德、王佐、趙介四人詩也。哲字庸之，用薦拜翰林待制，侍懿文太子讀書，出知東阿縣，升東平通判，歸，尋坐法死；有《雪蓬集》。德字仲修，洪武中，用薦授雒陽長史，官至義甯縣知縣，有《易庵集》。佐字彥舉，本河東人，元末侍父官南雄，遂占南海籍。洪武初，徵至京師，授給事中。有《聽雨軒》、《瀛洲》二集，沒後稿多遺逸，僅存詩一卷，郡人彭森刻於建安。介字伯貞，明初閉戶讀書，不求仕進，屢薦皆辭免。坐累，逮赴京師，卒於南昌舟中。後以子純官監察禦史，贈如其官，有《臨清集》。四人初與同郡孫蕡號「南園五先生」，後惟蕡集流傳，四人著作已多散佚，此乃後人重輯之本。以蕡集別行，故惟稱「四先生」焉。雖網羅放失，篇帙無多，然如哲之五言古體，祖述齊、梁；德之七言長篇，胎息溫、李；俱可自名一家。惟佐氣骨稍卑，未能驂駕；而介詩所存太少，不足以見所長耳。然粵東詩派，數人實開其先，其提唱風雅之功，有未可沒者，故存之以著其概。俾與《西庵集》並傳焉。
明無錫錢子正及弟子義、侄仲益合刻詩也。子正《綠苔軒集》六卷，前有王達《序》；子義《種菊庵集》四卷，前有洪武八年《自序》；仲益《錦樹集》八卷，前有魏驥《序》。三集初各自為書，正統中，仲益族子公善等，始合而刻之，其曰「三華」者，蓋以三者皆錢氏英華也。按子正詩，朱彝尊《明詩綜》不載，但附見其名於子義之下，然二人出處始末，均無可考；獨仲益以元末進士知華亭縣，後為翰林修撰，見於魏驥《序》中。而《明詩綜》載：仲益，永樂初以翰林編修轉周王府長史，與驥《序》互有異同；又稱：仲益詩格爽朗，惜「遺集」罕傳，予從秦對岩前輩購得，亟錄八首，猶未盡其蘊云云。然則彝尊僅見「仲益遺集」未見斯本也。則亦罕覯之笈矣。
明袁表、馬熒同編。表字景從，熒字用昭，皆福州人。閩中十子者，一曰福清林鴻，有《膳部集》；一曰長樂陳亮，有《儲玉齋集》；一曰長樂高廷禮，有《木天清氣集》、《嘯台集》；一曰閩縣王恭，有《白雲樵唱》、《鳳台清嘯》、《草澤狂歌》諸集；一曰閩縣唐泰，詩軼不傳，散見《善鳴集》中；一曰閩縣鄭定，有《澹齋集》；一曰永福王偁，有《虛舟集》；一曰閩縣王褒，有《養靜集》；一曰閩縣周元，有《宜秋集》；一曰侯官黃元，其集名不傳。皆明初人，萬曆丙子，表等即高以陳家所藏諸人之詩，選為是集。考閩中詩派，多以十子為宗，厥後輾轉流傳，漸成窠臼，其初已有唐摹晉帖之評，其後遂至有詩必律，有律必七言；而「晉安」一派，乃至為世所詬厲。論閩中詩者，嘗深病之。要其濫觴之始，不至是也。十人遺集已不盡傳，傳者亦不盡可錄。此編採擷菁華，存其梗概，猶可以見一時之風氣，固宜存以備一格焉。
明宋緒編。緒字公傳，以字行，餘姚人。成祖時預修《永樂大典》時，同邑被徵者五人，及書成，宋孟岳、趙膚迪、朱德茂、張廷皆授官，緒獨辭歸。是集，錄元一代之詩。曹安《讕言長語》，稱其分體三十有八。此本凡為體三十有六，曰《四言》、曰《騷》、曰《選》、曰《樂府》、曰《柏梁》、曰《五言》、曰《七言》、曰《長短句》、曰《雜古》、曰《言》、曰《詞》、曰《歌》、曰《行》、曰《操》、曰《曲》、曰《吟》、曰《歎》、曰《怨》、曰《引》、曰《謠》、曰《詠》、曰《篇》、曰《禽言》、曰《香奩》、曰《陰何》、曰《聯句》、曰《集句》、曰《無題》、曰《詠物》、曰《五言律》、曰《七言律》、曰《五言長律》、曰《五言絕》、曰《六言絕》、曰《七言絕》、曰《拗體》。較安所列少「七言長律體」、「側體」二種，未喻其故。各體之前，皆有《小序》，仿方回《瀛奎律髓》之例，其中或以體分，或以題分，體例頗不畫一。其以體分者，選體別於五言古，吟歎怨引之類別於樂府，長短句別於雜古體，未免治絲而棼。其以題分者，香奩、無題、詠物，既各為類，則行役、邊塞、贈答諸門，將不勝載，更不免於掛漏。又第八卷楊維楨《出浴》絕句，實唐韓偓七言律詩後四句，亦間有疏舛。然去取頗有鑒裁，鄧林《序》稱，緒深於詩，故選詩如此之精。非溢詞也。傳本頗稀，此本為秀水曹溶家所藏，目錄卷六以下闕，書中亦間有闕頁，惜無別本可校矣。
不著編輯者名氏。前有正統元年楊士奇《序》，稱都督沐公所選。又稱其字曰景容，黔甯王之仲子。佐兄黔國公為朝廷鎮撫西南一方，考《明史》黔甯王沐英之子晟為黔國公，鎮雲南；昂為右都督，傾雲南都司，則此集當為昂所編。惟昂字景高，不字景容，疑其初字景高，至洪熙元年後避仁宗之諱，改高為容，史未及詳。其以第三子為「仲子」，則疑誤以黔國公為長也。所錄凡朱經、方行、朱綝、曾烜、周昉、韓宜可、王景彰、樓璉、王汝玉、逯昶、平顯、胡粹中、楊宗彝、劉叔讓、楊子善、張洪、范宗暉、施敬、僧天祥、機先、大用二十人之作，共三百餘首；皆明初流寓遷謫於雲南者。每人姓名之下，各注其字型大小裏居。以其為劉仔肩、王偁諸家詩選所不及，故名曰《遺珠》。二十人皆無專集。此編去取頗精審，所錄多斐然可觀。自古以來，武人能詩者代代有之，以武人司選錄，而其書不愧善本者，惟此一集而已。是固不可不傳也。
明劉昌編。昌字欽謨，吳縣人。正統乙丑進士，曆官河南提學副使，遷廣東參政。是編，即其官河南時所蒐輯。凡許衡六卷，姚燧八卷，馬祖常五卷，許有壬三卷，王惲六卷，富珠哩翀二卷。又略依本集之體，各以碑誌、銘傳等篇附錄於後。考許衡《魯齋遺書》，馬祖常《石田集》，許有壬《至正集》，王惲《秋澗集》，雖尚存傳本；而惟《魯齋遺書》有刊板，餘皆輾轉傳鈔，舛訛滋甚，賴此編擷其英華，得以互勘。至姚燧本集五十卷，富珠哩翀本集六十餘卷，見於諸家著錄者，已久佚不傳，獨賴此僅存。其表章之功，亦不可泯矣。每集末有昌所作《跋語》數則，亦頗見考訂。王士禎《香祖筆記》載，其《勸宋牧仲重刻文表》，且雲：欽謨諸跋當悉刻之，以存其舊。此本實康熙丙戌宋犖授錢塘汪立名所刊，其附入原跋，蓋本士禎之意也。昌《自序》又謂此其內集，尚有外集、正集、雜集若干卷。今俱未見，殆久而散佚歟。
明程敏政編。敏政有《宋遺民錄》，已著錄。是編首代言，為詞臣奉敕撰擬之交，次賦，次騷，次樂府，次琴操，次表箋，次奏議，次論，次說，次解，次辨，次原，次箴，次銘，次頌，次贊，次七，次策問，次問對，次書，次記，次序，次題跋，次雜著，次傳，次行狀，次碑，次神道碑，次墓碣，次墓誌，次墓表，次哀誄，次祭文，次字說，為類凡三十有八。悉從《玉台新詠》之例，題作者姓名。惟方孝孺則書字，蓋是時靖難文禁稍弛，而尚未全解，故存其文而隱其名也。內琴操缺一首，表缺四首，奏議缺十首，辨缺一首，頌缺一首，贊缺二首，記缺十一首，序缺十五首，題跋缺四首，雜著缺一首，傳缺一首，神道碑缺十一首，墓碣缺四首，墓誌缺八首，墓表缺二首，祭文缺二首，皆有錄無書，各注闕字於目中，未喻其故。所錄如吳訥《文章辨體序》，《題劉定之雜誌》之類，皆非文體。而袁忠徹《瀛國公事實》之類，事既誣妄，文尤鄙俚，皆不免蕪雜之譏。朱右扌嬰《寧生傳》，雜述醫案，至以一篇占一卷，亦乖體例。然所錄皆洪武以後，成化以前之文。在北地、信陽之前，文格未變，無七子末流，摹擬詰屈之偽體。稽明初之文者，固當以是編為正軌矣。
明程敏政撰。是書於南、北朝以後文章事蹟，凡有關於新安者，悉採錄之。六十卷以前為甲集，皆其鄉先達詩文，略依真德秀《文章正宗》之例，分類輯錄；其六十一卷以後，則皆先達行實，不必盡出郡人所論撰。分《神跡》、《道原》、《忠孝》、《儒碩》、《勳賢》、《風節》、《才望》、《吏治》、《遺逸》、《世德》、《寓公》、《文苑》、《材武》、《烈女》、《方技》十五目。其中有應行考訂者，敏政複間以己意參核，而附註之，徵引繁博，條理淹貫。凡徽州一郡之典故，匯萃極為賅備，遺文軼事，鹹得藉以考見大凡。故自明以來，推為鉅制。其中小小踳駮者，如凡例稱《朱子詩文錄》其涉於新安者，而《通判泰州江君墓銘》竟爾見遺；又朱子所作其父松行狀，松所作其父森行狀，既已並收，而《松韋齋集》中有錄曾祖父《詩後序》一篇，又複不錄；皆不免於脫略。然司馬光《資治通鑒》已稱牴牾不能自保，是書卷帙繁重，不能以稍有掛漏，遂掩其蒐輯之功也。
明石存禮、藍田、馮裕、劉澄甫、陳經、黃卿、劉淵甫、楊應奎八人唱和之詩也。存禮字敬夫，號來山，益都人，弘治庚戌進士，官至知府。田有《北泉集》，已著錄。裕字伯順，號閭山，臨朐人，正德戊辰進士，官至按察司副使。澄甫字子靜，號山泉，壽光人，正德戊辰進士，官至布政司參議。經字伯常，號東渚，益都人，正德甲戌進士，官至兵部尚書。卿字時庸，號海亭，益都人，正德戊辰進士，官至布政司參政。淵甫字子深，號範泉，澄甫之弟，正德戊午舉人。應奎字文煥號澠穀，益都人，官至知府。嘉靖乙未丙申間，經以禮部侍郎丁憂裏居。田除名閑住，淵甫未仕，存禮等五人並致仕，乃結詩社於北郭禪林，後編輯所作成帙，冠以「社約」、「同社姓氏」及長至日、五月五日、九月九日、上巳日、七月七日，會《集序》五篇。其詩凡古樂府二卷，五言古詩二卷，七言古詩二卷，五言律詩三首，五言排律一卷，七言律詩一卷，五言絕句一卷，七言絕句一卷，計詩七百四十九首。其編輯名氏原本未載，惟卷首萬曆己亥魏允貞《序》，稱友人馮用韞以《海岱會集》自遠寄至，據王士禎《古夫於亭雜錄》，蓋馮裕曾孫琦所選也。八人皆不以詩名，而其詩皆清雅可觀，無三楊台閣之習，亦無七子摹擬之弊。故王士禎稱其各體皆入格，非苟作者。觀其「社約」中有不許將會內詩詞傳播，違者有罰一條。蓋山間林下，自適性情，不復以文壇名譽為事，故不隨風氣為轉移。而八人皆閒散之身，自吟詠外，別無餘事；故互相推敲，自少疵類。其斐然可誦，良亦有由矣。
不著編輯者名氏。前有王廷表《序》，稱嘉靖丁未，訪楊升庵於滇，得《經義模範》一帙，乃同年朱良矩所刻云云。考廷表為正德甲戌進士。是科題名碑有朱良、朱敬、朱裳、朱節、朱昭、朱方六人，未詳孰是。以字義求之，殆朱方為近乎。方，浙江永康人，其仕履亦未詳，所錄凡宋張才叔、姚孝甯、吳師孟、張孝四人「經義」共十六篇。其弁首即才叔《自靖人自獻於先王》一篇，呂祖謙錄入《文鑒》者也。時文之變，千態萬狀，愈遠而愈失其宗，亦愈工而愈遠於道。今觀其初體，明白切實乃如此。考吳伯宗《榮進集》，亦載其洪武辛亥會試中式之文，是為明之首科，其所作亦與此不相遠，知立法之初，惟以明理為主，不以修詞相尚矣。康熙中，編修俞長城嘗輯北宋至國初「經義」為一百二十名家稿。然所錄如王安石、蘇轍諸人之作，皆不言出自何書，世或疑焉。此集雖篇帙寥寥，然猶可見「經義」之本始，錄而存之，亦足為黜浮式靡之助。惟《劉安節集》載有「經義」十七篇，亦北宋程試之作，此集未載，或偶未見歟？
明唐順之編。順之有《左編》，已著錄。是集取由周迄宋之文，分體排纂，陳元素《序》，稱以真德秀《文章正宗》為稿本。然德秀書主於論理，而此書主於論文，宗旨迥異，元素說似未確也。其中如以莊、韓、孫子諸篇入之論中，為強立名目。又不錄《史記》、《漢書》列傳，而獨取《後漢書•黃憲傳》冠諸傳之上，進退亦多失據，蓋匯收太廣，義例太多，踳駁往往不免。然順之深於古文，能心知其得失，凡所別擇，具有精意。觀其《自序》雲，不能無文，即不能無法。是編者文之工匠，而法之至也。其平日又嘗謂漢以前之文，未嘗無法，而未嘗有法，法寓於無法之中，故其為法也密而不可窺。唐與宋之文不能無法，而能毫釐不失乎法，以有法為法，故其為法也嚴而不可犯。其言皆妙解文理，故是編所錄雖皆習誦之文，而標舉脈絡，批道窾會，使後人得以窺見開闔順逆，經緯錯綜之妙。而神明變化，以蘄至於古。學秦、漢者，當於唐、宋求門徑；學唐、宋者，固當以此編為門徑矣。自正、嘉之後，北地、信陽聲價，奔走一世；「太倉」、「曆下」，流派彌長，而日久論定，言古文者終以順之及歸有光、王慎中三家為歸。豈非以學七子者，畫虎不成反類狗；學三家者，刻鵠不成尚類鶩耶？閻若璩《潛邱劄記》有《與戴唐器書》，述宋實穎之言曰：荊川才大如海，評書有詳有略，惟文編出陳元素者非其原本。又稱兩本捨下俱有，他日呈寄自知之云云。今世所行惟此一本，其為原本、陳本，不復可考。要其大旨，固皆出於順之也。
明馮惟訥撰。惟訥字汝言，臨朐人，嘉靖戊戌進士，官至江西左布政使，加光祿寺卿，致仕，事蹟附見《明史•馮琦傳》。其書前集十卷，皆古逸詩；正集一百三十卷，則漢、魏以下，陳、隋以前之詩；外集四卷，附錄仙鬼之詩；別集十二卷，則前人論詩之語也。時代綿長，採摭繁富，其中真偽錯雜，以及牴牾舛漏，所不能無。故馮舒作《詩紀匡謬》，以糾其失。然上薄古初，下迄六代，有韻之作，無不兼收，溯詩家之淵源者，不能外是書而別求。固亦採珠之滄海，伐木之鄧林也。厥後臧懋循《古詩所》、張之象《古詩類苑》、梅鼎祚《八代詩乘》，相繼而出，總以是書為藍本。然懋循書，雖稱補此書之闕，而捃拾繁猥，珠礫混淆，又割裂分體，不以時代為次，使閱者茫不得正變之源流；之象書，又以題編次，竟作類書；鼎祚書，僅漢、魏全錄，晉、宋以下皆從刪節，已非完備之觀。而漢、魏詩中，如所增蘇武妻詩之類，又深為藝林之笑噱，故至今惟惟訥此編，為詩家圭臬。初，太原甄敬為刊版於陝西，一依惟訥原次，而剞劂甚拙，複間有舛訛。此本為吳琯等重刊，雖去其前集、正集、外集、別集之名，合併為一百五十六卷，而次第悉如其舊，校讎亦較甄本為詳，故今從吳本錄之。惟訥別有《風雅廣逸》十卷，核其所載，即此編之前集。蓋初輯古逸諸篇，先刊別行，後乃續成漢、魏以下，並為一篇，實非有二。今特別存其目，而其書則不復錄焉。
國朝馮舒撰。舒字已蒼，號默菴，又號「癸巳老人」，常熟人。舒因李攀龍《詩刪》，鍾惺、譚元春《詩歸》所載古詩，輾轉沿訛，而其源總出於馮惟訥之《古詩紀》，因作是書以糾之，凡一百一十二條。其中如《於忽操》三章為宋王令詩，《兩頭纖纖青玉玦》一章，為王建詩，《休洗紅》二章為楊慎詩，一一辨之。而楊慎《石鼓文》偽本全載卷中，乃置不一詰。又蘇伯玉妻《盤中詩》，《詩紀》作漢人，固謬；宋本《玉台新詠》列於傅休奕詩後，不別題蘇伯玉妻，乃嘉定間陳玉父刻本偶佚其名；觀《滄浪詩話》稱蘇伯玉妻有此體，見《玉台集》，則嚴羽所見之本，實題伯玉妻名。又桑世昌《回文類聚》，載《盤中詩》，亦題蘇伯玉妻，則惟訥所題姓名，不為無據，舒之所駁，是知其一，不知其二也。至禹《玉牒詞》實載《後漢書》郡國志注中，惟訥不言所出，但於題下留未刻之版一行，竟未及補。舒校正「斜柯」諸字之訛，而不及此條，亦為闕漏。然他所抉摘，多中其失，考證精核實出惟訥之上。原原本本，證佐確然，固於讀古詩者大有所裨，不得議為吹求。雖謂之「羽翼詩紀」可矣。
明周複俊編。複俊有《東吳名賢記》，已著錄。初，宋慶元中四川安撫使袁說友，屬知雲安縣程遇孫等八人裒《成都文類》五十卷，中間尚有所未備。嘉靖中，複俊官四川按察司副使，複博採漢、魏以降詩文之有關於蜀者匯為此書，包括網羅，極為賅洽。所載如《宋羅泌姓氏譜》、元費著《古器譜》諸書，多不傳於今。又如李商隱《重陽亭銘》，為《文苑英華》所不錄，其本集亦失載，徐炯、徐樹穀《箋注義山文集》，即據此書以補入。如斯之類，皆足以資考核。諸篇之後，複俊間附案語。如漢初平五年《周公禮殿》記載洪適《隸釋》，並載史子堅《隸格》，詳略異同，彼此互見，亦頗有所辨證。其中若曹丕《告益州文》與魏人《檄蜀文》，偽詞虛煽，顛倒是非，於理可以不錄；然此志蒐羅故實，例主全收，非同編錄總集，有所去取。善惡並載，亦未足為複俊病。惟篇末不著駁正之詞，以申公義，是則義例之疏耳。
明李攀龍編。攀龍有《詩學事類》，已著錄。是編，為所錄歷代之詩，每代各自分體，始於古逸，次以漢、魏南北朝，次以唐，唐以後繼以明，多錄同時諸人之作，而不及宋、元。蓋自李夢陽倡不讀唐以後書之說，前後七子，率以此論相尚。攀龍是選，猶是志也。江淹作《雜擬詩》，上自漢京，下至齊、梁，古今鹹列，正變不遺。其《序》有曰：「蛾眉詎同貌而俱動於魄，芳草寧共氣而皆悅於魂」。又曰：「世之諸賢，各滯所迷，莫不論甘而忌辛，好丹而非素，豈所謂通方廣恕，好遠兼愛？然則文章派別，不主一途，但可以工拙為程，未容以時代為限。宋詩導黃、陳之派，多生硬杈椏；元詩沿溫、李之波，多綺靡婉弱。論其流弊，誠亦多端，然鉅制鴻篇，亦不勝數，何容刪除兩代，等之自鄶無譏。王士禎《論詩絕句》有曰：「鐵崖樂府氣淋漓，淵穎歌行格侭奇；耳食紛紛說開寶，幾人眼見宋元詩？」其殆為夢陽輩發歟？且以此選所錄而論，唐末之韋莊、李建勳，距宋初閱歲無多；明初之劉基、梁寅，在元末吟篇不少。何以數年之內，今古頓殊，一人之身，薰蕕互異，此真門戶之見，入主出奴，不緣真有限斷。厥後摹擬剽竊，流弊萬端，遂與公安、竟陵同受後人之詬厲，豈非高談盛氣有以激之，遂至出爾反爾乎？然明季論詩之黨，判於七子，七子論詩之旨，不外此編。錄而存之，亦足以見風會變遷之故，是非蜂起之由，未可廢也。流俗所行，別有攀龍《唐詩選》，攀龍實無是書，乃明末坊賈割取《詩刪》中唐詩，加以評注，別立斯名，以其流傳既久，今亦別存其目，而不錄其書焉。
明胡松編。松有《滁州志》，已著錄，《明史》松本傳稱，松幼嗜學，嘗輯古名臣章奏，今未見其本。是編，乃松督學山西時，選為士子程式之書。雖所錄皆各集所有，無奇秘未睹之篇，而去取極為不苟。前有《自序》曰：「是學也，昉於漢、魏六朝，盛於隋、唐，而極於宋，其體不能盡同，然其意同於宣上德而達下情，明己志而述物則，其後相沿日下，競趨新巧，爭尚衍博，往往貪用事而晦其意，務屬詞而滅其質，蓋四六之本意失之遠矣。」其言頗為明切。自明代二場用表，而表遂變為時文，久而偽體雜出，或參以長聯。如王世貞所作一聯，多至十餘句，如「四書」文之二小比。或參以五七言詩句，以為源出徐、庾及王、駱；不知徐、庾、王、駱用之於賦。賦為古詩之流，其體相近，若以詩入文，豈複成格？至於全用成句，每生硬而杈椏，間雜俗語，多鄙俚而率易。冠冕堂皇之調，剽襲者陳膚，餖飣割裂之詞，小才者纖巧，其弊尤不勝言。松選此編，挽頹波而歸之雅，亦可謂有功於駢體者矣。
明長洲文氏三世五人之詩也。文洪，字功大，成化乙酉舉人，官氵來水教諭，著《括囊稿詩》一卷，文一卷。其孫徵明，著《甫田集》詩四卷。徵明長子彭，字壽承，官南京國子監博士，著《博士詩》二卷。次子嘉，字休承，官和州學正，著《和州詩》一卷。彭之子肇祉，字基聖，官上林苑錄事，亦著詩五卷。中惟徵明名最盛，其家學之淵源，則自洪始。如《靜志居詩話》所稱：「野猿窺落果，林蝶戀殘花；自得翻書趣，渾忘對客言」諸句，饒有恬澹之致，徵明詩格不高，而意境自能拔俗，至彭、嘉、肇祉，亦能於耳濡目染之餘，力承先緒。所謂謝家子弟，雖複不端正者亦奕奕有一種風氣也。徵明《甫田集》，已著錄。然卷帙相連，無容割裂。且除此一集，與五家之目亦不合，尤無容改其舊名以五為四。故仍並錄之，而附著其互見之故焉。
明李蓘編。蓘有《黃谷瑣談》，已著錄。是集，選錄宋人之詩，殫力蒐羅，凡十三載，至隆慶丁卯而後成，所列凡二百三十有六人，而核其名氏，實二百三十有七人，蓋編目時誤數一人。末卷附釋衲三十三人，宮閨六人，靈怪三則，妓流五人，不知名四人，通上當為二百八十八人，而注曰共二百八十四人，則除不知姓名四人不數耳。王士禎《香祖筆記》稱，所選凡二百八十人，亦誤數也。書中編次後先，最為顛倒，如以蘇軾、蘇轍列張詠、餘靖、范仲淹、司馬光前；陳與義、呂本中、曾幾列蔡襄、歐陽修、黃庭堅、陳師道前；秦觀列趙抃、蘇頌前；楊萬里列楊蟠、米芾、王令、唐庚前；葉采、嚴粲列蔡京、章惇前；林景熙、謝翱列陸遊前者，指不勝屈。其最誕者，莫若以徽宗皇帝與邢居實、張栻、劉子翬合為一卷，夫《漢書•藝文志》以文帝列劉敬、賈山之間；武帝列蔡甲、倪寬之間；《玉台新詠》以梁武帝及太子諸王，列吳均等九人之後、蕭子顯等二十一人之前。以時代相次，猶為有說。至邢居實為邢恕之子，年十八早夭，在徽宗以前。劉子翬為劉韐之子，張栻為張浚之子，皆南宋高、孝時人，在徽宗以後。乃君臣淆列，尤屬不倫。殆由選錄時，隨手雜抄，未遑銓次歟。至於廖融、江為、沈彬、孟賓於之屬，則上涉南唐；馬定國，周昂、李純甫、趙渢、龐鑄、史肅、劉迎之屬，則旁及金朝。衡以斷限，更屬未安。王士禎之所糾，亦未嘗不中其失也。然《香祖筆記》又曰：隆慶初元，海內尊尚李、王之派，諱言宋詩。而于田獨闡幽抉異，撰為此書，其學識有過人者，則士禎亦甚取其書矣。
明李蓘編。此集續「宋詩」而選，所錄凡一百九人，詩六百二十五首。《自序》稱地僻少書籍，無以盡括一代之所長。今觀所錄，有虞集、範梈、揭傒斯，而無楊載，即一代名人號為四家者，已闕其一。是漏略誠所不免。又劉辰翁乃宋人；王庭筠、高克恭、元好問乃金人；僧來複乃明人；一例載入，頗失斷限。其編次則倪瓚、宋元、余闕等皆元末人，而名在最前；戴表元、白珽等皆元初人，而名在最後。其他亦多先後顛倒，頗無倫序。似亦隨見隨抄，未經勘定之本。與《宋藝圃集》相同，殆慵於排纂，遂用唐無名氏《搜玉小集》，不拘時代之例歟。然其《自序》謂：「宋詩痼於理，元詩鄰於詞。」則深中兩代作者之弊。故其去取之間，頗為不苟，以雲備一代之詩，誠為不足。以雲鑒別，則較之氾濫旁收，務盈卷帙者，精審多矣。
明茅坤編。坤有《徐海本末》，已著錄。《明史•文苑傳》稱：坤善古文，最心折唐順之。順之所著《文編》，唐、宋人自韓、柳、歐、三蘇、曾、王八家外無所取。故坤選八大家文鈔。考明初朱右已採錄韓、柳、歐陽、曾、王、三蘇之作，為《八先生文集》，實遠在坤前。然右書今不傳，惟坤此集為世所傳習。凡韓愈文十六卷，柳宗元文十二卷，歐陽修文三十二卷，附《五代史抄》二十卷，王安石文十六卷，曾鞏文十卷，蘇洵文十卷，蘇軾文二十八卷，蘇轍文二十卷，每家各為之引。說者謂其書本出唐順之，坤據其稿本，刊版以行，攘為己作，如郭象之於向秀。然坤所作《序例》，明言以順之及王慎中評語標入，實未諱所自來，則稱為盜襲者，誣矣。其書初刊於杭州，歲久漫漶，萬曆中，坤之孫著，複為訂正而重刊之，始以坤所批《五代史》附入歐文之後。今所行者，皆著重訂本也。自李夢陽《空同集》出，以字句摹秦、漢，而秦、漢為窠臼；自坤《白華樓稿》出，以機調摹唐、宋，而唐、宋又為窠臼。故坤嘗以書與唐順之論文，順之複書有「尚以眉發相山川，而未以精神相山川」之語。又謂繩墨佈置，奇正轉摺，雖有專門師法，至於中間一段精神命脈，則非具今古隻眼者，不足與此云云。蓋頗不以能為古文許之。今觀是集，大抵亦為舉業而設。其所評語，疏舛尤不可枚舉。黃宗羲《南雷文定》有《答張自烈書》，謂其韓文內《孔司勳志》，不曉句讀；《貞曜先生志》所雲來吊韓氏，謂不知何人；柳文內《與顧十郎書》，誤疑「十郎」為「宗元座主」；歐文內薛簡肅舉進士第一讓王嚴，疑其何以得讓；又以《張穀墓表》遷員外郎知陽武縣，為當時特重令職；又《孫之翰志》學究出身、進士及第，為再舉進士，皆不明宋制，而妄為之說。又謂其圈點批抹，亦多不得要領，而詆為小小結果。皆切中其病。然八家全集浩博，學者遍讀為難，書肆選本，又漏略過甚，坤所選錄，尚得煩簡之中。集中評語，雖所見未深，而亦足為初學之門徑。一二百年以來，家弦戶誦，固亦有由矣。
明錢穀編。穀字叔寶，長洲人，《明史•文苑傳》附見《文徵明傳》中。但稱其能畫。朱彝尊《靜志居詩話》則稱穀貧無典籍，游文徵仲之門，日取插架書讀之，手抄異書最多，至老不倦。仿鄭虎臣《吳都文粹》，輯成續編，間有三百卷。其子功甫繼之，吳中文獻，藉以不墜云云。功甫，錢與治之字也，所稱卷數與此本不符，疑合與治續編言之。或穀初所蒐羅，原有此數，後複加刪汰，以成今本。彝尊乃據其舊稿言之歟？此本第五十三卷、五十四卷俱逸，第五十卷亦殘闕，檢勘他本並同，蓋流傳既久，不免脫遺，已非完本。其中所標二十一門，分類亦多未確，蓋能博而未能精者。然自說部、類家、詩編、文稿，以至遺碑、斷碣，無不甄錄，其采輯之富，視鄭書幾增至十倍。吳中文獻，多藉是以有徵，亦未可以蕪雜棄矣。
明曹學佺編。學佺有《易經通論》，已著錄。是編，所選歷代之詩，上起古初，下迄於明，凡古詩十三卷，唐詩一百卷，拾遺十卷，宋詩一百七卷，金、元詩五十卷，明詩初集八十六卷、次集一百四十卷。舊一名《十二代詩選》，然漢、魏、晉、宋、南齊、梁、陳、魏、北齊、周、隋，實十一代，既錄古逸，乃綴於八代之末，又並五代於唐、並金於元，於體例名目，皆乖剌不合。故從其版心所題，稱歷代詩選，於義為諧。所選雖卷帙浩博，不免傷於糅雜，然上下二千年間，作者皆略存梗概，又學佺本自工詩，故所去取，亦大都不乖風雅之旨，固猶勝貪多務得，細大不捐者。惟金代僅錄元好問一人，頗為疏漏。意其時毛晉所刊《中州集》、《河汾諸老詩》，猶未盛行，故學佺未見歟。其冠於元詩之首，亦以一代只一人，不能成集故也。據《千頃堂書目》，學佺所錄《明詩》尚有三集一百卷，四集一百三十二卷，五集五十二卷，六集一百卷，今皆未見，殆已散佚。然自萬曆以後，繁音側調，愈變愈遠於古，論者等諸自鄶無譏。是本止於嘉、隆，正明詩之極盛，其三集以下之不存，正亦不足惜矣。
明王志堅編。志堅有《讀史商語》，已著錄。秦、漢以來，自李斯《諫逐客書》始點綴華詞，自鄒陽《獄中上樑王書》始疊陳故事，是駢體之漸萌也。符命之作則《封禪書》、《典引》，問對之文，則《答賓戲》、《客難》，駸駸乎，偶句漸多。沿及晉、宋，格律遂成，流迨齊、梁，體裁大判，由質實而趨麗藻，莫知其然而然。然實皆源出古文，承流遞變。猶四言之詩至漢而為五言，至「六朝」而有對句，至唐而遂為近體。面目各別，神理不殊，其原本風雅則一也，厥後輾轉相沿，逐其末而忘其本。故周武帝病其浮靡，隋李諤論其佻巧，唐韓愈亦齗齗有古文、時文之辨。降而愈壞，一濫於宋人之啟劄，再濫於明人之表判，剿襲皮毛，轉相販鬻；或塗飾而掩情，或堆砌而傷氣；或雕鏤纖巧而傷雅。四六遂為作者所詬厲。宋姚鉉撰《唐文粹》，至盡黜儷偶，宋祁修《新唐書》，至全刪詔令；而明之季年，豫章之攻雲間者，亦以沿泝六朝相詆，豈非作四六者，不知與古體同源、愈趨愈下，有以啟議者之口乎！志堅此編所錄，下迄於元，而能上溯於魏、晉，如敕則托始宋武帝，冊文則托始宋公《九錫文》，表則托始陸機、桓溫、謝靈運，書則托始於魏文帝、應瑒、應璩、陸景、薛綜、阮籍、呂安、陸雲、習鑿齒，序則托始陸機，論則托始謝靈運。大抵皆變體之初，儷語散文相兼而用，其齊、梁以至唐人，亦多取不甚拘對偶者。俾讀者知四六之文，運意遣詞，與古文不異，於茲體深為有功。至於每篇之末，或箋注其本事，或考證其異同，或臚列其始末，亦皆元元本本，語有實徵，非明代選本所可及。據其凡例，雖為舉業而作，實則四六之源流正變，具於是編矣，未可以書肆刊本忽之也。
明梅鼎祚撰。鼎祚有《才鬼記》，已著錄。是編，因郭茂倩《樂府詩集》而增輯之。郭本止於唐末，此本止於「南、北朝」，則用左克明《古樂府》例也。其所補者，如琴曲歌詞《龐德公之於忽操》，見《宋文鑒》中，乃王令擬作，非真龐所自作也；雜歌曲詞之《劉勳妻》，其詩《藝文類聚》稱魏文帝作，《玉台新詠》稱王宋自作，邢凱《坦齋通編》稱曹植作；然總為五言詩，不雲樂府；亦不以「劉勳妻」三字為樂府題也。左思《嬌女詩》自詠其二女嬉戲之事，亦不雲樂府也；至梁昭明太子、沈約、王錫、王規、王纘、殷鈞之《大言》、《細言》，不過偶然遊戲，實宋玉《大言賦》之流。既非古調，亦未被新聲，強名之曰「樂府」，則《世說新語》所謂「矛頭淅米劍頭炊，百歲老翁攀枯枝，井上轆轤臥嬰兒」「盲人騎瞎馬，夜半臨深池」者，何又不入乎？溫子昇之《擣衣》本詠閨情，亦強名曰「樂府」，柳惲、謝惠運、曹毗所作亦同此題，何又見遺乎？梁簡文帝之《名士悅傾城》本題為《和湘東王》，亦偶拈成句，未必調名；沈約之《六憶詩》、隋煬帝之《雜憶詩》且明標詩字，以及閨思、閨怨、春思、秋思之類，無不闌入，則又何詩，不可入樂乎？《婉轉歌》見吳均《續齊諧記》及《晉書》。劉妙容，鬼也；王敬伯，人也。劉妙容歌，列「琴曲歌詞」中；王敬伯歌，自應列於其後。即兩本字句小異，不過注一作某耳。乃以敬伯補入末卷《鬼歌》中，顛倒錯亂，殊不可解。又開卷為古歌詞，以《斷竹之歌》為首，迄於秦始皇《祀洛水歌》，已不及郭本之託始郊廟為得體；而雜歌謠詞中，又出「古歌」一門，始於《擊壤歌》，迄於《甘泉歌》，不知其以何為別。他如隋煬帝之《望江南》，採摭偽撰之小說，絕不考唐段安節《樂府雜錄》，至李德裕時，始有此調，則益糅雜矣。然其捃拾遺佚，頗足補郭氏之闕。其解題亦頗有所增益。雖有絲麻，無棄菅蒯，存之亦可資考證也。其《衍錄》四卷，記作者爵裏及諸家評論，蓋剽剟馮惟訥《詩紀別集》而稍為附益，多采楊慎等之說，今亦並錄之，備參訂焉。
明梅鼎祚編。鼎祚輯陳、隋以前之文，編為《文紀》，以配馮惟訥《詩紀》。此編上起古初，下迄於秦，故曰《皇霸文紀》，乃其書之第一集也。洪荒以降，書契莫詳，事尚無徵，況其文字，傳於後者，非漢代緯書之依託，即戰國諸子之寓言，一概裒存，遂不免一真百偽。至《集古錄》、《博古圖》、《考古圖》所列諸銘，名姓時代，半屬臆求；點畫偏旁，多緣附會。劉、楊異釋，薛、鄭殊音，而確定為某商某周，編之簡牘，實為失於闕疑。甚至「簉磬銘」六十三字，惟錄篆文，尤乖體例。他如《穆天子傳》、《詩序》之類，本各自為書，亦登文集，則錄所不當錄。屈原《楚詞》，惟載三篇，則刪所不當刪。何致之《偽岣嶁碑》、楊慎之《偽石鼓文》並出近代，漫無考證。大橫庚庚之兆，且以漢文誤入之。皆輯錄之疏，不可據為典要。然網羅繁富，周、秦以前之作，莫備於斯，蕪雜之中，菁英不乏。陸機所謂「雖榛楛之勿翦」，亦蒙茸於集翠者也。故病其濫而終取其博焉。
明梅鼎祚編。鼎祚《皇霸文紀》，真偽糅雜，頗有炫博之譏。其作是編，則一以《史記》、《漢書》為主，而雜采他書附益之，所據為根本者，較諸子雜言頗為典實。故所收於班、馬二史之外者，亦藉以參校是非，不至如《皇霸文紀》之濫。如《飛燕奏箋》，《成帝答詔》，張良《四皓往返書》，孔臧《與子弟書》，東方朔《實甕銘》，《李陵蘇武往返書》，劉向《上關尹子》、《子華子》、《於陵子奏》，揚雄《潤州牧箴》，《卓文君、司馬相如誄》諸篇，依託顯然者，皆能辨之。其他如《西京雜記》、《東方朔別傳》、《搜神記》、《博物志》、《佛藏辨正論》，所載諸篇；及孔安國《尚書序》、《孔衍家語序》等文，雖未一一釐正，要其所漏不過百中之一矣，惟《新書節錄》數篇，則《新語》、《春秋繁露》之類，以例推之，何不並載？《列女傳》及揚雄諸賦，並節錄其「序」，以例推之，其他亦將多不勝收，殊無義例。其於詔制既以各帝分編，又往往隨事附各篇之後，端緒龐雜，於編次之體亦乖。然三代以下，文章莫盛於西漢，西漢莫備於此編。含英咀華，固著作之驪淵矣。
明梅鼎祚編。鼎祚《西漢文紀》，根據《史》、《漢》，故多為典確。是編雖亦以正史為宗，而雜書之作，始盛於東漢。即劉珍、張璠諸記，著錄正史者，亦逾八家。沿及六代，小說繁興，其時去雒京最近，故依託附會，尤較西漢為多。至於《集古》、《金石》諸錄，《博古》、《考古》諸圖，以迨《隸釋》、《隸續》而下，搜括舊刻，爭奇炫博者，彌不一家。而西漢自「五鳳磚」數事以外，寥寥無多，其碑碣文詞，器物銘識，亦往往惟稱東漢。鼎祚蒐羅既富，義取全收，其間真贗互陳，異同蜂起，而訂訛正舛，亦不及《西漢文紀》之詳，固其所也。至如《曹全》一碑，近代始出，亦複捃摭不遺，其采輯亦雲勤矣。若夫永和《裴岑破呼衍王碑》，遠在西域，我皇上天威耆定，儒者始睹其文。鼎祚生明季衰微之時，嘉峪關外，即為絕域，其略而不載，固未可以為疏漏焉。
明梅鼎祚編。西晉相傳四葉，為日無多，何晏、王弼之徒，以莊、老清言轉相神聖，浸淫不返，遂至於南渡偏安。然觀鼎祚所編一代之文，則討論典故，崇勵風俗者，猶居其半。蓋東漢以來，老師宿儒之遺訓，越三國而猶有存焉。非鼎祚裒而輯之，不知建武以還，猶能立國者，為禮教未殄之故也。其中多采詩賦之《序》，以足篇帙，特較他代為繁，殊嫌割裂。又司馬懿以及師、昭，雖《晉書•本紀》三祖並登，而揆以史法，終乖限斷。鼎祚既通編八代之文，自宜附之魏末，使名號不舛，時代靡差。乃因仍《晉書》之失，存其帝號以冠篇，是亦失於糾正者矣。
明梅鼎祚編。鼎祚所輯《八代文紀》卷溢三百，其版行者，自《皇霸》至《西晉》而止。鼎祚歿後，應天巡按禦史張煊、甯國府知府周維新始為次第開雕。而此集先成，故卷首獨有煊及維新《序》。宋之文，上承魏、晉，清俊之體猶存；下啟晉、梁，纂組之風漸盛。於八代之內，居文質升降之關，雖涉雕華，未全綺靡。觀鼎祚所錄，可以見風氣轉移，日趨日變之故焉。其編纂之體，略同漢、晉，中間如《廬山公九錫文》和《香方》之類，鉅細兼收，義取全備，猶之《魚旦》表、頭責子羽文，諸作，鹹登前牒，不能以蕪累為譏。惟《宋公冊封九錫禪代》諸文，既為晉人所撰，自當附之於《晉紀》，移而入宋，於例殊乖。又司馬越《女銘詞》，雖發自宋年，而撰由晉代，附之簡末，尤無取義，是則編次之疏矣。
明梅鼎祚編。是集於酬答之文，參錯附錄，及誤載前代冊誥，與諸集略同。而體例尤為叢脞，如《永明五年九月詔》，乃《齊書》撮敘其事，而以為詔詞；高祖《與周盤龍第二敕》，明帝《手詔王思遠》，皆只常言五字，但可存為故實，豈宜目以文章。無姓名之文，例附於末；而《魚腹侯子響還本奏》獨列於前。代擬諸作，例歸操觚之人，而褚淵《禪齊詔》、江淹《築壘教》獨不畫一。曹景宗《與弟義宗書》，沈約《答陸厥樂藹書》，猶曰人雖入梁，事關齊代。至於宋順帝《答誅黃回詔》，則《宋文紀》自為一集，何以隔代闌入？若劉虯《答蕭子良書》，已見二卷，又見六卷，失檢抑又甚矣。其間如高祖《與王彥之書》，《尺牘》誤以為世祖。崔覺《與妹書》，《尺牘》誤以為崔恭祖。亦間有小小駁正。然如黃回一人，隔數頁而重注；曹虎一人，前注見北魏，而七卷之中乃別出曹虎之名，詳注爵裏，矛盾者正複不少。徒以一代之文，兼收全備而存之耳。
明梅鼎祚編。是集，采梁一代之文，多取之《梁書》、《南史》及諸家文集，故所錄不甚繁碎，考證亦頗精核。惟以後樑蕭巋退附外國之後，不與諸王同列，殊乖次序。又侯景矯詔入於簡文帝文內，亦非事實。他若梁武帝《請諡答詔》，不著其人，稍為疏漏；《江淹集》作於齊代，割以入齊，《齊文紀》既已發例，何佟之之文，乃雲以上作於齊朝，以下作於梁世，但為分注，而全入此集，亦未免自亂其例。然較他集，終為有條理也。梁代沿永明舊制，競事浮華，故裴子野撰《雕蟲論》以砭其失。簡文帝與《湘東王書》曰：「六典、三禮所施則有地，吉凶嘉賓，用之則有所。未聞吟詠性情，反擬《內則》之篇，操筆寫志，更摹《酒誥》之作。遲遲春日，反學歸藏，湛湛江水，遂同大傳。」又曰：「時有效謝康樂、裴鴻臚文者，亦頗有惑焉，謝客吐言天拔，出於自然；時有不拘，是其糠粕；裴氏乃良史之才，了無篇什之美。謝故巧不可階，裴亦質不宜慕。」一代帝王，持論如是，宜其風靡波蕩，文體日趨華縟也。然古文至梁而絕，駢體乃以梁為極盛。殘膏賸馥，沾溉無窮，唐代沿流，取材不盡，譬之晚唐五代，其詩無非側調，而其詞乃為正聲。寸有所長，四六既不能廢，則梁代諸家，亦未可屏斥矣。
明梅鼎祚編。南朝六代，至陳而終，文章亦至陳而極敝。其時能自成家者，詩惟陰鏗、張正見；文則徐陵、沈炯以外，惟江總所傳稍多。而或久仕梁朝，上承異代；或晚歸隋主，尚署前銜，鼎祚兼其前後諸作，割並於陳，以足卷帙，未免朝代混淆。然鼎祚既取《南北朝文通》，為編次，苟闕其一代，則源流始末，有所未詳，斯亦不得已之變例也。況永明、天監，相去未遙，江左餘風，往往而在韓、柳未出以前，王、楊之麗制，燕、許之鴻篇，多有取材於是者，亦不能以其少而廢之矣。
明梅鼎祚編。北齊著作，邢、魏居首，其餘零篇短劄，取備卷帙而已。所采自正史以來，不過《文苑英華》、《藝文類聚》、《通鑒》諸書，蓋流傳本少，蒐輯為難，非其網羅之未備也。其首列高歡、高澄，亦同西晉之編，濫登三祖；他如《侯景報高澄書》，史明言王偉；《文宣即位告天文》，史明言魏收，《天保元年大赦詔》，《藝文類聚》明言邢邵，而不歸操筆之人。竟冒署其所代，核以事實，亦未睹其安。又《顏氏家訓》，各自為書，史志相沿著錄，設使全文載入，已於體例有乖，乃僅錄其《敘致》一篇，而一篇之中，又僅錄其首四五行，豈非以篇頁無多，忽而不檢，致是疏漏歟？考崇禎戊寅周鑣《序》鼎祚所輯文紀，自東晉以下，皆鼎祚沒後所刻，蓋中多草創之稿，其後人未儘是正，因而刊之，亦非盡鼎祚之失也。
明梅鼎祚編。按「東漢」、「東晉」之名，所以別於「西」；「南齊」之名，所以別於「北」。若周則豐鎬舊京，年祀綿遠，中原江左，別無國號相同。盧思道作《興亡論》，題曰「後周」，殊為無義，故令狐德棻所撰《國史》，但曰《周書》。鼎祚仍以後題，未免失於刊正。所錄宇文氏一代之文，不過八卷，而庾信一人乃居五卷。次則王褒撰著尚十八篇，使非借材異國，其寂寥更甚於高齊。然宇文泰為丞相時，干戈擾攘之中，實獨能尊崇儒術，釐正文體。大統五年正月置行台學，十一月命周惠達、唐瑾制禮樂，大統十一年六月患晉氏以來文章浮華，命蘇綽作《大誥》宣示群臣，仍命自今文章，鹹依此體。今觀其一代詔敕，大抵溫醇雅令，有漢、魏之遺風，即間有稍雜俳偶者，亦摛詞典重，無齊、梁綺豔之習。他如《庾信集》，中《春賦》、《鐙賦》之類，大抵在梁舊作，其入北以後諸篇，亦皆華實相扶，風骨不乏，故杜甫有「庾信文章老更成，淩雲健筆意縱橫」語。豈非黜雕尚樸，導之者有漸歟？無平不陂，無往不復，六朝靡麗之風，極而將返，實至周而一小振。未可以流傳之寡，而忽之也。
明梅鼎祚編。隋氏混一南北，凡齊、周之故老，梁、陳之舊臣，鹹薈稡一朝，成文章之總匯。而人沿舊習，風尚各殊，故著作之林，不名一格。四十餘載，竟不能自為體裁。又世傳小說，唐代為多。而仁壽、大業，去唐最近，遺篇瑣語，真贗相參，不能無所附會。故鼎祚所錄，此集又最糅雜。其中如《隋遺錄》、《開河記》、《迷樓記》、《海山記》、《大業拾遺記》，皆出依託。而王度《古鏡記》尤為迂怪不經，《搜神》、《異苑》之末流，《暌車》、《夷堅》之先路，豈可登之總集，自穢其書？又如《甲秀堂帖》載煬帝《跋曹子建墨蹟》，唐以來收藏賞鑒，皆所未聞；詞旨凡庸，顯出近代，而一概闌入，未免失於鑒裁。至於唐高祖、太宗、褚亮、李靖、陳叔達、溫大雅、魏徵諸人，不系於隋，無煩擬議，乃以其文作於隋末，遂爾兼收，而李德林《代靜帝之詔》作於周時，顏之推《請考樂》之奏上於梁代，前則文隨人編，後則人隨文列。揆以斷限，厥例安居？若文帝《複姓令》之誤采史文，李德林之《修定五禮詔》，題為文帝，祖君彥之《移郡縣書》、《與袁子幹書》、魏徵《與郇王慶書》，皆題為李密；孔德紹《遺秦王書》，題為竇建德，以及《罪蜀王秀文》已見一卷，複見二卷；戴逵《皇太子箴》已見五卷，複見七卷；又諸集之通病，不在所論矣。八卷之末，載梁神洊等十二人，蓋鼎祚《文紀》以此集為終，神洊等時代未詳，故統附於此。合觀所錄，雖牴牾罅漏，卷卷有之。然上起古初，下窮八代，旁搜博採，薈合成編，使唐以前之文章源委相承，粲然可考，斯實藝苑之大觀，其功亦不為過掩矣。（案：《千頃堂書目》，載鼎祚所編尚有《三國文紀》、《東晉文紀》、《後陳文紀》，《三國》、《東晉》，今未見其本，姑從闕如；《後陳》並不知為何代，疑傳寫有訛，今亦未見其本。故置之不論焉。）
明梅鼎祚編。是書成於崇禎辛未，裒輯歷代名僧之文、以及諸家之文，為釋氏而作者。冠以經典所譯西域《梵書》一卷，溯其源也。二卷以迄四十三卷，為東漢至陳、隋之作，四十四卷、四十五卷，則無名氏時代者。然皆唐以前人所著也，採摭極為繁富。每人名之下，各注爵裏，每篇題之下，各注事實，亦頗便檢閱。其中如王《頭陀寺碑》載在《文選》，人人習讀。而蒐遠略近，失之眉睫之前；又如智永《題右軍樂毅論後》，與月儀《獻歲帖》，其人雖釋氏之徒，而其文實不為釋氏作。一概收之，亦嫌氾濫，皆不免於小疵。然六代以前之異學，則已斑斑然矣。又其時，文士競以藻麗相高，即緇流亦具有詞采，故大抵吐屬嫻雅，論說亦皆根據經典；尤不類唐以後諸方語錄，徒以俚語掉弄機鋒，即論其文章，亦不失為斐然可觀也。
明賀複徵編。複徵字仲來，丹陽人。是書，首無序目，書中有複徵自著，道光和尚述雲：「先憲副昔宦夔門，時為天啟甲子六月。越歲乙丑，予入蜀，悉其事，先憲副為郎南都，嗣後入粵歸吳」，又雲：「先宮保中泠公請師演說《金剛經》。又吳吟題詞雲，辛未秋，家大人粵西命下，予以病侍行。」考丹陽賀氏一家，登科名者，邦泰，嘉靖己未進士；邦泰孫世壽，萬曆庚戌進士，官總督倉場戶部尚書；世壽子王盛，崇禎戊辰進士，按之複徵所序祖父官階年月，俱不相合。又每冊首，有晉江黃氏父子藏書印記，而《千頃堂書目》乃不載是編，均莫詳其故也。複徵以吳訥《文章辨體》所收未廣，因別為蒐討，上自三代，下逮明末，分列各體為一百三十二類。每體之首，多引劉勰《文心雕龍》及吳訥、徐師曾之言，間參以己說，以為凡例。其中有一體而兩出者，如「祝文」後既附「致語」，後複有「致語」一卷是也。有一體而強分為二者，如既有「上書」，複有「上言」，僅收《賈山至言》一篇；既有「墓表」，複有「阡表」，僅收歐陽修《瀧岡阡表》一篇；「記」與「紀事」之外，複有「紀」，「雜文」之外，複有「雜著」是也。有一文而重見兩體者，如王褒《僮約》，一見「約」，再見「雜文」；沈約《修竹彈甘蕉文》，一見「彈事」，再見「雜文」；孔璋《請代李邕表》，一見「表」，再見「上書」；孫樵書《何易於事》一見「表」，再見「紀事」是也。又於金、元之文，所收過略。而後人擬仿偽撰之作，如張飛《新都縣真多山銘》之類，乃概為收入，未免失於別裁。意其卷帙既繁，稿本初脫，未經刊定，不能盡削繁蕪。然其別類分門，搜羅廣博，殆積畢生心力，抄撮而成，故墜典秘文，亦往往有出人耳目之外者。且其書只存抄本，傳播甚稀，錄而存之，固未始非操觚家，由博返約之一助爾。
明陸時雍撰。時雍字仲昭，桐鄉人，崇禎癸酉貢生。是編選自漢、魏以迄晚唐之詩。分為二集，前有《總論》一篇，其大旨以神韻為宗，情境為主，如雲：「詩須觀其自得，古人佳處不在言語間。」又雲：「氣太重，意太深，聲太宏，色太厲，佳而不佳，反以此病。」又雲：「詩不患無材，而患材之揚；不患無情，而患情之肆；不患無言，而患言之盡；不患無景，而患景之煩。」所言皆妙解詩理。其間如《孔雀東南飛》一詩，譏其情詞之紕謬，而於儲光羲、孟浩然輩，亦俱有微詞。蓋其時王、李餘波，相沿末息。學者方以吞剝為工，故於蹊逕易尋者，往往加之排斥。欲以此針砭流俗，故不免於懲羹而吹齏。然其採摭精審，評釋詳核，凡運會升降，一一皆可考見其源流，在明末諸選之中，固不可不謂之善本矣。書中評語，間涉纖仄，似乎漸染楚風，然《總論》中所指晉人華言是務，巧言是標，實以隱刺鍾、譚，其字句尖新，特文人綺語之習，與「竟陵」一派，實貌同而心異也。
明張溥編。溥有《詩經註疏大全合纂》，已著錄。自馮惟訥輯《詩紀》，而漢、魏、六朝之詩匯於一編；自梅鼎祚輯《文紀》，而漢、魏、六朝之文，匯於一編；自張燮輯七十二家集，而漢、魏六朝之遺集，匯於一編。溥以《張氏書》為根柢而取馮氏、梅氏書中其人著作稍多者，排比而附益之，以成是集。卷帙既繁，不免務得貪多，失於限斷，編錄亦往往無法，考證亦往往未明。有本系「經說」而入之集者，如董仲舒集錄《春秋陰陽》、劉向、劉歆集錄《洪範五行傳》之類是也。有本系「史類」而入之集者，如褚少孫集全錄《補史記》、荀悅集全錄《漢紀論》之類是也。有本系「子書」而入之集者，如諸葛亮集錄《心書》，蕭子雲集錄《淨住子》是也。有牴牾顯然而不辨者，如張衡集錄《周天大象賦》，稱魏武黃星之類是也。有是非疑似而臆斷者，如《陳琳傳》中有袁紹使掌書記一語，遂以《三國志注》「紹冊烏桓單于文」錄之琳集是也。有偽妄無稽而濫收者，如東方朔集錄《真仙通鑒》所載《與友人書》及《十洲記序》之類是也。有移甲入乙而不覺者，如庾信集錄楊炯文二篇之類是也，有採摭未盡者，如束晳集所錄《餅賦》，寥寥數語，不知祝穆《事文類聚》所載尚多之類是也。有割裂失次者，如鍾會集《成侯命婦傳》，《三國志注》截載兩處，遂分其首尾名為一篇之類是也。有可以成集而遺之者，如枚乘《七發》、《忘憂館柳賦》、《諫吳王書》，及《玉台新詠》所載古詩可成一卷；左思《三都賦》、《白鬢賦》、《髑髏賦》，及《文選》所載《詠史詩》，亦可成一卷；而擯落不載之類是也。然州分部居，以文隸人，以人隸代，使唐以前作者遺篇，一一略見其梗概，雖因人成事，要不可謂之無功也。明之末年，中原雲擾，而江以南文社乃極盛。其最著者，艾南英倡「豫章社」，衍歸有光等之說而暢其流；陳子龍倡「幾社」，承王世貞等之說而滌其濫；溥與張采倡「複社」，聲氣蔓衍，幾遍天下。然不甚爭學派，亦不甚爭文柄，故著作皆不甚多。溥所撰述，惟刪定《名臣奏議》及此編為巨帙，《名臣奏議》，去取未能盡允；此編則元元本本，足資檢核。溥之遺書，固應以此為最矣。
明釋正勉、性通同編。其裒輯則釋普文也。普文字理菴，正勉字通可，並嘉興人；性通，字蘊輝，應天人。所錄皆釋子之作，而不必其有關於佛理，曰「禪藻者」，猶曰僧詩雲爾。所載上起晉支遁，下訖性氵通所自作。以朝代編次，每代之中又自分諸體。中間如宋之惠休，唐之無本，後皆冠巾仕宦。與宋之道潛，老而遘禍，官勒歸俗者不同，一概收之，未免氾濫。又宋倚松老人饒節，後為僧，名如璧，陸遊《老學菴筆記》稱為「南渡詩僧之冠」，與葛天民卒返初服者亦不同，乃漏而不載。至寶月《行路難》，鍾嶸《詩品》明言非其所作，載構訟納賂事甚悉；而仍作僧詩，皆未免疏於考訂。他如卷一之末，獨附贊銘誄賦，蓋以六朝篇什無多，借盈卷帙。然以此為例，則諸方偈頌，孰非有韻之文，正恐累牘連篇，汗牛而載，於例亦為不純。特其上下千年，網羅頗富，較之《唐僧宏秀集》惟取一朝，《宋九僧詩》但備數家者，較為完具，存之亦可備采擇焉。
明毛晉編。晉有《毛詩草木鳥獸蟲魚疏廣要》，已著錄。三家者，一為唐王建，一為蜀花蕊夫人，一為宋王珪，各七言絕句一百首。建詩集，別著錄。其宮詞百首，舊刻雜入王昌齡《長信秋詞》一首、劉禹錫《魏宮詞》二首、白居易《後宮詞》一首、張籍《宮詞》二首、杜牧《秋夕作》一首、《出宮人》一首。晉並考舊本釐正。花蕊夫人蜀孟昶妃費氏也。宋熙甯五年王安國檢校官書，始得其手書於敝紙中，以語王安石，王安石以語王珪、馮京，始傳於世，珪所撰《華陽集》，明代已佚，今始以《永樂大典》所載裒輯著錄。惟此宮詞有別本孤行，而流俗傳寫，誤以其中四十一首竄入花蕊夫人詩中，而移花蕊夫人詩三十九首屬之於珪，又摭唐詩二首足之，顛舛殊甚。此本亦一一校改，建《贈王守澄詩》，有「不是當家親向說，九重爭得外人知」句，雖一時劫制之詞，而宮禁深嚴，流傳瑣亦未必不出於若輩，其語殆不盡誣。費氏身備掖庭，述所見聞；珪出入禁闥，曆仕四朝，不出國門而至宰相，耳濡目染，亦異乎草野傳聞。晉裒而編之，皆足以考當日之軼事，不但取其詞之工也。
明毛晉編。凡宋徽宗皇帝三百首，甯宗楊皇后五十首。徽宗卷末有帝姬長公主《跋》，稱自建中靖國二年至宣和六年，緝熙殿所收藏禦制宮詞，共三百首，命左昭儀孔禎同嬪禦章安愷等收輯，類而成書云云。考蔡京改「公主」為「帝姬」各有封號，此既雲「帝姬」又雲「長公主」非當時之制。又禎字為仁宗廟諱，當時改「文貞」為「文正」，改魏徵為魏證，嫌名猶避之甚嚴，豈有宮中昭儀，敢以此字為名者？此《跋》殆出於依託。楊後卷末有潛夫《跋》不著名氏，毛晉謂不知何許人。考劉克莊字潛夫，《跋》稱癸酉仲春，為度宗鹹淳九年，時代亦合，或克莊所題耶？毛晉跋徽宗卷末，稱舊刻或二百八十首，或二百九十二首，或三百首，或三百首有奇，多混入鄙俚贗作，後從雲間得一元本，止缺二首，則其書已屢經竄亂。即所謂雲間元本，亦未必舊觀，又跋楊後卷末，稱今本止三十首，餘二十首從未之見，乃天啟丁卯得胡應麟家秘本所載，又稱《迎春燕子尾纖纖》一首、《落絮濛濛立夏天》一首、《紫禁仙輿詰旦來》一首，向刻唐人；《蘭徑香消玉輦蹤》一首、《缺月流光入綺疏》一首、《輦路青苔雨後深》一首，向刻元人。今姑仍原本云云。今考集中「阿姊攜儂近紫微，蕊宮承寵對芳菲，繡幃獨自裁新錦，怕看花開蝴蝶飛」一首，亦似楊妹子作，故有首句；《書史會要》稱楊妹子詩，語關情思，人或譏之，蓋即此類。不應出楊後之筆，蓋此三百五十首者，皆後人裒輯得之，真偽參半，不盡可憑。姑以流傳已久存之耳。
