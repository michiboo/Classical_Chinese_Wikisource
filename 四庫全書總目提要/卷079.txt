
卷七十九 史部三十五
○職官類

前代官制，史多著錄，然其書恆不傳。《南唐書•徐鍇傳》稱：「後主得齊職制，其書罕覯，惟鍇知之。今亦無舉其名者。世所稱述《周官》外，惟《唐六典》最古耳。」蓋建官為百度之綱，其名品職掌，史志必撮舉大凡，足備參考。故本書繁重，反為人所倦觀。且惟議政廟堂，乃稽舊典。其間如元豐變法，事不數逢。故著述之家，或通是學而無所用。習者少則傳者亦稀焉。今所採錄，大抵唐宋以來一曹一司之舊事與儆戒訓誥之詞。今釐為《官制》、《官箴》二子目，亦足以稽考掌故，激勸官方。明人所著率類州縣誌書，則等之自鄶矣。

唐玄宗明皇帝禦撰，李林甫奉敕注。其書以三師、三公、三省、九寺、五監、十二衛列其職司官佐，敘其品秩，以擬《周禮》。《書錄解題》引韋述《集賢記》注曰：「開元十年，起居舍人陸堅，被旨修是書。帝手寫白麻紙六條，曰理、教、禮、政、刑、事，令以類相從，撰錄以進。張說以其事委徐堅，思之經歲莫能定。又委毋煚、徐欽、韋述，始以令式入六司，其沿革併入注中。後張九齡又委苑鹹，二十六年奏草上。迄今在直院，亦不行用。」程大昌《雍錄》則曰：「唐世制度，凡最皆在《六典》。或曰：書成未嘗頒用。今案《會要》，則牛僧孺奏升諫議為三品，用《六典》也。貞元二年定著朝班次序，每班以尚書省官為首，用《六典》也。又其年竇參論祠祭當以監察蒞之，亦援《六典》也。此類殆不勝述。草制之官，每入院，必首索《六典》，則時制盡在故也。」二說截然不同。考《呂溫集》有《代陳相公請刪定施行六典開元禮狀》一篇，稱：「宣示中外，星紀六周。未有明詔施行，遂使喪祭冠昏家，猶疑禮之等威名分，國靡成規。請於常參官內選學藝優敏者三五人，就集賢院各盡異同，量加刪定。然後特降德音，明下有司」云云。與韋述之言相合。唐人所說，當無訛誤。大昌所引諸事，疑當時討論典章，亦相引據。而公私科律，則未嘗事事遵用，如明代之《會典》雲爾。范祖禹《唐鑒》，論其既有太尉、司徒、司空，又有尚書省，是政出於二也。既有尚書省，又有九寺，是政出於三也。蓋自唐虞至周，有六官而無寺監。自秦迄陳，有寺監而無六官。獨此書兼之，故官多重複。今考是書，如林甫注中以諸州祥瑞預立條格，以待奏報之類，誠為可嗤。然一代典章，釐然具備，祖禹之所論，或以元豐官制全祖是書，有所激而雲然歟？又《唐會要》載開元二十三年九齡等撰是書，而《唐書》載九齡以開元二十四年罷知政事，則書成時九齡猶在位。後至二十七年，林甫乃注成獨上之。宋陳騤《館閣錄》，載書局有「經修經進」、「經修不經進」、「經進不經修」三格。說與九齡皆所謂「經修不經進」者。卷首獨著林甫，蓋即此例。今亦姑仍舊本書之，不復追改焉。

唐李肇撰。案，肇所作《國史補》，結銜題「尚書左司郎中」。此書結銜則題「翰林學士左補闕」。王定保《摭言》又稱肇為「元和中中書舍人」。《新唐書•藝文志》亦雲「肇為翰林學士，坐薦柏耆，自中書舍人左遷將作少監。」以唐官制考之，蓋自左司改補闕，入翰林，後為中書舍人，坐事左遷。《國史補》及此書各題其作書時官也。唐時翰林院在銀台門內，麟德殿西，重廊之後，為待詔之所。《新唐書•百官志》謂「乘輿所在，必有文詞經學之士，下至卜醫伎術之流，皆直於別院，以備燕見者」是也。韋執誼《翰林院故事》亦謂「其地乃天下以藝能伎術見召者之所處」。蓋其始本以延引雜流，原非為文學侍從而設。至明皇置翰林待詔供奉，與集賢院學士分掌制誥，其職始重。後又改為學士，別置學士院，謂之東翰林院。於是舊翰林院雖尚有以伎能入直，如德宗時術士桑道茂之類，而翰林之名，實盡歸於學士院。歷代相沿，遂為儒臣定職。肇此書成於元和十四年，唐宋《藝文志》皆著於錄。其記載賅備，本末燦然，於一代詞臣職掌，最為詳晰。宋洪遵輯《翰苑群書》，已經收入。今以言翰林典故者莫古於是書，故仍錄專本，以存其朔焉。

宋程俱撰。俱字致道，衢州開化人。舉進士，試南宮第一，廷試中甲科，曆官徽猷閣待制，封新安縣伯，事蹟具《宋史•文苑傳》。《玉海》載元祐中宋匪躬作《館閣錄》，紹興元年程俱上《麟台故事》，淳熙四年陳騤續為《館閣錄》。蓋一代翰林故實，具是三書。今宋錄已亡，陳錄僅存，而亦稍訛闕。是書則自明以來惟《說郛》載有數條，別無傳本。今考《永樂大典》，徵引是書者特多。排比其文，猶可成帙。其書多記宋初之事，典章文物，燦然可觀。蓋紹興元年初複秘書省，首以俱為少監。故俱為是書，得諸官府舊章，最為詳備。如《東都事略•邢昺傳》載，由侍讀學士遷工部侍郎，不著加中散大夫。《宋綬傳》載，召試中書，不著遷大理評事。《宋史•韓琦傳》載，由通判淄州入直集賢院，不著為太常寺丞及太子中允。《王陶傳》載，為太子中允，不著編校昭文館書籍。《孫洙傳》亦不著洙嘗為於潛令及編校秘閣書籍。而皆見於是書。又如《玉海》引《謝泌傳》，泌上言：「請分四庫書籍，人掌一庫。」事在端拱初。而其一百六十八卷又載此事於天聖五年，前後自相剌謬。據此書所載，則在咸平之初。又《續通鑒長編》載，咸平二年七月甲寅，幸國子監，還幸崇文院，而此日之後又有癸丑。則是月之內不容先有甲寅，顯然牴牾。據是書乃是七月甲辰。如此之類，凡百餘條，皆足以考證異同，補綴疏略，於掌故深為有裨。原書《文獻通考》作五卷，今所裒錄，仍符此數，疑當時全部收之。《通考》又稱凡十二篇，而不詳其篇目。其見於《永樂大典》者，有《官聯》、《職掌》、《廩祿》三門，皆與陳騤書標題相合。疑騤書即因俱舊目修之。今即以騤之篇目分隸諸條，莫不一一條貫，無所齟齬。亦可謂神明煥然，頓還舊觀矣。騤錄載曝書會、餞會及大宴學士院三條，俱雲出《麟台故事》。然引其事，不載其詞。殆姚廣孝等排纂之時，刊除重複，誤削前而存後。當時編輯無緒，即此可見一端。今亦無從補入。惟俱《北山集》中載有後序一篇，並附錄之，以存其舊焉。

宋洪遵編。遵字景嚴，鄱陽人，皓之仲子也。與兄適同中紹興十二年博學鴻詞科，賜進士出身。曆官徽猷閣直學士，出知平江府。孝宗時召除翰林學士承旨，拜同知樞密院事、江東安撫使、資政殿學士、提舉洞霄宮，卒諡文安。事蹟具《宋史》本傳。是書後有乾道九年遵題記曰：「翰苑秩清地禁，氵公唐迄今為薦紳榮。遵世蒙國恩，父子兄弟接武而進，實為千載幸遇。曩嘗稡《遺事》一編，朅來建業，以家舊藏李肇、元稹、韋處厚、韋執誼、楊鉅、丁居晦洎我宋數公，凡有紀於此者，並刊之木。仍以《國朝年表》、《中興題名》附。」陳振孫《書錄解題》曰：「自李肇而下十一家，及《年表》、《中興後題名》共為一書。」此本上卷為李肇《翰林志》、元稹《承旨學士院記》、韋處厚《翰林學士記》、韋執誼《翰林院故事》、楊鉅《翰林學士院舊規》、丁居晦《重修承旨學士壁記》、李昉《禁林宴會集》，凡七家。下卷為蘇易簡《續翰林志》、蘇耆《次續翰林志》、《學士年表》、《翰苑題名》、《翰苑遺事》，凡五種。其《遺事》為遵所續，不在其數，實止四家。除《年表》、《題名》外，所收不過九家，與振孫所記不合。考《宋史•藝文志》載是書本三卷，此本止上下二卷。又《文獻通考》所載尚有唐張著《翰林盛事》一卷，宋李宗諤《翰苑雜記》一卷，若合此二家，正足十一家之數。豈原本有之，而今本佚其一卷耶？

《南宋館閣錄》十卷，宋陳騤撰。《續錄》十卷，無撰人名氏。騤字叔進，台州臨海人。紹興二十四年進士第一。慶元初官至知樞密院事，兼參知政事。忤韓侂胄，提舉洞霄宮。卒諡文簡。事蹟具《宋史》本傳。陳氏《書錄解題》，謂淳熙中騤長蓬山，與同僚錄建炎以來事為此書，李燾為之序。《續錄》者，後人因舊文而增附之。今考是錄所載，自建炎元年至淳熙四年；《續錄》所載，自淳熙五年至鹹淳五年。皆分《沿革》、《省舍》、《儲藏》、《修纂》、《撰述》、《故實》、《官秩》、《廩祿》、《職掌》九門。典故條格，纖悉畢備，亦一代文獻之藪也。世所傳本，訛闕殆不可讀。惟《永樂大典》所載，差為完具。今互相考訂，補其脫漏者三十一條，正其舛錯者一十六條。而其紀載諸人爵裏有與《宋史》互異者，並為臚注，以資參考。惟前錄中《沿革》一門，續錄中《廩祿》一門，《永樂大典》所載亦全卷皆佚，無從補葺。蓋是書殘闕已在明以前矣。今亦姑仍其舊焉。

宋周必大撰。必大字子充，一字洪道，廬陵人。紹興二十一年進士，中宏詞科，權中書舍人。孝宗朝曆右丞相，拜少傅，進益國公。甯宗朝以少傅致仕，卒諡文忠。事蹟具《宋史》本傳。此書皆記翰林故事，後編入必大文集中。此乃其別行之本也。宋代掌制，最號重職，往往由此致位二府。必大受知孝宗，兩入翰苑，自權直院至學士承旨，皆遍為之。凡鑾坡制度沿革，及一時宣召奏對之事，隨筆紀錄，集為此編。所紀如奉表德壽署名、賜安南國王嗣子詔書之類，皆能援引古義，合於典禮。其他瑣聞遺事，亦多可資談柄。洪遵《翰院群書》所錄，皆唐代及汴都故帙。程俱《麟台故事》，亦成於紹興間。其隆興以後翰林故實，惟稍見於《館閣續錄》及洪邁《容齋隨筆》中。得必大此書，互相稽考，南渡後玉堂舊典亦庶幾乎釐然具矣。

宋徐自明撰。自明字誠甫，號慥堂，永嘉人。嘗官太常博士，終零陵郡守。初，北宋時神宗命陳繹為《拜罷圖》一卷、《樞府拜罷錄》一卷。元豐間司馬光復作《百官公卿拜罷年表》十五卷。其後曾鞏、譚世勣、蔡幼學、李燾各有撰述，而不能無所闕略。自明因摭拾舊事，補其遺漏，續作此書。以宋世官制，中書、樞密為二府，俱宰輔之職。故自平章事參知政事、樞密使知樞密院事、同知簽書樞密院事，皆著其名位，而詳其除罷黜陟之由。編年系日，起建隆戊午。迄嘉定乙亥。大都本之《通鑒長編》、《系年要錄》、《乙未錄》、《東都事略》，而又旁采他書以附益之。本末賅具，最為詳核。又據宋朝《大詔令》、《玉堂制草》，備錄其鎖院制詞，更有裨於文獻。以《宋史•宰輔年表》互相考校，如建隆元年趙普拜樞副，此錄在八月甲申，而《年表》在戊子。太平興國四年石熙載拜簽樞，此錄在正月庚寅，而《年表》在癸巳。太平興國八年宋琪拜參政，此錄在三月庚申，而《年表》在癸亥。雍熙三年辛仲甫拜參政，此錄在六月戊戌，而《年表》在甲辰。此類極多，亦足為讀史者考異之助。至宋世所降麻制，例載某人所行之詞，此錄間存姓名，亦可備掌故。其中如熙寧四年《陳升之起複入相制》，乃元絳之詞，載於《宋文鑒》中。以升之力辭不拜，其事未行，並其制詞不錄是也。至如端拱元年《呂蒙正拜相制》，為李沆之詞。治平二年《文彥博除樞密使制》、熙寧二年《陳升之拜相制》，皆為王珪之詞。元符三年《曾布拜相制》，為曾肇之詞。亦並見於《宋文鑒》，而此反闕注。皆不免有所掛漏。然二百五十年間，賢奸進退，畢具是編。於以考國政而備官箴，亦可雲諳習典故者矣。寶祐間，自明子居誼宰永福，嘗刻之縣學，後漸亡佚。明嘉靖間，大興呂邦燿始得抄本於焦竑家，而闕其兩卷。後周藩宗室勤{艸美}，以所藏殘本補足，複梓以傳。蓋亦僅存之本也。

元王士點、商企翁同撰。士點有《禁扁》，已著錄。企翁字繼伯，曹州人。官著作佐郎。其書成於順帝至正中，凡至元以來建置遷除、典章故事，無不具載，司天監亦附錄焉。蓋元制司天監隸秘書省，猶漢制乙太史令兼職天官之義也。後列職官題名，與《南宋館閣錄》例同。其兼及直長令史，皆纖悉詳錄。則以金源以後，以掾吏為士人登進之階，往往由此起家，洊至卿相，其職重於前代耳。其所紀錄，多可以資考核。朱彝尊嘗據以辨吳鄹即張應珍，以大德九年改名，曆仕秘書少監，非宋遺民，證《吉安府志》之誤。則於史學亦多所裨矣。

不著撰人名氏。案《明史•藝文志》載黃佐《翰林記》二十卷，而廖道南《殿閣詞林記》序有「與泰泉黃佐纂《翰林雜記》六冊」之語，則是書自當出於佐手。佐即撰《泰泉鄉禮》，著錄於經部禮類者也。所載皆明一代翰林掌故，始自洪武，迄於正德嘉靖間，每事各有標目，凡二百二十六條。本末賅具，首尾貫串，敘次頗為詳悉。如所記殿閣卿寺轉銜，與《明會典》諸書互有同異。又「會議繕寫」諸條，制度甚詳，均足以備考核。其十七、十八兩卷具列館閣題名，尤足以見一代人材升降之概。廖道南撰《殿閣詞林記》，自九卷以後，多采佐書以足成之。今以此本互相檢核，其文不盡相合。蓋道南又有所點竄，以歸一家之體例。此則佐之原本耳。其文與道南之書互有詳略，可以參考證明。以繼李肇、程俱、陳騤、王士點諸人所作，唐宋元明以來詞林故事，亦大略具備矣。

明泰昌元年官修。首列纂修姓氏，自禮部尚書林堯俞至司務顧民碞等四十人。次列批委纂修，自東閣大學士前禮部尚書孫如游至儀制司員外郎張光房等六人。次列巡按直隸蘇松等處禦史。據松江府知府揭薦生員俞汝楫纂修《禮部志書》公移，並禮部准聘赴書局批文。則此書實出汝楫之手。《明史•藝文志》有俞汝楫《禮儀志》一百卷，當即此書。此題曰《禮部志稿》，蓋其草創初成，尚未定名之本也。卷首汝楫名後，並列上海生員俞廷教名，為薦舉公移所無。殆入局以後續招協修，故初揭不載歟？其書首為《聖訓》六卷，為洪武至隆慶詔諭；次《建官建署》一卷；次《總職掌》一卷；次《儀司職掌》十六卷；次《祠司職掌》十卷；次《客司職掌》十卷；次《膳司職掌》及《司務職掌》共二卷；次《曆官表》四卷；次《奏疏》五卷；次《列傳》八卷；次《儀司事例》二十一卷；次《祠司事例》九卷；次《客司事例》九卷；次《膳司事例》一卷；次《總事例》七卷，共為一百一十卷。前列《凡例》三則，其「溯初制」一則，稱研討典故，要在沿流溯源；其「理條貫」一則，稱典故之編，不急於薈萃，而急於貫通；其「慎稽考」一則，稱網羅舊聞，匪獨掛漏是懼，而考正謬誤，亦編摩第一義。其言皆深得纂輯要領，故其書敍述詳贍，首尾該貫，頗有可觀。如釋菜、薦舉諸詔，為《明實錄》所不載。祈雪、建宮諸諭，為《嘉靖祀典》所未錄。王妃冠服、百官常服及大宴樂章，較《明史•禮樂志》為詳。貢舉起送之額、誥敕表章之式，較《明會典》為備。經筵傳班員額，拾《明集禮》之所遺。朝覲賞賚諸制，補《星槎勝覽》、《西域行程》之闕。雖案牘之文，稍傷冗雜；而取備掌故，體例與著書稍殊，固不能以是病之也。

不著撰人名氏。考書中所錄，蓋明崇禎時太常寺官屬所輯也。凡祭祀、典禮皆詳悉具載，雖不免為案牘簿籍之文，而沿革損益之由，名物度數之細，條分縷晰，多《明史•禮志》、《明會典》、《明集禮》及《嘉靖祀典》之所未載。蓋總括一代之掌故，則體貴簡要；專錄一官之職守，則義取博賅。言各有當，故詳略迥不同也。況《集禮》作於洪武，《會典》作於成化，《嘉靖祀典》惟載一時更張之事，自世宗以後百餘年之典制，記載闕如。此書職官題名終於崇禎十六年，則一代儀章始末，尤為完具。固數典者所不可廢矣。

不著撰人名氏。朱彝尊《曝書亭集》有是書跋，但云抄之海鹽鄭氏，亦不言作者為誰。其書備載明正德以前諸土司官爵世系、承襲削除。觀其命名與繕寫之式，疑當時案牘之文，而好事者錄存之也。所載雲南土司百五十一家，廣西土司百六十七家，四川土司二十家，貴州土司一十五家，湖廣土司五家，廣東土司一家，共三百五十九家。其官雖世及，而請襲之時，必以並無世襲之文上請；所奉進止，亦必以姑准任事，仍不世襲為詞。蓋其相沿體式如此。欲以示駕馭之權，不容其據譜而索故物也。然明自中葉後，撫綏失宜，威柄日弛。諸土司叛服不常，僅能羈縻勿絕而已。我國家聲靈赫濯，逆命者必誅。舊籍所載，大半皆已改土歸流。其存者亦無不革心順化，比於郡縣。此書中所列，皆前代一時苟且之制，本不足道。以《明史•土司列傳》只記其征伐刑政之大端，而於支派本末未能具晰。是編詞雖俚淺，而建置原委，一一可徵存之，亦足資考證焉。其地雖在中外之間，與郡縣牧守稍殊，而受敕印、襲爵祿、納租賦、供力役、隨徵調，實與官吏不殊，故《明史》不與外國同傳。今亦附載於明代職官之末焉。

乾隆九年重修翰林院落成，聖駕臨幸，賜宴賦詩。因命掌院學士鄂爾泰、張廷玉等纂輯是書。乾隆十二年告成奏進，御製序文刊行。凡八門：一曰《臨幸盛典》，二曰《官制》，三曰《職掌》，四曰《恩遇》，五曰《藝文》，六曰《儀式》，七曰《廨署》，八曰《題名》。《臨幸盛典》，即述乾隆甲子燕飲賡歌諸禮，以為是書所緣起，故弁冕於前。《官制》、《職掌》皆由西漢以至國朝，以待詔之選、寫書之官，皆自漢肇其端也。《恩遇》斷自唐代，以專官自唐代始也。於列聖及我皇上寵渥之典，別分《優眷》、《遷擢》、《侍宴》、《賚予》、《詞科》、《考試》、《議敘》、《贈恤》八子目，著聖代右文遠逾前古也。《藝文》惟收唐以來御製及應制諸作，而詞館唱和不與焉，美不勝收也。《儀式》、《廨署》亦皆斷自唐代，與《恩遇門》同例。《題名》則惟載國朝，近有徵而遠難詳也。考翰林有志，自唐李肇始。洪遵輯而錄之，凡十一家。然皆雜記之類也。其分條列目，匯為一編者，自程俱《麟台故事》始，陳騤以下作者相仍。然皆僅記一代之事，朱彝尊作《瀛洲道古錄》，又於今制弗詳。故張廷玉等《進書表》稱：「槐廳芸署，不少前聞；劉井柯亭，獨饒故事。但記載非無散見，而薈萃罕有全書。今仰稟聖裁，始成巨帙。元元本本，上下二千載，始末釐然。稽古崇儒之盛，洵前代之所未有矣。」

乾隆四十三年奉敕撰。先是國子祭酒陸宗楷等輯《太學志》進呈，而所述沿革故實，濫載及唐宋以前，殊失限斷。乃詔重為改定，斷自元明。蓋本朝國子監及文廟，皆因前代遺址，其締構實始於元初也。首為《聖諭》二卷，以記褒崇先聖，訓示儒林之大法。次《御製詩文》七卷，備錄列朝聖文，皇上宸翰。次《詣學》二卷，紀親祀臨雍之禮。次《廟制》二卷，前列圖說，後志建葺年月規制。次《祀位》二卷，詳載殿廡及崇聖祠諸位號。次《禮》七卷，分記釋奠、釋菜、釋褐、獻功、告祭諸儀，及祭器圖說。次《樂》六卷，分記樂制、樂章，律呂、舞節二表，及禮樂諸器圖說。次《監製》一卷，詳述條規。次《官師》五卷，載設官、典守儀制、銓除、題名表。次《生徒》七卷，載員額考校甄用，及外藩之入學者。次《經費》四卷，恩賚歲支俸給備載焉。次《金石》五卷，冠以《欽頒彝器圖說》、御製諸碑，並元以來《進士題名碑》，而殿以《石鼓圖說》。次《經籍》二卷，具載賜書及版刻之目。次《藝文》二卷，則列諸臣章奏詩文及諸諭者。《識餘》二卷，曰《紀事》，曰《綴聞》，並捃摭雜記，以備考核。識大識小，罔弗詳賅，於以志國家重道崇儒、作人訓俗之盛。較諸監臣之初編，如葦籥土鼓改而為韶鈞之奏矣。

乾隆四十五年奉敕撰。粵自龍鳥水火，肇建官名。然夏、商以前，書闕有間，遺制不盡可考。其可考者惟《周禮》為最詳。迨秦、漢內設九卿，外置列郡，而官制一變。東京以後，事歸台閣。雖分置尚書六部，而政在中書，其權獨重。漢魏之制，至唐、宋而又一變。明太祖廢中書省，罷丞相，盡歸其職於六部。永樂間復設內閣，而參以七卿。唐、宋之制，至是而又一變矣。其間名號品數，改革紛繁。大抵勢足以相維則乾綱不失，權有所偏屬則魁柄必移。故官制之得失，可以知朝政之盛衰也。我國家稽古建官，循名核實。因革損益，時措咸宜。我皇上朗照無私，權衡獨秉，舉直錯枉，宮府肅清，尤從來史冊所未有。複念歷朝官制，典籍具存，宜備溯源流，明其利弊。庶前規可鑒，法戒益昭。乃特命四庫全書館總纂官內閣學士今升兵部右侍郎臣紀昀、光祿寺卿今升大理寺卿臣陸錫熊、翰林院編修今升山東布政使臣孫士毅、總校官詹事府少詹事今升內閣學士臣陸費墀等，考證排次，輯綴是編，分目悉准今制。凡長貳僚屬具列焉，明綱紀也；其兼官無正員，而所掌綦重，如軍機處之類，亦別有專表，崇職守也；八旗及新疆爵秩，前所未有者，並詳加臚考，著聖代之創建，遠邁邃古也。或古有而今無，或先置而後廢，並為采掇，別附於篇，備參訂也。每門各冠以表，表後詳敘建置。首列國朝，略如《唐六典》之例。次以歷代，則節引諸書，各附案語，以疏證其異同。上下數千年分職率屬之制，元元本本，罔弗具焉。考將相及百官公卿之有表，始自馬、班二史。後如《唐書》之《宰相表》，《宋史》之《宰輔表》，《明史》之《內閣七卿表》，俱沿其例。然所紀僅拜罷年月，與官制無關。且斷代為書，不相通貫，尋檢頗難。至抄撮故實，如孫逢吉《職官分紀》之類，又但供詞藻，於實政無裨。是書發凡起例，悉稟睿裁。包括古今，貫串始末。旁行斜上，援古證今。經緯分明，參稽詳密。不獨昭垂奕祀，為董正之鴻模。即百爾臣工，各明厥職，用以顧名而思義，亦益當知所儆勖矣。
──右「職官類」官制之屬，十五部、三百六十五卷，皆文淵閣著錄。
不著撰人名氏。楊士奇《文淵閣書目》題陳古靈撰。古靈者，宋陳襄別號也。襄字述古，侯官人。慶曆二年進士，官至右司郎中樞密直學士。事蹟具《宋史》本傳。史稱其蒞官所至，必講求民間利病。沒後友人劉彝視其篋，得手書數十幅，皆言民事。則此書似當出於襄。然襄所著《古靈集》，尚傳於世，無一字及此書。又所著《易講義》、《郊廟奉祀禮文》、《校定夢書》等，見《宋史•藝文志》、《福建通志》、《說郛》中，不言更有此書。晁、陳二家書目亦皆不著錄。書內有「紹興二十八年」語，又有「昔呂惠卿」、「昔劉公安世」語。考襄卒於元豐三年，距南渡尚遠，不應載及紹興。且劉、呂皆其後進，不應稱昔，其非襄撰明甚。今《永樂大典》所載本，蓋據元初所刻。前有吳澄序，止言前修所撰，不著其名氏，蓋澄亦疑而未定。知《文淵閣書目》所題當出訛傳，不足據矣。其書論州縣蒞民之方，極為詳備。雖古今事勢未必盡同，然於防奸釐弊之道，抉摘最明。而首卷推本正己省身，凡數十事，尤為知要，亦可為司牧之指南。雖不出於襄手，要非究心吏事、洞悉民情者不能作也。

宋呂本中撰。本中有《春秋集解》，已著錄。此乃其所著《居官格言》，凡三十三則。《宋史•本中列傳》備列其著作之目，不載是書。然《藝文志•雜家類》中乃著錄一卷。此本載左圭《百川學海》中，後有寶祐丁亥永嘉陳昉跋，蓋即昉所刊行。或當日偶然題記，如歐陽修《試筆》之類，本非有意於著書。後人得其手稿，傳寫鐫刻，始加標目，故本傳不載歟？本中以工詩名家，然所作《童蒙訓》，於修己治人之道，具有條理，蓋亦頗留心經世者。故此書多閱歷有得之言，可以見諸實事。書首即揭「清慎勤」三字，以為當官之法，其言千古不可易。王士禎《古夫於亭雜錄》曰：「上嘗禦書『清慎勤』三大字，刻石賜內外諸臣。案此三字，呂本中《官箴》中語也。」是數百年後，尚蒙聖天子采擇其說，訓示百官，則所言中理可知矣。至其論不欺之道，明白深切，亦足以資儆戒。雖篇帙無多，而詞簡義精，固有官者之高抬貴手也。

宋許月卿撰。月卿字太空，後更字宋士，婺源人。始以軍功補校尉。理宗時換文資就舉，以《易》魁江東，廷對賜進士及第，官至浙江西運幹。賈似道當國，召試館職，語不合，罷去。閉門著書，自號泉田子。宋亡不仕，遁跡十年乃卒，亦志節之士也。是書仿揚雄《官箴》，分曹列職，各申規戒。考《宋史•百官志》，經筵乃言路兼官；二府掾乃樞密中書屬吏；參知政事以門下中書侍郎為之；登聞院隸諫議，進奏院隸給事中，俱轄於門下省；軍器監、文思院俱轄於工部。是書皆各自為箴。蓋以所掌之事區分，故既列本職，又及其兼官；既列總司，又及其所分掌。非複出也。又考《永樂大典》所載宋何異《中興百官題名》，雖殘闕不完，而所標官署職掌，與此書頗有異同。蓋自元豐變制以後，品目至為淆雜。南渡以後，分析並省，益以靡恆。此書據一時之制言之，故互有出入也。前有月卿進表，稱「《百官箴》併發凡言例共七帙」。而今止六卷。校以次第，實無遺漏。殆原本凡例自為一卷，傳錄者合併之歟？虞人之箴，遠見《左傳》。繩闕匡違，其風自古。月卿效法其本，雖申明職守，僅托空言。而具列官邪，風戒有位，指陳善敗，觸目警心，亦未嘗無百一之裨焉。

宋胡太初撰。太初，天臺人。端平乙未，其外舅陶某出宰香溪，太初因論次縣令居官之道，凡十五篇以貽之。後十七年，為淳祐壬子，太初出守處州。越明年，複得是稿於其戚陶雲翔，遂鋟諸板，以授屬縣。其目首曰《盡己》，次曰《臨民》、曰《事上》、曰《寮寀》、曰《禦吏》、曰《聽訟》、曰《治獄》、曰《催科》、曰《理財》、曰《差役》、曰《賑恤》、曰《行刑》、曰《期限》、曰《勢利》，而終之以《遠嫌》。條目詳盡，區畫分明。蓋亦《州縣提綱》之類也。書中臚列事宜，雖多涉宋代條格，與後來職制不盡相合。然其大旨，以潔己清心、愛民勤政為急務。言之似乎平近，而反覆推闡，實無不切中事情。《世說新語》載傅氏有《理縣譜》，其書不傳。牧民者能得是編之意而變通之，則此一卷書，亦足以補其闕矣。

元張養浩撰。養浩字希孟，號雲莊，濟南人。官至禮部尚書、參議中書省事。天曆中，拜陝西行台中丞。卒諡文忠。事蹟具《元史》本傳。養浩為縣令時，著《牧民忠告》二卷，凡十綱，七十二子目。為御史時，著《風憲忠告》一卷，凡十篇。入中書時，著《廟堂忠告》一卷，亦十篇。其言皆切實近理，而不涉於迂闊。蓋養浩留心實政，舉所閱歷者著之。非講學家務為高論，可坐言而不可起行者也。明張綸《林泉隨筆》曰：「張文忠公《三事忠告》，誠有位者之良規。觀其在守令則有守令之式，居台憲則有台憲之箴，為宰相則有宰相之謨。醇深明粹，真有德者之言也。考其為人，能竭忠徇國，正大光明，無一行不踐其言」云云，其推挹可謂至矣。三書非一時所著，本各自為編。明洪武二十二年，廣西按察司僉事揚州黃士宏合為一卷刻之，總提曰《為政忠告》，陳璉為序。（案，此本序文中稱《為政忠告》，而其標題亦稱《三事忠告序》，蓋重刻所追改。）宣德六年，河南府知府李驥重刻，改名《三事忠告》。考《書》稱任人、准夫、牧作三事，《詩》稱三事大夫皆在王左右之尊階。施於《廟堂忠告》，猶為近之。御史縣尹，不在是列。如曰以三職所治為三事，則自我作古，轉不及「為政」之名為該括一切矣。蓋明人書帕之本，好立新名，而不計其合於古義否也。相沿已數百年，不可複正。今姑以通行之名著錄，而附訂其乖舛如右。

順治十二年世祖章皇帝禦撰。凡八篇：一曰《植黨》，二曰《好名》，三曰《營私》，四曰《徇利》，五曰《驕志》，六曰《作偽》，七曰《附勢》，八曰《曠官》。前有御製序。蓋因勳臣譚泰、石漢，大學士陳名夏等，先後以驕怙伏法，因推古今來奸臣惡跡，訓誡群臣，俾共知炯鑒也。夫一氣流行，化生萬品。鸞梟並育，穀稗同滋。實理數之不得不然。故有君子必有小人，雖唐虞盛時，四凶亦廁名於朝列，無論秦、漢以下也。不幸而遇昏亂之世，則匪人得志，其禍遂中於國家，前明諸權倖是也。幸而遇綱紀修明之時，則翔陽所照，物無匿形，雖百計彌縫，終歸敗露，則陳名夏諸人是也。在我世祖章皇帝聖裁果斷，睿鑒英明，足以駕馭群材，照臨萬象。雷霆一震，鬼蜮潛蹤。雖有僉壬，諒不敢復蹈覆轍。而聖人慮周先事，杜漸防微，恐小人惟利是營，多昏其智。於陳名夏等不以為積愆已稔，自取誅夷；反以為操術未工，別圖掩蓋。因特頒宸翰，普示班聯。曲推其未發之謀，明繪其欲施之策，俾共知所聚黨而私議者，已畢在洞照之中。如九金鑄鼎，先圖魑魅之形。倘逢不若，皆可以指而目之，名而呼之。山鬼之伎倆，自窮而無所逞也。國家重熙累洽百有餘年，列聖相承，並乾綱獨斷。從無如前代奸臣得以盜竊魁柄者，豈非祖宗貽謀有以垂萬年之家法哉！
──右「職官類」官箴之屬，六部、十七卷，皆文淵閣著錄。
