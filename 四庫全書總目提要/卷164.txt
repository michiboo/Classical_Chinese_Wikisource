
卷一百六十四 集部十七
《四庫全書總目提要》紀昀等
宋趙汝騰撰。汝騰字茂實，庸齋其自號也。太宗七世孫。居於福州。登寶慶二年進士。曆官端明殿學士，提舉佑神觀，兼翰林學士承旨。事蹟具《宋史》本傳。其集《宋史•藝文志》及諸家書目皆不著錄。厲鶚《宋詩紀事》載宋宗室共七十五人，亦無汝騰之名。惟《永樂大典》各韻中間收入汝騰之文，有題《趙庸齋集》者，有題《庸齋蓬萊閣紫霞洲集》者，又有題《庸齋瑣闥集》者。而舊序已佚，其卷目次第，不可複考。謹蒐羅殘闕，釐次成編，析為六卷。篇帙無多，可無煩名目，統題作《庸齋集》，以歸於一。汝騰生朱子之鄉，故沿泝餘波，頗能講學。然史稱其守正不撓，其為禮部尚書兼給事中時，上疏極論奸諛興利之臣戕損國脈，而規切理宗之私惠群小。今集中壬子六月內引第一、第二劄，即其全文。反覆詳明，深中時弊。又集中《內外製序》自稱：「嘗以草制忤史嵩之去國。」又稱「時有無罪被謫，如王三俊、李伯玉之類，皆留黃不書，上疏申救，施行遂為之格」。是其氣節岳嶽，真不愧朱子之徒，非假借門牆者可比。惟周密《癸辛雜識》稱「汝騰為從官，力薦三衢徐霖為著作郎，至比之範文正公。而霖舉止顛怪，妄自尊大。霖之無忌憚，皆汝騰縱其狂。至目汝騰為大宗師，己為小宗師，遞相汲引。霖既被逐，汝騰亦不自安，遂求補外」云云。案集中與徐徑阪唱和最多，徑阪即霖之字。其《贈詹生謁徑阪》詩雲：「瞻彼徑阪，今之泗水。」又《贊徑阪使君柯山講席之盛》詩雲：「立天地心鳴道鐸，開生靈眼識師儒。」其推挹之詞，殊為誕謾無狀，知周密所紀為不誣。是則宋季士大夫崇尚道學，矯激沽名之流弊。觀於是集，良足為千古炯鑒也。
宋李昴英撰。昴英字俊明，番禺人。寶慶三年廷對第三。淳祐初官至龍圖閣待制、吏部侍郎，致仕。卒諡忠簡。文溪其退居之地也。張端義《貴耳集》載「昴英初任臨汀推官，陳孝嚴激軍變，盡出家資撫定之。曾冶鳳帥廣，激曾忠之變，崔菊坡臨城借用經略使印撫諭，李縋城入賊，曉以禍福，五羊城郭得全。賊至肇慶就捕，朝廷錄功名之首，除榮王府教授。力辭不供職，但雲素無學問，難以移氣習。士論韙之」云云。則昴英蓋具幹濟之才，而又能介然自守者。其後劾史嵩之、趙與，直聲動天下，有自來也。是集為元至元間其門人李春叟所輯，凡奏稿雜文一百二十二篇、詩詞一百二十五首。明成化中重刻，陳獻章為之序。其文質實簡勁，如其為人。詩間有粗俗之語，不離宋格，而骨力遒健，亦非靡靡之音。蓋言者心聲，其剛直之氣有自然不掩者矣。
宋趙孟堅撰。孟堅字子固，自號彝齋。太祖十一世孫。其先以安定郡王從高宗南渡，家於嘉禾之廣陳鎮。而孟堅自作告墓文中，又作廣成。蓋俗語相沿，初無定字。至元《嘉禾志》載：「廣陳鎮在海鹽縣東北九十裏。」則孟堅當為海鹽人。其或作嘉興者，誤也。孟堅以宗室子，登寶慶三年進士。好學工書，喜藏名跡，時人比之米芾。至今遺墨流傳，人人能知其姓字。惟其生平本末，則諸書所紀往往不同。如周密《齊東野語》謂其終提轄左帑，身後有嚴陵之命。是孟堅歿於宋世。而姚桐壽《樂郊私語》謂「孟堅入元，不樂仕進，隱居避客。從弟孟頫來訪，坐定，問弁山、笠澤佳否。孟頫雲佳。孟堅曰：『弟奈山澤佳何？』既退，使人濯其坐具」云云。則又似元初尚存者。二說錯互殊甚。今案孟堅《甲辰歲朝把筆詩》有「四十五番見除夕」之句，以干支逆數之，當生於慶元己未。距宋亡時凡七十八年。孟頫仕元尚在其後，孟堅必不能及見。又考朱存理《鐵網珊瑚》載孟堅《梅竹譜卷》有咸淳丁卯葉隆禮跋，稱：「子固晚年工梅竹，步驟逃禪。予自江右歸，將與之是正，而子固死矣。」跋出隆禮手跡，其言可信。是孟堅之卒於丁卯以前，更為確鑿，亦足證桐壽之說為誕妄矣。至其曆官次第，他書不載。而見於詩文自述者，如為湖州掾入轉運司幕，知諸暨縣，以禦史言罷歸，皆歷歷可考。獨不言其嘗為朝官。《宋詩紀事》乃謂其景定初遷翰林學士，又不知何所據也。其集《宋史•藝文志》不著錄。惟見於明《秘閣書目》者四冊。世久失傳。今從《永樂大典》摭拾補綴，釐為四卷。大都清遠絕俗，類其為人。剩璧零珪，風流未泯，亦足與書畫並傳不朽雲。
宋張侃撰。侃字直夫。其事蹟不見於史乘。據集中自稱邗城，又稱淮海，則當為揚州人。而自《寶祐維揚志》以下，記廣陵人物者，皆未嘗舉其姓名。獨錢溥《秘閣書目》載有《張拙軒初稿》四冊，焦竑《國史經籍志》則有張侃《拙軒稿》四卷，而《宋藝文志》、《書錄解題》俱無之。宋人《江湖》前後諸集及近時選錄宋詩者，亦多未之及。則其湮晦於世，蓋已久矣。今《永樂大典》各韻內，尚頗載其詩文，或題《拙軒集》，或題《拙軒初稿》。勘驗標目，與錢溥、焦竑所記併合，當即其書，惟其人無可考見。今即集中謝樓監丞為其父作行實一書，反覆參核，知侃即開禧中知樞密院張岩之子也。案《宋史》，岩以參知政事進筦樞密，督視江淮軍馬。書中稱其父訏謨兩社，出董戎師，曆官既已相符。又岩附和韓侂胄，用兵敗衄，禦史劾其朋奸誤國奪官。而書中謂其父惟主於和，以靖國家，或者不之察，極力詆毀云云。其言皆為父辨白，益足與岩事相證。史又稱岩家本大樑，徙揚州。紹興末，渡江居湖州。考集中《歸來詩》，有「結亭苕水旁」句。《江淮錄跋》中亦有「吾家近西塞」語。知其卜宅吳興，尤為確據。至其生平宦跡，雖不盡詳，以其詩文考之，則嘗監常州奔牛鎮酒稅，遷為上虞丞，尚略見大概也。岩以諂媚權奸，致位通顯，為世詬病。而侃獨志蕭散，浮沉末僚，所與遊者，如趙師秀、周文璞輩，皆吟詠自適，恬靜不爭之士。故所作格律，亦多清雋圓轉，時有閑澹之致。雖未能開闢門徑，自成一家。而其集久佚僅存，實為世所未睹。謹排訂編次，釐為六卷，俾言宋詩者猶得以知其名氏焉。
宋唐士恥撰。士恥爵裏始末，諸書不載。案《金華志》有靈岩山，山有靈岩寺，為梁劉孝標故宅。其集以靈岩為名，與山相合。集中有《兩溪詩》，據《志》即金華之瀫溪也。則士恥當為金華人。集中又有府判何公行狀一首，府判名松，字伯固，即金華何基之大父。士恥之母為松女弟，士恥又為松婿，亦世籍金華之徵矣。考金華諸唐，自堯封首登紹興二年進士，累官龍圖閣朝散大夫。子饒州教授仲溫，樂平主簿仲義及知台州仲友，並紹興中進士。仲友複中宏詞科。仲友三子，名士俊、士特、士濟，亦與何為姻婭。見朱子案仲友第三狀。集中通吉守史彌忠啟雲「大父朝跡之累年，嘗在王國履簪之列；先世符麾之昔日，又聯金昆羈靮之遊」。上聯似指堯封為朝散時言，下聯似指仲友知台州時言。案其世系，殆堯封之諸孫，仲友之猶子。特其或為仲溫之子，或為仲義之子，則不可得而詳耳。其官階可考者，集中有謝許南丞薦舉啟雲「僅以門調玷於士流」。又啟雲「曩緣芘蔭，常領簿書」。通羅守啟雲「牽絲邑屬，讞獄掾曹」。又有交代張司理一啟。其他簡牘率雲「冒綰理曹，典司五聽」。知士恥以門敘入仕，薦充改秩，嘗任丞倅問刑之官。其宦跡可考者，曰吉州，曰臨江，曰建昌，曰萬安，知曆官皆在江右諸郡。其文字紀年可考者，上自嘉定，下至淳祐，知為甯宗、理宗時人。其他則集無明文，莫得而稽矣。集中制誥等作，絕無除授姓名。即表、檄、箴、銘、贊、頌諸篇，亦皆擬作。其題自羲、軒以至漢、唐，間取北宋八朝與南渡初年時事。考高宗立詞科，凡十二題，制、詔、誥、表、露布、檄、箴、銘、記、贊、頌、序。內雜出六題，分為三場。每場體制，一古一今。士恥所作，蓋即備詞科之用也。仲友曾著《詞科雜錄》，其亦家學濡染，世擅其長歟。集久失傳，非惟史不著錄，即志乘亦不登其姓名。故談藝諸家，率不之及。今從《永樂大典》內采輯，次為十卷，並其代人之作以類附焉。循誦其文，洽聞殫見，古澤斑然。非南宋末流操臆見，騁空談者所能望其涯涘，未可以其名不著而忽之也。
宋岳珂撰。珂有《九經三傳沿革例》，已著錄。此集凡詩三百八十五首。其編年起理宗嘉熙戊戌，迄於庚子。珂《桯史》稱，紹熙壬子年十歲，則是集其五十八歲所編。名曰《玉楮》，蓋取列子刻玉為楮葉，三年而成之意也。考珂於紹定癸巳元夕京口觀燈，因作詩及祐陵事。韓正倫疑其藉端諷己，遂構怨陷以他罪。會事白得釋，至戊戌複召用。故首篇有「五年坐奇謗」之語，他詩亦屢及。此詩止錄此三年者，其意實原於此。《自敍》雲：「木以不材壽，雁以不鳴棄，犠尊以青黃喪，大《誇瓜》以浮游取。」蓋有慨乎其言之也。雖時傷淺露，少詩人一唱三歎之致，而軒爽磊落，氣格亦有可觀。王士禎《居易錄》稱是集流傳絕少，安邱張貞得高唐王家舊抄本，乃錄而傳之，蓋亦罕覯之笈矣。
宋徐元傑撰。元傑字仁伯，信州上饒人，紹定五年進士第一，累官國子祭酒，權中書舍人，拜工部侍郎，諡忠湣，事蹟具《宋史》本傳。元傑侃直敢言，不避權勢。當史嵩之起複，元傑攻之甚力，卒寢成命。後元傑以暴疾卒，人皆以為嵩之毒之。台諫及太學生徒俱為上疏訟冤，詔置獄追勘，迄不能白。本傳頗載其事，而周密《癸辛雜識》所記尤詳。是集舊有《趙汝騰序》，亦極言元傑死狀不明為可悲，且雲憸壬任折獄之責，蓋指侍御史鄭寀而言。然據《癸辛雜識》，寀實首為元傑訟冤，特未能詰正是獄。而汝騰遽以奸回詆之。蓋當日朝端水火，入主出奴，沸羹蜩螗，迄無定論。即此一事，而宋之綱維不立，亦概可見矣。其集不載於《宋史•藝文志》。觀其子直諒跋語，乃景定二年直諒知興化州時所刊，本二十五卷，世久失傳。今從《永樂大典》中采輯編次，釐為雜文十一卷、詩詞一卷。僅存十之五六，而本傳所列奏議，條目具存，尚可得其大概。其中如《戊戌輪對劄子》，則為校書郎時所上。《甲辰上殿劄子》，則為左司郎官時所上。其論濟王之宜置後，驕奢之宜戒抑，敵國外患之宜以宗社為心，皆惓惓納忠，辭旨懇到。其《白左揆論時事》數書，乃為杜範所延而作，亦多關係國家大計，言無不盡。雖夙從陳文蔚、真德秀遊，或不免過泥古義，稍涉拘迂，然不可謂之不軌於正也。周密《浩然齋雅談》記元傑母張氏能詩，有「不知簾外溶溶月，上到梅花第幾枝」之句。而元傑詩乃頗樸僿。蓋真氏文章正宗持論如是，元傑亦篤守其師說雲。
宋高斯得撰。斯得字不妄，邛州蒲江人，紹定二年進士。李心傳辟為史館檢閱，遷秘閣校勘。曆官端明閣學士，簽書樞密院事，兼參知政事。為留夢炎所構，罷官予祠。宋亡，隱居苕霅間而卒。事蹟具《宋史》本傳。斯得父稼，端平間知沔州，與元兵戰歿。斯得能以忠孝世其家。其立朝謇諤盡言，惟以培養國脈，搏擊奸邪為志。本傳載所論奏凡十餘事，多當時切要。今集中僅存奏疏十篇，與本傳相較，已不能無所遺脫。然於宋末廢弛欺蔽之象，痛切敷陳，皆凜然足以為戒。至其生平遭遇，始沮於史嵩之，中厄於賈似道，晚擠於留夢炎。雖登政府，不得大行其志。憫時憂國之念，一概托之於詩。雖其抒寫胸臆，間傷率易，押韻亦時有出入，而感懷書事，要自有白氏諷諭之遺。如《西湖競渡》、《三麗人行》諸首，俱拾《奸臣傳》之所遺。《雷異》、《雞禍》諸篇，亦可增《五行志》之所未備。徵宋末故事者，是亦足稱詩史矣。案本傳載，斯得所著有《恥堂文集》，明葉盛《菉竹堂書目》亦有《恥堂集》七冊，而皆不言卷數，其後遂亡佚不傳。厲鶚撰《宋詩紀事》，亦無斯得之名。今從《永樂大典》各韻中掇拾排次，釐為文五卷、詩三卷，用存其概，而仍以元龔璛《原序》冠之於前。
宋方嶽撰。嶽字巨山，號秋崖，歙縣人。紹定五年進士。淳祐中為趙葵參議官。移知南康軍，以杖舟卒忤荊帥賈似道。後知袁州，又忤丁大全，被劾罷歸。其集世有二本，一為《秋崖新稿》，凡三十一卷，乃從宋寶祐五年刻本影抄；一為《秋崖小稿》，凡文四十五卷、詩三十八卷，乃明嘉靖中其裔孫方謙所刊。今以兩本參校，嘉靖本所載較備。然寶祐本所有而嘉靖本所無者，詩文亦尚各數十首。又有別行之本，題曰《秋崖小簡》，較之本集多書劄六首。謹刪除重複，以類合編，並成一集，勒為四十卷。嶽才鋒淩厲。洪焱祖作《秋崖先生傳》，謂「其詩文四六不用古律，以意為之，語或天出」。可謂兼盡其得失。要其名言雋句，絡繹奔赴，以駢體為尤工，可與劉克莊相為伯仲。集中有《在淮南與趙葵書》，舉葵馭軍之失，辭甚切直，亦不失為忠告。至葵兄范為帥失律，致襄陽不守，所系不輕，而其罪亦非小。岳以居葵幕府之故，乃作書曲為寬解。載之集中，則未免有愧詞矣。
宋施樞撰。樞字知言，芸隱其號也，丹徒人。嘉熙時嘗為浙東轉運司幕屬，又嘗為越州府僚。《橫舟稿》首有嘉熙庚子《自序》一首。《倦遊稿》前有丙申《自序》一首。考其紀年，《倦遊稿》當成於《橫舟稿》前，而原本以《橫舟稿》為首。厲鶚《宋詩紀事》亦只載有《橫舟稿》而不及《倦遊稿》。蓋以《橫舟稿》篇什較多，故以為主，而《倦遊稿》特從附載之例也。宋人編《江湖小集》，已收入其詩。此乃其別行之本。別集中有《漕闈揭曉後述懷》一首，蓋當時曾舉進士而未第。其《自序》稱「萍汎不羈，每多感賦，至市橋見月之句，若有悟解。」今考集中《見月詩》雲：「樓臺疊翠繞清溪，淺澹雲邊月一眉。行到市聲相接處，傍橋燈火未多時。」亦屬尋常賦詠，未見有超詣之處，不知何以矜詡若是。至其他登臨酬贈之作，雖乏氣格，而神韻尚為清婉。在江湖詩派中，固猶為庸中佼佼矣。
宋劉黻撰。黻字聲伯，號質翁，樂清人。淳祐初，以試入太學，伏闕上書攻丁大全，送南安軍安置。大全敗後，召還廷試，又以對策忤賈似道，複為所抑。後由昭慶軍節度掌書記除學官，擢禦史。累官至吏部尚書，遭母喪解官，遂不復起。會宋亡，二王航海，黻追從入廣，至羅浮而卒，諡忠肅。所著有《諫坡奏牘》、《薇垣制稿》、《經帷納獻》諸書，航海時挾以自隨，遂散落不存。此詩文殘稿四卷，乃其弟應奎所裒集也。黻危言勁氣，屢觸權奸，當國家版蕩之時，瑣尾流離，抱節以死，忠義已足不朽。其詩亦淳古淡泊，雖限於風會，格律未純，而人品既高，神思自別。下視方回諸人，如鳳凰之翔千亻刃矣。惟傳抄既久，文多訛脫，更無別本可校，為足惜耳。卷首有《應奎序》，作於元大德中。又有鄭滁孫《朝陽閣記》一篇。閣為黻山中讀書之地，黻沒後，舊宅盡毀，惟是閣尚存，故應奎屬滁孫為之記雲。
宋樂雷發撰。雷發字聲遠，寧遠人。累舉不第。寶祐元年，其門人姚勉登科，上疏請以讓雷發。理宗詔親試，對選舉八事，賜特科第一人。然竟不仕以終，居於雪磯，自號雪磯先生，因以名其詩稿。雷發人品頗高，而集中有《謁易祓山齋詩》，乃結契於蘇師旦之黨，殊不可解。然考祓與師旦牽連同敗，在韓侂胄敗之前，而詩稱「淳熙人物到嘉熙，見說山齋亦白髭」，則在祓竄謫之後二十餘年，非有勢焰之可附。殆以祓究心經學，且前輩舊人，故略其瑕垢而交之，固不足以累雷發也。其詩舊列《江湖集》中，而風骨頗遒，調亦瀏亮，實無猥雜粗俚之弊，視江湖一派迥殊。如《寄姚雪篷》、《寄許介之》、《送丁少卿》、《讀系年錄》諸篇，尚有杜牧、許渾遺意。即《秋日村落》絕句「一路稻花誰是主，紅蜻蜓伴綠螳螂」之類，雖涉纖仄，亦無俗韻也。
宋釋居簡撰。居簡字敬叟，潼川王氏子。嘉熙中敕住淨慈光孝寺。因寓北磵日久，故以名集。其集詩文各為一編，此則皆其所作雜文也。《張誠子序》稱：「讀其文，與宗密未知伯仲；誦其詩，合參寥覺範為一人，不能當也。」宗密即圭峰禪師，裴休為書傳法碑者。其文集《唐志》不著錄，今亦未見傳本，無從較其工拙。第以宋代釋子而論，則九僧以下，大抵有詩而無文。其集中兼有詩文者，惟契嵩與惠洪最著。契嵩《鐔津集》，好力與儒者爭是非，其文博而辨。惠洪《石門文字禪》，多宣佛理，兼抒文談，其文輕而秀。居簡此集，不摭拾宗門語錄，而格意清拔，自無蔬筍之氣，位置於二人之間，亦未遽為蜂腰矣。
宋宋伯仁撰。伯仁字器之，湖州人。嘉熙中為鹽運司屬官。多與高九萬、孫季蕃唱和，亦江湖派中人也。是編卷首題《雪岩吟草》，下注《西塍集》。又《寓西馬塍詩》題下注雲「嘉熙丁酉五月二十一日，寓京遭熱，僑居西馬塍」。其曰西塍，蓋由於是。是《雪岩吟草》乃全集之總名，《西塍》特集中之一種。厲鶚《宋詩紀事》稱伯仁有《雪岩集》、《馬塍稿》，分為二編，已誤。又以「西塍」為「馬塍」，益舛其實矣。其詩有流麗之處，亦有淺率之處，大致不出四靈餘派。《自序》稱「隨口應聲，高下精粗，狂無節制。低昂疾徐，因勢而出。雖欲強之而不可。」足知其稱意揮灑，本乏研練之功，然點綴映媚，時亦小小有致，蓋思清而才弱者也。陳起《江湖集》中已列其目，此其單行之本。今亦別著於錄焉。
宋許棐撰。棐字忱夫，海鹽人。嘉熙中居於秦溪，自號曰梅屋，因以名集。首為《梅屋詩稿》一卷，次《融春小綴》一卷，次為《第三稿》一卷，次為《第四稿》一卷，次為雜著一卷。蓋《梅屋詩稿》其初集，《融春小綴》其二集，故以下稱《第三稿》、《第四稿》。厲鶚《宋詩紀事》但稱其有《梅屋詩稿》、《融春小綴》，殊考之未審。觀其《趁得山間筍蕨春》一首，本在《梅屋稿》中，題曰《山間》。而鶚錄此詩，改其題曰《筍蕨羹》，注曰「出山家清供」，知未細檢其集矣。棐生當詩教極弊之時，沾染於江湖末派，大抵以趙紫芝等為短矱。雜著中《跋四靈詩選》曰：「斯五百篇，出自天成，歸於神識，多而不濫。玉之純，香之妙者歟。後世學者愛重之是也。」以高翥等為羽翼，《招高菊礀詩》所謂「自改舊詩時未穩，獨斟新酒不成歡」是也。以書賈陳起為聲氣之聯絡，《贈陳宗之詩》所謂「六月長安熱似焚，廛中清趣總輸君」。又《謝陳宗之疊寄書籍詩》所謂「君有新刊須寄我，我逢佳處必思君」是也。以劉克莊為領袖，《讀南嶽新稿詩》所謂「細把劉郎詩讀後，鶯花雖好不須看」是也。厥後以《江湖小集》中《秋雨梧桐》一聯，卒構詩禍。起坐黥配，克莊亦坐彈免官。而流波推蕩，唱和相仍。終南宋之世，不出此派。然其詠歌閒適，模寫山林，時亦有新語可觀。錄而存之，亦足以觀詩道之變也。
宋釋文珦撰。文珦，於潛人。其生平遊歷，略見於所作《舊遊一百十韻詩》中。大抵出家於杭州，遊於湖州，因而遊浙東至閩，由金華、嚴陵返越。又至毗陵、陽羨、金陵、淮甸而止，後仍歸杭州。遘讒下獄，久之得免，遂遁跡以終。集中有「又看景定新頒朔，百歲還驚五十過」句，知其生於宋甯宗嘉定三年辛未，宋亡時年六十六。又《杭州薦福寺記》，題至元乙酉二月，《遣興詩》稱七十七歲潛山翁，則至元丁亥尚存。其行事則不少概見。惟《咸淳臨安志》載鹹淳三年九月二十四日，賈似道至小麥嶺旌德顯慶寺遊山，題名中列衲子四人，文珦與焉。疑亦托跡朱門者。然集中《過似道葛嶺舊居詩》，極詞詆斥，若有餘憤。而《紀事》一詩，作於似道初貶時。其序言似道位亢志驕，陰謀篡逆，言泄於夏金吾，金吾欲誅之，懼而宵遁云云。雖與《宋史》所載夏貴請死守淮南，似道奔還揚州之事不甚相符，而抉摘隱惡，至加以曹瞞代漢之罪，非似道之黨可知。且集中獨吟之作十之九，倡和之作不及十之一。所與倡和者，又不過褚師秀、周密、周璞、仇遠數人，皆一時高人文士，亦足徵非幹謁之流。或似道重其名衲，遊山邂逅，偶挈同遊，遂題名賓從之末，亦未可定也。其詩多山林閒適之作，比興未深。而即事諷諭，義存勸戒，持論率能中理。觀其《裒集詩稿》一篇有雲：「吾學本經論，由之契無為。書生習未忘，有時或吟詩。興到即有言，長短信所施。盡忘工與拙，往往不修詞。惟覺意頗真，亦複無邪思。」其宗旨品格，可以具見矣。厲鶚《宋詩紀事》所錄釋子凡二百四十人，顧嗣立《元百家詩選》所錄釋子集凡十五家，皆無其名。《禪藻》一集，蒐羅頗富，亦不登其一字。則是集之佚，其來已久。今從《永樂大典》裒輯，得詩尚近九百首。宋元以前僧詩之工且富者，莫或過之矣。
宋林同撰。同字子真，號空齋，福清人。與弟合俱有隱操。後元兵至福州，抗節死。案《宋史•忠義傳》，稱林空齋，失其名，已為失考。又誤以空齋為同之子，分一人為二，亻並雲空齋舉進士，曆知縣。考是書前有淳祐庚戌《劉克莊序》，謂同兄弟俱未脫褐，又曰「年未四十，慨然罷舉」。是同固未嘗舉進士也。又宋人劉麟瑞《昭忠逸詠》，稱「林處士同」，是同固未嘗任知縣也。且麟瑞詩內有「血書矮壁存吾節，氣貫長虹任汝烹」句，又與《史》之「齧指血書壁，自誓不屈」諸語相合。然則死節者為同，而非同之子也。《宋史》誤矣。又《福建通志•人物傳》，稱林同字子真，公遇子，元兵至，不屈死。《隱逸傳》又稱，林仝字子貞，與弟合併有隱操。至元中，郡府上其行誼，詔徵不就。合字子常云云。其說又異。然同、合之俱為公遇子，已見《原序》。同字子真，合字子常，已見《鬳齋集》，俱確鑿可信。《通志》既以死難之林同為公遇子，則隱逸之林仝不得又曰「弟合字子常」也。且改「同」為「仝」，改「子真」為「子貞」，並屬點畫音聲之變，明出傳寫訛謬，分為二人。至曹溶《學海類編》，亦載《孝詩》一卷，題長樂林同季野著。名同而地與字俱異，又不知其何所據矣。今並詳為考正，庶不失其實。林希逸《鬳齋續集》中與其兄弟贈答詩文甚多，又有同《壬申酬倡集跋》，今皆散佚。惟此集猶傳，皆摭古今孝事，每一事為五言絕句一首，亦間有兩事合詠一首者。凡《聖人之孝》十首，《賢者之孝》二百四十首，《仙佛之孝》十首，《異域之孝》十首，《物類之孝》十首。其間如唐李迥秀之類，本為佞幸；寒山子煮爺煮娘之類，亦愛無差等之談，不免於駁雜。然大旨主於敦飭人倫，感發天性，未可以其詞旨陳腐棄之。況其人始以孝著，終以忠聞。雖零篇斷什，猶當珍惜，是固不僅以文章論矣。
宋陽枋撰。枋字宗驥，初名昌朝，巴川人。居字溪小龍潭之上，因以自號。端平元年冠鄉選。淳祐四年以蜀難免入對，賜同進士出身。閫帥交辟，於昌州監酒稅，於大寧為理掾，於紹慶為學官。晚以子炎卯貴，加朝奉大夫，致仕。年八十一卒。其行履不見於史傳。惟《文淵閣書目》載有陽枋《字溪集》之名，而不著卷數。黃虞稷《千頃堂書目》則稱其集為十二卷。久無傳本。今檢勘《永樂大典》所載，裒而集之，附以其子所作年譜、行狀，仍析為十二卷，適符原目之數。雖已經割裂，未必無所殘闕，然所佚似亦無多矣。枋嘗從朱子門人度正、淵游，故集中與人往復書簡，大都講學之語。所謂皆明白篤實，不涉玄虛。其《易象圖說》一篇，多參以卦氣納甲之法，乃不盡與《朱子本義》合。案李性傳《朱子語錄序》，稱諸書答問之際，多所異同，而《易》為甚。淵所錄一編，與《本義》異者十之三四。枋殆述淵之所授，故持論不同歟。又有《與稅與權論啟蒙小傳》一篇，乃暮年所作，尤見其孳孳力學，至老不衰，於紫陽學派之中，猶不離其宗旨雲。
宋楊至質撰。至質字休文，號勿齋，閣皂山道士。淳祐中敕賜高士、右街鑒儀，主管教門公事。是集皆四六書啟，多與一時當事酬答之作。其《兼領旌德觀都監謝京尹趙節齋啟》雲：「觀以道名，境隨人重。知章有學，始專鑒曲之煙霞。清老能詩，故奉金陵之香火。倘酒甕飯囊之輩，徒齋鐘粥鼓之羞」云云。蓋亦以文學自負，不屑等於黃冠者流。第二卷中大抵代人之作。當由嫻於詞翰，故士大夫假手者多也。宋末啟劄之文，多喜配合經史成語，湊泊生硬，又喜參文句，往往冗長萎弱，唐以前舊格蕩然。至質所作，雖邊幅少狹，而對偶工緻，吐屬雅潔，猶有樊南《甲乙集》之遺，正未可以方外輕之矣。
宋歐陽守道撰。守道字公權，初名巽，字迂父，吉州人。淳祐元年進士，授雩都主簿，調贛州司戶，入為秘書正字。累遷秘書郎，罷歸。咸淳三年以少傅呂文德薦，添差通判建昌軍，遷著作佐郎，兼崇政殿說書，兼權都官郎中。終於著作郎。事蹟具《宋史》本傳。是編分甲、乙、丙、丁、戊五集。中如《複劉學士書》，辨李習之以守其中為慎獨，非《中庸》本旨。《答丁教授書》，辨劉景雲中心為忠，如心為恕之說，本之王安石字說，非六書本義。凡此之類，持論鹹有根柢，非苟立異同。《史》稱守道少孤貧無師，自力於學。年未三十，翕然以德行為鄉郡儒宗。蓋崛起特立，不由依託門戶而來，故所見皆出自得也。《史》又稱江萬里作白鷺洲書院，首致守道，為諸生講說。湖南轉運副使吳子良又聘為嶽麓書院山長。後萬里為國子祭酒，複薦守道充史館檢閱。萬里殉節忠臣。子良得葉適之傳，其《林下偶談》，妙解文章肯綮。觀於所主，可以知其氣類。《吉州人文紀略》又稱，文天祥、劉辰翁皆守道門人，即守道益可知矣。然則讀是集者又烏可與諸家語錄等類齊觀乎？
宋姚勉撰。勉字述之，一字成一，高安人。寶祐元年以詞賦擢第，廷對萬言策第一。除校書郎，兼太子舍人。《宋史》無傳，是集《藝文志》亦失載。此本為其從子龍起所編，凡奏對箋策七卷、講義二卷、賦一卷、詩十一卷、雜文二十九卷。勉受業於樂雷發，詩法頗有淵源，雖微涉粗豪，然落落有氣。文亦頗媕雅可觀，無宋末語錄之俚詞。外間傳本頗稀，訛闕特甚。今以《永樂大典》所載，各為校補。其《永樂大典》不載者，則仍其舊。集首有《文及翁序》，稱其磊落有奇節，官僅校黃本，書備青宮寀。又有《方逢辰序》，亦稱為瑞之奇士。觀其所上封事奏劄以及廷對諸篇，論時政之謬，辨宰相之奸，皆侃侃不阿。惟二十二卷載《賀丞相賈秋壑》一啟，題下注庚申五月十六日。考《宋史》理宗開慶元年十二月，賈似道奏鄂州圍解。景定元年正月，詔獎賈似道功。四月，詔赴闕。庚申即景定元年，啟蓋作於是時。與其攻丁大全封事若出兩手，殊為白璧微瑕。然啟末多進規之語，猶有曲終奏雅之意。固視劉克莊、王柏之諛頌，差有間矣。
宋文天祥撰。天祥事蹟具《宋史》本傳。天祥平生大節，照耀今古。而著作亦極雄贍，如長江大河，浩瀚無際。其廷試對策及上理宗諸書，持論剴直，尤不愧肝膽如鐵石之目。故長穀真逸《農田餘話》曰：「宋南渡後，文體破碎，詩體卑弱。惟范石湖、陸放翁為平正。至晦庵諸子，始欲一變時習，模仿古作，故有神頭鬼面之論。時人漸染既久，莫之或改。及文天祥留意杜詩，所作頓去當時之凡陋，觀《指南前後錄》可見。不獨忠義貫於一時，亦斯文間氣之發見也。生平有《文山隨筆》數十大冊，常以自隨，遭難後盡失之。元貞、大德間，其鄉人搜訪，編為《前集》三十二卷、《後集》七卷，世稱道體堂刻本。」考天祥有《文山道體堂觀大水記》，稱「自文山門入，過障東橋，為道體堂」云云。則是堂本其裏中名勝，而鄉人以為刊版之地者也。書中《原跋》九條，並詳載本事，頗可以資考證。明初其本散佚，尹鳳岐從內閣得之，重加編次為詩文十七卷。起寶祐乙卯，迄鹹淳甲戌，皆通籍後及贛州以前之作。江西副使陳價、廬陵處士張祥先後刻之，附以《指南前錄》一卷、《後錄》二卷，則自德祐丙子天祥奉使入元營，間道浮海，誓師閩、粵，羈留燕邸，患難中手自編定者。《吟嘯集》則當時書肆所刊行，與《指南錄》頗相複出。《紀年錄》一卷，亦天祥在獄時所自述，後人複集眾說以益之。惟《集杜詩》以世久單行，未經收入。今各著於錄。至原本所載序記、碑銘之類，乃其家子孫所綴錄，冗雜頗甚，今並從刪削焉。
一名《文山詩史》，宋文天祥撰。蓋被執赴燕後，於獄中所作。前有《自序》，題「歲上章執徐，月祝犁單閼，日上章協洽」。案上章執徐為庚辰歲，當元世祖至元十七年，乃其赴燕之次年。祝犁單閼當為己卯之月，上章協洽為庚未之日，於干支紀次不合。考是年正月癸卯朔，二月內當有三庚日、二未日，必傳寫者有所錯互。至以歲陽歲名紀日，本於吳國山碑中「日惟重光大淵獻」語。而並以紀月，則獨見於此序。又序後有跋，稱「壬午元日，則天祥授命之歲也」。詩凡二百篇，皆五言二韻，專集杜句而成。每篇之首，悉有標目次第，而題下敘次時事，於國家淪喪之由，生平閱歷之境，及忠臣義士之周旋患難者，一一詳志其實。顛末粲然，不愧「詩史」之目。吳之振《宋詩選》徒以裁割巧合評之，其所見抑亦末矣。《劉定之序》稱原書序跋中有闕文，指元之君臣、宋之叛逆，闕而不書，今皆補之為白字。又題姓某履善甫者，即《指南集》中所謂越蠡改陶朱之意。案今本序跋並無闕字，蓋即定之所補。而履善甫上已署天祥之名，則不知何人增入。又定之稱分為四卷，而今本止一卷，殊失原第。今仍析為四卷，以存其舊焉。
宋謝枋得撰。枋得事蹟具《宋史》本傳。所著《易詩書三傳》及《四書解》、雜著詩文原本六十四卷，歲久散佚。明嘉靖中，揭陽林光祖為廣信府知府，始以黃溥所校刊行世，僅分上、下二卷。萬曆中，禦史吳某所輯《疊山集》，又刻之上饒。編次錯迕，未為精審。此本乃國朝康熙中弋陽知縣譚瑄所重訂，視舊本較為詳備。枋得忠孝大節，炳著史冊。《卻聘》一書，流傳不朽，雖鄉塾童孺，皆能誦而習之。而其他文章，亦博大昌明，具有法度，不愧有本之言。觀所輯文章軌範，多所闡發，可以知其非苟作矣。惟原本有《蔡氏宗譜》一首，末署至元二十五年。其詞氣不類枋得，確為偽託。又有《賀上帝生辰表》、《許旌陽飛升日賀表》，此類凡十餘篇，皆似道流青詞，非枋得所宜有，亦決非枋得所肯作。其為贗本誤收，亦無疑義。今並加刊削，不使其亂真焉。
宋陳著撰。著字子微，號本堂，鄞縣人，寶祐四年進士，官著作郎，出知嘉興府，忤賈似道，改臨安通判。是集凡詩三十四卷、詞五卷、雜文五十五卷。據其原目，尚有《講義》二卷。此本有錄無書，蓋傳寫佚之矣。宋代著作獲存於今者，自周必大、樓鑰、朱子、陸游、楊萬里外，卷帙浩博，無如斯集。惟其詩多沿《擊壤集》派，文亦頗雜語錄之體，不及周、樓、陸、楊之淹雅。又獎借二氏，往往過當，尤不及朱子之純粹。然宋自元祐以後，講學家已以說理之文自辟門徑。南渡後輾轉相沿，遂別為一格，不能竟廢。且真德秀作《文章正宗》，甄別最嚴；胡寅作《崇正辨》，攻駁尤力。而德秀《西山集》、寅《斐然集》為二氏操觚者不一而足，亦未可獨為著咎。披沙簡金，時有可采。宋人舊帙，固不妨存備一家也。
宋周弼撰。弼字伯弜，汶陽人。所選《三體唐詩》，黃虞稷《千頃堂書目》載之，乃稱為新建人。洪武間以明經官訓導。考是編前有寶祐丁巳菏澤李龏《序》，稱與弼同庚生，同寓裏，相與論詩三十餘年，嘗手刊《端平集》十二卷行於世。又稱弼十七八時即博聞強記，侍乃翁晉仙，已好吟詠。長而四十年間宦遊吳、楚、江、漢。又稱弼「名振江湖，人皆爭先求市。但卷帙中有晚學未能曉者，多恐有不行之弊。茲摘其坦然者，兼集外所得者二百餘首，目曰《端平詩雋》。俾續芸陳君書塾，入梓流行。而末有伯弜平生心不下人，今隔九原，閱予此選，必不以予為謬」云云。然則寶祐丁巳以前，弼卒久矣。安得明初為學官。且與龏同裏，亦不得為新建人。虞稷所雲誤也。此本有「臨安府棚北大街陳解元書籍鋪印行」字，蓋猶自宋本錄出。其詩風格未高，不出宋末江湖一派。而時時出入晚唐，尚無當時粗獷之習。一邱一壑，亦頗有小小佳致也。
宋林希逸撰。希逸有《考工記解》，已著錄。《宋史•藝文志》載希逸有《鬳齋前集》六十卷，久佚不存。惟此《續集》謂之《竹溪十一稿》者，尚有傳本，即此三十卷也。凡詩五卷、雜著一卷、少作三卷、記二卷、序一卷、跋一卷、四六三卷、省題詩二卷、輓詩一卷、祭文一卷、墓誌二卷、行狀二卷、學記四卷。其門人福清林式之所編，共十三類。而謂之《十一稿》，不詳其故，或十中存一之意歟。劉克莊嘗謂乾淳間林光朝始好深沉之思，為文極鍛煉。一傳為林亦之，再傳為陳藻，三傳為希逸。比其師，槁乾中見華滋，蕭散中見嚴密，窘狹中見紆徐，所以推許之者甚至。今觀其集，多應酬頌美之作。且以道學名一世，而《上賈似道啟》乃極口稱譽，至以趙普、文彥博比之。殆與楊時之從蔡京同一白璧之瑕。集末載《學記》，解《太玄經》者居其半。其詩亦多宗門語。王士禎《居易錄》所記，良不為誣。然南宋遺集，流傳日少。其詩文雖不盡如劉克莊所稱，而尚不失前人軌度。其《學記》中所論學問文藝之事，亦時有可取。節取一長，固亦無不可耳。前有鹹淳庚午《林同序》，稱「戊辰九月上擢鬳齋長仙蓬，侍緝熙。明年春再入禁林，長詞翰。趨行之詔，聯翩而下。行有日，至是而《續集》之入梓者為卷三十」云云。則是集成於希逸內召時也。
宋王柏撰。柏有《書疑》，已著錄。柏好妄逞私臆，竄亂古經。《詩》三百篇，重為刪定。《書》之《周誥》、《殷盤》，皆昌言排擊，無所忌憚。殊不可以為訓。其詩文雖亦豪邁雄肆，然大旨乃一軌於理。《宋史•儒林傳》稱其少慕諸葛亮之為人，自號長嘯。年逾三十，始知家學之原。（案柏之祖師愈，受業於楊時，其父瀚亦及朱子、呂祖謙之門，故史文雲然。）與其友汪開之著《論語通旨》，至「居處恭，執事敬」，惕然歎曰「長嘯非聖門持敬之道」。亟更以「魯齋」。蓋其天資卓犖，本一桀驁不馴之才。後雖折節學問，以鎔煉其氣質。而好高務異之意，仍時時不能自遏。故當其挺而橫決，至於敢攻孔子手定之經。其詩文雖刻意收斂，務使比附於理。而強就繩尺，時露有心牽綴之跡。終不似濂溪諸儒深醇和粹，自然合道也。特其勇於淬礪，檢束客氣，使縱橫者一出於正，為足取耳。集中第一卷有《壽秋壑詩》，極稱其援鄂之功，諛頌備至，是亦白璧之瑕。然核檢諸書，均不載其有依附權門之事，不知何以有此作。據正統八年《楊溥序》，此集乃其六世孫四川按察司僉事迪所自編，又不知何以載之集中，略無所諱，均不可解。疑以傳疑，存而不論可矣。
