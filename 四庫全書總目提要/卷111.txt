
卷一百十一 子部二十一
○術數類存目二

不著撰人名氏。前有自序，稱昔因遇樓敬先生，傳陰陽書三本，其用甚驗。直指休咎之理，出生入死。遁甲之法，乾兌坎離遷宅之法，辨年月日時加臨運式。餘因暇日，述斯文五十四章，分為十卷，備陳奧旨。立塚安墳，擇地斬草，塚穴高深，喪庭門陌，碑碣旒旐，無不備矣云云。蓋術家所依託，所雲樓敬先生，豈假名於婁敬，而其姓誤加木旁歟？

題雲《青烏先生葬經》，大金丞相兀欽仄注。考青烏子名見《晉書•郭璞傳》。《唐志》有《青烏子》三卷，已不知為真古書否。此本文義淺近，經與注如出一手，殆又後人所依託矣。郭璞《葬書》引經曰者若干條，皆見於此本，然字句頗有異同。蓋作偽者獵取璞書以自證，而又稍易其文以泯剽襲之跡耳。未可據為符驗也。

舊本題唐邱延翰撰。延翰字翼之，聞喜人。《通志•藝文略》載延翰《玉函經》一卷，《黃囊大卦訣》一卷，無此書名。惟《堪輿類纂》載宋吳景鸞進《陰陽天機書序》雲，唐開元中，河東星氣有異，朝廷患之，遣使斷其山。究其實，則邱延翰所作之山也。捕之弗得，詔原其罪。乃詣闕進師授《天機書》，並自撰《理氣心印》三卷。元宗賜之爵，以玉函藏其書內廷，禁勿傳。唐末兵亂，曾求己、楊益於瓊林庫獲《玉函》，發之得《天機書》，由是楊、曾之名始著。曾授陳摶，摶授景鸞父克誠，景鸞於慶曆辛巳承詔進《天機》、《心印》二書，然則《玉函》、《天機》本一書而二名也。然其說頗誕，已不足為據。是書尤詞旨猥鄙，不類唐以前書。二卷以下圖說參半，所謂三仙講、五虎講諸圖，冗複牽綴，皆無意義。大抵明代地師因景鸞之說所為，又非宋人相傳之本矣。

舊本題《邱延翰正傳》，楊筠松補義，吳景鸞解蒙。核檢其文，實出偽託。其大例以天星二十八宿附於二十四山龍之下，以乾、坤、艮、巽為四厘極，配以炁、羅、計、孛四星，以角亢、奎婁、鬥牛、井鬼分為四候，不知其何所取義。案《青囊序》有先看金龍一語，後人以亢、牛、婁、鬼四星當之，原屬臆解。是書又雲四金不以方位言，專以在地之形，應在天之象。考星野見於《周禮》，其占候略見於《左傳》。《唐書》載僧一行亦以山河兩戒配列宿。然第就方輿大勢言之，初非沾沾於一邱一壑，指其象某宿某垣也。楊、賴諸家間借天星以代干支字面，如亥曰紫微，兌曰少微之類，特欲變文以示深隱。後人誤會其意，浸以天星立說，於是亥為貴龍，艮為富曜，踵訛襲謬，異說紛綸，遂至離方位而言星象，斷非楊、賴之舊法，無論邱延翰也。

不著撰人名氏。案《玉函》之名，相傳本於邱延翰書，然其書久已不傳。是本託名《纂要》，設為諸圖，雜以三合長生之說，末附黑囊經口訣、捉穴心印、造理賦數條。大抵剽取坊本偽書，隨意竄入，不足據為定論也。

舊本題宋吳克誠撰，其子景鸞續成之。一名《吳公教子書》。案克誠父子名氏，古籍無徵。惟術家相傳，謂克誠德興人，嘗從學於陳摶。景鸞承其指授，慶曆中應薦入都，授司天監正。以論牛頭山山陵事下獄。遇赦後，佯狂削髮於天門西岸白雲山洞。治平初，遺書與女而終。女即虔倅張道明之妻，以其書授廖瑀者也。今觀是書，大半剿襲《青囊催官》詞句，而陰據《玉尺經》三合為本。如以寅午戌為火局，遂謂寅龍左旋屬丙，右旋屬丁。非但以木為火，違其本性，即論三合，丁火當生酉旺巳，墓醜正與寅午戌相反。又如因艮近寅，辛近戌，遂並以艮辛為火，坤乙為水，乾丁為木，巽癸為金，屈天干以就地支。溯流忘源，並失三合緣起之意。宋人議論尚無此派，斷為明人贗作無疑。次卷《四十八局圖》，即衍前說。李國木序雲，傳為嘉、隆間歐陽氏鸞筆所書。附以經驗各圖，如朱國祚、黃洪憲祖地之類，皆明萬曆時人，其偽託之跡尤顯然也。

舊本題宋廖瑀撰。地理家以楊、曾、廖、賴並稱，而瑀書獨佚不傳，故諸家著錄，皆無其目。是書莫知所自來，蓋依託也。其法專以九星辨穴體。所謂九星者，太陽、太陰、金水、紫氣、天財、凹腦、雙腦、平腦三體，合天罡燥火為九。其中又分正體、開口、懸乳、弓腳、雙臂、單股、側腦、沒骨、平面為九等，各系以圖與說，已不免強無定之形以就一定之格。至其雙臂太陰一條雲，若兩臂太尖，名夾刃，主殺人至毒，須人力鋤去尖頭，使令圓淨，則變凶為吉。是人不受氣於地，地轉受形於人矣。但擇一吉地之圖，依其高下而培築剷削之，固不難尺寸悉符，曲折相肖也，然有是理歟？

舊本題元劉秉忠撰，明劉基注。秉忠初名侃，字仲晦，其先瑞州人。曾祖官邢州，因徙家焉。少補邢臺節度府令史，旋棄去。隱武安山中，從浮屠法，更名子聰。世祖在潛邸，僧海雲邀與入見，大悅之，留贊大計，人稱聰書記。及世祖即位，始創議建國號，規模製作，皆所草定。至元元年，拜光祿大夫、太保，參預中書省事，更賜今名。十一年卒，贈太傅趙國公。諡文貞，後改諡文正，追封常山王。事蹟具《元史》本傳。基有《清類天文分野》之書，已著錄。秉忠精於陰陽術數，世祖稱其占事知來，若合符契。嘗相地建上都於龍岡，又建大都城，其規制皆秉忠所定。顧史不載其著有是書，《永樂大典》備收元以前地理之書，亦無是編，明嘉、隆以前人語地學者皆未嘗引及。知其晚出，特依託於秉忠。基注中有貴州北界之語。貴州在元季為順元宣慰司，明初改貴州宣慰司，永樂間始置貴州布政司。基當太祖時，何由與廣東雲南並稱，是注之偽託，亦不問可知。其書言萬山起自崑崙，其入中華分五嶽者為艮震巽三條。又雲，黃河界而西北醜艮行龍，長江限而東南巽辰起祖。不知黃河自西北而東南，依形家言，當雲乾亥行龍。長江自西南而東北，依形家言，當雲坤申起祖。蓋承上文而自忘其謬。又以金臨火為自焚，木入金為絕命，離龍見兌坎為自廢，震龍見離兌為傷劫。不知山川蟠鬱，千里百里，初無定形。必如所雲自起祖以至落脈，兌不可以入離，離不可以趨兌，將褒斜之穀不可以入終南，九華之峰不可以趨鍾阜。拘而鮮通，莫此為甚。其論向篇，謂龍穴之善惡從水，而以生旺三合為主，是轉以巒頭之形勢，系於水口之吉凶。舍本齊末，益複支離。自此書盛行，江南地學，率皆以三合為正宗，趨生趨旺，從向從龍，糾紛不已。蓋三吳澤國，言水口則易於傅會，是以輾轉相承，末流益熾。國朝華亭蔣平階作《地理辨正》，始攻之甚力。雖平階欲盡變理氣家言，未免過當。然謂其竊楊、賴兩家龍分順逆、砂辨、貴賤之緒論，參以臆說，詞雖瀾翻，意實膚淺。平階所糾，要不得謂之吹索也。

△《披肝露膽經》•一卷（通行本）舊題明劉基撰。
《明史•藝文志》亦載有其目。然觀書中所分龍訣、穴情兩篇，大半剽剟《撼龍》、《葬法》諸書。砂訣、水訣歌亦皆淺俗，如筆架科名應有分，滿床牙笏世為官等句，基必不若是之陋。後附南北平陽論數條，則李木雜取他家之書附入者，尤為弇鄙，殆嫁名於基者也。

明李國木撰。國木字喬伯，漢陽人。是書一集之一卷、二卷為郭璞《葬經》，三卷至六卷為唐邱延翰《天機素書》，七卷至十卷為楊筠松《撼龍經》、《疑龍經》、《葬法倒杖》，十一卷至十四卷為宋廖瑀《九星穴法》，十五卷為蔡元定《發微論》，十六卷為明劉基《披肝露膽經》，十七至三十卷為《搜元曠覽》。稱《遯庵匯古》者，國木自撰也。二集一卷為唐曾文辿《青囊序》，二卷為楊筠松《青囊奧語》，三卷至六卷為楊筠《松天玉經》內傳外編，七卷至十一卷為元劉秉忠《玉尺經》，附遯庵《原經圖說》，十二卷至十四卷為宋賴文俊《催官篇》，附遯庵《理氣穴法》，十五、十六卷為宋吳克誠《天玉外傳四十八局圖說》，十七卷至二十五卷為《索隱元宗》，亦國木自撰。是書凡例，一集專論巒頭，二集專論理氣，以多為富，真偽錯糅。又國木自撰附圖附說者居其半，陳因泛衍，絕無取裁。如《玉尺經》向稱劉秉忠著，已成一帙，幸得伯溫先生原本，與予注若出一揆，因為補其闕遺，仍附圖說。乃知所謂劉注即國木假為之，以欺世也。每卷首率題李某刪定，是即其所集諸家之書亦已多所竄改矣。

明羅玨撰。玨字世美，鄱陽人。是書刻於萬曆二年。前二卷以二十四山分陰陽局，龍穴、砂水各為之圖，又及造命、分金、躔度諸法。玨自序專為理氣而設。顧楊、曾二氏之論理氣，詞約義豐，隨地通變，賴氏雖分龍穴、砂水為四，亦撮舉一二確鑿可據者為言，玨乃定為格式，某龍某方為吉，某方為凶，二十四山執一不化。不知山川賦形，卦氣消息，萬有不齊。用意雖勤，可謂不善學古者矣。其第三卷為平原三法，附以諸家雜論。三法者，一曰特生墩阜，二曰眠亙形局，三曰翦水裁局，不著其所自來。案葉泰《平陽全書》三法後有嘉靖時汪標跋，稱此書出自幕講僧秘傳。今觀其墩阜圖內所載龍虎朝應，率皆板法。眠亙圖有靈蛇搶蛤，老蚌吐珠等名，亦多臆造，未必出幕講之手。惟雜論內所引楊筠松之《遍地鈐》，如水邊花發水中紅，窗外月明窗內白之句，寓言氣感，頗具名理。惜又雜以他說，如海角經青龍，六合宜高大，白虎螣蛇莫起峰之類，仍不離乎庸術也。

明徐之鏌撰。之鏌，建陽人。萬曆中諸生。是書專論指南針法，以當時堪輿家羅經之制，僅主二十四向，而略先天十二支之位為非，因著論詳辨，複繪之為圖，分三十三層，各有詳說。後附圖解一卷，則其門人朱之相所作也。

明黃慎撰。慎字仲修，海陽人。其書刊於崇禎癸酉。分經、傳、論、狀、書、記、篇、說、詩、賦、歌、訣、問答、雜錄、辨、斷穴法、葬法、序、表二十目。大抵割裂舊書，分門編次，舛錯紛淆，漫無持擇。如何溥《靈城精義》一書，因無門可歸，改曰《論氣正訣》，入之訣類，他可知矣。

明沈昇撰。昇始末未詳。是書前分七十二龍，用納音五行以斷消納得氣及消納失氣為一卷。次分六十龍，參取星度三百六十五及三奇、八門、官貴、祿馬、刑傷、克殺為一卷。其門人史自成序，稱廖瑀得楊筠松、曾文辿、曾求己、吳穎、吳景鸞相傳之術，以授丁應星，應星授譚某，譚授吳舜舉，舜舉授劉師文，師文授余芝孫，芝孫授黃仲理，仲理授程義剛，義剛授劉時輝，時輝授劉應奇，應奇授顧乃德，乃德授何震儒，震儒授昇。昇廣演圖局，口授是書。自來論羅經者二家，一主八卦九宮，所謂氣從八方是也。一主十二地支，一支五幹，重而六十，名胎骨六十龍，又名透地六十龍，以之定格。來龍入首，於兩支接縫間，空去癸甲壬乙之界，成七十二，名穿山七十二龍，以之立向收水。而皆取納音五行，六十納音起於金，故曰分金。然如以六十為得，則空其十二支接縫以成七十二者非矣。如以七十二為得，則干支強排以成六十者非矣。況言六十龍又有二，一則甲子起壬初，從卦不從支，而為平分六十龍。一則甲子起壬之半，從支不從卦，而為胎骨六十龍。說愈岐而愈謬，徒足滋惑而已。

不著撰人名氏。其書以俗本廖瑀《九星穴法》為宗。謂穴法之外，當有異穴、怪穴，別為之圖。所見蓋又出於穴法九變之下。內一條雲，汀州王氏墓，真武大坐形，龜蛇俱足，郭景純為龜眼上下一穴，蛇眼上下一穴，子孫富貴不絕。其荒誕可知矣。

國朝孫光{昜灬}撰。光{昜灬}字丹扶，餘姚人。順治辛卯副榜貢生。官槁城縣知縣。其書托之楊筠松以授曾、劉諸人，實約取諸家之論氣脈者，而附以己說。起原脈，終火燿，為目二十有四，題稱第一圖至二十四圖。今惟動氣一條有圖有說，餘皆有說而無圖，蓋己佚缺。前載洪武六年劉基上畫筴圖疏，似依託所為。後附《撼龍經》一卷，題雲余真如解，孫光{昜灬}刪補。其說與《畫筴圖》相表裏，二書皆專論龍脈，非游談無根者比。然出於掇拾剿襲，不足名一家之言也。

國朝梅自實撰。自實字有源，宣城人。是書專以二十四山向用正五行，辨每年旺氣節候。又以年遁方支論納音生克，每山下各附《天符經》、《金精鼇極》、《天河轉運》等書所定吉凶曰。又附陽宅開門放水諸訣於後。但詳宜忌，並不著其所以然。蓋術家鈔輯之本，以備檢閱者也。

國朝葉泰撰。泰字九升，婺源人。自序謂先輯《平陽全書》，複輯是編，皆裒集前人堪輿之說，而以己意評注之，亦間附以己作。大旨以楊筠松、吳景鸞二家為主，其論巒頭陰陽，尤尊楊氏，而辟廖金精之說。其龍法論九星不取五星之說。其凡例謂山法流傳既久，其正形正象俱葬去無遺，故曰有遺穴無遺龍。若言遣龍，惟奇形怪穴人所不能識，人所不敢下者耳。於今日而言山穴，舍奇怪無從也。斯亦非平易篤實之道矣。
○附錄
國朝潘鹹撰。咸有《易蓍圖說》，已著錄。是書雖借《尚書》為名，以堯典經文冠前五卷之首，以禹貢經文冠末一卷之首，而實則支離曼衍，自抒其說，與經義渺無所涉，而其說又皆自逞私臆。如，謂月食非地影所隔，謂陽全陰半，月之圍徑，當減日體之半。皆據理而談，不知測算為何事。故新法、古法兩不能通，圖說彌多，糾牽彌甚。其地圖以《山海經》所列諸名不分真妄，案四方四隅排比駢聯，齊如布算。又以《水經注》所列諸名不分今古，屈曲鉤貫，紛若亂絲。至所繪今之輿圖，顛倒南北，易置東西者十之八九。至其天圖之末，附以《羅經圖說》，甲子納音。地圖之末，附以元劉秉忠《玉尺經》。盛談相地之術，尤為不經，列之經部，實為不倫，故附存目於《術數類》焉。
──右「術數類」相宅相墓之屬，十八部，一百三十二卷，附錄一部，六卷，皆附《存目》。

舊本題唐袁天綱撰。天綱事蹟具《新唐書•方技傳》。前有序文，不著名氏。稱伏羲受河洛之秘而畫卦，文王重之，孔子備之。後世卜筮者惟鬼穀子得其要妙，至唐太史天綱袁公得其要旨。今鏤梓以廣其傳。末題大德十年丙午，蓋元人所偽託也。

舊本題河南劉啟明撰。不著時代。案《崇文總目》有劉啟明《占候雲賦式》一卷，《宋史•藝文志》有劉啟明《雲氣測候賦》一卷，蓋北宋以前人。是書見於焦竑《經籍志》、錢曾《讀書敏求記》，所言臨戎傳式之法，以四時識神之雌雄，亦《玉帳經》之流。明人已刻入《六壬兵占》中，此其別行之本也。

舊本題宋陳摶撰。摶事蹟具《宋史•隱逸傳》。其說以《易》之卦爻配合人生年月日時八字，以定休咎。前有摶自序，又有邵子序，詞皆鄙倍，殆術士不學者所為。下卷載晉管輅述洛書篇，首曰，夫河龍負圖者，非龍也，乃大龜也。又曰，羲皇畫八卦，後有大撓明之。尤極謬陋，不足與之辨也。

不著撰人名氏。考《二程遺書》載邵子與程子言數，程子稱只是加一倍法。蓋指算數言之，非占驗祿命之謂也。此書以六十甲子積數以卜貴賤吉凶，亦以加一倍法托之邵子，殊相矛盾。楊慎《丹鉛錄》曰：張橫渠喜論命，因問康節疾，曰，先生推命否？康節曰，若天命，已知之矣。世俗所謂命，則不知也。康節之言如此。今世遊食術人，妄造大定數、蠢子術託名康節，豈不厚誣前賢？則妄相假借，其來已久矣。

宋徐道符撰。道符自號無欲子，東海人。所著別有《六壬六經歌》一卷，今已亡佚，惟此書尚存。焦竑《經籍志》又作《六壬心鑒歌》，則字之訛也。自序謂取《神樞》、《靈轄》、《連珠式》、《花瓶記》、《元堂壁玉龍首雕科》諸書，遍求興旨，攢略為歌。凡一百八十一篇，分成三卷。上卷九門，中卷十七門，皆論課象及一切日用事物占斷。下卷十六門，皆軍占。其雜占及十二神將論凡十三篇，別為後集。立說簡該，使讀者昭然易曉，在壬書中最為善本。今已全收入《六壬大全》中，故不更複錄，而特存其目於此。

宋淩福之撰。福之履貫未詳。核其自序，蓋理宗寶慶間人也。始徐道符作《六壬心鏡》，建炎中又有邵彥和者著書，名曰《口鑒》，以闡明徐氏之說。後多為俗學所竄亂，福之因用彥和法作七言百句注釋之，以成此書，融貫舊說，而綴以心得，獨為精當。自序謂雖言詞鄙拙，實決斷之幽微，可為定論。世之言壬術者，多奉為秘鑰。亦載《六壬大全》中，故與《心鏡》並存目焉。

元吳正撰。正字大初，不知何許人。有大德庚子自序，稱康節先生集成《大定論數》，不以示人。一日訪隱者龔老於山間，見其孫方繈褓，曰此子神色凝重，將來可傳吾學。即出袖中書以遺龔老。龔以授其孫，即所謂西峰先生也。先生諱端禮，嘗鬻數於潭州城西，日才自給，便不復算。乃演為三十六類，以授石渠先生。石渠增為四十門，以授黃先生。後為白玉蟾得之，作《觀物筌蹄》十論，以授蔡叔明。叔明傳蔡習卿，習卿傳傅君玉，君玉傳許伯約，伯約以降，傳者浸寂。余遊方外，與野舟吳先生會於秋浦。先生名准，鄱江入。餘就學其數，案圖而索，間亦多驗。舊稿無存，今再為是編，與同志者共討論之。原始要終，意明詞簡，名之曰得一論，蓋有取於天向一中分造化之義雲爾。蓋宋以後術數之家大抵托邵子以神其說。然邵伯溫作《易學辨惑》，稱邵子惟傳王天悅、張子望二人，又皆早死。鄭夬竊得天悅之書，伯溫尚斥其依託，此紛紛者何自來乎？

不著撰人名氏。前有大德丁未寶巴序，稱為瑩蟾子李清庵作。按元李之純號清庵，又號瑩蟾子，有《中和集》，別著錄。則此書乃之純撰也。其書分十八部，皆論易課斷法，與今卜肆術相類。惟於六神之外兼論神煞吉凶，則與今稍別。案寶巴有《易體用》十卷，中分三書，其第三書為《周易尚占》三卷，書名卷數皆與此書相同，然世無傳本。或因寶巴之序疑此即寶巴之佚書，則誤甚矣。

元陸森撰。森字茂林，平江路人。官陰陽教諭。是書前有延祐二年森自序。又有天曆二年刊書緣起，亦森所述，稱申奉平江路陰陽司校正無差，及移准本路儒學訓導考究，總管府指揮鋟梓，則當日官刻之書也。所述皆龜卜之法。其曰玉靈者，案《史記•龜筴傳》，祝龜之詞有玉靈夫子語，司馬貞《索隱》謂尊神龜而玉之，其名當取此義也。第一卷全錄徐堅《初學記》龜部故實詩文及對偶之句，第二卷全錄《龜筴傳》，三卷以下乃及於圖式訣法。詞旨鄙俚，不出術家之習。其書久無刊版。此本傳寫頗脫誤，證以《永樂大典》所載，全書卷首佚趙孟暄、駱天祐、範濂三序，卷三之末佚龜經秘訣三條，卷四佚自然清平一圖，卷五之末佚推六神行法，配入五鄉一章，自然卦頌一章，及所列十圖，蓋殘闕之本。自孔子系《易》，極贊蓍德，而龜卜漸以不傳。後世術家所用，皆別立名目，以意斷制，非復古法，蓋無足貴。今亦姑存其目，所佚諸條，不復采掇葺補焉。

不著撰人名氏。中黃本道家之言，道藏有《太清中黃真經》二卷，亦名《胎藏論》，稱九仙君撰，中黃真人注，共十八章，皆服炁要訣。是書題嵩岳真人凝神子，與所稱九仙君者不相合，蓋術家竊道經之名以示神奇，與吐納導引本無涉也。焦竑《經籍志》載有此書二卷，其來已久，故言六壬者多援以為證。今觀其書，傳寫訛謬，注釋亦多互異，殆後人已有所增損。書中自釋己身至疾病為正經，釋盜賊至來意為後集，所釋亦略無詮次。如釋五行下先逃亡，次遠行，次雜類，又次為求官，忽又間晴雨於婚姻、疾病之間，殊為叢雜。又如《六壬大全》所引，首載釋十二將，而是卷無之。乃附貴人、太常、天空、白虎、玄武、陰後等七將之說於釋官訟章，而敘次亦複顛倒。至卷末題釋來意章，而所列乃青龍、螣蛇、朱雀、六合、勾陳、五將之說，與篇題殊不相應。蓋必淺學者支離剽竊，從他書牽合成文，已非原本之舊矣。其五行章內謂本於《玄門寶鑒》一百六十卷，且謂今河中府龍門縣有《寶鑒全書》。河中府為唐時之制，此殆舊本原文、變竄未盡者歟？

不著撰人名氏。考焦竑《經籍志》有蔣日新《開雲觀月歌》一卷，而《六壬大全》所引亦與此合，當即日新遺本。分為八門，始於元首，終於五福，凡六十五卦，占斷簡要，頗行於時。其文已全載入《六壬大全》中，今別存其目。

不著撰人名氏。考《宋史•藝文志》、馬端臨《經籍考》及焦竑《經籍志》，但載有《六壬課鈐》一卷，或即以此書當之，其是否莫能詳也。《六壬大全》所載《總鈐》，具列六十甲子、七百二十課、三傳名目，與此頗合，而此更益以斷詞四語，其大旨與課經集多相出入。

不著撰人名氏。蓋即《玉帳軍占》之遺法。案課鈐成局演三傳，配以游都、魯都，加十二將，以決軍中攻守藏伏之用。每日為十二課，凡七百二十課局。條理分明，其意頗為周密。惟是兵之為用，情形萬變，不可端倪，故恃成法者斷不足以制勝，又豈能預占時刻，決以一定之吉凶？即以壬術而論，時將先鋒，為一切神機所現，參以四時休旺之不同，固有同此課傳神將而所驗迥乎不一者。又況晝治夜治，神將悉殊，趨避益當有異，又安可為此刻舟以求劍乎？今是書所用惟游都、魯都根於日幹，不論節氣及晝夜，而卷中注游魯每局易一位，與自古軍占之書獨異，不知其何所據。依然從未有神煞不由年月日時而獨視課局而移者，其為好事者臆撰無疑也。

不著撰人名氏。考焦竑《經籍志》遁甲書七十二家，以賦名者宋邱濬《天乙遁甲賦》及員卓《遁甲專征賦》而已。是編論奇門而不及於天乙，亦不主於用兵，殆非濬卓遺本。其於奇儀飛伏之理，詞意簡明，尚不至於荒詭。末附以《煙波釣叟歌》，明程道昌皆已采入《遁甲演義》中。其賦中注釋，則大抵江湖術士摭拾浮談，無所闡發也。

不著編輯者名氏。凡六壬百煉金、六壬軍帳賦、金鳳歌、行軍占異為一卷，其兵占自時事休咎至凱旋聞詔共五十篇為一卷。六壬非為用兵而作，而五行生剋制化與夫王相死生之用理可相通，故兵家亦多取為占驗。《唐志》有李靖《玉帳經》一卷，李筌《六壬大玉帳歌》十卷，彭門《玉帳歌》三卷，其餘若胡萬頃《軍鑒式》之類，不可勝數。然流傳既久，大抵出自術士偽託，非其本真。《新唐書•李靖傳》贊，謂世言靖精風角、鳥占、雲祲、孤虛之術，故善用兵，是不然，特以臨機果，料敵明，根於忠智而已。可謂知言。為將者苟能如靖之決策制勝，即一切遊都、天目玉帳軍占之說俱可存而不論，矧其出自後來之傅會者乎？是書為明人所刊，所采諸家，亦多未備。《兵占》末條稱，太歲與太陰旺生大將年命，主後宮有暗助之力，其說尤為鄙謬矣。

不著撰人名氏。其說以八卦之數推人禍福吉凶。占子孫一條有雲，此祖宗後代之數，先天不傳之秘。司馬溫公得之於康節，康節子伯溫又得之於司馬公，從而流傳。今得之者幾希，予不得已而傳之云云。牽及邵子，猶數學之慣技。牽及司馬光，妄益甚矣。

不著撰人名氏。其法以手掌四指節起十二時，而以正節當生數為化星。一為貴，二為劫，三為文，依此推之，而參以甲子納音，以斷吉凶。世無傳其術者，亦數學之橫生支節者也。

不著撰人名氏，專以先天八卦、後天八卦圖推測吉凶。其祝辭有曰，一心虔請九天玄女帝君、伏羲、周公、一切演易先聖云云。鄙陋殊甚。考陶宗儀《輟耕錄》曰：九天玄女課，其法折草一把，不計莖數多寡，兩手隨意分之，左手在上豎放，右手在下橫放，以三除之，不及者為卦。一豎一橫曰太陽，二豎一橫曰靈通，二豎二橫曰老君，二豎三橫曰太吳，三豎一橫曰洪石，三豎三橫曰祥雲，皆吉兆也。一豎二橫曰太陰，一豎三橫曰懸厓，三豎二橫曰陰中，皆凶兆也。其法又與此不同。總之，術家所依託而已。

明韓邦奇撰。邦奇有《易學啟蒙意見》，已著錄，茲編專闡卜筮之法，以三百八十四變為經，四千九十六變為緯。經者《易》之爻辭，緯取焦氏《易林》附之，占則一以孔子占變為主，蓋言數而流於藝術者也。《經義考》載其門人王賜紱序略，而此本不錄。別有濟南金城序，殊不及原序之詳。

明盧翰撰。翰有《易經中說》，已著錄。是書以六十四卦加太極、兩儀、四象、進退、離合、大小、遠近，衍為七十九數，易蓍策而用竹簽。每簽有辭，又各贅以贊釋，以擬《易林》、《太玄》、《玄包》、《潛虛》諸書，實則方技者流以錢代蓍之變法耳。雖依傍卦義，於經義邈無關也。前有張鶴鳴所撰翰小傳及翰自序，又有嘉靖辛亥曹金序，萬曆己亥李右諫序，皆稱許甚至。然至今術數之家未聞有用其法者，則無驗可知矣。

明喻有功撰。有功字若無，又字混初，高安人。其書專言軌策之數。序稱其術出邵子，然別無證驗，蓋方技家依託也。大旨以《皇極經世》為宗，而雜及於後世占卜之法。雖有依傍卦爻立說者，然皆非經之本義。邵子之《易》，朱子已稱為易外別傳，此又別傳之別傳矣。末纂左氏傳繇象，並郭氏洞林，皆主占驗之學者也。卷首有甘士價序，稱為七卷，而此書實十卷。其第九卷帝王經世甲子，內載至國朝康熙二十三年甲子，則當是後人有所增入，故卷數加多耳。

明喬中和撰。中和有《說易》，已著錄。是書一名《焦氏易林補》。取焦贛《易林》刪其詞之重複者，而以己意補綴其闕，凡一千餘首。焦《易》四千九十六變，傳世既久，字多訛誤，如以怏為快，以羊為缶之類，宋黃伯思、薛季宣已極論之。然古書訛誤，豈後人所可續貂！況焦氏之學雖所稱源出孟喜者，施讎等力斥其誣，而占驗無訛，要於易外別傳。自有專門授受，非儒生研求卦畫所可臆推。中和之術不聞出贛以上，乃竟刊補其文，殊昧於度德量力之義矣。其曰《大易通變》者，焦氏舊本有唐王俞序，稱曰大易通變，故中和用以為名雲。

舊本題新安和玉山人程汝文撰。不著時代。詳其版式紙色，蓋明人書也。其書分一千八十局，立三奇、八門，而上方則附以易卦爻詞。蓋方技之家以六壬奇門假易義以立法，非易之本法也。

國朝程良玉撰。良玉字元如，歙縣人。是書所論，皆以錢代蓍之法。自序稱五歲喪明，究心卜筮，初作筮類五十篇。康熙己卯適楚，遇枯匏老人，得其秘旨，因增定為九十章。然皆術家常論，無他妙旨。至家宅章以六爻兼斷六親榮枯得喪，如兄弟旺則劫財，父母旺則克子，官爻旺則災病，其說膠固難通。所論鬼神、諸星兩章，穿鑿支離，尤無理解。婚姻章內不根五行生剋，不究用神衰旺，惟據卦名之美惡而論，則更乖謬矣。
──右「術數類」占卜之屬，二十四部六十二卷，內二部無卷數，皆附《存目》。

舊本題鬼穀子撰。其法用草一莖，五指各自尖量至窮坑，複自拇指比至中紋，逐一截斷，排列成龜，用以推斷其成格。左右手共圖三十四，以格之全與不全判人禍福。蓋俚俗猥鄙之談，托之古人也。

舊本題鬼穀子撰。其法以十二辰分屬貪狼、巨門、廉貞、武曲、破軍、文曲、祿存，而各為之像。又冠帶、臨官、帝旺諸星亦有像，蓋術數家之俚淺者也。

舊本題漢東方朔撰。而其歌括皆作七言律詩，則偽妄不待辨也。其法推言祿命，以六十甲子值日，一日分十二時。如甲子日子時命如何，丑時命如何，蓋今世所謂八字者，此書僅用其四。考唐李虛中《推祿命》，尚論日不論時，朔乃先論時乎？

舊本題唐袁天綱撰，蓋依託也。其說謂春夏秋冬十二時各變移部位，而曰某時生居黃帝之頭，某時生居黃帝之手，某時生居黃帝之足，怪妄殊甚。又一條記所相一雲，正月生人，四月受胎。前生京西路來，曾舍牛一頭入僧寺，今生衣食豐足云云。益誕謬不足詰矣。

不著撰人名氏。書中多載梁成大、喬行簡、華嶽、真德秀等星命，蓋南宋人所輯也。其布宮推象，皆前代舊法。故危月兼得子宮，亢金具在辰位，此在當時，亦或有所驗，而以今法例之，則全不可施用矣。書首有闕文。其星象賦一篇，銓述頗詳，而奧義精言，闡發尚鮮。如二主臨財主富，官福居垣主貴，此則星家所共見，何待縷陳。至其論時人星命，雖間有特見，而附會處亦複不少也。

舊本題宋邵子撰，亦依託也。其術以八卦之數定人貧富貴賤。後有總論一篇，雜引古今事而有張南軒北門視草，柳翠拜佛參禪云云。則南宋以後人作矣。

元李欽夫撰。書末題大德丁未孟冬朔日，長安道人李欽夫仁敬註解。前有泰定丙寅翰林編修官王瓚中序，稱《子平三命淵源》，得造化之妙。自錢塘徐大升後，知此者鮮。五羊道人李欽夫取子平喜忌、繼善二篇特加註解，括以歌訣，消息分明，脈絡貫通云云。蓋專以詮釋徐子平之書者。其說視後來星家亦多相仿，無甚秘奧，原本附《寸金易鑒》後，今析出焉。

不著撰人名氏。其說以支幹配天德貴人等星，推人休咎。蓋以陰陽家神煞之說竄入祿命者也。

不著撰人名氏。其法以生人干支合八卦之數，推壽夭富貴貧賤。蓋術士變幻之談，以易數與祿命並為一法耳。

首題西蜀易鏡先生撰，不著姓名。後有洪武甲子跋語一則，稱其書為日者松山得異人所授，世傳類多舛訛，此本乃楊謙德補注，發明不少。謙德亦不知何許人也。書中以月令為提綱，案其四柱之五行，配其陰陽，取為用神，分官、財、印、煞、食神、傷官六格，察其生旺死絕，定其強弱貴賤，說理頗明，在術家為平正通達之本。然皆人所共知，別無精義也。

舊本題明劉基撰，《明史•藝文志》不載，亦近代所依託也。其書取二十八禽各為之圖，先以四時憂喜進退。次隸六甲，定其取化吉凶，斷人祿命。凡一切旬頭、胎命、身宮、入門起例之說，概不之及。

明袁忠徹編。忠徹，鄞縣人。父珙，字庭玉，號柳莊，精於相法，嘗決成祖當有天下。及即位，擢官太常寺丞。忠徹傳其父術，亦仕至尚寶少卿。《明史•方技傳》附見珙傳中。史稱所著有《人相大成》，今未見。是編乃宣宗命采古來相人有驗者裒為一書，至景泰二年始奏進。所錄上自三皇，下迄明代，又自作象人賦一首附之。夫相術精微，心傳神會，捃拾典故，僅得其粗。且其編次體例，頗嫌淆混。如以季友、老聃以上屬之三代，以孔子、顏、曾而下系之列國，殊為強生分別。至宓羲蛇身人首，神農人身牛首諸說，緯書妄記，本屬荒唐，亦並列之，尤失持擇。若乃文君臉似芙蓉，眉如遠山，亦入相法，則幾於笑具矣。

明趙迎撰。迎，鞏縣人。嘉靖丙戌進士。官南京工部主事。是書前有嘉靖壬辰自序，其法本之河洛，以干支配合先後天成數，推人祿命。相傳以為出於陳摶。蓋取甲己子午九、乙庚醜未八之數為先天，為範。天一生水，地六成之之數為後天，為圍。故用《易》系辭範圍天地之意以命名。起於一百一十一數，而極於二千三百五十四數。其起大小運流年悉如星平家例，蓋又以圖書之學竄入祿命者也。考元賈顥先有此法，集諸家論說為書，其文頗繁，今猶存《永樂大典》中。是書自圖式至流年斷訣，凡十五門。詳其體例，蓋即約賈書以成編耳。

不著撰人名氏。考陳振孫《書錄解題》有《信齋百中經》一卷，安慶府本，不著名氏。又《怡齋百中經》一卷，東陽術士曹東野撰。其述東野之言曰，今世言五星者，皆用唐顯慶曆。曆法無慮十餘變，而《百中經》猶守舊，安得不差？於是用現行曆推算云云。此書所列十一曜躔次，用宋之統天，開禧會天，元之授時四數為准，而其紀年至明嘉靖中。殆術者以次續補，轉相沿用，而未改舊名歟？

舊本但題呂氏撰，不著其名。其書論列五星，專以身主命主為重。案星命所系，以立命之宮所躔度為最，其次命主，其次度主，又其次身主。身主所以次於命度者，以凡人皆以月為身也。篇中於度主不甚重，未為得要。其立論間有可采者，《星平大成》諸書已多取之矣。

不著撰人名氏。前有自序雲，遇一老僧所傳。蓋術家依託之辭，不足信也。其書專論子平。曰五曜者，即指五行而言，非五星術也。其法以日幹為主，推五行之衰旺宜忌。十幹又以時分，斷其休咎。持論頗平正，《三命通會》及《星平會海》諸書全錄用之。

不著撰人名氏。首言安命分宮之法，次及大小行限，次及吉凶星曜神煞，次論拱夾沖釣以及窮通壽天諸局，多列圖說。觀其義例，當出自明人之手。其中精當者，《星平會海》俱已采掇無遺。至於二十八宿，如女自屬土，牛自屬金，無可疑者。而此書於一宿之中五行互用，如角初度至三度以為屬水，四度至八度以為屬木，九度至十三度以為屬金，他宿仿此，此則務為新奇而不當於理矣。且角止有十度，而演至十四度，他宮諸宿略同，亦不知其何所本也。

不著撰人名氏。黃虞稷《千頃堂書目》載有其名，蓋明人所編。前有自題，稱武當山玉虛宮三逢甲子日金山人。如果甲子三逢，則年已一百八十矣，術家故為虛誕以惑人聽，不足憑也。其書兼論子平五星，所撮取者不一家，而亦有合有不合。如加盤喬廟諸法，持論非不詳密，而推衍家宗之，往往十失其九。且印行既久，模糊舛誤，幾不可句讀，在坊本中又出《星平大成》之下矣。──右「術數類」命書相書之屬，十八部，二十九卷，內六部無卷數，皆附《存目》。
舊本題雲黃帝授三子《玄女經》，蓋術數家依託所為。《隋書•經籍志》有《玄女式經要法》一卷，列之五行家。此書詳於論嫁娶日辰，其發端以天一所在占日之吉凶，以天罡加臨占與人期會，亦屬五行家言，然無以證其即《玄女式經要法》否也。此本為毛晉所刻，字多脫誤，殆不可讀。

宋仁宗皇帝撰。前有禦制序曰：宸宮餘暇，氾覽史籍，《洪範》之說，緬然可尋，而伏、鄭所編，靡聞全錄。前則歆、向作傳，散佈群篇；後則京、夏諸儒，衍釋證兆。簡牘廣記，顛末弗齊。不有匯分，何從質信？亦嘗取書林之奏，合日官之藏，參咨邇臣，覆究曩例。遂采五行六沴，前世察候最稽應者，次為十二卷，名曰《洪範政鑒》。若語非典要，過涉怪譎，則略而不載。若佔有差別，互存考驗，則析而詳言。君人者承天子民，必逆知未萌，前慮諸慝，庶乎嗣祖宗之構，順陰陽之構，故因題辭，兼以自勵云云。《玉海》雲，康定元年十一月丙辰，內出禦制《洪範政鑒》十二卷示輔臣，即此本也。其書以五行分類，自春秋以迄歷代事應，採摭頗詳，蓋亦古帝王敬畏修省之意。然聖人欽崇永保，無刻不然，不必遇變而始警。即上天垂戒，亦從無一定之格，不移尺寸。《洪範》庶徵，約舉感應之理，亦大凡耳，漢儒推衍，條目愈繁。稽其所談，率以某災應某事，而不能先言某事當有某災，故劉知幾《史通•書志篇》曰，肇彰先覺，取驗將來，言必有中，語無虛發。苟志之竹帛，誰曰不然。若乃前事已往，後來追證，課彼虛說，成此遊詞。多見其老生常談，徒煩翰墨，又穿鑿既甚，同異彌多。知幾所謂董、京之說，前後相反。向、歆之解，父子不同。言無準的，事益煩費者，尤篤論也。雖仁宗令主，其書當存。而所言無裨於實政，今謹附存其目焉。

不著撰人名氏。目錄後有題詞曰，巳上天鏡、地鏡、人鏡，皆萬物變異，但有所疑，無不具載。此乃三才之書，共六十篇，易名《禮緯含文嘉》三卷。紹興辛巳十一月二十九日，東南第三正將觀察使張師禹授。考宋兩朝《藝文志》曰，今緯書存者獨《易》。而《含文嘉》乃後人著為占候兵家之說，與諸家所引禮緯乖異不合，故以易緯附經，以含文嘉入五行云云，則其書實出南宋初。然張師禹記特稱易名《禮緯含文嘉》，則此名實師禹所改，原本稱即其本書。兩朝《藝文志》疑其乖異不合，蓋偶未詳核也。朱彝尊《經義考》既曆引諸書所引含文嘉，證其不合，又雲所見凡二本，一本畫雲氣星煇之象，而附以占詞，一本分天鏡、地鏡、人鏡。皆非原書，而於含文嘉標目之下仍注存字，則舛誤甚矣。

宋柴望撰。望字仲山，江山人。嘉定、紹熙間為太學上舍。除中書，特奏名。淳祐六年，歲在丙午，正旦日食，望因上此書，逮下詔獄。尋放歸。景炎二年，薦授迪功郎，史館國史編校。宋亡後，不仕而終。為柴氏四隱之一。是書大旨以丙午丁未為國家厄會，因曆摭秦莊襄王以後至晉天福十二年，凡值丙午、丁未者二十有一，皆有事變應之，而歸本於修省戒懼，以人勝天。《通考》著錄作十卷，此本止五卷，然首尾完具，蓋明人所合併也。續錄二卷，一為元人所續，記宋真宗景德三年至理宗淳祐七年值丙午、丁未者五；一為明人所撰，記元世祖大德十年至順帝至正二十七年值丙午、丁未者二。亦各舉時事實之，如望書之例，均不著姓名。考陽九、百六、元二之說，自漢以來即有之，丙丁之說則倡於望。元人續錄序引陰陽家之言曰，丙丁屬火，遇午未而盛，故陰極必戰，亢而有悔也。又曰，丙祿在巳，午為刃煞，丁祿居午，未為刃煞，其術純用術數家言，不出經典。夫王者敬天勤民，無時可懈，豈待六十年一逢厄會，始議修省！且史傳所書，亂多治少，亦不必盡系於丙丁。望徒見靖康之變，適在是二年中，故附會其文，冀以悚聽，實則所列事蹟，多涉牽就，宜其言之不行也。且論涉禨祥，易熒民聽。《輟耕錄》所載龍蛇跨馬之妖言，豈非至正二十七年適當丙午，遂借是說以惑眾歟？後世重其節義，又立言出於忠愛之誠，故論雖不經，至今傳錄，實則不可以為訓也。

不著撰人名氏。所載惟陰陽十八局及入門凡例，而餘法皆不詳。前有序一篇，末題景祐己亥七月，兵部尚書楊惟德。案陳氏《書錄解題》，景祐間修《遁甲玉函符應經》，為司天春官正楊惟德撰，而仁宗禦制序文。今此序又稱惟德自撰，其官階既不相合，而文辭鄙拙，亦不類宋人。殆好事者依託為之也。

舊題元曉山老人撰，不知其姓名。前有大德七年自序。錢曾《讀書敏求記》，稱其家藏舊鈔《統宗寶鑒》有二本；其一後附《起例》、《真數》、《淘金歌》三書各一卷，其一後附《數林》、《籌數》、《專徵集略》、《神機三鏡》四書各一卷。今檢此本，並無所附，或為傳錄者所刪削也。其書乙太乙周行統運六十四卦，與夫五福三基之貴神，八門十精之星使，經緯錯綜，標類成編。凡分二百餘目，大約本王希明《金鏡式經》而推擴之，頗為賅備。案王肯堂《鬱岡齋筆麈》雲，太乙之術，世所宗尚者惟《統宗寶鑒》。其求積年術，置演上元甲子，距元大德七年癸卯歲，積一千零一十五萬五千二百一十九年以為七曜齊元之法。然用此積算逆推至上元甲子，得氣應三十四萬七千八百七十五分，乃戊戌日酉正三刻，非甲子年甲子月甲子日甲子時也。其非七曜齊元明矣。作太乙書者不精演算法，故訛舛如此。行之數百年，莫為是正，可歎也云云。是其於演記尋元之術，殊未足據矣。

不著撰人名氏。是書乙太乙五將奇偶二算演七十二局，視歲神吉凶。其法以上元甲子歲太乙起乾行八宮，每三年一徙。計神起寅，逆行十二辰，天目起甲，順行十六神。又以計神加艮求天目所在，為始擊將，而天目、始擊又各以其算立大將、參將，故必七十六局而五將遊行變動之格始周。凡五周為三百六十局，而甲子之太乙始複歸於乾。其每月者為月局，陰陽順逆，略如遁甲法。複約之為日局，而太乙之用乃具。書中所列諸局，雜引《淘金歌》、《金鏡》、《福應》、《紫庭諸經》及《樂產》、《王佐秘珠》諸說以證之。不為詮次，往往冗雜無緒。又其論兵家主客先後以算之和長者勝，若關囚掩迫，宜固守而算少者，不利深入，亦為牽於成局。殆《新唐書•方技傳序》所謂迂而入諸拘礙，泥而弗通大方者也。

不著撰人名氏。言八門休旺及二十八宿降伏、厭禳之法。其論禽宿，多援引古人以自神。至謂周公制禮時，遇房日兔。夫子在陳絕糧，遇昴日雞以救。術者之荒誕無稽，大率類此。末載遁甲符咒諸圖，尤鄙俚不足據。

不著撰人名氏。其書乃以七元之翻禽倒將論戰陣主客之用者。其略以兵氣在內，利為主，兵氣在外，利為客。而比和則利招安，不交則利退保。值時之壬癸，為截路與旬空時，皆在所避。其文頗亦簡明。然所列條目，有倒將而無翻禽。且標題稱七元三傳，而此書僅有一元三傳。為壬家言，或本參用壬術，而卷中並未之及，非完書也。

不著撰人名氏。雜取星禽衰旺，論藏兵立寨及出行之吉凶，而參以六甲青龍之圖及掌中門，似又旁采遁甲之術。其論每月值日星、咸池、月厭、往亡之類，又與近世選擇家相同。大都剽竊成書，誇誕無取。末附以觀雲日月圖及占旗步風之說。至謂敵用青旗則我用白旗必勝，風從南來為緩風，陣不宜動，從北來為勝風，我軍不戰大勝，此尤術士悠謬無稽之說矣。

不著撰人名氏。大都摭拾《奇門五總龜》之說，略加詮次，於得奇、得門、得使毫無所發明。即超神、接氣亦未之及，而以為得宋平章趙公之傳。書末複援劉基、徐達以自神其術。此術家誕妄之習，不足究詰也。

不著撰人名氏。考焦竑《經籍志》有明員卓《遁甲專征賦》，其名與此相合，或即卓書，或後人所擬作，莫能詳也。其書以遁甲論行軍趨避之用，不外《煙波釣叟歌》中之意，別無所發明。且乙太乙命名，而篇中絕無一語及太乙九宮計神主客者，尤為不可解矣。

舊本題明劉基撰，汪元標訂，江之棟輯。蓋世有《佐元直指賦》一篇，傳為基所著。天啟丁卯，之棟因演為圖式而纂注之，元標則為刊刻以行者也。其書以相地為主，於山運卦位星宮吊替之說略具。八卷以下，詳選擇之要。末附上官出行吉凶，間采六壬遁甲、游魯奇儀之說。視術家游談不根者，尚為簡當。

舊本題涵虛子臞仙撰。臞仙者，明甯獻王權自號也。權有《漢唐秘史》，已著錄。其平生頗講神仙方技之書，所著《肘後神樞》二卷，《運化元樞》一卷，見《明史•藝文志》。又高儒《百川書志》亦雲臞仙肘、後神樞二卷九章七十七條。今是編所載皆推算諸星煞吉凶以為趨避，上卷為值日圖，中卷為值時旁圖，下卷為值日時斷例，卷帙篇章，與明史志及高儒《書志》俱不相合，圖說亦皆疏陋，疑已為後人增益，非原本矣。

明王巽撰。巽自號秦臺子，蘭陽人。官欽天監五官司曆。是書前有自序，謂永樂中上巡狩北京，增《大統王遁曆書》，命巽及冬官正皇甫仲和、靈台郎湯銘等推演遁甲，刪諸凶時，專注吉門以利用。因集為此書，蓋亦《壬遁曆》之略例也。然術家主趨避，未有不明於所避而可以獲吉者。專選吉方以求驗，非古法矣。

不著編輯者名氏。考《明史•藝文志》載《曆法通書》三十卷，注金谿何士泰《景祥曆法》，臨江宋魯珍《輝山通書》合編。今觀是書，於何、宋兩家外，另標鼇峰熊宗立《道軒類編》一行，不知何時增入。十九卷以前目錄析為三節，分標何、宋、熊三人之名。自二十卷以下，別起目錄，似又另為一書，而不詳何人所纂。卷首原序亦無姓名，稱宋《輝山通書》，集先賢之秘，而何景祥《曆法集成》，又輝山所未見，故以二書合之。其說與《藝文志》相合，疑即志所稱《曆法通書》，而坊間又有所增益也。其所載選擇之要，皆術家常法，初無秘義。至紕繆之處，則欽定《協紀辨方書》駁正詳矣。

舊本題明李淑通撰。前有正統庚申自序，其結銜稱賜進士前詹事府通事舍人。其裏貫稱河南。考太學明進士題名碑，正統庚申以前無所謂李淑通者，疑不能明也。然錢春作《五行類應》，已稱淑通有此書，則其來久矣。大旨祖《漢書•五行志》所引董仲舒、劉向、劉歆之說而衍之。故其體例近古，不似五行家之猥鄙，然其為穿鑿附會則一也。

不著撰人名氏。案錢春《五行類應》凡例，稱其書初成於中州李氏淑通，重修於張氏賁通，名曰《五行類事占徵應》，因為參訂而改題之。考李淑《通書》凡九卷，尚有範氏天一閣寫本傳於世。今檢此書，類目次序俱與錢本相同，殆即張賁通之書矣。惟春稱書名作《徵應》，而此本實作徵驗，稍有不合，或傳寫有一誤也。其書曆記古今災異之事，惟元代闕焉。所列門目，悉本之諸史五行志，大抵與馬端臨《物異考》相近，惟分析標題，少異其面目耳。

明樓楷撰。楷號南沙，鄞縣人。是書成於嘉靖癸亥。以世行《選擇通書》有彼此背馳，棄取違戾者，故作此以正之。其似吉而有犯，本凶而多解者，鹹為之辨析，蓋亦當時坊行之本。

明黃一鳳撰。一鳳字時鳴，峽江人。萬曆庚戌進士。以術家通書多改竄古人成法，以致選擇謬誤，因取楊救貧《造命千金歌》為主，而以吳景鸞、郭景純、曾文辿諸說參考成書，詞意簡明，頗為得法。前有一鳳原序。國朝雍正中，餘朝相為之重刊，並附鐫其所作《齊安堂辨疑》及《續補》於末。

明錢春撰。春有《湖湘五略》，已著錄。此書乃春以禦史巡按湖廣時取李淑通及張賁通所輯《五行類事占徵應》一書，稍為參訂而刊行之。自春秋迄於南宋，皆仍原書之例。自稱於徵驗之事牽合附會者，略為芟薙。然以原書相較，大略相同，亦未嘗有所訂正也。

明胡獻忠撰。獻忠自號六六道人，婺源人。其書以明代《大統曆》所列《九宮紫白圖》俗師多有訛異，故特揭而明之。大指推本《洛書》。弁以八卦法象三十六宮序卦之圖，並取丹書圖像而以敬與義為一白，怠與欲為二黑，謂即九宮紫白之原，其立說不免過高。次及九星中宮款歌，黃黑道列宿一切吉凶消息之要。中卷為十二月直日星煞之圖。下卷為六甲直時星煞之圖。蓋當時選擇通行之本也。

明郭仰廉編。仰廉始末未詳。是書即陰陽十八局起例立成之說，別無要指，蓋亦從諸書抄撮而成者。

不著撰人名氏，但稱為陳摶所傳。分前、後、別三集。前集取星平家三刑方為安營要訣，旁及占風候氣，並用壬家生死炁二神以為案，十二月節背生擊死必勝。後集以坐孤取虛術為言，而廣其說為萬人用年，千人用月，百人用旬，輔以六用青龍之圖。末複載金威玉女符咒暨六甲隱身法為別集。殊詭誕不可信。

國朝汪漢謀編。康熙癸酉，陳錕錄而傳之。錕自題曰雲門，不知其何地也。其書亦用翻禽倒將之法，有氣將、日將、時將、彼將、我將、時制日、我制彼者為吉，反是為凶。以二十八宿案每日十二時，考其吉凶，論行軍主客勝負之機。自一元甲子日行禽虛日鼠日易一禽，閱七甲子，禽凡十五周而複循其始，故有《七元成局》。所條列亦頗井井，世之為兵家言者每稱之。然考其所列翻禽倒將之法，亦俱舛互失次。據池本理論翻倒法，以翻覆為翻禽，為我取上禽下之意，故居時將之下。倒轉為倒將，為彼取下伏上之義，故居氣將之上。翻宜制倒，而此概沿俗說，以倒將為翻禽。即此可見所學之未精矣。

國朝陳應選撰。應選字子性，廣州人。康熙中諸生。是書專為選擇而設。首列理氣天體論、太極圖說及諸圖，次論羅經，繼言選擇。多取舊說，斷其得失，亦自發新論。然於太陽、太陰過度皆用古法，由今推之，多所未合，推衍後來流年，亦頗訛舛。又如何尚公煞等名，亦多不可信。唯用真太陽到向到坐法及六氣元機定局，尚為合理耳。
──右「術數類」陰陽五行之屬，二十六部，一百六十三卷，內二部無卷數，皆附《存目》

不著撰人名氏。其書以診脈辨人貴賤吉凶。原序稱，唐末有樵者於崆峒山石函得此書，凡上下二卷，雲仙人所遺。其說荒誕，蓋術者所依託。此本只一卷，或經合併，或佚其下卷也。案《太素脈》自古無聞。《宋史》載，僧智緣，隨州人。嘉祐末，召至京師。每察脈知人貴賤禍福休咎。診父之脈，而能道其子吉凶，所言若神。王珪疑古無此術。王安石曰，昔醫和診晉侯而知其良臣將死，則視父知子，亦何足怪哉云云。其引據亦自有理。然推繹傳文，醫和亦以人事斷之，料其當爾。故其對晉侯曰，疾不可為也，是謂近女室，疾如蠱，非鬼非食，惑以喪志，良臣將死，天命不祐。其對趙武曰，國之大臣，榮其寵祿，任其大節，其菑禍興而無改焉，必受其咎。何嘗一字及於脈？且傳曰視之，亦不雲診。是特良醫神解，望其神色知之。安石所雲，殊為附會。大抵此術興於北宋，故智緣以前不聞有此。而羅擴作《張擴傳》，稱擴少好醫，從龐安時遊。後聞蜀有王樸善脈，又能乙太素知人貴賤禍福，從之期年，得衣領中所藏素書，盡其訣，乃辭去。擴，徽宗時人，則王朴當與智緣同時，足證其並出於嘉祐間。觀此書原序，亦僅稱唐末所得，其非古法審矣。此本所載皆七言歌括，至為鄙淺，未必即領中之素書，殆方技之流又從而依託出。

是書一名《景齊字至理集》。景齊不知何許人。自序稱，偶信步山石，忽見一異人，箕踞於磐石，詢某曰：子非景齊乎？僕驚其預知姓名，疑是神人。異人曰：此乃東華洞文，上卷奇篇，嘗付安石。今日以中卷授於子。密窺乃《陰陽秘記》，釋字神機之書云云。似是南北宋間人矣。蓋淺陋術士耳，聞有王安石《字說》，遂假借其名也。

舊本題邵居敬撰。不著時代，亦不知何許人。《永樂大典》載之，則元以前書矣。其法以字之偏旁定吉凶。如雲二口一犬，哭泣臨身。牛角安刀，情事解散之類。蓋今所謂測字術也。

明童軒撰。軒字士昂，鄱陽人。景泰辛未進士，官至吏部尚書。是書夢論一卷，歷代紀夢事實二卷，卷末禳夢符及占夢法，則鄙俚荒唐，為異端邪說之尤矣。周官占夢，其法不傳。《漢志》有《黃帝長柳占夢》十一卷，《甘德長柳占夢》二十卷，今亦久佚。軒乃摭村巫瞽說以當之，不亦陋乎？

明張鳳翼撰。鳳翼字伯起，長洲人。嘉靖甲子舉人。《明史•文苑傳》附見皇甫涍傳末。是編取六經子史及稗官野乘所言夢兆之事，排比成書，分為三十四類。大抵摭集原文，略采後人之論，及以己見附之。然亦僅據其善惡已然之跡，而於所謂占事知來者，茫乎未得其術。則亦僅抄撮故事之書，而不可據以候眎吉凶，於占之名，頗無當也。

明陳士元撰，何棟如重輯。士元有《易象鉤解》，棟如有《明祖四大法》，皆已著錄。士元初作《夢書元解》，棟如因而廣之，分夢占二十六卷，夢禳二卷，夢原一卷，夢徵五卷。前有凡例，稱是書在宋景祐間名《圓夢秘策》，為晉葛洪原本，而宋邵雍輯之者，其言無可證據。又有孫奭序一篇，辭氣纖俗，蓋術家依託之文，士元等不及辨也。
──右「術數類」雜技術之屬，六部，五十二卷，皆附《存目》。
（案：占夢見《周禮》及《詩》，其事最古，然《漢志》已列之雜占。相字、太素脈之類，並出後世，益不足道矣。今統名曰雜技術，錄其名以備數耳，非有所取也。）
