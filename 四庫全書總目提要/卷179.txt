
卷一百七十九 集部三十二
《四庫全書總目提要》紀昀等
○別集類存目六
明泌水王朱珵堦撰。珵堦號玉源，沈簡王模之七世孫，昭定王恬烆子，隆慶元年襲封，萬曆二十九年卒，諡康僖，見《明史•諸王世表》。所著有《衡漳初稿》、《棲雲洞集》、《雲竇寤言》、《葵園紀言》、《公族論》等書，嘗刻於遜學書院。繼合為一編，於吳中重刊之，總名曰《滄海披沙集》。穆文熙《詩話》謂，王詩豐神俊逸，思致雅澹，格調在大曆以前。今觀集中，若《夏日東園詩》，「月落棋聲久，涼生酒興多」。《潛龍寺訪孟誠菴詩》：「借宿閑多詠，求名靜覺非」。《春初過涵春閣詩》：「酒嫌蘆筍少，春恨李花多」等句。其格調頗近四靈，殊未足追蹤大曆，至於文體聱牙，更不出王、李流派矣。
明葉朝榮撰。朝榮有《詩經存固》，已著錄。是集為其子大學士向高所刊。凡詩一卷，雜文六卷。其名「芝堂」者，朝榮判江州時，有靈芝產於所作仕學軒前，改軒曰「瑞芝堂」，自為之記，因以名集。朝榮詩格、文格並明白坦易，大抵偶然涉筆，非刻意欲成一家者也。
明趙志皋撰。志皋有《內閣奏疏稿》，已著錄。是集，前二卷為初入翰林時作，第三卷為官南京時作，第四卷為使楚時作，第五卷為客粵時作，題曰《四游》，蓋取於此。第六卷乃還山以後之作，亦並附焉。
明朱孟震撰。孟震有《河上楮談》，已著錄。此集文四卷，詩四卷，為張九一所選錄。文不出當時習尚，詩則音節諧暢，而意境不深。
明於慎行撰。慎行有《讀史漫錄》，已著錄。此集乃所作雜文也。明中葉以後，文格日卑，學淺者蹈故守常，才高者破律壞度。慎行之文，雖不涉吊詭之習。至於精心結構，灝氣流行，終未能與唐順之、王慎中、歸有光等並據壇坫，故錄其詩集，而文集則附存目焉。
明於慎思撰。慎思字無妄，號航隱，東阿人，於慎行之弟也。是集詩七卷，雜文八卷，樂府一卷，皆有縱橫排奡之氣，而頗涉粗豪。
明程大約撰。大約字幼博，休寧人。是集為於慎行所選，凡雜文二卷，詩四卷，多暢所欲言，不拘格律，如泛駕之馬，不可以羈勒範之。前有焦竑《序》，引孔子辭達之說，謂《巷伯》之譏刺，巧言之怨悱，何人斯之迫切，自後世論之，豈不傷溫柔敦厚之體，而聖人乃錄之於經，以為與辭達之旨有合。又稱其骯髒之姿，不為世格所約結，持論侃侃，脂韋突梯之人多所不悅，而亦為慷慨好義者之所深與，則大約固賦性剛毅，直情而徑行者，宜發於文章，亦肖其為人也。
明韓世能撰。世能字存良，長洲人。隆慶戊辰進士，官至南京禮部侍郎，召入兼翰林學士。事蹟附見《明史•黃鳳翔傳》。世能以鑒藏書畫名一時，張醜所為輯《南陽書畫表》也。史稱其教習庶起士，館閣文字，是科為盛。考董其昌《洛神賦十三行跋》，稱館師韓宗伯，則當為萬曆己丑科。據《明史•文苑傳》所載焦竑、黃輝諸人，固較他科為稍勝。然世能詩文，則不出王、李門徑。是集為所自編。歿後二十年，其子逢祐乃刊行，附以誥敕、諭祭葬文及碑銘、傳狀。
明林景暘撰。景暘字紹熙，華亭人。隆慶戊辰進士，官至南京太僕寺卿。是集為其子有麟所編。凡奏議二卷，參詞二卷，詩二卷，文三卷，附錄碑誌、行狀一卷。王錫爵、張以誠「二序」及張孟男所撰「碑」，申時行所撰「墓誌」，皆不稱其文章。惟杜士全「序」，及王圻所作「行狀」，稍稱之雲。
明盧維禎撰。維禎字瑞峰，號水竹居士，漳浦人。隆慶戊辰進士，官至戶部侍郎。是集為維禎致仕以後所自刊，題曰「醒後」，言如夢之醒也。其集以奏疏、公移、評駁與詩文、雜著共為一編。蓋維禎留心吏事，故案牘亦一一錄存。末附《京省次》一冊，中分《地望次》，《府州縣次》，《財賦次》，《會狀次》，《甲科卿輔次》。蓋亦手錄成編，以備紀事，但刊入文集則濫矣。
明朱賡撰。賡字少欽，浙江山陰人。隆慶戊辰進士，官至文華殿大學士。事蹟具《明史》本傳。萬曆二十九年，大學士趙志皋罷，神宗慮朝臣植黨，乃起賡入閣；後沈一貫、沈鯉並罷，賡遂獨相七年。史稱其醇謹無過，然無所建白。惟是時東林聲氣，傾動一時，賡獨借漢、唐、宋，朋黨之害以立論：謂漢之黨皆君子，而罹小人之害，其勢在小人，故使卓、操之徒，得以假手而國移於強臣；唐之黨，君子、小人互相攻擊，其勢兩盛而卒兩敗，故使朱全忠得以竊入而國移於盜賊；宋之黨，皆以德行、文章標表一時，其勢在君子，而芟除太過，不能使其身安於朝廷之上，故使呂、蔡諸人得以藉口而國移於鄰敵。黨愈眾則害愈深，變愈大。其言切中時病，厥後明社既屋，乃信賡言。其深識早見，有非顧、葉諸人所及者。其文則未能自成一家，其人蓋本不以詞章名也。
明王家屏撰。家屏有《王文端奏疏》，已著錄。據《明史•藝文志》，其集凡二十卷。《千頃堂書目》作《複宿山房集》，凡四十卷。今未見傳本。是集奏疏四卷，詩二卷，尺牘八卷，凡三種。據尺牘卷首韓爌《序》，稱家屏之子已裒匯全帙，次第授梓，則此其不完之本也。朱彝尊《明詩綜》載，其《題長陵四駿圖》古體詩四首，茲集亦未載入，知其散佚者多矣。
明沈思孝撰。思孝有《秦錄》，已著錄。是編乃其晚年之作，思孝名入「琅琊四十子」之列。論者謂其晚交姚士粦，故間作聱牙之語，然其有韻之文，亦複流麗清脫，特雜著喜為澀體耳。
明徐顯卿撰。顯卿字公望，號檢菴，長洲人。隆慶戊辰進士，官至吏部侍郎。是集為其嗣子元淓所編，前有王穉登《序》曰：先生卜居陽羨，士大夫莫名先生文，先生亦不自名文也。余與先生雖同枌檟，跡若風馬牛。然第聞人言，先生長者，遂亦長者先生。未幾，先生來過余，每談立言之業，不東向讓三，即南向讓再。余竟莫名先生，而僅識先生長者云云。是殆有微詞矣。
明華叔陽撰。叔陽字起龍，無錫人。隆慶戊辰進士，官禮部主事，年二十九卒。叔陽為華察之子，王世貞之婿。故所作五言，頗有父風，七言則詞調朗暢，兼涉太倉流派，其以詩部、文部分卷，亦仿世貞四部稿式也。
明張位撰。位有《問奇集》，已著錄。是集據于慎行原《序》，有內外二編，今本乃其從子希載所選錄，故名《集鈔》。每篇具綴評語，皆希載所為。《明史》稱，位當神宗並封三王，遽請篤修交泰，早兆高禖，及疏薦楊鎬，依違礦稅諸事，其疏稿是集皆不載，蓋希載諱而刪之也。又史稱位諡文莊，而此集皆稱文端，則未喻其故矣。集刻於康熙九年，而首有黎元寬《序》，蓋明末編訂之時，元寬尚在雲。
明江以東撰。以東字貞伯，全椒人。隆慶戊辰進士，官至江西提學副使。是集為其門人謝廷諒、謝廷贊、舒曰敬、晏文輝同編。凡詩一卷，文三卷，皆不出當時風氣。其第一卷目錄惟載奏疏二篇，而集中並載諸記，又割二卷中《序》數篇附之，亦編校之疏也。
明田一俊撰。一俊字德萬，大田人。隆慶戊辰進士，官至禮部侍郎。事蹟具《明史》本傳。一俊禔身嚴苦，家無餘貲，為侍講時，以劾張居正救吳中行有直聲，其人自正，詩文則未能逮古也。
明李維楨撰。維楨有《史通評釋》，已著錄。是集詩六卷，雜文一百二十八卷；而一百二十八卷之中，世家、傳志、碑表、行狀、金石之文，獨居六十卷，記載之富，無逾於是，然牽率之作過多，不特文格卑冗，並事實亦未可徵信。《明史•文苑傳》稱，維楨為人樂易闊達，賓客雜進。其文章宏肆有才氣，海內請求者無虛日，能屈曲以副所望，碑版之文，照耀四裔。門下士招富人大賈受取金錢，代為請乞，亦應之無倦。然文多率意應酬，品格不能高也。朱彝尊《明詩綜》亦謂：本寧著作，如官廚宿饌，粗鹿肥麋，雖腒《月肅》具陳，鮮薧雜進，無當於味。今核是集，知非故為詆毀矣。
明劉元卿撰。元卿有《大象觀》，已著錄。元卿師事耿定向及同邑劉陽，講求心學，而其詩文乃多慶吊之篇，罕見闡發理道，類閩中所刊《林網山集》。考《江西通志》，元卿所著本有《山居草》、《還山續草》諸編。此本為其門人洪雲蒸等所輯。觀其體例舛雜，知其去取之失當，蓋已非元卿之舊本矣。
明張元忭撰。元忭有《紹興府志》，已著錄。《明史•儒林傳》稱，元忭少負氣節，年十九，聞楊繼盛死，為文遙祭之。又稱其自未第時，即與鄧以贊從王畿游，傳良知之學。然皆勵志潛修，躬行實踐。以贊品端志潔，元忭亦矩矱儼然，無蹈入禪寂之病，與畿之恣肆迥殊。是集凡文六卷，詩一卷，亦無語錄粗鄙之習，但於是事非當行耳。
明郭子章撰。子章有《蠙衣生易解》，已著錄。其平生所作之文，皆每官一地即為一集，此《粵草》，其官廣東潮州知府時作；《蜀草》，其官四川提學僉事時作也。前有萬曆庚寅周應鼇《序》，稱子章沒於廬山，《粵草》先出；越若干年，《蜀草》乃出。蓋作於諸草之前，而刻則在子章身後；其標題皆曰《自學編》，則子章諸草之總名雲。
明郭子章撰。是集以《晉草》、《楚草》、《家草》合為一編。《晉草》，乃其由浙江參政遷山西按察使時所作，在萬曆二十一年；《楚草》乃其由山西遷湖廣布政使時所作，在二十二年；《家草》則由福建布政使入覲，歸而乞休時作。在二十六年也。此後即接《黔草》矣。是集鈔本，訛脫甚多，並佚其《家草》之第六卷。考其總目所闕，凡尺牘十八首。故原目八卷，今以七卷著錄焉。
明郭子章撰。是集自為一編，乃其巡撫貴州時作，總目雖題二十一卷，而第八卷分九子卷，第九、第十、第十一、第十二、第十七卷，皆分二子卷；卷十四分三子卷，實三十四卷，不明其例。至卷十四後，既曰卷又十四，又曰卷又又十四，尤創見也。案《千頃堂書目》，子章所著尚有《閩草》十六卷，《留草》十卷，《浙草》十六卷，《閩藩草》九卷，《養草》一卷，《苫草》六卷，《傳草》二十四卷，今皆未見。而《粵草》十卷，黃虞稷乃不著錄，蓋當時隨作隨刻，又隨意並數種為一帙。多寡分合，初無一定，故所見參差不一耳。
明李氵來撰。氵來字源甫，號養愚，雩都人。隆慶辛未進士，官至右僉都御史，巡撫應天。是集為國朝康熙十年其裏人易學實所刻，大抵皆應俗之作。蓋氵來本以清介著，學實之刻其遺文，特重其為人耳。
明鄧以贊撰。以贊字定宇，新建人。隆慶辛未進士，官至吏部侍郎，諡文潔。事蹟具《明史•儒林傳》。以贊早以孝行聞，晚退居西山三十年，以清介為世所重，而無所著述。此本乃吉水鄒元標蒐輯於斷簡散帙之中，宜興吳達可為之付梓。其講學語僅存數則，餘不過奏疏三首與書序、記傳諸應酬之文耳。中附詩數十首，尤非所長也。
明方揚撰。揚字思善，號初菴，歙縣人。隆慶辛未進士，官至杭州府知府。是集第一卷為語錄，二卷為箴論，三、四卷為詩，五卷至十六卷為雜文。其語錄箴論，尚皆切實，惟詩文多應酬之作，末附蒞官時諸告條，尤為冗雜。揚本有《山中》、《燕中》、《中州》、《南署》等稿，此集乃其門人賀燦然所合編也。
明陳大科撰。大科字思進，號如岡，南通州人。隆慶辛未進士。官至右都御史，兼兵部侍郎，總督兩廣。大科官給事中時，因歲旱上弭災六事，遷太常卿時，又疏救李獻可等，又劾太監馮保，有直聲；及總督兩廣，有定安南功。是集上一卷，具錄當時奏疏，下一卷，則雜文數篇而已。
明吳中行撰。中行字子道，號複菴，武進人。隆慶辛未進士，官編修時，與趙用賢等論張居正，廷杖削籍。後屢起屢廢，卒不大顯，終於侍講學士，掌南京翰林院事，事蹟具《明史》本傳。是集為其子大理寺少卿亮所編。中行以鯁直稱，詞章不甚著於世。集中《植綱常》、《正朝廷》二疏，氣節凜然，又不以詞章論矣。
明鄒德涵撰。德涵字汝海，安福人。隆慶辛未進士，官至河南按察司僉事。《明史•儒林傳》附見其祖守益傳末。是集凡詩一卷，文五卷；其外集一卷，則皆曆官誥敕及往來書牘也。詩文多涉禪機，持論亦往往偏駁，史稱守益子善，服習父訓，踐履無怠，稱其家學。而德涵從耿定理游，定理不答，發憤湛思，自覺有得，於是專以悟為宗，於祖父所傳，始一變雲。
明方盱撰。盱字文明，後棄舉子業，將遊五嶽，取莊子《逍遙遊》語，改名大年，蘇州人，居洞庭東山。是集為湖州沈庭詔所編，前有隆慶二年薑元《序》、茅翁積《方山人傳》。又列《翁積詩評》數條，逐體分論，多大言無實，至詆束晳《補亡》，穢不可讀，其分五言律、五言排律為二格，而雲「排律本賦體」。又謂：絕句裁自近體，皆漫無依據。其推重旴詩，以四言、六言比嵇康，五言比陶潛，五言律比張九齡，五言絕句比王維。然皆所謂形骸之外，去之愈遠。七言古詩尤為淺薄。《翁積總評》謂：侈萬言於毫末，恣百態於緗縹，雖有歉於豪士，實無損於專門。則亦知其才地之弱矣。
明方問孝撰。問孝字胥成，歙縣人，仕履未詳。《歙縣誌》亦無其名姓。集中有與汪道昆詩，當是隆、萬間人。其詩風華有餘，深厚不足，蓋亦沿七子之派，多浮聲而少切響也。
明萬道光撰。道光字日章，臨川人。是集詩文皆未入格，其學以金谿為宗，《說經》諸篇，皆疏於考證。如或謂綱目不出朱子手，道光以為無的考，是不知有趙師淵也。伊尹放之於桐，「放」字為「教」字之誤，乃沈括《夢溪筆談》之說，道光亦未能引據。
明汪淮撰。淮字禹乂，休寧人，隆慶間山人也。是集皆古今體詩，前有陳履、王世貞、劉鳳、汪道昆、吳子玉諸人《序》。子玉《序》稱，令其伯子懋孝手錄成卷，諗於余，蓋淮所自編。其詩皆依託七子之門戶，故世貞等頗獎借焉。
明吳宗儒撰。宗儒字次魯，號黃麓，晚號止耕，休寧人。其詩工於聲律，然運意不深，風骨亦未成就。
明卓明卿撰。明卿有《卓氏藻林》，已著錄。所著有《卓澂甫詩集》、《續集》、《北遊稿》、《文集》、《三山游稿》諸編。其子爾康請曹子念裒合刪定，編為此集，其詩頗囿於風氣，未能自出新裁。
明卓明卿撰。是集為明卿所自編，刻於萬曆甲申。李維楨《序》，稱元美兄弟左提右挈，足使澂甫不朽，深有不滿之詞焉。
明樊山王朱翊釒氏撰。翊釒氏字匡鼎，自號隱真子，荊王瞻堈六世孫，萬曆庚子襲封。其父載岑以文行稱，翊釒氏世其家學，與弟翊、翊{朔金}皆好為詩，兄弟嘗共處一樓，號「花萼社」。楚藩多強橫，樊山一派其最文雅者也。是集，賦及三言四言詩共一卷，五七言古今體詩共二十二卷，長短句一卷，大抵多近香山之派。末有《道德經說奧》二卷，題曰朱孟嘗撰。蓋亦楚宗，是以附錄。與詩集為不倫，今別入子部道家類焉。
明朱敬鑉撰。敬鑉字進父，秦湣王樉八世孫，萬曆中為奉國中尉。詩格淺弱，敷衍成篇而已。
明姚舜牧撰。舜牧有《易經疑問》，已著錄。是集乃康熙癸丑其曾孫淳顯所刊。朱彝尊《靜志居詩話》謂舜牧以厚德聞鄉里，事難悉書，詩不專工，然頗自喜。今觀是編，皆沿白沙、定山之派，首載《論詩》二首，有雲：「試讀三百篇，寫意不求工，但能矢口發，含蓄自無窮。」其宗旨可見矣。據淳顯《後序》，所刊乃詩文全集，此本有詩而無文，豈佚其半耶？
明林章撰。章本名春元，字初文，福清人。萬曆癸酉舉人，坐事除名。後上書言兵事，瘐死於獄。是集前有曹學佺《序》曰：初文才士，為嫉者所中。所作多散佚，其子裒輯為一帙，梁溪尤時純付梓。則是集本有刊版，而此乃寫本，蓋傳錄於版佚之後也。凡賦二首，詩八十二首，學佺《序》稱其《海月賦》，而此本無之，蓋鈔胥又有所漏矣。
明鄒迪光撰。迪光字彥吉，無錫人。萬曆甲戌進士，官至湖廣提學副使。年四十，即罷歸，築室惠山，多與文士觴詠，優遊林下者幾三十年。時王世貞已歿，迪光欲代領其壇坫，然竟不能也。是集凡賦一卷，詩二十九卷，雜文二十四卷。其詩文皆欲矯雕鐫，翻成淺易。故朱彝尊《靜志居詩話》深不滿焉，特略取其絕句而已。
明鄒迪光撰。其以「石語」名齋，蓋用庚信《讀溫子昇〈韓陵山寺碑〉》事，亦高自位置矣。案《江南通志•文苑傳》載，《迪光集》凡三百餘卷，而不詳其名。《明詩綜》載迪光所著有《郁儀樓集》、《調象菴稿》、《始青閣集》，不載此集。明人集刻本叢雜，著錄互異，此亦其一也。
明鄒迪光撰。案《涅槃經》曰，譬如醉象，狂騃暴惡，多欲殺害。有調象師，以大鐵鉤，鉤斫其項，即時調順，噁心都盡。一切眾生，亦複如是。貪欲瞋恚愚癡醉，故欲多造惡孽。諸菩薩等，以聞法鉤斫之令住，更不得起造諸噁心云云。此編乃迪光之續集，蓋晚歲所作，時方歸心釋氏，故以「調象」名菴，因以名集雲。
明李堯民撰。堯民字耕堯，濟寧人。萬曆甲戌進士，官至工部右侍郎。是集凡詩六卷，文十二卷，「快獨」者，所居樓名也。雜文中奏議一類，敷陳頗為剴切，詩則秀潤有餘，而興象不足，純為七子之派，故「序」之者為李維楨焉。
明王邦俊撰。邦俊字虞卿，鄜州人。萬曆甲戌進士，官至貴州兵備參政。是編即貴州所作。時苗民不靖，起邦俊理兵事，故以「征南」為名。凡詩三十餘首，賦一首，又《母老乞致仕上兩院呈詞》一首，亦並附焉。
明林兆珂撰。兆珂有《詩經多識編》，已著錄。此集本名《挈朋草》。其題曰「林伯子」者，蓋其序為柯壽愷所作，乃當日同社之辭也。凡詩二百三十餘首，其中七言律詩，頗得錢、劉風調，集中亦惟此體最多。古詩則不能入格，蓋晉安一派，皆從七言律詩入門也。
明陳與郊撰。與郊有《檀弓集注》，已著錄。《隅園集》皆所作雜文及詞曲。其文摹仿漢、魏，似古色斑駁，而不出弇州四部之門徑。又以其子皋坐鹽徒事，陷冤獄，上書武安王及縣城隍神，亦載集中。雖秦詛楚文，古有其事，編入文集，頗覺不倫。《薠川集》皆其裏居之時，與人尺牘，益為小品矣。《與郊集》總名《奉常佚稿》，凡分四種，首為《隅園集》，次為《黃門集》，次為《薠川集》，次為《詅癡符》。「詅癡符」者，語出《顏氏家訓》，謂可笑之詩賦也。今《黃門集》別入奏議，《詅癡符》又有錄無書，故惟以此二編著錄集部焉。
明呂坤撰。坤有《四禮疑》，已著錄。是集為其孫慎多等所刊。坤於明季講學諸儒中，最為篤實，是集亦多有裨世道之文，而出於後人之編錄，一切俳諧筆墨，無不具載。夫韓愈《雜說》僅數條耳；其他寓言，惟《毛穎傳》、《石鼎聯句》編入集中；《革華傳》、《嘲鼾睡》諸篇，即不編入。李漢所以為有識，惜編是集者昧此也。至於應俗之文，連牘不已，益為眼中金屑矣。
明邢侗撰。侗字子願，臨邑人，萬曆甲戌進士，官至陝西行太僕卿。《明史•文苑傳》附載《董其昌傳》中。是集凡文二十四卷，詩僅五卷。侗以善書得名，當時有「北邢南董」之目。其《序於慎行詩集》，謂李、何學唐，為化鳩之眼；而於太倉、曆下，並有微詞。蓋能不依七子門戶者，故所作大抵和平雅秀，王士禎《論詩絕句》亦有「來禽夫子本神清」之語。特骨幹未堅，不能自成一隊，文體則更近於澀矣。
明支大綸撰。大綸有《世、穆兩朝編年史》，已著錄。是編乃大綸自萬曆丙子，至壬寅所撰詩賦雜文，凡《藝餘》十四卷，《政餘》八卷，《屯餘》八卷，《耕餘》八卷，《斅餘》二卷，《述餘》六卷。又《永陵編年史》四卷，《昭陵編年史》二卷，即所為《世、穆兩朝編年史》也。集內酬應之作居多，語亦間涉荒誕，觀其《自題像贊》，及《題觀音像贊》，竟以孔子自居，是何言歟？
明範守己撰。守己有《曲洧新聞》，已著錄。是編以集為名，實則兼收其說部，故目錄每卷惟署曰「禦龍子第幾」。首為《膚語》四卷，次《天官舉正》六卷，次《參兩通極》六卷，次即《曲洧新聞》四卷，次乃為《吹劍草》五十三卷。《膚語》皆襲宋人緒論，無所發明，《天官舉正》則抄撮各史天文志，亦無所考正。《參兩通極》摹仿《太元》、《潛虛》、《皇極》經世諸書，於八卦之外，別為元、息、進、隆、中、消、殺、沮八卦名，因而乘之為九八七十二卦，以當七十二候，變彖曰繹，變象辭曰旉，變爻象曰繇。末為《索辭》八篇，以擬《系辭》。又出諸家僣經之下。《曲洧新聞》雜記時事，蓋仿朱弁《曲洧舊聞》，而於張居正屢以謀篡書之，未免恩怨之詞，不足徵信。《吹劍草》為所作詩文，自稱不作唐以後語，然刻意摹擬，斧鑿之痕不化。
明範守己撰。是編於宦遊所至，各為一集。曰《西餉稿》、曰《雲間稿》、曰《北行稿》、曰《吳中稿》。詩文詞賦雜編，不分體裁。王世貞為之《序》，語亦在抑揚之間。
明李化龍撰。化龍有《平播全書》，已著錄。其平生以經濟著，《平播》、《治河》諸疏，表表當代，原不必以詩見，乃必欲以功業兼文章，其畫蛇之足乎？
明胡應麟撰。應麟有《筆叢》，已著錄。是編凡《兩都集》一卷，《蘭陰集》一卷，《華陽集》十卷，《養屙集》二卷，《青霞稿》一卷，僅止五種。蓋《類稿》未出以前，隨作隨刊之本也。
明沈懋學撰。懋學字君典，宣城人。萬曆丁丑進士第一，授翰林院修撰，追諡文節。事蹟附見《明史•田一俊傳》。是編詩三卷，雜文七卷，萬曆乙巳其兄子有容刊於福建。懋學官翰林時，值張居正奪情，與吳中行、趙用賢謀各上疏，吳、趙皆受杖去國，而懋學疏章為人所持，不果進。乃貽居正子嗣修書，又與工部尚書李幼滋書以爭之。今集中有《擬救建言諸臣令大學士張居正奔喪疏》一篇，蓋即其時未上之稿，然非擬疏之難，上疏之難也。既未上矣，存之何為乎？
明馮夢禎撰。夢禎有《歷代貢舉志》，已著錄。夢禎舊藏王羲之《快雪時晴帖》，故以名堂。後帖歸馮銓，堂名亦隨之而移，實則始自夢禎也。是編文六十二卷，詩止二卷，所作皆喜於疏快，不以鏤刻為工，而隨意所如，無復古人矩矱矣。
明周汝登撰。汝登有《聖學宗傳》，已著錄。是集凡文十卷，詩二卷。集中如《九解》九篇；越中、南都、剡中、東粵、新安「會語」，五篇；皆聚徒講學之語。其釋「良知」二字，謂良訓甚也，當如至善、至德、至禮、至樂、太極、太初等。「至」字、「太」字，皆「甚」字之義，有不可擬議，不可名言之妙。其立義新奇，非惟孟子無此說，即王守仁亦無此說。斯真龍溪末派，惟所欲言者矣。詩亦作白沙定山之體，其《正唐詩》一十五首，尤不可解。如《取李白問余何事棲碧山》一首，翻其意而竄改之曰：「桃花流水依然在，別有天地只人間。」是不幾王安石之「一鳥不鳴山更幽」乎？
明周汝登撰。汝登傳王畿之說，故是錄以證學為名，而會語亦與詩文並列。
明張棟撰。棟字可菴，崑山人。萬曆丁丑進士，官至兵科都給事中。是編為其邑人王煥所編，以其歷任書牘分卷排纂，亦王儉一官一集之例也。
明詹事講撰。事講字明甫，別號養貞，江西樂安人。萬曆丁丑進士，官至北直隸提學御史。其集初刻於萬曆戊戌，凡文三卷，詩四卷，後詩集散佚，僅存文集。國朝乾隆庚申，其元孫道行重刊之，即此本也。事講從羅洪先游，傳姚江良知之學，《陳獻章、王守仁之從祀》，實允事講之請，集中以此疏為冠。蓋其生平宗旨所在也。
明陳邦科撰。邦科字俊卿，號警亭，高安人。萬曆丁丑進士，官至河間府知府。是集凡《閬瀛漫語》一卷，《言責要覽》一卷，《留台疏稿》一卷，《聽花軒摘稿》一卷，其《閬瀛漫語》，皆設為問答以辨析物理，力辟星命輪回之說，持論甚正。其謂欲端善敗之原者謹諸德，握治亂之機者慎諸人，尤為切實。至謂理之變者為怪，氣之變者非怪，國家之盛衰本於乖和，不關祥異，則主持太過。欲破讖緯之妄，轉岐天人而二之，不幾於天變不足畏乎。《言責要覽》及《留台疏稿》皆其官南京御史時所作。明至萬曆以後，居言路者大率矯激攻訐，以致國是紛拏，迄於亂亡而未已。邦科所列十一條，分目為四十三，中有當緩言者三，婉言者二，勿輕言者七，勿為人言者五，可謂曲中明季諸臣之習。其《疏稿》，如《論罪謫言官救李材》、《論西夏撫賊失策》諸篇，亦頗剴切。惟詩筆粗厲，全不入格耳，敖文禎作《邦科墓誌》雲：「所著尚有《循良模範》、《辨問錄》二書。」今集中未見，或選刻時所佚歟？
明莊履豐撰。履豐字中熙，晉江人。萬曆丁丑進士，改庶起士。其集前十四卷皆雜文，後四卷為詩，其門人黃汝良、何喬遠等所編。履豐以奉兄喪歸裏，遘疾早卒，未掌制誥，而集中有冊文、奏書等篇，殆皆其館課之擬作耶。
明顧紹芳撰。紹芳字實甫，太倉人。萬曆丁丑進士，官至左春坊左贊善。是編前有馮琦三《太史集序》一篇，稱紹芳及王敬卿、葛仲明之詩皆所手定，則此集為三家之一種也。朱彝尊《靜志居詩話》雲：「實甫詩工於五律，不露新穎，矜煉以出之，頗有近於孟襄陽、高蘇門者，」今觀其集，終覺意境未深也。
明江東之撰。東之字長信，歙縣人。萬曆丁丑進士，官至右僉都御史，巡撫貴州。事蹟具《明史》本傳。明別有洗馬江朝宗字曰東之，或混為一人，非也。東之嘗築室瑞金山中，故以「瑞陽阿」名集，其立朝頗著風節，初劾馮保、徐爵，又劾王宗載、於應昌及駙馬都尉侯拱宸，繼以爭壽宮事與李植、楊可立均坐貶。其詳見魏禧所為《傳》中。故集中奏議居半雲。
明楊起元撰。起元有《識仁編》，已著錄。是集為其孫廷春所刊。據目錄作二十卷，而自十一卷至十八卷皆注雲嗣刻。其有錄有書者僅十二卷，蓋裒輯未竟之本也。
明王庭譔撰。庭譔字敬卿，華州人。萬曆庚辰進士，官至翰林院修撰。年未四十而歿，故詩文皆未成就。馮琦序其詩，稱其有沉鷙邁往之氣，而文以質掩，蓋道其實雲。
明孟化鯉撰。化鯉字叔龍，號雲浦，新安人。萬曆庚辰進士，官至吏部文選司郎中。持正不阿，後以奏起給事中張棟先事，削籍歸。事蹟具《明史•儒林傳》。化鯉少從尤時熙游，講良知之學，以無欲為宗，以慎獨為本。其集初刻於萬曆間，此本則康熙癸卯其後人所重刊也。據其原目，卷一為《尊聞錄》，皆所聞於時熙之語，卷二至卷五為文，卷六、卷七為雜著，卷八為詩。首冠以年譜，其門人王以悟所編。附刻《諡議》、《像贊》諸作，則其後人所續輯。
明沈一中撰。一中字長孺，鄞縣人。萬曆庚辰進士，官至布政使。是集詩賦八卷，雜文十二卷，大抵欲以才藻見長，而短於翦裁澄汰。
明龍膺撰。膺字君禦，武陵人。萬曆庚辰進士，官至南京太常寺卿。是集皆所作詩賦，乃其兄襄所選定，以卷首冠以《九芝賦》，遂以名之。
明章嘉禎撰。嘉禎字元禮，德清人。萬曆庚辰進士，官至大理寺寺丞。是集詩文雜編，殊無體例，蓋未定之稿，詩筆亦清雋而多近率易，其名曰「姑孰」，以嘉禎嘗為當塗知縣故也。
明鍾羽正撰。羽正字叔濂，益都人。萬曆庚辰進士，官至工部尚書，事蹟具《明史》本傳。是集賦、詩六卷，文九卷，為其門人高有聞、元野鶴所編。羽正清介耿直，為時所重，故集中奏疏，多切中時弊；其他雜文，則率爾操觚者居多。詩多感激時事之作，氣體尚遒，然未免沿七子之末派。
明臧懋循撰。懋循字晉叔，長興人。萬曆庚辰進士，官國子監博士。詩多綺羅脂粉語，未免近靡靡之響。懋循善顧曲，元明雜劇皆所梓行，故詞曲序引，屢見集中，亦其結習之所在也。
明餘寅撰。寅有《乙未私志》，已著錄。朱彝尊《靜志居詩話》，謂其自負古文，然於作者尚遠，其於詩自謂涉其藩，未窺其奧，亦自知之矣。是集乃其歸田以後所輯，考「農丈人星」見《天官書》；又《雲仙雜記》載，陶潛聽水，稱吾師農丈人事。寅之命名，似取陶語也。
明楊於庭撰。於庭有《春秋質疑》，已著錄。是集於庭所自編。其詩沿何、李之派，故擬騷、擬樂府、古詩，不能變化蹊徑；惟五言古詩，時露清挺，本色尚存。其官職方時，值寧夏及倭寇之亂，於本兵多所贊畫。及事平，而竟中察典，與虞淳熙同罷歸，是為萬曆中門戶交爭之始。故憤鬱不平，屢形篇詠，然事殊屈子，而怨甚行吟，未免失之過激。與風人溫厚之旨，為有間矣。
明董嗣成撰。嗣成字伯念，烏程人。萬曆庚辰進士，官至禮部郎中。是編乃嗣成歿後，其友茅維所編。前有謝肇淛《序》，稱嗣成古選，憲章陶、謝，近體沐浴岑、王，如「姑射仙人，飧風飲瀣」，蓋略舉其近似；至雲「使天假以年，駸駸乎將立壇坫，與海內爭雄」，則已顯言其學力尚淺矣。
明鄒觀光撰。觀光字孚如，雲夢人。萬曆庚辰進士，官至南京兵部郎中，擢太僕寺少卿，未上而卒。是集皆雜文無詩，前無序目，版心亦不刊卷次，蓋未定之本。其文往往體近制藝，蓋揣摹科舉，先入者深。觀其《雲夢儒學藏書記》，極論明人不務博學，非久曆名場，不能言之如是切中也。《三楚文獻錄》稱，觀光與魏允中、顧憲成，以文學經濟相砥礪，在吏部發諸吏增減文書拜官事，抵罪者數百人，一洗部弊。因陳論不合，乞歸養。事親十餘年，始補南職方郎，是其生平建豎，固不以詞章見長矣。
明曾維倫撰。維倫字惇吾，江西樂安人。萬曆庚辰進士，官至嘉興府同知。是集前有萬曆丁亥黃洪憲《序》，稱維倫出詩古文一編，則是集原本為所自定。然未及授梓，歲久漸佚。乾隆壬戌，其六世孫廷試，乃裒輯佚稿刊版，即此本也。維倫學出姚江，與焦竑、李材、羅汝芳等，共闡良知之旨。故文集十九卷，以《理學見解》三卷為冠；詩集六卷，以「理學詩」六十一首為冠雲。
明蕭良有撰。良有字以占，號漢沖，漢陽人。萬曆庚辰進士，官至國子監祭酒。良有在史局十五年，長於當時制誥之文，規模巨集敞，有承平台閣之體。是為其曾孫延昭等所編，分類排比，不分卷數，末有《補遺》，及葉向高所撰《墓誌》一篇。
明史孟麟撰。孟麟字際明，號玉池，宜興人。萬曆癸未進士，官至太僕寺卿，崇禎初，追贈禮部右侍郎。事蹟具《明史》本傳，孟麟持正不阿，屢忤權倖，氣節動天下。其歿也，倪元璐為作傳，趙南星序其奏疏，鄒元標序其語錄，其人品可以想見。其集凡《奏疏》一卷，《明道附言》一卷，《詩草》一卷，《文草》一卷。又一別本題曰《史太僕集》，所載亦同，蓋一書而再刻也。孟麟本講東林學，御史劉光復嘗斥東林，又嘗糾李三才，及光復爭挺擊下獄，孟麟乃疏救之。東林頗以為疑。孟麟與三才書曰：「論朋友則功名為輕，論君臣則朋友之私義又輕。」可謂能見其大。倪元璐亦曰：「初趙公為選部時，先生曾未識面，第以賢奸消長，系國否泰，情迫憂危，勢無結舌苟容，不惜再棄官以伸公是，不知者以為為友，予謂是乃純為君耳，何友之有？」然則孟麟在東林中，為超然於門戶外矣。至其文章則惟意所如，無複修詞之功，直以餘事視之可也。
明方應選撰。應選字眾甫，別號明齋，華亭人。萬曆癸未進士，官至盧龍兵備副使。應選初牧汝州，刻有《汝上詩文》二集，其子又增並《遺稿》，刻為此本。其詩古體頗清麗，文筆亦尚健舉，而漸染習尚，未盡脫當時風氣。
明葛曦撰。曦字仲明，號鳳池，德平人。萬曆癸未進士，官翰林院檢討。據崇禎丙子其侄如麟《後序》，稱全集八卷，此本止五卷。以原目較之，尚佚《諭朵顏衛檄》、《擬俘獻雲南叛夷露布》、《重修順天府學記》三首；而《勤政勵學箴》一篇，又不列入目錄。參差錯亂，莫之詳也。其詩尚沿曆下餘派，少精湛之思，而音響亦自琅琅可誦，較之竟陵、公安以後鉤章棘句者，尚有間焉。
明唐文獻撰。文獻字元徵，南直隸華亭人。萬曆丙戌進士，官至禮部右侍郎，翰林院學士，諡文恪。事蹟具《明史》本傳。朱彝尊《靜志居詩話》載，文獻未第時，曾見奎宿於堂上，故以「占星」名其堂，因以名集。
明曹璜撰。璜字伯玉，別號元素，益都人。萬曆丙戌進士，官至通政司右參議。是集鈔本凡十冊，前無序目，亦不分卷帙，前四冊為雜文及經解、奏疏、禪語。然殘闕殊甚，多不可讀。後六冊，則其官西安知府及提學湖廣時案牘之文，而西安為最詳。如《社約》、《救荒》、《織造》、《開礦》諸規議，大抵皆委曲懇到。其言關中：「居天下厄塞，戶口百萬，乃此公私之積。處之如掃，守令無一人長思舉其事者；而民惟寄死生於天，河南之事，奚保不再見也？」璜守西安，在萬曆中年，其於啟、禎時事，曲突移薪，若有先見。其解經則多影響支離，至《臨濟大意》、《楞伽質義》諸篇，尤旁涉雜學，蓋明季士大夫，流於禪者十之九也。
明李沂撰。沂字景魯，嘉魚人。萬曆丙戌進士，官至吏科給事中，劾東廠太監張鯨，廷杖削籍，後贈光祿少卿。事蹟具《明史》本傳。是集皆其為庶起士時所作。自記謂每月上旬、中旬、下旬試於翰苑者，曰《館草》；每月朔望試於東閣者，曰《閣草》。皆詳錄當時閣師、館師評語，末附載《劾張鯨疏》一篇，及廷杖之後王錫爵、楊起元、袁黃通問三尺牘。
明丁元薦撰。元薦有《西山日記》，已著錄。元薦受業顧憲成，入東林黨籍，當時以節行稱，而文章質率，不出講學家窠臼。
明李日茂撰。日茂字文華，號培吾，青縣人。萬曆丙戌進士，官至山東按察司副使。日茂官御史時，有《諫三王並封疏》，今載集中，詞頗激直，而《明史•王錫爵傳》，載當時爭封議諸臣，但有趙志皋、張位、史孟麟、羅萬化、嶽元聲、顧允成、張納陛、陳泰來、于孔兼、李啟美、曾鳳儀、鍾化民、項德禎、李騰芳等，獨不及日茂之名，未詳其故。至《諫並封第二疏》，據行狀稱，撰稿未上，乃亦收入集中，則過矣。第二、三卷內，多案牘之文，頗為冗碎。
明張文柱撰。文柱字仲立，崑山人。萬曆戊子舉人，官臨清縣知縣。是集前七卷為詩、賦，後九卷為雜文。每篇之下，或標《雲見遺草》、《見薄遊集》、《見扇》、《見題壁》、《見友人集抄》。蓋其後人，博蒐佚稿而成也。
明董其昌撰。其昌有《學科考略》，已著錄。其昌以書畫擅名，論者比之趙孟頫。然其詩文多率爾而成，不暇研煉，詞章之學，蓋不及孟頫多矣。
明陳所蘊撰。所蘊字子有，上海人。萬曆己丑進士，官至南京太僕寺少卿。是集凡雜文十一卷，詩三卷。前有王宏誨、陳文燭《序》，俱稱其官為陳比部，蓋在郎署時所輯也。詩文摹擬太甚，未能杼軸予懷。詹景鳳《明辨類函》，嘗稱所蘊文法汪伯玉，幾為敵國，詩健而潔，近體亦似於鱗。則其宗法概可見矣。
明周如砥撰。如砥字季平，號礪齋，即墨人。萬曆己丑進士，官至國子監祭酒。是集刊於崇禎壬午，詩不及一卷，餘皆雜文，多館課及應酬之作。如《太上感應篇序》之類，亦備錄不遺，編次殊為蕪雜。前有王思任、公鼐二「序」，思任《序》多稱其制藝，鼐《序》多稱其德量，其微意可思矣。
明郝敬撰。敬有《周易正解》，已著錄。是編首為《鯫生蠡管》三卷，首載《闢佛書》，次則辨論經旨之文；又雜著三卷，尺牘一卷，家乘三卷，蓋其《山草堂全書》之一種。敬喜說經，古文非所留意，置之不論不議可矣。
明薑志禮撰。志禮字立之，丹陽人。萬曆己丑進士，官至尚寶司卿，致仕後加太常寺少卿。是集惟第五卷後半為詩，餘皆雜文，所載諸疏，論列時事，頗為切直。其守泉州時，清還沙格澳及辨李相國偽書事；官兩廣時，拒李鳳、高寀兩璫及擒叛猺韋尚勝事，政績多可稱。官山東參政時，以爭福王莊田謫官；官尚寶時，河南進玉璽，魏忠賢欲令表獻，執不可。其風節亦殊可取，詩文則類皆應酬之作也。
明劉文卿撰。文卿字徯如，江西廣昌人。萬曆己丑進士，官至南京兵部員外郎。文卿性孤介，嘗以忤權奸左遷，其文頗有英氣。惟年僅三十三而卒，功候未深，故風格未就。集中如《急選被論辯疏》及《海防》二議，《台州、金華二府興革條議》，亦可以考見時政也。
明吳仁度撰。仁度字君重，金谿人。萬曆己丑進士，官至工部侍郎。《明史•儒林傳》，附載其父悌傳末。其集初刻於萬曆乙卯，此本為其六世從孫廷相所重編。凡《中書考功奏疏》一卷，《撫晉奏議》六卷，《撫晉全草》三卷，各注原本卷次於下；又《遺稿》二卷，各注新增字。《撫州府志》稱其為文不拘訓詁，每脫稿，即棄去，故無存者。此二卷蓋廷相摭拾殘剩，附於奏議、公牘之後者也。仁度初除中書舍人時，嘗爭「三王並封」之事，其疏今載第一卷中。撫晉時，亦頗有擘畫；《遺稿》則隨筆寫意而已。
明葉永盛撰。永盛字子沐，涇縣人。萬曆己丑進士，官至太僕寺少卿。事蹟具《明史》本傳。是集雜文一卷，奏疏三卷，為其裔孫沃若等所刊。當萬曆中葉，稅璫用事，弊政百出，永盛以御史巡視浙江鹽政，適奸人奏請增課，稅璫持之甚急。永盛獨抗疏糾論，屢折不回，卒以無擾。今諸疏及《措置浙鹽始末》一篇，具在集中。《明史》本傳，亦採錄其略，其他序、啟、祭文之類，僅二十餘首，則其子孫姑存手澤而已。末附《名宦錄》一卷，皆萬曆中請祀呈詳批答案牘及《去思德政碑》。又《鄉會中式錄》一卷，則永盛倡建崇文書院，疏請許商人占籍應試，因紀曆科中式姓氏，以志不忘。所載至國朝康熙中，蓋後人所續入也。是亦足見浙人之不忘永盛矣。
明李騰芳撰。騰芳字子實，湘潭人。萬曆壬辰進士，官至禮部尚書。其學宗王守仁，故集中第二卷有《陽明集抄序》，反覆幾二千言，發明良知之旨，至以事功、節義與辭章、養生，均為正道之障。又有《金剛經集注序》、《金剛經注采序》、《蓮池自知錄序》，皆提唱二氏之說。亦頗尊崇李贄，稱為卓吾老子。蓋明季士大夫所見大抵如斯，不但騰芳一人也。然騰芳留心經世，喜談兵事，其《策倭安攘至計疏》及《進戚繼光兵略》諸疏，猶非徒以狂禪縱論者矣。集無序跋，不知何人所編，據卷首《家傳》，稱其生平著作毀於峒寇，此本蓋由掇拾而成，故十卷中多有錄無書者，別以《補遺》一卷，刻於末雲。
明餘懋衡撰。懋衡字持國，婺源人。萬曆壬辰進士，官至南京吏部尚書。事蹟具《明史》本傳。是集乃其巡按陝西時所作。凡論說、雜文，共七十八篇，所評古今人物，皆蹈襲陳言，至謂《封建井田為可行》，尤屬拘迂之見。《自序》稱，萬曆丁未，杜門請告，四閱月而成帙，中有《自嗤》一篇雲：「窮年焚膏，不得一二；偶得一二，索紙書之；紙墨未乾，已規規失。」其大略可觀矣。
明吳士奇撰。士奇有《史裁》，已著錄。是集文八卷，詩一卷。其文雖不能步趨歸、唐，而文從字順，尚不蹈王、李贗古之習，惟韻語牽率頗甚。朱彝尊《靜志居詩話》稱其長於史學，詩特餘藝，其殆然歟。
明湯兆京撰。兆京字伯閎，宜興人。萬曆壬辰進士，官至監察御史。事蹟具《明史》本傳。兆京廉正鯁直，佐孫丕揚掌察典，尤力持公議，為群小所嫉；然律身嚴正，雖屢遭排擊，卒不能以一言汙之。其制行甚高，詩文非所屬意，亦皆不入格。
明鄧原嶽撰。原岳字汝高，閩縣人。萬曆壬辰進士，官至湖廣按察司副使，《明史•文苑傳》附載《鄭善夫傳》中。是集詩十卷，文八卷。卷首謝肇淛所作《小傳》，謂原嶽為詩，初學鄭善夫，已又學七子，既而一意摹古，要以唐人為宗，末年益複宏肆。今閱其詩，功候頗為不淺，惟未免有摹擬之痕也。
明董複亨撰。複亨字元仲，元城人。萬曆壬辰進士，官至吏部郎中。外轉布政司參政，未上而卒。是集凡文十七卷，詩五卷。複亨沒後，其同裏張銓序而刻之。其文喜剽掇詞藻，如《廣武郡理胡懷南治最承恩序》曰：「閑請所謂舉業讀之，其沈詞怫悅，如遊魚銜鉤，而出重淵之深；其浮藻聯翩，若翰鳥嬰繳，而墜層雲之峻；其涵綿邈而吐滂沛，又若風飛焱豎，若芳《蒙生》馥而青條森也。」割裂文賦，以入散體，古今有是格律耶？詩尤非所擅長矣。
明袁宏道撰．。宏道有《觴政》，已著錄。其詩文所謂公安派也，蓋明自三楊倡台閣之體，遞相摹仿，日就庸膚。李夢陽、何景明起而變之，李攀龍、王世貞繼而和之。前後七子，遂以仿漢摹唐，轉移一代之風氣，迨其末流，漸成偽體，塗澤字句，鉤棘篇章，萬喙一音，陳因生厭。於是公安「三袁」，又乘其弊而排抵之。三袁者一庶子宗道、一吏部郎中中道、一即宏道也。其詩文變板重為輕巧，變粉飾為本色，致天下耳目於一新，又複靡然而從之。然七子猶根於學問，三袁則惟恃聰明；學七子者不過贗古，學三袁者，乃至矜其小慧，破律而壞度，名為救七子之弊，而弊又甚焉。觀於是集，亦足見文體遷流之故矣。
明謝肇淛撰。肇淛有《史觿》，已著錄。《游燕集》二卷，為萬曆己丑肇淛公車北上時所作；《小草齋稿》一卷，則己丑還山後至辛卯複上公車時所作。案：黃虞稷《千頃堂書目》，肇淛有《小草齋詩集》三十卷，《文集》二十八卷，又《續集》二卷。此二集乃集中之二種，非完帙也。
明楊一葵撰。一葵字翹卿，漳浦人。萬曆壬辰進士，官至雲南布政司。是集詩一卷，文一卷。詩格頗清，文則多應酬之作。首有蔣孟育《序》，稱一葵先有《豫章集》及《畫脂編》行世。今二書未見傳本，其《自序》二篇，則在此集中雲。
明金忠士撰。忠士字元卿，宿松人。萬曆壬辰進士，官至右僉都御史、巡撫延綏。是集詩止一卷，餘皆雜文，忠士歷任邊疆，所至皆有所建立，其施設頗見於集中。第六卷內《榆林、河套諸考》，條列顛末，述盛衰之勢，備撫治之方，多可與史事相參核，蓋皆得之閱歷之實，故其言確鑿可據。固不必其文詞之工也。
明石九奏撰。九奏字伯成，冀州人。萬曆壬辰進士，官至兵備副使，進右參政。其詩多學《才調集》，而風格未成。朱彝尊《明詩綜》選入《春郊》一絕，閱其全稿，實無有過之者也。
明陳薦夫撰。薦夫名藻，以字行，更字幼儒，閩縣人，萬曆甲午舉人。朱彝尊《明詩綜》作名邦藻。以集中行狀考之，《明詩綜》誤衍一「邦」字也。是集詩九卷，詩餘一卷，賦及雜文四卷，考徐熥《晉安風雅》，自薦夫之曾祖煃、祖達、父輔之與其兄價夫，皆以詩名。其家學淵源，固有所自。曹學佺為之《序》，稱其質臒而腹腴，語險而法中。雖目不涉詩書，跡不交山水，能使下帷之夫，駭其博雅，好遊之士，推其韻致。則過其實矣。
明華善繼撰。善繼字孟達，無錫人，官至永昌府通判。善繼與弟善述，並有才名。朱彝尊謂其詩不及善述，然王世貞《序》列四十子詩，顧取善繼而善述不與焉。殆以善述詩體格不純，操縱任意，不若善繼之愜適歟。是集刻於萬曆甲午，蓋善繼所自編也。
明朱之蕃撰。之蕃字元介，茌平人。南京錦衣衛籍，萬曆乙未進士第一，官至吏部右侍郎。之蕃以萬曆乙巳冬，被命使朝鮮，丙午春仲出都，夏杪入關，與館伴周旋，有倡必和，錄為二大冊。第一冊為《奉使朝鮮稿》，前詩後雜著，之蕃作也；第二冊為《東方和音》，朝鮮國議政府左贊成柳根等詩也。末有《乙未制策》一道，及東閣倡和詩數首，為讀卷官沈演等作，蓋後人所附入。案：《千頃堂書目》，載之蕃《使朝鮮稿》四卷，《紀勝詩》一卷，《南還雜著》一卷，《廷試策》一卷，《落花詩》一卷，與此大同小異，蓋所見者又一別本雲。
明謝廷諒撰。廷諒有《千金堤志》，已著錄。是集上卷為詩，下卷為文，前有萬曆戊子陳文燭《序》，稱其學問日富，變化無窮，與胡應麟並稱。今觀其所作，亦頗工麗自喜，而邊幅太狹，猶在《少室山房集》下也。
明謝廷諒撰。此集皆其宦遊時所作，故以《薄游》為名。凡詩六卷，文九卷。《明史•藝文志》載廷諒《薄遊草》二十四卷，此止十五卷，殆非完本矣。
明來儼然撰。儼然字望之，三原人。萬曆乙未進士，官兵部主事。是集凡文四卷，詩六卷，乃其子複臨所刊。酬應尺牘居其大半，他作亦多亢厲之音。朱彝尊《明詩綜》不登一字，殆病其粗歟。
明駱日升撰。日升字台晉，泉州人。萬曆乙未進士，官至四川布政司參政，殉奢崇明之難，贈光祿寺卿。日升以節義顯，而文章不免漸染時趨，末附《解經》數則及《學約規條》，則其為廣西提學僉事時，以示諸生者也。
明林秉漢撰。秉漢字伯昭，一字聚五，長泰人。萬曆乙未進士，官至浙江道監察御史，巡按廣東，卒贈太僕寺卿，諡文端。事蹟具《明史》本傳。據張懋建所作《秉漢傳》，稱所著有《館稿》、《疏草》、《尚友堂稿》、《若鴂草》、《長山集》。此總名《尚友堂集》，蓋高密單德謨為之選定，裒為一編；惟其《忠諫遺稿》別為一卷，皆案粵時奏疏也。
明李春熙撰。春熙字皞如，號泰階，建寧人。萬曆戊戌進士，官至南京戶部郎中。是集詩五卷，文四卷，後附《哀榮錄》一卷。詩分《姑熟草》、《彭城草》、《旅言》、《粵遊草》、《燕遊草》、《白門草》、《鄴中草》七集。文則「奏疏」及征交阯時文移、公牘、條議，悉編入之。第七卷中，《論代藩爭立》一疏，尤其大節也。集為崇禎辛巳其子嗣元所編，此本又其裔孫芳所重雕。據嗣元《序》，當有十二卷，今止十卷，然首尾完具，又似非闕佚。疑芳又有所合併，非盡原帙矣。
明顧起元撰。起元有《說略》，已著錄。是集乃其天啟壬戌、癸亥兩年所作詩文。曰「蟄菴」者，《自序》謂：足瘍至冬輒發，每寒月即自繭一室，塞向墐戶，嘗自笑以為似昆蟲之入蟄，因以名其菴雲。
明王畿撰。畿字翼邑，號慕蓼，晉江人。萬曆戊戌進士，官至浙江布政使，與講學之王畿同名，非一人也。是集詩文共七卷。末附《家譜》、《勸戒》二十則，為一卷。畿立身居官，矯矯自勵，故所為詩文，皆質樸類其為人。卷首《序》為施邦《日翟》所作。畿視學浙江時拔邦曜第一，邦曜貧不能婚，畿為備聘，拜雁於官署。邦《日翟》即於是秋登第，後殉節為完人。其識鑒為世所推服雲。
明鄧渼撰。渼字遠遊，自號簫曲山人，建昌人。萬曆戊戌進士，官至僉都御史，巡撫順天。忤魏忠賢，謫戍貴州。崇禎初，放還，卒。是集皆散體之文。案明版《唐文粹》之首，有渼《序》曰：文家法秦、漢，非不善也，然摹擬工則蹊徑太露；構撰富則窠臼轉多，至近日膚淺之法，畏難好易，眉山盛而昌黎、河東二氏詘云云。頗中明季古文兩派之病。其自作則未能淩跨一時也，《千頃堂書目》有《渼留夷館集》四卷、《南中集》四卷，《紅帛集》四卷，不載此集，殆偶未見歟。
明鄧雲霄撰。雲霄字元度，東莞人。萬曆戊戌進士，官至廣西布政使參政。是集乃其官長洲時所作，故以「百花洲」為名。其詩近體居十之八九。
明鄧雲霄撰。雲霄作《冷邸小言》，論詩以妙悟為宗，以自然為用。故茲集所載，多仿王、孟之音，而醞釀深厚則未及古人。昔嚴羽作《滄浪詩話》，標舉盛唐，而所作乃惟存浮響；雲霄所論所作，蓋均似之矣。
明陳第撰。第有《伏羲圖贊》，已著錄。是集凡《粵草》一卷，詩文各半，萬曆戊戌至庚子，游廣東時作也。《寄心集》六卷，焦竑為之選定，皆四言五言古詩，多涉論宗，故別為一集；《五嶽遊草》六卷，大抵紀遊之詠。而雜詩亦散見其中，不盡為山水作也。據原《序》尚有一集名《塞曲》，乃官薊州遊擊時作，此集不載，蓋佚之矣。第《韻書》妙有神解，遂為言古音者之開山；詩則信筆而成，非所擅長，然第亦不必以此擅長也。
明王衡撰。衡有《紀遊稿》，已著錄。萬曆戊子，衡舉順天鄉試第一，時其父錫爵在政府，為高桂、饒伸所劾，遂不復會試。錫爵罷相後，始登萬曆辛丑進士第二，入翰林。旋即歸養，得以其閑，肆力於古學，與王世貞雖同裏閈，而不蹈其蹊徑。然頗染陳繼儒之俗格。《明史•隱逸傳》稱，錫爵招繼儒與衡讀書支硎山，其所由來者漸矣。
明許獬撰，獬有《八經類集》，已著錄。是集大抵應俗之作，館課又居其強半。蓋明自正、嘉以後，甲科愈重，儒者率殫心制義，而不復用意於古文詞。洎登第宦成，菁華已竭，乃出餘力以為之，故根柢不深，去古日遠，況獬之制義，論者已有異議，則漫為古調，其所造可知矣。
明劉永澄撰。永澄字靜之，寶應人，萬曆辛丑進士，官國子監學正；乞歸省親，起兵部職方司主事，未上卒，事蹟具《明史》本傳。是集文六卷，詩一卷，附錄一卷，乃永澄歿後，其友劉宗周等共為裒輯。其文章平正通達，而大致謹嚴，篇首《程朱藥言序》，尤為深切，蓋永澄雖與東林諸人遊，而操履篤實，故詞采不足，而持論不詭於正，無門戶標榜之習雲。
明葉秉敬撰。秉敬有《字孿》，已著錄。是編首載《述職吟心》五卷，乃大計入覲時作；次載《賦類》一卷，《吟類》一卷，乃督學河南時作；次《遒徇編》五卷，則雜錄對聯偶語。《自序》稱，取《虞書》「詩言志」，《論語》「志於學」二語，以為作詩要領，故以此名其集。秉敬淹貫群書，著述甚富，而所作韻語，乃過於質樸，殆所謂詩有別才耶？
明陳勳撰。勳字元凱，閩縣人。萬曆辛丑進士，官至戶部郎中《福建通志》載，《元凱集》四十卷。此本僅文三卷，詩二卷，然首尾完足，初非有闕。集為其同年呂純如所刻，或經純如選定耶？勳為鄭善夫外曾孫，其瓣香有自，故雖無傑構，而尚有典型。
明屠隆撰。隆有《篇海類編》，已著錄。是集詩八卷，文十二卷。隆為人放誕風流，文章亦才士之綺語。陳子龍《明詩選》，謂其詩如沖繁驛舍，陳列壺觴、頃刻辦就，而少堪下箸，文尤語多藻繪，而漫無持擇，蓋沿王、李之塗飾，而又兼涉三袁之纖佻也。
明屠隆撰。是集凡賦一卷，古今體詩十卷，雜文十二卷。時隆方知青浦縣，故以「由拳」為名。
明湯顯祖撰。顯祖有《五侯鯖》、《字海》，已著錄。顯祖於王世貞為後進，世貞與李攀龍持上追秦、漢之說，奔走天下，歸有光獨詆為庸妄。顯祖亦毅然不附，至塗乙其四部稿，使世貞見之。然有光才不逮世貞，而學問深密過之；顯祖則才與學皆不逮，而議論識見，則較世貞為篤實。故排王、李者，亦稱焉。是集凡詩十三卷，文十卷，尺牘六卷。前有南豐朱廷誨《序》，稱其：解陰符五賊禽制之法，序《春秋》輯略，發仁孝動天下之旨，記小辨明複小乾大之一致，非無根據之學者，然終非有光匹也。
明陳玉輝撰。玉輝字達卿，號荊碧，惠安人。萬曆辛丑進士，官至南京監察御史。所著有《客客軒散言》、《皇荂草》、《公餘課兒草》、《岳陽草》諸種，此集乃其一也。凡語錄一卷，文五卷，詩一卷。其子龍岩題識，謂全集未刻，已經淪軼，故所存者止此。玉輝從鄒元標講學，其文章根柢，尚為醇正，詩則隨意抒寫，不求甚工，又多佚脫，如《白門紀懷》七言律詩，稱依上下平韻次第，當有三十首，今僅存二十首，則其殘闕可知已。
明薛三省撰。三省字魯叔，定海人。萬曆辛丑進士。官至南京禮部尚書，卒諡文介。是編有文無詩，奏疏幾居其半，奏疏中，辭謝者又居其半。惟《請福王之國》一疏，最為激切，其官檢討時所上也。
明吳大經撰。大經字元常，常熟人。是集大經所自編。前有萬曆癸卯《自序》，稱謝去帖括之學，蓋山林之士也。其詩酷摹劍南，圓熟有餘，深微不足。魏浣初《序》，乃謂袁宏道推明代詩人以徐渭為第一，而大經配之。殆非篤論矣。
明劉士驥撰。士驥字允良，禹城人。萬曆甲辰進士，官翰林院編修。士驥於李攀龍為鄉人，而不循其門徑，是集前有李若訥《序》，稱允良自言，少年濡首李、王諸家。顧李、王生今日，宜另繡其腸，其不肯從風而靡，不為無見。然集中詩文，乃作嘽緩之音，是則楚既失之，齊亦未為得也。
明黃體元撰。體元字長卿，穀城人。萬曆甲辰進士，官至山東按察司副使。是集，體元所自編，取中和集身心世事，謂之四緣：「委身寂然，委心洞然，委世混然，委事自然」之語。故以「四然」名齋，因以名集。蓋明季士大夫耽二氏者，十之九也。
明樊良樞撰。良樞字尚植，一號致虛，進賢人。萬曆甲辰進士，官至浙江提學副使。是編凡《匡山社集》一卷，《二山草》三卷，皆以所居地名之：匡山取居近匡廬之義，二山則官淮南時取淮南大小山之義也。《二山草》中又附以其叔俊、弟尚燝、良楹、子重鵬等次和之作，大抵多規橅七子聲調。
明魏濬撰。濬有《易義古象通》，已著錄。其詩草本四十卷，是集僅刪取十四卷，故謂之「存草」。《存草》為未第時之詩，「後存草」為既第後之詩。其「後存草」內又分為初燕詩、農詩、桂詩、東詩、東後詩、家詩、衡詩各一卷，蓋皆隨宦跡所及，各舉地名之一字以為標目。其詩不出贗古之習。蓋萬曆以後之詩，不公安、竟陵，則仍太倉、曆下耳。
明魏純粹撰。純粹字仲乾，柏鄉人。萬曆甲辰進士，官至監察御史。是集詩文各一卷，多其官永城知縣時作；末附為御史時，《請假省親疏》一篇。
明餘懋孳撰。懋孳字舜仲，婺源人。萬曆甲辰進士，官至給事中。此集乃懋孳所自編，凡文五卷，詩一卷。其曰「荑言」者，蓋取荑稗之意，自謂學而無當於道者稗學也，言而無當於道者荑言也。又謂「命題屬草」，聊供酬應。今觀其文，如《門牆桃李冊序》、《刻聯捷稿引》、《細草流芳冊小引》、《題龍山課藝》等篇，皆不免俗體，蓋疏於芟汰之過也。
明陳完撰。完字名甫，號海沙，南通州人，萬曆丙午舉人。是集為完所自編。其詩多恬適敷暢，而不見性情，較黃省曾《五嶽山人集》，格調相似，而才力尚不能逮也。
明鄒維璉撰。維璉字德輝，號匪石，新昌人，萬曆丁未進士。官吏部郎中時，以疏劾魏忠賢，謫戍貴州；崇禎初，召為南京太僕寺卿，洊擢右僉都御史，巡撫福建，剿海寇有功，終為溫體仁所忌罷。崇禎八年，起為兵部右侍郎，未上而卒，事蹟具《明史》本傳。是編詩集凡六卷，曰《願學編》，蓋早年初學之作；曰《宦遊草》，作於司理延平時；曰《友白草》，作於貴州謫戍時，蓋擬太白之流夜郎也；曰《友歐草》，作於起官太僕時，蓋南太僕署在滁州，多歐陽修遺跡也；曰《導噫草》，中多感慨時事之什，蓋作於撫閩時也；文集凡十八卷，首冠以《四書、五經疑義》，中如《信豐坊偽石經》、《信俞庭椿改周禮》、《信蔡沈三代改時不改月》諸說，皆未為卓識。蓋其氣節才略，足以自傳，學問則未深造也。據編首《自序》，尚有《大夢稿》、《又夢稿》、《自警編》諸目，此本皆無之，或維璉自刪，或後來所佚，均不可考矣。
明劉錫元撰。錫元字玉受，長洲人。萬曆丁未進士，官至貴州提學僉事。是集第一卷《庚夏七發》，記其庚申夏病疫事；二卷為序記、簡牘、雜文；三卷為雜文，乃其官祠部時考驗眾僧雜作。附《歸塗閑紀》一卷，則記其官黔中苗亂事，大抵多作佛家偈語，間涉俳體。
明程正己撰。正己字道先，號澄源，長治人。萬曆丁未進士，官至僉都御史，巡撫保定，以忤奄黨削職，後終於兵部侍郎。是集為其子之璿所編，凡詩五卷，文五卷，大抵惟取自適，無意求工。
