
卷一百九十四 集部四十七
《四庫全書總目提要》紀昀等
○總集類存目四
國朝蕭伯升編。伯升字孟昉，泰和人。是集皆錄其先世詩文，曰《正固先生集》，詩文各一卷，蕭岐撰。岐字尚仁，洪武初以賢良徵，授潭府左長史，改平涼訓導。自顏其齋曰「正固」。一曰《坦行自志》，岐子遵撰。遵字用道，號坦行，以明經薦，授靖江王府長史。永樂間謫宣府鷂兒嶺巡檢，有《仕學齋集》，散佚不存。獨存其自志所載陳靖江王八啟及《四門箴》一篇，曰《雪崖詩集》，蕭晅撰。晅字仰善，號雪崖。宣德丁未進士，官南京禮部尚書。前有伯升自序，稱與吏部郎中蕭士瑋《春浮園集》並士瑋弟士琦《陶庵雜記》、《牘雋》諸書同時合刻，為《蕭氏世集》。今士瑋、士琦之書各有別本，而此帙之內均不載。未知何故也。
國朝吳偉業編。偉業有《綏寇紀略》，已著錄。是書采其同裏能詩者得十人，人各一集。首周肇《東岡集》，次王揆《芝廛集》，次許旭《秋水集》，次黃與堅《忍菴集》，次王撰《三餘集》，次王昊《碩園集》，次王抃《健菴集》，次王曜升《東皋集》，次顧湄《水鄉集》，次王攄《步蟾集》。皆其同時之人，前有偉業序，蓋猶明季詩社餘風也。偉業本工詩，故其所別裁，猶不至如他家之冗濫，特風格如出一手，不免域於流派，是亦宗一先生之故耳。
國朝顧有孝編。有孝字茂倫，吳江人。自序稱自漢迄唐樂府有數十家，而最著者郭茂倩之《樂苑》（案郭茂倩書名《樂府詩集》，不名《樂苑》。名《樂苑》者乃梅鼎祚書）、左克明之《樂府》、吳兢之《樂錄》（案吳兢書名《樂府古題要解》，不名《樂錄》）、郤昂之《題解》、沈建之《廣題》、徐獻忠之《樂府》，各有意見，因取而參定之。然所分各類，亦多踵茂倩舊目，於體制無所考訂。惟每章下略加注釋，而附以評語。蓋其例主於選詩，與吳、郭諸家用意各不同也。
國朝冒襄編。襄字辟疆，如皋人。自號巢民。所居有朴巢、水繪園、深翠山房諸勝。晚年卻掃家居，與友朋觴詠，輯其酬答詩文都為一集，凡十二卷。蓋仿顧阿瑛《玉山草堂雅集》而作。然阿瑛但文酒之歡，此並其壽序之類亦皆載入。故繁富勝之，而精美則不及焉。
國朝費密編。密有《燕峰文抄》，已著錄。是編錄唐代女子之作，頗有別裁，然皆習見。
國朝蕭士琦撰。士琦字季公，泰和人，前明貢生。是編選自漢至宋尺牘，分三十二門。卷首有其子伯升所記緣起，大旨主於清省。故所錄往往摘一二語，非其全文。又如「龔使者告隗炤妻」一條，原非尺牘，而亦載之，殊不可解也。
國朝刁包編。包有《易酌》，已著錄。是編所錄歷代理學諸儒之文凡二百一十有六篇。其凡例稱專以品行為主，若言是人非，雖絕技無取。蓋本真德秀《文章正宗》之例，持論可雲嚴正。然三代以前，文皆載道。三代以後，流派漸分。猶之衣資布帛，不能廢五采之華；食主菽粟，不能廢八珍之味。必欲一掃而空之，於理甚正，而於事必不能行。即如《文章正宗》，行世已久，究不能盡廢諸集，其勢然也。至蘇軾《大悲閣四大菩薩》諸記，因題制文，原非講學。言各有當，義豈一端？而包於歐陽修本論評語中極詞詆斥，然則真德秀《西山集》中為二氏而作者不知凡幾，包既講學，不應不見是集，何以置之不言。豈非以蘇氏為程子之敵，真氏則朱子之徒乎？恐未足服軾之心也。
國朝朱嘉徵編。嘉徵字岷左，別號止谿圃人，海寧人。前明崇禎壬午舉人，入國朝官徽州府推官。此編取漢、魏樂府及詩分為三集。以相和、吟歎、平調、清調、瑟調、楚調、大麯、雜曲之類為風，以鼓吹、橫吹之類為雅，以雅舞、雜舞之類為變雅，以郊祀樂章為頌，而別附以歌詩、琴曲。又仿《詩序》之例，每篇各為小序以明其意。蓋刻意續經，惟恐一毫之不似。然三代樂制，至漢盡亡。樂府之於三百篇，猶阡陌之於井田，郡縣之於封建也。端緒亦有時相屬，而不相屬者十之九。嘉徵必摹擬刻畫，一一以風、雅、頌分配之，牽強支離，固其所矣。
國朝高阜撰。阜字康生，號蘿棲，祥符人。所錄凡蘇洵文二卷，蘇軾文六卷，蘇轍文二卷。每篇為之反覆詳論，故名曰《三蘇談》。其言瀾翻不竭，亦足以自暢其說。然必謂三蘇本旨如是，則不儘然也。
國朝陳增新等編。增新字子更，嘉善人。柳洲在嘉善熙寧門外。順治初，增新與同裏魏學渠等結詩社相倡和，稱「柳洲八子」。其後攀附者日眾，因遴次所作錄為一編，共七十餘人。其詩體格相似，大抵五言多宗選體，七言悉學唐音。蓋猶明季幾社餘派也。
國朝宋犖編。犖有《滄浪小志》，已著錄。是編乃犖為蘇州巡撫時，甄拔境內能文之士王式丹等十五人，各選詩一卷刻之。考自古類舉數人，共為標目，四八之所載，其來久矣。然文士則無是名也。文士之有是名，實胚胎於建安之七子。歷代沿波，至明代而前後七子、廣續五子之類，或分壘交攻，或置棋不定，而氾濫斯極。往往以聲氣之標榜，釀為朋黨之傾軋，覆轍可歷歷數也。犖與王士禎並以文章宿老，領袖詩壇。士禎既以同時之人為《十子詩選》，犖亦以所拔之士編為此集。雖獎成後進，原不失為君子之用心，究未免前明詩社之習也。夫諸人詩儻不佳，裒刻何益？其詩果佳，則人人各足以自傳，又何必藉此品題乎。
國朝魏裔介撰。裔介有《孝經注義》，已著錄。裔介嘗選國初詩為《觀始集》，今未見傳本。是編乃所選康熙中詩，以續前集者也。意求備一時之人，故限於卷帙，不能備一人之詩，大抵一人三數首而已。惟每體之末，必附以己作，所收較他人為夥。則似不若待諸他人之論定焉。
國朝田茂遇、董俞同編。茂遇字佛淵，順治戊子舉人。俞字蒼水，終於布衣。皆華亭人。是書題曰《十五國風高言集》，而別標一閩字為子目。據其凡例，乃以一省之詩為一集。此乃十五集中之一也。
國朝曹本榮編。本榮有《奏議稽詢》，已著錄。是書文以體分，各體前俱引文體明辨一條，大概因是書而廣之。然所分子目，冗瑣特甚，舛誤尤多。漢文帝《賢良文學策問》、武帝《賢良策問》之類亦往往一文而兩載，皆失詳檢。「鐵券文類」止載《唐德宗賜王武俊》一篇，「諭祭文類」止載隋文帝《祭薛濬》一篇之類，亦殊掛漏。至所載之文，每篇刪削，尤不免失其本未。
國朝胡亦堂編。亦堂字二齊，慈谿人。順治辛卯舉人。官臨川縣知縣，後行取主事。是編選臨川一縣之文。宋晏殊、晏幾道、王安石三人，明章袞、陳九川、帥機、湯顯祖、邱兆麟、章世純、艾南英、羅萬藻、陳際泰、揭重熙十人，國朝遊東昇、傅占衡二人。皆有集行世者。每集各為小序，書中仍各標本集之名，略如張溥《百三家集》例。但溥書全錄其集，此則多所刪削耳。
國朝顧大申撰。大申有《堪齋詩存》，已著錄。是編以詩教起於三百。降而屈、宋，則有王逸之章句；漢、魏、六朝，則有昭明之《文選》；三唐之詩，則以明李攀龍之《詩選》為能存唐聲。於是總輯諸家，裒為五集：一集曰《毛詩》四卷，附以子夏之序；二集曰《楚詞》五卷，述王逸之《章句》；三集曰《選詩》五卷；四集曰《選賦》四卷，錄《昭明》之所選；五集曰《唐詩》七卷，錄攀龍之所選。音釋撰次，命曰《詩原》。每集皆有自序，夫三百篇列為《六經》。豈容以後人總集僣續其後？王逸、蕭統已病不倫，乃更益以李攀龍，不亦異乎？
國朝蔡士英編。士英字伯彥，奉天人，官漕運總督。順治十四年，士英巡撫江西，葺滕王閣。因集自唐至明登臨記勝之作，分類詮次為十三卷。又徵近人詩文為二巨冊，但分體而不分卷。蓋欲附入前集各體後也。陳維崧《迦陵集》有《滕王閣賦》，絕工麗，非諸人所及。然是集不載。或刊版時尚未得其稿歟？
國朝吳綺選。綺有《嶺南風物記》，已著錄。是編選宋、金、元詩合為一集，首有康熙戊午綺自序。其凡例謂「所選諸篇，品骨氣味，規矩方圓，要不與李唐豐格致有天淵之別」云云。故頗能刊除宋人生硬之病，與元人縟媚之失。然一朝之詩，各有體裁；一家之詩，各有面目。江淹所謂楚謠漢風既非一骨，魏制晉造固已二體。蛾眉詎同貌而俱動於魂，芳草寧共氣而皆悅於魄者也。必以唐法律宋、金、元，而宋、金、元之本真隱矣。即如唐人之詩，又豈可以漢、魏六朝繩之，漢、魏、六朝又豈可以風騷繩之哉？是集之所以隘。
國朝李繩遠編。繩遠有《姓氏譜》，已著錄。是集合刻其曾祖應徵、祖士標、父寅之詩。應徵字伯遠，萬曆癸酉舉人，官臨安縣教諭，遷國子監博士。所著曰《藿園詩存》，凡六卷。士標字窿菴，官山東寧海同知。所著曰《蒼雪齋詩存》，凡一卷。寅字寅生，縣學生。所著曰《視彼亭詩存》，凡一卷。應徵詩有《青蓮館》、《汗漫遊薊易寓言》、《苕溪漫草》、《兩都社草》、《河梁編》、《兩目紀遊》、《偶寄軒稿》諸編。茲集總題《藿園詩存》，蓋繩遠匯為一集也。朱彝尊《靜志居詩話》謂弇州標榜前後五子而外，廣為四十子，若似乎此外無遺賢矣。說詩者遇隆、萬朝士或置不觀，不知隆、萬諸人已力挽叫囂之習，歸於平淡，而定陵初年，人皆修辭琢句，出入風雅之林。若李伯遠、鄭允升、歸季思、區用孺輩，尤卓然名家，未見萬曆初之不及嘉靖季也。今觀《藿園》一集，誠戛戛獨造，亦能自立門徑者。其子孫則沿波而討奇耳。
國朝王士禎編。士禎有《古歡錄》，已著錄。此編凡五言詩十七卷，七言詩十五卷。五言自漢、魏、六朝以下，唐代惟載陳子昂、張九齡、李白、韋應物、柳宗元五人。七言古逸一卷，漢、魏、六朝一卷，唐則李嶠、宋之問、張說、王翰四人為一卷，王維、李頎、高適、岑參、李白為一卷。而王昌齡、崔顥二人則稱附錄。五卷以下則唐杜甫、韓愈，宋歐陽修、王安石、蘇軾、黃庭堅、晁說之、晁補之、陸游，金元好問，元虞集、吳萊十三人之詩。而李商隱、蘇轍、劉迎、劉因四人稱附錄。夫五言肇於漢氏，歷代沿流，晉、宋、齊、梁業已遞變其體格。何以武德之後，不容其音響少殊。使生於隋者，如侯夫人《怨詞》之類，以正調而得存。生於唐者，如杜甫之流，亦以變聲而見廢。且王粲《七哀》，何異杜甫之《三別》？乃以生有先後，使詩有去留。揆以公心，亦何異李攀龍唐無五言古詩而有其古詩之說乎？至七言歌行，惟鮑照先為別調。其餘六朝諸作大抵皆轉韻抑揚。故初唐諸人多轉韻，而李白以下始遙追鮑照之體。終唐之世，兩派並行。今初唐所錄寥寥數章，亦未免拘於一格。蓋一家之書，不足以盡古今之變也。至於越人歌惟存二句之類，則校刊者之疏，或以是而議士禎，則過矣。
國朝王士禎編。取唐人總集八家及摘宋姚鉉《唐文粹》所載諸詩，各為刪汰。凡《河嶽英靈集》一卷，《中興間氣集》一卷，《國秀集》一卷，《篋中集》一卷，《搜玉集》一卷，《御覽集》一卷，《極玄集》一卷，《又玄集》一卷，《才調集》三卷，《唐文粹》六卷。附以士禎所選《唐賢三昧集》，共為十種。其去取一以神韻為宗，猶其本法。惟《才調集》、《唐文粹》刪汰未精，門徑叢雜，而《文粹》尤甚。如盧仝《月蝕》詩、陸龜蒙《江湖散人歌》，皆不能謂之盛唐格也。又韋莊《又玄集》，原書已佚，今所傳者乃贗本。馮氏《才調集》凡例言之，而士禎仍為選錄，亦失別裁。其《三昧集》一種，乃其生平宗旨所在，去取較為精密。世多摘出別行，今亦別著於錄。又士禎《居易錄》曰：「近日金陵有刻《唐詩十集》者，謂為予所訂。或作序假予言曰：『餘奉此為金科玉律，年來於此道稍有會心者，得力於是書良多』云云。及訪是書閱之，乃標華亭唐汝詢仲言名。大旨在通高漫士、李滄溟、鍾退穀三選之郵，而以汝詢詩解附之，強分甲乙丙丁等目，淺陋割裂，可一笑也。」然則是書未出以前，先有偽本矣。今偽本已不傳，蓋辨之早也。
國朝王士禎編。康熙辛巳，士禎官刑部尚書時，乞假旋裏，改窆其親，載書數車以歸。其門人揚州禹之鼎繪為是圖。一時多為題詠，士禎匯以成編。圖後首載奏疏二篇，次序二篇，次題圖詩八十六首，皆其門人所作。而附其侄啟《座送還京》詩一首。次贈行二十四首，皆朝臣之作。而附侍講尤侗《寄懷詩》一首，次《賜沐起程》一篇。而附朱彝尊《池北書庫記》一篇，則以載書及之也。
國朝朱霞編。案《浙江通志》載：「朱霞，建德人，順治乙未進士。」未知即此人否也。樵川為今邵武縣。二家者，宋嚴羽，元黃鎮成也。羽有《滄浪集》，鎮成有《秋聲集》，皆已著錄。是本每集分為二卷，諸雜體為一卷，五七言近體為一卷。而附《滄浪詩話》於其後焉。
國朝周之鱗、柴升同編。之鱗字雪蒼，海寧人。升字錦川，仁和人。是編選蘇軾、黃庭堅、范成大、陸遊之詩，分體排次。《東坡集》選六百首，《山谷集》選三百首，《石湖集》選四百首，《劍南集》選九百首。較吳之振《宋詩鈔》所錄較多，而去取未能悉當也。
國朝楊長世及其從子以睿、以儼，從孫兆鳳、兆年合刻稿也。長世字延會，瑞金人。官興安縣訓導，著《影居文鈔》一卷。以睿字維明。邑諸生，著《汲亭文鈔》一卷、《詩鈔》二卷，以儼字維莊，貢生，著《強恕齋文鈔》四卷。兆鳳字爾翔，官上饒縣訓導。著《寓鴻亭文鈔》二卷。兆年字爾逢，官宜黃縣訓導，著《栩栩園文鈔》二卷。以睿《汲亭稿》中有詩二卷，而總題曰《文鈔》，用《文選》例也。
國朝劉之份編。之份字平勝，裏籍未詳。是集選明代閨閤之詩，分初集、二集、新集，集各一卷。其族裏別編於前。朱彝尊《靜志居詩話》嘗譏其真贗交錯雲。
國朝範良撰。良字眉生，徽州人。是集選自漢至明之詩為五類：曰樂章、曰應制、曰應試、曰朝堂、曰館課，各冠以小引。所選皆鋪張富麗之作，由其體宗台閣故也。然精觕互呈，頗為淆雜。而卷首列參訂姓氏凡五百九人，亦斷無是事也。
國朝王輔銘編。輔銘字翊思，嘉定人。初，明翠校嘗以嘉定代有作者，而詩篇多散逸，因采宋天聖以後迄於宏治合為一集。其第一卷為宦志，皆官於嘉定者所作。中四卷則邑人之詩。第六卷為附卷，則流寓遊覽諸人。第七卷為外卷，則釋道之作也。其後版毀於倭，僅存鈔本。輔銘以其尚有遺闕，因搜采厘訂，補入三十四人。其原有姓氏而詩什未備，更加補輯者，又二十六人。原本每人各著出處本末，輔銘間采他書附之。如楊之彝嘗為都統制官，非真釋子，校誤載入方外中，亦為駁正。其曰練音者，因嘉定本古之練祁市也。
國朝王輔銘編。輔銘既輯補翟校《練音集》，複采本朝詩人之作，編為此集。所收自官師至方外共三百人。其體例略仿翟校原本，惟閨秀一類為輔銘所增。至校凡例，其人尚存者不錄，深合古法。而輔銘此集，第一卷所載見存者至三十六人，並及其子所作。亦視校原本較為氾濫矣。
國朝汪琬編。琬有《堯峰文鈔》，已著錄。初，琬自翰林告歸，居堯峰別業。偶仿白樂天作《姑蘇楊柳枝詞》十八章，一時東南文士多相屬和。琬乃手自選定，得一百十二家，一百九十七首。令周枝楙排次成帙，而周靖為之箋注。刊本題為枝楙所輯，非其實也。今仍題琬名焉。
國朝王崇炳編。崇炳有《金華徵獻略》，已著錄。是編錄金華一郡之文。始自漢尚書楊喬，迄於國朝徐騰，共一百一十七人，而崇炳之文亦自錄焉。凡例稱取《金華文徵》十之五，《金華文統》十之二，而益以他書十之三。又稱《文統》之例凡論及兵機政術及為釋氏而作者不錄。是選漢文不及長沙家令，選宋文不及蘇學士矣。故惟側詞豔語在所禁絕，他則悉憑文章，不區疆域雲。
國朝徐士俊、汪淇同編。士俊字野君，淇字瞻漪，並錢塘人。是編刻於康熙癸卯，采明末國初諸家尺牘，分二十四門，名有評語。大抵不出萬曆以來纖仄之派。
國朝徐增撰。增字子能，長洲人。所錄唐詩三百餘首，一一推闡其作意。其說悠謬支離，皆不可訓。至於分解之說，始於樂府。如《陌上桑》等篇，所注一解、二解、三解字，尚不拘句數。晉、魏所歌古辭，如《白頭吟》、《塘上行》等篇，乃注四句為一解。所謂古歌以四句為一解，傖歌以一句為一解是也。然所說乃歌之節奏，非詩之格律。增與金人瑞遊，取其《唐才子書》之說，以分解之說施於律詩。穿鑿附會，尤失古人之意。
國朝魏憲編。憲字惟度，福清人。杭世駿《榕城詩話》載所著有《枕江樓集》，今未見其本。世駿稱其同友《宿白雲洞》詩一首，則浮聲也。憲以曹學佺有《十二代詩選》，止於天啟，因選是集以補之。自天啟甲子以後，康熙壬子以前，由縉紳迄方外，共得百人，人各立一小引，並列字型大小籍貫於前。其詩或以體序，或以類序，或以時與地序，各從原本。其登選則以得詩之先後為次，不拘行輩，而憲詩亦附於後焉。今觀所選諸人，大抵皆聲氣標榜之習。至葉方藹以下十人，未得其詩而先列其目。益見其不為論詩作矣。
國朝孫鋐編。鋐字思九，江南華亭人。其書采國初諸詩，分體編錄。其凡例有曰：「論詩者必規摹初、盛，誠類優孟衣冠。然使挾其佻巧之姿，曼音促節，以為得中、晚之秘，則風斯下矣。」又曰：「數年以來，又家眉山而戶劍南矣。在彼天真爛漫，畦徑都絕，此誠詩家上乘。倘不衫不履，面目頹唐；或大袖方袍，迂闊可厭。輒欲奪宋人之席，幾何不見絕於七子耶？」其持論未為不當。然其所選，則皆為交遊聲氣之地，非有所別裁也。
國朝陳允衡編。允衡有《古人幾部》，已著錄。是編選國初人詩。體例一仿明顧起綸之舊，故亦以國雅為名。自魏裔介以下凡五十餘家。
國朝顧貞觀編。貞觀字華封，無錫人。由監生考授秘書院中書，後中康熙丙午舉人，遷國史院典籍。是編蒐采宋代之詩，分體纂集。自謂寬於正變，而嚴於雅俗。刪繁就簡，得詩二千五百有奇。然採摭既富，頗不能自守其例。
國朝陸葇編。葇字義山，平湖人。康熙丁未進士，授內閣典籍。己未召試博學宏詞，改翰林院編修，官至內閣學士，兼禮部侍郎。是編匯選歷代之賦，分為三格：曰文賦，曰騷賦，曰駢賦。於三格之中，又各分為五類：曰天文，曰地理，曰人事，曰帝治，曰物類。起自荀卿、宋玉，下迄元、明。每格前有小引，皆其婿沈季友所作。騷賦之引則為騷賦一篇，駢賦之引則為駢賦一篇，殊為纖仄，古無是例也。
國朝範鄗鼎編。鄗鼎有《理學備考》，已著錄。初，鄗鼎父芸茂，當明末年，嘗選輯山西之文二十卷，題曰《晉國垂棘》。鄗鼎複取其鄉近人之文，依例匯輯成帙，謂之《續垂棘編》。前後共為四集。茲僅其三、四兩集，非全本也。三集所錄凡五十二人，四集所錄凡四十七人。然多有人已前見而文屬補錄者，又有一集之中而一人之文前後分見者。蓋隨選隨刊，故漫無體例如是耳。
不著編輯者名氏。卷尾有嘉定戴範雲跋語雲，是崑山徐氏所輯，故仍題之曰《傳是樓宋人小集》，然則徐乾學家本也。所錄凡二十二家，一廉村薛嵎仲《止雲泉詩》，一剡溪姚鏞《希聲雪蓬稿》，一長沙劉翰《武子小山》集，一大樑張良臣《武子雪窗小集》，一笠澤葉茵景《文順適堂吟稿》前集及續集，一滄州高九萬《菊磵小集》及續編，一錢塘俞桂晞《郤漁溪詩稿》及《漁溪乙稿》，一壺山許棐忱父《梅屋詩稿》及《融春小綴》、《梅屋雜著》、《梅屋》第三稿、第四稿，一山陰葛天民《無懷小集》，一邘州張蘊仁《溥鬥野稿支卷》，一南豐石門黃大受《德容露香拾稿》，一陽穀周文璞《晉仙方泉先生詩集》，一錢塘陳起宗之《芸居乙稿》，一龍泉沈說《惟肖庸齋小集》，一金華王同祖《與之學詩初稿》，一錢塘何應龍《子翔橘潭詩稿》，一浮玉施樞《芸隱倦遊稿》及《芸隱橫舟稿》，一臨川危稹《逢吉巽齋小集》，一螺川羅與之《與甫雪坡小稿》，一霅川吳仲孚《菊潭詩集》，一建州張至龍《季靈雪林刪餘集》，一唐棲釋永頤《山老雲泉詩集》。皆吳之振宋詩鈔所未收。然陳起《江湖小集》中則皆已收錄，所遺者惟釋永頤一人耳。
國朝李光地編。光地有《周易觀彖》，已著錄。是書凡分三編。上編載周、張、二程、朱子所著，中編為董仲舒、揚雄、王通、韓愈及邵子、胡宏所著，下編則賈誼、匡衡、劉向、谷永、劉歆、班固、諸葛亮、歐陽修、宋祁及王安石、曾鞏、陸九淵、真德秀所著。多取其足發聖賢之理者，大抵皆儒者之言。其揚雄、谷永、劉歆諸人，則不以人廢之義也。光地自序：「舉成、弘之文章以勖人，舉王鏊會試墨卷以韓愈成句對論語者為法，而以讀雜書異說為深戒。」蓋即科舉之文以誘掖初學之書也。
國朝李光地編。光地為兵部侍郎時，提督順天學政。選錄此集，以誨鄉曲諸生，不求盡古文之變也。
國朝李振裕編。振裕有《白石山房稿》，已著錄。是編乃其督學江南時，選錄諸生詩賦雜文，匯刻成集，凡十二卷，而目錄則作四卷。蓋卷一中分四子卷，卷二分二子卷，卷三、卷四又各分三子卷。由於隨時續鐫，故輾轉增益。其編次漫無體例，亦由於是也。
國朝王愈擴及其弟王愈融撰。愈擴字若先，泰和人，康熙庚戌進士。愈融字侶新，終於諸生。兄弟俱從魏禧遊。愈擴文長於論古，頗能曲折如意。蓋其師授如是也。愈融筆力稍弱，風骨尚未老成，較亞於其兄。是集初刻毀於兵。後愈融子元坤得舊本於建昌布衣梁份所，又手錄而重刊之。
國朝黃宗羲編。宗羲有《易學象數論》，已著錄。是編皆錄餘姚一邑之詩。自南齊迄明，以時代為敘。其方外、閨秀、仙鬼則總匯於末卷。每人各為小傳，頗足以補史事之闕。然第十五卷《韓應龍傳》末雲：「梨洲先生選逸詩，廣極搜輯，不解何故遺此。」則此卷為後人所續無疑。非宗羲之原書，不知何以混而一之。又劉妙容事出於吳均《續齊諧記》，其人乃吳令劉惠明之女，沒後魂見，是鬼非神，題曰神女，已大謬。又王敬伯雖餘姚人，而女則不知何方之產，所遇之地又在吳中，引而入之姚江，尤為無理。亦必非宗羲之舊也。
國朝黃宗羲編。初，宗羲輯有明一代之文為《文案》，後得崑山徐氏傳是樓藏書，益以所未見文集三百餘種，增為《文海》。後其子百家以《文海》卷帙浩繁，請宗羲選其尤者為此編。其序則仍《文海》之舊，蓋其門人寧波張錫琨移冠此集。以見去取宗旨雲。
國朝朱彝尊選錄，陸奎勳編次。彝尊有《經義考》，奎勳有《陸堂易學》，皆已著錄。此集皆康熙丁亥平湖人社集之作。據《奎勳詩集》，載洛如之唱起丙戌三月，至丁亥而中間。詩什則奎勳集中編次，頗有前後不同，未詳其故。其以洛如名者，洛如，花名，幹如竹，實似莢，郡有文士則生也。
國朝李因篤撰。因篤有《受祺堂集》，已著錄。是編評點漢詩，兼注音韻。一卷至五卷題曰「漢詩音注」，六卷至十卷題曰「漢詩評」，一書而中分二名。又前五卷之評夾註句下，後五卷之評大書詩後，體例亦迥不同，不知其何所取也。顧炎武有《與因篤書》，極論古今音韻，刻於所撰《音學五書》前，蓋以因篤為知古音者。然聲音文字，與世轉移，三代有三代之音。秦、漢有秦漢之音，晉、宋有晉、宋之音，齊、梁有齊、梁之音，自唐以後，有唐以後之音。猶之籀變而篆，篆變而隸，隸變而行。因革損益，輾轉漸移，不全異亦不全同，不能拘以一律。自吳棫舉六朝以上概曰古音，於是或執後以攙前，其失也雜。或執前以繩後，其失也拘。如朱虛侯《歌疏》與之韻，證之史遊《急就篇》亦然；梁鴻適《吳詩隅》與流、浮、休韻，證以《日出南東隅行》亦然；燕剌王《歌鳴》與人韻，證以崔駰安《封侯詩》亦然。知漢人有漢人之韻，下不可律以今，上亦不可律以古。因篤概以三百篇之韻斷其出入，未免膠柱之見。至其所評，亦罕精鑒。如謂司馬遷尊項羽為本紀，冠之《漢書》，為千古具眼之類，猶隆、萬後人好為高論習氣也。
國朝鄧漢儀編。漢儀字孝威，泰州人。康熙己未召試博學鴻詞，以年老授中書舍人。是編皆選輯國初諸人之作，別集則閨閣詩也。
國朝吳震方編。震方有《讀書正音》，已著錄。是編取經傳子史以至唐、宋諸家之文曾經朱子論定者，摘錄成編。皆先列朱子之論，而以其文列於後。然編次過於求全，有因一字而錄一篇者。如因辨一「臘」字，遂錄「晉假道於虞」全傳。「公矢魚於棠」自是春秋經文，朱子惟辨一「矢」字，與傳無關，而亦全錄公子彄諫詞。如是者不一而足，蓋明末國初王學漸厭，又折而宗朱。風氣所趨，事事借朱子以為重。遂不免牽連闌入，取盈卷帙耳。
國朝沈玉亮、吳陳琬同編。玉亮字瑤岑，武康人。陳琬有《春秋三傳同異考》，已著錄。是編刻於康熙乙酉，裒國朝應制之詩，分體編輯，無所詮擇。末附雜劇一折，則自古所無之創例也。
國朝高士奇編。士奇有《春秋地名考略》，已著錄。士奇嘗校注周弼三體唐詩，因複輯此編。弼書以七言絕句、七言律詩、五言律詩為三體。故此以五言古詩、七言古詩、五言排律為續三體，以補其闕。惟弼書每體分數格，而此書則每體以人為序，各有小傳、詩話，為例小異耳。獨是士奇既以弼書為未備，則當補完諸體，乃亦襲三體之目，仍不錄五言絕句，將謂非詩之一體乎？
國朝高士奇編。是書仿《文選》、《文苑英華》之例，分類選錄。凡三十二門，皆館閣之體，故名曰「掞藻」。
國朝廖元度編。元度字大隱，長沙人。是書成於康熙甲子、丙子之間。乾隆丙寅，長沙府知府呂肅高重為刪定刻之。然意主誇多，冗雜特甚，又疏於考證，舛漏尤多。如神農因茶山之葬，而收其《蠟詞》；虞舜因蒼梧之巡，而收其《南風》詩。甚以楚為高陽之苗裔，而收其《丹書》。假借牽附，不一而足。而羅含《湘中記》所載禹《玉牒詞》，見《後漢書•郡國志》注者，乃遺而不載。沈諸梁、石乞諸口語靡不濫入，而楚詞乃刪削不完。至戴凱之《竹譜》之類，本非詩篇，漢高帝《鴻鵠歌》之類，無與楚事，亦牽率並登，殆不可解。又如劉跛子乃北宋人，而列於六朝之際；嚴羽乃昭武人，而引於三湘之間。蓋州縣誌書，率多附會先賢，借為光耀。而元度乃據志書以為之，宜其至於如是也。
國朝王企埥編。企埥字苾遠，雄縣人。康熙乙丑進士，官至江西巡撫。四家者，清苑郭棻、鉅鹿楊思聖、任邱龐塏、文安紀炅也。所錄棻《學源堂集》凡六卷、思聖《旦亭集》凡八卷，塏《叢碧山房集》凡六卷，《炅桂山堂集》凡八卷。每集各為之序。棻及塏、炅皆有集，已著於錄。惟思聖集今未見，獨見於此編耳。
國朝張伯行編。伯行有《道統錄》，已著錄。是編輯周子、二程子、邵子、張子、游酢、尹焞、楊時、羅見素、李侗、朱子、張栻、真德秀、許衡、薛瑄、胡居仁、羅洪先十七家之詩。乃其官福建巡撫時所刊。案金履祥先有《濂洛風雅》，伯行是書，仍其舊名，而一字不及履祥，不可解也。
國朝王修玉編。修玉字倩修，錢塘人。是編成於康熙丙寅。卷首恭錄聖祖仁皇帝禦制《闕裏檜賦》、《竹賦》二篇，次為禦試葉方藹、彭孫遹、汪霦、徐乾學四賦，均不入卷數。其集中所錄，則由週末至國朝康熙中，凡一百六十七篇，各為之注。修玉所自作七賦亦附焉。末又有李興祖《梅》、《竹》二賦，則刻成以後所續入，故題曰增選，意其欲作補遺而未成也。
國朝王原編。原號西亭，青浦人。康熙戊辰進士，官至給事中。是編刻於康熙庚子，乃其同郡朱霞等三十二人唱和之作，請原厘擇而選定之。名曰於野者，取《易》同人於野義也。
國朝儲欣編。欣有《春秋指掌》，已著錄。是編乃仿明茅坤《唐宋八家文鈔》，增李翱、孫樵為十家，各為批評。亦間附考注。其中標識，悉依茅本之舊。欣自序謂「即茅所評論以窺其所用心，大抵為經義計耳。予欲破學者抱匱守殘之見，所錄加倍焉。至增入習之、可之，似屬創見。然大家豈有定數，可以八，即可以十」云云。其說良是。然觀其持論，仍不離乎經義之計。恭讀禦制《唐宋文醇》序文，有曰：「欣用意良美，顧其識之未充，而見之未當。則所去取，與茅坤亦未始逕庭。」睿鑒高深，物無遁狀，斯誠萬古之定論矣。
國朝姚宏緒編。宏緒號聽岩，婁縣人。康熙辛未進士，官翰林院檢討。是選上自六朝，下迄有明，凡雲間諸人之以全集傳，或篇什之僅存一二者，悉收輯之。人各綴以小傳，義取博收，不能一一澄汰。其凡例有雲：「集內詩有鄙僿可笑者，以採得不忍複逸，存詩所以存其人也。一之已甚」云云。則宏緒已自言之矣。
國朝桐城方氏三世家集也。凡《依園詩略》一卷，《星硯齋存稿》一卷，《垢硯吟》一卷，《葆素齋集》三卷，《如是齋集》一卷，皆方登嶧撰。《陸塘初稿》一卷，《出關詩》一卷，皆登嶧之子式濟所撰。《東閭剩稿》一卷，《入塞詩》一卷，《懷南草》一卷，《豎步吟》一卷，《叩舷吟》一卷，《宜田匯稿》一卷，《看蠶詞》一卷，《松漠草》一卷，皆式濟之子觀承撰。登嶧字鳧宗，號屏垢。康熙甲戌貢生，官工部主事。坐事謫黑龍江卜魁塞。式濟有《龍沙紀略》，本附刻此集之中，今別著錄。觀承別有《薇香》、《燕香》諸集，亦別著錄。
國朝鮑楹編。楹字覺庭，餘杭人。康熙丙子舉人，官知縣。是編采淳安之詩，合為一編。以淳安古青溪地，故以為名。凡唐一人，宋六人，元五人，明十人，國朝二人。其總目所列宋之方一夔，元之方道堅、夏溥、洪震老、徐貫，國朝之徐士訥等七人，《總目補遺》又有宋方有開等六人，元汪雲等二人，明餘溥等七人，皆有錄無書。非完本也。
國朝吳季長編。季長始末未詳。前有康熙丁丑自序，稱「少嗜儷體文，平生酷愛梁簡文、江文通二家，以為開徐、庾之先，莫有過於此者。爰手錄合為一集，遂名曰《延陵書塾合璧》。蓋以一人之嗜好，偶錄為誦讀之本，其實未為定論也。徐、庾生於梁代，於江淹為後輩，於簡文則為同時。當其早年，競為輕豔，猶可肩隨。洎乎晚歲，則徐視庾瞠乎後矣，又何論簡文乎？
題曰淮陰劉青夕選，不著其名。前有康熙癸未李翰熙序，稱青夕嘗有《唐詩十三家》之刻。又輯為此本。凡劉義、劉商、劉言史、劉得仁、劉駕、劉滄、劉兼、劉威八人，皆《全唐詩》所已具。且既以家數區分，而版心又標曰中唐詩、晚唐詩，體例亦殊未協也。
國朝杜詔、杜庭珠同編。詔有《雲川閣詩集》，已著錄。庭珠，秀水人，尚書臻之子也。是書以明高棅《唐詩品匯》所錄皆貞元以前之詩，故選錄元和迄唐末諸作，凡一千八百七十餘篇，以補所遺。名曰《叩彈》，取陸機《文賦》語也。諸人俱系以小傳，卷末間有品評。其訓釋考證，亦頗多可采。然如元稹《鶯鶯詩》、李群玉《杜丞相筵中作》及韓偓《香奩集》諸詩，皆所謂靡靡之音。一概濫登，於精審猶有愧焉。
國朝焦映漢、賈棠所刻邱濬、海瑞集也。濬、瑞皆瓊州人。映漢與棠同官於瓊，故有茲刻。濬、瓊《台類稿本》七十卷，此選定為十卷。瑞集有《自作稿》引，不著卷數，此選定為六卷。映漢為濬作傳，又載梁雲龍所作瑞傳。蓋是編刻於康熙戊子，時《明史》尚未成也。
國朝徐文駒編。文駒有《師經堂集》，已著錄。是編輯有明一代之文。前後無序跋，亦無目錄。其圈點批語，皆用八比之法。至如戴良系元代遺老，王猷定系國朝人。俱收入明代，殊失斷限也。
國朝王相編。相字晉升，臨川人。是書成於康熙己丑。采明末及國初簡劄分十二類，類中又分子目四十有三。大抵輕佻纖巧，沿陳繼儒等之餘習。
國朝楊繩武編。繩武字文叔，長洲人。康熙乙未進士，官翰林院編修。是編錄六代以前詩文凡十四篇，各為評注。一《堯典》，二《禹貢》，三《洪範》，四《國語•桓公自莒反》一篇，五《左傳•城濮之戰》，六《邲之戰》，七《鄢陵之戰》，八《史記•項羽本紀》，九《高祖本紀》，十《封禪書》，十一《平準書》，十二《漢書•霍光金日磾傳》，十三《古詩為焦仲卿妻作》，十四庾信《哀江南賦》，皆鴻筆也。然以為千古文章盡從此出，則繩武一家之說矣。
國朝汪立名編。立名有《鐘鼎字源》，已著錄。是編合刻唐王維、孟浩然、韋應物、柳宗元四家之詩。前有自序，稱四家詩為宋、元人鼻祖，學宋、元詩者當仍於唐詩求之。故以此矯其弊雲。
國朝邵長蘅編。長蘅有《青門集》，已著錄。此其所選新城王士禎、商邱宋犖之詩也。是時士禎為刑部尚書，犖為蘇州巡撫。而長蘅實長洲人，又犖之門客。趙執信見之，有違言。故士禎《寄犖詩》有「《尚書》北闕霜侵鬢，開府江南雪滿頭。當日朱顏兩年少，王揚州與宋黃州」之句。蓋言己為揚州推官之日，犖為黃州通判之日，已同以詩名。初不以致位通顯始並稱也，然長蘅實不自遠嫌，致幹物議。至今論者不允，殆亦有由矣。
國朝曆城朱緗、朱絳、朱綱兄弟三人之合集也。緗有《橡村集》，綱有《蒼雪山房稿》，皆已著錄。絳字子桓，由貢生官至廣東布政使。此集凡《緗嶺南草》一卷，《端江集》一卷，乃其省親粵東時作。《絳嶺南草》一卷，蓋與緗同行所作。《綱濟南草》一卷，中有《聞二兄自粵北歸詩》，蓋與緗、絳《嶺南詩》同時所作。故合刊雲。
國朝徐開錫撰。開錫字定山，常山人。康熙中貢生，官至彰德府同知。是編第一卷曰贈言，為出都時贈行之作。第二卷曰杞言，官杞縣知縣時邑人相贈之作，第三卷曰介言，為紳士介壽之作；曰雜著，為頌揚政績之作。第四卷曰詩草，第五卷曰文稿，第六卷曰實政，則皆詩文及案牘也。
國朝薛熙編。熙有《練閱火器陣記》，已著錄。是書仿《昭明文選》體例，於諸體之中各以類從，所錄亦頗存鑒別。蓋熙為汪琬門人，於古文有所受之也。然數多則簡擇難精，世近則是非未定。榛楛未翦，固亦勢使之然耳。
國朝費錫璜、沈用濟同編。錫璜字滋衡，吳江人。自署曰成都。蓋其父費密，自成都避亂，家於江南，錫璜猶署其故里也。用濟字方舟，錢塘人。是編因馮惟訥《詩紀》、梅鼎祚《詩乘》所錄漢詩，略為評釋。卷首有凡例，持論似高，而所說殊草草。如漢人鐃歌，鼓吹諸曲，沈約《宋書•樂志》明言聲詞合寫，不可複辨。本無文義可推，而必求其說以通之，遂橫生穿鑿。又本詞與入樂之詞，截然有別。如《白頭吟》中「郭東亦有樵」諸句，乃伶工增入以諧律，亦曲為之解，更嫌附會。至《鐸舞曲》之「聖人制禮樂」篇，不過以字記聲，亦錄之以為詩式。又不考據《宋志》，明其句讀，尤進退無據。其中仍馮氏《詩紀》、梅氏《詩乘》之謬，皆不及訂正。他姑勿論，如龐德公《於忽操》三章，本王禹偁所擬，今載於《宋文鑒》中，而列於漢詩之內。一例推尊，茫無鑒別，是可雲識曲聽真乎？
國朝黃登編。登宇俊升，號積菴，番禺人。是編分為二帙。第一帙二十卷，皆載詩之為粵東作者。第二帙凡十五卷，則皆粵東人詩也。第一帙謂之名宦，頗為無理。無論其人不仕於粵東，即開卷之杜審言、宋之問、沈佺期，《唐書》具載其事，何可以名宦稱歟！
國朝鄭爾垣編。爾垣字一樞，浦江人。義門二十世裔也。鄭氏自宋建炎至明初，合族而居者十三世，故稱義門。永樂十六年，鄭昺輯其先世之詩為三卷，其從叔檢討棠序之。康熙中，爾垣又續編四卷，是為此本。其於昺原書或有所增竄與否，則莫能詳也。集中或題其字，或題其官，而以其名及仕履側注於下。考元結撰《篋中集》，載其弟融之詩，題曰季川。呂向《文選注》，謂任昉啟自稱任君，乃因其家集之文。而《玉台新詠》徐陵獨題其字，趙宧光以為亦其子姓所鈔。則家集書字，原為古例。但五卷以下既題官題字於前，而每題之下又大書姓名，則自亂其例耳。其詩往往如出一手，疑不能無所粉飾也。
國朝鄭爾垣編。爾垣既續鄭昺之書為七卷，又編次遺文得十五種。曰元鄭大和《貞和集》，曰元鄭欽《青槤居士》文，曰元鄭濤《藥房集》，曰元鄭泳《半軒集》，曰明鄭淵遂《初齋集》，曰明鄭榦《恕齋集》，曰明鄭楷《鳳鳴集》，曰明鄭棠《道山集》，曰明鄭柏進《德齋稿》。凡僅存三首者，亦列於中。其全佚者八十種，則附存其目。大和一名又融，字順卿，官至建康龍灣務提領大使。欽字子敬。濤字仲舒，官至大常博士。泳字仲潛，官溫州路經歷。淵字仲涵，榦字叔恭，官至監察御史。楷字叔度，官至蜀府長史。棠字叔美，官至翰林檢討。柏字叔端。
國朝陳訏編。訏有《句股引蒙》，已著錄。十五家者，梅堯臣、歐陽修、曾鞏、王安石、蘇軾、蘇轍、黃庭堅、范成大、陸游、楊萬里、王十朋、朱子、高翥、方岳、文天祥也。每集各系小傳及前人詩話，而以己所評論附焉。
侯官許氏之家集也。凡作者七人，集八種。前明一人，曰《春及堂遺稿》，許豸撰。國朝六人，曰《米友堂集》，許友撰；曰《紫藤花庵詩鈔》，許遇撰；曰《少少集》，許鼎撰；曰《雪邨集》、《玉琴書屋詩集》，許均撰；曰《客遊草》，許藎臣撰；曰《影香窗存稿》，許良臣撰。豸字玉史，崇禎辛未進士，官至浙江提學副使。友字有介，號甌香，豸子也。喜書畫，慕米芾之為人，構米友堂祀之。新城王士禎嘗稱其詩。遇字不棄，號月溪，友子也。康熙間官陳留、長洲二縣知縣。鼎號梅崖，均號雪邨，皆遇子。藎臣號秋泉，良臣號石泉，皆鼎子。其家有篤敘堂，為華亭董其昌所題額，因以名集。
國朝倪繼宗編。繼宗字複野，餘姚人。初，黃宗羲作《姚江逸詩》，所錄自齊迄明。此集續選國朝之詩，即以宗羲為首。所錄凡七十五人，每人各為小傳。采輯事實，頗為詳備。然亦時有附會。如第二卷「譚宗」條下曰：「一日於維揚酒樓唱西樓錯夢，按板諧聲，備極婉轉。俄有人起自鄰座曰：『子歌誠善，但中有某字猶未盡調耳。』宗初猶負氣不相下。繼詢其人，即譜曲之於叔夜也。遂相與登西樓，訪穆素徽，盡興而別。顧其時穆已紅顏化為白髮」云云。案《西樓記》為袁於令所作，王士禎詩所謂「紅顏顧曲袁荊州」者是也。於叔夜乃其寓名，何得雲即於叔夜。況西樓今在吳江縣，距揚州尚遠，何得即相與同登？恐流傳失實，似此不檢者多矣。
國朝釋山止編。初，唐沙門韜光，卓錫西湖之巢隖。白居易守杭日，相與倡和。後人因以韜光名其菴。菴踞山之勝，歷代遊人，頗多題詠。山止康熙中住持是菴，因裒集付梓。自唐迄本朝得古今體詩五百餘首。然其中多同時投贈山止之作。聲氣攀援，不盡為勝地作也。
國朝釋淨溥編。興善寺在嘉興府治東南秦溪之上。是書上卷載詩，下卷載碑記。內有明大學士呂原記雲：「寺創自梁天監二年，至周顯德年間，坦法師開山為報恩院。宋治平元年，改興善院。」然卷首載盧綸《題興善寺後池詩》，則寺之著名在唐代，豈原未之考耶？全書篇幅寥寥，可資考證者殊少。舊本題明釋淨溥撰。今考國朝彭孫遹諸人詩，皆載於後。則淨溥為康熙中人，舊題誤矣。
國朝勞巁編。巁有《半菴詩稿》，已著錄。是編所錄皆陽信一縣之詩。上卷自明代嘉靖以後，得劉世偉等十人。下卷自國朝雍正以前得張崖等二十三人。上卷少而可觀，下卷不免冗濫矣。則同時假借之故也。
國朝黃光嶽編。光嶽字碩廬，上高人。雍正甲辰進士，官金華縣知縣。是編合刻其鄉吳學詩、黃鎡、李堅三人之詩。學詩字伯興，號虛宇，嘉靖乙丑進士，官山西按察使副使。鎡字文叔，隆慶庚午舉人，官西和縣知縣。即光岳之從高祖。堅號雙江。學詩詩，共一百四十餘首。鎡所著集九種，俱殘闕。光岳錄其全者得一百六十九首，堅詩一百四十七首。三人同時相倡和，其詩格亦頗相似。
國朝馬長淑編。長淑字漢荀，安邱人。雍正庚戌進士，官至磁州知州。初，安邱張貞欲輯其邑自明以來迄於國朝之詩，名曰《渠風》。久而未就，長淑因踵成是編。稱渠風者，安邱古渠邱地也。書凡四卷，其五卷則專輯馬氏一家詩，其六卷為流寓、方外、閨秀、續編四門，其七卷為詩餘。然意主誇飾風土，不免附會古人。如方外內闌入唐釋皎然一詩，殊不合斷自前明之例。而流寓內首列蘇軾，亦非事實也。
國朝吳定璋編。定璋字友篁，吳縣人。是集蒐歷代文士之生於太湖七十二峰間者，錄其所作，共為一編。凡詩八十三卷，詞二卷，賦三卷，文十三卷。所選之詩不敘時代，惟每姓各以類從，題曰某氏合編。仿《中州集》之例，人各冠以小傳。徵引頗為賅洽，而大旨在因詩以存人。不免誇飾之見，複不免鄉曲之私。濫采兼收，固其勢所必至。又如稱濮婪為吳季劄之孫，錄其《高山詩》三章。其詩自古未聞，不識出何典記。稱周術即甪裏先生，為泰伯之後，載其《紫芝歌》一首。無論四皓姓名出於附會，先儒辨之已明。即舊籍流傳，此歌亦但稱四皓，未雲獨出甪裏也。是蓋家牒地誌自古相沿之通病，無足深詰者矣。
國朝鄭文炳編。文炳字慕斯，莆田人。是書取歷朝文之有關五倫者，分類輯之。每篇綴評語於後。初集刊於雍正辛亥，續集刊於乾隆甲申。其立義甚正，而所選諸文，頗無體例。即如帝王詔誥，獨載唐玄宗《焚珠玉錦繡》一敕，所收未免太隘。至於徐淑《答兄弟》、鍾琬《與妹》兩書，不附於昆弟，而列於夫婦，尤為未協矣。
國朝林其茂編。其茂有《山陰集》，已著錄。是集裒其家四世之詩。《後樂堂集》一卷，《雙峰吟》一卷，皆其茂曾祖逸作。《貽桂軒集》一卷，其茂祖秉中作。《吟台詩草》一卷，其茂父贊龍作。《鷇音集》一卷，則其茂自作也。逸字德子。順治庚子舉人。秉中字與人。康熙己卯副榜貢生。贊龍有《學易大象要參》，已著錄。
國朝梁善長編。善長字崇一，順德人。乾隆己未進士。此集所選廣東詩，上起於唐，下至國朝。凡四百一十三家，一千五百五十餘首，各為之評注。先是，黃登有《五朝詩選》。善長以其持擇未精，故更加蒐訪，定為此集雲。
國朝鄭王臣編。王臣字慎人，一字蘭陔，莆田人。乾隆辛酉拔貢生，官至蘭州府知府。是集選興化一府自唐至國朝之詩。凡三千餘篇，作者一千九百餘人。仿金元好問《中州集》例，於詩首詳其人之裏居出處，生平著作。並綴以各家評語，而所自著《蘭陔詩話》亦附載焉，則朱彝尊《明詩綜》例也。其仙遊一縣，本莆陽舊地，唐時析置。明鄭岳撰《莆陽文獻》，嘗並載入。王臣則別為三卷，以示區別。然蔡襄、蔡京、蔡卞本為同裏，襄以名流推重，遂收之莆田。京，卞以奸跡彰聞，遂推之仙遊。鄭樵夾漈草堂，今仙遊尚有遺跡。而以其博洽，又移之莆田，則亦不符公論矣。
國朝宋弼編。弼字仲良，德州人。乾隆乙丑進士，官至甘肅按察使。是集輯明代山東一省之詩，所錄凡四百三十一人。其體例全仿朱彝尊之《明詩綜》。其去取之間，則謹守王士禎之門徑，纖毫不肯異同也。
國朝聶芳聲編。芳聲字晦之，永豐人。是編裒其邑人之文，自宋至明，分類編輯。然宋、元不過十人，餘皆明人之作也。
國朝陳文藻等編。明順德歐大任、梁有譽，從化黎民表，南海吳旦，番禺李時行五人詩也。大任六卷，有譽五卷，民表七卷，旦四卷，時行六卷。前列五人姓氏，並諸家詩評。每集之前又各附小傳。其曰《南園後五子》者，南園即抗風軒，在廣州城東南大忠祠側。明初孫蕡、趙介、李德、黃哲、王佐唱酬於此，稱南園五子。故大任等有後五子之目也。大任等四人各有專集，皆已著錄。惟吳旦之詩久無刊本，藉此集以流傳。然雖編四卷，每卷僅數首而已。後附《南園花信》一卷，則明末番禺黎遂球於《揚州社集》詠黃牡丹十首，當時推為第一。歸粵之後，同裏追和者九人，人各十首。編是書者因並刻於後，以備粵詩故實焉。
國朝劉紹攽編。紹攽有《周易詳說》，已著錄。是編所錄皆國朝關中人詩。自孫枝蔚以下共一百四十人，每人俱載履貫於前。其曰《二南遺音》者，以周時岐豐建國而言。其實周、召二南之地不止關中也。
國朝孫翔編。翔字呂溪，南通州人。是集輯通州及州屬如皋、泰興、海門三邑之詩。自宋、元至國朝，附以流寓。每人記其姓氏爵裏。尾碼補遺一卷。其第十卷所載皆同時之人，殊非《文選》不收何遜之義也。
國朝王之珩編。之珩字楚白，如皋人。是集選其邑人之詩。自宋以迄於國朝，每人各詳其字型大小官爵。所載既多近時之作，而之珩之詩收至二百餘首。王逸、徐陵、芮挺章自錄己作，未如是之繁富也。△《濮川詩鈔》•三十五卷（浙江巡撫采進本）
不著編輯者名氏。所載濮淙《澹軒集》一卷，沈機梅《涇集》二卷，沈朗《恬翁集》一卷，馮允秀《梅花逸叟集》一卷，楊煒《雲竹集》一卷，楊燮《勖亭集》一卷，楊炯《南遊草》一卷，周映《康雪芝集》一卷，周龍雯《懷孟草》一卷，周甸《嶧山集》一卷，陳選藍《染齋集》一卷，徐晞《赤岩集》一卷，徐嘉《得月樓集》一卷，張其是《碧草軒集》一卷，陳曾祉《心隱集》四卷，沈履端《竹岳樓草》一卷，沈堯咨《晚盥集》三卷，濮光孝《學圃集》一卷，程琦《芳嵕稿》一卷，陳樂《故鄉草》一卷，曹勳《萍梗集》一卷，鍾梁《來霞集》一卷，陳光裕《荻書樓稿》一卷，《石墩草》一卷，張宏牧《懶髯集》一卷，陳梓客《星零草》一卷，《寓硤草》一卷，張宏范《霽陽集》二卷，沈鍾泰《荻書樓遺稿》一卷，潘亮《一得吟》一卷，釋佛眉《龍潭集》一卷，凡二十九人之詩，觀張宏范《霽陽集》後有陳春宇跋，稱從祖謹堂公選刻《濮川詩鈔》，而陳光裕《荻書樓稿》前題曰《謹堂集》。是編殆即光裕所輯歟？
國朝季嫻編。季嫻字靜姎，興化女子，適李氏。是集選前明閨閣諸詩，編為四卷，皆近體也。後附詞一卷。
國朝楊方晃編。方晃有《孔子年譜》，已著錄。是集皆錄磁州之詩。自唐迄本朝作者八十餘人，得詩千餘首。各系其人之事蹟出處甚詳，亦頗有考據。然意在表彰，未能嚴於決擇。其第八卷至第十卷悉載方晃及孫濂詩。濂亦磁州諸生，即校刊此集者也。
國朝查克宏編。克宏，海寧人。是集所錄凡一百一十二家。蓋本明胡震亨《唐音戊簽》刊削成帙，人各綴以小傳，兼附考核。杜牧、李商隱、溫庭筠三家所收最多，皮日休、陸龜蒙二家次之，餘皆不滿百篇。其以五代末人入宋者，溷入晚唐，亦仍震亨之舊。
國朝賴鯤升編。鯤升字滄嶠，會昌人。其父方勃偕弟方度於邑治之西辟霞綺園，與邑人沈開進、胡應相、曾鑒、歐有駿讀書其中，一時多為題詠。後鯤升兄弟複讀書園中，因輯投贈之作合為一編。凡序記、書、傳、賦二卷，詩五卷，蓋仿《玉山草堂集例》也。
國朝江八斗編。八斗字四達，號純夫，貴溪人。其始祖公榮，自宋建炎間官弋陽，始遷居於貴溪之湖陵，是為湖陵江氏。其後仕宦頗盛。故八斗輯其先世詩文，分體編次，以成此集。八斗所自作亦載入焉。目錄列文五卷，詩二卷，弁以歷代敕命制誥，而終以附錄。此本闕第二卷、第七卷及附錄，疑裝緝佚之。其編次頗為參錯，如禱疏在題草之先，四言、六言在詞調之後，《子夜》、《採蓮》本為古詩，而別之為曲。其都議、關議諸名，他集亦不經見也。
──右「總集類」三百九十八部，七千一百三十四卷內二十六部無卷數，皆附《存目》。
