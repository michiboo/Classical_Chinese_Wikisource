
卷一百十四 子部二十四
○藝術類存目

舊本題梁孝元皇帝撰。案是書《宋·藝文志》始著錄。其文凡鄙，不類六朝人語。且元帝之畫，《南史》載有宣尼像，《金樓子》載有職貢圖，《歷代名畫記》載有《蕃客入朝圖》、《遊春苑圖》、《鹿圖》、《師利圖》、《鶼鶴陂澤圖》、《芙蓉湖醮鼎圖》，《貞觀畫史》載有文殊像，是其擅長，惟在人物。故姚最《續畫品錄》惟稱湘東王殿下工於像人，特盡神妙。未聞以山水松石傳，安有此書也？

唐釋彥悰撰。前有彥悰自序，稱為帝京寺錄，就所見長安名畫，系以品題，凡三十七人，蓋以續姚最之書者。序題貞觀九年，故稱閻立本猶為司平太常伯，然末一人為廣陵郡倉曹參軍李湊。考張彥遠《名畫記》，李湊，林甫之侄也。初為廣陵倉曹，天寶中貶明州象山尉。尤工綺羅人物，為時驚絕。則湊為明皇時人。彥悰遠在太宗之世，何以能預錄之乎？張彥遠《歷代名畫記》曰，僧悰之評，最為謬誤，傳寫又復脫錯，殊不足看也。是真本尚不足重，無論偽本矣。

舊本題唐李嗣真撰。案《舊唐書》，李嗣真，滑州匡城人。永昌中拜御史中丞知大夫事，為來俊臣所陷，配流嶺南。萬歲通天中徵還，行至桂陽卒。此本前題結銜為御史大夫，而張彥遠《歷代名畫記》亦稱為李大夫，與《舊唐書》合，彥遠又稱嗣真為尹琳弟子，善畫佛道鬼神。琳，高宗時人，時代亦符。當即其人也。是書名載《唐·藝文志》，朱景元《唐朝名畫錄》序，稱嗣真空錄人名，而不記其善惡，無品格高下，與此本體例合。然《名畫記》引李嗣真雲，曹不興以一蠅輒擅重價，列於上品，恐為未當。況拂蠅之事，一說是楊修，謝赫黜衛進曹，是涉貴耳之論云云。凡數條。又李紳《尚書故實》亦引嗣真雲，顧畫屈居第一，然虎頭又伏衛協畫北風圖，是嗣真之書又本有論斷，同出唐人而所言互異。晁公武《郡齋讀書志》載嗣真《名畫記》一卷，又《畫人名》一卷，豈彥遠所引為《名畫記》之文，而此為《畫人名》耶。然嗣真唐人，而稱梁元帝為湘東殿下，仍同姚最之文。其序又雲，今之所載，並謝赫之所遺，轉不及最一字，恐嗣真原本已佚，明人剽姚最之書，稍為附益，偽託於嗣真耳。《法書要錄》載嗣真《後書品》一卷，所載八十一人，分為十等，各有敘錄，又有評有贊，條理秩然。計其《畫品》體例，亦必一律，不應草草如此。是尤作偽之明證矣。

舊本題唐王維撰。詞作駢體，而句格皆似南宋人語。王縉編維集，亦不載此篇。明焦竑《國史經籍志》始著於錄，蓋近代依託也。明人收入維集，失考甚矣。

舊本題唐李成撰。案《宋史·李覺傳》，載李成字咸熙，本京兆長安人，唐末徙家青州。工畫山水，周樞密王樸將薦其能。會朴卒，鬱鬱不得志。乾德中，司農卿衛融知陳州，召之，成因挈族而往。劉道醇《宋朝名畫評》又載其開寶中舉進士，集於春官，邵博《聞見後錄》亦稱國初營邱李成畫山水，然則成為宋人，題唐者誤矣。是書《宋志》及晁、陳書目皆不著錄，宋人諸家畫錄亦不言成有是書。殆後人依託其文與《王氏畫苑》所載嘉定中李澄叟《山水訣》大同小異。大抵庸俗畫工有是口訣，輾轉相傳，互有損益，隨意偽題古人耳。

此本為《王氏畫苑》所載，題宋徽宗皇帝御撰。勘驗其文，即《宣和畫譜》中諸論也。明人叢書，往往如是，亦拙於作偽矣。

舊本題宋僧仲仁撰。考鄧椿《畫繼》曰，仲仁，會稽人，住衡州華光山。陶宗儀《書史會要》曰，華光長老酷好梅花，方丈植梅數本。每花放時，移床其下，吟詠終日。偶月夜見窗間疏影橫斜，蕭然可愛，遂以筆規其狀。因此好寫，得其三昧。黃庭堅詩曰：雅聞華光能墨梅，更乞一枝洗煩惱。此華光畫梅所以傳也。然庭堅又嘗題其平沙遠水，則不止能畫梅矣。此書蓋後人因仲仁之名，依託為之。其口訣一則，詞旨凡鄙。其取象一則，附會於太極陰陽奇偶，旁涉講學家門徑，尤乖畫家蕭散之趣。末有補之總論一則，華光指迷一則。補之即楊無咎字，南宋高宗時始以畫梅著。曾敏行《獨醒雜志》，載紹興初有華光寺僧來居清江慧力寺，士人揚補之、譚逢原與之往來，乃得仲仁之傳。仲仁在元祐間、不應先引其說。至華光著書，乃又自引華光之書，其謬尤不待辨矣。

宋僧適之撰。適之始末未詳，案《拾遺記》載周時浮提國獻書生二人，有金壺，壺中墨汁，灑水石皆成篆籀或科鬥文字。記之取名，蓋出於此。適之原有《金壺字考》一卷，取書之異音者以類相從，標題二字而音其下，其書具有條理。是書雜述書體及能書人名，乃頗為蕪雜。如項籍記姓名，揚雄心畫之類，雜敘於五十六種書體內，殊為不類。又皆不著出處，亦乖傳信之道也。

舊本題宋李澄叟撰。澄叟始末不可考。惟序未自稱湘中人，序題嘉定辛巳六月，而中稱盤礴乎其間者六十餘年，則高宗末年人，至甯宗時猶存矣。其論畫謂南渡以後有李、蕭二君，考南渡後畫手李姓者不下數十人，蕭姓者則無，所考莫詳所指。又澄叟僅及紹興之末，而泛說一條中乃稱紹興中有一晚進，亦殊矛盾。考《畫史會要》載元有李澄叟，湘中人，自幼觀湘中山水，長遊三峽、夔門，或水或陸，盡得其態，寫之水墨，甚有妙悟。作《山水訣》一卷。人名、書名與此皆合，惟時代與書中違異。今勘驗書中所載，皆世傳李成畫《山水訣》之文，而小變其字句，始原本散佚，妄人剿李成之書，偽撰此本，又誤以為宋人，故全然牴牾。《王氏畫苑》乃與成書並收之，亦失於互勘矣。

舊本題元李衎撰。衎《竹譜》十卷，已於《永樂大典》中采輯著錄。此鈔其百分之一，乃改題曰《詳錄》，傎亦甚矣。

元蘇霖撰。霖字子啟，鎮江人。是書取前人論書之語，始漢揚雄，終宋劉辰翁，凡六十五條。略具梗概，未為該備。其去取亦未精審。

元劉惟志撰。惟志，達州人。仕履未詳。是編摘錄古人論書之語，分四目。曰六書，曰六體，曰書法，曰書評，簡略殊甚。詳其書名，似先有《字學新書》而惟志摘鈔之也。

不著撰人名氏。載宋高宗以後元至正以前諸畫家，頗多舛錯。如馬遠之父名公顯，足名逵，乃以逵為遠之弟，以公顯為遠之孫，並雲傳家學不逮厥祖，顛倒甚矣。其他脫漏，更指不勝屈也。

明張紳撰。紳字士行，一曰字仲紳，《書史會要》但稱為山東人，洪武中官浙江布政使。不詳為山東何地之人，亦不詳其出身。考《明史·吳伯宗傳》附載鮑恂事，稱洪武十五年吉安余詮、高郵張長年、登州張紳並以明經老成為禮部主事所薦，召至京。恂長年皆以老病辭歸。惟紳授鄠縣教諭，尋召為右僉都御史，終浙江左布政使。則紳乃登州人，以薦舉起家也。是書分十篇，曰八法，曰結構，曰執使，曰篇段，曰從古，曰立式，曰辨體，曰名稱，曰利器，曰總論。皆彙集晉、唐以來名論，亦間及蘇軾、黃庭堅、薑夔、吾衍之說，所取古人碑帖，只及唐而止，然皆習見之文。立式篇辨古無真書之名，鍾、王楷書皆是隸法一條，足正近代俗劄之陋。其所引法書《瘞鶴銘》前後兩見，一列之小楷，一列之大楷，殆校錄偶疏耶。案《靜志居詩話》曰：張紳工大小篆，精於賞鑒。法書名畫，多所品題。撰《法書通釋》一卷。今檢此本，實為兩卷，蓋朱彝尊偶誤記也。

明黃瑜編。瑜字廷美，華亭人。案明有兩黃瑜，皆字廷美，皆景泰天順間人。其一為黃佐之祖，有《雙槐歲抄》，別著錄。此黃瑜則天順六年官肇慶府知府，此書即其在肇慶所刻也。凡四種，一為劉次莊《法帖釋文》，一為米芾《書史》，一為黃伯思《法帖刊誤》，一為曹士冕《法帖譜系》。無一字之考證，而訛脫至不可讀，蓋書帕本耳。

不著撰人名氏。惟卷首有翠渠病叟自序。考《明史·儒林傳》載周瑛字梁石，莆田人。成化己丑進士，官至四川右布政使。學者稱翠渠先生。其號與自序合。又《明史·藝文志》載周瑛書纂五卷，與此本書名卷數併合，蓋即瑛書也。分原始、辨體、考法、會通、擇佐使五篇。原始篇論六書，辨體篇論古籀、篆、隸、草八分、飛白諸體及歷代沿革，考法篇論手法、筆法、書法、會通篇論諸家書，擇佐使篇、論筆、墨、紙、硯。大抵掇拾舊文，故名曰纂。自序稱其長孫南鳳年十有一，作書以授之，故所錄多淺近易明雲。

明陸深撰。深有《南巡日錄》，已著錄。是書分為六篇，一曰述通，二曰典通，三曰釋通，四曰筆論，五曰體位，六曰古今訓。凡所採用諸書，皆臚列於首，而復以法帖源流一篇附其後，嘗自書勒石。

明劉璋撰。璋字圭甫，嘉定人。是書成於正德乙亥。載洪武以來善書畫者得三百七十餘人，而釋子六人並綴於末。又附元代名家及五季、宋、金之姓氏隱僻者九人，別為一卷。每人寥寥數言，不備本末，粗具梗概而已。

明陸樹聲撰。樹聲字與吉，平泉其別號也。南直隸華亭人。嘉靖辛丑進士，官至禮部尚書。事蹟具《明史》本傳。此編皆其題跋書畫之文。萬曆庚寅，其門人黃《禾來》、包林芳等別輯刊行，後附以雜著四則。

《畫苑》十卷，明王世貞編。《畫苑補益》四卷，詹景鳳編。世貞有《弇山堂別集》，已著錄。景鳳字東圖，休寧人。由舉人官至平樂府通判。世貞所錄，凡謝赫《古畫品錄》一卷，李嗣真《續畫品錄》一卷，沙門彥悰《後畫錄》一卷，姚最《續畫品》一卷，裴孝源《貞觀公私畫史》一卷，沈括《圖畫歌》一篇，荊浩《筆法記》一篇，王維《山水論》一篇，張彥遠《歷代名畫記》十卷，劉道醇《宋朝名畫評》三卷，朱景元《唐朝名畫錄》一卷，陳詢直《五代名畫補遺》一卷，（案：此書劉道醇作陳詢直，乃沿《文獻通考》之誤，語詳本條下。）鄧椿《畫繼》十卷，黃休復《益州名畫錄》三卷，米芾《海岳畫史》一卷，計十五篇。景鳳所補，凡梁元帝《山水松石格》一篇，王維《畫山水秘訣》一篇，荊浩《論畫山水賦》一篇，李成《山水訣》一篇，郭熙《林泉高致》一卷，淳思《畫論》一卷，《紀藝》一卷，宣和《論畫雜評》一卷，韓純全《山水純全集》一卷，李澄叟《畫山水訣》一卷，無名氏《論畫山水歌》一篇，李廌《畫品》一卷，華光和尚《梅譜》一卷、李衎《竹譜詳錄》一卷，張退公《墨竹記》一篇，董逌《廣川畫跋》六卷。計十六種。

是書亦明王世貞編，詹景鳳續編。初，世貞纂《古書家言》多至八十餘卷。撫鄖陽時，擇取十數種付梓，版藏襄陽郡齋。因水漲漂失，尋復以刻本五種畀王元貞，翻刻於金陵，題曰《王氏書苑》。萬曆辛卯，元貞與詹景鳳續刻八種，題曰《書苑補益》。世貞《書苑》五種，曰張彥遠《法書要錄》十卷，米芾《海岳書史》一卷，蘇霖《書法鉤玄》四卷，黃伯思《東觀餘論》二卷，黃訁乃《東觀餘論附錄》一卷。《景鳳補益》八種，曰孫過庭《書譜》一卷，姜夔《續書譜》一卷，米芾《寶章待訪錄》一卷，歐陽修《試筆》一卷，宋高宗《翰墨志》一卷，曹士冕《法帖譜系雜說》二卷，吾邱衍《學古編》二卷，劉惟志《字學新書摘抄》一卷。諸書皆有別本單行，世貞特裒合刻版，遂自立名目，是則明人錮習，雖賢者不免矣。朱國《木貞》《湧幢小品》曰：王弇州不善書，好談書法。其言曰，吾腕有鬼，吾眼有神。此說一倡，於是不善畫者好談畫，不善詩文者好談詩文，極於禪玄，莫不皆然。古語云：知者不言，言者不知。吾友董思白，於書畫一時獨步，然對人絕不齒及也。其詆諆世貞至矣。然世貞品題書畫，賞鑒家實不以為謬，殆以好談致謗歟。如此書及《畫苑》，皆其好談之一徵也。

明王世貞撰。考《弇州四部稿》有雜文跋、墨蹟跋、墨刻跋、畫跋、佛經跋諸類，此本惟墨蹟跋三卷，墨刻跋四卷。其文與稿中所載又頗詳略不同，疑當時抄撮以成帙，其後又經刪定入集。如《集古錄》有真跡、集本之殊也。

明李開先撰。開先字伯華，中麓其號也，章邱人。嘉靖己丑進士，官至太常寺卿。《明史·文苑傳》附載陳束傳中。稱其性好蓄書，藏書之名聞天下。今其書目不傳，乃傳其《畫品》。大致仿謝赫、姚最之例，品明一代之畫，分為五品，每品之中，優劣兼陳。王士禎《香祖筆記》曰：章邱李中麓太常，藏書畫極富，自負賞鑒，嘗作《畫品》，次第明人，以戴文進、吳偉、陶成、杜堇為第一等倪瓚、莊麟為次等，而沈周、唐寅居四等，持論與吳人頗異。王弇州與之善，嘗言過中麓草堂，盡觀所藏畫，無一佳者。而中麓謂文進畫高過元人，不及宋人，亦未足為定論也云云。則是編之持論偏僻，可知矣。

明徐渭撰。渭字文清，後更字文長，山陰人。事蹟具《明史·文苑傳》。是編論書，專以運筆為主，大概昉諸米氏。

明王穉登撰。穉登字百穀，吳縣人。嘉靖中布衣。事蹟具《明史·文苑傳》。是編所載，神品一人，曰沈周；附三人，曰周之父恆，伯貞，恆之師杜瓊。妙品四人，曰宋克、唐寅、文徵明、張靈。附四人，曰徵明之子嘉，侄伯仁，曰朱生、周官。能品四人，曰夏昶、夏昺、周臣、仇英。逸品三人，曰劉玨、陳淳、陳栝。遺耆三人，曰黃公望、趙原、陳惟允。棲旅二人，曰徐賁、張羽。閨秀一人，曰仇氏。各為傳贊，詞皆纖佻。至以仇氏善畫為牝雞之晨，亦可謂不善數典矣。

明汪顯節編。顯節始末未詳。萬曆中，秀水周履靖鉤摹古今名畫勒於石，題曰《繪林》。一時文士多有題識。顯節匯次成帙，凡四十二人。顯節亦在其中。

明張鳳翼撰。鳳翼有《夢占類考》，已著錄。是編采輯前人論畫緒言，然語多淺近，僅可以教俗工。中有戴逵、王維論畫之辭，尤出於依託，鳳翼不能辨也。

舊本題明釋蓮儒撰。蓮儒自稱白石山衲子，其始末未詳。自跋謂古尊宿六十餘家，見於《王氏畫苑》及夏士良《圖繪寶鑒》，則嘉隆以後人矣。所紀自惠覺以下迄智海，凡緇流之能畫者皆列焉。然元僧中如絕照之見於《俟菴集》，天然之見於《林屋漫稿》，枯林之見於《桂隱集》，南嶽雲及蓮公之見於《梧溪集》，鏡塘之見於《玩齋集》者，悉佚不載。則其掛漏尚多矣。

舊本題明釋蓮儒撰。記文同畫竹之派凡二十人。蓮儒在明中葉以後，而書中稱山谷為餘作詩云雲，又稱餘問子瞻云云，而後乃及金、元諸人。時代殊相剌謬。今以所載考之。其李公擇妹、蘇軾二條乃米芾《畫史》之文，黃斌老、黃彝、張昌嗣、文氏、楊吉老、程堂六條乃鄧椿《畫繼》之文，劉仲懷、王士英、蔡珪、李衎、李士行、喬達、李倜、周堯敏、姚雪心、盛昭十條乃夏文彥《圖繪寶鑒》之文，吳璜、虞仲文、柯九思、僧溥光四條乃陶宗儀《畫史會要》之文，皆剽竊原書。不遺一字。惟趙令庇、俞澄、蘇大年三條未知其剽自何書耳。可謂拙於作偽。陳繼儒收之《匯秘笈》中，亦失考甚矣。

明李日華撰。日華有《梅墟先生別錄》，已著錄。是書皆裒錄其題畫之作。謂之媵者，作畫而附以詩文，如送女而媵以娣侄也。所載諸詩有雲霜落蒹葭水國寒，浪花雲影上漁竿。畫成未擬人將去，茶熟香溫且自看。又雲夢壓春寒睡起遲，一林疏雨褪臙脂。詩翁艇子無人見，只有飛來白鷺鷥。又雲江鄉風物正秋初，山影沈沈樹影疏。野老慣遊渾不覺，有人天上憶鱸魚。又雲樹影苔痕濕不分，栗留聲隔幾重雲。沙彌詩夢渾無定，又在滄江野水濱。如此之類，雖風骨未高，而亦瀟灑有韻。惟數首以外，語意略同，七律尤頹唐傷格。且有以偶題五字，亦登梨棗，如晚山無限好句，恐未足當楓落吳江冷矣。

明項聖謨編。聖謨字孔彰，秀水人。是編皆題詠墨竹之文。上卷為李肇亨作，下卷為李日華作。肇亨字會嘉，嘉興人，日華之子也。

明莫是龍撰。是龍字雲卿，以字行，更字廷韓，華亭人，莫如忠之子也。萬曆中以貢入國學。《明史·文苑傳》附見董其昌傳中。其論畫以李成為北宗，王維為南宗，而於維尤無間然。又謂有輪廓而無皴法，謂之無筆；有皴法而無輕重、向背、明晦，謂之無墨。頗合畫家宗旨。特所錄僅十五條，不為詳盡。其末一條謂師趙大年、江貫道、北苑、子昂、大李將軍、郭忠恕、李成，集其大成，自出機軸。再四五年，文、沈二君不能獨步吾吳矣云云。不知其所指何人也。

明朱象衡編。象衡字朗初，秀水人。是編推廣徐渭《筆元要旨》而作，中多述豐坊之語。華亭唐文獻為之序。末有象衡自跋：餘性稍慧，於法書名跡辨之不爽毫髮。其言頗近於誇。米芾、黃伯思精鑒入神，論者尚有同異，此事談何容易乎？

明張泰階撰。泰階字爰平，上海人。萬曆己未進士。其家有寶繪樓，自言多得名畫真跡，操論甚高。然如曹不興畫，據南齊謝赫《古畫品錄》，已僅見其一龍首，不知泰階何緣得其《海戍圖》。又顧愷之、陸探微、展子虔、張僧繇，卷軸累累，皆前古之所未睹，其閻立本、吳道元、王維、李思訓、鄭虔諸人，以朝代相次，僅廁名第六、七卷中，幾以多而見輕矣，揆以事理，似乎不近。且所列歷代諸家跋語，如出一手，亦復可疑也。

明周之士撰。之士字士貴，自號四明居士，齊興人。禦定《佩文齋書畫譜》列之書家傳中，然亦惟采瞿九思序此書之語，是其始末無可考矣。書中稱董其昌為恩師，則其昌弟子也。其書上卷論字體源流及筆法大旨，排唐而宗晉。下卷評書家優劣，所稱明代能書諸家，儼然以己名列其中。亦可謂躁於自表矣。

明陳繼儒撰。繼儒有《邵康節外紀》，已著錄。此編雜錄書畫家瑣碎之事，間及名跡。所載闕略不備，無裨考證。如載岐陽石鼓、王祥臥冰處、劉蛻文塚之類，亦多傷於氾濫。末附以書畫金湯四則，一善趣，一惡魔，一莊嚴，一落劫，各舉十數事以為品騭，尤不脫小品陋習。蓋一時風尚使然也。

明黃鳳池撰。鳳池，徽州人。是書刊於天啟中。取唐人五六七言絕句詩各五十首，繪為圖譜，而以原詩書於左方。凡三卷。末二卷為花鳥譜，但有圖而無詩。則鳳池自集其畫，附詩譜以行也。

明沈與文撰。與文自稱姑餘山人。是編所載畫家，起唐王維，迄元商琦，僅十九人。後附宋葉夢得《評畫行》一篇。與文為之注。

不著撰人名氏。首唐六如《畫譜》一卷，次《五言唐詩畫譜》一卷，次《六言唐詩畫譜》一卷，次《七言唐詩畫譜》一卷，次《木本花譜》一卷，次《草本花譜》一卷，次扇譜一卷。譜首各有小序，蓋明季坊本也。

不著編輯者名氏。取漢章帝以下至於元人草法，依韻編次。每字之下，各注其人。其編次用洪武正韻。蓋明人作也。

國朝孫承澤撰。承澤有《尚書集解》，已著錄。是書前有小序，即《庚子銷夏記》之序，其文亦與《庚子銷夏記》同，惟前後編次頗異，蓋即《銷夏記》之稿本也。後附元人破臨安所得宋書畫目一卷，前亦有承澤序。今本《銷夏錄》無之。核其所列，即元王惲《玉堂嘉話》之文。殆以與《秋澗集》重出，故始載之而終刪之歟？

國朝薑紹書撰。紹書字二酉，丹陽人。所著《韻石齋筆談》，自稱前明嘗為南京工部郎，其階則不可考矣。是編蒐輯前明畫家，自洪武以至崇禎，為四卷，附以女史一卷。自卷六以下則或真跡不存，或品格未高，偶然點染，不以畫名者，亦附著焉。後有嘉興李光暎跋，謂鄉人李芳與同時褚勳均未載入，頗以掛漏為憾。然是書採摭博而敍述無法，如倪瓚以明初尚存，故列之明代矣。王鐸已歸命國朝，官至禮部尚書，亦列之明代，是何例乎？劉基之傳，即曰公鼎彝之跡載在國史，茲不復贅矣。岳正一傳，乃全述直諫之事。張靈一傳，亦備述狂誕之行。連篇累牘，於繪事了無關涉，又何例也？至於末附其子彥初一傳，稱其寫山水小景，頗具倪、黃邱壑。蓋不學而能，尤為創見。童烏不秀，是以附載法言，以十七歲之少年方學渲染，即列傳於古人之中，抑又異矣。

國朝萬斯同撰。斯同有《讀禮質疑》，已著錄。是編錄歷代善書之人，上自倉頡，下迄明季，共一千五十四人。其中如皇甫規妻，舊雲不知何氏，此據張懷瓘《書斷》，知其姓馬。後魏江式請定《正文字疏》，稱漢講學大夫秦近，小學元士爰禮，此據《漢書》以為王莽時官。董羽謂劉德昇即劉表，為書家之祖，此據《三國志》雲表字景升，非德昇。宣和《書譜》稱詹思遠史亡其系，此據《晉書》知為應璩之孫，詹字曰思遠。譜又稱王邃行書有羲、獻法，此據《晉書》知邃為元帝時人，在羲、獻之前。又稱陳達為陳人，劉瑉為北齊人，此據史知達為晉人，瑉為南齊人。又稱唐有盧革、楊邠書，此據史言革、邠皆不知學，未必真跡。又稱南唐有李霄遠，此據《十國春秋》知為李蕭遠。《宋史》鮑由，此以為即鮑慎由，避孝宗諱。以及模搨蘭亭之《說斷》從褚遂良，昇元祖帖之《說斷》為南唐元宗，皆頗有考證。然此書作於國初，迨康熙中禦定《佩文齋書畫譜》出，則此為滄海之一粟矣。

國朝郭礎撰。礎字石公，江都人。順治壬辰進士，官至順德府知府。是編紀歷代善畫人名，自晉以迄於國朝，附載古畫品目。卷帙太狹，未免掛漏。

國朝陶南望編。南望字遜亭，上海人。是書成於康熙中。輯錄秦程邈迄明朱克誠，共三百四十一家。草法分韻編次，其平、上、去三韻乃南望手輯，入聲一韻則其友人侯昌言等續訂。蓋本《辨疑》、《匯辨》諸書，稍加釐正，然傳刻失真，恐未足據為模範也。

國朝孔衍栻撰。衍栻字石村，曲阜人。是書皆自記其作畫之法。

國朝顧仲清撰。仲清字咸三，號松壑，嘉興人。工繪事，尤長於畫蝶，有詠蝶詩三百首。此書首卷為帝王藩封之善畫者。末為釋、道、閨秀、外國，其中則取畫家姓氏依韻編次，取便尋檢，無所考證也。

不著撰人名氏。卷首有退翁小序。退翁，孫承澤別號也。然集中多稱先宮保公評云云，疑承澤采掇舊文，為古來畫家作傳，草創未竟，其後人抄錄成帙，因以所作畫跋附綴於後，成此編也。其書於古來畫家，先敘本末，後述所見真跡，附以跋語。上捲起顧愷之訖包鼎，共四十二家，末附不知姓名《洛神圖》一則。下捲起蘇軾訖鄒之麟，亦四十二家，末附總題明四家畫冊一則，及題冬日賞菊卷二則。自序稱八十二老人，則又在《庚子銷夏記》之後，為其晚年所記矣。原本目錄以王宰、衛賢、邊鸞三人連名，而以《石榴猴鼠圖》、《花竹禽石圖》、《高士圖》三畫並列，勘驗書中所載，則宰跡不傳，石榴猴鼠二圖屬鸞，《高士圖》屬賢，與目互異。又目錄終於明四家，而書末冬日賞菊卷乃軼不載，當時草草編輯，此亦明驗。且其文已多具《庚子銷夏記》中，此特其隨筆記錄之初稿，其中同異之處，皆以《庚子銷夏記》為長，故附存其目，不復錄焉。

國朝戈守智撰。守智字達夫，平湖人。是集成於乾隆庚午。採錄古人論書之語，分述古、執筆、運筆、結字、訣法、譜序六門。冠以述古篇，則守智之所自撰。大致欲仿竇臮《述書賦》，而淹貫宏通終不逮古也。

國朝張庚撰。庚有《通鑒綱目釋地糾謬》，已著錄。是編記國朝畫家，每人各為小傳。然時代太近，其人多未經論定，不盡足徵。

國朝王梁撰。梁，震澤人。是編以所見名畫各為品評。其中宋、元人畫，僅寥寥數軸，餘皆明代及近時人也。其筆墨蹊徑則全仿李日華《六研齋筆記》、《紫桃軒雜綴》諸書雲。

不著撰人名氏。與所作詩評詞曲評合為一帙，猶為未竟之稿。皆抄撮舊文，以備觀覽，無一字之發明。
──右「藝術類」書畫之屬，五十二部，二百一十一卷，皆附《存目》。

題明無錫宋仕校正，楊嘉森編。後又有梧岡道人黃獻跋，稱少學琴於司禮監太監戴某，刻譜以廣其傳。案黃虞稷《千頃堂書目》有黃獻梧岡《琴譜》十卷，注雲，獻字仲賢，廣西平樂人，憲宗時為中官。嘉靖丙午陳經序。今此本目止六卷，亦無陳經序，而有嘉靖辛酉總督漕運都御史吉陽何遷序。稱培菴楊子持梧岡《琴譜》並無錫宋君七曲示之云云。則此書蓋黃獻原本，楊嘉森等所重刻，而並其卷數。其卷首列三十八勢，及詳明字母等篇，鄙俚尤甚，當亦嘉森等所增入也。又獻序自稱宏治丙辰進入內府，則為孝宗時中官。虞稷稱憲宗時者，或偶誤歟？

明楊表正撰。表正號西峰，延平人。是書匯錄琴譜諸調，考正音文，註明指法。搜采視他本頗廣，初刊於萬曆元年。此本又其後增以新曲，校正重刊者也。

明胡文煥撰。文煥字德甫，號全菴，一號抱琴居士，錢塘人。是書刻於萬曆丙申，凡分十八條，皆論琴。後十一條，多論鼓琴之事。卷首有自序雲，譜多不同，琴師炫新，改換名目，欺弊非一。然琴獨尚浙操者，猶曲之有海鹽也。今餘此譜，皆新傳之浙操，其間首自創制，末附鄙見，以文會堂別之，恐濫廁於叢惡間也。

明張廷玉撰。廷玉字汝光，號石初，延安人。萬曆庚戌進士，官至工部郎中。是編為所作琴譜。琴凡四式，曲凡百篇。有本調、正調、別調、指法、調法、研注諸門。又別譜鼓瑟之法，案律取音，案音協調，合一十有二曲為一卷，以附於後。

明林有麟編。有麟字仁甫，華亭人，太僕寺卿景暘之子。以父蔭，官至龍安府知府。凡古琴之制度、名稱、典故、賦詠，是編悉為採錄，而《琴譜》反黜不錄。蓋隸事之書，非審音之書也。據有麟自序，乃萬曆癸丑游西泖時所作，青蓮舫蓋其舟名。序雲就行笥中書籍採錄，然一舟所貯，卷軸幾何，其言似未可信也。

明楊掄撰。掄號桐菴，又號鶴漵，江寧人。書中客窗新語一曲，稱湯顯祖作。神化引一曲，稱李如真作，則萬曆以後人也。凡宮音三曲，商音六曲，角音三曲，徵音七曲，羽音三曲，商角音三曲，慢宮調一曲，黃鍾調一曲，淒涼調一曲，清商調二曲，有詞者六，無詞者二十三，每詞各有解題，詞旨淺拙。至謂墨子為梁惠王時人，其陋可想矣。

明楊掄撰。卷首系四言贊一篇。其中上古琴樣一篇，自伏羲、神農迄劉伯溫，凡三十四人之琴，皆繪之為圖，不經殊甚。又繪鍾子期像，而以己像廁其後，尤為妄誕。焦竑《經籍志》有《太古遺音》四卷，稱袁均哲著，今未之見。或掄竊其書而改竄之，未可知也。

國朝胡世安撰。世安有《大易則通》，已著錄。是書專辨絲音，雜引古書為證，兼及詩賦，分為四門。曰離音弋載，統論聲律。曰樂統博稽，論琴。曰遺音綴筆，論瑟。曰絲系衍記，論琵琶、箏、箜篌。絲音可謂大備。然主於泛收故實，未必能通懸解也。

國朝徐谼撰。谼，太倉人。是書共二十四則，專論琴聲。

國朝莊臻鳳撰。臻鳳號蜨菴，江寧人。其書專論琴聲。先考律呂之源，次辨指法之誤，又自製新譜十二曲，增入舊調之中。並以同時贈詩附焉。

國朝程允基撰。允基字寓山，徽州人。是編上卷為集論，所述皆為鼓琴諸法及其工拙得失。惟所論奇法餘指要直，內法上徽得聲，頗識指法之妙，與松風閣諸譜不同。其餘七要十要之法，則人所共知也。下卷惟紀琴之故實，取備談資而已，無關琴理。

國朝曹庭棟撰。庭棟有《易准》，已著錄。是書分內、外二篇。內篇論琴律正變倍半之理，及定徽轉調之法；外篇則薈萃古今琴說，而以己意斷其是非也。管律與弦度，其生聲取分，本不相通，以律合琴，本原已謬。蔡元定謂琴絣定七弦只可彈黃鍾一均，朱子謂季通不能琴，彈出便不可行，庭棟乃取《律呂新書》所論而一一比附之，誤矣。其制弦篇雲，律有十二，弦僅有七，以為轉軫便可換調，終不盡合當用之律，必須因正變半律之數俱制為弦，隨調更張之。此正朱子之所譏，而庭棟不知也。立調篇雲，黃大太三律以一弦為宮，夾姑二律以二弦為宮，仲蕤林三律以三弦為宮，夷南二律以四弦為宮，無應二律以五弦為宮，說蓋本之趙孟頫《琴原》。然絲數之巨細多寡，無可增減，如一弦既定為黃鍾者，不得又目之為大呂、太簇，是以有隨調製弦之說以遷就之。今考書中五調統十二宮圖，所列每弦正倍變之別有十二通。七弦則八十四，如一弦有黃大太及黃變四律，而大呂正律又因宮正與羽徵角商倍而分為五，太簇正律又因宮正徵倍而分為二，黃變又因羽徵角商倍而分為四，不知庭棟何以能盡別之？是亦臆說而已矣。
──右「藝術類」琴譜之屬，十二部四十九卷，內一部無卷數，皆附《存目》。

明來行學刊。行學字顏叔，杭州人。自序稱耕於石箐山畔，桐棺裂，得朱筩一函，內蜀錦重封《宣和印史》一卷，素絲玉軸，朱印墨書，蓋南渡以來好事家所寶以自殉者。考輯錄古印，始於宋晁克一之《集古印格》。其書一卷，見於《郡齋讀書志》。此書則自宋以來諸家書目所不載。惟吾衍《學古編》末有明隆慶二年羅浮山樵附錄五條，其世存古今圖印譜式條內載有《宣和印譜》四卷，計其年月，適在此書初出之時。然則即據此本以載入？非古有是書矣。況桐棺易朽，何以南宋至明猶存？其為依託，顯然明白。末二行附題所制印色之價，某種若干，尤為猥鄙。屠隆作序極稱之，殊非定論也。

明徐官撰。官字元懋，吳縣人。魏校之門人也。校作《六書精蘊》，以篆改隸，又以古篆改小篆，穿鑿附會，務以詭激取名。官承其師說，謬為高論。於摹印一事，動引六書為詞，而實於摹印無所解，於六書亦無所解。許慎《說文·序》載摹印之書別為一體，名曰繆篆，而漢人之印傳於今者，不啻千百，往往與小篆不符。如小篆文借鎦為劉，通朋為鳳，而顧氏《印藪》載漢劉鳳印乃直作隸書劉鳳字者，不一而足。蓋古之印章，所以示信，欲人辨識，務肖本形，使改諸葛亮為諸葛諒，改韓愈為韓瘉，人已不知為誰矣。況如官之所論，動以鐘鼎古文鐫之哉！他如稱古篆首列倉頡篇，其書《隋志》已佚，官何由睹？又稱隸書宜結體微方，當一一翻篆為之，是漢、魏碑刻全然乖謬。又稱比干盤鉻、季劄墓碑皆為孔子真跡，季劄碑姑無論，比干墓中之盤，夫子何自書之？又稱嘗見宋版說文為徐鉉所書，其弟鍇校正，鍇卒於南唐，安得預刻宋版？甚至謂縣字取系倒之意，假借為州縣字，所以言民之倒懸。其謬妄更不足辨矣。

明顧從德撰。從德字汝修，上海人。是編搜羅古印，摹刻成譜。首尚方諸璽，次官印，次私印，以四聲部分為次，檢閱頗便。凡所收錄，自其家以及好事者所藏曾經寓目者，咸以朱摹其文，而詳載其釋文形制於下。至前人所集如王俅之《嘯堂集古錄》、趙孟頫之《印史》、吾衍之《學古編》、楊遵之《集古印譜》等書，並采掇以備考訂。前有隆慶壬申沈明臣序，稱從德所藏玉印一百六十有奇，銅印一千六百有奇，可謂至富。序又雲，集印者太原王常幼安氏，今卷前亦題曰王常延年編，顧從德汝修氏校，蓋同時編次之人也。是書初名《集古印譜》，王穉登始易之曰《印藪》，說見從德自序雲。

明何通撰。通字不違，松江人。是書成於萬曆中，取歷代名人各為刻一私印，而略附小傳於下。秦十九人，西漢二百二十一人，東漢二百六人，蜀十八人，吳七人，魏二十八人，晉八十一人，宋七人，齊二人，梁九人，北魏六人，周二人，隋十三人，唐一百七十八人，五代十一人，宋一百二十人，元十四人。其去取頗不可解。如秦以李斯為首，公孫鞅次之，二人行事無足取，且鞅在斯前，不知何以顛倒。四皓僅取東園公、綺裏季，不知何所優劣。漢有孔僅、桑宏羊，唐有李義府、許敬宗、高力士，五代有敬新磨，亦不知何以甄錄。其印欲仿漢刻，而多違漢法。如二名分為兩行，復姓乃作回文，不知漢印二名復姓皆不割裂其文也。又參以鐘鼎之文，不知漢印之不合小篆者，多兼用隸法，不用古篆也。班固曰班固孟堅，王粲曰仲宣王粲，漢印無此文法也。劉字、亮字，《說文》所無，參以隸法是矣。庾亮、陳亮乃作諒字，王凝之從小篆矣。李陽冰乃又作凝字，不又自亂其例乎。大抵拘於俗工之配合，而全未考古耳。

國朝胡正言撰。正言字曰從，海陽人。前明嘗官武英殿中書舍人，以摹印名一時。是編其印譜也。初集以朱印之，別名《玄覽》者則以墨印之。大抵名字印十之八，齋閣印十之一，鐫成語者十之一。自明中葉，篆刻分文彭、何震二家，文以秀雅為宗，其末流傷於娬媚，無復古意。何以蒼勁為宗，其末流破碎楂枒，備諸惡狀。正言欲矯兩家之失，獨以端重為主，頗合古人摹印之法；而學之者失於板滯，又為土偶之衣冠矣。
──右「藝術類」篆刻之屬，五部，二十四卷，皆附《存目》。
明林應龍編。應龍字翔之，永嘉人。嘗充禮部儒士。是書成於嘉靖乙酉。前八卷載日本僧虛中所傳《弈譜》三百八十四圖，第九卷以下為外篇。補遺圖說則應龍所蒐錄也。

明王穉登撰。穉登有《吳郡丹青志》，已著錄。是編曆述古來弈品，敘次頗為簡潔。其末附辨論一則，駁諸書附會神奇之說，亦頗中理。

明王思任撰。思任字季重，山陰人。萬曆乙未進士，官至江西按察司僉事。是編定弈棋禁令，各以明代律文列前，而以弈者所犯附會比照之。分笞、杖、徒三等，納贖有差，凡四十二條。夫弈以消閒遣興，而限以苛例，使拘苦萬狀，動輒得咎。斯亦不韻之極矣，無論其所定當否也。

不著撰人名氏，皆弈圖也。前冠以馬融《圍棋賦》、班固《弈旨》、張擬《棋經》、劉仲甫《棋法》及《圍棋》十訣。前集八卷，後集四卷。驗其版式，蓋明刊本也。

明顧煜撰。煜字銘柏，自題曰西神矍圃。案無錫有西神山，則無錫人也。其仕履無考。是編掇拾群書論射之言，匯為一書。卷首載明代武科制詔疏議數條，次射法，次射式，次馬射，次射禮。其射法、射式中所引之書多注秘授二字，而不詳所從來，射禮考則首載明代考試武生儀。又摭拾三禮及《吳越春秋》、《白虎通》、《初學記》數則，而以袁黃《兵制考》、黃道周《馬政考》、勞堪《馬說》及前人詩賦數篇雜綴其後，體例頗為蕪雜。

明程道生撰。道生，海寧人。是編上卷雜引《禮記》、《周禮》及各子史中言射之事，抄撮故實，無所發明。下卷則專言射訣，而所引《祗武編》、《紀效新書》、《武經節要》、《射家心法》四種，亦皆紙上空談，無濟於用。末附雜記數則，載養由基神射法，具列咒詞、符籙，尤怪誕不經矣。

明李孝元撰。孝元字松橋，滑縣人。嘉靖中官都司經歷。其書以投壺之法，圖之為譜。凡十八目，一百三十餘式。雖非禮經古制，亦技藝之一種也。

明郭元鴻撰。元鴻，泰和人。是書成於萬曆丁丑。以投壺為射禮之遺，為之考訂。首引群書，次載司馬光譜，次列所創新名。

唐李翱撰。記樗蒱之戲，元革為之注。其法有圖有例。考陳氏《書錄解題》，載《五木經》一卷並圖例，今圖例已佚，非全書矣。程大昌《演繁露》疑所述與史語不合，然謂樗蒱久廢不傳，賴有此文而五木之形制齒數粗亦可考。顧大韶作《五木經辨》，則謂按以古六柏格五之法，殊相繆戾。知此經是翱所戲作，借古樗蒱盧白雉犢之名以行打馬之法，實非古之五木。所引《後漢書·梁冀傳注》及《列子·楊朱篇注》，考證甚詳。合二人所論觀之，則是書為翱自出新意明矣。

不著撰人名氏。序稱宋徽宗、金章宗皆愛捶丸。序末雲，述為《丸經》增注簡（案：簡字句意未完，疑下脫一中字，謹附識於此。）諒好事者從而歌詠之，則經注本一人所作。其書借擊球之事以寓意，文詞頗有可觀。序稱龍集壬午，似為元至正二年作也。

舊本題了角道人撰。前有元林子益序，稱雙陸之戲始於陳思王。道人來閩，隨動而應，無不勝者。一日遺此書而去，竟泯其跡，於是人以了角仙稱之，得是譜者用之如神矣云云。其書有圖，有例，有論，於進退棄取之機，言之頗詳。
──右「藝術類」雜技之屬，十一部，四十八卷，皆附《存目》。
（案：射法，《漢志》入兵家，《文獻通考》則入雜技藝，今從之。象經、弈品，《隋志》亦入兵家，謂智角勝負，古兵法之遺也。然相去遠矣，今亦歸之雜技，不從其例。）
