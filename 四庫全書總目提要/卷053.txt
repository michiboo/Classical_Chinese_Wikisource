
卷五十三 史部九
○雜史類存目二

明楊士奇撰。士奇名寓，以字行，泰和人。建文中充翰林編修官。燕王篡位，入內閣典機務，官至華蓋殿大學士。諡文貞。事蹟具《明史》本傳。士奇自降附燕王以後，曆事仁宗、宣宗、英宗，以功名終始。是編乃自錄其永樂、洪熙、宣德三朝面承詔旨，及奏對之語。蓋仿歐陽修《奏事錄》、司馬光《手錄》之例。《明史》士奇本傳多採用之。《序》題壬戌十二月，為正統七年，乃士奇未卒之前二年也。

明李賢撰。賢字原德，鄧州人。宣德癸丑進士。景泰初由文選郎中超拜兵部右侍郎，轉吏部。英宗復位，兼翰林學士，入直文淵閣，曆官華蓋殿大學士。諡文達。事蹟具《明史》本傳。是錄隨手紀載，於天順時事頗詳。史稱自「三楊」以來，得君無如賢者。然自郎署結知景帝，超擢侍郎，而所著書顧謂景帝為荒淫。今觀此錄，於景帝一則曰荒淫失度，再則曰流於荒淫，毀詆頗為失實。史之所譏，蓋即指此。又謂學士王文與太監王誠謀取襄王子為東宮；昌平侯楊洪不急君父之難，當寇薄宣府，驚惶無措，閉門不出；頗與正史不合。至於葉盛、岳正、羅倫諸人之事，諱而不言，其他事亦概未紀及，皆未免愛憎之見。然日久論定，是非亦曷可掩也。

明劉定之撰。定之有《易經圖釋》，已著錄。初，英宗北狩，也先乞遣報使，景帝不許。定之疏引故事以請，帝下廷議，竟不果遣。天順改元，定之由右庶子調通政使，曆官翰林學士，入直文淵閣。蓋以是疏蒙遇也。此書所記，即英宗北狩之事。自言參用楊善《奉使錄》暨錢博所述《袁彬傳》。其曰出征之月為否卦用事之月，回鑾之年當景泰紀元之年。先以否，繼以泰，雖世運而關天數焉。蓋所記訖於英宗初歸之時，未敘及後來丁丑復辟之事，故其立言如此。其曰身備史官者，正其遷右庶子時。他書引此，或作閣老劉定之撰者，據其所終之官言之耳。

明倪謙撰。謙字克讓，錢塘人，徙上元，正統己未進士，官至南京禮部尚書，諡文僖。是編乃景泰元年謙奉使朝鮮頒詔紀行之作。自鴨綠江至王城，計一千一百七十裏，所曆賓館凡二十有八，語意草略，無足以資考證。時朝鮮國王、世子並稱疾不迎詔，謙爭之不得，亦無如之何。蓋新有「土木之變」，正國勢危疑之日也。亦足見明之積弱，雖至近而令亦不行矣。

明張瑄撰。瑄字延璽，江浦人，正統壬戌進士，官至南京刑部尚書。是編乃天順八年瑄為廣西右布政使時，值廣西諸峒蠻構廣東肇、高、雷、連土寇為亂。遣左參將範信、都指揮徐甯督官兵四千、土兵一萬討之，以瑄監其軍。瑄因述其征剿始末為此書。始於是年正月初二日，止於三月初九日，逐日紀載。所述當日軍政，殊無紀律。蓋明人積弱，自其盛時已然，非一朝一夕之故也。

一名《使北錄》。明李實撰。實字孟誠，合州人，正統壬戌進士，官至右都御史，以居鄉暴橫，斥為民，事蹟附見《明史•楊善傳》。景泰初，也先議和，朝議遣使報之，即時為禮科給事中，自請行。乃權為禮部右侍郎，偕少卿羅綺往使，頗得也先要領。及楊善再往，遂奉英宗南還。此乃所紀在漠北見英宗及與也先辯論之語。史稱實謁上皇，請還京引咎自責，失上皇意。而《錄》中乃雲：實以上昔任用非人，當謙遜避位之理，懇切應對，上喜從之。與史不合。蓋英宗急於求返，陽諾而陰憾之，實未之覺也。

明張瓚撰。瓚字宗器，孝感人，正統戊辰進士，官至總督漕運左副都御史，事蹟具《明史》本傳。瓚為四川巡撫時，以播州宣慰司楊輝言，所屬夭壩幹、灣溪寨及重安長官司為生苗竊據，率兵討平之。此書所錄，乃其自重慶啟行，迄於班師之事。起成化十二年丙申十月，終次年丁酉正月，凡一百三日。皆排日紀載，間附以所作詩句。《明史•瓚傳》載此事在成化十年，與此書互異。然此書為瓚所自記，年月必無舛誤也。史又稱瓚功名著西蜀，其後撫蜀者如謝士元輩，雖有名，不及瓚。惟夭壩幹之役，或言楊輝溺愛少子友，欲官之，詐言生苗為亂。瓚信而興師，其功不無矯飾。今觀《錄》中所記，瓚但駐於黃平，居中調度，實未督兵親行。或出於所屬之妄報，瓚不加審核，遽以入告歟。此則當以史文為據，不以所自記者為據矣。

明馬文升撰。文升字負圖，鈞州人，景泰辛未進士，官至兵部尚書，加少師太子太師，端肅其諡也，事蹟具《明史》本傳。此三篇皆所自述。一曰《西征石城記》，紀成化初為陝西巡撫，與項忠平滿四之亂事。一曰《撫安遼東記》，紀成化十四年遼東巡撫陳鉞冒功激變，而文升奉命撫定之事。一曰《興複哈密記》，紀弘治初土魯番襲執哈密忠順王，而文升持議用兵，遣許進等討平之事。《三記》本在文升所著集中，此其析出別行之本也。
（案：此《三記》皆文升所自述，宜入《傳記類》中。然三事皆明代大征伐，文升特董其役耳。實朝廷之事，非文升一人之事也，故仍隸之《雜史類》焉。）

明楊暄撰。暄字廷獻，豐城人，景泰甲戌進士，官至浙江按察使。當徐有貞等奪門時，暄官御史，事皆目睹。又嘗劾曹吉祥、石亨，坐譴論戍，於二人事蹟，知之尤悉。故其辨于謙、王文之被誣，石亨、曹吉祥之恣肆，皆與史合。後附李賢《天順日錄》、祝允明《蘇材小纂》、陳循《辨冤疏》、葉盛《水東日記》、王瓊《雙溪雜記》數條，蓋皆同時親與其事者。故引以為據，明所述之不誣雲。

明王軾撰。軾字用敬，公安人，天順甲申進士，官至南京兵部尚書，參贊機務，諡襄簡，事蹟具《明史》本傳。史稱軾於弘治十三年督貴州軍務，討普安賊婦米魯。用兵五月，破賊砦千餘，盡平其地。是編所錄，即其奏捷之疏也。

明袁彬撰。彬字文質，江西新昌人。以錦衣衛校尉從英宗北狩。護蹕南歸，官至掌錦衣衛都督僉事，蒞前軍都督府。事蹟具《明史》本傳。是編乃憲宗初年詔詢從行事蹟，彬具述本末上之，宣付史館。書中首尾，皆用題本之式。末有成化元年七月二十二日所奉諭旨。蓋即當時錄進本也。所述與劉定之《否泰錄》大略相似，然有《否泰錄》所載而是書闕者，亦間有互異者。如《否泰錄》有正統十四年十一月二十三日也先遣使求索大臣迎駕，及景泰元年正月初七日英宗書至求索大臣來迎二事，此書皆未載。又《否泰錄》稱天順元年七月初一日李實、羅綺、馬顯等至也先營，十三日見英宗，而是書載在五月內，《明史本紀》則載在六月。其他與《明史》異者，若喜甯等燒毀紫荊關，殺都御史孫祥事，此書在正統十四年九月，而《明史》則在十月。彬日侍英宗左右，其見聞當獨真，而所記與他書輒有異同。豈其書上於成化元年，距從征之年前後凡十有七載，諸所記憶，或有疑闕歟。《千頃堂書目》載此書雲：一作尹宣撰。未知何據，似不然也。

不著撰人名氏。記明英宗北狩始末。考《明史•藝文志》，有楊銘《正統臨戎錄》一卷。此書末專敘銘官職升遷之事，當即銘所述也。銘本名哈銘，蒙古人。幼從其父為通事。至英宗北狩，銘與袁彬俱隨侍。及從帝還，賜姓楊。數奉使外蕃為通事。孝宗立，汰傳奉官，銘以塞外侍衛功，獨如故。以壽卒於官。事蹟附見《明史•袁彬傳》。此書所記，與北征事蹟略同，而詳悉過之。惟首尾俱作通俗語。蓋銘未必知書，當時口述，令人書之於冊爾。

明李東陽撰。東陽字賓之，號西涯，茶陵人，天順甲申進士，官至謹身殿大學士，諡文正，事蹟具《明史》本傳。是書自弘治十年三月至正德六年八月，凡召見奏對之詞，悉著於編。其中所載有數大事。若《明本紀》弘治十七年三月癸未定太廟各室一帝一後之制，此書載定製端末甚悉。蓋《禮志》中所未及詳。又考《本紀》弘治十一年二月己巳小王子遣使求貢，夏五月戊申甘肅參將楊翥敗小王子於黑山。此書則載六月小王子求貢甚急，大同守臣以聞，已許二千人入貢，既而不來，六月間走回男子報小王子有異謀，內閣具揭帖以聞。證之《本紀》，系求貢於二月，先後差五月。又《本紀》載楊翥敗小王子在五月，則小王子之叛已在五月前矣，而此書載六月間始報小王子有異謀，頗為不合。考《本紀》載小王子之敗在五月戊申，而六月首標己酉，次標癸亥。戊申距己酉止一日，則五月之戊申乃五月盡日，當六月間內閣揭帖時，或猶不及聞耳。書末載「正德六年四月命閱會試錄」一條，「八月召對禦流賊劉七、齊彥明等」一條，與楊廷和所著《視草餘錄》全符，似足徵信。又考謝遷、劉健於正德九年十月致仕，楊廷和於二年十月入閣，梁儲於五年九月入閣。故是書於弘治十八年以後皆止書遷、健，至正德六年則書廷和及儲也。

不著撰人名氏。末有《袁褧跋》，稱此書相傳為吳文定公所撰。案：吳寬字原博，號匏庵，長洲人，成化壬辰進士第一，官至禮部尚書，諡文定。《明史》載入《文苑傳》。則所謂吳文定者，乃寬也。《千頃堂書目》別載有黃標《平吳錄》一卷，與此書同名。其書見陸楫《古今說海》中，與此本詳略不同，截然二書。則謂此書為寬作，或亦有所傳歟。所紀皆張士誠據吳始末，起元順帝至正十三年，迄明太祖吳元年，敍述頗有條理。然亦多史所已具者。惟明初書檄之文皆全載之，則他書所未及耳。

不著撰人名氏。相傳為明王鏊撰。鏊字濟之，吳縣人，成化乙未進士，官至戶部尚書、文淵閣大學士，諡文恪，事蹟具《明史》本傳。是編紀明代朝廷典故，凡四十九條。中多及正德初年事，或其致政以後所作。間附考證，署曰五川。五川者，常熟楊儀別號也。豈儀嘗點勘是書，隨手附註，而後人為之錄入歟。

明婁性撰。性，上饒人，成化辛丑進士，官至南京兵部武庫司郎中。《明史•馬中錫傳》所謂兵部郎中婁性與守備太監蔣琮相訐坐除名者，即其人也。是書仿《貞觀政要》之體，編載明太祖、太宗、仁宗、宣宗、英宗五朝之事。凡四百五十二條，分類四十。弘治十六年表進於朝。自稱篇目皆其父諒所定，凡曆十餘年始纂成書。所錄英宗之事，大抵在天順以後，則以正統初政之不綱也。諒字克貞，吳與弼之門人。王守仁亦嘗從之受業。事蹟具《明史•儒林傳》。

明楊循吉撰。循吉字君謙，吳縣人，成化甲辰進士，官禮部主事，《明史•文苑傳》附見《徐禎卿傳》中。正德元年，以修《孝宗實錄》，禮部遣官至江南採訪事蹟。蘇州亦開局編類，而請循吉總其事。因為撮紀大略，凡分十五目，所錄皆已得旨舉行之事。其奏疏碑記等作有關時事者亦附載之，而以蘇州府公牒一通冠諸卷首。

明秦金撰。金字國聲，無錫人，弘治癸丑進士，官至南京兵部尚書，諡端敏，事蹟具《明史》本傳。是書乃其以副都御史巡撫湖廣時討平猺寇所作也。卷一為敕諭，卷二、卷三為奏疏，卷四、卷五為檄文，卷六至卷九為題贈詩文，卷十附錄《封邱遺事》。蓋金曾任河南左參政，禦流寇有功，土人為立生祠，並輯其詩為《天成集》，以紀金之戰績。故以類附見焉。

明劉昭撰。昭字仲賢，號東崖，廬陵人，弘治癸丑進士，官至嘉興府知府。正德中，昭罷官裏居，甯王宸濠反，王守仁起兵討之。昭時在幕府。及事平，昭紀其始末為此書。中間闕略頗多，而大旨在著己之長，暴王守仁等之短。所紀亦不盡實。如謂守仁往福建勘事，至吉安始知遺敕書在贛，因不赴宸濠之宴。又謂伍文定、邢珣諸人破賊時，舟中金寶俱為所得。厥後伍、謝二繡衣以得銀太多，假他事謫官云云。考守仁討宸濠，始末詳見《明史》及《陽明全集》，俱不載遺敕書事。其有無蓋不可知。至伍文定、邢珣之擄掠，當時諸璫忌守仁之功，沮其賞格，原有斯言，然究不得其確證。觀昭所記，則文定等之謗，正以昭等爭功故也。其自謂破省城時禁止殺掠，釋放脅從諸事，皆出其所畫諾。既不見於他書。又謂守仁不聽其言，奏捷疏遲，以致激怒武宗南巡，荼毒地方。不知武宗數出遊幸，諸璫皆欲邀功，親征之詔固不在奏捷之遲速也。以此歸罪守仁，是尤未免於巧詆矣。

不著撰人名氏。所記皆明孝宗時事。考《明史•藝文志》有陳洪謨《治世餘聞》四卷。此書止分上下二卷，而卷上標目又闕焉。蓋即洪謨之書，傳鈔者合併其卷帙耳。其題曰《治世餘聞錄》，「錄」字亦後人所增也。洪謨字宗禹，武陵人，弘治丙辰進士，官至兵部左侍郎。

不著撰人名氏。據《明史•藝文志》，亦陳洪謨撰。然此書與《治世餘聞》，史皆作四卷。此本乃有五卷，其第三卷僅一頁有奇，疑又為傳寫者誤分也。其書皆記武宗時事。謂韓文等劾劉瑾，司禮監太監王岳等佐之。瑾已垂誅，李東陽黨於瑾，先期漏言，遂不可制，卒成擅權之禍。所以罪東陽者甚至，其事容或有之。至謂張彩於瑾多所匡正，反復為辨其枉。則公論具在，安能以一手掩乎？

明都穆撰。穆字元敬，吳縣人，弘治己未進士，官至禮部主客司郎中，加太僕寺少卿，致仕。燕王篡立以後，封賞功臣，藏其籍於有司。正德壬申九月，穆官禮部。簡視故牘，得其名數而繕寫失次，因略加修整，編成《爵賞錄》一卷，凡三十三人。後二月複得指揮而下功賞之數，又次第為《別錄》一卷，以補前錄之闕。建文五年歲在壬午，革除以後稱洪武三十五年，次年乃改元永樂雲。

明許進撰。進字秀升，靈寶人，成化丙戌進士，官至兵部尚書，諡襄毅，事蹟具《明史》本傳。初，弘治七年，土魯番阿黑麻攻陷哈密，執忠順王陝巴去。進為甘肅巡撫，潛師襲複其城。致仕後因檢閱奏稿案牘，編為此書。嘉靖九年，其子誥疏進於朝，詔付史館。其述用兵始末及西番情事頗詳。今《明史》《土魯番》、《哈密》諸傳，大略本之於此。

明李時撰。時字宗易，號松溪，任邱人，弘治壬戌進士，官至華蓋殿大學士，諡文康，事蹟具《明史》本傳。是編乃世宗親祀祈嗣壇，時與大學士翟鑾、尚書汪鋐、侍郎夏言等侍於南城禦殿。召見論郊廟禮制，兼及用人賑災之事。時因錄諸臣問答之詞。史稱時恆召對便殿，接膝諮詢，雖無大匡救，而議論多本於厚。於是編亦略見一斑雲。

明陸深撰。深字子淵，號儼山，上海人，弘治乙丑進士，官至詹事府詹事，兼翰林院學士，卒諡文裕，事蹟具《明史•文苑傳》。世宗嘉靖十八年，南幸天，相度顯陵。深時官學士，命掌行在翰林院印扈行。是編乃紀其往返程頓，自二月癸丑至四月壬子，凡六十日之事。《南巡日錄》中載有《永樂後內閣諸老曆官年月》一篇，乃得之於孫元者。深最留心史學，故隨所見而錄之雲。

不著撰人名氏。《浙江通志》作嘉善袁仁撰。而朱彝尊又稱陳洪謨有《革除編年》一書。《明史•藝文志》俱無之，未知孰是也。其書提綱列目，用編年之體，諸臣列傳即詳附目中。大致與諸書所記略同。書末終於建文四年六月己卯。自庚辰以後至乙丑破金川門，凡十日，事俱闕焉，疑殘其末數頁也。

明薑清撰。清，弋陽人，正德辛未進士，官至尚寶司少卿。自靖難之後，建文一朝事蹟大抵遺失。是書於故案文集搜輯遺聞，編年紀載。至於地道出亡等事，則未嘗載及。紀錄頗見精核。案《明史稿》例議、辨野史所載建文元年二月燕王來朝、行禦道、登陛不拜、為御史曾鳳韶所劾，以為必無之事。而是書載鳳韶劾燕王事，雲本《吉安府志》。又證以南京錦衣百戶潘瑄《貼黃冊》，內載校尉潘安三月二十三日敘撥隨侍燕王，還北平陸坐云云。據此，則來朝明矣。第不知所云潘瑄《貼黃》者，果足徵信否也。又世傳王艮於成祖入城前一日，與胡靖、解縉集吳溥舍，靖、縉陳說慷慨，艮流涕而已，其後獨艮死節。是書載其事而辨之，以為艮家譜載艮以建文辛巳九月卒，上遣黃觀諭祭，未嘗及成祖之來也。其言似乎可據。然革除之際，誅鋤異己，凡效忠於建文者，皆禍及子孫。安知王氏家譜非為宗族之計，諱其死難以自全，未必遽為定論。《明史•艮傳》仍用前說，蓋必有所考也。

明霍韜編。韜字渭先，南海人，正德甲戌進士，官至太子少保、禮部尚書，諡文敏，事蹟具《明史》本傳。是書所錄，凡宋濂《洪武聖政記》一卷，金幼孜《北征前錄》一卷、《後錄》一卷，楊士奇《三朝聖諭錄》三卷，楊榮《北征記》一卷，李賢《天順日錄》一卷，李東陽《燕對錄》一卷。韜《後序》但稱若宋濂、金幼孜、楊士奇、李賢、李東陽等，而不及楊榮。《又序》雲：赴召過韶，以貽韶守臣鄭騮等。或騮等付梓時增入《北征記》歟。

明許相卿撰。相卿有《史漢方駕》，已著錄。是編記建文一朝君臣始末。仍用記傳之體，而以門目分褒貶。一曰《君紀》。二曰《闔宮傳》，記後妃、諸王。三曰《死難列傳》，記方孝孺等四十八人。四曰《死事列傳》，記鐵鉉等四十人。五曰《死志列傳》，記黃鉞等八人。六曰《死遁列傳》，記彭與明等十六人。七曰《死終列傳》，記王度等三人。八曰《傳疑列傳》，記王璡等十二人。九曰《別傳》，記沐春等六人。十曰《外傳》，記李景隆等二十五人。其說仍主出亡為僧，故有《死遁》一傳。其持論非不正。然革除年號，當時格於祖宗之所廢，不敢遽複。相卿不奏論於朝廷之上，而私著一書以複之，於義反有所未安矣。

明陳沂撰。沂字魯南，號小坡，其先鄞人，徙家南京，正德丁丑進士，官至太僕寺卿，「弘治十子」之一也，《明史•文苑傳》附見《顧璘傳》中。是書雜記朝廷典章，及明初故事抄撮而成，殊多疏略。其載景帝時英宗在南宮，有勸為不利者。帝怒，踐其疏地上。後英宗復辟，見疏有踐汙跡。詢知其言，因複景皇帝號。案景帝複號在憲宗成化初，非英宗之事，此類未免失實也。

明童承敘撰。承敘字漢臣，沔陽人，正德辛巳進士，官至左春坊左庶子。是編紀太祖平陳友諒事。首載宋濂《平江漢頌》一首。次即載《史臣贊》一首。而以《友諒興滅本末》附於其後，謂之《外傳》。

明朱紈撰。紈字子純，長洲人，正德辛巳進士，官至提督浙閩海防軍務、巡撫浙江右副都御史，事蹟具《明史》本傳。此書乃嘉靖十五年紈官四川兵備副使時，與副總兵何卿共平深溝諸砦番，因述其措置始末，作四六文一篇，而各以崖略分注其下。又附以紀事詩五十章，及李鳳翔《靖柔編》、王元正《平蠻或問》各一首，彭汝實等詩二十一首。末有《自跋》，稱此本藏篋中二十年。及開府浙、閩，憂讒畏譏，回思前事，大小一轍，乃萃為卷，錄原行文移足之。蓋紈在閩，以嚴立海禁，為勢家所齮齕，鬱鬱不得志，故托此以致意也。卒為眾口所排，飲鴆齎恨。士大夫雖漁利以自肥，然奸民得志，內外交通，海氛不靖者十餘年，生靈塗炭者數千里。仕閩、浙者鹹以紈盡忠賈禍為戒，無敢複嬰眾怒者。蓋有明朝議，有朋黨而無是非，自其中葉已然矣。

明黃佐撰。佐有《泰泉鄉禮》，已著錄。是書有列傳無本紀。《明史•藝文志》載黃佐《革除遺事》六卷，當即此書。然佐書實有本紀，其所自撰序可考。又鬱袞《革朝遺忠錄》別載《佐序》，稱舊本繁文，今皆芟之，定為七卷。是知十六卷之《革除遺事》，乃佐之全書。此則佐所自節之本，通《本紀》為七卷。此本佚其《本紀》，故止有《列傳》六卷也。又原書如姚廣孝諸人皆別為《外傳》。此則不復分析，其體例亦稍不同。
（案：此本惟存《列傳》，似應入《傳記類》中。然實原有《本紀》而佚之，則仍以雜史論矣。）

明廖道南撰。道南字鳴吾，蒲圻人。正德辛巳進士。官至翰林院侍講學士，謫徽州府通判，尋復舊職。此書乃道南歸田以後為世宗而作也。世宗以興王繼統。實受封於楚之安陸府。道南大旨以為太祖平陳理於武昌，實開定鼎之基。世宗複由安陸履帝位，更啟中興之業。故以楚地為受命之符，天心所屬。博採古今，鋪張潤色，為《紀》十有五。曰《皇運》，曰《國基》，曰《徵獻》，曰《懋庸》，曰《崇道》，曰《昭文》，曰《孚諫》，曰《稽謀》，曰《樹節》，曰《經變》，曰《考履》，曰《闡幽》，曰《登績》，曰《穆風》，曰《景則》。每《紀》分內外，內外中又分前後。凡一人一事，與楚稍有所涉者，亦必牽引以入焉。道南於當時頗負文名，此書亦殫十餘年精力。其末卷《景則紀》中，有《原胄》、《敘宗》、《感遇》等篇，詳述己之世系出處，仿《太史公自敍》。蓋隱然自以其書比於《史記》。然其體例蕪雜，援引附會，殊不足觀也。

是編不題書名，亦不著撰人名氏。前載正德中土魯番侵擾哈密，及經略彭澤與王瓊構釁事。又附載經略張海奏議一篇。後載嘉靖間刑部議讞煽誘俺答叛人趙全等九人奏牘。蓋明人雜抄之殘帙也。其序瓊、澤二人事，語皆袒瓊。謂澤因靳貴、陸完納賂於強尼以求召。後又附《通紀略》一條，則載瓊激強尼以傾澤。其說自相矛盾，今《明史》從《通紀》之說。其敘趙全之事亦與《明史》無大異同，但曲折差詳。蓋讞牘之於史傳各有體耳。

明鄭曉撰。曉有《禹貢圖說》，已著錄。此書補《吾學編》所未備。首有《薛三省序》，稱此書輔《吾學編》而行，猶漢史之外有《西京雜記》與《東觀漢記》。凡三百四十四條，其中為憲言者十之四，為世言者十之二，為事言、品言者十之三，為證言、術言者十之一。蓋據所見聞，隨筆記錄，古雜史之支流也。

明孫允中撰。案世宗時有兩孫允中。其一太原人，嘉靖癸未進士，官至應天府丞，事蹟附見《明史•楊允繩傳》。其一即此孫允中，魯府儀衛司人，嘉靖癸未進士，官至山西按察司僉事。嘉靖十二年，大同兵變，殺總兵官李瑾。遣總督侍郎劉源清討之。會巡撫潘仿系賊首以獻，請班師，而源清縱兵大掠城下，五堡遺孽遂盡反。源清圍城久不下，詔奪其職，以張瓚代之。未至而督餉郎中詹榮等已悉捕斬首惡，亂乃定。時議者俱以源清用兵為非。允中前後入城撫定，並力言將士妄殺狀。為源清所惡，以他事劾罷。黃綰奏其功，得複官致仕。因據所目擊，作此書以紀之。大抵皆歸獄源清之詞。末題丁酉八月，乃嘉靖十六年也。

明田汝成撰。汝成有《炎徼紀聞》，已著錄。是編載遼東邊事。始於洪武二年，迄於嘉靖十六年，敍事疏略，掛漏至多。又多載未行之奏議，殊不足以資考訂。又三衛之中，惟福餘跨遼而東，泰寧已為遼西境，朵顏則大寧都司地，非遼東地矣。書中詳於朵顏，是疆域且未分明，無論記事矣。

明田汝成撰。是編紀龍州土酋韋應、趙楷、李寰之亂。已見於《炎徼紀聞》中，此其摘出別行之本。

明田汝成撰。前有嘉靖丁巳《顧名儒序》，以書中所載考之，即汝成《炎徼紀聞》也，但闕後論數條。又彼分四卷，此為一卷耳。《名儒序》稱，私寶前帙十載，乃出而梓之。蓋所得乃其初稿。後汝成編次成帙，改易書名。名儒未及見之，故與《炎徼紀聞》至今兩行於世也。

明俞大猷撰。大猷字志輔，晉江人，嘉靖中舉武進士，累官至都督同知兼征蠻將軍，進右都督，諡武襄。考《明史•大猷傳》，稱海賊曾一本者，吳平黨也，既降複叛，執澄海縣知縣，敗官軍，守備李茂材中礟死，詔大猷暫督廣兵協討。隆慶二年，一本犯廣州，尋犯福建，大猷合郭成、李錫軍擒滅之。是書乃大猷裒輯用兵之時奏疏、公牘、書劄，始於隆慶二年正月，終於三年閏六月。前載譚綸、張瀚、朱炳如薦疏，後附操法及兵部覆本。並錄成功後友人賀贈之文，而終以剿林道乾諸議。卷首有大猷《自序》。是書論用兵委曲，較史為詳。而不先敘其事之始末，編紀年月以為提綱。雖諸篇以次編排，而端緒不一，閱之猝不能了了。蓋大猷雖通曉文翰，而於著書敍事之法則尚未習，故不能使經緯燦然，首尾該貫也。

自題懶生袁子，不著其名。以《千頃堂書目》考之，蓋袁褧所撰也。其書皆紀成祖靖難時爵賞誅戮之事。多本都穆《壬午功臣錄》、無名氏《教坊錄》，複雜采《客座新聞》、《震澤紀聞》、《立齋閑錄》諸書以附益之。所載建文死事諸臣家屬被禍慘毒，殆非人理。稱皆得於官府故牘，似不盡誣。成祖毒虐之政，至於此極，亦可證史書所載，尚未能得其什一矣。

明唐順之撰。順之字應德，一字義修，武進人，嘉靖己丑進士，官至右僉都御史，巡撫淮揚，天啟中追諡襄文，事蹟具《明史》本傳。此錄述右江參將都督同知沈希儀討平廣西諸蠻事。順之工於古文，故敍事具有法度，《明史》希儀本傳全採用之。惟《錄》稱希儀為臨淮人，而史稱貴縣人，稍有不同。蓋希儀世官指揮，史據其衛籍言之，而《錄》則仍書本貫也。其書已載《荊川集》中，此為袁褧摘出，錄入《金聲玉振集》者也。

不著撰人名氏。前有《自序》，稱嘉靖辛卯陽月，太嶽山人書於水竹村居。考《明史•藝文志》、黃虞稷《千頃堂書目》，皆不載此書之名，不知其為何人。明人惟張居正號太嶽，亦不聞有此書，莫能詳也。錄中皆紀建文死事諸臣，殊多傳聞失實。其稱太祖恆欲廢燕王，賴廷臣力諫得免。又嘗幽於別苑，不許進食，賴高後私食之，得不死。皆荒唐無稽之言，不足取信。

明錢德洪撰。德洪本名寬，字德洪，後以字行，改字洪甫，餘姚人，嘉靖壬辰進士，官至刑部郎中，事蹟具《明史•儒林傳》。初，王守仁之平宸濠也，其大綱具於《敘功疏》，其細目具於《年譜》。德洪受業守仁，據師友所見聞，其陰謀秘計及一切委曲彌縫之處，有《疏》及《年譜》所不詳者，因作此記以補之。凡黃綰所說四條，龍光所說二條，雷濟所說一條，附載德洪隨事附論者五條，又《自跋》一條。大旨謂寧藩之敗，由於遲留半月始發。其遲留半月則由於守仁多設反間以疑之。守仁在日，秘不言。守仁歿後，始得其間書、間牌之稿於龍光。而駕馭峒酋葉芳及陰令知縣陳冕詭漁舟以誘擒宸濠，皆當時所不盡知者雲。

明尹耕撰。耕字子莘，蔚州人，嘉靖壬辰進士，官至河南按察司僉事。明嘉靖四年，廣西土舍李寰、盧四、趙楷等煽亂，副使翁萬達以計討平之，而未蒙遷擢。耕因作是書紀其功。然書中於盧四煽九司作亂及韋應附從諸事，俱未能悉敘，未免脫略，不及《明史》《張經》、《翁萬達》及《土司列傳》中載此事為詳也。

明李愷編。愷字克諧，惠安人，嘉靖壬辰進士，官至辰沅兵備副使。是書分《征討》、《巢穴》、《哨道》、《轉運》、《調發》、《防守》六目。蓋記洪武至嘉靖湖廣苗民叛服征剿之事。

明符驗撰。驗字大充，號松岩，黃岩人，嘉靖戊戌進士，官至廣西按察司僉事。此書卷首有《驗序》，稱泰泉欲修國史之闕，出槜李鬱氏本，俾核訂為十六卷，以複於泰泉。泰泉者，黃佐之別號。蓋驗此書，實因嘉興鬱袞舊本而修緝之，肇其議者則黃佐也。又有一《序》，舊本題為鬱袞作。其文與黃佐集中所載此書之《序》正同。蓋傳寫者誤題袞名。袞書有傳無紀。此書則《列傳》十卷、《外傳》一卷，冠以《本紀》五卷。截然兩書，不容移甲為乙。別本或兼題佐名。考「中書徐妙錦」一條，佐集載之，題曰《徐妙錦傳》，然則佐亦潤色其間矣。朱彝尊嘗謂黃佐《革除遺事》與當時紀建文事諸書，皆不免惑於《從亡》、《致身》二錄。蓋於虛傳妄語，猶未能盡加芟削雲。

不著撰人名氏。嘉靖中，安南莫登庸篡國，國主之孫黎甯，遣其臣鄭惟僚等赴京告難，乞興師問罪。廷議請討之，眾論不一，已而中罷。至十七年，詔申前議，以咸甯侯仇鸞總督軍務，兵部尚書毛伯溫為參贊，克日進師。而兩廣總督張經上疏，頗以為難。兵部不能決，奏請廷議。議上，帝責諸臣不能協心謀國，複罷不行，而留鸞、伯溫別用。是書所載，乃兵部尚書張瓚等會題疏稿及所奉詔旨也。

不著撰人名氏。嘉靖十八年。複命仇鸞、毛伯溫征安南。伯溫抵廣西，傳檄諭意。莫登庸自至鎮南關請降，伯溫承制赦之，馳疏以聞。詔改安南國為安南都統使司。此本列伯溫原疏、兵部揭帖及詔旨一通。而兵部議覆疏未載，疑尚有所闕佚也。

明高拱撰。拱有《春秋正旨》，已著錄。拱在內閣時，值俺答之孫把漢那吉率眾來降。拱決策脅俺答內附，且定封貢、互市諸約。因記其前後本末為此書。考之《明史》，把漢那吉既降，總督王崇古上言，宜給官爵，豐館餼，飾輿馬，以示諳達。諳達急則使縛送諸叛，不聽即脅誅巴罕牽沮之，又不然，因而撫納。據此，則封巴罕以脅諳達，乃崇古先主其計，拱第力贊成之。而此書乃謂己先定計，遺書崇古，使之奉行。與史不合。又《明史》本紀謂高拱及張居正同主是議，居正本傳亦同。而是書乃略不及居正。亦可見拱之矜功自伐，其所紀未足盡憑也。

明高拱撰。隆慶四年，貴州土司安國亨與安智相讎殺，撫臣以叛聞。拱因推太僕寺少卿阮文中為巡撫。文中意欲剿之，拱議遣給事中賈三近往勘。國亨聽命，遂平其亂。拱因著是篇，以紀其事。

明高拱撰。時廣東久遭寇亂，拱自錄其在內閣時籌畫地方事宜奏疏，及與人往復書劄。書頗多自矜語。如《答殷士儋書》「非公在彼，孰能經略；非僕在此，孰能主張」諸語。則其沾沾自喜，已見於此。宜其不獲以功名終也。

明高拱撰。拱於隆慶四年再入內閣，兼理吏部。時邊事孔棘，拱有議添設協理戎政侍郎，及議處邊鎮諸疏，匯為此書。其所條畫利害，多與《明史》相合。

不著撰人名氏。紀明任環平倭事蹟。萬曆中，吏科給事中翁憲祥、巡撫陝西監察御史吉人重刊。憲祥作《前序》，人作《後序》，亦不言為誰所作也。嘉靖癸丑，倭寇由越入吳，環時為蘇州府同知，力戰殲之。以功晉山東布政司參政，卒贈光祿卿。是編首《乞歸終制疏》，蓋環用兵時適丁生母艱，事平因上此疏。次錄諭祭碑文志銘，及其孫可複所錄事蹟，又以環所著詩文簡牘名《山海漫談》並列之。末又附後人歌頌詩文，合為一帙。編次叢雜，漫無體例。海虞陳禹謨《說儲》，載環方出兵時，以《靈棋經》占得益友卦。其繇曰：「客有王孫，來叩我門，語我福慶，往得蒙恩。」薄暮，常熟王公鐵果叩門，遂決策進兵，我師大克云云。而此錄無之。蓋小說附會之談，不足據也。

明徐學謨撰。學謨有《春秋億》，已著錄。是書乃其歸田以後所作，記嘉靖一代之事。學謨練習典故，於《世宗實錄》多所駁正。如謂瑞州知府宋以方為宸濠所殺，而國史誤稱赴水死。謂汪鋐通李資坤賄，曲媚張孚敬，國史以為內行修潔者不足信。謂仇鸞之戮由徐階密揭，作史者不及知。謂楊繼盛劾嚴嵩疏中顯指陸炳，國史以私沒其姓名。謂郭希顏雖以邪說取死，亦由嚴嵩傾陷，史臣評駁，稍涉苛刻。謂沈坤以桀驁被劾，國史曲為辨雪，未免黨護。謂任環忠義之士，能遇賊直前，國史謂其俘斬甚眾，亦為失實。謂抗禦史黃廷聘之陳安，乃湘潭知縣，國史誤記為衡山。謂議禮諸臣互有得失。謂郭鄖專權驕恣而能不受饋遺，未嘗無一節可取。均與史臣所記，互有異同。然學謨在世宗時嘗為禮部祠祭司郎中。第十九卷中載拒王金之賂，及抑昝義金事，所雲郎某者，即學謨自謂。又學謨為荊州知府，以拒景王徵沙市地租事得罪，第二十四卷中亦具載之。稱沙市本不在景王所給莊田之數，王上疏密竄入其中，司農莫之省，獨學謨執不肯與云云。皆自述所長，明標簡牘。劉知幾《史通•敘傳篇》，謂揚雄以降，其《自敍》也，始以誇尚為宗。身兼片善，行有微能，皆剖析具言，一二必載。豈所謂憲章前聖，謙以自牧。繩以是義，殊於體例有乖。又趙文華之攘功卸罪，構陷張經，其事炳然在人耳目，而學謨以為史臣所記，過甚其詞，亦不免恩怨之私，未孚公論也。

明郭應聘撰。應聘字君賓，莆田人，嘉靖庚戌進士，官至南京兵部尚書，諡襄靖，事蹟具《明史》本傳。粵西府江，上起陽朔，下達昭平，亙三百餘裏。諸猺夾江而居，怙險剽竊。隆慶四年，攻圍荔浦永安府。應聘代殷正茂為巡撫，集漢土兵六萬征之，三閱月悉定。又討平懷遠、陽朔、洛容、上油、邊山五叛猺，尋以憂歸。因錄其攻取之略，以成是書。其刊版則萬曆八年複起巡撫廣西時也。所言與《明史》應聘本傳及《李錫傳》大略相符。

明方民悅撰。民悅，麻城人，嘉靖乙未進士，官至廣東按察司副使。嘉靖二十八年，安南範子儀及瓊州黎那燕入寇。時歐陽必進方總督兩廣，檄都指揮俞大猷等討平之。民悅述其始末為此書。卷一為地圖，卷二至卷四為奏疏，卷五為公移。案《明史•俞大猷傳》，是役皆大猷之力。以嚴嵩薄其賞，不得敘。民悅專歸功於督府，亦非事實也。

明申時行撰。時行有《書經講義會編》，已著錄。此書乃記萬曆十三年五月迄十八年七月召對之語。時行時為首輔，六年中凡召對九次。當神宗怠政之際，君臣否隔，萬事叢脞。時行不能匡救，乃反謂孝宗後此典久廢不舉，至是複行。沾沾誇為盛事，過矣！

明焦希程編。希程榜姓周，象山人，嘉靖辛丑進士，官至貴州兵備副使。希程在四川時，值宜賓夷人作亂，巡撫張臬檄委希程剿平。因匯刻當時部檄以成此書。

不著撰人名氏。始嘉靖二十三年日本入貢，終於四十五年閏十月。凡倭之構亂，以及平戢始末，皆載之。大旨謂倭亂始於謝氏之通海，成於嚴嵩之任用非人，功罪顛倒。所言比正史為詳。

舊本題釣瀛子撰。不知何許人。所紀故事至弘治而止，所紀年號至正德而止，蓋在嘉靖以後矣。其體例彷彿李心傳《建炎以來朝野雜記》，多紀明代典章。分目編次，無所論斷，大致與史傳相出入。

不著撰人名氏。記明洪武中傅友德等平雲南，暨正統中王驥平麓川，嘉靖中呂光洵平武定三事。末署「隆慶庚午十月，點蒼山人書於玉屏精舍」。蓋雲南人所為。其題曰平黔者以雲南亦黔中地，故稱之耳。三記雖並列，而意則在於表彰呂光洵之功。光洵字信卿，浙江新昌人。嘉靖間巡撫雲南。其誅鳳繼祖事，在嘉靖四十五年，《明史》及《雲南通志》載之甚詳。此書前有張元忭、鄔璉二《序》。張元忭之父與鄔璉皆嘗在軍中，親贊其策，所言不容有誤。而《元忭序》作於辛未，《鄔璉序》作於壬申，正當書成之時。《序》中亦言不知出誰手。蓋當時光洵以人言去位，同事者相繼褫謫，其功抑而不揚。是書獨紀實不諱，故有所避而不敢言也。考《明史•藝文志》、《千頃堂書目》俱載趙汝謙《平黔三記》一卷，則是書實汝謙所著，而隱其名者爾。

明郭世霖撰。據《浙江遺書目錄》稱，世霖，永豐人，官吏科給事中。而《類姓登科考》載，嘉靖癸丑進士郭汝霖，永豐人，官至南京太僕寺卿。當即其人，特訛「世」為「汝」耳。萬曆中，蕭崇業《使琉球錄》，稱陳侃、郭世霖二《錄》，其明證也。初，嘉靖十一年，命吏科左給事中陳侃、行人高澄冊封中山王尚清。侃述其事為《琉球錄》，自為之序。至嘉靖三十七年，又遣世霖與行人司行人李際春冊封中山王尚元。世霖因取侃舊本，綴續成編。所言大略與《明史•琉球傳》合。惟每條列原錄於前，而附所續於後，皆以「霖按」二字冠之。似乎考訂舊聞，實則鋪敍新事，於體例殊未協也。
