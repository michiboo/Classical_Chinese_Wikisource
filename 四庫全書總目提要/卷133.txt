
卷一百三十三 子部四十三
《四庫全書總目提要》紀昀等
○雜家類存目十
不著撰人名氏。有序三首，一稱懶散道人，一稱見廬主人，一稱醉醒逸叟，而卷首複題醉醒逸叟偶閱字。詳其詞氣，當是一人。一題己丑，一題辛卯，一題癸巳，皆不著年號。中引湯賓尹《睡庵集》。考《睡庵集》序題萬曆庚戌，則此書在是集之後。己丑為順治六年，辛卯為順治八年，癸巳為順治十一年，是國朝人矣。其曰豐暇，蓋取謝靈運詩臥疾豐暇豫之意。皆雜引文集說部，不分門目。多放曠之言，出入於佛、老之間。至於元帝垂訓之類亦登簡牘，孰聞之而孰錄之乎？
國朝李瀅撰。瀅字鏡石，揚州興化人。其書取諸史中嘉言懿行可為法程者，分類標題。紀事之後，間為論斷，遠自上古，近至明代，凡二十九門。每條皆載所采書名，而於前人論斷亦節取其一二焉。
國朝項真撰。真字不損，秀水人。前明諸生。入國朝官景陵縣知縣。是書摭拾成文，漫無風旨，雜引故實，皆仍其原文，今古不辨，甚至以喬知之為晉人，疏陋可知矣。
國朝黃生撰。生有《字詁》，已著錄。是編皆錄載籍中新雋字句。然所采多不倫，蓋亦從類書摘抄，以備文字之用，非以是為著述也。
國朝成克鞏撰。克鞏字清壇，大名人。前明崇禎癸未進士。國朝補選庶起士，官至保和殿大學士。是編以五倫分五門，各有子目，君臣為數四十五，父子為數二十二，夫婦為數十一，兄弟為數十六，朋友為數三十三。考克鞏休致在康熙三年，此書成於康熙十六年，蓋晚歲田居，借編摩以送老。採摭蕪雜，固非所計也。
國朝魏裔介編。裔介有《孝經注義》，已著錄。是書凡八種，一曰快書秘錄，二曰廣快秘錄，三曰明百家說，皆雜錄前人之說；四曰耕餘雜語，為甯陽張攀龍撰；五曰譚韻新書，摘王元禎《湖海搜奇》等書而成者；六曰遺詩碎金，則皆詩話也；七曰三國問答，為陳繼儒撰；八曰梨雲尺牘，為袁宏道撰。皆取各家原本節錄之，不足以言著書也。
國朝魏裔介編。是書采雜記小品凡十九種：一曰《劄記內外篇》，二曰《閒居擇言》，三曰《小心齋劄記》，四曰《南牖日箋》，五曰《忠節語錄》，六曰《歲寒居答問》，七曰《大中》，八曰《述古自警》，九曰《居學錄》，十曰《庸言》，十一曰《好善編》、《身世言》，十二曰《荊園小語》，十三曰《野語》，十四曰《知至編》，十五曰《芝在堂語》，十六曰《管言》，十七曰《剩言》，十八曰《中語》，十九曰《退居瑣言》。皆明季及國初人作，亦裔介隨意摘錄，刻為一集。
國朝魏裔介編。其體例與《多識集》、《雅說集》相同。所采凡陳繼儒《讀書十六觀》十六條，《安得長者言》四十二條，《岩棲幽事》二十九條，徐太室《歸有園麈談》十一條，屠隆《娑羅館清言》四十六條，皆取之《眉公秘笈》中也。
國朝魏裔介撰。裔介因世祖章皇帝刊印《牛戒匯鈔》，乃裒集諸書所載有關於牛戒者，列為三篇。自序謂發明匯鈔之本旨，而推廣皇上好生之德雲。
國朝魏裔介編。分為學、敦倫、致治、教家、涉世五門，每門又各分子目，以嘉言善行分注，乃康熙辛酉裔介致仕後所作。其嘉言多采諸家語錄，善行則兼采雜說，不甚簡汰雲。
舊本題國朝魏裔介撰。其書亦鈔撮雜說而成。卷一曰鬼神類，皆記幽冥因果，還魂托生之事。遇仙佛名號，必跳行出格書之，已決非裔介所為；至附冒襄鐫經靈驗四則，其中先大夫字乃襄自稱其父，亦空一字書之，裔介亦未必如此之憒憒。卷二曰陰陽類，皆方術家言，雲出《神樞經》、《洞玄經》、《人玄秘樞經》，次以楊光先《陽宅辟謬》，次以《星野諸圖》。卷三曰詞賦類，皆抄錄優伶戲文小曲。卷四曰韻學類，全抄顧炎武《唐宋韻譜》舊文。卷五無門目，其子目一曰南中遺事，記福王時軼聞，所記黃道周用兵必系其兩手以防肆掠，殆非事實，一曰都門三子傳，乃王崇簡作。卷六曰盜賊類，記李自成始末，頗稱楊嗣昌之功，而以蔡懋德與李建泰同稱，皆斥為庸鄙，亦非公論。卷七曰方域類，前為琉球圖，後全錄張學禮《使琉球記》。全書皆體例猥雜，謬陋百出，與裔介他書如出二手。又裔介以講學為事，而此書推尊二氏，如恐不及，亦與其生平言行如出兩人。疑或妄人所託名歟？
國朝嚴有穀撰。有穀字既方，歸安人。是書為其子我斯所刊。稱其晚年結庵城東隅，顏曰嗜退。網羅古名儒碩輔嘉言懿行，及陰陽圖緯兵農禮樂百家眾流之書，采綜研究，成一家言，用以娛老。名曰語存，析為內外編。外篇卷帙稍多，故先梓內篇以問世。其書凡分三十類，分隸古事，間附論斷。蓋亦格言之類。我斯所謂陰陽圖緯兵農禮樂者，則未睹焉，豈皆在外編乎？
國朝郎廷極撰。廷極有《文廟從祀先賢先儒考》，已著錄。是書雜采經史中以酒為喻之語，匯輯成編。自序謂不飲而勝於飲，故名之曰勝飲。然所錄僅數十條，簡略太甚。如引祭酒挈壺氏之類，亦多牽率。
國朝蘇宏祖撰。宏祖字光啟，湯陰人。順治丙戌進士，官知縣。是編多采宋人格言及明人語錄，分志學、明倫、修己、窒慾、慎言、待人、涉世、治家、訓後、治道、當官、用人十二類。其曰《經世名言》者，自序謂關乎身心之學，所謂名言；裨乎出處之微，所謂經世雲。
國朝趙起士撰。起士有《續表忠記》，已著錄。是編采掇諸家說部，分十二門。曰囊底寄，皆智數事也；曰鏡中寄，皆忠孝節義事也；曰倚杖寄，述山川名勝也；曰撚須寄，詩話也；曰滅燭寄，談神怪也；曰焚麈寄，格言也；曰獺祭寄，雜錄故實也；曰豕渡寄，考訂謬誤也；曰裂眥寄，記明末寇亂及殉寇諸人也；曰驅睡寄，遺事之可為談助者也；曰泛葉寄，皆徽州佚聞也；曰插菊寄，皆諧謔事也，所載古事十之二三，明季事十之七八，采掇頗富而雅俗並陳，真偽互見，第成為小說家言而已。
國朝王家啟撰。家啟字誠庵，蔚縣人。順治辛卯舉人，官廣東新會縣知縣。是書雜采嘉言善事，分三十四門。蓋鄉閭勸善之書，趙善璙《自警編》之類也。以擇執為名，過其實矣。
國朝丁其譽撰。其譽字蜚公，如皋人。順治乙未進士，官行人司行人。是書專為養生而作，凡分十二門，曰月覽，曰調攝，曰類物，曰集方，曰嗣育，曰種德，曰訓紀，曰法鑒，曰佚考，曰典略，曰清賞，曰瑣綴。所引各條，俱各注書名於其下，大抵撮《月令廣義》、《玉燭寶典》諸書為之。其法鑒、典略二門有錄無書，注雲嗣刻，則未成之本也。
國朝吳調元撰。調元字雨蒼，石城人。據卷首胡世安序，蓋嘗以舉人官教諭者也。是書成於順治丁酉，雜采前古至明末國初故實，分孝順、忠愛、孝行、世德、義門、女範、放生、佛果八門。每條附以論斷，大旨主因果之說。故其自序稱，願以是集告天下之讀孔、孟書而存菩提心者雲。
國朝勞大輿撰。大輿有《甌江逸志》，已著錄。是編分為五集，每集前俱有自序，後附其子嵃跋。其三集序中稱順治戊戌榜發，落拓如故，蓋嘗舉於鄉而不第者也。所載皆前人格言懿行，末附儒門功過格、當官功過格二篇，乃取袁黃、顏光衷舊本刪補之。其意在勸善規過，而皆主於積德積福因緣果報之說，則亦為下等人說法者也。
國朝王晫撰。晫字丹麓，仁和人。是書前有順治庚子晫自序曰：予所纂輯中，善惡果報，捷於影響，無非欲使天下之人不失好生之意，天下之物得遂樂生之情，故以遂生為名。書中盛陳因果，多參以神怪之說。如文昌化書之類，皆據為實事，蓋為悚動下愚設也。晫所作《今世說》曰：曹顧庵目《遂生集》為鷲苑杠梁，《文津》為藝林餦脯。《文津》今未見，此集則了不異人耳。
國朝席啟圖撰。啟圖字文輿，震澤人。官內閣中書舍人。是集取周、秦以來迄於元、明嘉言善行，分為二十一類，亦間附批評。取《大畜象傳》君子多識前言往行以畜其德之義，故以名書。
國朝朱潮遠編。潮遠字卓月，揚州人。其序自稱朱子之後，當有所考也。是書成於康熙甲辰，分四門，一曰起家，二曰治家，三曰齊家，四曰保家。每門又各分六子目，每目為一卷。皆雜采前言往行，因舊文而稍刪潤之。
國朝張鵬翮撰。鵬翮有《忠武志》，已著錄。是書輯古來嘉言善行，以敦本適用分上下卷，中間又分二十一門。書成於康熙丁巳。後十年丁卯，慈谿縣知縣方允獻為之注，蓋鵬翮官浙江巡撫時也。所紀皆厚德之事，而以徵驗一篇終之，則近乎因果之說，涉於有為而為矣。故列之雜家類焉。
國朝張圻編。圻字邑翼，崑山人。卷首徐元文序，謂莘田侍禦始集仕學格言，圻續為纂輯，凡分十類，曰存心，曰省身，曰型家，曰處物，曰養蒙，曰舉業，曰居官，曰臨民，曰仕宦，曰慎刑。首標蔣伊鑒定，伊即序所稱莘田侍禦。是此書實伊所作，而圻稍增益之，其標曰鑒定者，蓋讓其名於圻耳。
國朝秦雲爽撰。雲爽有《紫陽大旨》，已著錄。是書成於康熙丙寅，因呂氏《閨範》而增損之，而分為後妃、女主、女道、兄弟、婦道、妯娌、嫡庶、母道、後母、雜錄、處變十一目，則體例略殊。
國朝牟允中撰。允中字叔庸，天津衛人。是書因揚州史典《願體集》而參補之。皆先正格言，分門編輯，自達觀以至警醒，凡三十三類。每類采輯數十則，大都取其明白顯易，可以訓俗化愚。其立教類有允中自著讀書之法，兼論及於時文，並引八股講論數條，蓋以訓其家塾子弟者也。
國朝閔忠撰。忠，歸安人。是書仿劉宗周《人譜》之意，以孝、弟、忠、信、禮、義、廉、恥為人之要，分為八集，各為標目，雜采史事而各引先儒之說以發明之。
國朝伍涵芬撰。涵芬字芝軒，於潛人。康熙丁卯舉人。是書首載朱子《四時讀書樂歌》，以見命名之意。然四詩《晦庵集》不載，據《仙居縣誌》，載此四詩題為縣人翁森作。稱森字秀卿，號一瓢，宋亡後隱居不仕，著有《一瓢集》云云，則涵芬題為朱子者誤也。書中分蕩胸、澄心、澹緣、怡情、論文、勵業、品詩七類。而怡情類半載《花譜》，品詩類附入己作，亦龐雜之甚。
國朝黃叔琳編。叔琳有《硯北易抄》，已著錄。是書上至天文、地理，下至昆蟲、草木，凡經史所載，旁及稗官小說，據其所見，各為採錄，亦間附以己意。大抵主於由博返約，以為考據之資。中多簽題粘補之處，皆叔琳晚年手自刪改，蓋猶未定之本也。
國朝黃齊賢編。齊賢字敬思，嘉興人。是編前列孝經，次述歷代帝王孝行，次述歷代孝子，各以事蹟相似者分類紀之，凡二十有二門。孝為百行之原，發於至性，各不相師，未可冗陳條目。至於修道度親一門，尤為二氏之言，非儒者之道矣。
國朝高元標撰。元標字琴山，嘉興人。其書雜采舊文，分門排纂，自孝行至閨範，凡二十五目。末附報應一門，所徵引尤涉荒誕，標曰《經術要義》，未免名實不符矣。
國朝查嗣瑮撰。嗣瑮字德尹，海寧人。康熙庚辰進士，官至翰林院侍講。是書乃抄撮雜家之言可資博覽者，大抵皆節錄原文，無所考據，間有自附新語，不過數條。下卷內有西湖事蹟十餘則，乃以補吳煒《錢塘志》所未及者。其以《鶴林玉露》為葛立方作，未免筆誤。至以楊瑀為楊琚，以葉子奇為葉子才，則校刊者之疏也。
國朝孔尚任撰。尚任有《節序同風錄》，已著錄。是編雜采古人清言佳事，略如沈括《清夜錄》、周密《志雅堂雜抄》之例。自序雲，不考出處，不次前後，不分體例，間有複訛者，亦懶於刪。蓋林居多暇，姑以寄意而已，非有意於著書也。
國朝秦坊撰。坊字表行，號儼塵，無錫人。是編分身范、程范、文范、言范、說范、閨范，自周、秦以及明代，凡前賢格言懿行，匯為一帙。然頗冗雜，如宋太祖誓碑一事，既以帝王之事雜於臣庶中，而不殺柴氏子孫，亦無預於身範也。
國朝秦坊編。坊《範家集略》以身範為先，然僅書中之一門，未為賅備，故繼為此編，專明範身之義。分為八部，曰成部，應部，容部，貞部，慎部，坦部，辨部，誡部。每一部為一卷，各有子目，共二十六目。《範家集略》皆不載所出之典，而此所徵引，必注某人某文，體例較善。然捃摭既富，亦不免儒、墨兼陳。
國朝王士俊撰。士俊字犀川，平越人。康熙辛丑進士，官至河東總督。是編分家訓、家禮、家政、家壺四門，又各立子目。皆雜引古書，間參以己見，大抵習見之詞。其家壺之名又頗嫌杜撰，於古無稽也。
國朝陳宏謀編。宏謀有《大學衍義輯要》，已著錄。此書乃其為江蘇按察使時以獄訟繁多，因集古今名言人人易曉者，勒成四卷，刊佈宣諭。後無錫華希閔為之重刻，又益以邵寶《手帖》、顧憲成《示兒帖》、高攀龍《家訓》及國朝張英《聰訓齋語》，及其先世悰韡所著《家勸》，共為一編雲。
國朝宋士宗撰。士宗有《史學正藏》，已著錄。是書分二十四門，各為一卷，多摘錄前人之說。其自序謂周有老、莊，宋有象山，明有文成，兼之宗杲、大鑒輩日與吾黨爭理，即濂、洛、關、閩複生，不能驟起而勝也。大抵攻陸、王之學以尊程、朱。然書名學統，而中多雜引史事及說部諸書，龐雜不可枚舉。至志異一門，尤多怪誕不經之語，如《清異錄》所載繾綣司氤氳大使之類，豈亦有關於道學之統乎？
國朝王植撰。植有《四書參注》，已著錄。是編雜采諸書之言，而間斷以己意，分類四十，子目一百四十九，每一類為一卷，惟制勝分二子卷，故為四十一卷。其曰《權衡一書》者，自序謂王充有《論衡》，蘇洵有《權書》，《論衡》《權書》皆為一家之私意，而此一書則合古今之嘉言而為之權衡也。然惟其為一家之言，故其析理有定說，雖偏而不雜。植乃聚百家之言連篇累牘，繁而無章，忽似類書，忽似說部，其病正在不主一家也。
國朝曹昌言撰。昌言字禹拜，新建人。是編乃其劄記之文。分動物、植物二門，雜采諸書所載物性、物理，以儷語聯綴成文，頗為博洽。前有南城陶成序，稱雍正丁未仲夏，昌言以疾卒，年二十有八。其兄以所著《格物類纂》二卷付梓，乞成為序。所稱書名與此本不符。末有其兄茂先所作行狀，則稱昌言聞名山勝跡，異卉奇葩，必周曆遊覽，考其本末，間從野老農夫詢動植情形，得其實，歸即筆之於書。所著有《玉隆紀遊》、《多識類編》、《輿圖輯略》、《四書薈言》諸書，今仍名《多識類編》。殆初名《格物類纂》，後改今名歟？
國朝紀昭撰。昭有《毛詩廣義》，已著錄。是編乃其訓課家庭之作，雜引諸書所載嘉言懿行，而以己意發明之。分為八門，一曰論事父母舅姑，二曰論別夫婦內外，三曰論處兄弟妯娌，四曰論教子孫，五曰論厚宗族，六曰論禦奴僕，七曰論制財用，八曰通論大旨。皆為家庭以內而設，故不及涉世之事。其曰《養知錄》者，自序謂人為利慾所昏，習俗所染，於是盡失其本心之明。豈人本無知哉！蓋所以喪其良心者有由然耳。特為指其大義，以養其良知良能，故曰養知雲。
國朝彭紹謙撰。紹謙字濟光，長洲人。乾隆丁卯舉人，官至曹州府桃源同知。是編裒輯治家格言，分為十類，曰敦倫，曰培本，曰學術，曰閑邪，曰慎交，曰壼教，曰貽謀，曰治生，曰馭下，曰廣愛。貽謀門後附家塾課約一篇，則紹謙所自述也。大旨為啟導下愚而作，故多涉於計較利害。然不談因果，亦不談神怪，在勸善書中，猶為不詭於正雲。
國朝陶煒撰。煒字賓玉，秀水人。其書仿《釋名》、《廣雅》之體，采輯經史中淺近而易解者，以類編載，自天地至古音轉注，分二十有一篇。大概人所習知，稍加裒綴，別無考訂之處。甚至采《昭明文選》之注，連行累牘，而沒所自來，尤非著書之體。
國朝魏博編。博字約之，江寧人。其書凡分五集，首集為勸善篇，二集為省克編，三集為修齊錄，四集為秦庭鏡，五集為清涼散。皆取前人格言，編次成書。大旨勸人修福延壽，故以為名。然多主於因果報應，故不免闌入二氏之說。
國朝王之鈇撰。之鈇號朗川，湘陰人。是編分四十門，皆雜采古人嘉言懿行，以己意潤飾之，皆不著所出，亦不盡原文所有。蓋通俗勸善之書，為下裏愚民而設者。故語多鄙俚，且多參以禍福之說雲。
國朝令狐亦岱撰。亦岱字太峰，猗氏人。由左翼宗學教習官縉雲縣知縣。是編即其官縉雲時所刻。雜采諸儒格言，分為八門，曰讀書，曰講學，曰治心，曰持躬，曰處事，曰接物，曰理家，曰居官，共一百六十二條，各以己意發明之。詞旨淺近，蓋為初學設也。
國朝譚文光撰。皆裒輯前言往行之可為法戒者，故以心鏡為名。分敦倫、修身、勤學、積德、治家、居官、涉世、愛物、樂天、養生十類，每一類為一卷。取格言舊本抄撮而成，亦《自警編》、《厚德錄》之類。
不著撰人名氏。抄本之首有籍圃主人、麥溪張氏二小印，不知為著書之人、為藏書之人也。其書雜采諸子，分人倫、性行、學業、政事、人事五門，每門之中又各分子目，於一事而彼此異同，或字句有增損者，皆參校分注，其用意頗不苟。而所載氾濫太甚，如《博物志》舊列小說家，謂之子可也；《水經注》則史部地理之書，《檀弓》亦經部《禮記》之文，總曰《子苑》，名與實不相應也。是亦愛博之過矣。
──右「雜家類」雜纂之屬，一百九十六部，二千七百二十三卷，內十三部無卷數，皆附《存目》。
