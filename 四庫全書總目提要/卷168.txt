
卷一百六十八 集部二十一
《四庫全書總目提要》紀昀等
元吳鎮撰。鎮字仲圭，自號梅花道人，嘉興人。《嘉興志》稱其卒於明洪武中。考鎮自書墓碣，稱生於至元十七年庚辰，卒於至正十四年甲午。則未嘗入明，《志》為舛誤。又陳繼儒《梅花庵集》，稱鎮自題墓碣為「梅花和尚之塔」。後紥木揚喇勒智所至椎塚燔槨，獨鎮之墓疑為僧塔，遂捨去。考紥木揚喇勒智發宋陵在至元甲申、乙酉之間，《元史》與《癸辛雜識》所記並同。是時鎮方五六歲，安有預題墓碣之事。此好事者因鎮明於易數，故神其說而未思歲月之顛舛。繼儒摭以為說，亦疏謬也。鎮以畫傳，初不以文章見重。而抗懷孤往，窮餓不移。胸次既高，吐屬自能拔俗。舊無專集。此本題曰《遺墨》，乃其鄉人錢棻捃拾題畫之作，薈稡成編。其中如《題竹詩》「陰涼生硯池，葉葉秋可數。東華客夢醒，一片江南雨」一篇。考鎮杜門高隱，終於魏塘，足跡未至京師，不應有「東華客夢」之句。核以高士奇《江村銷夏錄》，乃知為鮮於樞詩，鎮偶書之，非其自作，棻蓋未之詳審。又鎮畫深自矜重，不肯輕為人作。後來假名求售，贗跡頗多，亦往往有庸俗畫賈偽為題識。如題畫《骷髏》之《沁園春》詞。無論歷代畫家從無畫及骷髏之事，即詞中「漏泄元陽，爹娘搬販，至今未休」諸句，鄙俚荒謬，亦決非鎮之所為。又如嘉禾八景之《酒泉子》詞。詞既弇陋，其《序》末乃稱梅花道人鎮頓首。偶自作畫，為誰頓首耶？即題竹佚句之「我亦有亭深竹裏，也思歸去聽秋聲」，「亦」字、「也」字重疊而用，鎮亦不應昧於字義如此。凡斯之類，棻皆一例編載，未免失於決擇。然偽本雖多，真跡亦在，披沙簡金，往往見寶。要未可以糅雜之故，一例廢斥之矣。
元貢師泰撰。師泰字泰甫，宣城人。以國子生中江浙鄉試。除泰和州判官，薦充應奉翰林文字。出為紹興府推官。複入翰林，遷宣文閣授經郎。至正十四年擢吏部侍郎，除浙江都水庸田使。尋拜禮部尚書，調平江路總管。張士誠據吳，避之海上，江浙行省丞相承制授參知政事。二十年改戶部尚書，命督海運。二十二年召為秘書卿，道卒。事蹟具《元史》本傳。明嘉靖中，李默作是集《跋》雲：「予在宣州，諸生貢安國者，為言其先世禮部公流寓海甯時，自名其裏曰小桃源。元命既革，宋學士景濂嘗過之，公為置酒飲。夜分乃起，就臥仰藥而斃。」顧嗣立《元百家詩選》，則據其門人朱鐩所作《紀年錄》，及揭汯所作墓誌，載至正十六年正月，張士誠陷平江，公抱印隱居吳淞江上，主釣臺山長吳景文家，易姓名為端木氏，號戾契子、々翁，二十六年卒於海寧寓舍。證《默跋》所紀之誣。案《明史•宋濂傳》，濂乞假歸省在至正二十五年乙巳。師泰沒於至正二十二年壬寅，其時濂無由至海寧。且太祖稱吳王在至正二十四年甲辰，稱吳元年在二十七年丁未，元順帝北趨上都在二十八年戊申七月，是為洪武元年。師泰既沒於壬寅，尚在元亡前六年，何以稱「元命既革」。此其後人之飾詞，欲附於王蠋之節，殊非事實。嗣立疑之當矣。師泰所著有《友迂集》，余闕序之；《玩齋集》，黃溍序之；《東軒集》，程文序之；又有《奊集》、《閩南集》見於李國鳳之《序》。其門人謝肅、劉欽類為一篇，總名曰《玩齋集》，今未之見。明天順間，甯國守會稽沈性重加蒐輯，得詩文六百五十三首，厘為十卷，又《補遺》一卷，其年譜之類別為一卷附之，是為今本。師泰本以政事傳，而少承其父奎家學，又從吳澄受業，複與虞集、揭傒斯游，故文章亦具有源本。其在元末，足以淩厲一時。詩格尤為高雅，虞、楊、範、揭之後，可謂挺然晚秀矣。集中《題陶淵明五柳圖》絕句，《明詩別裁集》以為燕王篡位之後，建文舊臣江右袁敬所作，並記敬所本末甚詳。今考明孫原禮所撰《母音》，成於洪武甲子，張中達為之刊版在建文辛巳，均在遜國以前，而收入是詩，題為師泰所作，則為師泰之詩誤附會於敬所，非敬所之詩誤竄入師泰集中明矣。
元劉仁本撰。仁本字德元，天臺人。以進士乙科曆官溫州路總管，江浙行省左右司郎中。時方國珍據有溫、台，招延諸郡士大夫，仁本入其幕中，參預謀議。國珍歲治海舟，輸江淮之粟於大都，仁本實司其事。其所署省郎官，蓋即元所授。故集中諸作，大都感慨阽危，眷懷王室。其從國珍，蓋欲借其力以有為，徐圖興複，亦如羅隱之仕吳越，實心不忘唐。觀其《贈李員外自集慶回河南詩》雲：「漢兵早已定中華，孫述猶鳴井底蛙。」於明祖顯然指斥，其志可知。厥後國珍兵敗，仁本就擒，抗節不撓，至鞭背潰爛而死。則仁本終始元人，未嘗一日入明。《永樂大典》題曰「國朝劉仁本」，非其實也。仁本學問淹雅，工於吟詠，多與趙俶、謝理、朱右等唱和。嘗治兵餘姚，作雩詠亭於龍泉左麓，彷彿蘭亭景物。集一時文士，修禊賦詩，自為之序。其文雖不見於集中，而石刻今日猶存。文采風流，可以想見。故所作皆清雋絕俗，不染塵氛。其序記諸篇，述方國珍與察罕通使，及歲漕大都諸事，多記傳所不載，亦可補史闕。原本久佚，謹就《永樂大典》所載，以類編次，厘為詩四卷、文二卷。仍改題曰「元劉仁本」，以存其真焉。
元陳高撰。高字子上，溫州平陽人。至正十四年進士。授慶元路錄事。未三年，輒自免去。平陽陷，棄妻子往來閩、浙間，自號「不繫舟漁者」。至正十六年，浮海過山東，謁河南王庫庫特莫爾於懷慶，密論江南虛實。庫庫特莫爾欲官之，會疾作卒。蓋當國祚阽危，猶力謀匡複。明太祖稱王保保真男子（即庫庫特莫爾）。如高者，事雖不就，其志亦不愧王保保矣。不但詩之足傳也。明洪武初，蘇伯衡訪其遺集，厘定成編，題曰《子上存稿》。此本題《不繫舟漁集》，不知何人所改，文格頗雅潔。詩惟七言古體不擅場，絕句亦不甚經意。其五言古體，源出陶潛；近體律詩，格從杜甫。面目稍別，而神思不遠，亦元季之錚錚者矣。元又有嘉定僧祖柏，其詩亦名《不繫舟集》，見顧嗣立《元詩選》。集中有《題倪瓚芝秀圖詩》，蓋與高同時，然其詩不及高遠甚。今未見其本。以集名相亂，附著其異於此，庶來者無疑焉。
元成廷珪撰。廷珪字原常，一字元章，又字禮執，揚州人。好學不求仕進，惟以吟詠自娛。奉母居市廛，植竹庭院間，頗有山林意趣。因扁其燕息之所曰「居竹軒」。晚遭世亂，避地吳中，蹤跡多在松江。故集中有《欲卜居海上》之作。後竟沒於雲間，其年蓋已七十餘矣。此集乃其友郜肅、劉欽搜輯遺稿所刊也。廷珪與河東張翥為忘年交，其詩音律體制，多得法於翥，而聲價亦與翥相亞。觀詩中所載酬答者，如楊維禎、危素、楊基、李黼、余闕、張雨、倪瓚，皆一代勝流。而黼與闕之忠義，瓚之孤僻，尤非標榜聲氣之輩。其傾倒於廷珪，必有所以取之矣。劉欽稱廷珪「五言務自然，不事雕劌。七言律最為工深，合唐人之體」。今觀其七言古詩，亦頗遒麗。惟五言古詩竟無一篇，似不應全卷遺佚。或自知此體不擅長，遂不復作，亦如宋無之《翠寒集》歟。
元張雨撰。雨有《元品錄》，已著錄。其平生詩文，嘗手錄成帙，然當時未及刊版。故零縑斷素，賞鑒家多傳其墨蹟，而集則無傳。明成化間，姚綬始購得其稿。嘉靖甲午，陳應符始厘為三卷，校讎付刊，而以劉基所作墓誌、姚綬所作小傳附之。崇禎中，常熟毛晉複取烏程閔元衢所錄佚詩，為《補遺》三卷，附以同時酬贈之作。晉又與甥馮武搜得雨《集外詩》若干首，續刻於後。仍以徐世達原《序》冠於簡端者，即此本也。雨詩文豪邁灑落，體格遒上。早年及識趙孟頫，晚年猶及見倪瓚、顧阿瑛、楊維楨，中間如虞集、范梈、袁桷、黃溍諸人，皆以方外之交，深相投契。故耳濡目染，具有典型。雖托跡黃冠，而談藝之家位置於文士之列，不復以異教視之，厥有由矣。
元鄭元祐撰。元祐有《遂昌雜錄》，已著錄。元祐家本遂昌，徙於錢塘。而流寓平江凡四十年，為時最久，故其集名以「僑吳」。實則杭州所作亦在其內，蓋從其多者言之也。集本其晚年所定，以授謝徽。今此本後有弘治丙辰《張習跋》，乃稱元祐本有《遂昌山人集》，與《僑吳集》多繁蕪重出。因通錄之，得詩文之精純者，並為十二卷，仍名《僑吳集》，用梓以傳。則此本為習所重訂，非元祐手編之本矣。凡文六卷、詩六卷。其中《與張德常書》，有「僕贊郡無補，嘗移槜李」之語，而蘇大年所作墓誌、盧熊《蘇州府志》皆稱元祐以大府薦，兩為校官，不言嘗為他職，與元祐仕履不合。豈代人所作，失於標注耶？其文頗疏宕有氣，詩亦蒼古。蓋元祐生於至元之末，猶及見咸淳遺老。中間又得見虞集諸人，得其緒論。末年所與遊者，亦皆顧阿瑛、倪瓚、張雨之流。互相薰染，其氣韻不同，固亦有自來矣。
元謝宗可撰。宗可自稱金陵人，其始末無考。相傳為元人，故顧嗣立《元百家詩選》錄是編於《戊集》之末，亦不知其當何代也。昔屈原頌橘、荀況賦蠶，詠物之作，萌芽於是，然特賦家流耳。漢武之《天馬》，班固之《白雉》、《寶鼎》，亦皆因事抒文，非主於刻畫一物。其托物寄懷，見於詩篇者，蔡邕《詠庭前石榴》，其始見也。沿及六朝，此風漸盛。王融、謝朓至以唱和相高，而大致多主於隸事。唐宋兩朝，則作者蔚起，不可以屈指計矣。其特出者，杜甫之比興深微，蘇軾、黃庭堅之譬喻奇巧，皆挺出眾流。其餘則唐尚形容，宋參議論，而寄情寓諷，旁見側出於其中，其大較也。中間如雍鷺鷥、崔鴛鴦、鄭鷓鴣，各以摹寫之工，得名當世。而宋代謝蝴蝶等，遂一題衍至百首，但以得句相誇，不必緣情而作。於是別岐為詩家小品，而詠物之變極矣。宗可此編，凡一百六首，皆七言律詩。如不詠燕蝶而詠睡燕睡蝶，不詠雁鶯而詠雁字鶯梭。其標題亦皆纖仄，蓋沿雍陶諸人之波，而彌趨新巧。瞿宗吉《歸田詩話》曰：「謝宗可百詠詩，世多傳誦。除《走馬燈》、《蓮葉舟》、《混堂》、《睡燕》數篇，難得全首佳者。」其說信然。然四詩亦非高作。顧嗣立錄其四十首，又摘其警句二十聯。其中如《筆陣》之「怒卷龍蛇雲霧泣，長驅風雨鬼神驚」，則傷於粗豪；《螳螂簪》之「鬢雪冷侵霜斧落，發雲低壓翠裳空」，則傷於湊砌。特以格調雖卑，才思尚豔，詩教廣大，宜無所不有。元人舊帙，姑存之備一體耳。《歸田詩話》又曰：「曩見邱彥能誦宗可《賣花聲詩》一詩，百詠中不載。蓋性既喜此一格，則隨事成吟，非作此一集而絕筆。」彥能所誦，殆出於此集既成之後歟。
元陳樵撰。樵字居采，婺州東陽人。至正中，遭亂不仕，遁居圁穀。每衣鹿皮，因自號鹿皮子。考所作《北山別業詩》三十八首，備水石花竹之趣，則亦顧阿瑛、倪瓚之流，非窮鄉苦寒之士也。鄭善夫《經世要言》稱其經學為獨到。然所稱神所知者謂之智，實慈湖之緒餘，而姚江之先導。論其所長，當仍在文章。是集題曰「盧聯子友編」。其古賦落落有奇氣。詩古體五言勝七言，近體七言勝五言。大抵七言古體學溫庭筠，以幽豔為宗；七言近體學陸龜蒙，而雕削往往太甚。如「春在地中常不死，月行天盡又飛來」之類，則傷於粗俗；「詩無獺髓痕猶在，夢有鸞膠斷若何」之類，則傷於纖巧。顧嗣立《元詩選》乃標為佳句，列於小傳之內，殊失別裁。又古詩用韻，多以真、諄、臻、侵同用，沿吳棫《韻補》之謬注，殊乖古法。近體多以支、脂、之、微、齊通押，蓋亦誤信吳棫之說。夫詩各有體裁，韻亦各有界限。既僻於復古，自可竟作古詩，何必更作今體。既作今體，而又不用今韻，則驢非驢，馬非馬，龜茲王所謂騾矣。是皆賢智之過，亦不必曲為樵諱也。
元郭翼撰。翼有《雪履齋筆記》，已著錄。翼學問博洽，既老不得志，偃蹇學官，惟刻意於詩古文。嘗自號東郭生，又稱野翁，而名所著集曰《林外野言》。今所傳本凡二卷，附《與顧仲瑛書》一篇。考《玉山名勝》及《乾坤清氣》諸集所錄翼詩，不見此集者尚多。又如《題劉龍洲墓道》、《道士游武當》諸詩，又皆別見呂誠集。疑或後人重編，故多所舛漏，未必即翼手定之稿也。翼從楊維楨遊，詩頗近其流派。其間如《望夫石》、《精衛詞》諸篇，皆用鐵崖樂府體，尤為酷似。要其筆力挺勁，絕無懦響，在元季詩人中可謂矯然特出者矣。
元胡天遊撰。天游名乘龍，以字行，號松竹主人，又號傲軒，嶽州平江人。當元季之亂，隱居不仕。邑人艾科為作傳，稱「使天假其年，遇明太祖，必為劉基、宋濂」則沒於順帝末年也。其集兵燹之餘，僅存十一。傳稱其七歲能詩，已具作者風力，名籍籍一時，視伯生、子昂，不輸一籌。今觀所作，大都悲壯激烈，而頗病粗豪。非惟未足抗虞集，亦未足以敵趙孟頫，傳所稱者殊過。然長歌慷慨之中，能發乎情，止乎禮義，身處末季，惓惓然想見太平，猶有詩人忠厚之遺。其在元季，要亦不失為作者也。集中《陌上花詩小序》，誤以錢鏐為梁元帝，頗為乖舛。蓋興酣落筆，記憶偶疏。庾信「桂華」之語，誤讀《漢書》；王維「垂楊」之句，訛解《莊子》。取其大端，則小疵可略，論古人者正不在尋章摘句間矣。
元鄭玉撰。玉有《春秋闕疑》，已著錄。是編《文集》八卷，前有至正丁亥《程文序》。又有至正庚寅玉《自序》，蓋即玉所自編。惟《序》稱「名曰《餘力稿》，以見吾學之不專於文詞」，則集名似後人追改。然《王禕序》及《楊士奇跋》已皆稱《師山集》，則初刻時已改名矣。《遺文》五卷，不知何人所編。程敏政跋玉《釣台詩卷》，稱其裔孫虯裝潢成冊。張駿《和敏政詩跋》，亦稱玉裔孫鯨虯，皆能詩。其或出虯等之手歟。《附錄》一卷，則當時酬贈詩文，及後人題詠也。玉《自序》謂：「韓、柳、歐、蘇塗天下之耳目，置斯民於無聞見之地。道之不明，文章障之；道之不行，文章尼之。」其《與洪君實書》，又力詆唐皇甫湜，其言殊妄。汪克寬作玉行狀，稱其文「以正大剛直之氣，發為雄渾警拔之詞。感慨頓挫，簡潔純粹。然紀事樸實，不為雕鏤鍛煉，跌宕怪神之作。出入馬遷、班固，而根之以六經之至理」。其推尊亦太過。然玉學術本醇，克寬所謂大抵主於明正道，扶世教者，其論不誣。其文皆雅潔不支，歐陽玄所謂嚴而有法者（案玄此語亦見克寬志中），亦為不愧。其《送葛子熙序》，稱：「陸子之質高明，故好簡易。朱子之質篤實，故好邃密。所入之途有不同，及其至也，三綱五常、仁義道德豈有不同者哉？況同是堯、舜，同非桀、紂；同尊周、孔，同排釋、老；同以天理為公，同以人慾為私。大本達道，無有不同者。學者不求其所以同，惟求其所以異，此豈善學聖賢者哉？」又《與汪真卿書》，稱：「朱子盡取群賢之書，析其同異，歸之至當。使吾道在宇宙如青天白日，萬象燦然，莫不畢見。然自是以來，三尺之童，即談忠恕。目未識丁，亦聞性與天道。一變而為口耳之弊。蓋古人之學，以所到之深淺為所見之高下，所言皆實事。今人之學，所見雖遠而皆空言。此豈朱子畢盡精微以教世之意哉？」其言皆辨別真偽，洞見癥結，無講學家門戶之見。知其授命成仁，搘拄名教，不自剽竊語錄中來矣。
元王翰撰。翰字用文，其先西夏人。元初從下江淮，授領兵千戶，鎮廬州，因家焉。翰少襲爵，有能名，累遷江西、福建行省郎中。陳友定留居幕府，表授潮州路總管，兼督循、梅、惠三州。友定敗，浮海抵交趾，不果。屏居永福之觀獵山，著黃冠服者十一年。洪武間辟書再至，翰以幼子偁托其故人吳海，遂自引決。翰本將家子，志匡時難，不幸遭宗邦顛沛，其慷慨激烈之氣，往往托之聲詩。故雖篇什無多，而沈鬱頓挫，凜然足見其志節。如《題畫葵花》雲：「憐渠自是無情物，猶解傾心向太陽。」《送陳仲實還潮陽》雲：「歸去故人如有問，春山從此蕨薇多。」《大都憔悴行吟》，不忘故國。其《絕命詩》雲：「昔在潮陽我欲死，崇嗣如絲我無子。彼時我死作忠臣，覆祀絕宗良可恥。今年辟書親到門，丁男屋下三人存。寸刃在手顧不惜，一死了卻君親恩。」蓋翰於死生之際，明決如此，亦可見其志之素定也。顧嗣立《元詩選》僅載翰詩二十七首。此本乃其子偁所輯，凡諸體詩八十四首。前有《陳仲述序》。後附志銘表詞等七篇，皆吳海所作也。
元吳海撰。海字朝宗，閩縣人。至正末，遭逢兵亂，絕意仕進。明洪武初，守臣欲薦諸朝，力辭得免。既而徵諸史局，亦力辭不赴。事蹟具《明史•隱逸傳》。是集為其門人王偁所編。初，海與永福王翰善。元亡之後，海以翰嘗仕元，勸以死節。而自撫其遺撫，教之成立，即偁是也。《史》稱其文「嚴整典雅，一歸諸理」。又載海嘗言「楊、墨、釋、老，聖道之賊；管、商、申、韓，治道之賊；稗官、野乘，正史之賊；支詞、豔說，文章之賊。上之人宜敕通經大臣，會諸儒定其品目，頒之天下。民間非此不得輒藏，坊肆不得輒鬻」云云。雖持論少狹，非古人兼資博考之義。然其宗旨之正，亦於此可見矣。其題曰「聞過齋」者，海平生虛懷樂善，有規過者，欣然立改，嘗以「聞過」名其齋，偁因以名其集雲。
元吳當撰。當字伯尚，崇仁人，澄之孫也。以蔭授萬億四庫照磨。薦為國子助教，預修《宋》、《遼》、《金》三史。除翰林修撰，累遷直學士。江南兵起，拜江西肅政廉訪使，左遷撫州路總管。旋罷歸，後複擢江西行省參知政事。未上官而陳友諒已陷江西，遂遯跡不出。友諒遣人召之，當堅臥，以死自誓。舁床載送江州，拘留一年，終不屈。友諒滅，乃免。洪武初，複迫致之。見太祖，長揖不拜，竟得放歸。隱居吉水之穀坪，完節以終。所著有《周禮纂言》，今已佚。惟此集存。原本九卷，明崇仁知縣新安葉良貴所刊。此本六卷，則國朝臨川李紱重刊所並也。澄於元代，致位通顯，號曰大儒。然實宋咸淳鄉貢士。出處之間，猶不免責備於賢者。當不受僣竊之辟，則高於張憲諸人。乃天下已定，仍不降禮於萬乘，尤在楊維楨諸人上。蓋死生久付之度外，其不為謝枋得者，特天幸耳。有元遺老，當其最矯矯乎。其詩風格遒健，忠義之氣，凜凜如生，亦元季之翹楚。顧嗣立《元百家詩》僅摭其《潯陽舟中詩》三首，《送樊秀才詩》一首，附澄《草廬集》末。其殆未見此本歟？
元許恕撰。恕字如心，江陰人。至正中薦授澄江書院山長，旋棄去。會天下已亂，乃遁跡賣藥於海上，與山僧野人為侶。善自晦匿，罕相識者，故徵召不及。至洪武甲寅乃卒。是集其子禮部主事節所輯。《范餘慶跋》，稱其後張簡編為七卷，今考定原本為六卷。是今本六卷乃其原數。顧嗣立《元詩選》雲「所著《北郭集》十卷」，或「十」字「七」字字畫相近而誤歟。集中每卷之首皆題五七言古一行，其實乃古體近體雜編，殊不可解，疑或傳錄者所妄加。《補遺》卷內附錄其子節詩六首、孫輅詩二首、又許穆詩二首，許雲詩一首，則其族孫裔所續入也。恕詩格力頗遒，往往意境沉鬱，而音節高朗，無元季靡靡之音。近體頗似陳與義，或其所宗法者在《簡齋集》耶。中多愁苦之詞。然如《偶成詩》之「一逕豆苗綠，獨行溪水西。繁露墜叢竹，新流漲芳堤。偶與樵者語，忽聞幽鳥啼」云云，亦未嘗不翛然清遠。蓋遭逢喪亂，故哀怨獨深，有不能率其恬夷之素者矣。
元張憲撰。憲字思廉，山陰人。家玉笥山，因以為號。少負才不羈。晚為張士誠所招。署太尉府參謀，稍遷樞密院都事。元亡後，變姓名，寄食僧寺以沒。《明史•文苑傳》附載《陶宗儀傳》末。然二人出處不同，非氣類也。是集卷首有同時楊維楨、周砥、戴良及成化初安成劉釪四《序》，又孫大雅《玉笥生傳》一篇、楊基《玉笥生傳書後》一篇。其平生事狀，尚略具梗概。憲早歲入元都所作《紅騮馬歌》、《酬海一漚》諸篇，皆在集中，奇氣鬱勃，頗有志於功名。後從淮張之招，非其本願。故其《枕上感興詩》雲：「拓疆良在念，擇木詎忘靦。嘉猷固久抱，忠憤欲誰展。」蓋初同王粲之依劉，晚類韋莊之仕蜀，亦自知所託非人，而貧賤銜恩，不能自拔。讀其詞，可以知其志矣。憲學詩於楊維楨，維楨許其獨能古樂府。今集中樂府《琴操》凡五卷，皆頗得維楨之體。其他感時懷古諸作，類多磊落骯髒，豪氣坌湧。詩末間附評語，蓋亦維楨所點定雲。
元金涓撰。涓字德原，義烏人。本姓劉，先世避吳越王錢鏐嫌名，改為金氏。嘗受經於許謙，又學文章於黃溍。嘗為虞集、柳貫所知，交薦於朝，皆辭不赴。明初州郡辟召，亦堅拒不起，竟教授鄉里以終。所著有《湖西》、《青村》二集，共四十卷，兵燹不存。嘉靖中，其六世孫魁始掇拾散亡，編為此本。魁子江始刊版印行。以所存無幾，非涓手定之原集，故題曰《遺稿》。涓於宋濂、王禕為同學，禕《贈涓詩》有「惜哉承平世，遺此磊落姿」句，頗嗟其沉晦。而涓《送李子威之金陵詩》雲：「若見潛溪宋夫子，勿雲江漢有扁舟」，乃深慮其薦達，志趣頗高。然其詩則不出江湖舊派，摹寫山林，篇篇一律，殊未為超詣。觀集中有《錢塘行在》一篇，以元統、至正間人，何至指錢塘為行在？知由耽玩宋末諸集，以習熟而誤沿舊語矣。特以托意蕭閑，不待矯語清高，自無俗韻。又恬於仕宦，疏散寡營，亦無所怨尤，故品格終在江湖詩上耳。詩道關乎性情，此亦一證矣。
元丁鶴年撰。鶴年字亦曰鶴年，蓋用孟浩然字浩然例也。色目人。本世家子。遭亂不求仕宦，篤尚志操，兼以孝聞。烏斯道、戴良為作傳，皆以申屠蟠擬之。元亡避地四明，後歸老武昌山中。《明史•文苑傳》附見《戴良傳》末。其詩本名《海巢集》。此本題《丁鶴年先生集》，不知何人所編。末附有鶴年長兄浙東僉事都元帥吉雅摩迪音詩九首、次兄翰林應奉阿裏沙詩三首，又鶴年表兄樊川吳惟善詩五首，亦不知何人所續入也。鶴年既絕意於功名，惟覃思吟詠，故所得頗深。尤長於五七言近體，往往沉鬱頓挫，逼近古人，無元季纖靡之習。至順帝北狩以後，興亡之感，一托於詩。悱惻纏綿，眷眷然不忘故國。瞿宗吉《歸田詩話》所稱「行蹤不異梟東徙，心事惟隨雁北飛」句，及《逃禪室與蘇生話舊》一篇，可以知其素志。宗吉又稱其《梧竹軒詩》，謂其時作者已滿卷，此詩一出，皆為斂衽。今考其詩中二聯、堆砌無味，徒以起二句用鳳凰事，以「棲梧桐」、「食竹實」關合；末二句用蔡邕事，以「焦尾桐」、「柯亭竹」關合，頗為工巧耳。以是求鶴年之詩，失之遠矣。
元舒頔撰。頔字道原，績溪人。至元丁丑，江東憲使辟為貴池教諭。秩滿調丹徒。至正庚寅，轉臺州路儒學正。以道梗不赴，歸隱山中。明興，屢召不出，名所居曰貞素齋，著自守之志也。所著有《古淡稿》、《華陽集》，今皆不傳。此本乃嘉靖中其曾孫旭、玄孫孔昭等所輯，績溪知縣遂甯趙春所刊。其文章頗有法律。詩則縱橫排宕，不尚纖巧織組之習。七言古體尤為擅場。卷首有頔《自序》及自作小傳，均以陶潛自比。而其文乃多頌明功德。蓋元綱失馭，海水群飛，有德者興，人歸天與，原無所容其怨尤。特遺老孤臣，義存故主，自抱其區區之志耳。頔不忘舊國之恩，為出處之正；不掩新朝之美，亦是非之公。固未可與劇秦美新一例而論也。《附錄》一卷，載俞希魯、唐仲實等所作銘記數篇。《北莊遺稿》一卷，則頔弟遠遜遺詩，亦孔昭等所采入。今並仍其舊錄之焉。
元李繼本撰。繼本名延興，以字行，東安人，占籍北平。登至正十七年進士。授太常奉禮，兼翰林檢討。考其代雄縣知縣所作《禱雨文》，內稱「洪武二十七年」，則其人明初尚存矣。此集前有《李敏序》，稱為其子方曙、方煦所輯。而景泰中《黎公穎序》則曰其孫容城教諭伸所編。意其父子相繼為之歟。朱彝尊《明詩綜》蒐羅最備，獨未錄是集。殆以未仕於明，故與楊維楨諸人一例不載。顧嗣立《元百家詩選》亦未收入。則疑流傳頗少，嗣立偶未見也。其詩文俊偉疏達，能不失前人規範。長歌縱橫磊落，尤為擅場。中有學李白不成，流為盧仝、馬異格調者。好奇之弊，其失不免獷而野。然愈於翦紅刻翠，以詞為詩者多矣。
元錢惟善撰。惟善字思複，自號心白道人，錢塘人。領至正元年鄉薦，官至儒學副提舉。張士誠據吳，退隱吳江之筒川，又移居華亭。明洪武初卒。惟善初應鄉試時，題曰《羅剎江賦》。鎖院三千人，不知所出。獨惟善引枚乘《七發》，證錢塘之曲江即羅剎江，大為主司所稱，由是知名。其作《西湖竹枝詞》，乃稱斷橋曰段家橋，為瞿宗範所譏，並見瞿宗吉《歸田詩話》。然考證之疏密與吟詠之工拙，各自一事，不以地理之偶誤，病及其詩也。其集在明不甚顯，故焦竑《國史經籍志》收元人詩集頗夥，而惟善所作不著錄。其傳於世者，惟賴良《大雅集》所錄詩九首而已。此本初為惟善手書真跡，藏於練川陸氏家。後歸嘉興曹溶，康熙中金侃於溶家抄得。又以甫裏許氏藏本較其異同，始行於世。顧嗣立《元詩選》所錄，即據此本采入者也。前有《陳旅序》，稱其「妥適清蒨，娓娓乎有唐人之流風」，品題頗當。又有至元五年淳安《夏溥序》，以宋末四靈指為晚唐之人，紕謬殊甚。今惟錄《旅序》以弁首，《溥序》則削不載焉。
元謝應芳撰。應芳有《思賢錄》，已著錄。《集》一卷為賦，二卷至五卷為詩，六卷至十一卷為雜文，十二卷為詩餘，十三卷至十五卷又為雜文，十六卷、十七卷又為詩。編次頗為無緒，疑後人傳寫，亂其舊第。抑或本為前集十二卷，後集五卷，一則先詩而後文，一則先文而後詩。傳寫誤並為一集，故參錯如是也。史稱其詩文雅麗醞藉。今集中詩頗雅潔，文則多應酬之作。然其中如《上周郎中論五事啟》、《上奉使宣撫書》、《與王氏諸子書》、《上周參政正風俗書》、《上何太守書》、《上武進樊大尹書》、《與林掌諭請建先賢祠書》，皆有關於國計民生，人心風俗，非徒以筆墨為物役者。史稱其年益高，學行益邵，達官縉紳過郡者，必訪其廬。應芳布衣韋帶，與之抗禮。議論必關世教，切民隱，蓋不誣焉。
元周霆震撰。霆震字亨遠，安成人。以先世居石門田西，自號「石田子初」，省其文則曰「石初」。早年刻意學問，多從宋諸遺老游，得其緒論。延祐中行科舉法，再試不售，遂杜門專意詩古文。是集為廬陵晏璧所編，集後行狀志銘之屬，亦璧所附也。霆震生於前至元二十九年壬辰，卒於明洪武十二年己未，年八十有八。親見元代之盛，又親見元代之亡。故其詩憂時傷亂，感憤至深。如《二月十六日青兵逼城》、《古金城謠》、《李潯陽死節歌》、《兵前鼓》、《農謠》、《杜鵑行》、《過玉成砦》、《關城曲》、《郡城高》、《人食人》、《延平龍劍歌》、《寇至雜詠》、《寇自北來》、《軍中苦樂謠》、《宿州歌》諸篇，並敍述亂離，沉痛酸楚，使異代尚如見其情狀。昔汪元量《水雲集》，論者以為宋末之詩史。霆震此集，其亦元末之詩史歟。
元甘複撰。複字克敬，餘幹人。其詩源出於張翥。雖不及翥之才力富健，諸體兼備，而風懷澄澹，意境翛然。五言古體，綽有韋、柳之遺。其格韻乃似在翥上。蓋才有所偏長，詣有所獨至也。元亡之後，遁跡以終。著作散佚，僅存手墨於同裏趙石蒲家，凡文數十篇、詩十餘首。明成化中，石蒲之孫琥始為繕錄開雕，複見於世。雖零篇斷簡，所剩無多。而詩格文筆，一一高潔。疑複當日自擇其最得意者，手錄此帙，故篇篇率有可觀。轉勝於珠礫雜陳，務盈卷帙，徒供覆瓿者矣。顧嗣立《元詩選》稱琥刻是編，劉憲為序。此本僅有《琥跋》，不載《憲序》，蓋刊版散失之後，輾轉傳抄佚之矣。然複集自足傳，亦不以序之有無為輕重也。
元王逢撰。逢字原吉，自稱席帽山人，江陰人。當至正間被薦不就，避地吳淞江，築室上海之烏涇。適張氏據吳，東南之士鹹為之用。逢獨高蹈遠引。及洪武初，徵召甚迫，又以老疾辭。《明史•文苑傳》附載於《戴良傳》中，以二人皆義不負元者也。逢少學詩於陳漢卿，得虞集之傳。才氣宏敞，而不失謹嚴。集中載宋、元之際忠孝節義之事甚備。每作小序以標其崖略，足補史傳所未及，蓋其微意所寓也。是詩傳本差稀，王士禎屬其鄉人楊名時訪得明末江陰老儒周榮起手錄本，乃盛傳於世。榮起號硯農，究心六書，毛晉汲古閣刊版，多其所校，蓋亦好古之士雲。
元吳皋傳。皋《元史》無傳，志乘亦失載其姓名。獨《永樂大典》各韻中頗採錄其詩文，題作《吳舜舉吾吾類稿》。又別收胡居敬等原序二篇，略具行履。知其為臨川人，乃宋丞相吳潛諸孫。早游吳澂之門，嘗官臨江路儒學教授。元亡後抗志不出，遯跡以終。而不著其名。惟王圻《續文獻通考》載有吳皋《吾吾類稿》之目，而集中祝文亦有「皋忝遊宦」語。知皋為其名，舜舉乃其字也。皋工於韻語，所作大都以樸澹為主，不涉元末佻巧纖靡之習。詩中紀年，多有庚寅、壬辰及癸卯、甲辰等歲名。時值至正之季，盜賊縱橫，目擊艱危，每深憂憤。如《和劉聞廷擬古十章》，反覆於國步將傾，藩維弛節。而繼之以「堂堂潯陽守，重義知所本」云云。特表李黼之忠烈，以激厲當時。其志有可憫者。雖其骨格未堅，尚不能抗行古作者，而纏綿悱惻，要不失變雅之遺意焉。集佚已久。顧嗣立《元詩選》蒐羅最廣，亦闕而不載。今從《永樂大典》裒輯，共得詩一百二十餘首，厘為三卷。其雜文十餘首，亦附於後備考核焉。
元葉容撰。容字景南，金華人。志行高潔。結廬城山東隅，名其地曰雲頂，自號雲頂天民。是集乃其孫雍所編。前有《自序》，謂「薪桂老而雲山高寒，音調古而岩穀絕響，故名曰《樵雲獨唱》」。《序》凡二篇，皆題至正甲午。而集中多載入明詩，且後篇乃明興後語。疑原本後篇未著年月，傳寫者誤以前篇年月補入也。顧嗣立《元詩選》載：「葉樵雲容，字伯愷，洪武中登進士，官行人司副，免歸。」案集中《挽琳荊山上人》雲：「大德庚子春，生我及此公。」以年計之，當洪武戊申，景南年六十有九矣。其《獨樂歌》雲：「屈指今年七十五。」集中詩皆高曠之言，絕無及仕宦者。袁布政凱《序》雲：「使先生後生數年，際我朝之明盛，與一時俊乂，並列庶職，其事業必有可觀。惜其不然，而徒於言語文字間見之，其志不亦可哀乎？」《袁序》作於成化間，不應有誤。《元詩選》所引，未知何所據也。又《震澤編》載，東山葉容字伯昂，嘗以鄉貢為和靖書院山長，則又一同名姓者耳云云，其辨甚明。案太學題名碑，建文庚辰科有葉容，亦金華人。庚辰為建文三年，革除以後稱洪武三十三年。《元詩選》所引，當必因此而訛，嗣立特未之詳考也。其詩寫閒適之懷，頗有流於頹唐者。而胸次超然，殊有自得之趣。天機所到，固不必以繩削求矣。
元魯貞撰。貞字起元，自號桐山老農，開化人。集中《萬青軒記》自稱曲阜人，蓋曲阜其祖貫也。是集凡文三卷、詩一卷。凡元代所作，皆題至正年號。其入明以後，惟題甲子，殆亦栗裏之遺意。詩不出元末之格，且間有累句，殊非所長。其文亦聞見頗狹，或失考正。如《武安王廟記•迎神詞》中有「蘭佩下兮桂旗揚，乘赤兔兮從周倉」句。考周倉之名不見史傳，是直以委巷俚語鐫刻金石，殊乖大雅。然人品既高，胸懷夷曠，一切塵容俗狀，無由入其筆端。故稱臆而談，自饒清韻，譬諸深山幽谷，老柏蒼松，雖不中繩規，而天然有出塵之意。其故正不在語言文字間矣。
元郭鈺撰。鈺字彥章，吉水人。《江西通志》稱其元末遭亂，隱居不仕。明初以茂才徵，辭疾不就。集首有洪武二年廬陵《羅大已序》，亦稱其「有經濟，能自守」。今案集中有「辛亥秋詔舉秀才，余以耳聾足躄，縣司逼迫非情，因成短句一詩」。辛亥為洪武四年，又在作《序》後二年，則所謂能自守者信矣。又《癸丑首正詩》中有「盲廢倦題新甲子，醉來謾說舊山川。貞元朝士今誰在，東郭先生每自憐」之句。是其不忘故國，抗跡行吟，志操可以概見。又有《乙卯新元六十生辰詩》，則其入明已八年矣。跡其生平，大抵轉側兵戈，流離道路。目擊時事阽危之狀，故見諸吟詠者每多愁苦之詞。如《悲廬陵》、《悲武昌》諸篇，慷慨激昂，於元末盜賊殘破郡邑事實，言之確鑿，尤足裨史傳之闕。其遺集本藏於家。嘉靖間，羅洪先始為序而傳之。而其孫廷詔等不知編次之法，前後舛錯，殊無義例。以行世既久，今亦姑仍其舊錄之雲爾。
元戴良撰。良字叔能，浦江人。嘗學文於柳貫、黃溍、吳萊，學詩於余闕。《明史•文苑傳》，明太祖初定金華時用為學正，良棄官逃去。至正辛丑，順帝用薦者言，授淮南江北等處行中書省儒學提舉。後至吳中依張士誠。知士誠不足與謀，挈家浮海至膠州，欲間道歸庫庫軍。庫庫即世所稱王保保，百戰以圖恢復者也。會道梗不達，僑居昌樂。洪武六年南還，變姓名隱四明山。十五年，徵入京，欲官之，以老疾辭。太祖怒，羈留不釋，次年四月卒於京師，然迄未食明祿也。良世居金華九靈山下，故自號九靈山人。其集曰《山居稿》，曰《吳遊稿》，曰《鄞遊稿》，曰《越遊稿》。後跋又雲：「集外有《和陶詩》一卷。」今檢集中，《越遊稿》內已有《和陶詩》一卷。而其門人趙友同所作墓誌亦雲「《和陶詩》一卷、《九靈集》三十卷，不在集目之內」。或本別有《和陶詩》一卷，而為後人合併於集中者，未可知也。良詩風骨高秀，迥出一時。睠懷宗國，慷慨激烈，發為吟詠，多磊落抑塞之音。故其《自贊》謂「歌黍離麥秀之詩，詠剩水殘山之句」。蘇伯衡贊其畫像。亦謂「其跋涉道途，如子房之報韓；其彷徨山澤，如正則之自放」雲。
元楊允孚撰。允孚字和吉，吉水人。其始末未詳。惟集後《羅大已跋》稱：
「楊君以布衣襆被，歲走萬里，窮西北之勝。凡山川、物產、典章、風俗，無不以詠歌記之。」則允孚似未登仕版者。然第四十九首注稱：「每湯羊一膳具數十六，餐餘必賜左右大臣，日以為常，予嘗職賜，故悉其詳」云云。則亦順帝時尚食供奉之官，非遊士矣。又末數首中，一則曰「宮監何年百念消，冠簪驚見髻蕭蕭。挑燈細說前朝事，客子朱顏一夕凋」，一則曰「強欲澆愁酒一卮，解鞍閑看古祠碑。居庸千載興亡事，惟有中天月色知」，一則曰「試將往事記從頭，老鬢征衫總是愁。天上人間今又昔，氵欒河珍重水長流」，則是集蓋作於入明之後。故《羅大已序》有「兵燹所過，莽為邱墟，回視曩遊，慨然永歎」語也。其詩凡一百八首，題曰《百詠》，蓋舉成數。其曰「氵欒京」者，以氵欒河逕上都城南，故元時亦有此稱。詩中所記元一代避暑行幸之典，多史所未詳。其詩下自注，亦皆賅悉。蓋其體本王建宮詞，而故宮禾黍之感，則與孟元老之《東京夢華錄》、吳自牧之《夢粱錄》、周密之《武林舊事》同一用意矣。
元李祁撰。祁字一初，別號希蘧，茶陵人。元統元年進士。除應奉翰林文字，改授婺源州同知。遷江浙儒學副提舉，以母憂解職。會天下已亂，遂隱永柔佛巴魯中。元亡，自稱不二心老人，年七十餘乃卒。祁為詩，沖融和平，自合節度。文章亦雅潔有法。其初登第也，元制以漢人、南人為左榜，蒙古、色目人為右榜。（案元制尚右，故《元史•梁增傳》稱諭安南以新朝尚右之禮，蒙古、色目人為右榜以此。）祁為左榜第二人，其右榜第三人則余闕也。後闕死節，而祁獨轉側兵戈間。嘗為闕序《青陽集》，以「不得乘一障，效死如廷心」為恨。又稱「世之貪生畏死，甘就屈辱，靦然以面目視人者，斯文之喪，益掃地盡矣」。蓋與闕雖出處稍殊，死生各異，而其惓惓故主，義不負元，則大節如一。昔宋理宗寶祐四年榜得文天祥為狀元，又得陸秀夫、謝枋得二人。是榜得李黼為狀元，而又得祁與闕二人。黼不愧文天祥，闕不愧陸秀夫，而祁亦不愧謝枋得。是二榜者，後先輝映，亦可雲科名之盛事矣。初，明兵至永新，祁中刃僵道左，千戶俞子茂詢知為祁，舁歸禮待之。雖幸不死，然洪武中徵召舊儒，祁獨力拒不起。子茂重其為人。祁沒之後，子茂為刻其遺集十卷，至弘治間，其五世從孫東陽，搜輯遺稿，屬吉安守顧天錫重鋟，即此本也。國朝康熙中，廣州釋大汕複以意刪削，並為四卷。然大汕雖號方外，實權利之流，其學識不足以知祁，去取深為未當。故今仍以原本著錄，存其真焉。
元貢性之撰。性之字友初。《歸田詩話》作有初，未詳孰是也。宣城人。尚書師泰之族子。元季以胄子除簿尉，後補閩省理官。洪武初，徵錄師泰後人，大臣以性之薦。性之避居山陰，更名悅。其從弟仕於朝者，迎歸金陵、宣城，俱不往。躬耕自給以終其身。其集名曰「南湖」。雖仍以宣城祖居為目，實則沒於浙東，終未歸也。集中《題畫馬詩》雲「記得曾陪仙仗立，五雲深處隔花看」，《題葡萄詩》雲「憶騎官馬過氵欒陽，馬乳累累壓架香」，蓋惓惓不忘故國。又《題墨菊詩》曰：「柴桑生事日蕭然，解印歸來只自憐。醉眼不知秋色改，看花渾似隔輕煙。」《題陶靖節像》曰：「解印歸來尚黑頭，風塵吹滿故園秋。一生心事無人識，剛道逢迎愧督郵。」其不事二姓之意，尤灼然可見。貢欽作是集《序》曰：「會稽王元章善畫梅，得其畫者無貢南湖題詩則不貴重。」故集中多詠梅詩。嘗題絕句雲：「王郎胸次亦清奇，盡寫孤山雪後枝。老我江南無俗事，為渠日日賦新詩。」又雲：「王郎日日寫梅花，寫遍杭州百萬家。向我題詩如索債，詩成贏得世人誇。」其他題畫之作尤多。蓋人品既高，故得其題詞則縑素為之增價，有不全系乎詩者。《歸田詩話》稱其《吳山遊女》及《送戴伯貞之廣西》兩篇，未足以盡性之也。
元楊翮撰。翮字文舉，上元人。父剛中，大德間官翰林待制，著有《霜月集》，今已不傳。翮初為江浙行省掾，至正中官休寧主簿，曆江浙儒學提舉，遷太常博士。剛中為時名宿，所學具有原本，當代勝流多與之遊。翮承其家訓，益鏃厲為古文辭。觀虞集、楊維楨等所作《序》，皆儼然以父執自居，則其指授提撕，必為親切。故其文章格律，多得自師友見聞，意態波瀾，能不失先民矩矱。雖邊幅未廣，醞釀未深，而法度謹嚴，視無所師承，徒以才氣馳騁者，則相去遠矣。是集刊於至正末，而劉仔肩選《明雅頌正音》，乃采入其詩。又《楊基集•悼楊文舉博士詩》，亦有「白髮蒼髯老奉常，亂離終喜得還鄉」句。則翮之沒當在洪武初年。今以其未受明祿，故仍系之元人焉。
元倪瓚撰。瓚字元鎮，號雲林（案梁清遠《雕邱雜錄》曰：倪雲林字元鎮，而華亭夏正長寅《贈陳進之序》稱為太宇，不知其何據，謹附識於此），無錫人。畫居逸品。詩文不屑屑若吟，而神思散朗，意格自高，不可限以繩墨。明天順間，宜興蹇朝陽有刻本。至萬曆中，其八世孫珵等複為匯刊，凡十五卷。歲久漫漶，惟毛晉所刊「十元人集」本行世。國朝康熙癸巳，上海曹培廉重為編定，校勘付梓，多所增補。考朱存理《樓居雜著》有《題雲林子詩後》一篇，稱「素愛其詩，每見一篇一詠，輒收錄之。近得蹇氏新刻本，參校其所遺者，存而萃集成帙，多吳遊之作。詩得諸體詩及雜文共若干篇，為《外集》一卷。」則蹇刻原非足本，故培廉更為蒐輯也。凡詩八卷、雜文二卷。《外紀》二卷，上卷列遺事、傳、銘並贈答、吊挽之作，下卷專載諸家品題詩、畫語。毛晉嘗刊《雲林遺事》，於集外別行，培廉裒為一編。瓚之始末，備列無遺矣。世又有別本《文集》二卷，末有崇禎戊寅《紀同人跋》曰：「《雲林詩集》，毛子晉家有刊本。此《文集》二卷，自滄江劉氏鈔得之。蓋裒輯墨蹟而成，非原本也。後見刻本，較此本增多數篇，分為四卷，序次亦稍不同。然文中《荊溪圖序》一首，據《宜興縣誌》載入者核之，即《題陳惟允畫荊溪圖》之節本。前後複見，略不一檢，則冗雜無緒可知。不及此本之清整也」云云。其考正頗核。今考集中所載，如《題天香深處卷後》、《題紫華周公碑傳行狀後》、《題師子林圖》、《重覽紫華周公碑傳》、《題周遜學府君遺翰後》、《鶴林周元初像贊》等六篇，皆詞意猥鄙，決非瓚筆。蓋自偽本墨蹟抄撮竄入，同人未及辨正。培廉此本亦尚載集中。以流傳既久，姑仍刊本存之，而附著其可疑如右。
元顧瑛撰。瑛一名阿瑛，又名德輝，字仲瑛，崑山人。少輕財結客。年三十，始折節讀書，與天下勝流相唱和。舉茂才，署會稽教諭，辟行省屬官，皆不就。年四十即以家產盡付其子元臣，卜築玉山草堂。池館聲伎，圖畫器玩，甲於江左。風流文采，傾動一時。後元臣仕為水軍副都萬戶。元亡，隨例徙臨濠。瑛亦偕往，洪武二年卒。嘗自題其畫像曰：「儒衣僧帽道人鞋，天下青山骨可埋。若說舊時豪俠興，五陵衣馬洛陽街。」紀其實也。《明史•文苑傳》附載《陶宗儀傳》末。楊循吉《蘇談》曰：「阿瑛好事而能文，其所作不逮諸客，而詞語流麗，亦時動人。故在當時，得以周旋騷壇之上，非獨以財故也。」今觀所作，雖生當元季，正詩格綺靡之時，未能自拔於流俗。而清麗芊綿，出入於溫岐、李賀間，亦複自饒高韻，未可概以詩餘斥之。集末附《步虛詞》四章，體摹真誥。又小詞二首，文二篇，《拜石壇記》，頗疏峭。《玉鸞》一傳，為楊維楨得簫而作，摹擬毛穎、革華，則不免陳因窠臼矣。
元王禮撰。禮字子尚，後更字子讓，廬陵人。元末為廣東元帥府照磨。明興不仕，聘為考官，亦不就。《江西通志》載吉安人物有王子讓，而無王禮，蓋誤以子讓為名也。禮工於文章，著述甚富。嘗選輯同時人詩為《天地間集》（案謝翱嘗錄宋遺民詩為《天地間集》，此襲其名，蓋陰以自寓），其名見於郭鈺《靜思集》中。今已久佚。惟是編尚存，分前、後兩集各十二卷。前有李祁、劉定之二《序》。《定之序》謂其「托耕鑿以棲跡於運去物改之餘，依麯櫱以逃名於頭童齒豁之際。其文奇氣硉矹胸臆，以未祼將周京故也。有與子讓同出元科目，佐幕府，其氣亦有掣碧海戈蒼旻之奇。及攀附龍鳳，自擬留文成。然有所作，噫喑鬱伊，捫舌騂顏，曩昔豪氣澌泯無餘矣。」意蓋借禮以詆劉基，然所評與禮文不甚似。《祁序》稱其「藹然仁義之詞，凜然忠憤之氣，深切懇至，無不可人意者」。斯得之矣。
元呂誠撰。誠字敬夫，崑山人。工於吟詠，詩格清麗，與同裏郭翼、陸仁、袁華相唱和。嘗於園林蓄一鶴，後有鶴自來為伍，因築來鶴亭，並以名其詩集。考集中第一卷多嶺南詩。二卷有《洪武辛亥南歸重渡梅關詩》雲：「去年竄逐下南溟，萬里歸來鬢已星。」辛亥為洪武四年，是明初嘗謫遷廣東，已而赦歸。其緣何事獲譴，則不可考。第八卷詩內有「洪武癸酉」紀年。癸酉為洪武二十六年，而楊維楨《前序》作於至正七年丁亥，至是已四十七年，計其時誠亦耄矣。諸書皆稱呂處士，無言其嘗仕於明者，則仍元遺老也。集不知何人所編，《維楨序》稱「嘗和其古樂府，自上京至江南謠弄若干首」。今集中皆無之，則原序雖存，詩已多所散佚，非其原本。又顧嗣立《元人百家詩選》稱其尚有《既白軒》、《竹洲》、《歸田》諸稿。今所見者惟此集。或維楨所言，在其他集之內歟。
元朱希晦撰。希晦，樂清人。至正末，隱居瑤州，與四明吳主一、蕭台、趙彥銘遊詠雁山之中，稱「雁山三老」。明初有薦於朝者，朝命未至而卒。是集乃其子豳所編，天臺鮑原宏為之序。正統中，其玄孫元諫刊版，章陬又為之序。《原宏序》稱其「飄逸放曠宗於李，典雅雄壯宗於杜」。《陬序》稱其「思致精深，詞意豐贍。滔滔汨汨如驚濤怒瀾，蛟鼉出沒，而可駭可愕」。今觀其詩，五言詩氣格頗清，而邊幅少狹，興象未深，數首以外，詞旨略同；七言稍為振拔，古體又勝於近體。溯其宗派，蓋瓣香於《劍南》一集。《原序》所稱，未為篤論也。
元汪克寬撰。克寬有《禮經補逸》，已著錄。其平生以聚徒講學為業，本不留意於文章，談藝之家亦未有以文章稱克寬者。然其學以朱子為宗，故其文皆持論謹嚴，敷詞明達，無支離迂怪之習。詩僅存十餘首，雖亦濂、洛風雅之派，而其中七言古詩數首，造語新警，乃頗近溫庭筠、李賀之格。較諸演語錄以成篇，方言俚字，無不可以入集者，亦殊勝之。在其鄉人中，不失為陳櫟、胡炳文之亞。文士之文以詞勝，而防其害理。詞勝而不至害理，則其詞可傳。道學之文以理勝，而病其不文。理勝而不至不文，則其理亦可傳。固不必以一格繩古人矣。此集為國朝康熙初其裔孫宗豫所輯，前列行狀、墓表、年譜，末附以汪澤民等序文，為胡傳纂疏諸書而作者。前有三原《孫枝蔚序》，稱《祁門三汪先生集》。今以時代不同，析之各著錄焉。
元周巽撰。巽事蹟不見於他書。其詩集諸家亦未著錄。惟《文淵閣書目》載有周巽泉《性情集》一部、一冊，與《永樂大典》標題同。《吉安府志》又載有周巽亨《白鷺洲》、《洗耳亭》二詩，檢勘亦與此集相合。而集中《擬古樂府小序》，則自題曰「龍唐耄艾周巽」云云。以諸條參互考之，知巽為其名，而巽泉、巽亨乃其號與字也。集中自稱嘗從征道、賀二縣猺寇，以功授永明簿。則在元曾登仕版，而所紀干支有丙辰九月，當為洪武九年，則明初尚存矣。巽詩格不高，頗乏沉鬱頓挫之致。然其抒懷寫景，亦頗近自然，要自不失雅則。集以「性情」為名，其所尚蓋可知也。元末吉州一郡，如周霆震、楊允孚、郭鈺等，皆有詩集流傳，而巽詩獨佚，殆亦有幸不幸歟。今據《永樂大典》所載，蒐羅編輯，釐為六卷。俾與《石初》諸集並存於世，亦未嘗不分路爭馳矣。
元沈夢麟撰。夢麟字原昭，吳興人。舉後至元己卯鄉薦，授婺源州學正，遷武康令。至正中，解官歸隱。明初以賢良徵，辭不起。應聘入浙、閩校文者三，為會試同考者再，太祖稱之曰「老試。」官然知其志不可屈，亦不強以仕。年垂九十而卒。夢麟以前朝遺老，不能銷聲滅跡，自遁於雲山煙水之間，乃出預新朝貢舉之事。此與楊維楨等之修《元史》、胡行簡等之修《禮書》，其蹤跡相類。以較丁鶴年諸人，當降一格。然身經徵辟，卒不受官，較改節希榮者，終加一等。仍系諸元，曲諒其本志也。是集為其玄孫江西按察司僉事清所編。凡詩文四百二十四篇。夢麟與趙孟頫為姻家，傳其詩法，七言律體最工，時稱「沈八句」。劉基早與之遊，嘗寄贈曰：「杜陵老去詩千首，陶令歸來酒一樽。」其文其人，具見於是矣。
元胡行簡撰。行簡字居敬，新喻人。至正二年進士，授國子監助教，曆翰林修撰，除江南道禦史，遷江西廉訪司經歷。遭世亂，乞歸，以經學教授鄉里。事蹟見《江西通志》中。考《明史•禮志》，載洪武二年詔郡縣舉高潔博雅之士，同修《禮書》。至者八人，而行簡與焉。是明初尚存。故集中《晏公廟喻真人》二碑均有洪武年號。然《明太祖實錄》又載「徵江西儒士劉於、胡行簡等至京，欲官之，俱以老病辭，各賜帛遣還」。則尚未受明官也。行簡文章，以沖和澹雅為宗，雖波瀾未闊，而能確守法度，不為支離冗贅之詞。擬之元末，殆李祁《雲陽集》之流。其詩傳者無多，《墨竹》一章，於故君舊國之思，再三致意，亦頗可見其節操。焦竑《經籍志》所列元末明初諸集，為數最夥，而獨無此集之目，是明代傳本已鮮。今從《永樂大典》蒐輯編綴，厘為六卷，存其概焉。
元趙汸撰。汸有《周易文詮》，已著錄。初，汸於洪武二年應召修《元史》，歸未逾月而卒。其門人汪蔭裒輯遺文為一編。後其門人范准又蒐羅補綴，汪仲魯為之序，但稱若干卷而不詳其數，似作《序》時尚未編定也。又有嘉靖戊午《鮑志定序》，稱「文集散佚，間輯於汪、範二君而未備也。先翰林於先生為莫逆交，故諸所撰述，留余家藏書樓中大率悉備。先君子棠野公追念世好，收摭先生遺文，總匯成集，攜遊北雍。潛川豫菴汪君亟請繡梓」云云。則此本乃志定之父所編，非汪蔭、範准之舊也。凡詩詞一卷、文六卷，《附錄》一卷。詩文間注本事，有似汸自注者。有稱汸為先生，如《贈推命焦月岩》、《詠蟋蟀》二詩及《虞集私試江西六君子策》之類，灼然為後人所加者。詳其語意，殆汪、範二人所附歟。康熙辛酉趙起士重刊《跋》，稱「第六卷虞集行狀中闕二頁」。今考此篇之末，其文未畢，蓋尚闕其末一頁，不但二頁也。有元一代，經術莫深於黃澤，文律莫精於虞集。汸經術出於澤，文律得於集。其淵源所自，皆天下第一。故其議論有根柢，而波瀾意度均有典型，在元季亦翹然獨出。詩詞不甚留意，然往往頗近元祐體，無雕鏤繁碎之態。蓋有本之學，與無所師承，剽竊語錄自炫為載道之文者，固迥乎殊矣。
元楊維楨撰。維楨有《春秋合題著說》，已著錄。此其初刊詩文集也。維楨以詩才奇逸淩跨一時。此編乃錄文二十八卷，詩僅兩卷，又以雜文六篇足之。蓋以文為主，詩特附行耳。朱國楨《湧幢小品》載王彝嘗詆維楨為「文妖」。今觀所傳諸集，詩歌、樂府出入於盧仝、李賀之間，奇奇怪怪，溢為牛鬼蛇神者，誠所不免。至其文則文從字順，無所謂「翦紅刻翠以為塗飾，聱牙棘口以為古奧」者也。觀其於句讀疑似之處，必旁註一「句」字，使讀者無所岐誤。此豈故為險僻，欲使人讀不可解者哉？其作《鹿皮子文集序》曰：「盧殷之文凡千餘篇，李礎之詩凡八百篇，樊紹述著《樊子書》六十卷，雜詩文凡九百餘篇，今皆安在哉？非其文不傳也，言龐義淫，非傳世之器也。孔孟而下，人樂傳其文者屈原、荀況、董仲舒、司馬遷。又其次王通、韓愈、歐陽修、周敦頤、蘇洵父子。我朝則姚公燧、虞公集、吳公澄、李公孝光。凡此十數君子，其言皆高而當，其義皆奧而通也。」觀其所論，則維楨之文不得概以妖目之矣。陶宗儀《輟耕錄》載維楨《辨統論》一篇，大旨謂元繼宋而不繼遼、金。此集不載此篇，未喻其故。今恭奉諭旨，補入集內。蓋維楨雖反顏吠主，罪甚揚雄，而其言可采，則不以其人廢之。仰見聖人袞鉞之公，上超萬古，非儒生淺見之能窺也。
元楊維楨撰。其門人吳複所編。維楨以樂府擅名，此其全帙也。樂府始於漢武，後遂以官署之名為文章之名。其初郊祀等歌，依律制詩，橫吹諸曲，采詩協律，與古詩原不甚分。後乃聲調迥殊，與詩異格，或擬舊譜，或制新題，輾轉日增，體裁百出。大抵奇矯始於鮑照，變化極於李白，幽豔奇詭、別出蹊徑，岐於李賀。元之季年，多效溫庭筠體，柔媚旖旎，全類小詞。維楨以橫絕一世之才，乘其弊而力矯之，根柢於青蓮、昌穀，縱橫排奡，自辟町畦。其高者或突過古人，其下者亦多墮入魔趣。故文采照映一時，而彈射者亦複四起。然其中如《擬白頭吟》一篇曰：「買妾千黃金，許身不許心。使君自有婦，夜夜白頭吟。」與三百篇風人之旨亦複何異？特其才務馳騁，意務新異，不免滋末流之弊，是其一短耳。去其甚則可，欲竟廢之則究不可磨滅也。惟維楨於明初被召，不肯受官，賦《老客婦謠》以自況，其志操頗有可取。而《樂府補》內有所作《大明鐃歌鼓吹曲》，乃多非刺故國，頌美新朝，判然若出兩手。據《危素跋》，蓋聘至金陵時所作。或者懼明祖之羈留，故以遜詞脫禍歟。然核以大義，不止於白璧之微瑕矣。
元楊維楨撰。所載皆琴操、宮詞、冶春、遊仙、香奩等作，而古樂府亦雜廁其間。乃其門人章琬所編，以其體皆時俗所置而不為，故以「復古」為名。《琬序》稱輯前後所制者二百首，連吳複所編又三百首。而今止一百五十二首，數不相符，或後人已有所刪削，非完本歟。其中《香奩》諸詩，為他本所不載。古樂府諸篇則與《鐵崖樂府》相複者數十首，而稍有異同。如《石婦操》「山夫折山花」句上，樂府本尚有「峨峨孤竹岡，上有石魯魯」二句。「山頭朝石婦」句，樂府本作「歲歲山頭歌石婦」。又《烽燧曲》一首，樂府本以上二句作下二句，其文互有顛倒。又樂府本所載詩題與此本異者，如《北郭詞》之作《屈婦詞》，《秦宮曲》之作《桑陰曲》，《合歡詞》之作《生合歡》，《空桑曲》之作《高樓曲》。此類不一而足。蓋吳複編《鐵崖樂府》在至正六年，琬編此集在至正二十四年，相距幾二十載。殆維楨於舊稿又有所改定，故琬據而錄之。此當從其定本，不當泥其初稿者矣。
元楊維楨撰。維楨《東維子集》不載所作古賦，《鐵崖文集》中亦僅有《土圭》、《蓮花漏》、《記裏鼓車》三作，而他賦概未之及。是集為賦三十有二首，皆其應舉時私擬程試之作。乃維楨門人陳存禮所編，而刊版於錢塘者。至正二年，維楨自為之序。其後漸佚不傳。《明史•藝文志》中備錄維楨著述書目，亦無是集之名。明末常熟毛晉偶得元乙亥科湖廣鄉試《荊山璞賦》一冊，而是集實附卷末，始為重刻以行。其《荊山璞賦》五首，並綴錄於後，以存其舊。元代設科，例用古賦。行之既久，亦複剽竊相仍，末年尤甚。如劉基《龍虎台賦》，以場屋之作，為世傳誦者，百中不一二也。維楨才力富健，回飆馳霆激之氣，以就有司之繩尺，格律不更，而神采迥異。遽擬諸詩人之賦，雖未易言，然在科舉之文，亦可雲卷舒風雲，吐納珠玉者矣。
元陳基撰。基字敬初，臨海人。受業黃溍之門。所作詩文皆操縱馳騁，而自有雍容揖讓之度，能不失其師傳。至正中，以薦授經筵檢討。嘗為人草諫章，幾獲罪，引避歸。張士誠據吳，引為學士，書檄多出其手。明興，太祖召修《元史》，賜金而還。《明史•文苑傳》附見《趙塤傳》中。基寓舍有夷白齋，故以名其稿。凡《內集》詩十一卷、文二十四卷，《外集》詩文合一卷，大抵皆元世所作也。朱存理《樓居雜著》有《跋夷白齋稿》一篇，稱「得鈔本於王東郭家，臨寫一部，計二百九十六番，裝為五冊」，而不言其卷數。又有《跋夷白齋拾遺》一篇，稱「尚寶李公前修郡乘時，先得海虞人家本一冊，複有遺文三十五篇，予悉錄之。今得王氏本相校異同，於海虞本錄出為《拾遺》一卷。吳中尤氏有遺墨數紙，內有《陳基傳》、謝徽詩，並存《拾遺》後」云云。據其所言，頗與今本相近。然存理但雲《拾遺》為遺文，而此本《外集》有詩，或後人又有所更定歟。
元宋禧撰。禧初名元禧。後改名禧，字無逸，庸菴其號也。餘姚人。元至正庚寅中浙江鄉試，補繁昌教諭，尋棄歸。洪武初，召修《元史》。所撰《外國傳》，自高麗以下悉出其手。書成不受職，乞還山。複與桂彥良同徵主考福建。故《明史》列之《文苑》中，附見《趙塤傳》末。然集中《題桐江釣隱圖》有雲：「黃冠漫憶賀知章，老病憐予簡書趣。」又《寄宋景濂》雲：「當時十八士，去留各有緣。」而戴良贈以詩亦有「麥秀歌殘已白頭，逢人猶自說東周」之句。則亦沈夢麟、趙汸之流，非危素諸人比也。禧學問源出楊維楨。維楨才力橫軼，所作詩歌，以奇譎兀奡淩躒一世，效之者號為「鐵體」。而禧詩乃清和婉轉，獨以自然為宗，頗出入香山、劍南之間。文亦詳贍明達，而不詭於理。可謂善學柳下惠，莫如魯男子矣。黃虞稷《千頃堂書目》載《庸菴文集》三十卷，又《庸菴詩集》十卷。自明以來，未有刊版，故流播絕稀。今浙江所采進者，乃其《詩集》，即《千頃堂書目》所雲十卷之本，而《文集》則已久佚。惟《永樂大典》各韻內詩文並載，尚具梗概。以浙本相校，其詩惟多七言絕句四首、詞一首，其他轉不若浙本之詳備。疑編錄之時，多所刪汰。其雜文每題之下各載年月。檢勘皆至正間所作，而入明乃無一篇。當亦不免有所遺脫。然世無傳本，惟藉此以獲見一斑，尤不可不亟為甄錄。謹據浙本參互考證，仍編《詩集》為十卷，《文集》則別厘為四卷，又從《西湖志》補詩二首，《餘姚志》補文二首。統題作《庸菴集》，以備元末之一家焉。
元張昱撰。昱字光弼，自號一笑居士，廬陵人。元末，左丞楊旺紥勒鎮江浙，昱參謀軍府，官至左右司員外郎，行樞密院判官，元末棄官不仕。張士誠招禮之，不屈。明太祖徵之至京，召見，憫其老，曰「可閑矣」，厚賜遣歸。更號可閑老人，放浪山水，年八十三乃卒。《明史•文苑傳》附見《趙捴謙傳》中。瞿宗吉《歸田詩話》記其在楊旺紥勒幕中諸作。又記其酒酣自誦《歌風台詩》，以界尺擊案，淵淵作金石聲，曰：「我死葬骨湖上，題曰詩人張員外墓足矣。」其風調可以想見也。其詩學出於虞集，故具有典型。舊稿散佚。正統元年楊士奇始得殘帙於給事中夏時，以授浮梁縣丞時昌刻之。此本即從正統刻本傳寫者，士奇原《序》尚載於卷端。其詩才氣縱逸，往往隨筆酬答，或不免於頹唐。然如《五王行春圖》、《歌風台》諸作，皆蒼莽雄肆，有沈鬱悲涼之概。《天寶宮詞》、《輦下曲》、《宮中詞》諸作，不獨詠古之工，且足備史乘所未載。顧嗣立《元詩選》嘗錄其詩於《辛集》中。其小傳引《楊士奇序》云云，所見蓋即此本。舊版久佚，流傳漸寡。國初金侃得毛晉家所藏別本，改題曰《廬陵集》。侃複為校正，間附案語於下方。然其本亦從此本傳錄，非兩書也。
元梁寅撰。寅有《詩演義》，已著錄。其集世有二本。一即此本，乃馬氏玲瓏山館所鈔。一為新喻知縣崇安暨用所刊本，分為十卷，與此本稍有詳略，而其大致不甚相遠，蓋即此本而析其卷帙以就成數耳。寅於《易》、《詩》、《書》、《春秋》、《禮記》、《周禮》皆有訓釋。又有《策要》、《史斷》諸書，頗究心於史學。又有《耄言》、《論林》、《蒐古集》、《格物編》諸書，亦兼講考證。故其文理極醇雅，而持論多有根柢，不同剽掇語錄之空談。詩格尤舂容淡遠，規仿陶、韋。惟《河源》一記，過信篤什所傳，其謬與潘昂霄相類。蓋儒生拘限舊聞，故承訛襲誤。然有元一代，皆主火敦腦兒之說，不獨寅一人為然，存而不論焉可矣。
元鄧雅撰。原本集首但題鄧伯言，而不著其名。今案集中洪武壬戌《辭聘詩》，有「雅以菲才，例蒙郡舉」云云，知其名為雅，而伯言乃其字也。又雅雖辭聘，而末一卷乃為《朝京紀行詩》，且有應制賦《鍾山雲氣沍寒》之作。蓋當時未允其辭，起送入都之後，始得放還，與張昱等相類也。時梁寅方講學石門山中，雅與之遊，此集即寅所勘定。然《江西通志》失載其人。此集諸家書目亦未著錄。惟此抄帙流傳，僅存至今耳。卷首有《梁寅序》及答書一首，又何淑、丁節、戴正心《序》各一首，謝觀《題詞》一首，皆極相推挹。今觀其詩，雖未免稍涉率易，而氣味沖澹，頗有自然之致，究為不失雅音。與梁寅《石門集》體裁正複相近，宜其契分之深矣。
