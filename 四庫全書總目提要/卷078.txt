
卷七十八 史部三十四
○地理類存目七

明何釒堂撰。釒堂有《括蒼匯記》，已著錄。是書采史志文集所載遊覽之文，以類編輯。首為《總錄》三篇，曰《勝記》，曰《名言》，曰《類考》。次記兩京各省山川及古今遊人序記。

明慎蒙撰。蒙字山泉，歸安人。嘉靖癸丑進士，官至監察禦史。是書以何釒堂所作《古今遊名山記》重複太甚，因刪汰繁冗，而增入《通志》及別集所載記文凡十之四。視釒堂書頗為簡明。然文有加減，而事不增損，仍無資於考據。其記文之末，各加評語，亦不出坊刻積習。自序稱其書名《天下名山諸勝一覽記》，而第一卷首又題作《遊名山一覽記》，第二卷以後則題作《名山岩洞泉石古跡》，殊不畫一。蓋明代文士，往往急行其書，陸續付梓。至書成後始有定名，而已刊者遂不復追改，故名目往往錯互，不獨此書為然也。

明王世懋撰。世懋有《卻金傳》，已著錄。是編一曰《京口遊山記》，分上下二篇。一曰《游匡廬山記》，一曰《東遊記》，一曰《遊二泉記》，一曰《遊鼓山記》，一曰《游石竹山記》，一曰《遊九鯉湖記》，而附以《游溧陽彭氏園記》。末有世懋跋一篇，蓋為鼓山以下三記作。後合刻諸記，仍以綴於末也。

明潘之恆撰。之恆有《黃海》，已著錄。是編首《江上山志》，次《蜀山志》，次《淮上雜誌》，次《新安山水志》，次《越中山水志》，次《三吳雜誌》。或載前人行紀、志傳、題詠，或自為序紀。其他名勝，漏略尚多，疑就其所遊歷者述之。其書不分卷帙，前後亦無序跋。而「名山注」三字僅題於簽，似非完本也。

明王士性撰。士性字恆叔，臨海人。萬曆丁丑進士，官至南京鴻臚寺卿。事蹟附見《明史•王宗沐傳》。錢希言《犬會園》又稱臨海王中丞士性，未之詳也。士性初令確山，游嵩嶽。擢禮科給事中，游岱嶽、華岳、恆嶽。及參粵藩，游衡嶽。此外遊名山以十數，經歷者十州。遊必有圖有詩，為圖若記七卷，詩三卷，不盡於記與詩者為雜誌二卷。亦名《廣遊記》，統題曰《五嶽遊草》，蓋舉其大以該其餘也。《犬會園》稱「峨嵋山有老僧，性好遊。自恨一生不得遍探名嶽，年又駸駸向暮，乃誓於來生了此夙願。臨化，謂其徒曰：『吾今往台州臨海縣王氏，托生為男。』計老僧化去之年月日時，即士性之甲子」云云。殆因有此書而附會之，然亦緣士性癖嗜山水，故有是言矣。

明王士性撰。此書又於《五嶽遊草》（《廣游紀》）以外，追繹舊聞，以補未及者也。首為《方輿崖略》，次兩都，次諸省，附以《雜誌》。其《四夷輯》一種，列目於《雜誌》之前。然有錄無書，注曰考訂嗣出，蓋未刊也。凡山川險易、民風物產之類，巨細兼載，亦間附以論斷。蓋隨手記錄，以資談助。故其體全類說部，未可盡據為考證也。

明王士性撰。曹溶收入《學海類編》中。核其所載，即士性遊記中之一篇。書賈摘出，別立此名以售欺者也。

明王士性撰。亦其《五嶽遊草》之一篇，曹溶摘入《學海類編》者也。

明姚士粦撰。士粦所輯《陸氏易解》，已著錄。此錄乃萬曆甲午士粦游京師時，尋訪都城內外諸勝，因匯輯成編。然所載古跡，實皆抄撮孫國敉《燕都遊覽志》、蔣一葵《長安客話》諸書，別無異聞，不足資證據也。

明黃汝亨撰。汝亨有《古奏議》，已著錄。是記乃汝亨與佛慧寺僧同遊天目山而作，敘是山景物頗詳。然記中敘月敘日，而不敘為何年，亦行文之偶疏也。

明王衡撰。衡字緱山，太倉人。萬曆辛丑進士，官翰林院編修。事蹟附見《明史•王錫爵傳》。是編乃所作遊記。凡泰山一首、香山三首、盤山一首、馬鞍潭柘一首，雜記三首，蓋隨時摭拾付梓者。前有陳繼儒序，詞亦佻巧。

明姚希孟撰。希孟字孟長，長洲人。萬曆己未進士，官至詹事府詹事，事蹟具《明史》本傳。是編乃所作遊記，以「循滄」名篇，蓋用宋袁粲語也。上卷十三篇，皆遊太湖洞庭所作。下卷十五篇，則平生所作南北遊記皆在焉。末為跋王文恪《洞庭遊記》二篇，及跋徐弘祖《鹿門鴻寶冊》一篇。宏祖亦好遊，故以類附遊記後焉。其文體全沿公安、竟陵之習，務以纖佻為工。甚至《遊廣陵記》於全篇散語之中，忽作儷偶一聯雲：「洞天深處，別開翡翠之巢；笑語微聞，更掣鴛鴦之鎖。」自古以來，有如是之文格乎？

明宋彥撰。彥，華亭人。與趙宦光同時。嘗至京師，曆遊玉泉、香山，因紀其園亭剎寺岩壑之勝。蓋亦學《游城南記》諸書而作。然考據多疏，如中稱「玉泉道上有《壯節祠碑》，稱崇安侯譚公而無其名，疑為靖難武臣戰死者」。案：崇安侯譚淵，從成祖起兵，於夾河戰沒，子孫得世襲侯爵。當時如鄭曉、王世貞所著書內，皆詳載其事，而彥不能知，亦殊昧於典故矣。

不著撰人名氏。蓋因何釒堂之書而增葺之。凡北直隸二卷，南直隸十卷，浙江十卷，江西四卷，湖廣四卷，河南三卷，山東二卷，山西一卷，陝西一卷，福建二卷，廣東二卷，廣西一卷，四川二卷，雲南一卷，貴州一卷，前為圖一卷，略繪名勝之跡。末為《附錄》一卷，則荒怪之說，《神異經》、《十洲記》之類也。所錄古人遊記十之三，明人遊記十之七。採摭頗富，而龐雜特甚。如酈道元《水經注》、徐兢《高麗圖經》、張敦頤《六朝事蹟》之類，皆割裂餖飣，改易名目。至於孔稚圭《北山移文》、駱賓王《冒雨尋菊序》、宗忄稟《荊楚歲時記》、周密《武林舊事》、楊衍之《洛陽伽藍記》、王觀《揚州芍藥譜》、張鎡《梅品》、王世貞《題洛中九老圖》之類，闌入者不可殫述。不知其與名山何與！其圖首有篆字題識曰：「崇禎六年春月，墨繪齋新摹。」則出自坊賈之手可知。胡維霖《墨池浪語》乃雲：《名山記》乃何濱岩所集，近複補入。景必窮幽，語必造奇。仁智者豈能足跡遍天下，得此可以臥遊。所謂補入，蓋即此本。殆維霖未細閱其書歟。

國朝王士禎撰。士禎有《古歡錄》，已著錄。士禎以康熙甲子十一月祭告南海，以乙丑二月八日至四月一日歸。計留廣州五十一日，因而遊覽古跡，作為此志。凡光孝寺、六榕寺、五羊觀、海幢寺、海珠寺、越秀山、蒲澗寺、長壽寺、南園三忠祠九處，皆會城內外地也。

國朝吳秋士編。秋士字西湄，歙縣人。其書取何釒堂《遊名山記》及王世貞之《廣編》刪而錄之，無一字之考訂。

國朝孔貞瑄撰。貞瑄有《大成樂律》，已著錄。是編乃其初官泰安教諭時紀所遊歷而作也。大略仿《岱史》之舊，自萬仙樓以下共五十餘則，每景各敘其勝。其餘諸山脈絡與岱宗相屬者，如尼山、防山、龜、蒙、鳧、繹之類亦咸入紀載。其捨身崖、社首、蒿裏、封禪數條，持論頗不詭於正。然於封禪舊典，引據未能詳洽。大抵議論多而考據少，其文格亦尚沿竟陵末派雲。

國朝吳闡思撰。闡思字道賢，武進人。所記廬山名跡凡五十八條，詞頗簡潔。然大抵以摹寫景物為長。

國朝陳鼎撰。鼎有《東林列傳》，已著錄。是編為其客游滇黔時所紀。上卷紀黔，下卷紀滇，於山川佳勝，敍述頗為有致，而不免偶出鄙語。如紀貴州諸苗曰：「男子之麗者，即古之潘安、宋朝有不及焉；女子之麗者，漢之飛燕、唐之太真亦無能出其上矣。此種女子，欲購之者牛馬當以千計。男子皆不樂為龍陽君，有犯之者輒自殺。」又記楚雄、姚安、開化三郡曰：「余遍遊三郡，別時各有遺贈。土儀之盛，饋贐之豐，有多至百金者」云云，其言殊陋。又如記三塔寺黃華老人石刻一事，黃華老人即金王庭筠，所作四詩刻石在山西汾州，故有「人道高歡避暑宮」句。後李中陽始摹刻於點蒼山，王士禎《居易錄》載之甚詳。鼎乃以為仙人之筆，則考證之疏，亦可概見矣。

國朝張貞生撰。貞生號簣山，廬陵人。順治戊戌進士，官至翰林院侍讀學士。玉山在泰和仁善鄉，初名義山，又改匡山，土人稱子瑤山。貞生嘗遊息其中。是編首載所作詩；次載所題對聯；次載所作記；次為茅屋隨劄，則山中之日記；次為他人所作詩賦傳記。前有羅麗序，謂貞生所著文集尚未刊行，此其家居一載之內，流連山水，隨筆記之，以示其意之所寓者。所錄雖皆詩文，而其體例在遊記、地誌之間，故附之《地理類》焉。

國朝畢曰澪撰。曰澪有《滇遊記》，已著錄。是編亦曰澪父忠告官雲南布政司參議時，曰澪省覲至大理，紀其山川名勝而作。相傳靈鷲山即今點蒼山，為釋伽佛修道處。賓川之雞足山即伽葉道場。故曰澪是書多引佛經為證據。
──右「地理類」遊記之屬，二十一部、一百二十三卷，內二部無卷數，皆附《存目》。

舊本題曰晉常璩撰。前有顧應祥序云：「此書附在《華陽國志》，近世無傳。升菴楊太史謫居於滇，以其舊所藏本，手錄見示」云云。考隋以來《經籍》、《藝文》諸志，皆無此書。宋李校正《華陽國志》，原序具存，亦不雲附有此卷。且漢王恢攻南越在建元六年，張騫使大夏在元狩元年，此雲騫以白帝東越攻南越，大行王恢救之。年月之先後既殊，事蹟亦不知何據。又晉泰始七年分益州置寧州，而此雲六年。牂柯郡下元鼎六年亦誤作元鼎二年，牴牾不一。楊慎好撰偽書，此書當亦《漢雜事秘辛》之類也。
舊本題宋徐兢撰。案：兢別有《高麗圖經》四十卷，已著於錄。此本所載，即從圖經中摘鈔而成，非兩書也。
舊本題宋張道宗撰。前有嘉靖己酉沐朝弼序，則稱道宗為元人。卷末題「咸淳元年春正月八日，滇民張道宗錄」。而書中又載元統二年立段信茁實為大理宣慰使司事，顛倒牴牾，猝不可詰。其書大抵陰剽諸史《西南夷傳》，而小變其文。惟所記金馬碧雞事，稱阿育王有三子爭逐一金馬，季子名至德，逐至滇池東山獲之，即名其山曰金馬。長子名福邦，續至滇池之西山，忽見碧鳳，即名其山曰碧雞。所謂金馬、碧雞之神，即是二子。其說荒誕，與史傳尤異。文句亦多不雅馴，殆出贗托。況書中明言：「宋興以北有大敵，不暇遠略。使傳往來，不通中國。」何以度宗式微之時，轉奉其正朔？然則非惟道宗時代恍惚難憑，即其人之有無且不可遽信矣。卷首有楊慎點校字，其即慎所依託而故謬其文以疑後人歟？

不著撰人名氏。篇首胡惟庸序曰：「《臝蟲錄》者，予自吳元年丁未，出鎮江陵，有處士周致中者，前元之知院也，持是錄獻於軍門。」則此書初名《臝蟲錄》，為周致中所作。又開濟跋曰：「是書吾兄得之於青宮，乃國初之故物。今吾兄重編，更其名曰《異域志》。」則此書名《異域志》乃開濟之兄所更定。然考明太祖於元至正二十四年甲辰，建國號曰吳。丁未當稱「吳三年」，不得稱「元年」。又濟跋題「壬午長至」，為惠帝建文四年。其時濟被誅已久，不應作跋。疑皆出於依託也。其書中雜論諸國風俗物產土地，語甚簡略，頗與金銑所刻《異域圖志》相似，無足採錄。

不著撰人名氏。後有明廣信府知府金銑序，謂宋亦有應天府，疑是宋書。然書中載明初封元梁王子於耽羅，則為明人所作無疑。其書摭拾諸史及諸小說而成，頗多疏舛。如占城役屬於安南，乃雲安南為「占城役屬」，殊不足據。其他敍述，亦太寥寥。

明錢古訓撰。古訓，餘姚人。洪武甲戌進士，官至湖廣布政司參政。百夷即麓川平緬宣慰司。（案：百夷即今玀夷，譯語對音，故無定字。）洪武二十九年，其酋思侖發訴與緬人構兵。古訓時為行人，與其同官桂陽李思聰奉詔往諭，侖發等聽命而還。因述其山川、人物、風俗、道路，為書以進。古訓旋以勞擢湖廣參政。請澤州楊砥序之。黃虞稷《千頃堂書目》以此書為李思聰作。今據砥序及夏原吉後序，則實古訓所作。虞稷偶失考也。

明張洪撰。洪字宗海，常熟人。洪熙初召入翰林，官修撰。是編乃永樂四年緬甸宣慰使那羅塔劫殺孟養，宣慰使刁查及思欒發而據其地。洪時為行人，齎敕往諭。因採摭見聞，記其梗概。所載洪武初至永樂四年平定雲南各土司事，皆略而不詳。其於雲南郡建置始末，亦未能明晰。如南詔為蒙氏改鄯闡府，曆鄭、趙、楊三姓，始至大理段氏。孟養、麓川，各有土司，書中皆遺之。唯載梁王拒守，及楊苴乘隙竊發諸事，稍足與史參考耳。書中「瀾滄江」作「蘭滄江」，「思欒發」作「思鸞發」，與史互異。蓋亦譯語對音之故也。

明鞏珍撰。珍，應天人。其仕履始末未詳。永樂中，敕遣太監鄭和等出使西洋。宣宗嗣位，複命和及王景宏等往海外，遍諭諸番。時珍從事總制之幕，往還三年。所曆諸番曰占城，曰爪哇，曰暹羅，曰舊港，曰啞嚕，曰滿剌加，曰蘇門答剌，曰那姑兒，曰黎代，曰喃勃裏，曰溜山，曰榜葛剌，曰鍚蘭山，曰小葛蘭，曰阿枝，曰古裏，曰祖法兒，曰忽魯謨廝，曰阿丹，曰天方，凡二十國。於其風土人物，詢諸通事，轉譯漢語，覼縷畢記，至宣德九年編成。所記與《明史•外國傳》大概相同，疑史採用此書也。

明馬觀撰。觀不知何許人。書中多記鄭和出使時事，則作於永樂以後也。所記海外諸番曰占城，曰爪哇，曰舊港國，曰暹羅，曰滿剌加，曰啞魯國，曰蘇門答剌，曰那孤兒，曰黎代，曰喃勃裏，曰鍚蘭，曰小葛蘭，曰阿枝，曰古俚，曰溜山，曰祖法兒，曰阿丹國，曰榜葛剌國，曰忽魯謨廝國，凡十九國，而為篇十八。其那孤兒國附見蘇門答剌後，以其微也。各載其疆域、道裏、風俗、物產，亦略及沿革。大抵與史傳相出入。

舊本題明董越撰。越有《朝鮮賦》，已著錄。是書繁碎無體例。以越所撰《朝鮮賦》校之，皆賦中越所自注。蓋好事者抄出別行，偽立名目，非越又有此書也。

明顧《山介》撰。《山介》字彙堂，吳縣人。官至南安府知府，是編乃其官儋州時所著。凡風土、物產悉隨筆記之，共四十餘則，皆地誌所已具。惟處置叛黎一節，敍述頗詳，為《蠻司合志》所未及雲。

明薛俊撰。俊，定海人。嘉靖二年，日本國使宗設來貢，抵寧波。未幾，宋素卿等亦至。互爭真偽，自相殘殺。所過州縣，大肆焚掠。浙江瀕海之地，人民苦之。俊因纂輯是書，大略言防禦之事為多，而國土、風俗亦類入焉。然見聞未廣，所輯《沿革》、《疆域》二略，約舉梗概，掛漏頗多。屬國中兼及新羅、百濟等國，不知新羅、百濟在宋時已為朝鮮所並，其時並無是國矣。又序世系但及宋雍熙以前，而不載元以後國王名號，亦疏漏也。

明鄭若曾撰。若曾有《鄭開陽雜著》，已著錄。此書乃其在胡宗憲幕府所作。以坊行《日本考略》一書舛訛難據，因從奉化人購得南嶴倭商秘圖，持以詢諸使臣、降倭、通事、火長之屬，匯訂成編。前為圖三幅，附以論說。後載州郡、土貢、道路、形勢、語言、什器、寇術，而儀制、詩表別為附錄。視若曾《萬里海防編》內所載較為詳密。其《針經圖說》，止載入貢故道，而間道便利皆隱而不言。蓋恐海濱奸宄得通倭之路，有深意存焉。惟其言「明太祖洪武二年命趙秩往諭其國」，《明史》載在洪武三年。又言「太宗十九年寇遼東，總兵劉江殲之於望海堝」，《明史》載在永樂十七年，乃都督劉榮，非總兵劉江，均不相合。然《明史》據《明實錄》及國史，不得有誤。殆是書傳聞未實也。

明鄭若曾撰。先圖後考，次詳其世紀、都邑、山川、風俗、土產、道裏、貢式，而以宋鄭興裔奏議一篇附焉。蓋是時朝鮮亦被倭患，故因日本而及之。

明鄭若曾撰。體例與《朝鮮圖說》相同，地裏則但標其針路，末附宋鄭藻《紀事》一篇。琉球奉明正朔，從無寇掠。殆以其國外偪於倭，內密邇於福建，而為預防之計歟？

明鄭若曾撰。體例亦與《朝鮮圖說》同，但增《疆域》、《偽制》二門。《疆域》寥寥數語，其《偽制》則紀黎、莫二姓事也。末附宋鄭竦《紀略》一篇。若曾時距莫登庸事未遠，故籌畫邊防，並及安南。然相距既遙，所傳聞者略矣。

明黃省曾撰。省曾字勉之，吳縣人。嘉靖辛卯舉人。《明史•文苑傳》附見《文徵明傳》中。是編紀西洋諸國朝貢之事，自占城以迄天方，為國二十有三。國各一篇，篇各有論。凡道裏遠近、風俗美惡、物產器用之殊、言語衣服之異，靡不詳載。考《明史•外國傳》，其時通職貢者尚不盡於此錄。省曾止就內侍鄭和所曆之國，編次成書，餘固未暇及也。末有二跋，一為東山居士孫允伽，一為清常道人趙開美。允伽稱此書初未付梓，得其手稿錄之。開美謂其章法句法頗學《山海經》，信為奇書。錢曾《讀書敏求記》亦載之。然其精華已采入正史，餘亦無他異聞也。

明蕭大亨撰。大亨號岳峰，泰安人。嘉靖壬戌進士，官至兵部尚書。是書專紀韃靼風俗，分《匹配》、《生育》、《分家》、《治奸》、《治盜》、《聽訟》、《葬埋》、《崇佛》、《待賓》、《尊師》、《耕獵》、《食用》、《帽衣》、《敬上》、《禁忌》、《牧養》、《習尚》、《教戰》、《戰陣》、《貢市》二十類。蓋大亨嘗為宣大總督，故錄其所聞如此。然殊多失實，不足徵信。惟順義王互市之地，《明史》載大同於左衛北威遠堡邊外，宣府於萬全右衛張家口邊外，山西於水泉營。而此書載大同互市有三堡：一曰守口堡，二曰得勝堡，三曰新平堡，則大亨所親見，較史為詳雲。

不著撰人名氏。所存惟《京都》、《風俗》、《山川》、《古都》、《古跡》五門。中稱「我康獻王」，知為朝鮮人作。引《明一統志》稱「大明」，知為作於明時。又多稱王氏諸王為高麗王，知為明之中葉，李氏有國，改稱朝鮮之後也。

明蔡汝賢撰。汝賢字思齊，華亭人。隆慶戊辰進士。是編成於萬曆丙戌。所紀皆東南海中諸國，殊多傳聞失實。如謂「琉球國人窅目深鼻，男去髭須，輯鳥羽為冠，裝以珠玉赤毛」。今琉球貢使旅來，目所共睹，殊不如其所說。海西諸國，統稱西洋，汝賢乃以西洋為國名，則更謬矣。至於《異聞》、《續聞》，尤多荒誕不經。其圖像悉以意杜撰，亦毫無所據。

明譚希思撰。希思有《明大政纂要》，已著錄。是書乃希思在蜀時命布政使官屬取全蜀土司、土府繪圖立說，裒為一編。刻於萬曆二十六年。首全圖，次各土司、土府分圖。圖各有說，凡七十八篇。其中所列，多沿邊城堡守禦名目，而於土司境壤、山川形勢，概未之及，蓋專為防守之策而設。雖名為《土夷考》，其實乃險隘圖也。所附之說，僅據州縣申冊，簡略頗甚，亦不足以備考核。

明李言恭、都傑同撰。言恭字惟寅，岐陽武靖王文忠之裔，以萬曆二年襲封臨淮侯。傑字彥輔，蔚州人。嘉靖丙辰進士，官至南京兵部尚書。方言恭督京營戎政時，傑為右都禦史。會倭患方劇，乃共摭所聞為此書。記其山川地理及世次土風，而於字書譯語，臚載尤詳。後倭陷朝鮮，封貢議起，傑以力爭不合，徙南京。而言恭子宗城卒為石星所薦，充正使往封。至釜山而倭情中變，易服逃歸，被劾論戍。蓋徒恃紙上空言，宜其不能悉知情偽也。

明羅曰褧撰。曰褧字尚之，江西人。是編刊於萬曆中。分列諸國之事，以東西南北為分。欲誇明代聲教之遠，故曰「咸賓」，其實多非朝貢之國。又敍事古今糅雜，標題人地混淆，亦頗無體例。

舊本題國朝南懷仁撰。載吳震方《說鈴前集》中。案：懷仁《坤輿外紀》，別有全本，已著於錄。此本摘錄其文，並刪其圖說，乃叢書之節本。猶明季坊刻竄亂古書之陋習也。

國朝西洋人利類思、安文思、南懷仁等撰。利類思、安文思皆以明末入中國，南懷仁以順治十六年至京師。此書則康熙初年所述，凡二十條。專記西洋國土、風俗、人物、土產及海程遠近，大抵意在誇大其教，故語多粉飾失實。

國朝釋同揆撰。同揆字輪庵，雲南大理府文殊寺僧也。是書紀滇南未入版圖之初，引《隋書》西海阿育國王仲子封蒼洱之間，為南詔之始祖。其後世滅而復興者有段氏、蒙氏、高氏，相承至明初，始皆內附。所載「觀音大士結茅郡中，及唐永徽後現身七化」之語，皆近荒誕。以緇徒為地誌，自張其教，固所不免耳。

國朝陸次雲撰。次雲有《湖壖雜記》，已著錄。是書專錄荒外諸國。古事皆採摭史傳，複見不鮮。近事多據《瀛涯勝覽》、《職方外紀》諸書，亦多傳聞失實。所記西域山川物產，其地自天威耆定，俱入版圖。如謂「高昌盛暑，人皆穴處，鳥飛或為日氣所爍而墮」；謂「火焰山煙焰燭天」；謂「火蠶綿絮衣一襲，止用一兩，稍多，熱不可耐」；謂「白疊子其實成繭，中有細絲」；謂「哈密四味木其實如棗，以竹刀取之則甘，鐵刀取之則苦，木刀取之則酸，蘆刀取之則辛」；謂「龜茲有山出泉，行數裏入地，狀如醍醐，甚臭，人服之，齒落更生」。今由嘉峪關南路至喀什噶爾，即經三國故地，安得有此事哉！即其他可知矣。後附《譯史紀餘》四卷：一為東海西海及異物；二為高麗、日本、占城、安南、琉球之詩；三為外國錢文；四為西番、百譯、緬甸、暹羅四國之書。亦皆耳剽之談，不為確據。如「人面魚食目」一條，此書作前朝使臣至日本事。《峒溪纖志》又以為苗人進於初官是土者。一人之書而自相矛盾，是尚可為信史哉。

國朝陸次雲撰。次雲既撰《八紘譯史》，記其曾通中國者。因複摭小說稗官所載荒渺之說，為此書。皆無稽之談也。書首題卷之一，則當不止此卷。而次雲所刻雜著，前列總目，此書實止一卷。豈欲續輯而未成歟？

國朝陸次雲撰。所記皆諸苗蠻種落風俗。前有題詞，稱諸書所載，同異攸殊。余徵諸見聞，詳為考正。措詞雖簡，徵事彌該。上卷為《峒谿群言考正》，中卷為《蠻獠志》，下卷為《滇中峒谿所產》。《志餘》一卷則皆蠻中歌謠，自吳淇《粵風續》所采出者也。

國朝潘鼎珪撰。鼎珪字子登，晉江人。是編成於康熙二十七年，乃鼎珪游廣東時偶附海舶，遇風飄至其國，因紀其山川風土之大略。與諸書所記不甚相遠，無他異聞。

國朝釋大汕撰。大汕，廣東長壽寺僧。康熙乙亥春，大越國王阮福周聘往說法，越歲而歸。因記其國之風土以及大洋往來所見聞。大越國者，其先世乃安南贅婿，分藩割據，遂稱大越。卷前有阮福周序，題「丙子蒲月」，蓋康熙三十五年也。

國朝李來章撰。來章號禮山，本名灼然，以字行，襄城人。康熙乙卯舉人，官連山縣知縣。是書即其康熙戊子在連山時所作。八排者，猺獠所居，以竹木為砦柵，謂之排也。凡分《圖繪》、《形勢》、《風俗》、《言語》、《剿撫》、《建置》、《約束》、《向化》八門，門為一卷。其目尚有第九卷，題曰《雜述》上下，然有錄無書，豈為之而未成歟？中多自敍政績。其《向化》一門，紀所判斷之案，各為標目。殆似傳奇，尤非體例。

國朝徐葆光撰。葆光字澄齋，吳江人。康熙壬辰進士，官翰林院編修。康熙五十七年，冊封琉球國世子尚貞為國王，以葆光為副使。歸時奏上是書。繪圖列說，紀述頗詳。

國朝段汝霖撰。汝霖字時齋，號梅亭，漢陽人。由舉人曆官建甯府知府。是書乃汝霖為湖南永綏同知時所作。前五卷皆載苗人種類、風俗、物產、言語、衣服及歷朝控禦撫治之法。末一卷附載猺人、土人及粵西六寨蠻，而六寨蠻尤為簡略。以非楚所治故也。體例冗雜，敍述亦不甚雅馴。而得諸見聞，事皆質實。惟前載星野，與苗蠻土人皆無所涉。未免沿地誌之陋格耳。
──右「地理類」外紀之屬，三十四部，八十三卷，內二部無卷數，皆附《存目》。
