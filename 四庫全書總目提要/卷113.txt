
卷一百十三 子部二十三
《書史會要》九卷，《補遺》一卷，明陶宗儀撰。《續編》一卷，朱謀垔撰。宗儀有《國風尊經》，已著錄。謀垔字隱之，號厭原山人，甯藩支裔也。是編載古來能書人上起三皇，下至元代，凡八卷。末為《書法》一卷，又《補遺》一卷。據孫作《滄螺集》所載宗儀小傳，稱《書史會要》凡九卷。此本目錄，亦以《書法補遺》共為一卷。而刊本乃以《補遺》別為卷，又以朱謀垔所作《續編》一卷題為卷十，移其次於《補遺》前。殆謀垔之子統鉷重刊是書，分析移易，遂使宗儀原書中斷為二。今仍退謀垔所補自為一卷，題曰《續編》，以別宗儀之書。而其《書法補遺》如仍合為一卷，則篇頁稍繁，姑仍統鉷所編，別為一卷，以便省覽。宗儀舊本，以元繼宋，而列遼、金於後，與所作《輟耕錄》中載楊維楨《正統論》以元繼宋者所見相同。維楨論已仰稟睿裁，特存其說。宗儀是編，亦謹仍其舊文焉。

明朱存理撰。存理有《旌孝錄》，已著錄。朱彝尊《靜志居詩話》曰：存理自少至老，未嘗一日忘學問。人有異書，必從訪求，以必得為志。所纂集凡數百卷，既老不厭。坐貧無以自資，其書旋亦散去。《江南通志》亦曰：元季明初，中吳南園何氏，笠澤虞氏，廬山陳氏，書籍金石之富，甲於海內。繼其後者，存理其尤也。茲編悉載所見字畫題跋，其卷中前人詩文世所罕睹者，亦附錄焉。前有文徵明、文嘉、王穉登、王騰程四人名氏，蓋出於四家收藏者為多。徵明等皆以賞鑒相高，故所貯並多名跡。存理又工於考證，凡所題品，具有根據，與真贗雜糅者不同。惟其書從無刊本，轉相傳寫，訛脫頗多。今詳加釐正，而闕其所不可知者，著之於錄。

舊本題明朱存理撰。末有萬曆中常熟趙琦美跋，稱原從秦四麟家得《書品》、《畫品》各四卷，後從焦竑得一本，卷帙較多。用兩本互校，增為《書品》十卷，《畫品》六卷。其先後次序，則琦美所騭定，而又以所見真跡續於後。稱秦氏原本，無撰人姓名。別有跋，記作者姓名。後佚去，不復記，然非朱存理也。據此，則是書乃趙琦美得無名氏殘稿所編，其稿既不出於一家，且琦美又有所增補，題朱存理撰為誤矣。雍正六年，年希堯嘗刻此書。其跋稱別有一本十四卷者，傳為存理原本，今亦未見。又世傳有存理所作《珊瑚木難》八卷，所載名跡，末皆有自跋語，與此本體例迥異，則此書非出存理手愈可知也。然所載書畫諸跋，頗足以辨析異同，考究真偽，至今賞鑒家多引據之。其書既為可采，則亦不必問其定出誰氏矣。

明都穆撰。穆有《壬午功臣爵賞錄》，已著錄。此書記所見書畫名跡，載陳繼儒《秘笈》中僅有一卷，而世所刻本別有穆《鐵網珊瑚》二十卷。其第五、第六兩卷題曰寓意上、寓意下，乃多一卷。考其上卷所載書畫，每條各系以收藏之家，而下卷則否。上卷之末雲：余家高祖以來，好蓄名畫，皆往往為好事者所得，亦不留意也云云。詳其語意，已為終篇之詞，不應更有下卷。況下卷之末，並載何良俊《書畫銘心錄》中，有嘉靖丁巳正月人日記所觀書畫事。考王寵所作穆墓誌，穆卒於嘉靖四年乙酉，而何良俊之撰《銘心錄》則在嘉靖三十六年，穆何從而載其事？又其下卷以下每卷皆標太僕寺少卿都穆之名，而中間載文徵明山水二軸，一作於嘉靖乙未，一作於嘉靖戊午。乙未為嘉靖十四年，戊午為嘉靖三十七年，皆在穆卒以後，是即《鐵網珊瑚》一書出於偽託之明證，然則其下一卷為妄人附益審矣。今仍以陳繼儒所刻一卷著錄，以存其舊。所載如顏真卿《爭坐位帖》，薛尚功《鐘鼎款識帖》，亦足資考核。惟成化戊申一段，成化實無戊申，殊為牴牾。當由誤記，抑或刻本偶訛歟？

明楊慎撰。慎有《檀弓叢訓》，已著錄。王世貞《名賢遺墨》跋曰：慎以博學名世，書亦自負吳興堂廡。世傳其謫戍雲南時，嘗醉傅胡粉，作雙髻插花，諸伎擁之遊行城市。或以精白綾作裓，遺諸伎服之。酒間乞書，醉墨淋漓。人每購歸，裝潢成卷。蓋慎亦究心書學者。此書頗抑顏真卿，而謂米芾行不逮言。至趙孟頫出，始一洗顏、柳之病，直以晉人為師，右軍之後，一人而已。與王世貞吳興堂廡之說合。知其確出慎手。中間或采舊文，或抒己意，往往皆心得之言。其述張天錫《草書韻會》源流，及小王破體書，亦兼有考證。至漢司隸楊厥碑字之類，偶爾疏謬者，已駁正於洪適隸釋條下，茲不具論雲。

不著撰人姓名。《明史•藝文志》亦未著錄。案書中稱其十世祖名稷，曾祖名慶，祖名耘，考名熙，則當為嘉靖間鄞人豐坊所作也。坊有《古易世學》，已著錄。其平生好作偽書，妄謬萬端，至今為世詬厲。然於書法則有所心得。故詹氏《小辨》曰：坊為人逸出法紀外，而書學極博，五體並能，諸家自魏、晉以及國朝，靡不兼通規矩，盡從手出，蓋工於執筆者也。以故其書大有腕力，特神韻稍不足。朱謀垔《書史會要》亦曰：坊草書自晉、唐而來無今人一筆態度，惟喜用枯筆，乏風韻耳。是編皆論學書之法，而尤注意於篆籀。又排比古今能書之家，評其次第。其論顏真卿，獨推其擘窠題署第一，而詆東方朔贊、多寶塔頌為俗筆。又貶蘇軾以肉襯紙，甚有俗氣。於楷法僅取其上清、儲祥宮碑等三種。務為高論，蓋猶其狂易之餘態。要亦各抒所見，固與無實大言者異矣。

明孫鑛撰。鑛有《月峰評經》，已著錄。是書名《書畫跋跋》者，王世貞先有《書畫跋》，鑛又跋其所跋，故重文見義。猶《非非國語》，《反反離騷》例也。明以來未有刊本，僅有抄本，在仁和毛先舒家，後歸其邑人趙信。信為孫氏之婿，故鑛六世孫宗溥宗濂又從趙氏得之。乾隆庚申，始刊版印行，任蘭枝為之序。初，宗溥等以鑛書本因世貞而作，如不載世貞原跋，則鑛之所雲，有不知為何語者，乃取世貞諸跋散附於各題之下。其明人書劄，可與鑛參證，及為礦語所緣起者，亦附載焉。凡墨蹟一卷，碑刻一卷，畫一卷，續亦如之。惟續跋碑刻作墨刻，蓋偶爾駁文，非宏旨所在也。詹氏《小辨》曰：王元美雖不以字名，顧吳中諸家，惟元美一人知法古人。又《書史會要》曰：王世貞書學雖非當家，而議論翩翩，筆法古雅，蓋拙於揮毫而工於別古者也。鑛以制義名一時，亦不以書畫傳，然所論則時有精理，與世貞長短正同，亦賞鑒家所當取證者矣。

明唐志契撰。志契字敷五，又字元生，江都人。與弟志伊並能畫，而志契尤以山水擅名。是編乃其所著畫譜，薑紹書《無聲詩史》以為頗得六法之蘊者也。所錄畫家名論，自南齊謝赫《古畫品錄》而下，至於明李日華諸人，皆刪除蕪冗，汰取精華。其承訛襲繆者，如梁元帝畫松石格、荊浩畫山水賦皆不知為贗本。《畫麈》乃吳中沈顥著，見陶宗儀《說郛》，而因顥字朗茜，輾轉傳訛，遂誤作朗耀。蓋伎藝之流，多喜依託古人，以神其授受。地師動稱郭璞，術家每署劉基，皆踵謬沿訛，猝難究詰，但所言中理，即可不必深求。至其自著論斷，則多中肯綮。如謂佛道人物牛馬則今不如古，山水林木花石則古不如今。又雲作畫以氣韻為本，讀書為先，皆確論也。讀其書，可以知其非庸史矣，故欽定《佩文書畫譜》采志契之說頗多雲。

明項穆撰。王穉登所作穆小傳，稱其初名德枝，郡大夫徐公易為純。後乃更名穆，字德純，號曰貞元，亦號曰無稱子。秀水項元汴之子也。元汴鑒藏書畫，甲於一時，至今論真跡者，尚以墨林印記別真偽。穆承其家學，耳濡目染，故於書法特工。因抒其心得，作為是書，凡十七篇。曰書統，曰古今，曰辨體，曰形質，曰品格，曰資學，曰規矩，曰常變，曰正奇，曰中和，曰老少，曰神化，曰心相，曰取捨，曰功序，曰器用，曰知識。大旨以晉人為宗，而排蘇軾、米芾書為稜角怒張，倪瓚書寒儉，軾、芾加以工力，可至古人，瓚則終不可到。雖持論稍為過高，而終身一藝，研求至深，煙楮之外，實多獨契。衡以取法乎上之義，未始非書家之圭臬也。

明趙宧光撰。宧光有《說文長箋》，已著錄。是編本在所撰《說文長箋》中，亦析出別行。《長箋》穿鑿附會，且引據疏舛，頗為小學家所譏。而篆文筆法，則差有偏長，故此編猶為後人所重。上卷四目，曰權輿，論一十五種書也。曰格調，論筆法結構也。曰力學，論字功書法也。曰臨仿，則力學之餘緒，析而為篇者也。下卷四目。曰用材，論筆墨紙硯及運用法也。曰評鑒，論辨識之淺深也。曰法書，論古帖也。曰了義，論書家秘諦也。其《拾遺》一卷，闡發未盡之意，各注某條補篇某字。其《附錄》則金石林、甲乙表及諸論也。曰帚談者，取家有敝帚，享之千金意耳。

明潘之淙撰。之淙字無聲，號達齋，錢塘人。是書薈萃舊說，各以類從。大旨謂書家筆筆有法，必深於法而後可與離法，又必超於法而後可與進法。俗學株守規繩，高明盡滅紀律，俱非作者。書中知道從性諸篇，皆言不法而法，法而不法之意。其名離鉤者，取禪家垂絲千尺，意在深潭離鉤三寸語也。其中考論六書，如籀文與古文、大篆皆小異，故說文序雲，新莽謂之奇字。徐浩雲，史籀造籀文，李斯作篆，江式、唐元度則謂史籀著大篆十五篇。又如隸書在八分之前，行書在草書之後，故蔡琬雲，吾父割隸字八分而取二分。蕭子良雲，靈帝時王次仲飾隸為八分。《說文》，漢興有草書，張懷瓘則謂八分小篆之捷，隸亦八分之捷。郭忠恕則謂小篆散而八分生，八分破而隸書出，隸書悖而行書作，行書狂而草書聖。之淙率雜錄舊文，不能訂其舛異。至楊慎改嶽麓禹碑中南暴昌言四字為南瀆衍亨，偽雲得之夢中，之淙亦信之，尤為寡識。然大旨在論八法，不在論六書，學問各有門徑，不必以考證之學責諸藝術也。前有自著凡例，稱此書本與《淳化帖釋文》合刻，此本無之，或藏弆者殘闕歟。

明朱謀垔撰。謀垔既續陶宗儀《書史會要》，因推廣其類，采上古迄明能畫人姓名事蹟，輯為此編，亦附以畫法一卷。成於崇禎辛未。全用宗儀之體例，故書名亦複相因。然宗儀之書，止於元代，故謀垔所續，明人別為一卷，列之外域之後可也。此書為謀垔所自編，既以金列元前，稍移其次，而所列明人雖太祖、宣宗亦次於外域之後，則拘於舊目，顛倒乖剌之甚矣。至目錄以宋為第二卷，金、元及外域為第三卷，而其書乃以北宋為第二卷，南宋、金、元及外域為第三卷。又削去南宋之號，但以都錢塘、三字為卷端標目，舛迕尤甚。蓋明之末年，士大夫多喜著書，而競尚狂禪，以潦草脫略為高尚，不復以精審為事。故顧炎武《日知錄》謂萬曆後所著之書，皆以流賊劉七為賊七之類，所刻之書皆以壯月朔改為牡丹朔之類。雖詆之稍過，亦未可謂全無因也。今為改正其文，而附註原目之謬如右。其書雖採摭未富，疏漏頗多，而宋、金、元、明諸畫家頗賴以考見始末，故禦定《佩文齋書畫譜•畫家傳》中多引以為據，亦談丹青者所不可遽廢也。

明郁逢慶撰。逢慶字叔遇，別號水西道人，嘉興人。是書分前後二集。前集末有自識雲：所見法書名畫，錄其題詠，積成卷帙，時崇禎七年冬也。後集無跋，則不知其成於何歲矣。其書隨其所見書畫，錄其題跋，初不以辨別真贗為事。故如趙孟堅所藏定武蘭亭本天聖丙寅一條，范仲淹、王堯臣、米黻、劉涇四條，年月位置，皆與海甯陳氏渤海藏真帖所刻褚摹本同，蓋以趙孟堅落水本原亦有范仲淹題，而褚摹本原亦有孟堅印，傳寫舛誤，遂致混二本題跋為一本。又如五字損本文徵明跋既載於前集第十卷，作嘉靖九年八月二日，下注雲，詳見續集。而續集第二卷載此跋，則作嘉靖十一年六月二十又七日，同一帖同一跋，一字不易，而年月迥乎不同。又前集高克恭仿米芾青綠雲山，雲詳見續集，而前集所載克恭名款，及至正戊子吳鎮題一段，續集乃反無之。沈周有竹居卷，亦雲詳續集，而徐有貞、文林、吳寬、錢仁夫、秦巘數詩，與前集所載乃前後倒互。諸如此類，皆漫無考訂。至於前集所載宋高宗畫冊、梁楷畫右軍書扇圖皆有水西道人題記，當即逢慶所藏。而第一至第四卷每卷之尾皆有崇禎甲戌冬日收藏題記，核其歲月亦即逢慶所自識，而皆未注某為所藏，某為所見，體例尤不分明。特以採摭繁富，多可互資參考者，故並錄存之，備檢閱焉。

明張醜撰。醜，崑山人，原名謙德，字叔益，後改今名，字青父，號米庵。蓋醜於萬曆乙卯得米芾《寶章待訪錄》墨蹟，名其書室曰寶米軒，故以自號。越歲丙辰，是書乃成。其以《書畫舫》為名，亦即取黃庭堅詩米家書畫船句也。明代賞鑒之家，考證多疏，是編獨多所訂正。如《宋史•米芾》傳誤謂芾卒時年四十八，而真跡流傳在四十八歲以後者不一而足，深滋疑竇。醜則雲芾以皇祐三年辛卯生，以大觀元年丁亥卒，年五十七，正與米芾印記辛卯米芾四字相合，足糾托克托等之謬。其他諸條，亦多可依據。惟是所取書畫題跋，不盡出於手跡，多從諸家文集錄入，且亦有未見其物，但據傳聞編入者。如文嘉《嚴氏書畫記》內稱枝山翁卷一、又稱文徵明詞翰二，是亦非盡出原跡之一驗。其中第三卷之顧野王，第五卷之杜牧之、李陽冰、蘇靈芝諸人，皆無標目，輾轉傳寫，亦多失於校讎。然醜家四世收藏，於前代卷軸，所見特廣，其書用張彥遠《法書要錄》例，於題識印記，所載亦詳，故百餘年來收藏之家，多資以辨驗真偽。末一卷曰鑒古百一詩，則醜所自為。米庵詩二十首，銘心小集八十一首，以類相從，附於集後。第九卷末附刻米芾《寶章待訪錄》，十二卷末附刻文天祥手劄，皆非原本所有，蓋鮑氏刊本所增附也。鮑氏所刊，不分卷數，但以鶯嘴啄花紅溜，燕尾點波綠皺十二字標為次第。蓋用謝枋得文章軌范，以王侯將相有種乎七字編為七冊之例。然麻沙坊本，不可據為典要，今削去舊題，以十二卷著錄焉。

明張醜撰。凡三集。前有醜自題，稱《書畫舫》成，鑒家謂其粗可觀覽，多以名品卷軸見示就正，因信手筆其一二，命曰《真跡日錄》。隨見隨書，不復差次時代。其二集、三集則皆無序跋，蓋以漸續增，各自為卷，實可通作一編也。此本為鮑士恭家知不足齋所刊。凡原本所載與《書畫舫》重複者，如初集之虞永興《破邪論》，王右軍《鶻不佳帖》、《破羌帖》、《此事帖》、《謝司馬帖》、《思想帖》又《別本思想帖》、《大道帖》又《別本大道帖》、鍾太傅《孔廟鼎銘》、曹不興《兵符圖》、《桃源圖》、李成寒《林平野圖》、顏魯公《書告及與蔡明遠帖》、陸機《平復帖》、李西台《千文卷》、趙幹《江行初雪圖》、錢舜舉《臨陸探微金粟如來像卷》、懷素《夢遊天姥吟真跡》、倪雲林《溪山仙館小幅》、王齊翰《挑耳圖》、展子虔《春遊圖》、鮮于伯機《題董北苑山水》、《題趙摹本拓蘭亭後》、王朋梅《金明池圖》，二集之《劉原父墨蹟秋水篇》、《黃子久山水》、郭熙《溪山秋霽卷》、李泰和《梅熟帖》、褚河南《小楷西昇經》、王叔明《惠麓小隱卷》、倪雲林《跋黃子久畫卷》、顧清臣《書李成讀碑窠石圖》、《右軍鶻》等帖、孫知微《十一曜圖》，巨然賺《蘭亭圖》，三集之吳道子《八部天龍卷》、李龍眠《郭子儀單騎見回紇圖》、唐子畏《獨樂園》、《江山行旅圖》，二卷凡四十一條，皆刪去而存其目。其詞有詳略異同者，則仍並載之，以資參考焉。

明張醜撰。蓋仿米芾《寶章待訪錄》例，變而為表。凡分四格，第一格為時代，第二格為目睹，第三格為的聞，第四格則每一朝代總計其數，題曰會計。凡一百五十五人，一百八十八帖，三百五十六圖。末附顧愷之《夏禹治水圖》、王羲之《行穰帖》，皆注曰見。虞世南《臨張芝平復帖》、顏真卿《鹿脯帖》，皆注曰聞。蓋表成以後所續載也。醜別有《南陽書畫表》，故表首附記已見彼者不錄。又雲，凡影響附會者不錄。然所列目睹諸名，與所作《書畫舫》、《真跡日錄》多不相應。意此數表，成於二書之前耶。

明張醜撰。所列皆韓世能家收藏真跡。《法書表》凡作者二十七人，計七十二件，分五格。上為時代，下以正書、行押、草聖、石刻四等各為一格。《名畫表》凡作者四十七人，計九十五圖，亦分五格。上為時代，而下以道釋人物為一格，山水界畫為一格，花果鳥獸為一格，蟲魚墨戲為一格，例又小別。二表前皆有醜自序。蓋先表法書，既而世能之子朝延並屬兼表名畫也。世能字存良，長洲人。隆慶戊辰進士，官至禮部尚書。喜收名跡，董其昌《洛神賦跋》所稱館師韓宗伯者是也。其稱南陽者，韓氏郡望南陽，猶韓維之稱《南陽集》耳。

明張醜記其家累世所藏書畫也。醜自序稱其始祖號真關處士者，即收藏書畫。有黃庭堅、劉松年諸跡，已散佚無存。是表所列，以書畫時代為經，以世系為緯，第一格為其高祖元素所藏，第二格為其曾伯祖維慶、曾祖子和所藏，第三格為其祖約之、叔祖誠之所藏，第四格為其父茂實所藏，第五格為其兄以繩所藏，第六格為醜所自藏，第七格為其侄誕嘉所藏。上迄晉，下迄明，計作者八十一人，四十九帖，一百一十五圖，中多名跡。蓋自其高祖即出沈度、沈粲之門，其曾祖亦與沈周遊，其祖、父皆與文徵明父子為姻婭世好，淵源有自，故醜特以賞鑒聞。然據其自序，則作表之時，家事中落，已斥賣盡矣。此特追錄其名耳。

明汪砢玉撰。砢玉有《古今鹺略》，已著錄。是書成於崇禎癸未。凡法書題跋二十四卷，名畫題跋二十四卷。朱彝尊《靜志居詩話》稱砢玉留心著述，所輯《珊瑚網》一編，與張醜《清河書畫舫真跡日錄》並駕。蓋醜自其高祖以下四世鑒藏，砢玉亦以其父愛荊與嘉興項元汴交好，築凝霞閣以貯書畫，收藏之富，甲於一時。其有所憑藉，約略相等。故皆能搜羅薈萃，勒為巨編。然醜之二書，前後編次歲月皆未明析。砢玉是書，則前列題跋，後附論說，較醜書綱領節目，秩然有條。惟其所載《法書》，頗有目睹耳聞，據以著錄，不盡其所自藏。乃一例登載，皆不註明，未免稍無區別。中間原跡全文，或載或否，亦絕無義例。又如謂唐刻《定武蘭亭》有二石，焦山《瘞鶴銘》有三石，則真贗不別。以李邕《書雲麾將軍李秀碑》誤為《李思訓碑》，以宋人所刻《臨江帖》誤為唐拓，則考據亦未盡精審。其所載名畫，則宋、元諸家銘心絕品，收錄極詳，贉素之富，誠為罕有。後來卞永譽《式古堂書畫考》、厲鶚《南宋院畫錄》皆藉是書以成，較在《書跋》之上。至於《書跋》之後附以《書旨》、《書品》之類，《畫跋》之後附以《畫繼》、《畫評》之類，皆雜錄舊文，掛一漏萬。枝指駢拇，兩集相同。以原本所有，姑並錄之雲爾。

△《禦定佩文齋書畫譜》•一百卷
康熙四十七年聖祖仁皇帝禦定。書畫皆興於上古，而無考辨工拙之文。考辨工拙蓋自東漢以後，其初惟論筆法，其後有名姓品第，有收藏著錄，有題跋古跡，有辨證真偽，其書或傳或不傳。其兼登眾說，匯為一編，則自張彥遠《法書要錄》、《歷代名畫記》始。唐以後沿波繼作，記載日繁，然大抵各據見聞，弗能賅備。我聖祖仁皇帝久道化成，遊心翰墨。禦制《書畫題跋》，輝煌奎藻，冊府垂光。複詔發中秘之藏，蒐羅編輯，一一親為裁定，勒成是編。凡論書十卷，論畫八卷，歷代帝王書二卷，畫一卷，書家傳二十三卷，畫家傳十四卷，無名氏書六卷，畫二卷，禦制書畫跋一卷，歷代帝王書跋一卷，畫跋一卷，歷代名人書跋十一卷，畫跋七卷，書辨證二卷，畫辨證一卷，歷代鑒藏十卷，分門列目，徵事考言。所引書凡一千八百四十四種，每條之下各注所出。用張鳴鳳、桂故、桂勝、董斯張《吳興備志》之例，使一字一句必有所徵。而前後條貫，無所重複，亦無所牴牾，又似呂祖謙《家塾讀詩記》，裒合眾說，各別姓名，而鎔貫翦裁，如出一手。非惟尋源竟委，殫藝事之精微，即引據詳賅，義例精密，抑亦考證之資糧，著作之軌範也。
△《石渠寶笈》•四十四卷
乾隆十九年奉敕撰。書評畫品，肇自六朝，張彥遠始匯其總，依據舊文，粗陳名目而已，不能盡見真跡也。唐、宋以來，記載日夥，或精於賞鑒，而限於見聞，或長於蒐羅，而短於識別，迄未能兼收眾美，定著一編，為藝林之鴻寶。我國家承平景運一百餘年，內府所收，既多人間所未睹。我皇上幾餘遊藝，妙契天工。又睿鑒所臨，物無匿狀。是以品評甲乙，既博且精，特命儒臣錄為斯帙，以貯藏殿閣，依次提綱，以書冊、畫冊、書畫合冊、書卷、畫卷、書畫合卷、書軸、畫軸書畫合軸分條列目，其箋素尺寸，印記姓名，賦詠跋識，與奉有禦題禦璽者，皆一一臚載，纖悉必詳。而三朝宸翰，皇上御筆，尤珍逾球璧，光燦儀璘。仰見未明勤政之餘，乙夜觀書之暇，松雲棟牖，穆穆凝神，所為頤養天和，怡情悅性者，不過遊心翰墨，寄賞丹青。與前代帝王務侈紛華靡麗之觀者，迥不侔也。
△《秘殿珠林》•二十四卷
乾隆九年奉敕撰。凡內府所藏書畫關於釋典、道家者，並別為編錄，匯為此書。首載三朝宸翰，皇上御筆。次為歷代名人書畫，而附以印本、繡錦、刻絲之屬。次為臣工書畫。次為石刻木刻經典、語錄、科儀及供奉經像。其次序先釋後道，用阮孝緒《七錄》例。（案：《七錄》今不傳，其分類總目載道宣《廣宏明集》中。）其記載先書後畫，先冊、次卷、次軸，用賞鑒家著錄之通例。而於絹本、紙本、金書、墨書、水墨畫、著色畫一一分別。以及標題款識，印記題跋，高廣尺寸，亦一一詳列，較之《鐵網珊瑚》之類，體例更詳焉。考《宣和畫學》分六科，以佛道為第一科。（案：事見趙彥衛《雲麓漫鈔》。）《宣和畫譜》分十類，以道釋為第一類。（案：《畫學》稱佛道，蓋唐以來相沿舊語，《畫譜》作於林靈素用事以後，方改僧為德士，故易其次為道釋。）鄧椿《畫繼》分八目，亦以仙佛鬼神為第一目。然均不別為一書。至書家著錄，則晉、唐人所書經典均雜列古法帖、真跡之內，無所區分。其以書畫涉二氏者別為一書，實是編創始。蓋記載日衍而日多，體例亦益分而益密。《七略》列《史記》於春秋家，列《離騷》於賦家。後《史記》別為正史，《離騷》別為楚詞。文章流別，以漸而增。初附見而後特書，往往如此。故諸家所錄似諸史藝文志，以釋道為子部之一類。是編所錄則似釋家之列三藏，道家之紀七簽，於四部之外各自別行。古略今詳，義各有當。聖人製作，或創或因，無非隨事而協其宜爾。
國朝孫承澤撰。承澤有《尚書集解》，已著錄。承澤晚年思以講學自見，論者多未之許，然至於鑒賞書畫，則別有專長。是編乃順治十六年承澤退居後所作。始自四月，迄於六月，故以銷夏為名。自一卷至三卷皆所藏晉、唐至明書畫真跡。四卷至七卷皆古石刻，每條先標其名，而各評騭於其下。八卷為寓目記，則皆他人所藏而曾為承澤所見者，故別為一卷附之。大抵議論之中，間有考據。如宋之錢時，嘗為秘閣校勘，史館檢閱，終於江東帥屬，本傳所載甚明，而承澤以為隱居不仕。此類亦頗失於檢點。然其鑒裁精審，敘次雅潔，猶有米芾、黃長睿之遺風，視董逌之文筆晦澀者，實為勝之。其人可薄，其書未可薄也。

國朝王毓賢撰。毓賢字星聚，鑲紅旗漢軍。官至湖廣按察使。陳鼎《留溪外傳》記獄吏汪金章事，稱毓賢勤於吏治，案無留牘，則其人本以吏才見。然是編即康熙辛未官按察使時所作，乃又能留心於賞鑒。第一卷為總論，皆撮錄諸家畫法。二卷至八卷則取古來畫家姓名事蹟，以時代分序。自軒轅至隋，共為一卷，遼、金、元共為一卷，唐、五代、南宋、明俱各為一卷，惟北宋家數繁多，析為三子卷。故總目雖分八卷，其實乃十卷也。其例每人各立小傳，而以諸書所載傳世名跡附於其人之後。大抵以張彥遠《歷代名畫記》、夏文彥《圖繪寶鑒》為藍本，增廣其所未備，蒐輯頗為詳贍。其中如《穆天子傳》，封膜晝於河水之陽，郭璞註明雲膜晝人名，張彥遠誤以晝字作畫字，遂稱封膜為畫家之祖，並妄造璞注以實之。毓賢乃沿襲其訛，殊失於訂核。又遼常思言人品畫品並高，附見郭若虛《圖畫見聞志》中，諸書並佚其名，此亦闕載。至於明之畫家，僅據韓昂《圖繪寶鑒續編》所載迄正德而止，嘉靖以後，竟不為採摭續添，亦殊傷闕略。然前代如李嗣真、釋彥悰、劉道醇之流，往往分別品第，時代混淆，難於檢核。是書仿張、夏二家舊例，因時類敘，一覽可知。又芟汰繁冗，易於尋討，雖多用舊文，固不以遞相祖述為病矣。

國朝馮武撰。武號簡緣，常熟人，馮班之從子。班以書法名一時，武受其學。年八十一時，館於蘇州繆曰芑家，為述此書，專論正書之法。首陳繹曾《翰林要訣》一卷，次周伯琦所傳《書法三昧》一卷，次李溥光《永字八法》一卷，以三家論書獨得微旨故也。其語意有未顯者，則武為補注以明之。次明李淳所進《大字結構八十四法》一卷，次《纂言》三卷，則歷代書家之微論。次書家小傳、名跡源流各一卷，而以班所著《鈍吟書要》一卷終焉。每卷之中，武亦各為附論，時有精語。蓋武於書學，頗有淵源故也。

國朝高士奇撰。士奇有《春秋地名考略》，已著錄。是編乃其告歸平湖之日，以所見法書、名畫，考其源流，記其絹素長短廣狹，後人題跋圖記，一一志載，匯為一書，其體例頗與《鐵網珊瑚》、《清河書畫舫》相以。惟間加評定之語，又以己所作題跋一概附入，稍有不同。然所錄皆出於親見，則視二家更詳審矣。錄中書畫，卞永譽《式古堂匯考》已並載無遺，蓋即從士奇此本錄人。其鑒賞之精，為收藏家所取重，亦概可見也。所記自晉王羲之及明人文、沈諸家皆具，惟董其昌舊跡悉不登載。其凡例雲，董文敏畫另為一卷，此本無之，殆當時未及刊行歟？

國朝卞永譽撰。永譽字令之，鑲紅旗漢軍。官至刑部左侍郎。王士禎《居易錄》雲，卞中丞永譽貽《書畫匯考》六十卷，凡詩文題跋悉載。上溯魏、晉，下迄元、明，所收最為詳博。朱彝尊《論畫詩》亦有妙鑒誰能別苗發，一時難得兩中丞之句，蓋永譽及宋犖皆精於賞鑒。犖時為江西巡撫，永譽時為福建巡撫，故雲兩中丞也。是書書畫各三十卷，先綱後目，先總後分，先本文而後題跋，先本卷題跋而後引據他書，條理秩然，且視從來著錄家徵引特詳。惟所載書畫不盡屬所藏，亦非盡得之目見，大抵多從汪砢玉《珊瑚網》、張醜《清河書畫舫》諸家採摭裒輯，故不能如《寶章待訪錄》以目見、的聞灼然分別。又所載本文如褚遂良書陸機《文賦》，吳通微書《陰符經》，劉敞書《南華•秋水篇》，趙孟頫書《過秦論》等，皆與今本無大異同，而具載全篇，殊為疣贅。至於陸機《平復帖》，虞世南《枕臥帖》，其文為世所未睹者，乃略而不書。至如趙孟堅《水仙圖卷》，《珊瑚網》載有二本，不能無前後錯出之疑。永譽於後一條下註明，其一恐出臨摹，並存以俟考，其例是也。而所載定武蘭亭落水本與郁逢慶書畫題跋記所載前後題跋互有不同。所載神龍蘭亭本與朱存理《鐵網珊瑚》所錄定武本題跋反多重複。又黃庭堅書陰長生詩卷與朱存理、張醜所載參鍇岐出，竟有三本，王詵煙江疊嶂圖，蘇軾所為賦詩者，竟有四本，皆未能辨析真偽。又王士禎《居易錄》所記於永譽齋中觀其所藏書畫，有司馬光《資治通鑒》手稿，永譽雲曾見一冊，極端楷，為好事者分去，永譽得其二三紙耳。今是書載此跡，但雲史草，亦不著所存頁數，反不及士禎所載之可據。士禎又見所藏趙孟頫寫杜詩天育驃騎歌，上有孟頫小篆延祐四年九月既望字，是書亦並不載，均為漏略。至於雁門乃郡名，茂苑即長洲地名，而以為文彭文嘉之別號，居節字士貞，貞字印章古篆與鼎字相類，而以為居節一字士鼎。又以秋岩為吾衍之別號，蓋因衍書古文篆韻後有至元丙戌秋岩記一條也，不思前至元丙戌吾衍年甫二十，不應雲老，且其跋內之丁卯若是宋末鹹淳丁卯，則正吾衍始生之時，不當有自征建昌之語。今以陶九成跋核之，則至元乃至正之訛，實為至正七年丙戌。距吾衍之歿已三十七年，其秋岩乃陳秋岩，非吾衍別號也。凡若此類，疏舛尤多。然登載既繁，引述又富，足資談藝家檢閱者無過是編，固不以一二小疵，累其全體之宏博焉。

國朝厲鶚撰。鶚有《遼史拾遺》，已著錄。南宋自和議既成以後，湖山歌舞，務在粉飾太平，於是仍仿宣和故事，置御前畫院，有待詔、祗候諸官品，其所作即名為《院畫》。當時如李唐、劉松年、馬遠、夏珪等，有四大家之稱。說者或謂其工巧太過，視北宋門徑有殊，然其初尚多宣和舊人，流派相傳，各臻工妙，專門之藝，實非後人所及。故雖斷素殘縑，收藏者尚以為寶。鶚嘗撰《宋詩紀事》、《南宋雜事詩》，於宋事最為博洽。因臚考院畫本末，作為此書。首總述一卷。次自李唐以下凡九十六人，每人詳其事蹟，而以諸書所藏真跡題詠之類附於其下，敘次頗為賅贍。其間如楊妹子題趙清獻琴鶴圖絕句，一以為馬和之畫，一以為劉松年畫，諸書參錯不同，此類亦未悉加考證。然其徵引淵博，於遺聞佚事殆已採摭無遺矣。

國朝倪濤撰。濤有《周易蛾述》，已著錄。其平生篤志嗜學，年幾百歲，猶著書不輟。貧不能得人繕寫，皆手自抄錄，及其家婦女助成之。是編猶出其親稿。凡分六集，一曰金器款識，二曰刻石文字，三曰法帖論述，四曰古今書體，五曰歷朝書論，六曰歷朝書譜。凡六書之異同，八法之變化，以及刊刻墨蹟之源流得失，載籍所具者，無不裒輯。其間只錄前人成說，不以己意論斷。或有彼此異論，舛互難合者，亦兩存其說，以待後人之決擇。蓋自古論書者，唐以前遺文緒論，惟張彥遠《法書要錄》為詳；若唐以後論書之語，則未有賅備於是者矣。雖採摭既多，所錄不必盡雅，條例太廣，為例亦未能悉純，然排比貫串，上下二千餘年，洪纖悉具，實為書家總匯。楩柟杞梓，萃於鄧林，不以榛楛勿翦為病也。所著別有《文德翼傭吹錄注》，及刊削酈道元《水經注》，今皆未見其本，不知存佚。然傳此一編，其餘亦不必計矣。

國朝鄒一桂撰。一桂字小山，號讓鄉，無錫人。雍正丁未進士，官至禮部侍郎。是編皆論畫花卉法。上卷首列八法、四知。八法者，一曰章法，二曰筆法，三曰墨法，四曰設色法，五曰點染法，六曰烘暈法，七曰樹石法，八曰苔襯法，皆酌取前人微論。四知者，一曰知天，二曰知地，三曰知人，四曰知物，則前人所未及也。次為各花分別，凡一百十五種，各詳花葉形色。次取用顏色，凡十一條，各詳其制煉之法。下卷首摘錄古人書說，參以己意，凡四十三條。附以膠礬紙絹畫《ю枼》畫筆用水諸法，而終之以洋菊譜。蓋一桂於乾隆丙子閏九月承詔畫內廷洋菊三十六種，蒙皇上賜題，因恭紀花之名品形狀，撰為茲譜，以志榮遇。時《畫譜》已刊成，因附於末。一桂為惲氏之婿，所畫花卉，得惲壽平之傳。是編篇帙雖簡，然多其心得之語也。

國朝蔣驥撰。驥字赤霄，號勉齋，金壇人。其父衡，字湘帆，後改名振生，以書法名一時。嘗寫《十三經》，於乾隆五年呈進，特賜國子監學正銜。驥書不逮父，而特以寫真名。是編凡二十七目，於一切佈局取勢，運筆設色，皆抒所心得，言之最詳。考古人畫法，多重寫貌人物，故顧愷之妙絕當代，特以是名。然相傳畫論則人物花鳥山水為多。其以寫真之法勒為一書者，自陶宗儀《輟耕錄》所載王繹《寫像秘訣》外，不少概見。丹青之家，多以口訣相傳，幾以為非士大夫之藝。驥是編研析精微，標舉格例，實可補古人所未備。正未可貴遠賤近，視為工匠之技也。
──右「藝術類」書畫之屬，七十一部，一千七十三卷，皆文淵閣著錄。
（案：考論書畫之書，著錄最夥。有記載姓名如傳記體者，有敍述名品如目錄體者，有講說筆法者，有書畫各為一書者，又有共為一書者。其中彼此鉤貫，難以類分，今通以時代為次。其兼說賞鑒古器者，則別入雜家雜品中。）

宋朱長文撰。長文有《吳郡圖經續記》，已著錄。是書專述琴典。前五卷紀自古通琴理者一百四十六人，附見者九人，各臚舉其事蹟。後一卷分十一篇，一曰瑩律，二曰釋弦，三曰明度，四曰擬象，五曰論音，六曰審調，七曰聲歌，八曰廣制，九曰盡美，十曰志言，十一曰敘史。凡操弄沿起，制度損益，無不鹹具。採摭詳博，文詞雅贍，視所作墨池編更為勝之。錢曾《讀書敏求記》但錄其載太宗九弦琴條，以為異聞，其實可資博識者不止是也。紹定癸巳，其從孫正大始刊版，並為後序。又其五世孫夢炎所作長文事略一首，舊本並附於後。今仍錄之，以見是書之緣起與長文始末焉。

明嚴澂撰。澂字道澈，常熟人。大學士訥次子，以蔭仕至邵武府知府。是書所錄之曲二十有八，皆無文者也。其自序雲，古樂湮而琴不傳，所傳者聲而已。近世一二俗工，取古文詞用一字當一聲，而謂能聲，又取古曲隨一聲當一字屬成理語，而謂能文，古然乎哉？蓋一字也，曼聲而歌之，則五音殆幾乎遍，故古樂聲一字而鼓不知其幾，而欲聲字相當，有是理乎？考古詩被諸管弦者，大抵倚聲而歌，非以歌取聲。今世所傳古琴操者，皆其詞，非其聲也。觀濮上之音，師涓能聽而得之，此有調無文之明證。孔子鼓琴得其人，師襄始言為文王操。使有詞可讀，孔子不待問，師襄亦不待言矣云云。考葉夢得《避暑錄話》，稱廬州崔閑薑琴所彈凡三十餘曲，欲請夢得各為之詞，是亦宋代《琴譜》有聲無詞之明證。澂之所論，最為近理。故琴派各家不一，而清微淡遠，惟虞山為最。是譜之後，繼之者有徐谼大《還閣譜》，天池、青山二家，遂為虞山派之大宗雲。

國朝程雄撰。雄字雲松，休寧人。是編輯諸家遺譜而參以己法。前附《松風閣指法》二篇，乃三山莊臻鳳原本，雄為之改訂。《琴譜》上下二卷，自清宮忘機至清商春山聽杜鵑，凡十一曲。譜中所增諸法，多出雄之新意，指法亦較他譜增倍。醉漁諸曲，更欲曼衍聲調，以博趣於弦軫之外，可謂心知其意者。其《抒懷操》一卷，則即以士大夫贈答之詞譜作琴曲，共四十餘調。協以五音，鏗鏘激壯，亦頗近自然。其於操縵之術，大抵得力於勹法居多。然譜調純熟而不涉於俗，亦學琴者所不可廢矣。

國朝和素取明楊掄所撰《太古遺音》重為繙譯。掄本金陵琴工，輯舊譜為是書。其意蓋以古之雅樂不過如是，而不知其仍不離乎俗也。如普庵咒之類，已近煩手，以雲乎太音希聲，一字一音之旨，又奚知焉？惟是指法五十三勢，頗得師授，為時譜之佳者。又《歸去來詞》、《聽穎師琴詩》、《秋聲賦》、《前赤壁賦》不增減一字，而聲韻自合，亦足取也。其餘附會古人，詞多鄙俚，只取其音，無取其詞可耳。和素，滿洲鑲黃旗人。官至內閣侍讀學士。就楊掄舊譜以清文譯之，於五音指法則用對音，蓋滿洲音韻，精微廣大，無所不包，用之於琴，尤見中聲之諧，天籟之合焉。
──右「藝術類」琴譜之屬，四部，二十九卷，皆文淵閣著錄。
（案：以上所錄皆山人墨客之技，識曲賞音之事也。若熊朋來《瑟譜後錄》、《注浩然琴瑟譜》之類，則全為雅奏，仍隸經部樂類中，不與此為伍矣。）

元吾邱衍撰。衍有《周秦刻石釋音》，已著錄。是書專為篆刻印章而作。首列三十五舉，詳論書體正變及篆寫摹刻之法。次合用文籍品目，一小篆品，二鐘鼎品，三古文品，四碑刻品，五器品，六辨謬品，七隸書品，八字源，九辨源，凡四十六條。又以洗印法、印油法附於後。摹刻私印，雖稱小技，而非精於六書之法者，必不能工。宋代若晁克一、王俅、顏叔夏、姜夔、王厚之，各有譜錄，衍因複踵而為之，其間辨論訛謬，徐官《印史》謂其多采他家之說，而附以己意，剖析頗精。所列小學諸書，各為評斷，亦殊有考核。其論漢隸條下，稱寫法載前卷十七舉下，此不再數。是原本當為上、下二卷，今合為一卷，蓋後人所並也。

國朝朱象賢撰。象賢號清溪，吳縣人。是編採錄印璽故實，及諸家論說，分原始、制度、賚予、流傳、故實、綜紀、集說、雜錄、評論、鐫制、器用、詩文十二類。後有康熙壬寅白長庚跋，稱所引宋王基《梅菴雜記》，《蝸廬筆記》、葉氏《遊藝雜述》、元宋無《考古紀略》四書，皆得之槜李曹氏抄本，為諸家所未見。然他所援據，率乏秘笈，所分諸類，亦頗淆雜。如故事與綜紀二門，所載多相出入。又往往字句偶涉，即為闌入。如《周顗傳》稱取金印如鬥大系肘後，《辛替否傳》稱金銀不共其印，皆因他事口談。《王融傳》稱穰侯印詎便可解，《世說新語》稱石勒使人讀《漢書》，聞立六國後刻印將授，亦偶然追述舊典，俱非印璽故事，未免濫收。且雜采舊文，漫無考辨。吾邱衍《學古編》雲，三代無印，又辨《淮南子》載子貢印事之妄，而賚予門內乃以此事為首，亦自相矛盾。然採摭既富，足備考核。且古人未有集印事為書者，姑仿《文房四譜》之例，存備一家。象賢自稱朱長文裔，故是書初刻附《墨池編》後。今以時代既殊，所載各異，分著於錄，使各從其類焉。
──右「藝術類」篆刻之屬，二部，九卷，皆文淵閣著錄。
（案：揚雄稱雕蟲篆刻，壯夫不為。故鍾繇、李邕之屬，或自鐫碑，而無一自製印者，亦無鑒別其工拙者。漢印字畫，往往訛異，蓋由工匠所作，不解六書，或效為之，斯好古之過也。自王俅《嘯堂集古錄》始稍收古印，自晁克一《印格》始集古印為譜，自吾邱衍《學古編》始詳論印之體例，遂為賞鑒家之一種。文彭、何震以後，法益密，巧益生焉。然《印譜》一經，傳寫必失其真，今所錄者惟諸家品題之書耳。）

唐南卓撰。《唐書•藝文志•樂類》載南卓《羯鼓錄》一卷，然不雲卓何許人。雜史類又載南卓《唐朝綱領圖》一卷，注曰字昭嗣，大中時黔南觀察使。計有功《唐詩紀事》亦稱卓初為拾遺，以諫謫松滋令，大中時為黔南觀察使，與《唐書》合，當即其人。惟書自稱會昌元年為洛陽令。又稱大中四年春陽罷免，還自海南。《書錄解題》又以為婺州刺史，均不相符。然段安節《樂府雜錄》稱黔帥南卓作《羯鼓錄》，亦與《唐志》合。安節唐人，必無謬誤。疑書中所敘乃未為黔帥以前事，陳振孫所雲則但據書中有至東陽之語，以意斷為刺婺州也。其書分前，後二錄，前錄成於大中二年，後錄成於四年。前錄首敘羯鼓源流形狀，次敘元宗以後諸故事，後錄載崔鉉所說宋璟知音事，而附錄羯鼓諸宮曲名。凡太簇宮二十三調，太簇商五十調，太簇角十四調，徵羽闕焉。惟用太簇者以羯鼓為主，太簇一均故也。又有諸佛曲十調，食曲三十二調，調名亦多用梵語，以本龜茲、高昌、疏勒、天竺四部所用故也。其李琬一條記耶婆色雞一曲，聲盡意不盡，以他曲解之，即漢、魏樂府曲末有豔之遺法。如飛來雙白鵠，塘上行諸曲，篇末文不相屬，皆即此例。蓋樂工專門授受，猶得其傳，文士不諳歌法，循文生解，轉至於穿鑿而不可通也。

唐段安節撰。安節，臨淄人。宰相文昌之孫，太常少卿成式之子，溫庭筠之婿也。（見《南楚新聞》）官至朝議大夫，守國子司業。《唐書》附見成式傳末，稱其善音律，能自度曲，故是書述樂府之法甚悉。書中稱僖宗幸蜀，又序稱洎從離亂，禮寺隳頹，簨虡既移，警鼓莫辨，是成於唐末矣。《唐書•藝文志》作一卷，與今本合。《宋史•藝文志》則作二卷。然《崇文總目》實作一卷，不應《宋志》頓增，知二字為傳寫誤也。首列樂部九條，次列歌舞俳優三條，次列樂器十三條，次列樂曲十二條，終以別樂識五音輪二十八調圖。然有說無圖，其舊本佚之歟？《崇文總目》譏其蕪駁不倫，今考其中樂部諸條，與《開元禮》、杜佑《通典》、《唐書•禮樂志》相出入，知非傳聞無稽之談。敍述亦頗有倫理，未知所謂蕪駁何在。徐充《暖姝由筆》曰，琴有先攵聲，東坡言嵇中散《琴賦》曰，間遼故音痺，弦長故徽鳴。所謂痺者，猶今所謂先攵聲也。先攵音鮮，出《羯鼓錄》。則亦頗有裨於考證。惟樂曲諸名，不及郭茂倩《樂府詩集》之備，與王灼《碧雞漫志》亦互有同異。蓋茂倩書備載古題之目，灼書上溯宋詞之源，而此書所列，則當時被之管弦者，詳略不同，職是故也。

宋晏天章撰。張靖序曰，圍棋之戰，或言是兵法之類。今取生敗之要，分十三篇。棋局第一，得算第二，權輿第三，合戰第四，虛實第五，自知第六，審局第七，度情第八，斜正第九，洞微第十，名數第十一，品格第十二，雜說第十三。後有跋雲，自宋以善弈顯名天下者，昔待詔老劉宗，今日劉仲甫、楊中隱、王琬、孫侁、郭范、李百詳輩，皆能論此十三篇，體其常而生其變也。其跋不署名氏。觀稱仲甫為今日，則為南宋初人。蓋此書在當時已為弈家之模範矣。考《通志圖譜略》雲，《太宗棋圖》一卷，《邯鄲藝術志禦棋圖》一卷，上為制局名之。凡十四局，有逍遙自在、千變萬化、凝神靜心、玄之又玄諸名。玄玄之名，或本諸此歟。

宋劉仲甫撰。仲甫，錢塘人，南渡時國手也。書凡四章，一曰佈置，二曰侵淩，三曰用戰，四曰取捨。仲甫曰：棋者意同於用兵，故敘此四篇，粗合孫、吳之法。後附論棋雜說，即晏天章《棋經》之末篇，而仲甫為之注者也。案仲甫以弈名一世，而何薳《春渚紀聞》載有祝不疑者勝之。蔡絛《鐵圍山叢談》又載有王憨子、晉士明者皆勝之，則其訣亦非出萬全。然算數心計之事，大抵皆後勝於前。蓋因所已至從而更推所未至，有所藉者易為力也。且盛名之下自負無敵，後來者或乘其暮氣之將衰，或乘其驕氣之太盛，往往抵隙而入，出所不防，利鈍之形，蓋由於此。夫孫武能帥師入郢，而不能禁楚之不復郢，則亦非百戰百勝者。然十三篇之書，談兵者莫能外也。仲甫此書，亦可作如是觀矣。
──右「藝術類」雜技之屬，四部、四卷，皆文淵閣著錄。
（案：《羯鼓錄》、《樂府雜錄》，《新唐書志》皆入《經部•樂類》，雅鄭不分，殊無條理。今以類入之於藝術，庶各得其倫。）
