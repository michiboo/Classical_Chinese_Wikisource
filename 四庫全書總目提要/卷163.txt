
卷一百六十三 集部十六
《四庫全書總目提要》紀昀等
宋李劉撰。明孫雲翼箋釋。劉字公甫，崇仁人。嘉定七年進士。曆官寶章閣待制。雲翼有《橘山四六箋注》，已著錄。劉平生無他事可述，惟以儷語為專門。所著《類稿》、《續類稿》、《梅亭四六》，今皆未見。此本乃其門人羅逢吉所編。以劉初年館何異家，及在湖南、蜀中所作匯為一集。題曰「標準」，蓋門弟子尊師之詞也。凡分七十一目，共一千九十六首。自六代以來，箋啟即多駢偶。然其時文體皆然，非以是別為一格也。至宋而歲時通候、仕宦遷除、吉凶慶吊，無一事不用啟，無一人不用啟。其啟必以四六。遂於四六之內別有專門。南渡之始，古法猶存。孫覿、汪藻諸人，名篇不乏。迨劉晚出，惟以流麗穩貼為宗，無複前人之典重。沿波不返，遂變為類書之外編、公牘之副本，而冗濫極矣。然劉之所作，頗為隸事親切，措詞明暢。在彼法之中，猶為寸有所長。故舊本流傳，至今猶在。錄而存之，見文章之中有此一體為別派，別派之中有此一人為名家，亦足以觀風會之升降也。至雲翼之注，蕪雜特甚，然亦有足備考證者。舊本所載，亦姑附存焉。
宋陳耆卿撰。耆卿有《赤城志》，已著錄。考吳子良《荊溪林下偶談》雲：「葉適汲引後進，以文字之傳，未有所屬。晚得耆卿，即傾倒付屬之。時士論猶未厭，適舉《東坡太息》一篇為證，謂他日終當論定。其後才十數年，世上文字，日益衰落，而耆卿卓然為學者所宗。」又雲：「耆卿四六，理趣深而光焰長。以文人之筆藻，立儒者之典型。合歐、蘇、王為一家，適深歎賞之。」核以適所作耆卿集序，稱許甚至，知子良所言為不誣。謝鐸《赤城新志》，亦稱其文疆埸甚寬，而步武甚的。惟車若水為耆卿弟子，所著《腳氣集》則曰：「予登篔窗先生門，方逾弱冠。荊溪吳明輔（案明輔即吳子良字）先從篔窗，已登科，相與作為新樣古文。每一篇出，交相諛佞，以為文章有格。歸呈先祖，乃不悅。私意謂先祖八十有餘，必是老拙，曉不得文字。顧首顧尾，有間有架，且造語俊爽，皆與老拙不合也。既而先祖與篔窗皆即世，吾始思六經不如此，韓文不如此，歐蘇不如此，始知其非」云云。其持論獨異。今觀其集，雖當南渡後文體衰弱之餘，未能盡除積習，然其縱橫馳驟，而一歸之於法度。實有灝氣行乎其間，非嘽緩之音所可比，宜其與適代興矣。《讀書附志》載所著《篔窗初集》三十卷、《續集》三十八卷。《宋史•藝文志》、馬端臨《經籍考》已不著錄。世亦久無傳本。今從《永樂大典》中采掇薈萃，共得文一百三十一篇、詩三十八篇、詞四篇。中如《林下偶談》所稱《代謝希孟上錢相啟》、《游仲鴻諡議》之類，均已亡闕。蓋所存僅十之一二矣。謹釐正訛舛，錄為十卷，俾不終就湮沒。其葉適、吳子良序跋及耆卿自序，仍錄置前後，庶有以考見其大略焉。
宋史彌寧撰。彌甯字安卿，鄞縣人。丞相浩之從子也。嘉定中以國子捨生蒞春坊事，帶閤門宣贊舍人，知邵陽。《宋史》無傳，其集亦不見於《藝文志》。此本猶宋時舊刊，楷法頗為工致。凡錄詩一百七十首，前有原序一篇，自稱其名曰域。大略謂浩帥閩時，以庠序諸生最沐稱賞。後四十年，得見彌甯於湘南，因掇拾友林詩稿，命工鋟之。而序末舊闕一翻，失去題署年月，不知其姓為誰。以詞意推之，蓋作於彌甯知邵陽時也。集中近體詩居多。其《詩禪》一首雲：「詩家活法類禪機，悟處工夫誰得知。尋著這些關棙子，國風雅頌不難追。」觀其持論，似亦以妙悟為宗，與嚴羽之說相近。然命意遣詞，務取鮮新，乃往往傷於纖仄，無所謂鏡花水月之意。則所謂妙悟者，特一韻之奇、一字之巧而已。特其點綴映媚，時亦清警，沙中金屑，要不可謂之非寶。固亦不妨錄其一長雲爾。
宋汪莘撰。莘字叔耕，休寧人。嘉定間以布衣上封事。不用，退而築室柳溪之上，囿以方渠，自號方壺居士。與朱子頗相善。然集首《辭晦庵朱侍講書》，反覆以調和兩宮責望朱子。至稱建明稍緩，非特不能為天下學道者之地，亦不能為後世學道者之地。其言剴切耿直，相規以善。非依草附木，苟邀獎借者比。朱子答書，今佚不傳。而集中別有與莘兩書。其一書頗以好論說、喜文章為戒，亦深以道義相切劘，或病其前書太直歟！是編第一卷為書、辨、序、說、頌，第二為賦、歌行，第三卷至第七卷為古、今體詩，第八卷為詩餘。附錄李以申所撰傳及交遊往來書。前有程珌、孫嶸叟、王應麟三序。後有宇文十朋、史唐卿、劉次皋、汪循四跋。考所附徐誼書，稱移牒州縣，使書吏錄其著述。劉次皋跋又稱莘出示詩稿三編。則莘本有自編之集。宇文十朋跋稱曰《柳塘集》，蓋其初名也。汪循跋乃稱先生著述多不存，存者此耳，故謂之《存稿》。裔孫燦、尚和、孝海輯而傳之。則此本為燦等所重編，非其舊矣。觀孫嶸叟序作於咸淳辛未，已稱所上三疏不可見。則循跋所謂著述多不存者信也。集中諸文，皆排宕有奇氣。詩源出李白，而天姿高秀不及之，故往往落盧仝蹊徑。雖非中聲，要亦不俗。詩餘前有自序，稱所愛者蘇軾、朱希真、辛棄疾三人，謂之詞家三變。故所作稍近粗豪。其中《水調歌頭》二首，至以《持志存心》為題，則自有詩餘，從無此例。苟欲講學，何不竟作語錄乎！
宋方大琮撰。大琮字德潤，號壺山，莆田人。開禧元年省試第三人。除右正言，疏論天下大勢，複言理亂安危之要。遷起居舍人，兼實錄院檢討官，奉祠去職。尋改集英殿修撰，知廣州。調知隆興。卒諡忠惠。《宋史》無傳。其事蹟略見《福建通志》中。今按周密《齊東野語》，稱閩漕方大琮與王臞軒友善，而集中亦有將鄉漕之命語。則嘗官福建轉運使。又集首原題宋寶章閣直學士。則不終於集英修撰。蓋《通志》所紀，曆官猶未備也。《宋季三朝政要》載：「理宗端平三年，大琮為右正言，上疏極論濟王之冤。侍御史蔣峴劾其鼓扇異端，與王逸、劉克莊同日去國。」蓋亦謇諤敢言之士。故其奏疏多能疏通暢達，切中時弊。經義亦頗有可觀。雖文格稍涉平衍，而要非游談無根也。原集久佚，此本乃其族孫良永、良節等蒐輯編成。蓋散亡之餘，已非全帙矣。
不著撰人名氏。考南宋文士號壺山者有四。其一為宋自遜，字謙父。方回《瀛奎律髓》所謂謁賈似道獲楮幣二十萬以造華居者也。其一為徐師仁，字存聖。所著有《壺山集》七十卷，見於《續文獻通考》中。其一為黃士毅，字子洪。自莆徙吳，不忘故鄉，因號壺山。從學朱子，嘗編類其語錄以行世者。其一則方大琮也。四人之中，師仁事蹟已無考。自遜為江湖遊客，未嘗仕宦。士毅則藉承師蔭，列名道學，亦非顯官。惟大琮曾任閩漕，而此集第一首即《除福建漕謝喬平章啟》。其中所雲「竟坐非宜言之誅，當伏不可赦之罪」者，亦與大琮疏論濟王被斥事蹟相符。似當為大琮所作。第今所傳大琮《鐵庵集》，為其族孫良永等所編，取入四六啟劄六十四首，多不與此相同。而此本所收八十餘首，其數轉浮於本集。良永等既加搜輯，不應疏脫如是，其偶未見此本耶？以其屬對親切，工於剪裁，當南宋駢體之中，尚為佳手。疑以傳疑，姑附錄於《鐵庵集》後，以備參考雲爾。
宋遊九言撰。九言字誠之，建陽人。由古田尉知光化縣，充荊鄂宣武參謀官。端平中，特贈直龍圖閣，諡文靖。其集《宋史•藝文志》不著錄。此本為浙江鮑氏知不足齋所藏。凡詩一卷、文一卷。厲鶚《宋詩紀事》錄九言詩四首，其前二首即采之此集。然所載《金陵野外廢寺》一首雲：「池塘淡日蒹葭冷，籬落西風橘柚黃。」此本「淡日」作「淡月」，「橘柚黃」作「橘柚香」。《聽鄭三彈雙韻子歌》一首雲：「眼前猶聽舊歌詞。」此本作「眼中猶有漢威儀」。均字句小異。蓋傳寫者不一本也。其餘《美人倚樓圖》一首、《溪上》一首，則均為集中所不載，鶚從《詩家鼎臠》錄入。而此本之末，鮑氏又從劉大彬《茅山志》補錄詞三首，從曹學佺《宋詩選》及《槜李詩系》諸書補錄詩六首。疑此本亦由掇拾而成，故搜采有所未及歟。其詩格不甚高，而時有晚唐遺韻，不涉於生硬杈椏。其《義靈廟迎享送神曲序》，記台州司戶滕膺拒方臘之亂甚詳，亦足以補史之闕也。
宋吳潛撰。潛字毅夫，宣州寧國人。嘉定十年進士第一。官至參知政事、右丞相，兼樞密使。進左丞相，封許國公。後謫化州團練使，安置循州卒。事蹟具《宋史》本傳。是集為明末宣城梅鼎祚所編。凡詩一卷、詩餘一卷、雜文二卷。蓋裒輯而成，非其原本。如詩餘中有《和呂居仁侍郎》一首，居仁即呂本中字，呂好問之子也。為江西派中舊人，在南北宋之間。寶祐四年，潛論鄂渚被兵事，稱年將七十。則其生當在孝宗之末，何由見本中而和之？則捃拾殘賸，不免濫入他人之作。本傳載潛紹定四年有《論京城大火疏》，又有《豫畜人材疏》。端平元年有《陳九事疏》。為江西轉運副使時有《奏造鬥斛等十五事疏》。知太平州時有《論急救襄陽疏》、《請分路取士疏》。知鎮江府時有《言邊儲防禦十五事疏》。為浙西制置使時有《申論防禦江海疏》。為吏部尚書時有《乞遴選近族疏》。為左丞相時有《令朝臣各陳所見疏》、《論鄂州被兵疏》、《劾丁大全等疏》。今皆不見集中。則其散佚者尚多。又如《題金陵烏衣園•滿江紅》詞：「天一笑，滿園羅綺，滿城簫笛」句，乃用杜甫「每逢天一笑，複似物皆春」語。甫則用《神異經》玉女投壺天為之笑事，本非僻書。而鼎祚乃注「天」疑作「添」。則其校讎亦多妄改。然潛原集既佚，則收拾放佚，以存梗概，鼎祚亦不為無功矣。潛詩頗平衍，兼多拙句。求如《送何錫汝》五言律詩之通體渾成者，殆不多見。其詩餘則激昂淒勁，兼而有之，在南宋不失為佳手。雜文雖所存不多，其中如與史彌遠諸書，論辨明晰，猶想見岳嶽不撓之概。是固不但其人品足重矣。
宋王邁撰。邁字實之，興化軍仙遊人。嘉定十年進士。調南外睦宗院教授。召試學士院，改通判漳州。應詔直言，為台官所劾，削二秩。淳祐中，知邵武軍，予祠。卒贈司農少卿。事蹟具《宋史》本傳。然考周密《癸辛雜識》有載邁為正字時事，而本傳不言其為此官。則史文亦有所闕略也。邁所著文集，《宋史•藝文志》不著錄。惟明錢溥《秘閣書目》載有《臞軒集》七冊。王圻《續文獻通考》亦有《臞軒集》二十卷。是明代尚有傳本。今世所存只《臞軒四六》一卷，皆啟劄駢偶之作。蓋即從集中抄出別行，偶然獨存者也。今以《永樂大典》所載，兼采他書所引附益之，共得文一百七十一首、詩四百四十三首、詩餘五首，釐為一十六卷。計其篇目，約略得十之七八矣。邁少負才名，而史尤稱其練達世務。蓋非徒以詞藻見長者。考其初以殿試第四人出佐長沙幕，劉克莊作詩送之，有「策好人爭誦，名高士責全」之句，見於《後村集》中。是當對策時已有伉直之目。厥後曆官所上封事，類多區別邪正，剖析時弊之言。如《諫喬行簡再相》及《禋祀雷雨應詔》諸篇，敷陳皆極剴切。其於濟王竑事，反覆規勸，更見拳拳忠愛之心。《癸辛雜識》稱邁因輪對追論史彌遠擅權，詞氣過戇，帝以狂生目之。邁後歸裏，遂自稱「敕賜狂生」。其事為本傳所未載，亦足以見其氣節。今集中諸疏並存，尚可考見一二。集中詩文亦多昌明俊偉，類其為人。讀者因其言而論其行，固不徒取其文辭之工矣。
宋戴昺撰。昺字景明，東野其自號也。天臺人。石屏居士復古之從孫。嘉定十二年登進士第。授贛州法曹參軍。其自序有「效官秋浦」之語，則寶祐中又嘗為池州幕僚。不知其終於何職也。其詩世有二本。一為兩淮所進，題曰《戴東野詩》，只一卷。卷首又題曰《石屏詩集附錄》。蓋本綴復古詩後以行者。一為浙江所進，分為五卷。其編次稍有條理，而詩視兩淮本較少數篇。今以浙江本為主，據兩淮本增入詩十一首。又據《宋詩抄》增入詩三首。凡百有餘篇。考卷內有寶祐改元癸丑修禊日昺自跋曰：「抖擻破囊凡百篇錄之。」則昺所自編不過此數，可以稱足本矣。昺少工吟詠，為復古所稱，有「不學晚唐體，曾聞大雅音」之句。今觀所作五言，如「眼明千樹底，春入數花中」、「秋床梧葉雨，曉袂竹林風」、「清池涵竹色，老樹蝕藤陰」、「草潤蛩聲滑，松涼鶴夢清」，七言如「野水倒涵天影動，海雲平壓雁行低」、「颺柳輕風寒忽暖，催花小雨濕還晴」。格雖不高，而皆清婉可諷。亦頗具石屏家法也。
宋包恢撰。恢字宏父，建昌人。嘉定十三年進士。曆官刑部尚書，簽書樞密院事。封南城縣侯。以資政殿學士致仕。卒贈少保，諡文肅。《宋史》本傳稱恢諸父皆從朱子學，少時即聞心性之旨。曆官所至，破豪猾，去奸民，治蠱獄，課盆鹽。然於《賈似道傳》又稱似道行公田法時，恢知平江，督買民田，至以肉刑從事。兩傳皆出托克托手，乃賢奸迥異。蓋《宋史》於道學諸人，例多褒美。雖有惡跡，亦諱之不書。而似道傳中則偶忘刊削此事，故有是矛盾也。恢平生不以文名，史傳亦絕不及其著作。惟元劉塤《隱居通議》有雲：「恢以學文為時師表，平生為人作豐碑巨刻，每下筆輒汪洋放肆，根據義理，娓娓不窮。蓋其學力深厚，不可涯涘」云云。獨推重之甚至。今觀所作，大都疏通暢達，沛然有餘。其奏劄諸篇，亦剴切詳明，得敷奏之體。雖附合權奸，不免負其所學。置其人而論其文，固亦不失為儒者之言矣。《隱居通議》又稱恢「平生最疑《周禮》，以為非聖哲之書。遂著書剖其非，號曰《周禮六官辨》。景定壬戌，恢與劉克莊同侍緝熙殿，克莊奏之。有詔宣取，歐聖弼為作進表。雖所辨未當，而表則極佳」云云。此事本傳失載，而《六官辨》亦不在集中。意其有別本單行，故未經收入歟？集為恢所自編。《宋史•藝文志》、馬氏《經籍考》皆未著錄。世亦別無傳本，原目已不可考。今從《永樂大典》采掇編輯，共得文七十餘首、詩八十餘首，釐為八卷。而以恢自識及門人鄭無妄書後附於末簡。尚略見是集之始末也。
宋徐鹿卿撰。鹿卿字德夫，號泉谷，豐城人。嘉定十六年進士。官至禮部侍郎，以華文閣待制致仕。卒諡清正。事蹟具《宋史》本傳。其所著有《泉谷文集》、《奏議》、《講議》、《鹽楮議》、《政稿》、《曆官對越集》諸書。今俱散佚。此本乃明萬曆中其十二世孫鑒巡按福建，於家乘中蒐輯刊行者也。鹿卿博通經史，居官廉約清峻，多惠政。凡所建白，皆忠悃激發，不少隱諱。今觀是集，如都城火，則上封事言惑嬖寵、溺燕私、用小人三事；遷國子監主簿入對，則陳洗凡陋、昭勸懲等六事；為太府少卿入對，則言定國本、正紀綱、立規模諸事。大抵真摯懇切，深中當時積弊。劉克莊以董子之醇、賈生之通許之，雖標榜之詞，不無稍過。要其純忠亮節，無愧古人，固非矯激以取名者所得而比擬矣。
宋詹初撰。初字以元，休寧人。始為縣尉，以薦入太學為學錄。嘗上《乞辨邪正疏》，忤韓侂胄，罷歸。所居曰流塘裏，故其詩文名《流塘集》。《宋史•藝文志》不載。諸家書目亦不著錄。據其子陽跋，稱舊有二十一卷，後毀於火。陽於族人處乞得殘本，歸而藏之。又有其十六世孫景鳳、十七世孫璧二跋，稱嘉靖戊午，景鳳等始鋟於木。因其讀書之處，改名曰《寒松閣集》。分為三卷。首卷《翼學》十篇，述學問大旨。又《序經》二篇，《序論語》上下篇，義如《易序卦》之例。次卷為目錄五十五條，分上、下二篇。三卷為古今體詩四十九首，又附以往來書簡。末有宋饒魯、李士英及明嘉靖間田恬等跋。據璧跋，是集之刻共四十一版。此本版數相符，蓋從刻本影抄也。核其立言大旨，如與詹體仁論道，體仁摘其《詠水》詩「野人見清不見水，卻道無水亦無清」之句，深以為疑。蓋不免稍涉於禪。至《翼學•大道章》所言器理有無之旨，目錄第一條所言知止運用二段工夫之說，則又皆力辟釋、老。觀其目錄載「或問：『尊德性，道問學，朱子本來自全。陸子前面，只尊德性一邊，因朱子方走道問學。』曰：『此非學者所可輕議。』」則所學實介於朱、陸之間，似明代調停之說。其書晚出，真偽蓋不可知。然景鳳作《詹氏小辨》，其言駁雜恣肆，殊無忌憚。而此集議論頗醇謹，殊不類景鳳所為。疑以傳疑，姑以其言有可取而錄之。其所自來，存而不論可矣。厲鶚《宋詩紀事》所錄初詩，即據此本，蓋亦未敢確指其贗。惟其字曰「以元」，鶚書乃作「子元」，與原跋不合。名字世系，其子孫所述未必誤。鶚書蓋傳刻之訛也。
宋嚴羽撰。羽字儀卿，一字丹邱，邵武人。自號滄浪逋客。與嚴仁、嚴參齊名，世號三嚴。今仁與參詩集無傳。惟羽集在。其《滄浪詩話》有曰：「論詩如論禪。漢、魏、晉與盛唐之詩則第一義也。大曆以還之詩則小乘禪也。晚唐之詩則聲聞辟支果也。盛唐諸人惟在興趣，羚羊掛角，無跡可求。故其妙處透徹玲瓏，不可湊泊。如空中之音，相中之色，水中之月，鏡中之象，言有盡而意無窮。近代諸公，乃作奇特解會。以才學為詩，以議論為詩，夫豈不工？終非古人之詩也」云云。其平生大旨，具在於是。考《困學紀聞》載唐戴叔倫語，謂「詩家之景，如藍田日暖，良玉生煙，可望而不可即」。司空圖《詩品》有「不著一字，盡得風流」語。其《與李秀才書》又有「梅止於酸，鹽止於鹹，而味在酸鹹之外」語。蓋推闡叔倫之意。羽之持論又源於圖。特圖列二十四品，不名一格。羽則專主於妙遠。故其所自為詩，獨任性靈，掃除美刺。清音獨遠，切響遂稀。五言如「一徑入松雪，數峰生暮寒」。七言如「空林木落長疑雨，別浦風多欲上潮」、「洞庭旅雁春歸盡，瓜步寒潮夜落遲」。皆志在天寶以前，而格實不能超大曆之上。由其持「詩有別才，不關於學。詩有別趣，不關於理」之說。說止能摹王、孟之餘響，不能追李、杜之巨觀也。李東陽《懷麓堂詩話》曰：「嚴滄浪所論超離塵俗，真若有所自得。反覆譬說，未嘗有失。顧其所自為作，徒得唐人體面，而亦少超拔警策之處。予嘗謂識得十分，只做得八九分。其一二分乃拘於才力，其滄浪之謂乎」云云。是猶徒知其病，未中其所以病矣。其《詩話》一卷，舊本別行。此本為明正德中淮陽胡仲器所編，置之詩集之前，作第一卷。意在標明宗旨，殊乖體例。今惟以詩二卷著錄《別集類》。其《詩話》別入《詩文評類》，以還其舊焉。
宋蘇泂撰。泂字召叟，山陰人。右僕射頌之四世孫。《宋史》頌傳不詳列其後裔，故泂始末無可考。陳振孫《書錄解題》有泂《泠然齋集》二十卷，亦久亡佚。惟宋無名氏《詩家鼎臠》中尚存其二詩而已。今從《永樂大典》所載采輯排比，共得詩八百五十餘篇，釐為八卷。即詩中所自紀參互考之，知泂少時即從其祖遊宦入蜀。長而落拓走四方。曾再入建康幕府。其《書懷》詩有雲：「昨蒙宗公置牙齒，事下丞相當審核。駑才不堪駕十乘，爝火或可繼殘夕。」則嘗以薦得官，而終偃蹇不遇以老。生平所與往來唱和者，如辛棄疾、劉過、王柟、潘檉、趙師秀、周文璞、姜夔、葛天民等，皆一時知名士。集中又有《送陸游赴修史之命》詩雲：「弟子重先生，丱角以至斯。文章起嬰慕，德行隨蕭規。」是泂本從學於遊，詩法流傳，淵源有自。故其所作皆能鑱刻淬煉，自出清新，在江湖詩派之中可謂卓然特出。其《金陵雜詠》多至二百首，尤為出奇無窮。周文璞為作跋，以劉禹錫、杜牧、王安石比之。雖稱許不免過情，要其才力富贍，實亦一時之秀也。惜其原集久湮，錄宋詩者至不能舉其姓名。其《輓薑夔》一詩，元陸友仁《硯北雜誌》引之，以為蘇石所作。近時厲鶚作《宋詩紀事》，遂分蘇泂、蘇石為兩人。今考是詩，猶在泂集中。殆必原書題作「蘇召叟」，傳寫者脫去「叟」字，又誤「召」為「石」，遂致輾轉沿訛，莫能是正。倘非集本複出，竟無由訂定其紕繆。則晦而複著，亦可雲泂之至幸矣。
宋李曾伯撰。曾伯字長孺，覃懷人。丞相邦彥之孫。南渡後流寓嘉興。邦彥庸材具位，時有浪子之稱。而曾伯則能以事功顯。由著作郎兩分漕節，七開大閫。通知兵事，所至皆有實績。後官至觀文殿學士，為南渡以後名臣。集中多奏疏、表狀之文，大抵深明時勢，究悉物情，多可以見諸施用。惟詩詞才氣縱橫，頗不入格。要亦戛戛異人，不屑拾慧牙後。其《雜稿》編於淳祐壬子。《續稿》編於寶祐甲寅。《續稿後》不著年月，不知編於何時，皆有曾伯自序。其子杓嘗匯三稿刻之荊州。湖北倉使劉籈。又刻之武陵。鹹淳庚午，書肆又為小本刊行，其序即杓所作。蓋其人其文，並為當時所重，故流傳之廣如是也。然三稿皆各自為編，至元《嘉禾志》始稱為《可齋類稿》。蓋後人合而名之，殊非宋刻之舊。今仍標三集之本名，從其朔焉。
宋劉克莊撰。克莊字潛夫，莆田人。以蔭入仕，官至龍圖閣直學士。諡文定。克莊初受業真德秀，而晚節不終。年八十，乃失身於賈似道。王士禎《蠶尾集》有是集跋，稱其論揚雄作《劇秦美新》及作《元後誄》，蔡邕代作《群臣上表》，又論阮籍晚作《勸進表》，皆詞嚴義正。然其《賀賈相啟》、《賀賈太師複相啟》、《再賀平章啟》，諛詞諂語，連章累牘，蹈雄、邕之覆轍而不自覺。今檢是集，士禎所舉諸聯，其指摘一一不謬。較陸游《南園》二記猶存規戒之旨者，抑又甚焉。則其從事講學，特假藉以為名高耳。不必以德秀之故，遂從而為之詞也。其詩派近楊萬里，大抵詞病質俚，意傷淺露。故方回作《瀛奎律髓》，極不滿之。王士禎《池北偶談》亦論其詩與四六皆好用本朝故事，與王義山《稼村集》同譏。然其清新獨到之處，要亦未可盡廢。《瀛奎律髓》載其《十老》詩，最為俗格。今《南嶽第二稿》惟存三首，而佚其七。則此集亦嘗經刪定，非苟存矣。文體雅潔，較勝其詩。題跋諸篇，尤為獨擅。蓋南宋末年，江湖一派盛行，詩則汨於時趨，文則未失舊格也。坊本所刻詩十六卷，詩話、詩餘各一卷。毛晉《津逮秘書》又刻其題跋二卷。而他作並闕。此為傳抄足本。前有淳祐九年林希逸序。較坊刻多文集三十卷，詩話亦較多後集二卷，蓋猶從舊刻繕錄雲。
宋韓淲撰。淲有《澗泉日記》，已著錄。此其詩集也。淲詩稍不逮其父，而淵源家學，故非徒作。同時趙蕃號章泉，有詩名，與淲並稱曰「二泉」。李龏《端平詩雋序》所謂「章澗二泉先生」，方回詩所謂「上饒有二泉」者，即指蕃與淲也。然其集世罕傳本。《文獻通考》、《宋史•藝文志》皆不著錄。方回《瀛奎律髓》絕推重之，有「世言韓澗泉名下固無虛士」之語。尤稱其「人家寒食常晴日，野老春遊近午天」之句。而所錄淲作，亦屬寥寥。又戴復古輓淲詩有「三篇遺稿在，當並史書傳」句。復古自注稱：「淲臨終作三詩。」近厲鶚輯《宋詩紀事》，採摭極博，乃僅載《所以商山人》、《所以桃源人》二首，而《所以鹿門人》一首佚焉。則淲之詩文湮沒已久。今檢《永樂大典》所載，凡得詩二千四百餘首、詞七十九首，編為二十卷。又得制詞一首、銘二首，亦並附焉。而《所以鹿門人》一篇終不可見。知所佚者尚多。然較諸書所載僅得殘章斷句者，已可謂富有矣。觀淲所撰《澗泉日記》，於文章所得頗深。又制行清高，恬於榮利，一意以吟詠為事。平生精力，具在於斯。故雖殘闕之餘，所存仍如是之夥也。
宋徐經孫撰。經孫字仲立，初名子柔，豐城人。寶慶二年進士。授瀏陽主簿。曆官刑部侍郎、太子詹事，拜翰林學士，知制誥。以忤賈似道罷歸。閒居十年，卒贈金紫光祿大夫，諡文惠。事蹟具《宋史》本傳。經孫家在洪、撫之間，有山方正，因號曰矩山，並以名集。前後無序跋，惟附錄劉克莊贈其先人文集序一篇。殆傳寫佚脫歟。經孫以伉直自許，立朝大節，多有可稱。熊朋來銘其墓有雲：「是在烏台而不畏權貴者，是在鸞台而不畏近侍者。」其豐裁嚴正，可以想見。文章則非所注意。故往往直抒胸臆，不復以研煉為長。然其理明辭達，亦殊有汪洋浩瀚之致。至於奏疏諸篇，或指陳時弊，或彈劾權奸，皆敷陳剴切，辭旨凜然，尤想見正笏垂紳氣象。雖謂之獨得雄直氣，發為古文章可也。惟詩筆俚淺，實非所長。其留於今日，蓋以其人而傳之，為全集琬琰之藉可矣。
宋孫夢觀撰。夢觀字守叔，號雪窗，慈谿人。寶慶二年進士。官至吏部侍郎。後求外補，以集英殿修撰知建寧府。事蹟具《宋史》本傳。是編乃明嘉靖間其裔孫應奎所校刊。有劉教後序雲：「集凡二卷，曰《奏議》，曰《故事》。」其志贊誄文為附錄一卷。故事者，徵引古書於前，而附列議論於後。更番進禦，因事納規。同時李曾伯集亦嘗載之。蓋當時體制如是也。其奏議自嘉熙庚子以迄寶祐丙辰，正宋政極壞之時。所言皆切直激昂，洞達時務。如謂理宗能容直言而不能用。又謂士大夫有寬厚之虛名，非國之福。尤切中宋末之弊。視當時迂腐儒生，高談三代，衣冠而拯焚溺者，固不可同日而語矣。
