
卷七十二 史部二十八
○地理類存目一

宋僧祖秀撰。祖秀，蜀人。靖康元年閏十一月汴京陷時，隨都人避兵艮岳，因紀其邱壑池館之勝。敍述極詳，末歸其過於朱勔、梁師成，而推原禍本於蔡京。王偁《東都事略》全載之。此本蓋即從偁書錄出也。

宋張淏撰。淏有《會稽續志》，已著錄。是書取徽宗御製《艮嶽記》及蜀僧祖秀所作《華陽宮記》，各摭其略。首敘朱勔擾民之事，又稱越十年，金人南侵，台榭宮室，悉皆拆毀，官不能禁。其大意亦與祖秀同耳。

明蕭洵撰。洵，廬陵人。洪武初，為工部郎中。奉命毀元故宮，因記其制度。洵後為湖州長興令，欲刊未果，其本歸於呂山高氏家。洪武丙子，松陵吳節從高氏鈔傳。萬曆中，武進趙琦美得之，以張浙門家鈔本互校，因行於世。其書序次典核，朱彝尊《日下舊聞》全載之，故今不重錄焉。
──右「地理類」宮殿疏之屬，三部、三卷，皆附《存目》。
此書與宋王存等所撰《元豐九域志》文並相同，惟府州軍監縣下多出《古跡》一門。詳略失宜，視原書頗為蕪雜。蓋即晁公武《讀書志》所雲新本，朱彝尊跋以為是民間流行之書者也。首卷四京及京東東路俱已闕，次卷亦有訛脫。彝尊曾見崑山徐氏家藏宋槧本，所紀闕文，與此本同。蓋即從徐氏錄出者。張淏《雲穀雜記》稱，南渡後閩中刻《九域志》，誤改睦州為嚴州。今檢毛晉家影鈔《九域志》舊本，「睦」字未改，而此本則已作「嚴州」。足知其出於南宋閩中刊本，而《古跡》一門當即其時坊賈所增入矣。王士禎《居易錄》載，所見《九域志》與此本合，而誤以為即元豐經進之書，則亦未見王存原本也。

舊本題宋蘇軾撰。始自帝嚳，迄於宋代，為圖凡四十有四。前有序，後有總論。其序雲據《元豐九域志》，然書中乃有建炎二年改江甯為建康府，紹興三十二年升洪州為隆興府諸語。案費袞《梁溪漫志》曰：「今世所傳《地理指掌圖》，不知何人所作。其考究精詳，詮次有法，上下數千百年，一覽而盡，非博學洽聞者不能為，自足以傳遠。然必托之東坡，其序亦雲東坡所為。觀其文淺陋，乃舉子對策手段，東坡安有此語！最後有本朝升改廢置州郡一圖，乃有崇寧以後迄於建炎、紹興所廢置者，此豈出於東坡之手哉」云云。則此書之偽，南宋人固已言之，而流傳刊本仍題軾名。刊胡安國《春秋傳》者，皆摘其列國一圖為冠，亦仍題曰東坡，謬之甚矣。其書雖簡明，而疏略殊甚。費袞所稱，殊為過當，亦不足據也。

明洪武中官撰。案黃虞稷《千頃堂書目》曰：「《寰宇通衢》一卷，洪武二十七年九月書成。先是，太祖以輿地之廣，不可無書以紀之。乃命翰林儒臣以天下道裏之數，類編為書。其方隅之目有八。」所言皆與此本合。

明桂萼撰。萼有《桂文襄奏議》，已著錄。是編即嘉靖八年為大學士時所上。首為《總圖》，次則兩京十三省各為一圖，附以《四夷圖》。但略具兵馬錢糧之總數，並府州縣衛之名亦不具列。所述利病，亦皆敷衍之詞。其《奏進疏》乃稱，披此圖如祖宗之親歷地方者然。而世宗批答，亦稱其明白要切，具見體國經濟。皆不可解也。

明廖世昭撰。世昭，福建懷安人。正德丁丑進士，官國子監博士。是書首題南京兵部武庫司刊行，蓋當時官本。前載《周禮•職方氏•九州》全文，其後每省為一圖，而終以《四裔各略》。載其沿革、山川、人物、古跡、土產，舛訛闕略。殊無可觀。其《四裔》一卷，傳聞附會，尤多失真，地誌中之最劣者也。

明張天複撰。天複號內山，山陰人。嘉靖丁未進士，官至雲南按察司副使。事蹟附見《明史•文苑傳》其子元忭傳中。是書取閩本《志略》稍加潤飾。其自序雲：「文襄桂公《輿地圖志》、宮諭念庵羅公《廣輿圖》、司馬許公《九邊論》，詞約而事該。故往往引三家之說冠於篇端。」文襄桂公者桂萼，念庵羅公者羅洪先，司馬許公者許論也。其大意在規《明一統志》之失，但貪列人物，依然掛一漏萬。至若四至八到，郡縣沿革，皆略而不詳，未為善本。

明黃汴撰。汴不知何許人。是書前列南北二京及各省路途，後序道路分合，裏數遠近。其山川夷險，亦言之頗詳。書成於隆慶四年，而猶載廣東至安南驛路。蓋未棄交趾以前所設站也。

明郭子章撰。子章有《蠙衣生易解》，已著錄。其書以郡縣地名一一詮釋其文義，交義可通則略為訓詁。如福州則雲取百順之名，永清則雲取邊境永清之類，皆固陋之甚。至不可解者則置而不言，亦何取於釋名乎？

明陸化熙撰。化熙有《詩通》，已著錄。是書以十三省布政司為綱，系以所屬府州縣衛所。凡土貢之宜、鹽課之增損、屯田之稅鈔，悉隨地詮敘。至太僕寺、行太僕寺並各苑馬寺監馬數增耗，及邊關堡寨之廢置、武弁員額駐屯之處，多有《明會典》所未載者。前有自序，題辛酉仲夏。辛酉為天啟元年，而書中永平府條下有「天啟五年八月現在官兵十一萬七千八十六員名，馬騾駝牛五萬三千八百五十二匹只」，及所支月餉之數。則序作於辛酉，書成又在乙丑後矣。其曰「目營」者，自序謂取「目若營四海」之意。蓋亦有志時務者也。

明曹學佺撰。學佺有《易經通論》，已著錄。學佺以博洽聞，著述甚富。是書則由雜采而成，頗無倫次，時亦舛訛。又多不著出典，未為善本。

不著撰人名氏。首列《明一統圖》，由明溯元，層累而上，至帝嚳九州，凡為圖五十。又別為《古今區域總要》、《歷代山名》、《歷代水名》、《辰次分野》、《列國分野》、《天象分野》、《山河兩戒》八圖。共圖五十有八，凡明郡縣用墨書，而歷代沿革異同俱以五色筆界畫細注，又各附說於圖中。考錢曾《讀書敏求記》曰：「《古今輿地圖》二卷，起帝嚳九州至元末群雄，悉以明朝區域為總要，複以朱界其間，標舉歷代地理於上。凡古今山水名，及一行山河兩戒鹹載焉。」據其所言，與此本合。惟曾雲二卷，此不分卷。曾雲起帝嚳九州至元末群雄，此起元末群雄至帝嚳九州為小異。蓋此書本無卷數，曾所藏蓋以篇頁稍繁分為二冊，故以二卷著錄。又每頁各自為圖，不相聯屬。裝潢者以時代先後敘之，故始自帝嚳耳。然書名「今古」，不名「古今」，是自後溯前之明證。圖旁亦細注某圖第幾字，則曾所藏本為誤移其次序審矣。其書於明代郡縣不能計裏開方，又不能上測經緯二度，其方向皆在影響之間。根柢先已不確，歷代沿革遂皆從之而移。曾以謝莊《左傳圖》比之，非其倫也。

國朝顧炎武撰。炎武有《左傳杜解補正》，已著錄。是書蓋雜取天下府州縣誌書，及歷代奏疏文集並明代實錄，輯錄成編。其中采掇舊文，同異兼收，間有矛盾之處。編次亦絕無體例，蓋未成之稿本也。

國朝蔡方炳撰。方炳字九霞，號息關，崑山人。明山西巡撫懋德之子也。是編因明陸應暘《廣輿記》而稍刪補之。大抵鈔撮《明一統志》，無所考正。自列其父於《人物》中，亦乖體例。懋德不愧於人物，宜待天下後世記之，不可出自方炳。方炳自作家傳，亦無不可，特不可載於輿記也。

國朝朱約淳撰。約淳字博成，餘姚人。順治辛丑進士，官泰安縣知縣。是書以閱史不諳地理，無由識其形勢，乃考訂往牒，正其舛訛，各繪以圖。前有自序，稱首《禹貢》，從其朔也；《職方》所載，代有殊名，作《歷代疆域圖》十有一；海寓瓜分，英雄角逐，作《歷代割據圖》八；行台分建，元創明因，作《省會圖》十有七；玉門西限，長城北起，作《九邊圖》十有一；羌人畢至，百粵胥通，作《鎮番圖》二，《鎮蠻圖》三；神京都燕，輸將及焉，作《漕河》、《海運圖》各一；古河北播，今通淮泗，作《黃河圖》一；文命四敷，明堂鹹享，作《域外圖》九；既有省會，必詳分野，作《天文圖》一。今考其《省會圖》內有北直隸、南直隸等圖，福建省圖尚無臺灣、澎湖。蓋成於明之末年，入國朝未及改修雲。

國朝錢邦寅撰。邦寅字馭少，丹徒人。是編成於雍正中。前無總目，不知原本卷帙幾何。此所存殘稿題曰《前集》，自第一卷至第四卷，敘歷代疆域分合。第五卷至第六卷之上半，為形勝紀略。第六卷之下半為水道紀略。以下則全佚焉。其考據議論，亦頗博辨。而脫落斷爛，即此所存之六卷已不盡可讀矣。

國朝徐文靖撰。文靖有《禹貢會箋》，已著錄。星野之說，見於《周禮•保章氏》，以星土辨九州之地。所封封域，皆有分星，以觀妖祥。鄭康成注雲：大界則九州，州中諸國之封域，於星亦有分焉，其書亡矣。堪輿雖有郡國所入度，非古數也。如鄭氏所言，以九州為大限，而諸國地域遠於國都者，其上應之星自不得盡同。是星野不主列國而主乎其地。《漢書•地理志》於漢時郡縣略著梗概。至唐而僧一行又據山河以分，於義尤近。然其說有雲，魏徙大樑則西河合於東井，秦拔宜陽而上黨入於輿鬼。彼此遷就，益涉支離。特其文辭綜博，足以自達所見。故後代言分野者悉宗之。文靖廣采群書以為之注，此八卷是也。自卷九至卷十四則文靖所續補，亦引群書為之注。自漢以降，星野之書已亡。說者徒就《春秋內外傳》，以其所及，推其所不及。牽合附會，皆所不免。是書雖詳於考古，不涉占驗，然博引曲證，以資談論則可，於實用毫無所當也。

國朝邵元龍編。自署曰古九峰，蓋松江人也。其書節鈔古今輿地故實詩文，排輯成編，漫無體例。兼有塗乙空闕處，猶未完之稿也。
──右「地理類」總志之屬，十七部、四百三十七卷，內三部無卷數，皆附《存目》。
