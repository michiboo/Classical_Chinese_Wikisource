
卷九十三 子部三
《四庫全書總目提要》紀昀等
○儒家類三

元程端禮撰。端禮字敬叔，號畏齋，鄞縣人。以薦為建平教諭，遷台州路教授。事蹟具《元史•儒學傳》。是書有延祐二年自序，謂一本輔漢卿所萃《朱子讀書法》修之。考《朱子讀書法》六條：一曰居敬持志，二曰循序漸進，三曰熟讀精思，四曰虛心涵泳，五曰切己體察，六曰著緊用力。端禮本其法而推廣之。雖每年月日讀書程限不同，而一以六條為綱領。史稱所著有《讀書工程》，國子監以頒示郡縣，即此書也。然書末又有端禮自跋，曆敘崇德吳氏、平江陸氏、池州馮氏及江、浙諸處鈔刊各本，而不及國子監頒示事。則本傳所雲，或端禮身後之事歟？跋作於元統三年十一月朔。考順帝以元統三年十一月辛丑改元至元，此標十一月朔，則尚在辛丑之前。故仍稱元統雲。

元謝應芳撰。應芳有《思賢錄》，已著錄。是編作於至正中。因吳俗信鬼神，多拘忌，乃引古人事蹟及先儒議論一一條析而辨之。其目凡十五，一曰死生，二曰疫癘，三曰鬼神，四曰祭祀，五曰淫祀，六曰妖怪，七曰巫覡，八曰卜筮，九曰治喪，十曰擇葬，十一曰相法，十二曰祿命，十三曰方位，十四曰時日，十五曰異端。末一卷附錄書及雜著八篇，皆力辟俗見，齗齗然據理以爭，與是編相發明者也。昔宋儲泳作《祛疑說》，原本久佚，惟左圭《百川學海》中載其節本。應芳此書，持論雖似乎淺近，而能因風俗而藥之，用以開導愚迷，其有益於勸戒，與泳書相等，而持論較泳尤正大，正不得以平易忽之。曹安《讕言長語》曰：毗陵謝子蘭，取聖賢問答之詞，辟異端者為書，名曰《辨惑編》。經書子史，先儒扶正抑邪之言備載，真可以正人心。蓋深取之也。惟葉盛《水東日記》曰：毗陵謝子蘭氏《辨惑編》一書，誠亦辟邪植正，有益於世。其中援經據法，深怪世人惑於淫祀，當矣。乃雲自其先人亡後，即以所事神影火之，以其非義之故，此獨惜其過當。春秋書毀泉台，君子以為台之存毀，非安危治亂所系，雖勿居可也。何必暴揚其失，非之毀之至是耶？子蘭之辟淫祀，先儒成說甚多，正不必此，雖不言可也。愛子蘭者須削而去之云云。其言切中應芳之失。蓋講學之家往往矯枉過直，此亦其一。讀者取其大旨之正可矣。

元蘇天爵撰。天爵有《名臣事略》，已著錄。此書為成化丙午吳江知縣太和陳堯弼所刊。篇首天爵結銜，題中奉大夫，浙江等處行中書省參知政事。考《元史》天爵本傳，凡兩拜是官，一在至正七年，一在至正十二年。此書前有林興祖、趙汸二序，皆標至正十二年壬辰正月，則作於再任之日。是時妖寇自淮右延及江東，詔天爵總兵饒信，克復一路六縣。正干戈俶擾之際，乃能留心於治理，所采皆宋以前善政嘉言，而大旨歸於培養元氣。其目凡六：曰治體，曰用人，曰守令，曰愛民，曰為政，而終之以止盜，殆有深意也。天爵著述載於本傳者，《名臣事略》十五卷，《文類》七十卷，《松廳章疏》五卷，《春風亭筆記》二卷，詩七卷，文三十卷。又載有《遼金紀元》、《黃河源委》二書，未及脫稿，而不載此書。然趙汸序今載《東山存稿》第二卷中，與此本一一相合，知非偽託。本傳蓋偶遺之，亦足證《元史》之多疏矣。

元史伯璿撰。伯璿有《四書管窺》，已著錄。是書成於至元丁未，蓋繼《管窺》而作。皆條記友人問答以闡發其餘義，大抵皆辨證之文，不主於詮釋文句，故曰外篇。實即伯璿之語錄。《經義考》四書類中惟列《管窺》而不載此書，蓋由於此，非彝尊疏漏也。然《管窺》所論，猶僅於胡炳文、陳櫟之流參稽同異。此書於天文、曆算、地理、田制言之頗詳，多有所援據考證，則較炳文及櫟見聞稍博，尚非暖暖姝姝守一家之語錄者。惟論天象疑月星本自有光，不待日以受光之類，未免仍涉臆斷。是則宋、元間儒者之積習，消除未盡耳。自明以來，未有刊本。康熙乙亥，其邑人呂宏誥始以付梓。雍正壬子，王靈露等複續補成之，乃得行於世雲。

明仁孝文皇后撰。案成祖以篡逆取國，淫刑肆暴，無善可稱，後乃特以賢著。是書凡二十篇，曰《德性》，曰《修身》，曰《慎言》，曰《謹行》，曰《勤勵》，曰《警戒》，曰《節儉》，曰《積善》，曰《遷善》，曰《崇聖訓》，曰《景賢範》，曰《事父母》，曰《事君》，曰《事舅姑》，曰《奉祭祀》，曰《母儀》，曰《睦親》，曰《慈幼》，曰《逮下》，曰《待外戚》。前有永樂三年正月望日自序，內有肅事今皇上三十餘年之語。考《明史•後妃傳》，後以洪武九年冊為燕王妃，至永樂三年正月，甫及三十年。雲三十餘年，蓋約略大數耳。又考本傳，載後撰此書，頒行天下，在永樂三年。而明朝《典匯》載，五年十一月，以仁孝皇后內訓頒群臣，俾教於家。若五年以前已頒行天下，不應至五年之末始賜群臣。又考《名山藏坤》則記，載後初為此書，不過示皇太子諸王而已。至永樂五年七月以後，成祖乃出後《內訓》、《勸善》二書，頒賜臣民，與《典匯》相合。此本為明初刊本，首標大明仁孝皇后。考後於永樂五年七月乙卯崩，甲午諡曰仁孝，則此本刊於五年七月以後無疑。至十一月，特賜臣民，正屬刊行之始，《明史》本傳偶未及檢耳。各章之下系以小注，多涉頌揚，當為儒臣所加。《明史•藝文志》不著其名。又《藝文志》載《內訓》一卷，高皇后撰；《勸善書》一卷，文皇后撰。與本傳所載不同，亦偶未檢點耳。

明張九韶撰。九韶字美和，後以字行。故《明史》附見宋訥傳作張美和。清江人。元末累舉不仕。洪武三年，以薦為縣學教諭，遷國子助教。改翰林編修，致仕歸。後複徵入校書，書成遣還。茲編成於至正丙午，乃未入明時所作。其初本名《格物編》，臨川吳當見之，以為所輯天地、鬼神、人物、性命之說乃格物之一端，不足以盡格物之義，因為易今名。凡天地一卷，天文二卷，地理一卷，鬼神一卷，人物一卷，性命一卷，異端一卷，以周、程、張、邵、朱六子之言為主，而以荀子以下五十三家之說輔之，複於每篇之末繹以己見。其所採擷，大都摘取精要，不事博引繁稱，故條理次序，頗為精密。前代如揚雄、穀永、《淮南子》之說，近世如洪邁《容齋五筆》、羅大經《鶴林玉露》之說，並加摭集，以參觀互證，亦不蹈講學家門戶之見。其異端一門，於陰陽、相術、讖緯諸家斥駁明切，尤足以破世俗之惑。史載明初司國子監者有宋訥、王嘉會、龔斅，而九韶與聶鉉、貝瓊亦皆名儒，當洪武時，先後為博士、助教、學錄，以故諸生多所成就。知其躬行導率，無忝師範，與徒為高論者異矣。

明胡廣等奉敕撰。是書與《五經四書大全》同以永樂十三年九月告成奏進，故成祖禦制序文稱二百二十九卷，統七部而計之也。考自漢以來，弟子錄其師說者，始於《鄭記》、《鄭志》，是即後世之語錄。其裒諸儒之言以成一書者，則古無是例，《近思錄》其權輿矣。宋景定、端平間，周、程、張、朱諸儒皆蒙褒贈，真德秀亦以講學有名，得參大政。天下趨朝廷風尚，纂述日多。王孝友作《性理彝訓》三卷，熊節作《性理群書句解》二十三卷，於是性理之名大著於世。廣等所采宋儒之說凡一百二十家，其中自為卷帙者，為周子《太極圖說》一卷，《通書》二卷；張子《西銘》一卷，《正蒙》二卷；邵子《皇極經世書》七卷；朱子《易學啟蒙》四卷，《家禮》四卷；蔡元定《律呂新書》二卷；蔡沈《洪範皇極內篇》二卷；共二十六卷。自二十七卷以下，捃拾群言，分為十三目，曰理氣，曰鬼神，曰性理，曰道統，曰聖賢，曰諸儒，曰學，曰諸子，曰歷代，曰君道，曰治道，曰詩，曰文。大抵龐雜冗蔓，皆割裂襞積以成文，非能於道學淵源真有鑒別。聖祖仁皇帝特命儒臣，刪其支離，存其綱要，欽定為《性理精義》一書。菁華既擷，所存者僅其糟粕矣。以後來刻性理者汗牛充棟，其源皆出於是書。將舉其末，必有其本。姑錄存之，著所自起雲爾。

明薛瑄撰。瑄字德溫，河津人。永樂辛丑進士。官至禮部右侍郎，入閣預機務。贈禮部尚書，諡文清。事蹟具《明史•儒林傳》。其書皆躬行心得之言。兩錄之首皆有自記，言其因程子心有所開、不思則塞之語，是以自錄隨時所得，以備屢省。其後萬曆中有侯鶴齡者，因所記錯雜，更為編次，刪去重複，名《讀書全錄》。然去取之間，頗失瑄本意。今仍錄原書以存其舊。瑄嘗言《樂》有雅、鄭，《書》亦有之。《小學》，《四書》，六經、濂、洛、關、閩諸聖賢之書，雅也，嗜者常少，以其味之淡也。百家小說，淫詞綺語，怪誕不經之書，鄭也，莫不喜談而樂道之，蓋不待教督而好之矣，以其味之甘也。淡則人心平而天理存，甘則人心迷而人慾肆。觀瑄是錄，可謂不愧斯言矣。

明邱濬撰。濬有《家禮儀節》，已著錄。濬以宋真德秀《大學衍義》止於格致誠正修齊，而闕治國平天下之事。雖所著《讀書乙記》，採錄史事，稱為是書之下編，然多錄名臣事蹟，無與政典，又草創未完。乃采經傳子史，輯成是書，附以己見，分為十有二目，於孝宗初奏上之。有詔嘉獎，命錄副本付書坊刊行。濬又自言：《衍義補》所載，皆可見之行事，請摘其要者下內閣議行。帝亦報可。至神宗複命梓行，親為制序。蓋皆甚重其書也。特濬聞見甚富，議論不能甚醇。故王鏊《震澤紀聞》稱其學問該洽，尤熟於國家掌故，議論高奇，務於矯俗，能以辨博濟其說。如譏范仲淹多事，秦檜有再造功，評騭皆乖正理。又力主舉行海運，平時屢以為言，此書更力申其說。所列從前海運抵京之數，謂省內河挽運之資，即可抵洋面漂亡之粟，似乎言之成理。然一舟覆沒，舟人不下百餘。糧可抵以轉輸之費，人命以何為抵乎？其後萬恭著議，謂為有大害而無微利，至以好事斥之，非苛論也。又明之中葉，正閹豎恣肆之時，濬既欲陳誨納忠，則此條尤屬書中要旨，乃獨無一語及宦寺。張志淳《南園漫錄》詆其有所避而不書，殆亦深窺其隱。以視真氏原書，殊未免瑕瑜互見。然治平之道，其理雖具於修齊，其事則各有制置。此猶土可生禾，禾可生穀，谷可為米，米可為飯，本屬相因。然土不耕則禾不長，禾不獲則穀不登，穀不舂則米不成，米不炊則飯不熟，不能遞溯其本，謂土可為飯也。真氏原本實屬闕遺，濬博綜旁搜，以補所未備，兼資體用，實足以羽翼而行。且濬學本淹通，又習知舊典，故所條列，元元本本，貫串古今，亦複具有根柢。其人雖不足重，其書要不為無用也。

明胡居仁撰。居仁有《易象鈔》，已著錄。是書皆其講學語錄，分十二類，曰道體，曰為學，曰主敬，曰致知，曰力行，曰出處，曰治體，曰治法，曰教人，曰警戒，曰辨異端，曰勸聖賢，共一千一百九十九條。居仁與陳獻章皆出吳與弼之門，與弼之學介乎朱、陸之間，二人各得其所近。獻章上繼金谿，下啟姚江。居仁則恪守新安，不逾尺寸，故以敬名其齋。而是書之中，辨獻章之近禪，不啻再三。蓋其人品端謹，學問篤實，與河津薛瑄相類。而是書亦與瑄《讀書錄》並為學者所推。黃宗羲《明儒學案》乃謂其主言靜中之涵養，與獻章之靜中養出端倪，同門冥契。特牽引附合之言，非篤論也。正德中有張吉者，嘗刪其書為要語。又有吳廷舉者，刪其書為粹言。此本為弘治甲子餘祐所編，猶為原帙。祐字子積，鄱陽人。弘治己未進士。官至吏部右侍郎。年十九時，受業於居仁，居仁以女妻之。而卷首序文乃稱門人，蓋用黃榦編《朱子集》之例，榦又用李漢編《韓愈集》之例。然考皇甫湜作愈墓誌，稱愈女初適於漢，後乃離婚，嫁樊氏。漢稱門人而不稱婿蓋緣於此。榦及祐沿襲其稱，殊為不考。閻若璩《潛邱劄記》乃以為重道統而輕私親，曲說甚矣。

明章懋撰。懋字德懋，別號闇然子，蘭溪人。成化丙戌會試第一。改庶起士，授編修。會上元內宴，命作鼇山燈詩，不奉詔，且以疏諫，黜為臨武知縣。弘治正德間累官南京禮部尚書，致仕。事蹟具《明史•本傳》。崔銑《明臣十節》曰：成化中白沙陳獻章，學禪而疏，一峰羅倫，尚直而率，定山莊泉，好名而無實，皆負巨望焉。楓山章公懋，質約淳雅，潛修默成，年甫四十，棄官還郡。賀諫議欽，鄭御史已皆責公交疏於陳。莊公遜謝之後，白沙受清秩而交泛。一峰行鄉約而戮族人。莊晚年又仕而敗，惟章公德行無瑕云云。其在明代，可雲不愧醇儒。是編卷帙不多，分為五類，曰學術，曰政治，曰藝文，曰人物，曰拾遺。其學術政治雖人人習見之理，而明白醇正，不失為儒者之言。藝文諸條，持論亦極平允，不似講學家動以載道為詞。其評騭人物，於陳獻章獨有微詞。則懋之學主篤實，而獻章或入玄虛也。然獻章出處之間，稍有遺議。而懋人品高潔，始終負一代重望，則篤實鮮失之明驗矣。又謂胡居仁不適於用，似亦有見。惟推尊吳與弼太過，則頗有所不可解耳。

明周琦撰。琦字廷璽，馬平人。成化辛丑進士。官至南京戶部員外郎。琦之學出於薛瑄。是編記所心得，分十三類。凡性道談二卷，理氣談一卷，祭祀談二卷，學術談一卷，出處談一卷，物理談一卷，經傳談三卷，著述談一卷，史系談二卷，儒正談一卷，文詞談一卷，異端談一卷，辟異談一卷。《廣西通志》載其著《日談錄》十八卷，又著《儒正篇》論薛河東之學。今考儒正，即此書之第十五卷，非別有《儒正篇》也。前有呂景蒙序，謂書刻於嘉靖丁酉。而此本乃係傳寫。或其版已佚，後人錄存之歟？琦為人以端直謹厚，見重鄉里，其書亦一本濂、洛之說。不失醇正。蓋河東之學雖或失之拘謹，而篤實近理，故數傳之後，尚能恪守師說，不至放言無忌也。

明羅欽順撰。欽順字允升，號整菴，泰和人。弘治癸丑進士。官至南京吏部尚書。諡文莊。事蹟具《明史•儒林傳》。是書皆其晚年所作。前記成於嘉靖戊子，凡一百五十六章。《續記》成於嘉靖辛卯，凡一百一十三章。《附錄》一卷，皆與人論學之書，凡六首。欽順自稱初官京師，與一老僧論佛，漫舉禪語為答。意其必有所得，為之精思達旦，恍然而悟。既而官南雍，取聖賢之書潛玩，久之漸覺就實，始知所見者乃此心虛靈之妙，而非性之理。自此研磨體認，積數十年，始確然有以自信。蓋其學由積漸體驗而得，故專以躬行實踐為務，而深斥姚江良知之非。嘗與王守仁書，辨朱子晚年定論，於守仁顛倒年月之處，考證極詳。此書明白篤實，亦深有裨於後學。蓋其學初從禪入，久而盡知其利弊，故於疑似之介，剖析尤精，非泛相訶斥，不中窾要者比。高攀龍嘗稱自來排斥佛氏未有若是之明且悉者，可謂知言矣。

明徐問撰。問字用中，號養齋，武進人。弘治壬戌進士。官至南京戶部尚書。諡莊裕。事蹟具《明史•本傳》。是書乃問巡撫貴州時，及閘人問答，隨時劄記而成。所論天文、曆象、山川、性理、六經、四子書皆守先儒成說。其論學則一本程、朱，而力黜姚江之學。如古本《大學》，親民格物，知行合一各說，皆逐條辨正。嘗與羅欽順書雲：王氏之學本諸象山，至今眩惑人聽，《讀書劄記》第二冊實辟其說。蓋以廣中侍讀黃才伯促而成之。才伯者，黃佐字也。所雲第二冊者，即指此本第五卷。今核其所辟各條，大都托之或謂，又稱為近學，世學，而並未斥言。蓋是時王學盛行，羽翼者眾，故問不欲顯加排擯。然所摘發，多能切中癥結，迥異乎陳建諸人叫囂毒詈，如不共戴天者。史稱問官長蘆鹽運使，終任不取一錢，則與言清行濁者異。又載問官貴州巡撫時，破獨山州賊蒙鉞，則與迂疏無用者亦異。宜其言篤實切近，無講學家之積習矣。

明崔銑撰。銑有《讀易餘言》，已著錄。是書前三卷曰述言，皆語錄之類。後一卷曰說象，則專論六十四卦象義。自序謂退居相台十祀，非聖人之志不存，非翼經之文不閱，乃劄記所明，稍修章句，名曰《士翼》，蓋以輔《彝典》也。其中如論高宗夢傅說事，涉於怪誕。韓子原道，蓋先乎養二氏之徒之繁，由君無以養而安之也。又雲：談理至宋人而精，然而滋蔓。講學至宋人而切，然而即空。又雲：漢、唐之小人易見，宋之小人難知。漢、唐之君子可信，宋之君子當考。又曰：去序而言《詩》，背左氏而言《春秋》，必荒謬矣。蓋道可以智窮，事必以實著，況千載之下乎？其言皆講學家之所深諱，而侃侃鑿鑿，直抒無隱，可謂皎然不自誣其心矣。至於以蕭何之薦曹參為克己歸仁，盧懷慎之讓姚崇為一個臣之有容，雖意有所寓，然未免品題失當，謂之白璧微瑕可也。

明呂柟撰。柟有《周易說翼》，已著錄。柟師事渭南薛敬之，其學以薛瑄為宗。是書乃其門人所編語錄。凡雲槐精舍語二卷，東林書屋語一卷，端溪問答一卷，解梁書院語、柳灣精舍語二卷，鷲峰東所語十二卷，太常南所附邵伯舟中語三卷，太學語二卷，春官外署語二卷，禮部北所語一卷。其子畇等類而刻之。柟為學在格物以窮理，先知而後行。其所謂窮理，不是泛常不切於身，只在語默作止處驗之。所謂知者，即從聞見之知以通德性之知，但事事不肯放過。其踐履最為篤實。嘗斥王守仁言良知之非，以為聖人教人，未嘗規規一方。今不論資稟造詣，刻數字以必人之從，不亦偏乎？觀於所言，可謂不失河津之淵源矣。

明呂柟撰。宋五子中惟周子著書最少，而諸儒辨論則惟周子之書最多。無極、太極之說，朱、陸兩家齗齗相軋，至今五六百年，門戶之分，甚於冰炭。《太極圖說》與《通書》表裏之說，元何虛中至特著一書辨此一語，論者亦遞相攻擊，究無定評。至於主靜之說，明代詬爭尤甚。是編蓋因《周子全書》而摭其精要。一卷為《太極圖說》、《通書》，二卷為遺文，遺詩，而附以雜記三卷，則本傳墓碣事狀也，較全書特為簡潔。每條之下，各釋以一二語，或標其大旨，或推所未言之意，較諸家連篇累牘之辨，亦特淳實。其釋《荀子》玄不識誠一條，謂貶《荀子》太過，以《大學》、《中庸》之言誠，擬荀子之言誠，未免駁雜。釋養心亭記一條，謂寡慾亦允執厥中之義，若至於無恐，難通行於眾，亦不免詞不達意。然大旨要為不悖。觀周子之書者，其精華略具於此矣。

明呂柟撰。是編摘錄張子之書。以《西銘》、《東銘》為冠，次《正蒙》十九篇，次《經學理窟》十一篇，次《語錄》，次《文集》，而終以行狀。亦每條各附以釋，如《周子抄釋》之例。首有嘉靖辛丑柟自序，稱張子書存者止二銘、《正蒙》、《理窟》、《語錄》、《文集》，而《文集》又未完，止得二卷於馬伯循氏。諸書皆言簡意實，出於精思力行之後。顧其書散見漫衍，渙無統紀，而一義重出，亦容有之。暇嘗稡抄成帙，注釋數言，略發大旨，以便初學觀省。蓋其謫官解州時作也。案《虞集》作吳澄行狀，稱澄校正張子之書，挈東西銘於篇首，而《正蒙》次之，大意與柟此本合。澄本今未見，柟此本簡汰不苟，較世所行《張子全書》，亦頗為精要矣。

明呂柟撰。前有自序，稱初得《二程全書》於崔銑，以其中解說六經、四書之語及閘弟子問答行事之言，統為一書，浩大繁博，初學難於觀覽。因抄出心所好者，集為八卷，凡二十九篇。而卷首所列程子門人姓氏，後有嘉靖辛卯柟門人休甯程爵重刊跋，乃稱涇野先生鈔釋程氏書凡十卷。此本為嘉靖丙申柟門人鄧誥所刊，卷數與爵跋相合。豈柟作序時其書尚止八卷，後或有所增益，而序文則未改歟？其書不分門類，亦不敘先後，仍以二程遺書原載門人某某所記分編。每條之末，皆以一二語標其大意。昔朱子編遺書，嘗病其真贗相雜。柟是書削駁留醇，頗為不苟。蓋柟之學源於河津，最為篤實，故去取皆有所見。惟其文原出李夢陽，全集率詰屈不可讀，故每條下所釋詞旨，往往晦滯，非初學所能洞曉雲。

明呂柟撰。是編乃嘉靖丙申柟為國子監祭酒時所定。宋儒之中，惟朱子著述最富，辨論亦最多。其時諸弟子所述者，有《池錄》、《饒錄》、《饒後錄》、《建錄》諸刊，黎靖德刊除重複，分類編次，尚得一百四十卷，則浩博可知矣。柟此本所抄，止於二卷，乃較張子、二程子為少。然朱子之學，無所不通，及閘人亦無所不講。黎氏《語類》以二十六目舉其大凡，包括尚有未盡，讀者茫無津涯。又早年、晚年，持論或異；門人所記，或以己意增損之，亦往往彼此不同；讀者亦莫能決其去取。明人遞相選錄，幾於人有一編。其大意乃在於勝負相爭，區分門戶，不過借朱子為名，未嘗真為明道計也。柟作是編，惟摘切要之詞，而不甚以攻擊為事，於學問大旨，轉為簡明。然於與陸子靜論意見一條，注其下曰，陸氏終近禪。則是非之辨，亦未嘗不謹嚴矣。

明夏良勝撰。良勝字於中，南城人。正德戊辰進士。官至太常寺少卿。事蹟具《明史》本傳，自宋以來，取古經之義，括舉條目而推衍其說者，始葉時《禮經會元》，嗣則真德秀《大學衍義》，良勝又因德秀之例，以闡發《中庸》。其書成於嘉靖間，蓋以《大禮疏稿》事謫戍遼海時作也。自性、道、教、達道、達德、九經、三重之屬，一一援據古今，推廣演繹。至於崇神仙，好符瑞，改祖制，抑善類數端，尤究極流弊，惓惓言之。蓋皆為世宗時事而發。然務抒獻納之忱，而無一毫怨懟譏訕之意，斯所以為純臣之言也。中頗采邱濬《大學衍義》之說。考良勝於正德嘉靖間兩以鯁直杖謫，風節凜然，為當世所重。其書雖近於濬書，至其人品則非濬所可企及矣。

明湛若水撰。若水有《二禮經傳測》，已著錄。是編乃嘉靖七年若水任南京禮部侍郎時所進。體例略仿《大學衍義》，以致知並於格物，而以格物統貫誠意、正心、修身、齊家、治國、平天下六條。凡誠意格十七卷，分審幾、立志、謀慮、感應、儆戒、敬天、敬祖考、畏民八子目。正心格三卷，無子目。修身格九卷，分正威儀、慎言語、進德業三子目。齊家格十三卷，分謹妃匹、正嫡庶、事親長、養太子、嚴內外、恤孤幼、禦臣妾七子目。治國格十四卷，分事君、使臣、立教、興化、事長、慈幼、使眾、臨民、正朝廷、正百官、正萬民七子目。平天下格四十四卷，分公好惡，用人、理財三子目。而用人之中又分學校、舉措、課功、任相、任將、六官六目。理財之中又分修虞衡、抑浮末、飭百工、屯田、馬政、漕運、勸課、禁奪時、省國費、慎賞賜、蠲租、薄斂、恤窮、賑濟十四目。皆雜引諸儒之言，參以明之祖訓，而各以己意發明之，大致與邱濬《大學衍義補》相近。而濬書多徵舊事以為法戒之資，此書多引前言以為講習之助。二書相輔而行，均於治道有裨者也。

明袁袠撰。袠字永之，號胥台，吳縣人。嘉靖丙戌進士。官至廣西提學僉事。《明史•文苑傳》附見《文徵明傳》中。是書凡二十篇，曰官宗，曰遴傅，曰簡輔，曰降交，曰誘諫，曰廣薦，曰崇儒，曰貴士，曰裁閹，曰汰異，曰拒偽，曰抑躁，曰久任，曰惜爵，曰懲墨，曰節浮，曰節奢，曰正典，曰實塞，曰均賦。其言皆指陳無隱，切中時弊。雖立說不免過激，而憂時感事，發憤著書，亦賈誼痛哭之流亞也。當時狃於晏安，文恬武嬉，朝廷方以無事為福。故袠自序有鑿枘異用，竽瑟殊好，空言無益，只增多口之語。而拒偽一篇，講學者尤深嫉之。然袠之言曰：今之偽者，其所誦讀者，周、孔之詩書也，其所講習者，程、朱之傳疏也；而其所談者，則佛、老之糟粕也。黨同而伐異，尊陸而毀朱云云。蓋指姚江末流之弊，有激言之。觀於明季，袠可謂見微知著矣。又烏得惡其害己，指為排抑道學乎？

明呂坤撰。坤有《四禮疑》，已著錄。《明史•藝文志》載《呻吟語》凡四卷，此止二卷。考卷末萬曆丙辰其子知畏跋，則此乃坤從四卷中手自刪削，並取知畏所續入者若干條，存十之二三。距萬曆壬辰郭子章作序之時，又二十四年，蓋坤晚年之定本也。其內篇分七門，曰性命，曰存心，曰倫理，曰談道，曰修身，曰問學，曰應務。外篇分九門，曰世運，曰聖賢，曰品藻，曰治道，曰人情，曰物理，曰廣喻，曰詞章。大抵不侈語精微，而篤實以為本；不虛談高遠，而踐履以為程。在明代講學諸家，似乎粗淺。然尺尺寸寸，務求規矩，而又不違戾於情理。視陸學末派之倡狂，朱學末派之迂僻，其得失則有間矣。

明劉宗周撰。宗周有《周易古文鈔》，已著錄。是編凡聖學宗要一卷，載周子《太極圖說》，張子《東銘》、《西銘》，程子《識仁說》、《定性書》，朱子《中和說》，王守仁《良知問答》等篇，各為注釋。蓋本其友人劉去非《宋學宗源》一書而增益之，加以詮解，改為今名。《學言》三卷則宗周講學語錄，其門人姜希轍所刻也。宗周生於山陰，守其鄉先生之傳，故講學大旨，多淵源於王守仁。蓋目染耳濡，其來有漸。然明以來講姚江之學者，如王畿、周汝登、陶望齡、陶奭齡諸人，大抵高明之過，純涉禪機。奭齡講學白馬山，至全以佛氏因果為說，去守仁本旨益遠。宗周獨深鑒狂禪之弊，築證人書院，集同志講肄，務以誠意為主，而歸功於慎獨。其臨沒時，猶語門人曰：為學之要，一誠盡之，而主敬其功也云云。蓋為良知末流深砭痼疾，故其平生造詣，能盡得王學所長，而去其所短。卒之大節炳然，始終無玷，為一代人倫之表。雖祖紫陽而攻金谿者，亦斷不能以門戶之殊，並詆宗周也。知儒者立身之本末，惟其人，不惟其言矣。

明劉宗周撰。姚江之學多言心，宗周懲其末流，故課之以實踐。是書乃其主蕺山書院時所述以授生徒者也。《人譜》一卷，首列人極圖說，次記過格，次改過說。《人譜類記》二卷，曰體獨篇，曰知幾篇，曰凝道篇，曰考疑篇，曰作聖篇，皆集古人嘉言善行，分類錄之，以為楷模。每篇前有總記，後列條目，間附以論斷。主於啟迪初學，故詞多平實淺顯。兼為下愚勸戒，故或參以福善禍淫之說。然偶一及之，與袁黃功過格立命之學終不同也。或以蕪雜病之，則不知宗周此書本為中人以下立教，失其著作之本旨矣。

明黃道周撰。道周有《易象正》，已著錄。此編乃其家居時講學之語。道周自崇禎壬申削籍歸石養山守墓，是年講學於浦之北山。越二年甲戌夏，始入郡就芝山之正學堂為講舍。至乙亥冬，以原官召用，始罷講。故此書自甲戌五月至乙亥仲冬者凡十六卷。其十七卷有雲丙子春者，則道周已罷講還家，取他方友人書牘問難之詞，當時未即答者，續為發明綴入。其十八卷，則同年蔣德璟所問之詞，道周屬諸弟子代答，間亦衷以己說，並以德璟原問十八條附錄於後。其書每卷分載所編弟子姓氏。卷之前後，道周複各綴以題識。其大旨以致知明善為宗，大約左袒考亭而益加駿厲。書內所論，凡天文、地誌、經史、百家之說，無不隨問闡發，不盡作性命空談。蓋由其博洽精研，靡所不究，故能有叩必竭，回應不窮。雖詞意間涉深奧，而指歸可識，不同於禪門機括，幻窅無歸。先儒語錄，每以陳因迂腐為博學之士所輕，道周此編，可以一雪斯誚矣。

明溫璜錄其母陸氏之訓也。璜初名以介，字於石，號石公。後以夢兆改今名，而字曰寶忠。烏程人。崇禎癸未進士。官徽州府推官。事蹟附見《明史•邱祖德傳》。乾隆四十一年，賜諡忠烈。璜有《遺集》十二卷。此書其卷末所附錄。語雖質直，而頗切事理。末有跋語，不署名氏，稱原集繁重，不便單行，乃錄出再付之梓。案璜於順治乙酉起兵，與金聲相應，以拒王師。凡四閱月，城破，抗節以死。其氣節震耀一世，可謂不愧於母教。又高承埏《忠節錄》載璜就義之日，概然語妻茅氏曰：吾生平學為聖賢，不過求今日處死之道耳。因繞屋而走。茅氏曰：君之遲留，得無以我及長女寶德在乎？時女已寢，母呼之起。女問何為？母曰死耳。女曰諾，即延頸受死。璜手刃之。茅氏亦臥床引頸待刃，璜複斫死。乃自剄。知其家庭之間，素以名教相砥礪，故皆能臨難從容如是，非徒托之空言者矣。故雖女子之言，特錄其書於儒家，示進之也。
