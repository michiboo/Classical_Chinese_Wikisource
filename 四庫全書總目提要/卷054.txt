
卷五十四 史部十
○雜史類存目三

明郭子章撰。子章有《蠙衣生易解》，已著錄。萬曆間，播州宣慰使楊應龍叛。子章方巡撫貴州，被命與李化龍同討平之。化龍有《平播全書》，備錄前後進剿機宜。子章亦嘗有《黔記》，頗載其事。晚年退休家居，聞一二武弁造作平話（案：《永樂大典》有平話一門，所收至夥，皆優人以前代軼事敷衍成文而口說之），左袒化龍，飾張功績，多乖事實。乃仿紀事本末之例，以諸奏疏稍加詮次，複為此書，以辨其誣。

明李化龍撰。化龍字于田，長垣人，萬曆甲戌進士，曆官兵部尚書，諡襄毅，事蹟具《明史》本傳。播州楊氏，自唐乾符中據有其地，曆二十九世，八百餘年。萬曆初，楊應龍為宜慰使，恃險作亂。詔起化龍巡撫四川，尋進總督四川、湖廣、貴州軍務，進討平之，以其地置遵義、平越二府。因裒軍中前後文牘，編為是書。前五卷為進軍時奏疏，六卷為善後事宜奏疏，七卷為諮文，八卷至十一卷為牌票，十二卷至十四卷為書劄，十五卷為評批、為祭文。明代用兵，大抵十齣而九敗，不過苟且以求息事，而粉飾以奏功。惟平播一役，自出師至滅賊，凡百有十四日，成功頗速。史稱化龍是役，可與韓雍、項宗埒。其出師次第，雖載其大綱，而情形曲折，則不及此書之詳具。錄存其目，亦足資參考也。末有萬曆辛丑四川布政使參議王嘉謨《後序》，稱身在軍中，備見行事。蓋所言猶為實錄雲。（案：此書雖載文而不紀事，然其文全為平定播州而作，實具斯一事之始末。其載文即紀事也。又雖冠以奏疏，而僅三之一，不可入《奏議》。雖出一人之手，而大抵書記吏胥之所為，不可以入《別集》。故從其本事，入之《雜史類》焉。）

明屠叔方撰。叔方，秀水人，萬曆丁丑進士，官至監察御史。其書分《遜國編年》、《報國列傳》、《建文傳紀》、《建文定論》諸目，蓋雜采野史傳聞之說，裒合成編。大抵沿襲訛傳，不為信史。至摭典故輯遺之謬說，謂宣宗為惠帝之子，尤無忌憚矣。

明陳棟如撰。棟如字子極，無錫人，萬曆戊戌進士，官至太僕寺少卿，事蹟附見《明史•馮應京傳》。是書乃其自襄陽推官下獄釋歸時所輯。以明太祖事實分心法、治法、祀法、兵法四門，皆於寶訓、實錄中擇其有關政體者，分條類載。蓋本宋濂《聖政記》而擴充之。然配隸多未切合，詳略亦往往失中，不足以資檢核也。

明範守己撰。守己字介儒，洧川人，萬曆甲戌進士，官至按察司僉事。是編記明世宗一代朝政，編年系月，立綱分目，頗見詳備。而詞近瑣碎，不合史體。當時南京書坊嘗刻其節本，附雷禮《大政記》以行。此則其全書也。

明朱睦撰。睦有《易學識遺》，已著錄。是書紀太祖開國事蹟，分八十一目。仿《貞觀政要》之體，視宋濂《洪武聖政記》所載較詳。

明黃俁卿撰。自題曰閩人，其始末未詳。俁卿以嘉、隆間福建瀕海郡縣嘗被倭患，故為是書以推其致禍之由。上卷溯洪武初年遣使通倭，終萬曆初廣賊林鳳之亂。下卷恤援朝鮮，則紀宋應昌、楊鎬東征事也。卷末附以《倭俗考》，其中所載閩事居多。草野傳聞，殊為簡略。

明餘繼登撰。繼登字世用，號雲衢，交河人，萬曆丁丑進士，官至禮部尚書，諡文恪，事蹟具《明史》本傳。是編雜記前明故事，自洪武迄於隆慶。然其帝曰云雲之屬，多屬空談。大抵皆記注實錄潤色之詞。亦頗及瑣屑雜事，不盡關乎政要。如太祖攻婺城時，見五色雲，無論其事真偽，總不在法戒之列。又如成祖時靈邱民一產三男，有司議給廩至八歲，成祖命給至十歲。亦細故，不足毛舉也。

明蕭崇業、謝傑同撰。崇業，雲南臨安衛人，隆慶辛未進士，官至右僉都御史，提督操江。傑，長樂人，萬曆甲戌進士，官至戶部尚書，總督倉場。萬曆七年，崇業為戶科給事中，傑為行人司行人，奉使往封琉球國世子尚永為中山王。是年六月，渡海抵其國，十月還閩。因記其行事儀節及琉球山川風俗為此書。大抵本嘉靖十三年陳侃、四十年郭世霖二《錄》而稍潤益之。《明史•藝文志》載謝傑《使琉球錄》六卷。此本止分上、下二卷，檢勘並無闕佚，殆「六」字為傳寫之誤歟。

明餘寅撰。案明有兩餘寅。其一字仲房，歙縣人，與徐渭、沈明臣俱入胡宗憲幕中，《明史》附見《徐渭傳》中。此餘寅鄞縣人，本字君房，晚年改字僧杲，萬曆庚辰進士，官至太常寺少卿。萬曆二十三年乙未冬，帝以軍政失察，貶科道官三十餘人，九卿力諫不納。既而惡大學士陳於陛論救，複命改謫遠方。吏部尚書孫丕揚等再抗疏諫，帝益怒，盡除其名。寅因作此書紀其本末，及貶削諸臣姓名。案《明史•陳於陛傳》，載此事作兩都言官，而《孫丕揚傳》則作南京言官，微有不同。據寅所紀，乃北京科道耿隨龍等，南京科道伍文煥等，與《於陛傳》相合。知《丕揚傳》中「南」字，以與「兩」字形似而訛也。

明王士騏撰。士騏字冏伯，太倉人，尚書世貞子，萬曆己丑進士，官至吏部員外郎，坐妖書逮獄削籍，《明史•文苑傳》附載《世貞傳》末。是編乃其為兵部主事時采明一代倭寇事蹟，起洪武元年，訖萬曆二十四年。凡當時所奉詔旨及諸臣章奏，並中外戰守方略，案年編紀，本末頗具。《自序》以為薛浚《考略》、王文光《補遺》、鄭若曾《籌海圖編》，多取野史為證，往往失真。故所錄皆就國史中拈出。然當時奏報亦多掩敗為功，欺蔽蒙飾。國史所載，正未必盡為實錄也。

明朱鷺撰。鷺字白民，吳縣人。其書作於萬曆乙未詔複革除年號之時。蓋欲上之於朝以補國史，故稱曰「儗」，而署名自稱曰臣。其書《前編》一卷，紀惠帝初生至為太孫時事。《正編》二卷，記惠帝在位四年事。體例全仿朱子《通鑒綱目》。《附編》二卷，則雜錄明人之論述。卷首冠以《頌聖德》十條，紀明歷朝恕待惠帝君臣之旨；《述公論》六條，紀歷朝請複革除年號之奏章；《儗書法》十六條，則自敍其紀事之例。其論惠帝之失，惟在削宗藩，變祖制，持論未嘗不正。惟行遯從亡，尚沿舊說。又成祖未即位以前，削帝稱王，於義雖當，然不宜出於明之臣子。至《序》末題識一條，稱萬曆甲午，夢明太祖示以「一朝表譜」四金字，次日具奏，焚孝陵下，複夢太祖召見，則幾於妖言矣。

明吳瑞登撰。瑞登有《兩朝憲章錄》，已著錄。是編成於萬曆壬辰。以洪武至隆慶事蹟，分類編輯。其例一依真德秀《大學衍義》，凡四大綱，一曰《格致》，二曰《誠正》，三曰《修身》，四曰《齊家》。為目十有二，又分子目五十。然明自太祖開創之初，已多過舉。成祖篡立，虐焰橫煽。英宗以下，亦瑕多瑜少。至世宗、穆宗，善政不及十之一，稗政逾於十之九矣。瑞登乃臚列虛詞，使與古帝王媲美，雖臣子之體宜然，然非事實也。至於法戒並存，在德秀編錄前代史書，自無不可。瑞登乃舉歷朝之失，昌言排擊孔子諱內之謂何，是又並非臣子之體矣。此所謂進退無據也。

不著撰人名氏。考《明史•神宗本紀》，萬曆二十年，寧夏致仕副總兵哱拜殺巡撫都御史黨馨、副使石繼芳，據城反。此書即記其事。北樓者，寧夏鎮城樓賊所據以為變者，故以名編。所載自正月己丑始亂，至九月辛未平賊，按日系事，頗為詳悉。其中月日先後，往往與《史》不合。如賊聚眾殺馨，縱獄囚，焚案牘，在二月戊申，而《史》作三月戊辰。總督魏學曾下檄安撫，在二月壬子，而《史》作三月壬申。河套諸部大入助賊，在三月庚午，而《史》作六月乙未。葉夢熊代為總督，在六月甲午，而《史》作七月甲申。都督李如松以遼陽宣大兵至，在六月戊申，而《史》作四月甲辰之類。不一而足。似當以此書為得實。《史》蓋所見異詞。其記原州總兵李昫率副總兵王通、參將趙武等統兵馬五萬屯靈州討賊，及河套諸部再入定邊，掠延慶，數千騎渡河云云。《本紀》皆不載。亦偶遺之。蓋《史》書該一朝之事，總其大綱。私記載一方之事，具在細目。體例固各不同爾。

明萬曆壬寅南京禮部郎中陳治本、工部郎中呂允昌、禮部主事朱錦等所刊。蓋裒合歷朝官撰之本以為一編者也。原本《洪武》六卷，成於永樂十六年。《永樂》十五卷、《洪熙》二卷，均成於宣德五年。《宣德》十二卷，成於正統三年。《正統》十二卷，成於成化三年。《成化》十卷，成於弘治四年。《弘治》十卷，成於正德四年。《正德》十卷，成於嘉靖四年。《嘉靖》二十四卷，成於隆慶五年。《隆慶》八卷，成於萬曆二年。皆有當時禦制《序》。統計一百一十三卷。此本四十卷，治本等所合併也。建文本無實錄，景泰雖有實錄而未修寶訓，故所刊止於十朝。英宗一朝，併入天順年事，總以《正統》標名，殊乖體例。蓋當時官書，本題廟號，而治本等匯刻，改題年號，以從簡易。既不可一書兩名，遂總題為《正統》也。其書皆自實錄撮出，分類編載，門目大同小異，皆以《貞觀政要》為式雲。

明張鼐撰。鼐字世調，華亭人，萬曆甲辰進士，官至南京吏部右侍郎，兼詹事府詹事。吳淞倭患，在嘉靖甲寅、乙卯之間，故記二歲事獨詳。上卷分《紀兵》、《紀捷》、《殲渠》、《周防》四目。下卷分《十德》、《十勳》、《十忠》、《十節》、《僧兵》、《狼兵》、《鹽丁》、《遣祀》、《三太學》、《四辯士》、《兩孝子》、《三乞兒》、《三腐儒》等十三目。《明史•藝文志》著於錄。此本題曰《甲乙倭變抄錄》者，省其文也。鼐《自序》雲：松之難，松之遺老能道之。然案之《籌海圖編》及《海防考》諸書，其日月頗不合。得非境外事境外人不能傳耶。吾甯信其目擊者焉。今考正史，倭寇松江，始於嘉靖甲寅，而此雲癸丑。張經王江涇之捷，歲紀乙卯，而此雲甲寅。諸所記載，率差一年，非第日月而已。鼐作是書時，已官諭德，直史館，於故府典故，得以考核，不應差謬至此。疑其必有所受之也。書中「汪直」俱作「王真」，未喻其故，殆傳寫之誤耶。

明諸葛元聲撰。元聲，會稽人。是書凡紀五大事。考《明史》載，隆慶五年三月己丑，封俺答為順義王。六月甲寅，順義王俺答貢馬，告廟受賀。丙辰，俺答執趙全餘黨十三人來獻。此書卷一紀其事。又萬曆元年九月丙戌，四川都掌蠻平。此書卷二紀其事。又萬曆二十年三月戊辰，寧夏致仕副總兵哱拜殺巡撫黨馨、副使石繼芳，據城反，壬申，總督魏學曾討寧夏賊。秋七月，以葉夢熊代之。九月壬申，寧夏賊平。十一月壬辰，禦午門受寧夏俘。此書第三卷紀其事。又萬曆二十年五月，倭犯朝鮮。二十一年正月，李如松攻倭於平壤，克之。四月，倭使小西飛納款。二十四年九月，平秀吉複攻朝鮮。二十六年十二月，總兵官陳璘破倭於乙山，朝鮮平。此書第四卷紀其事。又萬曆二十五年七月，楊應龍叛，掠合江、綦江。二十八年二月，李化龍帥師分路進討播州。六月，克海龍囤，楊應龍自縊，播州平。是書第五卷紀其事。卷首有萬曆丙午《商浚序》。考丙午為萬曆三十四年，則元聲之成是書，得之目睹為多也。

明陸夢龍撰。夢龍有《易略》，已著錄。是書乃其官刑部員外郎時所記，備述張差事始末，「明末三案」之一也。於一時諸人牽就彌縫情狀，摹寫甚詳。核以《明史•張問達傳》，語皆相合，蓋實錄也。

舊本題曰鹽官淡泉翁編，句吳潛庵子訂。淡泉，鄭曉之別號。其書多與《吾學編》相出入，蓋因曉之書而增改之。觀其中載隆慶六年詔書，則潛庵子為明季人，但不知名氏為誰耳。其《君記鈔》，載惠帝及太后、皇后、儲貳、諸王事。《臣事鈔》，分為十類。曰《首事並諫死》，曰《謀國死》，曰《戰守死》，曰《守義死》，曰《事後圖報死》，曰《出隱死》，曰《論逮死》，曰《事後自盡死》，曰《隱避傳》，曰《外傳》。其辨湯宗曾事文皇，終於宣德之世，足正《吾學編》表忠記之誤。而於建文皇子育宮中一事，隱取宣宗為建文帝子之說，殊妄誕不足取矣。

不著撰人名氏。皆載天啟中閹禍始末，各以年月編次。《虐政集》記東林黨人先後被難之事。《邪氛集》記閹黨諸人進擢柄用之事。《倒戈集》則以閹黨既盛，其徒自相攻擊，旋有被逐而去者，因並記之。每條有綱有目，備載當時所行詔旨，而間為評論。如「知縣唐紹堯逮治」一條，稱實刑曹姚誠立下手，而猶翱翔藩臬。又「御史方大任」一條，稱大任如此受苦而竟忘之。蓋崇禎初年韓爌等既定逆案之後，被禍者皆得牽複，而斥逐起用，猶有所未盡，故有是言。然明季門戶喧呶，黨同伐異，實有牢不可破者。固未可據一人好惡之口，而概以為定論也。

明楊惟休撰。惟休字叔度，豐城人，天啟中監生。明光宗以萬曆四十八年八月朔即位，改明年為泰昌元年。九月庚辰，熹宗即位，又改明年為天啟。於是以萬曆四十八年八月以後為泰昌。是書所記光宗在位一月之事，皆正史所具，無甚異同，文句亦頗蹇拙。末載所撰《河清賦》，亦不甚工。

明崇禎二年正月，大學士韓爌等奉敕定。以黨附魏忠賢諸臣，分別首從，擬為等次。每名之下，各著罪狀，皆當日之爰書。其夾註科分籍貫，則似乎後人附益也。

明錢士升編。士升有《周易揆》，已著錄。是書前有崇禎甲申《自序》。所錄書凡四種。一曰《拊膝錄》，稱玉海子劉琳撰，琳不知何許人，所記皆建文君臣事蹟，分紀傳三十餘篇。一曰《從亡隨筆》，稱程濟撰；一曰《致身錄》，稱史仲彬撰，皆敘建文帝出亡之事。一曰《錢老先生冤報錄》，所記陳瑛中冓之惡，尤極穢褻，乃惡瑛者所為。大都誕妄不可信也。

明高鬥樞撰。鬥樞字象先，鄞縣人。崇禎戊辰進士。由刑部主事累官湖廣按察使，分守鄖陽。自辛巳六月以後，屢被寇攻。鬥樞盡力守禦者兩載，城幸獲全。癸未六月，鬥樞具疏請援，朝廷始知鄖尚在。而閣臣陳演與鬥樞有隙，乃別推鄖陽知府徐起元為鄖陽巡撫，僅加鬥樞太僕寺少卿銜。及甲申二月，始遷鬥樞陝西巡撫。時全陝已陷，不能之官。後福王建國南京，以鬥樞巡撫湖廣，道路不通，鬥樞亦竟未聞。國亡後，遁歸故里而卒。事蹟具《明史》本傳。此書乃其歸裏後追述守鄖之事。所載戰守法頗具，亦陳規《守城錄》之類也。

明陳繼儒撰。繼儒字仲醇，松江華亭人，事蹟具《明史•隱逸傳》。是書乃所輯建文事蹟。前列引用書凡一百二十六種。首為《遜國編年》，次《報國列傳》，次有官職而姓名無考者四人，次有姓名而官職無考者七人，次隱遁十五人，次宮閫十五人。末附以《建文傳疑》，則遜國出亡之說也。

明沈謏撰。前有謏《自序》。其私印一曰「沈謏之印」，一曰「渚椒」。卷首又有「渚椒手書」一長印，「天彝」二字一連珠印。署曰歸安沈炳震錄字。字跡與《序》出一手。炳震近人，蓋重錄其先世舊本，仍以先世私印識之也。《序》稱嘗撰《明事詞類輯》，繼見同郡朱國楨所撰《大政》、《大事》二紀，複為此書。《目錄》分七略，曰《除官略》，曰《武功略》，曰《封貢略》，曰《宮藩略》，曰《貴幸略》，曰《禮制略》，曰《內閣事實略》。複有《補遺》六篇附於末。此本僅存前六略。其《內閣事實略》及《補遺》並佚，蓋殘闕之本。國楨官內閣，得見國史所紀時事年月，較野史為真。如《五朝注略》，載嘉靖間言官劾尚書王瓊及起王守仁南兵部尚書、彭澤兵部尚書，俱在十六年六月，而此書載在四月。梁儲致仕，在四月，而此書載在五月。又注略於正德十六年五月，稱分遣行人存問在籍韓文、劉健、章懋、謝遷、王鏊、楊一清，而證之此書，則存問劉健在五月，謝遷、韓文在七月，王鏊、楊一清、章懋在十二月。皆當以此書為正。然簡略太甚，於諸事皆有綱而無目，究不能有資於考證也。

明曹參芳撰。所記建文時事蹟，大略抄撮《致身錄》、《靖難紀》、《遜國紀》諸書而成。上卷首《詔諭》，次《年表》，次《本紀》。下卷首《外紀》，次《從亡諸臣》。每條之下，各附以《論斷》。其所載事蹟，如燕王來朝、行禦道、登陛不拜及程濟等從亡以後諸事。又以《牢落西南四十秋》一律為惠帝之詩。大抵沿襲傳聞，無所考正。參芳爵裏無考。惟所著《本紀表》一篇，自署南國郡博士弟子員。又載崇禎甲申上建文尊諡稱為今上。其《從亡諸臣傳》內複稱湣帝為先皇帝。其書殆成於福王南渡時歟。《明史•藝文志》作九卷，今本二卷，然首尾完具，疑「九」字為傳寫誤也。

明茅元儀撰。元儀字止生，歸安人，茅坤之孫，茅國縉之子也。崇禎初，以薦授翰林院待詔。尋參孫承宗軍務，改授副總兵官，守覺華島，旋以兵嘩下獄，遣戍漳浦而卒。是編記嘉靖一朝大政，自大禮四郊以下，計十九類。抄本多闕訛。末有萬曆己酉《跋》語，記茲編始事於癸巳，脫稿於丁酉，藏之篋笥，已侵蟫蠹。屢有目眚，弗能再加訂正。爰口占數語，付諸剞劂之後。然則當時蓋別有刻本矣。

明茅元儀撰。是編因明季流賊猖獗，官兵不能禦。元儀建策，欲用宣大降丁剿之。因謂唐黃巢發難時，沙陀五百，即能殲其眾。而唐人疑不肯用，迄至亡國。故敘錄其事，冀鑒其禍而用己說。其大旨見《自序》中。然亦一偏之見。自古以來，召外兵以救內難，無論克與不克，未有不終於致亂者也。書中所載，始於唐僖宗乾符元年王仙芝作亂，迄於中和四年平黃巢。皆全剿《資治通鑒》之文。有刪除他事不盡者，如乾符五年鄭畋、盧攜憤爭南詔事是也。有偶遺本事者，如廣明元年漏載義武軍節度使王處存舉兵入援，而其下敘王重榮事，突出處存之名，莫知所自來是也。蓋元儀姑借巢事以寄意，故疏略至於如是耳。

明趙元祉撰。元祉，無錫人。是書成於崇禎十年。以明諸帝事蹟仿《貞觀政要》之體，分《修身》、《尊賢》、《訓儲》、《納諫》、《馭臣》、《嚴宦寺》、《子民》、《詰戎兵》、《帝訓》為九類。編為三集。首集載太祖事。二集載成祖事。三集載仁宗至世宗六朝，僅寥寥數言，不復分類。大抵序述冗雜，頗無體例。自題稱「錫山草莽臣」，而又有「師鄒期楨謹訂」一行。疑元祉本期楨弟子，故標此稱。然亦太創矣。

明荀廷詔撰。廷詔字宣子，成都人，崇禎癸未進士。其書自一卷至十四卷，上溯唐、虞，下迄元、明。凡興廢事蹟之有關蜀國者，均分代紀之。若西漢之公孫述、東漢之劉焉、西晉之李雄、唐之王建、後唐之孟知祥、元之明玉珍，皆附焉。自十五卷至末，則通釋郡縣之沿革。大抵從正史抄出，別無搜討，較《蜀中廣記》諸書不及十之一二，且議論亦多未醇正，不出明末積習也。

明文秉撰。秉字蓀符，吳縣人，大學士震孟之子。是書《江南通志》作六卷。此本乃僅二卷，然首尾無關，或卷數有分合耶。所記皆明末遺事。上捲起萬曆訖天啟四年。下捲起天啟五年訖崇禎二年。如妖書，梃擊、紅丸、移宮三案，以及魏忠賢亂政，崇禎欽定逆案之類，靡不詳載。《自序》謂首紀國本，著門戶之所由始也。終以逆案，著貞佞之所由判也。名曰《先撥志始》，所謂辨之於早也。又別一抄本，後附《逆案》十九頁。有《跋》雲：《欽定逆案》一冊，與《先撥志始》微異，得之石惠珍家，而石則得之馮涿州家。有刻本，因錄於館中。又附《東林列傳》十頁，乃江陰陳鼎所編。又附《魏忠賢建祠》二頁。此三種皆非秉書，不知何人匯附於卷末也。

明李光壂撰，光壂，祥符人，崇禎十五年以城守功由貢生議敘知縣。是編成於崇禎癸未，光壂流寓南京之時。記李自成三攻開封，終於河決城沒之事。大致與史傳相出入，而分日記載，於情事委曲，特為詳細。史稱陳永福射李自成眇其左目，此記為永福之子守備陳德所射。光壂登埤目擊，當得其真。光壂創造車營，擬連抵河畔，以應北岸之援兵。眾議相持，車成未試而城圯，頗以為恨。然時非三代，而車戰是資，恐終為房琯之續。故康熙乙巳鄢陵梁熙跋是書，亦深以是舉為疑。又諸書記城中擬決河以灌賊，反以自灌。光壂此《志》，殊無是事。且《志》稱九月初一日以後，守城之兵，每日餒死三四百人。其枵腹待盡者不滿千人，守埤尚且不能，況能扌嬰賊之鋒，出而荷鍤。《熙跋》亦謂決灌寇營乃諫垣之議，城中不及與聞。或亦持平之論乎。是役也，賊三攻不克，光壂與生員張爾猷最為有力，而推官黃澍、總兵陳永福拒守尤堅。其後永福終降自成，澍亦歸附國朝，複潛入徽州誘執金聲，皆非忠於所事者。此特記其一時之功耳。

明蔣平階撰。平階字大鴻，華亭人。是書述東林門戶始末。始於萬曆二十一年吏部稽勳司員外郎虞淳熙、兵部職方司郎中楊於廷之中京察，終於崇禎十六年大學士周延儒之賜死。惟敘朋黨攻擊之事，故於梃擊、紅丸、移宮之爭，客、魏之禍，與遼東經撫之構，均不敍述。蓋意在齊、楚、浙三黨勝負之間，餘非所詳。然諸案正諸人之假以攻擊者，既以楚案著沈郭構釁之由，而不及諸案，則遺漏孔多。中如記顧憲成之援李三才、徐石麒之譽吳昌時，一著其受欺之由，一著其畏禍之故，頗無隱諱。而延儒通曹化淳以複相，由張溥之力，乃歸其事於丹陽監生賀順及應城之侯氏，未免曲筆。至吳昌時之改吏部，由交通周延儒，乃歸其事於鄭三俊，與延儒若無預者，尤非事實矣。

舊本題花村看行侍者偶錄。不知何許人。蓋明之遺民，遁跡為僧者也。所記皆明末軼聞，凡二十七條。其中「搗錢造鈔」一條、「票擬部覆」一條，足以見當時塗飾之弊、巧詐之習。「兩讞翻案」一條、「宜興再相」一條，足以見當時上下蒙蔽之失。惟「宜興再相」一條，以周延儒之賜死為過。「項周惡過」一條，力鳴項煜、周鍾之冤，殊乖公論。至「前朝宮女」一條，極述莊烈帝之奢侈，如宮中日食三千金，一宴用十萬金，冬月金銀火爐以數千計之類，亦似非實錄。又「燈廟二市」一條，謂明之亡，亡於變奢為儉，其持論尤謬也。

國朝毛霦撰。霦字荊石，掖縣人。是書記崇禎四年叛兵李九成等攻圍萊州始末。大旨著知府朱萬年、總兵楊禦蕃、參將彭有謨、巡撫御史徐從治、謝璉等死守全城之功，而著孫元化、劉宇烈、餘大成撫寇誤國之罪。始於是年閏十一月二十八日吳橋之激變，終於崇禎六年四月十三日麻坨之捷。分日記載，有綱有目。其事皆霦所目擊，故纖悉具備。其《自序》雲：使當年之文武諸臣，誰為墨守，誰為血戰，誰為痛哭而乞師，誰為選忄而而縱寇，為功為罪，靡不昭然。明季軍政之壞，此亦可見一斑雲。

舊本題管葛山人撰。不著姓名。前有《序》文，題曰龍湫山人李確著。以著之一字推之，疑即出於確手。案《海鹽縣誌》，李天植字因仲，前明崇禎癸酉舉人。甲申後遁跡龍湫山中，改名確，字潛初，當即其人也。是編載明末群盜之亂，分年紀載。起崇禎元年，迄國朝順治十八年平定滇南張獻忠餘黨孫可望、李定國等而止，敍述頗為詳悉。其間有關於兵機之勝負、國家之興亡者，附以論斷。其持議頗為平允。然體例未免蕪雜，敍事亦不無重複參錯。如以郭中傑為副總兵充督輔中軍，已見於甲申正月己酉日下，複見於乙卯日下。賊射偽詔於城中，都城未陷以前之事，而敘於莊烈帝崩後。王章死於彰義門外，城初陷時事，而編於帝出宮之後。丁未都城始陷，而敘內城陷及帝幸南宮於丁未之先。又於帝崩之下附所作大行輓詞八首，殊非史例。又如孫傳庭而此作「傅庭」。陳永福降賊，而此雲為賊所殺。襄城伯李國禎降賊已久經論定，而此雲斬衰徒步，哭大行，殮畢自縊。尚仍野史之誤。周奎被賊拷不死，後複還吳，而此雲賊令擔水執爨以死。閻爾梅即世所稱閻古古，康熙中尚在，而此僅附存其疑。皆記載之失實者。蓋自甲申以後，南北間隔，傳聞異詞，故所載不能盡確也。

舊本題國朝谷應泰撰。應泰有《明紀事本末》，已著錄。此即本末中之一卷，書賈抄出，以紿收藏之家者也。

國朝馮蘇撰。蘇有《滇考》，已著錄。是編首載《李自成張獻忠傳》，次敘永明王竊號始末，及載何騰蛟、堵胤錫、瞿式耜、張同敞、陳子壯、張家玉、陳邦彥、李元胤、李乾德、楊展、王祥、皮熊、楊畏知、沐天波、李定國十五人《傳》。蓋時方開局修《明史》，總裁葉方藹以蘇久官雲南，詢以西南事實。因摭所記憶，述為此編，以送史館。毛奇齡分纂《流寇傳》，其大略悉取材於此。以視稗野之荒誕者，較為確實。然亦不能一一詳備也。

國朝李仙根撰。仙根字南津，遂甯人，順治辛丑進士，官至戶部侍郎。康熙七年，仙根以內秘書院侍讀偕兵部職方司主事楊兆傑使安南還，備述宣諭事實，編為此書。其詞多質樸少文。蓋隨筆記錄，未及刪潤也。

國朝夏駰撰。紀交城知縣趙起士剿賊事也。交山故為盜藪。康熙七年，起士往蒞事，以計次第擒之，閱四年而盡平。駰時客起士幕中，因紀其本末。上溯盜起之由，中述定計之豫，終陳制勝之略。松江陸慶臻為之評點，並附賀贈詩篇於後。餘姚邵以發複取起士詳文、書牘有關平寇者，別為二帙，評論而刊之。駰字宛東，湖州人。起士字天羽，錢塘人，順治辛卯舉人，官至戶科給事中。

國朝楊捷撰。捷字元凱，鑲黃旗漢軍，官至昭武將軍、江南提督。是編皆其康熙十七年征剿鄭成功時奏疏及箋啟、諮文、牌檄、告示諸稿。馮溥、王廣心《序》，葉映榴《跋》，皆稱《平閩紀事》。前有《張玉書序》，則又稱《平閩記》。初名《紀事》，複改今名也。

國朝王得一撰。得一字種龍，螺陽人，福建水師提督萬正色之幕友也。是書皆紀正色戰功，凡二十三事。始於康熙十二年，由興安調守寧羌州，迄於康熙二十年議征臺灣，計首尾十年之事。正色與姚啟聖異議，堅不欲攻臺灣，為啟聖所奏。得旨調陸路提督，而以施琅提督水師。然琅卒蕩平餘孽，則正色之議未足為據。得一以議罷遠征為紀績之一，未免曲筆矣。

國朝毛奇齡撰。奇齡有《仲氏易》，已著錄。是書記明武宗之事，凡九十四條，皆取之於實錄。前有《自序》，謂同館之為史者，凡武宗諸可鑒事，皆軼而不書，故作此以補之。然本紀自有體裁，無縷陳瑣屑之例。且其事已具實錄中，而野史又多備載。既無異聞，何必複贅耶。奇齡注《大學》，備引漢以來訓「一切」二字為苟且，斥朱子《章句》誤解「一切」之謬，證據確然。乃於彤史《拾遺記•仁宗張惶後傳》中有「勿干預一切」語。此書複有「上一切行禮」語。在《張後傳》猶曰述其原書，未可潤色。此書則敍事語矣。是亦負氣求勝，不顧其後之一端也。

國朝毛奇齡撰。皆記有明一代盜賊之事。蓋亦《明史》擬稿之所餘也。自序稱建溪謝給舍作《後鑒錄》，大抵輯明代治盜始末，定為爰書。是編因襲故老舊聞，匯積成帙，仍用謝書之舊名。其事蹟今率見正史中，無大異聞。惟推論致亂之由，謂明三百年過於輕武。儒臣以奴隸遇閫帥。尺籍冒濫，病坊菜傭，漫不經省。師中動掣兩肘。又中官監進止無已，則冠惠文者操名法以持其後。亦目擊之篤論也。

國朝方象瑛撰。象瑛字渭仁，遂安人，康熙丁未進士，官至翰林院侍講。是編記康熙十六年聖祖仁皇帝遣官至長白山事。大略言是年六月三日由烏喇啟行，曆文德痕河、阿虎山、庫納納林、邪爾薩河、渾陀河、法布林堪河、納丹佛勒地方、輝發江、法河、水敦林巴克塔河、納爾渾河、敦敦山、卓龍窩河諸處，至訥陰。十一日複自訥陰啟行，十四日乃至山麓。並記所見諸靈瑞。蓋隱括當日奏疏為之，故僅粗述梗概。而使臣亦佚其名，但稱覺羅武某雲。

國朝俞益謨撰。益謨字嘉言，號澹菴，寧夏人，官至湖廣提督。康熙四十二年，辰州紅苗為亂，詔吏部尚書席爾達督荊州駐防兵及廣西、貴州、湖南三省漢土兵剿平之。益謨時率湖南兵從征，攻奪小天星寨，以臨天星寨，而紅苗乞降。是編詳記其事。首以地圖，次以明以來用兵得失及近時啟釁之由，次為條議案牘記事之文。大意謂明事壞於「撫」字。廢雕剿之法，而土豪營弁，又緣以為利。釀變者非一日，至是始一舉底定雲。

國朝余美英撰。美英一名珣，字璈伯，錢塘人。其書專紀明惠帝事蹟。一卷至十二卷為《君紀》，凡分三十二篇，附以《論》九首、《書》一首。十三卷至二十四卷為《臣紀》，皆建文諸臣列傳。二十五卷為《後死表》、《闕表》。二十六卷為《歸命表》。二十七卷為《不義表》。二十八卷為《備遺篇》、《餘闋》。書中搜采頗富，而採用《從亡》、《致身》諸錄。自建文四年後每歲具書帝在某處，帝幸某處，言之鑿鑿，不存疑案，未免失之於誤信也。
國朝孫之騄撰。之騄有《重編尚書大傳》，已著錄。是編採錄明一代妖異之事，編年紀載。始於洪武元年戊申，終於崇禎十七年甲申，故以「二申」為名。與《明史•五行志》亦多相合。其誕者則小說家言也。

國朝王萬澍撰。萬澍字霍霖，別號勉亭，常寧人。卷首題衡湘野人述，而不著名。名字乃見於他人《序》中，亦好僻之士也。大意以衡湘為古帝王巡狩都會之區，春秋時芊楚兼併，聖人屏之，後人遂忘其先之盛。於是曆述伏羲、神農、黃帝、少昊、顓頊、帝嚳、堯、舜、夏、商二代以迄周昭，撰為此錄。每事標舉其綱，而雜引群書為目。多摭自《路史》諸書。既非地誌，又非史傳，與廖道南之《楚紀》，其叢雜約略相等雲。
──右「雜史類」一百七十九部、七百五十七卷，內七部無卷數，皆附《存目》。
