
卷四十六 史部二
唐李延壽撰。延壽事蹟附載《新唐書•令狐德棻傳》。延壽承其父大師之志，為《北史》、《南史》。而《南史》先成，就正於令狐德棻，其乖失者嘗為改定。宋人稱延壽之書刪煩補闕，為近世佳史。顧炎武《日知錄》又摘其《李安民》諸傳一事兩見，為紀載之疏。以今考之，《本紀》刪其連綴諸臣事蹟，《列傳》則多刪詞賦，意存簡要，殊勝本書。然宋、齊、梁、陳四朝九錫之文、符命之說、告天之詞，皆沿襲虛言，無關實證，而備書簡牘，陳陳相因，是芟削未盡也。且合累朝之書，勒為通史，發凡起例，宜歸畫一。今延壽於《循吏》、《儒林》、《隱逸傳》既遞載四朝人物。而《文學》一傳，乃因《宋書》不立此目，遂始於齊之邱靈鞠。豈宋無文學乎？《孝義傳》搜綴湮落，以備闕文，而蕭矯妻羊氏、衛敬瑜妻王氏先後互載，男女無別。將謂史不當有《列女傳》乎？況《北史》謂《周書》無《文苑傳》，遂取《列傳》中之《庾信》、《王褒》入於《文苑》。則宋之謝靈運、顏延之、何承天、裴松之諸人何難移冠《文苑》之前？《北史》謂魏、隋有《列女傳》，齊、周並無此篇，今又得趙氏、陳氏附備《列女》。則宛陵女子等十四人何難取補《列女》之闕？書成一手，而例出兩岐，尤以矛陷盾，萬萬無以自解者矣。蓋延壽當日專致力於《北史》，《南史》不過因其舊文，排纂刪潤。故其減位元組句，每失本意。間有所增益，又緣飾為多。如宋《路太后傳》較《宋書》為詳。然沈約修史，工於詆毀前朝，而不載路太后飲酒置毒之事，當亦揆以前後恩慈，不應存此異說也。延壽采雜史為實錄，又豈可盡信哉？然自《宋略》、《齊春秋》、《梁典》諸書盡亡，其備宋、齊、梁、陳四史之參校者，獨賴此書之存。則亦何可盡廢也。

唐李延壽撰。延壽表進其書，稱《本紀》十二卷、《列傳》八十八卷，為《北史》，與今本卷數符合。《文獻通考》作八十卷者誤也。延壽既與修《隋書》十志，又世居北土，見聞較近。參核同異，於《北史》用力獨深。故敍事詳密，首尾典贍。如載元韶之奸利，彭樂之勇敢，郭琬、遝龍超諸人之節義，皆具見特筆。出《酈道元》於《酷吏》，附《陸法和》於《藝術》，離合編次，亦深有別裁。視《南史》之多仍舊本者，迥如兩手。惟其以姓為類，分卷無法。《南史》以王、謝分支，《北史》亦以崔、盧系派。故家世族，一例連書。覽其姓名，則同為父子；稽其朝代，則各有君臣。參錯混淆，殆難辨別。甚至《長孫儉》附《長孫嵩傳》，《薛道衡》附《薛辨傳》，遙遙華胄，下逮雲仍，隔越抑又甚矣。考延壽之敘次《列傳》，先以魏宗室諸王，次以魏臣，又次以齊宗室，及齊臣，下逮周、隋，莫不皆然。凡以勒一朝始末，限斷分明。乃獨於一二高門，自亂其例，深所未安。至於楊素父子，有關隋室興亡，以其系出弘農，遂附見魏臣《楊敷傳》後。又魏收及魏長賢諸人，本非父子兄弟，以其同為魏姓，遂合為一卷，尤為舛迕。觀延壽《敘例》，凡累代相承者皆謂之「家傳」。豈知「家傳」之體不當施於國史哉？且《南北史》雖曰二書，實通為一家之著述。故延壽於《裴蘊傳》雲：「祖之平，父忌，《南史》有傳。」《王頒傳》雲：「父僧辨，《南史》有傳。」即互相貫通之旨也。乃《南史》既有《晉熙王昶傳》矣，《北史》複有《劉昶傳》；《南史》既有《鄱陽王寶寅傳》矣，《北史》複有《蕭寶夤傳》；《南史》既有《豫章王綜》、《樂良王大圜》傳矣，《北史》複有《蕭贊》（蕭綜入魏改名贊）、《蕭大圜》傳。朱修之、薛安都諸人《南史》則取諸《宋書》，《北史》則取諸《魏書》，不為刪並。殆專意《北史》，無暇追刪《南史》，以致有此誤乎？然自宋以後，《魏書》、《北齊書》、《周書》皆殘闕不全，惟此書僅《麥鐵杖傳》有闕文，《荀濟傳》脫去數行，其餘皆卷帙整齊，始末完具。徵北朝之故實者，終以是書為依據。故雖八書具列，而二史仍並行焉。

晉劉昫等奉敕撰。《五代史記》昫本傳，不言昫撰此書，史漏略也。自宋嘉祐後，歐陽修、宋祁等重撰新書，此書遂廢。然其本流傳不絕。儒者表昫等之長以攻修、祁等之短者亦不絕。今觀所述，大抵長慶以前，《本紀》惟書大事，簡而有體；《列傳》敍述詳明，贍而不穢。頗能存班、範之舊法。長慶以後，《本紀》則詩話、書序、婚狀、獄詞委悉具書，語多支蔓。（如《文宗紀》雲：上每誦杜甫《曲江行》雲：「江頭宮殿鎖千門，細柳新蒲為誰綠」，乃知天寶以前，曲江四岸皆有行宮台殿、百司廨署。又雲：戶部侍郎判度支王彥威進所撰《供軍圖略》，其序云云。《武宗紀》雲：右庶子呂讓進狀，亡兄溫女太和七年嫁左衛兵曹蕭敏，生二男，開成三年敏心疾乖忤，因而離婚，今敏日愈，卻乞與臣侄女配合。又雲：禦史台奏：據三司推勘吳湘獄，謹具逐人罪狀如後，揚州都虞候盧行立、劉群於會昌二年五月十四日於阿顏家吃酒云云。）《列傳》則多敘官資，曾無事實。或但載寵遇，不具首尾。（如《夏侯孜傳》祇載曆官所至及責讓詔詞，不及一事，《朱樸傳》祇載其相昭宗而不及其始末。）
所謂繁略不均者，誠如宋人之所譏。按《崇文總目》，初吳兢撰《唐史》，自創業訖於開元，凡一百一十卷。韋述因兢舊本，更加筆削，刊去《酷吏傳》，為紀、志、列傳一百十二卷。至德、乾元以後，史官於休烈又增《肅宗紀》二卷。史官令狐峘等複於紀志傳隨篇增輯，而不加卷帙。為《唐書》一百三十卷。是《唐書》舊稿，實出吳兢。雖眾手續增，規模未改。昫等用為藍本，故具有典型。觀《順宗紀•論題史臣韓愈》、《憲宗紀•論題史臣蔣系》，此因仍前史之明證也。至長慶以後，史失其官，無複善本。昫等自采雜說傳記排纂成之，動乖體例，良有由矣。至於卷一百三十二既有《楊朝晟傳》，卷一百四十四複為立傳；《蕭穎士》既附見於卷一百二，複見於卷一百九十《文苑傳》；宇文韶《諫獵表》既見於卷六十二，複見於卷六十四；蔣乂《諫張茂宗尚主疏》既見於卷一百四十一，複見於卷一百四十九。《輿服志》所載條議，亦多同《列傳》之文。蓋李崧、賈緯諸人各自編排，不相參校。昫掌領修之任，曾未能鉤稽本末，使首尾貫通，舛漏之譏，亦無以自解。平心而論，蓋瑕瑜不掩之作。黨新書者必謂事事勝舊書，黨舊書者又必謂事事勝新書，皆偏見也。我皇上獨秉睿裁，定於正史之中二書並列，相輔而行。誠千古至公之道。論史諸家可無庸複置一議矣。
宋歐陽修、宋祁等奉敕撰。其監修者則曾公亮，故書首《進表》以公亮為首。陳振孫《書錄解題》曰：「舊例修書，止署官高一人名銜。歐公曰：『宋公於我為前輩，且於此書用力久，何可沒也？』遂於《紀傳》各著之。宋公感其退遜，故書中《列傳》題祁名，《本紀》、《表》、《志》題修名。」然考《隋書》諸志，已有此例，實不始於修與祁。又《宋史•呂夏卿傳》，稱《宰相世系表》夏卿所撰，而書中亦題修名，則仍以官高者為主。特諸史多用一人，此用二人為異耳。是書本以補正劉昫之舛漏，自稱事增於前，文省於舊。劉安世《元城語錄》則謂事增文省，正新書之失，而未明其所以然。今即其說而推之，史官記錄，具載舊書，今必欲廣所未備，勢必蒐及小說，而至於猥雜。唐代詞章，體皆詳贍，今必欲減其文句，勢必變為澀體，而至於詰屈。安世之言，所謂中其病源者也。若夫《史》《漢》本紀，多載詔令，古文簡質，至多不過數行耳。唐代王言，率崇縟麗，駢四儷六，累牘連篇。宋敏求所輯《唐大詔令》，多至一百三十卷。使盡登《本記》，天下有是史體乎？祁一例刊除，事非得已，過相訾議，未見其然。至於呂夏卿私撰《兵志》，見晁氏《讀書志》；宋祁別撰紀志，見王得臣《麈史》。則同局且私心不滿。書甫頒行，吳縝《糾謬》即踵之而出。其所攻駁，亦未嘗不切中其失。然一代史書，網羅浩博，門分類別，端緒紛拏。出一手則精力難周，出眾手則體裁互異。爰從三史以逮八書，牴牾參差，均所不免。不獨此書為然。呂宋之書，未知優劣。吳縝所糾，存備考證則可。因是以病新書，則一隅之見矣。
宋吳縝撰。縝字廷珍，成都人，嘗以朝散郎知蜀州，後曆典數郡，皆有惠政。其著此書，專以駁正《新唐書》之訛誤，凡二十門，四百餘事。初名《糾謬》，後改為《辯證》。而紹興間長樂吳元美刊行於湖州，仍題曰《糾謬》，故至今尚沿其舊名。王明清《揮麈錄》，稱歐陽修重修《唐書》時，縝嘗因範鎮請預官屬之末。修以其年少輕佻拒之，縝鞅鞅而去。及新書成，乃指摘瑕疵，為此書。晁公武嘗引張九齡為相事，謂其誤有詆訶。今觀其書，實不免有意掊擊。如第二十門字書非是一條，至曆指偏傍點畫之訛，以譏切修等。大都近於吹毛索瘢。然歐、宋之作新書，意主文章，而疏於考證。牴牾踳駁，本自不少。縝《自序》中所舉八失，原亦深中其病，不可謂無裨史學也。今世所行刊本，第二十卷《柳宗元傳》至《蘇定方傳》凡六條，皆全脫，而錯入第六卷鄭潛曜姓不同以下四條之文。重複舛誤，已非完書。獨兩淮所進本尚屬南宋舊槧，其《柳宗元傳》六條，原文具在。謹據以訂正焉。

宋薛居正等奉敕撰。考晁公武《讀書志》雲：「開寶中詔修梁、唐、晉、漢、周書，盧多遜、扈蒙、張澹、李昉、劉兼、李穆、李九齡同修。宰相薛居正等監修。」《玉海》引《中興書目》雲：「開寶六年四月戊申，詔修《五代史》。七年閏十月甲子，書成。凡百五十卷，《目錄》二卷，為《紀》六十一、《志》十二、《傳》七十七，多據累朝實錄及範質《五代通錄》為稿本。其後歐陽修別撰《五代史記》七十五卷，藏於家。修沒後，官為刊印，學者始不專習薛史。然二書猶並行於世。」至金章宗泰和七年，詔學官止用歐陽修史，於是薛史遂微。元、明以來，罕有援引其書者。傳本亦漸就湮沒。惟明內府有之，見於《文淵閣書目》，故《永樂大典》多載其文。然割裂淆亂，已非居正等篇第之舊。恭逢聖朝右文稽古，網羅放佚，零縑斷簡，皆次第編摩。臣等謹就《永樂大典》各韻中所引薛史，甄錄條系，排纂先後，檢其篇第，尚得十之八九。
又考宋人書之徵引薛史者，每條採錄，以補其闕。遂得依原本卷數，勒成一編，晦而複彰，散而複聚，殆實有神物呵護，以待時而出者。遭逢之幸，洵非偶然也。歐陽修文章遠出居正等上，其筆削體例，亦特謹嚴，然自宋時論二史者即互有所主。司馬光作《通鑒》、胡三省作《通鑒注》，皆專據薛史，而不取歐史。沈括、洪邁、王應麟輩為一代博洽之士，其所著述，於薛、歐二史亦多兼采，而未嘗有所軒輊。蓋修所作皆刊削舊史之文，意主斷制，不肯以紀載叢碎，自貶其體。故其詞極工，而於情事或不能詳備。至居正等奉詔撰述，本在宋初。其時秉筆之臣，尚多逮事五代，見聞較近，紀傳皆首尾完具，可以徵信。故異同所在，較核事蹟，往往以此書為證。雖其文體平弱，不免敘次煩冗之病。而遺聞瑣事，反藉以獲傳，實足為考古者參稽之助。又歐史止述《司天》、《職方》二考，而諸志俱闕。凡禮樂職官之制度、選舉刑法之沿革，上承唐典，下開宋制者，一概無徵，亦不及薛史諸志為有裨於文獻。蓋二書繁簡，各有體裁，學識兼資，難於偏廢。昔修與宋祁所撰《新唐書》，事增文省，足以括劉眗舊書。而眗書仰荷皇上表章，今仍得列於正史。況是書文雖不及歐陽，而事蹟較備，又何可使隱沒不彰哉？謹考次舊文，釐為《梁書》二十四卷，《唐書》五十卷、《晉書》二十四卷、《漢書》十一卷、《周書》二十二卷、《世襲列傳》二卷、《僣偽列傳》三卷、《外國列傳》二卷、《志》十二卷，共一百五十卷，別為《目錄》二卷。而蒐羅排纂之意，則著於《凡例》，茲不贅列焉。

宋歐陽修撰。本名《新五代史記》。世稱《五代史》者，省其文也。唐以後所修諸史，惟是書為私撰，故當時未上於朝。修歿之後，始詔取其書，付國子監開雕，遂至今列為正史。大致褒貶祖《春秋》，故義例謹嚴；敍述祖《史記》，故文章高簡；而事實則不甚經意。諸家攻駁，散見他書者無論。其特勒一編者，如吳縝之《五代史纂誤》、楊陸榮之《五代史志疑》，引繩批根，動中要害，雖吹求或過，要不得謂之盡無當也。然則《薛史》如《左氏》之紀事，本末賅具，而斷制多疏。歐史如《公》、《穀》之發例，褒貶分明，而傳聞多謬。兩家之並立，當如三傳之俱存，尊此一書，謂可兼賅五季，是以名之輕重為史之優劣矣。且周官太史掌國之六典，漢法亦天下計書先上太史。史之所職，兼司掌故。八書十志，遷、固相因。作者沿波，遞相撰述。使政刑禮樂，沿革分明，皆所謂國之大紀也。修作是書，僅《司天》、《職方》二考，寥寥數頁，餘概從刪，雖曰世衰祚短，文獻無徵，然王溥《五代會要》，搜輯遺編，尚裒然得三十卷，何以經修編錄，乃至全付闕如。此由信《史通》之謬談，（劉知幾欲廢表志，見《史通》《表曆》、《書志》二篇）成茲偏見。元纂宋、遼、金三《史》，明纂《元史》，國朝纂《明史》，皆仍用舊規，不從修例。豈非以破壞古法，不可以訓乎？此書之失，此為最大。若不考韓通之褒贈（案宋太祖褒贈韓通敕，今載《宋文鑒》中），有所諱而不立傳者，一節偶疏，諸史類然，不足以為修病也。修之文章，冠冕有宋。此書一筆一削，尤具深心，其有裨於風教者甚大。惟其考證之疏，則有或不盡知者。故具論如右，俾來者有所別白。其注為徐無黨作，頗為淺陋，相傳已久，今仍並錄之焉。
宋吳縝撰。案周密《齊東野語》曰：「劉羲仲，道原之子也。（案道原，劉恕之字也。）道原以史學自名。羲仲世其家學，摘歐公《五代史》之訛，為《糾謬》一書以示坡公。公曰：『往歲歐公著此書初成，荊公謂餘曰：「歐公修《五代史》而不修《三國志》，非也。子盍為之乎？」餘固辭不敢當。夫為史者網羅千百載之事，其間豈無小得失耶？余所以不敢當荊公之託者，正畏如公之徒，掇拾於其後耳』」云云。據其所說，似乎此書為劉羲仲作。然晁公武《讀書志》、陳振孫《書錄解題》載此書五卷，《宋史•藝文志》載此書三卷，雖卷數小異，然均題縝作，不雲羲仲。又密引《揮麈錄》之言，亦稱縝有此書，而不辨其為一為二。（案《揮麈錄》所雲乃《新唐書糾謬》，此引為《五代史誤》。）則密亦自疑其說。蓋傳聞異詞，不足據也。是書南渡後嘗與《新唐書糾謬》合刻於吳興，附《唐書》、《五代史》末。今《糾謬》尚有槧本流傳，而是書久佚。惟《永樂大典》頗載其文，采掇裒集，猶能得其次序。晁公武稱所列二百餘事，今檢驗僅一百十二事，約存原書十之五六，然梗概已略具矣。歐陽修《五代史》，義存褒貶，而考證則往往疏舛。如司馬光《通鑒考異》所辨晉王三矢付莊宗等事，洪邁《容齋三筆》所摘失載朱梁輕賦等事，皆訛漏之甚者。至徐無黨注，不知參核事蹟，寥寥數語，尤屬簡陋。縝一一抉其闕誤，無不疏通剖析，切中癥結，故宋代頗推重之。章如愚《山堂考索》亦具列紀傳不同各條，以明此書之不可以不作。未可遽以輕議前修，斥其浮薄。至如所稱《唐明宗紀》「趙鳳罷」一條，徐無黨注中「忘其日」三字，檢今本無之。又《晉出帝紀》「射雁於繁台」句，今本並無「雁」字。《周太祖紀》之「甲辰」當作「甲申」，今本亦正作「甲申」，不作「甲辰」。縝既糾修誤，不應竟構虛詞。或後來校刊《五代史》者，因其說而追改之耶。謹依《宋史》目次，釐為三卷。其間有與薛《史》同異者，並略加附識於下，以備考證焉。
元托克托等奉敕撰。（案托克托，原作脫脫，今改正。）其《總目》題《本紀》四十七、《志》一百六十二、《表》三十二、《列傳》二百五十五。然卷四百七十八至卷四百八十三實為《世家》六卷，《總目》未列，蓋偶遺也。其書僅一代之史，而卷帙幾盈五百。檢校既已難周，又大旨以表章道學為宗，餘事皆不甚措意，故舛謬不能殫數。柯維騏《宋史新編》，僅引《容齋五筆》辨正向敏中、李中諤數事，未能旁及。其後沈世泊撰《宋史就正編》，綜核前後，多所匡糾。如謂《高宗紀》紹興十三年八月戊戌洪皓至自燕，而《洪皓傳》作七月見於內殿。《朱倬傳》宣和五年登進士第，據《徽宗紀》則宣和六年策進士是為甲辰科，實非五年。此紀傳之互異也。《宋准傳》雲：「李昉知貢舉，擢准甲科，會貢士徐士廉擊登聞鼓訴昉取捨非當，太宗怒，召准覆試後，遂行殿試。」據《選舉志》則開寶六年禦殿給紙筆，別賜殿試，遂為常制。是太祖時事誤作太宗。《蘇舜欽傳》雲：「康定中河東地震，舜欽詣匭通疏。」據《五行志》則地震在寶元元年。康定止一年，無地震事。此志傳之互異也。《杜太后傳》雲：「母範氏，生五子三女，太后居長。」而《杜審琦傳》則雲：「審琦，昭憲皇太后之兄，太后昆仲五人，審琦居長。」又《太后傳》雲：「生太祖、太宗、秦王廷美。」據《廷美傳》，則其母為陳國夫人耿氏。《張浚傳》雲：「浚擢殿中侍御史，駕幸東南，後軍統制韓世忠所部逼逐諫臣墜水死，浚奏奪世忠觀察使。」據《韓世忠傳》，世忠乃左軍統制，非後軍統制。（案：《本紀》後軍統制為張煥。《紀》又雲後軍將孫琦等作亂，逼左正言盧臣中墜水死，不言世忠。）又《滕康傳》世忠以不能戢所部坐贖金，康復論世忠無赫赫功，詔降世忠一官。是奏奪世忠觀察使者乃滕康，非張浚。此傳文前後之互異也。譏《宋史》者謂諸傳載祖父之名而無事實，似志銘之體；詳官階之遷除而無所刪節，似申狀之文。然好之者或以為世系官資，轉可藉以有考。及證以他書，則《宋史》諸傳多不足憑。如《晁補之傳》雲：「太子少傅迥五世孫，宗愨之曾孫也。父端友。」據黃庭堅為補之父端友撰《志銘》雲：「晁氏世載遠矣。有諱迥者，以太子少保致仕，諡文元。君之曾王父，諱迪，贈刑部侍郎。王父諱宗簡，贈吏部尚書。父諱仲偃，庫部員外郎，刑部視文元母弟也。」是補之實非迥五世孫。
又《晁迥傳》雲：「迥子宗愨。」據曾鞏《南豐集》，宗愨父名遘。是補之實非宗愨曾孫。《謝絳傳》雲：「祖懿文，父濤。」據范仲淹撰《謝濤志銘》「懿文生崇禮，崇禮生濤，濤生絳」。是謝絳實為懿文曾孫。然則所述世系，豈足盡信哉？《洪邁傳》雲：「乾道二年知吉州，六年知贛州，辛卯歲饑，十一年知婺州，十三年拜翰林學士，淳熙改元，進煥章閣學士。」據《本紀》，淳熙十四年有翰林學士洪邁言，則淳熙改元當作紹熙改元。乾道無十三年。《傳》雲辛卯歲饑為乾道七年，則十三年上當加「淳熙」二字。又邁以淳熙十年知太平州，今《瑞麻贊》、《姑孰帖》尚在太平，而傳文闕載。然則所敘官資，又豈可盡信哉？至於宋師伐遼，高鳳以易州來歸，見《北盟會編》。而《宋史》誤作郭藥師。紹興中趙鼎以奉國軍節度使出知紹興府，見《宰輔編年錄》。而《宋史》誤作忠武軍。失載王堅之守城不降，與林同之題壁自盡。忠義之士，尚多闕落，尤為疏漏之大者矣。其所攻駁，皆一一切中其失，然其前後複遝牴牾，尚不止此，世泊亦不能悉舉也。蓋其書以宋人國史為稿本。宋人好述東都之事，故史文較詳，建炎以後稍略。理、度兩朝，宋人罕所紀載，故史傳亦不具首尾。《文苑傳》止詳北宋，而南宋止載周彥等數人。《循吏傳》則南宋更無一人。是其明證。至於南唐劉仁瞻之死節，歐陽修《五代史記》、司馬光《通鑒》俱為之證明，而此書仍作「以城降」。李澣終於遼，未嘗人宋，見《遼史》本傳，而此書仍附於《李濤傳》。是於久列學官之書，共在史局之稿，尚不及互相勘證，則其他抑可知矣。自柯維騏以下，屢有改修。然年代綿邈，舊籍散亡。仍以是書為稿本，小小補苴，亦終無以相勝。故考兩宋之事，終以原書為據，迄今竟不可廢焉。

元托克托等奉敕撰。至正三年四月，詔儒臣分撰，於四年三月書成。為《本紀》三十卷、《志》三十一卷、《表》八卷、《列傳》四十六卷、《國語解》一卷。考遼制，書禁甚嚴。凡國人著述，惟聽刊行於境內；有傳於鄰境者，罪至死。（見沈括《夢溪筆談》僧行均龍龕手鏡條下。）蓋國之虛實，不以示敵，用意至深。然以此不流播於天下。迨五京兵燹之後，遂至舊章散失，澌滅無遺。觀袁桷《修三史議》、蘇天爵《三史質疑》，知遼代載籍，可備修史之資者寥寥無幾。故當時所據，惟耶律儼、陳大任二家之書。見聞既隘，又蕆功於一載之內，無暇旁搜，潦草成編，實多疏略。其間左支右詘，痕跡灼然。如每年遊幸，既具書於《本紀》矣。複為《遊幸表》一卷。部族之分合，既詳述於《營衛志》矣，複為《部族表》一卷。屬國之貢使，亦具見於《本紀》矣，複為《屬國表》一卷。義宗之奔唐、章肅之爭國，既屢見於《紀》、《志》、《表》矣，複屢書於《列傳》。《文學》僅六人，而分為兩卷。《伶官》、《宦官》本無可紀載，而強綴三人。此其重複瑣碎，在史臣非不自知。特以無米之炊，足窮巧婦，故不得已而縷割分隸，以求卷帙之盈。勢使之然，不足怪也。然遼典雖不足徵，宋籍非無可考。《東都事略》載遼太宗建國，號「大遼」。聖宗即位，改「大遼」為「大契丹國」。道宗鹹雍二年，複改國號「大遼」。考重熙十六年《釋迦佛舍利鐵塔記》，石刻今尚在古爾板蘇巴爾漢。其文稱「維大契丹國興中府，重熙十五年丙戌歲十一月丁丑朔」云云。與王偁所記合，而此書不載。是其於國號之更改尚未詳也。《文獻通考》稱遼道宗改元壽昌。洪遵《泉志》引李季興《東北諸蕃樞要》雲「契丹主天祚，年號壽昌」。
又引《北遼通書》雲「天祚即位，壽昌七年改為乾統」。而此書作「壽隆」。殊不思聖宗諱隆緒，道宗為聖宗之孫，何至紀元而犯祖諱？考今興中故城（即古爾板蘇巴爾漢，譯言三塔也，故土人亦稱三座塔雲）東南七十裏柏山，有《安德州靈岩寺碑》，稱壽昌初元，歲次乙亥。又有《玉石觀音像倡和詩碑》，稱壽昌五年九月。又易州有《興國寺太子誕聖邑碑》，稱壽昌四年七月。均與洪遵所引合。又《老學菴筆記》載聖宗改號重熙，後避天祚嫌名，追稱重熙曰重和。考興中故城鐵塔旁，記有天慶二年《釋迦定光二佛舍利塔記》，稱重和十五年鑄鐵塔，與陸遊所記亦合。而此書均不載，是其於改元之典章多舛漏也，《潛研堂金石文跋尾》，又稱據《太子誕聖邑碑》諸人結銜，知遼制有知軍州事、通判軍州事、知縣事之名。而《百官志》亦不載，是其於制度有遺闕也。至厲鶚《遼史拾遺》所摭，更不可以僕數。此則考證未詳，不得委之文獻無徵矣。然其書以實錄為憑，無所粉飾。如《宋史》載太平興國七年戰於豐州，據此書則雲「宋使請和」。《宋史•忠義傳》有《康保裔》，據此書則雲保裔被擒而降，後為昭順軍節度使。審其事勢，《遼史》較可徵信。此三《史》所由並行而不可偏廢歟。

國朝厲鶚撰。鶚字太鴻，錢塘人，康熙庚子舉人，是書拾《遼史》之遺，有注有補。均摘錄舊文為綱，而參考他書條列於下。凡有異同，悉分析考證，綴以按語。《國語解》先後次第與《目錄》有不合者，亦悉為釐正。又補輯遼境四至，及風俗物產諸條於後。其中如劉守光自為節度使，《唐書》及《五代史》列傳載之最詳，乃獨取《資治通鑒》一條。李嗣源之救幽州，不引《契丹國志》，亦僅引《通鑒》。王都破唐兵，《五代史》與諸書互有同異，而不加考辨。金克中京，《大金國志》敘次最悉，乃獨取《松漠紀聞》數言。保大以後，遼事載於《宋史》紀傳者最多，皆略而不取。似此之類，皆頗有所遺。又蘭亭石刻之類，蔓延鋪敍，與史事毫無所關，亦未免嗜博愛奇，傷於氾濫。然元修三《史》，莫繁冗於《宋》，莫疏略於《遼》。鶚採摭群書，至三百餘種，均以旁見側出之文，參考而求其端緒，年月事蹟，一一鉤稽。其補唐中和諸人之傳，及《禮志》之補幡勝、《樂志》之補聒帳、《輿服志》之補金冠窄袍、《食貨志》之補賦稅名目，皆采輯散佚，足備考證。鶚《樊榭詩集》中自稱所注《遼史》，比於裴松之之《三國史注》，亦不誣也。至於卷末《國語解》，對音舛誤，名義多乖。由作史者昧於翻譯，故因仍故牘，致失其真。鶚雖釐正其次第，而索倫舊語，既非所知，故舊史駁文，未能考定。今《三史國語》悉蒙欽定，一洗前代之訛，足以昭示萬古。鶚所附贅，存而不論可矣。

元托克托等奉敕撰。凡《紀》十九卷、《志》三十九卷、《表》四卷、《列傳》七十三卷。金人肇基東海，奄有中原。制度典章，彬彬為盛。徵文考獻，具有所資。即如大金吊伐一錄，自天輔七年交割燕雲，及天會三年再舉伐宋，五年廢宋立楚，至康王南渡，所有國書、誓誥、冊表、文狀、指揮牒檄，以載於故府案牘者具有年月，得以編次成書。是自開國之初即已遺聞不墜。《文藝傳》稱元好問晚年以著作自任。以金源氏有天下，典章法制，幾及漢、唐。國亡史作，己所當任。時《金國實錄》在順天張萬戶家，乃言於張，願為撰述。既因有阻而止，乃構野史亭，著述其上。凡金源君臣遺言往行，採摭所聞，有所得，輒以片紙細字為記，錄至百餘萬言。纂修《金史》，多本其所著。又稱劉祁撰《歸潛志》，於金末之事多有足徵。是相承纂述，複不乏人。且考托克托等《進書表》，稱張柔歸《金史》於其前，王鶚輯金事於其後。是以纂修之命，見諸敷遺之謀，延祐申舉而未遑，天曆推行而弗竟。是元人之於此書，經營已久，與宋、遼二《史》取辦倉卒者不同。
故其首尾完密，條例整齊，約而不疏，贍而不蕪，在三《史》之中，獨為最善。如載《世紀》於卷首，而列景宣帝、睿宗、顯宗於《世紀補》，則酌取《魏書》之例。《曆志》則采趙知微之《大明曆》，而兼考渾象之存亡。《禮志》則掇韓企先等之《大金集禮》，而兼及雜儀之品節。《河渠志》之詳於二十五埽。《百官志》之首敘建國諸官。鹹本本元元，具有條理。《食貨志》則因物力之微，而歎其初法之不慎。《選舉志》則因令史之正班，而推言仕進之末弊。《交聘表》則數宋人三失而惜其不知守險，不能自強。皆切中事機，意存殷鑒。卓然有良史之風。惟其《列傳》之中，頗多疏舛。如楊朴佐太祖開基，見於《遼史》，而不為立傳。晉王宗翰之上書乞免，見《北盟會編》。瀋王宗弼之遺令處分，見《建炎以來系年要錄》。皆有關國政，而本傳不書。海陵之失德既見於《本紀》，而諸嬖之猥褻，複詳述於《後妃傳》。王倫以奉使被留，未嘗受職，而傳列於《酈瓊》、《李成》之後。《張邦昌傳》既雲《宋史》有傳，事具《宗翰》等傳，而複引《本紀》之文，列於《劉豫》之前。皆乖體例。至昌本之南走，施宜生之泄謀，宇文虛中之謗訕，傳聞異辭，皆未能核定。亦由於只據實錄，未暇旁考諸書。然《宋史》載兩國兵事，多采摭宋人所記，不免浮詞。如採石之戰，其時海陵士卒，聞大定改元，離心自潰。虞允文攘以為功，殊非事實。此書所載，獨得其真。泰和以後諸臣傳，尤能悉其情事。蓋好問等得諸目睹，與傳聞異詞者殊也。卷三十三、卷七十六中有闕文，蓋明代監版之脫誤。今以內府所藏元版校補，仍為完帙雲。

明宋濂等奉敕撰。洪武二年，得元十三朝《實錄》，命修《元史》，以濂及王禕為總裁。二月，開局天寧寺。八月，書成，而順帝一朝史猶未備。乃命儒士歐陽佑等往北平采其遺事。明年二月，詔重開史局，閱六月，書成。為《紀》四十七卷，《志》五十三卷，《表》六卷，《列傳》九十七卷。書始頒行，紛紛然已多竊議。迨後來遞相考證，紕漏彌彰。顧炎武《日知錄》摘其《趙孟頫》諸傳，備書上世贈官，仍志銘之文，不知芟削。《河渠志》言耿參政，《祭祀志》言田司徒，引案牘之語，失於翦裁。朱彝尊《曝書亭集》又謂其急於成書，故前後複出。因舉其一人兩傳者，條其篇目，為倉猝失檢之病。然《元史》之舛駁不在於蕆事之速，而在於始事之驟。以後世論之，元人載籍之存者，說部文集尚不下一二百種。以訂史傳，時見牴牾，不能不咎考訂之未密。其在當日，則重開史局距元亡二三年耳。後世所謂古書，皆當日時人之書也。其時有未著者，有著而未成者，有成而未出者，勢不能裒合眾說，參定異同。考徐一夔《始豐稿》，有《重開史局時與王禕書》雲：「近代論史者莫過於日曆。日曆者，史之根柢也。至起居注之設，亦專以甲子起例。蓋紀事之法無逾此也。元則不然，不置日曆，不置起居注，獨中書置時政科。遣一文學掾掌之，以事付史館。及易一朝，則國史院據所付修《實錄》而已，其於史事固甚疏略。
幸而天曆間虞集仿《六典》法，纂《經世大典》，一代典章，文物粗備。是以前局之史，既有十三朝《實錄》，又有《經世大典》可以參稽，廑而成書。若順帝二十六年之事，既無《實錄》可據，又無參稽之書，惟憑採訪以足成之。竊恐事未必核，言未必馴，首尾未必貫穿也」云云。則是書之疏漏，未經屬草以前，一夔已預知之，非盡濂等之過矣。惟是事蹟雖難以遽詳，其體例則不難自定，其訛脫則不難自校也。今觀是書，三公宰相，分為兩表；《禮樂》合為一志，又分《祭祀》、《輿服》為兩志。《列傳》則先及《釋老》，次以《方技》，皆不合前史遺規。而刪除《藝文》一志，收入《列傳》之中，遂使無傳之人，所著皆不可考，尤為乖迕。又《帝紀》則定宗以後、憲宗以前，闕載者三年，未必《實錄》之中竟無一事，其為漏落顯然。至於《姚燧傳》中述其論文之語，殆不可曉。證以《元文類》，則引其《送暢純甫序》，而互易其問答之辭，殊為顛倒。此不得委諸無書可檢矣。是則濂等之過，無以解於後人之議者耳。《解縉集》有《與吏部侍郎董倫書》，稱《元史》舛誤，承命改修云云。其事在太祖末年，豈非太祖亦覺其未善，故有是命歟？若夫《曆志》載許衡、郭守敬之《歷經》、李謙之《曆議》，而並及《庚午元曆》之未嘗頒用者，以證其異同。《地理志》附載潘昂霄《河源考》。而取朱思本所譯梵字圖書，分注於下。《河渠志》則北水兼及於盧溝河、禦河，南水兼及於鹽官海塘、龍山河道，並詳其繕濬之宜，未嘗不可為考古之證。讀者參以諸書而節取其所長可也。

△《欽定遼金元三史國語解》•四十六卷
乾隆四十六年奉敕撰。考譯語對音，自古已然。《公羊傳》所稱地物從中國，邑人名從主人是也。譯語兼釋其名義，亦自古已然。《左傳》所稱楚人謂乳穀，謂虎於菟。《穀梁傳》所稱吳謂善伊，謂稻緩。號從中國，名從主人是也。間有音同字異者。如天竺之為捐篤、身毒、印度，烏桓之為烏丸。正如中國文字，偶然假借，如歐陽漢碑作歐羊，包胥《戰國策》作勃蘇耳。初非以字之美惡分別愛憎也。自《魏書》改柔然為蠕蠕，比諸蠕動，已屬不經。《唐書》謂回紇改稱回鶻，取輕健如鶻之意，更為附會。至宋人武備不修，鄰敵交侮，力不能報，乃區區修隙於文字之間。又不通譯語，竟以中國之言，求外邦之義。如趙元昊自稱兀卒，轉為吾祖，遂謂吾祖為我翁。蕭鷓巴本屬蕃名，乃以與曾淳甫作對，以鷓巴鶉脯為惡謔。積習相沿，不一而足。元托克托等修宋、遼、金三《史》，多襲舊文，不加刊正。考其編輯成書已當元末。是時如台哈布哈號為文士，今所傳納新《金台集》首，有所題篆字，亦自署曰「泰不華」，居然訛異。蓋舊俗已漓，並色目諸人亦不甚通其國語，宜諸史之訛謬百出矣。迨及明初，宋濂等纂修《元史》，以八月告成，事蹟掛漏，尚難殫數。前代譯語，更非所諳。三《史》所附《國語解》顛舛支離，如出一轍，固其宜也。我皇上聖明天縱，邁古涵今，洞悉諸國之文，灼見舊編之誤，特命館臣，詳加釐定，並一一親加指示，務得其真。以索倫語正《遼史》凡十卷。首君名，附以後妃、皇子、公主；次宮衛，附以軍名；次部族，附以屬國；次地理；次職官；次人名；次名物；共七門。以滿洲語正《金史》凡十二卷。首君名，附以後妃皇子；次部族；次地理；次職官，附以軍名；次姓氏；次人名，附以名物；共六門。以蒙古語正《元史》凡二十四卷。首帝名，附以後妃、皇子、公主；次宮衛，附以軍名；次部族，附以國名；次地理；次職官；次人名；次名物；共七門。各一一著其名義，詳其字音。字音為漢文所無者，則兩合三合以取之。分析微茫，窮極要窅。即不諳翻譯之人，繹訓釋之明，悟語聲之轉，亦覺釐然有當於心，而恍然於舊史之誤也。蓋自《欽定三合切音清文鑒》出，而國語之精奧明。至此書出，而前史之異同得失亦明。不但宋、明二《史》可據此以刊其訛，即四庫之書凡人名、地名、官名、物名涉於三朝者，均得援以改正，使音訓皆得其真。聖朝考文之典，洵超軼乎萬禩矣。

國朝保和殿大學士張廷玉等奉敕撰。乾隆四年七月二十五日書成，表進。凡《本紀》二十四卷、《志》七十五卷、《表》一十三卷、《列傳》二百二十卷、《目錄》四卷。其《進表》有曰：「仰惟聖祖仁皇帝搜圖書於金石，羅耆俊於山林。創事編摩，寬其歲月，蓋康熙十八年始詔修《明史》，並召試彭孫遹等五十人，入館纂修。以紀載浩繁，異同岐出，遞相考證，未遽定也。」又曰：「我世宗憲皇帝重申公慎之旨，載詳討論之功。臣等於時奉敕充總裁官，率同纂修諸臣，開館排輯。十五年之內，幾經同事遷流，三百餘卷之書，以次隨時告竣。蓋雍正二年詔諸臣續蕆其事，至是乃成書也。」又曰：「簽帙雖多，牴牾互見。惟舊臣王鴻緒之《史稿》，經名人三十載之用心。進在彤幃，頒來秘閣。首尾略具，事實頗詳。爰即成編，用為初稿。」蓋康熙中戶部侍郎王鴻緒撰《明史稿》三百十卷，惟《帝紀》未成，餘皆排比粗就，較諸家為詳贍，故因其本而增損成帙也。其間諸《志》，一從舊例，而稍變其例者二：《曆志》增以圖，以曆生於數，數生算，演算法之句股面線，今密於古，非圖則分刌不明；《藝文志》惟載明人著述，而前史著錄者不載。其例始於宋孝王《關中風俗傳》，劉知幾《史通》又反覆申明，於義為允。唐以來弗能用，今用之也。《表》從舊例者四，曰《諸王》，曰《功臣》，曰《外戚》，曰《宰輔》；創新例者一，曰《七卿》。蓋以廢左右丞相，而分其政於六部，而都察院糾核百司，為任亦重，故合而七也。《列傳》從舊例者十三、創新例者三：曰《閹黨》，曰《流賊》，曰《土司》。蓋貂璫之禍，雖漢、唐以下皆有，而士大夫趨勢附膻，則惟明人為最夥，其流毒天下亦至酷。別為一傳，所以著亂亡之源，不但示斧鉞之誅也。闖、獻二寇，至於亡明，剿撫之失，足為炯鑒，非他小丑之比，亦非割據群雄之比，故別立之。至於土司，古所謂羈縻州也，不內不外，釁隙易萌，大抵多建置於元，而滋蔓於明，控馭之道，與牧民殊，與禦敵國又殊，故自為一類焉。若夫甲申以後，仍續載福王之號。乙酉以後，仍兼載唐王、桂王諸臣。則頒行以後，宣示綸綍，特命改增。聖人大公至正之心，上洞三光，下照萬禩。尤自有史籍以來所未嘗聞見者矣。
──右「正史類」三十八部、三千六百九十九卷，皆文淵閣著錄。
（案：注釋諸史之書，皆各從其類。惟《班馬異同》附《漢書》後，以有《漢書》而後考及《史記》，是由《漢書》作也。《兩漢刊誤補遺》附《後漢書》後，後及見前，前尚未及見後也。若茅國縉、蔣之翹之《晉書》，刪改原文。《宋史新編》之屬，非其本書。《五代史補》、《五代史闕文》，亦增益於本書之外。如斯之類，則均入《別史》焉。）

舊本題宋洪遵撰。遵，字景嚴，鄱陽人，皓仲子，官至同知樞密院事，諡文安，事蹟具《宋史》本傳。是編載曹溶《學海類編》中。前有《自序》，稱手錄司馬遷《史記》一帙，盡汰去楊惲、褚少孫等所補十篇，並去其各篇中增益之語，而以己所校定者錄於下方。此其書前凡例也。考諸家目錄，皆不載遵有此書。諸家言史學者，如《漢書刊誤》、《新唐書糾謬》、《五代史纂誤》，俱表表於世。自宋以來，亦從無引及此本者。今觀其所刊正，不盡無理。而雲得司馬遷名山所藏真本，與今本核其異同，知其孰為楊惲所增，孰為褚少孫所補，則三洪皆讀書人，斷不謬妄至此。豈有由漢及宋，尚有司馬遷真本藏於山中，遵忽然得之者邪？其為明季妄人託名偽撰，殆無疑義。且既謂之《凡例》矣，而某篇同、某篇異，某篇自某處至某處刪若干句、某篇某句下刪若干字，直以全書悉載例中，可使人按例而塗乙之，即得真本，無庸更有全書矣。此尤作偽之一證也。

明郝敬撰。敬有《周易正解》，已著錄。黃虞稷《千頃堂書目》載敬《山草堂集》，不詳卷數，亦未見全本。此其集中外篇之第十八種也。取《史記疑義》略為考正訓釋，然多臆撰。如《殷本紀》西伯伐饑國，蓋「黎」、「饑」古字假借，乃雲《書》作「伐黎」，黎，饑色也。《書》曰：「黎民阻饑，為其民失養而吊伐之。」然則黎民於變時雍又當何解？又《周本紀》輕呂之劍謂即赤刀、龍漦謂即龍溺。《項羽本紀》楚歌為激楚之音。皆漫無根據，不足信也。

明程一枝撰。一枝字巢父，休甯人。是編專釋《史記》字句，校考諸本，頗有發明。惟參雜時人評語，頗近鄉塾陋本。體例亦有過於膠固者，如欲據《荀子》、《樂記》刪改《禮書》、《樂書》之類，皆不可據為定論也。

宋倪思撰，劉辰翁評。辰翁，字會孟，廬陵人。景定壬戌廷試對策，忤賈似道，置丙第，遂以親老請掌濂溪書院。後召入史館，及除太常博士，皆不就。宋亡後隱居以終。其文集散佚，僅存《四景詩》及《須溪記鈔》，蓋不及十分之一。今從《永樂大典》裒輯遺篇，始稍成卷帙。惟所評諸書尚傳，此本亦其一也。辰翁人品頗高潔，而文章多涉僻澀。其點論古書，尤好為纖詭新穎之詞，實於數百年前預開明末竟陵之派。此書據文義以評得失，尚較為切實。然於顯然共見者，往往贅論，而筆削微意罕所發明。又倪思原書，本較其文之異同。辰翁所評，乃多及其事之是非，大抵以意斷制，無所考證。既非論文，又非論古，未免兩無所取。楊士奇《跋》，以為臻極精妙，過矣。舊無專刻，僅附倪思書以行。然究為以辰翁之書亂思之書，故有疑《班馬異同》即為辰翁作者。（語詳《班馬異同》條下。）今各著錄，俾兩不相淆焉。

明許相卿編。相卿，字台仲，海寧人，正德丁丑進士，官至兵科給事中，事蹟具《明史》本傳。是編因倪思原本稍為釐訂，改題此名。《陳勝》、《英布》二傳，思書偶遺，此補綴所闕。他如《衛青霍去病傳》附錄諸將，《漢書》別自立傳。與《史記》文不相襲者，思書刪去。此皆掇拾所遺。其先後次第，改從司馬貞《索隱》，亦稍更其序。然所益不及百分之一。惟思書《史記》大書，《漢書》細書，文相連屬，但以字形廣狹為分，頗易混淆。又字旁鉤勒，傳寫尤舛誤。相卿變其體例。以《史》、《漢》相同者直書行中，不同者分行夾註。凡《史記》有而《漢書》無者，偏列於右；《漢書》有而《史記》無者，偏列於左。條理井然，較思書為勝。所列評語，亦因劉辰翁之本稍為損益，頗不及舊文。又舊文皆標置簡端。相卿意取便覽，或移附句旁，如批點時文之例。反參錯難觀，則未免於不善變矣。

國朝楊陸榮撰。陸榮有《易互》，已著錄。歐陽修作《五代史》，多仿《春秋》書法。自謂是非之旨，不謬於聖人。然褒貶謹嚴，而事蹟或在所略。故重複舛漏，間亦不免。吳縝作《五代史纂誤》，頗糾其訛。其本久佚，惟《永樂大典》中尚存梗概。今奉詔編纂，始排比成帙。陸榮此編，成於康熙庚子，蓋未睹縝書，故以意研求，摘其疏謬。如《梁太祖本紀》謂洹水之戰，擒李克用子落落，而《家人傳》不載其名。唐昭宗遘難以後，不書立昭宣帝，則《紀》中前後所稱天子，不可辨別。《晉出帝紀》謂馬全節戰於榆林，兩軍俱潰，其一軍不知為誰，又與附錄所載榆林之戰全不相合。瀛州之戰，書梁漢璋敗績、王清戰死，附錄則書漢璋戰死，而不及清。《唐太祖兄弟傳》所載太祖有四弟：克讓、克修、克恭、克寧，而《李嗣昭傳》乃有太祖弟克柔。《唐莊宗諸子傳》謂五子繼岌、繼潼、繼嵩、繼蟾、繼嶢，而《劉後傳》乃多一幼子滿喜。《晉出帝家人傳》漏延煦母楚國夫人丁氏，而《張延澤傳》中乃有之。《漢隱帝家人傳》漏耿夫人，而《楊邠傳》中乃有之。《王景仁傳》以朗王存之子友甯為梁太祖子。《羅紹威傳》以兄守文為弟守文。《白再榮傳》李崧、和凝留鎮州時，契丹已北歸，不應雲隨契丹留。《安重榮傳》謂其祖父皆為刺史，不應雲暴至富貴。《劉昫傳》不應漏修《唐書》。皆頗有考訂。然其餘不過爭文句之繁簡，論進退之當否，毛舉細故，往往失當。大抵惟就本書之中，互相校勘。所引他書，僅茅坤《五代史鈔評》一條，此外更無旁證也。

明項夢原撰。夢原，字希憲，秀水人，萬曆己未進士，官至刑部郎中，管河張秋。其書乃讀《宋史》時隨筆摘錄，又他書所見可以參考者附之。間加評斷，亦甚寥寥。蓋當時強授梨棗，以充書帕之本，非有意於著述也。
──右「正史類」七部、八十五卷，皆附《存目》。
（案：凡考注一代之史者，雖工拙有殊，然非淹貫全書，則不能論著。不比語錄之類，人人皆可成編。故撰述者無多，即存目之書亦寥寥可數。）
