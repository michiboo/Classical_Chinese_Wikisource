
卷五十五 史部十一
○詔令奏議類

記言記動，二史分司。起居注，右史事也，左史所錄蔑聞焉。王言所敷，惟詔令耳。《唐志•史部》，初立此門。黃虞稷《千頃堂書目》則移「制誥」於《集部》，次於《別集》。夫渙號明堂，義無虛發，治亂得失，於是可稽。此政事之樞機，非僅文章類也。抑居詞賦，於理為褻。《尚書》誓誥，經有明徵。今仍載《史部》，從古義也。《文獻通考》始以「奏議」自為一門，亦居集末。考《漢志》載奏事十八篇，列《戰國策》、《史記》之間，附《春秋》末。則論事之文，當歸《史部》，其證昭然。今亦並改隸，俾易與紀傳互考焉。

△《太祖高皇帝聖訓》•四卷
康熙二十五年聖祖仁皇帝恭編。凡九十有二則，分二十六門。乾隆四年我皇上敬制序文。宣付剞劂，昭示萬方。昔者有明末葉，海水群飛，景命有歸，真人首出。亶聰明而應運，錫智勇以匡時，以遺甲一十三人，仗順興師，肇開鴻業。威弧震疊，妖孛熸芒。仰溯臨禦之日，大抵秉旄執鉞者居多。然而外播天聲，內脩王政。經綸創造，文武兼資。凡一時指授開陳，皇極敷言，罔非彝訓。黃帝七十戰而銘著於巾機，成湯十一征而義彰於誓誥。以今方古，厥道同符。特以國初淳樸，僅傳於故老舊臣之口，故記載未詳。聖祖仁皇帝追維前烈，敬勒鴻編。昭千古之帝圖，垂萬年之家法。書所謂啟佑我後人，咸以正無缺者，締造規模，猶可仰窺而見焉。

△《太宗文皇帝聖訓》•六卷
順治末，世祖章皇帝編次未竟，康熙二十六年聖祖仁皇帝續成。凡一百一十一則，分二十三門。乾隆四年皇上禦制序文刊佈。惟我太宗文皇帝纘承前緒，益拓鴻基。因壘崇墉，觀兵坶野。威稜震耀，既遠邁成周。至於敦敘群倫，正名百物，禮樂大備，書契肇興，則與軒帝膺圖，外奮涿野之威，而內肅合宮之典者，後先同揆。誠以守成而兼創業，奮武而並揆文。蓋宰馭乎萬類者，其聰明睿智必超乎萬類之上，太祖有焉。垂裕乎萬年者，其製作精神必周乎萬年之後，太宗有焉。稱天上諡，尊以經天緯地之大名，義所稱也。豐功偉烈，史臣珥筆，已恭紀琅函。至於聖德所形，聲律身度，一舉一動，效法乎乾坤，一話一言，表裏乎典誥者，則恭傳天語，具在斯編。於以上彰祖德，下啟孫謀。理珠囊而握金鏡，誠億萬世之法守矣。

△《世祖章皇帝聖訓》•六卷
康熙二十六年聖祖仁皇帝恭編。凡一百一十三則，分三十二門。乾隆四年皇上禦制序文刊佈。洪維我世祖章皇帝夙齡踐祚，定鼎燕京。視帝堯起自唐封，尚先五載。然生而神靈，幼而徇齊，長而敦敏，則比德於黃軒。是以提挈天樞，驅策群力，削平三櫱，底定四瀛。大同文軌，建億載之丕基。加以宵旰之餘，始終典學。禦注《孝經》，則操至德要道之原。禦纂《內則衍義》則昭篤近舉遠之本。禦制《人臣儆心錄》，則振舉政典，澄敘官方。禦撰《資政要覽》，則敦敘綱常，砥礪世教。凡聖賢之理蘊，無不闡明；凡帝王之治法，無不講貫。固已本心出治，舉措鹹宜。至於教闡聖謨，言為世則，亦出同綸綍，寶並球圖。夫天不可測，測以星辰之行；地不可度，度以山川之紀；聖不可知，知以典籍之所傳。堯誡湯銘，貽留奕禩，亦庶幾稍窺高厚之萬一矣。

△《聖祖仁皇帝聖訓》•六十卷
雍正九年世宗憲皇帝恭編。乾隆六年皇上禦制序文刊佈。凡三十二類，總一千九百餘則。篇帙視列聖為富。蓋我聖祖仁皇帝道符帝縡，命自天申。景祚延洪，卜年久遠。六甲五子，首末迴圈，與天運相終始。故神功聖德，史不勝書。實錄數盈千卷，而貽留大訓，亦紀載獨繁。伏考《周易》有曰：日月得天而能久照，四時變化而能久成，聖人久於其道而天下化成。寶祚綿長，故彝訓最為詳備。此誠帝王之盛軌也。然其故有不止於此者。昔虞舜鳴韶，鳳儀獸舞，而皋陶颺拜，猶期以慎憲省成，慮其始勤而終惰也。使歷年久遠而暇豫之念或萌，則怠氣所乘，又安能於天下之事一一為之衡量，於在廷之臣一一為之啟導。今跽讀聖謨所為保泰而持盈，謹小而慎微者，六十一年殆如一日。然則聖訓之獨多，固在享國之永，亦在蒞政之勤矣。周公告誡成王，曆舉太戊、武丁、祖甲、文王之壽考而歸本於無逸。聖人之心，固異世而同符也。

△《世宗憲皇帝聖訓》•三十六卷
乾隆五年皇上恭編。禦制序文刊佈。分三十類，九百十六則。卷帙亦極繁富。蓋我世宗憲皇帝勵精圖治，日昃不遑，端拱九重而念週四海。為萬世永賴之計，故理繁治劇而不避其煩。廑一夫不獲之心，故慮遠防微而不遺於細。所由都俞籲咈，誥誡特詳。且癸卯踐祚以前，侍聖祖仁皇帝之日長，上則政教之條制，刑賞之權衡，聞之最悉；下則百度之利弊，萬物之情偽，知之最深，故睿照無遺，如金鑒澄明，物來畢肖。隨時誨示，每泛應無窮。而皇上問視龍樓，親聆綸綍，亦二十餘載。禦極以後，聖慕彌深，追述玉音始末，猶能詳備十三年中之記錄，積盈三十餘卷。元元本本，有自來矣。堯典禹謨，流傳簡冊。大聖人健行不息之心，明作有為之政，昭垂天壤，炳然與日月齊光也。

△《世宗憲皇帝上諭內閣》•一百五十九卷
雍正七年世宗憲皇帝俯允廷臣之請，命和碩莊親王允祿繕錄刊佈。所載起禦極之初，止於是年，以雍正九年告成。皇上即祚以後，複命和碩和親王弘晝編次雍正八年至十三年上諭，校正續刻，補為全書。以乾隆六年告成。原本皆以每月別為起訖，不標卷數。今恭依舊次，釐為一百五十九卷。原本亦未題書名。今恭繹諭旨，由內閣宣示者居多，謹題曰《上諭內閣》，以別於《上諭八旗》諸編焉。伏考國家舊制，始置內三院，後乃改置內閣，以出納綸音，恭逢列聖膺圖，乾綱獨握。自增用奏摺以後，皆高居紫極，親禦丹毫，在廷之臣，一詞莫贊，即硃批諭旨是也。其題本由內閣票擬者，遇事涉兩岐，輒恭繕雙簽以請，無敢擅專。至於訓誥特頒，則指授內直諸臣於禁廷具草。有纖微未達聖意者，必御筆塗乙添注，亦罔敢以私意參其間。鑒定之後，降付內閣，宣佈中外而已。更無由如前代宰輔假批答以竊威福者。此一百五十九卷，名為臣工所繕錄，實與禦劄手敕無以異。勵精宵旰之懷，謹持魁柄之意，萬世可伏讀而見之也。我皇上禦跋程頤《經筵劄子》，力斥其天下安危系於宰相之說。誠所謂聰聽彝訓，垂裕後昆者矣。

△《世宗憲皇帝硃批諭旨》•三百六十卷
雍正十年奉敕校刊，乾隆三年告成。冠以世宗憲皇帝《諭旨》，殿以皇上禦制《後序》。所載臣工奏摺凡二百二十三人。多者以一人分數冊，少者以數人合一冊。所奉硃批，一一恭錄。或在簡端，或在句旁，或在餘幅。少者數十言，多者每至數百言。其肯綮之處，經御筆圈出抹出者，尤為詳悉。無不循名責實，斥偽求真。或即委而知源，或見微而識著。玉衡之平，不可欺以重輕；金鑒之明，不可炫以妍醜。推求一事而旁燭萬端，端拱九天而坐照四海。凡堯儆舜咨，具寓於羲畫禹書之中。天下臣民，迴圈跪誦，蓋皆得而仰喻焉。伏考典謨所載，都俞籲咈，大抵面陳。秦、漢以後，章奏既興，載於史者不過有省有不省，有行有不行耳。所謂鳳尾諾，不過一字，未有連篇累牘，一一手敕報之者。唐、宋以後，多出代言。故諸臣文集，或以批答為內制之一體。如宋太祖於《截木》之章、宋真宗於《鄰壤》之字，皆偶然涉筆，不過數言，亦未有句櫛字比，標注甲乙，無幾微之不到者。至於集彼書囊，積為巨帙，多至三四百卷，而敷奏報聞，無煩訓示者，不與焉。內外章牘，由內閣奏進者，亦不與焉。尤書契以來所未嘗聞見者矣。臣等校錄之餘，知我皇上勵精無逸，登七帙而彌勤者，家法淵源有所自來也。
（以上專集）

△《世宗憲皇帝上諭八旗》•十三卷、《上諭旗務議覆》•十二卷、《諭行旗務奏議》•十三卷
雍正九年，和碩莊親王允祿等奉敕編。凡三集，共為一書。自康熙六十一年十一月十七日以後所奉諭旨，涉於八旗政務者，曰《上諭八旗》。其前錄諭旨而附載八旗大臣所議於後者，曰《上諭旗務議覆》。其前錄八旗大臣所奏而恭錄諭旨於後者，曰《諭行旗務奏議》。並兼用國書、漢書，刊刻頒行。伏考三代以上，兵與民同體，文與武亦不分途。故凡其著名版籍者，十六以下上所長，六十以上上所養。無事皆可合以訓練，有事即人人可以荷戈。而當時之將帥，亦即以卿大夫為之，未嘗治民而不治兵，治兵而不治民也。三代以下，時異勢殊，雖堯、舜、禹、湯亦不能複行古法。維我國家八旗之制，則古法猶存。雖臂指相維，統以軍律。而其人如比閭族黨之相保，民事具焉。其官如郡國州縣之相隸，吏事具焉。故六職百司之政，八旗無不備，而科條案牘亦遂至劇至繁。我世宗憲皇帝深維根本之重，睿謨規畫，鉅細咸周。故宣於綸綍者特多。猶慮纖毫之或遺也，謀及卿士，而議覆積而成帙。詢於芻蕘，而奏議亦積而成帙。蓋輦轂之側，視聽至近。籌度周詳，諮詢周密，猶若此。然則萬方廣遠，百度殷繁，睿慮精勤，一息而週四海者，不益可仰窺哉。謹案：列聖禦制及官撰諸書，並恪遵聖諭，冠於國朝著作之首。惟《詔令奏議》一門，例以專集居前，總集居後。而所錄漢、唐詔令，皆總集之屬，不應在專集之前。是以恭錄聖訓聖諭，弁冕此門。前代詔令列後焉。

宋宋敏求編。敏求字次道，趙州平棘人，參知政事綬之子，進士及第，官至史館修撰、龍圖閣直學士，事蹟具《宋史》本傳。敏求嘗預修《唐書》，又私撰唐武宗以下實錄一百四十八卷，於唐代史事，最為諳悉。此集乃本其父綬手輯之本，重加緒正，為三十類。熙寧三年自為之序，稱繕寫成編，會忤權解職。顧翰墨無所事，第取唐詔令目其集而弆藏之云云。蓋其以封還李定詞頭，由知制誥罷奉朝請時也。其書世無刊本。輾轉鈔傳，訛誤頗甚。中闕卷第十四至二十四、八十七至九十八，凡二十三卷。參校諸本皆同。其脫佚蓋已久矣。唐有天下三百年，號令文章，粲然明備。敏求父子複為裒輯編類，使一代高文典冊，眉列掌示，頗足以資考據。其中不盡可解者。如裴度門下侍郎彰義軍節度使宣慰等使制。據《舊唐書》，其文乃令狐楚所草。制出後，度請改制內「翦其類」為「革其志」，改「更張琴瑟」為「近輟樞衡」，改「煩我台席」為「授以成算」，憲宗從之，楚亦因此罷內職，是當時宣佈者即度奏改之辭。今此集所載，尚仍楚原文，不從改本，未詳何故。又寶曆元年冊尊號赦書。據《敬宗本紀》，時李紳貶官，李逢吉等不欲紳量移，乃於赦書節文內但言左降官已經量移者量移近處，不言未量移者宜與量移。翰林學士上疏論列，帝命追赦書添改之。今此集所載，只及赦罪一條，而無左降官量移之文，疑亦有所佚脫。又《舊唐書》所載詔旨最多。今取以相較，其大半已入此集，而亦有遺落未載者。如紀號則改元天祐詔。除授則尹思貞御史大夫、李光弼兵馬副元帥諸制。追贈則張說贈太師，楊綰、顏真卿、李絳贈司徒，郭曖贈太傅，鄭朗贈司空，田布贈僕射諸詔。優禮則杜佑、蕭俛致仕諸詔。獎勸則勞解琬、獎李朝隱、褒美令狐彰、獎伊西北庭二鎮諸詔。謫降則王毛仲、韓皋、呂渭、張又新、李續之、熊望貶官諸詔。誅竄則決殺長孫昕，流裴景仙、裴茂諸敕。皆關朝廷舉措之大者，而此集並闕而不登。以敏求博洽，不應疏於搜采。或即在散佚之中，亦未可定也。然唐朝實錄，今既無存。其詔誥命令之得以考見者，實藉有是書，亦可稱典故之淵海矣。

《西漢詔令》十二卷，宋林虙編。《東漢詔令》十一卷，宋樓昉所續編也。虙字德祖，吳郡人，嘗為開封府掾。昉字暘叔，鄞縣人，官宗正寺主簿。先是，虙以《西漢文類》所載詔令闊略，乃采括紀傳，得《西漢詔令》四百一篇。以世次先後，各為一卷。大觀三年，程俱為之序。南渡後，昉又依虙之體，編《東漢詔令》以續之。有嘉定十五年《自序》。是編合為一書，題曰《兩漢詔令》，而各附原《序》於後。其首又載洪咨夔所作《兩漢詔令總論》一篇。案咨夔有《兩漢詔令攬鈔》，見於本傳。而此《總論》內雲：夔假守龍陽，縱觀「三史」，裒其詔制、書策、令敕之類，事著其略，每常以臆見系之。然則所雲《攬抄》者，必尚有咨夔議論之辭。而今書內無之。則此特後人取林虙、樓昉二書合編，而掇咨夔之《論》冠其前耳。其與《攬鈔》，實非一書也。兩漢詔令，最為近古，虙等采輯詳備，亦博雅可觀。雖陳振孫謂其平、獻兩朝，莽、操用事，如錫莽及廢伏後之類，皆當削去。是於裁製亦間有未合。然其首尾完贍，殊便觀覽，固有足資參考者焉。（以上總集）
──右「詔令奏議類」詔令之屬，十部、八百二十二卷，皆文淵閣著錄。
（案：詔令之美，無過漢、唐。《唐大詔令》為宋敏求搜輯而成，多足以裨史事。《兩漢詔令》雖取之於「三史」，然匯而聚之，以資循覽，亦足以觀文章爾雅、訓詞深厚之遺。兩宋以後，國政得失，多見於奏議，內外製亦多散見於諸集，故所錄從略焉。）

宋范仲淹撰。仲淹字希文，其先邠州人，後徙家江南，遂為吳縣人。大中祥符八年進士。曆官資政殿學士、戶部侍郎、知青州。卒贈兵部尚書，諡文正。事蹟具《宋史》本傳。仲淹自慶曆三年拜參知政事，五年罷為陝西四路宣撫使。在政府者首尾三載，是編皆其時奏劄，故以為名。分《治體》、《邊事》、《薦舉》、《雜奏》四類，凡八十五篇。皇祐五年，韓琦為河東經略安撫使，始序而行之。稱輯之者為寺丞君，謂仲淹子純仁也。《宋史•藝文志》載仲淹《奏議》十五卷，與此本不同。考《琦序》，稱《奏議》十七卷、《政府論事》二卷，所謂十七卷者，當即《宋志》所載。特《宋志》荒謬，誤「七」為「五」。所謂二卷者，當即此本。特名曰《論事》，不名曰「奏議」。然陳振孫《書錄解題》有《範文正公奏議》二卷，則其名《奏議》久矣。史稱方仲淹執政時，仁宗銳意治平，數問以當世要務，嘗開天章閣，手詔諮詢。仲淹退而條上十事，仁宗悉採用之，獨府兵法，眾以為不可而止。今集中答詔條陳治道一篇，蓋即其事。又請以輔臣兼制諸曹，其疏亦在集中。蓋仲淹方以天下為己任，意在裁削倖濫，考核官吏，而論者多不以為然。自所陳之十事既行，任子之恩薄，磨勘之法密，僥倖者益不便，相與造作謠謗，仲淹因不安其位而去。其所施為，亦遂稍稍沮罷。觀於是集，其條制規畫，猶略可考見。《史贊》所稱宏毅之器，足任斯責者，亦庶幾乎無愧矣。

宋包拯撰。拯字希仁，廬州合肥人，天聖五年進士，曆官御史中丞、知開封府，終禮部侍郎、樞密副使，贈禮部尚書，諡孝肅，事蹟具《宋史》本傳。案《宋志》載拯《奏議》十五卷。今此本為拯門人張田所編，自應詔至求退，分三十門，止有十卷。《田序》亦稱十卷，與史志不合。然《宋志》顛倒悖謬，為自來史家所未有，不可援以為據，殆誤衍「五」字歟。惟是田所編次，多不可曉。《文獻通考》引《汪應辰序》曰：「公《奏議》分門編類，其事之首尾，時之先後，不可考也。」如《請那移河北兵馬》凡三章，其二在八卷《議兵門》，其一乃在九卷《議邊門》，其不相貫穿如此，所言與此本相符。《序》又雲：「今考其歲月，系於每章之下，而記其履歷於後。」若其歲月見於章中，與夫不可得而考者，不容以不闕也。庶讀者尚可以尋其大概。是應辰於是編固每篇皆為箋注，而此本無之。蓋應辰箋注久佚，今存者仍原本耳。《序》又雲：「如劾罷張方平、宋祁三司使，而《奏議》不載。豈包氏子孫所不欲以示人者耶？」案史稱拯攻去張方平、宋祁，朝廷遂以拯代祁為三司使。歐陽修有《蹊田奪牛》之奏，拯家居避命者久之。應辰所雲，蓋指此事。然拯之剛正，豈逐人而覬其位者。修雖有此奏，特宋人好為議論之習。拯之心跡，天下後世皆可諒之。遽諱而削其稿，反若拯實有此短者。此張田編次之無識，非拯志也。張田字公載，澶州人，嘉祐中嘗知廬州，甚著清譽，蓋能不愧其師者。此書第九卷中有《進張田邊說七篇狀》，並附以《賜張田敕書》，與他篇例異，知確為田之所編。應辰以為其子孫諱之，非其實矣。

宋劉安世撰。安世字器之，大名人。少師事司馬光。哲宗初，以光薦，除秘書省正字。又以呂公著薦，除右正言，遷左諫議大夫。紹聖初，落職知南安軍，又貶新州別駕，英州安置。徽宗立，移衡州。尋以濮州團練副使，鼎州居住。後複直龍圖閣，卒。事蹟具《宋史》本傳。安世有集二十卷，今未見傳本。此《集》皆其奏劄，不知何人所編。前有隆慶辛未石星、張應福《序》，皆雲得抄本於西亭王孫家。西亭者，朱睦也。《星序》稱是《集》凡三卷，而此本實十三卷，與《序》不合。然證以《永樂大典》所載，一一相符。殆校讎偶疏「三」字上脫「十」字也。史稱安世忠孝正直似司馬光，而剛勁則過之。故彈擊權貴，盡言不諱，當時有「殿上虎」之稱。《集》中所論諸事，史不具載，頗足以考見時政。其中稍有遺議者。如吳處厚之劾蔡確，本出羅織，而安世申處厚之說，章凡一十二上，務欲置確於死地，殊不免意見之偏。然由其嫉惡太嚴，至於已甚，故徒知確為僉邪，而不察處厚非善類。見無禮於君者，遂如鷹鸇之逐，實非故相排擠之比。觀歐陽棐為蘇軾所善，程子為蘇軾所讎，而安世論棐差遣不當，章凡九上，並程子詆為五鬼，絕無所區別於其間。是亦其孤立無黨之一證，不足以為疵瑕也。惟是氣質用事，詞或過激。故王偁《東都事略》論之曰：為君子不能深思遠慮，優遊浸漬以消小人之勢。而痛心疾首，務以口舌爭之。事激勢變，遂成朋黨。是為平允之論。至朱子作《名臣言行錄》，於王安石、呂惠卿皆有所採錄，獨以安世嘗劾程子之故，遂不載其一字，則似乎有意抑之矣。要其於朝廷得失，知無不言，言無不盡，嚴氣正性，凜凜如生。其精神自足以千古，固非人力所能磨滅也。

宋陳次升撰。次升字當時，興化仙遊人。熙甯六年第進士。知安邱縣。以薦為監察御史，提點淮南河東刑獄。入為殿中侍御史，進左司諫。貶南安軍監酒稅。徽宗立，召還，為右諫議大夫。複除名，編管循州。政和中復舊職，卒。事蹟具《宋史》本傳。次升為太學諸生時，即斥王安石字說為「秦學」，坐是屏棄。通籍後三居言責，建議鯁切，為時所憚。其最大者在止呂惠卿之使嶺南，劉安世謂其大有功於元祐諸臣。至其彈劾章惇、蔡京、蔡卞、曾布諸疏，尤為明白痛切，聳動耳目。雖其根株不能盡拔，卒為所中，以致垂老投荒。而剛直之氣，凜然猶可想見。本傳載所陳前後凡十餘事，皆有關於賢奸消長，政治得失之故，為他人所不敢發。而謂其他所言曾肇、王覿、黃庭堅、賈易、李昭玘、呂希哲、範純禮、蘇軾等，公議或不謂然。今即集中所存諸疏觀之，其論王覿也，以曾布所善。其論曾肇也，以布之至親。其論呂希哲也，亦以韓忠彥之親。其論範純禮也，以對遼使誤犯禦名。事各有因，與曲加指摘者不同。且是是非非，雖當代清流亦不肯稍存假借。此正其破除成見，毫無黨同伐異之私。作史者乃以門戶之局為次升之病，謬之甚矣。是《集》為次升兄子南安丞安國所編。取哲宗顧問之語以名之。所錄奏疏凡二百七篇，久佚不傳。惟《永樂大典》中頗散見其篇題。采掇編次，共得八十六篇。又於《歷代名臣奏議》中增補三十篇，較諸原本所存，僅什之五六。然昌言偉論，為史冊所未載者，尚可考見其梗概。謹考證時事，次第先後，釐為五卷。而以《行實》一篇附於卷末，庶讀史者得以參證焉。

宋呂午撰。午字伯可，歙縣人，嘉定四年進士，官至起居郎、右文殿修撰、知漳州，事蹟具《宋史》本傳。是編凡奏議六首，後附其子沆奏議一首。後又附載家傳詩文之類。最後載呂氏節女事。皆因家傳附編者也。午兩為諫官，以風節自勵，知無不言。理宗嘗稱其議論甚明切，又謂其論邊事甚好。此六疏皆理宗嘉熙二年所上。雖篇數無多，而宋末時事頗可考見。其論宋宰相台諫之弊，尤極詳懇。其子沆一疏，並方回所為午及沆傳，亦多與《宋史》本傳可以相證。回稱午文集名《竹坡類稿》，是午本有全集而今佚之。茲六疏蓋存於散軼之餘者，其他遺文則頗散見於《新安文獻志》諸書中雲。

明商輅撰。輅字宏載，淳安人，正統乙丑進士第一，官至吏部尚書、謹身殿大學士，卒諡文毅，事蹟具《明史》本傳。是集為其子侍講良年所編。後有其孫汝賾《跋》，稱輅《素庵文集》凡數十卷，兩遭回祿，悉為煨燼，幸此卷獨存，因鋟諸梓云云。此本為天一閣所抄，則刊版又佚矣，其偶傳者幸也。所載奏疏凡三十三篇。《明史》所載景泰時請清理塞上軍田，招集開封、鳳陽諸處流民，成化時首陳八事及辯林誠之誣，請皇太子視紀妃疾，弭災八事，劾西廠太監汪直諸疏，今皆在集中。惟劾汪直一疏，史載列直十一罪，而不言其目。此集所載乃止十條，或為傳寫佚脫一條，抑或史文誤衍「一」字歟。又《邊務》一疏，凡言二事。其一論養軍莫善於屯田。若不屯田，雖傾府庫之財，竭軍民之力，不能使邊城充實。宜禁勢豪侵佔，令邊軍分二班耕種。非專言清理官田。史但稱核還之軍，未盡其實。其一論守邊為上，守關次之。若徒守京城，最為下策。不宜全調保定等處精銳官軍備禦京城，而以紫荊、倒馬諸要隘委之輪撥京兵，致望風先潰。其言尤深中明代之弊。史削而不載，亦刪除過當。是集所載，乃其全文，尤足以補史闕也。

明王恕撰。恕有《玩易意見》，已著錄。恕《吏部奏議》九卷，弘治四年文選郎孫交編次，李東陽序之。後兵部尚書王憲取其自大理寺左寺副至南京兵部尚書時奏議六卷，刻於蘇州。御史程啟元又刻於三原。此本則正德辛巳三原知縣王成章合二本而刻之者。第一卷為大理寺及巡撫荊襄、河南時所上，二卷為南京刑部戶部及總理河道時所上，三卷為雲南巡撫時所上，四卷為前參贊機務時所上，五卷為巡撫南直時所上，六卷為後參贊機務時所上，七卷至十五卷皆吏部所上。劉昌《懸笥瑣探》稱恕曆仕四十五年，凡上三千餘疏。則此猶汰而存之者矣。《明史》恕本傳稱其揚曆中外五十餘年，剛正清嚴，始終一致。《集》中所載，如參奏鎮守太監及論中使擾人等疏，皆剴切直陳，無所回護。又如處置地方及撥船事宜諸狀，皆籌畫詳盡，具有經略。其他亦多有關一時朝政，可資史傳之參證。沈德符《顧曲雜言》稱邱濬作《五倫全備雜劇》，王恕謂其程學大儒，不宜留心詞曲。濬大恨之，遂謂恕所刻疏稿，凡成化間留中之疏，俱書不報，故彰先帝拒諫之失。侍醫劉文泰因以此事疏攻恕，恕因去位，所以報恕之輕詆也。《明史•恕傳》則謂二人因爭坐位，故構是獄。案：濬本很忮，恕一日不去則濬一日不得快其私。其忌恕未必以此數語，亦未必以此一事。然恕亦殊乖避人焚草之意，故史謂其昧於「遠名」之戒。今刊本已無此二字，或後來削之歟。

明馬文升撰。文升有《三記》，已著錄。案文升砥礪廉隅，練達政體，朝端大議，往往待之而決。與王恕、劉大夏俱負一時重望。此《集》奏議五十五篇，乃嘉靖丁未其孫天祐所編次，而以《恩命錄》及行略、墓誌等文附之。凡史傳所載直言讜論，全文皆具在《集》中。其《請正北嶽祀典於渾源州》一疏，則本傳不載而見於《禮志》。其為左都御史時所言《振肅風紀》十五章，本傳不詳其目，今亦獨見此書。大抵有關國計，不似明季台諫惟事囂爭。惟文升於成化中巡撫遼東、總督漕運，當時必多所建白。而《集》中概不之及，則不詳其何故矣。

明楊一清撰。一清字應甯，安寧人，成化壬辰進士，官至華蓋殿大學士，諡文襄，事蹟具《明史》本傳。此編以其生平章疏分為五類。卷一、卷二曰《馬政類》，卷三曰《茶馬類》，弘治十五年以副都御史督理陝西馬政時所上。卷四、卷五、卷六曰《巡撫類》，則寇入花馬池，命巡撫陝西時所上。卷七、卷八、卷九曰《總制類》，則正德初寇犯固原隆德，一清以延綏、甘肅、寧夏有警不相援，患無所統攝，請遣大臣領之，即命一清總制時所上。第十卷曰《後總制類》，則其忤劉瑾致仕後，以安化王寘鐇反復起時所上也。以所陳多陝甘邊事，故以「關中」為名。嘉靖初始刊行於南京。其間所載，不盡皆一清奏稿。凡當時部臣覆疏及前後所奉諭旨，悉編入之。故於時事本末頗為詳盡。史稱一清官陝西提學副使時，即詳究邊情利弊。嘗當羽書旁午，一夕草十疏，悉中機宜。其才一時無兩，或比之姚崇雲。

明楊廷和撰。廷和字介夫，新都人，成化戊戌進士，官至華蓋殿大學士，諡文忠，事蹟具《明史》本傳。是編名為「三錄」，實則《題奏前錄》一卷，《題奏後錄》一卷，《視草餘錄》一卷，《辭謝錄》四卷，凡四種。《題奏前錄》正德時所上，《題奏後錄》嘉靖時所上，喬宇為之序。《視草餘錄》蕭大亨為之序。又有《自序》，謂官內閣時，凡朝廷奏對之詞，政事可否之議，隨事錄之。《序》題嘉靖六年，而所記止於嘉靖二年，則廷和以嘉靖三年正月去位也。其中有足與史參考者。如《武宗本紀》十三年正月丙午至自宣府，命群臣具彩帳羊酒郊迎，禦帳受賀。是其事竟行也。廷和本傳則言帝命回鑾日群臣各制旗帳迎，廷和執不從，乃已。是又未行。此書載上傳諭五府及團營三大營各為旗帳奉迎，廷和不從。強尼及廖鵬、張龍屢傳旨要脅，廷和終不從。駕回，竟不用旗帳，上意亦無所忤。據此，則《本紀》書其始，未詳其卒。知本傳所言為是。又此書載正德十四年正月七日散本官送兵部侍郎馮清奏捷本至內閣，欲擬旨獎勵威武大將軍，廷和執不可。張龍、強尼相繼催取，廷和卒擬旨獎勵馮清，而不及威武大將軍一字。又載慈壽遣散本官傳諭欲改「懿旨」為「聖旨」，廷和力爭至再方寢。又載壽安後崩，世宗堅欲持喪三年，且擬頒遺誥，廷和力爭，乃僅服二十七日於宮中，遂止遺誥之命。凡此數事，《本紀》及廷和本傳俱不載。又若擒戮江彬及議興獻廟，曲折始末，亦較史為詳。《辭謝錄》皆辭職謝恩諸疏，林俊為之序。其卷帙多於《三錄》，而不在《三錄》之數。以一人之事，非國政也。其奏疏有過於樸率之病。然告君以達意為主，不以修詞為工。如正德中《請慎重郊廟疏》、《請還宮疏》，嘉靖中《請停齋醮疏》，皆指陳時弊，在當日可謂讜言。其他亦多切直中理，言雖質直而義資啟沃、固與春華自炫者異矣。

明胡世寧撰。世寧字永清，號靜菴，仁和人，弘治癸丑進士，官至兵部尚書，事蹟具《明史》本傳。世甯為推官時，屢折岐藩之勢。為主事時，上書極論時政闕失。與李承勳、魏校、餘祐善稱「南都四君子」。為江西副使時，上疏劾甯王宸濠，為所構中，危禍幾於不免。宸濠敗後複起，又屢糾中官趙欽、剛聰等。風節震一世。惟議大禮與張璁、桂萼合，而他事又無一不與璁、萼忤。蓋意見偶同，非有所依附也。是集所錄奏議，皆與史傳相發明。史稱世寧吶不出口，及具疏，援據古今，洞中窾會。今觀是集良然。中多辭職乞罷之疏。考正德末，宸濠、劉瑾內外交訌。嘉靖初，璁、萼專權相軋。世寧牴牾其間，動多掣肘，遂時時有引退之心。蓋孤立危疑，不能自安其位，不得已而出於斯。或以恬退稱之，非其志矣。薛應旂《方山文錄》有《世寧小傳》曰：「公嘗言學貴經濟，不在詩文。」故其奏議二十卷及所著書數十種，皆有裨於世務，非空言也。今此本乃止十卷，汪汝瑮家藏本亦同。豈應旂所見乃其全稿，後授梓時僅汰存其半歟。

明何孟春撰。孟春字子元，郴州人，弘治癸丑進士，授兵部主事。累官右副都御史，巡撫雲南。人為吏部左侍郎，以爭大禮，左遷南京工部左侍郎。尋削籍。隆慶初贈禮部尚書，諡文簡。事蹟具《明史》本傳。孟春沒後，遺稿散佚。萬曆初，巡撫湖廣僉都御史汝陽趙賢始搜輯其詩文，刻之永州。又別錄其奏議為一集，刊於衡州，即此本也。前二卷為官兵部時作，第三卷為官河南參政入為太僕寺卿時作，第四卷至八卷為巡撫雲南時作，末二卷為官侍郎時作。孟春少游李東陽之門，學問該博。而詩文頗拙，卒不能自成一家。惟生平以氣節自許，曆官所至，於時事得失，敷奏剴切，章疏乃卓然可傳。本傳所載，如救言官龐泮等；請停萬歲山工役；清甯宮災，陳八事；出理陝西馬政，上釐弊五事；諫武宗幸宣府；嘉靖初以旱潦相仍，條奏八事；皆侃侃鑿鑿，有關大計。然此集所載，讜論尚多，史特舉其最著者爾。

明周璽撰。璽字天章，號荊山，合肥人，弘治丙辰進士。官至禮科都給事中，為劉瑾所構，斃於廷杖。瑾敗後，禮科給事中孫禎疏訟其枉。詔複官，蔭其一孫。事蹟具《明史》本傳。是集上卷載疏十三篇，上於弘治朝者七，上於正德朝者六。言皆痛切，而劾瑾二疏，則尤直氣坌湧，聲溢簡外。《明史》本傳但稱其劾法王真人，劾太監齊元，侍郎李溫，太監苗逵，尚書崔志端、熊翀、賈斌，都御史金澤、徐源。又應詔陳八事，劾大僚賈斌等十一人、太監李興等三人、勳戚張懋等七人、邊將朱廷等三人。又稱其論太監韋興不當命守鄖陽，及忤瑾黨楊玉，不及劾瑾之事。此集可補史之闕。疏後附載家書一通，其許國忘家之意，已早決於未劾逆璫之前。與《盡忠錄》陳東八月二十五日家書，詞氣相似。亦可謂食其祿，不避其難者矣。下卷附錄敕命、祭文、墓表、碑記及題詠詩歌。其中嘉靖二年諭祭文曰：「權奸構禍，削籍歸田。抑鬱未伸，遽焉淪沒。」似謂璽卒於歸田之後者。與史載璽杖斃事狀，絕不相符。豈當時諱其杖死，案牘所載，僅以削籍為詞耶。亦足見明政不綱，恣為欺罔矣。

明孫懋撰。懋字德夫，號毅菴，慈谿人，正德辛未進士，官至應天府尹，事蹟具《明史》本傳。懋官給事中時，武宗方狎昵小人，嬖倖用事，言官多所謫降。懋獨抗直不回。如劾奏太監於喜、史宣、張澤諸疏，俱能直陳無隱，頗著丰采。又所奏湖廣之管解綿花絨，及嚴考察各條，皆足補《明史》《食貨》、《選舉》各志所未備。又懋是時扈從行在，其請急定平宸濠功賞，又請還京。屢陳邊警，直指天變。至千餘言。亦具見忠讜。其劾江彬也，史言人皆為懋危。而彬方日侍帝娛樂，亦不之見。懋以倖免。亦可謂彈劾權貴，奮不顧身者矣。集中諸疏，史但摘其大端，不能備載。今備錄存之，以與本傳相參考，猶可想見其遺直也。惟疏中所劾諸人，刻本多劖除其姓名。蓋其子孫避怨之計。今無從一一考補，亦姑從其舊焉。

明張原撰。原字士元，三原人，正德甲戌進士，授吏科給事中。以疏論時事，謫貴州新添驛丞。嘉靖元年，召複故官。坎坷八年，其志不挫，益以慷慨直諫自許。如《正殷通等升職世襲疏》、《趙雲升命疏》、《選近習疏》、《請逐太監蕭敬二疏》、《論錦衣衛朱宸等罪狀疏》、《寢楊倫職命疏》、《停國戚張鶴齡等恩典疏》、《停司禮監乞請疏》、《論國戚張延齡等罪狀疏》、《論內宦提督織造疏》、《論張璁桂萼疏》，皆力折權幸，不避禍患，言人所不能言。今具載集中。當其賜環之初，趙漢與之同科，贈之以詩，有「碧桃雨露空千樹，老竹冰霜見一竿」句，又有「回來龍劍星文在，遲暮提攜得共看」句。今載漢《漸齋詩稿》中。觀於是集，原可謂不愧斯言矣。

明夏言撰。言字公謹，貴溪人，正德丁丑進士，授兵科給事中。曆官禮部尚書、武英殿大學士。後以主複河套，為嚴嵩所構，坐與曾銑交關，棄市。隆慶初，追復原官，諡文湣。事蹟具《明史》本傳。言初以才器受知世宗，而柄用之後，志驕氣溢，傲愎自專，卒以致敗，其事業殊無可稱。特學問淹博，於故事夙所留意。又值世宗銳意改制之時，故於一朝典禮，多所酌定。如南北郊分祀、更定文廟祀典及大禘禮儀、立先蠶壇之類，悉言所贊成。迨帝擢掌禮部，益力舉其職。前後奏牘，亦多有可采。此本為御史王廷贍所刊行，即其官尚書時所上。自郊廟大典以至封爵貢舉，大端略具。其間牽合古義，附會時局者，往往不免。然明代典章，至嘉靖而一大變。史志但撮舉綱要，不能具其建議之所以然。觀於是集，端委一一具在。錄而存之，亦議禮者得失之林，非謂其持論之皆當也。

明周怡撰。怡字順之，號都峰，改號訥谿，太平人。嘉靖戊戌進士。授順德府推官，擢吏科給事中。以疏劾嚴嵩廷杖，下錦衣獄。三年，世宗感乩仙之言，得與楊爵、劉魁同出獄。未幾，以熊浹劾乩仙誣妄激世宗怒，複逮入獄。又二年，始得釋。隆慶初，召為太常寺少卿，又上疏忤中官，外調山東按察使僉事。稍遷司業，仍為太常寺少卿以卒。蓋其平生觸犯權倖，至再至三，困踣顛連，僅存一息，而其志百折不改，勁直忠亮，卓然為一代完人。是集為其弟恪所編，許穀為之序。凡吏科奏疏十一篇，太常奏疏二篇。雖卷帙無多，而生氣凜然，猶足以見其梗概也。卷末《乞休》一疏，注曰「李石麓相公不允上」。李石麓者，大學士李春芳號也。蓋怡放廢以後，不欲再出，而春芳以穆宗新政，欲獎用直臣，故格之不使上達。然怡訖不得大用，殆亦郭公之善善歟。

明譚綸撰。綸字子理，宜黃人，嘉靖甲辰進士，官至兵部尚書，襄敏其諡也，事蹟具《明史》本傳。此編乃其曆官疏草，分為三集。曰《閩稿》，嘉靖四十二年再起為右僉都御史，巡撫福建時所上也。曰《蜀稿》，嘉靖四十四年起為陝西巡撫，會大足民作亂，陷七城，調任四川以後所上也。曰《薊遼稿》，隆慶元年至四年，由兵部右侍郎進左侍郎，兼右僉都御史，總督薊遼保定軍務時所上也。史稱綸沉毅知兵，為台州知府時，即與戚繼光立束伍法，練兵破倭寇，禽斬殆盡。官浙江海道副使時，又連破之。再起為浙江右參政時，破饒平賊林朝曦。調福建參政時，郡縣多為倭所陷，力戰恢復，閩地以平。官四川巡撫時，滅雲南叛酋鳳繼祖於會理。總督兩廣時，岑岡賊江月照等望風而降。朝廷倚以辦賊，遇警輒調，居官無淹歲。後在薊遼，與戚繼光協力修邊備，三衛諸部迄不敢南牧。終始兵事垂三十年，積首功二萬一千五百。計其功名，不在王守仁下。而儒者顧豔稱守仁，則以守仁聚徒講學，羽翼者眾也。今特錄是集，以見其謀畫之大略，庶不沒其實焉。

明潘季馴撰。季馴字時良，烏程人，嘉靖庚戌進士，官至總督河道、工部尚書，兼右都御史，事蹟具《明史》本傳。此集凡《巡按廣東奏疏》一卷、《督撫江西奏議》四卷、《兵部奏疏》一卷。季馴巡按廣東在嘉靖三十八年。奏疏後有其子大複附記，稱原稿幾三寸許，散佚不存，僅從掖垣覓之，故所錄止此。其督撫江西在萬曆四年。奏疏之前有李遷、萬恭二《序》。其為南京尚書則在萬曆九年。舊本列在兵部之前，編次誤也。季馴雖以治河顯，而所至皆有治績。集中如《查議弓兵工食》及《損益南京兵政》諸疏，皆足補《明會典》所未備。又《查解兵衛存留糧餉濟邊》諸奏，亦深切當時弊政，足與史志相參考雲。

明潘季馴撰。萬曆初，河決高家堰，淮、揚、高、寶皆為巨浸。季馴建議築堤防，疏淤塞。論水勢之強弱，複黃河之故道。條上六事，詔如議行。書中所載，皆其時相度南北兩河奏疏。首冠以圖，末附書一通，不著所上者為何人。書中有「奉大司空之教，親往閱視」之語。考是時工部尚書李幼滋，始終主張其事，殆即其人歟。季馴先後總河務二十七年，晚輯《河防一覽》。其大旨在以堤束水，以水刷沙，卒以此奏功。此集所載諸疏，並規度形勢，利弊分明，足以見一時施工之次第。與所作《河防一覽》，均為有裨實用之言。不但補史志之疏略，備輿圖之考證已也。

明逯中立撰。中立有《周易劄記》，已著錄。是書凡奏議六篇，皆中立為給事中時所上。以曆官吏、兵二科，故稱兩垣。其中《論公用舍》、《論修史用人》及《論會推閣臣》三疏，本末略具《明史》本傳。蓋中立以是三疏，一忤旨停俸，一見忌輔臣，一被貶外授，故史特摘錄於本傳。其《請罷織造》、《論東倭》及《請停例金》三疏，雖事不施行，然亦皆錚錚不阿，無愧封駁之職，不得以卷帙之少廢之矣。舊本附刻中立所作《周易劄記》後。今既分隸四庫，則列於《經部》為不倫，故析出別著錄焉。

明周起元撰。起元字仲先，號綿貞，海澄人，萬曆辛丑進士，官至右僉都御史，巡撫江南。以忤璫魏忠賢被害。崇禎初，追贈兵部侍郎，諡忠湣。改諡忠惠。事蹟具《明史》本傳。是集凡《西台奏疏》十一首，為一卷，乃擢湖廣道御史巡漕時所上。曰《撫吳奏疏》十九首，為一卷，乃巡撫江南時所上。原本第一卷所載皆起元之傳。第四卷為《蘭言錄》，皆系題贈詩文。第五卷為《崇祀錄》，皆呈詞碑記，後又錄諸人贈祭詩文及起元遺詩七首。蓋出其後裔搜輯開雕，故隨得隨增，無複次第。又明末積習，好以嘩訐取名，其奏議大抵客氣浮詞，無裨實用。起元諸疏，尚多有關國計民生，非虛矜氣節者比。其人其言，足垂不朽。今錄其奏疏二卷，以遺詩七首附後。至起元名光史冊，初不藉傳志以傳。茲並從刪汰，以省繁複焉。

國朝張勇撰。勇字飛熊，上元人，積功官至靖逆將軍，提督甘肅軍務，封靖逆侯，加少傅兼太子太師。是集為其子雲翼所編。始於順治六年《謝實授甘肅總兵官疏》，終於康熙二十三年《甘州遺疏》，凡百二十篇。勇初任甘肅總兵官時，即內值肅州回民作亂，外值昂漢夷人窺邊，日事攻討。中間奉調南征，旋迴甘肅，複值王輔臣之亂。往來征剿，日無寧晷。其沒也，猶以防禦麥力幹之故，力疾出師，卒於軍營。計始終兵間四十餘年。王進寶、趙良棟等，皆由其偏裨起為名將。自康熙十三年以後，箭創病足，以肩輿督師者十年。屢乞解職，皆荷優詔，慰留臥理。蓋兩朝受知之深，諸將無逾於勇者。今觀集中諸疏，大抵皆兵間所作，並剴切詳明，言無不盡。讀之可見開國之初，底定秦隴之方略。並可見列聖知人善任，風雲際會，極千載一時之盛焉。

國朝靳輔撰。輔字紫垣，鑲紅旗漢軍，初授翰林院修撰，官至總督河道、兵部尚書，文襄其諡也。是編皆前後治河奏疏，其子治豫匯刊之。輔自安徽巡撫擢授河道總督時，值河患方棘，洪流逆溢，高堰橫潰，合淮水而東注，故道反湮。輔疏言：「河水挾沙而行，易於壅閼。惟賴清水助刷，始能無滯。當審其全局，徹首尾而合治之。不可漫為施工，堵使東築西決，終歸無益。」因條具八事八告，聖祖仁皇帝悉俞其請。於是疏濬運河及清口，以至海口河道。又開白洋清河以東引水河，而黃流始暢。開清口瀾汛淺諸引河，而淮水始出敵黃。築河崖遙堤縷堤，修高堰，堵翟壩，置減水六壩，而宣洩鹹有所恃。至開中河、早河諸役，尤其設施之大者。其持論以「築堤崖，疏下流，塞決口，有先後而無緩急」數語為綱領。故在事十年，具著成績。諸疏並在集中，無不指陳原委，言之鑿鑿。至今論治河者猶稱輔焉。末附輔官巡撫時奏疏三篇，其極論騷擾驛站，亦具見風力雲。

國朝郭琇撰。琇，即墨人，華野其字也，康熙庚戌進士，官至湖廣總督。此編乃其曆官奏疏。起康熙二十七年，迄四十一年，凡四十四篇。疏末多載原奉諭旨，蓋琇所恭錄，而其後人並敬刊也。琇初由吳江知縣行取入台，即劾罷大學士明珠、余國柱等。聖祖仁皇帝嘉其敢言，洊擢左僉都御史，進左都御史。複劾奏王鴻緒、高士奇、徐乾學等黨援交通，亦皆譴退。後緣事鐫秩，複起為湖廣總督。在官四年，別以紅苗搶掠一事褫職歸。蓋當其彈抨得實，則拔擢以旌其忠；當其貽誤封疆，則罷斥以明其罪。仰見聖祖仁皇帝行政用人，大公獨斷。賞罰悉視其自取，而無一毫畸輕畸重於其間。前者纂輯《五朝國史列傳》，特命於《明珠傳》中載琇劾疏全文，毋庸刪削。嗣複命於《王鴻緒》、《高士奇》、《徐乾學》諸傳中補載琇之劾疏，無庸隱諱。並複頒示綸音，闡明其進退之由。俾共知琇之擢用，無人能排擠報復。琇之罷官，亦非由有人傾軋。百爾臣工，仰承誥誡，已無不曉然共喻。臣等謹錄琇此編，並恭錄前奉諭旨冠諸卷端。庶彝訓昭然，永垂成憲，益共知所警勵焉。（以上專集）（案：以上所錄皆以奏議自為一集者。其或編入文集之中，則仍著錄於《集部》。）

宋趙汝愚編。前有淳熙十三年劄子，稱嘗備數三館，獲觀秘府四庫所藏及累朝史氏所載忠臣良士便宜章奏。收拾編綴，殆千餘卷。文字紛亂，疲於檢閱。自假守閩郡，輒因政事之暇，因事為目，以類分次。而去其複重與不合者，猶餘數百卷。釐為百餘門。始自建隆，迄於靖康，推尋幾月，粗見本末。若非芟繁舉要，恐勞乙夜之觀。欲更於其間擇其至精至要，尤切於治道者，每繕寫十卷，一次投進。又有淳祐庚戌《史季溫序》，稱其開端於閩郡，奏書於錦城。是其經歷歲時，屢經簡汰，乃成是編。故其去取頗不苟。自稱上可以知時事之得失、言路之通塞，下可以備有司之故實。其大旨以備史氏之闕遺，非誇飾也。凡分《君道》、《帝系》、《天道》、《百官》、《儒學》、《禮樂》、《賞刑》、《財賦》、《兵制》、《方域》、《邊防》、《總議》十二門。子目一百一十四。每篇之末，各附註其人所居之官，與奏進之年月，亦極詳核。其奏劄《自序》及《史季溫序》，皆稱《名臣奏議》。而此本題曰《諸臣奏議》。豈以中有丁謂、秦檜諸人而改其名歟？案《朱子語錄》雲：趙子直要分門編奏議。先生曰：只是逐人編好。因論舊編精義，逐人編自始終有意。今一齊節去，更拆散了，不見其全意矣云云。今此集仍以門分，不以人分，不用朱子之說。蓋以人而分，可以綜括生平，盡其人之是非得失，為論世者計也。以事而分，可以參考古今，盡其事之沿革利弊，為經世者計也。平心而論，汝愚所見者大矣。

明永樂十四年黃淮、楊士奇等奉敕編。自商、周以迄宋、元，分六十四門。名目未免太繁，區分往往失當。又如文王、周公、太公、孔子、管仲、晏嬰、鮑叔、慶鄭、宮之奇、師曠、麥丘邑人諸言，皆一時答問之語，悉目之為奏議，則《尚書》颺言，何一不可采入，亦殊踳駁失倫。然自漢以後，收羅大備。凡歷代典制沿革之由、政治得失之故，實可與《通鑒》、「三通」互相考證。當時書成，刊印僅數百本，頒諸學宮，而藏版禁中，世頗稀有。崇禎間，太倉張溥始刻一節錄之本。其《序》自言生長三十年，未嘗一見其書。最後乃得太原藏本，為刪節重刊，卷目均依其舊。所不同者此本有《慎刑》一門，張本無之。張本有《漕運》一門，此本無之。不知為溥所改移，為傳本互異。然溥所去取，頗乏鑒裁，至唐、宋以後之文盡遭割裂，幾於續鳧斷鶴，全失其真。此本為永樂時頒行原書，猶稱完善。雖義例蕪雜，而採摭賅備，固亦古今奏議之淵海也。

明黃訓編。訓，歙縣人，嘉靖己丑進士，官至副都御史。是書輯洪武至嘉靖九朝名臣經世之言。中闕建文一朝，以革除諱之也。分十門，凡《開國》一卷，《保治》十卷，《內閣》四卷，《吏部》四卷，《戶部》五卷，《禮部》七卷，《兵部》十三卷，《刑部》三卷，《工部》五卷，《都察院通政司大理寺》共一卷。每門各有子目。《開國》、《保治》二門，以時代為序。《吏》、《禮》、《兵》、《工》四部各以所屬四司分四類。《戶部》分《圖志》、《田土》、《賦役》，《給賜》、《黃冊》、《屯田》、《婚姻》、《糧運》、《祿俸》、《鹽法》、《茶法》、《課程》、《賑恤》十三類。《刑部》分《律例》、《論奏》、《題奏》、《雜論》四類。以二部諸司，皆以省分，無專掌一事者故也。《內閣》無子目，百司之總，無不該也。《都察院通政司大理寺》亦無子目，篇帙寡也。明永樂間，敕黃淮等編《歷代名臣奏議》，至元而止。雖門目浩繁，不無冗雜，而二千年訏謨碩畫，歷歷可徵。是編所載，如《陶安傳》、《劉基行狀》、《蹇義墓誌》、《李東陽年譜》諸篇，兼紀言行；《漢府》、《趙府》、《石亨》、《曹吉祥之變》諸篇，並錄時事；以及謝鐸《焉用彼相說》、何依《休庵詩序》之類，采及雜文；邱濬《大學衍義補》之類，至節取所著之書，不純為奏議之體。故但以《經濟錄》為名。其實奏議居十之九，與淮等所編時代相接，頗足以資考鏡。今附之《奏議類》中。其間如《胡廣碑錄》之類，間有濫收，或亦朱子《名臣言行錄》取呂惠卿，趙汝愚《名臣奏議》不遺章惇、秦檜之意歟。分別觀之可矣。

△《欽定明臣奏議》•四十卷
乾隆四十六年奉敕編。以皇子司選錄，而尚書房入直諸臣預繕寫。每成一卷，即恭呈御覽，斷以睿裁。蓋敷陳之得失，足昭法戒。而時代既近，殷鑒尤明。將推溯勝國之所以亡，與昭代之所以興者，以垂訓於無窮，故重其事也。考有明一代，惟太祖以大略雄才，混一海內。一再傳後，風氣漸移。朝論所趨，大致乃與南宋等。故二百餘年之中，士大夫所敷陳者，君子置國政而論君心，一劄動至千萬言，有如策論之體。小人舍公事而爭私黨，一事或至數十疏，全為訐訟之詞。迨其末流，彌增詭薄。非惟小人牟利，即君子亦不過爭名。台諫閧於朝，道學嘩於野。人知其兵防吏治之日壞，不知其所以壞者由閣臣奄豎為之奧援。人知閣臣奄豎之日訌，不知其所以訌者由門戶朋黨為之煽構。蓋宋人之弊，猶不過議論多而成功少。明人之弊，則直以議論亡國而已矣。然一代之臣，多賢奸並進，無人人皆忠之理，亦無人人皆佞之理。即一人之身，多得失互陳，無言言皆是之事，亦無言言皆非之事。是以眾芳蕪穢之時，必有名臣碩輔，挺出於其間；群言淆亂之日，必有讜論嘉謨，搘拄於其際。所謂披沙簡金，在乎謹為持擇也。是編稟承訓示，辨別瑕瑜。芟薙浮文，簡存偉議。研求史傳，以後效驗其前言。考證情形，以眾論歸於一是。譬諸童謠婦唱，一經尼山之刪定，而列在六經。一代得失之林，即千古政治之鑒也。至於人非而言是，不廢搜羅；論正而詞乖，但為刪潤。聖德之廣，一善不遺；聖度之宏，大公無我；尤非尋常所可測量矣。（以上總集）
──右「詔令奏議類」奏議之屬，二十九部、七百二十六卷，皆文淵閣著錄。
