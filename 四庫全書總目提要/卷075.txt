
卷七十五 史部三十一
○地理類存目四

元潘昂霄撰。昂霄字景樑，號蒼崖，濟南人。官至翰林侍讀學士，諡文僖。是書紀世祖至元十七年遣篤什西溯河源至星宿海事，末有元統中柯九思跋。《元史》已全錄其文，此別行之本也。河源遠隔窮荒，前志傳聞，率皆瞽說。惟篤什嘗親歷其地，故昂霄以聞於其弟闊闊出者，記為是編，自詫為古所未睹。迨我皇上，神武遠揚，平定西域。揆度水脈，規量地形，又知篤什所言，仍多疏漏。已重為考定，勒在鴻編，用以祛萬古之疑，而訂百世之謬。昂霄是記，竟以故紙置之可矣。

一名《水利文集》，元任仁發撰。仁發，松江人。仕至都水少監。明梁惟樞《內閣書目》雲：「大德間，都水少監任仁發，以吳松江故道陻塞，震澤汎濫，為浙西害，乃上疏條利病疏導之法，凡十卷。」前有仁發自序，又有許約、趙某二跋。末附宋郟亶及其子僑《水利議》。約跋稱「歲甲辰，中書以其議上聞，命中書省平章政事董是役。由是震澤無壅，與三江之勢接，複朝於海」。趙某跋稱，「是錄所載，其要有三：一曰浚江河以泄水，二曰築堤岸以障水，三曰置插竇以限水」雲。

不著撰人名氏。惟書中「揚子江」一條，自稱其名曰璚，其姓則不可考。前有明嘉靖中應良序，疑為元初人所撰，而後人增修之。今觀書末附朱晞顏《鯨背吟》三十三首，晞顏為元人，則此書亦出元人可知矣。其書言海路要害，及占風雨潮汛諸事，大抵皆為海運而作。其後歌訣，與今人所說亦同。然未免失之於太簡。

不著撰人名氏。紀海運道裏之數，自南京曆劉家港開洋，抵直沽，及閩浙來往海道。凡《舟定》泊遠近、險惡宜避之地，皆詳志之。又有《占天》、《占雲》、《占風》、《占月》、《占虹》、《占霧》、《占電》、《占海》、《占潮》各門。蓋航海以風色為主，故備列其占候之術。疑舟師習海事者所錄。詞雖不文，而語頗可據。考海運惟元代有之，則亦元人書也。後有《海道指南圖》，乃龍江至直沽針路。嘉靖中袁褧以二本參校，刻入所編《金聲玉振集》，複錄元延祐間海道都漕運萬戶府《海運則例圖》、至正間周伯琦《供祀記》二碑，附於其末。

明車璽撰。璽，宛平人，成化戊戌進士，官至河南按察司僉事。是編考歷代治河之事，以時代先後為次。始周定王，終明嘉靖十七年。又以《禹貢》、《史記•河渠書》、《漢書•溝洫志》、《元史•河源附錄》、宋濂《治河議》、《河南總志》諸條列後。其標題又稱山東兗州府同知陳銘續編。前後無序跋，不知孰為璽之原書，孰為銘之所補。體例參差，刊刻拙陋，蓋當時書帕本也。

明王瓊撰。瓊有《晉溪奏議》，已著錄。先是，成化間三原王恕作《漕河通志》十四卷。弘治九年瓊以工部郎中管理河道，乃因恕之書而增損之。首載《漕河圖》，次記河之脈絡源委，及古今變遷，修治經費，以逮奏議碑記，罔不具悉。《明史》本傳稱瓊出治漕河三年，臚其事為志。繼任者案稽之，不爽毫髮。由是以敏練稱，蓋其書之切於實用如此。惜原本八卷，此本止存三卷，非完帙矣。

明劉天和撰。天和有《仲志》，已著錄。嘉靖初，黃河南徙，天和以右副都御史總理河道。乃疏汴河，自朱仙鎮至沛縣飛雲橋。又疏山東七十二泉，自鳧、尼諸山達南旺河。役夫二萬，不三月訖工，詔加工部侍郎。此書蓋據其案視所至形勢利害，及處置事宜，詳述之以示後人。一卷末有《治河本末》一篇，為工部都水郎中郾城楊旦所作，以紀天和之績。後四卷則皆其前後奏議之文也。

明吳仲撰。仲字亞甫，武進人。正德丁丑進士，官至處州府知府。通惠河即元郭守敬所開通州運河，明初湮廢，糧皆由陸以運，費重民勞。仲以御史巡按直隸，疏請重浚。不數月工成，遂至今為永利。其事詳見《明史》。後仲外調處州時，恐久而其法浸弛，故於舟中撰此書奏進，得旨刊行。上卷載閘壩建置開浚事宜，而冠以源委圖說，中卷及附錄皆諸司奏疏，下卷皆碑記詩章也。

明伍餘福撰。餘福有《陝西志》，已著錄，是書凡分八篇。一論五堰，二論九陽江，三論夾薴幹，四論荊溪，五論百瀆，六論七十三漊，七論長橋百洞，八論震澤。皆吳中水利要害，大旨本宋單鍔所論，而推廣之。

不著編輯者名氏。明正德間，河決徐沛，運道淤塞，特起盛應期往治之。應期建議，於昭陽湖東北進江家口，南出留城口，開浚百四十餘裏。較疏舊河力省而利永，計需夫六萬五千人，銀二十萬兩，剋期六月告成。時胡世寧行取進京，道經沛縣，親睹情形，因上疏與應期議合。興役垂成，為言者所沮而罷。應期坐奪職。史稱後三十年，朱衡循新河故跡成之，運道終蒙其利。則是舉不為無見，而言者為媢嫉之口可知矣。此編載世甯及應期原《議開河疏》，並世寧《請與應期同罪疏》，以見一事之始末。以其事未竟功，故但曰《新河初議》也。應期字新徵，吳江人。弘治癸丑進士，官至右副都御史，事蹟具《明史》本傳。世寧有《奏議》，已著錄。

不著編輯者名氏。錄前代治水文字，凡奏記、書狀、疏論、或問之類並列焉。計宋文十九首，元文十五首，明文十二首，而宋以前不採。疑為未成之書。其明文載至弘治間止，則當為正德時所撰集也。

明王獻撰。獻字惟從，號南灃，又自號木石子，咸寧人。嘉靖癸未進士，官山東巡察海運副使。初，元時海運，經由登萊，避槐子口大石之險，故放洋於三沙黑水。曆成山正東，逾登州東北，又西北抵萊州海倉。然後出直沽，以達天津。後於槐子口西之馬壕，別開河道，由麻灣抵海倉，以達直沽。鑿之遇石而止。獻於元人所鑿之西，燒石開道十四裏，麻灣以通。於是江淮之舟，可至膠、萊。餘三十裏，功未竟，獻適遷去。有撓之者（案《明史•孫應鼇傳》，稱為山東布政使時有創開膠萊河議者，應鼇力言不可，則撓之者指應鼇也），功遂不成。獻因敘其案牘為一編，以貽後來，此書上卷是也。其下卷則獻沒之後，膠、萊人思其功，祀之名宦。工科給事中李用敬又理其說，奏請續蕆其事。其後人又匯刻之，附獻書以行雲。

不著撰人名氏。前七卷分序蘇、松、常、鎮並杭、嘉、湖諸府之水，而各以歷代修浚之跡附載於後。次為《考議》二卷，次為《公移》三卷，次為《奏疏》三卷，次為《紀述》二卷。其敍事皆至嘉靖二年止，每卷之末，題嘉靖甲申錫山安國活字銅版印行。安國嘗翻刻留元剛所編《顏真卿集》及《年譜》，蓋亦好事之家也。

明吳山撰。山，高安人。嘉靖乙未進士，官至禮部尚書，諡文端。是書大旨謂河雖經數省，而自龍門下趨，則梁地當其沖，故河患為甚。前有自序雲：「近日所刻《治河總考》，疏漏混複，乃重加校輯，匯分序次。」一卷曰《河源考》，二卷曰《河決考》，三卷至九卷曰《議河治河考》，末卷曰《理河職官考》。上溯夏周，下迄明代，總為十卷。前有崇禎戊寅其曾孫士顏序略，蓋重刊時所作也。

明沈啟撰。啟字子由，號江村，吳江人。嘉靖戊戌進士，官至湖廣按察司副使。是書大旨以吳江為太湖之委，三江之首。凡蘇、松、常、鎮、杭、嘉、湖七郡之水，其瀦於湖，流於江，而歸於海者，皆總匯於此。故述其源委之要，蓄泄之方，輯為一編。前二卷曰《水圖考》、《水道考》、《水源考》、《水官考》、《水則考》、《水年考》、《堤水岸式》、《水蝕考》、《水治考》、《水柵考》，後三卷皆《水議考》，乃啟晚歲家居所輯。至國朝雍正中，其八世孫守義複為校正刊行。《江南通志》稱其於水道最為詳核。今觀其書，於治水條規，頗為明備。於支派曲折，尚不能一一縷載也。

明吳韶撰。韶，華亭人，自號秦阜山人。是書成於嘉靖戊戌。首載蘇、松七府為《總圖》，次作《捍海塘紀》，次列太湖、三江及諸水源委。凡疏導修築之事，以及歷代官司職掌、公移事實，悉採錄之。

明潘季馴撰。季馴有《司空奏疏》，已著錄。此書乃其巡撫廣東時，值兩河水決，再以右都御史督理河道之所建白也。首卷為圖說，冠以敕諭，二卷治河節解，三卷為修守事宜。其大旨與所撰《河防一覽》相同雲。

明龐尚鴻撰。尚鴻字少襄，南海人。副都御史尚鵬之弟。以貢入國學，上書政府。複獻飛車、飛舟諸疏，得旨下部。授鹽城訓導，擢英山知縣。時河決為祖陵患，尚鴻撰進《治河三策》。值巡撫與河臣議不合，移怒尚鴻，謫西安縣教諭，終崑山縣丞。蓋亦好事而兼好議論者也。是編乃其在鹽城時講求治河方略，設為或問，類次成書。其力辟毀高堰之議，大抵與潘季馴相合。末附《開澗河疏草》一首，則專論泗州祖陵利害雲。

不著撰人名氏。前有序略雲：「海鹽地勢卑下，與海沙平。每潮水漲，高出平地丈餘。恃以障蔽者，僅石塘，石塘之內有裹土塘，然猶不能禦潮。必有內河以納過塘之水，而後泄其橫流之勢。」萬曆五年海溢，鹽邑受害特甚，是年遂開內河。此編即詳記是役。其說撮舉大要，而圖則甚詳。蓋海鹽知縣所刊，稱於時巡撫浙江僉都御史為徐拭。拭字世寅，常熟人。嘉靖丁未進士，以劾趙文華坐謫者，即其人。後官至南京工部尚書，《題名碑錄》作栻，《明史》本傳亦作栻。此本作拭，刊版誤也。

明工部都水郎中游季勳、沈子木、朱應時、塗淵，主事陳楠、張純、唐煉同編。初，嘉靖四十四年七月，黃河決浸沛縣諸處，工部尚書朱衡與都御史潘季馴等相度地勢，議於南陽至留城一帶，別開新河。自留城至白洋淺一帶，則挑復舊河。於時朝議不一，然迄從衡議。是編皆其前後案牘，凡圖五，奏疏十有一。其稱古之治河，惟避其害；今之治河，則又欲藉以通漕事。與賈讓等異，所言極為明晰。又稱居民之情在新河者，則稱新河可開；在舊河者，則稱舊河可複。皆為市廛之私，非為國家運道之計。亦究悉物情之言也。

明王圻撰。圻字元翰，上海人。嘉靖乙丑進士，官至陝西布政司參議。《明史•文苑傳》附見《陸深傳》中。其書首列《東吳七郡水利總圖》，而書中所載止六郡，於杭郡未之及也。六郡中尤詳於蘇、松、常、鎮四郡，嘉、湖則稍略焉。前九卷為《圖考》，圖各系以說。後一卷為《歷代名臣奏議》，所采亦複寥寥。圻以吳人而考吳地水利，應無謬誤。然謂錢塘江出寧波之赭山，不知寧波別有赭山，乃混而為一。又引《水經》東至餘姚縣東入於海，不知姚江源出大菁山，逕寧波入海，並不與浙江通。圻不加辨正，均未免於疏舛。

明鄭若曾撰。若曾有《鄭開陽雜著》，已著錄。是書所列，上起河源，下迄東海，凡為五圖。而以歷代防浚得失，附論於後。明代自嘉峪關外，即以為絕域，無由西越崑崙。故所繪河源，仍沿《元史》之誤。至始終力主王獻開膠萊河以通海運之說，亦未必可以施行。黃河湍悍，變態百出，月異而歲不同，區區一卷之圖，固未可執為定論也。

明潘鳳梧撰。鳳梧，桐鄉人，貴州籍。隆慶庚午舉人。是編末有茅一桂跋，稱為《安邊濟運本書》。蓋鳳梧別有《邊事》一書，合此書而總名之，此則僅存其治河書也。其書多作歌括，立名詭激，而詞意實淺近。後載聘啟之類，尤為蕪雜。

明徐貞明撰。貞明字孺東，一曰伯繼，貴溪人。隆慶辛未進士，官至尚寶司少卿。其官工科給事中時，上疏言畿甸水利，大旨開西北之溝洫，以省東南之漕運。廷議不行。會以他事外謫太平府知事，不能再疏理前說，乃於通州旅次作此書，設為賓主問答之辭，以盡疏中之義。前有萬曆丙子張元忭序，又有俞均重刊序，及王祖嫡題詞，末有李世遠、王一鶚二書，李楨、米鴻謨二跋，皆盛推之。然其後貞明複官還朝，再申前請，廷議用其策，即命貞明領之。迄不能成功而罷。又《明史•汪應蛟傳》載，應蛟巡撫保定時，奏興畿輔水利，工部尚書楊一魁贊成其事。神宗報許，後亦卒不能行。蓋持是議者，皆妄冀水利一興，即北方之粟足供倉儲，可以省南方之漕運。而不知古今異勢，南北異宜。書生紙上之言，固未可概見諸實事也。

明張光孝撰。光孝字維訓，號左華，自署關中人，不知為何郡縣也。是編志大河源委與決塞修浚之宜，傍及祀典、雜事、藝文，猶屬志書之體。乃複摭入天河星象，龍馬卦畫，繪圖列說，附會支離。是與水官何涉乎？

明謝廷諒、周孔教、姜宏範同撰。廷諒字友可，金谿人。萬曆乙未進士，官至順慶府知府，事蹟附見《明史•謝廷瓚傳》。孔教有《中丞疏稿》，已著錄。宏範，臨川人，仕履未詳。千金堤在撫州府城東，當汝水之沖，即唐之千金陂，屢有興廢。萬曆五年，知府古之賢率屬重修，廷諒等因述此志，以紀其事。凡《形勝》、《沿革》、《經畫》、《人物》各一卷，《藝文》四卷，皆一時頌美之詞也。

明黃克纘撰。克纘字紹夫，晉江人。萬曆庚辰進士，官至工部尚書，事蹟具《明史》本傳。是編乃其巡撫山東時所作，分《黃河考略》、《治河左袒》、《三吳水利》諸目。所載上起祖乙之圯耿，下終萬曆三十二年蘇莊之決，末系以論，陳當時便宜。其大旨主於順河之性以疏之，而曆陳明代河決，未疏先塞之害。其引漢武《瓠子歌》，謂漢時河已通淮泗。又引宋張洎疏，以為《禹貢》九河之外，原引一支南行入淮泗，則未免出於附會也。

明黃承元撰。承元，秀水人。萬曆丙戌進士，官至副都御史巡撫福建。上卷論河防，下卷論漕運，皆上溯歷代，下迄萬曆中年。文頗簡潔，而傷於太略。

明仇俊卿撰。俊卿，海鹽人。官國子監博士。萬曆十五年，海鹽塘潰重修，俊卿因錄其圖式案牘為此書。《浙江通志》已採錄其大略。其所紀述，距今一百餘載，亦今昔異宜矣。

明吳道南撰。道南字會甫，崇仁人。萬曆己丑進士，官至文淵閣大學士，諡文恪。事蹟具《明史》本傳。萬曆甲午，陳於廷建議修國史，令翰林諸臣分門受事。道南領修《河渠志》，此即其原稿也。凡三篇，曰《運河》，曰《黃河》，曰《通惠河》，其餘皆未之及。按《明史•藝文志》作二卷，則是本己非全帙矣。前有總序，謂冠以圖策，載其領要。今此書無圖，蓋傳寫者失之。考《元史》以前諸志，皆無圖繪，此例蓋道南所首創也。

明胡瓚撰。瓚有《禹貢備遺增注》，已著錄。是編《圖紀》一卷，《職制》一卷，《泉源》一卷，《河渠》一卷，《職官表》二卷，《泉河派表》一卷，《疆域》、《山川》、《夫役》、《漕艘》、《宮室》、《人物》、《秩祀》、《敘傳》各一卷。乃瓚分司南旺時，據《河志》、《閘河考》、《泉河志》諸書刪輯而作。於河湖閘壩堤防瀦泄之道，載之頗悉，特體例冗雜，尚有待於後人之潤色耳。末附《泉河大事記》一卷，用編年體以總括全書，大略亦近複贅。又《泉源志》後有天啟二年主事薛玉衡新開泉名二十七處，則後人所續入也。

明袁黃撰。黃號了凡，嘉善人。萬曆丙辰進士，官兵部主事。是編曆考北直隸河渠，意在興修水利。末載畿內田制、開田賞功、沿海開田諸論，大旨頗與徐貞明《潞水客談》相近。黃嘗任寶坻令，縣賦繁重，具疏乞減，故於畿輔利弊尤所究心。卷首題「前進士袁黃，」撰旁註雲「了凡雜著」，亦疑非完帙也。

明朱國盛撰。國盛字敬韜，華亭人。萬曆庚戌進士，官至工部尚書，兼理侍郎事。天啟五年，國盛以工部郎中管理南河，創為此志。自《敕諭》至《公移》凡三十三門，於黃、淮諸水疏治事宜，頗為詳析。前有自作序例一首，又有李思誠、徐標二序，後有彭期生跋。思誠，揚州人。標與期生皆繼國盛董斯役者也。

明薛尚質撰。尚質，常熟人。以白茅、許浦、福山三浦為常熟宣洩所賴，故作此以明其利害。前有自序，言考當代名臣奏議，及唐宋諸賢成說，可以行於今者，凡若干條。為之贊論，以備於左。複著《水利論》一篇，《雜論》十條，以廁於末。此本為曹溶《學海類編》所載，僅有《水利論》及《雜論》，而無所謂名臣奏議及唐宋成說者，蓋刪其前半，非完書矣。

不著撰人名氏。首《總論》一篇，次以歷代治河之事編年紀載，始唐堯，迄明熹宗。其大旨欲複九河故道，引全河北趨以歸海。所謂紙上空談，不達時變，與欲複井田封建同一迂謬耳。

國朝孫承澤撰。承澤有《尚書集解》，已著錄。是書紀黃河遷徙始末，兼及畿輔水利。大旨為籌畫漕運而作也。

國朝翁澍撰。澍字季霖，吳縣人。是書以明蔡羽《太湖志》、王鏊《震澤編》為本，參酌增損，續成此書。於瀕湖港瀆，區畫獨詳。

國朝閻廷謨撰。廷謨，孟津人。順治丙戌進士，以工部主事督理河工。是編因謝在杭舊志而修之，又附錄古跡、藝文於其後。廷謨自序，謂「刪其不宜於今而增其正行於今者」，故所紀形勢頗詳。然正行於今者增之是也，其不宜於今者亦當存以備考證，乃協志乘之體。一概刊除，非通論也。

國朝崔維雅撰。維雅，新安人。順治丙戌舉人，初任儀封縣知縣，升淮安府同知，調開封府南河同知。即以防河功，授寧波府知府。因總河王光裕請，再遷管河道僉事，官至布政使。其成是書，則為江蘇按察使司時也。其治河有七法。曰引河，曰遙堤，曰月堤，曰縷堤，曰格堤，曰護埽，曰截壩。前明潘季馴《河防一覽》，詳於堤壩之說，而不言引河。維雅獨申引河之說，蓋當河流悍激之地，不得不浚此以殺其勢耳。其書前為總圖，後為分圖。總圖所以審其形勢，而分圖所以定其工程。圖各有說，所以明其致治之原。維雅身曆河工二十餘年，著為此書，其意見與靳輔頗不相合。康熙二十一年河決蕭家渡，維雅因上疏條奏河務，斥輔所築減水壩為不可用，請變前法而更張之。上特遣大臣履勘，複召輔與維雅廷辨。輔指列情形，具陳維雅剿襲之謬。維雅無以對，卒從輔議，而河患以息。是其說亦多出於一偏之見，不可據為定論也。

國朝顧士璉撰。士璉字殷重，太倉州人。先是，順治十二年，婁江塞，水無所歸。太倉知州白登明，開鑿朱涇舊跡而水以安。州人名之曰新劉河，以婁江舊名劉河也。士璉實佐是役，故輯其始末，為志一卷。康熙辛亥，再浚劉河之淤，仍以士璉任其事。工既竣，乃複輯《婁江志》二卷。上卷敘新續，下卷考舊跡，而以郟亶、郟僑諸人治水之書附焉。《新劉河志》其稿本出登明，士璉重輯之，《婁江志》則士璉所自輯。以其循登明之法而成功，故亦題曰「登明定」，示不忘所自也。前有王瑞國、鬱禾序，皆稱為《吳中開江書》，蓋當時二書合刊，總題此名耳。

國朝葉方恆撰，方恆字學亭，崑山人。順治戊戌進士，官至山東濟寧道。是編即其督理山東河道時所輯，專言漕河之在山東者。首《圖志》，次《河渠》，次《職制》，次《人文》。大致采掇明王恕《漕河通志》、王瓊《漕河圖志》、車璽《漕河總考》諸書，而稍參以近時之形勢。

國朝萬斯同撰。斯同有《廟製圖考》，已著錄。是書採取有明列朝實錄，凡事之涉於河渠者，悉案年編次。天啟四年以後，則雜取邸抄野史以足成之。視史志所載稍詳，然頗傷冗雜。考斯同嘗預修《明史》，此本疑即其摘錄舊聞，備修志之用者，後人取其殘稿錄存之也。又兩江總督所采進，亦有此書，題曰《明實錄河渠考》。所載止於萬曆四十八年，知當時隨筆抄錄，本未成書。後來傳寫其稿者，各據所見之本，故多寡互異，並書名亦小不同矣。

國朝黃宗羲撰。宗羲有《易學象數論》，已著錄。是書前列諸水之名，共為一表，皆以入海者為主，而來會者以次附之，如汴入河、須鄭入汴、京入鄭、索入京之類。自下流記其委也，後各自為說，分南北二條，皆以發源者為主，而所受之水以次附之。如衛河出輝縣蘇門山，逕衛輝府北，東流淇水來注之，又過濬縣內黃界，漳水入焉之類，自上流記其源也。其所說諸水，用今道不用故道，用今地名不用古地名，創例本皆有法。而表不用旁行斜上之體，但直下書之，某入海，某入某，某又入某，頗不便檢尋。又渭入河，漳、清、汧、涇、沮入渭，洛入河，瀍、澗、伊入洛之類，皆分條。淇、漳、汶、滹、桑入衛，清入淇，沙、易入滹，溫、義入易，洋入桑之類，又合條，則排纂未善也。其書作於明末，西嘉峪，東山海，北喜峰，古北居庸，皆不能逾越一步。宗羲生於餘姚，又未親歷北方，故河源尚剽《元史》之說，而灤河之類亦沿《明一統志》之舊。松花、黑龍、鴨綠、混同諸江，尤傳聞彷彿，不盡可據。我朝幅員廣博，古所稱絕域，皆入版圖，得以驗傳聞之真妄。《欽定西域圖志》、《河源紀略》諸書，勘驗精詳，昭示萬代。儒生一隅之見，付之覆瓿可矣。

國朝陳士鑛撰。士鑛號宿峰，秀水人。康熙初以貢生閣試，授主事。是書大旨主於廣浚分支，共受三江之水；多為尾閭，以殺震澤之怒。故所錄惟以夏原吉議三條為主，而況鍾、李克嗣、呂光、海瑞、許應逵五事附焉，非盡錄明一代治水之政也。

國朝毛奇齡撰。奇齡有《仲氏易》，已著錄。蕭山湘湖為一邑水利所資，宋熙寧間縣民殷慶倡議建塘而未行。至楊時為縣令，始舉其役。而明尚書魏驥修築之後，為豪民所佔，御史何舜賓又以死爭複之。舜賓之婿僉事富玹因作《蕭山水利志》，歲久殘闕。奇齡因其舊本，補輯是編。前二卷詳述湘湖沿革條約，第三卷則附錄諸湖，而終以湘湖歷代禁罰舊例。其大旨以杜侵佔為本。

國朝沈愷曾撰。愷曾，歸安人，康熙壬戌進士，官至山東道監察御史。是書前四卷錄康熙以來太湖、劉河、白茆、孟河諸處興修開浚奏議公牘，第五卷錄折解、緩徵、議賑、兵糧、關稅諸奏議。其目錄內自注有曰：「是卷內有無關水利，因當事大臣仰體主恩，曲為生民請命，俾安樂利，故載入。」蓋因水利而附錄者也。第六卷、七卷皆前代水利沿革，於郡城修築之外，亦附錄賦額、田稅、均糧、鹽口諸事，蓋亦留心於民事者。然志乘皆已具載，此為贅出矣。

國朝孫宗彝撰。宗彝有《易宗集注》，已著錄。此書載曹溶《學海類編》中。其議治河之法，以築歸仁堤、疏周家橋為主。蓋亦執一偏之見，未可坐論起行也。

國朝金友理撰。友理字玉相，吳縣人。是書卷首為巡幸圖說。卷一總志太湖。卷二為沿湖水口、濱湖山。卷三為水治、水議。卷四為兵防、湖防、論說、記兵、職官。卷五為湖中山泉、港瀆、都圖、田賦。卷六為坊表、祠廟、寺觀、古跡、風俗、物產。卷七為選舉、鄉飲。卷八為人物。卷九為列女。卷十、十一為詩。卷十二、十三為文。卷十四為書目、災異。卷十五為補遺。卷十六為雜記。大旨為明人《太湖志》、《震澤編》皆詳於湖中而略於湖外，以所重在名勝，而水利、兵防不及悉，故以此書補所闕雲。

《初集》，明富玹編，國朝來鴻雯重訂。《續集》、《三集》皆國朝張文瑞編。《附集》，文瑞之子學懋所編。蕭山水利，以湘湖為最溥。明初，其邑人御史何舜賓嘗以清理佔田被禍。玹為舜賓婿，因取章懋、魏驥所輯《水利事蹟》，合梓以行，以備考驗。康熙五十八年，有私決湘湖者，水利幾廢。鴻雯據舊本重加訂正，文瑞又旁搜黃震《萬柳堂記》等文十二篇，為《續集》，並刊行之。雍正十三年，文瑞又以舊作《西江塘》、《湘湖紀事稿》二帙輯為《三集》。其《附集》則《蕭山水利》十條，即明紹興知府賈應璧所撰《圖說》之舊本也。

國朝馮祚泰撰。祚泰字粹中，滁州人。乾隆壬申舉人。是編乃其肄業中山書院所作。分《前策》、《後策》二集。《前策》三十篇，皆詳述《禹貢》水道及歷代遷徙之跡，而評其得失。《後策》十一篇，皆條析現在利病。《前策》大旨主複北派放河，使東入海，自不病會通。《後策》大旨主閉南崖減水壩，不引濁沙入湖，添建北崖減水壩，另闢海口以泄其泛漲。

國朝郭起元撰。起元，閩縣人。曆官盱眙縣知縣，遷泗州知州、宿虹同知。皆積水為患之區，因即所見聞，勒為一編。凡《論》十四篇，《說》四十四篇，《策》六篇，《考》四篇。刻於乾隆癸酉。其論淮徐一路，皆身所閱歷之言。其他如江南、浙江、湖北、山東諸水，則亦傳聞之論。至於《黃河源流》一篇，仍襲元人舊說，尤未得其真也。

國朝沈光曾撰。光曾，秀水人。官高郵州知州。是編輯前明及國朝修治南河大要，分為四篇。一曰《分黃》，二曰《導淮》，三曰《利運》，四曰《全下》。以皆錄前人奏議之詞，故名曰《文獻》。其大旨在於劉老澗多設滾壩，疏通沭河。以六塘清水道之，使疾趨入海，以治河。於張福口、裴家塘等處浚引河，使洪澤之水盡出雲梯關，以治淮。又繪圖冠於卷首。末有乾隆十年重刻《書後》一篇，乃其病中所作。謂潘季馴稱河不兩行，乃泇河未創、中河未開以前，以黃河為運道，故有是說。今則運道自清河、桃源以上，已無藉於黃河，自宜隨時籌畫。又稱惟別穿一渠之說，必不可行。穿則河水橫經，運道挾之而走，實有可虞。黃壩新河之陳跡足鑒雲。
──右「地理類」河渠之屬，五十二部、二百四十五卷，內二部無卷數，皆附《存目》。

宋程大昌撰。大昌有《易原》，已著錄。是書前有大昌自序，稱「淳熙二年因進講《禹貢》，孝宗問以塞外山川，未能詳對。紹熙中，奉祠家居，乃補撰此書。以緣起於講筵顧問，故仍以《備對》為名」。凡二十一則，皆摭史傳舊文，無所考正。

宋陳武撰。武始末未詳。所論凡十篇，首論東南北古昔為最盛；次論南北勝負之勢；次論東南地勢在江、淮；次論西南地勢在巴、蜀；次論合淝、濡須攻守之要衝；次論襄漢、荊南上流之重鎮；次論襄陽為江陵捍蔽；次論壽春為江東捍蔽；次論西臨關隴，東瞰青、齊，以取中原；次論中外盛衰在於天時。大抵亦與《江東十鑒》相表裏，蓋宋南渡後人人能為是言也。

宋陳克、吳若同撰。考《宋史•呂祉傳》，祉知建康，與吳若等共議，作此書上行在。大略謂立國東南，當聯絡淮甸、荊、蜀之勢，蓋專為南宋立言者也。此本刊於明崇禎間，前有祉《進書繳狀》一篇，稱吳若為本府通判，蓋其幕屬雲。

宋江默撰。默始末未詳。其《進書狀》有雲：「臣效官極邊四載，考究今古地名形勝，撰列《邊防控扼形勢圖》並《論》二十四首，繕寫成冊。皆是今日邊防急務。不如此行，則淮西不可守，無淮西則長江不可恃。昔三國吳無淮西，亦守巢湖，不敢退守長江。以長江千里，不可勝守，而巢湖兩岸阻山，中間阻水，易守故也。今日有兩淮，何為退守池州、江州，棄巢湖之險哉！」其論亦剴切，然不論攻而論守，其作於和議之後歟？

明聞人詮輯。詮有《南畿志》，已著錄。是編乃嘉靖壬辰詮為監察御史時巡視山海等關，以荏任例取地圖，而繪畫不免勞費，乃取平原張祿舊時所繪諸圖，重加校正，刊以備閱。所載關塞二百一十有二，紀其道裏遠近，形勢險易，頗詳。詮即刊刻《舊唐書》者。《舊唐書》明代幾佚，其得重見於世者，實詮之力。較方從哲官內閣時竊謝承《後漢書》以出，匿不示人，遂致天地之間，不復得見是書者，其用心之廣隘，相去遠矣。

明何釒堂編。釒堂有《括蒼匯紀》，已著錄。此編以偽蘇軾《地理指掌圖》，與桂萼《明輿地圖》、許論《九邊圖》三書合而刊之。別立此名，更無一字之論著。恐釒堂之陋未必至是，或坊賈所託歟？

明魏煥編。煥字東洲，長沙人。嘉靖乙丑進士，官兵部職方司主事。是書作於嘉靖辛丑。第一卷為《鎮戍經略》，以下分九邊為九卷，而各邊之中，又分《疆域》、《保障》、《責任》、《軍馬》、《錢糧》諸目。所采多奏章案牘，大抵紙上之談也。

明鄭若曾撰。若曾有《鄭開陽雜著》，已著錄。是圖乃若曾與唐順之所共定，凡十二幅。其式以海居上，地居下，乃畫家遠近之法，若曾具為之辨。胡宗憲所題為《海防一覽》者，即此書也。其書成於《萬里海防圖》之先，蓋草創未詳之本。後其六世孫定遠刊《海運圖說》、《黃河圖議》等編，複並是書刻之雲。

明鄭若曾撰。是書乃若曾入胡宗憲幕府以後，與同事邵芳取舊撰《海防圖論》，複加考定。起廣東，曆福建、浙江、南直、山東、遼東，計程八千五百餘裏。雜圖七十五，各為之論。若曾自序以為「許默齋《九邊圖論》詳於西北，此獨詳於東南」雲。

明鄭若曾撰。若曾既圖海防，複為此書。起九江至金山衛，凡為圖十有九。後備論沿江守禦兵弁之數，及所當修補增置之法。

明吳時來撰，王篆增補。時來，仙居人。嘉靖癸丑進士，官至左都御史，諡文恪。篆，夷陵人。嘉靖壬戌進士，官至吏部左侍郎。隆慶二年，時來以南京僉都御史提督操江，創為此考。六年，篆奉命繼其任，以時來書度之，形勢微有不同。因仍其體例，增損重訂。蓋明代以南京為根本重地，專設操江都御史，與勳臣一人同領其事。所轄水操軍以萬計，上自九江，下抵蘇、松、通、泰，緩急鹹責成之。是考於形勝、營制、官兵、沿革頗為詳備。蓋當時積習廢弛，其立法特密雲。

明範淶撰。淶字原易，休寧人。萬曆甲戌進士，官至福建右布政使。自嘉靖中倭寇犯兩浙，沿海郡縣，被害最深。故守土者以海防為首務。胡宗憲作《籌海圖編》後，續之者有《海防考》、《海防類考》諸書，而沿革不常，每有闕略。萬曆二十九年，淶官海道副使，因取諸書複加增廣，故名曰《續編》。前有史繼辰序，並《類考》舊序二首。凡四圖，四十一目，於兵衛、巡防、餉額各事宜，頗為詳備。惟多錄案牘之文，未免時傷冗漫耳。《江南通志》列淶於《儒林傳》中，載所著有《休甯理學先賢傳》、《範子嚨言》、《晞陽文集》，獨不及此書。蓋自宋以來，儒者例以性命為精言，以事功為霸術，至於兵事，尤所惡言。殆作志者恐妨淶醇儒之名，故諱此書歟？然古之聖賢，學期實用，未嘗日日畫《太極圖》也。

明蔡逢時撰。逢時字應期，宣城人。萬曆庚辰進士，官溫處兵備副使。溫處為兩浙海疆門戶，明季倭寇出沒，號曰要衝。逢時此書，作於萬曆二十四年。皆據當時文移、冊籍編次成帙，凡地形、船械，以及戰守選練之法，無不畢載。共為圖四，子目四十有三。

明鄧鍾撰。鍾字道鳴，晉江人。萬曆二十年，倭大入朝鮮，海上傳警。總督蕭彥命鍾取崑山鄭若曾《籌海圖編》，刪其繁冗，重輯成書。冠以各處海圖，次記奉使朝貢之事。又分案沿海諸省，記其兵防制變各事宜，而以經略諸條終之。於前代舊事，亦間有引證。前有彥序一篇，極稱胡宗憲功，亦當時公論也。

不著撰人名氏。所載惟江南、浙江、山東、遼東，而福建、直隸諸省沿海之地，並無圖說。疑其有闕佚也。

不著撰人名氏。略記陝西諸鎮城堡之屬，大抵從王圻《續文獻通考•邊防門》中錄出。蓋明人所為也。

國朝杜臻撰。臻有《閩粵巡視紀略》，已著錄。是書臚列沿海險要形勢，及往來策應諸地，於諸洋列戍哨探事宜，亦並及之。案，臻於康熙二十二年奉詔偕內閣學士石柱往閩、粵定疆理，茲書蓋即其時所著也。

國朝譚吉璁撰。吉璁，字舟石，嘉興人。由內閣中書官至登州府知府。明時以延綏為重鎮，設重兵以防河套。本朝順治初年，罷延綏巡撫不設，而延綏鎮尚仍舊名。康熙十二年，吉璁以延安府同知分駐榆林城，乃因明巡撫塗宗濬舊本，重修此志。自《圖譜》至《藝文》，凡分十二類。所載皆明代邊防之事。

國朝毛奇齡撰。奇齡有《仲氏易》，已著錄。是編皆紀明代土司始末。凡湖廣一卷，貴州二卷，四川四卷，雲南四卷，兩廣四卷。亦其修史所餘之稿也。

國朝姜宸英撰。宸英字西溟，慈谿人。康熙丁丑進士，官翰林院編修。己卯充順天鄉試副考官，為正考官修撰李蟠所累，逮問。蟠遣戍，宸英卒於獄。是二書載曹溶《學海類編》中。各冠《總論》於前，而條系其形勢之略於後，題曰《附錄》。案《江防論》末稱：「依海道所經，自廣東西路始，福建、浙江、江南、登萊、天津衛、遼陽，以次及之。」又括海南所經各省郡縣，自為一卷，與論後所附錄全不相應。又稱「其沿海山河，寇《舟宗》入犯分合，日本輿地，皆有圖」。今亦無圖。知曹溶刪節其文，非宸英之原帙也。

不著撰人名氏。書中首卷「河州條」注，內有「西夷部落三十有奇，康熙十四年圍衛城一月，康熙二十二年又犯衛地」之語。又四卷《近疆西夷傳》內載，康熙二十四年，祝囊同科爾坤十八部由古北口入覲事，則此書為康熙間人所作。首載河州及西寧、莊浪、涼州、甘州、肅州、靖遠、寧夏、延綏等衛形勢要害；次載西寧等衛南北邊堡；次載西寧等衛近疆及河套；次載外疆、近疆西夷傳，河套部落蒙古四十八部落考略，西域土地人物略。其論邊鄙疆域，及防守攻剿情形，一一詳悉。蓋國家初定西陲，中間遘王輔臣之叛，與滇、黔相煽。方用兵於內地，故近邊諸部，往往窺竊。後乃以次削平，馴為臣僕。此書所述，皆是時之形勢。方今聖武遠揚，天山南北二萬餘裏，皆置郡開屯，歸我疆宇。昔之所謂險要者，今皆在戶闥之間；昔之所謂強梁者，今皆隸賦役之籍。此書所述，皆無所用之。然在當時，則可謂留心邊政者矣。至北邊四十八部源委弗詳，且非秦地。其西域道裏以驛程考之，亦皆在茫昧之間。蓋一時得之傳聞，附錄卷末，均不足為典要。存而不論可矣。
──右「地理類」邊防之屬，二十一部、八十三卷，皆附《存目》。
