
卷一Ο二 子部十二
○農家類

農家條目，至為蕪雜。諸家著錄，大抵輾轉旁牽，因耕而及《相牛經》，因《相牛經》及《相馬經》、《相鶴經》、《鷹經》、《蟹錄》至於《相貝經》，而《香譜》、《錢譜》相隨入矣。因五穀而及《圃史》，因《圃史》而及《竹譜》、《荔支譜》、《橘譜》至於《梅譜》、《菊譜》，而唐昌《玉蕊辨證》、《揚州瓊花譜》相隨入矣。因蠶桑而及《茶經》，因《茶經》及《酒史》、《糖霜譜》至於《蔬食譜》，而《易牙遺意》、《飲膳正要》相隨入矣。觸類蔓延，將因四民月令而及算術、天文，因田家五行而及風角、鳥占，因《救荒本草》而及《素問》、《靈樞》乎？今逐類汰除，惟存本業，用以見重農貴粟，其道至大，其義至深，庶幾不失《豳風》無逸之初旨。茶事一類，與農家稍近，然龍團鳳餅之制，銀匙玉碗之華，終非耕織者所事，今亦別入譜錄類，明不以末先本也。

後魏賈思勰撰。思勰始末未詳，惟知其官為高平太守而已。自序稱，起自耕農，終於醯醢，資生之樂，靡不畢書，凡九十二篇。今本乃終於五穀果蓏非中國物者。自序又稱，商賈之事，闕而不錄。今本貨殖一篇，乃列於第六十二，莫知其義。中第三十篇為雜說，而卷端又列雜說數條，不入篇數。一名再見，於例殊乖。其詞亦鄙俗不類，疑後人所竄入。然陳振孫《書錄解題》稱其治生之道不仕則農為名言，正見於卷端雜說中。則宋本已有之矣。思勰序不言作注，亦不雲有音。今本句下之注，有似自作，然多引及顏師古者。考《文獻通考》載李燾孫氏《齊民要術音義解釋序》曰，賈思勰著此書，專主民事，又旁摭異聞，多可觀，在農家最嶢然出其類。奇字錯見，往往艱讀。今運使秘丞孫公為之音義，解釋略備。其正名小物，蓋與揚雄、郭璞相上下，不但藉助於思勰也。則今本之注蓋孫氏之書。特《宋•藝文志》不著錄，其名不可考耳。董穀《碧裏雜存》以注中一石當今二斗七升之文，疑其與魏時長安童謠百升飛上天句不合（案：斛律光，齊人，非魏人，此語殊誤），蓋未知注非思勰作也。錢曾《讀書敏求記》雲，嘉靖甲申，刻《齊民要術》於湖湘，首卷簡端周書曰云雲，原系細書夾註。今刊作大字，毛晉《津逮秘書》亦然。今以第二篇至六十篇之例推之，其說良是。蓋唐以前書文詞古奧，校勘者不盡能通，輾轉訛脫，因而訛異，固亦事所恆有矣。

此書影宋抄木，題曰陳旉撰。《宋史•藝文志》亦同。陳振孫《書錄解題》作西山隱居全真子陳雱撰，未詳何人。《永樂大典》所載則作陳敷。考漢郊祀歌朱明旉與，顏師古注曰，旉古敷字。《永樂大典》蓋改古文從今文。陳氏作雱，則字形相近而誤也。首有自序，佚其前二頁。末有洪興祖後序，及旉自跋。興祖序稱西山陳居士，於六經諸子百家之書、釋老氏、黃帝神農氏之學，貫穿出入，往往成誦。下至術數小道，亦精其能。平生讀書，不求仕進，所至即種藥治圃以自給。又稱其紹興己巳年七十四，則南北宋間處士也。自跋稱此書成於紹興十九年，真州雖曾刊行，而當時傳者失其真，首尾顛倒，意義不貫者甚多，又為或人不曉旨趣，妄自刪改，徒事絺章繪句，而理致乖越。故取家藏副本，繕寫成帙，以待當世之君子，採取以獻於上。則興祖所刊之本，有所點竄，旉蓋不以為然。其自序又稱，此書非騰口空言，誇張盜名，如《齊民要術》、《四時纂要》，迂疏不適用之比。其自命殊高。今觀其書，上卷泛言農事，中卷論養牛，下卷論養蠶。大抵泛陳大要，引經史以證明之，虛論多而實事少，殊不及《齊民要術》之典核詳明。遽詆前人，殊不自量，然所言亦頗有入理者。宋入舊帙，久無刊本姑存備一家可也。末有《蠶書》一卷，宋秦湛撰。湛字處度，高郵人，秦觀之子也。所言蠶事頗詳。《宋志》與旉書各著錄。不知何人綴旉書後，合為一編。其說與旉書下篇可以互相補苴，今亦仍並錄之焉。

元世祖時官撰頒行本也。前有至元十年翰林學士王磐序，稱詔立大司農司，不治他事，專以勸課農桑為務。行之五六年，功效大著。農司諸公又慮夫播植之宜，蠶繰之節，未得其術，於是遍求古今農家之書，刪其繁重，摭其切要，纂成一書，鏤為版本進呈，將以頒佈天下云云。案《元史》司農司設於至元七年，分佈勸農官，巡行郡邑，察舉農事成否，達於戶部，以殿最牧民長官。史又稱世祖即位之初，首詔天下崇本抑末，於是頒《農桑輯要》之書於民，均與王磐所言合。惟至元七年至十年不足五六年之數，磐蓋據建議設官之始約略言之耳。焦竑《國史經籍志》、錢曾《讀書敏求記》皆作七卷，《永樂大典》所載僅有二卷，蓋編纂者所合併，非有闕佚。《永樂大典》又載有至順三年印行萬部官牒。蘇天爵《元文類》又載有蔡文淵序一篇，稱延祐元年，仁宗特命刊版於江浙行省，明宗、文宗複申命頒佈。蓋有元一代，以是書為經國要務也。書凡分典訓、耕墾、播種、栽桑、養蠶、瓜菜、果實、竹木、藥草、孳畜十門，大致以《齊民要術》為藍本，芟除其浮文瑣事，而雜采他書以附益之，詳而不蕪，簡而有要，於農家之中，最為善本。當時著為功令，亦非漫然矣。

元魯明善撰。明善《元史》無傳，其始末未詳。此本有其幕僚導江張序一篇，稱明善威吾兒人，以父字魯為氏，名鐵柱，以字行。於延祐甲寅出監壽郡，始撰是書，且鋟諸梓。又有明善自序，則稱叨憲紀之任，取所藏《農桑撮要》，刊之學宮。末署至順元年六月，蓋自壽陽刊版之後，閱十有七年而重付剞劂者也。考《豳風》所紀，皆陳物候。《夏小正》所記，亦多切田功。古來《四民月令》、《四時纂要》諸書，蓋其遺意，而今多不傳。至元中，頒行《農桑輯要》，於耕種樹畜之法，言之頗詳。而歲用雜事，僅列為卷末一篇，未為賅備，明善此書，分十二月令，件系條別，簡明易曉，使種藝斂藏之節，開卷瞭然。蓋以陰補《農桑輯要》所未備，亦可謂留心民事，講求實用者矣。

元王楨撰。楨字伯善，東平人。官豐城縣尹。《文淵閣書目》曰，王楨《農書》一部，十冊。《讀書敏求記》曰，農桑通訣六，穀譜四，農器圖譜十二，總名曰《農書》。《永樂大典》所載，並為八卷，割裂綴合，已非其舊。今依原序條目，以類區別，編為二十二卷。其書典贍而有法，蓋賈思勰《齊民要術》之流。圖譜中所載水器，尤於實用有裨。又每圖之末必系以銘贊詩賦，亦風雅可誦。今外間所有王楨《農務集》，即從是書摘抄者也。唐中和節所進《農書》，世無傳本。宋人農書惟陳旉所作存。元人農書存於今者三本。《農桑輯要》、《農桑衣食撮要》二書，一辨物產，一明時令，皆取其通俗易行。惟楨此書，引據賅洽，文章爾雅，繪畫亦皆工緻，可謂華實兼資。明人刊本，舛訛漏落，疑誤宏多，諸圖尤失其真。《永樂大典》所載，猶元時舊本。今據以繕寫校勘，以還其舊觀焉。

明周王橚撰。橚，太祖第五子。洪武十一年封，十四年就藩開封。建文中，廢徙雲南。永樂初複爵。洪熙元年薨，諡曰定。《明史》本傳稱，橚好學，能詞賦，以國土夷曠，庶草蕃廡，考核其可佐饑饉者四百餘種，繪圖上之，即此書也。李時珍《本草綱目》，以此書及《普濟方》俱雲洪武初周憲王著。考憲王有燉於仁宗初始嗣封，其說殊誤。是編為嘉靖乙卯陸東所重刊。每卷又分為前後，共成四卷。其見諸舊本草者一百三十八種，新增者二百七十六種，皆詳核可據。前有東序，亦稱周憲王著。蓋當時以親藩貴重，刊書皆不題名，故輾轉傳訛，有所不免。今特為糾正焉。

明徐光啟撰。光啟有《詩經六帖》，已著錄。是編總括農家諸書，裒為一集。凡農本三卷，皆經史百家有關民事之言，而終以明代重農之典。次田制二卷，一為井田，一為歷代之制。次農事六卷，自營制開墾以及授時占候，無不具載。次水利九卷，備錄南北形勢，兼及灌溉器用諸圖譜。後六卷則為泰西水法。考《明史•光啟本傳》，光啟從西洋人利瑪竇學天文曆算火器，盡其術。崇禎元年，又與西洋人龍華民、鄧玉函、羅雅谷等同修新法曆書，故能得其一切捷巧之術，筆之書也。次為農器四卷，皆詳繪圖譜，與王楨之書相出入。次為樹藝六卷，分穀、蓏、蔬、果四子目。次為蠶桑四卷，又蠶桑、廣類二卷。廣類者，木棉、麻薴之屬也。次為種植四卷，皆樹木之法。次為牧養一卷，兼及養魚、養蜂諸細事。次為製造一卷，皆常需之食品。次為荒政十八卷，前三卷為備荒，中十四卷為救荒本草，末一卷為野菜譜，亦類附焉。其書本末咸該，常變有備，蓋合時令、農圃、水利、荒政數大端，條而貫之，匯歸於一。雖采自諸書，而較諸書各舉一偏者，特為完備。《明史》稱光啟編修兵機、屯田、鹽筴、水利諸書，又稱其負經濟才，有志用世，於此書亦略見一斑矣。

明萬曆壬子，西洋熊三拔撰。是書皆記取水蓄水之法。一卷曰龍尾車，用挈江河之水。二卷曰玉衡車，附以專筩車；曰恆升車，附以雙升車；用挈井泉之水。三卷曰水庫記，用蓄雨雪之水。四卷曰水法附餘，皆尋泉作井之法，而附以療病之水。五卷曰水法或問，備言水性。六卷則諸器之圖式也。西洋之學，以測量步算為第一，而奇器次之。奇器之中，水法尤切於民用，視他器之徒矜工巧，為耳目之玩者又殊，固講水利者所必資也。四卷之末有附記雲，此外測量水地，度形勢高下，以決排江河，蓄泄湖澱，別為一法。或於江湖河海之中，欲作橋樑、城垣、宮室，永不圯壤，別為一法。或於百里之遠，疏引源泉，附流灌注，入於國城，分枝析派，任意取用，別為一法。皆別有備論。茲者專言取水，未暇多及云云。則其法尚有全書，今未之見也。

明鮑山撰。山字元則，號在齋，婺源人。嘗入黃山，築室白龍潭上七年，備嘗野蔬諸味。因次其品匯，別其性味，詳其調製，著為是編。分草部二卷，木部二卷。草部葉可食者，自大藍至秋角苗，一百四十二種。木部葉可食者，自茶樹柯至藩籬枝，五十九種。花可食者，自臘梅至欛齒，五種。實可食者，自青舍子條至野葡萄，二十五種。花實可食者，槐樹、樂華木、房木三種。葉實可食者，杏樹至石榴，十九種。花葉實俱可食者，松樹至旁其，五種。葉皮實俱可食者，榆錢至老兒樹，四種。並圖繪其形，以備荒歲。蓋明之末造，饑饉相仍，山作此書，亦仁者之用心乎。自序記所得凡四百數十種，而是編所載僅二百六十二種，蓋又有所試驗去取歟。所錄廣於王磐《野菜譜》，較明周定王《救荒本草》亦互有出入。木饑金穰，理可先知；堯水湯旱，數亦莫遁。有備無患，不厭周詳。苟其有益於民命，則王道不廢焉。書雖淺近，要亦荒政之一端也。

△《欽定授時通考》•七十八卷
乾隆二年奉敕撰，乾隆七年進呈欽定，禦制序文頒行。凡八門。曰天時，分四子目，明耕耘收穫之節也。曰土宜，分六子目，盡高下燥濕之利也。曰穀種，凡九子目，別物性也。曰功作，分十子目，盡人力也。曰勸課，分九子目，重農之政也。曰蓄聚，分四子目，備荒之制也。曰農餘，分五子目，種植畜養之事也。曰蠶桑，分十子目，蔟箔織紝之法也。天時冠以總論，餘七門各冠以匯考，而詔諭禦制詩文，並隨類恭錄焉。昔周公作書，以無逸為永年之本，而所謂無逸，在先知稼穡之艱難。故重農貴粟，治天下之本也。《管子》、《呂覽》所陳種植之法，並文句典奧，與其他篇不類。蓋古者必有專書，故諸子得引之，今已佚不可見矣。劉向《七略》，綜別九流，以農家自為一類，其書亦無一存。今所傳者，以賈思勰《齊民要術》為最古，而名物訓詁，通儒或不盡解，無論耕夫織婦也。沿而作者，不可殫數，惟王楨、徐光啟書為最著，而疏漏冗雜，亦不免焉。我皇上禦極之次年，即深維堯典授時之義，虞廷命稷之心，特詔刪纂諸書，編為此帙。准今酌古，務期於實用有裨。又詳考舊章，臚陳政典，不僅以自生自息聽之閭閻，尤見軫念民依之至意，非徒農家言矣。
──右「農家類」十部，一百九十五卷，皆文淵閣著錄。○農家類存目

唐陸龜蒙撰。龜字魯望，吳江人。事蹟具《唐書•隱逸傳》。是編記犁制特詳。犁與耒耜，今古異名也。次及鑱，因又及爬與礰礋，而以磟碡終焉。敍述古雅，其詞有足觀者。舊載《笠澤叢書》中，故唐、宋藝文志皆不載。陳振孫《書錄解題》始自出一條，意宋末乃別行也。

宋樓璹撰。璹，鄞縣人，鑰之伯父也。《文獻通考》載是書，引陳氏之言曰，於潛令鄞樓璹玉撰。今檢《永樂大典》所載陳振孫《書錄解題》，乃作於潛令鄞樓璹壽玉撰。是壽玉乃璹之字，刊通考者誤落一壽字也。此本後有嘉定庚午璹孫洪跋。又有作霖跋，不著其姓，謂公孫洪跋語未載公名，引樓鑰後序及宋濂題《耕織圖》後，以證此書為璹所作。蓋作霖並未見《通考》耳。璹原書凡耕圖二十一，織圖二十四，各系以詩。今內府所藏畫本尚在，業經禦題勒石。此本僅存詩三十五首，不載其圖，蓋非原本矣。

明桂萼編。萼有《桂文襄奏議》，已著錄。是書乃萼為武康知縣時，按明大統曆所載逐月節氣，各注事宜，刊佈曉諭。故每卷之首皆稱，湖州府武康縣據本縣陰陽呈，某時為某節，當奉時令施行云云。後嘉靖七年蔣瑜知鄱陽縣，萼以是本授之，瑜遂重刊以行。其中每月冠以月令全文一段，與民事無關。且居青陽左個云云，與明制亦絕不相合也。

舊本題高郵王磐鴻漸撰。磐，明正德嘉靖間人，嘗誦詠老人燈詩以譏李東陽者，非元之王磐也。前有存白山人序，不著年月姓名。辨其私印，微似李宮二字，不知為何許人。所記野菜凡六十種，題下有注，注後系以詩歌，又各繪圖於其下。其詩歌多寓規戒，似謠似諺，頗古質可誦。然所收錄，不及鮑山書之賅博也。

明馬一龍撰。一龍字負圖，溧陽人。嘉靖丁未進士，官至國子監司業。自序謂農不知道，知道者又不明農，故天下不務此業而他圖賈人之利。閭閻之間力倍而功不半，十室九空，知道者之所深憂。因就田廬作《農說》一章，逐條自為之注，文頗簡略。

明徐光啟撰。陳子龍刪補。子龍有《詩問略》，已著錄。初光啟作《農政全書》，凡六十卷。光啟沒後，子龍得本於其孫爾爵，與張國維方岳貢共刊之。既而病其稍冗，乃重定此本。子龍所作凡例有曰，文定所集，雜采眾家，兼出獨見，有得即書，非有條貫。故有略而未詳者，有重複而未及刪定者，中丞公屬子龍以潤飾之。以友人謝廷正、張密皆博雅多識，使任旁搜覆校之役，而子龍總其大端。大約刪者十之三，增者十之二。其評點俱仍舊觀，恐有深意，不敢臆易云云。所謂文定者，光啟之諡。所謂中丞公者，即國維也。今原書有刊版，而此本乃出傳鈔，並其評點失之。核其體例，較原書頗為清整。然農圃之事，本為瑣屑，不必遽厭其詳。而所資在於實用，亦不必以考核典故為優劣。故今仍錄原書，而此本則附存其目焉。

案此編為桐鄉張履祥所刊，稱漣川沈氏撰。不知沈氏為誰也。其書成於崇禎末。履祥以其有益於農事，因重為校定。具列藝穀、栽桑、育蠶、畜牧諸法，而首以月令以辨趨事赴功之宜。沈氏為湖州人，故所述皆吳中土宜，與陳旉、王禎諸本互有出入。近時朱坤已刻入《楊園全書》中，而曹溶《學海類編》亦備載之雲。

國朝劉應棠撰。應棠字又許，奉新人。梭山其所居地也。其書分耕、耘、獲三卷，詳其器與其事，而每條綴一贊詞。每卷又各有小序，詞多借題抒憤，不盡切於農事也。

國朝楊屾撰。屾字雙山，西安人。其書述樹桑、養蠶、織紝之法。備繪諸圖，詳說其制，而雞豚畜字之法亦附見焉。考蠶月條桑，《豳風》所述，則其地非不可蠶桑。而近代其法久廢，故貧民恆以無衣為虞。屾之所述，蓋秦民之切務。近時頗解織紝，故所作之帛，世稱秦紗，俗曰繭子。四方往往有之，或亦講求之力歟。
──右「農家類」九部，六十八卷，內一部無卷數，皆附《存目》。
