
卷八十四 史部四十
○政書類存目二

舊本題宋李維撰。維字仲芳，肥鄉人。雍熙二年進士，召試中書、知制誥，曆翰林學士、工部尚書、柳州觀察使。事蹟具《宋史》本傳。是書載曹溶《學海類編》中，實《冊府元龜》「邦計」一門之總敘。案，晁公武《讀書志》載，修《冊府元龜》時，預修者十五人，維居第四。又載初撰編敘，諸儒皆作。真宗以體制不一，遂擇李維、錢惟演、陳彭年、劉筠、夏竦等，付楊億竄定。其剽剟此敘，詭題書名，而以為維之所撰，蓋以此雲。

舊本題元歐陽玄撰。玄字原功，瀏陽人。延祐二年進士，除同知平江州事。調蕪湖、武岡二縣尹。召為國子博士，遷翰林待制。天曆初，授藝文少監，纂修《經世大典》。至正初，以學士告歸。詔修宋、遼、金三史，起為總裁官，拜翰林學士承旨。至正十七年卒，諡曰文。事蹟具《元史》本傳。是書前有自序，稱「蕪湖本南方澤國，比鄰數邑，並在水鄉。每當春夏之交，陽侯不戢，遂成饑歲。餘忝為令長，因輯《拯荒事略》一編」云云，與本傳稱嘗知蕪湖縣語相合。然其書但引故實二十二條，無一字之擘畫。其「唐天複甲子竹放花結米」一條，尤不近理。竹米偶生，非人力可致。採食竹米，亦何需官為經理耶？《學海類編》所載諸書，十有五偽。此書殆亦託名於玄也。

元武祺撰。祺裏貫未詳。至正十三年為戶部尚書，因當時鈔法漸壞，浮議者但以不動鈔本為名，而不詳流通之實。乃曆考中統以後八十餘年中鈔法，撰為此書。大旨謂自世祖至元二十四年至武宗至大四年，二十五年中印者多，燒者少，流轉廣而鈔法通。自仁宗皇慶元年至延祐七年，共九年，印雖多而燒亦多，流轉漸少，鈔法始壞。自英宗至治元年至三年，共八年，印雖多而燒者寡，流轉愈多，鈔法愈壞。自泰定元年至至順三年，印者少而燒者多，流轉絕無，鈔法大壞。複合計六十四年中，總印鈔五千九百五萬六千餘錠，總支五千六百二十餘萬錠，總燒三千六百餘萬錠，民間流轉不及二萬錠。以《經世大典》所載南北戶口民數計之，其無鈔可用者至二千萬戶之多。民生安得而不匱，財用安得而不絀乎？其言可為行鈔之戒。《元史•食貨志》所載鈔法，僅詳其制度數目，而於財之息耗、民之貧富，未之詳言。似乎未見祺書。存此一編，亦可以補史之闕。然此書在當日為洞悉利弊之言，在今日則鈔法之不可行，無智愚皆能知之，無待縷陳矣。故撮舉大要，附存其目，而書則不復錄焉。

舊本題明危素撰。素有《草廬年譜》，已著錄。是編載曹溶《學海類編》中。驗其文，乃邱濬《大學衍義補》之「海運」一條也。亦不善作偽矣。

明邵寶撰。寶有《左觿》，已著錄。是編乃正德己巳寶官副都御史總漕江北時所作。卷一至卷六為《河渠之政》，卷七為《舟楫之政》，卷八為《倉廒之政》，卷九為《卒伍之政》，卷十、卷十一為《轉輸之政》，卷十二為《統領之政》，卷十三至卷十五為《紀載之政》，卷十六為《稽古之政》，卷十七為《准今之政》，卷十八以《雜錄》終焉。

舊本皆題明邱濬撰。濬有《家禮儀節》，已著錄。此二書諸家書錄皆不載。以其文考之，即濬《大學衍義補》中之兩篇也。曹溶割裂其文，並載《學海類編》中。較其以《元海運志》為危素撰者，猶為近實。然摘錄巨帙之一篇，即別立新名，亦猶之乎作偽也。

明傅浚撰。浚字汝源，南安人。弘治己未進士，官至工部郎中。正德癸酉，浚督理遵化鐵廠，創為此志。自建置山場，迄於雜職，凡二十三目。冠以公署、鐵廠二圖。所紀皆歲辦出入之數，頗瑣屑無裨考證。案《明史•職官志》，載工部分司只有提督易州山廠柴炭一員；而浚所志遵化分司始委主事，弘治中改用郎中，奉敕董理，列曆官姓名甚悉。不知史志何以遺之，殆其後又經裁汰耶？

明王守仁撰。守仁字伯安，號陽明，餘姚人。弘治己未進士，官至兵部尚書，封新建伯。事蹟具《明史》本傳。是書已載《陽明全書》中，崇禎間，嘉善陳龍正複錄出別行。其法有約長、約副、約正、約史、知約、約贊諸人，已極繁瑣。至爭鬥、賦役諸事，以至寄莊人戶納糧當差，皆約長主之。蓋欲以約長代《周官》比長、黨正之法。然古法亦未必盡宜於今也。

明王守仁撰。悉載牌諭諸文，亦見《陽明全集》中。陳龍正錄出別行，而各附題識於其下。

明朱熊撰。熊字維吉，江陰人。取宋從政郎董煟原書，而益以有明恤賑制詔，及前代好施獲福事蹟，其立意不為不善。然序述典故，備錄經典重農之語，則迂而不切；雜載諸史賑恤之文，則繁而鮮要。皆不免剿襲陳言，無裨實政。至於盛陳福報，尤涉於有為而為。蓋鄉里勸施之格言，而非經國之碩畫；二氏因果之緒論，而非儒者之正理也。

明朱廷立撰。廷立，通山人。嘉靖癸未進士，官至禮部右侍郎。嘉靖八年，廷立以河南道監察御史奉使清理兩淮鹽政，因博考古今鹽制，以成此書。凡分七門：曰《出產》，曰《建立》，曰《制度》，曰《制詔》，曰《疏議》，曰《鹽官》，曰《禁令》。每門各分子目，凡三百九十有四。蓋制詔疏議每一篇立一目，故其繁至是也。

明劉璽撰。璽字雙泉，濟州衛籍，唐縣人。嘉靖壬辰進士，官至右副都御史巡撫宣府。是編乃璽以戶部主事監理臨清關稅時所編，即是關之條例也。序稱嘉靖九年以前，案牘無徵，故舊事皆不載，是猶可以散佚委也。其凡例雲，凡例制不合於今者亦棄不取。則是徵課簿籍，榜示商賈吏役者耳。志乘以存舊典，甯計其現行否耶？璽自序稱：「訪於僚屬，或曰孫松山監清源有聲。過通州，會松山。松山因出所集《清源關榷政錄》示餘，遂因而補葺為此書。」則其原本實為簿籍，宜其如是矣。璽任滿未及刊，繼其事者為蒲田雍潤，乃授之梓。書中凡署潤名者，又所續增也。

明馬麟撰。麟，巴縣人。嘉靖戊戌進士，官南京戶部員外郎。是書凡分八門。其《建置》不敘淮關之始末，而泛引歷代征商典故，綴為一卷，殊為汗漫。又地誌列《藝文》一門，原為風土而設。此志不過徵榷之條格，一關之外，皆非所屬。而亦濫載藝文，尤非體例矣。

明胡彥撰。彥，沔陽人。嘉靖辛丑進士，官巡察茶馬御史。因曆考典故及時事利弊，作為此書。明制，茶馬御史兼理寧夏鹽務，故第三卷並記鹽政雲。

明王宗沐撰。宗沐字新甫，臨海人。嘉靖甲辰進士，官至刑部左侍郎。事蹟具《明史》本傳。是編乃隆慶六年二月，宗沐任山東布政使時議開海運而作，所載皆其議事呈文。是年七月，複鋟《海運志》，於《詳考》之外增入《海運圖》，並《海運路程》、《奏疏事宜》。考宗沐官右副都御史總督漕運時，請複海運，其疏載所著《敬所文集》中，本傳亦載其略。然史載宗沐運米十二萬石自淮入海，抵天津。南京給事中張煥言：「比聞八舟漂沒，失米三千二百石。宗沐預計有此，私令人糴補。米可補，人命可補乎？宗沐掩飾視聽，非大臣誼。」宗沐疏辨求勘。詔行前議，習海道以備緩急。未幾，海運至即墨，颶風大作，覆七舟。都給事中賈三近、御史鮑希顏及山東巡撫傅希摯俱言不便，遂寢。時萬曆元年也云云。宗沐蓋掇拾邱濬《大學衍義補》之陳言，以僥倖功名。不知儒生紙上之經濟，言之無不成理，行之百不一效也。觀於宗沐，可以為妄談海運之炯戒矣。

明王侹撰。侹始末未詳。其作此書時，則官南京工部營繕司員外郎也。明代自鎮江至九江，沿江洲課，皆隸南工部。後以其有影射吞占之弊，複設官以董之。《明史•食貨志》未詳其法，蓋以其併入地糧內也。是編乃嘉靖中侹為督理時所輯。首載敕諭及課銀數目、取用條例；次載准奏事例八條，部司酌議事宜九條，可以考見一時之制。《千頃堂書目》載《蘆政條例》一卷，不著撰人，注曰「嘉靖己酉南京工部營繕司主事惠安莊朝賓序刊」。此書有朝賓序，與黃虞稷所載合。殆即一書而異名，蓋「洲課」即「蘆政」也。

明史起蟄、張矩同撰。起蟄，江都人。矩，儀徵人。書成於嘉靖庚戌，因弘治舊志增損之。董其事者，巡按御史楊選與運使陳暹也。

明張鳴鳳撰。鳴鳳有《桂勝》，已著錄。是書專論漕運利弊，分為八篇：曰《漕政》、《漕司》、《漕軍》、《漕河》、《漕海》、《漕船》、《漕倉》、《漕刑》，力主海運之利。又以漕船工料不堅，入水易破，欲采木川湖，大治萬餘艘，斥餘材以支數十年用。又以丹陽、京口並出於江，水淺船多，欲別開運道，由孟瀆趨白塔河至揚州。其說頗多難行。

明羅汝芳撰。汝芳有《孝經宗旨》，已著錄。前明錢鈔通行，其弊百出。汝芳督屯滇省，以滇為鑄錢之藪，因作此書，以明其利弊。大旨以錢制大小輕重，貴在持平，乃足為萬世之利。曆引古來錢制，始自太昊、軒轅，下迄唐宋，臚列具備。其第一篇本義，引據唐人《錢譜》，謂秦世八銖，失之太重；漢初榆莢，失之太輕。按《文獻通考》，秦兼天下，銅錢質如周錢，文曰半兩；漢高後二年，始行八銖錢。是八銖之名定於漢，謂秦世八銖，非也。又考唐武德四年廢五銖錢，鑄開通元寶錢，其文則歐陽詢所書，回環讀之曰「開通元寶」，今書悉謂「開元通寶」，亦非本義。

明梁夢龍撰。夢龍有《史要編》，已著錄。隆慶末，夢龍巡撫山東，適徐、邳間漕河淤塞，漕運總督王宗沐請複海運，下夢龍任其事，檄青州道潘允端等履勘試行之。南自淮安至膠州，北自海倉口至天津，三千三百餘裏，運米二千石，舟行無礙。因為條具以奏，並取前後疏議、奏記、考說輯為一編。宗沐疏所謂「巡撫都御史梁夢龍毅然試之，底績無壅」者也。其論海道曲折，頗為詳備。自邱濬《大學衍義補》，極言海運之利。然海運再遭飄溺，宗沐亦疊被彈劾，事竟不行。此雲「既而運通報，後夢龍亦遷秩去，其議遂寢」者，亦文飾之詞耳。

明崔旦撰。旦字伯東，平度人。是書成於嘉靖甲寅。時因運道艱阻，議者欲開膠萊河以複海運。由淮安清江浦口，曆新壩、馬家壕至海倉口，徑抵直沽。止循海套，可避大洋之險。旦居海濱，習知利害。地方大吏咨以開浚之策，旦亦以為必可行。惟欲改馬家壕道從麻灣口，所條上工役之法、堤閘之制甚具。嗣以遣官勘視，言水多沙磧，其事遂寢。旦因檢所作議考諸篇，錄而存之。

明查志隆撰，譚耀、詹仰庇參修。志隆字鳴治，海寧人。嘉靖己未進士，官至山東布政司左參政。耀，東莞人。萬曆丁丑進士，官至監察御史。仰庇，安溪人。嘉靖乙丑進士，官至刑部侍郎。是編乃志隆官山東鹽司同知時所作。耀時巡鹽長蘆，仰庇時為山東按察司副使。正統中，命長蘆巡鹽御史兼理山東鹽法。隆慶五年，又令山東驛傳副使兼管鹽法，故皆得與志隆裁訂焉。

不著撰人名氏，亦無序跋。皆載明嘉靖三十二年福建布政使及福寧道參政條議申文，曰《鹽法》、《綱銀》、《運腳》，各為一卷，蓋當時布政司所刊則例也。

明鄭若曾撰。若曾有《鄭開陽雜著》，已著錄。是編前列二圖，後系以說，末附海運故道。海運之說，古無其事。杜甫《後出塞詩》所謂「漁陽歡樂地，擊鼓吹笙竽。雲帆轉遼海，粳稻來東吳」者，不過盛陳邊帥驕奢，能遠致難至之物以供飲食，非謂其時果泛舶以資軍儲也。明人懲元末中原梗阻、運道不通之弊，多喜講求海運，以備不虞。不知政理修明，則四海一家，何慮轉輸之不達？如其中原失馭，盜賊縱橫，雖遠涉波濤，供粟億萬，亦何裨於敗亡哉？至邱濬考校歷年漂沒之數，以為省漕渠之所費，足以補海道之所失。不思歲有沉溺篙工舵師之命，動輒千百，又以何者抵之歟？若曾此書，亦狃是見，皆可謂不求其本者也。

明鄭若曾撰。其說已具其所撰《萬里海防編》內，此則縷析地畝科徵之數，而詳悉陳之。嘉靖中嘗條上當事，力請入告。會格於倭變，不果行。此其遺稿也。

明王圻撰。圻有《東吳水利考》，已著錄。是書《圖說》二卷，《詔令》一卷，《鹽政》十三卷，《職官表》一卷，《列傳》一卷，《奏議》三卷，《藝文》三卷。前有自序，謂武陵楊鶴巡按浙江，以《鹽規類略》、《酉戌沿革》、《行鹽事宜》三書並舊志授圻增訂。遂采其要約，綴入各款，令引票之損益，價值之低昂，課額之盈縮，徵解之緩急，商灶之疾苦，犁然具載。於浙中鹺務，紀錄頗詳。然多一時補苴之法，不盡經久之制也。

明楊宏撰。宏字希仁，海州大河衛人。嘉靖中，以指揮使署都督同知，總運江北。舊有《漕運志》，宏病其未備，乃捃摭群書，手自記錄。延甌甯謝純考古今沿革，作《表》六卷，首《漕渠》，次《漕職》，次《漕卒》，次《漕船》，次《漕倉》，次《漕數》。作《略》三卷，首《漕例》，次《漕議》，次《漕文》。序謂表立則經見，略輯則緯彰。書凡十卷，而序雲九卷者，蓋《漕渠》文繁，分為二卷故也。

明周孔教撰。孔教有《中丞疏稿》，已著錄。是編乃其官應天巡撫時以三吳被水而作。分目二十三條，附議三條，大旨不出《周官•荒政》之意。蓋當時所頒條教，而其屬官為之刊行也。

明何繼高、馮學易、閔遠慶同撰。繼高字汝登，山陰人。萬曆癸未進士，官至江西布政司參政。學易字韋卿，臨海人。隆慶丁卯舉人，官至長蘆鹽運司運同。遠慶字基厚，烏程人。萬曆丙戌進士，官至四川按察使僉事。纂是書時，繼高方為運使，遠慶方為運判。故三人以現行鹽法事例參稽典故，共相酌定雲。

明王在晉撰。在晉有《歷代山陵考》，已著錄。是書先漕運，次河渠，附以海運、海道。前有自序，並作書凡例。大抵采自官府冊籍，無所考訂。在晉為經略時，值時事方棘，一籌莫展，逡巡移疾而去。蓋好談經濟而無實用者，是書殆亦具文而已。

明李枟撰。枟字長儒，鄞縣人。萬曆辛丑進士，官至兵部侍郎。事蹟具《明史》本傳。是書乃枟官廣東按察使僉事統理鹽法時所作。上卷載鹽律、鹽官、鹽署、鹽產、鹽課、鹽餉、鹽廠、鹽牙、鹽包、鹽斤；下卷載鹽秤、鹽單、鹽票、鹽旗、鹽船、鹽限、鹽籍、鹽會、鹽界、鹽運。於鹺政利弊，頗為詳悉。其於鹽官題銜之後，不紀宦績，並不具全前後居官者姓。名蓋專為鹽政而作，與他志體例不同也。繼枟任者張邦翼、楊瑩鍾、龔承薦，皆有所續刻，各見所撰序文中。然於原書體例，則無所改易焉。

明荊之琦撰。之琦，丹陽人。萬曆甲辰進士，仕履未詳。是書分十六門。其《建置》、《命遣》、《禁令》、《經制》、《則例》、《課額》、《責委》、《鈐轄》、《區行》、《利弊》、《因革》、《宦跡》、《公署》、《人役》十四門，皆關政之所當考。其《藝文》一門，亦沿《淮關志》之便，非所應有也。

明魏純粹撰。純粹，柏鄉人。官永城縣知縣。因萬曆三十六年純粹在永城開墾荒田，招集流民，條上十二議，並以其事繪為圖。其時上官批答及士民歌頌皆附焉。純粹即大學士裔介祖也。

舊本題明倪元璐撰。元璐有《兒易內外儀》，已著錄。是書載古來賦稅諸法，每類引故實一條，疏陋萬狀，必非元璐所為。殆亦抄撮類書類略數條，嫁名元璐耳。《學海類編》所收，大抵此類也。

明陳龍正撰。龍正字惕龍，嘉善人。崇禎甲戌進士，授中書舍人，左遷南京國子監丞，福王召為禮部祠祭司員外郎。事蹟具《明史》本傳。宋董煟輯古今《救荒活民書》三卷，元張光大續之，明朱熊複加補綴。龍正是編，則合三家之書，刪其繁複，而附以崇禎庚辰、辛巳、嘉善救荒之事。其斥朱熊之書雜陳詭異之事，持論頗正，然大旨不出董煟書也。龍正喜談經世之術，此亦其一。崇禎末，嘗建議開墾畿輔、河南、山東荒田，以省轉運。史謂是時中原殘破，有田不得耕，龍正守常理而已。則其所講亦僅紙上之談矣。

明汪砢玉撰。（案，《明詩綜》作珂玉，字之誤也。）砢玉字玉水，徽州人，寄籍嘉興。崇禎中官山東鹽運使判官。是書前後兩編，卷首皆有自序。《鹺略》九卷，凡分《生息》、《供用》、《職掌》、《會計》、《政令》、《利弊》、《法律》、《徵異》、《雜考》九門，名曰《九府》。《鹺略補》亦按九門分類拾遺。砢玉當明季匱乏之時，欲複漢牢盆之制，而用宋轉般之法。（案，般字今案牘皆書為搬，考李燾《通鑒長編》凡轉般皆作此般字，砢玉蓋因其原文。）其意雖善，而於勢恐不可行。其所徵引，務為浩博。多蒐古典，亦不切後世時勢。至旁及遐荒，尤無關於中國之鹽政矣。

明張陛撰。陛字登子，山陰人。崇禎庚辰，歲大饑。劉宗周及祁彪佳皆裏居，宗周倡議煮粥，彪佳倡議平糶，陛更出其家粟五百石，佐二人所不及。慮賑或未周，貲或虛糜，於是斟酌情形，創為十法：一聚米，二踏勘，三優恤，四分別，五散米，六核實，七漸及，八激勸，九平糶，十協力。擘畫具有條理，多所全活，陛因疏其綱要為此書。

不著撰人名氏。亦無序目。首總論，次兩淮，次兩浙，次長蘆，次山東，次福建，次河東，次陝西，次廣東。所載事蹟，至崇禎初年而止，疑為明末人所作也。

國朝胡文學撰。文學有《疏稿》，已著錄。是書乃文學於順治庚子、辛丑間官兩淮巡鹽御史時作。上卷分十篇：曰《停兌會》曰《附銷不帶鹽》，曰《複三府》，曰《關橋掣規》，曰《厘所掣》，曰《掣江都食鹽》，曰《淮北改所》，曰《撤分司》，曰《廢興莊臨湖場》，曰《草蕩不加稅》；下卷分十五篇：曰《恤株連》，曰《緩倒追》，曰《禁私販》，曰《除鏇棍》，曰《謝遊客》，曰《簡關防》、《祛吏弊》，曰《不任承役》，曰《寬追比》，曰《便銷批》，曰《公僉報》，曰《均急公窩引》，曰《去江掣弊》，曰《酌歸綱》，曰《省繁費》，曰《修書院》。是時尚當國朝定鼎之初，百度新舉，往往尚沿明制。文學所論，蓋只其一時之利弊雲爾。

舊本題國朝曹溶撰。溶有《崇禎五十宰相傳》，已著錄。此書溶自載於所輯《學海類編》中。今考其文，與谷應泰《明史記事本末•河漕轉運篇》無一字之異。溶斷斷不至如此，知《學海類編》決非溶家原本也。

不著撰人名氏。其大略謂蘇、松二郡之田，僅居天下八十五分之一，而所出之賦竟任天下一十三分之二。其始也，因張士誠之負固，明太祖以租額為官糧；其繼也，因萬曆之後，有司官以耗增充正數。相沿既久，民困未蘇。於是摘其大要，匯成一書。並恭錄世祖章皇帝、聖祖仁皇帝歷年蠲欠減額諸聖諭，次載巡撫韓世琦至湯斌十人奏疏。伏考蘇、鬆浮糧之弊，業經特沛恩綸，普厘舊額。東南士女，久已歌詠皇仁，恬熙化日。此書所載奏疏，止於康熙二十四年，其情形與今全異矣。謹存其目，以見列聖以來留心民瘼，閭閻疾苦，無不上達天聽者。所以厚澤深仁，淪肌浹髓，迥非前代之所及也。

國朝彭寧求撰。甯求字文洽，長洲人。康熙壬戌進士，官至左春坊左中允。其書臚敘歷代山澤徵稅諸政。然海稅之加，不知起於漢宣帝。鹽鐵之稅，不知起於管子。既匯敘歷代稅法，而遼代之置銀冶、鐵冶，金之和買金銀冶，及大定中罷金銀坑冶之稅，與採買隨處金銀銅冶之法，元之鐵冶、銅冶、銀冶、淘金諸政，特置官司、載於史志者，皆略而不及，殊未為賅備也。

國朝吳暻撰。暻字西齋，太倉人。康熙戊辰進士。是編乃其官戶部時所作。分《疆域》、《戶口》、《田地》、《正賦》、《漕運》、《錢法》、《鹽課》、《茶馬》、《關稅》、《雜稅》、《物產》、《三庫》、《十倉》、《常平》、《官俸》、《兵食》、《經費》、《設官》、《廨署》、《雜識》二十門。所載皆戶部掌故，亦兼及他部事。每門敍事，俱自漢唐至國朝。其稱左司者，據《雜識》內一條雲：「時官戶部者稱廣東、山西二司為左右二大司。暻適官廣東司，而所摭拾多一曹遺事，故以《左司筆記》名書」雲。

國朝邱峻撰。峻有《南湖記略稿》，已著錄。《錢譜》創自顧烜，見於《隋書•經籍志》。其後封演諸人相繼有作，並已散佚。今惟洪遵之書存。然遵特考其形制，繪其文字，而未及於政典沿革之詳。峻是書則自邃古訖於有明，典故藝文，悉為採錄。分六門，一曰《沿革》，二曰《利弊》，三曰《建元》，四曰《圖異》，五曰《官監》，六曰《雜編》。搜采頗詳，亦多考證。而編次雜亂無緒，亦未分卷，蓋未成之本也。

國朝張端木撰。端本字昆喬，上海人。乾隆壬戌進士，官至諸暨縣知縣。此書卷一至卷七具載歷代錢弊，並及偽朝、僣號所鑄；卷八至卷十載錢之不知年代者；卷十一專載外國錢名；卷十二則敍述古來作志之人，而以洪遵《泉志序》終焉。書中頗引遵說，宋元以後則端木所自蒐羅。伏考《禦定西清古鑒》中《錢錄》一編，圖繪精妙，考據典核，足折衷百代，無以復加。端木蓋未及見，故摭拾殘賸，有此編錄耳。
──右「政書類」邦計之屬，四十五部、二百四十九卷，內一部無卷數，皆附《存目》。

明陳講撰。講字子學，遂寧人。正德辛巳進士，官至山西提學副使。此書乃其嘉靖三年以御史巡視陝西馬政時所作。凡《茶馬》一卷，為目九，紀以茶易番馬之制；《鹽馬》一卷，為目七，紀納馬中鹽之制；《牧馬》一卷，為目八，紀各寺苑監畜牧之制；《點馬》一卷，為目三，紀行太僕寺各軍衛稽核馬匹之制。摭敘原委頗詳。《明史•食貨志》載，講嘗以商茶低偽，乃第茶為上中二品，印烙篦上，書商名而考之。蓋亦勤於為政者。然明代茶馬之政，至末造而奸商私販，官吏冒支，其弊不可究詰。掣鹽中馬改為納銀，名在實亡，亦無裨於邊計。志中所列，大抵皆具文而已。

國朝譚吉璁撰。吉璁有《延綏鎮志》，已著錄。是書敘歷代武舉之制，間引唐宋諸儒奏議參證之。如敘唐試武舉長垛諸例，而失載穿劄。宋武舉之法屢變，其出官之法亦極詳，皆略而不敘。又如遼之統和十二年詔諸道軍有勇健者，具以名聞。金皇統時特設武舉之科，至貞祐時又賜敕命章服，與進士同例。其科特重，載於諸史紀志者甚詳。亦未及徵引，不足以雲賅備也。
──右「政書類」軍政之屬，二部、五卷，皆附《存目》。

元鄭汝翼撰。汝翼字鵬舉，河南人。喬從善跋，謂其「束發讀書，學刑名家，罔不涉獵，得法外意。」中金朝律科，選官刑部檢法。迨壬辰革命，徙居順德州。節度趙公識其有平反譽，擢詳議中書省，尋舉授大理丞。後以奉直大夫左三部郎中致仕。是書作於中統癸亥，意主發明唐律，故名之曰《永徽法經》。自序稱，唐永徽因隋參定為十三章三十卷，其法詳備。金朝嘉尚制科，皇統大定，權定大略，未成章目。道陵敕設詳定、校定兩所，自明昌至泰和，以隋、唐、遼、宋遺文參定篇目，卷帙全依唐制。其間度時增損者十有一二。遼、宋皇統大定，文籍更革無存。永徽泰和，遺文足徵。因閱此書，以隨款異同者分析編類，庶便於觀覽。其目仍用十三章之舊，每篇目下有議。自李悝以後，同異分合，前後之次，各析其沿革源流。其書則列唐律於前，而附金律於後。或有或無，或同或異，或增或減，俱詳為之注，頗為精密。《文淵閣書目》載此書一部五冊，不著卷數。《永樂大典》所載者並為四卷，今從之著錄。

元順帝時官撰。凡分目二十七：曰《祭祀》，曰《戶令》，曰《學令》，曰《選舉》，曰《宮衛》，曰《軍防》，曰《儀制》，曰《衣服》，曰《公式》，曰《祿令》，曰《倉庫》，曰《廄牧》，曰《田令》，曰《賦役》，曰《關市》，曰《捕亡》，曰《賞令》，曰《醫藥》，曰《假寧》，曰《獄官》，曰《雜令》，曰《僧道》，曰《營繕》，曰《河防》，曰《服制》，曰《跕赤》，曰《榷貨》。案《元史•刑法志》載，元初平宋，簡除繁苛，始定新律。至元二十一年，中書省咨各衙門，將元降聖旨條律，頒之有司，號曰《至元新格》。仁宗時，又以格例條畫，類集成書，號曰《風憲宏綱》。英宗時複加損益，書成，號曰《大元通制》。其書之大綱有三：一曰《詔制》，二曰《條格》，三曰《斷制》。自仁宗以後，率遵用之，而不及此書。據歐陽玄序，則此書乃順帝至元四年中書省言，《大元通制》，纂集於延祐乙卯，頒行於至治之癸亥，距今二十餘年。朝廷續降詔條，法司續議格例，簡牘滋繁，因革靡常。前後衡決，有司無所質正。往復稽留，吏或舞文。請擇老成耆舊、文學法理之臣，重新刪定。上乃敕中書專官，典治其事。遴選樞府憲台、大宗正、翰林集賢等官，編閱新舊條格，參酌增損。書成，為制詔百有五十條，格千有七百，斷例千五十有九。至正五年書成，丞相阿魯圖等入奏，請賜名曰《至正條格》。其編纂始末，厘然可考。《元史》遺之，亦疏漏之一證矣。原本卷數不可考，今載於《永樂大典》者，凡二十三卷。

不著撰人名氏，蓋元時坊本也。其書凡大綱三十一門：一曰《民庶》，二曰《商旅》，三曰《僧道》，四曰《官制》，五曰《州縣》，六曰《監司》，七曰《皇族》，八曰《遣使》，九曰《職任》，十曰《薦舉》，十一曰《選試》，十二曰《推鞫》，十三曰《公吏》，十四曰《軍防》，十五曰《督捕》，十六曰《倉庫》，十七曰《場務》，十八曰《綱運》，十九曰《工役》，二十曰《功賞》，二十一曰《推賞》，二十二曰《職田》，二十三曰《朝享》，二十四曰《恩封》，二十五曰《儀制》，二十六曰《禮制》，二十七曰《給賜》，二十八曰《文書》，二十九曰《請給》，三十曰《急遞》，三十一曰《貢獻》。每門皆以二字為題。中又分子目，皆以六字為題。繁雜瞀亂，殊不足觀。其曰《金玉新書》者，殆取金科玉律之意，立名亦未雅馴也。

不著撰人名氏。前有徐天麟序曰：「元不尚苛細，故不用太和舊例。然隨事立法，前後所降格例，文墨之吏，不能盡睹。及蒙省台降令，內外衙門編類，置簿檢舉。適有好事君子，出一編書示餘，曰《官民准用》」云云。則是書乃留心法律者鈔集案牘而為之，非官撰也。前列詔敕，中分三十二目：一曰《官制》，二曰《吏員》，三曰《公牘》，四曰《禮儀》，五曰《學校》，六日《僧道》，七曰《戶役》，八曰《田產》，九曰《婚娶》，十曰《良賤》，十一曰《債負》十二曰《俸給》，十三曰《錢糧》，十四曰《課程》，十五曰《倉庫》，十六曰《榷禁》，十七曰《鋪驛》，十八曰《軍兵》，十九曰《台察》，二十曰《訴訟》，二十一曰《警捕》，二十二曰《斷獄》，二十三曰《禁約》，二十四曰《雜犯》，二十五曰《盜賊》，二十六曰《毆殺》，二十七曰《贓婪》，二十八曰《奸汙》，二十九曰《詐偽》，三十曰《拾遺》，三十一曰《工作》，三十二曰《匠役》，附以唐律諸圖。蓋元初罷科舉而用掾吏，故官制之下，即次以吏員。又其時三教並重，故學校之後，即次以僧道也。此書明《文淵閣書目》作四冊，不言幾卷。今見於《永樂大典》者凡七卷，已合併舊帙，非其原數矣。

明太祖時敕修。初，太祖平武昌，即議律令。吳元年，命左丞相李善長為律令總裁官，楊憲、陶安等為議律官。諭之曰：「法貴簡當，使人易曉。若條緒繁多，或一事兩端，可輕可重，吏得因緣為奸，非法意也。」遂禦西樓，召諸臣賜坐，從容講論律意。書成，又恐小民不能周知，命大理卿周禎等自禮樂、制度、錢糧、選法之外，凡民間所行事宜，類聚成編。訓釋其義，頒之郡縣，名曰《律令直解》。洪武元年，又命儒臣四人，同刑官講唐律，日進二十條。六年夏，刊《律令憲綱》，頒之諸司。然皆隨宜草創，未及詳備。此書乃六年之冬，詔刑部尚書劉惟謙詳定。凡近代比例之繁，奸吏可資為出入者，鹹痛革之。每一篇成，繕書上奏。揭於西廡之壁，親為裁定。明年二月，書成。篇目一準於唐。採用已頒舊律三十六條，因事制律三十一條，掇唐律以補遺者又一百二十二條，合六百有六條。然明代斷獄，不甚遵用。故其書亦罕傳本。此猶《永樂大典》所載明初之舊本也。
──右「政書類」法令之屬，五部、一百十七卷，皆附《存目》。

不著撰人名氏。所記元代門廊宮殿製作甚詳，而其辭鄙俚冗贅，不類文士之所為。疑當時營繕曹司私相傳授之本也。

明張問之撰。問之，慶雲人。嘉靖癸未進士，官至工部郎中。自明永樂中，始造磚於蘇州，責其役於長洲窯戶六十三家。磚長二尺二寸，徑一尺七寸。其土必取城東北陸墓所產乾黃作金銀色者，掘而運，運而曬，曬而椎，椎而舂，舂而磨，磨而篩，凡七轉而後得土。複澄以三級之池，濾以三重之羅，築地以晾之，布瓦以晞之，勒以鐵弦，踏以人足，凡六轉而後成泥。揉以手，承以托版，砑以石輪，椎以木掌，避風避日，置之陰室，而日日輕築之。閱八月而後成坯。其入窯也，防驟火激烈，先以穅草薰一月，乃以片柴燒一月，又以棵柴燒一月，又以松枝柴燒四十日，凡百三十日而後窨水出窯。或三五而選一，或數十而選一。必面背四旁，色盡純白，無燥紋，無墜角，叩之聲震而清者，乃為入格。其費不貲。嘉靖中營建宮殿，問之往督其役。凡需磚五萬，而造至三年有餘乃成。窯戶有不勝其累而自殺者。乃以采煉燒造之艱，每事繪圖貼說，進之於朝，冀以感悟。亦鄭俠繪流民意也。其書成於嘉靖甲午，而明之弊政已至於此。蓋法度陵夷，民生塗炭，不待至萬曆之末矣。

明龔輝撰。輝有《全陝政要略》，已著錄。嘉靖時營仁壽宮，輝以營繕司主事奉使督木四川，得大木五千餘株，版枋如之。部劄欲再倍其數，公私俱困，民情洶洶。輝乃繪山川險惡、轉運艱苦等狀，為十五圖，前後各作圖說具奏。竟得旨停止。後列劄子三篇，又附載詩文數首。其曰《西槎匯草》者，輝嘗使浙東，故此名「西槎」以別之也。其圖說劄子，皆剴切酸楚，使人感動。與張問之《造磚圖說》相等。自當以《采木圖說》為名，不當更贅附詩文，名以「匯草」。其編次殊無體例。且詩文寥寥數首，又皆不工，益為無謂矣。今仍著錄政書中，從所重也。

明沈啟撰。啟有《吳江水利考》，已著錄。是編乃啟嘉靖中以南工部營繕司主事署監督龍江提舉司時所撰。案《明史•兵志》，太祖於新江口設船四百。永樂初，又命鎮江各府衛造海風船，皆江船也。又《職官志》所載各船，有黃船、遮洋船、淺船、馬船、風快船、備倭戰船諸名。內惟遮洋、備倭二種為海中所用，故啟不之及。其餘各船圖形、工料數目，暨因革典司諸例，無不詳悉備載。國朝江寧府設同知一員，專管督造戰船。今昔異宜，其制已不盡合。然參考損益，未始非船政之權輿也。

明周夢暘撰。夢暘字啟明，南漳人。萬曆甲戌進士，官至工部都水司郎中。以工曹職掌冗雜，又前後多所更革，難於稽考，因檢校案牘，以類編次，各立綱目。分為《職官》、《河渠》、《橋道》、《舟車》、《織造》、《器用》、《權量》、《徵輸》、《供億》、《叢事》凡十考，末附吏典承行事件。書成於萬曆丁亥。

國朝吳允嘉撰。允嘉有《吳越順存集》，已著錄。是書皆記江西景德鎮官窯始末。凡七條，疏略殊甚。後為景德舊事十四條，而「昊十九」一條重出。又時代顛舛，《容齋隨筆》一條，以宋事列明後。《池北偶談》一條，以國朝事列宋前，殊無條理。
──右「政書類」考工之屬，六部、十八卷，皆附《存目》。
