
卷一百八十二 集部三十五
《四庫全書總目提要》紀昀等
○別集類存目九
國朝許虯撰。虯字竹隱，長洲人。順治辛卯舉人，官至思南府知府。其詩前數卷多擬古之作，刻意摹仿，頗嫌太似。其擬陸機《迢迢牽牛星》詩，後有《自跋》曰：予已於十九首中和此題矣，今複因曙戒之訂，共和陸平原。篇成，自詠一過，確是晉古，非漢古也。詩之升降微矣，觀其持論，知無往非雙鉤古帖也。
國朝趙起士撰。起士有《續表忠記》，已著錄。是集為起士所自編，凡雜文二卷，詩一卷，《勘河詩紀》等十三種，共一卷，制藝一卷，《平交山寇公牘詩文》一卷，《讞牘》一卷。交山在交城境，姜瓖平後，餘孽竄伏山中，出沒為患，起士以計討平之。材略有足稱者，文章則非專門也。
國朝趙起士撰。康熙戊辰，起士由戶科給事中罷職閒居，僑住宣武門西之寄園，適金壇於漢翔貽詩四首，起士依韻酬答，後凡遇他題，皆疊此韻，積成千首，命曰《疊韻千律》，分為上、下二卷；尋又續得五百餘首，編為一卷，命曰《千疊波餘》，合刻以為此編。案和韻為詩，本不能曲折如志，又疊至千五百首，此雖香山、東坡，亦斷無能工之理矣。
國朝楊兆魯撰。兆魯字青岩，武進人。順治壬辰進士，官至福建延平道按察司副使。兆魯官建甯時，巨寇蕭維堂等作亂，兆魯招撫有功，集中《平寇紀略》，述其始末頗詳。惟多載案牘之文，詞不雅馴。
國朝範承謨撰。承謨有《忠貞集》，已著錄。康熙壬子，承謨總督閩浙，值逆藩耿精忠謀反，巡撫劉秉政輸情於賊，紿承謨入見，脅令從逆，承謨詆罵不屈，遂為所拘擊，被幽者三載，備受窘毒，時作為詩歌以自抒忠憤。守者屏絕筆墨，乃以桴炭畫字壁上，其尤激烈者，輒為賊黨墁去，僅存四十七首。承謨自為之《序》，已匯載入《忠貞集》中。此乃石門吳震方錄入《說鈴》之本也。
國朝楊素蘊撰。素蘊有《西台奏議》，已著錄。其詩集刻於康熙壬子，文集則無序無跋，不知刻於何時，均不分卷帙，不列目錄，皆似乎隨有所作，隨以付雕。其詩頗摹李夢陽，文則皆應俗之作也。
國朝楊素蘊撰。《撫皖治略》，乃其官安徽巡道時條教、奏疏；《撫楚治略》，皆其官湖廣巡撫時，條教奏疏。《穀城水運紀略》，則素蘊官荊南道時，會大軍剿逆藩吳三桂，兵儲陸運頗艱，因訪明季楊嗣昌剿張獻忠時水運故道，修復纖路，裒其文移以成是編。素蘊為御史時，曾疏劾吳三桂，號為敢言。此三書則皆尋常案牘也，中多奏疏，宜入奏議類中，而文告居其大半，故仍附之別集類焉。
國朝張晉撰。晉字康侯，狄道人。順治壬辰進士，官丹徒縣知縣。其詩頗學李白，兼及李賀之體，第一卷為《黍穀吟》，第二卷為《秋舫一嘯》，第三卷為《薊門篇》，第四卷為《勞勞篇》，第五卷為《石芝山房草》，第六卷、七卷為《雍草》，第八卷為《稅雲草》，而以詩餘附焉，第九卷為《律陶》，集陶詩為五言律也；第十卷為《集杜》；第十一卷為《集唐》，亦皆五言律。據《後跋》雲，尚有七律集句，未經編入雲。
國朝白乃貞撰。乃貞字廉叔，號蕊淵，順治壬辰進士，官翰林院檢討。其詩敍述真樸，不加文飾，故餘恂《序》以為善學香山，蓋舉其近似者爾。
國朝顧大申撰。大申字震雉，一字見山，華亭人。順治壬辰進士，官至工部郎中。大申初與同郡王廣心、周茂源、宋徵輿諸人唱和，後又與施閏章相酬答，所作有《鶴巢集》，又有《燕京倡和》及《泗亭》諸集。後自刪並為此集，故曰《詩存》。陳伯璣撰《國雅集》，稱其樂府，於古人可謂毫髮無遺憾；七律高華，可追王、李。今觀其集，大抵襲明七子之餘風，可追王、李，庶乎近之？至於「樂府」則談何容易也。
國朝郭棻撰。棻字快圃，清苑人。順治壬辰進士，官至翰林院侍讀學士。其文頗為華贍，惟酬應之作太多，未免失於刪汰。棻曾修《畿輔志》及《保定府志》，今集內所載星野、沿革等說，皆《志》中之文，蓋用《鄂州小集》載《新安志•序》之例也。
國朝李來泰撰。來泰字仲章，號石台，臨川人。順治壬辰進士，官工部虞衡司主事。康熙己未，召試博學鴻詞，授翰林院侍講。其制藝才藻富豔，有幾社之餘風，詩、古文則不逮也。
國朝王士祿撰。士祿有《讀史蒙拾》，已著錄。是集一曰《表餘堂詩存》二卷，一曰《十笏草堂詩選》九卷，一曰《辛甲集》七卷，一曰《上浮集》二卷，皆古今體詩；一曰《炊聞卮語》二卷，則詞也。然《表餘堂詩存》未刻，刻者實止四種耳。
國朝梅清撰。清字淵公，號瞿山，宣城人，順治甲午舉人。是編分前後二集，前集分十六編：一曰《樂府》，二曰《稼園草》，三曰《新田集》，四曰《燕征草》，五曰《宛東草》，六曰《休夏草》，七曰《驅塵集》，八曰《越遊草》，九曰《匣琴集》，十曰《寒江集》，十一曰《歸舟集》，十二曰《嶽雲集》，十三曰《梅花溪上集》，十四曰《雪廬草》，十五曰《菊間草》，十六曰《唱和詩》，以一集為一卷，卷各有序。後集編年分十三卷，自康熙甲寅至戊辰，或以一年為一卷，或以二年為一卷。末附《花果會唱和詩》一卷，《贈言》四卷，則皆同人宴遊酬答之作也。
國朝梅清撰。清舊刻有《天延閣前後集》，皆七十以前之作，版毀於火，故又取未刻三卷合而編之，以成此本。
國朝姚夔撰。夔字胄師，號成葊，山陰人。順治甲午舉人，官安化縣知縣。是集，凡詩十三卷，曰《梅軒草》、《公車草》、《曆遊草》、《天都草》、《金谿草》、《金谿又草》、《叱馭草》、《思唐草》、《思唐又草》、《三草》、《四草》、《五草》、《東行草》，每一集為一卷，雜文八卷，則分體編次。其詩流易有餘，頗傷圓熟，文亦肉多於骨，若《十二種功德連珠》等作，尤墮入纖巧一派矣。
國朝林堯光撰。堯光字覲伯，莆田人。順治中，以選拔貢生官行人司行人。近鄭王臣選《莆風清籟集》，謂堯光伯仲詩，各臻妙境，而堯光尤秀拔，當為馬氏白眉，然所作亦頗涉纖麗，於元人蹊徑為近也。
國朝林堯華撰。堯華字開伯，莆田人。順治甲午舉人，官榆次縣知縣。是集《浣亭詩略》二卷，皆早年所作；《浣亭歸來吟》一卷，皆罷官以後所作；《山薑花埡長短句》，則附載其詞集也。其詩集編次頗為叢雜，如《詩略》中有《詠園花十四首》，《歸來吟》中，有《詠園花四首》，而其中《酴醿》一首，一字不易，殆校勘之疏歟。其詩才氣俊爽，早年刻意雕鐫，而未造渾成，晚年又頗涉頹唐，縱筆太早，其詞有南宋人格意，而罕睹新聲，亦擬議而未變化也。
國朝黎士宏撰。士宏字媿曾，長汀人。順治甲午舉人，官至陝西布政司參議。是集詩四卷，文六卷。詩集凡四刻，文集凡三刻，蓋積數年而匯為一冊，故每刻各體皆備，士宏沒後，其子文遠複合而刊之。《自序》稱，少時詩好李賀，文好王勃。今觀集中諸作，大抵多宋人末派，絕無一篇與子安、長吉相近者。蓋嗜好雖篤，而才地則與之不近也。
國朝沈峻曾撰。峻曾字窳庵，仁和人，順治甲午副榜貢生。是集為晉安林雲銘所選定，上卷為雜文，下卷為詩，末附雜言數十條，皆談理之語，頗近陳繼儒小品。
國朝蔣中和撰。中和字本達，又字眉三，靖江人。順治乙未進士，官蘭陽知縣，遷滄州州判。是集分詩、文、論、策、史、說六部，其文頗辨博自喜；而多拾李贄餘論，未脫明季町畦也。
國朝陸求可撰。求可字鹹一，淮安人。順治乙未進士，官至刑部郎中。其古文頗疏暢，而機調多類時藝，詩、詞亦酬應之作居多。
國朝王澤宏撰。澤宏字涓來，黃岡人。順治乙未進士，官至禮部尚書。是集乃其子材振所編，前三卷皆題：「已刻詩」若干首，蓋皆澤宏舊作，嘗為魏憲錄入《石倉詩選》者。四卷以下，用編年體，自丁巳迄庚辰，題某年詩若干首，附註曰「未刻稿」，則材振所裒輯也。前有魏憲「原《序》」，又附其祖《用予傳》一篇，及澤宏《請複九江關》一疏。澤宏喜與諸名士游，王士禎、姜宸英、洪昇等，皆嘗點定其詩，所作類皆和平安雅，不失台閣氣象；而骨體未堅，醞釀未厚，尚不能淩轢一時。
國朝王命嶽撰。命岳字伯咨，號恥古，晉江人。順治乙未進士，官至刑科都給事中。是集自卷一至卷五為《奏疏》，卷六至卷十七為雜文，卷十八為詩，卷十九為《周易•雜卦牖中天》，卷二十為《讀詩牖中天》。據其《自序》，謂辛卯冬，夢文王、周公先後車蓋喝道甚盛，命嶽自牖中窺視，故以名也。其書分十二篇，大旨謂：《易•雜卦》無錯簡，而以互卦之法推求其義。讀詩凡五十條，皆標識簡端之語，一篇或止一兩句，如《讀簡兮》曰：「使我懷古之情更深。」《讀王風》曰：「大車之淫甚於丘麻，丘麻淫人，大車淫鬼。」尤非說經之正軌也。
國朝孫光祀撰。光祀字怍庭，號溯玉，曆城人。順治乙未進士，官至兵部侍郎。是集凡文七卷，詩一卷。
國朝洪若皋撰。若皋字虞鄰，臨海人。順治乙未進士，官至福建按察司僉事。是集凡詩二卷，文六卷，其文頗以恢奇自喜，然縱橫太過；附錄一卷，乃其鄉會試中式制藝，蓋用吳伯宗《榮進集》例也。
國朝宋犖撰。犖有《滄浪小志》，已著錄。犖所作詩有《右竹圃稿》，有《嘉禾堂稿》，有《柳湖草》，有《將母樓稿》，有《和松庵稿》，有《都官草》，有《雙江倡和集》，有《回中集》，有《西山倡和詩》，有《續都官草》，有《海上雜詩》，有《漫堂草》，有《漫堂倡和詩》，又有《漫堂草》，凡十四集。大抵沿明季詩社之習，旋得旋刊，出之太早，故利鈍不免互見。此集則犖為江西巡撫時，重自刪汰，並為一編，而仍存諸集之舊目，故有六首為一卷者，視舊集為精簡矣。前有汪琬、劉榛「二《序》」。榛序，以種樹為喻，言方其初植，雖一病葉不忍摘，久之而繁枝芟焉，又久之而岐幹斮焉。亦篤論也。宋楊萬里、陸遊並一代巨擘，而萬里《誠齋集》、游《劍南詩》，金礫混淆，往往為後人口實，豈非愛不能割，依違牽就至是乎？後犖自定《西陂類稿》，凡此集之詩皆不收，毋亦學與年進，悔其少作歟？後附《緯蕭草堂詩》一卷，乃其子翰林院編修至所作，才力殆又亞於犖焉。
國朝王士禎撰，惠棟注。士禎有《古歡錄》，棟有《易漢學》，皆已著錄。士禎晚年，仿宋黃庭堅《精華錄》例，自定其詩為此本。棟祖周惕，為士禎門人，故棟亦仿任淵、史季溫例，注之，以引證浩繁，每卷各分為上、下。其凡例稱：「所采書，共數百餘種，悉從本書中出，不敢一字拾人牙後慧。」然亦大概言之耳。即以第一卷而論。如溫庭筠《靚妝錄》、蔡賢《漢官典職》、孫氏《瑞應圖》、陸機《洛陽記》、沈懷遠《南越志》、蔡邕《琴操河圖括地象》、顧野王《玉篇》（案：今大廣益會《玉篇》，乃宋大中祥符六年重修，非惟非野王之舊，並非孫強之舊）、《輿地誌》、《管輅別傳》、《梁京寺記》、檀道鸞《續晉陽秋》十二書，宋以來久不著錄，棟何由見本書哉？（案：棟注例，凡引已佚書者，皆冠以現存書名，如《藝文類聚》，《太平御覽》之類。）又棟邃於經學，於詞賦所涉頗淺，所引或不得原本，於顯然共見者，或有遺漏，如注「寒肌起粟」字，引蘇軾「旅館孤眠體生粟」句，不知此用軾《雪詩》「凍合玉樓寒起粟」句也；注「吹香」字，引李賀「山頭老桂吹古香」句，不知此用李頎《愛敬寺古藤歌》「密葉吹香飯僧遍」句也；注「麥飯」字，引劉克莊「漢寢唐陵無麥飯」句，不知為《五代史•家人傳》語也；注「大漠」字，引程大昌《北邊備對》，不知為《後漢書•竇憲傳》語也。至於每條既各自標目，則其文不相連屬，乃於數條共引一書者，不另標名。如轅固裏〔生〕《詩注•曲學字》曰：「今上初即位」云云，蓋蒙上條《史記》之文，然不標《史記》而首句突稱「今上」，是何代之帝也？其體例亦間有未善。（案：以上亦姑舉第一卷言之。）是書先有金榮箋注，盛行於時，棟書出而榮書遂為所軋，要亦勝於金注耳。至於元元本本，則不及其詁經之書多矣。人各有能有不能，不必以此注而輕棟，亦不必以棟而並重此注也。
國朝王士禎撰。士禎初刻《落箋堂詩》，又刻順治丙申至辛丑所作為《阮亭詩》，複有《過江》、《入吳》、《白門前後》諸集，後乃刪並諸作，定為《漁洋前集》，始於丙申，終於康熙己酉，凡十四年之詩。是集出而少作諸集悉微，故今不甚傳。康熙甲子，又裒其辛亥至癸亥之詩十六卷，為《漁洋續集》，蓋其為詹事時也，其時菁華方盛，與天下作者，馳逐矜名，故平生刻意之作，見於二集者為多焉。
國朝王士禎撰。蓋康熙乙亥士禎所自編。前有其門人張雲章《序》。士禎以詩名一時，而古文特以天姿朗悟，自然修潔，實則非所專門，雲章《序》，謂以先生為今之太白、子美，群知非溢美矣；語以先生之文，昌黎、柳州之文也，容有或信或不信者，蓋當時公論已爾。而雲章必以詩文並稱，非篤論矣。
國朝王士禎撰。士禎以康熙甲子祭告南海，阻雪東平，望小洞庭中蠶尾山，悅其清遠，因取以名其「山房」，並以名集。案：盛符升作《雍益集序》，稱合戊辰至乙亥詩文為《蠶尾集》十卷。此集目錄下乃注詩自甲子年起，其年冬及乙丑年作別為《南海集》；文自庚午年起，士禎《自序》，又稱偶次甲子使粵以前及丁卯以後詩文，稍成卷帙，因以「蠶尾」名集。士禎集皆所自刊，而三說錯互如是，未喻其故。文中題跋凡三卷，頗足考證，然皆與《居易錄》重出。又《蠶尾集序》一篇，既刊卷端，又刻之集中，亦乖體例；其《續集》二卷，皆乙亥迄甲申之詩，惟無丙子一年詩，以是年奉使祭告，別為《雍益集》也？《後集》二卷，則戊子歸田後所作，五七言絕句居十之九。《自序》謂，時方刪定洪邁《萬首絕句》，因效為之。然是年士禎七十五歲矣，殆亦精力漸減，不耐為長篇巨製也。
國朝王士禎撰。皆其奉使祭告南海往還之作。上卷自京師至廣州，下卷自廣州至其家新城而止。蓋其《北歸志》，亦止於新城也，趙執信作《談龍錄》，摭其開卷二詩，以為似羈臣遷客之語，其言誠是，然士禎之詩長於山水，別為一調，未可以二馮之法繩之也。
國朝王士禎撰。皆康熙丙子奉使祭告西嶽、西鎮、江瀆途中所作。前有其門人盛符升《序》，述士禎自言，再使秦、蜀，往返萬里，得詩才百餘篇，皆寥寥短章，無複當年蜀道、南海豪放之格。其門人蔣仁錫《後序》，亦述士禎自言，老耽禪寂，遇事短吟，略仿西竺氏偈頌，不應更作文字觀也，可謂明於自知者矣。
國朝王士禧撰。士禧字禮吉，山東新城人。與其兄士祿、弟士禎、士祜，自幼以詩相唱和，三人皆成進士，而士禧獨以歲貢終。沒後四年，士禎選其遺詩三分之一刊之，其詩綽有風調，而才地較弱。
國朝汪琬撰。琬有《堯峰文抄》，已著錄。始琬請告以前所作詩文，自輯為《類稿》六十二卷，先刊版置之堯峰皆山閣。其歸田後十三年之作，則輯為《續稿》三十卷，又取《明史》列傳稿，一百七十五首，附以汪氏族譜，及其父行略，為別集二十六卷。有周公贄者為校刻之，後琬複自芟擇，取其愜意者為《堯峰詩文鈔》，屬林佶繕本刊行，世間多有其本；而《類稿》原刻遂不顯矣。
國朝劉體仁撰。體仁有《識小錄》，已著錄。是集凡詩八卷，文四卷，又《空中語》一卷，《尺牘》一卷。其曰「七頌堂」者，體仁嘗慕成連、陸賈、司馬徽、桓伊、沈麟士、王績、韋應物之為人，人為之頌，故以名堂，因以名集。王士禎《燕台倡和集》，與體仁往來之作最多，卷首施閏章《序》，亦謂其詩清雋遙深；然體仁欲力脫七子之窠臼，而詩或生硬，文或纖佻，實出入於竟陵、公安之間，明末山人之習，未盡除也。其《空中語》一卷，皆所作豔詞，故取黃庭堅語名之。其於集外別行，則《香奩集》例也。
國朝董含撰。含字榕菴，華亭人，董俞弟也。詩名不及其兄，而詩格高雅過其兄。是編，卷首稱《藝葵草堂稿》，而卷中稱《閒居草》，蓋其全集之一種也。大抵蒼涼幽咽，有騷人哀怨之遺。而惝怳其詞，知其意有所寓，而莫名其寓意之所在焉。
國朝李蕃撰。蕃字錫徵，號懶菴，通江人。順治丁酉舉人。官黃縣知縣。是集，為其子鍾峨所刊。集中黃志略《序》謂：黃有四累，而廛肆宜複，社甲宜均，風尚宜更，士習宜端，稅課宜滅。蕃編《徭役序》，極言派銀雜費之患。他如《憶堂記》、《旱魃辨》、《黃志跋》諸篇，皆汲汲以興利除弊為事，蓋有古良吏之風。其文亦皆樸直不支，意其人必悃愊無華，故文亦如之歟。然蕃之意，固不在以詞藻見也。
國朝吳兆騫撰。兆騫字漢槎，吳江人。順治丁酉舉人。戊戌以科場夤緣事，戍甯古塔，後蒙恩赦還。此集前四卷為徐乾學所刊，後四卷為其子振所刊，而編次無序，通為八卷，前三卷題《秋笳集》，四卷題《西曹雜詩》，五卷題《秋笳前集》，六卷題曰《擬古後雜體詩》，七卷曰《秋笳後集》，八卷則五頁以前題《雜著》，六頁以後題《後集》，蓋隨得隨刊，故舛訛如是。兆騫詩，天分特高，風骨遒上，又荷戈邊塞，窮愁之語易工，故當時以才人目之，而立身一敗，萬事瓦裂，其詩亦頗為當代所輕。特其自知罪重譴輕，甘心竄謫，但有悲苦之音，而絕無怨懟君上之意；猶為可諒，故仍存其目焉。如兆騫者，使其謹守防檢，克保身名，豈非國初一作手哉！
國朝計東撰。東字甫草，吳江人，順治丁酉舉人，以「江南奏銷案」被黜，又十餘年而沒。東少負奇氣，中年出遊四方，遍覽山川之勝，詩文日富，康熙癸酉，宋犖巡撫蘇州，為刻其文集，其詩集則刻於戊子，王廷揚所助成也。王晫《今世說》，載其客鄴城日，嘗訪謝榛之墓，為樹碣表之，蓋以游食四方，行蹤相近，故用以寄意，其生平事蹟，具見尤侗所作《計孝廉傳》，亦載卷首雲。
國朝張貞生撰。貞生有《玉山遺響》，已著錄。是集，為其子世坤、世坊所刊。第一卷為《講義十條》，二卷至十五卷為文，十六卷至二十卷為詩，末附《館試賦》一首，貞生家居，構我師祠，又捐宅為誠意書院講學，故所作多近語錄，藻麗非所尚也。
國朝毛際可撰。際可字會侯，號鶴舫，遂安人。順治戊戌進士，官彰德府推官。際可與毛先舒、毛奇齡有「三毛」之稱。其學不及奇齡之博，而亦不至如奇齡之強悍堅僻，與先舒則雁行矣。
國朝毛際可撰。此本刻於康熙己亥，乃淳安方楘如所重輯。
國朝陳廷敬撰。廷敬有《午亭文編》，已著錄。是集，詩三十卷，古樂府及古今體賦一卷，經解十卷，雜著十四卷，蓋刻在文編之前，猶未經刪定之本也。
國朝林雲銘撰。雲銘有《楚詞燈》，已著錄。耿精忠之叛，雲銘方家居，抗不從賊，被囚十八月。會王師破閩，始得釋。其志操有足多者，然學問則頗為弇陋，所評注選刻，大抵用時藝之法，不能得古文之源本，故集中諸文，亦皆不入格雲。
國朝林雲銘撰。此其寓杭州時所作詩文，故署以「吳山」。其曰「鷇音」，則取《莊子》語也。據《自序》雲：分為四卷，而書實八卷，或刻時每卷分而為二歟？
國朝熊賜履撰。賜履有《學統》，已著錄。此集乃康熙庚午，賜履以禮部尚書，丁憂家居時所刻，凡文十四卷，詩四卷，其名「經義齋」者，聖祖仁皇帝所賜禦題也。
國朝熊賜履撰。賜履既刻《經義齋集》，又裒輯辛未起複及癸未，致仕十三年中所作，以成是編。而書劄獨多，所題匾額對聯，鹹附載末卷，「澡修堂」亦聖祖仁皇帝禦題之名，故以名續集焉。
國朝王曰高撰。曰高字北山，號槐軒，茌平人。順治戊戌進士，由庶起士改給事中。是集，詩五卷，文五卷。曰高與新城王士禎兄弟同倡和，耳濡目染，詩格時複近之，而才與學則未逮也。
國朝鄭重撰。重字山公，建安人。順治戊戌進士，官至刑部左侍郎。是集，詩三卷：第一卷令靖江時作；第二卷為《越使吟》，祭告會稽南鎮時作；第三卷為《秦遊草》，典試陝西時作。又雜文一卷。考重典試陝西在康熙十七年戊午，使越祭告在康熙二十三年甲子，今反錄《越使吟》於《秦遊草》之前，殆編次者誤歟？
國朝徐喈鳳撰。齧鳳字竹逸，宜興人。順治戊戌進士，官永昌府推官，是編首曰《滇遊詩集》，官永昌時所作；次曰《願息齋詩文集》，裏居後所作，又附《蔭綠軒詞初集》、《續集》及《秋泛詩餘》、《兩遊詩餘》四種，而以《荊南墨農集》為總名，「荊南墨農」，喈鳳晚年自號也。
國朝馮甦撰。甦有《滇考》，已著錄。甦官雲南時，先刻有《南中集》，會吳三桂作亂，甦不屈被囚，遂毀於兵。歸裏後，詩文亦多散佚，此集乃其外孫洪承澤所刻，凡古今體詩三百八十餘首，蓋甦晚年掇拾殘稿，以付其女，故承澤得而刊之也。
國朝鄭日奎撰。日奎字次公，貴谿人。順治己亥進士，改庶起士，散館，授禮部主事。康熙壬子，與新城王士禎同典四川鄉試，士禎詩所謂「水部風流似鄭虔」者也。是集，凡詩五卷，又別集詩一卷，文五卷，中多留心時事之言；又《談賸》一卷，一名《醒世格言》，則劄記語也。
國朝鄭端撰。端有《政學錄》，已著錄。是集，凡奏疏二卷，文告一卷，記序、書啟、傳志三卷。其奏章、公牘，大抵曲暢事理，而不以雕鐫字句為工；第三卷中狀式七頁，乃呂坤《實政錄》中全文。端為江蘇巡撫時，刊版以示所屬，載其事於《志狀》則可；以前人之作，刻於文集之中，則非體例矣。
國朝王鉞撰，鉞有《粵遊日記》，已著錄。是集，文二卷，詩二卷，其文多通暢詳贍，不為詰屈聱牙；詩學宋人而不流於纖靡，一邱一壑，亦自成結構。在國初作者之中，則未能金鼓抗行也。
國朝李如撰。如字仲淵，高陽人。其祖、父明末皆死於亂，如間關冒死，訪遺骸於兵火之中，其行誼為鄉黨所稱。入國朝，登順治己亥進士，官酆都縣知縣。是集如所自編，前有李霨《序》。霨，如諸父行也。
國朝吳琠撰。琠號銅川，沁州人。順治己亥進士，官至大學士，諡文端。此集詩僅五十三首，餘皆奏疏、雜文，並督撫楚中時牌示。舊無刊本，乾隆己丑，其鄉人趙熟典裒而刻之。
國朝彭鵬撰。鵬字奮斯，莆田人，順治庚子舉人。康熙甲寅，耿精忠叛，逼脅受職，凡九拒偽命，卒得不汙。賊平後，授三河縣知縣，後官至廣東巡撫。其平生以節氣著，故集中多誓神之文，其他奏疏、案牘，亦皆辭氣侃侃，無所撓屈。官三河時，與妻子書，皆以清苦刻厲相勉，足以見其為人，其他詩文，則率臆而成，字句皆不入格矣。鵬行誼本末具載國史，至今婦女、孺子，人人能道其名，固不必以文章傳也。
國朝孔貞瑄撰。貞瑄有《大成樂律》，已著錄。貞瑄少游江淮，既而官泰安、濟南，繼乃遠宰大姚，所曆山水頗多，炎荒萬里，猺俗苗境，多所記載，故軼聞逸事，多散見於此集中。其文則奇逸之氣，往往不可控羈，而頹唐潦倒之處，亦不一而足雲。
國朝葉映榴撰。映榴字炳霞，號蒼岩，上海人。順治辛丑進士，官至湖廣布政司參議。武昌撫標叛兵夏包子作亂，映榴死之。特贈工部右侍郎，賜諡忠節。初，映榴嘗與李基和合刻詩集，朱彝尊為之《序》。映榴死難以後，其子旉等又裒其遺文與詩，合為此集重刻之。凡文八卷，詩賦四卷，詩餘一卷。彝尊又為之《序》，稱映榴之節，不待此區區之文以傳，其論當矣。
國朝張玉書撰。玉書有文集，已著錄。此其外集也，凡序九篇，跋一篇，募疏一篇，祭文十七篇。蓋當日刪棄之餘，而後人掇拾存之者也。
國朝孫蕙撰。蕙有《歷代循良錄》，已著錄。是集為汪懋麟所選定，詩格清麗，無塵俗之氣，而邊幅微狹，蓋才分弱也。王士禎《序》，稱其五七言詩，雖古作者無以加，亦一時獎進之言耳。
國朝李念慈撰。念慈字屺瞻，號劬庵，涇陽人。順治戊戌進士，授河間府推官，後改補新城縣知縣，以催科不力褫職。吳三桂叛，大兵駐荊襄，以奉檄運餉有功，再授天門縣知縣。康熙己未，薦舉博學鴻詞，試不入格而罷。其詩吐屬渾雅，無秦人亢厲之氣，是集皆其未第以前所作，故歡愉之詞少，而愁苦之音多。其題曰「谷口山房」者，史稱池陽穀口，在涇陽西北四十裏，為念慈舊廬所在，故以名其集雲。
國朝周斯盛撰。斯盛字屺公，鄞縣人。順治辛丑進士，官即墨縣知縣，嘗以事論系，出獄後奔走燕、趙、吳、楚間，足跡半天下。與李澄中、洪嘉植，以談詩相契，其斥當時「劍南」流派之非，力主祧宋以宗唐，然筆力苶弱，亦僅得唐人之形似而已。
國朝黎耿然撰。耿然字介菴，晉江人。久困諸生，乃棄而從軍，積功至雲南總兵官，詩皆率意而成，殊不入格。
國朝邱志廣撰。志廣字粟海，號洪區，又號蝶菴，諸城人，「柴村」其世居也。順治中，由貢生官長清縣訓導。是集文十二卷，《蝶菴自藥》一卷，蓋其箴銘、語錄之類；詩集五卷；賦一卷。末附其孫性善所著《德滋堂歌詩》及《志廣小傳》共一卷。志廣少好神仙，學於道士齊本守，後乃從馬從龍講學，故所見雜出儒、墨之間。其文長於議論，然稱所欲言，詞多不擇，詩尤涉《擊壤集》派，其甥李澄中《序》，謂雜以詼諧，出以調笑，亦覺風流蘊藉，罔不宜人。澄中，山左勝流，非無鑒別，殆以母黨尊行，故婉詞見意歟？
國朝陳箴撰。箴字於寶，龍溪人，由貢生，官連城縣教諭。是集文三卷，詩四卷。前三卷分體，後一卷則不分體，蓋續刻也，其古文多雜偶句，不古不今。詩頗澤於古，而不能得其格律，蓋刻意有為，而限於無師者也。
國朝宋振麟撰。振麟字子禎，號中岩，淳化人，順治中拔貢生。是集於振麟歿後，僅存殘稿，其女孫適王氏者，得而藏之，至乾隆辛未，女孫之子文昭官於福建，乃校刊之，凡詩四卷，文二卷，末有富平李因篤所作《傳略》。文昭《序》，則稱「郭明府九芝延居餘園書館，崑山顧亭林、二曲李中孚，皆執弟子禮。」亭林，顧炎武號。二曲，李容號也。二人皆國初通儒，似不輕北面於人者，存其說可矣。
國朝劉逢源撰。逢源字津逮，廣平人。與同裏申涵光相倡和。是編分初集、二集，後附《前後漫興詩》各五十首。逢源生當明季，崎嶇轉徙於江、漢、淮、海之間，故幽憂之語多，而和平之韻鮮焉。
國朝王艮撰。艮有《易贅》，已著錄。是集前有顧祖禹《序》，稱王子名煒，蓋艮本名煒，作《序》時猶未更名也。艮與顧炎武等游，故文章頗有法度，而謹守古格，未能變化，其長短均在於是，惟《偃師紀事》、《內江紀事》諸篇，載明季流寇事頗為詳備，足資參考雲。
國朝陳祚明撰。祚明字允倩，錢塘人。《浙江通志》稱其博學善屬文，以貧傭書京師，歿於客邸。所著有詩二十卷，詞一卷，古文尤富，其古文與詞今皆未見。此編乃其詩集也，亦名《敝帚集》，自順治乙未至康熙癸丑，凡十九年之作，編年排次。
國朝朱澤澐撰。澤澐有《朱子聖學考略》，已著錄。此集乃其子光進所編。凡詩一卷，語錄一卷，書牘四卷，雜著二卷，大抵亦皆講學之語。蓋其生平，惟以崇奉朱子為事也。
國朝徐世沐撰。世沐有《易經惜陰錄》，已著錄。是編，以詩講學，皆拈理語為題，如太極仁義之類，又時附夾註數語，如葛長庚《道德寶章》之式。
國朝吳嘉紀撰。嘉紀字野人，泰州人。泰州多以煮海為業，嘉紀獨食貧吟詠，屏處東淘，自銘所居曰「陋軒」，因以名集。其詩頗為王士禎所稱。後刊板散佚，此本乃其友人方千雲裒集重刻者也。其詩風骨頗遒，運思亦複劖刻，而生於明季，遭逢荒亂，不免多怨咽之音。
國朝陶孚尹撰。孚尹字誕仙，江陰人，官桐城縣訓導。是集詩六卷，詩餘附焉，文四卷。王士禎、尤侗為之序，皆深相推挹，實則無好無惡之作也。
國朝沙張白撰。張白原名一卿，號定峰，江陰人。是集皆所作樂府，或用古題，或自製新題，曹禾為之評點。第五卷中有為王熙作《青箱堂頌》，為魏裔介作《修竹頌》，禾《跋》其後曰：「或問《青箱堂》、《修竹》二頌，何以俱人樂府，予曰：子不見郭茂倩全書乎？宋泰始歌舞曲詞，其中《皇華頌》、《聖祖頌》、《天符頌》、《明德頌》、《帝圖頌》皆頌也，頌何可不入樂府哉？不獨頌也，自六朝至唐，凡古七言律詩、絕句、排律，無不入樂府者。俱取其聲律格調，非可執一論也」云云。案禾此說，似乎博洽，而實未詳考。如從其始而論，則頌居四詩之一，是為樂府之原本，又何必牽引宋舞曲詞，以相附會？如核其派別而論，則律逐調移，詞隨律變，郊祀、燕享，有殊於鼓吹，平調清商，有殊於吳聲，以至舞曲、琴操，體例各殊，郭茂倩書可以覆按，如必混而一之，總歸諸樂府？則合而並之，正可總謂之詩，又何樂府之雲乎？至謂五、七言律詩、絕句、排律，無不入樂府者，其說又知一而不知二。禾所謂五、七言律者，非沈佺期《古意》，姚崇《享龍池樂章》之類乎？所謂排律者，非薛道衡《昔昔鹽》、楊巨源《萬壽無疆》詞之類乎？漢、魏至唐，自朝廟樂章以外，大抵采詩入樂者多，倚聲制詞者少，其詩人擬作亦緣題取意者多，按譜填腔者少，故《竹枝詞》、《楊柳枝》、《羅嗊曲》之屬，其倚聲制詞，按譜填腔者也。王維《送元二使安西詩》，譜為《陽關曲》，此采詩入樂者也。《蜀道難》即賦「蜀道」，《巫山高》即賦「巫山」，此緣題取意者也。當其入樂，與詩絕不相關。且有割取詩末四句，如李嶠《汾陰行》，割取詩前四句，如高適《哭單父梁二少府》詩者。當其作詩，與樂亦絕不相關。甚有以古題衍為七言律詩，如胡曾之《關山月》者。又甚至每句衍為一首，如趙嘏之《昔昔鹽》者。其間，連篇大麯入破，多用五言絕句，而謂「五言絕句為入破」，則不可；遣隊多用七言絕句，而謂「七言絕句為遣隊」，則不可。張白既不知詩樂之分，禾又徒見樂府之用律詩，遂執律詩以為樂府，均失之矣。
國朝周鐈撰。鐈字若柯，南和人，順治中諸生。屢試不售，棄舉業，專力為詩。與廣平申涵光遊，故所作不失矩度，然才地頗弱，僅涉唐人之藩籬，魏裔介《序》是集，稱其詩溫潤清脫，在唐人中項斯、馬戴可以伯仲，蓋舉其近似耳。
國朝王戩撰。戩字孟穀，漢陽人。新城王士禎最稱其《池陽山行》長句，以為突過歐陽修《廬山高》，蓋士禎於歐詩不喜《廬山高》，是以見有長句崛奇者，即謂能過之，其實未能也。是集前有士禎《序》雲：出前後詩屬予論序，而戩《自跋》雲，排纘續集，合前集共十卷。其侄楠《跋》雲，前五卷阮亭付梓，後九卷朱愷仲、董養齋所鐫，末一卷，則許謙次諸人所刻。蓋此本合前後諸刻匯輯成編也。
國朝吳坰撰。坰字季野，宣城人。王士禎《居易錄》雲：吳坰文學、戰國、短長，及管、韓、荀卿子，作《准言》以擬《權書》；其《正學》、《觀時》、《斂禍》諸篇，可自作一子。今觀其文，大抵摹擬周、秦，得其形似。士禎所雲，猶明人標榜之餘習也。
國朝謝重輝撰。重輝字千仞，號方山，德州人。大學士升之子，以蔭授中書舍人，官至刑部郎中。王士禎嘗選刻十子詩，重輝其一也。
國朝張實居撰，王士禎所評選也。實居字賓公，號蕭亭，鄒平人。士禎《序》，稱其古今詩盈千首，樂府古選尤有神解，為擇其最者三百餘篇，為此集雲。
國朝李嶟瑞撰。嶟瑞字蒼存，盱眙人。王士禎嘗稱其縱橫有奇氣，今觀其詩，士禎之說不謬，而過求磊落，轉近粗豪，則陶冶之功未至也。
國朝李懋緒撰。懋緒字汝時，號正所，江陵人。是編乃其門人楊士瓊所編。凡語錄五卷，詩文五卷。懋緒與趙禦眾、漆士昌為友。禦眾，孫奇逢弟子也，故耳目濡染，其語錄亦宗姚江之學，然不為明季門戶之見，以奇逢亦不立門戶故也。至於文格樸拙，詩多說理之作，則講學家之舊派，不自懋緒始矣。
國朝童能靈撰。能靈有《周易剩義》，已著錄。是編刻本一卷，為：中天、河洛、五倫說；抄本二卷，皆論學之文。然刻本題曰卷一，必尚有他卷，非完書也。其論「河圖」之中數三五，配「大學」之三綱領，外八數配八條目，一二三四為明明德之條目，六七八九為新民之條目，未免牽合。至於辨六十四卦，與大衍相合之數，又以九卦即序卦之餘蘊，序卦為氣，九卦為朔，亦苦心研索之學。然大抵附會於術數，朱子所謂「易外別傳」者也。
國朝胡夏客撰。夏客字宣子，海鹽人。順治中諸生，明兵部職方司郎中震亨子也。是集凡詩二十卷，文二卷，康熙中，其同邑陳光縡為之《序》並《傳》，又為之《箋》。震亨家富藏書，其撰《唐音統簽》，夏客實與有力。氾濫古人，耳目既闊，故負其才調，頗以氣骨自高，而粗豪之失，亦由於此。
國朝丁耀亢撰。耀亢字西生，號野鶴，諸城人。順治中由貢生，官至惠安縣知縣。是集凡分五種，曰《椒邱集》二卷，起甲午終戊戌，官容城教諭時所作；曰《陸舫詩草》五卷，起戊子終癸巳，皆其入都以後所作；曰《江乾草》一卷，起己亥終庚子；曰《歸山草》一卷，起壬寅終丙午；曰《聽山亭草》一卷，起丁未止己酉。自《陸舫詩草》以前，耀亢所自刻。《江乾草》以下，皆其子慎行所續刻也。耀亢少負雋才，中更變亂，棲遲羈旅，時多激楚之音。自入都以後，交遊漸廣，聲氣日盛，而性情之故亦日薄。王士禎《池北偶談》，載其《陶令兒郎諸葛妻》一律，謂野鶴晚游京師，與王文安諸公倡和，其詩亢厲，無此風致，蓋亦有所不滿矣。
國朝章靜宜撰。靜宜字湘禦，吳縣人，順治中諸生。此本凡詩三百餘首，列近體於前，而次古體於後。卷首具標姓字裏貫，如小傳式，疑即從選本中析出者也。靜宜嘗從學於宋實穎，又與吳偉業酬贈，故歌行清麗激楚，頗近《梅村集》門徑，特才華未為富贍，故邊幅太狹，終不能與之抗行耳。
國朝章金牧撰。金牧字雲李，歸安人，由監生官柏鄉縣知縣。其時文縱橫博麗，雖不中規矩，而勃勃有奇氣。在當時其名甚噪，日久論定，究不免有偽體之譏。至今談制藝者，舉為厲禁。計其詩格，亦當在盧仝、李賀之間。而是集所載，了不異人。其殆才有偏長歟。
國朝李鄴嗣撰。鄴嗣字杲堂，鄞縣人，順治中諸生。其文鈔，餘姚黃宗羲所定；詩鈔，其同裏徐鳳垣所定也。鄴嗣《自序》稱，得黃梨洲而後敢為文，得梁中狄而後敢為詩。宗羲《序》稱其皆胸中流出，無比擬皮毛之習。蓋破除王、李、鍾、譚之窠臼，而毅然自為者也。
國朝孔尚典撰。尚典字天徵，號汶林，江西新城人。順治中歲貢生，《新城縣誌》載，尚典有文集數卷，乃其師魏禧所評定。今此本只二冊，詩文雜編，又附以他人之詩，殆編次未成之稿歟。
國朝梁份撰。份字質人，南豐人。嘗學於甯都魏禧，得其文律。是集前十四卷為雜文，末一卷為詩十二首，《漫遊雜錄》十一條。
國朝彭任撰。任字遜仕，號中叔，甯都人。同邑魏禧嘗集同志九人，講學於「易堂」，任其一也。是集前有《行略》一篇，稱所著有《草堂詩文集》二卷。此一卷，其文集也。大致與魏禧同派，而質勝於文，詞多於意，未能與禧抗行。其辨朱、陸異同，謂學者之病不在於辯之不晰，而在於行之不篤，持論頗平。至尊信豐坊偽《詩傳》，則失考矣。
國朝孔毓瓊撰。毓瓊字鍾英，江西新城人。嘗學於魏禮。禮為是集《序》，稱其學古於世所不學之日，其文頗有健氣，而意言並盡，殆由蘊釀未深歟。
國朝孔毓功撰。毓功字惟敘，江西新城人，亦受學於魏禮。是集皆所作雜文，以年為次，不分體類，目錄前有自記，歉歉然自以為未信，而欲待他年之刪改，亦可謂篤志斯事者。雖骨格未堅，其規模固有自矣。
國朝冷士嵋撰。士嵋字又湄，丹徒人，居傍大江，其讀書之閣曰「江泠」，故以名集。其詩刻意學杜，多為激壯之音，晚年節饔餮之費，自梓是集。凡古今體詩十二卷，首載《琴操古樂府》一卷，末附《詩餘》一卷。
國朝冷士嵋撰。其文詞意條達，頗為博辨，而亦失之好盡，朱子所謂少先輩淳實氣象者也。其《與張錬菴論春王正月書》及《答或人》一書，均為平生得意之筆。然其說似辨而不確，所引「秦以亥為歲首，漢因之，而史書『始建國曰元年冬十月』。後世之文既不可以證經，即所引《伊訓》、《元祀》。十有二月亦不知其為《古文尚書》，蓋明知周正之必不可移，而又必欲申夏時之說，於是謂書春以敬天，春為夏之春；書王正月以尊王，月為周之月。」仍胡安國之緒論而已矣。
國朝魏荔彤撰。荔彤有《大易通解》，已著錄。是集凡詩十二卷，又續集詩九卷，別集詩六卷，《偶遂草》兩卷，《紀恩詩》一卷，《外雜著》三卷，《懷舫詞》一卷，《雜曲》一卷，《彈詞》一卷，末附《自述》一篇，蓋仿揚雄之體。然所雲手注《九古經》，望道窺一貫，發微言，明大義，不落前儒窠臼云云。自負亦頗不淺矣。
國朝馮如京撰。如京字紫乙，代州人，順治中由拔貢生，曆官至廣東左布政使。是集凡詩八卷，文四卷，宮詞一卷，《粵槎日記》一卷，《北征紀略》二卷，其詩頗清利，尤工於五言；文亦平正，惟駢體不為擅長。詩文皆有批評，為其宗人士標所點定，《粵槎日記》者，乃自江南之廣東任時，紀其行役所見；《北征紀略》，則自廣入覲時作也。
國朝湯之錡撰。之錡字世調，宜興人。是集，冠以《約言》一卷。《江南通志》稱其論學以「周子主靜之說」為宗，仿高攀龍《複七規》、《春秋兩會》即指是約也；文錄二卷，《解易》、《春秋》獨多，餘亦講學之文。詩錄三卷，仿《擊壤集》體；語錄二卷，大抵衍先儒緒論，《行錄》、《行狀》共一卷，則其門人所輯也。其《隱公論》，謂隱公仇君懟父，未免鍛煉深文；《春王正月解》，謂始乎子者，十二月之序；始乎寅者，四時之序，惟商與秦建醜建亥，時與月皆不可首，亦未免勇於非古。解《大學》，以「明明德」為「格物」，又雲「物者，可見可聞者也，至善者，不可見、不可聞者也」。然既不可見聞矣，又烏從而止之乎？至於假寐見先師孔子，拊其背而呼之。未卒之，先夢周公約其同行。又吳與弼《日錄》之續矣。
國朝李光坡撰。光坡有《周禮述注》，已著錄。是集凡文二十篇，皆發揮性理，闡明經義之作。其論學主程、朱；論禮主鄭氏；論易則宗邵子，而兼取揚雄《太元》，以為僣《經》雖有罪，而存《易》則有功。然必以《太極》、《先天》二圖，為不出自陳摶，則未免回護之見。晁以道作《李之才傳》，序述源流，至為明白，同時之人，當非無據，非朱震一人之私言也。
國朝陸次雲撰。次雲有《八紘譯史》，已著錄。是集皆古今體詩，蓋其官江陰時所作，故以「澄江」為名。集中五古短篇及宮詞之類，頗能自出新裁，而蹊逕不免於太狹。尤侗《序》，稱次雲尚有《玉山集》，附此以傳，此本無之，殆偶佚歟。
國朝陸次雲撰。是集，皆所作雜文，而俳諧遊戲之篇，居其大半。蓋尤侗《西堂雜俎》之流，世所謂才子之文也。
國朝方士潁撰。士潁字伯陽，淳安人，順治末諸生。是集凡詩六卷，賦一卷，末附其子葇如《銜恤吟》一篇。士潁四子，叔子楘如，登康熙丙戌進士，以制藝名。葇如其季也，士潁沒後，葇如手寫遺稿刊行。毛奇齡、毛際可諸人為之《序》。其詩惟五言古體，頗有氣格。
