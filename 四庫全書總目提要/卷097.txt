
卷九十七 子部七
○儒家類存目三

國朝孫承澤撰。承澤有《尚書集解》，已著錄。是編乃其講學之語，共一百餘條。大抵以程、朱為宗，而深詆金谿姚江，亦頗涉及史事。其論元許衡、劉因一條，謂衡不對世祖伐宋之問為是。而以因作《渡江賦》有我有名而眾，彼無義而小，留我奉使，讎我大邦云云，過於尊元抑宋為非。不知二人生長北方，由金入元，皆非宋之臣子。乃於一百餘年之後，責其當尊邈不相關之趙氏，可謂紕繆之至矣。

國朝孫承澤編。初，承澤嘗輯周、程、張、朱之言為《學約》一編。是編又以明薛瑄、胡居仁、羅欽順、高攀龍四家之語仿《近思錄》之例，訂為一集以續之。前有自記稱，《學約》於二程同時不入堯夫。考亭同時不入南軒、東萊，故茲編亦不入月川、楓山、後渠、涇野、念菴、涇陽、少墟諸家雲。

國朝孫承澤撰。是書以王守仁所作《朱子晚年定論》不言晚年始於何年，但取偶然謙抑之詞，或隨問而答之語，及早年與人之筆錄之，特欲借朱子之言以攻朱子，不足為據。乃取朱子《年譜》、《行狀》、《文集》、《語類》等書，詳為考正。以宋孝宗淳熙甲午為始，朱子是時年四十有五，其後乃始與陸九淵兄弟相會。以次逐年編輯，實無一言合於陸氏，亦無一字涉於自悔。因逐條辨駁，輯為是編。考晚年定論初出之時，羅洪先致書守仁，所辨何叔京、黃直卿二書，已極為明晰。是書特申而明之，大旨固不出羅書之外。至謂守仁立身居家，並無實學，惟事智術籠罩，乃吾道之莽、懿。又取明世宗時請奪守仁封爵會勘疏，及不准恤典之詔以為口實，則摭拾他事以快報復之私，尤門戶之見矣。

國朝孫承澤撰。是書取諸儒闢佛之言，匯載成帙。上卷首載昌黎《原道》及《佛骨表》，而傅奕疏及太宗斥蕭瑀詔轉列於後，其餘辨論陸九淵、楊簡、王守仁之說者亦備記之。下冊則皆諸儒語錄辨駁佛氏之學者。

國朝高世泰編。世泰有《五朝三楚文獻錄》，已著錄。是編本徽州汪知默等輯其紫陽書院講會之語，名曰《理學歸一》，寄示世泰。適孫承澤以《學約續編》、魏裔介以《知統翼錄》先後寄至。世泰因合刁包《潛室劄記》、陳揆《省心日記》諸條並梓行之。其曰《通志》者，蓋謂通彼此應求之志，以明為學之出於一源。卷末自附格致講、學講各一篇，又有講畢送難之語，頗涉禪宗窠臼。蓋猶沿明季書院之餘習也。

國朝陳瑚撰。瑚字言夏，號確菴，太倉人。前明崇禎壬午舉人。是書分大學日程、小學日程二種。大學日程曰格致之學、誠意之學、正心之學、修身之學、齊家之學、治平之學，於八條目之中複分條目，各為疏解。小學日程曰入孝之學、出弟之學、謹行之學、信言之學、親愛之學、文藝之學，其條目較之大學為簡。其用功之要曰日省敬怠，日省善過，末附日程格式於後。每日為空格，以四格記晨起、午前、午後、燈下，以二格總記敬怠，善過，又有半月總結之法。蓋即仿袁黃《功過格》意，惟不言果報，稍異乎有為而為。然科條密於秋荼，非萬緣俱謝，靜坐觀心，不能時時刻刻操管繕錄也。

國朝白允謙撰。允謙字子益，陽城人。前明崇禎癸未進士，改庶起士。入國朝授秘書院檢討，官至刑部尚書。此書皆其講學之語，上卷五十九條，下卷六十條，又續一卷，凡八十一條。其曰無我之我是謂真我，無知之知是謂良知。又曰聖人無內無外，仁可智也，智可仁也。皆語涉惝怳，非篤實之學也。

國朝胡統虞撰。統虞字孝緒，武陵人。前明崇禎癸未進士，入國朝官至國子監祭酒。此書前二卷為成均語錄，乃官祭酒時與諸生講論者，附原性、或問、學規三種。三卷至七卷為四書語錄，八卷為萬壽宮語錄，末二卷為此菴語錄，以別乎成均、萬壽宮也。其學禰姚江而祖象山，專持良知之說，於朱子頗不能盡合。如記陸子靜鵝湖講喻義一章，滿座為之揮淚。講畢，朱晦菴長跪以謝曰：「熹平生學問，實實未嘗看到此處。」其軒輊類多如此，亦可謂深於門戶之見者矣。

國朝孫奇逢撰，漆士昌補。奇逢有《讀易大旨》，已著錄。士昌，江陵人，奇逢之門人也。奇逢原書，錄周子、二程子、張子、邵子、朱子、陸九淵、薛瑄、王守仁、羅洪先、顧憲成十一人，以為直接道統之傳。人為一篇，皆前敘其行事而後節錄其遺文，凡三卷。又取漢董仲舒以下至明末周汝登，各略載其言行以為羽翼理學之派，凡四卷。奇逢歿後，士昌複刪削其語錄一卷，攙列於顧憲成後，共為八卷。奇逢行誼，不愧古人。其講學參酌朱、陸之間，有體有用，亦有異於迂儒。故湯斌慕其為人，至解官以從之遊。然道統所歸，談何容易。奇逢以顧憲成當古今第十一人，士昌又以奇逢當古今第十二人。醇儒若董仲舒等猶不得肩隨於後，其猶東林標榜之餘風乎？

國朝孫奇逢撰。皆自錄朋友答問之語。奇逢之學主於明體達用。宗旨出於姚江。而變以篤實。化以和平。兼采程、朱之旨，以彌其闕失。故其言有曰：門宗分裂，使人知反而求之事物之際，晦翁之功也；然晦翁歿而天下之實病不可不瀉。詞章繁興，使人知反而求之心性之中，陽明之功也；然陽明歿而天下之虛病不可不補。是其宗旨所在也。舊本前有《附錄》一卷，為奇逢所作格物說及楊東明興學會約八條。既曰《附錄》，不應弁首，或裝輯時誤置卷端耳。

國朝刁包撰。包有《易酌》，已著錄。其書以平日所見隨筆劄記。王士禎《池北偶談》，嘗稱其中為蓋世豪傑易，為愜心聖賢難一條；又稱其趨吉避凶蓋言趨正避邪，若認作趨福避禍便誤一條。然所言心性及格致誠敬，類多拾前人緒餘。其謂讀《春秋》而不知胡傳之妙，不可以言《春秋》。亦不出裏塾拘墟之見。又稱吾輩第一座名山在《大學》知止一節，且謂此山又不在書本上，還只在腔子裏。語殊虛渺，尤不免墮入姚江門徑矣。

國朝張時為撰。時為字景明，餘幹人。前明福王時貢生。是編乃其族孫司直所刻，目列十六卷。首序傳目錄一卷，次為學約言四卷，次讀近思錄紀言一卷，次六一寤言一卷，次喪禮去非一卷，次讀左言一卷，次語錄一卷，次詩文六卷，故總以集名。然讀左言、語錄、詩文皆未刻，刻者皆講學之書，仍以集名，非其實也。江右之學，大抵以陸氏為宗。時為生胡居仁之鄉，乃獨從居仁宗朱子，故其言平正篤實者居多，然頗有主持太過者。如曰六經載道之書，非止為治天下之書，是徒知尊崇性命，菲薄事功，而不知大人之學由格致而治平，中庸之理自中和而位育也。又謂程子雲淡風輕一詩，與陰陽四時相准，四句分配四時之氣，一句亦分配四時之氣，如雲淡二字是春氣，風輕二字是夏氣，近午二字是秋氣，天字是冬氣，恐程子吟詩之時斷無此意，即伶倫制律，後夔典樂，周公輯頌，亦斷無此法也。他如擬奏疏於朝，請旨定天下傳奇為六等，古今無此政體。又擬定假名著書者視殺人之罪加一等，古今亦無此律令。其於程朱之學，殆猶食而未化歟。

國朝黃采撰。采字亮公，號複堂，南城人。是書立為六圖，以發明心性之旨。一曰性圖，二曰心圖，三曰情質圖，四曰氣質圖，五曰心性情氣質總圖，六曰中和圖。附以辛未會語及再複陶企夫書，皆辨論六圖之義。其大旨以孟子四端為說，力矯靜觀未發之失，論頗篤實。惟以心與性分為二物，則究未為協也。

國朝王甡撰。甡字無量，金壇人。是編大旨主於救姚江末流之失。首錄四書之文，列為孔子、顏子、曾子、子思、孟子學案。即繼以朱子《白鹿洞規》，次以程端《蒙董銖學則》，而終以朱子《敬齋箴》。蓋因雙峰饒魯之書而為之。其四書及《敬齋箴》，則甡所加也。

國朝顏元撰。元字渾然，號習齋，博野人。明末，其父戍遼東，歿於關外。元貧無立錐，百計拮据，覓其骨歸葬，故世以孝子稱之。其學主於厲實行，濟實用，大抵源出姚江，而加以刻苦，亦介然自成一家，故往往與宋儒立同異。是書為其《四存編》之一。大旨謂孟子言性善，即孔子言性相近、習相遠，語異而意同。宋儒誤解相近之義，以善為天命之性，相近為氣質之性，遂使為惡者諉於氣質，不知理即氣之理，氣即理之氣。清濁厚薄，純駁偏全，萬有不齊，總歸一善，其惡者引蔽習染耳。其以目為譬，則謂光明能視即目之性，其視之也則情之善，視之詳略遠近則才之強弱，皆不可謂之惡，惟有邪色引動，然後有淫視。是所謂非才之罪，是即所謂習。又謂性之相近如真金，輕重多寡雖不同，其為金俱相若也。惟其有差等，故不曰同；惟其同一善，故曰近。舉天下不一之姿，以性相近一言包括，是即性善，是即人皆可以為堯舜。舉世人引蔽習染無窮之罪惡，以習相遠一言包之，是即非才之罪，是即非天之降才爾殊。其說雖稍異先儒，而於孔、孟之旨會通一理，且以杜委過氣質之弊，正未可謂之立異也。至下卷分列七圖以明氣質非惡之所以然，則推求於孔、孟所未言，使天地生人全成板法，是則可以不必耳。

國朝顏元撰。是書為其《四存編》之二，以辨明學術為主。大旨謂聖賢立教所以別於異端者，以異端之學空談心性，而聖賢之學則事事徵諸實用，原無相近之處。自儒者失其本原，亦以心性為宗，一切視為末務，其學遂於異端近，而異端亦得而雜之。其說於程、朱、陸、王皆深有不滿。蓋元生於國初，目擊明季諸儒崇尚心學，放誕縱恣之失，故力矯其弊，務以實用為宗。然中多有激之談，攻駁先儒，未免已甚。又如所稱打諢、猜拳諸語，詞氣亦叫囂粗鄙，於大雅有乖。至謂性命非可言傳云云，其視性命亦幾類於禪家之恍惚，持論尤為有疵。殆懲羹吹{艸齏}而不知其矯枉之過正歟。

國朝顏元撰。是書為其《四存編》之三。大旨欲全複井田、封建、學校、徵辟、肉刑及寓兵於農之法。夫古法之廢久矣，王道必因時勢。時勢既非，雖以神聖之智，藉帝王之權，亦不能強複。強複之，必亂天下。元所云云，殆於瞽談黑白，使行其說，又不止王安石之周禮矣。

國朝顏元撰。是書為其《四存編》之四。前二卷一名《喚迷途》，皆以通俗之詞勸喻僧、尼、道士歸俗，及戒儒者談禪，愚民尊奉邪教。三卷為明太祖《釋迦佛贊解》一篇。太祖本禪家機鋒語，元執其字句而解之，非其本旨，且闢佛亦不必藉此贊，恐反為釋子藉口。四卷附錄束鹿張鼎彝《毀念佛堂議》，及元所撰《辟念佛堂說》、《擬更念佛堂諭》。則元尋父骨至錦州，應鼎彝之請而作，時鼎彝為奉天府尹也。

國朝魏裔介撰。裔介有《孝經注義》，已著錄。是書本聖諭十六條衍為通俗之詞，反覆開闡，以訓愚蒙。前列講約二圖，蓋其家居時所作也。

國朝魏裔介撰。是編上卷載程子、朱子格致之說，下卷列諸儒格致之說，而附以裔介所作辨二篇，一曰致知格物非物慾扞格，一曰致知格物非去不正以全其正。又與孫承澤論學書一篇、或問一篇。

國朝魏裔介編。是編首錄周子《太極圖說》，次張子《西銘》、《東銘》，次周汝登所輯《程門微旨》，次國朝孫承澤所輯《考正晚年定論》，及朱子與廖德明問答。題曰《正脈》，以諸儒之脈在是也。其自序謂周海門所輯《程門微旨》，王陽明所輯《朱子晚年定論》，未足發蒙啟迷。於《微旨》取十之五，於王陽明所輯則盡刪之，而取北海考正定論云云。然《微旨》內如覺悟便是性一條，及漢江老父雲心存誠敬固善，不若無心一條，依然王門之宗旨，則持擇猶未審也。

國朝魏裔介撰。是書引《書》、《易》、《孝經》、《論語》、《家語》、《左傳》、《禮記》、《中庸》、《孟子》、《孔叢子》、《子華子》、《荀卿子》、《論衡》、《老子》以及唐、宋以來諸家論性之語，而衷以己說。末自附性說二篇。

國朝魏裔介撰。是編乃順治甲午冬裔介在告時所筆記。內篇多講學，外篇則兼及雜論。

國朝鄭光羲撰。光羲字夕可，無錫人。是編前集十四卷，采薛瑄、胡居仁、陳獻章、高攀龍四人之說，後集十四卷，采王守仁、顧憲成、錢一本、吳桂森、華貞元及其父儀曾六人之說。前有光羲自序雲：不有朱子，孔子之道不著；不有高子，朱子之道不著。朱子依然一孔子，高子依然一朱子。朱子功不在孟子下，高子功不在朱子下。然講學之家，申明聖賢之緒論以引導後學則有之矣。動擬之於孔子，孔子豈若是易為哉？

國朝朱澤澐撰。澤澐字止泉，寶應人。朱、陸二派，在宋已分。洎乎明代弘治以前，則朱勝陸。久而患朱學之拘，正德以後則朱、陸爭詬，隆慶以後則陸竟勝朱。又久而厭陸學之放，則仍申朱而絀陸。講學之士亦各隨風氣，以投時好。是編詳敘朱子為學始末，以攻金谿姚江之說。蓋澤澐生於國初，正象山道弊，鹿洞教興之日也。

國朝吳肅公撰。肅公有《讀禮問》，已著錄。是書力辟二氏及諸淫祀，持議甚正。然皆儒者之常談，可以無庸復述。

國朝黃宗羲撰。其子百家續成之，宗羲有《易學象數論》，已著錄。是編以二程造德各殊，因輯二程語錄及先儒議論二程者，各為一卷，百家又以已意附論各條之下。然黃氏之學出王守仁，雖盛談伊、洛，姚江之根柢終在也。

國朝王錟撰。錟有《宗譜纂要》，已著錄。是書仿諸儒語錄隨筆劄記，不出前人緒論。或故為恍惚之語。如雲曆家以布算論天，不是理，亦不是數。儒者數在理中，卻布算不得，布算數之巧，非數之正。亦殊支離也。

國朝王錟撰。是編之名，蓋取顏子欲從末由之意，摘錄孔子、子思、顏子、曾子、孟子、周子、二程子、張子、朱子之言，而廣引諸家以闡發之。於孔子則取《易》系辭及《論語》，於子思則取《中庸》，於顏子則取《易》系辭一條，《論語》數條，於曾子則取《論語》、《大學》，於《孟子》則取不忍、養氣、性善諸條，於周子則取《太極圖說》、《通書》，於二程則取《遺書》，於張子則取《西銘》、《正蒙》，於朱子則取《近思錄》。然皆寥寥數則，自謂聖賢秘奧已盡於此，似不然也。

△《臆言》•四卷（浙江巡撫采進本）國朝朱顯祖撰。顯祖有《希賢錄》，已著錄。是編乃其劄記之語。論皆醇正，而亦患陳因。如雲行莫大於仁，德無加於孝之類，雖聖人不易斯言矣。然何必顯祖始能言也。

國朝張能鱗編。能鱗有《詩經傳說取裁》，已著錄。是書取宋五子著述，分類編錄，周子二卷，張子六卷，程子六卷，朱子十五卷。書前各有小序一首，本傳一篇，別無發明。

國朝王庭撰。庭字言遠，嘉興人，順治己丑進士，官至山西布政使。是書以宋、明諸儒互有得失，因以己意訂正之。意在掃眾說之轇轕，破諸家之門戶，然過於自用，往往不醇。譚旭《謀道續錄》曰：偶過坊間，見王言遠《理學辨》，悅其名也，購得之。時一披覽，百孔千瘡，殊不可耐。據其所言，宋代直無完儒。異哉！邪說之害道一至此乎？如以混沌言太極，以心知言性，以用言道，以心言理，天人看作兩股，內外判成兩截。甚至周子無極等說，程子性即理等說，邵子道為太極等說，張子鬼神二氣良能等說，都一例譏彈，而其辟朱子也尤甚。又謂釋氏見性成佛，與《中庸》未發之中相似。又謂吾儒體認未發以前氣象，與禪家不思善不思惡時看本來面目相近。又謂老子是《易》之坤道，儒者是《易》之乾道，和合三教，全無義理。其他支離破碎，非聖叛經，並取陸、王之學者尤難縷述。最不通者，羅整菴一生辟禪，深得儒學源流之正，與章楓山同蒞南廱，極為相得。胡敬齋歿時，整菴年方弱冠，讀書本裏雙龍觀內，尚未知名。渠謂楓山目以禪學，敬齋攻之尤力，竟以二公之議白沙者坐於整菴，真可笑也云云。其詆訶雖未免稍過，要亦庭之好為異論有以致之也。

國朝湯斌撰。斌有《洛學編》，已著錄。斌學術出於孫奇逢，介在朱、陸二派之間，而有體有用，號曰醇儒。是書凡二十餘條，於存心、養性、稽古、敬身之道皆抒所心得，末有斌子溥跋。蓋此乃斌平時常語以教子弟生徒，溥及斌門人姚岳生等所追記者。今編入《湯子遺書》，題曰《語錄》是也。此蓋初出別行之本耳。

國朝耿介編。介有《中州道學編》，已著錄。是書輯周、程、張、朱五子之書為一帙，書首各列小傳。其於周子錄《太極圖說》，複摘錄《通書》六章，於明道程子錄《定性書》、《識仁說》、論氣質之性及語錄；於伊川程子錄《顏子所好何學論》、《四箴》及語錄；於張子錄《西銘》及語錄；於朱子之書亦止采《仁說》一篇及語錄四十條。

國朝鄭端編。端有《政學錄》，已著錄。是書成於康熙癸亥。採摭朱子緒論，分類編輯，列為二十三門，門為一卷。自序稱少讀朱子《近思錄》，而求明儒高攀龍所編《朱子節要》，數年不得。及此書既成，複得節要一冊，取以相質，亦不至大相剌謬雲。

國朝張沐撰。沐有《周易疏略》，已著錄。是編乃其講學之語。首曰敦臨堂錄，其初自內黃罷歸時作。次曰關中錄，游臨潼時作。次曰嵩高錄，游嵩山時作。侯重喜序，稱二錄作於避薦潛跡之時。考沐前後兩任縣令，不知中間數年何以忽為隱士也。次曰釣談錄，因歲歉流寓禹州作。次曰燕邸錄，重至京師求官時作。次曰蜀中錄，官資縣時作。次曰天中錄，再罷官後主天中書院時作。以上共為十八卷。其第十九卷則論昏喪、葬祭、處女、死節、廬墓諸事，其二十卷則游梁講語也。其曰溯流者，自序謂取水哉水哉之義。其曰史學，則是書實非史論，沐亦自無明文。命名之義，不可得而知矣。

國朝熊賜履撰。賜履有《學統》，已著錄。是書大旨以明善為宗，以主敬為要，力辟王守仁良知之學，以申朱子之說，故名曰《閑道》。蓋以楊、墨比守仁也。其間辨駁儒禪之同異，頗為精核，惟詞氣之間，抑揚太過。以朱子為兼孔子、顏子、曾子、孟子之長，而動詈象山、姚江為異類，殊少和平之意，則猶東林之餘習也。其中如雲一個分萬個，萬個又分萬個，萬個合一個，一個又合一個。然既已合為一個，不知所云又合之一個竟指何物。又雲無方無方之方，無體無體之體，無外無外之外，無內無內之內，無終無終之終，無始無始之始；又雲自寂自感，自感自寂，恆寂恆感，恆感恆寂；又雲無斷無續，無出無入；皆不免故為杳冥恍惚之詞。又雲食知味，行知步，知性知天，亦不外此。尤不免仍涉良知之說。其謂老氏無止無理，不曾無欲，佛氏空止空理，不曾空欲，亦不甚中其病。至謂學不聞道，雖功彌六合，澤及兩間，止是私意，以陰抑姚江之事功，尤為主張太過，轉以心性為玄虛矣。

國朝熊賜履撰。賜履既重訂所作《閑道錄》，乃舉向所劄記，摘其與是錄相發明者三百三十有三條，定為此編。前有康熙乙丑自序，末條自記成是書時年已五十矣。大旨仍以辨難攻擊為本。其說有曰：是陸而非朱者，不可不辨。是朱而並是陸者，不可不為之深辨。又曰：孟子本靜重簡默之人，今日距楊、墨，明日辟告、許，辨論衎衎，迄無甯日，時為之也。朱子之在淳熙也，亦然。辟五宗之狂禪，訂百家之訛舛，殫力竭精，舌敝穎禿，豈得已哉，亦時為之也。當今日而有衛道其人者乎？孟、朱之徒也。其自負亦不淺矣。然引蕭企昭之言詈王守仁為賊，未免已甚。且其中如論《易》之類，謂六十四卦也說不盡，乾坤二卦也不消。是亦不免參雜恍惚之論矣。

國朝蕭企昭撰。企昭字文超，漢陽人。順治丁酉副榜貢生。縣誌稱其喜講性命之學，與熊賜履友善。故賜履著書，嘗引其說。所著有《客窗隨筆》一卷，《再筆》二卷，《闇修齋日記》一卷，《雜筆》一卷。企昭卒後，其兄廣昭裒為一編，總名之曰《性理譜》，亦曰《蕭季子語錄》。其書大旨在於伸程、朱而辟陸、王，與賜履《閑道錄》所見同。

國朝顧棟高撰。棟高字季任，又字未餘，吳江人。是書摘錄周子、二程子、張子、楊時、謝良佐、呂大臨、尹焞、羅從彥、李侗、胡宏、朱子、陸九淵、張栻、呂祖謙、黃榦、蔡沈、陳淳、真德秀、許衡、薛瑄、王守仁、陳獻章、胡居仁、顧憲成、高攀龍、劉宗週二十七家講學之語，匯為一編。諸儒門徑各殊，棟高合而一之。大旨援新安以合金谿，為調停之說者也。

國朝秦雲爽撰。雲爽字開地，號定叟，錢塘人。是編成於順治辛丑，專為王守仁《朱子晚年定論》而作。分八門，一曰朱子初學，二曰論已發未發，三曰論涵養本源，四曰論居敬窮理，五曰論致知格物，六曰論性，七曰論心，八曰論太極。大約以第一卷所載實為未定之論，二卷以下則真知灼見，粹然一出於正。守仁之論，亦間附載以互證。其何叔京書顛倒年月之類，羅欽順等所已駁者，不復糾焉。

國朝陸鳴鼇撰。鳴鼇字石菴，仁和人。嘗官河陽縣知縣，與趙士麟友善。鳴鼇罷官歸，會士麟巡撫浙江，延入書院講學。因輯錄平日議論問答之語以為此編。大要在闡明心性，而往往以習靜養生闌入二氏之說。如謂儒家亦作禪和機鋒語，非釋氏之私，牽合殊甚。又引沙門竺公與王坦之約，先死者當相報語，後經年，王於廟中見師來言，惟當勤修道德，以昇躋神明。謂此一則，數善備焉。亦涉語怪，不能盡衷於醇正也。

國朝應捴謙撰。捴謙有《周易應氏集解》，已著錄。是書因《性理大全》而增損之。更其篇籍，刪其繁文，補其闕略，初創稿於康熙庚寅，越六年複為訂正，至辛酉始定為今本。故卷端有自序，又有重訂一序。其退《太極圖說》於末卷。蓋即呂祖謙題《近思錄》以陰陽性命之說錄於首卷，而致知力行之方反錄於後，懼學者騖於高遠意。其凡例稱自聖學失傳以後，開闢洪荒，豈無所自，嘉言自漢、唐以來，累累而有。亦平心之公論。然既稱薛瑄守朱學之成，王守仁間有異同矣；所敘道統，又明代止錄守仁一人，而瑄反見黜，何也。

國朝蔡方炳編。方炳有《廣輿記》，已著錄。其父懋德，嘗取前人格言，分條輯錄，以自砥礪。方炳得其手稿，每攜以自隨，未及編次，而為人竊去。至年六十餘，因采擇諸儒緒論，仿懋德原編體例，複為此書以補之。

國朝黃百家撰。百家字主一，餘姚人。康熙中嘗以薦預修明史。其父宗羲為劉宗周門人，故百家是編皆發明宗周之說。首揭宗周慎獨宗旨，一一考辨，曰闡章。次以專言獨者，曰明句。又採取古聖賢能慎獨之人，曰證人。又取先儒舊訓有合於慎獨之義者，曰證言，皆參以其父宗羲所論，而推闡以己意。

國朝黃百家撰。是書大旨，在以劉宗周慎獨之說，補王守仁良知之罅漏。首述二家立說之異，繼證二家之同，末采擇兩家文集中語以類次之，而終以其父宗羲所撰王、劉兩傳。

國朝陸隴其撰。隴其有《古文尚書考》，已著錄。是書凡上、中、下三篇，皆辨姚江之學。上篇發其端，中篇實其病之所在，下篇究其弊之所極。已載入《三魚堂集》中。此曹溶《學海類編》摘錄別行之本也。

國朝陸隴其撰。是編大旨，主於力辟姚江之學以尊朱子。然與王守仁辨者少，而於近代之說調停於朱、陸之間，及雖攻良知而未暢者，駁之尤力。其中有抑揚稍過者，如高攀龍遭逢黨禍，自盡以全國體。其臨終遺表，有君恩未報、願結來生二語。此自老臣戀主，惓惓不已之至情，而隴其以其來生之說流於佛氏為疑，未免操之已蹙。《朱子文集》有與鞏仲至書曰，仍更洗滌得腸胃間夙生葷血脂膏。夙生二字與來生何異，隴其何竟不糾耶？王守仁開金谿之派，其末流至於決裂倡狂，誠為有弊；至其事業炳然，自不可掩。而隴其謂守仁之道不得大行，繼守仁而行其道者，徐階也；使守仁得君，其功業亦不過如階。似亦未足以服守仁之心。至於朱子之學上接洙泗，誠宋以來儒者之宗。隴其必謂讀《論語》固能興起善意，然聖言簡略，又不若《小學》、《近思錄》、《朱子行狀》尤能使人興起善意。似亦過於主持。蓋明之末年，學者以尊王詆朱為高，其勢幾不可遏。隴其篤守宋儒，力與之辨，不得不甚其詞，然亦稍失和平之氣。且隴其官靈壽時，已自摘此書要語入之《松陽抄存》中，則所未摘取者，雖不存可也。

國朝張鵬翮撰。鵬翮有《忠武志》，已著錄。是書凡分七目，曰體道，曰致和，曰存省，曰修己，曰治人，曰閑道，曰博物。俱采輯前言往行，附以己說。名曰《卓錄》，取如有所立卓爾之義也。

國朝張烈撰。烈有《讀易日抄》，已著錄。是書攻擊姚江之學，凡分五篇，一辨性即理之說，一辨致知格物之說，一辨知行合一之說，一為雜論，一為總論。其附錄則首為朱陸異同論。次為史法質疑，通論史體。次為讀史質疑五篇；一論明孝宗時閹宦之勢；一論李東陽之巧宦；一論《宋史》以外不當濫立道學傳，亦為王學而發；一論王守仁宜入功臣傳，而以明之亂亡全歸罪於守仁；一論萬歷時爭東宮爭梃擊諸臣之非。當王學極濫之日，其補偏救弊，亦不為無功，然以明之亡國歸罪守仁，事隔一百餘年，較因李斯而斥荀卿，相距更遠，未免鍛煉周內。夫明之亡，亡於門戶。門戶始於朋黨，朋黨始於講學，講學則始於東林，東林始於楊時，其學不出王氏也。獨以王氏為禍本，恐宗姚江者亦有詞矣。至以守仁弘治己未登第，是年孔廟災，建陽書院亦火，為守仁所致之天變，尤屬鑿空誣衊。是皆持之過急，轉不足以服其心者也。若梃擊一案，當以孫承宗事關國本不可不辨，事關宮闈不可深辨之說為正。而烈以抗論諸臣多出王學，遂謂主瘋顛者為是。殊不思福王奪嫡，途人皆知，即事關鄭妃，不能行法，亦不可無此窮究之論，坐罪於其羽翼，以陰折再發之逆萌。如其默默相容，僅以瘋顛坐張差，則彼計得逞，可以坐擅天下。即計不成，不過僅損一刺客，何憚而不重試乎？故諸臣之爭，雖明知其不可行，而於事不為無益，未可黨同伐異，顛倒天下之是非也。陸隴其跋，於此條再三剖析，蓋亦深覺其失矣。夫學以克制其私也。烈所云云，於門戶之私其尚有未能克制者乎？

國朝毛奇齡撰。奇齡有《仲氏易》，已著錄。周子《太極圖說》，本《易》有太極一語，特以無極二字，啟朱、陸之爭。奇齡又以其圖與《參同契》合，並引唐玄宗《禦制上方大洞真玄妙經序》無極二字為證。因及於篇中陰陽、動靜、互根等語，謂皆非儒書所有，立議原不為無因。惟是一元化為二氣，二氣分為五行，而萬物生息於其間，此理終古不易。儒與道共此天地，則所言之天地，儒不能異於道，道亦不能異於儒。猶之日月麗天，萬方並睹，不能謂彼教所見日月非我日月也。苟其說不悖於理，何必定究其所從出？奇齡此論，不論所言之是非，而但於圖繪字句辨其原出於道家，所謂舍本而爭末者也。

國朝徐乾學撰。乾學有《讀禮通考》，已著錄。此書乃其教習庶起士時所定學規，曹溶收之《學海類編》者也。考乾學教習庶起士時，為康熙二十四年乙丑。其條約雖極早出，亦當在四五月間。溶即以是年病卒，且遠在嘉興，不應得見其條約，編入叢書。或溶歿之後，傳鈔者又有所竄入也。《學海類編》真偽糅雜，有謬至不可理解者，頗為讀者所詬病。觀於此卷，則其真出溶手與否，固在疑似之間矣。

國朝蔣伊撰。伊字謂公，常熟人。康熙癸丑進士。由翰林院庶起士改陝西道監察御史，官至河南提學副使。是編乃其初登第後恭進御覽之書也。前有進書奏疏，其書分門編次，共六十四類，每類之中又自分法、戒二類。所采上起唐、虞，下迄明季。其曰《萬世玉衡》者，蓋取司馬遷《天官書》之說，以玉衡為北斗杓也。

國朝彭定求編。定求有《周忠介公遺事》。已著錄。是編凡錄宋朱子、陸九淵，明薛瑄、吳與弼、陳獻章、王守仁、鄒守益、王敬臣、羅洪先、王畿、顧憲成、高攀龍、蔡懋德、魏校、羅倫、馮從吾、呂坤、孟化鯉、劉宗周、陳龍正、黃道週二十一家講學之語，少或一二條，多至十數條。定求自有所見，即附識於後。其卷首題詞有雲：功殊博約，候分頓漸，自朱、陸立言始。要之，入門異而歸墟同，無容偏舉也云云。可以見其宗旨矣。

國朝王複禮撰。複禮有《家禮辨定》，已著錄。王守仁作《朱子晚年定論》，顛倒年月，以就己說，久為諸儒所駁。複禮欲申陸、王而又揣公論既明，斷斷不能攻朱子。故噓守仁已燼之焰，仍為調停之說。凡朱子定論一卷，陸子定論一卷，王子定論一卷，後附學辨、論斷共一卷，皆采諸家之言。附論一卷，則複禮自為說也。困絀之餘，仍巧為翻案之計，蓋所謂不勝不止者也。

國朝於准撰。准字萊公，永寧人，江南總督成龍子也。官至江蘇巡撫。是編因成龍雜抄之稿，與蔡方炳編次增益之。《正修錄》所采凡一百三十八家之言，不分門目。《齊治錄》所采則分幼學養蒙、閑家善後、士子守身、縉紳居鄉、以道事君、任職居官、勸諭愚民、慎重刑獄、善俗戢奸、催科撫字、備荒救災十一門，亦雜采諸家之說，所取不拘一格。其凡例稱成龍不從理學中立名，絕無胸中彼此異同之見。又稱成龍不佞佛，亦不闢佛。謂身為儒者，方憂聖賢道理挹取不盡，何暇探討宗教律觀諸書，以資辨駁。其言明白正大，是成龍所以為成龍歟。

國朝張伯行編。伯行有《道統錄》，已著錄。是編因《近思錄》門目，采《朱子之語》分隸之，而各為之注。然自宋以來，如《近思續錄》、《文公要語》、《朱子學的》、《朱子節要》、《朱子近思錄》之類，指不勝屈，幾於人著一編。核其所載，實無大同異也。

國朝張伯行撰。是編乃康熙丁亥，伯行官福建巡撫，建鼇峰書院，因並刊學規以示諸生。卷首載聖祖仁皇帝訓飭士子文，而宋、元、明諸儒講學條約以次類編，並以所自作讀書日程附焉。自二十三卷以下，題曰補編，又所以補原本未備之門目也。

國朝張伯行撰。伯行自序，謂《性理大全》一書，雜采天文、地誌、律曆、兵機、讖緯、術數之學，及釋家、《參同契》、縱橫家言，概有取焉。未免失之駁而不純。因刪其繁蕪，補其闕略，尊道統以清其源，述師傳以別其派。爰取周、程、張、朱五子以下，及元、明諸儒之言，分類次之。卷一論道統。卷二、卷三總論聖賢。自四卷至六卷則論孔子及顏淵、曾子、子思、孟子，至十哲則惟閔子、冉子、端木子、子路、子游、子夏，益以曾點，其餘聖門諸賢皆不及焉。七卷以下為周、張、二程及程子門人。十一卷以下論朱子、張栻及朱子門人，於元則取許衡一人。於明則取薛瑄、胡居仁、羅欽順三人。十四卷以下雜論性命、氣質、道德、仁義禮智等目。二十四卷以下論為學之要。三十五卷以後則辨其學術之詭於正者，如荀卿、揚雄、王通、蘇軾、陸九淵、陳獻章、王守仁之學，皆采先儒論辨之言，大旨在辟陸、王以尊程、朱，其所擇可謂嚴矣。然以伯牛、冉求、宰我之賢及七十子之徒見於魯論者，自宋、明以來先儒豈無論說，而一概置之不錄。且如讖緯、術數及釋家、參同契、縱橫家言，《性理大全》取之誠不能無駁雜之譏。至於天文、地誌、律曆之學，即《朱子大全集》中亦未嘗不論及之。伯行以性理、事功岐而為二，故卷中於宋儒如邵子之《皇極經世》、蔡元定《律呂新書》皆在存而不論之列，亦未免主持稍過矣。

國朝張伯行撰。伯行是編採集宋張栻、呂祖謙、黃榦，元許衡，明薛瑄、胡居仁、羅欽順七家之遺書，以續朱子《近思錄》。分十四門，仍如朱子原書之目。

國朝張伯行編。取宋五子之書，粗存梗概，各為之注。凡周子一卷，張子一卷，二程子十卷，朱子七卷。每條皆以某子曰字冠之。夫《正蒙》間涉汗漫，程、朱語錄浩繁，多所刊削，尚為有說，至周子《通書》言言精粹，朱子尚為全注，伯行乃剷除其大半，何耶？

國朝張伯行撰。其書摹《讀書》、《居業》二錄之體。一、二卷題曰河幹公餘，三、四、五卷題曰閩署公餘，六、七、八卷題庚寅至甲辰年。六卷以上皆述其自得之語，七卷以下頗辨陸九淵、王守仁、高攀龍、劉宗周諸人之誤。

國朝竇克勤編。克勤字敏修，號敬菴，柘城人。康熙戊辰進士。官翰林院檢討。是編列宋周子、張子、二程子、楊時、胡安國、羅從彥、李侗、朱子、張栻、呂祖謙、蔡沈、黃榦、元許衡，明薛瑄共十五人，人各一傳，並取其語錄答問及著作之切於講學者錄之，附以己見，而於太極、《通書》釋之更詳。大旨以朱子為宗。李侗以上，開其緒者也；黃榦以下，衍其傳者也；胡安國等皆互相羽翼者也。克勤自序又雲：尚有邵康節、蔡元定二公之書，俟學者既通六經、四書而後可及。蓋二人之學皆主於數，與主理者又小別耳。
