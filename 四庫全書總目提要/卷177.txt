
卷一百七十七 集部三十
《四庫全書總目提要》紀昀等
○別集類存目四
明「武岡王」顯槐撰。顯槐，楚端王榮氵戒第三子、湣王顯榕之弟，嘉靖十七年封。榮氵戒嘗自稱黃鶴道人，故顯槐自號曰「少鶴」，嘉靖乙巳，顯榕為其世子英燿所弒，世宗命顯槐攝國事，事蹟附見《明史•楚王植傳》。此集乃其解政後，所自編也。《千頃堂書目》載，顯槐尚有文集及續集八卷，今未之見，惟此集存。
明王周撰。周字質齋，嘉興人。屢試不售，自號「雁湖釣叟」。是集以年月先後編次，其詩皆率意直書，不拘格律，故名曰《自在吟》。末附錄同時「題贈」一卷，並前「序」、「後跋」，皆稱其子為觀察，而不著其名。據王錫命、張大忠等題詞，咸自稱年侄，證以《太學題名碑》所載，知其子乃嘉靖乙未進士王俸，後官至都御史。是編前四卷，所稱「北上寓京諸詩」，即俸官京師迎養時作也。
明王寅撰。寅字仲房，一字亮卿，歙縣人。嘗北走大樑，問詩於李夢陽。中年習禪，事古峰和尚。古峰曰：吾遍遊海內五嶽，今將遍曆海外五嶽，而後出世。寅聞其語而悅之，因自號「十嶽山人」。是集，寅所自編。其詩音節宏亮，皆步趨北地之派，而鑄語未堅，時多累句。
明邊習撰。習字仲學，濟南人，戶部尚書貢之次子。王士禎《論詩絕句》所謂「不及尚書有邊習，猶傳林雨忽沾衣」者是也。貢雖仕宦通顯，而圖籍以外無餘資，習竟貧困以沒，僅存其七十歲客孫氏時詩一卷，本名《睡足軒集》，士禎與徐夜共選定之，附刻其父詩集後，改題今名。習詩遠不及其父，尤多應俗之作，其《輓李東陽》二詩，論雖公而評太訐，亦乖詩品，夜等特以名父之子，重之耳。
明徐階撰。階所編《武穆集》，已著錄。是集文二十四卷，賦、頌、詩、詞二卷，其中敷陳治體之文，皆能不詭於正，餘則未見所長。
明徐階撰。是集乃階外謫延平府推官時，三年秩滿北上，延平士人裒其前後諸作，為之付梓。凡文五卷，語錄一卷，詩一卷。大都應酬之文，十居六七，皆不足以傳，特用志遺愛雲爾。
明歐陽德撰。德字崇一，泰和人。嘉靖癸未進士，官至禮部尚書，卒諡文莊。事蹟具《明史•儒林傳》。是集為其門人王宗沐所編，凡《內集》十卷，皆講學之文；《外集》六卷，皆應制及章奏、案牘之文；《別集》十四卷，則應俗之詩文也。德之學，宗法姚江，故惟以提唱良知者為內，而餘則外之、別之雲。
明歐陽德撰。此本為隆慶中，其門人馮惟訥等所編。於全集僅十分取一，然德在朝著述，如《建儲》、《災異》諸疏，皆能言人所不能言，而是編不載，則惟訥等所錄皆講學之文故也，是可以觀明儒之所尚矣。
明潘恩撰。恩字子仁，上海人。嘉靖癸未進士，官至左都御史，諡恭定。事蹟附見《明史•周延傳》。是集為諸生聶叔頤所編，凡賦、詩五卷，策、表、箋、序、碑、記四卷，說、對、贊、志、銘、祭文及雜述三卷。前有陸樹聲《序》，稱恩所著有《笠江集》，《笠江近稿》，皆已梓行。既沒，而其子允哲、允端，合前後刻匯為《恭定全集》。今此本仍題曰《笠江集》，殆當時編集未成，故以「新序」冠於「舊本」歟？
明章袞撰。袞字汝明，臨川人。嘉靖癸未進士，官至陝西按察司副使。是集首載《大學口義》、《中庸口義》各一卷，皆訓釋章句之語；三卷以下皆雜文，十卷為各體詩，而以《隨筆》、《瑣言》終焉。《瑣言》者，袞所作語錄也。其文疏爽，而頗乏體要。《序王臨川集》幾萬言，極論新法之善，謂：元祐若能守而不變，孰非繼述之善。又論：公以瞑眩之藥，攻治之於先；司馬公又以瞑眩之藥，潰亂之於後，遂使國論屢搖，民心再擾云云。毅然翻久定之案，可謂桑梓情深矣。
明張時徹撰。時徹有《善行錄》，已著錄。是集凡分二編：一曰《定集》，為賦詩二十卷，雜文二十七卷，史論四卷；一曰《別集》，為奏議五卷，公移六卷。詩文皆分體，而律詩中，又分《兩京》、《藩臬》、《歸田》三稿，《明史•藝文志》載：《芝園全集》八十五卷。考《浙江通志》，時徹尚有《芝園外集》，史蓋合而總計之。然《浙江通志》載：《芝園定集》五十六卷，別集十一卷，外集二十四卷，與此卷數亦不合。或《定集》當為五十一卷，《別集》當為十一卷，《外集》當為二十四卷，共八十六卷，史誤「八十六」為「八十五」；《通志》誤「五十一」為「五十六」歟？其詩文不出常格，樂府喜用古題，而所擬諸篇，皆舍其本詞而擬其增減，入樂之詞，未免逐影而失形，史論尤多偏駁。
明顧夢圭撰。夢圭字武祥，號雍裏，崑山人。嘉靖癸未進士，官至江西右布政使。此集為夢圭所自編，同裏歸有光《序》之。末載《府志列傳》及有光所撰《墓誌》，則其五世孫登重刊時，所附入也。首二卷為《就正編》，乃其讀書劄記之語，上卷論「五經」、「四書」，下卷皆雜論，而說經講學者居多，大旨以心學為宗，闡王守仁之餘緒。考有光《序》中稱：夢圭暇日，以所為文，名之曰《疣贅錄》，則疣贅但其文集之名，不應冠於此書。《蘇州府志》載：其有《北海》、《齊梁》、《武平》、《還山》諸稿，集中亦不標此名。意者四稿乃其詩集，與就正編皆別行，登重刊時，始合為一編，而仍襲其文集之名歟。文凡五卷，詩凡四卷，續錄則文一卷有奇，而詩附焉。詩文皆平正通達，直抒胸臆，無鉤章棘句之習，惟詩有捶字未堅者，蓋當有明中葉，風氣初更，學問移於「姚江」，而文章未移於「北地」，猶沿「長沙」舊格者也。
明藍田撰。田字玉甫，號北泉，即墨人。嘉靖癸未進士，官至河南道監察御史。事蹟附見《明史•葉應驄傳》。當張璁等希旨議大禮，田反覆抗論，凡七上章，受廷杖幾殆。複糾劾陳洸不法事，直聲動一時。今集中惟錄《劾禮部尚書席書》一疏，不知何故。其他古近體詩及書記、雜文，亦未分卷。考《千頃堂書目》，田有《侍禦集》十卷，又《東歸唱和》一卷，則此本已非完書，且田生平可傳者，在諸諫草，今章疏闕佚，則此本，非菁華所在矣。
明石英中撰。英中字子珍，上海人。嘉靖癸未進士，官刑部主事。是集凡詩三卷，文四卷。英在西曹，以受誣被囚，其《七宣紀夢》及《古樂府》等篇，皆獄中所作，頗磊落有氣。嘗自評其文，如赤手捕龍蛇，蓋才情俊逸，而未能斂才就法者也。
明吳鵬撰。鵬字萬里，秀水人。嘉靖癸未進士，官至吏部尚書。飛鴻亭者，鵬謝事娛老之所，因以名集。《千頃堂書目》作十二卷，此本實二十卷，蓋黃虞稷誤倒其文也。鵬常使安南，故集中有《征南行》諸篇，其詩文，多應酬之作，未能精汰，後有其孫維貞《跋》，稱於奏疏外檢得若干首，又雲先有狀譜之作，今是集俱不載，豈尚有闕佚耶？
明葉良佩撰。良佩有《周易義叢》，已著錄。《天臺志》稱：良佩所著，有《海峰堂前稿》十八卷。此冊乃天一閣鈔本，所載皆雜文，僅四十二頁，蓋後人所摘錄，非其全集也。
明朱廷立撰。廷立有《鹽政志》，已著錄。是集凡詩四卷，文四卷，其門人兵部尚書劉體乾撰《墓誌》，稱其學出於「姚江」，而擠之者複出自「姚江」之流。今其文集內推尊王守仁甚至，而詩集中《東鄰女》、《西鄰婦》二首，詳其詞意，實有所託諷，意即指所謂擠之者歟？講學而至相傾軋，不知所講何學也。
明華鑰撰。鑰字德啟，號水西，無錫人。嘉靖癸未進士，官至兵部郎中。是集詩二卷，文六卷，其詩多慶賀贈答之什，流麗有餘，而深厚不足，其文亦尚未成就。
明狄沖撰。沖字仲虛，溧陽人。嘉靖癸未進士，官至南京工部郎中。是集分《未達》、《筮仕》、《南行》、《移滇》、《居筠》、《近遊》、《金陵》七稿，其《擬李東陽樂府一百二首》，自謂神似，然全襲原題，篇模句仿，實床上床、屋下屋也。
明王從善撰。從善字承吉，號鳳林，襄陽人。嘉靖癸未進士，官吏部考功司主事。是編乃其子之瑞所編，多牽率應酬之作，《千頃堂書目》不著錄，殆偶未見歟。
明王教撰。教字庸之，祥符人，嘉靖癸未進士，官至南京兵部右侍郎。是集乃其子在阡所編，凡賦二卷，古今體詩十三卷，樂章及詩餘一卷，雜文十九卷，前有李濂《序》，稱其學窺本原，志在康濟，居嘗語人曰：「吾賦性蹇拙，詞翰誠非所長。」是教平日本不以詩文自命，故所作卷帙雖富，大抵縱筆所之，不甚翦裁結構也。
明魏良弼撰。良弼字師說，別號水洲，新建人。嘉靖癸未進士，官至禮科都給事中，以劾張璁為所中，削籍歸；隆慶初，即家晉太常寺少卿致仕；天啟初，追諡忠簡。事蹟具《明史》本傳。是集為南昌劉曰寧所刪訂，豐城熊劍化為刻於華亭。據其原目，凡《奏議》、《書簡》、《語錄》、《撰述》、《詩賦》等五卷，附錄《碑記》、《行略》一卷。此本佚其第三卷之《語錄》與其第四卷之《撰述》，僅存四卷，非完帙矣。原《序》稱其學為陽明高弟，建言受杖者三，今《疏稿》具載一二卷中，蓋亦剛直之士，詞章則非所長也。
明黃金撰。金號莘溪，莆田人。嘉靖癸未進士，官山東新城縣知縣。是集即其赴新城時所作，自出京至濟南，凡所遊歷，俱紀以詩，率皆淺易，又間以應酬雜著，若《賀施少府榮膺旌獎序》之類，錯載於詩之前後，尤無體例。
明黃禎撰。禎字德兆，號「北海野人」，安邱人。嘉靖癸未進士，官至吏部文選司郎中。《府志》稱其免官歸，日事吟詠，為文力追古作者，與李舜臣齊名，海內謂之李、黃。然明代他書，不甚著李、黃之名，疑《輿記》誇飾之詞，未必確也。宋弼山《左明詩鈔》，謂禎有《北上》及《戶部》、《符台》諸集，是編僅鈔存「騷賦」九首，五言古詩數十首，前後無「序」、「跋」，蓋非全帙矣。
明李新芳撰。新芳字元德。別號漳埜，潞州人。嘉靖癸未進士，官至監察御史。是集為其門人楊世卿所編。前六卷為「雜文」，後二卷為「詩賦」，以「行狀」、「墓誌」附於後。其文講學之作多至三卷，而他文宗旨亦不離乎是，其詩亦濂洛、風雅之派也。
明鄭曉撰。曉有《禹貢圖說》，已著錄。是編第一卷為《說經》，第二卷為「詩」，第三卷至八卷為「雜文」，第九卷至十二卷為「奏疏」。於奏疏中又分三類，首「淮揚」，次「兵部」，次「刑部」。曉熟諳典故，通達國體，志在經世，於韻語頗不多作，其文亦直抒所見，不以詞藻求工，前有萬曆庚子彭夢祖《序》，稱曉著作甚富，歿後懼累畀火，存者未及什一，其孫敬仲始為蒐集，付梓雲。
明婁樞撰。樞字子敬，河內人。嘉靖乙酉舉人，官廣宗縣知縣。集中雜著，頗留心經世之學。其《論〈資治通鑒〉》，專以首篇《命晉大夫為諸侯立論》，雖亦有所見，而以此一條遂欲盡《通鑒》之義，未免主持太過。至於《韓延壽、趙廣漢考》，《甘陳功罪考》，《唐棄維州考》，則皆人人意中語耳。
明陳鶴撰。鶴字鳴野，山陰人。案《浙江通志》：鶴，嘉靖乙酉舉人，年十七，襲蔭紹興衛百戶，非其志也，遂棄官稱「山人」，則亦孤僻之士矣。是編賦一卷，古體詩四卷，近體詩九卷，文七卷。隆慶丁卯，其子以世職蒞兵粵東，屬南海盧夢陽、番禺黎民表校正編次。明自中葉以後，山人墨客，多以詩遨遊公卿間，然有才者纖詭，使氣者粗疏，體格蕪雜，率同一轍。朱彝尊《詩話》稱鶴才鋒雖鈍，而鑄詞差醇，似比諸家稍勝，考盧夢陽《序》，稱其築室飛來山麓，閉戶伏枕，手不釋卷，足不下床者七年。蓋卷軸較多，故與枵腹拈韻者異也。其絕句頗為清雋，不止彝尊所摘律詩數聯，然趁筆而出，往往利鈍互陳，視孫一元《太白山人集》，尚未足旗鼓相當焉。
明徐獻忠撰。獻忠有《吳興掌故》，已著錄。是集賦一卷，詩三卷，文十一卷。嘉靖甲子，松江府知府袁汝是與其鄉士大夫醵金刻之，編次者，其門人董宜陽也。朱彝尊《詩話》稱：其詩沖澹無累句，所少者警拔。足為定評。至其《論松江加耗》、《守備》、《錢法》、《水利》諸書，條析利弊，皆頗詳悉，在一鄉亦足資考核焉。
明袁袠撰。袠有《世緯》，已著錄。是編，詩不失體格，而特乏堅蒼；文亦俊爽，而醞釀未免少薄。初為其嗣子尊尼所刊，詩文各十卷，題曰《袁永之集》。此本，為萬曆甲申衡藩所重刊，改題曰《胥台集》，實則一書，故《千頃堂書目》載：《袁永之集》二十卷，注作《胥台集》也。前有左長史鄭複亨《序》，言衡府司理張炳忠為袠之甥，以是集贄於衡王，因為開雕雲。
明趙時春撰。時春有《平涼府志》，已著錄。時春素以將略自命，不屑屑以詩文名，然《明史》本傳，稱其讀書善彊記，文章豪肆，與唐順之、王慎中齊名。今觀其詩文，多慷慨自喜，不可拘以格律，胡松《序》所謂秦人而為秦聲，亦其風氣然也。然則史所謂文章豪肆者，長短俱在是矣。是集詩六卷，文十卷，皆編年而不分體。徐階《序》稱十六卷，與此集合。李開先《序》，則謂詩六卷，文九卷，凡十五卷。續有作者，當續入之。蓋開先《序》在嘉靖乙丑，而階《序》在萬曆庚辰。時春沒後十五年，又有所續入也。
明趙時春撰。此本凡詩二卷，賦及雜文十五卷，有其甥周鑒《序》。《明史•藝文志》載，《時春集》作十七卷，即據此本也。
明龔用卿撰。用卿字鳴治，懷安人。嘉靖丙戌進士第一，官至南京國子監祭酒。是編：首賦，次詞，次詩，次雜文。考古人以詞為詩餘，今編入詩前，殊乖體例，所作亦大抵館閣體也。
明呂希周撰。希周字師旦，崇德人。嘉靖丙戌進士，官至通政使。是集編於嘉靖甲寅，其子端甫《志》雲：「始自乙酉，迄今甲寅，共詩一千二百八十九首。呈於太保東湖公，欣然命付之梓。」東湖，陸炳別號也，為希周門人。朱彝尊《詩話》雲：「東匯於詩，亦沾沾自喜，其集不甚傳。」由其子請論定於陸武惠也，同裏曹秋岳侍郎，集明三百年名公手跡，裝潢成冊，多至七百家，《東匯雜詩》在焉：比集中所載者較勝。今詳端甫《志》，希周家居至甲寅尚無恙，曹溶所集，當是其甲寅以後詩歟？
明陸垹撰。垹有《簣齋雜著》，已著錄。是集為鬱天民所編，外集二卷，則附錄「誥敕」、「志狀」，及「贈送」、「誄奠」之文，與士民頌德之作也。徐階志其墓，稱垹讀書恥為章句，嘗曰：人心與事物不相離，舍事物而徒求諸心者，禪學也。逐事物而不求諸心者，俗學也。故集中有《〈傳習錄〉存疑》，不附和陸學；又有《〈詩傳〉存疑》，亦不盡墨守朱學。持論可謂篤實，詩文則多近質樸，蓋非所留意雲。
明田汝成撰。汝成有《炎徼紀聞》，已著錄。其全稿本名《豫陽集》，亦名《楊園集》。此集乃汝成晚年令其子藝蘅所編，凡詩文三百六十九首，五十以後所作，均不在是焉。汝成歸田後，盤桓湖山，搜剔名勝，殊以風流自賞，其詩律隊仗修整，頗自娟娟秀出，然使逢大敵，則未足相當，文體亦頗傷平易。
明王慎中撰。慎中有《遵岩文集》，已著錄。此本乃嘉靖中江陵曹忭以御史巡按江西，取篋中所有慎中之文，校而刻之，僅一百首，故以摘稿為名。
明江以達撰。以達字於順，號午坡，貴溪人。嘉靖丙戌進士，官至湖南提學副使（案《千頃堂書目》作福建提學，誤。福建去湖廣頗遠，不至忤楚藩也），以忤楚藩系獄。後放歸，病卒。《明史•文苑傳》，附見《王慎中傳》中。朱彝尊《靜志居詩話》曰：「午坡以北地文，出廬陵、眉山之上。」又謂：「昌黎詩不逮文，尚染習氣」云云。今考其語，見集中所載《張東沙集序》。然其《與霍渭崖論文書》雲：模形者神遺，斫句者氣索，景會者意脫，蕊繁者荄衰。譬諸畫地為餅，以餤則難；刻木為人，束之衣冠，與之酬色笑，而施揖讓則不可。其於正、嘉之時，剽竊摹擬之病，又未嘗不知之，而趨向如是，何耶？
明馮恩撰。恩字子仁，華亭人。嘉靖丙戌進士，官南京監察御史，以疏論張璁、汪鋐、方獻夫三人，下獄擬死。其子行可，刺血書疏請代死，謫戍雷州。越六年赦歸。隆慶初，進大理寺丞，致仕，事蹟具《明史》本傳。是集凡文十五卷，詩五卷。恩為行人時，嘗奉命勞兩廣總督王守仁，因從王守仁講學。故其詩文得守仁餘緒為多，其最得名者，在《嘉靖壬辰彗星見應詔陳言》一疏；其被禍也，蓋坐以上《言大臣德政律》，固非其罪。然恩為御史，抨擊權奸，是其職也。至於所不抨擊者，置之不論可矣。乃一一臚舉所長，類乎薦牘。是既欲有所退，又欲有所進，卿相之簡擢，台諫操之矣，此亦憤激一決，不暇擇言。既乖政體，又授議者以間也，且稱禮部尚書夏言、多蓄之學，不羈之才，駕馭任之，庶幾救時宰相；禮部右侍郎顧鼎臣，警悟疏通，不局偏長，器足任重。核以二人本傳，亦皆不確。蓋其忠鯁之氣，足貫金石，而立言則不必盡當，是固當分別觀之者耳。
明王格撰。格字汝化，京山人。嘉靖丙戌進士，改庶起士，出為分巡河北道按察司使僉事。世宗南巡，坐行宮火，杖黜；隆慶初，授太僕寺少卿，致仕。《明史•文苑傳》附見《王廷陳傳》末。《千頃堂書目》載：格《少泉集》十卷。今考此本，凡《詩選》十卷，《詩續選》八卷，《詩新選》六卷，《文選》五卷，《續文選》四卷，共三十三卷。黃虞稷蓋僅得其詩選著錄也。朱彝尊《靜志居詩話》稱，其信口矢筆，合作者寡。今考王世貞《序》雲：公於意非不能深，不欲使其淫於詩之外；於象非不能極，不欲使其遊於見之表；才不可盡，則引矩以囿之；亂不勝靡，則為質以禦之。詳其語意，殆亦微詞也歟？
明蘇祐撰。祐有《逌旃瑣語》，已著錄。是編，乃其文集也。原分四卷，每卷又自分上下，詞多駢麗，規仿文選，而真氣不足以充之，在七子派中，又為旁支矣。
明蘇祐撰。此編乃其詩集，大旨宗李攀龍之說，不肯作唐以後格，而亦不能變唐以前格，故音節琅琅，都無新意。
明嶽倫撰。倫字雲石，懷安衛人，嘉靖丙戌進士，官至工部郎中，卒贈太常寺少卿。是集文三卷，詩二卷，附以其子《魯訟冤疏》。案：集中最著之文，莫若《劾張璁、桂萼疏》。「疏」後，附世宗諭旨曰：「張璁著回家省改；桂萼革去散官，以尚書致仕。」然考璁、萼本傳，璁之罷也，一由給事中陸粲，再由御史譚績、端廷赦、唐愈賢，三由魏良弼、秦鼇。萼之罷也，獨由給事中陸粲。不見有倫劾罷二人之事，與史傳絕不相符，疑以傳疑可矣。
明章恩撰。恩字元之，山陰人。是集，刻於嘉靖丙戌，皆五七言近體，多題詠名勝之作，其所列古跡，如桃花小峴及虎距關，皆志乘所未載，然才力稍弱，尚未足以摹寫江山。
明羅洪先撰。洪先有《冬遊記》，已著錄。是編，為嘉靖癸亥其同年滁陽胡松所刻。凡「書」二卷，「雜著」一卷，「序記」、「傳狀」、「銘」、「表」，各一卷，「祭文」及「雜文」二卷，「古、律詩」二卷，蓋初刊之本，非其全帙也。
明程文德撰。文德字舜敷，永康人。嘉靖己丑進士，官至吏部左侍郎，掌詹事府。調南京工部右侍郎，疏辭忤旨，除名歸。萬曆中，追贈禮部尚書，諡文恭。事蹟具《明史•儒林傳》。是集第一卷，為對策、講章，二卷為頌及古體詩，三卷為今體詩，四卷為奏疏、表，五卷為書，六卷為序，七卷為記、跋，八卷為祭文，九卷為傳、志銘，十卷為雜著。詩非所長。奏疏內如《賑濟疏》，所條陳便宜諸事，頗切明季時政之弊；又所奏《郊壇事例》，皆《明史》各志及《明會典》、王圻《續通考》所未載。考文德自述，謂私淑王子，蓋亦講良知之學者。如《寄諸生書》，稱今古聖賢之道，不違其心；《複王畿書》，謂全真返初，以求放心；《跋陽明文錄》，謂明德新民，無外無內之疑於禪者，非是。皆不免於回護。至其《論學》雲：學問之道，必先立志，志既立，則行有定適，格致誠正，戒懼慎獨，別其塗轍，學問思辯，自不容已，是尚知以躬行實踐為歸。史稱文德初從章懋遊，後乃從王守仁，故與王畿輩之涉於禪悅者，差少異耳。
明程文德撰。此集二十二卷以前，皆文；二十一卷以後皆詩。較《松溪集》為賅備，然體格則一也。
明周顯宗撰。顯宗字子考，濮州人。嘉靖己丑進士，官至漢中府知府。是集前三卷為自適稿，皆所著詩詞、雜文；後一卷為《感寓錄》，則隨筆、劄記也。詩不入格，《感寓錄》亦多雜禪語，以空悟為宗。
明唐順之撰。順之有《廣右戰功錄》，已著錄。是編：一為《北奉使集》，乃其以職方郎中出核薊鎮兵籍時所作；一為《南奉使集》，乃視師江浙所作。兩集俱載其籌邊剿寇之事，先敕諭，次題疏，次啟劄，次詩篇，前後皆無「序」、「跋」。
明陳束撰，束字約之，鄞縣人。嘉靖己丑進士，官至河南提學副使。事蹟具《明史•文苑傳》。束與唐順之為同年，共倡為初唐、六朝之作，以矯李、何之習，而所學不逮順之。又自翰林改禮部主事，迨複官編修，旋即外調，恆忽忽不樂，年僅三十餘而卒，文章亦未成就。故順之終以古文鳴，而束無稱焉。詩集為順之所編，皆嘉靖甲午、乙未、丁酉三年之作，其餘僅寥寥數首。文集為張時徹所刊，分京、楚、閩、洛四集，以居官之地名之。初刻於蜀中，又刻於吳郡。此本乃萬曆中，其同邑林可成所校刊也。
明孫應奎撰。應奎字文卿，號蒙泉，餘姚人。嘉靖己丑進士，官至右副都御史，總理河道，後左遷山東布政使。《明史》附見建陽《孫應奎傳》，而以餘姚孫應奎別之。蓋與《胡松傳》中附載績溪胡松，均以同姓名合傳也。是集，前三卷，皆憶言，其語錄也；次書二卷，文二卷，詩三卷；次《河南存稿》二卷，《林居續稿》一卷，則詩文雜編焉。應奎受業於王守仁，講良知之學，初官禮科給事中，疏劾汪鋐，頗有直聲。然其著作，則自成其為講學家之詩文而已。
明胡松撰。松有《滁州志》，已著錄。是集，惟第二卷末附載詩賦，餘俱雜著。考《明史》本傳，松初以禮部郎，任山西提學副使，上邊務十二事，帝嘉其忠懇，進左參政。巡撫江西時，會討廣東寇張璉，又援閩破倭，功績甚偉。然其經世之文，惟《答翟中丞邊事書》及《厚蓄》、《實塞》、《防邊》、《制蠻》
四篇，頗見謀略。餘皆不載集中，豈別有奏議集歟？其中《格物解》，謂心外無事，事外無心，蓋從事於姚江之學者，其功名亦略相彷彿焉。卷首有淩約《東遊稿序》，鄔宗源、趙大綱《南浮稿序》，徐獻忠《西遊集序》，田汝成、徐渭《浙垣稿序》，殆各集別有專本，此其匯而刻之者也。
明胡松撰。是集凡文六卷，詩二卷，與六卷之本稍有增刪，而大致相同。
明蔡雲程撰。雲程字亨之，臨海人。嘉靖己丑進士，官至刑部尚書。是集，詩三卷，文七卷。雲程當王、李盛行之時，獨無摹擬剽竊之習，可謂不轉移於風氣。然根柢頗薄，亦不能自樹一幟。
明熊過撰。過有《周易象旨決錄》，已著錄。是集，乃隆慶戊辰其門人嚴清所刻。前四卷為疏、序、書、記，後四卷為題跋、引傳、碑銘、祭文、雜著。過留心經學，其文章亦列名八才子中，然集中諸作，大抵應酬之文也。
明沈愷撰。愷有《夜燈管測》，已著錄。是集皆所著雜文，乃其門人任子龍所編。前有徐階《序》，題曰《鳳峰雜集序》。又有文徵明《序》，亦題曰《鳳峰子詩稿序》。疑今名為後來所追改，而又佚其詩集歟。考《千頃堂書目》，別載《環溪集》二十六卷，則此非其全也。愷文章頗尚古雅，不肯作秦、漢以下語，而模仿太甚，遂與「北地」同歸。
明李開先撰。開先有《中麓畫品》，已著錄。是集詩四卷，文八卷，皆歸田後所作。其《自序》謂：年四十罷歸田裏，既無用世之心，又無名後之志，作不必工，信口直寫，名其集曰《閒居》，以別居官時苦心也。嘉靖初，開先與王慎中、唐順之、熊過、陳束、任瀚、趙時春、呂高，稱八才子。其時慎中、順之，倡議盡洗李、何剽擬之習，而開先與時春等複羽翼之。然開先雅以功名自負，既廢以後，猶作《塞上曲》一百首，以寓其志。又末卷有《蘇息民困或問及顏神事宜》，《濬渠私議》、《漯議》諸篇，亦尚汲汲於經世，不甚爭文苑之名。故所作隨筆揮灑，一篇或至數千言。其詩亦往往疊韻至百首，其持論確於李、何，而終不能奪李、何之壇坫，蓋有由矣。
明蔡克廉撰。克廉字道卿，晉江人。嘉靖己丑進士，官至戶部尚書。其文每篇皆系以時地，末綴以各體詩及案牘之文。萬曆初，其子應龍、應麟錄而梓之。克廉少與鄉人王慎中齊名，而其文乃遠不及慎中。蘇濬《序》稱：克廉秉樞執鉞時，慎中已跧伏故園，日尋歐、曾之緒，而克廉方銳意事功。論者謂慎中「闃寂邱園，故文獨工」云云。是當時已有定評矣。
明葛守禮撰。守禮字與立，德平人。嘉靖己丑進士，官至左都御史，諡端肅。是集凡文九卷，詩一卷，邢侗為之《序》。
明翁溥撰。溥字德宏，諸暨人。嘉靖己丑進士，官至南京刑部尚書，諡榮靖。是集乃其門人金元立、潘季馴所編。凡詩六卷，雜文八卷，其中奏疏十五篇，乃巡撫江西及為吏科時所上，皆無關大計，其餘亦大抵應酬之作。
明張選撰。選字舜舉，無錫人。嘉靖己丑進士，授蕭山知縣，擢戶科給事中。會太廟祫祭，世宗遣勳臣代行禮，選抗疏力諫，廷杖，削籍。隆慶初，復原官，終於通政司參議，事蹟具《明史》本傳。是集乃其曾孫纘曾所編，凡文九卷，詩一卷，其末二卷，則附錄居官政績，及「碑銘」、「小傳」也。
明蔡靉撰。靉有《洨濱語錄》，已著錄。是集為其門人李登雲等所編，凡文六卷，詩四卷，銘贊之類附於詩末；附錄二卷，則其朋友贈答及閘人稱頌之作也。靉早師真定張璿，入仕後師朝邑韓邦奇、增城湛若水。平居務講學，立朝務氣節，文章蓋非所長雲。
明崔涯撰。涯號筆山，太平人。嘉靖己丑進士，官至監察御史。是集自一卷至七卷，為「奏疏」及「雜著」，八卷為「古、今體詩」，九卷為《虎異》，十卷為《鵲異》，兩卷之末，各附以頌德詩文。涯在當時有伉直聲，而文章非其所長，詩尤不入格，所謂「虎異」者，涯巡視山西時，有虎自入神廟，為人所殪；「鵲異」者，涯巡視福建時，有葉氏為奴所殺，憑鵲以訴冤。涯皆自紀其事，而所屬縉紳各歌頌之，因匯刊集後。昔猛虎渡河，劉寬以為偶然，而涯乃以恍惚之事，引為己功，人之度量相去，蓋不可道里計矣。
明祝世祿撰。世祿有《環碧齋小言》，已著錄。《西江志》稱其工詩善草書，談理獨抒心得，今觀其詩，格調頗伉爽，而簡汰未嚴，尺牘更開三袁一派矣。所謂談理獨抒心得者，殆即指《小言》，已訂正於雜家類中，茲不具論焉。
明羅虞臣撰。虞臣字熙載，廣東順德人。嘉靖己丑進士，官吏部稽勳司主事。事蹟附見《明史•劉世毅傳》。虞臣以初任刑部主事，提牢時，寬假張延齡，為大猾劉東山所訐，下獄拷掠，斥為民；既歸，結廬山中，讀書纂述，年僅三十五而卒。然其他著作不傳，惟是集存。其平生不屑為詩賦，故集中皆散體之文，自六卷以下，則採錄所作家乘以足之，惟以《中官傳》六七篇參雜其間耳。其文疏快有氣，然皆率其才氣，縱筆一往，未能範以法度也。冼桂奇《序》，以司馬遷擬之，談何容易乎！
明黃省曾撰。省曾有《西洋朝貢典錄》，已著錄。是集凡賦詩十八卷，雜文二十卷。王世貞《序》稱：其古今體詩，皆出自六代、三唐，於他文亦推許甚至。及其為《藝苑卮言》，則雲勉之詩如假山，雖爾華整，大費人力。朱彝尊《靜志居詩話》亦謂其詩品太庸，沙礫盈前，無金可采。今觀其集，兩家之說不虛矣。中第二十卷為《客問》四十章，二十一卷、二十二卷為《擬詩外傳》，二十三卷為《黃氏家語》，明人亦摘出別行。其客問、雜論、物理，多臆揣之說，《擬詩外傳》，未免優孟衣冠，至《家語》創立篇名，儼同孔氏，抑又僣矣。△《蓉山集》•十六卷（江西巡撫采進本）
明董燧撰。燧字兆時，蓉山其號也，臨川人。嘉靖辛卯舉人，官至南京刑部郎中。燧少從王艮、聶豹講良知之學，是集自首卷至六卷，皆其問答會語，七卷至十卷為詩，十一卷至十六卷為雜文。
明孔天允撰。天允字汝錫，號文穀，又號管涔山人，汾州人。嘉靖壬辰進士第二，於故事當授編修，以藩戚，外補陝西提學僉事，官至浙江布政司參政。朱彝尊《靜志居詩話》雲，管涔山人如新調鸚鵡，雖複多言，舌音終強，蓋深不取之。此集為同安洪朝選所刻，內《履霜集》一卷，《澤鳴稿》一卷，《漁嬉稿》以編年為次，自隆慶丁卯至萬曆戊寅十二年所作，分十二卷，校以浙江采進之本，佚闕尚多，非其完帙。考《千頃堂書目》，亦載《天允詩集》十四卷；則黃虞稷所見，即此本矣。
明孔天允撰。此本較其家刻，多文集二十卷，而詩則惟有《履霜集》、《漁嬉稿》、《闕澤鳴稿》一卷，所作《霞海》篇，亦不在其中。相其詩集版式，蓋隨作隨刻，故傳本多少不定也，焦竑《國史經籍志》，載《天允集》僅三卷，是即多所續增之明驗矣。
明孔天允撰。是編乃其督學浙江時，案臨台州所作，故以《霞海》為名，凡詩三十四首，力摹「三謝」而未成。如《望司成程公詩》起句曰：「瞻塗脰來旌，邂逅欣遽斯。」以「脰」字為「引領而望」之意，是不止劄闥鴻休矣。
明馮汝弼撰。汝弼有《祐山雜記》，已著錄。其官工科給事中時，論劾汪鋐罪狀，直聲震動一時。其人足以不朽，其詩文則以人見重，非以詞章傳也。
明謝少南撰。少南字與槐，上元人。嘉靖壬辰進士，官至河南布政司參政。是集乃其提學廣西時所作，詩與文各一卷，詩尚不失清拔，文則未之逮也。《千頃堂書目》別載少南《河垣稿》一卷，《謫台稿》一卷，今未見傳本，疑其佚矣。
明趙伊撰。伊字子衡，平湖人。嘉靖壬辰進士，官至廣西按察司副使。是集為其甥沈懋孝所選，附以劉子伯批點，其詩時有清脫之致，而醞釀未深。
明來汝賢撰。汝賢字子禹，蕭山人。嘉靖壬辰進士，官至禮部主事。是集凡詩二卷，文六卷。末附許應元所撰《墓誌》及薑寶所撰《誣枉記》，蓋汝賢由丹陽知縣，行取入都後，同僚譖其受金，為巡按御史所論劾，故作此以辯之。寶，即汝賢之門人也。《千頃堂書目》載此集作十六卷，疑或有《續集》而佚之。至雲汝賢字汝禹，則「汝」字傳寫誤耳。
明白悅撰。悅字貞夫，武進人。嘉靖壬辰進士，官至江西按察司僉事。悅為尚書昂之孫，家世鼎貴，而獨刻意學詩，句調華贍，神理頗清，視當時襞積者，差勝，特格律未能變化，往往雷同。
明蔣信撰。信有《道林諸集》，已著錄。是集，為其門人姚學閔所編。其文不事華藻，惟直抒胸臆，期於明暢而止。蓋信嘗從王守仁於龍場驛，後又從湛若水遊，所重惟在於講學耳。
明呂懷撰。懷有《周易卦變圖傳》，已著錄。據《千頃堂書目》所著，《巾石類稿》本三十卷，是集不知何人所編，皆掇拾於殘剩之餘，寥寥數篇，不成卷帙，疑原本散佚，此或其子孫所錄存也。
明閔如霖撰。如霖字師望，號午塘，烏程人。嘉靖壬辰進士，官至南京禮部尚書。是集為其門人吏部侍郎姚宏謨所編，詩多應酬之作，雖清圓而乏骨力，古體尤不擅長。《千頃堂書目》載，《午塘集》十六卷，殆尚有文集九卷，而佚之歟。
明陳如綸撰。如綸字德宣，號午江，太倉人。嘉靖壬辰進士，官至福建布政司參議。文集為其子謙亨等所編，初稿本十卷，以弗戒於火，稿盡亡。謙亨搜求殘剩，緝為二卷，故題曰《綴逸》。其詩別名《蘭舟漫稿》，為如綸所自編，乃嘉靖甲辰服闋，補江西按察司僉事時，途中所作。其詩餘別名《二餘詞》，亦如綸自編，二餘者，如綸別號也。
明包節撰。節有《陝西行都司志》，已著錄。是編，前二卷為《台中稿》，官御史時作；後四卷為《湟中稿》，戍莊浪時作。二編皆兼載詩文。節嘗謂《文苑英華集》可以續《昭明文選》，因輯《苑詩類選》三十卷，故所作纖麗為多，大抵皆取材於是也。
明錢薇撰。薇字懋垣，海鹽人。嘉靖壬辰進士，官至禮科給事中。隆慶初，贈太常寺少卿，事蹟具《明史》本傳。是集，乃其門人嚴從簡所編，凡「詩」七卷，「文」二十卷，附錄「志銘」、「行狀」、「墓表」、「傳誄」一卷，末一卷，則其曾孫嘉徵「二疏」，並「行狀」、「志銘」也。嘉徵字孚千，天啟辛酉副榜貢生，官松溪縣知縣，嘗劾魏忠賢十大罪。其疏，為世所傳雲。
明蔡汝楠撰。汝楠有《說經劄記》，已著錄。是集詩七卷，文十七卷，其門人朱炳如所編。《明史》稱汝楠初喜文章，從王慎中、唐順之、高叔嗣、顧璘、皇甫涍兄弟游；中年複好講學，與鄒守益、羅洪先相善。詩格遂漸頹唐，頗有壽陵餘子，失其故步之譏。然汝楠才地本不足雁行王、唐諸人，亦不盡系於講學之後，荒廢吟詠也。
明周複俊撰。複俊有《東吳名賢記》，已著錄。是集一名《六梅館集》，凡詩三卷，雜文五卷，其詩皆有楊慎評語。據其孫元《日幸》《跋》，蓋慎戍雲南之時，與複俊遇於仙邨草堂，劇談七晝夜，因為評定其詩。一梓於蜀中，再梓於玉田，後編入全集，評亦遂仍其舊雲。
明王畿撰。畿字汝中，號龍谿，山陰人。嘉靖壬辰進士，官至兵部武選司郎中，事蹟具《明史•儒林傳》。畿傳王守仁良知之學，而漸失其本旨。如謂：虛寂微密，是千聖相傳之秘，從此悟入，乃範圍三教之宗。又謂：佛氏所說，本是吾儒大路，是不止陽儒而陰釋矣。故史稱其雜以禪機，亦不自諱。《史》又載：「畿嘗言學當致知見性而已，應事有小過，不足累。」故在官不免幹請，以不謹斥。蓋王學末流之恣肆，實自畿始。《明史》雖收入《儒林傳》，而稱士之浮誕不逞者，率自名龍谿弟子云雲。深著其弊，蓋有由也。是集為其子應斌、應吉所編，凡語錄八卷；書序、雜著、記說，共九卷；詩一卷；祭文、志狀、表傳二卷。其門人蕭良榦刊之，丁賓又為重鐫，而益以《大象義述》一卷，傳志、祭文一卷。
明王畿撰。是編雖名語錄，實即畿之文集，前有李贄《序》，謂之《龍谿集抄》，蓋又經贄所品定也，合是二人以成此書，則書可知矣。
明王瑛撰。瑛字汝玉，無錫人。嘉靖壬辰進士，官至監察御史。是編，為其子鴻臚寺主簿同穀所刊，蓋歐大任所選定。前二卷為古體，後五卷為近體。前有《小傳》，亦大任所作，末有崔銑《兩巡紀行稿》，《跋》一篇。兩巡者，一出理北直隸、山東、河南馬政，一巡按福建也。集中無此標目，蓋其詩已散入集中，銑《跋》無所附麗，故綴於後。鄭啟謨《序》題曰：《石沙漫稿》，亦與此本標題不同，則瑛世居石沙山，初以名集，同穀改題今名也。
明林應亮撰。應亮字熙載，侯官人，人瑞翁春澤子也。嘉靖壬辰進士，官至戶部右侍郎，總督倉場。是集，《千頃堂書目》作二卷，此本僅一卷，其詩皆沿七子之派。△《寒邨集》•四卷（浙江汪啟淑家藏本）
明蘇志皋撰。志皋字德明，別號寒邨，固安人。嘉靖壬辰進士，官至副都御史。此集凡詩二卷，雜文二卷，有汪來《後序》，稱其尚有《巡撫奏議》十八卷、《譯語》、《畫跋》、《恆言》，各一卷，今並不傳。
明顧存仁撰。存仁有《太僕寺志》，已著錄。是編詩，分四集，每集一卷。曰《使蜀初編》，存仁為給事中時作；曰《居庸內編》，曰《居庸外編》，曰《居庸別編》，存仁編管保安時作。《別編》末，《答羅太史》韻十首，自記作於吳中，蓋當隆慶改元，存仁將起用時也。朱彝尊《靜志居詩話》稱其建言，受杖，起草時鬼近榻前，詰旦鴉鳴戶上，無所畏縮，其勁直如是。故其詩亦稱心而談，罕鍛煉之功雲。
明呂本撰。本字汝立，號南渠，又號期齋，餘姚人。初冒姓李，晚乃歸宗。嘉靖壬辰進士，官至武英殿大學士，諡文安。本在位不久，即遭憂以歸，遂不復出，家居數十年，以亭館花竹之勝，擅名一時。是編，詩四卷，文十卷，為其子禮部主事元所編，大抵應酬之作，仍沿台閣之體。
明馬汝彰撰。汝彰字存美，璞岡其號也，汲縣人。嘉靖壬辰進士，官至雲南右布政使。是編，乃汝彰所自編。垂沒之時，其友人陰秉暘欲刻之，汝彰不可；汝彰沒，其嗣子繩祖與其婿阮承謙始刻之，而秉暘為之《序》，其始末具載《序》中。凡文一卷，詩一卷，詩餘一卷，皆不擅長。蓋其友、其子、其婿，均不及汝彰之自知也。
明許應元撰。應元字子春，錢塘人。嘉靖壬辰進士，官至廣西布政使。是集乃應元官夔州知府時所自刊。以皆官郎署時所作，故仍以水部名集，凡詩一卷，文二卷。
明李徵撰。徵字誠之，湖廣桃源人。嘉靖壬辰進士，官至布政司參議。歸田後結廬於元光洞，因以名集。其於律詩題曰「八句」，而不名律詩；於絕句題曰「四句」，而不名絕句。為唐、宋諸集，未見之例。詩多出韻，又不合洪武正韻，亦不知何說也。前《序》稱六卷，而其書實止五卷，後餘一頁，蓋殘闕之本，故今以五卷著錄焉。
明王尚文撰。尚文字寶江，真定人。嘉靖壬辰武進士，累官福建總兵官，掛征蠻將軍印，都督同知。明萬曆戊寅，廣西桂林、柳州，苗獞煽亂，馬平獞韋王朋率東甌，大產諸蠻，攻掠邨落，尚文剿平之。是書所載，只當時奏疏、劄啟，附以贈言、壽序之類。故標題《藎心堂集》，而以《征蠻紀略》為子目。然韋王朋與堡兵爭鬥之由，及要脅東甌大產諸蠻事實，書中多不一敘，又十寨先後分合開設事宜，亦未能備載，均不及《明史•土司傳》，及《廣西通志》之詳實。非紀事之書，與紀略之名，殊不相應。今從其總名，仍題曰《藎心堂集》，存其目於《集部》，庶不失實焉。△《白雲山房集》•二卷（浙江汪汝瑮家藏本）
明高應冕撰。應冕字文中，仁和人，嘉靖甲午舉人，官光州知州。是集，序、記、雜文，凡八十七篇，中如《游閑公子》、《白雲先生》、《羲皇上人諸傳》、《虞秦對曹交篇》諸文，大抵構虛托喻，遊戲筆墨。惟《縱囚一辨》，差為有見雲。
明陳瀚撰。瀚號龍岳，秀水人，嘉靖甲午舉人，官至廉州府知府。是集兼載詩文，詞頗質實，而微嫌鈍置。前有薛僑《序》，稱所著學論十篇，尤其平日所自得。今在第十七卷中。然皆宋儒所常言，無所闡發也。
明孫升撰。升字志高，餘姚人，燧之子也，嘉靖乙未進士，官至南京禮部尚書。是集，文十四卷，詩六卷，其子鑨等所編。有《與人論詩文書》雲：李空同步武古人，學李譬則燕途入秦，車轍所曆，可循而至。又雲：空同與何大複辯論，詆其好詞乖法之失。何氏亦嘗詆李，謂其作疏鹵，間涉於宋。總之，負氣求勝，各不相下。觀於是言，可以知其瓣香所在矣。附錄一卷，乃其繼室楊文儷作。文儷，仁和人，工部員外郎應獬之女。諸子成進士者四人；鑨，鋌、鑛皆至尚書，錝至太僕寺卿，皆文儷教之。蓋有明一代，以女子而工科舉之文者，文儷一人而已。詩其餘事也。
明李璣撰。璣字邦在，號西野，豐城人，嘉靖乙未進士，官至南京禮部尚書。是集，前有何釒堂《序》，稱璣文稿多毀於火，仲孫自茂掇拾其僅存者，裒為五帙授梓。此本多至十四卷，又崇禎中，其曾孫九疇所刻也。凡文十卷，詩三卷，雜著一卷，詩中以古體與五言古風，分為二目，殊乖體例。
明趙貞吉撰。貞吉，字孟靜，內江人。嘉靖乙未進士，官至文淵閣大學士，諡文肅。事蹟具《明史》本傳。是集，凡詩六卷，文十七卷。貞吉學以釋氏為宗，薑寶為之《序》曰：今世論學者，多陰采二氏之微妙，而陽諱其名，公於此能言之，敢言之，又訟言之、昌言之，而不少避忌。蓋其所見真，所論當，人固莫得而訾議也。其持論可謂悍矣。
明駱文盛撰。文盛，字質甫，武康人。嘉靖乙未進士，官翰林院編修。初，蔡汝楠刻其詩集七卷，並為之評點。卷首汝楠《序》，即為詩集而作。此集，益以雜文、筆記七卷，蓋楊鶴所續增也。其詩文皆於淺弱之中，時有清遠之致，蓋文盛官翰林時，以不附嚴嵩，遂移疾不出，後貧病垂死，有以千金求居間者，尚力揮之，至歿無以葬。事具吳尚文《序》，及卷末尚文書事中。是其胸次本高，故吐言不俗，特編次者，欲取卷帙之富，未能盡翦其榛楛耳。
明張瀚撰。瀚有《台省疏稿》，已著錄。是集，賦一卷，詩九卷，記一卷，雜著一卷，墓誌二卷，行狀、行略一卷，祭文一卷，書二卷。瀚於萬曆中以忤張居正罷歸，頗著風節。《浙江通志》稱其善書法，工點染，詩文莊嚴典則，歸之爾雅；然集中酬贈牽率，什居六七，雖平正無瑕，而殊少醞釀。其《自序》謂：奔走四方二十餘年，每以一囊自隨，凡所得簡劄、詩帖，俱納其中。積久蠹蝕，因取其字畫稍全，章句可讀者，錄出成帙，故名曰《奚囊蠹餘》雲。
明施峻撰。峻字平叔，歸安人，嘉靖乙未進士，官至青州府知府。朱彝尊《靜志居詩話》，謂平叔以七律自詡，然殊不見好。諸體過修邊幅，未免氣餒。是集，有顧應祥《序》，亦謂唐以後詩，音調格律相尚，鍛煉益工，其氣益弱，亦似微致不滿焉。
明陳堯撰。堯字敬甫，號梧岡，南通州人。嘉靖乙未進士，官至刑部左侍郎。《明史•藝文志》載：堯文集五卷，詩集三卷。是集乃文二卷，詩二卷，與《志》不符，然首尾完具，篇次分明，《志》蓋偶沿《千頃堂書目》之誤也。其文樸直不支，而微傷太質，其詩又遜於文。
明趙統撰。統有《杜律意注》，已著錄；是集乃楊光訓所編。集中自謂：「嘉靖丁未，誤讎陷獄，近三十年，多為詩。萬曆癸酉恤歸，仍歲為一集。」此本凡賦及詩九卷，文一卷，雜著二卷，詩話二卷，總題曰《驪山集》，似光訓有所刪汰也。前有朱勤{艸美}《序》，稱其命意搜微，多出己見。大都骨力莽蒼，學殖淹博，稍稍融透，莫難雁行獻吉。然則明譏其未融透矣，何不悟而猶刊以弁集也？
明薛應旂撰。應旂有《四書人物考》，已著錄。是集為應旂所自編。其學初出於邵寶，後從泰和歐陽德，德，姚江派也。又從高陵呂柟，柟，河東派也。故所見出入朱、陸之間。然先入為主，宗良知者居多。集中論學之語，互有醇疵，蓋由於此。至其《職勢論》中稱：「黨錮興，而漢社屋；玄談盛，而晉室傾；清流濁，而唐祚移；學禁作，而宋舟覆。其初文雅雍容，議論標緻，不過起於一二人之獵勝。而其究乃致怨惡沸騰於寰中，干戈相尋於海內，而潰敗不可收拾」云云。若於七八十年之前，預見講學之亡明者，則篤論也。其文章當李、何崛起之時，獨毅然不變於風氣。然應旂以時文擅長，古文特自抒胸臆，惟意所如。故往往輕快有餘，少停蓄深厚之意，如十五卷《費文通傳》，稱公生成化癸卯三月十四日，距卒六十有六年。初娶婁氏，以產卒；繼娶金谿吳都御史女，複卒，俱贈夫人。五子：長某，次某，云云。此志狀之文，非傳之體，於文格亦多未合，所謂不踐跡，亦不入於室者歟。所作史論，如漢武帝、蘇軾諸篇，特為平允。而《漢文帝論》中，稱賈生不死，文帝終必用之。《賈誼論》中又稱，文帝終不能用之。取快筆端，自相矛盾，亦不可盡據為典要也。
明靳學顏撰。學顏字子愚，濟寧人。嘉靖乙未進士，官至吏部左侍郎。事蹟具《明史》本傳。是集前有於若瀛《序》，稱所著有《閑存集》、《兩城集》、《荒稿園志》等部。歿後所存，僅十之二三。其子需等複裒輯為：詩十四卷，文六卷，即此本也。其詩格律清整，而蹊徑尚存，不脫曆下流派，文則偶然揮灑而已。
明劉繪撰。繪字子素，一字少質，光州人。嘉靖乙未進士，官至重慶府知府。事蹟具《明史》本傳。是集：首賦、次詩、次書、次疏，複以詩賦殿後，而不分卷帙，蓋編次未定，旋作旋刊，明人文集，往往多如是也。其詩局度頗宏整，而乏深致，文不加修飾，暢所欲言，如《春秋補傳序》雲：古之注經者務簡，後之注經者務繁；古之注經者務簡而經益明，後之注經者務繁而經益晦。六經之注，莫不皆然，而《春秋》為甚。持論頗為平允。至劾夏言一疏，但以不戴所賜香葉冠激世宗之怒，則非諫臣之體，案《明史•夏言本傳》稱，賜香葉束發巾，言謂人臣非法服不受。帝積憤欲去言，嚴嵩因得間之。至言得罪下獄，帝猶及前不戴香冠事。據此，則繪是疏或當有所受之歟？
明王維楨撰。維楨字允甯，華州人。嘉靖乙未進士，官至南京國子監祭酒。《明史•文苑傳》附見《李夢陽傳》中。《千頃堂書目》載：維楨《存笥稿》二十卷，又全集四十二卷。今全集未見傳本，惟此集存，乃其友餘姚孫升所編也。前十六卷為雜文，後四卷為古今體詩。升《序》稱：其文法司馬遷，詩法漢、魏，近體尤宗杜氏。朱彝尊《靜志居詩話》，則謂七律滯鈍，五言有句無篇。今觀其集，彝尊之論為允。胡應麟又稱：其文矯健勝其詩，亦不儘然。
明何維柏撰。維柏字喬仲，南海人。嘉靖乙未進士，改庶起士，授監察御史，坐劾嚴嵩，廷杖，除名。隆慶初，復原官，累遷南京禮部尚書，諡端恪，事蹟具《明史》本傳。是集，文六卷，詩二卷。文集中有《講義》、《語錄》二種，皆以《白沙緒論》為宗。其詩亦多講學語，蓋維柏嘗從陳獻章遊也。朱彝尊《明詩綜》謂其《乞休詩》雲：「樂事尚饒新歲月，勝遊不改舊雲山。」乃侍其父與鄉人，為九老會時所作。今考《乞休詩》為萬曆丙子，得旨歸老之作。而和其父與九老韻七律二首，則作於嘉靖戊申，乃劾嚴嵩後削籍歸裏時作。彝尊徵引偶誤，殆亦未見此集歟。
明宋諾撰。諾字子重，號金齋，故城人。嘉靖乙未進士，官至兗州府知府。是集，文三卷，詩一卷，而別以策對、書啟之類附入詩後。其《曆官條教》，又標《政績》一目，體例頗為糅雜，集中大抵宦遊應酬之作。
明沈良才撰。良才字鳳岡，泰州人。嘉靖乙未進士，官至兵部右侍郎，其為吏科給事中時，嘗疏劾嚴嵩，頗見風采，詩則尚未成家。
明陳棐撰。棐，鄢陵人，文岡其字也。嘉靖乙未進士，官至甘肅巡撫。是集詩文多率筆，奏疏亦多迂論。
明許穀撰。穀字仲貽，上元人。嘉靖乙未進士，官至尚寶司卿。《二台稿》、《歸田稿》皆詩集，惟《省中稿》兼有雜文。詩格頗爽俊，當其合處，時得古人之意；而失於芟擇，多參以應俗之作，遂不免沙中金屑之憾。《千頃堂書目》載，所作尚有《武林稿》一卷。此本不載，或裝緝者偶佚歟？
明徐燦撰。燦字文華，後更字本充，號陽溪，奉新人。嘉靖丁酉舉人，嘗館於嚴嵩家，一日嵩與朝官燕，方獻酬，客皆跪受爵，燦遂慨然辭歸，蓋亦知幾之士，較賢於張觷。平生喜講良知之學，故其文皆質俚，詩亦類「《擊壤集》派」。
明茅瓚撰。瓚字見滄，錢塘人。嘉靖戊戌進士第一，官至吏部左侍郎。是集為其門人趙應元所編，而其子藉吉校刊之，第一卷為廷對策，二卷至七卷為各體詩，八卷以下皆雜文，大抵應俗之作也。
明袁煒撰。煒字懋中，慈谿人。嘉靖戊戌進士，官至建極殿大學士，諡文榮。事蹟附見《明史•嚴訥傳》。史稱：煒才思敏捷，帝半夜出片紙，命撰青詞，舉筆立成。遇中外獻瑞，輒極詞頌美。帝畜一貓死，命儒臣撰詞以醮。煒詞有「化獅作龍」語，帝大喜。其詭詞媚上多類此。時謂李春芳、嚴訥、郭樸及煒為「青詞宰相」。又稱：煒自負能文，見他人所作，稍不當意，輒肆詆誚。館閣士出其門者，斥辱尤不堪，故人皆畏而惡之。是編首，題門人王穉登校。蓋穉登以山人遊煒之門也。申時行《序》稱，煒所為詩甚多，歲久散逸。其孫景祖、景高搜遺草，得若干首，名之曰《詩略》，案《明史•藝文志》，袁煒詩集八卷，是煒別有全集。此其選本，故題曰《詩略》耳。集中佳句寥寥，不識何以狂傲如是。又兩卷無一應制之作，殆穉登削之耶？
明徐良傅撰。良傅字子弼，東鄉人。嘉靖戊戌進士，官至吏科給事中，以言事斥為民。其門人湯顯祖所作傳，載其行履頗詳。集凡八卷，詩體略近七子，氣度安雅，而風骨不足以振之。古文則序多至數十篇，而論、碑、記、祭文，僅得六篇。第八卷中，題曰：瑞金楊於莊采補，疑本有散佚，而後人掇拾刊行之，非其全也。
明莫如忠撰。如忠字子良，華亭人。嘉靖戊戌進士，官至浙江布政使。告歸，杜門著書，年至八十餘乃卒。《明史•文苑傳》附載《董其昌傳》中。其詩頗具唐音，五言近體尤多佳句。文則應俗之作居多，惟題跋十餘則，頗為雅令。案：如忠精於賞鑒，流傳墨蹟，題識最多，此所收猶未盡也。
明陳昌積撰。昌積號兩湖，泰和人。嘉靖戊戌進士，官至尚寶司少卿，兼翰林院學士。嘗手刪其文為《龍津稿》，後其子文揚、文振又益以古今體詩，合為此集。其詩文悉才調富有，而馳驟自喜，細大不捐。
明陳昌積撰。此集《千頃堂書目》不著錄，蓋其初刻未定之本也。
明陳鎏撰。鎏字子兼，號雨泉，吳縣人，自署曰潁川，從郡望也。嘉靖戊戌進士，官至四川提學副使，署布政使。是集所載詩，自嘉靖壬辰至萬曆乙亥，計四十四年之作，篇什雖多，頗傷蕪雜。前有岷王定耀《序》，言其子出《已寬堂詩文》二編，而此帙有詩無文，蓋不全之本也。然《千頃堂書目》已作四卷，則文集之佚久矣。
明錢芹撰。芹字懋文，號泮泉，海鹽人，琦之次子也。嘉靖戊戌進士，官至永州府知府，故以永州名集。首列奏疏二卷，頗切當時利弊，其《斥異端》一條，蓋為陶仲文而發也。惟其學出自湛若水，後乃改從王守仁，故於姚江一派，推挹頗深，持論不無少偏雲。
明章煥撰。煥有《平倭四疏》，已著錄。其官總督南京倉儲副都御史時，以赴任遲延，言者劾其怠慢君命，逮治，謫戍廣東。卷中題「羅浮山人」，蓋在粵時所自號也。集為其子德基所編，凡奏疏四卷，雜文九卷，詩一卷，而以德基從戍時賦詩百餘首，附於末。
明吳維嶽撰。維岳字峻伯，孝豐人。嘉靖戊戌進士。官至右都御史，巡撫貴州。《明史•文苑傳》附見《王世貞傳》中，為嘉靖廣五子之一。是集皆其讀書天目山時，吟詠倡和之作，分年編次，起嘉靖己亥，訖壬戌，朱彝尊《靜志居詩話》，謂峻伯詩如鉛刀土花，不堪灑削。雖詆之太過，然覆核斯集，其論亦非無因也。
△《白華樓藏稿》•十一卷、《續稿》•十五卷、《吟稿》•八卷、《玉芝
山房稿》•二十二卷、《耄年錄》•七卷（浙江巡撫采進本）明茅坤撰。坤有《徐海本末》，已著錄。是編《藏稿》、《續稿》皆其雜著之文，《吟稿》則皆詩也。《玉芝山房稿》文十六卷，詩六卷，《耄年錄》則詩文雜編，不復分類。坤刻意摹司馬遷、歐陽修之文，喜跌宕激射，所選《史記鈔》、《八家文鈔》、《歐陽史鈔》，即其生平之宗旨。然根柢少薄，摹擬有跡。秦、漢文之有窠臼，自李夢陽始；唐、宋文之亦有窠臼，則自坤始。故施於制義則為別調獨彈，而古文之品，終不能與唐順之、歸有光諸人抗顏而行也。至《耄年錄》，則精力既衰，頹唐自放，益非復壯盛之時，刻意為文之舊矣。
明楊載鳴撰。載鳴，字虛卿，泰和人。嘉靖戊戌進士，官至通政使。是集前六卷為雜文，後二卷為詩，末一卷為雜著，載鳴為楊士奇之裔。士奇，泰和人。嘉靖戊戌《題名碑錄》亦作泰和人，而卷首稱廬陵楊載鳴，蓋署古郡名也。
明陳紹儒撰。紹儒字師孔，南海人。嘉靖戊戌進士，官至南京工部尚書。是集文八卷，詩二卷。詩皆嘉靖四十年以後，至萬曆八年以前之作。其文有意刻畫韓、柳，而往往失之粗率。詩則音調諧美，亦學唐格而過於摹擬者也。
明遊震得撰。震得，字汝潛，婺源人。嘉靖戊戌進士，授行人，擢監察御史，以疏諫世宗好方士，廷杖謫外。後官至左副都御史，巡撫福建，以興化失守罷歸。再起督轄南京糧儲，震得少與歐陽德、鄒守益諸人遊，故頗講姚江之學。然《與王畿書》，多所規正，猶異於末派之狂禪。興化之役，由指揮歐陽深孤軍戰沒，震得封疆大臣，不能不為法受惡。且所薦譚綸、劉顯、戚繼光諸人，卒皆有所建立，故論者或恕焉。是集其所手定，甲集四卷，皆講學之語，乙集十卷，則詩、文、雜著也。
明劉乾撰。乾字仲坤，號易菴，保定人。嘉靖戊戌進士，官國子監丞。是集詩、詞二卷，賦、記、雜文四卷。其以「雞土」命名者，《自序》謂夢入太極宮見玉雞，以為文章之兆，其說頗荒唐不經，詩文亦不入格。而《夢上天詩》、《夢戚賦》、《紀夢文》諸篇，乃屢屢見之集中，何其好說夢歟？
明汪柏撰。柏字廷節，號青峰，浮梁人。嘉靖戊戌進士，官至光祿寺卿。其文氣度恬雅，無剽竊摹擬之病，而微嫌其弱。詩亦學宋格而未成。蓋不囿於李、何之門徑，而其力又不足以勝之也。集為其侄思聰所刻，第一卷為表、論，第二卷為詩歌、樂府、詞，三卷以下皆雜文，編次殊為錯亂。思聰《序》稱，柏曆官廣、浙，正當海寇猖獗之時，經略海防，不啻數萬言，居常自謂：應酬文字，雖蒙士大夫許可，不過空言。此則身當其事，曲中機宜，異時修海防者，吾言恐不可廢。訁謄寫成帙，以呈大參王公及巡海林公。未及領回，此後無緣複取云云。則此集所存，原非柏愜意之作矣。
明劉熠撰。熠字元麗，海鹽人。嘉靖庚子舉人，官至監察御史。是集乃崇禎丁丑，其曾孫江南布政司參政泓所編。國朝順治中，其元孫維棟始刻之。韻語皆非所長，古文亦不入格。
明董份撰。份字用均，泌園其號也，烏程人。嘉靖辛丑進士，官至禮部尚書，兼翰林學士。是集為其孫嗣茂所編，凡詩七卷，文三十卷。
明嚴訥撰。訥有《春秋國華》，已著錄。《明史》訥本傳稱：訥入直西苑，所撰青詞皆稱旨。然文格未能拔俗，集中亦大抵應酬之作，末附詩四十六首。朱彝尊錄其《對月》一首於《明詩綜》，與此本頗有異同，殆有所點竄歟？
明高拱撰。拱有《春秋正旨》，已著錄。是編分《外製集》一卷，《綸扉內稿》一卷，《外稿》一卷，《獻忱集》二卷，《政府書答》二卷，《掌銓題稿》十四卷，《南宮奏牘》二卷，《防邊紀事》一卷，《伏戎紀事》一卷，《綏廣紀事》一卷，《程士集》二卷，《本語》三卷，《春秋正旨》一卷，《大學直講》一卷，《中庸直講》一卷，《論語直講》三卷，《問辯錄》五卷，《病榻遺言》二卷，每類前各有題詞。《明史•藝文志》作《獻忱集》五卷，《詩文集》四十四卷。今《獻忱集》即在卷內，而四十四卷中有文無詩，殊不可解。又別本四十二冊，無卷數，以《問辯錄》居首，內多《土蠻紀事》、《靖夷紀事》二種，餘皆相同。疑為初刻之本也。
明高拱撰。是編首載《大學講義》一卷，《中庸講義》一卷，《論語講義》三卷，皆嘉靖間藩邸所講。次為《程士錄》二卷，載嘉靖戊午及乙丑鄉會錄序及所撰程文，三場皆備，獨無《易經》文，未喻其故。後為《獻忱集》二卷，皆辭謝稱賀諸表奏；次為《綸扉稿》一卷，則在政府時作也，皆已見全集。此蓋初刻之本，故《綸扉外稿》不與焉。
明高拱撰。嘉靖乙巳，世宗令輔臣舉編修二人、檢討三人，於中秘撰文官誥敕，拱時在列。是編乃其代言之稿也。前有《自序》，稱掌誥敕者，初以閣學或翰詹掌貳。後乃屬之兩院供事官，至是始複翰林之舊雲。
明高拱撰。皆錄其為首輔時，與各省文武大僚尺牘。分《庚午防秋》、《款處北邊》、《捷宣東塞》、《安綏廣東》、《讋服貴番》、《各省應答》、《調處徐府》等七目。其文大都為籌酌時政而發。至徐階一事，則全為自明心跡而設矣。
明萬衣撰。衣字章甫，潯陽人。嘉靖辛丑進士，官至河南左布政使。是集《內編》一卷，通論天地造化之理，及古今人事之變；《諸經劄記》二卷，上卷專解五經之義，多雜采先儒之說，如論《朱子詩集傳》一條，本之王應麟，《論淫詩》一條，本之王柏，《論春秋策書》之例十有五，而筆削之義有八一條，本之趙汸者不一而足。然謂「六經」，皆厄於傳疏，其宗旨未免偏僻。下卷專論律呂，其雲十分為寸，則三分損益之法不可行。以之規西山之誤，則頗為明確。其《迂談外篇》一卷，雜論兵制、屯鹽等事。又文三卷，詩一卷，書啟一卷，皆不過直抒胸臆，不復計其工拙矣。
明萬士和撰。士和字思節，宜興人。嘉靖辛丑進士，官至禮部尚書，諡文恭。事蹟具《明史》本傳。是集凡詩詞三卷，雜文九卷。其官江西、貴州、湖廣、山東，以至為宗伯時事蹟，頗散見於其中。然過任自然，罕鑄詞之功，蓋士和受業唐順之，能不染七子雕繪之習？而殫心吏事，又未能竟其業也。
明瞿景淳撰。景淳字師道，號昆湖，常熟人。嘉靖甲辰進士，官至南京吏部右侍郎。事蹟具《明史》本傳。是集為其子汝稷所編，首卷《制稿》十一篇，《敕稿》二十七篇，蓋即《明史•藝文志》所謂《瞿景淳內制集》也。其制科集四卷，皆應試策論諸作。詩文集十六卷，則文居其十五卷，詩賦一卷，特附見備體而已。景淳清介自持，史載其與嚴嵩論胡宗憲，及不撰陸炳妻誥詞，皆觸忤權奸，無所憚畏。其制義亦名一時，至今有王、唐、瞿、薛之稱，古文則非所擅長也。
明徐學詩撰。學詩字以言，別號龍川，上虞人。嘉靖甲辰進士，授刑部主事，遷郎中。以劾嚴嵩父子罷職。隆慶初，起南京通政司參議，未上而卒；贈大理寺少卿。學詩不以詩名，而所作音節頗清亮，蓋嘗與李攀龍相贈答，故流派與之相近，遺稿多闕字，邑人黃之璧為補入，以圈別之，後二卷，則附刻《劾嵩疏稿》及傳略諸篇。
明朱曰藩撰。曰藩字子價，號射陂，寶應人，雲南布政司參政應登之子。嘉靖甲辰進士，官至九江府知府。是集詩十五卷，雜文十八卷。應登詩仿李夢陽，曰藩則法楊慎，嘗因所知，通訊滇南，慎為選其詩七十餘首品題之。其在金陵，懸慎畫像於寓齋，集中有《人日瞻禮升菴公像詩》是也。然其詩穠麗，僅得慎之一體。王世貞《藝苑卮言》謂其如高座道人，忽作番語，則詆之太甚矣。
明魏文焲撰。文焲字德章，侯官人。嘉靖甲辰進士，官至廣西按察司使。是集初刊於萬曆丙戌，崇禎庚午，其孫定海知縣汝為又重刊之，凡雜著二卷，皆讀書論古之作。其中如《駁方孝孺之疑子華子》，則未睹晁公武及朱子說；謂王充假蔡邕以自重，則未考充為肅宗時人，不免疏舛。第三卷為詩，五卷、六卷為雜文，中《征支羅記》、《征龍洲記》、《松潘備兵本末》，敘其戰功頗詳。福州道山下，有朱子所書「石室清隱」字，文焲家近山麓，遂以名其集雲。
明李攀龍撰。攀龍有《詩學事類》，已著錄。此集刻於嘉靖癸亥，猶在《滄溟集》之前，前有魏棠《序》，又有擬古樂府《序》二篇，一為曆城許邦才撰，一為攀龍自序。蓋當時特以樂府相誇，然而後來受詬厲者，亦惟樂府最甚焉。
明李攀龍撰，宋光庭所選。光庭，莆田人，始末未詳。王、李二家，皆以詩擅長，文則不逮詩遠甚，攀龍之文，尤不逮王世貞。光庭乃獨選其文，可謂不善持擇矣。每卷之首，皆題曰《補注李滄溟集》，而書實無注，亦不可解。
明王宗沐撰。宗沐有《海運詳考》，已著錄。此集自一卷至十卷，為序、頌、書、啟，曰《內編》；十一卷至二十卷為詩、論、碑、賦、說、傳、書後、約、策問、祭文、行狀、銘志、講義，曰《別編》；二十一卷至三十卷，為奏疏、雜著、文移，曰《外編》。《明史•藝文志》載：宗沐奏疏四卷，文集三十卷，此本止三十卷，而奏疏在焉，卷首題門人張位選集。然則史所載者其全集，此為位所編定歟？抑其奏疏，又有集外別行之本，史並載之也？
明吳桂芳撰。桂芳字子實，新建人。嘉靖甲辰進士，官至工部尚書。事蹟具《明史》本傳。是集乃其總督兩廣時所自編，時方禦倭，故題曰《師暇裒言》。其文平正通達，無鉤章棘句之習，而亦無警策。蓋猶沿台閣舊體，詩力摹唐調，亦頗宏敞，而有學步太甚者。如陳子昂有「王師非樂戰，之子慎佳兵」句，桂芳送張玉亭慮囚淮上，襲用其調曰：「王仁非好殺，之子慎祥刑。」非所謂擬議變化之道也。
明盧寧撰。寧字獻子，號冠岩，南海人。嘉靖甲辰進士，官至登州府知府。甯受業黃佐之門，佐《樂典序》即所作也。是集乃其官南京刑部時，講學新泉精舍，其門人程子明所刻，及守登州，所屬黃縣知縣劉珙又重刻之。以寧先有《五鵲台集》，故此以別集名，凡詩一卷，文一卷，皆湊泊成篇，不能入格。
明李萬實撰。萬實字少虛，南豐人。嘉靖甲辰進士，官至浙江按察司副使，其為給事中時，嘗疏論權璫改官，蓋亦骨鯁之士。是集凡詩九卷，文十一卷，《江西通志》稱：所作奏疏別名《恬仕錄》，徐龍川《序》，而此集末亦載有奏疏三卷，蓋其初別本單行，後又編入集中也。萬實傳姚江之說，其文體平正，不事錘鎔，猶講學家之格。其詩頗學韋、柳，意取清妍，雖風骨未就，而姿致可觀，則其天分之高也。
明馮覲撰。覲字晉叔，別號小海，海寧人。嘉靖甲辰進士，官至廣東按察司副使。是集詩三卷，文五卷，乃其子有翼所編。張瀚《序》，稱其簡易明鬯，不假雕琢，頗非溢美；然才地頗弱，未足名家。集中有《庚戌言兵事書》，乃覲為兵部郎時所作，以上丁汝夔者。中有《請就京城外土城遺址，增築外羅城，以備不虞》一條，其後竟築外城，說者謂功成於許論，而不知覲已發其端也。
明張煉撰。煉字伯純，武功人。嘉靖甲辰進士，官至湖南按察司僉事。其集曰太乙者，太乙，山名，在武功。王維所謂，「太乙近天都」也。煉以自號，因以名集。其詩源出長慶，而更加率易。如雲：「一種勳庸一代賢，蜚聲滿路勢熏天，憑君回首寰中事，若個豪華過百年」之類，殊不類詩格。至如：「能使機衡在我，從他造物弄人」等句，則愈涉俗矣。
明趙釴撰。釴有《古今原始》，已著錄。是集凡文十二卷，詩五卷，乃其子鴻賜所編。林樹聲為作《墓誌》，稱其《幾希圖說》、《辟方士論》、《講學諸說》，皆闡明理道，發前人所未發。今惟《幾希圖說》見集中，餘皆不載。盛汝謙為作《行狀》，載《自祭文》一篇，集中亦不載，蓋亦簡汰而存者也。釴學出姚江，主良知之說。文頗磊落自喜，而亦微近七子之派。
明郭文周撰。文周字景複，號東山，福安人。嘉靖甲辰進士，官至監察御史，巡按廣東。其文集多應酬之作，詩分前後二卷，前卷為《南畿稿》，後卷為《菊邊閑譚集》、《解組稿》。
明孫樓撰。樓字子虛，常熟人。嘉靖丙午舉人，官湖州府推官。工於制義，與胡友信、瞿景淳等相上下。詩、古文，則非專門也。
明李春芳撰。春芳字子實，號石麓，福建興化人。嘉靖丁未進士第一，官至中極殿大學士，諡文定。事蹟具《明史》本傳。春芳與嚴訥、郭朴、袁煒，同有「青詞宰相」之目。史具載於《袁煒傳》中，然所作皆不傳。是集為其子茂材所編。疏、表、序記之文居多，詩則不滿一卷。李戴、於慎行、朱賡、李維楨為之《序》，皆謂春芳不規規以文墨見長，是以其存草僅如此雲。
明張居正撰。居正有《書經直解》，已著錄。神宗初年，居正獨持國柄，後毀譽不一，迄無定評。要其振作有為之功，與威福自擅之罪，俱不能相掩。至文章本非所長，集中奏疏、啟劄最多，皆在廟堂時論事之作，往往縱筆而成，未嘗有所鍛煉也。
明汪釒堂撰。釒堂字遠峰，鄞縣人。嘉靖丁未進士，官至禮部尚書，掌詹事府，兼翰林院學士。是集詩八卷，文二十四卷。考《千頃堂書目》，釒堂有《餘清堂稿》十二卷，今未見其本，又有《餘清堂定稿》三十二卷，即此編也。
明陳嘉謨撰。嘉謨，廬陵人。嘉靖丁未進士，官至四川按察司副使，隆慶庚午移疾歸；召為湖廣布政司左參政，不起，優遊林下以終。其詩始於嘉靖丁未，終於萬曆癸卯，往來仕宦者二十三年，而閒居者三十三年，故多自適之言。《序》引邵子《擊壤集》自擬，而詩中屢引陳獻章語，其旨趣可知也。
明王時槐撰。時槐有《廣仁類編》，已著錄，是集凡書二卷，序、記、傳、墓誌一卷，語錄一卷，說、跋及《石經大學略義》一卷，雜著、詩、詞一卷。詩詞不多作，亦非所長，文皆講學之語，而兼出入於老、莊之間，明季所謂心學者也。其《石經大學略義》，自雲出於賈逵，而表章於鄭曉；且稱王守仁《大學古本》一依註疏之舊，味其文字，旨趣亦未甚瑩，似不無錯簡云云。不知鄭曉所傳，乃豐坊之偽本。諸儒考證已明，譎妄畢露。時槐更噓其殘燼，誤之甚矣。
明周思兼撰。思兼有《學道記言》，已著錄。思兼以循吏著，然史稱其少有文名。是集為王世貞所刪定，文頗學三蘇，詩則七子之流派也。
明王世貞撰。世貞有《弇山堂別集》，已著錄。是集乃隆慶己巳黃美中所編。前有美中《序》，稱世貞著作不能盡見，會從其侄孫少川子得此集，因編刻以公天下，蓋當時摘選之本也。然命詩文曰《筆記》，其稱名可謂不倫矣。
明王世貞撰。沈一貫選。一貫有《易學》，已著錄，世貞才大學博，自謂靡所不有，方成大家，故其正、續四部稿，頗傷蕪雜。晚年悔其少作，而未及手自刪定。一貫是編，別裁澄汰，意在擷其菁華，而宗旨所歸，仍尊秦、漢，而薄唐、宋，終未能棄短取長也。
明林燫撰。燫字貞恆，閩縣人。嘉靖丁未進士，官至南京禮部尚書，諡文恪。事蹟附見《明史•林瀚傳》。是集詩六卷，文十六卷，末附王世貞、王穉登所撰《傳》二篇。《千頃堂書目》載：《林燫學士文集》十六卷，詩集六卷，集名不同，然卷數皆相合，蓋即此本，疑燫歿後重刻，改題其諡也。
明沈淮撰。淮字澂伯，仁和人，嘉靖丁未進士。是集前後無「序」、「跋」，亦無目錄，其完闕不可考。詩則體格尚未成就，累句亦多。
明殷士儋撰。士儋字正夫，號棠川，曆城人。嘉靖丁未進士，官至武英殿大學士，諡文莊。事蹟附見《明史•趙貞吉傳》。是集為其門人于慎行所編，凡詩、頌二卷，文十一卷，講義一卷。士儋與李攀龍遊，今觀其詩文，蓋直以鄉曲之誼相周旋耳，其投契不在文章也。
明章適撰。適字景南，道峰其號也，蘭谿人。嘉靖丁未進士，官至禮科給事中，以《疏請景、裕二王出閣講讀》，忤旨告歸。是集乃適歿之後，其鄉人所刊。凡詩五卷，雜著一卷，而奏疏一篇冠於首，蓋當時以此一事重之也。詩頗娟雅，而醞釀不深，王世貞《序》，稱其在陶、韋之間，則過矣。
△《彭比部集》•八卷（浙江巡撫采進本）明彭輅撰。輅字子殷，海鹽人。嘉靖丁未進士，官南京刑部主事，以察典罷歸。集為其子潤宏所編。焦竑稱：其於七子盛時，意氣高簡，不少貶以就俗。今觀集中，多與王世貞酬答之作，體格亦近七子。竑所言不儘然也。
明宋儀望撰。儀望字望之，永豐人。嘉靖丁未進士，授吳縣知縣，徵拜御史。以劾胡宗憲、阮鶚，忤嚴嵩，貶夷陵州判。嵩敗，擢霸州兵備僉事，後官至大理寺卿；卒以忤張居正被劾歸，事蹟具《明史》本傳。儀望少師聶豹，故其學以王守仁為宗，集中如《刻陽明文集》、《文粹》等「序」，足以見其大旨，其《從祀或問》亦即為守仁配享事作。故史稱守仁從祀，儀望有力焉。其集凡文十二卷，詩五卷。續集第一卷，題曰《內篇》，即《從祀或問》；第二卷，則其督學福建時訓飭士子條規。其文本名《華陽館集》，其詩則別名《河東集》，此本合為一編，總題曰《華陽館文集》，殆其後人所並歟。
明宋儀望撰。《千頃堂書目》載，《華陽館文集》十二卷，又詩集十四卷，此集皆其雜文，卷數亦相合，蓋猶儀望之原本。惟許宗魯、張獻翼諸人，所作詩集序，皆附錄集末，未喻何故。或裝輯者誤歟？然重編之本，僅有詩五卷，則十四卷之本久佚矣。又疑以諸「序」無所附麗，故綴之文集末也。
明汪道昆撰。道昆有《五車霏玉》，已著錄。是編刻於萬曆辛卯，凡文一百六卷，詩十四卷，卷首有《自序》及目錄六卷。道昆名在後五子中，最高自標置，丹陽姜寶以翰林出提學四川，道經楚省，三人會飲於黃鶴樓。伯玉舉杯大言曰：『蜀人如蘇軾者，文章一字不通，當以劣等處之。』眾皆齶睨。」云云。其狂誕殊甚，然文章實皆偽體。沈德符《敝帚軒剩語》雲：王、李初起，道昆尚未得與其列，後以張居正心膂驟貴，其副墨行世，暴得時名，世貞力引之，世遂稱元美、伯玉。汪文刻意摹古，時援古語以證今事，往往扞格不暢，其病大抵與曆下同。世貞晚年甚不服之，嘗雲：「子心服江陵之功，而不敢言，以世所曹惡也；子心誹太函之文，而不敢言，以世所曹好也。無奈此二屈事何？」云云。其論頗為切中。德符又稱張居正父七十，世貞、道昆俱有幛詞，世貞刻集中。六七年居正敗，遂削去。道昆垂歿自刻全集，在居正身後十年，而全載此文，不竄去一字，稍存雅道。云云。今案：《封柱國少師張公七十壽序》一首，見此集第十二卷中，則德符之言為信。然以居正父為眾父父，至比之於蒼蒼之不言，究不可以為訓也。
明汪道昆撰。是集刻於《太函集》之前。《千頃堂書目》載，作二十四卷。此本五卷，殆非完帙。又載道昆尚有《太函遺書》二卷，今亦未見傳本。
明汪道貫撰。道貫字仲淹，休寧人，道昆弟也。其名因道昆而著，故李維楨作《序》，以王世懋為比。然道昆固不及世貞，道貫才力亦不及世懋也。
明李先芳撰。先芳有《讀書私記》，已著錄。宋弼山《左明詩鈔》稱其有《李氏山房詩錄》，不著卷數。邢侗《來禽館集》有《先芳行狀》，稱所著《東岱山房稿》三十卷。此集總題為《東岱山房詩錄》，而子目則作《江右詩稿》，蓋其集中之一種，嘉靖戊申，知新喻縣時作也。「嘉隆詩社」，先芳首倡，厥後王、李踵興，遂擯斥先芳，不與七子之列，繼以先芳憤激，乃收之廣五子中。於慎行稱其詩與李攀龍異曲同工，邢侗亦稱：「曆下名愈高，濮陽苦為所掩。然修戈待糒，未嘗一日忘於鱗。」今觀其詩，才力實出攀龍下。慎行等以鄉曲情均，不欲分左右，袒耳。明末攻七子者，遂欲以躋攀龍之上，非篤論也。
明李先芳撰。此本乃皇甫汸所選，分體編次，亦間有評語，蓋非其全集也。
