
卷一百六十二 集部十五
《四庫全書總目提要》紀昀等
宋度正撰。正有《周子年譜》，已著錄。《宋史》正本傳載正有《性善堂集》，而不著卷數。趙希弁《讀書附志》始列其目，凡十五卷。曹彥約為之序，自明以來，世久失傳。今從《永樂大典》中采撮裒次，以類排纂，仍析為十五卷，以還其舊。正游於朱子之門，文章質實，大都原本經濟，不為流連光景之語。其條奏便民諸疏，不下萬餘言。指陳利弊，明晰剴切，亦可謂留心世務，不徒為性命空談。詩品雖不甚高，而詞意暢達。頗與朱子格律相近。觀其《書易學啟蒙後》、《書晦庵所釋西銘後》、《跋申請釋奠禮》諸篇，悉於師說篤信不疑，宜其一步一趨矣。魏了翁《朱子語類序》稱：「輔漢卿授以所集《朱子語類》文字，度周卿從予乞本，刊諸青衣。因屬其以學者之病著於篇端」云云。是正又嘗梓行《語類》，且為之序。而集中無此文。又史稱正官太常時，適太廟災，為二說以獻。其一用朱子之議，其一則因宋朝廟制而參以朱子之說。本傳中具載其略，集中亦無此文。蓋刪汰編纂之餘，固不免有所闕佚也。
宋劉宰撰。宰字平國，金壇人。紹熙元年進士。仕至浙東倉司幹官。屬北伐釁起，遂退居漫塘，閱三十年。屢薦不起，以直顯謨閣主管玉局觀卒於家。朝廷嘉其節，賜諡文清。事蹟具《宋史》本傳。宰著作甚富。淳祐初，王遂裒其遺稿，十僅得四五。為編訂作序，名曰《前集》。理宗收入秘閣，世遂無傳。明正德間，大學士靳貴從內閣抄出，因授王臬鋟梓，釐為三十六卷，即此本也。宰秉性恬淡，平生無他嗜好，惟書靡所不讀。所為文章，淳古質直，不事藻飾，而自然暢達。其《漫塘》一賦，尤為世所傳誦。又頗事講學，當為真州司法時，方禁仕者讀周、程氏書，宰堅不肯署狀，亦多從朱子門人游。本傳稱所著別有《語錄》十卷，今已久佚。其議論遂不可複考。然觀此一集，其宗旨已大略見矣。語錄即不存可也。
宋陳文蔚撰。文蔚字才卿，上饒人。嘗舉進士。端平二年，都省言其所作《尚書類編》有益治道，詔補迪功郎。今《尚書類編》已佚，其文集亦無傳本。故《書錄解題》、《宋史•藝文志》俱未著錄。明初，其郡人張時雨及其裔孫良鑒始掇拾成編，即此本也。文蔚始因同裏余大雅以師事朱子，見於所撰《余正叔墓碣》。集中與朱子往復書甚多，皆以工夫精進相規切。而《祭朱先生文》有雲：「丁巳之冬，戊午之春，招之使來，授業諸孫。因獲終歲，侍教諄諄。」則又嘗館於朱子家。當理宗時，朱子之學大行，故所著之書得聞於朝廷，朝廷亦遂命以官也。然文蔚實亦篤信謹守，傳其師說。所記朱子之語，皆戊申以後所聞見，《於池錄》第四已編入《朱子語類》中。此複具載於本集。蓋一從其所言之人，一從其所記之人，義可互存。不為假借。其詩雖頗拙俚，不及朱子遠甚。其文則皆明白淳實，有朱子之遺。講義九條，剖析義利之辨，亦為諄切。均不愧儒者之言，與後來依門傍戶者，固迥殊矣。
宋徐照撰。照字道暉，一字靈暉，永嘉人。與徐璣、翁卷、趙師秀號曰永嘉四靈。照即四靈之首也。嘗自號曰山民，故其集又曰《山民集》。趙師秀《清苑齋集》有《哀山民》詩，可以為證。陳振孫《書錄解題》獨稱照自號天民，未知何據。當屬傳刻之訛也。葉適作照墓誌，稱「其詩數百，琢思尤奇。皆橫絕欻起，冰懸雪跨，使讀者變掉憀栗，肯首吟歎，不能自已。然無異語，皆人所知也，人不能道耳」。所以推獎之者甚至。而吳子良《荊溪林下偶談》則謂適雖不沒其所長，而亦終不滿之。故其跋劉潛夫詩卷，又有「進乎古人而不已，何必四靈」之語。後人不知，以為水心宗晚唐者，誤也。蓋四靈之詩，雖鏤心鉥腎，刻意雕琢；而取逕太狹，終不免破碎尖酸之病。照在諸家中尤為清瘦。如其《寄翁靈舒》詩中「樓高望見船」句，方回以為「眼前事，道著便新」。又《冬日書事詩》中「梅遲思閏月，楓遠誤春花」。方回亦以為「思」字誤字，當是推敲不一乃得之。是皆集中所稱佳句。要其清雋者在此，其卑靡者亦即在此。風會升降之際，固有不能自知者矣。照集原本三卷。此本只一卷，不知何人所並。又從《瀛奎律髓》得詩六首，《東甌詩集》得詩二首，《東甌續集》得詩一首，並為補遺，附之於後焉。
宋徐璣撰。璣字文淵，一字致中，號靈淵。趙師秀集作靈。字即古淵字，蓋偶以別體書之。永嘉四靈之二也。《宋元詩會》載：「璣官建安主簿，龍游丞，武當、長泰令，嘉定七年卒。年五十九。」而陳振孫《書錄解題》則曰：「四人者惟師秀嘗登科改官。」意謂三人皆未嘗出仕。曹學佺亦謂二徐皆隱居不仕。今觀此卷中，璣有《監造禦茶》五言古詩，蓋為主簿時作。其《贈趙師秀》詩有「遊宦歸來幾度春」之句，七言絕句又有《移官南浦》一首。則陳振孫所言偶然失考，學佺又誤因之也。《書錄解題》載璣集一卷，與此本相符。其名《二薇亭集》，則《通考》未載，或亦偶遺也。集後有《補遺》三首，從《瀛奎律髓》、《東甌詩集》、《東甌續集》中抄出。厲鶚《宋詩紀事》載璣又有《泉山集》，今未之見。或《東甌詩集》所載為《泉山集》中詩歟！
宋翁卷撰。卷字續古，一字靈舒。永嘉四靈之三也。嘗登淳祐癸卯鄉薦，終於布衣。葉適序其詩，稱為自吐性情，靡所依傍。劉克莊《後村集》亦有贈卷詩雲：「非止擅唐風，尤於選體工。有時千載事，只在一聯中。」張端義《貴耳集》曰：「翁卷，四靈也。有《曉對》詩雲：『梅花分地落，井氣隔簾生。』《瀑布》詩雲：『千年流不盡，六月地長寒。』《春日》雲：『一階春草碧，幾片落花輕。』《遊寺》雲：『分石同僧坐，看松見鶴來。』《吾廬》雲：『移花連舊土，買石帶新苔。』」其所取者，大抵尖新刻畫之詞。蓋一時風氣所趨，四靈如出一手也。卷別有《葦碧軒集》，今未見其本。厲鶚《宋詩紀事》載卷詩四首，皆注出《葦碧軒集》。以校此集，惟《寄遠》一首不載，餘皆相同。可知二集之詩，實互相出入。至張端義所舉五聯，鶚但列之逸句中，不能得其全篇。是又在《葦碧軒集》之外。殆當時所刊原非一本，尚不止此二集歟？
宋趙師秀撰。師秀字紫芝，號靈秀，永嘉人。太祖八世孫。紹熙元年進士。浮沉州縣，終於高安推官。永嘉四靈之四也。其詩亦學晚唐。然大抵多得於武功一派，專以煉句為工，而句法又以煉字為要。如《詩人玉屑》載師秀《冷泉夜坐》詩「樓鐘晴更響，池水夜知深」一聯，後改「更」字為「聽」字，改「知」字為「觀」字。《病起》詩「朝客偶知承送藥，野僧相保為持經」一聯，後改「承」字為「親」字，「為」字為「密」字。可以知其門徑矣。又《梅磵詩話》：「杜小山問句法於師秀。答曰：『但能飽吃梅花數鬥，胸次玲瓏，自能作詩』」云云。故其詩主於野逸清瘦，以矯江西之失，而開、寶遺風則不復沿泝也。陳振孫《書錄解題》載師秀集二卷、《別本天樂堂集》一卷，今皆未見。此本僅一卷，而題曰《清苑齋集》，未審為即《天樂堂集》之別名否。趙與虤《娛書堂詩話》載《送謝耘遊淮》詩二句，又《東甌續集》載師秀詩五首，《瀛奎律髓》載師秀詩四首，今並附錄集末，題曰《拾遺》。似乎別有《天樂堂集》，而《詩人玉屑》所論《冷泉夜坐》及《病起》二首稱曰《天樂》者，今皆載此集中，似乎又即《天樂堂集》。今未能盡睹其全，莫之詳也。厲鶚《宋詩紀事》稱師秀有《清苑齋集》，有《天樂堂集》，分為二種。而所錄皆此集之詩，則鶚亦未見《天樂堂集》矣。古書散佚，闕所不知可也。
宋薛師石撰。師石字景石，永嘉人。隱居不仕，築屋會昌湖西，題曰瓜廬。趙師秀詩「野水多於地，春山半是雲」之句，即為瓜廬作也。是集卷末有王綽所作墓誌，述其始末甚詳。卷首有趙汝回序，稱其「每與四靈聚吟，獨主古淡。融狹為廣，夷鏤為素，神悟意到，自然清空」。今觀其詩，語多本色，不似四靈以尖新字句為工。所謂「夷鏤為素」者，殆於近之。至於邊幅太窄，興象太近，則與四靈同一門徑。所謂「融狹為廣」者，殊未見其然。蓋才地視四人稍弱，而耕釣優遊，以詩自適。意思蕭散，不似四靈之一字一句刻意苦吟。故所就大同而小異也。荊山劉植跋稱其多肥遯之詞。斯言諒矣。
宋程珌撰。珌字懷古，休寧人。以先世居洺州，因自號洺水遺民。紹熙四年進士。理宗朝累官禮部尚書、翰林學士、知制詔。曆端明殿學士，致仕。事蹟具《宋史》本傳。珌立朝以經濟自任，詩詞皆不甚擅長。俞文豹《吹劍錄》稱其「省試紅藥當階翻」詩、「黃麻方草罷，紅藥正花翻」一聯，亦未為佳句。至於論備邊、蠲稅諸疏，則拳拳於國計民瘼，詳明剴切，利病井然，蓋所長在此不在彼也。其跋洪邁《萬首絕句》，以為不當進之於朝，與張栻詆呂祖謙撰《文鑒》大意相類，未免操之已蹙。至於跋張載《西銘》，論其欲複井田為不可，則深明今古之宜，破除門戶之見，其識迥在講學諸儒上矣。集本六十卷，載於《書錄解題》。此本乃崇禎乙巳其裔孫至遠所刻，僅三十卷。原序稱歲久散佚，舊闕其半雲。
宋陳亮撰。亮有《三國紀年》，已著錄。高與朱子友善，故構陷唐仲友於朱子，朱子不疑。然才氣雄毅，有志事功，持論乃與朱子相左。羅大經《鶴林玉露》記朱子告亮之言曰：「凡真正大英雄，須是戰戰兢兢從薄冰上履過去。」蓋戒其氣之銳也。岳珂《桯史》又記呂祖謙歿，亮為文祭之，有「孝弟忠信，常不足以趨天下之變；而材術辨智，常不足以定天下之經」語。朱子見之，大不契。遺書婺人，詆為怪論。亮聞之，亦不樂。他日上孝宗書曰：「今世之儒士，自謂得正心誠意之學者，皆風痺不知痛癢之人也。」蓋以微諷晦翁，晦翁亦不訝也云云。足見其負氣傲睨，雖以朱子之盛名，天下莫不攀附，亦未嘗委曲附和矣。今觀集中所載，大抵議論之文為多。其才辨縱橫不可控勒，似天下無足當其意者。使其得志，未必不如趙括、馬謖狂躁僨轅。但就其文而論，則所謂開拓萬古之心胸，推倒一時之豪傑者，殆非盡妄。與朱子各行其志，而始終愛重其人，知當時必有取也。宋《名臣言行錄》謂其在孝宗朝六達帝廷。上書論大計。今集中獨有上孝宗四書及《中興論》。考《宋史》所載亦同。又《言行錄》謂垂拱殿成，進賦以頌德，又進《郊祀慶成賦》，今集中均不載。葉適序謂亮集凡四十卷。今是集僅存三十卷，蓋流傳既久，已多佚闕，非複當時之舊帙。以世所行者只有此本，故仍其卷目著之於錄焉。
宋劉過撰。過字改之，廬陵人。當宋光宗、甯宗時，以詩遊謁江湖。韓侂胄嘗欲官之，使金國，而輕率漏言，卒以窮死。蓋亦陳亮之流，而跅弛更甚者也。當其叩閽上書，請光宗過宮，頗得抗直聲。然其時在廷諸臣已交章論奏，非廊廟不言，待於草野言之者，何必屋上架屋，為此嘵嘵，特巧於博名耳。又屢陳恢復大計，謂中原可不戰而取，更不過附合時局，大言以倖功名。北伐之役，後竟何如耶？楊維禎吊其墓詩雲：「讀君舊日伏闕疏，喚起開禧無限愁。」文人標榜之詞，非篤論也。其詩文亦多粗豪抗厲，不甚協於雅音。特以跌宕縱橫，才氣坌溢，要非齷齪者所及，故今猶傳焉。集凡十四卷，後附宋以來諸人所題詩文二卷，合十六卷。岳珂《桯史》記過始末頗詳。稱其開禧乙丑過京口，相與摭奇弔古，多見於詩。其《多景樓》一篇，廣漢章以初升為之大書。詞翰俱卓犖可喜，屬為刻樓上，會兵起不果云云。今集中詩以此篇為冠，蓋由於此。然伏闕一疏，今竟不載於集中，其尚有佚篇歟？至蔣子正《山房隨筆》載其辛棄疾席上賦《羊腰腎羹》絕句，及為張栻作張浚挽詩，以集中不載，為遺珠之憾。核以岳珂《桯史》，蓋小說之附會，非脫漏也。（語詳龍洲詞條下。）
宋魏了翁撰。了翁有《周易要義》，已著錄。南宋之衰，學派變為門戶，詩派變為江湖。了翁容與其間，獨以窮經學古，自為一家。所著作詩文極富，本各自為集。此本乃後人裒合諸本，共次為一編。其三十五卷下題《渠陽集》，三十七卷下題《朝京集》，九十卷下題《自庵類稿》，則猶仍其舊名，刊削未盡者也。史稱了翁年十五時，為《韓愈論》，抑揚頓挫，已有作者之風。其天姿本自絕異，故自中年以後，覃思經術，造詣益深。所作醇正有法，而紆徐宕折，出乎自然。絕不染江湖遊士叫囂狂誕之風，亦不染講學諸儒空疏拘腐之病。在南宋中葉，可謂翛然於流俗外矣。其集原本一百卷，見於焦竑《經籍志》。前有淳熙己酉宛陵吳淵序。凡詩十二卷、箋表制誥奏議等十八卷、書牘七卷、記九卷、序銘字說跋等十六卷、啟三卷、志狀二十一卷、祭文輓詩三卷、策問一卷、長短句三卷、雜文四卷，又制舉文三卷、《周禮折衷》四卷、拾遺一卷、《師友雅言》二卷，共成一百一十卷。此十卷皆注有新增字，蓋書坊刊版所續入。然了翁尚有《古今考》一卷，又不入此集，蓋偶遺也。元明間集版湮廢。嘉靖辛亥，四川兵備副使高翀等始重刻於邛州。而校訂草率，與目多不相應。或書中有此文，而目反佚之。疑有所竄改，已非其舊。又目凡一百十卷，而吳鳳後序稱一百七卷，蓋重訂時失於檢勘。又《周禮折衷》並為三卷，以《師友雅言》並為一卷，又闕《拾遺》一卷，故實止此數。然世間僅存此本，流傳甚少。今重加校定，仍其所闕，析其所並，定為一百九卷。而原目之參錯不合者，則削而不錄焉。
宋真德秀撰。德秀有《四書集編》，已著錄。考《宋史》本傳，德秀有《西山甲乙稿》、《對越甲乙集》、《經筵講義》、《端平廟議》、《翰林詞草》、《四六獻忠集》、《江東救荒錄》、《清源雜誌》、《星沙集志》諸書。此本為明萬曆中福建巡撫金學曾所刊，國朝浦城縣知縣王允元又補葺之。所載詩賦而外，惟《對越甲乙稿》、《經筵講義》、《翰林詞草》三種自分卷帙。其餘序記等作，但以類次，不別分名目。或即本傳所謂《西山甲乙稿》者，未可知也。他如《端平廟議》諸書，俱不編入，疑其闕佚尚多。然馬端臨《通考》所載亦作五十六卷，則此本所少僅一卷。殆宋時刊本，即未嘗以諸書編入耶？德秀生朱子之鄉，故力崇朱子之緒論，其編文章正宗，持論嚴刻，於古人不貸尺寸。而集中諸作，吹噓釋、老之焰者，不一而足，有不止韓愈《羅池廟碑》為劉昫所譏、與大顛諸書為朱子所摭者。白璧微瑕，固不必持門戶之見，曲為隱諱。然其他著作，要不失為儒者之言，亦不必竟以一眚掩也。
宋周文璞撰。文璞字晉仙，號方泉，又號野齋，又號山楹，陽穀人。諸書不詳其仕履。蓋亦江湖派中人也。是集凡賦一卷、詩三卷。張端義《貴耳集》極稱其《灌口二郎歌》、《聽歐陽琴行》、《金塗塔歌》，以為不減賀、白。（案賀、白謂李賀、李白也。語殊杜撰，謹附訂於此。）然文璞古體長篇，微病頹唐，不出當時門徑，較諸東坡、山谷，已相去不知幾許。端義擬以青蓮、長吉，未免不倫。至於古體短章，近體小詩，如端義所稱《題鍾山》一絕、《晨起》一絕，固可肩隨於《白石》、《澗泉》諸集之間，宜其迭相唱和也。端義所稱《灌口二郎歌》，集無此題。惟四卷之首有《瞿塘神君歌》，觀其詞意，殆即所謂《灌口二郎歌》者。或文璞以名不雅馴，後改此題歟。
案《東山詩選》散見《永樂大典》中，皆題葛元承撰，而不著時代爵裏。今考集中《早發》詩雲：「天臺今日去，步步紫雲鄉。」又《新昌道中》詩雲：「明朝行幾裏，應近赤城西。」則當為天臺人矣。謝鐸《赤城續志》載有葛紹體字元承，家於黃岩。嘗師事永嘉葉適，得其指授。趙希弁《讀書附志》亦載有葛紹體《東山詩文選》十卷。則此集即紹體所撰，舊本偶題其字耳。惟《讀書附志》稱詩文選，而《永樂大典》所載乃有詩無文。或文不足錄，為編纂者所刪歟？希弁又稱家大酉應繇為之序，葉夢鼎跋其後，及行狀、墓誌原附集中。今並佚不存，其事蹟則無可考見矣。葉適《水心集》有《贈紹體》詩雲：「數年之留能浩浩，一日之別還草草。念子身名兩未遂，令我衰病無一好。」又雲：「不愁好龍龍不下，只愁愛玉酬石價。」殆亦潦倒場屋之士。集中有與趙師秀、翁卷酬贈之作，故其詩頗近四靈。蓋永嘉一派，以四靈為宗主，當時風氣如是也。厲鶚撰《宋詩紀事》，不載紹體之名，知集佚已久。今據《永樂大典》所錄，分體釐訂，編為二卷，以存其概。紹體所著，又有《四書述》，見於朱彝尊《經義考》，注曰已佚。然有此一集，已足以傳紹體矣。
宋薑夔撰。夔有《絳帖平》，已著錄。羅大經《鶴林玉露》稱夔學詩於蕭。而卷首有夔自序二篇。其一篇稱：「三薰三沐，師黃太史氏，居數年，一語噤不敢吐。始大悟學即病，不若無所學者之為得。」其一篇稱：「作詩求與古人合，不如求與古人異。求與古人異，不如不求與古人合，而不能不合；不求與古人異而不能不異。」其學蓋以精思獨造為宗。故序中又述千岩、誠齋、石湖鹹以為與己合，而己不欲與合。其自命亦不凡矣。今觀其詩，運思精密，而風格高秀，誠有拔於宋人之外者。傲視諸家，有以也。《宋史•藝文志》載夔《白石叢稿》十卷。陳振孫《書錄解題》載《白石道人集》三卷。今止一卷，殆非完本。考《武陵舊事》載夔詩四首，《咸淳臨安志》載夔詩三首，《研北雜誌》亦載夔詩一首，皆此本所無。知在所佚諸卷之內矣。夔又有《詩說》一卷，僅二十七則，不能自成卷帙，舊附刻詞集之首。然既有詩集，則附之詞集為不倫，今移附此集之末，俾從其類。觀其所論，亦可以見夔於斯事所得深也。
宋趙汝鐩撰。汝鐩字明翁，袁州人。其稱開封者，汝鐩為太宗八世孫，追溯祖系，不忘本源，猶唐代諸李皆稱隴西成紀也。登嘉泰二年進士。授館職。嘉定中分司鎮江管榷。王士禎《池北偶談》載黃虞稷嘗鈔宋人小集二十八家。士禎手鈔姜夔、周弼、鄧林三家。餘摘錄佳句者十九家，以汝鐩為首。所錄凡五言二十聯、七言一聯，稱其五言律時有佳句，七言俚俗，歌行漫無音節頓挫。而謂劉克莊序推其跌宕真剸蛟縛虎手，又許以建安、黃初，皆失之妄。又評釋斯植《采芝集》曰：「此君及趙汝鐩五言，皆多佳句，而無遠神。」其論良允。然自唐以來，兼擅諸體者，不過數家。餘皆互有短長。孟浩然、韋應物以五言籠罩千古，而七言則皆不工。無論姚合以下，至於晚唐、五季，以迨九僧、四靈，刻意苦吟，不過求工於五字。蓋江湖一派，門徑如斯，不能兼責以他體。一花一石，時饒佳致，如汝鐩之流，固亦談藝者所不廢也。
宋洪咨夔撰。咨夔有《春秋傳》，已著錄。是集經筵進講及制誥之文居多，詩歌雜著僅十之三。其官禦史時，忠言讜論，力陳時弊，略見於《宋史》本傳。而集中不錄其奏疏，或避人焚草之意歟！考史稱咨夔為嘉定二年進士。而厲鶚《宋詩紀事》據《咸淳臨安志》謂嘉定無二年榜，因斷為元年。今考集中《題陶崇詩卷》雲：「某與宗山同壬戌進士。」按嘉定以戊辰改元，其二年為己巳。若壬戌則實嘉泰二年。史特誤泰為定，鶚未詳考，而以咨夔為嘉定元年進士，非也。又謝枋得《疊山集》末附錄《贈行》諸詩，有洪平齋七律一首。核其時代，與咨夔殊不相及。《宋詩紀事》別出《洪平齋》一條，不以入咨夔條下。是則考之為審矣。
宋袁甫撰。甫字廣微，鄞縣人。禮部侍郎燮之子。舉嘉定七年進士第一。曆官吏部侍郎，兼國子祭酒，權兵部尚書。贈少傅，諡正肅。事蹟具《宋史》本傳。焦竑《國史經籍志》載甫《蒙齋集》四十卷。明以來傳本甚稀。近時李鄴嗣等輯《甬上耆舊詩》，蒐羅頗廣，而亦未見甫集，僅從他書摭拾編次。則其佚固已久矣。今取《永樂大典》所載者，以類排比，釐為一十八卷。甫承其家學，具有淵源。曆官所至，惟汲汲以興利除害為事。凡有奏請，鑿然可見諸施行。其在徽州所上便民諸條，迄今利賴，不同紙上空談。至於遇朝廷大事，侃侃直陳，尤為切中窾要。如史嵩之議約蒙古伐金，甫力持不可。且言嵩之輕脫難信，幾罹危禍。又力斥史彌遠之專政，而勸理宗以獨攬乾綱，更為人所難言。今諸疏雖不盡傳，而所存劄子尚多。要皆劘切權貴，抗論不阿，可稱忠鯁之士。其他詩文，類多明白曉暢，切近事理，亦不屑為藻繢之詞。獨其遺編湮沒幾數百年。今幸逢蒐羅放佚之時，其祖文所著《甕牖閑評》，其父燮所著《家塾書鈔》、《毛詩講義》及《絜齋集》，並於《永樂大典》中裒輯刊佈。且得邀宸章褒詠，光耀藝林。茲甫斯集，又得排次成帙，複顯於蠹蝕之餘。既仰見聖天子表章遺籍，闡發幽光，為千古藝林之至幸。並見袁氏父子祖孫，積學三世，凡所著作，雖沉晦有年，而卒之不能磨滅，待昌運而重彰。亦足勵窮經稽古之儒，各勉為其可傳也。
宋汪晫撰。晫所編《曾子》，已著錄。是集題曰「康範」者，真德秀參知政事時，屬績溪令李遇求晫言行之實，將薦於朝。會德秀卒，未果，後晫亦卒，遇私諡之曰「康範」，因以名集也。末有晫三世孫夢鬥跋語，稱「其詩詞共七十首。其餘雜著，亦嘗編輯得二十篇。並《靜觀常語》三十餘卷，亡於兵火。惟詩詞草本僅存」云云。蓋掇拾於殘毀之餘，已非其完帙，故所存僅此集。後又有《康范續錄》，載夢鬥進晫所編《曾子》、《子思子全書》表及《褒贈通直郎指揮》二篇。又有《康範實錄》，載行狀、銘誄之類，蓋仿李翱文集所作《皇考實錄》之例。（案自六朝以後，實錄已為國史之尊名，臣庶不應僣擬，已駁正於李翱集條下，茲不具論。）又有附錄外集，載諸名賢與其先世酬唱題贈之作，皆後人所續輯也。是集及夢鬥《北遊集》舊本，合題曰《西園遺稿》。西園蓋其先世監簿琛別業，蘇轍有《題汪文通豁然亭》詩，即在其地。今以二人相距三世，本各為一集，故仍分著於錄。而附存其改題之總名於此焉。
宋杜範撰。範字成己，黃岩人。嘉定元年進士。淳祐中官至右丞相，清獻其諡也。事蹟具《宋史》本傳。史載范所著古律詩五卷，今此本四卷。又雜文六卷，今此本亦四卷。又奏稿十卷，今此本十卷，又多書劄一卷。又外製三卷、進故事五卷、經筵講義三卷，今此本俱不載，而有行狀、本傳、祠記等一卷，列於卷首。共為二十卷。蓋後人重輯之本，非其舊矣。範有公輔才，正色立朝，議論鯁切。其為禦史時，累劾李鳴複等行賄交結之罪，鳴複卒以去位。其守甯國還朝時，又極陳內憂外患之交迫，而勸理宗以屏聲色、遠邪佞，言多切摯。及其為相，前後所上五事及十二事，無不深中時弊。雖在位未久而沒，不能大有所匡正，然奏疏之見於集者，大都悱惻懇到，足以徵其忠愛之忱矣。
宋吳泳撰。泳字叔永，潼川人。嘉定元年進士。理宗朝曆官起居舍人，兼直學士院，權刑部尚書。終寶章閣學士，知泉州。事蹟具《宋史》本傳。史稱所著有《鶴林集》，而不詳卷數。《藝文志》亦不著錄。惟《永樂大典》各韻中，頗散見其詩文。謹裒輯編次，釐為四十卷。放佚之餘，篇什尚夥，亦可見其著作之富矣。泳當南宋末造，正權奸在位，國勢日蹙之時，獨能正色昌言，力折史彌遠之鋒，無所回屈。可謂古之遺直。至當時邊防廢弛，泳於山川阸塞，籌畫了如，慷慨敷陳，悉中窾要。本傳所載諸疏，簡略未詳。今以本集考之，如紹定二年上《西陲八議》。五年疏四失三憂及《保蜀三策》。端平二年言元兵先通川路，後會江南，不可不固上流。三年乞預儲蜀帥，又陳《壞蜀四證》及《救蜀五策》。大抵於四川形勢言之最晰。良由南宋以蜀為後戶，於形勢最為沖要。泳又蜀人，深知地利。故所言切中窾會，非揣摩臆斷者比，實可以補史所未備。其他章疏表奏，明辨駿發，亦頗有眉山蘇氏之風。在西蜀文字中，繼魏了翁《鶴山集》後，固無多讓也。
宋許應龍撰。應龍字恭甫，閩縣人。嘉定元年進士第。調汀州教授。累遷國子司業祭酒，權直舍人學士二院。官至端明殿學士，簽書樞密院事，提舉洞霄宮。事蹟具《宋史》本傳。其集則不見於《藝文志》，原書卷目已不可考。明錢溥編次《秘閣書目》，亦不載其名。則明初已散佚矣。惟《永樂大典》頗散見其詩文，抄撮排綴，各體粗備，而制誥一類尤繁。蓋應龍在理宗時，曆掌內外製，嘗以日昃拜命，夜半宣鎖，不二鼓而草三麻，人服其敏。史稱鄭清之、喬行簡罷相制，皆應龍所草，帝極稱其善。今二制並在集中，典雅嚴重，實能得代言之體。其他亦多深厚簡切。而於當時宰執將帥、侍從諸臣、姓名官爵、遷轉拜罷、紀傳所未詳者，尤可藉以徵信，於考史尤為有裨。又應龍於經濟幹略，深所究心。其知潮州，屬劇盜逼境，隨機扞禦，諸寇悉平。治潮政績，與李宗勉治台齊名。及為兵部尚書，值喬行簡行秤提楮幣之法，民間不便。應龍奏罷之。今其劄子亦具存集內。大抵疏通暢達，切中事情，務為有用之言，非篆刻為文者可比。雖其格力稍弱，然舂容和雅，能不失先正典型。在南宋館閣之中，亦可稱一作手矣。謹以類裒次，釐為十有四卷。著之於錄，俾不致泯沒於後焉。
宋劉學箕撰。學箕字習之，崇安人。劉韐之曾孫，劉子翬之孫，劉《王畢》之子也。閒居不仕，自號種春子。家饒池館，有堂曰方是間。故又號方是間居士。是編上卷，古今體詩一百七十一首。下卷，賦及雜文二十七首、長短調三十八首。前有嘉定間建陽劉淮、東裏趙蕃、開封趙必願三序。末有學箕自記及其門人游彬等跋。初已鋟版，因兵亂散失。元至正辛丑，其裔孫名張者，複重刊之。此編蓋從刻本影抄者也。劉淮序稱其筆力豪放，詩摩香山之壘，詞拍稼軒之肩。今觀集中諸詞，魄力雖少遜辛棄疾，然如其《和棄疾金縷詞韻述懷》一首，悲壯激烈，忠孝之氣，奕奕紙上，不愧為韐之子孫。雖置之稼軒集中，殆不能辨。淮所論者不誣。至其詩雖大體出白居易，而氣味頗薄。歌行則往往放筆縱橫，時露奇崛。或傷於稍快稍粗，與居易又別一格。淮以為抗衡居易，則似尚未能矣。
宋華嶽撰。岳字子西，貴池人。為武學生。開禧元年上書請誅韓侂胄、蘇師旦，下大理寺鞫治，編管建寧。侂胄誅，放還。登嘉定武科第一，為殿前司官。又謀去丞相史彌遠，事覺，下臨安獄，杖死。其集名「南征」者，皆其竄建甯時所作。「翠微」則其別號也。此本卷首有新城王士禎題語，曰：「宋華嶽集十一卷，名《翠微南征錄》。第一卷開禧元年上皇帝書，請誅韓侂胄、蘇師旦，語最抗直。餘詩十卷，率粗豪使氣。上侂胄詩雲：『十廟英靈儼如在，漫於宗社作穿窬。』及誅侂胄，函首請和。又有詩雲：『反漢須知為晁錯，成秦恐不在於期。』皆不肯附和浮議，蓋陳東一流人。如嶽詩，不以工拙論可也。」其持議頗允。士禎又引《吳興掌故》雲：「《翠微集》，華廉字仲清著，不知何據。」案嶽名著史冊，此集亦著錄《藝文志》，昭灼無疑。華廉所著《翠微集》，當別自一人一書，與嶽集不得相混。士禎乃錄以存疑，則失於裁斷矣。
宋戴栩撰。栩字文子。朱彝尊《經義考》引王纘說，作字立子。未知孰是也。永嘉人。登嘉定元年進士。為太學博士，遷秘書郎。出知臨江軍，不赴。後複起為湖南安撫司參議官。焦竑《國史經籍志》載所著《浣川集》十八卷。案栩有絕句雲：「近來萬境心如洗，笑改斜川作浣川。」蓋其罷官後所自號，因以名集也。外間久無傳本。今從《永樂大典》采掇編次，釐為十卷。栩與徐照、徐璣、翁卷、趙紫芝等同裏，故其詩派去四靈為近。然其命詞琢句，多以鏤刻為工，與四靈之專主清瘦者，氣格稍殊。蓋同源異流，各得其性之所近。至其文章法度，則本為葉適之弟子，一一守其師傳，故研煉生新，與《水心集》尤為酷似。中如《論聖學》、《論邊備》諸劄子，亦複敷陳剴切，在永嘉末派，可雲尚有典型。惟是史彌遠柄國之時，栩獻詩諛頌，不一而足。而胡知柔以爭濟王事忤彌遠，謫赴象台，栩又賦詩贈行，深致惋惜。前後若出兩轍。昔韓愈上京兆尹李實書，深相推挹。及作《順宗實錄》，乃具列其罪。文人前後異論，雖往往而然，然不應一時之內，翻覆至於如是。豈非內托於權倖，外又附於清流歟？其人殊不足道，以詞採取之可矣。《經義考》載栩所著有《五經說》，注曰已佚。今考其說，惟謂《周禮》特周公大約之書，當時未必盡行，其立論頗為有識。至於謂《詩》壞於衛宏之序，《春秋》誤於《公羊》之傳，《易》由於三聖《系》、《爻》、《彖》、《象》之互入，《書》失於孔壁序傳簡編之相亂。大抵南宋諸人輕詆漢儒之餘唾，雖不存可也。
宋陳元晉撰。元晉《宋史》無傳。惟《江西通志》載其字明父，崇仁人。登嘉定四年進士。初授雩都尉，遷知福州、融州。累官邕管安撫使。嘗建漁墅書院，因以名集。然考趙汸《東山存稿》有虞集行狀，稱集之祖解組過臨川，寓公陳元晉之夫人為其女弟，因迎以歸。則元晉亦蜀人，僑居崇仁。《通志》尚考之未詳也。焦竑《經籍志》載有元晉《漁墅類稿》十卷。諸家悉不著錄。今檢《永樂大典》中，尚存雜文八十餘首，各體詩一百一十餘首。謹以類編輯，釐為八卷。《江西志》稱元晉嗜學好義，為德於鄉人者甚多。曆官所至，俱著政績。今觀集中，如《乞差甲首科劄子》，則極論當時賦役之弊。《上曾知院事》，則力陳上流防江之策。且謂天下非事功難立之為憂，而人心不睦之可畏。又謂邊遽戒警，則號召郡國不教之卒，坐糜粟於長江以南，謂之警報。及日遠則散遣解弛，又複置之度外。自開國以來，同一痼病。其於南宋廢弛聚訟之象，指陳痛切，可謂深中膏肓。又《上魏了翁啟》有雲：「善類之勢不振，付之乍佞乍賢。正論之脈僅存，聽其自鳴自息。以奔趨為捷徑，以軟熟為圓機。習成脂韋，病入骨髓。」皆憤世嫉俗之言。則知其生平必伉直不諧於時者。讀其遺文，猶可以見其人也。
宋程公許撰。公許字季與，一字希穎，敘州宣化人。舉嘉定四年進士。曆官權刑部尚書，寶章閣學士，知隆興府。事蹟具《宋史》本傳。公許沖澹自守，而在朝讜直敢言，不避權倖。屢為群小齮齕，不安其位而去。當代推其風節，初不以文采見長。然所作才氣磅礴，風發泉湧，往往下筆不能自休。本傳稱所著有《塵缶文集》、《內外製》、《奏議》、《奉常擬諡》、《掖垣繳奏》、《金華講義進故事》行世。今皆散佚不傳。惟《永樂大典》載有公許詩文，題曰《滄洲塵缶編》。又有公許自序一篇，末署淳祐改元辛丑。蓋公許為秘書少監時所自編也。案公許當日所論列，如《應詔言事乞留杜範》、《乞還言官》、《言蜀事十條》、《請蠲和糴》、《乞罷龔基先》、《論徐元傑事》諸疏，《宋史》皆撮其大綱，著於本傳。其全文必更剴切詳明，而詳檢《永樂大典》，均未之載。殆以《內外製》、《奏議》諸編當時皆別本單行，今惟文集僅存，故其他遂不復見。至古今體詩，據自序本以一官為一集。而其目為《永樂大典》所割裂，原第已無可考。雜文亦僅有序記、策問等寥寥數篇，尤非完帙。今姑就所存者裒輯掇拾，分類編次，釐為十四卷。大抵直抒胸臆，暢所欲言，雖不以煆煉為工，而詞旨昌明，議論切實，終為有道之言。其格在雕章繪句上也。
宋鄭清之撰。清之初名燮，字文叔。後改今名，字德源。安晚其別號也。鄞縣人。嘉定四年進士。寶慶初以定策功，累官太傅左丞相。卒諡忠定。事蹟具《宋史》本傳。所撰《安晚集》，本六十卷，宋時刊於臨安。此本所存僅第六卷至第十二卷，但有詩而無文，較原目僅十之一。考王士禎《蠶尾集》，有《安晚集跋》，亦稱僅古今體詩第六卷至第十二卷，則康熙中已無完本矣。士禎但謂其詩多禪語，而不言其工拙。今觀所作，大都直抒性情，於白居易為近。其《詠梅》、《詠雪》七言歌行二十首，亦頗有可觀。且清之為相，擢用正人，時有「小元祐」之號。在南宋中葉，猶屬良臣。不但其詩為足重，固不容以殘闕廢也。厲鶚《宋詩紀事》從臨安、四明兩志採得《淨明院》及《題雪竇妙高峰》詩二首，為此本所未載。零篇斷簡，幸留百一，今亦並附入焉。
