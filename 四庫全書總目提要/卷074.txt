
卷七十四 史部三十
○地理類存目三

明徐獻忠撰。獻忠字伯臣，一號長谷，華亭人。嘉靖乙酉舉人，官奉化縣知縣。《明史•文苑傳》附見《文徵明傳》中。是編乃其寓居湖州時所作，分類十三，曰《宦業》，曰《鄉賢》，曰《遊寓》，曰《著述》，曰《金石刻》，曰《藝文》，曰《名園》，曰《古跡》，曰《山墟》，曰《水利》，曰《風土》，曰《物產》，曰《雜考》。考訂多未詳審。如所載寓賢，以作《漁隱叢話》之胡仔列入明代，尤為舛誤也。

明戴璟撰。璟字孟光，號石屏，奉化人。嘉靖丙戌進士，官至僉都御史巡撫廣東。是書乃璟於嘉靖乙未以臨代之時兩月而成，未免涉於潦草。其門類亦多未當，如《人物》之外別立《道學》一門，介於《學校》、《風俗》之間。雖本之《宋史》，而於地誌為創聞。位置先後，亦非其所。又《政紀》一門，凡歷代竄流嶺表之人皆備書之。此自朝政，何與輿圖。又《行次》一門，惟紀宋末崖山之事。此在史氏為大綱，在地誌則軼事矣。別為標目，更未允愜也。

明趙時春撰。時春字景仁，號浚穀，平涼人。嘉靖丙戌進士，官至右副都御史巡撫山西，事蹟具《明史》本傳。是書以平涼為西北要地，舊未有志，因創修之。分十七門，曰《建革》，曰《山川》，曰《戶口》，曰《田賦》，曰《物產》，曰《壇祠》，曰《藩封》，曰《官師》，曰《兵制》，曰《學校》，曰《人物》，曰《孝節》，曰《風俗》，曰《河渠》，曰《寇戎》，曰《寺觀》，曰《祥異》。其考證敍述，具有史法，在關中諸志之內，最為有名。惜其漫漶磨滅，已不可繕寫，故僅存其目於此焉。

明聞人詮撰。詮字邦正，餘姚人。嘉靖丙戌進士，官至湖廣按察司副使。明以應天府為南京，稱根本重地。有京城圖志，僅載都城，未詳郡縣。詮以監察御史提督南畿學政，因與南京太僕寺卿陳沂纂輯是書。沂即撰《金陵古今圖考》及《金陵世紀》者也。前三卷為總志，分子目凡八，次列十四府、四州，分子目凡十二。采掇尚為簡核，而亦不免於訛漏。

明唐樞撰。樞有《易修墨守》，已著錄。是書分《土地》、《人民》、《政事》三門。每門各綴以子目，與他志小異。然如《沿革》之中，參述祥異，體例亦未能精當也。

明趙文華撰。文華，慈谿人。嘉靖己丑進士，官至工部尚書。《明史•奸臣傳》附見《嚴嵩傳》中。是書乃文華官通政使時，遭憂家居，應郡守之請而作。分《方畫》、《邦制》、《物土》、《人文》凡四門，而附以《叢記》。敍述頗有體例，其《方畫》每朝為一地圖，殊可為法。然文華小人之尤，其姓名人羞稱之。故傳本頗稀，此殆毀棄之餘歟。

明胡松撰。松字汝茂，滁州人。嘉靖己丑進士，官至南京吏部尚書。諡恭肅。事蹟具《明史》本傳。同時又有績溪胡松，字茂卿。正德甲戌進士，官至工部尚書。《明史》以二人合傳，以名姓相同故也。是編乃松官禮部精膳司郎中，以使事歸裏，知州林元倫屬成此志。先述《天文》、《山川》、《物產》，各為一篇。次則皆以編年紀事，間附論斷，與他地誌分目者不同。然傳記、輿圖，各有本例。以志名而用史體，文雖創而義則乖矣。

明謝少南撰。少南，上元人。嘉靖壬辰進士，官至廣西提學僉事。全州置於石晉，洪武元年，改州為府。九年復為州，領灌陽縣。國朝始以全州、灌陽同隸桂林府。此志輯於嘉靖己酉。其時灌陽為州屬，故各門皆載灌陽也。全州舊有志，少南重加修輯。凡為綱七，為目五十有八。其《建置門》所載沿革云：「隋平陳，改洮陽為湘源。」不知隋改隸永州，載於《隋書•地理志》甚詳。又不載後周時地屬南唐。洮水出洮陽縣，載於《水經注》，亦未徵引。均未免脫略也。

明陳讓撰。讓字以禮。嘉靖壬辰進士，官至監察御史。是編成於嘉靖癸卯，分《天文》、《地理》、《王制》、《人物》、《外志》五大綱，繫以二十八子目，附以三國三表。其特創之例，在以應候附星野。遂使農家占驗，冠於郡邑建置之前。蓋牽於《天文》自為一門，不得不爾。其實分野之說，以二十八宿割屬九州，既已聚訟。以嶺外蠻荒之地，引而測驗於揚州，益茫然矣。揚州占牛女，既已疑似；邵武一郡而亦占牛女，更牛之一毛矣。故劉基清類天文分野之書，今推步家不用。近時李光地注《禹貢》，亦主閩屬揚州之說。是猶楊僕移關耳，非篤論也。又《人物》門中別立《李忠定世家》一篇，何、李二氏世家一篇，亦為創例。世家者以爵土世其家也，司馬遷以特筆尊孔子，蓋以子孫世守其祀。顏、曾、孟以下無不列傳矣，李綱等雖曰賢者，豈可僣用孔子例乎！

明雷禮撰。禮有《六朝索隱》，已著錄。是編乃禮以吏部考功司郎中謫大名通判時奉檄所修。為圖一，表四，紀四，志九，傳十五。法綱目體，大書以敍事，分注以載言。又分立《諸侯王表》、《帝系傳》、《後妃傳》、《世家傳》，均與地誌之例不合。又表、傳所載，事皆複出，尤非體也。

明樊深撰。深號西田，河間人。嘉靖壬辰進士，官至通政司通政使。事蹟附見《明史•楊思忠傳》。其以深為大同人，則因深以軍籍登第也。是編成於嘉靖庚子。凡十六門，分子目六十有一。是時天津衛未分為府，興濟縣亦尚未廢。河間所屬凡州二縣十六，故今天津滄州、靜海、青縣、鹽山、慶雲、南皮皆並載志中。深自序稱：「一方之山川墳土，習俗往跡，咸蒐輯罔遺。若夫述怪誕以表奇特，著事應以實祥異，增仙釋以備觀覽，名教之所禁者，皆得而略焉。」其體例頗謹嚴。而采掇古事，不免貪多；假借附會，均所不免。仍不出明人地誌之積習也。

不著撰人名氏。《千頃堂書目》作包節撰。考節字元達，華亭人，占籍嘉興。嘉靖壬辰進士，官監察御史，出按湖廣。抗疏劾守陵大璫廖斌不法，反被誣下詔獄。謫莊浪衛，卒於戍所。隆慶初，追贈光祿寺少卿。事蹟具《明史》本傳。此書紀事止於嘉靖，且莊浪衛正陝西地，當即節書矣。凡分《地理》、《建置》、《官師》、《兵防》、《歲計》、《人物》六門，而以所屬各衛分載其中。能闕所不知，故簡陋而不荒謬。凡例謂學校、祀典不立類，以建置大端，惟此二事，故統置於《建置》之下，例殊未允。自郡縣、山川、人物以外，無一不從建置起，能全附之《建置》乎？

明張道撰，謝東山刪正。道，裏貫未詳。官貴州宣慰司訓導。東山，射洪人。嘉靖辛丑進士，官至右副都御史巡撫山東。其刊定此書時，則官貴州按察司副使也。書頗簡略，以《孝義》、《隱逸》別於《人物》之外，而如陸京、張伯安諸人又以孝友入《人物誌》，亦無體例也。

明汪來撰。來字君複，天津衛人。嘉靖辛丑進士，官慶陽府知府。慶陽為漢北地郡，故以名書。不分門目，惟以時代先後為序。采事蹟詩文之有關慶陽者，得八十一人。以後稷居首，次以淳維，而自附其名於末。故實、藝文，錯雜互編；人物、名宦，混淆並列。為從來志乘所未有。其前三卷題來名，而四卷獨標北地舉人孫倌撰。蓋末卷皆來之文章，嫌於自炫，故托之倌雲。

明何鏜撰。鏜字振卿，號賓岩，處州衛人。嘉靖丁未進士，官至江西提學僉事。鏜以處州舊志，十邑各為一編，體例不當。又自成化以後，記載闕如，因匯為是編。考隋代始置處州，治括蒼縣，本以括蒼山得名，今為處州。全府之志，不應以一縣冠一郡。又不應以一山該一境。名實相乖，於義未允。然宋無吳郡，而范成大為《吳郡志》。則訛誤相沿，亦不自鏜輩始矣。

明曹金撰。金，祥符人。嘉靖丁未進士，官至兵部右侍郎，兼僉都御史，巡撫陝西。是書與他志體例略同。惟以《仙釋》居前，《宦跡》居後。而《仙釋》、《宦跡》之間又介以《藝文》，編次殊為無法。

明沈朝宣撰。朝宣字三吾，仁和人。官江陵知縣。此志撰於嘉靖已酉，凡例謂義類悉依洪武《府志》，案《西湖遊覽志》云：「洪武初，徐一夔著《杭州府志》，頗稱簡明。」則所據者一夔本也。體例頗謹嚴，較他地誌之冗濫，差為勝之。其稱杭州府舊志備載詔赦，蓋用《咸淳臨安志》例。不知其時臨安為都城，所以備錄。明代已非都城，即為贅文，其說最協。至於碑刻之文，只載其目，使後世無從考證，則失之太簡。又引用諸書，或足以己意，皆不著其所出，則益啟杜撰之門矣。其書舊未刊板，萬曆中諸生鄭圭有抄本，為邑令周宗建攜去。國朝順治丁酉，錢塘知縣沈某，於宗建家求得之，邑人朱之浩始為傳寫之。浩跋稱其時贅細注，略而不詳，尚需增輯雲。

明徐學謨撰。學謨有《春秋億》，已著錄。學謨四任湖廣，習其故事，此其萬曆中為左布政使時作也。不以州郡分卷，惟以事類編輯。分三十二門，命曰《總志》。其削去各志所書《禮樂》一門、《紀事》一門。以會典通行，不為一地而設；國史事秘，本非外臣所窺。其論亦頗有裁製。然通行之典制，本不專系於一地，刪之可也。至於朝廷政令專為一地而發者，有詔諭可稽，有奏議可考，亦有案牘可尋，實不待披求國史，然後能知。此則欲省編輯之力，姑為托詞者矣。

明高鶴撰。鶴字若齡，山陰人。嘉靖庚戌進士，官定遠縣知縣。是書自序稱「杜門三日而成」。世無此理，或刊本訛月為日歟？其記載甚簡略，而體例乃頗冗雜。列《疆域道路》於《建置沿革》之前，是未出縣名，先臚縣境。所謂四界八至，不知為何地而言，端緒殊覺倒置。至於《屯田》一門僅四行，《惠政》一門僅三行。又《職官題名》之下各書其人之字型大小，如書肆宦籍之式，亦皆非體也。

明王學謨撰。學謨字子揚，朝邑人。嘉靖癸丑進士，官至大同左衛兵備道。初，正德己卯，韓邦靖作《朝邑縣志》，當時號為佳本。學謨此志，成於萬曆甲申，繼邦靖之志而作，故以續名。然名為續邦靖書，而邦靖所錄，此志仍錄。蓋病邦靖之略，而欲以詳贍勝之。特以邦靖名重，不敢訟言相攻，故諱曰續耳。自序謂匠意綴詞，稍稍自異，其大旨可見。觀所敘錄，視冗濫之輿記尚為有法，然筆力去邦靖遠矣。

明王世懋撰。世懋有《卻金傳》，已著錄。是編乃其官分守九江道時所作。三郡者，一饒州，二南康，三九江，皆所隸也。凡地之沖僻，俗之澆淳，民之利病，皆撮舉其大端，而不以山川、古跡、登臨題詠為重。蓋猶有古輿圖之遺法。末有世懋自跋，稱直指使者東萊趙公命郡縣長吏圖其地境，而系說於圖後。既而以所說失實，屬世懋改定之，故以《圖說》為名，而不具其圖雲。

明郭棐、王學曾、袁昌祚同撰。棐，南海人。嘉靖壬戌進士，官至布政使，加光祿寺卿。學曾履貫未詳，官光祿寺丞。昌祚，東莞人。隆慶辛未進士，官布政司參議。是書成於萬曆壬寅，凡為《藩省志》十三卷，《郡縣誌》四十九卷，《藝文志》三卷，《外志》七卷。其《藩省志》輿圖之後，即列《事紀》五卷，茫無端緒。惟《仙釋》、《寺觀》列之《外志》，較他志體例為協。又增《罪放》、《貪酷》二門，以示譏貶。則彷彿《嘉靖江西志》例也。

明趙贊撰。贊，葉榆人。官貴州宣慰使司儒學教授。是編成於嘉靖中。其凡例謂舊志考究采掇，掛漏可笑，然此書亦殊舛陋。如第二卷內所載題詠，每詩皆取一句，大書於上，而以全詩細字分注於下，是何體例也？

明魏朴如、游朴、童良同撰，提學副使南海郭棐裁正之。樸如題敘州府同知，良題諸生，皆不知其裏貫。朴，福寧人。萬曆甲戌進士，官成都府推官。是書凡《省志》四卷，《郡縣誌》十四卷，《經略志》附以《雜記》，共十四卷，《文》八卷，《詩》四卷。其書於尹吉甫、商瞿、董永、楊時之類，舊志誤收者，頗有駁正；於趙戒、張商英之類，舊志濫美者，亦頗有簡汰。惟《職官》不載守令，未免疏略。而以先代《帝紀》列於前，亦非輿記之體也。

明馬文煒撰。文煒字仲韜，號定宇，安邱人。嘉靖壬戌進士，官至右都御史，巡撫江西。是志成於萬曆己丑，體例頗為謹嚴，其《沿革》、《封建》、《秩官》、《貢舉》、《貤封》俱列為表，《藝文》惟列古人著述。較他志亦為清省。惟《典禮》、《雅樂》，國家通制，非安邱所獨有，而各為一考。此劉知幾所論「《天文》諸志誤學《史記》者也」。（《史記》括黃帝以來，故可立《天官》一書，至歷代非各有一天，無庸複志。其說具《史通•表志篇》中。）《藝文》之末，附詩二十首，文九篇，可謂刪除冗濫矣。然何不用范成大《吳郡志》例，散載各條之下乎？《總記》二篇，尤多氾濫。漢惠帝七年，日食於危。文帝七年，水土合於危後。七年，有星孛於西方，其末指虛。此果為安邱垂象耶？漢封劉常為安邱侯，此就國者也，於法當書。唐封張說為安邱侯，此與安邱風馬牛矣。可入說傳，不必入《安邱志》也。蓋雖稍廓地誌之惡習，而猶不能免俗雲。

明葛洞撰。洞字近園，江都人。初，江都以附郭無專志，嘉靖壬戌，知縣趙訥屬洞因府志而增葺之，凡八門。藝文用《吳郡志》例，附各門之內。其《人物》一門則訥所裁定也。草創之初，記載殊為簡略。每條末所系論贊，皆以「知縣趙曰」四字冠之。是縣令諭示鄉民之體也，以入志書，不學甚矣。

明張元忭、孫鑛同撰。元忭字子藎，山陰人。隆慶辛未進士，官至左諭德，事蹟具《明史•儒林傳》。鑛有《月峰評經》，已著錄。是志分十八門，每門以圖列於書後。較他志易於循覽，體例頗善。末為《序志》一卷，凡紹興地誌諸書，自《越絕書》、《吳越春秋》以下，一一考核其源流得失，亦為創格。

明石邦政撰。邦政，豐潤人。其書成於隆慶庚午，門目冗雜，絕無義例。且於歷代帝王妄為區別，以行款高下，示其予奪，尤為無理。

明史朝富、陳良珍同撰。朝富，晉江人。嘉靖癸丑進士，官永州府知府。良珍，南海人。官永州府推官。《永州志》編於成化，續於嘉靖。朝富謂前志核而簡，後志詳而雜。因斟酌其間，以為此志。成於隆慶庚午，凡《圖經》一，《紀》一，《表》三，《志》七，《傳》五。其《人物表》一卷，自漢訖明，第其差等，後加論贊。謂周濂溪乃三代以上人物，雖宗《漢書》之例，而非志書體也。又既作《郡邑紀》，複作《郡邑表》，亦未免冗雜。

明陸君弼撰。君弼，江都人。萬曆中貢生。是書因嘉靖壬戌葛洞舊志重修，而以史法變其體例。曰《紀》，曰《表》，曰《志》，曰《傳》。《紀》之目一，《表》之目五，《志》之目七，《傳》之目十。夫史之有紀，為帝王作也，稱之一邑則僣矣。其表較他志頗善，然既作《郡縣紀》，又作《郡縣表》，繁複與《永州志》同。提封萬井，周制也，以名疆域，不免鶠閣虯戶之譏。其《郡縣紀》中稱建興中吳主亮使衛尉馮朝城廣陵，三年冬十月，魏主以舟師擊吳，登廣陵故城。案，吳城廣陵在五鳳二年，當魏正始二年，曹丕擊吳則在黃初三年。先後顛倒三十年，不知何以舛誤至是也。

明伍讓撰。讓，衡陽人。萬曆甲戌進士，官至貴州提學僉事。是志成於萬曆乙酉，舊本簽題《弘治衡州府志》，誤也。凡十一門，又各有附錄。然如並天文於地理，用《漢書》例可也。統詞章於學校，是何例乎？其《沿革門》雲「宋元嘉中以衡陽湘東為王國」，不知宋時只衡陽國為衡州地。又雲「唐天寶元年改為衡陽郡」，不知先已改衡山郡。大抵草略成編耳。

明謝詔撰。詔，贛縣人。萬曆甲戌進士，官至四川左布政使。贛州舊志修於嘉靖丙申。天啟元年辛酉，詔續修之。為類十四，為目七十九。其體例頗為舛互，亦多錯誤。如亭館舊跡，例應敘於《古跡門》，乃悉歸之《營建志》。則古來勝地，似悉建於明代矣。又《鄉賢志》分《行業》、《忠義》、《孝友》各門，又別立《質行》一門，未免繁複。又《沿革門》謂晉太康三年改為南康郡。今考《晉書》，乃太康二年，非三年也。

明李？撰，？，長洲人。萬曆二年以貢生官德州學正。是編為目凡十一。明制，德州領德平、平原二縣，而志惟載本州，不及屬邑。凡例謂二邑各自有志，故不載，是猶可也。於《建置志》特立《坊表》一門，已覺淺陋；至寓賢即屬流寓，並非盡通籍之人，乃敘於《宦績》，更為龐雜。且德州為漕運孔道，《山川》一門，不載運河，則脫略已甚矣。是書所列職官，至天啟中止。即學正一官，《木龠》後尚有二十人，則又續有增益，非？舊本矣。

明沈明臣撰。明臣字嘉則，鄞縣人。嘉靖中諸生，嘗與徐渭同參胡宗憲幕府。《明史•文苑傳》附見《徐渭傳》中。明南直隸、北直隸皆有通州。此編南通州《志》也。書成於萬曆丁丑，其《秩官》、《科第》諸門，皆括之以表，於例頗善。

明王一化撰。一化里貫、始末皆未詳。其作此書時，則官應天府教授也。應天在明為南京，而舊無府志。萬曆丁丑，一化始創是編。凡為《紀》三，《表》九，《志》十一，《傳》九。如《郡紀門》引《金陵志》、《水經注》、《荊州記》諸書以證揚州之三江，又引《括地誌》以證丹陽之屬秦鄣郡，援據頗為該洽。又如引宋《景定志》及《通鑒注》，謂丹陽治所即漢之宛陵，亦足證舊志之誤。又《明會典》，及《明史•職官志》諸書，皆載明封爵，惟公、侯、伯三等。志中《封爵表》，詳載孫炎之追封男爵，頗足補史傳之闕佚。然如靈谷諸寺，創自齊、梁，舊跡見於《景定志》、《建康志》、《丹陽記》諸書者甚詳，乃遺漏不載，則疏漏亦尚未免也。

明何喬遠撰。喬遠字稚孝，號匪莪，晉江人。萬曆丙戌進士，官至南京工部右侍郎。事蹟附見《明史•洪文衡傳》。閩自唐林諝有《閩中記》，宋慶曆中林世程重修之。曆南宋及元，皆無總志。明成化間，莆人黃仲昭始為《八閩通志》。王應山複為《閩大記》、《閩都記》、《全閩記略》，皆草創未備。喬遠乃薈萃郡邑各志，參考前代載記，以成是書。分二十二門，曰《分野》，曰《方域》，曰《建置》，曰《風俗》，曰《版籍》，曰《扞圉》，曰《前帝》，曰《君長》，曰《文蒞》，曰《武軍》，曰《英舊》，曰《方技》，曰《宦寺》，曰《方外》，曰《閨閣》，曰《島夷》，曰《靈祀》，曰《祥異》，曰《萑葦》，曰《南產》，曰《蓄德》，曰《我私》。其標目詭異，多乖志例。《扞圉志》載兵防及將弁兵士額數，而複有《武軍志》以詳其人。《文蒞志》則合職官、名宦而為一，分並均失其當。《前帝志》載宋端宗及少帝昺，端宗雖即位於福州，然正史已詳，不宜複入志中。且帝昺即位於粵之碙洲，尤與閩無涉。《英舊志》載人物，而複分《縉紳》、《弁韐》、《關柝》、《韋布》、《閭巷》、《僑寓》、《裔派》為七類，轉覺淆雜。《宦寺志》專載五代林延遇，明張敏、蕭敬三人，亦非志中所應有。《蓄德志》雜載叢談逸事，並及詩話文評，於名為不稱。《我私志》則喬遠自志其宗族，雖仿古人自敍之例，而稱名不典，語多鄙野。其文辭亦好刊削，字句往往不可句讀。蓋不能出明人纖佻矯飾之習。《明史》本傳亦稱「所撰《閩書》一百五十卷（案書實一百五十四卷，蓋刊本誤脫一四字），頗行於世，然援據多舛」雲。

明王國楨撰。國楨字翼廷，安邑人。萬曆己丑進士，官至濟寧兵河道副使。以州志舊本殘闕，屬諸生朱夢得、張維屏分纂，而國楨為之裁定。列目凡八，又分子目五十。僅三月而成書，故其間踳駁掛漏，不一而足。

明田琯撰。琯，大田人。隆慶辛未進士，官南康府知府。是書成於萬曆癸巳。門目雖繁，而條貫有序，猶輿記中之不甚猥雜者。

明謝傑撰，沈應文續成之。傑有《使琉球錄》，已著錄。應文字徵甫，餘姚人。隆慶戊辰進士，官至南京吏部尚書。是書成於萬曆癸巳，頗為簡略。所立《金門圖》、《京兆圖》諸名，粉飾求新，尤明季纖佻之習。

明劉尚樸撰。尚樸，信陽人。萬曆乙未進士，官至山東布政司參政。先是，州人禮部侍郎何洛文撰州志未成。尚朴采其遺稿，續作此書。凡為類十九，成於萬曆丁巳。序次冗雜，殊乖體要。

明陳大綬撰。大綬，浮梁人。萬曆乙未進士，官至福建布政使參議。饒州自正德辛未劉錄撰志以後，百有餘年，大綬始撰此志。分十三門，又分子目八十。書成於萬曆乙卯，其中如寺觀之建自唐宋者，應敘於《古跡》，乃歸於《秩祀門》。二氏非秩祀也。《輿地誌》既分《山》、《水》為二門，而《古跡門》內又載石城山。殊無條理。《沿革門》載漢建安十五年孫權置鄱陽郡，治舊縣，不知初治在鄱陽，後徙治吳芮故城。亦考之未詳也。

明黃元忠撰。元忠字整菴，鄞縣人。萬曆中由國子監學正出為嶽州府通判。是編具述嶽州郡城及所屬一州七縣三衛形勝，然題曰《圖說》，而止有說無圖，疑佚其半也。

明胡震亨撰。震亨字孝轅，晚自稱遯叟，海鹽人。萬曆丁酉舉人，由固城縣教諭曆官兵部員外郎。是書凡七篇，首《方域》，次《食貨》，次《戍海》，次《堤海》，次《官師》，次《人物》，次《雜識》。蓋與姚士粦參修而成。然不署士粦之名，僅見卷首樊維城序中。其不曰《志》而曰《圖經》者，用北宋州縣圖經例也。

明蔣如蘋撰。如蘋字賓王，益都人。由貢生官容城縣知縣。初，隆慶間邑令李蓁春創為縣志，自隆慶三年以後，事蹟無徵。萬曆甲辰，如蘋增補為是編。凡十類，其創立《宮室門》，已失縣誌之例。又《輿地誌》所載唐複置縣，後罷，宋代複置。不知五代晉時歸於遼，宋時僅置縣於拒馬河，此沿革之大者，不應脫略。又濡水在縣西，亦曰北易水；雹水在縣南，即鮑水。載於《水經注》及《寰宇記》諸書者甚詳，亦脫漏不載，則其疏舛亦可見矣。

明韓浚撰。浚字邃之，淄川人。官嘉定縣知縣。元至元中秦輔之始創縣誌。明自洪熙至嘉靖，凡經四修。浚於萬曆乙巳復續為是編，頗勝他志之鄙陋，然亦時有疏舛。如以《水利》列於《人物》之後，已覺不倫。以古跡及寺觀敘於《雜記門》中，更為非例。又如《疆域考》稱「自宋分崑山之東境以置縣」，不知《南畿志》載「宋割崑山安亭等五鄉，於練祁市置縣」，《輿地考》載嘉定縣原名疁城鄉也。

是書為萬曆甲寅所修。首頁題名，叢雜無緒。或曰主修，或曰同修，或曰纂修，或曰續修，或曰彙集，莫知撰人為誰。蓋與事者爭欲附名，故瞀亂如是。前載舊志凡例，頗見體裁。是志乃不肯遵用之，多所更張，務求諧俗。則其書可知矣。

明張宏代撰。胡來聘續修。宏代，靈壁人。來聘，全州人。皆天台知縣也。宏代書不知成於何年，來聘所續則成於萬曆乙卯。前十三卷，隨事立類，為大目十一，小目五十有八。詩文別為七卷，附於後。

明劉萬春撰。萬春字公孕，泰州人。萬曆丙辰進士，官至浙江布政司參政。是書成於崇禎癸酉，與他志體例略同，而意主黜偽存真，頗不徇其鄉曲。其論學究而驀理學之堂，方技而割隱君之席，及諛墓之文，雖工不錄者，皆切中州郡志書之弊也。

明戴日強撰。日強，蒙城人。官餘杭縣知縣。是編成於萬曆丙辰，分十門，子目六十有二。中間紀載多舛誤，如《沿革門》云：「漢高帝時屬荊吳國。」不知漢時餘杭為西部都尉治，仍屬會稽郡。《城墉門》云：「古城在今縣溪南，莫詳所始。」不知《咸淳臨安志》載漢熹平二年所改，經兩次遷移，至後唐時號為清平軍。殊為疏於考訂。至第一卷既立《山川》一門，而九卷又別立《徑山志》；既有《古跡》一門，又別立《洞霄志》，更為冗複矣。

明王光蘊撰。光蘊字季宣，溫州人。官至甯國府同知。是編成於萬曆丁巳，凡為類十二，為目七十四。頗多舛略，如《形勝門》只略敍舊志數行，而梁邱遲《永嘉郡教》所稱「控山帶海」云云，祝穆《方輿勝覽》所稱「郡當甌越之沖」云云，皆未之載。此皆失諸眉睫之前。《學校門》只載梅溪、雁山兩書院，而永嘉書院之建於宋時，載於王圻《續文獻通考》者，亦不及詳。其掛漏可想。又《治行志》中分《郡良吏》、《邑良吏》為二門，體例亦嫌繁碎也。

不著撰人名氏。卷首宜城胡價序，稱郡守吳公勒成。凡為目二十有六。明封襄藩於襄陽，故敘歷代藩封，別作《襄世家》一卷，於例應爾。至以孔子曾適楚國，遂於《古跡》之外別出《聖跡》一門，則冗碎甚矣。

明秦鏞撰。鏞，無錫人。崇禎丁丑進士，官清江縣知縣。清江向無志，崇禎壬午，鏞始創修。凡分八目，視他志稍為簡明。

明劉芳撰。芳字百子，石屏人。官碭山縣知縣。先是，萬曆戊午，知縣陳秉良屬邑人王文煥撰縣志，二旬而成。崇禎己卯，芳復與邑人汪用霖續修此編。其《沿革》載「東漢為梁國碭山縣」，不知東漢時沛國亦分界其地。又雲「晉省歸夏邑」，不知《南畿志》載「晉下邑即碭地」，非省並也。又以下邑作夏邑，更誤矣。又分門至四十二，率多冗雜。如既以《水土》為一門，又以《風俗》為一門；以《古跡》為一門，又以《八景》為一門，殊紛紜少緒也。

國朝談遷撰。遷字孺木，一字仲木，海寧人。是志題曰「海昌」，以海甯為吳海昌郡，從古名也。書不分卷帙，所列凡《輿地》、《食貨》、《職官》、《建置》、《選舉》、《人物》、《叢談》、《藝文》八門。以篇頁計之，當為八卷，偶未標題耳。遷學頗博涉，較舊志多所考證。而人物瑣分門類，典籍不詳卷帙，猶沿地誌之積習焉。

國朝蘇銑撰。銑，交河人。順治丙戌進士。由衛輝府推官行取監察御史，巡按山西。裁闕改補西寧道，又調嶺東道。是編即其順治十二年官西寧道時所作。西寧在國初為軍民指揮使司，本臨邊之地，文獻罕徵。故其書亦潦草冗雜，絕無體例。蓋創始者難工也。

國朝王訓撰。訓字敷彝，安邱人。順治丁亥進士，官萬全縣知縣。是編續馬文煒之書，體例相近。凡例稱馬《志》二十八卷，今《續》二十五卷者，地理封建，本無可續。如俷德不至，害及一邑，則亦略之。惡惡短也。

國朝宋琬撰。琬字玉叔，號荔裳，萊陽人。順治丁亥進士，官至四川按察使。琬與施閏章齊名，時號「南施北宋」。而此志不見所長，卷端題永平府知府蕭山張朝琮重修，其竄亂失真歟？

國朝張貞撰。貞字起元，號杞園，安邱人。康熙壬子拔貢，官翰林院孔目。是書以安邱東北界接高昌諸邑，為杞國舊地，爰采史傳之有關於杞者，綜其條目。曰《圖考》，曰《星土》，曰《輿地》，曰《山川》，曰《系年》，曰《沿革》，曰《封建》，曰《年表》，曰《世次》，曰《原古》，曰《分國》，曰《系家》（案，司馬貞《史記索隱》改世家為系家，乃避唐諱，此誤襲其名），曰《苗裔》，曰《春秋經傳》，曰《經傳別解》，曰《人物》，曰《遺書》，曰《藝林》，曰《雜綴》。王士禎序，稱其「有良史才」。以安邱一隅，上溯太康斟鄩之故居，下迄國朝數千年事談，所采之書凡四百餘種，可謂勤矣。然以為杞之故墟，既於《系年》錄《春秋》經文之載杞事者，復為《年表》、《世次》、《系家》，不幾於疊床架屋乎？且又全錄《春秋》經傳及《經傳別解》為四卷，不更贅乎？於《遺書》錄《夏小正》，於《人物》收姮娥，其氾濫抑又甚矣。《藝林》內錄《齊風•汶水湯湯》之詩，則以徐州入濟之汶為青州入濰之汶。至如《振鷺》、《有瞽》，顧炎武《大禹陵》詩，皆一例采入，尤不免地誌之錮習也。

國朝毛奇齡撰。奇齡有《仲氏易》，已著錄。是編因杭州舊志稱「今地本皆江水，由隋、唐來人力畚築而成」，因為此辨。三詰者，一詰秦定會稽郡有海鹽、餘杭、錢塘、富春四縣，何以錢塘獨無地；二詰西部都尉為重鎮，何以僻處靈隱山中；三詰由富春以至海寧，無不兩岸平地，緣江如線，何以上一折甫接吳山，忽西翻靈隱，下一折不走龕赭，忽北越臨平。三誤者，一由劉道真《錢塘記》誤讀《漢書》「西部都尉治武林山，武林水所出，東入海」之文。不以「西部都尉治」為句，而以「治武林山」為句；二由不考劉昭注《郡國志》已駁秦始皇由餘杭渡江之說，而仍襲其誤；三由江水東合臨浦，而劉氏誤以臨浦為臨湖，又誤以臨湖為臨平湖。又附載宋之問《靈隱寺詩》、「吳越王鐵幢浦」二條。以為不足辨者，不在所詰所辨之數焉。

國朝毛奇齡撰。以蕭山新修縣誌踳駁失考，因逐各條為之釐正。凡沿革之誤二條，稱名之誤一條，封屬之誤二條，坊里之誤二條，古跡之誤三十八條，人物之誤三十五條。（案，毛奇齡此二編，本非郡縣誌書。而列於郡縣志書中者，以所刊正者乃郡縣志書，猶《新唐書糾繆》列於正史之例也。）

國朝林謙光撰。謙光字芝楣，長樂人。是編乃康熙二十三年平定鄭克塽以後所作。分十三篇，一曰《形勢》，二曰《沿革》，三曰《建置》，四曰《山川》，五曰《沙線礁嶼》，六曰《城郭》，七曰《戶役賦稅》，八曰《學校選舉》，九曰《津梁》，十曰《天時》，十一曰《地理》，十二曰《風俗》，十三曰《物產》，而附以《澎湖版圖》。開闢之初，規模草創。故其文皆略存梗概，不及新志之詳明。然固新志之椎輪也。

國朝張聖誥撰。聖誥字紫書，號韋菴，廣寧人。官登封縣知縣。初，順治五年，聖誥之叔父朝端知登封，始創修縣志。康熙十八年，聖誥族兄壎亦知是縣，又續增之。康熙三十一年，聖誥又知是縣，復因舊本重修。一姓相承，遞相纂輯，其事頗異。書分九門，曰《圖繪》，曰《輿地》，曰《嶽祀》，曰《建置》，曰《山川》，曰《職官》，曰《方外》，曰《物產》，曰《藝文》。體例與他志略同。惟他志景必有八，八景之詩必七律，最為惡習。聖誥力破是例，差有識雲。

國朝沈鼐撰。鼐字枚臣，長洲人。由貢生官雲南琅鹽井鹽課提舉。是書成於康熙壬辰，因來度舊志重為增輯。首列《圖考》，次分《天文》、《地理》、《建設》、《賦役》、《官師》、《學校》、《選舉》、《祠祀》、《人物》、《藝文》，凡十類。

國朝管棆撰。棆，武進人。官師宗州知州。是書成於康熙丁酉，分九《圖》，五《紀略》，九《考》，四《傳》。師宗舊無志，是書草創簡略，粗具大綱。附藝文於各門中，用宋人舊例。惟多錄己作，殆成紀遊之集，則未免輿記之結習耳。

國朝林本裕撰。本裕字益長，奉天人。是編備載盛京故事，自序云：「折衷於《盛京志》。《前集》則仿龍門志乘，《後集》則仿涑水編年。」今《後集》未見，此其《前集》也。首《總論》，次《圖考》，餘分二十一門，亦頗勤於搜采。然留都記載，而地名仍題前代之稱，於體例終為乖迕。是亦不檢之過也。

國朝張萬壽撰。萬壽字鶴秋，浮山人。康熙中官揚州府知府。《揚州府志》自明成化至萬壽，凡經五修，而益繁蕪。考書首載萬曆中楊洵舊志序，歷敘門目，其端緒尚為清整。萬壽多所增益，其體例轉不及原書也。

國朝陳履中撰。履中字執夫，商邱人。官至分巡寧夏兵備道。是志成於乾隆壬戌。凡河套之建置、沿革、山川、城堡、關塞、古跡、物產，悉分門匯載。末附以《藝文》二卷。如引《魏書》以證涿祁山之為榆林府地，引《冊府元龜》藥彥稠為邠州節度使，補五代沿革之闕。又證後魏代郡之即漢朔方郡。據《通鑒注》大城之屬朔方，以證《漢書》列傳之大城塞，徵引頗為繁富。

國朝大學士陳宏謀等監修。湖南省治即唐之武安軍，原與荊鄂兼立節鎮。宋代亦分荊湖南北兩路，至明代始並隸湖廣布政使。而幅《巾員》廣闊，形勢各殊。本朝康熙三年，始析置湖南布政司，以控制嶺嶠。其後修通志者，仍合湖南北為一編。又書局開於武昌，未免詳近而略遠。故湖南事蹟，未能賅備。乾隆二十一年，宏謀巡撫湖南，因與藩臬諸臣創修此志，以補其闕。共分三十七門。其中如《山川》一門，全志每縣只載數條，此則分列方隅。《職官》一門，全志文職至知府，武職至遊擊而止，此則同知、通判、守備，具錄無遺。《選舉》一門，全志詳文而略武，此則兩途並登。故所載雖止九府四州，而卷帙則較全志贏幾十之四五雲。

國朝河南巡撫阿思喀監修。《河南通志》修於雍正九年，阿思喀以乾隆三十一年奉詔纂修《一統志》，徵諸省志書送館，乃續修此編。其事蹟皆與前志相接。惟前志分四十二目，不立總綱。此編則分《輿地》、《河渠》、《食貨》、《學校》、《武備》、《職官》、《人物》、《藝文》八志，而各系以子目，為小異雲。

國朝印光任、張汝霖同撰。光任字黻昌，寶山人。官至太平府知府。汝霖字芸墅，宣城人。由拔貢生官至澳門同知。考濠鏡澳之名見於《明史》，其南有四山離立，海水交貫成十字，曰十字門，今稱澳門，屬香山縣。乾隆九年，始置澳門同知。光任、汝霖相繼為此職。光任初作是書，未竟，至汝霖乃踵成之。凡為三篇。首《形勢》，次《官守》，次《澳番》。《形勢篇》為圖十二，《澳番篇》為圖六。考《明史•地理志》只載南頭屯門、雞棲佛堂門、十字門、冷水角、老萬山、零丁洋澳諸名，與虎頭山關之類，其他皆未記其詳。此書於山海之險要，防禦之得失，言之最悉。蓋史舉大綱，志詳細目。載筆者各有體裁耳。
──右「地理類」都會郡縣之屬，一百八部、二千四百六十七卷，內三部無卷數，皆附《存目》。
