
卷六十七 史部二十三
○時令類

《堯典》首授時，舜初受命，亦先齊七政。後世推步測算，重為專門，已別著錄。其本天道之宜以立人事之節者，則有時令諸書。孔子考獻徵文，以《小正》為尚存夏道。然則先王之政，茲其大綱歟？後世承流，遞有撰述，大抵農家日用、閭閻風俗為多，與《禮經》所載小異。然民事即王政也，淺識者岐視之耳。至於選詞章，隸故實，誇多鬥靡，浸失厥初，則踵事增華，其來有漸，不獨時令一家為然。汰除鄙倍，採摘典要，亦未始非《豳風》、《月令》之遺矣。

宋陳元靚撰。元靚不知其裏貫，自署曰廣寒仙裔。而劉純作後序，稱為隱君子。其始末亦未詳言，莫之考也。書前又有知無為軍巢縣事朱鑒序一篇，鑒乃朱子之孫，即嘗輯《詩傳遺說》者，後仕至湖廣總領。元靚與之相識，則理宗時人矣。其書《宋志》不著錄，惟見於錢曾《讀書敏求記》，稱前列《圖說》，分四時，為四卷，今此本乃曹溶《學海類編》所載，卷首並無《圖說》，蓋傳鈔者佚之。書中摭《月令》、《孝經緯》、《三統曆》諸書為綱，而以雜書所記關於節序者按月分隸，凡春令四十六條，夏令五十條，秋令三十二條，冬令三十八條。大抵為啟劄應用而設，故於稗官說部多所徵據。而《爾雅》、《淮南》諸書所載足資考證者，反多遺闕，未可以稱善本。特其於所引典故皆備錄原文，詳記所出，未失前人遺意。與後來類書隨意刪竄者不同，故並錄存之，以備參考焉。

△《禦定月令輯要》•二十四卷、《圖說》•一卷
康熙五十四年聖祖仁皇帝禦定。初，明馮應京與戴任共輯《月令廣義》二十五卷，體例粗備，而所錄繁簡失中，雅俗弗別，頗不免於蕪雜，未可以前民利用。我聖祖仁皇帝欽崇天道，敬授人時，特命儒臣別為編纂。門目雖仍其舊，而刊除無稽之論，增補未備之文，定為《圖說》一卷，《歲令》二卷，《每月令》一卷，《春夏秋冬合》及《土王令》五卷，《十二月令》及《閏月令》十三卷，《晝夜令》二卷，《時刻令》一卷。每類分《天道》、《政典》、《民用》、《物候》、《占驗》、《雜紀》六子目，《每月令》則六子目外增《日次》一子目，《十二月令》、《閏月令》則六子目外增《節序》、《日次》二子目。各援引圖籍，註明出典，具有根據。其為舊本所有者，標題原字；今本所加者，標題增字。亦不掩古人所長，本本元元，條分縷析。用以乘時布政，順五氣之宜；趨事勸功，裨四民之業。敬天出治，敦本重農之淵衷，具見於是。固不僅點綴歲華，採擷詞藻，徒供翰墨之資焉。
──右「時令類」二部、二十九卷，皆文淵閣著錄。

○時令類存目
明瞿佑撰。佑字宗吉，錢塘人。洪武初，官國子助教。永樂間，官周王府右長史，謫戍保安。洪熙初，赦還。此書記十二月所宜所忌，曆引《孝經緯》、《荊楚歲時記》、《玉燭寶典》，而兼及於《濟世仁術》、《法天生意》、《指月錄》、《白雲雜忌》諸書，甚至道家符籙亦皆載入。徵引雖博，究不免傷於蕪雜也。

明李泰撰。泰字淑通，鹿邑人，洪武丁丑進士。姚福《青溪暇筆》稱其官為詹事府通事舍人，其事蹟則無考也。是書成於洪熙元年，大旨以《月令》諸書紀載時物，僅得其大略，前人訓釋，又互有異同。因搜采群籍以為考證。然篇幅太隘，未能詳核。

明盧翰撰。翰有《易經中說》，已著錄。此書以一歲十二月，每月雜采故事，兼及流俗舊聞。首記天道，次治法，次地利，次民用，次攝生，次涓吉，次占候，次跡往，次考言，次擴聞，謂之十例，頗為龐雜。其自序雲：「因見《家塾事親》一書而廣之為此。」則托始已為俗學，其不能精核宜矣。

明馮應京撰，戴任續成之。應京有《六家詩名物疏》，已著錄。任始末未詳，惟卷端有二私印，一曰「肩吾父」，一曰「新安布衣」而已。是書前有任《敘由》一篇，稱應京初為《士民月令》一卷，凡十有二令。今益以閏月而增《五紀篇》，冠以圖，統之以《歲總》。約十二月文義之同者，括為《每月令》，領於春令之前。複概每月三十日所同者，立《晝夜令》，而一十二時區為時令，系諸篇終。其為卷二十有五。則應京原書只一卷，此本皆任所增加。而卷首《馮霑紀略》乃稱應京在鎮撫司作此書二十四卷，應京自序又稱任僅增三之二。大抵二人先後成之，而彼此均欲據以為功，故其說矛盾也。其書較盧氏《月令通考》差詳備，而亦多猥雜。如諸神誕辰之類，皆本道書，而非可筆之儒籍者也。

明上洛王朝《日盍》撰。朝《日盍》，周定王橚七世孫。成化三年，橚曾孫同釒朵始分封上洛。萬曆三十二年，朝《日盍》襲封。其書專記時令，多襲舊文。

明戴羲撰。羲字馭長，裏貫未詳。崇禎中官光祿寺典簿。其書分紀歲序，而附以蠶、魚、竹、牡丹、芍藥，蘭菊諸《譜》。鈔撮舊籍，無所發明。

明陳堦撰。堦字升也，應城人。是書雜采故實詩歌，按時令編次，每一月為一卷。先敘月令節候，而三十日以次列之。皆以故實居前，詩歌居後，所采頗為蕪雜。前有康熙二十七年鞏昌知府文安紀元重刊序，乃惜其列代事蹟有關勸戒者尚未詳錄，非也。至謂其不載閏月為疏漏，則所言當矣。

明王勳撰，《後集》則其子璞所補。勳字曰放，璞字伯懷，黟縣人。其書采掇傳記，欲為《月令通考》諸家廣所未備，而好取新奇，轉成淺陋。如《十二月》雲：「大茅君降白鶴，吐火烘客，老子降九十六種魔。」皆道家無稽之談，尤為荒誕。其標目曰《別有天》，曰《有本如是》，曰《山外山》，曰《眾香國逸史》，皆佻纖尖巧，亦不出明季小品習徑也。

國朝董穀士、董炳文同編。穀士字農山，炳文字霞山，烏程人。是書前有潘耒序，稱其兄弟共撰類書，分天、地、人、物為四部，名曰《古今類傳》。先以歲時日次一編見示，乃天部中之一種。然則未成之書也。其例首為歲序總類，次為春、夏、秋、冬四時類。每於一時一月又先為總類，後以一月分三十日，各纂輯典故詩文，略注所出，而以通用麗句附諸簡末。其所出則鹹不注焉，搜采頗為繁富。然隸事在其意義，不在其字句。是書所摭，往往乖其本旨。如王羲之「春蚓秋蛇」，本論書法，乃以「春秋」二字，入之歲序類中，是可為得古人之意哉？

國朝孔尚任撰。尚任有《人瑞錄》，已著錄。是書仿《荊楚歲時記》為之，以十二月為綱，而以佳辰、令節分列為目，各載其風俗事宜於下，頗為詳備。然人事今古不同，方隅各異。尚任不分其時其地，比而同之，又不著其所出，未免失之淆雜，不足以為典據也。

國朝朱濂編。濂爵裏未詳。是編所采皆四時十二月事實詩賦，全用《藝文類聚》之體。複以是書但分節候而無日次，故更作《餘日事文》四卷，每月三十日，皆摭拾事實詩賦以補之。然所引神仙降誕飛昇之期，既為荒誕，又多以古人行記如范成大《吳船錄》之類所載每日至某處者，取為其日之故實，尤為假借也。
──右「時令類」十一部，一百二十卷，內一部無卷數，皆附《存目》。
