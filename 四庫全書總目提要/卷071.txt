
卷七十一 史部二十七
宋張禮撰。禮字茂中，浙江人。元祐元年與其友楚人陳微明游長安城南，訪唐代都邑舊址，因作此記，而自為之注。凡門坊、寺觀、園囿、村墟及前賢遺跡見於載籍者，敘錄甚備。如《嘉話錄》載慈恩寺題名始於張莒，禮則引《唐登科記》謂進士中有大中十三年及第之張台，而無張莒。又《長安志》載章敬寺本魚朝恩莊，後為章敬皇后立寺，故以為名。禮則以宋代寺基與志所載地理不同，而疑其已非古址。皆能據所目見而考辨之。其徵據頗為典核，所列金石碑刻名目，亦可與《集古錄》諸書互相參證。每條下間有續注，不知何人所增。中有金代年號，其「薦福寺」一條，又有「辛卯遷徙」之語。案辛卯為金哀宗正大八年，史載是年四月，元兵克鳳翔兩行省，棄京兆，遷居民於河南，所雲遷徙，當即此事。蓋金末元初人也。

不著撰人名氏。明焦竑《國史經籍志》著錄，亦不雲誰作。考元劉仁本《羽庭集》有是書序曰：「今翰林國史院編修官葛邏祿迺賢易之，自其先世徙居鄞。至正五年，挈行李，出浙渡淮，溯大河而濟。曆齊、魯、陳、蔡、晉、魏、燕、趙之墟，弔古山川、城郭、邱陵、宮室、王霸人物、衣冠文獻、陳跡故事，暨近代金宋戰爭疆場更變者。或得於圖經地誌，或聞諸故老舊家，流風遺俗，一皆考訂。夜還旅邸，筆之於書。又以其感觸興懷，慷慨激烈，成詩歌者繼之，總而名曰《河朔訪古記》，凡一十六卷」云云。則此書實為納新作，焦氏考之未審。序稱十六卷，焦氏作十二卷，亦誤也。納新族出西北郭囉祿，因以為氏。郭囉洛者，以《欽定西域圖志》考之，即今塔爾巴哈台也。元時色目諸人，散處天下，故納新寓居南陽，後移於鄞縣。初辟為浙東東湖書院山長，以薦授翰林編修官，出參桑戩失裏軍事，卒於軍。所著《金台集》，尚有刊本，惟此書久軼。今散見《永樂大典》中者，惟一百三十四條，所紀皆在真定、河南境內，而其餘不存。又仁本所稱繼以詩歌者，亦不復可見。然據今所存諸條，其山川古跡，多向來地誌所未詳。而金石遺文，言之尤悉，皆可以為考證之助。謹匯而編之，核其道裏疆界，各以類從。真定路為一卷，河南路為一卷，仍錄劉仁本原序冠之。雖殘闕之餘，十存一二，而崖略宛在，條理可尋，講輿地之學者猶可多所取資焉。

明徐弘祖撰。弘祖，江陰人，霞客其號也。少負奇氣，年三十齣遊，攜一襆被，遍曆東南佳山水。自吳、越之閩，之楚，北曆齊、魯、燕、冀、嵩、雒，登華山而歸。旋複由閩之粵，又由終南背走峨嵋，訪恆山。又南過大渡河至黎雅尋金沙江，從瀾滄北尋盤江，複出石門關數千里，窮星宿海而還。所至輒為文以志遊跡。沒後手稿散逸，其友季夢良求得之，而中多闕失。宜興史氏亦有抄本，而訛異尤甚。此則楊名時所重加編訂者也。第一卷自天臺、雁蕩以及五台、恆、華，各為一篇。第二卷以下皆西南遊記，凡二十五篇。首浙江、江西一篇，次湖廣一篇，次廣西六篇，次貴州一篇，次雲南十有六篇，所闕者一篇而已。自古名山大澤，秩祀所先，但以表望封圻，未聞品題名勝。逮典午而後，游跡始盛。六朝文士，無不託興登臨。史冊所載，若謝靈運《居名山志》、《遊名山志》之類，撰述日繁，然未有累牘連篇，都為一集者。弘祖耽奇嗜僻，刻意遠遊。既銳於搜尋，尤工於摹寫。遊記之夥，遂莫過於斯編。雖足跡所經，排日紀載，未嘗有意於為文。然以耳目所親，見聞較確。且黔滇荒遠，輿志多疏，此書於山川脈絡，剖析詳明，尤為有資考證。是亦山經之別乘，輿記之外篇矣。存茲一體，於地理之學未嘗無補也。
──右「地理類」遊記之屬，三部、十五卷，皆文淵閣著錄。

宋釋法顯撰。杜佑《通典》引此書，又作法明。蓋中宗諱顯，唐人以明字代之，故原注有「國諱改焉」四字也。法顯，晉義熙中自長安遊天竺，經三十餘國。還到京，與天竺禪師參互辨定，以成是書。胡震亨刻入秘冊函中，從舊題曰《佛國記》。而震亨附跋則以為當名《法顯傳》。今考酈道元《水經注》引此書，所雲「於此順嶺西南行十五日」以下八十九字，又引「恆水上流有一國」以下二百七十六字，皆稱曰《法顯傳》，則震亨之說似為有據。然《隋志•雜傳類》中載《法顯傳》二卷，《法顯行傳》一卷，不著撰人，《地理類》載《佛國記》一卷，注曰沙門釋法顯撰。一書兩收，三名互見，則亦不必定改《法顯傳》也。其書以天竺為中國，以中國為邊地。蓋釋氏自尊其教，其誕謬不足與爭。又於闐即今和闐，自古以來，崇回回教法，《欽定西域圖志》考證甚明。而此書載其有十四僧伽藍，眾僧數萬人，則所記亦不必盡實。然六朝舊笈，流傳頗久，其敍述古雅，亦非後來行記所及。存廣異聞，亦無不可也。書中稱弘始三年，歲在己亥，案《晉書》姚萇弘始二年，為晉隆安四年，當稱庚子，所紀較前差一年。然《晉書》本紀載趙石虎建武六年，當咸康五年，歲在己亥。而《金石錄》載《趙橫山李君神碑》及《西門豹祠殿基記》，乃均作建武六年庚子，複後差一年。蓋其時諸國紛爭，或逾年改元，或不逾年改元，漫無定製。又南北隔絕，傳聞異詞，未可斷史之必是，此之必非。今仍其舊文，以從闕疑之義焉。

唐釋玄奘譯，辯機撰。玄奘事蹟具《舊唐書》列傳。晁公武《讀書志》載是書，作元奘撰，不及辯機。鄭樵《通志•藝文略》則作《大唐西域記》十二卷，玄奘撰，《西域記》十二卷，辯機撰，又分為兩書。惟陳振孫《書錄解題》作大唐三藏法師玄奘譯，大總持寺僧辯機撰，與今本合。考是書後有辯機序，略雲：「玄奘法師以貞觀三年褰裳遵路，杖錫遐征。薄言旋軔，謁帝洛陽。肅承明詔，載令宣譯。」辯機為大總持寺弟子，撰斯方志，則陳氏所言為得其實矣。昔宋法顯作《佛國記》，其文頗略。《唐書•西域列傳》，較為詳核。此書所序諸國，又多《唐書》所不載。則史所錄者朝貢之邦，此所記者經行之地也。《讀書志》載有玄奘自序，此本佚之。惟前有尚書左僕射燕國公張說序，後有辯機自序。句下間有注文，或曰唐言某某，或曰某印度境，疑為原注。又有校正譯語雲，舊作某某訛者，及每卷之末附有音釋，疑為後人所加。第十一卷「僧伽羅國」條中，有「明永樂三年太監鄭和見國王阿烈苦柰兒事，是今之錫蘭山，即古之僧伽羅國也」，至「祈福民庶作無量功德」共三百七十字，亦注者附記之語，吳氏刊本誤連入正文也。所列凡一百三十八國，中摩揭陀一國厘為八、九兩卷，記載獨詳。所述多佛典因果之事，而舉其地以實之。晁公武《讀書志》稱，玄奘至天竺求佛書，因記其所曆諸國，凡風俗之宜，衣服之制，幅員之廣隘，物產之豐嗇，悉舉其梗概。蓋未詳檢是書，特姑據名為說也。我皇上開闢天西，鹹歸版籍。《欽定西域圖志》，徵實傳信，凡前代傳聞之說，一一釐正。此書侈陳靈異，尤不足稽。然山川道裏，亦有互相證明者。姑錄存之，備參考焉。

宋徐兢撰。兢字明叔，號自信居士。是書末附其行狀，稱甌寧人，《文獻通考》則作和州曆陽人，思陵《翰墨志》又作信州徐兢。似當以行狀為確。《通考》又稱兢為鉉之裔，自題保大騎省世家，考王銍《默記》，稱徐鉉無子，惟鍇有後，居攝山前開茶肆，號徐十郎。鉉、鍇誥敕尚存，則《通考》亦誤傳也。據兢行狀，宣和六年高麗入貢，遣給事中路允迪報聘。兢以奉議郎為國信使，提轄人船禮物官，因撰《高麗圖經》四十卷，還朝後詔給劄上之。召對便殿，賜同進士出身，擢知大宗正事，兼掌書學，後遷尚書刑部員外郎。其書分二十八門，凡其國之山川、風俗、典章、制度，以及接待之儀文，往來之道路，無不詳載。而其自序尤拳拳於所繪之圖。此本但有書而無圖，已非完本。然前有其侄蕆題詞一首，稱書上禦府，其副藏家。靖康丁未，兵亂失之。後從醫者得其本，惟《海道》二卷無恙。又述兢之言，謂世傳其書，往往圖亡而經存。欲追畫之，不果就，乃以所存者刻之澂江郡齋。周煇《清波雜誌》亦稱兢仿元豐中王雲所撰《雞林志》為《高麗圖經》。物圖其形，事為其說。蓋徐素善丹青也。宣和末，老人在曆陽（案此「老人」字疑為先人之訛，蓋指其父邦彥也）雖得見其書，但能抄其文，略其繪事。乾道中刊於江陰郡齋者，即家間所傳之本，圖亡而經存。蓋兵火後徐氏亦失元本云云，是宋時已無圖矣。又張世南《遊宦記聞》曰：高麗是年有請於上，願得能書者至國中，於是以徐兢為國信使、禮物官。則兢之行，特以工書遣，而留心記載乃如是。今其篆書無一字傳世，惟此編僅存。考魏了翁《鶴山集》，稱兢篆於《說文解字》以外自為一家，雖其名兢字見於印文者，亦與篆法不同云云。則其篆乃滅裂古法者，宜不為後人所藏弆。然此編已足以傳兢，雖不傳其篆可也。

宋趙汝適撰。汝適始末無考，惟據《宋史•宗室世系表》，知其為岐王仲忽之玄孫，安康郡王士說之曾孫，銀青光祿大夫不柔之孫，善待之子，出於簡王元份房，上距太宗八世耳。此書乃其提舉福建路市舶時所作，於時宋已南渡，諸蕃惟市舶僅通，故所言皆海國之事。《宋史•外國列傳》實引用之。核其敘次事類，歲月皆合。但《宋史》詳事蹟而略於風土、物產，此則詳風土、物產而略於事蹟。蓋一則史傳，一則雜誌，體各有宜，不以偏舉為病也。所列諸國，「賓瞳龍」史作「賓同隴」，「登流眉」史作「丹流眉」，「阿婆羅拔」史作「阿蒲羅拔」，「麻逸」史作「摩逸」。蓋譯語對音，本無定字。龍、隴，三聲之通。登、丹，蒲、婆，麻、摩，雙聲之轉。呼有輕重，故文有異同。無由核其是非，今亦各仍其舊。惟南宋僻處臨安，海道所通，東南為近。志中乃兼載大秦天竺諸國，似乎隔越西域，未必親睹其人。然考《冊府元龜》，載唐時祅教稱大秦寺，《桯史》所記廣州海獠，即其種類。又法顯《佛國記》載陸行至天竺，附商舶還晉。知二國皆轉海可通，故汝適得於福州見其市易。然則是書所記，皆得諸見聞，親為詢訪。宜其敍述詳核，為史家之所依據矣。

宋朱輔撰。輔字季公，桐鄉人。不詳其仕履，惟《虎邱志》載所作《詠虎邱》詩一首，知為南宋末人耳。溪蠻者，即《後漢書》所謂五溪蠻。章懷太子注，稱武陵有雄溪、樠溪、酉溪、潕溪、辰溪，悉是蠻夷所居，故謂五溪蠻，今在辰州界者是也。輔蓋嘗服官其地，故據所見聞，作為是書。所記諸蠻風土、物產頗備，如闌幹布之傳於漢代，三脊茅之出於包茅山，數典亦為詳贍。至其俗尚之異，種類之別，曲折纖悉，臚列明晰。事雖鄙而詞頗雅，可謂工於敍述。用資考證，多益見聞，固不容以瑣屑廢焉。

元周達觀撰。達觀，溫州人。真臘本南海中小國，為扶南之屬。其後漸以強盛，自《隋書》始見於《外國傳》。唐、宋二史並皆紀錄，而朝貢不常至，故所載風土、方物往往疏略不備。元成宗元貞元年乙未，遣使招諭其國，達觀隨行。至大德元年丁酉乃歸。首尾三年，諳悉其俗。因記所聞見為此書，凡四十則。文義頗為賅贍，惟第三十六則內記「瀆倫神譴」一事，不以為天道之常，而歸功於佛，則所見殊陋。然《元史》不立《真臘傳》，得此而本末詳具，猶可以補其佚闕。是固宜存備參訂，作職方之《外紀》者矣。達觀作是書成，以示吾邱衍，衍為題詩，推挹甚至，見衍所作《竹素山房詩集》中。蓋衍亦服其敍述之工雲。

元汪大淵撰。大淵字煥章，南昌人。至正中，嘗附賈舶浮海越數十國，紀所聞見成此書。今以明馬觀《瀛涯勝覽》互勘，如觀所稱「占城之人頂三山金花冠，衣皆縈采帨，產伽南香、觀音竹、降真香之屬。瓜哇之廝村、沽灘新村、蘇馬魯隘、港口諸處，風俗各異。又其國人有三等，其土產有白芝麻、綠豆、蘇木、金剛子、白檀肉、豆蔻、灶筒、玳瑁、紅綠鸚鵡之屬，舊港有火雞、神鹿之屬」，皆為此書所未載。又所載《真臘風土記》亦僅十之四五。蓋殊方絕域，偶一維舟，斷不能周覽無遺。所見各殊，則所記各別，不足異也。至雲瓜哇即古闍婆，考《明史》，明太祖時瓜哇、闍婆二國並來貢，其二國國王之名亦不同。大淵並而為一，則傳聞之誤矣。然諸史外國列傳，秉筆之人皆未嘗身曆其地，即趙汝適《諸蕃志》之類，亦多得於市舶之口傳。大淵此書則皆親歷而手記之，究非空談無徵者比。故所記羅衛、羅斛、針路諸國，大半為史所不載。又於諸國山川、險要、方域、疆裏一一記述，即載於史者亦不及所言之詳，錄之亦足資考證也。考黃虞稷《千頃堂書目》及焦竑《國史經籍志》皆不載是書，唯錢曾《讀書敏求記》載之，稱為元人舊鈔本。則此書久無刊版，傳播殊稀。又稱至正年間河東張翥、三山吳鑒為之序，今考此本，二人之序俱存。然吳鑒序乃有二篇，前一篇題至正己丑，乃此書原序，後一篇題至正十一年，在前序後二年，乃所作《清源續志》之序，誤入此書。蓋吳鑒修志之時，以泉州為海道所通，賈船所聚，因附刊此書於志末，摘錄者並志序鈔之也。又有嘉靖戊申袁袠跋，頗議其漏載日本。蓋未悉大淵此書，惟紀所見，非海國全志雲。

明董越撰。越字尚矩，寧都人。成化己丑進士，官至南京工部尚書，諡文僖。孝宗即位，越以右春坊右庶子兼翰林院侍講，同刑科給事中王敞使朝鮮，因述所見聞，以作此賦。又用謝靈運《山居賦》例，自為之注。所言與《明史•朝鮮傳》皆合。知其信而有徵，非鑿空也。考越自正月出使，五月還朝，留其地者僅一月有餘。而凡其土地之沿革，風俗之變易，以及山川、亭館、人物、畜產，無不詳錄。自序所謂得於傳聞周覽，與彼國所具風俗帖者，恐不能如是之周匝。其亦奉使之始，預訪圖經，還朝以後，更徵典籍，參以耳目所及，以成是制乎？越有《文僖集》四十二卷，今未見其本。又別有《使東日錄》一卷，亦其往返所作詩文，不及此賦之典核。別本孤行，此一卷固已足矣。

明黃衷撰。衷字子和，南海人。弘治丙辰進士，官至兵部右侍郎。是書乃其晚年致政家居，就海洋番舶，詢悉其山川風土，裒錄成編。自序稱鐵橋病叟者，其別號也。《廣東通志》載是書，作一卷。此本實三卷，分為四類：曰《風俗》，凡二目；曰《物產》，凡二十九目；曰《畏途》，凡五目；曰《物怪》，凡八目。所述海中荒忽奇譎之狀，極為詳備。然皆出舟師舵卒所親見，非《山海經》、《神異經》等純構虛詞、誕幻不經者比。每條下間附論斷，詞致高簡，時寓勸戒，亦頗有可觀。書中別有附註，乃其族子學准增加。原本所載，今並存焉。案《明史•滿剌加傳》稱「正、嘉間為佛郎機所滅」，而此書則稱「佛郎機破其國，王退依陂堤裏，佛郎機整眾而去，王乃複所」云云，與史稍有不同。此書成於嘉靖初，海賈所傳，見聞較近，似當不失其實。是尤可訂史傳之異，不僅博物之資矣。

明張燮撰。燮字紹和，龍溪人。萬曆甲午舉人。考《明史•黃道周傳》，載其《三罪四恥七不如疏》，在崇禎十八年，距燮鄉薦之時已四十四年，尚稱「志尚高雅，博學多通，不如龍溪舉人張燮」，則燮以舉人終於家也。是書成於萬曆丁巳，仿宋趙汝適《諸蕃志》例，惟載海國之通互市者。首《西洋考》，凡十五國，又附錄者四；次《東洋考》，凡七國，又附錄者十二；次《外紀考》，為日本及紅毛番。不通貢市，故別著之；次《稅餉考》，分《水編》、《陸編》、《職官》、《公署》四子目；次《舟師考》，分《內港水程二洋針路》、《祭祀》、《占驗》、《水醒水忌》、《定日》、《惡風》、《潮汐》七子目；次《稅璫考》，紀神宗時內官高寀通番蠹國，劫官擾民始末最詳；次《藝文》；次《逸事考》。其例於交阯、占城、暹羅、彭亨、呂宋、蘇祿名與古同者，仍用古名，他若瓜哇之為下港，柬埔塞之為真臘，大泥之為勃泥，舊港之為三佛齊，麻六甲之為滿刺加，啞齊之為蘇門答剌，思吉港之為蘇吉，丹遲悶之為吉裏地，間汶萊之為婆羅，貓裏務之為合貓裏，則並從今名，使通俗易檢。每國先列沿革事蹟，多與諸史相出入。如占城即古林邑，而《五代史》以為自古未通之類，亦頗有改正。大致與《明一統志》略同，而稍益以諸書。如閩部疏之誤記燕窩菜，及小葛羅誤稱吉蘭丹之類，鹹附辨之。次列海船交易之例，則皆采自海師賈客之口，為傳記之所未詳。其《稅璫》一篇，言利弊最悉。《水程針路》諸篇，尤切於實用。惟明代控制外番，至為無術。無事則百計以漁利，有變則委曲以苟安，事事可為炯戒。而篇末諸論，乃稱功頌德，曲筆實多，蓋當時臣子之詞，置而不論可矣。

明西洋人艾儒略撰。其書成於天啟癸亥，自序謂利氏齎進《萬國圖志》，龐氏奉命翻譯，儒略更增補以成之。蓋因利瑪竇、龐我迪舊本潤色之，不盡儒略自作也。所紀皆絕域風土，為自古輿圖所不載，故曰《職方外紀》。其說分天下為五大州。一曰亞細亞州，其地西起那多理亞，離福島六十二度；東至亞尼俺峽，離福島一百八十度；南起瓜哇，在赤道南十二度；北至冰海，在赤道北七十二度。二曰歐邏巴州，其地南起地中海，北極出地三十五度；北至冰海，北極出地八十餘度，徑一萬一千二百五十裏；西起西海福島初度；東至阿北河，距福島九十二度；徑二萬三千里，三曰利未亞州，西南皆至利未亞海，東至西紅海，北至地中海，極南南極出地三十五度，極北北極出地三十五度，東西廣七十八度。四曰亞墨利加，地分南北，中通一峽。峽南之地，南起墨瓦蠟泥海峽，南極出地五十二度；北至加納達，北極出地十度半；西起福島二百八十六度；東至三百五十五度。峽北之地，南起加納達，南極出地十度半；北至冰海，其北極出地度數則未之測量；西起福島一百八十度；東盡三百六十度。五曰墨瓦蠟尼加，則彼國與之初通，疆域道裏，尚莫得詳焉。前冠以《萬國全圖》，後附以《四海總說》。所述多奇異不可究詰，似不免多所誇飾。然天地之大，何所不有，錄而存之，亦足以廣異聞也。

明鄺露撰。露字湛若，南海人。鈕琇《觚賸》載其為諸生應歲試時，題為「文行忠信」，乃四比立格，以真草隸篆四體書之，坐是被斥。蓋亦放誕之士。王士禎《池北偶談》又載其少游金陵，客阮大鋮之門，嘗為大鋮作集序，大鋮亦為露作集序。其人殊不足重，迨國朝順治初，王師入粵，露義不改節，竟抱平生所寶古琴，不食而死。士禎詩所謂「南海畸人死抱琴」者，即為露作。其志節乃為世所稱。然露先托契閹兒，所作《嶠雅》，屢稱大鋮為石巢夫子，實貽譏於名教。後雖晚蓋，僅足自贖，固不能與黃淳耀等皦然日月爭光也。是書乃露游廣西之時，遍曆岑、藍、胡、侯、槃五姓土司，因為猺女雲嚲孃留掌書記。歸而述所見聞，所記山川物產皆詞藻簡雅，序次典核，不在范成大《桂海虞衡志》下，可稱佳本。惟中間敘岑氏猺女被服名目，溪峒中必無此綺麗。露蓋摭古事以文飾之。又敘猩猩一條，大不近情。敘木客一條，既稱為秦時采木之人，何以能作律詩？所稱《細雨詩》「劍閣鈴逾動，長門燭更深」一聯，何以能用漢、唐故事？是則附會塗飾，不免文士之積習矣。

不著撰人名氏。書中稱《大明一統志》，則成於明代也。卷首略敘疆域沿革，而不標其目，以下分六大綱為經：曰《京都》，曰《風俗》，曰《古都》，曰《古跡》，曰《山川》，曰《樓臺》。以所屬八道為緯。中曰京畿，西南曰忠清，東南曰慶尚，南曰全羅，西曰黃海，東曰江源，西北曰平安，東北曰鹹鏡。皆略如中國地誌。惟《京都》但載宮殿、曹署，而不及城市風俗。多載其國典制，與故事混而為一。又諸道皆無四至八到，古跡多雜以神怪，頗同小說。於體例皆為未協。然遺聞瑣事，為中國史書所未詳者，往往而在，頗足以資考證。其敍述亦皆雅潔，較諸州郡輿圖冗漫無緒者，轉為勝之。宋王雲嘗撰《雞林志》，其書不傳。徐兢《高麗圖經》於山川古跡亦略。此書出其國人所述，當不失真。我國家威德覃敷，八紘砥屬。朝鮮一國，道裏既近，歸化尤先。雖號藩封，實同郡縣，其山川疆域皆宜隸籍於職方。錄而存之，亦足備輿記之一種也。

乾隆十六年奉敕撰。以朝鮮以下諸外藩為首，其餘諸藩諸蠻，各以所隸之省為次。會聖武遠揚，戡定西域，拓地二萬餘里。河源月《出骨》之外，梯航鱗集，琛贐旅來。乃增繪伊犁、哈薩克、布魯特、烏什、巴達克山、安集延諸部，共為三百餘種。分圖系說，共為七卷，告成於乾隆二十二年。迨乾隆二十八年以後，愛烏罕、霍罕、啟齊玉蘇、烏爾根齊諸部，鹹奉表入覲，土爾扈特全部自俄羅斯來歸，雲南整欠、景海諸土目又相繼內附，乃廣為《續圖》一卷。每圖各繪其男女之狀，及其部長屬眾衣冠之別。凡性情習俗，服食好尚，罔不具載。考《南史》載梁武帝使裴子野撰《方國使圖》，廣述懷來之盛，自荒服至海表凡二十國。張彥遠《歷代名畫記》載梁元帝有《職貢圖》。史繩祖《學齋佔畢》引李公麟雲，元帝鎮荊州，作《職貢圖》，狀其形而識其土俗，凡三十餘國。其為數較今所繪不及十分之一。至《山海經》所載諸國，多出虛撰，概不足憑。《漢書•西域傳》以下，史家所述，多出傳聞。核以道里山川，亦往往失實。又不及今之所繪，或奉贄貢篚，親睹其人；或仗鉞乘軺，實經其地。允攝提合雒以來所未睹之隆軌。然伏讀御題長律，方以保泰承庥，殷殷咨儆，此景命所以重申，天聲所以益播也。自今以往，占風驗海而至者，當又不知其凡幾。珥筆之臣，且翹佇新圖之更續矣。（謹案，此書及《西域圖志》，皆以紀盛德昭宣，無遠弗屆，為亙古之所未有。《西域圖志》恭錄於都會郡縣類中，此則恭錄於外紀者，西域雖本外國，而列戍開屯，築城建邑，已同內地之一省。入於都會郡縣，所以著闢地之廣，彰聖武也。職貢諸方，多古來聲教所不及，重譯所未通。入於外紀，所以著格被之遠，表聖化也。）
國朝南懷仁撰。懷仁，西洋人。康熙中官欽天監監正。是書上卷自《坤輿》至《人物》，分十五條，皆言地之所生。下卷載海外諸國道裏、山川、民風、物產，分為五大州，而終之以《西洋七奇圖說》。大致與艾儒略《職方外紀》互相出入，而亦時有詳略異同。案東方朔《神異經》曰：「東南大荒之中有樸父焉，夫婦並高千里，腹圍（案此下當有腹圍之裏烽，原本脫佚，今姑仍之）自輔天初立時，使其夫婦導開百川。嬾不用意，謫之並立東南，不飲不食，不畏寒暑。須黃河清，當複使其夫婦導護百川」云云。此書所載有銅人跨海而立，巨舶往來出其胯下者，似影附此語而作。又《神異經》曰：「北方層冰萬里，厚百丈，有磎鼠在冰下土中焉。形如鼠，肉重千斤。可以作脯，食之已熱」云云。此書記此物全與相合。又周密《癸辛雜識》曰：「西域有沙海，正據要津。其水熱如湯，不可向邇。此天之所以限華夷也，終古未嘗通中國。忽一日有巨獸浮水窒，其骨長數十裏，橫於兩涘，如津梁然。骨中有髓竅，可容並馬。於是西域之地始通中國。謀往來者每以膏油塗其骨，懼其枯朽而折，則無複可通故耳」云云，此書記此事亦全與相合。疑其東來以後，得見中國古書，因依仿而變幻其說，不必皆有實跡。然核以諸書所記，賈舶之所傳聞，亦有歷歷不誣者。蓋雖有所粉飾，而不盡虛構。存廣異聞，固亦無不可也。

國朝圖理琛撰。圖理琛姓阿顏覺羅氏，先世葉赫人。由考取內閣中書，官至兵部職方司郎中。是編乃康熙五十一年五月，圖理琛以原任內閣侍讀奉命出使土爾扈特，由喀爾喀越俄羅斯國，至其地。五十四年三月，回京師複命。因述其道裏、山川、民風、物產以及應對禮儀，恭呈御覽，冠以輿圖。次隨日紀載見聞，其體例略如宋人行記。但宋人行記以月日為綱，而地理附見。此則以地理為綱，而月日附見。所曆俄羅斯境，曰楚庫柏興，曰烏的柏興，曰柏海爾湖，曰尼爾庫城，曰昂噶拉河，曰伊聶謝柏興，曰麻科斯科，曰揭的河，曰那裏本柏興，曰蘇爾呼忒柏興，曰薩瑪爾斯科，曰狄木演斯科，曰托波爾，曰鴉班沁，曰費耶爾和土爾斯科城，曰費耶爾和土爾斯科佛落克嶺，曰索裏喀穆斯科，曰改果羅多，曰黑林諾付，曰喀山，曰西穆必爾斯科，曰薩拉託付，曰塔喇斯科，曰托穆斯科，曰伊裏木城，皆其大聚落也。其地為自古輿記所不載，亦自古使節所未經。如《史記》述匈奴北海，頗作疑詞。故儒者類言無北海。今據圖理琛所記，知伊聶謝柏興距北海大洋一月程。又《唐書》稱薛延陀夜不甚暗，猶可博弈，僅得之於傳聞。圖理琛以五月至其地，知夏至前後確有是事。皆我聖祖仁皇帝德化覃敷，威稜震疊，故軺車所至，莫不具驛傳，供芻糒，涉越三四萬里，如行閨闥。故得以從容遊覽，見所未見，聞所未聞，纂述成編，以補亙古黃圖所未悉。令備錄其文，使天下萬世知聖化彌綸，迥出於章亥所步之外。且所記俄羅斯、土爾扈特畏懷恭順之忱，尤足見堯天丕冒，砥屬無垠。凡在方趾圓顱，無不鱗集仰流，效誠恐後，為三五以來所未有。今土爾扈特已全部內附，而所記俄羅斯南路十四國，乾隆乙亥以後，又已盡入版圖。並以見武烈文謨，顯承啟佑，所由拓億禩之丕基者，非偶然也。

國朝陳倫炯撰。倫炯字資齋，同安人。父昂，康熙二十一年從靖海侯施烺平定臺灣。烺又使搜捕餘黨，出入東西洋五年。敘功授職，官至廣東副都統。（案副都統為滿洲額缺，陳昂得是官，蓋出特典。）倫炯少從其父，熟聞海道形勢。及襲父蔭，複由侍衛歷任澎湖副將、臺灣鎮總兵官，移廣東高雷廉、江南崇明、狼山諸鎮，又為浙江寧波水師提督，皆濱海地也。故以平生聞見，著為此書。上卷記八篇，曰《天下沿海形勢錄》，曰《東洋記》，曰《東南洋記》，曰《南洋記》，曰《小西洋記》，曰《大西洋記》，曰《昆屯記》，曰《南澳氣記》。下卷圖六幅，曰《四海總圖》，曰《沿海全圖》，曰《臺灣圖》，曰《臺灣後山圖》，曰《澎湖圖》，曰《瓊州圖》。凡山川之扼塞，道裏之遠近，沙礁島嶼之夷險，風雲氣候之測驗，以及外蕃民風、物產，一一備書。雖卷帙無多，然積父子兩世之閱歷，參稽考驗，言必有徵。視剿傳聞而述新奇，據故籍而談形勢者，其事固區以別矣。其《南澳氣記》中稱萬里長沙者，即《列子》所謂歸墟，《莊子》所謂尾閭，《抱樸子》所謂沃焦，《宋史•琉球傳》所謂落漈。但諸書皆言注之不盈，倫炯則推以潮長而此溜落，潮落而此溜長，知水自上入，仍自下出。其言確切近理，足以決千古耳食之疑。又史稱舟落漈者一去不返，倫炯則謂乘潮長之時求出，則外高內下，反不得出。如潮落乘南風棹船，尚可出。雍正丙午，有閩船落漈者，果如其說得還。此語亦前人所未發。惟所記七洲洋帶箭鳥，謂由鄭和呼鳥插箭為記，以導海舶。又記暹羅鬼與鄭和鬥法，夜建寺塔，今尚在焉。則蕃俗信鬼，有此附會之談。倫炯不為辨正，是亦少疏。然是書主於記海道，不主於考故實，彼國既有此說，據而錄之，固亦無害宏旨爾。
──右「地理類」外紀之屬，十七部、九十八卷，皆文淵閣著錄。
