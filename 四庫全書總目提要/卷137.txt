
卷一百三十七 子部四十七
《四庫全書總目提要》紀昀等
○類書類存目一
一名《四八目》，舊附載《陶潛集》中。唐、宋以來相沿引用，承訛踵謬，莫悟其非。邇以編錄遺書，始蒙睿鑒高深，斷為偽託。臣等仰承聖訓，詳悉推求，乃知今本潛集為北齊僕射陽休之編。休之序錄稱其集先有兩本，一本六卷，排比顛亂，兼複闕少。蕭統所撰八卷，又少《五孝傳》及《四八目》。今錄統所闕並序目等合為十卷，是《五孝傳》及《四八目》實休之所增，蕭統舊本無是也。統序稱深愛其文，故加搜校，則八卷以外不應更有佚篇，其為晚出偽書，已無疑義。且集中與子儼等疏稱子夏為孔子四友，而此錄四友乃為顏回、子貢、子路、子張。又《五孝傳》引孝乎惟孝友於兄弟之文，句讀尚從包鹹注，知未見古文《尚書》。而此錄四嶽一條，乃引孔安國傳，其出兩手，尤自顯然。至書以《聖賢群輔》為名，而魯三桓、鄭七穆、晉六卿、魏四友以及仕莽之唐林、唐遵，叛晉之王敦，並列簡編，名實相迕，理乖風教，亦決非潛之所為。昔宋庠校正斯集，僅知八儒三墨二條為後人所竄入，而全書之贗，竟不能明。潛之受誣，已逾千載，今逢右文聖世，得以辨別而表章之，使白璧無瑕，流光奕葉，是亦潛之至幸矣。
舊本題梁昭明太子蕭統撰，陳振孫《書錄解題》又雲梁元帝撰。比事儷語，在法帖中《章草》、《月儀》之類。詳其每篇自敍之詞，皆山林之語，非帝胄所宜言，且詞氣不類六朝，亦複不類唐格，疑宋人案月令集為駢句，以備箋啟之用，後來附會，題為統作耳。今刻本《昭明集》中亦有之，題曰十二月啟，然《昭明集》乃後人所輯，非其原本，未可據以為信也。
舊本題宋杜開撰。其本較明人所刻多前序一篇，不著撰人名氏。詞旨頗鄙，注文尤謬，又出師古注杜詩之下。如開卷注昭明太子四字曰，姓蕭，名普，字子施，昭明者，號也。殆目未睹史書者。其他所引《論語》德不孤必有鄰君子以文會友，詩中心藏之何日忘之等數條，為有根據。餘則無一不出杜撰。疑亦妄人依託也。
舊本題唐韓鄂撰。考《唐書·宰相世系表》，載韓休之弟殿中丞倩，倩之子河南兵曹參軍滌，鄂乃滌之曾孫也。其書以四時節候分門隸事，各編為駢句，略如《北堂書鈔》、《六帖》之體。《唐志》、《宋志》皆列其名，陳振孫《書錄解題》亦載之，然久無傳本。此本為胡震亨秘冊函中所刻，毛晉收其殘版，以入《津逮秘書》者。震亨跋稱得之鄭曉家，王士禎《居易錄》以為即震亨偽造。案錢曾《讀書敏求記》雲，《歲華紀麗》舊抄，卷終闕字數行，又失去末葉。後見章邱李中麓藏宋刻本，脫落正同。是此書確出宋本，不由震亨之依託。然《書錄解題》稱其采經史子傳歲時事，類聚而以儷句間之，此本乃全作儷句，已不相合。又儷句拙陋殊甚，所引書不過數十種，而割裂餖飣往往不成文句。且《杜陽雜編》，蘇鶚所作。鶚、僖宗光啟中進士，已屆唐末。《摭言》，王定保所作。定保，昭宗光化三年進士，已入五代。鄂安得引二人之書？至中引《四時纂要》一條，考之《唐志》，是書即鄂所作。鄂又何至自引己作？況鄂既唐人，不應稱唐玄宗及唐時，均屬疑竇。曾所云云，正未可據為定論也。
晉李瀚撰，宋徐子光注。《書錄解題》、《宋史·藝文志》皆作八卷。今所行者凡二本，一本二卷，乃子光之原注，已著於錄。此本又分三卷，凡子光注中陳振孫所謂兼及他人事者，皆為刪去，而每句之下俱有評識二字，如好賢、循吏、孝義、廉介之類，即所謂標題。蓋坊刻改竄之本，不足取也。
舊本題宋蘇易簡撰。易簡有《文房四譜》，已著錄，是編取《文選》中藻麗之語，分類纂輯。其中語出經史，偶為漢以來詞賦採用者，亦即以採用之篇，注為出典。易簡名臣，不應荒陋至此。陸遊《老學菴筆記》稱宋初崇尚《文選》，草必稱王孫，梅必稱驛使，月必稱望舒，山水必稱清暉，方為合格。疑其時科舉之徒輯為此書，托易簡之名以行也。
宋晏殊撰。殊字同叔，撫州臨川人。景德初，張知白以神童薦，賜同進士出身，擢秘書省正字。官至集賢殿學士，同平章事，兼樞密使。卒諡元獻。事蹟具《宋史》本傳。是編乃所作類事之書，體例略如《北堂書鈔》，白氏《六帖》，而詳贍則過之。葉夢得《避暑錄話》稱殊生平未嘗棄一紙，雖封皮亦十百為遝。每讀書得一故事，則批一封皮。後批門類，命書吏傳寫，即今《類要》也。故所載皆從原書采掇。不似他類書互相剽竊，輾轉傳訛。然自宋代所傳名目，卷帙已多互異。歐陽修作殊神道碑，稱類集古今為集選二百卷，曾鞏作序則稱上中下帙七十四篇，惟《宋史·本傳》稱一百卷，與今本合。據其四世孫知雅州袤進書原表，則南渡後已多闕佚，袤續加編錄，於開禧二年上進。故今書中有於篇目下題四世孫袤補闕者，皆袤所增，非殊之舊矣。自明以來，傳本甚罕，惟浙江範氏天一閣所藏尚從宋本抄存，而中間殘闕至四十三卷。別有兩淮所進本，僅存三十七卷，門類次序，尤多顛倒，且傳寫相沿，訛謬脫落，甚至不可句讀。蓋與《太平御覽》同為宋代類書之善本，而其不可校正則較《御覽》為更甚，故今惟附存其目焉。
宋徐晉卿撰。晉卿裏貫未詳。自署稱將仕郎秘書省校書郎，亦不知其始末也。《左傳》文繁詞縟，學者往往緯以儷語，取便記誦。見於《宋史·藝文志》者有崔昇等十餘家，今並亡佚。惟此賦尚存，凡一百五十韻，一萬五千言。屬對雖工，而無當於義理，其徵引亦多舛漏。前有皇祐三年自序雲，首尾貫串十得八九，殊未然也。國朝高士奇嘗為之注，《通志堂經解》亦收之。末有元至大戊申長沙區鬥英一跋，稱江陰路總管太原趙嘉山得善本，授郡庠，俾鋟梓雲。
舊本題宋劉攽撰。攽字貢父，新喻人，敞之弟也。與敞同舉慶曆六年進士。曆官秘書少監，出知蔡州，後終於中書舍人。事蹟具《宋史·本傳》。是編取《文選》字句可供詞賦之用者，分門標目，共五百四十九類。然攽兄弟以文章學問與歐陽修、蘇軾諸人馳騁上下，未必為此餖飣之學，疑亦南宋時業詞科者所依託也。
舊本題宋方龜年編。龜年，莆田人。景祐元年進士，官至屯田郎中。《宋史·藝文志》事類門，載方龜年《群書新語》十一卷。《福建通志》亦載之，作十卷。均無《記室新書》之名。考世傳抄本《翰苑新書》，有明沔陽陳文燭序，謂是宋人書，抄自秘閣者。無撰人姓氏，凡分四集。其別集十二卷，即此書之前十二卷。其前集七十卷，此書割去前十二卷，以十三卷以下五十八卷續別集後，仍足七十卷之數。蓋坊賈得殘闕《翰苑新書》，並兩集為一集，改此名以售欺也。
不著編輯者名氏。卷首題曰《蘇台雲翁錄》，末志正德五年五月望後蘇台雲翁錄於西閣灣南之垂雲樓，時年七十有七，蓋明人抄本也。核其所載，即節錄宋馬永《易實賓錄》，非所自才，亦非完書。今馬氏原本已於《永樂大典》內編次成帙，此為棄餘矣。
舊本題宋呂祖謙編，與歷代制度詳說皆祖謙年譜所不載。然歷代制度詳說具有條理，且刊自元人，亦有所授受，此書則徵引故實，大抵習見之事，在類書中最為淺陋，斷非祖謙之所為，殆後人依託也。
宋王銍撰。銍字性之，汝陰人，自稱汝陰老民。紹興初，以薦，詔視秩史官，給劄奏禦，為樞密院編修官。是書前有題詞雲，以續洪適之書。考王楙《野客叢書》，謂洪駒父作《侍兒小名錄》，或者又作《續侍兒錄》，則是洪芻非洪適。然考《侍兒小名錄拾遺》，稱少蓬洪公則作適為是，或王楙偶誤記歟？銍本博洽，而此書所采，猥鄙殊甚。錢希言《戲瑕》曰，汝陰王銍著《補侍兒小名錄》，雜出不倫，所引《霍小玉傳》媒氏鮑十一娘一段，殊與侍兒小名無當。又載《李文公集》禽滑厘問於子墨子，叔曰無恆，侄女曰數奇，妾曰善佞，皆寓言也。王丞相妾雷尚書，是嘲戲之詞，何預小名故事，其抉摘頗當。今觀其書，如《左傳》蕭同叔子，杜預之注甚明。唐進士段何一條，雲髻半髻，乃言其裝飾，均非小名。至唐人多呼婢為小玉，故元微之悼亡詩有小玉上床鋪夜衾句。竇果一條，以小玉驚人踏破裙句，竟為小名，亦殊舛誤，尚不止希言之所詆矣。
宋周守忠撰。守忠有《養生雜纂》，已著錄。是書成於嘉定庚辰。有朝奉大夫鄭域中序，及守忠自序。其意仿《侍兒小名錄》，其體則以四言隔句用韻，如李瀚之《蒙求》。凡八十有八聯，通附見注中者，共一百八十二人。其文屬對既拙，又多漏略，大抵以《太平廣記》為稿本，而《廣記》中春條、金釭之類，乃遺不載。亦兼采各家詩集，而《杜牧集》中收張好好定子而遺其特作大篇之杜秋，《白居易集》收樊素小蠻、紫綃、紅綃諸人而遺其最所賞鑒之都子，以至《文選》、《玉台新詠》本非僻書而奏彈劉整文中之綠草、汝南王所歌之劉碧玉亦都失載，所注或有原委，或無始末，繁簡尤為失當，可謂簡陋之極。域中序尤極荒謬。如謂《詩》有媵，《記》有妾，《禮》有嬪，《春秋》有姞，以《記》與《禮》分為二書，已為盲說，所謂《春秋》有姞者，更不知為何語。殆見他書引《左傳》燕姞夢蘭之事而影響剿說也。非是人不序是書，其斯為各從其類歟。
宋建安劉達可編，元華亭沈子淮選。甯州查仲孺、吳江徐珩批點。俱不知何許人。蓋麻沙書坊本也。其書為太學諸生答策而設，故有《璧水群英待問》之名，分十六門，每門之外分二例。一曰名流舉業，又分立意發端、稽古偉議、法祖嘉猷、時文警段、綺語駢珠、當今猷策、生意收結等七子目。二曰故事源流，又分《經傳格言》、《皇朝典章》、《歷代事實》、《先正建議》、《文集菁華》等五子目。大抵當日時文活套，不足以資考證。前有淳祐乙巳建安陳子和序，亦極俚陋。南宋待太學之禮最重，而當時相率誦習者乃此剽竊腐爛之書，其亦大非養士之意矣。
宋劉應李撰。應李自稱鄉貢進士，其裏籍未詳。是書仿祝穆《事文類聚》之例，分二十五門。採摭頗博，而踳駁亦甚。下至對聯套語，皆紛紛闌人，尤為穢瑣。
舊本題宋楊萬里撰。其書割裂諸家四六字句，分類編次，以備撏扯。其曰膏馥者，蓋取元稹作杜甫墓誌銘殘膏剩馥，沾溉無窮語也。然萬里一代詞宗，謬陋不應至此，此必坊賈託名耳。
宋劉班撰。班字希范，吳興人。仕至同知三省樞密院事。是書仿唐李瀚《蒙求》之體，取兩漢之事，以韻語括之。取便鄉塾之誦習，於史學無所發明。
宋溫豫撰。豫字彥幾，晉陽人。豫以王銍所補《侍兒小名錄》猶未詳備，乃續補此書，凡二十九事。其中成風一條，是諡非名。至《北夢瑣言》所載之歸秦，乃沈詢之奴名，非其妾名。豫改增嬖妾二字，其謬甚矣。
舊本題宋晉陽張邦幾撰。前有邦幾自序曰，少蓬洪公作《侍兒小名錄》，好事者多傳焉。王性之《補錄》一卷，意語盡矣。余友溫彥幾複得一卷以授餘，曰他日觀書有可採錄之，乃作《拾遺》，與晁公武《讀書志》合。然公武稱舊本但題朋溪先生，不著名氏，又稱或雲董彥遠家子弟為之。彥遠乃董逌之字，其子弟則不知為誰。此本為明商濬所刊，獨題為邦幾，不知何據。考濬刻《稗海》，此書與張邦基《墨莊漫錄》相連，豈因彼而誤作邦墓，又訛基為幾耶？錢希言《戲瑕引》作張邦畿，則愈訛愈遠矣。《讀書志》謂此書多用古字，今不儘然，蓋後人所改。所載不甚簡擇，如江蓮、王魁二事皆猥鄙不足道；又如大喬、小喬乃孫策、周瑜之妻，以為侍兒，尤舛謬也。
宋方鳳撰。鳳一名景山，字韶卿，浦陽人。宋末授容州文學。國亡不仕，放浪山澤間，與謝翱、吳思齊友善。此書摭取經史及說部所記野服之制，自台笠緇撮以下凡十六條。殆自托於宋之逸民，故作此以見志歟。
宋詹光大撰。光大始末未詳。其書以場屋之中每艱於屬對，因每句必求其偶，亦鄉塾剽竊之學。前有蔡公亮序，乃謂此書凡一千五百餘門，字字編珠，聯聯合璧。世間無書則已，有則必見於此書；無對則已，有則必萃於其類。經史之格言，文史之精語，包羅鋪敍，無一遺棄者云云。其推許殊過當也。
宋蕭元登撰。元登爵裏未詳。是書取唐、宋人詩分類編輯，或錄全篇，或割取一二聯及數句，惟絕句則多全載。間有評注，皆雜取諸家詩話而稍參以己意。取供剽竊，無所別裁，又出《詩律武庫》之下矣。
宋裴良甫編。案趙希弁《讀書附志》曰，《十二先生詩宗集韻》二十卷，裴良甫師聖編杜甫、李白、高適、韓愈、柳宗元、孟郊、歐陽修、曾鞏、蘇軾、王安石、黃庭堅、陳師道之詩韻，所言與此書悉合。卷末有淦川宋季用校正字。書中殷改欣，桓改歡，用宋禮部韻標目，蓋猶舊本。然採摘詩句，依韻分載，顛倒割裂，又削去原題，使覽者茫然，殊無義例，不足取也。
明劉鴻訓編。鴻訓字默成，長山人。萬曆癸丑進士，官至文淵閣大學士。事蹟具《明史》本傳。是編以王應麟《玉海》卷帙浩繁，因節錄其要語，部分悉依原目，惟全刪其《詞學指南》一類。《詞學指南》專為當時詞科而設，刪之亦可，至其全書，正以典核詳贍為長。《鴻訓》刪存十之一二，遂變為記誦剽竊之本，非著書之初指矣。
宋徐伯益撰。伯益爵裏未詳。是書仿李瀚《蒙求》之體，類集婦女事蹟，為四言韻語以括之。皆習見之詞，無足採錄。
舊本題朱景元撰。景元不知何時人。考晁公武《讀書志》有唐太子諭德《朱景元集》。然此書以道德、心性等字分類標目，而雜引經語以疏其義。因詞皆對偶，故以隊仗為名。實宋、元時科舉策料，決非唐人之書，蓋姓名偶同也。
舊本題宋王狀元撰，而不著其名。蓋坊賈所為之贗本。八詩者，李、杜、韓、柳、歐、王、蘇、黃之詩。六帖者，竊白居易之名也。分類猥瑣，摘句割裂。如標懸高名三字為題，注曰安知天漢上，白日懸高名。標動千古三字為題，注曰芳名動千古。甚至標無窮二字為題，注曰清芳播無窮。全書謬陋，大抵類此，真無一長可采也。
舊本題進士柳州計宗道校。考太學題名碑，弘治己未科進士有計宗道，馬平人。馬平為柳州府屬，蓋即其人。然自題曰校，則非其所著。觀書中所引史事，唐以前為多，五代僅桑維翰、敬翔諸人，寥寥數條，當為宋人作也。書中分三十五門，一百九十七子目。每目各引二事為案，或相似者，如孔光所奏削稿，戴胄亦所奏削稿之類，有相近而不同者，如劉行本置笏求退，周宣帝謝之。褚遂良置笏求退，唐高宗命引出之之類；有相反者，如婁敬以舌得官，賀若弼以舌死之之類。其體例在史評、類書之間。蓋以備程試答策之用者。其持論迂闊，亦確出南宋人雲。
不著撰人名氏。其書雜錄《冊府元龜》之文，而刪易其篇目。前有虞集序，稱相台廬陵周宏道先生所著。考道園《學古錄》不載此文，所謂宏道先生亦無所考。據其文意推之，蓋周必大《平園集》外尚有著述八十餘種不傳，奸黠書賈，因偽造此書，以依託求售。既訛必大之字洪道為宏道，又以必大先世鄭州人，而加相台二字於廬陵之上。觀其序詞旨鄙俚，可資笑噱，正不足與辨真贗也。
不著撰人名氏，亦無序跋。觀其體例，蓋宋人科舉之書也。前後集皆分一百七十門，每門又分子目。一目之中首以名君事要，名臣事要，亦間有增入聖賢事要及君臣事要合編者。次事括，則雜錄也。次譬喻，次反說譬喻，皆借事寓意之文，反說者皆反覆申明之論也。次賦偶，次賦隔，皆摘錄程試之句，賦偶者兩句對，賦隔者四句對也。續編冠以歷代世系譜。前二十二卷為帝王，次九卷為名臣，後三卷為聖賢，亦各以事實議論隸於諸人之下。皆餖飣殘賸之學，殊無可取。
不著撰人名氏。蓋南宋人取說《易》之詞，分類排比，以備場屋之用者也。其詞雖皆解《易》，而其體則全為類書，不可複列之經類，故改隸子部焉。
不著撰人名氏，亦不詳時代。其書以書劄泛詞分類編次。門目猥雜，字句庸腐，蓋至陋之俗書。然《永樂大典》全部收之，則猶元以前本矣。
不著撰人名氏，亦不詳時代。與《啟劄雲錦裳》並載《永樂大典》中，其體例相同，其猥鄙亦如出一轍。
不著撰人名氏。首載四六體式，次曰四六名對，次曰四六警對，次曰全篇式，次曰時令類。又有起居、神祐、申訴、台照、候問、頌德、敘官、自敍諸式，亦俗書也。
不著撰人名氏，亦不詳時代。皆以淺俗對句分類編次。每類之中又分一字、二字、三字、四字等目，蓋村塾課蒙之作。
不著撰人名氏。共八十一門，分類至為瑣屑。如節候門有雲上數目下節候，如三春、三冬之類。又雲上虛字下節候，如新春、先春之類。又雲上節候下聲色，如春光、春容之類。在俗書之中，亦至下者也。
不著撰人名氏。其書割裂舊文，分類編輯，字句陳因，更多牽湊。其標目尤為鄙陋，如將字類、必字類之屬，皆自為一門，是直剽竊之活套而已。
不著撰人名氏。所載手書正式，一曰具禮，二曰稱呼，三曰敍別，四曰瞻仰，五曰即日，六曰時令，七曰伏惟，八曰燕居，九曰神相，十曰尊候，十一曰託庇，十二曰入事，十三曰未見，十四曰祝頌，十五曰不宣。亦近日書柬活套之濫觴也。
舊本題月梧劉實撰，鳳梧劉茂實注。而撰人於劉字之下實字之上空一字。疑二人兄弟，本以實字連名，舊本模糊，傳寫者因於撰者之名空一字也。前有自序，不著時代。考書中歷代帝王條，稱宋自庚申至丙子三百一十七年止，不數昰、昺二王，知為元人所作。書中尚往往稱大宋，則宋遺民也。其書以歷代故實編為歌括，以便記誦。卷一、二、三為歷代帝王，卷四、五為歷代聖賢群輔，卷六為稱號相同，卷七為經書，卷八為諸子，卷九為史書，卷十為天文、律呂、節候，卷十一為地理、山澤，卷十二為官制沿革，卷十三為文武制度法禁，卷十四為綱常、德行、道藝，卷十五為人品、身體，卷十六為物產、服食、器用。蓋鄉塾課蒙之本，然其考證頗不苟。如五德之運篇中，稱張倉水德說不主土德，賈誼嘗推明公孫臣引黃龍見，從此漢運以土更，漢末方申火德說，赤伏符讖不虛設，東漢火德開中興，蜀雖正統竟微絕云云。於王莽、劉歆始以漢為火德之事，考之最明。視《通鑒》誤載淖方成語於成帝時即言火德者，轉為精核，是亦寸有所長矣。
舊本題天曆己巳古雍劉氏翠岩家塾識。蓋元仁宗時所刊，其劉氏名字則不可考矣。前有自序曰，宇宙間事物皆可賦，然群書不能遍觀而曆考也。文場寸晷，未免有望洋之歎。今於經史子集類纂賦題十卷，各疏本末其下，鋟梓以行，又於庚午春續為後集五捲雲雲。考宋禮部貢舉條例，載出題必具其出處。所列如周以宗強賦，則注曰，以周以同姓強固王室為韻，依次用，限三百六十字以上成。又大書其後曰，出《史記》敘管蔡世家，曰周公主盟，太任十子，周以宗強，嘉仲改過云云。故宋人有備對策論經義之書，無備詩賦題之書。至元此制不行，故《錢惟善集》載有鄉試以羅剎江賦命題，鎖院三千人不知出處之事，此書之所以作歟？
舊本題宋祝穆撰。止有地理一門，體例亦與穆《方輿勝覽》相近。然卷首即為大興府，決非穆所作矣。以下僅有江南諸路，而江北諸路全闕。目錄後有陸續梓行之語，蓋元人未完之本也。
元嚴毅撰。毅字子仁，建安人。其始末未詳。惟卷首有後至元庚辰張複序，知為元人爾。其書體例與《韻府群玉》相近，而更為簡略。每字之下首列活套，次為體字。體字者，如東字下列青位震方四字，童字列兒曹二字，即宋人所謂換字也。次為事類，次為詩料，則多采五言七言詩句，而不著其姓名。所載惟有上下平聲，而無仄聲。蓋專為近體設，又止二十九部，其三江一部因韻窄字少，刪之不載。其猥陋可想見也。
元高恥傳撰。恥傳，臨邛人。是書雜采古事古語，以字數為標目次第，自一字起至七字止。其不能限以數者，別為膾炙句二卷。其一字類不能成句，則以古文奇字當之。龐雜殊甚。後附刪節通鑒一卷，題曰建置沿革。又附陳騤文則一卷，更無倫理。前有至正七年恥傳自序，乃盛自誇飾，過矣。
元祝明撰，潘瑛續，明劉節校補。據高儒《百川書志》雲，《聲律啟蒙》二卷，元博陵安平隱者祝明文卿撰。自一字七字至隔句各押一韻，對偶渾成，音響自合，共九十首，則此編前二卷為明書，後三卷瑛所續也。瑛不知何許人。節有《春秋列傳》，已著錄。其書每一韻先列韻字與注，而後列雜言對屬之語。蓋為初學發蒙而作，無所當於著述。《百川書志》所雲，未免過情之譽也。
元祝明撰。原書二卷。此本作五卷，蓋後人所分。末附歌一卷，題曰黃石居士撰，不知為誰。每卷又題馬崇儒重訂，亦不知何許人。據書中前後題識，蓋嘉靖中衡王府醫正也。
舊本題當塗縣學官晉江王明嶅繁昌教諭黃金璽同校選，不著時代。前有明嶅序，稱宋季葉氏采當代名家彙集成編，名曰《四六叢珠》。分門數百，成帙累千云云，則即宋人《四六叢珠》舊本而為之摘錄者也，故其職官輿圖皆南宋之制。然止摘偶句，不列姓名，徒供剽掇之用，則亦村塾《兔園冊》耳。
明永樂元年七月奉敕撰。二年十一月奏進，賜名《文獻大成》。總其事者為翰林院學士兼右春坊大學士解縉，與其事者凡一百四十七人。既而以所纂尚多未備，複命太子少保姚廣孝、刑部侍郎劉季篪與縉同監修，而以翰林學士王景、侍讀學士王達、國子祭酒胡儼、司經局洗馬楊博、儒士陳濟為總裁，以翰林侍讀鄒輯、修撰王褒、梁潛、吳溥、李貫、楊覯、曾棨、編修朱紘、檢討王洪、蔣驥、潘畿、王偁、蘇伯厚、張伯潁、典籍梁用行、庶起士楊相、左春坊左中允尹昌隆、宗人府經歷高得暘、吏部郎中葉砥、山東按察使僉事晏璧為副總裁，與其事者凡二千一百六十九人。於永樂五年十一月奏進，改賜名曰《永樂大典》。（案：以上俱見《明實錄》。）並命複寫一部，鋟諸梓，以永樂七年十月訖工（案：事見明趙友同《存軒集·送禮部員外郎》劉公複命序。），後以工費浩繁而罷。（案：事見《舊京詞林志》。）定都北京以後，移貯文樓。（案：文樓即今之宏義閣。）嘉靖四十一年，選禮部儒士程道南等一百人重錄正副二本，命高拱、張居正校理。（案：事見《明實錄》。）至隆慶初告成，仍歸原本於南京。（案：事見《舊京詞林志》。）其正本貯文淵閣，副本別貯皇史宬。（案：事見《春明夢餘錄》。）明祚既傾，南京原本與皇史宬副本並毀。今貯翰林院庫者，即文淵閣正本，僅殘闕二千四百二十二卷。顧炎武《日知錄》以為全部皆佚，蓋傳聞不確之說。書及目錄共二萬二千九百三十七卷，與原序原表併合。《明實錄》作二萬二千二百一十一卷，《明史·藝文志》作二萬二千九百卷，亦字畫之誤也。考《明實錄》載成祖諭解縉等，稱嘗觀《韻府》、《回溪》二書（案：《回溪》謂《回溪史韻》也，）事雖有統，而採摘不廣，紀載太略。爾等其如朕意，凡書契以來，經史子集百家之書，至於天文、地誌、陰陽、醫卜、僧道、技藝之言，備輯為一書，無厭浩繁云云。故此書以《洪武正韻》為綱，全如韻府之體。其每字之下，詳列各種書體，亦用顏真卿《韻海鏡源》之例。惟其書割裂龐雜，漫無條理，或以一字一句分韻，或析取一篇，以篇名分韻，或全錄一書，以書名分韻，與卷首凡例多不相應，殊乖編纂之體。疑其始亦如《韻府》之體，但每條備具始末，比《韻府》加詳。今每韻前所載事韻，其初稿也。繼以急於成書，遂不暇逐條采掇，而分隸以篇名，既而求竣益迫，更不暇逐篇分析，而分隸以書名。故參差無緒，至於如此。然元以前佚文秘典，世所不傳者，轉賴其全部全篇收入，得以排纂校訂，複見於世，是殆天佑斯文，姑假手於解縉、姚廣孝等俾匯存古籍，以待聖朝之表章，有莫知其然而然者，正不必以潦草追咎矣。今仰蒙指授，裒輯成編者凡經部六十六種，史部四十一種，子部一百三種，集部一百七十五種，共四千九百四十六卷。菁華已采，糟粕可捐，原可置不復道。然蒐羅編輯亦不可沒其創始之功，故附存載成書之始末，俾來者有考焉。
明甯王權撰。權有《漢唐秘史》，已著錄。是書體例與《事物紀原》相類，而荒謬特甚，如謂醜婦始嫫母，妒婦始尹吉甫妻，淫婦始柳宗元河間婦者，不一而足。甚謂自縊始申生，飲酖始叔牙，自刎始吳王夫差，其陋殆不足辨也。
明張九韶撰。九韶有《元史節要》，已著錄。其書仿王應麟《小學紺珠》之例，以數記事。分十二門，共一千一百二十五條，頗便檢閱，然特餖飣之學。李登序謂其超出乎《類聚》、《通考》等書，則過論矣。
明張九韶撰。檢核其文，與《群書拾唾》一字不異，蓋書肆重刊，改新名以炫俗也。
明楊信民撰。信民，江陰人。永樂中官日照縣知縣。是編以《洪武正韻》分隸諸姓，而各系古之名人於姓下。分為八十一類，各以四字標題，別為編目於卷首。書與錄絕不相符，體例極為叢脞，其中乖舛，尤不勝摘。如梁姓列梁武帝梁簡文帝。黃姓列黃帝。舜姓列舜，唐姓列唐高祖、唐明皇、唐文宗，宋姓列宋明帝、宋武宗、宋徽宗、宋山陰公主，已為無理；至揚姓首列揚雄，次列一名曰揚州鶴，注其下曰，嘗有四客，各言志，一願為揚州刺史，一願有錢十萬，一願騎鶴上昇，一兼言腰纏十萬貫，騎鶴上揚州。則殆於戲具矣。前有宣德七年王直序，稱太宗在位時，修《永樂大典》，徵天下文學之士集館閣，信民與焉。當時所用之人如是，宜二萬餘卷之書皆割裂龐雜，紛如亂絲也。考《明史·列傳》，宣德中有楊信民，浙江新昌人。官至僉都御史，巡撫廣東，以循良稱。亦與王直同時。其擢廣東左參議，即直所薦。蓋名姓偶同，與著此書者非一人雲。
明袁均哲撰。均哲字庶明，建昌人。正統中官郴州知州。是編因臨江張九韶《群書備數》補其闕遺，加以注釋。凡十三門，百二十三事，千四百三十四條。
舊本題元青田包瑜撰。考括蒼彙編，包瑜字希賢，青田人。景泰庚午舉人。官教諭。著有《周易衍義》。黃虞稷《千頃堂書目》載包瑜《周易衍義》，注曰成化中浮梁知縣，則瑜實明人。觀書中所列部分，已用《洪武正韻》，是其明證。蓋鬻書者以其版似麻沙，故割去原序，偽為元刻耳。其書補陰氏《韻府群玉》之遺，叢脞龐雜，殊無可采。惟間附考證案語，與《韻府群玉》體例小有不同。
明何喬新撰。喬新有《周禮集注》，已著錄，是編乃私備對策之用，捃拾補綴，不足以言著書。蓋康熙甲辰其裔孫在闇欲刊印《椒邱全書》，而力不能及，謀之其友魏應桂，先刻此書，取其易於剽竊，可炫俗目，人必爭售。冀借紙墨之贏資，以助全集剞劂之功，其用心良苦。然以射利之故，使喬新以此等書傳，殊非喬新意也。
明範泓撰。泓字本涵，婺源人。書前題新安員一隱士，蓋未仕者也。其書分天象、月令、地勢、經世、德行、言語、政事、文學、人類、物類十部，每部又各分子目。所采故實，不免蕪雜罣漏之譏。
不著撰人名氏。《明史·藝文志》以為弘治時人編，蓋據高儒《百川書志》所載也。考李東陽《懷麓堂集》有此書後序，稱國初人所輯，內官監左少監賈性在司禮購而得之。捐貲鏤版，病其字太小，募善書者錄之，稍拓其式。是此書本出自明初，《百川書志》特據賈性重刻之本，遂誤以為宏治間人耳。其書分門十，分子目五百七十二，集諸書事蹟自春秋迄戰國凡數千條，條下各注所出，皆陳因習見。又門目繁碎，配隸或多不當，引據亦多舛誤，殊無足採錄，即李東陽及劉健原序亦深致微詞雲。
明朱文撰。文，睢州人。末有自跋，稱書成於正德乙巳，然正德紀年無乙巳，或己巳誤也。其書每條以古人二事相似者合而論之，事皆習見，議論亦膚淺。自跋謂事之同異，未得以類而論，時之先後，弗克以次而序，以是為歉。蓋欲為類書而未成雲。
明劉定之撰。定之有《易經圖釋》，已著錄。是書乃所擬場屋對策之作。分經書、子史、吏、戶、禮、兵、刑、工各為一科。周榮作定之年譜，記此書成於宣德九年甲寅。時定之止二十六歲，尚未登第，蓋其揣摩程試之具。後正德癸酉刊所作《呆齋集》時，已編入集中，此其別行之本也。
明楊慎撰。慎有《檀弓叢訓》，已著錄。是書取諸書新豔字句裁為對偶，自二字以至八字，各為一卷。其八字以外者，自為一卷。其二字類中無對句者十五條，三字類中無對句者四條，四字類中無對句者三十二條，蓋未完之本。中間或注出典，或不注出典，即注者亦不詳悉，尤非著書之法。蓋偶然劄記，以備駢體之用，後人得其殘稿刻之耳。其曰《謝華啟秀》，取陸機文賦中語也。然其中多全引舊文兩句舊詩一聯者，殊乖其命名之義。又如鋒蝟斧螗，柳宗元平淮夷雅之成句，即析為二字之對，已屬陳因，兼傷割裂，然猶列柳名也。至巢父壺公為庾信《小園賦》舊對，則竟沒其名矣。卉服注曰《漢書》，竟忘禹貢。王世貞謂慎求之六合之外，而失之目睫之前，其此類耶？至於吳牛魏鵲，明載《初學記》中，抄類書以為類書，何必慎始能之也？四字以下對偶益不工整。如以鹹則三壤對畫為九州，以作法於涼對誰能執熱則虛實字顛倒。便娟輕麗對犀角豐盈，銖兩全不相稱，以季氏八佾舞庭對管仲三歸反坫，偏枯尤甚。甚乃以胡燕胸斑聲大對越燕紅襟身小，則亙古四六無此複句，以農為邦本本固邦甯對民生於勤勤則不匱，改竄經文，仍不配偶，則益拙矣。
明楊慎撰。其書乃《韻府群玉》之流。案許慎《說文》無韻字，小學家以均字代之，引《鶡冠子》五均為證。慎之立名，蓋取於此，然亦太粉飾矣。假借通用之法，可行於古，不可行於今也。且全書不用古字，獨於書名用一古字，是亦何足為古乎？
明楊慎撰。採摘漢、魏以後詩雋句及賦頌之類，分韻編錄。然徵引龐雜，掛漏亦多，不足重也。
舊本題明楊慎撰。亦隸事之書，然《升庵書目》不載此名。其書分天、地、人三部，又分子目三十八。援引踳駁，必坊賈所依託也。
明李黼撰。黼無錫人。是書采經史中有關制度者，以《周禮》、《禮記》、《春秋左傳》、《國語》凡先王之法類聚於前，以《史記》、《漢書》以下凡後世之法類聚於後，統為七十四篇。自序謂他日下陳場屋，上對明廷，蓋為舉業對策設也。其書成於正德中，本四卷，朱彝尊《經義考》誤作一卷。且此書雜采經史，自分門類，非疏解《禮記》之王制。彝尊列之《禮記》，亦為失考，蓋彝尊原注未見，特循其名而錄之，故有此失也。然此本實出自《曝書亭》，或藏收浩繁，自不及檢歟？抑得此本時已在《經義考》後也。
明鄒泉撰。泉有《尚論編》，已著錄。是書成於萬曆中。其例以故實分隸六官，六官之中又各立子目，附以諸儒之論。較坊本類書，頗有條理。然所采掇，大抵不出《文獻通考》、《大學衍義》補諸書。為程試之具則有餘。備考古之資則不足也。
明羅頎撰。頎字儀甫，浙江山陰人。以宋高承《事物紀原》不能黜妄崇真，故更訂此編。分十八門，共二百三十有九條。然《紀原》猶著出典，頎乃溷眾說而一之，疏舛彌甚。如謂烏孫公主作琵琶，張華作苔紙，皆茫乎不知本事者也。
明吳昭明撰，汪道昆增訂。昭明始末未詳。道昆字伯玉，歙縣人，嘉靖丁未進士，官至兵部左侍郎，《明史·文苑傳》附見《王世貞傳》中。是編於諸類書中掇拾殘剩，割裂餖飣，又皆不著其出典。蓋兔園冊子之最陋者。道昆雖陋，尚未必至是，疑坊刻託名也。
明浦南金編。南金，吳縣人。嘉靖壬午舉人，官國子監助教。是編取《爾雅》、《左腴》、《漢雋》、《書敘指南》四書，匯為一編，分二十部，四十類。輾轉稗販，殊無可觀。
明施仁撰。仁字宏濟，長洲人。嘉靖戊子舉人。茲編以《左傳》所紀之事，分十五門編載。變解經之書為類事之書，去春秋之義遠矣。
前三卷明黃省曾撰，後一卷張所敬補。省曾有《西洋朝貢典議》，已著錄。所敬字長輿，自署曰清河，疑從郡望也。是編摘《楚辭》字句以供剽剟之用，亦劉攽《文選》雙字之類，而並泯其篇題，則尤簡略。所敬所續乃並劉勰《辨騷篇》亦摭入之，蓋以楚詞刊本附載此篇也。亦可謂隨手捃拾，不核端末矣。
明游日章撰。日章字學絅，莆田人。嘉靖乙未進士，官至知府。是編以駢偶之詞，類隸古事，蓋合《初學記》、《事類賦》之體而一之。分十七門，一百五十八子目，內惟官制一門頗詳，其餘掛漏殊甚。如天文言星及老人星，而不載日月，有雲露雨雪，而不及風雷，地理則止言河，器用亦止及扇、燭兩種，其棄取殊不可解。晉安林世勤為之注釋。自謂引書至六百七十餘種，而蕪雜亦多，皆無足取。陳繼儒嘗刻入《普秘笈》中，此其別行之本也。
舊本題明李攀龍撰。攀龍字於麟，曆城人。嘉靖甲辰進士，官至河南按察使。事蹟具《明史·文苑傳》。是編纂輯故事，分二十四門。觀其所載，大都簡陋。攀龍與王世貞共倡古學，謂學者不當讀唐以後書，歸有光諸人排之甚力。然其學終有根柢，不應疏蕪至此，必託名也。
舊本題明李攀龍撰。分韻隸事，惟有上下平聲，蓋僅備律詩之用。龐雜弇陋，亦偽託也。
舊本題明李攀龍撰，唐順之校。其書前無序例，名曰《新刊增補古今名家韻學淵海大成》。蓋取坊間偽託攀龍所著《韻學事類》、《詩學事類》二書合併成編。於偽書之中，又為重佁矣。
明陳士元撰。士元有《易象鉤解》，已著錄。是編乃其《歸雲集》中之一種，故標曰別集。其說謂姓氏之源由來已久，因推本於五帝，分列世系，兼綜而條貫之，然大概抄撮《氏族略》之文，鮮有考訂。夫自有天地，即有君民。據姓氏書所說，無不出自神明之後，即至微者如倉、庾之類，亦出世官。然則洪荒以後，秦、漢以前，其庶人皆後嗣殄絕乎？是正可姑妄言之，姑妄聽之耳。而士元又拾其餘唾，著為此書。是亦不可以已乎？
明陳士元撰。是編亦其《歸雲別集》之一種。捃摭姓氏諸書，依韻編輯，略載源流支派。凡平聲一千七百一十四姓，上聲六百八十九姓，去聲六百一姓，入聲六百二十一姓，外蕃九十九姓，不入韻中，共三千七百二十四姓。徵引寡陋，且多疏舛，又在淩迪知《萬姓統譜》之下。
明耿隨朝撰。隨朝號敬庵，滑縣人。嘉靖丁未進士。官至山西按察司副使。是書詮釋名物，分十五門。蓋《爾雅》之支流。而往往闌入故實，已為自亂其例，又皆不著出典。如春曰蒼天云云，是《爾雅》之文也。東曰變天云云，是《呂氏春秋》之文也。而突接以欲界六天色界十八天云云，是儒、墨混為一說矣。天神曰昊天上帝云云，突接以風神曰封姨，是經典與小說聯為一例矣。至於所引故實，動輒舛謬。如程邈作飛白，蔡邕作章草之類，已為顛倒；甚至謂古之善琵琶者昭君，是不亦《齊東之語》乎？
舊本題明王世貞撰。世貞有《弇山堂別集》，已著錄。是書分二十七門，大抵捃摭類書，冗碎無緒，且刪改原文，多失本意。世貞著述，牴牾失實或有之，亦何至陋劣如此乎？其偽不待問矣。
一名《類苑詳注》。舊本題明王世貞撰，鄒善長重訂。善長不知何許人。其書成於萬曆乙亥，《明史·藝文志》亦著錄。凡二十七部，首列引用書目，似乎浩博，其實就唐、宋諸類書采掇而成。觀官職門中所列，皆用宋制，知為剽剟《事文類聚》、《合璧事類》而成矣。疑亦託名世貞者也。
不著撰人名氏。前有吳一鵬序，雲是王麟洲所作。麟洲，王世懋別號也。所著《卻金傳》，已著錄。是書分十門，一百二十一子目，皆采掇成語以備舉業之用。殆坊刻陋本，必不出世懋之手。
明吳夢材編。夢材字國賢，崇陽人。其書分三十九類，類各一卷，惟雜誌分上下二卷，皆剽剟類書，略為聯貫成文，弇陋殊甚。卷端刻王世貞批二行雲，《彊識略》，奇書也，梓之必傳。第入梓時不可不更詳慎。則世貞已婉諷之矣，何夢材不悟，猶引以為重耶？
明況叔祺編。叔祺字吉甫，高安人。嘉靖庚戌進士，官至貴州提學僉事。是書以浦南金所編《修辭指南》為藍本，而增抄《文選·雙字類要》於各類之下。一切分目體式，及每類之前半，皆仍浦氏之舊。因人成事，不足尚也。
明劉鳳撰。鳳有《續吳中先賢贊》，已著錄。是書分八類，曰玄覽、稽度、地員、兵謀、藻覽、原化、問水、詞令。鳳為文，好刺取隱僻以為奇，故是編皆摘錄古書字句以備剽剟，或注出典，或不注出典，亦漫無義例，不免為餖飣之學。
明王可大撰。可大字元簡，南京錦衣衛人。嘉靖癸丑進士，官至台州府知府。是書凡分十四部，曰憲典，曰象緯，曰禨祥，曰輿圖，曰事理，曰文史，曰醫藥，曰滑稽，曰方技，曰詭異，曰權術，曰雅適，曰遺事，曰大統。皆雜采故事，依類排纂。然端緒錯雜，古今混糅。如事理部會稽一條，不入於輿地；子午之年五月戌酉一條，不入於禨祥之類，則分部亦未允也。又如謂人鬼設屍之外，天神地祗之不見於經者，諸儒不必強為之說。今考《周禮》大祝雲，凡大禮祀則執明水火而號祝隋釁逆牲逆屍，注雲，禋祀，祭天神也。又節服氏雲，郊祀裘冕二人，執戈送逆已。《尚書·大傳》，維十有三祀，帝乃稱王，而入唐郊，猶以丹朱為屍。《國語》，晉祀夏郊，董伯為屍。《周禮》士師，若祭勝國之社稷，則為之屍。《春秋傳》，周公祀太山，召公為屍。何謂天神、地祗用屍不見於經傳耶。其考核之疏，往往類此，蓋徒取浩博之故也。
明淩迪知撰。迪知有《左國腴詞》，已著錄。是書以《文選》字句輯為二十七門。自謂合清江劉氏《類林眉山》、蘇氏《雙字類要》而增損之。然二家之書已涉餖飣，疊床架屋，尤為無謂矣。
舊本題明徐時行編。案明申時行初寄養於徐氏，從其姓，此蓋其未複姓時作也。所著有《書經講義會編》，已著錄。是編掇摘諸家議論之文，分類纂輯，以備策論之用。不足以言著述。殆其應舉時所私抄，而傳寫者授之梓歟？
