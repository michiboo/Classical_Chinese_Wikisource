
卷一百七十六 集部二十九
《四庫全書總目提要》紀昀等
○別集類存目三
明李承芳撰。承芳字茂卿，嘉魚人，弘治庚戌進士，官大理寺評事。《明史•儒林傳》與其弟承箕同附《陳獻章傳》末。是集詩多俚俗，如《詠馮道》雲：「地獄剉燒舂磨具，定將此賊謝天人。」《白頭吟》雲：「恨殺相如非正氣，未曾焚卻白頭吟。」皆墮入下劣詩魔，文亦拙澀。曾璵《序》謂：其識類許魯齋，志類范叔子，睦族類範文正，而詩文則甚自類，蓋譏其無所師法也。
明靳貴撰。貴字充遂，號戒菴，丹徒人，弘治庚戌進士，官至武英殿大學士，諡文僖。是集乃吳郡蔡羽所編，凡文十八卷，詩二卷，大半皆應俗之作。
明童琥撰。琥字廷瑞，蘭谿人，弘治庚戌進士，官至工部郎中。是編皆集句成詩，以詠梅花，得五言律詩、七言律詩、七言絕句，各百首。又旁及紅梅，得七言律詩十首。所采上及六代，下及明初，排比聯貫，往往巧合。然非詩家正格，徒弊精神於無用之地耳。
明黃傅撰。傅字夢弼、蘭谿人，弘治庚戌進士，官至監察御史。是編詩文各一卷，其居在邑之白露山陽，故以山自號，因以名集。傅受業章懋之門，清苦自持，不愧其師。集中有「死臥溪山鬼亦清」句，可以見其志節。然年未四十而卒，文章則未成就也。
明錢福撰。福字與謙，松江華亭人，弘治庚戌進士第一，官翰林院修撰。家近鶴灘，因以自號。福少而穎悟，詩文以敏捷見長，故委巷鄙俚之詞，率以歸之。今觀是集，實少俳諧之作，知小說多附會也。末為《鶴灘紀事》一卷，蓋後人綴緝遺聞，又多溢美，亦不盡可憑。
明鄭滿撰。滿字守謙，慈谿人。弘治壬子舉人，官至山東濮州知州。是集為其仍孫梁敬所編，凡文二卷，詩一卷。大旨不詭於正，而頗乏修詞之功。
明毛澄撰。澄號三江，太倉人，弘治癸丑進士第一，官至禮部尚書。嘉靖初，議大禮不合，致仕歸，道卒，事蹟具《明史》本傳。是集皆所作雜文，前有李維楨《序》，稱澄沒十餘年，其子希原裒所作詩文，為《三江集》，未及剞劂而散佚。後其從曾孫君明蒐拾鳩合，屬維楨校刊，更名曰《遺稿》，詩已無一存，文存者僅二卷耳，云云。此本題曰《毛文簡集》，與序不合，豈又經重刊歟？
明何孟春撰。孟春有《何文簡疏議》，已著錄。孟春少游李東陽之門，傳其詩派，而才力不及其富贍，故往往失之平衍。是編乃嘉靖間署郴州事蔣文化選錄刊行，亦非其全集也。
明吳一鵬撰。一鵬字南夫，號白樓，長洲人，弘治癸丑進士，官至南京吏部尚書，諡文端，事蹟具《明史》本傳。一鵬力爭大禮，抗張璁、桂萼之鋒，頗著風節，而不以文章名。是集前有徐階《序》，稱其子純叔所編，而不著其名。朱彝尊《靜志居詩話》謂：「一鵬名位，與守溪王鏊，鼎峙吳中，詩品亦在伯仲間，然鏊不以詩名，即一鵬之詩，可知也。」
明姚鏌撰。鏌字東泉，慈谿人，弘治癸丑進士，官至右都御史、總督兩廣，中蜚語罷職。後複起為兵部尚書，總制三邊，辭不赴；以規避落職，卒於家。事蹟具《明史》本傳。是集「序記」二卷，「奏疏」四卷，「雜文」一卷，「學政事宜」一卷。文皆嘽緩，尤多吏牘之辭，蓋鏌本以武略見也。
明陳洪謨撰。洪謨有《治世餘聞》，已著錄。是集為洪謨所自定。以致仕之後，居高吾山下，築亭山中，榜曰靜芳，故以名其集。又自稱高吾子，故亦曰《高吾摘稿》。其詩音節諧暢，而意境不深，蓋弘、正之間，風氣初變，漸趨七子之派，而未盡離三楊之體也。《明史•藝文志》有《陳洪謨文集》二卷，不載其詩。今乃獨有詩集，而文集未見傳本。考此本卷首標題之下，俱有詩集二字，知尚別有文集，故以示別，非史誤也。
明黃衷撰。衷有《海語》，已著錄。考《千頃堂書目》，衷有文集、詩集各十卷，是編乃其詩集也。凡《吳中稿》一卷，《南中稿》一卷，《閩中稿》一卷，《粵中稿》一卷，《湖中稿》一卷，《伐檀稿》一卷，《草堂前、後稿》二卷，《續稿》二卷。多描寫風景之作，末附《樗亭集》一卷，乃其弟褧所撰，篇帙不多，體格亦弱。
明汪循撰。循字進之，休寧人，弘治丙辰進士，官至順天府通判。《江南通志》稱其游莊昶之門，與王守仁數相論辨，蓋亦講學之流。集中有《答程曈書》雲：「朱子著書立言，皆欲使人明其理，反求於心，未嘗教人弄故紙糟粕，以資一己功利。後之習其學者，徒知排比章句，而擴充變化之無功；辨析詞理，而持守涵養之不力；專訓詁者，附會穿鑿，疊床架屋，汩心思、亂耳目；工文詞者，飾筌蹄，取青紫，龍斷罔利，中立為奸。朱子之學，果如是乎？」其持論亦頗中流弊。然於曈之囂爭門戶，不一糾正，則猶未破癥結也。其文第取疏暢，不事翦裁，詩亦不出「擊壤」一派。是集凡文十七卷，日錄二卷，詩五卷，末附詩話數則。《外集》一卷，附錄敕命、行實、墓銘、祭文之類。題嘉靖辛卯書林劉氏刊行。其子戩跋，謂先刻其強半，蓋尚非全稿。刻本亦頗多脫佚，失於校正雲。
明王九思撰。九思字敬夫，鄠縣人，弘治丙辰進士，官至吏部郎中。坐劉瑾黨，降壽州同知，尋勒致仕。九思為「弘治七子」之一，《明史•文苑傳》附見《李夢陽傳》中。是集前有《自序》，稱始為翰林時，詩學靡麗，文體萎弱。其後德涵、獻吉導予易其習。獻吉改正予詩稿，今尚在；而文由德涵改正者，尤多云云。是其平生相砥礪者，在李夢陽、康海二人，故其詩體文格與二人相似。而詩之富健不及夢陽，文之粗率尤甚於海。蓋樂府是其長技，他皆未稱其名也。正集十六卷，為嘉靖癸巳九思門人監察御史王獻所刊。《續集》三卷，乃九思晚年之作，嘉靖丙午，巡撫翁萬達，續刊行之。
明陶諧撰。諧字世和，號南川，會稽人。弘治丙辰進士，改庶起士，授工科給事中，以忤劉瑾，逮訊謫戍肅州，後起江南按察司僉事，官至兵部侍郎，總督兩廣軍務，諡莊敏，事蹟具《明史》本傳。是編分為十集：曰《西行稿》、《北上稿》、《洪都稿》、《十州稿》、《再北上稿》、《題贈稿》、《行台稿》、《草堂續稿》、《北遊稿》、《歸閑稿》，各一卷。雜著奏疏二卷，正德三年，劉瑾所矯示奸黨《敕諭》一通，及諧下獄《自辨》一疏，亦附載於末。蓋其初刻之本，後乃重編為《莊敏集》也。
明陶諧撰。是集凡詩六卷，文二卷。據諧《自序》，但自錄其詩；雜著、奏疏，蓋其後人所續入。後附《蘭渚遺稿》，則其孫尚寶司丞允淳所撰也。諧以風節震一世，詩文直抒胸臆，明白坦易，不甚鎔鑄翦裁。允淳詩亦淺弱，而《同日冊六妃》四絕句，尤乖立言之體，以詩家之法言之，不當如是徑直；以臣子之禮言之，亦不容如是褻媟也。
明顧潛撰。潛字孔昭，崑山人，弘治丙辰進士，官至直隸提學御史，以伉直忤尚書劉宇，宇讒之於劉瑾，出為馬湖知府，未任罷歸。是集凡詩六卷，文八卷，俱平正樸實，不事修飾，蓋當時風氣類然。《蘇州府志》稱：所著尚有《讀史新知》、《林下記閑》、《湖堧醉韻》、《惇史》、《夢林》等集。方鵬《序》，又稱其有《稽古治要》若干卷，蓋亦多所著述者，今皆不可見矣。
明邊貢撰。貢《華泉集》已著錄。此本乃國朝王士禎所刪定。其《序》謂濟南詩派，大昌於華泉、滄溟二氏，而蓽路藍縷之功，又以邊氏為首庸。其比之曹植、謝靈運，雖不免誇飾，然於《李攀龍集》終置不論，而獨加意於貢集，其去取之間，亦有微意也。
明王守仁撰。葉紹容編。守仁有《保甲法》，已著錄。紹容，吳江人。是書成於崇禎乙亥，取守仁全書摘其要語，前有小序八首，及凡例四條，皆著其刪纂之大意。《浙江通志》載，宋儀望輯《陽明文粹》十一卷，王畿輯《陽明文選》八卷，而無此書之名，蓋偶未見也。
明王守仁撰，其五世孫貽樂重編。案守仁全集刻於明嘉靖中，久而版佚。國朝康熙初，貽樂為滕縣知縣，乃重為掇拾，定為此本。然視原集，已闕其半。其目分：《論學書》、《南贛書》、《平濠書》、《思田書》、《雜著書》，亦頗瑣屑。又因有李贄所作《年譜》，而遂以卓吾鑒定題其前，尤為依託。迥不及原本之完善也。
明王守仁撰。是編康熙己巳江都張問達所編，以《傳習錄》、《大學》、《或問》為首，奏疏、序記、諸講學書，及論說、雜著、賦、詩、公移次之，而終以《陽明年譜》。
明王守仁撰。此本為康熙中餘姚俞嶙所編，刪除錢德洪本正錄、外錄、別錄之目，並為一集，更其舊第，首載年譜，次以書、序、記、說諸體，而以《傳習錄》、《語錄》附焉。
明張鳳翔撰。鳳翔字光世，號伎陵子，洵陽人。弘治己未進士，官戶部主事。是集前六卷為詩，附賦三篇，後一卷為雜文。鳳翔年僅三十而卒，文章本未成就，與李夢陽為同年。夢陽為作小傳，至比之王勃，當時頗以為黨。今觀集中所附夢陽評點，惟《白岩賦》一篇，稱揚過甚，其他詩文，率多譏彈之語，則夢陽實未嘗心滿之也。
明朱應登撰，應登字升之，寶應人。弘治己未進士，官至雲南布政司參政，宏治七子之一也。《明史•文苑傳》附見《顧璘傳》中。是集凡賦二卷，詩十卷，文五卷，附錄碑文、傳銘、詩文一卷。朱彝尊《靜志居詩話》雲：李、何並興，李目空諸子，自三秦而外，得其門者蓋寡，心摹手追，淩谿一人而已。其口占絕句雲：文章康、李傳新體，驅逐唐儒駕馬遷。是其生平惟以北地為宗，故詩文格調相近，然沉著頓挫處，則才力不及夢陽。顧璘為作碑文，稱其詩上准《風》、《雅》，下采沈、宋，磅礴蘊藉，鬱興一代之體，未免諛墓之辭矣。
明周倫撰。倫字伯明，晚號貞翁，崑山人。宏弘治己未進士，官至南京刑部尚書，諡康僖。是集為趙士英所刪定，其詩沿台閣舊派，不免膚廓。士英《序》謂：其有得於陶元亮、王摩詰兩家，非定論也。
明張琦撰。琦字君玉，鄞縣人。弘治己未進士，官至興化府知府，加布政使參政，致仕。是集前有嘉靖癸未自序，稱守莆陽日，既梓平生所作，積數年，又得若干首，有相知君子，贊予續梓之。文稿力綿，不能盡刻，姑芟摭數十篇，附詩之後，是琦尚有前集行世，此則歸田後所刻續集也。琦當何、李盛時，別以獨造為宗，自開蹊逕。王世貞《藝苑卮言》謂：其如夜蛙鳴露，自極聲致，然不脫於泥中；蓋其用思雖苦，煉骨未輕，有意生新，未免圭角太露。散體則縱筆所如，如《遺稽行實》一篇，至以案牘語入文，尤非體裁也。
明遊潛撰。潛有《博物志補》，已著錄。是集凡詩三卷，文一卷。其詩工拙互見，七言如：「蘼蕪曉雨濕蝴蝶，楊柳晚風吹栗留」，「雲深野岸客稀到，天閣斜陽鴉亂啼」等句，皆頗有作意。古詩則摹擬溫、李，而才力未至。散體不多作，僅二三十篇，亦未入格。其集曰「夢蕉」者，案集中有《夢蕉亭睡起》詩，自注雲：亭在鐘城山隙處，蓋其別業雲。
明康海撰。海有《武功縣誌》，已著錄。海晚歲縱情聲伎，故樂府特為擅長，詩文皆不甚留意，不免利鈍互陳。今已以孫景烈刪定之本繕入四庫，此本即張太微所編之原集，附存其目，不沒其裒輯之功雲爾。
一曰《浚川集》，明王廷相撰。廷相有《慎言》，已著錄。其詩文列名七子之中，然軌轍相循，亦不出北地信陽門戶，鄭善夫詩所謂：「海內談詩王子衡，春風坐遍魯諸生。」一時興到之言，非篤論也。王士禎《論詩絕句》曰：「三代而還盡好名，文人從古善相輕；君看少穀山人死，獨有平生王子衡。」蓋善夫歿後，廷相始見是詩，賙恤其家甚至也，亦頗有微詞矣。
明王廷相撰。是編刻於嘉靖丙申，凡詩二卷，詞一卷，雜著一卷，奏疏一卷，雜文二卷，又在《家藏集》之後者也。時廷相為都御史，故以「內台」為名雲。
明魯鐸撰。鐸字振之，號蓮北，景陵人。弘治壬戌進士，官至南京國子監祭酒。卒贈禮部侍郎，諡文恪，事蹟具《明史》本傳。是編為其子彭嘉所編，前四卷皆詩；第五卷為使交稿，鐸官編修時，嘗奉使安南故也；第六卷以下為雜文。史稱：鐸為司業日，與祭酒趙永皆李東陽門生也。東陽生日，相約以二帕為壽，索笥無有，有乾魚食過半矣，乃攜其半饋東陽，云云。案司業秩六品，何至貧不能具二帕？無帕可徒往，何必以食殘之物為敬？皆於事理為不近。此殆世人慾著其清介，故甚其詞，史因而錄之。然亦足見其素行孤高，故致影造是語，不能不謂之賢者也。至於詩文，則皆不甚擅長，蓋其平生志趣，不在於斯耳。
明徐問撰。問有《讀書劄記》，已著錄。是編，詩六卷，文十卷，而奏疏三篇，附詩之末，體例殊別。其詩文平正通達，而傷於淺易，中有孫偉、方豪、黃佐三人評語，蓋即以點勘之本付雕，亦非古式。
明林魁撰。魁自號白石山人，龍溪人，弘治壬戌進士，官至雲南兵備副使。是集，賦、詩、詞六卷，序記、雜言等十卷。前有自序，稱平生應酬雜稿，毋慮千首。審非作家，然亦一愚之發也。今觀集中，如《上吏部揭帖》及與楊一清、李東陽諸書，頗足覘其學行，詩亦俊逸，惟其稱心而談，不免乏鍛煉之功耳。
明陳霆撰。霆有《唐餘紀傳》，已著錄。是集所載諸詩，意境頗為蕭灑，而才氣坌湧，信筆而成，故往往不暇檢點。古文大致樸直，而少波瀾頓挫之勝。惟詩餘一體較工，其豪邁激越，猶有蘇、辛遺範。末附詩話一卷，中間論詞一條，謂明代騷人多不務此，間有知者，十中之一二，則其自負亦不淺矣。
明周用撰。用字行之，吳江人，弘治壬戌進士，官至吏部尚書，諡恭肅，事蹟具《明史》本傳。是集為其子國南所編，凡詩九卷，詩餘一卷，文六卷。其詩古體多嘽緩之音，近體音節頗宏整，文則平實坦易，縱其筆之所如。
明秦釒堂撰。釒堂字國和，號樂易，又自號類樗子，無錫人，弘治甲子舉人，親沒後不復進取。嘉靖中，詔選人不願試者，授以散銜致仕，遂循例授南京都察院都事。是集為其子淮、漳所刊，凡詩三卷，附錄贊、銘、志、文，為一卷，釒堂隱居不仕，絕意時名，其於詩，特以寄興，故附錄諸篇，皆敘其隱德，而不及其文章。朱彝尊《明詩綜》，亦未採錄一篇雲。
明顧鼎臣撰。鼎臣字九和，崑山人，弘治乙丑進士第一，官至武英殿大學士，諡文康，事蹟具《明史》本傳。初，鼎臣以直講筵受世宗恩眷，世宗好長生術，內殿設齋醮，鼎臣進《步虛詞》七章，且列上壇中應行事宜；又享太廟，上命鼎臣及霍韜捧主。二人有期功當辭，鼎臣乃言：古者諸侯絕期，今公卿即古諸侯，請得毋避，深為清議所譏。惟其憫東南賦役失均，屢陳其弊，及請崑山築城，卒免倭患，為其鄉人所稱。《明史•藝文志》載《鼎臣集》二十四卷，今所存者凡二本。一為其孫晉璠等輯，凡文稿六卷，詩六卷，續稿六卷，其題曰：《顧文康集》，較史志少六卷，此本多三集四卷，亦止二十二卷，不足二十四卷之數。或集本殘缺，或史文偶誤，則莫之詳矣。
明嚴嵩撰。嵩字惟中，分宜人，弘治乙丑進士，官至大學士，事蹟具《明史•奸臣傳》。嵩雖怙寵擅權，其詩在流輩之中，乃獨為迥出。王世貞《樂府變》雲：「孔雀雖有毒，不能掩文章。」亦公論也。然跡其所為，究非他文士，有才無行，可以節取者比，故吟詠雖工，僅存其目，以昭彰癉之義焉。
明崔銑撰。銑有《讀易餘言》，已著錄。是集原本為趙王所刊，僅十二卷，編年排次而不分體。此本乃嘉靖甲寅池州知府周鎬，命貴池教諭範所重編，始區別體裁，以類匯次，而其文則無所增損焉。
明湛若水撰。若水有《二禮經傳測》，已著錄。據若水門人洪垣所記，其集本四十八冊，刊以行世者十五冊。此本凡《樵語》一卷，《新論》一卷，《雍語》一卷，《二業合一訓》一卷，《大科訓規》一卷，《書》一卷。《新泉問辨錄》一卷，《新泉問辨續錄》一卷，《問疑錄》一卷，《問疑續錄》一卷，《金陵問答》一卷，《金台問答》一卷，《書問》二卷，《古樂經傳或問》一卷，序記章疏三卷，講章一卷，雜著一卷，約言一卷，語錄一卷，《揚子折衷略》一卷，《非老子略》一卷，詩二卷，《歸來紀行略》一卷、《岳游紀行略》一卷，祭文、碑銘二卷，外集一卷。蓋語錄居十之九，詩文其餘贅耳。
明劉節撰。節有《春秋列傳》，已著錄。是集凡詩十二卷，附以詩餘、雜文二十九卷，節所輯廣文選，採摭浩博，而門目瑣碎，體例冗雜，頗有貪多務得之失。其所自作，亦惟取明白條暢，盡所欲言。往往下筆不能自休，故不免稍傷於蔓衍。
明劉節撰。是集乃節官副都御史時，其子魯掇拾雜稿而成。前有林庭《木昂》、呂柟、方豪「三《序》」，皆題曰《寶制堂私錄》，以明非節所自編。此本標題乃皆作《寶制堂錄》，蓋其曾孫一翼等重刻所改也。然節之著作，備於《梅國集》中，此未全之本也。
明殷雲霄撰。雲霄字近夫，壽張人。弘治乙丑進士，官至南京工科給事中。嘗疏論武宗納有娠女子馬姬事，以峭直稱。《明史•文苑傳》附載《鄭善夫傳》中。是集分二種，又各分詩文為二卷：曰《瀛洲集》者，官靖江知縣時作；曰《芝田集》者，官青田知縣時作。附一卷，曰《金陵稿》者，則官南京時作也。史稱雲霄嘗作蓄艾堂，聚書數千卷，以作者自命，多與孫一元唱和，詩派亦與相近，然大抵才情富贍，而骨格未堅。
明孟洋撰。洋字望之，一字有涯，信陽人，弘治乙丑進士，官至監察御史，以論張璁、桂萼，下獄。謫桂林府教授，移知汶上縣，終南京大理寺卿。是集詩十三卷。文四卷。洋娶於何氏，故其詩格多效何景明，而才則不逮。景明之沒，洋志其墓，其文亦不甚工。
明周廣撰，廣有《江西通志》，已著錄。所著詩文，自釋褐以前，曰《初稿》；官縣令時，曰《鳴琴稿》；御史時，曰《排雲稿》；謫懷遠時，曰《啖荔稿》；官建昌時，曰《量移稿》，曰《乞骸稿》；謫竹寨時，曰《沅芷稿》；官江西時，曰《攬轡稿》，曰《閱江稿》；視學福建時，曰《外台稿》；官巡撫時，曰《內台稿》；官刑部時，曰《邦禁稿》；篇帙甚富。後其子匄同邑周鳳鳴簡汰編次，定為此集。凡詩六卷，文三卷，卷中仍注原集諸名，附錄一卷，則志狀之屬也。廣在正德中疏攻強尼，直聲動海內，而文名不甚著。故歸有光《序》止著其生平大節，而不論其詩文之工拙雲。
明倪宗正撰。宗正字本端，餘姚人，弘治乙丑進士。官兵部武選司員外郎時，嘗以言事廷杖，後終於南雄府知府。嘉靖中賜祭葬，贈學士，諡文忠。所著有《豐富集》、《突兀稿》、《觀海集》、《太倉稿》，晚年複有《小野集》十六卷。此本二十二卷，蓋國朝康熙中，其七世孫健宗匯輯重刻，而題以最後之名者也。謝遷豐富集序，述李東陽之言，謂明之詩文，至宗正而集大成，未免推之已甚。宗正嘗有詩雲：「偶入棠陵眼，難齊少穀肩。」棠陵，方豪別號；少谷，鄭善夫別號也。可謂自知之審矣。
明萬釒堂撰。釒堂字仕鳴，進賢人。弘治乙丑進士，官至吏部尚書。事蹟附見《明史•李默傳》。是編凡奏議十卷，分順天、南京、南台、勘夷、北兵、吏部、辭謝、稱賀八集，文集四卷，詩詞三卷。每集冠以《自序》，而其文一字不易，蓋其後人印行之時，分冠每集之首，而忘其合而編之，遂致複出也。史載，釒堂為南京都御史時，以星變上言八事，除名，頗著丰采。後為嚴嵩汲引，起為副都御史，征湖廣蠟爾山蠻，剿撫失宜，暫平復叛，委罪於偏裨以解。及居吏部，委曲以順嵩，反為趙文華斥擠罷官，則是集所載奏議，未必盡為可據，詩文則更其餘事矣。
明王韋撰。韋字欽佩，上元人。弘治乙丑進士，官至太僕寺少卿。《明史•文苑傳》，附見《顧璘傳》中。韋與璘及朱應登、陳沂相友善，時有朱、顧、陳、王之目。朱、顧皆羽翼北地，共立壇墠。而韋與陳沂獨心懲剿襲之非，頗欲自出手眼，《閣試春陰》一篇，當時至謂有神助，然所作多尚穠麗，亦未能突過李、何。是編璘所選定，凡詩三卷，文四卷，前有璘所作《小傳》，一篇。
明方獻夫撰。獻夫有《周易傳義約說》，已著錄。是集名曰《西樵》，以早年讀書西樵山也。獻夫緣議禮驟貴，故開卷即冠所上《大禮疏》，《明史》本傳，謂其：雖執大政，氣厭厭不振，入閣之初，攻者四起，故集中多引疾求退之章，無所謂嘉言碩畫雲。
明陸深撰。深有《南巡錄》，已著錄。其文集、續集，刻於嘉靖中。此集，則崇禎庚午，其曾孫休甯縣知縣起龍所編。前有起龍《述言》一篇，稱深隨地著述，散見四方者，邈不可購，所鐫正、續集，一百五十卷有奇，十不得五，迄今模糊散佚，又十之二三，起龍眷懷先澤，多方搜購，見輒筆之，又積至二十餘卷，以次校編；又稱附以年譜，重開生面云云。今考此本所載，皆《文裕集》所已收，蓋其時，舊刻散佚，因掇拾所存，重刻此版，故稱搜購，實則非續獲於正、續二集之外也；所稱年譜，今亦不存，或裝輯偶漏，或歲久版又佚缺歟。
明吳爰撰。爰字翼夫，上海人。本姓陸、以父贅於吳。故冒其姓。本名瑗，後去玉旁名爰，則不知其何故也。是集為其門人高介所編，淺弱殊甚，如《謝定翁招聯句》詩雲：「舊雨不來新雨至，繡衣寧豈布衣嫌。」「寧豈」二字，殆不成語，又附載其裏人張衎評語，如朱隱翁《易齋詩》曰：「庖犠王天下，龍馬負河圖，夏禹治水成，元龜呈洛書。」即密點其旁，批於句下曰：味易之深，有此等語。通集大抵此類，殆故相侮弄耶。
明程誥撰。誥字自邑，歙縣人。生平好遊，所至山川都邑，輒紀以詩。卷帙雖多，亦瑕瑜互見，朱彝尊《靜志居詩話》雲：「誥詩氣格專學空同，第才情稍鈍，色澤未鮮，五言庶稱具體耳。」其論當矣。
明塗幾撰。幾字守約，又字孟規，宜黃人。以隱居著述稱。然朱彝尊《靜志居詩話》謂：「幾嘗撰時事策十九篇，上言孝廟，大言不怍，蓋非安於遯世者云云。」今觀其集，亦不甚講經世之學也。
明女子鄒賽貞撰。賽貞，當塗人，贈監察御史謙之女，翰林院編修濮韶之母也。當時稱為女士，故自號曰士齋。是集凡詩二卷，雜文一卷，其婿大學士費宏為之序。考明弘治中，有御史鄒魯，謫官蕭山令，以私憾害何舜賓。其子競，結客復仇，毆魯幾死。遣官鞫實，競與魯皆抵罪，見於《明史•孝義傳》。今以賽貞所作，其父謙行狀證之，則賽貞即魯之妹也。
明黃雲撰。雲字應龍，丹岩其別號也，崑山人。弘治中，以歲貢授瑞州訓導，是集凡詩四卷，文六卷，其門人巡按御史高安朱實昌所編，中多與沈周、文徵明諸人，往來題詠之作。
明蔣燾撰。燾字仰仁，長洲人，徐有貞之外孫也。九歲能究經史百家言，十一歲補郡學生，十七歲而卒。祝允明為作遺文《後序》，載其死為《丹台記》，事甚怪。燾外舅程遵為作《墓誌》、《墓碣》、《集序》，乃無一語及之。允明故好奇，所作野記、志怪諸書，朱孟震《河上楮談》稱其百無一信，則所述燾事，殆影附李賀小傳為之，未必有據矣。是編乃燾沒之後，遵所編次，凡論十五篇，策五篇，表四篇，皆其揣摩科舉之文，大抵才氣溢發，有蘇氏父子遺意，而神鋒太雋，義蘊未深，則天限其年，學問未足副之也。遵《序》稱燾在時，嘗題其文曰：《東壁錄》，故因其志，題曰《東壁遺稿》雲。
明王烈撰。烈字正邦，樂安人，尋樂其別號也。成化弘治間諸生，是集文五卷，詩六卷。末附其族孫、澄江府經歷、素節所撰《行實》一篇，載其論文、論經史之語，蓋志大而學則未廣者也。
明劉養微撰。養微字敬伯，廣濟人。是集前三卷為樂府及詩，四卷則其《說鈴》及《自譜》四則，其詩宗李夢陽，而才力薄弱，頗窘於邊幅。其《說鈴》內極推夢陽，謂古色過於子美，未免為偏好之言；五卷以下附其弟養言詩文，及其遠祖天行、文煥等傳。又附劉秉鉁《石浪詩鈔》，劉醇駿《盟鷗集》，劉鶤化《味閑軒遺稿》數種，皆寥寥數篇，姑備劉氏一家之書而已。
明朱凱撰。凱字堯民，長洲人，與同裏朱存理齊名，稱為「二朱先生」。所著有《堯民集》，久已散佚，故朱彝尊《明詩綜》不載其詩，但附其名於存理之下。且雲有《句曲紀遊》一卷，亦不傳。此本乃馬裕家所藏，末有馬人伯《跋》，謂崇禎己巳仲秋，摹錄成、弘諸先哲詩，因凱度先生談及，借得此本，抄於雙橘齋中，云云。則明末，尚有傳本，彝尊偶未見耳。編中古體八首，近體十七首，乃正德丁卯三月十三日凱與東陽沈用之、沈宜永兄弟，同游三茅山而作，前有凱《自序》，末有凱友吳奕《跋》。
明文城王朱彌鉗撰。彌鉗號秋江翁，唐莊王芝阯次子。初封文城王，後以子宇溫嗣封唐王，彌鉗亦追封唐王，諡曰恭。《明史》附見《唐王桱傳》，稱其有學行，孝友篤至。是集諸體詩凡八卷，而賦物居其大半，「詠梅」一韻，至百首。頗見才氣，而骨格尚未成就，集為正德戊寅彌鉗所自編，卷首有嘉靖辛丑思誠子《序》，「思誠子」即宇溫自號也，親藩尊貴，筆劄例不署名。然子序父集，則又不當拘此格，此亦於禮未協者矣。
明劉魁撰。魁字煥吾，泰和人。正德丁卯舉人，官至工部員外郎。嘉靖初，疏諫雷壇工作太急，忤旨廷杖，與楊爵、周怡同，長系鎮撫司獄。久之，釋歸而卒。隆慶初，贈太常寺少卿，事蹟具《明史》本傳。所著有《晴川集》、《仁恩錄》，今皆不傳。此編乃其詩集，其六世族孫承琦所編，與黃淮《省愆集》同名，蓋亦獄中作也。魁少從王守仁游，講良知之學，登朝以氣節著，吟詠非所注意，大抵皆一時遣興之作而已。
明張含撰。含字愈光，永昌衛人，正德丁卯舉人。其學出於李夢陽，又與楊慎最契，故詩文皆慎所評定。慎《序》有曰：「張子自少不喜為時文舉子語，見宋人厭棄之猶膩也。其為文必弓、左，字必蒼、雅。其推挹甚至，然其病正坐於此，故襞積字句，而乏熔鑄運化之功。明人別有雕鏤堆砌一派，含其先聲歟。蓋慎在雲南，無可共語。得一好奇之士，遂為空谷足音，不覺譽之過當。且慎名既重，聞者鹹推波助瀾，而贗古之文，又足以駴俗目，含遂盛為文士所稱，實則塗飾之學，與其師同一病源，各現變證也。
明呂柟撰。柟有《周易說翼》已著錄。其集初刻於西安，既而佚闕，其門人徐紳、吳遵、陶欽，重為刪補編次，刻於真定。此本即真定刻也。柟之學，出薛敬之，敬之之學，出於薛瑄，授受有源，故大旨不失醇正。然頗刻意於字句，好以詰屈奧澀為高古，往往離奇不常，掩抑不盡，貌似周、秦間子書，其亦漸漬於空同之說者歟。
明方鵬撰。鵬有《續觀感錄》，已著錄。是集詩文多應酬之作，所載筆記，亦無所發明。
明韓邦靖撰。邦靖有《朝邑縣誌》，已著錄。是集乃其兄邦奇所編，以「志」、「傳」二卷，附錄於後。邦靖兄弟，負重名，時有「關中二韓」之目。而詩則不出當日之風氣。王九思雲：「五泉子七言絕句詩，絕類少陵，古歌詞浸淫唐初，逼漢、魏矣。」標榜之詞，未免溢美。朱彝尊《靜志居詩話》曰：「五泉心摹手追，乃在大複，比於西原、南泠不足，方之孟有渥、李嵩渚似勝一籌。」斯為平允之論矣。
明胡纘宗撰。纘宗有《安慶府志》，已著錄。是編凡《正德集》四卷，《嘉靖集》七卷，《鳥鼠山人小集》十六卷，《後集》二卷。其詩激昂悲壯，頗近秦聲，無娬媚之態，是其所長，多粗厲之音，是其所短。
明胡纘宗撰。纘宗游李東陽之門，乃取《東陽古樂府》二卷，以次屬和，立題指事，率由「東陽」之舊，亦間有所釐正。凡一百八首，太康張光孝為之評，而其弟統宗為之注。
明胡纘宗撰。一名《輿上集》，以其多成之輿上也。漢樂府多聲詞合寫，不能複辨，沈約《宋書》言之甚明。纘宗乃揣摩題意為之，殊類於刻舟求劍，況唐人歌詩之法，宋人不傳，惟《小秦王》一調，勉強歌之，尚須雜以虛聲，乃能入律。宋人歌詞之法，元人亦不傳。《白石道人歌曲》自度諸腔，所注節拍，今皆不省為何等事矣。纘宗乃於千年以外，求漢樂府之音節，不愈難而愈遠乎？
明戴冠撰。案：明有兩戴冠，其一長洲人，有《禮記集說辨疑》，已著錄；此戴冠，字仲鶡，信陽人，正德戊辰進士，官至山東提學副使，事蹟具《明史》本傳，或混為一人，非也。冠受業於鄉人何景明，詩亦似之。然景明詩雖風姿俊逸，而醞釀猶深。冠才學皆遜於師，而徒守其格調，殆所謂時女步春，終傷婉弱者矣。
明曾璵撰。璵字東玉，瀘州人。正德戊辰進士，官至建昌府知府。宸濠之叛，璵率屬引兵從王守仁破賊，收復南康。集中有《平江凱歌》，即記是事也。璵號少岷山人，其集本曰《少岷存稿》。此本乃隆慶辛未南京工部主事章懋所選定，故曰「拾存」。後載《司徒大事紀》一卷，自「裁冗食」至「重漕政」凡十條，皆陳當世時務，題曰：戶部江西司郎中臣曾璵修，蓋奏進之書，附刻集末者也。
明毛伯溫撰。伯溫有《奏議》，已著錄。此本凡詩十卷，文八卷。文格頗疏暢，詩則所造不深，詞多淺易，蓋伯溫北拒蒙古，南服安南，以功名自見於世，文章非所專營。童承欽《序》稱：「正德間，李、何首倡，《雅》、《頌》複振，嗣響有唐，伯溫亦其一」。乃自尊其師之詞，非公論也。
明毛伯溫撰。是集為伯溫所自編，後併入全集，此乃其初出別行之本。
明歐陽鐸撰。鐸字崇道，泰和人。正德戊辰進士，官至吏部右侍郎，諡恭簡。事蹟具《明史》本傳。史稱鐸清介自持，內行修飭，嘗知延平，毀淫祠百十所，以其材葺學宮壇廟。今考集中《延平改建山川壇記》，具載其事，與史相符。集中又有《上嚴嵩書》，然只敍述榮遇，而無一字及其相業，猶異於稱功頌德之流。其文娟秀自喜，而邊幅頗狹，詩多近體，又遜於文。
明錢琦撰。琦有《錢子測語》，已著錄。是集為其子蘥、蓘等所編。其文如《申請設縣事宜》以及《論禦寇》、《勸捕蝗》諸作，皆能留心世務，詩則氣味和粹，而警策者稀。陸師道稱其七言絕句雲：「江北滁南數日程，蕭蕭落木送秋聲；夕陽滿地鳥飛絕，人在亂山堆裏行。」頗亦瀟灑有致。然集中似此者，正不多覯也。
明孫璽撰。璽字朝信，平湖人，正德戊辰進士，官至山西按察司僉事。是集乃其子、刑部尚書植所編。璽先世居松江之華亭，南有九峰，東有盛溪，自號曰峰溪道人，並以名集。卷一至卷四為詩，多往來滇、晉道中遊覽之作；卷五為文，不過試策、書啟之類；外集則其任揚州時，所頒條令也。
明方豪撰。豪有《斷碑集》，已著錄。是集前六卷為文，後二卷為詩。豪與鄭善夫友善，集中有《祭鄭繼之文》，敘交情極為篤摯，而詩則不及善夫遠甚。
明鍾芳撰。芳有《春秋集要》，已著錄。《瓊州府志》載，芳詩文集二十卷。此集，文二十四卷，詩六卷，與《志》不符。蓋《志》誤「三」為「二」也。第二十卷、第二十一卷為《讀書劄記》。第二十二卷為《皇極經世圖續》，所推起宋神宗，迄明嘉靖。第二十三卷為《雜著》。第二十四卷為《夷情要覽》，蓋皆各自為書者，附編於文集中雲。
明丁奉撰。奉字獻之，常熟人，正德戊辰進士，官至南京吏部郎中。著有《南湖留稿》，《南湖逸稿》，此集則宣城梅守箕合二稿選輯者也。凡詩四卷，文四卷，而詩末附以史贊，文末又附詩三首，體例頗為叢脞。詩文皆未成家，史論二卷，亦大半陳因之語。
明唐龍撰。龍有《易經大旨》，已著錄。龍敭曆中外，所著有《黔南集》、《江右集》、《關中集》、《晉陽集》、《淮陽上集》，陝西提學僉事王維賢為合而刻之，以成此集。其文頗具浩瀚之氣，詩尤長於五言，然集中自朱彝尊《詩話》所摘數聯以外，亦複罕逢佳句矣。
明寇天敘撰。天敘字子惇，榆次人，正德戊辰進士，官至兵部侍郎，事蹟具《明史》本傳。是集凡詩文三卷，巡撫陝西時奏疏五卷。天敘為應天府丞時，值武宗南征宸濠，力抗權倖，以風節著，後巡撫甘肅，又屢以戰功顯，詞采則非所擅長，故郭璽《序》亦稱：其平日未嘗肆志於文章雲。
明鄒守益撰。守益字謙之，安福人，正德辛未進士，官至南京國子監祭酒。隆慶初，追諡文莊，事蹟具《明史•儒林傳》。守益傳王守仁之學，詩文皆闡發心性之語，其門人陳辰，始編錄所作為《東廓初稿》。東廓，山名，守益講學處也。諸門人又梓其切要者，一百二十四篇，名曰《摘稿》，而晚年著述則未之備。是編為嘉靖中所刊，題建甯府知府劉佃匯選，同知董燧編次，通判黃文明掄集。又題門人周怡、宋儀望、邵廉續編，孫德涵等十八人重輯，錯互顛舛，莫知竟出誰手也。史稱：世宗欲去興獻帝本生之稱，守益疏諫，下獄拷掠。嘉靖二十九年，九廟災，守益疏陳上下交修之道，又忤旨落職。其疏具載本傳，今集中乃不載。考《千頃堂書目》，此集之外尚有《東廓遺稿》十三卷，今未見其本，或別收於《遺稿》中歟。
明張璧撰。璧字崇象，石首人，正德辛未進士，官至禮部尚書，東閣大學士，諡文簡。是集為璧居內閣時所自編。首以經筵講章及議典禮之文，次為應制諸詩及誥敕、賦頌、表疏，次為古今體詩及雜文。璧當夏言、嚴嵩相持之時，入閣不及一年而卒。《明史》不為立傳，其人蓋無所短長者，今觀其詩文，殆亦如其為人焉。
明柴奇撰。奇字德美，崑山人，正德辛未進士，官至應天府尹。奇在正德時，諫南巡，劾權倖，及上《邊儲屯政》諸疏，頗著直聲。以當時自焚其草，故集中不載。是編前有正德辛巳題識，稱舊有《石池詩稿》、《石池文稿》、《嘉樹軒紀聞》各一冊，己卯轉南光祿，失之。重置一冊，錄後來之作，時有所憶，或就人錄得，亦錯置其間云云。蓋猶奇所手編也。凡詩六卷，雜文四卷，皆平易有餘，精深不足。鄒守益《序》，稱其詩文典雅雄健，不落骫骳，不矜刻峭。友朋推挹之詞耳。
明尹襄撰。襄字舜弼，號巽峰，永新人，正德辛未進士，官至司經局洗馬。是集凡詩五卷，文七卷。後有其子祖懋題識，謂原集十卷，刻於閩中，繼複收輯得十二卷。其文持論頗純正，而波瀾結構則未造古人。
明管楫撰。楫字汝濟，號平田，又號竹木山人，咸寧人，正德辛未進士，官至右副都御史，巡撫山東，因與嚴嵩相忤，辭疾家居二十年。文徵明嘗畫《平田草堂》、《杜曲山房》二圖，並詩貽之，重其人也。此集前有張治道《序》，稱驪邑令刻諸縣齋，楫不知也。又有楫自序，稱再閱舊稿，又刪其十之三。然其本今皆不傳，故朱彝尊作《明詩綜》，不列其名。此本乃乾隆初，其裔孫錫綬所輯。其詩頗沿七子之派，蓋楫與薛蕙、何景明、高叔嗣諸人相倡和，漸染而然也。
明費寀撰。寀有《廣信府志》，已著錄。所著《文名鍾石集》，本二十四卷。此本乃劉同升、許穀所選，與其兄宏、詩文合刻之本也。
明夏尚樸撰。尚朴有《東岩文集》，已著錄。此編乃其詩集，多涉理語，近白沙、定山流派。集中《讀擊壤集》絕句雲：「閑中風月吟邊見，始信堯夫是我師。」其宗法可知也。
明毛憲撰。憲有《諫垣奏草》，已著錄。是集乃其子所編。凡文八卷，詩二卷。憲居言路，以戇直稱，故所作頗有剛勁之氣，以耳疾謝歸。後與王守仁、湛若水諸人講學，繩墨自守，務為篤實。故亦不恣意高談，然以文章而論，則於是事非當家也。
明齊之鸞撰。之鸞字瑞卿，桐城人。正德辛未進士，官至河南按察使。事蹟具《明史》本傳。是集為其曾孫山所編，凡五種。一曰：《南征紀行》，為其從征宸濠時所作雜詩，後附賦一首；一曰：《悠然亭雜詩》，為其官南京時作，後附記序三首；一曰：《開堰集》，為其在安慶時所作；一曰：《曆官疏草》，皆其奏議，起正德九年，訖嘉靖八年，每種為一卷；一曰：《入夏錄》，析為三卷，乃其僉事寧夏時作，前二卷皆詩，後一卷則雜文。別以汪元錫等贈言，附於末，而總冠以《小傳》、《行狀》、《年譜》。後有山跋語，稱閒遊市闠，得遺稿數篇，已而遍曆茶坊藥肆，恣意搜輯，編次成帙，因康熙己未詔修《明史》，檄取《入夏錄》送官，遂裒而付諸剞劂。蓋之鸞位雖不顯，然在正、嘉之間，卓卓稱名臣，故史館徵其著作，以備采擇。今觀其奏疏，詞多剴切，猶可想見風采，詩則非所擅長也。
明汪文盛撰。文盛字希周，崇陽人。正德辛未進士，除饒州推官，入為兵部武選司主事，諫南巡，廷杖；嘉靖初出知福州，曆官按察使，以僉都御史巡撫雲南，進大理卿。事蹟附見《明史•毛伯溫傳》。伯溫之官安南也，文盛功居多，顧不得優敘，論者惜之。其知福州也，有惠政，郡人為立節愛祠，故傅海舟編次其詩，即以名集。詩多虛響，不出北地、信陽門徑。朱彝尊《明詩綜》所選「萬年枝上露清華」一首，題曰《西苑》。今考此集，實為《擬古》八首之一，不知彝尊何以改其原題，其偶誤也歟？
明陳憲撰。憲字伯度，後齋其號也，餘幹人。正德辛未進士，官至貴州布政使司參議。是集《公餘紀拙》一卷，《粵江行稿》一卷，乃憲之子、鄞縣丞照所編，首有鄞縣人戴鱀《序》，謂其得鄉先哲胡居仁之傳，故詩多理語，鮮風人之致雲。蓋當時本以理學推之也。
明陸俸撰。俸字天爵，吳縣人，正德辛未進士。官刑部時，嘗以諫南巡，廷杖，後終於寶慶府知府，其詩多應酬牽率之作，而時露風格。岳岱《今雨瑤華》，謂其晚就操觚，靈心夙構，穎悟居多，蓋天姿高而學力未至者也。
明趙漢撰。漢字鴻逵，平湖人。正德辛未進士，官至山西布政司參政。是集刻於嘉靖乙卯，詩學江西，於爾時為別調，然風格雖異，興象未深，究不能獨絕一時也。
明王以旂撰。以旂有《漕河奏議》，已著錄。是集為其子籥所編，凡詩二卷，文二卷。以旂治河、按邊，皆以功見，而詞章不著於當時。此集所存，大抵皆應酬作也。
明陳寰撰。寰字原大，常熟人。正德辛未進士，官至南京國子監祭酒。寰與桂萼為同年，官翰林時，乃力斥萼議大禮之非，坐是移南京，旋告歸，其人足重，詩文則皆不入格。
明周廷用撰。廷用字子賢，華容人。正德辛未進士，官至江西按察使。是集《賦》一卷，《詩》六卷，《文》二卷。後附《緒論》四卷，則其訓飭士民之說。顧璘《國寶新編》以廷用為殿，其贊雲：「按察人豪，闊視放言，文藻性成，早垂鉅篇。」然廷用自以耿直傳，不必以文藻著也。
明常倫撰。倫字明卿，號樓居子，沁水人。正德辛未進士，除大理寺評事，謫壽州州判，遷知寧羌州，負才淩傲，屢為忌者所中，後因跨馬疾馳，馬渴赴飲，墮水死，年僅三十有四。是集「賦」五首，「樂府」二十一首，各體詩百餘首，「傳」、「贊」等雜著，數篇附之。王世貞謂：其詩如沙苑兒駒，驕嘶自賞，未諧步驟。陳子龍則謂：其氣骨高朗，頗能自運。今觀是編，合二人之論，乃為定評。國朝王士禎《分甘餘話》雲：「明詩人，有早慧而年不得四十者，如陳後岡、董中峰與明卿之屬，汗血方新，而筋骨未就，秀而不實，殊可惜也。」
△《鷗汀長古集》•二卷、《前集》•二卷、《別集》•二卷、《續集》•
一卷、《漁嘯集》•二卷、《頓詩》•一卷（直隸總督采進本）明頓銳撰。銳字叔養，涿州人。正德辛未進士，官代府右長史。銳少負詩名，當時稱涿郡有才一石，銳得其八斗。晚年卜居懷玉山，吟詠自適，其五言古詩，氣韻清拔，頗為入格；七言古詩，跌盪自喜，而少翦裁；近體專尚音節，數篇以外，意境多同，蓋變化之功，猶未至也。
明郭維藩撰。維藩字價夫，正德辛未進士，官至太常寺少卿，兼翰林院侍讀學士掌院事。是集詩文各五卷，皆乏深湛之思，其門人河南巡撫蔡汝楠《序》稱：所著《經筵》、《南雍》二稿，俱不可見，此集已非完書，由維藩存日，無意傳其詞章，蓋亦道其實也。
明顧磐撰。磐字子安，南直隸通州人，正德癸酉舉人。是集「詩」四卷，「詩餘」附焉；「文」六卷。集中如《考正鄉賢祀典》，以及《水利》、《馬政》諸作，於鄉邑利病，亦頗為詳核。然大致以流利為主，故不為詰屈，亦不造精深。
明張綖撰。綖有《杜詩通》，已著錄。是集詩多豔體，頗涉佻薄，殆「玉台」、「香奩」之末流。每卷皆附詞數闋，考綖嘗作《填詞圖譜》，蓋刻意於倚聲者，宜其詩皆如詞矣。
明桂華撰。華字子朴，安仁人，正德癸酉舉人，大學士萼之兄也。嘗從胡居仁門人張正游，故所學頗為醇正，詩文則尚未成家。
明霍韜撰。韜有《明良集》，已著錄。是編為其子與瑕、與琦所編，皆所作雜文，惟七卷，有詩數十首。韜性強執謬戾，不顧是非，議尊興獻為皇考，則斥司馬光不知忠孝，不當從祀孔廟；議合祀天地，則並詆及《周禮》，可謂無忌憚者。其他文亦皆爭辨迫急，異乎有德之言，前有倫以諒、金立敬二《序》，譽之甚力，蓋一其鄉曲，一其年家子也。
明薛蕙撰。蕙有《約言》，已著錄。是編乃戶部侍郎、南充王廷所輯，嘉靖癸亥刻於揚州。皆其與人講學往復書劄也。其闡《中庸》中和之說，孟子性善之旨，研析頗至。惟推崇釋、道太甚，如雲：「空寂者，即吾未發之本心；定慧者，即古聖人之誠明。」又雲：「禪學不惟賢於後世之仙學，雖吾後儒之學亦非其倫。」又於論《黃庭》、《大洞》諸經，俱自謂得其要妙，皆不免參雜二氏，未能粹然一出於正。蕙本詩人，《考功》一集，馳驟於何景明、徐禎卿、高叔嗣間，並騖爭光，原足以自傳不朽。乃求名不已，晚年忽遁而講學。所講之學，又踳駁如是，反貽嗤點於後來。蛇本無足，子為之足，其蕙之謂乎？
明馬理撰。理有《周易贊義》，已著錄。是集凡「文」六卷，「詩」五卷，「補遺」一卷，則有文無詩。理少從王恕遊，務為篤實之學，故所詁諸經，亦多所闡發，惟其文喜摹《尚書》，似夏侯湛昆弟誥之體，遣詞宅句，塗飾琱刻，其為贗古，視李夢陽又甚焉。《明史•儒林傳》載楊一清督學關中，見理及呂柟、康海文，大奇之，曰康生之文章，馬生、呂生之經術，皆天下士也。則一清雖賞識之，已不以文章許理與柟矣。史又稱：理名震都下，高麗使者慕之，錄其文以去。蓋亦以其人重之耳。
明吳仕撰。仕字克學，號頤山，宜興人。正德甲戌進士，官至四川布政司參政。是編凡詩三卷，文七卷，皆意境平淺，不耐尋繹。
明蔣山卿撰。山卿字子雲，《千頃堂書目》作字仙卿，傳寫誤也。儀真人，正德甲戌進士，官至廣西布政司參政。是集為山卿所自訂，其門人喬佑校刻。前有《自序》雲：弱冠見東吳顧吏部、寶應朱戶曹，教以讀漢、魏、晉、宋、唐人之詩，年二十九，舉進士，好與同年亳州薛子蕙研攻古作。是時信陽何子景明與薛鄰，嘗聞其緒論焉。其學詩大旨，已盡於此。顧璘《序》稱其下筆千言，才情煥發，朋輩每為斂手。而王世貞又以不堪咀嚼少之，持論互異。今觀其集，正韓愈所謂無好無惡之詩耳。
明劉天民撰。天民字希尹，號函山，曆城人。正德甲戊進士，除戶部主事。諫武宗南征，廷杖，改禮部；諫大禮，複廷杖，遷吏部郎中，出知壽州。曆官按察司副使。朱彝尊《詩話》稱：天民晚以計吏罷，憤懣不平，恆逃於詞曲；而顧璘《序》則稱其內境春融，神遊太古，無芥蒂於得失。今觀其集中，如《擬宮詞》五十首，《古別離》、《宿楚相祠》等作，尚可謂怨而不怒者，特其摹仿太多，不能卓然自成一家耳。所著本，有《蟲吟草間集》、《刺壽稿》、《遊蜀稿》、《田間集》諸目。其孫亮采匯而刻之，共為此集雲。
明李濂撰。濂有《祥符先賢傳》，已著錄。《明史•文苑傳》載：濂少年，嘗作《理情賦》，其友左國璣持以示李夢陽，夢陽大嗟賞，訪之吹台。濂自此聲馳河洛間。既罷歸，益肆力於學，遂以古文名於時。又稱，濂初受知夢陽，後不屑附和。此集詩三十八卷，文六十二卷，乃濂所自訂，皆於七子之外，挺然自為一格。大抵筆鋒踔厲，泉湧飆馳，而裁翦尚疏，不免才多之患。濂跋石珤《熊峰集》，謂詩文傳世，豈貴於多，其說良是。而自定己作，乃不能盡翦榛楛，信乎割愛之難也。
明李濂撰。濂是集乃其正德乙亥，在京觀政時所作，故以為名。凡賦二篇，各體詩二百五十四首，雜著八篇。考濂為正德甲戌進士，乙亥為登第之次年，猶少作也。
明顧可久撰。可久字輿新，無錫人。正德甲戌進士，官至廣東按察司副使。是編標曰《洞陽詩集》，而子目俱題曰《在澗集》。考《千頃堂書目》，可久有《在署草》八卷，《在疚草》二卷，《溫陵集》六卷，《虔州草》一卷，《珠崖草》一卷，《在澗集》十九卷，無《洞陽集》之名。蓋總匯諸集，名曰《洞陽》，而仍各自為書也。此集凡二十卷，首尾完具。而黃虞稷作十九卷，豈所見之本偶未全歟？其詩古體頗散漫，律體多乏堅老，七言絕句，尤學質樸而不成。
明林春澤撰。春澤字德敷，侯官人。正德甲戌進士，官至平番府知府。年百有四歲，有司為建人瑞坊，故以《人瑞翁》名其集。原本十二卷，今未見傳本，此本其曾孫慎所重編也。春澤少與鄭善夫遊，互相切磋，故其詩頗有體裁，但乏深思厚力耳。
明李中撰。中字子庸，吉水人。正德甲戌進士，官至總督南京糧儲，都察院副都御史，諡莊介。事蹟具《明史》本傳。是集為其門人羅洪先所編，其曰谷平者，以其所居之裏名之也。凡疏二十有八，日錄三百九十六，書問三十有三，詩文一百六十有五，大抵講學者為多。
明陳器撰。器字德器，臨海人。正德甲戌進士，官至刑部郎中。嘗得三奇石，置之別業，晨夕臨玩，遂自號「三石山人」。而其孫承翁編次遺稿，亦遂名曰《石居》。詞多淺易，尚未成家。
明陳九川撰。九川字惟濬，號竹亭，臨川人。正德甲戌進士，官太常寺博士，時以直諫，廷杖。嘉靖初為禮部主客司郎中，複以事謫戍，放還，居明水山，遂易號明水。初九川釋褐時，告歸謁王守仁，講無善無惡之旨，遂稱弟子。撫州為姚江之學者，自九川始。是集乃其門人董君和所編，凡文八卷，大抵皆講學之語，詩六卷，小有韻致，而不免薄弱。
明戴欽撰。欽字時亮，馬平人。正德甲戌進士，官至刑部郎中，以諫大禮，廷杖，創重而卒。其集刻於閩者八卷，曰《玉溪存稿》，刻於滇者二卷，曰《戴秋官集》。此則其侄希顥所合輯，凡文二卷，詩七卷。欽與何景明、李濂、薛蕙等，同時友善，所作頗刻意摹古，然不越北地之餘派。
明黃宏綱撰。宏綱字正之，雩都人。正德丙子舉人，官至刑部主事。是集乃其孫宜璞所刻，上卷書翰，多與鄒守益、羅洪先、聶豹輩，講學之語。蓋宏綱師事王守仁，傳良知之說也。下卷雜著及詩數十首，則率皆應俗之作。
明聶豹撰。豹有《困辨錄》，已著錄。是集乃其侄禮部郎中靜所編。第一卷至第十一卷皆文，第十二卷為詩，第十三卷又為壽文、雜著，而注曰即《困辨錄》。疑靜所編本十二卷，其後人又摭壽文及《困辨錄》附見其後也。
明崔桐撰。桐字來鳳，海門人。正德丁丑進士，官至禮部右侍郎。事蹟附見《明史•舒芬傳》。以與芬俱以疏諫南巡、廷杖故也。是集凡詩九卷，詞一卷，文十卷。《續集》詩六卷，文四卷。《江南通志》所載，卷帙與此相同。《千頃堂書目》作《東洲集》三十卷，《續集》十卷，《明史•藝文志》作《東洲集》四十卷。疑黃虞稷誤「二十」為「三十」，《明志》據虞稷之目合而計之，共為四十卷也。
明汪佃撰。佃字友之，弋陽人。正德丁丑進士，官至翰林院編修，後出為建寧府通判。其集無大疵累，亦無所見長。
明汪應軫撰。應軫字子宿，浙江山陰人。正德丁丑進士，官至江西提學僉事。事蹟具《明史》本傳。是集為其子延良所編，前七卷為文，後七卷為詩，應軫有吏才，兼以氣節著，史稱其在戶科歲餘，所上凡三十餘疏，皆切時弊。今觀集中諸奏牘，多侃直之言，頗見風采。詩文則率皆樸實，猶守成、弘之舊格。
明陳琛撰。琛有《易經淺說》，已著錄。是集詩五卷，文七卷，《正學編》一卷，末以《年譜》附焉。初刻於嘉靖中，此其裔孫所重刻也。《明史•儒林傳》附見《蔡清傳》末。稱琛杜門獨學，清見其文異之，曰：吾得友此人足矣。琛因介友人以見清云云。今觀其詩，皆濂洛風雅一派，其文亦類語錄講義，蓋其淵源如是雲。
明王漸逵撰。漸逵字用儀，號青蘿子，番禺人。正德丁丑進士，官刑部主事，家居十餘年，以薦起官，言事不報，複乞歸。是集文八卷，首載《陳愚見以裨聖化》、《乞創立以存根本》兩疏，即其複起時所上。詩分《北遊》、《大隱》、《羅浮》、《靈洲》、《中洞》、《樾森》、《雙魚》、《深明》、《洛澄》、《越山》、《白雲》、《蘿山》十二稿，稿為一卷。其《鐵橋》一絕，朱彝尊《詩話》，謂其追蹤唐許碏「閬苑花前」之作，然沙中金屑，正複不能多覯也。
明馬汝驥撰。汝驥字仲房，綏德人。正德丁丑進士，改庶起士。以諫南巡，廷杖，出為澤州知州。世宗立，召還，授編修，官至禮部右侍郎，諡文簡。事蹟附見《明史•舒芬傳》。是集古體二卷，今體六卷。蔣一葵雲：仲房詩，有沈理而無元趣。黃青甫謂其詩整煉似法顏、謝，隊仗森然。求之聲律，未造其深，亦不失為高流。蓋汝驥刻意鎔煉，務求典實，其長短皆在於是也。
明戴鱀撰。鱀字時重，或作時量，字之訛也，號東石，鄞縣人。正德丁丑進士，官至四川巡撫。是集《千頃堂書目》作《東石遺稿》，凡詩四卷，雜文五卷，其子士充所編。張時徹《序》謂其負恢廓之才，不屑屑爭雄鉛槧，或有匄請，輒伸紙濡毫應之，故集中諸作，多傷率易，獨《鄞水利三敘》及《海防策》，以情形目擊，言之較為確鑿雲。
明王鳳靈撰。鳳靈字應時，莆田人，筆峰其自號也。正德丁丑進士，官至廣西布政司參政。鳳靈官刑曹時，曾疏論宦官張銳、都督錢安，大辟之不當贖及給事中陳洸顯罪之無可曲宥。其言甚直，朝議莫能奪。守淮時，救災疏六十上。卒以好激論天下事，見忌罷歸，死於倭難。生平所著有《淮陽急稿》及《漫稿》、《匯稿》、《淨稿》，各二十卷，旋皆散佚。茲集乃其孫介所蒐輯。至崇禎時版漶，元孫夢暘又重刊之，凡文四卷，賦、詩一卷。
明夏言撰。言有《南宮奏稿》，已著錄。此集凡賦、詩、詞八卷，文十卷，首有《年譜》，言未相時以詞曲擅名，然集內詞亦未甚工，詩文宏整而平易，猶明中葉之舊格。
明朱豹撰。豹字子文，上海人。正德丁丑進士，官至福州府知府。是集為其子察卿及其友馮遷所編，凡詩三卷，奏疏三卷。詩學中唐，以流麗清切為主。
明吳鼎撰。鼎字維新，號泉亭，又自號支離子，錢塘人。正德丁丑進士，官至廣西布政司參議。是集其仲子遵晦所錄，故以《過庭》為名，皆散體之文，末附賦騷古詩數首。《外集》則皆詩也，文有整飭平雅者，亦有微近俗調者，金石文字，頗失翦裁，有韻之文則更遜矣。
明張經撰。卷首題曰蔡經，蓋其未複姓時所刊也。經字廷彝，侯官人。正德丁丑進士，累官南京兵部尚書，總督軍務，改左都御史，為嚴嵩構陷，坐以失律棄市；後追諡襄湣。事蹟具《明史》本傳。是集第一卷為《北寓稿》，乃經官御史時所著；次為《南行稿》，為嘉興府知府時所著；次為《西徵稿》，為大理寺卿奉命安輯關西時所著；次為《東巡稿》，巡撫山東時所著。詩多五七言近體，頗摹唐調，蓋正當太倉、曆下，初變風氣之時也。
明鄭洛書撰。洛書字啟範，思齋其號也，莆田人。正德丁丑進士，官至監察御史，提督南直隸學政。事蹟附見《明史•解一貫傳》。是集前後無「序」、「跋」，不知誰所編次，亦無目錄，僅「序」九篇，「記」三篇，「賦」二篇，寥寥不成卷帙，又皆應酬之作，殆非完本。
明林希元撰。希元有《易經存疑》，已著錄。是集為其子有梧所編。凡奏疏四卷，書二卷，揭帖附焉，序三卷，記、碑共一卷，論、說、議共一卷，雜著一卷，志、表一卷，傳、行狀一卷，祭文、哀詞二卷，詩二卷，詞附焉。希元之學，宗其鄉人蔡清，故於明代諸儒，惟推薛瑄、胡居仁。與王守仁同時，而排其《傳習錄》最力。雖與守仁門人季本同年相善，而與本之書，亦不少假借其師，其祭守仁文，但推其功業而已，無一字及其學問也。至其氣質剛急，銳於用世，則類其鄉人陳真晟。故其為南京大理寺評事，則忤江彬，忤御史譚會，忤大理寺卿陳琳，坐謫泗州州判。及為大理寺丞，又請剿遼東叛兵，坐謫欽州知州。官廣東時，值安南莫登庸篡國，力請討之，疏凡六上，竟坐是中計典歸。歸後，又以爭郡邑利病，幾中危法。其負氣喜任事，蓋可想見。其由泗州再入大理也。蓋方獻夫、霍韜薦之，故與二人頗相契。集中《與周石厓書》，亦自稱氣味與兀厓相似。又自稱大禮、安南之議，所見與兀厓同。兀厓者，韜別號也。然在泗州時，張璁、桂萼欲援之同議大禮，終謝不行。則諸人固不足為希元累矣。集中有《與汪可亭書》曰：「今海內推大家者二人，曰李崆峒、何大複。二子雕詞鑄意，刮陳去新，力挽頹風，以還之古，似為一時文人也。然考其所得，《典謨》已乎，《盤誥》已乎，餘皆未能知也。」云云。則非惟學問辟姚江，即文章亦辟北地、信陽。故其詩文，皆惟意所如，務盡所欲言乃止。往往俚語與雅詞相參，儷句與散體間用，蓋其素志原不欲以是見長雲。
明萬表撰。表有《海寇議》，已著錄。萬氏世以勳績顯，表獨才兼文武，每與唐順之等講學，禦倭亦有功績，號為儒將；然其詩文，氣格稍弱，故終不能與一時文士，角逐詞壇。是集凡詩二卷，文六卷，末附錄贈答詩啟及行狀、墓誌。乃其子達甫所編，其孫邦孚所刻。達甫有《皆非集》，邦孚有《一枝軒稿》，皆能傳其家學雲。
明陸釴撰。釴有《山東通志》，已著錄。是集詩五卷，文七卷，雜著一卷。前有張時徹《序》，稱其華不近浮，質不近俚，而惜其志之未艾。蓋具體而未成家者，故《序》有微詞雲。
明詹泮撰。泮字少華，玉山人。正德辛巳進士，官至禮科給事中，乞養歸。泮嘗從章懋遊，以講學自任，其詩文亦別為一格，是集乃其子長至、長生所編，雜文詩詞共三卷，外錄一卷，則皆他人之贈言也。
明王相撰。相號介塘，鄞縣人。正德辛巳進士，官翰林院編修。嘉靖初，以爭大禮，廷杖卒。事蹟附見《明史•王思傳》。是冊僅雜文十八篇，且多酬贈之作，所著歲月，皆在嘉靖二三年，蓋叢殘抄本，非其遺集。文格頗傷於雕琢，亦七子流派也。
明曾梧撰。梧字於易，江西廣昌人。正德辛巳進士，官至常州府知府。是集凡文一卷，詩一卷，文冠以《應詔疏》，反覆申明合祀天地之說，蓋是事古今聚訟，儒者各尊其所聞，不足異也。初鋟於嘉靖中，後毀於火，天啟辛酉，其曾孫邦泰又重刻焉。
明張治撰。治字文邦，茶陵人。正德辛巳進士，官至文淵閣大學士，諡文隱，改諡文毅；萬曆初，複改諡文肅。是集凡文十卷，詩五卷，乃豐城雷禮與治婿彭宣所編刊，版久漫漶，雍正丙午，宣之從曾孫思眷得舊刻校正，屬其子維新重刊於浙江。治，《明史》無傳，《獻徵錄》稱，其臨事不阿，以是失世宗旨，及其卒也，命與中諡，隆慶改元，始更諡焉。然觀何喬遠所撰小傳，不能舉其相業，集中奏疏，於時事亦罕指陳。喬遠所稱為輔臣時，默默不自得，冀乘間爭諫，殆亦曲解之詞歟？歸有光、薛應旂皆治所取士，當時以識鑒稱。而詩文則未能自為一家。朱彝尊《靜志居詩話》嘗摘其《夜過洞庭》詩雲：「曉發吳閶門，夕渡廣陵沚，日暮江帆遲，洞庭三百里。微風澹無波，明月照天水，隱隱見君山，鐘聲翠微裏。」以吳地而混於楚，且雲：「文肅家茶陵，與洞庭湖密邇，何得以君山屬吳耶？」今觀集中是詩，曉發吳閶門，作「武昌門」；夕渡廣陵沚，作「黃陵沚」；洞庭三百里，作「八百里」。則固未嘗涉於吳地，豈彝尊所見之本，乃思眷《序》所謂翻本雜淆，或思眷重校，因彝尊是語，而改之歟？
明張袞撰。袞字補之，江陰人。正德辛巳進士，曆官至南京光祿寺卿。是集凡詩二卷，文九卷。袞在諫垣，頗多建白，嘉靖中，倭擾東南，袞家居在危城中，馳書政府，條上禦倭五事，蓋亦留心於經世者，詞章則又當別論焉。
明張孚敬撰。孚敬有《諭對錄》，已著錄。是集凡《奏疏》八卷，《詩稿》四卷，《續稿》一卷、《文稿》六卷。孚敬以議禮得君，故其著述，強半皆考禮之詞，不惟議興獻王禮，而且議郊祀禮，議孔廟禮；不惟撰《明倫大典》，而且撰《禮記章句》，自謂有明一主持禮教之人。其間所論，未必百無一當，然穿鑿附會，以遷就時局者，比比然也。
明邵經邦撰。經邦字仲德，仁和人。正德辛巳進士，官至刑部員外郎，以論劾張孚敬下獄謫戍。事蹟具《明史》本傳。經邦以講學自任，嘗采古今論學語，發明其旨，為《弘道錄》；又刪掇諸史，為《弘簡錄》。所著詩文，則別為此錄。經邦自作《志銘》所雲：「三弘集」成，瞽開聾鳴者是也。考其自作《小傳》，稱榷稅荊州時，裒所著為《弘藝錄》，故卷首《自序》題嘉靖四年乙酉，而集中所載，並及於暮年絕筆。則又後人續編，非其手定之本矣。經邦《上武宗疏》及《中興保治》、《日食建言》諸疏，皆慷慨激烈，足以見其志節。其他詩文則類皆抒寫胸臆，不屑屑以研煉為工。卷首《藝苑元機》七十三條，專明作詩之法，以嚴羽詩有別才，非關學之說為不然，且謂清廟緝熙，莫非至理所寓，未可不謂之詩；人惟狃於習俗，謂與經生不同，故往往粘皮帶骨。觀其持論，其宗旨概可知也。
明李默撰。默有《建陽人物傳》，已著錄。是集凡文五卷，詩三卷，乃其子太學生培所編。康太和《序》稱：其鎔意鑄詞，不涉蹊徑，然少傷於樸直。原集刊於萬曆元年，此本為其裔孫重刊。默為趙文華借策題謗訕，構陷下獄以死。有孝廉江宗者力爭之，故卷末以江舉人《上侍郎趙文華書》附焉，其事蓋史所未及也。
明田頊撰。頊字太素，龍溪人。正德辛巳進士，官至貴州提學副使。是集前半卷為雜文，後半卷為詩，大抵皆應酬之作。文格頗淺弱，惟詩頗爽朗，蓋沿前七子之流波，有意規橅唐人，而模擬未免有跡也。
明朱紈撰。紈有《茂邊紀事》，已著錄。是集九卷以前，皆其在官時章疏、公移。十卷曰：《海道紀言》，其巡撫閩浙時所著詩文。十一卷即《茂邊紀事》，其整飭威茂兵備時所著平寇始末，並詩數十首。末卷曰《永感錄》，則其先人行述、志銘及諸人贈言也。
明李兆先撰。兆先字徵伯，茶陵人，大學士東陽之子。以蔭為國子生，年二十七而卒。《懷麓堂詩話》載兆先論詩之語，可雲夙慧。東陽所作《兆先志》文，亦悼惜特甚。而沈周《客座新聞》，乃載其父子相謔一事，則狂縱無複人理，雖晉人放達，不至於斯。平心而論，殆才雋而不修行檢，譽之者有所粉飾，毀之者亦有所附會耳。是集，凡詩賦、雜文十一卷。又《東行稿》一卷，乃其自京師赴山東之作；附錄一卷，則東陽所為《兆先志》，及同時諸人慰問詩，具在焉。
明董澐撰。澐字複宗，一字子壽，號蘿石，海鹽人。《明史•儒林傳》附載《錢德洪傳》末。嘉靖甲申，澐年六十八，始遊會稽，從王守仁講學，或沮之，澐曰：「吾從吾所好耳。」遂又自號「從吾」。其集以詩與語錄、雜文，共為一編，而附守仁和贈諸作。大抵皆暮年談理之詞也。卷末有其子穀《跋》，稱尚有詩文若干卷未刻。蓋講學以後，轉以早年之作，為不足存雲。
明李璋撰。璋字政虹，海鹽人。是集前有正德四年璋自序，稱取舊刻痛加刊削，存十之一，並及近作為二卷，雜著、詩餘為一卷，易其名曰：《詩存》。此本為其十世孫鳳藻所刊，上卷為古體，下卷為近體，附錄詩說五則，而獨無詩餘、雜著。據其九世族孫纘祖《後序》，蓋舊刊已佚，此重刻者殘本耳，卷末《摘句三十四聯》，同時諸人和章及《小傳》、《墓誌銘》，皆鳳藻所續也。纘祖《跋》又稱，尚有《重刊殘本詩鈔》第八、第九兩卷。今未見傳本，其存佚不可知矣。
明譚寶煥撰。寶煥，江西樂安人，樵海其號也。集凡文三卷，詩三卷。寶煥少好講學，為文多涉理趣；詩尤沿《擊壤集》流派，如《自示》雲：「從今脊骨剛如鐵，一擔綱常勿放肩。」《寄鄧九邱》雲：「還與先生磨太極，乾坤肯負苦心人。」較《定山集》抑又甚矣。末附《幽谷集》一卷，其孫欽瑗作；《霜岩集》一卷，其曾孫清嚴作也。
明譚寶煥撰。是集成於正德壬申，前有《自序》，皆以「四書」及性理中字句為題，前列朱子之說，而以一詩括其意。前集一卷為七言絕句，後集一卷為七言律詩，其意不在於詩，亦遂難以詩論也。
明薛章憲撰。章憲字堯卿，自號浮休居士，江陰人。《小稿》刻於正德丁丑，其子布所編。《續稿》刻於嘉靖庚申，邑人沈翰卿所編。詩文皆乏神韻，蓋摹古而僅得其貌也。
明杜瓊撰。瓊有《紀善錄》，已著錄。其詩以平正暢達為宗，而傷於樸僿，後有正德己卯俞弁《跋》，稱刻本體制未備，此集乃其鄉人「僉都御史」張企翱所輯補雲。
明佘世亨撰。卷首題嶺南，不著郡邑。《廣東通志》亦失載其姓名，惟歐大任《序》稱：其在正德、嘉靖間，好遊名山。去家數載而歸，卜居粵秀山下，粵秀為廣州山名，則當為廣州人矣。大任又稱山人有子嘉詔，既成進士，試令合肥，手錄《山人詩》四卷，即縣齋刻之。案：《太學題名碑》，嘉靖乙丑科有三甲進士佘嘉詔，廣東順德縣人，蓋即世亨之子也。其詩近體居多，古體僅寥寥數篇耳。
明王寵撰。寵字履吉，自號雅宜山人，長洲人。八舉不第，終於諸生。《明史•文苑傳》附見《文徵明傳》中。是集詩八卷，文二卷。詩分體編列，而各以「正德稿」、「嘉靖稿」字系標題之下，蓋約略編年之意，以自記所造淺深。大抵才力富贍，而抑鬱之氣激為亢厲，亦往往失之過觕；文則非所留意，姑附存詩後雲爾。
