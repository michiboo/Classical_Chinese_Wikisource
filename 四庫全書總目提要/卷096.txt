
卷九十六 子部六
○儒家類存目二
明崔銑撰。銑有《讀易餘言》，已著錄。此其筆記之文。如論春王正月為周正；幽贊於神明而生蓍為用策；論《易》不本於先天圖，在今日為已定之論，在明人則為卓識矣。又曰：圖像繁而《易》荒矣，小序廢而《詩》蕪且淺矣，左氏輕而《春秋》虛矣。喜新變古，君子無樂乎斯焉耳。又曰：宋人之說古事也，多以其意億之。始猶昭然也，習之久，遂若真者，誣矣哉！尤講學家所不肯言者。銑獨不巧言回護，亦絕無門戶之私。然諸條皆見所作《士翼》中。殆後人摘抄，偽立此名，曹溶不及詳核，誤收入《學海類編》耳。

明陸深撰。深有《南巡日錄》，已著錄。是書采漢以來名臣奏疏、雜文有關於典章政事之大者，節而錄之，分為二卷。上篇曰典常，下篇曰論述。每條之末，各附以論斷。大旨欲取古人成說，相其緩急，而通之於當世之務。其書始脫稿於閩中，及提學山西，重加詮次，欲奏上之。既而不果。其進書原序，猶存卷首。書中凡原文有陛下云云者，俱空白二字，而注其下雲：前朝臣子尊稱君上之文，義當避闕。然古來傳寫舊文，實無此例。世所見石經《尚書》，於帝字王字均未有避闕者也。

明湛若水撰。若水有《二禮經傳測》，已著錄。是書首列心性圖，圖後有說。複集心性通三十五章，附其門人黃民准、鍾景星、周學心、袁郵、郭肇乾、謝錫命、湛天潤為之注與贊。霍任又著或問數十條以發明之。蓋欲仿周子《太極圖說》、《通書》也。

明湛若水撰。宋儒之學，至陸九淵始以超悟為宗。諸弟子中最號得傳者莫如楊簡。然推衍九淵之說，變本加厲，遂至全入於禪。所著《慈湖遺書》，以心之精神是謂聖一語，為道之主宰。而以不起一意，使此心虛明洞照，為學之功夫。其極至於斥《大學》非聖言，而謂子思、孟子同一病源，開後來心學之宗。至於窅冥恍惚，以為獨得真傳，其弊實成於簡。若水因當時有梓其書者，乃即其所言，條析而辨之。凡書中低一格者簡之說，平格者若水之論也。

明湛若水撰。所輯皆明道程子之說。其曰遵道者。自序為遵明道也。若水從陳獻章游，生平所至，必建書院以祀獻章。初與王守仁同講學，後各立宗旨。守仁以致良知為宗，若水以隨處體驗天理為宗。守仁言若水之學求之於外，若水亦謂守仁格致之說不可信者四。學者遂分王、湛之學。若水得力於獻章，每教人靜坐，其學灑然獨得。故於宋儒中獨推尊明道。所謂學焉而得其性之所近也。此本凡八卷，衍聖公孔昭煥所進本則作十卷，蓋當時原有兩刻，《明史•藝文志》作十卷，所據即孔氏本也。

明湛若水撰。若水之學以虛明為宗，故其論心則以為主一而無物，其論性則以宋儒理氣對舉為非，視程、朱所論頗殊。《千頃堂書目》載《甘泉明論》十卷，又《甘泉新論》一卷。其《明論》今未見，此本則曹溶《學海類編》所載也。

明劉陽撰。陽字一舒，安福人。由舉人授碭山縣知縣，官至監察御史。陽初從族人劉曉受經。曉告以王守仁之學，遂往謁守仁於贛州。故《要語》、《洞語》大率不離良知之旨。其《接善編》多采先儒粹語，非所自作。其《人倫外史》即墓誌、傳狀、詩詠等作，以其人系於孝弟忠義貞節之大，故以外史為名。舊總題曰《劉兩峰集》，然實非詩文之屬，未可著錄於集部。故分列其目，隸之儒家類焉。

明程曈撰。曈有《新安學系錄》，已著錄。是編錄朱子集中辨正異學之語，以辟陸、王之說，凡九卷，其末一卷則雜取《宋史》以下諸家之論朱、陸者。其說不為不正，而門戶之見太深。詞氣之間，激烈已甚，殊非儒者氣象，與陳建《學蔀通辨》均謂之善罵可也。《江南通志》載曈所著尚有《新安文獻》、《紫陽風雅》二書，今並未見，然大略可睹矣。

明韓邦奇撰。邦奇有《易學啟蒙意見》，已著錄。是書皆平日論學之語，及所記錄時事，輯為一編，本名《見聞考隨錄》，已編入所著《苑洛集》中。惟集本五卷，此本作六卷，所載雖稍有出入，而大略皆同。蓋此本乃邦奇門人山西參議白璧所刊。前有璧序，稱刻而題之曰《苑洛先生語錄》，疑又為璧所重編也。

明胡纘宗撰。纘宗有《安慶府志》，已著錄。此編乃其講學之語。成於嘉靖甲寅，時纘宗已七十五矣。關中之學，大抵源出河東三原，無矜奇吊詭之習。纘宗又師羅欽順而友魏校、湛若水、何瑭、呂柟、馬理，故所論頗為篤實。其解《大學》用古本，而不廢朱子格物之說，雖與王守仁異趨，而稱其如程門之有游、楊，亦無門戶詬爭之習。然核其全書，大抵皆先儒所已言也。

明胡纘宗撰。是編取《朱子要語》厘成二卷，名曰《近取》者，謂取諸切近日用，以救宗金谿者之弊。殆為王守仁發也。

明王崇慶撰。崇慶有《周易議卦》，已著錄。是編僅二十六則，多摹仿王通《中說》，周子《通書》，張子《正蒙》之體，大抵老生常談。末一條論為將必用儒者，謂有張良之楚歌，則項羽之魂自褫；有諸葛之雲鳥，則南人之反自定。夫渡瀘之役，未必徒恃陣圖。至於四面楚歌出自張良，《史記》、《漢書》皆不載，不知其何所本矣。

明王蓂撰。蓂有《忠義錄》，已著錄。是集為其門人黃文龍所編，皆平生講學之語。蓂與陸九淵為鄉人，故其說一以九淵為本雲。

明王蓂撰。是編乃蓂養親家居之時，取陸九淵之言，擇其發明心學者，匯為一編。凡五百二十條，而以己意推闡之，大旨亦主王守仁晚年定論。

明王蓂撰。是編亦其歸養之時所輯諸儒語錄。凡周子、程子、張子、邵子、楊時、謝良佐、呂大臨、尹焞、羅從彥、李侗、胡宏、朱子、陸九淵、張栻、呂祖謙、黃榦、蔡沈、陳淳、真德秀、薛瑄、吳與弼、陳獻章、胡居仁二十四家，皆論心學之語也。

不著撰人名氏。但題瓊山玉峰道人集覽，不知為誰。其書取永樂《性理大全》中人名、地名、年號、訓詁之類，依王幼學《通鑒綱目集覽》之例，各為注釋，有增注者，即別標為附錄。然淺陋殊甚，如《太極圖說》後遂甯傅耆伯成句，於遂寧下則詳注，傅耆下則注未詳出處。又如《律呂新書》內，於梁武帝之通則注，於晉荀勖之笛則不注。蓋出不學者所為。卷尾有大德辛未刊行字，尤為舛謬。是書本注《性理大全》，安得大德中先有刊本？考辛未為明正德六年，此售偽者以版式近麻沙舊本，故削補正字，偽冒元刻也。

明戴金編。金字純夫，濮陽人。正德甲戌進士。官至兵部尚書。金自以力行、責己、克終三者甚難，因取以名軒。而徵集同時士大夫所贈詩詞、序記、論說、銘贊匯成是編。然學在實踐，既知三者之難，則自勉而已矣，徵文刻集何為也。且以是三者為難，雖聖賢不以為非。本無疑義，又安用質正乎？

明陳琛撰。琛有《易經淺說》，已著錄。是書已編入所著《紫峰集》中，此其別行之本。凡二十一篇，各立篇名，全擬《通書》、《正蒙》之體，未免刻畫之嫌。然依傍先儒，不敢出入，持論尚無疵謬。末附秋夜感興詩十絕句，亦力摹康節擊壤之派，其宗尚可知矣。

明季本撰。本有《易學四同》，已著錄。本為王守仁門人。自序謂親聞姚江之傳，而同門之士傳佈師說遍天下。恐其為說既長，或乖典則，故輯此書。凡疑難之說，悉辨明之。其意蓋擬守仁於濂、洛，而此書則仿《近思錄》而作。《近思錄》分類十四，此分類十二。其先之以性理、聖功者，猶錄之首及道體論也。繼之以實踐、賢才者，猶錄之次及於致知、存養、克治也。推之於政治者，猶錄之有治道、治法也。終之以異端諸子者，猶錄之辨別異論、總論聖賢也。其間巧借程、朱之言以證良知之說，則猶守仁、朱子晚年定論之旨耳。

明聶豹撰。豹字文蔚，永豐人。正德丁丑進士。官至兵部尚書。諡貞襄。事蹟具《明史》本傳。豹之學出於姚江。是編乃其嘉靖丁未系詔獄時所劄記，分辨中、辨易、辨心、辨素、辨過、辨仁、辨神、辨誡八類。羅洪先為之批註。

明戴經撰。經，德清人，聶豹之門人也。是編皆述豹講授之語，下卷又別題日疑總問、日見條問、日見條注、疑問諸目。大抵《困辨錄》中所已具，經特以己所獲聞者別加編綴，故往往復出焉。

明薛侃撰。侃有《圖書質疑》，已著錄。是書乃侃門人鄭三極所編。侃承姚江餘緒，故屢稱引良知之說。其儒釋辨，謂世之疑先生之學類禪者三，曰廢書，曰背考亭，曰虛。侃一一辨之。黃宗羲《明儒學案》，謂此淺於疑陽明者，皆不足辨也。況言元寂，言虛無，愈辨愈支，並王氏本旨亦為侃所累矣。

明黃佐撰。佐有《泰泉鄉禮》，已著錄。是編乃其致仕後講學語錄。分學道、修德、求仁、遊藝、制禮、審樂、政教、事業、著述、象數、天地、聖賢十二類。

明敖英撰。英字子發，清江人。正德辛巳進士。官至河南右布政使。是書上卷二十二目，二百四十二條，以戒多言為首。下卷十目，九十二條，以言貴簡為首。采經史子集分類編次，而間附己說於其下。蓋英督學陝西時刊以示諸生者也。

明顧亮撰。亮字寅仲，長洲人。正德中況鐘為蘇州府知府，嘗聘致幕中。是書以世俗養生送死，大抵為吉凶拘忌師巫之說所惑，因輯古今書傳，分為七門。首曰原理，言人之所以為邪說所惑者，由於此理之不明。次曰事生，言事親之要。曰應變，曰奠祭，曰擇墓，曰送葬，曰拘忌，則皆論喪葬之事也。又為附錄二卷，論生死、輪回、壽夭、貧富、貴賤、吉凶、禍福諸事，及師巫邪術之害。專為鄉俗之弊而作，故注釋字義，詞皆淺近，取其易曉。其稱《辨惑續編》者，元謝應芳先有《辨惑編》，此申明其說也。

明尤時熙撰。時熙字季美，自號西川居士，洛陽人。嘉靖壬午舉人。官國子監博士。事蹟具《明史•儒林傳》。時熙師事劉魁，傳王守仁良知之學，有所心得，輒為筆記。其壻李根，與其雜著編次之。時熙自序謂，名擬學者，言擬如此為學，而未知其是否也。書中於魁稱晴川師，於守仁則稱老師，不忘所本也。凡分六目，一經擬，二餘言，三格訓通解，四質疑，五雜著，六紀聞。末有附錄數則。《明史》稱時熙議論切於日用，不為空虛隱怪之談。今觀其書，大抵以心為宗。即董仲舒道之大原出於天語，亦以為舍心言天，即為義外。而《中庸》之中，直訓為中外之中，以與心學相比附。又謂《中庸》論道理多分兩截，具兩景，不如《孟子》之直截。又謂子夏、子遊之言，皆主務本，皆有支離之病。又謂危行言遜及文質彬彬，皆非聖人之言。猶是姚江末派，敢為高論者也。

明王艮撰。艮字汝止，泰州人。王守仁之門人。《明史•儒林傳》附載王畿傳中。此書皆發明良知之旨。中有稱先生者，皆指守仁。《明史•藝文志》載《心齋語錄》二卷，此本改其名曰《約言》，又止一卷，亦《學海類編》之節本也。

明王棟撰。棟字隆吉，號一菴，泰州人。嘉靖中由歲貢生補江西南城訓導，遷深州學正。初，王守仁良知之學有泰州一派，始於王艮。棟為艮從弟，故獨得其傳。所至皆以講學為事。集分二卷，上卷曰會語正集、續集，下卷曰論學雜吟及各體詩文，並其門人李梴所記誠意問答之語。黃宗羲《明儒學案》嘗稱，棟意非心之所發一語，為獨得宗旨。而又謂泰州之學時時不滿師說，益啟瞿曇之秘，致躋陽明而為禪雲。

明錢德洪撰。德洪有《平濠記》，已著錄。《明史•儒林傳》稱四方士從王守仁學者，皆德洪與王畿先為疏通其大旨，而後卒業於守仁。事守仁四十年。嘗刻《陽明文錄》。故稱王氏學者以錢、王為首。又稱德洪徹悟不及畿，畿持循亦不如德洪。然畿竟入於禪，而德洪猶不失儒者矩矱。是編為其子應樂所刊。前四卷為會語講義，五、六兩卷為詩，七卷以下為雜文，第二十五卷則附錄墓表志銘。雖其詩文全集，而大致皆講學之語，故仍總名曰《會語》。今亦著錄於儒家焉。

明曹煜撰。煜，浮梁人。嘉靖丙戌進士。其仕履未詳。據書中自言，則嘗為縣令者也。其書皆講學之語，持論頗淳正。然多抄撮二程之言，以鄉曲之私，推吳與弼過甚。於石亨一事，至以孟子稱孔子者稱之，殊為曲筆。又如居家友愛，居官德感，及近來進益諸條，皆自暴所長，殆淺之乎為人矣。

明唐順之編。順之有《廣右戰功錄》，已著錄。是編采諸儒之言。十四卷以前以人分，凡周子、二程子、張子、謝良佐、楊時、胡宏、朱子、張栻、陸九淵、楊簡、王守仁十有二家。十五卷以下以類分，其為某人之言或注或不注，閱之殊不甚了了。

明蔡靉撰。靉字天章，號洨濱，甯晉人。嘉靖己丑進士。官至監察御史，巡按河南。靉少從韓邦奇湛若水遊，故講學宗旨，不出二家。其論周禮，謂遺公孤而詳細職，詳略失宜。又謂六卿之上皆有惟王建國，體國經野數語，亦覺繁複。則一隅之見也。

明王文祿撰。文祿字世廉，海鹽人。嘉靖辛卯舉人。此編凡十八章，皆以訓廉為主。其文似箴似銘，欲摹古而適成贗體。其義則了不異人。其必十八章者，殆欲合《孝經》之數，為《忠經》之重佁，特未敢自題曰經耳。

明蔣信撰。信字卿實，常德人。嘉靖壬辰進士。官至貴州提學副使。嘗師王守仁，又師湛若水。《明史•儒林傳》附載湛若水傳末。是編乃其卜築桃岡時與諸弟子講學之書，而其門人章評所刊者。首古大學義，專釋《大學》。次桃岡講義，摘取論孟諸條，附以論斷。又桃岡日錄，則及閘人問答語錄也。桃岡訓規，則讀書日程也。傳疾錄，則疾痛時記也。史稱信初從守仁游，時未以良知教。後從若水遊最久，其學得之若水者為多。又稱其踐履篤實，不尚虛談，蓋猶未盡入於禪者。卷末有附談一則，稱評為鬥陽子，讀書九山者二十年，有太乙丈人者哂之，無名先生者論之，惝恍無憑，斯則末流放失，全入於二氏者矣。

明樊深撰。深有《河間府志》，已著錄。此書皆雜抄先儒語類，以多為貴，無所發明。

明何祥撰。祥字克齋，內江人。嘉靖甲午舉人。是編後有羅節跋，稱祥以丁未入太學。時歐陽德為祭酒，傳陽明之學。祥獲師事之，日究奧義。嘗閱性理，得明道先生識仁論，定性書，好之不忘，遂為註解。今檢此書，卷一為識仁定性解，卷二則自警語十條，自警箴七則，南野語錄七段，太洲語錄六段，複麻城劉魯橋書一篇。據王任重序，尚有恤刑、彈劾、反觀諸論，及五官問答等篇，而書中無之。蓋非完本，其總名惟稱《識仁定性解注》，亦不該括，莫詳其義也。祥之學出於姚江，此書所論，皆發明心學。

明薛應旂撰。應旂有《四書人物考》，已著錄。此其平日所鈔先正格言。前有自識，稱凡所聞於師友，輒為紀之。間有自得，亦附書焉。置之幾案，少裨循省。曰述者，明非己作，不敢冒立言之責。書分上、下二篇，上篇皆論性命之理，下篇則論治道也。

明薛應旂撰。是編乃其講學之語。分二十四篇，各以首二字為篇名，而每條冠以薛子曰，大意欲如揚雄之擬《論語》。其門人向程為之音釋。

明侯一元撰。一元字舜舉，樂清人。嘉靖戊戌進士。官至江西布政使。此編乃其讀書雜記。多推闡四書之義，大抵前人所已言。中間謂陽明之學遺卻格致本旨。又謂朱子談理過於分析，陽明起而病之，由於相激而成，亦頗有見也。

明阮鶚撰。鶚，桐城人。嘉靖甲辰進士。官至右副都御史，巡撫福建。事蹟附見《明史•胡宗憲傳》。此書乃其以御史督學直隸時所作，以教諸生者。禮要分冠、昏、喪、祭、飲、射六門，引三禮原文於前。凡四書中涉及禮制者，亦酌取之，皆人所共知，別無發明之處。樂則分五倫為五門，取《詩經》數章以實之。如君臣則載鹿鳴、皇華諸篇，父子則載凱風、小弁諸篇，先列經文，而節取集傳數語附其下。後又有所頒僚屬吏民約一篇。

明陳建撰。大旨以佛與陸、王為學之三蔀，分前編、後編、續編、終編。每編又自分上、中、下，而採取《朱子文集》、《語類》、《年譜》諸書以辨之。前有嘉靖戊申自序雲：專明一實，以抉三蔀。前編明朱、陸早同晚異之實，後編明象山陽儒陰釋之實，續編明佛學近似惑人之實，而以聖賢正學不可妄議之實終焉。按朱、陸之書具在，其異同本不待辨。王守仁輯《朱子晚年定論》，顛倒歲月之先後，以牽就其說，固不免矯誣。然建此書痛詆陸氏，至以病狂失心目之，亦未能平允。觀朱子集中與象山諸書，雖負氣相爭，在所不免，不如是之毒詈也。蓋詞氣之間，足以觀人之所養矣。

明孫丕揚撰。丕揚字叔孝，富平人。嘉靖丙辰進士。官至吏部尚書，諡恭介。事蹟具《明史》本傳。是編分四篇，一曰格物圖，二曰明物解，三曰原物辨，四曰人物鏡。意其原有總名，傳寫佚之，而以第一篇為總名也。其圖分物始、物格、物終為三。物始、物終皆畫一圓圈，如周子之無極。物格則大圈中畫一小圈，小圈之中書聖人成能字，小圈四旁分列天清、地寧、物阜、民安八字。大旨辟王守仁良知之說，而謂道無可名，名之曰物。然守仁求之無定之心，而丕揚又求之無物之道，其說雖變，其實一也。

明孫丕揚撰。丕揚既撰《格物圖》，複為講學三篇。一為格物工夫，一為良知明辨，一為心學始終，皆申明《格物圖》中之意也。

明耿定向撰。定向有《碩輔寶鑒要覽》，已著錄。是編為所著語錄。凡七篇，首繹經，次沖言，次輯聞，次比弦，次學筌，次牧要，次切偲。定向之學出於泰州王艮，本近於禪。然有鑒於末流之狂縱，不甚敢放言高論。故初請李贄至黃安，既而惡之，而贄亦屢短定向。然議論多而操履少，遂不免有迎合張居正事，為清議所排。講學之家，往往言不顧行，是亦一證矣。

明胡直撰。直字正甫，泰和人。嘉靖丙辰進士。官至福建按察使。直之學出於歐陽德及羅洪先，故以王守仁為宗。嘗及閘人講學螺水上，輯其問答之語為是書。分言末、理問、亡錮、博辨、明中、徵孔、談言、續問、申言凡九篇，篇有上下。其名《衡齊》者，意謂譚理者視此為均平雲爾。其大要以理在心不在天地萬物，意在疏通守仁之旨。然守仁本謂我與天地萬物一氣流通，無有礙隔，故人心之理即天地萬物之理。而直乃謂吾心所以造天地萬物，匪是則黝沒荒忽而天地萬物熄矣。是竟指天地萬物為無理，與守仁亦不相合，未免太失之高遠。其文章則縱橫恢詭，頗近子書，與他家語錄稍異。蓋直少攻古文詞，年二十餘始變而講學，故頗能修飾章句，無弇陋粗鄙之狀雲。

明魏時亮編。時亮字敬吾，南昌人。嘉靖己未進士。官至工部侍郎。事蹟具《明史》本傳。史稱時亮初好交遊，負意氣；中遭挫抑，潛心性理。是書取周子、二程子、張子、朱子及陸九淵、薛瑄、陳獻章、王守仁九家之言，人各為卷。大旨謂孔子之道，顏以敏悟，曾以魯得，濂溪、明道、象山、白沙、陽明則顏子之入道可幾焉，伊川、橫渠、晦菴、敬軒則曾子之入道可幾焉。要之，道無二，學無二，其所至亦無二也。蓋主調停之說者。本傳稱其官兵科給事中時，請以薛瑄、陳獻章、王守仁並從祀文廟，猶是志也。

明徐用檢編。用檢字魯源，蘭溪人。嘉靖壬戌進士。官至南京太常寺卿。是書匯錄薛瑄、陳獻章、王守仁語錄，分類排纂，厘為五門，曰志學，曰為仁，曰政治，曰性命，曰遊藝，其大旨亦與魏時亮同。

明李複陽編。皆其師李材講學之書。材字孟誠，豐城人。嘉靖壬戌進士。官至右僉都御史，巡撫鄖陽。事蹟具《明史•本傳》。材嘗患世之學者每以朱、王兩家格物致知之說爭衡聚訟，因揭修身為本一言，以為孔、曾宗傳。而謂知止即知本，又謂格物之功散見八條目中，以朱子補傳為誤。其學較姚江末派稍為近實，故顧憲成頗稱之。然材在鄖陽，侵營地為書院，至於激變諸軍，狼狽棄城，僅以身免。及被劾遣戍，猶用督撫儀從赴謫所，為當代所非。黃宗羲《明儒學案》記之最詳，則亦何貴乎講學耶？是編凡大學古義一卷，道性善編一卷，論語大意四卷，書問九卷，門人記述四卷，而以舊本序別綴於末為一卷。複陽為無錫知縣時所刊也。

明方學漸撰。學漸有《桐彝》，已著錄。是書專明心學，自堯舜至於明代諸儒，各引其言心之語，而附以己注。其自序雲：吾聞諸舜，人心惟危，道心惟微。聞諸孟子，仁，人心也。聞諸陸子，心即理也。聞諸王陽明，至善，心之本體。一聖三賢，可謂善言心也矣。蓋學漸之說本於姚江，故以陸、王並稱。而書中解人心惟危為高大意，解不愧屋漏為喻心曲隱微，解格物為去不正以歸於正，大意皆主心體至善，一辟虛無空寂之宗。而力斥王畿《天泉證道記》為附會。故其言皆有歸宿。憲成序其首曰：假令文成複起，亦應首肯。蓋雖同為良知之學，較之龍溪諸家猶為近正雲。

明孔承倜撰。承倜字永冠，曲阜人。先聖六十代孫。官保定縣知縣，終於荊王府長史。是書乃承倜劄記之文。其學出於王守仁，故以鐘柝喻性，明其本空。又雲：朱晦翁中年學尚未悟，至晚年則甚悔。今人不於悟處用功，卻於其悔處執迷，惑矣。是即守仁晚年定論之說也。

明徐中撰。中字成中，鄱陽人。是書分無極、天道、性命諸類。語多陳因，無足採錄。

明俞邦時撰。邦時號敬軒，新昌人。是編名曰《一書》者，以一為本也。第一卷曰元卷，為傳四，曰一元、兩儀、三才、四象。第二卷曰副卷，為傳四，曰一天、兩地、三人、四物。第三卷曰參卷，為傳四，曰一期、兩至、三和、四時。第四卷曰輔卷，為傳二。曰河洛、律呂。總三百六十六章，以當周天之數。大意欲配張子《正蒙》、邵子《皇極經世》，而刻畫皮毛，去之轉遠。書成於隆慶丁卯，刊於萬曆癸酉，再刊於國朝康熙壬子，皆名一書。此本為第三刻，乃康熙己卯呂夏音所增刪，故題曰一書增刪雲。

明楊道會撰。道會字惟宗，晉江人。隆慶戊辰進士。曆官至湖廣左布政使。是編取《性理大全》刪節繁冗，前有萬曆戊子王道顯序，稱其更定者十之一，而裁割者十之九。然去取多未得當，蓋亦書帕本耳。

明劉元卿撰。元卿有《大象觀》，已著錄。是書輯周子、二程子、張子、邵子、謝良佐、楊時、羅從彥、李侗、朱子、陸九淵、楊簡、金履祥、許謙、薛瑄、胡居仁、陳獻章、羅欽順、王守仁、王艮、鄒守益、王畿、歐陽德、羅洪先、胡直、羅汝芳二十六家語錄，而益以耿定向之說。元卿，定向弟子也。其學本出於姚江，於程、朱一派特擇其近於陸氏者存之耳。

明唐鶴徵撰。鶴徵有《周易象義》，已著錄。是編發明心性之學，首列孔子、顏子、仲弓、子貢、曾子、子思、孟子，次列周子、二程子、張子、邵子、楊時、朱子、張栻，次列陸九淵、楊簡、薛瑄、陳獻章、王守仁、王艮、羅洪先、唐順之、羅汝芳、王時槐，各述其言行而論之。大旨主於牽朱就陸，合兩派而一之。

明林昺撰。昺號方塘，鄞縣人。隆慶中諸生。此書為昺八十四歲時作，本四十二卷，其從孫御史祖述刪為十卷，其十六門則仍其故。書中皆援引舊文，斷以正理，然不過老生常談，人所共知者也。

明呂坤撰。坤有《四禮質疑》，已著錄。此編上三卷為內篇，下三卷為外篇，蓋萬曆壬辰刊本也。晚年又手自刪補為《呻吟語摘》二卷，彌為簡要。故此本附存其目焉。

國朝陳宏謀編。宏謀有《大學衍義輯要》，已著錄。此編亦《呻吟語》之節本，初刻於乾隆丙辰，後於戊午八月複得坤原書，知從前所據乃摘鈔之本，多所掛漏。因採錄初刻所遺者，複為補遺二卷，然摘抄之本實坤所自定也。宏謀掇拾其所棄，蓋未考也。

明範氵來撰。氵來有《兩浙海防類考》，已著錄。是編隨筆劄記，亦語錄之類。前有小引，稱所著筆記二十卷，起辛巳，迄戊申，以年為次。每年有哤言附其後，因錄出別為一冊，凡八卷。其後二捲起己酉，迄癸丑，蓋續所增入也。

明汪應蛟撰。應蛟有《古今彝語》，已著錄。是編皆其講學之語。起萬曆丁亥，至乙卯，凡二十年。多詳於儒釋之辨，而於王守仁所雲無善無噁心之體一語，論之尤詳。以當日諸儒各立門戶，應蛟欲無所偏倚，故以中詮為名雲。

明周汝登編。汝登有《聖學宗傳》，已著錄。是編首載王守仁講學之語，並其奏疏、雜著、詩文，而以王艮、徐曰仁、錢德洪、王畿之說次焉。蓋督學陳大綬之意，而汝登編次之。書成之後，陶望齡又為校定。汝登嘗供羅汝芳像，節日必祭祀之。南都講會，拈天泉證道一篇相發明。又嘗作《九解》以伸無善無惡之說。首載汝登自序雲：首稱宗者，明為千聖之嫡嗣也。數門人語附見，而概系之王門者，統於宗無二旨之義也。然姚江再傳以後，去其師之本旨益遠。汝登是編，徒爭王學之門戶，實不足以發明王學也。

明徐三重撰。三重有《餘言》，已著錄。是編乃其講學語錄。《江南通志》稱所著《庸齋日記》及此書皆可垂世範俗。然理氣性命之說幾居其半，以道之大原言之，固屬推究根本；以學者之實踐言之，又不免為枝葉矣

明徐三重撰。是書前一卷說《易》，後七卷說四書，皆隨意標舉，非循文箋注。蓋借經義以發揮其講學之旨耳。

明鄒元標撰。元標字爾瞻，吉水人。萬曆丁丑進士。官至左都御史。諡忠介。事蹟具《明史•本傳》。是編乃其門人所輯，以講學者曰會語，說經者曰解義，故總名曰《語義合編》。元標以氣節重一時，其立首善書院。卒釀門戶之爭，功不補過。其學亦源出姚江，不能一一淳實。然其人則不愧於儒者，故仍存其目於儒家焉。

明趙仲全撰。其子健校補。前列河洛諸圖，而以古今聖賢分正宗、羽翼兩門。大旨以道德純粹，功業並隆，及學術醇正者，尊為正宗。首伏羲、神農以迄明羅欽順、羅洪先諸人；其造詣未至，見道未的，功業雖隆而所學未純者，附為羽翼。首顓頊、高辛以迄明湛若水，呂柟諸人；其平時言論有片語涉禪寂者，皆削置弗存，持擇似乎甚嚴。然實則隨意分別，絕無義例。他姑無論，如羅洪先、羅欽順等俱列之顓頊、高辛之上，而伯夷、伊尹、子夏、子貢、子游、子路反不及楊時、胡安國，此果不易之評乎？仲全字梅峰，涇縣人。仕履未詳。健字行吾，萬曆丁丑進士。官至通政司使。是編乃其為太僕寺卿時所作，標題稱後學管窺不肖男，亦可異也。

明顧憲成撰。憲成字叔時，無錫人。萬曆庚辰進士。官至吏部文選司郎中。削籍歸。起南京光祿寺少卿，移疾不赴，終於家。崇禎初，贈吏部右侍郎，諡端文。事蹟具《明史》本傳。憲成裏居，與弟允成修宋楊時東林書院，偕同志高攀龍、錢一本、薛敷教、史孟麟、于孔兼輩講學其中。朝士慕其風者，多遙相應和。聲氣既廣，標榜日增。於是依草附木之徒，爭相趨赴，均自目為清流。門戶角爭，遞相勝敗，黨禍因之而大起。恩怨糾結，輾轉報復，明遂以亡。雖憲成等主持清議，本無貽禍天下之心，而既已聚徒，則黨類眾而流品混；既已講學，則議論多而是非生。其始不過一念之好名，其究也流弊所極，遂禍延宗社。春秋責備賢者，憲成等不能辭其咎也。特以領袖數人，大抵風節矯矯，不愧名臣，故於是書過而存之，以示瑕瑜不掩之意雲爾。是書於萬曆戊申同安蔡獻臣始為刻版。其後刻於崑山。然兩本皆始於萬曆甲午，終於乙巳，止十二卷。此本乃其子與渟所刻，益以丙午至辛亥所記，增多四卷。卷數與《明史•藝文志》合，當為足本矣。

明顧憲成撰。是編為其曾孫貞觀所匯刻。首即小心齋劄記十八卷，次證性編六卷，次東林會約一卷，次東林商語二卷，次虞山商語三卷，次經正堂商語一卷，次志矩堂商語一卷，次仁文商語一卷，次南嶽南語一卷，次當下繹一卷，次還經錄一卷，次自反錄一卷。末附年譜四卷，則其孫樞所編，而貞觀訂補者。外別有《以俟錄》、《涇皋藏稿》、《大學重訂》、《大學質言》、《大學通考》五書，在初刻十種內者，與未刻之桑梓錄皆不列於是編。以卷帙頗繁，尚待續刻故也。

明錢一本撰。一本有《像象管見》，已著錄。東林方盛之時，一本雖與顧憲成分主講席，然潛心經學，罕談朝政，不甚與天下爭是非，故亦不甚為天下所指目。是編乃其隨手劄記，取詩黽勉從事之義，故題曰《黽記》。自萬曆甲午以迄癸丑，凡二十年，意有所得，輒筆之於書。其發明性道，排斥二氏，頗為深切。其中間有過當者，如引學記求之也佛句以闢佛，未免附會。李日華《六研齋筆記》謂，曲禮獻鳥者佛其首句注，訓佛為違戾，闢佛先生得之大喜云云。二人同時，似聞一本之論，故有此戲。雖文人輕薄之詞，亦講學者好為異說有以召其侮也。

明嶽元聲撰。元聲字之初，號石帆，嘉興人。萬曆癸未進士。官至兵部侍郎。此書一名《範圍象教圖》。大旨以儒教統攝二氏。以易中一陽一陰之卦併入剝複卦，為剝複圖以範釋；二陽二陰之卦併入坎離卦，為坎離圖以範老；三陽三陰之卦併入否泰卦，為否泰圖以為儒宗。其自序謂昉於孟子指點楊、墨歸儒之意。蓋宗王氏良知之學，而好為新奇者耳。

明傅新德撰。新德字玄明，又字商盤，定襄人。萬曆己丑進士。官至國子監祭酒。贈禮部右侍郎，諡文恪。是編乃其官南京國子監司業署祭酒時訓導諸生之文。凡誡言八條，曰淫蕩、酗酒、鬥狠、罔利、詞訟、詭服、黨比、傲惰。勖言八條，則孝、弟、忠、信、禮、義、廉、恥也。

明馮從吾撰。從吾有《元儒考略》，已著錄。從吾以風節著，而亦喜講學，無錫高攀龍、高邑趙南星皆稱之。時官京師，會講都城，至環聽者院宇不能容。終亦以此招謗。是編即其各地會講之語也。

明吳道南撰。道南有《河渠志》，已著錄。初，憲宗成化十八年十二月，以禦制《文華大訓》二十八卷賜皇太子。嘉靖八年，世宗禦制序文頒行。道南因按其篇章，前為之序，次為之解，次為之箴，以嘉靖十四年正月表上。此本僅存三卷，已非完書。

明方大鎮撰。大鎮字君靜，桐城人。萬曆己丑進士。官至大理寺少卿。始大鎮父學漸，講學桐川。大鎮追述父訓，及與同社諸人問答之語，詮次成帙，名曰《荷薪》。蓋亦不忘繼述之意。其大旨在辟良知之說，於儒釋分別，辨論極詳。

明潘士達編。士達字在聞，安吉州籍，烏程人。萬曆壬辰進士。官至廣東提學僉事。是書取諸子百家所載孔氏之言，分類排纂，仿《論語》二十篇之數。以皆《論語》所不載，故曰《外篇》。以因南昌李栻舊稿而葺之，故曰增訂。所采既罕異聞，又《莊》、《列》寓言亦複闌入。《朱子語錄》嘗稱，孔門弟子留下《家語》，至今作病痛，況雜家依託之言乎？

明王在晉撰。在晉有《歷代山陵記》，已著錄。是編輯宋儒程、朱以下及明王守仁、羅汝芳諸人之說而注釋之。大率抄撮語錄，無所發明。其論良知格致仍以姚江為宗，特假程、朱為重耳。在晉誤國庸臣，而亦著書講學。明季風氣，觀此可知矣。

明龍遇奇撰。遇奇字才卿，號紫海，吉安人。萬曆辛丑進士。官至監察御史。是編乃其巡按陝西時與諸生講學之語。分為八關，一曰迷悟，二曰濃淡，三曰剝複，四曰窮達，五曰死生，六曰聖凡，七曰內外安勉，八曰門戶異同。又於八關之中別為子目，雜引諸儒語錄以證之。雖眾說兼陳，而大旨則姚江一派也。

明朱鴻編。鴻字子漸，仁和人。萬曆間諸生。是書摭五經、四書中言孝之語為一帙，而各為之發明。附錄曾子孝實於末。文既餖飣，論亦凡近，殊無可取。鴻嘗刻《孝經》而以此附之。今既別本單行，不可複溷於經部，姑置之儒家類焉。

明劉宗周撰。宗周有《周易古文抄》，已著錄。宗周初以順天府尹罷歸，與陶奭齡講學王守仁祠。以證人名堂，此其所為條誡也。首冠以社學檄，題辛未三月，蓋崇禎四年所作；次為約言十則，次為約戒十則，所載凡三十條，題曰癸未秋日，為崇禎十六年；次為社會儀七則，不題年月；次為宗周自書後，而附以答管而抑論遷改格書。其書中後所稱石樑子者，即奭齡之別號。奭齡字君奭，國子監祭酒望齡弟也。

明惲日初編。日初號遜菴，武進人，劉宗周之門人也。宗周生平著述曰《劉子全書》。曰儀禮經傳，曰古學經，曰家語考次，曰古易鈔義，曰讀易圖說，曰論語學案，曰曾子章句，曰十三字，曰古小學集記，曰古小學通記，曰孔孟合璧，曰五子聯珠，曰聖學宗要，曰明儒道統錄，曰人譜，曰人譜雜記，曰中興金鑒錄，曰保民要訓，曰鄉學小相編。其子汋匯而訂之，凡百餘卷。以篇帙繁富，未易盡觀，因仿《近思錄》例，分類輯錄。一道體，二論學，三致知，四存養，五克治，六家道，七出處，八治體，九治法，十居官處事，十一教人之法，十二警戒改過，十三辨別異端，十四總論聖賢。每一類為一卷。其排纂頗為不苟，然亦有一時騁辨之詞，不及詳檢而收之者。如曰天命一日未絕則為君臣，一日既絕則為獨夫。故武王以甲子日興，若先一日癸亥，便是篡，後一日乙丑，便是失時違天云云。此語非為臣子者所宜言，且癸亥師在商郊矣？實非甲子興師。即甲子滅紂先一日之說，亦未免過於求快。如斯之類，其去取尚未當也。

不著撰人名氏。所采宋儒之說凡十二家，而朱子為多。其法始以熟經，繼以玩味，終以身體力行。明萬曆丙午，莆田訓導江震鯉序而重刊之，亦不雲誰所輯也。

明王化振編。化振字宇春，滁州人。萬曆己酉舉人。官至戶部主事。周汝登之門人也。是編節取諸儒語錄，編次而成。於宋則周、程、張、朱而外，取陸九淵、楊簡二人，於明則取薛瑄、羅汝芳及汝登三人而已。其宗旨則不出於姚江一派，蓋汝登本傳王氏學也。

明呂維祺撰。維祺有《四禮約言》，已著錄。是書凡十二篇，首敦本，次閑家，次厚俗，次冠昏喪祭，次服式，次宴會，次交際，次揖讓，次柬劄。大略以《朱子家禮》為主，並采擇諸家之言為條例注釋，而以箴誡格言附於後，亦《司馬氏書儀》、《呂氏鄉約》之支流也。

明吳桂森編。桂森有《周易像象述》，已著錄。是編前列從祀四先生語錄，薛瑄、胡居仁、陳獻章、王守仁也；後列東林三先生語錄，顧憲成、錢一本、高攀龍也。前有天啟丙寅桂森自序。《千頃堂書目》載桂森著述二種，《江南通志》載四種，皆無是書。殆偶然鈔錄，當時未著於世耶？

明鍾韶編。韶字牙台，海鹽人。是編集諸書所載孔子問答之語，分三十一篇。前有其甥鄭心材序，稱其根據六經，節取百家。然《家語》自有全書，《禮記》列於經典，重為割裂，殊屬床上之床。《孔叢子》既屬偽書，《韓詩外傳》、《說苑》、《新序》亦多依託，未可據為典要。至於承蜩、弄丸乃《莊子》寓言，而執為實事；赤虹、黃玉尤讖緯誕語，而信為古書。他若楊簡《先聖大訓》亦裒合諸書而成，乃引為出典，尤非根柢之學也。

明沈壽民撰。壽民字眉生，號耕岩，宣城人。崇禎中行保舉法，巡撫張國維以壽民應詔。甫入都，即劾楊嗣昌奪情，熊文燦撫賊，留中不報。乃移疾歸。疏中語侵阮大鋮。福王時，大鋮柄國，必欲殺之。變姓名遁跡以免。事蹟附見《明史•田一俊傳》。是書為排斥佛老而作，故名以《閑道》。取先儒格言分條節錄，凡不惑於二氏者鹹載之，以為世訓，不能無惑者亦錄以示戒。雍正戊申，其孫廷璐校刊之，複取壽民詩文、雜記等條補諸卷末。

明張信民撰。信民，澠池人，孟化鯉之門人也。傳姚江良知之學，從遊者頗眾，其門人馮奮庸等錄其平日問答議論為是書。國朝雍正丙午，澠池縣知縣王箴輿為校訂而刊之。

明辛全撰。全字複元，號天齋，絳州人。萬曆末貢生，以特薦授知府，未及赴官而卒。全為曹於汴門人，故亦喜講學。是書皆論治天下之法，分治本三綱、治具八目。三綱曰君治、君心、君學，八目曰選賢才以轉士習，破資格以定臣品，行限田以足民生，定裏甲以防奸宄，驅遊民以務生業，正禮樂以興教化。其宗藩、軍政二目則有錄無書。自序稱屏伏衡門芹曝之獻，不能自已，故名其書曰《衡門芹》。然全意主匡救時弊，而實剿襲舊文。其限田之法於事理尤斷不可行，亦只儒生之迂論而已。

明辛全撰。此書輯前代事蹟議論之有關治道者，分為二門：一曰聖典采據，皆紀明太祖至英宗五朝善政；二曰定論采據，皆宋明諸儒之說而以北魏至唐共四條附焉。書為其門人所刊，故卷末並載全試策一首。其論取士不過調停於科目保舉之間，別無創見。當事者遽稱其學術經濟俱於是見，殆未必然。

明賀時泰撰。時泰字叔交，一字陽亨。陳鼎《留溪外傳》作字叔文。以時泰之名推之，交字有義，文字誤也。江夏人。少為諸生。以聾廢，因自號曰聾人。是書為其子大學士逢聖所編，皆其講學語錄，大旨宗良知之說。

明賀時泰編。首列易蒙卦，次列大學聖經一章，次列禮記學記一篇，次列白鹿洞規五節六十九字，次列程董學則一節九十一字，終以興文會條件兩頁有奇。皆無一字之發明，又屬天下所習見，亦何必為此鈔胥也。

明賀時泰撰。是編以人身五官四體之類分目標題，往往牽強。如元氣一條，引唐柳公權語，是攝養之法，非學問之事。兩肘一條，引楊時兩肘不離案語。腳一條，引宋璟有腳陽春事。皆關合字面而已。其骨頭一條，引陳獻章除卻此心此理，渾是一包膿血裹一塊骨頭語，亦是論心，非論骨也。不及劉宗周《人譜》遠矣。陳鼎《留溪外傳》乃稱一時學者俱奉此書為法則，因稱時泰為人模樣先生。蓋講學家標榜之談，不足據也。

明王應昌編。其子錟續成之。應昌有《宗譜纂要》，已著錄。是編皆發明《傳習錄》之旨。蓋姚江之學弊於明末，至國初而攻之者彌眾，故應昌父子力為之回護雲。

明章世純撰。世純有《四書留書》，已著錄。是編內集一卷，分四十三篇，篇各有名，多摹仿周秦諸子。散集一卷，皆內集之緒餘，不立篇名，故謂之散。前有世純自序總謂之別集，以有說四書者故也。兩書自序甚明，《明史》合為一編，殊非世純之意。今分載之。又此書內集、散集各一卷，合四書六卷僅得八卷，而《明史》乃作十卷。然四書六卷無所闕佚。內集列有目錄，無所散失，散集亦首尾完具。蓋是集初名已未留，亦編為二卷，周鍾序之。張煒如以刊本未善，因為編定先後，考正標題，定為此本，雖有小異，實即一書。《明史》殆以兩本並行，故合之稱十卷歟？

明章世純撰。此本前有周鍾序。其文與張煒如所編《留書別集》相出入，但次序小異，又不標篇名。煒如所謂坊刻貿訛，零失篇目者，蓋即此本也。

舊本題明詹淮輯，陳仁錫訂正。而前有凡例一條雲：性理有詹柏山、諸理齋、黃葵陽、李九我、董思白諸刻。或病其太簡略，茲刻從大全增益之云云。柏山即詹淮之號，則凡例必非淮語，殆仁錫取淮原本稍增輯之。又卷首並存李廷機、詹淮及仁錫序，皆稱其所自輯，而仁錫序中亦不稱為據淮本，即其開卷數頁，已自相牴牾，則是書為庸俗坊本決矣。書中各加標識，於可作闈試題者從○，可作小試題者從、，可作策題者從△，並見之凡例序中。大抵為場屋剽竊之用，於性理本旨實無所關也。淮自署新安人。仕履未詳。仁錫有《系辭十篇書》，已著錄。

舊本亦題明詹淮、陳仁錫同編。核檢其文，與《性理綜要》相同。蓋坊賈以原刻習見，改新名以求速售，非兩書也。

明吳麟徵撰。麟徵字來皇，號磊齋，海鹽人。天啟壬戌進士。官至太常寺少卿。明亡殉難，世祖章皇帝賜諡貞肅，事蹟具《明史》本傳。是編皆麟徵居官時寄訓子弟之書。其子蕃昌摘錄其語，輯為一帙，故曰要語。蕃昌字仲木，劉宗周之門人也。

明喬可聘撰。可聘字君徵，一字聖任，寶應人。天啟壬戌進士，官至河南道監察御史。是書自序謂始讀《王文成全書》，知有知行合一之學。又與潤山葉子、幾亭陳子互相切劘，知有居敬窮理之學。晚年讀《性理大全》、《近思錄》、《諸儒語錄》，知有理一分殊之學。蓋可聘之學初從陸、王入，晚乃兼信程、朱，故其說出入於兩派之間。然生於明季，頗染佻薄之習。如其中一條雲，中庸其至矣乎，無極而太極。又一條雲，中庸首言天命之謂性，終言上天之載，無聲無臭，太極而無極。此其詞氣，與叢林方丈掉弄機鋒何異乎！

明林允昌撰。允昌有《易史象解》，已著錄。是書仿《孝經》分十八章，篇末引詩亦仿《孝經》之體。大抵掇拾陳言，徒供覆瓿，又偽《忠經》之重佁矣。

明林允昌撰。莆田有金石社，乃林氏宗人講肄之所。允昌集子弟月三會於其中之棲綠堂，每會講五經及諸史。自崇禎庚辰四月始為第一期，至十一月止，凡二十二期，而經史義俱講畢。門入張拱宸等因輯而成編。允昌以請學為圃自題所居，故複引禮講學以耨之之語，名之曰《耨義》。

明成勇編。勇字仁有，樂安人。天啟乙丑進士，官至南京監察御史。崇禎十一年以劾楊嗣昌逮治，戍寧波衛。福王時起為原官，不赴。披緇而終。事蹟具《明史》本傳。是編乃其講學之語，皆纂輯諸儒論說而發明以己意。史稱勇初授饒州府推官，謁鄒元標於吉水，從之受業，故多傳其緒論雲。

明張星撰。星，永城人。崇禎甲戌進士，官光祿寺署丞。是編取《論》、《孟》中所載顏子事實語言厘為十則。每標題下系以四言四句，若釋家之偈。每則之下系以繹說、頌語，謂之內篇。又取《家語》中所載厘為八則，謂之外篇。取《韓詩外傳》所載十四則，謂之繹餘。均有繹無頌。複取諸家之論顏子者四十則，謂之統繹。末以陶宗儀所輯《顏子》九篇附焉，謂之舊本。其大旨皆入於禪。蓋自心齋坐忘之說倡於《莊子》，皇侃《論語義疏》遂以屢空為心虛無累，焦竑因之，顏子之學為異端所假借久矣。星當心學橫決之時，又著為此書，言之加詳耳。此所謂陽儒陰釋，講學之極弊也。於理當入釋家，以所載皆顏子言行，姑附之儒家類，而糾正其謬焉。

明鍾人傑撰。人傑字瑞先，錢塘人。是書成於崇禎甲戌，即《性理大全》而增以明人之說。袁宏道、陳繼儒皆躋諸理學儒先之列，則其去取可知矣。

明李公柱編。公柱初名松，字子喬，嘉善人。崇禎庚辰進士，官歙縣知縣。是書取薛瑄，胡居仁、顧憲成、錢一本、高攀龍五人語錄，匯輯成帙，人各一卷，末各系以傳贊。蓋欲標篤實之學以抗姚江之末派。然如曹端之學，其醇正不減薛瑄，何以又獨遺之乎？則亦意為進退而已矣。

明王尹撰。尹字莘民，號覺齋，安福人。嘗從鄒元標、高攀龍講學於首善書院。會黨禍起，乃歸裏。崇禎末，大學士陳演欲薦之，辭不就，蓋薄演之為人也。是編乃其門人所錄，大旨力辟心學，辨陽儒陰釋之誤。所取惟薛瑄、胡居仁、羅欽順、霍韜四家，而於王守仁《朱子晚年定論》，則反覆掊擊。雖鄒元標為所信從，而於其完養吾心到純熟處，義理自然流出之說，亦不少假借。其持論甚正，但文繁不殺，意重語複，衍至百六十二條，未免冗蔓耳。末附覺齋詩編一卷，皆談理之作。又附錄李長春所作尹傳，其時尹尚無恙，仍未免明末標榜之習矣。

明顧樞撰。樞字庸菴，無錫人。天啟中舉人。顧憲成之孫，高攀龍之門人也。此書主程、朱而辟陸、王。又謂考亭之學得姚江而明，又謂文成之學從程子來，惜矯枉過正，遂啟後來之弊，皆不甚確。各條之下間有其子貞觀識語，蓋刊版時所附入也。

明潘平格撰。平格字用徵，慈谿人。是書共分七目，曰學脈，曰格致，曰性理，曰孝悌，曰讀書，曰學問，曰篤志力行。而其立說大綱，總以吾性渾然，天地萬物一體為求仁之宰。毛文強為作小傳，稱其少時念程、朱、王、羅之學皆不合於孔孟，因竭力參求，慚痛交迫者四十日，始得親證孔、孟之學。然聖門大旨，惟尊德性、道問學二途。平格一概棄置，別辟門徑，則所雲證孔、孟之學者，亦仍流入禪宗而已。文強乃謂其功不在孟子下，何其傎歟！

明張自勳撰。自勳有《綱目續麟》，已著錄。其論學以求放心為本。謂陽明言良知，是偶有所見，故從此推出，遂主張立說不若言正心，尤為探本窮源之論。然自勳之學實沿陽明之餘波，觀其自跋可見。故書中於象山、白沙、甘泉、龍溪之說多所采掇也。

明朱朝瑛撰。朝瑛有《讀易略記》，已著錄。茲編則隨其所偶得，雜書成帙，每喜以數言理。蓋其學本出黃道周也。

不著編輯者名氏。皆裒集群書所引孔子之言。觀其孔子卜得賁一條，自記雲，已見漆雕氏，第與此少異。孔子曰吾志在《春秋》一條，自記雲，已刻再查。魯哀公使人穿井一條，自記雲，已見《集語》五卷。蓋欲補宋薛據《孔子集語》之遺，而尚未成。書中引楊慎《丹鉛錄》，則近代人也。
