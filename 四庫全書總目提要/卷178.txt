
卷一百七十八 集部三十一
《四庫全書總目提要》紀昀等
○別集類存目五
明邵圭潔撰。圭潔字伯如，一字茂齊，號北虞，常熟人，嘉靖己酉舉人。其詩妥適而乏警策，惟散文筆力頗縱宕；然史論諸篇，縱橫曼衍，已啟後來顧大韶等之風。是集為其子兵部主事釐所編，分為二帙，前一帙凡六卷，繕寫多脫誤，後一帙凡二卷，與前帙間有重複，豈編次未定之本歟？
明何濤撰。濤字仲平，江西廣昌人，嘉靖己酉舉人。據集中所言，蓋嘗官於安慶，不知為安慶何官也。詩文皆率其所欲言，詩集第五卷，有《讀白集卒業》一首，可以知其宗尚矣。
明劉鳳撰。鳳有《續吳中先賢贊》，已著錄。其文皆僻字奧句，尤澀體之餖飣者，《江左脞談》載：劉侍禦子威，好為詰屈聱牙之文，吳人推服之無敢後。袁卜士景休，字孟逸，每向人抉摘其字句鉤棘，文義紕繆者以為姍笑。子威聞之怒，訴於邑尉，攝而笞之。尉數之曰：「若複敢姍笑劉侍禦文章耶？」景休仰而對曰：「民寧再受笞數十，終不能改口遝舌，妄諛劉侍禦也。」是亦可資笑噱者矣。
明方宏靜撰。宏靜字定之，歙縣人，嘉靖庚戌進士。朱彝尊《明詩綜》載，其官至南京戶部右侍郎，《千頃堂書目》亦同。《江南通志》，則載其奉使入浙，擊水寨寇，論功當敘，中蜚語歸，卒贈工部尚書。據集內《山中稿小序》稱，自撫浙待命凡十載，自留京歸田經廿載。葉向高《序》亦雲然。是宏靜實自南京罷歸，《通志》所記偶誤也。是集目錄只十六卷，而書實十八卷，其目錄之次序，前後參互，亦與卷內不合，皆校刊之疏漏。又《千頃堂書目》載，是集作二十卷。殆初刻十六卷，後增至十八卷，又增至二十卷，而目則未改歟。
明魏裳撰。裳字順甫，蒲圻人。嘉靖庚戌進士，官至濟南府知府。《明史•文苑傳》附載《王世貞傳》中。是集前三卷皆詩，後三卷為雜文。當嘉、隆之際，李攀龍、王世貞方負盛名，而裳與南昌餘曰德德甫、銅梁張佳允肖甫、新蔡張九一助甫，實左右之。當時稱為「四甫」。裳才地稍弱，尤為墨守不變。集首佳允《序》，謂其文非左、國、兩司馬，詩非建安、大曆，則不以寓目。此即其力持王、李餘論之證，故世貞《藝苑卮言》，亦稱其不失門宗雲。
明況叔祺撰。叔祺有《考古詞綜》，已著錄。是集《千頃堂書目》不載，《江西通志》亦稱，是時王、李之學盛行，有後五子、廣五子等目，而不及叔祺。《大雅堂集》世亦罕有傳者，則明代已不行於世矣。此本題雲《摘稿》，則尚非叔祺之全集，詩止近體無古體，叔祺尤不應若是之陋，或選錄者不諳古體，惟取其所能解耶？
明張佳允撰。佳允字肖甫，銅梁人，初號《山盧》山，以其家在居來兩山之間，更號居來山人。（案：居來，一作崌崍，蓋字之別體。）嘉靖庚戌進士，官至兵部尚書，總督薊遼。事蹟具《明史》本傳。佳允為郎時，與王世貞諸人相酬和，七子仕宦多不達，而佳允鎮雄邊，定大變，以功名始終。論者謂其詩文才氣縱橫，而頗乏深致。蓋雄心大略，不耐研思於字句間也。是集賦一卷，詩二十八卷，雜文三十五卷，末一卷附錄行狀、墓誌，後又載同時諸人所作序、記等文十一篇。
明徐中行撰。中行字子與，號龍灣，長興人。讀書天目山下，故自稱「天目山人」。嘉靖庚戌進士，官至江西左布政使。《明史•文苑傳》附見《李攀龍傳》中。中行為後七子之一，王世貞《藝苑卮言》亟稱之，以為左准右繩，靡所不合。胡應麟《詩藪》則惜其少深沈之致；陳子龍《明詩選》複有摹古太似之譏。是非恩怨，輾轉相爭。要之，或褒或貶，各有所當，合而觀之，則中行之定評出矣。雜文亦有意矯揉，頗失渾雅，蓋當時風尚，七子同一軌轍，非如是不能預壇坫也。
明徐中行撰。是集乃隆慶中，其婿汪時元所刻。其守汝寧以後之詩，居三分之一。汰其古文，又汰其少作，較前集為精簡。然中行於北地之學，漸染既深，時元能刪其枝蔓，不能變其根柢也。
明餘曰德撰。曰德初名應舉，字德甫，南昌人。嘉靖庚戌進士，官至福建按察司副使。《明史•文苑傳》附見《王世貞傳》中。與魏裳、汪道昆、張佳允、張九一，所謂「嘉靖後五子」也。世貞稱其詩，古近體無所不佳，近體獨超；近體五七言無所不超，七言獨妙。《靜志居詩話》則謂其詩尚未見門戶，元美冠諸後五子之首，未免阿其所好。今觀是集，彝尊所論公矣。
明馮皋謨撰，皋謨字明卿，海鹽人。嘉靖庚戌進士，官至福建布政司參政。是集凡詩四卷，文八卷。皋謨在粵平大盜張璉，擊敗倭寇，皆有功；又創議立「條鞭投櫃之法」，至今稱便。其經濟頗可觀，而詩文則但有浮聲，殊乏切響。許聞造《行狀》，稱皋謨官刑部時，與梁有譽、宗臣、吳國倫、徐中行相善，切劘為詩，故其趨向亦相近雲。
明董傳策撰。傳策有《奏疏輯略》，已著錄。此三集乃傳策以嘉靖戊午遣戍，至隆慶丁卯召還，前後十年之詩也。《採薇集》為四言、樂府、歌行、絕句等體；《幽貞集》為五言古體；《邕歈集》為七言律體。詩多激烈如其為人。案《千頃堂書目》，《採薇集》作十四卷，《幽貞集》作十一卷，《邕歈集》作七卷，與此互異。明人集多隨作隨刊，卷帙無定。未知為此本不完，或黃虞稷誤載。又有《廓然子稿》二卷，《蘧廬稿》七卷，此本不載，殆偶佚矣。
明吳國倫撰。國倫有《陳張本末略》，已著錄。初，國倫為兵科給事中時，以倡眾賻楊繼盛，忤嚴嵩，左遷，世稱其義。在後七子中最為老壽，初與王世貞、李攀龍唱和；後與李維楨、汪道昆輩，狎主詩盟，其著述頗富。然在當時，胡元瑞作《詩藪》，已譏其用句多同，一篇而外，不耐多讀。國朝朱彝尊《靜志居詩話》亦謂王、李既沒，《甔甀》幾與四部爭富，而海內之為真詩者寡，則文章不逮其行誼矣。此《甔甀洞稿》，國倫所手定；《續稿》則其子士良所校刊。《明史•藝文志》，此二集外，又載其詩稿十五卷，今未之見，意其散佚歟。
明陳柏撰。柏字子堅，一字憲卿，沔陽人。嘉靖庚戌進士，官至井陘兵備副使。是集凡詩十卷，文十卷，詩頗宕逸有姿，而失於薄弱，文又不及其詩。《千頃堂書目》別載，柏《見南山集》八卷，不載此集，殆偶未見歟？
明陳柏撰。是集為莆田黃謙所選定，凡詩四卷，文三卷。《千頃堂書目》作五卷，傳寫誤也。
明唐汝楫撰。汝楫字思濟，蘭谿人，吏部尚書龍之子。龍號漁石，故汝楫自號小漁。嘉靖庚戌進士第一，官至左春坊左諭德。事蹟附見《明史•唐龍傳》。史稱龍與嚴嵩相善，汝楫又以素附嵩得第一人及第，後坐嵩黨奪官，則其人不足重，其文章亦不為世所稱。是集為萬曆乙卯，蘭谿知縣莊起元所編，皆應俗之文。起元稱其著作甚夥，散佚不傳，僅從其孫宗本、曾孫明照，索得殘稿，就而編次雲。
明徐學謨撰。學謨有《春秋億》，已著錄。是編皆其以尚書召起，再入都時所作，故以「春明」為名。凡文編十卷，詩編三卷，續編一卷，文編末四卷為《齊語》，皆所著雜說。《千頃堂書目》作八卷，蓋除《齊語》計之也。其《論詩》一條雲：近來作者，綴成數十豔語，如黃金、白雪、紫氣、中原、居庸、碣石之類，不顧本題應否，強以竄入，專愚聾瞽，自以為前無古人。小兒效顰，引為同調。南北傳染，終作癘風，詩道幾絕。其語蓋為王、李而發。學謨與王世貞裏閈相近，而立論如此，頗不為習俗所染。然詩多懦響，終不能副所言也。
明徐學謨撰。《明史•藝文志》載，《學謨文集》四十三卷，《千頃堂書目》亦載，《學謨海隅集》四十三卷。此本僅四十卷，前無序、目，蓋奸黠書賈，以殘闕之本，割去序、目，冒為完書也。開卷即列《寶殿》、《主芝》諸頌，蓋當時風氣類然。至其書《易名始末》一篇，與世傳學謨初名學詩，以其時有上虞徐學詩疏劾嚴嵩，懼以同名罹禍，故改名學謨者，說又不同。蓋莫得而詳焉。
明徐學謨撰。是集文二十二卷，詩七卷，乃其歸田後所作。學謨嘗謂昔人有雲：近世士大夫以官為家，罷則無所於歸。故自早歲罷荊州守，即構一園，名曰「歸有」，因以名其詩文。中多酬應之筆，其雜著《中麈諧》、《鏡戒》二卷，尤未免失之於俚。
明潘季馴撰。季馴平生功業，著於治河，所作《河防一覽》，已著錄，是集詩一卷，文三卷，皆不見所長。《千頃堂書目》作五卷，或尚佚一卷歟？
明李贄撰。贄有《九正易因》，已著錄。是集一卷至十三卷，為答書、雜述，即《焚書》也。十四卷至十七卷為《讀史》，即摘錄《藏書》史論也。十八、十九二卷，為《道原錄》，即《說書》也。第二十卷則以所為之詩終焉。前有《自序》，蓋因刻《說書》而並摘《焚書》、《藏書》，合為此集也。贄非聖無法，敢為異論，雖以妖言逮治，懼而自剄。而焦竑等盛相推重，頗熒眾聽，遂使鄉塾陋儒，翕然尊信，至今為人心風俗之害。故其人可誅，其書可毀，而仍存其目，以明正其為名教之罪人，誣民之邪說，庶無識之士，不至怵於虛名，而受其簧鼓，是亦彰癉之義也。
明周大章撰。大章字章之，號禹川，吳江人，嘉靖壬子舉人，官至里安縣知縣。是編為《文藝集》二卷，皆所作雜文；《禦倭武略》三卷，前二卷載《防倭方略》，後一卷附錄投贈詩文。嘉靖中，江以南屢被倭寇，大章以書生佐守吏，調兵食，所至克捷，鄉里實受其利。然生平本不以文章名，其《禦倭武略》中，多載公移、劄付之類，尤為叢雜。
明張鳴鳳撰。鳴鳳有《桂故》，已著錄。是集為僧超撥所刻，超撥即鳴鳳之孫也。自稱家遺鐫集七種，值兵火倖存，因從全稿內錄其十分之二，付之剞劂。然《桂故》等三書，亦在其內。惟詩文集及《漕書八論》，世無別行之本，而超撥刪削無識，往往去其菁華，搴其蕭艾，已非複鳴鳳之舊矣。
明宗臣撰。臣有《宗子相集》，已著錄。是編止詩一卷，文四卷，為鄭二陽所選評，姜承宗、姜纘宗所編輯，於集外別行者也。
明何東序撰。東序字崇教，號肖山，猗氏人。嘉靖癸丑進士，官至右僉都禦史，巡撫延綏。其詩未能入格，而尤喜作古樂府，凡郭茂倩樂府詩集古題，擬之幾遍，甚至郊廟樂章，亦仿為之。然唐人已不能擬漢、魏，而東序欲為唐人所不能，不亦難乎？
明史桂芳撰。桂芳字景實，號惺堂，鄱陽人。嘉靖癸丑進士，官至兩浙鹽運使。桂芳與羅汝芳、耿定向講學，其語錄稱，誦陳獻章「未分無極源頭在，誰畫先天樣子來？碧玉樓中閑隱幾，十千川繞又山回」之句，謂數十年不似今夕了悟，其宗旨可見。而文章頗樸實，不為虛渺之談。集末附《書經補說》三卷，多與先儒立異。其謂周武王無封箕子事，說亦甚辯。然史傳炳然，古無異論，安可懸斷其誣也？
明曹大章撰。大章字一呈，號含齋，金壇人。嘉靖癸丑進士，官翰林院編修，以廢疾罷。是集凡文十三卷，詩三卷，多慶祝哀輓之篇，應試策論，亦悉載焉。
明薑寶撰。寶有《周易傳義補疑》，已著錄。是集分十稿：《初稿》一卷，《中秘稿》一卷，《讀禮稿》一卷，《史館稿》三卷，《西川稿》二卷，《周南稿》二卷，《八閩稿》二卷，《銀台稿》二卷，《南雍稿》二卷，《家居稿》十一卷，《留部稿》十一卷。寶少從學於唐順之，其行文步驟開闔，頗得力於師說，而學力根柢不及順之之深厚，故論明代之文者，不及焉。王世貞《序》謂：弘、正而後，士大夫禰檀、左而晜先秦，及其流弊而為似龍，出之無所自，施之無所當，六季之習，巧者猴棘端，侈者繡土木。而極推寶之學，為能深造自得。蓋世貞晚年亦深厭字剽句竊之病，而折服於歸有光諸人，故其說如此也。
明劉堯誨撰。堯誨號凝齋，臨武人。嘉靖癸丑進士，官至南京兵部尚書。是集為其六世孫心忠所編，凡文九卷，詩五卷，詞三首、偈四首，共為一卷。其《論性》、《論格物》，頗拾姚江緒餘；「書啟」、「序記」中，皆贈答應酬之作，標題多稱：父母、郡祖、都台、乃堂之類，亦頗嫌太質。
明張九一撰。九一字助甫，號周田，新蔡人。嘉靖癸丑進士，官至右僉都禦史，巡撫寧夏。《明史•文苑傳》附見《王世貞傳》中。世貞詩亦謂吾黨有「三甫」，蓋餘曰德字德甫，張佳允字肖甫，與九一字助甫，為「三甫」也。（案此與四甫之說不同，蓋作詩之時，魏裳猶未入社也。）論者，謂其詩高華雄爽，振宕不羈。於七子齊盟，風氣雷同之時，自稱拔俗。然今觀其集，實未能於七子之外，別開門徑。蓋九一服膺王世貞，曾因世貞父忬故，觸忤嚴嵩，遭遷謫而不悔，即其生平規橅可知矣。九一官湖廣參議時，嘗構綠波樓，後遂以名其集。舊版已毀，此本國朝康熙中，新蔡知縣呂民服所重鋟也。
明孫應鼇撰。應鼇有《淮海易談》，已著錄。《明史•藝文志》載，《應鼇匯稿》十六卷。此本十二卷，前有萬曆己卯劉伯燮《序》，言集首奏疏，終於古風、絕、律。今第十二卷止於五言律詩，而絕句、七言律詩皆闕，知非足本矣。
明龐尚鵬撰。尚鵬字少南，南海人。嘉靖癸丑進士，官至副都禦史，巡撫福建。天啟初，追諡惠敏，事蹟具《明史》本傳。是集：奏疏四卷，雜文三卷，詩二卷，凡分三編。《千頃堂書目》作三卷，蓋僅據其雜文一種也。詩文皆樸實，惟奏議頗為明暢，其《與張居正小簡》尤切直，居正複書附焉。蓋論萬曆四年九月居正奪情事也。史稱居正深銜之，嗾吏科給事中陳三謨「以給由歲月有誤」劾之，遂罷去。家居四年而卒雲。
明郭汝霖撰。汝霖字時望，號一厓，永豐人。嘉靖癸丑進士，官至南京太常寺卿。汝霖從鄒守益、歐陽德諸人講學，故其議論與羅汝芳一派相近。古詩頗規模陳子昂、李白諸人，得其形似，近體則又次焉。
明李蓘撰。蓘有《黃谷瑣談》，已著錄。所選《宋元藝圃集》，頗有別裁，而文章沿曆城、太倉之派，未能自辟門庭。其持論務合儒、釋為一，遂並孟子而非之。如曰：「孟子非排告子也，排告子而自異於孔氏諸聖人也；諸儒非尊孟氏也，尊孟氏而自別於孔氏諸聖人也。」可雲大繆。
明羅汝芳撰。汝芳有《孝經宗旨》，已著錄。其學出於顏鈞，承姚江之末流，而極於氾濫。故其說放誕自如，敢為高論。著述最易成編，多至四五十種，即其集亦非一刻。有《近溪子集》，其門人杜應奎編；有《近溪子全集》，其孫懷祖刊；有《批點近溪子集》，耿定向所編；有《批點近溪子續集》，楊起元所編；有《明德公文集》、《近溪先生詩集》、《近溪子附集》、《近溪子外編》，有《從姑山集》、《續集》，並其孫懷智所編；有《明德詩集》，其門人左宗郢刊。今多散佚。此集則其曾孫萬先所刊也。
明馬攀龍撰。攀龍字沖霄，號「愧非子」，陽信人。嘉靖乙卯舉人，官禮部主事。是編凡《談略》四卷，《乾坤逆旅集》一卷，《漫稿》一卷，《遊涉稿》一卷，《游林稿》一卷，《邯鄲學步集》四卷，《忙忙亭稿》二卷。《明詩綜》稱其博學雄才，著述甚富，惜年不稱壽。今以集考之，攀龍為學官時，有院試詩雲：「五十老文學，低頭竊自羞。」自注雲：余赴試許州，自傷老大，猶滯學博云云。其後遷邯鄲令，轉京邑，入為主事，有《早春入朝》詩句雲：「書生慶際遇，白首得為郎。」又《長安除夕》，有「為客已三載，壯志灰頹齡」等句。則年不稱壽之說非也。《談略》所引，多小說俚語。詩用《洪武正韻》，又與《詩餘雜編》，亦乖體例。
明王養端撰。養端字茂成，遂昌人，嘉靖乙卯舉人。是集為其鄉人何釒堂所刪定，而遂昌知縣池明刻之。其時王、李並馳，海內回應，故養端所作，亦沿二家之波。大都一字一句必似古人，而意趣則罕所自得。冠以擬古樂府一卷，望其標目，古色斑然，核其文章，乃多無取。如《李延年歌》、《漢武帝李夫人歌》，皆偶爾神來，遂成絕調，即作者亦不能再為，而皆衍為長篇，味如嚼蠟；《焦仲卿妻詩》、《木蘭詩》，正以委曲瑣屑入妙，而縮為數句，又似斷鶴；至於樂府諸篇，古詞僅在，如曰摹其音節，則無詔伶人，事謝絲管，劉勰言之矣。非夔非曠，誰能於千百年後得其律呂？如曰闡其意義，則標名既每難詳，詞句尤多訛闕。吳兢所解，已多在影響之間，今安得知其本旨？《釣竿》、《朱鷺》之類，尚可緣題成文，至《東光》、《翁離》諸篇，題既不明，詞又不解。一概描摹不已，實不知何所見而雲然矣。
明鄧元錫撰。元錫有《三禮繹》，已著錄。此其所作雜文及語錄也。其語錄力辟心學，在當時尚為篤實，文章則頗為樸僿，未足擅長。
明耿定向撰。定向有《碩輔寶鑒要覽》，已著錄。是集為其門人劉元卿所編。凡「詩賦」一卷，「雜文」十九卷。末一卷為「時藝」，蓋用《宋文鑒》收張才叔經義例也。定向之學，歸宿在王守仁。故集中第十三卷以薛瑄諸人為列傳，而以守仁為世家。此蓋陰用《史記•孔子世家》之例，不但以守仁封新建伯也。黃宗羲《明儒學案》，列之泰州王艮派下。摘其與張居正論趙用賢、吳中行等書，以為雖欲少殺其禍，亦近於誦六藝以文奸言；又摘其《劾禦史王藩臣疏》，以為鉗制言官。考《與居正書》在第六卷中，核其詞意，蓋求寬言者之罰，不得不先解居正之怒；求解其怒，不得不先順其意，而使之喜，於是借伊尹之任，以獻諛頌，遂為天下口實。（案《明史》定向本傳，稱居正奪情，定向貽書友人譽為伊尹，而貶言者，時議訾之，蓋偶未檢此集，誤以與居正為與友人，謹附識於此。）《糾王藩臣疏》，今在第二卷中，大旨慍藩臣劾巡撫周繼，未以揭帖送都禦史，使藩臣所劾不實，定向糾其妄奏可也。乃因遺誤送揭，閱一月之後，始糾其不實。此爭私憤，非爭公論矣。顧允成作《客問》以詰定向，定向不能答，厥有由歟。大抵定向之學，兼講作用，觀其全集，大略可知。宗羲所論，雖責備賢者之言，要不可謂之無因。
明吳文華撰。文華有《粵西疏稿》，已著錄。是集凡詩文四卷，頗沿台閣舊體。後四卷即《粵西奏議》及《留都奏議》，其初別本各行，後又編入集中也。
明姚汝循撰。汝循字敘卿，江寧人。嘉靖丙辰進士，官至大名府知府，終於嘉州知州。汝循自大名罷官歸田，著《屏居集》；及嘉州罷後，曆游燕、趙、楚、蜀間，著《浪遊集》；晚年退耕秦淮，著《耕餘集》。王穉登序其《耕餘集》，謂其沖若陶、韋，然陶、韋不在其貌也。
明陳瓚撰。案：世宗時有兩陳瓚：其一獻縣人，嘉靖丁未進士，官至南京吏部尚書，即嘗為楊繼盛奏請恤典者；此陳瓚字廷祼，常熟人，嘉靖丙辰進士。官至刑部左侍郎，諡莊靖，事蹟附見《明史•魏時亮傳》。是編首列疏一卷，詞頗伉直，餘多酬應之文，六卷之末，附詩二十八首、詞一首，亦非所長。
明屠應埈撰。應埈字文升，刑部尚書勳之子。嘉靖丙辰進士，官至左春坊左諭德。《明史•文苑傳》附載《王慎中傳》中。應埈為文，善比事屬辭，詩法汎濫諸家，時有獨造，一時名出其父右。然牽於華藻，蘊蓄未深。是編凡詩二卷，文二卷，與其父集本別行，後其曾孫繩德等，又取勳所著《太和堂集》，與是集合刻，名曰《屠氏家藏二集》雲。
明蔡國珍撰。國珍字汝聘，奉新人。嘉靖丙辰進士，官至吏部尚書，諡恭靖。事蹟具《明史》本傳。是集，乃其從曾孫尚才所編，凡詩四卷，文六卷，詩皆近體，尚才《序》謂：從敗簏中得其歸田後所作詩一帙，分類編次，蓋非全稿也。卷四後附其子若孫之詩；卷五、卷六，乃國珍所作奏疏、序記諸文；又卷七、卷八，附以敕命、墓表、及壽文、祭文；卷九又為國珍所作書啟、小詞；卷十又附刻他人書啟，編次殊為無緒。且詩實四卷，而《序》雲二卷，尤為不檢矣。
明何源撰。源字仲深，號心泉，江西廣昌人。嘉靖己未進士，官至刑部左侍郎，諡靖惠。源官吏部文選司主事時，張居正以親故托之，拒弗應，緣是引疾歸。及為南京吏部侍郎，京察黜陟公允，為海瑞所稱，以為士人致身報主當如是。後卒於官，貧幾不能殮，蓋以氣節自負者。是集為其子孔賢、孔賓所編，凡文二十二卷，詩賦、歌詞三卷。大抵非公牘即應酬之作。然源之足以不朽者，固不在此也。
明張鹵撰。鹵字召和，號滸東，儀封人。嘉靖己未進士，官至右副都禦史，巡撫保定。以忤張居正、馮保，左遷南京太常寺卿，旋乞休歸，終於家。是集凡詩六卷，文八卷，初刻於天啟五年，為其子永忠及門人王安仁所訂定。版久毀，此本為其後人重刊。其中如《慶成宴》、《代巡》、《贈別》諸作，本五言長律，而雜之古體中；《題鹿鳴宴圖》，本七言古詩，而列之詞內。編次頗為舛誤。且考鹵在諫垣時，陳奏頗為侃直，其後三領節鉞，能殲叛卒，修邊備，與中朝權貴相抗，多有政績可紀；而集中章疏，乃無一篇，意者尚別有奏議，自為一集乎？
明張祥鳶撰。祥鳶字道卿，別號虛齋，金壇人。嘉靖己未進士，官至雲南府知府。是編文十三卷，詩九卷。祥鳶多與嘉靖七子相往還，而詩能不涉其窠臼，然所造則尚未深也。
明王世懋撰。世懋有《卻金傳》，已著錄。是集賦、詩、詞十五卷，文五十四卷，第五十二卷曰《澹思子》，第五十三卷曰《藝圃擷餘》，第五十四卷曰《經子臆解》、《易爻解》，皆所作雜說、筆記，附編集內者也。世懋名亞於其兄世貞，而澹於聲氣，持論較世貞為謹嚴。厥後《藝苑卮言》為世口實，而《藝圃擷餘》，論者乃無異議，高明、沉潛之別也。但天姿學力，皆不及世貞，故所作未能相抗耳，朱彝尊《靜志居詩話》雲：敬美才雖不逮哲昆，習氣猶未陷溺，斯持平之論也。
明王世懋撰。是集乃萬曆辛巳，世懋官陝西提學副使，旋以曇陽子事，為台諫所彈，乃移疾自洛陽東歸時作。上卷遊記三篇，下卷詩七十七首。屠隆為之《序》，亦全作二氏支離語，蓋一時士大夫習氣如斯也。
明申時行撰。時行有《書經講義會編》，已著錄。是集賦、詩共六卷，文及雜著共三十四卷，其相業無咎無譽，詩文亦如其為人。
明王錫爵撰。錫爵有《王文肅奏草》，已著錄。是集為其孫時敏所編，凡雜文十二卷，書十八卷，奏疏二十二卷，附載《榮哀錄》一卷，志狀碑傳一卷，前有申時行《序》，然時行乃序其奏疏，非序其全集，時敏刊刻之時，取以冠編耳。時敏《跋》稱：彙集文稿，不能十之五六，詩稿經年廣搜，未能成帙，又稱：入閣以後參軍代筆，奉有先命，不敢混入雲。
明李材撰。材有《李見羅書》，已著錄。其學出於姚江，而稍變其說。遂開止修一派，與良知一派並傳。然制行頗率意自恣，官巡撫時，毀參將署為書院，致激兵變。後雲南巡按禦史劾其破蠻冒功，逮問坐系十餘年，謫戍福建，乃仍用巡撫儀從以往，為當時所怪。黃宗羲《明儒學案》謂：其以師道自任，不因患難而改，不知者謂其不忘開府門面，則失之。然師道尊嚴，豈在鼓吹張蓋？宗羲以姚江一派門戶相同，從而為之曲說耳。是集凡《大學古本義》一卷，《書問》十卷，《雜著》一卷，皆其講學之文也。
明許孚遠撰。孚遠字孟中，德清人，嘉靖壬戌進士，官至兵部左侍郎。事蹟具《明史•儒林傳》。孚遠之學雖出於唐樞，然史稱其篤信良知，而惡夫援良知以入佛者。故與羅汝芳、楊起元、周汝登齗齗相爭，在姚江末派之中，最為篤實。馮從吾、劉宗周、丁元薦傳其所學，皆能有所樹立。是集前，有葉向高《序》，蓋萬曆甲午，孚遠為福建巡撫時所刊，每卷之首尚空其次第，未鐫以版心號數，計之凡序一卷，記一卷，雜著一卷，書一卷，疏二卷，公移二卷雲。
明周世選撰。世選字文賢，故城人。嘉靖壬戌進士，官至南京兵部尚書。是集以衛陽為名，蓋故城在衛河之陽，世選以自號，因以名集也。世選以風節著，文章非所留意，然集中章奏，如《諫穆宗馳馬於禁掖》、《神宗講武於宮中》，皆不知明之積弱，由於朝廷之宴安，朝廷之宴安，由於諸帝之不知兵事，持論殊為迂闊。又姚希孟《序》謂：大學士高拱構禍華亭，將引世選效指臂，弗應，遂被逐去。複引其祭拱文中隱顯參商語，以證之。然世選出拱之門，不受指嗾，具見特立之操。乃拱既卒，而必特彰其事於祭文，是又不如置之不辨之，為厚矣。
明鄭普撰。普字汝德，海亭其號也，南安人。嘉靖壬戌進士，官至雲南府知府。是集文三卷，皆應酬之作，詩一卷，僅二十餘首，亦殊寥寥。據王慎中所作《墓誌》，謂普精於經學，觀集中《複林次崖二書》，亦憑虛理斷之學，非元元本本之學也。
明林烴撰。烴字貞耀，閩縣人。嘉靖壬戌進士，官至南京工部尚書。事蹟附見《明史•林瀚傳》。集首有王穉登《序》，言烴官未逾藩鎮，既告歸，幾二十年，乃以薦為太僕，俄複請歸。與史不合。蓋史舉其所終之官，穉登所稱則其刻集時官也。穉登《序》極論七子末流之弊，而獨稱烴詩為有道之言，然是集為胡應麟所編，應麟故依附七子者，集中所錄，大抵舊調居多，新意殊少，仍七子之支派而已。
明穆文熙撰。文熙有《七雄策纂》，已著錄。是集為南師仲所編。凡詩十卷，文十卷。《明史•藝文志》作《逍遙園集》十卷，疑刊本誤脫「二」字也。
明張鳳翼撰。鳳翼有《夢占類考》，已著錄。是編詩四卷，文三卷，末一卷曰《談輅》，則其筆記也。鳳翼才氣亞於其弟獻翼，故不似獻翼之狂誕，而詞采亦複少遜。生平好填詞，集中多論傳奇之語。《千頃堂書目》載：鳳翼《處實堂前集》十二卷，《後集》六卷，與此本皆不符，未喻其故。
明張獻翼撰。獻翼有《讀易紀聞》，已著錄。是集凡賦一卷，詩六卷，雜文三卷。其詩文多參以俳偶，蓋獻翼雖頗與李攀龍筆劄往還，而與皇甫涍尤契，故學其含咀魏、晉，而未能成家雲。
明張獻翼撰。乃自錄其早歲所作，於《文起堂集》外，別行者也。
明吳崇節撰。崇節有《古史要評》，已著錄。此其為武岡知縣罷歸後，所為文也。前有《狎鷗亭賦》及《霞塘八景》絕句，後則雜文，寥寥僅十數篇，皆詞意淺薄。中有《悟蘧生傳》，詳其詞意，乃崇節自謂，而其《狎鷗亭賦》又自稱「豫石子」，隨地易號，殆仿元結之例歟？
明袁尊尼撰。尊尼字魯望，吳縣人，僉事袠之子。嘉靖乙丑進士，官至山東提學副使。是集純為七子之體，故王世貞《序》極稱之。
明王宏誨撰。宏誨字紹傳，瓊州安定人，嘉靖乙丑進士，官至南京禮部尚書。宏誨初釋褐時，值海瑞廷杖下詔獄，力調護之。張居正當國，又嘗作《火樹篇》、《春雪歌》以諷，為居正所銜，蓋亦介特之士也。是集，文二十卷，詩六卷，集首載諭祭文及本傳，猶古人附錄之例。又載其三世誥命，已為破格。至以萬曆己丑，宏誨為會試副總裁，遂並載是科題名錄，則從來編別集者，無此變體矣。
明陳吾德撰。吾德字有齋，廣東新會人。嘉靖乙丑進士，官至浙江按察司僉事。吾德傳陳獻章之學，居官忤張居正，屢遭貶謫，其氣節亦錚錚者，詩文則直述胸臆而已。
明歸有光撰。有光有《易經淵旨》，已著錄。是編為其子子祐、子寧所輯。前有萬曆三年周詩《序》，所謂崑山本者是也。其中漏略尚多，故其曾孫莊又裒輯為四十卷，而有光之文始全。相傳子甯改竄父書，有光見夢於賈人童姓，其事雖不足信，而字句之訛舛，誠有如莊所指摘者。末載行述一篇，子祐所作，又序略一篇，子寧所作也。
明陳文燭撰。文燭字玉叔，沔陽人。嘉靖乙丑進士，官至南京大理寺卿。其詩分八集：曰《漢陰詩》、曰《廷中詩》、曰《淮上詩》、曰《嵩和詩》、曰《西蜀詩》、曰《東岱詩》、曰《金焦詩》、曰《黃蓬詩》。陳思育、王喬桂、皇甫汸、袁福徵、黃省曾、沈明臣、李先芳、孫斯億、任瀚、高啟愚、熊敦樸、陳宗虞、曾可耕、吳國倫、方沆、黃一正、李維楨、屠隆、周光鎬，十九人「序」之。文曰《五嶽山人前集》、《五嶽山人後集》，王世貞、歸有光、汪道昆、茅坤「序」之，後總編為《二酉園文集》，道昆、世貞又「序」之。《續集》則文燭身後，其孫之蘧所輯。皆文無詩，亦無當時名士「序」。惟之蘧自「序」之，又與文燭之婿龍膺各為一「跋」而已。斯亦生死之際，交遊盛衰之驗，而文壇標榜，其不足盡據可知矣。
明楊時喬撰。時喬有《周易古今文全書》，已著錄。是集為其子聖踐所編。江右之學，惟時喬一本程、朱，故集中《大學》、《周易》諸「序」，及孔、朱二像「碑」，皆力辟心學之誤雲。
明王圻撰。圻有《東吳水利考》，已著錄。是集，凡詩一卷，文三卷，乃其提學湖廣時所自編，其孫謨又為重刻。圻所著述，如《續文獻通考》、《三才圖會》、《稗史類編》諸書，皆篇帙浩繁，動至一二百卷，雖龐雜割裂，利鈍互陳，其采輯編排，用力亦雲勤篤。計其平日，殆無時不考古研今；其於詩文，殆以餘事視之，故寥寥如此，存而不論可矣。
舊本題慶成王宗川撰，不著其名。考《明史》晉王第四子濟炫封慶成王，其子孫襲封者，無宗川之名。集中孔天允《序》，稱王纂世十葉，趙訥《跋》亦雲：王祖考安穆王，以世次推之，宗川蓋即榮懿王慎鍾之號。穆文熙《詩話》稱榮懿王以賢孝稱，器質敦厚，詩亦有體裁，足相證也。然《明詩綜》載，有慎鍾《夏日登萬佛樓次朱使君韻》詩一首，而此集中不載，則又未詳其故矣。
明栗應宏撰。應宏字道甫，長子人。嘉靖中舉人，屢試不第，耕讀太行山中。祥符高叔嗣謝病歸，應宏往與訂交，叔嗣作《紫團山人歌》贈之，是集即叔嗣所「序」也。集中惟五言近體，頗有隱秀之致，餘體則自鄶無譏。《千頃堂書目》載是集，作六卷，疑字之誤。又載有《太行集》十六卷，今未見傳本。
明許炯撰。炯字吾野，新會人，嘉靖中舉人。是集凡文七卷，詩六卷。前有《自序》，謂少時不慧，從群兒騎竹馬，粘蜻蜓，捕鳥雀為戲。未幾病痁忽劇，夢一父老出袖中書授之，俄墜而覺，自是遂能把筆作詩。其一卷首篇《述戒》，稱有「通元先生過而誨之」云云。蓋才高而無所師法者，故其漫書各篇內，謂范仲淹、揚雄之流也，胥於僣矣；蘇洵、荀卿之流也，鄰於詐矣。又謂蘇洵《辨奸》，訾王安石也，吾以為洵亦安石之徒云云。皆率意一往，不復絜以規矩者也。
明俞允文撰。允文初名允執，仲蔚其字也，崑山人，嘉靖中諸生。年四十即棄去舉子業，一意為詩。《明史•文苑傳》附載《王穉登傳》中。允文與王世貞善，故與盧柟、李先芳、吳維岳、區大任、世貞目為廣五子，然允文論詩，乃深不滿李攀龍，特才地差弱，終不能與之抗衡耳。大抵廣五子中，柟最挺出，大任次之，先芳、維岳及允文又其次也。
明嚴果撰。果字毅之，震澤人，嘉靖時布衣。是集，詩七卷，文十卷。首有王思任《序》雲：弇州盱衡海內，才子俱上贄貢，所不能致者，會稽徐文長、臨川湯若士，其鄉則嚴毅之。可謂卓然自立之士。然其詩文則尚非徐渭、湯顯祖匹也。
明汪少廉撰。少廉字古矜，休寧人，嘉靖中布衣。其集第一卷為賦，二卷至十六卷為詩，末二卷為雜文。詩於分體中又各分類，名目繁細，每類中又注編年於其下，叢碎彌甚，所作音節高伉，而神理不具，往往失之蹈襲。其《邊憤》一詩，朱彝尊《明詩綜》獨取之，然究不出少陵《諸將》蹊徑也。
明吳子玉撰。子玉字瑞穀，休寧人，嘉靖中貢生。其文規橅李攀龍，集中分體二十，皆以某部為題，其《敍事》、《志略》、《說譜》等目，並出臆造。
明何良俊撰。良俊有《四友齋叢說》，已著錄。是集乃其詩文、雜著，並語林之《小序》亦載焉。朱彝尊《明詩綜》載，其有《清森閣集》。《千頃堂書目》載，良俊《清森閣集》無卷數，又載其《柘湖集》二十八卷。據集首莫如忠《序》，稱是集二十八卷，蓋即所謂《柘湖集》者。此本僅二十二卷，目錄亦複殘闕，則已非完書矣。良俊在當時，頗有文名，所作縱橫跌宕，亦時有六朝遺意，而落筆微傷太快，殆亦才人輕脫之習歟。
明茅翁積撰。翁積字穉延，歸安人，副使坤之子也。豪蕩不羈，以任俠自負，故所作多文酒宴會之詞。是集凡詩十卷，文二卷，樂府二卷，而以「行狀」、「墓誌銘」、「小傳」，附其後。
明曹乾學撰。乾學字叔驥，太倉人。與王世貞為姻家，又與趙宧光輩友善，故集中多遊覽酬贈之作，其詩不盡落婁東窠臼。然邊幅窘束，則才地限之也。
明黃惟楫撰。惟楫字說仲，天臺人。其詩多與王世貞、區大任等唱酬之作，蓋亦沿七子之流波者。
明華善述撰。善述字仲達，無錫人。是集惟末一卷為雜文，餘卷皆詩也。王世貞為作《序》雲：其詩或並比興而忘之，大概不可為典要。是深不滿之矣。
明童佩撰。佩字子鳴，龍遊人。世為書賈，佩獨以詩文遊公卿間，嘗受業於歸有光，其歿也，王世貞為作「傳」，王穉登為作「墓誌」，蓋亦宋陳起之流也。詩格清越，不失古音，而時有累句。如《讀李博士集》：「繞屋梅花然」句，蓋用沈約「詩山櫻紅欲然」語，以之品梅殊不類。又如《觀魏知古告身歌》：「高齋試展竹滿牆」句，上四字下三字，邈不相貫。他如「囊琴挾水流，客鬢帶山蒼」之類，皆失之纖巧。「公牘無盈案，私錢不入囊」之類，皆失之拙俚。「川原呈伎倆」之類，尤失之儇佻。舊《序》稱，其閉戶屬草，必屢易而後出，出則使人彈射其疵，往往未愜，並其稿削之，不留一字，殊不儘然也。
明孫七政撰。七政字齊之，常熟人。與王世貞諸人遊，故詩亦類七子之體，而字句時傷於笨滯。
明王伯稠撰。伯稠字世周，崑山人。是集，卷首有王世貞兄弟《序》，頗相推許。然考其所作，似過於標榜。
明王叔承撰。叔承初名光允，以字行，更字承父，晚更字子幻，自號崑崙山人，吳江人。《明史•文苑傳》附載《王穉登傳》中。叔承早棄舉子業、縱游齊、魯、燕、趙，又入閩、入楚。其在鄴下，鄭若庸薦之趙康王。叔承以王無下士實意，賦詩以行。有「壯心欲別逢知已，羞向侯門待晚餐」之句。又客大學士李春芳家，亦以使酒偃蹇謝去。史稱其與王錫爵為布衣交，錫爵再召時，有《建三王並封議》者，叔承遺書數千言，謂當引大義以去就爭，不當依違兩端負主恩，辜物望。蓋其氣節懷抱，亦非當時山人墨客以詩句為市者比。最後從顧養謙於塞上，無所成就而歸，乃不復出。此集即其初入都時作也。
明王叔承撰。是集前六卷為詩，無錫陳以忠所刻，後二卷為雜文，烏程范應期所刻。《千頃堂書目》作十卷，與此本不合，或字誤歟？
明潘之恆撰。之恆有《黃海》，已著錄。之恆初以文詞受知於汪道昆、王世貞，既而赴公車不得志，渡江曆潯陽、武昌，從公安袁宏道兄弟游。宏道稱其出汪、王之門，而能不入其蹊徑。然當時論者又謂之恆依傍汪、王，終不能有所解駁。宏道徒以其論與己合而收之，跡其生平，蓋始終隨人作計者也。集本二十卷，宏道刪定為此本。凡甲、乙集各三卷，丙集一卷。
明俞安期撰。安期有《唐類函》，已著錄。是集騷一卷，賦二卷，詩三十七卷，雜文一卷。安期之名，本由依附七子而成，故詩亦不出其流派。朱彝尊《靜志居詩話》，稱其賦景有餘，言情不足，如觀翦採花，青紅碧綠，非不爛然，即而視之，總與根株不相符。可謂定評矣。
明江瓘撰。瓘有《名醫類案》，已著錄。是集凡詩五卷，文二卷，汪道昆為作「傳」，稱其少補諸生，以病謝舉子業，專事吟詠。故其詩較勝於文，特稍嫌薄弱。別有《武夷遊稿》、《游金陵詩》二集，今皆未見。獨此集之末，附存其原「序」二篇而已。
明姚兗撰。兗字叔信，號元岳，秀水人。何三畏為作小傳，稱其少以事系獄，與詩僧同羈，因得其詩法，蓋其派出自山林，故所作終無俗氣。王穉登《序》，稱其詩清真古淡，不事藻繢，猶春岫孤霞，寒林片月。則稍過其實矣。
明項元淇撰。元淇字子瞻，秀水人。以貲為光祿寺署丞。是集乃其弟元汴所刊。凡元汴與元淇唱和諸作，亦附入焉；近體頗妥適，古體則力不逮矣。
明鄭若庸撰。若庸有《類雋》，已著錄。「蛣蜣生」其所自號，因以名集。凡文七卷，詩一卷。其詩與謝榛齊名，然材力遜榛之富健，文又其餘事矣。
明鄭若庸撰。是集為歙人汪良迪所輯。前有王錫爵《序》，稱山人今年已八十，違趙而居清源，又已數年。故今集中，清源之詩不一而足，乃其晚年作也。《明詩綜》載若庸有《蛣蜣集》，不及此稿。然所錄諸詩具在茲集。蓋《蛣蜣集》詩止一卷，良迪併入此稿耳。
明沈明臣撰。明臣有《通州志》，已著錄。明臣屢試不第，與山陰徐渭同入胡宗憲幕。宗憲逮系卒於獄，賓客星散，獨明臣持所作誄詞遍為訟冤，其行誼為世所重。詩則才氣坌湧，得之太易。此集乃萬曆己卯，明臣適鹽官時所作，留其稿於錢氏者。鹽官地近禦兒，故越境也，因以「越草」為名。《元日》以下數首，乃其家居所作。以同為是年之詩，故並附錄焉。
明沈明臣撰。明臣生平所作詩凡七千篇，屬其猶子九疇選定為四百篇，今未見傳本。是集為廣陵陳大科所校梓，凡為詩四千四百八十九首，較九疇所選增十倍。白居易詩尚以所存太富，有沙中金屑之憾，則不及居易者可知矣。
明徐渭撰。渭有《筆元要旨》，已著錄。陶望齡作渭小傳，載渭嘗自言書第一，詩二，文三、畫四。今其書畫流傳者，逸氣縱橫，片楮尺縑，人以為寶。其詩欲出入李白、李賀之間，而才高識僻，流為魔趣。選言失雅，纖佻居多，譬之急管麼弦，淒清幽渺，足以感蕩心靈，而揆以中聲，終為別調。觀袁宏道之激賞，知其臭味所近矣。其文則源出蘇軾，頗勝其詩，故唐順之、茅坤諸人皆相推挹。中多代胡宗憲之作，《進白鹿》前後二表，尤世所豔稱，其《代宗憲謝嚴嵩啟》雲：凡人有疾痛屙癢，必求免於天地父母，然天地能覆載之，而不能起於顛擠；父母能保全之，而未必如斯委曲。伏惟兼德，無可並名。名且不能，報何為計？云云。雖身居幕府，指縱惟人，然使申謝朝廷，更作何語。錄之於集，豈止白圭之玷乎？蓋渭本俊才，又受業於季本，傳姚江縱恣之派。（案：渭師季本，見《明史•文苑傳》）不幸而學問未充，聲名太早，一為權貴所知，遂侈然不復檢束，及乎時移事易，侘傺窮愁，自知決不見用於時，益憤激無聊，放言高論，不復問古人法度為何物，故其詩遂為公安一派之先鞭，而其文亦為金人瑞等濫觴之始。蘇軾曰：非才之難，處才之難，諒矣。渭所著有《文長集》、《闕篇》、《櫻桃館集》三種，鍾瑞先合刻之，以成此集。又有商濬所刻，題曰《徐文長三集》者，亦即此本，前有陶望齡、袁宏道所作二傳。宏道以為一掃近代蕪穢之習，其言太過。望齡以為文長負才性，惟不能謹防節目，跡其初終，蓋有處士之氣，其詩與文亦然，雖未免瑕類，咸成其為文長而已，是則平心之論也。
明徐渭撰。此本為其鄉人張汝霖、王思任所同選。如末卷所載《優人謔》、《吃酸梨偈》、《放鷂圖偈》、《對聯》、《燈謎》諸作，鄙俚猥雜，豈可入之集中，鮑照集中載《字謎》，恐非當時舊本，未可援以為例。況照詞猶雅，不似渭所作：「摸著無節，看著有節，兩頭冰冷，中間火熱」之類也。
明朱察卿撰。察卿，上海人，福州知府豹之子，邦憲其字也。為太學生，慷慨任俠，與沈明臣、王穉登友善。集凡詩二百五十四首，文一百五十六首，即明臣所訂定也。
明陳淳撰。淳字道複，後以字行，別字複甫，號「白陽山人」，長洲人。以諸生援例入北監，卒業歸，不復就選。《明史•文苑傳》附見《文徵明傳》中。淳少從徵明遊，以書畫擅名，為世寶重，詩則寄意而已，非其所長。是集其五世從孫仁錫所編，以同時贈答之篇附之卷末，與沈周集合刻之，以兩人之詩皆為畫掩也。
明彭年撰。年字孔嘉，長洲人，「隆池山樵」其號也。《明史•文苑傳》附見《文徵明傳》中。年書名亞於徵明，然當時鮮有稱其詩者。獨王世貞《序》稱，徵明詩以韻勝，而年詩以邊幅勝；其詞亦頗有抑揚矣。又據世貞《序》，稱徵明孫子悱乃年女婿，年死後，其家取其詩文草鬻於某甲，得緡錢以資葬。後有永嘉王公者，從某甲購得之。然已佚其大半，其存者僅十之三，故此編有詩無文。《明史•藝文志》載：《隆池山樵集》三卷，與此不合，疑刊本偶誤「二」字為「三」雲。
明戚繼光撰。繼光有《練兵實紀》，已著錄。《千頃堂書目》載：繼光《止止堂集》，無卷數，又《橫槊稿》三卷，《愚愚稿》一卷。今此本《橫槊稿》亦三卷，《愚愚稿》則多一卷，編首總題《止止堂集》。前有萬曆二年工部尚書郭朝賓《序》，而集中有萬曆庚辰紀年，在朝賓作「序」之後，蓋又嘗續有增益。知虞稷所見《愚愚稿》一卷，乃初刻之本，非著錄之誤也。繼光有平倭功，當時推為良將，詩亦伉健近燕、趙之音，而雜說中乃多及陰騭果報、神怪之事，不免偏駁。考繼光有《登盤山絕頂》七律一首，格律頗壯。今石刻尚存，而兩集中皆不收，殆作於刻集之後歟？
明顧起綸撰。起綸字更生，號元名，無錫人，官鬱林州州判。是集即在鬱林所作，前二卷皆遊覽詩，三四卷名《感知篇》，乃曆敘素所相知者，各賦一詩，系以《小序》，凡四十首，中間人品亦甚為雜糅。如於趙文華乃稱其雅志豪邁，名冠英流；「序」其罪廢事，則曰感激罷官去。而於方士陶仲文亦以風神端恪，恭誠一至稱之。皆不免阿私所好也。
明顧起綸撰。是集乃萬曆戊寅起綸遊赤城所作。上卷為詩六十一首，下卷為遊記一篇，而以贈答倡和之作間於上下卷之間，別為中卷。似別集而非別集，似總集而非總集，體例頗為未善。然中卷有附錄字，知以起綸為主矣。故仍入之別集類焉。
明徐珊撰。珊號三溪，餘姚人，官辰州府同知。卯洞在盤順中裏，介於楚、蜀之交。嘉靖間，珊以廟工采木於是，積其二年中所作公牘、雜文為二卷，詩歌為二卷，因以其地名集。中有《讀高蘇門集詩》，蓋宗法所在，大致不失風格，而深微則不及叔嗣也。
明傅汝舟撰。汝舟本名舟，字虛木，號丁戊山人，一曰磊老，侯官人。晚慕仙家服食之術，舍鄉井遨遊山水，其詩刻意學鄭善夫，喜為荒誕詭譎之語。王世貞比之：言《法華》作風語，凡多聖少。然奇崛處亦頗能獨造，特旁門曲徑，不入正宗耳。
明包大中撰。大中字庸之，別號三川，寧波人。官建陽縣縣丞，以嘗預征倭之役，故稱曰「參軍」。是集隨事立名，曰《薄遊集》，曰《武夷集》，曰《歸來集》，曰《台雁集》，各一卷，曰《東征漫稿》二卷。然《薄遊集》題卷之一，則當有佚卷矣。
明張重華撰。重華字虞侯，華亭人。是編前有張位、薑寶「二序」。位《序》稱其有集百卷，先梓八卷；寶《序》稱其文言言欲奇，其詩首首欲出塵清新，然大抵拉雜不入格。如稱「九峰三泖」曰「九三」，雖《絳守居園池記》，亦不至於斯矣。
明金瑤撰。瑤有《六爻原意》，已著錄。是集乃其外孫江從龍所梓。文頗有軼宕之致，其闡發經義之作，大抵空言多而實際少，蓋其《說易》、《說周禮》，即多以臆斷雲。
明汪禔撰。禔字介夫，別號檗庵，祁門人。《江南通志》稱，所著有《家禮砭俗》、《投壺儀節》，其學蓋深於《禮》。故集中《與胡天敘書》、《論王生二書》、《與汪子立書》、《贈葉生新娶序》、《胡氏初堂記》、《新居告祖文》、《奉主還宗子祠文》、《宗法議》，皆本禮以立言；惟卷端《上學使者》一書，猶明代學校之舊習，可以不作耳。其詩則全作《擊壤集》體，不以聲律論矣。
明陳汝瑒撰。汝瑒字席珍，高安人，官廣昌縣知縣。其自敍詩注雲：望五貢薦，蓋由貢生起家也。是集為其子邦綸屬陳起元所選定，格意頗為平實，然不足自名一家。
明董緒撰。緒字禹方，樂安人。少從鄒守益、聶豹游，講良知之學，故其詩不求工於聲律，以理趣為主，蓋濂、洛風雅之流派也。其子刑部尚書裕初刻於東莞，歲久版漶；其裔孫又為重刻。然此本亦字多殘闕，殆難卒讀。據其目錄，尚有附錄志狀之屬，亦佚之矣。
明田藝蘅撰。藝蘅有《大明同文集》，已著錄。此為文選、詩選十八卷，乃其為諸生時所刊。《北觀初稿》、《二稿》三卷，則以歲貢入京廷試時所作。藝蘅在嘉、隆間，猶為博洽，而詩格頗嫌冗漫。
明方於魯撰。於魯有《方氏墨譜》，已著錄。是編前集以各體分編，總名《佳日樓集》；續集僅詩二十九首，文一首，題曰《師心草》，則其子嘉樹所續刻也。於魯初以制墨名，後與汪道昆唱和，遂招入豐幹社中，然世終稱其墨也。
明汪子祜撰。子祜字受夫，別號石西，石門人。性喜為詩，自二十歲至七十歲，皆編年為集。後其元孫宗豫蒐輯遺稿，屬汪懋麟等定為是編。凡詩六卷，賦一卷，文一卷，後附《崇禮堂詩》一卷，則崇豫父伯薦之作。伯薦字士倩，崇禎戊辰恩貢生。
明汪坦撰。坦字仲安，號識環，鄞縣人。是集為其子長文所刊。凡詩賦十卷、雜文七卷，前有屠隆《序》，稱其詩自三百篇、騷、選、漢、魏、六朝、唐、宋，文自左、馬、班、揚、崔、蔡、韓、柳、蘇、王諸體，靡所不詣，然核其所作，不出七子之體。
一名《霞居集》。明高瀫撰。瀫字宗呂，號石門，又號髯仙，侯官人。朱彝尊《靜志居詩話》雲，少谷鄭善夫居鼇峰北，從之遊者九人，鄉黨目為十才子，瀫居首，傅汝舟次之。今卷首林向哲《序》，稱其俊而不刻，清而不矯，亦非虛語。然竟以為與少谷相伯仲，則溢美矣。瀫詩向未付梓，流傳俱屬鈔本。《明詩綜》載其《岳陽樓》一詩，有「殘雨數聲衡嶽曉」句。今檢原集，「數聲」實作「數峰」瀫較「聲」字為工。考徐熥《晉安風雅》所載亦同。蓋《詩綜》刊本偶誤耳。
明王襞撰。襞字宗順，自號天南逸叟，泰州安豐場人。是集其門人林訥所輯。上卷為《像贊》、《墓圖》、《年譜》、《語錄》及同時贈答雜文；下卷為所作詩、賦，附載行狀、銘志、祭文、世系、門人姓氏，刊集始末。襞少從其父王艮至會稽，傳王守仁之學，沈桐贈之詩雲：「念子賢者後，至理早已融，譬彼三世醫，指授寧無從。」蓋其父子皆刻意講學，非以文章為事者。朱彝尊《靜志居詩話》謂，襞詩如「一室風過雨，三更月到窗」，「好雨應宜早，秋花不恨遲」，「坐雨新亭曉，聞潮落月時」，「老攜杖履歸山谷，閑看兒孫種水田」等句，亦有活脫之趣，然終非專門也。
舊本題古杭月堂宗賢撰，不著時代。考之《志乘》，亦不載其名氏。據其題名，似乎衲子。故所與唱和者亦衲子為多。集中有《和沈石田鵲橋仙詞》，知為正、嘉間人也。詩筆清曠，頗近自然。特邊幅少狹，不免傷於寒瘦。
明孫鏊撰。鏊字端峰，餘姚人。江西巡撫燧之孫，工部尚書升之子也，官上林苑丞。是集凡詩二十卷，雜文四卷，詩句清雋，不入前後七子之派。文則不免於平衍。鏊晚歸燭湖，於宅東構漆園居之，作《漆園供事別傳》。如《滕六司農》、《玉羽仙翁》、《食蘋仙子》、《秦大夫》、《清修子》、《姑射仙諸傳》，皆以文為戲之筆也。
明鄭心材撰。心材字敬仲，號思泉，海鹽人。刑部尚書曉之孫，光祿寺少卿履淳之子。以蔭生官至應天府治中。是集為其婿項皋謨所校，凡詩文、雜著，十二卷，其外集二卷，則附錄「墓碑」、「行實」之類也。考其子端允所作《行實》中，稱所著文集以外，有《昭明文選鈔》、《唐人列傳》、《見聞紀鈔》三書。今本《唐人列傳》乃編在第六卷。其外集別題曰《葬錄》，與目錄不相應。蓋隨意編次，故無體例也。心材老於場屋，必欲一第而卒不可得，年五十始就銓，平生精銳之氣，已消磨於時文中，詩、古文特偶試為之耳。
明釋方澤撰。方澤字雲望，號冬谿，嘉善人，秀水精嚴寺僧也。《明詩選本》載方澤詩，俱作《冬谿內外集》。據此本實作《冬谿外內集》。上卷為外集，下卷為內集，以詩為外，以文為內，蓋詩多涉文字，而文皆關禪義，故其下卷之詩，亦不謂之詩而謂之偈。則其外內之義，即程氏之外學、內學，作內外者，誤也。集中文筆觕率，不出方丈語錄之格，詩稍近雅而亦不工。
明嘉靖中朝鮮生員徐敬德撰。敬德貧居講學，年五十六，其國提學金安國以遺逸薦，授奉參，力辭不就，居於花潭，因以為號。是集雜文、雜詩共二卷。其文《中原理氣》一篇，末有附記，稱曰「先生」。《鬼神生死論》一篇，末亦有附記，稱以上四篇，皆先生病亟時作。詩中《次申企齋韻》一首，附錄原作，稱企齋贈先生詩。蓋其門人所編也。敬德之學，一以宋儒為宗，而尤究心於《周子太極圖說》、《邵子皇極經世》，集中雜著，皆發揮二書之旨。其《送沈教授序》，全然邵子之學也。其《論喪制疏》、《答朴枝華書》，亦頗究心禮制。蓋東士之務正學者。詩則強為《擊壤集》派，又多雜其國方音，如所謂「窮秋盛節換，木落天地瘦」，體近郊、島者不多見也。他如《無弦琴銘》：不用其弦，用其弦弦，律外宮商，吾得其天；非樂之以音，樂其音音；非聽之以耳，聽之以心。彼哉子期，曷耳吾琴。稍得蘇、黃意者，亦偶一遇之。然朝鮮文士，大抵以吟詠聞於上國，其卓然傳濂、洛、關、閩之說，以教其鄉者，自敬德始。亦可謂豪傑之士矣。故詩文雖不入格，特存其目，以表其人焉。
