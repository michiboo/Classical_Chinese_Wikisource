
卷七十六 史部三十二
○地理類存目五

元元明善撰，明張國祥續修。明善字複初，清河人。以浙東使者薦，為學正。擢太子文學，曆翰林學士，諡文敏，事蹟具《元史》本傳。國祥則嗣封真人也。是書乃皇慶三年明善官翰林學士時奉敕所修。然原本體例，不可複考，惟存延祐元年程鉅夫序及吳全節進表。此本載山川、建置、人物、道侶並累朝制敕、藝文，頗為龐雜。殆已多所竄亂，非其舊矣。

元道士劉大彬撰。大彬號玉虛子，錢塘人。延祐中襲封茅山四十五代宗師，洞觀微妙元應真人。是書分《誥副墨》、《三神紀》、《括神區》、《稽古跡》、《道山冊》、《上清品》、《仙曹署》、《采真遊》、《樓觀部》、《靈植檢》、《錄金石》、《金薤編》十二門，每門以三字為題，蓋仿陶弘景《真誥》例也。前有永樂癸卯胡儼序，稱「舊本為張雨所書，至為精潔。後毀於兵，姚廣孝複為刊版。及成化庚寅、嘉靖庚戌又重刻者再」。此本即嘉靖時刻。不但紙版惡劣，非張雨之舊，且為無識道流續入明事，敍述凡鄙，亦非劉大彬之舊矣。

元道士陳性定撰。仙都山古名縉雲山，唐天寶中敕改今名。此志分六門，曰《山川》，曰《祠宇》，曰《神仙》，曰《高士》，曰《草木》，曰《碑碣題詠》。前序題至正戊子，不著姓名，以序及志中《祠宇門》考之，蓋元延祐中給道士趙嗣祺五品印，提點是山玉虛宮。羽流榮之，因撰是志也。

不著撰人名氏。末稱世祖皇帝封道士王中立為仁靖純素真人，知為元人所作。又稱前至元間，知為順帝時人矣。其書頗典雅可觀，惟「七十二福地」一條，不引杜光庭書而引《記纂淵海》，知為稗販之學矣。

明裘仲孺撰。仲孺字穉生，崇安人。洪武初，薦授平遠縣知縣。其書凡十一篇，首《名勝》，次《雲構》，次《題刻》，次《仙真》，次《羽流》，次《存疑》，次《物產》，次《遊寓》，次《祀典》，次《掞藻》，次《餘韻》。末一卷為《詞訂》，則詩文之續得者也。體例龐雜，殊不足觀。《掞藻》一篇，幾及全書之半，尤乖裁製也。

明蔡昇撰。王鏊重修。昇字景東，吳江人。鏊有《史餘》，已著錄。是書首紀五湖七十二山兩洞庭，次石泉古跡，次風俗人物、土產、賦稅，次水利、官署、寺觀、菴廟、雜記，次集詩、集文。前有弘治十八年楊循吉序，稱其「操觚之妙，天機獨運。中間有似《爾雅》者，有似《山海經》者，有似柳子厚諸山水記者，用能繪畫造物，陳諸簡牘」。未免譽過其實。昇書本名《太湖志》，鏊為重修，乃取《禹貢》之語改今名雲。

明楊循吉撰。循吉有《蘇州府纂修識略》，已著錄。金山在吳縣西三十裏，循吉少時，嘗讀書其中。歸田後因為之志。分八篇，一《山勢》，二《品石》，三《泉》，四《山居》，五《遊觀》，六《草木》，七《飲食》，八《勝事》，每篇各有論贊。

明朱諫撰。諫號蕩南，樂清人。弘治丙辰進士，官至吉安府知府。雁蕩山在溫州府，跨樂清、平陽二縣，於古無稱，自宋太平興國中，始有僧居之，奇秀甲於浙東。明初僧永昇者，始輯為《雁山集》一卷，編次無法。嘉靖己亥，諫因舊本搜討，增為四卷，列三十二門，樂清知縣徽州潘潢序之。萬曆辛巳，知州南昌胡汝寧複為翻雕，而以續得詩文冠於卷前，殊為猥雜。

明張萊撰。萊字廷心，丹徒人。弘治間舉人。北固、金、焦三山，皆古來勝境，而未有裒輯遺文舊事，合為一志者。兗州史宗道為鎮江推官，始屬萊考三山名跡沿革，及歷代詩文，匯成此編，頗能訂訛正謬。如金山之名，舊雲創於唐李錡。萊則謂梁天監四年即金山修水陸會，其名已始於六朝。考證頗為典核。然如《事物紀原》引宋大中祥符七年四月詔，封焦山大聖祠為明應公，本非僻書僻事，而《祠廟類》中乃失收之，則疏密亦不免互見。蓋萊所依據，多取諸郡縣圖經，未能博徵群籍，故每有漏略也。

一名《九龍山志》。明邵寶撰。寶有《左觿》，已著錄。慧山即惠山，在無錫縣界，局狹而氣秀，地近而景幽，自昔號為佳境。寶居近是山，釣遊所及，時有品題。所作如《惠山雜歌》、《惠山十二詠》、《敘竹茶壚》等篇，具載於《容春堂續集》中。此書仿賀知章會稽洞、郭子美羅浮山之例，搜輯舊事遺文，為之作志。

明沈津撰。津字潤卿，蘇州人。是書分《本志》、《泉石》、《祠墓》、《梵宇》、《山居》、《名釋》、《草木》、《食品》、《集詩》、《集文》十類。前為《總敘》一篇。其稱《本志》者，以專紀山之形勢為作志本意，故以冠於各類之首也。書成於嘉靖壬寅，靳學顏嘗為之序。黃虞稷《千頃堂書目》遂以為學顏所作，失考甚矣。

明彭簪撰，姚宏謨重訂。考《明史•藝文志》，載彭簪《衡嶽志》八卷。此多五卷，當即宏謨所增。然宏謨序已稱「續刻者隨時竄入而不之究」，則未經重修以前已非簪之原本矣。序又稱「總《形勝》於多景之前，補《事紀》於諸卷之首」，此本一卷為《事紀》，二卷、三卷為《形勢》，知為宏謨所增。至所稱「詩文以景附，景以類分」者，則散綴各卷，不可複考。簪自號石屋山人，安城人。官衡山縣知縣。其書成於嘉靖戊子。宏謨，秀水人。嘉靖癸丑進士，官至吏部左侍郎。其書成於隆慶辛未。時提督湖廣學政，應知縣章宣之請，續此編雲。

明桑喬撰，國朝範礽補訂。喬字子木，江都人。嘉靖壬辰進士，官至監察禦史。以首劾嚴嵩，為所構陷，謫戍九江以卒。事蹟具《明史》本傳。此書即其在戍所時作，成於嘉靖辛酉。至國朝順治戊戌，巡按禦史許世昌屬南康推官會稽範礽重為補訂。以山陰、山陽別其條貫，屬南康者列於陽，屬九江者列於陰。又取喬後百餘年間事蹟題詠，綴補於後。礽序稱喬書質而辨，文而約，紀事皆題原采書名。礽所補悉仿其例雲。

明戴葵撰。葵，酆都人。始末未詳。據其自跋，此書蓋嘉靖丁未作也。仙都山在四川酆都縣境，為道經第四十二福地，稱前漢王方平、後漢陰長生得道處。葵雜采舊文，分為八類，大抵神仙家言為多。

明盛時泰撰。時泰字仲交，江寧人。嘉靖中貢生。牛首山在江甯城南，一名天闕。是書首志《山名》，次志《岩洞》、《池泉》、《殿廬》、《草樹》、《法寶》、《遊覽》、《麗藻》。其文頗近遊記，不盡沿志書窠臼。其藝文多著出某書，亦明人所難。惟「地畝弓口」一條，全錄稟帖批詞，首尾不加刪削，殊失體例。

明王應辰撰，應辰自署曰舉人，不著裏貫。考《太學題名碑》有隆慶辛未進士王應辰，信陽人。去作此書時僅十六年，未知即其人否也。仙岩山在浙江里安縣境，為道書第二十六福地。嘉靖壬戌，兵部郎中永嘉王叔果屬應辰為此編。首載圖景，次錄詩文，序次尚頗簡潔。

明潘之恆撰。之恆字景昇，歙縣人。嘉靖間官中書舍人。考《明史•藝文志》有潘之恆《黃海》二十九卷，此本雖卷數未標，其曰《紀初》者八，曰《紀藏》者七，曰《紀跡》者十有八，曰《紀遊》者二十有一，曰《紀異》者六，皆別之為卷，則已六十卷矣。史稱二十九卷，未為確數。然其中次第卷數，或有或闕，或參差錯互，蓋猶未定之稿，不知其止此六十卷否也。黃山在徽州府西北百三十裏，舊名黟山，唐改今名。跨據宣、池、江、浙數郡。世傳黃帝與容成子、浮邱公煉藥於此，故有浮邱、容成諸峰。此姑存圖經之說，以備古跡一條則可。之恆竟上溯軒轅，採摭經傳，凡語涉黃帝者皆入焉。至以《廣黃帝本行紀》、《真仙通鑒》諸書與六經之文並列，何其誕歟！大抵以多為勝，而考證之學與著述之體則非所講也。

明徐表然撰。表然字德望，崇安人。嘉靖中嘗結漱藝山房於武夷第三曲，因撰次是書，分為四集。繪山之全圖，及武夷宮左各景，宮右九曲諸勝，悉以題詠附於後。凡名勝、古跡，皆分附於《山川》。較他地誌尤便省覽，此變例之可取者。至於《寓賢》及《仙真》之類，人繪一圖，則不免近兒戲矣。其名《志略》者，謂茲山已有全志也。

明郭子章撰。子章有《蠙衣生易解》，已著錄。阿育王山在浙江寧波府，去府治四十裏。山有阿育王寺舍利塔，相傳為地中湧出，因以名寺，遂因以名山。蓋緇流梵笈有是異聞，年祀綿遠，亦無從而究詰也。是志凡分十類。揆其大旨，主於闡釋氏之顯應。故標茲靈跡，以啟彼信心，原不以核訂地理、考證古今為事也。

明張元忭撰。元忭有《紹興府志》，已著錄。雲門山在會稽城南。元至正十年，相裏允若作《雲門集》，黃溍序之。元忭以其未備，補緝是編。以《山川》、《古跡》、《名賢》為一卷，而餘四卷皆《藝文》，又末大於本矣。

明徐邦佐、陳朝用、朱文山同撰。邦佐號雁洲，浦城人。官鎮江府教授。朝用號南湖，寧都人；文山號仰泉，常寧人。皆官鎮江府訓導。是書成於隆慶中，以補史宗道《三山志》之闕，故以《續志》為名。專取當時人遊覽詩賦，匯萃成帙、而邦佐等所自作，附錄尤夥。蓋意在釣名，於三山考訂無涉也。

明魯點撰。點字子與，南漳人。萬曆癸未進士，官休甯縣知縣。齊雲山在休寧縣，名齊雲岩，蓋白嶽西北分支也。上有北極佑聖真君神祠，明代數經修葺，嘉靖中始有齊雲山之號。茲志因雲岩舊本而重輯之，分三十七目。卷前又有順治中告示二通，又後人刊入，非原書之舊矣。

明周應賓撰。應賓有《九經考》，已著錄。普陀山在浙江之定海。是編因舊志重輯，凡六卷，十五門。而應賓自序稱五卷，十七門。勘驗卷帙，並無闕佚，未審何以矛盾也。

明田玉撰。玉不知何許人，萬曆中宦官也。太和山即湖廣均州之武當山，相傳為北極玄武修真地。明成祖即位時，自謂得神之祐，因尊為太嶽，敕建宮觀，常遣內臣司其香火。嘉靖間，提督太監王佐始創為志，太監呂評續增之。萬曆癸未，玉複增廣為此本。前載修建廟宇始末實事，並仙跡、徵應、物產，後載唐、宋、元、明序記詩賦等作。

明史起欽撰。起欽字敬所，鄞縣人。萬曆己丑進士，官福寧州知州。太姥山在福寧州境，傳堯時有老母業采藍，後得仙去，故以為名。中有鍾離岩、一線天諸勝跡，起欽因創為此書，成於萬曆乙未。前列圖，次列記序及題詠之作。然山以岩壑寺宇為主，法當分門編載。起欽但為總繪一圖，悉不加分別詮次，非體例也。

明左宗郢撰，國朝何天爵、邱時彬重修。宗郢，南城人。萬曆己丑進士，官至太常寺少卿。天爵、時彬皆建昌人。麻姑山唐時隸撫州，故顏真卿《麻姑仙壇記》有「撫州南城縣」之語，今則在建昌府城西十裏。宗郢志見於《明史•藝文志》，著錄卷數相同。此本每標籤題，或稱麻姑而去「山」字，或又加「洞天」字，或加「丹霞」字。名目紛然，可知體例之龐雜。考《明史》作《續刻麻姑山志》，今姑從標目焉。

明傅梅撰。梅字元鼎，邢臺人。萬曆辛卯舉人，由登封縣知縣擢刑部主事。與員外郎陸夢龍力爭梃擊一案，鄭氏之黨中以察典，罷官。後起為台州府知府。崇禎中，解職家居。大兵下順德，抗節死，贈太常寺少卿。事蹟附見《明史•張問達傳》。乾隆乙未，賜諡忠節。是編乃其官登封知縣時所作。分《星政》、《峙勝》、《卜營》、《宸望》、《嶽生》、《官履》、《岩棲》、《黃裔》、《竺業》、《物華》、《靈緒》、《顏始》、《章成》為十三篇，立名頗嫌塗飾。全書意在廣搜，亦殊多駁雜。

明曹學佺撰。學佺有《易經通論》，已著錄。案，學佺所著，本無此書之名。此本乃萬曆戊午福清林茂之摘其《蜀中廣記》內《名勝》一門，刻之南京，而鍾惺為之序。不知其何所取也。

舊本題明華陰縣知縣李時芳撰。今案時芳之本，《千頃堂書目》作十卷，乃嘉靖四十一年所修。至萬曆二十四年，汝州張維新為潼關道副使，以時芳書多舛錯，與華陰縣知縣貴陽馬明卿重加詮敘。前載《圖說》、《形勝》、《物產》、《靈異》、《封號》，後載《藝文》，增成十三卷。前有巡撫賈待問序，及維新自序，述之頗詳。題時芳所撰，誤也。後六年壬寅，知縣河間馮嘉會又增文數篇，亦注於書內。至所載國朝祭告之文，與宋琬、蔣超諸人之詩，則莫知誰所續入。考其中多有潼關道溧陽狄敬姓名，意者即敬所增歟？

明蔣鐄撰。鐄，長洲人。萬曆中官甯遠縣知縣。九疑山在甯遠縣南四十裏，相傳舜葬其地，有舜廟焉。雖輿記流傳，而舊無專志，鐄始創修此編。首紀祭舜陵文，次載形勝、古跡、人物、仙釋、土產，次錄前人碑記詩文。崇禎中，平陵俞向葵為令，複補圖於卷首。

明韓晃撰。晃字賓仲，南海人。萬曆庚子舉人，官青田縣知縣。是編首《全圖》，次《名峰》，次《勝跡》，次《仙釋》，次《品物》，次《逸事》。書成於崇禎己卯。其兄晟，字寅仲，亦著《羅浮副墨》，今未見。

明徐待聘撰。待聘字廷珍，常熟人。萬曆辛丑進士，官至按察使副使。是編乃其官樂清知縣時所撰。卷一為山之名勝及人物、土產、雜事，二卷三卷皆佛剎，四卷則所自作詩文也。其凡例有曰：「舊志凡詩賦題雁山者，或以臨蒞，或以要津，皆旁搜而詮之，而文之微占於山者亦聚焉。又有欲世識其名者，賂剞劂氏私刻攙入，真贗並收，薰蕕莫辨。山靈有知，定當作嘔，今皆刪去」云云。其言可謂深中地誌之陋習。然舊作雖已汰除，而又獨錄己作一卷，其亦尤而效之矣。

明宋燾撰。燾字繹田，泰安州人。萬曆辛丑進士，官翰林院編修。此書一卷曰《天集》，記天神事。二卷曰《地集》，記古跡。三卷曰《人集》，記名宦人物。所言神鬼冥報，已涉荒誕；至泰山太守、泰安知州為守土之官，柳下惠、王章、羊祐諸人亦不過生長其鄉，並未岩棲穀汲，乃概行摭入，不知於岱宗故事何涉也。

明釋無盡撰。案，錢希言《犬會園•釋異篇》曰：「有門法師名傳燈，一號無盡，太末人也。出家天臺之高明寺。少精煉戒行，學識高出道流。嘗撰《天臺山志》，甚有禪藻」云云。則無盡者乃其號也。天臺山自孫綽作賦以來，登臨題詠，翰墨流傳，已多見於地誌。此書成於萬曆癸卯，出自釋家之手，述梵跡者為多，與專志山川者體例稍殊。故別題曰《方外志》焉。

明釋無盡撰。幽溪在天臺山，無盡常居其地，因撰是志。凡十六門，每門附以藝文，而同時人所作為多。名為地誌，實同社刻。《犬會園》稱其所至講席如雲，蓋明末標榜之風，浸淫乎方以外矣。

明趙之韓、王濬初同撰。之韓，汜水人。官渾源州知州。濬初，山陰縣舉人。是書成於萬曆壬子。其目十一，曰《外紀》、《星紀》、《山紀》、《廟紀》、《祀紀》、《事紀》、《物紀》、《游紀》、《仙紀》、《文紀》、《詩紀》。搜考頗稱詳核。又以自宋以來皆祠北嶽於上曲陽，故複取《曲陽嶽廟詩》附於卷末。後五年，知州衡陽張述齡為刻而行之。然其《文紀》有目無書，已非完本矣。

明徐嘉泰撰。嘉泰字道亨，循州人。官於潛縣知縣。是書乃萬曆甲寅嘉泰因舊志重修。浙江有東西二天目，東天目在臨安縣之西五十裏，西天目在於潛縣西北四十五裏。據此書所圖，則本屬一山。東西水源若兩目然，故曰天目。然此書所紀多屬西天目事，統稱《天目山志》，非也。

明楊繼益撰。繼益始末未詳。前有萬曆甲寅自序，稱居恆遊思險遠，因檢閱群書，摭其山川喜懼之境，錄成二帙。然所載諸山水，俱隨手雜錄，抄撮舊文，無所損益。既不注原書之名，前後次序亦無義例。如上卷有房山、石徑山，而房山水洞又在下卷。上卷有牛首山、鐘山，而獅子山又在下卷。以至廬山之與瀑布，金山之與妙高臺，皆顛倒破析，棼如亂絲。以比《名勝志》、《遊名山記》諸書，可謂每況愈下矣。

明丁惟曜撰。惟曜字貞白，休寧人。是書成於萬曆戊午。紀休甯境內名勝，凡山二十九篇，水八篇，各冠以圖。所錄藝文，但載記、序、銘、頌諸體，而不及詩詞。較他志之濫列題詠者，稍為簡淨。然嚴於去取可矣，竟廢此一體，則又矯枉過直也。

明談修撰。修字思永，無錫人。是編以無錫惠山為一邑勝境。唐張祐題詩有「小洞穿斜竹，重階夾細莎」之句，而舊跡已湮，修營建以複其舊。故首卷載《小洞重階考》，及祠院庵觀諸《考》，自二卷至十卷，則自唐及明之詩文。《附錄》三卷，皆同人賦贈之作。《補遺》一卷，則雜記惠山遺事。卷末自跋，有「夢惠山之神」云云，則未免幻妄矣。

明黃天全撰。天全，莆田人。其書成於萬曆中。九鯉湖在福建仙遊縣，天全以舊志僅載遊覽之作，而遺山水，乃重為厘訂。分為《山水》、《建置》、《夢驗》、《藝文》四門。《夢驗》者，以九鯉湖祠乃閩人祈夢處也。

明樊得仁撰。得仁不知何許人。是書首載《龍門圖》及事蹟，次紀文類，次紀詩類。首卷考證甚陋。若龍門特為河水所經過，止載《水經注》「河水又南出龍門口」諸條足矣，至摭及歷代河源，則迂闊無當。又《玉海》雲：「梁山之北有龍門山，大禹所鑿，通孟津，河口廣八十步。」是書既已引之，而後又引此數語，別標曰「出《魏•地理志》」。顛倒重複，殊為蕪雜。

明李應奇撰。應奇字鶴崖，平涼人。崆峒山在平涼府城西。是書成於萬曆中，凡分七門，曰《分野》，曰《建革》，曰《疆域》，曰《形勝》，曰《田賦》，曰《仙跡》，曰《題詠》。然一山之志，即不應及分野、建革，而中間兼記及瓦亭關、會盟壇之類，又殊似府志之體例，殊叢雜無限斷也。

明張睿卿撰。睿卿字稚通，號心岳，歸安人。《湖州府志》稱其博雅豪邁，遊歷山川，以著書為樂。然是書頗無體例。此峴山乃烏程之一山，非城邑郡縣之比。而首曰《建置》，名實已不相副。次曰《勝概》，而多與《建置》互見，不過雜載詩文。三曰《遺愛》，敘古名賢王右軍以下數人，終於王世貞，皆湖州大吏，與山不甚相涉。四曰《社會》，五曰《放生》，六曰《藝文》，又先散載各門，均失之叢濫也。

明釋廣賓撰。天竺為東南巨剎，舊有李金庭志。廣賓以其附會舛訛，甚至偽撰明太祖《竺隱說》一篇以炫俗，乃刪補而成此書。曰《普門示現品》，曰《尊宿住持品》，曰《器界莊嚴品》，曰《帝王檀越品》，曰《宰官外護品》，曰《風範隆汙品》，曰《詩文紀述品》，凡七門。其《風範隆汙》一品，於寺僧汙行，備書不隱，較他志獨存直筆。據總目尚有卷首一卷，此本已佚不存。

明徐日炅撰。日炅後改名日曦，浙江西安人。天啟壬戌進士。爛柯山在衢州府城南三十裏，因晉樵者王質遇仙觀棋於此，因以為名。日炅居與山近，因纂輯晉唐迄明詩賦雜文，以成是編。

明章之采撰。之采字去浮，仁和人。是書作於天啟中。以天目山東西二峰，輯為二志，各分四卷。起《引述》、《圖考》，訖《詩賦》、《記跋》。杭州守李煜然合而刻之。

明顧元鏡撰。元鏡，歸安人。萬曆己未進士，官池州府知府。是書成於崇禎己巳。前列《全圖》及《十八景圖》，次列《山水》、《建置》、《物產》、《人物》、《文翰》五門，門複各立子部。意主誇多，故《山》分為六，《水》分為八；《寺院》、《庵觀》區為二名，《樓閣》、《亭館》別為兩類。標目頗為煩碎。又杜荀鶴之汙偽命、宋齊邱之逞奸謀，列之《流寓》，以為山水之光，殊乏簡擇。又王守仁遊蹤僅至，亦列《寓公》，並偽撰其贈周金和尚一偈，斯尤地誌之積習矣。

明王永積撰。永積字崇岩，自號蠡湖野史，無錫人。崇禎甲戌進士，官至兵部職方司郎中。是書紀無錫山川名勝，略分四正四隅。每紀一地，皆首載沿革，次載詩文，永積詩亦往往附載。然採錄過濫，邀飲聯吟之作，動輒盈編。於錫山地誌圖經，渺不相涉。則貪於標榜、未講體例之過耳。

明徐鳴時撰。鳴時字君和，吳縣人。崇禎乙亥選貢生，除武甯縣知縣。橫谿鎮一曰橫塘，在蘇州府城西南十三裏。水自城中來，西南橫流過鎮而入太湖，故名。是志分十九門，體例略如郡縣誌。然如《古跡類》中多列先賢舊宅，又雲其址無考。夫使遺墟猶存，自應深憑弔之思。否則既生是鄉，自必人人有宅，安能一一虛列乎？宜其一鄉之志蔓衍至於八卷也。

明俞策撰。策不知何許人。閤阜山在江西新塗縣，相傳為張道陵、葛孝先、丁令威修煉之所。茲編上卷紀載形勝，下卷編列藝文，末自載其詩數首，亦非佳作。

國朝張萬選編。萬選字舉之，濟南人。官太平府推官。是《三書》成於順治戊子。據其序例，一曰《圖畫》，二曰《勝概》，三曰《風雅》。圖凡四十有二，見唐允甲題詞中。此本佚其圖畫一卷，惟存《勝概》七卷，《風雅》四卷。原本紙墨尚新，不應遽闕失無考，或裝緝者偶遺歟？

國朝李確撰。確有《平寇志》，已著錄。乍浦在嘉興府東南，屬平湖縣境。九山者，雅山、苦竹山、湯山、觀山、龍湫山、暈頂山、高公山、蓋山、獨山也。平湖舊有九峰之名，而不得其地。確始考而定之，因著是編。凡分十二門，曰《圖譜》、《山水》、《古跡》、《寺觀》、《邱墓》、《土產》、《碑碣》、《烽寨》、《石塘》、《變怪》、《人物》、《題詠》。

國朝顧炎武撰。炎武有《左傳杜解補正》，已著錄。炎武博極群書，足跡幾遍天下，故最明於地理之學。是書雖第舉一隅，然辨證皆多精確。惟長城以外為炎武目所未經，所敘時多舛誤。如稱塞外有鳳州，不知蘇轍詩所雲「興州東穀鳳州西」者，乃回憶鄉關之語。《唐書》、《遼志》，塞外均無鳳州之名。又如古北口之楊業祠，炎武據《宋史》辨其偽。然劉敞、蘇轍皆有《過業祠詩》，在托克托修史之前幾二百載。必執後代傳聞以駁當年之目見，亦過泥史傳之失也。

國朝閔麟嗣撰。麟嗣字賓連，歙縣人。其書首列《山圖》，次《形勝》，次《建置》，次《山產》，次《人物》，次《靈異》，次《藝文》，次《詩賦》。搜輯頗博，而不盡精核。

國朝羅森撰。森字約齊，大興人。順治丁亥進士，官至陝西督糧道。是編因明萬曆中左宗郢志而修。第一卷為《圖》者八，第二卷為《考》者四，第三卷為《表》者二，第四卷為《志》者四，第五卷為《紀》者五。其餘《藝文》分七卷，末則《麻源附錄》一卷，《從姑附錄》一卷，《育英堂附錄》一卷，《姑山雜記》一卷，《詩文補遺》一卷。

國朝蔣超撰。超字虎臣，金壇人。順治丁亥進士，官翰林院編修。晚入峨眉山為僧，因輯是志。昔劉勰奏請出家，改名慧地。《梁書》本傳，雖著其事，而傳首仍題原名，蓋不與士大夫之為僧也。故今於超斯志，亦仍題其原名雲。

國朝張能鱗撰。能鱗有《詩經傳說取裁》，已著錄。是書於峨眉形勝古跡，標撮甚略。末附詩文數篇，而自作乃登其二。《佛光解》一篇，命意雖善，措詞則不能免俗也。

國朝王士禎撰。士禎有《古歡錄》，已著錄。是書前有自序，稱「楚山水之勝首瀟湘，瀟湘之勝首浯溪。浯溪以唐元結次山名，得魯公摩厓書而益張之。舊有浯溪前後兩《集》，為李仁剛、綦光祖撰，見於輿地碑目，皆無傳。今志乃出庸手，冗雜氾濫，至不可耐。乃以退食之暇，窮搜遐摭，要取精核。」間錄詩賦雜文，多郡志、溪志所未收者。蓋其族侄官祁陽時，以舊志寄士禎，士禎為改作也。其書不分門目。上卷載山川古跡及元結詩文，而附以諸家之題識議論。下卷則皆後人藝文，末為補遺三條。書頗簡核。然如王邕《後浯溪銘》、吳儆《祁陽石鏡銘》、鄒浩《甘泉銘》，其地相近，類附可也。吳師道《汪氏浯村記跋》，地在新安，氵眇如風馬，亦複載入，殊乖體裁。蓋斷限之難，劉知幾嘗言之矣。

國朝王士禎撰。長白山一名常白山，一名常在山，在鄒平縣東南。是錄皆紀其山形勝及故實藝文，已編入士禎《漁洋文略》第十四卷中，此其別行之本也。末附《補遺》一卷，則因宋紹定間丁黼作《池州范仲淹祠記》，以青陽縣東十五裏之長山指為長白，地理舛誤，雜引諸說以辨之。考證亦確。然附會古賢，誇飾形勝，移甲入乙，乃天下地誌之通弊。士禎以此一《記》，奪其鄉中之流寓，遂詆之為小人，所見亦為不廣矣。

國朝僧元賢撰。其序不標年月，書中記事至順治壬辰、癸巳，則國初人也。鼓山在福州城東三十裏。是書分《勝跡》、《建置》、《開士》、《貞瑉》、《藝文》、《叢談》六門。大旨以佛剎為主，名為山志，實則寺志耳。其凡例有雲，茲山知名海內者，實以人重，非以形勝重也。緇徒妄自標置，可謂不知分量者矣。

國朝張崇德撰。崇德字懋修，順天人。官渾源州知州。北嶽恆山在渾源州城南二十裏，自漢以後，皆祠於上曲陽。國朝順治十七年，以刑科都給事中粘本盛之請，改祠於渾源州。部議令山西撫司官吏詳察恆山遺跡。於時主其說者，禮部尚書王崇簡，疏載所著《青箱堂集》中。據紳耆之議以上達者，即崇德也。故輯斯志，於祀典特詳。曲陽飛石之偽，亦辨之甚悉。

國朝韓作棟撰。作棟字公吉，鑲藍旗漢軍。順治中官分巡肇高廉羅道，按察司僉事。七星岩在肇慶府高要縣城北，一名崧台，一名定山。故此書又名《定山石室志》也。志本明王泮所撰，作棟因而重修，吳綺又為之潤色。然有關考核者，寥寥無多。如《石刻門》於唐李邕《石堂記》後乾道己丑秋一條，以後人題名之年月，誤為摹石之年月。又載元符改元端午日，眉山蘇軾挈家來遊。不思元符元年，蘇軾正在儋州，安得有挈家至七星岩之事！蓋據曹學佺《名勝志》所載，而不知為傳訛之文也。

國朝曹熙衡撰。熙衡字素徵，錦州人。順治中官至貴州按察使。是編因蔣超舊志，成於疾病之餘，未能條理明晰，故即其本而重訂之。然據卷首《修山志說》，實戎州宋隸樟所定，熙衡時分巡建昌道，董其事耳。末一卷為《志餘》，仍題超名。而中論普賢住世一條，有「宜太史蔣公之辨論」語。則亦非超之本文矣。

國朝僧性制撰。龍唐山在昌化縣西七十裏，以其上有龍池，故名。《浙江通志》作龍塘，獨此本作唐。其中「龍池」一條內「唐井」等字亦從唐。殆亦猶錢塘、錢唐，各異文歟？志本為佛剎而作，故多述禪家之語，非地誌之正體也。

國朝釋德基撰。寶華山在句容縣北六十裏。齊釋寶志結廬於此，後人重寶志之名，因以名山。是山以道場顯，故首志《開創興起》，而次及《山水》、《梵宇》各門。與他山志書體例稍異，固亦各因其地耳。

國朝釋定暠撰。因明嘉靖間桑喬《廬山紀事》而稍增損之，無大發明考證。

國朝黃宗羲撰。宗羲有《易學象數論》，已著錄。四明山舊稱名勝，而岩壑幽邃，文士罕能周曆，故記載多疏。宗羲家於北七十峰之下，嘗捫蘿越險，尋覽匝月，得以考求古跡，訂正訛傳。乃博採諸書，輯為此志，凡九門。宗羲記誦淹通，序述亦特詳贍。惟所收詩文過博，並以友朋倡和之作牽連附入，猶不出地誌之習。又既列名勝，複以皮陸九《題丹山圖》、《詠石田山房》，別出三門。其諸門之內既附詩，於各條下又別出《詩括》、《文括》二門，為例亦未免不純也。

不著撰人名氏，亦無序跋。詳書中所載，即黃宗羲所撰《四明山志》稿本也。宗羲《四明山志》自序有曰：「壬午歲，餘作《四明志》，亡友陸文虎欲刻之而未果。癸丑歲盡，偶展此卷，文虎評校之朱墨，如初脫手。然其間凡例不齊，詞不雅馴。重為竄改，始得成書。」其序作於康熙十一年。所稱壬午，蓋明崇禎十六年也。此書不署年月，亦無文虎姓名題識，而中有朱墨數處，與宗羲序合。殆即文虎評校之本歟？其第三卷、四卷、五卷內有黃時貞添注四條。其一條稱壬辰六月識，又一條述老人談天啟間事，當在順治九年以後。或時貞得此稿本，又以意為訂正耶？《四明山志》既有成書，此未定之草，固可置而不論矣。

國朝張岱撰。岱字陶菴，自號蝶菴居士，家本劍州，僑寓錢塘。是編乃於杭州兵燹之後，追記舊遊。以《北路》、《西路》、《南路》、《中路》、《外景》五門，分記其勝。每景首為小序，而雜采古今詩文列於其下。岱所自作尤夥，亦附著焉。其體例全仿劉侗《帝京景物略》，其詩文亦全沿公安、竟陵之派。

國朝李標撰。山在蘇州府城西。是編前四卷雜錄序記、疏引等作，後二卷紀遊覽題贈之詩。蓋是時道士施亮生居此山，方以符術鳴於東南。其書實為亮生而作，非專志山之名勝也。

國朝徐崧、張大純同編。崧，吳江人。大純，長洲人。前有尤侗序，大略稱崧有詩名，好遊佳山水。間嘗綴集吳地古跡為此書。取華嚴南詢之意以名之。其友張大純助其捃摭，未畢而崧歿，大純因重加纂輯刊行。凡蘇州府及所屬諸縣名勝山川，並為臚載。然每條詮敘簡略，而所錄題詠至夥。蓋頗仿祝穆《方輿勝覽》之例，以詞藻為尚，而不主考證。然穆書遍及州郡，此獨有姑蘇一隅。穆書於前人著述採擷甚富，而此所收率系近人之作，並附入己詩。則又出穆書之下矣。書刊於康熙庚午，時尚未升太倉為直隸州，故太倉及嘉定、崇明二縣皆列於此書雲。

國朝柯願撰。願字又鄒，龍溪人。康熙甲辰進士，以主事督理蕪湖鈔關。蟂磯山在蕪湖西南七裏大江中。《江南通志》雲：「蟂，老蛟也。」今磯有石穴，廣一丈，深不可測。按《廣韻》：「蟂，古堯切。水蟲，似蛇，四足，能害人。」賈誼《吊屈原文》所謂「偭蟂獺以隱處」者是也。《通志》所雲，未知何本。山上有靈澤夫人祠，相傳蜀先主妃孫權妹死葬於此，故廟祀焉。其事不見於史傳，殆齊東之語耳。是編蓋因明邊維垣舊本原文重訂。首為圖，末附載扁聯。所錄率荒唐之說，惟弘治中劉淮、嘉靖中王宗聖二記，稍能引據史傳，以駁俚說，而亦終歸於附會。餘皆蕪雜。又凡例稱「降乩之作不錄」，而卷末仍有諸葛亮、徐庶、鄧芝之詩，皆七言絕句，殆足笑噱。尤前後自相矛盾雲。

國朝趙寧撰。甯字又裔，山陰人。官長沙府同知。是志因舊本增輯，成於康熙丁卯。第一卷為《新典》及《圖說》、二卷為《山水》、《古跡》、《新建寺觀》、《疆域》，三卷為《書院》，四卷以下皆《藝文》也。卷首序文，自為一巨冊，當全書四分之一。同修姓氏列至一百四十二人，則其書可知矣。

國朝景日昣撰。日昣字東陽，登封人。康熙辛未進士，官至戶部侍郎。是書自卷一至卷八，統紀嵩高及二室。卷九以下，分《星野》、《形勝》、《封域》、《巡祀》、《古跡》、《金石》、《傳人》、《物產》、《仙釋》、《摭異》、《藝林》、《風什》九門。考嵩山為中嶽，本於《爾雅》、《毛詩》，故《史記》主其說。胡渭《禹貢錐指》信《爾雅》前條「河南華」之文，而指後條「嵩高為中嶽」乃後人附益。然鄭康成注《大司樂》，謂華為中嶽；而注《小宗伯》，則以嵩為中嶽。賈疏謂《大司樂注》據鎬京，《小宗伯注》據洛邑，其說似可與《爾雅》前後二文相證。即雲後人附益，而康成已兼據之矣。又外方之為嵩山，見於《尚書》孔注、《水經注》諸書。金吉甫乃謂嵩高非外方，殊妄。此書於中嶽宗《史記》，於外方引《水經注》。考核殊不謬。然《嵩書》及《嵩山志》、《天下名山志》之類，於此山形勝沿革，已為廣徵博輯。此特綜匯舊文，踵而成之耳。

國朝景日昣撰。是書以嵩嶽廟舊未有志，因創為編輯。分《圖繪》、《星野》、《沿革》、《形勢》、《營建》、《祀典》、《靈異》、《嶽生》、《詩賦》、《藝文》，各為一卷。其凡例謂「漢武之登封，孝明之巡幸，胡後、武曌之離宮別院，事涉遊盤，無關秩祀，概從刪削」，可謂矜慎。然《靈異類》中所引述《異記》、《虞初志》諸書，半是寓言。《藝文類》載《嵩嶽嫁女記》，尤為不經。《詩賦》、《藝文》析為二類，金石之文如《石闕碑》別見於《營建類》中，亦為錯亂，則亦仍地誌之龐雜而已。

國朝範承勳撰。承勳，鑲黃旗漢軍。大學士文程之子，浙閩總督承謨之弟，官至雲貴總督。雞足山在雲南賓川州東一百里，一頂三支，儼如雞距，在蒼山、洱海之間，相傳為迦葉尊者入定處。佛寺最多，故志山者多述佛門之事。是編乃康熙三十一年承勳因舊本增修，分《圖紀》、《考證》、《星野》、《形勢》、《山水》、《寺院》、《人物》、《靈跡》、《物產》、《藝文》，凡十門，而以《迦葉像贊》冠於卷端焉。

國朝朱謹、陳璿同撰。謹有《中庸本旨》，已著錄。璿始末未詳。普陀山在定海縣東海中，佛經稱為觀音大士道場。自梁迄明，代有興建。是志所述，本末頗具，而敍事冗遝無法。

國朝徐泌撰。泌字鶴汀，衢州人。康熙中官全州知府。以州有湘山寺，祀無量壽佛，率郡人謝允複等考佛出身本末，並山水、古跡、藝文，輯為是書。

國朝王維德撰。維德字洪緒，吳縣人。是書成於康熙癸巳。因蔡昇《太湖志》、王鏊《震澤編》、翁澍《具區志》而廣之。林屋為洞庭西山之別名。維德乙太湖諸山，洞庭最大，故舉以名其集，而諸山則附載焉。其所採錄，賦詠居多，考證殊鮮。如所載馬跡山引《毗陵志》以證舊志之誤；津裏山之一名秦履山，引《四蕃志》以證《具區志》之非，特偶然一見耳。目錄載附《見聞錄》一卷，此本無之，或偶佚歟？

國朝毛德琦撰。德琦字心齋，鄞縣人。由貢生官星子縣知縣。是編取桑喬《廬山紀事》、吳煒《廬山續志》二書，匯而訂之。首《星野》，次《輿地》，次《祀典》，次《隱逸》，次《仙釋》，次《物產》，次《雜誌》，次《災祥》，共一卷。次《山川分紀》十二卷。次《藝文》二卷。琦自序雲：「山川分紀多仍其舊，文翰則隨時而增。」書之冗濫，二語已自道之矣。

國朝陳文在撰。文在字新我，將樂人。將樂縣南十裏許有玉華洞，幽深窅窈，秉炬乃入。其中石鍾乳滴成人物諸形，千態萬狀，一一曲肖，為閩中奇觀。明萬曆壬辰，邑令海陽林熙春始為志。順治甲午，邑令曲阜孔興訓重修，歲久版毀。康熙乙未，文在又複修之。冠以圖景，而序記賦詩之屬，以次備錄。末有《慶玉華詩》一冊，則以邑人鬻煤燒鑿，洞且頹壞。雍正辛亥，邑令馮景曾始禁開窯場，邑人作詩慶之，並匯成帙，附於志末雲。

國朝陶敬益撰。敬益，江寧人。康熙中官博羅縣知縣。是編因黎惟敬舊志，益以僧塵異《名峰圖說》，互相補輯，合為一書。然首有《圖經》，又有《名峰圖》，又有《岩洞志》。前後繁複，殊無義例。是則兼取兩家，未能融鑄翦裁之故也。

國朝宋廣業撰。廣業字澄溪，長洲人。康熙中官至山東濟東道。後因其子志益為瑞州知府，就養官署。以羅浮為嶺南勝地，而舊志簡略，遂重為考訂。網羅闕逸，計事增舊十之五。後來羅浮諸志，多以是為藍本雲。

國朝錢以塏撰。以塏字蔗山，嘉善人。康熙中曆官東莞、茂名二縣知縣。羅浮山屬於博羅，而遊人登眺則多由東莞之石龍鄉。以塏官東莞時，其父瑛就養縣署，往游羅浮，記其名勝。以塏因參考諸籍，以成此編。首列圖二十，次述山中名勝靈跡為五十八篇。大抵多因仍舊志，又多以近人詩參錯其中，頗為冗雜。

國朝吳騫撰。騫字益存，號樂園，當塗人。康熙辛未進士，官至惠州府知府。是編以羅浮與西湖各分上下二卷。其紀羅浮，則本宋廣業《羅浮志》，稍為芟節；其紀西湖，則本近人增輯《西湖志》而更編之，亦間有所補正。他如霍山、河源、龍川亦隸惠州，稱名勝，而志不及焉。蓋專為二地作也。惠州在漢曰南海，晉曰東官，隋、唐或曰循，或曰雷鄉。至宋仁宗時，始曰惠州。而惠陽之名則於傳無之。以是標題，亦相沿杜撰之文矣。

國朝馬符錄撰。符錄字受之，南海人。官陸豐縣訓導。西樵山屬南海縣，在廣州府城西南一百二十裏。明萬曆辛卯，郡人霍守尚初為之志，歲久散佚。國朝羅國器重修未竟，符錄乃因其舊本，輯為此編。詳於人物藝文，而略於考證，故山中金石之文悉不錄雲。

國朝王複禮撰。複禮有《家禮辨定》，已著錄。武夷山在福建崇安縣南三十裏，其溪九曲。宋劉道元初為作志，其後屢有增輯。是書成於康熙五十七年，前卷既以詩文分入《山水》，而後卷又列《藝文》一門，體例頗雜。又附錄己作，連篇累牘，是竟以山經為家集矣。

國朝傅王露撰。王露號玉笥，會稽人。康熙乙未進士，官翰林院編修。乾隆辛巳，特恩加中允銜。初，雍正三年，命浙江總督李衛開浚西湖，越三年而蕆功。時衛方奉詔纂修通志，以《西湖志》自田汝成後久未續輯，因以王露總其事，而以舉人厲鶚等十人分任纂修之。悉仿通志之例，分門記載，列目二十。徵引極博，而體例頗涉氾濫，其後樑詩正等複訂為《西湖志纂》，實據此本而刪潤之雲。

國朝王概撰。概字成木，諸城人。雍正癸丑進士，官至兩廣鹽運使。是編乃概官分守安襄鄖兵備道時所作。凡為十類，曰《星野》，曰《圖考》，曰《山川》，曰《聖紀》，曰《宮殿》，曰《祀典》，曰《仙真》，曰《物產》，曰《拾遺》，曰《藝文》。較舊志蒐輯頗富，而亦不免於蕪雜。

國朝蔣宏任撰。宏任字擔斯，海寧人。海甯縣有峽石鎮，兩山並峙，東曰審山，西曰紫微山，為土人游眺之所。宏任因為之志，末有雍正戊申自跋，稱「舊有志略，為前輩沈伯翰所集，其家伏羌令丹厓所訂，則仍舊稿增修也」。敍述頗為雅潔。然兩山舊跡，載於《咸淳臨安志》者甚詳，皆略而不載。審山之名沈山，宋、元時志書皆有辨證，亦未徵引。而紫微山有東峰、磨劍池，敍述更為疏漏。惟所載碧雲寺之建於唐大曆中，天開圖畫樓之起於宋天聖間，為足補志乘所未及爾。

國朝僧實行撰。實行字奕庵，山陰林氏子。居雁山能仁寺。因搜羅名勝，編次成書。首雁山十八剎，皆有圖，次山水諸說，次藝文。

國朝薑虯綠撰。虯綠字秋島，烏程人。自號蒼弁山人，又號大海樵人。案，金井在烏程之黃龍山，後樑丙子，有黃龍破洞出，又名黃龍洞。虯綠卜居弁山，時得遊覽，因作此志。成於乾隆庚午，自序謂「住山以來，日有記錄。並見古人詩歌雜識，手輒抄摘」。凡分《山谷》、《文獻》、《金石》、《藝文》四門。然《藝文》內多附虯綠所自作，不若待諸論定後也。

國朝聶鈫撰。鈫字劍光，泰安人。是編前有自序，稱生長泰山下，少為府胥。性嗜山水，每攀幽躋險，采稽往躅。因讀劉其旋《泰山紀略》、成城《泰山勝概》，其中有一地兩稱，或名同地異。岩穀深阻，題刻為苔蘚所蔽者，間遺而未錄。近乃架梯刮磨垢蝕而求之，雖風雨寒暑，弗憚其勞。又質之野老，參考群書，竭半生精力，匯成一編。提挈道裏為綱領，分之為五，合之為一，曰《泰山道裏記》。末有其從孫學文跋，稱其「蒐討金石之文，閱二十餘年」。凡諸紀載所未詳者，如石經峪刻《金剛經》，據徂徠刻石辨為北齊王冠軍書。唐《紀泰山銘》下截剝落，葉彬補書百八字。宋《述功德銘》，磨勒岱巔，鑱毀原碑，字猶存。介邱岩、分水谿及古明堂，均失核蓄疑。又肅然山、奉高城、季劄子墓與白騾塚，俱誤指其地。汶、泮、三谿諸水，皆牽混源流。岱背琨瑞、靈岩諸山，因隸他縣而未錄。並逐加考驗，辨訛補闕。蓋以土居之人，竭平生之力以考一山之跡，自與傳聞者異矣。

國朝潘廷章撰。廷章字梅岩，自稱海峽樵人，蓋海寧人也。其書志峽石一鎮之事，頗有條理。然一村落之微，而首紀《分野》，未免太廓；科第皆列之《人物》，毫無行實，但載其由某經中式某科第幾名，亦未免太濫。所紀唐許遠守睢陽，臨難作《死別吟》，其詞不類，疑亦附會也。

國朝夏基撰。基字樂只，杭州人。是編因明田汝成本重修，十四卷中題詠居其六卷。

國朝邱峻撰。峻字晴岩，仁和人。南湖一名白洋池，在杭州城北隅。宋張俊賜第，四世孫鎡別業，據湖之上。湖在宅南，因名南湖。楊萬里、陸游諸人皆為之題詠，而鎡亦以自名其集，遂傳為古跡。峻少居其地，因采輯宋時志乘及說部文集，勒成此志。
──右「地理類」山川之屬，九十七部、八百九十五卷，內二部無卷數，皆附《存目》。
