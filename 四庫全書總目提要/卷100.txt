
卷一百 子部十
○兵家類存目

△《握機經》•三卷、《握機緯》•十五卷〈（浙江巡撫采進本）〉
明曹允儒撰。允儒字魯川，太倉人。是書首載風後古文一十九字，次載太公望增衍三百六十五字，次載宋阮逸所撰《李衛公問對》中六十七字，采輯諸家注釋，於衡沖風雲諸陣，皆繪為圖，凡三卷。又以《孫子》十三篇、《吳子》六篇為《握機緯》。《孫子》輯諸家訓釋，凡十三卷。《吳子》惟用劉寅注，凡二卷。考《千頃堂書目》有元人《孫子握機緯》十三卷，劉寅《吳子握機緯》二卷，書名卷數與此書一一相合，其即得此書之殘本，誤為標目歟。據王世貞序，稱崑山明齋王氏與念菴羅公荊川唐公因倭變，力研窮之，而以其說盡授之魯川曹君。曹君向與戚大將軍商之，戚深以為然，數數向予稱道之云云。則確非元人及劉寅作矣。然以孫、吳二子加以緯名，亦殊杜撰。二子之書，各明一義，與握機不相發明也。

△《握機經解》•一卷〈（山西巡撫采進本）〉
國朝王瞰撰。瞰字始旦，絳州人。是編據《李衛公問對》，以《握機經》三百八十四字皆太公增衍之文，因捃摭往說，並攄己見為之集注。考《李衛公問對》三卷，本宋阮逸偽撰，乃據以定此書為太公之文，殊不足信。後附增衍《握機經》六十八字，自注云：相傳宋阮逸擬作。則亦明知其偽矣。

△《太公兵法》•一卷〈（浙江範懋柱家天一閣藏本）〉
案此書首列天陣、地陣、人陣之名，其說出於《六韜》。而風雲、日星等占皆以七言詩句為歌訣，辭甚鄙俚。其偽託不待辨也。

△《孫子參同》•五卷〈（江蘇巡撫采進本）〉
此本不知何人所輯。前有凡例，又有萬曆庚申吳興松筠館主人序，亦不署姓名。其板用朱、墨二色，與世所稱閔版者同，疑為烏程閔氏刻也。所采注釋，列曹操、李筌、杜牧、王晳、張預、賈林、梅堯臣、陳皞、杜佑、孟氏、何氏、解元、張鏊、李材、黃治徵十五家。所采批評，列蘇洵、王圻、唐順之、王世貞、陳深、李贄、梅國楨、焦竑、郎文煥、陸宏祚十家，而卷中不盡見。卷中所見如茅坤、王鏊之類，卷首又不列名。其凡例稱卓吾子以《吳子》、《司馬法》、《李靖問答》、《六韜》、《三略集》其品類，分列十三篇後，今悉總之。又稱今旁集諸書，廣采事實，以補前人所未備。又稱批點悉系鳳洲、了凡原筆，而評則蘇、王諸家並存。又稱卓吾參同具載叢書中，原有梅司馬評點，並不擅改。所言輾轉糾紛，無從得其端緒。蓋坊賈湊合之本，故漫無體例如是也。

△《孫子匯徵》•四卷〈（直隸總督采進本）〉
國朝鄭端撰。端有《政學編》，已著錄。考《孫子》十三篇舊注，見於史志及諸家書目者，今多不傳，傳者亦多散見諸書，罕專家之完本。端此編彙集眾說，兼采古來談兵之言，足與《孫子》發明者，附錄於各句之下，頗為詳備，然徵引太冗。如作戰篇公家之費節，注內所錄車馬器械之論，於車則全載《考工記》，於馬則悉引《相馬經》，於弓矢、戈戟、牌棒、鈀鐵等類則縷陳演習攻打之法。極其瑣細，亦博而不精者也。其書每卷皆標曰《孫武子集解廣義》，而端自序則又題曰《孫子匯徵》，未詳二名孰先孰後，今姑從端自序之名焉。

△《十六策》•一卷〈（永樂大典本）〉
此本載《永樂大典》中，舊題漢諸葛亮撰。考亮著作，陳壽《三國志》詳列於傳後，初無是書之名，故晁公武《讀書志》疑附托者所為。又晁志曰：有序稱謹進便宜十六事，是尚有偽撰亮序文。今本不載，而末有李革跋雲，泰和五祀中秋日，閱圖書，得此集，因錄一本，既竟而題於此。革字君美，河津人。登大定二十五年進士，貞祐中為吏部尚書。蓋晁氏所據宋人本，此則金人本耳。又晁氏稱六曰治民，今本作治人；十二曰治亂，今本作治政；十六曰陰察，今本作陰誡。亦小小異同，然皆不足究詰也。

△《將苑》•一卷〈（浙江範懋柱家天一閣藏本）〉
舊本題漢諸葛亮撰。前有明僉都御史甯仲昇冪，謂出於士人周源所藏。考此書諸家不著錄，至尤袤《遂初堂書目》乃載其名，亦稱亮撰，蓋偽書之晚出者。又明焦竑《經籍志》更有亮《心書》、《六軍鏡》、《心訣》、《兵機法》諸書，益為依託。蓋宋以來兵家之書，多托於亮；明以來術數之書，多托於劉基。委巷之談，均無足與深辨者耳。

△《心書》•一卷〈（陝西巡撫采進本）〉
舊本題漢諸葛亮撰。書中皆言為將用兵之法。陶宗儀《說郛》作《新書》。明弘治間，關西劉讓鋟之於木，始改名《心書》，附以出師二表。嘉靖中，夔人張銳重刊，增入夔門圖，前載讓序，後有鄖鄉進士寇韋跋，皆以為真出於亮。考五十篇內之文，大都竊取《孫子》書而附以迂陋之言，至不足道。蓋妄人所偽作，又出於《將苑》之後也。

△《兵要望江南歌》•一卷〈（浙江巡撫采進本）〉
是書詳述兵家占候凡三十二門，各以望江南詞括之。《崇文總目》題武安軍左押衙易靜撰，蓋唐人也。晁公武《讀書志》則稱舊題黃石公以授張良，其妄殆不待辨。此本又題唐李靖撰。案段安節《樂府雜錄》，望江南詞本李德裕為亡妓謝秋娘作，則其調起於中唐。世傳《海山記》，隋煬帝作望江南八闋，實出偽託。靖在唐初，安得預製是詞？推厥所由，蓋以望江南調始德裕，德裕實封衛國公，言兵者多稱靖，靖亦封衛國公，此書以望江南談兵，遂合兩衛公而一之耳。末附李淳風占風法、諸葛亮氣候歌，前有梁禎明三年安邱劉鄩序，均詞意凡鄙，亦偽託也。

△《武經體注大全會解》•七卷〈（內府藏本）〉
國朝夏振翼撰。振翼字遯門，蕪湖人。《孫子》等七書，武科用以試士，故相傳謂之武經。振翼因依《五經講章》例，作體注以訓釋之，冠以胡秉中《射學摘要》一篇。蓋坊間通俗之本也。〈（謹案《四庫》編纂之例，凡注古書者仍以古書之時代為次，則此書當列《孫子匯徵》後。然七書合為一編。實始於宋元豐中，又與自為一書者不同，故今移冠宋人兵書之前。）〉

△《將鑒論斷》•十卷〈（兩淮鹽政采進本）〉
舊本題宋戴少望撰。考沈光作《戴溪岷隱春秋傳》序稱其字曰少望，則此書當為溪作。然溪以淳熙五年登第，開禧中尚官資善堂說書。而此書自序題紹興辛酉，為高宗十一年，下距其登第之歲三十八年，距開禧元年更六十五年，溪不應如是之老壽。疑別一人，其名偶與溪字同也。是書采輯古來善用兵者，始於孫武，終於郭崇韜，凡九十三人，各以時代為次。每人之下，皆以一語標目，評其得失，而反覆論其所以然，大抵多為南渡後時事而發。如第一條詆孫武之徒能滅楚，終於恃強以亡吳，蓋隱以比金兵破汴之事。第二條稱范蠡能復吳仇，為春秋大夫第一，則又隱激諸將恢復之心。而耿弇一條，竇憲一條，尤三致意焉。然大旨主於尚仁義，賤權謀，尊儒者，抑武臣，至以能讀《三略》之書者始可以立功，則又衣冠而拯焚溺，與南渡事勢迥乎不合矣。此本為宋麻沙版，明武定侯郭勳嘗重刻之。前有正德十年達賓序，題曰《將鑒博議》，與宋版不同。考《永樂大典》已引為《將鑒博議》，則其來久矣。

△《江東十鑒》•一卷〈（兩淮鹽政采進本）〉
宋李舜臣撰。舜臣字子思，井研人。乾道三年進士，官成都府教授，擢宗正寺主簿。事蹟具《宋史》本傳。是編蒐輯江東戰勝之跡，上起三國，下至六朝，共得十事：一曰周瑜赤壁之戰，二曰祖逖譙城之戰，三曰褚裒彭城之戰，四曰桓溫灞水之戰，五曰謝玄淝水之戰，六曰劉裕關中之戰，七曰到彥之河南之戰，八曰蕭衍義陽之戰，九曰陳慶之洛陽之戰，十曰吳明徹淮南之戰。皆先敘其事，次加論斷。蓋宋自高宗南渡，偏據一隅，地處下游，外臨勍敵，岌岌乎不能自保，故舜臣特作此編，以勵戰氣。然自古以來，無以偏安江左而能北取中原者。舜臣徒為大言，未核事勢也。明姚廣孝等編緝《永樂大典》，特錄其書，殆以廣孝吳人，故藉以誇鄉邦之形勝。又成祖詔修是書之時，猶在南都，故廣孝等遷就其說。不知明太祖之得天下，實緣起於江北，與漢高祖略同。又以崛起方新之氣，乘元綱縱弛，盜賊蜂起之後，故席捲長驅，混一海內，非地形可據之故也。成祖篡立之後，終於北遷，則金陵之不為勝地審矣。恭讀皇上御題，綜括南北之大勢，洞燭往古之得失，用以辟舜臣之虛談，揭廣孝之私意，經緯天地，睿見高深，為萬古定評，非尋常管蠡之見所能窺測萬一也。考《永樂大典》所載尚有地圖，此本無之，蓋傳寫佚脫。然舜臣持論既謬，則其圖之有無固亦不足計矣。

△《美芹十論》•一卷〈（浙江鮑士恭家藏本）〉
舊本題宋辛棄疾撰。棄疾字幼安，曆城人。官至龍圖閣待制，進樞密都承旨。卒諡忠敏。是書皆論恢復之計。其審勢、察情、觀釁三論，所以明敵之可勝。其自治、守淮、屯田、致勇、防徵、久任、詳戰七論，所以求己之能勝。卷末又載上光宗疏一篇，論荊襄上流為東南重地疏一篇，論江淮疏一篇，議練民兵守淮疏一篇，則後人所附入也。然史不言棄疾有此書。考《江西通志》，載臨川黃兌字悅道，紹興進士，官至朝議大夫，嘗獻《美芹十策》，進取四論。此或兌書，後人偽題棄疾歟？

△《江東十考》•一卷〈（永樂大典本）〉
宋李道傳撰。道傳字貫之，舜臣子也。官至太常博士，知果州。諡文節。事蹟具《宋史•儒林傳》。是書前有自序曰：孝宗元年，方事恢復，時先君初仕，討論南北間事，著《江東勝後之鑒》十篇上之。竊謂戰勝存乎備具，退守存乎人心，因復考六朝備具之實，曰屯兵之地，曰統兵之任，曰取兵之制，曰財賦之出，曰出師之途，曰饋運之方，曰舟師之利，曰出騎之用，曰守城之規，曰守江之要，凡十篇，參之古今，論其大略云云。蓋以補其父之書，然皆儒生坐談之見也。

△《南北十論》•一卷〈（永樂大典本）〉
案此書載《永樂大典》，題曰許學士撰，不著其名。蓋亦南宋人也。十論僅存其八，曰吳，曰蜀，曰東晉，曰宋，曰齊，曰梁，曰陳，曰元魏。末曰：天下之物，本吾所有而吾取之，則其理順。非吾所有而吾爭之，則其事逆。又曰：晉氏啟土，六合為家，子孫雖播遷，而天下與之爭衡者，皆其故臣。地吾地，民吾民，城邑吾之城邑，因其有以用之，如反覆手之易。褚裒北伐，青、兗之民繈負來歸；桓溫至灞上，父老爭迎，牛酒踵至；劉裕入長安，秦民咸相告語，指咸陽宮殿為晉人第宅。而數子之無成者，皆其自失之。嗚呼！民心如此，境土不復，君子不以責晉而誰責也。其隱諷南渡君臣，可謂切矣。然東晉中原雲擾，群雄各據一隅，建炎、紹興以來，則金憑全盛之勢，宋當積弱之餘，其勝負又當別論耳。

△《百將傳》•一百卷〈（浙江範懋柱家天一閣藏本）〉
宋張預撰。翟安道注。預字公立，東光人。安道字居仕，安陽人。其書采歷代名將百人，始於周太公，終於五代劉鄩，各為之傳，而綜論其行事。凡有一節與孫武書合者，皆表而出之，別以《孫子兵法》題其後。蓋欲述古以規時，亦戴少望《將鑒論斷》之類。然其分配多未確當，立說亦未免近迂。仍為宋人之談兵而已矣。

△《八陣合變圖說》•〈（無卷數，兩淮鹽政采進本）〉
明龍正撰。正，武都人。正德中，萊陽藍章，巡撫四川，駐兵漢中。遣人至魚復江，圖八陣壘石。正時在章幕中，遂推演為圖說，刊於蜀中。

△《北邊事蹟》•一卷〈（戶部尚書王際華家藏本）〉
明王瓊撰。瓊有《晉溪奏議》，已著錄。瓊在嘉靖初總督三邊軍務，因集歷代守邊得失，及所條畫奏疏，合為一書。大旨主於花馬池一路三百里，及環縣至蘭州八百里，皆築牆掘塹，以為臨邊設險之計。又欲仿趙充國故策，於甘肅屯田，以備戰守。蓋當時兵力，不能及遠，故其所設施，止於如此。後附設險守邊圖，則所起邊牆及剷削崖谷之道里尺寸也。

△《西番事蹟》•一卷〈（戶部尚書王際華家藏本）〉
明王瓊撰。瓊總督三邊時，出兵討土魯番，撫定其部族，而誅其不順命者。因為此書，曆敘漢先零宋岷洮諸羌叛服之事，而以當時用兵始末附之。其論王安石遣王韶西征事，許其能詰兵戎以強宋室，而斥史臣以安石為開邊生事之非。蓋亦有見於明世邊備之不修而為是言歟？前有王九思序，稱關中士大夫作為詩歌以紀其盛，題曰《元老靖遷》，屬九思序之，而書中實無詩歌。序與書頗不相應，疑刊書者誤取他序以冠此冊也。

△《海寇議》•一卷〈（戶部尚書王際華家藏本）〉
明萬表撰。表字民望，鄞縣人。正德末武進士，累官都督同知僉事，南京中軍都督府。時值海寇出沒，為江浙患，表推原禍本，以為奸民通番者所致。因為此議，上之當事，曆敘逋逃嘯聚始末甚詳。其後倭亂大起，表結少林僧，習格鬥法，屢殲其眾。蓋本能以才略自顯者，宜其所言之具有先見也。案黃虞稷《千頃堂書目》，載表海寇前後議一卷。此乃袁褧采入《金聲玉振集》者，所錄僅一卷。疑已佚其後議，又訛萬為范，尤為失考矣。

△《塞語》•一卷〈（浙江範懋柱家天一閣藏本）〉
明尹耕撰。耕有《南泰紀略》，已著錄。是書作於嘉靖庚戌，皆言捍禦塞北諸部之術。一曰遷情，二曰形勢，三曰城塞，四曰乘塞，五曰出塞，六曰抽丁，七曰官軍戶，八曰練習，九曰保馬，十曰民堡，十一曰審幾。耕以邊才自負，其言頗縱橫博辨，然亦書生紙上之談也。

△《備倭記》•二卷〈（編修程晉芳家藏本）〉
明卜大同撰。大同字吉夫，秀水人。嘉靖戊戌進士。由刑部主事歷任湖廣按察司僉事。弭蘄、黃盜有功，升布政司參議。又有平苗功，終於福建巡海副使。是編即其官福建時講求備倭之術而作也。上卷分八篇，曰制置，曰方畫，曰將領，曰士卒，曰烽堠，曰險要，曰戰舸，曰邊儲。下卷分二篇，曰奏牘，曰策議。所言頗簡略，不足以資考核，又喜徵古事，尤屬空談。其書本名《備倭圖記》，原本卷首尚有海圖。此本佚之，遂並書名刪去圖字。然浙江鮑士恭家藏本尚題《備倭圖記》也。

△《兩浙兵制》•四卷〈（浙江巡撫采進本）〉
明侯繼國撰。繼國號龍泉，金山衛人。世襲指揮使。是書第一卷首列全浙海圖，附以說，並及沿革兵制。又析杭、嘉、湖三府為一圖，寧、紹二府為一圖，台、金、嚴三府為一圖，溫、處二府為一圖。圖後均有說，並詳列其兵制、烽堠、倭犯。第二卷載造戰船、福船、鳥船、沙船、唬船、火器、軍器及營操、申操、哨操、伍操等圖。第三卷載倭警始末。第四卷為日本風土記。於一時海防軍政，最為詳悉。惟《日本風土記》有錄無書，疑裝緝者偶佚之也。考明世宗本紀，二十年五月，倭犯朝鮮，陷王京，朝鮮王李昖奔義州求救。二十一年正月，李如松攻倭於平壤，克之。四月，倭棄王京逃，使小西飛請封。二十三年正月，封平秀吉為日本國王。二十四年九月，平秀吉抗不受封，復侵朝鮮。此書中倭警始末載，朝鮮國王奏，二十九年九月、十月、十一月，倭賊仍於慶州機張縣、蔚山郡麗陽縣、梁山郡等處肆意攻掠。而經略宋應昌為倭奏請封貢，乃即在此數月內。則倭之請貢非實可知。又載充龍港船商許豫，偵知倭賊初敗於平壤，即食盡矢窮，思逃無路，乃以封貢議和，是墮其計。又稱倭賊素詐，議和後新造大艘十餘只，將欲為亂，恐和非實。與李昖所奏情事相符。乃應昌力主和議，反斥李昖妄奏。是二十四年日本之叛，應昌罪無可辭。此書實可以曲證史事。而應昌所著《經略復國要編》，於李昖之奏，許豫之偵，遼東巡按之訐，概不錄入，則自張其功而匿其短也。此書又可以勘其謬矣。惟考《平壤錄》，載日本謝表無年月，當時斷為沈惟敬捏造，而此書載之。又多列案牘全文，辭旨鄙俚，失於刪潤，是則不免小疵耳。

△《將將紀》•二十四卷〈（內府藏本）〉
明李材撰。材有《李見羅書》，已著錄。是書大旨專重禦將，而首卷至九卷詳載漢、唐、宋七帝本紀之文，牽連並書，殊無斷制。十卷至二十一卷分別得失，用為法戒。自虞、夏迄於南宋，各綴數條，亦未完備。二十二卷至二十四卷援摭經文，旁及子史，議論尤迂。據《明史》本傳，材於隆慶中官廣東按察使僉事，嘗破羅旁賊，屢殲倭寇。萬曆中官雲南按察使，備兵金騰時，又屢破緬甸之眾。則非全不知兵者，而其書乃拘腐如是。蓋材以講學著名，恐儒者以不談王道病之故也。

△《運籌綱目》•八卷、《決勝綱目》•十卷〈（浙江巡撫采進本）〉明葉夢熊撰。夢熊字南兆，歸善人。嘉靖己丑進士。官至南京工部尚書。事蹟附見《明史•魏學曾傳》。此編乃其以都御史兼兵部侍郎總督三邊時所作《運籌綱目》凡八卷，為綱八，為目八十，綱目之下，俱有統論，各采史事以證之。《決勝綱目》凡十卷，俱以二字標目，不立總綱目，凡百條，亦首碼統論，證以史事。惟《運籌綱目》列史事而評之，《決勝綱目》先立說而以史事證之，為體例小異耳。夢熊官陝西巡撫時，曾請討撦力克，與經略不合，朝廷右經略而絀其議。後移甘肅，有討賊功，蓋亦留心韜鈐者。然兵機萬變，轉瞬勢移，田單火牛，再用則敗，是固不可以成法拘耳。

△《軍權》•四卷〈（浙江巡撫采進本）〉
明何良臣撰。良臣有《陣紀》，已著錄。是書分國本、國禁、兵本、兵秘、禮士、士遇、馭士、士品、握機、揣情、必慮、必克、將事、將誡、任將、軍範、術占，凡十七目，一百七十四篇。中間有雲，募選之事，付諸有司，欺昧朦朧，上下交蔽。又雲，將不識兵，兵不識將，卒然有事，實無以支。皆譏切時政之語。自序稱，早歲事戎行，足跡遍寰宇，而累於談忌，困於貪胥。蓋亦發憤而著書者也。

△《倭情考略》•一卷〈（兩淮鹽政采進本）〉
明郭光復撰。光復武昌人。官揚州府知府。考萬曆己丑進士別有一郭光復，順天固安人。官至右副都御史，遼東巡撫。姓名偶同，非一人也。嘉靖中，東南屢中倭患，而揚州當江海之沖，被害尤甚。光復以為必得其情，始可籌備禦之術，因考次所聞為此編。首總論，次事略，次倭患，次倭術，次倭語，次倭好，次倭船，次倭刀。載其情狀頗詳，蓋亦知己知彼之意。而得諸傳聞，未必一一確實也。

△《長子心鈐》•〈（無卷數，兩江總督采進本）〉
舊本題明戚繼光撰。繼光有《練兵實紀》，已著錄。考書中對壘號令一條雲，南塘戚少保謂此為束伍第一陣法，屢戰屢勝，皆由於此。則非繼光所自為矣。又車營一條雲，一放廁所節，不錄。又取散長蛇陣一條雲，以扳子鳴一聲，注曰其制未詳。則明為後人抄撮繼光舊文，偽題此名。以繼光《練兵實紀》校之，皆一一具載也。

△《蒞戎要略》•一卷〈（編修程晉芳家藏本）〉
舊本題明戚繼光撰。即《練兵實紀》中之條約也。或先有此冊，後乃載入書中。或後人於書中鈔出別行，則均不可知矣。

△《武備新書》•十四卷〈（江蘇巡撫采進本）〉
舊本題明戚繼光撰。與繼光《紀效新書》大同小異，仍冠以繼光《紀效新書》序。其手足篇中火器諸圖下，題曰崇禎庚午仲秋，羽南彭翔謹錄秘藏。考繼光卒於萬曆丁亥，則必非繼光手著矣。首有四明謝三賓訂正字，當即三賓所損益，改此名也。其中如火龍捲地飛炮，雕木為虎豹之形，以輪駕之，使口中出火。飛馬、天神及木人、火馬、天雷炮並以木為人，縛於馬上，飾以紙甲冑，而藏炮於腹，以火爇馬尾，使之沖敵。殆於兒戲。明季談兵者如是，其亡國非不幸也。

△《古今將略》•四卷〈（浙江巡撫采進本）〉
案《明史•藝文志》、黃虞稷《千頃堂書目》載此書，皆作馮孜撰。孜字原泉，桐鄉人。隆慶戊辰進士，官至湖廣布政使。此刊本則題馮時寧以一甫撰。前有李維楨序，亦稱時寧所作。維楨登隆慶戊辰進士，與孜同年，似不應有誤。然孜六世孫浩有此書跋，稱孜生三子，次曰時寧，孜歿時僅六歲。及年漸長，忽有志習武，乃妄竊父書，鑿改己名，且求父之同年李維楨為序。維楨詭隨徇物，竟不為之是正雲。其語出馮氏子孫，當必有據。然則此書實孜所撰，刊本及序皆偽作，不足信也。書分元、亨、利、貞四集，采自黃帝迄明代，以戰功顯者，錄其事蹟，而以孫、吳諸書所載兵法證之。體例略與宋張預《百將傳》相近，特隨事節錄，不立全傳為異耳。

△《嶺西水陸兵紀》•二卷〈（浙江巡撫采進本）〉
明盛萬年撰。萬年字恭伯，秀水人。萬曆癸未進士，官至江西按察使。遷雲南布政使，未到官卒。是編乃萬年官廣西按察使時，值倭入寇，萬年擊破之。因增設戰船，繕治營壘，益兵練卒，為善後計。以電白、吳川東南濱海，番舶內犯，二地先受其害。遂審度地勢，佈置堡寨，圖其兵弁制度及巡船款式，以成此書。其陸路則由電白、吳川至於高州添置員弁，凡郵傳之政及攻守之器悉載焉。歲久版佚。此本乃國朝雍正辛亥，其裔孫熙祚署吳川縣知縣，即萬年駐兵之地，因校其舊本，重梓以行。

△《劍草》•一卷〈（兩淮鹽政采進本）〉
明熊明遇撰。明遇字子良，進賢人。萬曆辛丑進士，官至兵部尚書。事蹟具《明史》本傳。是編摘取古今名將事蹟，為之論斷，凡百餘條。蓋隨筆劄記之文，不足以當著述之目。

△《嶺南客對》•一卷〈（浙江範懋柱家天一閣藏本）〉
舊本題粵西舜山子撰，不著姓名。所紀有王守仁事，則嘉隆以後人也。其書以粵中猺獞嘯聚，時出劫掠，為居民行旅之害，有司不能制，故設為賈客問答，以推究其得失。大略為土軍畏怯好利，將帥營求冒功，必得老成而任之，合四省兵力，明賞罰，嚴號令，始可成功。其雲府江之賊，東則荔浦，西則宣威，古田、修仁、兩江等處，亦間有之。蓋指桂林、平樂二府所屬猺人而言。即《明史•土司傳》所稱設防置戍，世世為患者也。是編所陳方略，雖未必切中事機，然亦可見當時疆吏措置乖方，不能綏靖，致起草茅之竊議矣。

△《左氏兵略》•三十二卷〈（浙江巡撫采進本）〉
明陳禹謨撰。禹謨有《經籍異同》，已著錄。是編乃其任兵部司務時所撰，嘗疏進於朝。其例取《左傳》之敘及兵事者，以次排纂，仍從十二公之序。其事相類者，則不拘時代，類附於前。又雜引子史證明之，而斷以己意，謂之捫虱談。非惟無關於《春秋》，並無關於《左傳》，特藉以談兵而已。考《五代史•敬翔傳》曰：梁太祖問翔曰：聞子讀《春秋》，《春秋》所紀何等事？翔曰：諸侯戰爭之事耳。太祖曰：其用兵之法，可以為吾用乎？翔曰：兵者應變出奇以取勝，春秋古法，不可用於今云云。是左氏兵法至五代已不可用，而禹謨進疏，乃請敕下該部，將副本梓行，俾九邊將領人手一編。是與北向誦《孝經》何異。明季士大夫之迂謬，至於如是，欲不亡也得乎？

△《類輯練兵諸書》•十八卷〈（浙江巡撫采進本）〉
明董承詔編。承詔，武進人。萬曆丁未進士，天啟中官至浙江左布政使。是書輯錄戚繼光談兵之言。繼光所著有《紀效新書》、《練兵實紀》、《儲練通論》、《哨守條約》四書，承詔薈萃其說，刪除繁復，編為十六類，曰奏疏，曰條議，曰將略，曰兵紀，曰賞罰，曰陣，曰營，曰戰，曰操，曰哨守，曰長兵，曰短兵，曰聲類，曰色類，曰什器，曰儀節。而以汪道昆所作繼光墓誌及承詔所作小傳冠於首。

△《火器圖》•一卷〈（浙江巡撫采進本）〉
明顧斌撰。斌字質夫，晉江人。萬曆己酉舉人，官廣東信宜縣知縣，調蜀府左長史。是編言軍中火攻之具甚詳，然大抵斌以意造之。如所制木人騎馬之類，頗近兒戲。其火藥器具皆取天地星宿之數，太極兩儀之象，亦殊為迂闊。前有火器原、火攻要二篇，多書生紙上之談。又末有風雨賦一篇，謂熟此以占天文，百無一失。是尤必不然之事也。

△《兵機類纂》•三十二卷〈（江蘇巡撫采進本）〉
明張龍翼撰。龍翼字羽明，松江人。是書取古今言兵事者，自《春秋左氏傳》而下，至於元、明，分為三十二類。每類中又各析子目，所載明事尤詳，大抵書生紙上談也。第三十一卷專言陣勢，然陣法未載圖式，殊為闕略。其凡例雲，篇中如陣法、器械之類，不詳圖說者，慮或冗漫，亦為文飾其詞。蓋是書之作，本為武闈答策之用，故可略則略耳。

△《廣名將譜》•十七卷〈（浙江巡撫采進本）〉
不著撰人名氏。卷首題黃道周注斷。前有崇禎癸未道周序，稱即舊本，芟其繁文，取其精要，入妙旁批，有疑夾註，又總斷結其智勇之所在云云。詞意弇陋，決不出道周之手，殆坊肆所依託。其目錄後幅割裂，亦似非足本。

△《左略》•一卷〈（浙江汪啟淑家藏本）〉
明曾益撰。益字子謙，山陰人。其書專摘《左傳》所言兵事凡五十六篇，每條標以名目。陳禹謨《左氏兵略》尚援引他書，疏通證解。此但摘錄傳文，益無可采矣。

△《談兵髓》•七卷〈（安徽巡撫采進本）〉
題西浙囂囂生撰，不著名氏。首為談兵髓說，稱自黃帝用兵以來，兵法不廢天時。故日月星辰，風雲節候，皆用兵者所宜知。然其所載，如黃赤道、渾天儀、寒暑晝夜長短諸說，多涉律曆家言，於兵事無可徵驗。蓋亦雜綴成書，初無秘授也。前有王洽序。洽字和仲，臨邑人。萬曆甲辰進士，官至兵部尚書。序作於天啟甲子，蓋其巡撫浙江之時，則所為囂囂生者，亦明末人矣。

△《殘本金湯十二籌》•八卷〈（江蘇周厚堉家藏本）〉
明李盤撰。盤字小有，揚州人。是書以十二籌為名，而今所存者，一曰籌修備，二曰籌訓練，三曰籌積貯，四曰籌制器，五曰籌清野，六曰籌方略，七曰籌水戰，八曰籌制勝，已闕其四籌，蓋斷爛不完之本矣。所言皆團練鄉勇，扞禦土寇之計。雜引古事以證之，多不切合，亦頗支蔓。如無糧無水不可以守，三尺童子能知之，而臚列前代絕糧絕水之故實，以為鑒戒。連篇累牘，殊為浪費筆墨。所列飛鎗、飛刀諸法，及以桐油雞卵拋擲敵船，使滑不能立諸計，亦頗近戲劇也。

△《左氏兵法測要》•二十卷〈（江蘇周厚堉家藏本）〉
明宋徵璧撰。徵璧原名存楠，字尚木，華亭人。是書節略左氏所紀兵事，而論其得失。春秋車戰事，與後世迥異，徵璧引以談兵，殊為不達時變也。

△《兵鏡》•十一卷〈（兩江總督采進本）〉
國朝鄧廷羅撰。廷羅字叔奇，號偶樵，江寧人。順治中拔貢生，官至湖廣荊南道。是編凡孫子集注一卷，十三篇各為評釋。其作戰一篇，移為第三。九變一篇，改為軍變，而刪其與地形篇重出五句。九地一篇，謂原本重復，為之改正，殊嫌竄亂舊文。次為兵鏡或問上、下卷，各十五篇。次為兵鏡備考八卷，則於十三篇中摘其要語為綱，而羅列史事以互證其說。摭拾頗為叢雜。

△《武備志略》•五卷〈（內府藏本）〉
國朝傅禹撰。禹字服水，義烏人。是編惟抄撮武經諸書及明茅元儀《武備志》，別無特見。

△《歷代車戰敘略》•一卷〈（兩江總督采進本）〉
國朝張泰交撰。泰交字洎谷，陽城人。康熙壬戌進士，官至浙江巡撫。是書皆剽宋章俊卿《山堂考索後集》車戰篇之文，而稍附益之，別無考正。如述列國車戰，而齊侯伐衛之先驅申驅失載。敘唐代，而裴行儉之糧車、李光弼之櫑車亦失載。敘明代，而給事中李侃所奏之騾車、總兵官張泰所造之獨馬小車，定襄伯郭登之仿古偏箱車皆不能徵引。蓋不免於疏漏矣。

△《練閱火器陣紀》•一卷〈（兩江總督采進本）〉
國朝薛熙撰。熙字孝穆，蘇州人。是書記康熙三十五年江南提督張雲翼演教炮弩之事。所言陣法頗詳，然皆訓練常制也。
──右「兵家類」四十七部，三百八十八卷，內二部無卷數，皆附《存目》。
