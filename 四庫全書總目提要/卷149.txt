
卷一百四十九 集部二
《四庫全書總目提要》紀昀等
唐王績撰。績字無功，太原祁人。隋大業中授秘書省正字。出為六合丞。歸隱北山東皋，自號東皋子。唐初以前官待詔門下，復求為太樂丞。後乃解官歸里。是身事兩朝，皆以仕途不達，乃退而放浪於山林。《新唐書》列之《隱逸傳》，所未喻也。然績為王通之弟，而志趣高雅，不隨通聚徒講學，獻策幹進，其人品亦不可及矣。史稱其簡放嗜酒，嘗作《醉鄉記》、《五斗先生傳》、《無心子傳》。其《醉鄉記》為蘇軾所稱。然他文亦疏野有致。其詩惟《野望》一首為世傳誦。然如《石竹詠》，意境高古。《薛記室收過莊見尋詩》二十四韻，氣格遒健。皆能滌初唐俳偶板滯之習，置之開元、天寶間，弗能別也。《唐書•藝文志》載績集五卷，陳振孫《書錄解題》亦云「其友呂才鳩訪遺文，編成五卷，為之序」。而今本實止三卷。又晁公武《讀書志》引呂才序，稱績年十五，謁楊素，占對英辨。薛道衡見其《登龍門憶禹賦》，歎為今之庾信。且載其卜筮之驗者數事。今本呂才序尚存，而晁公武所引之文則無之。又序稱「鳩訪未畢，緝為三卷」，與《書錄解題》不合。其《登龍門》一賦亦不載集中。或宋末本集已佚，後人從《文苑英華》、《文粹》諸書中采績詩文，匯為此編，而偽託才序以冠之，未可知也。此本為明崇禎中刊本。卷首尚有陸淳序一首，晁、陳二家目中皆未言及。其真偽亦在兩可間矣。
案寒山子，貞觀中天臺廣興縣僧。居於寒岩，時還往國清寺。豐幹、拾得則皆國清寺僧也。世傳台州刺史閭邱允遇三僧事，蹤跡甚怪。蓋莫得而考證也。其詩相傳即允令寺僧道翹尋寒山平日於竹木石壁上及人家廳壁所書，得三百餘首。又取拾得土地堂壁上所書偈言，並纂集成卷。豐幹則僅存房中壁上詩二首。允自為之序。宋時又名《三隱集》，見淳熙十六年沙門道南所作記中。《唐書•藝文志》載寒山詩入釋家類，作七卷。今本並為一卷，以拾得、豐幹詩別為一卷附之，則明新安吳明春所校刻也。王士禎《居易錄》云：寒山詩，詩家每稱其「鸚鵡花間弄，琵琶月下彈。長歌三月響，短舞萬人看」，謂其有唐調。（案此明江盈科雪濤評語，士禎引之。寒山子即唐人，盈科以為有唐調，蓋偶未考其時代。謹附訂於此。）其詩有工語，有率語，有莊語，有諧語。至雲「不煩鄭氏箋，豈待毛公解」，又似儒生語。大抵佛語、菩薩語也。今觀所作，皆信手拈弄，全作禪門偈語，不可復以詩格繩之。而機趣橫溢，多足以資勸戒。且專集傳自唐時，行世已久。今仍著之於錄，以備釋氏文字之一種焉。又案《太平廣記》引《仙傳拾遺》曰：「寒山子者，不知其名氏。大曆中隱居天台翠屏山。其山深邃，當暑有雪，亦名寒岩，因自號寒山子。好為詩，每得一篇一句，輒題於樹間石上。有好事者隨而錄之，凡三百餘首。多述山林幽隱之興，或譏諷時態，能警勵流俗。桐柏徵君徐靈府序而集之，分為三卷，行於人間」云云。則寒山子又為中唐仙人，與閭邱允事又異。無從深考，姑就文論文可矣。
唐王勃撰。《唐書•文苑傳》稱其文集三十卷。而《楊炯集序》則謂分為二十卷，具諸篇目。洪邁《容齋隨筆》亦稱今存者二十卷，蓋猶舊本。明以來其集已佚，原目遂不可考。世所傳《初唐十二家集》，僅載勃詩賦二卷，闕略殊甚。故皇甫汸作《楊炯集序》，稱王詩賦之餘，未睹他制。此本乃明崇禎中閩人張燮搜輯《文苑英華》諸書，編為一十六卷。雖非唐、宋之舊，而以視別本，則較為完善矣。勃文為四傑之冠，儒者頗病其浮豔。案段成式《酉陽雜俎》曰：「張燕公嘗讀勃《夫子學堂碑頌》『帝車南指，遁七曜於中階。華蓋西臨，高五雲於太甲』四句，悉不解。訪之一公。（案一公謂僧一行也。）一公言：『北斗建午，七曜在南方，有是之祥，無位聖人當出。』」「華蓋」以下卒不可悉。洪邁《容齋隨筆》亦曰：「王勃等四子之文，皆精切有本原。其用駢儷作記序碑碣，蓋一時體格如此，而後來頗議之。杜詩云：『王、楊、盧、駱當時體，輕薄為文哂未休。爾曹身與名俱滅，不廢江河萬古流。』正謂此耳。『身名俱滅』以責輕薄子，『江河萬古』指四子也。」韓公《滕王閣記》云：「江南多遊觀之美，而滕王閣獨為第一。及得三王為序、賦、記等，壯其文詞。」注謂王勃作《遊閣序》。又雲中丞命為記，竊喜載名其上，詞列三王之次，有榮耀焉。則韓之所以推勃，亦為不淺矣。夫一行、段成式博洽冠絕古今，杜甫、韓愈詩文亦冠絕古今，而其推勃如是。枵腹白戰之徒，掇拾語錄之糟粕，乃沾沾焉而動其喙，殆所謂蚍蜉撼樹者歟。今錄勃集並錄成式及邁之所記，庶耳食者無輕詆焉。
唐楊炯撰。《唐書•文苑傳》稱其文集本三十卷。晁公武《讀書志》僅著錄二十卷，雲今多亡逸。是宋代已非完本。然其本今亦不傳。此乃明萬曆中龍游童佩從諸書裒集，詮次成編。並以本傳及贈答之文、評論之語，別為附錄一卷。皇甫汸為之序。凡賦八首、詩三十四首、雜文三十九首。《文苑英華》載其《彭城公夫人爾朱氏墓誌銘》一首、《伯母東平郡夫人李氏墓誌銘》一首，列庾信文後，明人因誤編入信集中。此本收《爾朱氏志》一篇，而《李氏志》仍不載，則蒐羅尚有所遺也。《舊唐書》本傳最稱其《盂蘭盆賦》。然炯之麗制，不止此篇。劉昫殆以為奏御之作，故特加紀錄歟？傳又載其《駁太常博士蘇知幾冕服議》一篇，引援經義，排斥游談，炯文之最有根柢者。知其詞章瑰麗，由於貫穿典籍，不止涉獵浮華。而《新唐書》本傳刪之不載，蓋猶本紀不載詔令之意。是宋祁之偏見，非定評也。又新舊《唐書》並稱炯為政嚴酷，則非循吏可概見。童佩序稱盈川廢縣在瀫水北，其地隸龍邱，去郡四十餘里，今址巋然獨存。炯令盈川，無何卒，縣尋罷。民屍祝其地，至今春秋不輟。是則因其文藝而更粉飾其治績，亦非公論矣。
唐盧照鄰撰。《唐書•文苑傳》稱照鄰初為鄧王府典簽，調新都尉，以病去官。後手足攣廢，竟自沉潁水而死。考集中《相里夫人檀龕序》，稱「乾封紀歲」當為「乾封」元年丙寅。《對蜀父老問》稱「龍集荒落」，當為總章二年己巳。皆在益州時所作，《病梨樹賦序》稱「癸酉之歲，臥病長安」。則其罷官當在鹹亨四年以前。計其羈棲一尉。僅五六年。又《窮魚賦序》稱「曾以橫事被拘，將致之深議」。則中間又遭非罪。其病廢以後，與洛陽名流朝士乞藥借書，至每人求乞錢二千，其貧亦可想見。蓋文士之極坎坷者。故平生所作，大抵歡寡愁殷，有騷人之遺響，亦遭遇使之然也。史又稱王、楊、盧、駱以文章齊名，楊炯嘗謂「愧在盧前，恥居王后」。張說則曰：「盈川文如懸河，酌之不竭，優於盧而不減王。恥居後，信然；愧在前，謙也。」今觀照鄰之文，似不及王、楊、駱三家之宏放，疑說之論為然。然所傳篇什獨少，未可以一斑概全豹。杜甫均以江河萬古許之，似難執殘編斷簡以強定低昂。況張鷟《朝野僉載》亦記是語，而作照鄰謂「喜居王后，恥在駱前」。文人品目，多一時興到之言，尤未可據為定論也。其集晁氏、陳氏書目俱作十卷。此本僅七卷，則其散佚者已多。又《窮魚賦序》稱「嘗思報德，故冠之篇首」。則照鄰自編之集，當以是賦為第一。而此本列《秋霖》、《馴鳶》二賦後。其《與在朝諸賢書》亦非完本。知由後人掇拾而成，非其舊帙矣。
唐駱賓王撰。《唐書•文苑傳》稱：「中宗時詔求其文，得百餘篇，命郗雲卿編次之。」《書錄解題》引雲卿舊序，稱「光宅中廣陵亂，伏誅」。蓋據李孝逸奏捷之語。孟棨《本事詩》則云：「賓王落發，遍遊名山。宋之問遊靈隱寺作詩，嘗為續『樓觀滄海日，門對浙江潮』之句。今觀集中，與之問蹤跡甚密，在江南則有投贈之作，在兗州則有餞別之章。宜非不相識者，何至覿面失之。封演為天寶中人，去賓王時甚近，所作《聞見記》中載之問此詩，證月中桂子之事，並不雲出賓王。知當時尚無是說。又朱國楨《湧幢小品》載：「正德九年，有曹某者，鑿靛池於海門城東黃泥口，得古塚題石，曰駱賓王之墓」云云，亦足證亡命為僧之說不確。蓋武后改唐為周，人心共憤。敬業、賓王之敗，世頗憐之，故造是語。孟棨不考而誤載也。其集新、舊《唐書》皆作十卷。宋《藝文志》載有《百道判》三卷，今並散佚。此本四卷，蓋後人所裒輯。其注則明給事中顏文選所作。援引疏舛，殆無可取。以《文選》之外別無注本，而其中亦尚有一二可采者，故姑並錄之，以備參考焉。
唐陳子昂撰。子昂事蹟具《唐書》本傳及盧藏用所為別傳。唐初文章，不脫陳、隋舊習。子昂始奮發自為，追古作者。韓愈詩云：「國朝盛文章，子昂始高蹈。」柳宗元亦謂「張說工著述，張九齡善比興，兼備者子昂而已」。馬端臨《文獻通考》乃謂子昂「惟詩語高妙，其他文則不脫偶儷卑弱之體」。韓、柳之論不專稱其詩，皆所未喻。今觀其集，惟諸表序猶沿排儷之習，若論事書疏之類，實疏朴近古，韓、柳之論未為非也。子昂嘗上書武后，請興明堂太學。宋祁《新唐書》傳贊以為「薦圭璧於房闥，以脂澤汙漫之」。其文今載集中。王士禎《香祖筆記》又舉其《大周受命頌》四章、《進表》一篇、《請追上太原王帝號表》一篇，以為視《劇泰美新》殆又過之。其下筆時不復知世有節義廉恥事。今亦載集中。然則是集之傳，特以詞采見珍。譬諸蕩姬佚女，以色藝冠一世，而不可以禮法繩之者也。此本傳寫多訛脫，第七卷闕兩葉。據目錄尋之，《禡牙文》、《禜海文》在《文苑英華》九百九十五卷，《弔塞上翁文》在九百九十九卷，《祭孫府君文》在九百七十九卷。又《送崔融等序》之後，據目錄尚有《餞陳少府序》一篇，此本亦佚，《英華》七百十九卷有此文。今並葺補，俾成完本。《英華》八百二十二卷收子昂《大崇福觀記》一篇，稱武士彠為「太祖孝明皇帝」。此集不載其目，殆偶佚脫。今並補入，俾操觚揮翰之士知立身一敗，遺詬萬年，有求其不傳而不能者焉。
唐張說撰。說事蹟具《唐書》本傳。其文章典麗宏贍，當時與蘇頲並稱。朝廷大述作多出其手，號曰燕許。《唐書•藝文志》載其集三十卷，今所傳本止二十五卷。然自宋以後，諸家著錄並同，則其五卷之佚久矣。集中《元處士碣銘》稱，序為處士子將作少監行沖撰，而《唐書•行沖傳》乃不載其為此官。《為留守奏慶山醴泉表》稱，萬年縣令鄭國忠狀，六月十四日縣界霸陵鄉有慶山，見醴泉出。而《唐書•武后傳》載此事乃作新豐縣。皆與史傳頗有異同。然說在當時，必無訛誤，知《唐書》之疏舛多矣。此書所以貴舊本也。集首《永樂七年伍德記》一篇，稱兵燹之後，散佚僅存，錄而藏之。至嘉靖間，其子孫始為梓行，而訛舛特甚。又參考本傳及《文粹》、《文苑英華》諸書，其文不載於集者尚多。今旁加搜輯，於集外得頌一首、箴一首、表十八首、疏二首、狀六首、策三首、批答一首、序十一首、啟一首、書二首、露布一首、碑四首、墓誌九首、行狀一首，凡六十一首。皆依類補入。而原集目次錯互者，亦詮次更定。仍厘為二十五卷，庶幾復成完本焉。
唐張九齡撰。九齡事蹟具《唐書》本傳。徐浩作九齡墓碑，稱其學究精義，文參微旨，而不及其文集卷數。唐、宋二史《藝文志》俱載有九齡文集二十卷。其後流播稍稀。惟明《文淵閣書目》有《曲江文集》一部四冊，又一部五冊。而外間多未之睹。成化間，邱濬始從內閣錄出，韶州知府蘇韡為刊行之。其卷目與《唐志》相合，蓋猶宋以來之舊本也。九齡守正嫉邪，以道匡弼，稱開元賢相。而文章高雅，亦不在燕、許諸人下。《新唐書•文藝傳》載徐堅之言，謂其文「如輕縑素練，實濟時用，而窘邊幅」。今觀其《感遇》諸作，神味超軼，可與陳子昂方駕。文筆宏博典實，有垂紳正笏氣象，亦具見大雅之遺。堅局於當時風氣，以富豔求之，不足以為定論。至所撰制草，明白切當，多得王言之體。本傳稱為秘書少監時，會賜渤海詔，而書命無足為者，乃命九齡為之。被詔輒成，因遷工部侍郎知制誥。今檢集中有《渤海王大武藝書》，當即其時所作。而其他詔命，亦多可與史傳相參考。如集中有《敕奚都督府右金吾衛大將軍歸誠王李歸國書》，而核之《唐書•外國傳》所載奚事，自開元以後，僅有李大酺、魯蘇、李詩延、寵姿固諸酋長名，而不及歸國。知記載有所脫漏，是尤可以補史之闕矣。
唐李邕撰。邕事蹟具《唐書》本傳。邕文集本七十卷，《宋志》已不著錄。此本為明無錫曹荃所刊。前有荃序，稱紹和徵君刻唐人集，初得《北海集》，而餘論之。不言為何人所編。大抵皆採摭《文苑英華》諸書，裒而成帙，非原本矣。史稱邕長於碑頌，前後所制凡數百首。今惟賦五首，詩四首，表十四首，疏狀各一首，碑文八首，銘、記各一首，神道碑五首，墓誌銘一首。蓋已十不存一。《舊唐書》稱其《韓公行狀》、《洪州放生池碑》、《批韋巨源諡議》為當時文士所重。李白《東海有勇婦》一篇稱：「北海李使君，飛章奏天庭。」杜甫《八哀》詩稱：「朗詠六公篇，憂來豁蒙蔽。」趙明誠《金石錄》亦稱：「唐六公詠，文詞高古。」今皆不見此集中，殊可惜也。劉克莊《後村詩話》譏其為葉法善祖作碑，貽千載之笑。然唐時名儒碩士，為緇黃秉筆，不以為嫌，不似兩宋諸儒視二教如敵國。此當尚論其世，固不容執後而議前。且克莊與真德秀遊，德秀《西山集》中，琳宮梵剎之文，不可枚舉，克莊曾無一詞，而獨刻責於邕。是尤門戶之見，不足服邕之心矣。卷末附錄，載新、舊《唐書》邕本傳及贈送諸作，而別載《文苑英華》所錄邕《賀赦表》六篇，題曰「糾繆」。謂考其事在代宗、德宗、憲宗時，邕不及見。其論次頗為精審。然考彭叔夏《文苑英華辨證》曰：「《賀赦表》六首，《類表》以為李吉甫作，而《文苑》以為李邕。按邕天寶初卒，而六表乃在代宗、德宗、憲宗時。況《文苑》於三百五十九卷重出一表，題曰李吉甫。又第二表末雲『謹遣衙前虞侯王國清奉表陳賀以聞』，正與吉甫《郴州謝上表》末語同，則非邕作也」云云。是宋人已經考證，編是集者用其說而諱所自來，亦可謂攘人之善矣。
唐李白撰。《舊唐書》白傳稱山東人，《新唐書》則作隴西成紀人。考杜甫作《崔端薛復筵醉歌》有「近來海內為長句，汝與山東李白好」句。楊慎《丹鉛錄》據魏顥《李翰林集序》有「世號為李東山之文，謂杜集傳寫誤倒其字」。似乎有理。然元稹作杜甫墓誌亦稱「與山東人李白」，其文鑿然。如倒之作東山人，則語不成文，又不得以魏序為解。檢白集《寄東魯二子詩》，有「我家寄東魯」句。顥序亦稱「合於魯一婦人，生子曰頗黎」。蓋居山東頗久，故人亦以是稱之，實則非其本籍，劉昫等誤也。至於隴西成紀乃唐時李氏以郡望通稱，故劉知幾《史通•因習篇》自注曰：「近代史為王氏傳云：『琅邪臨沂人。』為李氏傳云：『隴西成紀人。』非惟王、李二族久離本郡，亦自當時無此郡縣，皆是魏、晉以前舊名。」今勘驗《唐書•地理志》，果如所說。則宋祁等因襲舊文，亦不足據。惟李陽冰序稱「涼武昭王暠之後，謫居條支。神龍之始，逃歸於蜀，復指李樹而生伯陽。驚姜之夕，長庚入夢。顥序稱白本隴西，乃因家於綿，身既生蜀」云云。則白為蜀人，具有確證。二史所書，皆非其實也。陽冰序不言卷數，《新唐書•藝文志》則曰《草堂集》二十卷，李陽冰編。案宋敏求後序曰：「唐李陽冰序李白《草堂集》十卷，咸平中樂史別得白歌詩十卷，合為《李翰林集》二十卷。」《史》又云：「雜著為別集十卷。」然則《草堂集》原本十卷，《唐志》以陽冰所編為二十卷者，殊失之不考。今《草堂集》不傳，樂史所編亦罕見。此本乃宋敏求得王溥及唐魏顥本，又裒集《唐類詩》諸編洎石刻所傳，編為一集。曾鞏又考其先後而次第之，為三十卷。首卷惟載諸序碑記，二卷以下乃為歌詩，為二十三卷。雜著六卷，流傳頗少。國朝康熙中，吳縣繆曰芑始重刊之。後有曰芑跋云：「得臨川晏氏宋本，重加校正，較坊刻頗為近古。」然陳氏《書錄解題》、晁氏《讀書志》並題《李翰林集》，而此乃雲《太白全集》，未審為宋本所改，曰芑所改，是則稍稍可疑耳。據王琦注本，是刻尚有《考異》一卷。而坊間印本皆削去曰芑序目，以贗宋本，遂並《考異》而削之。以其文已全載王琦本中，今亦不更補錄焉。
宋楊齊賢集注，而元蕭士贇所刪補也。杜甫集自北宋以來注者不下數十家，李白集注宋、元人所撰輯者，今惟此本行世而已。康熙中，吳縣繆曰芑翻刻宋本《李翰林集》，前二十三卷為歌詩，後六卷為雜著。此本前二十五卷為古賦樂府歌詩，後五卷為雜文。且分標門類，與繆本目次不同。其為齊賢改編，或士贇改編，原書無序跋，已不可考。惟所輯注文，則以「齊賢曰」、「士贇曰」互為標題以別之，故猶可辨識。注中多徵引故實，兼及意義。卷帙浩博，不能無失。唐覲《延州筆記》嘗摘士贇注《寄遠詩》第七首「滅燭解羅衣」句，不知出《史記•滑稽傳》淳於髡語，乃泛引謝瞻、曹植諸詩。又如《臨江王節士歌》，齊賢以為史失其名，士贇則引樂府《遊俠曲》證之。不知《漢書•藝文志》《臨江王》及《愁思節士歌》原各為一篇，自南齊陸厥始並作《臨江王節士歌》。後來庾信、杜甫俱承其誤。白詩亦屬沿訛。齊賢等不為辨析，而轉以為史失名。此類俱未為精核。然其大致詳贍，足資檢閱。中如《廣武戰場懷古》一首，士贇謂非太白之詩，厘置卷末，亦具有所見，其於白集固不為無功焉。齊賢字子見，舂陵人。士贇字粹可，寧都人，宋辰州通判立等之子。篤學工詩，與吳澄相友善。所著有《詩評》二十餘篇及《冰崖集》，俱已久佚，獨此本為世所共傳雲。
國朝王琦撰。琦字琢崖，錢塘人。注李詩者自楊齊賢、蕭士贇後，明林兆珂有《李詩鈔述注》十六卷，簡陋殊甚。胡震亨駁正舊注，作《李詩通》二十一卷。琦以其尚多漏略，乃重為編次、箋釋，定為此本。其詩參合諸本，益以逸篇，厘為三十卷，以合曾鞏序所言之數。別以序志、碑傳、贈答題詠、詩文評語、年譜、外紀為附錄六卷。而繆氏本所謂《考異》一卷，散入文句之下，不另列焉。其注欲補三家之遺闕，故採摭頗富，不免微傷於蕪雜。然捃拾殘賸，時亦寸有所長。自宋以來，注杜詩者林立，而注李詩者寥寥僅二三本。錄而存之，亦足以資考證。是固物少見珍之義也。
宋郭知達編。知達，蜀人。前有自序，作於淳熙八年。又有曾噩重刻序，作於寶慶元年。噩據《書錄解題》作「字子肅，閩清人」。淩知迪《萬姓統譜》則作「字噩甫，閩縣人。慶元中尉上高，復遷廣東漕使」，與陳振孫所記小異。振孫與噩同時，迪知所敘又與序中結銜合，未詳孰是也。宋人喜言杜詩，而注杜詩者無善本。此書集王洙、宋祁、王安石、黃庭堅、薛夢符、杜田、鮑彪、師尹、趙彥材之注，頗為簡要。知達序稱「屬二三士友隨是非而去取之。如假託名氏，撰造事實，皆刪削不載」。陳振孫《書錄解題》亦曰：「世有稱東坡事實者（案當作老杜事實），隨事造文，一一牽合，而皆不言其所自出。且其詞氣首末出一口，蓋妄人偽託以欺亂流俗者。書坊輒鈔入集注中，殊敗人意。此本獨削去之」云云。與序相合，知其別裁有法矣。振孫稱噩刊版五羊漕司，字大宜老（案宜老謂宜乎老眼，刻本或作可考，非），最為善本。此本即噩家所初印，字畫端勁而清楷，宋版中之絕佳者。振孫所言，固不為虛雲。
宋黃希原本，而其子鶴續成之者也。希字夢得，宜黃人。登進士第。官至永新令。嘗作春風堂於縣治，楊萬里為作記，今載《誠齋集》中。鶴字叔似。著有《北窗寓言集》，今已久佚。希以杜詩舊注每多遺舛，嘗為隨文補緝，未竟而歿。鶴因取槧本集注即遺稿為之正定。又益以所見，積三十餘年之力，至嘉定丙子，始克成編。書首原題《補千家集注杜工部詩史》。所列注家姓氏，實止一百五十一人。注中徵引則王洙、趙次公、師尹、鮑彪、杜修可、魯訔諸家之說為多，其他亦寥寥罕見。而當時所稱偽蘇注者，乃並見采綴。蓋坊行原有千家注本，鶴特因而廣之，故以「補注」為名。其郭知達《九家注》、蔡夢弼《草堂詩箋》，視鶴本成書稍前（案知達本成於淳熙辛丑，在鶴本前三十餘年。夢弼成於嘉泰甲子，在鶴本前十有二年），而注內無一字引及。殆流傳未廣，偶未之見也。書中凡原注各稱「某曰」，其補注則稱「希曰」、「鶴曰」以別之。大旨在於案年編詩，故冠以《年譜辨疑》，用為綱領。而詩中各以所作歲月注於逐篇之下，使讀者得考見其先後出處之大致。其例蓋始於黃伯思，後魯訔等踵加考訂，至鶴父子而益推明之。鉤稽辨證，亦頗具苦心。其間牴牾不合者，如《贈李白》一首，鶴以為開元二十四年游齊、趙時作。不知甫與白初未相見，至天寶三、四載白自供奉被放後，始相遇於東都。觀甫《寄白二十韻》詩所云「乞歸優詔許，遇我宿心親」者，是其確證，鶴說殊誤。又《鄭駙馬宅宴洞中》一首，鶴謂與《重題鄭氏東亭詩》皆在河南新安縣作。不知《長安志》有蓮花洞，在神禾原鄭駙馬之居，即詩所云「洞中」，並不在新安，不可與東亭混而為一。又《高都護驄馬行》，鶴以為天寶七載作。考高仙芝平小勃律後，以天寶八載方入朝，詩中有「飄飄遠自流沙至」語，則當在八載，而非七載。又《遣興》詩「赫赫蕭京兆」句，鶴以京兆為蕭至忠。不知至忠未嘗官京兆尹，詩中所指當是蕭炅。又《喜雨》一首，鶴謂永泰元年所作。考詩末甫自注「浙右多盜賊」語，正指寶應元年袁晁之亂，詩當作於是年。時甫方在梓、閬間，故有巴人之句，鶴說非是。似此者尚數十條，皆為疏於考核。又題與詩皆無明文，不可考其年月者，亦牽合其一字一句，強為編排，殊傷穿鑿。然其考據精核者，後來注杜諸家亦往往援以為證。故無不攻駁其書，而終不能廢棄其書焉。
不著編輯人名氏。前載王洙、王安石、胡宗愈、蔡夢弼四序。所采不滿百家，而題曰千家，蓋務誇摭拾之富，如魏仲舉《韓柳集注》亦虛稱五百家也。其句下篇末諸評，悉劉辰翁之語。朱彝尊謂夢弼所編入，然夢弼所撰，本名《草堂詩箋》，其自序內標識注例甚詳，與此本不合。宋犖謂杜詩評點自劉辰翁始。劉本無注，元大德間有高楚芳者，刪存諸注，以劉評附之。此本疑即楚芳編也。辰翁評所見至淺，其標舉尖新字句，殆於竟陵之先聲。王士禎乃比之郭象注莊，殆未為篤論。至編中所集諸家之注，真贗錯雜，亦多為後來所抨彈。然宋以來注杜諸家，鮮有專本傳世，遺文緒論，頗賴此書以存。其蓽路藍縷之功，亦未可盡廢也。
明唐元竑撰。元竑字遠生，烏程人。萬曆戊子舉人。明亡，不食死，論者以「首陽餓夫」比之。是編乃其讀杜詩時所劄記。所閱蓋千家注本，其中附載劉辰翁評，故多駁正辰翁語。自宋人倡「詩史」之說，而箋杜詩者遂以劉昫、宋祁二書據為稿本。一字一句，務使與紀傳相符。夫忠君愛國，君子之心。感事憂時，風人之旨。杜詩所以高於諸家者，固在於是。然集中根本不過數十首耳。詠月而以為比肅宗，詠螢而以為比李輔國，則詩家無景物矣。謂紈袴下服比小人，謂儒冠上服比君子，則詩家無字句矣。元竑所論，雖未必全得杜意，而刊除附會，涵泳性情，頗能會於意言之外。其中如「白鷗沒浩蕩」句，必抑蘇軾而申宋敏求。「宛馬總肥秦苜蓿」句，正用漢武帝離宮種苜蓿事，而執誤本春苜蓿事以為不對漢嫖姚。又往往喜言詩讖，尤屬不經。然大旨合者為多，勝舊注之穿鑿遠矣。
國朝仇兆鼇撰。兆鼇字滄柱，鄞縣人。康熙乙丑進士。官至吏部侍郎。是書乃康熙三十二年兆鼇為編修時所奏進。凡詩注二十三卷，雜文注二卷。後以《逸杜》、《詠杜》、《補杜》、《論杜》為《附編》上下二卷。其總目自二十八卷以下尚有《仿杜》、《集杜》諸卷，皆有錄無書，疑欲續為而未成也。每詩各分段落，先詮釋文義於前，而徵引典故列於詩末。其中摭拾類書，小有舛誤者。如注「忘機對芳草」句，引《高士傳》「葉幹忘機」。今《高士傳》無此文。即《太平御覽》所載嵇康《高士傳》幾盈二卷，亦無此文。又注「宵旰憂虞軫」句，不知二字本徐陵文，乃引《左傳》注「旰食」，引《儀禮》注「宵衣」。考之鄭注，宵乃同綃，非宵旦之宵也。至《吟杜》卷中載徐增一詩，本出其《說唐詩》中。所謂「佛讓王維作，才憐李白狂」者，蓋以維詩雜禪趣，白詩多逸氣，以互形甫之謹嚴。兆鼇乃改上句為「賦似相如逸」，乖其本旨。如此之類，往往有之，皆不可據為典要。然援據繁富，而無千家諸注偽撰故實之陋習。核其大局，可資考證者為多，亦未可竟廢也。
唐王維撰，國朝趙殿成注。殿成字松谷，仁和人。王維集舊有顧起經分類注本，但注詩而不及文，詩注亦間有舛漏。殿成是本，初定稿於雍正戊申，成書於乾隆丙辰。鉤稽考訂，定為古體詩六卷、近體詩八卷。皆以元劉辰翁評本所載為斷。其別本所增及他書互見者，則為外編一卷。其雜文則厘為十三卷，並為箋注。又以《王縉進表》、《代宗批答》、《唐書》本傳、世系、遺事及同時唱和、後人題詠為一卷，弁之於首。以詩評、書錄、年譜為一卷，綴之於末。其年譜亦本傳、世系之類，後人題詠亦詩評、畫錄之類，而一置於後，一置於前，編次殊為未協。又集外之詩既為外編，其論畫諸篇亦集外之文，疑以傳疑者，而混於文集，不復分別，體例亦未畫一。然排比有緒，終較他本為精審。其箋注往往捃拾類書，不能深究出典。即以開卷而論，「閶闔」字見《楚辭》，而引《三輔黃圖》。「八荒」字見《淮南子》，而引章懷太子《後漢書注》。「胡床」字見《世說新語》桓伊、戴淵事，而引張端義《貴耳集》。「朱門」字亦見《世說新語》支遁語，而引程大昌《演繁露》。「雙鵠」字自用古詩「願為雙黃鵠」語，而引謝維新《合璧事類》。「絕跡」字見《莊子》，而引曹植《與楊修書》。皆未免舉末遺本。然於顧注多所訂正。又維本精於佛典，顧注多未及詳。殿成以王琦熟於三歲，屬其助成，亦頗補所未備。核其品第，固猶在顧註上也。
唐高適撰。適，《唐書》作渤海人。其集亦題曰渤海。《河間府志》據其《封邱縣》詩「我本漁樵孟諸野」句，又《初至封邱》詩有「去家百里不得歸」句，定為梁、宋間人。然集中《別孫沂》詩題下又注「時俱客宋中」，則又非生於梁、宋者。志所辨，似亦未確。考唐代士人多題郡望，史傳亦復因之，往往失其里籍。劉知幾作《史通》，極言其弊，而終不能更。適集既無定詞，則亦闕疑可也。其集《唐志》作十卷。《通考》又有集外文一卷，詩一卷。此本從宋本影鈔，內「廓」字闕筆，避甯宗嫌名，當為慶元以後之本。凡詩八卷、文二卷。其集外詩文則無之。考明人所刻適集，以《太平廣記》高鍇侍郎墓中之狐妖絕句「危冠高髻楚宮妝，閒步前庭趁夜涼。自把玉簪敲砌竹，清歌一曲月如霜」一首，並載入之，蕪雜殊甚。又《九日》一詩見宋程俱《北山集》，毛奇齡選唐人七律亦誤題適作。此本不載，較他本特為精審。第十卷中有《賀安祿山死表》，稱「臣得河南道及諸州牒，皆言逆賊安祿山苦痛而死，手足俱落，眼鼻殘壞」。則祿山竟以病死，與史載李豬兒事迥異。蓋兵戈雲擾，得諸傳聞之故也。
唐孟浩然撰。浩然事蹟具《新唐書•文藝傳》。前有天寶四載宜城王士源序。（案士源即補《亢倉子》之王士元。其事亦見序中。此作源字，蓋傳寫異文。）又有天寶九載韋滔序。士源序稱「浩然卒於開元二十八年，年五十有二。凡所屬綴，就輒毀棄，無復編錄。鄉里購采，不有其半。敷求四方，往往而獲。今集其詩二百一十七首，分為四卷」。此本四卷之數，雖與序合，而詩乃二百六十二首，較原本多四十五首。洪邁《容齋隨筆》嘗疑其《示孟郊》詩時代不能相及。今考《長安早春》一首，《文苑英華》作張子容，而《同張將軍薊門看燈》一首亦非浩然遊跡之所及。則後人竄入者多矣。士源序又稱詩或闕逸未成，而制思清美，及他人酬贈，咸次而不棄。而此本無不完之篇，亦無唱和之作。其非原本，尤有明徵。排律之名，始於楊宏《唐音》，古無此稱。此本乃標排律為一體。其中《田家元日》一首、《晚泊潯陽望香爐峰》一首、《萬山潭》一首，《渭南園即事貽皎上人》一首，皆五言近體，而編入古詩。《臨洞庭》詩舊本題下有「獻張相公」四字，見方回《瀛奎律髓》。此本亦無之。顯然為明代重刻，有所移改。至序中「丞相范陽張九齡等與浩然為忘形之交」語，考《唐書》，張說嘗謫岳州司馬，集中稱「張相公」、「張丞相」者凡五首，皆為說作。若九齡則籍隸嶺南，以「曲江」著號，安得署曰「范陽」？亦明人以意妄改也。以今世所行別無他本，姑仍其舊錄之，而附訂其舛互如右。
案唐常建不知其字，其里貫亦無可考。據陳振孫《書錄解題》，知為開元十五年進士，終於盱眙尉而已。詩家但稱曰「常尉」，從其官也。《唐書•藝文志》載常建詩一卷。此本三卷，乃毛晉汲古閣所刊，雲不知何人類而析之。據《書錄解題》作於宋末，尚稱一卷，則元、明人所分矣。殷璠作《河嶽英靈集》，去取至為精核。肅、代之間，所錄僅二十四人，以建為冠。載詩僅二百三十四首，而建詩居十五首。其序稱「劉楨死於文學，左思終於記室，鮑照卒於參軍，常建亦淪於一尉」，深用悲惋。又稱「松際露微月，清光猶為君。山光悅鳥性，潭影空人心」諸句，而尤推《弔王將軍墓》一篇，以為善敘悲怨，勝於潘岳。今觀其詩凡五十七首，所與贈答者率莫考其姓氏。其中最知名者，惟王昌齡一人。而僅有宿其隱居一篇，為招與張賁共隱。則非惟宦途寂寞，守道無營，即倡和交遊，亦泊然於名場聲氣之外。不然則李白與昌齡最契，高適、王之渙等亦與昌齡旗亭畫壁，同作俊遊，建亦何難因緣牽附，以博一時之譽哉！其人品如是，則詩品之高，固其所矣。其詩自殷璠所稱外，歐陽修《題青州山齋》又極賞其「曲徑通幽處，禪房花木深」之句。稱欲效其語，久不可得。（案修集本作「竹徑遇幽處」，蓋一時誤記。姚寬《西溪叢話》已辨之，今據建集改正。附識於此。）然全集之中，卓然與王、孟抗行者，殆十之六七，不但二人所稱也。洪邁《萬首絕句》，別載建《吳故宮》一首，此集不載，語亦不類。邁所編舛誤至多，不盡足據。今亦不復增入焉。
案陳振孫《書錄解題》載：「《儲光羲詩》五卷，唐監察御史魯國儲光羲撰。與崔國輔、綦毋潛皆同年進士。天寶末任偽官，貶死。」《唐書•藝文志》《儲光羲政論》下注曰：「兗州人。開元進士第。又詔中書試文章，曆監察御史。安祿山反，陷賊自歸。」與振孫所敘爵里相同，而任偽官事已小異。又《包融集》條下注曰：「融與儲光羲皆延陵人。與丁仙芝等十八人皆有詩名。殷璠匯次其詩，號曰《丹陽集》。」則並其里籍亦異。自相矛盾，莫之詳也。《唐志》載其集七十卷。是集前有顧況序，亦稱所著文篇賦論七十卷。辛文房《唐才子傳》稱其又有《九經分疏義》二十卷，與所作《政論》十五卷並傳。今皆散佚，存者惟此詩五卷耳。其詩源出陶潛，質樸之中有古雅之味。位置於王維、孟浩然間，殆無愧色。殷璠《河嶽英靈集》稱其「削盡常言，得浩然之氣」，非溢美也。
唐元結撰。結事蹟具《新唐書》本傳。結所著有《元子》十卷，李商隱為作序。《文編》十卷，李紓為作序。又《猗玕子》一卷。並見《唐志》，今皆不傳。所傳者惟此本，而書名、卷數皆不合。蓋後人摭拾散佚而編之，非其舊本。觀洪邁譏所記二十國事，如方國、圓國、言國、相乳國、無手國、無足國、惡國、忍國、無鼻國、觸國之類，見於《容齋隨筆》者，此本皆無之。則其佚篇多矣。結性不諧俗，亦往往跡涉詭激。初居商餘山，自稱「季」。及逃難猗玕洞，稱「猗玕子」。又或稱「浪士」，或稱「聱叟」，或稱「漫叟」。為官或稱「漫郎」，頗近於古之狂。然制行高潔，而深抱閔時憂國之心。文章戛戛自異，變排偶綺靡之習。杜甫嘗和其《舂陵行》，稱其「可為天地萬物吐氣」。晁公武謂其文如古鐘磬，不諧俗耳。高似孫謂其文章奇古，不蹈襲。蓋唐文在韓愈以前，毅然自為者，自結始。亦可謂耿介拔俗之姿矣。皇甫湜嘗題其《浯溪中興頌》曰：「次山有文章，可惋只在碎。然長於指敘，約結有餘態。心語適相應，出句多分外。於諸作者間，拔戟成一隊。」其品題亦頗近實也。
唐顏真卿撰。真卿事蹟具《唐書》本傳。其集見於《藝文志》者有《吳興集》十卷，又《廬州集》十卷、《臨川集》十卷。至北宋皆亡。有吳興沈氏者，采掇遺佚，編為十五卷。劉敞為之序，但稱沈侯而不著名字。嘉祐中，又有宋敏求編本，亦十五卷，見《館閣書目》。江休復《嘉祐雜誌》極稱其採錄之博。至南宋時，又多漫漶不完。嘉定間，留元剛守永嘉，得敏求殘本十二卷，失其三卷。乃以所見真卿文別為補遺，並撰次年譜附之，自為後序。後人復即元剛之本分為十五卷，以符沈、宋二本之原數。沿及明代，留本亦不甚傳。今世所行乃萬曆中真卿裔孫允祚所刊，脫漏舛錯，盡失其舊。獨此本為錫山安國所刻。雖已分十五卷，然猶元剛原本也。真卿大節，炳著史冊。而文章典博莊重，亦稱其為人。集中《廟享議》等篇，說禮尤為精審。特收拾於散佚之餘，即元剛所編亦不免闕略。今考其遺文之見於石刻者，往往為元剛所未收。謹詳加搜輯，得《殷府君夫人顏氏碑銘》一首，《尉遲迥廟碑銘》一首，《太尉宋文貞公神道碑側記》一首，《贈秘書少監顏君廟碑碑側記》、《碑額陰記》各一首，《竹山連句》詩一首，《奉使蔡州》詩一首，皆有碑帖現存。又《政和公主碑》殘文、《顏元孫墓誌》殘文二篇，見《江氏筆錄》。《陶公栗裏》詩見《困學紀聞》。今俱采出，增入《補遺》卷內。至留元剛所錄《禘祫議》，其文既與《廟享議》復見，而篇末「時議者舉然」云云，乃《新唐書•陳京傳》敍事之辭，亦非真卿本文。又《幹祿字書•序》乃顏元孫作，真卿特書之刻石，元剛遂以為真卿文，亦為舛誤。今並從刊削焉。後附《年譜》一卷，舊亦題元剛作。而譜中所列詩文諸目，多集中所無，疑亦元剛因舊本增輯也。元剛字茂潛，丞相留正之子。官終起居舍人。
唐吳筠撰。筠字貞節，華陰人，隱於南陽。天寶中召至京師。請為道士，居嵩山。復求還茅山，東遊會稽。往來天臺、剡中，與李白、孔巢父酬唱。大曆中卒。弟子私諡曰「宗元先生」。新舊《唐書》皆載《隱逸傳》。此本為浙江鮑氏知不足齋所抄。末有跋云：「收入《道藏》中，世無別本。」然《文獻通考》云：「吳筠《宗元先生集》十卷，前有權德輿序，列於別集諸人之次。」則當時非無傳本。此跋題戊申歲，不著年號。疑作於《通考》前也。卷首權德輿序，稱太原王顏類遺文為三十卷。後又有《吳尊師傳》，亦德輿撰，乃言文集二十卷。均與《文獻通考》稱十卷者不合。考德輿序，稱四百五十篇，而此本合詩賦論僅一百十九篇。則非完書矣。又舊書筠本傳云：「魯中儒士也。」新書本傳云：「華州華陰人。」德輿序稱「華陰人」，而傳又雲「魯儒士」。序稱受正一法於馮尊師，上距陶弘景五傳。傳又雲受正一法於潘體元，乃馮之師。亦相乖剌。考舊書《李白傳》，稱「天寶初客遊會稽，與道士吳筠隱於剡中」。而傳乃言：「祿山將亂，求還茅山。既而中原大亂，江淮多盜，乃東遊會稽，與詩人李白、孔巢父詩篇酬和。」不知天寶亂後，白已因永王璘事流夜郎矣，安能與筠同隱？此傳殆出於依託。序又稱筠卒於大曆十三年，後二十五歲乃序此集，其年為貞元十九年。德輿於貞元十七年知禮部貢舉，明年真拜侍郎。故是年作序，系銜雲禮部侍郎，其文與史合。而《金丹九章經》前又載筠自序一篇，題元和戊戌年作。戊戌乃元和十三年，距所謂先生化去之年又隔四十年。後且云：「元和中游淮西，遇王師討蔡賊吳元濟，避亂東嶽，遇李謫仙，授以《內丹九章經》。」殆似囈語。然則此序與傳同一偽撰矣。據新舊書皆有《元綱》三篇語，則卷末所附《元綱論》三篇，自屬筠作。至《內丹九章經》，核之以序，偽妄顯然。以流傳已久，姑並錄之，而辨其牴牾如右。
唐僧皎然撰。案《唐書•藝文志》，皎然字清晝，湖州人。謝靈運十世孫。居杼山。顏真卿為刺史，集文士撰《韻海鏡源》，預其論著。貞元中，取其集藏集賢御書院，刺史於頔為序。此集卷數與唐志合，頔序亦存。蓋猶舊本。前有贊寧所為傳，蓋自《高僧傳》錄入。末有集外詩，則毛晉所補緝也。皎然及貫休、齊己皆以詩名。今觀所作，弱於齊己而雅於貫休。在中唐作者之間，可廁末席。集末附載雜文數篇，則聊以備體，非其所長矣。別本附刊《杼山詩式》一卷。案《唐志》晝公《詩式》、《詩評》皆載文史類中，不附本集。今亦析出別著錄焉。
唐劉長卿撰。長卿字文房，河間人。姚合《極元集》作宣城人。莫能詳也。開元二十一年登進士第。官終隨州刺史，故至今稱曰「劉隨州」。是集凡詩十卷。文一卷。第二卷中《送河南元判官赴河南勾當苗稅充百官俸錢》詩，不書「勾」字，但注曰：「御名。」蓋宋高宗名構，當時例避同音，故勾字稱御名。則猶從南宋舊本翻雕也。然編次叢脞頗甚，諸體皆以絕句為冠。中間古體、近體亦多淆亂。如「四月深澗底，桃花方欲然。寧知地勢下，遂使春風偏」四句，第四卷中作《晚桃》詩前半首，乃《幽居八詠上李侍郎》之一。而第一卷又割此四句為絕句，題曰《入百丈澗見桃花晚開》。是二者必有一訛也。舊原有外集一卷，所錄僅詩十首，而《重送》一首已見八卷中，又佚去題中「裴郎中貶吉州」六字。《次前溪館作》一首，已見二卷中。《贈袁贊府》一首，已見九卷中。而又誤以題下所注「時經劉展平後」句為題，並佚「時經」二字。《送裴二十七端公》詩，亦見二卷中。《哭李宥》一首，亦見九卷中。《秋雲嶺》、《洞山陽》、《橫龍渡》、《赤沙湖》四首，即四卷中《湘中紀行》十首之四，又訛「秋雲嶺」為「雲秋嶺」，「洞山陽」為「山陽洞」。《寄李侍郎行營五十韻》一首，已見七卷，又佚其題首「至德三年」等二十四字。不知何以舛謬至此。蓋宋本亦有善不善，不能一一精核也。今刊除《入百丈澗見桃花晚開》一首。其外集亦一併刊除，以省重複。長卿詩號「五言長城」，大抵研煉深穩，而自有高秀之韻。其文工於造語，亦如其詩。故於盛唐、中唐之間，號為名手。但才地稍弱，是其一短。高仲武《中興間氣集》病其「十首以後語意略同」，可謂識微之論。王士禎《論詩絕句》乃雲「不解雌黃高仲武，長城何意貶文房」，非篤論也。
唐韋應物撰。應物，京兆人。新舊《唐書》俱無傳。宋姚寬《西溪叢話》載，吳興沈作喆為作補傳，稱「應物少遊太學。當開元、天寶間，充宿衛，扈從遊幸，頗任俠負氣。兵亂後，流落失職。乃更折節讀書。由京兆功曹累官至蘇州刺史、太僕少卿，兼御史中丞，為諸道鹽鐵轉運江淮留後。年九十餘，不知其所終」。先是。嘉祐中王欽臣校定其集。有序一首。述應物事蹟與補傳皆合。惟雲以集中及時人所稱推其仕宦本末。疑止於蘇州刺史。考《劉禹錫集》有《蘇州舉韋中丞自代狀》，則欽臣為疏略矣。《李觀集》有《上應物書》，深言其褊躁。而李肇《國史補》云：「應物性高潔，鮮食寡慾，所居焚香掃地而坐。」二說頗異。蓋狷潔之過，每傷峭刻，亦事理所兼有也。其詩七言不如五言，近體不如古體。五言古體源出於陶，而鎔化於三謝。故真而不朴，華而不綺。但以為步趨柴桑，未為得實。如「喬木生夏涼，流雲吐華月」，陶詩安有是格耶？此本為康熙中項絪以宋槧翻雕，即欽臣所校定。首賦，次雜擬，次燕集，次寄贈，次送別，次酬答，次逢遇，次懷思，次行旅，次感歎，次登眺，次遊覽，次雜興，次歌行。凡為類十四，為篇五百七十一。原序乃雲分類十五，殊不可解。然字畫精好，遠勝毛氏所刻四家刻本，故今據以著錄。其毛本所載拾遺數首，真偽莫決，亦不復補入焉。
