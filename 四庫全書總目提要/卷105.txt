
卷一Ο五 子部十五
○醫家類存目

明熊宗立撰。宗立字道軒，建陽人，劉剡之門人也。（剡永樂中人，有《四書通義》，已著錄。）好講陰陽醫卜之術，是書以《素問》五運六氣之說編為歌辭。又有天符歲會之說，以人生年之甲子，觀其得病之日氣運盛衰，決其生死。醫家未有用其法者。蓋本五運六氣，以生克制化推其王相休囚而已，初無所徵驗也。

明丁瓚編。瓚字點白，鎮江人。嘉靖丁丑進士，官至溫州府知府。初，滑壽著《素問鈔》，歲久傳寫多訛。瓚因其舊本，重為補正，複兼采王冰原注以明之。凡十二門，悉依壽書舊例，又以五運六氣主客圖並診家樞要附於後。

明汪機撰。機有《針灸問對》，已著錄。是編因滑壽《素問鈔》采王冰原注太略，因重為補錄。凡所增入，以續字別之。九卷之中分上、中、下三部。上四卷，中一卷，下四卷，其標目悉依滑氏之舊。

明馬蒔撰。蒔字仲化，會稽人。其說據《漢志•內經》十八篇之文，以《素問》九卷、《靈樞》九卷當之。複引離合真邪論中九針九篇因而九之之文，定為九九八十一篇。以唐王冰分二十四卷為誤，殊非大旨所關。其注亦無所發明，而於前人著述多所訾議，過矣。

朝國朝黃元禦撰。元禦有《周易懸象》，已著錄。是書謂《素問》八十一篇秦漢以後始著竹帛，傳寫屢更，不無錯亂，因為參互校正。如本病論、刺志論、刺法論舊本皆謂已亡，元禦則謂本病論在玉機真藏論中，刺志論則誤入診要經中論，刺法論則誤入通評虛實論，未嘗亡也。又謂經絡論乃皮部論之後半篇，皮部論乃十二正經經絡論之正文。如此則三奇經與氣府論之前論、正經後論、奇經三脈無異。故取以補闕，仍複八十一篇之舊。考言經文錯簡者起於劉向之校《尚書》（見《漢•舊藝文志》），猶有古文可據也。疑經文脫簡者始於鄭玄之注《玉藻》（見證記注），然猶不敢移其次第。至北宋以後，始各以己意改古書，有所不通，輒言錯簡，六經遂幾無完本。餘波所漸，劉夢鵬以此法說楚詞。迨元禦此注，並以此法說醫經。而漢以來之舊帙，無能免於點竄者矣。揆諸古義，殆恐不然，其注則間有發明。如五運六氣之南政、北政，舊注以甲己為南政，其餘八千為北政，元禦則謂天地之氣東西對待，南北平分，何南政之少而北政之多也。一日之中，天氣晝南而夜北。一歲之中，天氣夏南而冬北。則十二年中，三年在北，三年在東，三年在南，三年在西。在北則南面而布北方之政，是謂北政。天氣自北而南升，在南則北面而布南方之政，是謂南政。天氣自南而北升，則自卯而後，天氣漸南，總以南政統之。自酉而後，天氣漸北，總以北政統之。東西者左右之間氣，故不可以言政。此南北二極之義，其論為前人所未及。然運氣之說，特約舉天道之大凡，不能執為定譜以施治療，則亦如太極、無極之爭耳。

國朝黃元禦撰。是書亦以錯簡為說，謂經別前十三段為正經，後十五段為別經，乃經別之所以命名。而後十五段卻誤在經脈中，標本而誤名衛氣。四時氣大半誤入邪氣，藏府病形論津液五別誤名五癃津液別。此類甚多。乃研究《素問》，比櫛其辭，使之脈絡環通。案《靈樞》晚出，又非《素問》之比。說者謂唐人剽取《甲乙經》為之，不應與古書一例錯簡，亦姑存其說可也。

明張世賢撰。世賢字天成，寧波人，正德中名醫也。《難經》舊有吳呂廣、唐楊德操諸家注。宋嘉祐中，丁德用始於文義隱奧者各為之圖，元滑壽作《本義》，亦有數圖，然皆不備。世賢是編，於八十一篇篇篇有圖，凡注所累言不盡者，可以披圖而解。惟其中有文義顯然，不必待圖始解者，亦強足其數，稍為冗贅。其注亦循文敷衍，未造深微。

國朝徐大椿撰。大椿有《神農本草經百種錄》，已著錄。是書以秦越人八十一《難經》有不合《內經》之旨者，援引經文以駁正之。考《難經》、《漢•藝文志》不載，《隋志》始著於錄。雖未必越人之書，然三國已有呂博望注本，而張機《傷寒論》平脈篇中所稱經說，今在第五難中，則亦後漢良醫之所為。歷代以來，與《靈樞》、《素問》並尊，絕無異論。大椿雖研究《內經》，未必學出古人上，遽相排斥，未見其然。況大椿所據者《內經》，而《素問》全元起本已佚其第七篇，唐王冰始稱得舊本補之，宋林億等校正，已稱其天元紀大論以下與《素問》餘篇絕不相通，疑冰取陰陽大論以補所亡。至刺法本病二論，則冰本亦闕，其間字句異同，億等又複有校改，注中題曰新校正皆是。則《素問》已為後人所亂，而《難經》反為古本。又滑壽《難經本義》列是書所引《內經》，而今本無之者，不止一條。則當時所見之本，與今亦不甚同。即有舛互，亦宜兩存，遽執以駁《難經》之誤，是何異談六經者執開元改隸之本以駁漢博士耶？

國朝黃元禦撰。《難經》之出在《素問》之後，《靈樞》之前。故其中所引經文有今本所有載者（見滑壽《難經本義》）。然其文自三國以來不聞有所竄亂。元禦亦謂舊本有訛，複多所更定，均所謂我用我法也。

國朝黃元禦撰。是書大旨，謂漢張機因針灸刺法已亡，而著《傷寒論》以治外感之疾。其理則岐、黃、越人之理，其法則因岐、黃、越人之針刺而變通之。立六經以治傷寒，從六氣也。制湯丸以療感傷，守五味也。凡《脈法》八十三章，《六經經證》以及入府傳藏之裏證誤行汗吐下之壞病三百六十八章，外感之類證汗吐下宜忌八十六章，共五百三十七章，合百十三方。自晉王叔和混熱病於傷寒，後來坊本雜出，又有傳經為熱，直中為寒之說，而傷寒亡矣，且簡編亦多失次。因為解其《脈法》，詳其經絡，考其常變，辨其宜忌，凡舊文之訛亂者，悉為更定。末載駁正叔和序例一卷，以糾其失。其持論甚高。考《傷寒論》舊本經王叔和之編次，已亂其原次，元禦以為錯簡，較為有據，與所改《素問》、《靈樞》、《難經》出自獨斷者不同。然果複張機之舊與否，亦別無佐證也。

國朝黃元禦撰。元禦既作《傷寒懸解》，謂論文簡奧，非讀者所能遽曉。乃會通大意，複著此書以開示初學之門徑。

國朝黃元禦撰。元禦謂張機著《金匱玉函經》以治內傷雜病，大旨主於扶陽氣以為運化之本。自滋陰之說勝，而陽自陰升，陰由陽降之理迄無解者。因推明其意，以成此書。於四診九候之法，言之頗詳。

國朝黃元禦撰。張機《傷寒論》共一百十三方，《金匱玉函經》共一百七十五方，合二書所用之藥共一百六十種。元禦各為分析排纂，以藥名藥性為綱，而以某方用此藥為目，各推其因證主療之意，頗為詳悉。然藥有藥之性味，此不易者也。用藥有用藥之經緯，此無定者也。此當論方，不當論藥。但雲某方有此藥，為某證而用，某方有此藥，又為某證而用，是猶求之於筌蹄也。

明張世賢撰。是編因世傳王叔和《脈訣》而為之圖注。考晁公武《讀書志》曰，《脈經》十卷，晉王叔和撰。唐甘伯宗《名醫傳》曰，叔和，西晉高平人。博通經方，精意診處，尤好著述。其書纂岐伯、華陀等論脈要訣而成，敘陰陽表裏，辨三部九候，分人迎、氣口、神門，條十二經、二十四氣、奇經八脈、五臟、六腑、三焦、四時之屙，凡九十七篇。《讀書志》又曰，《脈訣》一卷，題曰王叔和撰，皆歌訣鄙淺之言，後人依託者，然最行於世云云。據此，則《脈經》為叔和作，《脈訣》出於偽撰。今《脈經》十卷，尚有明趙邸居敬堂所刊林億校本，知公武之言不誣。世賢不考，誤以《脈訣》為真叔和書而圖注之。根柢先謬，其他可不必問矣。書末附方一卷，皆因脈以用藥。然脈止七表八裏九道，而病則變現無方，非二十四格所能盡。限以某脈某方，亦非圓通之論也。

舊本題唐杜光庭撰。光庭字聖賓，晚自號東瀛子。括蒼人。應百篇舉不第，入天臺山為道士。僖宗幸蜀，召見。賜紫衣，充麟德殿文章應制。王建據蜀，賜號廣成先生，除諫議大夫，進戶部侍郎，後歸老於青城山。此書題曰天師，據陶岳《五代史補》，亦王建時所稱也。考光庭所著多神怪之談，不聞以醫顯，此書殆出偽託，其詞亦不類唐末五代人。錢曾《讀書敏求記》以為真出光庭，殊失鑒別。其注稱宋人高氏伍氏所作，而不題其名。後附《持脈備要論》三十篇，亦不知誰作，多引王叔和《脈訣》，而不知叔和有《脈經》，則北宋以後人矣。

舊本題宋竇漢卿撰。卷首署燕山竇漢卿。而申時行序乃稱漢卿合肥人，以瘍醫行於宋慶曆、祥符間，曾治太子疾愈，封為太師。所著有《竇太師全書》。其裔孫夢麟，亦工是術，因增訂付梓云云。考《宋史•藝文志》不載此書，僅有《竇太師子午流注》一卷，亦不詳竇為何名，疑其說出於附會。且其中治驗皆夢麟所自述，或即夢麟私撰，托之乃祖也。國朝康熙丁酉，歙人洪瞻岩重刊，乃雲得宋刻秘本校之，殆亦虛詞。

舊本題賜太師劉真人撰，不著其名。前有崇甯元年序，則當為宋徽宗時人。然序稱許昌滑君伯仁嘗看經絡專專（案：專專二字疑誤，姑仍原本錄之。）手足三陰三陽及任督也。觀其圖彰訓釋（案：圖彰二字未詳，今亦姑仍舊本），綱舉目張云云。伯仁，滑壽字也，元人入明，《明史》載之方技傳。崇甯中人何自見之，其偽可知矣。書中所言皆針灸之法及方藥，蓋庸妄者所託名也。

舊本題紫虛真人撰，東垣老人李杲校評。考紫虛真人為宋道士崔嘉彥。陶宗儀《輟耕錄》稱，宋淳熙中，南康崔紫虛隱君嘉彥，以《難經》於六難專言浮沉，九難專言遲數，故用為宗，以統七表八裏，而總萬病，即此書也。宋以來諸家書目不著錄，焦竑《國史經籍志》始載之，《東垣十書》取以冠首。李時珍已附入《瀕湖脈學》中。至其旁註之評語，真出李杲與否，則無可徵信矣。

不著編輯者名氏。其中《辨惑論》三卷，《脾胃論》三卷，《蘭室秘藏》三卷，實李杲之書。崔真人《脈訣》一卷，稱杲批評。其餘六書，惟《湯液本草》三卷，《此事難知》二卷為王好古所撰，其學猶出於東垣。至朱震亨《局方發揮》一卷，《格致餘論》一卷，王履《醫經溯洄集》一卷，齊德之《外科精義》二卷，皆與李氏之學淵源各別。概名為東垣之書，殊無所取。蓋書肆刊本，取盈卷帙，不計其名實乖舛耳。

舊本題金李杲撰。考《珍珠囊》為潔古老人張元素著，其書久已散佚。世傳東垣《珍珠囊》乃後人所偽託，李時珍《本草綱目》辨之甚詳。是編首載寒、熱、溫、平四賦，次及用藥歌訣，俱淺俚不足觀。蓋庸醫至陋之本，而亦託名於杲，妄矣。

一名張子和《心鏡別集》，舊本題鎮陽常德編。德不知何許人，亦不詳其時代。考李濂《醫史》張從正傳後附記曰，《儒門事親》十四卷，蓋子和草創之，麻知幾潤色之，常仲明又摭其遺為《治法心要》。子和即從正之字，知幾為麻革之字，仲明字義與德字相符。常仲明者，其即德歟？若然，則金興定中人也。書凡七篇，首論河間雙解散及子和增減之法，餘亦皆二家之緒論。

舊本題都梁鎦洪編。洪始末未詳，大旨敷演劉完素之說。所列方凡十八。又有病後四方，與常德《傷寒心鏡》皆後人裒輯，附入《河間六書》之末者。然掇拾殘剩，無所發明。

元何若愚撰。若愚爵裏未詳。原注有雲，《指微論》三卷，亦是何公所作。探經絡之賾，原針刺之理，明榮衛之清濁，別孔穴之部分，然未廣傳於世，於內自取義以成此賦。則若愚先著指微論，又自約其義為此賦，便記誦也。今《指微論》不傳，惟此賦載《永樂大典》中。

元艾元英撰。元英，東平人。始末無考。此本為三山張士寧所刊。前有二序，一為至正乙未林興祖作，一為至治癸亥吳德昭作。其書首列藥石炮製總論，不過數十味，未免簡略。第一卷述證，自中風至雜病凡三十類。第二卷載方，凡三百有餘。其曰如宜者，如某證宜用某湯，某證宜用某圓散是也。其說一定不移，未免執而不化。焦氏《經籍志》、高氏《百川書志》俱不著錄，然相其版式，猶元代閩中所刊，非依託也。

舊本題元洞虛子王中陽撰。其書論婚孕老幼陰陽氣運節宣之宜，並摘錄脈證方劑以資調攝，取莊子宇泰定者發乎天光，及養生主之語名之。前有中陽自序，及至元戊寅段天祐序，蓋正德間兵部郎中冒鸞所重刊也。後有楊易跋，謂《吳寬集》中載中陽為吳人，名珪，字均章，自號中陽老人。生元盛時。年四十，棄官歸隱虞山之下。慕丹術，尤邃於醫。

舊本題元文江孫允賢撰。本名《醫方集成》，此本為錢曾也是園所藏，猶元時舊刻。目錄末題至正癸未菊節進德書堂刊行。前有題識曰，《醫方集成》一書，四方尚之久矣。本堂今得名醫選取奇方，增入孫氏方中，俾得貫通，名曰《醫方大成》云云。則坊賈所為，非允賢之舊矣。

元馬宗素撰。宗素始末未詳。是書載《河間六書》中，皆采劉完素之說以駁朱肱《南陽活人書》，故每條之論皆先朱後劉。大旨皆以熱病為傷寒，而喜寒涼，忌溫熱。然活人書往往用麻桂於夏月發洩之時，所以貽禍。若冬月真正傷寒，則非此不足以散陰邪，豈可專主於涼泄？未免矯枉過直，各執一偏之見矣。

明劉純撰。純有《玉機微義》，已著錄。是書成於永樂戊子，末附蘭室誓戒四則，敘其父橘泉翁受醫術於朱震亨。純承其家學，又從其鄉馮庭榦、許宗魯、邱克容遊，盡得其法。因撮舉綱要，著為一編，分七十二證，每證各標其攻補之法。蓋皆其相傳口訣，故略而弗詳。初無刊本。成化己亥，上元縣知縣長安蕭謙觀政戶部時，奉命賞軍甘州，始從純後人得其本，為鋟版以傳。

明劉純撰。其體例與《雜病治例》相同，不標六經，亦不分表裏，但以現證九十五種為綱，而每證推其病源與其治法。亦成化己亥蕭謙所刻也。

明周文採編。李時珍《本草綱目》引作周良采，字之訛也。其裏貫未詳。是書乃其為蜀獻王椿侍醫時，承獻王之命所作，則洪武中人也。每門皆抄錄古方，而各冠以論。嘉靖二十三年，通政使顧可學奏進，詔禮部重錄付梓，仍行兩京各省翻刻。前有獻王序及文采自序，並載禮部尚書費寀題覆疏二篇，蓋亦翻刻本也。

明徐用宣撰。用宣，衢州人。《藝文志稿》作徽州人，蓋字形相近而訛。其書以《脈訣》為首，《方論針灸圖形》次之。總七十二門六百二十四方，蒐采頗備，惟論斷多襲舊文，無所發明耳。是書作於永樂中，嘉靖十一年贛撫錢宏重刊，以是書原本宋錢乙也。

明劉宇編。宇字志大，河南人。成化壬辰進士，官至山西按察司副使。初，宋鹹淳中，陳直撰《養老奉親書》。元大德間，鄒鈜續為《壽親養老新書》。黃應紫合為一篇刻之。宇於成化戊戌得其本，宏治庚戌重為刊行，改名《安老書》，仍為三卷。後六年丙辰，複得霅川婁氏《恤幼集》，又補刻於後，總為四卷，題曰《安老懷幼書》。霅川婁氏，明洪武永樂間御醫也，宇得之於其曾孫雲。

明何瑭撰。瑭號柏齊，懷慶人。弘治壬戌進士，官至南京右副都禦史。諡文定。事蹟具《明史•儒林傳》。是書凡二十二篇，自記謂因讀《素問》及《玉機微義》二書而作。其說皆主於大補大攻，非中和之道。其第十九篇論久病元氣太虛，病氣太盛，當以毒藥攻之，尤不可訓。其論金石藥一條，則名言也。

明薜鎧撰。鎧字良武，吳縣人。弘治中官太醫院醫士。是編分門纂輯，於幼科證治最為詳悉。其論乳下嬰兒有疾必調治其母，母病子病，母安子安。且雲小兒苦於服藥，亦當令母服之，藥從乳傳，其效自捷。皆前人所未發。其子太醫院院使己，又以其所治驗附於各門之後，皆低一格書之。後人集己遺書為《薛氏醫案》，此書亦在其中。考卷首蘇州府知府林懋舉序，有請己纂而約之之語。疑鎧但草創此書，其編纂成帙則實出己手。後人收入己書，蓋由於此。此本為嘉靖丙辰所刊，猶未編《醫案》以前單行之帙也。

明陳會撰，劉瑾補輯。會字善同，稱宏綱先生。瑾字永懷，號恆菴。均不知何許人。瑾所附論皆冠以臣字，亦不知何時進禦本也。案宦官劉瑾，武宗時流毒海內，終以謀逆伏誅，斷無人肯襲其姓名者，此書當在正德前矣。所論皆針灸之法，有歌訣，有圖有說，傳寫訛謬，不甚可據。前有宗派圖一頁，稱梓桑君席宏達九傳至席華叔，十傳至席信卿，十一傳至會。會傳二十四人，嫡傳者二人，一曰康叔達，一即瑾也。又有席宏達誓詞，謂傳道者必盟天歃血，立誓以傳，當於宗派圖下注其姓名，如或妄傳非人，私相付度，陰有天刑，明有陽譴云云。是直道家野談耳。

明王世相撰。世相字季鄰，號清溪，蒲州人。呂柟之門人也。官延川縣知縣。是書凡分二十四類。首載或問數條，謂醫學至丹溪而集大成，蓋亦主滋陰降火之說者。

明李濂撰。濂有《祥符人物誌》，已著錄。是編採錄古來名醫，自《左傳》醫和以下，迄元李杲，見於史傳者五十五人。又采諸家文集所載，自宋張擴以下，迄於張養正，凡十人。其張機、王叔和、王冰、王履、戴原禮、葛應雷六人，則濂為之補傳。每傳之後，濂亦各附論斷。然如醫和診晉侯而知趙孟之死，據和所稱主不能禦，吾是以雲，蓋以人事天道斷之，而濂以為太素脈之祖。扁鵲傳中趙簡子、齊桓公、虢君各不同時，自為《史記》好奇之誤，而濂不訂正。葛洪自屬道家，但偶集方書，不聞治驗，乃一概收入。則陶宏景之撰《名醫別錄》，有功《本草》，何以見遺？褚澄遺書，偽託顯然，乃不能辨別，反證為真本。至於宋僧智緣，本傳但有善醫二字，別無治驗，特乙太素脈知名，與張擴之具有醫案者迥別。載之醫家，尤為濫及，遼濟魯古亦更無一事可述，但以長亦能醫，專事針灸二語，遽為立傳，則當立傳者又何限乎？濂他書頗可觀，而此書乃冗雜特甚，殊不可解。惟其論倉公神醫乃生五女而不生男，其師公乘陽慶亦年七十餘無子，以證醫家無種子之術，其理為千古所未發，有足取焉。

明蔣儀撰。儀，嘉興人。正德甲戌進士，其曆官未詳。是編前後無序跋。惟凡例謂醫鏡之鐫，駢車海內。今梓藥性，仍以鏡名。其載藥性，分溫、熱、平、寒為四部，各以儷語括其主治。後附拾遺、疏原、滋生三賦，以補所未備。詞句鄙淺，徒便記誦而已。

明虞摶撰。摶字天民，自號花溪恆德老人。義烏人。是書成於正德乙亥。其學以朱震亨為宗，而參以張機、孫思邈、李杲諸家之說，各選其方之精粹者次於《丹溪要語》之後，複為或問五十條以申明之。

明周宏撰。宏始末未詳。前有正德庚辰宏自序，複系以五言律詩一章，詞頗近俚。其論外感法仲景，內傷法東垣，濕熱法河間，雜病法丹溪，尚屬持平之論。然亦大略如是，未可執為定法也。

明萬表編，其孫邦孚增輯。表有《海寇議》，已著錄。邦孚字汝永，官都督僉事。是編原本抄集古方，分門別類，凡五卷。邦孚又益以經驗諸方及脈訣藥性，共為六卷，亦頗有可用之方。至首載呂仙降乩贈詩五首，以美是書，則語怪而不可訓矣。

明張時徹編。時徹字維靜，鄞縣人。嘉靖癸未進士，官至南京兵部尚書。事蹟附見《明史•張邦奇傳》。是編分四十七門，標目繁碎。自序雲，每見愈病之方，輒錄而藏之。蓋隨時抄集而成，未為賅備。

明張時徹編。分三十九門，專為荒村僻壤之中不諳醫術者而設。故藥取易求，方皆簡易，不甚推究脈證也。

舊本題德府良醫所良醫濟南胡嗣廉校編。前有嘉靖十七年可泉子序，雲不知何人所輯，則嗣廉但校正編次耳，非所撰也。其書以世人多用《和劑局方》，不知加減之用。因以此十八方各詳其因證加減之法，以便於用。然病機萬變，相似者多，但據證以減藥味，似非必中之道，仍與執《局方》者等也。十八方後又附補中益氣湯等四方，共為二十二方，亦不知何人所加。或即嗣廉續入歟？

明李湯卿撰。湯卿不知何許人。是書為嘉靖丁未嘉興府知府趙瀛所校刊。上卷曰原道統，曰推運氣，曰明形氣，曰評脈法。下卷曰察病機，曰理傷寒，曰演治法，曰辨藥性，曰十八劑。融會諸家之說，議論頗為純正。惟以十八劑為主，而欲以輕清暑火解甘淡緩寒調奪濕補平榮澀和溫數字該之，未免失之拘泥。

明汪機撰。機有《針灸問對》，已著錄。是編取《素問》中五運六氣之說詳加辨論，所衍各圖，亦頗有發明。然治病自以脈證為主，拘泥司天在泉，終無當於經旨也。

明汪機撰。前列諸家治痘方法，後引浙中魏氏之說以辨之。自序雲，嘉靖庚寅，痘災盛行。因探索群書，見有論痘瘡者，纂為一編。其論痘皆主於火。然痘雖胎火之毒，而虛實異稟，則攻補異宜。又多兼雜證，不可拘以一說也。

明吳正倫撰。正倫字子敘，自號春岩子，歙縣人。鄭若庸嘗為作小傳，則嘉靖中人也。是書上卷載導引訣、衛生歌及煉紅鉛秋石之法，下卷分春夏秋冬諸證宜忌合用方法，蓋兼涉乎道家之說者也。

明高士撰。士字志齋，鄞縣人。是書作於嘉靖中。上卷專論痘疹，下卷雜論陰陽六氣，血脈虛實。其說雲今之醫者多非丹溪，而偏門方書盛行。則亦以朱氏為宗者矣。

明陳仕賢編。仕賢字邦憲，福清人。嘉靖壬戌進士，官至副都禦史。其書首載醫旨脈訣藥性，別為一卷。次為通治諸病門，如太乙紫金丹、牛黃清心丸之類。次分雜證五十二門，皆抄錄舊方，無所論說。自序稱，與通州醫官孫宇考定而成雲。

明方廣撰。廣字約之，號古齋，休寧人。是書成於嘉靖丙申。因程用光所訂朱震亨《丹溪心法》，贅列附錄，與震亨本法或相矛盾。乃削其附錄，獨存一家之言，別以諸家方論與震亨相發明者，分綴各門之末。然均非震亨之原書矣。

明董炳撰。炳字文化，泗州人。是編以常用有驗之方，分類裒輯，無所闡發。其所用之藥有積雪草者，《本草》所未詳，特為具其圖形，述其功效。然藥類至多，惟在善用，正無取乎搜羅新異，自誇秘授也。其以《避水》名者，蓋隆慶、丙寅淮水決，炳避居樓上以成是書。末附柳應聘撰《玉鶴翁傳》一篇，備載炳父相治醫事。玉鶴，相之自號，故炳又號懷鶴雲。

明馮時可撰。時可有《左氏釋》，已著錄。此乃其雜論醫學之書。大意主於溫補，伸東垣而抑丹溪。亦偏於一隅之見者也。

明皇甫中撰。中字雲洲，仁和人。其書原始《內經》，發明仲景立法之意，於諸家議論獨推陶華。第十三卷載節菴《殺車槌法》中，識於後雲，先君菊泉與陶翁厥嗣廷桂善，嘗得其所著《務寒瑣言》及《殺車槌法》傳心之秘旨云云。然節菴六書，至今為傷寒家所詬厲，則此書抑可知也。

明楊繼洲編。繼洲萬曆中醫官。裏貫未詳。據其刊版於平陽，似即平陽人也。是書前有巡按山西禦史趙文炳序，稱文炳得痿痺疾，繼洲針之而愈。因取其家傳《衛生針灸元機秘要》一書，補輯刊刻，易以今名。本朝順治丁酉，平陽府知府李月桂以舊版殘闕，複為補綴。其書以《素問》、《難經》為主，又肖銅人像，繪圖立說，亦頗詳賅，惟議論過於繁冗。

明張三錫撰。三錫字叔承，應天人。是編成於萬曆乙酉。以醫學大端有六，分別論列。首四診法一卷，次經絡考一卷，次病機部二卷，次本草選六卷，次治法匯八卷，次運氣略一卷。自謂博採群書，各匯其要。然雜錄舊文，無所折衷。王肯堂敘以醫聖稱之，過矣。

明李中梓撰。中梓字士材，華亭人。是編初稿定於萬曆戊午，已刊版行世。崇禎壬午又因舊本自訂之，勒為此編。凡二十四篇，曰三奇，曰醫宗，曰先天，曰後天，曰辨妄，曰審象，曰宣藥，曰運氣，曰臟腑，曰別證，曰四要，曰化源，曰知機，曰明治，曰風土，曰虛癆，曰邪祟，曰傷寒，曰廣嗣，曰婦科，曰藥性，曰醫方，曰醫藥，曰感應，門類頗為冗雜。三奇論中兼及道書修煉，如去三屍行呵吸等法，皆非醫家本術也。

舊本題明李中梓撰。凡金石部三十三種，果部十八種，穀部十一種，草部九十六種，木部五十七種，人部十種，禽獸部十八種，蟲魚部二十六種。每味之下各有論案。其稱雷公雲者，蓋采炮炙論之文，別附於末。考宋雷斅《炮炙論》三卷，自元以來，久無專行之本，惟李時珍《本草綱目》載之差詳。是篇所采猶未全備，不得冒雷公之名。又《江南通志》載中梓所著書有《傷寒括要》、《內經知要》、《本草通原》、《醫宗必讀》、《頤生微論》凡五種，獨無是書。卷首有太醫院訂正姑蘇文喜堂鐫補字，亦坊刻炫俗之陋習。殆庸妄書賈隨意裒集，因中梓有醫名，故托之耳。

明劉應泰編。應泰嘗為魯王府侍醫。其裏貫未詳。是書分福、壽、康、寧四集。首載五言贊一首，以頌魯王。其餘皆分類隸方，亦罕奇秘。末載延生勸世等箴，尤與醫藥無關。前有萬曆甲午魯王序。考《明史》諸王傳，魯荒王檀八世至敬王壽鏳，於萬曆二十二年嗣封。是年歲在甲午，蓋即壽鏳，故其序自稱魯王八代孫也。

明王化貞撰。化貞字肖乾，諸城人。萬曆癸丑進士，官至僉都禦史，巡撫遼東。以僨事伏誅。事蹟附見《明史•熊廷弼傳》。是編摘錄《本草綱目》諸方，參以諸家論述，詳列病證，分類彙編。每門冠以總論，但有證候而不載診法。其凡例謂是書為不知醫者設，然望、聞、問、切，猶或審證未真，用藥多舛。況舍脈而論方，則虛、實、寒、熱之相似者，其誤必多。執影響之見而苟冀一效，其貽誤封疆，亦此學問矣。

明孫泰來、孫明來同編。二人皆休甯孫一奎之子。是編即所輯《一奎醫案》也。凡三吳治驗二卷，新都治驗二卷，宜興治驗一卷。不分證而分地，蓋以治之先後為次。一奎深究醫理，其議論多見於《赤水玄珠》、《醫旨緒餘》，皆已著錄。是編宗旨具載二書之中，且旁文多於正論，亦為冗漫。蓋大意主於標榜醫名，而不主於發揮醫理也。

明吳勉學編。勉學字肖愚，歙縣人。是編裒輯金劉完素之書，凡《原病式》一卷，《宣明論方》十五卷，《保命集》三卷，《傷寒醫鑒》一卷，《傷寒直格》三卷，《傷寒標本》二卷，附《傷寒心要》、《傷寒心鏡》各一卷。名為六書，實八書也。其中多非完素所作，已分別各著於錄。今存其總目於此，以不沒勉學綴輯刊刻之功焉。

明黃承昊撰。承昊字履素，號暗齋，秀水人。黃洪憲之子也。萬曆丙辰進士，官至福建按察使。承昊體羸善病，因參究醫理，疏其所得以著是書。分養神、養氣、醫藥三門。其論專主於補益，未免一偏。

明董說撰。說有《易發》，已著錄。是編凡四論八圖。辨《素問》所論運氣當在六元正紀大論，原文久佚。故晉皇甫謐作《甲乙經》，隋全元起注《素問》，皆雲亡失。唐王冰始私采《陰陽大論》七篇補之，詭雲秘藏書本。劉守真、楊子建遞變其說，亦皆乖謬，因著此書以辟之。定以六氣為經，五運為緯，氣靜運動，上下周流，天始於甲，地始於子，數窮六十，迴圈無端，其說甚辨。然運氣之主病，猶之分野之占天，以為不驗，亦有時而中；以為必驗，又有時不然。天道遠，人事邇，治病者求之望、聞、問、切，參以天時、地氣，亦足得其概矣，正不必辨無證、無形之事也。

明高武撰。武始末未詳。是書以經絡空穴類聚為一卷，各病取穴治法為一卷，諸論針灸法為一卷，各歌賦為一卷。凡諸書與《素問》、《難經》異同者，取其同而論其異，故以聚英名書。其所蒐采，惟《銅人明堂子午》及《竇氏流注》等書，餘皆不錄。

明高武撰。是書以《難經》、《素問》為主。《難經》首取行針補瀉，次取井榮俞經合，次及經脈。《素問》首九針，次補瀉，次諸法，次病刺，次經脈空穴。俱顛倒後先，於經文多割裂。

明孫志宏撰。志宏字台石，杭州人。是書卷首冠要言一十六則，議論亦平正。其餘案門列方，淺顯易解，然未能盡醫道之變化也。

舊本題梁谿流寓李藥師撰。不知何許人。自序稱唐李靖以三等法教士，故亦以三等法治病。藥師之稱，適符靖字，殆亦寓名歟？其書分十二門，皆論醫目之法，故曰《金鎞》，蓋取佛書金鎞刮眼之義也。

不著撰人名氏。以脈證形色編為歌括，以便記誦。蓋坊市俗醫所為。

國朝陳治撰。治字三農，華亭人。是書凡證視近纂二卷，藥理近考二卷，濟陰近編五卷，幼幼近編四卷，醫學近編二十卷，傷寒近編前集五卷，後集五卷。前有喻昌及治自序。治自謂五世業醫，所著書有《璜溪醫約解》、《醫師寤言》、《外台秘典》、《脈藥驪珠》各種，皆斟酌盡善，擇其近要者付之梨棗。然是書雜錄諸家議論證治，門類繁碎，殊少折衷。

國朝馬元儀撰。元儀，蘇州人。是編前有雍正壬子汪濂夫序，稱元儀受學於雲間李士材、西昌喻嘉言。士材，李中梓之字。嘉言，喻昌之字。二人皆國初人，則元儀著書當在康熙初矣。其曰《馬師津梁》者，蓋元儀門人姜思吾傳其抄本，濂夫追題此名，非其本目也。所論多原本舊文，大抵謹守繩尺，不敢放言高論，亦不能有所發明。所載諸方，或與所論不甚符。如中風一門，既知病由內虛，不屬外邪，而附方仍多驅風滌痰，一切峻利之藥。知其亦見寒醫寒，見熱醫熱，隨時補救之技，非神明其意，運用自如者矣。

國朝張璐撰。璐字路玉，號石頑，吳江人。是編取歷代名家方論，匯次成編。門類先後，悉依王肯堂《證治準繩》。方藥主治多本薛己《醫案》、張介賓《景嶽全書》而以己意參定之。凡古來相傳之說，稍有晦滯者，皆削不錄。其辭氣未暢者，皆潤色發揮，務闡其意。康熙乙酉，聖祖仁皇帝南巡，璐子以柔，以璐所著《本經逢原》、《診宗三昧》、《傷寒纘緒論》及此書匯輯恭進，得旨留覽。考璐自序，是書初名《醫歸》，未及刊行，佚其目科、痘疹二冊。晚年命其子以倬重輯目科治例，以柔重輯《痘疹心傳》，補成完帙，改題此名。時韓氏《醫通》已久行於世，璐書名與相複。自序謂元氏集名長慶，白氏集亦名長慶，未嘗混也。今刊本題《張氏醫通》，蓋亦以別於韓氏雲。

國朝張璐撰。取張機《傷寒論》重分其例，采喻昌《尚論篇》及各家之注為之發明，而參以己見，是曰《纘論》。又以原書殘佚既多，證治不備，博搜前人之論以補之，是曰《緒論》。《纘論》先載原文，次附註釋，末錄正方一百十三首。《緒論》首載六經傳變，合病並病，標本治法，及正傷寒以下四十證，又分別表裏，如發熱頭痛，結胸自利之類，末錄雜方一百二十餘道。其醫通十六卷內，諸證畢備，不立傷寒一門。自序謂先有此二書別行，故不復衍也。康熙甲寅，林起龍刻方有執《傷寒論條辨》。其序有曰，鈐槌活人類證者出，而斯道日茅塞矣。近之準繩金鎞續焰參注宗印圖經緒論五法手援諸刻，炫奇鬥異，吊詭承訛，逞意簧鼓，任口杜撰，如狂犬吠，如野狐鳴。又曰，更可異者，本無一長，又未夢見條辨，止將尚論篇割裂紛更。稱纘論者，譬之推糞蜣螂，自忘其臭，此書必不能傳。即傳不過供人笑駡塗抹云云。其詆諆是書，不遺餘力。然亦不至如是之甚也。

國朝張璐撰。其書以神農本經為主，而加以發明，兼及諸家治法。部分次第，悉依李氏《本草綱目》，而疏通大義，較為明顯。自序雲：瀕湖博洽今古，尚爾捨本逐末僅以本經主治，冠列於首，以為存羊之意。繆氏仲醇，開鑿經義，迥出諸家之上，而於委曲難明之處，則旁引別錄等說，疏作經言，未免朱紫之混。蓋時珍書多主考訂，希雍書頗喜博辨，璐書則惟取發明性味，辨別功過，使制方者易明雲。

國朝張璐撰。是書專明脈理。首宗旨，次醫學，次色脈，次脈位，次脈象，次經絡，次師傳，次口問，次逆順，次異脈，次婦人，次嬰兒。其醫學篇有雲，王氏《脈經》，全氏《太素》，多拾經語，溷廁雜說於中，偶一展卷，不無金屑入眼之憾。他如《紫虛四診》，《丹溪指掌》，《扌嬰寧樞要》，《瀕湖脈學》，《士材正眼》等，要皆刻舟求劍，案圖索駿之說。夫得心應手之妙，如風中鳥跡，水上月痕，苟非智慧辨才，烏能測其微於一毫端上哉！其言未免太自詡也。

國朝陳士鐸撰。士鐸字遠公，山陰人。是書託名岐伯所傳，張機、華佗等所發明，雷公所增補。凡分一百二十八法，議論詭異。所列之方，多不經見。稱康熙丁卯遇岐伯諸人於京都，親受其法。前有岐伯序，自題中清殿下宏宣秘籙無上天大帝真君。又有張機序，自題廣蘊真人。方術家固多依託，然未有怪妄至此者，亦拙於作偽矣。

國朝李文來編。文來字昌期，婺源人。初，休甯汪桓作《醫方集解》、《本草備要》二書，淺顯易明，頗行於世。康熙丙子，文來撮合兩書，條分縷析，分類排纂，以成是書。名曰《李氏醫鑒》，實則汪氏書也。又以雜證及傷寒有未備者，更輯為《續補》二卷。末附桓所作三焦命門辨一篇，稱醫鑒成，請正於桓，詳校差訛，玉成完璧。更授以是篇，附刻卷末。則文來輯是書時，桓尚無恙，與所手定無異矣。

國朝端木縉撰。縉字儀標，當塗人。是書成於康熙丁亥。摘取古今醫書，薈萃成帙。每病之下，先詳脈理，次病因，次現證，次治法，頗為明析。惟於《素問》五運六氣，拘執過甚，未免失於泥古。又第七卷所列醫案，惟載近人治驗，而古法一概不錄。雖醫貴因時，又不免局於目見矣。

國朝武之望撰。汪淇箋釋。之望字叔卿，自署關中人。淇字澹漪，一字右子，錢塘人。是書所分門目，與《證治準繩》之女科相同，文亦全相因襲，非別有所發明。蓋即王肯堂書加以評釋圈點，以便檢閱耳。

國朝汪淇撰。是書又名《濟陰慈幼外編》，錄小兒墮地時至七日內醫療之事。如拭口、斷臍、浴兒、稀痘各法，寥寥數則，大約取其便於檢用，非保嬰之全書也。卷末一條雲，隨有《濟陰綱目》及《慈幼綱目》即鐫行。則是書之成，猶在《濟陰綱目》之前。其《慈幼綱目》自謂即證治準繩之幼科，加以評釋。今未見其本。

國朝沈彤撰。彤有《周官祿田考》，已著錄。是編取《內經》所載人身諸骨，參以他書所說，臚而釋之，中間多所辨正。如謂經筋篇足少陽之脈，循耳後上額角，額字乃頭字之訛。謂曲角之角，經文刊本皆誤作周，據氣府論注改定。謂頷字說文作顄，與頤同訓。顄蓋自口內言之，如從口外言則兩旁為頷，頷前為頤，兩不相假，故《內經》無通稱者。謂或骨之或乃古域字，引《說文》為證。謂齒數奇當為牡，偶當為牝，《說文》、《玉篇》並以牙為牡齒，恐誤。謂曲牙二穴俠口旁四分，王冰以為頰車穴，恐非經義。謂高骨通指脊骨，不專指命門穴上一節。謂膺中有六穴，穴在骨間，則骨當有七。謂張介賓誤以脅下為骹。謂《骨舌》骨即肩端骨。謂經脈篇斜下貫胛之胛乃胂字之訛。謂本腧篇肘內大骨，內字乃外字之訛，掌後兩骨，骨字乃筋字之訛。謂掌後兌骨非手髁。謂壅骨在魚際旁寸口前，非掌後高骨。謂楗即髀骨之直者。謂骨空論頦下為輔，下字乃上字之訛。謂刺腰痛論或骨在膝外廉，膝字乃《骨行》字之訛。其考證皆極精核，非惟正名物之舛，並可以糾針砭之謬。已載入所著《果堂集》，此其別行之本。序稱為吳文球講明經穴而作，則其本旨以談醫而起。今附存其目於醫家焉。

國朝黃宮繡撰。宮繡宜黃人。是書成於乾隆庚午。據其凡例，稱嘗著《醫學求真錄》十六卷。別鈔其篇首總論，勒為五卷，以標明其宗旨。議論亦明白易解，然不無臆脫。如論風土不齊，而雲西北人不可溫補，則未免膠柱而鼓瑟矣。

國朝吳儀洛撰。儀洛字遵程，海鹽人。此書為其《醫學述》之第四種。取古今成方一千三百餘首，本經按證，加以論斷。卷首載內經一十二方。第一卷至第十二卷每卷各有上下，分治氣、理血、補養、濇固、表散、湧吐、攻下、消導、和解、表裏、祛風、祛寒、消暑、燥濕、潤燥、瀉火、除痰、殺蟲、經帶、胎產、嬰孩、癰瘍、眼目、救急凡二十四門。卷末載勿藥元詮七十四條，大旨謂古方不宜今用，故所錄皆切於時用之方。凡例於汪桓《醫方集解》頗有微詞。然桓書淺略，亦可無庸掊擊也。

國朝吳儀洛撰。此書為其《醫學述》之第五種，取喻嘉言所撰《尚論篇》重為訂正。凡太陽經三篇，陽明經三篇，太陰經一篇，少陰經二篇，厥陰經一篇，春溫三篇，夏熱一篇，脈法二篇，諸方一篇，補卒病論一篇，秋燥一篇，共十有九篇。

國朝徐大椿撰。大椿有《神農本草百種錄》，已著錄。初，明趙獻可作《醫貫》，發明薛氏《醫案》之說，以命門真水真火為主，以八味丸、六味丸二方通治各病。大椿以其偏駁，作此書辟之。考八味丸即《金匱要略》之腎氣丸，本後漢張機之方。後北宋錢乙以小兒純陽，乃去其肉桂、附子，以為幼科補劑，名六味丸。至明太醫院使薛己，始專用二方，為補陽補陰要藥，每加減以治諸病。其於調補虛損，未嘗無效。獻可傳其緒論，而過於主持，遂盡廢古人之經方。殆如執誠意正心以折沖禦侮，理雖相貫，事有不行。大椿攻擊其書，不為無理，惟詞氣過激，肆言辱詈，一字一句，索垢求瘢，亦未免有傷雅道。且獻可說不能多驗，今其書已不甚行，亦不必如是之詬爭也。

國朝葉桂撰。桂字天士，吳縣人。以醫術名於近時，然生平無所著述。是編乃門人取其方藥治驗，分門別類，集為一書，附以論斷，未必盡桂本意也。

國朝李文淵撰。文淵有《左傳評》，已著錄。是編皆所制新方。前有自題雲，古方不能盡中後人之病，後人不得盡泥古人之法，故名曰《得心錄》。凡十九方。其敵參膏四方，案應補之證，委曲調劑，以他藥代之，為貧不能具參者計。雖未必果能相代，然其用志可尚也。

國朝鄭重光撰。重光字在辛，歙縣人。明萬曆中方有執作《傷寒論條辨》，號為精審。後喻昌因之作《尚論篇》，張璐因之作《傷寒纘論》，程嘉倩因之作《後條辨》，互有發明，亦各有出入。然諸書出而方氏之舊本遂微。重光為有執之裏人，因取條辨原本，刪其支詞，複旁參喻昌等三家之說，以己意附益之，名曰《續注》。卷首仍題執中之名，明不忘所本之意也。

國朝江之蘭撰。之蘭字含微，歙縣人。是書凡十四篇，每篇以《內經》數語為主，而分條疏論於其後。

國朝黃元禦撰。四聖者，黃帝、岐伯、秦越人、張機也。元禦於《素問》、《靈樞》、《難經》、《傷寒論》、《金匱玉函經》五書，已各為之解，複融貫其旨，以為此書。其文極為博辯，而詞勝於意者多。

國朝黃元禦撰。是書謂寒疫、溫疫、痘病、疹病皆由於歲氣，世皆以小兒之痘為胎毒，非也。若能因其將發而急表散之，則痘可以不出。其說為宋以來所未有。夫痘病之發，每一時而遍及遠近，且輕則大概皆輕，重則大概皆重，則謂之歲氣，亦非無理。然究由胎毒伏於內，歲氣感於外，相觸而發，必謂不系胎毒，何以小兒，同感歲氣，而未出痘者乃病痘，已出痘者不病痘乎？是又未可舉一廢百也。

△《素靈微蘊》•四卷（編修周永年家藏本）國朝黃元禦撰。其書以胎化、藏象、經脈、營衛、藏候、五色、五聲、問法、診法、醫方為十篇，又病解十六篇，多附以醫案。其說詆訶歷代名醫，無所不至。以錢乙為悖謬，以李杲為昏蒙，以劉完素、朱震亨為罪孽深重，擢發難數。可謂之善罵矣。

國朝黃元禦撰。玉楸者，元禦別號也。是書謂諸家本草，其議論有可用者，有不可用者，乃別擇而為此書。大抵高自位置，欲駕千古而上之。故於舊說多故立異同，以矜獨解。

不著撰人名氏。其書按四時氣候，詳列諸病。先脈，次因，次證，次治，頗有條理，而分屬處未免牽強。如霍亂、泄瀉屬夏三月，傷寒屬冬三月，已為拘滯。至於以顛狂、驚癇、痔漏、脫肛分屬冬、夏，益為無說矣。春三月之證，分別真陰、元陰、真陽、元陽，其意主先後天立說，亦牽合不能了了。案元朱震亨有《脈因證治》一書，國朝喻昌嘗惜其不行，說見所撰《寓意草》。是書卷首無序，後有嘉禾石氏一跋，稱岐黃家久奉為枕秘，因訛脫甚多，借得藏書家善本校錄，似即震亨之書。然所載各方如左歸丸、右歸丸之類，皆出自張介賓《景嶽全書》，而亦以古方目之。知其斷非震亨所著矣。

○附錄
舊本題唐造父撰。造父未詳何許人。原序有雲，唐則天垂拱二年八月，收得水牛有病證。造父奏言，水牛與黃牛形貌相同，治法不等。若依黃牛用藥，誤矣。造父別立醫書共四十五證，有方有論，並無差誤，但其詞俚陋。蓋方技家聞古有善禦之造父，誤以為唐人而托之也。

不著撰人名氏。前有偽齊劉豫時刊書序曰，尚書兵部阜昌五年准內降付下都省奏，朝散大夫尚書戶部郎中馮長寧等劄子，成忠郎皇城司準備差遣盧元賓進呈司牧《安驥集方》四冊。奉齊旨，可看詳開印施行。長寧等竊謂國家乘宋後，不得已而用兵，故遣官市馬於隴右，詔修馬政。始命有司看詳司牧《安驥集》方，開印以廣其傳云云。詳其序意，則舊有此書，偽齊刊之耳。凡病各有圖，藥方附末。其所載王良百一歌及伯樂畫烙圖、十二經絡圖、馬師皇五臟、八邪論，大抵方技依託之言。然其來則已久矣。

不著撰人名氏。首有刑部員外郎姚江舒春序，稱太監錢公總掌禦馬監，命本監中官之善於馬者，取《馬經》舊本，參以群書，日加考訂，究脈絡針穴之源委，校經方藥石之君臣，極歌訣之周，盡方術之備，又增馬援所進銅馬錶、銅馬相法及騰駒牧養法諸條。書成，命壽諸梓云云。考太學題名碑，成化己丑有進士舒春，武功衛人。則所謂太監錢公者，當即憲宗朝之錢能也。

舊本題東原獸醫卞管勾集注。有三十九論，四十六說。於馬之病源治訣，簡明賅備。前有正德元年陝西苑馬寺卿太原車霆序。《明史•藝文志》不著錄，惟高儒《百川書志》有之，卷帙與此本合。所謂卞管勾者，其名則不可考矣。

明喻仁、喻傑同撰。仁傑皆六安州馬醫。其書方論頗簡明。附錄一卷，則醫駝方也。

不著撰人名氏。前載通玄三十九論。病分五臟治之，各有方論，複附雜病諸方。今世療馬之劑，其源大略皆本此。
──右「醫家類」九十四部，六百八十二卷，《附錄》六部，二十五卷，皆附《存目》。
