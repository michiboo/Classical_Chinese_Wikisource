
卷八十三 史部三十九
○政書類存目一

不知何人所編。驗其版式，猶宋時麻沙刻本。所列引用諸儒姓氏，止於呂祖謙、陳傅良、葉適三人，皆注有「文集見行」字，則南宋人所為也。於《杜氏通典》八門內汰其《兵制》一門，於《禮制》門內又刪去喪服之制，故六朝諸儒議禮之文藉《通典》以傳者，多不見錄。又其去取多不可解，如《通典》卷一載後漢田制，凡列荀悅、崔寔、仲長統三人之說，而是書獨存荀悅。蓋力求簡約，而略無義例者也。

不著撰人名氏。《前集》載世祖即位至延祐七年英宗初政。其綱凡十，曰《詔令》，曰《聖政》，曰《朝綱》，曰《台綱》，曰《吏部》，曰《戶部》，曰《禮部》，曰《兵部》，曰《刑部》，曰《工部》。其目凡三百七十有三，每目之中又各分條格。《新集》體例略仿《前集》，皆續載英宗至治元二年事，不分卷數，似猶未竟之本也。此書始末，《元史》不載。惟載至治二年金帶御史李端言，世祖以來所定製度，宜著為令，使吏不得為奸，治獄有所遵守。英宗從之。書成，名曰《大元通制》，頒行天下，凡二千五百三十九條。計其時代，正與此書相同。而二千五百三十九條之數，則與此書不相應。卷首所載中書省劄，亦不相合。蓋各為一編，非《通制》也。考《元史》以八月成書，諸志皆潦草殊甚，不足徵一代之法制。而《元經世大典》又久已散佚，其散見《永樂大典》者，顛倒割裂，不可重編。遂使百年掌故，無成書之可考。此書於當年法令，分門臚載，采掇頗詳，固宜存備一朝之故事。然所載皆案牘之文，兼雜方言俗語，浮詞妨要者十之七八。又體例瞀亂，漫無端緒。觀省劄中有「置簿編寫」之語，知此乃吏胥鈔記之條格，不足以資考證。故初擬繕錄，而終存其目焉。

明洪武二年，命中書編次，其目十有三。一《祖訓首章》，一《持守》，一《嚴祭祀》，一《謹出入》，一《慎國政》，一《禮儀》，一《法律》，一《內令》，一《內官》，一《職制》，一《兵衛》，一《營繕》，一《供用》。至六年五月書成，太祖自為序，複命宋濂序之。此本佚濂序，惟太祖之序載篇首。序稱「開導後人，立為家法。大書揭於西廡，朝夕親覽，以求至當。首尾六年，凡七謄錄稿，至今方定。命翰林編輯成書，禮部刊印」云云。然則諸詞臣僅繕錄排纂而已，其文詞悉太祖禦撰也。其中多言親藩體制，大抵懲前代之失，欲兼用封建郡縣以相牽制。故親王與方鎮各掌兵，王不得與民事，官吏亦不得預王府事。尤諄諄以奸臣壅蔽離間為慮，所以防之者甚至。如雲：若大臣行奸，不令王見天子，私下傅致其罪而遇不幸者，其長史司並護衛移文五軍都督府，索取奸臣，族滅其家。又雲：如朝無正臣，內有奸惡，則親王訓兵待命，或領正兵討平。然則靖難之事，肇釁於此。高煦、宸濠遂接踵效尤。是亦矯枉過直，作法於涼之弊矣。皇甫錄《明記略》雲：「《祖訓》所以教戒後世者甚備，獨無委任閹人之禁，世以為怪。或雲本有此條，因版在司禮監削去耳。」然《永樂大典》所載，亦與此本相同，則似非後來削去。錄所云云，蓋以意揣之也。

明徐學聚撰。學聚有《歷朝璫鑒》，已著錄。是書採錄明代典故，自洪武訖隆慶，分類編纂。上自實錄，下訖稗乘。條分類萃，凡二百門。卷一至三十三卷為朝政大端，三十四卷以下則以六部分標，記載頗為繁富。然分隸不無錯雜，如明制六部與卿寺院監不相統攝。此書則以宗人府、都察院以下皆歸入吏部。又如廟號、尊諡、陵寢、巡幸、郊祀、祈禱、祠醮，皆禮部職也；較閱，兵部職也；耕蠶、莊田、勳戚、田土，皆戶部職也。此書則一切歸入朝政大端中，於體例皆為未協。又採摭浩博，而皆不著其出典，亦未免無徵不信。李燾《續通鑒長編》，凡所引證，必著書名，不如是之莫知所本也。

明馮應京撰。應京有《六家詩名物疏》，已著錄。是編乃萬曆甲辰應京下詔獄時所成，分乾、元、亨、利、貞五集。乾集十卷，元集二卷，亨集二卷，利集四卷，貞集九卷。首載明太祖《心法》、《祖訓》，以迄取士、任官、重農、經武、禮、樂、射、禦、書、數，而終之以諸儒語錄、《正學考》。大都稟《祖訓》為律令，而以歷朝沿革附之，其用意不無可取。至以乾、元、亨、利、貞分集，取羑裏演《易》之義，則未免於僣矣。

不著撰人名氏。輯太祖吳元年以後，世宗嘉靖十五年以前朝廷制誥典制。大抵從《實錄》抄出編次，殊無體例。

不著編輯者名氏。前有題詞，稱「《會典》一書，卷逾二百。鬻之價多，攜之囊重。士有自操槧以至曆官，不獲一睹者。其在裏巷齊民，尤可知已。但全書紀載雖夥，其當訓行者概有大略。因手抄略節，約十餘帙。間附註《通紀》一二事，以備參考」云云。是其書在陳建《通紀》之後矣。
──右「政書類」通制之屬，七部、三百三十一卷，內二部無卷數，皆附《存目》。

舊本題漢議郎東海衛宏敬仲撰。宏所撰《漢官舊儀》，已於《永樂大典》內繕出著錄，語詳本條下。此本書名與《後漢書》宏本傳合，而四篇之數仍不合，並與《書錄解題》三卷之數亦不相應。其中多引胡廣語。廣為安帝時人，宏為議郎則在光武帝時。先後相隔六十餘年，不應宏書之內先有廣名。又時時稱「衛宏曰」，亦必非宏自著書之體。其注中並引及《周禮註疏》。注出鄭康成，疏出唐賈公彥，宏益不得見之矣。蓋原書久佚，後人從《漢書》注中摘錄而成。觀其中「竹宮去壇三裏」一句，前後兩見，則為雜鈔致複無疑矣。今宋代舊本猶存《永樂大典》中，業已校錄刊刻，重顯於世。此後人裒集之本，固可置而不論矣。

舊本題宋陳彭年撰。載曹溶《學海類編》中，實《冊府元龜•貢舉》一門之《總序》。以彭年為作序五人之一，遂題彭年之名。然原本不言此序出彭年也。

不著撰人名氏。載歷代崇祀孔廟禮儀，起魯哀公，迄宋鹹淳三年，疑為元人作也。凡三卷，上卷分《諡號》、《廟祀》、《殿額》、《坐像》、《冕服》、《封爵》、《位序》、《配享》八門；中卷分《從祀》、《鄉賢》二門；下卷分《釋奠樂章》、《曲阜廟幸學》、《謁廟》、《告遷》、《奉安》五門。

明世宗肅皇帝禦撰。嘉靖十七年，致仕同知豐坊疏請復古禮，建明堂，加興獻帝廟號，稱宗以配上帝。詔下禮部會議，尚書嚴嵩等皆以明堂為應建，而於稱宗、配享二事則依違其詞。戶部侍郎唐胄抗疏言，宜乙太宗配享。帝怒，下胄獄。嵩乃再會廷臣議，請以興獻帝稱宗配食。帝以疏不言祔廟，留中不下。複設為臣下問答之詞，作《或問》一篇。大略言文皇遠祖，不應嚴父之義，宜以父配稱宗。雖無定說，尊親崇上，義所當行。既稱宗則當祔廟，豈有太廟中四親不具之禮。是年九月，遂尊興獻帝為睿宗，祔太廟。又即元極寶殿為明堂，大享上帝，以睿宗配，皆如帝旨。此本前有帝所自作小序，後以配享詔書一通附之。

明世宗肅皇帝禦撰。嘉靖九年，大學士張璁請正先師祀典。帝因言聖人尊天與尊親同，今全用祀天儀，非正禮。諡號章服，悉宜改正。璁遂請改孔子稱先師，不稱王；用木主，不用塑像；籩豆用十，樂用六佾。配位宜削公侯伯之號，止稱先賢、先儒。帝命禮部集議，編修徐階疏陳不可。帝怒，謫階官。因親制此文，宣付史館。大略謂「孔子以魯僣王為非，寧肯自僣天子之禮」。尋以群臣爭執者眾，複降諭曉示，命禮部與《祀典說》通行刊佈，於是其議遂定。案，《明史•禮志》，尚有帝所制《正孔子祀典申記》一篇，此本所附敕諭中亦有「朕著說記」之語。而書中有說無記，疑為傳寫者所脫也。

不著撰人名氏。皆記明初壇廟祭祀之制，而附以災祥物異。其前有序，稱臣等承命作此錄，以堅誠敬之心。是奉敕所撰，而其文多殘損不完。考《明史•藝文志》有吳沈等編集《存心錄》十八卷，《精誠錄》三卷，皆在《故事類》中。吳沈者，蘭溪人。元國子博士師道子，洪武時官東閣大學士。嘗著辨言孔子封王之非禮，後嘉靖中更定祀典，實祖其說。則其人嫻於說禮可知。而此書內所載禮節皆洪武三年以前之事，則《藝文志》所謂《存心錄》者即此書也。惟此本止十卷，與十八卷之數不合。檢核書首，有私印一，其文曰「尚寶少卿袁氏忠徹印」。蓋猶明初舊本，尚無脫佚。又黃佐《南廱志》載嘉靖間《存心錄》版，存者五十八面，闕者三面，所列亦止十卷，與此本同。是史志誤衍一「八」字也。

明張迪撰。迪字文海，華亭人。所輯日本朝貢事，頗多闕略。如永樂二年封其國山為壽安鎮國之山、兩遣使來貢等事，悉佚不載。書末全錄宋、元二《史》外國列傳以足其卷，似是議日本封貢時偶為考紀雲。

明費誾撰。誾字廷言，丹徒人。成化己丑進士，官至禮部侍郎。弘治元年三月，孝宗舉行臨雍釋奠禮，誾時為祭酒，因錄其禮儀奏議。及官禮部時，乃編次成書，付淮安知府徐鏞刻之。至弘治九年，林瀚兼祭酒事，又刻於國子監。其書全錄吏牘之文，無一字之刪潤。詞不雅馴，不足以稱崇儒大典。考《郊外農談》曰：「鳳翔之麟遊，有虎臣者，慷慨有節氣，成化末貢入太學。適聞萬歲山架椶棚以備登眺，臣上疏極諫。憲廟奇之，祭酒費誾不知也。懼其賈禍，乃會六堂，鳴鼓聲罪，鋃鐺鎖之以待。俄官校宣臣至左順門，中官傳溫旨勞之曰：『爾言是也，棕棚好拆卸矣。』命吏部予臣七品正官，誾大慚」云云。則誾為祭酒，本不愜於公論，其著作抑可知矣。

明席書編。書，遂寧人。弘治庚戌進士，官至武英殿大學士，諡文襄。事蹟具《明史》本傳。嘉精初，書為南京兵部侍郎，大禮議起，書揣知帝意方向張璁、桂萼，乃上疏力主其說。帝大喜。時汪俊代毛澄為禮部尚書，猶堅執如澄議。及俊以力爭建廟去位，帝特旨用書代之。此編即其為禮部尚書時所編刻以進者也。初，侍讀學士方獻夫請刊《大禮奏議》二卷，後吏部侍郎胡世甯複續增一卷。至廟議已定，書乃取原編定為《奏議》一卷，《會議》一卷，《續議》一卷，複增《廟議》一卷，末又附《諸臣私議》一卷。私議者，議而未奏者也，然皆不外璁、萼等附合時局之說耳。

明陸深撰。深有《南巡日錄》，已著錄。是書紀洪武至嘉靖間科舉條式，於前後損益之制，臚列頗詳。

明張璁撰。璁有《諭對錄》，已著錄。是書作於嘉靖七年，在璁未更名以前，故仍題原名。先是，世宗命璁制燕弁冠服為燕居所禦，又制忠靜冠服以錫有位。會光澤王請宗室冠服式，命以燕弁為准。定為此圖，而敕璁為之說。前有諭旨及璁序。其冠，親王九衤取。世子八衤取，郡王七衤取。服用青身青緣，前後方龍補。襯用深衣，玉色。帶用青表綠裏綠緣。履用皂綠，結白襪。其鎮國將軍至奉國中尉，左右長史至伴讀，鹹從忠靜冠服，以品官之制服之。其儀賓則不預焉。名曰「保和」，言各得其分則和也。其冠圖為前後左右四面，服圖為前後二面，較「三禮」諸圖繪一面者為詳，可為繪圖之式雲。

明嘉靖中禮部頒行本也。成祖既遷都北平，而南京太廟仍舊不廢。至嘉靖十三年，南京太廟災，禮部尚書湛若水疏請重建。世宗敕群臣集議，尚書夏言及大學士張孚敬等會疏，稱國不當有二廟，請以南京太廟香火歸併奉先殿。其太廟故址，仿古壇墠遺意，高築牆垣，令所司謹其啟閉。帝從其議，言因取所奉敕旨及會議題稿匯成此帙，奏請刊行。

明宗室朱常氵眄撰。前有自序，載嘉靖壬午魯國常氵眄識。考《明史•諸王世表》不載其名，蓋魯荒王檀之玄孫，而懷王常漎之從兄弟也。此書專考歷代年號，起漢建元，迄明嘉靖。自正統以及僣偽、偏安，無不具載。然其中訛謬之處，不一而足。如《十六國春秋》載蜀李雄以晉永興元年僣稱成都王，改元建興。次年即帝位，改元晏平，國號大成。乃《華陽國志》偶訛大成為大武，而《晉書•載記》遂刪晏平及國號四字，直曰改元大武。此書竟以大武與晏平並列，殊為疏舛。又後秦姚萇初稱秦王，改雲白雀，三年僣帝號，又改建初。建初七年萇卒，子興立，即改為皇初。此書於白雀後誤增皇初，而建初之號又誤移之姚興之下。又西秦乞伏乾歸僣號河南王，改元太初。後降於姚興，尋又倍之，自稱秦王，改元更始。此書於太初之後，更始之前，誤增一弘始。殊不知弘始乃姚興之年號，非乾歸之年號也。因乾歸降興時，史冊用興年紀事，而遂屬之乾歸，鹵莽甚矣。其他輾轉訛謬，如於乞伏熾盤則脫永康之號，而於慕容皝則多永壽之號。大抵沿襲別本之訛，而失於稽考。至於明太祖以下至世宗，皆直書名某而不避其諱。常氵眄原本未必敢於如是，或傳寫者所追加歟？

明宗室朱自新撰。祖陵者，明高帝祖熙祖陵也，在泗上。初，高帝未知熙祖葬所，有朱貴者繪圖以獻，即命貴充奉祀。其八世孫邦翰，因輯《祖陵紀略》一書，述修繕祭祀之事。嘉靖癸丑，自新又重輯是編。自新，邦翰孫也。

明王圻撰。圻有《東吳水利考》，已著錄。圻著《續文獻通考》，於《禮考》之末增《諡法》一目，補馬端臨之闕。然於明代諡典，猶未之及。此書所載，上考列朝，下至萬曆。自君後、妃主、王公、卿相以逮百官，至於聖賢隱逸，旁及異端、宦寺、篡逆之黨，凡有諡者，皆備書以資考證。其卷首冠以《總紀》、《釋義》二目，猶《續通考》之例，又所以自補其闕也。有趙可懷序，稱就《續通考》中抽出《諡法》一種另梓，殆未詳閱其書歟？

明金贇仁撰。贇仁，嘉靖初道士。以齋醮有寵，官太常寺少卿。是書嘗經奏進，於典禮分別圖注，條理頗詳。然大抵其時之黷祀也。

明鄭汝璧撰。汝璧有《明帝後紀略》，已著錄。是書專載明代臣僚之得諡者，始自劉基，終於李珍，凡六百六十一人。各以諡法區分門類，而不敘年代。末附蘇祿、朝鮮、浡泥、日本諸國王凡得諡者，鹹編入焉。其不載親藩者，則以《帝後紀略》已附《藩封》一門故也。汝璧此書，與《功臣封爵考》，乃其官禮部儀制司及吏部驗封司時所作。皆有案牘可考，故紀載較他家為確雲。

明張朝瑞編。朝瑞有《忠節錄》，已著錄。是書專考明代科舉之制。首為《場屋事例》一卷，於沿革之故，言之頗詳。附以《貢舉紀略》，不入卷數。二卷以下則起洪武三年庚戌，迄萬曆十七年己丑。其目錄止於萬曆癸未，蓋丙戌以後又以次而增也。每科載會試考官試題及所刻程文之目，殿試之榜首尾全錄，會試之榜則惟錄前五人，鄉試之榜則惟錄各省第一人。其有名臣碩儒足傳於後者，皆附記於制策之末，名姓籍貫之異同亦附註焉。其考據頗為詳核，惟《貢舉紀略》載狀元年老、年少之類，類乎說部，於體例為未安。第一卷《事例》之中雜引諸儒之論，至於引桂有三種，紅為狀元，黃為榜眼，白為探花，以證鼎甲三人名所自起，尤為蕪雜矣。

明朱睦撰。睦有《易學識遺》，已著錄。是編上卷輯古諡法十二家，曰《史記諡法解》，曰《周書諡法》，曰《蔡邕獨斷諡法》，曰《蘇洵諡法》，曰《周公諡法》，曰《春秋諡法》，曰《廣諡法》，曰《沈約諡法》，曰《賀琛諡法》，曰《扈蒙諡法》，曰《鄭樵諡法》，曰《陳思諡法》。其周公、春秋、廣諡、沈約、賀琛、扈蒙六家，因王圻《續文獻通考》之舊，餘六家則睦增輯也。因樹屋作《書影》，嘗疑漢蕭何諡曰「文終」，不知於諡法居何等。今考《周公諡法》下卷，乃有終字，則其傳已久，然其書最不可解。堯、舜、禹、湯謂之諡，此猶相傳有說。帝皇王侯君公亦列為諡，設帝當諡帝，將曰「帝帝」，王當諡王，當曰「王王」乎？又設帝當諡王侯，當曰「王帝」、「侯帝」；王侯當諡帝，當曰「帝王」、「帝侯」乎？此等宜有所辨正，一概因其原文，不足以為考證。王圻《續文獻通考》舛漏百出，其與古書不合者皆校刻之誤。乃據之以注異同，尤為失考。《唐會要》亦有《諡法篇》，漏而不收，亦為疏略。下卷列明代王侯以下至於守令之諡，不及鮑應鼇書之賅備，又頗舛誤。參以諸書，如徐溥諡文靖而曰「文穆」，顧鼎臣諡文康而曰「文簡」，喬宇諡莊簡而曰「端簡」，馬昂諡恭襄而曰「忠襄」，墨麟諡「榮毅」而曰「文毅」，不一而足，則亦不盡可據矣。

明朱勤{艸美}撰。勤{艸美}字伯榮，開封人，鎮國中尉睦子。為周藩宗正，以文學世其家。是書采輯宗藩成憲，勒為一書。分《聖訓》、《玉牒》、《講讀》、《冠禮》、《婚禮》、《爵秩》、《冠服》、《宮室》、《儀仗》、《祿米》、《田地》、《祀禮》、《之國》、《錫命》、《慶祝》、《入覲》、《奏事》、《宴饗》、《喪禮》、《事例》、《管理》、《宗子》、《獎勸》、《懲戒》、《秩官》、《儀賓》、《兵衛》、《倉庾》、《支鹽》、《諱禁》，凡三十類，每類又各有子目。

明瞿九思撰。九思有《春秋以俟錄》，已著錄。是書於孔廟禮樂沿革同異，考證頗詳，勝他家抄撮舊文有同簿籍者。惟二卷以從祀諸弟子編為歌括，殊乖體例。

明馮夢禎撰。夢禎字開之，秀水人。萬曆丁丑進士，官至國子監祭酒。是書敘歷代貢舉之制，如敘周官，而於大司徒、鄉老、太宰、內史選士之法不詳。敘漢制，而誤以董仲舒之舉賢良在建元之初。魏晉以降，中正九品之法盛行。遼、金、元亦有進士科及薦舉制科，載於各史志者甚悉。夢禎一概略之，未免過簡，不足以資考證也。

明郭正域撰。正域有《批點考工記》，已著錄。是書其官禮部尚書時所輯。第一卷為登極儀，二卷為朝儀，三卷為宴享儀，四卷為尊號，五卷至七卷為冊封，八卷為冠禮，九卷為婚禮，十卷為喪禮，十一卷為耕耤，十二卷為親蠶，十三卷為經筵日講諸儀，十四卷為出閣讀書諸儀，十五卷為巡狩，十六卷為監國，十七卷為儀仗，十八卷為冠服，十九卷為宮室，共子目一百二十有七。二十卷為雜典禮，共子目六十有六。敘次亦尚明簡，而體例頗叢脞。朝儀既自為卷，而外戚朝見又入雜典禮中。進實錄、進玉牒、受降、獻俘、宣捷，皆國之大事，亦入雜典禮中。至於郊祀、宗廟，乃闕而不載，尤不喻其故也。

明董其昌撰。其昌字元宰，華亭人。萬曆己丑進士，官至禮部尚書，諡文敏。事蹟具《明史•文苑傳》。是書敘歷代立學之制，兼敘孔廟封贈配享之始，而貢舉之志兼及焉。如敘太公廟起於唐，而宋以後不載。敘明經起於漢，而唐、宋明經之選亦不載。殿試親策只載漢、唐及宋，而遼、金、元悉不載，殊為疏略。此與馮夢禎《歷代貢舉志》俱載於《學海類編》中，疑亦抄撮割裂而成也。

明葉秉敬撰。秉敬有《字孿》，已著錄。是書採集有明一代諸臣之諡，創為冠額之法。以上一字為冠，下一字為額，複依四聲次第分列。其例頗為杜撰，而所載之諡亦多舛誤。如宋濂正德間追諡「文憲」，而作「文惠」。又載陶琬、鄭世威俱諡「恭介」，而不及陳有年，有年得諡在萬曆二十六年。書中載趙志皋諡「文懿」在二十九年，則不可謂非考據之疏矣。末一卷所載祖父子孫得諡者，亦多所遺漏，未為詳贍。

明張鼐撰。鼐有《吳淞甲乙倭變志》，已著錄。此其官司業時所述明代國學典故兼及軼事，大旨主於端師範，抑倖進，其言多切要中理。惟所載「國學官陳言國事」一條，於義未允。師儒之官，掌教化而已，必以與聞朝政為美談，是未考宋季三學之弊者也。
（案：黃佐《南雍志》入職官，而此及《辟雝紀事》別入政書者，佐所志者以太學官制職掌為綱，二書則但述故事也。）

明孫能傳撰。能傳字一之，寧波人。萬曆丙辰進士，官至工部員外郎。即嘗與張萱同編《內閣書目》者。此書詳考易名之制，首功令，次諡法，次尊諡，次臣諡，而以議論終焉。大抵據內閣冊籍鈔錄成書，其例頗與葉秉敬《諡考》相同，而不及其精密。

明沈德符撰。德符字景倩，一字虎臣，秀水人。萬曆戊午舉人。元世祖至元三十一年，有獻傳國璽者，御史兗州楊桓考辨，定為秦物，見於《輟耕錄》。德符以為不確，因曆引宋李心傳之說，及《五代會要》並《晉史》、《通鑒》等書，以證元所得之非秦璽。然傳國一璽，歷代傳聞，紛如聚訟。恭讀我皇上禦制《國朝傳寶記》，折衷定論，大哉王言，允足垂訓億禩。若德符之齗齗爭辨，猶不揣其本而齊其末耳。

明陳懋仁撰。懋仁有《泉南雜誌》，已著錄。是書仿表譜之法，橫格分正統、偏閏、僣偽、叛亂、蠻夷五等。直格下貫，則同一年號。年號前後之序，則依韻部編次，以便檢閱，體例頗亦詳密。其中凡前代年號有與明同者，則削除不載。如張重華、方臘皆號永樂，則以成祖故去之。蓋不欲使僣亂之人與祖宗同號，亦臣子之誼宜然，不得訾以遺漏。惟其所分之等，更始則列正統，隋文乃居偏閏，既已未安。又道經有龍漢、中皇之類，羽流妄說，不載可也。列之僣偽，亦覺不倫，視鍾廣漢《歷代建元考》不及遠矣。書成於天啟中，而中有崇禎年號，當為刊版於崇禎，故隨時補入歟？

明張宏道、張凝道同撰。宏道字成儒，凝道字明儒，武進人。其書專紀明代鄉、會、殿試之元魁鼎甲。或非元魁而後至貴顯，及一門科名極盛者，亦鹹載焉。始於洪武三年庚戌鄉試，終於萬曆四十七年己未會試。每科具詳京省主試官，大致與張朝瑞書互相出入。

明袁應兆撰。應兆有《大樂嘉成》，已著錄。是書統載學宮從祀先賢、先儒名氏位次，而考證其是非。如所辨複姓皆題一字之類，自是下邑之謬，不足以簡牘相爭。其他所辨字畫，則弇陋頗甚。若辨句井疆「句」字，謂當作「勾」，宋人避康王諱，始改「勾」為「句」。不知《說文》「句」本從「口」。《廣韻》註：「句從口不從厶。」具有明文也。

明盧上銘撰。上銘字爾新，東莞人。崇禎中官南京國子監典簿。是編敍述明代太學典故，起洪武，訖崇禎十年，詳於南監，而北監亦附見焉。

國朝孫承澤撰。承澤有《尚書集解》，已著錄。是書所載皆歷代建學、設官、行禮、講學、科舉之事。自虞訖明，分年編載。惟前代僅居八卷，而明代之事多至二十二卷。如釋奠之禮，凡各史志紀所載者皆未收入。既載國子監學興廢創置，而各朝學官之職、學宮之制，又皆闕焉。至泮宮習射，及各經列於學官者，如漢之石經，唐之寫經、石經，後唐之鋟版，卷中皆未言及。而明代一切章疏毫無關於學典者，乃一概濫入。蓋門戶之見既深，無往不用其標榜也。

國朝郎廷極撰。廷極字紫衡，鑲黃旗漢軍。此本題曰廣寧，其原籍也。官至江西總督。是編曆考從祀先賢先儒名氏之同異，如辨顏幸之作「辛」，而不知《通典》之作「柳」，《咸淳臨安志》之作「韋」；辨南宮適之作「韜」，而不知一作「縚」，一作「括」。辨司馬耕之作「黎耕」，而不知一作「子耕」，未免考訂之疏。唯所辨文翁之圖較《家語》多五人，《家語》較文翁之圖多九人，及正殿配享，東西兩廡位數，引據頗為典核。

國朝張安茂撰。安茂字蓼匪，松江人。順治丁亥進士，官至浙江提學僉事。其書分《學校》、《褒崇》、《廟制》、《釋奠》、《從祀》、《祀禮》、《釋詁》、《祀樂》、《樂律》、《樂譜》、《樂舞》、《釋菜》、《啟聖祠》、《名宦鄉賢祠》十四門。大抵祖李之藻《頖宮禮樂疏》、王煥如《文廟禮樂書》，少增損之。其凡例稱李博而富，其失也滯；王簡而通，其失也弱。然觀其所作，亦無以遠勝二書也。

國朝王士禎撰。士禎有《古歡錄》，已著錄。先是，康熙二十三年翰林院檢討汪楫、中書舍人林麟焻冊封琉球，歸奏中山王尚貞請以陪臣子入國學。聖祖仁皇帝俯允所請，士禎因紀其始末。其中追敍明代琉球入國學事，於洪武二十五年只紀中山，而失載山南。又二十六年中山複遣寨官子入國學，永樂八年山南遣官生三人入國學，俱未及載，蓋沿舊本《太學志》之誤也。其書已見士禎《帶經堂集》中，此蓋初出別行之本。

國朝王士禎撰。始於國初，下迄康熙三十四年，大臣之賜諡者鹹錄焉。凡親王十八人，郡王十五人，貝勒十二人，貝子十二人，鎮國公十一人，輔國公十六人，鎮國將軍五人，輔國將軍七人，妃三人，公主二人，額駙二人，藩王七人，民公九人，侯伯十四人，大學士二十七人，學士四人，詹事一人，尚書二十七人，侍郎九人，都御史三人，八旗大臣一百六人，總督十七人，巡撫十七人，殉難監司三人，提督十一人，總兵官八人，前代君臣二十六人，外藩一人。

國朝毛奇齡撰。奇齡有《仲氏易》，已著錄。是書力斥楊廷和之議，而又不屑與張、桂相雷同，謂張、桂較廷和議為正，特不知根柢經傳。凡為辨二十四篇，援據典確，亦可備一說。惟謂世宗既嗣武宗，即當以武宗為父，引《公羊傳》為人後者為之子作證。然奇齡於所著《春秋毛氏傳》及《曾子問講錄》內論仲嬰齊卒一條，則又力辟《公羊》之誣，謂嬰齊不得以兄子家為父，父仲遂為祖。又於經說中力排汪琬誤信《公羊傳》為人倫之禍，而此辨忽主此說，前後矛盾，殆不可解。又謂世宗並當為所生持服三年，則雖當時張、桂諸人猶未敢創為此論，奇齡乃忽發之。考《儀禮•喪服》經曰：「為人後者，為其父母報。」傳曰：「何以期也，不貳斬也。」何以不貳斬也，特重於大宗者，降其小宗也。若世宗又為所生斬，是貳斬矣。即曰經文專為宗子言之，不知宗子之尊，孰若天子？言宗子則通於天子矣。奇齡又謂經文明雲為人後者為其父母報，則於所生父母不改稱也。既於父母不改稱，即不得改三年服制。然《儀禮》雖不易父母之名，而仍降在齊衰期服章內，則終不得服以父母之服矣。奇齡所引，不足自證，適以自攻耳。考《通典》徐邈答孔注曰：史皇孫皇考之名，特稱謂耳，未足以明服之輕重。其論可與《喪服傳》相發明。奇齡乃取徐邈已廢之說，改飾更張，實乖典制。其餘各條，間有可采，然不足救大本之乖謬也。

國朝毛奇齡撰。皆記康熙己未召試博學鴻詞始末。中多露才揚已之詞，且有恩怨是非之語。猶是前代門戶餘習，不盡足據也。

不著撰人名氏。記康熙十七年薦舉博學鴻詞名氏爵裏，及禦試中選人數次第。謹案，是年正月，聖祖仁皇帝諭吏部曰：「自古一代之興，必有博學鴻儒，振起文運。闡發經史，潤色詞章，以備顧問著作之選。朕萬幾餘暇，游心文翰，思得博洽之士，用資典學。我朝定鼎以來，崇儒重道，培養人材。四海之廣，豈無奇材碩彥，學問淵通，文藻瑰麗，可以追蹤前喆者。凡有學行兼優，文詞卓越之人，不論已仕未仕，令在京三品以上及科道官員，在外督撫布按，各舉所知，朕將親試錄用。其餘內外各官，果有真知灼見，在內開送吏部，在外開報督撫，代為題薦。務令虛公延訪，期得真才，以副朕求賢右文之意。」尋內外薦一百八十六人，應詔至京者一百四十三人。十八年二月朔，於體仁閣賜宴，試《璿璣玉衡賦》、《省耕詩》。入選者一等二十人，二等三十人，皆授翰林，入館纂修《明史》。其餘現任者回任，候補者歸部，未仕者回籍，年老者命吏部議給職銜。文運昌明，人才蔚起，熙朝盛典，誠萬古為昭。其間與選者，承明著作，各有流傳。即未與選者，亦皆觀感奮興不懈而及於古。其所撰述，今著錄於《四庫》者，尚班班可考。此編雖案牘之文，然觀其所載，亦足以見棫樸菁莪之盛也。惟讀卷諸臣如杜臻、李霨、馮溥、葉方靄俱不載。及年老賜職諸人具有姓名，亦未臚列，則記錄之疏耳。

國朝李周望、謝履忠同撰。周望字渭湄，蔚州人。康熙丁丑進士。履忠字方山，昆明人。康熙癸未進士。是編乃周望官祭酒、履忠官司業時所輯。自孔子世系，及先賢先儒列傳，列朝祀典，禮樂圖譜，並石鼓潘迪音訓，而以祭酒、司業題名終焉。所列頗多疏漏，如祀典中既載晉泰始七年皇太子講經釋奠，而元康三年之講經釋奠乃佚不錄；樂器之載於諸經註疏及歷代史志者甚詳，茲僅列《史記》、《漢書》寥寥數則。至石鼓自唐以來辨論甚多，如楊慎所偽則字完於真本，周、秦石刻釋音則補以圍方，皆各有考據。是編概不徵引，而僅載音訓一篇，亦未免稍略矣。

國朝黃琳撰。琳有《經學淵源錄》，已著錄。是書取歷代紀元之號，自漢至明，悉以朝代次第纂輯，分《正統》、《列國》、《僣竊》、《外夷》四門。凡史鑒之外，稗官野史有關考訂者，悉搜采補入。其例以所紀之元為綱，以前後所同者銓注於下，采輯亦頗該洽。然如後魏及遼、金俱載入列國條下，與西夏諸國相同，殊屬比擬不倫。又如紀遼太祖名為耶律健德，考《遼史》及契丹國志，並無此名。又遼興宗之改元景福，次年即改重熙，亦無崇興之號。頗不免於疏舛。

國朝張行言撰。行言字躬先，江浦人。是書卷首為綱領，不入卷數。一卷至五卷詳載歷代祀典，六卷載孔子世家及宗子世表，七卷至十五卷為四配、十哲、先賢、先儒列傳，十六卷為從祀啟聖祠先賢、先儒列傳，十七卷為改祀、罷祀諸儒列傳，十八卷至二十三卷為樂經、樂志、樂器、律品、譜圖，二十四卷載孔子及四配林廟諸圖。其裒輯極繁，而徵引諸書仍不出尋常習見。

國朝彭其位撰。其位字素君，吳縣人。是書前八卷自孔子以及從祀諸儒各為之傳，九卷則載歷代禮樂典制，卷末附錄未從祀者申黨、孺悲、公孫尼子、公明子儀、公明子宣、樂正子春、檀弓、河間王德、文翁、孔氏孟皮凡十人。所考禮樂典制，頗多掛漏。

國朝江蘩撰。蘩有《奏議》，已著錄。是書略記外藩朝貢之目，恭載列祖敕諭及賜予物數，皆《實錄》、《會典》之所有。其國俗土風，則捃摭前代史傳為之，多不確實。後系以集字詩二卷，皆蘩所自作，而以諸國字譯之。詩既無關於外藩，所譯之字，又不能該諸國之字。則亦戲筆而已，不足以資掌故也。

國朝江蘩撰。是編乃蘩為太常寺卿時以《太常寺考》及《太常續考》所載止於明代，因考核近制，勒為一書。分《祀訓》、《祀儀》、《祀例》、《祀禮》、《祀官》、《祀賦》六門。其書成於康熙壬午，於時皇清禮書尚未纂修，故蘩有此著也。

國朝陳景雲撰。景雲有《通鑒胡注舉正》，已著錄。是書紀漢迄明帝王建元及歷年，其子黃中又摭歷代僣偽之號，附以外國，為《補遺》一卷。景雲於分據諸朝各為紀載，彼此互注。不分大書附書，體例最公。然皆史傳所習見，取便檢閱而已。

國朝劉宗魏撰。宗魏字友韓，號柚航，贛州人。乾隆戊辰進士，官至監察御史。是書以歷代帝系年號為名，乃兼及割據、僣竊，下至李自成、張獻忠亦入記載。而所列割據僣竊又不能詳備，體例頗為冗碎。
──右「政書類」典禮之屬，四十八部、三百五十七卷，內二部無卷數，皆附《存目》。
