
卷六十一 史部十七
○傳記類存目三

舊本題魏王粲撰。粲字仲宣，高平人，仕魏為丞相掾，賜爵關內侯，事蹟具《三國志》本傳。按粲卒於建安中。其時黃星雖兆，玉步未更，不應名書以「漢末」，似後人之所追題。然考粲《從軍詩》中已稱曹操為聖君，則儼以魏為新朝，此名不足怪矣。《隋志》著錄作八卷，注雲殘闕。其本久佚。此本乃王世貞雜抄諸書成之。凡四十四人，大抵取於裴松之《三國志注》為多。如《水經注》載白狼山曹操敲馬鞍作十片事，本習見之書，乃漏而不載。又如築易京本公孫瓚事，乃於瓚外別出一張瓚，以此事屬之，不知據何誤本，尤疏舛之甚矣。

宋樂史撰。史字正子，宜黃人，官太常博士，直史館，事蹟附載《宋史•樂黃中傳》。是編前有《自序》，稱唐李翱《卓異記》三卷（案《卓異記》非李翱作，史蓋考之未詳，謹附訂於此），述唐代君臣卓絕盛事，中多漏錄。史初為《續記》三卷，以補其闕。後複以僅載唐代，未為廣博，因纂集漢魏以下迄五代並唐事，共為一帙，名《廣卓異記》，分為二十卷。首卷記帝王，次卷記後妃、王子、公主，三卷雜錄，四卷至十七卷皆記臣下貴盛之極與顯達之速者，十八卷雜錄，十九卷舉選，二十卷專記神仙之事。大抵牽引駁雜，訛謬亦多。如所稱《晉書》王導以下至王褒九世，皆自有史傳。中有「儉子仲寶，仲寶子規」云云。案史，仲寶乃王儉字，非其子名也。儉之子名騫，騫之子名規，非仲寶子名規也。且規子褒附見《規傳》，亦非自有傳。諸傳雜見於《宋》、《齊》、《梁書》及《南史》，亦非全在《晉書》。舛謬殊甚。又石勒每更間鼓鼙聲，武士彠聞空中言唐公為天子，與夢高祖乘白馬上天之類，神怪無稽，頗為蕪雜。至引錄傳稱周時尹氏貴盛，會食家數千人，遭饑荒，羅粟作糜吮之，吮糜之聲聞於數十裏，亦不近事理之談。其末卷則於自撰《總仙記》中撮其殊異者入此書。所言不出全家登仙，祖孫兄弟登仙，及三世四世五世登仙，四人六人七人登仙之類，重複支離，尤不足信。《自序》稱采自漢魏而下，而編中乃及楚孫叔敖、周尹氏。末卷所列神仙，並及堯、舜之時，與《序》自相矛盾，又其小失矣。

不著撰人名氏。錄靖康死事之臣傅察、種師中、王稟、劉翊、種師道、何慶彥、黃經臣、劉韐、李若水、徐揆、孫傳、張叔夜凡十二人。宗澤、張愨扼於黃潛善、汪伯彥而死者亦附焉。《澤傳》中稱潛善卒不遄死而令公卒，則此書作於汪、黃秉政之日矣。傳末各系以四言詩，故以《小雅》為名。其文散見《北盟會編》中。此本次序，似以徐夢莘所載抄合之，非完書也。

舊本題湘山樵夫撰。不著名氏。敘列張浚、趙鼎、胡銓、胡寅、連南夫、張戒、常同、呂本中、張致遠、魏矼、張絢、曾開、李彌遜、晏敦夫、王庶、毛叔度、范如圭、汪應辰、許忻、方廷寶、韓訓、陳鼎、許時行、李光、洪皓、沈正卿、張燾、陳康伯、陳括、陳剛中三十人，皆以不附和議而貶謫者。每人之下，略具事實，少者一二語，多亦不過三四行。案《書錄解題》載《紹興正論》二卷，注曰序稱瀟湘野人，不著名氏，錄文武官不附和議及忤秦檜得罪者。又載《紹興正論小傳》二十卷，則樓昉以《正論》中姓名，仿《元祐黨傳》為之。所謂二卷者，似即此書。而書名及撰人之號皆大同小異，卷數亦不相符，其故則莫得而詳矣。

宋韓元吉撰。元吉字無咎，宰相維之玄孫，以任子仕，曆龍圖閣學士、吏部尚書。嘗居廣信溪南，自號南澗居士。此書《宋志》雲十卷，陳振孫《書錄解題》亦同。《續百川學海》所錄，乃只此一卷，其條數亦與此本同。蓋全書久佚，從諸書抄撮成編也。書中所記韓億、韓綜、韓絳、韓繹、韓維、韓縝雜事，共存十三條，皆其家世舊聞。以京師第門有桐木，故雲《桐陰舊話》，蓋北宋兩韓氏並盛，世以桐木韓家別於魏國韓琦雲。

宋章穎撰。十將者，劉錡、岳飛、李顯忠、魏勝、韓世忠、張俊、虞允文、張子蓋、張宗顏、吳玠也。劉、岳、李、魏四《傳》，開禧二年表上。後六《傳》未上。核以《宋史》本傳，此所採摭，未為詳核。且抑世忠於勝、顯忠後，似亦未安。子蓋、宗顏，戰功寥寥，允文亦僥倖不敗，乃與諸人並數，皆未免不倫也。

元徐顯撰。顯仕履無可考。觀其稱王艮為鄉里，又稱居平江東城，則當為紹興人，而寓於姑蘇者也。是編紀元末王艮、柯九思、陳謙、葛乾孫、潘純、陸友、王冕、王漸、楊椿、王德元、徐文中事。後載沈烈婦等十三人。敍述頗為詳備。中多及丙申二月平江城陷事，指張士誠軍為外兵。而載己亥紹興被兵事，於明人則直斥為寇。疑作此書時，張氏尚存，故其詞如此。其敘柯九思之卒在至正癸亥。案至正紀年無癸亥，而九思之卒實在乙巳。蓋此書傳寫誤也。

元尤玘撰。玘字君玉，號知非子。自稱尤袤之後，不知其世次。舊本題為宋人。今此書《後跋》，稱玘為大司徒，則嘗官戶部尚書。又末條稱終慕公不肯仕元，則當為元人。而卷首題「門人張雨填諱」，則又句曲外史之師，當在元中葉以後也。書中所記皆尤氏先世事。末有玘曾孫實《跋》，稱弘治二十九年於祠屋中求得舊本，簡斷墨暗，不可讀者逾半。命門人許靈鈔其完者，而恨全帙之不可得。是此書已非完本矣。元陳世隆載入《藝圃搜奇》，所載之文與此本並同。斷無明人所抄壞爛之本，適與元人所見一字不異者。此亦足證《藝圃搜奇》必非元人書也。

元鄭濤撰。濤字仲舒，浦江人，官太常禮儀院博士。鄭氏稱義門，自宋建炎初名綺者始，至濤為八世。先是，綺六世孫龍灣稅課提領太和，為家規五十八則。七世孫欽及其弟鉉，增添九十二則。共一百五十則，勒之於石，至濤，複謂禮有當隨時變通者，乃酌加增損為一百六十八則，列為上卷。又匯輯諸家傳記碑銘之文有關鄭氏事實者，列為下卷。通名曰《旌義編》。《宋濂序》稱三卷，其書實止二卷，蓋《序》文傳寫之誤也。

不著撰人名氏。載於《永樂大典》中，題雲《國朝忠傳》，則明初人所作也。其書集古今事蹟，各繪圖系說，語皆鄙俚，似委巷演義之流，殆亦明太祖時官書歟。

舊本題明陶宗儀編。宗儀有《國風尊經》，已著錄。是書凡錄胡長孺、王惲、許有壬、虞集、劉因、李孝光、金炯、楊維楨、林清源、龔開、周仔肩、揭傒斯、貢師泰、汪澤民十四人雜文二十首，皆紀當時忠孝節義之作。《王世貞集》有此書《跋》語雲：系宗儀手抄。然孫作《滄螺集》載有《宗儀小傳》，紀所作書目有《說郛》一百卷、《書史會要》九卷、《四書備遺》二卷、《輟耕錄》三十卷。無此書名，疑好事者依託也。

不著撰人名氏。乃洪武中抄本。毛晉刻之，附於《忠義集》之後。或元人所作，或明初人所作，均未可知。後程敏政亦有《宋遺民錄》，殆未見此本，故其名相複歟。

明鄭柏撰。柏字叔端，浦江人，宋濂之門人也。是書輯金華一郡人物，各為小傳，系之以贊。凡三百六十餘人，分《忠義》、《孝友》、《政事》、《儒學》、《卓行》五門，亦宋濂《浦陽人物記》之類。然如樓照迎合和議，曹冠為秦檜門客，乃並取之，殊不免鄉曲之私。第十一卷內又有《柏傳》一篇，附《鄭楷》之後。柏無自作傳之理，或其家子孫所增入歟。

明黃潤玉撰。潤玉字孟清，鄞縣人，永樂庚子舉人，官至廣西提學僉事，事蹟具《明史》本傳。是編成於成化丙戌。以《四明文獻》分為二類，一曰《鄉先生》，自漢甪裏、黃公以下三十五人，皆四明產也；一曰《鄉大夫》，自周文種以下九人，皆官於四明者也。人各有《傳》，並系以《贊》。據卷末其孫溥《跋》，蓋原本尚有諸人小像。後莫息重刊，以非真本削除之。《跋》又稱是書未出以前，有偽本托潤玉之名以行，潤玉知而毀之。其本前無《序》，後無《贊》雲。

明蔡保禎撰。保禎字端卿，漳浦人。是書以孝行事實區為十六類。一曰《帝王》，二曰《聖門》，三曰《純孝》，四曰《世孝》、五曰《祿養》，六曰《苦行》，七曰《神助》，八曰《通神》，九曰《尋親》，十曰《格暴》，十一曰《復仇》，十二曰《死孝》，十三曰《永慕》，十四曰《瑞應》，十五曰《童孝》，十六曰《女孝》。

明姚堂撰。堂字彥容，慈谿人，正統己未進士，官至鎮江府知府。是編成於天順癸未，錄鎮江先賢自周迄宋，分《高風》、《忠節》、《相業》、《直諫》、《德望》、《文學》六門。列其人之事實，並後人所為記贊詩文，間及其人之著述。所載僅二十人，不及《京口耆舊傳》十之一也。

明王蓂撰。蓂字時禎，金谿人，景泰辛未進士，官至浙江按察使。是書取史傳忠義之事，分類編輯。以伯夷以下五百九十七人為上。張良以下五百七人次之。各節錄事實。有祠墓可考者，並詳其地。孟達等八十七人，或失節於前，或死不足贖；解文卿以下十人，或事非其主，或言非其時，皆不以忠義與之，持論頗正。其王兗以下一百四人，始終一姓，忠義皎然，乃以其為遼、金、元之臣，私意區分，曲相排抑，則悖謬甚矣。又自謂此書旁搜諸子百家，庶幾全備。而唐宋間如成三朗、蘇安恆、韓通、張旦輩，俱未及載，則亦未能無所遺漏也。

明尹直撰。直字正言，泰和人，景泰甲戌進士，官至華蓋殿大學士，諡文和，事蹟具《明史》本傳。是書取漢、唐、宋相業足稱者，始蕭何，終文天祥，凡八十七人。採摭事實，各為之贊。

明尹直撰。此書續朱子《名臣言行錄》而作。前有弘治癸亥《自序》，雲取《宋史列傳》，自陳俊卿以下，芟繁節冗，撮采其要，得百二十有三人。然朱子所作《名臣言行錄》，原以網羅舊聞，搜載軼事，用備史氏之采擇。若徒抄錄史文，一無考證，則《宋史列傳》具在，亦何必徒煩筆墨乎。

明謝鐸撰。鐸有《赤城論諫錄》，已著錄。是書所錄，凡二十一人。蓋繼朱子《伊洛淵源錄》而作，以朱子為宗主，始於羅從彥、李侗，朱子之學所自來也。佐以張栻、呂祖謙，朱子友也。自黃幹而下，終於何基、王柏，皆傳朱子之學者也。然所載張栻等七人，則全錄《宋史•道學傳》。呂祖謙等七人，則全錄《宋史•儒林傳》。李侗等六人，略採行狀、志銘、遺事。其輔廣一人，則但載姓名裏居，僅數十字而止，尤為疏略。案廣即世所稱慶源輔氏，《明一統志》載其始末甚詳，鐸偶未考耳。《明史》鐸本傳，載其為南京國子監祭酒時，上言六事。其三曰正祀典，乃請進宋儒楊時而退吳澄，為禮部尚書傅瀚所持，僅進時而澄祀如故。夫澄之學雖曰未醇，然較受蔡京之薦者則有間矣。鐸欲以易澄，蓋以道南一脈之故，而曲諱其出處也。然則是錄之作，其亦不出門戶之見矣。

明程敏政撰。敏政字克勤，休甯人，成化丙戌進士，官至禮部右侍郎，事蹟具《明史•文苑傳》。此書前列王炎午、謝翱、唐玨三人事蹟，及其遺文。而後人詩文之為三人作者，並類列焉。七卷以後，則附錄張宏毅、方鳳、吳思齊、龔開、汪元量、梁棟、鄭思肖、林德暘等八人。第十五卷紀元順帝為宋瀛國公子，引余應詩、袁忠徹記以實之。至謂虞集私侍文宗之妃，說殊妄誕，所引亦自相矛盾。蓋文宗時嘗下詔書，稱順帝非明宗之子，斥居靜江。好事者因造為此言，其荒唐本不待辨。敏政乃從而信之，乖謬甚矣。

明王弼撰。弼，黃岩人，成化乙未進士，官至興化府知府。初，謝鐸嘗著《尊鄉錄》四十一卷，載其鄉先達事實。弼複以己意其大略。取十大儒、五大臣、六忠臣、十五孝子，各為之《贊》。卷末附《拾遺》二十事，事各為詩。

明宋端儀撰，薛應旂重修。端儀字孔時，莆田人。成化辛丑進士，官至廣東提學僉事，事蹟具《明史》本傳。應旂有《四書人物考》，已著錄。此編仿《伊洛淵源錄》之例，首列延平李侗，籍溪胡憲、屏山劉子翬、白水劉勉之四人，以溯師承之所自。次載朱子始末。次及同時友人，至南軒張栻以下七人。次則備列考亭門人，自勉齋黃榦以下二百九十三人。其二十三卷則門人之無記述文字者，但列其名，凡八十八人。末卷則考亭叛徒趙師雍、傅伯壽、胡紘等三人，亦用《伊洛淵源錄》載邢恕例也。史稱端儀慨建文朝忠臣湮沒，乃搜輯遺書，為《革除錄》。建文忠臣之有錄，自端儀始。然其書今未見，即此書原本亦未見，世所行者惟應旂重修之本。應旂作《宋元通鑒》，於道學宗派，多所紀錄，此書蓋猶是意。然應旂初學於王守仁，講陸氏之學。晚乃研窮洛、閩之旨，兼取朱子。故其書《目錄》後有雲：「兩先生實所以相成，非所以相反。」遂以陸九淵兄弟三人列《考亭淵源錄》中，名實未免乖舛也。

明鄧淮撰。淮，吉水人，成化辛丑進士，弘治中官溫州府知府。以南宋時溫州之士游二程、張、朱之門者，有周行己等二十三人。乃命永嘉知縣汪循即鹿城建書院，祀二程、張、朱，而以行己等侑焉。複輯諸人志銘、家傳及其遺事緒論見於志書、語錄中者，匯為此編。雖亦講學家標榜之書，然永嘉學派，頗異新安。淮不分門戶於其間，則視黨同伐異者，其公私相去遠矣。

《吳中往哲記》，明楊循吉撰。《續記》、《補遺》，皆黃魯曾撰。循吉有《蘇州府纂修志略》，已著錄。魯曾字得之，吳縣人，正德丙子舉人。循吉書見《明史•藝文志》，卷數與此相符，記明初蘇州府人物，自《勳德》至《冠衲》，分七目，凡四十一人。《續記》自《忠節》至《散逸》，分十七目，凡四十人。《補遺》自《審進》至《釋行》，分十九目，凡三十一人。其《補遺》原目本一卷，此本分作二卷，又改其《釋行第十七》為「第一」，則刊刻者之誤也。書中所列小傳，皆寥寥數言，未見端末。又如徐有貞以險忮敗，而循吉稱為四海物望，蓋未免鄉曲之私。吳寬位終禮部尚書，而魯曾乃題作東閣大學士，尤顯然訛謬，則亦不足徵信矣。

舊本題明楊循吉撰。檢勘其文，即循吉《吳中往哲記》、黃魯曾《往哲續記》、《補遺》原本。惟於標題中刊去「往哲」二字，易以「故實」二字。蓋書賈劖舊版，改易新名以售欺者也。

明王瓊撰。瓊有《晉溪奏議》，已著錄。是編乃瓊官南京戶部侍郎時，見諸吏中有知琴書可教誨者，因採錄明興以來由掾曹而列名臣者，編為此書，以示勸勉，凡劉敏等九人。又《續集》一卷，凡劉本等四人。前有正德甲戌瓊《自序》，後有南京戶部郎中卞師敏《跋》。

明祝允明撰。允明字希哲，長洲人，弘治壬子舉人，官至應天府通判，《明史•文苑傳》附見《徐禎卿傳》中。是書記天順以後蘇州人物。前有《自序》，稱弘治改元，詔中外諸司，撰集事蹟，上史館為實錄，簡允明等數弟子員司其事，因私纂紀為此書。第一曰《簪纓》，纂徐有貞以下十九人。第二曰《邱壑》，纂杜瓊以下五人。第三曰《孝德》，纂朱灝一人。第四曰《女憲》，纂王妙鳳以下三人。第五曰《方術》，纂張豫等二人。大約本之碑誌行狀，而稍為考據異同，注於本文之下。其敘徐有貞事，頗有諱飾。蓋允明為有貞外孫，親串之私，不能無所假借雲。

明鄭岳編，黃起龍重訂。岳字汝華，弘治癸丑進士，官至兵部左侍郎，事蹟具《明史》本傳。起龍，萬曆戊戌進士。並莆田人。是書取莆田、仙遊二縣自梁、陳迄明著作詩文，輯為十三卷。又取名人事蹟成《列傳》七十四卷。文以體分，傳則不分門目。後倭變書毀，起龍為之重鋟。並附柯維騏所作《嶽傳》一首，為卷第七十五。岳書採摭繁富，義例頗仿史裁。然起龍譏其文內不載楊琅、林誠兩御史之奏疏，及黃仲元之《郭孝子祠記》、《墓表》。傳內載仕梁之徐寅、翁承贊及永樂初梯榮獻策之林環。而於《林光朝傳》但紀其文集，而不及所著之《易解》、《尚書解》、《語錄》、《說詩》等書。去留不無遺憾，則固確論也。

明王朝佐撰。朝佐字廷望，浙江平陽人，弘治丙辰進士，官南京工部員外郎。是編刻於正德初。搜輯溫州先賢事實，分類凡八，曰《先達》，曰《程子門人》，曰《朱子門人》，曰《名儒》，曰《名臣》，曰《孝子》，曰《氣節》，曰《詞章》。晉、唐以來紀載無考，故所錄托始於宋焉。

明顧璘撰。璘字華玉，吳縣人，弘治丙辰進士，官至刑部尚書，事蹟具《明史•文苑傳》。是書凡錄李夢陽、何景明、祝允明、徐禎卿、朱應登、趙鶴、鄭善夫、都穆、景暘、王韋、唐寅、孫一元、王寵十三人。人為之《傳》，《傳》為之《贊》。蓋感於知交凋謝而作。略綴數語以存其人，亦柳宗元《先友記》類也。

明劉節撰。節字介夫，號梅國，大庾人，弘治乙丑進士，官至刑部侍郎。是編取《春秋內外傳》所載列國諸臣，類次行事，各為之《傳》。始祭公謀父，終蔡朝吳，凡二百有二人。全本舊文，無所考證，鄒縣潘榛為之訓釋，亦頗疏略。

明張芹撰。芹，新淦人，《明史》作峽江人，蓋新淦其試籍也。弘治壬戌進士，官至浙江右布政使，事蹟具《明史》本傳。是書紀建文殉節諸臣姓名。前有《自序》，題正德丙子五月。目列四十六人。卷中有事實者二十人，無事實者二十六人。案林塾《拾遺書》雲：「近見南院御史張芹增入江右數人，共五十四人。」塾所見題正德乙亥。正此《錄》前一年，而此《錄》乃轉止於四十六人。又《學海類編》有張芹《建文忠節錄》一卷，其《序》與此同，亦正德丙子所撰，而目次乃與此不同，且有七十人之多。《明藝文志》既有張芹《建文備遺錄》二卷，又有張芹《備遺錄》一卷。考芹《序》稱《錄》中四十六人名氏，皆閩中宋君端儀嘗采輯為錄而未成者，疑芹初據宋氏原本而作，後又隨時續有增益，原非一本。傳錄者各據所見，遂兩存之耳。

明林塾撰。塾，莆田人，弘治壬戌進士，官至浙江布政司參議。此書載建文諸臣事蹟，文甚簡略。前有正德乙亥《自識》雲：考前史失記者凡五十四人，故以「拾遺」名其書。然所載與諸書略同。其齊泰以下三十人，事實俱闕，亦未能考補也。

明金賁亨撰。賁亨字汝白，臨海人。初冒高姓。正德甲戌進士題名碑之高賁亨，即其人也。官至江西提學副使。是書敍述台州先儒，自宋徐中行迄明方孝孺、陳選，凡三十八人，各為之《傳》。其疑而莫考者又有十五人，各以時代類附姓名於《傳》末。其《傳》雖多采《晦菴文集》、《伊洛淵源錄》諸書。然賁亨當明中葉，正心學盛行之時，故其說調停於朱、陸之間。謂朱子後來頗悔向來太涉支離，又謂朱子與象山先異後同云云，皆姚江晚年定論之說也。

明程曈撰。曈號峨山，休寧人。是書以朱子為新安人，而引據歐陽修《冀國公神道碑》謂程子遠派亦出新安，故輯新安諸儒出於二家之傳者，編為此書。自宋至明凡百有一人，皆徵引舊文以示有據。夫聖賢之學，天下所公也，必限以方隅，拘以宗派，是門戶之私矣。至程子一生，無一字及新安。而遙遙華胄，忽爾見援。以例推之，則朱出於邾，姓源可證，今嶧山之士不又引朱子為鄉黨乎？此真為誇飾風土而作，不為闡明學脈而作也。《江南通志》列曈於《儒林傳》中，稱所著《新安學系》，與朱子合者存，背者去，足儘是書之大旨矣。

明閻秀卿撰。秀卿，蘇州人，始末未詳。是書分《文學》、《狂簡》為二科。所載自楊循吉以下凡七人，皆偶錄一二事，不為全傳。蓋一時互相標榜之書。其紀徐禎卿方登賢書，於文徵仲尚稱文璧，而以徵明字之，則猶弘治中所作也。

明顧爾邁撰。爾邁，淮安人，始末未詳。是書采撮《實錄》、《憲章錄》、《中官考》諸書，而各加論斷。所記止成化中汪直擅政之事，似非完本，抑或於世近者有所諱歟。

明鬱袞撰。袞，嘉興人。其書撰述年月無可考。黃佐《革除遺事》已稱因郁袞原本，則當在正德以前矣。所列一百六十《傳》，皆明惠帝時死難諸臣。而《附錄》一卷，則降燕諸臣如胡廣、黃福之類後至大官者亦在焉。每《傳》後或附以《贊》語，又間有所附註。然其精要，已皆采入《革除遺事》中矣。

不著撰人名氏。惟題青州府知府杜思子睿重刻。思即撰《考信編》者也。黃虞稷《千頃堂書目》於鬱袞《革除遺忠錄》二卷外又別出杜思《革朝遺忠錄》二卷，蓋即指此本。然以鬱袞本校之，則此《錄》實鬱袞書。惟袞於各《傳》後附以《贊》語，而此本有《傳》無《贊》為少變其例。又書首冠以張芹《備遺錄》、黃佐《革除遺事》、敖英《備遺續錄》序三篇，皆與書不相應。世別有高廩刊本，卷首亦有三《序》，與此正同。蓋明代刊書者往往竄亂舊本而沒所由來。諸版競出，混淆彌甚，其風熾於萬曆以後，今觀此本，則嘉靖中已有之矣。（案：思登嘉靖丙辰進士。）

明唐龍撰。龍有《易經大旨》，已著錄。是編紀明太祖征陳友諒時諸臣名姓行實。凡祀於餘幹縣康郎山廟者，有丁普郎等三十五人；祀於南昌府廟者，有趙得勝等十四人。又附載孫燧等五人，皆殉宸濠之難，後賜祀於旌忠祠者。其題旌各疏並祭謁詩文亦附於後焉。

明方鵬撰。鵬字子鳳，亦字時舉，崑山人，正德戊辰進士，官至太常寺卿。是書論次崑山先哲，首《名賢》六人，次《節行》二十八人，次《文學》三十七人，次《列女》三十人，次《藝能》三十一人，次《遊寓》二十六人，而以《雜誌》終焉，共為十卷，《明史•藝文志》作八卷，傳寫誤也。

明徐鹹撰。咸，海鹽人，正德辛未進士，官至襄陽知府。先是，豐城楊廉本彭韶《名臣錄贊》撰《名臣言行錄》四卷，所載凡五十五人。咸亦纂《近代諸臣言行錄》凡四十八人。餘姚魏有本官河南巡撫時，嘗合刻之。及鹹歸裏之後，病其未備，重為纂輯。於《楊錄》增十六人，於己所錄者亦增二十五人，分為前後二集，自為《序》，記其始末，而仍以魏有本初刻之《序》弁於書首雲。

明葉夔撰。夔字司韶，武進人。成化中以歲貢生官汝陽州訓導。是編第三卷中載夔《請祀典書》，稱宋德祐元年十一月，巴顏率師攻常州，屠其城，知府事姚訔、通判陳炤，俱不屈死。其先後殉難者又有王安節、劉師勇、胡應炎、尹玉、麻士龍、包圭、阮應得、方允武、徐道明、莫謙之、僧萬安諸人。自成化九年郡庠生段瑜等建言於同知柳某，始立訔、炤以下木主十一位，附於陳司徒廟。而文天祥、劉師勇、阮應得、僧萬安猶未與也。弘治十年，知府曾望宏乃別創忠義祠，請並祀文天祥以下十四人，而附以元壬辰靖難之劉溶。巡按御史謝琛亦上書，請著於祀典，詔從之。夔因編其始末為此書。首圖考，次傳志，次詩，次贊，次文牒。凡史傳所未載者，此皆補其佚闕，足相參證。惟此書載宋臣與祀者止十四人，則未祀文天祥等四人。其附於陳司徒廟者止當有十主耳。夔《請祀典書》雲「十一主」，未喻其故。又考《宋季三朝政要》，載元兵至常州，守臣王宗洙遁，權守王良臣以城降。今是書《姚訔傳》中謂良臣屢舉不第，流落無籍，寓常，與錢暗謀，竊符印詐稱郡官，詣巴顏軍前獻之。然則良臣未嘗權守，《三朝政要》誤書矣。是亦足訂史之訛也。此書作於正德初年。末《附錄》一卷，載國朝順治十四年事，蓋後人所續，其姓名則不可考矣。

明葉夔撰，其子金及同邑毛憲續成之。憲有《諫垣奏草》，已著錄。金字誠齋，刻是書時官紹興府通判，其終於何官則未詳也。是書前有《自紀》，稱常州古毗陵地，記人品冠以古名者，古可以統今。今常州之名，隋唐以前未有也。然隋唐以前無常州，不可系以常州，隋唐以後無毗陵，獨可系以毗陵乎？至其先列五縣沿革於前，使歷代殊名，瞭若指掌，則提綱挈領，固體例之最善者也。其書敍述頗簡核，然皆史傳所已載。末附夔、憲二《小傳》，則嘉靖壬寅刻是書時餘姚岑原道所補，見原道所作《序》中。

明毛憲撰。是編所載凡十二人。首楊時，次鄒浩、周孚先、周恭先、唐彥思、鄒柄、喻樗、胡珵、尤袤、李祥、蔣重祥、謝應芳。自浩以下或籍晉陵，或籍宜興，或籍無錫，或籍武進。獨時為劍州將樂人，於毗陵為流寓。蓋以道南一脈，假借之以為重雲。

明吳守大撰。守大字有君，崑山人。是書成於正德丙子，錄徐達以下至楊繼宗，凡四十九人。人繪一圖，圖後各敘仕履，系之以《贊》。其書刻於廣西，紙版拙惡。四十九人面貌相同，惟以題名別識，殆如兒戲。

明陳沂撰。沂有《維楨錄》，已著錄。此書皆紀宣德、正統間名臣言行，人各一二條。末有嘉靖壬辰《自跋》，稱以所聞於外祖金靜虛、太常夏崇文及吳文定、李文正者，著之於篇。雖有不倫，而取善之道不以人廢云云。考所載如于謙、魏驥、徐晞、王翱、姚夔、岳正、韓雍、周忱、劉大夏、屠墉、章懋、儲巏、何瑭、朱希周等，皆一時名人。他如蹇義、解縉、夏原吉、楊榮、金幼孜，身事兩朝，已為其次。至王越，以權術用事，益為物論所不滿。所雲不倫者，殆即指數人而言歟。趙汝愚編《名臣奏議》，丁謂、秦檜並以章疏見收。朱子編《名臣言行錄》，王安石、呂惠卿亦得以姓名同列。蓋定千秋之品，則隻字不可誣；取一節之長，則片善亦可錄。並瑕瑜不掩，具有前規。然奏議為論事之文，苟所論關國計之得失，系民生之利病，言之當理，行之有裨，自未可以出自僉壬，遂削不錄。至於采前言往行，矜式後人，自當仰溯名賢，用垂規矩。固未可委曲遷就，使有所濫廁於其間矣。

明黃佐撰。佐有《泰泉鄉禮》，已著錄。是書采自漢迄明廣州人物之散見諸書者，以類區分，各為之《傳》，共一百五十餘人。

明李默撰。默字時言，甌寧人，正德辛巳進士，官至吏部尚書，兼翰林學士。為趙文華誣陷，下詔獄瘐死。萬曆中追諡文湣。事蹟具《明史》本傳。是書專記建寧人物，起唐建中迄明景泰，凡四百十七人。以諸邑分載，而一邑之中又以時代為先後。每條之下，各注所引原書。自《唐書》、《南唐書》、《五代史》、《宋史》而外，大抵皆本之舊志，未為信史，疏略之處尤多。如謂吳棫為處士，而述所著書惟及《韻補》，則舛漏可知矣。

明杜瓊撰。瓊字用嘉，吳縣人，以孝聞。知府況鍾兩薦之，固辭不出，自號鹿冠老人。是書皆載吳中循吏、先賢，其列女有操行可紀者亦並見焉。自洪武迄正統，凡四十人。蓋隨所見聞錄之。故多節取一事。不為全傳。亦表微闡幽之意也。

明郭勳撰。勳，營國威襄公郭英六世孫，襲封武定侯。正德中奉命鎮兩廣，因輯中山王徐達、黔甯王沐英及其家世系、履貫、勳閥、遭遇本末為此書。大抵本實錄國史，於事蹟無所增益。考英在諸功臣中猶居其次，以配二王，似乎尚非其倫。自明以來亦無徐、沐、郭三家並稱之說也。

明潘塤撰。塤字伯和，山陽人，正德戊辰進士，官至右副都御史，巡撫河南，事蹟具《明史本傳》。是書前有《自序》，謂自春秋以來至明正德，上下數千年，德業文章，會於一書。今考其書撏撦陳編，未見決擇。其最謬者，至收入宋龔開所作宋江等三十六人之《贊》，此何關於文獻耶？

明李濂撰。濂字川父，祥符人，正德甲戌進士，官至山西按察司僉事，事蹟具《明史•文苑傳》。是編以《祥符縣誌》所載人物僅有名氏而行實未詳，乃一一稽考，自明初至於嘉靖，得二十九人。撰其事蹟，附以《論贊》。又安然、馬昂、張泰三人自祥符移籍他方者，並附列焉。從《唐書》所載士大夫遷徙四方者俱標其舊貫之例也。

明李濂撰。濂於嘉靖壬寅嘗輯《祥符鄉賢傳》。其後二年甲辰，又推廣前所未載及其人之履歷梗概略存者，輯為此書。每人每條之下，皆注出某碑、某傳、某集，蓋仿《名臣言行錄》之例。每《傳》之後或偶附錄詩文，則濂之變例也。所錄皆明一代之人，而至於盈十七卷。時彌近則易詳，亦時太近則易濫，固志乘之通病耳。

明應廷育撰。廷育字仁卿，永康人，嘉靖癸未進士，官至按察司僉事。是書取金華歷代人物自漢迄明各為之傳。分《道學》、《名儒》、《名臣》、《忠義》、《孝友》、《政事》、《文學》、《武功》、《隱逸》、《雜傳》為十類。自正史外並參以諸家文集及家狀碑記。於每《傳》之下，各註明用某書，蓋仿金履祥《通鑒前編》之例。所據舊籍共四十餘種，而其大概則本諸《敬鄉錄》、《賢達傳》、《金華府志》三書雲。

明唐樞撰。樞有《易修墨守》，已著錄。是書紀明初以來迄於嘉靖人物，大旨以《聖人》、《君子》、《善人》、《有恆》分為四科。不以時次，不以類從，錯出雜陳。上自宰輔，下至隸卒，人各一《小傳》。寥寥數語，殊不詳備。傳後間附以論斷，然亦不定其孰為聖人、君子，孰為善人、有恆。體例尤不分明。其曰《國琛集》者，蓋取國家以人為寶之意。前有《王畿序》並樞《自序》。樞學宗良知，故於王守仁推崇甚至雲。

明楊應詔撰。應詔，建安人，嘉靖辛卯舉人。是書曆載楊時以後諸儒，終於蔡清。各志其言行，詳其傳授，凡百九十五人。

明朱衡撰。衡字士南，萬安人，嘉靖壬辰進士，官至工部尚書，兼副都御史，總理河漕，事蹟具《明史》本傳。此書乃其視學閩中時，錄道南源委以示諸生。托始於楊時，附以游酢、王蘋。凡閩士之沿波而起者則載焉。明代惟錄陳真晟、周瑛、黃仲昭、蔡清四人。蓋時代既近，其餘尚未論定雲。

明周複俊撰。複俊字子籲，崑山人，嘉靖壬辰進士，官至南京太僕寺卿。是編記吳中名賢自商相巫鹹至明太常寺卿魏校，凡四十七人，各為之傳贊，附傳者又十人。前有《自序》，曆舉所載諸賢而議論之。蓋略仿《華陽國志》之體。然所紀簡略，未足以資考證也。

明雷禮撰。禮有《六朝索隱》，已著錄。是書臚列明代職官姓名，起自洪武初，終於嘉靖四十五年。凡內而內閣、部院以至府、司、寺、監長官，外而總督、巡撫，皆以拜罷年月為次。上標人名，而各著其出身裏籍於下為《年表》。又於《年表》之後附載其居官事蹟為《行實》。《年表》但以次題名，不用旁行斜上之例。《行實》略仿各史《列傳》，而又不詳具始末，止書其事之大者而已。惟第八卷至十三卷為《內閣行實》，頗為詳備，論斷亦多持公道。如謂解縉等盡忠納誨，而責其不能死建文之難；謂陳山存心險刻，臨事乖方，《明史》頗采之。獨史謂陳文猥鄙無所建白，而禮稱其政體多達，勳德未昭。文，廬陵人，與禮同鄉。蓋曲徇桑梓之私，非公論矣。

不著撰人名氏，亦無序跋。所載僅解縉、黃淮、胡廣、胡儼、楊士奇、楊榮、金幼孜、張英、陳山、楊溥、陳循、高穀、苗衷、馬愉、曹鼐十五人。今核其文，與雷禮《列卿紀》中《內閣行實》並同。蓋書賈取不完之本，改其《目錄》以售欺。並削去禮名，使若別一人所著者。其作偽頗巧。然禮原本具在，何可誣也。

明張時徹編。時徹字維靜，鄞縣人，嘉靖癸未進士，官至南京兵部尚書，《明史》附見《張邦奇傳》。此書獵采史傳，取先哲行誼之高者萃次成編。《正編》起春秋至明代，凡二百九十人。《續編》起漢迄宋，凡一百四十五人。

明金江撰。江字孔殷，義烏人。是書成於嘉靖乙未。取史傳地誌及諸家文集中所載義烏名人各為之傳贊。所載凡四十七人，分《忠義》、《孝友》、《政事》、《文學》四類。蓋全仿宋濂《浦陽人物記》例。而敍述過於簡略，不及濂書博贍也。

明鄭燭編。燭，歙縣人。是編成於嘉靖乙未，搜錄其祖元歙縣令鄭安、休甯令鄭千齡、徵授翰林待制鄭玉、歙縣令鄭璉國史郡志諸《傳》，及制誥、公牒、志狀之屬，人為一卷。千齡，安之子。玉、璉皆千齡之子也。前有《黃訓序》，稱玉之死節，由守徽之將見之不以其禮。使見之以禮，可以無死。前乎先生有箕子焉云云。其說至謬。民生於三，事之如一，臣不二心，天之經也。豈敵國謬為恭敬，遂可叛君父而從之乎？如訓所雲，是玉非爭名節而死，乃爭禮貌而死也。蓋自講學風熾，儒者類以傳道為重，但能注《太極圖解》、《近思錄》，即為有功於世道，而綱常大義視若末務焉。訓之此說，其亦浸淫於習俗而不自覺歟。

舊本題明少元山人皇甫涍撰。考《明史•藝文志》載皇甫濂《逸民傳》二卷，《江南通志》亦同，則舊本傳寫誤也。濂字子約，一字道隆，長洲人，嘉靖甲辰進士，除工部主事，謫河南布政司理問，稍遷興化同知，《明史•文苑傳》附見其兄《涍傳》中。是編采歷代逸民事蹟，人各為傳。起晉孫登，迄宋林逋，凡百人。其去取義例，不甚可解。如《鄧鬱》一傳，乃純述白日沖舉之事，則葛洪《神仙傳》以下何可勝收。其他表表在耳目者，乃或不載。殆偶然寄意，不求詳備，如皇甫謐《高士傳》例歟。即其托始於晉，亦似續謐書也。中庾易、明僧紹二人，有錄無書。其為傳寫者佚之，為當時失於檢校，則均不可知矣。

明海瑞撰。瑞字汝賢，號剛峰，瓊山人，由舉人官至南京右都御史，諡忠介，事蹟具《明史》本傳。案《元祐黨人碑》載於李心傳《道命錄》、馬純《陶朱新錄》者互有異同。茲則專以《道命錄》為主，其闕者則以他書補之，故所錄人數較他書為多。如曾任執政之黃履、張商英、蔣之奇，曾任待制之張畏、岑象求、周鼎以下十餘人，皆他本所未載者，搜羅可謂博矣。至所附《慶元偽學黨籍》，與他書無所同異，固不及《永樂大典》所載《慶元黨禁》之詳備也。

明劉鳳撰。鳳字子威，長洲人，嘉靖甲辰進士，官至河南按察使僉事。鳳所撰述，刻意奧僻。或至於餖飣堆積，晦昧詰屈，不可句讀。是編論贊，亦複如是。所錄皆明人，自六卷以前不分門目。七卷以下分《節義》、《死事》、《孝友》、《儒林》、《文學》、《辟命》、《隱逸》、《藝事》、《道術》、《寄寓》十門。《自序》謂自《節義》以上不為題目者，所以效於用，亦各因時或未可以概之也。然開卷即為高啟，概以《文學》，有何不可。總之，好怪而已矣。

明羅汝鑒撰。汝鑒字明夫，新喻人。是書記建文殉節諸臣事蹟，大致本張芹《備遺錄》、鄭禧《群忠事略》而稍附益之，遂合兩書以為名。所錄凡八十有四人。每傳後附尹直、謝鐸、何孟春、敖英、陳建諸論。其稱「外史氏」者，則汝鑒所自作也。其書初刻於楚雄，前有嘉靖辛亥《自序》。後十年庚申，以校讎未精，複增入數人而重刊之，見卷末《自識》中。

明李貴撰。貴字廷良，豐城人，嘉靖癸丑進士，改庶起士。貴先嘗編次《程明道郡邑政績》一卷。此複增入周、張、朱、陸四子蒞民之事，合為一書。然皆史傳文集所已載，無庸貴之表章也。

明耿定向撰。定向字在倫，麻城人，嘉靖丙辰進士，官至戶部尚書，總督倉場，諡恭簡，事蹟具《明史》本傳。定向以講學著，論史本非所長。此書乃其為南直隸督學御史時所作。上述虞、夏，下逮唐、宋，得輔相之賢者七十九人，各為贊述。議論亦多膚淺。其卷首《論皋陶》一條，引陸九淵之言，則其生平宗旨所在也。

明蔡國熙撰。國熙，永年人，嘉靖己未進士，官至山西提學副使。是編乃其官蘇州府知府時，輯古來守令事蹟，自周至元，分《儒牧》、《循牧》二類。《儒牧》自子遊而下三十人。《循牧》自公孫僑而下一百一十人。前有《皇甫汸序》，稱儒可以包乎循，而循未必皆合於儒。體用之間，蓋有辨焉云云。夫儒者之學，明體達用。道德事業，本無二源。岐而兩之，殊為偏見。且唐韓愈、宋歐陽修所學不甚相遠，而列愈於《儒牧》，列修於《循牧》，亦不知其以何而分。楊簡傳陸氏之學，黃震傳朱子之學，所著之書，釐然具在。乃升簡於《儒牧》以繼陸氏，而不升震於《儒牧》以繼朱子，豈非未見《日鈔》耶？循名失實，尊儒而不知所以尊，徒成其門戶標榜而已。

明戚元佐撰。元佐字希仲，嘉興人，嘉靖壬戌進士，官至尚寶司卿。是編取洪武至萬曆初年嘉興前哲自程本立以下共十四人，各為一傳。王世貞為之序。其稱《前編》者，則以國朝項玉筍有《續編》之刻，追題此名也。

明喬懋敬撰。懋敬字允德，上海人，嘉靖乙丑進士，官至湖廣右布政使。是書所載，自春秋季文子至明楊繼盛，皆以清操傳於世者。亦宋人《廉吏傳》之類，而抄撮大略，掛漏尚多。前有萬曆戊寅《自序》，自稱其官為閩封人，乃其宦閩時所輯也。

明吳爵編。爵，湖南寧鄉人，嘉靖中官福建興化府訓導。因錄興化一郡科第，自洪武庚戌至嘉靖己酉，其爵裏亦皆縷載。前有郡人鄭嶽《序》，後有爵《自跋》。

明鄭應旂撰。應旂，莆田人，嘉靖中貢生。是編前七卷皆應旂詠靖難諸人詩賦騷詞。後為《革朝遺忠列傳》，不分卷數。每傳後附引諸家記載詩文以證之，略似《名臣言行錄》之體。凡四十篇。而以《外錄》、《補錄》終焉。大致與黃佐《革朝遺事》相仿。

明王道隆撰。道隆字客山，烏程人。其書分《道學》、《儒行》、《文藝》、《勳業》、《宦績》、《孝友》、《節義》、《流寓》、《隱逸》、《名宦》十門。各敘其事實，系以論贊。其《名宦》一門，採摭最廣，頗足補志乘之闕。然烏程潘季馴以治河功績為明代名臣，應列《勳業》。錢鎮經史皆有著述，應列《儒行》。今具錄其同時同邑之人，而二人獨不見收，未免疏漏。至如敘蔣瑤而不載其《陳時弊七事》，敘張永明而於永明改左都御史後一切整飭台綱諸政績悉置不錄，亦為脫漏雲。

明方學漸撰。學漸字達卿，號本菴，桐城人。以子大鎮貴，贈大理寺少卿。是編取其鄉忠孝義烈之行凡耳目所及者，各為立傳。《自序》謂風世莫如彝，充彝莫如學，故以《桐彝》為名。凡五十人，為傳二十三篇。

不著撰人名氏。黃虞稷《千頃堂書目》有此書，而闕其卷數。此本為明嘉靖中魯藩宗人當氵眄編入《明朝典故》者。只此一卷，未知為完書否也。所載姚廣孝、李友直、譚淵、朱能、張玉、武勝、顧成、李彬、孫岩、陳珪、劉中孚、徐忠、薛錄、陳賢、陳瑄、吳中、金忠、徐增壽凡十八人。後又附以封爵名數凡三十四人。敍述簡略，不足以資考證也。

明黃姬水撰。姬水字淳父，吳縣人，黃省曾之侄也。是編載自周至明初貧士七十五人，各為之贊。漏略殊甚。至如莊周貸粟監河侯一事，亦列之貧士中，尤不倫也。

明張大複撰。大複字元長，崑山人，與歸有光同時。是書舊本題曰《梅花草堂集》。而以《崑山人物傳》、《崑山名宦傳》為子目，蓋皆編入集中。故總以集名，實則各一書也。先是，方鵬有《崑山人物誌》六卷。此則斷自明代，起洪武至萬曆，得三百餘人。其間父子祖孫以類附傳，略如史體。又於官是土者取十五人，為《名宦傳》附之。敍述尚為雅潔，而詞多揚詡，亦不免標榜之習。其《名宦傳》別有鈔本，題曰《玉峰名宦傳》，析為二卷。佚其中《王南昌傳》一篇，僅有十四人，又佚其論尾數行。蓋傳鈔脫漏，不及集本之完整也。
