
卷一百三十九 子部四十九
《四庫全書總目提要》紀昀等
○類書類存目三
不著撰人名氏，亦無序跋。其書取明一代登進士者以姓類從，而各注鄉貫科分甲第於名下。其仕宦顯達者，並注其官階爵諡，或一家世膺是選者則注曰某為某子，某為某孫，某為某之兄弟。紀載頗為詳賅。所注下逮崇禎之末，則國朝人編也。考《唐書·藝文志》有崔氏《顯慶登科記》五卷，姚康《科第錄》十六卷，李奕《登科錄》二卷。晁公武《讀書志》載《樂史》采唐武德迄天祐進士及諸科登名者為《登科記》三十卷。陳振孫《書錄解題》又載洪適《唐登科記》十五卷。是書詳列科名，蓋猶古例。又唐林罕《元和姓纂》以四聲分編，宋謝維新《合璧事類》所列諸姓故實，則以鄉塾所誦之百家姓趙、錢、孫、李諸字為綱，此本蓋用維新之例。其百家姓所不載者，則附錄第六卷末焉。
國朝孫承澤撰。承澤有《尚書集解》，已著錄。承澤熟於典故，是編廣徵博引，頗資考核。但中雖分官制、河道、漕運、鹽茶、錢鈔、禮樂諸門，而河道前後複見，禮教之後又雜入學田、刻書數條，貢舉之中又雜入趙捴謙精於六書一段，田賦之後複載錢法二則，三司使一條又不附於官職之內，顛倒龐雜，毫無次第。蓋偶得一二事，則隨筆書之，故中多空行。且間有添補之處，亦有刪汰之處，蓋未定之書，後人錄其殘稿耳。
舊本題崑山顧炎武撰。其書門類，悉依場屋策目，每目一篇，附以諸家雜說，頗為弇陋。蓋應科舉者抄撮類書為之，而坊賈託名於炎武也。
國朝柴紹炳撰。紹炳有《古韻通》，已著錄。是書分三十三門，凡有關於典章制度者，皆摘其指要，貫串成篇。自序謂取便童蒙，比於《小學紺珠》之類，蓋為舉業後場設也。原名《通考纂要》，雍正甲辰，華亭姚培謙為之評注，改題今名。
國朝單隆周撰。隆周字昌其，蕭山人。初，明楊慎撰《希姓》二卷，隆周以其尚有闕誤，撰此補之，亦仍以四聲編次，每韻先列原編，次列補人補姓以及訂誤。自唐以後，譜學失傳，訛異日增，紀載難遍。隆周是書，亦但就所見錄之，未能無所舛漏也。
國朝徐汾撰。汾字武令，錢塘人。是書補陶潛《聖賢群輔錄》之闕，自西晉以前，陶氏所遺者補之，自東晉以迄明代則續之。案《群輔錄》託名陶潛，實為偽本，原書既不足據，續編亦病繁蕪，至所載明代七才子、十才子之類，皆末流標榜之目，尤為冗濫。王晫《今世說》載汾喜著書，苦無由得錢易楮翰，常於破幾上起草，束麻濡煤作字。其編摩可謂苦心，書則未為善本也。
國朝熊峻運撰。峻運字在湄，新建人。其書取百家姓氏，以文義別為纂次。凡四百六十八姓，每姓各綴以四六儷語，略注事狀，以備應酬尋檢之用。於氏族源流，未嘗有所考證也。
舊本題曰禾川南裏松山逸叟穎侯氏撰。不著名姓。檢卷首名字二印，一曰尹敏，一曰穎侯，知此書即尹敏作。書中多載明末殉節諸臣，知為國初人，其始末則未之詳也。其書以《重編百家姓》孔師東魯、孟席齊梁諸句為綱，而雜引歷代人物列其下，然舛謬百出。如孔氏條雲，出宋郯子之後，師氏條雲師曠晉樂師，孟氏條雲孟蔑字獻子，如斯之類，觸目皆是，殊不足據為典要也。
國朝王訓撰。訓字敷彝，安邱人。順治丁亥進士。是書分十六門，一百七十子目，大為科舉答策而設。有采自本書者，亦有轉相稗販，迷其出典者，如敬廩篇中關龍逢冕危石履春冰語，本出自《苻子》，乃漏去關字，但稱龍逢曰，似一人姓龍名逢，而所注書名乃作《諫桀》二字，又似龍逢所著之書名曰《諫桀》也。知其抄撮類書，非根柢之學矣。
國朝朱虛撰。虛字邵齋，號可菴，又號介庵，曹州人。順治丁亥進士。官至紹興府知府。其書仿《廣雅》、《釋名》之例，自天地日月至蟲魚草木，各自為篇，加以解釋。但徵引浩繁，不詳所出。使舊文新義，無自而分，縱有依託，末由考證。是則抄撮著書之通病也。
國朝屠粹忠撰。粹忠號芝岩，定海人。順治戊戌進士，官至兵部尚書。是編取故實可備題詠者，分類標題，其目盈萬，各括以四言二韻，蓋類書之支流，而《蒙求》之變體也。然襞績成文，繁蕪無當。自序謂曆二十四載而成，亦勞而無補矣。
國朝龔在升撰。在升字聞，嘉善人。順治己亥進士，官蘇州府推官。是書分類編纂，為科舉對策之用。間附議論，如郊社主合祀，樂律用李文利之說，皆非確論也。
國朝崔冕撰。冕字貢收，巢縣人。是編以村塾所傳《百家姓》語無文義，因就史傳詳加繙閱，得複姓三十四，單姓九百七十二，計千餘六姓，聯屬其文。較原書為雅馴然，不及王應麟《姓氏急就篇》典核有據也。前有康熙癸卯冕自序。又有如皋冒國柱序。其注即國柱所作，皆但雲某代有某人，而不著所出，亦無徵不信矣。
國朝應捴謙撰。捴謙有《周易集解》，已著錄。是書分選舉、學校、治官、田賦、水利、國計、漕運、治河、師役、鹽法十考，節引史文，而取前人評論各參其下，體例略仿《文獻通考》，於明代事實，所載尤詳。捴謙間附斷語，議論亦多醇正。然以視馬端臨之精博，則猶未能遽相方駕矣。其中不載律算者，以徐光啟已有成書；不載輿地者，以顧炎武、顧祖禹二人方事纂輯故也。
國朝李繩遠撰。繩遠字斯年，嘉興人。其書雜抄《萬姓統譜》而成，舛漏頗甚。疑其錄以備用，本非欲著書也。
國朝李繩遠撰。是編蓋偶抄諸家類書，以備自用。故職官首宗人府，用今制也，而雲國朝置大宗正院。改宗人府宗人令一人，乃前朝故事，而以為國朝。此沿襲抄錄，而事同未去葛龔者矣。
舊本題國朝朱彝尊撰。彝尊有《經義考》，已著錄。是書采古人新穎之語，分韻編次，韻為一卷，所摭不為不富。然惟摭詞賦，而不及經史。其詞賦引據他書者，亦即以詞賦為出典，其病與蘇頌《文選雙字類要》略同。彝尊學有本原，著述最富，不應為此餖飣之學，其生平文字內未嘗言及此書，書中時有闕行闕字，亦似未完之本。疑為摭拾私記以備詞賦之用，後人重其淹博，轉相傳寫，遂漸至於流布耳。
國朝尤侗撰。侗有《明史·藝文志》，已著錄。是編補陸龜蒙、洪適、王銍、溫豫、張邦幾諸錄之遺，上起於漢，下迄於明，凡女子以名傳者，皆分類編載。一曰後妃，附以公主、外戚。二曰列女，附以妓妾之有節行者。三曰妾婢，附以雜類。四曰妓女，五曰外傳，附以寇盜。六曰仙鬼，附以劍俠。每類又有補遺。其補錄未盡者，閩縣余懷又續為後錄一卷，侗並跋而刻之。其舊錄所已有者，亦列其名而不著事蹟，注曰已見。其蒐采頗勤，然侗本摛華掞藻，以詞賦為工，懷亦選伎徵歌，以風流自命，考證之學，皆非所長。如明代宮人瓊蓮媚蘭之類皆收，而王滿堂、楊金英之類名在國史乃遺之，據杜甫詩收其婢阿稽，而劉整之婢綠草載於《文選》乃遺之，據魏文帝詩收劉勳妻王宋，據元稹詩收其女小迎，而焦仲卿妻蘭芝，葛沙門妻郭小玉，左思女紈素、蕙芳並見《玉台新詠》乃遺之。至李波小妹歌之雍容、東飛伯勞歌之莫愁、喬知之詩之窈娘、李白詩之女平陽伎金陵子、李商隱詩之柳枝、杜牧詩之定子、白居易詩之都子、元稹詩之念奴、秦觀詩之邊朝華、晏殊詩之劉蘇哥、歐陽修詩之嬌兒以及裴度之黃娥、司空圖之鸞台，失之眉睫之前者尤不可勝舉。他如唐李冶乃女道士，元薛蘭英、蕙英乃富民之女，有《聯芳集》，而列之妓女之中；石崇妾綠珠見於本傳，竇滔妾趙陽臺見於《璿璣圖序》，而乃不入之婢妾。則門目顛倒，紫雲一人，既入仙鬼，又入補遺。隔六頁而兩見；趙娟一人，既附王韞秀，又別為一條，越一卷而重出；則排纂多疏。以錦瑟為令狐楚之青衣，猶據《劉攽詩話》；至於段文昌家之膳祖，猶夜來之稱針神；鮑生之四弦，猶蘇軾之胡琴婢；皆以藝稱，非其名字。一概列入，乖謬殊深。甚至同時婦女，連篇累牘，益無體例矣。
國朝王廷燦撰。廷燦，錢塘人。康熙辛酉舉人。官崇明縣知縣。是書蓋因梁元帝及明太常寺卿餘寅兩《同姓名錄》而廣之。寅書止於金、元，廷燦則兼及明代。然如甯都魏禧，至康熙己未尚薦舉博學鴻詞，而取與崇禎末年之魏沖相配，題曰兩魏叔子，則取州縣戶籍而閱之，同姓名者萬人可得，何止此八卷乎？又卷三全抄梁元帝書，卷五亦全抄餘寅書，又何貴乎屋下屋也。
國朝鄧志謨撰。志謨字景南，饒安人。是書成於康熙丙寅。捃摭古事，裁為儷偶，凡六十篇，其注釋則各附篇末。大致欲仿吳淑《事類賦》，而不能諧以聲韻，貫以脈絡，遂各為無首無尾，不相聯貫之四六雲。
國朝魏方泰撰。方泰字日乾，號魯峰，江西廣昌人。康熙癸未進士，官至禮部右侍郎，翰林院學士。是書取古人事蹟有年可紀者，各以其年編之，每一歲為一篇。其但有幾十歲字而不得其畸零之數者則各立幾十餘一篇，其並無幾十字可考者，則分立初生、童幼、少壯、老年四篇，而冠以各朝曆及制令，附以生辰同生，學生、遺腹、前後身四篇。原本不分卷數，亦無目錄，次第頗為顛倒。如凡例稱冠以各朝曆，而此本以前後身為冠，知非方泰之舊矣。所列儒異兼陳，不免稍失於雜。又隨所見聞即據其書載人，不復究其本源，亦稍失之疏略。
國朝周綸撰。綸字膺垂，松江華亭人。康熙中官國子監學正。是書分吏、戶、禮、兵、刑、工六門，中立五十九目。自漢、唐迄於本朝凡關六曹政事者，俱類紀之，於國初以來章疏案牘，亦頗有所徵引。大旨以為場屋對策之用，然書生局於裏閈，凡官府故事，未能明習。掛漏殊多，不足盡資考校也。
國朝周世樟編。世樟字章成，太倉人。是編摘取五經之語，分為十門，每門又分子目，皆以備時文之用。末附諸經略說、經義辨訛、辨疑各數條，亦皆無關考證。
國朝陳祥裔撰。祥裔有《蜀都碎事》，已著錄。是書自秦、漢以迄元、明，凡同姓名者，採集成冊，末附父子同名字者數人，採摭頗詳，去取亦頗矜慎。如《太平廣記》中再生之王翰，與唐詩人王翰相同，《通幽記》神婚之李伯禽，與李白子伯禽相類，事既不經，人無可考，今概不錄，知非漫無別擇，愛奇嗜瑣者也。惟皆不著所出，是其一短耳。
國朝方中德撰。中德字用伯，桐城人。其書以古事之相類者，排比成編。然徵引雖博，掛漏實多。如父子一門中，分世業、世經術為二。以世業屬之隨會士匄、王羲之、獻之，以經術屬之韋賢、劉向父子，古今豈僅此一二家耶？蓋四部之書，浩如煙海，軼聞瑣記，僕數難窮，欲以數十卷書，一一比類而合之，不免自為其難，宜其顧此失彼耳。
國朝王芝藻撰。芝藻有《大易疏義》，已著錄。是書以天下之事統於六曹，自周官始，後世或因或革，總不出其範圍。因分曹排纂古事，刪繁提要，隨事附以論斷。其所取材，大抵《通典》、《通考》二書為多，而元、明之事則多采自王圻《續通考》及邱濬《大學衍義補》雲。
國朝丁昌遂撰。昌遂字秀崖，懷寧人。是書成於康熙庚寅，雜采舊文，各隱括大略而分類編之。其凡例謂制藝一道，固發自性靈，間亦取證於古典。是編所輯，足供舉業家之考證。其宗旨如是，書可知矣。
國朝華希閔撰。希閔字豫原，無錫人，康熙庚子舉人。希閔因校刻吳淑《事類賦》，病其未備，乃廣為此編，附刻其後，凡二十七門，一百九十一子目，亦如淑例自注，然終不逮淑書也。
國朝楊文源撰。文源，長泰人。是書以三禮之文，割裂排纂，分律呂、封建、井田、學校、祭祀為五門，每門之中又各為子目。其曰根黃者，取黃鍾為萬事根本意也。卷前則敬錄聖祖禦制黃鍾為萬事根本說一篇，與朱子請修三禮劄子一首，以志編輯所自。其訓釋辨論，一以欽定義疏為折衷，間亦附以己見。其凡例雲，仿朱子《儀禮經傳通解》，然書中所錄，多與四子書典故相發明，仍不過舉業津梁而已。故今列之類書類焉。
國朝朱昆田撰。昆田字西畯，秀水人，彝尊子也。承其家學，亦以博涉為功。是編仿陰氏《韻府》之例，采前人新豔字句，排纂成編，所錄至元而止，惟取騷賦詩三體，故以為名。捃拾頗為繁富，然詞人琢語，莩甲新意者十之一，鎔鑄舊文者十之九，未可一字一句據為根底。即以一東韻而論，阿童為王濬小字，見《三國志》注，乃雲出蘇軾詩。鶴氃氋而不舞乃羊祜事，見《世說新語》，乃雲本陸龜蒙詩。此猶雲惟引詞賦，不及子史也。至於椒風殿名見《兩都賦》，乃引崔國輔詩。唐弓字見庾信《三月三日華林園馬射賦序》，乃引賀知章詩。比紅兒自有羅虯本詩，乃引陸遊詩，是即詞賦之中已舍前取後。他如已引古詩之魚戲蓮葉東，又引岑德詩之蓮東自可戲，別出蓮東一條，已引衛象詩之鵲血琱弓濕未乾，又引梅堯臣詩之休調鵲血弓，別出鵲血弓一條，更繁複少緒。至梁簡文帝詩之劍飾丹陽銅，字本從金，乃訛收於桐字下。則校讎亦未精矣。蓋草創未定之本。後人以其名父之子，遂錄傳之，不知反為昆田累也。
國朝周宗濂撰。宗濂有《恥亭遺書》，已著錄。是書取馬端臨《文獻通考》、王圻《續通考》首尾編次，仍如二十四門之舊。惟帝系象緯、物異、四裔、節義、方外六門，以難於節錄置之，其因文附見者，如戶口考之奴婢占役，學校考之祠祭褒贈諸條，亦多刊削。蓋意主便於記誦，為場屋對策之用。固不能以著書體例繩之耳。
國朝王文清撰。文清有《周禮會要》，已著錄。文清初著有《考古源流》四百七十五卷，乃匯采《三通》、《玉海》、《冊府元龜》、《通鑒綱目》、《大事紀》、《學海津逮》、《性理》諸書而成，未及刊佈。此本乃先摘其淺近切要者，輯以成編，故名曰略。
國朝王文清編。初，明嘉靖中，桐城趙釴撰《古今原始》十四卷，以歷代帝王編年紀載，各著其事所自始。文清以趙書原本自天皇氏至陰康氏荒渺無稽，為之刊削，依聖經斷自伏羲，並補正訛闕，訖明神宗而止。考世本多載事始，其書久佚，馮贄事始亦無傳本。文清此書，餖飣牽合，亦與趙氏書相等。又不著出典，益不足徵。至卷末補遺各條，尤如兔園冊子。文清嘗纂《考古略》一書，其凡例中自敍生平所著述，不及是書，殆坊賈所託名也。
國朝王繩曾撰。繩曾字武沂，無錫人。雍正庚戌進士，官揚州府教授。是書取春秋經傳之詞，稍加點竄鎔鑄，集為對偶，凡三十四類。自序有曰，宋徐晉卿《春秋類對賦》，拘於聲韻，選詞難工，事弗類從，猶如野戰，乃猶列入經解，得與諸家炳如列星，並垂不朽。茲編分類彙集，聯為駢體，以便記誦。寧律不諧，不使句弱；甯句不工，毋使語俗。開府之長，庶幾有取乎？其自命甚高。所稱開府之長，殆以倪璠注《庾信集》稱其善用《左傳》歟。然晉卿何足道，而殫竭心力爭此不足重輕之短長，是亦可已不已矣。
國朝汪文柏撰。文柏字秀青，號柯庭，嘉興人。官兵馬司指揮。其書取杜、韓二家詩句，案今韻摘出，編於字下，以為吟詠者取資。每卷各分上、中、下。凡杜、韓所未押者，則存其韻於部尾。所摘之句，不著原題。蓋宋人《十二先生詩宗》之類也。
國朝汪士漢撰。士漢有《秘書》二十一種，已著錄。是書分二十七類，自正史以迄百家，隨筆摘錄。自謂義例有二，一紀淑慝以示勸戒，一蒐瑰琦以資見聞。然大約從類書中抄撮而成。
國朝陳應麐撰。應麐原名應明，字縉英，莆田人。其書為科舉答策而作，凡十篇，每篇各有子目。所采皆明人類書，殊多舛誤。
國朝何懋永撰。懋永字念修，山陰人。其書分為二編，一曰三才緯略，一曰六官綜制。共分為九考。皆抄撮類書，非根柢之學。
是書前有凡例，題汪學信四如父編次，卷首又題新安太易父汪以時選輯。無序無跋，未審果出誰手。凡分十二門，皆明人之文，可以為場屋答策之用者，其凡例亦自稱取便制舉業雲。
國朝馬瀚撰。瀚字炎洲，順天人。其書以唐人詩句分一百七韻，編次以為集句之用。《初集》、《二集》兼取五言、七言，《續集》、《四集》則惟取七言。
國朝朱栗夷撰。栗夷字心菴，山陰人。是編摘錄杜佑《通典》、馬端臨《文獻通考》及邱濬《大學衍義補》諸書，以類排纂，分十二門，雖以《政譜》為名，實則策略而已。篇首總名，題曰《象山岩新書》，蓋其雜著中之一種也。
國朝楊擁編。擁字蔚芝，號是菴，爵裏無考。卷首所列引用書目，有李漁《閒情偶寄》，則近時人耳。卷中采輯諸書，分類排纂，凡為十四門。各注所引之書名，亦間附以己意。其凡例自雲，會心即錄，敘次不倫，掛漏孔多，體殊握要。蓋亦隨意撮抄之書也。△《類書纂要》·三十三卷（內府藏本）
國朝周魯撰。魯字南林，無錫人。是編於類書之內稗販而成，訛舛相仍，皆不著其出典，流俗沿用，頗誤後來。
國朝周池撰。池有《唐鑒偶評》，已著錄。是書兼仿李瀚《蒙求》、吳淑《事類賦》之體，以故事可資法戒者，編為儷偶，不立門目，惟以韻部分篇。末一卷為閨鑒十二篇，幼鑒十篇，則婦人及童子事也。中有一篇僅一二韻者，意亦編纂未竟之稿歟。
──右「類書類」二百一十七部，二萬七千五百零，四卷內七部無卷數，皆附《存目》。
