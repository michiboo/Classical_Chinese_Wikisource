
卷十一 經部十一
《書》以道政事，儒者不能異說也。《小序》之依託，《五行傳》之附會，久論定矣。然諸家聚訟，猶有四端：曰今文、古文，曰錯簡，曰《禹貢》山水，曰《洪範》疇數。夫古文之辨，至閻若璩始明。朱彝尊謂是書久頒於學官，其言多綴輯逸經成文，無悖於理。汾陰漢鼎，良亦善喻。吳澄舉而刪之，非可行之道也。禹跡大抵在中原，而論者多當南渡。昔疏今密，其勢則然。然尺短寸長，互相補苴，固宜兼收並蓄，以證異同。若夫劉向記《酒誥》、《召誥》脫簡僅三，而諸儒動稱數十。班固牽《洪範》於《洛書》，諸儒並及《河圖》，支離轇轕，淆經義矣。故王柏《書疑》、蔡沈《皇極數》之類，非解經之正軌者，鹹無取焉。

舊本題「漢孔安國傳」，其書至晉豫章內史梅賾始奏於朝。唐貞觀十六年孔穎達等為之疏，永徽四年長孫無忌等又加刊定。孔《傳》之依託，自朱子以來遞有論辯。至國朝閻若璩作《尚書古文疏證》，其事愈明。其灼然可據者：梅鷟《尚書考異》攻其注《禹貢》「瀍水出河南北山」一條、「積石山在金城西南羌中」一條，地名皆在安國後。朱彝尊《經義考》攻其注《書序》「東海駒驪、扶餘馯貊之屬」一條，謂駒驪王朱蒙至漢元帝建昭二年始建國，安國武帝時人，亦不及見。若璩則攻其注《泰誓》「雖有周親，不如仁人」與所注《論語》相反。又安國《傳》有《湯誓》，而注《論語》「予小子履」一節乃以為《墨子》所引《湯誓》之文（案安國《論語》注今佚，此條乃何晏《集解》所引）。皆證佐分明，更無疑義。至若璩謂定從孔《傳》，以孔穎達之故，則不儘然。考《漢書•藝文志敘》，《古文尚書》但稱安國獻之，遭巫蠱事，未立於學官，不雲作《傳》。而《經典釋文敘錄》乃稱《藝文志》雲安國獻《尚書傳》，遭巫蠱事，未立於學官，始增入一「傳」字，以證實其事。又稱今以孔氏為正，則定從孔《傳》者乃陸德明，非自穎達。惟德明於《舜典》下注雲：「孔氏《傳》亡《舜典》一篇，時以王肅《注》頗類孔氏，故取王《注》從『慎徽五典』以下為《舜典》，以續孔《傳》。」又雲：「『曰若稽古帝舜曰重華協於帝』十二字，是姚方興所上，孔氏《傳》本無。阮孝緒《七錄》亦雲，方興本或此下更有『濬哲文明溫恭允塞玄德升聞乃命以位』凡二十八字異，聊出之，於王《注》無施也。」則開皇中雖增入此文，尚未增入孔《傳》中，故德明雲爾。今本二十八字當為穎達增入耳。梅賾之時，去古未遠，其《傳》實據王肅之《注》而附益以舊訓，故《釋文》稱王肅亦注今文，所解大與古文相類，或肅私見孔《傳》而秘之乎？此雖以末為本，未免倒置，亦足見其根據古義，非盡無稽矣。穎達之《疏》，晁公武《讀書志》謂因梁費甝《疏》廣之。然穎達原《序》稱為《正義》者蔡大寶、巢猗、費甝、顧彪、劉焯、劉炫六家，而以劉焯、劉炫最為詳雅。其書實因二劉，非因費氏。公武或以《經典釋文》所列義疏僅甝一家，故雲然歟？《朱子語錄》謂「《五經》疏《周禮》最好，《詩》、《禮記》次之，《易》、《書》為下」，其言良允。然名物訓故究賴之以有考，亦何可輕也！

宋胡瑗撰。瑗有《周易口義》，已著錄。是書《文獻通考》作《洪範解》，朱彝尊《經義考》注雲「未見」。今其文散見《永樂大典》中，尚可排纂成書。《周易口義》出倪天隱之手，舊有明文。晁公武《讀書志》謂此書亦瑗門人編錄，故無詮次首尾。蓋二書同名《口義》，故以例推。其為瑗所自著與否，固無顯證。至其說之存於經文各句下者，皆先後貫徹，條理整齊，非雜記、語錄之比，與公武所說不符。豈原書本無次第，修《永樂大典》者為散附經文之下，轉排比順序歟？抑或公武所見又別一本也？《洪範》以五事配庶徵，本經文所有。伏生《大傳》以下逮京房、劉向諸人，遽以陰陽災異附合其文，劉知幾排之詳矣。宋儒又流為象數之學，惟圖書同異之是辨，《經》義愈不能明。瑗生於北宋盛時，學問最為篤實，故其說惟發明天人合一之旨，不務新奇。如謂天錫《洪範》為錫自帝堯，不取神龜負文之瑞；謂五行次第為箕子所陳，不辨《洛書》本文之多寡；謂五福六極之應通於四海，不當指一身而言：俱駁正註疏，自抒心得。又詳引《周官》之法，推演八政，以經注經，特為精確。其要皆歸於建中出治、定皇極為九疇之本辭。雖平近而深得聖人立訓之要，非讖緯術數者流所可同日語也。《宋史》本作一卷。今校定字句，析為二卷。（案：朱彝尊《經義考》，凡訓釋一篇者，悉匯載各經之末，不與訓釋全經者敘時代先後。然《隋志》載《系辭注》、《洪範五行傳》、《月令章句》、《中庸講疏》固雜置各經中也。今從古例，不復別編。後均仿此。）

宋蘇軾撰。軾有《東坡易傳》，已著錄。是書《宋志》作十三卷，與今本同。《萬卷堂書目》作二十卷，疑其傳寫誤也。晁公武《讀書志》稱熙甯以後專用王氏之說進退多士，此書駁異其說為多。今《新經尚書義》不傳，不能盡考其同異。但就其書而論，則軾究心經世之學，明於事勢，又長於議論，於治亂興亡披抉明暢，較他經獨為擅長。其釋《禹貢》三江，定為南江、中江、北江，本諸鄭康成，遠有端緒。惟未嘗詳審《經》文，考核水道，而附益以味別之說，遂以啟後人之議。至於以羲和曠職為貳於羿而忠於夏，則林之奇宗之。以《康王之誥》服冕為非禮，引《左傳》叔向之言為證，則蔡沈取之。《朱子語錄》亦稱其解《呂刑篇》以「王享國百年耄」作一句，「荒度作刑」作一句，甚合於理。後《與蔡沈帖》雖有「蘇氏失之簡」之語，然《語錄》又稱：「或問諸家《書》解誰最好，莫是東坡？曰：然。又問：但若失之太簡？曰：亦有隻須如此解者。」則又未嘗以簡為病。洛閩諸儒以程子之故，與蘇氏如水火，惟於此書有取焉，則其書可知矣。

宋林之奇撰。之奇字少穎，號拙齋，侯官人。官至宗正丞。事蹟具《宋史•儒林傳》。之奇辭祿家居，博考諸儒之說，以成是書。《宋志》作五十八卷。此本僅標題四十卷。考其孫畊《後序》，稱：「脫稿之初，為門人呂祖謙持去，諸生傳錄，僅十得二三。書肆急於鋟梓，遂訛以傳訛。至淳祐辛丑，畊從陳元鳳得宇文氏所傳《書說拾遺》手稿一冊，乃《康誥》至《君陳》之文。乙巳得建安餘氏所刻完本，始知麻沙所刻，自《洛誥》以下皆偽續。又得葉真所藏《林、李二先生書解》，參校證驗，釐為四十卷。」然則《宋志》所載乃麻沙偽本之卷數，朱子所謂「《洛誥》以後非林氏解」者。此本則畊所重編，朱子所未見，夏僎作《尚書解》時亦未見，故所引之奇之說亦至《洛誥》止也。然僎既稱之奇初稿為呂祖謙持去，則祖謙必見完書，何以《東萊書說》始於《洛誥》以下雲「續之奇之書」，毋乃畊又有所增修，托之乃祖歟？自宋迨明，流傳既久，又佚其三十四卷。《多方》一篇，通志堂刊《九經解》，竭力購之，弗能補也。惟《永樂大典》修自明初，其時猶見舊刻，故所載之奇《書解》，此篇獨存。今錄而補之，乃得複還舊觀。之奇是書，頗多異說。如以陽鳥為地名，三俊為常伯、常任、准人，皆未嘗依傍前人。至其辨析異同，貫穿史事，覃思積悟，實卓然成一家言。雖真贗錯雜，不可廢也。屢經散佚，而卒能完善，亦其精神刻摯有足以自傳者矣。前有《自序》一篇，述《尚書》始末甚詳，然舛誤特甚。《漢書•藝文志》已明雲《古文尚書》孔安國獻之，遭巫蠱不立於學官，而用偽孔《傳序》藏於家之說，並謂劉歆未見。《儒林傳》明言伏生壁藏其書，漢興，亡數十篇，獨得二十九篇，而用衛宏《古文尚書序》使女傳言之說，並謂齊語難曉，尤其致謬之大綱。閻若璩諸人已有明辨，茲不具論焉。

宋鄭伯熊撰。伯熊字景望，永嘉人。紹興十五年進士，累官吏部郎，兼太子侍讀，進國子司業、宗正少卿，以直龍圖閣出知甯國府。卒諡文肅。其詩文有《景望集》，今已不傳。此乃所作《尚書講義》，皆摘其大端而論之。凡二十九條，每條各標題其目。《浙江通志》稱：「伯熊邃於經術，紹興末伊洛之學稍息，伯熊複出而振起之。」劉塤《隱居通義》亦謂：「伯熊明見天理，篤信固守，言與行應。」蓋永嘉之學自周行己倡於前，伯熊承於後，呂祖謙、陳傅良、葉適等皆奉以為宗。是書雖為科舉而作，而尚不汩於俗學。惟誤信《書序》，謂真孔子所作。故於《太甲序》則以為體常盡變，存正明權，得《春秋》之法；於《泰誓序》則以為經稱十三年者誤，當依《序》作十一年；於《洪範序》則以為所稱勝殷殺紂，亦誅獨夫紂之義：皆未免牽合舊文，失於考證。然其大端醇正。如釋「作服汝明」則發明服以象德之義，釋「俶擾天紀」則推言天人相應之機，《大禹謨》言「謙受益，滿招損」，《仲虺之誥》言「好問則裕，自用則小」，皆能反覆推詳，以明其說。於經世立教之義亦頗多闡發，有足采焉。

宋毛晃撰。晃，《宋史》無傳，其始末未詳。世傳其《增注禮部韻略》，於紹興三十二年表進，自署曰「衢州免解進士」，蓋高宗末年人也。是書《宋史•藝文志》不著錄。焦竑《經籍志》載《禹貢指南》一卷，宋毛晃撰。朱彝尊《經義考》雲「未見」。又雲：「《文淵閣書目》有之，不著撰人，疑即晃作。」則舊本之佚久矣。今考《永樂大典》所載，與諸家註解散附經文各句下。謹綴錄成篇，釐為四卷。以世無傳本，其體例之舊不可見，謹以經文次第標列，其無注者則經文從略焉。其書大抵引《爾雅》、《周禮》、《漢志》、《水經注》、《九域志》諸書，而旁引他說以證古今山水之原委，頗為簡明。雖生於南渡之後，僻處一隅，無由睹中原西北之古跡，一一統核其真，而援據考證，獨不泥諸儒附會之說，故後來蔡氏《集傳》多用之。亦言地理者所當考證矣。

宋程大昌撰。大昌有《易原》，已著錄。《宋史•藝文志》載大昌《禹貢論》五卷、《後論》一卷，又《禹貢論圖》五卷。陳振孫《書錄解題》則謂《論》五十二篇、《後論》八篇、《圖》三十一。王應麟《玉海》則謂淳熙四年七月大昌上《禹貢論》五十二篇、《後論》八篇，詔付秘閣，不及其圖。蓋偶遺也。今諸論皆存，其圖據歸有光《跋》稱吳純甫家有淳熙辛丑泉州舊刻，則嘉靖中尚有傳本，今已久佚。故《通志堂經解》惟刻其《前、後論》，而所謂《禹貢山川地理圖》者則僅刻其《敍說》。今以《永樂大典》所載校之，只缺其《九州山水實證》及《禹河》、《漢河》二圖耳。其餘二十八圖，巋然並在，誠世所未覯之本。今依通志堂《圖敘》原目，並為二卷，而大昌之書複完。大昌喜談地理之學，所著《雍錄》及《北邊備對》，皆刻意冥搜，考尋舊跡，是書論辨尤詳。周密《癸辛雜識》載「大昌以天官兼經筵，進講《禹貢》，闕文疑義，疏說甚詳，且多引外國幽奧地理。阜陵頗厭之，宣諭宰執雲：六經斷簡，闕疑可也，何必強為之說？且地理既非親歷，雖聖賢有所不知，朕殊不曉其說，想其治銓曹亦如此。既而補外」云云，與《自序》及陳應行《後序》所言，殊相乖刺。夫帝王之學與儒者異，大昌講《尚書》於經筵，不舉唐、虞、三代之法以資啟沃，而徒炫博奧，此誠不解事理。然以詁經而論，則考證不為無功。蓋其失在不當於經筵講《禹貢》，而不在辨定《禹貢》之山水也。其《前論》於江水、河水、淮水、漢水、濟水、弱水、黑水皆糾舊傳之誤，《後論》則專論河水、汴水之患。陳振孫譏其身不親歷，烏保其皆無牴牾，亦如孝宗之論。歸有光亦證其以鳥鼠同穴指為二山之非。要其援據釐訂，實為博洽，至今注《禹貢》者終不能廢其書也。

宋史浩撰。浩字直翁，鄞縣人。紹興十四年進士。孝宗為建王，浩以司封郎中兼直講。即位後，遷翰林學士知制誥，累官右丞相，致仕。事蹟具《宋史》本傳。此書《宋史•藝文志》作二十二卷。《文淵閣書目》、《一齋書目》並載其名，而藏弆家已久無傳本。故朱彝尊《經義考》亦注雲「未見」。惟《永樂大典》各韻中尚全錄其文。謹依經文考次排訂，釐為二十卷。案宋《館閣書目》雲：「淳熙十六年正月，太傅史浩進《尚書講義》二十卷，詔藏秘府。」蓋本當時經進之本，故其說皆順文演繹，頗近經幄講章之體。其說大抵以註疏為主，參考諸儒而以己意融貫之。當張浚用兵中原時，浩方為右僕射，獨持異論。論者責其沮恢復之謀。今觀其解《文侯之命》一篇，亦極美宣王之勤政複讎，而傷平王之無志恢復，則其意原不以用兵為非。殆以浚未能度力量時，故不欲僥倖嘗試耶？《朱子語類》嘗稱「史丞相說《書》亦有好處，如『命公後』，眾說皆雲命伯禽為周公之後，史雲成王既歸，周公在後，看『公定予往矣』一言，便見得周公且在後之意」云云，其後命蔡沈訂正《書傳》，實從浩說。則朱子固於此書有所取。孫應時《燭湖集》有《上史越王書》雲：「《書傳》多所發明帝王君臣精微正大之蘊，剖抉古今異同偏見，開悟後學心目，使人沛然飽滿者，無慮數十百條。」又雲：「欲以疑義請教者一一疏諸下方。」則浩此書實與應時商榷之，亦非率爾苟作矣。

宋夏僎撰。僎字元肅，號柯山，龍遊人。時瀾作是書《序》，稱其少業是經，妙年擷其英，以掇巍第，則嘗舉進士也。陳振孫《書錄解題》稱是書集二孔、王、蘇、陳、林、程、張及諸儒之說。以時瀾《序》及書中所引參考之，二孔者，安國、穎達之《傳》、疏。蘇者，蘇軾《書傳》。陳者，陳鵬飛《書解》。林者，林之奇《尚書全解》。程者，程子《書說》。張者，張九成《尚書詳說》。惟王氏瀾《序》不之及，蓋王雱《新經尚書義》，諱言之也。然僎雖博採諸家，而取於林之奇者實什之六七，蓋其淵源在是矣。明洪武間，初定科舉條式，詔習《尚書》者並用夏氏、蔡氏兩《傳》。後永樂中《書經大全》出，始獨用蔡《傳》，夏氏之書浸微。亦猶《易》並用程朱，後程廢而獨用朱，《春秋》並用張、胡，後張廢而獨用胡也。今觀其書，視蔡《傳》固不免少冗。然其反覆條暢，深究詳繹，使唐、虞、三代之大經大法燦然明白，究不失為說《書》之善本。淳熙間，麻沙劉氏書坊有刻版，世久無傳。今惟存鈔帙，脫誤孔多。浙江采進之本，《虞書•堯典》至《大禹謨》全闕，《周書》闕《泰誓中》、《泰誓下》、《牧誓》三篇，又闕《秦誓》之末簡，謹以《永樂大典》參校。惟《泰誓》《永樂大典》亦闕，無從校補外，其餘所載，尚並有全文。各據以補輯，複成完帙。書中文句則以《永樂大典》及浙本互校，擇所長而從之。原本分十六卷，《經》文下多附錄重言、重意，乃宋代坊本陋式，最為鄙淺。今悉刪除，重加釐訂，勒為二十六卷。

宋傅寅撰。寅字同叔，義烏人。嘗從唐仲友游，仲友稱其職方、輿地盡在腹中。是編其所著《禹貢圖說》也。案朱彝尊《經義考》有寅所著《禹貢集解》，二卷，通志堂嘗刊入《九經解》中。而《永樂大典》載其書，則題曰《禹貢說斷》，無《集解》之名。又《經解》所刊本稱原闕四十餘簡。今檢《永樂大典》，不獨所闕鹹在，且其《五服辨》三千餘言，《九州辨》千數百言，較之原注缺文多至數倍。又《山川總會》及《九河》、《三江》、《九江》四圖，《經解》俱誤編入程大昌《禹貢論》中，與其書絕不相比附。而《永樂大典》獨系之《說斷》篇內。蓋當時所見，實宋時原本，足以援據。而《經解》刊行之本，則已傳寫錯漏，致並書名而竄易之，非其舊矣。書中博引眾說，斷以己意，具有特解，不肯蹈襲前人。其論《孟子》「決汝漢排淮泗而注之江」為古溝洫之法，尤為諸儒所未及，洵卓然能自抒所見者。今取《經解》刊本與《永樂大典》互相勘校，補闕正訛，析為四卷，仍題《說斷》舊名，而於補闕之起訖，各加注語以別之，庶幾承學之士得以複見完書焉。

宋呂祖謙撰。祖謙有《古周易》，已著錄。是編《文獻通考》作十卷，趙希弁《讀書附志》作六卷，悉與此本不合。蓋彼乃祖謙原書，未經編次，傳鈔者隨意分卷，故二家互異。此本則其門人時瀾所增修也。原書始《洛誥》，終《秦誓》。其《召誥》以前，《堯典》以後，則門人雜記之語錄，頗多俚俗。瀾始刪潤其文，成二十二卷。又編定原書為十三卷，合成是編。王應麟《玉海》雲：「林少穎《書說》至《洛誥》而終，呂成公《書說》自《洛誥》而始。」蓋之奇受學於呂居仁，祖謙又受學於之奇，本以終始其師說為一家之學，而瀾之所續則又終始祖謙一人之說也。瀾，婺州清江人。厲鶚《宋詩紀事》收其詩一篇，而不能舉其仕履。考周必大《平園集》有祭瀾文，稱「從政郎差充西外睦宗院宗學教授」，而瀾《自序》則稱以西邸文學入三山監丞，蓋作是書時為監丞，其後則以教授終也。吳師道曰：「清江時鑄字壽卿，呂成公同年進士，與弟鋹率群從子弟十餘人悉從公遊。若沄、若瀾、若涇，尤時氏之秀。成公輯《書說》，瀾以平昔所聞纂成之，今所行《書傳》是也。」然則是書一名為《書傳》矣。又朱彝尊《經義考》是書三十五卷之外，又別出時瀾增修《書說》三十卷，並注曰「存」。今三十卷者未見，不知所據何本也。

宋黃度撰。度字文叔，號遂初，新昌人。紹興間登進士，甯宗時為禦史。嘗劾韓侂胄誤國，又劾內侍楊舜卿、陳源，又奏吳曦必反，以正直稱。累官禮部尚書、龍圖閣學士。諡宣獻。事蹟具《宋史》本傳。陳振孫《書錄解題》稱其篤學窮經，老而不倦。晚年制閫江淮，著述不輟。時得新意，往往晨夜叩書塾，為友朋道之。其勤摯如此。所注有《書說》、《詩說》、《周禮說》。《詩》與《周禮》說今佚，惟《書說》僅存。此本乃明呂光洵與唐順之所校。前有光洵《序》，述度始末甚詳。當度之時，吳棫《書裨傳》始出，未為世所深信，尚不知孔安國《傳》出於梅賾託名。故度作是編，其訓詁一以孔《傳》為主。然梅賾當東晉之初，去古未遠，先儒舊義，往往而存。注《尚書》者要於諸家為最古，度依據其文，究勝後來之臆解。至於推論三代興衰治亂之由，與夫人心、道心、精一、執中、安止、惟幾、綏猷、協一、建中、建極諸義，亦皆深切著明。以義理談經者固有取焉。

宋楊簡撰，簡有《慈湖易傳》，已著錄。昔韓愈稱「周誥殷盤，佶屈聱牙」。宋儒如呂祖謙《書說》，亦先釋周誥而後及虞、夏、商書。蓋先通其難通者，則其餘易於究尋。簡作是書，惟解《康誥》以下五篇，亦是意也。簡受學於陸九淵，好舉新民保赤之政，推本於心學。又當《字說》盛行之後，喜穿鑿字義，為新奇之論。措辭亦迂曲委重，未能暢所欲言。然如《康誥》言「惠不惠，懋不懋」，則歸重於君身。「服念旬時」，則疑孔《傳》三月為過久。《酒誥》「厥心疾很」，指民心而言。《召誥》「顧畏於民碞」，謂民愚而神可畏如碞險。《洛誥》「公無困哉」，謂困有倦勤之意。皆能駁正舊文，自抒心得。至如先卜黎水用鄭康成、顧彪之說，封康叔時未營洛邑用蘇氏《書傳》之說，「複子明辟」之訓詁、「圻父薄違」之句讀用王氏《書義》之說，又能兼綜群言，不專主一家之學矣。此書世久失傳。《文淵閣書目》作一冊，焦竑《經籍志》作一卷，朱彝尊《經義考》以為「未見」。今從《永樂大典》各韻中案條薈萃，惟闕《梓材》一篇，餘皆章句完善。謹依《經》文前後，釐為四卷。

宋袁燮撰。燮字和叔，絜齋其自號也，鄞縣人。淳熙辛丑進士，官至顯謨閣學士。諡正獻。事蹟具《宋史》本傳。燮之學出陸九淵。是編大旨在於發明本心，反覆引申，頗能暢其師說。而於帝王治跡，尤參酌古今，一一標舉其要領。王應麟發明洛閩之學，多與金谿殊軌。然於燮所解「儆誡無虞」諸條，特采入《困學紀聞》中。蓋其理至足，則異趣者亦不能易也。其書《宋史•藝文志》作十卷，陳振孫《書錄解題》稱為燮子喬錄其家庭所聞，至《君奭》而止。則當時本未竟之書，且非手著。紹定四年，其子甫刻置象山書院。蓋重其家學，不以未成完帙而廢之。明葉盛《菉竹堂書目》尚存其名，而諸家說《尚書》者罕聞引證。知傳本亦稀，故朱彝尊作《經義考》注雲「未見」。今聖代博採遺編，珍笈秘文，罔不畢出，而竟未睹是書之名，則其佚久矣。謹從《永樂大典》所載，采輯編次，俾複還舊觀。以篇帙稍繁，釐為一十二卷。蠹殘賸簡，複顯於湮沒之餘，亦可雲燮之至幸矣。喬字崇謙，嘗為溧陽令。與燮相繼而卒，未顯於世。故《宋史》但有其弟甫傳，而不立喬傳。據真德秀所作燮《行狀》，稱燮有子四人，喬其伯子，甫則其叔子雲。

宋蔡沈撰。沈字仲默，號九峰，建陽人。元定之子也。事蹟附載《宋史•元定傳》。慶元己未，朱子屬沈作《書傳》。至嘉定己巳，書成（案此據《自序》年月，真德秀作沈《墓誌》稱數十年然後克成，蓋誤衍一數字）。淳祐中，其子杭表進於朝，稱《集傳》六卷、《小序》一卷、朱熹《問答》一卷，繕寫成十二冊。其《問答》一卷久佚。董鼎《書傳纂注》，稱淳祐經進本，錄朱子《與蔡仲默帖》及語錄數段，今各類入《綱領輯錄》內。是其文猶散見於鼎書中，其條目則不復可考。《小序》一卷，沈亦逐條辨駁，如朱子之攻《詩序》。今其文猶存，而書肆本皆削去不刊。考朱升《尚書旁註》，稱古文《書序》自為一篇，孔注移之，各冠篇首。蔡氏刪之而置於後，以存其舊。蓋朱子所授之旨（案陳振孫《書錄解題》載朱子《書古經》四卷、《序》一卷，則此本乃朱子所定，先有成書。升以為所授之旨，蓋偶未考）。是元末明初，刊本尚連《小序》。然《宋史•藝文志》所著錄者亦止六卷，則似自宋以來即惟以《集傳》單行矣。元和異孫《十一經問對》稱吉州所刊《蔡傳》，仍以《書序》置之各篇，初不害其為蔡《傳》。蓋一家之版本，非通例也。沈《序》稱二《典》、三《謨》經朱子點定，然董鼎《纂注》於「正月朔旦」條下注曰：「朱子親集《書傳》，自孔《序》止此。其他大義，悉口授蔡氏，並親稿百餘段，俾足成之。」則《大禹謨》猶未全竣。《序》所雲二《典》、三《謨》，特約舉之辭。鼎又引陳櫟之言曰（案櫟此條不載所作《書傳纂疏》中，蓋其《書傳折中》之文也）：「朱子訂傳原本有曰：正月，次年正月也。神宗，說者以為舜祖顓頊而宗堯，因以神宗為堯廟，未知是否。如帝之初等，蓋未嘗質言為堯廟。」今本云云，其朱子後自改乎？抑蔡氏所改乎？則《序》所謂朱子點定者，亦不免有所竄易。故宋末黃景昌等各有正誤、辨疑之作。陳櫟、董鼎、金履祥皆篤信朱子之學者，而櫟作《書傳折衷》，鼎作《書傳纂注》，履祥作《尚書表注》，斷斷有辭。明洪武中修《書傳會選》，改定至六十六條。國朝欽定《書經傳說匯纂》，亦多所考訂釐正。蓋在朱子之說《尚書》，主於通所可通，而闕其所不可通，見於《語錄》者不啻再三。而沈於殷盤、周誥，一一必求其解，其不能無憾也固宜。然其疏通證明，較為簡易。且淵源有自，大體終醇。元與古註疏並立學官（見《元史•選舉志》），而人置註疏肄此書；明與夏僎解並立學官（見楊慎《丹鉛錄》），而人亦置僎解肄此書：固有由矣。

宋黃倫撰。《宋史•藝文志》載有是書十六卷。陳振孫《書錄解題》亦著於錄，稱為三山黃倫彝卿所編，知為閩人。此本前有餘氏萬卷堂刊行《小序》，稱為「釋褐黃君」，則又曾舉進士。然《閩書》及《福建通志》已均不載其名，其仕履則莫能詳矣。其刊書之餘氏，亦不知何時人。案岳珂《九經三傳沿革例》稱，世所傳九經本，以興國於氏及建安余仁仲本為最善。又林之奇《尚書全解》亦惟建安餘氏刊本獨得其真，見之奇孫畊所作《跋》語中。此篇所稱餘氏，當即其人。是在宋時坊刻中猶為善本也。其書薈萃諸說，依經臚載，不加論斷。間有同異，亦兩存之。其所徵引，自漢迄宋，亦極賅博。惟編次不以時代，每條皆首列張九成之說，似即本九成所著《尚書詳說》而推廣之，故陳振孫頗疑其出於偽託。然九成《詳說》之目僅見《宋志》，久經湮晦，即使果相沿襲，亦未嘗不可藉是書以傳九成書也。其他如楊氏繪、顧氏臨、周氏范、李氏定、司馬氏光、張氏沂、上官氏公裕、王氏日休、王氏當、黃氏君愈、顏氏複、胡氏伸、王氏安石、王氏雱、張氏綱、孔氏武仲、孔氏文仲、陳氏鵬飛、孫氏覺、朱氏震、蘇氏洵、吳氏孜、朱氏正太、蘇氏子才等當時著述，並已散佚，遺章剩句，猶得存什一於是編。體裁雖稍涉氾濫，其裒輯之勤，要亦未可盡沒矣。其書傳本久絕，朱彝尊《經義考》亦曰「已佚」。今從《永樂大典》各韻中采撮編綴，梗概尚存。惟《永樂大典》之例，凡諸解已見前條者，他書再相援引，則僅注「某氏曰見前」字。其為全錄、摘錄，無由考校。今亦不復補錄，姑就所現存者釐訂成帙，分為五十卷。存宋人《書》說之梗概，備援證焉。

宋陳經撰。經字顯之，一雲字正甫，安福人。慶元中登進士第，官至奉議郎，泉州泊幹所。著有《詩講義》、《存齋語錄》諸書，已佚不傳。是編《宋史•藝文志》作五十卷。今鈔帙僅存，檢勘卷目，猶為完本。甯宗之世，正蔡氏《傳》初出之時，而此書多取古註疏或間參以新意，與蔡氏頗有異同。每援後世之事以證古經，蓋趙岐注《孟子》已有此例，無庸以駁雜為嫌。惟如解說築傅岩引伊川訪董五經事之類，稍為氾濫，當分別觀之。至於論舜放四凶雲「欲安其居止，俾無所憂愁」，則欲明先王愛物之心，轉失聖人懲惡之義，頗有未協。又《自序》稱「今日語諸友以讀此書之法，當以古人之心求古人之書。吾心與是書相契而無間，然後知典、謨、訓、誥、誓、命皆吾胸中之所有，亦吾日用之所能行」云云，尤近於陸九淵「六經注我「之說，殆傳金谿之學派者，亦不可立訓。然其句櫛字比，疏證詳明，往往發先儒所未發，實可與林之奇、夏僎諸家相為羽翼。固無庸拘蔡氏之學，執一格以相繩焉。
宋錢時撰。時字子是，淳安人。受學於楊簡。嘉熙中，以丞相喬行簡薦，授秘閣校勘，遷史館檢閱。案時《兩漢筆記》之前載有尚書省劄，列時所著諸書，有《尚書啟蒙》。又載嚴州進狀，則稱《尚書演義》。同時案牘之文，已自相違異。《永樂大典》所載則皆題錢時《融堂書解》，其名又殊。然《永樂大典》皆據內府宋本采入，當必無訛。朱彝尊《經義考》以《尚書演義》著錄，蓋未睹中秘書也。舊本久佚，今采掇裒輯，重為編次。惟《伊訓》、《梓材》、《秦誓》三篇全佚，《說命》、《呂刑》亦間有闕文，餘尚皆篇帙完善，不失舊觀。時之意，主表章《書序》，每篇之首，皆條具大旨。其《逸書》之《序》，則參考《史記》，核其時事以釋篇題。複采《經典釋文》、《史記集解》、《史記索隱》所引馬融、鄭康成說，引伸其義。雖因仍舊說，不知《書序》非《詩序》之比，未免稍失考證，然用意則可謂精勤。所解如「羲和曠厥職」則本諸蘇軾，康叔封衛在成王時則仍用孔安國《傳》，《康王之誥》則兼采張九成《書說》，不專主一家之學。至以《泰誓》為告西岐師旅，《牧誓》為告遠方諸侯，皆不傍前人，自抒心得。又謂《武成》本無脫簡，前為武王告師之辭，後為史臣紀事之體。《康誥》首節，以周公初基定為東都營洛邑，封康叔以撫頑民，不當移置於《洛誥》，尤為不惑於曲說。亦宋人經解中之特出者也。其書省劄、進狀皆不著卷數，《經義考》作八卷，未知何據。今以篇帙頗繁，謹約略離析，勒為二十卷。

宋趙善湘撰。善湘字清臣，濮安懿王五世孫。仕至資政殿大學士，封文水郡公，贈少師，事蹟具《宋史》本傳。據其子汝楳《周易輯聞序》，善湘於《易》學用力至深，而所著書五種皆不傳。此書藏弆之家亦罕著錄，故朱彝尊《經義考》注曰「未見」。今從《永樂大典》繕錄，複為完編。書成於開禧時，《宋史》謂之《洪範統論》，《文淵閣書目》又作《統紀》。今據善湘謂「漢儒解傳只以五事庶徵為五行之驗，而五行八政謂疇散而不知所統，徵引事應，語多傅會。因采歐陽修《唐志》、蘇洵《洪範圖論》遺意，定皇極為九疇之統。每疇之中，如五行則水、火、木、金皆統於土，五事則貌、言、視、聽皆統於思，得其統而九疇可一以貫之矣」云云，則《永樂大典》題曰《洪範統一》為名實相應矣。考朱子與陸九淵論皇極之義，往復辨難，各持一說，此書以大中釋皇極，本諸註疏，與陸氏合。複謂九疇皆運於君心，發為至治，又合於朱子建極之旨。蓋能通懷彼我、兼取兩家之說者。生當分朋講學之時，而超然不預於門戶，是難能也。

宋魏了翁撰。了翁謫居靖州時，著《九經要義》，凡二百六十三卷。皆摘註疏中精要之語，標以目次，以便簡閱。其《周易要義》已著錄。此其所摘《尚書》註疏也。孔安國《傳》本出依託，循文衍義，無大發明，亦無大瑕纇。故宋儒說《詩》排《小序》，說《春秋》排三《傳》，而說《書》則不甚排孔氏。孔穎達《正義》雖詮釋《傳》文，不肯稍立同異，而原原本本，考證粲然。故《朱子語錄》亦謂《尚書》名物、典制當看疏文。然《尚書》文既聱牙，註疏複又浩汗，學者卒業為艱。了翁汰其冗文，使後人不病於蕪雜，而一切考證之實學已精華畢擷，是亦讀註疏者之津梁矣。是書傳寫頗稀。此本有「曠翁手識」一印、「山陰祁氏藏書」一印、「澹生堂經籍記」一印，猶明末祁彪佳家所藏也。原目二十卷中，第七卷、第八卷、第九卷並佚，無別本可以校補，今亦姑仍其闕焉。

宋陳大猷撰。《自序》稱既集《書》傳，複因同志問難，記其去取曲折以成此編。則此編本因《集傳》而作。今《集傳》已佚，存者惟此兩卷。朱彝尊《經義考》引張雲章之言，謂大猷東陽人，登紹定二年進士（案紹定刻本誤紹興，今改正）。由從仕郎曆六部架閣，著《尚書集傳》。又有都昌陳大猷者，號東齋，饒雙峰弟子，著《書傳會通》，仕為黃州軍州判官。乃陳澔之父，與東陽陳氏實為兩人，彝尊附辨其說，則謂鄱陽董氏《書傳纂注》列引用姓氏，於陳氏《書集傳》特註明東齋字，未可定《集傳》為東陽陳氏之書，而非都昌陳氏之書。納喇性德作是書《序》，則仍從雲章之說。案董鼎《書傳纂注》所引，其見於《輯錄》者有《東齋書傳》、《複齋集義》。其見於《纂注》者，則一稱複齋陳氏，仍連其號；一稱陳氏大猷，惟舉其名（案是書標氏標名，例不畫一，大抵北宋以前皆稱某氏，南宋以後則入朱子學派者稱某氏，不入朱子學派者雖王十朋、劉一止皆稱其名）。所列大猷諸說，此書不載，蓋皆《集傳》之文。惟《甘誓》「怠棄三正」一條，採用此書，亦稱陳氏大猷，則所謂陳氏大猷者，即此人，而非東齋矣。又此書皆論《集傳》去取諸說之故，與朱子《四書或問》例同。董鼎書於《禹貢》「冀州」引《東齋書傳》一條，謂「與蔡民《傳》所論梁州錯法不合，然蔡亦似未的」云云，於此書之例當有辨定，而書中不一及之。知其《集傳》中無此條矣。且此陳大猷為理宗初人，故所引諸家僅及蔡沈而止。其稱朱子曰朱氏、晦菴氏，持論頗示異同。至論《堯典》「敬」字一條，首舉「心之精神謂之聖」。此《孔叢子》之語而楊簡標為宗旨者，其學出慈湖，更無疑義。若都昌陳大猷乃開慶元年進士（見其子澔《禮記集說序》），當理宗之末年，時代既後。又大猷受業饒魯，魯受業黃幹，幹受業朱子，淵源相接。尊朱子若神明，而視楊氏若敵國，安有是語哉！彝尊蓋偶見董鼎注「東齋」字，而未及核檢其書也。今參考諸說，仍定為東陽陳大猷之書，著於錄焉。

宋胡士行撰。士行，廬陵人。官臨江軍軍學教授。是編焦竑《國史•經籍志》作《書集解》。朱彝尊《經義考》又作《初學尚書詳解》。稱名互異，其實一書也。其解經多以孔《傳》為主，而存異說於後。孔《傳》有未善，則引楊時、林之奇、呂祖謙、夏僎諸說補之。諸說複有所未備，則以己意解之。《堯典》星辰之伏見列為四圖，以驗分至。《洪範》「初一曰五行」，則補繪《太極圖》以釋「初」字，見五行生剋之有本。雖皆根據舊說，要能薈萃以成一家言，猶解經之篤實者也。所引漢晉人訓詁間有異字。如《益稷篇》引鄭康成雲「黹，紩也，紩以為繡也」，與註疏所載不同。凡斯之類，亦見其留心古義，不但空談名理矣。

宋金履祥撰。履祥字吉父，號仁山，蘭溪人。從學於王柏。德祐初，以史館編修召，不赴。入元，隱居教授以終。事蹟具《元史•儒學傳》。初，履祥作《尚書注》十二卷，柳貫所撰《行狀》稱「早歲所著《尚書章釋句解》，已有成書」是也。朱彝尊《經義考》稱其尚存，今未之見，惟此書刻《通志堂經解》中。前有《自序》，稱：「擺脫眾說，獨抱遺經，複讀玩味，為之正句畫段，提其章旨與其義理之微，事為之概。考正文字之誤，表諸四闌之外。」蓋其晚年定本也。其書於每頁之上下、左右，細字標識，縱橫錯落，初無行款，於古來著經之家別為一體，大抵捃摭舊說，折衷已意，與蔡沈《集傳》頗有異同。其徵引伏氏、孔氏文字同異，亦確有根原。所列作書歲月，則與所作《通鑒前編》悉本胡宏《皇王大紀》。參考後先，雖未必一一盡確，然要非盡無據而作也。至於過為高論，求異先儒，如欲以《康誥》之《敘》冠於《梓材》篇首，謂：「前為周公鹹勤之事，後即洪大誥治之文。集庶邦則營東都以均四方朝貢之道裏，先後迷民則所謂毖殷遷洛以密邇王化。」其說甚辨。而於篇首「王曰封」三字，究無以解，因複謂「王」字當作「周公」，「封」字因上篇《酒誥》而衍，則未免於竄改經文以就己意矣。是則其瑜不掩瑕者也。
