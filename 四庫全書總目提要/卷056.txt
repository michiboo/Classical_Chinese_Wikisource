
卷五十六 史部十二
○詔令奏議類存目

明世宗肅皇帝禦制。時大內東偏火，帝詔戶、禮二部及都察院命百官修省，複製此文。大略謂火本非災異，而人事不可不修，並非惑於禍福事應之說。前有帝所作《自序》，後附《修省敕諭》六條。案《明史•五行志》，宮中之火在嘉靖十年正月辛亥，此本《或問》末亦題嘉靖辛卯正月終旬，與史相合。而《敕諭》末乃作嘉靖九年十二月，歲月俱誤。疑傳抄之訛。當以史文為正也。（案：此書為世宗禦制之文，《敕諭》乃其附錄，然宣示中外，是亦詔令類矣。故《明堂從祀》諸編著錄於故事。此編無預典禮，則附諸《詔令》焉。）

明楊士奇撰。士奇有《三朝聖諭錄》，已著錄。是書乃其《東裏別集》之一種。所錄皆在內閣撰擬碑冊詔誥之文。自永樂四年至正統九年，每篇末具標年月日。核諸《明實錄》俱合。惟《上皇太后尊號詔》標曰洪熙元年七月十五日，而《明宣宗實錄》是詔實載在七月丁丑。是月戊辰朔，丁丑則初十日也。又《實錄》載七月乙亥上奉冊寶尊母后張氏為皇太后。乙亥為是月初八日。未有初八日已上冊，至十五日始下詔者。又《實錄》載七月戊寅行在禮部奏恭上皇太后尊號，已詔告天下云云。戊寅為是月十一日，於十一日雲已詔告天下，則詔在十一日以前無疑。此書標十五日，蓋傳寫之誤。又洪熙元年六月十二日《即位詔》款有雲：「原差去官養官員人等即便回京，毋致重擾軍民。」《實錄》載此篇「毋致重擾軍民」句作「不許託故遲延」。則此書當為士奇初稿，臨時或更加潤飾，《實錄》由定本錄之耳。又加洪熙元年八月初六日《諭吏部申明薦舉敕》「自中有廉潔公正」句下尚有十五句，而今本《實錄》載此篇皆脫之。又如宣德二年十一月十五日《皇子生詔》第一條，載大赦天下，今《實錄》於第一條則僅載蠲免稅糧鹽糧三分，而大赦反載在第六。此類文字異同，頗可與《實錄》相參。然其事則皆史所已具也。

明張孚敬所奉世宗密諭及其奏草也。孚敬初名璁，字秉用，永嘉人。正德辛巳進士。曆官少師、華蓋殿大學士。諡文忠。事蹟具《明史》本傳。孚敬以議禮被遇，六年而秉大政，甚為世所詬病。而世宗始終眷禮不衰，每稱「少師蘿山」而不名。嘗諭孚敬「朕有密諭毋泄」，「朕有御筆悉親書」。又仿楊士奇故事，賜孚敬銀章二，以便封奏。前後所奉手敕凡三百八十一道，因匯為一書，並奏對劄子皆隨事附之於後。蓋孚敬既沒，其孫汝紀、汝經等所裒輯也。（以上專集。）

明霍韜編。韜有《明良集》，已著錄。是編載明代詔制，始洪武元年，終嘉靖十八年。大抵皆典禮具文，不足考一代之政令。

不著編輯者名氏。所載自太祖至嘉靖十八年止，蓋嘉靖時人所為也。考秦、漢天子之語皆謂之詔，宋以來以璽印頒天下之書乃謂之詔，臣下麵奉玉音謂之聖旨。是書若兼載聖旨，則所遺不可勝道。若專載詔令，則吳元年《遇變省躬旨》、《授宋濂學士》等旨及正統中《諭五府三法司》等旨，皆不當載，而又雜廁其間。編次龐雜，殊無義例。

不著編輯者名氏。乃明萬曆、天啟中內閣票旨成式，以曹司為次，分類標載。蓋兩房中書舍人所抄撮而成者。末題秋審題本，亦一時案牘之文。（以上總集）
（案：此編無類可歸，以其為當日王言之式，附錄於《詔令》之末。）
──右「詔令奏議類」《詔令》之屬，六部、六十六卷，皆附《存目》。

宋田錫撰。錫字表聖，其先京兆人，唐末，徒蜀之洪雅。登太平興國三年進士。官至諫議大夫。事蹟具《宋史》本傳。其奏議見於《宋史•藝文志》者二卷，已久散佚。此本乃明給事中安磐所搜輯。共得奏疏十四篇，附以錫所作《箴序》二篇，本傳及《墓誌銘》二篇。世所傳《咸平集》，今尚有傳本。凡是編所錄者，已具載集中。磐蓋未見其書，故複為裒輯。焦竑《國史經籍志》載錫奏議一卷，與《宋史》不合。蓋亦僅據此本也。

明範惟一編。惟一為仲淹十六世孫，官湖廣按察司僉事。卷首題朱希周、孫承恩、文徵明、陸師道同校。前後無序跋，止於《文正奏議》前載韓琦舊《序》一篇。國朝康熙中，范時崇巡撫廣東，往來吳中，再謁祠宇，因捐貲命主奉孫能濬校刊。能濬《後序》雲：舊本《忠宣集》二十卷，獨闕奏議。明嘉靖中，世孫惟一視學兩浙，複續編文正、忠宣《奏議》、《書牘》，命嚴州守韓叔陽梓行，即此本也。案此本《忠宣奏議》，其目錄標題，編次前後，與時崇本不合。能濬《後序》中又雲：闔家藏舊本，細加校勘，正其訛謬。文集悉遵舊本摹刻，而《忠宣奏議》則考趙忠定奏議標目，而次第其年月，分為二卷。其前此續刻附錄中，有前後簡編斷續錯亂者，稍為序次，而條分諸目，以便稽考云云。是重刻之本已多所校定。然《忠宣奏議》實賴此為初刻。故別存其目，以不沒經始之勤焉。

宋李綱撰。綱有《建炎時政記》，已著錄。案陳俊卿作綱《梁溪集序》，稱其子秀之編其表章奏劄為八十卷。此本僅六十九卷，已非秀之之舊。卷末附錄，一曰《靖康傳信錄》，一曰《建炎進退志》，一即《建炎時政記》，共為三卷。第四卷以下皆綱所為制詔表劄，疑即《宋史》所雲《建炎制詔表劄集》也。俱已編入《梁谿集》中，故僅存其目，不復錄焉。

明朱吾弼編。吾弼字諧卿，號密林，高安人。萬曆己丑進士。官至南京太僕寺卿。事蹟具《明史》本傳。是編皆自《晦菴集》中抄出，凡章奏十卷，書狀、劄子五卷。《朱子文集》，家弦戶誦，此刻可謂屋下屋，床上床矣。

明楊士奇撰。皆其正統初在內閣所上奏疏，凡十九篇。多關係軍國大計，已載入《東裏別集》中。此其單行之本也。

明葉盛撰。盛字與中，崑山人，正統乙丑進士，官至吏部左侍郎，諡文莊，事蹟具《明史》本傳。盛初官兵科給事中，有《西垣奏草》九卷。出官山西參政，協贊軍務，有《邊奏存稿》七卷。巡撫兩廣，有《兩廣奏草》十六卷。巡撫宣府，有《上穀奏草》八卷。其子淇，初並《水東稿》、《開封紀行稿》、《菉竹堂涇東稿》，合為九十卷，刻於衡州。此本則崇禎辛未其六世孫重華所刊也。

明葉盛撰。已載入所著奏議中。據卷首嘉靖辛亥《張寰序》，稱盛著作頗多，其子若孫已刻之家塾。獨兩廣奏議未有刻本，至是始續成之云云。蓋初刻本自為一帙，後乃與他奏議合為一編，故又有此別行之本傳於世也。

明王恕撰。恕有《玩易意見》，已著錄。是編乃其官南京兵部尚書時所刻。有成化乙巳《程廷珙序》。又有《陳公懋後序》，作於壬寅。《李東陽後序》，作於弘治壬子。皆初刻也。又有《謝應徵序》，則嘉靖丁未揚州重刻所作。又有《程啟元序》，正德壬申三原重刻所作。諸序皆不言篇數卷數，《程啟元序》稱六卷，亦據舊刻。惟弘治壬戌《楊循吉序》，稱東魯王公，往使關中，得疏草二百餘篇。又稱以余之居郡下，授而使編。焉馬魯魚，譾勞得效。刊正得八十六篇，釐為六捲雲雲。然則此本循吉所定也。其疏各以官標目。始於《大理寺》，次《撫治荊襄》，次《南京刑部》，次《總理河道》，次《南京戶部》，次《巡撫雲南》，次《前參贊機務》，次《巡撫南直隸》，次《後參贊機務》。所謂參贊機務，皆官南京時所兼，非北京閣務也。惟吏部諸疏，不在編內。後正德辛巳，三原知縣王成章始益以吏部諸疏，刻為全帙。然此本先出，世亦並行，故今亦仍存其目焉。

明王瓊撰。瓊字德華，太原人，成化丙戌進士，官至吏部尚書，諡恭襄，事蹟具《明史》本傳。是書刊於嘉靖甲辰，皆其官兵部尚書時所上，故又名《本兵敷奏》。分地為卷。首京畿，次遼薊、宣大、三關，次陝西、延寧、甘肅，次山東、河南、四川、南畿、兩浙、湖廣，次江南，次閩、粵、雲、貴，又次則清軍、驛傳、馬政，而以《雜行類》終焉，共十四卷。《明史•藝文志》作四卷，殆刊版誤脫「十」字歟。史稱正、嘉間，瓊與彭澤皆有才略，相中傷不已，亦迭為進退。而瓊險忮，公論尤不予。楊廷和《視草餘錄》亦痛詆之。蓋其才幹足稱，而心術則不足道也。

明毛紀撰。紀字維之，掖縣人，成化丁未進士，官至謹身殿大學士，諡文簡，事蹟具《明史》本傳。是編皆在內閣所進奏疏、題本、揭帖。第一卷二十五首，武宗北巡時作。其《請車駕還京》諸疏，皆在卷內。二卷十四首，武宗南征時作。三卷十七首，嘉靖初政時作。皆紀歸田以後匯輯舊稿，手自編定者也。

明毛紀撰。紀自為禮部侍郎至大學士，凡有朝命，必具疏陳辭，合之得二十有六首。每首各注年月。其第一首乃正德七年壬申作，而注曰壬午，蓋坊刻訛也。

明毛伯溫撰。伯溫字汝厲，吉水人，正德戊辰進士，官至僉都御史，巡撫寧夏、山西、順天，晉工部尚書，改兵部尚書。天啟初，追諡襄懋。事蹟具《明史》本傳。是集乃其歷任奏疏，以一官為一集。凡《台中》、《撫台》、《內台》、《總邊》、《宮賓》、《平南》、《總憲》、《樞垣》八集。其籌邊諸議，頗詳晰當時利弊雲。

明方鳳撰。鳳字時鳴，改亭其號也，崑山人，正德戊辰進士，官至廣東提學僉事。是編載奏議一十八首。其兄鵬《跋》雲：時鳴舊稿凡五十餘疏，今散失，止存此。考《江南通志》，稱鳳當武宗時官御史，屢諫巡幸。胡世甯為甯王宸濠所構，力辨其誣。世宗初大禮議起，尤力持正論，頗著風裁。然以其兄鵬附和張璁、桂萼遂並其兄劾之，又自劾以謝其兄，則矯激已甚。使其兄首倡邪說，事關君父，竟大義滅親可也。考興王而伯孝宗，其根株在璁與萼，其兄不過依阿其間。破璁、萼之局，則鵬不攻自敗耳，何必先操同室之戈乎。卷首有《王守仁題詞》，其詞凡近，不類守仁他作。其題名稱「餘姚新建伯王守仁撰」，守仁之陋亦不應至此。守仁於大禮一議，不甚非張璁、桂萼。其稱大禮一疏力折奸諛，尤不似守仁之語。疑其後人假守仁之名以為重也。
明邵錫撰。錫字天佑，號石峰，安州人，正德戊辰進士，官至右副都御史，巡撫山東。是集前三卷為官御史給事中時所上奏疏，後一卷為官巡撫時所上奏疏。錫立朝頗著風節。武宗幸昌平，疏請回鑾。議北征，陳不可者十。及駕出。又偕同官遮道泣諫。史不具載。今諸疏並在集中，尚可考見雲。

明桂萼撰。萼字子實，安仁人，正德辛未進士。嘉靖初以議禮驟貴，官至吏部尚書、武英殿大學士。諡文襄。事蹟具《明史》本傳。是集冠以《大禮疏》。案其初議，但稱興獻帝曰皇考，而別立廟於大內，未及入廟稱宗，如末流之甚。其後何淵希旨，遂請入興獻帝神主於太廟。萼上《請罷非議以全大禮疏》，斥為破壞典章，奸邪陷君云云。則初意亦未甚決裂。厥後希旨固寵，循聲附和，遂以數載之榮華，博千秋之詬厲。凡所建白，均為讀史者所厭觀矣。衡以彰癉之公，此集固在所必斥也。

明王以旂撰。以旂字士招，江寧人，正德辛未進士，官至兵部尚書，總督三邊，卒諡襄敏，事蹟具《明史》本傳。當嘉靖時，徐、呂二洪水竭，運船膠滯，命以旂以兵部右侍郎兼僉都御史，總理河漕。逾年，渠水通，晉秩一等。是編其督漕時題奏章疏。前後無序跋，亦無目錄，不知為完本否也。

明毛憲撰。憲字式之，武進人，正德辛未進士。即於是年八月除刑科給事中。至正德十三年二月，以禮科給事中致仕。前後在諫垣八年，所上凡三十一疏。前附《鄉試策》一篇。憲別有《古菴文集》，此其集外別行者也。

明鄧顯麒撰。顯麒字文瑞，奉新人，夢虹其號也，正德甲戌進士，授行人司副。時諸臣共諫南巡，其疏稿為顯麒所擬，故再予廷杖，謫國子監學正。嘉靖初，擢監察御史。是集為其子夷惠所編，凡三十一篇。有嘉靖甲寅《李楨序》。後舊版漫漶，其裔孫繡又重刊之。前有《凡例》，稱以事之大小，時之先後，改易舊次，考顯麒以正德時諫疏得名，其嘉靖講學疏不過循例陳言，體同策論。而此本乃列諫疏於講學疏後。蓋明人以講學為至榮，故視為第一大事，取以冠編，而不計其年月顛倒也。卷首載《一統志•顯麒傳》，稱其劾戚畹陳萬言及論蔚州買木二事。此本乃無其疏，殆原稿散佚歟。

明夏言撰。言有《南宮奏稿》，已著錄。是編又益以諫垣所上，分為二十一卷。乃言入閣之後，巡撫江西副都御史王暐等所刊，事在嘉靖十八年。後暐以事獲罪，主其獄者即言也。言以《論南北郊分祀》受知世宗，遂被擢用。史稱其奏定典禮，多可采者。今核其所論，實惟議禮一事，有關典制沿革。故錄其《南宮奏稿》，而此集則別存其目焉。

明曾銑撰。銑字子重，江都人，正德丁丑進士，官至兵部侍郎，總督陝西三邊軍務，事蹟具《明史》本傳。嘉靖二十五年，銑建議欲西自定邊營，東至黃甫川，千五百里，築邊牆以禦剽掠。並以河套諸部久為中國患，因上疏請複其地，條八議以進。嗣又與諸撫鎮條上方略十八事。此即其前後疏稿。是時夏言主銑議，後卒以此為嚴嵩所構，言及銑亻並棄市。王肯堂《鬱岡齋筆麈》雲：徐階門客呂生者，殺人亡命河套中。三年盡得其山川之險易、城堡之虛實，因悉繪為圖。謂其地不難於攻而難於守，於是並調畫守禦之策若干條，挾以說總督曾銑。銑聞而深信之，遂以白夏言云雲。則銑諸奏蓋皆據呂生目睹之說也。

明張孚敬撰。孚敬有《諭對錄》，已著錄。其《諭對錄》中乃備載世宗密諭，即當時奏草亦並載於中。共三十四卷，篇帙頗夥。是編乃萬曆中巡按浙江御史楊鶴所選。凡十一卷，視原集汰三之二。第十二卷附刻序文十九篇，蓋刪繁舉要，以便流傳。然《李綱奏議》六十九卷為世所貴，不病其多而難讀也。《田錫奏議》一卷為世所貴，亦非取其少而易竟也。

明李遂撰。遂字邦良，號克齋，豐城人，嘉靖丙戌進士，官至南京參贊機務、兵部尚書，諡襄敏，事蹟具《明史》本傳。是編乃其以右僉都御史巡撫鳳陽四府時所上奏疏。起嘉靖三十六年，至三十八年遷秩還京，因裒輯成帙。史稱遂官巡撫時，淮揚三中倭，歲複大水，且日役民挽大木輸京師。遂請餉增兵，恤民節用，次第畫戰守計。《劉景韶序》亦稱其時值凋弊之秋，獨以急病厚生為念，請蠲恤之疏不下數十章。今觀集中請恤疏止數篇，餘皆言倭寇事。序弁書前，不應顯相矛盾，或有所刪汰歟。

明曾忭撰。忭號前川，泰和人，嘉靖丙戌進士，官至兵部都給事中。《千頃堂書目》載《前川奏疏》二卷，與此本合。其作曹忭，則以字形相近而訛也。忭《明史》無傳，惟《劉源清傳》附載其申救源清下詔獄事。其疏今在集中。然疏中陳處置大同事宜頗詳，申救源清，特其中之一事。則未審為史文之略，為其後人有所潤色也。卷末有《跋》，不署名氏。核其語意，以忭族人所作，稱「忭叔監察御史翀」，嘉靖乙未，亦以劾汪鋐廷杖死。泰和東門內有叔侄諫臣坊，即為翀、忭所建雲。

明楊博撰。博字惟約，蒲州人，嘉靖己丑進士，官至吏部尚書，諡襄毅，事蹟具《明史》本傳。此集為其子士俊所編。始嘉靖三十四年，迄隆慶六年，皆博為兵部尚書時所上。故名曰《本兵疏議》。是時倭寇亂於南，譜達侵於北。請餉請兵，羽檄旁午。故案牘之繁，至於如是。考本傳，稱博於肅州奏金塔之功，薊鎮著馬蘭之績，大同有牛心之捷。西北兵機，為所素習，宜其言之頗悉。然當時倭患之不熄，由經略內倚權相，顛倒是非。博身居本兵，不能糾趙文華之奸，辨張經之枉。其依違牽就，抑亦不無可議矣。

明張瀚撰。瀚字元洲，仁和人，嘉靖乙未進士，官至吏部尚書，諡恭懿，事蹟具《明史》本傳。是集分門編次，一卷曰《賀謝類》，二卷、三卷曰《前後關中類》，四卷、五卷曰《漕運類》，六卷、七卷、八卷曰《兩廣類》，鹹當時案牘之文。

明章煥撰。煥字揚華，一字茂實，長洲人，嘉靖戊戌進士，官至督理南京倉儲右副都御史。煥初由刑部主事改吏部，擢南京太僕寺卿。值倭犯兩浙諸郡，乃上《平倭疏》凡十二策。及轉光祿寺卿，複上《安攘八事》。旋擢右僉都御史巡撫福建，又陳《明職守》、《授成算》二疏。前後四疏，皆為倭事而發。此本乃嘉靖己未煥由河南巡撫拜督漕之命，將去汴時，周藩鎮國中尉睦為序而刻之者也。

明高拱撰。拱有《春秋正旨》，已著錄。嘉靖壬戌，拱為禮部左侍郎，改吏部，進禮部尚書，召入直廬，皆在一年之中。《自序》雲：視篆南宮未久，故奏牘無多。然一二有關處分者，皆自屬草，故特存之雲。

明高拱撰。拱於嘉靖丙寅入閣，隆慶丁卯罷，己巳複召還。是編乃其先後在閣時疏稿也。前有《自序》，稱內閣有關機密，人不與知者不敢泄，惟言外事及辭免諸疏則存之雲。

明高拱撰。拱於隆慶己巳複召入內閣，兼掌吏部事者凡二年。是編皆其疏稿也。史稱拱在吏部，欲遍識人材，授諸司以籍，使署賢否，志爵裏姓氏，月要而歲會之。倉卒舉用，無不得人。蓋其才固有足取者矣。

明高拱撰。所載皆賀謝奏疏。《自序》雲：國制，廷臣賀謝皆無疏。近歲章奏浸盛。節賀無俟言，凡有瑞應必疏賀，而大僚遷官及有譴有賜無不疏謝者。乃次第成帙，名《獻忱集》。《明史•藝文志》作五卷。豈先有別行之本五卷，後編入文集，乃刪並為二卷耶。

明董傳策撰。傳策字原漢，上海人，嘉靖庚戌進士，授刑部主事。以疏劾嚴嵩，謫戍南寧。隆慶初，複故官。萬曆初，官至南京禮部右侍郎。事蹟具《明史》本傳。是編有其弟傳文識後雲：伯子由常博至右宗伯，疏草半逸。今輯梓者寥寥十餘疏耳。考傳策始以論嚴嵩欺君誤國，遣戍南寧，乃其生平大節，宜以弁集，而乃冠以《極陳時政疏》。實則未上之稿，附錄之，尚為空言鬻直，況首列乎？此則編次之失也。

明吳文華撰。文華字子彬，連江人，嘉靖丙辰進士，官至南京兵部尚書，諡襄惠，事蹟附見《明史•鄒應龍傳》。此集乃其巡撫廣西時所上諸疏，凡二十一首。葉向高作文華《濟美堂集序》，稱其督粵西所削平林箐巨憝，累世為患害者，不可勝紀。今集中《敘報雕剿人員疏》、《地方賊情疏》、《剿平上下四屯疏》、《剿平北山等處地方疏》、《題報地方賊情疏》，皆其事也。然史稱河池咘咳北三猺未為逆，總督淩雲翼喜事，殺戮甚慘，得蔭襲，文華亦受賞遷戶部侍郎，則向高所雲，不免有所文飾矣。

明吳交華撰。文華於萬曆十五年任南京工部尚書，十六年進兵部尚書，旋以病乞歸。此其兩年之中所上諸疏，凡十一首。謝恩者三，乞休者二，為人請蔭者一，其四皆營伍常事。惟《乞誅內監張鯨》一疏，尚見風力雲。

明張檟撰。檟字叔養，號心吾，江西新城人，嘉靖己未進士，官至南京工部右侍郎，事蹟附見《明史•鄒應龍傳》。是編乃其曾孫道登所刻。首載誥敕，末錄墓碑誌銘。所載檟文，惟奏疏六篇而已。一為救論嚴嵩言官吳時來，一複召上論三事，一薦王世貞，一薦石星，一劾內監滕祥，一劾大學士高拱。卷首標題之下，側注「摘要」二字，蓋非完本也。

明王錫爵撰。錫爵字元馭，號荊石，太倉人，嘉靖壬戌進士，官至建極殿大學士，諡文肅，事蹟具《明史》本傳。是集乃其綸扉進禦之詞，自萬曆十三年訖三十八年，以歲月先後編次。其子衡所輯，其孫時敏所刊也。

明項篤壽撰。篤壽字子長，秀水人，嘉靖壬戌進士，官至兵部郎中。是編即篤壽官兵部時議覆內外陳奏之文。凡《駕部稿》一卷，《職方稿》五卷。其曰小司馬者，蓋取《周禮•夏官》之屬。然明無此職，以古名題後世之奏牘，似有據而實不典也。

明顧養謙撰。養謙字益卿，南通州人，嘉靖乙丑進士，官至戶部侍郎，總督薊遼兼經略。以議倭封貢事被劾去。《撫遼奏議》乃巡撫遼東時所上，凡九十餘疏。《督撫奏議》乃總督薊遼時所上，凡三十餘疏。

明沈一貫撰。一貫有《易學》，已著錄。是書乃其曆官所上奏疏揭帖。始於萬曆四年正月初充講官，迄於三十四年七月以大學士乞休。一貫當國，頗為清議所不滿。如《明史》本傳所載楚獄、妖書二案，所不待言。即京察一事，集中深自辨白，然終無以解免於物論也。本傳稱一貫位至建極殿大學士。據此編所書銜名乃中極殿，蓋史家偶異詞雲。

明趙志皋撰。志皋字汝邁，蘭谿人，隆慶戊辰進士，官至建極殿大學士，諡文懿，事蹟具《明史》本傳。史稱志皋身在床褥，於罷礦、建儲諸大政，數力疾草疏爭。在告四年，疏八十餘上。此本乃其在內閣十年之奏稿，於萬曆二十八年手自編定者也。《明史•藝文志》作十六卷，與此本卷數不合。殆志皋尚有他奏議，《明史》總舉其數歟。

明王家屏撰。家屏字仲伯，山西山陰人，隆慶戊辰進士，官至東閣大學士，諡文端，事蹟具《明史》本傳。家屏輔政在萬曆中年，奏疏多為冊儲之事，餘皆占謝之詞。本傳稱其柄國僅半載而去，朝野惜之。閱八年，儲位始定。遣官存問，齎金幣羊酒。是編終以此篇，明其志也。諸疏已載入所著《文端集》，此蓋初出別行之本。《目錄》作二卷，而書實四卷。蓋《目錄》之誤，其編校亦可謂疏矣。

明李頤撰。頤字維貞，號及泉，餘幹人，隆慶戊辰進士，官至總督河漕、都察院右都御史，兼工部侍郎，事蹟具《明史》本傳。是編皆其曆官時所上奏疏，與《明史》相合。《獻徵錄》載頤行狀，稱《奏議》十卷。今止二卷，乃國朝段藻所重刊。末附《重建儒學祭器庫記》一首，而以志傳行狀制誥及諭祭敕葬文冠於卷首。

明顧九思撰。九思字與睿，長洲人，隆慶辛未進士，官至通政司右通政。是編皆其為給事中時所上奏疏。在戶科者一，在禮科者十三，在兵科者二十。其間如持宗藩之冒封，劾邊將之驕詐，皆具有風節。《江南通志》亦謂其條奏多關切軍國大計，時鹹推其讜直雲。

明姚學閔撰。學閔字順山，武陵人，隆慶辛未進士，由知縣曆官禮、刑、兵三科給事中。嘗一視京營，一閱宣大山西邊務。以其前後奏疏，匯為此編。卷首有《陳所蘊序》，稱當時不察，有以枌榆故相為口實者。今疏稿具在，有一左袒相君語乎？又有其門人吳中明《序》，亦雲先生當柄國時，世或蘄為同而能不為同。迨其後也。世或蘄為異而能不為異。蓋學閔官諫垣時，在萬曆初，正其鄉人張居正獨相之日。故二人並為辨別心跡雲。

明萬世德撰。世德，山西偏頭千戶所人，隆慶辛未進士，曆官右都御史、總督薊遼。萬曆二十五年，倭寇朝鮮，議設海防巡撫，以世德為都察院僉都御史，管理天津、登萊、旅順等處海務。至二十六年，改世德經理朝鮮，而以汪應蛟為代。是編所載，自二十五年九月至二十六年六月。一年之中，條上一切海防事宜，凡為疏四十八篇。

明李化龍撰。化龍有《平播全書》，已著錄。是編奏疏乃萬曆三十一年化龍以工部右侍郎總督河道時所上。時黃河橫決，化龍遍行淮徐，得泇河遺跡，乃奏請疏鑿。凡開二百六十丈。工訖而為流沙所阻。化龍持之益力，複改鑿嵎頭一路，運道遂通。故此編於泇河一事，最為注意，言之尤為懇切雲。

明陳與郊撰。與郊有《檀弓集注》，已著錄。是編為其《奉常佚稿》之第二種，皆其為給事中時奏疏。與郊黨附大學士申時行、王錫爵。其論大峪壽宮事，詆李植、江東之。其疏今載集中。《明史•萬國欽傳》又載，給事中李春開劾趙南星、張士昌，與郊助之。亦以二人糾政府私人也。

明吳達可撰。達可字安節，宜興人，萬曆丁丑進士，官至通政司左通政。是集為其孫洪裕等所編，分《西台》、《冏寺》、《勳寺》、《銀台》四類。詞氣頗多率易。惟官御史時劾兵部尚書田樂等一疏，頗為切直。疏中極數樂子爾耕開門納賄之罪。爾耕即後以世蔭官錦衣，黨附魏忠賢，鍛煉楊漣、左光鬥諸人，流毒天下者。達可哥雲先見矣。

明周孔教撰。孔教字明行，臨川人，萬曆庚辰進士，官至右都御史，總理河道。是集凡《西台疏稿》二卷、《中州疏稿》五卷、《江南疏稿》九卷。其《西台疏》內極論趙志皋、石星等封日本棄朝鮮之非。《江南疏》內停織造、止加派及丁未救荒諸疏，尤具見風力。其餘則案牘之文為多。據《趙南星序》，此集乃孔教由應天巡撫遷總督河道時所刊。其時吳中士民請留孔教，言者劾為孔教陰使之。孔教由此去國，乃裒刊平日之疏，使南星序之。而顧憲成、高攀龍亦為之序。三人皆一代名臣，所言當不假借。然當嫌疑交起之際，而急刻《疏稿》以自表。日相激薄，黨禍遂成。是則東林諸人負氣求勝之過，難盡委諸命數也。

明楊東明撰。東明字啟昧（案《明史》作字啟修），號晉安，虞城人，萬曆庚辰進士，官至刑部右侍郎，事蹟附見《明史•王紀傳》。東明為禮科給事中時，正當萬曆間朝政紕繆，東明多所建白。如停逮譚一召、安希範及東事、播事諸疏，持論頗正而不激。後卒以抗論被斥，家居二十六年。因匯其前後疏稿為一集，甯陵喬允序之。允亦嘗官御史，與東明同以言罷者也。

明張貞觀撰。貞觀字惟誠，別號惺宇，沛縣人，萬曆癸未進士，官至禮科給事中。萬曆甲午，以請皇長子出閣講讀，罷職為民。此其歷年疏草也。凡在兵垣者二卷，工垣者一卷，禮垣者二卷。

明馬從聘撰。從聘有《四禮輯疑》，已著錄。是集為從聘所自編，凡二十六疏。前有《自序》，稱萬曆戊戌題於兩淮公署。蓋其為江西道御史出理鹽課時所刊也。

明王紀撰。紀字惟理，號憲葵，芮城人，萬曆己丑進士，官至刑部尚書，事蹟具《明史》本傳。此其自萬曆四十一年至四十五年巡撫保定時所上奏疏也。於閭閭災病，言頗詳盡。史亦稱其居四年，部內大治雲。

明楊天民撰。天民號全甫，山西太平人，萬曆己丑進士，官至禮科右給事中，降永從縣典史，後贈光祿寺少卿，事蹟具《明史》本傳。天民在諫垣，敢於言事。建儲之疏至十二上，卒以是謫死。其鄉人為梓先後疏稿共成四卷，後附《贈官制》及《諭祭文》。贈官在天啟二年九月，諭祭在三年十月。而卷首《許維新序》作於天啟元年十一月，已有「台臣請加恤錄」之語。蓋奏請在前，得允在後耳。

明朱燮元撰。燮元字懋和，浙江山陰人，萬曆壬辰進士，曆官兵部尚書，總督四川、貴州軍務，晉左柱國、少師，諡襄毅，事蹟具《明史》本傳。燮元久膺閫寄，曆樹邊功，威望著於西南。史稱其治事明果，軍書絡繹，不假手幕佐。此編乃其總督四川時經理苗疆事宜及舉劾僚屬諸疏。其曾孫人龍校刻者也。

明朱燮元撰。是書皆其總督雲貴時論平定諸苗奏疏與督蜀諸疏。始末均具《明史》本傳中。其事蹟委曲，年月先後，則較史為詳。

明朱燮元撰。此編為其曾孫世衛所重刊。冠以倪元璐所撰《行狀》及劉宗周所撰《墓誌銘》。末有《世衛跋》，稱《燮元奏疏》原鐫成二十四卷（案：此即以《督蜀疏草》十二卷、《朱襄毅疏草》十二卷合而計之，非別有二十四卷之本），以版留家塾。又別抄一百三十餘疏，合《蜀事紀略》共為一帙。其《蜀中疏草》刪為四卷，《黔中疏草》刪為三卷。《蜀事紀略》又自為一卷，冠於《蜀中疏草》之前。

明黃起龍撰。起龍字應興，號雨石，莆田人，萬曆戊戌進士，官至南京吏科給事中。是編為起龍所自刊，分十六類。曰《儲講》，曰《藩封》，曰《國典》，曰《聖政》，曰《修省》，曰《賑恤》，曰《糧儲》，曰《錢法》，曰《財用》，曰《諡典》，曰《起廢》，曰《用人》，曰《考選》，曰《糾邪》，曰《時事》，曰《請告》。共計疏三十六首，而以戶部議覆三疏附其後。曰《留垣奏議》者。以當時稱南京為留都也。

明黃建中撰。建中字良輔，揚州興化人，萬曆戊戌進士，官至南京戶科給事中。是集凡疏二十四篇。其中若《論舊撫疏》，劾李三才論救劉光復原為自救。考《明史•李三才傳》，稱光復坐事下獄，三才陽請釋之，則與建中疏意相符。而建中疏劾之事，則不見於《三才傳》中，此疏實可以補其闕。又若《惡監狂逞疏》，劾稅璫高寀，尤見風力。至於《按臣輕去疏》，劾應天巡按御史荊養喬而申理熊廷弼。考《明史》廷弼督學南畿，嚴明有聲。以杖死諸生事，與荊養喬相訐奏。養喬投劾去，廷弼亦聽勘。不及詳其始末。據《定陵注略》，則湯賓尹奪人聘妻，逼貞女自盡，諸生芮應元等不平而鳴之官。廷弼為賓尹所取士，因杖應元殺之。其事曲在廷弼。建中此疏，顛倒是非實甚。建中《明史》無傳，《江南通志》載其初授南陽府推官，下車即置奸掾於法。邑令饋金，笞其使，令解綬去。為給事中時，遇事敢言，中內計罷去。則其人非附宣黨者，殆一時意見之偏耶。

明錢春撰。春字梅谷，武進人，萬曆甲辰進士，官至戶部尚書，事蹟附見《明史•錢一本傳》。萬曆四十年春，以監察御史巡按湖廣，至四十二年代還。因輯其在官時所作章疏文移，匯為此編。凡《疏略》三卷，《牘略》一卷，《檄略》二卷，《詳略》二卷，《讞略》二卷。大都案牘之文。其中《請釋滿朝薦》一疏，自言當時具草未上，而亦載之編中。殆與董傳策刻《極陳時政》一疏，其事等矣。

明劉懋撰。懋字養中，別號渭溪，臨潼人，萬曆癸丑進士，官至兵科給事中。是集凡奏疏十二篇。案《平寇志》，稱崇禎元年，給事中劉懋、御史毛羽健請裁驛站，以足國用。非敕使不得給郵符，歲省費無算。謂蘇驛累也。而燕、趙、秦、晉輪蹄孔道，遊手之民多仰食驛糈，至是益無賴。又歲儉無所得食，遂群聚為盜云云。考天、崇之間，政亂而民困，重以饑歲，即不裁驛站，亦必亂。未可專以咎二人，況天下之驛皆裁，而亂獨起於秦。是亦不由裁驛之明徵矣。《平寇志》又載懋崇禎三年《論流寇》二疏，於當日情形極切，而此集佚之，則不知其何故也。

明吳玉撰。玉，壽陽人，天啟壬戌進士，官至河南布政司參議。此編乃其崇禎初官廣西道監察御史時所上之疏，凡十篇。劾魏忠賢餘黨者三，劾輔臣者二，劾本兵者三，清釐國用者一。其末一篇則懇辭加銜者也。

不著撰人名氏。亦無卷次目錄。惟分四巨冊。皆明崇禎五年六年奏疏。每篇首署巡按山西監察御史李，而不書其名。末各載所奉諭旨。疑皆當時胥吏抄錄副本，未經重繕者。案《山西通志》，崇禎間巡按御史有李嵩者，棗強人。《畿輔通志》載嵩字影石，天啟壬戌進士，官至布政使。是此書即嵩案晉時疏稿也。時流賊勢已猖獗，故疏中言兵事者十之八九。其五年八月《急請移兵厚餉》一疏，稱甯武兵驕而狡，一遇大敵，非鼓譟即脫逃。標營兵悍而猾，經過地方，橫索如虎，避盜如鼠。即有一二守法者，又遲回不用命。明季軍政敝壞至此，固不待獻、闖並熾，而亡徵先見矣。

明周堪賡撰。堪賡字仲聲，號五峰，寧鄉人，天啟乙丑進士，官至工部侍郎。集中有崇禎十六年十二月升南京戶部尚書《乞賜骸骨疏》。《三藩紀事本末》亦載福王時起用戶部尚書周堪賡，以疾不赴，則堪賡雖未南京任事，實以尚書歸裏也。《明史•河渠志》載，崇禎十五年流賊決河灌城，民盡溺死。總河侍郎黃希憲以身居濟寧，不能攝汴，請特設重臣督理。命工部侍郎周堪賡督修汴河。此治河奏疏蓋即是時所上。然史載十六年六月堪賡言，河之大勢盡歸於東，運道已通，陵園無恙。疏甫上，決口再潰。帝趣鳩工，未奏績而明亡云云。而集中有十六年十二月汴工築塞已完，《歲修防守宜豫》一疏與史不符，未詳何故也。

明衛楨固撰。楨固字紫嵐，韓城人，崇禎甲戌進士，曆官雲南道監察御史。此其巡按真定時所上疏稿也。凡二十六篇。其論劾白廣恩淫掠及領兵官潘鳳閣擅責縣官諸疏，於明季軍政不修，可以概見一二。其子執蒲跋而刻之。執蒲字禹濤，國朝順治辛丑進士，官至左都御史。其初授監察時，適亦得雲南道，遂以己疏一冊附刻其後。

國朝李之芳撰。之芳字鄴園，武定人，順治丁亥進士，官至文華殿大學士，諡文襄。是編奏疏前十一卷，為總督浙江時所上。又《台諫集》二卷，為監察御史時所上。康熙甲申，耿精忠之變，經理征剿疏稿，亦具載集中。末附《年譜》一卷，淄川唐夢賚所編也。

國朝郝惟訥撰。惟訥字敏公，霸州人，順治丁亥進士，官至吏部尚書。此集凡《都察院奏疏》八篇，《刑部奏疏》四篇，《禮部奏疏》一篇，《戶部奏疏》九篇，《吏部奏疏》六篇。其《禮部請行釋奠疏》、《戶部稅銀款目疏》，皆注「疏存部案」字。蓋當時同官公議，而惟訥具草，故仍刻之私集也。

國朝朱宏祚撰。宏祚字徽蔭，高唐人。是編乃其官廣東巡撫時奏疏。始於康熙二十六年十二月，終於三十一年八月，凡七十五篇。前有《梁佩蘭序》，稱其在粵五年，凡上一百六十有五疏。則此刻亦選擇而存之者也。

國朝楊素蘊撰。素蘊字筠湄，宜君人，順治壬辰進士，官至湖廣巡撫。《西台奏議》，其為四川道監察御史時所上。《京兆奏議》，其官順天府尹時所上。《曲徙錄》則東明劉祚昌集其劾奏吳三桂疏，又謫官複起始末也。然三桂逆跡一形，素蘊即邀擢用，未可謂之「曲突徙薪無恩澤」也。祚昌之命名，亦不思之甚矣。

國朝餘縉撰。縉字仲紳，號浣公，諸暨人，順治壬辰進士，官至河南道監察御史。是集即其官御史時所上諸疏，凡四十三篇。其外官告病諸疏，皆縉私擬未上之稿，未嘗見之施行，不當一例附入也。

國朝胡文學撰。文學字卜言，鄞縣人，順治壬辰進士，官至福建道監察御史。此即為御史時題奏之稿也。自順治十七年起，至康熙元年巡視兩淮鹽政止，凡十六篇。

國朝徐越撰。越字山琢，山陽人，順治壬辰進士，官至監察御史，遷兵部督捕左理事官，仍留御史之任。是集皆其所上奏疏，自順治十七年至康熙十二年止，凡五十四篇。皆具年月，並恭載諭旨。《江南通志》稱其在台十有三年，所條奏皆有關時政之大者。言漕河事先後凡十六疏，曆陳淮、黃分合變遷及兩河沖決狀尤悉。

國朝楊雍建撰。雍建字自西，一字以齋，海甯人，順治乙未進士，官至兵部侍郎。此編乃其官給事中時所上奏疏，故以黃門為名。前有康熙元年《胡兆龍序》，謂雍建壬寅假歸，梓其前後疏章三十餘篇。又《自序》雲：曆吏、禮、兵、刑四垣，章凡三十餘上。今卷內實五十一篇。末四篇稱《西台奏議》，蓋康熙十八年官左副都御史時也。《目錄》後有《自識》雲：餘以內升，複入垣署，章奏及西台諸疏，原稿散失無存。賴吾侄存理中發留心搜輯，得以續梓。然則此所載者蓋合前後所刻通為一編矣。

國朝楊雍建撰。雍建自康熙十八年巡撫貴州，凡在任六年。內升兵部侍郎，閱一年有餘，告請終養。是編合載貴州及兵部奏疏共五百四十一篇。

國朝于成龍撰。成龍字北溟，永寧人。前明拔貢生。入國朝，授廣西羅城縣知縣。官至湖廣總督。此集刊於康熙癸亥，自卷一至卷七，皆載其歷任所上奏疏，及詳文、牌示並一時同官往來書牘。第八卷則《詩詞》，而終之以《制藝》一首。其後《政書》之刻，即因此本而增損之。此編蓋猶其初稿。至於詩詞，本非所長。《制藝》一首，尤不入格。亦不如《政書》之刊除潔淨也。

△《平嶽疏議》•一卷、《平海疏議》•一卷、附《平海諮文》•一卷、
《師中小劄》•一卷（山西巡撫采進本）國朝萬正色撰。正色號中庵，晉江人，康熙十三年，正色以岳州水師總兵官征吳三桂，累立戰功。《平嶽疏議》作於是時。尋提督福建水師，同總督姚啟盛平海壇及金、廈兩島。《平海疏議》及《諮文》作於是時。《小劄》亦是時師中作也。

國朝董訥撰。訥字茲重，號默菴，平原人，康熙丁未進士，官至江南總督。是編乃其督理漕河時所上疏草，皆吏牘之文。

國朝江蘩撰。蘩有《四譯館考》，已著錄。是編冠以康熙二十五年十月蘩由靈寶縣知縣擢御史時禦試策二道。次為陝西道御史時疏三篇，次為巡視東城時疏二篇，次為協理江西道時疏三篇，次為巡視北城時疏一篇，次為巡視長蘆鹽課時疏三篇，次為掌山東道時疏一篇、掌京畿道時疏一篇。

國朝田文鏡撰。文鏡，正黃旗漢軍，官至河東總督，諡端肅。是編乃文鏡官河南巡撫時，《奏疏》一卷、《條奏》一卷、《文移》一卷、《告示》一卷。內《文移》又分一子卷。均始於雍正二年七月，迄五年九月。惟《告示》迄於五年正月。前有河南布政使費金吾、按察使彭維新、分守開歸河道楊夢琬、河務兵備道祝兆鵬、分守河北兵備道朱藻、分巡南汝光道孫蘭芬會請刊刻詳文一道，及文鏡批詞。

國朝朱之錫撰。之錫字孟九，號梅麓，義烏人，康熙壬辰進士，官至兵部尚書、都察院右副都御史、總督河道。是編即其治河奏稿也。（以上專集）

明謝鐸、黃孔昭同編。鐸字鳴治，天順甲申進士，官至禮部侍郎，兼國子監祭酒，諡文肅。孔昭字世顯，天順庚辰進士，官至工部侍郎，諡文毅。事蹟具《明史》本傳。二人皆天臺人。是編裒其鄉先輩奏議，自南宋至明初，凡十四人，文六十六篇。又吳芾、葉夢鼎二人在宋末亦以言事著稱，而奏稿不可複得，亦附名於後。略載其出處行事，以存其人焉。

明邵寶編。寶有《左觿》，已著錄。是書取宋二程子及朱子奏議匯抄成帙。蓋寶督學江西時所刊。然三子以道學傳，不以經濟見也。

明唐順之編。順之有《廣右戰功錄》，已著錄。是編所錄皆歷代名臣論事之文，凡分二十一門、九十子目。古來崇論宏議，切於事情，可資法戒者，菁華略備。其曰《右編》者，取右史記言之義也。然其稿未定而順之沒。後萬曆中焦竑得其殘本，南京國子監祭酒劉曰甯、司業朱國楨仿左編義例，為定其部分，且補其遺軼，付之梓。然其中所補之文，如司馬師《上高貴鄉公勸學書》、李斯《諫秦王逐客書》及唐武后時諸臣所上書，多以詞藻見收，恐非順之本意。又如《論晉鑄刑鼎》一書，自是左氏之文，而題曰仲尼，尤為無識。蓋明自萬曆以後，國運既頹，士風亦佻，凡所著述，率竊據前人舊帙，而以私智變亂之。曰寧等之補此書，亦其一也。

明張瀚編。是書乃瀚官大名知府時，督學御史阮鶚以世所行《名臣經濟錄》、《名臣奏議》二書去取猥雜，因屬瀚別加刪補，以成此本。略仿《宋名臣奏議》之例，分《君道》、《聖學》、《修省》、《釐正》、《納諫》、《史職》、《銓選》、《考課》、《財計》、《賦役》、《征榷》、《漕運》、《荒政》、《禮儀》、《律曆》、《陵廟》、《祀典》、《制科》、《學校》、《武備》、《征伐》、《撫治》、《馬政》、《禦邊》、《議獄》、《屯田》、《河渠》、《營繕》、《風紀》、《糾劾》三十門。然當時有所避忌，所載亦不能盡備也。

明張鹵編。鹵字召和，儀封人，嘉靖乙未進士，曆官右副都御史，調南京太常寺卿。是編專錄嘉靖、隆慶兩朝臣僚奏疏，分三十七類，凡四百餘篇。蓋續張瀚《疏議輯略》而作。故類例雖稍有出入，而大致略相彷彿雲。

明顧爾行編。爾行，歸安人，萬曆甲戌進士，官大名府推官。初，張瀚撰《疏議輯略》，所載止武宗以前，故爾行複錄世宗、穆宗朝諸疏，以續其書。明至世宗以後，紀綱日弛，議論日多。當時諸疏，或忿爭詬戾，使聽者不平；或支蔓冗遝，使讀者欲臥。士大夫淳厚忠朴之風，自是漸壞。其間忠義激發，非為名計者，亦參雜其中，混淆而不能別矣。是則世運為之也。

明朱吾弼、李雲鵠、蕭如松、孫居相同編。取正、嘉、隆、萬間南京御史所上奏疏，分二十門。所載諸疏，四人自撰者為多。露才揚己，蓋所不免焉。吾弼有《朱子奏議》，已著錄。雲鵠字黃羽，內鄉人，萬曆壬辰進士。如松字鶴侶，內江人。居相字伯輔，沁水人。並萬曆壬辰進士。時皆官南京御史，故與吾弼同輯是編也。

明姚文蔚編。文蔚字元素，錢塘人，萬曆壬辰進士，官至太僕寺卿。初，唐順之為《右編》，其書未完。劉曰寧補而輯之，尚多闕略。文蔚因取永樂中所修《名臣奏議》，拾其所遺。其門目則仍從《奏議》之舊，分四十二類，大抵皆習見之文。特於順之所不錄者，覆為掇拾，以成一編耳。

明黃汝亨編。汝亨字貞父，仁和人，萬曆戊戌進士，官至江西提學僉事，轉布政司參議。此書輯古人奏議，自戰國迄於唐、宋，共一百一十首。每首系以評論。然若蘇秦、范睢、韓非輩，不過辨士功利之談。論文則當取其工，論奏議則當斥其詭，奈何托始於是也。

明徐宗夔所編李夢陽、李三才二人奏議也。夢陽以風節振一世。三才結納東林，亦負當代之望，而智數用事，不及夢陽之伉直，其為人不甚相類。宗夔以二人俱產關中，故合刻之。末各附詩數首，於體例亦為不倫。宗夔字效虞，蘇州人。

國朝曹本榮編。本榮，黃岡人，順治己丑進士，官至侍講學士。是書仿《歷代名臣奏議》之體，匯輯自周訖明諸臣奏疏，分三十六門。然自《君德》至《弭盜》六十五門，止二十六卷。其中《律曆》一門，又有錄無書。最後《禦邊》一門，自二十七捲起至四十四卷止，共十八卷。未免繁簡不倫，體例未能盡善，疑草創未全之本也。（以上總集）
──右「詔令奏議類」奏議之屬，九十部、八百十八卷，內十部無卷數，皆附《存目》。
