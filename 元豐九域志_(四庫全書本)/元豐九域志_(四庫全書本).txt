　　欽定四庫全書　　　　　　史部十一
　　元豐九域志　　　　　　　地理類二〈總志之屬〉提要
　　〈臣〉等謹案元豐九域志十卷宋承議郎知制誥丹陽王存等奉勅撰存字敬仲丹陽人登進士第調嘉興主簿歴官尚書右丞事蹟具宋史本傳初祥符中李宗諤王曽先後修九域圖至熙寧八年都官員外郎劉師旦以州縣名號多有改易乞奏重修乃命館閣校勘曽肇光祿丞李徳芻刪定而以存總其事以舊書名圖而無繪事請改曰志迄元豐三年閏九月書成此本前有存等進書原序稱國朝以來州縣廢置與夫鎮戍城堡之名山澤虞衡之利前書所畧則謹志之至於道里廣輪之數昔人罕得其詳今則一州之內首序州封次及旁郡彼此互舉弗相混淆總二十三路京府四次府十州二百四十二軍三十七監四縣一千二百三十五離為十卷王應麟稱其文見於曲阜集蓋曽肇之詞也其書始於四京終於省廢州軍及化外羈縻州凡州縣皆依路分𨽻首具赤畿朢𦂳上中下之名次列地理次列戶口次列土貢每縣下又詳載土貢而名山大川之目亦併見焉其於距京距府旁郡交錯四至八到之數縷析最詳深得古人辨方經野之意敘次亦簡潔有法趙與峕賔退錄尤稱其土貢一門備載貢物之額數足資考核為諸志之所不及自序所稱文直事核洵無愧其言矣其書最為當世所重民間又有別本刋行內多古蹟一門故晁公武讀書後志有新舊九域志之目此為明毛晉影抄宋刻乃元豐間經進原本後藏徐乾學傳是樓中字畫清朗訛闕亦少惟佚其第十卷今以蘇州朱煥家抄本補之仍首尾完具案張淏雲雜雜記稱南渡後閩中刋書不精如睦州宣和中始改嚴州而新刋九域志直改為嚴州今檢此本內睦州之名尚未竄改則其出於北宋刻本可知矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







