　　欽定四庫全書　　　　　史部十一
　　居濟一得　　　　　　　地理𩔖四〈河渠之屬〉提要
　　〈臣〉等謹案居濟一得八卷
　　國朝張伯行撰是編乃伯行為河道總督時相度形勢録之以備𠫭考者前七卷條議東省運河壩閘隄岸及修䟽築濬蓄洩啟閉之法於諸水利病條分縷析疏證最詳後附河漕𩔖纂一卷則僅撮大概葢伯行惟督河工故漕政在所畧也伯行大㫖謂河自宿遷而下河博而流迅法宜縱之宿遷而上河窄而流舒法宜束之徐邳水髙而岸平泛濫之患在上宜築堤以制其上河南水平而岸髙衝刷之患在下宜捲埽以制其下又有三禁之䇿四防八固諸條皆得諸閲厯非徒為紙上之談者迄今六七十載雖屢經修築形勢稍殊
　　而因其所記以考因革損益之源流亦未為無所禆焉乾隆四十五年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　居濟一得原序
　　古人之治河也治其汎濫橫溢足為民害者引之於沮洳窪下之處徐徐焉趨入於海而治河之事已畢蓋其時閒曠之地甚多委而棄之不與水爭故得施其䟽濬之功絶無所頋惜而水亦順性以往無奔騰衝決之患今也不然梁豫青兗淮徐之境郡縣村落星列碁布生齒日繁桑麻遍野凡昔人所棄以與水者盡為沃壤民所必爭水既無容蓄而又為轉漕必由之要路不得已而大為之隄防跬歩之間紆逥屈曲使俯就吾之約束幸而數千里間不至有尺寸之滲漏矣又恐其不足以轉漕而濟運是必民不病水水為漕用而後可以言治夫以今人之才力逺不逮古人乃其遭際之艱難似有倍於古人者奈之何不智勇坐困用力多而成功少也哉雖然滄桑變易自古有之彼蒼愛民之心決不忍使數十郡縣無辜之赤子頻遭昬墊則所恃以利賴而安全之者要在人事之補偏救弊相時度勢毋拘成格毋循覆轍善為之節宣而已矣豈宜諉之氣數之適然曰古今人不相及耶余自庚辰歳奉
　　命効力河工日夕奔馳於淮揚徐泗數百里之間考古人之制度驗今日之形情源流分合髙下險夷亦既悉其大概矣閲四載而膺山東治河之
　　命甫視事適遇雨潦堤堘在在澷溢民田處處淹沒夙夜殷憂求所以無負厥職者越歳又值亢旱運河水涸致厪
　　宸衷命廣善庫郎中徳成格馳赴封閘催漕並𫝊諭宜設法蓄水量塘放船余與徳公恪遵
　　訓㫖體究詳盡漕運果得無阻早達
　　神京此皆
　　聖謨逺照足為千古之良法者余不揣固陋流窮源力求有益於民生
　　國計數年以來越阡度陌相度經營兼詢之故老攷之𫝊記凡蓄洩啟閉之方宜沿宜革或創或因偶有所得輙筆之於書以備他日㕘考積乆成帙分為若干卷敢曰遵是説也將以補偏救弊獨任其難而不愧於古人節宣之義乎亦聊以自盡其一得之愚雲爾善乎印川潘公有言曰時勢可行則行之不可行則緩之慎毋使我誤後人後人更誤後人此即余之素志也抑有説焉事不乆任權不歸一則功敗於垂成如同築舍前明宋尚書之已事可鑑已夫以數十郡縣生靈之命而皆仰藉一人之謀畫事寧有重大於此者惟在慎擇其人假以便宜之柄使得乆於其位而不為浮言衆議所揺奪凡利多而害少者毅然獨斷行之無稍顧忌建非常之原以貽千百世生民之福功孰偉焉若徒汲汲於補苴罅漏防護壅塞歳縻
　　國家無窮之帑徼倖於旦夕之無事謂可藉手告無罪於古人適足貽笑後人而已矣是烏足與言治河之術哉
　　康熙戊子三月朔儀封張伯行書於榕城之正誼堂
