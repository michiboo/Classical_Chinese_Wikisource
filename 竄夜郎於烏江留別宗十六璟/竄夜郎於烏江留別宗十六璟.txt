
君家全盛日，台鼎何陸離。
斬鼇翼媧皇，鍊石補天維。
一迴日月顧，三入鳳皇池。
失勢青門傍，種瓜復幾時。
猶會衆賓客，三千光路岐。
皇恩雪憤懣，松柏含榮滋。
我非東牀人，令姊忝齊眉。
浪跡未出世，空名動京師。
適遭雲羅解，翻謫夜郎悲。
拙妻莫邪劒，及此二龍隨。
慙君湍波苦，千里遠從之。
白帝曉猨斷，黃牛過客遲。
遙瞻明月峽，西去益相思。

