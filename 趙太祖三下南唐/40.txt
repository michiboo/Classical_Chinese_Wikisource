
　　詩曰：
　　　　書來法令可差神，南北東西盡布陣。
　　　　左道須知能陷正，終於罪滿報其身。
　　卻說余兆痛恨余鴻被宋君誅殺，要報仇雪恨。是夜思記著助力之輩，乃北方一古洞，還交結下五個同道好友，皆是法力之人。欲報余鴻之仇，除非得此五仙，一同到來，方可協力幫陣。
　　到次早，唐主聞報到余軍師被劉女將用法賺去殺害了，好不驚駭。又念他捨卻神仙大道，為著孤江山而死，心中傷感，又請余兆國師求計，以拒宋兵。有餘兆曰：「我主勿忙，山人因師兄慘死了，宋之仇定必要報復的，山人算定還有一班同道五位仙長，神通妙術奇能，待山人盡邀他下山，見個雌雄。」唐主聞言，即日催促余國師，起身往請各仙下凡，方能拒敵大宋，不然孤邦難保。是日余兆領旨，高駕祥雲而去，往聘各道友。
　　再說宋君臣見除卻余鴻，正去一巨妖，又知赤眉非到，正要湊此進兵，滅卻南唐早日班師。是日，高王發令，君保夫妻督師前往攻打清流關。當時唐主見余軍師死了，余兆又往請各仙不在城，唐主不欲出敵，眾將中亦頗畏怯宋之將勇兵強，正要懸出免戰牌。有姚鳳一想，自交兵以來，自己未曾赴敵，憑著平日威名，何不出陣定個勝負，以見急國難，解君憂。即辭唐主，上馬，提刀出敵。去後唐主再命皇甫暉領兵同出，在後接應，按下慢提。
　　再說北方有座清風山，一連五個野仙，一名白鶴，自號為紫霞仙，次的粉蝶，號為賞花仙，又次的猩猩，號為靈仙，更次的青牛精，號為安樂仙，最末的元狐，號為慧仙。五野仙次第相稱，亦是旁門外道中人。與鴻兆原以禽獸身，修煉一派，皆已成形，日久得將成仙列。此洞原初因是元狐世居，因狐妻去金陵，混入凡世，以媚俗人，採補元氣。此狐妻去，自覺孤寡無依，寥寥一身，故招來四野仙同居一穴洞，煉就得十分狠毒。此天忽見余兆到洞中，白鶴仙迎接著曰：「近日聞兄在南唐李煜處，後聞屢敗，弟正欲下山助陣，為道中出氣。但四弟等皆鼠首兩端，不欲閑理別家國事，是以未臨問候，未知近日又是如何光景？」余兆遂將劉、馮諸人法力厲害，已將鴻師兄傷害了。今奉唐主之命，特來聘請道兄等，一同下山掌軍機，佐李唐。遂於袖中取出唐主臺書，其懇情恭切，也不煩言。各仙看此，即謙遜領旨。
　　斯時余兆又請眾道兄即日登程。猶恐宋人猖獗，乘勝來攻，一時軍中無主，唐主心憂，懸望我等心切，慮恐延遲。祇有五位野仙，日久修煉在山中，並未下凡一試本領。今見余兆到山邀請，唐主恭誠，乃一心喜悅，下山塵世走一遭。各野仙藏過各寶物應用的，即日離洞，與余兆一路駕上雲頭，一刻，已至清流關。余兆立住雲頭一望，祇見下面喊殺連天，認來卻是南唐姚鳳、皇甫暉二將被宋高君保捉拿去，兆欲與五道兄沖下去救回，又見劉金錠在後押陣。兆又想來屢戰鬥丫頭不過，祇礙著五人初到，倘或失利，不能勝他，倒先怯了膽心。不如祇作不知，先見過唐主，議及開兵，敗卻劉金錠眾法士，方為高著。當時一同下了雲頭，有餘兆先入關中，奏知唐主，差眾文武出城迎接。
　　當此，唐主方聞姚鳳、皇甫暉二將被擒兵敗。正在十分驚惶，祇慮及猛將擒亡，無人禦敵，忽見余兆引得五個奇士回城，紛紛來至帳前。但見首仙白鶴精紫霞仙形容：
　　　　頂尖而銳，兩目如曉星，閃閃有耀，面上毫毛寸許，啄長欲啄，雖舉止輕佻，而滿身縞素，飄飄有神仙之緻。
　　又見黃蝶精賞花仙形容：
　　　　頭面短促，眼晴突出，長鬚倒卷插天，兩臂常搖頻掉，進止無常，衣袖甚是文彩，而有可觀之緻。
　　又見猩猩精靈仙形容：
　　　　面如瘦棗，眉眼閃閃，更屬猙獰可畏，兩臂長長拖到地，一雙長腳五尺餘，遍體有毛，松絨是動。
　　又見青牛精安樂仙形容：
　　　　軀體甚胖，頭大面長，箕目巨口，頭角撐橫，聲如巨鐘，雖動止遲鈍，而肥滿安敦，望之知為庸庸而多福。
　　又見元狐精慧仙形容：
　　　　容止光昌，身材細小，碧目閃爍，威儀遜謙，心似狐疑，顧盼不定，舉動風流，或行或止，頻搖自有定企。
　　當此異常之人，種類錯雜，令人見而怖怯。幸南唐主素與此外道相近，慣雜類為常，當此救敗之際，故無所懼怯。祇知叩託以破宋助唐之謀。五妖道力任擔承，唐主喜悅。是日，大排筵宴，與眾仙接風歡敘。暫為按下。
　　卻說宋太祖當日差令高瓊夫妻帶兵討唐，擒拿姚鳳、皇甫暉，得勝而回。但兩人是南唐之勇將，且忠烈武臣，又與李煜開闢江南疆土者，平日立下戰功不少。今被宋所捉拿，故唐主心下惶惶驚懼。故宋之名臣歐陽修，作《禮樂賦》曾記其事，今並書之，以為此傳奇之一證也。看官以此勿道是假說。
　　　　滁於於五代干戈之際，用武之地也，昔太祖以周師破李煜兵於清流關山下，生擒其將皇甫暉、姚鳳而聞，修嘗遊其山川，按其圖址陞高以望清流之關，欲求暉、鳳就擒之所，百年之間漠然，徒見山高而水清，欲問其事，而遺老盡矣。
　　按史，宋師下江南之日，宋太祖命將出師，語曹彬等勿以妄殺嗜戮為囑。當其時，太祖祇命將提兵征討江南耳。觀史迥非太祖親臨戎馬之地，然傳奇與史固有詳簡之分，異而不同。但史實為根，傳奇為餘，有其形然後有其影，看者亦不須究史實錄而駁論之。
　　再說南唐城中，眾妖仙甫聚，要敗來恢復疆土。當時余兆教唐主煜尊紫霞仙為總帥。唐主允準，命人築立將壇，頃刻趕辦起。唐主親執帥印，恭身請紫霞仙登壇掛印。紫霞仙謙讓而後領受之，一接兵符、劍令等物，坐下帥壇中，即要點將。拔令一枝，命大將軍林文豹前往清流關外五十里，於西北方，令手下能員設立一座法臺，闊大周圍一百九十步，高三丈三尺，臺前又掘戰坑左右二個，深俱要一丈八尺，限刻日成功。又拔令一枝。喚上護國公秦鳳，前往擒捉孕婦二十名，啞僮子二十名，帶回往壇中應用。二將得令去訖，一日所辦俱完，繳令已畢。
　　紫霞仙下出將壇，有唐主預先調命齊大小三軍，眾將士同隨五仙長，俱在法臺下。祇見紫霞仙來至臺前，揖讓而登，命將士推至孕婦啞僮共四十人，教將婦童剖開肚腹，勿壞全副五臟，割下來，自有作用。眾孕婦始遇過刀殺害，惱哭曰：「我等眾婦人何辜？見殺害。」紫霞仙曰：「不過借爾等男女身以備殺敵，今主上不拘男女，賠賞銀每人一百兩與汝夫家或父母。事完之日，早要用法超陞爾等好位置，以賞爾為國公亡。」孕婦人人忿怒，曰：「我等丈夫家，豈是將人肉貨售者？枉爾身居將士，許多謀略不用以戰，攻時著邪行妖魔，妄殺無罪子民，上蒼豈容爾左道傷殘慘害，幾見有用死人行兵之理？古來明將，一夜下齊七十城，食刻踩楚二十寨。豈見有先殺人為用者？」言畢，恨哭相罵，喊振喧嘩。即那一班啞子雖不能怒罵有聲，亦且暗語重重，一指相加拳裏，旋作雷轟其頂之狀。有一班妖仙皆惱，喝令兵丁刀斧手盡縛綁起。又曰：「若不早滅宋人，倘清流關一破，爾等滿城盡作刀頭之鬼，死於亂軍之中了。何止爾四十人之身？」不知殺了童婦如何？下回分解。
