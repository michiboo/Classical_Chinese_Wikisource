
　　詩曰：
　　　　一遇法門便屢敗，逆天禍患早當解。
　　　　如何險裏幸偷生，復爾不忘此殺戒。
　　當下高王聞妻王姑言來，一心未明過處，正是茫然惶恐，祇得跪於太祖駕前。王始將前事說未完，心已酸了，切切中喉嚨哽咽不能復語。有君保急上前見父，將他投降了南唐，來城下討戰，罵君前事，一一說明。高王聞此駭異事，一刻驚得面如土色，下跪不起。祇求聖上開刀正法，以免於國法有干，按大逆背倫大罪，奚過於此！有太祖也觸動起前情，不覺目中淚下，御手扶起，曰：「此是妖道所作弄邪術，以至妹丈受此毒陷。怎能怪責以執罪！祇險些妹丈一命被傷，折去朕之手足棟梁也。今幸天佑，復得君臣一家，正為不幸中之幸矣。」扶起賜座，高王謝主下座。又向王姑慰勞一番，當此夫妻見禮。隨後李夫人等次第拜見。及見眾夫人俱在，問及起，方知再回朝取救兵解圍來。末後君保、君佩、子侄叩拜見。又有劉媳婦一節之事，王爺方明白了兒子招婚是北漢宗室，以敵人之女，安可婚配？又乃自主，不稟命雙親。正要切責君保，宋太祖曰：「若非此女到來助力，妹丈焉得今日君臣、父子、弟兄、夫婦滿門完聚！此皆甥婦之功力。有裨於國，又有恩德於汝父子夫妻也。況朕得他功恩兩全，賜主為婚。並非御甥自主以咎錯之。即皇姑已同意配匹，妹丈無多追執矣。」當時皇姑又將被妖道飛刀所傷，得劉媳婦靈丹救解之事說了：「是此女素有恩於我家門也。況具此法力高強，為邦家之一助。」高王聽君妻之言有理，祇化怒為歡。
　　當晚太祖吩咐賜宴，與妹丈一家重逢作賀。喜酒飲半酣之際，高王曰：「余妖道幾乎將吾性命了決，但一死何足惜吝，獨可恨將臣一生忠義之名，矧為萬年遺臭之行，真與這妖道有淵海深仇。且眾將被他所擒，幸尚未傷其性命。待臣明日出敵，定與妖道拼個死生，手刃此妖，方泄心頭之忿。」有劉金錠上奏陛下：「公公，此妖道非可以力勝之，座中除卻汝南王，無一人可避他妖術耳，今公公出敵無補，反受妖術所損。不免明日待臣婦出馬，與公公復此深仇。或藉聖上洪福，得除妖道未可知。況我翁被妖道符迷真性以來，元神未復，今雖蘇悟。尚須養息一旬十天，方得安寧如舊也。祈公公準依媳婦所請。」太祖聞說，深為讚同，曰：「賢甥媳高見可準依，明日著令代翁出敵，以除妖道。」是夜酒至三巡，更深方散席筵，各各謝過王恩而退。是夜高王夫妻父子一門許多敘話，乃非正傳，不須多述。
　　次日，劉金錠領旨出敵，戎裝上馬，高王爺發兵一萬二千五百與之。再說上日高王爺被擒回，王姑母子殺敗唐兵，有敗殘的人報知唐主，問及軍師。有餘鴻對曰：「料高懷德被拿回，真魂未復，乃一呆廢人耳。宋太祖定然惱恨他背主忘君，必然執殺。一來大宋了決一員上將，二來罪及妻孥子媳。若除了劉金錠一人，由他兵雄將勇不足懼也。」不意次日飯後，有軍兵入報言，宋女將劉金錠討戰，點名要國師出馬。唐主聞報一驚，即余鴻也是不能測。想來難道高懷德被擒回，被這賤丫頭識破此符不成？想來實是怒氣不息，切齒大恨，祇得辭過唐主，踏上弔睛黃虎，持過茶條杖，帶兵一萬沖出城來，與劉金錠對陣，混殺一場，未分勝負。余鴻想來此丫頭法術神妙，不如先下手為強。將腳力連退了數步，取出一個小小葫蘆，念咒有詞。一刻間，葫蘆口飛出一顆小星鳥，飛上雲端，忽化成滿天烈火，如浮雲千百段一般，向宋陣上乘狂風燒來。劉金錠一見，冷笑曰：「金木水火土五行淺法，乃道教中初技，汝不須在班門弄斧了。」即拔出寶劍一指，對北方念咒，一刻即狂風大起，反將滿天烈火向回唐陣上吹打去，嚇得唐兵走散奔逃。余鴻一見，急收回火陣，心頭忿怒。取出神刀，向空中一拋，化作千千萬萬刀刃，斬向宋陣來，如飛一般。劉金錠也將寶劍向高空祭起，亦化成萬萬千千，滿天金光燦燦，銳刀利劍，賽斗在當空，早將神刀打下地中。祇見劉金錠將手一招，其寶劍依然收回。當時余鴻怒聲如雷，大喝：「賤丫頭，汝破山人的神刀。」言畢，即將茶條杖飛起，祇見此杖，一刻化作千百萬蜈蚣蟲，紛紛飛撲向宋陣，上來咬嚼。那宋兵大懼，正要逃走，劉金錠見了，急取出念珠一串，向著蜈蚣蟲一拋去，念咒真言，頃刻間化作一長蛟龍，有數十丈，早將蜈蚣蟲乘風吞吸盡，不見一蟲，其茶條杖已跌下塵埃。
　　當日余鴻見諸般法寶，皆為劉金錠所破。思想還有一神仙厲害法寶，乃係赤眉大仙鎮山之寶貝。原不得輕用的，今逢此敵手，顧不得不開殺戒了。此寶物名為百煉化血金鐘，一祭起蓋下來，不論仙凡，一刻之間化為膿血，一屍不全。當時余鴻見勝不得劉金錠，今用此狠烈物，一心弄死他，顧不得師父囑咐他勿開殺戒之言，祇要唐主敬重，顯彼一人之法力耳。當日一祭起金鍾，有霞光萬道，在空中滾滾旋轉，正向劉金錠頂門落將下來。當此，劉金錠早知此物非凡厲害，祇得取出聖母所贈日月鎮妖球，一拋起紅光閃焰，將此化血金鐘托住，不得落下來，二寶各有霞光沖射，真乃好看。余鴻暗想好厲害丫頭，又有此寶貝托住金鍾，傷彼不得，算來無別物除此丫頭矣。二寶物在半空中旋舞，俱不落下來。余鴻祇得念訣，伸手一招，回收歸香囊中。劉小姐也收回日月球。余鴻想來諸般法物不能勝此丫頭，即五行外法祇用來無濟，倒不如趁此未敗，帶兵逃走了。
　　正喝令兵丁退後，他即驅虎力相轉而去。豈知劉小姐領旨，一心擒拿余鴻，與公公復仇消恨，二者可除國家禍患。今見彼不戰而逃，口中咒念真言，用真昧火連燒，請神符三道催速，忽然天上降下四大尊神，赤鬢紅髭，一執金鞭，一持大戟，一攜金錘，一提大斧，立向佳人候旨。劉金錠曰：「有勞四大聖尊神，今有南唐主，不順真命應運之君，抗拒王師，又收錄截教道人余鴻，不從師命，逆天而行，以假滅真，該得打落酆都之罪，已經奔逃往東南方。今差四大尊神往擒拿他，除此妖道，以待聖主早日旋師，以安撫天下。」有四神聖，領了法旨，如飛電一般，向東南角追趕上，將余道人四方圍困住。當時余鴻見腳力金睛虎咆哮不走，已知有險阻，祇開慧目一觀，祇見左青龍，右白虎，前豹尾，後黃旗，祇見四大金甲尊神，怒目而視，皆持兵刃相向。余道人大驚，恐難以脫身，早知天命難違，何必逞才能，開殺戒，至有今日，不免倒是弄巧反拙也。祇得下氣向四神聖浼求曰：「山人此來，原奉師命以困宋主，罰他屈殺功臣之過，又許唐分以金陵一隅土地耳。今戰爭並未傷害宋將一人，祇思困住太祖，許唐一隅地不受制，即放還宋將了。今既動了尊神之怒，山人自今回山再潛修，不理中天殺戒。懇望尊神，念著吾之師尊赤眉老祖情面，放脫山人回去如何？」四聖怒曰：「爾師不過因宋主屈殺功臣，令汝困他以警報之。今爾不依師命，妄貪俗情富貴，立心開殺戒，動了好勝之心，犯著皈依之戒。雖不傷將，也損兵不下百萬生靈，已攖上天之怒。今宋乃應運，唐乃偏既裔土耳。今又助逆禍順，不思早日回頭。今立身於敗亡窮迫，始來搖尾乞憐。今日本神奉著正法差遣，祇知依法旨所敕辦。斷不徇私以容邪魔於世，定必打汝落酆都。」
　　余鴻一聞此，一心大懼。自想今番難以逃脫了，一時悔恨不已。想來又恨師父打發吾下山，傾廢我千百年苦修之功也。正在煩惱，忽然醒悟起，奉赤眉祖下山之時，付下一小旗法物，教我若遇兇惡煞神，方可用著。今日劉金錠請來四位凶神，如此窮逼，豈非用著此寶，方能制之。即忙忙取出一面小旗，信手展開。祇見金光萬道射目，當時四神聖立定斂威，收回兵器又不發出。一刻之間，已高駕祥雲若飛電一般回天去了。余鴻方纔放心，但不知他此軸旗是何寶貝能退去四位尊神。且看下回便知分解。
