
　　詩曰：
　　　　自古害人終害己，豈容群妖恣猖狂。
　　　　呼群引類歸何益，助偽無功反自傷。
　　卻說孫真人當日囑咐定各將士大小六軍，次早飽食戰飯。俾及諸務完備，真人仍謙讓與一班道友登壇，眾將早已會集俟候，禮畢。孫真人拾令一枝，呼曰：「陳希夷道友有請。」陳摶應聲而起。真人令統兵一千五百，殺入東方甲乙木之位，並帶五員老陽將：高懷德、潘美、曹彬、張光遠、羅彥威，俱要白盔、白甲、白旗、白馬，以金克木道理。自帶護身寶貝，用誅仙劍。此方乃牛精把守，諒他怎與道友對手？又令五將，山人有靈符五道，各貼在盔額上，方免妖魂野鬼纏昏之害，馬到便先斬他魂幡倒下，將各孕婦、啞童亡魂殺了，便可成功。陳摶祖諸將領命而去。真人又令黃石公統領一千五百兵丁，殺入北方壬癸水之位。此門乃係老元狐把守，此將成仙狐，法術高強，爾須將他妻杜女血污去，必然以邪攻邪穢之，為爾斬下。至相剋法，則用五名少陽將，鄭印、馮茂、高君保、高君佩、楊延平，皆黃盔、黃甲、黃旗、黃馬，名為土克水。亦有靈符五道贈與五將，貼於盔額上。一到陣中將魂幡斬倒，殺卻孕婦、啞童亡魂，可全勝了。又令梨山聖母帶兵一千五百，殺入南方丙丁火位。所守此門乃猩猩精，可將黃昏沙一撒打，他原形必現，殺卻無妨。所帶隨者，五名老陰將，則陶三春、羅鳳英、趙美容、李翠華、佘賽花，盔甲旗馬皆穿跨黑色，名為以水制火。五將亦各貼上靈符，一度進陣，砍倒魂幡，殺孕婦、啞童亡魂。又令金光聖母，統一千五百兵丁，殺入西方庚辛金位。此方乃黃蝶精把守，此精將有千年道行，恐他變化多端，可將高唐草施去，他沾穢必現回原形，可將滅仙劍斬卻。又令五陰少將，劉金錠、蕭引鳳、艾銀屏、郁生香、花解語，甲袍旗馬皆用紅色，名為火克金。亦各貼靈符，馬到陣，先斬魂幡，殺卻孕婦、啞童。一時仙凡奉令已畢。
　　孫真人又言：「諸妖惟紫霞仙乃是千年之外仙鶴所化，最為利害，非山人帶了定風珠、十靈頭前去施法不可。」眾文武皆請高仙自作成功可也。真人又帶兵一千五百，盔甲袍馬皆用著青色，殺入中央，並以土填塞兩深坑。十靈頭可沖散惡曜諸凶神鬼。
　　點兵將已訖，正下將壇出城赴敵陣所。宋太祖冷笑曰：「諸將兵點齊訖，何以真人獨外寡人，而不便令？」真人曰：「陛下貴為天子，萬乘之尊，豈可輕出行伍，以犯險敵，與諸將比列乎？」太祖曰：「寡人正從馬上三尺劍以定太平，今大敵當前，實有劉先主之心，何必以黃袍加體來，便不與六軍同其勞逸？」真人須壯其言，終不欲使人主效力於疆場，輕身試敵。止請其滿身披掛，登上城樓，擂戰鼓、鳴進金。以真龍人中之主，為諸將士鎮壓妖道邪魔，便勝於披堅執銳。太祖欣欣喜悅以為然。
　　當日分擺已定。宋兵爭門而入分破四方，皆以眾仙為首，兵居中，將擁後，隊伍自然曉從生門出入。有太祖在城樓鼓響處，大喝一聲相應，各將兵奮勇殺入陣，諸神妖亦相角廝殺，那裏法術可敵眾仙許多法物，陣內一齊動寶，祇陰風霎霎，日色無光。原來陣上托塔李天王、那吒太子與及二郎諸神等，乃係堂堂正大尊神，安肯替妖魔傷害忠良，以殘敗真命天子之理？不過因紫霞以符法所遣，不得不遵，正是勉強為所差也。初雖遵其令，及各真人破其法，諸神將此回亦要反戈相向，以順上天的，是正神大道所為。由來用邪術者，一被人斥破機關，無不有殺身之禍。以此為好左道邪教惑世者戒之、慎之。諸妖道見一連五位上仙進陣，見敵頭不好，自料難敵，意欲遁走。又見陣被破亂，諸尊神各回天位。單剩此陰魂野鬼，一見眾將靈符護身，不敢近前搶吞食，被眾仙正法驅打逐去。兩深坑惡煞兇曜，被真人入陣，即放五雷轟天死盡。一千五百兵丁，各將泥土一囊填滿之。眾將兵踩入中央，不妨仆跌陷下。當時各仙用著各寶貝，開天羅地網，弄得眾妖上天無路，落地無門。仙劍誅的誅、斬的斬。可惜仙鶴精號為紫霞道人頗可入正，已有千餘年工夫，一夕為余兆所誘，入此妖魔之類，不得善修，反死於陣內，是其失於明察，有逆天命耳。不然再修二、三百年，身證大羅班列了。當時至狡猾者余兆，一見眾師叔入陣，早已棄陣不守，即刻先土遁脫身而去。祇死了紫霞仙、賞花、安樂、慧仙、靈仙五怪，一時妖氣消滅，天晴氣爽，陣場中復霽。但南唐排陣時，所用的將兵，人人殺死。孕婦、啞童皆作無頭馬足之屍。沙場上爛屍體如岡相枕，遍野中血染野草，真為可憫。高王令人於野中開掘，俱掩埋之。
　　當日，太祖見仙凡既獲全勝而回，大開城門候著，紛紛全軍而進，並無士卒損傷，喜揚揚而得功。太祖早已令庖人安排葷素筵兩用，以賞仙凡戰功。席間太祖以無可以俗物酬謝為言。諸仙亦答以陛下洪福所至，我自正當一統，南唐一隅土地，焉能持久拒命。祇眾妖乘機妄開殺戒，故不免逆天授首耳。此非盡山人等之功也！席散，各仙又向各門徒取還所付的法寶回洞中，從此太平無事，不勞干戈，此寶無需用矣。男女門徒等取出送上，各師尊收藏過。劉金錠復稟梨山聖母曰：「在陣上早不見余兆，恐其走脫去，其邪心不死，再來擾亂如之何？」聖母未及回言。有孫真人曰：「他不來則已，倘敢再擾，山人有五雷陣圖付下，自能除滅他，不勞過慮。」金錠拜禮而藏下。有諸仙又向太祖告別回山。太祖依依不捨：「請五仙再留數天。且待南唐降服，然後回山，未知可否？少盡寡人感銘之心。」陳摶師曰：「仙凡異路，不能久留。今賜此留款綸音，足見陛下感念抒誠。山人等莫不銘志諸懷，今陛下與天齊福，珍重自愛，以優龍體，日後不無再會之期。」太祖準謝，各仙語畢，各駕祥雲而起。太祖也起位相送，眾門徒皆下拜送別師尊。但見五仙冉冉霞光入雲遠沒，君臣皆覺詫異。
　　一日苗軍師議論，又言破陣誅妖已盡，祇可惜眾唐將兵死亡者很多，說出來，太祖亦覺不開懷。又言此禍皆因李煜不合，誤聽妖道余鴻之言，來書不遜，以拒宋命。至兩下交兵，傷殘百數十萬，皆由妖道、李煜罪之各切也。君臣敘話多時，祇因大破唐兵，眾將兵勞力。方議歇息三兩天，再整甲兵，前往清流關攻進，擒拿李煜，便可再一勞而永逸矣。奏凱旋師有期。
　　及至第二天方議進兵，又有探馬軍回報，余兆已復歸清流關，未知李煜再入寇否？太祖聞報，又慮妖道敗後，勢不甘心，復呼群妖類，引來擾亂。但恐不能再往名山，請眾仙降臨擒他。金錠曰：「聖上免憂，真人臨登程時，付下五雷陣圖，為誅兆計。倘他不知進退，是妖道命該一網的。」太祖曰：「果然邪不勝正，又不能兩立，必要鏟草芟根，方免後患。」金錠領旨，君臣散去。
　　再說南唐此日見陣破，兵將死亡者十餘萬，五妖仙皆亡滅，帶兵在陣者一無生還。李煜一見關中止剩得數萬兵丁，餘者老弱兵數千，將士死已過半，料不能濟，且憂為宋虜，不若拜辭七廟，尋個自盡，以免被宋將所辱。又思去殺卻妻兒，死後免得落在他人之手，受辱不安。內有文武大小臣二十餘人，各來勸慰，唐主祇是不依，躊躇未決。不料余兆剛回，君臣正在哭別。不知此一回關中又有何風波作浪？下回分解。
