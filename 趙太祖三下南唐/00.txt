
　　宋太祖當五季擾攘，首佐周世宗南征北伐，及世宗中道而崩，孤立幼兒將不撫，至有立點檢為天子議論，兵變於陳橋，黃袍加身，位登九五，亦天命所歸也。不然日下復有一日，黑光相蕩，天象原有異征，稽之天時則是，人事則非。當此立幼時艱之日，眾將士中孰不欲國有長君？無如周世宗崩日，祇有此孤幼兒耳。當宋太祖為眾所推，亦當卻眾請，而以周公佐相成王為心，但此非其時。然周公為成王季父，又當國家平寧之日。宋太祖雖與世宗同事於初，然不過以異姓手足君臣，實有比不得周公之於成王也。
　　故宋之有天下，所取之順逆，不及於漢高，與唐太宗相儔匹耳。何也？唐於隋末而得天下，惟當初唐高祖曾事隋煬帝，而煬帝又為化及所弒，唐太宗雖誅化及與煬帝復仇，後不免取天下於隋幼主，同是與宋皆有君臣之嫌。故唐、宋二君之遜於漢高也。以此，雖然，五季之世，干戈不已，四方糜爛，其民各鎮，據疆守土，焉得其人一而統之！原宋太祖一心戒殺，以體上天好生之德，又有合乎漢高者。漢高睹項羽殘暴不仁，彼一入關，首與秦之父老約法，除秦苛政，正見體上天好生之君也。至宋太祖師下江南之日，囑曹彬用命則已，戒之嗜殺。及城破之日，彬稱病，諸將未明其心，以請病為問，彬言：行師之日，太祖命彬嗜殺之戒，故諸將入城不傷一人，是太祖體上天之心，彬又能體太祖之心，是君臣皆以戒殺人為首務，其興宜矣。
　　即如太祖正大位之日，首尊儒重士，大開文明之教，其為知致治之本，是政之當首務，亦不在漢高、太宗之下。至於身當戎馬之地十八年，亦何異漢高亡秦滅項之勇敢，太宗清隋割據，雄才開基之神武之君，又其儔匹哉？特此傳之，以博一笑。為之序云云。
