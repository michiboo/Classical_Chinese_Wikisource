
　　詩曰：
　　　　人生誰不重恩情，覆醢嚎徒淚暗盈。
　　　　獨惱邪魔饒舌處，幾乎諸女賦生輕。
　　當時赤眉祖怒責劉金錠等，宋太祖多言與辯。祇因赤眉師不允貸罪，又思強力以鬥，誠恐法力不如，禍及人主與及夫家皆不能免，實見禍難。有劉金錠，祇思己一人又累及眾姊妹夫妻人主，祇可一人認罪，拖累數家夫婦與及夫家主上。祇得對赤眉曰：「尊師伯，且待吾等各回見父一面，死亦無恨。祇得求師伯念著家師一面之情，三天之後，送回七寶神書、秘書、寶劍，然後服藥依命身亡，是弟子所沾恩。」語畢，叩首哀懇，太祖又從旁解勸，老祖祇得允請，含怒駕雲而去。
　　有餘兆一路跟著，暗暗喜悅收滅得劉金錠，祇有馮茂夫妻，不除此矮賊為恨也。當日高、鄭、馮、楊五少將，見妻人人受辱而罷，不勝憤怒。見赤眉一去，承應彼服藥身亡之約。不覺對對夫妻，抱頭痛哭。上自太祖、眾文武視此，莫不墮淚。五女英雄將自料今番斷不能免死。劉金錠紛紛下淚，早囑夫君自死後善視劉乃父親，收四婢子為妾，繼後宗枝，不可因妾一人過傷而為不孝之鬼。君保含淚感謝賢孝之妻。又有蕭、郁、艾、花四女將，不免少年夫婦不能一刻割捨深情，有言不盡生離死別的苦切。
　　到次日，劉金錠一想來，大宋乃氣運當興之主，難道妖人猖獗不無殺身之禍？今正在大宋應運之君，雖赤眉神通廣大，豈可壓上天玉皇大帝？諒得此事無妨。按下劉金錠想像。
　　再說陳希夷老祖破陣後，祇見宋太祖留戀不捨，又許以日後再會之言，未必無因。今當其又將陰陽一算，已知大宋天子駕下各女將，有赤眉祖責罰之難。皆因妖道死心不憤，唆言赤眉，赤眉下山。祇憂赤眉法力高強，諸女將非其敵手。倘不知進退再觸怒他，眾女徒難免大禍。不免知會集眾道友聖母等，與之解紛方得無礙。是日，梨山聖母等也占算過，諸女徒被赤眉誤聽讒言下山責罰。又去會齊金光、金花各聖母，不約同心。陳摶正出華山，不期又來了黃石公、孫真人，一同見禮，共議與眾徒於壽州解紛厄難。一同駕雲，在中途又會合了各位聖母，一程來至壽州城，紛紛按階檐下落。眾弟子齊齊跪接，並訴說赤眉師伯誤聽余兆等鬼魂讒唆，以至師伯親來責罰逼命一番。眾仙聖母各各安慰門徒，君臣、父子、夫妻方得變憂為喜。諒來各仙聖齊集，未必便畏一赤眉。有太祖先問眾仙師聖母，怎生勸解得赤眉憤怒，抑或再動干戈。陳摶曰：「今李煜已經投服陛下，此後斷無慮有甲冑之勞也，此事可以論理講和。待明日山人等到見赤眉一面，陛下便可統群臣歸國，一旦沒有兵戈之禍了。」宋太祖聞言，喜溢於眉宇。諒眾仙來以理相辯，赤眉未必不依。諸徒又力懇託急請，眾師皆允諾。有黃石公對孫真人曰：「道友，汝不免再入天宮，詣送生司馬爺，告以諸門徒被赤眉逼命報仇，言知各女婺星乃奉玉皇旨命下凡保主，斷不相害之意勸諫，他自可收手息怒了。」
　　孫子領諾，將衣袖一展高駕祥雲，一刻，已請來送生司馬，將此情由盡說明。司馬爺曰：「五女星原奉玉旨下凡保宋，以定太平，諸怪仙不順天命，自然該得誅戮。赤眉祖乃係大羅上仙，豈不明天命宋之當興乎？且邪不勝正，理所當然。他門徒實乃逆天見殺，乃自投羅網本然。赤眉何得聽讒所惑，偏庇門徒，要永除良正？如今且慢稟玉皇上聖，待本神與各位仙師同往見赤眉，自有勸解之法。倘他不允，然後奏稟玉旨，以待天帝與他理論。」孫真人允謝，一同駕雲起到了壽州城，知會過群仙約齊，已知赤眉先回鰲島中。
　　赤眉一見群仙聖母一同到來，必因諸女徒之事，意中倒有幾分不悅，祇得迎入。又見遠遠來了送生司馬尊神，一同進洞見禮。赤眉祇問：「眾仙神聖何故光臨洞中？」陳摶以懇求道友赦諸門徒之罪云云之意。赤眉見說，微慍曰：「山人非無故與令徒相仇，因至不合冒充山人，屈誘吾徒殺害，故實來與小徒伸冤，罰他充冒之罪。」孫真人曰：「令徒鴻、兆二人，每每荼毒宋之君臣，屢敗寇不止休。且已再擒再放，既去仍仇，以此勢無兩立，故不得不爾，非諸女特尋加害。」有司馬神見赤眉祖無允解之意，祇潛回大神殿中，取出前日上帝命諸女降生剪逆以佐宋，將盛世鴻圖，展開在玉石桌中，互相細訂瞻讀。赤眉原非不知諸女是奉玉旨下凡的。一者祇為兆之唆讒激怒，二者要取回七寶神書、寶劍，要恐嚇金錠等冒充師長無禮，且問明怒罵師長藐視犯上不恭之意。四怒一同並積下，故赤眉一時之慍耳。將司馬盛世圖看畢，乃曰：「雖然諸令徒乃奉上聖母以定宋太平一統。鴻、兆妄逆天時，故不得其死，倒算自作孽不可逃也。但山人是眾徒友師伯，弟子不稱，不過鴻、兆不知進退，與汝為對敵。豈得將山人辱罵，多言欺藐。不看山人面目，應當念師長與山人同班並輩，不至毒罵相欺，豈非將山人看得輕如鴻毛也，眾道友以為何如？」
　　群仙、聖母等大驚曰：「豈有此理？吾之諸徒在山淳誨已久，雖未潛心入道，並無傲視長上之理。況道友乃先輩尊師伯，且非下凡護唐與宋相抗，他眾徒焉能敢鬥膽罵辱，以取犯上深咎？此事，想必令徒鴻、兆不憤死亡，要激惱道友下凡仇執各小徒耳。故挑弄唆言，何足取信？求道友勿為所蔽，事須三思以明辨，免錯冤屈於人也。」赤眉一想，果然因兆一面之詞，在諸女豈敢將此毒罵之言，以取罪戾？
　　正要查問兆，又有金錠、馮茂二人，因陳摶、聖母帶他來交回赤眉書劍，故跟隨眾仙在後。今見赤眉師言來，皆乃余兆謊惑的。二人下跪，上稟師伯：「此唆言出余兆之讒譖也。弟子輩豈敢犯辱尊師，大罪難逃，敢出之於口？」赤眉又問余兆，見他言語支離，不似回山時對供，遂向兆大罵：「好逆畜！死不知自責懊悔，還敢唆脣弄舌，幾至錯責諸賢徒，幾乎因汝唆讒又要與各師叔作對，豈不又要殺鬥一番，有傷同道和氣！」罵一番怒氣小解，又立誓此後再不施教門人法術，免得生事擾亂塵寰。眾仙、聖母等皆以為然，所以古來一有變亂多有奇人法士出現，然自元明以後，遂罕有其匹。皆因赤眉感著鴻、兆闖禍，故後來絕不以法教授生徒。後世遂少了此種，此是世俗人所猜測，亦不得指此為實據也。
　　當日赤眉見明白此唆讒之言，怒氣盡消，化仇為好，與各仙再謝，各各欣然。馮茂又呈獻回神書、寶劍，赤眉接回收藏過。司馬神收卷回盛世雄圖，辭別眾等，回天曹去了。眾仙、聖母亦辭別赤眉祖出洞。赤眉對眾仙曰：「道友，吾不到壽州了。且於宋太祖駕前，代山人一言回拜。此乃惡徒兆不順唆讒，以至親來唐突，仰宋君勿為芥蒂，是有勞代陳謝之。」眾仙領諾，拱手駕雲，一眾回到壽州進城。自各仙去後一天之久，大宋君臣正議慮及此去未回，不曉其中有無變意否？一刻見群仙回城，太祖、文武眾臣一齊急請問事體和妥否？眾仙將赤眉誤信余兆讒言等說知。不知後來如何？且聽下回分解。
