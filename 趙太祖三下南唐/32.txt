
　　詩曰：
　　　　三擒三縱法前賢，馮茂寬仇獨上言。
　　　　豈料邪心終不改，呼朋引類逆蒼天。
　　當時引鳳、生香通知高、鄭兩公子，言艾妹允妥此事，可出見銀屏，請出馮茂相見。銀屏允從，進寓內也說明緣故，馮茂喜悅稱奇，一刻隨到。三少年相見，各述所遇相同，喜之不勝，皆因禍得福，即於此言談。男女分坐，復倒金樽，三人弟兄難中途吉，正樂飲，不知不覺五鼓中天，此是別中逢喜故態。
　　有郁佳人自恃得了俊郎名王似玉，嘲哂著銀屏曰：「賢妹攜出一個男兒來，愚姐看來意是妹之少弟，即轉念令高堂一向仙遊，後並未有弄璋，何得有幼子。難獨妹妹方定了夫家便即生育不成？」銀屏見他作弄，曰：「姐姐不必相戲，凡天下人，往往有貌狀魁偉，奇昂八尺，然而本領反不及孺子，豈少之乎？今隆中諸葛有三傑，孟、仲、季。郁姐姐已得佔其龍，故來藐視於人，殊不明人小渺功力大，又非所論也。」蕭、郁見妹泄出甘露，先降風情，方知會合先期。引鳳含笑耍之曰：「艾妹如此夜來已成，須妨情郎動粗，顱頭擂破乳，他日產下公子，即乳食不能，如之奈何。」三佳人一夜各相耍笑。外廂三少年食酒笑談，言曰：「不期偶遇的姻緣，好靈準的軍師，深服矣。」
　　當日男女早起，草草用過朝膳，催裝急行，幸一路關津查無覺著，三十餘天方到壽州城。三少將先入城中，奏知宋太祖，並告以出於保性命，祇得私許婚姻，謝罪候旨。太祖一見三少將皆同回，大喜，又遇合招婚，與高瓊夫妻無別，遂準旨，一概依婚。少刻召宣，三女英雄進見，山呼謝聖，旨命俱賜敕一品夫人。就日奉旨完婚，洞房花燭，和諧好事。馮益及陶、李夫人喜得佳媳。此是太祖一時權喜得人處。次早，各謝聖恩，然後拜見舅姑。當日，君臣父子喜色揚揚。太祖傳排筵宴。且喜五少陰尚後待一人。不須多日，今得其四，同仕一朝，親熱盡平日相知雅契。
　　此日諸男女將會集齊不少，但宋兵前幾番遭敗，死傷過半。但前日鄭印奉令往山後借兵，於中途遇結姻未往，不若再命將往去借兵五萬來助戰。有鄭印仍請旨復往，太祖因他前次去不成，恐彼粗莽有誤，乃改命高王去。王領旨帶兵三百，辭駕登程，一連趕速。數天已到了石州，行至寨前，著人通報，山後老將楊袞聞趙太祖來人面見，命楊業迎接。楊業初不知太祖差那一位官員到山，大開山門，祇有君佩仍執孫子之禮，跟隨楊業入內，復拜見太祖大人。口稱曾孫王拜見太祖大人，並請金安。楊袞一聞高王曾孫來，大喜，挽扶命坐。
　　原來當初高懷亮未出仕在家，殘唐五季之末。亮初來汴京尋父高行周不遇，後行周盡忠死節於潼關。亮不得知，至是流落，楊業見他英雄，收為義子，與諸兒子延平等十分相得，不異同胞。後亮歸宋，隨太祖出師，死於北遼陣中，其時李氏夫人生下遺腹子，楊袞父子久已懷憶。今見他來了，各子好生大悅。業對高王曰：「前汝父情同骨肉，即與諸昆弟不異同胞友愛。後汝伯懷德，知弟在此，太祖幾次相邀，祇得割愛，命之同事宋君，不料汝父死於北遼，老父屢欲興兵報仇，未得如願。今見孫兒如見汝父一般，令吾好不傷感也。今賢孫到來，未知何因？」楊袞聞楊業言起，也下淚起來。君佩起位，稟上太祖：「祖考大人，不須傷感，吾父去世已久，喜得孫兒，一脈香煙未泯，王伯功勞浩大，一門顯貴，足見光大門庭。但孫兒與太祖大人各居異地，不能代父少報昊天之恩佑，□□莫大於此，為至恨也。今因聖上被困壽州，命孫兒到來，求請雄兵五萬相助，以定南唐。祇因回汴路途遙遠不及，今有些王禮上送公祖大人，請收納。」楊袞曰：「前汝父已仕宋，今孫兒又仍官於宋，今南唐不奉召，反拒王師，余妖阻兵，不得早日平服，正當興兵助戰，況孫兒親來此地，豈有不發兵之理。今未建功，何當賜禮？」君佩又代主致意一番。袞方受納。當日君佩要求見祖母、叔嬸等輩。楊業引入相見，祖母、諸叔，甚欣然。須臾，排上酒筵，公祖父子、叔侄一堂慶敘。君佩是夜宿於寨中。然楊袞年高九十一，不親往。命楊業同媳佘賽花、長孫延平，統壯兵五萬，炮響登程。君佩拜辭太祖，灑淚而別，又進內辭過諸叔嬸等，各各安慰而去。
　　軍馬離卻山後，一路威威武武，已到壽州。太祖聞報，命軍師及眾文武盡出城迎接。楊家軍馬紛紛入城，楊業朝見太祖，要行君臣之禮，太祖御手攙扶賜座曰：「蒙君侯聞旨即出師親臨幫助，朕何其幸也！倘成功之日，自當列土酬功也！」楊業領謝聖主。又言：「臣久欲歸身汴京，以代主勞，但歷世居山後，父親已經年邁。」太祖聞袞尚在，即曰：「令尊公交乃五代，當初馬上見盡多少英雄，今猶尚在，九旬外之人，真乃福祉齊天的老將軍。」楊業言：「老父今已九旬有一也，雖及不得少年，但精力尚足十之六七，未為全安弱也。」太祖聽了，不勝羨慕之至。是夕少不免設御宴與楊家父子接下馬洗塵。九王八侯六節度使一品大員皆陪楊業父子執盞交酬。是夕君臣慶敘，不須多表。
　　當時壽州城，此日舊之戰將一班盡歸。用法的有劉金錠、鄭印、馮茂，今復添了蕭、郁、艾三女英雄，及楊家助戰軍馬。太祖見羽翼已豐，料此日平卻南唐不難，湊此軍容振盛。是日，金錠亦強健平安如昔，統領全師男女將士出城挑戰。
　　唐人見宋城掛著免戰牌十天之久，今反來討戰。即日軍師領兵而來，兩陣排開，余鴻一拍腳力當先。見劉金錠復出，想來要預備此丫頭，果及賽鬥，法寶種種，皆為金錠破解。復見馮茂，更覺倍驚，前用風火扇除矮仔，祇道他轉輪去了，不料仍在此，想必風火扇用來又屬無功。越看矮人，越覺憤怒，大喝：「矮賊！乃偷盜穿窬之輩，汝宋主不用堂堂正士，反倚著一班狗盜、妖婦之流，不竊取，即來疆場賣俏，豈不知恥，不知辱者！矮賊，須急速送還劍書則干休，若少隱匿，山人回島請老祖到來，恐憂禍及滿城。」馮茂冷笑曰：「余鴻，汝要求還劍書不難，且回說知唐主，刻日投降即還汝劍書，如若不依好言，並將汝妖道首領砍下來，豈止區區邪書、鈍劍，何足道哉。」當時激得余鴻火星直沖鬥牛，大罵矮賊，惡狠狠茶杖打來。奈馮茂此日步戰，或前或後，打刺不住。余鴻在騎上不便轉折，茶杖架得左尺，右足上卻被尺鋒打中，喊聲痛殺也，猶如僮子拜觀音，撞下地來，疼痛不已。不即借得土遁，故宋軍拿定捆綁了。劉金錠仍憂他遁去，取出靈符一道，令馮茂貼他道冠上。當日擒了南唐主首惡，金錠不去追殺後兵，祇等他紛紛走散回城。
　　祇有宋將人人喜得拿了妖道，同押入城，奏聞聖上。有高王父子、曹彬等眾王侯，被他所擒害者，一見到他入城中，正仇人相見，怒目圓睜。馮茂已知眾將忿恨，急於太祖駕前密奏曰：「原余鴻向擒我將十餘人，並不傷害，且小臣下山之日，師尊也曾叮囑多言，祇許敗他，待彼心服自去，斷不可傷其性命。若今殺害了，若彼赤眉仙師出山，不獨臣等有不便，即宇宙立變擾攘，孰不若我主賣個人情，將他縱去，俾其醒悟悔意不及，或勸唐主出降，亦未可知。如仍硬拒不服，是死而無悔。臣領旨下次擒回，斷不姑饒，今祇求陛下勿依眾將所請，傷他性命如何？」但不知太祖允從馮茂奏請否？且看下回分解。
