
曉霧忽為霜，寒蟬還罷響。 
行人在長道，日暮多歸想。 
射策本何功，名登絳帳中。 
遂矜丘室重，不料阮途窮。 
交結慚時輩，龍鍾似老翁。 
機非鄙夫正，懶是平生性。 
欹枕鴻雁高，閉關花藥盛。 
廚煙當雨絕，階竹連窗暝。 
欲賦苦饑行，無如消渴病。 
舊業歷胡塵，荒原少四鄰。 
田園空有處，兄弟未成人。 
毛義心長苦，袁安家轉貧。 
今呈胸臆事，當為淚沾巾。

