　　欽定四庫全書
　　青山續集
　　提要
　　臣等謹案青山續集七巻宋郭祥正撰祥正所著青山集已著録宋史藝文志馬端臨經籍考及晁公武讀書志陳振孫書録解題諸書止載青山集三十巻均無續集之名此本前後無序跋莫審誰所編次然核其詞意確為宋人舊本非後人所能依託也案宋史本傳祥正致仕後居於姑孰不復干進所居有醉吟菴久之起為通判汀州後知端州復棄去家於當塗之青山以卒今續集中有浪士歌一首自序雲郭子棄官合肥歸姑孰自號曰醉吟先生居五年或者謂其未老可仕以事薦於上上即召之復序於朝俾監閩汀郡尋攝守漳南上復召之行至半道閩使者狀其罪以聞遂下吏留於漳㡬三年又自號曰漳南浪士云云集中留漳南詩甚多則史所云知端州後復棄官者非也此可以補宋史本傳之缺漳南書事雲元豐五年秋七月十九日猛風終夜發拔木壊廬室新昌吟寄頴叔待制雲元祐丙寅冬新昌有狂冦名探其姓岑厥初善巫咒云云按元豐五年至元祐元年丙寅正合詩序所云留漳南三年之數然則祥正被議下吏在元豐五年而其得歸也在元祐元年而岑探搆亂之事宋史亦未及詳據此皆足與史傳相叅攷又青山集載送蔣頴叔待制拜六路都運一詩云廊廟乏材終大用願均和氣及巖幽自注云予已乞骸將歸舊廬再送頴叔雲雲間驥尾終難附梅子黃時公自歸自注云公屢有佳句見約同歸復有䝉詔許歸絶句二首其次韻林辨之長官送別之什雲牢落名聲讒謗後支離形影瘴氛餘重來仕路誰為援卻返家園欲自如以此數詩合之續集浪士歌之所自序其再出一節事蹟始備惟史載祥正初以薦王安石罷官青山集有奠王荊公墳三首雲大手曾將元鼎調龍沈鶴去事寥寥又雲平昔偏䝉愛小詩如今吟就誰復知其於安石死後尚矜譽若此而續集內有熙寧口號五首末雲百姓命懸三尺法千秋誰恤兩端情近聞崇尚刑名學陛下之心得好生云云似不類其平生所作然陳振孫書録解題謂李端叔晩寓其鄉祥正與之爭名未嘗同堂語至為俚語以譏之其為人不足道則祥正或當罷官之後因致憾安石譏刺時政亦未可知至其詩筆雄竒兀奡咄咄逼人雖才力稍遜於蘇黃諸家要非北宋以下所能企及也東坡集有郭祥正家醉畫竹石壁上郭作詩為謝且遺二古銅劍一首又祥正觀東坡畫雪有感二首詩載王氏注中此三首青山集俱失載而續集亦無之則知其散佚者尚多矣乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








