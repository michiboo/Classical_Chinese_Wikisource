
　　延長、埔上、塘子等鄉共築陂障水，輪流以灌溉其田。八九月之間旱，江、羅兩家恃強眾，紊規約，不顧朔日為楊家水期，恣意桔槔，奄所有而踞之。
　　楊仙友不服，操刀向阻，弟兄楊文煥、楊世香隨之。羅明珠奔回，告其鄉老江立清，號召鄉眾。江子千、江宗桂、羅達士、羅俊之、江阿明、江阿祖、江阿滿、江阿尾、江獻瑞等四五十人，荷戈制梃，環而攻之。楊學文見父、叔在圍困之中，亦招呼三十餘人與之格鬥。眾寡不敵，仙友殲焉。文煥等紛紛逃竄。世香受重傷不能自脫，被擒入寨內，誇示豪雄，實以醫藥調劑，恐其死也。
　　是時，署潮令者為大埔尹白公。驗傷通報，未訊而歿。冬十月十有八日，余攝篆視事，庭鞫再三，莫肯居兇手者。詞證江拱山、謝文卿，以格鬥人多，刀梃交下，實不知為誰。詢之未死之楊世香，亦僅知傷己者為羅俊之、江阿尾、江獻瑞，而致斃楊仙友之元兇，亦不能知其為誰也。
　　將江、羅兩姓人犯，隔別細詢，撫之以寬，動之以情，示之以威，加之以三木，鉤距畢施，刑法用盡，總以「不知」二字抵塞，無一人一言之稍有罅漏者。余於是亦無可如何也。
　　居數日，陰晦，淒風慘淡。漏下人寂，余呼兩造齊集，謂之曰：「殺人償命，古今不易。汝等清夜自思，設汝被人殺死，而人不償汝命，汝為冤魂，能甘心乎？汝等所希冀僥倖，不肯招承者，以無人指質耳，我已牒城隍尊神，約於令夜二更，提出楊仙友鬼魂，與汝質對。汝等雖有百喙，亦難以掩飾矣。」
　　命隸役分攝諸人，隨詣城隍廟。鳴鐘鼓，焚香再拜，起坐堂皇。先呼楊仙友鬼魂上堂聽審，憑空略問數語。謂階下諸人曰：「楊仙友在此，欲與汝等對質。汝等舉頭觀之，此以手捧心、血染紅衣者是已。」眾人或昂首而觀，或以目竊睨，惟羅明珠、江子千、江立清三人低首不視，若為弗聞也。
　　余即呼羅明珠至，正言曰：「仙友在此，欲汝還其一命，汝尚何推諉哉？」明珠駭顫，良久不能答。余曰：「汝平日利口狡賴，今仙友冤魂在茲，汝則不敢置喙，其為汝殺死無疑。若不實言，當刑訊。」明珠服曰：「吾梃擊其顛，傷在偏左。仙友之死由鋒刃，乃江子千，與吾無涉也。」
　　繼呼江子千至，問之，子千不承。余曰：「汝自與楊仙友辯論。」子千熟視不語。余曰：「汝不見冤魂乎？魂言羅明珠執木棍傷其額顱之左，汝執長刀刺其胸膛，僵於地，汝拔刃，血隨之湧出。當日情形如此，汝尚何容辯哉？」子千曰：「是也。」余曰：「仙友之死，由汝二人。魂所言無妄乎？」曰：「無妄矣。」余曰：「當日號召多人，指麾令殺者為誰？」曰：「江立清也。」
　　遣役將子千、明珠入廟中暗處。呼江拱山謂之曰：「楊仙友怪汝，汝明知殺彼之仇，不以實告，欲沈其冤。今與汝為難，汝受賄幾何，即以汝償其命矣。」拱山叩頭曰：「殺人者，江子千、羅明珠；主令者，江立清。奈何以無干之人償其命乎？」繼呼江宗桂、羅達士、江阿明、江阿祖、江阿滿，細加詢問，皆如拱山等所言。
　　江立清恃其老也，刑法不能加，鬼神不能嚇，堅諉不知。
　　詰問良久，終不承。余見其病甚，度不久奄人世，乃謂曰：「眾證明確，即同獄成。仙友言，禍由立清，終不肯使活，將奪其魄於道。」即將江子千、江立清諸人按律定擬，解赴大吏。
　　甫三日，而立清卒。潮人遂以為真有鬼神也。
