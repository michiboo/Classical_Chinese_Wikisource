
　　林振龍有女曰賢娘，嫁劉公喜為妻，十有一年矣。生一子一翁姑無恙，廬舍晏然。公喜以貿易為生，家雖貧，亦不至餒斃。
　　公喜父國奕，以墳山雀角，待訊揭陽。適病劇，公喜母攜孫往視之，林氏及幼女阿進在家。未幾，振龍令歸寧以去。鄰人以為常事，弗疑也。
　　及公喜歸自廈門，入其室不見其妻。鄰人陳孫典，以歸寧告。公喜之振龍家，則振龍不見。見妻母鐘氏，問賢娘，鐘故為駭愕曰：「無之。」公喜言：「某日來在汝家，鄰里眾目共見，何言無有？」鐘氏曰：「固無有也。」
　　公喜歸，沿鄉訪問，偵為鐘氏遣子林開喬及販者郭阿連嫁賣。以告其族人劉文實，文實率劉國定、劉國重、劉勤、劉連等，偕公喜至振龍家，大噪。振龍父子不敢出。公喜計無所施，將林園所種薯芋殘毀狼藉。鐘氏出阻，文實等嘩然詬詈之。公喜痛妻不見，狂跳叫罵，尤無禮。鐘度無退敵之策，入持剃髮刀出，當眾自劃頷頦，諸劉皆驚走。然鐘氏刎未及喉，刀傷甚輕，固晏然無恙也。
　　公喜猶不已，必欲追究賢娘蹤跡，來告林振龍賣滅其妻。
　　振龍亦告公喜賣滅其女。公喜告鐘氏謀販郭阿連，嫁鬻賢娘及阿進，不知所之，索妻女二命。振龍亦告公喜謀販郭阿連，嫁鬻賢娘及盜薯行兇，殺傷夫妻兩命。遣役訪攝郭阿連未至，未訊也。越二十餘日，鐘氏以病死。振龍視為奇貨可居，以活殺妻命來告。雲鐘氏怪劉公喜賣女，公喜聽監生劉文進主謀，聚眾行兇，逼殺鐘氏。而告詞後開列元兇，則又係劉文實而非公喜。
　　拐賣逼殺，皆雲文實之事。余見其前後矛盾，不問可知為荒唐。
　　然事涉命案，不得不為詣驗也。
　　鐘年五十有六，舊劃刀痕已經全愈。遍身黃瘦，並無微傷。
　　活殺之控虛誕極矣。但賢娘蹤跡未明，黑自難分，勢不能以中止。拘出郭阿連問訊，則鐘氏前後商謀嫁女情事及遣子林開齊同送賢娘，由惠來而之甲子所，嫁與李姓者為妻，言之歷歷，皆有確據。而振龍恃有親屬為惠潮觀察使心腹乾差，專在外訪求官司得失，而其族又新近與邑中仕宦者聯宗，紀綱數輩羅列屍場，自覺有赫赫之勢，堅不輸服。
　　余移檄海豐，並遣隸役偕郭阿連之甲子所，窺伺李家住處，獲出林賢娘。交署尉張東海，遣解來潮。林振龍要賢娘於路，附耳數言而去。
　　賢娘至，言十八於歸，今行年二十有九。生一男一女，男為夫公喜所賣，女為郭阿連所賣。問：「賣汝者誰也？」曰：「劉文實也。」問：「汝與文實有私乎？」曰：「無之。」「無則曷為從之奔？」曰：「為文實之母馬氏所欺也。因夫公喜非翁姑所生，被逐，無房舍可居，在文實家借宿。而夫賭蕩作賊，不顧妻子無衣無食，遂為文實所賣。」問：「汝父母知乎？」曰：「不知也。」「然則汝自願嫁乎？」曰：「不願也。」余曰：「噫！奇哉！汝二月二十八日在母家，遣嫁何雲文實？」曰：「馬氏遣郭阿連到我母家紿去耳。彼言翁姑死，令我之揭陽治喪，我是以從之去。」問：「是夕宿何家？」曰：「宿洋內鄉郭阿連家，次日宿惠來，又次日宿甲子所。至三月初七日，嫁與李雲義，聘金三兩，劉文實、郭阿連分之而去。」問：「汝平素與阿連有私乎？」曰：「無也。平素並不識阿連，因馬氏遣來始見面，尚詐名阿順，後乃知之。」
　　郭阿連以首搶地，大呼曰：「冤哉！我實受鐘氏之託，稱賢娘新寡，近地婚姻富者非偶，貧者無所得食。惟海豐、甲子多魚鹽之利，易以謀生，人多溫飽。令我同林開喬一行耳。我乃男子，賢娘少婦，非親兄林開喬同行，鐘氏肯令其女從我去？即賢娘亦安肯從素不相識之男人，過都越邑之他郡以去？此理甚明，情甚確。如彼所言，我不服也。」
　　再訊賢狼，賢娘以父兄先入之言為主，不實供，刑之不變。
　　訊林開喬，開喬無可答，亦但諉為文實，刑之不變。訊劉文實，文實固稱無有。賢娘、開喬力指之，刑亦不變。再訊郭阿連，阿連稱止有林開喬母子，與他人無一毫干涉，刑之終不變。
　　余復呼文實訊之，文實呼天撲地言：「公喜乃我從兄之子，世豈有欺誑姪婦轉賣他人之人？且我非游手窮餓，有妻有子，有田有宅，肯作喪心病狂之事，與郭阿連分三兩污穢之財？我若果有此情，郭阿連豈甘代罪？劉公喜豈不我怨？即林振龍，焉肯捨我而告為公喜所賣，我又安敢與劉公喜往噪振龍之家，以此嫁禍。有死不服！」
　　馬氏曰：「我二十孀居，苦守二子，今行年七十，足不履戶庭，非禮之言不出諸口，豈有勸人改嫁作傷風敗俗之事？若有此舉，則從前守節皆虛矣。此婦人忍心害理，十餘年結髮恩深，甘反面從他人以去，又敢誣夫非翁姑所生，又誣以賭蕩作賊。宅舍堅好，誣以無室；男子在家，誣以鬻賣。如此婦人，何事不可出諸口，尚以其言為可信乎？」
　　固遍詢鄰居陳孫典，房族劉紹萬、劉國來、劉文忠，鄉保楊鼎顯。則公喜素守分循良，無此匪醜行。貿易為生，亦無賭博。室廬完固。與劉文實尚隔一村，亦無賣子。
　　乃再呼賢娘問之曰：「汝言公喜賣汝男，有諸否？」曰：「然也。」「賣與誰？」曰：「賣與阿翁劉國奕。」國奕哭曰：「天乎！公喜乃我夫婦親生之子，公喜之男，乃我之孫，何買賣之雲哉？」
　　余不禁怒髮衝冠，命批賢娘頰二十，拶其指，拷之三十，賢娘聲色不動。余曰：「野哉！傷風敗化至此婦極矣！吾早知其妄，但林振龍挾上司威勢，不得不俾盡其詞，此婦豈為人所欺者？既明知洋內鄉為郭阿連之家，又惠來、甲子日日止宿之處，條分縷析，豈有被欺揭陽之理？且誣夫為賭、為盜，為非翁姑所生，為無室無食。如此潑婦，何言不可出諸口？彼以劉姓為仇讎，為土芥，豈肯為文實所賣？況且登車就鬻，實出林振龍之家，與文實迥然風馬。非郭阿連平昔私通，則林開喬之行無疑也。」
　　賢娘乃服辜，言：「並非與阿連有苟合，但連年饑饉，賣女者多，不止吾父母。」而林振龍、林開喬亦自知不可掩諱，俯首服罪，不敢復諉為文實。但乞免追財禮，欲與劉公喜索殯殮之資。而公喜欲令其贖還幼女阿進。郭阿連言阿進乃開喬、賢娘鬻在甲子所。亦知其處。命贖還之。
　　問公喜、國奕尚收回此婦與否？父子皆叩頭流血曰：「不敢也。」乃聽歸後夫，即日出境，免使久留是邦，為潮邑山川之玷。郭阿連按律枷杖，林開喬以母喪，故開一面之網。追聘禮，貧無可償。勸劉公喜姑置之，勿以污穢之財，差及阿堵，使覘門第者，以為有不祥之氣。而林振龍以年老姑寬，勿謂有人於憲司之側，果煬灶藉叢者之泰山可恃也。
