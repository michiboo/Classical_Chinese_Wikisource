
　　有陳阿功者，以急究女命來告。雲其女勤娘，嫁鄰鄉林阿仲為妻。於歸三年，未有男女。仲母許氏，素酷虐，憎女貧窶。
　　「此九月十三日，我造其家看視之，則女已杳無蹤跡，不知係打死滅屍？抑嫁賣他人也？」
　　問：「汝女曾否往來汝家？」曰：「八月來，九月初六日方去，有王阿盛可質。」
　　攝訊之，則阿仲母許氏切切鳴冤云：「寡守十七年，始娶一婦，而媳婦連月歸寧。七月間往復者二，八月六日再去，十七日、廿四、初三，速之數次，皆不還。不知何故？至此十三日，陳阿功忽到我家，欲索女命。此必係阿功立心不良，欲圖改嫁，故藏匿耳。」
　　問陳阿功：「女在汝家，以何日旋去？輿耶？步耶？何人偕之？」曰：「女九月初六日言歸，貧人不能具肩輿，遣其弟阿居送之半途，步行而去。」問：「汝兩家相距遠近幾何？」
　　曰：「十餘里。」阿仲母子大呼曰：「並無歸來，左右鄰可質。」
　　問王阿盛：「汝於何日、何處遇見陳女旋家？」曰：「聞阿居言之耳，未見也。我家裡許，有三山國王廟。我九月六日，鋤園道左，見阿居自廟歸來，言：『吾父命我送姊還家。』我問曰：『姊在何處？』阿居曰：『去矣。』我所聞如此而已，餘不知也。」問陳家貧富何如？阿盛曰：「貧甚！」「至廟幾里？」曰：「三里許。」「林家至廟幾里？」曰：「六七里。」
　　呼陳阿功詰之曰：「汝女既已適人，汝家又非甚富，值此米珠薪桂之秋，日日歸寧何為？且夫家促回三四，汝不聽去，又何為？初三來請，汝既不依，豈有初六無故自行送去之理？又不令汝子送至其家，半途而返，與無干之王阿盛言之，何意？汝子無心一言，汝又何從而知？遂援引以作證據？其為汝改嫁，播弄機巧，無疑也。」
　　阿功呼天撲地哭曰：「父子至情，蔬水可甘，何必富？婿家催促再三，堅不之許，自覺過當；送還補過，理所當然。兒子尚幼，離家不敢太遠，至於半途，則婿家亦已在近。我怪兒回太速，詰以未至半途。兒言已經過廟，有阿盛叔看見。今女無蹤，是以牽連及之。我非不知女子從一而終，豈有婿在別嫁之理？」
　　喚阿居問之，則年方十歲，云：「送姊至廟前而返。」問：「何不送至其宅？」曰：「父命我回家牧牛，聽姊自去。」嚇之曰：「姊現在汝家嫁人，何敢欺我？汝不實言，斷汝指矣！」阿居懼，哭而不言。再三餌之，總曰：「無此事。」問：「廟有僧否？」曰：「無有。」「有乞丐否？」曰：「無有。」「左右有人家否？」曰：「無有。」「有樹林否？溪、河、池塘否？」曰：「無有。」問：「汝家左右鄰何人？」曰：「左右俱無鄰居。」
　　余終疑陳阿功，所賣較成機局。而阿功刁悍，阿居幼小，皆難於刑訊。思南人畏鬼，當以言試之。召兩造謂曰：「汝兩家俱無確證，難定是非。既道經廟前，則三山國王必知之。汝等且退，待我牒王問虛實，明日再審。」
　　越次日，直呼陳阿功上堂，拍案罵曰：「汝大非人類，匿女改嫁，且聽信訟師，欲以先發制人，汝謂人可欺乎？人可欺天不可欺，舉頭三尺有神明，三山國王告我矣，汝尚能強辯乎？汝改嫁何人？在於何處？得價幾兩？我俱知之。汝不贖還，今夾汝！」阿功俱不能答，伏地叩頭求寬。余曰：「贖還，寬汝。」阿功曰：「是也。為窮餓所驅，嫁在惠來縣李姓者，聘金三兩。願鬻牛以贖之。」即將陳阿功痛杖三十，枷於市，命之曰：「贖還，釋汝，不贖不還，枷死乃已。」
　　於是阿功使其妻王氏，往惠來求贖。李姓勒令倍償財禮。
　　王氏鬻一牛及幼女，得六金贖之。林阿仲聞有六金，懟勤娘失節，遂私與王氏議和，得金更娶，而勤娘仍歸李矣。陳阿功荷校兩月，幾斃命，謂其妻曰：「早知三山王多口，悔不將牛及幼女早賣，兔受此苦楚也。今事畢，宜稟官釋我。」王氏以其言來告，余笑而釋之。
