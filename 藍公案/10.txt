
　　洋盜，故惠、潮土產也，其為之若兒戲然。三五成群，片言投合，奪取小舟，駕出易大，習為固然也久矣。
　　余以丁未秋蒞普，特嚴弭盜。甫兩月，境絕穿窬，山溪清廓。時尚未越俎代潮也。
　　冬十月，有南澳鎮差員高聰、紀壽、林耀等齎投公檄，移提行劫樟林港大盜林阿相、李阿來。余以綏靖地方，無分彼此，亦不暇辨阿相等之是否真賊，即依來文喚出移解。
　　既而思之，海洋行劫，賊徒必多，散黨還家，豈僅寥寥一二輩。若不多方搜緝，使其根株淨盡，潛藏鄉村，為害匪淺。
　　不可謂普邑無海疆責任，遂漠然置之也。
　　因遣役密訪，有李阿才、李阿皆、李阿繒三人蹤跡可疑。
　　隨差陳拱、陳勇攝訊，則李阿繒乃從前竊豕經余拘責者。憶其月日，似不宜有出海之事。屏左右密訊之，阿繒果未同行。且言林阿相、李阿來皆昔年舊案扳累，非此次在洋行劫之人，惟李阿才、李阿皆出海為匪是實。余釋阿繒去。
　　細鞠阿才、阿皆，皆不自掩諱，直供係黃呂璜、耳聾京、林老貨招邀出海。九月十一晚，在老貨家對面南逕山會齊。山多林木，眾喜其密茂，遂止宿焉。老貨遣弟林阿鳳以飯至山餉眾。次夜，抵桑田之鳳豆山，藏石洞內一日。又次夜，奪取海船二隻，共駕出海。
　　十四日，在花嶼洋面，劫奪鄭財源、鄭廣利繒子船二隻，將原海船棄去。
　　十五日，在福建將軍澳海面，奪坐一紅頭船載鹹魚者。
　　十七日，在井尾洋面，奪得吳德隆鹽船。眾人利其寬大，將鹽盡棄下水，群趨坐之。其紅頭船、繒子船三者皆釋回；惟留繒船中水手杜阿利在鹽船相助駕駛。
　　九月二十四日，在潮屬廣澳洋面，劫奪林有利等杉木船，亦卸其杉木下水，林老貨等二十二人分而坐之。阿才、阿皆與黃呂璜等二十一人仍坐鹽船。是夜風濤大作，兩船不能相顧，遂各飄散。
　　黃呂璜船上風篷破損，米糧又竭，饑寒迫身，不能久處海面。於十月初四日，在惠來縣所屬之香員澳沉械入水，棄舟登岸，散黨潛歸。黃呂璜傾跌坑溝，僵凍而死。餘皆空手乞丐還家。林老貨等一船，尚不知其蹤跡去向也。
　　問同黨幾人，曰：「四十三人。」問誰為首，曰：「赤鬚大哥、耳聾京、林老貨、黃呂璜皆為首者。黃呂璜係同縣人，鄉居不遠，是以知其名姓。餘皆混名綽號相呼，必見面乃能識之。」
　　余意同黨許多，豈有概不識名之理，必係代為隱諱，命刑之。李阿才叩首曰：「實不知也。平日所相呼者，有陳二潑、肚猴順、偷食油鼠、上海容、文萊薯、芬筒公、單鞭、皂隸、侯大漢、阿肥、二十三仔、老二猴、蕭大肚、權師，皆不知其姓名。即赤鬚大哥、耳聾京，亦不知何姓；林老貨，亦不知何名。惟億老貨家在潮陽縣之隴頭鄉，有弟林阿鳳。雖無下海，然往來要約，招伙集械，留阿鳳奔走效勞。若拘獲一林阿鳳，則諸人名姓可識矣。」
　　正在設謀訪緝間，復據馬快陳勇稟稱，揭陽縣屬之棉湖寨，有黃阿鳳一名，係出海行劫之賊。余意此必林阿鳳詭姓也，飛差陳拱、陳勇、余進，齎檄往諭湖口司巡檢方大忠，立擒黃阿鳳以來。質之，李阿才曰：「陳二潑也。」問獲者實何姓名，據稱實名黃阿鳳，詭號陳二潑，家居棉湖。係黃呂璜招邀入伙，與阿才等同坐一船，在香員澳岸散黨者。
　　時南澳鎮差員高聰、陳申、紀壽、林耀等，聞縣令獲賊，皆來問姓名，乞將三賊賞與差員報功，可得把總之職。余曰：「噫！此亦善。但賊徒尚多，欲一一緝獲，必須有人質對，然後無枉無縱，不累善良。且遲數日，待我獲有多賊，則賞汝矣。」
　　高聰等不能待，將李阿才三人姓名星夜飛報鎮帥。鎮帥以為莫大奇功，星夜飛報閩、廣兩省總督、提督，內有「差員獲賊李阿才、李阿皆、黃阿鳳三名，被普寧縣借去」之語。余笑曰：「借衣可穿，借銀可用，借賊何為乎？」余初不知武弁獲賊，如許勛勞，以為猶夫文員，分內尋常之事，是以未與之耳。
　　彼遂強冒為己功，一至此耶。
　　幕友不能平，勸申文與之辯，謂：「花嶼、廣澳地方，皆鎮帥轅轄之下，何獨吝一槍一刀，讓大功而不建，反以漁舟、商艘盡借與賊？今欲向縣獄之中分捕快縛來之匪黨，以為封建大臣銘鐘勒鼎之殊勛，不亦羞弁韜而貽盜賊之笑乎？」余曰：「如此，非文武和衷之誼，不如讓之。我等焦心勞思，無非綏靖地方起見。若以此為名為功，則三尺童兒齒冷矣。」
　　其李阿才所供知賊之林阿鳳，時即乘夜飛差往緝。一面移知潮陽縣差役協擒。次日回報，隴頭鄉並無其人。
　　余未以為信也。密令李阿才乘婦人輿，壯役陳拱隨其後，潛聽阿才指揮，舁入隴頭鄉，直至林老貨門前。陳拱見其家有婦人，遽問曰：「汝老貨在否？」婦人曰：「乞丐死矣。」陳拱復問：「小叔阿鳳在否？」婦人曰：「久不來也。」於是陳拱喚鄉長、保正協拘，而婦人忽改口，言不識老貨、阿鳳為何人。
　　擁之入縣，庭訊之。婦人堅稱不識老貨，亦無林阿鳳。問鄉長，鄉長亦言：「村中並無此二人名姓。」餘思陳拱造門一問，婦人不意一答，真情已經畢露，豈有鄉中全無此人之理？
　　命曳下鄉長夾訊之。鄉長大呼曰：「有也。」但以目視二保正而不言。餘思二人必有弊，命出門外候呼喚。鄉長乃言：「村中向有林阿任，混號老貨。自九月他出，在外作賊未歸。近有傳其已死者，不知真偽。此婦實老貨之妻，日出丐食。林阿鳳即老貨之弟，今亦逃匿他處。保正恐難拘貽累，令我固稱無有。我是以不敢言也。」因將保正蘇贊卿嚴加刑夾，楊新重杖三十，俱置獄中，謂曰：「阿任、阿鳳獲到則釋，不然，囚之一世。」
　　越數日，差役陳拱等多方訪緝，果獲林阿鳳以來。自稱並無下海，止奔走往來，招邀蘇阿佑、洪美玉、李阿才、李阿皆、鄭旭卿、姚阿祿、黃阿德、鄭阿順，及九月十一夜饋飯餉眾之事，言之歷歷。洪伯豐、黃呂璜購置軍械槍刀牌棍、大炮火藥、鉤鐮槍、竹篙槍之類，皆鑿鑿有據。「飯後因器械不足，有南逕羅朝權，遣弟羅朝學攜來藤牌、糧米，送與眾人。他事我不知也。」
　　復攝到羅朝權、羅朝學，供稱：「昇平世界，不意眾人有下海為匪之事。林阿鳳、洪美玉平日相識，彼稱欲包蔭洋田，來借牌刀，防守盜稻，不敢不與。實因不知而誤借之，非同黨也。」
　　是時，余兼攝潮篆，有兩邑地方之責。且群賊多係潮人，桑田出海，廣澳劫奪，皆潮陽一縣之事。雖疏防非我任內，而弭盜不可不清。會海門、達濠各營將弁，皆以捕賊為急，俱遣目兵，會同緝捕。
　　余差周拔、鄭川，偕目兵劉智明、周瑞等，拘獲蘇阿佑，即者七一名。鞫訊之，始知耳聾京即蔡阿京，係湖邑和平寨人也。
　　普役陳拱等復拘到洪美玉一名，供在潮陽鳳豆出海，行劫閩、粵各船，及香員澳散黨登岸之處，俱相符合。
　　復會同達壕營，拿獲鄭阿順一名，乃惠來神泉人，即混名肚猴順者，供有姚阿祿、許阿光、侯阿舜、鄭阿鳳諸人而普役陳拱等已拿獲鄭阿鳳至矣。據稱：廣澳行劫杉木船被風飄散之後，與洪伯豐、林阿任等同坐一船。於十月初十日，在惠州金嶼洋面，奪得安興利繒子船二隻，始將杉木船放回，而繒子船亦釋去其一。十五日，在海豐下湖東洋面，劫奪陳元魁糖船一隻。二十五日，在碣石地方與官兵哨船相遇。拒捕對敵，被炮火傷死者六人赤鬚大哥、芬筒公、單鞭、皂隸、二十三仔、老二猴。其赤鬚大哥，即洪伯豐也。林阿任、蔡阿京共議，舟中無棺斂，將所獲布匹纏裹六屍投之海，駕船飛遁。二十八日，米糧乏絕，遂在大鵬山地方將器械沉水，散夥登岸。
　　其繒船水手杜阿利，先於十月初六日在金嶼山邊取水，乘間逃回去矣。
　　復據達濠營把總翁耀拿獲許阿光一名，移解前來，即混名上海客，亦號偷食油鼠者也。
　　而差役鄭川、翁馗、鄭應等，多方訪緝，弋獲林老貨，即林阿任一名。據供：因家貧米貴，九月初七日往麒麟埔墟買米，遇洪伯豐、蔡阿京、黃呂璜，商謀出海行劫米船。係伯豐起意為首，周伙四十三人。除眾人所供之外，尚有李阿元尾、李阿完、高阿童、高阿權、蕭旭友、王阿貴、陳烏卞、蔡阿發、孫阿尾、黃阿九、吳大英、楊阿勇、陳阿楊、莊阿耀、劉阿應、盧阿利、李武臣、王阿熊，及呂璜所誘之頑童鄭阿尊等。其自出海行劫閩、粵各船以及散夥分贓之處，與眾人不謀而合也。
　　而蔡阿京一賊，亦被差役鄭川、翁馗、標光、林潔、陳萬科等，購得眼線，尾其行蹤，擒獲以來。
　　復檄行普邑署典史張天佑，帶同本縣幹役，按照所供住址，拘獲權師，即高阿權一名；李十二，即李阿完一名；高阿童，侯阿朝即阿肥，及鄭阿尊等三名。
　　復關移惠來縣，拘獲劉阿應一名。而高阿權先於十月初六日，在惠來鄉間薯園被鄉保緝獲。惠尉嚴刑不承，惠令刑夾四次，亦不以實告。羈獄久之，因病醫調，乘隙逃歸。十一月二十八日，方回到舍，而初一日已就縛矣。初猶支吾抵飾，及見同黨齊集，眾證明確，亦自直認不辭，不待刑法之及也。
　　復關移海陽縣，獲到吳陳盛一名。達濠營千總陳安瑞，在錢崗拿獲袁阿仁一名。復據差兵陳武、吳萬，在青洋山拿獲姚阿祿一名。皆質訊無異。則此案大盜，已拘獲十八九人矣。
　　而王阿貴就獲於羊蹄嶺；鄭阿清，即鄭旭清就獲於葵潭；黃阿九、孫阿尾、陳烏卞、蔡阿發、李阿元尾就獲於海豐。皆碣石鎮所遣營弁目兵，在各處訪緝弋獲看也。
　　潮州鎮差兵林捷先，在揭陽深浦山下，拿獲楊阿勇，即文萊薯一名。而盧阿利、李武臣、王阿熊、陳阿揚、莊阿耀、吳阿來、吳大英、侯阿舜即侯大漢，皆就獲於南澳。南澳鎮咨解福建水師提督，總督尋以粵省之案較重，將盧阿利等解回，交發潮陽縣承審。
　　計此案盜伙，惟林阿鳳未經下海；鄭阿尊被欺為龍陽，雖同在舟中，不分贓物，不知行劫為何事。此外，實賊四十三人。
　　今緝獲三十四人，碣石鎮官兵殺死六人，惠來登岸跌死之黃呂璜一人，則四十有一人矣。未獲者蕭旭友、黃阿德耳。然各賊皆稱，旭友即蕭大肚也，炮傷深重，散黨之時不能行走，必死在大鵬山中。止黃阿德一人未知去向，釜底遊魂，終無所逃於天地之外，徐以俟之可耳。
　　當堂鞫訊，則船戶鄭財源、鄭廣利、林有利、杜阿利等，與群盜俱皆熟識，語言笑貌，不啻故人。
　　自桑田鳳豆出海之後，花嶼、將軍澳、井尾、廣澳所劫各船，四十三人之所同也。其自十月初四以後，所劫安興利、陳元魁等船，則洪伯豐、林阿任、蔡阿京、許阿光、姚阿祿、侯阿舜、李阿完、高阿童、鄭阿清、鄭阿鳳、王阿貴、蔡阿發、李阿元尾、陳烏卞、芬筒公、單鞭、皂隸、二十三仔、老二猴、吳阿來、蕭旭友、黃阿德等二十二人之所獨也。李阿才、蘇阿佑等二十一人，雖少劫二船，無拒敵官兵之罪，然游奕海面非止一日，剽掠閩、廣，非止一船。得贓有多寡，按法無輕重，藁街之律，均不能寬，亦不必分首從也。林阿鳳永徙邊陲。
　　鄭阿尊年幼無知，與羅朝權、羅朝學並行責釋。被棄下水之杉木、魚、鹽，及所搶衣服、銀、布，俱於各盜名下變產追賠給主。其兩船所用軍器，既經沉沒海中，亦不必深求矣。
　　余於此案大盜，設謀購緝，晝夜焦勞。差役奔趨於四境，而鄰邑同寅不以為忌。羽檄縱橫於遠近，而文武將弁協心宣力，不以為嫌。始以旁觀之熱腸，為鄰封驅除稂莠，繼以攝篆棉疆，身在當局，有承審之責任。為兩省永莫安瀾，其獲之也勞，則審之也逸，覺向日之為人者，今皆所以為己也。可見綏靖地方，不必存此疆彼界之念。文武和衷，公忠為國，天下焉有難處之事哉！
　　林阿相、李阿來二名，澳鎮知其非賊，發回保釋。粵省督、撫、臬司行查誣良為盜官役職名。余曰：「噫！南澳鎮營之功不可沒也，因假而得真，阿相、阿來何吝焉！」乃以林阿相為普邑馬快役，專司捕盜，李阿來以老歸農。
　　從茲閩、粵海疆二三千里，波濤不動，商賈晏然。亦官斯土者之一快也夫。
