
　　潮俗多無賴，以攘奪、穿窬為常經。使之閒居寂處，則不能以終日。
　　余初蒞普時，民之攘竊者百餘人，緝治懲勸，逾月肅清。
　　冬十月，攝篆棉陽。棉之攘奪於途者以百計，穿窬者以千計。
　　行人當中午，持梃結群而趨。日未晡，則路絕人行。
　　余怒焉。擒其積惡盈貫者，斃之；窮凶極狠者，刑之；雖甚劇而可化者，懲而釋之，使立功自贖。竊果、蔬、薯、芋，雖微必杖。或抗法逃藏，不獲不已。賊知余之為彼難也，甫及月餘，亦群然斂跡，道路肅清。
　　民以無賊為賀。余曰：「噫！未也，暫戢耳。」又旬日，而惠來、海豐之人，皆怪余驅賊入其疆。棉之文武寅僚亦以為賀。余曰：「噫！未也。惠、豐自有土著，安能納盡垢污？恐其無所之者尚眾也。其潛蹤也，為畏死；其寂處也，不能安。將無有入海之意乎？」
　　或曰：「子知海務者，二三月出巡，八九月旋師，今豈盜賊下海時哉？」余曰：「嶺南氣候不定，今雖冬臘，日暖風和，何可忽也？」因密約海門、達濠及潮陽三營將弁，並行訪緝。
　　越數日，果有偵者來報云：匪類潛謀糾眾集械，將出海。
　　其窩頓在百二十里之外，兩邑交界鐵山之麓，土名葫盧地。有炮火巨械，埋在方老七園中。長槍、大刀、藤牌，俱藏寮間茸草深處。約以臘月十二夜二鼓，會集起行，直趨海岸，奪府而出。
　　時十一夜二鼓矣。海門營遣千總陳廷耀與余密商，議以舟師夜抵石港，登岸埋伏石埠潭山間，待其來掩擊之，而疑其未善。余曰：「噫！然哉。師行百里，不無人知，風聲偶漏，將屬徒勞。即使幸爾相遇，不與官兵敵殺，則必棄械而奔，暮夜之間，難為追緝。不若乘其未發，先入虎穴，以官拘犯，如縛雞豚，止用兩三人力耳。」陳曰：「賊徒已多，豈兩三人所能辦？」余曰：「此間三人足矣，至彼則我眾自多。」陳君會意，曰：「善！」遂辭而去，留百總翁喬，聽余調遣。
　　余張燈草檄，使普役陳拱、潮役林標，偕百總翁喬，乘夜馳赴普邑。檄署典史張天佑，統率壯丁五十名，馬快、健役五十名，以初更直抵葫盧地，圍搜捕擒。果在老七茅寮中擒獲謝阿皆、黃阿五、高阿萬、沈阿石、方阿球等五人，即於寮間搜出鋼叉、挑刀、鉤鐮槍、竹篙槍、藤牌二十八麵桿。又於園中起出大炮四位、神威炮一位。又於老七宅內，搜出子母炮、鐵槍、牌刀、斬馬刀、鐮刀、鐵鉤五十六把，火藥二桶，鉛子一筐，火繩、火絨、紅布雜物，不計其數。
　　復擒獲林阿元及老七。老七者，方阿條也。素不孰，好結納匪類。世居普邑葫盧地鄉，與揭陽民黃阿振、潮陽民楊阿邦、陳阿祿，皆盜徒相善，往來密洽。以余治盜嚴肅，無逞志之區，乃於十月朔日，在棉湖寨沙壩中，偶語米貴乏食，阿條遂起意，商謀下海劫掠商船。
　　自以家居山僻，園寮茅舍，可為往來駐足總匯。購置軍械、米糧，以為行資。阿振、阿邦、阿祿各逞己能，分途招伙。擬以是夜在大壩墟會齊，由錢澳奪舟出海。自謂神出鬼沒，無人覺知，可以乘風揚航，橫行島嶼，劫商舶，屠賈客，銀錢貨物，堆積如山，致富成家，在此一舉。而豈知天道不容，有乘其未發而張網羅以掩捕之者也！
　　據供，黨羽多人。就其確然有據者，復擒獲王建千、歐阿利、梁阿義及代製炮械之鐵匠劉阿捷等，續獲邢阿鳳、朱阿永、鄭阿禽、林阿齊、梁阿千及與阿條為首之黃阿振、楊阿邦，共一十八人，按律懲治，惟陳阿祿以自首從寬。其餘情罪未著者，概免株連，許以改過自新，不追既往。
　　自是，山陬、石罅、海內遊魂，無不聞風喪膽，潛蹤遠遁，莫敢有復萌攘竊多事之想者。潮、普兩邑肅然矣。
