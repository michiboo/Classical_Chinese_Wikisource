　　潮陽一縣，歲徵民米軍屯一萬一千餘石，配給海門、達濠、潮陽、惠來、潮州城守五營兵食，無有存者。徵收不前，則庚癸將呼，非細故也。
　　雍正五年丁未，承三載荒歉之餘，米價騰貴。潮令魏君發支兵米，至五月之半止矣，其半月不能繼。六七兩月，將離任，又不繼；八月解組，大埔尹白君署潮篆，九月卒於官。五營軍士半載乏食，懸釜嗷嗷，民間岌焉。時鎮潮大帥尚公，約兵有法，紀律嚴明。潮陽、海門諸守將，皆能得士心。是以諸軍雖極苦，而無敢越念。
　　大吏以余承乏，代庖茲邑。冬十月十八日抵任，廩無粒米，倉無遺穀，軍士多鳩形鵠面，有不能終日之勢。適奉憲檄，借運鎮平、程鄉倉穀三千石，暫給兵餉。余曰：「噫！美矣。但募舟轉運，上水下灘，往返須二十日，恐兵丁不能久待。且夫船運費將何所資？轉盼數月，又有運還程、鎮補倉之費。可遂雲長策乎？查是歲早禾半收，冬稔八分以上，設法催徵，未必不較便捷也。」
　　吏皆曰：「難甚，潮人素有健逋之癖。鄉間居民，有糧者少，連阡廣陌，皆郭內世家大族之田。闔邑鄉紳、舉、員，文武生員，不下七八百人；捐納監生，一千三四百人；院、司、道、府書吏轅役，勢豪大棍，不知幾千百人。皆威極烜赫，如虎如狼。持檄催糧之差，孰有過其宅而問者，見之惴惴莫敢仰視，有片言獲戾，則縛入其家，禁閉楚撻；否則追至縣堂，叢毆公庭之上，由來久矣。而圖差亦遂與和同舞弊，有錢縱釋，毫不以催徵為意。每逢比較，拘亡戶餓殍一二人，代責抵塞，無有確實糧戶得以見官。且比較輕笞，百不當一。稍示之以嚴刑，則有前任魏使君故事，各役鬨堂一聲，漬然走散，登東山，紮石洞，二三百人，蜂聚弗返，誅之不可勝誅。使君無如之何，則必款紳衿，邀豪猾，出以好言勸慰，然後下山，供役如常。自此奄奄不能復振，百事皆掣肘不可為矣。」
　　余曰：「不然，紳衿獨不畏詳革乎？上司吏役，不畏上司懲治乎？勢豪大棍，吾自有三尺，此無難也。衙役散堂登山，則係不軌亂民，吾能禽而盡殺之。」僉曰：「紳衿、憲役，非止百十抗糧，可以詳革，必人人而盡申之，安所得許多楮墨？且日亦不足矣。」余曰：「噫！天下豈有不可化之人哉？我自有良法處置，非汝等所知也。」
　　乃下令闔邑人民曰：潮陽之在嶺東，固巍然大縣也。沃野平田，二百餘里，素號產米之區。人物蔚興，世家大族，甲於潮郡。士大夫明禮義而重廉恥，古以海濱鄒魯目之。邇來西成歉薄，急公者鮮，兵糈貽誤，亦出於無如何。
　　今冬稔有秋，閭閻不苦乏食，此亦急公奉上，為長史分憂之日也。五營軍士，自五月至今，未沾升斗之糧。汝等同鄉共井，非親即故，寧不相知相恤？況設兵衛民，輸賦養兵，古今通義。汝等藉人之力以安疆土，忍坐視其枵腹顛連，而不一惻然動心歟？
　　茲奉憲檄，借運鎮平、程鄉倉穀三千石，暫給潮餉。
　　夫鎮平小邑也，程鄉中邑也。小邑人民尚能急公完糧，以贏餘米粟養活鄰縣，汝以潮陽大邦，而乞食於小邑，不亦可恥甚乎？況鎮、程之粟雖來，汝士民糧米終須完納，何苦自居頑戶抗欠之名，使堂堂大縣黯然無色？其羞其否，願汝等一深思之也。本縣代庖伊始，專職催科，以濟兵食。查向來糧米徵收，每石加耗一斗，乃普天通例。今本縣特從寬簡，凡納本年糧米，一斗收耗羨五合，每石耗米五升。納舊年米，一斗收耗羨三合，每石耗米三升。只僅取足供糧道養廉奏銷之費，本縣毫不濡染焉。汝等當曲體減耗為民之心，將應納新舊糧米，爭先納完，使十日之內，得以發給兵糈。後此源源接濟，五營皆慶飽騰之樂，本縣實受汝士民賜矣。倘汝等不知情理，仍前抗玩不納，則本縣減耗無益，自當照舊加一徵收，惟有嚴刑峻法，以與汝頑民為難。汝等自度能抗本縣，能抗朝廷之法乎？
　　縉紳衿監，為民之望，逋糧功令，更加嚴切。至於勢豪土棍，土司衙役，尤不足道。本縣不侮鰥寡，不畏強御，倔強之性，自昔已然。況分為朝廷法吏，不能搏擊奸豪，伸三尺之典章，無是理也。紳則詳參，士則申褫，奸棍蠹役，幽囚杖斃；而其名下應完糧米，即至家破身亡，亦終不免於輸納。彼時雖欲悔之，其何及矣！
　　本縣謬叨民牧，有風俗人心之責，所最與士民痛癢相關、休戚相共，欲代謀安居樂業，遂生複性之計，不知凡幾。此區區急公完糧，分內當為之事，非有所苛求於汝。
　　汝等豈皆木石心胸，不肯稍聽本縣一言耶？試於清夜平日，反覆靜思，必有以慰本縣之望，本縣將憑軾而觀之。
　　是時，十三都士民以此舉為異事，歡欣趨納者甚眾。而一二頑梗衿監，且笑其愚。余密遣差役捕致之。每日必有一二登堂者，計新舊積欠累累，總列一單，問之曰：「若肯完乎？」多浮詞支飾。余曰：「噫！汝莫不可化之士矣。今欲詳革汝貢、監，則功名可惜，吾不忍也。請暫入獄中少坐，不論今日明日，今夜明夜，但糧米全完，即出汝矣。」
　　而圖差復漸有弊，不肯攝衿監到官。餘思潮人好訟，每三日一放告，收詞狀一二千楮，即當極少之日，亦一千二三百楮以上。於當堂點唱之時，見係貢、監諸生，必呼而問之曰：「若完糧否？」召產房吏書齎比薄堆積案頭，立查完逋。完則獎以數語，揖之退；逋則開列欠單，置之獄，俟完乃出。由是輸納者益多，而詞訟亦稍減其半。
　　計開徵甫十日，積米盈倉，遂給發五六月兵食。先潮陽一營，次海門，次達濠，次潮州城守營，又次惠來營。輪流一周，復給七八月兵食。果爾源源接濟，前者方去，後者復來。
　　九月、十月、十一、十二等月，皆支領足數。至臘月二十八日而告厥成功，不復有懸欠升斗矣。五營軍士騰歡感激，不可名狀。潮陽營游府劉公、海門營參府許公皆曰：「我等平心自揣，苟得支給一半，或止少兩月，則已喜出望外，不圖徵發之神之至於斯也。」自是，新歲兵食按月支給，終余署任，無有遲者。
　　方立法嚴比之初，諸圖差弊竇驟塞，頗有慍言。復以拘到人民，不加刑責，糧完即釋安業。又逋賦止問本人，雖父兄子弟，已分析異居，不許波累。圖差平日枝蔓牽連，妄拘索詐之術，至是俱無所施其巧，而笞杖刑法與凡民一例，不得獨輕，久欲行歷任時挾制、鬨堂故事，而余屹不為動也。
　　忽一日，完糧甚稀。余正在待給兵食甚切，恐催徵不前，有辜軍士之望，重杖嚴比。時更漏初下，猝聞亭外人眾哄然一聲，差役擁擠，向東角門走出。書吏稟請退堂，曰：「圖差散矣。」余曰：「欲上東山耶？」吏曰：「大抵然耳。」余曰：「恐城門已閉，不得出，待我遣人赴營中，請啟鑰，大開城門縱之去。」眾差聞余語怪異，皆佇立聳聽，其去者亦稍稍潛集。
　　三班頭役二十餘人，跪下稟曰：「我等願往擒之。」余曰：「勿擒也。人眾至二三百，汝等數人何能為？且眾差此行，乃我明日立功之會，何攔阻哉？昇平世界，而差役敢於散堂，是叛也。其所以叛之故，縣令催科嚴也。兵食孔亟，催科不嚴，則縣令有罪；既已嚴矣，則無罪而有功。是眾差之叛，非叛縣令，叛朝廷也。既為朝廷之叛民，則縣令明日耀武揚威，率營兵、民壯搗東山，一鼓剿擒之。定亂之勛，與軍功一體議敘。其有逃匿在家，必籍搜捕，窮治新鄰，不盡獲正法不止。所慮昆岡炎火，玉石無分，不以此時查點清白，恐守法不散之差，亦與叛人同罪。枉累非辜，情所不忍。汝等高聲傳令：堂下差役，願走者速走，不走者靜聽點名。」吏白作何點法。余曰：「仍照糧簿喚比，不到者記名，便可知是誰為叛矣。各圖各甲，以次唱名，完多者記賞，完少者重杖。」至四鼓雞鳴而畢，無敢有一名不到者。余笑曰：「汝等皆在，誰為上東山耶？我昔在軍中，視三十萬賊如草芥，況東山一卷石，直用靴尖踢平耳。暮夜不知尋死者為誰，我亦不記前過。汝等自今以後，各深自愧恥，勉為守法奉公焉可也。」
　　由是，諸役皆股慄，紳士豪強輸將恐後，是以兩月之間，能辦五營半載以上之兵食。而鎮平、程鄉三千穀，省往來轉運之勞費。人心既定，頑梗既訓，役膽既破，從此催科，不復費力也。
　　丁未秋七月十有三日，余赴普寧尹，初學政也。
　　甫月餘，有潮民王士毅者，以毒殺弟名來告。云：「從弟阿雄，隨母嫁普民陳天萬為妾。天萬嫡妻許氏妒，以藥鴆阿雄致斃，十指勾曲，齒唇皆青。」並具有誣告反坐甘結，蓋情詞似乎可信也。
　　詰朝詣驗，空壙無屍。士毅利口喋喋，直指天萬懼傷移滅。天萬舉家相顧，駭愕不能出一語。余澄心靜氣，鞫知阿雄病痢兩月，並喚當日醫家問訊，灼無可疑。熟視許氏，腹大如牛，三四人扶掖蹲踞，則九年蠱病，含悲淒惋，亦非復妒悍鴆毒人也。
　　遍問犯證十餘人，再四窮詰，皆莫知屍在何處。度為王士毅所偷，因呼屍母林氏，問：「阿雄夭殤之日，士毅來否？」
　　曰：「邀之，不來。」復問：「次日來否？」曰：「來，不入我家，過其表姊宅即去矣。」問：「姊有夫、男與否？」曰：「有子廖阿喜，年可十五六。」
　　即喚阿喜來，問：「廿八日，王士毅到汝家何事？」曰：「遇諸途，未入我室。」問：「何所言？」曰：「言『阿雄死，今埋否？』我對曰：『埋。』士毅問：『埋在何處？』我對曰：『後邊嶺。』即去矣。」
　　余拍案厲聲曰：「偷屍者，王士毅也。」夾訊之，果服，供稱係僱乞人乘夜竊發其塚，持之去。再詰其移匿何處，及指使訟師姓名，皆支吾不以實告。恐有從旁窺視者，遂將王士毅決杖三十，聲言旋邑枷示。其陳天萬一家及鄉里牽連人等，概行釋去。當場觀者數千人，咸以為果完結也，歡呼震天，羅拜匝地。
　　旋輿不半里，密呼壯役林才，語之曰：「汝去衣帽，先驅入邑城，疾趨東門旅店，問潮客王士毅投宿幾日，寓何房舍，舍中有一人，縛以來。」
　　果擒獲訟師王爵亭，舉動從容，若為弗知也者。謬言與王士毅素不相識，士毅亦不之顧，詞氣斬截，幾於無間可乘。度代書、認保之處，土毅不能獨行，密喚代書及保家訊問，俱稱：「此人同來則有之。」爵亭尚不承招，給紙筆，令書供詞，則字跡與原狀若合符節。因投三木，真情畢吐，供稱：係老訟師陳偉度指畫奇計，偷屍越邑，移埋氵戎水都烏石寨外。其埋處當問偉度，即士毅亦不能知也。
　　因復遣役星飛訪緝，弋獲陳偉度前來，則老奸巨猾，較爵亭深沉十倍。至則切切鳴冤，言：「陳天萬乃我服弟。此二人全無良心，欲以假命陷弟於死，幸遇青天，燭奸如神。今陷弟不得，又欲移陷其兄。非公龍圖再世，我兄弟死不瞑目矣！」
　　余心然其說，有矜釋之意，見雙睜閃爍，似非善類，偶試之曰：「好訟師也！汝所言有情有理，娓娓動聽，若遇他人，百千亦釋。今不幸遇我，而汝又知為龍圖再世，則不必復來相欺。逐一首實，當從原諒。」偉度愕然，無以應。
　　王爵亭指之曰：「汝我三人，在烏石寨門樓中商謀此舉，汝援楊令公盜骨故事，教我等偷屍越境。一則不憂檢驗無傷；二則隔屬不愁敗露；三則被告者懼罪滅屍似實，陳天萬弟兄妻妾，鄉保鄰里，皆當以次受刑，夾拶糜爛；四則屍骸不出，問官亦無了局，我等於快心逞志之後，開門納賂，聽其和息，莫敢不從，致富成家，在此一舉；五則和息之後，仍勿言其所以然，阿雄屍終久不出，我等亦無後患。迨偷屍更埋之後，三人歡欣痛飲，共稱奇計，謂神不知鬼不覺，雖包龍圖復生，不能審出情偽。今日之事，尚有何言說哉！既遇龍圖，奈何猶不實供，獨使我二人受罪也？」偉度尚嘵嘵不服。
　　余復試之曰：「汝雖無同謀，卻蹤跡不謹。王爵亭、王士毅既為汝弟仇人，汝奈何在東門旅店，與之共坐飲食？」偉度出不急，遽答曰：「偶然耳。」余曰：「一飲偶然，連日共飯，亦偶然乎？」偉度曰：「普邑無多飯店，不得不爾。」余曰：「汝等連日旅店商量，吾已知之。若果仇人相遇，安有許多言說？」偉度漫供：「因爵亭等誣害吾弟，我故以好言勸之耳。」
　　余復試之曰：「汝夜間與之同宿，何也？」偉度曰：「無之。」
　　因復密訊王爵亭，竊詰其夜間住宿之處，房室、被帳、器皿位置情形，則又在城中林泰家。先後呼到林泰父子，隔別嚴訊，則偉度、爵亭在渠家同宿三夜，絲毫不差，其為同謀主使無疑。爰行夾訊，偉度始供，與天萬因祖屋變價，有睚眥之仇，藉此播害泄忿是實。其阿雄屍，埋在烏石寨外下溪尾，深三四尺，上砍一樹半截為記。
　　隨將偉度羈禁，差役管押王爵亭，前至其地。一面關知潮陽令，一面移檄塘邊汛弁，以兵同往。如言掘地四尺，起草蒲蓆包，則阿雄屍在焉。舁回普邑，俾林氏、陳天萬認明非偽。
　　令仵作檢驗，渾身上下，俱無他故。
　　王士毅低首無言。陳天萬見偉度而泣曰：「吾兄何為至於此？吾與兄一本之親，無大仇怨。曩因祖業微嫌，兄言欲害我破家蕩產，不得留一鋤存活，吾以兄為戲耳，不意兄果有此事。非兄今日自言，吾亦不知禍從何起也。今者吾事已白，兄自苦奈何？」偉度歎曰：「我之誤也，不必言矣。」
　　或勸余將此案通詳，則官聲大震。余曰：「普邑當連年荒歉之後，吾蒞茲月餘，地方未有起色。三宄之罪，固不容誅；通詳解省，牽累多人。吾不忍沽一己之名，使民受解累之苦也。」
　　因將王士毅、王爵亭、陳偉度各予滿杖，制木牌一方，大書其事，命鄉民傳擎偕行，枷號四鄉週遊示眾。普人快之。
　　潮俗尚鬼，好言神言佛。士大夫以大顛為祖師，而世家閨閣結群入廟，燒香拜佛，不絕於途。於是邪誕妖妄之說竟起，而所謂後天教者行焉。
　　後天一教，不知其所自來。始於詹與恭、周阿五，自言得白鬚仙公之傳。經前任王令訪拿，挈家逃匿，後復還故土，亦稱白蓮，亦稱白楊教主。大抵係白蓮教是實，而變幻其名爾。
　　妙貴仙姑，即詹與恭妻林氏也，詭言能呼風喚雨，役鬼驅神，為後天教主。其姦夫胡阿秋輔之，自號筆峰相公。相與書符咒水，為人治病、求嗣，又能使寡婦夜會其夫。
　　潮人篤信其術，舉國若狂，男女數百輩，皆拜以為師。澄海、揭陽、海陽、惠來、海豐之人，無不自遠跋涉，舉贄奉柬、牲酒香花，叩其門稱弟子者如市。
　　丁未仲冬十日，余自郡旋署，始知之。則已建廣廈於邑之北關，大開教堂，會眾數百，召梨園子弟，鼓歌宴慶兩日矣。
　　急遣吏捕之，則隸役皆畏得罪神仙，恐陰兵攝己。而勢豪宦屑，又從而左袒庇護，乘風兔脫，竟不能勾獲一人。
　　余乃親造其居，排其闥，擒妙貴仙姑，窮究黨羽。則臥層之中重重間隔，小巷密室，屈曲玲瓏，白晝持火炬以入，人對面相撞遇，側身一轉，則不知其所之，但藏奸之藪也。
　　余不敢憚煩，直窮底裡。於仙姑臥榻之上，暗閣幽密之中，擒獲姚阿三、楊光勤、彭士章等十餘人。復於仙公臥房樓上搜出娥女娘娘木印、妖經、悶香、髪髻、衣飾等物，尚不知其何為者。余追捕仙公益力。勢豪知不可解，因出胡阿秋赴訊。夾鞫之下，神奇百出。其實無他技能，惟恃悶香、衣飾，迷人耳目而已。蓋愚夫愚婦聞神仙之名，先以惶悚懾服，又見妙貴女流，無所顧畏。而阿秋髪髻、脂粉，衣裙翩翩，亦且左右仙姑，共作妖狐娬媚，遂以為真娥女娘娘，不復疑其為男子也。
　　迨入臥房，登邃閣，拜彌勒佛，誦《寶花經咒不》，燃起悶香，則在座者皆昏迷睡倒，恣所欲為。其悶香，亦名迷魂香，聞之則睏倦欲臥。有頃，書符，飲以冷水，則迷者復醒。
　　所謂求嗣、見夫，皆得之夢魂倘恍之際。
　　按其滔天孽惡，雖懸首藁街，猶不足以山川之恨。因念歲歉之後，鄉民以解累為憂。且黨羽多人，必至世家大族，牽連無已。余體恤民情，為息事寧人之計，凡所供之姓名，一盡燒滅免究。
　　將林妙貴、胡阿秋滿杖大枷，出之大門之外，聽萬民嚼齒唾罵，裂膚碎首，並歸仙籍。其縱妻淫孽之詹與恭，及同惡姚阿三等十餘徒，分別枷杖創懲。餘黨一概不問，使皆革面為人焉，足矣。
　　籍其屋於官，毀奸竇，更門牆，為棉陽書院，崇祀濂、洛、關、閩五先生，洗穢濁而清明。余亦於朔望、暇日，與閹邑人士講學會文其際，出文會張陂租穀百餘石，為春秋丁祭、師生膏火之資。正學盛，異端息，人心風俗，蒸然一變。
　　鎮帥尚公、大中丞揚公聞之，再三嘉歎，且曰：「此教不除，害不在小，通詳正法，厥功為大。令除民之害，不忍沽一己之名，使縲紲遍及於鄰封。深夜室內，自經溝瀆，則保全人名節多矣。善夫！」
　　延長、埔上、塘子等鄉共築陂障水，輪流以灌溉其田。八九月之間旱，江、羅兩家恃強眾，紊規約，不顧朔日為楊家水期，恣意桔槔，奄所有而踞之。
　　楊仙友不服，操刀向阻，弟兄楊文煥、楊世香隨之。羅明珠奔回，告其鄉老江立清，號召鄉眾。江子千、江宗桂、羅達士、羅俊之、江阿明、江阿祖、江阿滿、江阿尾、江獻瑞等四五十人，荷戈制梃，環而攻之。楊學文見父、叔在圍困之中，亦招呼三十餘人與之格鬥。眾寡不敵，仙友殲焉。文煥等紛紛逃竄。世香受重傷不能自脫，被擒入寨內，誇示豪雄，實以醫藥調劑，恐其死也。
　　是時，署潮令者為大埔尹白公。驗傷通報，未訊而歿。冬十月十有八日，余攝篆視事，庭鞫再三，莫肯居兇手者。詞證江拱山、謝文卿，以格鬥人多，刀梃交下，實不知為誰。詢之未死之楊世香，亦僅知傷己者為羅俊之、江阿尾、江獻瑞，而致斃楊仙友之元兇，亦不能知其為誰也。
　　將江、羅兩姓人犯，隔別細詢，撫之以寬，動之以情，示之以威，加之以三木，鉤距畢施，刑法用盡，總以「不知」二字抵塞，無一人一言之稍有罅漏者。余於是亦無可如何也。
　　居數日，陰晦，淒風慘淡。漏下人寂，余呼兩造齊集，謂之曰：「殺人償命，古今不易。汝等清夜自思，設汝被人殺死，而人不償汝命，汝為冤魂，能甘心乎？汝等所希冀僥倖，不肯招承者，以無人指質耳，我已牒城隍尊神，約於令夜二更，提出楊仙友鬼魂，與汝質對。汝等雖有百喙，亦難以掩飾矣。」
　　命隸役分攝諸人，隨詣城隍廟。鳴鐘鼓，焚香再拜，起坐堂皇。先呼楊仙友鬼魂上堂聽審，憑空略問數語。謂階下諸人曰：「楊仙友在此，欲與汝等對質。汝等舉頭觀之，此以手捧心、血染紅衣者是已。」眾人或昂首而觀，或以目竊睨，惟羅明珠、江子千、江立清三人低首不視，若為弗聞也。
　　余即呼羅明珠至，正言曰：「仙友在此，欲汝還其一命，汝尚何推諉哉？」明珠駭顫，良久不能答。余曰：「汝平日利口狡賴，今仙友冤魂在茲，汝則不敢置喙，其為汝殺死無疑。若不實言，當刑訊。」明珠服曰：「吾梃擊其顛，傷在偏左。仙友之死由鋒刃，乃江子千，與吾無涉也。」
　　繼呼江子千至，問之，子千不承。余曰：「汝自與楊仙友辯論。」子千熟視不語。余曰：「汝不見冤魂乎？魂言羅明珠執木棍傷其額顱之左，汝執長刀刺其胸膛，僵於地，汝拔刃，血隨之湧出。當日情形如此，汝尚何容辯哉？」子千曰：「是也。」余曰：「仙友之死，由汝二人。魂所言無妄乎？」曰：「無妄矣。」余曰：「當日號召多人，指麾令殺者為誰？」曰：「江立清也。」
　　遣役將子千、明珠入廟中暗處。呼江拱山謂之曰：「楊仙友怪汝，汝明知殺彼之仇，不以實告，欲沈其冤。今與汝為難，汝受賄幾何，即以汝償其命矣。」拱山叩頭曰：「殺人者，江子千、羅明珠；主令者，江立清。奈何以無干之人償其命乎？」繼呼江宗桂、羅達士、江阿明、江阿祖、江阿滿，細加詢問，皆如拱山等所言。
　　江立清恃其老也，刑法不能加，鬼神不能嚇，堅諉不知。
　　詰問良久，終不承。余見其病甚，度不久奄人世，乃謂曰：「眾證明確，即同獄成。仙友言，禍由立清，終不肯使活，將奪其魄於道。」即將江子千、江立清諸人按律定擬，解赴大吏。
　　甫三日，而立清卒。潮人遂以為真有鬼神也。
　　潮俗多無賴，以攘奪、穿窬為常經。使之閒居寂處，則不能以終日。
　　余初蒞普時，民之攘竊者百餘人，緝治懲勸，逾月肅清。
　　冬十月，攝篆棉陽。棉之攘奪於途者以百計，穿窬者以千計。
　　行人當中午，持梃結群而趨。日未晡，則路絕人行。
　　余怒焉。擒其積惡盈貫者，斃之；窮凶極狠者，刑之；雖甚劇而可化者，懲而釋之，使立功自贖。竊果、蔬、薯、芋，雖微必杖。或抗法逃藏，不獲不已。賊知余之為彼難也，甫及月餘，亦群然斂跡，道路肅清。
　　民以無賊為賀。余曰：「噫！未也，暫戢耳。」又旬日，而惠來、海豐之人，皆怪余驅賊入其疆。棉之文武寅僚亦以為賀。余曰：「噫！未也。惠、豐自有土著，安能納盡垢污？恐其無所之者尚眾也。其潛蹤也，為畏死；其寂處也，不能安。將無有入海之意乎？」
　　或曰：「子知海務者，二三月出巡，八九月旋師，今豈盜賊下海時哉？」余曰：「嶺南氣候不定，今雖冬臘，日暖風和，何可忽也？」因密約海門、達濠及潮陽三營將弁，並行訪緝。
　　越數日，果有偵者來報云：匪類潛謀糾眾集械，將出海。
　　其窩頓在百二十里之外，兩邑交界鐵山之麓，土名葫盧地。有炮火巨械，埋在方老七園中。長槍、大刀、藤牌，俱藏寮間茸草深處。約以臘月十二夜二鼓，會集起行，直趨海岸，奪府而出。
　　時十一夜二鼓矣。海門營遣千總陳廷耀與余密商，議以舟師夜抵石港，登岸埋伏石埠潭山間，待其來掩擊之，而疑其未善。余曰：「噫！然哉。師行百里，不無人知，風聲偶漏，將屬徒勞。即使幸爾相遇，不與官兵敵殺，則必棄械而奔，暮夜之間，難為追緝。不若乘其未發，先入虎穴，以官拘犯，如縛雞豚，止用兩三人力耳。」陳曰：「賊徒已多，豈兩三人所能辦？」余曰：「此間三人足矣，至彼則我眾自多。」陳君會意，曰：「善！」遂辭而去，留百總翁喬，聽余調遣。
　　余張燈草檄，使普役陳拱、潮役林標，偕百總翁喬，乘夜馳赴普邑。檄署典史張天佑，統率壯丁五十名，馬快、健役五十名，以初更直抵葫盧地，圍搜捕擒。果在老七茅寮中擒獲謝阿皆、黃阿五、高阿萬、沈阿石、方阿球等五人，即於寮間搜出鋼叉、挑刀、鉤鐮槍、竹篙槍、藤牌二十八麵桿。又於園中起出大炮四位、神威炮一位。又於老七宅內，搜出子母炮、鐵槍、牌刀、斬馬刀、鐮刀、鐵鉤五十六把，火藥二桶，鉛子一筐，火繩、火絨、紅布雜物，不計其數。
　　復擒獲林阿元及老七。老七者，方阿條也。素不孰，好結納匪類。世居普邑葫盧地鄉，與揭陽民黃阿振、潮陽民楊阿邦、陳阿祿，皆盜徒相善，往來密洽。以余治盜嚴肅，無逞志之區，乃於十月朔日，在棉湖寨沙壩中，偶語米貴乏食，阿條遂起意，商謀下海劫掠商船。
　　自以家居山僻，園寮茅舍，可為往來駐足總匯。購置軍械、米糧，以為行資。阿振、阿邦、阿祿各逞己能，分途招伙。擬以是夜在大壩墟會齊，由錢澳奪舟出海。自謂神出鬼沒，無人覺知，可以乘風揚航，橫行島嶼，劫商舶，屠賈客，銀錢貨物，堆積如山，致富成家，在此一舉。而豈知天道不容，有乘其未發而張網羅以掩捕之者也！
　　據供，黨羽多人。就其確然有據者，復擒獲王建千、歐阿利、梁阿義及代製炮械之鐵匠劉阿捷等，續獲邢阿鳳、朱阿永、鄭阿禽、林阿齊、梁阿千及與阿條為首之黃阿振、楊阿邦，共一十八人，按律懲治，惟陳阿祿以自首從寬。其餘情罪未著者，概免株連，許以改過自新，不追既往。
　　自是，山陬、石罅、海內遊魂，無不聞風喪膽，潛蹤遠遁，莫敢有復萌攘竊多事之想者。潮、普兩邑肅然矣。
　　余方理堂事，見儀門之外，有少婦扶老嫗長跪其間，手展一楮戴頭上。遣吏役呼而進之，曰：「若告狀，宜造堂前，何跽之遠也。」命吏人接受之。吏復曰：「素楮耳！」余曰：「婦人不知狀式，素楮亦不妨。」吏曰：「沒字也，惟空楮而已。」余曰：「亦收之。」展視果然。
　　召而問之曰：「若有冤欲白，當據事直書，何取空楮來也？」婦人曰：「不識字，又短於財，代書者為李阿梅所阻，莫我肯代。」余即將其楮命吏書之，吏曰：「不知也。」余曰：「書供詞。」
　　則老嫗鄭氏，年八十六矣。少婦姓劉，鄭之寡媳也。鄭言：「亡兒李阿梓，去年十二月初五日為李阿梅逼殺。將鳴之官，阿梅懇族中生監李晨、李尚、家長李童叔等，勸我無訟，為我斂埋，貽我住屋，養我老幼。今阿梅不存良心，逼我徙宅，收我瓦桷，絕我糧食。餐風宿露，不知命在何時，我是以來告也。」
　　余曰：「人命至重，汝不應私和。且自去冬以及今秋，已經九閱月矣，告何為者？」劉氏曰：「阿梅欺凌孤寡，實以夫亡隔歲，無控告人命之理，故敢於負約耳。我等亦知夫死已久，當日原係威迫服毒，不控抵償，今者敢有他望？但毀屋絕糧，情實難堪。而訴之族長、生監，互相推諉，視若秦越。姑年風燭，兒在襁褓，天不憐救，死無地矣。」
　　問阿梅家在何處。劉氏曰：「在昆安寨，離城不遠。」余曰：「汝婦姑少待。」即飛簽遣役，拘李阿梅對質。
　　有頃，阿梅至。訊之，阿梅狡賴曰：「無也。我與阿梓有服之親，去歲阿梓不幸病死，我憐其母老子幼，常周恤之。今災餘米珠青黃不接，我自救尚且不贍，豈能復顧他人？」鄭氏、劉氏再三爭辯，阿梅固不承，且曰：「婦人無厭，義舉原非可以常繼之事。我妻兒現在苦饑，何況於汝？」問以逼死李阿梓，及李晨、李尚私和貽屋養老諸事。阿梅曰：「此風影俱無者，不過欲求助升斗，誤聽訟師造此聳誑。李晨、李尚、李童叔可以喚質。」
　　余亦心疑其果無有也。但以鄭氏婦姑不類狙詐之人，而阿梅目動言肆，似非誠實，試之曰：「阿梅膽大，敢於我前弄巧！我聽人兩語，即以洞見心肝，豈汝利口所能欺誑？汝以我初蒞任，可以相欺，欲試我三尺法乎？有罪首實，雖重譴亦可姑寬。汝不以實情告我，我喚李晨、李尚、李童叔與汝質對，水落石出，先責汝欺誑四十板，然後按情治罪。汝試思之。」
　　阿梅服曰：「是也。阿梓乃我從兄之子，因去年十二月向我索找田價，我不依，彼一時短見，服毒圖賴。族中李晨、李尚諸人，勸我代為殯殮。我曾給鄭氏銀十二兩，又將舊日十五兩借券亦取還之。並無許其養老之事。」鄭氏曰：「原約兩間房屋亦為棲身，今拆去瓦桷，置我婦姑於何地？且公議贍養一年，今尚少四月。李阿梅，遂昧良心乎？」阿梅曰：「屋瓦係風災吹毀，我暫收存，今仍去蓋好，還鄭氏婦姑居住。月給與食米一石，至臘月以後，則不干我事矣。」鄭氏、劉氏皆曰：「可！」
　　余曰：「李阿梅應加刑責，以儆無良，懲欺誑。姑念片言一折，輒自服辜，據實輸情，如約補過。此亦非甚頑梗不可化之民也，從寬令其修屋、給米，免行笞杖，以全親親之誼。俱各和好如初。」鄭氏、劉氏皆大悅。李阿梅亦歡欣叩首，轉身吐舌而去。
　　龍湫埔溪畔泥窟之中，有死屍焉，莫知其所自來。適有好事者造其鄉，偵為竊賊王元吉，因謀賊弟王煌立，以為奇貨可居，藉嚇白墓洋楊姓。久之，無所獲，以活殺賺和來告。
　　披閱之下，覺多可疑。煌立情詞激切，當堂具結請驗。時十一月十二日漏下二鼓也。余堂事畢，呼煌立至內署。察其言貌，似樸拙為人所愚。問誰主使，不以實告。
　　度鄉民為命案入邑，必有約保左右其間。因留煌立他室，密遣人至其寓處，出袖中飛簽，立喚同來之貴山都約保。果有保正許元貴在焉。元貴大驚，以為事已敗露，誘卸訟師李阿柳。
　　即簽拘李阿柳。
　　據差役鄭伯、陳拱稟稱，李阿柳係普邑革退工房書吏，須黎明往普提訊。余曰：「不然，仍在王煌立寓中，急掩捕之。」
　　有頃，阿柳至，自稱：「今日死矣！乞免刑，當吐實。」余曰：「善。」阿柳欲言不言，似有瞻顧狀。余恐書役中有與同謀者，授楮筆使書之。
　　阿柳知不可欺，即據實直書商謀嚇詐情事。而訟師蕭邦棉、普棍張阿束及案前經承刑書鄭阿二皆與焉。即令鄭阿二跽下對質。飛簽拘出蕭邦棉、張阿束，皆頃刻而至。
　　鞫訊情由，緣李阿柳在普多事，避罪入潮，與蕭邦棉投契。
　　邦棉往龍湫鄉收租，攜與俱。有案賊曹阿左至寓齋，言窟中屍乃王元吉，數日前曾與楊如傑口角。白墓洋楊姓頗富饒，藉此詐財，甚不費力。邦棉遂使阿左招來屍弟王煌立；煌立難之，以家貧乏費為詞。邦棉即給煌立錢二百，阿柳代書提詞，將楊鳴高、楊如傑等十多人羅織詞內。又使阿左往邀許元貴。元貴齎詞至白墓洋，稱煌立欲赴縣控，為蕭邦棉、李阿柳所留。事可和息，須費銀八十兩。
　　而是時，刑書鄭阿二亦以收租至白墓洋，從中議價，遍向楊家嚇索。諸楊不依。煌立、元貴因偽為入邑，至貴嶼，邦棉、阿柳又偽為留回。越兩日，會餘旋普，因又偽赴普邑，宿林惠山、張阿束之家。阿束又為講和，與鄭阿二、李阿柳等極力嚇索。自八十兩降而四十、二十，以及十兩。而楊如傑之母吳氏，終以並無毆打王元吉事情，且係貧寡，無可措應。遂出而以藉屍勒酷具控，而王煌立亦有活殺賺和之鳴。
　　則此案之興，實由此一班訟師、宄棍、奸保、蠹書傍風生事所為。乃漏下尚未四鼓，而網羅盡皆弋獲，所謂恢恢不漏者乎！
　　但王元吉作何，身死之處尚未明晰。次日詣驗，重傷遍體，且腰間竹篾二條，確係他處移來者。當場訊問，皆莫能知。
　　心疑此偷兒被殺行徑，曹阿左案賊必知之，而阿左不到。
　　因呼許元貴謂曰：「人命至重。今屍在曠野，未知兇手為誰，但案內有名，臨審不到者，即是矣。曹阿左不到，必係真兇。汝星夜拘出赴訊。如賄縱不出，則汝代抵償焉。」
　　薄暮旋輿，過石埠潭鄉，鄉老幼數十人羅拜於道。問何為者，皆曰：「我等篤實農民，非有他事。因鄉居孱弱，十數年為賊所苦。幸公蒞止，始安生業。今田稻得收，園蔬無恙。喜公而來，迎公欲見公一面耳。束薪為炬，以送行。」餘一一慰勞之，且曰：「汝等皆安居樂業，守法奉公，尊君親上，則我受賜多矣。明月在天，蟲沙畢照，此炬可以不勞。」耆老子弟皆夾道而趨，辭之不去。
　　中有一老者將傾跌，余遣人扶掖請回。老者昂首言曰：「吾年六十有九，未嘗見此好官。今宵雖跌死，亦快活也。」余因令輿夫徐行，從容問所疾苦，則搖首曰：「今無矣。」問鄉間尚有穿窬否，則曰：「吾鄉無有，前途十數鄉亦無有。惟龍湫埔未盡絕，我不敢言。」余曰：「吁！無害。」老人乃附耳言：「彼處惡賊五人，竊劫無忌，今已死其一，即所驗之屍是已。餘四人，曹阿左、鍾阿表、黃近啟、羅阿錢，皆飛天手段難捕之賊也。」余心識之，越兩日，許元貴果獲曹阿左以來。將夾訊，阿左奮然吐實，侃侃而談。供稱與王元吉、鍾阿表、羅阿錢、黃阿瑞，共以竊奪為生。十月廿二夜，欲作穿窬。因無所獲，適楊如傑之弟楊阿印，獨宿園寮，看守地瓜。元吉潛入其寮，偷所蓋棉被，為阿印所覺，呼其名詈之。元吉欺印年幼，搶奪而去，售與黃奕隆，得錢八十文。阿印歸訴其兄，而如傑病起初羸，亦未如之何也。元吉又於二十四夜，偕阿左等四人同至鄭厝寮行竊，復為事主覺，喊鄉人齊出捉賊，棍棒交加，拒捕逃脫。阿左、阿表等四人，皆壯盛先奔，獨元吉餓悴行遲，受傷特重。以黃麻布褲纏裹頭顱，鮮血進透。
　　二十五，遇阿印、如傑於鬼墓寮途中。阿印恃有兄同行，向元吉索被。互相爭角，當為鄉眾勸息，途之人所共知也。乃元吉夜宿於黃奕隆瓦窯內，數日殞身。奕隆恐有干連，偕其弟奕茂及黃阿瑞等，將屍移置曠野埔窟中。而元吉叔父亦知而不問，蓋以其身為匪類，不足矜憐，恐控出真情，反為門戶之辱也。
　　因拘到鍾阿表、羅阿錢、黃阿瑞，俱供元吉伙盜及鄭厝寮拒捕受傷是實。黃奕隆繳出所買贓被，亦與阿左、阿表等供招相符。而黃阿瑞，即係黃近啟。蓋石埠潭老人所屈指而數群盜，入網羅，亦無一疏漏雲。
　　擬欲通詳律究，因念荒歉後，解累艱難，將蕭邦棉、李阿柳、鄭阿二，張阿束、許元貴，及案賊曹阿左、鍾阿表、黃近啟、羅阿錢、買贓移屍之黃奕隆、聽唆誣告之王煌立，分別杖責枷刺，各蔽厥辜。
　　自是，潮邑訟師、土棍、衙蠹、猾保、姦宄、盜賊，皆人人震恐。地方大治。
　　有鄭侯秩之妻陳氏，以迫死夫命來告，雲其夫充南薰坊保正，因蕭邦武匿契抗稅，恨夫較論，於十一月十三日，統率囚徒蕭阿興、李獻章、蔡士顯、莊開明等，擁家抄殺，將夫叢毆垂斃。無地逃生，投河而死。現今屍在峽山都大壇溝邊。余心疑之，然不得不為驗訊也。
　　其子鄭阿伯果駕船載屍以來，立往相驗。雖遍體並無他傷，而指甲泥沙，實為投河確據。然竊疑蕭邦武等五家，皆貿易樸民，無無故叢毆一人之理。且侯秩身充保正，而邦武等五家連連被竊。在前令魏君任內，各控就保究盜則有之。餘下車即為比緝，刻日追贓，亦無至今始共毆迫下水之理。兼殘屍口頰無存，無從辨別真偽。而自十三日被毆下水，何無一人知覺，至今始來控告？即使十三日溺死，距今廿一日相驗，未滿旬日，何以屍首腐爛，竟似半月有餘？亦不應若是之速。
　　窮詰其偽，阿伯不服，稱屍在水浸，速朽為宜。再問邦武等五人，皆不能自為置辯。而陳氏、阿伯利口喋喋，披麻執杖，子哭其父，妻哭其夫，一時哀痛慘苦之情形，幾令旁觀鐵石亦為墮淚。然餘心終不以為然也，勒令阿伯母子自行備棺收鹼。
　　眾皆駭愕。
　　余呼邦武等五人，謂之曰：「侯秩未死，汝等不能弋獲乎？」
　　皆曰：「不知也。」余曰：「汝同鄉共井，何事不可訪知？乃如此憚煩，置身局外，殊可怪也。他人事可諉為不知，今身為兇犯，禍及切膚，應羈獄詳候抵償，汝五人皆自甘償命乎？」
　　五人胥涕泣求救。余曰：「無益也。侯秩平昔縱盜殃民，今見我來，畏法逃遁耳。度汝等潮民，逋逃之藪，不外惠來、海豐，甲子所、東海窖、碣石而已。汝五人分途追緝，無不獲者。」
　　越三日，蕭邦武果在惠來縣地方活捉鄭侯秩以來。百姓環庭聚觀者數千人，皆拊掌大笑。陳氏、阿伯含羞伏地，叩頭請死。因究出造諜指使之訟師陳阿辰，並拘坐罪，潮人快之。
　　至其屍所由來，則係久溺餓丐。招尋無主，然既有偽子假妻，為之披麻執杖，殯殮成禮，則此丐亦可含笑九泉雲。
　　余既兼潮篆，車塵僕僕兩邑間。一日，過鄯門，見數牧章在河畔偶語。中一童曰：「橫逆哉！剝婦人至赤身，可殺也。」又一童曰：「新婚遇此，慘甚矣。以輿夫敝褲為新婦嬌裝，當日如何下車，如何入室？恐是夜合巹，乃夫不能無疑也。」又一童曰：「疑亦將如之何？乃夫尚畏懼，不敢控告，奚怪彼梟梟者哉！」
　　余聞大駭，停車詢之，諸童皆笑而走。命牽一童臂以來，乃言：「烏黃隴與惠邑交界之區，惡賊十數輩，橫行無憚。此月二十日，要行嫁者於途，拉新人出自輿中，摩頂放踵，皆剝奪以去。乞留一下衣蔽體，亦不從。且環而睇審其不可名言之處。及賊去，輿夫憐之，解敝褲與之週身。」
　　余曰：「噫！而言過矣。行嫁則迎親多人，豈能袖手旁觀？多人則衣衫可讓，何至用輿夫敝褲？且為之夫者，又肯默不告官，無是理也。」牧童曰：「貧家無多人親迎。告官不能致之死，非徒無益，且反禍焉。彼窮凶極惡之流賊，殺人放火，靡不敢為。誰復以身試虎口耶！」問娶妻者姓名，曰：「不知。」
　　問諸賊各何姓名，曰：「尤不知也。」余心識之，歸而遣人密訪，未能得其詳。
　　先是，十八日，余方抵潮署事。十九日黎明，有以白晝搶劫來告者陳日耀、陳日光、林嘉升云：「於是月望日，在雙山遇賊十餘，刀梃交下，三人皆仆地，裂顱劃足，銅錢衣被劫奪一空。熟識三賊，鄭阿載、鄭阿惜、劉阿訟，皆溜天極惡，無人不知，無人敢告，無人能捕之賊也。時以公未蒞任，稟明縣尉驗傷，今未平復。」余笑曰：「既無人能捕，何告為？」日耀等泣曰：「某言其平日耳。幸公蒞止，可仍聽道路荊棘，貿易不得安生乎？」
　　余飛差星夜往緝，遂於二十二日弋獲劉阿訟以來，召日耀等三人與之對質。阿訟昂然曰：「是也，奪其錢六千，衣衫裘被之類凡有七，尚存蔡阿繼家中，未分散。」問：「同黨幾人？」曰：「鄭阿載、鄭阿惜、蔡阿繼、張阿祿、莊阿泛、廖開揚、馬克道，與我共八人耳。」問：「汝等諸人，聚居何所？」曰：「我輩皆不敢回家，在山中閃爍往來，草棲岩宿。惟蔡阿繼、廖開揚二人在家，窩接物件。」問：「平日行劫幾處？」曰：「多矣，難記憶也。」問：「下海劫船與否？」曰：「此則無之。」
　　因設法購緝，復於二十六日擒獲鄭阿載、鄭阿惜、張阿祿、莊阿泛、蔡阿繼、廖開揚以來。皆不待刑訊，與劉阿訟所言若合符節。
　　余見鄭阿載、阿惜尤奇凶，心惡之。問平素劫奪幾何，亦云久而忘記。止近此數日內，言之歷歷，則雙山行嫁一婦人預焉。問所劫婦人何贓。阿載言：「貧人無他長物，止銀簪、耳環、戒指、衣裙，寥寥數件而已。」問：「同劫幾人？是誰下手？」曰：「同劫仍此八人，下手加功，則我與阿惜、阿訟、馬克道四人耳。」問：「行嫁則迎親多人，汝等敢突出橫劫，非百十人不可，言八人、四人者，妄也。」命夾之，則大呼曰：「再醮之婦耳，焉有許多人迎之？我等實止八人。今日諸事皆直言不諱，獨何為以此相欺？今即言百人千人，亦不過一死而已，寧能於死之外別加我罪乎？」
　　余拍案數之曰：「汝等不為善良，甘心作賊。昇平世界，白日行劫，得財傷人，罪當死，一也。男女授受不親，奈何橫加剝辱？且不顧新婚，使人夫婦一生抱痛，罪當死，二也。汝剝奪新婦，一絲不留，且分持其體而聚觀，如此辱人，乃天地鬼神所共痛憤之事，罪不容以不死，三也。」阿載、阿惜皆曰：「我等作賊，為貧所驅。劫害多人，死亦無怨。至於剝辱，乃再醮之婦，何新婚之足雲？彼自家不存羞恥，則其體亦盡人可觀，未必衣服之去留，遂為關係也。彼其丈夫尚不敢出來控告，則此事亦可不必深究矣！」
　　余笑曰：「噫！婦人之不可再醮也，如是夫。雖盜賊，猶將輕之，況讀書明理言節義者乎？此事亦姑置勿論。但積凶行劫已多，法不可活。就剝殺陳日耀等一案，治罪有餘。惟是通詳每多漏網，而無辜牽累，餓殍途中，殊堪憫側。俟枷號滿日再議，可也。」
　　即令廖開揚起出銅錢、衣衫裘被等物，付陳日耀、陳日光、林嘉升，當堂領回。馬克道候獲日按法懲治，餘皆痛杖大枷，發四城門示眾。
　　阿訟，阿載、阿惜為邑人所痛恨尤深，環觀者千百，皆嚼齒指罵，或擊以泥沙，燔以草火。而彼婦之丈夫，亦從人群中潛錐其股，灼巨艾灸之。阿惜咬舌而死，阿載等不數日皆後先畢命。潮人相舉於加額稱大快。
　　阿祿、阿繼其後亦皆病斃。惟莊阿泛以頭觸庭階，自稱能改過，從寬杖責，與之小枷。阿泛竟帶枷逃脫。未及兩月，又以謀財劫殺郭君芳命案獲出，按問如律。
　　洋盜，故惠、潮土產也，其為之若兒戲然。三五成群，片言投合，奪取小舟，駕出易大，習為固然也久矣。
　　余以丁未秋蒞普，特嚴弭盜。甫兩月，境絕穿窬，山溪清廓。時尚未越俎代潮也。
　　冬十月，有南澳鎮差員高聰、紀壽、林耀等齎投公檄，移提行劫樟林港大盜林阿相、李阿來。余以綏靖地方，無分彼此，亦不暇辨阿相等之是否真賊，即依來文喚出移解。
　　既而思之，海洋行劫，賊徒必多，散黨還家，豈僅寥寥一二輩。若不多方搜緝，使其根株淨盡，潛藏鄉村，為害匪淺。
　　不可謂普邑無海疆責任，遂漠然置之也。
　　因遣役密訪，有李阿才、李阿皆、李阿繒三人蹤跡可疑。
　　隨差陳拱、陳勇攝訊，則李阿繒乃從前竊豕經余拘責者。憶其月日，似不宜有出海之事。屏左右密訊之，阿繒果未同行。且言林阿相、李阿來皆昔年舊案扳累，非此次在洋行劫之人，惟李阿才、李阿皆出海為匪是實。余釋阿繒去。
　　細鞠阿才、阿皆，皆不自掩諱，直供係黃呂璜、耳聾京、林老貨招邀出海。九月十一晚，在老貨家對面南逕山會齊。山多林木，眾喜其密茂，遂止宿焉。老貨遣弟林阿鳳以飯至山餉眾。次夜，抵桑田之鳳豆山，藏石洞內一日。又次夜，奪取海船二隻，共駕出海。
　　十四日，在花嶼洋面，劫奪鄭財源、鄭廣利繒子船二隻，將原海船棄去。
　　十五日，在福建將軍澳海面，奪坐一紅頭船載鹹魚者。
　　十七日，在井尾洋面，奪得吳德隆鹽船。眾人利其寬大，將鹽盡棄下水，群趨坐之。其紅頭船、繒子船三者皆釋回；惟留繒船中水手杜阿利在鹽船相助駕駛。
　　九月二十四日，在潮屬廣澳洋面，劫奪林有利等杉木船，亦卸其杉木下水，林老貨等二十二人分而坐之。阿才、阿皆與黃呂璜等二十一人仍坐鹽船。是夜風濤大作，兩船不能相顧，遂各飄散。
　　黃呂璜船上風篷破損，米糧又竭，饑寒迫身，不能久處海面。於十月初四日，在惠來縣所屬之香員澳沉械入水，棄舟登岸，散黨潛歸。黃呂璜傾跌坑溝，僵凍而死。餘皆空手乞丐還家。林老貨等一船，尚不知其蹤跡去向也。
　　問同黨幾人，曰：「四十三人。」問誰為首，曰：「赤鬚大哥、耳聾京、林老貨、黃呂璜皆為首者。黃呂璜係同縣人，鄉居不遠，是以知其名姓。餘皆混名綽號相呼，必見面乃能識之。」
　　余意同黨許多，豈有概不識名之理，必係代為隱諱，命刑之。李阿才叩首曰：「實不知也。平日所相呼者，有陳二潑、肚猴順、偷食油鼠、上海容、文萊薯、芬筒公、單鞭、皂隸、侯大漢、阿肥、二十三仔、老二猴、蕭大肚、權師，皆不知其姓名。即赤鬚大哥、耳聾京，亦不知何姓；林老貨，亦不知何名。惟億老貨家在潮陽縣之隴頭鄉，有弟林阿鳳。雖無下海，然往來要約，招伙集械，留阿鳳奔走效勞。若拘獲一林阿鳳，則諸人名姓可識矣。」
　　正在設謀訪緝間，復據馬快陳勇稟稱，揭陽縣屬之棉湖寨，有黃阿鳳一名，係出海行劫之賊。余意此必林阿鳳詭姓也，飛差陳拱、陳勇、余進，齎檄往諭湖口司巡檢方大忠，立擒黃阿鳳以來。質之，李阿才曰：「陳二潑也。」問獲者實何姓名，據稱實名黃阿鳳，詭號陳二潑，家居棉湖。係黃呂璜招邀入伙，與阿才等同坐一船，在香員澳岸散黨者。
　　時南澳鎮差員高聰、陳申、紀壽、林耀等，聞縣令獲賊，皆來問姓名，乞將三賊賞與差員報功，可得把總之職。余曰：「噫！此亦善。但賊徒尚多，欲一一緝獲，必須有人質對，然後無枉無縱，不累善良。且遲數日，待我獲有多賊，則賞汝矣。」
　　高聰等不能待，將李阿才三人姓名星夜飛報鎮帥。鎮帥以為莫大奇功，星夜飛報閩、廣兩省總督、提督，內有「差員獲賊李阿才、李阿皆、黃阿鳳三名，被普寧縣借去」之語。余笑曰：「借衣可穿，借銀可用，借賊何為乎？」余初不知武弁獲賊，如許勛勞，以為猶夫文員，分內尋常之事，是以未與之耳。
　　彼遂強冒為己功，一至此耶。
　　幕友不能平，勸申文與之辯，謂：「花嶼、廣澳地方，皆鎮帥轅轄之下，何獨吝一槍一刀，讓大功而不建，反以漁舟、商艘盡借與賊？今欲向縣獄之中分捕快縛來之匪黨，以為封建大臣銘鐘勒鼎之殊勛，不亦羞弁韜而貽盜賊之笑乎？」余曰：「如此，非文武和衷之誼，不如讓之。我等焦心勞思，無非綏靖地方起見。若以此為名為功，則三尺童兒齒冷矣。」
　　其李阿才所供知賊之林阿鳳，時即乘夜飛差往緝。一面移知潮陽縣差役協擒。次日回報，隴頭鄉並無其人。
　　余未以為信也。密令李阿才乘婦人輿，壯役陳拱隨其後，潛聽阿才指揮，舁入隴頭鄉，直至林老貨門前。陳拱見其家有婦人，遽問曰：「汝老貨在否？」婦人曰：「乞丐死矣。」陳拱復問：「小叔阿鳳在否？」婦人曰：「久不來也。」於是陳拱喚鄉長、保正協拘，而婦人忽改口，言不識老貨、阿鳳為何人。
　　擁之入縣，庭訊之。婦人堅稱不識老貨，亦無林阿鳳。問鄉長，鄉長亦言：「村中並無此二人名姓。」餘思陳拱造門一問，婦人不意一答，真情已經畢露，豈有鄉中全無此人之理？
　　命曳下鄉長夾訊之。鄉長大呼曰：「有也。」但以目視二保正而不言。餘思二人必有弊，命出門外候呼喚。鄉長乃言：「村中向有林阿任，混號老貨。自九月他出，在外作賊未歸。近有傳其已死者，不知真偽。此婦實老貨之妻，日出丐食。林阿鳳即老貨之弟，今亦逃匿他處。保正恐難拘貽累，令我固稱無有。我是以不敢言也。」因將保正蘇贊卿嚴加刑夾，楊新重杖三十，俱置獄中，謂曰：「阿任、阿鳳獲到則釋，不然，囚之一世。」
　　越數日，差役陳拱等多方訪緝，果獲林阿鳳以來。自稱並無下海，止奔走往來，招邀蘇阿佑、洪美玉、李阿才、李阿皆、鄭旭卿、姚阿祿、黃阿德、鄭阿順，及九月十一夜饋飯餉眾之事，言之歷歷。洪伯豐、黃呂璜購置軍械槍刀牌棍、大炮火藥、鉤鐮槍、竹篙槍之類，皆鑿鑿有據。「飯後因器械不足，有南逕羅朝權，遣弟羅朝學攜來藤牌、糧米，送與眾人。他事我不知也。」
　　復攝到羅朝權、羅朝學，供稱：「昇平世界，不意眾人有下海為匪之事。林阿鳳、洪美玉平日相識，彼稱欲包蔭洋田，來借牌刀，防守盜稻，不敢不與。實因不知而誤借之，非同黨也。」
　　是時，余兼攝潮篆，有兩邑地方之責。且群賊多係潮人，桑田出海，廣澳劫奪，皆潮陽一縣之事。雖疏防非我任內，而弭盜不可不清。會海門、達濠各營將弁，皆以捕賊為急，俱遣目兵，會同緝捕。
　　余差周拔、鄭川，偕目兵劉智明、周瑞等，拘獲蘇阿佑，即者七一名。鞫訊之，始知耳聾京即蔡阿京，係湖邑和平寨人也。
　　普役陳拱等復拘到洪美玉一名，供在潮陽鳳豆出海，行劫閩、粵各船，及香員澳散黨登岸之處，俱相符合。
　　復會同達壕營，拿獲鄭阿順一名，乃惠來神泉人，即混名肚猴順者，供有姚阿祿、許阿光、侯阿舜、鄭阿鳳諸人而普役陳拱等已拿獲鄭阿鳳至矣。據稱：廣澳行劫杉木船被風飄散之後，與洪伯豐、林阿任等同坐一船。於十月初十日，在惠州金嶼洋面，奪得安興利繒子船二隻，始將杉木船放回，而繒子船亦釋去其一。十五日，在海豐下湖東洋面，劫奪陳元魁糖船一隻。二十五日，在碣石地方與官兵哨船相遇。拒捕對敵，被炮火傷死者六人赤鬚大哥、芬筒公、單鞭、皂隸、二十三仔、老二猴。其赤鬚大哥，即洪伯豐也。林阿任、蔡阿京共議，舟中無棺斂，將所獲布匹纏裹六屍投之海，駕船飛遁。二十八日，米糧乏絕，遂在大鵬山地方將器械沉水，散夥登岸。
　　其繒船水手杜阿利，先於十月初六日在金嶼山邊取水，乘間逃回去矣。
　　復據達濠營把總翁耀拿獲許阿光一名，移解前來，即混名上海客，亦號偷食油鼠者也。
　　而差役鄭川、翁馗、鄭應等，多方訪緝，弋獲林老貨，即林阿任一名。據供：因家貧米貴，九月初七日往麒麟埔墟買米，遇洪伯豐、蔡阿京、黃呂璜，商謀出海行劫米船。係伯豐起意為首，周伙四十三人。除眾人所供之外，尚有李阿元尾、李阿完、高阿童、高阿權、蕭旭友、王阿貴、陳烏卞、蔡阿發、孫阿尾、黃阿九、吳大英、楊阿勇、陳阿楊、莊阿耀、劉阿應、盧阿利、李武臣、王阿熊，及呂璜所誘之頑童鄭阿尊等。其自出海行劫閩、粵各船以及散夥分贓之處，與眾人不謀而合也。
　　而蔡阿京一賊，亦被差役鄭川、翁馗、標光、林潔、陳萬科等，購得眼線，尾其行蹤，擒獲以來。
　　復檄行普邑署典史張天佑，帶同本縣幹役，按照所供住址，拘獲權師，即高阿權一名；李十二，即李阿完一名；高阿童，侯阿朝即阿肥，及鄭阿尊等三名。
　　復關移惠來縣，拘獲劉阿應一名。而高阿權先於十月初六日，在惠來鄉間薯園被鄉保緝獲。惠尉嚴刑不承，惠令刑夾四次，亦不以實告。羈獄久之，因病醫調，乘隙逃歸。十一月二十八日，方回到舍，而初一日已就縛矣。初猶支吾抵飾，及見同黨齊集，眾證明確，亦自直認不辭，不待刑法之及也。
　　復關移海陽縣，獲到吳陳盛一名。達濠營千總陳安瑞，在錢崗拿獲袁阿仁一名。復據差兵陳武、吳萬，在青洋山拿獲姚阿祿一名。皆質訊無異。則此案大盜，已拘獲十八九人矣。
　　而王阿貴就獲於羊蹄嶺；鄭阿清，即鄭旭清就獲於葵潭；黃阿九、孫阿尾、陳烏卞、蔡阿發、李阿元尾就獲於海豐。皆碣石鎮所遣營弁目兵，在各處訪緝弋獲看也。
　　潮州鎮差兵林捷先，在揭陽深浦山下，拿獲楊阿勇，即文萊薯一名。而盧阿利、李武臣、王阿熊、陳阿揚、莊阿耀、吳阿來、吳大英、侯阿舜即侯大漢，皆就獲於南澳。南澳鎮咨解福建水師提督，總督尋以粵省之案較重，將盧阿利等解回，交發潮陽縣承審。
　　計此案盜伙，惟林阿鳳未經下海；鄭阿尊被欺為龍陽，雖同在舟中，不分贓物，不知行劫為何事。此外，實賊四十三人。
　　今緝獲三十四人，碣石鎮官兵殺死六人，惠來登岸跌死之黃呂璜一人，則四十有一人矣。未獲者蕭旭友、黃阿德耳。然各賊皆稱，旭友即蕭大肚也，炮傷深重，散黨之時不能行走，必死在大鵬山中。止黃阿德一人未知去向，釜底遊魂，終無所逃於天地之外，徐以俟之可耳。
　　當堂鞫訊，則船戶鄭財源、鄭廣利、林有利、杜阿利等，與群盜俱皆熟識，語言笑貌，不啻故人。
　　自桑田鳳豆出海之後，花嶼、將軍澳、井尾、廣澳所劫各船，四十三人之所同也。其自十月初四以後，所劫安興利、陳元魁等船，則洪伯豐、林阿任、蔡阿京、許阿光、姚阿祿、侯阿舜、李阿完、高阿童、鄭阿清、鄭阿鳳、王阿貴、蔡阿發、李阿元尾、陳烏卞、芬筒公、單鞭、皂隸、二十三仔、老二猴、吳阿來、蕭旭友、黃阿德等二十二人之所獨也。李阿才、蘇阿佑等二十一人，雖少劫二船，無拒敵官兵之罪，然游奕海面非止一日，剽掠閩、廣，非止一船。得贓有多寡，按法無輕重，藁街之律，均不能寬，亦不必分首從也。林阿鳳永徙邊陲。
　　鄭阿尊年幼無知，與羅朝權、羅朝學並行責釋。被棄下水之杉木、魚、鹽，及所搶衣服、銀、布，俱於各盜名下變產追賠給主。其兩船所用軍器，既經沉沒海中，亦不必深求矣。
　　余於此案大盜，設謀購緝，晝夜焦勞。差役奔趨於四境，而鄰邑同寅不以為忌。羽檄縱橫於遠近，而文武將弁協心宣力，不以為嫌。始以旁觀之熱腸，為鄰封驅除稂莠，繼以攝篆棉疆，身在當局，有承審之責任。為兩省永莫安瀾，其獲之也勞，則審之也逸，覺向日之為人者，今皆所以為己也。可見綏靖地方，不必存此疆彼界之念。文武和衷，公忠為國，天下焉有難處之事哉！
　　林阿相、李阿來二名，澳鎮知其非賊，發回保釋。粵省督、撫、臬司行查誣良為盜官役職名。余曰：「噫！南澳鎮營之功不可沒也，因假而得真，阿相、阿來何吝焉！」乃以林阿相為普邑馬快役，專司捕盜，李阿來以老歸農。
　　從茲閩、粵海疆二三千里，波濤不動，商賈晏然。亦官斯土者之一快也夫。
　　故民陳智有二子，長阿明，次阿定。少同學，長同耕，兩人相友愛也。
　　娶後分戶異居。父沒，剩有餘田七畝。兄弟互爭，親族不能解，至相爭訟。
　　阿明曰：「父與我也。」呈鬮書閱之，內有「老人百年後，此田付與長孫」之語。阿定亦曰：「父與我也。」有臨終批囑為憑。余曰：「皆是也。曲在汝父，當取其棺斲之。」阿明、阿定皆無言。
　　余曰：「田土，細故也。弟兄爭訟，大惡也。我不能斷。汝兩人各伸一足，合而夾之。能忍耐不言痛者，則田歸之矣。但不知汝等左足痛乎？右足痛乎？左右惟汝自擇，我不相強。汝兩人各伸一不痛之足來！」
　　阿明、阿定答曰：「皆痛也。」余曰：「噫！奇哉。汝兩足無一不痛乎？汝之身，猶汝父也。汝身之視左足，猶汝父之視明也；汝身之視右足，猶汝父之視定也。汝兩足尚不忍舍其一，汝父兩子，肯捨其一乎？此事須他日再審。」
　　命隸役以鐵索一條兩係之，封其鑰口，不許私開。使阿明、阿定同席而坐，聯袂而食，並頭而臥。行則同起，居則同止，便溺糞穢，同蹲同立，頃刻不能相離。
　　更使人偵其舉動、詞色，日來報。初悻悻不相語言，背面側坐。至一二日，則漸漸相向。又三四日，則相對太息，俄而相與言矣。未幾，又相與共飯而食矣。
　　余知其有悔心也。問二人有子否，則阿明、阿定皆有二子，或十四五，或十七八，年齒亦不相上下。命拘其四子偕來，呼阿明、阿定謂之曰：「汝父不合生汝兄弟二人，是以今日至此。向使汝止孑然一身，田宅皆為己有，何等快樂。今汝等又不幸皆有二子，他日相爭相奪，欲割欲殺，無有已時。深為汝等憂之，今代汝思患預防。汝兩人各留一子足矣。明居長，留長子，去少者可也；定居次，留次子，去長者可也。命差役將阿明少子、阿定長子押交養濟院，賞與丐首為親男，取具收管存案。彼丐家無田可爭，他日得免於禍患。」
　　阿明、阿定皆叩頭號哭曰：「今不敢矣。」余曰：「不敢何也？」阿明曰：「我知罪矣。願讓田與弟，至死不復爭。」阿定曰：「我不受也。願讓田與兄，終身無怨悔。」余曰：「汝二人皆非實心，我不敢信。」二人叩首曰：「實矣。如有悔心，神明殛之。」知：「汝二人即有此心，二人之妻亦未必肯。且歸與婦計之，三日來定議。」
　　越翼日，阿明妻郭氏、阿定妻林氏，邀其族長陳德俊、陳朝義，當堂求息。娣姒相扶攜，伏地涕泣，請自今以後，永相和好，皆不愛田。
　　阿明、阿定皆泣曰：「我兄弟蠢愚，不知義理，致費仁心。今如夢初醒，慚愧欲絕，侮之晚矣。我兄弟皆不願得此田，請捨入佛寺齋僧，可乎？」余曰：「噫！此不孝之甚者也。言及舍寺齋僧，便當大板撲死矣。汝父汗血辛勤，創茲產業。汝弟兄鷸蚌相持，使禿子收漁人之利，汝父九泉之下能瞑目乎？為兄則讓弟，為弟則讓兄。交讓不得，則還汝父。今以此田為汝父祭產，汝弟兄輪年收租備祭，子孫世世永無爭端。此一舉而數善備者也。」
　　於是族長陳德俊、陳朝義皆叩首稱善教，阿明、阿定、郭氏、林氏悉歡欣感激，當堂七八拜，致謝而去。兄弟、妯娌相親相愛，百倍曩時。民間遂有言禮讓者矣。
　　有饑民乘黃昏駕船在卓洲溪攘客。
　　適余自普之潮，以是夜二更過貴嶼，見一人攔輿號呼，自稱：「我郭元藏也。晨往軍埔墟貿易，暮從石港泛舟還。中流被盜，攫去銅錢八千，黃白楮四十一束，布衣履囊，筐各一事。舟人王阿象赴水逃生。同避難者，李啟宣、黃朝盛也。」
　　問賊何情形，曰：「十餘人駕八槳舟古母船，不新不舊。為篷四，前一篷破損。後載竹篙槍一束。」
　　余即於道中停輿，張燈草檄，調保正楊勛、李纘、蘇贊卿、楊新等率丁壯八十名，沿溪飛捕。獲者懸賞十金，縱者重杖濁百。越次日，尚寂然無蹤也。
　　因思多槳舟古母船非內溪所有，乃隆津、練江運載私鹽之具。
　　復調集水保方東升、姚萬進、鄭茂紀、姚子寧等，在於練江後溪港一帶遍行訪緝。
　　越三日，果在溪圩鄉港內，弋獲八槳舟古母船一隻。係維草岸，內有竹篙槍一束，其前一篷亦破損。問主者，則鄭長煥、鄭阿清、鄭侯器也。拘長煥等問訊，皆茫然不知，謂船式偶而相同。且自稱因貧違禁，私置多槳舟古母船彩捕，有時竊載一二石私鹽，亦不能免，實無攘奪卓洲溪情事。詞甚可信。
　　余以鄭阿清索比匪，江上舟古母船有幾，平日非善良、能攘竊有幾，度無不瞭然者。數詰問，不以實告。
　　將刑之，阿清乃言鄉人鄭阿忠、鄭阿鄒於二月二十三日，在下尾橋邊貨賣番薯，見王阿協、范阿義駕八槳舟古母船，乘風飛馳，直入貴嶼。其舟中有十許人，竹篙槍一束。正卓洲溪被搶之日，此其是矣。復喚鄭阿忠、鄭阿鄒赴訊，如所言。
　　因命捕王阿協等。則王阿協、范阿義相率昂然自行投訊，余心疑其為良民也。忽階下有以鄉音相語者曰：「此必良民也！若是盜賊，焉敢自來送死？」味其語意，似故使余聞之者。餘思此左右有人，非果善良，則為大盜，未可輕釋，當從容訊之。阿協、阿義果不承，鄭阿清等亦無以相難也。
　　惟保正鄭茂紀言，阿協乃有名積盜。保正李纘、楊新言，范阿義素非善良。而鄭長煥言，二人平日皆在姚紹聰舟古母船上住宿，寢食無他處。因復攝到姚紹聰鞫問，則紹聰佯為不識阿協、阿義二人也者。且自駕雙槳小舟赴驗，明非舟古母；情詞亦似可信也。而姚族生監多人，林立階下，請釋善良，以安本業。
　　余曰：「且遲之。」
　　復有惠潮道差員李姓者扣扉請見。余不納，遣閽者問所欲為，則言：「貧民乏食相攘竊，亦屬細故，不可以大盜通詳，恐於道憲考成有礙。」余曰：「災黎元氣未復，大事亦當化小。吾但欲有罪者伏其辜，不肯使干連者疲於路。詳解則牽累多人，吾不忍也。」李又言：「姚紹聰、王阿協、范阿義皆善良，請早釋。」余曰：「良匪俟審明乃知，此非吾所得自主也。」
　　越日將再訊。思此人出巨族，勢力蟠結，堂上方發一言，外間已知趨避。百足之蟲，扶之者眾，恐未易得情。乃屏左右，於內堂詢之，一切閒人皆驅逐，勿令窺伺語言。待質諸犯，亦分置各處，不使相謀面接耳。先呼保正鄭茂紀責之曰：「汝職在地方，稽查奸匪，今縱人攘客，而不以實告，即是汝作賊也。汝鄉中出為匪者幾人？姚紹聰舟古母船今匿何處？此雙槳小船又從何而來？不實言，先夾汝。」
　　茂紀乃言：「姚紹聰、王阿協、范阿義此三人搶劫是實。其餘同伴，不知姓名。姚紹聰八槳舟古母船，前篷破壞，先在南塘鄉池中。後因追求日急，潛令其兄姚紹貴於十五夜駕出海門猷灣，藉稱彩捕，急則便於遠揚。其雙槳小船，乃事發之後在和平港內以二金購來抵塞者。我畏其族大強凶，是以不敢言也。」余叱退之。
　　呼王阿協至前，紿之曰：「汝乃為紹聰所欺，無故以父母之身代人受刑法。今紹聰已自不諱，謂此八槳舟古母船實所置造，前篷破損。先沉在南塘池中，後使其兄姚紹貴駕出海門，今在猷灣弋獲矣。其雙槳小船，乃在和平買來抵塞者，價銀二兩。汝尚能代為掩諱乎？吾因知汝等窮民無家可歸，在人舟中度活，亦是可憐之事。汝等但勿作賊，何為並船而諱之？」
　　王阿協叩頭曰：「是也。我等實係善良，不敢作賊，止在姚紹聰舟中寄食而已。」余曰：「未也。紹聰言汝盜賊之性，不可與交。彼憐汝無歸，以空船借汝安宿。汝遂潛招匪類范阿義等十餘人，竊駕行劫。彼恨為汝所欺，致遭波累，是以令汝勿言以受刑法。今汝尚欲受刑，以快彼之意乎？」
　　王阿協仰天歎曰：「我等有何能為？不過從姚紹聰指麾耳。卓洲溪之事，實姚紹聰主之。同行者范阿義、范阿喜、姚阿胡、馬阿弘、姚伯蘭、許阿加、邱阿灶、陳伯榮、陳伯炯、陳伯鳳等，皆姚紹聰招來。所得郭元藏等錢十二千七百五十文，皆姚紹聰俵分。奈何獨歸過於我乎？」繼呼范阿義至，亦如王阿協所言。
　　乃訊紹聰，紹聰猶支吾掩飾。以王阿協、范阿義供詞告之，紹聰亦直受不辭，且悉數所得贓物，多豬肝、豬肺二者。郭元藏嘻嘻叩首曰：「有之，前贓單偶遺，後乃記憶，以細微不敢瀆請。」今紹聰自言及此，其為此案真賊無疑矣。
　　方東升言，邱阿灶乃姚萬進。哨丁先在姚紹聰家擒捕王阿協，為紹聰所阻，阿協得脫，乃自赴投訊。
　　又捕獲阿義之兄范阿喜，故仇誣，非同黨也。而許阿加、陳伯榮、陳伯炯、陳伯鳳，皆與阿協、阿義有宿怨，且有多人公保良善。惟范阿喜、姚阿相等，跡甚可疑，難以掩飾。而亦有生監多人保結求寬，且有道差為之左右。稍一究詰，則波及富厚良民。必欲直窮到底，恐無辜株累者必多。
　　從寬將范阿喜、姚阿相、馬阿弘等創懲示儆。而為首之姚紹聰、王阿協、范阿義各予滿杖，枷號三月示眾。滿日再責四十板，造入匪類冊，朔望具結點卯。追贓給還郭元藏、李啟宣、黃朝盛等。八槳、雙槳大小船，即以充賞。仍於姚紹聰名下追銀十兩，分賞保正壯丁，示無失信。
　　自是溪河肅清，夜舟往來無窒礙。惟道差李姓者不悅，且漸漸有後言矣。
