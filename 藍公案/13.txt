
　　潮屬詞訟，好牽告多人相磨累以示武。或捏造花名，居奇網利，或行賂改匿，移向他人。蓋訟師、蠹役樂此為利。余方厲禁之而未止也。
　　一日，有鄭娘寶毆死林嘉柱命案，牽連助毆之人甚多。鄭阿袒一名與焉，注係梅花村人。遣役攝訊，闔村並無阿袒。據屍母陳氏柬稱，即鄭啟亮。
　　隨呼啟亮赴訊，自言「小名阿清，並非阿袒。」屍兄林嘉樹力爭：「此人實是阿桶，如係阿清，我甘反坐。」蓋潮邑鄉音，「袒」與「桶」兩字如一，並無分辨。余異之，謂啟亮曰：「今日所重，在有無助毆。汝即阿桶，亦何妨？」啟亮呼天搶地言：「若是阿桶，便助毆是真。」林嘉樹亦指天誓日言：「啟亮要不是阿桶，我便誣告是真。」
　　余曰：「噫！此易辨耳。」命兵房取家用冊來觀之，則鄭啟亮小名乃「阿稱」也，字畫濃淡一色，渾然無間。余曰：「若是阿清，則無疑義。此『稱』字可疑，恐係『桶』字所改。」
　　再取五年舊甲冊觀之，亦是「阿稱」，但中間小點，墨色加濃，不似一筆書成者。且閱其兄弟小名，旁皆從」木」，豈有啟亮一人獨從「禾」邊之理？拍案呼曰：「鄭啟亮，好大膽也！汝小名實係阿桶，敢改阿稱以欺我，將謂我可欺乎？今助毆是真矣。且問汝家甲冊作何改法？為汝改著為誰也？」
　　啟亮知不可隱，乃言實名阿桶，托兵書林集賢代改者。拘林集賢對質，則得其賂錢三盲文，代為盜改家甲冊是實。將林集賢痛責四十板，革退兵書，荷校於市者兩月。
　　啟亮亦加重責。審無助毆情事，余歎曰：「鄭啟亮弄巧成拙，深可笑也。汝家住梅花，離縣二十里。鄭娘寶致死林嘉柱之日，汝實未嘗在場。風馬無干，本縣自能審釋。使無串通蠹役盜改官冊，此刻寧家去矣。汝何以深心揣度，知我必弔觀甲冊？又何以深心善謀，連舊冊亦並添改？作弊如神，可畏殊甚。豈料我之獨奸亦如神，即彌縫至精至巧，終難以相欺乎？」
　　眾人皆叩首稱神明。鄭啟亮以頭觸地，乞矜釋。余曰：「弄法蒙蔽，非常大惡。吾方為潮邑除奸弊，此事斷不可寬。亦荷校於市，使吾民知法紀，可也。」
　　自是作弊者稍斂。余亦嚴禁代書，不許牽告五名以上。而習俗為之一變矣。
