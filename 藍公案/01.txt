
　　潮陽一縣，歲徵民米軍屯一萬一千餘石，配給海門、達濠、潮陽、惠來、潮州城守五營兵食，無有存者。徵收不前，則庚癸將呼，非細故也。
　　雍正五年丁未，承三載荒歉之餘，米價騰貴。潮令魏君發支兵米，至五月之半止矣，其半月不能繼。六七兩月，將離任，又不繼；八月解組，大埔尹白君署潮篆，九月卒於官。五營軍士半載乏食，懸釜嗷嗷，民間岌焉。時鎮潮大帥尚公，約兵有法，紀律嚴明。潮陽、海門諸守將，皆能得士心。是以諸軍雖極苦，而無敢越念。
　　大吏以余承乏，代庖茲邑。冬十月十八日抵任，廩無粒米，倉無遺穀，軍士多鳩形鵠面，有不能終日之勢。適奉憲檄，借運鎮平、程鄉倉穀三千石，暫給兵餉。余曰：「噫！美矣。但募舟轉運，上水下灘，往返須二十日，恐兵丁不能久待。且夫船運費將何所資？轉盼數月，又有運還程、鎮補倉之費。可遂雲長策乎？查是歲早禾半收，冬稔八分以上，設法催徵，未必不較便捷也。」
　　吏皆曰：「難甚，潮人素有健逋之癖。鄉間居民，有糧者少，連阡廣陌，皆郭內世家大族之田。闔邑鄉紳、舉、員，文武生員，不下七八百人；捐納監生，一千三四百人；院、司、道、府書吏轅役，勢豪大棍，不知幾千百人。皆威極烜赫，如虎如狼。持檄催糧之差，孰有過其宅而問者，見之惴惴莫敢仰視，有片言獲戾，則縛入其家，禁閉楚撻；否則追至縣堂，叢毆公庭之上，由來久矣。而圖差亦遂與和同舞弊，有錢縱釋，毫不以催徵為意。每逢比較，拘亡戶餓殍一二人，代責抵塞，無有確實糧戶得以見官。且比較輕笞，百不當一。稍示之以嚴刑，則有前任魏使君故事，各役鬨堂一聲，漬然走散，登東山，紮石洞，二三百人，蜂聚弗返，誅之不可勝誅。使君無如之何，則必款紳衿，邀豪猾，出以好言勸慰，然後下山，供役如常。自此奄奄不能復振，百事皆掣肘不可為矣。」
　　余曰：「不然，紳衿獨不畏詳革乎？上司吏役，不畏上司懲治乎？勢豪大棍，吾自有三尺，此無難也。衙役散堂登山，則係不軌亂民，吾能禽而盡殺之。」僉曰：「紳衿、憲役，非止百十抗糧，可以詳革，必人人而盡申之，安所得許多楮墨？且日亦不足矣。」余曰：「噫！天下豈有不可化之人哉？我自有良法處置，非汝等所知也。」
　　乃下令闔邑人民曰：潮陽之在嶺東，固巍然大縣也。沃野平田，二百餘里，素號產米之區。人物蔚興，世家大族，甲於潮郡。士大夫明禮義而重廉恥，古以海濱鄒魯目之。邇來西成歉薄，急公者鮮，兵糈貽誤，亦出於無如何。
　　今冬稔有秋，閭閻不苦乏食，此亦急公奉上，為長史分憂之日也。五營軍士，自五月至今，未沾升斗之糧。汝等同鄉共井，非親即故，寧不相知相恤？況設兵衛民，輸賦養兵，古今通義。汝等藉人之力以安疆土，忍坐視其枵腹顛連，而不一惻然動心歟？
　　茲奉憲檄，借運鎮平、程鄉倉穀三千石，暫給潮餉。
　　夫鎮平小邑也，程鄉中邑也。小邑人民尚能急公完糧，以贏餘米粟養活鄰縣，汝以潮陽大邦，而乞食於小邑，不亦可恥甚乎？況鎮、程之粟雖來，汝士民糧米終須完納，何苦自居頑戶抗欠之名，使堂堂大縣黯然無色？其羞其否，願汝等一深思之也。本縣代庖伊始，專職催科，以濟兵食。查向來糧米徵收，每石加耗一斗，乃普天通例。今本縣特從寬簡，凡納本年糧米，一斗收耗羨五合，每石耗米五升。納舊年米，一斗收耗羨三合，每石耗米三升。只僅取足供糧道養廉奏銷之費，本縣毫不濡染焉。汝等當曲體減耗為民之心，將應納新舊糧米，爭先納完，使十日之內，得以發給兵糈。後此源源接濟，五營皆慶飽騰之樂，本縣實受汝士民賜矣。倘汝等不知情理，仍前抗玩不納，則本縣減耗無益，自當照舊加一徵收，惟有嚴刑峻法，以與汝頑民為難。汝等自度能抗本縣，能抗朝廷之法乎？
　　縉紳衿監，為民之望，逋糧功令，更加嚴切。至於勢豪土棍，土司衙役，尤不足道。本縣不侮鰥寡，不畏強御，倔強之性，自昔已然。況分為朝廷法吏，不能搏擊奸豪，伸三尺之典章，無是理也。紳則詳參，士則申褫，奸棍蠹役，幽囚杖斃；而其名下應完糧米，即至家破身亡，亦終不免於輸納。彼時雖欲悔之，其何及矣！
　　本縣謬叨民牧，有風俗人心之責，所最與士民痛癢相關、休戚相共，欲代謀安居樂業，遂生複性之計，不知凡幾。此區區急公完糧，分內當為之事，非有所苛求於汝。
　　汝等豈皆木石心胸，不肯稍聽本縣一言耶？試於清夜平日，反覆靜思，必有以慰本縣之望，本縣將憑軾而觀之。
　　是時，十三都士民以此舉為異事，歡欣趨納者甚眾。而一二頑梗衿監，且笑其愚。余密遣差役捕致之。每日必有一二登堂者，計新舊積欠累累，總列一單，問之曰：「若肯完乎？」多浮詞支飾。余曰：「噫！汝莫不可化之士矣。今欲詳革汝貢、監，則功名可惜，吾不忍也。請暫入獄中少坐，不論今日明日，今夜明夜，但糧米全完，即出汝矣。」
　　而圖差復漸有弊，不肯攝衿監到官。餘思潮人好訟，每三日一放告，收詞狀一二千楮，即當極少之日，亦一千二三百楮以上。於當堂點唱之時，見係貢、監諸生，必呼而問之曰：「若完糧否？」召產房吏書齎比薄堆積案頭，立查完逋。完則獎以數語，揖之退；逋則開列欠單，置之獄，俟完乃出。由是輸納者益多，而詞訟亦稍減其半。
　　計開徵甫十日，積米盈倉，遂給發五六月兵食。先潮陽一營，次海門，次達濠，次潮州城守營，又次惠來營。輪流一周，復給七八月兵食。果爾源源接濟，前者方去，後者復來。
　　九月、十月、十一、十二等月，皆支領足數。至臘月二十八日而告厥成功，不復有懸欠升斗矣。五營軍士騰歡感激，不可名狀。潮陽營游府劉公、海門營參府許公皆曰：「我等平心自揣，苟得支給一半，或止少兩月，則已喜出望外，不圖徵發之神之至於斯也。」自是，新歲兵食按月支給，終余署任，無有遲者。
　　方立法嚴比之初，諸圖差弊竇驟塞，頗有慍言。復以拘到人民，不加刑責，糧完即釋安業。又逋賦止問本人，雖父兄子弟，已分析異居，不許波累。圖差平日枝蔓牽連，妄拘索詐之術，至是俱無所施其巧，而笞杖刑法與凡民一例，不得獨輕，久欲行歷任時挾制、鬨堂故事，而余屹不為動也。
　　忽一日，完糧甚稀。余正在待給兵食甚切，恐催徵不前，有辜軍士之望，重杖嚴比。時更漏初下，猝聞亭外人眾哄然一聲，差役擁擠，向東角門走出。書吏稟請退堂，曰：「圖差散矣。」余曰：「欲上東山耶？」吏曰：「大抵然耳。」余曰：「恐城門已閉，不得出，待我遣人赴營中，請啟鑰，大開城門縱之去。」眾差聞余語怪異，皆佇立聳聽，其去者亦稍稍潛集。
　　三班頭役二十餘人，跪下稟曰：「我等願往擒之。」余曰：「勿擒也。人眾至二三百，汝等數人何能為？且眾差此行，乃我明日立功之會，何攔阻哉？昇平世界，而差役敢於散堂，是叛也。其所以叛之故，縣令催科嚴也。兵食孔亟，催科不嚴，則縣令有罪；既已嚴矣，則無罪而有功。是眾差之叛，非叛縣令，叛朝廷也。既為朝廷之叛民，則縣令明日耀武揚威，率營兵、民壯搗東山，一鼓剿擒之。定亂之勛，與軍功一體議敘。其有逃匿在家，必籍搜捕，窮治新鄰，不盡獲正法不止。所慮昆岡炎火，玉石無分，不以此時查點清白，恐守法不散之差，亦與叛人同罪。枉累非辜，情所不忍。汝等高聲傳令：堂下差役，願走者速走，不走者靜聽點名。」吏白作何點法。余曰：「仍照糧簿喚比，不到者記名，便可知是誰為叛矣。各圖各甲，以次唱名，完多者記賞，完少者重杖。」至四鼓雞鳴而畢，無敢有一名不到者。余笑曰：「汝等皆在，誰為上東山耶？我昔在軍中，視三十萬賊如草芥，況東山一卷石，直用靴尖踢平耳。暮夜不知尋死者為誰，我亦不記前過。汝等自今以後，各深自愧恥，勉為守法奉公焉可也。」
　　由是，諸役皆股慄，紳士豪強輸將恐後，是以兩月之間，能辦五營半載以上之兵食。而鎮平、程鄉三千穀，省往來轉運之勞費。人心既定，頑梗既訓，役膽既破，從此催科，不復費力也。
