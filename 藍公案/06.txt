
　　余方理堂事，見儀門之外，有少婦扶老嫗長跪其間，手展一楮戴頭上。遣吏役呼而進之，曰：「若告狀，宜造堂前，何跽之遠也。」命吏人接受之。吏復曰：「素楮耳！」余曰：「婦人不知狀式，素楮亦不妨。」吏曰：「沒字也，惟空楮而已。」余曰：「亦收之。」展視果然。
　　召而問之曰：「若有冤欲白，當據事直書，何取空楮來也？」婦人曰：「不識字，又短於財，代書者為李阿梅所阻，莫我肯代。」余即將其楮命吏書之，吏曰：「不知也。」余曰：「書供詞。」
　　則老嫗鄭氏，年八十六矣。少婦姓劉，鄭之寡媳也。鄭言：「亡兒李阿梓，去年十二月初五日為李阿梅逼殺。將鳴之官，阿梅懇族中生監李晨、李尚、家長李童叔等，勸我無訟，為我斂埋，貽我住屋，養我老幼。今阿梅不存良心，逼我徙宅，收我瓦桷，絕我糧食。餐風宿露，不知命在何時，我是以來告也。」
　　余曰：「人命至重，汝不應私和。且自去冬以及今秋，已經九閱月矣，告何為者？」劉氏曰：「阿梅欺凌孤寡，實以夫亡隔歲，無控告人命之理，故敢於負約耳。我等亦知夫死已久，當日原係威迫服毒，不控抵償，今者敢有他望？但毀屋絕糧，情實難堪。而訴之族長、生監，互相推諉，視若秦越。姑年風燭，兒在襁褓，天不憐救，死無地矣。」
　　問阿梅家在何處。劉氏曰：「在昆安寨，離城不遠。」余曰：「汝婦姑少待。」即飛簽遣役，拘李阿梅對質。
　　有頃，阿梅至。訊之，阿梅狡賴曰：「無也。我與阿梓有服之親，去歲阿梓不幸病死，我憐其母老子幼，常周恤之。今災餘米珠青黃不接，我自救尚且不贍，豈能復顧他人？」鄭氏、劉氏再三爭辯，阿梅固不承，且曰：「婦人無厭，義舉原非可以常繼之事。我妻兒現在苦饑，何況於汝？」問以逼死李阿梓，及李晨、李尚私和貽屋養老諸事。阿梅曰：「此風影俱無者，不過欲求助升斗，誤聽訟師造此聳誑。李晨、李尚、李童叔可以喚質。」
　　余亦心疑其果無有也。但以鄭氏婦姑不類狙詐之人，而阿梅目動言肆，似非誠實，試之曰：「阿梅膽大，敢於我前弄巧！我聽人兩語，即以洞見心肝，豈汝利口所能欺誑？汝以我初蒞任，可以相欺，欲試我三尺法乎？有罪首實，雖重譴亦可姑寬。汝不以實情告我，我喚李晨、李尚、李童叔與汝質對，水落石出，先責汝欺誑四十板，然後按情治罪。汝試思之。」
　　阿梅服曰：「是也。阿梓乃我從兄之子，因去年十二月向我索找田價，我不依，彼一時短見，服毒圖賴。族中李晨、李尚諸人，勸我代為殯殮。我曾給鄭氏銀十二兩，又將舊日十五兩借券亦取還之。並無許其養老之事。」鄭氏曰：「原約兩間房屋亦為棲身，今拆去瓦桷，置我婦姑於何地？且公議贍養一年，今尚少四月。李阿梅，遂昧良心乎？」阿梅曰：「屋瓦係風災吹毀，我暫收存，今仍去蓋好，還鄭氏婦姑居住。月給與食米一石，至臘月以後，則不干我事矣。」鄭氏、劉氏皆曰：「可！」
　　余曰：「李阿梅應加刑責，以儆無良，懲欺誑。姑念片言一折，輒自服辜，據實輸情，如約補過。此亦非甚頑梗不可化之民也，從寬令其修屋、給米，免行笞杖，以全親親之誼。俱各和好如初。」鄭氏、劉氏皆大悅。李阿梅亦歡欣叩首，轉身吐舌而去。
