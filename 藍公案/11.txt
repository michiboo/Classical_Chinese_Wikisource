
　　故民陳智有二子，長阿明，次阿定。少同學，長同耕，兩人相友愛也。
　　娶後分戶異居。父沒，剩有餘田七畝。兄弟互爭，親族不能解，至相爭訟。
　　阿明曰：「父與我也。」呈鬮書閱之，內有「老人百年後，此田付與長孫」之語。阿定亦曰：「父與我也。」有臨終批囑為憑。余曰：「皆是也。曲在汝父，當取其棺斲之。」阿明、阿定皆無言。
　　余曰：「田土，細故也。弟兄爭訟，大惡也。我不能斷。汝兩人各伸一足，合而夾之。能忍耐不言痛者，則田歸之矣。但不知汝等左足痛乎？右足痛乎？左右惟汝自擇，我不相強。汝兩人各伸一不痛之足來！」
　　阿明、阿定答曰：「皆痛也。」余曰：「噫！奇哉。汝兩足無一不痛乎？汝之身，猶汝父也。汝身之視左足，猶汝父之視明也；汝身之視右足，猶汝父之視定也。汝兩足尚不忍舍其一，汝父兩子，肯捨其一乎？此事須他日再審。」
　　命隸役以鐵索一條兩係之，封其鑰口，不許私開。使阿明、阿定同席而坐，聯袂而食，並頭而臥。行則同起，居則同止，便溺糞穢，同蹲同立，頃刻不能相離。
　　更使人偵其舉動、詞色，日來報。初悻悻不相語言，背面側坐。至一二日，則漸漸相向。又三四日，則相對太息，俄而相與言矣。未幾，又相與共飯而食矣。
　　余知其有悔心也。問二人有子否，則阿明、阿定皆有二子，或十四五，或十七八，年齒亦不相上下。命拘其四子偕來，呼阿明、阿定謂之曰：「汝父不合生汝兄弟二人，是以今日至此。向使汝止孑然一身，田宅皆為己有，何等快樂。今汝等又不幸皆有二子，他日相爭相奪，欲割欲殺，無有已時。深為汝等憂之，今代汝思患預防。汝兩人各留一子足矣。明居長，留長子，去少者可也；定居次，留次子，去長者可也。命差役將阿明少子、阿定長子押交養濟院，賞與丐首為親男，取具收管存案。彼丐家無田可爭，他日得免於禍患。」
　　阿明、阿定皆叩頭號哭曰：「今不敢矣。」余曰：「不敢何也？」阿明曰：「我知罪矣。願讓田與弟，至死不復爭。」阿定曰：「我不受也。願讓田與兄，終身無怨悔。」余曰：「汝二人皆非實心，我不敢信。」二人叩首曰：「實矣。如有悔心，神明殛之。」知：「汝二人即有此心，二人之妻亦未必肯。且歸與婦計之，三日來定議。」
　　越翼日，阿明妻郭氏、阿定妻林氏，邀其族長陳德俊、陳朝義，當堂求息。娣姒相扶攜，伏地涕泣，請自今以後，永相和好，皆不愛田。
　　阿明、阿定皆泣曰：「我兄弟蠢愚，不知義理，致費仁心。今如夢初醒，慚愧欲絕，侮之晚矣。我兄弟皆不願得此田，請捨入佛寺齋僧，可乎？」余曰：「噫！此不孝之甚者也。言及舍寺齋僧，便當大板撲死矣。汝父汗血辛勤，創茲產業。汝弟兄鷸蚌相持，使禿子收漁人之利，汝父九泉之下能瞑目乎？為兄則讓弟，為弟則讓兄。交讓不得，則還汝父。今以此田為汝父祭產，汝弟兄輪年收租備祭，子孫世世永無爭端。此一舉而數善備者也。」
　　於是族長陳德俊、陳朝義皆叩首稱善教，阿明、阿定、郭氏、林氏悉歡欣感激，當堂七八拜，致謝而去。兄弟、妯娌相親相愛，百倍曩時。民間遂有言禮讓者矣。
