
　　丁未秋七月十有三日，余赴普寧尹，初學政也。
　　甫月餘，有潮民王士毅者，以毒殺弟名來告。云：「從弟阿雄，隨母嫁普民陳天萬為妾。天萬嫡妻許氏妒，以藥鴆阿雄致斃，十指勾曲，齒唇皆青。」並具有誣告反坐甘結，蓋情詞似乎可信也。
　　詰朝詣驗，空壙無屍。士毅利口喋喋，直指天萬懼傷移滅。天萬舉家相顧，駭愕不能出一語。余澄心靜氣，鞫知阿雄病痢兩月，並喚當日醫家問訊，灼無可疑。熟視許氏，腹大如牛，三四人扶掖蹲踞，則九年蠱病，含悲淒惋，亦非復妒悍鴆毒人也。
　　遍問犯證十餘人，再四窮詰，皆莫知屍在何處。度為王士毅所偷，因呼屍母林氏，問：「阿雄夭殤之日，士毅來否？」
　　曰：「邀之，不來。」復問：「次日來否？」曰：「來，不入我家，過其表姊宅即去矣。」問：「姊有夫、男與否？」曰：「有子廖阿喜，年可十五六。」
　　即喚阿喜來，問：「廿八日，王士毅到汝家何事？」曰：「遇諸途，未入我室。」問：「何所言？」曰：「言『阿雄死，今埋否？』我對曰：『埋。』士毅問：『埋在何處？』我對曰：『後邊嶺。』即去矣。」
　　余拍案厲聲曰：「偷屍者，王士毅也。」夾訊之，果服，供稱係僱乞人乘夜竊發其塚，持之去。再詰其移匿何處，及指使訟師姓名，皆支吾不以實告。恐有從旁窺視者，遂將王士毅決杖三十，聲言旋邑枷示。其陳天萬一家及鄉里牽連人等，概行釋去。當場觀者數千人，咸以為果完結也，歡呼震天，羅拜匝地。
　　旋輿不半里，密呼壯役林才，語之曰：「汝去衣帽，先驅入邑城，疾趨東門旅店，問潮客王士毅投宿幾日，寓何房舍，舍中有一人，縛以來。」
　　果擒獲訟師王爵亭，舉動從容，若為弗知也者。謬言與王士毅素不相識，士毅亦不之顧，詞氣斬截，幾於無間可乘。度代書、認保之處，土毅不能獨行，密喚代書及保家訊問，俱稱：「此人同來則有之。」爵亭尚不承招，給紙筆，令書供詞，則字跡與原狀若合符節。因投三木，真情畢吐，供稱：係老訟師陳偉度指畫奇計，偷屍越邑，移埋氵戎水都烏石寨外。其埋處當問偉度，即士毅亦不能知也。
　　因復遣役星飛訪緝，弋獲陳偉度前來，則老奸巨猾，較爵亭深沉十倍。至則切切鳴冤，言：「陳天萬乃我服弟。此二人全無良心，欲以假命陷弟於死，幸遇青天，燭奸如神。今陷弟不得，又欲移陷其兄。非公龍圖再世，我兄弟死不瞑目矣！」
　　余心然其說，有矜釋之意，見雙睜閃爍，似非善類，偶試之曰：「好訟師也！汝所言有情有理，娓娓動聽，若遇他人，百千亦釋。今不幸遇我，而汝又知為龍圖再世，則不必復來相欺。逐一首實，當從原諒。」偉度愕然，無以應。
　　王爵亭指之曰：「汝我三人，在烏石寨門樓中商謀此舉，汝援楊令公盜骨故事，教我等偷屍越境。一則不憂檢驗無傷；二則隔屬不愁敗露；三則被告者懼罪滅屍似實，陳天萬弟兄妻妾，鄉保鄰里，皆當以次受刑，夾拶糜爛；四則屍骸不出，問官亦無了局，我等於快心逞志之後，開門納賂，聽其和息，莫敢不從，致富成家，在此一舉；五則和息之後，仍勿言其所以然，阿雄屍終久不出，我等亦無後患。迨偷屍更埋之後，三人歡欣痛飲，共稱奇計，謂神不知鬼不覺，雖包龍圖復生，不能審出情偽。今日之事，尚有何言說哉！既遇龍圖，奈何猶不實供，獨使我二人受罪也？」偉度尚嘵嘵不服。
　　余復試之曰：「汝雖無同謀，卻蹤跡不謹。王爵亭、王士毅既為汝弟仇人，汝奈何在東門旅店，與之共坐飲食？」偉度出不急，遽答曰：「偶然耳。」余曰：「一飲偶然，連日共飯，亦偶然乎？」偉度曰：「普邑無多飯店，不得不爾。」余曰：「汝等連日旅店商量，吾已知之。若果仇人相遇，安有許多言說？」偉度漫供：「因爵亭等誣害吾弟，我故以好言勸之耳。」
　　余復試之曰：「汝夜間與之同宿，何也？」偉度曰：「無之。」
　　因復密訊王爵亭，竊詰其夜間住宿之處，房室、被帳、器皿位置情形，則又在城中林泰家。先後呼到林泰父子，隔別嚴訊，則偉度、爵亭在渠家同宿三夜，絲毫不差，其為同謀主使無疑。爰行夾訊，偉度始供，與天萬因祖屋變價，有睚眥之仇，藉此播害泄忿是實。其阿雄屍，埋在烏石寨外下溪尾，深三四尺，上砍一樹半截為記。
　　隨將偉度羈禁，差役管押王爵亭，前至其地。一面關知潮陽令，一面移檄塘邊汛弁，以兵同往。如言掘地四尺，起草蒲蓆包，則阿雄屍在焉。舁回普邑，俾林氏、陳天萬認明非偽。
　　令仵作檢驗，渾身上下，俱無他故。
　　王士毅低首無言。陳天萬見偉度而泣曰：「吾兄何為至於此？吾與兄一本之親，無大仇怨。曩因祖業微嫌，兄言欲害我破家蕩產，不得留一鋤存活，吾以兄為戲耳，不意兄果有此事。非兄今日自言，吾亦不知禍從何起也。今者吾事已白，兄自苦奈何？」偉度歎曰：「我之誤也，不必言矣。」
　　或勸余將此案通詳，則官聲大震。余曰：「普邑當連年荒歉之後，吾蒞茲月餘，地方未有起色。三宄之罪，固不容誅；通詳解省，牽累多人。吾不忍沽一己之名，使民受解累之苦也。」
　　因將王士毅、王爵亭、陳偉度各予滿杖，制木牌一方，大書其事，命鄉民傳擎偕行，枷號四鄉週遊示眾。普人快之。
