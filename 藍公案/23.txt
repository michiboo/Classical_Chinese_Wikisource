
　　潮邑西郊，附城村落之側，白菅一叢，蕭然兩柩焉。暴露者不知幾十百年矣。忽一旦，香火盛行，民趨之者如歸市。蓋莫識其所以然也。
　　聞之土人云：村民陳姓者，有八歲兒，迷失不知所之，父母遍處尋求，則於柩旁偃臥。呼之不應，抱之不能起，度為兩柩作祟。哀告禱祈，兒忽醒而偕行以去。設酒牲香楮拜酬，鄉民見之，遂以為果有靈也。一二好事輩，更加文飾，謂古柩能言能知未來休咎，能為人斂福消災，有求必應。由是爭神事之。或言其姓為郭氏，遂呼曰郭公、郭婆。繼之則謂之郭仙公、郭仙婆矣。
　　郭仙之名震遠近，城鄉內外，男婦童叟各以其願欲禱祈。
　　捕魚者、羅雀者、居奇貿易者、婦人求生子者、為夫求功名財利者、治病者、謀陰私者、擇佳婦佳婿者、爭訟者、係獄求脫者、圖墳山圖田宅者、賭博求勝者，咸向郭仙公婆而跪祝焉。
　　瓣香拍楮以為信券，應驗之後酒牲祭酬。
　　遂有老媼兩人為之掃地，焚香、擲卦、占夢，日收青蚨數千文。鄰邑愚氓，亦有不遠百十里而至者。每日自辰至酉，男子擁擠不絕，婦人半老者，百十輩攙雜其中。自戌至卯，婦女擁擠不絕，則有年少無賴潛伏城隅，奪取簪珥；或竟相嬉戲，暖昧不可知。於是正人側目，共懷憤懟。
　　余自普旋潮，諸生蕭策名等，摭其事來告。有「拈香道旁，穢醜桑中」之語。余曰：「噫！諸君可謂能持正矣。士大夫皆留心風俗，如此何患民生不厚乎！」
　　潮人好怪，千奇百出。林妙貴、胡阿秋而後，復有媚柩為妖之人，不可解也。枯骨何知？百年暴露，棄之荒郊茅草之中，風飄雨淋，日熱塵雍，曾不能使其子若孫，以一把土壤相加遺顧，安所得靈爽顯赫，日日登山涉水，周旋人眾之間，奔走公庭之上，為汝民庶請託鑽營，以求僥倖於萬一？人之昏愚一至此極，不亦可哀甚乎！
　　吉凶禍福，惟關所命。雖聰明正直之鬼神，尚不敢貪天之功以為己力。何物骷髏，敢逞邪怪？提三尺以誅妖孽，並趨媚妖孽者，亦不能為之寬宥也。
　　即日大張文告，禁絕人蹤。號召約、保、甲長立查二柩有無子孫？限三日之內，速即擇地瘞埋。三日不遵，則約、保、甲長各備束薪，以候本縣親臨勘訊。數其借叢作孽，惑世誣民，敗壞風俗之罪。將二柩各一百鞭，烈火焚之，投其灰於練江中流，為邑民除一妖害可也。
　　其子孫在南關外，以屐齒為生涯，聞之驚懼，連夜移葬。
　　自是妖風遂息。
