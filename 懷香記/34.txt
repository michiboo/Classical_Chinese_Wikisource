
【生查子】〔小外上〕義旅下江南。銳氣衝霄漢。聲罪討兇殘。慰彼蒼生怨。
【前腔】奉勑贊兵權。幃幄參籌算。決勝運機宜。孰敢顏行亂。
【催拍】布韜略申盟將官。盡忠勇當慚素餐。奉勑征南。水陸兼程。航海梯山。士卒張皇。鶚奮鵾摶。〔合〕時雨降。遠近騰歡。不血刃。凱歌還。
【前腔】〔生〕忝恩命參戎寄專。傾葵赤計圖萬全。彼起兵端。犯我邊疆。毒我黎元。赫赫王師。弔伐為先。〔合前〕
【前腔】〔二將〕振軍聲山頽海掀。奮威風星搖斗寒。掃蕩塵寰。三箭無勞。啣璧轅前。一統輿圖。國祚如磐。〔合前〕
【前腔】〔二校〕視敵國君惡滔天。民塗炭久已號冤。代虐為寬。徯後來蘇。爭餽壺簞。率化歸王。坤轉乾旋。〔合前〕
