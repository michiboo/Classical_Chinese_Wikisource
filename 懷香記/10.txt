
【步蟾宮】〔旦上〕靑瑣窺觀生悒怏。苦殺也朝思夕想。繡牀空倚減紅妝。魂逐楊花飄蕩。
【駐雲飛】淚界紅妝。萬轉千回嬾下牀。一點靈犀放黛鎖眉峰上。嗏。無語自徬徨。憑欄凝望。恨結丁香。芳草牽愁長。目斷遊蜂到蜜房。目斷遊蜂到蜜房。
【前腔】〔貼上〕匍匐街坊。只為多情窈窕孃。染卻風流恙。撞了糊塗瘴。嗏。婉轉覆蘭房。將情傳向。鑽穴踰牆。密計須停當。免泄春光惹後殃。免泄春光惹後殃。
【素帶兒】無聊賴。倚遍欄杆意渺茫。一便似魚中綸鉤纏仗。慇懃望阮郞。銷盡金猊篆縷香。〔貼〕勞了小姐神思。費了小姐工夫。韓官人都知道了。教多上覆。來時面謝。〔旦〕他心諒。攜雲握雨。訂在何方。
【昇平樂】〔貼〕休望。天涯咫尺。〔旦〕為着甚麼。〔貼〕為海深潭府。山樣巍牆。蜂情蝶思。自覺不便輕狂。〔旦〕雖則如此。思量一計便好。〔貼〕思量。探花須近上林傍。方可恣紅酣綠釀。且姑寧耐。不勞神女夢迫襄王。
【素帶兒】〔旦〕春風入夢長。難禁斷腸。相思處。這些病早在膏肓。喬才意未降。豈知恤孤鳴獨舞凰。春英。那韓生呵。當相諒。香銷玉減寢廢餐忘。
【昇平樂】〔貼〕行藏。書生拘檢。這偎香倚玉。豈曾經慣。小姐你是奇珍異寶。可深秘翠幃珠幌。〔旦〕若是這等。悶殺人也。〔貼〕端詳。孤燈權自伴昏黃。待他那月兒幾望。香溫玉潤。此時消卻風魔災瘴。
【尾聲】〔旦〕朱鉛冷落心期謊。〔貼〕莫把精神暗裏傷。〔合〕管取兩下相思債盡償。
