
【探春令】〔旦上〕攢眉切齒恨蒼天。把雙鸞輕拆。百年心事今休矣。〔貼合〕忍不住呑聲泣。
【七賢關】天胡不憖遺。歲厄當辰巳。梁壞山頽。一代風流逝。蕭條鳳枕。淒涼雨期。枉卻許多。許多同心誓。縱有恩山義海都拋棄。料江濤浩瀚。芳魄任風吹。〔哭介〕德眞。空敎我枝月三更泣子規。〔合〕想着從前情事。無限傷悲。惟願取後世姻緣再結褵。
【前腔】陰精犯少微。玉樹埋塵地。天奪英賢。徂落波心裏。你與我小姐呵。棲霞對語。東牆赴期。斷送此生。此生成夢寐。到如今呵。冷落花叢拆散鴛鴦睡。我小姐呵。苦孤燈夜雨。欹枕淚流珠。香銷玉減。束髮亂靑絲。誓不為他人整翠眉。〔合前貼〕
【不是路】〔淨丑上〕慶溢門楣。宿世姻緣成大始。〔旦〕春英。你看這兩個丫頭。為何嬉笑走來。可去問他緣故。〔淨丑〕靑鸞喜。雀屛中目取紅絲。〔貼〕有甚親事。你來胡說。〔淨丑介〕秋香冬秀磕頭。小姐報佳期。〔旦〕有甚佳期。可站起來說。〔淨丑〕這事好得緊。不肯輕說。〔向貼介〕春英。你須上覆小姐。多加賞犒方詳語。〔旦〕韓參謀與我是夫妻。他今既死。誓不再嫁。我賞犒你們怎麼。〔淨丑〕今日來呵。好事分明天送至。〔旦〕前日凶信。難道是虛傳來的。〔淨丑〕征東事。參謀得勝已班師。〔旦驚起介〕有誰說來。〔淨丑〕就是韓老爺有書來飛報。相公和夫人面議。喜把婚姻許。媒妁將通奠雁儀。〔旦貼〕敢是你誤聽了。〔淨丑〕專聽記。眞言不比做猜謎。〔旦貼喜介〕不信有這等事。〔淨丑〕果然如此。果然如此。
【大迓鼓】驚疑猶恐虛。未辨存亡孰是。悲喜何如。韓德眞。自你一別後。我只道瓊蕋終分蒂。誰承望又得締陳朱。〔拜天介〕春英。我與你拜謝皇天蒙加護持。
【前腔】從來好事奇。須信福因禍得。古語無欺。〔旦〕雖則如此。難道爹娘就肯。〔貼〕高堂既幸征吳利。爵祿勳名起霎時。這段姻緣天成就伊。
