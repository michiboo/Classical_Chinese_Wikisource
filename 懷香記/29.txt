
【瑞鶴仙】〔生上〕僻性耽風月。恨行藏疏淺。霎時機洩。姻緣從此歇。恐豹尾黃旛。使身顚越。
【神仗兒】隨機應變。隨機應變。難容𥡴緩。倘他行籌算。怎免剝牀膚患。須勁捷。效鵬摶。須勁捷。效鵬摶。
【字字雙】衡門老寡晝垂簾。孤蹇。無是無非盡日閒。淸淡。忽聞門外喚聲諠。來看。〔見介〕原來是我官人。倉皇失措帶愁顏。何幹。
【前腔】筠簾垂肆四方傳。名遠。賣術不須多要錢。心坦。與三個好喜歡緣。婉轉。靈如郭璞驗吾言。欣羨。
【鬭黑蟇】據理論功名就在眼前。〔生〕目下驚恐。能累身否。〔淨〕閒事虛驚。何足憂煎。早晚要膺國寄。握兵權。似雲路天衢。龍翔鳳展。官人。你不但富貴。還有可喜之事。〔生〕又何以見之。〔淨〕卦中第二爻發動。變而為坤。坤卦惟第二爻為陰道之純。是女之貴者。以此論之。又當得一佳配。〔生〕狼狽之中。那有此事。〔淨〕我依經直斷。佳姻非誑言。玉葉金枝。玉葉金枝。光輝燦然。
【前腔】〔生〕蒙明示便似撥雲見天。開豁胸襟。雙眉解攢。那些個圖富貴。覓姻㜕。祇願無虞。微軀保全。先生直斷。果能如所言。他日成人。他日成人。感當鏤鐫。
【掉角兒】勸郞君不須淚漣。寓蝸居潛蹤排遣。待老身去見夫人。委曲周旋。〔生〕春英有罪。敢怕你難進去。〔丑〕到他行探機察變。那其間取一便。把音傳。通彼此可知寒煖。〔合〕臨危蹈險。江心漏船。惟願得風恬浪靜。早見平安。
【前腔】恁此去如涉大川。使吾心頓加兢戰。恐伊家適遇屯邅。反做了油添熾炭。〔拜介〕攄虔誠吿蒼天。消禍患。轉臲卼卽成歡忭。〔合前〕
【尾聲】心忙咫尺天涯遠。但願得乾旋坤轉。仍指望依舊團圓。
