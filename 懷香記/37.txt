
【宴陳平】〔外上〕黃髮貌如童。福祿兼隆。〔老旦上〕自憐弱息未乘龍。幽思忡忡。
【越調鬭鵪鶉】俺走的腳似飛騰。風行電掣健勇。恰離了吳國的邊疆。俺急匆匆自不覺奔馳和那倥傯。只俺這一路上披星戴月經勞碌。過高山。歷險谷。挨得到京城內消停。打點着相府中拜覆。
【紫花兒序】量地方分佈了水陸。審機宜相時而動。仗皇靈聲言着征東。天應人從。勢如破竹。端的亂紛紛旗幟搖紅。狠殺人刀箭人馬如龍。威振山傾。銳觸虹衝。
【柳營曲】馬軍的馳驟威風。步軍的勁捷英雄。水軍的全不怕波洶湧。振金鐃聲沸。巨艦艨艟。一便似織就千機錦花叢。
【么篇】〔淨〕中軍帳王老元帥發揮着號令如風。韓參謀安排下這謀搏虎。整備了計擒龍。一定要掃蕩那江東。似埋伏八陣圖。待臨期隨機用。吳國內甚驚恐。每發兵來交鋒敗北。端的神愁鬼哭。論斬戮與生擒。猛見了則是個把雞鶵戲弄。〔外〕他那軍將是這等了。其餘百姓如何。〔淨〕那百姓倒戈攻。都是心悅誠服。為君的素好淫虐。昏黯黯彷彿醉夢。為相的那知道豹略與龍韜。為將的那知道戰爭時要把刀鎗來用。
【小沙門】〔淨〕都袖手無門可控。捱不過力屈計窮。一個個巍巍端立如翁仲。一個個美衣冠傀儡儀容。
【聖藥王】〔淨〕差兩個詣軍中。獻降文璽綬先通。懇拜得元戎鈞旨許相容。方敢蹈王子嬰降漢踵。赤條條面縛了雙手拱。羞㗳㗳又啣璧牽羊奉。表哀哀乞延喘息保孤宗。
【尾聲】〔淨〕只這東吳民踴躍歡聲哄。收拾輿圖朝貢。卽歌凱旋師將他的土地人民歸一統。
【剗鍬兒】書生俊傑眞天縱。出人頭地建奇功。鐘彝鏤忠勇。流芳企崇。〔合〕雲龍景從。恩承帝寵。這段姻緣何勝幸孔。
【前腔】〔老旦〕婺光喜溢門楣重。靑鸞信出合歡宮。星期早傳送。鵲橋可通。〔合前〕
【前腔】〔末〕雀屛射目誇連中。不勞絲幕更牽紅。藍田璧先種。赤繩繫蹤。〔合前〕
