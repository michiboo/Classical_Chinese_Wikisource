
【亭前柳】〔旦上〕蹙損遠山眉。幽懷誰得知。衾寒愁未起。滴盡淚臙脂。可憐人隔雲深處。柳外鶯聲。正是斷魂時。
【前腔】曉日映重幃。雙雙燕子飛。蘭煙方裊裊。花氣正霏霏。有人獨倚欄杆覷。滿院韶光。何處是佳期。
【祝英臺】這酸丁眞可媚。釀就我相思。〔貼〕雖然想他。對此春光。且自消遣。〔旦〕花柳鬭妍。鶯燕爭飛。都是我的愁機。〔貼〕放下念頭。不要長吁短嘆。〔旦〕歔欷。憑欄杆曉望遲遲。滿苑逞嬌呈美。端詳看。沒個比他風味。
【前腔】〔貼〕知趣。他是玉樓人。瑤島士。舉止多旖旎。更有材裕濟川。文擅雕龍。堪作並蒂交枝。〔旦〕正愛他才貌兼全。故欲與相親。〔貼〕還未。〔旦〕你又作難。〔貼〕最堪憐鳳遠秦臺。雲斂巫峰十二。小姐在深閨之內。韓生是小心之人。麤麻線穿針怎透關兒
【前腔】深倚。傳吾許久春愁。刪抹斷腸詩。你去對他約定。今夜月色繡牕。花影雕欄。便是簡中佳期。〔貼〕若有心話。一發傳去。〔旦〕須知。我那萬種相思。只為一時相覷。準擬要共締鳳盟鴛誓。
【前腔】〔貼〕今去。我與恁送煖偸寒。婉轉達衷私。〔旦〕說我相思苦切。〔貼〕去說小姐釵軃玉橫。鬢亂雲偏。憔悴幾番徙倚。韓官人聽了這話兒。忻然就肯來了。堪喜。管敎他度柳穿花任恁攜雲握雨。料今夜不似昨宵情緖。
