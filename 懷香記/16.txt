
【賀聖朝】〔生上〕春來花信相縈。那堪啼鳥聲聲。高唐有夢總難憑看巫岫崢嶸。
【好姐姐】自從芳卿致情。林深處花期難訂。柔條嫩萼。須看連理成。若得與小姐成事呵。心歡慶。翔鸞屛裏雙肩並。睡鴨罏邊兩意傾。
【前腔】將伊丰儀細評。必是花模樣星眸雲鬢。冰肌玉格。溫香笑語生。
【行香子】〔貼上〕寄簡傳情。緩步輕行。出重幃轉過中庭。見時須索欵語低聲。隄防他隔牆外有人聽。
【玉胞肚】花牋為聘。要今宵共締鳳盟。喜襄王夢契神姬。似裴生緣洽雲英。〔合〕武陵流水本無情。自有飄紅逐水行。
【前腔】〔貼〕更闌人靜。看東牆月光乍明。〔生〕門戶深邃。我不認得。如何是好。〔貼〕我潛來引入房櫳。使同調鳳瑟鸞笙。〔合前〕
【前腔】〔生〕心期纔整頓。敎人喜氣滿盈。料今宵倚玉偎香。願他時準結朱陳。〔合前〕
【前腔】〔貼〕燈輝月影。綰同心堪作證明。盡消除愁種心苗。免他行目斷行雲。
