
【夜行船引】〔淨領四將校上〕雄據西夷名號顯。恥稱籓頻將鬚撚。一奮干戈。中原席捲。方見轟雷掣電。
【番卜算】〔丑上〕酣飮樂穹廬。琵琶彈不厭。一枕黑甜餘。那覺流光轉。
【豹子令】自古華夷冠履辨。冠履辨。稱臣朝貢例相沿。例相沿。今日中原輕簒奪。難將虛禮縛腥膻。縛腥膻。〔合〕算來各主一山川。從今彼此不相干。
【前腔】〔丑〕雄霸西羌羞貢獻。羞貢獻。覬覦中國久垂涎。久垂涎。越志橫行惟我獨。攻城略地讓誰先。讓誰先。〔合前〕
【前腔】〔二將〕鐵騎銅駝當百萬。當百萬。休誇騋牝有三千。有三千。足食足兵能固守。中華雖大勢難纏。勢難纏。〔合前〕
【前腔】〔二校〕執銳披堅經百戰。經百戰。餐風宿露歷兵燹。歷兵燹。聽得一聲廝殺也。張牙奮爪似飛鳶似飛鳶。〔合前〕
