
【淸江引】〔淨上〕司空掾職虛名望。機變言多謊。〔丑上〕賄賂自公行。法度都拋漾。〔合〕恣狼貪逞狐媚。為欺罔。
【雙鸂𪄠】巧機關眞鹵莽。弄虛言一切譸張。自今朝以訛傳訛紛然流謗。使深閨知凶信必生悽愴。把他們戲耍。心驚魂蕩。
【淸江引】孤形寡跡無倚仗。白髮因愁長。井臼苦親操。匍匐街坊上。〔外〕鄭媽媽回來了。〔丑〕見鄰叟。有何事。推簾望。
【雙鸂𪄠】聞凶信心中悒怏。這前程孤吾懸望。〔惱介〕恨司空用深謀。將人摧喪。果有此事。不免就去府中。報與小姐知道。〔行介〕此心忙。行步緊。特來傳向。使他們知得。豈勝惆悵。
【糖多令】何事到蘭房。呼聲甚恐惶。〔丑〕征東水陣厄韓郞。失足江心早喪。〔合〕遭不幸。實堪傷。
【刮鼓令】〔旦〕哀哉俊俏郞。試兜鍪赴戰場。枉自有胸藏錦繡。銳氣文光射斗芒。淪沒水雲鄕。韓德眞。你的命運乖蹇。一似麒麟鳳凰不逢時賞。為奴牽絆受飛殃。痛呑聲淚血暗沾裳。
【前腔】分明遭魍魎。使多才遽殀亡。拆散了瓊柯連理。義海恩山一旦荒。最苦這無常。可憐當初許多思想。熬煎月白與昏黃。今日裏依舊恨茫茫。
【前腔】〔丑〕訃音雖可傷。恐風聞或未詳。且暫展雙蛾蹙黛。莫作閒愁苦斷腸。〔貼〕母親。你往外邊仔細訪問。〔丑〕再去詢多方。東吳距京山遙水廣。有誰目擊這行藏。眞和假不久自傳揚。
【前腔】〔旦貼〕娘行速撥忙。覓來鴻當細訪。多管是依稀彷彿。疑信悲歡不可量。你可卽去問個端的。定要決災祥。使吾曉然知他音響。老爺夫人莫使他知。好將蹤跡避高堂。〔丑〕這個理會得。不必丁寧。〔旦貼〕隔牆耳言語更須防。
