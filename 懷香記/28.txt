
【菊花引】〔老旦上〕光景迫桑楡。猶有閒愁苦。大事已糊塗。羞殺門楣差誤。
【望遠行】〔外上〕元勳簪組。誰料得家聲如許。隱忍藏汚。滿腔子憧憧難數。
【玉交枝】房櫳深暮。侍夫人挑燈將臥。忽聞得牕外人行。我兩個呵。急出去週圍尋顧。〔外〕見甚麼人來。〔淨丑〕只見春英韓壽手相扶。稱言小姐邀情晤。〔外〕那時怎不拏住了他。〔淨丑〕也要拏他。想夫人病中。不宜着惱。小姐掌家。勢難違逆。因此上難行阻禦。因此上難行阻禦。
【前腔】潛窺靑瑣。見儀容風流雅素。向蘭閨寤寐相思。通鳳簡綢繆傳致。要圖百歲共歡娛。先期一夢行雲雨。〔外〕你怎不阻他。做這勾當。〔貼〕小姐是主。春英是下人。因此上難行阻禦。因此上難行阻禦。
【八聲甘州】堂堂相府。把門楣自壞。醜聲傳播。〔外〕方纔丫頭所言。你曾聽麼。〔老旦〕癡愚奴輩。怎當恁怒威如虎。相公。你須要三思着。流言卻成投鼠誤。偏惑猶然見豕訛。〔合〕可歔。全沒此遠大之圖。
【前腔】〔外〕盧胡。徒為恃怙。逞遁辭護女欺夫。把黃扉紫閣。聲名喪在須臾。花殘已知難再補。圭玷誰雲尙可磨。
【前腔】躊躕。乘時配取。勳名閥閱彼此相符。男才女貌。正是敵體葭莩。〔外〕公侯之女。豈嫁鑽穴之徒。〔老旦〕今朝莫誚鑽穴徒。他日驚看運廟謨。〔合前〕
【前腔】〔外〕糢糊。情辭鄙魯。我當朝元輔。肯婿戔夫。他草茅韋布。怎入玉簇珠鋪。〔怒介〕你休說那話了。門楣自緣輕玷汚。伉儷何勞妄覬覦。〔合前〕
