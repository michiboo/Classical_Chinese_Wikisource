
【麻婆子】〔淨上〕美才美才人爭羨。曹植與我是比肩。美容美容人爭羨。潘安讓我坐右邊。〔丑上〕天生我才貌全。出外動觀瞻。春來是處鶯花遍。〔合〕和你同去偸閒學少年。
【紫蘇丸】幽牕鎮日聞鶯燕。倚欄杆柔腸九轉。春愁一似柳絲懸。搖漾東風軟。
【山花子】〔生〕竹林瀟灑淸陰遠。齊雲高節琅玕。碧沈沈曾棲七賢。風搖鳳尾蹁躚。〔合〕趁春光逍遙少年。千鍾美酒供笑喧。莫敎虛度空自憐。逸興濃時。誰數神仙。
【前腔】〔淨丑〕翠筠冷淡塵囂遠。靑靑能耐歲寒。玉琮琤涼聲透旋。月來影弄紛然。
【前腔】徜徉沼邊。旅況通消遣。揮毫綴入詩篇。看佳園羣芳鬭鮮。淸歌妙舞留連。
【前腔】〔淨丑〕斜陽掛簷。池面霞光斂。遊悰飮興將闌。可回去罷。〔行介〕詠而歸陶眞共歡。相忘月色嬋娟。
【霜天曉角】沈沈深院。夜靜經行遍。步窄弓鞋偃蹇。相逢欲進難前。
【大迓鼓】相期事久淹。芳心空戀。密簡徒傳。陽臺已陟雲蹤變。枉令人色膽大如天。冒恥擔驚。有誰見憐。
【前腔】嗟伊酩酊眠。正鴛魂飄蕩。蝶夢沈酣。惜花人挫過如花面。也須知紅粉命多慳。雲雨無情。愁盈楚天。
【前腔】〔旦〕良宵嘆苟延。奈貪眸凝盼。饞口垂涎。苦嫦娥枉離淸虛殿。豈勝禁好事隔天淵。寂寞花陰。蹉跎鳳鴛。
【前腔】堪誇並蒂蓮。羨淸芬胥茂。雅豔同妍。想赤繩宿世曾經綰。如何對面也無緣。得失從違。事非偶然。
【江兒水】惱殺傷春酒一醉眠。卿卿觖望空回轉。久慕小姐冶容。今夜失於刮目。月貌花容雖不見。〔指地介〕好有趣。只這一件。金蓮小印遺蒼蘚。此處留情非淺。小姐既去。耳不聞環珮之聲。鼻尙覺麝蘭之氣。繾綣餘香。怎得芳盟重踐。
