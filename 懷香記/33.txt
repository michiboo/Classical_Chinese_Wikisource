
【天下樂】〔旦上〕玉碎花殘事轉非。雙蛾頻蹙淚偸垂。〔貼合〕不禁萬斛相思恨。最是孤燈照獨幃。
【四朝元】追思心素。嬌羞強自支。聽梧桐微雨。瀟淅聲細。寒潤侵羅綺。這山恩海義。這山恩海義。做了比目離羣。連理分枝。鳳隻鸞孤。雁遙魚逝。空記當初事。嗏。忍不住淚交頤。倚遍欄杆。恍惚渾如醉。韓德眞。君心那得知。妾心愁欲死。羸形瘦影。涼涼踽踽。各天殊地。各天殊地。
【前腔】樓頭鴻起。聲聲似怨離。苦孤燈明滅。欹枕憔悴。那堪愁萬縷。這悠悠夢裏。這悠悠夢裏。最恨峽雨巫雲。信杳蹤迷。寂寞神魂。蕭條風致。不比當初事。嗏。翹首望天涯。黃葉紛紛。亂逐西風墜。韓官人與小姐。紫簫久斷吹。素牋不可寄。疎簾淡月。悽悽慘慘。照人無寐。照人無寐。
【前腔】齋明虔意。祈天鑒我私。只為韓生年少。乍職軍旅。這敷張恐未知。望陰加廕庇。望陰加廕庇。願取耀武宣威。制變臨機。不赤干戈。壺漿簞食。奏凱歡聲沸。嗏。三錫下堯衢。紓紫拖朱。方顯男兒志。那時節呵。身榮晝錦歸。速圖成伉儷。前愆克蓋。轟轟烈烈。泰來傾否。泰來傾否。
【前腔】〔貼〕兵雖兇器。雄材稱展舒。管取運籌帷幄。決勝千里。朝野胥慶美。這姻緣可擬。這姻緣可擬。再得相逢。重效于飛。煖轉罏灰。春回衾翠。盡雪今朝恥。嗏。默默自尋思。此願能諧。不枉風流婿。韓官人。你應成天下奇。莫辜素自許。我與小姐黃昏白日。時時刻刻。揚眉屈指。揚眉屈指。
