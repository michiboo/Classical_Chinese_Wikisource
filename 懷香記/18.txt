
【丹鳳吟】〔淨上〕承直書房。風流伴當。〔丑上〕燒香掛畫能安放。〔合〕終日嬉嬉。快活無量。
【金蕉葉】晝忙夜忙。偶憑人隨波逐浪。空跋涉路阻巫陽。只落得氣銷神喪。
【二郞神】〔生〕心惆悵。把佳期翻為災瘴。蝶思蜂情都是枉。林深地迥。迢迢柳色花香。正是咫尺天涯成遠望。這幽衷怎生撇漾。我此一行。不但負了小姐。自覺身子十分危矣。病將亡。苦風魔遺骸。甚日還鄕。
【前腔】〔貼〕堪傷。分疎鴛枕。緣乖鸞帳。雨跡雲蹤無影響。空勞神女。依依夢遶襄王。月下花間幾凝望。〔生〕可憐躭閣了小姐。未免生怨。〔貼〕他頸低垂翠攢眉上。我小姐為着官人呵。深思想。豈能禁啼痕界破殘妝。
【囀林鶯】昨宵不寐心怏怏。料難拋影裏情郞。鸞牋密切通書幌。相期戾止免得乖張。從前愁緖。在今宵一筆都勾帳。春英。我今日呵。眞技癢。偎香倚玉。雖死亦何妨。
【前腔】天般色膽言非妄。頓忘卻閨閫行藏。攜雲握雨如翻掌。書中啞謎。勝似毉方。纔經病眼。便知他渾身上下都通暢。小姐。你既瞞我。我只做不知。看你怎麼來。笑天孫鵲橋不駕。怎得會牛郞。
