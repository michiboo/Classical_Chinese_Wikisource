
【憶秦娥】〔老旦上〕良宵靜。孤燈寂寞傷多病。〔淨丑上〕傷多病。桑楡景迫。衰鸞分鏡。
【山坡羊】夜迢迢房櫳深迥。氣瀟瀟風威尖凜。韻悠悠譙樓起更。月皎皎照我形和影。我相公呵。去幾程。遙同隔世情。一家骨肉悲孤另。望斷關山。空勞延頸。〔合〕淒淸。離魂夢不成。伶仃。攢眉淚自傾。〔貼引生上低聲〕
【步步嬌】探花引蝶尋芳徑。官人乘興行須勁。〔生〕我未識門戶。舉步甚覺生疎。〔貼〕不妨。放心走。月色滿中庭。繞遍迴廊更闌人靜。〔生〕舉步輕些。怕有人聽得了。〔貼〕緩步寂無聲。莫愁牕外人窺聽。
【山坡羊】〔淨丑〕滿疎櫺花陰隱隱。溢幽襟愁懷耿耿。正嚴城鈴鐸振搖。漸金爐蘭麝煙消盡。我夫人呵。鬢已星。那堪別後情。寥寥音似瓶沈井。腸斷碪聲。隔林遙應。
【步步嬌】潛蹤漸入桃源境。欲把花情罄。竊效鷺鷥行。兩眼生花。身如酩酊。〔貼〕我扶着你行。慢慢些去罷。〔扶介生〕畏懼切冰兢。料應難去成歡慶。
【榴花泣】奴曹知省。倘遇夜間有形響審須明。疑他不測忽然生。思危能懼。遇變自無驚。〔淨丑〕重門夜扃。謹關防。素必遵台令。偶今宵貓犬爭馳。已端相寂寧無警
【漁家燈】乘高興。抖擻精神。須努力速赴花盟。〔生〕去不得了。〔貼〕中道止。忍負初情。〔生〕玉樹瓊枝難並。此行未必非前定。高堂夢途迷巫嶺。佳期空作畫餅。令彼此這悒怏怎禁。
【剔銀燈】歷堂階如登峰頂。赴閨闈若臨機穽。〔生〕鴛鴦何日能交頸。枉波查往來疲病。〔合〕悲命。今宵良會未成。還要把心期再整。
