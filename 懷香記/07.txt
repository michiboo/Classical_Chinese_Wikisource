
【金瓏璁】〔外上〕弧南多夜采。祥光方暎三台。〔老旦上〕張綺席。酌金罍。〔旦貼上〕高堂春晝永。逍遙何必蓬萊。〔合〕當此際。且開懷。
【黃鶯兒】殘雪半含梅。見陰崖凍乍回。夜來南極光生瑞。〔貼〕童顏未衰。龜齡未頽。椿萱並茂春常在。〔合〕紫霞盃。年年此日。骨肉笑花臺。
【前腔】〔外〕自慨已虺尵。衞王家志未灰。漢庭鳩杖榮當代。〔老旦〕伉儷永諧。門楣可偎。滿堂和氣春常在。〔合前生淨丑上〕
【尾聲】祝三台。祈千載。遶雲仙樂出蓬萊。疑向蟠桃會裏來。
【排歌】煙煖鶯啼。雲低雁回。雨餘新茁蒼苔。夜來南極照天街。最喜今朝綺席開。〔合〕靑山洞。碧水渨。人間到處有天台。花搖砌。酒泛杯。直須酩酊不知回。〔旦貼上偸窺介低聲〕
【北寄生草】果然是文章客。美丰姿。聰俊才。桃源迷路風流輩。他生得這等標致。今世那裡有。宋朝又得生當代。潘安再世應難配。那人兒打動倩娘情。霎時間定有離魂害。〔外衆飮介〕
【排歌】紫燕穿簾。紅塵繞臺。淸歌妙舞徘徊。主人不厭燭將排。坐客寧辭山玉頽。〔合前〕
【北醉扶歸】〔旦貼低聲〕偸覷風流態。靑瑣恨難開。枉自支頤嘆美哉。此見求須再。繾綣從今在懷。整備相思害。
【排歌】寶鼎香銷。珠簾影飄。壺觴交舉重陪。管絃聲沸興方來。池面波溶返照洄。〔合前〕
【前腔】〔末〕誼在通家。情濃似醅。相忘形跡無猜。淸歡逸趣溢春懷。不覺牆東月影來。〔合前〕
