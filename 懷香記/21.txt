
【三臺令】〔貼上〕佳人才子堪嗟。牽惹心如亂麻。兩下鏡中花。眼兒裏空自巴巴。春光九十恐無多。可惜良宵幾浪過。怪殺風流攀桂客。眞成薄倖誤嫦娥。
【香羅帶】幽牕舊恨賒。新愁又加。悠悠此情難廝捨。你愛韓生。被他兩次誤了。要將良玉倚蒹葭也。明月上。被雲遮。可憐朗然消永夜。空度韶華也。髩軃釵橫寳髻斜。
【前腔】難成連理花。渾如撒沙。佳期豈知為話靶。多情枉自苦嗟呀也。肌減玉。臉消霞。淚眼偸淹珠點墮。小姐須索耐些性兒。今日不成。還有明日。明日不成。還有後日。好事多磨也。莫悔當初一念差。
【謁金門後】〔生上〕萬轉千回縈掛。怎得此情干罷。整頓寒牕空守寡。春愁難盡寫。
【月雲高】閒庭幽雅。花月俱瀟灑。我小姐呵。為赴行雲約。久竚陽臺下。誰料沈湎襄王淒涼可憐夜。〔生〕你那時怎麼不喚醒了我。〔貼〕夢適黃粱熟。糊突如聾啞。花影頻移月漸斜。恍惚心驚打草蛇。
【前腔】〔生〕多情小姐。直恁至誠也。小生一時醉了。敗卻風流興。薄倖眞堪吒。春英。我願負荊請罪。𢬵取皮膚玉手纖纖打。軟款溫存處。一刻千金同價。誓海盟山趣倍加。喜地歡天豈有涯。
【一盆花】過了高堂深廈。盡軒牕疎豁。棟宇奢華。曲砌迴廊路橫斜。荷池滉漾垂楊下。〔指介〕池那邊是棲霞樓。你只在此站着看他。他若有顧盼之情。你便近前相見。盡些禮數。加些意思。來打動他。或者皇天可憐。祖宗陰佑。使小姐回心轉意。未可知也。〔生笑介〕甚好甚好。〔合〕相逢可嘉。相看畫花。各吐心苗愁種。庶免嗟呀。
【前腔】〔生〕歷遍幽亭虛榭。羨竹聲簫瑟。波影光華。累石層巒巧棲霞。危樓遙瞰荼䕷架。
