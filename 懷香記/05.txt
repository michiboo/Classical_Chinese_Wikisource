
【寳鼎兒】〔生上〕徵賢書一下。是處遺逸。忻忻稱慶。欲行道先為之兆。羨仕途多通捷徑。〔淨丑上〕相府旁求諸俊彥。豪氣文光衝瑩。〔合〕似雲潤星輝。風揚月上。人材隆盛。
【阮郞歸】金鑾漸遠珮環聲。歸來戶尙扃。〔衆跪迎介外拱手介〕諸賢遮道擁車迎。深慚下士情。
【皂羅袍】竊忝官居台鼎。正身當樞要。心切冰兢。須知大廈衆材成。棟梁獨聳難安定。卑詞厚禮。敷求俊英。安民阜物。仰答聖明。從今以後。仗列位贊襄。〔合〕管敎世道雍熙盛。
【前腔】〔生〕遠被恩波涵泳。幸龍門容接。無任忻榮。敢陳芹陋效葵誠。家臣致主伊周並。〔外〕當今切務。以何為先。〔生〕務農節用。輕徭減刑。幷官省職。儲糧練兵。
【前腔】〔淨丑〕某二人呵。蓬戶桑樞末品。忝敎承侍坐。誼列隨行。識慚迂陋自知明。敢將刀筆輕馳騁。〔外〕盡二位所長。用心辦事。〔淨丑〕刑名律令。小綸大經。簿書典冊。條分類整。
【前腔】〔末〕恩相勞謙恭敬。素虛心下士。四海知名。今日天下賢人君子。拔茅彙進感孚情。氣相求也聲相應。指日可見治隆於上。天淸地寧。化行於下。民豐物盈。
