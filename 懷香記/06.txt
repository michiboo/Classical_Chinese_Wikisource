
【薄倖】〔旦〕霽色含花。煙光蘸柳。看庭皋風景。年年如舊。幽禽巧語。遊蜂輕逗。〔貼合〕人知否。恁藹藹酣紅戰綠。最惱是空閨獨守。
【羅江怨】輕綃細且稠。針穿線抽。〔貼〕今日描做甚麼花樣。〔旦〕先描並蒂蓮在洲。〔貼〕周圍做些水草。〔旦〕靑萍綠荇逐波浮也〔貼〕也做些禽鳥便好看。〔旦〕中綴鴛鴦交頸雙雙耦。〔貼笑介〕好有趣。上邊空處做甚麼。〔旦〕雲霞覆上頭。上頭。見五采輝煌透。
【前腔】簪纓貴胤儔。靑年懋修。〔旦〕既生宦家。又習儒業。乃是個好人了。〔貼〕文光銳氣沖鬥牛。人中才貌獨稱優也。〔旦〕可比何等樣人。〔貼〕曹植休誇。不讓潘安右。〔旦〕若果如此。其人可愛。〔貼〕不只如此。他還有一種可愛處。一發說與小姐知道。溫存性雅柔。雅柔。最多趣味生情竇。
【香遍滿】舊勳元宰。聲名冠九州。三女皆靈秀。我大姐呵。已去作王妃。我二姐呵太子將婚媾。惟有我呵。正芳齡妙質。無忝為好逑。〔貼〕小姐是閬苑奇花。椒房貴戚。怕沒佳配。〔旦〕今日呵。奈三星未燦。寂寞了桃夭候。
【前腔】茂材多學。移文特聘求。他懷寶乘時售。〔旦〕聘他何用。〔貼〕暫作掾黃扉。試展經綸手。昨日見過老爺了。待他明日進來。我報知小姐。去潛身靑瑣。指示親注眸。看文魔風韻。不謊了春英口。
