
【風入松】〔外上〕煖風輕透碧紗𢅥。正是困人天氣。畫梁乳燕雙飛語。搖浪影湘簾紋細。可愛淸和佳致。莫負了賞花期。
【翫仙燈】方値公餘。忽辱主公招會。
【金索掛梧桐】〔外〕淸和景可怡。幾陣梅林雨。水溢池塘。荷葉香浮細。幽亭酬酢也共歡娛。脩竹長松映玉巵。閒吟遶屋扶疎句。須信淵明趣雅宜。南薰至。新裁白薴。扇動暑潛除。〔合〕論人生最要忘機。挽不住流光逝。
【前腔】〔衆〕虛簷燕引雛。碧沼遊魚戲。糝徑楊花。是處因風起。篆煙輕嬝也吐金猊。睡怯新蟬枕屢移。綠陰滿院淸如水。牆外葵榴逞豔枝。休辭醉。閒愁萬斛。管取盡消除。
【鎖南枝】〔外〕香芬馥。雅且奇。是誰佩囊藏在衣。〔衆〕絕似沈檀之美。〔外〕幽遠勝沈檀。〔衆〕又如蘭蕙之佳。〔外〕淸嘉過蘭蕙。〔衆〕敢是簷外香風。〔外〕非簷外。〔衆〕那裡香來。〔外〕在座隅。比龍涎。有餘趣。
【前腔】花屛障。錦繡機。乘風縹緲多芳氣。〔外〕不是花香。〔生〕我知道了。定是御爐煙。朝回惹衣袂。〔外〕天道初熱。朝衣都已卸了。〔生〕或是金猊內。爇麝臍。〔外〕爐中那有此香。〔生〕或是鼎俎中。珍羞味。
【錦衣香】我三人雖同輩。羨韓生獨出類。素尙修潔衣冠。鄕人難浼。〔外〕德眞果是好潔淨。〔淨丑〕近多香氣漬襟裾。芳馨透徹甚異平時。神仙隊裏似追陪。令人可意。暫時相聚。卻疑身在萬花叢裏。〔外作疑介〕
【漿水令】這奇香溫醇可貴。想從來亦非容易。靈根瑞種世間稀。上方禁苑恐不多儲。〔背介〕關心事堪疑慮。吾家曾受皇恩賜。〔合〕茲良會。茲良會。逢場作戲。忘年分。忘年分。樂雍熙。
〔外弔場〕入門休問榮枯事。觀着容顏便得知。自家這幾日見得第三女孩兒容顏改變。舉止異常。正在狐疑之際。方纔韓壽衣間溫香襲人。我想這香是西域所貢。一着人身。香氣經月不散。皇上獨賜於我。付託女孩兒密藏靑瑣中。他那裡得來。我一向有事在外。莫非與他做下事了。因此方纔飮酒。事上心來。不覺易醉。可惱可惱。〔嘆介〕將信將疑。不能明白。且待晚間。徑到繡房中。與女孩兒取討此香。看他在否。便知端的。
