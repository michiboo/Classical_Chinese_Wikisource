
【一翦梅】〔旦扶病上〕平地風波勢拍天。事也屯邅。人也顚連。此情誰肯為吾憐。跡既昭然。心自茫然。
【桃源憶故人】蕭牆禍起如雷電。閃得恩情翻變。朝夕長吁短嘆。只為恁門楣玷。〔旦〕羸軀憔悴魂先斷。不久黃泉廝見。
【二犯傍妝臺】深冤無計籲皇天。包羞忍恥。血淚幾曾乾。人生自古皆有死。豈惟我死是徒然。祇愁楡景雙親邁。猶賴椒房二姊憐。〔哭介〕我的娘呵。劬勞罔極。一朝棄捐。銜恩重結再生緣。
【前腔】〔老旦〕你把淚痕拭卻放心寬。雲消霧釋。畢竟見靑天。孩兒豈不知道。恩情浹洽三冬煖。言語參差六月寒。當存喜懼懷雙老。底事癡迷喪九泉。〔哭介〕孩兒。自經溝瀆。有誰見憐。徒遺話靶使人傳。
【哭相思】禁錮幽房身偃蹇。覆盆待盡悲殘喘。〔扣頭介旦悲介〕
【園林好】苦高堂威如鍛鍊。吾與汝勢難保全。〔起向貼介〕願取南柯同夢。拚死後。愧生前。拚死後。愧生前。
【前腔】〔貼〕思往事心中痛酸。何須用尤人怨天。自恨妬花風雨。輕斷送。枉鮮妍。輕斷送。枉鮮妍。
【前腔】〔老旦〕莫非命順其自然。這風波有時靜恬。管取回天轉日。修破𨶏。再團圓。修破𨶏。再團圓。
【前腔】〔淨丑〕事參商於情可憐。在慈親豈容自安。莫使閨嬌失所。啣重恨。負芳年。啣重恨。負芳年。
【尾聲】〔老旦〕深慚白璧靑蠅玷。〔旦貼〕淚到無聲恨自呑。〔淨丑〕只望雲散天空月又娟。
