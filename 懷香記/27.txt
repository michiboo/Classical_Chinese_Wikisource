
【破陣子】〔旦上〕綠蔭扶疎夜。西牕新月娟娟。心疑近事身如夢。目盼佳期日似年。〔貼合〕凝思只黯然。
【解三酲】〔旦〕芰荷池雨聲輕濺。似瓊珠滴碎還圓。欄杆十二閒憑遍。好淸夜。未成眠。玉鉤垂下簾高捲。耿耿明河已在天。〔合〕人不見。蕭牆千里。彼此心懸。
【前腔】〔貼〕覷流螢飛來庭院。舉齊紈笑撲纖纖。臨風對月聊消遣。堪解慍。理薰絃。雲形屢聳千峯巧。花氣渾飄百和煙。〔合前〕
【一疋布】〔外上〕心生慮。苦憂煎。根尋事始緣。黃昏獨到綺牕前。狐疑應立渙。
【剔銀燈】論女職當承父言。這些物無心收管。不惟負卻君恩眷。視天親殊為輕淺。〔合〕要將就裏究研。這意兒敎人怎安。〔旦跪哭介〕
【前腔】望椿庭衰齡懽忭。何須得怒形顏面。異香雖好。不過外物耳。父子乃天性之親。可憐平地風波變天那好苦。霎時間膽驚心戰。〔合前〕
【前腔】〔外〕恁端居重門深院。把珍奇恣行暴殄。〔旦〕暴殄天物。古人深戒。孩兒豈不知道。〔外〕反張利口支吾辨。自輕狂輒同汙賤。
【前腔】侍房幃力勤針線。守閨箴敢容偸捵。此香或是老爺取用。一時忘了。或是小姐收貯。一時失了。倉皇急遽尋不見。老爺今晚追尋。小姐與我一時無措。〔哭介〕徒多愁淚流如霰。
【滴溜子】攜燈照。攜燈照。光明如電。穿窬的。穿窬的。潛身怎掩。四週巡邏將遍。〔外〕仔細用心搜看。〔衆〕各處都尋遍了。沒有些須蹤影。惟東北牆角上邊呵。似狐狸足跡痕。不生草蘚。那賊聽得喊聲。或者踰越逋逃。料在此間。
【前腔】東北上。東北上。牆頭痕顯。今夜裏。今夜裏。狐疑可驗。此心不勝兢戰。自知欠謹防。致有此變。你們衆人自今以後。各要勤劬。不宜怠緩。
【歸朝歡】冤家的。冤家的。德性喪天。全不顧閨門行檢。桑楡景。桑楡景。衰白可憐。這醜聲羞汚了晉元勳冠冕。
【餘文】冤家。豈不愆期有待求佳選。無端白璧輕汙玷。只恐路上行人作話傳。
