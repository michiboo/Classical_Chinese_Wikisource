
【虞美人】〔旦上〕春愁贏得身憔悴。閒把欄杆倚。〔貼上〕蘭香燒斷冷金猊。〔合〕好夢難成。輕斂雙蛾翠。
【金井水紅花】繁綠攢新蕋。姸紅綴舊枝。紫燕與黃鸝。各交飛。呼聲相應。好一似芳年佳偶。兩兩共歡娛。最苦是相思也囉。孤幃惟有形影相依。懶上妝樓。無心針黹。〔合〕悠悠方寸。春蠶吐絲。良緣未就。空啼子規。落花可惜隨流水。
【前腔】柳映煙光潤。花搖日色遲。曲沼煖風吹。水漣漪。登樓凝望。滿眼是妖紅冶綠。高下錦千機。虛度豔陽時也囉。幽情惟有燕鶯得知。託恨舒愁。花間葉底。〔合前〕
【鷓鴣引】〔生上〕芳草池邊徑路欹。朱樓峨聳壓雲低。風流有個人垂盼。縱使眞仙亦自迷。
【本序】鯫生覉旅。為多情可愛。平空惹起相思。廢寢忘餐。甫能彀覓得蝶信蜂期。奇異。水溢藍橋。火騰祅廟。可憐良夜難成美。〔合〕從此後仍諧莩誼。同效于飛。
【前腔】〔旦〕深恥。輕身自許。端為恁蕙質蘭情。風流標致。盡吐芳心。便欲得共締山盟海誓。誰擬。閬苑幽葩。瑤臺靈種。被人覷做傍牆枝。〔合前〕
【前腔】〔生〕羞死。只因分淺緣輕不輪機。偶傷春空有斷腸詩。凝望處咫尺猶隔天涯。還慮。鬢似愁潘。腰如病沈。料應將屬枯魚肆。〔合前〕
【前腔】〔貼〕堪比。愛篤秦姬。情深蕭史。綵鸞終跨心期。今日裏莫將既往重提。看取。萬種相思。一天好事。都敎發付月明時。〔合前〕
【古輪臺】解雙眉轉愁為喜。訂芳期歡聲和氣。忻忻語。相看屈指。趁月影花陰。消卻從前風趣。正楚岫行雲。武陵流水。恩情眞是兩無虧。莫敎容易。料赤繩繫足何疑。花同並蒂。鴛同交頸。樹同連理。琴瑟與塤箎。音和美。天長地久相終始。
【尾聲】〔旦〕些時款曲情無已。〔生〕此會眞為曠世奇。〔合〕惟願早綰同心莫少遲。
