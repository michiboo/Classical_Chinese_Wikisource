
【搗練子】嚴風起。六霙飄。建章宮闕積瓊瑤。盡道梅花芳信到。
【翠華引】〔末〕一夜靑山盡老。〔小外〕盈盈點滿簪袍。〔淨丑〕聞得江南三尺〔合〕應知呈瑞皇朝。
【梁州序】悠颺深夜。繽紛侵曉。白占人間多少。彌漫萬里。驚看瑞葉飄颻。漸覺橫飛朔野。盡壓西山。林木春回早。可占年穀也最豐饒。喜溢宸衷勑免朝。〔合〕蒙御宴。愧難報。誓傾葵藿陳廊廟。祈萬壽。比嵩喬。
【前腔】〔小生〕淸光浮潔。威風增峭。幻出樓臺奇巧。望中一色平鋪。莫辨低高。但覺輕穿重幙。潛度疎櫺。拂樹驚梅早。廣文才力壯也堪笑。並和詩成興益豪。〔合前〕
【前腔】〔衆〕撒梨花遍地瀟瀟。飛柳絮漫空裊裊。正金樽酬酢。玉壺傾倒。那管寒侵銅柱。凍合龍崗。路擁藍關杳。冰澌掩蓋靜壓波濤。瑞足江南起頌謠。
【前腔】〔旦貼〕想山陰不閉衡茅。恐乘興扁舟來到。苦漁父收綸樵夫迷道。謾有白鷼失素。皓鶴奪鮮。綠減蘭芽小。〔內作樂介〕伶工呵手也奏簫韶。上下騰歡賀聖朝。
【節節高】堪誇懿德饒。邁當朝。幽閒貞靜多才貌。閨中寶。女內翹。坤儀道。塗娥妊姒應相肖。更閒母氏庭幃敎。這女子呵。不惟才德兼備。抑且年貌相當。論他祖先。世系門楣總是高。靑宮正喜三星照。
【前腔】陰凝二尺高。路迢遙。征輪匍匐應難到。且賈充呵。年衰老。筋力消。精神耗。伏望皇上優憐勳戚加容保。速頒綸綍傳宣召。氐羌小虜。只須別遣一將。可以服之。割雞何必用牛刀。棟梁仍使歸廊廟。
【尾聲】〔合〕如流納諫皇恩浩。共山呼聲徹層霄。惟願取轉日回天在這遭。
