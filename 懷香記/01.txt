
【靑玉案】〔末上〕悠悠世事風雲狀。得失何須苦惆悵。綠水靑山周四望。名繮利鎖。心猿意馬。因此都拋漾。　　勸君亦莫思三上。且向歌臺聽寶障。淺淺斟兮低低唱。伯夷淸餓。子淵貧夭。總是蓬蒿葬。〔問答照常〕
【意難忘】韓壽文章。似琳珪淸越。星斗煇煌。司空徵作掾。才貌動蘭房。賈午姐逞紅妝。更風韻芬芳。靑瑣中。秋波頻盻。仔細端相。　　相思夢寐顚狂。憑蜂奴撮合。雲雨高唐。異香生衆議。狐跡顯東牆。司空怒。事乖張。遣贊畫勤王。奏凱回。貤封勑配。依舊成雙。
