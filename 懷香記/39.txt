
【稱人心】〔衆引生上〕參戎決勝。克壯皇猷隆盛。已贏他降王子嬰。喜今日班師復命。
【柳搖金】金鐃聲振。霓旌影明。巨艦破滄溟。江遶羅迴帶。山圍錦列屛。彷彿似身居圖畫。彷彿似身居圖畫。不見意中人。歎音容久杳。寥寥此情。〔合〕威風勝氣。勝氣歡聲。勝氣歡聲。搖曳舳艫前進。
【前腔】〔衆〕煙波千頃。雲巒萬層。鼓角震空鳴。勢壓金湯破。謀摧鐵鎖橫。猛地里三軍歌凱。猛地里三軍歌凱。翹首望都城。喜行行將近。無多幾程。〔合前衆〕
【勝葫蘆】紫鳳啣花出禁門。傳寵命。締佳姻。〔末合〕眞是郞才女貌能廝稱。金輝玉映。管取團圞共欣欣。
【高陽臺】裔本蓬桑。材猶樗櫟。深慚智昏菽麥。幸近龍門。前綏得遂叨執。〔淨小生〕韓大人言之太謙。〔生〕今日。荷忘非偶之嫌也。使蕬蘿締緣白璧。二位大人。細思之龍豬殊類。自知莫及。
【前腔】材德。氣味金蘭。詩書膠漆。通家世關休戚。髫齔相知。天生恁般家室。皇上為着司空與足下呵。恩澤。龍樓特旨專鳳選。不費那雀屛遴得。羨星郞期通織女。正當七夕。
【前腔】〔生〕忻懌。巫峽行雲。武陵流水。瑞氣歡聲洋溢。〔低身背介〕海誓山盟。豈料不負宿昔。難得。須知前愆到此一筆都鉤了。這就裏有誰能識。〔揖淨小生介〕荷君家慇懃成就。何勝感激。
【前腔】奇特。功業驚人。恩榮冠世。不忝人臣之極。更玉葉金枝。窈窕實為佳匹。葉吉。翁婿相看一似冰映玉。滿庭幃頰生春色。正堪誇花叢爛熳。一雙鸂𪄠。
【餘文】〔合〕華堂珠履三千客。共聽𡄸𡄸鼓琴瑟。不覺繚繞歡聲盈吉席。
