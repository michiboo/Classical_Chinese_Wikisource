
【畫堂春】〔生上〕庭軒寂寞映斜曛。海棠花落紛紛。東風剗地客魂驚。寒怯圍屛。聞道淸明節近。愁來倍覺傷神。莫敎綠𩬆漸生銀。世事春雲。
【皂鶯花】想像記難眞。玉精神帶半醺。芙蓉豔冶同標韻。轉秋波流盼渾無定。笑生春。語飛瓊。最可愛翠鬟低。蟬影輕。最可愛黛眉勻。遠岫橫。況有蘭情蕙性。幽閒可欽。千嬌百媚。娉婷可矜。名姝絕代誰能竝。
【前腔】入眼便薰心。這風騷不自禁。佳人才子殊相稱。怎能彀鴛枕同盟證。幾長顰。欲銷魂。最苦是對花陰。剔短檠。最苦是聽風聲。擁冷衾。小姐在繡閤。小生在掾房。兩下裏呵。各天咫尺。侯門海深。同情千里。巫峰幾層。黃昏淸晝無非病。
【天下樂】〔貼上〕蝶使蜂媒寄好音。屢經風雨阻花陰。
【香柳娘】〔生〕為多情可人。為多情可人。滿腔春恨。幽居形影傷孤另。〔貼〕機會不偶。只索忍耐。〔生〕苦疎牕月冷。苦疎牕月冷。夢斷楚山深。雲期何日訂。〔貼〕老爺既回。急難相會。〔生〕望伊家曲成。伊望家曲成。撮合奇能。周旋歡慶。
【前腔】想裴航遇屯。想裴航遇屯。雲英引領。奈藍橋水溢波濤浸。〔生〕你可另尋一個便路進去方好。〔貼〕有迴廊可循。有迴廊可循。萱室並椿庭。經過必知警。〔生〕若是這等。事難成了。〔貼〕這姻緣炭冰。這姻緣炭冰。除非再生。方能交頸。
【前腔】望岧嶢起驚。望岧嶢起驚。約高幾仞。如何插翅能飛進。〔貼笑介〕官人。你這些兒戰兢。這些兒戰兢。怎去跳龍門。子陽蛙在井。〔生指介〕好了。牆邊有這樹。喜喬柯偃形喜喬柯偃形。躋攀可憑。如梯層引。
【前腔】太湖石易登。太湖石易登。外通內應。自高臨下猶平徑。〔生〕這計策倘行。這計策倘行。月殿雖高迥。嫦娥得相近。〔貼〕莫輕率逞能。莫輕率逞能。還須力掙。牢牷一念堅雙脛。
【前腔】〔生〕訂來宵締盟。訂來宵締盟。更闌人靜。東牆月上移花影。〔貼〕整合歡鳳衾。整合歡鳳衾。海誓兩心傾。情緣諒相盡。〔合〕這風流匪輕。這風流匪輕。着意溫存。天長地永。
