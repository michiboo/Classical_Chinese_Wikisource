
【鵲橋仙】〔左右引導外上〕總制兵機。弘敷廟䇿。盡瘁撫綏蠻貊。干城萬里奮威權。師中寵命蒙三錫。
【憶多嬌】偃戈戟。還故國。旌旗掩映搖天日。壯氣威聲助忠赤。〔合〕苦茲行役。苦茲行役。要保皇圖磐石。
【前腔】〔衆〕雪久積。今乍液。盤桓道路歸心急。且得消停萍梗跡。
【杏花天】〔老旦〕燈花昨夜傳消息。〔旦〕喜得椿庭完舊璧。〔貼〕一天和氣融瑞色。不覺離愁頓釋。
【四邊靜】〔外〕彤庭納禮誠丕赫。宜家慶朱芾。震位燦三星。靑宮鼓琴瑟。〔合〕熊羆葉吉。神人喜溢。瓜葛結椒房。門楣幸何極。
【前腔】〔老旦〕黃扉毓秀誇弱息。芳齡備坤德。申戒在衿鞶。光輝滿褘翟。〔合前〕
【馬福郞】〔旦〕兩姊乘龍為貴戚。〔向貼低聲〕自慨當笄歲。兼妙質。玉鏡臺緣未諧得。〔合〕秦晉尙須擇。相輝映冰玉佳匹。
【前腔】〔貼〕婚媾由天難預測。自有鸞鳳侶。堪比翼。靑鳥傳音應在卽。〔合前〕
