
【臨江仙】〔旦上〕睡融春日揉金縷。閒聽鶯語移時。鳳釵斜軃鬢雲低。新愁添一點。徙倚獨生吁。
【賞宮花】東風透帷。紗牕刺繡遲。意在風流子。魂銷寂寞時。滿眼春愁無著處。羨他蝴蝶一雙飛。
【卜算子】〔貼送飯上〕玉粒軟翻匙。金椀香堪茹
【紅衲襖】穿的是五花紋錦繡衣。戴著金鳳冠。簇著珠和翠。〔旦〕我不愛他。〔貼〕更有叮咚環珮。在恁裙間墜。〔旦〕也不愛他。〔貼〕羨你每日食前方丈餘。〔旦〕這一發不愛了。〔貼〕隨後的頤可指侍側的氣可使。〔旦〕雖是他奔走承順。卻不如我意。〔貼〕因甚麼緩急關情也。黛鎖眉峰玉減肌
【前腔】享繁華無事悲。怎知我有深思縈肺腑。〔貼〕小姐有愁。何不說與春英知道。〔旦〕最恨同胞早殀兄和弟。念彼暮影椿萱日漸低。〔貼〕老爺夫人強健。小姐在廕下。正好享用哩。〔旦〕一時間空自喜。百年後有誰倚。〔貼〕這個不妨。大姐二姐既為妃子。皆可倚仗。愁他怎麼。〔旦〕須道嫁雞各逐雞飛也。怎敎我不心傷不淚垂。
【江頭金桂】〔貼〕十載蘭閨承侍。緊隨身。不少離。朝夕深蒙付畀。凡百知契。今日緣何多過慮。小姐。你既是心上有相思。〔旦〕雖有此心。亦徒然耳。〔貼〕願為蜂使不須要金針倦繡。玉指支頤。昏昏終日似醉癡。待我去尋消問息。問息通因達意。〔笑介〕小姐這佳期。還你燈前笑綰同心帶。枕上歡成連理枝。
【前腔】〔旦〕非是我隄防疑忌。恐傍人講是非。倘把春情泄漏。花殘玉碎。因此欲言還又止。〔貼〕小姐不說。我自曉得。〔旦〕既識得我相思。急須傳與。切記隔牆有耳。言婉聲低。備述晨昏傾慕私。恁忘餐廢寢。廢寢欄杆徙倚。春英。這佳期。若得會瀟灑風流客。怎忘卻慇懃撮合姨。
