
【六么令】〔丑上〕侯門廝養。避干戈鼠竄多方。京畿棲止免乖張。年向暮。體粗康。棲棲猶自悲家喪。悲家喪。
【一江風】盻家鄕阻隔同霄壤。忽爾生惆悵。看當今世事紛更。總是塵中幻。有女在他行。他行。那知我短長。論防老自觖終身望。
【六么令】〔貼上〕劬勞鞠養。昊天恩頃刻難忘。今朝請假出蘭房。離相府。詣萱堂。〔丑〕我孩兒回來了。〔貼拜介〕莫嫌定省多疏曠。多疏曠。
【一江風】〔貼〕我九迴腸。親老難廝放。邈矣疎音響。喜今朝得覩慈顏。蔗境安無恙。奴恨不兒郞。兒郞。承歡沒久長。供甘旨暫時得相偎傍。
【入賺】〔生上〕跋涉匆忙。纔到京都覓寓房。〔進見揖介〕推簾求見。自通歷履道端詳。〔丑〕官人住居何處。姓甚名誰。〔生〕吿娘行。堵陽韓壽遙相訪。〔丑〕官人下顧。有何見諭。〔生〕欲暫借華居貯客囊。〔丑〕寓此貴幹。〔生〕司空相。辟吾為掾來投向。特求依仗。
【前腔】〔丑〕覻儀容舉止甚相當。可信是南陽故主郞。〔生〕媽媽不要錯認了。〔丑〕老身鄭氏。原是官人府中奴婢。那時官人方四歲。只因兵荒。拋離多年。懷舊豈能忘。〔向貼介〕孩兒。這位官人。就是平日說的主人孫子。你可過來同我拜見。〔拜介〕官人呵。冒風霜。卒然失候希矜亮。〔生〕媽媽小娘。何須行這禮。〔丑貼〕得駐節蓬茅倍有光。〔丑〕官人。我女兒賈府通房。推恩周卹同姻黨。且容來往。
【掉角兒】聽伊言衷情甚良。思故舊眞誠怏怏。詢行藏雍熙似春。敍寒溫醇和如釀。〔揖介〕這看承豈能當。實過望。恩誼難量。〔合〕山遙水廣。常縈懷想。今得聚萍蹤梗跡。頓消悽愴。
【前腔】〔丑貼〕羨郞君器宇堂堂。更德性謙虛慨慷。據今朝豹隱山霧。到他年龍翔雲浪。論人生道行藏。時得喪。隨機俯仰。〔合前〕
【尾聲】〔丑〕孩兒。你掃房廊。鋪牀帳。〔貼〕盤餐聊整勸壺觴。〔生〕還自愧不速三人擾老孀。
