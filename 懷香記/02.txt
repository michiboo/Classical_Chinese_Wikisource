
【逍遙樂】〔生上〕文林誇腹稿。信詞源三峽倒。功名唾手等鴻毛。徘徊際遇。挫抑雄豪。冷落風騷。
【金錢花】〔淨丑上〕書童生得淸標。淸標。琴童且又蹊蹻。蹊蹻。畫堂終日把臀搖。薰風盛。忒妝喬。家主見。也難饒。
【甘州歌】才高年少。荷司空禮幣相招。龍門容接。信是庸流難到。潭潭相府司文籍。耿耿襟期冠俊髦。〔合〕持法律。效管蕭。致身希不負靑袍。行囊薄。去興高。觀光上國陟層霄。
【前腔】〔淨丑〕纔離故國郊。見繁紅媚綠。村村佳好。流鶯飛燕。趁風日聲弄新嬌。雲山滿目無終盡。囊篋隨身豈憚勞。〔合〕循幽澗。過小橋。酒旗搖漾慰蕭條。苔痕滑。樹蔭饒。危崖飛瀑雜鳴濤。
【前腔】〔生〕平生倚馬豪。吐胸中星斗。芒寒光耀。斜封徵辟。匆匆馳騁鳴鑣。琴書跋涉愁千里。頭角崢嶸奮一朝。〔合〕誇瑚璉。鄙斗筲。從來出谷尙遷喬。遵周制。珥漢貂。歷觀形勝赴皇朝。
【前腔】〔淨丑〕天涯漸寂寥。看峰嵐凝紫。殘霞縹緲。斜陽西逝。聞空谷聲答歌樵。牛羊已下山徑靜。鳥鵲爭歸林木擾。〔合〕炊煙起。林影遙。垂楊古渡晚平潮。行蹤倦。旅況憔。馬蹄香逐暮塵消。
【尾聲】向神京程杳杳。前村燈火借今宵。明日鞭加款段勞。
