
【鳳凰閣】〔生上〕叨承吏事。奉法公平淸似水。謹持三尺佐蕭曹。喜得潭潭門日閉亦無案牘勞神思。從容燕居。
【駐馬聽】四海無虞。相府淸閒樂有餘。每日研硃點易。掃石焚香。閣筆吟詩。金樽獨酌月明時。瑤琴謾鼓淸風裏。雖則是為掾名微。黃扉出入。不失文林佳致。
【前腔】〔貼上〕乍離香閨蓮屨輕盈舉步徐。不顧苔痕膩滑。轍跡縱橫。道路崎嶇。心忙迤𨓦幾多時。茅簷已是吾家矣。〔見介生〕春英。何事又走回來。〔貼〕遽問我來歷因依。〔住介〕倉皇失措。自覺赧然羞恥。
【桂枝香】天淵殊判。薰蕕相遠。深蒙不計仙凡。一旦俯垂靑盼。道靈犀已通。已通遂生牽絆。未知眞贋。〔貼〕這是實話。不必疑心。〔生〕自盤桓天池月窟花雖好。怎得雲梯向上攀。
【前腔】前日我老爺呵。辰逢華誕。官人稱觴預宴。小姐潛身靑瑣相窺。佳麗風流着眼。便春意滿懷。滿懷忻忻稱羨。源源留戀。〔生〕留戀怎麼。〔貼〕要團圞。〔生〕小姐意甚好。只是事有些難成。〔貼〕若不成呵。他如春蠶到死絲方盡。蠟燭成灰淚始乾
【醉翁子】呼喚。感小姐芳情款款。願插翅凌虛。上林游翫。〔貼〕既有此興。可卽同去。〔生〕豈敢。〔貼〕卻又為何。〔生〕恐跡隔雲泥閬苑春深覓路難。〔貼〕想你意兒懶了。〔生〕非意懶。便縮地升天。也覺間關。
【前腔】〔貼〕官人你當感。我小姐長吁短嘆。要誓海盟山。擬在百年同歡。〔生〕我心豈不欲此。〔貼〕作速便好。若遲了呵。〔生〕遲了些便怎麼。〔貼〕深患。倘泄漏春情。未便遊蹤任往還。〔生〕不要性急。緩緩圖之。〔貼〕休怠緩。可逐蝶追蜂。速繞花欄。
