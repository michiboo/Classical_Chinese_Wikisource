
【出隊子】〔末小外小生淨各冠帶上〕羣騶馳騁。羣騶馳騁。特餞元卿出鎮行。簪纓畢集夕陽亭。祖帳風寒柳色靑。立馬持杯。千里離情。
【前腔】欽承王命。欽承王命。秉鉞安邊速去程。淸霜冷拂錦貂輕。欵段加鞭壯氣盈。殫力成功。彝鼎鐫名。
【畫眉序】征旆擁離亭。腸斷驪駒豈堪聽。羨君侯此去細柳安營。願諸蠻耒耜耕耘。期萬馬鞭韁閒靜。〔合〕這回再把天山定。應須早返霓旌。
【前腔】〔外〕世道賴淸寧。蠢爾腥膻徒自逞。仗皇休此去宣布威靈。月明時雞犬皆安。天盡處𧴀貅無警。
【銷金帳】朝簪方卸。促騎到郵亭。送司空。敍別情。
【宜春令】今日事。甚不平。論伊為朝廷鉅卿。〔外〕任大責重。理固然也〔丑〕遭諸姦佞。假公罔上埋機穽。〔外〕逆來順受。無可奈何。〔丑〕可惜恁受制朋謀。眞異哉委靡不兢。因此遲來把醉翁提醒。
【前腔】〔外〕荀侍中。他陰中我了。明為軍機。豈容暫停。既承君命。若抗辭推避非忠骾。我此去日遠天顏。有誰來代吾力諍。是以憂疑不快。遂作心病。
【前腔】婚姻事。我會行。在朝堂從容言頃。管敎緣諧成聘。司空你且不必急行。可暫停輪須引領。你今夜呵。望三星何必憂疑。到明日呵。行六禮自生忻慶。也不用求歸。應有朝使宣請。〔外揖謝介〕
【前腔】蒙調護。可玉成。須防他讒人聲影。雖是姻緣前定。仗冰言一決方為準。倘能彀瓊玉交枝。庶免卻桑楡飄梗。荀侍中。你果成得此事。下官感你的恩德。眞是鏤骨銘心。沒齒難冺。〔拜別丑介〕
