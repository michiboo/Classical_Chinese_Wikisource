
【意難忘】〔旦上〕人靜更闌。正蟾光皎皎。花影珊珊。懷香愁滿眼。羞怯若為顏。〔貼上〕今擬得踐初言。雲雨近巫山。〔合〕只恐是花深柳暗。佳會間關。
【五更轉】輕移步雕欄畔。〔內鼓角介〕聽樓頭鼓角嚴。漏聲滴瀝蓮籌換。韓生。你既許呵。為甚有約不來。敎人凝盼。春英。只恐他為牆高峻。不易登。多𥡴緩。燈殘香燼音蹤遠。餓眼將穿。愁魂先斷。
【前腔】有樹枝無他患。任嵬峨亦可攀。〔旦〕只恐他不慣這等事。〔貼〕恁般技藝何須慣。想他是逐隊遊蜂。尋羣飛雁。乘月色。趁風光。無拘絆。少待松梢移影中庭半。方降星郞。渡河廝見。
【一翦梅】〔生上〕仰瞻峭壁聳雲端。上固艱難。下亦艱難。我那多情小姐。知趣春英。竹竿早豎起了。樹枝層躡免盤桓。指望團圞。畢竟團圞。
【醉扶歸】似瓊樓玉宇神仙伴。多應是風流趣勝謫塵寰。只為靑瑣留情交相感。惹得旅魂飄蕩。自此無拘管。受盡了千愁萬恨廢眠餐。捱至此夕償心願。
【前腔】〔旦〕一從那日偸睛見。就把這半天風韻付靑鸞。誰料得柳影花陰塵囂遠。為你做下心苗愁種。空憶韶光變。今夜相會。整備着攜雲握雨遍巫山。〔生〕小姐不消分付。小生自當着意。〔旦〕須仗你了卻相思欠。
【解袍歡】在靑瑣霎時流盼。把芳心直恁迷亂。我為你偸寒送暖通方便。今夜裏呵。似巫姬遇襄王雲雨瀰漫。只見一個錦襠鬆卸。一個香羅解寬。一個情生百媚。一個眉皺兩灣。愛殺恁合歡被煖翻紅練。顚飛鳳倒舞鸞。貼胸交股樂無厭。看你兩人。今宵事。宿世緣。千金一刻不容閒。
【前腔】小姐。我為你傳書寄簡。擔驚怕受盡多般。今夜裏呵。雙雙自出風流汗。把春英呵。牕兒外有甚相干。你兩個呵。翠幃香煖。我一個呵。花砌露寒。他也不管金爐煙斷。他也不管銀漏點殘。好笑兩個。分明烈火乾柴熯。春羅上紅點鮮。偸睛燈下笑相看。看了你們。我好動興。風流趣。一念間。忍酸咬得袖兒穿。
【山桃紅】雲情初膩。兩意方酣。無奈那雞聲喚。分開交頸兩鴛。不覺顚倒羅襦。不覺蓬鬆翠鬟。只因趁此時。盡此心。總釋卻傷春怨也。今夜姻緣果是難。〔合〕這風月眞稀罕。梯牆往還。但願暮暮朝朝楚岫間。
【前腔】芙蓉雙嬝。鸂𪄠同翩。可知道鏖情戰。喜得歡欣美滿。你們儘好受用。竟不顧春英呵。凍壞了瘦骨稜稜。熬殺了芳心戀戀。待到月已西。雞已鳴。恐有傍人窺瞷也。泄漏春光後會難。
