
【秋夜月】〔外上〕蓋世豪雄。允作王家棟。身在朝廷為輕重。反遭羣小多愚弄。這怨忿滿胸。這怨忿滿胸。
【嬾畫眉】驟加鈇鉞制西戎。忽若轟霆震夢中。神銷股慄氣沖沖。恐禍至無旋踵。我此去後。朋奸滿朝。有誰在皇上面前。肯方便一言。甚日雙旌返漢宮。
【前腔】金符準擬鎮關中。此去難占吉與凶。我平生呵。氣衝天宇。光動斗垠。甲兵百萬枉羅胸。怕狼子頻騷動。怎免干戈戰血紅。
【生查子】五色麗天文。特倚元勳重。當寧正懷憂。但願皇圖鞏。
【懶畫眉】〔生上〕畫堂何事恁匆匆。〔外〕氐羌反叛。朝廷命我出鎮關中。〔生揖介〕有甚姦回嫉我翁。〔外〕侍中任愷。中書令庾純。與我有怨。故在朝廷極力舉薦。〔生〕阿呀。邊方夷情。乃利害所關。此行不與泛常同。氐羌反叛。乃是蜂蠆養而成毒。鳥獸飽而忘恩。相公此去。既膺推轂之寄。當切枕戈之憂。須緊把烏號控。萬里干城奏懋功。
【前腔】〔生〕受知門下感恩隆。遭際今為間世逢。〔外〕朝夕須要小心。〔生〕勤劬朝夕罄愚衷。相公此去。四方無警。三錫有加。惟願取承天寵。博帶褒衣嘯晚風。
【玉山頽】姦謀陰中。致官家命下九重。念衰齡出鎮西陲。衽金革身罹驚恐。威權操縱。早看取華夷一統。〔合〕此別相悲痛。淚溶溶。甚時旌節再旋東。
【前腔】〔外〕平生忠勇。鎮關中禦侮折衝。夫人孩兒。王臣蹇蹇。匪躬之故。固所不辭。只是我到那邊。舉目無親。苦淸霜鼓角聲高。對淒風旌旗影搖動。〔老旦旦〕骨肉分離。好苦殺人也。〔外〕天涯鄕夢。料骨肉夢中歡共。〔合前〕
【尾聲】意怔忡。人倥傯。山長水遠信難通。彼此相懸恨怎窮。
