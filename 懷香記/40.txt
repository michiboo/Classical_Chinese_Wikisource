
【傳言玉女】〔外上〕瑞氣蘢蔥。寳鼎篆煙浮湧。〔老旦上〕奏笙簧歡聲沸動。門盈簪紱。看花燭風光如擁。〔合〕梧桐枝穩雙棲新鳳。
【女冠子】〔生上〕恩榮優渥。書中車馬如簇。〔貼扶旦上〕奇香馥𩡏。祥光繚繞。姻緣並美。魚水情同。
【錦堂月】〔生〕絲幕牽紅。冰人致語。喜他翠鸞成夢。年少風流。自知僥倖奇逢。今日裏金屋相歡。恰便似瓊枝交拱。〔合〕霞觴捧。看十二巫峯。雨深雲重。
【前腔】〔外老旦〕天縱。間世豪雄。兼人文武。當時朝野欽崇。正坦腹東牀。弱息百年承奉。幸相調琴瑟音諧。願永固海山情共。〔合前〕
【前腔】〔旦貼〕相從。伉儷恩濃。唱隨道始。赤繩早攣雙踵。並締蕬蘿。嬌羞不稱乘龍。雖黍綴玉葉金枝。恐難匹神駒彩鳳。〔合前〕
【前腔】〔衆〕還同。玉琢金鎔。珠明翠美。富貴姻緣天送。見春滿秦臺。不負紫簫吹弄。水漣漪銀漢橫橋。花爛熳桃源仙洞。
【卜算子後】一劄丹書下九重。伉儷承天寵。
【山花子】龍章渙汗紅雲擁。微臣鼓舞仁風。喜姻緣命出九重。椒房瓜葛春融。〔合〕荷淸時賢材登用。文謨武略伊呂同。明良喜起世道隆。願取一統皇圖。江漢朝宗。
【前腔】〔旦貼〕情緣契合誇占鳳。兼葭上倚喬松。似隔潢牛女期通。相攜各慰初衷。〔合前〕
【前腔】〔外老旦〕家庭骨肉歡聲哄。只望看承蔗境分榮。仰皇休沾濡已濃。罄葵誠奮效無窮。〔合前〕
【前腔】〔衆〕王家柱石千官冢。門闌瑞色流虹。羨嫦娥高挹桂紅。仙郞折取芳叢。〔合前〕
【紅繡鞋】椿庭萱室優容。優容。奇香誼篤房櫳。房櫳。狐狸跡。顯牆東。天作合。俾參戎。〔合〕成偉績。奏彤宮。成偉績。奏彤宮。
【前腔】綸音寵錫榮封。榮封。分明雲起從龍。從龍。機輻輳。慶穹窿。人世上。有誰同。〔合前〕
【意不盡】一般佳遇風流種。靑瑣懷香千古頌。謾把綴入宮商。永與知音傳諷。
