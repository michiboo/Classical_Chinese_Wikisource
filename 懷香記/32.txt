
【粉蝶兒】〔生上〕萬種風流。一霎時盡成僝僽。分開交頸鴛儔。意中愁。眉底恨有誰知否。
【二犯解連環】離恨上眉頭。寥寥袖手。憑欄望斷雙眸。寸心徒悴。孤蹤強留。感時濺淚。比江水不停流。景悠悠。思悠悠。苦殺海山恩義。被他行摧挫得一齊休。〔合〕遙相隔。似女牛。天潢險阻。何日再綢繆。
【前腔】日隔似三秋。暌違既久。那堪旅邸孤幽。暗魂飄蕩。浮蹤逗遛。忘餐廢寢。空追憶舊緣由。小姐。你心頭。我心頭。黃昏淸晝。兩下裏數不盡一般愁。〔合前小生捧詔上〕
【窣地錦襠】恩光赫奕動皇州。簡閱賢材為國求。丹書一劄授參謀。帷幄行看速運籌。
【前腔】〔丑上〕少年英俊試兜鍪。正是遭逢奮志秋。行看事業遍江南。盡洗今朝暗裏羞。
【雁來紅】狐疑作我仇。恐昭彰反見羞。潛圖陰中乘機偶。此舉歸他彀。我方攻翰墨。未習干戈。此去呵。暴虎馮河眞可愁。〔合〕臨時候。枯榮戚休。任逆來須順受。
【前腔】〔丑〕請開懷莫過憂。正風雲際會投。看奮神武膚功奏。喜慶消汚垢。那時節老爺夫人見你做了大官。這姻緣仍舊。富貴雙全得好逑。
【朱奴兒】論軍務難容暫留。割恩愛淚血染袖。身似飄蓬逐水流。當此際豈堪回首。〔合〕惟願取捷奏冕旒。終得遂鸞盟鳳求。
【前腔】〔丑〕望此去功名志酬。腰懸着金印如斗。拭目英雄奮九州。何須用啼痕襟袖。〔合前〕
