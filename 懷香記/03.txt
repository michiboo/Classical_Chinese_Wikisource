
【菊花新】〔外上〕調元贊化宰羣工。寅亮承天寵。追蹤周召奏膚功。四海音徽鏘湧。
【海棠春】〔老旦上〕簾鉤聲觸和風送。正滿目韶華如擁。〔旦上〕無數曉鶯啼。百囀醒殘夢。〔貼上〕煖樹紅爭。寒蕪綠動。牽惹芳情種種。〔合〕雲物望中新。淑氣千門共。
【集賢賓】侯門樓閣朱翠聳。韶光漸入簾櫳。莫把年華空斷送。整五鼎三牲脩供。萊衣笑踴。怎能彀膝前娛弄。〔合〕承帝寵。保富貴。如磐安鞏。
【前腔】〔外老旦〕檐花迎日影映紅。鶯簧巧沸林東。睡鴨蘭煙浮篆湧。願白首和鳴鸞鳳。中心幸孔。喜弱息晨昏承奉。〔合前左右引道小生捧盒上〕
【琥珀貓兒墜】恭承綸綍。齎捧出彤宮。逕到元勳甲第中。異香一種產西戎。黃封。特旨頒恩。宣表宸衷。〔左右報介外老旦跪介〕
【前腔】誠惶誠恐。𥡴首吸仁風。竊愧何緣受惠隆。異香無價寶相同。開封。望天門拜賜。感戴難窮。
【簇御林】〔外〕君恩厚。注意濃。念吾儂。定策功。異香推惠加榮寵。恁韜藏靑瑣當珍重。〔合〕致欽崇。時存愛護。絕品卒難逢。
【前腔】〔旦〕君恩及。父意鍾。管天香。在我躬。憐他出自殊方貢。麝蘭馨未許同稱頌。〔合前〕
