
聖達有去就，潛光愚其德。
魚與龍同池，龍去魚不測。
當時版築輩，豈知傅說情。
一朝和殷羹，光氣爲列星。
伊尹生空桑，捐庖佐皇極。
桐宮放太甲，攝政無愧色。
三年帝道明，委質終輔翼。
曠哉至人心，萬古可爲則。
時命或大繆，仲尼將奈何。
鸞鳳忽覆巢，麒麟不來過。
龜山蔽魯國，有斧且無柯。
歸來歸去來，宵濟越洪波。

