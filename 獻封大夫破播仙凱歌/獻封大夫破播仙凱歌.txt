
漢將承恩西破戎，捷書先奏未央宮。
天子預開麟閣待，祗今誰數貳師功。
官軍西出過樓蘭，營幕傍臨月窟寒。
蒲海曉霜凝馬尾，蔥山夜雪撲旌竿。
鳴笳疊鼓擁回軍，破國平蕃昔未聞。
丈夫鵲印搖邊月，大將龍旗掣海雲。
日落轅門鼓角鳴，千羣面縛出蕃城。
洗兵魚海雲迎陣，秣馬龍堆月照營。
蕃軍遙見漢家營，滿谷連山遍哭聲。
萬箭千刀一夜殺，平明流血浸空城。
暮雨旌旗濕未乾，胡煙白草日光寒。
昨夜將軍連曉戰，蕃軍只見馬空鞍。

