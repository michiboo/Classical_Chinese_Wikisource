
纂堯靈命啟，滅楚餘閏終。
飛名膺帝籙，沈跡韞神功。
瑞氣朝浮碭，祥符夜告豐。
抑揚駕人傑，叱咤掩時雄。
締構三靈改，經綸五緯同。
干戈革宇內，聲教盡寰中。
運謝年逾遠，魂歸道未窮。
樹碑留故邑，抗殿表祠宮。
沐蘭祈泗上，謁帝動深衷。
英威肅如在，文物杳成空。
竹皮聚寒徑，枌社落霜叢。
蕭索陰雲晚，長川起大風。

