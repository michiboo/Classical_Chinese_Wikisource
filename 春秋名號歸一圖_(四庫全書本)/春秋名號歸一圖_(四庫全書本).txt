　　欽定四庫全書　　　　經部五
　　春秋名號歸一圖　　　春秋類
　　提要
　　〈臣〉等謹按春秋名號歸一圖二巻蜀馮繼先撰陳振孫書録觧題載其書所列國名周一魯二齊三晉四楚五鄭六衛七秦八宋九陳十蔡十一曹十二呉十三邾十四杞十五莒十六滕十七薛十八許十九雜小國二十崇文總目謂其以官諡名字裒附初名之左文獻通考引李燾雲昔邱明𫝊春秋於列國君臣之名字不一其稱多者或至四五始學者蓋病其紛錯難記繼先集其同者為一百六十篇以是二端推之是繼先舊本本為旁行如表譜之體故分至一百六十篇也今本目次與振孫所言合其毎一人為一條既非裒附初名之左亦無所謂一百六十篇者與崇文總目及李燾所說逈異按岳珂雕印相臺九經記雲春秋名號歸一圖二卷刻本多訛錯嘗合京杭建蜀本參校有氏名異同實非一人而合為一者有名字若殊本非二人而析為二者有自某國適他國而前後互見者有稱某公與某年而經𫝊不合者或以𫝊為經或以注為𫝊或偏旁疑似而有亥豕之差或行欵牽連而無甲乙之別今皆訂其譌謬且為分行以見別書然則今本蓋珂所刋定移易非復李燾以前之舊本觀燾所稱宋大夫荘堇秦右大夫詹𫝊未始有父字而繼先輙増之若子韓晳者蓋齊頃公孫世族譜與𫝊同而繼先獨以為韓子晳與楚鄭二公孫黒共篇今檢驗此本皆無此文則為珂所削改明矣乾隆三十九年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














