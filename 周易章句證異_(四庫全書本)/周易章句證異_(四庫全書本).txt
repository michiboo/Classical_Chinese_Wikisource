　　欽定四庫全書　　　　經部一
　　周易章句證異　　　　　易類
　　提要
　　〈臣〉等謹案周易章句證異十二卷
　　國朝翟均亷撰均亷字春沚仁和人官內閣中書是編取周易上下經古今本同異之處互相考證如李鼎祚卦辭前分冠序卦周燔卦辭前列大象卦辭復列彖𫝊趙汝楳卦辭前列大象卦辭後列彖傳次文言次爻辭李過方逢辰乾卦卦辭後列彖傳次文言釋彖處次大象次爻辭蔡淵卦辭後列大象次彖傳文言別為一傳傳低一字王洙於經中不載卦辭別為一篇之類此篇章之同異也如乾卦三爻孟喜作夕惕若夤句厲無咎句苟爽虞翻王弼作夕惕若厲句邵子朱震朱子作夕惕若句此句讀之同異也遂卦逐爻悉為臚列間或附以己意以亷案二字別之古今本異同之處校勘頗為精宻雖近時之書而所言皆有依據轉勝郭京舉正以意刋改託言於王韓舊本者也乾隆四十五年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








