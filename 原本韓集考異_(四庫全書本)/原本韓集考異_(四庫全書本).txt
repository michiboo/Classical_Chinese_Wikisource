　　御製題宋版朱文公校昌黎集
　　校集都因考異詮〈宋版朱文公所校韓文考異序雲此集夲多不同惟近嵗南安軍所刋方氏夲號為精善別有舉正十巻其論去取多以祥符杭本嘉祐蜀本及李謝所據館閣夲為定而尤尊館閣夲〉門人李漢更詳編官書率就私書獻杭夲應為蜀夲先〈二語櫽括序語〉無礙兼存期自擇允為獨出更誰肩一篇原道接孔孟見道因文啟宋傳〈謂周程張朱五子〉










　　欽定四庫全書　　　　　集部二
　　原本韓集考異　　　　　別集類一〈唐〉
　　提要
　　〈臣〉等謹案原本韓集考異十巻宋朱子撰其書因韓集諸本互有異同方崧卿所作舉正雖稱㕘校衆本棄短取長實則惟以館閣本為主多所依違牽就即南山有高樹詩之婆婆弄毛衣傅安道所舉為笑端者亦不敢明言其謬是以覆加考訂勒為十巻凡方本之合者存之其不合者一一詳為辨證其體例本如陸德明經典釋文但摘正文一二字大書而所考夾注於下於全集之外別行至宋末王伯大始取而散附句下別刋以行以其易於省覽故流布至今不復知有朱子之原本其間訛脫竄亂頗失本來此本出自李光地家乃從朱子門人張洽所校舊本翻雕最為精善第一巻之末有洽補注一條稱陪杜侍御游湘西兩寺詩長沙千里平句千里當作十里言親至嶽麓寺見之方氏及朱子皆未知又第四巻末洽補注一條辨原性一篇唐人實作性原引楊倞荀子注所載全篇證方氏舉正不悞朱子偶未及考又第七巻末有洽補注一條辨曹成王碑中搏力勾卒之義皆今本所未載其字為徐用錫所校㸃畫不茍光地沒後其板闕佚故傳本頗少此本猶當日之初印毫無刓缺尤可貴也乾隆四十四年十一月恭校
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀


