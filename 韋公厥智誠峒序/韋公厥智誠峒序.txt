直上千萬仞，周圍數十裏，昂焉若嵩岱之奇形，隱焉若蓬壺之雅趣。丹梯磊落，絢五色之彩霞；元峒幽虛，吐四時之嵐氣。懸崖墜石，有群羊伏虎之形；激澗翻波，若排鴉捕蛇之勢。幽溪修阻，絕岸崢嶸，蘆莽森羅，嘉禾充刃。韋使君性該武禁，藝博文樞，窺禍福於未萌，察安危於無像。往以釁起蕭牆，變生肘腋，處茲險奧，爰創州台，位列班曹，砥平繩直。周圍四面，悉用雕鐫；絕壁千尋，宜皆刊刻。前臨沃壤，黍稷與稻秫芬芳；後通崇隅，嵐氣與翠微隱映。澄江東逝，波開羅錦之花；林麓西屯，樹擁長青之葉。遠山近水，匪暴客之咽喉；澗戶湯池，豈奸雄之鼓吹？冤蹤退散，怨跡沈埋，同氣之誼日隆，手足之情元厚。豈不載名山之景祐，沐靈嶽之洪休，危而為安，禍而為福。聊鐫翠岱，謹述徽猷。
