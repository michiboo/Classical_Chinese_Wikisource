
知人昔不易，舉非貴易失。
爾何按國章，無罪見呵叱。
平生守直道，遂爲衆所嫉。
少以文作吏，手不曾開律。
一旦法相持，荒忙意如漆。
幼子雙囹圄，老夫一念室。
昆弟兩三人，相次俱囚桎。
萬鑠當衆怒，千謗無片實。
庶以白黑讒，顯此涇渭質。
劾吏何咆哮，晨夜聞撲抶。
事間拾虛證，理外存枉筆。
懷痛不見伸，抱冤竟難悉。
窮囚多垢膩，愁坐饒蟣虱。
三日唯一飯，兩旬不再櫛。
是時盛夏中，暵赫多瘵疾。
瞪目眠欲閉，暗嗚氣不出。
有風自扶搖，鼓蕩無倫匹。
安得吹浮雲，令我見白日。

