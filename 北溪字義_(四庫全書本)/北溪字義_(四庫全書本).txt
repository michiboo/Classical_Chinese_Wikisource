　　欽定四庫全書　　　　　子部一
　　北溪字義　　　　　　　儒家類
　　提要
　　〈臣〉等謹案北溪字義二卷宋陳淳撰淳字安卿號北溪龍溪人嘉定十年授廸功郎泉州安溪主簿未上而卒事跡具宋史本傳此編為其門人清源王雋所録以四書字義分二十有六門每拈一字詳論原委旁引曲證以暢其論初刻於永嘉趙氏又有清漳家藏本刻於宋淳祐間即九華葉信厚本也舊板散佚明𢎞治庚戌始重刋行此本乃四明豐慶所校刻附以嚴陵講義四條曰道學體統曰師友淵源曰用工節目曰讀書次第乃淳嘉定九年待試中歸過嚴陵郡守鄭之悌延講郡庠時作也又考趙汸東山集有荅汪徳懋性理字義疑問書稱陳先生性理字義取先儒周程張朱精思妙契之㫖推而演之蓋為初學者設云云未知即此書之別名抑或此書之外又有性理字義今未見其本莫之詳矣乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









