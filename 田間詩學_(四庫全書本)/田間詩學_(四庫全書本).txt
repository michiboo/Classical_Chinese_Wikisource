　　欽定四庫全書　　　　　經部三
　　田間詩學　　　　　　　詩類
　　提要
　　〈臣〉等謹案田間詩學十二卷
　　國朝錢澄之撰澄之有田間易學已著録是書成於康熈己巳大㫖以小序首句為主所採諸儒論説自註疏集𫝊以外凡二程子張子歐陽修蘇轍王安石楊時范祖禹呂祖謙陸佃羅願謝枋得嚴粲輔廣真徳秀鄒忠允季本郝敬黃道周何楷二十家其中王楊范謝四家今無傳本葢採於他書陸羅二家本無詩註葢於釋草木鳥獸之名引其埤雅爾雅翼也自稱毛鄭孔三家之書録者十之二集傳録者十之三諸家各本録者十之四持論頗為精核而於名物訓詁山川地理言之尤詳徐元文稱其非有意於攻集傳於漢唐以來之説亦不主於一人無所攻故無所主無所攻無所主而後可以有所攻有所主其言深得澄之著書之意張英又稱其嘗與英書謂詩與尚書春秋相表裏必攷之三禮以詳其製作徵諸三傳以審其本末稽之五雅以核其名物博之竹書紀年皇王大紀以辨其時代之異同〈案二書所敘時代多不可據此語殊為失考謹附訂於此〉與情事之疑信即今輿記以考古之圖經而叅以平生所親歴云云則其考證之切實尤可見矣乾隆四十五年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　凡例
　　一是編一以小序為斷小序去古未逺其世次本末雖未可全據要不大謬也鄱陽馬氏極推小序而夾漈鄭氏力闢之朱子乃毎主夾漈之説夫詩之為道未有直陳其事直冩其意者也大抵含蓄詠歎使人得其指於意言之表使非序一言以斷之曰此為某事也後之人何所據以解詩即夾漈亦何據以駁序説之謬哉若舎序以説詩隨意作解泛濫無歸非傅會即穿鑿詩學之弊有不可勝言者矣
　　一小序者詩題下𤼵端二語如闗雎后妃之徳也葛覃后妃之本也卷耳后妃之志也只此謂之小序蓋古序也此下諸語不過即其説引而伸之乃東漢衞宏所作往往傅會左傳國語以為之餘不敢槩從也
　　一衞宏之學傳自毛公是毛傳在序前矣而詩序作於衞宏宏之序小序下𤼵明數語者是也若小序兩語自屬毛公所師授毛公本之以作傳者也鄭康成為箋以暢毛公之説孔穎達復為正義並演鄭氏之㫖於是毛傳始益大明然鄭與毛亦時有異同大抵鄭信讖緯故多異説未若毛傳之醇正也
　　一朱子集傳半遵毛鄭間出己意明白易簡迥出於毛傳鄭箋之外確不可易矣而亦有過於拘泥者理學之談未可槩為風人語也至於變風諸作大半目為淫奔此皆由鄭夾漈誤之吾不敢從吾之從朱猶之從毛鄭二家取其是者而已矣
　　一宋元明三朝治詩者數百十家其書至多以余所覽僅數十種擇其議論精當能𤼵昔人所未𤼵者具録之餘未能徧及也其引據姓氏備載於前
　　一詁釋皆本爾雅而佐以陸氏佃羅氏願兩家之攷據於禮樂制度草木禽獸之名亦頗覈矣至於山川地理古今異名都邑形勝時移代易徧稽輿圖兼以遊蹤所至到處詢訪似於圖誌所載尤為詳核
　　一京山郝氏解余初受經時先君子即授以是書因知有小序大序之別而解經斷宜遵小序也特郝氏拘定序説序有難通者輒為委曲生解未免有以經就傳之弊而又立意與集傳相反不得其平至於議論之精醇者又往往足以𤼵明集傳其功不可誣也
　　一晉江何𤣥子先生作詩經世本向謫南曹時剞劂甫竣即持以示余使為校訂余少好異書見其以詩編年混風雅頌而一之則大駭祕為帳中物今讀之其牽強杜撰頗多至於攷據精詳有恰與詩指合者亦存之以備一説何先生授余以易又授以詩其教不敢忘也故録存者多而亦時加辨論要之先生書自成一家言孤行於世不必以經學相律也
　　一毛鄭孔三家之説為朱傳所不録而是編間有録者則書毛雲鄭雲孔雲以別之或朱傳不宗三家而自為説者亦書朱傳以別之若朱子既引三家説以入傳矣則槩載之編中不別其姓氏也
　　一是編多采先儒緒論凡引據甚多者則稱某氏其或間有引者則直著其名毛鄭孔三家則姓而不氏朱子集傳直稱為註集註之外又有他書所載朱子論詩之語則書朱子以別之
　　一是編毛鄭孔三家之書録者十之二集傳録者十之三諸家各本録者十之四編中有雲按者多係攷據典文圈以別之愚按云云則某之私説也又另起以別之其説或於三家與朱註之㫖互有異同者為之正之或諸家引證有未核言之有未暢者為之核之暢之有言之醇疵各半者則去其疵而存其醇間有出於己所剏見者不過十之一二耳
　　一詩題下具録序語依註疏本也詩篇後總其章句若干係以論斷依集傳本也其申或援史論或引古語或諸家異同竝載以俟折衷或特標己意微有體認大約以補章句説中所未盡者有得輒録或載諸前或載諸後要無大分別也
　　一是編自乙卯春始事家無蔵書命兒撝祿從友人家搜録諸本擇其粹精者手自編輯凡七易稿始成其平生老友片言必紀或子弟及門一言可采者亦並載入












