　　欽定四庫全書　　　　　子部十
　　困學齋雜録　　　　　　雜家類三〈雜説之屬〉提要
　　〈臣〉等謹案困學齋雜録一卷元鮮于樞撰樞字伯機漁陽人官太常寺典簿書史㑹要稱其酒酣驁放吟詩作字竒態橫生趙孟頫極推重之是書所紀當時詩話雜事為多原本不著名氏故嘉靖中袁袠跋稱撰人未詳曹溶收入學海類編以鮮于樞自號困學民題所居曰困學齋遂以此書為樞撰今考其書雖隨筆劄録草草不甚經意而筆墨之間具有雅人深致非俗士所能偽托且元初諸人亦別無稱困學齋者溶定為樞作似乎可信末有厲鶚跋謂卷中金源人詩可補劉祁歸潛志之缺存之亦可以資采録也開卷引李平許楮二事但録舊文無所論㫁莫詳其意卷中趙復初二詩前後兩見字句亦有異同殆亦偶然雜録未經編定之本後人困其墨跡繕録成書如蘇軾志林仇池筆記之類歟乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　欽定四庫全書
　　困學齋雜録　　　　　　元　鮮于樞　撰
　　劉道原曰大江之南前代要服舜禹南廵崩不返葬禹非不尊敬舜也啓非不孝於其父也時享在乎廟貌魂氣則無所不之也秦漢而下崇在墓祭違經棄禮遠事屍柩難以語乎理矣
　　李正方腹中有鱗甲諸葛亮謂腹中有鱗甲者但不犯耳
　　許褚長八尺餘大十圍馬超問太祖曰公有虎侯者安在軍中以褚有力如虎而癡是以超問虎侯
　　任城翟慶之雲頃在東平時王子淵從容問楊叔能之詩於止軒先生先生曰叔能蚤年詩名藉甚初入京時如空村謠甘羅廟諸作楊趙諸公極口推許及自關中還所作澹不可讀大凡作詩作文但撒手掉腳便壊了
　　劉祭酒雲震以酒自晦常有東宮千秋節應教詩云一年一度到青闈每到青闈盡醉歸絶勝杜陵驢背上朝囘日日典春衣又訪杜仲梁不遇雲壯節文章合老成而今何況白頭生牧之賦壘今勍敵甫也詩壇舊主盟舌在儘從陵谷變氣高常壓海山平東湖花草西湖月不管文園舊長卿遊子明尹大興公為伯掾索句即席賦浣溪紗粉署含香舊有名庖刀試手便崢嶸并州人物未飄零父老共傳新政好兒童都道長官清十分和氣滿春城春寒雲東風連日暗塵沙二月邊城草未芽燕子不來庭院悄定銜春色入誰家公常遊東平嚴彥祖餞東湖亭因請賦長短句即席作太常引東湖亭下簇金鞍四座浹清歡人物畵中㸔只枉了劉郎鬢斑花枝裊娜酒盃㶑灔全不放春閒絲竹舊東山暢好個風流謝安都城元夜念奴嬌景龍天氣正餘寒料峭簾幙萬斛金蓮光不夜香滿雲間樓閣金鐙頻𫾣繡簾高揭應為黃昏約霜娥無恙喚人依舊飄泊卻恨烏兎無情把人青髩白恁星星卻千古繁華行樂地誰笑誰歌誰酌北海罇罍東山絲竹夢裏州鶴客牕無寐故人誰念蕭索得薦不遇太常引耽耽九虎隔重關到天上卻空還囘首謝塵寰問今日誰人姓韓瓜田蔬圃竹溪松徑何地不堪閒且莫問長安比蜀道元來更難䟦𡩋戚扣角圖老眼紛紛瞇戰塵十年無路覔通津一聲白石功名奮輸與齊東扣角人
　　前宋士人山行於絶壁人跡不到處見有題詩者雲鳴梢疊葉響颼颼枕底寒聲為客留野鶴不來山月墮獨眠滋味五更秋少前遇髯人坐大石上意其為詩者欲前揖忽不見余謂仙人亦有未能忘情者邪
　　陽羨驛舍壁上題漁家傲不知何人作日月無根天不老浮生總被消磨了陌上紅塵常擾擾昏復曉一塲大夢誰驚覺
　　輕諾似烈而寡信多易似能而無效進鋭似精而去速訐者似察而事煩許者似惠而無成面從似忠而退違此似是而非者也亦有似非而是者大權似姦而有功大智似愚而內明博愛似虛而實厚正言似訐而情忠大察似明而〈闕〉　非御情之反有似理訟而實難別也非天下至精其孰能得其實故聽言信貌或失其眞詭情御反或失其賢賢否之察實在所依是故觀其所依而似類之質可知也
　　詩人索吉字彥舉陜人性嗜酒工於詩客京師十餘年竟流落而死有詩集行於世今得逸詩數篇信手録之無題雲誰家金鴨暖梅魂繡戶春風半掩門桃葉等閒留暮雨梨花寂寞過黃昏盤盤鸞髻堆雲影澹澹蛾眉掃月痕常似謝家銀燭底鳳凰釵影落瑤尊記夢雲千里崤函楚客行關河西上鐵牛城申湖亭下月初上召伯堂前草自生十里杏園紅雨暗一條春水碧羅平覺來半壁寒燈底吹落風簷暮雪聲過沙井雲沙沉石馬廢城秋劔鉞寒生古戍樓平日只疑無蜀道此行何處問荊州山連海塞從西斷水界龍荒盡北流一曲商歌才夜半朔風吹雪滿牛頭遊香山雲石棧天梯落日紅誰開青壁削芙蓉捫參歴井來何暮佩玉鳴鑾更不逢僧去古潭雲渡水鶴隂清露月平松世間骨相誰潘閬誤打金陵半夜鐘〈潘閬詩云頑童趂暖貪春睡忘卻登樓打曉鐘〉送郭祐之雲南口青山北口雲天涯何地又逢君陌頭楊柳西行馬畵角三聲不忍聞
　　中朝名士有以木菴陪飰竇太師陪針王狀元陪口作三陪圖徵詩當代名勝為一哂者鹿菴先生題雲寺主善為無米粥病人要喫沒錢針皇都詩老多才思收拾寒酸入笑林或雲始圖者太保公也
　　江漢先生趙復字仁復武昌之役始初渡江時寄皇甫庭雲寄語江南皇甫庭此行無慮隔平生眼前漫有千行淚水自東流月自明又自遣詩云醉乗鸞馭到仙家彩筆雲箋賦落霞老去空山秋寂寞自鋤明月種梅花人甚稱之
　　呂龍山與趙虎岩齊名平生多佳句夏日道中一絶句曲盡田家夏日之趣棗花初落路塵香燕掠麻池乍頡頏一片雲隂十頃賣𤓰棚下午風涼
　　杭士王子慶收西域圖閻中令畵褚河南書丹青翰墨信為精絶意當時所畵甚多今止存四國前史皆逸而不書今録於此附國者蜀郡西北二千餘里即漢之西南夷也有嘉良夷即其東部所居種姓自相率領土俗與附國同言語少殊不相統一其人並無姓氏附國王字宜僧其國南北八百里東西千五百里無城柵近川谷傍山險俗好復讐故壘石為巢而居以避其患其巢高至十丈每級丈餘以木隔之基方三四歩巢上方二三歩狀似浮屠於下級開小門從內上通夜必閉關以防盜賊國有二萬餘家號令自王出嘉良夷政令繫之酋帥重罪死輕罰牛人皆輕㨗便擊劔用矛漆皮為甲弓長六尺以竹為妻其羣母及嫂兒弟死父兄亦納其妻好歌舞鼔簧吹長笛有死者無服制置屍高牀之上沐浴衣服被以牟甲覆以獸皮子孫不哭𢃄甲舞劔而呼雲我父為鬼所取我欲報寃殺鬼其餘親戚哭三聲而止婦人哭必以兩手掩面死家殺牛親屬以豬酒相遺共飲啖而瘞之死後十年而大葬
　　鄭畋與盧攜爭高駢請公主下嫁南蠻事攜怒拂衣去裾衊於硯因抵之帝以大臣爭口語無以視百官乃俱罷
　　兩浙都轉運使亷希貢中統初平章公之弟累官至正議大夫余在運幕知公最詳公于闐人讀書畧通大義尤喜讀易為人沉靜寡言樂善有守至元二十七年七月末旬下血適其兄㕘政公以事來杭八月八日疾革沐浴易衣冠而逝家人舉哀乆之忽搖手止哭者起坐謂其兄叅政公曰吾與兄生同胞相離十餘年今幸遇會於此謂必能承事顔色接杯酒之歡數月而別豈期一病至此今將永訣兄能無一杯相餞乎時乆不飲酒叅政公手斟酪漿一杯飲之且謂曰吾父母去矣大兄去矣五弟六弟又去矣吾二人年各五十之上死不為夭勿以妻子之故亂汝身後汝之妻子吾竭力以恤之汝去之後吾繼汝去矣公首肯又囑其弟端夫理問及其子可忠等勉以忠孝促令鞴馬既告辭復臥而逝身後家無一錢行臺賻楮幣五十疋乃歸中山
　　福州之俗冬至設醮以為引新死者見其祖如古禮祔廟許公度説
　　中統間左相安圖嘗問魯齋釋老之説先生曰某未嘗讀其書不知其説又問張耀卿魯齋教人讀小學其説如何耀卿雲某自幼時知童䝉始入學便讀孝經此時小學未行於世小學乃是禮經摘出非全經不足學左丞張仲謙從旁對曰小學之書專載童子當為之事若孝經曾子尚雲參不敏何足以知之況童子乎又雲魯齋欲興國學教國朝胄子可謂知本
　　閒閒宿三草寺詩云何年覲佛月天子各以寳華樓閣居為問上方銀世界不知有此夜寒無
　　馬德昌收米元章書及自寫眞並賛雲四明從事晉陵錢君世系字延叟過襄陽米芾曰昨送季濟明渡江與汪行之復㑹蕭閒堂已撤幕壁間有君像而題曰權杭州觀察推官米元章像楊之儀筆楊之傑賛曰君子之友小人之讐以人方人叔度宜儔余以袖掩字而問行之曰誰歟行之曰君也僕為檢同氣德友識面三編無二君名姓嗚呼古人論世取友況同世哉世復有三君子者觀文殿學士王公韶字子純樞宻直學士劉公庠字希道則僕竟不識其面選人蔡君肇字天啓於相知間語僕若素心腹者雲得僕於王荊公蓋僕於元豐六年赴希道金陵從事之辟㑹公謫居始識荊公於鍾山間公門有數後進喜爭名而相非又託以長者之言也如天啟樂道人善者一人而已僕老矣不知一蔡二楊行能識靣乎因延叟之語發歎並記其事於家集中以貽子孫嗚呼仕關求進之路則世人之邪説大行紛紛不求已而非人豈其本心實利之誘然今樂善君子一何多耶彼口不道忠信㨗㨗而惡人翩翩而自喜黙黙懐奸藏慝竊竊掩人之善呫呫自標置者得不少悛乎既序其事因系以詩誰起蕭閒堂圖賛凡醜質昧昧豈我思有懐斯士吉吾生終不遇二陵已相失茍養走四方公卿更絶跡向我交漸稀背憎十六七豐吾九畹蘭任汝滿林棘我豈蕭閒人偶然得空壁美哉何方彥精絶入妙筆君不愧顧長康取媚桓溫圖九錫我不愧孟浩然緩䇿京山遇摩詰前此交道乆不康紛紛白頭多不卒嗚呼紛紛白頭多不卒囘首此君應辟易
　　山谷與秦少章書雲比在告熟讀所惠詩卷如公闢祭文語氣詩句極有風裁可喜合處便似吾少游語然恨在遣詞病在骨氣耳古之聞道者請問治天下則對曰去汝鄙人也何問之不豫也文章雖未學要須茂其根本深其淵源以身為度以聲為律不加開鑿之功而自閎深矣公誠以此言為可猶有一物為公道之二十年來學士大夫有功於翰墨者為不少求其卓爾名家者則未多葢嘗深求其故病在欲速成爾夫四時之運天德也不能即春而為冬斷可識矣承自屈訪逮故及此更占之大方之家有所聞見幸見教〈此帖語在刀筆〉
　　蘇滄浪帖雲草書把筆離紙三寸取其指寛掌平虛腕法圓轉則飄縱之體自絶出耳
　　米帖朱雀橋南萬井煙輪蹄不放草芊芊天街惟有新楊栁雨色春容占一年唐中書舍人杜牧之能作此語宋中書舍人薛道祖能作此語清漣老令不勝降歎逓中得書筆當付便分非逓可附九月與鰲同到耳
　　七里村一麥四穗兩岐不可勝數豐年上瑞自人和上澤汪洋似海波海角嘉牟猶合穎四方和氣不勝多即事人和訟簡契踈懐疆理文漪世少偕龍吼惠風傳玉壘露瀼寳月乞銀淮婁公勝相崇三果袁守靈丹健百骸夏木隂森三十畝夢囘午蔭罩山齋
　　秘書郎喬仲山雲至元十年自以東曹掾出使延安道出鄜州土人傳有杜少陵骨在石中者因往觀之石出州市色青質堅樹於道旁中有人骨一具趺坐若生而成者與石俱化以佩刀削之眞人骨也
　　士大夫家收得呂忠穆公頥浩訓姪帖雲予自寒苦起家平生仕宦赴公盡瘁不敢辭難致仕將相姪擢因祖先積慶得此一命須為門戶為孀母二幼加意守官如後
　　一勤亷為仕宦勤則上位必見喜亷則吏人自是敬服
　　一事監司知通極恭與同官極和
　　一愼言語不可輕發一談
　　一寡戱笑不可容易玩狎
　　一勿飲酒
　　一不可令市買在務未經稅之物
　　一其他一一畏愼
　　紹興三年正月初五日上押付擢
　　子貢好廢舉與時轉貨劉氏註雲廢謂物貴而賣之舉謂物賤而買之與時謂逐時轉貨謂轉貴收賤也
　　越人王脩竹所藏雪竇禪師眞跡詩云有無盡是兩頭語諸祖因茲不立言末代兒孫列戶牖一花五葉失真傳永嘉雖問曹溪路畢竟惟明自已禪器根警敏誠難遇鑿透高原始及泉末用封字印是曾入賈秋壑家有韓宗古敏甫時邦羙朱伯原吳邦獻王元直周仁熟鄧子常白蒙亨章致平王子助霍靜之紹聖四年䟦張浮休偈雲雪竇傍邊又生一孔北邙山下千塜萬塜兎角龜毛竟將何用仔細尋思不如珍重米元章雲一幅昏昏半已空何人重出自為工從茲萬偈並千頌擾亂春風卒未窮
　　江浙行省高仲器收白芍藥一軸景祐元年十月七日高平范仲淹題詩其上雲桐廬方正父家藏唐翰林畵白芍藥予來領郡事因獲一見感歎乆之而題二十八字治亂興衰甚可嗟徒憐水調寫榮華開元盛事今何在尚有霓裳寄此花
　　楊叔能事言補詞氣不甚平和爭辯譏罵居多今録數事於此
　　人不讀儒書以變化之無良師友以教益輔成之雖年至七十亦無異於十五六之時也但髪白面皺耳
　　宻州趙德正雲泰山如坐嵩山如臥華山如立
　　火葬天下之至慘也人子不學違聖人之訓為時世所移懵然為之父母何罪歿而遭大戮嗚呼寃哉
　　老氏釋氏吾有取乎曰有老氏吾取其佳兵不祥釋氏吾取其戒殺
　　京兆分司劉御史請予作竇璧詩云誰言河水濁鳴鏑約秦境官軍閙如蟻城守申嚴警竇璧一匹夫欲汲困短綆慷慨願自效行臺可其請從徒二十八設伏獨園靜邏騎百蹄翻倐來落電影勇士貴一決猶豫失驍猛賞功不踰日簫鼓喧市井英風激衰輭朔氣倍淒冷
　　平生交遊贈余詩者多矣惟鎦京叔二篇常吟詠之憶昔逢君北渚秋藕花香裏醉輕舟三年一別空囘首千里相思更倚樓明月不隨春物老碧山長𢃄暮雲愁天平松竹黃華水早晚柴車得共遊思君一日如三載兩寄詩來慰我心塵土愈知人世隱風煙遙見海門深貧來笑我常癡坐亂後憐君更苦吟歴下亭前春水濶扁舟何日重相尋
　　素菴以六忍寧心澄慮消禍致福一曰忍觸二曰忍辱三曰忍惡四曰忍怒五曰忍忽六曰忍言
　　飲食以三十口為平過則為多不及為將病〈此不知出處當考〉古甲子
　　十干
　　閼逢〈甲〉　旃䝉〈乙〉　柔兆〈丙〉　彊圉〈丁〉　著雍〈戊〉屠維〈已〉　上章〈庚〉　重光〈辛〉　𤣥黓〈壬〉　昭陽〈癸〉
　　十二支
　　困敦〈子〉　赤奮若〈丑〉　攝提格〈寅〉　單閼〈卯〉執徐〈辰〉　大荒落〈已〉　敦牂〈午〉　　協洽〈未〉涒灘〈申〉　作噩〈酉〉　　閹茂〈戌〉　　大淵獻〈亥〉
　　亷端父理問漢鏡銘雲田民作鏡世未有位三公兮〈闕〉潘轉菴題釣臺詩云蟬冠未必似羊裘出處當時已熟籌但得諸公依日月不妨老子臥林丘英雄陳跡千年在香火空山萬木秋絶笑黃塵吹鬂客愛來祠下繫扁舟
　　日休八識〈眼耳鼻舌身意未那識第八識〉詩云兄弟八個一個癡其中一個最蹺蹊五個向外能經紀止留一個㸔家計〈第八識雲〉浩浩三藏不可窮淵深七浪景為風愛〈闕〉特種根身立去後先來作主翁不動地邊才捨藏金剛道後畢然空大圓鏡智成無漏普照十方塵剎中
　　地水火風聚一區之假合生住異滅成四像之遷移三縁和合而縁生為身為體五藴滅謝而入死惟識惟神
　　五不男天犍妒變半
　　五不女螺紋鼓角線
　　前淮浙發運司主管文字趙汝諫送姪婿張師道赴召詩五絶句中雲翔鸞威鳳兩同飛此日閩山是獨歸聞説京塵迷望眼後來誰為洗征衣有一士慕佳人亦有詩云君王自愛相如賦左右安知即墨賢此語太逼人
　　劉雲震祭酒題明皇擊梧圖雲宮殿蕭森䕃碧梧杖頭白趂花奴還留飛下漁陽皷一曲霓裳救得無中原士夫出處
　　定齋先生李獻卿字欽正河東人
　　陳司諫規字正叔稷山人明昌五年進士博學能文詩亦有律度為人敦厚動有禮節南渡以後諫官稱許古陳規而正叔不以訐直自名厯仕至右司諫卒官子良臣今在燕中
　　吏部高先生鳴字雄飛岢嵐人歴彰德路總管召為翰林學士至元五年至御史遷吏部尚書終於官
　　淄川先生楊𢎞道字叔能自號素菴默翁博學無所不知而不為科舉計嘗以䕃仕於金遭亂南歸為唐州司戶北還終於鄉里有小亨集十卷事言補一卷行於世
　　㕘政楊公諱果字正卿號西葊中山人金末王鶚榜登科歴偃師蒲城縣辟陜州行臺郎中北渡後復居洛陽紫陽為課稅所官辟經歴官㕘河南經畧司事中統改元召為㕘知政事告老除懷孟路總管以榮其歸致仕後卒於鄉里
　　轉運田時秀字彥實易縣人大定十九年進士仕至太原轉運使喜作詩為周德卿李之純賞識感興雲散木不材寧適用虛舟無意任乗流百年身世槐安國千古人情羮頡侯賦古塔雲締搆百年人換世消沉千古鳥盤空他類此彥實所居里名半十行第五以五月五日生小字五兒二十五歳鄉府省御四試皆中第五年五十五八月十五日卒造物之戱人如此〈知五月五日生者見共賦集考〉
　　太常卿舒穆嚕世勣字晉卿承安中進士終於禮部尚書子嵩字企隆應奉翰林文字父子皆死蔡州之難
　　戶部張德直字伯直平陽人祖邦彥字彥才張〈闕〉榜登科以富川令致仕有松堂集父廸祿字仲英明昌初進士歴岐山上黨二縣令卒於省掾伯直貞祐三年進士釋褐新平簿辟藍田令秩滿父老詣行臺留再任去之日為立生祠移沔池通許召補省掾選授警廵院使終於同知武勝軍節度使事子城今居永寧
　　張介字介夫彭城人正大元年經義第一人歴鞏榖熟二縣令幼有賦聲為人有藴藉嘗贈詩人楊叔能末章雲我貧自救如沃焦君來過我亦何聊為君欲寫貧士歎才思殊減荒村謠
　　索吉字彥舉陜人性嗜酒工於詩客京師十餘年竟流落以死同時有鄭雲表者慕彥舉之為人作詩挽之雲形如槁木因詩苦眉鎖蒼山得酒開人以為寫眞雲
　　道士申志貞字正之太原人嘗為道教提㸃住京師長春宮時道士舊傳十七人坐與釋教持論不勝落髪為僧者志貞其一也後終於鄉里
　　寂通老人陳時可字秀玉燕人金翰林學士仕國朝為燕京路課稅所官
　　紫邏几几道人楊鴻字飛卿一名雲鵬少梁人北渡終於東平有洞然集行於世
　　虎巖先生趙著燕人終於編修官
　　南湖散人曹居一字通甫又號聽翁太原人金末登進士第仕國朝為行臺員外郎
　　新軒先生張伯遒字聖俞
　　紫陽先生楊奐字煥卿又名知章奉天人以明經後進稱為關西先生少年時自悟已前身為紫陽宮道士因自號國朝為河南府課稅所官有還山集行於世
　　亷菴題趙輔之樊川圖雲一賦阿房萬古傳豈知今有趙樊川謝公墩上王公住異代風流各自賢
　　高雄飛獨石詩云一塊蒼頑石頺然半水濵可憐閻立本徒冩五湖眞題杜莘老華山圖上方可望不可到今日興來時臥遊須信丹青有神化世間隨處是同州
　　內翰鹿葊先生王磐字文炳初名采齡字蕭客永年人舉於徵君麻九疇金末以易經登科北渡後為東平學官一時名士皆出其門中統初召為眞定宣撫使入拜翰林學士承㫖年八十餘致仕歸東平東宮命朝士祖餞仍給半俸時人榮之今近九十尚無恙
　　仁甫趙先生復初被虜時有寄皇甫庭詩寄語江南皇甫庭此行無慮隔平生眼前漫有千行淚水自東流月自明又詩乗雲曾到玉皇家彩筆雲箋賦落霞老去空山春寂寞自鋤明月種梅花
　　庸齋先生薛𤣥字微之華隂人仕至河南府提學有易解行於世
　　右中原名公翰墨至元乙酉得於京師庚寅裝於錢塘直以所得日月先後次序之不敢妄有品第京師名琴
　　耶律丞相春雷〈金內府物銘曰承華殿春雷〉　玉振〈雷珏重修〉　不出戶石上流泉　寒玉
　　宋少監毅夫寒玉〈吳興沈璙斵張鉞重修〉
　　焦仲良秋嘯〈雷氏今歸天上〉
　　李子亨冠古韻磬〈李陽氷篆〉　雲和〈李勉斵今歸天上〉
　　薛道録金磬〈張鉞斲〉
　　鄭太毉〈雷霄斵今在行臺太丞家〉
　　高彥敬金儒鳴玉
　　王安仁實腹琴
　　商左山寒字號〈趙耶利斵〉
　　喬仲山家氷清〈開成元年西蜀郭諒斲崇寧四年馬希先奉聖㫖重修〉　人人倩陳伊埒㕘政黃龍至寳　百衲〈吳越國王宮百衲雷威斵朱漆書槽腹黒漆〉張詹事子友家〈張鉞琴〉
　　李士彥三足琴
　　濟南姜伯惠甫家列子琴〈雷氏斵〉
　　南京劉介甫家三峽流泉〈唐天寳年雷威斵外刻流泉內刻三峽流泉欵皆𨽻書〉亷廷臣玉澗鳴泉〈唐氏斲〉
　　亷端父瓊響〈慶歴年道士衛中正斵崇寧年馬希先重修〉　秋籟
　　郭佑之御史霜鐘〈前宋僧斵〉
　　游平章子明家張鉞孫枝
　　王郎中聲滿天地〈南方物〉
　　李德新天寳雷㑹
　　郭北山新製萬壑松〈無欵或來自中原制度在雷右五代間錢鏐家物〉
　　夏信之雷威琴〈唐懿宗時斲𣢾雲咸通四年秋八月處士雷威斲〉
　　馬德昌洞泉〈雷氏嵩陽野叟修聲細〉
　　張可與號鐘〈南方物臣馬希先奉聖㫖重修〉
　　古器
　　行臺右丞李公家
　　世母辛卣　山敦　牛敦　周盤卣
　　秘書郎喬仲山家
　　文王鼎〈正考父作文王〉　周鳳盉　周粟紋壺
　　王子慶家
　　商鼎　漢方壺　漢山龍壺
　　弊家
　　商父乙鼎銘曰子父乙
　　商州師卣銘曰州師錫朋具用作父丁尊舉冊
　　商父辛彛銘曰父辛□
　　周伯吉父槃銘一百三十字〈行臺李順甫鬻於市家人折其足用為餅爐予見之乃以歸予〉
　　周鄧〈闕〉鼎葢銘十八字
　　漢鏡二〈一尚方一八花透光〉
　　董頑石家
　　商百乳彛　　　　　　　商山尊
　　商舉鼎銘曰□　　　　　商鼎銘曰□
　　商觚　　　　　　　　　周罍
　　吳和之家
　　商右伯盉　　　　　　　商饕餮鼎銘象形一字
　　周草窻家
　　商鳧尊　　　　　　　　銅馬
　　羅和齋
　　周鳳尊銘一字□　　　　周百乳彛
　　商貫耳壺銘字作鳥形首有冠
　　楊中齋駙馬
　　周方鼎　　　　　　　　周細文大羊鼎
　　周觚稜壺〈舊藏余家〉　　　　　商小鼎一
　　劉耀卿
　　商斝　　商子孫盉　　　商蛟篆壺銘一字
　　商敦　　周司空甗　　　漢方壺　周大盉
　　閑邪先生
　　敦二〈方圓二器未見〉
　　李又有李陽氷移三墳記字三寸許大字三百有畸宣和題籖復有墨本亦徽宗題冊子又有李成樊川捕魚圖長三丈徽宗御題
　　書畵見聞
　　東坡雲永禪師欲存王氏典型以為百家書祖故舉用舊法非不能出新意求變態也然其意已逸於繩墨之外矣品下歐虞恐非至論若復疑其臨仿又出此論下矣
　　濟南楊淀周家藏閻中令畵鎻竇建德圖禇河南書傳張仲悅家藏謝尚餘寒帖　　古完本瘞鶴銘
　　兾州趙宏道家藏高宗御題淳化刻
　　濟南張可與家
　　顔魯公頓首夫人帖　唐橅右軍大周㛐等帖　許渾烏絲闌書今體詩〈五帖〉懷素猛〈闕〉吟〈余家物〉僧𢎞元春集右軍書越州寺碑　歐陽詢卜商等帖　韓文公書名告　魯公書名告　元微之和樂天雪韻　韓渥尺牘一卷山谷䟦　唐橅羲之罔極三帖　吳生妙勝如來　惠崇巨軸〈小景〉巨然山水　李伯時陽關圖元章自寫真　皇象急就章甚佳當是第一本
　　切記
　　霍治書清臣家
　　李北海縉雲帖　柳書李氏墓記　唐文皇手詔好謙帖　蕭子良變體詩〈唐人臨〉魯公鹿脯帖　孫過庭千文　唐人摹蘭亭〈內府善本〉伯時孝經　著色郭熈二小幅　巨然山水橫披　伯時拂菻天馬　唐人仙山故實　周昉臨六朝人天官　韓幹圉人調馬圖邊鸞木瓜花
　　喬仲山家
　　顔太師馬病帖　智永千文〈宣和內府〉高閑千文〈余家舊藏趙明誠家物〉張旭承告帖〈宣和〉僧夢閑白蓮詩〈宣和〉張長史帖章草王粲評詩〈宣和南唐〉智永筆力帖懐素臨　東坡書太白詩東坡小楷金剛經〈全用鍾法〉釋巨然秋江晚渡〈明昌〉李思訓江山漁樂〈南唐明昌〉陸瑾溪山風雨〈明昌〉郭忠恕飛仙故實〈宣和樗軒題按樗軒金人此雲宣和不知何故〉董元寒林〈明昌內合同〉貫休大阿羅漢〈明昌〉伯時女孝經〈明昌〉衛賢高士圖〈宣和〉郭熈松石二大幅　李成重巒秋晩　吳侁蕭翼賺蘭亭圖〈宣和〉張符牧牛圖〈明昌宣和睿思東閣〉張萱鼓琴侍女圖〈明昌宣和〉尉遲乙僧有餘菩薩〈南𪋤䟦〉巨然歳寒圖　崔白讀碑　董元煙嵐重溪　王齊翰行佛圖〈王詵寳繪太原珍玩玉柙〉王齊翰觀音像〈上同〉王維維摩示疾圖〈宣和明昌睿思東閣〉韓滉乳牛〈睿思東閣〉黃華雪山寫照　胡瓌番部卓歇〈大觀宣和睿思明昌〉
　　喬仲山雲在都下時償賣人處有右軍書東方畵讃爛處歐陽政宣收附豈元章書史中所載者耶又鄭廣文溪橋峻嶺圖唐張藻松石微流圖〈高宗題籖〉李伯時陶𢎞景像〈髙宗題〉李唐晉文公復國圖筆意竒古雖近代人實有古人之風行書亦佳　傅古戱水龍〈高宗〉鎦寀戱藻魚〈高宗〉唐朱繇文殊像竒古　唐人大悲像〈元彥禮〉大羊墨雁　范寛雪峯蕭寺　宋廸遠浦歸㠶　王維秋山蕭寺
　　司德用
　　邊鸞孔雀　易元吉獐　崔白荷花鴨子　董元雪景二幅　董元廬山圖　閻令職貢獅子圖　胡瓌啖鷹圖〈喬仲山雲贋筆也〉王詵長江遠岫　韋偃松　張希顔四時寫生　盧稜伽羅漢　李成松石平遠　關仝大幅山水　韓滉歸牧圖　韓滉醉道士圖　郭熈山水二幅　湯子昇鑄鏡圖　吳道𤣥火德眞君　徐熈紅躑躅　郭處暉林雀　世宗羣鹿　世宗馬　黃筌竹鴿圖　王端人物
　　郭北山御史
　　唐橅右軍重告等六帖　右軍快雪時晴帖　右軍承告帖　唐摹王𢎞帖〈王氏寳章集中物〉唐橅蘭亭詩序　徐㑹稽寳林詩　楊景度永興帖　歐陽率更道夫帖右軍七月五日青絹帖　胡季良臨右軍郗家信帖右軍送梨帖　陶𢎞景屈畫帖　陳閎寫御廐馬〈宣政收附〉孫過庭千文　定武五字不損本蘭亭序　楊景度十九郎帖　嵇叔夜聽雨帖　魯公江外帖　陸東之蘭亭詩　唐人節史　歐陽詢稽古稿　高閑九原帖　白居易行元㣲之告　陶貞白書丹經　李邕口味帖　唐告　東坡致語稿　山谷老將行　山谷褦襶帖　唐模右軍瞻近帖　晉王珣伯遠帖呂洞賔自寫眞　李成二大幅　烈女箴　吳生坐神　文竹〈未見〉米元暉楚山清曉　韓滉堯民擊壤續見
　　東坡黃素上清儲祥宮碑　右軍此事帖白麻紙上行草後一行然欲不可長非筆非臨前人直以為眞跡殆非過許上古印甚多莫可辯一四寸許大印剪去八分畧見御字宋宣和金明昌兩朝小璽及用羣玉中秘印秋壑閏生及封字印徽宗御筆明金書簽竒物
　　王子慶
　　右軍褁鮓帖　畢諴手狀　柳經西域圖　李伯時五馬圖　關仝早行圖　李成㸔碑圖　顧愷之初平起石為羊
　　吳門李宗元
　　魯公馬病帖〈未見〉謝安八月五日帖　楊景度珊瑚帖吳通微告　唐人文殊像　又七居眠佛　唐大悲像





　　困學齋雜録
