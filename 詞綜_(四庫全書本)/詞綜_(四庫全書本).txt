　　欽定四庫全書　　　　　集部十
　　詞綜　　　　　　　　　詞曲類二〈詞選之屬〉提要
　　〈臣〉等謹案詞綜三十巻
　　國朝秀水朱彝尊編其同時増定者則桐鄉汪森也所採唐宋金元詞通五百餘家於専集諸選本之外凡稗官野紀中有片詞足録者輒為採掇故多他選未見之作其調名句讀為他選所淆舛及姓氏爵里之誤皆詳考而訂正之其去取亦具有鑒別葢彝尊本工於填詞平日嘗以姜䕫為詞家正宗而張輯盧祖臯史達祖吳文英蔣捷王沂孫張炎周密為之羽翼謂自此以後得其門者或寡又謂小令當法汴京以前慢詞則取諸南渡又謂論詞必出於雅正故曽慥録雅詞鮦陽居士輯復雅又盛稱絶妙好詞甄録之當其立説大抵精確故其所選能簡擇不茍如此以視花間草堂諸編勝之逺矣乾隆四十五年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　詞綜發凡　　　　　　　　　　朱彝尊篹
　　唐宋以來作者長短句每別為一編不入集中以是散佚最易常熟呉氏訥彚有宋元百家詞抄傳絶少未見全書近日毛氏晉刻有汲古閣六十家宋詞頗有裨於學者是編所錄半屬抄本白門則借之周上舍雪客黃徴士俞邰京師則借之宋員外牧仲成進士容若呉下則借之徐太史健菴里門則借之曹侍郎秋岳餘則汪子晉賢購諸呉興藏書家互為參定其已經選輯者南唐二主詞集一巻馮延巳陽春錄一巻潘閬逍遙詞一巻林逋和靖先生集詞晏殊珠玉詞一巻歐陽修六一居士詞三巻王安石半山老人詞一巻晏幾道小山詞二巻張先子野詞一巻栁永樂章集九巻蘇軾東坡居士詞二巻黃庭堅琴趣外篇二巻秦觀淮海詞三巻晁補之詞一巻陳師道後山長短句二巻李之儀姑溪集詞二巻賀鑄東山寓聲樂府三巻毛滂東堂詞二巻杜安世詞一巻黃裳演山集詞二巻葛勝仲丹陽詞一巻周紫芝竹坡居士樂府三巻謝逸溪堂詞一巻謝薖竹友詞一巻葛郯信齋詞一巻廖行之省齋詩餘周邦彥清真集三巻晁端禮閑齋琴趣外篇一巻徐伸青山樂府一巻呂渭老詞一巻徐積節孝集附詞陳瓘了齋詞一巻王安中初寮集詞一巻向子諲酒邊集四巻蔡伸友古詞一巻王庭珪盧溪詞二巻葉夢得石林詞一巻王之道相山居士詞二巻向鎬樂齋詞二巻沈瀛竹齋詞一巻劉弇雲龍集詞一巻汪藻浮溪文粹附詞趙師俠坦菴長短句一巻陳與義無住詞一巻劉一止苕溪詞一巻趙長卿惜香樂府十巻王灼頥堂詞一巻張綱華陽老人長短句岳珂金陀粹編家集附詞張元幹蘆川詞一巻鄧肅栟櫚集詞一巻劉子翬屏山集附詞張掄蓮社詞一巻朱敦儒樵歌三巻曽覿海野詞一巻楊無咎逃禪詞三巻侯寘孏窟詞一巻曽惇詞一巻朱雍梅詞一巻辛棄疾稼軒樂府十二巻范成大石湖詞一巻黃公度知稼翁詞一巻葛立方歸愚詞一巻張孝祥於湖詞一巻程垓書舟雅詞二巻韓元吉焦尾集詞一巻周必大近體樂府一巻倪偁綺川詞一巻姚述堯簫臺公餘詞一巻京鏜松坡居士樂府一巻朱熹晦庵詞一巻洪适盤洲集詞二巻呉儆竹洲詞一巻楊萬里誠齋樂府一巻李處全晦庵詞一巻丘崈文定公詞一巻羅願鄂州小集附詞劉克莊後村別調一巻趙彥端介庵詞四巻管鑑養拙堂詞一巻張鎡玉照堂詞一巻劉擬招山集樂章程泌銘水集詞一巻王千秋審齋詞一巻姜䕫白石詞一巻陸游渭南集詞二巻陳亮龍川集詞二巻劉過龍洲詞一巻楊炎西樵語業一巻張輯東澤綺語債一巻謝懋靜寄居士樂章二巻黃機竹齋詩餘一巻劉鎮隨如百詠呉禮之順受老人詞五巻許棐梅屋詩餘一巻戴復古石屏詞一巻毛幵樵隠詞一巻洪咨䕫平齋詞一巻郭應祥笑笑詞一巻盧祖臯蒲江詞一巻髙觀國竹屋癡語一巻史達祖梅溪詞二巻汪莘方壺存稿詞二巻呉潛履齋詩餘三巻李昴英文溪詞一巻趙以夫虛齋樂府二巻陳經國⻱峰詞一巻方岳秋厓先生小稿詞四巻張榘芸窓詞一巻洪瑹空同詞一巻方千里和清真詞一巻楊澤民續和清真詞一巻盧炳鬨堂詞一巻沈端節克齋詞一巻黃昇散花庵詞一巻嚴羽滄浪集附詞王以寧詞一巻呉文英夢牕甲乙丙丁稿四巻蔣㨗竹山詞一巻陳允平日湖漁唱二巻周密草窓詞二巻王沂孫碧山樂府二巻張炎玉田詞二巻石孝友金谷遺音一巻林正大風雅遺音四巻張矩梅淵詞陳徳武白雪遺音一巻文天祥文山集詞一巻王鼎翁遺集附詞何夢桂潛齋詞一巻惠洪石門文字禪附詞葛長庚海璚詞二巻李清照漱玉集一巻朱淑真斷腸集一巻韓玉東浦詞一巻段克巳遯齋樂府一巻段成已菊軒樂府一巻元好問遺山樂府二巻許衡魯齋集附詞程鉅夫雪樓集詞一巻王惲秋澗集詞四巻趙孟頫松雪詞一巻劉因樵庵詞一巻汪宗臣紫岩集附詞呉澄草廬詞一巻虞集道園學古錄詞一巻宋褧燕石集詞一巻劉詵桂隠集附詞曹伯啟漢泉漫稿詞一巻許有壬圭塘小藁詞一巻薩都拉雁門集詞一巻張翥蛻岩詞二巻袁易靜春詞一巻沈禧竹窓詞一巻洪希文續軒渠集詞一巻張可乆小山樂府二巻喬吉惺惺老人樂府一巻張埜古山樂府一巻倪瓉清閟閣詞一巻顧瑛玉山璞附詞陶宗儀南村集附詞邵亨貞蛾術詞選四巻凌雲翰柘溪集詞一巻王行半軒集詞一巻張雨貞居詞一巻凡百六十餘家雖已覽觀未入選者楊傑無為集徐經孫文惠集徐鹿卿清正集魏了翁鶴山詞王義山稼軒類稿又順齋樂府虛靖真君詞洞𤣥珠玉集凡八家
　　藏書家編目錄詞集多不見収惟莆田陳氏書錄解題論其大畧鄱陽馬氏采入通考志中所載晁沖之具茨集王觀冠栁集趙令畤聊復集蘓庠後湖集万俟雅言大聲集陳克赤城詞康與之順菴樂府趙鼎得全居士集劉光祖鶴林詞左譽筠菴長短句姚寛西溪居士樂府蘇泂泠然閣集嚴仁清江款乃詞孫惟信花翁詞魏子敬詞王武子詞李洪兄弟花萼集呉激東山集蔡松年蕭閑公集舊本散失未經寓目或詩集雖在而詞則闕如僅於選本中錄其一二至於汪元量水雲詞蔡柟浩歌集黃人傑可軒曲林黃定鳯城詞曺冠燕喜集馬寧祖退圃詞呉鎰敬齋詞袁去華詞侯延慶退齋詞黃談澗壑詞林淳定齋詩餘鄧元漫堂集王大受近情集張孝忠野適堂詞劉徳秀黙軒詞鍾將之岫雲詞徐得之西園鼓吹李叔猷東老詞方信儒好菴游戲陳從古洮湖詞韓子耕蕭閒詞隻字未見此外軼者尚多海內収藏之家或有存本倘許借觀願仿曽氏雅詞之例別為拾遺附於巻末
　　世人言詞必稱北宋然詞至南宋始極其工至宋季而始極其變姜堯章氏最為傑出惜乎白石樂府五巻今僅存二十餘闋也東澤綺語傳亦寥寥至施乘之孫季蕃盛以詞鳴沈伯時樂府指迷亦為矜譽今求其集不可復覩周公謹陳君衡王聖與集雖抄傳公謹賦西湖十景當日屬和者甚衆而今集無之花草粹編載有君衡二詞陸輔之詞㫖載有聖與霜天曉角等調中語均今集所無至張叔夏詞集晉賢所購合之牧仲員外雪客上舍所抄暨常熟呉氏百家詞本較對無異以為完書頃呉門錢進士宮聲相遇都亭謂家有藏本乃陶南村手書多至三百闋則予所見猶未及半漏萬之譏殆不免矣
　　古詞選本若家宴集謫仙集蘭畹集復雅歌辭類分樂章羣公詩餘後編五十大曲萬曲類編及草牕周氏選皆軼不傳獨草堂詩餘所収最下最傳三百年來學者守為兔園冊無惑乎詞之不振也是集兼采趙𢎞基花間集黃昇花庵絶妙詞中興以來絶妙詞陳景沂全芳備祖樂府元好問中州樂府彭致中鳴鶴餘音鳯林書院元詞樂府補題許有孚圭塘款乃集顧梧芳尊前集楊慎詞林萬選陳耀文花草粹編沈際飛草堂詩餘廣集茅映詞的卓人月詞統諸書務去陳言歸於正始至如曽慥樂府雅詞天機餘錦采入花草粹編趙粹夫陽春白雪集見李開先小山樂府後序則諸書嘉隆間猶未散軼而天機碎錦片玉珠璣二集聞江都藏書家有之又如百一選曲太平樂府詩酒餘音仙音妙選樂府新聲樂府羣珠樂府羣玉曲海之內定有詞章可采惜俱未之見也
　　向客太原見晉祠石刻多北宋人唱和詞而平遙縣治西古寺廡下有金人所作小令勒石嵌壁令工人搨回經十餘年簡之故簏則已為䑕嚙盡是集成未克採入深以為恨計海內名山苔龕石壁宋元人留題長短句尚多好事君子惠我片楮無異雙金也
　　詞有當時盛傳乆而翻逸者遺珠片玉往往見於稗官載紀是編自百川學海古今小説唐宋叢書曽氏類説呉氏能改齋漫錄阮氏詩話總⻱胡氏苕溪漁隠叢話陶氏説郛啇氏裨海陸氏説海陳氏秘笈外繙閲小説又不下數十家片詞足采輒事筆疏故多他選未見之作庶幾一開生面佐予討論編纂者汪子而外則安丘曹舍人升六無錫嚴徴士蓀友江都汪舍人季甪宜興陳徴士其年華亭錢舍人葆馚呉江俞處士無殊休寧汪上舍周士季青錢塘龔主事天石同郡俞處士右吉沈上舍融谷繆處士天自沈布衣覃九葉舍人元禮李徴士武曽布衣分虎沈秀才山子柯孝廉翰周浦布衣傅功暨門人周灊岳也鏤版未竟而錢葉二君相繼奄逝可為然
　　詞人姓氏爵里選家書法不一先系爵後書名者花間集中州樂府體也書字於官爵下者絶妙詞選體也書名者全芳備祖體也書字者草堂體也冠別字於姓名之前者鳯林書院體也至楊氏詞林萬選陳氏花草粹編或書名或書字或書別字或書官或書集覽者茫然莫究其世次甚有別本以朱三十五樵歌為秋娘作者良可大噱是集考之正史參以地誌傳紀小説以集歸人以字歸名得十之八九論世之功柯子寓匏有焉
　　周布衣青士隠於㕓市於書無所不闚辨證古今字句音韻之譌輒極精當是集藉其校讎如史梅溪綺羅香後闋還被春潮晩急原係六字為句草堂坊本脫去晩字諸本因之周晴川十六字令眠月影穿窓白玉錢原係眠字為句選本譌作明字遂以明月影為句歐陽永叔越溪春結語沈麝不燒金鴨玲瓏月照梨花並係六字句坊本譌玲為冷瓏為籠遂以七字五字為句徳祐太學生祝英臺近那人何處怎知道愁來不去譌不為又一字之乖全㫖皆失今悉為改正他如蘇子瞻念奴嬌則從容齋隨筆汪彥章㸃絳唇則從能改齋漫錄王晉卿燭影揺紅則從漫錄去其前闋李後主臨江仙則從耆舊續聞補其結語其餘糾定難更僕數坊間雖有圖譜倚聲者宜攷質焉
　　四聲二十八調各有其倫栁屯田樂章集有同一曲名字數長短不齊分入各調者姜石帚湘月詞注云此念奴嬌之鬲指聲也則曲同字數同而湘月念奴嬌調實不同合之為一非矣詞固有一曲而各異其名者是選悉依集本不敢更易審音者度無勿知似不必比而同之也
　　張子野弔林君復詩煙雨詞亾草更青蔡君謨寄李良定詩多麗新詞到海邊一篇之工見之吟詠山抹微雲秦學士露華倒影栁屯田曉風殘月栁三變滴粉搓酥左與言一句之工形諸口號當日風尚所存甄藻自爾不爽故是集多綴宋元人評語有明用修元美諸家品騭容有未當或置不錄焉
　　宣政而後士大夫爭為獻壽之詞聨篇累牘殊無意味至魏華父則非此不作矣是集於千百之中止存一二雖華甫亦置不錄也
　　元人小曲如乾荷葉天淨沙憑欄人平湖樂〈一名小桃紅〉等調平上去三聲並用往往編入詞集然按之宋詞如戚氏西江月換巢鸞鳯少年心惜分釵漁家傲〈杜安世集中體〉諸闋巳為曲韻濫觴矣是集間有采錄葢倣楊氏詞林萬選之例覽者幸勿以詞曲混一為訕
　　言情之作易流於穢此宋人選詞多以雅為目法秀道人語涪翁曰作艶詞當墮犂舌地獄正指涪翁一等體製而言耳填詞最雅無過石帚草堂詩餘不登其隻字見胡浩立春吉席之作蜜殊詠桂之章亟収巻中可謂無目者也甚而易靜兵要寓聲於望江南張用成悟真篇按調為西江月詞至此亦不幸極矣是集於黃九之作去取特嚴不敢曲徇後山之説
　　宋人編集歌詞長者曰慢短者曰令初無中調長調之目自顧從敬編草堂詞以臆見分之後遂相沿殊屬牽率嵗在癸丑舍舘京師宣武門右與葆馚舍人戶庭相望予輯是書葆馚輯詞𤲬辨晰體製以字數多寡為先後最為精密計一千調編為三十巻比年聞更増益予所見鳴鴆餘音洞𤣥金玉集及他抄本曲調異同詞𤲬未經采入者約又百餘惜未遑郵寄今葆馚逝矣遺書在笥雕刻無期誠倚聲家之闕事也
　　花間體製調即是題如女冠子則詠女道士河瀆神則為送迎神曲虞美人則詠虞姬是也宋人詞集大約無題自花庵草堂増入閨情閨思四時景等題深為可憎今俱準集本刪去
　　明初作手若楊孟載高季廸劉伯溫輩皆溫雅芊麗咀宮含啇李昌祺王達善瞿宗吉之流亦能接武至錢唐馬浩瀾以詞名東南陳言穢語俗氣薫入骨髓殆不可醫周白川夏公謹諸老間有硬語楊用修王元美則強作解事均與樂章未諧然三百年中豈無合作當遍搜文集發其幽光編為二集繼是編之後
　　古今詞話一書博訪未得詞人瑣事散見各家詩話及傳記小説中捃拾需時是集未能附綴將仿孟棨本事詩計敏夫唐詩紀事別為一集以資談柄近呉江徐徴士電發著詞苑叢譚一書可雲先獲我心當讓其單行矣









　　詞綜發凡
