（號令既習，刑賞俱明，於是列於場肆而教以坐作進退之法，為營陣之制，以施於用，故以操練篇為第八。）
一、發放候升帳喊堂畢，牙旗開，中軍官稟升旗，稟訖，即放炮一個，擂鼓升旗。待眾聲跡將定，又稟放靜炮，稟訖，放炮三個，三軍肅靜，敢有喧嘩者，軍法施行。又稟稱吹號笛、聚官旗、聽發放，俟官旗到齊立定，金止，中軍官叫官旗上來，兩邊齊應一聲，自卑而尊，由隊長從下擺起，務要行次疏直齊均，各官旗依次跪下，中軍官執發放牌高聲發放云：官旗聽著！耳聽金鼓，目視旌旗，步閒進退，手習擊刺。萬人一心，惟將令是聽！違犯的，軍法不饒！每一句，眾應一聲。分付畢，若有別項講諭，各靜聽主將逐一親說記定，依次分付，自尊而卑起立，分列如前，中軍官傳令官旗下地方，眾應一聲，聽大吹打，官旗由原路散回信地。聽各把總吹號笛，哨官哨隊長俱聽把總處照台上發放，但先一句云：奉台上號令。如有分付，一體字字諭之，仍照台上規矩，大吹打散回信地。又哨隊長各到本管哨官處再行宣說，但第一句云：奉本總號令。畢，歸隊。隊長率兵通聽哨長髮放，但第一句云：奉本哨號令。畢，又兵聽隊長傳說。約一刻，掌下營號頭，即各肅靜聽下營。
一、中軍請鈞旨下營，稟訖，中軍即撥下地方巡視人役，每哨二名，共十名，旗上明書「某哨巡視」字樣，俱赴台下稟請下地方藍旗，聽發放掌號官發放。凡吶喊不齊、行陣錯亂、喧嘩違令、臨陣退縮，拿送處治。分付訖督戰旗牌，每總一面，五面付官，懸牌執旗，稟稱：執旗牌下地方。督陣旗牌上馬，各巡視旗從之，由發放路各歸營哨。中軍吹哱囉，各起身；一蕩喇叭，必警；二蕩，必齊；再吹叭囉，中軍擺金鼓旗幟，掌旗者即將原列兩行旗取五方一副、上將台二副擺定，兩邊官兵聽點鼓於台前。如路廣，則兩哨四隊平行；如路狹，則每哨挨隊依鴛鴦陣法照圖行至極前，俱層層立定，金響鼓止。
以下至「收為大營」句止，共八條。其八圖，此每每臨陣對敵所用者，乃實效，非飾觀視之筌蹄也。數年屢戰，一切號令行伍，俱如圖款，毫不更易，是以每戰必全捷，而我兵不損。及至困攻賊，雖竭力以刀石擲敵而我兵不為所傷者，此鴛鴦陣牌筅槍钂居次之功也，須臨陣觀之，便得妙處肯綮。借或場操之際，肯有親入行伍內一試之者，亦自知其利不可以口舌楮筆載也。今將初出圖令開後次第之。
俟定，又點鼓點旗，前營正兵即由正路以當賊之頭，左營即由左取路以出賊之左，右營即由右取路以當賊之右，俱依大鴛鴦陣勢單隊雙行。如有五營，則以後哨急出伏於左右，因地勢山林而從便相機。如欲俟賊來迎我，我則伏兵出於前三枝大兵之前里許之地；如我欲徑殺入賊中，不待賊動則伏兵，即於我所進左右二枝大兵之後，與交鋒之地相去不過半里伏之，此時料賊已相見，不必密行也。候前正兵將近賊一里之地，急吹單擺開喇叭，將鼓急點，前營正兵即大鴛鴦陣平平一字列開，以前哨為第一層，後哨為第二層，左哨為左翼，右哨為右翼，左營奇兵以前哨出左路抄賊，為正兵後哨為二層接應，左哨為左翼，右哨為右翼；其右營奇兵亦照前營兵分於右通。每一層為平一字擺開，如路狹，則擺大鴛鴦陣；如路寬，則自大鴛鴦陣又分擺為三才陣，俱在臨時所變，此皆以場操兼對敵之實事言也。若專在場操，其伏兵一半出大兵之前，一半在大兵之後，庶二者俱習矣。但如伏兵在兵之前，必須賊未見時先事遣發，亦必賊勢迎頭而來者乃可也。然此伏收功最易，但伏之甚難，非上等好漢齊心齊力不可也，須賊過我伏來，方聽我號令而出，不大成則大敗。惟有隨兵同出，遇藏身之處，從便伏於兵後一著，此最穩當，雖不大得，亦不大失。但此伏所以防前兵少卻為第一功，除此無所用其力。如此攻伏，恁是如何，賊不可測。何則？有前行大兵遮護之耳。其中軍兵一面在大兵後二三里之內，據險扎老營。如此擺陣，須速其定伏兵。俱伏已畢，候近賊百步之內，中軍放銃一個，吹長聲喇叭，鳥銃手在前打銃，每長聲喇叭一聲，打放一層，只至擂鼓而止。如喇叭急吹長聲，連連不止，是要鳥銃手一齊放了，也不必抽放。又近賊五十步外放起火一枝，各射手兵放箭、放弩、放火箭畢，吹天鵝聲喇叭擂鼓，各兵奮勇徑奔賊鋒，再不許時刻遲疑，恁是如何廝殺，不許亂了鴛鴦陣，隨離隨合，務要牢記其平日所習陣法，牌筅槍刀之法，用時都如平日爭忿廝打一般不慌不忙，殺進一層又殺一層，殺死倭賊，恁從後兵斬級，當前者只管殺去，恁賊擲來金銀，只是廝殺，再不須顧。第一層戰酣，擂鼓，少緩，又擂鼓，第二層急急衝過前層接戰，前層少整隊伍。鼓又少緩，又擂鼓，第一層又衝過第二層之前接戰，原二層少整隊伍；兩翼奇兵一體間層依令進戰整隊，與正兵同。待左右俱合之際，扮賊奔走屯巢之象，鼓又少緩，再次擺隊伍喇叭，各兵即將賊所奔入之巢、或上山林之內，即時四面各整鴛鴦大隊圍住。每遇門路處，以厚兵一哨官者當之，緊於門路要口鴛鴦陣列定，以備併力衝出殺入，不許輕動擅進，恐中賊伏，及或一人有失，誤事不小。賊之銳鋒死鬥皆在此處，但以守定為功。其非門路之處，各營哨分內信地之兵聽即設計出奇從便攀登，以入敵戰，但責其取勝而已。大捷既畢，據報無警，各兵照舊困攻，聽中軍差親兵入圍內搜報平安，聽摔鈸響，各於腳下收成大隊；再聽摔鈸響，各哨為一聚，各營為一大聚，俱隨五方各該大旗下立定，俱仍照原出戰大陣之規分前後層左右翼；聽鳴金一聲，各前一層退出，間隊退在後層之後；連鳴金二聲，齊喝一聲立定；又聽鳴金一聲，又後一層不退之兵間隊退過已退兵之後；又鳴金二聲，齊喝一聲立定。如此間隊，依金退至中軍大營，放炮三個，吶喊三聲，鳴金大吹打得勝鼓，各兵挨次看旗頭收回作大四疊，此五營出陣之說也。若止四營，則以一營為正，二營為左右，以第四營一半設伏，一半扎老營。若止三營，則以一營為正兵，一營分為左右，一營之半為伏兵，一半為老營。若兵止二營，則以一營中一半為正兵，一半分為左右；一營一半為伏兵，一半為老營。若止一營，則以各哨分之。雖是一個人，亦可如圖操習，及如圖臨陣也。刻舟求劍者，豈足此語此？
右不能盡圖，亦如前耳。退出圍地，金止，五方旗聽打金邊發出，為四疊立定；聽大吹打，五方旗齊點，各兵照旗色分行各旗下，為大四疊。
圍攻之法，不可執一也，如賊勢大敗，賊少我眾，所圍之處或山林人家，又復狹窄，方可四面合圍，必使一倪不返。如賊氣方盛，我少賊眾，或所圍之處散闊，而我兵分守不足，必缺生路一面，分兵於去圍十里之外必遁之路伏之。
收畢，吹打止，鳴鑼，坐地休息。金鳴鑼止，打金邊，發塘報。候塘報搖黃旗，知有賊，各兵聽吹哱囉起身，先點後營旗不點鼓，後營兵分為二枝，照前次擺開圖設伏。畢，次點鼓、點旗，發前營兵為正兵，左營為左翼，右營為右翼，中軍在後，據險扎老營，通照前次擺開之圖立定。聽吹擺隊伍喇叭，擺為大鴛鴦陣。金鳴喇叭止，又聽吹單擺開喇叭，擺成三才陣。金鳴喇叭止，鳥銃手照前陣號令放炮。畢，中軍擂鼓，鳴天鵝聲喇叭，吶喊，各兵一擁飛身追戰，第二層隨上。鼓少緩，又急擂鼓，第二層又飛身衝出前層之前衝戰，前層少整隊伍。右營等兵通照前陣內號令，一體操戰。候二層俱交鋒之初，前伏兵一齊擁出賊之後。至左右兵合戰得勝，聽鳴金戰止摔鈸響，各整在所立信地，此時在兵後左右伏兵照舊伏不許動；再聽連鳴金三聲，退回，退法俱照前陣圖號，退至中軍之前。押陣大旗巡視旗急搖，中軍放銃一個，原設在陣後左右伏兵與中軍正兵先將鳥銃一通盡放；擂鼓，吹天鵝聲喇叭，合正伏之兵一齊吶喊，左右伏兵急進，中軍退回，正等兵俱一齊轉身，便衝進其前，與賊交鋒混戰，必勝而後已。摔鈸響，收整隊伍。又摔鈸響，各押陣大旗收回，先立為長一字陣之表，比先出一字稍加稀闊，左右兩營橫離一百步；鳴金大吹打，各營照旗收回，仍為長一字陣立定；金止，中軍稟對壘安大方營，稟訖，照後大方營圖號施行。
一、發兵出列之圖
一、收兵退回之圖（照前初出長一字圖）
俱與前出戰收退之圖相同，茲不重出，當取法於前圖雲。夫南方山水林翳，地勢最狹，惟有前二陣用無不宜，此因地措形也。何則？善用兵者因敵情轉化，其法已云然矣，而不知善操習者，亦因兵情轉化，豈有一定之習哉？善用形者，亦因地形措戰，豈有一定之陣哉？況兵列既長，緩急之變，賊勢叵測，苟或遇出於此格之外，偶有警急，豈能候中軍號令？若遇未及照令施行之中，忽有前變，則前營把總即自主號令，先以備戰，左營、右營各聽當前把總之號，即如中軍號令一般；則後營伏兵即當於前哨之後左右、或遇山渠、或林木人家、或街巷灣曲可以潛躲身形之處，偃旗斂跡銜枚，充為伏兵，以備前哨萬一卻回，俟其走盡追過我伏來，聽在後老營兵炮響，即便矢起截沖賊中，或出賊之後，如此必轉以為功，而前伏不及設，亦不必設矣。其扎老營策應兵，如賊徒戰進前哨兵來，俟賊過伏兵所在，即便衝出。後營兵一面在後太遠處據險為家，阻拒阨塞，豎立營壁，管三營火兵做飯備守。
一、戰勝追賊防伏之法
夫倭性人自為戰，善於抄出我後，及雖大敗，隨奔隨伏，甚至一二人經過尺木斗壑亦藏之，往往墜其計中。辛酉之役，一月十捷，我兵損不及六七人，議者謂非兵之巧，乃賊之拙，此倭不如別倭之有伏也。殊不知將前法已曾教熟於平時，故如花街之捷，戰追四十里而保全勝者，非賊之無伏，我有搜守之法而伏無所用也。其法：如賊徒一戰而敗，賊遂奔北，我兵追上，凡遇林木人家、過溪轉角之處，每量林木屋垣灣曲大小，即留一隊或一哨守其必出之口，而他兵一面徑跑追上。每遇一處，即留一處。又或村落極大者，即通行圍止，聽人進搜，無賊高聲為號，又復前追。其麥田茂草之地，又皆可伏之所，我兵每一哨內即留一隊，分投下路星散麥田草中搜打喊叫，一面正兵徑追，故每戰多於麥田中搜獲生擒，此非避我者，正賊之伏也。
一、操法：以木牌上書麥田、村屋，分別大小等字，恁聽一人以便插於教場，以灰畫為委委曲曲羊腸大路一道。擂鼓交鋒，既勝追賊，照前說依圖分往下路於所立木牌處搜防。今列圖於後。
一、中軍大戰全捷，對壘安大方營，打金邊，五方旗幟先出立表執旗。立表之人執五方旗者，先於中軍四直各數行足立定各四角表旗，自門旗平看，亦行步如數立定為四角之表，各須聽主將預計。如每鴛鴦一隊該去一丈計之，每面約若干隊，為若干步；高招又少折一半，立為子層。前營兵即為前面，左營即為左面，右營即為右面，後營即為後面。
一、吹擺隊伍喇叭，兵照各方旗色，依本旗望表蟻附，下營各哨為一簇圍聚門旗兩邊。俟人定，聽吹長聲單擺開喇叭，照方營圖撒開，依鴛鴦整陣立定，司鍁鐝者作掘塹勢，立拒馬者立拒馬，下蒺藜者作安蒺藜勢。鑼鳴，俱坐。豎黃旗、擂鼓，發火兵樵汲。鼓三通，發出，閉營門。吹號笛，官旗發放會議事，俱照台上發放號令施行。候各到地方，掌號吹長聲哱囉，全營起身，擎槍作勢。方伏黃旗，收火兵，進營，起火一枝。各營舉火炊食畢，即隨報有賊之處，看豎何旗，如豎紅旗，則前面備戰；豎黑旗，後面備戰；豎藍旗，左面備戰；豎白旗，右面備戰。旗既豎，聽叭囉一蕩，起身收執器械。點鼓鳴銃，先行在前離本營一百小步立定，其該營之兵前哨出在鳥銃後，每哨各隊平列為一層，二哨在左，三哨在右，四哨在後，照圖擺定。其中軍親兵之類一字擺在出戰兵之後，以補該面方營之缺。聽吹擺隊伍喇叭，前哨疏擺大鴛鴦陣，在前為正兵，左哨出左邊，右哨出右邊，後哨攢上前，與前哨相近二十步，為次層。接戰兵其左右兩翼兵，務與中間正兵相去各隔一哨之地，切不許擠密相聯。各以一哨、二哨為抄賊奇兵，三哨四哨徑在大兵之前半里外左右，或山或險、或林木人家、或溝渠，但可遮藏形跡之處，俱各銜枚偃旗臥定為伏兵。其交鋒之法：聽中軍放炮一個，吹長聲喇叭一聲，銃手放炮一層，吹過五次喇叭，放過五次炮，盡出戰，如有令分付。若喇叭吹長聲緊吹數聲不止，則凡在炮手一齊單列盡數放畢。點鼓，前哨慢行出鳥銃外。擂鼓、吹天鵝聲喇叭，吶喊交鋒。任是如何，不許離亂鴛鴦陣法；一隊一陣，任其亂殺亂砍，不許與牌手相離。一聞金響，即復原隊。如賊不退，尚在交鋒，金不鳴，中軍擂鼓忽止又點鼓，則該二層間隊出，約將到，擂鼓吹天鵝聲，急出前層之前接戰，兩翼抄賊，奇兵相夾而進。如賊敗走，原擂之鼓聲聞不歇，則當交鋒之層只顧追殺上前，二層緊隨。擂鼓少止再擂，又是二層間出，只顧整隊間出上前追殺。但聞鳴金三聲，火速腳下立定。聽摔鈸響，速收整原隊。鳴金一下，第一層退至最後層兵之後；聽連鳴金二聲，復擎槍回頭作勢齊喝一聲立定；又如此鳴金，二層又退回已退後層之後；又鳴金二聲，又復擎槍回頭作勢齊喝一聲立定；再鳴金，又該已退在前之兵又退又止。如此依聽金令輪退，只至鳥銃之後。此時賊若追我過伏兵來，中軍即放大銃三個，兩邊伏兵一齊擁出，打銃兵皆橫奔沖賊，務出死力抵敵；正面兵一齊回頭擁上，四面合攻混戰，老營發兵助勢。此時伏兵已起，若已退正兵而不即回頭拚命策應者，全隊如禁令條約施行。大得勝，金響三聲，各照前出退法退回原扎陣之地立定。金止，聽報無賊，摔鈸響，收隊。再摔鈸響，收成大隊，前層不動，後層少退，留左右二哨之空，左右二哨俱各腳下立定。再聽摔鈸響，左右二哨各馳回原空立定。鳴金大吹打，鳥銃先回進營門，即轉身向前伏定，防前有賊來。兵哨挨次徑歸原營，每哨一聚畢，喇叭吹單擺開，仍擺方營。餘三面之營，皆是一般號令出戰。凡營中無故放炮，是欲更變號令，炮響後，各營看中軍豎何色旗，何營聽備出戰。通戰收已畢，鑼鳴，俱坐，中軍稟收大營，起營，吹長聲叭囉，各起身；摔鈸響，收成大哨；再摔鈸響，五方旗招回中軍，各兵聽中軍旗招點，各營照旗方向俱歸旗下，為一字而前擺開，乃為四疊，聽令收營。
凡戰，但系正兵，俱聽喇叭次數，或擺鴛鴦陣，或擺三才陣，隨號無定。其兩翼伏兵，定要擺作三才，決不用鴛鴦陣，蓋伏兵要突出，必是奔跑；鴛鴦陣人眾，跑遠易亂，故只用三才陣，人少易出，應急為便。
一、交鋒之法，兵在各伍牌後遮嚴緩步前行，執牌在前，只管低頭前進；筅槍伸出牌之兩邊，身出牌之後，緊護牌而進。聽擂鼓、吹天鵝聲喇叭，交戰。執牌者專以前進為務，不許出頭看賊，伍下恃賴牌遮其身，只以筅槍出牌之前戳殺為務。如不上前，隊長牌兵之責。如隊長牌兵被害，伍下償命。其兩翼之兵先大張其勢，望外開行，俟將戰，急於賊之兩邊，各令一半自外圍戳而來，各令一半伏住；俟賊到正面，兵俱將牌立定不動，兩奇兵急合，賊必分兵迎我兩來。奇兵俟賊四顧奪氣，正面兵即擁牌夾戰。如勝負未分，前力已竭，又即點鼓，第二層由前層空內間出，如圖接應對敵。聞金得勝而止，依退法退回。架樑兵各帶小旗一面，卷訖。知賊已無別伏，方才打得勝回營。
一、再吹單擺開，每鴛鴦一隊平去一丈五尺
一、定立交鋒之圖
一、退兵之圖
一、伏兵出戰回兵策應之圖
以上俱戰前操長營內已詳，茲照前圖施行，此不重出。
一、收營法，即從方營收成四疊，放銃三個，吶喊三聲，一齊收至將台。鳴鑼，過隊各回原扎兩行信地。金響鑼止，又慢鳴鑼三聲，散中軍，歸列。鳴鑼，兵士坐息，如出戰在野，收回則放銃吶喊，畢，照行營隨地形變幾路收回。以上操戰法似為定局，或者曰：所謂刻舟求劍也，倘兵非四營，將焉用此？殊不知一隊一哨皆可操，當照後演之式，不拘人多少，今將零哨、一哨起，至合四營上，常操分合之妙圖說另具於後。
一、挨隊操演，自一隊起，至四隊畢。又合一哨操四哨畢，合一營操，此以下操法號令俱附各圖右。如此，雖十人亦可用戰法，亦有奇正，不過一頭、兩翼、一尾，中軍為心，是謂握奇心，運四肢。當敵者為頭迎鋒，尾即繼後，與頭更番間出不窮，兩翼隨之，自遠而近，迎合於前。但遇敵處，即為頭，為正兵；但在左右，即為翼，為抄賊奇兵；但在後，即為尾，為策應兵。其金鼓號令，雖操五人、十人，由一隊以至一營，由一營以至十萬，皆同。
一、操法，一隊前來立定，鑼鳴坐地，聽吹長聲單哱囉，各起身執器械；聽吹擺隊伍喇叭，整隊鴛鴦隊擺開；再聽吹單擺開喇叭，即變如後圖三才陣；點鼓前行，擂鼓吹天鵝聲喇叭，吶喊交戰。五人為正兵，各三人為右左翼，金響三聲，立定；鳴金一聲，面前退回；連鳴金三聲，即向前齊喝一聲立定；摔鈸響，仍收鴛鴦隊，打得勝鼓回在教場空地立定；鳴鑼，坐地休息。如是，又點哨長旗，第二隊照前習戰。二隊畢，又點哨長旗，第三隊習戰。畢，又點哨長旗，第四隊習戰。號令皆同第一隊習戰例。四隊俱完，是一哨完。
一、四隊為一哨，操完，聽哨官點旗吹哱囉，以上每操完的一哨俱起，聽點鼓，整鴛鴦隊，一隊單行，二隊、三隊並行，四隊單行，立定。鳴鑼，坐息。聽塘報在前搖旗報有賊至，聽吹哱囉，起身；聽吹擺隊伍喇叭，即整鴛鴦陣，二隊在左者左出，去正隊（缺）十小步，如野地不拘，但以進退便利為界；右者右出。聽再吹單擺開喇叭，即分三才陣。如不再吹單擺開喇叭，是不分三才陣，只以鴛鴦陣聽號交鋒，但以吹喇叭聲為準。如擺三才陣已定，聽點鼓，頭層一隊慢行，四隊在後跟上。聽擂鼓吹天鵝聲，吶喊，第一隊交鋒，任是如何廝殺，不許亂了行陣。又點鼓，在後第四隊由一隊空中間出一隊之前交鋒，如此相輪，間出無窮。右、左二翼二隊三隊照居中，正兵一層進，一體進一次，只進至兩翼，抄抱相合在正兵之前，止。聽鳴金三聲，各收原隊。再鳴金一聲，在前層退過在後一層，兩翼一體各退原路。連鳴金三聲，齊喝一聲立定。又聽鳴金一聲，前層又退，退至原地。摔鈸響，收成鴛鴦陣。再摔鈸響，收成原哨立定。是一面操畢。如後面塘報報有賊，即以四隊為正兵，一隊為二層間出，二隊為右翼，三隊為左翼，戰法、收法俱同前例。如操畢，左面報有警，即以二隊為正兵，三隊為第二層，四隊為左翼，一隊為右翼，戰法、收法、號令俱同前例。如右面報有賊，即以三隊為正兵，二隊為第二層，一隊為左翼，四隊為右翼，戰法、收法、號令俱同前例。哨長居中調度，為中軍。
一、哨操畢，回空地，鳴鑼坐息，又聽二哨、三哨、四哨各輪照一哨之法操畢，又聽回空地，鳴鑼坐息。如此，四哨俱完，又鳴金邊，探賊待報警，即聽本總點本哨官方色相同之旗，即各聽吹長聲哱囉，四哨通起身收拾器具；鳴金邊，發塘報，四哨旗即前至戰地立表，每隊有三步長，則左右旗各退第一哨之旗後十二步左右平立，第四哨旗在後之中，又退左右旗十二步立定；點鼓，先鳥銃，次前哨，挨次各就旗下立定；聽點鼓，則每哨四隊通攢到旗下平列一字；聽吹擺隊伍喇叭，一哨鴛鴦陣擺開，相去三大步。如不再吹單擺開喇叭，是地形廣闊，就用鴛鴦陣對敵；如再吹單擺喇叭，是地險窄要，仍擺三才陣對敵。四哨亦照一哨擺作第二層，聽令間出。二哨即由左面遠離正兵或三十二步，或不拘，只相地形之便，或旁抄小路，但不許太遠，聲勢不相救應；以一隊、二隊徑出旁路，抄裹賊後，二隊、四隊即於出正兵三十步之前，不拘遠近，隨其山地形勢可以隱身之處，偃旗息鼓，銜收按伏，以為伏兵。三哨亦照二哨之法出正兵之右，亦一體以一隊、二隊比照二哨抄賊，以三隊、四隊比照二哨設伏。若遇地形偏斜，止有一邊可以伏裹，臨時聽本哨便宜分佈。若一邊可伏，一邊可抄，則聽各哨之便，可抄賊者盡數抄賊，可埋伏者通哨埋伏。該總內中軍等兵並不操之哨，急帶一哨官者，在五十步後據險一字擺開為老營。如此布定寂速為要。賊至小百步，聽本總放銃一個，每掌號一聲，鳥銃放一層；連掌號五次，五層俱放。畢，聽點鼓，一哨緩行，出鳥銃前。聽擂鼓，吹天鵝聲，吶喊，方才交鋒。鼓即少緩，又點數聲，第二層四哨兵急出。又擂鼓，聽天鵝聲，接應間出前層之前，交鋒。鼓又少緩，又點，第一層又出二層之前。擂鼓，吹天鵝聲，吶喊交鋒。場操不拘幾層，只管輪聽鼓號喇叭吶喊，間空抽進，兩翼二哨三哨兵亦照正兵號挨層抄進。若臨敵交鋒，一層已接，只有二層四哨接應，二哨三哨抄裹之兵待正兵第二層四哨一合前層共戰，則兩翼即來抄裹，以奪賊氣，以壯兵久戰之膽。或正兵佯卻誘敵，或由正路，或由別所，任便戰引決，不許經由伏兵之處卻回誤事。俟賊追過伏兵來，將近老營兵之時，聽放大炮一個，伏兵聞炮，左右二哨者兩邊齊吶喊躍出，或沖賊腰，或出賊後，賊必慌忙回顧，奔回之兵火速轉身，本總聽大擂鼓，盡力一擁追殺前去，萬勝無差。戰畢，聽連鳴金三聲，即各於腳下立定；再聽摔鈸響，即各歸原隊哨；聽鳴金一聲，第一層先間隊退回後層之後；聽連鳴金二聲，喝一聲立定；又鳴金一聲，在前之層又退過已退兵之後，依前令鳴金喝立。如此輪間抽回，只至老營原地。聽摔鈸響，照原單擺開圖立定；又聽摔鈸再響，照原初出營隊立；聽金鼓齊鳴，魚貫收還回軍。如賊從後來，即以四哨為正兵迎鋒；二哨一二隊為右翼兵，三四隊為右伏兵；三哨一二隊為左翼兵，三四隊為左伏兵；一哨為後哨。如賊從左來，即以二哨為前哨正兵；三哨為後哨策應；四哨一二隊為左翼兵，三四隊為左伏兵；一哨一二隊為右翼兵，三四隊為右伏兵。如賊從右來，即以三哨為正兵迎鋒；二哨為策應；一哨一二隊為右翼兵，三四隊為左伏兵；四哨一二隊為右翼兵，三四隊為右伏兵。
一、如在教場前面操完，收回原地，方立定，未及回軍，忽報後面有警，即以在後之哨為第一層正兵，先回之哨為第二層策應，正行之兵各於腳下鱗次鴛鴦陣轉身立定迎敵。在左之哨，一哨二哨為左翼，三哨四哨為左伏；在右之哨，一哨二哨為右翼，三哨四哨為右伏，各照舊法。但伏兵即於戰兵第二層之後左右即在陣中設伏，不及別尋伏地；抄兵急急張兩翼而上，不必正兵二層輪進之時方才同二層進。此是一總通出之法，其出戰、收兵、按伏、出敵號令，俱與下方營時一面戰之例並不差更。如文依令收回，仍立定；聽吹轉身喇叭，仍轉前面。再聽報左面有賊，即以左面左哨為第一層正兵，右哨為第二層策應；前哨一哨二哨為右翼，三哨四哨為右伏；後哨一哨二哨為左翼，三哨四哨為左伏，對敵、收軍一如前面號令，先回原地，仍聽吹轉身喇叭，照前面初出圖立定。未及回軍，又聽報右面有警，即以右面右哨為第一層正兵；左哨為第二層間出；前哨一哨二哨為左翼，三哨四哨為左伏；後哨一哨二哨為右翼，三哨四哨為右伏，對敵收軍一如前面號令。所謂無不可為頭，無不可為尾，無不可為翼，無不可為伏，庶臨事任從何面有警，任從前後左右，無不即成營陣隊伍，左之左之，右之右之，無不由之，如驅群羊是也。若不如此廣習獨用，萬一地窄賊近，仍要調過前哨向賊為正兵，誤事豈小小哉？一總操定，即大鳴金鼓，照鴛鴦陣行回原扎大營信地，依行伍立定，鳴鑼坐息。聽一總，又看將台何色旗點，照旗色把總帶兵；點鼓，聽吹哱囉，起身赴中軍，照先操一總號令，布戰抄伏收退之法毫釐不許差錯。如此五總通完，各仍回信地，擺列坐定休息，聽中軍號令。合營大操，俱如一總之法；四面報賊，隨警調應，亦同一總四面之法，但因地形而加人數之多耳。凡每謂之前後左右，各以前後左右之總配之；每謂之一二三四哨者，則以前後左右所分之哨配之，由此而增，百萬一法。
一、附寧紹操練生兵陣圖，其號令俱如見行，並不重注。

一、收法：摔鈸響，收拒馬；點步鼓，自銳陣收為方陣；又鈸響，點步鼓，自方陣變為三疊；又鈸響，自三疊收為直引；又鈸響，點鼓，作二疊回軍。
結伍法
以伍人為伍，立一伍長主之，必擇平素相識者，晝戰面貌足以相見，夜戰聲音足以相知。
立隊法
以五層站立，隊長居前，伍長居中，以成一方縱橫成行。右所謂行伍，即此法也。
結隊法
以五伍二十五人為一隊，立一隊長主之。隊者，元首也；四伍，四肢也；四兵者，拇指。臨陣立以連刑之法，如身使臂指是也。
結攢法
以四隊為一攢，立一攢長主之，其形如井字，加以束伍之令。古所謂結者，如絲之紐，紐而不可卒解者也。
