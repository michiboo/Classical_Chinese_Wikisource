（凡操中法令旗鼓既習，將來必試敵而調發，所不免也，故即以行營篇為第七）
凡派探夜不收，派探不的，聽人言語、不親到賊所、欺詐因而誤失事機者，軍法從事。若傳報違期，集兵遷延，以致誤事，罪同。
凡軍行在途，遇有疾病，把總官驗實，隨即稟明，給文送所在官司撥醫調治。痊可，即便追來。敢有詐病推避者，治以軍法。
凡旁哨後哨，見有乏弱人馬不能前進、或在路旁潛藏者，隨即收送中軍，不許私自縱放。
凡軍行，定委巡哨官生二員；止宿，委巡視官生二員，差巡視旗十面。但有干犯軍令，即便指實呈報，不許隱匿。及因而需索詐騙者，各依法究治。
凡前哨官前途，給與清道藍旗十面、令旗一面，凡遇大小事務，俱要差人傳報中軍。清道旗手仍先期禁斷人畜，不許攙入隊伍，沖冒旗纛。如遇應該迎候稟事人員、及各處差來繼送緊急公文之人，前總領哨官審實，差人報知，方許進見。倘有異言異服可疑之人，送中軍研審發落，不許擅放擅問。
凡止宿住食去處，除下野營照臨敵號令外，若有人家，或進城郭，則前哨至城門前面，各把總哨官頭目即於通衢或在於人家之外，相地放起火或若乾枝，即為幾路挨紮在彼。候中軍到隊之中，放靜炮三個。每隊差火頭先進城入人家，討取歇家令旗，押隨完畢，回報中軍，方傳令照教場散隊安歇。巡視旗分哨巡邏生事之人，遇再起行，仍照前初出規矩。
凡軍行在路遺落器械什物，見者許即收帶至止宿處，送中軍招人認領失物。得物之人照格賞罰；隱匿不報者，治罪；亦不許私相交割。
凡分兵數道，臨發時務要會定記號。如賊界相逢，不分晝夜，各即駐隊，互舉原定記號，以辨真偽。
凡軍臨賊境，或林木異常，與賊共守之處，各兵嚴勒器械，須立定以待，候差各塘報搜覆無警，再聽令行。
凡臨賊，遇沮澤坑坎，不可擅即暗過，須據平原備，將地形稟覆中軍號令再行。
凡官軍啟行，各須披甲戴盔執器械，庶幾臨敵輕便，不許並執肩縛。若路遠天熱，得令方許更傳。
凡火器應用繩藥、鉛子，銃手須於出征頭一日請給完足，不許臨賊假稱放盡討索，通以畏避論罪。
扎野營說
（野外屯紮，對壘列營，畫地以守於前，樵蘇以繼於後，夜防警襲，晝結行陣，其役也勞，其事也險。使吾氣常銳，戰守兼舉，吁，豈易易哉！）
凡每日五更盡，擂鼓已畢，各起梳洗。聽掌號二遍，各兵通赴木城邊，各擎槍立定，作守城之勢。各營把門人役赴中軍報守門無事，訖，聽鳴鼓升旗，各營開門放汲。其汲者，限四刻，掌頭號落旗回營。進城蔬菜等項者，限一個時辰，到營外取齊，聽掌二號進營。遲進及後出者，俱打二十棍。每隊三名以上，隊長同責；四隊俱有，合九名以上者，哨長官同責。申時放汲一次，號令執槍之法俱同早辰，買蔬菜止許早辰一次。
凡樵採，每三日一次，於辰飯後正已時，聽中軍掌號一蕩，掣起樵字旗俱出，每官下用隊長一名領去。限兩時辰，俱到營外候齊集赴。中軍掌號二蕩，各兵仍赴木城邊，擎槍如前，方開東西二門放進，餘門不許。
凡登廁，員役照各廁坑，由各營門將腰牌懸於門上，方准開門而出赴坑。所事畢，即還，自認取腰牌回營。如夜間，不許出營，即於各自廠邊方便，天明即打掃送出坑內。違者照前汲水例行法。
凡中軍遇晚鼓擂三次畢，各營通即斷火、禁喧、斷人行，違者，隊長與兵同治；隊長有犯，官哨一體各打三十棍。
凡差伏路人役，每一晝夜換班一次，俱以辰飯畢遣出，到彼該回之人，即還赴中軍銷報。
凡夜間遇有報事人役，先令門外約近二十步之間，即喝令立定，守門人辨其聲音。如系別衙門差來，問其別衙門來歷，如有書帖文移者，令將書帖文移擲在地下，著營外傳語人取遞，由木城縫接送中軍，有令箭放進者，方許開門放進；無令箭者不准。如有遷延不去，及不遵禁止、徑闖木城下者，許即打射殺死者勿論。
凡本營人夜來報事，諭令先報自己名隊，然後說事，一例止於營外聽令。
凡遇賊臨近，不拘營內營外，違令者俱軍法從重，決不輕貸而生。
凡官兵無故非時違令出營者，捆打一百棍，游營示眾。二十名以上，官同法；十名以上，哨長同法；三名以上，止於隊長、伍長。
凡伏路之兵，即以各枝分扎地方所向之方為信地，每日辰時後，赴中軍領令箭赴彼交替，日則辨驗往來真偽，盤詰奸細，照前更換。遇有各衙門營寨公差人役欲赴本營者，夜則於內令一人陪送到營二十步外止住，先許陪來兵高說差人來歷，守門人即與稟赴中軍，聽令進退。
凡夜傳暗更籌箭，每隊撥兵二名守木城，即傳箭。迷失更箭者，上下挨查，得出，軍法示眾。
凡遇有警，肅靜，各守信地，木城閉，聽令發兵。如有喧言亂走者，軍法重治。
凡更籌，遇日晦夜暗，行軍宿野，必須定更則時，以知早晚緩急之備。先以一日有百刻分一十二時，每一時有八刻二十分，每一刻六十分，共五百分為一時。依二十四氣節為十二籌，以日出入為則。每籌長二尺四寸，上書各得本節日出入時刻分、晝夜長短之數。或不用籌，計珠二串，一串用小珠七百四十個為數，緊慢行數七百四十餘步，或數珠七百四十餘個，程限該二里二十七步余為一刻；行數七千四百七十餘個，程限二十里二百七十餘步為十刻；晝夜該七萬四千七百餘步，程限二百零八里有餘，是為百刻。每一時八刻二十分，該行六千二百二十五步數珠，即六千二百二十五個為一時，十二時約程限與百刻同。凡定更籌，晝方名長短不同，依十二時候節氣，各以長短刻數隨時分派，朝以日出，夜以日入，為始時定而更漏均，大同小異，可為警備矣。且如安營，一面一百八十八步，四面共七百五十二步行遍，若傳籌五十次，共餘五百餘步，日將出矣。如冬至夜極長，夏至夜極短，二十四氣皆有異同。餘各仿此。
凡下野營，在賊不知之處，日落斷火，不許燎燒柴草，恐賊遠望，夜來攻我營寨。夜間不許支更鼓，止令傳箭，約量同數，定立更次。守門人須要辨認奸細，非奉將令，不許擅開營門。如與賊對壘，須去營二十步，每隊然火一堆，徹夜，見賊即與抵敵。勿近自營，使我不能見，賊自暗中望明來攻我。
凡夜營，俱照定過燈炬為號，各看燈籠遵依。各哨視中軍之燈，各隊視本哨之燈，各兵視本隊之燈，如視晝旗一般，違錯俱比白晝軍法加一等。遇大風雨，則視火把。遇出奇，或暗地移營別處，燈籠留在虛營，各聽隨時編發字號，如中軍說甲字則是左哨，凡言甲字者即是左哨第一隊。餘仿此。不預定者，恐奸細知之也。如再近賊，則又不用字號，以禽獸之聲為號，隨時給與哨官，哨官依次相諭通知，學雞鳴為某哨，學牛鳴為某哨之類，皆不預設。
陸兵舟行號令，示各總知悉，違者連坐。
一、起行處所，中軍放炮一個，鳴鼓，升行旗，大吹打畢，掌號笛，各官哨長赴中軍，聽發放本日所行所止之意畢，散回；聽放炮、吹天鵝聲，吶喊三聲，點鼓豎何旗色，照旗色相同應行之營一體點鼓開船。
一、起行次序，以日干所臨甲乙丙丁戊己庚辛壬癸五行為前鋒先行，餘照營次。若行間遇中軍放大炮一個，晝磨旗、夜卓雙燈，即便駐船營，各照方向泊齊，圍住中軍聽令。
一、到止宿去處，前行之營放炮三個，鳴金落旗，離營約去一箭之遠，每一營為一蹤，一體落旗，聽中軍到落旗後，仍復升旗，是掌號笛發放；若不升旗，各官目有緊事者赴稟事，無事者謹守信地，訓齊兵伍。若有更令，必差巡視旗口傳，或有令票，不在此內。
一、凡水陸行營，第一肅靜為要，不拘何事，俱聽旗鼓號令，不許口傳。口傳之言，雖本府面說，亦不許從。除明白進止用旗鼓號頭照原給令書外，若或近賊，或欲暗行暗止，聽中軍如後開傳令，一人挨遞一人，不分官目，雖本府亦自遞之。
一、物件挨次遞過，即便遵守，陸路同。
要住，傳土塊；要行，傳小短箭；要立，傳草木枝；要坐，傳石塊；要有警，收拾器械，預防賊來衝殺，傳大令箭，即便於腳下隨便每哨官為一營，搶擇地勢，照給過原操令書內營陣立定，聽候中軍傳令，每給為一處，不許相連。
一、止宿處所，每營四哨官內輪撥兵一小哨赴把總處巡夜，每營輪一哨官巡夜。其本夜內驚恐、火燭、奸細之變，俱罪坐本官，其把總不時親自密查。
一、止宿處所船隻，各隨到齊，各分營定訖，到日晚聽中軍放炮三個，打關門鼓畢，俟擂鼓，各營照中軍一體聚巡夜人，在把總船邊跪下發放，陸行同。
發放云：官兵聽著（齊應），夜巡謹慎（齊應），毋得懈惰（齊應），誤了事軍法不饒（齊應）！起去（齊應）！聽定更喇叭一聲，凡把總處支更，其每船一隻內不分大小，輪議五人，每更一名，在船頭執竹梆支更，每打鼓一聲，打梆一遍，天明各赴本營回話。
一、以上乃明營也，若暗住處所，聽臨時傳知，即便起暗號支暗更，暗傳約束，非用令票，即用巡視旗。但初起或初止時，中軍不卓旗，及落旗不擂鼓、不放炮、吹打，即是要行暗令。
一、中軍官每日輪撥一哨赴本府執打器械，緊隨轎馬進止，擺圍於後，夜則即以此哨巡夜。每輪中軍官一員提更。
兵兵兵
兵兵兵大刀籐牌槍籐牌大刀籐牌兵兵兵
兵兵兵大刀籐牌槍籐牌大刀籐牌兵兵兵
兵兵兵
一、水陸住止處所遇本府馬到，先於一里內差塘報二名進歇處搜過，出衙門百步回報，無事則不言，若衙門不便、難宿或有奸細，即便口稟。
一、本府進時，親兵在前者，擺進衙門內；在後者，即便於衙門外大街通人行處街口、去衙門二十步內各執器械把定，清禁人言，仍輪一官坐巡邏，俟本府閉門，方許聚赴衙門首，聽火兵送飯食用。
一、凡大開門時，凡小開門，聽中軍官即將輪日親兵在外照前項擺定，一半帶進丹墀擺列，乃用四人在堂上帶短刀立定，口報訖，方聽開門。若在人家，一體相同，比在衙門更加謹慎。在野宿，亦與在城相同，比在城更加謹慎。
第一肅靜為主，凡有平時喧嚷者，捆打四十，連坐。遇傳號令、下營陣止起之際，耳只聽金鼓號頭，眼只看旗幟，決不許口發一言，但有喧嚷出聲者，拿治如前臨陣割耳，回兵查，若因而誤事者，斬首示眾。
