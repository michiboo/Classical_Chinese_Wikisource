主將先傳令票箭期會訖，不拘時分，但聞第一蕩喇叭，收拾軍裝，做飯吃訖，點查乾糧，一面先將前哨塘報人馬，每塘五名，各以相望為準，不拘遠近。每路設二十四塘，大約二十餘里以內，自人馬聚處，通該差塘報一齊令行至一里外，或不及，但彼此可以相望。如視望不真，即留住一塘立旗站定，別塘再走，至僅可望見，又留一層，只至留到二十四層，立完站候。聽吹第二蕩喇叭，中軍擺清道旗，出次領哨把總等官領人馬挨哨出城，主將居中軍。第三蕩喇叭，掌號笛，官旗聽發放畢，各回哨。中軍點鼓，如一路行，則中軍先點大紅旗一面，以前總居前，次左總，次中總，次中軍，次右總，次後總。俟各行開已畢，中軍豎高招一竿，各部高招俱起，如圖一路行。兵行則塘報亦行，兵止則塘報亦止。如前途稍寬，中軍行至寬處，放炮一個，各於腳下立定；聽起火二枝，放炮二個，立起高招二竿，即如圖聽二路行。看點藍旗，則左總由左行與前總頭平，不動，中軍藍旗伏，二總旗亦伏；中軍又點黑旗，後總由左行與右總頭平，立定。放炮二個，點鼓，二路行。如路又稍寬，中軍放炮一個，各俱腳下立定；聽放起火三枝，炮三個，中軍豎高招三竿，黃旗急點，前兩路平開，空中一路，待中總進入，與前左二頭平；再放炮三個，點鼓，作三路行。如路再寬，可四路行，中軍放炮一個，各即於腳下立定；聽中軍放起火四枝，炮四個，豎起高招四竿，前總不動，白旗點動，右總入左總之右，二頭相平；後總入左總之左，四頭相平，中軍居其後；再放炮四個，起火四枝，點鼓，作四路行。如路再寬，可五路行，中軍放炮一個，各仍立定；聽舉起火五枝，放炮五個，黃旗點，中總入居其中；再放炮五個，起火五枝，點鼓，作抬營而行。如五路欲變四、三、二、一路，或四、三、二、一路各因道路寬狹變行，俱如前層變過圖，但聽看中軍既放止炮之後，有起火幾枝、炮幾個、點某色旗，即依數分幾路。如遇賊，凡四五路行，即變方營待敵；如一三路行之際，即變照急營，前總速照一總操法備戰，左、右、後三總即各設伏、出翼、扎老營，分投而作。前兵見報，如賊不來迎戰，止許伏哨紮營，以待中軍號令，不爾擅便輕易失事，照節製圖式施行。
一、前哨有五方旗一副、高招一副，有事方開。見林木，開青旗；阻水澤，開黑旗；遇兵馬，開白旗；山險，開黃旗；煙火，開紅旗，過所見之物，即卷其高招，如道可一路行，立一面；二路行，立二面；三路行，立三面；四路行，立四面；抬營行，立五面。後部挨隊遞相傳開。
一、凡塘報哨見賊，急則磨紅旗，緩則磨黃旗，眾則磨青旗，少則磨白旗，無路可行則磨黑旗。一層既磨，各層照前一時俱磨，一層退至一層，如賊不來，復又立定。如賊再追，一層又退二層，只退至營前。斷不許見賊磨旗之後，不論賊之追不追來，一齊擁眾徑回，如此軍法示眾。
一、如賊自塘馬腰內突出，與我兵忽遇，不及下營者，即下急營，我兵即時於所行之地立定，近賊者不必抽間隊，盡數備敵，先銃平列打賊，次挨牌短兵出戰。其無賊處，一面照操撥人應援，一面安立釘牌拒馬，為一字陣。別部應發援兵者，或包水港溝渠，若賊可望見者，止守營，不許遣接奇兵，恐賊乘之；如賊不見之處，雖有險隘溝渠，正我兵出奇必勝之利，亦須相險設智，別渡精銳一二百人，繞出不意，必可取勝。此上策也。蓋猝遇賊，非伊前鋒，則為後殿，及或四散搶劫零賊，必無大眾，惟有制必取勝也。
一、行營該傳金鼓旗號。
一、大將旗鼓行軍擺列清道臨時變戰營圖說。
一、擺列圖另開在後。
一、凡有職人員，俱全裝披執軍器。
軍令牌四面，可用四人。大門旗十面，每面用人二名。五方旗十五面，神旗五面，單擺；飛虎旗五面，五方擺；五行五面，一字擺，用人十五名。角旗十面，每面一名。五方高招正副十面，用人二十名。坐纛一面，用人五名，護纛親兵二十五名。押旗令旗二十四面，用人二十四名，下營即散營內督察監軍。
金鼓旗四面，用人四名。金鼓二副，鉦二，摔鈸二，哱囉四，喇叭四，鼓十二，笛二，板二，細樂八，共用吹鼓手三十八名，每五方旗高招一面，後護旗各精兵五名，共十層，用兵五十名。
將馬前：令牌三面，官三員。長短兵每排五名，共五層，通一隊二十五名。
馬後：令字小旗牌背招一十二面，用馬十二匹，親信膽勇員役執之，每四人一層，分三層，專聽督遣密令。押後兵二十五名，各用長短器。
一、細近路如線，則每五人，以中一人前後四人分二層，各去一步，使不渾別層之意，前後層各十步。
一、路寬遠，則每層照單擺列，每前後各去十五步。
一、遇賊報，正行間中軍聞報，放起火一枝，炮響一聲，五方大旗內黃旗即隨主將踏定戰地豎起，前後旗號俱攢來黃旗下，四方分出立表。每方門旗以下旗招護兵等役，俱隨各旗列方，其本方旗居門旗之中，招居方旗之後，招高於方旗，方旗高於門旗。金甲旗並金鼓旗領金鼓，居將之左右，列前兵一隊居將前，令字招旗居將後，專聽指麾，督兵戰殺，後親兵一隊兩分列於金鼓之外。
