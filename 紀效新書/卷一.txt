（治眾如治寡，分數是也。分數者，治兵之綱也。束伍者，分數之目也，故以束伍為第一。由此而十萬一法，百陣一化，鹹基於此。）
兵之貴選，尚矣，而時有不同，選難拘一。若草昧之初，招徠之勢，如春秋戰國用武日久，則自是一樣選法。方今天下承平，編民忘戰，車書混同，卒然之變，自是一樣選法。大端創立之選，勢在廣攬、分揀，等率均有所用。天下一家，邊腹之變，將有章程，兵有額數，餉有限給，其法惟在精。第一切忌不可用城市遊滑之人，但看面目光白、形動伶便者是也。奸巧之人，神色不定，見官府藐然無忌者是也。第一可用，只是鄉野老實之人。所謂鄉野老實之人者，黑大粗壯，能耐辛苦，手麵皮肉堅實，有土作之色，此為第一。然有一等司選人之柄者，或專取於豐偉，或專取於武藝，或專取於力大，或專取於伶俐，此不可以為準。何則？豐大而膽不充，則緩急之際，脂重不能疾趨，反為肉累，此豐偉不可恃也；藝精而膽不充，則臨事怕死，手足倉卒，至有倒執矢戈，盡乃失其故態，常先眾而走，此藝精不可恃也；伶俐而膽不充，則未遇之先愛擇便宜，未陣之際預思自全之路，臨事之際，除已欲先奔猶之可也，又復以利害恐人，使詐他輩為己避罪之地，此伶俐不可恃也；力大而膽不充，則臨時足軟眼花，呼之不聞，推之不動，是力大不可恃也。興言至此，則吾人選士之術荒矣。夫然則廢四者而別圖之，亦不可也，蓋四者不可廢，而但不可必耳。諺曰：藝高人膽大。是藝高止可添壯有膽之人，非懦弱膽小之人茍熟一技而即膽大也。惟素負有膽之氣，使其再加力大、豐偉、伶俐，而複習以武藝，此為錦上添花，又求之不可得者也。然此輩不可易得，思其次，則武藝尚可以教習，必精神、力、貌兼收。三者兼收，又不若憑各親識鄉裏哨隊長舉首，蓋渠皆生長同輩，觀其所忽也久矣，此又不可以憑選者之目也。所奈此數者，皆選兵之一籌，而必膽為主。膽之包在人心腹中，不可見，何以選為？殊不知人之精神露於外，第一選人以精神為主，而當兼用相法，亦忌兇死之形、重福氣之相，此盡選人之妙矣。最勿使伶俐油滑，寧用鄉野愚鈍之人，畏官府，畏法度，不測我之顛倒之術，誠信易於感孚，愾氣易於振作。先以異出常情之威壓之，使就我彀中，而即繼之以重恩收其心，結之以至誠，作其威，則為我用命無疑，此萬試萬效之方也。若愛先玩於前，而後繼之以威，則怨叢而恩不感矣。是故遵令奉法，臨事用命，所以成天下之功，辦天下之事，雖小而家人父子邑裏之細畢竟克濟者，威嚴而已。但威不能自行永守，保無阻壞，而所以使威嚴之永行無阻壞者，恩與信也。彼天下之至親、至情，莫慈父之於孝子若也，子之聽命於父者，以其生我也、育我也，設使父必於殺子，雖孝子且不能無私言，況烏合之眾、行伍之兵耶？是以必須恩以佐使其威嚴，庶威嚴為之畏為有濟，不然，則威之反為怨，嚴之反為敵矣。如載人者舟之功，而所以使之載者，則舵也，威嚴其舟乎，恩信其舵乎？此予數年之獨秘，雖後日名將之出，必不易予言也。
選兵既得其道矣，其法不過相貌精健，而四十上下皆健也，二十以上皆健也，所用之器，必長短相雜，刺衛兼合。而我之選士，若無分辯，一概給之，則如籐牌宜於少壯便健，狼筅長牌宜於健大雄偉，長槍短兵宜於精敏有殺氣之人，皆當因其材力而授習不同。茍一概給之，則年近四旬，筋力已成，豈能以圓徑二尺之牌、而跪伏委曲、蛇行龜息、以蔽堂堂七尺之軀；伸縮進退出沒、以縱橫於鋒鏑耶？若狼筅長牌等，授之以少年健兒，則筋力未成，豈能負大執重，若老成之立於前行，以為三軍之領袖翼蔽也哉？今將編選授器之法開條於後：
一、編立隊伍、籍記年貌貫址之法，必在選時一日內了當，若待次日，則我所選中之人又更換一半矣。何則？新集鄉民，不知法度，惟聽熟人之言，倏起投兵之思，則一時恨不入選；威嚴之臨，或有人恐以禍福，倏生畏悔之念，便就又要回家。渠蓋此時既未受約束，又未食錢糧，不惟無所繫，抑且無所畏，日選日更，無時可定矣。其法：一面用白牌上書一號編營伍在此，二號記縣分都圖在此，三號記年貌疤記在此，四號記尺寸筋力在此，五號記居住地名、填年月在此，六號登錄文冊在此；又在空地別立一旗標，以待後項選過者。
一、將此六號白牌分為六處，挨號順擺在於丹墀兩邊，務每牌下留空地可容一二隊人，以便編記。每一號牌下，用桌一張、凳二條，與官生坐書手一二名，俱分立停當，然後坐堂照前法選兵。約足勾一哨官所管之數，又照後開條，編次一哨官畢，又選一哨官者。
一、將選中兵，先盡哨官自定部下，哨長幾名，就將幾名內定。第一哨哨長當前立訖，餘幾名且在坐後，不許行動。又聽前立第一哨長於兵內自舉抽出隊長幾名，又於隊長內定出第一隊長，前立，餘亦在坐後立。將第一隊長令在選中兵中帶願入隊兵十二名，在公座前面橫一字立，先將隊長用束伍內腰牌紙一張，於習藝空內填領隊二字，照束伍篇內給與方色隊旗一面，連人先送至填營伍處。其填營處先給定成營伍無姓名行伍冊一本遇送人，到將腰牌紙內照營伍填畢，又連人牌送與填縣分都圖處，照腰牌紙內空處填畢，又連人牌送至填年貌疤記處，照腰牌紙內空處填畢，又連人送至填尺寸筋力處，照腰牌紙內空處填畢，又送至的當鄉土之官管填所住地名處，照腰牌紙內空處填住處地名畢，乃將本隊長帶過十二名兵。內先擇年力老大一人，付以長牌，長牌無甚花法，只欲有膽有力，賴之遮蔽其後兵前進耳。
次將年少便捷、手足未硬一名為籐牌，籐牌如前說之謂也。
次將年力健大老成二人為狼筅，狼筅枝茂繁重，足以蔽身而壯膽，故用法明直易習，便於老成手足已硬之人。
次將有殺氣、有精神、三十上下、長健好漢四人為長槍手；又長槍之次者二人為短兵。長槍用法多習學，非身手眼俱活者不可用。此器又專主於刺，故選授又貴於精中取精。
次老實有力、能肩負、甘為人下者一人，充為火兵，欲負鍋裹之重，性下肯為同類所役。
一、每定完一人為某器，即填於腰牌內習藝空內，連人一照先編記隊長之法，挨次挨送各所立挨記牌下。處處填完，一隊畢通，令隊長帶赴又一處，抄錄腰牌紙內所填格限在冊，即將一隊兵送於空地立標之所坐聽。
一、第二隊照第一隊法編給挨填完畢，又坐如此。一哨內各隊皆畢，將哨長亦照隊長挨填，照束伍篇內給與該方色大旗一面，即執於先編過本哨該管幾隊頭坐定。又如此喚過先已發放在坐後立著的第二個哨長來編出隊長，又照一哨之法，挨隊如前選編。俟一哨官的完了，授以約束，責令哨長管隊長，隊長管兵，每隊互相識認。亦照束伍篇內腰牌陰面之式刷來，將全隊姓名填於式內，每名給一張，粘在腰牌陰面。
一、自此為始，凡行動立止，俱照式內鴛鴦次序前後左右，恁是如何，不許時刻錯亂行立。如有一人更換，俱連坐治罪，換了兵，責隊長；換了隊長，責哨長。約在某日闔營可以選完發放，到日前來對讀腰牌。如此選兵，選中即成行伍，即有統束，雖生兵烏合，今日入彀，今日即可鈐束，即成軍容，即不能更換，而制馭分散即在我矣。選中一名，就得一名實人在行伍中操練。若再至通完，仍照選兵法分立牌所，總對讀腰牌一遍，差者、換者即便以重法連坐其一二人，便要立重信。此時重信一立，如古人徙木雲者，以後順手牽羊，惟我號令是聽，而方可言練也。此一節，已於練兵有五分工夫矣。心之精微，盡於此說，識者詳之。此一篇乃治兵之始，初下手工夫，百萬之綱領也，節目由茲而寓，幸勿略焉，敢告同誌。
夫營陣之法，全在編派伍什隊哨之際。計算之定，若無預於營陣，然伍什隊哨之法則或為八陣，或九軍、七軍、十二辰，古人各色陣法皆在於編伍時已定，一加旌旗立表，則雖畎畝之夫，十萬之眾一鼓而就列者，人見其教成之易，而知其功出於編伍者，鮮矣！故營陣以伍法隊哨為首，乃以束伍貫諸篇，庶使知次第也。今法：長牌一面、籐牌一面、狼筅二把、長槍四枝、短兵二件、火兵一名為一隊，方而為九，直之為二，伍分而為三才、為五花。四隊為一哨，虛其中，哨長居之。四哨為一官，虛其中，鳥銃、火器、哨官居之。每前後左右四哨為一總，把總居之。設與五方旗一副、高招一副、巡視旗四件、掌號一名、金鼓十二名。初謂銃手自裝自點放，不惟倉卒之際遲延，且火繩照管不及，每將火藥燒發，常致營中自亂；且一手托銃，一手點火，點畢且托之，即不中矣。令炮手另聚為伍，四人給炮四管，或專用一人擎、一人點放，二人專管裝藥、抽換其點火，一人兼傳遞，庶無他失，可以成功。但此法只可施於城守，若臨陣，不無人路錯亂、引軍奪氣，邊銃可用此法，鳥銃還是單人自放又便。
一、器械
長牌手腰刀一口；籐牌手腰刀一口；火頭每名給銅鍋一口、夾槍棍一根，行即負五人預備攻圍乾糧，止即專司炊爨。每短兵叉頭各帶火箭六枝，其挨牌籐牌上各帶蒺藜十串，每串六個，接連式開於後。每小隊輪帶拒馬六副，輪帶布城一堵。銃手每名裝藥筒皮袋一個，布油單一張，錫鱉一個，盛線藥。每隊或掀或橛一把，該添或銃手、或毒弩手、或精健能行，或大刀，收入中軍，專備衝鋒、探報等項之用。前開該用，中軍把總是也，此兵並不帶拒馬、蒺藜等項。每弓一把，長箭一百枝，邊箭一百枝。每弩一張，弩箭一百枝，弩藥一瓶。每哨大銃三門，不用木馬，止用新制極便合口大鉛子；每三門如式送子一根，鐵錘一把。中軍九門。中哨內火箭一百匣，匣如式；箭如新制。又如千里雷等銃，系中軍巧法，相機出奇所用，此不載。以上圖式用法俱開後冊。
一、雜流匠役
每一營，火藥線匠一名，木匠一名，鐵匠一名，大銃手三名，各帶全副器具。每把總，哱囉一名，喇叭一名，號笛一名，鼓四名，鑼手一名，摔鈸一名。中軍臺上下營吹鼓手共三十八名，醫士二名，醫獸一名，精占筮者驗留，裁縫二名，弓匠二名，箭匠五名，火藥匠十名，大銃手一隊三十名。
一、旗幟
每伍小旗一面，各隨方色。每隊中旗一面。每哨官藍旗一面，門旗三面。每總藍旗四面，五方旗五面，高招五方五面，每桿燈一個。
中軍五方旗三副，五方招十面，藍旗一十二面，門旗一十面，背上小招督戰軍令旗十二面，清道旗二面，金鼓二面。賞號官二員，坐纛一面。
一、夜營應備中軍大將旗鼓，上各黃油紙、鐵絲燈一盞，俱粗四寸、長一尺五寸；五方旗十面，十盞。吹鼓手三十八名，三十八盞；角旗八面，八盞；將纛一面，上燈四盞。凡各雜流官生人等每起頭目，各帶燈一盞，粗同，但長止用六寸，低執，隨身。前總哨旗上紅油紙、鐵絲燈一個，高招一個，俱圓一尺五寸；每一隊旗上一個，色同，圓八寸。
左總同前總數，但用藍油紙，長二尺，粗五寸。隊燈長一尺，粗同。
右總同前總數，但用白油紙，方形，一尺二寸。隊燈八寸。
後總同前總數，但用黑油紙，匾形，高一尺二寸，橫二尺，匾四寸。隊燈高八寸，橫一尺六寸，匾四寸。
中總塘報等燈俱圓而黃小，止用八寸。
一、凡各每燈一盞，用黑油布四層罩蓋一個，以備一時遮隱，使寸明不露，或明營暗徙，或暗營倏明，為莫測之巧也。
