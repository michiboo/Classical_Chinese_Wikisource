竊觀古今名將用兵，未有無節制號令，不用金鼓旗旛，而浪戰百勝者。但今新集生兵，春汛逼近，一切戰陣法令，若逐次教來，何時是熟？今時緊要，必不可緩，各便宜簡明號令，合行刊給。各於長夜，每隊相聚一處，識字者自讀，不識字者就聽本隊識字之人教誦解說，務要記熟，凡操練對敵，決是字字依行。各讀記之後，聽本府點背，若一條不記，打一板。若各兵有犯小過該責打之事，能背一條者免打一板。臨陣軍法不在此例。
緊要操敵號令簡明條款篇第二
（斗眾如斗寡，形名是也，故萬人一心，形名之效。苟士不悉吾令，而徒以手足為強者，又其次也。教梃之夫，可斗名藝，形名定也。束伍既明，即當練習吾令，故以號令篇第二）
凡你們的耳，只聽金鼓，眼只看旗幟，夜看高招雙燈，如某色旗豎起點動，便是某營兵收拾，聽候號頭行營出戰。不許聽人口說的言語擅起擅動；若旗幟金鼓不動，就是主將口說要如何，也不許依從；就是天神來口說要如何，也不許依從，只是一味看旗鼓號令。兵看各營把總的，把總看中軍的。如擂鼓該進，就是前面有水有火，若擂鼓不住，便往水裡火裡也要前去；如鳴金該退，就是前面有金山銀山，若金鳴不止，也要依令退回。肯是這等，大家共作一個眼，共作一個耳，共作一個心，有何賊不可殺，何功不可立？
凡掌號笛，即是吹鎖吶，是要聚官哨隊長來分付軍中事務。
凡正行之間，放銃一個，就是要更變號令，即立定看聽有何旗豎、有何令，再行。
凡歇處，吹喇叭一蕩，火兵即做飯，眾人收拾。吹喇叭第二蕩，各兵吃飯。吹喇叭第三蕩，各兵出赴信地紮營，候主將到，發放施行。
凡喇叭吹天鵝聲，是要各兵吶喊。
凡喇叭吹擺隊伍，是要各兵即於行次每哨一聚，各留空地擺定。
凡喇叭吹單擺開，是要各隊即便挨隊甲疏疏擺開，每一小隊相平離一丈五尺。
凡旗點過，只吹喇叭一長聲，是要各兵轉身，照旗所向轉過。
凡打銅鑼，是要各兵坐地休息。
凡吹哱囉，是要各兵起身，執器械站立。
凡點步鼓，是要各兵照先樹起的旗次發兵行營，每點鼓一聲走十步。
凡擂鼓，是要各兵趨跑向前，對敵交鋒。
凡下營定，擂鼓立中軍旗，是放火兵出營樵汲，掌號是收回。
凡各舉動與交鋒，但聞鳴金一聲，即便立止；又鳴一聲，是要各兵退還；連鳴二聲，是要各兵又於腳下便再轉身，向前立定。
凡打金邊，是發人探賊。
凡摔鈸響，是要各收隊，即將原單擺開的兵，照舊收成各哨，再收成每營一處。凡塘報搖小黃旗，是有賊至。
凡旗幟，各兵認定各總哨顏色，但本總旗立起，即便收拾聽令。若旗左點則即左行，右點即右行，前點即前行，後點即後行，隨旗所指而往。本總旗收卷在地，即各聽令立定；如旗不起，腳下即是信地，雖天神來叫移動，也不許依從擅動。夜看高招、火鼓，與晝一般。
凡鳥銃，遇賊不許早放，不許一遍盡放。每至賊近，銃裝不及，往往誤了眾人性命。今後遇賊至一百步之內，聽吹竹筒響，在兵前擺開，每一哨前擺一隊，聽本管放銃一個，才許放銃，每吹喇叭一聲，放一遍，擺陣照操法；若喇叭連吹不止，及銃一齊盡放，不必分層。
凡弩手射手，候鳥銃打放將完，賊至六十步之內，起火放，方許繼銃後射箭，無令不許擅發。
凡鴛鴦陣，乃殺賊必勝屢效者，此是緊要束伍第一戰法。今開式於後：二牌平列，狼筅各跟一牌，以防拿牌人後身。長槍每二枝各分管一牌一筅。短兵防長槍進的老了，即便殺上。伍長執挨牌在前，餘兵照鴛鴦陣緊隨牌後，其挨牌手低頭執牌前進，如已聞鼓聲而遲疑不進，即以軍法斬首。其餘兵仗牌刀遮抵手後緊隨牌進交鋒，筅以救牌，長槍救筅，短兵救長槍，牌手陣亡，伍下兵通斬。要依此法，無不勝矣。
凡旗幟制八方，則色雜而眾目難辨；如以東南西北為名，則愚民一時迷失方向，即難認，惟左右前後屬人之一身。但一人皆有左右前後，庶為易曉？而在讀書有位者，自知即五方五行之制也，然不可以之責行伍之人。凡面所向謂之前，則用紅旗，即方為南，行為火，火之色屬紅，神為朱雀，卦為離。凡面所背謂之後，則用黑旗，即方為北，行為水，水之色屬黑，神為玄武，卦為坎。凡左手所指謂之左，則用青旗，即方為東，行為木，木之色屬青，神為青龍，卦為震。凡右手所指謂之右，則用白旗，即方為西，行為金，金之色屬白，神為白虎，卦為兌。凡腳下所立謂之中央，則用黃旗，即行為土，土之色屬黃，方為中，神為勾陳，卦為太極。凡人一身，皆有左手、右手、前面、背後、中央，此人人可曉。若舉點黃旗，則是中軍欲變動，聽號令施行；若舉紅旗，則是前營兵欲變動，聽號令施行；若舉白旗，則是右營兵欲變動，聽號令施行；若舉青旗，則是左營兵欲變動，聽號令施行；若舉黑旗，則是後營兵欲變動，聽號令施行。仍不必拘五營之次，但見舉黑旗，俱要往後看；但見舉紅旗，俱要往前看；但見舉青旗，俱要向左看；但見舉白旗，俱要向右看；但見舉黃旗，四面俱要向中看；若見五方五旗俱舉點，各營四方各照本方向外執立，聽號令施行。凡旗點向何方，隨其所點嚮往，旗不定不止，旗不伏不坐。善哉！孫武子教宮嬪曰：汝知而左右手心背乎？嗚呼！此教戰之指南，此千載不傳之秘文，此余獨悟之妙也！揭以示人，尤為可惜。
凡新兵初集，束伍既完，即摘出此卷，每兵即與一本，使之誦熟，以知號令，方可言場操也。
