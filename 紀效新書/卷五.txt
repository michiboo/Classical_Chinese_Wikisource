（此篇之中，亦有兵士當知者。但士卒者，愚人也，繁以號令而無所遵，不如無令而氣壯，故明以教官兵之法為第五）
凡將領官哨隊長，不相和協，傾陷妒忌，煽惑妖言，妄傳軍令，因而誤事者，斬。
凡各營分派已定，先照各腰牌格式共為一函，造書冊二部，俱送本部印鈐，一本發把總，一收本府。
凡有逃故缺伍，該召補兵勇，每月半，隊長如式開新補手本呈哨官，哨官呈總，總呈府，驗中改簿，給腰牌，發總，總改發隊常操。
凡遇有逃故，本伍即刻報隊長，隊長報哨長，哨長報哨官，哨官報把總，即於本日開手本呈遞。
凡各兵遇有疾病，本日同夥即報本隊長，隊長親看緩急，報赴哨官，哨官報赴本總，本總即日報本府，以憑批醫療視。遇在客戍，本府親詣撫視。
一常日，每一名各將米二升，炒黃包裹，一升研為細末，一升另包；麥面二升，一升用香油作煤，一升蒸熟，六合用好燒酒浸，曬乾，再浸，以不入為度，研為面，另包；四合用鹽醋曬浸，以不入為度，曬研為末，另包。行軍之際，非被賊圍困至緊，不許用。出兵隨行，忘帶者如失軍器同。
凡各兵進教場，過放靜炮後到者，俱開不到究治。各門封鎖後，閒人出入及縱遊兵闖營，皆巡視旗之罪。
凡每日進操，候下營畢，各官下地方，即將所部兵士，省令各隊填到單，已到止開總數，未到及有差俱開花名，把總官類粘，候下營畢，赴台呈遞。如主將不進教場，操畢，各官繼赴回操，即日呈遞。
凡器械不鮮明，專罪哨長；號令不明，專罪把總；武藝不精習，專罪哨官。逃去奸盜等事，不詰首，專罪隊長與同隊甲兵。
凡責成之例，不拘平時臨陣，凡違誤遲玩、畏避退縮、器鈍事犯等項，每甲三人以上，連坐甲長；每隊一甲以上，連坐隊長；每哨一隊以上，連坐哨長；五分以上，連坐領兵官哨官。
凡遇傳示號令，巡視旗止傳各領兵官，領兵官傳與哨長，哨長傳隊長，隊長傳甲長，甲長傳各兵。若有得令不傳，傳到不遵者，常操，遲誤打四十棍；臨征，軍法施行。
我一人，你們三四千，一句說話如何傳得遍？知我有事要分付，只是傳與把總哨官，把總哨官須要一一傳說與哨隊長，哨隊長須要一一傳說與兵勇。若是分付去，一時記不全了，還許來問我，我再說去分付他。若傳說不明，或忘了不來再問，聽我倏於隊內抽取數兵來問；若問稱不知，挨查隊長；隊長不知，挨查哨長，以次挨到把總，各傳不明，軍法重治。
凡平時無警，在久住地方，哨官以上許冠帶，哨長義士許青衣，隊長許青布衫系絛。其禮儀，把總之待哨官，哨官之待哨隊長，哨隊長之待兵，許以鄉情從便相待，但坐須要側侍，不許齊肩平列，雖下至隊長與兵亦然。
凡進操及徵調在外，與凡掌號笛發放，把總官即戎裝錦繡，哨隊長各小袖，依方色戎衣執旗，俱以軍容承接。發放之際，哨官凡有稟白，跪聽把總授成；哨長跪聽哨官授成；隊長跪聽哨長傳令發放；小兵跪聽隊長傳令發放。哨長以下是把總門頭俯伏，隊長以下見哨官亦如之。
凡公所，哨官見把總，一跪一揖；哨長見把總，兩跪一揖；隊長不許作揖。哨長見哨官一跪一揖，隊長亦不許作揖；隊長見哨長作揖侍立。俗諺有軍中立草為標，況朝廷堂堂名分？凡有屬下者，既知惡屬下抗違不能行事，即知己身不可又效屬下之人復抗在上頭目，決恃不得鄉曲故交，軍機乃國家重務，情難掩法。敢有親識相容、故違明抗，容者、犯者通以軍法重治。
