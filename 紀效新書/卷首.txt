
分守浙江寧、紹、台等處地方參將、署都指揮僉事戚繼光，呈為處練陸兵以便圖報事。竊照卑職一介武夫，叨承祖蔭，驅馳北塞，艱苦數年，是以犬馬衷誠，謬蒙剡薦，方面再遷，涓埃未效，屍位之慚，徒極俯仰。再叨前職水陸兼司陸戰，尤切。但情俗異宜，隻得勉奮。至於身先士卒，臨敵忘身，職雖武愚，少所素講；又況世荷豢養之恩，正犬馬效力之日，且進有蔭贈之榮，退有典刑之及，豈敢偷生？但設使本職統有節製敢戰之兵，經練素孚之卒，一鼓齊進，血戰抵敵，我雖創艾，賊亦破膽。如此，則設有不虞，實所甘心，願膏草野，以圖補報。惟恐即今既無堪戰練製之士，若不呈明，預處教訓，必待有事，仍如目前流寄雜兵以塞燃眉之責，兵將睽違，虛聲冗眾，士心未附，軍令不知，及或借取福廣船內水兵驅之陸戰，數裏以前，望賊奔潰，聞風破膽，雖有武勇數人並為遮擁，而使本職孤身赴敵效死職分，更於地方何益？殊增賊勢猖狂，以貽羞笑！本職承命以來，旦夕兢惕，興思及此，無任憂惶。況兩浙數年軍書警報並無一日之停，武官兵卒俱涉經年之戰，縱有練兵之誌，亦無可乘之時。幸今大寇就戮，萬里廓清，本職何緣，遭逢此暇微隙為備。但去來年風汛，僅有三二月之日，尤該將官惜力分陰之際。再照水陸之兵險易不同，戰鬥之間利害尤別，其水戰固為不易，至於陸戰，鋒刃既合，身手相接，彼死則此生，勢不俱存。又況浙兵俱係赤體赴敵，身無甲冑之蔽，而當慣戰必死之寇；手無素習之藝，而較精銛熟巧之技；行無齎裹，食無炊爨，戰無號令，圍無營壁；窮追遠襲，必寄食於旅店；對巢拒守，必夜旋於城郭，而在今不得不然也。為今之計，必隊設火頭行鍋，負之以隨軍；身帶乾糧齎裹，備之以炊爨；兵有營壁器具，立之以相持。宿飽於野，庶為有製。故本職意以必用先創營壁之法，退則後有可恃以更番，進則對壘可恃以無虞。或又謂：方今寇至不時，急求目前之用，而必待從容創練營伍，緩不濟事，誠似迂談。殊不知三年之艾不蓄不得，而殺賊練兵，可以並行不悖。除將見在倭寇一面照常督集官兵戰剿，一面統集新安兵，或儲器教藝練營，待教練有成，即可期實用矣。至於臨敵製變，防詐設奇，在將自出，難以逆計。及照本職，本以一將之官，故所思不出三千之法，寧言粗鄙有遺漏，欲求實效；不敢粉飾而繁辭章，徒事虛文。謹將創製營規、缺欠該備器械逐一開載外，查得接管前官任內並無交代水陸堪戰堪教兵士，欲行未便。伏睹平倭疏內，一款總參等官，詳計某府縣某衛所應用防守若干名，某港某寨應用守禦若干名，每參將應用三千名，副總兵分管陸路應用浙直兵三千名，見在各衛所軍士堪用若干名。會算既定，前後令各參將協同兵備將所轄各府州縣新舊民快義勇，嚴加揀選，務得膂力驍壯之人；但有老弱，盡行汰去。責取裏老鄰右保結，攢造花名文冊，明白開注身材、面貌，給牌懸帶。選完之日，每兵備道將所轄地方通計若干，就中挑取三千名，責付參將管練，專備本地陸路截殺，及聽軍門調用。又一款開在參將者，參將常用訓練，揀選不精，訓練不熟，責在參將佐貳官；名數不充，工食不敷，責在兵備及府州縣掌印官。又開各兵備道將挑選過精壯之人，務足三千之數，交付參將，與同官軍時加操備。居常教練，遇敵交戰，參將之責；平時閱視，臨陣監督，兵備之責。等因續蒙提督軍門阮白牌為軍務事，內開賊遁溫福，仰戚參將駐紮紹興，將兵備道原募兵勇三千名逐日操練，揀去庸弱無藝之人，照數選補，聽候調用。為今之計，合無照議，並遵牌內事理選練，其不足額數者，或許職亦量行自募，充補其冊內；應用營壁器具金鼓旗幟何項銀兩，相應取辦。伏乞批行應該衙門，從公議處。緣於處練陸兵以便圖報事理，未敢擅使，為此，理合備呈，伏乞裁奪施行。嘉靖三十五年十一月十五日呈詳欽差提督軍門阮，蒙批：兵備道行府照數處辦繳。依奉備行紹興府委官經曆歸本佑造，該府庫貯並無海防銀兩堪動等項緣由，仍備呈欽差總督軍門胡批：該府既無堪動銀兩，仰布政司查給繳，通並行紹興府給造。
分守浙江台、金、嚴等處地方參將、署都指揮僉事戚繼光，為請乞專任責成殫瘁心力大振久沿海防軍伍以圖補報事。竊照本職本以廢棄之餘，誤蒙使過之用，看得任內台州一帶沿海衛所，自初建置，本以保障生民，捍禦地方，故民出膏脂以供饋餉。今積承平二百年來，一旦被有倭患，其民社供饋軍餉且如舊矣，而軍伍不惟不能保障生民，無益內地，且每事急又請民兵以為伊城守，是供軍者，民也；殺賊者，又民也；保民者，民也；保軍者，又民也。事體倒置如此，殊失祖宗建牙之意。況台海一帶，遠在浙江一隅，將權獨當一面，勢甚可為。但世情狃於四事，其虛文誤日，第一也；間有任事者，而不得弊源肯綮，二也；又有見今日之軍疲憊懦弱，略似人形，遂謂必不可振，因噎廢食者，三也；甚至以軍為務設，恐整用殺賊，致有損軍之罪，四也。夫然則民兵獨非命耶？但今日蠱壞之極，幹蠱之事，如創始相似。苟存其成法之體，而少變其意以救其弊，庶成法亦不至廢，合無假職一方便宜之權。凡利有所當興，弊有所當革，悉容職隨時製宜，次第修舉，與兵備道計議允行。一應掌印操陸管事軍官，悉容職務在得人，一面因才授能，隨時便宜更置；一面疏名分巡兵備道會詳請用，及別衙門有所更置。職境沿海管事軍官，亦必行職查覆。其措置之要，一曰首正名分，使指揮、千百戶、旗軍、丁舍秩然有序，而衛所之號令必行於上下；二曰拿治剝軍貪官，以蘇久困之卒，使士氣漸裕；三曰重治刁軍官，使衛所之官敢於任事；四曰禁所伍越序文移，無印白呈，以肅軍政；五曰諭以忠義，厚恤戰亡，以勸親上使長之念；六曰清磨戶口，均編差役，以養荷戈之力。至於進攝出外、跟官清查、影射役占、操練鼓舞、身先教習，凡可以充實行伍、激發士氣者，悉聽職隨機轉環，不必拘定常格，多方以振飭之。如遇事體重大，聽會兵巡道施行，而有司軍糧按月征放。如此而二年之外，使沿海官軍不能堂堂一戰者，皆職誤國罔上之罪也。如蒙允諭之後，定知謗書盈篋，集毀銷金。然世豢臣子，分在馬革裹屍，成敗利鈍豈足暇顧？仰仗部院威明，伏乞鈞斷。為此不勝激切。理合具呈，伏乞照詳明示施行。嘉靖二十九年五月十三日呈詳欽差總督軍門胡，奉批：「所據條陳數款，深為有見，且切中時弊。本官為一方大將軍，既肯挺身任事，則一方軍務悉以委託，俱許便宜施行。若事體重大，必須公議，亦聽會同兵巡二道斟酌計議而行，具由詳報。此繳。」又蒙巡按浙江監察御史周批前呈文，蒙批：「所議皆有見，且中時弊。因以見本參攄忠殫慮，與碌碌虛遣者不侔。但更張有漸，上下乃孚。若外至之言，決不能損，亦不必過防之也。此繳。」
紀效或問（束伍既有成法小信於眾，則令可申。苟一字之種疑，則百法之是廢。故曆述所急與可辦者，為或問以明之。必其信於眾而後教練可施，於是以或問諸說編為卷首）
或問曰：平時官府面前所用花槍、花刀、花棍、花叉之法，可以用於敵否？子所教，亦有是歟？光曰：開大陣，對大敵。比場中較藝，擒捕小賊，不同堂堂之陣千百人列隊而前，勇者不得先，怯者不得後；叢槍戳來，叢槍戳去，亂刀砍來，亂殺還他，隻是一齊擁進，轉手皆難，焉能容得左右動跳？一人回頭，大眾同疑；一人轉移寸步，大眾亦要奪心，焉能容得或進或退？平日十分武藝，臨時如用得五分出，亦可成功；用得八分，天下無敵；未有臨陣用盡平日十分本事，而能從容活潑者也。諺雲：到廝打時，忘了拿法。兵豈易言哉？俞公棍所以單人打不得，對不知音人打不得者，正是無虛花法也。長槍單人用之，如圈串，是學手法；進退，是學步法、身法。除此複有所謂單舞者，皆是花法，不可學也。須兩槍對較，一照批迎、切磋、扌崩擠、著拿、大小門圈穿，按一字對戳一槍，每一字經過萬遍不失，字字對得過，乃為成藝，後方可隨意應敵，因敵製勝也。藤牌單人跳舞，免不得，乃是必要從此學來。內有閃滾之類，亦是花法。定須持標與長槍對殺，先標使去，亦要不早不遲；標既脫手，要進得速、出刀快，方為成藝。鉤鐮叉鈀如轉身跳打之類，皆是花法，不惟無益，且學熟誤人第一。叉鈀花法甚多，鏟去不盡，隻是照俞公棍法以使叉鈀鉤鐮，庶無花法，而堪實用也。
或問曰：子所撰，抑南北可通施之於今日耶？抑水陸可兼用否耶？無乃覓形索景，未免使人有讀父書之憂。光曰：如束伍之法，號令之宜，鼓舞之機，賞罰之信，不惟無南北水陸，更無古今；其節製、分數、形名，萬世一道，南北可通也。若夫陣勢之製，特因浙江一方之地形，倭賊出沒之情狀，以形措圖，以熟愚民分合之勢，以教畎畝初用之官，隨敵轉化。苟用之異地，是誠難免父書之憂也，不敢統為誇誕以誤閱者，故特備說於左。夫倭性疑，疑則遲。兵臨之時，我若進而有製，彼若先不預聞，便不就合，我得易於分佈。餘數年百戰，但見諸賊據高臨險，坐持我師，隻至日暮，乘我惰氣衝出，或於收兵錯雜乘而追之，又能用乘銳氣盛以初鋒；又其盔上飾以金銀牛角之狀，五色長絲，類如神鬼，以駭士氣；多執明鏡，善磨刀槍，日中閃閃，以奪士目。故我兵持久，便為所怯。餘所著操練圖令內，切切分詳退兵之法，諄諄面諭鴛鴦陣勢速戰之條者，良以此也。若夫北方原曠，地形既殊，敵馬動以數萬，眾寡亦異，馳如風雨，進不能止，豈可以此用之者耶？或曰：必如何而可？餘曰：北方之事，須革車二千，練驥萬餘，甲兵數萬，必興十萬之師，如衛公之法而不泥其跡，乃可收功尺寸，出塞千里，少報國恩之萬一也。或又問：其法何如？餘曰：十萬之才，非餘所及，但當別有十萬作用，長歎而作。
或問曰：主將者，萬人之敵也，而一技一藝似不必習。光曰：惡！是何言哉！夫主將固以司旗鼓調度為職，然不身履前行，則賊壘之勢不可得，眾人之氣不肯堅，前行之士得以欺哄避難而逆誑莫可辯，斯賞罰不能明、不可行也。如欲當前，則身無精藝，己膽不充。謂習藝為不屑，可乎？及其平日也，士卒乃以藝而勝敵者，非有督責，愚人不知為防身立功之本，既多怠逸，如欲教閱，必須憑左右教師以定高下，便致教師得以低昂其間，為索詐之計，士心即不平，學技即不真，而花法無益之藝得以入乎其間。況為將之道，所謂身先士卒者，非獨臨陣身先，件件苦處要當身先；所謂同滋味者，非獨患難時同滋味，平處時亦要同滋味，而況技藝，豈可獨使士卒該習，主將不屑習乎？承平以來，紈絝之子間一戎裝，則面赤如丹，執銳則慚笑莫禁。為主帥者，苟能一身服習，而凡下我一等者，將焉取慚愧、惶惑、赤面、動心？誰不曰：位勢如彼其尊，威令使我奔走者尚如此，我又何疑怯而不屑？使知披執非辱己之事，醒然為當然之役，而良心矢發，練士如林矣。孰謂一技一藝，非主將之可屑為耶？分門習技者士卒，而所以雜其長短、隨其形便、錯而用之者主將也，不習而知之，臨時焉能辨別某器可某用、某形用某器，以當前後？臨時不知用，蓋由平日不辨別精粗美惡之故也。及或托之章句中，不知器技之用者，造之付與士卒，無異閉目念文，到底不識一字。如此，則器技必不精。晁錯曰：以其卒予敵也。斯言可不信乎？主將又可以為一人之敵而不屑乎？平時器技，必須主將件件服習，以兼諸卒之長。既習，則能辨。又須件件親詣親手看試過，方可付士卒，勿謂我有捷法，百件之中抽其一二試之。此是三軍性命所係，國家地方安危所關，設有一件欠精，臨事一人先失，大眾被累。勿謂我有抽看之法，而造者不測，便不敢草草；勿要顧惜威重勞冗，而試較不全。萬分叮嚀告囑。
或問：祖宗自設官軍至今，操練二百年矣，比子之操一二年者，孰為習士？官軍亦有陣法，場中演習而皆不裨時用，何也？光曰：且如一學生，平日窗下講習的是五經四書、解義策論，一旦入場，試官出來題目就是經書上的，便可中得個舉子來；若平日雖是手不釋卷，卻讀些雜說詩詞，作些歌賦、傳奇，一旦入場，要作經義策論中選，所習非所用，如何可得？就是好學的也徒然耳。今之軍士，設使平日所習所學的號令營藝，都是照臨陣的一般，及至臨陣，就以平日所習者用之，則於操一日，必有一日之效；一件熟，便得一件之利，況二百年耶？況自幼而為武士者耶？奈今所學所習，通是一個虛套，其臨陣的真法真令真營真藝，原無一字相合；及其臨陣，又出一番新法令，卻與平日耳目聞見無一相同，如此就操一千年，便有何用？臨時還是生的。且如各色器技營陣，殺人的勾當，豈是好看的？今之閱者，看武藝，但要周旋左右，滿片花草；看營陣但要周旋華彩，視為戲局套數，誰曾按圖對士一折一字考問操法，以至於終也。此是花法勝，而對手工夫漸迷，武藝之病也；虛文張，而真營卻廢，製陣之病也。就其器技營陣之中，間一花尚不可用，況異教耶？教與不教同，況不習耶？司閱者，可不端明雙目，以任習服之人，為較量之衡耶？
或問：常操之套，果可用於臨敵否？而真操賞罰精微之處，亦在此否耶？光曰：操兵之道，不獨執械走陣於場肆而後謂之操，雖閑居、坐睡、嬉戲亦操也。善操兵者，必使其氣性活潑，或逸而冗之，或勞而息之，俱無定格；或相其意態，察其動靜，而撙節之。故操手足號令易，而操心性氣難；有形之操易，而不操之妙難。能操而使其氣性活潑，又必須收其心，有所秉畏兢業。又有操之似者，最為操之害，何則？歡嘩散野，似性氣活潑；懈苦不振，似心有兢業。為將者辨此為急，知此可以語韜鈐之秘矣。獵人養鷹犬，故小道也，將無所似乎？且夫好生惡死，恆人之情也。為將之術，欲使人樂死而惡生，是拂人之情矣。蓋必中有生道在乎其間，眾人悉之，而輕其死以求其生，非果於惡生而必死也。故所謂恩賞者，不獨金帛之惠之謂，雖一言一動亦可以為恩為惠。所謂威罰者，不獨刑杖之威之謂，雖一語一默亦可以為威為罰。操之於場肆者，不謂之操，所謂筌蹄也；而兵雖靜處閭閻，然亦謂之操，乃真操也。微乎微乎，妙不可測。神乎神乎，玄之又玄。此聖賢之精微，經典之英華，儒者之能事，豈尋常章句之可擬耶？況諉之弓馬粗材、武夫血氣之技，烏乎可？
行伍大略，前製旗幟內已載，今定每十人為一小隊，即伍也，置立木腰牌各一面。四伍一哨，即大隊也，腰牌一面。每官方色腰牌一面。各內應開姓名，另圖牌式於前。仍查軍律，參酌人情，定立軍法若干款，緊要者印油於牌陰；稍緩者並前令通刊為一部。如一隊之長，須知十人內某貧某富，某強某弱，某在某往；一呼之間，一名不遺；一見之間，逐名俱識。大而百人之長，千人之總，偏裨大將，各以此考之，足辨兵士情意、教練之勤惰也。務使人有管鮑之知，方可望其同心戮力之戰。
造用之法，中間將官多推於有司，蓋避嫌耳。殊不思臨戎誤事，其咎誰歸？雖涉嫌疑，有不容於避者，但銀兩出入，不親，何嫌之有？其買辦工料，巡視監製，隨完隨試，堪否行罰任怨，須將官親為之方俾實用，不然，止專降式受成，總使數更，得精加倍，不無耽誤時月。則是航海者漁人，而造舟者梓人，彼何與利害，而焦勞困苦，以底其精？司出納者，惟知屢估務至減價，以為省一金則民受一金之賜；且估之不奢，司事者無從侵克。殊不知委用非人，稽查無法，任是如何估減，愈減愈於器具上剝削，而自侵之數原不減也。誰肯又將已貲佃造，更不知器具造成無用，並將給造之貲盡數置於無用之地？所謂惜小棄大，掩耳偷鈴，而他人坐邀一己之名，重貽軍事之害；又複重估再造，其時將以省民耶，將以遺害耶？況誤大事者耶？嗚呼，有大計者思之！
前兵既選充足，輪進教場。將官逐照長操教習格式，忘去勢分，各隨所長，如法逐名教誨，務使人知習服器藝之樂之益，欲罷不能，非止為答應官役而為之。恩威兼著，情法相融，中有梗玩者重治，以警其餘。周而複始。已完，通行合營演總陣一日。其營陣之製另具。
照得南方用兵已逾數年，軍民兵士操集之久，豈止曰善人七年之期，不可謂無三年之艾。至今稱習士節製者猶鮮。蓋由平時操練既不惜光陰於無事間，又教者非其所用；而有事之際，又複立名選鋒，每哨隊內抽其願者強者湊合而發。鹹知兵無選鋒之慮，獨忘臨敵易將之危，人心忽更，所屬行伍分離，上下易置，己難責成；至於功不能成，則是授以藉口之柄。此其所以積兵徒久，而烏合如初也。合無今後各官所部兵馬，但遇調遣，不必分其強弱，止將所部官職名書牌調發。彼既任教練之責於平時，而臨敵失律，必無詞以他諉；且知其終於自任，而亦皆殫心力於教練鼓舞之日也。況選鋒之說，蓋選於無警之日，非選於對壘之秋。一營之內，未嚐盡強而無弱，兵家亦未嚐棄弱而不用。惟一調發，則練兵有暇，軍士情通，遇敵庶可以期齊勇之用。
南服之地，水田畦徑，至或青草縈紆，途路寬者不過五尺，小者一尺，僅容側足，皆水田茂禾，深稻難行，三五人即塞。往往用兵，千數百人密相蟻附，一路而行，一遇敗衄，前後擁迫蹂踐，落田中者複為田港水泥所阻，往往失事甚大，蓋由不知分合故耳。然徑多路紛，須分兵數道，大張其疑，照號令，如有路若干，則分若干枝，務盡占其路，使我之眾疏而不斷，密而不雜，單行牌後各赤下體。遇賊，則正面徑上者牌立不動，為對敵正戰；赤體者下出田中，分合變化，出入伸縮，令各以便，俱不羈稟於中軍，聽隨前隊官長弛張。若進止大規，統於中軍之總號令，各兵又聽各部之令，庶得分合之法。分營式另具。
我兵所以屢敗，有三：素無節製，一也；未見敵而先走，二也；既無營壁可恃，人膽先怯，卒皆野戰，即使勝之不足以當賊更番，終於敗潰，不勝亦無所奔依，故奔北長往，所謂無製之兵，有能之將不可勝，三也。今照前營已定，如賊來衝，或二三人，或五六人，我兵俱伏旗息鼓，器械俱偃肅不動；待彼衝到六七步內，亦不動，賊必退去。漸益前來，如加至百十以上，炮手照依對敵次第，俱隨牌立於濠岸高土之上，如今打放，空者複裝，飽者續放，放者方裝，裝者又發。如此，則雖終日，炮放不乏，必無放盡而無炮之失。弩射手坐於岸土之下，亦如今間名準射，射者後續亦不歇竭。再至十步之內，方才長牌聽鼓堵牆而進，槍刀短棍夾牌而入，大營相應金鼓火炬，此節製正戰也。戰間翼擊以分其力，遊伏以疑其專，出奇以乘其眾，更番妙處，俱在臨時製變，將所自出。
照得兩浙自用兵以來，每遇敵，晝則空腹圍戰；至夜，複又饑奔二三十裏之外人家，或入城郭宿歇，至曉複合。而賊於一夜之內，黑地預設奇伏，轉移流突，自昏至旦，五六十裏有之。我兵及明尋覓賊所，行疲氣怠。又有未戰而已遇其賊伏者有之，往往取敗；再或不入其伏，定失其地利，是以我勞而不及謀，賊逸而伏多中。為今之計，夜營既熟，複有炊灶宿飽於野，遇敵即與晝夜相持，遇倦以奇繞之，遇暗以死士乘之，將見賊欲散掠，而畏兵相守不敢分其勢；欲聚戰，而我有守具，不得與我戰，灶炊無所，饑竄必矣。犄角上策，無出乎此！後開旗上燈籠布罩者，夜操之具也；布城蒺藜拒馬者，立營之壘也；鍁等者，治營之器也。
今人治兵，常曰：古法，筌蹄之具耳，不足以施於實用。嗚呼！天下有無方之醫否耶？蓋地方風氣不同，人之情性各異，不能因其所明而通其所蔽，遂謂兵法不足以施於實用，是豈為能兵者哉？此特自治於我之軍中為然。況敵情千變萬化，地利到處殊形，抑將何如以應之？且如浙江鄉兵之稱可用者，初為處州，繼而紹興，繼而義烏，繼而台州；至於他處，則雖韓、白再生，不可用也，是皆有其故焉。何則？處州為鄉兵之始，因其山礦之夫，素習爭鬥，遂以著名。及其用之殺倭，不過僅一二勝而已，以後遇敵輒敗，何也？蓋處兵性悍，生產山中，尚守信義，如欲明日出戰，先詢之以意，苟力不能敵，即直告曰：不能也！如許我以必戰，至其期必不爽約，或勝或負，定與寇兵一相接刃。但性情不相製，勝負惟有一戰，再用之痿矣，氣勇而不堅者也！此兵著名之時，他兵尚未有聞及。三十二、三年，方有紹興之名。蓋紹興皆出於嵊縣、諸暨、蕭山，並沿海，此兵人性伶俐，心雖畏怯，而門面可觀，不分難易，無不領而嚐之，惟緩急不能一其辭。然其性頗為無奈，驅之則前，見敵輒走，敵回又追，敵返又走。至於誘賊守城紮營辛苦之役，則能不避。馭之以寬亦馴，馭之以猛亦馴，氣治而不可置之短鋒者也。此後方有台兵之名。蓋台兵以太守譚公之嚴，初集即有以懾其心，故在譚公用之而著績，他人則否。其人性與溫州相類，在於虛實之間，著實鼓舞之，亦可用。歲己末，以義烏尹趙公之集兵，予奉命會選而教練之為部伍，於是而始有義烏之名。以前非無烏兵也，蓋輒屢出屢敗，故不為重輕。義烏之人性雜於機詐勇銳之間，尤事血氣。督之衝鋒，尚有懼心，在處兵之下，然一戰之外尤能再奮，一陣之間尤能反戈。但不聽號令，勝則直前不顧，終為所詐。至於他處之兵，伶便、譎詐、柔懦、奸巧，在我鼓舞之令未下，而眾已預思奇計為之張本矣。等而別之，得其人而教練焉，畢竟處州為第一，義烏次之，台溫又次之，紹興又次之，他不在此科也。其操治處兵之法，在操其堅耐而使之屢陣，不銷其氣。其操義烏之法，要破格恩威並稱，必使其聽節製，進退一如約束，不患其不強，而患其不馴；不患其不勝，而患其驕。其操台溫之兵，必又加嚴一等。其操紹興之兵，必須重令以劫其心，決令以立其信，操之能以短兵交刃，而後可用也。至於他處之兵，必洗滌其腸胃，盡去其故態，施不測異常之令，然後僅能及紹興兵耳，不然，吾不能也。如此，則無兵不可衝鋒，無兵不可鏖鬥，浙之強兵不可勝用矣。或又問曰：今之處民銷廢怯弱極矣，而君猶以處兵稱首，何也？予曰：兵之勝負者，氣也。兵士能為勝負，而不能司氣。氣有消長，無常盈，在司氣者治製之何如耳！凡人之為兵，任是何等壯氣，一遇大戰後，就或全勝，氣必少泄。又複治盛之，以再用，庶氣常盈。若一用之而不治，再用則濁，三用則涸，故無常勝之兵矣。譬如清泉細流，輒以巨罌連汲之，斯濁；濁而不少間以蓄之，則涸。必汲其清而澄其濁，又停其汲，故能供再汲之罌。常滿而流，弗可涸，是處兵之初用時，正始達之泉也。而將領不尚節製者，用其氣而不蓄，雖一二勝焉，氣已濁矣，猶未涸也。由是處兵之名著天下，無處不募處兵，而先浙、次直、次福建，皆處兵矣。夫處既募廣，將領乃多，豈能人人皆良知清明，盡諳治氣用兵之機也？於是用其名，而鹵莽以耕，滅裂以獲，詭遇得禽，遂至於涸，遂至於大衄而不可複振。今之義烏兵已蹈處兵故轍矣，予憂更甚。夫義烏兵自隸予部下二年，遂有台州辛酉數捷，至或身親之人亦有雲雲者曰：義烏兵天生性勇，固不假將領教習之力而可用也。今處處募義烏兵者，遠自福省，故不知義烏彈丸之地通計能幾十萬丁，就中再擇其勇而壯者又複幾何，今紛而應四方之募者二萬有餘矣，編民之家，老幼官吏生員雜役外，十丁五丁可得一壯士否歟？又加之以各處不一之將領未必人人知兵，未必人人知義烏兵之性，未必人人捐身家以禦下，一用之不審，被一大劫，東村痛子，西村哭夫，於此之後，一邑奪氣，而義烏之兵不可用在目前矣。或曰：如君所馭義烏兵，何以能然？予曰：粵於己未冬初集之，其在平時也，用破格之號令，施極重之賞罰，嚴如霜雪，以立威信，或以教場中行臨陣事，或以談笑間陳刀斧威。其所以佐威信之必行而無他虞者，或親執湯藥以調下卒，或同勞苦以共跋涉，或夜竊隊伍之中，或出其私積之物，雖士卒一尺之器，亦親經較驗而身先習之，為諸士倡；夜無終寢之席，日無不吐之哺，此心時刻無或少怠，雖累勝之卒，而馭之更百倍於未勝之先也。夫方寸之微，出入無鄉，一少恃其舊氣，便著障根，以漸變去，便至不可收拾。是故世未嚐無百戰百勝之卒，惟在我無百戰百勝之心耳。及於用兵臨敵，則去戰期二三日之前，先以塘報約之重刑厚賞，追隨賊之動靜，圖報賊之地利，凡賊一舉動，必有報；凡逾一時辰，必有報。又至舉戰一日之前，則所部親兵能卒多至一二百人，盡數分遣，四布賊之左右，及或有入賊之腹心者。凡賊分合、出入、多寡、嚮往、進兵路徑，舉皆洞然矣，方以其所得情形，或以泥塑為山穀巢穴狀，或以朱墨筆圖別分佈，使各頭目瞭然如素履，然後剋期分路如所議，給信票口令，以進於敵所。未陣而恐其遲，及陣而恐其瑕，交陣而恐其誘，既勝而恐其驕，精神心意，舉無不流通於士卒敵人之間。而凱收之餘，又複如解衣以收亡骸，出帑以恤孤嫠；重其鋒鏑之賞，而明其連坐之誅。雖大敗中，亦有必賞之士；大勝中，不無行刑之人。隨查其心神誌氣之利害處，從宜鼓盈之，而決其機。器械行伍，一戰即如故，則不更；兩戰之後，雖全師如故，則士卒輕傷亦多，器械損折亦多。斷然星夜擇其中軍一哨，或頭目有事故者，伍下之人分投補足；以中軍所蓄器械，那移貸之，務使戰營行伍一卒不缺，一器不乏，然後又為再出之舉也。八陣所謂遊兵二十四隊，防備、設疑、補缺之用，正謂此也。是以各營時時有常足之額，士卒有常盈之氣。今予之中軍者，即八陣之遊兵也。此在主將決當，常備數百之人，親養練於中軍，臨時方得如此設施。若平日無是備，一時豈能呼召也哉？用之出征異地，尤為緊要一著。此固多術，亦為局方，至於因敵轉化，因變用權，因人異施，因情措法，消息之以神妙不測，無方體之微者，又非筆舌所能告也。夫喋喋之言，非誇將術以肆驕矜，蓋欲聞諸同誌，慎用此兵，共藉壯士之力以盡職分，以報君父與知己也。不然，他處之義烏兵壞，則一邑之人，一體相似，區區部曲，由此易慮矣，今豈能獨恃於久遠也哉？識予不得已之心，然後予為無罪，予言庶萬一有補雲。
或曰：如台州辛酉之捷，寧能再得乎？予曰：可能者，人也；不可能者，天也。台州之捷，人也，予可繼也；台州之全師，非人也，天也，不可必也。他日之遇賊必戰，戰而多勝者，人也，予能也；若如辛酉之每起必勝，每勝必全師，每戰無逾一時，不獨算而必中，且多奇中者，予不可必也，皆天也，數也，與督府司道帷幄之秘機也，同誌者宜鑒乎此，毋諉之於義烏兵之力而自誤焉。
今之鄉兵狃於平昔所習武藝之蔽，不信師教，遂誤大事者甚多。何則？如鄉兵所執名為钂叉鈀鐪者，橫頭用無刃鐵梁，柄頭用平頂鐵箍，長不逾眉；其所習之法，又前後左右回頭跳舞，雙手平拿兩頭，所餘不過一尺。渠蓋如此習之，及其平日在鄉黨爭鬥，每打必勝，遂自謂無敵。雖有他師教以別法，皆不聽從。蓋渠用之利，習之成，信之深故也。殊不知此器此習乃鄉中互相爭鬥用之，彼此皆然，且恐以刃傷人，得罪必重，故隻用此物打傷；就或打死，終非刃殺之意。其賊之來也，利刃長鋒，二丈有餘，及身寸餘，應刃而斃。以一尺無刃之物，而當一二丈利渺之鋒，就能見肉分槍，亦隻格得他開去，不及我身幸矣；便終日對局，豈能跳進一二丈之遠，以中彼哉？就中彼，不過打一擊，苟不中在頭額，便能死人否？賊亦得反刃於我也，逆而執之，反為所誤。遂謂叉鈀钂鐪不可用，習藝為無益，有是理哉？又如長槍，近見浙江之習，皆學處州狼筅法，中分其半。官軍所傳之法，亦有回轉，但大敵交鋒，與平日場上相對比不同，千百之人簇擁而去，叢如麻蓬，豈能舞丈餘長竿回轉走跳若此，則一二丈僅可布一人而已，不知有此陣否耶？至於中分其半，則又後尾垂帶，一為左右之挨擠，手中豈能出入？遂乃遇敵而敗。不曰習藝之非，製器之誤，乃曰槍不可恃，於槍何尤哉！故用鈀钂鉤鐮叉鐪之類，必如予所載短兵長用說篇內製之習之；長槍之屬，必如予所載長槍短用說篇內製之習之，乃為得宜。今之司教士之責者，須先一一隨其土著之所習尚器藝，如善者，聽之，而求其精；如非大所宜者，須先一一說破執迷之病，然後說我新製之利，待彼曉然，知舊習之不利，以慕我之利，然後督習。既成，人人自知足以恃而前，則弱兵可勇，勇兵必不為習所陷沒，可以語成功也。或者曰：君用兵酷嗜以節製，遂至成效。節製工夫從何下手？予曰：束伍為始，教號令次之，器械次之。微權重焉不能傳也，當於經籍中采其精華，師以意而不泥實事；造其知識，衡於己而通變。推而進之於真武，直取上乘，則率性之謂道，格物而知至，知至而意誠，意誠而心正。孔子云：我戰則克是已。勿謂行伍愚卒不可感通，恃無本之小勇，幸狙詐之一中也！嗚呼！
