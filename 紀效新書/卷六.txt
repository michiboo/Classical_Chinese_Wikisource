（號令既明，刑賞以悉，坐作進退，當與攻殺擊刺同教矣。而比較不可無法，不知較藝之習而任比較之責，則花法入而正法昧矣，故為比較篇為第六）
凡比較武藝，務要俱照示學習實敵本事，直可對搏打者，不許仍學習花槍等法，徒支虛架，以圖人前美觀。各總哨隊伍官長，俱以分數施行賞罰，一分以上責成各伍長，二分以上責成各教師隊長，三分以上責成哨官，四分以上責成把總。
凡長槍，鋒要輕利，重不過兩；桿要梢輕，腰硬根粗。
凡狼筅，各要利刃在頂，長一尺；四面竹枝須堅直粗大者。
凡扖杈棍，俱要長一丈二尺。蓋短兵須長用，庶可入長槍，每人解首一把。
凡弓箭手，弓要副各力，箭要鐵鏃，務三十枝，仍各長大腰刀一把、解首一把。
凡弩弓，要力大新堅，每弩毒藥一瓶，鐵箭一百枝，每人腰刀一把、解首一把。
凡立牌要高闊，過得後面持槍之人。每人利長腰刀一把。
凡籐牌要堅大輕，遮一身。每人長刀一把，棄槍三枝。籐牌無棄槍，如無牌同。蓋長短勢絕，急不能入，須用棄槍誘之，使彼一顧，則籐牌乘隙徑入矣。以上各條，違犯，照前分數，軍令連坐。
凡火器，裝藥竹筒、火繩藥線、匙錘油單、火藥一有不全，入場忘記懸帶隨身，及藥不乾燥，各不如法，隊長同罰，本犯加治。
凡兵隨帶百樣軍火器械，隨壞隨治。如力不能私制者，即明稟各總處呈置給用，把總官每平時調查。
凡人之血氣，用則堅，怠惰則脆。勞其筋骨，餓其體膚，君相亦然，況於兵乎？但不宜過於太苦，是謂練兵之力。
凡兵平時所用器械，輕重分兩當重交鋒所用之器，重者既熟，則臨陣用輕者自然手捷，不為器所欺矣。是謂練手之力。
凡平時各兵須學趨跑，一氣跑得一里，不氣喘才好。如古人足囊以沙，漸漸加之，臨敵去沙，自然輕便。是練足之力。
凡平時習戰，人必重甲，荷以重物，勉強加之，庶臨戰身輕，進退自速。是謂練身之力。
凡吶喊所以壯軍威，有不齊者，巡視旗拿來，治以軍法。
凡什物器械，刻名隊裝油在上，以便查考及疏失。
一、比弩，以六十步為式，把高五尺，闊一尺五寸，三箭中二枝為善射。
一、比槍，先單槍試其手法、步法、身法、進退之法；復二槍對試，真正交鋒；復以二十步內立木把一面，高五尺，闊八寸，上分目、喉、心、腰、足五孔，各安一寸木球在內，每一人執槍二十步外，聽擂鼓，擎槍作勢，飛身向前戳去，孔內圓木懸於槍尖上，如此遍五孔，止。
一、試射，官尺八十步為式，把高六尺，闊二尺，每三矢中二矢為熟。
一、試狼筅，先令自使，看其身手、步法，次用槍對較。凡長槍哄誘不動，又能遮隔不入，為熟。
一、試釵鈀，先令自使，看其身手步法合一，復單人以長槍短刀對較，能架隔長槍刀棍，翼狼筅出入殺人為熟。
一、試刀，以能衝入釵鈀，狼筅不及遮隔為熟。刀法甚多，傳其妙者絕寡，尚俟豪傑續之。
一、試挨牌，每一人執牌面左，一人執狼筅面右，俱牌後遮嚴，分面立定。槍等雜藝，俱照鴛鴦陣立定。前設長槍一人為敵。俱鑼響坐定，聽吹哱囉起身，點鼓兩處俱進，擂鼓吹天鵝聲喇叭納喊一聲，敵兵執長槍，以槍高處戳入，牌身高起，閣槍頭上過，陣內長槍伸出殺敵，急復原伍次；敵兵長槍戳腳下，牌兵用牌坐落，陣內長槍出殺敵，急復原伍次；敵兵長槍由左戳進，期傷牌兵之臀，左面狼筅拿槍長槍出殺，左面短兵即隨槍以出，防長槍進老，故短以救之，急收原伍次；敵槍戳右，欲傷右邊，後二個槍手牌兵即以右手所持腰刀砍其槍，右面長槍出殺，短兵隨出，同左邊之例雲。如賊亦有數人前來，則長牌當中只顧低頭執牌前進；左筅防左，右筅防右；左槍隨左筅出殺，右槍隨右筅出殺；左短兵防左槍進的老了救援，右短兵防右槍進的老了救援；籐牌乘二筅之勢，於筅中滾出，以殺為務。鳴金急復原伍。進止、闔辟、左右、前後，恁是如何廝殺，定不可亂了原伍。
一試籐牌，先令自舞，試其遮蔽活動之法。務要藏身不見，及雖藏閉，而目猶向外視敵，又能管腳下為妙。次以長槍對較，令牌持標一枝，近敵打去，乘彼顧搖，便抽刀殺進，使人不及反手為精。
一、試標槍，立銀錢三個於三十步內，命中或上或中或下不差為熟。
一、試火器，以八十步立五尺高、二尺闊木牌，三發一中，十發七中為精。
一、試火箭，以八十步，亦用銃把平去中式為精；歪斜不中，果系作不如法，免究其兵；製作既精，放不如法，究兵。
一、千里雷點放，緩急不誤，為熟。臨時奇遣，不載數內。失忘隨炮應用之物及損壞信藥等項，俱重治。
一、旗法，隨鼓緊慢行，如磨旗之時，兩手托開，陰陽拿住，高舉，伏身、轉腰、繞頭過一遭，方才豎起。
一、試打鼓之勢，用以木槌二根，起遲下速，兩手高舉過額，而著鼓泥裡為可。
一、在場比較法
凡操畢，各兵坐息稍久，主將亦暫退休養精神，即升堂吹哱囉，各起身，從便習學，聽中軍官豎起藍旗一面，當中點之，各營狼筅手俱聽鼓，由發放路集中軍兩邊，金鳴鼓止，用後式裝成文冊點名，比較如前條法。比較賞罰畢，僕藍旗，各照原路回伍，聽鳴鑼坐息。蓋狼筅之功在竹，屬木，故舉藍旗以應之。次舉黃圓旗，長牌籐牌手一照狼筅手點鼓通集台下，比較如前條約；賞罰畢，僕旗，各回原伍。蓋牌主御，故舉黃旗以應之，而圓則像形也。次舉白旗，各營長槍手一照狼筅手號令，赴台下，照前條約比較賞罰畢，僕旗，各回原伍。蓋長槍之利在刃，刃屬金，故舉白旗以應之。次舉黑旗，各營各色叉鈀短兵一照狼筅手號令集台下，各照前條約比較賞罰畢，僕旗，各回原伍。蓋短兵勢節險短，如水之激，故舉黑旗以應之。次舉紅旗，立把子各營鳥銃火箭弩手俱赴台下，比較畢，僕旗，各還原伍。蓋神器屬火，而弓矢皆前行之器，故舉紅旗以應之。左篇乃比較冊由頭
一、比較武藝，初試定為上等三則，中等三則，下等三則。再比，仍如原等者，不賞；進一則者，賞銀一分；進二則者，賞銀二分；超進一等，賞銀五分。一次原等，免責；二次原等，打五棍；三次原等，打十棍；五次以上原等不進者，打四十棍，革退。如有不願打者，每一次追一分，二次追二分，三次追三分，即付武藝考進之人充賞。
一、賞罰，鳥銃三彈中一者，平；中二者，賞銀一分；中三者，超賞五分。一次不中者，打三棍；二次不中者，打六棍；三次不中者，打九棍；五次不中者，打四十棍，革退。不願打者，一次罰銀五厘，二次一分，三次一分半。弓弩同例。
