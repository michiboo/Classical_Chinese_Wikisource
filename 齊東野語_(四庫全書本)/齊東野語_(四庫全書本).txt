　　欽定四庫全書　　　　　子部十
　　齊東野語　　　　　　　雜家類三〈雜説之屬〉提要
　　〈臣〉等謹案齊東野語二十卷宋周宻撰宻有武林舊事已著録宻本濟南人其曽祖扈從南渡因家吳興之弁山自號弁陽老人然其志趣不忘中原故自序中述其父之言謂身雖居吳心未嘗一飯不在齊而宻亦自署歴山書中又自署華不注山人此書以齊東野語名本其父志也中頗考証古義皆極典核而所記南宋舊事為多如張浚三戰本末紹熙內禪誅韓本末端平入洛端平襄州本末胡明仲本末李全本末朱漢章本末鄧文龍開邊安丙矯詔淳紹嵗幣岳飛逸事巴陵本末鄧文龍本末詩道否泰景定公田景定彗星朱唐交奏趙葵辭相二張援襄嘉定寳璽慶元開禧六士張仲孚反間諸條皆足以補史傳之闕自序稱其父嘗出其曽祖及祖手澤數十大帙又出其外祖日録及諸老雜書示之曰世俗之言殊傳譌也國史之論異私意也定哀多微詞有所避也牛李有異議有所黨也愛憎一衰議論乃公國史凡幾修是非凡幾易而吾書不可刪也云云今觀所記張浚趙汝愚胡寅唐仲友諸事與講學家之論頗殊其父所言殆指此數事歟明正徳十年來陽胡文璧重刻此書其序稱或謂符離富平等役頗渉南軒之父若唐陳之隙生母之服則晦庵致堂有嫌焉書似不必刻刻則請去數事殊失宻著書之㫖文璧不從可謂能除門戶之見矣明商惟濬嘗刻入禆海刪去此書之半而與癸辛雜識混合為一殊為乖謬後毛晉得舊本重刻其書乃完故今所著録一以毛本為據雲乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　齊東野語原序
　　余世為齊人居歴山下或居華不注之陽五世祖同州府君而上種學績文代有聞人曾大父扈蹕南來受髙皇帝特知遍歴三院徑躋中司泰禧之間大父從屬車外大父掌帝制朝野之故耳聞目接嵗編日紀可信不誣我先君博極羣書習聞臺閣舊事每對客語音吐洪暢纚纚不得休坐人傾聳敬嘆知為故家文獻也余齠侍膝下竊剽緒餘已有敘次意嘗疑某事與世俗之言殊某事與國史之論異他日過庭質之先子出曽大父大父手澤數十大帙示之曰某事然也又出外大父目錄及諸老襍書示之曰某事與若祖所記同然也其世俗之言殊傳譌也國史之論異私意也小子識之又曰定哀多微詞有所辟也牛李有異議有所黨也愛憎一衰論議乃公國史凡幾修是非凡幾易而吾家乘不可刪也小子識之洊遭多故遺編鉅帙悉皆散亡老病日至忽忽漫不省憶為大恨閒居追念得一二於十百懼復墜逸為先人羞迺參之史傳諸書博以近聞脞説務求〈一本無求字〉事之實不計言之野也異時展余卷者噱曰野哉言乎子真齊人也余對曰客知言哉余故齊欲不齊不可雖然余何言哉何言亦言也無所言也無所不言烏乎言客大笑吾因以名其書歴山周密公謹父書










