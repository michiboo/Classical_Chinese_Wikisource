　　自大中皇帝好儒術，特重科第，故其愛婿鄭詹事再掌春闈，上往往微服長安中，逢舉子則狎而與之語，時以所聞，質於內庭。學士及都尉皆聳然莫知所自。故進士自此尤盛，曠古無儔。然率多膏粱子弟，平進歲不及三數人。由是僕馬豪華，宴遊崇侈，以同年俊少者為兩街探花使，鼓扇輕浮，仍歲滋甚。自歲初等第於甲乙，春闈開送，天官氏設春闈宴，然後離居矣。近年延至仲夏。
　　京中飲妓，籍屬教坊，凡朝士宴聚，須假諸曹署行牒，然後能致於他處。惟新進士設筵顧吏，故便可行牒追，其所贈之資，則倍於常數。諸妓皆居平康里，舉子、新及第進士、三司幕府但未通朝籍未直館殿者，咸可就詣。如不吝所費，則下車水陸備矣。其中諸妓，多能談吐，頗有知書言語者，自公卿以降，皆以表德呼之。其分別品流，衡尺人物，應對非次，良不可及。信可輟叔孫之朝，致楊秉之惑。比常聞蜀妓薛濤之才辯，必謂人過言，及睹北里二三子之徒，則薛濤遠有慚德矣。
　　予頻隨計吏，久寓京華，時亦偷游其中，固非興致。每思物極則反，疑不能久，常欲紀述其事，以為他時談藪，顧非暇豫，亦竊俟其叨忝耳。不謂泥蟠未伸，俄逢喪亂，鑾輿巡省崤函，鯨鯢逋竄山林，前志掃地盡矣。靜思陳事，追念無因，而久罹驚危，心力減耗，向來聞見，不復盡記。聊以編次，為太平遺事雲。時中和甲辰歲，無為子序。
　　平康里。入北門，東回三曲，即諸妓所居之聚也。妓中有錚錚者，多在南曲、中曲。其循牆一曲，卑屑妓所居，頗為二曲輕斥之。其南曲、中曲，門前通十字街，初登館閣者，多於此竊游焉。二曲中居者，皆堂宇寬靜，各有三數廳事，前後植花卉，或有怪石盆池，左右對設，小堂垂簾，茵榻帷幌之類稱是。
　　諸妓皆私有指占。廳事皆彩版，以記諸帝後忌日。妓之母，多假母也〈（俗呼為爆炭，不知其因，應以難姑息之故也。）〉，亦妓之衰退者為之。諸女自幼丐育，或傭其下里貧家，常有不調之徒，潛為漁獵。亦有良家子，為其家聘之，以轉求厚賂，誤陷其中，則無以自脫。初教之歌令，而責之甚急。微涉退怠，則鞭撲備至。皆冒假母姓，呼以女弟女兄，為之行第。率不在三旬之內。諸母亦無夫，其未甚衰者，悉為諸邸將輩主之。或私蓄侍寢者，亦不以夫禮待〈（多有游惰者，於三曲中而為諸倡所豢養，必號為妙客。）〉。比見東洛諸妓體裁，與諸州飲妓固不侔矣，然其羞匕箸之態，勤參請之儀，或未能去也。
　　北里之妓，則公卿舉子，其自在一也。朝士金章者，始有參禮。大京兆但能制其舁夫，或可駐其去耳。諸妓以出里艱難，每南街保唐寺有講席，多以月之八日，相牽率聽焉。皆納其假母一緡，然後能出於里。其於他處，必因人而游，或約人與同行，則為下牒，而納資於假母。故保唐寺每三八日士子極多，益有期於諸妓也。有一嫗號袁州婆，盛有財貨，亦育數妓，多蓄衣服器用，僦賃於三曲中。亦有樂工聚居其側，或呼召之，立至。每飲率以三鍰，繼燭即倍之。
　　天水仙哥，字絳真，住於南曲中。善談謔，能歌令。常為席糾，寬猛得所。其姿容亦常常，但蘊籍不惡，時賢雅尚之，因鼓其聲價耳。故右史鄭休範〈（仁表）〉嘗在席上贈詩曰：「嚴吹如何下太清，玉肌無奈六銖輕。雖知不是流霞酌，願聽雷和瑟一聲。」
　　劉覃登第，年十六七，永寧相國鄴之愛子，自廣陵入舉，輜重數十車，名馬數十駟。時同年鄭賨先輩扇之〈（鄭賨，本吳人，或薦裴贊為東牀，因與名士相接。素無操守，粗有詞學。乾符四年，裴公致其捷，與覃同年，因詣事覃，以求維揚幕。不慎廉隅，猥褻財利，又薄其中饋，竟為時輩所棄斥。）〉，極嗜慾於長安中。天水之齒甚長於覃，但聞眾譽天水，亦不知其妍醜。所由輩潛與天水計議，每令，辭以他事，重難其來。覃則連增所購，終無難色。
　　會他日，天水實有所苦，不赴召。覃殊不知信，增緡不已。所由輩又利其所乞，且不忠告，而終不至。
　　時有戶部府吏李全者〈（戶部煉子也。）〉，居其里中，能制諸妓。覃聞，立使召之，授以金花銀榼可二斤許。全貪其重賂，逕入曲，追天水入兜輿中，相與至宴所。至則蓬頭垢面，涕泗交下，褰簾一睹，亟使舁回，而所費已百餘金矣。
　　楚兒，字潤娘，素為三曲之尤，而辯慧，往往有詩句可稱。近以遲暮，為萬年捕賊官郭鍛所納，置於他所。潤娘在娼中，狂逸特甚，及被拘繫，未能悛心。鍛主繁務，又本居有正室，至潤娘館甚稀。每有舊識過其所居，多於窗牖間相呼，或使人詢訊，或以巾箋送遺。鍛乃親仁諸裔孫也，為人異常兇忍且毒，每知，必極笞辱。潤娘雖甚痛憤，已而殊不少革。
　　嘗一日自曲江與鍛行，前後相去十數步。同版使鄭光業〈（昌國）〉時為補袞，道與之遇，楚兒遂出簾招之，光業亦使人傳語。鍛知之，因曳至中衢，擊以馬箠，其聲甚冤楚，觀者如堵。光業遙視之，甚驚悔，且慮其不任矣。
　　光業明日，特取路過其居偵之，則楚兒已在臨街窗下弄琵琶矣。駐馬使人傳語已，持彩箋送光業，詩曰：「應是前生有宿冤，不期今世惡因緣。蛾眉欲碎巨靈掌，雞肋難勝子路拳。只擬嚇人傳鐵券〈（汾陽王有鐵券，免死罪，今則無矣。蓋恐嚇之詞。）〉，未應教我踏金蓮。曲江昨日君相遇，當下遭他數十鞭。」光業馬上取筆答之，曰：「大開眼界莫言冤，畢世甘他也是緣。無計不煩乾偃蹇，有門須是疾連拳。據論當道加嚴箠，便合披緇念法蓮。如此興情殊不減，始知昨日是蒲鞭。」
　　光業性疏縱，且無畏憚，不拘小節，是以敢駐馬報復，仍便送之。聞者為縮頸。鍛累主兩赤邑捕賊，故不逞之徒，多所效命，人皆憚焉。
　　鄭舉舉者，居曲中，亦善令章，嘗與絳真互為席糾，而充博非貌者。但負流品，巧談諧，亦為諸朝士所眷。常有名賢醵宴，辟數妓，舉舉者預焉。今左諫王致君〈（調）〉、右貂鄭禮臣〈（彀）〉夕拜孫文府〈（儲）〉、小天趙為山〈（崇）〉皆在席。時禮臣初入內庭，矜誇不已，致君以下，倦不能對，甚減歡情。舉舉知之，乃下籌指禮臣曰：「學士語太多。翰林學士雖甚貴甚美，亦在人耳。至如李騭、劉允承、雍章亦嘗為之，又豈能增其聲價耶？」致君以下皆躍起拜之，喜不自勝。致君、禮臣因引滿自飲，更不復有言。於是極歡，至暮而罷。致君以下，各取彩繒遺酬。
　　孫龍光為狀元〈（名偓，文府弟，為狀元在乾符五年。）〉，頗惑之，與同年侯彰臣〈（潛）〉、杜寧臣〈（彥殊）〉、崔勛美〈（昭願）〉、趙延吉〈（光逢）〉、盧文舉〈（擇）〉、李茂勛〈（茂藹弟）〉等數人，多在其舍，他人或不盡預，故同年盧嗣業訴醵罰錢，致詩於狀元曰：「未識都知面，頻輸復分錢。苦心親筆硯，得志助花鈿。徒步求秋賦，持杯給暮饘。力微多謝病，非不奉同年。」〈（嗣業，簡辭之子。少有詞藝，無操守之譽。與同年非舊知聞，多稱力窮不遵醵罰，故有此篇。曲內妓之頭角者，為都知，分管諸妓，俾追召勻齊。舉舉、絳真，皆都知也。曲中常價，一席四環，見燭即倍，新郎君更倍其數，故云復分錢也。今左史劉文崇及第年，亦惑於舉舉。同年宴，而舉舉有疾不來，其年酒糾，多非舉舉，遂令同年李深之邀為酒糾。坐久，覺狀元微哂，良久乃吟一篇曰：「南行忽見李深之，手舞如蜚令不疑。任爾風流兼蘊藉，天生不似鄭都知。」）〉
　　牙娘，居曲中，亦流輩翹舉者。性輕率，惟以傷人肌膚為事。故硤州夏侯表中〈（澤）〉，相國少子〈（離辭年自比員刺硤州，不到任。）〉，及第中甲科，皆流品知聞者，宴集尤盛。而表中性疏猛，不拘言語，或因醉戲之，為牙娘批頰，傷其面頗甚。翼日，期集於師門，同年多竊視之。表中因厲聲曰：「昨日子女牙娘抓破澤顒。」同年皆駭然。裴公俯首而哂，不能舉者久之。今小天趙為山，每因宴席，偏眷牙娘，謂之郡君。為山內子，予從母妹也，甚明悟，為山頗憚之。或親姻中聞為山屬意牙娘，遂以告其內子。他日，為山自外歸，內子謂為山曰：「今日顏色甚悅暢，定應是見郡君也。」為山愕然久之，無言以答，亦終不敢詰其言之所來。
　　顏令賓，居南曲中，舉止風流，好尚甚雅，亦頗為時賢所厚。事筆硯，有詞句。見舉人，盡禮祗奉，多乞歌詩，以為留贈，五彩箋常滿箱篋。後疾病且甚。
　　值春暮，景色晴和，命侍女扶坐於砌前。顧落花而長歎數四，因索筆題詩云：「氣餘三五喘，花剩兩三枝。話別一樽酒，相邀無後期。」因教小童曰：「為我持此出宣陽、親仁已來，逢見新第郎君及舉人，即呈之云：『曲中顏家娘子將來，扶病奉候郎君。』」因令其家設酒果以待。逡巡至者數人，遂張樂歡飲，至暮，涕泗交下，曰：「我不久矣，幸各制哀輓以送我。」初，其家必謂求賻送於諸客，甚喜。及聞其言，頗慊之。
　　及卒，將瘞之日，得書數篇，其母拆視之，皆哀輓詞也。母怒，擲之於街中，曰：「此豈救我朝夕也？」其鄰有喜羌竹劉駝駝，聰爽能為曲詞。或雲嘗私於令賓，因取哀詞數篇，教挽柩前同唱之，聲甚悲愴，是日瘞於青門外。
　　或有措大逢之，他日召駝駝使唱，駝駝尚記其四章。一曰：「昨日尋仙子，輀車忽在門。人生須到此，天道竟難論。客至皆連袂，誰來為鼓盆？不堪襟袖上，猶印舊眉痕。」二曰：「殘春扶病飲，此夕最堪傷。夢幻一朝畢，風花幾日狂。孤鸞徒照鏡，獨燕懶歸梁。厚意那能展，含酸奠一觴。」三曰：「浪意何堪念，多情亦可悲。駿奔皆露膽，麏至盡齊眉。花墜有開日，月沉無出期。寧言掩丘後，宿草便離離。」四曰：「奄忽那如此，夭桃色正春。捧心還動我，掩面復何人。岱嶽誰為道，逝川寧問津。臨喪應有主，宋玉在西鄰。」自是盛傳於長安，挽者多唱之。
　　或詢駝駝曰：「宋玉在西，莫是你否？」駝駝哂曰：「大有宋玉在。」諸子皆知私於樂工，及鄰里之人，極以為恥，遞相掩覆。絳真因與諸子爭全相謔，失言云：「莫倚居突肆。」既而甚有恨色。後有與絳真及諸子昵熟者，勤問之，終不言也。
　　楊妙兒者，居前曲，從東第四五家，本亦為名輩，後老退為假母。居第最寬潔，賓甚翕集。長妓曰萊兒，字蓬仙，貌不甚揚，齒不卑矣，但利口巧言，詼諧臻妙。陳設居止處，如好事士流之家，由是見者多惑之。進士天水〈（光遠）〉，故山北之子，年甚富，與萊兒殊相懸，而一見溺之，終不能捨。萊兒亦以光遠聰悟俊少，尤諂附之。又以俱善章程，愈相知愛。天水未應舉時，已相昵狎矣。及應舉，自以俊才，期於一戰而取。萊兒亦謂之萬全。是歲冬，大誇於賓客，指光遠為一鳴先輩。及光遠下第，京師小子弟，自南院逕取道詣萊兒以快之。萊兒正盛飾立於門前以俟榜，小子弟輩馬上念詩以謔之曰：「盡道萊兒口可憑，一冬誇婿好聲名。適來安遠門前見，光遠何曾解一鳴？」萊兒尚未信，應聲嘲答曰：「黃口小兒口沒憑，逡巡看取第三名。孝廉持水添瓶子，莫向街頭亂碗鳴。」其敏捷皆此類也。
　　是春，萊兒毷氉，久不痊於光遠〈（京師以宴下第者謂之「打毷氉」。）〉。光遠嘗以長句詩題萊兒室曰：「魚鑰獸環斜掩門，萋萋芳草憶王孫。醉憑青瑣窺韓壽，困擲金梭惱謝鯤。不夜珠光連玉匣，辟寒釵影落瑤樽。欲知明惠多情態，役盡江淹別後魂。」萊兒酬之曰：「長者車塵每到門，長卿非慕卓王孫。定知羽翼難隨鳳，卻喜波濤未化鯤。嬌別翠鈿黏去袂，醉歌金雀碎殘樽。多情多病年應促，早辦名香為返魂。」
　　萊兒亂離前，有闤闠豪家以金帛聘之，置於他所。人頗思之，不得復睹。萊兒以敏妙誘引賓客，倍於諸妓，榷利甚厚，而假母楊氏未嘗優恤。萊兒因大詬假母，拂衣而去，後假母嘗泣訴於他賓。
　　次妓曰永兒，字齊卿，婉約於萊兒，無他能。今相國蕭司徒遘甚眷之，在翰苑時，每知聞間為之致宴，必約定名占之。
　　次妓曰迎兒，既乏丰姿，又拙戲謔，多勁詞以忤賓客。
　　次妓曰桂兒，最少，亦窘於貌，但慕萊兒之為人，雅於逢迎。
　　王團兒，前曲自西第一家也。〈（昨車駕反正，朝官多居此。）〉己為假母，有女數人。
　　長曰小潤，字子美，少時頗籍籍者。小天崔垂休〈（名徹，本字似之，及第時年二十。）〉，變化年溺惑之，所費甚廣。嘗題記於小潤髀上，為山所見〈（名就，今字袞求，近白小求，宰臨晉。）〉。贈詩曰：「慈恩塔下親泥壁，滑膩光華玉不如。何事博陵崔四十，金陵腿上逞歐書？」〈（垂休本第四十，後改為四十一，即崔四十崔相也。）〉
　　次曰福娘，字宜之，甚明白，豐約合度，談論風雅，且有體裁。故天官崔知之侍郎嘗於筵上與詩曰〈（名澹，贈詩方在內庭。）〉：「怪得清風送異香，娉婷仙子曳霓裳。惟應錯認偷桃客，曼倩曾為漢侍郎。」〈（時為內庭月部侍郎。）〉次曰小福，字能之，雖乏風姿，亦甚慧黠。予在京師，與群從少年習業，或倦悶時，同詣此處。與二福環坐，清談雅飲，尤見風態。予嘗贈宜之詩曰：「彩翠仙衣紅玉膚，輕盈年在破瓜初。霞杯醉勸劉郎飲，雲髻慵邀阿母梳。不怕寒侵緣帶寶，每憂風舉倩持裾。謾圖西子晨妝樣，西子元來未得如。」得詩甚多，頗以此詩為稱愜，持詩於窗左紅牆，請予題之。及題畢，以未滿壁，請更作一兩篇，且見戒無豔。予因題三絕句，如其自述。其一曰：「移壁回窗費幾朝，指環偷解薄蘭椒。無端鬥草輸鄰女，更被拈將玉步搖。」其二曰：「寒繡紅衣餉阿嬌，新團香獸不禁燒。東鄰起樣裙腰闊，刺蹙黃金線幾條。」其三曰：「試共卿卿戲語粗，畫堂連遣侍兒呼。寒肌不奈金如意，白獺為膏郎有無？」尚校數行未滿。翼日詣之，忽見自札後宜之題詩曰：「苦把文章邀勸人，吟看好個語言新。雖然不及相如賦，也直黃金一二斤。」
　　宜之每宴洽之際，常慘然鬱悲，如不勝任，合坐為之改容，久而不已。靜詢之，答曰：「此蹤跡安可迷而不返耶？又何計以返？每思之，不能不悲也。」遂嗚咽久之。他日，忽以紅箋授予，泣且拜。視之，詩曰：「日日悲傷未有圖，懶將心事話凡夫。非同覆水應收得，只問仙郎有意無？」余因謝之曰：「甚識幽旨，但非舉子所宜，何如？」又泣曰：「某幸未繫教坊籍，君子倘有意，一二百金之費爾。」未及答，因授予筆，請和其詩。予題其箋後曰：「韶妙如何有遠圖，未能相為信非夫。泥中蓮子雖無染，移入家園未得無。」覽之，因泣，不復言，自是情意頓薄。
　　其夏，予東之洛。或醵飲於家，酒酣，數相囑曰：「此歡不知可繼否？」因泣下。洎冬初還京，果為豪者主之，不可復見。〈（曲中諸子，多為富豪輩日輸一緡於母，謂之買斷。但未免官使，不復祗接於客。）〉
　　至春上已日，因與親知禊於曲水，聞鄰棚絲竹，因而視之。西座一紫衣，東座一縗麻，北座者遍〈（出甲反）〉麻衣，對米盂為糾，其南二妓，乃宜之與母也。因於棚後候其女傭以詢之。曰：「宣陽彩纈鋪張言為街使郎官置宴，張即宜之所主也。」時街使令坤為敬瑄，二縗蓋在外艱耳。及下棚，復見女傭曰：「來日可到曲中否？」詰旦詣其里，見能之在門，因邀下馬。予辭以他事，立乘與語。能之團紅巾擲予曰：「宜之詩也。」舒而題詩曰：「久賦恩情慾託身，已將心事再三陳。泥蓮既沒移栽分，今日分離莫恨人。」予覽之，悵然馳回，且不復及其門。
　　每念是人之慧性可喜也。常語予：本解梁人也，家與一樂工鄰，少小常依其家學針線，誦歌詩。總角為人所誤，聘一過客，雲入京赴調選。及挈至京，置之於是，客紿而去。初是家以親情接待甚至，累月後，乃逼令學歌令，漸遣見賓客。尋為計巡遼所嬖，韋宙相國子及衛增常侍子所娶，輸此家不啻千金矣。間者亦有兄弟相尋，便猶論奪。某量其兄力輕勢弱不可奪，無奈何，謂之曰：「某亦失身矣，必恐徒為。」因尤其家得數百金與兄，乃慟哭永訣而去。每遇賓客，話及此，嗚咽久之。
　　俞洛真，有風貌，且辯慧。
　　頃曾出曲中，值故左揆於公貴主，許納別室。於公〈（琮）〉尚廣德公主，宣宗女也，頗有賢淑之譽。從子〈（梲）〉冒其季父〈（梲，珠之子。）〉，於公柄國時，頗用事。曾貶振州司戶，後改名應舉。左揆為力甚切，竟不得。後投跡今左廣令孜門，因中第，遂佐十軍。先通洛真而納之，月餘不能事，諸媵之間彰其跡，以告貴主。主即出之，亦獲數百金。遂嫁一胥吏。未期年而所有索盡，吏不能給，遂復入曲。攜胥一女，亦當時絕色。
　　洛真雖有風情，而淫冶任酒，殊無雅裁。亦時為席糾，頗善章程。鄭右史〈（仁表）〉常與詩曰：「巧制新章拍指新，金罍巡舉助精神。時時欲得橫波盼，又怕回籌錯指人。」離亂前兩日，與進士李文遠〈（渭）〉，渥之弟，今改名〈（浣）〉，其年初舉，乘醉同詣之。文遠一見，不勝愛慕。時日已抵晚，新月初升，因戲文遠，題詩曰：「引君來訪洞中仙，新月如眉掛戶前。領取嫦娥攀得桂，便從陵谷一時遷。」予題於楣間訖，先回。間兩日，文遠因同詣南院。文遠言：「前者醉中，題姓字於所詣，非宜也，回將撤去之。」及安上門，有自所居追予者曰：「潼關失守矣。」文遠不肯中返，竟至南院。及回，固不暇前約，聳轡而歸。及親仁之里，已奪馬紛紜矣，因倉皇而回，遂乃奔竄。因與文遠思所題詩，真讖詞也。
　　王蘇蘇，在南曲中，屋室寬博，卮饌有序。女昆仲數人，亦頗善諧謔。有進士李標者，自言李英公勣之後，久在大諫王致君門下，致君弟姪因與同詣焉。飲次，標題窗曰：「春暮花株繞戶飛，王孫尋勝引塵衣。洞中仙子多情態，留住阮郎不放歸。」蘇蘇先未識，不甘其題，因謂之曰：「阿誰留郎？君莫亂道！」遂取筆繼之曰：「怪得犬驚雞亂飛，羸童瘦馬老麻衣。阿誰亂引閒人到，留住青蚨熱趕歸。」標性褊，頭面通赤，命駕先歸。後蘇蘇見王家郎君，輒詢：「熱趕郎在否？」
　　王蓮蓮，字沼容，微有風貌。女弟小仙以下數輩，皆不及。但假母有郭氏之癖，假父無王衍之嫌。諸妓皆攫金特甚，詣其門者，或酬酢稍不至，多被盡留車服，賃衛而返。曲中惟此家假父頗有頭角，蓋無圖者矣。
　　劉泰娘，北曲內小家女也。彼曲素無高遠者，人不知之。亂離之春，忽於慈恩寺前見曲中諸妓同赴曲江宴，至寺側下車而行，年齒甚妙，粗有容色。時游者甚眾，爭往詰之，以居非其所，久乃低眉。及細詢之，云：「門前一樗樹子。」尋遇暮雨，諸妓分散。其暮，予有事北去，因過其門，恰遇犢車返矣，遂題其舍曰：「尋常凡木最輕樗，今日尋樗桂不如。漢高新破咸陽後，英俊奔波遂吃虛。」同遊人聞知，詰朝詣之者結駟於門矣。
　　張住住者，南曲。所居卑陋，有二女兄不振，是以門甚寂寞，為小鋪，席貨草剉薑果之類。住住，其母之腹女也，少而敏慧，能辨音律。鄰有龐佛奴，與之同歲，亦聰警，甚相悅慕，年六七歲，隨師於眾學中，歸則轉教住住，私有結髮之契。及住住將笄，其家拘管甚切，佛奴稀得見之，又力窘不能致聘。
　　俄而里之南有陳小鳳者，欲權聘住住，蓋求其元，已納薄幣，約其歲三月五日。及月初，音耗不通，兩相疑恨。佛奴因寒食爭毬，故逼其窗以伺之，忽聞住住曰：「徐州子，看看日中也。」佛奴，龐勛同姓，傭書徐邸，因私呼佛奴為徐州子。日中，蓋五日也。佛奴甚喜，因求。住住云：「上巳日我家踏青去，我當以疾辭彼，即自為計也。」佛奴因求其鄰未嫗為之地，嫗許之。
　　是日，舉家踏青去，而嫗獨留，住住亦留。住住乃鍵其門，伺於東牆。聞佛奴語聲，遂梯而過。佛奴盛備酒饌，亦延宋嫗。因為幔寢所，以遂平生。既而，謂佛奴曰：「子既不能見聘，今且後時矣，隨子而奔，兩非其便。千秋之誓，可徐圖之。五日之言，其何如也？」佛奴曰：「此我不能也，但願保之他日。」住住又曰：「小鳳亦非娶我也，其旨可知也。我不負子矣，而子其可便負我家而辱之乎？子必為我之計。」佛奴許之。曲中素有畜鬥雞者，佛奴常與之狎。至五日，因髡其冠，取丹物托宋嫗致於住住。既而小鳳以為獲元，甚喜，又獻三緡於張氏，遂往來不絕。復貪住住之明慧，因欲嘉禮納之。時小鳳為平康富家，車服甚盛。佛奴傭於徐邸，不能給食，母兄喻之，鄰里譏之。住住終不捨佛奴，指階井曰：「若逼我不已，『骨董』一聲即了矣。」
　　平康里中，素多輕薄小兒，遇事輒唱：「住住誑小鳳也。」鄰里或知之。俄而，復值北曲王團兒假女小福，為鄭九郎主之，而私於曲中盛六子者，及誕一子，滎陽撫之甚厚。曲中唱曰：「張公吃酒李公顛，盛六生兒鄭九憐。舍下雄雞傷一德，南頭小鳳納三千。」久之，小鳳因訪住住，微聞其唱，疑而未察。其與住住昵者，詰旦告以街中之辭曰：「是日前佛奴雄雞，因避鬥飛上屋傷足。前曲小鐵爐田小福者，賣馬街頭，遇佛奴父，以為小福所傷，遂毆之。」住住素有口辯，因撫掌曰：「是何龐漢，打他賣馬街頭田小福？街頭唱：『舍下雄雞失一足，街頭小福拉三拳。』且雄雞失德，是何謂也？」小鳳既不審且不喻，遂無以對。住住因大咍，遞呼家人，隨弄小鳳，甚不自足。住住因呼宋媼，使以前言告佛奴。
　　奴視雞足且良，遂以生絲纏其雞足，置街中，召群小兒共變其唱住住之言。小鳳復以住住家噪弄不已，遂出街中以避之。及見雞跛，又聞改唱，深恨向來誤聽。乃益市酒肉，復之張舍。
　　一夕，宴語甚歡，至旦將歸，街中又唱曰：「莫將龐大作荍〈（音翹）〉團，龐大皮中的不乾。不怕鳳凰當額打，更將雞腳用筋纏。」小鳳聞此唱，不復詣住住。
　　佛奴初傭徐邸，邸將甚憐之，為致職名，竟裨邸將，終以禮聘住住，將連大第。而小鳳家事日蹙，復不侔矣。
胡證尚書質狀魁偉，膂力絕人，與裴晉公度同年。公嘗狎遊，為兩軍力士十許輩淩轢，勢甚危窘，公潛遣一介求救於胡。胡衣皁貂金帶，突門而入，諸力士睨之失色。胡後到，飲酒一舉三鐘，不啻數升，杯盤無余瀝。逡巡主人上燈，胡起，取鐵燈臺，摘去枝葉，而合其跗，橫置膝上，謂眾人曰：「鄙夫請非次改令，凡三鐘引滿一遍，三臺酒須盡，仍不得有滴瀝，犯令者一鐵躋。」胡復一舉三鐘。次及一角觥者，凡三臺三遍，酒未能盡，淋漓逮至並坐。胡舉躋將擊之，群惡皆起設拜，叩頭乞命，呼為神人。胡曰：「鼠輩敢爾，乞汝殘命。」叱之令去。
余頃年往長安中，鰥居僑寓，頗有介靜之名。然惚率交友，未嘗辭避，故勝遊狎宴，常亦預之。朝中知己，謂余能立於顏生子祚生之間矣。余不達聲律，且無耽惑，而不免俗，以其道也。然亦懲其事，思有以革其弊。嘗聞大中以前，北里頗為不測之地。故王金吾式、令狐博士滈皆目擊其事，幾罹毒手。實昭著本末，垂戒後來，且又焉知當今無之但不值執金吾曲臺之泄耳。王金吾，故山南相國起之子，少狂逸，曾昵行此曲。遇有醉而後至者，遂避之床下。俄頃，又有後至者，仗劍而來，以醉者為金吾也，因梟其首而擲之曰：「來日更呵殿入朝耶？」遂據其狀。金吾獲免，遂不入此曲，其首家人收瘞之。令狐博士滈，相君當權日，尚為貢士，多往此曲，有昵熟之地，往訪之。一旦，忽告以親戚聚會，乞輟一日，遂去之。滈於鄰舍密窺，見母與女共殺一醉人而瘞之室後。來日復再詣之宿，中夜問女，女驚而扼其喉，急呼其母，將共斃之，母勸而止。及旦，歸告大京尹捕之，其家已失所在矣。以博文事，不可不具載於明文耳。頃年舉子皆不及此里，惟新郎君恣遊於一春，近不知誰何啟迪嗚呼！有危梁峻谷之虞，則回車返策者眾矣，何危禍之惑甚於彼，而不能戒於人哉則鼓洪波遵覆轍者，甚於作俑乎！後之人可以作規者，當力制乎其所誌，是不獨為風流之談，亦可垂誡勸之旨也。述才慧，所以痛其辱重廩也；述誤陷，所以警其輕體也；敘宜之，所以憐拯己之惠也；敘洛真，所以誡上姓之容易也；舉令賓，所以念蚩蚩者有輕才之高見也；舉住住，所以嘉碌碌者有重讓之明心也；引執金吾與曲臺，所以裨將來為危梁峻谷之虞也。可不戒之哉！
裴思謙狀元，及第後作紅箋名紙十數，詣平康里，因宿於里中。詰旦，賦詩曰：「銀缸斜背解鳴璫，小語低聲賀玉郎。從此不知蘭麝貴，夜來新惹桂枝香。」
鄭光業新及第年，宴次，有子女卒患心痛而死，同年皆惶駭。光業撤筵中器物，悉授其母，別征酒器，盡歡而散。
楊汝士尚書鎮東川，其子知溫及第，汝士開家宴相賀，營妓咸集。汝士命人與紅綾一匹，詩曰：「郎君得意及青春，蜀國將軍又不貧。一曲高歌紅一匹，兩頭娘子謝夫人。」
鄭合敬先輩及第後，宿平康里。詩曰：「春來無處不閑行，楚潤相看別有情。好是五更殘酒醒，時時聞喚狀元聲。」

