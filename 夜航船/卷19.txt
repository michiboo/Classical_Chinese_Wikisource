
磁石引針。琥珀攝芥。蟹膏漆漆化為水。皂角入竈突煙煤堅。胡桃帶殼燒紅，其火可藏數日。酸漿入盂，水垢浮。燈芯能碎乳香。撒鹽入火，炭不爆。用鹽擂椒、椒味好。川椒麻人，水能解。帶殼胡桃煮臭肉，肉不臭。瓜得白梅則爛。栗得橄欖則香。豬脂炒榧，皮自脫。芽茶得鹽，不苦而甜。井水蟹黃沙淋而清。石灰可藏鐵器。草索可祛青蠅。炭可斷蟻道。香油殺諸蟲。狗糞之中米，鴿食則死。桐油殺荷花。江茶枯麥。粉畏椒。蜈蚣畏油。松毛可殺米蟲。麝香祛壁虱。馬食雞糞，則生骨眼。蒼蠅叮蠶，生肚蟲。三月三日收薺菜花莖置燈檠上，則飛蛾蚊蟲不投。五月五日收蝦蟆，能治瘧，又治兒疳。香油沫龜眼，則入水不沈。唾沫蝶翅，則當空高飛，乳香久留，能生舍利。羚羊角能碎佛。柿煮蟹不紅。橙合醬不酸。麩見肥皂則不就。荊葉辟蚊，臺蔥辟蠅。唾津可溶水銀，茶末可結水銀。薄荷去魚腥。荸薺煮銅則軟，甘草煮銅則硬。蠍畏蝸牛。磬畏慈菇，斧怕肥皂。螺螄畏雪，蟹怕霧。河豚殺樹，狗膽能生。燈芯能煮江鰍。麻葉可辟蚊子。酒火發青，布衣拂即止。琴瑟弦久而不鳴者，以桑葉捋之，則響亮如初。黑鯉魚乃老鼠變成，鱖魚乃蝦蟆變成，魚乃人發變成。燕畏艾，雀銜艾而奪其巢。騾馬蹄曝幹為末，放酒中即成水。柳絮經宿，即為浮萍。杜大黃嫩子擲水化為萍。庚午癸卯二日舂米，不蛀。柳葉入水，即化為楊葉絲魚。人參與細辛同貯則不壞。槿樹葉和石灰搗爛，泥酒醋缸則不漏。尋泉脈，以竹火循地照有氣沖炎起，下必有泉。試鹽鹵，以石蓮子十個投鹵中，浮起五個為五成，六個六成，七個七成。五成以下，味薄無鹽矣。以銹釘磨醋寫字，濃墨刷紙背，名頃刻碑。取烏賊魚墨，書文券，歲久脫落成白紙。燈盞中加少許鹽，則油不速幹。油一斤，以胡桃一個搗爛投之，則省油。造油燭，先以麻油澆其芯，則過黴不黴。蠟燭風吹有淚，以鹽少許實缺處。淚即止。燒蠟有缺，嚼藕渣補之，即不漏。寫絹上字，以薑汁代水磨墨，則不沁。蒲花和石灰泥壁及缸壇，勝如紙筋。蓖麻子水研寫字，只如空紙付去，以竈煤紅丹糝之，字即現。雞子清調石灰粘瓷器，甚妙。粘綴山石，以生羊肝研調面綴之，即堅牢。池水渾濁，以瓶入糞，用箬包投水中則清。金遇鉛則碎。核桃與銅錢同嚼，則錢易碎。水銀撒了，以青石引之，皆上石。伏中不可鑄錢，汁不消，名爐凍。菟絲無根而生，蛇無足而行，魚無耳而聽，蟬無口而雞。龍聽以角，牛聽以鼻。石脾入水則幹，出水則濕。獨活有風不動，無風自搖。鵂晝暗夜明。鼠夜動晝伏。南倭海灘蚌淚著色，晝隱夜顯。沃山石滴水著色，晝顯夜隱。睡蓮晝開，夜縮入水底。蔓草晝縮入地，夜即復出。以形化者牛哀為虎。以魄化者望帝為鵑，帝女為精衛。以血化者萇弘為碧，人血為磷。以發化者梁武宮人為蛇。以氣化者蜃為樓臺。以淚化者湘妃為斑竹。無情化有情者，腐草為螢，朽麥化蝶，爛瓜為魚。有情化無情者，蝗蚓為百合，望夫女為石燕、為石蟹、為石。物相化者，雀為蛤，雉為蜃，田鼠為，鷹為鳩，鳩為鷹，蛤仍為雀。鬆化為石。人相化者，武都婦人為男子，廣西老人為虎。人食礬石而死，蠶食之不饑。魚食巴豆而死，鼠食之而肥。風生獸得菖蒲則死。鱉得莧則活。蜈蚣得蜘蛛則腐。鴟得桑椹則醉。貓得薄荷則醉。虎得狗則醉。橘得糯米則爛。芙蕖得油則敗。番蕉得鐵則茂。金得翡翠則粉。犀得人氣則碎。漆得蟹則敗。萱草忘憂，合歡蠲忿。鶬鶊療妒，治魘，橐治畏。金剛石遇羚羊角則碎。龍遇煙煤則不散。
雀芋置幹地多濕，置濕地反幹。飛鳥觸之墮，走獸遇之僵。終歲無烏，有寇。雞無故自飛去，家有蟲。雞日中不下樹，妻妾奸謀。屋柱木無故生芝，白為喪，赤為血，黑為賊，黃為喜。雞來貧，狗來富，貓兒來後開質庫。犬生，家富足。鴉風鵲雨。貓子生，值天德月德者，無不成。忌寅生人及子令生人見。鼠咬巾衣，明日喜至。鸛忽移巢，必有火災。雞上窠作啾聲，來日必雨。凡雞歸棲蚤，則明日晴；歸棲遲，則明日雨。烏夜啼，主米賤。鴉慢叫則吉，急叫則兇。一聲兇，二聲吉，三聲酒食至。或動頭點尾向人叫者，口舌災患多兇。雞生子多雄，家必有喜。夜半雞啼，則有憂事。燕巢人家，巢戶內向，及長過尺者，吉祥。
雨時鳩鳴，有應者即晴，無應者即雨。無故蟻聚及移窠者，天必暴雨。蚯蚓出，亦然。白蟻蟲，是日必吉辰。凡見蛇交，則有喜。遇蛇會，急拜，求富貴必如意。遇蛇蛻殼，急脫衣服蓋之，凡謀大吉。生鱉甲寸銼，以紅莧覆之，盡成小鱉。蝦多，年必荒蟹多，年多亂。績麻骨插竹園，四圍竹不沿出。芝麻骨亦可。梓木作柱，在下首，則木響叫，雲爭坐位。杉木炭為末，安門臼中，則能自響。釘樓板，用蹇漆樹削釘，以米泔浸之，待幹，釘板易入，其堅如鐵。荷花梗塞鼠穴，則鼠自去。黃蠟與果子同食，則蠟自化去。蘿蔔提硝，則硝潔白而光潤。燈芯蘸油，再蘸白礬末，能粘起炭火。雞蛋開頂上一小竅，傾出黃白，灌入露水，又以油紙糊好其竅，日中曬之，可以自升，離地三、四尺。伏中收松柴，劈碎，以黃泥水中浸至皮脫，曬幹，冬月燒之，無煙。竹青亦可。竹篾以石灰水煮過，可代藤用。
身上生肉丁，麻花擦之。飛絲入眼而腫者，頭上風屑少許揩之。一雲珊瑚尤妙。人有見漆生瘡者，用川椒三四十粒，搗碎，塗口鼻上，則漆不能害。指甲有垢者，白梅與肥皂同洗則凈。彈琴指甲薄者，僵蠶燒煙熏之則厚。染頭發，用烏頭、薄荷入綠礬染之。食梅，牙軟。吃梅則不軟，一用韶粉擦之。油手以鹽洗之，可代肥皂。一雲將順手洗，自落。腳根厚皮，用有布紋瓦或浮石磨之。幹洗頭，以蒿本、白芷等分為末，夜擦頭上，次早梳之，垢穢自去。狐臭以白灰、陳醋和傅腋下，一方以煆過明礬擦之尤妙。女兒纏足，先以杏仁桑白皮入瓶內煎湯，旋下鹽硝、乳香，架足瓶口熏之。待溫，傾出盆中浸洗，則骨軟如綿。洗浴去身面浮風，以芋煮汁洗之，忌見風半日。梳頭令發不落，用側柏葉兩大片，胡桃去殼兩個、榧子三個，同研碎，以擦頭皮，或浸水常搽亦可。取方桑灰、柳灰、小灰、陳草灰、石灰五灰，用水煎濃汁，入醋點之。入鼻中氣，陽時在左，陰時在右，候其時則氣盛，交代時則兩管皆微。婦人月信斷三五日交接者是男，二四日交接者是女。夏月面最熱，扇面則身亦涼。冬月足最冷，烘足則身亦暖。善睡者以淡竹葉曬幹為細末，用二錢水一盞調服，則終夜不寐，可以防賊。如以熱湯調服，則睡至曉。附子末數錢，用水兩碗煎數沸濯足，遠行足不痛。宣州木瓜治腳氣，煎湯洗之。面上生瘡，疑是漆咬者，以生薑擦之，熱則是，不熱即非。患咳逆，閉氣少時即止。腳麻，以草芯貼眉心，左麻貼右，右麻貼左。蹉氣筋骨牽痛則正坐，隨所患一邊，以足加膝上立愈。腳筋摳，左腳操起右陰子，右腳操起左陰子，即止。身上癤毒初起，以中夜睡覺未語時唾津塗之，塗數十次，漸消。左邊鼻衄，用帶子縛七裏穴。腳轉筋，款款攀足大拇指少頃，立止。新為僧道，熬獵油塗網巾痕，數日後即一色。
夏月衣黴，以東瓜汁浸洗，其跡自去。北絹黃色者，以雞糞煮之即白，鴿糞煮亦好。墨汙絹，調牛膠塗之，候幹揭起，則墨與俱落，凡絹可用。血汙衣，用溺煎滾，以其氣熏衣，隔一宿以水洗之，即落。綠礬百草煎汙衣服，用烏梅洗之。鞋中著樟瑙，去腳氣。用椒末去風，則不疼痛。洗頭巾，用沸湯入鹽擺洗，則垢自落。一雲以熱面湯擺洗，亦妙。
槐花汙衣，以酸梅洗之。絹作布夾裏，用杏仁漿之，則不吃絹。伏中裝綿布衣，無珠；秋冬則有。以燈芯少許置綿上，則無珠。茶褐衣緞，發白點，以烏梅煎濃湯，用新筆塗發處，立還原色。酒醋醬汙衣，藕擦之則無跡。黴徵衣，以枇杷核研細為末，洗之，其斑自去。氈襪以生芋擦之，則耐久而不蛀。紅莧菜煮生麻布，則色白如薴。楊梅及蘇木汙衣，以硫黃煙熏之，然後水洗，其紅自落。油汙衣，用蚌粉熨之，或以滑石、或以圖書石灰熨之，俱妙。膏藥跡，以香油搓洗自落，後用蘿蔔汁去油。墨汙衣，用杏仁細嚼擦之。洗毛衣及氈衣，用豬蹄爪湯乘熱洗之，汙穢自去。葛布衣折好，用蠟梅葉煎湯，置瓦盆中浸拍之，垢即自落，以梅葉揉水浸之，不脆。油汙衣，用白面水調罨過夜，油即無跡。去墨跡，用飯粘搓洗，即落。羅絹衣垢，折置瓦盆中，溫泡皂莢湯洗之，頓按翻轉，且浸且折，垢穢盡去。棄前水，復以溫湯浸之，又頓拍之，勿展開，候幹折藏之，不漿不熨。顏色水垢，用牛膠水浸半日，溫湯洗之。洗白衣，白菖蒲用銅刀薄切，曬幹作末，先於瓦盆內用水攪勻，捋衣擺之，垢膩自脫。洗絹衣，用蘿蔔汁煮之。洗皂衣，濃煎梔子湯洗之。
黃泥汙衣，用生薑汁搓了，以水擺去之。洗油汙衣，滑石天花粉不拘多少為末，將汙處以炭火烘熱，以末糝振去之。如未凈，再烘，再振，甚者不過五次。漆汙衣，杏仁、川椒等分研爛揩汙處，凈洗之。墨汙衣，用杏仁去皮尖茶子等分為末糝上，溫湯擺之洗，字則壓去。油羅極細末糝字上，以火熨之。又法：以白梅捶洗之。蟹黃汙衣，以蟹臍擦之即去。
血汙衣，即以冷水洗之即去。洗油帽，以芥末搗成膏糊上，候幹，以冷水淋洗之。
炙肉，以芝麻花為末，置肉上，則油不流。糟蟹久則沙，見燈亦沙，用皂角一寸置瓶下，則不沙。煮老雞，以山楂煮即爛，或用白梅煮，亦妙。枳實煮魚則骨軟，或用鳳仙花子。醬內生蛆，以馬草烏碎切入之，蛆即死。糟茄入石綠，切開不黑。糟姜，瓶內安蟬，雖老薑亦無筋。食蒜後，生薑、棗子同食少許，則不臭。煮飯以鹽硝入之，則各自粒而不粘。米醋內入炒鹽，則不生白衣。用鹽洗豬臟肚子則不臭。醃魚，用礬鹽同醃，則去涎。凡雜色羊肉入松子，則無毒。
藕皮和菱米同食，則甜而軟。芥辣，用細辛少許與蜜同研，則極辣。曬胡蘆幹，以槁本湯洗過，不引蠅子。楊梅核與西瓜子，用柿漆拌，曬幹，則自開，只揀取仁。鴨蛋以砂畫花寫字，候幹，以頭發灰汁洗之，則花直透內。炒白果、栗子，放油紙在內，則皮自脫。夏月魚肉放香油，耐久不臭。蘿蔔梗同煮銀杏，則不苦。著芋，以灰煮之則酥。煮藕，以柴灰煮之，則糜爛，另換水放糖。榧子與蔗同食，其渣自軟，與紙一般。曬肉脯，以香油抹之，不引繩子。食荔枝，多則醉；以殼浸水飲之則解。醃鴨蛋，月半日做，則黃居中。一雲日中做。韶粉去酒中酸味，赤豆炒熱入之，亦好。荷花蒂煮肉，精者浮，肥者沈。鴨蛋以金剛根同煮，白皆紅。天落水做飯，白米變紅，紅米變白。飲酒欲不醉，服硼砂末。吃栗子，於生芽處咬破氣，一口剝之，皮自脫。竹葉與栗同食，無渣。茄幹灰可醃海蜇。寸切稻草可煮臭肉，其臭皆入草內。煮老鵝，就竈邊取瓦一片同煮，即爛。吃蟹後，以蟹臍洗手，則不腥。豆油煮豆腐有味。籬上舊竹篾縛肉煮，則速糜。餛飩入香蕈在內不噯。食河豚罷，以蘿蔔煎湯滌器皿，即去其腥。燈草寸斷，收糖霜重間之為佳。糖霜用新瓶盛貯，以竹箬紙包好，懸於竈上，兩三年不溶。糟姜入瓶中，糝少許熟栗子末於瓶口，則無滓。糟姜時，底下用核桃肉數個，則姜不辣。糟茄，須旋摘便糟，仍不去蒂萼為佳。幹蓼草上下覆鋪，以貯糯米，則不蛀。豆黃和松葉食之，甚美，可作避地計。
沙糖調水洗石耳，極光潤。食梅齒軟，以梅葉嚼之，即止。生甜瓜以鯗魚骨刺之，經宿則熟。伏中合醬與面，不生蛆。收椒，帶眼收，不帶葉收，不變色。日未出及已沒下醬，不引蠅子。醉中飲冷水，則手顫。造醬之時，缸面用草烏頭四個置其上，則免蠅蚋。
商嵌銅器以肥皂塗之，燒赤後，入梅鍋爍之，則黑白分明。黑漆器上有朱紅字，以鹽擦則作紅水流下。油籠漆籠漏者，以馬屁塞之，即止。肥皂圍塞之，亦妙。柘木以酒醋調礦灰塗之，一宿則作間道烏木。漆器不可置蒓菜，雖堅漆亦壞。熱碗足燙漆桌成跡者，以錫註盛沸湯沖之，其跡自去。銅器或石上青，以醋浸過夜，洗之自落。針眼割線者，用燈燒眼。錫器上黑垢，用雞鵝湯之熱者洗之。酒瓶漏者，以羊血擦之則不漏。碗上有垢，以鹽擦之。水炭缸內，夏月可凍物。刀銹，木賊草擦之。皂角在竈內燒煙，鍋底煤並煙突煤自落。肉案上抹布，以豬膽洗之，油自落。炭瓶中安貓食，不臭，雖夏月亦不臭。槁本湯布拭酒器並酒桌上，蠅不來。香油蘸刀則不脆。琉璃用醬湯洗油自去。鐵銹以炭磨洗之。刀鈍以幹炭擦之則快。泥瓦火煆過，作磨刀石。洗刀洗鐵皮，松木杉木鐵艷粉為細末，以羊脂炒幹為度，用以擦刀，光如皎月。洗缸瓶臭，先以水再三洗凈卻，以銀杏搗碎，泡湯洗之。荷葉煎湯，洗錫器極妙。釜內生銹，燒湯，以皂莢洗之如刮。松板作酒榨，無木氣。鍍白桐器，用萱草根及水銀揩之如新。錫器以木柴灰煮水，用木賊草洗之如銀。或用臘梅葉，或用肥皂熱水，亦可。瓷器記號，以代赭石寫之，則水洗不落。竹器方蛀，以雄黃巴豆燒煙熏之，永不蛀。凡竹器蛀，以萵苣煮湯，沃之。定州瓷器一為犬所舐，即有璺紋。漆器以覆莧菜，便有斷紋。雨傘、油衣、笠子雨中來，須以井水洗之；不爾，易得脆壞。銅器不得安頓米上，恐黴，壞其聲。手弄地栗，不可弄銅器，擊之必破。新鍋先用黃泥塗其中，貯水滿，煮一時，洗凈，再幹燒十分熱，用豬油同糟遍擦之，方可用。漆汙器物，用鹽幹擦。酒汙衣服，用藕擦。器舊，用醬水洗。藤床椅舊，用豆腐板刷洗之。鼓皮舊，用橙子瓤洗之。湯瓶生堿，以山石數枚，瓶內煮之，堿皆去。桐木為轎槓，輕復耐久。瓷器捐缺，用細篩石灰一二錢、白芨末二錢，水調粘之。鐵器上銹者，置酸泔中浸一宿取出，其銹自落。松杓初用當以沸湯；若入冷水，必破。試金石，以鹽擦之，則磨痕盡去。
研墨出沫，用耳膜頭垢則散。蠟梅樹皮浸水磨墨，有光彩。礬水寫字令幹，以五子煎湯澆之，則成黑字。肥皂浸水磨墨，可在油紙上寫字。肥皂水調顏色，可畫花燭上。
磨黃芩寫字在紙上，以水沈去紙，則字畫脫在水面上。畫上若粉被黑或硫煙熏黑，以石灰湯蘸筆，洗二三次，則色復舊。蓖麻子油寫紙上，以紙灰撤之，則見字。一雲杏仁尤妙。冬月以酒磨墨，則不凍。鹽鹵寫紙上，烘之，則字黑。冬月以楊花鋪硯槽，則水不冰。花中入火燒瓦一片，則不臭。收筆，東坡用黃連煎湯，調輕粉蘸筆，候幹收之。擦金扇油，用綿子漬鹿血，藏久擦之，甚妙。補字，以新面巾一個，用石灰少許投入，即化為粘水，貼上，悠久又無跡。洗字，扇頭綾軸上訛字，用陳醬調水筆蘸，照字寫上，須臾擦去，無痕。取錯字法，蔓荊子二錢，龍骨一錢，相子霜五分，定粉少許，同為末，點水字上，以末糝之，候幹即拂去。硯不可湯洗。真龍涎香燒煙入水，假者即散。夷使到本朝，本朝燒之，使者曰：「此真龍涎香也。」燒煙入水，果如其言。裱褙打糊，入白礬、黃蠟、椒末和之，褙書畫，蟲鼠不敢侵。裱褙書畫，午時上壁，則不瓦。又雲日中曬多日，亦不瓦。一雲用蘿蔔汁少許打糊，則不瓦。打碑紙，先以膠礬水濕過，方用。新刻書畫板，臨印時，用糯米糊和墨，印兩三次，即光滑分明。打碑，挪皂水濾去滓，以水磨墨，光彩如漆。鹿有膠和墨，最佳。和墨一兩，入金箔兩片，麝香三十文，則墨熟而緊。造墨，用秋水最佳。蓖麻子擦研，滋潤。洗油汙書畫法，用海漂硝、滑石各二分，龍骨一分半，白堊一錢，共為細末，用紙如汙衣法熨之，大凡汙多已幹者，仍以油漬之。跡大，不妨。否則以水浸一宿，絞幹，用藥亦可。瓶中生花，用草緊縛其枝，插在瓶中，可以耐久。試墨點黑漆器中，與漆爭光者，絕品也。
珍珠經年油浸，及犯屍氣色昏者，團飯中以餵雞或鴨或鵝，俟其糞下，收洗如新。鵝鴨糞曬幹燒灰，熱湯澄汁，以油珠絹袋盛洗之光凈。銀絲器不可用杉木作盛，久之色黑。代赭石作末和鹽煮金器，顏色鮮明。玉器如打破，以白礬火上熔化，粘之，補瓷器亦炒。象牙如舊，用水煮木賊令軟，洗之。再以甘草煮水，又洗之，其色如新。多年玉灰塵，以白梅湯煮之，刷洗即潔。珠子用乳汁浸一宿，洗出鮮明。象牙笏曲者，用白梅湯煮綿，令熱，裹而壓即直。舊象牙筯煮木賊草令軟，擦之，再以甘草湯洗之。又法：以白梅洗之，插芭蕉樹中，二三日出之，如新。
洗赤焦珠，木槵子皮熱湯泡洗之。研，蘿蔔汁浸一宿即白。煮象牙，用酢酒煮之，自軟。
收棗子，一層稻草一層棗，相間藏之，則不蛀。
藏栗不蛀，以栗篰燒灰淋汁，浸二宿出之，候乾，置盆中，以沙覆之。
藏西瓜，不可見日影，見之則芽。
收雞豆，曬乾入瓶，箬包好，埋之地中。
藏金橘於綠豆中，則經時不變。
藏柑子，以盆盛，用乾潮沙葢。木瓜同法。
收湘橘，用湯煮過，瓶收之，經年不壞。
藏胡桃，不可焙，焙則油。
藏梨子，用蘿蔔間之，勿令相著，經年不壞。
梨蒂插蘿蔔內，亦不得爛。藏香團，同法。
栗子與橄欖同食，作梅花香。
炒栗子、白果，拳一個在手，勿令人知，則不爆。
水楊梅入烰炭，不爛。
以缸貯細沙，藏柑橘、梨、榴之屬於其中，久而不壞。
如柑橘頓近米處，便速爛。
梨子褁帋入新瓶，可藏至二月。
石榴煎米泔百沸，湯淖過，㫰乾，可至來年夏，不可損壞。
梨子藏北棗中，可以致遠。
榧子用盛茶瓶貯之，經久不壞。
藏生棗子，用新沙礶，一層淡竹葉枝，古老銅錢數箇，白礬少許，浸水井內，經年不壞。
藏桃、梅之屬，於竹林中揀一大竹，截去上節，留五尺，通之，置果於竹中，以箬封泥塗之，隔歲如新擷。
摘銀杏，以竹篾箍其根，過一宿，擊篾則實盡落。
雞頭子連蒲元水藏於新磁器內，供時旋剝，甚妙。
蜜餞夏月多酸，可用大缸盛細沙，時以水浸濕，置瓶其上，即不壞。
梨子怕凍，須用沙甕，著稻糠拌和藏之，以草塞瓶口，使其通氣，可留過春。
松子用防風數兩置裹中，即不油。
梨子每箇以其柄插蘿蔔中，藏漆盒內，可以久留。
風栗，以皂莢水浸一宿，取出朗乾，籃盛掛當風，時時搖之。
收柑橘，用黃砂罈，以曬燥松毛拌之，則不爛。松毛濕，則又曬燥換之。無松毛，早稻草䥷斷，亦好。
閩中藏生荔枝，六七分熟者，用蜜一甕浸之，密扎，令水不入，投井中，用時取出，其色如鮮。
收胡桃、松子，以麄布作袋，掛當風中。
收桃子，以麥麩作粥，先入少鹽，盛盆內，候冷，以桃子納其中，冬月取以侑酒極佳。桃不可太熟，須擇其顏色青紅可愛者。
凡果品皆忌酒，酒氣薰即損壞。
葡萄方熟，用蠟紙裹𦂳，扎封以蠟，可留到冬。
栗蒲可安在殼中，可以久留。
食胡桃多者，令人吐血。
黃蠟同栗子嚼，成水。栗子同橄欖嚼，其味甘清，名曰：「風流脯」。
收芥菜子，宜隔年者則辣。
生薑，社前收無筋。
茄子以淋汁過柴灰藏之，可至四五月。
小滿前收醃芥菜，可交新。
葫蘆照水種，則多生。或三四株，微去其薄皮，用肥土包作一株。麻皮紮好，其藤粗大生出者，止留一二箇樣老，其大如斗，可作器用。
冬青樹接梅花，則開曬灑墨梅。
石榴樹以麻餅水澆，則多生子。
養石菖蒲無力而黃者，用鼠糞灑之。
花樹蟲孔，以硫黃末塞之。
木樨蛀者，用芝麻梗帶殼束懸樹上。
竹多年生米，急截去，離地二尺通去節，以犬糞灌之，則餘竹不生米矣。
海棠花以薄荷水浸之，則開。
銀杏不結子，於雌樹鑿一孔，入雄樹一塊，以泥塗之，便生子。
草木花枝羊食，並不發。
芝麻幹掛樹上，無蓑衣蟲。
牡丹花根下放白朮，諸般顏色皆是腰金。
冬瓜蔓上午時用苕帚打之，則多生。
天道尚左，星辰左旋。地道尚右，瓜瓠右纍。
牡丹花每一朶十二瓣，閏月十三瓣。
凡果皆從下生上，惟蓮子根從上生下。
貫仲與柏葉同嚼，無苦味。
蜀葵枯枝燒灰，可藏火。以乾竹縛作火把，雨中不滅。茄幹灰藏火，亦妙。
皂筴樹有刺，不可上。每至秋實時，以大篾箍束木身，用木砧砧之令急，一夕自落。
油紙燈入荷花池，葉即腐爛。
杏接梅花，即成臺閣梅。
桑樹接梨樹，生梨，甘脆。
紅梨花接海棠成西府。櫻桃樹接海棠成垂絲。
麻骨插椑柿，一夕即熟。
枸橘樹可接諸色佳橘佳柑。
柳樹可接桃，桃樹可接梅。
冬青樹可接木墀。
小犬吠不絕聲者，用香油一蜆殼灌入鼻中，經宿則不吠。
烏骨雞舌黑者，則骨黑；舌不黑者，但肉黑。
雞未𦐂者，以苕帚趕之，則翼毛倒生。
母雞生子，與青（一作續）麻子喫，則長生，不抱子。
竹雞叫，可去壁虱並白蟻。
鶻帶帽飛去，立喚則高颺去，伏地叫則來。
雞黃雙者，生兩頭及三足。
貓眼知時候，有歌曰：「子午線，卯酉圓，寅申巳亥銀杏樣，辰戌丑未側如錢。」香貍有四個外腎。鷹無而有肚，食肉故也。飛禽吃谷者有。雞吃貓飯，能啄人。胡麻面啖犬，則黑光而駿。虎至人家盜犬豕食，聞刀刮鍋底聲則去，蓋聞聲則齒酸故也。牛尾短者壽長，尾長者壽短。貓鼻惟六月六日一次熱。杏仁末與犬食之，即死。狗欲褪毛，飼以糟，則易褪。鹿群夜宿，大者角向外，小者在內，圈匝如寨。行兵者仿之，作鹿角寨。虎豹皮只可焙，不可曬。
猢猻病，吃壁上子，即愈。狗身上發癩，蟲蠅，百部汁塗之，即除。馬背鞍卷破脊樑，以渠中淤泥塗之，即愈。辨牛黃真假，牛黃如雞子大，重重疊疊，取置人指甲上磨之，其黃透甲，拭不落者，即真也。貓癩以柏油擦之。再發，再擦。至三次，即除。豬癩，以豬油擦之，即好。貓洗面至耳，必有客至。人家燕雀頓絕者，必有火災。鸛仰鳴則晴，俯鳴必雨。鵲巢低，其年大水。鶻初聲，或臥聞之，則一年安樂。貓犬所生皆雄者，其家必有喜事。犬死，以葵根塞其鼻，良久活。孔雀毛入眼，損人眼；膽大，毒殺人。狗虱，用朝瑙擦毛內，以大桶或箱內悶蓋之，虱即墮落，急令人掐殺之。貓狗虱癩，用桃葉搗爛，遍擦其皮毛，隔少頃洗去之，一二次即除。雞病，以真麻油灌之。雞哮，用白菜葉包鼠屎、香油浸之，即好。雞瘟，以豬肉切碎餵之。又將雄黃為末，拌飯餵之，立愈。豬瘟，以羅蔔菜連根餵之愈。牛馬疥癩，用蕎麥稈燒成灰，沐灰汁，澆之愈。牛馬瘟，用酒加麝香末些須在內，灌之。牛馬疥癩，用梨盧為末，水調塗之。鶴病，用蛇或鼠或大麥煮熟餵之。鹿病，用鹽拌豆料餵之，常食菀豆則無病。餵竈貓，用豬腸或魚腸，入些須雄黃在內，煨熟飼之。牛中暑，用胡麻苗搗汁灌之，即好。無苗，即用麻子二三兩搗爛，和井水調勻，灌之。牛馬豬驢瘟，用狼毒、牙皂各一兩，黃連一兩五錢，雄黃、硃砂各五錢為末。豬擦入眼中，牛馬驢吹入鼻中。凡雞鵝鴨欲其速肥，胡麻子拌飯，加硫磺少許，餵七日，其膘壯異常。
魚瘦而生白點者，名虱，用楓樹皮投水中，即愈。鱉與蝤蛑被蚊子一叮，即死。水中浮萍曬幹，熏蚊子則死。馬畏肥皂。蛇畏姜黃。稻草索懸數條於壁上，則蠅不來。
蠶畏雷，亦畏鼓，聞鼓聲，則伏而不起。令蛙不鳴，三五日以野菊花為末，順風吹之。辟蠅，臘月豬油以瓶懸廁上。麻葉燒煙，能辟蚊子。陳茶末燒煙，蠅速去。治壁虱，蕎麥稈作茬，可除。五月五日，取田中紫萍曬幹，取伏翼血漬之又曬，又漬數次，為末作香燒之，大去蚊蚋。一雲燒蝙蝠屎，可辟蚊子。蚊蜃之屬，得飛燕食之，則能變化。蜃之吐氣成樓臺，所以誘燕也。凡魚蝦蟮入夜皆朝北方。蜜蜂桶用黃牛糞和泥封之，能辟諸蟲，蜜有收，蜂亦不他去，極妙。收蜜蜂，先以水灑之，蜂成一團，遂嚼薄荷，以水噴之。再以薄荷塗手，徐徐拂拭，趕入桶中安幹燥處。蓋蜂畏薄荷，不螫人。蠶食而不飲，二十二日而化蟬，飲而不食，三十日而蛻。蜉蝣不食不飲，三日而死。辟蚊及諸蟲，以苦楝子、柏子、菖蒲為末，慢火燒之，聞者即去。辟蚊蚋，以幹鰻鱺骨燒之，令化為水。幹菖蒲切片，置床褥下，可除壁虱。頭上虱，藜蘆為末，糝擦其發中，經宿，虱皆幹死自落。去頭上虱，輕粉少許，糝頭上一二日，自死。八角虱，多在陰毛上，用輕粉敷之，脫去。象糞能去壁虱，取其所食余草打薦，永無壁虱。辣蓼曬幹鋪席上，除壁虱。蕓香置於帙中，辟蠹魚；置席下，去壁虱。虱入耳，以豬毛蘸膠捲入，粘出之。斷氈中蛀蟲，鰻魚骨燒煙熏之；置其骨於衣箱中，斷白魚諸蟲咬衣服。燒煙熏屋舍，免竹木生蛀蟲。人為山中大蟻傷，急以地上土擦傷處，則不痛。治廁中蛆，以蒓菜一把投廁缸中，即無。
