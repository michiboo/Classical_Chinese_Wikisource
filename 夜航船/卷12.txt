
赤刀、大訓、弘璧、琬琰，在西序，太玉、夷玉、天球、河圖，在東序，八者皆歷代傳寶。
九鼎者，昔夏方有德，遠方圖物貢金，九牧鑄鼎象物，使民知神奸。故民入川澤山林，而魑魅魍魎莫能逢之。
周有砥，宋有結綠，梁有縣黎，楚有和璞，此四寶者，天下名器。
王執鎮圭，公執桓圭，侯執信圭，伯執躬圭，子執穀璧，男執蒲璧。
聘人以圭，問士以璧，召人以瑗，絕人以玦，反絕以環。
桀伐岷山，岷山獻其二女曰琬，曰琰，桀愛之，琢其名於苕華之玉，苕是琬，華是琰。
不獨饕餮示戒，凡蠆鼎防刺也，同舟防溺也，奕車瓢防覆也。
秦始皇有方鏡，照見心膽。凡女子有邪心者，照之，即膽張心動。
魏明帝朝，昆明國獻一鳥，名金鳥，常吐金屑如粟，古人以金飾釵，謂之辟寒金。
《杜陽編》：武宗時，扶餘國貢火玉，光照數十步，置室內，不必挾纊。
《尹文子》：魏田父得玉徑尺，鄰人曰：「怪石也。」取置廡下，明旦視之，光照一室，大怖，反棄於野。鄰人取獻魏王，玉工曰：「此無價以當之。」王賜獻玉者千金，食上大夫祿。
《洞冥記》：漢武帝時，起招靈閣有二神女，各留一玉釵，帝以賜趙婕妤。至元鳳中，宮人猶見此釵。謀欲碎之。明旦視匣中，惟見白燕升天，因名玉燕釵。
《天寶遺事》：楊貴妃常犯熱躁，明皇使令含玉咽嚥津，以解肺熱。
漢武帝詔曰：往者太山見金，又有白麟神馬之瑞，宜以黃金鑄麟趾馬蹄，以協瑞焉。
有雲碧、西碧二種，其色枯澀者曰雲碧，產於雲南；其色嬌潤，有虼蚤斑者曰西碧，產於西洋。
珠、玉為上，黃、白為次，刀布為下。
宋太祖幸趙普第，時吳越王方遣使遺普書及海錯十瓶，列廡下。上曰：「此海錯必佳。」命啟之，皆滿貯瓜子金。普惶恐，頓首謝曰：「臣實不知。」上笑曰：「彼謂國家事，皆由汝書生耳。」
晁，古「朝」字；采，光彩也。言美玉每旦有白虹之氣，光彩上騰，故曰晁采。
範文正公家古鏡，背具十二時，如博棋子，每至此時，則博棋中，明如月，循環不休。
，石之似玉也，其狀每能亂玉。
宋人以燕石為玉，什襲而藏，識者笑之。
《列子》：宋人以玉為楮葉，三年而成。
《楚辭》：「懷瑾握瑜兮，窮不知所示。」
半璧曰璜。《尚書中侯》：文王至溪，見呂望釣得玉璜，刻曰：「姬受命，呂佐之。」
磚以自謂，玉以譽人，謂以此致彼。
《左傳》：虞公求虞叔之玉，叔弗獻。後乃悔曰：「匹夫無罪，懷璧其罪。焉用此以賈禍乎？」復獻之。
《逸論語》：璠瑜，魯之寶玉也。孔子曰：美哉璠璵，遠而望之煥若也；近而視之瑟若也。一則理勝，一則孚勝。
唐內庫有一盤，色正黃，圍三尺，四周有物象。如辰時，草間皆戲龍，轉已則為蛇，午則為馬，號十二時盤。
龜茲國進一枕，色如瑪瑙，枕之則十洲、三島、四海、五湖，盡在夢中，帝名遊仙枕。
外國有火林山，山中有火光，獸大如鼠，尾長三、四寸，或赤或白。山可三百里，晦夜即見此山林，乃有此獸光照。外國人取其獸毛織布，衣服垢穢，以火燒之，垢落如浣，故謂之火浣布。
東海員嶠山有冰蠶，長七寸，黑色，有麟角。以霜雪覆之，然後作繭。繭長尺一，其色五彩，織為文錦，入水不濡，入火不燎，暑月置座，一室清涼。唐堯之世，海人獻之，堯以為黼黻。
越人於石帆山中，收野繭繅絲，夜夢神人告曰：「禹穴三千年一開，汝所得繭，即《江淹集》中壁魚所化也，織絲為裳，必有奇文。」果符所夢。
龍珠在頷，蛟珠在皮，蛇珠在口，魚珠在目，蚌珠在腹，鱉珠在足，龜珠在甲。
有得九曲珠，穿之不得其竅。孔子教以塗脂於線，使蟻通之。
大徑寸，出黃支金翅鳥，口結綠，所成碧色珠也，古絕夜光者即此。
赤色珠也，一名玫瑰，蓋珠品之下者也。
《孔帖》：南蠻有珠如卵，日中以艾著火上，輒火出，號火珠。
唐順宗時，拘弘國貢水珠，色類鐵，持入江海，可行洪水之上，後化為龍。
張說為相，有人獻一珠，紺色有光。事有遺忘，玩此珠，便覺心神開悟，名曰「記事珠」。
蜘蛛腹中有珠，皎潔，持以入江海，遇大風，握珠在手，則風自定，故名「定風珠」。
《博物志》：鮫人從水中出，曾寄寓人家，積日賣綃，臨去，主人索器，泣而出珠。
貝為海中介蟲，大者名寶，交趾以南海中皆有。
大如巨栗，赤爛若珠櫻，視之若不可觸，觸之甚堅，不可破，佩之者為鬼神所護，入水不溺，入火不燃。
生海底，雲海人以網得之。初出時，紅色，久而青黑，枝柯似珊瑚，而上有孔竅如蟲蛀，擊之有金石聲。
形如鼠，糞色青黑，生西域百丈水底磐石上，土人沒水覓得之，以之鐫鏤，無堅不破，唯以羚羊角擊之即碎。
一作迦南。其木最大，枝柯竅露，大蟻穴之。蟻食石蜜，歸遺於中，木受蜜受氣，結而成香，紅而堅者謂之生結，黑而軟者謂之糖結。木性多而香味薄者，謂之虎斑結、金綠結。
寶石也。其狀色酷似貓眼，內光一線，如貓睛一般，可定時辰。
亦寶石。綠如鸚哥毛，其光四射，遠近看之，則閃爍變幻，武將上陣，取以飾盔，使射者目眩，箭不能中。
《王莽傳》：剛卯，長三寸，廣一寸四分。或用金玉，刻作兩行書曰：「正月剛卯。」又曰：「疾日剛卯。」凡六十六字。以正月卯日作此佩之，以祓除不祥。
西番有鑌鐵，面上作螺旋花，或芝麻雪花。凡造刀劍器皿，磨令光，用金絲礬澤之，其花益現，價過於銀。
明初沈萬三有聚寶盆，凡金銀珠寶納其中，過夜皆滿。太祖築陵南門，下有龍潭，深不可測，以土石投之，決填不滿；太祖取盆投之，下石即滿，且誑龍以五更即還。今南門不打五更，至四更即天亮。
《通典》；自太昊以來，則有錢矣。太昊氏、高陽氏渭之金；有熊氏、高辛氏謂之貨；陶唐氏謂之泉；商周謂之布；齊莒謂之刀，又曰教。與俗改幣，與世易。夏後以元具。周人以紫石，後世或金錢、刀布。
縣名。屬犍為。出好銀。即今四川嘉定州犍為縣。
《搜神記》：青蚨似蟬而稍大，母子不離，生於草間，如蠶，取其子，母即飛來。以母血塗錢八十一文，以子血塗錢八十一文，每市物，或先用母錢，或先用子錢，皆復飛歸，循環無已。
晉王衍妻喜聚斂，衍疾其貪鄙，故口未嘗言錢。妻欲試之，令婢以錢繞床，使不得行，衍早起見錢，謂婢曰：「舉此阿堵物去！」
《宋略》：泰始中通私鑄，而錢大壞，一貫長三寸，謂之鵝眼錢。
《南越誌》：海中有明月珠、水精珠。《魏略》：大秦國出夜光珠、真白珠。
《唐史》：太宗曰：西域賈胡得美珠，剖腹而藏之，愛珠不愛其身也。
《唐史》：穆宗時，禁中花開，群蝶飛集，上令舉網張之，得數萬；視之，乃庫中金錢也。
柴世宗時，所進禦者，其色碧翠，賽過寶石，得其片屑，以為網圈，即為奇寶。
有白定、花定，制極質樸，其色呆白，毫無火氣。
宋以定州白瓷有芒不堪用，遂命於汝州造青色諸器，冠絕鄧、耀二州。
宋時處州章生一與弟章生二，皆作窯器。哥窯比弟窯色稍白，而斷紋多，號白級碎，曰哥窯，為世所珍。
宋政和間，汴京置窯，章生二造青色，純粹如玉，雖亞於汝，亦為世所珍。
器稍大，具諸色，光采太露，多為花缸、花盆。
宋郁成章為提舉，於汴京修內司置窯，造模範，極精細，色瑩澈，不下官窯。
《雞跖集》；烏孫國有青田核，莫知其木與實，而核如瓠，可容五、六升，以之盛水，俄而成酒。劉章曾得二焉，集賓設之，一核才盡，一核又熟，可供二十客，名曰青田壺。
李適之有蓬萊盞、海山螺、瓠子卮、幔卷荷、金蕉葉、玉蟾兒，俱屬鬼工。
李白詩：「葡萄酒，金叵羅，吳姬十五醉馬馱。」
韓公聯句：「澤發解兜鍪，酡顏傾鑿落。」白樂天詩：「金屑琵琶槽，銀含鑿落盞。」
宋景詩雲：「迎新送舊只如此，且盡燈前婪尾杯。」又樂天詩：「三杯藍尾酒。」改「婪尾」為「藍尾」耳。
不甚闊大，長一丈有餘，花紋極精，堅緊不壞。
蘄州出美竹，制梅花笛、韭葉簟。白樂天詩：「笛愁春夢梅花裏，簟冷秋生韭葉中。」
《初學記》：丁諼作九層博山爐，鏤以奇禽怪獸，自然能動。山谷詩：「博山香靄鷓鶘斑。」
元和間，酌酒壺謂之註子。後仇士良惡其名同「鄭註」，乃去其柄安系，名曰偏提。
花觚入土千年，青綠徹骨，以細腰美人觚為第一，有全花、半花，花紋全者身段瘦小，價至數百。山陜出土者，為商彜、周鼎；河南出土者，為漢器，以其地有潟滷，銅質剝削，不甚貴，故銅器有河南、陜西之別。
米元章守漣水，地接靈壁，蓄石甚富，一一品目，入玩則終日不出。楊次公為廉訪，規之曰：「朝廷以千里郡付公，那得終日弄石！」米徑前，於左袖中取一石，嵌空玲瓏，峯巒洞穴皆具，色極青潤，宛轉翻落，以雲楊曰：「此石何如？」楊殊不顧，乃納之紬。又出一石，疊峰層巒，奇巧又勝，又納之袖。最後出一石，盡天畫視鏤之巧，顧楊曰：「如此那得不愛？」楊忽曰：「非獨公愛，我亦愛也！」即就米手攫得之，徑登車去。
以龔春為上，時大彬次之，甚規格。大略粗蠢、細泥精巧，皆是後人所混。
大明成化年所製。有五彩雞缸，淡青花諸器茶甌酒杯，俱享重價。
大明宣德年製。青花純白，俱踞絕頂，有雞皮紋可辨。醮壇茶杯，有值一兩一隻者，有酒字棗湯、薑湯等類者稍賤。
大明嘉靖所製。青花白地，世無其比。
萬曆之官窯，以初年為上，雖退器無不精妙，民間珍之。
古延廠，永樂年間所造，重枝疊葉，堅若珊瑚，稍帶沉色。新廠宣德年間所造，雕鏤極細，色若硃砂，鮮豔無比，有蒸餅式、甘蔗節二種，愈小愈妙，享價極重。
宣德年間三殿火災，金銀銅熔作一塊，堆垛如山。宣宗發內庫所藏古窯器，對臨其款，鑄為香爐、花瓶之類，妙絕古今，傳為世寶。
漆器之妙，無過日本。宣德皇帝差楊瑄往日本教習數年，精其技藝。故宣德漆器比日本等精。
宣德製鐵琴、鐵笛、鐵簫，其聲清皦，非竹木所及。
洪武初，帖木兒遣使奉表，有「欽仰聖心，如照世杯」之語。或曰其國舊傳有杯，光明洞徹，照之可知世事，故云。
所製精工，以黃元吉為上，歸懋德次之。初年價錢極貴，後漸輕微。
嵌鑲螺鈿梳匣、印箱，以周柱為上，花色嬌豔，與時花無異。其螺鈿杯箸等皿，無不巧妙。
南京所製竹器，以濮仲謙為第一，其所雕琢，必以竹根錯節盤結怪異者，方肯動手，時人得其一款物，甚珍重之。又有以斑竹為椅桌等物者，以姜姓第一，因有姜竹之稱。
趙士元製夾紗及夾紗幃屏，其所劂翎毛花卉，顏色鮮明，毛羽生動，妙不可言，扇扇是黃荃、呂紀得意名畫。
