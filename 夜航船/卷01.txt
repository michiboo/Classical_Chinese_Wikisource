夜航船券之一
天文部
東方蒼天，南方炎天，西方浩天，北方玄天，東北旻天，西北幽天，西南朱天，東南陽天，中央鈞天。
日、月、星謂之三光。日、月合金、木、水、火、土五星謂之七政，又謂之七曜。日月所止舍，一日更七次，謂之七襄。
東方七宿：角，木蛟；亢，金龍；氐，土貉；房，日兔；心，月狐；尾，火虎；箕，水豹。
北方七宿；斗，木獬；牛，金牛；女，土蝠；虛，日鼠；危，月燕；室，火豬；壁，水貐。
西方七宿：奎，木狼；婁，金狗；胃，土雉；昴，日雞；畢，月烏；觜，火猴；參，水猿。
南方七宿：井，木犴；鬼，金羊；柳，土獐；星，日馬；張，月鹿；翼，火蛇；軫，水蚓。
角亢氐：鄭，兗州。房心：宋，豫州。尾箕：燕，幽州。鬥牛女：吳，揚州。虛危：齊，青州。室壁：衛，并州。奎婁胃：魯，徐州。昴畢；趙，冀州。觜參：晉，益州。井鬼：秦，雍州。柳星張：周，三河。翼軫：楚，荊州。
甲子乙丑海中金，丙寅丁卯爐中火，戊辰己巳大林木，庚午辛未路旁土，壬申癸酉劍鋒金，甲戌乙亥山頭火，丙子丁丑澗下水，戊寅己卯城頭土，庚辰辛巳金蠟金，壬午癸未楊柳木，甲申乙酉泉中水，丙戌丁亥屋上土，戊子己丑霹靂火，庚寅辛卯松柏木，壬辰癸巳長流水，甲午乙未沙中金，丙申丁酉山下火，戊戌己亥平地水，庚子辛丑壁上土，壬寅卯金箔金，甲辰乙巳覆燈火，丙午丁未天河水，戊申己酉大驛土，庚戌辛亥釵釧金，壬子癸丑桑柘木，甲寅乙卯大溪水，丙辰丁巳沙中土，戊午己未天上火，庚申辛酉石榴木，壬戌癸亥大海水。天裂陽不足，地動陰有餘。
梁太清二年六月，天裂於西北，長十尺，闊二丈，光出如電，聲若雷。
唐中和三年，浙西天鳴，聲如轉磨，無雲而雨。無形有聲，謂之妖鼓；無雲而雨，謂之天泣。
《列子》：杞國有人常憂天墜，身無所寄，至廢寢食。比人心多過慮，猶如杞人憂天。
天、地、人謂之三才。混沌之氣，輕清為天，重濁為地。天為陽，地為陰。人稟陰陽之氣，生生不息，與天地參，故曰三才。
天者，君象；回者，言挽回君心也。唐太宗欲修洛陽宮，張玄素諫，止之。魏徵曰：「張公有回天之力。」
《禮記》：君父之仇，不共戴天。兄弟之仇，不反兵革。交遊之仇，不與同國。
女媧氏煉石補天。
《通鑒》：帝堯其仁如天，其智如神，就之如日，望之如雲。
宋趙鼎疏曰：頃者陛下遣張浚出使川陜，國勢百倍於今，浚有補天浴日之功，陛下有礪河之誓，終致物議以被竄逐。臣無浚之功，而當此重任，去朝廷遠，恐好惡是非，行復紛紛於聰明之下矣。
後漢蘇章為冀州刺史，行部。有故人清河守，贓奸，章至，設酒敘歡。守曰：「人皆有一天，我獨有二天。」章曰：「今日與故人飲，私恩也；明日冀州按事，公法也。」遂正其罪。
後唐明宗登極之年，每於宮中焚香祝天曰：「某，胡人，因亂為眾所推，願天早生聖人，為生民主。」
《通鑒》：帝啟立，有扈氏無道，威侮五行，怠棄三正，啟征之，大戰於甘，滅之。
《通鑒》：顓頊作歷，以孟春之月為元。是歲正月朔旦立春，五星會於天，歷營室。
宋太祖乾德五年，五星聚於奎。初，竇儼與盧多遜、楊徽之，周顯德中同為諫官。儼善推步星歷，嘗曰：「丁卯歲五星聚奎，自此天下始太平。二拾遺見之，儼不與也。」
神宗萬歷四十七年，五星𩰚於東方，杜松、劉綎全軍戰沒於渾河及馬家寨等處。
東隅，日出之地；桑榆，日入之地。日拂扶桑，謂之及時。日經細柳，謂之過時。
《天文誌》：日月會於龍𧱓尾。𧱓音𩰚[3]。
《廣雅》：日初出為旭，日昕曰晞，日溫曰煦；日在午曰亭午，在未曰昳日，日晚曰旰，日將落曰晡。
《天官書》曰：日月薄蝕，日月之交。月行黃道，而日為掩，則日食，是曰陰勝陽，其變重。月行在望，與日沖，月入於暗之內，則月食，是曰陽勝陰，其變輕。聖人扶陽而尊君曰：「日，君道也。」於其食，謹書而備戒之，日食為失德，月食為失刑。
烏最難射。一日而落九烏，言羿之善射也。後以為羿射落九日，非是。
陽燧以銅為之，形如鏡，向日則火生，以艾承之則得火。
《列子》：夸父不量力，欲追日影，逐之於暘谷之陽際，渴欲得飲。赴河飲，不足，將北走大澤中，道渴而死。
魯陽公與韓構戰，戰酣日暮，援戈揮之，日返三舍。又，虞公與夏戰，日欲落，以劍指日，日返不落。
荊軻入秦刺秦王，燕太子丹送之易水上，精誠格天，白虹貫日。
《列子》：宋國有田夫曝日而背暖，顧謂其妻曰：「負日之暄，人莫知其美者，以獻吾君，必有重賞。」人皆笑之。
《魏豹傳》：人生易老，如白駒過隙。白駒，日影也。
冬月之日，有「黃綿襖」之稱。
薄，無光也。蝕，虧缺也。朔見東方曰朒，晦見西方曰朓。朒音肉。朓音挑。
朏未成明，魄始成魄。月初三哉生明也，月十六哉生魄也。
乾祐間嘗於江岸玩月，或問：「此中何所有？」翟笑曰：「可隨吾指觀之。」俄見月規半天，瓊樓玉宇爛然，數息間，不復見矣。
尹思遣兒視月中有物，知兵亂。
《淮南子》：日出於暘谷，浴於咸池，拂於扶桑，是謂晨明。登於扶桑，爰始將行，是謂朏明。至於曲阿，是謂朝明。臨於曾泉，是謂早食。次於桑野，是謂晏食。臻於衡陽，是謂禺中。對於昆吾，是謂正中。靡於鳥次，是謂小遷。至於悲谷，是謂晡時。回至於女紀，是謂大遷。經於虞淵，是謂高舂。頓於連石，是謂下舂。至於悲泉，爰止羲和，爰息六螭，是謂懸車。薄於虞泉，是謂黃昏。淪於蒙谷，是謂定昏。日入崦嵫，經細柳入虞泉之汜，曙於蒙谷之浦，垂景在樹端，謂之桑榆。《漢書》：新垣平文帝時，上言日當再中，臣以候知之。居頃之，日果再中。
《釋名》：月，闕也。言滿則復闕也。晦，灰也。月死而灰，月光盡似之也。朔，蘇也。月死後蘇生也。弦，月半之之（sic）名也。其形一旁曲，一旁直，若張弓弦也。望，月滿之名也。日在東，月在西，遙相望也。
月中三足物也。王充《論衡》：羿請不死之藥於西王母，其妻嫦娥竊之奔月，是為蟾蜍。
《酉陽雜組》：月桂高五百丈，有一人常伐之，樹創隨合。其人姓吳名剛，西河人，學仙有過，謫令伐桂。桂下有玉兔杵藥。
言子愛父母，當如愛日之誠。
周主遣趙匡胤率兵禦遼北漢，癸卯發汴京。苗訓，善觀天文，見日下復有一日，黑光摩盪者久之，指示楚昭輔曰：「此天命也。」是夕，次陳橋，遂有黃袍加身之變。
《廣雅》：陽精外發，故日以晝明。羲和，日御也。日中有金烏。《通鑑》：太昊有聖象，日月之明。
堯時有老人，含哺鼓腹，擊壤而歌，曰：「日出而作，日入而息；鑿井而飲，耕田而食，帝力何有於我哉？」
桀嘗自言：「吾有天下，如天之有日；日亡，吾乃亡耳。」
夏日烈，冬日溫。趙盾為人，嚴而可畏，故比如夏日。趙衰為人，和而可愛，故比如冬日。
馮異大破赤眉，光武降書勞之曰：「始雖垂翅回溪，終能奮翼澠池，可謂失之東隅，收之桑榆。」
柳文：庸、蜀之南，恆雨少日，日出則群犬吠之。
漢建武七年三月晦，日食，詔上書不得言聖。鄭興上疏曰：「頃年日食，每多在晦。先時而合，皆月行疾也。日，君象，月，臣象。君亢急，則臣促迫，故月行疾。」時帝躬勤政事，頗傷嚴急，故興奏及之。
《史記》：「太陰之精上為月。」《淮南子》：「月御曰望舒，亦曰纖阿，中有玉兔。」
《通鑒》：昌意娶蜀山氏之女曰女樞，感瑤光貫月之祥，生顓頊高陽氏於若水。
崇禎十一年四月己酉夜，熒惑去月僅七八寸，至曉逆行，尾八度掩於月，丁卯退至尾，初度漸入心宿。楊嗣昌上疏言：「古今變異，月食五星，史不絕書，然亦觀其時。昔漢元帝建武二十三年，月食火星，明年呼韓單於款五原塞。明帝永平二年，月食火星，皇後馬氏德冠後宮，明年圖畫功臣於雲臺。唐憲宗元和七年，月食熒惑。明年興師，連年兵敗。今者月食火星，猶幸在尾，內則陰宮，外則陰國。皇上修德召和，必有災而不害者。」然實考嗣昌所引年月俱謬。
徐□，年九歲，嘗月下戲，人語之曰：「若令月中無物，當極明耶？」曰：「不然。譬如人眼中有瞳子，無此必不明。」
後漢黃琬，祖父瓊，為太尉，以日食狀聞。太後詔問所食多少，瓊對未知所況。琬年七歲，時在旁，曰：「何不言日食之餘，如月之初。」瓊大驚，即以其言對。
蘇福八歲時，賦《初一夜月》詩，雲：「氣朔盈虛又一初，嫦娥底事半分無。卻於無處分明有，恰似先天太極圖。」
《風俗通》：吳牛苦於日，故見月而喘。
明太祖見太孫頂顱側，乃曰：「半邊月兒。」一夕，太子、太孫侍，太祖命詠新月。懿文雲：「昨夜嚴灘失釣鉤，何人移上碧雲頭？雖然未得團圓相，也有清光遍九州。」太孫雲：「誰將玉指甲，掐破碧天痕；影落江湖裏，蛟龍未敢吞。」太祖謂「未得團圓」、「影落江湖」，皆非吉兆。
第一天樞，第二璇，第三璣，第四權，第五玉衡，第六開陽，第七瑤光。第一至第四為魁，第五至第七為杓，合之為斗。按《道藏經》：七星，一貪狼，二巨門，三祿存，四文曲，五廉貞，六武曲，七破軍，堪輿家用此。斗柄東，則天下皆春；斗柄南，則天下皆夏；斗柄西，則天下皆秋；斗柄北，則天下皆冬。《史記》：中宮、文昌下六星，兩兩相比，名曰三能。臺，三臺。色齊，君臣和；不齊，為乖戾。
泰階，三臺也。每臺二星，凡六星。符，六星之符驗也。三臺，乃天之三階。經曰：泰階者，天之三階也。上階為天子，中階為諸侯、公卿，下階為士、庶人。
形如半月，王者政教無私，則景星見。
女星旁一小星，名始影，婦女於夏至夜候而祭之，得好顏色。始影南，並肩一星，名朗，男子於冬至夜候而祭之，得好智慧。
高辛氏二子，長闕伯，次沈實，自相爭鬥。帝乃遷長於商丘，主商，昏見；遷次於大夏，主參，曉見。二星永不相見。
即太白金星，朝見東方，曰啟明；夕見西方，曰長庚。太白經天，太白陰星見，晝當伏，晝見即為經天；若經天，則天下草昧，人更主，是謂亂紀，人民流亡。應劭曰：「上階上星為男主，下星為女主；中階上星為三公，下星為卿大夫；下階上星為上士，下星為庶人。三階平則天下太平，三階不平則百姓不寧，故曰六符。」《晉誌》：角二星，為天闕，閏其間天門也，其內天庭也。故黃道經其中七曜之所行。左角為理，主刑；右角為將，主兵。亢四星，天子內朝，天下之禮法也，亦為疏廟主疾疫。氐四星，為天根，王者之宿宮，又為後妃之府，將有淫慾之事，氐先動。房四星為明堂，天子布政之室也，亦四輔也。又為四表，中間為天衢，亦為天關，黃道之所經也。七曜繇乎天衢，則天下和平，亦天駟，為天馬，主車駕，亦曰天廄，又主開閉為蓄藏之所由。又北小星為鉤，鈐鍵天之管鑰，明而近房，天下同心。心三星，天王正位也。中星曰明堂，天子位為大辰，主天下之賞罰。前星為太子，後星為庶子。尾九星，後宮之長，亦為九子，色慾均明，大小相承，則後宮有敘。箕四星，為天津，後宮後妃之府，一曰天箕，主八風，凡日月宿在箕東壁翼者，風起北方，又主口舌。南鬥六星，天廟也，為丞相太宰之位，酌量政事之宜，褒賢進良，稟受爵祿，又主兵。牽牛六星，天之關梁，主犧牲。其北二星，一曰即路，一曰聚火。又曰：上一星主道路，次二星主關梁，次三星主南越。須女四星，天之少府也，婦女之位，主布帛裁置、嫁娶。虛二星，冢宰之象也，主邑居廟堂祭祀之事，又主風雲死喪。危三星，主天府，天市架屋動，則土功起。營室二星，為太廟天子之宮也，主土功事。東壁二星，主文章，天下圖書之秘府。西方奎十六星，天之武庫也，主以兵禁。暴、婁二星，亦為天獄，主苑牧犧牲供給郊祀。胃三星，天之廚藏，五穀之倉也，又名大梁，主倉廩。昴七星，天之耳目也，主西右，又為旄頭，胡星也，又主喪，主獄。昴、畢間二星，為天衢，三光之道也，主伺候關梁。畢八星，狀如掩兔之畢，主邊兵，主弋獵，又主刑罰。觜三星，在參之右角，如鼎足形，主天之關，又為三軍之候。參七星，白獸之體。中三星橫列者，三將軍也。南方東井八星，天之南門，黃道所經，為天之亭侯，主水衡事輿。鬼五星，天之目也，主視明察奸謀。中央一星，曰積屍，搖動失色則病疾。柳八星，天之廚宰，主尚食和滋味。昴七星，一曰天都，主衣裳文繡。張六星，主珍寶宗廟之用，及衣服天廚飲食賞賚之事。翼二十二星，為天子之樂府，又主夷狄遠賓負海之客，明則禮樂興，四夷來賓。軫四星，為冢宰輔臣也，主車騎足用，亦主風，有軍出入，皆占於軫。
熒惑，火星也。守心，謂行經心度，住而不過也。宋景公時，熒惑守心。公問子韋，對曰：「禍當君，可移之相。」公曰：「相，吾輔也。不可！」曰：「移之民。」曰：「民死，吾誰與為君？」曰：「移之歲。」曰：「歲饑則民死。」子韋曰：「君有至德之言三，熒惑必三徙。」果徙三舍。
木星也。所居之國為福，所對之國為兇。福主豐稔，兇主饑荒。一曰：歲星所在之國，有稱兵伐之者必敗。
曰長星，亦曰槍。芒角四射者曰孛，芒角長如帚曰彗，極長者曰蚩尤旗。
一月移一宮，木星一歲移一宮，水星一月移一宮，火星兩月移一宮，土星二十八月移一宮。
有人居海上，每年八月，見浮槎到岸，乃賫糧，乘之。至一處，見婦人織機。其夫牽牛飲水次。問：「此是何處？」答曰：「歸問嚴君平。」君平曰：「是日客星犯牛鬥，即爾至處。」
漢和帝時，遣使者二人，微行至蜀。李為郡侯吏，出酒共飲，問曰：「君來時，知二使者以何日發行？」二人怪問其故，曰：「見有二使星入益部耳。」自此名著。
宋乾德五年三月，五星聚於奎。初，竇儼與盧多遜、楊徽之，周顯德中同為諫官，儼善推步星歷，嘗曰：「丁卯歲五星聚奎，自此天下始太平。二拾遺見之，儼不與也。」呂氏中曰：「奎星固太平之象，而實重啟斯文之兆也。文治精華，已露於斯矣。」
潁川陳、荀淑，俱率子弟宴集一堂。太史奏德星聚潁，分百裏內必有賢人會合。
光武引嚴光入內，論道舊故，相對累日。因共偃臥，光以足加帝腹上。明日，太史奏客星犯禦座甚急。帝笑曰：「朕與故人嚴子陵共臥耳。」
劉禹錫曰：「落落如晨星之相望。」謂故人寥落，如早晨之星，甚稀少也。
何諷於書中得一發卷，規四寸許，如環而無端，用力絕之，兩頭滴水。方士曰：「此名脈望，蠹魚三食神仙字，則化為此。夜持規向天中望星，星立降，可求丹服食也。」
五代湯悅，自少穎悟。嘗見飛星墮水盤中，掬而吞之，文思日麗。仕南唐，拜相。凡書檄制誥，皆出其手。
館陶公主為子求郎，不許，賜錢十萬緡。漢明帝謂群臣曰：「郎官上應列宿，出宰百裏，茍非其人，則民受其殃。」
明景清建文中為禦史大夫。文皇即位，清獨委蛇侍朝，文皇頗疑之。時星者奏文曲犯帝座甚急，色赤。是日，清衣緋入。遂收清，得所帶劍，不屈死，死後精靈猶見。
唐天□二年彗星長竟天。宋徽宗五年，有星孛於西方，長竟天。明成化七年，彗星見。正德元年，彗星見，參井侵太微垣。萬歷四十六年，東方有白氣，長竟天，其占為彗象，遼陽震報相踵。天啟元年，土星逆入井宿。
宋徽宗元年正月朔，流星自西南入尾抵距星，其光燭地。是夕，有赤氣起東北，亙西方，中出白氣二，將散，復有黑氣在旁。任伯雨言：時方孟春，而赤氣起於暮夜之幽，以天道人事推之，此宮禁陰謀下幹上之證也。散而為白，而白主兵，此夷狄竊發之證也。明成化二十三年，有飛星流，光芒燭地。正德元年，隕星如雨。崇禎十七年，星入月中。占曰：「國破君亡。」
【風神名封十八姨，又名馮異】雲【雲神名雲將】
八節之風，立春條風（赦小過，出稽留），春分明庶風（正封疆，修田疇），立夏清明風（出幣帛，禮諸侯），夏至景風（辯大將，封有功），立秋涼風（報土功，祀四郊），秋分閭闔風（解懸垂，琴瑟不張），立冬不周風（修宮室，完邊城），冬至廣漢風（誅有罪，斷大刑）。
郎仁寶曰：春之風，自下升上，紙鳶因之以起。夏之風，橫行空中，故樹杪多風聲。秋之風，自上而下，木葉因之以隕。冬之風，著土而行，是以吼地而生寒。
管輅過清河，倪太守以天旱為憂。輅曰：「樹上已有少女微風，樹間已有陽鳥和鳴。其雨至矣。」果如其言。
《嶺表錄》：颶風之作，多在初秋，作則海潮溢，俗謂之颶母風。
石氏女為尤郎婦。尤為商遠出，妻阻之，不從。郎出不歸，石病且死，曰：「吾恨不能阻郎行。後有商賈遠行者，吾當作大風以阻之。」自後行旅遇逆風，曰：「此石尤風也。」
《莊子》：「大鵬起於北溟，而徙南溟也，摶扶搖羊角而上者九萬裏。」宋熙寧間，武城有旋風如羊角，拔木，官舍捲入雲中，人民墜地死。《爾雅》：南方謂之凱風，東方謂之谷風，北方謂之涼風，西方謂之泰風。焚輪謂之頹，扶搖謂之焱。風與火為。回風為飄。日出而風謂之暴。風而雨為霾。陰日風為噎。猛風曰，涼風曰，微風曰飈，小風曰颼。
唐徐師川詩雲：「一百五日寒食雨，二十四番花信風。」《歲時記》曰：「一月二氣六候，自小寒至穀雨。四月八氣二十四候，每候五日，以一花之風信應之。」
《公羊傳》：泰山之雲，觸石而起，膚寸而合，不崇朝而雨天下。
若雲非雲，若煙非煙，鬱鬱紛紛，蕭索輪菌，謂之慶雲。王者德至於山陵，則卿雲出。《春秋繁露》：「人君修德，則□雲見。」雲五色為卿，三色為□。
夜半清氣從北方起者，謂之沆瀣。
《列子》言：神瀵即《易》所謂山澤氣相蒸，雲興而為雨也。陳希夷詩：「倏爾火輪煎地脈，愕然神瀵湧山椒。」
狄仁傑嘗赴并州法掾，登天行山，見白雲孤飛，泣曰：「吾親舍其下。」
宋韓琦，弱冠及第，方傳臚，時太史奏：「五色雲現。」出入將相，為一代名臣。
天地之使也，大塊之噫氣，陰陽之怒而為風也。《洛神賦》：「屏翳收風」。屏翳，風師也，又名飛廉；飛廉，神禽，即箕主也。又曰：「箕主簸揚，能致風雨。」
明天啟間，魏閹肆毒，風霾旱魃，赤地千里，京師地震，火災焚燒，震壓死傷甚慘。崇禎十七年正月朔，大風霾。占曰：「風從乾起主暴。」兵破城。三月丙申，大風霾，占晝晦。
《春秋》：臯魚宦遊列國，歸而母卒，泣曰：「樹欲靜而風不息，子欲養而親不在。」遂自刎死。
大舜彈五絃之琴，歌南風之詩，曰：「南風之熏兮，可以解吾民之慍兮；南風之時兮，可以阜吾民之財兮。」
漢河內張成善風角，推占當赦，教子殺人。司隸李膺督促收捕，既而逢宥獲免，膺疾憤愈憤疾，竟按殺之。
操連船艦於赤壁，周瑜用黃蓋火攻之策。時隆冬無東南風，諸葛孔明築壇而祭，應期風至，大破曹兵。
雲，山川之氣也。日旁彩雲名霞，東西二方赤色，亦曰霞。《易經》：「雲從龍，風從虎。」孔子曰：「於我如浮雲」。
陶詞：「雲無心而出岫。」
二至、二分，望雲色以卜歲之豐兇水旱。
楚襄王游於高唐，夢一女曰：「妾在巫山之陽，高丘之上，朝為行雲，暮為行雨。」比旦視之，如其言。
王勃《滕王閣賦》：「落霞與孤鶩齊飛。」後一士子夜泊江中，聞水中吟，此士曰：「何不雲『落霞孤鶩齊飛，秋水長天一色』。」鬼遂絕。
《嶺表錄》：颶風之作，多在初秋，作則海潮溢，俗謂之颶母風。明正德七年，流賊劉大等舟至通州狼山，遇颶風大作，舟覆，賊盡死。
【雨神名漭滉本郎，雨師名萍翳】
齊有一足鳥，舞於殿前。齊侯問於孔子，孔子曰：「此鳥名商羊。兒童有謠曰：『天將大雨，商羊鼓舞。』是為大雨之兆。」後果然。
《湘州記》：零陵山有石燕，遇風雨則起飛舞，雨止還為石。
武王伐紂，風霽而乘以大雨。散宜生諫曰：「非妖與？」武王曰：「非也，天洗兵也。」
唐柳毅，過洞庭，見女子牧羊道畔，怪而問之。女曰：「非羊也。此雨工雷霆之類也。」遂為女致書龍宮，妻毅以女。今為洞庭君。
關中求雨，尋蜥蜴十數，置甕中，童男女咒曰：「蜥蜴蜥蜴，興雲吐霧，致雨滂沱，放汝歸去。」宋鹹平時用此法禱雨，屢驗。於小春月內雨為液雨。時雨為澍雨。雨雪雜下為雨汁。
唐平原有冤獄，天久不雨。顏真卿為禦史，按行部邑決獄而雨，號「禦史雨」。
宋陳戩知處州，時大旱，公下車，雨遂沾足，人謂之隨車雨。
於公，東海郡決曹，決獄平恕。海州孝婦少寡，無子，姑欲嫁之，不肯。姑自經。姑女誣告孝婦，捕治，獄成。於公以為冤，太守竟殺之，郡中三年苦旱。後守聽於公言，徒步往祭，立雨。
正統九年，浙江臺寧等府久旱，民多疾疫。上遣禮部右侍郎王英，賚香帛往祀南鎮。英至紹興，大雨，水深二尺。祭祀之夕，雨止見星。次日，又大雨，田野沾足。人皆曰：「此侍郎雨也。」
漢方儲，官太常。永元中郊祀，儲言且有天變，宜更擇日，上不從。已而風日晴暢。郊還，責其欺罔，因飲鴆死。須臾，而雹大如鬥，死者千計。上使召儲，無及矣。
郭林宗友人夜至，冒雨剪韭作炊餅。杜詩：「夜雨剪春韭」。
倉頡造字成，天雨粟，鬼夜哭。大禹時，天雨金三日。翁仲儒家極貧，天雨金十餅，稱巨富。熊袞至孝，父母死，不能葬，呼天號泣，天雨錢十萬，以終其葬事。
《大戴經》雲：天地積陰，溫則為雨。雹，雨冰也，盛陽雨水溫暖，陰氣脅之不相入，則轉而為雹。
月行西南入於畢，則多雨。《易》曰「雲行雨施，品物流行。」俗雲：「雨三日以往為霖。」小雨曰，大雨曰霈，久雨為霪雨，亦曰天漏。
湯有七年之旱，太史占之曰：「當以人禱。」湯曰：「吾所為請雨者，民也。若以人禱，吾請自當。」遂齋戒，剪發斷爪，素車白馬，身嬰白茅，以為犧牲，禱於桑林之野，以六事自責曰：「政不節歟？民失職歟？宮室崇歟？女謁盛歟？苞苴行歟？讒夫昌歟？」言未已，大雨，方數千裏。
宋開寶五年，大雨，河決。太祖謂宰相曰：「霖雨不止，得非時政所闕。朕恐掖庭幽閉者眾。」因告諭後宮：「有願歸其家者，具以情言。」得百名，悉厚賜遣之。
宋神宗七年，大旱，歲饑，征斂苛急，流民扶攜塞道，羸疾無完衣，或茹木實草根，至身被鎖械，而負瓦揭木，賣以償官，累累不絕。監安上門鄭俠乃繪所見為圖，發馬遞上之言：「陛下親臣圖，以行臣之言，一日不雨，乞斬臣，以正欺君之罪。」帝見圖長嘆，寢不能寐。翌旦，命罷新法十八事。民聞之，歡呼相賀。是日，大雨，遠近沾洽。
宋徽宗時，蔡京久盜國柄，中外怨疾。商英能立異同，更稱為賢，帝因人望而相之。時久旱，彗星中天，商英受命。是夕，彗不見。明日，雨。帝喜書「商霖」二字賜之。
明蔡懋德，以參政備兵真定。天久旱，尺寸土皆焦。懋德禱雨輒應，屬邑民爭迎之。禱所至，即雨，民歡呼曰「兵道雨」。
周孝王命秦非子主馬於、渭之間，馬大蕃息，王封為附庸之君，邑於秦，使續伯益後。其日大雨雹，牛馬死，江漢俱凍。明天啟二年，大雨雹著屋，瓦磧俱碎，禾稼多傷。
元順帝二年正月朔，雨血於汴梁，著衣皆赤。
【雷神名豐隆】電【電神名缺列】虹霓【一名挈貳，一名天弓，一名□□】
仲春之月，雷乃發聲，始電。蟄蟲鹹動，啟戶始出。仲秋之月，雷始收聲，蟄蟲壞戶。《傳》曰：雷八月入地百八十日。
三國王裒父儀，以直言忤司馬昭，見殺。裒終身未嘗西向而坐，示不臣晉也。廬墓悲號，流涕著樹，樹為之枯。讀《詩》至「哀哀父母」則三復嗚咽，門人輒廢《蓼莪》。母存日，畏雷，歿後，每雷震，即造墓，曰：「裒在此。」
《世說》：夏侯玄嘗倚柱讀書，時暴雨，霹靂破所倚柱，衣服焦然，神色無變，讀書如故。與《晉紀》諸葛誕事相同。
《世紀》：神農氏之末少昊氏娶附寶，見大電光繞北鬥樞星照郊，感附寶孕，二十月生黃帝於壽丘。
《南唐書》：陸昭符，金陵人，保大中為常州刺史。一日，坐廳事，雷雨猝至，電光如金蛇繞案，吏卒皆震仆，昭符神色自若，撫案叱之，雷電遽散。得鐵索，重百斤，徐命舉索納庫中。
孔子作《春秋》，制《孝經》，書成，告備於天，天乃決郁起白霧摩地，赤虹自上而下，化為黃玉，長者三尺，上有刻文，孔子拜而受之。
漢靈帝時，有黑氣墮溫德殿中，大如車蓋，隆起奮迅，五色，有頭，體長十餘丈，形貌如龍。上問蔡邕，對曰：「所謂天投也，不見足尾，不得稱龍。」占曰：「天子內惑女色，外無忠臣，兵革將起。」
雷州英靈岡，相傳雷出於此。《國史補》：雷州春夏多雷，秋日則伏地中，其狀如彘，或取而食之。又夜城西南有雷公廟，每歲鄉人造雷鼓雷車送入廟中，或以魚彘同食者，立有霆震。
《論衡》曰：「子路感雷精而生，故好事。」
曹州澤中有雷神，龍身而人頰，鼓其腹則鳴。《史記》：「舜漁於雷澤。」即此。
彭友信以貢至京師，遇上微行，占《虹霓》詩二句雲：「誰把青紅線兩條，和雲和雨系天腰。」命友信續之，應聲曰：「玉皇昨夜鑾輿出，萬裏長空駕彩橋。」上大悅，問其籍，命翌晨候於竹橋，同入朝。友信如言，候久不至，遂入朝。上召問故，以實對。上曰：「此秀才有學有行。」遂授北平布政使。
雷，陰陽薄動，生物者也。又黔雷，天上造化神名。電，雷光也，陰陽激耀也。霹靂，雷之急激者。閃電曰雷鞭。唐詩：「雷車電作鞭。」又電神，名列缺。《思玄賦》：「列缺燁其照夜。」
《資暇錄》：律令是雷邊捷鬼，善走，與雷相疾連，故符咒雲：「急急如律令。」
《搜神記》：永和中，有人暮宿道旁女子家。夜半聞小兒呼：「阿香！官喚汝推雷車。」急驟雷雨。明日視宿家，乃一新冢。
《國史》：祥符中，嶽州玉仙觀為天火所焚，惟留一柱，有「謝仙火」三字，倒書而刻之。何仙姑雲：「謝仙，雷部，司掌火。」
陳時，雷州民陳氏獲一卵，圍及尺余，攜歸。忽一日，雷震而開，生子，有文在手，曰「雷州」。及長，名文玉，後拜本州刺史，多惠政。沒而靈異，立廟以祀。
齊神武道逢雷雨，前有浮圖一所，使薛孤延視之。未至三十步，震燒浮圖。薛大聲喝殺，繞浮圖走，火遂滅。及還，鬚髮皆焦。
《論語讖》：雷震百里，聲相附也，謂言語之符合，如聞雷聲之相同也。
《隋史》：馬湖府西，萬歲征西南夷過此，鐫「雷番山」三字於石。山中草有毒，經過頭畜，必籠其口，行人亦必緘默，若或高聲，雖冬月必有雷震之應。
商武乙無道，為偶人，謂之天神。與博不勝，而戮之。為革囊盛血，仰射之，謂之射天。獵於河渭之間，暴雷震死。
《廣輿記》：鉛山人某，常悅東鄰婦某氏，挑之，不從。值其夫寢疾，天大雷雨，乃著花衣為兩翼，躍入鄰家，奮鐵椎殺之，仍躍而出。婦以其夫真遭雷擊也。服除，其人遣媒求娶。婦因改適，伉儷甚篤。一日，婦檢箱篋，得所謂花衣兩翼者，怪其異制。其人笑曰：「當年若非此衣，安得汝為妻！」因敘事始末。婦亦佯笑。俟其出，抱衣訴官，論絞。絞之日，雷大發，身首異處，若肢裂者。
虹，□也。陰氣起而陽氣不應則為虹。又音絳，亦也。《詩經》：「在東。」霓，屈虹也。《說文》：陰氣也。《天文誌》：「抱珥虹」。一雲雄曰虹，雌曰霓。沈約《郊居賦》：「雌霓連蜷」。《西京賦》：「直以高居。」又朝西暮東，東晴西雨。
《通鑒》：太昊之母履巨人跡，意有動，虹縣繞之，因娠而生帝於成紀。少昊，黃帝之子，母曰「螺祖」，感大星如虹，下臨華渚之祥而生。
【雪神名滕六】霜【霜神名青女】
唐蕭誌忠為晉州刺史，欲出獵，有樵者見群獸，哀請於九冥使者（山神）。使者曰：「若令滕六降雪，巽二起風，則使君不出矣。」天未明，風雪大作，蕭果不出。《韓詩外傳》：「凡草木花多五出，雪花獨六出」。陰極之數，立春則五出矣。雪花曰。
晉謝太傅大雪家宴，子女侍坐。公曰：「白雪紛紛何所似？」兄子朗曰：「撒鹽空中差可擬。」兄女道韞曰：「不若柳絮因風起。」公大稱賞。
宋陶□得黨家姬，遇雪，取雪水烹茶，請姬曰：「黨家亦知此味否？」姬曰：「彼武夫安有此？但知於錦帳中飲羊羔酒耳。」公為一笑。
越人王冕，當天大雪，赤腳登爐峰，四顧大呼曰：「天地皆白玉合成，使人心膽澄澈，便欲仙去！」
王子猷居山陰，於雪夜棹小舟往剡溪訪戴安道，未到門而返。仆問之，答曰：「乘興而來，興盡而返，何必見戴？」
袁安遇大雪，閉門僵臥。洛陽令行部，見民家皆除雪出。至安門，無行跡。疑安已死，急令人除雪入戶，見安僵臥。問安何以不出。安曰：「大雪人皆餓，不宜幹人。」令賢之，舉為孝廉。
鐵腳道人，嘗愛赤腳走雪中，興發則朗誦《南華·秋水篇》，嚼梅花滿口，和雪咽之，曰：「吾欲寒香沁入心骨。」
晉王恭嘗披鶴氅涉雪而行，孟旭見之，曰：「此真神仙中人也。」
環州蕃部奴訛者，素倔強，未嘗出謁郡守。聞種世衡至，出迎。世衡約明日造其帳。是夕大雪，深三尺。左右曰：「地險不可往！」世衡曰：「吾方結諸羌以信，詎可失期？」遂緣險而入。奴訛訝曰：「公乃不疑我耶！」率部落羅拜聽命。
李□乘雪夜入蔡州，攪亂鵝鴨池，及軍聲達於吳元濟臥榻，倉卒驚起，圍而擒之。
孟浩然情懷曠達，常冒雷雪騎驢尋梅，曰：「吾詩思在灞橋風雪中，驢背上。」
《大戴經》云：天地積陰寒則為雪。《汜勝之書》：雪為五穀之精。又雲「冬雪兆豐年」。故冬雪為瑞雪。詩有「宜瑞不宜多」之句。
蘇武持節使匈奴。幽武大窖中，齧雪咽氈，數日不死，匈奴神之。
孫康家貧，好學，嘗於冬夜映雪讀書。
宋太祖數微行過功臣家。一日大雪，伺夜，普意太祖不出。久之，聞叩門聲，普亟出，太祖立風雪中。
露之所結也。《大戴禮》雲：霜露陰陽之氣，陰氣盛則凝而為霜。《易》曰：「履霜堅冰至。」《詩》：「岐節貫秋霜。」
《白帖》：鄒衍事燕惠王，盡忠。左右譖之，王系之獄。衍仰天而哭，五月為之降霜。
【露一名天乳，一名天酒】霧冰
楊太真每宿酒初消，多苦肺熱。淩晨，至後苑，傍花口吸、花露以潤肺。
漢武帝建柏梁臺，高五十丈，以銅柱置仙人掌，擎玉盤，以承雲表之露，和玉屑服之，以求仙也。
夜氣著物為露。《玉篇》曰：「天之津液，下所潤萬物也。」
地氣上，天不應也。《元命苞》曰：「陰陽亂為霧，氣蒙冒覆地之物。」
冬水所結天寒地凍，則水凝結而堅也。
梁詔，貴縣人，以孝名，有甘露著松樹上。後為廣東提刑幹官。蘇軾詢知狀，為署其齋曰「甘露」，林曰「瑞松」，其讀書處曰「薰風」。
神農氏世衰，諸侯相侵伐，炎帝榆罔，弗能征。軒轅修德治兵，以征不享。與蚩尤戰於涿鹿，蚩尤作霧十裏，以迷軒轅，乃以指南車擒殺之。
卿大夫以上喪祭，用冰者也。
晉令狐策夢立冰上，與冰下人語。索占之，曰：「為陽語陰，媒介事也。當為人作媒，冰泮成婚。」後太守田豹，為子求張嘉貞女，使策為媒，果於仲春成婚。故今稱媒人亦曰「冰人」。《詩經》曰：「迨其冰泮。」
《荀子》：「冰生於水而寒於水。」比後進之過於先生也。
唐楊國忠為右相，或勸陜郡進士張彖謁國忠，曰：「見之，富貴立可圖。」彖曰：「君輩倚楊右相若泰山，吾以為冰山耳。若皎日既出，君輩得無失所恃乎？」遂隱居嵩山。
明正德十年，文安縣一日河水忽僵立，風色甚寒，凍結為柱，高圍俱五丈，中空而旁穴。數日，流賊過縣，鄉民走入穴中避之，賴以保全者，何啻百萬！
六律屬陽，十一月黃鐘，正月太簇，三月姑洗，五月蕤賓，七月夷則，九月無射；六呂屬陰，十二月大呂，二月夾鐘，四月仲呂，六月林鐘，八月南宮，十月應鐘。
甲曰閼逢，乙曰旃蒙，丙曰柔兆，丁曰韁圉，戊曰著雍，己曰屠維，庚曰上章，辛曰重光，壬曰玄，癸曰昭陽。
子曰困敦，醜曰赤奮，寅曰攝提，卯曰單閼，辰曰執徐，巳曰大荒落，午曰敦，未曰協洽，申曰灘，酉曰作噩，戌曰閹茂，亥曰大淵獻。
子鼠無膽，醜牛無上齒，寅虎無頸，卯兔無唇，辰龍無耳，巳蛇無足，午馬無下齒，未羊無瞳，申猴無脾，酉雞無外腎，戌狗無胃，亥豬無筋。鼠前四爪、後五爪，虎五爪，龍五爪，馬單蹄，猴五爪，狗五爪，故屬陽。牛兩爪，兔缺唇，蛇雙舌，羊分蹄，四爪，雞四爪，豬四爪，故屬陰。三春四陬月、如月、宿月。三夏曰余月、臯月、旦月。三秋曰相月、壯月、玄月。三冬曰陽月、辜月、塗月。
正月解凍水，二月白蘋水，三月桃花水，四月瓜蔓水，五月麥黃水，六月山礬水，七月豆花水，八月荻苗水，九月霜降水，十月復槽水，十一月走淩水，十二月淩水。
伏羲始立八節；周公始定二十四節，以合二十四氣。
立春正月節，雨水正月中；驚蟄二月節，春分二月中；清明三月節，穀雨三月中；立夏四月節，小滿四月中；芒種五月節，夏至五月中；小暑六月節，大暑六月中；立秋七月節，處暑七月中；白露八月節，秋分八月中；寒露九月節，霜降九月中；立冬十月節，小雪十月中；大雪十一月節，冬至十一月中；小寒十二月節，大寒十二月中。
唐虞紀歲曰載，夏改載曰歲，商改歲曰祀，周改祀曰年，秦改年曰遂。
《歷律誌》：凡四千六百一十七歲為一元。一元之中有中元、下元。九度，陽厄五、陰厄四。初入元，百六歲有陽厄，故曰百六陽九。
堯元年至萬歷元年癸酉，三千九百六十二年，六十七甲子。
洪武十七年甲子為中元，正統九年甲子為下元。洪治十七年甲子為上元。嘉靖四十三年甲子為中元。天啟四年甲子為下元。
十日則天幹一周，故曰浹旬。十二月則地支一周，故曰浹辰。
謂冬者歲之餘，夜者日之餘，雨者月之餘。魏董遇以三餘讀書。
五夜即五更，分甲乙丙丁戊也。故三更謂之丙夜。
俗以初五、十四、廿三為月忌，蓋三日乃河圖數之中宮五數也。五為君象，故庶民不敢用之。
冬至後餘一日，則閏正月；餘二日，則閏二月；餘十二日，則閏十二月；若十三日，則不閏矣。
春分、秋分、冬至、夏至前一日，謂之四離。立春、立夏、立秋、立冬前一日，謂之四絕。
立春後六日，驚蟄後十三日，清明後二十日，立夏後七日，芒種後十五日，小暑後二十三日，立秋後八日，白露後十七日，寒露後二十三日，立冬後九日，大雪後十九日，小寒後二十六日，謂「往亡」。
甲不開倉，乙不栽植，丙不修竈，丁不剃頭，戊不受田，己不破券，庚不經絡，辛不合醬，壬不決水，癸不詞訟。子不問蔔，醜不冠帶，寅不祭祀，卯不穿井，辰不哭泣，巳不遠行，午不苫蓋，未不服藥，申不安床，酉不會客，戌不吃狗，亥不嫁娶。
燧人掌火。春取榆柳之火，夏取棗杏之火，秋取柞之火，冬取槐檀之火。
東方乘震而司春，其帝太，其神句芒，其日甲乙。甲乙屬木，水旺於春，其色青，故春曰青帝。南方居離而司夏，其帝炎帝，其神祝融，其日丙丁。丙丁屬火，火旺於夏，其色赤，故夏曰赤帝。西方當兌而司秋，其帝少，其神蓐收，其日庚辛。庚辛屬金，金旺於秋，其色白，故秋曰白帝。北方乘坎而司冬，其帝顓頊，其神玄冥，其日壬癸。壬癸屬水，水旺於冬，其色黑，故冬曰黑帝。中央屬土，黃帝乘權，其日為戊己。戊己屬土，土旺於四時，其色黃。
每年小滿後，累日而進，積三十日為夏至，而一陰生，天時漸短。小寒後累日而進，積三十日為冬至，而一陽生，日晷初長。《周禮》註：冬至日在牽牛，景長一丈二尺，夏至日在東井，景長五寸。
《爾雅》：「四時和謂之玉燭。」謂言道光照也。
上旬曰上浣，中旬曰中浣，下旬曰下浣。浣沐浴也。古制：朝臣十日一給假，一月三給，為浣沐之期。
《莊子》：狙公養狙，曰：「與若茅栗也，朝三暮四。」眾狙皆怒。又曰：「朝四暮三。」眾狙皆喜。
東周懦弱，政失之舒，故衰周無寒歲。嬴氏兇殘，政失之急，故暴秦無燠年。
《晉書》：陶侃曰：「大禹聖人，乃惜寸陰。至於凡人，當惜分陰，無使日月其除也。」
鄒律回春劉向《別錄》：燕有寒谷，黍稷不生，鄒衍吹律，暖氣乃至，草木皆生。
《索隱》曰：「秦二世三年正月，以避秦始皇諱，改名端月，至漢始易。」
楚俗立春日，門貼宜春字。唐人立春日作春餅，生菜號春盤。
伏羲置元日。漢武置歲元、月元、時元。
漢高祖十月定秦，遂為歲首。七年，長樂宮成，制群臣朝賀儀，改用夏正。建寅之月，則元日賀，始高祖。
東方朔占曰：正月元日至八日，一雞，二犬，三豕，四羊，五馬，六牛，七人，八谷。其日晴明，主所生之物繁衍，陰雨則夭折。
宋富鄭公於正月七日朝見，真宗勞之曰：「今日卿至，可謂人日。」
宋真宗以正月三日為天慶節。
晉人日造華勝相遺，剪綵縷金插鬢。
元旦縣官懸羊頭於門，又磔雞覆之。草木萌動，羊嚙百草，雞啄五穀，殺之以助生氣也。
黃帝於元旦立桃板，門上畫神荼、郁壘。堯時獻重明鳥如雞。國人利寶雞，戶上懸葦索，插符。三代異尚，夏插茭葦，即今插芝麻稭。殷螺首以謹閉塞也，一名椒圖。周桃梗。
屠蘇，庵名。漢時有人居草庵造酒，除夕以藥襄浸酒中，辟除百病，故元日飲之。其飲法：先少者，後老者。以少者得歲，故先之；老者失歲，故後之。
元日取椒置酒中飲之，謂之椒觴。以椒為玉衡星精，服之令人卻老。
周制迎春。唐中宗制迎春彩花。
元日取五木煎湯沐浴，令人至老發黑。道家謂青木香為五香，亦雲五木。庾詩：「聊傾柏葉酒，試奠五辛盤。」
元日曉漏前，宰州三司金吾以樺燭數百炬，擁馬前後如城，謂之火城。
以正月十五天官生日放天燈，七月十五水官生日放河燈，十月十五地官生日放街燈。宋太宗淳化元年六月丙午詔，罷中元、下元兩夜燈。
上元張燈，止三夜，其十七、十八，始於錢王，入貢疏買兩夜燈。乾德五年正月有詔：「上元張燈，舊止三夜。朝廷無事，區宇安，方當年穀之豐登，宜縱士民之行樂。其令開封府更放十七、十八兩夜燈。」
唐玄宗元夕與天師葉靜能登虹橋，往廣陵看燈。士女望見，以為神仙。帝敕伶人奏《霓裳曲》。數日後，廣陵果奏其事。
唐睿宗於安福門外作燈樹，高二十丈，宮女千數，並長安少婦千餘人，衣錦繡，於燈輪下踏歌三日，令朝士作歌，以紀其勝。歌中有「踏歌聲調入雲中」之句。
《西京雜記》：「西都京城街衢，有執金吾曉夜傳呼，以禁止夜行，惟正月十五敕金吾弛禁，前後各一日，謂之放夜。」
正月卯日，佩卯剛辟邪。唐制：正月下旬送窮，晦日湔裳。
紫姑，人家侍妾，為大婦所殺，置之廁中。後人作其形於廁，元夕迎之，能占農事及桑葉貴賤。
元夕人皆遊賞，獨劉向在天祿閣校書。太乙真人以青藜杖燃火照之。
正月十六日謂之耗磨日，人皆飲酒，官司不令開庫。
正月二十日為天穿，以紅彩系餅餌投屋上，謂之補天。
元日至晦日，士女悉湔裳，酌酒於水湄，以為度厄雨。
前此為霜為雪，水氣凝結。立春後，天氣下降，當為雨水。
唐李泌以二月朔為中和節，以青囊盛百穀瓜果種相問遺，釀宜春酒，祭句芒神，百官進農書。
魏文帝制。春分磔雞，祀厲殃。
二月十二日謂之花朝。俗傳是日為百花生日。徐文長考是十五日，謂的確不差。東京以是日為撲蝶會。
《左傳》：共工氏有子曰勾龍，能平水土。故祀以為社神，於仲春祭之。清明萬物齊於巽。巽。潔也，齊也。清明取潔齊之義。
言滋五穀之雨也。
唐制，清明取火以賜近臣。韓詩：「日暮漢宮傳蠟燭，輕煙散入五侯家。」
《天寶遺事》：都人士女，至春時，郊外為探春之宴。
範蜀公居許，作「長嘯堂」，前有荼，花時宴客，有花落酒杯中，飲以大白，舉座無遺，謂飛英會。
長安春時，盛於遊賞。士女鬥花，栽插以奇，多者為勝。皆用多金市名花，以備春時之鬥。
開元時，學士許慎，春日宴客花圃，不張幄設座，使童僕聚落花鋪坐下，曰：「吾自有花茵。」
開元中，富家至春時，以各花植木檻中，下設輪腳，挽以彩，所至牽引，以供觀賞，號移春檻。
寧王春時紉紅絲為繩，綴金鈴，系花梢。有鳥雀翔集，則令園吏掣鈴索以驚之，號護花鈴。
《石林詩話》：世言，社日飲酒治耳聾。五代李濤，有《春社從李求酒》詩：「社公今日沒心情，為乞治聾酒一瓶。」
漢王修年七歲，母以社日亡。來歲社，修哭之哀，鄰父老皆為之罷社。
《十六國春秋》：石勒下令寒食不許禁火。後有冰雹之異，徐元曰：「介子推帝鄉之神也，歷代所尊，未宜替也。」勒從之，令並州復寒食如故。
冬至後一百六日謂之寒食，以介子推是日焚死，晉文公禁火而誌痛也。
周制，季春雕卵鬥雞子，始為寒食戲。寒食鞦韆舞。 後唐莊宗制，寒食出祭。
唐制，清明拔河戲，踏青士大夫拜墓。
洛陽上巳日，婦女以薺花蘸油，祝而灑之水上，若成龍鳳花卉之狀則吉，曰油花蔔。
起於漢成帝。三月上巳日，官民皆祓禊於東流水上。禊者，潔也，於水上盥潔之也。巳者，止也，邪疾已去，祈介祉也。
三月上巳，賜宴曲江，都人於江頭禊飲，踐踏青草，曰踏青，侍臣於是日進踏青履。王通臾詩：「結伴踏青歸去好，平頭鞋子小雙鸞。」
唐制，上巳祓禊，賜侍臣細柳圈，雲：「帶之免蠆毒瘟疫。」今小兒清明戴柳圈，本此。周公制，上巳女巫禊於水上。鄭制，上巳溱洧祓除，秉蘭招魂續魄。
蘭亭流觴曲水，不始於蘭亭。周公蔔洛邑，因流水以泛酒，故詩曰：「羽觴隨波」。
永樂十年元宵，賜文武群臣宴，聽臣民赴午門外觀鰲山三日，遂歲以為常。時尚書夏元吉侍母觀鰲山，上命之。命中官賚鈔二百錠，即其家賜之，曰：「以為賢母歡也。」
一雲春分後戊日為春社，秋分後戊日為秋社。春社燕來，秋社燕去。一雲立春立秋後第五戊為社日。
劉宋壽陽公主，人日臥含章殿檐下，梅花點額上，愈媚。因仿之，而貼梅花鈿。
三月十六晴則貴，陰雨則賤。諺曰：「三月十六暗，桑葉載去又戴來。」
宋真宗以四月一日為天祺節。
《月令》：麥秋至。蔡邕章句曰：百穀各以生為春，熟為秋。故麥以夏為秋。
王欽若於四月八日作放生會。《荊楚歲時記》：四月八日建齋，作龍華會，浴佛。
四月中小滿後陰，一日生一分，積三十分，而成一晝，為夏至。四月乾之終，謂之滿者，言陰氣自此而生發也。又孟夏萬物生長稍得盈滿，故云小滿。一作黴𪑳，一作霉𪑳。俗云：早間芒種晚間黴。又云：夏至落雨主重黴，小暑落雨主三黴。
□柳五月五日，士人於郊野或演武場走馬較射，謂之□柳。
午日午時，頭柄正掩五鬼，於此時制百藥，無不靈驗。
師曠制，五日采艾占病。齊景公制，五日百索懸臂及釵頭符。
午日以五彩絲系臂上，謂之續命縷，辟兵及鬼，令人不病。
屈原午日投汨羅，楚人以竹筒貯米，投水祭之。有歐回者見三閭大夫，曰：「君所祭物，多為蛟龍所奪，須裹以楝樹葉，五彩絲縛之，可免龍患。」故後人制為角黍。一曰唐天寶中，宮中五日造粉團角食，以小角弓射之，中者方食，故曰角黍。
屈原以五日死，楚人以舟楫拯之，謂之競渡。又曰：五日投角黍以祭屈原，恐為蛟龍所奪，故為龍舟以逐之。
端陽日以石榴、蔡花、菖蒲、艾葉、黃梔花插瓶中，謂之五瑞，辟除不祥。
蛇、虎、蜈蚣、蠍、蟾蜍，謂之五毒。官家或繪之宮扇，或織之袍緞，午日服用之，以辟瘟氣。
《郊祀誌》：漢令郡國進梟鳥，五日為羹，賜百官，以惡鳥故食之，以辟諸惡也。
五月五日蓄蘭為湯以沐浴。《楚辭·離騷》：「浴蘭湯兮沐芳華。」
宋祥符四年，詔六月六日天書再降，為天貺節。
一九和二九，扇子不離手；三九二十七，飲水甜如蜜；四九三十六，拭汗如出浴；五九四十五，頭帶黃葉舞；六九五十四，乘涼入佛寺；七九六十三，床頭尋被單；八九七十二，思量蓋夾被；九九八十一，家家打炭墼。
《漢書》：伏日詔賜諸郎肉，東方朔拔劍割肉，謂其同官曰：「伏日宜早歸，請受賜。」即懷肉而去。
立春、立夏、立冬皆以相生而代。至於立秋，以金代火。金畏火，故至庚日必伏。蓋庚者金也。夏至後第三庚為初伏，四庚為中伏，立秋後初庚為末伏。秦穆公於是日進辟惡餅。
《提要錄》：「端午為天中節。」又曰蒲節，以是日用菖蒲泛酒故耳。
五月十日為竹醉日。是日移竹易活。又三伏內斫竹則不蛀。
《淮南子》：「一葉落而天下知秋。」古詩：「梧桐一葉落，天下盡知秋。」
《淮南子》：七月七夕，烏鵲填河成橋，以渡織女，謂與牛郎相會也。
蔡州丁氏女精於女工，每七夕禱以酒果，忽見流星墜筵中。明日，瓜上得金梭。自是巧思益進。
七月七日，諸阮庭中曬衣，無非錦繡。阮鹹以長竿大布犢鼻於上，曰：「未能免俗，聊復爾爾。」
郝隆七月七日，見富家皆曬曝衣錦，郝隆乃出日中仰臥。人問其故，曰：「我曬腹中書耳。」
唐玄宗以七夕牛女相會，命宮中作高臺，陳瓜果於上。宮人暗中以七孔針引彩線穿之，以乞天巧，穿過者以為得巧。又以蜘蛛納小金盒中，至曉，開視蛛絲之稀密，又為得巧之多寡。
七夕，以蠟作嬰兒，浮水中以為戲，為婦人生子之祥，謂之化生。
薛瑤英，於七月七日剪輕彩，作連理花千餘朵，以陽起石染之，當午散於庭中，隨風而上，遍空中，如五色雲霞，久之方散，謂之渡河吉慶花，藉以乞巧。
泥孩兒也。有極巧飾以金珠者，七夕用以饋送，以作天仙送子之祥。
目連尊者見其母落餓鬼道，以缽盛飯饗之，入口即成灰炭，目連白佛求救。佛於七月十五日設蘭盆大會，焰口咒食，其母乃得脫餓鬼之苦。
處，上聲，止也，息也。謂暑氣將於此時止息之也。白露，秋屬金；白，金色也。
八月一日以朱墨點小兒額，謂之天炙，以厭疫。八月望日，廣陵曲江觀濤。
開元二年八月十五夜，明皇與天師申元之遊月宮，及至，見大府，榜曰「廣寒清虛之府」，翠色冷光相射，極寒，不可少留。前見素娥十餘人，皆皓衣，乘白鸞，笑舞於廣寒大桂樹之下，音樂清麗。明皇制《霓裳羽衣曲》以記之。一說葉靜能，一說羅公遠，事凡三見。
趙知微有道術。中秋積陰不解，眾惜良辰。知微曰：「可借酒肴，登天柱峯玩月。」既出門，天色開霽。及登峯，月色如晝，會飲至月落方歸。下山則淒風苦雨，陰晦如故。
俗云：「雲掩中秋月，雨打上元燈。」二者皆煞風景之事，故對舉言之，非連屬語，以卜上元之燈也。今人多誤。
九為陽數，其日與月並應，故曰重陽。漢宮人賈佩蘭九日食餌，飲菊花酒，長壽。
費長房語桓景曰：「九月九日，汝家有大災，急作絳袋，盛茱萸繫臂上，登高山，飲菊花酒，此禍可消。」景如其言，舉家登山。至夕還，雞犬皆暴死。長房曰：「代之矣。」今人登高，本此。
孟嘉為桓溫叅軍，重九日宴姑孰龍山，風吹落帽。溫敕左右勿言，良久取之還，令孫盛作文嘲之。
陶潛九月九日無酒，宅邊有菊，采之盈把，坐其側。久之，而望見白衣人至，乃王弘送酒，就便酌酒，大醉而歸。
宋武帝為宋公時，在彭城，九月九日游項羽戲馬臺。今相仍為故事。
漢武帝宮人，九月九日皆飲茱萸菊花酒，令人長壽。
風俗：八月望日，廣陵曲江觀濤；浙江於十八日看戲潮。
唐周寶鎮潤州，知鶴林寺杜鵑花奇絕，謂殷七七曰：「可使頃刻開花，副重九乎？」殷曰：「諾。」及九日，果爛熳如春，寶游賞後，花忽不見。
漢張陵在富川山修道，晉永和九年九月九日，登白霞山飛昇，惟遺丹竈藥臼於山下。
宋制，十月朔拜暮，有司進煖炭，民間作煖爐會。
魏晉冬至日，受萬國百僚稱賀，少殺其儀，亞於歲朝，故曰亞歲。
魏晉宮中女工刺繡，以線揆日長短，冬至後比常添一線之功，故曰日長一線。
一九和二九，相喚不出手。三九二十七，笆頭吹觱篥。四九三十六，夜眠如露宿。五九四十五，太陽開門戶。六九五十四，笆頭抽嫩刺。七九六十三，破絮擔頭擔。八九七十二，黃狗相陽地。九九八十一，犁耙一齊出。
秦人以十二月為嘉平節，民間以酒果饋遺，謂之節禮。
宋制。十二月八日浴佛，送七寶五味粥，謂之臘八粥。
顓頊氏有三子亡而為疫鬼，一居江中為瘧鬼，一居山谷為魍魎，一匿人家室隅中驚小兒。於是除夕製為儺神，赤幘玄衣朱裳，蒙以熊皮，執戈持盾以逐之，其祟乃絶。
周公制土牛，以納音設色，出城外醜地送寒。今於立春日前迎春，設太歲土牛像，以送寒氣。
黃帝時，有兄弟二人，名神荼、鬱壘，能執鬼除疫。後世祀以為神。
上古西方深山中有惡鬼，長丈余，名山魈，人犯之即病寒熱，畏爆竹聲。除夕，人以竹燒火中，熚烞有聲，則驚走。今人代以火炮。
除夕，各家於街心燒火，襍以爆竹，謂之籸盆。視其火色明暗，以卜來歲祲祥。
裴度除夕圍爐守歲嘆老，迨曉不寐，爐中商陸火凡數添之。
賈島常於歲除，取一年所作詩文，以酒脯祭之，曰：「勞吾精神，以此補之。」
吳中村落，除夕燃火炬，縛長竿杪以照田，爛然盈野，以祈來歲之熟。
吳俗分歲罷，小兒遶街呼叫：「賣汝癡，賣汝獃，誰來買？」
隋煬帝於除夜設火山數十座，用沉香木根，每一山焚沉香數車，火光暗則以甲煎沃之，燄起數丈，香聞十數里，嘗一夜用沉香二百餘乘，甲煎二百餘石。
黃帝受《河圖》，始設靈臺。羲和占日，常儀占月，車區占星氣，伶倫造律呂，大撓作甲子，隸首造算數。容成總六術，以定氣運。
少昊使玄鳥氏司分，伯趙氏司至，青鳥氏司起，丹鳥氏司閉，顓頊受之，以孟春建寅為元，始為曆宗。堯使羲仲叔主春夏，和仲叔主秋冬，以閏月正四時，始為曆紀。
黃帝始為曆元，起辛卯，高陽氏起乙卯。舜用戊午，夏用丙寅，殷用甲寅，周用丁巳，秦用乙卯。漢作太初曆元以丁丑。夏、商、周以三統改正朔。三代而下，造曆者各有增創，如太初起之以律，而候氣於黃鐘，太衍符之以《易》，而較數於分秒，授時準之以晷，而測驗於儀象。
黃帝迎日推筴，堯閏月成歲。舜在璇璣玉衡。三代曆無定法，周秦閏餘乖次。劉歆造《三統曆》，而是非始定。東漢李梵造《四分曆》，而儀式方備。劉洪造《乾象曆》，始悟月行遲速。魏黃初間始以日食課其疏密。楊偉造《景初曆》，始立交食起虧術。又何承天造《元嘉曆》，始悟朔望及絃皆定大小餘，及以晷影驗氣。又祖沖之造《大明曆》，始悟太陽歲次之數極，不動之處一度餘。又張子信始悟日月交道有表裏，五星有遲速留逆。又張胄玄造《大業曆》，始立五星入氣加減法，及日應食不食術。劉焯造《七曜曆》，始悟日行有盈縮，及立推黃道月道。又傅仁均造《戊寅元曆》，頗采舊曆，始用定製。又李淳風造《麟德曆》，始為總法，用進朔以避晦晨月見。又一行造《大衍曆》，始以朔有四大三小，定九服軌滿交食之異，及剏立歲星差合術。又徐昂造《宣明曆》，始以悟日食有氣刻時三差。又邊岡崇《玄曆》，始立相減相乘法，以求黃道月道。又王朴《欽天曆》，始變五星法，遲留逆行，舒亟有漸。又周琮造《明天曆》，始悟日法積年自然之數。又姚舜輔造《紀元曆》，始悟食甚泛餘差數。以上計千一百八十二年。剏法有三家，漢洛下閎〈洛姓，下閎名。〉始取法黃鍾律數創曆〈律容一龠，積八十一寸，則一日之分也。〉。唐僧一行〈姓張，名璲。〉始改從大《易》蓍策數修曆〈本易大衍以四十九分為算。〉。晉虞喜始立歲次，以五十年退一度。何承天為太過進之。劉焯取二家中數折之。至元郭守敬始測景驗氣，積六十年奇退一度，始定差法。
按自黃帝訖秦末凡六改，漢高訖漢末凡五改，隋文訖隋末凡十三改，唐高訖周末凡十六改，宋太祖訖宋末凡十八改，金熙宗訖元末凡三改。而法，西漢莫善於《太初》；東漢莫善於《四分》；由魏至隋莫善於《皇極》；在唐則稱《大衍》，在五代則稱《欽天》；至元《授時》，郭守敬立儀測驗，較古精密。
黃帝命成容作蓋天，舜察璣衡以璇為璣，用以轉動為璣，以玉為管。橫置其中為衡。顓頊始為渾儀，堯復之，渾儀遭秦滅。洛下閎始復經營運儀，鮮於妄人又度之。耿壽昌始鑄為象。張衡儀始為內規外規。李淳風儀表裏三重。洛下閎為員儀，梁令瓚為遊儀，郭守敬為簡儀、仰儀。後漢有銅儀，後魏有鐵儀，李淳風有木渾儀，唐明皇有水渾天。張衡始造候風地動儀形似樽，外有八龍銜丸，震則機發，吐丸下，蟾蜍承之。伏羲始作土圭測影，伊尹作水準，得日晷辨方向。黃帝始為刻漏，夏商宣其制為漏箭。宋燕肅作水秤，周公始分更點。宋太祖聞陳摶怕五更頭之言，始去前後二點。
