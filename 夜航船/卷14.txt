《太經》曰：眼者神之牖，鼻者氣之戶，尾閭者精之路。人多視則神耗，多息則氣虛，多欲則精竭。務須閉目以養神，調息以養氣，堅閉下元以養精。精氣充則氣裕，氣裕則神完。是謂道家三寶。
《洞靈經》曰：導筋骨則形全，剪情慾則神全，靖言路則福全。保此三全，是謂聖賢。
《東坡誌林》曰：人生死自坎離，坎離交則生，分則死；離為心，坎為腎。龍者，求也，精也，血也，出於腎肝，藏之坎之物也。虎者，鉛也，氣也，力也，出於心肺，藏之離之物也。不學道者，龍常出於水，離飛而汞輕，虎常出於火，虎走而鉛枯。故真人曰：「龍從火裏出，虎向水中生。」人生能正坐瞑目，調息以久，則丹田濕而水上行，蓊然如雲蒸於泥丸。火為水妃，妃，配也，熱必從之，所謂龍從火裏出也。龍出於火，則龍不飛而汞不幹，旬日後，腦滿而腰足輕，常捲舌舐懸雍上齶也。久則汞下入口，咽送直至丹田，久則化為鉛，所謂火向水中生也。
收視，返聽，內言。
《道經》有熊經、鳥申、鳧浴、、鴟視、虎顧、息、龜縮，謂之八禽。
以眼不視，而魂在肝；以耳不聽，而精在腎；以舌不聲，而神在心；以鼻不嗅，而氣在肺；以四肢不動，而意在脾：名曰五氣朝元。
以精化氣，以氣化神，以神化虛，曰三華聚頂。
王母謂漢武曰：子但愛精握固，閉氣吞液。一年易氣，二年易血，三年易精，四年易脈，五年易髓，六年易皮，七年易骨，八年易發，九年易形。形易則變化，變化則道成，道成則為仙人。
華陽真人曰：子時肺之精華並在腎中，號曰金晶。晶者，金水未分，肺腎之氣，合而為一。當時用法，自尾閭穴下關搬至夾脊中關，自中關搬至玉京上關，節次開關以後，一撞三關，直入泥丸。三關者，海波對大骨節為尾閭下關，腰內兩腎對夾脊為中關，一名雙關，左右兩肩正中，於胸頂下會處高骨節為玉枕上關。此謂之三關。
劉很遇異人，告之曰：「必欲長生，先去三屍。人身中有神，皆欲人生，而三屍只欲人死。人死則神變，而屍成鬼，子息祭享，得歆享之。人夢與惡人爭鬥，皆屍與神戰也。」
道書：「學道之人須鳴天鼓，以召眾神。」左相叩為天鐘，右相扣為天磬，上下相扣為天鼓。若卻不祥，則鳴鐘，伐鬼靈也；制伏邪惡，則鳴磬，集百神也；念道至真，則鳴鼓，朝真聖也。要閉口緩頰，使聲虛而響應深。
玉清，元始天尊；上清，玉宸道君，即靈寶天尊；太清，混元老君，即道德天尊。
即老聃李耳，著《道德經》五千言，為道家之宗。以其年老，故號其書曰《老子》。亳州南宮九龍井前，有升仙檜、煉丹井，皆其遺跡。
紫陽真人周義山入蒙山中，遇羨門子乘白鹿，佩青髦之節，再拜乞長生訣。羨門曰：「子名在丹臺，何憂不仙？」《列仙傳》：槐里采藥人也，食松實，形體生毛四寸，能飛行捷足。
漢壺公賣藥，懸空壺於市肆，夜輒跳入壺中，費長房於樓上見之，知其非常人，乃日進餅餌，公語曰：「隨我跳入壺中，授子方術。」
黃帝聞廣成子在崆峒山，往問長生之術。廣成子曰：「必靜必清，毋勞爾形，無搖爾精，可以長生。」
西王母降漢武帝殿，有侍女四人。帝問其名，曰：「許飛瓊，董雙成，賈陵華，段安香。」
賣藥海邊，秦始皇東遊，請與言，三日三夜，賜金璧數千萬，出置阜鄉亭而去，留玉舄為報，遺書與始皇曰：「後數十年求我於蓬萊山下。」生以醉墨灑石上，皆成桃花。
韋子威師事丁約，一日辭去，謂子威曰：「郎君得道尚隔兩塵。」儒家曰世，釋家曰劫，道家曰塵，言子威尚有兩世塵緣也。
張安道生日，東坡以拄杖為壽，有詩云：「先生真是地行仙，住世因循五百年。」
《續仙傳》：晉侯道華晨起，飛上松頂，謝眾曰：「玉皇召我為仙臺郎，今去矣。」
《郊祀志》：漢武帝以道士公孫卿言仙人好樓居，於是作首山宮，建章安宮、光明宮，千門萬戶，皆極侈靡，欲神仙來居其上也。
吳猛好道術，攜弟子回豫章，江水大急，人不得渡。猛以手中扇畫江水，橫流遂成陸路，徐行而過。少頃，水復如初。
後漢欒巴為尚書郎，正旦，上賜酒，向蜀之，有司奏不敬，巴謝曰：「臣以成都失火，故酒救之。」後成都奏失火，得雨而滅，雨中有酒氣。
《列仙傳》：葛玄從左元放受《九丹經》。仙與客對食，吐飯成大蜂數百，復張口，蜂飛入口，嚼之，又成飯。大旱時，百姓憂之，乃飛符著社，天地晦瞑，大雨如註。
《神仙傳》：黃初平年幼牧羊，有一道士引入金華山石室中，數年，教以導引。其兄初起遍索之，後問一道士，曰：「金華山有牧兒。」兄隨往，與初平相見，問羊何在？曰：「在山東。」兄同往，見白石遍山下，平叱之，皆起成羊。
《真語》：傅先生入焦山，老君與之木鉆，使穿一石，厚五尺，雲穿此便當得道。傅日夜鉆之，經四十七年，石穿，遂得丹升仙。
宋慶歷中，有九哥者，浪跡市丐中，燕王呼而賜之酒，因請以技悅王。乃乞黃羅一端，金剪一具，疊而剪碎之，俄成蜂蝶無數，或集王襟袖，或亂棲宮人鬢鬟。九哥復呼之，一一來集，復成一匹羅。中有一空如一蝶之痕，乃宮人偶捉之耳。王曰：「此蝶可復完羅否？」九哥曰：「不必，姑留以表異。」
唐保大中，道士譚紫霄，號金門羽客。
道家所烹鼎金石為外丹，吐故納新為內丹。
唐李淳風之父名播，仕隋，棄官為道士，自號黃冠子。
譚峭，字景升，冬則衣綠布衫，或臥雪中；父常遣家僮尋訪，寄冬衣及錢帛。景升得之，即分給貧寒者；或寄酒家，一無所留。
漢鐘離，名權，字雲房，以裨將從周處與齊萬年戰，敗，跳終南山，遇東華王真人。至唐始一出，度呂巖，自稱天下都散漢。呂純陽，名巖，字洞賓。舉進士不第，遇鐘離，同憩一肆中，鐘離自起炊爨。呂忽昏睡，以舉子赴京，狀元及第，歷官清要，前後兩娶貴家女，五子十孫，簪笏滿門，如此四十年。後居相位，獨相十年，權勢熏灼，忽被重罪，籍沒家資，押赴雲陽，身首異處。忽然驚醒，方興浩嘆。鐘離在傍，炊尚未熟，笑曰：「黃粱猶未熟，一夢到華胥。」呂驚曰：「君知我夢耶？」鐘離曰：「子適來之夢，升沈萬態，榮瘁多端，五十年間，止為俄頃，非有大覺，焉知人世真一大夢也。」洞賓感悟，遂拜鐘離求其超度。藍采和，不知何許人，常衣破藍衫，黑木腰帶，跣一足，靴一足，醉則持三尺大拍板，行歌云：「踏踏歌，藍采和，世界能幾何？紅顏一春樹，光陰一擲梭。古人滾滾去不返，今人紛紛來更多。朝騎鸞鳳到碧落，暮見桑田生白波。」詞多率爾而作。後至濠梁，忽然輕舉，擲下靴帶拍板，乘雲而去。韓湘子，昌黎從侄，少學道，落魄他鄉，久而始歸。值昌黎誕日，怒其流落，湘子曰：「無怒也！請獻薄技。」因為頃刻花，每瓣書一聯云：「雲橫秦嶺家何在？雪擁藍關馬不前。」昌黎不悟，遺之去。後果謫潮州，至藍關，湘子來候。昌黎乃悟，因吟三韻，以補前詩，竟別。張果老，隱恆州中條山，見召於唐。開元中，寵遇與葉靜能比。自言堯時官侍中，葉公密識曰：「此混沌初分白蝙蝠精也。」授銀紫光祿大夫，放歸。天寶時屍解。《明皇雜錄》：張果老隱於中條山，常乘白驢，日行萬里，夜即疊之，置箱篋中，乃紙也，乘則以水之，復成驢。曹國舅，不知其名，言丞相曹彬之子，皇后之弟，故稱國舅。少而美姿，安恬好靜，上及皇后重之。一旦求出家雲水，上以金牌賜之。抵黃河，為篙工索渡直急，以金牌相抵。純陽見而異之，遂拜從得道。何仙姑，零陵市人，女也。生而紫雲繞室，住雲母溪，夢神人教食雲母粉，遂行如飛。遇純陽，以一桃與之，僅食其半，自是不饑。頗能談休咎。唐天後召見，中路不知所之。鐵拐李，質本魁梧，早歲聞道，修真巖穴。一日，赴老君華山之會，囑其徒曰：「吾魄在此，倘遊魂七日不返，以火化之。」徒以母病遄歸，忘其期，六日化之。七日果歸，失魄無依，乃附一餓殍之屍而起，故形骸跛惡，非其質矣。
王霸，梁時渡江入閩，居西郊之外，鑿井煉藥，能化黃金。歲饑則售金市米，遍濟貧者。
王方平嘗過蔡經家，遣使與麻姑相聞，俄頃即至。經興家見之，是好女子，手似鳥爪，衣有文章而非錦繡。坐定，各進行廚，香氣達戶外，擗麟脯行酒。麻姑云：「接待以來，東海三為桑田矣，蓬來水又淺矣」宴畢，乘雲而去。姑為後趙麻胡秋之女，父猛悍，人畏之。築城嚴酷，晝夜不止，惟雞鳴稍息。姑恤民，假作雞鳴，群雞皆應。父覺欲撻之，姑懼而逃入山洞，後竟飛升。
何中立，淮陽書生。一旦焚書裂冠，遁至蘇，結廬天慶觀，披一蓑衣，坐臥不易，妄談頗驗。凡瘵者，與蓑草服之，立愈；不與者，疾必不起。因稱之蓑衣真人。宋孝宗遣璫贄問，不言所求。中立掉首曰：「有華人即有番人，有日即有月。」璫復命，上曰：「誠如吾心。」蓋所求者，恢復大計、中宮虛位兩事也。
顏筆仙，宋建炎初，日售筆十則止。遇轉運使，飲以鬥酒。飲畢，長揖而去，遺筆籃。使左右取而還之，盡力不能勝。凡得其筆者，管中有詩或偈，禍福無不驗。年九十七，積葦坐上，自舉火焚之，人見其乘火雲飛去。
廣陵人李玨，以販糴以業，每鬥惟求利兩文，以資父母。有糴者授以升斗，俾自量。丞相李玨節制淮南，夢入洞府，見石填金書姓名，內有李玨字，方自喜。有二仙童云：「此乃江陽部民李玨爾。」
葛仙公，名玄，有仙術。嘗從吳主至溧陽，風大作，舟覆；玄獨立水上，而衣履不濕。後白日沖舉。勾漏令洪，即其孫也。
許宣平穩城陽山，絕粒不食，顏如四十，行及奔馬。時負薪賣於市，嘗獨吟曰：「負薪朝出賣，沽酒日西歸。借問家何處，穿雲入翠微。」李白入山尋之，不見，題其庵以歸。
墨子名翟，宋人。外治經典，內修道術，著書十篇，號《墨子》。年八十有二，漢武帝遣使聘之，不出，視其顏色，如五十許人。
李犢子歷數百歲，其顏時壯時老，時好時醜。陽都酒家有女，眉生而連耳，細而長，眾異之。會犢子牽一黃犢過，女悅之，遂隨去，人不能追也。冬日，常見犢子賣桃李市中。
司馬承禎事潘師正，傳辟穀導引之術。唐睿宗召問其術，對曰：「為道日損，損之又損，以至於無。」帝曰：「治身則爾，治國若何？」對曰：「國猶身也，遊心於淡，合氣於漠，與物自然而無私焉，則天下治。」帝嗟嘆曰：「廣成之言也！」謚「真一先生」。
賀蘭，善服氣。宋真宗召至，問曰：「人言先生能點金，信乎？」對曰：「臣願陛下以堯舜之道點化天下，方士偽術，不足為陛下道。」賜號玄宗大師。
張三丰居寶雞縣金臺觀。洪武二十六年九月二十日，自言辭世，留頌而逝。民人楊軌山等置棺殮訖，三豐復生。
周思得，錢唐人，得靈官法，先知禍福。文皇帝北征，召扈從，數試之不爽。號弘道真人。先是，上獲臺官藤像於東海，朝夕崇禮，所征必載以行；及金川河，舁不可動，就思得秘問之。曰：「上帝有界，止此也。」已而，果有榆川之役。
冷謙，洪武初為協律郎，郊廟樂章，皆其所撰。有友酷貧，謙於壁間畫一門，令其友取銀二錠。友入恣取而出，遺其引。他日，內庫失銀，惟二錠不入冊。吏持引跡捕，因並執謙。謙渴求飲，拘者以瓶水汲與之。謙躍入瓶中，拘者惶急。謙曰：「無害，第持瓶至御前。」上呼謙，瓶中輒應。上曰：「汝何不出？」對曰：「臣有罪，不敢出來。」擊碎之，片片皆應。
周顛仙，明初，上至南昌，顛仙謁道左，必曰：「告太平，打破一個桶，另置一個桶。」隨之金陵。嘗曰入火不熱。上命覆以巨甕，積薪焚之。火滅揭視，寒氣凜然。後辭去廬山，莫知所之。
老子母見日精下落如流星，飛入口中，因懷娠。後七十二年，於陳國渦水李樹下，剖左腋而生。指李樹曰：「此為我姓。」耳有三漏，頂有日光，身滋白血，面凝金生，舌絡錦文，身長一丈二尺，齒有四十八。
寶章變化之方，及還丹、伏火、冰汞、液金之術，凡七十二篇。
尹文始先生住室中，陸地生蓮花。結草為棲，精思至道。
生煮白石為糧，問之何不霞舉，笑曰：「天上多有至尊相奉事，更苦於人間爾。」時號為隱遁仙人。」
嵩華松下古丈人、女子二，曰：「老人，秦之役者，二女宮人，合為殉，幸脫驪山之役，匿此。」
董謁乞犬羊皮為裘，編棘為床，聚鳥獸毛而寢。性好異書，見輒題掌，還家以片籜寫之，舌黑掌爛。人謂謁掌錄而舌學。
季充號負圖先生。伏生十歲，就石壁中受充《尚書》，授四代之事。伏生以繩繞腰領，一續一結，十尋之繩皆結矣。充餌菊術，經旬不語，人問何以，答曰：「世間無可食，亦無可語之人。」
涉正閉目二十年。弟子固請之，正乃開目，有聲如霹靂，而閃光若電。已，復還閉。
淮南王安見太清仙伯，以坐起不恭，謫守天廁。
梅福在南昌縣，水竹幽蔚，王右軍典臨川郡日，每過此盤礴不能去，因號墨池。先是，福種蓮花池中，嘆曰：「生為我酷，身為我梏，形為我辱，妻為我毒。」遂棄妻，入洪山。
張道陵居渠亭山，見青童絳節前導，曰：「老君至矣。」從者二人，雋以弱冠。或指曰：「此子房，此子淵。」
元藏機有馴鳥三，類鶴，時翔空中，呼之立至，能授人語，常航海飄至一島。人曰：「此滄州也。」產分蒂瓜，長一尺；碧棗丹栗，大如梨。池中有足魚，金蓮花，婦人采為首飾。曰：「不戴金蓮花，不得在仙家。」
葛玄遇親朋，輒邀止，折草刺樹，以杯盛之，汁流如泉，杯滿即止，飲之皆旨酒。取瓦礫草木之實勸客，皆脯棗。指蝦蟆、飛龜使舞，應節如神。為人行酒，杯自至客前，不盡，杯不去。
黃野人遊羅浮，長嘯數聲，遞響林樾。宋咸淳中，有戴烏方帽著靴，往來羅浮山中，見人則大笑，反走，三年不言姓氏。他日醉歸，忽取煤書壁云：「雲意不知滄海，春光欲上翠微；人間一墮十劫，猶愛梅花未歸。」孟野人之儔雲。
司馬承禎善金剪刀書，腦中有小兒誦經聲，玲玲如振玉；額上小日如錢，耀射一席。
許大為許旌陽掃爨。夫婦隱於西山，不欲人識姓，改姓曰午，又改姓曰幹。夫婦皆解詩。許大詩云：「不是藏名混世俗，賣柴沽酒貴忘言。」妻續云：「兒家只在西山住，除卻白雲誰到門！」
單道開服細石子，一吞數枚。唐子西贊曰：「世人茹柔，剛則吐之。匙抄爛飲，牛口如飼。至人忘物，剛柔一致。其視食石，如啖餅餌。北平飲羽，出於無心。食石之理，於此可尋。我雖不能，而識其理。庶幾漱之，以礪厥齒。」
判官白紫青曰：「顏真卿今為北極驅邪院左判。」
毒龍潭二龍飛入殿，與張僧繇畫龍鬥，風雨震沸。丁玄真畫鐵符鎮潭龍，穿山而去；復釘畫龍之目，其患乃止。
先生束雙髻於頂，攜小竹笥賣藥，有疾者手摸之輒愈，人呼為「模先生」。
周穆王求神仙，始尊號道士。西王母授帝元始真容，始有道士行禮之文。漢桓帝迎老子像入宮，用郊天樂祀道教，始崇與釋並。
魏世祖拜寇謙之天師，立道場，受符。周武帝封國公，唐中宗加金紫階，玄宗賜號先生，宋神宗賜號處士。寇謙之修張魯法，始為音誦科儀，及號召百神導養丹砂之術。唐高祖始授道官。宋太宗增置道副錄都監。宋太祖始令道士不得畜妻孥。
張道陵子孫，世襲天師，掌道教。至明，太祖曰：「至尊者天，何得有師？」詔改真人。初，道陵學長生於蜀之鶴鳴山。山有石鶴，鳴則有得道者。道陵居此，石鶴乃鳴。
凈樂國王太子，遇天神，授以寶劍，入武當山修道。久之，無所得，欲出山。見一老嫗操鐵杵磨石上，問磨此何為，曰：「為針耳。」曰：「不亦難乎？」嫗曰：「功久自成。」真武悟。遂精修四十二年，白日沖舉。
字圖南，亳州人。四五歲，遇一青衣媼乳之。自是穎異，書一目十行。邂逅孫君仿，謂武當九室巖可居，遂往，辟穀二十餘年。忽夜見金人持劍呼曰：「子道成矣。」後徙華山。宋太宗召見，賜號「希夷先生」。
周顛者，舉錯詭譎，人莫能識。每見明太祖，必曰：「告太平。」上厭之，命覆之甕，積薪以煆。火息啟視，顛正坐宴然。上親為作《傳》。
又名邋遢張。明太祖求之，不得。人有問仙術者，竟不答；問經書，則津津不絕口。一啖數斗，辟穀數月亦自若。隆冬臥雪中。
南嶽讓禪帥法嗣南嶽，下三世百丈海禪師，四世溈山靈祐禪師，五世仰山慧寂禪師，稱溈仰宗。南嶽下四世黃蘗希運禪師，五世臨濟義玄禪師，稱為臨濟宗。青原思禪師法嗣青原，下六世曹山本寂禪師，七世洞山道延禪師，稱為曹洞宗。青原下五世德山宣鑒禪師，六世雪峰義存禪師，七世雲門文偃禪師，稱為雲門宗。青原下八世羅漢琛禪師，九世清涼文益禪師，稱法眼宗。凡五宗，今天下惟曹洞、臨濟為盛。
漢明帝夢金人長丈餘，飛空而下。訪之群臣，傅毅曰：「西域有神，其名曰佛。」乃使蔡等往天竺求其道，得其書及沙門，由是教流中國。
如來既化，諸大弟想慕不已，遂刻木為佛，瞻敬之。杜詩曰：「方知象教力。」
《法華經》：是人希有過於優曇缽。優曇，花名，應瑞三千年一現，現則金輪王出。
清涼禪師云：「夫般若者，苦海之慈航，昏衢之巨燭。」
《法苑珠林》：兜率天雨摩尼珠，護世城雨美膳，阿修羅天雨兵仗，閻浮世界雨清凈。雨者，被其惠，猶言賜也。
《列子》：太宰問孔子：「孰為聖人？」子曰：「西方有聖人，不治而不亂，不言而自信，不化而自行，蕩蕩乎民無能名焉。」
《文選》：文殊謂維摩詰曰：「何為是不二法門？」摩詰不應，文殊曰：「乃至無有文字言語，是真入不二法門。」
《傳燈錄》：有僧問大梅和尚見馬祖得個恁麼，大梅曰：「馬祖向我道即心即佛。」曰：「馬祖近日又道非心非佛。」大梅曰：「這老漢惑亂人，任汝非心非佛，我只管即心即佛。」其僧白於馬祖，祖曰：「梅子熟矣。」
《說苑》：阿育王所造釋迦真身舍利塔，見於明州鄞縣。太宗命取捨利，度開寶寺地，造浮屠十一級以藏之。
《漢記》：沙門，漢言「息心」，息欲而居於無為也。梵雲「沙門那」，或曰「桑門」，漢言「勤息」，譯曰「勤行」。又曰「善覺」，又稱「沙彌」，又稱「比丘」。秦言「乞士」，又曰「上人」。
《尊勝經》：□芻，草名，有五義：生不背日；冬夏常青；性體柔軟；香氣遠騰；引蔓旁布。為佛徒弟，故以名僧。
《史略》曰：唐武則天朝，賜僧法朗等紫袈裟。僧之賜紫衣，自武后始。
凡出家，師已許之，乃為受五戒，謂之一不殺生，二不偷盜，三不邪淫，四不妄語，五不飲酒。
釋書以燈喻，謂能破暗也。六祖相傳法曰傳燈。今有《傳燈錄》。杜詩曰：「燈傳無白日。」
《高僧傳》：梁武時，寶誌愛舒州潛山奇絕，時有方士白鶴道人者亦欲之。帝命二人各以物識其地，得者居之。道人以鶴止處為記，寶誌以卓錫處為記。已而，鶴先飛去，忽聞空中錫飛聲，遂卓於山麓，而鶴止他處，遂各以所識築室焉。故稱行僧為飛錫，住贈為卓錫，又曰掛錫。
賀僧披剃從教，頂相堂堂。《唐書》：「祝髮草。」僧剃髮曰草。
梵語陀那缽底，唐言施主稱檀那者，即訛「陀」為，「檀」，去「缽底」，故曰檀那也。又稱檀越者，謂此人行檀施，能越貧窮海。
後漢楚王映詣闕以縑贖罪，詔報曰：王好黃老之言，尚浮屠之教，還其贖以助伊蒲塞桑門之饌。
《傳燈錄》：六祖惠能初寓法性寺，風揚幡動。有二僧爭論，一雲風動，一雲幡動。六祖曰：「風幡非動，動自心耳。」
五祖欲傳衣缽，乃集五百僧謂曰：「誰作無像偈，即付與衣缽。」首座云：「身似菩提樹，心為明鏡臺，時時勤拂拭，何處染塵埃？」慧能改曰：「菩提本無樹，明鏡亦非臺，本來無一物，何處惹塵埃？」五祖驚曰：「此全悟道，脫然無像，且無慮矣。」即以法寶及所傳袈裟，盡以付之。
梁達摩奉佛衣來，得道者傳付以為真印。六祖盧惠能受戒韶州，曹溪說法，乃置其衣而不傳，後謚為大鑒。
佛圖澄天竺人，妙通玄術，善誦咒，能役使鬼神。石勒聞其名，召試其術。澄取缽盛水燒香，須臾，缽中生青蓮花。勒愛子暴病死，澄取楊枝灑而咒之，遂蘇。披襟當箭《傳燈錄》：石鞏和尚常張弓架箭，以待學者。義思禪師詣之，石鞏曰：「看箭！」師披襟當之。鞏笑曰：「三十年張弓架箭，只射得半個漢。」
廣嚴院咸澤禪師逍遙自足。僧曰：「如何是廣嚴家風？」師曰：「一塢白雲，三間茅屋。」
可大師問初祖達摩曰：「諸佛法印，可得聞乎？」祖曰：「諸佛法印，匪從人得。」可曰：「我心未寧，乞師與安。」祖曰：「將心來，與汝安。」可良久曰：「覓心了不可得。」祖曰：「與汝安心竟。」
信大師禮三祖曰：「願和尚慈悲，乞與解脫法門。」祖曰：「誰縛汝？」曰：「無人縛。」祖曰：「既無人縛，何更求解脫乎？信於言下有省。」
世尊見文殊立門外，曰：「何不入門來？」殊曰：「我不見一法，在門外何以教我入門來？」
世尊臨入涅，文殊請佛再轉**。世尊咄雲，「吾住世四十九年，不曾有一字與人。汝請吾再轉**，是謂吾已轉**耶？」
達摩將滅，命門人各言所得道。副曰：「如我所見，不執文字、不離文字而為道。」師曰：「汝得吾皮。」總持曰：「我今一見，更不再見。」師曰：「汝得吾肉。」道育曰：「四大本空，五陰非有，而我所見無一法可得。」師曰：「汝有吾骨。」最後慧可禮拜依位而立，師曰：「汝得吾髓。」
般若尊者問達摩：「於諸物中何物無相？」曰：「於諸物中不起無相。」
僧問趙州，學入初入叢林，乞師指示。州曰：「吃粥了也未？曰：「吃了也。」州曰：「洗缽盂去。」其僧乃悟入。
僧問趙州：「十二時中如何用心？」師曰：「汝被十二時使，老僧使得十二時。」
梁高僧講經於天龍寺中，天雨寶花，繽紛而下。徐玉泉贈詩云：「錫杖飛身到赤霞，石橋閑人坐演三車（三車謂三乘，大乘、小乘、上乘）。一聲野鶴仙濤起，白晝天風送寶花。」
梁有異僧玉生者，又名竺道生，人稱曰生公。講經於虎丘寺，人無信者。乃聚石為徒，坐而說法，石皆點頭。
梁有僧講經，有一叟來聽，問其姓氏，乃潭中龍也，雲「歲旱得閑，來此聽法。」僧曰：「能救旱乎？」曰：「帝封江湖，不得擅用。」僧曰：「硯水可乎？」曰：「可。」乃就硯吸水徑去，是夕大雨，水皆黑。
《傳燈錄》：洞山良價和尚將圓寂，謂眾曰：「離此殼漏子，向什麼處相見？」眾不對，師儼然坐化。
後漢二十八祖達摩，中天竺國佛法，起自初祖迦葉尊者，至達摩乃二十八祖。梁武帝天通元年始至中國，是為東土始祖，端居而逝。後三載，魏宋雲使西域，歸遇師於蔥嶺，手持只履，翩翩獨逝，問師何往，曰：「西天去。」明帝啟其壙，惟一革履存焉。闍
天竺第九祖入滅，眾以香油旃檀闍維真體。僧亡火化曰闍維，又曰荼毗。東坡宿曹溪，借《傳燈錄》讀，燈花落燒一僧字，即以筆記臺上：「曹溪夜岑寂，燈下讀傳燈。不覺燈花落，荼毗一個僧。」
天龍合掌頂禮拜問於古德，曰：「敢問佛在何處？」古德曰：「佛在汝指頭上。」天龍豎一指朝夕觀看。古德從背後截去其一指，天龍豁然大悟。後人曰：「天龍截卻一指，痛處即是悟處。」
有老僧吃飯，人問之曰：「和尚吃飯與常人異否？」僧曰：「老僧吃飯，口口吃在肚裏。」
北使李諧至梁，武帝與之遊歷。偶至放生處，帝問曰：「彼國亦放生否？」諧曰：「不取亦不放。」帝大慚。
佛圖澄依石勒、石虎，號大和尚。以麻油塗掌，占見吉凶數百里外，聽浮屠鈴聲，逆知禍福。虎即位，師事之，時謂澄以石虎為海鷗鳥。
虎丘生公於石上講經，宋文帝大會僧眾施食，人謂僧律日過中即不食。帝曰：「始可中耳。」生公曰：「日麗天，天言中，何得非中？」即舉箸而食。
李泌在衡山事明瓚禪師，師瓚云：「欲學道者，先將筆硯碎卻。」
釋家有六道輪回之說，曰天道、人道、魔道、地獄道、餓鬼道、畜生道。
善導和尚庵名捱日，示眾云：「體此二字，一生受用。」
雲南之南一番國，俗尚釋教。有犯罪當誅者，趨往寺中，抱佛腳悔過，願髡發為僧，使貰甚罪。今諺曰：「閑時不燒香，急來抱佛腳。」本此。
唐周寶鎮潤州，知鶴林寺杜鵑花奇絕，謂僧殷七七曰：「可使頃刻開花副重九乎？」七七曰：「諾。」及九日，果爛熳如春。
宋安東人婁通者，生有異相，掌中一目，中指七節，長為承天寺僧。嘗召入大內，適仁宗生，啼哭不止，摩其頂曰：「莫叫，莫叫，何似當初莫笑。」啼遂止。
了元號佛印，住金山寺，蘇軾訪之。了元曰：「內翰何來？此間無坐處。」軾戲曰：「借和尚四大作禪床。」了元曰：「四大本空，五蘊非有。」軾投以玉帶鎮山門，了元報以一衲。
新羅國僧金地藏，唐至德間渡海，居九華山，取巖間白土雜飯食之。九十九日忽召徒眾告別，坐化函中。後三載開視，顏色如生，舁之，骨節俱動。
小釋迦保昌黎氏子，九歲入山，精修五載得悟。一日歸省其母，啖之肉，出至溪中，以刀刳腸滌凈，唐賜號澄虛大師。
文通慧姓張，棄家祝髮，師令掌廁盥盆。忽有市鮮者沃於盆，文偶擊之，仆地死。文懼，奔西華寺，久之，為長老。忽曰：「三十年前一段公案，今日當了。」眾問故，曰：「日午自知之。」一卒持弓至法堂，瞠目視文，欲射之。文笑曰：「老僧相候已久。」卒曰：「一見即欲相害，不知何仇？」文告以故，卒悟曰：「冤冤相報何時了，劫劫相纏豈偶然，不若與師俱解釋，如今立地往西天。」視之立逝矣，文即索筆書偈而化。
寶誌，梁武帝師事之。皇子生，誌曰：「冤家亦生矣。」後知與侯景同日生。
一行從普寂禪師為徒。唐玄宗召問曰：「卿何能？」對曰：「善記覽。」即以宮人籍試之，一無所遺，玄宗呼為「聖人」。漢洛下閎造大衍曆云：「歷八百歲當差一日，有出而正之者。」一行當其期，乃定大衍曆。
蓮池名宏，沈氏子，為諸生，辭家祝髮。見雲棲幽寂，結茅以居，絕糧七日，倚壁危坐。雲棲多虎，皆遠徙。歲旱，擊木魚循田念佛，雨隨足跡而註。人異之。遂成蘭若，專以凈土一門普攝三根，著述甚多，諸方尊為法門周、孔。
南州法師名博洽，山陰人，禪定之餘，肆力詞章，居金陵。靖難時，金川門開為建文君剃髮。文皇聞而囚之十餘年。姚榮靖臨革，上臨視，問所欲言，於榻上叩首曰：「博洽系獄久矣。」上即日出之。仁宗即位，數被召問，宣德中留偈而化。
住得號赤腳僧，常居廬山。洪武間，上不豫，住得賫藥詣闕，謂天眼尊者及周顛仙所奉，上服之，立愈，御製詩賜之。
冰蘗名維則，洪武二十五年，上命凡天下僧人有名籍者，皆要俗家余丁一人充軍。維則時進偈七章，其七曰：「天街密雨卻煩囂，百稼臻成春氣饒。乞宥沙彌疏戒檢，袈裟道在祝神堯。」上覽偈，為收成命。
王介甫嘗見舉燭，因言：「佛書有日月燈光明佛，燈光豈得配日月？」呂吉甫曰：「日昱乎晝，月昱乎夜，燈光昱乎晝夜，日月所不及，其用無差。」介甫大以為然。
《涅經》云：「如來背痛，於雙樹間北首而臥。」故後之圖繪者為此像。晉庾公嘗入佛圖，見臥佛，曰：「此子疲於津梁。」於時以為名言。
張玄之、顧敷，是顧和中外孫，皆少而聰慧，和並知之，而嘗謂顧勝於張。時張九歲，顧七歲。和與之俱至寺中，見佛般泥恆像，弟子有泣者，有不泣者。和以問二孫。玄謂：被親，故泣；不被親，故不泣。」敷曰：「不然。當有忘情，故不泣；不能忘情，故泣。」
《維摩經》云：會中有天女散花，諸菩薩悉皆墮落，至大弟子便著不墮。天女曰：「結習未盡，故花著身；結習盡者，花不著身。」
法門曰大乘、中乘、小乘。乘乃車乘之乘。阿羅漢獨了生死，不度眾人，故曰小乘；圓覺之人，半為人半為己，故曰中乘；菩薩為大乘者，如車之大者，能度一切眾生。故曰三車之教。
生、法、俱也。三慧，聞、思、修也。三身，法、報、化也。三寶，佛、法、僧也。三界，欲界、色界、無色界也。三毒，貪、□、癡也。三漏，欲漏、有漏、無明漏也。三業，身、口、意也。三災，饑饉、疾疫、刀兵也。三大災，火、水、風也。
薛道衡遊開善寺，謂一沙彌曰：「金剛何以弩目？菩薩何以低眉？」沙彌曰：「金剛弩目，所以攝服群魔；菩薩低眉，所以慈悲六道。」
《大集》云：昔有一人避二醉眾（生死），緣藤（命根）入井（無常），有黑白二鼠（日、月）嚼藤將斷，旁有四蛇（四大）欲螫，下有三龍（三毒）吐火張爪拒之，其人仰望二象，已臨井上，憂惱無托。忽有蜂過，遺蜜滴入口（五欲），是人接蜜，全忘危懼，知人見此，各宜修行，速脫此難。
五蘊者，就眾生所執根身器界質礙形量之物名為色；以現前領納違順二境，能生苦樂者名受；以緣慮過現未三世境者名想；念念遷流，新新不住者名行；明了分別者名識。五者皆能蓋覆真性，封妙明，故總謂之蘊，亦名五陰，亦名五眾。
會稽太守孟事佛精懇，而為謝靈運所輕。謝嘗語曰：「得道應須慧業文人，卿生天在靈運前，成佛當在靈運後。」
佛圖澄左乳旁有一孔，通徹腹內，常塞以絮。至夜欲誦經，則拔絮，一空洞明；或過水邊，引腸洗之，復納入。
《周書異記》：周昭王二十四年四月八日，山川震動，有五色光入貫太微。太史蘇由奏曰：「有大聖人生於西方，一千年外，聲教及此。」即佛生之日也。穆王五十三年二月十五日，天地震動，西方有白虹十二道連夜不滅。太史扈多曰：「西方有大聖人滅度，衰相現耳。」此時佛涅也。
《異記》又云：天竺迦維衛國凈飯王妃，夢天降金人，遂有孕，於四月八日太子生於右脅；名悉達多。年十九，入檀特山修行證道，至穆王三年明星出時成佛，號世尊。於熙連河說《大涅經》，以正法眼藏將金縷僧伽黎衣傳與弟子大迦葉，為第一世祖。穆王五十三年二月十五日，往拘屍城娑羅樹間入般涅，在世教化四十九年，是為釋迦牟尼，姓剎利。
初祖達摩，二祖慧可，三祖僧燦，四祖道信，五祖弘忍，六祖慧能。一祖一隻履，二祖一隻臂，三祖一罪身，四祖一隻虎，五祖一株松，六祖一張碓。梁武通天元年，達摩來自西土，以袈裟授慧可，曰：「如來以正法眼藏付迦葉，展轉至我，今付汝。吾滅後二百年，衣止不傳。」遂說偈曰：「我本來茲土，傳法救迷情，一花開五葉，結果自然成。」
周昭王之二十四年至孝王元年佛入涅，始佛著於經，漢武帝得休屠祭天金人，始佛像入中國。周穆王時，始西極國化人來。秦始皇時，始沙門室利房等至，皇囚之，夜有金人破戶出。至漢明帝，始以僧天竺摩騰入中國，隨文帝始西域大食入中國（回回教門）。元魏始作大佛像，高四十三尺，用黃金、銅。五代宗作羅漢像用鐵。後秦始尊鳩摩羅什為法師，宋徽宗稱為德士。漢靈帝時安世高始立戒律，魏朱士行始中國人受戒。後魏始立戒壇，宋太祖別立尼戒壇。漢明帝始聽陽城侯劉峻女出家，石虎聽民為僧、尼，唐睿宗度公主為道士。後魏太祖始授僧官，隋文帝制僧官十統，唐制兩僧錄司，唐武后始令僧尼隸禮部，唐玄宗始給度牒。漢章帝時，西域僧作數珠象，一年十二月、二十四氣、七十二候，共一百單八。五代僧誌林作木魚。漢武帝尚南越，始禁咒，唐中宗時西京始投。時壽安墨石山有靈神祠，過客投仰吉。唐太宗遣玄奘往西域取諸經像。至罽賓國，道險不可過，玄奘閉室而坐，忽見老僧授以《心經》一卷，令誦之，遂虎豹潛跡。至佛國，取經六百部以歸。
傅為大宗伯時，武宗好佛，自名「大慶法王」。番僧奏請腴田千畝為下院，批禮部議，而書大慶法王，與聖旨並。佯不知，劾番僧曰：「孰為大慶法王，敢與至尊並書，不大敬！」詔勿問。
《神農經·上藥養命》謂五石之煉形，五芝之延年也。《中藥養性》謂合歡之蠲忿，萱草之忘憂也。《下藥治病》謂大黃之除實，當歸之止痛也。
凡藥有上中下之三品，凡合藥宜用一君、二臣、三佐、四使，此方家之大經也。必辨其五味。三性、七情，然後為和劑之節。五味謂鹹、酸、甘、苦、辛。酸為肝，咸為腎，甘為脾，苦為心，辛為肺，此五味之屬五臟也。三性謂寒、濕、熱。七情有相刑，有相須者，有相使者，有相畏者，有相惡者，有相殺者，其用又有使焉。湯丸酒散，視其病之深淺所在而服之。
梁金元起欲上《素問》，訪以砭石，王僧孺曰：「吉人常以石為針，不用鐵；季世無佳石，故以鐵代石。」
驕恣不論於理，一不治也；輕身重財，二不治也；衣食不能適，三不治也；陰陽並藏氣不定，四不治也；形羸不能服藥，五不治也，信巫而不信醫，六不治也。
魏文侯問扁鵲曰：「子昆弟三人，孰最善為醫？」對曰：「長兄病視神，未有形而除之，故名不出於家。仲兄治病，其在毫毛，故名不出於閭。若扁鵲者，血脈，投毒藥，副肌膚，故名聞於諸侯。」文侯曰：「善！」
扁鵲少時遇長桑君，出懷中藥，飲以上池之水，三十日，視見垣一方人。以此視病，盡見五臟癥結，特以診視為名耳。見垣一方，猶言隔墻見彼方之人也。
扁鵲適齊，桓侯客之。入見，曰：「君有疾在腠理，不治將深。」侯曰：「寡人無疾。」後五日復見，曰：「君之疾在血脈矣。」侯曰：「無疾。」後五日復見，曰：「君之疾在腸胃矣。」候曰：「無疾。」後五日復見，望見桓侯，卻走曰：「君之疾已在骨髓，此湯熨、針石、酒醪之所不及也。」數日後，侯病劇，召扁鵲，鵲已逃去。侯遂死。
扁鵲名聞天下。過邯鄲，聞貴婦人，即為帶下醫；過洛陽，聞周人愛老人，即為耳目痹醫；來入咸陽，聞秦人愛小兒，即為小兒醫；隨俗為變。秦太醫令李，自知伎不如扁鵲，使人刺殺之。
晉侯求醫於秦，秦伯使醫緩治之。未至。公夢二豎子曰：「彼良醫也，懼傷我，焉逃之？」其一曰：「居肓之上、膏之下，將若我何？」醫至，曰：「疾不可為也。在肓之上、膏之下，攻之不可達，針之不可及，藥不至焉。」公曰：「良醫也！」厚禮而歸之。
後周姚僧坦善醫。伊婁自腰至臍，似有三縛。僧坦處三劑，初服，上縛即解；次服，中縛即解；又服，三縛悉除。
姓淳於，名意；為人治病，立決死生，多奇中，用藥若神。
《李杲傳》：易州張元素之秘業，士大夫非危急之疾，不敢謁，時以神醫目之。所著有《東垣十書》。
華佗疾在腸胃不能散者，飲以藥酒，割腹湔洗積滯，傅神膏合之，立愈。如割關侯臂而去毒，針曹操頭風而去風是也。
《國語》：晉平公有疾，秦伯使人視之，趙文子曰：「醫及國家乎？」對曰：「上醫醫國，其次救人，固醫職也。」
《廬山記》：董奉每治人病，病癒，令種杏一株，遂成林。奉後成仙，上升。
薛伯宗善徙癰疽。公孫泰患背疽，伯宗為氣封之，徙置齋前柳樹上。明日疽消，而樹起一瘤如拳大。稍稍長二十餘日，瘤大潰爛，出黃赤汁鬥許，樹為委損矣。
晉蘇耽種橘鑿井，以療人疾。時病疫者，令食橘葉，飲井水，即愈。世號橘井。
葛洪抄《金匱方》百卷，《肘後要急方》四卷。
孫真人愈龍疾，授以《龍宮秘方》一卷，治病神驗，後集為《千金方》傳世。
葉法善有鐵鏡，鑒物如水。人有疾以鏡照之，盡見臟腑中所滯之物，然後以藥治之，疾即愈。
郎中知五府六部事，醫人知五臟六腑事，故醫人亦稱郎中。北人因郎中而遂稱大夫。
龐安常，宋神哲間馳名京邸，於書無所不讀，而尤精於傷寒，妙得長沙遺旨。性豪俊，每應人延請，必駕四舟，一聲伎，一廚傳，一賓客，一雜色工藝之人，日費不貲。
始為醫，割皮肌湔滌臟腑；後倉公解顱，盧醫剖心，華佗祖之。黃帝始制針灸，神農始命僦貸，季岐伯師也，理色脈，巫彭始制丸藥。伊尹始制煎藥，秦和戰國人，始制藥方。
高鏊，正德時為太醫院醫士。上將南巡，鏊以醫諫。上怒曰：「鏊我家官，亦附外官梗朕耶？」命杖之百而戍烏撒。肅宗改元，召還復職。時有星官楊源，亦以占候諫死戍所。
茫茫上古，世及庖犧。始畫八卦，爰分四時，究病之源，以類而推，神農之降，得而因之。
仰惟神農，植藝五穀，斯民有生，以化以育，慮及夭傷，復嘗草木，民到於今，悉沾其福。
偉哉黃帝，聖德天授，岐伯俞拊，以左以右，導養精微，日窮日究，利及生民，勿替於後。
天師岐伯，善答軒轅，制立《素問》，始顯醫源。
太乙雷公，醫藥之宗，炙炮製，千古無窮。
秦神扁鵲，精研醫藥，編集《難經》，古今欽若。
漢淳于意，時遇文帝，封贈倉公，名傳萬世。
漢張仲景，傷寒論證，表裏實虛，載名亞聖。
魏有華佗，設立瘡科，刮骨療疾，神效良多。
晉王叔和，方脈之科，撰成要訣。普濟沈屙。
皇甫士安，治法千般，經言甲乙，造化實難。
隱居羅浮，優遊養導，世號仙翁，方傳《肘後》。
唐孫真人，方藥絕倫，扶危拯弱，應效如神。
大唐藥王，德號慈藏，老師韋訊，萬古名揚。
姑布子卿，相孔子曰：「其顙似堯，其頂類臯陶，其肩類子產，然自腰以下不及禹三寸，身長九尺三寸，累累然若喪家之狗。」
陶侃左手有文，直達中指上橫節便止。有相者師圭謂：「君左手中指有豎理，若徹於上，位在無極。」侃以針挑之令徹，血流彈壁，乃作「公」字。後果如其兆。
衛青少時，其父使牧羊，兄弟皆奴畜之。有鉗徒相青曰：「官至封侯。」青筆曰：「人奴之生，得無笞罵足矣，焉得封侯？」
劉道桓溫須如反蝟毛，眉如紫石棱，自是孫仲謀、司馬宣王一流人。
漢周亞夫為河南守，許負相之，曰：「君後三年為侯。八年為宰相，持國秉政。九年當餓死。」亞夫笑曰：「既貴如君言，又何餓死？」負指其口曰：「蛇入口故耳。」後果然。
《國語》：叔魚生，其母視之，曰：「是虎目而豕喙，鳶肩而牛腹，溪壑可盈，是不可饜也，必以賄死。」
晉簡文初無子，令相者遍閱宮人，時李太后執役宮中，指後當生貴子而有虎厄。帝幸之，生武帝，既為太后，服相者之驗，而怪虎厄無謂。且生未識虎，命圖形以觀，戲擊之，患手腫而崩。
潘滔見王敦少時謂曰：「君蜂目已露，但豺聲未振耳。必能食人，亦當為人所食。」
管輅曰：「鄧之行步，筋不束骨，此為鬼躁。何晏容若槁木，此為鬼幽。」
唐袁天綱見武后母曰：「夫人當生貴子。」後尚幼，母抱以見，給以男，天綱熟視之，曰：「龍瞳鳳頸，若為男兒，當作天子。」
袁天綱見竇軌曰：「君伏犀貫玉枕，輔角全起，十年且顯，立功在梁、益間。」
相者陳訓背語甘卓曰：「甘侯仰視首昂，相名刀。目中赤脈自外入，必兵死。」
宋李承之在仁宗朝官郡守，因邸吏報包孝肅拜參政，或曰：「朝廷自此多事矣。」承之正色曰：「包公無能為也，今知鄞縣王安石，眼多白，甚似王敦。他日亂天下者，此人也。」
宋錢若水謁陳希夷，希夷與老僧擁爐，熟視若水，以火箸畫灰上，云：「做不得。」徐曰：「急流中勇退人也。」後再往，希夷曰：「吾始以子神清，謂可作仙。時召麻衣道人決之，雲子但可作公卿耳。」
歐陽公耳白於面，名滿天下；唇不著齒，無事得謗。
史佚始相人，一雲姑布子卿風鑒，內史服唐舉，呂公通其術，伯益始相馬。
明袁珙遇僧道衍於嵩山寺，相之曰：「目三角白，形如病虎，性嗜殺人，他日劉秉忠之流也。」後衍薦珙於北平酒肆中，識燕王，即相為太平天子。其子忠徹亦善相，燕王命其遍相謝貴諸人，而後靖難。
單父人呂公，好相人，見季狀貌，奇之，因妻以女，乃呂後也。
漢翟方進少孤，事後母孝，嘗為郡小吏，為諸掾所詈辱，乃從蔡父相，大奇之，曰：「小吏有封侯骨。」遂辭母，遊學長安。母憐其幼，隨之入京，織履以給，卒成名儒，舉高第，拜相，封高陵侯。
五代黃損，與桑維翰、宋齊丘嘗遊五老峰，見一叟長嘯而至，相維翰曰：「子異日作相，然而狡，狡則不得其死。」相齊丘曰：「子亦作相，然而忍忍，則不得其死。」獨異損曰：「子有道氣，當善終。」其後維翰相晉，齊丘相南唐，皆見殺，世以為前定。而損仕梁，官左僕射，雅以詩文名。
蒯徹以相術說韓信曰：「相君之面，不過封侯；相君之背，貴不可言。」
李母以嶠問袁天綱，答曰：「神氣清秀，恐不永耳。」請伺嶠臥，而候鼻息，乃賀曰：「是龜息也，必貴而壽。」
浮圖泓師與張說市宅，視東北隅已穿二坎，驚曰：「公富貴一世矣，諸子將不終。」張懼，欲平之。泓師曰：「客土無氣，與地脈不連，譬如身瘡，補他肉無益也。」
晉有術士相羊祜墓當有授命者，祜聞，掘斷地勢，以壞其形。相者曰：「尚出折臂三公。」祜後墮馬折臂，位至三公。
蕭吉經華陰，見楊素冢上白氣屬天，密言之煬帝，曰：「素家當有兵禍，滅門之象。改葬，庶可免！」帝從容謂玄感，宜早改葬。玄感以為吉祥，託言遼東未滅，不遑私事。未幾，以謀反滅。
孫鐘種瓜為業。一日，三人造門，鐘設瓜分飲，三人曰：「示子葬地，下山百步，勿反顧。」鐘不六十步，回首見三白鶴飛去，遂葬其母，鐘後生堅。
方回著《山藥》，有曰：「山川而能語，葬師食無所；肺腑而能語，醫師色如土。」
禹始肇風水地理，公劉相陰陽，周公置二十四局，漢王況制五宅姓，管輅制格盤擇葬地。
漢吳雄官廷尉。少時家貧，母死，葬人所不封之地，喪事促辦，不擇日。術者皆言其族滅，而子祈、孫恭，並三世為廷尉。
明王賢嘗夢人授以書：讀此可以緋，不讀此止衣綠。數日於路得一書，視之，《青烏說》也。潛玩久之，乃以善地理聞。時為鈞州佐，上取以往命相地，得竇五郎故址，曰：「勢如萬馬，自天而下，真天子地也。」
梁武帝時謠曰：「鳥山出天子。」故江左山以鳥名者皆鑿，惟長興雉山獨完。後陳武帝霸先祖墳發此，其謠竟驗。
揚子：「屬堪輿以壁壘兮。」《註》：「堪輿，天地總名也。」今人稱地師曰堪輿。
秦始皇時，術者言金陵有天子氣，乃遣朱衣三千人鑿方山，疏淮水，以斷地脈。
陶侃將葬親，忽失一牛，不知所在。遇老父曰：「前岡見一牛眠處，其地甚吉，葬之，位極人臣。」侃尋之，因葬焉。
漢嚴君平隱於成都，以卜筮為業，見人有邪惡者，借蓍龜為正言利害：與人子言依於孝，與人弟言依於悌，與人臣言依於忠。各因勢導之，以善裁之。日閱數人，得百錢足自養，即閉肆下簾，講《老子》。
唐王遠知善《易》，知人生死，作《易總》十五卷。一日雷雨，雲霧中一老人叱曰：「所泄書何在？上帝命吾攝六丁追取。」遠知跪地。老人曰：「上方禁文，自有飛天神王保衛，何得輒藏箱帙？」遠知曰：「是青丘元老傳授也。」老人取書竟去。
郭璞受業於河東郭公，公以《青囊書》九卷與之，遂洞五行、天文、卜筮之術，禳災轉福，通致無方。後《青囊書》為門人趙載所竊，未及開讀，為火所焚。
王承相令郭璞作一小卦，卦成，意色甚惡，云：「公有震厄。」王問：「有何消弭否？」郭曰：「命駕西出數里，得一柏樹，截斷如公長，置床上常寢處，災可消矣。」王從其語。果數日中震，柏粉碎。
晉隗，善《易》。臨終，書板授妻，曰：「後五年春，有詔使姓龔者來，嘗負吾金，即以板往責。」至期，果至。妻執板往。龔使惘然良久，乃悟，取蓍筮之，歌曰：「吾不負金，汝夫自有金。知我善《易》，故書板以寓意耳。金五百斤，在屋東，去壁一丈許。」掘之，如卜。
唐閉珊居集，益人。精卜筮之學，其法用細竹四十九枝，或以雞骨代之，占算輒應。夷中稱為筮師。
郎父宗，治京房《易》，善風角星算，六日七分，能望氣占候。為吳縣吏。風暴風卒起，知京師有火災，記時日，果如其言。太卜鄭詹尹嘗為屈的決疑。
管公明在王弘直坐，有飄風高二尺，在庭中，從申上來，幢幟回轉。公明曰：「東方有馬吏至，恐父哭子。」明日吏至，弘直子果死。伏羲始制占卦卜龜，神農始制揲蓍。顓頊始設兆為玉兆，帝堯制瓦兆。師曠制讖，鬼谷子即王詡制鏡聽。漢武帝制雞卜，令軍中用之。張良制靈棋，十二子，分上中下擲。京房制易課，始錢卜。王遠知制玄女課，邵堯夫拆字觀梅數。後魏孫紹始推祿命，唐李虛中始探生人年月日時所值生旺死衰。一雲李師中來自西域。徐子平，名居易，作《子平今宗》。《宋史》：徐彥升、鬼谷子作納音。趙達始闡《九宮算》。北齊祖亙作《綴術》。
鳥卜者，東女國初歲入山，有鳥來集掌上，如雌雉，破腹視之，有粟年豐，砂石為災。錢卜者，西蜀君平以錢卜。詩曰：岸余織女支機石，井有君平擲卦錢。瓦卜，病賽烏稱鬼巫，占瓦代龜。棋卜者，黃石公用之行師。雞卜，柳州洞民以雞骨卜年。胡人以羊脛骨卜吉凶。苗人以雞蛋卜葬地。響卜者，李郭、王建皆懷鏡以聽詞。
全寅，山西人。少瞽，學京房《易》，占斷多奇中。上皇在北，遣使命鎮守。太監裴當問寅，寅筮得《乾》之初九，附奏曰：「大吉。龍，君象也，四，初之應也。龍潛躍，必以秋應，以庚午浹歲而更；龍，變化之物也，庚者，更也。庚午中秋，車駕其還乎！還則必幽勿用。故曰：或躍應焉。或之者，疑之也。後七八年必復位。午，火德之正也。丁者，壬之合也。其歲丁丑，月壬寅，日壬午乎！自今歲數更，九躍則必飛。九者，乾之用也，南面子沖午也，故曰大吉。」上復位，授寅錦衣衛百戶。
萬祺少與異人遇，相之曰：「有仙骨，否則極貴。」因與一書，乃祿命法也。於是研精於卜，以吏員辨事吏部。公卿貴戚神其術，考授鴻臚寺序班，升主簿。景帝召見，有言輒驗。賜白金、文綺。景帝不豫，太子未定，石亨以問祺，祺曰：「皇帝在南宮，奚事他求？」其占復辟日時，與全寅合，後官至尚書。
《東漢書》云：「王翁孺徙魏郡委粟裏。元城建公曰：「昔春秋沙麓崩。晉史卜之，曰：後六百四十五年，當有聖母出。今翁孺徙居，正值其地，日月當之。」後翁孺子禁，生元後。平帝幼，後果臨朝稱制。
漢扶嘉，其母於萬縣之湯溪水側，感龍生嘉，預占吉凶，多奇中。高祖為漢王時召見，以占卜勸定三秦，賜姓扶氏，謂嘉志在扶詡也。拜廷尉，食邑朐。
開元時，有術士以拆字馳名。唐玄宗書一「朝」字，令中貴持往試之。術士見字，即端視中貴人曰：「此非觀察所書也。」中貴人愕然曰：「但據字言之。」術士以手加額曰：「朝字，離之為十月十日，非此月此日所生之人，天人，當誰書也！」一座盡驚，中貴馳奏。翌日召見，補承信郎，賫甚厚。
建炎間，術者周生，視人書字分配筆畫，以判休咎，車駕往杭州時，金騎驚擾之餘，人心危疑。執政呼周生，偶書「杭」字示之。周曰：「懼有驚報，虜騎相逼。」乃拆其字，以右邊一點配「木」上，即為「兀朮」。不旬日，果得兀朮南侵之報。
一士人卜功名，書一「串」字問周生，生曰：「不特登科，抑且連捷。」以串字有兩中字也。果應其言。下科一人偵知之，往問功名，亦書一「串」字，周生曰：「親翁不特不中，還防有病」。士人曰：「如何一字兩斷？」周生曰：「前某公書串字，出於無心，故斷其連捷；今書串字，出於有心，是『患』字也，焉得無病！」
高宗命周生拆一「春」字，周生言：「秦頭太重，壓日無光。」忤相檜，死於戍。
賈似道有異志。一術士能拆字，賈以策畫地作「奇」字與之。拆術者曰：「相公之事不諧矣！道立又不可立，道可又立不成。」公默不語，遣之去。
有朝士，其室懷娠過月，手書一「也」字，令其夫特問謝石。石詳視謂朝士曰：「此尊閫所書否？」曰：「何以言之？」曰：「為語助者『焉哉乎也』，固知是內助所書。」問：「盛年卅一否？以也字上為卅，下為一也。」朝士曰：「吾官欲遷動，得如願否？」石曰：「也字著水為池，倚馬為馳。今池則無水，馳則無馬，安能遷動？」又問：「尊閫父母兄弟當無一存者，即家產亦當蕩盡。以也字著人則是『他』字，今獨見也並不見人；著土為『地』，今不見土，故知其無人，並無產也。」朝士曰：「誠如所言。然此皆非所問者，所問乃懷娠過月耳。」石曰：「得非十三月乎？以也字中有「十」字，並旁二豎為『十三』也。」石熟視朝士曰：「有一事似涉奇怪，欲不言，則所問又正為此事，可盡言否？」朝士請竟其說。石曰：「也字著蟲為（蛇）字，今尊閫所娠，殆蛇妖也。然不見蟲，則不能為害，石亦有藥，可以下之，無苦也。」朝士大異其說，固請至家，以藥投之，果下數百小蛇。都人益共奇之，而不知其竟挾何術。
鄭仰田少椎魯，不解治生，父母惡之，呼泣於野。老僧遇之，曰：「吾遲子久矣。」偕入山，授之青囊、壬遁諸之術，於是言禍福無不中。魏閹召之問數，指「囚」字以問。仰田曰：「此中國一人也。」閹大悅，出謂人曰：「囚則誠囚也！吾詭辭以逃死耳。」
《莊子》：宋人有善為不龜手之藥者，世以□□纊□，洗也。□纊，【綿也。有不龜手之藥，而以洗綿為業。】客聞之，請買其方百金。於是聚族而謀曰：「我世為□□纊，不過數金；今一朝為鬻技，得百金，請與之。」客得之，以說吳王。吳王使之將，冬與越人水戰，大敗越人，裂地而封。夫不龜手，一也；或以封，或不免□□纊，則所用之異也。
《莊子》：齊桓公讀書於堂上，輪扁斫輪於堂下，釋鑿問曰：「君之所讀者，古人糟粕已夫。臣斫輪，不徐不疾，得之於心，應之於手，口不能言，有數存焉。臣不能以喻臣之子，臣之子不能受之於臣，行年七十而老於斫輪。」
《莊子》：「朱□□漫學屠龍技於支離，殫千金之產，以學屠龍，三年技成，而無所用其巧。」
王振勸上親征瓦剌也先，百官伏闕上章懇留，不聽。少頃居庸至宣府敗報踵至，扈從連章留駕。王振大怒，皆令掠陣。至大同，振進兵益急，欽天監彭德清斥振曰：「象緯示警，不可復前。若有疏虞，陷乘輿於草莽，誰執其咎？」振怒詈之，遂致土木之變。
