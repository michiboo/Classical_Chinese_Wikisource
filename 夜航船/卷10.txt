
黃帝征蚩尤始戰，顓頊誅共工始陣，風後始演奇圖，力牧始創營壘。黃帝戰涿鹿始徵兵，禹征有苗始傳令，紂禦周師始戍守。黃帝制記裏鼓，始斥候，漢武帝建墩臺，黃帝制演武場，周公制轅門。黃帝制車以翼軍，制騎以供伺候。呂望始制戰艦。武王會孟津，命倉兕具舟楫。公輸班為舟戰鉤拒。伍子胥治水戰，制樓船灘船。智伯決汾水，始水戰。蚩尤始火攻。孫子制火人、火積、火輜、火庫、火隊五法。魏馬鈞制爆仗起火。隋煬帝以火藥制雜戲，始施藥銃炮。黃帝始制炮，呂望制銃，范蠡制飛石用機。黃帝制纛、制五彩牙幢。禹制，懸車上為別。周公備九旗。伏羲制幹、制戈。揮制弓。牟夷制矢。舜制弓袋、制箭筒。黃帝制弩。黃帝始采首山銅鑄刀斧；蚩尤始取昆吾山鐵制劍、鎧、矛、戟、陌刀。蚩尤始製革為甲。禹制函甲。黃帝始制槍，孔明擴其制。舜制匕首。黃帝制雲梯，古名鉤援。牟夷制挨牌，古名傍排。孫武制鐵蒺藜，劉馥（三國時人）制懸苫，今為懸簾。嶽飛制藤牌。殷盤庚制烽燧告警。趙武靈王制刁鬥傳。魏制雞翹報急，制露布、漆竿報捷。
矛、戟、戈、劍、弓謂之五兵。
吳起臨戰，左右進劍，起曰：「將專主旗鼓，臨難決疑，揮兵指刃，此將事也。一劍之任，非將任也。」
國有難，君蔔吉日，以授旗鼓。將入廟，趨至堂下，北面而立，主親操斧鉞，持斧頭，授將軍其柄，曰：「從此上至天者，將軍制之。」復持斧頭，授將軍其柄，曰：「從此下至淵者，將軍制之。」
秦穆公伐晉，及河，將軍勞之，醪唯一杯。蹇叔曰：「一杯可以投河而釀也。」穆公乃以醪投河，三軍皆取飲之。
吳起為魏將攻中山。卒有患疽者，起為吮之。卒母聞而哭。人曰：「子，卒也，而將軍自吮其疽，何哭為？」答曰：「往年吳公吮其父，其父戰不旋踵，遂死敵。今又吮其子，妾不知死所矣。」後起之楚，卒果見殺。
諸葛武侯與司馬懿治軍渭濱，克日夜戰。司馬懿戎服蒞事，使人視武侯獨乘素車，綸巾羽扇，指揮三軍，隨其進止。司馬懿嘆曰：「諸葛君可謂名士矣！」
闔閭既寶莫邪，復令國中作金鉤，令曰：「能為善鉤者賞千金。」有人貪賞，乃殺其二子，以血釁金，遂成二鉤，獻之，王曰：「鉤有何異？」曰：「臣之作鉤，貪賞而殺二子，釁以成鉤，是與眾異。」遂向鉤而呼二子之名，曰：「吳鴻、扈嵇，我在此！」聲未絕，而兩鉤俱飛，著父之胸。吳王大驚，乃賞之。遂服之不去身。
兵法七制，一曰征、二曰攻、三曰侵、四曰伐、五曰陣、六曰戰、七曰鬥。
楚子圍蕭，申公巫臣曰：「師人多寒。」王巡三軍，拊而勉之，三軍之士皆如挾纊。
吳申叔儀乞糧於晉，公孫有山氏對曰：「粱則無矣，粗則有之。若登首山，以呼曰庚癸乎，則諾」。（庚，西方，主谷。癸，北方，主水。教以隱語也。）
秦穆公失右服馬。見野人方食之，公笑曰：「食馬肉不飲酒，恐傷。」遂遍飲而去。及一年，有韓原之戰，晉人環穆公之車。野人率三百餘人疾鬥車下，遂大克晉。
劍口曰鐔，劍鼻曰（音位），劍握曰鋏，劍鞘曰室，劍衣曰韜，亦曰（音繞），劍把繩曰蒯緱（音勾）。
越王勾踐有寶劍五，一曰純鉤、二曰湛盧、三曰豪曹、四曰魚腸、五曰巨闕。
漢高帝於南山得一鐵劍，長三尺，銘曰「赤霄」，大篆書，即斬蛇劍也。及貴，常服之。晉太康三年，武庫火，中書監張華列兵防衛，見漢高斬蛇劍穿屋飛去，莫知所向。
荊有飛者，得寶劍於江幹。涉江，及至中流，兩蛟夾舟。飛祛衣，拔劍刺蛟。殺之。荊王任以執圭。
幹將吳人，妻莫邪，為吳王闔閭鑄劍，不成，幹將曰：「神物之化，須人而成。」妻乃斷發剪爪，投入爐中，金鐵皆熔，遂成二劍，陽曰「幹將」，陰曰「莫邪」。
張華見鬥牛間有紫氣，在豐城分野，乃以雷煥為豐城令。至縣，掘獄深二丈，開石函，得二劍，一名龍泉，一名太阿，煥留其一，一以進華，且曰：「靈異之物，終當化去。」華死，劍飛入襄城水中。後煥子為建安從事，經延津，劍忽於腰間躍入水，使人汆水求之，見雙龍。龍蜿蜒，不敢近。
雷煥豐城獄中得劍，取南昌西山黃白土拭之，光艷照耀，張華更以華陰赤土磨之，鮮光愈亮。
箭名。《左傳》：魯莊公以金僕姑射南宮長萬。
安祿山亂，哥舒翰與賊將崔乾祐戰，見黃旗軍數百來助戰，忽不見。是日，昭陵內石馬皆流汗。
軍中有露布，乃後魏每征伐戰勝，欲天下聞知，書帛建於漆竿上，名為露布，以揚戰功。
南京鐘山，有漢秣陵尉蔣子文廟，蓋因子文逐盜死此，孫權為立廟，封蔣侯。權避祖諱鐘，改名蔣山。後孫權與敵人戰，夜大雨，蔣侯助之，次日，見廟中泥兵皆濕。
劉善射。水斛滿，以箭射斛，拔箭水註，隨射一箭宣之，人服其精巧。
□，山桑也。木弓曰「弧」。服，乘箭具也。萁草似荻，細織之，而為服也。
唐平陽公主，嫁柴紹。初，高祖起兵，與紹發家資招亡命。渡河，主引精兵萬人與秦王會於渭北。紹與公主對置幕府，分定京師，號「娘子軍」。
晉朱序鎮襄陽，時苻堅遣兵攻之。序母見城西北角當先壞，領白余婢並女丁，斜築城二十餘丈。賊攻西北角，果潰，眾守新城，賊遂引退，號「夫人城」。
《滕王閣序》：「紫電青霜，王將軍之武庫」。
宋太祖欲伐江南，徐鉉入奏乞罷兵。太祖曰：「江南主有何罪，但臥榻之側，豈容人鼾睡耶！」
廉頗一飯鬥米，肉十斤，披甲上馬，以示可用。郭開謂趙王曰：「廉將軍雖老，尚善飯，然與臣坐，頃之，三遺矢矣。」王以為老，遂不召。
梁荊州刺史杜山從，膂力過人，便騁馬，射不虛矢。所佩霞明朱弓，四石餘力，每出挑戰，魏軍憚之，號為「杜彪」。
唐單雄信極勇，力事李密。人號為「飛將」。後周韓果破稽胡，稽胡憚果矯健，亦號「飛將」。
後周蔡祐與齊戰，著明光鎧甲，所向無敵，齊人畏之，號「鐵猛獸」。
周瑜嘗謂孫權曰：「劉備有關張熊虎之將，有飲馬長江之誌。」又言羽、飛為萬人敵。
漢文帝時，匈奴大入邊。上使周晉夫軍細柳，以備胡。上自勞軍，先驅至軍門，曰：「天子至！」都尉曰：「軍中聞將軍令，不聞天子詔。」上使使持節詔將軍曰：「吾欲入勞軍。」晉夫開壁門。天子按轡徐行。晉夫以軍禮見。文帝曰：「嗟乎，此真將軍矣！」
漢李廣為北平太守，匈奴畏之，號曰「漢飛將軍」，避之數歲。
《列子》：紀昌學射於飛衛，衛曰：「視大如小，視微如著，而後告我。」昌以氂尾垂虱於牖間，南面而望之。旬日之間，漸大；三年之後，大如車輪。乃以弧矢射之，貫虱之心。
唐來□為潁川太守。賊攻城，來射皆應弦而仆。賊拜城請降，稱為「來嚼鐵」。
唐哥舒翰為河西衛前將軍，吐蕃大寇邊，翰持半段槍當其鋒，所向披靡。
唐裴杲勇冠三軍，與敵國戰，乘黃騶當先，軍中稱「黃騶少年」。
唐薛仁貴嘗從太宗征伐，每出戰，輒披白袍，所向無敵。太宗遙見，問白袍先鋒是誰。特引見，賜馬絹，喜得虎將。
後漢馮異性謙退不伐，諸將於所止舍，輒並坐論功，異常獨屏樹下，人號「大樹將軍。」
唐長孫無忌父晟討突厥，畏晟，聞其弓聲，謂之「霹靂」；見其走馬，謂之「閃電」。晉王笑曰：「將軍振怒，威行域外。」
唐烏承，開元中，與族兄承恩皆為平虜先鋒，號「轅門二龍」。
范文正公與韓魏公俱為西帥，邊士謠曰：「軍中有一韓，西賊聞之心膽寒；軍中有一范，西賊聞之驚破膽。」元昊懼，遂稱臣。
唐婁師德，武后時募猛士討吐蕃，乃自奮，戴紅抹額來應詔。後與虜戰，八遇八克。
孔明與孟獲戰，凡七縱七擒。後乃嘆服曰：「公天威也，南人不敢復反矣！」
狄青與西賊戰，密令軍中，鉦一聲則止，再聲則嚴陣而陽卻，鉦聲止則大呼而突之。虜大駭愕，以是勝之。
唐馬磷武藝絕倫，以百騎破卒五千。李光弼曰：「吾未見以少擊眾，如馬將軍者！」人號為「中興銳將」。
宋狄青京師呼為「狄天使」，上嘉其材勇，為涇原路兵馬總管。上欲一見，詔令入朝。會寇逼平涼，乃令亟往，俾圖像以進。上觀其相曰：「朕之關張。」
韓信攻趙，令卒曰：「趙見我走，必空壁逐我，若等疾入，拔趙白幟，立漢赤幟。信佯走。趙果逐之，回壁見赤幟，大亂。漢兵夾擊，遂克趙軍。
《南史》：傅永拜安遠將軍，帝嘆曰：「上馬能殺賊，下馬能作露布，惟傅修期能之耳！」
薛仁貴為行軍副總管。九姓眾十餘萬，令驍騎挑戰，仁貴發三矢，輒殺三人，虜氣懾，皆降。
狄青宣撫廣西。儂智高守崑崙關，青至賓州，值上元節，大張燈火，首夜宴樂徹曉。次夜復宴，二鼓時，青忽稱疾如內，命孫元規主席。少服藥乃出，數使人勸勞坐客，至曉未散。忽有馳報雲：「是夜三鼓，狄將軍已奪崑崙關矣。」
宋劉琦與兀術戰於柘臯，虜遠望見，大驚曰：「此順昌旗幟也。」即引兵而去。
漢文帝謂馮唐曰：「昔有為我言李齊之賢，戰於巨鹿下。今吾每飯，意未嘗不在巨鹿也。」
唐羅紹威以魏博牙兵驕甚，盡殺之，遂為梁朱溫所制，乃謂親吏曰：「聚六州四十三縣鐵，鑄一個錯不成！」
司馬懿言於曹操曰：「今克漢中，益州震動，進兵臨之，勢必瓦解。」操曰：「人苦不知足，得隴復望蜀。」
隋張定和，虜刺之中頸，定和以草塞創而戰，神氣自若，虜遂敗走。
唐杜伏威與陳戰，射中伏威額，怒曰：「不殺汝，箭不拔！」馳入陣，獲所射將，使拔箭，已，斬之。
秦法斬敵一首拜爵一級，故曰「首級」。後人雲：「割一首，必割其勢，以為一級者非。」
秦文公伐雍，南山梓樹化為牛，以騎擊之，不勝。或墜地，解髻披發，牛畏之，入水。秦因置髦頭，騎使之先驅。
燕然，山名，去塞三千裏。竇憲大破單於，登燕然山，勒石紀功，頌漢功德。
管子曰：「舉日章則晝行，舉月章則夜行，舉龍章則水行，舉虎章則林行，舉鳥章則行阪，舉蛇章則行澤，舉鵲章則行船，興狼章則行山，舉章則載食而駕。」
都統制曲端勇悍非常，每與虜戰，呼裨將頭目，備告以二帝蒙塵，今在五國城中青衣把盞，凡為臣子者聞之痛心，思之切骨，遂放聲大哭。將佐軍士皆哭，奮身上馬，勇氣百倍，虜人望之辟易，稱為「啼哭郎君」。
曲端軍分五部，一籠貯五鴿，隨點一部，則開籠縱一鴿往，則一部之兵頃刻立至，其速如神，見者氣奪。
杜子美詩：「空留玉帳術，愁殺錦城人。」玉帳乃兵家厭勝之方位，主將於其方置軍帳，則堅不可犯。其法：黃帝遁甲以月建，後三位取之，如正月建寅，則已為玉帳。
陳後主與齊雲觀，謠曰：「齊雲觀，寇來沒處畔。」故今人避人謂之「畔」。
西魏始作府兵。隋唐始有番次，入為兵，出為農。周太祖始刺面見。唐末劉仁恭刺民為兵，給廩食，軍丁僉補。
蒺藜也，以鐵為之，匝營則撒之四外。
平望湖中掘得一劍，屈之則首尾相就，放手復直如故，鋒犀利，可斷金鐵。識者曰：「此古之繞指柔也。」
鄭鑄《刑書》，晉作《執秩》，趙制《國律》，楚作《仆區》（區，音歐），皆法律之名也。仆，隱也；區，匿也；作為隱匿亡人之法。
夏獄曰夏臺，商獄曰裏，周獄曰囹圄，漢獄曰請室。
《周禮》；少司寇以五聲聽訟獄，一曰辭聽，二曰色聽，三曰氣聽，四曰耳聽，五曰目聽。
聽訟者以三刺，一刺曰訊群臣，二刺曰訊群吏，三刺曰訊萬民。
墨、劓、、宮、大辟，其後加流、贖、鞭、樸為九刑。
城旦、舂：城旦者，旦起行治城。舂者，舂米，四歲刑也。鬼薪、白粲：取薪給宗廟為鬼薪；坐擇米使正白為白粲，三歲刑也。
械頸足曰桁揚，械頸曰荷校，械手足曰桎梏，鎖系曰鋃鐺，鞭笞曰榜掠。考逼曰五毒俱備，言五刑皆用也。
三木者謂械枷鎖及手足也。
一宥曰不識，二宥曰過失，三宥曰遺忘。
一赦曰幼弱，二赦曰老耄，三赦曰愚蠢。
周文王時，虞、芮之君爭田不決，相與質成於文王。入其境，見其民耕者讓畔，行者讓路。二君相謂曰：「我等小人，不可以履君，子之庭。」乃讓其所爭之田為閑田。
漢太倉令淳於意，無子，有五女。罪當刑，罵曰：「生女不生男，緩急無可使！」其幼女緹縈上書，言死者不可復生，刑者不可復贖。願沒入為官奴，以贖父罪。文帝憐之，並除肉刑。
肉刑既除，後以笞、杖、徒、流、死為五刑。
髡，削發也。鉗，以鐵束頭也。鉗，《陳鹹傳》謂私解脫。鉗，鉗在首，在足，皆以鐵為之也。
胥，相也；靡，隨也；聯系之，使相隨而服役也。猶今之役囚徒，以鐵索聯綴之耳。
漢景帝改磔曰棄市，勿復磔。磔謂張其屍也，棄市，謂投之於市。
漢刑法誌：大刑用甲兵，其次用斧鉞，中刑用刀鋸，其次用鉆鑿，薄刑用鞭樸。
鍛，錘也。鍛煉猶言精熟也。深文之吏入人之罪，猶鍛煉銅鐵，使之成熟也。
李林甫為相，起大獄以誣陷異己者，寵任吉溫、羅希為禦史，鍛煉人罪。時人謂之羅鉗吉網。
武後任用來俊臣、周光二人，共撰《羅網經》數千言，教其徒羅織人罪，無有脫者。
受腐刑者必下蠶室，蓋蠶宜密室，以火溫之。新受腐者最忌冒風，須入密室，乃得保全，因呼其室為蠶室。
漢宣帝詔曰：「系者苦饑寒庾死獄中，朕甚痛之。」
百勞名梟，以其食母不孝，故古人賜梟羹，懸其首於木，故刑人以首示眾者曰梟首。趙廣漢為潁川守，恨朋比為奸，乃許相訐或匿名相告者，置，令投書於其中。
武後自李敬業反後，恐人圖己，盛開告密之門。有魚保家者，請鑄銅為匭，其式一室四隅，上各有竅，可入不可出，武後善之。未幾，其仇家投匭告保家曾為敬業造兵器，遂伏誅。
武後金吾丘神以罪誅，有人告右丞周興通謀，後命來俊臣鞫之。俊臣與興方推事對食，問興曰：「囚多不承，當為何法？」興曰：「此甚易耳！取大甕，以炭四圍炙之，令囚入其中，何事不承？」俊臣索大甕，如興法，起謂興曰：「有內狀推君，請君入此甕。」興惶恐服罪。法當死，宥之，流嶺南。
商紂暴虐，百姓怨望，諸侯有叛者，妲己以為罰輕，威不立。紂為銅柱，以膏塗之，加於炭火上，令有罪者行，輒墮炭中，以取妲己一笑，名曰「炮烙之刑」。
郅都行法嚴酷，不避權貴。列侯宗室見都，側目而視，號曰「蒼鷹」。
寧成好氣，為小吏，必淩其長吏；為人上，操下如束濕薪，滑賊任威。稍遷至濟南都尉，其治如狼牧羊，民不堪命。後拜關都尉，凡郡國出入關者，號曰：「寧見乳虎，無值寧成之怒。」
義縱為定襄太守，以鷹擊毛摯為治，其所誅殺甚多，郡中人不寒而慄。
掘獄訊鼠張湯兒時，父命守舍，鼠盜其肉，父怒，笞湯。湯掘窟得鼠及余肉，為具獄辭，磔之堂下。其父見之，視其文辭如老獄吏，大驚，遂使治獄，後為酷吏。
一曰謀反（謂謀危社稷），二曰謀大逆（謂謀毀宗廟山陵及宮闕），三曰謀叛（謂謀叛本國，潛從他國），四曰謀惡逆（謂毆及謀殺祖父母，父母及夫），五曰不道（謂殺一家非死罪三人，及支解人，若采生造畜蠱毒厭魅），六曰大不敬（謂盜大祀神禦之物及乘輿禦物），七曰不孝（謂告言咒罵祖父母及夫之祖父母、父母在，別籍異財，若奉養有缺），八曰不睦（謂謀殺及賣緦麻以上親，毆告夫及大功以上尊長、小功尊屬），九曰不義（謂部民殺官長，軍士殺所屬指揮守把），十曰內亂（謂奸小功以上親，父祖妾與和者）。
一曰議親（謂皇家袒免以上親，及太皇、太後、皇太後緦麻以上親，皇後小功以上親，皇太子妃大功以上親），二曰議故（謂皇家故舊之人素得侍見，特蒙恩待日久者）。三曰議功（謂能斬將奪旗，摧鋒萬裏，或率眾來歸，寧濟一時，或開拓疆宇有大勛勞，銘功太常者），四曰議賢（謂大有德行之賢人君子，其言行可以為法則者），五曰議能（謂有大才業，能整軍旅，治政事，為帝王之輔佐人倫之師範者），六曰議勤（謂有大將吏謹守官職，蚤夜奉公，或出使遠方，經涉艱難，有大勤勞者之謂），七曰議貴（謂爵一品及文武職軍官三品以上，散官二品以上者），八曰議賓（謂承先代之後為國賓者）。
以：【以者，與真犯同。謂如監守貿易官物，無異真盜，故以枉法論，以盜論，並除名、刺字，罪至斬絞並全科。】準：【準者，與真犯有間矣。謂如準枉法論，準盜論，但準其罪，不在除名、刺字之例，罪止杖一百，流三千裏。】皆：【皆者，不分首從，一等科罪。謂如監臨主守職役同情盜，所監守官物並贓滿數皆斬之類。】各：【各者，彼此同科此罪。謂如諸色人匠撥赴內府工作，若不親自應役，僱人冒名私自代替，及替之人，各杖一百之類。】其：【其者，變於先意。謂如論人議罪犯先奏請議。其犯十惡，不用此律之類。】及：【及者，事情連後。謂如彼此俱罪之贓及應禁之物，則沒官之類。】即：【即者，意盡而復明。謂如犯罪事發在逃者，眾證既明白，即同獄成之類。】若【若者，文雖殊而會上意。謂如犯罪未老疾，事發以老疾論。若在徒年限內，老疾者亦如之之類。】
女子犯罪並放歸家，但令一月出錢三百，顧人於山伐木，謂之顧山錢。
雋不疑尹京兆。每行縣錄囚還，母輒問：「有所平反（音幡），活幾人耶？」平，謂平其不平也；反，言反罪人辭，使從輕也。
北人言以錄為慮。今言錄囚，誤以為慮囚者，非是。
景帝著令年八十以上，十歲以下，及孕者未乳，盲師，侏儒，當鞫問者，皆頌系之。「頌」讀曰「容」，寬容之，不侄梏也。
爰，換也，以文書代換其口辭也。
罪從輕也。末，薄也；減，輕也。
周勃下獄，獄吏侵辱之。勃後出，曰：「吾常將百萬兵，然安知獄吏之貴也！」
韓安國坐法抵罪，獄吏田甲辱之。安國曰：「死灰獨不復然乎？」甲曰：「然即溺之。」
鄒衍事燕惠王盡忠，左右譖之，王系之獄。衍仰天而嘆，六月天為之降霜。
漢景帝時，防年因繼母殺其父，遂殺繼母。廷尉以大逆讞，帝疑之。武帝年十二為太子，侍側，對曰：「繼母如母，緣父之故，今繼母殺其父，下手之時，母道絕矣！是父仇也，不宜以大逆論。」
張延賞欲理一冤獄，案上有一帖雲：「奉錢三萬，乞不問其獄。」公恚，悉收左右訊之。明日，於盥洗處得一帖云：「奉錢五萬。」又於寢門所得一帖云：「奉錢十萬。」公嘆曰：「錢至十萬，可通神矣！吾以懼禍也。」乃不問。
范滂坐黨錮，系黃門北寺獄。吏謂曰：「凡坐系皆祭臯陶。」滂曰：「臯陶賢者，知滂無罪，將理之於帝；有罪，祭之何益！」
齊高帝有故吏竺景秀，以過系作坊，常云：「若許某自新，必吞刀刮腸，飲灰滌胃。」帝善其言，乃釋之。
符堅屏人作赦文，有大蠅入室，聲甚厲，驅之復來。俄而，人皆知有赦，詰所從來，雲有青衣童子呼市中，乃蠅也。
前漢於公，門閭壞，父老治之。公令高大門閭，可容駟馬，且言：「我治獄多陰德，子孫必有興者。」後子定國為丞相。
秦商君性極慘刻，嘗論囚渭水之上，其水盡赤。
偽蜀李匡遠性苛急，一日不斷刑，則慘然不樂，嘗聞錘撻聲，曰：「此一部肉鼓吹也。」
張釋之、於定國為廷尉，克盡其職，朝廷稱之曰：「張釋之為廷尉，天下無冤民；於定國為廷尉，民自以為不冤。」
宋淳熙二年，天久雨，上禦筆批問，欲行下諸路疏遣獄囚。是日天霽，上大悅。
秦李斯為趙高所譖，二世收之。父子臨刑，嘆曰：「吾欲牽黃犬出上蔡東門逐狡兔，其可得乎！」遂夷其三族。
陸機仕晉，為孟玫譖於成都王穎，王即使人收機，機嘆曰：「華亭鶴唳可得聞乎？」遂遇害。
韓信為呂後所誅，嘆曰：「高鳥盡，良弓藏；狡兔死，走狗烹。敵國破，謀臣亡。」
齊景公時，民有得罪者，公怒縛至殿下，召左右支解之。晏子左手持頭，右手持刀而問曰：「古明王支解人，從何支解起？」景公離席曰：「縱之。」
齊景公煩刑。有鬻踴者（踴，刖足所用），公問晏子曰：「子之居近市，知孰貴賤？」對曰：「踴貴履賤。」公悟，為之省刑。
章□起同文館獄，欲殺劉摯及梁燾、王巖叟等。後為元祐黨碑，皆始於此。
《唐書》：中書令供赦日，值金雞於仗南，竿長七尺，雞高四尺，黃金飾首，銜幅七尺，盛以絳幡，將作供焉。武後封嵩山，大赦，壇南有樹，置雞其杪，號金雞樹。
古稱金雞放赦，至今詔書於五鳳樓，以金雞銜下之。三國異典，司馬膺之曰：「案海中有占，天雞星動皆有赦。故主王以金雞建赦。」
《詩經》：「誰謂雀無角，何以穿我屋？誰謂女無家，何以速我獄？誰謂鼠無牙，何以穿我墉？誰謂女無家，何以速我訟！」
漢武帝時，天下多冤晁錯之策，務摧抑諸侯王，數奏其過惡。吹毛求疵，笞服其臣，使證其君。
獄也。犴，胡地犬也。野犬所以守，故謂獄為犴狴。造獄用肺嘉之石，故獄又名肺嘉。《周禮》：以肺石達窮民。肺石，赤石也，使之赤心，不妄告，以嘉石平罷民。嘉，文石也，使之思其文理以折獄。
梁吉父為原鄉令，為奸吏所誣，罪當死。年十五，撾登聞鼓，乞代父命。武帝疑人教之，廷尉盛陳刑具，不變，乃宥父罪。
摘，挑也，言為奸而隱匿者，必摘發之。
讞，議也，謂罪可疑者讞於廷尉。
黃帝始制刑辟，制流、笞、杖、斬。蚩尤制劓、黥、。紂制烹、醢、□、剮。周公制絞。黃帝斬蚩尤始梟首。秦文公始族誅。公孫鞅始連坐。禹制城旦、舂。周公制徒。唐太宗始加役、流。周太祖始加刺配。
舜始制贖止鞭樸。周穆王始制五刑之疑各得贖。漢宣帝始制女徒雇役。宋太祖始制折杖。
隋文帝始死罪三奏行刑。唐始大獄詔刑部尚書、都禦史、大理寺正卿三司鞫問。
隋文帝令伸理由下達上，始禁越訴。臯陶始制獄。漢詔以周囹圄為獄。北齊制獄囚於治。臯陶始制律。蕭何制九章律，張倉復定。
