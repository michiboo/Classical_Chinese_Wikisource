堯眉八彩。舜目重瞳。文王四乳。蒼頡四目，禹耳三漏，是謂大通，興利除害，決江疏河。
仲尼生而具四十九表：反首，窪面，月角，日準，河目，海口，牛唇，昌顏，均賾，輔喉，駢齒、龍形，龜脊，虎掌，駢脅，參膺，圩項，山臍，林，翼臂、頭，隆鼻，阜，堤眉，地足，谷竅，雷聲，澤腹，面如蒙，兩目方相也，手垂過膝，眉有十二彩，目有二十四理，立如鳳峙，坐如龍蹲，手握天文，足履度字，望之如仆，就之如升，修上趨下，末僂後耳，視若營四海，耳垂珠庭，其頸似堯，其顙似舜，其肩類子產，自腰以下不及禹三寸，胸有文曰「製作定世符」，身長九尺六寸，腰六十圍。見《祖庭廣記》。老子有七十二相，八十一好。見《**經》。如來有三十二相。見《般若經》。
蜀先主長七尺五寸，目顧見耳，臂垂過膝。
孫權幼時眼碧色，號碧眼小兒。
漢李廣猿臂善射。
李克用一目眇，時號「獨眼龍」。
姜維死後剖腹視之，膽如鬥大。張世傑亦膽大如鬥，焚而不化。
賈弼夢易其頭，遂能半面啼，半面笑。
東坡《雪》詩：「凍合玉樓寒起栗，光搖銀海眩生花。」王荊公曰：「道家以兩肩為玉樓，兩眼為銀海。」東坡曰：「惟荊公知此。」
孔子觀周廟有金人焉，三緘其口，而銘其背曰：古人慎言人也。戒之哉！戒之哉！毋多言，多言，多敗。毋多事，多事，多患。
常有疾，老子曰：「先生疾甚，無遺教語弟子乎？」乃張其口，曰：「舌存乎？」曰：「存。豈非以軟耶？」「齒亡乎？」曰：「亡。豈非以剛也？」常曰：「天下事盡此矣！」
梁武帝平建業，朝土皆造之。謝覽時年二十，為太子舍人，意氣閑雅，瞻視聰明。武帝目送良久，謂徐勉曰：「覺此生芳蘭竟體。」
王戎字沖，形狀短小，而目甚清照，視日不眩。裴楷曰：「王安豐眼爛爛如巖下電。」
何宴美姿儀，面至白。魏明帝疑其傅粉，夏月，與熱湯面。既啖，大汗出，以朱衣自拭，色轉皎然。
衛少時，乘白羊車於洛陽市上，鹹曰：「誰家璧人？」
衛叔寶從豫章至都下，人久聞其名，觀者如堵墻。先有羸疾，體不堪勞，遂成病而死。時人謂看殺衛。
王濟是衛之舅，雋爽有豐姿。每見，輒嘆曰：「珠玉在側，覺我形穢。」
孟嘗君過趙，趙人聞其賢，出觀之，皆大笑曰：「始以薛公為魁梧也，今視之，乃渺小丈夫耳。」
馬遷曰：「余以為留侯其人必魁梧奇偉，至見其圖，狀貌如婦人好女。」
張九齡風儀秀整，帝於朝班望見之，謂左右曰：「朕每見九齡，使我精神頓生。」
有人詣王太尉，遇安豐、大將軍、丞相在坐。往別屋，見季胤（名詡）平子（夷甫子）。還，語人曰：「今日之行，觸目皆琳瑯珠玉。」
李白見玄宗於便殿，神氣高朗，軒軒若朝霞舉。
魏明帝使後弟毛曾與夏侯玄並坐，時人謂蒹葭倚玉樹。
潘安甚有姿容。少時挾彈乘小車出洛陽道，婦人遇者，無不連手共縈之，競以果擲盈車而返。
祖廣行恆縮頸。桓南郡始下車，桓曰：「天甚晴明，祖參軍如從屋漏中來。」
成湯之臂四肘。《韻會》：一肘二尺。又雲一尺五寸為肘。
周公手可反握。
駢，聯也。晉文公名重耳，其脅駢。
西漢文：「眾口鑠金，積毀銷骨。」謂讒言誹謗之利害也。
髓，骨髓也。敲其膚而吸其髓，喻虐政之誅求也。
《說苑》：魯使子賤為單父令，子賤借善書者二人使書，從旁掣其肘，書醜，則怒，欲好書，則又引之。書者辭歸，以告魯君。君曰：「若吾擾之，不得施善政。」令毋征發單父。未幾，教化盛行。
《書經》：「顏厚有忸怩。」謂愧之見於面也。
《莊子》：搖唇鼓舌，擅生得非。
秦王許以十五城易趙王和氏璧，藺相如捧璧入秦，見秦王無意償城，怒發沖冠，英氣勃勃。
《皇覽》：周靈王生而有髭，謂之髭王。
《唐史》：酷吏來俊臣鞫囚，每以醋註囚鼻。
言纖指如春筍之尖且長，媚眼如秋波之清且碧也。
盧杞號藍面鬼，常造郭汾陽家問病。聞杞至，悉屏姬侍，獨隱幾待之。家人問故，汾陽曰：「杞外陋而內險，左右見之必笑，使後得權，吾族無瞧類矣。」
後魏李諧形貌短小，兼是六指，因癭而舉頤，因跛而緩步，因謇而徐言。人謂李諧善用三短。
左太沖絕醜，亦效潘安乘車遊市中，群姬亂唾之，委頓而返。張孟陽亦醜，每行，小兒以瓦石擲之，滿車。
韓文公撰《馬燧誌》雲：「當是時見王於北平，猶高山深林，龍虎變化不測，魁傑人也。退見少傅，翠竹碧梧，鸞停鵠峙。
苻堅拂蓋郎申香、夏默、護磨那三人，俱長一丈九尺，每飯食一石、肉三十斤。
王蒙長三尺，張仲師長二尺五寸。
安祿山重三百五十斤，司馬保八百斤，孟業一千人。
李龍眠所畫七十二子像，淡臺滅明猛毅甚於子路，則夫子所謂失之子羽者，謂其貌武行儒耳。
秦始皇虎口，日角，火目，隆，鷙鳥膺，豹聲，長八尺六寸，大七圍，手握兵執矢，號曰祖龍，侯生數其淫暴，謂萬萬均朱，千千桀紂。
陸士龍好笑。常著績上船，水中自見其影，便大笑不止，幾落水。
李義府，貌足恭，與人言，嬉怡微笑，而陰賊褊忌，凡忤其意者，皆中傷之。時號義府笑中有刀。
管輅雲：「眼有方睛，多壽之相。陶隱居末年，其眼有時而方。
人身有百骸，故曰百體。官，司也。五官，耳、目、口、鼻、心也。
髮屬心，稟火氣，故上生。鬚屬腎，稟水氣，故下生。眉屬肝，稟木性，故側生。男子堅持氣外行，上為鬚，下為勢。女子黃門無勢，故無鬚。
舜重瞳，項羽重瞳，隋魚俱羅，朱梁康，王友敬，永樂中楚王子，亦俱重瞳。文王四乳，宋範百、常文子，明倪文僖謙，俱四乳。
中國之人長一丈者，人君則黃帝、堯與文王；人臣則吳伍員、漢巨毋霸，俱十尺。毋霸腰大十圍，員眉間一尺。孔子長十尺，又雲九尺六寸。按《莊子》所謂自腰而下不及禹三寸，則後說是矣。宋《史》載，有唐某者與其妹各長一丈二尺。
禹長九尺九寸，湯九尺，秦始皇八尺七寸，漢高祖七尺八寸，光武七尺三寸，昭烈七尺五寸，宋武帝七尺六寸，陳武帝七尺五寸，宇文周太祖八尺，項王八尺二寸，韓王信八尺九寸，王莽七尺五寸，劉淵八尺四寸，劉曜九尺四寸，慕容七尺八寸，姚襄八尺五寸，曹交九尺四寸，冉閔、什翼健、宇文泰皆八尺，慕容垂七尺四寸，慕容德八尺二寸。自唐以後，人臣長者故少。韋康成十五長八尺，姜宇十五長七尺九寸，劉曜子胤十歲長七尺五寸，美姿貌，眉須如畫。人固有少而長若此者，胤止八尺四寸，不能如其父也。
佛長一丈六尺以為神，然其小弟阿難與徒弟調達俱長一丈四尺五寸，彼時天竺之長者故不少也。
沈顏《讒論》曰：宰讒子胥而吳滅，趙高讒李斯而秦亡，無極讒伍奢而楚昭奔，靳尚讒屈原而楚懷囚。故曰：人知佞之讒讒忠，不知佞之讒讒國。
俗語曰：「三日不言，舌本強。」殷仲堪言，三日不讀《道德經》，便覺舌本間強。
晉褚裒字季野，桓彜目之曰：「季野皮裏陽秋。」言其外無臧否，而內有褒貶也。
宋真宗東封，得隱者楊樸。上問：「卿臨行，有人作詩否？」對曰：「臣妻一首雲：『更休落魄耽杯酒，切莫猖狂愛作詩。今日捉將官裏去，這回斷送老頭皮。』」
公孫瓚曰：「天下兵起，謂可唾掌而決九州耳。」李集：「太平可覆掌而致。」
後魏賈景興棲遲不仕，葛榮陷冀州，稱疾不拜，每捫膝曰：「吾不負汝，以不拜榮故也。」又趙宋喻如礪號「捫膝先生」。
晉劉伶嘗醉，與俗人相忤，其人攘臂奮拳。伶曰：「雞肋不足以安尊拳！」其人笑而止。曹操入漢中討劉備，不得進，欲棄之。乃傳令曰「雞肋」，官屬不知何謂。楊修曰：「雞肋，棄之則可惜，啖之則無所得，比漢中，王欲去也。」乃白操，遂還。
楚文王伐申。過鄧。鄧侯曰：「吾甥也。」止而享之。騅甥、聃甥、養甥請殺楚子。鄧侯弗許。聃甥曰：「亡鄧國者，此人也。若不蚤圖，後君噬臍無及。」
《莊子》：顏淵問於仲尼，曰：「夫子步亦步，趨亦趨。夫子絕塵而奔，回瞠乎其後矣。」夫子曰：「吾終身於汝，交一臂而失之，不可哀歟？」
晉範氏、中行氏將伐晉定公，齊高疆曰：「三折肱知為良醫。我以伐君為此矣。」
劉玄德於劉表坐，慨然流涕曰：「平常身不離鞍，髀肉皆消；今不復騎，髀裏肉生。日月如流，老將至矣，而功業未建，是以悲耳。」
唐崔鉉進左僕射，與鄭魯、楊紹、段復環、薛蒙頗參議論。時論曰：「鄭、楊、段、薛，炙手可熱；欲得命通，魯、紹、環、蒙。」
韓信亡去，蕭何自追之。人告高祖曰：「丞相何亡。」高祖大怒，如失左右手。
言人斷獄徇私，高下其手。
北齊李幼謙為瀛州長史，神武行部征責文簿，應機立成。神武責諸人曰：「卿等作得李幼廉一腳指否？」
東坡帖雲：張睢陽生猶罵賊，嚙齒穿齦。顏平原死不忘君，握拳透爪。
《左傳》：昔有仍氏生女，樂正後夔娶之，生伯封，實有豕心，貪婪無厭。人謂之封豕。
李鄴侯少時身極輕，能於屏風上行。既長，辟穀，導引，骨節俱戛戛有聲。人謂之鎖子骨。
趙子龍與魏兵戰，追至營門，魏兵疑有伏，引去。翌日，率德至營視之，曰：「子龍一身都是膽。」抽筋絕髓郭弘霸討徐敬業雲：「誓抽其筋，食其肉，飲其血，絕其髓。」武後悅，授禦史。時號「四其禦史」。
皮日休雲：「宋平廣為相，疑其鐵石心腸，不解吐軟媚詞。觀其《梅花賦》，便巧富艷，殊不類其為人。」伐毛洗髓《漢武記》：黃眉翁指東方朔曰：「吾三千年一反骨洗髓，三千年一剝皮伐毛。吾今已三洗髓，三伐毛矣。」
宋包孝肅極嚴冷，未嘗見其笑容，人謂其笑比黃河清。
晉潘嶽與夏侯湛並美姿容，行止同輿接菌。京都謂之連璧。
漢王以韓信擊魏王豹。問酈食其：「魏大將誰？」對曰：「柏植。」王曰：「是兒口尚乳臭，安能敵吾韓信？」
晉叔向適鄭，蔑貌不揚，立堂下，一言而善。叔向聞之，曰：「必然明也！」下執其手以上，曰：「子若不言，吾幾失子矣。」
漢田，孝景帝皇後母弟也，為丞相，為人貌侵，言短小而醜惡也。
唐苗晉卿薦元載。李揆輕載相寒，謂晉卿曰：「龍章鳳姿士不見，獐頭鼠目子乃求官耶？」載銜之。
裴晉公未第時，羈旅洛中，策驢上天津橋。時淮西不平，有二老人倚柱語曰：「蔡州何時平？」見晉公，愕然曰：「適憂蔡州未平，須待此人為相。」仆聞告公，公曰：「見我龍鐘，故相戲耳！」後裴度於憲宗時果為相，平淮、蔡。
張玄祖八歲，缺齒，先達戲之曰：「君口何為開狗竇？」玄祖曰：「欲使君輩從此中出入。」
漢周昌爭立太子，曰：「臣期期不奉詔。」鄧艾自稱艾艾。韓非、揚雄俱口吃，善屬文。後劉貢父、王汾在館中，汾口吃，貢父為之贊曰：「恐是昌家，又疑非類；未聞雄名，只有艾氣。」
張儀常從楚相飲，相亡璧，意儀盜，執儀笞之。儀歸，而其妻誚之。儀曰：「視吾舌尚存否？」妻笑曰：「在。」儀曰：「足矣！」
韓昌黎《答陳生書》：足下求速化之術，乃以訪愈，是所謂借聽於聾，問道於盲，未見其得者也。
阮籍能為青白眼，見禮法之士，以白眼待之。母終，嵇喜來吊，籍作白眼。喜弟康乃挾琴賫酒造焉，籍大悅，乃見青眼。邯鄲學步班氏序；傳昔有學步於邯鄲，曾未得其彷彿，又復失其故步，遂匍匐而歸耳。
謝康樂須美，臨刑，施為南海垣寺維摩詰像須。唐中宗時，安樂公主端午鬥莫，欲廣其地，馳驛取之。又恐為他所得，剪棄其餘。
桓溫自以雄姿風氣，是宣帝、劉琨之儔，及伐秦還，於北方得一巧作老婢，乃劉琨婢也。一見桓溫，便潸然曰：「公甚似劉司空。」溫大悅，出外，整理衣冠，又呼問之，婢曰「面甚似，恨薄；眼甚似，恨小；須甚似，恨赤；形甚似，恨短；聲甚似，恨雌。」溫於是褫冠解帶，昏然而睡不怡者累日。
方幹唇缺，有司以為不可與科名。連應十餘舉，遂隱居鑒湖。後數十年，遇醫補唇，年已老矣。人號曰「補唇先生。」眇一目湘東王眇一目，與劉諒遊江濱，嘆秋望之美。諒對曰：「今日可謂帝子降於北渚。」《離騷》：「帝子降於北渚，目渺渺而愁予！」王覺其刺己，大銜之。後湘東王起兵，王偉為侯景作檄雲：「項羽重瞳，尚有烏江之敗；湘東一目，寧為赤縣所歸？」後竟以此伏誅。
徐妃以帝眇一目，知帝將至，為半面妝。帝見之大怒而出。
劉貢父晚年得惡疾，須眉墮落，鼻樑斷壞。一日，與東坡會飲，引《大風歌》戲之，曰：「大風起兮眉飛揚，安得猛士兮守鼻樑！」
隋文帝生而頭有兩角，一日三見鱗甲，母畏而棄之。有老尼來，育哺甚勤。尼偶外出，囑其母視兒。母見須角稜稜，燁然有光，大懼，置諸地。尼疾走歸，抱起曰：「驚我兒，令吾兒晚得天下！」後帝果六十登極。
《詩經》雲：「克岐克嶷，以就口食。」美後稷也。岐嶷，峻茂之狀也。
晉郭象能清言。王衍雲：「每聽子玄之語，如懸河瀉之，久而不竭。」
《左傳》：臧紇敗於狐駘。國人曰：「侏儒侏儒，使我敗於邾。」註：狐駘，地名。侏儒，短小也。
《詩經》：「捷捷幡幡，謀欲譖言。」
語雲：不作風波於世上，自無冰炭到胸中。
《左傳》：晉侯復假道於虞以伐虢。宮子奇諫曰：「虢，虞之表也。諺所謂輔車相依，唇亡齒寒者，甚虞之謂也。」
《莊子》：失信於俗，謂之倒置之民，猶足上首下，倒置尊卑也。
李白《與韓朝宗書》：今天下以君侯為文章之司命，人物之權衡，一經品題，便作佳士。何惜階前盈尺之地，不使白揚眉吐氣，激昂青雲耶！
《史記》：蕭王推赤心，置人腹中。
《三國誌》：徐庶母為曹操所獲，庶辭先主曰：「本欲與將軍共圖王霸之業，今失老母，方寸亂矣，請從此辭。」
東坡詩：「三杯軟飽後，一枕黑甜余。」《詩經》：「或偃息在床。」
《唐摭言》：鄭光業赴試，夜有人突入邸舍，鄭止之宿。其人又煩鄭取水煎茶，鄭欣然從之。後鄭狀元及第，其人啟謝曰：「既取杓水，又煎碗茶，當時不識貴人。凡夫肉眼，今日俄為後進，窮相骨頭。」
《南史》：徐陵目有青睛，人以為聰慧之相。
又心曰丹府，心神曰丹元。
《文選》：「明目腆顏，曾無愧畏。」
《莊子》：梨橘柚，皆可於口。
《漢史》：光武帝曰：「當置此兩子於度外。」謂隗囂、公孫述也。
韓文：秦人之視越人，忽言不加喜戚於其心。
《拾遺記》：任未曰：「好學者雖死猶存，不學者雖存，行屍走肉耳！」
《瑣言》：進士王光遠，幹索權豪無厭，或遭撻唇，略無改悔。時人雲：「光遠顏厚如十重鐵甲。」
後漢馬廖疏雲：「吳王好劍客，百姓多瘡瘢；楚王好細腰，宮中多餓死。」「城中好高髻，四方高一尺；城中好廣眉，四方且半額；城中好大袖，四方全匹布。」
樊噲願得十萬眾，橫行匈奴中。季布曰：「噲妄言，是面謾！」
漢酈生說齊王與漢平。蒯徹言於韓信曰：「酈生一士，伏軾掉三寸舌，下齊七十餘城。」
五官將既納袁熙妻，孔文舉與曹操書曰：「武王伐紂，以妲己賜周公。」曹以文舉博學，信以為然。後問文舉，答曰：「以今度之，想當然耳。」
西子心痛則捧心而顰，其貌愈媚。醜女羨而效之，曰「效顰」。山谷詩：「今代捧心學，取笑類西施。」
楊貴妃浴罷，對鏡勻面，裙腰褪露一乳，明皇捫弄曰：「軟溫新剝雞頭肉。」安祿山在旁曰：「潤滑猶如塞上酥。」
《詩經》：「婦有長舌，維厲之階。」
楚昭王夫人，齊女也。昭王出遊，留夫人於漸臺。江水大至，遺使迎夫人，忘持符。夫人曰：「王與約，召必以符。」今使者不持符，不敢行。使者還取符，臺崩，夫人溺死。
甄後年九歲時，喜攻書，每用諸兄筆硯。兄曰：「欲作女博士耶？」後曰：「古者賢女未有不覽經籍；不然，成敗安知之？」
甄後入魏宮，宮廷有綠蛇，口中恆有赤珠，若梧子大，不傷人；人慾害之，則不見。每日後梳妝，則盤結一髻形，後效而為髻，巧奪天工。故後髻每日不同，號為「靈蛇髻」。宮人擬之，十不得其一二。
《貨殖傳》：巴蜀寡婦清，其先得丹穴，而擅其利數世，家亦不貲。用財自衛，不見侵侮。始皇為築「女懷清臺」。
《戰國策》：酈姬者，國色也。《天寶遺事》：都下名妓楚蓮香，國色無雙，每出則蜂蝶相隨，慕其香也。
明德馬皇後和熙鄧皇後俱七尺三寸，劉曜劉皇後七尺八寸，俱以美稱。
李光弼之母李氏，封韓國太夫人，有須數十莖，長五寸，為婦人奇貴之相。
蔡琰六歲，夜聽父邕彈琴，弦絕。琰曰：「一弦斷也。」復故斷一弦，琰曰：「第四弦也。」邕曰：「偶中耳。」琰曰：「季劄觀風，知四國興衰；師曠吹律，知南風不競。由是言之，安得不知乎？」
《左傳》叔向欲娶申公巫臣女，其母曰：汝何以為哉？夫有尤物，足以移人。茍非禮義，則必禍及。
鉤弋夫人，齊人，右手拳。望氣者雲：「東方有貴人氣。」及至，見夫人姿色甚偉，帝批其手，得一鉤，手遂不拳。故名其宮曰鉤弋宮。
五代劉侍兒王氏，有絕色，人號「花見羞。」
隋煬帝每視降仙，顧內使曰：「古人謂秀色可餐。若降仙者，可以療饑矣。」
李延年歌曰：「北方有佳人，絕世而獨立，一顧傾人城，再顧傾人國。寧不知傾城與傾國，佳人難再得！」
趙飛燕為妹合德養發，號新興髻；為薄眉，號遠山黛；施小朱，號慵來妝。又《玉京記》：「卓文君眉色不加黛，如遠山。人效之，號遠山眉。」
巴陵鴉不畏人，除夕，婦人各取一隻，以米粱餵之。明旦，各以五色縷系於鴉頂，放之，視其方向，卜一年休咎。其占雲：「鴉子東，興女紅；鴉子西，喜事齊；鴉子南，利桑蠶；鴉子北，織作息。」甚驗。又元旦梳頭，先以櫛理其羽毛，祝曰：「願我婦女，發髟髟。惟有斯年，似其羽毛。」楚人謂女髻為鴉髻。
《楊妃傳》：虢國夫人不施妝粉，自有容貌，常淡妝以朝天子。白樂天詩：「虢國夫人承主恩，平明上馬入宮門，卻嫌脂粉汙顏色，淡掃蛾眉朝至尊。」
黃帝妃嫫母，貌仳催（音灰），醜面也而賢，帝甚愛之。《文選》：「及蒙華袞褒如。」譽嫫母賢也。
《列女傳》：無鹽者，齊之醜女，自詣宣王，陳時政，王拜為後。
《麗情集》：長安中有妓女曹文姬，尤工翰墨，為關中第一，時號「書仙」。
《明皇雜錄》：許子和，吉州永新人，以倡家女入宮，因名永新，能變新妝。臨卒，謂其母曰：「阿母，錢樹子倒矣！」
唐韓與妓柳姬交稔，明，淄青節度使侯希逸奏以為從事。歷三載離別，乃寄詩雲：「章臺柳，章臺柳，往日青青今在否？縱使長條似舊垂，亦應攀折他人手。」柳答雲：「楊柳枝，芳菲節，所恨年年贈離別。一葉隨風忽報秋，縱使君來豈堪折！」
蜀侯繼圖，倚大慈寺樓，見風飄一大桐葉，上有詩：「拭翠斂蛾眉，為憶心中事。搦管下庭除，書作相思字。天下有心人，盡解相思死。天下負心人，不識相思意。有心與負心，不知落何地？」後二年，繼圖卜任氏為婚，乃題葉者。
晉中書令王瑉與嫂婢情好甚篤，嫂鞭撻過苦。婢素善歌，而瑉好持白團扇，其婢制《團扇歌》雲：「團扇復團扇，許持自障面。憔悴無復理，羞與郎相見。」
齊東昏侯鑿金為蓮花以貼地，令潘妃行其上，曰：「此步步生金蓮也。」
陶學士出使江南，韓熙載命妓秦若蘭詐為郵卒女，擁帚掃地，陶因與之狎，贈詞名《風光好》雲：「好因緣，惡因緣，只得郵亭一夜眠，別神仙。琵琶撥盡相思調，知音少。待得鸞膠續斷弦，是何年？」
唐杜鴻漸為司空，鎮洛時，韋應物為蘇州刺史，過洛，杜設宴待之，出二妓歌舞，酒酣，命妓索詩於韋。韋醉甚，就寢。中夜見二妓侍側，驚問故，對以席上作詩，司空命侍寢。令誦其詩，曰：「高髻雲鬟宮樣妝，春風一曲杜韋娘。司空見慣渾閑事，惱亂蘇州刺史腸。」
南漢主劉得波斯女，黑而妖艷，嬖之，賜號媚豬。
陸慎言妻朱氏，沈慘狡妒。陸宰尉氏，政不在己，吏民謂之燕脂虎。
紂以紅藍花汁凝作脂，以為桃花妝。蓋燕國所出，故名燕脂。今寫「燕」字加「月」，已非；甚有「因」旁亦加「月」者，更大廖矣。《日記》雲：美人妝，面既傅粉，復以燕脂調勻掌中，施之兩頰，濃者為酒暈妝，淺者為桃花妝，薄施朱以粉罩之，為飛霞妝。唐熙時，都下競事妝唇，婦女以分妍否，其有名石榴嬌、大紅春、小紅春十七種。
晉韓壽美姿容，賈充辟為掾史，充女窺壽悅之，遂與通。是時，外國貢異香，襲人衣經月不散，帝以賜充；充女偷以贈壽，充覺，以女妻之。
《列女傳》：初齊王出遊，百姓盡往觀，宿瘤女採桑如故。王怪問之，對曰：「妾受父母命教採桑，不受教觀大王。」王以為賢，欲載之後車，女曰：「父母在堂，不受命而往，是奔也。」王奉禮往聘之。父母驚，欲洗沐加衣裳，女曰：「變容更服，王不識也。」遂如故至宮，王以為後。
唐末宮中號「鬧掃妝」，形如焱風散，蓋盤鴉、墮馬之類。宋文元嘉中，民間婦人結發者，三分抽其鬟，向上直梳，謂「飛天」。
輕雲鬢發甚長，每梳頭，立於榻上猶拂地，已綰髻，左右余發各粗一指，束結作同心帶，垂於兩肩，以珠翠飾之，謂之流蘇髻。富家女子多以青絲效其制。
五代王凝妻李氏，凝家青、齊之間，為虢州司戶參軍，以疾卒於官。凝素貧，一子尚幼。李氏攜其子，負骸以歸，過開封，旅舍主人不與其宿。適天暮，李氏不肯去，主人牽其臂而出之，李氏慟曰：「我為婦人，不能守節，此手為人所執耶！不可以此手並辱吾身。」遂引斧斷其臂。開封尹聞之，厚恤李氏，而笞其主人。
夏侯令女，譙人曹爽從弟文叔妻。文叔早死，恐家必改嫁，乃斷發為信。後家果欲嫁之，令女復以刀截兩耳。及爽被誅，夫家夷滅已盡，欲使人諷之，令女復斷鼻，而不改其執義之誌。
高行，梁之節婦，榮於色，美於行。夫早死，不嫁。梁王使相聘焉，再三往。高行曰：「婦人之義，一醮不改。忘死而貪生，棄義而從利，何以為人？」乃援鏡持刀割其鼻，曰：「王之求妾者，求以色耶。刑餘之人，殆可釋矣。」相以報王，旌之曰「高行」。
伯姬，宋共公夫人，魯宣公之女。共公卒，伯姬寡居。夜失火，左右曰：「夫人可避乎？」伯姬曰：「婦人之義，保傅在前，夜始下堂。」頃之，左右又曰：「夫人少避乎？」伯姬曰：「越義而生，不若守義而死！」遂陷於火。
女娟。趙簡子伐楚，與津吏期；吏醉，不能渡，簡子欲殺之。女娟請以身代，曰：「妾父尚醉，恐心知非而體不知痛也。」簡子釋其父。將渡，少楫者一人，娟請備父役，簡子不許，娟曰：「湯伐夏，左驂牝驪，右驂牝黃而放桀；武王伐殷，左驂牝騏，右驂牝騮而克紂。主君渡，用一婦何傷？」因發《河激之歌》，以明其意。簡子悅，曰：「昔者不夢娶，豈此女耶？」將使人祝祓，以為夫人。娟曰：「婦人之道，非媒不嫁。妾有嚴親在，不敢聞命。」乃納幣於其親，而娶為夫人。
馮昭儀，馮奉世女，漢元帝選入宮。上幸虎圈，熊逸出，左右皆驚走。惟婕妤當熊而立，熊見殺。上問馮曰：「人皆驚懼，汝何當熊？」對曰：「妾聞猛獸得人而止，恐至禦座，故以身當之。」上嗟嘆良久，立為昭儀。
皇甫規妻善屬文，工草篆。規卒，董卓厚聘之，罵曰：「君胡之種，毒害天下猶未足耶！皇甫氏為漢忠臣。君其走吏，敢非禮於上！」卓怒，懸其頭庭中，鞭樸交下。規妻謂持杖者曰：「速盡為幸。」
魯孝公之保母。初，魯武公生三子，長括，次戲，少稱。武公朝周宣王，帶子括、戲同往。宣王見戲端重，命武公立為世子。及武公薨，國人立戲，是為懿公。括子伯禦弒懿公而自立，並欲求公子稱而殺之。義保聞，即以己子臥公子床上，將公子易服而藏他所。伯禦遂殺床上公子。義保抱所易服者，奔公子之母家。眾大夫感其義，合詞請於周天子，命戮伯禦以立稱，是為孝公。諸侯鹹高保母之行，而呼為「義保」。
陶嬰，魯國陶門之女也，夫早死，以紡織撫孤。魯人聞其少美，皆欲求聘之。嬰聞而作歌以明誌，曰：「黃鵠之早寡兮七年不雙，頸獨宿兮不隨眾翔，半夜悲鳴兮故雄系腸，天命早寡兮獨宿可傷！寡婦念此兮泣下數行。嗚呼哀哉兮死者不可忘！飛鳥尚然兮況於貞良，雖有賢匹兮終不重行。」魯人聞而起敬，無復敢言往聘者。
胡氏者，學士廣之女。解縉與廣同邑，同科，同入翰林。一日，同侍建文帝側。帝曰：「聞二卿俱得夢熊之兆，朕為主婚，聯作姻婭。」廣對曰：「昨晚縉已舉子，臣亦生男，奈何！」帝笑曰：「朕意如此，定當產女。」後果是女。建文遜國，解縉為漢邸譖死，妻子謫戍，廣遂寒盟。氏泣曰：「女命雖蹇，實天子主婚，何敢自輕失身？」乃割去左耳以明誌。仁宗登極，詔贈縉爵，蔭子中書舍人，給假與胡氏合巹；復賜金幣添妝，聞者榮之。
