
《周禮·地官·大司徒》：以鄉三物教萬民而賓興之。一曰六德：智、仁、聖、義、忠、和；二曰六行：孝、友、睦、姻、任、恤；三曰六藝：禮、樂、射、禦、書、數。
科舉年，舉子至八月皆赴科場。時人語曰：「槐花黃，舉子忙。」
《通典》：禮部閱試之日，嚴設兵衛，棘圍之，以防假濫。五代和凝知貢舉時，進士喜為喧嘩以動主司。主司每放榜，則圍之以棘，閉省門，絕人出入。凝撤棘圍，開省門，而士皆肅然無嘩。所取皆一時英彥，稱為得人。
唐《選舉誌》：唐製取士之科，多因隋舊。其大略有二：由學校曰生徒，由州縣曰鄉貢，皆升於有司而進退之。其科目，有秀才，有明經，有進士。
《易經·觀》：卦六四爻，觀國之光。利用賓於王象，曰觀國之光，尚賓也。
漢文帝始取士以策，武帝加問經疑，左雄加章奏。武帝始取士以詞賦，唐太宗加律判及射。玄宗取士以詩賦，德宗加論及詔誥。宋仁宗始加試經義，時王安石始去聲律對偶。哲宗始詔專習經義，始廢詩賦。唐太宗始制鄉試會試。宋始定秋鄉試，春禮部會試。唐玄宗始移貢舉禮部典試。唐初郎官試。宋真宗始詔禮部三年一貢試。唐中宗始設三場。漢文帝始親策士。唐武後策問貢士於洛城殿，始殿試。宋太祖始禦殿復試。先是武後復試，崔沔後間行之。宋太宗始臨軒，宰臣讀卷。仁宗始殿試貢士，不黜落。宋孝宗始進士引射，有陛甲。唐武後始制武舉。宋始印給試題。唐高祖始貢院設兵衛，搜衣服，稽察出入棘圍。武後始彌封，始糊名。宋真宗始席舍。後唐始禁懷挾。唐玄宗始嚴鄉貫，禁舉人冒籍。蕭何試學童，誦九千字以上為史。左雄奏年十五經為童子科，始制童科。漢文帝始納粟。宋仁宋始置太學三舍。漢武帝始制補博士弟子，稱秀才。元魏始制生員。唐高祖始制秀才，州縣類考。後魏令公卿子弟入學。唐睿宗令舉人下第聽入學。宋開寶六年，因徐士廉訴知舉不公，帝禦講武殿復試，親試自此始。及第人賜綠袍、靴、笏，賜宴賜詩，自興國二年呂蒙正榜始。分甲次，賜同進士出身，自興國八年宋白、王世則榜始。唱名自雍熙二年梁灝榜始。封印試卷，自鹹平三年始。置謄錄、彌封、復考、編排，皆自祥符八年始。唐制：禮部試舉人，夜以三鼓為限。宋率由白晝，不復繼燭。
士子行賄，請求試官，曰關節。明朝楊士奇主試，有柱聯曰：「場列東西，兩道文光齊射鬥；簾分內外，一毫關節不通風。」
漢平帝時，歲課甲科四十人為郎中，乙科二十人為太子舍人，丙科四十人補文學掌故。
舉子登科後，禁門中皆有名籍，可恣意出入也。
科甲為正奏，恩貢為特奏。
崔實暴卒復生，見冥司列榜，將相金榜，其次銀榜，州縣小官並是鐵榜。今人得第，謂之金榜題名。
隋唐間試舉人，皆以白衣卿相稱之，又曰白袍子。試日，引於院中，謂銀袍鵠立。==鄉試==
《周禮·地官·鄉大夫》：三年則大比德行道藝，而興賢者、能者，鄉老及鄉大夫以禮禮賓之。厥明，鄉老、鄉大夫群吏獻賢能之書於王，王再拜受之，登於天府。
《詩·鹿鳴》篇，燕群臣嘉賓之詩也。貢院內編定席舍，試已，長吏以鄉飲酒禮，設賓主，陳俎豆，歌《鹿鳴》之詩。
漢制舉人皆名孝廉，不由科目始也。曹操亦舉孝廉。
荊州應試舉人，多不成名，為「天荒解」。劉蛻以荊州解及第，時號為「破天荒」。
王維善琵琶，岐王使為伶人，引至公主第，獨奏新唱，號《郁輪袍》。因獻懷中詩，王驚曰：「皆我素所誦習，嘗謂是古人佳作，乃子為之耶！」因命更衣，引之客座。召試官至第，遣宮婢傳教，作解頭及第。
唐開元中，謂尚書省為南省，門下、中書為北省。南宮，禮部也。舊以禮部郎中掌省中文翰，謂之南宮舍人。後之赴春榜，曰赴南宮。
唐《選舉誌》：玄宗開元二十四年，考功員外郎李昂與貢舉，詆訶進士李權文章，大為權所陵詬。帝以員外郎望輕，遂移貢舉於禮部，以侍郎主之，永為例。禮部進士自此始。
唐李宗敏知貢舉，所取多知名士，世謂之玉筍班。
歐陽修知貢舉，考試閱卷，常覺一朱衣人在座後點頭，然後文章入格。始疑傳吏，及回視，一無所見，因語同列而三嘆。常有句雲：「文章自古無憑據，惟願朱衣暗點頭。」
韓昌黎應試《不遷怒、不貳過》題，見黜於陸宣公。翌歲，公復主試，仍命此題；韓復書舊作，一字不易，公大加稱賞，擢為第一。
宋朝科試在八月中，子由忽感寒疾，自料不能及矣。韓魏公知而奏曰：「今歲制科之士，惟蘇軾、蘇轍最有聲望。聞其弟轍偶疾，如此人不得就試，甚非眾望，須展限以待之。」上許之。直待子由病痊，方引就試，比常例遲至二十日。自後科試並在九月。相國呂徽仲不知其故，東坡乃為呂言之，呂曰：「韓忠獻之賢如此哉！」
二蘇初赴制科之召，同就試者甚多。相國韓公偶與客言曰：「二蘇在此，而諸人亦敢與之較試，何也？」於是不試而去者十八九。
嘉祐二年，歐陽修知貢舉，梅堯臣得蘇軾《刑賞論》以示修，修驚喜，欲以冠多士，疑門生曾鞏所作，乃置第二。
唐貞觀八年，陸贄主試，歐陽詹舉進士，與韓愈、李觀、李絳、崔群、王涯、馮宿、庾承宣聯第，皆天下名士，時稱「龍虎榜」。
唐武後天授元年二月，策問貢士於洛陽殿前。狀元之名，蓋自此始。
唐人進士榜必以夜書，書必以淡墨。或曰名第者陰註陽受，以淡墨書，若鬼神之跡也。
集英殿唱第日，皇帝臨軒，宰臣進三名卷子，讀於禦案前，用牙棍點讀。宰臣拆視姓名，則曰某人。鴻臚寺承之，以傳於階下，衛士六七人，齊聲傳其名而呼之，謂之傳臚。
唐初擇人以身、言、書、判，六品以下集試，選人皆糊名，令學士考判。
宋熙寧三年，呂公著知貢舉，密奏曰：「天子臨軒策士，用詩賦，非舉賢求治之意。令廷試，乞以詔策，咨訪治道。」自是上禦集英殿親試，乃用策問。
範仲淹判陳州時，郡守母病，召道士伏壇，奏章終夜不動。至五更，謂守曰：「夫人壽有六年。」守問奏章何久，曰：「天門放明年春榜，觀者駢道，以故稽留。」問狀元，曰：「姓王，二字名，下一字塗墨，旁註一字，遠不可辨。」明春，狀元王拱壽，禦筆改為拱辰。
錢起宿驛舍，外有人語曰：「曲終人不見，江上數峰青。」起識之。及殿試《湘靈鼓瑟》詩，遂賦曰：「善鼓雲和瑟，常聞帝子靈。馮夷徒自舞，楚客不堪聽，雅調淒金石，清音發杳冥。蒼梧來暮怨，白芷動芳馨。流水傳湘曲，悲風過洞庭。」末聯久不屬。忽記此二語，足之。試官曰：「神句也。」遂中首選。
王曾初舉進士，省試禮部、廷對皆第一。人或曰：「狀元中三楊，一生吃著不盡。」曾曰：「某生平誌不在溫飽。」
宋太平興國八年，宋白等及第，賜宴瓊林苑，後遂為定製。又曰自呂蒙正始。
《天寶遺事》：新及第，以泥金帖子附家書報捷，謂之泥金報喜。
唐韋肇及第，偶於慈恩寺雁塔上題名，後人效之，遂為故事。自神龍以來，杏林宴後於雁塔題名，同年中推善書者記之。他時有將相，則易朱書。
曲江在西安府，唐朝秀士登科第者，賜宴曲江。每年三月三日，遊人最盛。
世傳：大羅天放榜於蕊珠宮，故稱蕊榜。
宋太祖幸西都。張齊賢以布衣獻《十策》，語太宗曰：「我到西都得一張齊賢，異時可作宰相。」太宗即位，放進士榜，欲置齊賢高等，而有司落名三甲榜末，上不悅。及註官，一榜盡除京官。
唐盧肇、黃頗皆宜興人，同舉鄉試，郡守獨厚餞頗。明年，肇狀元及第歸，郡守延肇觀競渡，有詩：「向道是龍君不信，果然奪得錦標歸。」守大慚。
宋興國二年，始賜呂蒙正等釋褐加袍帶。後遂為例。
唐士人得第，必展歡宴，謂之燒尾宴。謂魚化為龍，必燒其尾。
唐懿宗開新第，宴於同江，乃命折花於金盒，令中使馳之宴所，宣口敕曰：「便令簪花飲宴。」無不為榮。
唐僖宗幸南內興慶池，泛舟，方食餅。時進士在曲江，有聞喜宴。上命禦府依人數各賜紅綾餅。所司以金盒進，上命中官馳以賜。故徐演詩雲：「莫欺老缺殘牙齒，曾吃紅綾餅來。」
李固行古柳下，聞彈指聲曰：「吾柳神也，用柳汁染子衣矣。得藍袍，當以棗糕祀我。」未幾，及第。
唐太宗貞觀中私幸端門，見進士綴行而出，喜曰：「天下英雄入吾彀中矣！」時人語曰：「太宗皇帝真長策，賺得英雄盡白頭。」
漢夏侯勝曰：「士患不明經術耳，經術一明，取青紫，如俯拾地芥耳。」
宋初士子猶襲唐俗，皆曳袍垂帶，出則席帽自隨。李巽累舉不第，鄉人曰：「李秀才不知恁時席帽離身？」及第後，乃遺鄉人詩曰：「為報鄉閭親戚道，如今席帽已離身。」
王維登第，得意之甚，有「一日看遍長安花」之句。
王十朋正榜第一，李三錫副榜第一。時有戲正榜尾者，曰：「舉頭雖不見王十，伸腳猶能踏李三。」
韓忠獻弱冠舉進士，名在第二。方唱名，太史奏曰：「下五色雲見。」遂拜右司諫，權知制誥。
唐張舉制科甲第，員半千稱：文辭猶青銅錢，萬選萬中。時號「青錢學士」。
王寄幼有聲場屋間，為李文定客。文定薨於位，章聖臨奠，見屏間有詩雲：「雁聲不到歌樓上，秋色偏欺客路中。」愛之，召見。占對稱旨，特許赴殿試。既登科，有謝詩雲：「不拜春官為座主，親逢天子作門生。」
開慶間，王應麟充讀卷官。至第七卷，頓首曰：「是卷古誼若龜鑒，忠肝如鐵石，臣敢以得士賀。」遂擢第一，乃文天祥也。
唐劉禹錫寄王侍郎放榜詩：「禮闈新榜動長安，九陌人人走馬看。一日聲名遍天下，滿園桃李屬春官。」
《摭言》：狀元以下，到主司宅，綴行而立，斂名紙通呈，與主司對拜。執事雲：「請狀元請名第。第幾人，謝衣缽。」「衣缽」，謂與主司名第同者，或與主司先人名第同者，謂之謝衣缽。
範質舉進士，主司和凝愛其才，以第十三人登第，謂質曰：「君文宜冠多士，屈居第十三者，欲君傳老夫衣缽耳。」後和入相，質亦拜相。
杜審權知貢舉，收盧處權。有戲之者曰：「座主審權，門生處權。」祥符二年，崔沆收崔瀣，說者謂：「座主門生，沆瀣一氣。」
鄭侍郎薰主試，疑顏標為魯公之後，擢為狀元。及謝主司，知其非是，乃悔誤取。時人嘲之曰：「主司頭腦太冬烘，錯認顏標是魯公。」
唐逢吉知貢舉，榜未發而拜相，及第士子皆就中書省見座主。時人謂好腳跡門生。
唐崔群知貢舉歸，其妻勸令置田。群曰：「予有美莊三十所。」妻曰：「君非陸贄門人乎？君主文柄，約其子不令就試，贄如以君為良田，則陸氏一莊荒矣。」
唐裴官僕射，宰相馬胤孫、桑維翰皆其所取士。胤孫知貢舉，引新進詣，作詩曰：「門生門下見門生。」世以為榮。維翰嘗過，不迎不送。或問之，曰：「我見桑公於中書，庶僚也；桑公見我於私第，門生也。何送迎之有？」
宋趙逵，紹興中對策當旨，擢第一，獨忤秦檜意，外除。帝問逵安在，授校書郎，單車赴闕。關吏迎合檜，搜逵，橐中僅書籍耳。比檜卒，遷起居郎。帝曰：「卿知之乎？始終皆朕自擢。檜一語不及卿，以此信卿不附權貴，真天子門生也。」
《三秦記》：龍門跳過者，魚化為龍；跳不過者，暴腮點額。
柳冕應舉，多忌，謂「安樂」為「安康」。榜出，令仆探名，報曰：「秀才康了！」
天寶二年，以禦史中丞張倚之子為第一，議者蜂起。玄宗復試，終日不成一字，謂之曳白。
孫山應舉，綴名榜末。朋儕以書問山得失，答曰：「解名盡處是孫山，餘人更在孫山外。」
劉對策，極得罪宦官。考官馮宿等見策嘆服，而畏宦官，不敢收取。榜出，物論囂然。李曰：「劉下第，吾輩登科，能無顏厚？」
劉幾屢試第一，好為險怪之語，歐公惡之。場卷有曰：「天地軋，萬物茁，聖人發。」歐公曰：「此必劉幾。」批曰：「秀才辣，試官刷。」一大朱筆橫抹之，謂紅勒帛。後數年，又為禦試。考官試「堯舜性仁」賦曰：「靜以延年，獨高五帝之壽；動而有勇，形為四兇之誅！」公大稱賞，及唱名第一，乃劉幾易名劉。公愕然久之。
盧仝下第出都，逆旅有人嘲之曰：「如今花樣不同，且自收拾回去。」
苗振第四人及第，召試館職。晏相曰：「宜稍溫習熟。」振曰：「豈有三十年為老娘而倒繃孩兒者乎？」既試，果不中。公曰：「苗君果『倒繃孩兒』矣！」
《老子》雲：「大器晚成。」漢馬援失意。其兄馬況謂援曰：「汝大器晚成。」
唐李程試《日五色》題，呈卷楊於陵。楊稱許當作狀元，而榜發無名。楊持卷示主司，主司懊恨，因謀之於陵，擢狀元。後李薦為東坡客，坡知貢舉，薦下第，東坡送之詩曰：「平生漫說古戰場，過眼終迷日五色。」
《遁齋閑覽》：長安舉子，六月後落第者不出京，謂之過夏，多借靜坊廟院作文，日夏課。
唐大中間，天官奏雲：「文星暗，科場當有事。」後經三科皆復試，復多落第。考官皆罰俸。
《國史補》：進士籍而入選，謂之春關。不捷而醉飽，謂之操。匿名造謗，曰無名子。
唐元和中，士人下第，多為詩刺試官。獨章孝標作《歸燕詩》以上庾侍郎，曰：「舊壘危巢泥已落，今年故向社前歸。連雲大廈無棲處，更傍誰家門戶飛？」
凡訪求遺佚，有詔召之曰征，郡國舉擢曰辟。三代官由訪舉。漢始詔刺史守相得專辟。隋煬帝始州縣僚屬選舉，一由吏部。唐玄宗始文武選，分屬吏、兵兩部。
漢高帝詔曰：「賢士大夫有肯從我遊者，吾能尊顯之。……其有稱明德者，長吏必身勸，為之駕。」
漢武帝元光五年，詔徵吏民有明當世之務，習先聖之術者，縣次續食，令與計偕。
後漢禰衡始冠，孔融愛其才，與為友，上表薦之曰：「鷙鳥累百，不如一鶚；使衡立朝，必有可觀。」
《鄒陽傳》：「蟠木根柢，輪離奇。為萬乘器者，以左右為之先容也。」公門桃李唐狄仁傑薦張柬之為宰相，又薦夏官侍郎姚崇、監察禦史桓彥範、太平州刺史敬暉數人，皆為名臣。或謂仁傑曰：「天下桃李盡屬公門。」仁傑曰：「薦賢為國，非為私也。」
元行沖謂狄仁傑曰：「下之事上，譬之富家積貯以自資也。脯脂胰，以供滋膳；參術芝苓，以防疾病。門下充為味者多矣，願以小人充備一藥石。」仁傑嘆曰：「君正吾藥籠中物，不可一日無也。」
韓愈薦樊宗師於袁滋相公書曰：「誠不忍奇寶橫棄道側。」
範文正公知杭州，蘇麟為屬縣巡簡。城中官弁往往皆獲薦，獨麟在外邑，未見收錄，因公事入府，獻詩曰：「近水樓臺先得月，向陽花木早為春。」文正見而薦之。
呂蒙正夾袋中有摺子，每四方人謁見，必問有何人才。客去，即識之。朝廷求賢，取諸夾袋以應。
《鄒陽傳》：明月之珠，夜光之璧，以投於道，莫不按劍相顧盼，無因而至前也。相見之晚，主父偃上書閣下，朝奏，暮召。時徐樂、嚴安亦俱上書言世務。上召三人，曰：「公等安在？何相見之晚也！」
《南史》：謝眺好獎予人才。會稽孔有才華，未貴時，孔嘗令草讓表以示，嗟吟良久，手自折簡薦之，謂曰：「士子聲名未立，應共獎成，無惜齒牙余論。」
晉以譙王永為湘州刺史，行至武昌，敦與之宴，謂永曰：「足下雅素佳士，恐非將相才也。」永曰：「公未見知耳，鉛刀豈無一割之用？」
唐《馬周傳》：中郎將常何言：「臣客馬周，忠孝人也。」帝即召之。未至，又遣四輩督趨之。
漢武帝建元初，始詔天下舉賢良方正、直言敢諫之士。又用董仲舒議，令郡縣歲舉孝廉各一人，限以四科：一曰德行高潔，誌節清白；二曰學通行修，經中博士；三曰明習法令，足以決疑，按章復問，文中禦史；四曰剛毅多略，遭事不惑，明足決斷，材任三輔。縣令四科取士，終漢世不變。
後漢安帝元嘉初，尚書令左雄上言：郡國強仕，自今孝廉年不滿四十，不得察舉，皆請詣公府，諸生試經學、文吏課箋奏。若有茂才異行，自可不拘年齒。帝從之。
唐楊炯每呼朝士為麒麟楦，或問之，炯曰：「今之扮麒麟者，必修飾其形，覆之驢上，象貌宛然；及去其皮，還是驢耳。無德而朱紫，何以異是！」
唐武後時，封侯者眾，鑄印不給，遂有以白版封侯者。
唐太平公主與安樂等七公主皆開府，而主府官屬皆濫用，悉出屠販，納資求官，降墨敕，斜封授之，故號斜封官。
漢靈帝鬻官爵。崔烈進錢五百萬為司徒。常問其子鈞曰：「吾居三公，外議若何？」鈞曰：「大人少有英稱，歷位卿守，論者但嫌其銅臭耳。」
漢孟沱以一斗葡萄酒遺張讓，得梁州刺史。東坡詩雲：「伯一斗酒博梁州。」
更始劉聖公納趙萌女為後，委政於萌，日夜飲宴後庭，群小膳夫，濫受美爵。長安人語曰：「竈下養，中郎將。爛羊胃，騎都尉。爛羊頭，關內侯。」
晉趙王倫篡位，同謀者越階次，奴隸廝奴，亦加爵位。每會，貂蟬盈座。時人語曰：「貂不足，狗尾續。」
更始時，官爵太濫，有彌天太保、遍地司空之稱。
武後時濫用人，時人為之語曰：「椎侍禦史，碗脫校書郎。」四齒耙為椎，言用官之濫，如用耙齒椎聚之多。碗，小盂也。碗脫之形模，言個個相似也。
三公：太師、太傅、太保。三孤：少師、少傅、少保。師，天子所師。傅，傅相天子。保：保護天子。
吏部曰太宰、冢宰，戶部曰大司徒，禮部曰大宗伯，工部曰大司空，兵部曰大司馬，刑部曰大司寇。
吏部曰天官，戶部曰地官，禮部曰春官，兵部曰夏官，刑部曰秋官，工部曰冬官。
優羲以龍紀官：春官曰蒼龍，夏官曰赤龍，秋官曰白龍，冬官曰黑龍，中官曰黃龍。
神農以火紀官：春官為大火，夏官為鶉火，秋官為西火，冬官為北火，中官為中火。
黃帝始以雲紀官：春官曰青雲，夏官曰縉雲，秋官曰白雲，冬官曰黑雲，中官曰黃雲。
黃帝後以鳥紀官：祝鳩氏為司農，雎鳩氏為司馬，司鳩氏為司空，爽鳩氏為司寇，鶻鳩氏為司事。
顓頊氏以民事紀官：以少昊之子重為木正，曰勾芒；該為金正，日蓐收；修熙相代為水正，曰玄冥；炎帝之子為土正，曰勾龍；顓頊之子為火王，曰祝融。勾龍能平水土，後世祀以配社。
太尉，秦官也，等於三公，掌兵。左右僕射，亦秦官也，等於六卿。
一大輅，玄牡。二駟馬，袞冕之服，赤舄副之。三軒，縣之樂，六佾之舞。四朱戶以居。五納陛以登。六虎賁之士三百人。七斧鉞各一。八彤弓。一彤，矢百。旅弓十，旅矢千。九鬯。一卣，瓚副之。
《周禮·司勛職》：「鑄鼎銘勛。」言有功勛者，鑄器以銘之也。
《周禮》：王命君牙曰：「惟乃祖乃父，服勞王家，厥有成績，紀於太常。」太常者，王之旌旗也。有功者書焉，以表顯也。
漢高帝定天下，剖符封功臣，刳白馬而盟之，封爵之誓曰：「使黃河如帶，泰山若礪。國以永存，爰及苗裔。」
漢高與功臣剖符作誓，丹書鐵券，金匱石室，藏之宗廟。
天子玉璽龍章，王後玉璽鳳章，親王金寶龜鈕，勛爵金印麟鈕，總兵銀印虎鈕，布政銀印，府州縣銅印，禦史鐵印。
禮部曰祠部、儀部、膳部。戶部曰民部、版部、金部、倉部。兵部曰駕部。刑部曰比部。工部曰水部、虞部。此稱自唐朝始。
左都禦史，以其為禦史之率，故曰禦史大夫。巡撫都禦史，以其為憲臺之長，故曰禦史中丞。
六部尚書、都察院、通政、大理寺卿，謂之大九卿。
太常、太僕、光祿、鴻臚、上林苑等卿，翰林院、國子監祭酒、順天府尹，謂之小九卿。
漢武帝改秦中尉，更名曰執金吾。蓋吾者，禦也。執金刀以禦非常者也。又曰：金吾，鳥名，取以辟除惡鳥。
師古曰：「掌知漏刻，故曰率更。」率，音律。
光武詔禦史中丞與司隸校尉、尚書令會同，並專席而坐，京師號曰「三獨坐」。
後漢永平二年，三雍成，拜桓榮為五更。晉某年，天子幸太學，命王祥為三老。三老、五更總是一人，與《尚書》四嶽一例。
漢外戚樊、郭、陰、馬四姓非列侯，故曰小侯。
【下丞相一等】
顓頊置樂正。黃帝七輔。湯六傅。伏羲置二相。秦獻公置左右二卿，稱丞相。莊襄王改相國。唐莊宗置丞相兼樞密。唐中宗始置大學士。五代置文明殿大學士，始為宰相兼職，宋真宗置資政殿學士，班翰林上。漢武帝置秘書令，置太史令。漢桓帝置秘書監。唐太宗始置宰相，監修國史。唐德宗始宰相政事，詔疊秉筆。
漢翟方進為丞相，智能有餘，兼通文法吏事，以儒術緣飾法律，人號通明相。
唐姚崇拜相，問齊曰：「予為相，何如管晏？」曰「管晏之法，雖不能施於後世，猶可以終其身。公所為法，隨復更之，只可為救時宰相。」
漢丙吉不問橫道死人，而問牛喘。吏謂失問。吉曰：「宰相不親細事，民鬥傷命，則有司存。方今春月牛喘，恐陰陽失調，宰相職司燮理陰陽，是以問之。」人稱其知大體。
唐盧懷慎為相，自以才能不及姚崇，政事皆推委不與，人譏其為伴食宰相。
唐蔔者胡蘆生，蔔筮甚驗，李藩常問之，生曰：「公乃紗籠中人。」藩不解所以。後有異僧言：凡宰相，冥司必潛以紗籠護之，恐為異物所擾。藩默喜蔔者言，果拜相。
五代唐廢帝擇相，問左右，皆言盧文紀、姚有聲望。帝因悉書清望官名，納琉璃瓶中，夜焚香祝天，以箸挾之，得盧文紀，欣然相之。
唐玄宗蔔相，皆書其名，納之金甌，名曰甌蔔。一曰，書崔琳等名，問太子曰：「此宰相名，若謂誰？」太子曰：「非崔琳、盧從願乎？」上曰：「然。」
古天子蔔相，必書清望官名，納金甌或琉璃瓶中，焚香祝天，以箸挾之，得其名，即拜相，故曰枚蔔，又曰甌蔔。
宋魯宗道為參政，時樞密使曹利用恃權驕橫，公屢折之帝前。時貴戚用事者，莫不憚之，稱為魚頭參政。
宋丁謂作參政，或率楊文公賀之，謂曰：「骰子選耳，何足道哉！」尚書部曹卿寺
唐玄宗用牛仙客為尚書，張九齡諫曰：尚書，古之納言，多用舊相居之。仙客，本河、湟一使典耳，拔升清流，齒班常伯，此官邪也。
李固疏：陛下有尚書，猶天之有北鬥。北鬥為天之喉舌，尚書為陛下之喉舌。
隋文帝始定六部，本漢光武分署六曹。吏曹職起伏羲。漢光武為選部。魏始名吏部，始居諸曹右。戶曹職起黃帝。吳始為戶部。唐武後始以戶部居禮部右。禮曹職起顓頊之秩宗。隋始為禮部。兵刑曹職起黃帝。隋始為兵部、刑部。工曹職起少昊。晉起部。隋始為工部。宋神宗復唐故事，以吏、戶、禮、兵、刑、工為次序。
秦遣吏至殿中文書，始號尚書。後漢始專席。魏三品，陳加至一品。
隋煬帝置六曹侍郎。副尚書名始秦。
漢置尚書郎，分掌尚書事，名始秦。
隋文帝命尚書六曹增置員外郎，名始漢。
隋煬帝置主事副員外郎，名始漢武帝。
宋置六部司務。
夏後氏始置九卿。漢設九卿，不以官名，但稱九寺。梁武帝始加卿字。後魏始置少卿，以卿為正卿。
黃帝立士師，有虞為士師。夏始稱大理。秦置大理正，今卿；置廷尉正，今寺正。魏置少卿。晉武帝置丞。隋煬帝置評事。
本周官春官之職。秦稱奉常。漢改太常，名始有虞。後漢置卿。秦置丞。魏文帝置博士。漢武帝置郎，置司樂，置協律。隋置郊社署，今天地壇祠祭署。唐置簿。太僕寺、苑馬寺，職始周官，梁置簿，漢置監。
本秦置，郎中令掌宮掖。漢為光祿勛。梁始改光祿卿。北齊兼膳羞。隋始專掌。唐始署珍羞官，因隋。隋始署大官名，因秦始署良醞，即漢湯官，掌醞，本周官酒正入置。
漢武帝置大鴻臚，梁武帝除「大」字，本秦典客、周大行人。
周以師氏、保氏教養國子，始名國子。晉武帝始立國子學。隋煬帝始改國子監。漢始定祭酒，銜名本周。隋煬帝置司業並周職。漢武帝置博士，名始秦。晉武帝置教。隋煬帝置丞。北齊高洋置簿。宋神宗置錄。
秦始皇置詹事，漢因掌太子家。唐玄宗置少詹事，並輔導東宮。周公置左右庶子。唐高宗置左右諭德、贊善。隋文帝置內允，即中允。北劉置門下、典書二坊。秦始皇置洗馬，先導太子。晉始為詹事屬官，掌圖籍。漢蘭臺置校書。北齊置正字。
伏羲始立史官。唐玄宗置修撰、編修、簡討。宋文帝置學士。後魏置太子侍講。唐玄宗置侍講學士、侍讀學士、侍講、侍讀、待詔。漢武帝置博士。守置孔目。
宋蘇易簡充承旨，多振舉翰林故事。太宗為飛白書院顏曰「玉堂」，及以詩賜之。太宗曰：「此永為翰林中一美事。」易簡曰：「自有翰林，未有如今日之榮也！」
《類苑》：秘書閣下穹隆高敞，謂之木天。
宋公白、賈公黃中，皆先達巨儒，同在鰲禁。
唐陸贄博學弘詞，入翰林。德宗重其才，呼先生而不名。雖外有宰相主大議，贄常居中參議，號曰「內相」。
宋真宗政和五年，禦書文堂榜，賜學士院。
宋太宗時，賈黃中、宋白、李至、呂蒙正、蘇易簡，同時拜翰林學士。扈蒙雲：「五鳳齊飛入翰林。」
唐劉之，少以文詞稱，遷右弘文館直學士。上元中，與萬元頃等召入禁中，參決政事，時稱「北門學士」。
唐李程為學士。常規：學士入院，以階前日影為候。程性懶，日過八磚乃至，時號「八磚學士」。
沛公見秦宮室之富，欲留居之。樊噲諫曰：「凡此奢麗之物，皆秦所以亡也，公何用焉？願還灞上。」不聽。張良曰：「忠言逆耳利於行。」乃還。
蕭鈞為諫議大夫，永徽中，爭盜庫財死罪，曰：「囚罪當死，但恐天下謂陛下重貨輕法，任喜怒殺人」。帝曰：「真諫議也。」六科給事中，名始秦，漢置給事黃門，職始秦，置諫大夫，唐分為左右。
唐李景伯為諫議。中宗侍宴，命諸臣為回波詩。眾皆以諂言媚上。景伯獨為箴規語以諷，帝不懌。中書令蕭至忠曰：「景伯樂不忘規，真諫官也。」
唐敬宗好遊畋，劉棲楚為拾遺，出班苦諫，以額叩龍墀，血流被面。
唐乾寧中楊貽德為諫議，正直敢言，不避權幸。人目為「鐵補闕」。
宋劉安世正色立朝，面折廷諍。每犯雷霆之怒，則執簡卻立，俟天威少霽，復前極論，必得請乃已。人稱之曰「殿上虎」。
宋任伯雨性剛鯁，持論勁直。為諫官僅半載，所上一百疏，皆系天下治體，號「贛章」。
魯宗道為右正言，風聞彈疏，真宗厭之，自訟罷去。他日上追念其言，禦筆題曰「魯直」。
唐高宗時，自韓瑗、褚遂良死，內外以言為諱。高宗造奉天宮，李善感始上書，極言之。時人謂之朝陽鳴鳳。
李林甫專權，恐諫官言事，謂之曰：「諸君見立仗馬乎？終日無食三口料，及其一鳴輒斥，雖欲勿鳴，其可得乎？」
宋張靄，太祖方彈雀後苑，靄亟請入奏事。及見所奏乃常事耳，上怒，靄曰：「竊謂急於彈雀。」上以斧柄撞其齒，齒墮，徐拾之。上曰：「欲訟朕耶？」靄曰：「臣何敢訟陛下？但有史官在耳。」
宋鄒浩官右正言，極論章誤國，未報而劉後立。復反，復廷諍，被竄。史謂之古忠臣。浩與陽翟、田畫善，初，劉後立，謂人曰：「鄒誌完不言，可以絕交矣。」浩既得罪，畫迎諸途，正色曰：「使誌完隱默居京師，遇寒疾不汗，五日死矣，豈獨嶺海之外能死人哉？」
楊爵言朝延政事有失人心，而致危亂者五，系獄數年始得釋。會復有諫者，上曰：「吾固知釋爵，妄言者立至矣！」復就逮。時爵抵家方一日，忽錦衣校至，校佯曰：「吾便道省公耳。」爵笑曰：「吾固知之。」與校同飯，飯已，曰：「行乎？」校曰：「盍一入為別？」爵立屏間曰：「朝廷有旨見逮，吾行矣。」再系獄，逾年乃出。
章綸疏陳修德弭災十四事。又請復汪後於中宮，以正壺儀；復沂王於東宮，以正國本。詔逮獄，廷杖不死。英宗復辟，嘆曰：「綸好臣子，為朕家事受楚毒。」拜禮部侍郎。
陳禾劾童貫弄權，反復不置，徽宗欲起，禾引帝衣，請畢其奏。衣裾落。帝曰：「正言碎朕衣矣！」禾曰：「陛下不惜碎衣，臣豈惜碎首以報！」內侍請易衣，帝卻之，曰：「留以旌直臣。」
武帝嘗曰：「甚矣，黯之戇也！」「古有社稷臣，黯近之矣。」黯前奏事，帝不冠，不敢見。淮南王謀逆，憚黯威稜，遂寢。
唐魏徵，太宗朝諫議大夫，狀貌不揚，有膽氣，犯顏敢諫，雖上怒甚，而徵神色自若，議者謂賁育不能過。
谷那律博洽群書，褚遂良稱曰「九經庫」。從太宗出獵，遇雨，因問：「油衣若何而不漏耶？」那律曰：「以瓦為之，當不漏。」上嘉其直。
陳剛中性慷慨，敢論事。故銓以劾檜貶。剛中啟曰：「知無不言，願借尚方之劍！不遇故去，卿乘下澤之車。」檜怒，遂與張九成同謫，客死，貧不能葬。士論惜之。
曹輔為秘書正字。徽宗多微行，輔上疏極諫。太宰余深曰：「輔小官，何敢言大事？」輔對以「大官不言，故小官言之。官有大小，愛君之心則一」。遂編管郴州。
陳諤負抗直聲，舉劾權貴無所避。上呼為「大聲秀才」。嘗忤旨，命坎瘞奉天門外，七日不死，赦還，搏擊愈甚。歷任中外，所至能其官，終為忌者致貶。上一日問「大聲官兒」何在，直署輔導使人得聞過。乃召還，上書「忠良鯁直」四字賜之，示寵異焉。
海瑞為南平教諭，謁上官，止長揖，曰：「參師席，不可屈膝也。」主戶部政，疏諫下獄，直聲震天下。
沈疏劾嚴嵩父子為奸，竄名白蓮教中，於邊。楊繼盛論嵩專權誤國五奸十大罪，棄東市。劾逆而受酷刑死者：萬廷杖死；高攀龍投水死；楊璉、左光鬥、周順昌、繆昌期、周宗建、黃尊素、魏大中被逮，詔獄拷掠死；鄒維連謫戍死，俱江浙人。禦史
晉傅玄為禦史，每有奏劾，或值日暮，捧白簡，整簪帶，竦誦不休，坐以待旦。貴遊懾服，臺閣風生。
漢成帝時，禦史府列柏樹，有野烏數千棲其上，故稱烏臺，亦稱「柏臺」。
《漢書》：法冠，禦史冠也，本楚王冠也。秦滅楚，以其君冠賜禦史也。繡衣禦史，漢武帝所置。法冠一名「獬豸冠」。
宋王素既升臺憲，風力愈勁。嘗與同列奏事，上有不懌，眾皆引去，素方論列是非，俟得旨，乃退。帝嘆曰：「真禦史也。」人皆目為「獨擊鶻」。
唐劉思立舉進士，高宗擢為禦史，執法不阿，彈劾權貴，人號「石禦史」。
後漢桓興為侍禦史，直言無所忌諱。常乘白馬，京師憚之，為語曰：「行行且止，避驄馬禦史。」
宋趙少孤貧，舉進士，及為殿中侍禦，彈劾不避權貴，號為「鐵面禦史」。
漢《輿服誌》：大駕屬車八十一乘，皆尚書臺省官所載，最後一乘，侍禦史所乘，獨懸豹尾，故名「豹直」。
唐敬宗朝，夏州節度使李佑入朝，違詔進奉，禦史溫造彈之。佑趨出待罪，股慄流汗，謂人曰：「吾夜逾蔡州，擒吳元濟，未嘗心動，今日膽落於溫禦史矣。」
後漢張綱為禦史。安帝時，遣八使按行風俗，綱獨埋其車輪於洛陽都亭，曰：「豺狼當道，安問狐貍？」遂劾大將軍梁冀兄弟。
申屠剛，建武初拜侍禦史，延臣畏其鯁直。時隴蜀未平，上欲出遊，剛力諫，不聽。以頭軔乘輿，馬不得前。
漢李景讓為禦史大夫，剛直自持，不畏權幸。內臣貴戚有看街樓閣，皆泥之，畏其彈劾。
宋唐介為禦史，劾文彥博知益州日以燈籠錦媚貴妃，致位宰相，請逐彥博。仁宗怒，謫介英州別駕。
唐岑參《送侍禦韋思謙》詩曰：「聞欲朝金闕，應須拂豸冠。風霜隨雁去，炎暑為君寒。」
楊，天順初為禦史，劾曹吉祥、石亨怙寵擅權。後為曹、石文致坐死。將刑，會大風拔木，吹正陽門下馬牌於郊外，得末減。子源為五官監候，以占候上言指斥劉瑾。瑾怒曰：「爾何官，亦學為忠臣乎？」杖而戍之。劉瑾之亂，大臣科道同日勒令致仕四十八人，以其名榜示天下。源之同鄉禦史熊卓與焉。使臣
《左傳》：子員曰：「君有楚命，亦不使一介行李，告於寡君。」
韓信破趙，欲移兵擊燕，武涉說信曰：不如發一乘之使，奉咫尺之書以使燕，燕必從風而靡。
蘇武使匈奴，匈奴脅武令拜，武不從。以刀臨之，武曰：「堂堂漢使，安能屈膝於四夷哉！」
唐杜暹使鹵，以金遺暹，固辭。左右曰：「公使絕域，不可失戎心！」乃受焉，陰埋幕下。已出境，乃移文，俾取之，突厥大驚。
唐突厥攻太原，鄭元持節往勞。既至，虜以不信咎中國。隨語折讓無所屈。徐乃數其背約，突厥愧赧，引兵還。太宗賜書曰：「知卿口伐可汗，邊火息燧。朕何惜金石賜於卿哉！」
龜茲、樓蘭二國常殺漢使，傅介子謂霍光曰：「樓蘭、龜茲反復，不誅無所懲。」霍光使介子行。介子賫金幣，以賜外國為名。樓蘭王貪漢寶物，求見。介子與飲，陳物示之。王飲醉，介子使壯士刺殺之，諭以「王負漢罪」，遂將王首還詣闕。上嘉其功，封義陽侯。
宋王拱辰，至和二年聘契丹，見其主於混同江設宴垂釣，每得魚，必酌酒飲客，親鼓琵琶侑觴，謂其相曰：「此南朝少年狀元也。」
曹利用契丹議和，假崇儀副使奉書以行。真宗曰：「契丹如貪歲幣，非國家細事，或求不厭，當以理絕之。」利用答曰：「虜若妄有所求，臣不敢生還。」
張騫以使通大夏，還為校尉，封博望侯。後為將軍，使大夏，窮河源。楊子淵騫篇：「張騫、蘇武之奉使也，執節沒身，不屈王命，雖古之名使，其猶劣諸！」
京府使君陳尹東郊。漢武帝因更名內史為京兆尹，置丞，置治中。宋太祖置通判推官，本唐節度使，屬有推官判官。
《遁齋閑覽》：漢時朝臣出使以駟馬，為太守增一馬，故稱「五馬」。
《唐誌》：武德中，改太守曰刺史。天寶中又改刺史曰太守。
郡守魏文侯始置郡守。秦始皇置郡丞，即今同知。漢置州牧，景帝更太守。宋高宗始稱知府，始改唐郡稱府。
《吳郡誌》：吳郡太守所居之堂，乃春申君所居之殿也。數火，塗以雌黃，故曰「黃堂」。
唐袁光庭典守名郡，有異政。明皇謂宰輔曰：「光庭性逐惡，如扇驅蚊。」
漢廉範為蜀郡太守，除火禁，百姓便之，歌曰：「範叔度，來何暮？不禁火，民安作。昔無襦，今無五袴。」
漢張堪為漁陽太守，擊匈奴，開稻田千萬頃，勸農，致殷富。百姓歌曰：「桑無附枝，麥秀兩岐。張君為政，樂不可支。」
梁柳渾為吳興太守，嘉禾同穎，一莖兩穗。
趙宋張中庸為詳州刺史，洞察民偽。民號為「水晶燈籠」。
田元均治成都有聲，民有隱惡，輒摘發之。蜀人謂之「照天蠟燭」。
漢龔遂為渤海太守，民有帶刀劍者，遂令賣劍買牛，賣刀買犢。
五代裴俠守河北，入朝，周太祖命獨立，曰：「裴俠清慎奉公，為天下之最。有如俠者，與之俱立。」眾默然。朝野嘆服，號「獨立使君」。
漢文帝謂田叔曰：「公知天下長者乎？」田叔請其人。帝曰：「雲中太守孟舒是也。」
漢召信臣為南陽太守，興利除害，吏民信愛，號為「召父」。杜詩亦為南陽守，性節儉，而政治清平。南陽為之語曰：「前有召父，後有杜母。」
漢耿純為東郡太守，多善政，盜賊清寧。內召去任，百姓思慕不已。光武駕過東郡，百姓數千隨車駕，雲：「願復得耿君。」
漢寇恂為穎川太守，光武召為執金吾。後光武幸潁川，百姓遮道，曰：「願復借寂君一年。」乃留鎮之。
後漢岑熙為魏郡太守，視事三年，人歌之曰：「我有枳棘，岑君伐之。我有蟊賊，岑君遏之。犬不吠夜，足下生。」
唐田仁會為平州太守，歲旱，自暴以祈雨，時雨大至，年遂豐登。人歌曰：「父母育我兮田使君，挺精神兮上天聞。」
漢馮立徙西河上郡太守，與兄馮野王相代。民歌之曰：「大馮君，小馮君，兄弟繼踵相因循。聰明賢知恩惠民，政如魯衛德化均，周公康叔猶二君。」
宋杜衍知乾州，未期，安撫使察其治行，以公權鳳翔。二邦之民爭於界上，一曰：「此我公也，汝奪之！」一曰：「今我公也，汝何有焉？」
宋趙任成都，攜一龜一鶴以行。其再任也，屏去龜鶴，止一蒼頭。執事張公裕贈以詩雲：「馬諳舊路行來滑，龜放長沙不共來。」
漢武帝拜汲黯為淮陽太守，黯伏謝不受印。帝曰：「君薄淮陽耶？吾以淮陽軍民不相得，欲借卿之郡，臥而治之耳。」乃進黯以諸侯相秩，居淮陽。
漢宣帝曰：「庶民所以安其田裏，而無嘆息愁恨之心者，政平訟理也；與我共此者，其良二千石乎！」
董仲舒曰：「今之郡守縣令，民之師帥，所以承流宣化。」
賈琮為冀州刺史行部，升車言曰：「刺史當遠聽廣視，糾察美惡，何可反垂帷幄以自蔽乎？」乃命禦者褰帷。
郭賀為荊州刺史，治有殊政。明帝巡狩，賜以三公之服，敕行部去露冕，使百姓見之，以彰有德。
郭伋，字細侯，拜并州牧。行部西河，有數百小兒，騎竹馬，迎於路次。問曰：「兒曹何來？」對曰：「聞使君到，喜，故來迎耳。」
郭為潁川太守，召見，帝勞之曰：「郡得賢能太守，去帝城不遠，河潤九里，冀京師並受其福也。」
後漢劉琨初為江陵令，縣有火災，琨叩頭反風，火隨滅。守弘農，虎負子渡河而去。帝嘉之，徵為光祿勛，召問：「反風滅火及虎北渡河，行何德政而致此？」琨對曰：「偶然耳。」帝嘆曰：「長者之言也！」
虞詡為朝歌長時，賊數千人攻殺長吏，故舊皆吊。詡曰：「不遇盤根錯節，何以別利器乎？」
後漢蘇章為冀州刺史，有故人為清河令，以贓敗，章乃設酒款之。故人喜曰：「人有一天，我獨有二天。」章曰：「今夕，蘇孺文與故人飲酒，私情也。明日，冀州刺史白奏事，公法也。」遂舉正其罪，郡界肅清。
漢黃霸為潁川太守，戶口歲增，治行為天下第一。是時鳳凰神雀數集郡國，穎川尤多。賜爵關內侯，黃金百斤。
漢馬臻為會稽太守，開鑒湖，得田九千餘頃。豪右惡之，告臻開河發掘古冢無數。征下獄，遣官復按，詭稱並不見人，雲是鬼訟。臻竟被戮。其後越民承河之利，立祠祀之。
後漢劉寵為會稽太守，多善政。將去，父老賫錢送之，曰：「明府下車以來，狗不夜吠，民不識吏。今當遷去，聊為贐送。」寵為選一大錢受之。今號其地曰「錢清」。
梁魚弘嘗語人曰：「我為郡守有四盡，水中魚鱉盡，山中麋鹿盡，田中米谷盡，村中人庶盡。」
《魏誌》：胡質為常山太守，在郡九年，吏民便安，將士用命。子威厲操清白，嘗省其父，告歸，賜其絹一匹。威跪曰：「大人清白，不審於何得此絹？」質曰：「是吾俸祿之餘。」威乃受之。官至前將軍、青州刺史。對武帝曰：「臣父清，恐人知；臣清，恐人不知。」
吳隱之有清操，由晉陵太守轉廣州刺史。至石門，酌貪泉，賦詩曰：「古人雲此水，一歃懷千金。試使夷齊飲，終當不易心。」清操不渝，屢被褒飾。子延之為太守，延之弟及子為郡縣者，皆以廉慎為門法。
崔祖思仕齊，為青、冀二州刺史，在政清勤，而廉卑下士，常懸一蒲鞭，而未嘗用。去任之日，士人思之，為立祠。
崔光伯為北海太守，明帝詔曰：「光伯自蒞海沂，清風遠著，可更用三年，以廣風化。」
虞願，會稽人，為晉安太守。海邊有越王石，常隱雲霧。相傳雲清廉太守乃得見，願往觀之，清徹無所隱蔽。
後漢秦彭與群從同時為二千石者五人，三輔號曰萬石秦氏。遷山陽太守，百姓懷愛，莫有欺犯。轉潁守，有鳳凰麒麟、嘉禾甘露之瑞，集其郡境。
馬默為登州知府，士民愛戴。其後蘇軾起知是郡，父老迎於路，曰：「公為政愛民，得如馬使君乎？」軾異之。
鄧攸清和平簡，貞正寡慾。授吳郡太守，載米之郡，俸祿無所受，惟飲吳水而已。後去郡，百姓數千人留牽攸船，不得進。吳人歌曰：「恍如打五鼓，雞鳴天欲曙。鄧侯挽不留，謝令推不去。」
張華原兗州刺史，折獄明恕，囹圄一空。先是境內有猛獸為民患，華原下車，甄山中忽有六駁食獸，民害頓除。
宋均為九江守。郡多虎暴，民患之。均至，下令曰：「勤勞張捕，非憂恤之本也。其務退奸貪，進良善，除一切檻阱！」虎皆渡江而東。時楚沛飛蝗蔽天，入九江界者輒散去。
王覿知蘇州，民歌之曰：「吏行冰上，人在鏡中。」
陶安為饒州知府，民謠曰：「千裏榛蕪，侯來之初。萬姓耕辟，侯去之日。」又曰：「湖水悠悠，侯澤之流。湖水有塞，我侯之德。」
孟嘗為合浦太守。合浦產珠，居人採珠易米。時二千石貪汙，珠徙去。及嘗至，廉潔化行，一年，去珠復還。
【附幕、判、丞、簿、尉、吏】
宋置知州，名因唐始。舜有州牧。宋太祖置州通判。
周置縣正。秦孝公置縣令、丞。唐宣宗始置知縣。宋仁宗置縣丞。隋煬帝置主簿。
後漢館陶公主為子求郎，不許，賜錢十萬緡。明帝謂群臣曰：「郎官上應列宿，出宰百裏，茍非其人，則民受其殃矣！」
唐憲宗時，王喬為葉縣令，有神術。每朔望朝，帝怪其來速，不見車騎，密令太史伺之。言其臨至，有雙鳧從南飛來，舉羅張之，但得雙舄。詔尚方視之，則向年所賜尚書履也。
《韓子》：晉公問趙武曰：「中牟，三國之股肱，邯鄲之肩髀也。寡人慾得一良令，其誰可？」武曰：「刑伯可。」
後漢魯恭為中牟令，蝗不入境，司徒袁安遣使往察之。值恭息桑陰下，有雉在旁，使者謂小兒曰：「何不捕之？」曰：「雉將雛。」乃語恭曰：「公為政有三異：積德禳災，一異；仁及禽獸，二異；童子有仁心，三異。」
宓子賤治單父，喜彈琴，身不下堂而單父治。唐詩雲：「百裏春風回草野，一輪明月照琴堂。」
潘嶽為河陽令，公餘值桃李花，人稱曰「花滿河陽」。
唐喬智明為隆慮令，縣民愛之，號為神君。黃浮為童陽令，亦號神君。
晉曹攄補臨淄令，縱死囚歸家，克日而還，一縣嘆服，號曰：「聖君」。
唐房謙為長葛令，治為天下第一。百姓號為慈父。擢司馬，縣民泣曰：「房明府今去，吾屬何以生為？」乃立碑頌德。
漢袁紹問陳元方曰：「卿家君在太丘，遠近稱之，何所履行？」元方曰：「強者綏之以德，弱者撫之以仁。」杜詩雲：「姚公美政誰與儔，不減當年陳太丘。」
唐元德秀為魯山令，誠信化人，士夫高其行，稱之元魯山。
齊傅僧綽、子琰並為山陰令，父子並著奇績。世謂傅氏有治縣譜，子孫相傳，不以示人。
宋寇知巴東縣，手植雙柏於縣庭，民以比甘棠，謂之萊公柏。
宋真宗朝，魯宗道為海鹽令，疏治東南舊港口，導海水至邑下，人以為利，號魯公浦。
晉趙簡子使尹鐸為晉陽，將行，請曰：「以為繭絲乎，抑為保障乎？」簡子曰：「保障哉。」
唐岑參《送宇文舍人出宰元城》詩：「縣花迎墨綬，關柳拂銅章。別後能為政，相思淇水長。」
劉玄明歷建康、山陰令，治每為天下第一。傅代之，問玄明白：「願聞舊政。」對曰：「作令無他術，惟日食一升米飯而莫飲酒，此第一策也。」
陶潛為彭澤令，縣有公田，悉令種秫，曰：「吾常得醉於酒足矣。」
王士弘為海寧知縣，有惠政，禱甘霖，除虎害。邑人歌曰：「打虎得虎，祈雨得雨。豈弟君子，民之父母。」
溫縣知縣沃墅，令民墾辟荒蕪，樹藝桑棗。百姓歌曰：「田野辟，沃公力。衣食足，沃公育。」
劉陶，順陽長，多惠政，以疾免。民思而歌之曰：「悒然不樂，思我劉君。何得復來，安我下民。」
周健知全州，任滿，民詣闕請留，進秩還治。楊士奇贈以詩，有雲：「歸到清湘三月暮，郊南騎馬勸春耕。」
沈度為余幹令，父老以三善名其堂：一曰田無廢土，二曰市無遊民，三曰獄無宿系。
吳在木知余幹，有白雀青鹿之瑞。民歌曰：「吳在木，政嚴肅，惡者憂羈囚，善者樂化育。鳥有白翎雀，獸有青毛鹿，不見大聲急走人，昔之屢空今皆足。」
張讜為德興令，民頌之曰：「張侯張侯，敷政優遊。農樂其業，禾麥有秋。」
何正為萍鄉令，民歌之曰：「寇至侯禦之，民饑侯食之。」
晉郗超為桓溫參軍，謝安、王坦之詣新亭論事，溫令超臥帳中聽之，風動帳開。安笑曰：「郗生可謂入幕之賓矣。」
《南史》：王儉用庾果之為衛將軍長史，蕭沔與儉書曰：「盛府元僚，實難其選；庾景行泛綠水芙蓉，何其麗也！」時人以入儉府為蓮花幕。
唐齊，開元初姚崇擢為中書舍人。論駁詔誥，皆援證古誼。朝廷大政，必資之。時號解事舍人。
判決無壅
《南史》：孔凱除長史，醉日居多，而明曉政事，醒時判決，未嘗有壅。人曰：「孔公一月二十九日醉，勝世人二十九日醒也。」
晉桓溫辟王為主簿，郗超為參軍。超多須髯，體短小。人語曰：「髯參軍，短主簿，能令公喜，能令公怒。」
狄仁傑為汴州參軍，以吏誣訴，即訊。黜陟使閻立本異其才，謝曰：「仲尼稱觀過知人。君可謂滄海遺珠矣。」薦授並州法曹參軍。高宗幸汾陽宮，道出妒女祠。俗言：盛服過者致風雷之變。更發卒數萬，改馳道。仁傑曰：「天子之行，風伯清塵，雨師灑道，何妒女避耶！」止其役，帝壯之。出為寧州刺史。
裘賢通判潮州，為政勤，愛民篤。嘗出勸農，釋冠帶，執農具以耕，其妻之。其年大熟，人皆以為勸農所致。
楊為高郵判，民頌曰：「為政不寬還不猛，處心無黨更無偏。」
楊瑾知華亭，秩滿，父老為二旗以餞，題其上曰：「農人不為題詩句，但稱一味好官人。」
何為松江司李，知府王衡贈詩雲：「關門共惜寒氈苦，斷獄爭誇老吏明。」
陶安字主敬，明太祖留參幕府，嘗榜其門曰：「國朝謀略無雙士，翰苑文章第一家。」
王斌，龍陽丞，為民築堤，無旱潦災。民歌之曰：「王父母，築圍堤。民樂業。我無饑。」
王□，桐城縣丞。時黃蘗山虎白晝噬人，禱於神，虎忽自斃。
唐崔斯立為藍田丞。始至，喟然曰：「丞哉，丞哉！余不負丞，而丞負余。」庭有老槐四行，南墻巨竹千挺，斯立痛掃溉對，樹二松，日吟哦其間，有問者，輒對曰：「余方有公事，子姑去。」
裴子羽為下邳令，張晴為縣丞，二人俱有聲氣，而善言語，論事移時。吏人相謂曰：「縣官甚不和，長官道雨，替府稱晴，以此終不得合也。
漢黃霸為令，許丞年老，病聾，吏白欲逐之，霸曰：「許丞廉吏，雖老，尚能拜起，重聽何妨！」
後漢張玄遷陳倉縣丞，清靜無欲，專心經史。
後漢仇覽，陳留人。考城令王渙聞覽以德化人，署為主簿。渙謂曰：「主簿得無少鷹之誌耶？」覽曰：「以為鷹，不如鸞鳳。」渙曰：「枳棘非鸞鳳所棲，百裏豈大賢之路！」
《白氏六帖》：鳳棲之位，鴻漸之賓。
韋元將為郡主簿，楊虔稱曰：「韋主簿有長城風，昂昂然千里駒也。」
朱光庭調萬年主簿，邑人謂之明鏡。時程伯淳縣簿，張三甫武功簿，與光庭均有才名，故關中號為「三傑」。
黃山谷《送謝主簿》詩雲：「官棲仇香結，才拍翰林肩。」
孫覺為合肥簿，值歲旱，課民捕蝗。覺言民方艱食，捕得蝗若幹，官以米易之，捕必盡力。守悅，推其法行之，竟不損禾。
李白《贈瑕丘王少府》，杜甫《贈華陽李少府》。唐朝縣尉多稱少府。
唐朝縣尉之綬黃色。陳之昂《送齊少府序》：黃綬位輕，而青雲望重。
西溪梅福為南昌縣尉，上疏言事不用，遂棄官，一朝攜妻子去九江，不知所終。後為吳門市卒。
唐魏奉古為雍丘尉。嘗公宴，有客草序五百言。奉古曰：「此舊作也。」朗背誦之。草序者默然。奉古徐笑曰：「適覽記之，非舊習也。」由是知名。人號「聰明尉」。
宋楊王休，調臺州黃巖尉。邑有豪民，武斷一方，具得其奸狀，白於郡，黥隸他州。閭裏歡稱為「鐵面少府」。
曹操年二十，舉孝廉為郎，除洛陽比部尉。入尉廨，繕治四門，造五色棒，懸門左右。犯罪者，不避豪強，皆棒殺之。京師斂跡。
唐河南伊閭縣前水中，每僚佐有入臺省者，先有灘出，石礫金砂。牛僧孺為尉，一日報灘出，有老吏觀之曰：「此必分司禦史。若是西臺，當有雙至。」僧孺祝曰：「既有灘，何惜？」語未竟，一雙飛下。不旬日，召拜西臺禦史。
鄭虎臣會稽尉也，解賈似道安置循州，侍妾尚數十人，虎臣悉屏去，奪其寶玉，撤轎蓋，暴烈日中，令舁轎夫唱杭州歌謔之，窘辱備至。至漳州木綿庵，虎臣諷令自殺，似道不從。虎臣曰：「吾為天下殺此賊，雖死何憾！」遂囚似道子於別室，即廁上拉似道椎殺之。
唐裴琰之為同州司戶，年少，刺史李崇義輕之。州中積年舊案數百，崇義促之判決。琰之命吏書數人遞紙筆，須臾，剖斷畢。崇義驚曰：「公何忍藏鋒，以成鄙人之過？」由是大知名。人稱霹靂手。
劉子敏由禦史左遷侯官典史，自署曰：「祿薄儉常足，官卑廉自高。」
蕭曹出身刀筆。古者用版牘，吏書以刀削書之，故吏稱刀筆功名。
有虞氏始立國學。漢文翁守蜀，起學宮，始天下皆立學。後魏文帝始立郡縣學。唐高祖始詔國學立周孔廟。高宗始敕天下皆立廟，特祀孔子，初並祀周公。舜始制釋奠、釋采。魏正始七年，始祀孔子於太學，前此皆祀於闕裏釋奠。晉武帝始皇太子釋奠。隋四仲月上丁釋奠。魏曹芳始以顏子配饗。唐太宗加左丘明等配享。宋神宗加孟子配享。
宋神宗各府置教授，掌教諸生，始戰國博士祭酒。漢武帝置博士於京師，文學於郡國。及唐太宗詔天下師為學官。
胡瑗嘗為湖州學官，言行而身化之，使誠明者達，昏愚者厲，而頑傲者革。其為法嚴而信，為道久而尊。自景□、明道以來，學者有師，惟瑗與孫復、石介三人。慶歷四年，建太學於京師，有司請下湖州取瑗教學之法以為則，召為諸生官教授。
人臣五品以下，其父母與妻封贈之命曰敕命，其寶用敕命之寶，受封者曰敕封。五品以上，其祖父母、父母與妻封贈之命曰誥命，其寶用誥命之寶，受封者曰誥封。
人臣父母與妻生前受封者曰敕封、誥封，人稱之曰封君；死後受封者曰敕贈，人稱之曰贈君。
凡品級官員封及其母妻者，正從一品，母妻封一品夫人；正從二品，母妻封夫人；正從三品，母妻封淑人；正從四品，母妻封恭人；正從五品，母妻封宜人；正從六品，母妻封安人；正從七品，母妻封孺人。
一二仙鶴與錦雞，三四孔雀雲雁飛，五品白鷴惟一樣，六七鷺鷥宜，八九品官並雜職，鵪鶉練雀與黃鸝。風憲衙門專執法，特加獬豸邁倫夷。
公侯駙馬伯，麒麟白澤裘，一二繡獅子，三四虎豹優，五品熊羆俊，六七定為彪，八九是海馬，花樣有犀牛。
文正一品，初授特進榮祿大夫，升授加授俱特進光祿大夫、左右柱國，月俸八十七石。從一品，初授榮祿大夫，升授加授俱光祿大夫、柱國，月俸七十二石。正二品，初授資善大夫，升授資政大夫，加授資德大夫、正治上卿，月俸六十一石。從二品，初授中奉大夫，升授通奉大夫，加授正奉大夫、正治卿，月俸四十八石。正三品，初授嘉議大夫，升授通議大夫，加授正議大夫、資治尹，月俸三十五石。從三品，初授亞中大夫，升授正中大夫，加授大中大夫、資治少尹，月俸二十六石。正四品，初授中順大夫，升授中憲大夫，加授中議大夫、替治尹，月俸二十四石。從四品，初授朝列大夫，升授、加授俱朝議大夫、贊治少尹，月俸二十石。正五品，初授奉議大夫，升授、加授俱奉政大夫、修正庶尹，月俸十六石。從五品，初授奉訓大夫，升授、加授俱奉直大夫、協正庶尹，月俸十四石。正六品，初授承直郎，升授承德郎，月俸十石。從六品，初授承務郎，升授儒林郎（儒士出身）、宣德郎（吏員才幹出身），月俸八石。正七品，初授承仕郎，升授文林郎（儒士出身）、宣議郎（吏員才幹出身），月俸七石五斗。從七品，初授從仕郎，升授征仕郎，月俸七石。正八品，初授迪功郎，升授修職郎，月俸六石六斗。從八品，初授迪功佐郎，升授修職佐郎，月俸六石。正九品，初授將仕郎，升授登仕郎，月俸五石五斗。從九品，初授將仕佐郎，升授登仕佐郎，月俸五石。未入流，月俸三石。
正一品，初授特進榮祿大夫，升授、加授俱特進光祿大夫、右柱國。從一品，初授榮祿大夫，升授、加授俱光祿大夫、柱國。正二品，初授驃騎將軍，升授金吾將軍，加授龍虎將軍、上護軍。從二品，初授鎮國將軍，升授定國將軍，加授奉國將軍、護軍。正三品，初授昭勇將軍，升授昭毅將軍，加授昭武將軍、上輕車都尉。從三品，初授懷遠將軍，升授定遠將軍，加授安遠將軍、輕車都尉。正四品，初授明遠將軍，升授宣威將軍，加授廣威將軍、上騎都尉。從四品，初授宣武將軍，升授顯武將軍，加授信武將軍、中騎都尉。正五品，初授武德將軍，升授武節將軍，加驍騎尉。從五品，初授武備將軍，升授武毅將軍，加飛騎尉。正六品，初授昭信校尉，升授武毅將軍，加飛騎尉。從正六品，初授昭信校尉，升授承信校尉，加雲騎尉。正七品，初授忠顯校尉，升授忠武校尉，加武騎尉。從七品，初授忠翊校尉，升授忠勇校尉。正八品，初授毅武校尉，升授修武校尉。從八品，初授進義校尉，升授保義校尉。凡月俸俱與文官同。
正一品：太師，太傅，太保，宗人令，左右宗正，左右宗人，左右都督。從一品：少師，少傅，少保，太子太師，太子太傅，太子太保，都督同知。
正二品：太子少師，太子少傅，太子少保，尚書，都禦史，都督僉事，正留守，都指揮使，襲封衍聖公。從二品：布政使，都指揮同知。
正三品：太子賓客，侍郎，副都禦史，通政使，大理寺卿，太常寺卿，詹事，府尹，按察使，副留守，都指揮僉事，指揮使。從三品：光祿寺卿，太僕寺卿、行太僕寺卿，苑馬寺卿，參政，都轉運鹽使，留守司指揮同知，宣慰使。
正四品：僉都禦史，通政，大理寺少卿，太常寺少卿，太僕少卿，少詹事，鴻臚寺卿，京府丞，按察司副使，行太僕寺少卿，苑馬寺少卿，知府，衛指揮僉事，宣慰司同知。從四品：國子監祭酒，布政司參議，鹽運司同知，宣慰司副使，宣撫司宣撫。
正五品：華蓋、謹身、武英殿大學士，文淵、東閣、春坊大學士，翰林院學士，庶子，通政司參議，大理寺丞，尚寶司卿，光祿寺少卿，六部郎中，欽天監正，太醫院使，京府治中，宗人府經歷，上林苑監正，按察司僉事，府同知，王府長史，儀衛，正千戶，宣撫司同知。從五品：侍讀侍講學士，諭德，洗馬，尚寶、鴻臚少卿，部員外郎，五府經歷，知州鹽運司副使，鹽課提舉，衛鎮撫，副千戶，儀衛，副招討，宣撫司副使，安撫使安撫。
大理寺正，詹事，丞，中允，侍讀，侍講，司業，太常寺丞，尚寶司丞，太僕寺，行太僕寺丞，主事，太醫院判，都察院經歷，京縣知縣，府通判，上林苑監副，欽天監副，五官正，兵馬指揮，留守司、都司經歷，斷事，百戶，典仗，審理正，神樂觀提點，長官司副招討，宣撫僉事，安撫同知，善世正。從六品：贊善，司直郎，修撰，光祿寺丞、署正，鴻臚寺丞，大理寺副，京府推官，布政司經歷、理問，鹽運司判官，州同知，鹽課司提舉，市舶司、河梁副提舉，安撫司副使。
都給事中，監察禦史，編修，大理寺評事，行人司正，五府、都察院都事，通政司經歷，太常寺博士、典簿，兵馬副指揮，營膳司所正，京縣丞，府推官，知縣，按察司經歷，留守司、都司都事、副斷事，審理，安撫司僉事，蠻夷長官。從七品：翰林院檢討，左右給事中，中書舍人，行人司副，光祿寺典簿、署丞，詹事府、太僕寺主簿，京府經歷，靈臺郎，祠祭署奉祀，州判官，鹽課司副提舉，布政司都事，副理問，鹽運司、衛、宣慰、招討司經歷，蠻夷副長官。
國子監丞，五經博士，行人，部照磨，通政司知事，京主簿，保章正，禦醫，協律郎，典牧所提領，營繕所副，大通關寶鈔、龍江司提舉，衛知事，府經歷，縣丞，煎鹽司提舉，按察司知事，宣慰都事，王府典寶、典簿、奉祀、良醫、典膳正、紀善，講經，至靈元符崇真宮靈官。從八品：清紀郎翰林院典籍，國子監助教、典簿、博士，光祿錄事、監事，鴻臚寺主簿，京府、運司知事，挈壺正，祠祭署祀丞，布政司照磨，王府典膳、奉祀、典寶、良醫副，宣慰司經歷，神樂觀知觀，崇真宮副靈官，左右覺義，玄義。
校書，侍書，國子監學正，部檢校，鴻臚寺署丞，五官監候、司歷，營繕所丞，典牧所、會同館、文思院丞、承運、寶鈔廣運、廣積、贓罰、十字庫，顏料、皮作、鞍轡、寶源局、織染所、京府織染局大使，龍江寶鈔副提舉，府知事，縣主簿，長史司主簿、典儀正、典樂，牧監正，茶馬大使，贊禮郎，奉鑾、宣撫、安撫知事。從九品：侍詔，司諫，通事舍人，正字，詹事府錄事，司務，學錄，典籍，鳴贊，序班，司晨，漏刻博士，司牧大使，牧監副，圉長，太醫院、提舉司、鹽課司、州所吏目，軍儲、禦馬、都督府、門倉、軍器局大使，承運、寶鈔廣運、廣積、贓罰、十字庫副使，典牧所、會同館、文思院副使，廣盈、太倉銀庫、太僕寺、京府庫、都稅、宣課、柴炭司大使，顏料、皮作、鞍轡、寶源局、織染局、京府織染局副使，草場大使，孔、顏、孟子孫教授，按察司檢校，府、宣撫司照磨，典儀，副教授，伴讀，都司、運司、府、京衛，宣撫、宣慰司學教授，司庫司、府倉、雜造、織染司、稅庫司大使，司獄，巡檢，茶馬副使，正術，正科，都綱，都紀，太常寺同樂，教坊司韶舞，司樂。
孔目，國子監掌饌，學正，教諭，訓導，兵馬、斷事、長官司吏目，司牲、司牧副使，府檢校，縣典史，軍器局、柴炭司副使，遞運所大使，驛丞，河泊所閘壩官，關大使，牧監，錄事，郡長，提控，案牘，都督府、禦馬、軍儲、門倉副使，廣盈庫、都課、都稅、稅課司副使，茶鹽課司使，府州縣衛所倉場大使、副使，鹽運司、府衛提舉，司所州縣庫大使、副使，司府州軍器、織染、雜造局副使，宣德倉、司竹、鐵冶、河州、遼陽、青州府、樂安稅課司大使，茶運批驗所、巾帽針工局、慶遠裕民司大使、副使，司庫副使，鹽倉、稅課、鈔紙、印鈔、鑄印、抽分竹木、惠民金銀場、惠民局、水銀硃砂場局、生藥庫、長史司倉、庫大使、副使，縣雜造局副使，典術，典科，訓術，訓科，副都綱，都紀，僧正，道正，僧會，道會。
隋煬帝始置進士科取士。唐始縉紳必由科目，始重資格。漢二千石滿三載，任同產子一人為郎。秦始試吏入仕，漢丙吉、龔勝是也。始納粟拜爵，始皇因旱蝗，漢武帝沿之。至靈帝時，富者先入錢，貧者赴官倍輸。堯始考功。魏崔亮始限年。漢制久任如古。晉宋始制守宰六期為滿。漢左雄始孝廉核年滿四十察舉。宋敘官閥，有官年、實年。後周始制舉主連坐。漢順帝制，選用不得互官，謂姻家鄉裏人不交互為官。今隔選。唐太宗制，大功不得連職。今迴避。唐高宗始給告身，即給劄。唐武後始設門籍。籍，朝參奏事，待詔官出入，每月一易之。伊尹始致仕。漢制，二千石吏予告、賜告。唐制，致仕五品以上表，六品以下轉奏。唐太宗許子弟十九以下父兄隨任。宋太祖詔群臣父母迎養。
