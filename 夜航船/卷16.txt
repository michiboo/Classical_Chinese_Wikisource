夜航船　卷十六
堯時有草生於庭曰蓂莢，十五之前，日生一葉，十五後，日落一葉，小盡則一葉厭而不落，觀之可以知旬朔，故又名之曆草。
堯時廚中自生肉脯，薄如翣形，搖鼓則生風，使食物寒而不臰。
神農於羊頭山〈（潞安長子縣）〉得佳穀，宋真宗始給民占城稻種（今糯米）。
堯時有草生於庭，佞人入朝，此草則屈而指之，名曰屈軼。
在嶧縣嶧山之上，自三代至今，止存一截。天啟年間，妖賊倡亂，取以造飯，形跡俱無。
今人稱泰山五大夫松，俱雲五松樹，而不知始皇上泰山封禪，風雨暴至，休於松樹下，遂封其樹為大夫。五大夫，秦官第九爵也。此言可訂千古之誤。
虞美人自刎，葬於雅州名山縣，冢中出草，狀如雞冠花，葉葉相對，唱《虞美人曲》，則應板而舞，俗稱虞美人草。
千歲則一本，莖其下必有神龜守之，用以揲蓍。多生於伏羲陵與文王陵上。
季札墓前生草，其形如掛劍，故名。可療心疾。
堯二女為舜二妃，曰湘君、湘君夫人。舜崩於蒼梧，二妃哭泣，以淚灑湘竹，湘竹盡斑，故又名湘妃竹。
會稽禹廟有梅梁，雷雨之夜，其梁飛出，五鼓復還。曉視樑上常帶水藻，後為梅太守易去。
楚王渡江得萍實，大如斗，赤如日，剖而食之，甜如蜜。
曲阜孔廟有孔子手植檜如降香，一株無枝葉，堅如金鐵，紋皆左紐，有聖人生則發一枝，以占世運。按檜歷周、秦、漢、晉千百餘年，至懷帝永嘉三年而枯，枯三百有九年。至隋恭帝義寧元年復生五十一年。至唐高宗乾封三年再枯，枯三百七十四年。至宋仁宗康定元年再榮。至金宣宗貞祐三年，罹於兵火，枝葉俱焚，僅存其幹。後八十一年，元世祖三十一年再發。至太祖洪武二十二年發數枝，極茂盛，至建文四年復枯。
泰安州東嶽廟東廡，有漢武帝手植柏六株，枝葉鬱蒼，翠如銅綠，扣其餘幹，如擊金石，硜硜有聲。曹操時赤眉作亂，大斧斫之，見血而止。今有斧創尚存。
嶧縣孟子廟，有唐太宗手植槐，枝葉蓊鬱，軀幹茁壯而矮。
邵平者，故秦東陵侯。秦破，為布衣，種瓜長安城東，瓜常五色，味甚甘美，世號「東陵瓜」。五代胡嶠始以回紇西瓜入中國。
劉小鶴言：未央宮址，其地丈餘，草皆赤色，相傳為韓淮陰受刑之處，其怨憤之氣鬱結而成。
桐知日月正閏。生十二葉，邊有六葉，從下數一葉為一月，閏則十三葉，葉小者即知閏何月也。不生則九州異君。
南海有草，叢生，如藤蔓。土人視其節，以占一歲之風，每一節則一風，無節則無風，名曰「知風草」。
出常山。取置戶下，或有過其門者，草必叱之。一名「百靈草」。
樂浪之東有背明之國，有虹草，枝長一丈，葉如車輪，根大如轂，花似朝虹之色。齊桓公伐山戎，國人獻其種而植於庭，以表伯者之瑞。
東海祖洲上有不死之草，一名養神草，生瓊田中，其葉似菰苗，叢生，長三四尺。人死者，以草覆之即活，一株可活一人，服之令人長生。
鍾火山有香草，似蒲，色紅，晝縮入地，夜半抽萌，懷其草，自知夢之好惡。漢武帝思李夫人，東方朔獻之。帝懷之，即夢見夫人，因名曰懷夢草。
鄭玄字康成，居城南山中教授。山下有草如薤，葉長而細，堅韌異常，時人名為「康成書帶」。
宋艮嶽八芳草，曰金蛾，曰玉蟬，曰虎耳，曰鳳毛，曰素馨，曰渠那，曰茉莉，曰含笑。
生深山之中，狀似黃精，入口口裂，著肉肉潰，名曰鉤吻，食之即死。但其花紫，黃精花白；其葉微毛，黃精葉光滑，以此辨之。
世嘗言：「金井梧桐一葉飄。」梧桐葉上有黃圈文如井，故曰金井，非井欄也。
可以禦水，其實曰薲，狀如葵，味如蔥，食之已癆，又使人入水不溺。
《蜀都賦》：「平仲君遷。」皆木名，註缺。按司馬溫公《名苑記》雲，君遷子如馬妳，俗雲牛妳柿是也。今之造扇用柿油，遂名柿漆。
芋艿生子十二子，遇閏則多生一子。時人謂之芋曆。
蕭靖之掘地得「人手」，潤澤而白，烹而食之，逾月齒髮再生。一道士云：此肉芝也。《抱朴子》言：行山中見小人乘車馬，長七八寸者，肉芝也，捉取服之，即仙矣。桑木者，箕星之精神木也。蠶食之成文章，人食之老翁為小童。肉樹者，端山豬肉子也。山在德慶州，子大如茶杯，炙而食之，味如豬肉而美。
哀仲家有梨，甚佳，大如升，入口即化。
漢武帝樊川園，有大梨，如五升瓶，落地則碎。欲取先以囊承之，名曰含消梨。
張騫使安石國十八年，得塗林種而歸，即安石榴也。又得胡麻，遍植中國。
出三佛齊國，其樹有癭，出滋最毒，著人身即糜爛，人不敢近。每採時，繫羊於樹下，騎快馬自遠射之，脂著於羊，羊即爛。故曰飛鳥取阿魏。
李廣利始移植大苑國苜蓿、葡萄。
宋神宗問呂惠卿，曰：「蔗字從庶何也？」「凡草木種之俱正生，蔗獨橫生，蓋庶出也，故從庶。」顧長康啖蔗，先食尾。人問所以，曰：「漸入至佳境。」
號柘樹也。枝長而勁，烏集之，將飛，柘枝反起彈烏，烏乃呼號。以此枝為弓，快而有力，故名烏號之弓。
潘章有美容，與楚人王仲先交厚，死則共葬。冢上生樹，柯條枝葉，無不相抱。故曰共枕樹。
李衡為丹陽太守，於龍陽洲上種橘千樹。臨終，敕其子曰：「吾州里有千頭木奴，不責汝衣食。歲上一疋絹，亦足用矣。」
晏子曰：「橘生淮南則為橘，生於淮北則為枳。葉徒相似，其實味不同。水土異也。」
草如劍形，上有七星，列如北斗。
葉上有么二三四五六斑點，與骨牌無異。
劉裕微時伐荻新洲，有大蛇數丈，裕射之。明日至此，見數童擣葉，裕問故，答曰：「我王為劉寄奴所傷，今合藥敷之。」裕曰：「何不殺之？」曰：「劉寄奴王者，不死。」裕叱之，皆散走。裕得藥，敷金創立效。遂呼其草為劉寄奴，裕之乳名也。
葉如襄荷，莖如竹箭，子從中心出。一枝有十子，子內白骨，四破去之，取外度，蜜煮為粽子，味辛。盧循餉宋武，又餉遠公，名益智粽。
祁連山有仙樹一本，四味。其實如棗，以竹刀剖則甘，以鐵刀剖則苦，以木刀剖則酸，以蘆刀剖則辛。
《南方草木狀》：有三種，葉如柏葉，皮赤者為丹桂；葉如柿葉者為菌桂；葉似枇杷者為牡桂。今閩中多桂，四季開花有子，此真桂。其江南八九月開花無子者，此木樨也。
《拾遺記》：顧逢國有樹似石榴，採其花汁注甕中，數日成酒，味甚美，名其樹曰酒樹。
名桄榔樹。樹大四五圍，長五六丈，洪直無枝條，其顛生葉，不過數十，似栟櫚；其子作穗，生木端；其皮可作綆，得水則柔韌。胡人以此聯木為舟，皮中有屑如麪，多者至數斛，食之，與常麪無異。
隋煬帝開河成，虞世基請於堤上栽柳，一則樹根四出，鞠護河堤；一則牽舟之女獲其陰樾；三則牽舟之羊食其枝葉。上大喜，詔民間進柳一株，賜一縑；百姓競獻之。帝自種一株，群臣次第種之。栽畢，上御筆賜垂柳姓楊，曰「楊柳」。
馬援在交趾，以薏苡實能勝瘴氣，還，載之一車。及援死，有上書譖之者，以前所載皆明珠文犀。
南威也。《金樓子》云：有樹名獨根，分為二枝，其東向一枝是木威樹，南向一枝是橄欖樹。其樹高峻不可梯，刻其根下方許，納鹽其中，一夕子皆落。此木可作舟楫，所經皆浮起。東坡詩：「紛紛青子落紅鹽，正味森森苦且嚴。待得餘甘回齒頰，已輸崖蜜十分甜。」三國吳時始貢橄欖，賜近臣。
唐中書省有古柳，忽一死枯，德宗自梁還，復榮茂，人謂之瑞柳。
《唐紀》：明皇後苑竹叢幽密，帝謂諸王曰：「兄弟相親，當如此竹。」因謂之義竹。
如栟櫚，高五六丈，無枝條，其實大如寒瓜，外有粗皮，皮次有殼，圓而且堅，剖之有白膚，厚半寸，味似胡桃而極肥美，有漿，飲之，作酒氣。俗人呼之「越王頭」。其殼可鑲杯壺，可作瓢。
宋王謹為曹州從事，得林檎，貢於高宗，似朱柰。上大重之，因賜謹為文林郎，號文林果。一雲，唐高宗時王方言始盛栽林檎。
《抱朴子》：南海蕭丘之上，自生之火，春起秋滅。丘上純生一種木，雖為火所著，但少焦黑，人或得以為薪者，炊熟則灌滅之，用之不窮。束皙《發蒙》曰：「西域有火浣之布，東海有不灰之木。」
王旦父祐有陰德，嘗手植三槐於庭，曰：「吾後世必有為三公者，植此所以誌也。」
寇準初授巴東令，人皆以「寇巴東」呼之。手植雙柏於庭，名「寇公柏」。人比邵伯甘棠。
廣西殷指揮家，有鐵樹高三四尺，幹葉皆紫黑色，葉類石榴。遇丁卯年開花，四瓣，紫白色，如瑞香，較少圓。一開，累月不凋，嗅之有鐵氣。
寇萊公死後，歸葬西京。道出荊南公安縣，人皆設祭哭於路，折竹植地，以掛紙錢。逾月視之，枯竹皆生筍，人號「萊公竹」。因立廟，號「竹林寇公祠」。
李輔國夏日會賓客，設迎涼草於庭，清風徐來。草色碧，幹類苦竹，葉細如杉。
蔡君謨曰：閩中荔枝，興化最為奇特，尤重陳紫。其樹晚熟，其實廣上而圓下，大可徑寸有五分，香氣清遠，色澤鮮紫，殼薄而平，瓤厚而瑩，膜如桃花紅，核如丁香母，剝之凝如水晶，食之消如絳雪，其味之甘芳，不可得而名狀也。
宋氏嘗以饋蔡君謨，君謨以《詩序》謝之曰：世傳此植已三百年。黃巢兵過，欲伐之，時王氏主其木，媼抱木欲共死，得不伐。今雖老矣，其實益繁，其味益甘滑，真異品也。
邵武縣學宋時有石榴一株，士人觀其結實之數，以卜登第多寡，屢驗，因名「瑞榴」。
柯潛官少詹，手植二柏於翰林苑後堂，號「學士柏」。復造瀛洲亭以臨之。
晉孫綽隱會稽山中，作《天臺賦》，范榮期曰：「擲地有金石聲矣。」綽於齋前種一松，恆手自壅治之。鄰人高柔語曰：「松樹子非不楚楚可憐，但無棟梁耳！」孫曰：「楓柳雖合抱，亦復何施？」
宋梁世基家，有荔枝生連理，神宗賜以詩曰：「橫浦江南岸，梁家聞世賢。一株連理木，五月荔枝天。」
緬甸有樹，類棕，高五六丈，結實大如掌。土人以麪納罐中，懸罐於實下，劃實取汁成酒。其葉，即貝葉也，寫緬書用之。
唐天寶中，貴妃嗜鮮荔枝。涪州歲命驛遞，七日夜至長安，人馬俱斃。杜牧之詩：「一騎紅塵妃子笑，無人知是荔枝來。」
龍眼似荔枝，而葉微小，凌冬不凋，七月而實成，殼青黃色，文作鱗甲，形圓似彈丸，肉白有漿，甚甘美。其實極繁，一朵五六十顆，作穗如葡萄然。荔枝才過，龍眼即熟。南人目為「荔奴」。
王子猷暫寄人空宅，便令種竹，人問之，曰：「何可一日無此君！」
李衡公守北都，惟童子寺有竹一顆，才長數尺。其寺綱維，每日報竹平安。
南漢貴璫趙純卿惟喜芭蕉，凡軒窗館宇咸種之。時稱純卿為「蕉迷。」
海虞孫齊之手植一松，珍護特至。池館業屬他姓，獨松不肯入券。與鄰人賣漿者約，歲以千錢為贈，祈開壁間一小牖，時時攜壺茗往，從牖間窺松，或松有枯毛，輒道主人，親往核剔，畢即便去。後其子林森輩養志，亟復其業。
《雞跖集》：烏孫國有青田核，莫知其木與實，而核如瓠，可容五六升，以之盛水，俄而成酒，劉章得二焉。集賓客設之，一核才盡，一核又熟，可供二十客。名曰「青田壺」。
洪武乙卯出元內庫所藏巨桃核，半面長五寸，廣四寸七分，前刻「西王母賜漢武桃」及「宣和殿」十字，塗以金，中繪龜鶴雲氣之象，復鐫「庚子甲申月丁酉日記。」命宋濂作賦。
漢高帝時，南粵王始獻龍眼樹，漢武帝時始得交趾荔枝，植上林。魏文帝始詔南方歲貢龍眼、荔枝。
將離贈芍藥，亦名可離。相招贈文無，文無一名當歸。欲忘人憂，贈丹棘，一名忘憂。欲蠲人之忿，贈青棠，青棠一名合歡。後人折柳贈行，折梅寄遠（見《古今註》及《董子》）。又帝不愁（見《山海經》），芍藥養性（見《博物志》），臯蘇釋忿（見《王粲志》），甘棗不惑（見束皙《發蒙記》）。樹有長生（見《鄴中志》）。木有無患（見《纂異文》）。
五色扈載遊相國寺，見庭竹可愛，作《碧鮮賦》。世宗遣小黃門就壁錄之，覽而稱善。劉寬夫《𠜴竹記》：「堅可以配松柏，勁可以淩霜雪，密可以消清煙，疏可以漏霄月。」
福州有榕樹，其大十圍，凌冬不凋，郡城獨盛，故號榕城。
潮鳳凰山多相思樹，樹中有神，披髮跣足。
在大理府，每穗結實百八枚。昔李賢者，寓周城，主人其婦難產，李摘念珠一枚使吞，珠在兒手中擎出。
儲福靖難時衛卒，流於曲靖，不食，死。妻范氏奉姑甚謹，一日見澗邊草類蘇，織席以奉姑。姑卒後，草遂不生。
葉似葛蔓附於樹，可為醬，即《漢書》所謂蒟醬也，實似桑椹，皮黑、肉白、味辛，合檳榔食之，禦瘴氣。
永樂四年，採楠木於沐川，方欲開道以出之，一夕，楠木自移數里，因封其山為神木山。
元初，馬湖蠻歲以獨本蔥來獻，郡縣疲於遞送，元貞初罷之。
《蜀記》：張騫奉使西域，得高節竹種於邛山。今以為杖，甚雅。
容子山有木葉，名天符，葉如荔枝葉而長，其紋如蟲蝕篆，不知何木，或以為劉真人仙跡。
松江之北禪寺，宋有回先生過之，手植一樟於殿。後數年樟死，回復造焉，問樟公安在，取瓢內藥一丸，瘞諸根下，樟遂活，葉葉俱顯瓢痕。人始悟呂仙也。
靜安寺中有雙檜，宋政和間，朱勔圖以進，遣中使取之，風雨雷電震碎其一，遂止。
胡閏題詩於吳芮祠壁云：「幽人無俗懷，寫此蒼龍骨，九天風雨來，飛騰作靈物。」明太祖見而賞之，召拜大理卿。
《夢溪筆談》云：太虛觀中修竹，相傳陸修靜手植，出苦筍而味反甘；歸宗寺造鹽薤而味反淡，蓋中山佳物也。
宋孝宗問周必大：「吉安所產何物？」對曰：「金柑玉版筍，銀杏水晶蔥。」
赤城閣前有巨楠，高數十尋，圍三十尺，世傳范寂手植。寂得長生久視之術，先主累召不赴，封逍遙公。
《方輿勝覽》云：普州磽瘠，無異產，惟鐵山棗、崇龕梨、天池藕三者，皆希夷所種。
大邑鳳凰山有紫柏十圍，根盤巨石上，號騎鯨柏。
秦始皇以東南氣王，鑿連江之九龍山，得蘆根一莖，長數丈，斷之有血，因名其山曰荻蘆山峽。
桂林府之南門也。唐築門時，榕一株，久跨門內外，盤錯至地，生成門狀，車馬往來，徑於其下。楊基詩云「榕樹城門卻倒垂」是也。
廣西產，狀如茅，食之令人多壽。暑月置盤筵中，蠅蚊不近，物亦不速腐，亦名不死草。又有木生子，形如豬腎，能解藥毒，名豬腰子。
嚴州城南，其山峻險不易登，上有羅浮橘一株，熟時風飄墮地，得者傳為仙橘雲。
會稽陶堰嶺出，花生葉下，其根歲生一臼，取以麪裹熟食，可辟穀。
《名物通》：粱者，黍稷之總名。稻者，溉種之總名。菽者，眾豆之總名。三穀各二十種，為六十種。蔬果助穀各二十種，共為百穀。
東坡詩：「惟有長身六君子，猗猗猶得似淇園。」又，蒷𦼲，亦竹之類，生水邊，長數丈，圍尺五寸，一節相去六七尺。
《莊子》：吾有大樹，人謂之樗。其大本，擁腫而不中繩墨；其小枝，捲曲而不中規矩。《通志》：南多槲，北多櫟，似樗，即柞櫟也。古云：社櫟以不材故壽。
《文選》：楩、楠、豫章皆名克勝大任之材也。
《文選》：君子防未然，不處嫌疑間。瓜田不納履，李下不整冠。
《左傳》：一薰一蕕，十年尚猶有臭。《註》：薰，香草也；蕕，臭草也。
《世說》：顧悅之與簡文帝同年，髮蚤白。帝問之，曰：「松柏之姿，經霜猶茂。蒲柳之姿，望秋先零。」
《韓子》：彌子瑕食桃而甘，以半啖衛君，君曰：「愛我哉。」後子瑕得罪，君曰：「是固啖我以餘桃者。」
齊公孫接、田開疆、古冶子皆勇而無禮。晏子請景公饋之二桃，令計功而食。三子皆自殺。
亳里有桑穀共生於朝，七日大拱，伊陟曰：「妖不勝德。」於是太戊修先王之政，養老問疾，早朝晏退，三日而桑穀死。
流山出。如梨，黃於橘。漢武訪蓬瀛，有獻此者，今呼「漢帝果」。
草木之花五出，雪花六出，朱文公謂地六生水之義。然桂花四出，潘笠江謂土之產物，其成數五，故草木皆五，惟桂乃月中之本，居西方，四乃西方金之成數，故四出而金色，且開於秋雲。
生五臺山，草本。花如牡丹而大，其白如雪，下有白蛇守之，人摘其花，必傷之。土人作法竊取，蛇見無花，則自觸死。曬乾，大猶如鮮牡丹，取數瓣點湯，甚美，其價甚貴。
王興入秋長山，見瓊花莖長八九寸，葉如白檀，花如芙渠，香聞數里，唐人植一株於廣陵蕃𨤲觀，至元時朽，以八仙花補之於瓊花臺前。
江都芍藥，凡三十二種，惟金帶圍者不易得。韓琦守郡時，偶開四朵。時王岐公珪為郡倅，荊公安石為幕官，陳秀公升之以衛尉丞適至，韓公命宴花下，各簪一朵。後四人相繼大拜，乃花瑞也。
胡人以茉莉為蔓花，宋徽宗時始名茉莉。
吳興山中有一樹，類竹而有實，似莢，鄉人見之，以問陸澄。澄曰：「是名洛如花，郡有名士，則生此花。」
《家語》：孔子見蘭花，嘆曰：「夫蘭當為王者香，今與眾花伍。」乃援琴作《倚蘭操》。
金粟香特馥烈，戴之髮髻，香聞十步，經月不散。西域以「伊」字至尊，如中國「天」字也，蒲曰「伊蒲」，蘭曰「伊蘭」，皆以尊稱，謂其香無比也。大約今之真珠與木蘭是也。
昔有婦人思所歡，不見輒涕泣，灑淚於北墻之下，後濕處生草，其花甚美，色如婦面，其葉正綠反紅，秋開，即今之海棠也。
在貴州玄妙觀，春時開，花嬌艷。至花落之時，皆成蝴蝶翩翩飛去，枝頭無一存者。
在北京禮部儀制司，開必四月八日，至冬而實，狀如鬼蓮蓬，脫去其殼，其核成金色佛一尊，形相皆具。
夏津為昌化令，有娑羅樹一株，花開時，香聞十里。津笑曰：「此真花縣也。」
蜜蜂採花，凡花則足粘而進。採蘭花則背負而進，蓋獻其王也。進他花則賞以蜜，進稻花則致之死，蜂王之有德若此。
桑維翰曰：唐末文人以芍藥為婪尾春者，蓋婪尾酒乃最後之杯，芍藥殿春，故名。唐留守李迪以芍藥乘驛進御，玄宗始植之禁中。
《西京雜記》：牡丹之奇者，有姚家黃、魏家紫。
白樂天曰：予遊臨邛白鶴山寺，佛殿前有木蓮兩株，其高數丈，葉堅厚如桂，以中夏開花，狀如芙渠，香亦酷似。山僧云：花折時，有聲如破竹然。一郡止二株，不知何自至也。成都多奇花，亦未常見。世有木芙蓉，不知有木蓮花也。
唐玄宗內殿賞花，問程修已曰：「京師傳唱牡丹者稱首。」對曰：「季正封雲，國色朝酣酒，天香夜染衣。」帝因謂妃曰：「妝鏡前飲一紫金盞，正封之詩可見矣！」
以滇茶為第一，日丹次之。滇茶出自雲南，色似衢紅，大如茶碗，花瓣不多，中有層摺，赤艷黃心，樣範可愛。
出嶺南，枝葉類江南木槿，花類中州芍藥，而輕柔過之。開時當二三月間，阿那可愛，有深紅、淺紅、淡紅數種，剪插即活。
唐張籍性耽花卉，聞貴侯家有山茶一株，花大如盎，度不可得，以愛姬換之。人謂之「張籍花淫」。
宋真宗時始海棠與牡丹齊名。真宗禦制雜詩十題，以海棠為首。晏元獻公殊始植紅海棠紅梅，蘇東坡始名黃梅為蠟梅。
周濂溪《愛蓮說》：菊，花之隱逸者也；牡丹，花之富貴者也；蓮，花之君子者也。
《蜀志》：先主舍東有桑樹高丈餘，垂垂如蓋，往來者皆怪此樹非凡，謂當出貴人。先主少與諸兒戲樹下，言：「吾必當乘此羽葆車蓋。」
《南史》：齊武帝時，益州獻蜀柳，枝條甚長，狀似絲縷。帝以植於太昌靈和殿前，曰：「此柳風流可愛，似張緒少年時也。」
其花四時皆開，深紅照眼，經月不謝。
昔有調昌州守者，求易便地。彭淵聞而止之，曰：「昌，佳郡守也！」守問故，曰：「海棠患，患無香，獨昌地產者香，故號海棠香國，非佳郡乎？」
何遜為揚州法曹，公廨有梅一株，遜常賦詩其下，後居洛，思梅花不得，請再任揚州。至日，花開滿樹，遜賓醉賞之。
唐樵者藍超，於福州東山逐一鹿，鹿入石門，內有雞犬人煙，見一翁，謂曰：「皆避秦地，留卿可乎？」超曰：「歸別妻子乃來。」與榴花一枝而出。後再訪之，則迷矣。
在定海，安期生煉藥於此，以墨汁灑石上成桃花，雨過則鮮艷如生。
廣州產，高四五丈，類山茶，殷紅如錦，一名木綿。
嵩山西麓，漢有道士從外國將貝多子來，種之，成四樹，一年三花，白色，其香異常。
韓詩：太華峰頭玉井蓮，開花十丈藕如船，冷比雪霜甘比蜜，一片入口沈疴痊。
《博物志》：萱號忘憂草，亦名宜男花。韓詩：萱草女兒花，不忘壯士憂。
袁豐之評梅曰：「冰肌玉骨，世外佳人，但恨無傾城之笑耳。」
菊不競春芳，後群卉而開，故以隱逸之士比之。
譽張昌宗者曰：「六郎貌似蓮花。」楊再思曰：「乃蓮花似六郎耳。」
大庾嶺上梅花，南枝已落，北枝方開，寒暖之候異也。
