
池色淨天碧，水涼雨淒淒。 
快風從東南，荷葉翻向西。 
性本愛魚鳥，未能返巖谿。 
中歲徇微官，遂令心賞睽。 
及茲佐山郡，不異尋幽棲。 
小吏趨竹徑，訟庭侵藥畦。 
胡塵暗河洛，二陝震鼓鼙。 
故人佐戎軒，逸翮凌雲霓。 
行軍在函谷，兩度聞鶯啼。 
相看紅旗下，飲酒白日低。 
聞君欲朝天，駟馬臨道嘶。 
仰望浮與沈，忽如雲與泥。 
夜眠驛樓月，曉發關城雞。 
惆悵西郊暮，鄉書對君題。

