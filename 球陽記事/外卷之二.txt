65
一　北谷郡嘉手納邑有一古洞【其高三尺】，洞內奉安一塊奇石，人皆崇信，以爲靈神。自往古時，洞中或有馬蹄跡，洞外或有馬蹄跡，而馬蹄發現洞外，則村中馬匹必有疾病而斃矣。由是，毎年六月九月之閒，村中之人盡到洞門，謹供祭品，令覡女一人爲許願焉。
66
一　往昔之世，勝連郡儀保掟，自撰吉日前三日，必進聞得大君殿，奏聞御神事將屆。而自前三日，飼馬以俟其日也。已當其御神事之日，進至首里，恭取大君加那志所騎馬口，行幸各處，以爲祭祀也。因之俗曰馬駄。至於今世，彼掟孫子必爲此職也。
67
一　往昔之世，浦添郡城閒邑有羽地祝女者，自那覇坐船歸郷。行到洋中，陡遭逆風擱破船隻，祝女溺死。近處之人深哀恤之，收其死骨，葬之於古重嶽【神名曰羽地郡築用加那志】。至於後日屢見靈感，無禱不應，遂爲崇信而祈禱焉。
68
一　太古之世，宮古島茫茫曠野，人物未始，生草木亦未畢出。時有一男一女之神降下於平良漲水地，而人物生於此島也。男名曰戀角，女名曰戀玉。自此之後，萬象畢成，人物繁顆，遂乘清風而去焉。既而經數百年，平良隅屋地有大姓家，富貴甚殷，未嘗生男育女，常祈神拜天，許願求子。幸生一女。此女賦性敏慧，姿色絶倫，郷人見之，無不稱羨。父母深珍愛之，如玉如寶。常思擇他佳配，以爲嗣子。時人多有媒求，而不輕與於人。女子常重其身，深在香閨，不敢出外。年十五歳，不想爲妖蛇所魅，忽得懷妊。父母見之，驚問曰：「汝未嫁於人，何以懷妊耶？」女子把母衣袖，潛然流涙曰：「有一怪事。當夜深時就寢而寐，香氣馥馥，繞滿寢室。幻有一少年，白面秀眼，身穿彩衣，手攜一嚢，潛入閨中，如臨枕邊，神魂昏迷，不省人事。卻得懷妊，而汚辱惡名流於萬世。今有何面目立於人世乎？我欲投身於深淵，以洗汚穢之名。奈父母倶老，若我先親而死，缺少孝養，獲罪極大。則進退兩難，躊躇未決者也。」哭涙如雨，未敢稍息。父母慰之曰：「汝勿深憂。能有一計，知其男情，繇以灑其汚名哉。」即針穿線條數千丈許，給與其女子，再三囑令曰：「必俟少年入寢，把針刺其首。」女子領令而退。當此夕也，果有少年亦來，女子即如母命，將針刺首。少年受針線而去。已至天明，則父母攜女子尋求其線所逝之處。往至漲水地石洞之中，有一大蛇蜒蟠而臥。遙看其首上，果在針尖。父母大嘆曰：「男娶女嫁，人道之宜也。今夕爲妖蛇所誣而得妊孕者，豈非遺辱名者也乎。」母與女子相共哭慟，決要縊死。其夜，女子夢見大蛇臨枕邊，亦來曰：「我是往古之世創建此島之戀角後身天神再生，變爲此身也。只欲立護國之神，今來於此地與汝交媾。想必生三女，年及三歳，好抱此子，攜來漲水。」醒覺視之，四壁寥條，竝無一物。由是女子細將此事説知父母。父母聞之曰：「眞奇怪事也。若夢有靈驗，生得三女，此之愁中喜事，何足憂焉。」荏苒閒日往月來，已滿十個月，果生三女，倶是由生質俊爽，容貌異常。已及三歳時，其母攜三女往於漲水。忽見大蛇自嶽中出來，首橫在於公藏之垣，尾掛在於漲水嶽之上，眼如皎星，牙似利劍，張口掉舌，翻身騰躍。其母肉戰心裂，魂不附體，遂拋棄三女，走去回家。三女倶無懼色，急攀大蛇，取首撫尾，不敢少離。大蛇以舌舐子，兩情相浹。既而大蛇帶三女飛入嶽中，以爲護守神而消滅焉。大蛇終起雲馳霧，放光上天。由是人皆尊信之，以爲神嶽。弘治年閒，仲宗根豐見親跟隨大將軍大里等，往到八重山誅討保武川赤蜂之罪。豐見親親詣漲水嶽，虔誠告禱曰：「吾今隨大將軍征伐八重山。伏祈神鑒此誠心，賜我捷功。」既撥戰船，直到八重山。略不費力，大獲勝功，奏凱而回。始築四圍石垣，內植樹木，以爲還願。後建拜殿，以備海島壯觀。
69
一　往古之世，宮古山有一神女，時時出現廣瀨山，以敎本島人民。與那覇勢頭豐見親始尊信之，以爲神嶽。與那覇勢頭本島以彈丸海島，耕器缺乏，要納款大國，給足資用。一夜，往臨白川濱，築壇於沙，恭備祭品。並豎數丈竿，繋五色線，告禱衆神曰：「予生乎小島，深慕大國之化，未知其所在之處。伏祈天神地祇寔鑒此心，垂憫海島，賜敎大國所在。」言未畢，東方將明竿頭線條皆向北而動。且見啓明星下，波濤之閒，有大國影形挺出寅方位。豐見親則知東有善國，詣廣瀨嶽虔誠許願，坐駕海船，入貢中山。自此之後，一路平安，自得往還焉。由是今世之人愈加尊信，航海之時，必至此嶽以致祈福也。
70
一　往昔之世，宮古山有一男一女之神【一神名曰赤皿赤臺眞主，一神名曰濱之里主。】，現降於仲閒嶽曰：「吾守護海船之神也。」其後狩俁有一男兒，自四五歳常造小舟，以供玩賞。十二三歳時，其父爲糧船水梢，往在中山。一日，此兒憶父已甚，往到磯津，遙眺海景，而慰想父之情。時見此嶽一奇石，即取以戴舟，高揚錦帆，往來海濱，以爲玩樂。一瞬之閒，南風驟起，舟走如箭，往到外洋。男兒脫衣裸身，浮水趕去，而不能往撈。男兒指島歸來，風已逆吹，難以上岸，沈浮波面。至於晩天，時刻遠久，氣力已竭，遂致溺死。而小舟隨波走去，漂至那覇港。此時父亦往海邊而遊焉。忽然見之曰：「吾看此舟，兒子所常玩者也，何故至此？想必我兒已死於海中者也哉。而小舟衝風凌濤來於此地，誠是奇事也。」急撈而藏之於岸。遂帶回此舟，奉還其石於嶽中。自玆之後，本島之人僉聞其事，愈尊信之。毎過海洋，必詣此嶽，取嶽中之石，紅線纏縛之，藏諸箱中，開船出洋矣。
71
一　昔姑米島有一按司産下一女。此女聰明敏捷，才貌兼美，自年七歳，常拜日月，崇信佛神，萬般吉凶盡皆預知。時有一嫂常嫉其才，要以謀害。乃愬之於岳父曰：「岳父就寢，俟更深夜靜時，即有少年潛入內房，與令女私通。」其父深信之，大怒大罵。急把女子坐駕小舟，流去大海，曰：「汝若無過罪，漂乎善地；若已有過行，必至鬼界，以受勞苦。」其兄見之，乃諫父曰：「小妹謹愼深戒，無有小罪。何聽譖婦之言，輕易流放耶。」其父聞之，默然不答。其兄既退而出，自忖曰：「吾與小妹，誠此骨肉之親也。豈忍棄他獨生耶。」即投於水中，扯住小舟，跳入其中。便與小妹放聲大哭。載沈載浮，隨浪凌濤，漂至宮古漲水津。兄妹攜手上岸，祈靈山嶽。此夜，果見夢告曰：「汝等已無小過而流於此島，甚憐恤之。今東仲宗根有船立地，早去其地，以爲居住焉。」二人醒覺夢告，不相異焉。二人深拜謝之。即尋船立地，而往視之，果善地也。遂結草屋而棲居焉。恆爲村民，採薪挑水，傭工自食。一旦隅屋裡兼久世主，深慕其女才貌兼美，媒妁已通，結爲夫婦。生産九男，倶是賦性敦厚，容貌美麗。年稍成長，憶起外祖，遂僱船隻，催母與父同到於姑米島，尋求祖父之家，奉敍闊情。祖父感其情意，相待如故。已臨別時，祖父將鐵鋼竝鐵匠秘書給與於他，而摘回焉。宮古山素無鐵鋼，但用牛馬之骨以爲耕器，五穀未登，屢致饑饉。此人得鐵而歸，精造農器，以授百姓。百姓盡力田畝，五穀豐饒，民人樂業。至乎彼人病死，村民皆感兄妹之恩，葬之於船立山，遂尊信之以爲神嶽。
72
一　昔宮古山友利村平屋地有一男童，賦性敏慧，存心正直。幼時倶喪雙親，屋盧壞敗，第宅荒涼，身無所依。或住於岩洞之中，或宿於樹蔭之下。常爲村民採薪挑水，釣漁度日。然而孝心愈深，祭祀匪懈。一日，偶往螺草浦垂釣漁魚時，忽有神女【名稱歌張】駕小舟而來曰：「妾求爲君妻。」男童曰：「吾幼失父母，已爲孤身，無所依告。何想娶妻耶。」神女曰：「妾憐君孤身，特來求配。」男童固辭，神女強請頻勸。男童無言可辭，結爲夫婦。倶到舊宅【在山立嵩】，結構茆舍，以爲棲居。而茆舍不終夜而成。神女有一布袋，深藏掩之，不與人看。只米自袋摸出，炊食度日，不覺光陰易過，日月疾走，歴乎數年，生得一女，名叫應田原。年已成長，嫁乎他人。即神女與夫共荷其布袋，往到螺草浦，即化巨魚入于海中矣。其女子多生孫子，孫子繁昌。已到白髮，顔色不衰。至其病故，葬之于山立嶽。後亦開棺視之，竟無屍骨。故人崇信之，以爲神嶽。而往來海洋及求祈者，必到於此而祈禱焉。
73
一　往古之世，玉城郡百名邑有一男人，乳名白樽。賦性至孝，操心仁義，恆爲善事，不敢爲惡也。玉城按司深褒美之，遂以長男免武登能按司之女娶爲他妻。一日，夫婦一同出野登山，玩樂光景。忽看東溟之中有一小島，隠見波濤之閒。白樽深奇且怪，時時出行其野，用心看之。日晴雲散，風和波靜，則現在一島隔海甚近。此時威勢相競，干戈未弭。於是乎，白樽深厭此世變亂，要以遁去海島。夫婦相共商議，即乘小舟向東而行。未一瞬息，早至他島，繋舟上岸。遍巡四境，泉甘土肥，野曠山低，宜設邑構家以爲棲居。而今沒有食物，日出海邊拾取螺貝，以致日度。由是夫婦共到伊敷泊，以祈子孫繁衍，食物豐饒。未盡祈畢，倏有一白壺隨波浮來。白樽掲衣入海，要撈其壺，湮沒波閒，不肯看見。婦女至屋久留川沐浴其身，改穿潔衣，亦行他濱，展開衣袖，以俟白壺。白壺自來袖上。婦女喜執其壺，湮開其蓋，內載麥三種【一小麥，一葉多嘉麥，一大麥。】、粟三種【佐久和餅，也和佐】、豆一種【俗叫小豆】。即播其種於古閒口地。節屆正月，麥穗出發，甚異常麥。白樽深奇異之，奉獻之於禁城。至於二月，其麥已熟，恭擇吉旦，奉獻其麥。王深喜之，而頂戴之。即令人釀神酒以祭各處森嶽，次賜百工。從此之後，五穀豐饒，子孫繁衍。遂以爲邑名之曰久高島。其長女於戸兼專任祝女職，掌各嶽祭祀。長男眞仁牛襲父家統，其子孫延至今世，爲外閒根人。二女思樽爲巫女，遂擢禁城巫女，日夜棲居城內。其爲人也，生質貞靜，容貌美麗，逈異凡人。王召入內宮爲王夫人，深蒙寵愛，榮光已甚。於是乎，思樽懷胎。由是諸妾嫉忌之，不敢相交話。一日，思樽夫人謬致放屁，諸妾欣欣然而喜之，將其謬事時時相話，以爲哂笑。思樽夫人難侍御前，遂告暇回郷。荏苒之閒，歴閲數月，已當臨盆月。思樽意想聖主後胤生産穢處，恐有獲罪。別設一座【至今外間根人家其産座猶存】降誕。一男名曰金松兼，長成七歳，屢向母問父。思樽兼夫人只答：「汝爲無父，我一身而出耳。」年已八歳，頻問父親，曰：「天以陰陽而生育萬物者也。況人皆有父母，何以獨身無父？伏乞悉告愚父。」思樽夫人答説如前。金松兼再三強問，思樽夫人不敢告知。思金松兼曰：「人不知父，不得爲人。活生無益，何不早死哉。」遂朝夕絶食痛哭。於是乎，思樽夫人深憫其絶食，細告蒙寵見嫉事，自始至終説知一遍：「然汝素生海島，衣服容貌不像京都。雖有拜睹天顔之願，不能遂志也。故此前日問訊不敢告知也。」思金松兼聞之，即到伊敷泊，仰向東方曰：「母侍王側，懷妊愚身。倏有小過，告病回郷。今予長成鄙邑，心志不安。伏祈天神地祇鑒此悃忱，垂憫小幼，得入朝聖主，隆恩無既。」毎朝告祈，不敢懈怠。次至七日清晨，有黃金一物發大光輝，隨波浮來。思金松兼深奇怪之，亦展衣袖撈之，即黃金瓜子也。思金松兼大歡喜之，即懷其瓜子告母赴京。即刻起身入城請朝。禁城役人或哂其髮赤衣粗，或責癲童妄進城內。思金松兼容貌躋躋，威儀蕩蕩，不稍驚惶之氣，專請入覲題奏。諸役人深奇怪之，遂聞之於內院，召入御前。思金松兼直出其瓜子於懷內，以爲獻上曰：「此之瓜種者，國家至寶也，世界罕有也。蓋天降甘雨，肥土已濕時。特令未放屁之女播植此種，則蕃衍茂盛，結實甚夥。」王大笑之曰：「人生此世，誰不放屁哉。」思金松兼曰：「人有放屁，何咎之有。」即王聽其言，深至內院，召入思金松兼，密問其縁由。思金松兼細奏其母放屁回郷、出産愚身之由。王聞其事，要以棲居城內。然東海小島外夷孩童，難以急陞爲男，暫回故郷，以俟時候。厥後王無有世子，遂召思金松兼，封爲世子，即踐大位。由是聖主二年一次親幸久高島。且毎年一次，外閒根人竝祝女由御仲門恭獻魚類數品，則祝女召入內院，恩賜盛宴及茶葉、煙草等物。根人亦賜御玉貫一雙。康熙庚子，裁去其獻物雲爾。
74
一　昔宮古山有女神名曰天之司。其神手持明珠，身穿綵衣，容貌美麗，如玉如花。忽降於隅屋森山【川滿邑東地】，偶遇美理眞白殿，結爲夫婦。生養一兒，名曰眞種若葭。其爲人也，質資異常，器量超倫。常重道崇神，尊老慈幼。年十五歳，其母取出明珠，授與眞種，竟化清風而，不知其所之之處。則父子尋覓各處，已經三年餘，不見其蹤跡。其夫朝夕思之，卻得病而卒焉。即葬父於美理閒山。此時，浦島主嘉那閒葭有一女子，名曰喜佐閒森眞良。此女一旦聞眞種家有明珠，至寶至異，光照四方，恰如明月，屢發奸計，欲以劫奪之。眞種鑿柱成坎，深藏其珠，不敢與人看之。遂眞良急催婦女十五六人，粧扮男狀，各持硬棒，暗夜侵入他室，擒獲眞種。即往喜佐眞山，拷問太極，苦屈已甚。眞種意想：「此珠母之所授與而傳家至寶者，也豈可妄與人耶。」已經七日，不敢告其所藏之處也。時有下地主川滿大殿者，聞眞種無辜致死，急往其地，代他哀乞。眞良不肯貸饒。眞種流涕大哭，向大殿曰：「吾蒙兄厚恩，今欲報謝。奈我命在旦夕之際，今日雖赴於九泉之下，豈可忘銜結乎。吾家有一明珠，藏之於柱中，請兄往取收之，以爲表紀。」其後，喜佐閒森眞良等以大塊石加眞種之頭，投他於浦小溝。村人聞之，無不哀悼。大殿即臨深淵，撈出其屍骨，葬之於喜佐眞山。此時賊輩亦往他宅，壞墻屋掘土地，遍求其珠，竟不能尋得也。大殿獨往其家，只見一柱正豎不歪，瑩光照天。大殿大奇怪之，穿柱見之，果有一珠。取而歸家，以爲異寶。大殿終享天祐之福，子孫蕃盛，家貲巨富矣。後以此珠與仲宗根豐見親，豐見親獻之於先王尚眞。皇天亦憫眞種無罪致死，令他爲護島之神【名曰眞種若葭】。故村人求祈者，必詣於此嶽而祈禱焉。
75
一　昔宮古山伊良部邑有一人氏，産下一女子。此女生質敏捷，姿色無比。父母深愛惜之，如珍如寶。郷人見之，皆無不稱贊。故稱之曰玉美嘉。年至十五歳，偶往海邊汲潮水時，忽化爲神【神名曰玉美嘉】，竟不見回來。父母大驚，徧往各處，尋之問之，而不獲其蹤跡。已歴三個月，出現乘瀨嶽下。父母見之，歡喜無極，忙跑抱之。神女斷袖而起曰：「吾已爲護島之神，不可以暫住也。」即飛入其嶽。父母視之，放聲大哭。遂將其所斷之袖收於此嶽。時人聞之，以爲神嶽。而今祈福者，必詣於此，以致祭祀焉。
76
一　往昔之世，宮古山伊良部村主豐見親，體貌雄偉，勇力無比。雖數萬人，無所畏懼。時漲水津有大鯖魚時時出來，屢害諸船，以吃人肉。民人畏之，不敢往來，致民困苦。豐見親聞之嘆之，意想：「天以生物爲心，而人以爲貴。況彼鯖魚海中至賤者也，何以違天害人耶。我不忍坐視人受鯖害，何不除之害，致民安乎。」即擇吉籲天，告誓曰：「今欲棄我身命，往至海底除萬民之害。伏願皇天后土實鑒此心，賜除惡魚，以安人民。若我遇其害，弔魚腹中，請使我子孫大致蕃盛。予願已足矣。」於是手提寶刀，坐駕小舟，往漲水津。忽見大鯖翻波起濤，躍出而來，一口呑下連船。豐見親在鯖腹中縦橫割破，血染海面，盡成紅色。已抵暮天，自其腹中割出於外。此時豐見親渾身盡爛，無力可泅，漂至比屋地濱。村人見之，急往撈揚扶救，頻加調理，竝無效驗，遂叫數聲而死。後人感其除惡魚之恩，即尊信之，以爲靈神【名曰豐見氏親】。自此之後，有求祈者，必詣於此而禱焉。
77
一　昔宮古山多良閒島有一夫婦，夫名伊知乃蘆，婦名姥保那末屋，倶是存心正直，敦厚誠實。常重道崇儒，孝養父母，和睦昆弟，好施恩恤，不敢行惡。一日他夫婦同數十餘人共往嶺閒耕種田圃。此時海水泛溢，白浪滔天，相隨之人盡爲浪所捲，沈沒海中。獨他夫婦得天之祐，免此災殃，以全性命。後生一男二女，男名土原大殿二女【名不詳】，賦性敏慧，容貌秀麗，人中罕有，世上尤稀。故郷人見之，無不稱美。長女適於多良閒主張眞大殿，次女適於遠曾呂【水納島世農主土原大殿之孫】。遠曾呂自幼穉時尊老恤幼，晨昏拜天崇神。一日出門而遊，忽有一神放光大輝，自天而降，出現於運城及泊嶽。遠曾呂見之，喜出望外，頓首伏拜。此時塩川村有張閒仁喜也毛屋者，驕傲已極，惡逆無道，深嫉遠曾呂才德拔人，密催勇士將爲謀害。遠曾呂聞得其事，甚懼彼軍多彊，到運城泊嶽齊戒沐浴，求祈神庇。即神托七歳幼童【名曰遠良知殿眞志良榮】曰：「仁喜也毛屋雖爲兵勢甚大，不可畏懼。遠曾呂恆崇神存誠，吾必助彼軍，以獲大功。」遠曾呂聞之大喜。且安仁喜也毛屋親率衆軍侵過吉加里，以伐遠曾呂。吉加里人大怒，急催民兵四面圍戰。遠曾呂隨後攻來，毛屋受他兩軍，力盡計窮，遂被誅討。其餘兵卒盡斬於市。自此之後，本山人民愈加崇信，而求祈者必到於此而禱焉。
78
一　昔宮古山多良閒島神那閒地有二大塊石，忽然飛移於茶良汀地。此時有張閒玉皿者，歴行此地。倏然見之，大怪且驚，自忖曰：「夫石之爲物也，至重至靜，不自飛移。何能飛去，豈非靈石耶。」遂四面植樹，以爲神嶽焉。
79
一　往古之世，八重山西表村有祖納堂者。此人生質剛勇，膂力過人，身長六尺餘，嘗往遠波嵩結構草舍而棲居焉。一日天氣晴明，四顧雲散，獨登高山遙望光景。只見西海有一小島，如雲如霧，隠見波濤之閒。祖納堂見之，喜出望外。急催精兵數十人，坐駕戰船往討與那國，大獲捷勝，擒獲酋長二三人而回。到八重山後，八重山納款中山。此時祖納堂細將此事具奏中山，遂爲中山轄下之地矣。自此而來，與那國船舶往來八重山時，必繋船於西表島，必到祖納堂家而拜禮火神焉【神名曰遠他以】。
80
一　往古之時，八重山武富島有一兄一妹。兄名曰島仲，年甫七歳。妹名曰粟禮志，年甫五歳。一日，其兄攜小妹往福崎而遊焉。忽見一物浮海而來，影形如半輪月。島仲大怪，而撈收之。遂感之於心，即以斧斤入山伐木，傚習其制，始以造船。時小妹饋饚而來，島仲曰：「願汝早成長，靈神托於汝身，而請乞船號。」言未畢，果神托小妹詑宣曰：「兄所造之船牢實堅固，誠堪渉海。今賜船號曰五包七包。」或時島仲泛此舟于海濱，以爲娯樂。不想隨波任風，漂至黒島。黒島之人悉倣其制，亦造船隻，駕至武富島。仲見之曰：「何與我船相似耶。」遂問造船繇情，以知倣吾船而製造焉。往昔之時，必造船於武富邑。至於近世，亦改以造船於石垣也。
81
一　昔八重山之人知機始闢居處稍定，而未知崇信神明之事。但有武勇者，自恃其勇，奪人財物。有威權者，自倚其威，害人性命。欺老凌弱，無所不至。時有兄弟三人，長名曰眞種增瑞，次名曰那他發，次名曰平川瓦。兄弟倶善，但眞種增瑞居於石城山，常信神明，不敢慢褻。一日値寅日五更，忽有靈光泰神出現於石垣邑宮屋鳥山，托其妹曰：「神者，人之父母也；人者，神之子也。人與人者皆兄弟也，恭禮親愛，以宜和睦。今視世人常好爭鬭，傷人賊命，如殺鳥獸。是誠神明之所厭也，何能如此耶。汝獨存善心，信神愛人，能合於神明。我在此山，爲汝永守終身之事。」言畢，遂化清風而去焉。眞種增瑞愈尊信之，以爲神嶽矣【神名曰神宇里花，又有一威部，名曰豐見親太登良伊。】。遂於此山側結草菴，崇信神明。汎愛衆人，兄弟姉妹盡以和睦，未嘗有鬧。自此之後，五穀豐登，家貲日富。故人有遭凶年，不免於饑寒，而他獨不受其苦焉。豈非尊神明友兄弟之故者乎。世人亦見之，深感其德，盡聚此地，以爲邑村焉。今之石垣登野城即是也。
82
一　往古之世，八重山大濱村農民之家有兄弟二人。兄曰晝捲伊，弟曰幸地玉金。兄弟倶以農爲業，欲盡力于田畝。奈本島無鐵器。一日兄弟相議曰：「吾聞東國多鐵，何不往求哉。」遂造小舟，率水梢數十人，揚帆出洋，行到薩州坊津。即繋舟上岸，買得鐵器。時有白髮老人曰：「汝自何處來。」曰：「八重山之人也，特爲買鐵器而來。」老人曰：「貴島信神否？予有靈神，以給送汝乎。」曰：「吾未有靈神，願以送給焉。」老人送與一櫃，即囑之曰：「此櫃於中洋，必有聲響。隨其響處開駕走去，則無風濤之虞矣。若歸貴島，即令伯母小妹輩挖開此櫃。」兄弟歡喜而拜受之，裝載此櫃於船中。將還棹時，順風徐來，水波亦靜。遂解纜開洋。往抵中洋，其櫃果響。兄弟大忙，開櫃視之，竝無一物。此時風轉西南，逆吹甚猛，舟復至。坊津老人曰：「汝洋中開櫃否？」兄弟實以告訴。老人又把櫃固封，與之曰：「此封不可再開。若再開櫃以看，無有順風。」兄弟領命，諾然而退。不想忽倏順風吹起，波濤亦靜。兄弟大喜，開船出洋。不數日回到大濱邑崎原津。兄弟上岸歸家，乃請伯母小妹來開櫃視之。此時神托伯母妹等曰：「吾乃濟世庇民之神【名曰崎原神】也。」由是兄弟崇信其神，始以爲嶽，以行祭禮，俗稱新神。至於今世，島中之人恭備祭品，皆行其禮，不敢懈怠焉【八重山崇信大神之後，亦崇信此神，故俗稱新神。】。
83
一　往古之時，八重山有兄弟二人。兄曰西嘉和良，弟曰東加和良。兄弟倶是賦性溫厚，友兄愛弟，和睦人民，一家相齊。兄弟嘗居於水嵩，後遷於普太良閒。已而兄移居宮良地，弟移居白保地。當此之時，八重山之人居處未定，散分各處，多好爭鬭，搶奪不弭。獨西嘉和良兄弟各構草庵，怡然自安，以送光陰也。隣境之人皆聞其雅風，各攜妻子而來。遂聚爲二村。於是乎，西加和良兄弟相謂曰：「今村舍雖已成，山豬時來，牛馬逃去，盡食五穀，貽害人民。不可築垣以防禽獸也哉。」遂自白保東表川尻起，迄宮良西表高山地，始築石爲垣，高五尺長二里餘。自此之後，禽獸逃匿，五穀豐登，而民以安樂矣。
84
一　識名邑之西，有一大洞口向首里甚忌，金城寒水川邑人僉具呈文，題奏王庭。即令宮古人剝破其洞，以防其害忌。宮古人當開船時，屢遭逆風，遂以破損。於是乎宮古人亦至其地，魚形刻於洞壁，大祭其神，以爲許願。自此之後，海船無恙，一路平安，以致歸島。由是名呼魚提。
85
一　往昔之世，浦添郡仲閒邑有文格者，身體高昂，膂力無倫，常吃八人之食，作八人之業。況往至田畝以致耕耘。至於晩天，將其鐡钁打入草頭而歸家，未嘗帶鐡钁以爲往來。人皆看之，要以盜取，不能搖動而取焉。後爲首里家來赤頭。該班禁城時，必一次吃五升之飯，而進至王城以爲看守。而四晝夜閒，未曾吃一點之飯也。王聞其事，招入御庭，盛酒大碗【俗叫大碗保宇】而賜飲之。文格奏請先賜豬油，而後飲酒。王賜油一大碗，文格飲油，而一口飲盡其酒，以備聖覽。當退歸時，王令人跟文格而行，以覩其蹤跡。文格一直到家，即呼妻囑之曰：「聖主賜酒，而未嘗飲飽也。若家有酒，乞取來以飲。」即妻取出甘酒，與他飲之，以勞其勞。文格亦飲甘酒二世直皿【毎皿盛酒一升】。
86
一　往昔之世，仲里郡眞謝邑佐次大屋子婢女有普呂久姥者，一日往海採漂藻。時驟然雨降，往至糸武謝避雨於其岩下。普呂久姥熟看其岩內，清潔幽雅，嚴然靈地，恰似神在。即以禱之曰：「若此地有神，神之靈驗示給於吾。」祈言未畢，忽有蛸魚六尾隨波漂來，聚會姥前。姥取得此魚，歸告大屋子。大屋子大奇怪之，即攜姥同往其岩而見之，果與姥言不相異焉。大屋子欣然而喜之，日夜宿他岩下，以祈夢告。此夜，果見夢告曰「此處有權現神」雲爾。大屋子愈致崇信，以爲神岩。自此之後，兩郡人民皆至其地，以致祈福。至於今世，大屋子之孫世爲祝部，管其祭祀焉。
87
一　往昔之世，天已大旱，無有飲水，人多愁嘆之。一旦嘉手苅比屋恆所飼之一牛忽拉斷繩索，逃至石塘根地【在仲里郡】飲水止渇。比屋尋來其地而看之，果然而有清水湧出，味尤甘美。比屋意想：「今旱魃甚久，山野滿地，草木枯槁，無有一點之水。而湧出清泉，必也神在乎。」遂發誠實，焚香祈雨。言未畢，即時大雨。從此之後，毎逢天已旱魃，必請其妹二人【一曰喜美勢名意，一曰美津伊多姿】，恭備祭品，焚香祈雨，無不必應。至於今世，兩郡人民必至於此而祈禱焉。
88
一　往昔之世，久米島有一僧，嘗遊日本傳授密法，封爲法印焉。而歴年已久，不知其名，俗稱之曰久米法印。曾住護國寺，後辭其寺，歸居故郷。時建堂於眞謝邑，奉安觀音像。法印遷化之後，久米仲城遍相地勢，亦建宮於城下，移安觀音於其中，以爲崇信焉。
89
一　往昔之世，久米島眞謝地土地肥滿，山野廣闊，水亦甘美。此時有上宇根赤嶺子【大黒之子也】、棚原安谷屋子【赤嶺子之子也】、眞謝原眞謝子等三名遍相其山川，共與商議，搬居眞謝地赤嶺，造家於大米次。安谷屋構家於安谷屋，眞謝結家於宇曾久下，各以棲居焉。自此之後，漸漸人皆聚居於此。遂爲村邑，名曰眞謝邑。
90
一　宮古山有目黒盛者，性質英雄，武勇絶倫。而幼稚之時，父母蚤亡，無所倚告。但托姉夫下地邑主【名曰於良手多】以爲跟隨。已及成長，姉密囑之曰：「良夫之心，橫逆奸險。汝久居此宅，恐有良人妬汝武勇，以爲謀害。汝早去此處，免乎他難。且先父田地托在伯母夫糸數大按司，汝歸家郷，則往至他宅，請還其地，盡力田畝，以致日度。」目黒盛聽之驚之。姉弟相共哭慟，分散出行，隠居平良閒地。遂往大按司宅，和聲愉色，懇請還給田畝。大按司默然而不答，而有將謀殺之氣。目黒盛不敢畏懼，再三強請。大按司曰：「其田地者，不託予一人，實授七人兄弟也。汝與七人相議，以爲還收。」目黒盛即向他七人，欲還收其田畝。他七人皆答之曰：「吾等出其田地，防戰勝負，以決還給。」目黒盛無奈之何，擇定日期，與彼七人出戰於其地。目黒盛振勇勵力，殺害其七人，收其田地而歸來白川，插立武器於井上，臨水沐浴，以除其汚穢。時有白兼白殿者棲在川邊。白殿只生一女，才知超世，麗色傾國。此女忽看目黒盛往過此地，直向父曰：「今在川上之人容貌非凡，後承大福，以爲島主也歟。」父想嬰女之心掛念他一男，稱美雲爾。白殿早往見之，果有一英雄士，容貌高昂，局量絶世。即招入家宅相話古今，以賀戰殺七人，款待優厚。遂請將一嬰嫁於目黒盛，以結婚姻。目黒盛深謝鴻恩。白殿擇得吉辰，預備婚費，將爲完婚。目黒盛曰：「今我討七人，身蒙汚穢。乞用白器以爲婚禮。」即作白器，完竣合巹之禮。後又子孫繁衍，果爲島主，大承富貴榮華焉。至於今世，行乎婚禮，必用白器盛入神酒，自此而始焉。
91
一　往昔之時，久米島安良嶽之下【在仲里閒切儀閒村】倏生稻秧二本，枝葉異常。儀閒村留戸長武忽然而見之，深奇愛之，朝夕看守其稻秧，不使人攀折之。當已熟時，結實甚多，味亦甘美焉。長武栽植此稻，繁衍茂盛，以擴島中矣。中山之人亦聞此事，皆要其稻種，以致栽植焉。
92
一　昔時，尚巴志親率軍兵攻圍山北城。山北王已恃城郭堅固，四繞嶮岨，親守平郎門【即大門】。亦令一將本部大原守慶閒門【即後門】，相共恊力督軍，防備甚密。巴志催兵攻城，諸軍兵爭先攻撃。至於數日，城已不陷。於是巴志將幣帛金玉竊賂大原，以求開城而降。大原私收其賂，即請山北王出城防戰。山北王親率精兵，大奮勇力，出平郎門，以便相戰。殺過一半，此時大原詐以王爲敵被討，奏聞內院。妃嬪等王妃嬪聽之，悉皆縊亡。而山北王混戰已久，膂力已倦，回入內院。一時坐歇，將亦出城防戰。忽見妃嬪盡就死地，以爲空宮，大驚且怒。即往護國社前，叱其神石【神名曰嘉那比武。今有其石堅實青色，闊五尺許，分爲十字。】曰：「汝爲護國神，常爲崇信，何不祐庇耶。今國家將亡，汝豈獨生哉。」即執其所帶之劍【稱千代金丸】劈開其神石，分爲四塊。亦把其劍欲自刎而薨。神劍至靈，不忍傷主。忽變鈍劍，不肯少利。山北王擲棄其劍，於志慶閒溪【在城後】，別執一刀，自刎而薨焉。厥後，千代金丸【又叫手金丸】流到親泊村東水漲溪。自此之後，溪內夜夜光輝，射於鬥牛閒。大雨烈風，不敢消滅焉。伊平屋人深奇怪之，特來航海。見之水中只有一劍，即撈獲之，誠此寶劍也。即刻捧至首里，以獻於王。即今王府第一寶劍是也。
93
一　昔時，越來郡少年數名，相攜妓女，遊於御寶瀨地。時聞野草之中有駒哀鳴，其聲甚異。衆往觀之，即一小駒也。衆少年遍巡四野，尋求叨馬，要以乳哺。叨馬已無在也。即知無叨之駒，而將宰殺之，以助遊供。妓女止之曰：「此眞駿馬也，其鳴也有奇聲，其相也有異骨，豈可忍殺之乎。」衆少年皆從其言。次日，上地村儀保倏聞其事，往視此駒，果異常馬，而身體甚痩，不能吃草。即拉來此駒，日給米飯以餵養之。至於稍肥，繋之於野而草餵之。時有人失火，燒盡原野，牛馬皆死，獨此駒所在火不延燒。駒已無恙，今名其處曰燒廻地【燒廻者，四面燒廻，而中閒不燒之謂也。】。厥後，此馬年齒已長，疾走如飛，名之曰御寶瀨馬。時人歌曰：「野國馬【名馬】後兮有斯馬，御寶瀨馬前兮無飛鳥。」一説越來郡邑有少婦女，生下一子，未閲數月，其子罹病夭死。少婦晝夜慟哭。一日，少婦深憶其子，不得已出於御寶瀨之野，已慰嘆愁之心。倏看農民拉來一駒，餵乎原野，而駒體甚痩，難以站歩。少婦往問之，農民曰：「牳馬生此駒，已隔數日，牳馬頓死。予用心餵養，而此駒馬無有吃乳，日日漸痩。故此拉來此野而草餵之。」少婦聞之，愈感尤憫。請移家宅，日夜乳哺，以致成長。於是乎，骨體異常，其走如飛。遂名之曰御寶瀨馬。此二説歴世久遠，不知孰是。
94
一　往昔之世，首里有崎山里主者，嘗居於此。其爲人也，賦性實朴，賢德絶倫。由是後世之人深慕其德，崇信爲嶽。名之曰崎山森。
此巻倶鄭。
