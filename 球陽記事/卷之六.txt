即位元年【清順治五年戊子】，始置芭蕉當職。素稱芭蕉當，後稱奉行，今仍稱如舊。
始建久米島仲里村。仲里郡堂村我那霸地有人二名，一叫多宇大築，一叫真美樽勢頭。始造家於此而棲居焉。自此之後，人皆來聚，以開家宅，遂為村。【今在宇江城村籍內】
久米島仲里間切島尻村籍內兼久村始建。兼久村曾有島尻大親之從人，名曰古手大登，始構一屋，移居此處。後漸人聚，遂為村。
久米島仲里間切宇茶武村始建。宇茶武村，原仲里首里大屋子【宮平親雲上】比屋定目指二人始移居此，後遂為村。
久米島謝武村始建。謝武村原從比嘉村，分有夫地頭曰比嘉者，因本村居宅甚狹，移五家於謝武。後漸人聚為村。
二年，清世祖遣謝必振齎招撫勅至國。
仍置御茶道。萬曆年間，尚寧王時，閔氏【喜安入道蕃元，泉州堺人】任御茶道之宗，後敘紫冠。蕃元染病而卒，後有缺員。是年，茶春英【壽星泰定】亦授御茶道職，至於今日無有員缺。
三年，按司尚象賢編修琉球世鑑。本國素無王世譜。王命尚象賢【羽地按司朝秀】旁訪父老，慱採藉典，竊致忝考。始用國字，編修琉球世鑑。而中山王世統、興廢、政治、美惡及昭穆親疎、事業功勳，燦然足遡，昭然足稽。中山世鑒由此而始焉。
御物奉行兼理宮古山、八重山之事。隆慶丁卯，尚元王命毛元龍【座間味親雲上盛理】授八重山間切大掟。萬曆甲戌年，亦毛元龍任宮古間切大掟職。至於後年，改稱宮古主部。而後那霸里主、御物城輪流更番而兼理其事。是年，王裁其主部，而御物奉行兼理宮古、八重山事。
唐榮士臣衣冠容貌悉從國俗。明洪武壬申，勅賜閩人三十六姓，以敷文教於中山，兼令掌貢典。國王察度深喜悅之，即卜宅於久米村而棲居焉，遂名其地曰唐榮。【素稱唐營，今改榮字。】故其所服衣冠皆從明朝製法，包網巾、戴方巾、沙帽。至於順治庚寅，始以剃髮結欹髻，改用球陽衣冠，悉從國俗，以示心服清朝之意矣。[1]
附：唐榮邑前有一江，潮汐來朝，以為明堂。南望之，則峰巒繞抱，以為錦幢。奧山聳秀，以為文案。後與左右，則林樹密圍，以為玉屏。且中島之西有一塊大石，【此之一石在泉嵜西面，係乎唐榮風水。由是康熙癸丑，紫金大夫金正春恐有経歴久遠而為人所破，題請。幸蒙俞允，始屬唐榮。】峙對南門，以為龍珠。南門以為龍首，雙樹為角，雙石為眼。中街蜒蟠，以為龍身。西門為尾。而區中有一條小港，潮水徃來，以佐其威焉。且於泉嵜橋之西，有二大石從江中起，能鎖急流之氣，而大有倩矣。若此數者，罔係夫風水之理也非輕矣。[1]
四年，謝必振齎勅至國諭世子，並討還明印。
七年，始開首里石辻中路。
始止人死葬日弔來男女進茶酒及宴。
始止田家人移居於首里、那霸、久米村、泊村遂入其籍。
馬國隆授異國奉行。馬國隆【國頭王子正則】曾任異國奉行，而未詳何年而始，亦何世而廢焉。
八年，始設御馬當職。徃昔之時，下庫理當官兼管御馬。是年，武魁春【野國親雲上宗保】始授此職。至於後年，魁春題請改名御別當。而令查照馬器時，御別當必與當官公同騐看。[1]
九年，減御雙紙庫理知行高二十斛。素賜知行高伍拾石，至於是年，減去二十石，以為三十石。後亦減為二十石，不知何年減少。現今賜知行高四十斛。
御振舞奉行兼理御書院事務。
十年，設置橫目於諸郡邑。諸郡邑並外島各置觀察使【俗叫小橫目】，以為觀風整俗。【每村二員。諸島皆然】
始定長史職賜知行高二十斛。
十一年，始許諸按司揷金簪。[1]
兩日並出。[2]秋八月十二日，兩日並出。一出卯方如常順行；一懸乎北方而升。
始懸巨鐘於漏刻門，以報時候。
始設宮古島久貝與人、與那霸與人、荷川取與人。
始設八重山島大城與人、武富與人。
請移天神像於池上院。天神木像二軆奉安那霸。是年，題請移其一軆於池上院，以奉安焉。
始定二天妃宮曉暮撞鐘。景泰年間，鑄巨鐘以懸於兩天妃宮而祭祀天后。時撞鐘拜禮耳。至於是年，始定曉暮撞鐘，以報時刻。
始修平良大那道路。
十二年，國吉始織浮織縀。國吉嘗隨貢使入閩，始學織縀足之法。而回來始善浮織縀。王深褒美之，後任伊平屋比嘉地頭職。本國浮織自此而始焉。
十三年，創建內金城嶽拜殿。首里內金城大嶽無有拜殿。至於是年，邑人僉具呈文，請乞募緣，喜捐助資，創建拜殿。
始賜廣德寺於靈室。弘治年間，法司王舅浦添親方【姓氏未傳，號曰船忠公】創建天龍山廣德寺，以為廟寺，奉安祖宗神主。雖然經年久遠，開基住僧莫從稽詳焉。爾來隨官寺之列，奉命為住持此寺也。崇禎年間，尚寧王妃阿應良惠按司加那志茲捐資銀，重修此寺，令靈道為住僧，以致中興也。至於是年，授二世靈室以為隱居之處。時有券書以賜靈室。至於今世猶為私寺也。
王城囬祿。九月二十七日子時，倏然失火，燒盡王城宮殿。王移居大美殿。
十四年，御庖丁改屬御振舞奉行。素置御庖丁及小盤等屬於御物奉行。是年，改屬御振舞奉行，每日輪流在御書院料理御膳。
創建世持橋。自素此地無有設橋。是年，將慈恩寺橋移架於龍潭上，名之曰世持橋。【在首里町端邑】
十五年，始置砂糖奉行。前有御物奉行一員，兼理砂糖座。至於是年，王令章明才【安谷屋親方正房】始授此任。後亦員缺。
清世祖崩，聖祖登極，改元康熙。
十六年，陸得先入閩，悉學白糖、氷糖並漆器之法。陸得先【武富親雲上重憐】奉命隨慶賀使赴閩郡，到南鼓山地尋覓良師，悉學其教，而傳授熬白糖、氷糖並朱塗黑赤梨地及製造金銀箔等之法。而歸國，就將其漆器並金銀箔之法教授於貝摺勢頭，且白糖之法教授於浦添郡民焉。[1]
冊封使張學禮、王垓等賫勅至國。[3]順治甲午年，世祖命兵科愛惜喇庫哈番張學禮、行人司行人王垓為冊封正副使。張學禮等至附近修造海船。因海氛未靖，還京待命。是年，海氛稍靖。聖祖遣正使兵科副理官張學禮、副使行人司行人王垓賫捧詔勅並王印及縀幣等物抵國。【詔乃順治十一年所頒，勅則康煕元年所頒也】諭祭故王尚豐，【時尚賢王不與祭焉】封世子尚質為中山王。【時國殿未有修造，故於大美殿行冊封之禮。】既而照例全竣歸國。
清聖祖賜王縀幣二十疋。王舅向國用入閩赴京，謝襲封恩。併上疏言：「臣捧讀勅諭，恭知聖旨。因臣使物故甚多，滯閩日久。將正副使併督撫諸臣處治，臣恐懼無地。但中外均屬臣子。臣躬男承天庥，不能少為諸臣之報，而反重為諸臣之累，臣何人斯豈能宴然？伏乞上命還學禮等原職。」聖祖嘉王恭順，特賜王緞幣二十疋，著為例。
十七年，鳥島地震，風暴飛沙起波，吹出石燈。鳥島一處忽然地震，山嶽響動。至於申刻，颶風驟起，怒濤驚走。自滄海中吹出以石燈，隨波至濱。不閱數時，飛沙走石，壞卻村舍。且將漁船埋藏於土中四五尺。此時婦女一日為石礫所擊而致死。由是村邑男女大畏懼之，逃去深洞以避其害。遂以首長、民人奏聞朝廷。
冬十一月，客星侵斗座。
始止士臣陞官授職時奉酒於國相並法司官。本國士臣，或項戴爵位，或拜授米地，或任職，或知行，必以拜謝之日奉酒於國相並法司官，以行拜禮。至於是年，始止奉上其酒，但拜謁其府上而已矣。
十八年，奉三月地震甚大，山嶽盡響。
始定諸郡邑人供公役期。諸郡邑人民不論歲老幼，但看人軆強弱、大小以供公役，今番始定。諸郡邑之人，自年甫十五歲至五十歲，悉供公役。
始止國相任職衆人致四拜禮。王子弟任國相職，以為拜謝之日，且士臣頂戴官位，以拜謝日並拜年時，衆人到國相府而致四拜禮。向象賢【羽地按司朝秀】在國相職時，題請：「王子及按司等任國相職，然同臣也，宜辭回拜禮，而受一叩頭禮。」遂准其請，永著為例。[1]
始許諸士着靸于禁中並大美御殿。
改定題奏公事時，書院親方或當役。自古每有公事，必呈大勢頭部，【女人務此職。】轉経題奏。然或當緊要，恐有難以辦者。於是今番改定書院親方或當役，永著為例。[1]
始許拜座敷者並當役若里之子着襪。本國定爵位，凢自年老者，必拜座敷位。若不許着襪，恐有怯寒。於是，許冬月着襪。當役並若里之子，正月一個月、冬至朔望，又每佳節必許着襪。
十九年，始評普代士臣子弟小赤頭花當用銀簪。
加賜鳥島人民糧食。鳥島首長將其海路甚遠、難以徃來之故，恭具疏文，交墾諸重給糧食。由是，法司官轉達上聞。加賜每人日給五合。至今亦然。
耳目官及御物奉行重人衆改稱吟味役。
毛榮清請奏貢物不獻瑪瑙等物，且帶來涼傘及五方旗。毛榮清【喜屋武親方盛勝】為貢使到閩，撫院等官轉題北京。聖祖詔曰：「琉使萬里波濤來朝北闕，勞煩可恤。後日表章及方物，可自於福洲矣。」琉使深憂嘆之，恭具呈文云：「明朝以來三百餘年，每逢貢使賫捧表章及方物等，必赴北闕，恭祝聖禧。未有留帶於福洲。伏乞憲臺垂憐遠人，轉奏丹墀，仍赴北京，以繳貢物也。」督撫曰勅命已下，不肯准依。毛榮清等丹具呈文，請乞後貢赴京納貢。督撫等官轉以題奏陛下。幸蒙俞允。又具奏請貢物之內瑪瑙、檀香、降香、木香、束香、丁香、黃熟香、烏木、錫、象牙等項係乎他國之產，非球國之產。除此十項外，以獻球國土產。《世譜》云：常貢外加進紅銅六百觔、黑漆龍畫螺盤十個，稱為外貢。外貢自此而始。亦蒙皇上許其請，又回在閩時，忽見諸侯之龍紋涼傘，潛然問其涼傘之緣由。即與鄭思善相共商議，而令良匠夫其涼傘並五方之旗，乃發公銀四十兩，買得帶來，奉備上覽。自此以來，本國每逢大朝之時，必建丹墀之下，以為排飾焉。[1]
始定世子及王子弟朔望見朝。徃昔之時，世子及王子弟等慶賀佳節，而朔望不見朝。是年之冬，始定世子及王子弟、按司等每月朔望亦進城見朝。
裁去御盆當九人。
減去評定所筆者二人。原是有筆者九人。是年朝議，裁去其二人，令現在七人以供公務。
始定當役併勢頭堅於親雲上位之上。昔時，下庫理當役併勢頭役當交代期以致退役。即與親雲上，以為同班。今番議定，以其役職改為官爵，而今期滿交代，雖退其役，與親雲上不同其品級。而堅於親雲上之上，著為定規。
改定歲暮賀禮十二月二十七日題奏。自古，歲暮賀禮期前四五日業経題奏。是年，改定每年十二月二十七日，著為定規。
始置本部、美里等二郡。今歸仁郡邑素有三拾餘邑，田地甚廣，人民已多。今分其十一邑為伊野波郡，始賜向弘信【本部王子朝平】、毛泰永【伊野波親方盛紀】。後亦新設七邑，以屬本部郡，共計十九邑。至於翌年，改名本部郡。越來郡亦有二十餘邑。由是分其事務邑為美里郡，始賜王后及文維翰【嵩原親方孝治】。後亦新設五邑，以屬美里郡，共計二十邑。
始定大臺所役人與諸藏役人乃為同班。自古，大臺所役人自勢頭銜，必務此役。故與下庫理勢頭役，以為同班。今番改定，彼勢頭銜乃置於勢頭役之下，而與諸藏役人以為同班，著為定規。
始定任法司官拜謝之日，在朝官員悉皆朝冠。自古，任法司官拜謝之日，在朝官員但穿朝衣，以不加冠。今番議定加冠，永著為例。
始免書諸士室名於手札。[1]
改定法司官拜謝之日遣申口官。素法司官拜謝之日前一日遣大勢頭部一人以賀其陞法司官；明日進城，以為拜謝。今番議定，代遣申口官，以為賀禮。著為定規。
始許按司等擢王子銜者附賜大屋子併主部。
改定新任攝政職，遣法司官賜命。徃昔之時，攝政代職，遣書院親方，令授其職。今年始改遣法司官賜命其職。
始定代遣王子弟行香於朝及神社。正月初三日、七月十四日，王上必行幸三廟，焚香行禮。若有故不親自行幸時，代遣王子行香。正月、五月、九月社參亦如此。
改定士臣陞官頂戴其冠，以行拜謝。徃昔之時，申口官擢紫巾官紅冠，擢黃冠、綠冠，擢赤冠。然皆頂戴舊冠進城拜謝，而後戴其位冠。今年改定，每擢官位，必戴其官位冠，行拜謝之禮。
宮古島始學醫術。宮古島自古醫生不在，因有疾病，多損性命。是以王朝深為憐，即傳令召來島人學習醫術。彼島遵遣來河充氏新里與人、忠導氏下里仁屋二人，隨今典藥【御醫】休傳、意安【二位醫名】教學九年，得其傳授而歸。因有錢持氏仲座請新里爾學，尚未得傳授，不意新里棄世。仲座來到本國，隨學紹易【醫名】，深得其傳授歸島。自此醫道不絕。
二十年，改定伊平屋阿母加那志入賀聖上大禧。尚圓王踐祚，即封姉真世仁金為阿武加那志，送貺金簪、珍珠【俗叫加波良】並衣服錦縀及金銀噐物，以為世襲之位。【年俸二十斛。康熙年間，減賜稻米五斗、雜石一斛、領地田畝壹拾貳石壹斗。壹斗七合餘畠，壹石壹斗八合餘。伊平屋八邑男女每年使用一次，康熙年間，賜悴者二人，禁其使用。殿宅並石垣素発帑金，以為修造。後移宅地。康熙戊辰年，將其垣石以備築王陵之用。】從此兩年一次，親至中山，恭祝聖禧。康熙丁未，尚質王深念婦女遠涉風濤，恩赦朝覲之禮。而定聖主每有大禧事，親至中山以為慶賀。且阿母加那志至継家統，親至中山以為謝恩。永著為例。
創建久茂地邑。唐榮之東有一田圃，恆播禾麥，曠曠荒野，無有居民。但內金宮前僅有數家伹那霸官所管焉。康熙丁未，紫金大夫金正春【城間親方】題請。王命營宅建邑而屬於唐榮矣。其地嘗有一寺，名曰普門寺。故叫其邑曰普門寺。雍正乙卯之夏，改名曰久茂地。
改定御物奉行品級。自昔任此官職者，原係座敷位。是年，改定與耳目官【俗稱申口】同其品級。[1]
改定里之子品級。自往昔時，御書院及下庫理有里之子職，然而爵列築登之下。至於後世，大臣子弟授此職，且加此銜，稱若里之子。又任地頭職者加此官及銜，即稱里主。是年，始定若里之子改列築登之上。[1]
始定賜當官銜。自往昔時素有此職，而賜加銜。且退任之人不能稱此官。是年，始賜人當官加銜，且退任之後猶稱當官，永著為例。[1]
始定賜勢頭銜。素有此職，無賜加銜。且退任之時，則不得稱勢頭。始賜人勢頭加銜，叫之曰勢頭座。且退任之後猶稱勢頭，永著為例。[1]
改定大臺所大屋子品級。自往昔時，設建此職，專掌精饍事務並醃菜、塩、醬、柴、炭等事。其大屋子素為地頭位，與引之勢頭同班。是年，改定諸藏大屋子相同品級。[1]
改名若秀才。自往昔時，唐榮士臣子弟始登仕籍，即稱子和部。是年，改稱若秀才。[1]
唐榮楊春枝入閩復學曆法。明成化元年乙酉，王遣王弟尚武等表賀憲宗登極。此時使臣在閩，始學造曆，而年久世遠有斘誤。由是又令楊春枝入閩，復學曆法。[1]
始設仲頭山奉行職。素稱仲頭山奉行。至於後年，改稱國頭山奉行。是年，吉忠順【宮里親雲上孟道】等授此職，時仍稱仲頭山奉行。且定十年一次遍巡諸郡，查看松樹及樫樹等。
始定宮古、八重山陞官授職，以為拜謝。宮古、八重山人陞官授職，則於其倉宅遙向中山拜謝聖恩，不敢進中山城以作拜謝也。【宮古、八重山之人來到中山陞位授職，但於宮古藏前、向古藏前、向東拜謝。康熙之初，改賜進城謝恩。】[1]
設建御祈念奉行。徃昔之世未聞有此職，始建於此時哉。歴世遠久，莫從稽詳。
御右筆書御印判。往昔之世，納殿官員書御印判。至於是年，改定御右筆書御印判，永著為例。
始制定人民之喪服。天使《贊球俗錄》曰：有三年之表雲爾。由是考之，洪武年間，閩人三十六姓始到琉球，畱敷文教，時定三年之喪也歟？[4]
周國俊已學地理法。本國有知地理者，不可得而詳也。是年，唐榮周國俊為存官入閩，已學地理而歸來。[1]
總地頭溫志信教民文詞、算法，使治吏職。佐敷間切之人通文會算，可為吏者不多。此時學字算者旁求其師，星散學之，乃治吏務溫志信【新里親方紹仁】任其惣地頭職，捋間切數童為使，令之供專教文詞算法。自此人材漸集，吏職亦不失。今諸吏謂其恩不淺矣。
始止正月朔日、十五日禁中當番員數賜宴。
始止正月、五月、九月百次辨嶽、識名、末吉觀音堂。時住持僧、內侍、祝部乃祝賜品物。
改定知念、玉城、東之御、志慶田直祭之日撰自公朝題奏。自古知念、玉城、東之御、志慶田直祭之日撰期前立日。其地頭官並南風大屋子伹到首里殿內，而書其日撰某日，呈法司官，轉目御中門，以経題奏。今番改定其日撰自公朝題奏，永著為例。[1]
改定聞得大君加那志幸於久高島時，令大臺所役人督理其事。自古每值久高島御祭，聞得大君加那志行幸於彼島。時有御物奉行官一員到久高島、一員至與那原村，以為督理。此年改定大臺所役人督理其事。亦聖主幸彼島，仍令御物奉行官督理其事，著為定規。[1]
始置諸郡邑鐵匠一名，扣算公役。自徃昔時，諸郡邑無設鐵匠，但諸郡邑人民每名出稅米一升五合，則一半繳納公庫，一半給與鐵匠，以供修葺農器之費。至於是年，裁去其稅米而每郡邑設置鐵匠一名，以備修造農具之用。而其鐵匠雖得工錢，猶亦扣算公役。
改定諸官員采地悴者。往昔之時，總地頭兩員悴者，或五十名、或六十名脇地頭悴者，或十名、或二十名，每年不均，公役使用其數。至於是年，改建按司悴者十三名、親方悴者十二名，取次役【耳目官是也】、御物奉行等悴者九名。其以下官員悴者，或五名，或三名。【今定加御申口座五名，座敷、當座三名，黃冠以下玖名。】[1]
改定總地頭並脇地頭每年公役夫。往昔之時，兩總地頭並脇地頭令其人民不論男女，揷秩刈稻、舂米、耕田，而使民甚多，人民日疲。是年，改定按司總地頭每員使用其郡內之民每年一日。脇地頭使用其邑內之民每年二日。[1]
議定社參臣士先行朝賀。前世群臣朝賀已畢，社參之臣亦行四拜之禮，到諸社寺。康熙丁未正月，議定社參臣士先為朝賀，赴諸社寺，則百官朝賀。正月十五日亦如此。
改定小朝百官衣冠。自徃昔時，官員悉皆分以三番。當其番日，法司官率其番官昧奭進城入朝，但著朝衣，不必朝冠。番半日著白衣而入朝。至於近世，改定己時入朝，並番日，著朝衣，番半日著常衣。是年亦改定番日、番半日俱著常衣。然自元旦至望日，初為入朝，時番日著朝衣冠，時賜酒以勞焉。番半日俱著朝衣，不用朝冠。
加賜吟味官職俸祿米三斛。【共計八斛。米五斛，雜石三斛】
加賜評定所筆者俸祿三斛。【共計七斛。米四斛，雜石三斛】[1]
始定御朱印不許楊賤官輕職。往昔之世，不論貴賤，輕授賜官職，則以御朱印。今年改定金奉行、貝摺奉行、螺赤頭奉行、勢頭築登之、諸藏役人、親見世役人、間役唐主部、久米村掟、那霸大筆者、脇筆者、諸郡酋長、掟目差、祝女、三平作掌掟、大平山八重脇、首里大屋子榮良比等，雖授官職，不授御朱印。擢高官重職，即賜此印。[1]
創定知行拾斛，賜四度夫一人，若得丁錢一個月三貫文。[1]
宮古島有一旱田【即球之畠也】忽變為水田。洲鎌村有赤頭嘉手苅仁屋，其所受旱田一千二百十坪。一日逢大地震，忽為袞下約三尺許，自為水田。
二十一年，改定人日諸僧朝賀。徃昔之日，未承家督按司並致仕按司、親方座敷且七社祝官、內侍等，已當人日入見朝賀。是年，改定人日諸僧亦入朝。
亦設御右筆主取。順治辛丑，王令蔣世德【津波谷親雲上元重】授此職。後又員缺。是年，亦郭世忠【根霸親雲上正親】任御右筆主取，兼授評定所筆者主取。後亦員缺。
始置評定所筆者主取。郭世忠【根霸親雲上正親】始授此職。翌年之秋，郭世忠不幸而死，後又員缺。
始賜法司官跟從儀者二名。自往昔時，只有與力三員，難以辦理公私之事。由是始賜儀者二人，【黃冠一人、築登之一人】跟隨法司官，以便辦理公務家事。[1]
聖祖降勅獎諭。耳目官吳文顯【遣耳目官從此而始】、正議大夫王明佐等進黑漆、糸螺、茶鍾一百個，聖祖降勅獎諭。【每入貢賜勅，著為例。】[1]
王定士臣子弟賜戴赤冠。昔時為花當者賜戴赤冠，而諸士子弟未能項戴赤冠，惟有題請賜加花當銜而戴赤冠也。至於是年，改定諸臣子弟皆以許戴赤冠矣。永著為例。
加賜宮古山、八重山在番官糧銀。自昔宮古山、八重山在番官每一個月賜糧銀四錢。今年朝議，加賜四錢。【共計八錢】著為定規。
始止自七月十三日至十五日題奏免見朝。原是，自七月十三日至十五日題奏免衆官見朝。然每年有定規，不及必題奏。於是朝議轉達王上。始止題奏。
始止按司等拜聖上之寶座。
改定大美御殿有施餓鬼祭時穿朝衣。自古大美御殿有施餓鬼祭，時著為例。[1]
減去總橫目一員。素有按司一員、紫巾官二員任總橫目職。今番減去紫巾官一員，而按司一員、紫巾官一員以任其職。著為定規。
附：
中山坊南有一神嶽，名曰免津良嶽，至靈至明，檮無不應。康熙年間，尚貞王為世子時，喜捐資銀，創建拜殿。至於今日，每有壞敗，則自東宮發帑金加修葺矣。
那霸新村渠地舊屬真和志郡花城邑，花花海濱，無有樹木，東西臨海，每遭暴風，吹壞房屋，難以棲居。順治年間，毛似廉【花城親雲上秀咸】已任花城地頭職時，植戊土樹【俗叫葉手樹】數根於其地，抱護村邑，以防風濤之難。
本國官員素用中華大紳，以為大朝之禮。小朝亦用球衣冠帶。至於清朝，大改用球衣冠帶，以定官位之品級。而今王及王子、按司等用錦緞帶，法司以下至申口座等皆用黃地八絲龍級帶，座敷用赤地八絲龍文帶，當座以下皆用雜色花緞細帶，諸郡按司差以至家來赤頭、匠工筆皆用雜色布帶。[1]


