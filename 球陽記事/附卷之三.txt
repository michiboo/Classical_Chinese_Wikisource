二年，始定倉庾使坐駕楷船來徃薩州。每年楷船一隻，當初春時早到薩州，報知琉球之事。若有遲滯公務，事業難以辦理。至於近日，逗留各處，已致遲誤。由是在番使【俗稱年頭使】恭具呈文，令倉庾使坐駕楷船，以管其船之事。公朝准其所請。而倉庾使坐駕楷船以來徃自此而始焉。
薩州禁止球僧出其境外拜謁本宗寺。琉僧入薩州，呈請以八閱月為限，出於州境，聖家僧拜謁高野山寺，禪家僧拜謁妙心寺。於是太守公不准其請，併傳命於球國而禁止焉。
三年，始以球人一員加為琉假屋筆者。原來球假屋止設大和筆者一員。至於近年公務繁冗。年頭使呈請加球筆者一員。王朝准之。
四年，啓請薩州以用京錢與鳩目錢。康熙元年，始用京錢與鳩目錢。後稟明薩州，以禁京錢，國中皆用鳩目錢。而鳩目錢極以輕小，不便使用。至於是年，亦請仍用京錢與鳩目錢於薩州。太守公准其所請。[1]
鑄造銅小錢於王城之內。鳩目錢甚細，易敗失落，漸漸減少，通用不足。且勅使賁臨，僉用此錢。由是稟知薩州，復鑄此錢於王城之中焉。[1]
七年，始遣木匠二名於薩州，以供球館之用。薩州有球陽驛館，俗叫球假屋。而旅舍甚多，不堪修葺役。由是年遣木匠長二名，以修葺旅館之用。
十年，加增楷船一隻，年赴薩州。每年之春，遣楷船一隻，以解球館費用。康熙庚辰，請乞加遣楷船一隻於薩州。幸蒙准允，每年遣發楷船二隻。至甲申年，楷船一隻漂到平島，衝礁破損。從此之後，只遣一隻，以為解送。是年亦以稟知，蒙准所請，而年遣楷船二隻。[1]
十一年，始定諸外島手札留在於中山。琉球人數手札書大和年號。若人帶手札飄至中華，則中華之人恐有知球人亦用其年號之事，改定宮古、八重山手札聚在宮古藏，諸外島手札留在其總地頭家宅。至於今世，其手札悉在大與座。[1]
改定遣薩州及宮古、八重山使臣、使僧跟伴並乘間。王叔、子弟奉命徃薩州、江戶時，跟伴十九名、乘間【裝載貨物之處，俗叫曰乘間】三百石。若有越年，其國則次年乘間三十石。按司及三司官跟伴十二名、乘間一百九十五石。次年，乘間十九石五斗，親方跟伴九名、乘間一百五十石。次年，乘間十五石、申口、御物奉行主從共計八人，乘間五十六石。次年，乘間十二石、吟味官主從共計七名，乘間四十九石。次年，乘間十石五斗，王子弟大傳【俗叫大親】座樂主取、王太子及太孫御與力頭、財府官、按司附役主從共計六人，乘間四十二石。次年，乘間九石【吟味官兼為王子弟大親，亦照此例。】、路次樂下知嗩吶師、御醫士、御右筆、御馬宰領與力並儀者役、樂童子主從共計三名，黃冠使者主從共計四名，乘間二十八石。次年，乘間六石，王太子、太孫奏者番、御內原主部、御會尺、御茶湯庫理主部、貝摺師、疊匠、御內原庖丁、黃冠以下與力並琉假屋手代、唐物荷附只一身而行，乘間五石。路次樂、家來赤頭一身而行，乘間三石。御馬中間一身，而乘間二石。楷船船頭主從共計二名，乘間十石。且亦口糧自王子弟至諸士臣，每名每月米一斗五升、銀一兩五錢【自素遣日本使臣，賜口糧。康熙之初，賜一白銀十二錢。而使臣缺，以補其費用。】船頭、路次樂人、御馬中間，每名銀九錢、米一斗五升。又親方官奉命徃宮古、八重山時，主從共計七人，乘間二十六石。申口官、御物奉行主從共計六人，乘間二十二石。黃冠以下與力主從共計二人，乘間六石。大和橫目主從共計四人，乘間八石。平等所築只此一身，乘間一石五斗。其船船頭主從共計二人，乘間五石。在番【又叫鎮守官】主從共計五人，乘間二十五石，每年乘間三石。筆者主從共計三人，乘間十五石，每年乘間二石五斗。祥雲寺、桃林寺住僧乘間十五石，每年二石。而自親方至諸士口糧，每名每月米一斗五升、銀七錢五分。平等所築及船頭每名每月米一斗五升、銀三錢七分五厘。[1]
十四年，始定御使者於日本國穿明朝衣冠。自徃古時，賫捧國命至日本時，皆服大明衣冠朝見大守公。此時王子位，冠烏紗帽，穿紅色緞衣，着麒麟補，用錦龜甲帶。按司位，冠烏紗帽，穿紅色縀衣，着仙鶴補，用錦龜甲帶。親方位，冠烏紗帽，穿天青縀衣，着錦鷄補，用龜甲帶。申口位，冠烏紗帽，服天青縀衣，着孔雀補，用角帶。自吟味役以下，皆冠烏紗帽，服天青紗衣，着雲雁補，用角帶。此皆捧國命御使者之冠服也。其餘雜職官員，只服球衣，不得服其衣冠。[1]
十五年，薩州再增本國田地所出米數。萬曆年間，薩州遣使量丈本國田地。至於今年已歴一百年。於是乎恐有其田地變亂，薩州太守公再遣使臣，要以量丈。然而本國勅使賁臨，費用甚多。且凶荒頻至，人民愈疲。由是特遣毛承詔【田場親方安政】請寬其年期。薩州即加本國田地，以增納貢，而未實在其田地也。加增田地所出米數共計三千三百四十六石七斗九升九合六勺七才。[1]
十九年，始造陶窯於湧田，以燒磁器。那霸泉崎村仲村渠賀數，去年之春奉憲令隨倉庾使麻世忠【真境名親雲上真本】到薩州，追隨林氏、星山氏傳授立野燒物之法。至秋回國。是年自公府做陶窯於湧田地，並為製造之器具，以便陶燒。仲村渠等將其所燒磁器奉備聖覽。自此之後，國中之人多用此器。
二十一年，始設御用物座。中華與薩州貨物等項，素藏在於金御藏。至於近世，堆聚已多，難以取辦。是以改移其貨物於奉神門西邊之殿，始稱御用物座。因設奉行一員、筆者二員、假筆者二員、下代一人，以辦理公務。自此而始。[1]
二十四年，始定每年寄賜品物於薩州旅館大和筆者。薩州有球陽旅館，擢舉大和人，設置藏役一員、筆者一員辦理公務。由是每年有寄賜品物於其藏役，而無有寄賜其筆者。自去歲之夏，始賞其勞，寄賜品物。是年，始定每年照藏役例，寄賜品物其筆者。[1]
始定吟味官捧命赴薩州時附給與力。[2]吟味官奉命赴薩州時無有與力。至於是年，始附給與力一員，以致出行。永著為例。
二十五年，寄賜白銀薩州彌勒院，助資建堂費。薩州國分彌勒院住僧創建妙德院為隱居處，構結一堂，欲奉安彌勒像。然而資用缺乏，無力可施。由是，住僧恭呈文。太守公准依其請，以勸化於薩州，遂及球陽。國王寄賜白銀伍塊，【共計貳拾貳兩】自王子至諸士又寄與白銀七塊，【共計叄拾一兩捌錢】，以助彌勒堂費。自薩州勸化於球陽，從此而始也。[1]
二十七年，加增按司赴薩州時右筆一員、儀者二員。每有薩州慶賀、謝恩等，格外禮，按司奉使赴薩州。時附賜於附役一員、與力一員，以為例焉。至於是年，加增右筆一員、儀者二員。
二十九年，竇法勳屢赴中華與日本傳授鐵錠、銅條法，幸蒙褒賜家譜，擢登仕籍。竇法勳【仲村渠築登之親雲上起董】原係宜野灣郡之人，而寓居首里，屢為五主役，到中國傳授製雨傘等之法。且赴薩州，傳授製做檙蔴油等之法。則陳奏以入首里籍。後亦到中國與日本，悉傳製作鐵錠、銅條並熟鑄鐵銅等器物之法，以供國用。恭蒙褒賜，纂修家譜，以登仕籍。[1]
始設置惣與頭職。本國原不設此職，因出火之時並無拒之，竟害及隣家。是以首里府設置三營惣與職，每營令按司、親方四位以為総理，共三營輪流八年，看守王城、三個寺、聞得大君、中城、大美等御殿。又，那霸、久米、泊每村設置二營惣與頭，每營令申口座坐敷二位以為總理，其二營輪流看守那霸御在番所、久米村至聖廟、泊村崇元寺。而龍福寺令安波茶、仲間、前田等村看守。內間御殿令內間、嘉手苅、小那霸、掛保久等村看守外，凡人家有出火時，各與皆聚來，羕各惣與頭，令協力拒禦焉。而那霸、久米、泊、浦添、西原檢官等皆公務終始，稟報首里惣與頭。
三十年，饒波村金城栽植桐種蒙褒，陞赤八卷。大宜味郡饒波村有金城者，自幼沖時，克竭心力，供奉按司地頭，已經二十五歲。金城意想本國素無桐油，自中華與日本買來，以達國用，費銀甚多。今辭其供奉，囬家鄉以植桐樹，取油補用。即以其心稟明於按司。按司准允。康熙六十一年壬寅，唐榮習吉瑞【小渡子幸田】入間學醫，金城托其小渡寄買桐樹種。小渡買得其種子二百顆而寄來。金城受収之，遍巡山野，細看地勢，播種桐實。至於翌年，只生一株。金城深培之，慶之悅之如珍寶。已歴數年，大啓繁茂，結實亦多。金城喜，取其實，即播宅地，漸漸增多。至於後年具稟此事。高奉行武自仁【與原親雲上崇滿】廵視山北時，招金城細訪播桐類宋，以回首里。其冬，自仁代金城諸地六百拾五步。乾隆丁巳年，山奉行東崇義【高安親雲上政副】手捧桐實七百四粒，奉備聖覽。即給山北九郡，播種各處。且代他請半斘福地共計六百拾五步，並附下使一名。從此之後，山北之人年年倍來，求得其實，以致播種。至壬戌年，山奉行毛承基【大城親雲上盛俶】具疏請旨。王深褒獎之，以陞赤八卷。且賜地二千八百步，偏植桐樹，以供國用矣。[1]
三十一年，晏孟德學療治舌瘡方，自於本國及日本國。首里晏孟德【島袋築登之親雲上憲亮】嘗隨於北京大文子向紫瓊【佐久田裡之子親雲上朝原】過浙江杭州府錢塘縣，幸逢良醫沈君先生，傳授療治舌瘡妙方。歸來球陽，國中人民有病口舌，皆賴晏孟德療治其病，故馳名國境，達於薩州。御側醫師欲學於療舌瘡方，由是雍正甲寅，孟德奉憲令，賜新參錄仕籍，即赴薩州。御侍醫師及其他醫師皆教舌瘡妙方，依是賞賜自太守公日野絹十疋、白麻六束、國分煙草五十七斤、自總列公繪一幅。至於雍正乙卯歸國復命。
三十七年，始增員役併御物於御用物座。御用物座者，照管中華、日本、麻姑、八重山公用物件，公務繁冗，物件亦多。以本座數員悉不能勤公務。兼撊整物件錢御藏者，収貯銀錢、筆紙墨、官府用品物，只掌其出入，而公務甚少。今番議去錢御藏員役，以其大屋子二員、手代一人，併所守筆紙墨、官府用品物移附御用物座，以其筆者一員、假筆者一員、下代二人，及銀錢亦移附御用酒藏，而改御用酒仍舊叫錢御藏。[1]
十二年三月，改萬壽寺曰遍照寺。薩州大乘院知事松樹院以諱避萬壽姬君之名，改萬壽寺曰遍照寺。因報知護國寺。護國寺奏請改稱其名。王允之。
十三年夏六月，以祝部大夫利開基始補管笛於神樂內政，賜利氏新參家譜。內侍祝部所奉神樂用鐘鼔與管笛，以格神靈，是正式也。然本國自古只用鐘鼔，而無管笛。又知御願文、御守札啓白祝詞等諸式，利開基【金城築登之親雲上智安】自幼志於其役，數入薩州，精學諸式，以補前之所未備。由是，祝部及護國寺、臨海寺住僧與寺社奉行吟味等官，以補缺定器，厥功無倫。且自國主以至於官民有所求願，則祝部大夫達之神靈，其職匪輕。請賜新參家譜，以旌其績。嗣後不得使無譜之人任乎其職等因奏王。王允焉。[1]
十四年夏六月十九日，復定醫者剃髮。古制醫者剃髮。至乾隆七年停之，今復改如舊。又准為醫者雖係無譜，然學於中國，或學於薩州，而精通醫道者，亦許剃髮等因具奏。奉命依議。[1]
十五年春二月初七日，廢大夫與力，立內證聞。其內證聞之勳勞，照江戶從這之例舉用焉。[1]
三月十二日，新設御用意中取，併筆者及假筆者各二人。今以預備王世子赴薩州諸費併重修百浦添、中城御殿及琉假屋諸費，故暫立此役。而其中取賜俸各六石，筆者賜俸各五石。[1]
因修書翰定式，獎賜各員。本國來徃麑府，必以書翰，而無定式。乃令伊世奇【豐川親方正英】為之奉行。又設主取【金邦俊·小那霸親雲上安英】、筆者等【伊宜璉·豐川里之子親雲上忠秀、真主忠·津霸里之子親雲上實有、伊宜瑛·豐川里之子親雲上正範、毛維新·亀川里之子親雲上盛里、諭得泰·阿嘉山築登之親雲上可憲、曹士英·宇良親雲上慶近】，使其修纂文式，其功可嘉。故賜奉行掛物一幅、大平布二端；賜主取掛物一幅；賜筆者六員大平布各一端。[1]
二十年，改造薩州琉館。近年世子尚哲當赴薩州。所有琉館暦年已久，因此本年正月，與工其本殿及各門諸館府庫。或改造，或連造；或連造，或改蓋。且新造東屋，築起三面圍石屏，開竣溝洫。翌年三月全成。【其時座去本國工匠十一人為見嫺。】[1]
三月十五日，准加御用意座相附筆者二人。世子將赴薩州，公務漸次繁冗，難以料理。是以加置相附筆者二人，照御物奉行相附筆者之例此俸糈。[1]
八月十九日，新建御用意御用物座。世子將到薩州，應預准備物件。因此新建御用意御用物座，設置大屋子一人、筆者二人，待其薩州事務完竣而後退焉。照諸座大屋子、筆者之例賜俸糈。[1]
二十一年十二月二十七日，始定王子、按司出行儀仗。諸王子平常進城，及有禮式到別處時，諸按司每月朔望併佳節百年，又着衣冠時，及問候監守官，又有禮式徃那霸時，皆準備鎗，以隨其行。永著為規。[1]
二十二年二月朔日，改定赴薩州使者兼勤原職，月期現居職者，兼為赴薩州使者，併附隨各役赴薩州。之年二月朔日，免准本職之務，從今改之。至四月朔日免之，永着為令。
本年之夏，世子到薩州朝太守公。禮已完竣，翌年之春回國。[1]
薩州始建聖廟。國王奉太守公之命，親書入德門三字匾額，今年之夏奉進。[1]
十一月，御醫者、御茶道改為俗貌。御醫者及御茶道平常剃髮，到薩州亦不改。茲奉薩州之令，不可為日本之貌，改為琉人之貌可也。遵即改為俗貌。[1]
二十三年五月，遣朱塗等匠於薩州。薩州特召來塗水地引等匠，遵遣貝摺師查允泰·仲宗根築登之親雲上真常、向允升·粟國築登之朝槺、具文志·金城築登之唯福，木引匠西村新垣築登之、若狹町村比嘉仁也、同村渡嘉敷仁也。但因無順風，翌年方到薩州，畱在三年。
二十五年十二月朔日，御用物座始置假奉行一員，循序陞本職。
二十六年二月二十五日，御用意座筆者二人附存帳當座。御用意座具造世子薩州徃還諸費全賬，因此退其中取以下各役。但其賬簿尚未銷清，是以令筆者二人、帳當座以下辦完其事。[1]
二十七年三月，有種子島直庫傳平著許願於辨之嶽，奉建鳥居一門。
閏六月十一日，始定赴薩州肄醫者，不論年歲，准賜築登之座敷以下位。新參併百姓著無位而抵薩州，以習醫業，則被人輕賤。且與師傳同學交會多有下便。嗣後赴薩州者，不論年歲，賜築登之座敷以下位，永著為例。[1]
三十年閏五月十七日，褒獎宮平築登之親雲上、仲村渠築登之親雲上功勞。上屆酉年，奉薩州之令，製分金爐及傾銷金。固係本州公用，選志於共工者，赴閩肄習。遵令真和志村宮平築登之親雲上、西村仲村渠築登之親雲上兩人差去中華嫺習。兩人精習其業回國。因於亥年遣兩人到薩州。已奉薩州之令，彼兩人所習多達公用。且以其法盡教徒弟，永備國家之用。應酌量其功，以行褒獎。尊即賜新家譜。[3]
四月，准東宮置御右筆主取職一員。東宮御右筆所務公事，不可無總治之役。今番應於御右筆六員，內奉行一員為主取，以為辦理。因大親呈請，固准此。[4]
五月，新墾藥園。今番薩州令琉球墾闢藥園，種植諸品藥草，以致繁昌。遵即墾闢藥園於相國寺舊宅，設置馬錫勇·濱元親方良恭及各役，種華、倭藥草。[1]
三十一年四月十一日，褒獎慶良間島新垣仁也功勞。薩州移文云：慶良間島渡嘉敷村新垣仁也，上屆申年為內之浦直庫彌右衛門所僱，為水手到本州。因其在中華肄習製紙之法。戌年以來，令試其所傳之法，果製諸品之紙，盡達公用。因令其永居本州。新垣寄傳其由於家中。母云：老母及妻，乃係女身，難到薩州。所生之児年至十六，則當請赴薩州。其內汝早告暇回國，可以相見。是以新垣稟請近年之內到國，與老母相見，即駕便舩回來貴州等由。蒙准所請。且蒙未回國之間，每年發賜錢十貫文，【是和目也】以養老母。茲奉薩州之令，新垣多備公用，應獎其功，敘築登之位等因前來。遵即獎賜築登之位。[1]
四月，准東宮置御右筆主取職一員。東宮御右筆所務公事，不可無總治之役。今番應於御右筆六員內舉一員為主取，以為辦理等因，大親呈請，故准此。[1]
三十二年九月，始定看守鎮守館之門者，嗣後每逢交代之時，敘赤八卷位，以授此。
三十三年三月，薩州琉球假屋改名琉球館。薩州建有驛館，原名曰琉假屋，今改名曰琉球館。又將薩州之人授其館役，其館役名曰假屋守，此亦改叫琉球館聞役。此皆遵奉薩州，定名如此。
三十五年十月十二日，渡嘉敷郡新垣築登之除去本國版圖。薩州移文云：渡嘉敷郡同村新垣築登之在於本州製造中華之紙，以供國用，甚為便利。是以來居本州。至其一身，陞御納戶與力之分，賞賜切米二十包。且賜御納戶銀五百兩，以構其家。又其名改叫新垣築兵衛，除去之於琉球國版圖。遵即奉行其所令。[1]
三十六年十一月二十日，妻屋鉄兵衛等到本國，収拾砂石、草木、鳥獸。妻屋鉄兵衛、野野山平八、澁江源藏、新垣築兵衛，同志藤崎次郎右衛門、山內至在衛門、鳥丸源兵衛來到本國，查収砂石、草木、鳥獸。翌年回國。[1]
三十七年三月，薩州褒賞仲元築登之親雲上等功勞。上屆午年，奉薩州令，本州應用物件到閩肄其製法。遵令仲元築登之親雲上、新垣築登之前到閩省，學肄製粉米及鍍五色之法。其外，又肄製造各色之詩箋、蒸生鴨鷄之卯、鎝釣陶器等法回來。去年夏到薩州，已經查試，肄得都好，足備國用。因令傳授之於薩之人，賞賜物件。酉春回國。[1]
九月二十七日，新垣築兵衛家世為御納戶小人。新垣築兵衛男子新垣仁屋，父入薩州之時，年幼不便同入，経准待其年長召入。去年行到薩州，令遷築兵衛家，粧為大和人之姿，名稱新垣仁右衛門。築兵衛家世為御納戶小人。[1]
即位元年乙卯，尚氏大宜見王子朝規赴江謝恩之時，始設藏役二人、書役一人、手傳二人。夫遣使江戶諸費甚多，捱求徃年以來之費多有增減之事。至其結帳，常賴御勘定役，以致結帳。然於本國難以檢結。是因不預會與諸帳，故失其命。每遣使於是江府之時，薩州歴設旅方聞役一人、藏役四人、書役二人、手傳七人勤厥職。但於如此勘定等事，本國難致。是以去年呈請蒙准，於赴江球人定數內，命二人兼充收支職，與薩州設置藏役公同商議，會用現錢，以為會結帳檔之便。故設球役如此。[1]
三年，因卯秋接貢船人數遇海賊，報為戰防，全護公物，薩州褒獎賜米，本國亦褒獎焉。卯秋接貢船那霸開洋，駛近中華洋面。有似商船十隻、帆船七隻向接貢船駕來。通船人數想是哨船，報知球船赴閩之由。頃刻之間，後七隻人數舉刀放炮打鳥鎗前來，始知賊船。其中三隻設置銅炮、鳥鎗，四隻持挺鑓刀，前後圍繞。在船人數大驚，立即取出銅炮、鳥鎗等器，分頭持之，自清早至未初刻，被賊數十次圍攻。然皆不惜身命，頻投火礶，放銅炮，打鳥鎗，用鎗擲礫，嚴為戰防。遂以銅炮、鳥鎗再三中賊船。且以鳥鎗打倒海賊四人。至接貢船，雖有銅炮、鳥鎗痕跡，然船上各人無受傷者。此時風屬寅卯，向前進去恐遭伏賊。故雖不順，改針指巳午出洋。於此，賊船不能趕來，遂退酉位。少頃，除此之外，亦見有三隻駕未，卒然轉去酉位。思以是見該七隻退歸故歟。方得逸難，依之，皆該十隻隻隻既到酉位，想是賊船擬接貢船進去，以致埋伏。況此洋面，每貢船赴閩，多見商船及釣舟從此経過。但至這番，一隻船也不見。想於福州外山近邊賊船更多，不可預知。若直到五虎門復遭該賊，則無適而可逃，自然失性命，至緊要公物，亦不免被侵奪矣。依今計，暫返本國。待進貢船回來，聞中華情狀，再以赴閩之處。宜聽候憲令行之。相商已定，風訊雖是不順，駕駛之間，幸有順風，回國。由是，薩州垂念接貢船人數遇着如此急難，一切盡力防戰，洵能盡職。才府以下至船頭八人，獎賜米二百包；五主十人、佐事、水手四十人，賜米一百包。本國亦自才府以下至佐事、水手褒獎各有差。
七年，球館所借銀數極致刁難。為此要令料理公物，加筆者一人，隨着在番親方，以為遣去。而借銀辦理之間，限定三年，以為交代。
六年己巳，退琉館重書役。琉館帑項極其欠乏，為其檢束。上屆酉年，加設書役一員。其就任後，請允費用，嚴加檢束，多為利益，已見漸以就饒之勢。由是罷退所加書役，令定式書役兼勤其職。
十六年己卯，御目付等員役奉命到國。此歲，御目付高城六右衛門、御目付裁許掛東鄉半助、御勘定方小頭挌大御隱居御附御徒目付中山甚左衛門、表刀御代官御徒目付中村孫右衛門、書役平田利右衛門、御兵具方足輕松下長兵衛、大山仁平大等員役，因唐物方官買華物故，為檢束華物透漏事來到本國。[1]
三十一年甲午，動發存庫四文錢，通國用之。其錢大以一文，扣作京錢五文。[1]
十三年丁未，薩州恵賜大米、海帶菜。本國上屆辰年以來，有佛朗西、𠸄咭唎兩國船隻屢次到來。種種瀆請，妨國之事。況復該兩國人上岸淹留，更兼去秋為該佛、𠸄人等事，有特遣使者於中華。當舉國困疲之時，又逢莫大冗費，疲上加疲，窮益添窮。大守公聞知此由，大施恩典，惠賜大米三百石、海帶菜一萬斤，以為周濟。[1]
本年，褒嘉久米府、那霸府、知念郡人民，酌賜爵位。此年詳候法司官小祿親方後缺，使孫國儀·崎山築登之親雲上嗣職，為掌翰輔行，以赴薩州。時着久米府大嶺築登之、知念郡久高村西銘築登之、那霸府若狹町與儀子仁旺、照屋渡地村付磨津松元、知念郡外間村武壽西銘、久高村也磨內間等七名充為水梢。該大嶺等無憚，不時，海路勵盡，奉公心志，善操船楫，徃還無恙，以致立著功勞。由是法司奉王，褒嘉其功，酌賜爵位，以昭恩典。[1]
本年，[5]許用國製之紙。本國在昔有製出百田紙之類。至於中葉，其製斷絕。幸有金城村百姓比嘉築登之親雲上者，自盡工夫，復作其製。於是朝廷於上屆子年擢屋子寶口，以為製紙之區，而使該比嘉製作百田紙，尚未見美善。於上屆丙午年，泉崎村鄧氏金城築登之順應前赴薩州，學習製紙，得以回國。厥後，令該金城親在紙座，試製上紙、下紙、百田紙、美濃紙、宇田紙、杦原紙等諸色，惟除杦原紙外，其餘諸色皆見善美。而至楮木，亦自上屆子年以來，行令國中，廣致栽植，現今茂盛，可見有永世保製之益。由是朝廷即許嗣後將所用言上紙及諸座所用諸色紙，都使用國製。只是杦原紙一色，待其製就美之際，揣公務輕重，以為使用焉。


