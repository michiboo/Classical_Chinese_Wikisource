三十二年七月十二日，改定先王尚貞繼妃神主春夏差遣薦新之官。前此，遣御近習頭薦春夏之新於先王尚貞繼妃真壁按司加那志神主。嗣後，遣御書院當薦焉。永着為例。
九月二十七日，始置奧御書院奉行一員。始舉紫冠一員以為奧御書院奉行，總理內院諸凢公事。隨賜役知高三十石。
十一月三十日，免具志川郡総地頭職直郡辦事。具志川郡百姓極疲，風俗亦悪。於上屆午年，令総地頭教正郡民，令尚直於其郡細加教示，因此風俗漸改。百姓深從教令，勵精勤力，貢稅逐年加納。今其進農事已如此，則嗣後愈勵愈勤，可知矣。至於前所欠帶貢稅，應令分其數以年納。又隨免総地頭直郡辦事。
十二月十五日，始定不勤朝覲及諸公事者，著納役料貢米。從前，王子以下授采地及知行者，或長告暇不仕併幼穉者，又染病請辭職者，又不請辭諸公事，三月而其病不症，已至四月令納役料賦米，以為定額。嗣後，若有無職務而長久不勤朝覲者，亦照前例，納役料賦米。永著為例。
三十三年十二月朔日，題定奧御書院奉行役知高四十石。此職原賜役知高三十石。因其早晚侍居御側，能辦諸凢公務，實係重職。故照依御物奉行之例，加增役知高十石，共計四十石。且賜御印判。永着為例。
三十五年正月元日，因有日食，朝賀諸禮至初二日舉行。是日因有日食，王上特諭朝賀諸禮至初二日舉行。元旦之日，照依中華救日之禮，躬御冠服戒慎，以行復明。任職王子以下諸役亦着衣冠，各在直所戒慎，待復明時然後退焉。
正月三日，皇上特賞國王御書匾額、玉器等物，賜正副使縀疋等物。耳目官向猷、正議大夫毛景裕入京進貢之時，王上叨蒙皇上隆恩，除正賞外，特賞御書匾額海邦濟美四字，並如意玻璃等器二十五件、絹箋四卷。又賞正使各色縀子十六疋、荷包五對；賞副使各色縀子八疋、荷包三對。且除例宴外，屢蒙召入御前，賞賜平日御食、克茶、克菓、克食，洵千秋之曠典、百世之榮光也。其餘公務如例全竣，丁未之春歸國。
三月十三日，准遷豐見城郡田頭村於志茂田原。田頭村所居下民不堪病身，漸就疲倦，民居減少，甚及衰微。更有用水不便，於本村籍永難保居。夫民地之內志茂田原土地瘠薄，本村土地膏肥，遷村於志茂田原，稼穡得利，且有田圃用水之便，地理亦善。因村民併掌管各役詳請，故准遷於其地。
六月十七日，始定看守御茶屋役職四年交代之期。看守御茶屋役原無頂缺之期。嗣後額定勤職四年，以為六月交代。
七月三十日，准平等所加構護守之屋二橺。平等所詰問罪人之時，於連其事者甚多，與罪人同入之獄屋，事屬不宜。且在獄屋之人當染病時，另無致療治之屋，甚有妨礙。因此准構護守之屋二橺。
閏七月六日，准平等所加置大屋子二人。平等所大屋子職，因新立科律之法，故諸務繁多，從前人數難以辦理。暫大屋子額加置二人，至其俸米，自平等所公物照大屋子之例以發賜焉。
九月初三日，具志川、北谷、越來三郡，每郡設置下知役一人，又令各御物奉行每郡令管。具志川、北谷、越來等郡極受疲迫，農業亦怠，風俗為悪。自今不加教令，甚有不便。擇選人品，每郡設置下知役一人，定勤職五年之期，令其教督。但御所帶方御物奉行並其吟味役兼諸公務，勢必難辦其三郡興旺之間。將三面御物奉行，每郡分授，以辦公事奏王。奉旨依議，因此御所帶方管理北谷事務，御用意方管理越來事務，給地方管理具志川事務。
九月十九日，准摩文仁郡加立檢者一人。摩文仁郡近年疲乏，更兼近年屢遇饑饉，諸稅多缺，借債繁冗，賣身之人已及一百餘人。又小渡、波平、石原、伊禮四村猶亦受疲，將及離散。今番不加教令，事屬不宜。然以檢者一人之力甚難辦理，應加立檢者一人。因此田地奉行粘結於兩總地頭之呈，以請其事。故准其所請。
十二月十三日，准北谷郡加立檢者一人。北谷郡從前疲苦，飭令下知役營謀回衰得盛之術。遵即徃視察焉。但風俗不善，人民怠慢，不力農業，多有廢地。且其所缺諸稅盡焉，合數其外事務亦多。下知役、檢者兩人不能料理，應自今年以至酉年，加立檢者一人。因此兩總地頭粘結於下知役之呈，以請其事。故准其所請。
編成《褒美條例》一本、《科律》十八本，頒行各處。本國未有賞罸例律之定製，照依舊例處行。或事同刑異，輕重不均，恐致舛誤，所関匪輕。王上深憂慮焉。於是國相尚和【読谷山王子朝憲】，法司馬宣化【宮平親方良廷】、向邦鼎【湧川親方朝喬】、馬國器【與那原親方良矩】會議，於乾隆四十年乙未，題請設職編集《賞例科律》。王上依議，命向天廸【伊江親方朝慶】、馬克義【幸地親方良篤】為其奉行。向天廸等編成《褒獎條例》一本、《科律》十八本。法司馬國器【與那原親方】、向宏基【渡久山親方朝紀】、向天廸【伊江親方】逐一校閱，恭呈御覽。奉旨從令，以後宣依此書處行，以助教化。法司遵旨，飭令該管各官，無吹毛求疵、慘刻嚴刑之差，再三確議。倘有難以處者，應達睿聰，遵經書、律書之旨，改正處行。頒行各處。[1]
三十六年四月初十日，褒賞伊平屋島仲田村前名嘉親雲上善行。伊平屋島仲田村前名嘉親雲上，掟役至地頭代役，公務全竣，毫無誤失。又冊使臨國之時，奉借米二石餘。上屆申年國用不敷之時，亦奉借米十石。依此特賜褒賞。且我喜屋、島尻兩村所有田地之內屢有潮水侵入，害痛稲禾，是以盡心發慮。上屆戊寅年，捐自己資，築起防波之堤。其長二十步、橫二步半、高三尺。又其田地之尾水難流通，不堪損破。改決水溝，其長九十步、深五尺。自爾以後，永為村中便利。又名嘉現在我喜屋村，居民並親族有困窮者，屢給食用，共計米十二石餘並蘓鉄千三百餘斤、牡牛三口、銅錢三百六十貫文。又以米粟四石餘無加利息借之，以備賦稅並造船之需。又村民或生子，或染病，屢給米、醬等物，以為療養。又免身價米之奴僕夫婦俱及餓病，移之於家，厚為調養。雖救其命，亦年成豐登之間留居家中，而致贍養。與村人交和睦，又能老農業。村人見學其風，各致心感。因此闔村百姓及頭目、各役等備由報明朝廷。故賞賜勢頭座敷位。
褒賞伊平屋島諸見村前西銘親雲上善行。伊平屋島諸見村前西銘親雲上，掟役至保長、夫地頭、總山當役，勤職已十九年。又為御膳所御番，迄今已十九年，不敢怠慢，以致勤辦。且任掟役之時，能加教令，所有諸稅無有遲滯，全為納清。又任島中綿子當之時，留心教令。是以每年奉納綿子或二百八九十把，或三百十四把。又使奴僕甚以叮嚀，其內睏乏者及能事主人者，贖身之時，其子無價恤給。又至甥兩人篤為寵愛。內有日食難續者，送給奴婢並米穀。又幼稚時失父母者，移家撫養。已及成人，令其娶妻，以立門戶。若至親族睏乏者，亦考給米錢。常與村人交以和睦，人皆深感。因此保長及掌管役等備由，報明朝廷。隨賞賜勢頭座敷位。
褒賞伊平屋島田名村池田築登之善行。伊平屋島田名村池田築登之，自赤子時，承池田築登之夫婦撫養，以為成人。但其養父素家貧乏，賣身他家。養子池田自十五六歲營勞求財，至十八歲贖來養父。養父無位，甚是愁痛。勸養父任耕種當役，已隨父同加教令。故田名村與他村異日食饒豐，將其功勞賞賜築登之座敷位，此遂原來之願也。且本村有大堀，寒氣甚強，至老叟者烤火漸防。是以購買被禊，供養父母。自此無寒氣之憂。又至日食，或漁以供魚，或畜豚以供肉。且養父母在時，設造塚墓，以安其心。養父年七十九而死，養母年六十八而死。又本生之兄既為病身，日食難營。是以每年賦米並諸出錢、日用、食需不足之時，發資補之。且養母之兄貧且帶病，更所生之一男賣身他家，無可賴之人，是以三十餘年叮嚀養之。其一男贖身時，令其移養。臨終之時，亦有托賴，則葬池田之墓。至其祭祀，亦出資補足。又勤耕種當役既及數年，因染病症。雖辭其職，能老農業，教之村人。故上屆戌、亥兩年饑饉之時，唯田名村有穀食用。拜借之米亦讓給他村，防其饑餓。此池田料理之所致也。且比佐志原有五端餘之田地皆天水田，旱魃之時，稲禾不登，百姓憂苦。池田起意見，與村人商議，自田名小堀之尾渡口之處，疏水溝，長百五十步、橫二尺、高一尺五寸。自此其田膏肥，今為播苗之田。且知那古道路狹窄，石多難行，兼多毒蛇。池田發慮，伐除草木，開廣其路。又夜中有與論島船隻遇着逆風走上湏武久和外礁，通船八人將及溺死。池田急告村人，身先駛出小舟，救助其難。村人亦皆來，因此其舟及貨物等件俱無失落，以得救助。如此孝心甚厚，至平日行亦正，且與村人交以和睦，多為村中之利。依此通村百姓及頭目、掌管役等備由，報明朝廷。隨賞賜黃八卷位。
褒賞國中及各外嶋人民奉借米錢。乙巳年，本國大饑，萬民困窮。既發倉廩救助，而粟米不足。因此飭行國中及各島，凡有錢穀者奉借，以備國用。又遣飛船到太平、八重兩山告需。各人皆思今次一統大饑，然今聚採，以補國用，是亦一時奉公也。西原郡小波津村前掛福親雲上、吳屋築登之親雲上、末吉村比嘉築登之親雲上、地頭代掛福親雲上、夫地頭與那嶺親雲上、幸地村翁長築登之親雲上、玉城郡富名腰村前仲榮真親雲上，東風平郡志多伯村神谷築登之親雲上，各奉借錢一萬貫文；美里郡東恩納村前滿喜世親雲上，奉借錢七千貫文；東風平郡夫地頭志伊良親雲上、富盛村前長田親雲上，讀谷山郡座喜味村前宇座親雲上、前波平親雲上，兼城郡同村大城築登之親雲上，真和志郡安里村儀間築登之親雲上、仲井真村新垣築登之親雲上、國場村嘉數築登之親雲上、牧志村高良築登之親雲上，兼城郡照屋村金城築登之、上原築登之，豐見城郡南風原村瀨長築登之、上原築登之、根差部村赤嶺築登之，讀谷山郡楚邊村比嘉築登之、池原築登之、比嘉築登之，真和志郡西掟宮里仁也，美里郡與儀村仲宗根仁也，讀谷山郡楚邊村知念仁也，東風平郡富盛掟野原仁也，玉城郡富名腰村山川仁也，糸數村大城仁也，讀谷山郡楚邊村蒲戶大灣，各奉借之錢自千貫文至四千貫文；真壁郡真榮平掟故新垣仁也，中城郡熱田村松城間，各奉借錢五千貫文；又久米仲里郡比嘉村前與座親雲上，奉借錢一萬貫文；真謝村前宇江城親雲上、夫地頭宇江城親雲上，各奉借錢千貫文；久米具志川郡山里村前山里親雲上、夫地頭仲村渠親雲上、仲地掟山里仁也，各奉借錢千五百貫文；大田掟仲村渠仁也、西銘村故上江洲仁也，各奉借錢二千貫文；又宮古島頭目砂川親雲上、下地親雲上、狩俁首里大屋子、上地村松宮國，各奉借粟三石以上；頭目平良親雲上、伊良部首里大屋子、松原首里大屋子、親城與人、野原與人、上地與人、塩川與人、故來間與人、洌鎌與人、前宮國與人、友利村狩俁築登之，新城村高里築登之、仲治仁也、友利仁也、渡真利仁也，友利村友利仁也、松友利、加禰友利、加禰高里，新城村加那高里、松下里，長間村伊瀨多良間，上地村龜島尻，各奉借粟一石以上；同村東仲宗根與人、西仲宗根與人、長濱與人，新城目差座安築登之，友利目差喜舍場築登之，友利村友利築登之，嘉手苅目差砂川仁屋，新里村佐間川滿、茂佐久貝，友利村山上地，各奉借粟一石以下；新里村宮國仁也，與那霸村加納洌鎌、坊與那霸，友利村山前里、山上里，各奉借粟二斗五升；仲筋村庶民奉借粟十一石五斗；塩川村庶民奉借粟十石。又八重山頭目石垣親雲上、宮良親雲上、故大濱親雲上，各奉借粟三石以上；古見首里大屋子、黑島首里大屋子、西表首里大屋子、波照間首里大屋子、宮良與人、上原與人、石垣與人、桃原與人、崎山與人、故仲間與人、新城與人、大濱與人、玻座真與人、伊原間與人、野底與人、與那國與人、宇良與人、花城與人、新川與人、平得與人、故崎枝與人、故高那與人、南風見與人、真謝與人、桴海與人、故名藏與人、真榮里與人、崎枝與人、鳩間與人、小濱與人，嵜枝村崎原築登之親雲上，與那國村登野城築登之親雲上、大目差山川築登之，與那國村松原築登之、桴海目差宮良仁也，西表村古見仁也，小濱村大嵩仁也，川平村野底仁也，與那國村富里仁也，平久保村加那也大濱，白保村波照山城，西表村加禰大城，各奉借粟壹石以上；川平與人奉借粟六石以上；大川與人、高那與人、仲間與人、大川目差花城築登之親雲上，玻座真目差西表築登之親雲上，大筆者大濱築登之，花城目差波照間築登之，西表目差石垣築登之，與那國目差石垣築登之，與良目差野底築登之，真榮里目差小濱築登之，石垣目差大濱築登之，桃原目差喜舍場築登之，新城目差登野城築登之，南風見目差宮良築登之、脇目差大濱仁也、脇筆者石垣仁也，真謝目差石垣仁也，平得目差石垣仁也，野底目差宮良仁也，高那目差宮良仁也，伊原間目差宮良仁也、前小濱目差故國頭仁也、前波照間目差故小濱仁也，各奉借粟一石以下；平久保村名藏仁也，平得村津野大城，西表村伊加佐玻座真，各奉借粟三石以上；黑嶋村三十一人，奉借粟五石七斗五升；竹富村五人，奉借粟一石；仲間村六人，奉借粟一石；小濱村二十六人，奉借粟七石五斗；鳩間村七人，奉借粟二石五斗；西表村十二人，奉借粟四石五斗；平得村十四人，奉借粟二石二斗五升；崎枝村六人，奉借粟一石五斗；川平村十人；奉借粟二石二斗五斘；野底村八人，奉借粟一石二斗五升；石垣村九人，奉借粟二石；真榮里村五人，奉借粟一石二斗五斘；名藏村二人，奉借粟五斗；登野城村五人，奉借粟七斗五斘；新川村十六人，奉借粟三石五斗；大川村二十二人，奉借粟三石七斗五斘；大濱村五人，奉借粟一石二斗五斘；崎山村七人，奉借粟一石七斗五斘；上原村五人，奉借粟一石二斗五斘；高那村九人，奉借粟二石二斗五斘；宮良村九人，奉借粟三石二斗五斘；南風見村四人，奉借粟一石；古見村十九人，奉借粟二石七斗五斘；波照間村十人，奉借粟一石二斗五斘；與那國村四十二人，奉借粟十一石二斗五斘；新城村一人，奉借粟七斗五斘。此皆因供非常之需，每名各賜褒獎。又宮古島友利大屋子奉借米十石，稟去自身叨蒙洪恩陞座敷位；亦請褒賞，不勝惶恐。茲所請者母年登八十餘，風寒難防，准用襪子以養老身。隨准其所請。又褒賜老母綿子二把。
四月十二日，褒賞渡名喜島蒲戶比嘉、加那比嘉兩人善行。渡名喜島近年稼穡不登，更兼痢病流行，島中貧困者一百四十九人，有缺療資即日食。其島蒲戶比嘉、加那比嘉兩人無加利息，發借米二石五斗、粟三石六斗。其穀待於豐年可以償還，告知各人。且蘓鉄三萬二千斤不収價錢，各致配給。是以漸度日之間，又將村錢買米穀來，新麥亦熟，日食漸敷，得全身命。有補比嘉真佐、比嘉蒲戶、渡口三人多有借債，無謀可償，將錢二千百貫文無利發借。其錢於求得之時，償我告之便償各債。且幼穉之時，被背母親，兄蒲戶比嘉賣身於前南風原親雲上，唯弟加那比嘉一人難養八十九歲老父。兄蒲戶比嘉能事至人，故每月賜暇十日，兄弟相議拮据農事、漁獵等事，贖身回家。晝夜盡力營勞，遂家質漸饒，老父衣食好得備供，令為安頓。是以島中老少深為感心。夫如此周濟多人之難，更兼孝心純厚，依此百姓、保長及在番、頭目等備由，報明朝廷。隨賞賜階，越築登之座敷位。
本年，嘉獎兼城郡糸滿村上原築登之等極救人命，頒賜各級之位。座間味郡商民六人，嘗為貨殖，坐駕四端帆船，望那霸而來。方過神山【俗呼慶島】洋面，陡然風冽波暴，船隻覆沈。其內三人扶於帆檣，隨浪漂流，竟致溺死；三人游泳求生，奈何瀾強力困，勢必沈沒。幸有兼城郡糸滿村上原築登之、金城仁屋、大城仁屋等十人，偶在神山，乍見其危。即便駕獨木舟二隻飛去援得囬來本山，用力調治，送那霸來。因此難商三人及管轄人役等具告其由。夫上原於辛巳、乙未兩歲有馬齒山兩郡人破船之時，大城壬午、癸卯兩歲有渡嘉敷郡、久志郡人破船之時，再援溺共計三人，拯淹三次。仍嘉上原，賜黃八卷位；嘉金城、大城，賜築登之位。
六月十二日，雷落於橫目岩城源太兵衛館中。此日之朝大雨，雷落於橫目岩城源太兵衛館中所住之上，打壞瓦二三間許，另無損痛。
九月二十一日，准遷浦添間切伊祖村於舊籍。浦添間切伊祖村，一方石原，三方田地。而村落甚狹，且屬坂地，各宅散構。當風雨時，徃還不便。於此，乾隆五年具呈朝廷，遷籍於今村。自時厥後，不勝疾病之憂，生齒無繁，人煙漸少。以至頃年，不幸接踵。且其田圃多傍舊籍，不注澤之流，故為薄地，稼穡不登，甚致不利。乞准移於舊籍等情，舉村百姓呈明，酋長、檢者、地頭、兩惣地頭、田地奉行加具印結前來。隨即允焉。
十一月二十二日，褒賞大宜味郡塩屋村前山川親雲上等功勞。大宜味郡所有豬垣，大風雨時多有損壞。至其修葺，不論稼穡之時，各村分派，履次廵修。是以每年多費人力。塩屋村前山川親雲上、前前田親雲上、前山川親雲上、屋古前田村前前田親雲上、塩屋村宮城築登之、金城築登之、山城築登之、田港村金城築登之、渡野喜屋村大城築登之、振路銘村大城築登之等相會商議，勸各百姓不妨公務農事之時，及當月夜，持集石頭，發動塩屋、屋古、前田、田港、渡野喜、根路銘等五村民夫，以石改築豬垣，長二千六百三十一步、高自七尺至四尺。上屆申年興工，至於寅年全成。若夫豬垣無有堅固，則農事之妨莫大乎此。是以徃徃兩年一遭，大概將樹木六萬餘株、民夫七千八百九十餘名改修其垣。是係意外之費，各皆如前留心發慮，固築石垣。故無民夫樹木之費，永為郡中便利。依此各頭目及掌管役等備由，報明朝廷。隨賜各褒賞。
十二月朔日，褒賞伊平屋島伊是名村前仲田親雲上功勞。伊平屋島伊是名村，大雨之時，背後田水汜濫於村中宅內，諸稼亦盡損痛，百姓甚憂。於此同村前仲田親雲上畱心發慮，於其田前築起大畦，長一百九十步、橫一步、高三尺餘。自此水流於東西，不入於村中。且屋那霸離地多有圃地，非有舟者難以徃還，只在濱邊空過日，甚是妨礙。仲田損自己資，造二棚船，使其徃還。且上屆壬辰年疫癘之時，於窮乏者，發給米二石五斗、燒酒三十沸、醋五沸及各漬物，以為療治之資，令得全命。且老農事，知達田圃之美悪。是以島中之人有致土地混亂之時，盡分授給。又諸凢事皆立考計之騐，至平日行亦正，與村人交和睦。且為阿武加那志之夫，歲亦至八十三。依此各保長、掌管役等備由報明朝廷。隨賞賜座敷位。
十二月十四日，諭立守淑順門之役。王命法司，當淑順門開之時，不可無守門之人。移遷所有右掖門東面跟伴屋於淑順門前面隙地，造作看守屋。每當淑順門開之時，着下庫理築登之役一人看守焉。
三十七年正月初十日，准遷摩文仁間切波平村於舊籍。摩文仁間切波平村從來人無疾病之患，但有一節不幸之事，故乾隆十八年具呈朝廷，遷籍今村。自後多患病之人，漸漸疲苦，而所居之民亦年增寥寥。且至用水甚不利便，於茲請地理師宮城通事親雲上，令見地理，説「若舊籍改作，其方位則宜構村」等語。最是用水有便，且舊籍石原薄地，而今村土地肥沃。若改作農場，則益有利。乞准仍移舊籍等情，村中百姓呈明，地理師、酋長、檢者、兩惣地頭、田地奉行等加具印結前來。隨即允焉。
本年正月初十日，准遷勝連間切內間村於舊籍。勝連間切內間村當年御支配之時，緣分與那城間切與勝連間切之彊界，故多授南風原村前面宇炭原之田畝。而以其有便於耕作，稟請遷村於前川原矣。今御支配寬延不行，仍舊授地，則田畝與村隔遠，遂出高租耕他村之上地。且今村籍不見本村之民地，則租他縣他村之土地以構村籍。是以年年費用不小，極其失所。乞准移村於舊籍等情，百姓僉呈，貼添酋長、檢者、兩惣地頭、田地奉行等之印結前來。隨即准焉。[1]
三十八年正月初八日，准遷豐見城驛于波江原。豐見城驛歴年久遠，不可以不改作。但驛在於南風原村內，而有客時多用水，則其濁流入村中所用並里樋川，以妨用水。於茲請地理師宮城通事親雲上，令見地理。則稱「南風原村東邊波江原是為地理所善，宜遷置驛」等由。其地通於首里，達於那霸，併至於村村之驛遞，皆能得便。且又用水近，有兩邊彼此有便之場。乞准移驛於彼處等由，酋長僉呈，地理師、檢者、兩惣地頭、田地奉行等加具印結前來。隨即允焉。
三十九年正月間，皇上額外欽賞物件，併准收謝恩方物，免抵下次正貢。正史紫金官向處中、正議大夫鄭永功等進貢謝恩。在京之時，恭蒙皇上於正賞外，特賜國王八旬萬壽恩詔一道、御書福字一幅、平定金川圖五十張、玉如意一柄、玉器二件、磁器四件、玻璃器四件、福字方一百幅、絹箋大小四卷、硯二方、筆三匣、墨三匣、雕漆盤四件。加賞正使色縀大小十七疋、荷包大小五對、筆一匣、絹箋一卷；加賞副使色縀大小大小九疋、荷包大小三對、筆二匣、墨二匣、絹箋二卷。又屢宣使於太和殿、保和殿等處引見，格外賞賜茶併宴、糕餅、菓餚等件。又因八旬萬壽大慶，召正使御前，親賜盃酒。且奉上諭：「所進謝恩方物，向例准作下次正貢。今使臣等懇請禮部代奏恩准賞收下次如期貢，情詞懇切，誠悃可嘉。故着准於賞收。下次使臣來京，優加恩賚，以示懷柔至意等。」誠千載未有之奇遇、百世無窮之榮光也。諸般公務完竣，辛亥之夏回國。
三月十一日，褒美西原郡津花波村掛福親雲上善行，賜座敷位。西原郡幸地村昔日貧寠，貢賦不饜，日食難敷。故旱田所獲十有五石之區借貸錢文，以備賦食之用。且其所授之地過多，年年苦於貢稅之納，不免劬勞之至。故地頭代掛福親雲上嘗為掟時，省察諸凢之事，與村中人相議，查騐地方，計人授田，以其分外多授、徃還不便之田所獲三十五石之區，租授他村之人，以其入為搖會，預備繳債之資。更管束百姓，教示稼穡。故各竭力農業，比及三年，還清舊債，全竣搖會，方得拿回前典之田，此亦租授他村之人，共計租之所入五十石，歲為貢賦之補。民愈勵心務農，賦稅不缺。又為西掟時，與那城、安室兩村財衰債負，苦於歲賦，故承大美御殿大親併郡主之命兼務其下知役。亦察諸凢之事，請於債主而低利息。又正分地方，計人授田，其餘租授他村之人，以其入為搖會。又與村中人相議，以其肥土宅籍改為旱田，遷居磽土之區。凢事為民計營，使之專務農產。是以比及五年，兩村輸賦還債，以竣搖會。昔時，與那城村所典二十石之田、安室村所典十二石之田，今共拿回。又以安室村分外所授旱田三十石之區租授他村之人，以其所入為貢稅之補。民彌用力，恆產兩村，方興財資，貢賦不逋。又津花波村壤地褊小，且多屬瘠土，可栽甘蔗、薯蔓【俗叫種子加津良】之地鮮少。掛福與村中人相議，以膏土宅籍改為旱田，遷居瘠土之區，於租米十五石之田得栽甘蔗、菜蔬、薯蔓。而野中之田，不後其時，移栽薯蔓。自時厥後，無有食匱賦缺之憂。又為夫地頭時，將有改作郡驛之舉，其費闔郡聚錢，則恐致民財之痛。故要以百姓公同之田所入租米四石為搖會，預備修造之資，為之承令。兼務普請當役，辦理其事，興工告成，備費銅錢共計二萬七千貫文。至其搖會，亦已完竣。又為總耕作當時，凜遵原來所有條教，與各役相議，教示耕耨併貯糞等方。又於己之農圃，能竭其力，為衆所習，而有利益。又幼穉時，父母琴瑟不合相離，為母所養。其父為我謝掟，移居任所，再娶妻女，竟致貧窮。兼遇稲穀不登之時，拖逋貢稅。正在難居其職之際，掛福年歲尚幼，賴生母之鞠，並無財產之貯，只以欲鬻身為父納賦等語，哀告生母，借得大米三石，方輸父稅。是以其父全職，循序登進夫地頭役。退職之後，亦遺繼妻，而致獨居。除掛福外，無有子息，只靠甥氏之養，苦度老年。掛福屢資食用，而有簞瓢屢空之嘆。掛福熟議生母，再合琴瑟，孝養一家，得遂反哺之願。常承雙親之教，嫺習書計，竭力奉公。兼營家業，漸興財貨。善事祖母、父母，凢其所求衣食皆有供進。既而祖母年八十有四，父年七十有五，母年七十有三，各終天年。又因宗家困窮，故贈米錢，以資家業，使其不墜宗統先祀。又於外親緣家窮乏者，惠贈米錢，以資食用。又於津花波、小橋川兩村餓莩者，低賤利息，以貸米錢。更當賦稅缺匱暨有急需之時屢貸且賑。共計遇急所周米穀十有四石、銅錢二千八百貫文、低利所貸銅錢一萬一千七百貫文，待到年豐，漸次交収。又當甲辰乙巳兩年大饑之時，奉借銅錢一萬貫文，仍蒙賞勢頭座敷位。夫掛福自保長役，循序登進夫地頭併總山當、總耕作當、地頭代等役，歴盡心力，為民籌畫，盡善行善，教益於郡中。特祈褒獎等由，各村頭目具文，粘添保長併檢者、縣主、大美御殿大親、田地奉行等印結，稟明朝廷。仍賞座敷位。
四十年三月二十五日，雷震於那霸茄氏慶畱間築登之親雲上知秀女子思戶之家，併勝連郡內間村加那宮城之家。是日申酉時刻，雷震於那霸東村茄氏慶畱間築登之親雲上知秀女子思戶之家，小破棟柱、廂柱併瓦，而人口無恙。本日未刻，亦震於勝連郡內間村加那宮城之家，口共有三人，內宮城一人為之擊死，並燒其家，二人逃命。
本年四月十一日，潮水異常漲溢泊、那霸、本部郡、大里郡等港。是日卯刻，泊村之港礁涯大鳴兩三次，潮水異常漲溢五尺計，屢次進退。翌朝漲溢五六寸許，亦已進退。又那霸之港漲溢五尺計，波浪有作。馬艦二隻、北山川一隻，斷繩漂倚奧山之邊，無所損壞。又本日寅刻，本部郡渡久地之港漲溢進村中來。其深七八寸許，半刻而退。其驛站之前一帶之堤處處損壞。同日同刻，大里郡與那原村之港亦漲溢三丈六尺計，人家、船隻無恙。是皆非常之事也。
本年，褒賞八重山島大川村成原仁屋習匠備用，賜築登之位。八重山島大川村成原仁屋，幼年以來志於匠工，嫺習木匠、金匠、錫匠、鉄匠、木匠、轆匠、補鍋匠，製作藏元及島中之器，以備其用。夫本島遠隔海洋，器具欠缺，有所不便。獨賴成原一人之力，以為島中之用。又於貧窘者，寬一兩年收其價錢，故為己便不多。況金、錫、屈木、漆、鍋等匠，唯有成原一人能備島中之用，以為利益。特祈酌量賞功等由，在番頭目具由前來。仍賞築登之位。
本年，嘉八重山島盛山村波照間仁屋老農而益於事，賜築登之位。八重山島盛山村波照間仁屋老於農圃，為衆所習。故島中漸次老於產業。又與親族、緣家暨島人交際和睦。又歲納賦稅不敢拖逋。又於己酉年，自來年貢賦之內預納粟米於藏一石六斗餘零。又於其所居之村有赤貧者九人，乃沠賑旱田三千五百餘坪所產之薯，以資食用。又島中百姓嘗遇波濤、疫癘、饑饉等災以來，心懶氣縮，萎靡不振。獨波照間離郡絕類，農賦不懈。特祈嘉賞勸衆等由，具文前來。仍賞築登之位。
本年，嘉八重山島登野城村平田仁屋出類輪稅，賜築登之位。八重山島登野城村平田仁屋能營家業，財質頗裕。每歲納清賦稅，無敢拖逋。嘗於己酉年，自來年貢賦之內預納粟米於藏一石餘零。伊有男子四人、女子四人，常善教導。故男皆勤諸座手代併築佐事等職，女工年織公布。其為人也，亦皆善矣。況彼平田生質厚實，常與親族、緣家、島人交際和睦。其內有饔飱不敷者十有二人，乃沠賑旱田四千八百餘坪所產之薯，以資食用。又彼島人邇年以來遭遇疫癘飢饉，都坐貧窘之憂，難納賦稅。只平田一人能輸賦稅，非島人之可比。特祈褒賞示衆等由，在番頭目具文前來。仍賞築登之位。
本年，褒獎兼城郡糸滿村玉城築登之等屢救人命，頒賜各級之位。兼城郡糸滿村玉城築登之、上原仁屋、大城仁屋、金城仁屋、大城仁屋、牛金城、松上原等八人，捕魚為業。嘗於己酉年，有那霸、泊暨名護郡等處商民七人，同駕一船，裝載薪木，宇茂佐村開船放洋，前趣泊村。方過讀谷山美崎，不料風猛瀾驚，正在危險。即便丟吊物件，盡力隄防，終是損壞。七人扶於帆檣，一晝夜間，任波漂蕩，竟到神山【俗呼慶島】，匍匐上岸。奈何穿濕衣一領，不勝寒冷飢渴。已歴四日，氣息菴菴，人命危淺。幸於是日酉刻，彼玉城等駕獨木舟三隻捕魚前來。忽見其形，即給水食等項，盡心調養。翌日送泊港來。故其七人得全性命。又彼玉城等昔有沖永良部島、慶良間島、久志郡、國頭郡、大宜味郡等船損壞之時，亦己救濟。共計救人三次。由是，嘉玉城築登之、大城築登之，賜賞黃八卷位；嘉上原仁屋、大城仁屋、金城仁屋、大城仁屋，賜築登之位；嘉牛金城、松上原，賜赤八卷位。
本年，褒獎豐見城郡我那霸村前地頭代座安親雲上善行，賜座敷位。豐見城郡我那霸村前座安親雲上，自掟役至地頭代役，能辦公務，利於郡中。嘗為掟時，平良、高嶺兩村財力衰乏，於是畱心發慮，每村設建頭目一名，每年損資分米各一斗二升五合，令之善教。自爾以來，百姓漸興，投納諸凢之賦不敢遲滯。又為西掟時，郡中製糖之鍋皆因私買，故鍋歹價貴。且其價值亦係各村裒錢，而有不便。乃與各役相議，稟請額定官買。故鍋好價廉，每年製糖亦不後時，而有利益。又為南風掟時，每年所賦白沙糖、散沙糖各村輪流而製，但於公用有多寡之差，順地性亦有好歹之等，所費不齊。乃與各役相議量地支宜。而賦至其費用，均計郡中而出，故費省糖美，永為郡中之利。又為夫地頭時，民地之內所有水田租米五百石餘零之區素係潦水，旱魃之時稻穀不登。且十九個村並無稻穀之田，租借他郡之田播種，甚有不便。乃與百姓相議，掘墾三帶水路，引注田中。自是而下無有元旱之患，田疇亦肥，每年加獲二百石餘零。又於其中為播穀之區，永致郡中之利。是以嘗蒙勢頭座敷位。又有伯母三人日食不敷，分贈租米各八斗七升五合之田。伯母死後，以之為祭祀之資，永付與於彼家。又甲辰、乙巳兩歲饑饉之時，発己之田簿交借村中，使之典貸錢文，方保全性命。併投納貢稅，且補賜米七斗五升。又於親族及村人餓者，賑賜食用，以救餓莩。又於自他方來求糧食者，施賜稀飯及炒米粉，以全性命。又素厚志文筆，平生兼公，能竭其力，深肄法帖。壯年以來，每逢查編戶籍，寫得諸賬，以備公用。又於平生承任文書等類，以辦諸事。又書郡主尚氏豐見城王子朝儀行倭之牘，以達禮用。又於未其筆蹟者，書贈不辭。又於郡中嫺肄書計者，書給法帖文書等類，叮嚀指教，以故頃年以來郡中奉公之人好通文書等類。此因座安秉心信厚，交人和睦。故其處民人習而俗美，為衆所感。又其歲六十有八，近於古稀。特祈酌量嘉賞等由，各頭目等具文，貼添保長併檢者、兩郡主、田地奉行等印結，具稟朝廷。仍褒座敷位。[1]
本年，嘉西原郡小波津村吳屋築登之親雲上奉借錢文，賜座敷位。西原郡小波津村吳屋築登之親雲上，曾因去年差使於江戶府之費格外加多，球館所借之銀亦既浩繁蕃，為之籌畫，無計可繳。正不堪其憂，故奉借銅錢一萬貫文，仍賞座敷位。
本年，初設八卷之纓。主上特諭：「本國八卷，從來無纓，有所不便。相當循依中華之冠，設纓可也。」該司議覆等因，飭行法司。遵將「議得是有允協，理應凜遵」等因奏覆。奉旨依議。是以「自來年元旦起，上下一體設纓」奏定主上。八卷以黃糸組王子、按司；以青糸組自法司以至諸士；及八重、大平兩島頭目、與人，是以黑糸組；無系、座敷以下，以黑綿組，各從宜也。


