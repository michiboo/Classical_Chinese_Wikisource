即位元年，【大清康熙五十二年癸巳】特賜家宅於國師蔡溫，移居首里。康熙辛卯之夏，唐榮蔡溫【神谷親雲上文若】擢授王世子師，兼務近習職。壬辰之冬十二月二十四日，世子即位。溫日進禁城，而路已遙遠，風雨寒暑，來徃最難。是年之夏，時賜家宅，移居於此。【首里西平等赤平邑】
法司官職始分為三，以用各司字印。自徃古時，法司官三員，伹理國政。今番始稱天曹典禮法司、地曹司農法司、人曹司元法司，各分有職。由是各用其字印，以聽國政公務。至於次年，仍依其舊。
砂糖座仍置奉行。
御船手座仍置奉行。徃昔之時，稱付場御藏。至於近世，改稱船奉行御藏，後亦改稱御船手座，裁去其奉行。然経年已久，何年某日始設此座，莫從稽詳焉。是年，仍置其奉行。
始賜諸按司每位儀者一人。原按司或有儀者，或無儀者。按司呈請均賜焉。公朝准此例。
向維藩在久米島製法勤案。首里向維藩【源河親雲上朝忠】為在番役使至久米島。時奉憲令，兼理總地頭。公務即設，法制勸農。從此之後，五穀豐登，細綿增出，而賦稅不欠，民人永安矣。
裁停御書院副當役。
伊舍堂村和仁屋出米五十石濟饑，免其利息。仲城間切伊舍堂村和仁屋親雲上，為人聰俊，職終於夫地頭。辭職之後，力農營財，富而行善。曾於康熙己丑年大饑出米濟饑。茲又出米而濟十村。十村，即伊舍堂、添石、屋宜、當間、新垣、津波、泊、久場、熱田、和仁屋也。
宮城邑仲西殺人，蒙恩寬，流八重山。浦添郡宮城邑有仲西者，自幼稚時膽大量宏，行事非常。年二十六歲，擢為宮城掟。康熙辛卯之秋，從弟結欹髻，親族來賀，而人皆酩酊沉醉。內有城間邑比嘉自誇曰：「素嗜武藝，善棒拳之法。勿論座中之輩，雖一邑之人不能相對也。」即托小便，遂蹈石川腿，而出於外。石川亦出外邊，趕去相闘。仲西調停相和，而先父母以囬家。湏臾之間，仍致騷動。仲西恐有父母致怒，忙然而走去。比嘉大怒，執捧打人。仲西盡心竭力諫弭他怒，相攜其手，仍回其座。已到戶外，比嘉即揪仲西，拉倒於後，亦舉木棒要以打傷。仲西曰：「今欲害傷我，乞寬一刻，予亦取來棒杖以為敵闘。」跑去廚房，帶來木棒，互以相闘，打害比嘉之手。比嘉懼他勇威，迯去屋內。時有人出來，仲西意想比嘉執鎌出來，輙打倒之。仲西氣靜，又想：「比嘉驍勇膂力，予非容易打敗者也。而今一打而倒之，懼他起而報仇。」而逃回家庭。次有牛天久樽石川留戶，石川等亦出來，而打傷之。座中之人皆來見之，非比嘉也，比嘉之兄名稱崎間者也。崎間自素染病，身體柔弱。今被打害，屢次損氣，不知人事。人皆請醫服藥，不見効騐，遂致棄世。崎間疾人告訟仲西等殺他崎間之事。仲西曰：「予等四名殺人害命，罪必處斬抵命，已無疑矣。而今汝等三名父母俱亡，兄弟亦多。獨予一身父母俱在，而無有兄弟。若今受斬罪，家道滅亡，父母凍餓。請乞汝等仝受其罪，掩隱予身，以免斬罪。」三人不敢依允。仲西曰：「欲為親逃命，無力所施。今隱汝三人，予一人身受其罪，以就死地。汝等供養予父母，以盡孝養乎。」三人大悅，即招親族相共商議，各立契字，以為約信焉。後當審明之時，仲西甘受其罪，不敢累他三人，而拷問已竣矣。遂放在仲西座間味郡，要行斬罪。仲西在他島，以俟獄官航海而來之日。且想人生此世一瞬之間，不可徒以飽食。日徃山野，取黑棕樹葉，做箕為業。一日登大嶽以看北岩。有黑棕樹枝葉甚茂。仲西要以砍來做箕。北岩高峙嶙峋，莪高數十丈，臨海裂崩，嶮岨甚極，不可以攀取焉。仲西勵勇奮力，飛身跳攀他岩。倏然路破石端，倒落海濱，已至岩畔。幸有榕樹，欲依其枝以活壽命。枝亦折絕，落下地來，氣已暗暈矣。自辰時起，不知人事。漸至酉時初醒起來，已於阿種林中，直抒雙手，以致臥偃。石壓雙腳，即除其石，起立上岸而歸家。瞬息之間，聖王登極，深蒙恩恕斬罪，放流八重山與那國邑。至丙申年，聖主婚禮，恩改一時流刑。從此之後，仲西愈勵善心，盡夕乾惕，仰天叩地，許願歸鄉。庚子之夏，有邑頭役年逾八旬，名曰島袋仁屋。一日，訪來告之曰：「今汝已蒙隆恩，恕饒其罪。宜以安心俟信矣。」仲西問之曰：「近年來有舡來，何以知識？」老人曰「男児家近隣汝寓，予昨日至他家以為一宿。至於曉天，不能眠去。時聞汝寓雄鷄啼告汝事」雲爾。仲西聞之曰：「人能聞鳥語，自古至今惟有公治長耳。予不信其言。而鷄之語聲何如？」老人曰：「恆聞鷄並斑鳩之聲，以知吉凶之兆，亦惟此一時而已矣。若有秋兒吉信，必欵待我，尊為上賓，以貺優厚之宴。目今纔設酒宴，以賀吉兆乎？」仲西喜悅，脩設小菜，以獻芹意。至於其秋，船已回來，果有赦免之宗文，與老人言不曾稍異焉。辛丑年，與那國山開洋回故鄉，供養父母，善盡孝道，朝夕匪懈。後擢扱理役，歴任地頭代職。父年八十八歲，母年八十歲，俱終天年而棄世焉。至於今世，子孫繁昌，家道巨富矣。
附：
一 仲西素有僕二名、婢一口。將赴馬齒山時，叮嚀囑囑，令他供養父母。仲西至八重山之後，其僕婢用力田畝，克盡誠實，奉養他父母，不敢懈怠。仲西歸家時，深褒其勞，各還其家。至於目今，子孫繁衍，家亦頗富矣。
一 仲西流在八重山之後，天久等三人皆背約信，不供養他父母。父母親自勞苦，但樽石川或一二日、或五六日一次送薄蔬菜等。而後染病臥床，歴至丁巳年而罹病棄世。而子孫猶存矣。牛天久、真和志郡安謝邑人也，家財日窘，賣去妻子，自身凍餓，而移居安謝，慕依親族。至於今日，不知其所在之處。留戶石川夫婦俱徃田圃鋤起蕃薯。此時夫婦互咒相駡，以致騷動。婦女見石川大怒，忽然迯去。石川跑趕，將其钁頭剝落妻頭而殺害之。石川自刎而死，子孫亦自亡焉。
天仁屋村比嘉忘身救母，揪住野豬。久志間切天仁屋村比嘉，天性至孝。一日，其母偶於野路為山豬所害，人聚欲救。只見此豬新帶金瘡，忿怒倍猛，誰敢接近之？時比嘉臥病，忽聞母危，不覺一跳而起，飛步來救。只知有母，不知有身手無寸銕，直徃提豬，揪住其兩腿蹄。衆人方敢助殺而救母。母重傷，遂死。
福地村比嘉出米借與鄉里，以濟餓莩，俱免利息。題請獎賜座敷位。喜屋武郡福地村比嘉親雲上，幼孤家貧。至於成人，日則耕田，夜則糞田，遂積穀償債，竟富而濟人。曾遭康熙己丑舉國大饑，非惟此村，因而無一人餓死。時又出米五石借與間切濟之。是年出痘流行，出米以助鄉里貧民，亦免利。如有遠人投宿，必解其餓渴。常能勸村民，村民務農不怠。總地頭官題請賞賜座敷位。後賜名島，稱比嘉親雲上。
題定唐榮遵守儒家発葬之禮。唐榮之人從來祭葬之禮悉從儒家之禮。至於近世，改從國俗，延僧行弗法。但其祖宗三十六姓始奉旨入球，廣施儒教；其裔世司貢典，厚賜俸祿。至今猶有旨入監讀書者，而里人皆肄儒業，以任譯之職。當行儒道，而習中國之禮。是以題定其世行儒禮。至康熙五十八年己亥，呈請從國俗。[1]
座喜味村上地屢濟餓莩，褒賜座敷位及御掛物一件。讀谷山間切座喜味村上地親雲上，四歲時喪父，只靠母養。自饑寒中長成，至年十三，聰敏不凡，孝及足觀。宗族見其非庸劣之材，勸學書筭。上地兼勤書農，略無間斷。不五年間，書筭頗通，始為文子，後為掟，終頂戴黃冠，任夫地頭職。公務之暇，肯勞手足，不空度日，而致巨富。又能孝母好施，康熙己丑年，大饑，私發米二百二十二石五斗借與間切，賑濟餓民。今年不熟，又借與米九十石、小黑豆三十七石，以濟百姓，俱免利息。因此褒賜位併御掛物。
久高島俗不養豚。覃敷仁政佐治人民，而使各郡邑飼養雞豚。惟久高島俗不養豚。由是招來扱理役，問不養豚之故。島民奉答：「徃古之世，有神出現。一日，豚出於外，以糞污其衣。神大怒之。自茲之後，皆畏其威，不敢養之。十年以前，島民復養。嗣後居民貧窘，漸漸衰微。首里大阿母志良禮以為神祟。至於今世，不敢養雲。」朝議依之，不使民養豚。
正議大夫毛文啓、都通事蔡溫相禁城並國廟及玉陵。夫地理之大，莫先於建都立國。是故，古之聖王，將營都邑不度其可居之地，以書其吉凶。嘗稽歷代建都之地，得正龍之所鍾，而合天星之垣者，則傳代多歷年久，其非正龍而不合星垣者，則皆隨建隨滅，可不慎哉。按，我首里城，其地也窄狹，其勢也峋嶙，或低或昂，形如邊坐，而無寬濶平夷之可取焉。登臨，則大海洋洋，亦如無供衛眷戀之砂。若以俗眼觀之，則首里城何足稱焉。然龍之來歷、氣脈所鐘，誠有可取焉。沉夫國殿之立向甚好。殿前輦道其向與殿不同，最妙。且廣福、漏刻、瑞泉、歡會等門左廻右轉，曲折不直，皆能得其法矣。因茲城前望焉，則馬齒山自海中起，特為之錦屏，亦能遮諸漏洩之氣焉。其左則小祿、豐見城地方，諸峰聯絡為之，青龍以鎮城；其右則北谷、讀谷山地方，諸峰伏起為之，白虎以護城都。其間有三江，與海水相通，一曰那霸港，一曰泊港，一曰安謝港。斯江也灣環，斯水也汪洋，自吉方進來，朝拱王城。而三江最為之良佐矣。城後望焉，則自西原地方以至島尻所有峰巒周密，分雌分雄，遠遠鎮護。或嶽林應位而起，而其形勢也殆有可觀焉。況且冕嶽、虎瀨、崎山嶽及遠近林樹森森繞城，而能扶其盛氣者也。皆非城都之風水哉。歴觀北山、南山之地，平則平，寬則寬，然而氣脈所鍾，山川所拱，皆莫吉乎首里矣。首里斯都，萬萬世世決勿改建，所有要緊條目畧列於左，請能隨時為補雲。國殿能用，外盤坐甲向庚殿前，輦道卻用，內盤從卯橫酉。而二者立向不同，最妙。山川林壑四面拱衛，永足為王城者，唯此二者之力也。決勿改向。城內諸門，左廻右轉，曲折不直，最得其法。若一直開門，則資財耗散，必有不虞之憂，決勿該開。城內城外所有林樹，勿翦勿伐，是亦有盛衰所係者。若大樹枯，最可畏戒。虎瀨松林最好，自寶口至鳥小堀地方而柗林一帶，宜能隨時栽種，不宜使他傷疲。倘若柗林枯衰，則所係非輕矣。那霸港、泊港、安謝港其所係最可畏矣，謹勿破塞改決焉。那霸之水走至國場地方，延蟠如龍，甚好。泊港、安謝港大畧皆然，誠有可取焉。雖係支派小川，而水氣與斯三江相通者，宜能愛保補鑿，而使三江能加活動之氣力，最要。夫江者，以深為德，以淺為病，以長為力，以短為疲，乃國之血脈也。而各有率性之形，豈可其改決哉！是故江渴則哲人必畏。吁嗟，可不思哉！冕嶽乃係城基発祖之地，故其林樹大茂而深秀，則城地氣脈隨焉。而盛若使他疲衰，則氣脈隨焉。而衰請能栽種，以廣其地，以加其樹，最要。大中石之頂等處，乃山脈所結，不宜傷土破石，只宜相土栽木，以扶其力焉。仲里嶽應位而起，甚好。城基倚於嶮岨，形如邊坐。若無得山川林樹護衛眷戀之力，則國城形勢何足觀焉。幸今山川林樹四名護衛甚多客觀。然而自城間地方以至於泊地方空缺凹陷，竟無峰巒雌雄之良佐，最可忌。竊想此處宜多栽松樹，以遮漏洩之氣。若松樹茂盛，則豐饒之慶必從此興矣。林樹榮枯，因係國家盛衰也，各嶽林樹若誤翦之，代之木傷林疲，則其土民也必衰矣。能茂能秀，則其土民也必盛矣。請勿輕視。【右王城風水所係，大且重者，大畧記之。至於宮殿多少、地形高低、山川林壑順逆生尅，或遭滄桑，伏乞用心以補。】恭觀國廟坐壬向丙，其門轉開於午，最得其法，決不可改焉。宅基倚山而營，所有遠近山林不大而靈動、不高而雄躍。且松樹茂盛，勢如錦屏，最好。前有一江，其形如帶，其水延蟠曲彎，從長生方來，與海水相通。海水滔滔，亦從旺方進來，勢若朝覲，甚好好。但廟宅背後地缺，雖有樹木形如反弓，或人徃來，誠可忌焉。宜能補其缺，加植樹木，以輔宅基之力焉。廟左有嶽林，以成龍勢；其右所有樹木甚踈，不能藏風納氣，而龍虎不齊，宜深栽樹木，以扶虎勢矣。明堂雖不廣，大地稍平坦，卻是好。其平坦地不可植樹，唯是空壙，以為善焉。【右此數者，隨時按查，可補則補，可損則損萬萬世世可以為國廟矣。】恭觀玉陵，發祖國都高處，最好。城中有龍泉味美且清，則玉陵地性亦可知焉。自虎瀨至末吉一林，山林隱隱護穴。且穴前平坦，及望其外，則萬家之地，廣大濶寬，足容萬馬，最好。但其龍身自乙走辛，硬直而無延蟠，平坦而無高低，而無鉄砂護穴者，自下觀之，則風吹露打，若不能藏風納氣。予想穴後並左右深栽樹木，緊圍密衛，使穴不泄氣，最要。蓋玉陵奇形，非俗眼所及。今暫記其畧，以俟後之君子矣。
二年，船手座薄冊始載那霸、久米村、泊邑海船數目，以使國用。那霸、久米村、泊邑海船數目不載於御船手座薄冊。但任船主之心，出海入港，而不嘗用信票焉。由是忽有公用時，屢缺使用。至於此年，御船手座薄冊備紀某村某人船隻、其帆幾端、儎得貨物若干、米粟多少。且出行他處時，必取其船主結狀，給出信票，以便出入焉。永著為例。[1]
王上年十五元服，恩赦國中罪人。
雷隕奧邑人家。八月間，風雨驟起，雷霆大響，誤墜國頭郡奧村。與那城之家雷大燃起，以燒天蓋草苫。人皆看之，相聚以消。此時孩童二人眠於其家，而不敢損害焉。
褒獎南風原嘉數教農有績，特賜黃冠位。南風原村嘉數深知稼穡，教之庶民。又嗣子試植蘓銕，以其有利，教民植之，以充凶年之饑。因賜黃冠位。
八重山竹富村有一婦名那邊一生三男。
若狹町邑平好仁始造石硯。那霸若狹町邑平好仁【長嶺仁也伹滿】廵徃國頭等處，取石于山中，始以造硯，以供國用矣。[1]
宮古山建嘉手刈邑並大浦邑。徃古之世，宮古山有小場嘉按司者，築城此地而住居焉。至於後世，其城壞敗，村人亦離散，竟為田地。是年題乞創建嘉手苅邑，即其邑東地穿井汲泉，以為用水。丁酉年，亦穿西井及於美屋井。徃昔之時，中華之人避亂航海，遁至此島，竟為邑主，築城於多志地而住居焉。後娶嘉手刈邑玉稱久呂妻，改名大浦多志豐見親。此時，本島之人爭討已甚，干戈未息，日日相戰。豐見親已致敗績，由是邑人逃去，竟為荒野。至於此年，具呈請旨，設建大浦邑。[1]
三年，始定寺社奉行掌宗廟祭典。原每遇先王法事，請設其奉行。於是年，始命寺社奉行掌之，永著成例。
加增泊筆者俸米一石。原泊筆者俸祿二石，有才能者以其祿少而不求焉。筆者凢為筆者者皆庸劣之才，而屢悞公事。於是加增俸米一石。至雍正甲寅夏，亦加給一石，共計四石。
始定太醫與其屬醫輪流入禁宿衛。原止許太醫入禁中宿衛。茲准與其屬醫派直宿衛。
始定官品大小、用宴椀多寡。慶宴、祭宴，王子、親方用羹二椀，贈及菜之類二碟，補菜【俗叫引物】一味。自申口以下，用羹二椀，贈一碟，補菜一味。
首里市地南創置小店，並廣闢市南地。
房弘德始為堆錦塗，蒙賜褒獎。首里房弘德【比嘉築登之親雲上乘昌】自盡工夫，始為異製漆法，以飾器物，名之曰堆錦。塗以供國用。因蒙褒獎，賞賜大平布三疋、米一石。後賜名護間切喜瀨地頭職。
國師蔡溫纂《要務彙編》。正議大夫蔡溫於聖経賢傳、百家諸書之內，掇取其嘉言與懿行，切於日用躬行之實者，而纂成一部，名曰《要務彙編》，【有江左宣城馮社峴西氏及閩王登瀛閬氏兩位先生序】恭呈聖覽。
今歸仁郡岸本邑湧川奉借粟米稻於公庫。今歸仁郡岸本邑有湧川者，素嗜字筭，頗知文書，始擢扱理，歴任地頭代職，家業巨富，貯積甚多。康熙乙未年，公司藏庫乏少缺用，湧川奉借粟米稻。且己丑年五穀不登，人民餓莩。湧川大発米藏，出粟米乙百五十餘石，賑濟古宇利、運天、上運天、仲宗根、平敷、謝名、仲尾次、崎山、與那嶺等九邑之人民。
首里安里始造挑燈與雨傘。
改修古見島石橋二座。八重山古見村前有二條之川，與海相通。海潮已漲，不能徒涉，人民坎難。康熙庚午，錦芳氏【波照間親雲上用恆】為古見役職之時，設建木槓以便徃還。乙未年秋，山陽氏【古見首里大屋子長依】、毛裔氏【古見目指安因】深念木槓窄狹，徃來苦難，改修石橋二座。其左橋曰大枝橋，右橋曰三離橋，規模廣濶，壯麗鞏固。
久米島山里邑婦女出產一男二女。
八重山石垣村婦女名叫兼牛一生三男。
首里令諸僧設壇祓禳，以除痘災。那霸始出痘，人多死。由是首里各邑令諸僧念經談法，晝夜祓禳。[1]
四年，始定國王同宗按司封王子銜改姓用「尚」字。原惟許國王兄弟稱王子用姓尚，其餘同宗皆用姓向。至今欲請冊封具繕，連名結狀，王子書姓尚，王子銜書姓向。時唐榮總理司程順則曰：「此狀諸王子姓或尚或向，之似有謬書，恐不可用。」於是朝議題定，同宗按司封王子銜者，許常用姓尚。
始定里之子嘉既為築登之家者，拜申口官銜併吟味官，即其子孫轉復舊家。
移築石倉於御物城，収貯火藥。鎮守旅館地內素建石倉，以貯火藥。近有隣家失火，大燒房屋。復恐變生不測，築石倉於御物倉，以貯焰硝等，遠避火災。[1]
耳目官夏執中、正議大夫蔡溫進貢，並請乞襲封王爵。耳目官夏執中、正議大夫兼國師蔡溫奉命進貢，兼請封。時那般出船，到馬齒山。閱乎數日，彼地開洋。走到洋中，暴風大起，十有九危。幸荷天庇，飄回久米山，修葺船隻及帆檣等物。翌年之春入閩赴京之時，遇皇太后薨，皇上及百官靡暇理事，公務延遲。溫等心意忙慌，無力可施。此時監督官專管進貢，不管封王。而請封之事十有九敗。一日禮部招來球官，溫等前至禮部衙門。大人列坐後堂，即召球官入廳。內但見尚書親自寫字以問曰：「國王尚貞薨，應早請封，有何緣由捱延至今？」溫自寫字而答曰：「貞王薨，遣使報喪，至喪服已除。奈王世孫尚益辭世。至於前年喪服已終。故此今以請封。」尚書又寫云：「王世孫尚益辭世，歴閱數年，何不請封？」溫又寫云：「本國請封之例，必當貢期，兼能請封在案。故俟進貢之期照例請封。」尚書各位覽畢起身。溫等退出囬館。幸奉旨允其所請。既而公務全竣，出京回閩，而歸國復命。
宮古山設建保良邑及野原邑。徃昔之世，宮古山有大嵩按司，建城大嵩地而住居之，村邑甚大。至於後世，其城壞敗，邑人亦離散。曠曠荒野，遺跡猶存。是年，請乞王命。幸蒙俞允，設建野原邑。保良之地原建村邑。至於後世竟為曠野，歴年久遠，莫從稽考。至於是年，題請亦建此村邑。
親泊邑地頭代湧川大発米稻賑濟人民。今歸仁郡親泊邑有湧川者，自素學問，兼精筭法，始授文子。歴履訯理，竟為地頭代，擢勢頭座，家道殷富，貯積米穀。康熙己丑年，凶歲饑饉，人皆大餓。湧川自発米藏，出米五十餘石，借給親泊、志慶、真兼次、今歸仁四邑，賑濟其餓。後亦丙申年，今歸仁、親泊等火殃大起，盡燒房屋。湧川亦燒米藏，只剩米十石餘。即給於燒屋之人，以為幫助。後亦不敢受其償焉。
改定里之子籍貶為築登之者為御右筆、御茶道，陞當座敷並積切甚多者，仍擢本籍。本國士臣皆有譜牒，以定家籍，或為里之子，或為築登之，或為親參，而擢賜官爵不亦一齊焉。里之子籍素為築登之者之子孫，生質敏捷，博通技藝，擢授御右筆及御茶道，而陞座敷者，仍賜里之子籍。築登之籍聰明非凢，才能以精，實為御右筆及御茶道，已蒙褒美，敘當座敷。然而其子孫不管父位，仍定築登之籍。里之子籍之人，擢賜里之子。後任勢頭職，未歷敘當座，早已辭世，則其子孫仍賜里之子位。里之子籍貶為築登之，歷年數世，至於子孫方智絕倫，積功甚多，褒美其功，即令輔臣僉議，擢為里之子籍。然而戴黃冠，稱里之子親雲上者，倏然擢之，難故里之子親雲上。延至陞官，改賜當座敷，以為里之子籍。[1]
五年，始以請先王壽像為御掛物。原奉畫於照堂正而之壁。歷年丹青黴變，且似有不恭之凟。於是改寫，始為御掛物。[1]
王命按司向文思、向和憲濬那霸江。那霸江泥滯水淺，大船難通。由是命按司向文思【本部按司朝智】、向和憲【垣花親方朝理】等決開川源，除去爛泥，而得大船致來徃。至翌年冬，正議大夫兼任國師蔡溫撰建其碑。
有釋迦、彌陀、藥師各佛三像漂至於真壁間切名城海濱，即命奉置聖現寺。
圓覺寺住持覺翁徧栽花木於天德山，特賜褒書。圓覺寺乃宗廟，而非諸寺之可比。其住持覺翁長老以冊封天使將臨本國，故栽花木，以致美觀。因此褒書。
六年，創建學宮於聖廟東地。聖廟東地始建學宮，宮內正中設置神壇，奉安啓聖王聖主。其左右之壇安置四氏神主，以為春秋二仲，令總理唐榮司行釋奠禮。
王命輔臣開路於國廟前。崇元廟前素無有道路。康熙丁未，王命輔臣開一小徑，以便徃來，名之曰豐見城路。是年仍依舊徑重加修葺，築建砌石，大開道路矣。
嚴禁諸間切百姓詐冒首里、那霸、泊、久米之民籍。
特賜白銀於欽兆鳳、房弘德、查王蠶、知念等，令造紙之器具。首里欽兆鳳【祖慶築登之親雲上清寄】、房弘德【比嘉築登之親雲上乘昌】、查王蠶【仲宗根築登之親雲上真秀】、知念掟親雲上，皆是性巧過人。康熙丁酉年，相議合巧，創造芭蕉紙，足以應國用，只愁造紙器具之未備耳。於是特賜銀子二百兩，令備其器。及設一宅于山川村，為造紙之所，併賜草房三個以勸之。自此公用不缺，遂傳其法於宮古、八重山、大島。又雍正甲辰年，房弘德創造色半紙、廣紙。其丙午年創造奉書紙、高禮紙、白曰紙。其辛酉年創造藁紙，以供國用。
令向受祐始以本國故事作戲。首里向受祐【玉城親雲上朝薰】，慱通技藝。命為戲師，始以本國故事作戲教人。此年演戲，供興於冊封天使宴席。其戲自此而始。
本年，歷書改名通書，並用赤帙。自古琉球歷書皮用黃紙，名曰時憲歷。紫金大夫程順則題請，改曰選日通書，並外皮以紅紙。且改撰皮面文書，以行國中。[1]
尚純王神主奉安宗廟。王太子尚純公未即位而薨。由是其神主奉安於天界廟，以致祭祀。一日，王以其神主要附於宗廟，即令攝政尚社等轉問紫金大夫程順則，恭抄明建文帝追遵考妣為皇帝太后、袝享宗廟之詔，以備聖覽。故此移安其神主於圓覺廟並崇元廟，大致袝祭。
改修西表島與那田橋。八重山西表邑有一大川，川水之勢汪洋渀湃流注于海。而人皆徒涉而徃來焉。前任頭役長榮氏【石垣親雲上信明】軫念人之坎難，始設木槓於瀨田盛崎，名之曰與那田橋。而其崎甚近于海，或為風波所壞，或為蟲蛀被害，不堪屢修之憂。是年，山陽氏【古見首里大屋子長休】、文明氏【慶田城與人昌在】仝奉憲令，來到彼島，移築基址，改建石橋，以通徃還。自此之後，人民免屢修之苦焉。
都通事毛士達能操忠義，以送飄至難人。浙江寧波府定海鎮左營管隊王金枝等三十七人飄到太平山，打破船隻，送來中山，安揷泊御殿。都通事毛士達【許田親雲上子明】奉命為其護送使。此時御在番奉行並攝政、法司使人盤詰，只言官兵等語，而多帶軍器，已無文憑。由是皆疑賊盜，商議未決。乃召士達曰：「其無文憑，兵賊難辨。禁錮船中，以為解送，何如？恐有鬆放解送，汝等為他所害。」士達曰：「海賊盜人可以因而解也。若官兵巡哨者，敢擅擒囚之，以致不恭於天朝，則弄出我國不便也哉。我厚蒙國恩，摩頂放踵。萬一報願，優待護送，卻逢他害傷，雖死不恨。」鎮守官等皆從其言。既而仝副通事梁得志【外間通事親雲上】那霸開船，到馬齒山。次晚，颶風忽起，波濤大湧，向夜倍猛。隨摔斷椗索，擱搭礁頭。其所有兵丁人員膽寒心裂，慌忙大驚，飛身而下，浮沉海洋。士達急止之曰：「天昏浪大，未知東西。今求全性命，卻有損命。暫待船隻半破，浮水上岸，未以為晚。」招來兵丁聚坐一處，屢次強諫，多聽其言，留在船上。幸至天明，風波稍止。即點查兵丁人名。爰知副通事一員、兵丁四人、水梢二人，共計七人既下海而溺。急遣使報明其事。御物奉行向龍翼【富盛親方朝章】等來到馬齒山，修葺本船。又全文享【岸本築登之親雲上本賢】為司贍養大使，來代梁得志。厥後彼地開船，赴到福州。而王金枝等皆歸本籍。時逢請封之期，天使至閩，例應兩位。今番外加測量官兩位，共計四位，將至本國。若不我船先歸稟明其事，恐有冊舩一到我國，必出不意，事無預備，以致斘誤。便與耳目官、正議大夫、衆官相與商議，急修船器，收拾物件，五月初六日自閩開船，初十日歸國復命，並稟明其勅使四位將以抵國事。由是准備公館等事件，以為迎接。至於後年，賞賜許田地頭職。士達罹病棄世，深蒙褒書，將其地頭職襲賜其嫡景成，以為旌表。
七年，始定元旦祝位於殿庭正北。自徃古時，每年元旦設祝位於其年歲德所臨之方位，以拜天神地祇。冬至亦設於祝位於殿庭正北，以祝皇上洪禧。至於是年，元旦、冬至例改定其位，於殿庭正北以殿向北闕祝皇禧之義也。[1]
尚稷公、尚久公神主改安天王寺，尚懿公改安天界寺。康熙己卯，尚稷公、尚久公、尚懿公神主尊稱花王，奉安崇元廟。是年，唐榮儒臣題請，其三神主除去王爵，改致奉安。王准所請。即安尚稷公、尚久公神主於天王寺，尚懿公安於天界寺。[1]
冊封使海寶、測量官平安等賫勅至國。冊封正使翰林院檢討海寶、副使翰林院編修徐葆光，仝測量官平安、豐盛額賫捧詔勅抵國，諭祭、冊封及七宴等禮如例全竣。翌年之春二月既望日開船歸國。
冊封使徐葆光新建儒學碑。【詳於碑記】[2]
王城瑞泉創建「中山第一」碑。冊封副使翰林院編修徐葆光題王城瑞泉曰「中山第一」呈國王。王令輔臣創建石碑。
裁去總橫目筆者一人。
本部間切天底村遷入今歸仁間切。
古知屋村、川田村、平良村、屋嘉比村、親田村、見里村各復原籍間切。原籍，古知屋村屬金武間切，川田、平良屬久志間切，屋嘉比、親田、見里屬大宜味間切。康熙乙亥年，改將古知屋村屬久志間切，川田、平良屬大宜味間切，屋嘉比、親田、見里屬國頭間切。自此各村多不便利。於是各村呈請復舊。
加置石奉行、加冶奉行、螺赤頭奉行、金奉行所筆者各一人。自徃昔時，諸倉諸座皆設筆者、幫助筆者，以理公事。當交代時，假筆者陞筆者。至於是年，其倉及座之事務專授御物奉行及申口官。由是能擇才幹擢為筆者，則其假筆者未必才幹，難擢筆者。今番悉皆裁去假筆者，而石奉行、加冶奉行、螺赤頭奉行、金奉行【共計四座】只有筆者一人，難理公務。由是加設各座筆者一人。[1]
改定向秉乾修葺柔遠驛費銀每年寄三十兩之例。自徃昔世，修葺琉球柔遠驛費銀，進貢中華時，庫官率領五主、水梢等先到驛館，修葺完竣。而上下員役安揷館驛，其費用銀三百兩。當接貢時亦然，其費用銀一百五十兩。然費銀甚多。向秉乾【當間親雲上朝齊】為耳目官在閩時，乃召門便吳天統曰：「今番令庫官大加修葺，自此而後，每年寄授汝於三十兩，球船未入閩暇間預加修葺，如何？」天統從其命。自爾而後，本國多有利。由是永著為例。[1]
始定宗廟祭祀年期。先王尚圓係乎始祖，由是惟以二百年忌祭祀為畢，餘先王皆以百年忌祭祀為畢。
賜褒書於伊江島西江。康熙己亥，冊封賁臨，而費用不足。時西江仁也出粟麥豆共八十石餘、銀四十六兩、錢千百貫文，奉藉以助其費用。故賜褒美。
八年，始定紫巾官拜法司官銜者通簪用金，免奉行職及紫巾官輪番公務。
始定贐颺進貢大夫。前此惟贐正使耳目官，不贐副使大夫。茲議正副之異輕重不遠，是以始贐大夫。永著為例。
始以首里世士有位人為御番役以守王城。先是，守衛王城者，田家拜位人輪番而守。如守下庫理者，其親雲上二人。如守御番所者，其親雲上二人、其築登之二人。如守西御殿者，其築登之一人。於是始以首里世士有位者十八人為御番役，各賜俸祿二石。
國殿光輝。夏四月二十二日夜，國殿中座倏然有大光輝，能相照炫，暫時即止。即令家僧設醮誦經，以為祈福焉。
古宇利邑大城撈救人命，深蒙褒嘉，項戴黃冠。今歸仁郡古宇利邑大城率水梢七人，坐駕四幅帆船。亦山川、玉城等率水梢十九人，坐駕七幅帆船，康熙辛寅年春二月間自那霸津一齊開洋，回至讀谷山外，陡遭逆風，七幅帆船衝礁破壞。大城船與他船相離一里計。大城遙看山川破船，即到其處撈救二十名。此時波濤稍靜，而風未吹順，難以直回，只任風沉浮，飄到諏訪瀨。自彼島供給養贍，回來本國。至於是年，荷蒙褒美，頂戴黃冠。
褒美平良村津花波再任夫地頭職有績，賜座敷位。西原間切平良村津花波親雲上，幼而孤，自十歲，以掘採蕃薯為己職，或採少，則為失職。先進母姊兄弟，止食其餘。及十九歲，雖不識書筭，而才智出衆。諸吏舉為末吉掟。至四十九歲，為地頭代，而任津花波夫地頭職。本村田多，民少以疲，而所欠之賦、所借之穀共計乙百五十石，無可如何。津花波親雲上乃許民口畱其食田，租其餘田，以其租而補償債。從此本村復興矣。年五十歲辭役，五十二歲又為地頭代役，任田川夫地頭職。原來西原公驛以茅草蓋之，不勝修葺。於是改為瓦蓋，以利間切。又激勵庶民，令其竭力以勤農業。乃賜勢頭位。六十四歲，又為夫地頭職，終賜座敷位。七十歲告老。
八重山島酋長宮良親雲上自獻米粟百石，補冊封費。褒賜掛物一幅、古銅花瓶一個、燒酒一壇。
八重山島西表首里大屋子自獻粟二十石，補冊封費。褒賜掛物一幅、燒酒一壇。
王上因受冊封，八月詣聖廟，十月詣崇元寺。[1]
始定五年一次清繕諸士家譜。諸士家譜每年奏補位例，將其家譜分以為五，一年謄錄其一，以備聖覽。至於五年，清繕已竣，不敢遺失焉。[1]
加定諸郡酋長勤社參禮。徃古以來，正月朔望諸御殿儀者勤社參禮。今年裁儀者，令諸郡酋長勤社參禮。其人數者，黃冠四十五名、築登之四名、赤八卷四名，勤行社參禮。


