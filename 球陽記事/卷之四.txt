神號：天續之按司添。
即位元年【明嘉靖六年丁亥】
二年，王命毛見彩授那霸里主。【此職自是始】
八年，冊封使陳陳侃、高澄齎勅至國。世宗遣正副使陳侃、高澄齎詔抵國，諭祭故王尚眞，封世子尚清為中山王。仍賜王及妃皮弁冠服、綵幣等物。既而照例，全竣歸國。
九年，王以金奉進以勞冊使。王受冊封時，必以金四十兩奉饋冊封使，以酬航海之勞。今番陳侃等固辭不受，王舅毛實等入京謝恩，並以金奉進。世宗命陳侃等受之。[1]
十一年，發兵征大島。大島有酋長數人，而一人叫與灣大親。其為人，性資忠孝，惟善是務。同僚酋長皆是奸侫，與與灣大親不睦。其同僚來入貢時奏言：「與灣大親有謀判之意，請誅之。若遲延，必難制焉。」王以大島阻海、虛實難辨之故，被讒惑。是年命將發兵，往討與灣大親。官軍上岸，與灣大親仰天嘆曰：「吾無罪而就死，只知我者天也矣哉！」自縊而死。兵虜其子，載軍實而還。
十三年，毛見彩授自奧渡上扱理。毛見彩【保榮茂親雲上盛實】任自奧渡上扱理，以掌從國頭至與論、永良部島之事。今按諸家譜，自昔至今，未見任此職者。時有毛見彩曾任自奧渡上扱理，而歷年已久，莫從稽詳。[1]
創建地藏堂於那霸東西之境並湧田地。[2]日本僧有日秀上人者，隨波抵國，創建石塔那霸東西之境並湧田地。自刻地藏六像，奉安於其中，使人起崇信之心，以行善行之事也。那霸之塔銘曰：「一紙半錢，助成輩現世安穩，後生善所。嘉靖十八年己亥二月十二日敬白。」湧田之塔銘曰：「欽奉【此下有字形，然糊塗難辨】六道能化地，地藏菩薩【此下亦有數字，漫然不明】現世安穩，後生善所。大明嘉靖十八年己亥三春晦日敬白。」
附：徃古之世，素建阿彌陀堂於那霸東西之地，以為崇信。至於後世，亦建西福寺，移安其阿彌陀如來。嘉靖年間，改建地藏堂。由是至於今世，俗叫阿彌堂。康熙丙午年間，住僧賴意將其西福寺賣去，俗人以為家宅。後亦卜地於久茂地，改建桂林寺，奉安如來。而淨土宗僧住持其寺焉。
二十五年，金貴赤授國殿堂官。今按諸家譜，金貴赤【識名親雲上安忠】曾授此職。除此之外，無人任此職者。疑乎此職自是始也。[3]
附：
一 嘉靖年間，王命蔡靈中【仲村柄親雲上政賢】任御物城職。而不知何世而始也。
一 嘉靖年間，那霸若狹町邑有衛氏【具志川月春】。其為人也，生質篤恭，存心素直。一日，出於祖野崎，以為戲遊之時，忽有一老翁過來濱邊掘砂埋物，忽化清風而去。月春深奇怪之，往行其處，掘起其所掘之沙以觀看之。即有黃金白銀堆填其坎內也。月春大驚且怪，不敢稍動焉。暫時喜悅曰：「我遇此祥，乃天祐錫之也。」遂取黃金白銀而歸家矣。
一 真和志郡古波藏邑有王農大親號稱仁岳者，降生一女子，名曰真世仁金。此時有神出現於王農地。聖主親臨其地而祭祀焉，遂幸於大親之宅。大親出外，不在其家；幼女獨居看守焉。忽覩王駕枉臨，乃設位迎之。王熟看其幼女舉動，周旋大異凢人，誠有成人氣象。王即命大親比及幼女成長，侍令後宮。幼女年甫十四歲，始以入宮。既膺寵愛，擢為夫人，而生尚洪德【讀谷山王子朝苗】，封敘大按司志良禮。厥後大親無有嗣子，其所有家產田地等悉與外孫尚洪德公。而今子孫世受其田地而奉祭外祖焉。且春秋二季皆聚宗族，以祭湧田神社也。
一 嘉靖年間，薛明道【江洲親雲上賀章】奉命為紋船使，到薩州以為聘問。此時請天神木像而歸回，即卜地於那霸善興寺西側，創建此堂，而奉安其中。而航海及告祈者必到於此而祈禱焉。
一 首里湛氏【數明親雲上】，原來美里郡伊霸村人也。自幼稚時，深嗜神歌，朝夕詠謠，不敢懈怠焉。比及壯年，詠謠得妙矣。嘉靖年間，聖主行幸久高島。湛氏為神酒司頭，捧獻神酒到久高島。時聖主下來，鷁舩將返棹掛帆。湛氏乗鷁舩奉獻神酒，回到中洋，黑雲四起，風雨頻至，東西不分，狂浪澎湃，進退共難。於是湛氏立鷁舩頭，謠神歌曲。再三歌謠，風波漸靜，天面四開，鷁舩無恙，到與那原。聖主深蒙褒美，擢家來赤頭職，為神歌頭，頂戴黃冠。後賜大島地方數明地頭職。
神號：日始按司添。
即位元年【明嘉靖三十五年丙辰】，毛見彩授御雙紙庫理。自昔設置此職，稱納殿奉行，未祥何世而始焉。是年，王令毛見彩【保榮茂親雲上盛實】任御雙紙庫理職。康熙庚申，兼管官勢頭事務。辛酉之春，総理朝廷典禮。
二年，送還中國被掠金神等六名於福建。本國海疆守臣馬必度所獲中國被掠金神等六名，附搭貢舩送還福建。世宗仍賜勅獎諭，而有厚賜馬必度等。
四年，創建屋嘉部村。首里和積善【國頭子景常】乃是尚元王御妃東之按司叔父也。聖主深恤其貧，賜屋嘉部田地。由是移家宅於其地，改名屋嘉部子。其為人也，性質孝友，行事信實，故遠近之人深慕其德澤。自南至北爭先歸來聚為屋嘉部村。
七年，冊封使郭汝霖、李際春齎詔至國。嘉靖丁巳，王遣正一議大夫蔡廷會、長史蔡朝器等入貢，照請襲封。至於戊午，世宗命刑科給事中郭汝霖、行人李際春為冊封正副使。因海寇出沒不時，未及開洋。己未之秋，蔡廷會、長史梁炫等奉表貢方物並謝恩。時廷會等具言：「海中風濤回測，海寇出沒不時。恐使者有他虞，獲罪上國。請如正徳中封占城故事，賚回詔冊，不煩天朝遣封。」福建巡按御史樊獻科以聞。世宗命禮部議。禮部議奏：「昔正徳中，占城國王為安南所侵，竄居他所，故令使者賚回勅命，乃一時權宜。然占城國王沙古卜洛猶懇請遣使封，為蠻邦光重。今琉球左海中，諸國頗稱守禮，累朝以來，待之優異。毎國王嗣立，必遣侍從之臣，奉命服節冊以往，著為例。且廷會無世子印文，若遽輕信其言，萬一世子以遣使為至榮，以遙拜為非禮，不肯受封，復上書請使如占城，將誰任其咎哉？乞凡朝貢並冊封如例，以示大典。」世宗從之。至於是年，海氣稍靖，特遣冊封正使刑科給事中郭汝霖、副使行人司行人李際春齎詔抵國，諭祭故王尚清，封世子尚元為中山王。仍賜王及妃皮弁冠、綵幣等物。既而照例，全竣歸國。
王以金請命，冊使不受。王受冊封，以金四十兩，例餽冊使。今番郭汝霖等不受。王舅穆涷徳等入閩赴京，謝襲封恩，並齎金請命。世宗曰：「朝廷命使無受謝之義。詔聽汝霖等辭。」尋以二臣遠行，著勞各賜錦幣。[1]
葛宜盛任石木奉行。徃昔之世，未聞此職。至於是年，始令葛宜昌【座喜味親雲上秀昌】任石木奉行也歟。歴年久遠，莫從稽詳。至於近世，令設木奉行，專管重修宮殿及修造器物之事。
創建奉神門前石欄。法司官澤子毛廉、馬良詮奉命于禁城奉神門前始建石欄杆。
加建天使館亭。天使館大門內有公堂一座。進則寢堂，冊使二員相共棲居焉。東西廊、二後小堂，一僅容從者也。冊封使郭汝霖等以海氛欝蒸、室廬畧隘而深憂慮之，以告大夫蔡廷美轉為奏聞。王即命廷美鳩工掄材，東西之地各造一亭，與後垣相隔約丈餘許，不日而成。巳結竹籬於兩傍，亦植花草於前楹，而設為花塢於各處，頗有幽雅趣。郭公等大喜，乃書其扁曰「息思亭」。其記今存。次後每會冊使來臨，必於寢堂後構小樓二，著為例。[1]
九年，仲敬芝授大下司御物奉行。王令仲敬芝【川頭親雲上充輝】任此職。崇禎年間，尚豐王時，亦有授此職者也。至於即今，無有此職。為何建之，何世廢之，不可得而詳焉。
十年，中國被掠人口以便送還。本國山北守臣鄭都所獲中國被掠人口，附搭貢舩送還福建。世宗嘉王忠順，降勅獎諭，仍賜王銀五十兩、綵幣四表裏；貢使梁灼、鄭都各賜銀三十兩、幣一表裏。
十二年，穆宗登極，改元隆慶。
十四年，送還中國被掠人口。王遣海疆守臣由必都等，送還中國被掠人口。福建守臣以聞。穆宗以王屢效忠誠，賞賜銀幣如前。至於辛未，又送還人口，亦蒙勅，獎賜如前。
十六年，王統大軍徃征大島。大島與灣大親亡後，其同僚等謀叛，絕貢不朝。由是，王親率大軍，駕船五十餘徃征大島。賊徒領兵迎敵，戰未數次，大敗而走。官軍深入其境，金鼓震天，勢如雷霆。賊徒大驚，降者無數。賊酋無力可戰，被縛受誅。王命別立酋長，撫安百姓。既而捷凱，班師而歸焉。[1]
加建一廟於圓覺寺。弘治甲寅，創建一廟於大殿右地。然廟宇窄狹，難以奉安先王神主。至於是年，加建宗廟，名之曰御照堂，以為正統昭穆諸位神主而祭祀焉。
馬順徳祈代王躬以致兵卒，遂蒙褒獎，擢按司。馬順徳【國頭親方正格】嘗任法司職。時扈從聖駕往至大島征伐他罪時，王罹病危甚。順徳深悲憂之，籲天告神，深祈代王而死。未閱數日，王症果愈，班師而返。是年，順徳深病而卒。由是王以馬思良、誠驥、順徳世盡忠貞，有功於國家，特命順徳長男似龍擢為按司，世受襲爵，著為定規。[1]
久米島赤嶺宇榮比屋討大島，賞賜地數畝。中山遣軍征討大島。時久米島仲里間儀間村赤嶺城村宇榮比屋從軍而行。惟笠理村人只恃地甚嶮岨，不敢降服。大將令他二名征討其邑。赤嶺宇榮比屋等奮勇，勵力相共，攻破笠理，邑人遂致投誠。聖主嘉其功勞，賞賜大原地數畝。
附：嘉靖年間，王令毛永蔭【兼城親方榮重】任首里大親。未知何代而始置此職，後亦未有此官職。
神號：英祖仁耶按司添，又稱日豐操王。
即位元年【明萬曆元年癸酉】，送還中國被掠人口。此人口附搭貢舩送還福建。時獎賚如例。
附：萬曆年間，首里宣擢英【東風平親方董精】任那霸里主職。當於此時，自捐銀錢於親見世大門，創建門樓，以為物處。
三年，明神宗優待貢使。萬曆三年乙亥，世子遣使貢方物。神宗命禮部除例給外，另給鷄鵞、米麪、酒果，以示優異。
七年，冊封使蕭崇業、謝杰等賚詔至國。萬曆乙亥，神宗命蕭崇業、謝杰為正副使。至於是年，正使戶科給事中蕭崇業、副使行人司行人謝杰齎詔抵國，諭祭故王尚元，封世子尚永為中山王。仍賜王及妃皮弁冠服等物。既而照例，全竣歸國。
首里坊易榜曰守禮之邦。本國自通中朝而來，修職入貢，讀書學禮，即明大祖稱為禮義之邦。嘉靖年間，禮部奏曰：「琉球在海中，諸國頗稱守禮。又尚永王受封時，制詞有云：『世修職貢』，足稱守禮之邦。」由是尚永王命法司，始用「守禮之邦」四字為額。然平常止用「首里」二字；毎會冊使賁臨，易以「守禮之邦」四字為例。康熙年間，始定榜字，曰「守禮之邦」。
附：
一 萬曆年間，汪永澤【小橋川親雲上孝韶】任瓦奉行職，総管陶瓦並燒瓷等項。至於近世，另設燒物奉行，各管其事。今亦瓦奉行総管其事。【昔有中國之人來至此國，卜地於國場邑，始開第宅而棲居焉。即造陶窯於真玉橋邑，恆燒瓦以為家業雲爾。】
一 萬曆年間，黃得正【賜名國親雲上吉忠】為勢頭頭役大下司御鎖之側。又《題奏全抄》云：順治年間，尚賢王時，亦有大臺所御鎖之側，而未知何世而裁去也。
一 萬曆年間，那霸東邑屢次火燒，人家盡屬燼煨。於是乎，下天妃廟前鑿做池塘，以防其火災。又一説：甚忌里街似火字，以掘此塘而避焉。此二説不知孰是。
神號：日賀末按司添。
即位元年【明萬曆十七年乙丑】，翁世思授螺赤頭奉行。翁世思【城間里之子親雲上盛政】任螺赤頭奉行職，兼管螺赤頭簾匠、貫物匠、火矢人、疊打匠、皮匠、加籠匠矣。[4]今按諸家譜無任此職者。由是孝之自此而始也歟？[5]
四年，毛鳳儀等征討謝名一族。首里西側謝名一族謀叛，王命毛鳳儀【池城親雲上安賴】、毛継祖【東風平比嘉親雲上盛續】、金應照【摩文仁親雲上安恆】等徃討之。鳳儀等奉命，率領義兵行至其宅，四面環攻，水洩不通。謝名固守家庭，防備甚密，不敢出戰。於是乎，鳳儀等無力可施，繫火於矢射彼屋上。倏然火煙大起，燼煨房屋。則其一族出庭迎敵，數次而勝敗未分。鳳儀等揮鎗振劍，勵力奮勇相戰。亦數合，遂殺其將一名，則族黨殺戰，寡不勝衆，盡被擒擄。鳳儀等大得捷功以聞。聖上大悅，各賜紫冠，以加褒嘉矣。
毛鳳朝授金奉行。毛鳳朝【阿波根築登之親雲上盛韻】任金奉行職，兼管金具師、裱具師、削物師、雕物工、縫物工、糸組工、貫工、鞍打工、錫工矣。[6]今按諸家譜無任此職者。疑乎此職自此而始也歟？[7]
五年，毛光秀授御物奉行。本國設置此職，未詳何世而始。今按諸家譜，但看毛光秀【大灣親雲上榮清】始授此職也矣。[8]
九年，創建太平橋。首里之地有一小川，自古設板為槓，以便徃來。萬機之暇，深念人民涉跋之險，特命輔臣疊石建橋【在首里西州與西原郡平良邑之境】，刻岩成路，名之曰太平橋。從此之後，人民共免滑亂崎嶇之憂，牛馬皆喜任載易馳之安也。
十五年，扶桑僧袋中至國。日本國淨土宗僧袋中雲遊本國，逗留三年，著作《神道記》一部。且摭取佛経佳句以和俗言而教之於那霸人民，日夜誦之讀之，使人興發善心、懲戒悪志也。本國念佛自此而始。
十六年，楊壯盛授仲頭御鎖側。今按諸家譜，自古至今，未見任此職。但有楊壯盛【山內親雲上昌倫】嘗授此仲頭御鎖側官職耳。而歴年久遠，何世始置，且為何廢之，莫從稽詳。[1]
十七年，総官野國自中華帶來蕃薯，以播於國。総官野國，野國邑人，自中華蕃薯植於盆上而帶來。麻平衡【儀間親方真常】聞之，徃乞其苗，且問栽培之法。野國告之曰：「蕃薯條為圈埋之於地。已當實熟之時，掘以食之。」平衡如其言，以為栽植。歴乎數年，蕃薯繁多。一年，凶荒，五穀未登，民人饑饉。平衡掘用蕃薯賑濟。人民時念蕃薯，以補五穀。本國珍寶莫大於此焉。即切蕃薯條，播之於野。歴至十五年間，人皆知蕃薯，以充飯食，廣敷國中矣。至於近世，於野國港西地洞中創建石堂，奉安野國神骸於其中，每年二次祭祀之。亦野國里砂邊等三邑人民，二三月中擇吉祭祀其墓，以祈豐年。亦小祿郡儀間人民致祭於儀間赤平，以報野國之恩也。
始以天界寺為廟。此廟伹請貴戚可受王薦者而奉安於此廟。著為定規。
十八年，冊封使夏子陽、王士禎等至國。辛卯之春，王遣正議大夫鄭禮等奉表入貢。始以尚永王訃告於朝，並言：「國方多事，未暇請封。」禮部咨言：「父王既薨，宜速請襲爵，鎭壓國人。毋以地方多事為辭。」至甲午冬，使者於灞等迎接京回貢臣。時於灞等自為世子尚寧請封。福建撫臣許孚遠以海氛未息，議奏遣使齎勅至福建，聽來使面領；或遣慣海武臣同彼國使臣往，尚其無虞。神宗曰：「待世子表請，然後如議頒封。」禮部議奏：「今已海氛甚盛，但取具該國王舅、法司等官印，結與世子奏本到京，即頒勅封，不必遣官。」神宗曰：「琉球既來請封，宜選廉勇武臣一員同往行禮。」庚子秋，長史蔡奎等仍請襲封。禮部右侍郎暑尚書事朱國祚奏言：「琉球國僻處東南，世修職貢。時當承襲，屢遭倭警，延逭至今。既経世子尚寧奏請，相應准封。其該用皮弁、冠服、紵絲等項，宜照例應付。遣官已奉明旨，但據其陳乞情詞，投引會典，必以文臣為請，惟聖明裁定。」神宗從之，命兵科給事中洪瞻祖、行人司行人王士禎爲冊封正副使。但海氛未息，而未及開洋，瞻祖以病卒，命以兵科右給事中夏子陽代之。乙巳之年，神宗命正副使夏子陽等作速渡海，以彰大信。仍傳諭本國：「以後領封海上，著為定規。」於時夏子陽等齎勅至國。而撫臣徐學聚，同巡按方元彥，以濱海多事，警報不止，奏請如前旨，遣武臣前往。夏子陽等且言：「屬國言不可爽，使臣義當有終。乞堅成命，以慰遠人。」神宗從之。至於是年，神宗遣正使兵部右給事中夏子陽、副使行人司行人王士禎等齎詔至國，諭祭故王永，封世子尚寧為中山王。仍賜王及妃冠服、綵幣等物。既而照例，全竣歸國。
十九年，神宗補賜閩人阮國、毛國鼎。萬曆丙申，王遣王舅毛鳳儀等謝襲封恩，附奏：「洪武、永樂年間賜閩人三十六姓，其孫子知書者，授大夫、長史為修貢謝之司；習海者，授通事、總管，為指南之備。今世久人湮，文字音語，海路更針，常至違錯。乞依往例，更賜數人。」禮部以聞。翌年丁未，神宗仍以阮國、毛國鼎二人，許入本國臣籍。即今唐榮阮、毛二姓是也。
二十一年，始置宮古山砂川頭職。嘉靖年間，鯖祖氏仲宗根豐見親玄真三男宇真乃古擢為下地大首里大屋子。萬曆己酉，國中與人【童名武佐】入貢中山，時亦擢為砂川大首里大屋子。官子、島頭三貢自此而始焉。
日本以大兵入國，執王至薩州。本國素與薩州為隣交，紋舩徃來，至今百有餘年。奈信權臣謝名之言，遂失聘問之禮。由是，大守家久公特遣椛山氏、平田氏等來伐本國。小大難敵，寡不敵衆，王從彼師軍到於薩州。
二十三年，王自薩州回駕本國。王留薩州已経二年，王言：「吾事中朝，義當有終。」大守公深嘉其忠義，卒被放回。然後國復晏然。
創建宮古山祥雲寺並神社。《遺老傳説》：徃昔之時，宮古島邪神妖魔屢出於世，大惱人民，不堪其憂焉。平良地誌禮滿里有平良大屋子者，嘗入貢中山。公事已竣，那霸開舩。回到中洋，陡遭逆風，漂至高麗，而言語不通、容貌相異。高麗人忽擒平良，置之於几上，將斬其頭。平良潛然流涕，仰天告救。遂指琉球二字於地。高麗人即知為球人，解縛慰之，給糧瞻養。已經五年，送至北京。又逗留三年，值乎琉球貢使歸來中山，平良想已逃其苦難，全命以歸者，豈非天庇耶？乃請波上山大權現歸至故鄉，創結茅菴，奉安之於其中，以為崇信。自此之後，惡魔退避不敢惱人，一島泰平，四民安樂。萬曆辛亥，薩州檢察使奉命來臨此島量丈田地。回至球國，檢察使題請國王，幸准其請，創建神社並寺院於平良地，名其寺曰龍峯山祥雲寺。即奉達磨大師、釋迦如來，蓋以陶瓦，而奉移大權現麗美輪美奐矣。乃延山月，以為開山住持也。
王裁諸郡按司掟，始建地頭代。[1]
菊隱任相臣加判役。國相尚宏【具志頭王子朝盛】卒。由是西來院住僧菊隱國師實授此職。[1]
二十四年，毛泰運授貝摺奉行。毛泰運【保榮茂親雲上盛良】奉命任貝摺奉行，兼管繪師、繪物師、木地引御櫛作、三線打矢作等匠夫之事。然而此等匠夫自何世而始，不可得而詳也。
神宗命十年一貢。萬曆壬子，王遣栢壽、陳華等咨言：「王已被縱歸，國復安然，仍遣使修貢。」神宗命福建布司移咨本國，言：「琉球新経殘破，財匱人乏，何必閫闕遠來？當厚自繕聚，俟十年之後物力稍完竣，然後復修貢職，未為晚也。」遂定十年一貢為例。[1]
二十六年，欽德基生異人自了。欽氏諱可聖，童名真竈，首里之人也。父欽德基【城間親雲上清信】，母馬氏思乙金。始生口唖，父母以為廢人，不教以讀書。八歲時，以手指天日向其父，欲有問狀。父以為唖子故，態不之答。乃登海山絕頂觀日所自出處，晨往暮歸，如是者月餘。忽鼓掌大笑，似有得夫天地旋轉、日月升沈之理而快意焉。自是遇一事、見一物必窮晝夜思索，務得其故，而後已類如此。其兄覺鎗棒法，自了從旁竊勸，盡得其妙。後凡於庭中試其技，自了見之，冷然而笑。兄怒曰：「汝以我有破綻處，或者汝能之乎？」自了持棒下庭，盤旋飛舞，勢如矯天游龍，操縱靡不如法。其兄始愧，服不敢言。一日，同里中兒登山，見一羊從高巖墜下不死。自了凝眸而思，默想所以不死之故者，良久，忽大悟，遂飛身下岩。衆大驚，以為必死。下山視之，無恙也。其弟借鄰人書，置案頭。自了翻閱畢，弟持去。自了索筆疾書始末，無一字錯落。喜臨池學帖，筆如龍蛇，得王右軍遺意。善鐫圖章，刻畫古樸，有秦漢風。尤工丹青，凢古人墨蹟，摹倣逼肖，雜之古畫中，無有能辨之者。後乃以善畫得名。中山王聞之，召入內廷命畫。凢山水花竹翎毛，筆筆入神。王愛之，常侍左右，賜號曰自了。崇禎年間，冊封行人杜三策至中山，王出自了畫索留題。杜公大加稱賞，比之顧虎頭、王摩詰，以為近代無有也。迄今字畫流傳國中，人得之如獲至寶。年十八，無疾而逝，葬三日後塚開屍脫，唯餘空棺，衣履異香繚繞不散。惟獨恨自了無文章傳世耳。使其父教以讀書，則古文詞詩歌必能追蹤往哲不則，天或假之以年，閱歴久而聰明生，未必無詞藻可觀也。
二十九年，向洪基授平等側官。本國設建此職，未詳何代而始焉。伹向洪基【與那原親雲上朝智】授此職，時專掌平等所並首里事至於近世，兼仕取次職。
宜巨卿授浮得奉行。宜巨卿【內間親雲上董德】為浮得奉行。《題奏全抄》云：崇禎年間尚豐王時，有浮得奉行職。而後無任此職者，未詳何世而廢止也。[1]
毛振藢授當頭職。毛振藢【上江洲親雲上盛相】嘗為當頭，而何世而建之，為何廢之，不可得知也。
三十一年，始制八卷冠。《遺老傳》曰：昔時以乙丈三尺之布纏頭，八重山卷以為冠，故曰八卷。是年，王幸久高島，行到中途，忽遇大雨，群臣衣冠盡濕，而萎獨有蕭元瑞【仲地築登之名禮】所戴之冠無有濕貌，異乎群臣之冠，不散凋萎。王奇異之，伹有蕭元瑞八卷冠由極為質地組布為皮。王深褒美之，即令群臣僉倣此八卷冠也。【《神道記》曰：本以一丈三尺布纏頭，布分薙囯，改造八卷，分薙玉，乃黃自昌·脇名國親雲上吉治也。未知孰實。以此考之，今八卷者，始於黃自昌，而蕭元瑞次之也哉。】[9]
附：
一 我國土瘠少，國用不足，故與朝鮮、日本、暹羅、爪哇等國嘗行通交之禮，互相徃來，以備國用。萬曆年間，王受兵警，出在薩州。時王言：「吾事中朝，義當有終。」日本深嘉其志，卒被縱回。自爾而後，朝鮮、日本、暹羅、瓜哇等國互不相通，本國孤立，國用復缺。幸有日本屬島度佳喇商民至國貿易，徃來不絶。本國亦得頼度佳喇，以備國用。而國復安然。故國人稱度佳喇曰寶島。
一 萬曆年間，向益國【越來親方朝上】一日巡至各處，取來花梢【俗叫花具】，歸來收港村。偶遇驟雨，日落西山，將至黃昏，避雨於墓前【在其橋北面】。忽有墓外告訪一聲【俗叫御左右來】，即自墓內亦有應一聲【俗叫誰】。又墓外有聲曰：「予今燃眉缺乏，由是前日汝所借之錢要以使用。屢次催促而未見償還。至於目今缺用已甚，請乞早速返給，補其缺乏。」又墓內有聲曰：「予要以火速奉償，無有錢寶。而俟延已久，今於獲罪已多，請宥其罪矣。於本月之開當回忌日，想子孫有燒紙而祭，必於其時以致奉償。伏乞寬數日，以貺全恩。」自此之後，寂寂寞寞，無有一聲。向益國深奇異之。此時雨又暫晴。即到收港村，問墓主人。村人曰：「其墓主者，今在仲間邑，名稱西原。」向益國又徃至他村，訪其子孫，細告一遍。西原流淚曰：「亡父忌日，與君之語不稍異也。然子孫自素窘迫無倚，而告不孝。」深恨不能供祭祀而哭淚如雨，不敢少止焉。向氏即發給米錢，以濟貧缺。西原深拜謝之。當其忌日，謹供祭品，以致祭祀。其夜有靈夢，細告西原曰：「深蒙向公洪恩，祭品甚厚。況復前借人錢屢被催促，延至數旬，難以送還，羞愧最深。今日以其祭錢全為償還，以致安心也。汝明晨必徃向府，以致謝恩。」翌日，西原早徃首里，拜謁向公，告説靈夢，深為拜謝。自此之後，西原子孫每年製酒獻向府，以報鴻恩。是故今呼其墓曰御左右墓，又稱被催賃墓。
一 萬曆年間，親見世地內有一公藏，名之曰金庫。但有大屋子、筆者，而屬於鍛冶奉行亦理其事。至於近世，毀其公庫。[1]
一 萬曆年間，毛時儀【安里親方清房】任石木鐵三奉行主取職。未知何世而始，亦為何而裁也。
一 萬曆年間，唐榮鄭週【俗曰萬古長史】時奉命書天界寺三字匾額，以懸於妙高山大門雲爾。
一 徃昔之世，麻姑山、八重山未設績織之屋，各島人民家家績織，以出夫里布。至於此時，各島諸村邑創建績織屋一座，以為納貢之處。


