神號：天喜也末按司添。
即位元年【明天啓元年辛酉】，改建辨財天女堂。尚眞王建堂於沼中，藏方冊藏經。曆年已久，經朽堂壞，而成空地。由是命輔臣改建辨財天女堂。 
二年，葛葉萋授文子。葛葉萋【屋良里之子秀名】為勝連、具志川、越來、讀谷山、北谷、仲城、浦添等文子。至於後世，無有此職，歴年久遠，未詳何為而始也。
毛泰運授百次御鎖側。毛泰運【豐見城親方盛良】仕百次御鎖側職。至於今世，未聞任此職者。而歴年已久，何世建置，為何裁去，莫從稽詳。
和德茂授石大勢頭。和德茂【具志川築登之景條】嘗為石大勢頭。而未詳何世而置且廢之年紀。
翁啓豐始授御書院當官。今置三員，未知何代而始焉。今按諸家譜，但有翁啓豐【具志川里之子親雲上盛長】曾任此職也。[1]
喜宗命定五年一貢。王舅毛鳳儀【池城親方安賴】、正議大夫蔡堅【喜友名親雲上】訃告尚寧王薨，兼請襲封，又奏乞二年一貢，以效忠順。禮部以聞。喜宗以本國陳請情功，仍定五年一貢，著以為例。[2]
三年，麻平衡始製黑糖。麻平衡【儀間親方真常】深念本國有甘蔗不知製糖，於是令儀間村人到福建，已學製糖之法，纔於平衡家。已取甘蔗汁以𤋄黑糖，終及國中矣。
毛嗣義始授御右筆。毛嗣義【安里里之子親雲上清盈】實授此職，未詳何代而始焉。今按諸家譜，但見毛嗣義曾任御右筆也。[3]
四年，始贈封赤地五色浮織冠毛鳳儀。王遣法司王舅毛鳳儀【池城親方安賴】入閩進京，公務全竣。至癸亥年，四到江南，不幸病卒。翌年，王深恤其出使死在外城，賜祭其靈前，並瞻封五色浮織冠。本國贈位自此而始焉。
指揮蕭崇基齎詔至國。前有熹宗登極，改元天啓。仍頒詔於福建布政司，轉令衛指揮蕭崇基齎詔來諭。崇基未至國。至甲子秋，布政司奉旨，仍遣蕭崇基，命使臣蔡堅等賫捧登極及大婚之詔至國。翌年之春歸朝。[4]
五年，設置筭用奉行。當時，筭用奉行專管諸庫御物並知行高及查騐貢舩事務。
法司官一員，率官役等到諸社祈福。竊按《達理雙紙》曰：天啓丁卯元旦及十五日，法司官一員率三百十一官員到諸社，以為祈福雲爾。【紫冠官三員、座敷九員、邊巡理官二員、平等大屋子一員、勢頭官四員、親雲上七十七員、里之子、築登之共二十一員、家來赤頭一百九十四名，通三百十一員，進城四拜，已畢，拜謁波上山權現、天尊廟、廣嚴寺、沖山權現、天妃廟、龍王殿、長壽寺神社、天久山權現、崇元寺廟、神德寺、八幡神社、荒神堂、圓覺寺廟，以祈聖躬萬歲、子孫繁榮、國泰民安。亦進城九拜。聖王出御，又行四拜之禮。】
[5]後亦裁其法司，令紫冠為社參長也。此時有西堂僧二員，先到諸社寺燒香祈福，俗呼先立坊主，而今裁去其僧，令各寺住僧燒香。
六年，穎纘賢實授金庫理。今按諸家譜，但穎纘賢【喜舍場親雲上惠安】曾任此職，未詳何世而興廢也。[2]
七年，馬奕基實授御書院親方。竊按典籍，未知何代而始建之也。至於是年，馬奕基【伊計親方良德】實授此職。[6]
八年，英助祖實授総山奉行。本國設置此職，未詳何世而始焉。至於是年，英助祖【伊祖親方重政】曾任山奉行職，專管山林竹樹之事。
賜建善寺於恩叔，以為隱居所。
附：景泰年間，尚泰久王創建靈芝山建善寺，已歴一百五十餘年，棟宇爛朽，宮墻倒塌，以成空地。萬曆己未，尚久公【金武王子朝公】、尚文公【仲城王子朝〔益〕】[7]相與商議，改換舊址，再造丈室，以為祠廟，令住僧而看守此寺。至於是年，尚豐王始將此寺永賜恩叔長老，以為隱居之處矣。【詳乎御印判文】
麻姑山分平良、下地、砂川三郡。
指揮閩邦基齎詔至國。懷宗登極，改元崇禎。仍遣指揮閩邦基齎登極詔。翌年四月歸國。
十年，蔡堅、栢壽運營請封之事。本國無接待天使之銀兩，由是特命蔡堅【喜友名親雲上】、栢壽【小祿新親雲上良宗】擢御物奉行職，令他二人運營請封之事。堅等晝夜盡心，千計萬運營銀兩，遂補其所不足之銀兩，以得接待天使。是專依彼二人之計也。
十一年，金瑞輝實授美御殿御藏御鎖側。金瑞輝【伊貰親雲上安光】為美御殿御藏御鎖側，而後不聞此職。竊按諸典籍，未詳何世建而廢也。[2]
和德茂授御殿勢頭。[8]和德茂【久米具志川親雲上景條】曾任此職，而後無任此職者。未閱何而裁者也。
始界久米島比嘉夫地頭米地，以賜有功。
十三年，冊封使中杜三策、副使行人司行人楊掄賫勅至國。明懷宗遣正使戶科左給事中杜三策、副使行人司行人楊掄齎勅抵國，諭祭故王尚寧，封世子尚豐為中山王。仍賜王及妃冠服、綵縀等物。既而照例，全竣歸國。
懷宗命定二年一貢，仍增貢船一隻。王舅向鶴齡、紫金大夫蔡堅等隨冊使杜三策等入閩赴京，謝襲封恩，附具奏，乞貢期如舊制二年一貢。懷宗纔允其請，仍定二年一貢，著為典例。又具疏言：「昔者本國每會貢期，必駕船二。近減其一，而係乎不便。乞增一船，以便徃來。」陳請懇切。懷宗嘉其忠順，悉依許之。[2]
鄧氏糸滿獻米三十斛。冊封勅使賁臨本國。當此時也，屢有大風，五穀不登，民大饑饉，公司庫藏穀物，已之費用甚缺。由是，鄧氏糸滿【任糸滿地頭職，而住居宮平邑，革去其諱】獻白米三十斛，深蒙褒獎。
十四年，傅介俊搜出殺人之賊免兄枉冤。首里普畿下【地名】有一人名叫座波。一夜，座波有事出外。行至赤田寒水川之路，倏忽之間為賊被殺。座波族人巡行各處，密訪其賊。此時吉時逢【濱比嘉親雲上孟辰】僕人聞之，將其事相說同僕。時逢曰：「殺人之賊不曾顕露，今漫說之，恐有受大災也哉。其賊未明之間，不可軽語也。」座波族人聞之，得此言，即告於平等所曰：「時逢與座波夙不和睦，今聞時逢戒僕之言，則時逢殺座波斷然無疑矣。伏乞鞠明此事，以致抵命。」平等所官捕來時逢，審問殺座波事。時逢素不知此事，然鞠問已甚，無言可辨，只獲冤枉之罪。時逢同母弟傅介俊【高安親雲上原好】深憂兄之受誣坐罪，日夜遍行各處，密尋殺座波者。一夜巡到鳥小堀邑，夜深人靜，偶看其河邊有殺豬而洗之者。介俊深奇怪之，從旁偷視，乃是汀志良次村宜壽次家人也。其一人低聲問之曰：「我家何設酒肉以為盛宴乎？」一人曰：「汝未知其事乎？家主嘗殺座波，而時逢枉冤受罪。故明日設為賀宴也。」二人密然相語之間，又問曰：「殺人之劍，藏在何處？」曰：「藏在屋樑間，不與人看也。」介俊熟聞其言，即赴平等所告訴其事。平等官到宜壽次家，取出其刀。宜壽次不能揜藏，實出殺座波情由。於是捕捉宜壽次縛入於獄，定罪斬首。吉時逢枉誣自明，以免其罪矣。
十七年，毛時輝【澤岻親方安則】授貢船改奉行。
十八年，創建里主館於那霸。遴撰才知兼全者，實授那霸里主職。此時旅館未定，借宿人家，每年給租米三石。是年，盛世佐【仲村渠親雲上普梢】奉命赴中華。時誤作公事，遂獲大罪。即抄沒其家產以里主公館。時向國用【平安座親雲上朝暢】始宿此館，而今猶然。
懷宗許貢舩納稅貿買糸紬等項。紫金大夫蔡堅使者毛継善奉表貢方物，併奏乞柔遠施恩，許本國納稅，貿買糸紬等項，以備國用。禮部以聞。懷宗命経部議，許之。
十九年，南蠻之人飄到八重山，掠取一幼女，開舩回去。
附：
崇禎年間，尚文公為世子時，創建東宮【俗稱中城御殿】，永著為例。
崇禎年間，天大旱魃，田水乾涸。北谷田畝水涸已甚，五穀無熟，人民餓殍。鄧氏糸滿為耕作奉行，於是乎，從普天間邑【在宜野灣郡】後河至北谷郡邑處處築垻【俗呼井】，蓄水注入農田，以防天旱。從此之後，五穀豐饒，人民始安矣。今名田糸滿井也。
崇禎年間，山北國頭郡有當謝者，率數十人盜賊隱伏山中，晝出阡陌，脫奪行人之衣服；夜入村里，盜取人家之財物，或牛馬，或掠婦女。彼當謝原來常以狩為業，魁梧異人，膂力過衆善射亦善使鎗。兼集許多盜賊，山北人無力可敵，遂將此事奏聞朝廷。即命鄧氏糸滿親雲上為大將。糸滿奉命奉命前到山北國頭郡，即招酋長、百姓等細問盜賊隱居之處。酋長、百姓曰：「今朝隱在彼山，明暮移在此林，非一定而居焉。而不知今日何處而棲居也。」糸滿聞之，無計可施。忽設一計，相共商議。糸滿獨打扮逢罪逃走者員，擔衣食物項入于山中，左徃右経，畧知賊之所在。糸滿退來，佯眠其隣林。時二三之賊忽見糸滿臥眠，捷來問之曰：「汝何處人，何故而來耶？」糸滿起答曰：「我乃首里之人，名叫糸滿。項日與親族不和，將要流遠。故扮裝商人，逃走國頭。今聽得朝廷傳檄文於各縣，無處不探，無身可免。早要入山逃免而來至此處。萬祈𦔳一命。」賊聞之速回，告當謝。當謝即來見之，果是首里糸滿，素當謝所知者也。因問其故。糸滿逐一說話一遍。當謝深信其言，而不知為其計，以為憫憐。既而謂糸滿曰：「自今而後，與我等為黨，常以盜為業，不拔一毛，不費一錢金銀帛幣，伹隨心之所欲，而臻汝亦肯否。」糸滿大喜曰：「多謝多謝，汝之所計，決然有利。至今而後，可從汝之命。」已交數日，逃出山外，密告酋長百姓等曰：「汝等至某日，率數百人來于山中，埋伏各處。見有我號，一齊出來，可擄彼賊。即以燒火起煙為號矣。」酋長、百姓等至其日期，率領數百人分伏各處，待有其號。而歴數時刻，不見其號。那時候糸滿招集賊等於一家。自昨至今，與盜賊等共設酒宴。彼賊等飲酒一杯，糸滿詐飲二杯，甚為醉貌，先賊而眠。後亦賊等悉皆醉眠，有大打呼。糸滿暗起出戶，求繩取葛綢縹家門，煨燒一屋，火煙大起。酋長百姓等見之，早入山中。只見賊等被綢入屋內，難以逃走，為糸滿計畫，被擒擄，共計七十六人。即日引至首里以告獄官，各座其罪。專因糸滿一人良計往來人們解驚恐之憂雲爾。
自徃昔時除夜，有按司一員，率領士臣到諸社寺，以為還願。今番裁去還願之禮。
王坐於殿，時有一大臣穿大綠衣以趨於庭。王見其色，光輝華美。詔定王子及按司朝服也。自紫巾官以至諸士，皆着大青朝服。諸郡掟目差以至家來赤頭、匠工章，皆服月白朝服。朝服四季皆用焦布也。如女服者，有阿志、阿計古、毛子【以緞綢類制為此服，而裝有袝子，乃大禮時女服也。】、繞裙【亦以緞綢為製，而嫁禮之時著於黑裙之上也。】、大青衣、白衣、大𧙥衣、大裙【此裙有二黑裙，自腰至裔，皆有槢𧚥也。出嫁之時穿之。白裙亦有槢𧚥，出外之時穿之】。
即位元年【明崇禎十四年辛巳】，始設貝摺師。曾氏國吉【後領伊平屋比嘉地頭職】隨貢使入閩，始學嵌螺法。已曆三年而歸國，於是始為貝摺師。
始賜唐榮長史司知行高二十斛。
二年，始賜御物奉行知行高五十斛。御鎖側知行高一百斛。御雙紙庫理、平等側及泊地頭，各賜知行高五十斛。
三年，始置申口重人衆、御物奉行相付。始設此二職申口吟味，名稱重人衆；御物奉行吟味，名稱相付。至於後年，改其相付稱重人衆。
四年，清世祖皇帝登極。崇禎十七年甲申，世子尚賢王遣金應元訃告尚豐王薨，兼請襲封。時聞闖賊李自成聚賊百萬，橫行天下；旋入京師，明懷宗皇帝身殉社稷，自縊煤山。於是李自成遂登寶位，建元大順，則天下變亂，海賊四起。時山海関総兵吳三桂等乃偕大清兵十萬直抵京師，殺盡賊以謝先帝之靈。於是世祖章皇帝掃靖兵亂，遂登寶位，以有天下，號曰大清，建元順治。翌年，明朝族氏弘光復定位於福建，特遣福州左衛指揮隻水梢並方物等項皆被卻，奮只得王舅等官放置瑯崎地方。當是時也，官伴水梢皆乞餕食，或五日一食，或三日一食，殆及餓殍，漸至省城，稟報其軍。即貝勒大將軍即帶球國使臣入京，誠禮部奏言言：「琉球國世子尚賢，前已遣使請封，而今前朝勅印未繳。乞遣通事謝必振，奉旨徃諭。」世祖從之。六年己丑，本國使臣等附搭招撫使謝必振之舩歸國。時遇逆風，飄到山川，赴長崎，而一同抵國。【此時本國遣返通事周國盛等抵閩，賫表投誠】招撫使還朝之日，都通事梁廷翰等護送至閩，乃前使周國盛與謝必振俱入京，奉表投誠。八年辛卯，世祖命謝必振仝周國盛等賫勅至國，諭世子討還明印。然而延至九年壬辰八月之間始以抵國。
始設烽火於各處。本國無有烽火，或貢舩，或異國船隻來至外島，只有遣使以為稟報其事。今番始建烽火於中山各處並諸外島，而貢舩二隻回至久米、慶良間、渡名喜、粟國、伊江、葉壁等島，即燒烽火二炬，一隻即燒烽火一炬。若有異國船隻，即燒烽火三炬，轉次傳燒，以為早知中山。[9]
五年，始定法司官並唐榮人外官員士臣，每逢大朝，皆穿球冠。天孫氏取蕉蔴類，成布做衣，教之於人民，以禦寒暑。至洪武癸亥，始通中華，時勅賜金印章服。自茲之後，王及百官每逢大朝皆穿中華衣冠，以行典禮。今番除法司官並唐榮官員外，改定百官、士臣皆著球衣，入見大朝禮。[2]
七年，佐敷間切上屋比久聞鳥聲預知侄禍。佐敷間切有上屋比久親雲上者，聞鳥聲預知吉凶。其弟名曰平田大親，生一男一女。女名不傳，男名叫平田佐東，勇力過人。母死後，父納妓女為繼室。兄妹諫曰：「嚴父今居間切之長，人之所共型也。豈可嬖妖妓以啓滛俗？請必出之位。」佐東諫而不已。大親大怒，妓亦進讒，相共謀殺。時有越來徒屋者，勇名大聞，此來埋伏天井，以候機會謀之。佐東不知而出，適到伯父上屋比久之家，忽有鳥啼於庭樹。伯父聞之，駭然而謂佐東曰：「吾侄今夜必有戰死之禍，當宿此而避焉。」佐東曰：「吾勇人所共知，誰敢殺我？」遂辭回家。時正三更，就枕而寢。徒屋乗其睡熟，用鎗從天井搠中心窩。佐東隨痛而醒，未即死，怒報仇而登天井。早被徒屋刺死。佐東之妹以告即公朝，罪大親為公奴。徒屋自縊而死。此其一証也。
附：南復圭【奧間親雲上快玄】始作壽帶香。由是深蒙褒美，賞賜仲城間切奧間之名。【年月未詳，故附紀於此】


