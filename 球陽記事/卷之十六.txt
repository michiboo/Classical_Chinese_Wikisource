二十年，定下庫理座所朝覲禁制。朝覲之時，不許襲袷罩衣併用罩大帶【俗呼湏具惠帶】、着小袖襯衣；又穿夏衣之時，不許着袷罩襯衣；正在位時，不許搧扇子並咳揚聲、擦洟作聲；又寧位未収之時，不許著皮襪及半襪；又不許侵過人座；又在御座內，不許吃煙；又不許他人出入；又過寶座前正中，當兩手附地而行；又不許在直座間話；又當朝覲並禮式之時，不許在位說話，其時不許不直座吃煙；又吃煙之時，不許打灰筒；又有他人來吃煙，不許久坐；又嚴令跟伴各在其停所靜肅，勿為勿畧。前經議定，今次特記牌板，掛張下庫理當役直座。
定城內禁制。城內不許開日拿扶扙，穿木履、皮履；又不許戴長巾，但大風時許之；又過於前御庭，不許搧扇子併任跟伴開傘；又不許著雨衣及蓑笠，但大風時許之；又不許非公務而急走及高呼；又不許在百浦添石墀階上穿履；又不許非公務而徃還其南北；又不許出入於御番所正中；又不許徃來於其石墀及西之御殿僊誇前石墀、奉神門前階；又有公務攜燈進城者，當於下庫理滅之，退之時報明御番頭點之，出入御門之時亦可報知其番人，或不得不點存之時，可報明其故；又番人之外不許無事而往來高阿佐那；又不許提攜醜物、粗品過於前御庭，或不得不攜之時，當從君誇之後過南風御殿之下；又提攜菜餚等類行過之時，可出入於繼世門；又至廊下及御番所時，許王子、三司官帶與力一名、小姓一名、草履取一名，許按司、親方帶小姓一名、草履取一名、或有勤隨者亦許帶之，許申口以下至小赤頭帶草履取一名，其餘跟伴留在右掖門番所並君誇之外。前經議定，今次特記牌板，掛張西廊下。
二月二十三日，久米島仲里郡有霞。此日山野有霞。小雨降後，天色已霽。見草木之葉猶染月白之土色。
三月三日，雷落大里郡與那原村。此日寅刻，雷震於大里郡與那原村又吉築登之屋，穿兩所有碎羕樑之木一個及柱一個。家人無傷，驚起，見天板有火光，相共呼號，隣人集來滅之。
三月十日，國中至久米、慶良間島地震，海水騰湧，在宮古島及八重山島亦地震，海浪騰涌，多損土地、人民；主上遣使者賜祭，且褒獎有功勞者。此日辰刻，國中至久米及慶良間島地大震。退潮時，屢次海水猛騰，尚似滿潮。在宮古島，亦辰刻地震，一刻之間，大浪騰涌三次，或三丈五尺，或二丈五尺，或十二三丈，揚置大石於岸上。其岸高於海際五丈許。宮國、新里、砂川、友利、池間、前里六村，伊良部島內伊良部、仲地、佐和田三村，多良間島內仲筋、塩川二村及水納島，共計十二村被浪沖壞。其內宮國、新里、砂川、友利房屋及石牆、樹木、土地悉被洗蕩，但各村背後、高處房屋罕存。奈水納島土地平坦，洪浪過越人家，盡被洗蕩無存，大小石塊、白砂堆湊為石原，當今難置村籍。凢舉所損各村，被浪漂屋一千五十四軒，被浪浸屋二十五軒。此時，或有他村人民有事過來淹死者；或有被浪，村民行在他村，乃保性命者；或有靠著房壁、村木等物，數日漂來，遂上岸存命者；或有被屋覆負傷，殆及危命者。在番頭目等盡心調治。或有要趨避其難，乃被流蕩者；或有不料浩浪騰涌，要行津邊以護舩隻，乃喪性命者。諸役、人民溺死者，男一千一百四十九名、女一千三百九十九名，共計二千五百四十八名。又人家有不被浪，而或有土地損壞。凡所損田畝賦數二石六斗四升三合六勺，圃場賦數四百三十石八斗九升三合二勺三才，上木穀數七石六斗六升二合五勺七才，共計四十一石一斗九升九合四勺。計其土地，共充一百二町九端五畝二十七步；破舩大小七十六隻；斃馬四百三匹；斃牛二百三十八匹；損橋三座；及障潮阿咀呢地二十九萬九千四百坪；薄原六萬二百坪；茅原十二萬百坪；藪地二萬千坪。各村番所六軒、織布屋十六軒、藍藏五軒、舩具屋一軒，俱被漂流。在番頭目等急聚人民，沠撥諸役，収葬被浪淹、被房屋覆、被木石衝而死者之屍骸。又撥勤番人赴各海邊，凢屍骸，隨漂來隨収埋。又有漂失家財、空身存命及受傷者，發出所用之穀，支給糧食，以為賑濟。急撥飛舟來報，恭呈御覽。主上驚懼且哀，特差毛維文·龜川里之子親雲上盛喜，於死者賜祭，於存無托者給糧，以安庶民。毛維文奉命，急赴彼島。主上又念八重山島隔宮古島不遠，亦恐有洪浪被洗蕩，宸襟不安。即日，命向允良·源河親雲上朝記以為巡察。且念損土地、失人民，事係至重，誠恐由躬行併政務失宜之所致也，晝夜畏慎。四月二十四日，躬率國相、法司、御物奉行、申口等官詣崇元寺、圓覺寺、天王寺，拜告先王及妃神靈。國相、法司等官謁辨嶽、末吉辨才天堂、識名觀音堂等處。五月朔日，謁普天間，俱祈國泰民安。又從四月二十五日至二十七日，令僧在圓覺寺、護國寺祈念。又多良間島悉損稼穡，飲食缺乏，盡發儲穀賑濟，尚未有敷。請新穀未熟之內，續食之穀並賦稅之穀、村用之穀皆令免難各村派出。水納島房屋悉被浪洗蕩，請免租布。宮國、新里、砂川、友利四村多失居民而損圃場，少所受土地過多。長濱、前里、佐和田、國仲、仲地五村土地多損，圃場欠少。請將宮國等四村戶籍移於彼村背後高地，又派撥長濱等五村人民配入彼四村，在番頭目詳請。因此如其所請，允之。又在八重山島，亦辰刻地震。忽自東南大浪騰涌，石垣、新川、登野城、大川、平得五村被浪洗蕩及一半許。真榮里、大濱、宮良、白保、伊原間、安良、桃里七村，悉被漂流無跡，土地亦多被洗蕩。黑島、新城二島，及附近小邑共計十九村，多損房屋、土地。凢漂流房屋二千一百二十三軒，浸濕房屋一十三軒。在番向成功·金城親雲上朝倚拜彼島員役，及人民被溺者，男四千一百四名，內馬艦水手四十四名；女五千二百八十九名；共計九千三百九十三名。又安良村百姓有津奴者，被浪漂流，遠出礁外一里餘，周章浮泳之間，忽有一丈餘鯖魚入其胯下揚浮。津奴知是救己，急抱著之。鯖即負津奴到礁邊材木堆湊之處移登，即去。此乃逃命之妙也。凢破船大小三十一隻；斃馬四百三十一匹；斃牛百九十五匹。桃林寺併權現堂一宇嶽，共計八千二百坪；其拜殿一軒、橋三座、障潮阿咀呢地三十七萬五千坪、薄原五萬七千坪、茅原六萬七千坪、藪地五萬坪、役座一軒、在番直所三軒、庫藏一所、各村番所三軒及運糧馬艦船六隻俱被沖壞。或各村內雖不損房屋，而土地亦多被洗蕩。所損田土賦數共計三百七十石二升三合一夕一才；地方共計七十九町五端八畝十六步，內田畝賦數九十五石四斗二升一合七勺七才，圃場賦數二百七十四石一升二合七勺四才，上木穀數五斗八升八合六勺。各役急遣撥飛船詳報。向允良前経奉命，即到彼島。至存命而無靠者，即發公穀賑給。又設祭臺於本藏地，備辦祭品，令桃林寺住持僧弔祭。又令向允良筆者，到在番金城親雲上墳墓併頭目兩員及大阿母等靈前，以為弔祭。又見溺死者埋葬各處沙場，不便長置。今要擇便宜之地以遷葬。奈死日尚未遠，難以遷葬。着令建石為記，俟時改葬。向允良囬國，報明其事。又房屋、土地盡被浪洗蕩，各村請擇地建村，配居各處人民。其內安良村今要建戶籍，奈湊來人民俄難安居。然有津口在，若不建村看守，誠恐不得救難船。請將平久保村人民補編入本村籍中，設建小村，以為平久保村管轄。又富崎地方亦有便宜之津口，請將竹富村居民配入其地，新開村籍，名稱富崎，使安良村員役辦理事務，其總管役仍舊稱宇良。又桃林寺及神社，亦請仍舊貫建置。稅米、租布流失之數，悉賜恤免。又正丁人口沉溺者，請自明年免納夫貨米。各役備由詳請，因此亦允其所請。又大浪初退之時，衆皆恐有大浪再作，慌張逃走，並無救溺収屍之心。惟有大川與人、大濱築登之免出漂沒之中，看見衆人如此，即便叫聚各村免難者，令其救助被諸木、家材打傷半死者。且搬運名藏村稅米，支給石垣等四村，以救饑餓。又撈出淹穀，煮造粥飯，以給救人者吃之。又未知在番金城親雲上跡影，遍探海邊，収葬其屍。此時在番筆者並頭目等有公務在離嶋，即報知其事，並召離島諸役人夫前來。次日，筆者、頭目等囬來，吩囑各人，照管諸事之間，諸役人夫坐駕小舟數十隻來到，使其分發調治受傷者，且収葬沉溺者。又大濱妻被石垣覆傷而死；弟及児俱溺死；母親被屋覆傷，已及半死；同妹及子調治，奈無其騐，至七日而死。大濱逢大變，正在歎惻之中，能盡心力療治母親，兼救人命。因此新在番及各役報明其事。朝廷因彼大濱大變之間，照管諸凢事務，壬辰年褒敘階，越勢頭座敷位，賜綿子二把。又在番筆者容以善·真榮田築登之親雲上義摶遭二男容良龍·真榮田子義篤溺死；頭目大濱親雲上遭児孫被浪流蕩，妻被屋覆傷，至七日而故；上原與人遭父親並妻子孫被浪漂流，皆哀痛度日。奈諸員役無料理急事之心，乃不得已而出，勵勸各役，晝夜遍巡各村，拾収溺死者屍骸。且查定諸凢賦稅田圃併流失物件，急遣飛船詳報。又見稼穡品物被浪洗蕩，深恐糧食難繼，即令植番薯等物。且盡心力照管諸事，向允良報明其事。因此壬辰年，褒獎其功，賜上布各三疋。
八重山島赤蠅發生。四月初八九日以後，諸村赤蠅発生，群集牛馬嘬之，防之不止，漸瘦而斃。共計鋤牛三十二匹、牧牛十五匹、乗馬九匹、牧馬十八匹。二十日以後，大雨連降，其蠅漸去。
八重山南風見、仲間二村地震，地䧟水湧。自七月十九日至八月初五日，東海有聲猶雷鳴，晝夜每鳴，地震八九次，嗣後漸止。又仲間村驛路中間地䧟水湧，其圍一尺許。又村前汀場地䧟水湧，其圍二尺許。其時大地及離島無有地震。
六月二十四日，加增東宮御近習役三人，共充六員。
七月二十五日，額定東宮員役俸祿。額定東宮親方、大親三員，每員役知高各二十石；御物大親一員、座敷大親二員、御與力三員、御右筆一員，每員俸米各三石、雜穀各二石；御右筆相附一員，俸米二石、雜穀二石；御小姓三員、御庖丁二人，每人俸米各二石、雜穀各一石。
九月二十五日，世子尚哲移徙東宮。
十月二日，准小祿縣遷驛於安次嶺、赤嶺之前。小祿縣驛設在本縣之偏地，各村到驛路有遠近，甚屬不便。安次嶺、赤嶺兩村前地，約在本縣之正中，各得徃還之便，地理亦善。因其各役詳請。故准遷其地方。
二十一年，疫氣大行，諭賑庶人，併省免喪服。是歲正月之間，高嶺縣與座村疫氣始發，漸行世上，死者甚多。若夫醫生遭喪守制，妨於療治。只准其服父子、兄弟之喪，如餘服盡免。有官職者，亦多染疫，且居喪，缺欠公務。二十五日之喪，照以日易月之制服之。二十日之喪，惟服五日。十日以下之喪，殯葬日服之。又於觀音堂併御侍所及金城大樋川儀保御侍所，動用公項，備辦品物，令禪家僧祈禳。又主上軫念有人不賑而致餓死者，着發倉廩，可以周濟。於是，自首里以至田舍，各設主取，至野外藔居者徧為巡察。或有日榮以為食之人，而闔家臥疫不能拮据，亦無人賑救者，首里、泊、那霸、久米村發御貯米濟之，諸縣發各貯米濟之。至其或有財產之人，而全家患疫不能烹飯亦無人照顧者，則令其與中及親族以照顧之。雖然有不得相周以致死者，比及五月，疫癘漸止。自國中至伊江島死者共計四千五百六十餘人。
四月二日，准遷平良村於舊籍。豐見城縣平良村，康熙二十二年遷於今籍。自爾而來，百姓漸乏，居民減少，太及劬勞。夫舊村籍土地瘠薄而且磊砢，新村籍土地膏肥而宜稼穡。於今舊籍開營田圃，則獲収加多。況至田圃用水有徃還之便，風水亦吉。因其管之各役詳請。故准遷於舊籍。
五月十四日，始定稲穗祭並其大祭有係大禮，嗣後世子亦入朝行，永著為規。
六月二十一日，準定王子及三司官以每年春夏俸祿之初奉獻世子，因法司具奏，故准之。
九月，始定役使首里、泊、久米村、那霸民夫。是歲瘟疫流行，因僱人居少世上。不得已，發貴工值僱工。奈至疫止後，尚求貴工錢，甚礙役使。權且用各縣民夫，以備役使。但疫癘之後，正在農務之急，若違此時役使，誠以增民困窮。暫免役縣，額定首里、泊、那霸、久米村等處，每村設立主取各一人、筆者各二人、百姓頭各三人，使之管束民夫。當各公所使夫之時，額定每月起初一日至初十日，真和志平等之民供役；自十一日至二十日，南風平等之民供役；二十一日至三十日，西平等之民供役；令各民輪流供役。其上夫給工值二貫文，中夫給一貫五百文，暫廢舊立腳頭。
十月十五日，褒獎宮城鑄鏡。真和志村宮城築登之親雲上，始鑄八重山桃林寺權現堂之奉納鏡三面，已成，甚美。因此賞賜褒書。
十月十六日，褒獎宮古島人多良間首里大屋子等候定時刻。宮古島原無定時刻之法。多良間首里大屋子、脇目指多良間築登之兩人盡心，窺定時刻，較日影臺等無有錯差，得以本島之便。因在番頭目報明其事，褒獎兩人百棉布各三端。
十二月朔日，准本部縣復置檢者。本部縣嘗廢退檢者役，令保長等教督。但百姓怠惰而不努力，因此兩総地頭、田地奉行詳請。故准置檢者。
二十二年正月，準定王子座敷加置假與力一人。王子座敷與力，乾隆三十一年，每逢禮式、賓會，有所不便。故加設假役一人，共充三人。
十一月十一日，雷落宮古島前里村，擊死前里。是日未刻，宮古島前里村百姓真田前里及其女真佐利、池間村百姓奴知手三人，自圃回家。経過橫武嶺邊時，大雨雷落，擊死前里。驗看其疵，燒傷百會穴三寸許及腹周圍一尺許，其餘無恙。
二十三年正月十日，諭定元旦及上元、冬至，遣使進香於天王廟。元旦及上元、冬至等日，主上原無進香於天王廟之禮。特諭，嗣後遣御書院奉行進香，永著為例。
久米島仲里縣雨雪交降，草木之葉似染月白之土色。【俗叫知屋加留土。】正月二十七日，久米島仲里縣天陰時下雨。二十八日辰刻，細雨交雪而下。其後見草木之葉，似染月白之土色。
三月十四日，褒獎與那國島松原夫婦之孝。與那國島宇玉松原及其宇戶那志，天性孝順。於乾隆十五年，其母沒世，父再娶妻。不幸父併繼母共患結毒，不得躬自起坐飲食，常臥床屎尿。且結毒甚有臭氣，每日以湯洗之。此時宇戶那志產子歴四個月，但療治舅姑兼難鞠育其子。乃托其母以為養育，夫妻晝夜輪流侍居父母之側，盡心調養。且雙親平生所嗜之物，購於各處進之。已歴七年，保養無少怠惰。父壽七十有一，母年五十而死。又與島人相交和睦，本島各役併在番頭目等粘結於村民僉呈，報明其事。朝廷嘉彼外島之人而能如此，賞松原，陞階越築登之座敷，並賜白棉布二端；賞妻，賜白棉布三端。
本日，獎於那國島女人加良差節義。與那國島仲底仁屋之女加良差，年三十四而為婺婦。父母、兄弟憐無其子，屢要改嫁。加良差意想舅姑丈夫既逝，無人主祭，何忍棄之改嫁？固辭不從。乃養甥以續。其後家業不怠，每逢忌辰、佳節，能薦饌具於神位。経今年五十三歲，能守貞節。夫彼地方屬在邊海，婦女之習輕而少正。唯加良差拔於萃群，守節如此。於是在番頭目等粘結於島民僉呈，報明其事。朝廷褒加良差，賜稱築登之座敷妻之位銜，並賜白棉布二端。
五月七日，定具志川縣主毛世英直縣教督。具志川縣居民極窘，挹逋貢賦。或欠債者，或賣身者，不可枚舉。曾既設下知役，令其籌畫，尚未見効，貧寠倍加，風俗亦頹，不見興美。因此廢下知役，囑兩縣主直縣教督。今因按司患病，其不愈之間，唯縣主一人直彼地方，督之以所行事務。當知會按司舉行。
七月，准東宮置御別當役。原是東宮不設御別當役，王城別當役兼務其事。但遇王上行幸之時，有欠世子行列。故大親詳請，准置其役。
七月二十七日，雷落於與那霸堂村諷端多松林，鄰家無傷。
十月二十九日，准遷真壁郡糸洲村於前田原。真壁縣糸洲村曾遷本籍。自爾以來，無有蕃息，漸及衰微。況安里、小波藏兩村，於頃年退遷後面，糸洲村挺然在前，地理頹敗。但民地之內有前田原，風水善吉，更有耕田汲水之便。因村民併管之各役詳請，故准遷於彼處。[1]
十二月，定置御道具當役假筆者二人。原於乾隆二十六年廢除御道具當假筆者二人。但本役三人難辦公用，故仍舊設假筆者二人，循序而陞於本役。
二十四年正月，始定王妃殿加置大親假筆者一人。王妃殿大親筆者兩人，掌管殿中諸事。若不夜直殿中，恐欠不時公事。故令從每夜一人輪直。但有兩人難辦晝夜之務。故加置假筆者一人。
二月十九日，廢総橫目。在儉約時，設総橫目。因今改正條制，而公務減少。故廢其職，令寺社奉行兼行其事。
九月十日，准大里縣遷當間村於真壁原。大里縣當間村民居無憂繁榮，且其田圃用水亦不便利。夫真壁原不唯有田圃用水之便，且風水亦善。因村民併管各役詳請，故准遷於其地。[1]
十二月六日，諭置褒美科律主取，以定科律。本國賞罸素無定製，當臨事時，查考前轍，以為舉行。而舊例之內亦有不相均者。故命向天廸·伊江親方朝慶、馬克義·幸地親方良篤為其主取，編脩褒美科律，以定法制。[1]
十二月十八日，褒獎與那嶺築登之親雲上請堅貢舩併槓椇以省公費。那霸西村前任接貢舩戶與那嶺築登之親雲上，乾隆三十四年造接貢舩時，准其意見，在造舩場用火烘舩。其舩堅緻，無有泄漏。亦三十六年造接貢舩時，與那嶺経請，補添龍骨【俗呼添艍】，是以得用二次。又頂帆用下布十一端造之，用得一次，請領下布十一端自染久普呂色用之；用得二次之時，只領二端以致修葺。每赴中華，省布九端，永省公費。因此掌管各役備由詳請。故賞賜上布二疋。
本日，獎接貢舩工師石川築登之親雲上。乾隆三十八年修葺接貢舩時，托潮底板五所既有朽爛。工師石川初設拔換船板之法，修理堅牢，徃還中華以得保全。故賞上布二疋。
二十五年二月三日巳刻，雷落於天王寺南邊間地，擊破大松一株長一丈五尺許，其餘無傷。
九月十九日，褒嘉渡名喜島又吉善行。渡名喜島河真又吉之父又吉築登之親雲上年五十三，而為盲目。嘉真又吉夫妻能盡孝養，及今父又吉年已八十四歲，身體康健，心常安穩。嘉真又吉生下六男三女，皆視習孝行，而家風和宜。且從弟武太又吉幼穉之時被背雙親，家業將至傾亡。嘉真又吉捐資助濟，凢所教者，無異自家，故其家業就饒，及今祭父母之禮裕為舉行。又徃年時，特到糸滿村受肄釣鱣之法，教之島人。是以島中捕鱣者多，各以其油價錢墊補賦稅之資。又煙臺邊原無用水，以致不便。嘉真又吉起見於煙臺下，掘得泉水，不唯用水之便，亦利田圃。舉島老幼見其所行，皆致心感。又為升取役，勤職多年，及今年紀已老。因此掌管各役備由詳明。故賞賜階越築登之座敷。
二十六年二月二十一日，褒獎宮古島下地仁屋精習造舩之法以教於島人。宮古島嘗無山林，所用舟楫徃八重山，乃得造作。至頃年，杣山暢茂，至今在本島可以得修造。然而未精知其法，取材木時多費人夫，又材木多損於無用。西里目差下地仁屋曾經學習造舩之法，於乾隆三十九年寫出舩隻格圖併丈尺各式格賬簿，由是初用其式。且每逢造舩，因令下地仁屋兼本職為料理。自此而後，無有諸般之費，利益本島，而顯其所習之效。因此在番頭目等備由詳報。故賞賜白棉布二端。
三月二十一日，准御系圖座置假中取一人。御系圖座原有中取三人。雍正十年，廢其一人。至於邇年，公務繁冗，不得辦理。因此准置假中取一人，循序而陞於本役。
四月四日未刻，雷落於羽地縣仲尾次村鍋平良之家，燒穿房屋，家人無恙。
十一月三日，褒獎玉城縣総耕作當嶺井等掘開水道之功。玉城縣富里、當山、奧武志、堅原四村民地之內，収得二百九石餘之田。因無源泉，不利稼穡。當旱魃時，稻禾不登，百姓憂苦。但総耕作當嶺井親雲上、夫地頭知念築登之、糸數村仲榮真仁屋三人，俱起掘闢水道之見，與檢者及四村頭目等商議。乾隆三十五年，勸勵百姓，於富里村仲榮真川、屋武多川、當山村未嶺川三川之下，築石為堤。其長六步、高自六尺五寸至八尺，留蓄流水一區。自此，掘墾水道，至於目期原長九百四十餘步，至於野禮原長六百五十餘步。其內不堅之處，掘闢泥土，而以石築之。至今已歴七年，並無水旱之患。每年収得二百餘石，永為百姓之利。各役備由報明。隨賞嶺井等三人並各從其事者，皆擢其位。
十一月三日，褒獎大宜味縣饒波村前田等掘闢水道之功。大宜味縣饒波、大宜味兩村田畝之內，饒波出口原有収得二十七石餘之田，真榮武多原有収得九石二斗之田，共得三十六石餘，皆天水田。天旱之時難以稼穡，村人均賠以其稅，百姓不免其憂。乾隆三十三、三十七兩年旱魃之時，饒波村前田築登之親雲上、前山川親雲上、総耕作當平良築登之親雲上、耕作當金城築登之俱用心意，見察可闢水道之場。於古志波邊川築起塘井，高一丈三尺、濶一丈二尺，鑿疏岩石二十二步餘，以為水道。其長三百七十步餘，設樋長二十步，引注田畝，故無天旱之患，以得稼穡成熟，其田亦肥，永為兩村便利。各役報明其事。隨賞前田等四人並各從其事者，共擢其位。
十一月，諭定每逢先王御法事，令圓覺寺、天王寺住持捧遷神位。原是先王御法事之時，有官役佐事僧捧遷神位。諭問：「嗣後當令圓覺寺、天王寺住持捧遷神位可否？」國相、法司商議，奏覆：「諭旨合禮，當遵行。」因諭定為例。
本日，定王母、王妃就席時，王妃向王母席而坐。原是王母、王妃拜謁先王時，在御書之間相列而坐。諭問：「嗣後當令王妃向王母位而坐，可否？」國相、法司商議，奏覆：「諭旨合禮，當遵行。」因諭定為例。
十一月二十三日，褒獎前任久米在番向天祥教訓百姓之功。久米島具志川縣之民，至於頃年，怠慢農業。且遭凶歲之患。況運稅舩隻亦遇風浪之難，裝貨盡致丟吊，彌至窘迫，日食難續。時哉番向天祥·松田親雲上朝顯察其情狀，體照御檢使所定條欵，勸勵農事。百姓從羕其教，所荒田圃振力耕耨。且因改掘浮溝，故天水田亦引其水，而得耕種。至諸般之事務，亦盡心力，教示百姓，是以漸興財產。原來所欠貢米及貯米、借米、村用之米共計一百六十石餘，僱錢二萬二千貫文餘，皆以田圃所獲並細綿之價盡為納清。又本縣西銘村大溝、阿良溝等處，自白瀨川原掘開水道注來，為縣中農田用水。但因不備塘井，故每逢下雨，多致損敗。每年修葺之時，費用四百餘，民夫甚妨農事。是以大溝井口築起堤坊，長十步、橫五步、高六尺；亦阿良溝井口築起堤坊，長六步、橫二步、高五尺，各備塘井。又上江洌村富祖古溝，雖係十七個所之田地用水，但源頭窄小。當旱魃時，各田不得耕種。故亦設備塘井，以為蓄水之處。又仲地、山里、具志川、仲村渠四村，田地用水有從山垣原塘井流來。然其水淺，難以通達。亦加修理，高築堤坊，故得流通。不特注田，至各村亦得用水用水。是皆賴向天祥之教示，永得保全，而為本縣之便。於是，後任在番暨保長等細加查看，備由詳報。隨賞向天祥畫軸一幅、上布二疋；併褒各從其事者。
十一月二十三日，褒獎前任久米在番毛九彩闢溝築堤之功。久米島仲里縣，自慶味原以至宇江城、比屋定、阿嘉三村路邊地方，有収得十四石餘之田。至於近年，淤泥流入，不得耕種，百姓不堪其憂。乾隆三十六年，在番毛九彩·佐渡山里之子親雲上安元教示彼島各役，見有農隙，設備浮溝。其基腳自一步半至二步，高自五尺至六尺，長九十餘步，以其泥水引而流入村後兼久圃二萬五千餘坪之處，其圃方得膏肥，其田亦仍舊為播稲種之處。又流入濱崎兼久及前兼久地方五萬餘坪之處，漸次地肥。又阿嘉村多有天水田，小旱時亦水竭，難以耕耨。乾隆二十五年，於宇座原設備塘井，長二十四步、廣七步、高八尺，自其塘口掘疏水道三十餘步，因此収得米穀一百七石餘之田，得保其水，多為本縣之利。是以後任在番、各頭目備由詳報。隨賞毛九彩上布二疋，彼島諸役亦擢各位。
二十七年二月，加置御近習寄筆者二人。御近習寄筆者素有四人。近因公用加多，難以羕務，故加置二人。
四月二十九日，准粟國島置檢者。粟國島邇年疊遭災殃，多逋貢賦。於是在番素以諸凢之事教統民衆。但其役職每年交代，因人異教，亦異民難以從。請准照諸縣之例，以為交代，至其祿糈賜麥七石。其地頭、保長等詳請其事，故准新置檢者。
八月十二日，始置大美御殿勘定主取一人。
九月十七日，主上北巡省山。【俗呼杣山御見分。】此日主上啓鑾，北巡省山。経臨読谷山、越來、美里、具志川、北谷五縣及國頭九縣。世子暨管山法司、御物奉行等官隨行。冬十月二十日回城。
十一月間，本國及外島有白浮石漂來。本國及久米島、麻姑山、八重山等處海濱，有許多白浮石【俗呼加畱石】隨波漂來。不知何方漂來也。
十一月間，麻姑山田上地方有鶴四翅來棲住。
十二月十七日，諭定授法司時直命授任。授法司時，例有具奏。但因任重，嗣後不用具奏，直命授任。永著為例。
二十九年三月十二日，諭定先王月忌之日，主上不得親拜之時，代命世子。先王月忌之日，主上不得親拜之時，原來代命詣來王子燒香行拜。但當此時，世子有與其拜，故嗣後命之舉行。
四月二十一日，准遷屋比久村於川麻志原。佐敷縣屋比久村屢遭不幸之患，居民減少，甚及衰微。今村地膏肥，圍場薄瘠，収獲缺少。但川麻志原土地瘠磽，不利稼穡。如移其地，則風水善吉，而得汲水徃野之便。況復下雨之時，村中泥水流入田圃，多為裨益。各役及村民皆請遷其地。故准其請。
五月，諭命津嘉山翁主襲繼聞得大君之任，因裁定隨從官職並諸禮式。主上命津嘉山翁主襲繼聞得大君之任，授賜知念縣總地頭並知行高二百石。因裁定官職，現置紫冠大親一員、座敷大親三員、御番頭六員、大親筆者一人、假筆者一人、庫理大屋子一人、筆者一人、士御掛九人、表下代二人、御內原下代二人、御馬馱一人、御儀者親雲上一人【兼務奏者御番】、築登之二人【同上】、外城六人、家來赤頭八人、田舍御掛八人、御悴者十人、脇付一人、御火缽阿茂知良禮一人、相付一人、阿茂志良禮六人、安嘉麻五人、小安嘉麻五人。今裁去總大親並紫冠大親二員、大親筆者一人、庫理大屋子一人、筆者一人、御茶湯庫理大屋子一人、筆者二人、士御掛十五人、表御庖丁一人、假一人、御內原御庖丁二人、下代二人、庫理當藝人、庫理築佐事一人【是從家來赤頭之內兼務其職。】、御儀者親雲上一人、築登之一人、御供親雲上三人、築登之三人、家來赤頭五十一人、田舍御掛二十二人、御悴者五人、外御番所御番二人【是從位家御掛之內兼務其職。】、主部諷頭四人【是從家來赤頭之內兼務其職。】、鐘之御番二人【同上】、外城六人、女大親脇付一人、阿茂志良禮八人、安嘉麻三人、小安嘉麻三人。又除去鐘撞堂並西之番所。又停止元旦之日在御書院庭前及前御庭米蒔之禮。有停止此日自知念、宜野灣兩縣進獻御甕、御酒、御捧。又停止元旦及上元、冬至之日，紫冠大親以下諸役及知念、宜野灣兩縣保長及位衆於惠加人等同在御庭舉行拜禮。又停止十二月二十七日為歲暮事，取納奉行一員、役人一員著色衣冠，率領國頭九縣併諸外島保長奉獻御捧物併目錄，在御庭行拜禮。又停止上巳之日為於瀨組御捧事，宜野灣、勝連、與那城、喜屋武、兼城、豐見城六縣奉獻各色海味。[1]
六月八日，裁少佐敷御殿員役。王妃已薨，公務減少。因此裁去紫冠大親二員、座敷大親二員、女大親、大親筆者一員、御道具當大屋子一員、同筆者一員、士御掛七員、御庖丁一人、假御庖丁一人、御供親雲上三人、同築登之三人、御儀者親雲上三人、同築登之三人、家來赤頭十九人。存置總大親、紫冠大親一員、御物大親一員、大親筆者一員、同假筆者一員、庫理大屋子一員、同筆者一員、士御掛十人、庫理當二人、外城六人、家來赤頭二十四人。[1]
皇上特賞國王縀疋、玉器等物。本年之冬，王遣耳目官向翼·東風平親雲上、正議大夫毛景昌·喜瀨親雲上等入京進貢。因風不順，翌年五月方到福建，十二月前徃德州。時蒙山東撫院，憐念琉球貢使大寒之時連夜上京，如貢使等當衣服無缷，但從人等衣服不足，甚致勞苦。乃捐発皮衣，傳令本地州官恤賜與力以下十六名每名各一件。但撫院衙門在遠，不能親謝。同伴送官商量，而具稟帖，請其州官以為謝禮。已及上京進貢，叨蒙皇上隆恩，除正貢外，特賜國王各色縀疋、硯、玉玻璃、甆器等物等件，賜正副使各色縀疋、銀兩。又皇上祭大廟禮成還之時，正副使、通事奉旨，同百官及朝鮮、南掌、暹羅等國使者得隨鵷鷺之班，跪接聖駕。時蒙暫停聖鑾，特遣大臣傳旨，問國王平安。遵即回奏托福。又預奉旨，賞賜竉宴、品物。蒙皇上駕臨紫光閣之時，與朝鮮等國使者恭迎聖駕。在其露臺，得隨王爺班末，頒賜滿州御茶及籠宴。且在其庭，賞正使各色縀十六疋、荷包五對、盃一個；賞副使各色縀八疋、荷包三對、盃一個。又蒙皇上幸圓明園之時，恭迎聖駕前赴其地，賜寓於園外人家，屢次與朝鮮等國使者召入御前，頒賜御宴，賞看演戲、煙火、盤扛、獅舞、相撲等藝。又賞正使縀子三疋，賞副使縀子二疋，至從人亦賜宴，留在十有一日方回公館。其餘公務如例全竣。回至福州之時，副使毛景昌在浦城縣病故，於癸卯年正使向翌回國復命。
三十年四月四日，准大里郡遷西原村於阿多伊原。西原村所耕田圃離村遙遠，所有水井泉微欠用，徃到八九町間汲水，多費時刻，百姓疲倦。今已如此，則恐將來益疲。夫阿多伊原地方有便徃野汲水，且風水亦善。各役、百姓請遷村於其地。故准其所請。
四月九日，伊平屋島島尻地方雹雨大降。此日未時，島尻地方雹雨大降。至於申時，天氣晴朗，山河、田圃俱無損圯。
五月十七日，褒賞本部郡邊名地小濱等造渡久地港之矼。渡久地港所渡之長有八十步，無有橋槓。故將公夫、郡夫日夜設立漕番，用小舟涉人民，甚屬不便。且渡久地村所耕土地隔港在北，徃還費時，有礙農業，百姓受疲。是以先年法司蔡溫·故具志頭親方巡見杣山之時，既飭於其港可設造橋。然其處皆屬砂地，且係潮水出入之地，無計可造，拖延已久。濱元村前邊名地親雲上、邊名地村故邊名地親雲上、備瀨村故小濱親雲上、具志堅村前徤堅親雲上、並里村前渡真理親雲上等任酋長時，各皆用心，設造木槓，以為人馬徃來之便。於此渡久地村亦漸興旺。所有木槓屢次頹敗，不堪修造，多費民夫。伊酋長等亦盡意慮，每有農隙，約集百姓於附近海邊，聚取礁面扁石，用小舟載運。上屆戊寅年三月興工，翌年四月矼全成。自爾以來，大風雨之時無有損圯，永為公便。且於郡中亦甚為便。掌管各役報明其事。因此每各人賜褒獎。
五月十七日，褒獎名嘉村親雲上善行。與那城郡伊計村，原來忌辰、節祭並不舉行。上屆丑年，平安座村前名嘉村親雲上任南風掟之時，兩総地頭令其為伊計村下知役。名嘉村屢徃其村，以加教示。又時喚集男女囑曰：「為子孫者，不知父祖之忌辰併節祭之禮，是滅人間之本心，誠不可然也。」因叮嚀告示。百姓漸次感発，是歲七月始行盆祭，供備饔飱，燒香致祭。名嘉村折費己資，設造掛物、神主七十一軸，分與各人。自此每逢正、七月併忌辰、佳節，即行祭祀。又行薦新穀之禮，以盡孝心。又平安座村逢暴風之災，日食已缺，百姓將及糊口以離散。名嘉村発出己資借與，不加利息。且時常給事務，而猶日不足。終當典自己仕明賬簿，借出銅錢，分借百姓，濟其饑荒。又有數人涉徃上原村迷失海路，將及溺死。名嘉村見之，駕去小舟救之，加心療治，以活其命。名嘉村多為村便，且有救人命，闔郡各役及百姓等報明其事。因此褒獎，陞勢頭座敷位。
閏五月，准唐榮考試役職時定進場人等品級。唐榮役職交代之時，嗣後考試，著作漢文並文類総師，准允自中議大夫以至黃冠進場。試其寄役，准自座敷以至通事進場。試講解師、訓詁師、通書役，准自座敷以至黃冠進場。試漢字御右筆、定加勢、通書役，准自黃冠以至秀才進場。因総理司、長史、諸大夫詳請，故准如此。
閏五月二十八日，勝連郡石嶺原雨降雷落，擊死民松。此日酉時，石嶺原雨降雷落，擊死平敷屋村農民松。
六月六日，准久志郡遷大鞁村於兼久原。大鞁村原無井水，只用山水。是以居民多為病，身死者多，而生子者少，以致民居漸少。幸見川田村東有泉水用之，以後病人少。然其水在遠，且所耕田圃離村亦遠其外，不便百凢事務。夫川田村東兼久原地方，不惟副用水農業之便，即驛亭徃還甚便，風水亦善。又本村名與器物名不異，稱呼不善，百姓皆不安心。因此各役等請遷村於兼久原，改名富久地村，而掟役亦呼其村名。故准如請。
六月二十六日，認定看守山川陵人等改著王妃殿，各役守護之。山川陵今當除去其看守人可否，宸念未決。暫且詔著王妃殿各役看守，而其看守舍，亦定發王妃殿宮項修造焉。[1]
七月，山川陵四面築石為圍。山川陵因歴王妃三年回忌，即解去陵舍，四面新築石垣，其內建門，前亦結看守舍。[1]
八月朔日，賞封真榮田裡之子祖母紫冠室位之銜。武成烈·真榮田裡之子崇嘉祖母欽氏真鶴，今番年九十九，是世上尤稀之壽也。因此賞賜紫冠室之位銜。
九月十六日，褒賞國頭郡謝敷村大城仁也善行。國頭郡謝敷村謝敷地方有出米六石余之田，係天水田，小旱則稲禾不熟，大旱則不得播種，百姓皆致愁苦。其村有大城仁也者，盡心発慮，與其村耕作當併山當等，上屆未、申兩年，自邊伊口川地高六十步之處，決開水溝。其長二百五十步餘，掛樋長三十五步，引水注田。自此以後，其田有防天旱，全獲穀數。已歴六個年，屢逢大雨，並無水損。由是見之，至於後來，可以保全，而為永代之便。又山野間地，伊等檢束，今植蘓鉄，有防凶歲之饑。此亦所為村人之便也。舉村百姓及各役報明其事。因此褒獎大城併勤勞者三人，賜各爵位。
十月，始造國頭郡名真殿，及聖主拜謁。徃昔，先王尚圓未踐祚時，在國頭郡宜名真地所尊竃神，至今遺跡猶存。舉郡人民雖為尊敬，然非公祭，所以質樸不雅。馬羕基·前國頭按司正方稟請行公祭、光舊跡。因此，命毛昌德·禰霸親雲上盛壽俾製造其殿，以瓦蓋之，擇選村民一人立為看守，免其夫役，賜赤八卷位。嗣後三十二年冬十月，主上從內院拜謁其遺跡。
三十一年正月四日，賞賜真榮田裡之子祖母綢、綿等件。武成烈·真榮田裡之子崇嘉祖母欽氏真鶴，今番登滿百歲，古今最稀之壽也。因此賞賜色檜垣紗綾二端、綿子一把、紺島細上布一端。
二月三十日，伊平屋島島尻村雨降雷落，擊死我喜屋仁也妻真嘉戶。此日當晝雨降，雷落於文子我喜屋仁也之屋，擊死其妻真嘉戶，餘無被傷。
二月，始定清明次日遣使致祭於尚文公陵。每逢清明此日，王上拜謁極樂陵。從今年始定，此日遣王子或按司一員，致祭尚文公陵。又其祭品，照寢廟例奉供。永定為例。
四月十四日申時，読谷山郡喜名村忽起龍風，損壞人家五十五軒，吹倒圍村松木六株、唐竹千餘株。
八月，停止奉獻紫差二結於聞得大君宮。每年自南風原郡獻上紫差四結，其內二結遣下庫理勢頭役奉獻聞得大君御殿。額定從今番停止之，令其殿役為取備。
九月十三日，一乳而生三女。國頭郡宇嘉村玉大城之妻一乳而產女子三人。母子俱存。
十月，准新築那霸東村河邊道路。東村只有市場一路，當市人集會時甚為擠擾，人馬來徃難通過。況於諸凢事務亦多不便。自里主館前以至東村河邊一帶，原來未有路途。若於此處新築路途，即有徃來之便。那霸官等詳請其事。故准如此。
十一月，准東宮置勘定主取一員。東宮新置勘定主取一員，額定三年交代。因大親稟請，故准如此。
三十二年三月二十八日，褒賞渡名喜島龜上原孝行。龜上原乃渡名喜島人。父年七十，齒牙衰弱，難吃硬物。每日飲食從父所好，令妻烹調供進。且因父嗜酒，故每有徃那霸之便，買酒來，每日兩次進之。夏冬衣服亦優供備。上原冬日南畝回時採薪煖寒。又躬徃那霸之時，買珍味來而進。是以父甚喜怡，上屆亥年，父年九十有一而死。夫生則無有怠慢，以盡孝養；死則舉島男女共為厚葬。且兄上原年三十餘而死，其子俱係嬰孩。上原籌畫家事，以為助濟。今番其子俱成長，家亦饒足，無欠祭兄上原之禮。且其島逢災，飲食不敷，又皰瘡流行。上原借錢貧者，不加利息，以治皰瘡。又老於農業，拾取草芥等類腐爛饒肥，其農収獲加多。島人因效其風，皆能工於農事。用糞，皆得農利。且島地褊狹，當大風時，吹颺潮水，損傷薯苗。上原預以茅薄等類造苫，看見大風將起，護覆著薯苗，是以無所損傷。不惟栽於己之園圃，常多貯之，將其所剩薯苗分與島人。夫上原，外島者，而有孝行。且於親戚及島人交以和睦。況為本島般般，設得其便。因此島人共感其志。今般其年及五十餘，酋長、在番、地頭等備由，聲明朝廷。故嘉賜階，越築登之座敷位。
三月二十八日，褒獎渡名喜島宮平仁也善行。渡名喜島東面所有津口窄狹，舟楫徃還之時多有衝擱，以及免難。其嶋宮平仁也発慮，以一人之力，築石作壇，高一丈三尺、橫二間，栽植樹木以為看定津口之記。自此日夜諸舩容易徃來。又其島蠶子都是殭死，宮平與龜桃原同徃伊平屋島，求蠶䖢來，分與島中，自此漸次繁息。又徃読谷山郡，購無鬚小麥來為播種，已宜土性，較於平素之麥熟早獲多。因此分與島中播種，共得利益。又宮平岳母年已七十餘，於上屆戌年喪一男。至寅年，其女宮平妻亦辭世。奈何老邁，無可賴之人。宮平移來奉養盡孝。夫宮平永為島中之利，又孝養岳母，人皆感悅。又曾勤煙臺司之功。因此酋長及在番頭目等職報明朝廷。隨獎築登之座敷位。
本日，渡名喜島褒獎龜桃原善行。渡名喜島所有坂坡之地不能耕種，棄為間地。龜桃原赴思於彼處，以石築，上植蘓鉄，以畱泥土，則可得耕種。遂築起為農畝。島人見之，爭先作得農圃，此島中之所便也。又曾蠶死絕之時，與宮平仁也同徃他島求之，而廣島中。又徃與福原耕場之石垣路碌䃚難行。滿潮之時，遠轉山徑而為徃還，不堪劬勞。桃原軫念，於退潮之時，自率家人，取集海石，築石為堤。自甲午年三月起工，至乙未年十月完竣。長七十間、橫三尺、高二尺五寸。自此以後，徃還易通，永為島中之便。又有島人在海破舩，將及溺死，募人同救其死。又曾有勤煙臺司之功，因此酋長及在番頭目等職報明朝廷。獎賜赤八卷位。
本日，與那城郡褒獎名嘉村親雲上等善行。與那城郡屋慶名、安勢理、饒邊等村，民地之內平田原、普那多原、安津多原、穀津利原等處田地有三萬五千餘坪，収得穀數一百二十二石五斗餘，皆係天水田。小旱時水難保。每當大旱，不能栽禾，賠納其租。百姓極受勞苦。平安座村前名嘉村親雲上、地頭代名嘉村親雲上、總耕作當前饒邊親雲上、同役池味親雲上相共商量，若築堤於松川原，從此濬疏羕溝，則可保其田水。遂將其由與彼三村民庶相議，僉謂人寡力少，不勝其任。又與郡庶細議，郡庶聽從其議。上屆申年，築堤長五十二間、橫十二間、高一丈五尺。又掘羕溝，通於穀津利原，長三百間；通於平田原，長二百五十間、高丈三尺。是以水常滿足，注入於普那多原、安津多原。厥後無天旱之憂。今歴八年，雖逢風雨，不有損壞。則見永保，以為各處之便也。因此百姓、頭目及各役等備由報明朝廷。隨獎彼四人及勤勞者賜位。
四月十五日，雨降雷落。此日雷落於西之阿佐那，擊折旗竿五尺許上，其末碎散過半。且東邊草木之葉猶似燒萎。又雷落首里內金城村島袋之家，燒其屋，人口無傷。又有羽地郡仲尾次村舩隻泊於那霸港，雷落其舩，而桅檣處處有疵。舩上人數並無傷。


