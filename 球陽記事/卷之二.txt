神號：君志真物。【《遺老傳》有云：思紹之父名叫鮫川大主，乃葉壁人，移居於作敷間切新里村場天之地。遂娶大城按司之女，生一男一女：其男思紹也，女叫場天祝。思紹長成，移居於苗代村，當時之人稱苗代大親。苗代大親通於佐敷村美里子之女，而生佐敷小按司。小按司即巴志也。又曰：美里大親、平田大親，其兄弟也雲爾。然籍湮世遠，虛實難辨。故遵世譜凡例之定規，不敢強記。】
附紀：思紹為佐敷按司，時會琉球分如鼎足，兵爭不息。見其嫡子巴志英明神武，雄才蓋世；誠有治世安民之能。遂令巴志立爲佐敷按司，而自退養老。巴志果起義兵討中山，奉父思紹爲君，自能輔翼父王，發政施仁；有功者賞，有罪者罰。臣民皆悅，中山始安。
即位元年【明永樂四年丙戌】
二年，明成祖賜祭武寧，並詔思紹嗣王爵。尚思紹遣使以武寧薨訃告。成祖命禮部賜祭賻，詔思紹嗣王爵，並給皮弁冠服。【此時成祖不遣使，止賜詔封之。】
六年，王請王茂陞國相兼長史事，並程復還鄉。王遣使表賀元旦，時具疏言：「長史王茂輔翼有年，請陞王茂爲國相，兼長史事。」又疏言：「長史程復，饒州人，輔臣祖察度四十餘年，勤誠不懈。今年八十有一，請命致仕，還其郷。」成祖悉許之。[1]
九年，山南王兄達勃期謀弒汪應祖王。山南王承察度無嗣，臨終，遺命從弟汪應祖以攝國事。永樂二年，汪應祖受封於朝。其兄達勃期心甚痴之。永樂十二年，謀弒應祖纂位。【汪應祖在位十一年】各寨官並諸按司合兵誅達勃期，推應祖之長子他魯毎攝國事。
十年，冊封使陳季芳等齎詔至國，封為山南王。他魯每表請襲封。成祖遣陳季芳等齎捧詔文抵國，封他魯每為山南王，並賜誥命、冠服，及鈔一萬五千錠。
十一年，王遣尚巴志滅山北王攀安知。攀安知自恃武勇，淫虐無道。其臣名平原，本部人，勇力極強。其餘軍士，皆勇剛驍健之人。亦其城池甚係險阻，尤難攻撃。由是驕傲日盛，常有呑中山之意。自受封於朝以來，矜肆益甚。與平原議攻中山，毎日整頓兵馬。時中山王尚思紹，撫民以徳，施政以仁。羽地按司率兵來降，告急曰：「山北王作亂，請先動兵。若遲悞，悔之無及。」言未畢，國頭按司、名護按司亦率兵來投，報説如此。王命世子巴志急整軍馬，往征山北。巴志奉旨，便將浦添按司、越來按司、讀谷山按司、名護按司、羽地按司、國頭按司六路軍馬，分隊先往。隨後官軍大發，前至寒汀那港，擁兵渡江。攀安知原是武勇之人，兼有平原等協力督軍，防備甚密。巴志催兵攻城，城上放箭如雨，不可進攻。浦添按司大叫曰：「忠臣委身於國家，視死如歸。豈可拱手而送日乎！」言畢，奮勇先進。諸軍亦爭先攻撃。奈北軍恃固，兼得驍健之兵相助守城。攻戰數日，城不陷。巴志曰：「攀安知淫虐無道，雖有千軍，實非心服。其臣平原，有勇無謀，亦是貪欲之人。以計破之，何難之有！」遂召羽地按司等問其地勢。羽地按司曰：「此城三面皆險阻，難急攻破。而坤方尤係險阻。料是此處必怠於防備。」巴志大喜，令一人辨給者，從坤方處乘夜入城，裏把幣帛，贈平原，並以利害説之，以爲內應。次日，平原告攀安知曰：「久不出戰，敵軍必以我爲怯。請王與臣更番出戰，敵必敗矣。」攀安知從之，命平原守城，自率軍先出。巴志見北軍出城來，急傳令：「從坤方險阻處，分軍攻入。」卻催軍兵，從平坦處迎敵。攀安知武藝絶倫，奮勇衝殺，官軍敗走。攀安知趕追間，忽見城中火起沖天。攀安知大驚，急慌返兵入城。平原提刀來迎，大叱曰：「汝既無道，我降於中山。」攀安知大怒，戰不數合，斫爲兩段。始知平原心變作叛，悔之無及。只見官軍爭先攻入，如天摧地塌，無力可禦。時城中有一靈石，攀安知常拜爲神石。此日智盡力窮，叱其石曰：「予今死，汝豈獨生！」揮劍劈石，自刎而亡。由是山北復歸中山。【至今神石尚存，而有十字劈開之跡。劍名「千代金丸」，沈在於重間河。後葉壁人獲之。又：城門外一大石上有王所乘馬蹄之跡。皆山北古蹟也。】
明成祖寬使臣不謹之罪，特以遣歸。王嘗遣直佳魯，犯法坐誅。成祖勅諭王曰：「比王所遣直佳魯等來京，朕優待之。及還，至福建，乃肆狂悖，擅奪海舶；殺死官軍，毆傷中官，奪其衣物。直佳魯首罪，當寘大辟，已命法司如律。其阿勃馬結制等六十七人，與之同悪，罪亦當死。眷王忠誠，特遣歸，俾王自治。自今遣使，宜戒約之，毋犯朝憲。」
神號：勢治高真物。
附紀：巴志生得身體極小，長不滿五尺，故俗皆呼佐敷小按司。其幼年嘗遊於與那原，令鐵匠造劍。匠人急造農噐，造劒甚遲。巴志屢徃問求，匠人佯爲造劍之狀，巴志還則止。漸漸鍛錬，三年而後成。巴志得此劒，一日駕舟遊。忽然大鰐翻浪躍來，舟幾覆沈。巴志按劒而立，鰐魚畏退，不敢侵。時有異國商船裝載鐵塊，在與那原貿易，皆見其劒而要之。終以滿船所載之鉄買之。巴志得鉄許多，散給百姓，令造農噐，百姓感服。巴志爲人，膽大志高，雄才蓋世。洪武二十五年，歳二十一。父思紹謂巴志曰：「昔玉城王失徳廢政，國分爲三，勢如鼎足。自爾而後，殆及百年，兵戰不息，生民塗炭，未有若此時之甚者也。吾見當時諸按司，雖各據兵柄，皆守戸之犬，不足與有爲也。今之世，惟汝一人可以有爲。汝能代吾爲佐敷按司，拯民於水火中，吾願足矣。」巴志喟然嘆曰：「惟命是從。」即續父爲佐敷按司，調練兵馬。島添大里按司召群臣曰：「今諸按司，皆不足懼。惟佐敷按司之子巴志，英明神武，有擎天之翼。今續父領佐敷，吾甚懼焉。況吾與巴志不睦，如之何則可乎？」言未畢，喊聲大起，巴志早已領兵來攻。大里按司大驚，催兵拒禦。奈巴志希世英雄，兼多勇健之兵，無力可禦，竟爲巴志所滅。巴志得大里等處，威名大振。時乃中山武寧王，壞覆先君之典刑，臣民遁隱。諸按司相謂曰：「巴志得大里，而地與首里甚近。今王失徳，禍不遠矣。」各散隱不朝。巴志謂諸臣曰：「琉球自開闢以來，一王治世。山南、山北，皆假王也。今中山王失徳廢政，何時得平二山，而致一統之治乎？」諸臣皆曰：「武寧王失徳，國勢日衰。山南、山北強暴益甚。由此觀之，武寧王非救民之主，乃傷國之螟蟲也。請先伐中山，以建基業；然後平二山，以安社稷。是萬民之幸，天理之順也。」巴志便領大兵來問其罪。武寧慌忙催軍拒禦。時諸按司閉戸高枕，曾莫之救。武寧悔之無及，出城伏罪。諸按司推巴志爲君。巴志固辭，奉父思紹爲君。自能翼輔父王，興政理治。臣民及諸按司皆服。後滅山北，遂平山南，以致一統之治。
即位元年【明永樂二十年壬寅】，次男尚忠監守山北。山北城離首里遠，【城在今歸仁】地係險阻，人亦驍徤。恐其山北復恃嶮岨而生變也，故令尚忠監守，以拒變亂。
三年，創建下天妃廟。
附：杜公《錄》云：天尊廟，昔閩人移居中山者，創建廟祠，為國祈福。以此考之，上天妃廟、龍王殿亦此時建之歟？又曰：龍王殿，舊是建在於三重城，経歴既久，移建於唐榮上天妃廟前矣。
勅使周彝等賫勅至國。春，遣使以尚思紹訃聞於朝。成祖命禮部遣行人周彛等賫勅至國，賜賻以布帛。
四年，仁宗登極，改元洪熙，冊封使柴山賫勅至國。世子巴志遣使表賀成祖萬壽聖節。成祖崩，仁宗登極，時仁宗遣中官柴山賫勅至國，封世子巴志為中山王，仍賜冠帶，襲衣文綺。由是本國始知改元。
王舅模都古等乞賜一舟歸國。王舅模都古、長史鄭義才等隨天使入京謝恩，並進香長陵。時鄭義才具呈言：「海舟経年，被海風壞；臣等附內官柴山舟以得入覲。乞賜一舟歸國，且便朝貢。」宣宗命工部給之。【竊按《吾學編》云：「尚巴志王有左長史、右長史，左長史掌國政。」《梁氏家譜》曰：「天順庚辰，奉皇帝勅命，持陞中山王府長史司。」而歴年久遠，創建此職，莫從稽詳。】[2]
五年，明宣宗登位，改元宣德。前年，貢使何蒲察度歸言仁宗崩，宣宗登極，改元宣徳。由是，王遣王舅模都古、長史鄭義才、使者實達魯等，隨內官柴山至京，貢方物，謝襲封恩，並進香長陵。【仁宗陵名。】
六年，宣宗遣使賜皮弁冠服並買生漆、各色磨石。宣宗遣內官柴山賫勅至國，賜王皮弁冠服、妃綵幣等物。勅曰：「今遣內官柴山，前來賜爾皮弁冠服，並齎銅錢，收買生漆，及各色磨刀石。勅至，爾即領價収買，交付柴山進來。故諭。」
七年，創建國門，榜曰中山。【舊記曰：中山二字，內官柴山進以為額。】[2]
八年，起義兵滅山南王他魯每。他魯毎受封於朝，驕心稍動。其後奢侈日加，常拒忠諌，宴遊是好，不務政事。臣民怨之，諸按司不朝。他魯毎發兵問罪，諸按司畏懼，多投中山。他魯毎怒曰：「賊奴與巴志同謀倡亂，不悉誅滅，吾怒不息。」遂傳軍令，聚整兵馬。山南騒動，事聞於中山。巴志曰：「時至矣。」遂自率四方按司，親徃征之。山南百姓，喜躍拜迎。他魯毎益怒，率軍出戰，大敗而走。將入門，時城上放箭，閉門拒禦。他魯毎前後受敵，無力可施，被擄伏誅。由是琉球復歸一統。【《遺老傳》云：徃昔之世，球國大旱，鄉里無水，民以為憂焉。一日，人將泛舟出港，求水他處。忽見一犬從山中出來，渾身盡濕。人皆疑之：「今旱魃巴久，田野無水，不知此犬何故盡濕耶？」遂隨其犬所徃，深入山中，果然有水湧出極大，清潔且甘。則犬入水中，忽化為石。人大喜悅，高聲叫人曰：「此地有清水！來汲水，不可別去求水也！」於是求水之人盡來汲水，遂名之曰嘉手志川。從此之後，近村之人盡引此泉，注田為耕，大為民利。元延祐年間，國分為三，勢如鼎足，二山之主自稱為王，敷政施教，撫綏群民，而各遣使納款中朝。南山王傳至四世他魯每，驕傲愈盛，奢侈日加，臣民怒之。此時中山王尚巴志有金彩圍屏，粧飾甚美。他魯毎要之不止。巴志曰：「吾聞大里有泉，名曰嘉手志川。以此換之，如何？」他魯毎喜以換之。中山王自換得其泉，嚴禁其水不與人而汲之，惟從己者與之；不從者，不許用之。南山臣民及按司皆議其事，以相胥怒，暗從中山者不可勝數。於是乎中山王自率四方按司等親徃征之，他魯每被擄伏誅，遂滅山南雲爾。】
九年，內官柴山、阮某至國，賜王尚姓；柴山創建大安禪寺。明宣宗遣正使內官柴山、副使阮某賫勅抵國，賜王尚姓。時柴山損資，建寺於我國，名曰大安禪寺。至於景泰七年丙子，泰久王鑄鐘懸寺。然寺建何地，今不可考。柴山碑記云：「宣徳五年，正使柴山奉命遠造東夷。東夷之地，離閩南數萬餘里。舟行累日，山岸無分。茫茫之際，蛟龍湧萬丈之波，巨鱗漲馮夷之水；風濤上下，捲雪翻藍，險釁不可勝紀。天風一作煙霧，忽蒙潮瀾；渀湃波濤之聲，振於宇宙。三軍心駭，呼佛號天。頃之，忽有神光，大如星斗，高掛危檣之上。耿煥昭明，如有所慰。然後衆心皆喜，相率而言曰：『此乃龍天之庇，神佛之光矣，何以至是哉？是咸頼我公崇佛好善，忠孝仁徳之所致也。』迨夫波濤一息，河漢昭明，則見南北之峯，遠相迎衛。迅風順渡，不崇朝而抵岸焉。既而奉公之暇，上擇岡陵，下相崖谷。願得龍盤虎據之地，以爲安奉佛光之所，庶幾以答扶危之恵。於是掬水聞香，得其地於海岸之南。山環水深，路轉林密；四顧清芬，頗類雙林之景。遂闢山爲地，引水爲池。捄之陾陾，築之登登。成百堵之室，闢四達之衢。中建九蓮座，金容於上，供南方丙丁火徳於前。累石引泉，鑿井於後。命有道之僧董臨其事。內列花卉，外廣椿松。遠呑山光，平浥灘瀬。使巣居穴處者，皆得以覩其光焉。此酬功報徳者之所爲也。且東夷與佛國爲鄰，其聖跡海靈鍾秀者，有素矣。此寺宇之建，相傳萬世無窮，良有以。夫建寺者誰？天朝欽命正使柴公也。」
宣宗賜詔褒嘉球國一統。王遣使進貢，並具奏言：「我琉球國分為三者百有餘年，戰無止時，臣民塗炭。臣巴志不堪悲歎。爲此發兵，北誅攀安知，南討他魯毎。今歸大平，萬民安生。」宣宗賜詔，特嘉其功。
十二年，內官柴山創建千佛靈閣。明宣宗又遣內官柴山抵國。此時柴山復自損資，建閣於我國，名曰千佛靈閣，並立碑記。閣建何地，亦不可考焉。柴山碑記云：「粵自大明開基，混一六合。東漸於海，西被於流沙，聲教訖於四海。凡在遠方之國，莫不捧琛執帛而來貢焉。時東夷，遁居東海之東，阻中華數萬餘里。水有蛟龍之虞，風濤之悍；陸有丘陸之險，崖谷之危。無縣郭之立，無丞尉之官；汗樽抔飲，盡其俗也。雖然，亦屢貢所産於朝。永樂之間，亦常納其貢焉。洪煕紀年之初，遣正使柴山，曁給使中、行人等官，奉勅褒封王爵，頒賜冠冕。仍遣祭前王，使其知尊君親上之道，篤仁義禮樂之本。天朝之恩，無以加矣。當今聖人，繼登龍馭，率由舊章。宣徳二年，復遣正使山獨掌其事，蒞臨以詢之。則見其王欽己於上，王相布政於下。其俗皆循禮法，煕煕如也。宣徳三年，本國遣使，歸貢於朝。迨夫五年，正使山復承勅來，茲重宣聖化。淮海往還，滄波萬頃；舟檝之虞，風濤之患；朝夕艱辛，惟天是頼。恩無以表良心。遂三軍墾地營基建立佛寺，名之曰大安。一以資思育之勤，一以化諸夷之善。寺卒既成，六年卒事復命。迨宣徳八年，歳在癸丑，天朝甚嘉忠孝，特勅福建方伯大臣重造寶船，頒賜衣服、文物以勞之，日夜棲跡海洋之間。三軍有安全之歡，四際息風濤之患。或夜見神光，或朝臨瑞氣。此天地龍神護佑之功，何其至歟？於是重修弘仁普濟之宮，引泉鑿井，於宮之南，鼎造大安千佛靈閣。凡在諸夷，莫不向化。寳閣既成，佛光嚴整。八月秋分，又有白龍高掛，以應其祥。此嘉祥之兆，良有自也。遂立碑記，以紀其事，使萬世之下聞而知者，咸仰天朝徳化之盛，而同趾美於前人。因書爲記。建閣者：故柴山雲。」
十四年，改定貢使從人員數。禮部尚書胡濙奏曰：「此奉旨，節一切冗費，以安軍民。今四裔使臣，動以百數，沿途疲於供給。宜勅諸路總兵官，並都、布、按三司，繼今審其來者量，遣正副使、從人十二人赴京，餘悉留彼處，給待爲例。」宣宗從之。【本國貢使以二十人入京，自此而始。】
十八年，蔡讓被龜鱣救命。唐榮蔡讓，字盛亭，為慶賀通事赴中華。船到中洋，為颱風所壞，人多溺死。讓抱國簡浮在海面，萬無一生。時有一大龜忽來負讓，又有雙鱣在左右扶之。讓抱着國簡以坐龜背，任他走去。経二晝夜，走到一所。讓就登岸，乃南京之地也。讓揖龜鱣而言曰：「汝既救我，恩深難報。若我全命歸國，則教我子孫永誓，世世弗食汝肉。」龜鱣搖尾而去。讓手捧國簡，稟報官長，轉達禮部。禮部將讓奉表慶賀。時被颱風覆舟併龜鱣救讓等由，詳細具題以奏。自此之後，蔡氏之家不敢食龜鱣者也。【附：正統初年，讓遇過那霸，見市中有人將宰大龜，不忍視之，贖而放于海。蓋此報也歟？】
附：永樂年間，王定鼎丕敷教化，統御萬民，而改定國中里數，以紀廣狹險易遠近。且亦創建驛郵，以傳命令也。而萬民樂業，國家亦治焉。
神號不傳。
附紀：尚巴志王恐山北恃固而復有變，特命尚忠監守山北，稱今歸仁王子。後尚忠踐祚，仍遵舊制，封子弟於今歸仁，世世監守，著爲定規。【尚徳王驕傲奢侈，覆宗絶祀。由是貴族之徒皆遁世而隱。即今歸仁間切下運天村所謂百按司墓者，其貴族之墓也。墓內枯骨甚多，又有水龕數個，以藏屍骨，修飾尤美，皆銘巴字金紋。而一個稍新者之壁，有字云：弘治十三年九月某日。以此考之，則其貴族至於尚真王代而老盡焉。此其証也。然人沒世遠，墓圯骨露。今人問之，則運天村人曰裔孫已絶，無有掃祭者。】
即位元年【明正統五年庚申】
二年，通事沈志良徃爪哇國，市胡椒蘇木。
四年，冊封使余汴、劉遜賫勅至國。英宗遣正使給事中余汴、副使行人劉遜齎勅至國，諭祭故王巴志，封尚忠爲中山王。仍賜王及妃皮弁、冠服、金織、襲衣、幣布等物。既而公務照例，全竣歸國。
神號：君日。
即位元年【明正統十年乙丑】
四年，冊封使陳傳、萬祥等賫勅至國。明英宗遣給事中陳傳、行人萬祥齎勅至國，諭祭故王尚忠，封世子尚思達爲中山王，仍以皮弁、冠服、常服及金織、紵絲、羅緞等物賜王及妃。既而照例，全竣歸國。
貢使跟伴毆死，西番人抵命。王前遣使奉表入貢，其跟伴與四川長河西番人相毆會同舘門外，有重傷者。有司以其事聞。英宗命毆至死者抵死。
王叔尚金福附王舅馬權度進方物於英宗。王遣王舅馬權度等奉表貢方物，謝襲封恩。此時王叔尚金福附進方物。英宗賜馬權度衣幣、冠帶，仍命馬權度齎勅並綵幣，歸賜王、王妃及王叔。時馬權度具呈言，以所賜絹匹往蘇州府，易紗羅、紵絲，歸國服用。禮部以聞，英宗從之。馬權度齎勅並綵幣而歸。
神號：君志。
即位元年【明景泰元年庚午[3]】，自造船於福建。王遣百佳尾等貢方物。時通事程鴻具呈言：「來船已壞，不能返國。願以所賜幣帛造船。」禮部奏，允其請。移文福建三司，聽其自造，不得擾民。[4]
二年，國相懷機築長虹堤，以建長壽神社。《遺老傳》記：首里那霸間有海阻隔。每勅使賁臨，集船架柱。景泰三年，封使至國時，尚金福王恐其徃來不便，特命國公懷機築長虹堤。公曰：「海深波大，難以築建，此非人之能所。必得神之威力，以完築建哉。」即設壇許願二夜三日。自翌日起，海水忽涸，海底出見。爰公卿大夫以至士民，晝夜抯石塊，自安里橋至伊邊嘉麻築長堤，設石橋七座並安里橋三座，在牧志、安里間叫待，兼橋以迎天使。懷機大設祭品還願，建神社奉天照大神。又創造精舍，名長壽寺，請僧滿叟為開山住持。【素為官寺。康熙八年己酉，池上院栽植樹木。時尚貞王將其寺院賜於池上院，啓上長老以為隱居之處。】
三年，冊封使陳謨、董守宏齎勅至國。景帝遣左給事中陳謨、【一作喬毅，未知孰是。】行人董守宏齎勅抵國，諭祭故王尚思達，封王叔尚金福爲中山王。頒賜如例。既而公務全竣歸國。【二年，尚金福稱王叔，始以尚思達訃告於中朝。由是今有遣封。】
附：《遺老傳説》：那霸長虹堤之南有威部竈。昔有瀨長按司者，乃王之駙馬也。其夫人有傾國之色、絕世之姿。大城按司竊窺見之，心甚慕之。一日謁瀨長城，乃請按司同徃海邊，設席飲酒，或釣或網，以為戲遊。入夜大醉。大城乗他醉時，奔去瀨長府，侵其夫人。已及數次，此事稍露，惹世人之譏。王遂聞之，奮然発怒，忽発精兵伏於道傍，而差使召他。大城按司不知其故，驟馬進來，已至長虹堤，為伏兵所殺。從人皆潰散，軍士將其屍骨葬於堤南。又一説：尚金福王命國公懷機築建長堤以便徃來。懷機以海底已深，無力可施，恭備祭品祈天告神。一七日間，海水乾涸，即令國內人民婦女運來石塊。此時有安波根祝女，倏添一症而斃去焉。人民深憫其斃，埋於堤畔地，至於後世，屢見靈効。竟築四圍石垣以為神嶽，名之曰威部竈雲爾。按此二説，歴世已久，未知孰是。
神號：那之志與茂伊，又稱大世主。
附紀：宣徳十年乙卯，巴志王封泰久于越來，爲越來王子。景泰四年癸酉，會尚金福王薨，世子志魯將立。時王弟布里威勢甚盛，乃言曰：「吾係巴志王之子，宜承父兄業而立。」志魯怒曰：「汝乃王弟，非世子也。豈可妄奪兄王之業乎！」布里大怒，發兵攻撃。志魯亦擁兵拒戰。兩軍混殺，滿城火起，府庫焚燒。布里、志魯兩傷倶絶。朝廷所賜鍍金銀印亦致鎔壞。國人議推王弟尚泰久就大位。
即位元年【明景泰五年甲戌】
三年，冊封使李秉彜、劉儉等賫勅至國。景帝遣正使李秉彜、【一曰嚴誠，未知孰是。】副使劉儉齎勅抵國，諭祭故王尚金福，封王弟尚泰久爲中山王，並賜王及妃冠服、綵幣等物。既而公務全竣歸國。
始鑄天尊廟之鐘。
附：景泰年間，一僧至國。諱承琥，字芥隱，日本平安城人也。王命輔臣新構三寺：一曰廣嚴，一曰普門，一曰天龍。令芥隱和尚爲開山正住持，而輪流居焉。王受其教，禮待甚優，而國人崇佛重僧。由是王大喜，景泰、天順間，卜地於各處，多建寺院；並鑄巨鐘，懸於各寺。朝夕令諸僧談經説法，參禪禮佛，以祈昇平之治，雖漢明、梁武亦無能出於其右焉。誠此我國佛法之明君也。【即今禁中或寺廟，所有巨鐘，乃景泰、天順間，尚泰久王所鑄也。】王又命輔臣創建末吉山熊野權現社。【其餘神社，何年建之，今不可考。疑是泰久王之世，其亦建之歟？】景泰年間，尚泰久王新建天界寺，而何年建之，今不可考。故俱附紀於此。
四年，新鑄天妃二廟及萬壽寺等鐘。
五年，阿摩和利讒害護佐丸。毛國鼎【護佐丸盛春】自素鎮居讀谷山城，以供藩職。護佐丸之女為尚巴志王妃，彼地與王都相隔已遙，由是王賜仲城地【在王城東三里。】築城邑，遷封中城按司。護佐丸賦性聰明，英雄絕倫，而誠實恭謹，正色立朝，不敢妄行。當時諸僚皆尊信之。而奸慝之黨深忌憚之，誠為一朝之大臣焉。天順年間，王有一駙馬名曰勝連按司【阿摩和利。】，才知有餘，德義無法。其口給能變黑白，其貪心無所不至，素有弒君奪國之心。然而護佐丸深知阿摩和利之志恆，整兵馬，備武噐，以供防戰之用。阿摩和利畏他武威，以無出師路，不敢動手。一日，阿摩和利密衆小舟至與那原，前來王城，克盡心力讒愬於王曰：「護佐丸要聚兵謀叛，宜發兵攻擊。若有遲延，悔之無及。」王曰：「護佐丸心存忠義，剛直誠實，此誠股肱之臣也。何有作亂之心耶？」亦巧言曰：「若非信臣言，伏乞遣使窺他。」王被讒惑，即從其言，令人徃窺於護佐丸府，果有預備兵馬之狀。差使妄以覆奏。王大驚，特命阿摩和利為大將，即發官兵寅夜攻伐。護佐丸欲奏聞實情，而無所倚告之門；亦要防禦官軍，而無所殺戰之義。遂攜妻子至墓前。其臣士等人大怒怨之，皆要出戰。護佐丸止之曰：「王命也，豈可違者哉！」遂仰天曰：「吾何罪如此！嗚呼！天神地祗鑒予心志，以兮誠偽。」言畢，夫人及二子俱在墓前自己殺害。近侍奴僕皆守忠義，相從而死不可勝數焉。獨有一養娘抱一少子逃去國吉邑地頭，查方山【國吉親雲上真元】深憫毛國鼎遭讒就死，隱居其家內也。阿摩和利凱旋復命。未幾時，將伐中山。夫人知其謀，叛走告中山。阿摩和利率軍趕來，遂圍王城。攻伐相戰於此。王大追悔之，遂命夏居數【俗叫大城】等征滅阿摩和利。自此之後，護佐丸之丹心明於中外焉。
夏居數奉旨攻滅阿摩和利。首里州有一忠臣，姓夏，諱居數，名乗賢雄，俗名大城。其為人也，忠義剛直，武勇無比，骨骼異人，勢如狼虎。由是當時之人叫鬼大城。此時王女踏揚按司嫁於勝連按司阿摩和利，大城為其僕臣赴於勝連。勝連按司身居儀賓而放辟邪侈，驕傲已極，恆有弒簒之志。時中城按司護佐丸已當要途，阿摩和利讒愬於王而親族滅亡焉。阿摩和利幸得其志，歡喜無窮。密召臣士相議，大整軍馬，謀攻中山。時居數知其機事，密告夫人。夫人大驚曰：「災禍不遠，為我計之。」居數俟夜靜時背負夫人逃去。其難赴乎首里。阿摩和利知夫人逃去，急令軍兵將趕殺之。居數過鱷真時，見兵卒炬火趕，遂甚急，無計可施，仰天伏地，大唱神歌。【俗雲御唄。】即暴雨大降，兵火悉滅。居數喜，負夫人跑到王城。天未曉曙，扣們稟報。王怒曰：「婦女與男乗夜而來，豈為貞節者乎！」夫人泣哭，將縊於押明森樹木。王改色，急令開門而入。夫人詳報其事，居數亦唱神歌。王頗信之，猶豫未決。從首里殿內獻奏神歌。王大喜其女不失節義，且知阿摩和利之叛逆，即急傳令招聚四境軍士。未幾，阿摩和利以機事不密，大城逃去，若不先動手，災禍難免。親率軍兵趕來，放火攻城甚密。殺戰極急。幸四境軍士皆來相救，寡不敵衆，阿摩和利大敗而走。王命夏居數為大將征討勝連。居數奉旨，率弟居忠、居勇及官士兵卒前赴勝連。其城西北嶮岨，南臨海濱，東角平易。而阿摩和利武勇之人，或出城殺戰，或閉門拒禦。居數大怒，令二弟率軍攻南門。兩軍混戰，矢石如雨。居數又分軍攻擊，銳氣甚熾。阿摩和利智力既窮，守城俟死。居數假粧婦人容貌，踰於東墻。阿摩和利倚堦而立。居數飛走斬首，大叫曰：「我斬城主阿摩和利，諸軍令以聞之，投誠降服。」此時二弟戰死，軍中居數凱旋復命。此日有諸神賀大平。即王大喜悅之，遂褒嘉其功，特授紫冠位，且將阿摩和利錦縀衣裳並勝連城門樓悉賜居數。其日，諸神皆唱神歌來賀大平。次後，居數拜授越來間切總地頭職，名稱越來親方。
六年，王命金丸授御物城御鎖側職。俗説云：徃昔之世設此官職，與開國政，兼掌異國及那霸、久米村事。至於近世，兼任取次職。未詳何世而始焉。
附：大明天順年間，宮古山有空廣者，生質敏捷，才智超群。自幼稚時供奉島大立大殿。【乳名真佐盛大殿】大殿恆寵愛之，恰如珍寶，將其家事悉委管焉。大殿已及老，使男後手盛及空廣攝治宮古之政事。至大殿病卒後，手盛繼父家統，陞為嵨主，貢朝中山，而歸來之時漂至姑米山，陡染疾病，早已棄世。空廣遂奉明主之命陞任島主職，稱豐見親。至於後年，空廣到中山以為觀朝。時蒙隆恩，賞賜金銀簪。弘治年間，八重山謀叛之時，具疏朝廷，率領子弟跟隨大將征討八重山，以致平治。空廣制定貢賦，亦入中山賀，獻治金丸、藻玉一顆。次男祭金豐見親擢為八重山頭役，鎮守彼嵨。三男知理真良跟從他兄，又到八重山，遂娶名田大知女棲居彼島，子孫繁昌，富貴榮華焉。
附：《舊記》云：[5]景泰年間，嘗有一僧名曰鶴翁，壯年赴日本國參禪學道。一日，向熊野神曰「貧衲學道成就，當詣熊野，以為焚香拜禮」雲爾。嗣後參禪修行功夫已成而歸國焉，既令鶴翁住持天界寺。此時鶴翁屢次奏請拜謁熊野寺，王不准其請。鶴翁有瞻仰熊野之思，晝夜不息。一夜，夢有人來而告曰：「我熊野權現也，今欲遂汝志。明日必徃北山，高呼一聲，果有應聲，則此神驗也。」遂化清風而去焉。鶴翁驚醒，伹有異香芬馥，瑞氣纏繞也。鶴翁大喜，明且到北峯，揚大聲。果然前山有聲。鶴翁即視其所響之地，崎嶇嶃岩，非人跡之所能到，暫時留步踟躕。即有一鬼面顯像出現。鶴翁叩首九拜焉。既而題奏於王庭。時王亦有靈夢相為，符合不有少差。即命輔臣創建宮社於此地。鶴翁徘徊此地，偶獲古鏡，靈光不常，便藏之於宮內以為崇信也。後亦創造寺院，名之曰大慶山萬壽寺，以為看守宮社之所。
神號：八幡之按司，又稱世高王。
即位元年【明天順五年辛巳】
三年，冊封使潘榮、蔡哲等賫詔至國。明英宗遣正使吏科右給事中潘榮、副使行人司行人蔡哲齎詔抵國，諭祭故王尚泰久，封世子尚德爲中山王。仍賜王及妃皮弁、冠服、綵幣等物。既而照例，全竣歸國。
五年，明憲宗登極，改元成化。
慶賀使臣存閩，始學造暦。【本國造暦自此而始。】[1]
程鵬封為正議大夫。程鵬奉命為進貢使，赴閩入京，明憲宗封為程鵬陞正議大夫。未知何世而始也。竊按徃昔之世，唐榮官員奉命為正使入貢時，勅命為大夫。且勅許國王有六員大夫，時建此官職也歟？然而歴年已久，莫從稽詳。[1]
六年，王親自率軍征討奇界。奇界島畔而不朝，連年發兵，屢征無功。王怒曰：「非啻無功，反見侮辱。吾宜親領軍兵，以平賊亂。」遂率二千餘兵。路歴安里村，見有一鳥，飛鳴而過。王把弓，仰天祝曰：「若我得平奇界，一矢射鳥落；若平不得，又射不得。」祝畢，絃響矢發，早已鳥落於地。王心大喜，分駕海船五十餘艘。二月二十五日，那覇開船。行至洋中，又見一巨鐘，在于波面浮沈。遂載於船，以爲八幡大菩薩之賜。二十八日，至奇界。賊兵於港口立柵築壘，矢石如雨，決不可進。王大怒，令軍兵進攻，死者無數。王愈怒不息。老臣一人出班而奏曰：「賊兵有勇無智，破之何難？請延數日，臣必有破賊之計。」王從其言。俟到三月初五日，煙雨霏霏，當夜天黒，對面難辨。老臣令數百軍人各駕小舟，多帶火把，佯爲分軍之狀，駕赴彼島背後。賊兵見之，果中其計，止令老兵守港口，皆往背後迎敵。王大喜，急令諸軍一齊上岸，放火燒屋，喊聲振天。賊兵大驚，魂不附體，降者無數。賊首謀盡力窮，被虜受誅。王別立酋長，令治百姓。本月十三日，開船而歸。由是，王命輔臣於射鳥處建宮藏鐘，名八幡宮；並構寺，名神德。又鑄巨鐘，懸於神德寺。【鐘今尚存】嗣而王驕傲愈盛，殘害益甚。諌者罪之，諛者悅之，國政日壞。臣士遁隱者，不可勝計。
王創建大寶殿於天界寺。尚泰久王創建天界寺，今尚德王續父王之志，加建大寶殿，以祈雍煕之治。又鑄巨鐘，掛於天界寺。【至今尚存】
吳弘肇妻獻水於王，以蒙褒嘉。尚德王親率軍兵征討鬼界島凱旋。而聖舟至於泊港，諸臣及男女出迎聖主，獨吳弘肇【泊里主宗重】之妻親自戴水迎于海涯，以獻於王。王問曰：「汝何人之妻，為何汲水而來哉？」對曰：「妾是吳弘肇之妻也。竊聞聖舟凱旋，恐有津中日久，水亦瀆濁，故妾戴此清水進之於王，以洗王之手足。」於是王大悅曰：「乃是女中忠臣也。」王用其水洗濯手足而清潔之。遂王召弘肇夫婦賜宴，即夫封為泊地頭，妻封為泊大阿母潮花司，而賜之田圃【高四石二斗八，合六夕六戈】於浦添間切名嘉瑠邑。【泊地頭與泊大阿母自此而始】
始建泊地頭。王命吳弘肇【泊里主宗重】始任泊地頭職，而掌管泊邑及大島、德島、鬼界、與論、永良部等嶋。至於近世，改稱泊町奉行。後亦仍稱泊地頭，兼任取次職。
七年，朝鮮王寄送方冊藏経。王遣使徃朝鮮，呈進鸚鵡、孔雀等物。使者囬日，朝鮮王李瑈仍以方冊藏経，亦托使者帶囬進王。
九年，王命輔臣鑄巨鐘，懸於相國寺。【寺今不在】
國人弒王世子，以葬於城外。王為人聰明勇猛，才力過人，智足拒諫，言足飾非。放辟邪侈，畧無忌憚。群臣畏懼而不敢言。王已薨，世子幼沖，法司欲奉世子立。國人皆叛。遂與弒世子，以葬于禁城外。【俗叫腓城】
附：《遺老傳説》：尚德王薨，世子幼沖，國人皆叛。王妃、乳母擁着世子，以避亂難，皆隱於真王城。軍兵追弒之，遂葬之於王城巖下。其屍骸至靈至明，㨗於影響，人皆到此地為求祈之處。至於近世，真壁郡真榮平邑之人寓居首里，供奉大姓家。一日，悞為事務，將堅重罪。其人日夜抱愁，不能自安，徃至腓城，誠愨許願曰：「願神能鑒此誠，垂憐野人，賜救起罪。請奉其骨於吾邑，孫孫子子世賴瞻仰。」則神靈果騐洪庇，已速寬恕其罪。真壁人喜出望外，恭備祭品謝恩還願。遂俟夜深人靜，竊至此地，盜取其骨骸，奉安於宮里嶽內。晝夜匪懈，世為崇信。時遺一腓骨，後世之人亦奉尊腓骨，尊之如神，名之曰腓城。【子孫之內選為根所殿主。時行焚香】至於今世，每年七月初九日，真壁人子孫俱聚於宮里嶽，奉獻燒酒及神酒等。子孫皆出庭中，七次環旋，敲鼓百次而祭祀焉。【真壁地別有二屍骸，或説一乳母、一侍婢。一説新垣邑每祭祀節，真榮平村祝女兼掌其事，由來已久。至於後年，新垣村人選擢村人，將設祝女。真榮平祝女不肯從之。遂二村人民諍論，不能決定。於是乎，二村相議曰：「兩祝同到神嶽，遂揷苦竹於地。若有竹生者，當授其職。」兩祝允諾，伹到宮里嶽，虔誠告祈，逆揷苦竹。新垣祝女所栽之竹癸巳枯死。真榮平祝女之竹已致繁盛。由是新垣祝女滿面含羞，自刎而死。其侍女亦致殉死焉。人皆憫恤之，將其二屍骸伹葬於此處。此之二説，歴年已遠，不知孰是。】[6]


