三十一年，向弘烈、毛景文改修勢理客橋。浦添群驛之西、勢理客邑之東，有一大江，源出群南，曲折奔流，至於小灣，注入于海。其為勢也汪洋澎湃，不可徒涉。是以自徃古時創建石橋，使民得徃還之便。然本國徒有橋梁之設，而築修之正法未嘗知之。屢次頹敗，屢致修造，不堪其憂。乾隆辛酉冬十二月，雹雨大降，洪水橫流，汜濫已甚，石橋亦致敗壞。王深慮徒涉之苦，已當農暇之時，特命紫巾官向弘列【真玉橋親方朝近】、察侍紀官毛景文【高良親雲上盛傳】重修其橋。景文即隨蔡法司，始學決水築橋之法。乃徃其境細相其地，以移址基於西北，改修此橋，製傚中華，高大宏廠。而築石甚異堅牢壯觀，無有逆流之怒與洪水之壞焉。
褒獎赤田村具志堅孝順第友，特賜白木棉布二端、島中布三端；賜其妻白木棉布二端、島中布一端。首里赤田村具志堅築登之親雲上，乃木匠師吳屋親雲上第二子。十九歲因父家貧，析分而居。父母安否無日不問。惟憂父母年老而貧困，常有所得之財，則進而助之。曾母病，即攜妻子俱侍養病。既五年而病癒。其所用藥資及一家食費俱出具志堅之力。有兄名叫吳屋，甚患毒瘡，無力醫之。具志堅招醫治之。父曾歎曰：「今我以農為生，奈田地隣近首里者租重。雖日苦耕，無得其利。若得一僕以為幫手，勤農於知念間切百名村，則必當興家。只恨力不逮耳。」具志堅聽言，則不顧妻子，從父所欲，買僕一名，作屋於彼地獻之，自此父母稍裕。猶慮其食粗，每月助供錢米、茶葉、煙葉。後復不忍其衰老于田里，竟自買屋於赤田村，安置父母。及父獲疾，具志堅夫妻不離其側，親進湯藥。其於母病亦然。厚葬父母，亦具志堅之力也。其茲從父遺命，以弟島袋為其祀主，則以父所居之屋讓與島袋。而又助保其家，令重祀主。每逢佳節，必助賀費，亦如親在日。又有外祖父不幸，而其子早世，其孫亦幼，全賴女婿三人輪養。具志堅亦屢助其受用之費。如其祭先，必助其資。外祖父病，具志堅夫婦但養其病，既九個月未曾離側。死後祭葬之費，復以錢米助之。至外祖母病，併葬亦如此。具志堅憫其孫幼而無父母，常助家資，令學書筭，後為五主役，到閩染病，歸國遂死。無人奉祀外祖父，今具志堅祭之。
泊邑照屋屢救人命，荷蒙褒嘉，擢勢頭座敷。康熙丁酉之冬，伊江島船隻運送貢米，來到泊邑。陡遭暴風，波濤猛起，衝礁殆危。照屋忽然見之，急催雍伯雄【具志堅子興勝】，即登他船，救出檣桅，以為救生。嗣後各處船隻來到泊津，每遭暴風，或給繩索，或與椗橛，屢致救命。辛亥之夏，王子尚徹所坐駕船隻已過砂邊外，忽變逆風，難以敲到那霸。近海之人皆乗小舟，要以出海挽來。照屋隨泊筆者，亦乗舟出迎。而冥冥黑夜，不知其所在之處。忽看烽火起於崎原，照屋不顧夜更已深，撐致其所。即尚公令照屋引至那霸。乙卯年，今歸仁群船行到浦添郡外衝礁石破壞，人皆依檣，隨波飄流。此時照屋船自名護囬來，條然而看之，急下帆逆風以俟他來。奈風波大起，船將漂波。即揚帆敲撐，遙下長繩二條，揚聲大呼。其人五名依其繩而游來，其餘六人浮沉海面。照屋頻呼高聲。至於午天，風波漸大，不能撈救，囬去於家。亦俟乎風靜，催促邑人伊佐，攜去食物，共坐小舟，徃至其處，將以助濟，而不能尋其人焉。至於晚天，空空而囬。由是深蒙褒美，擢為勢頭座敷。
泉崎宮里孝母，又恩助姊妹親戚。那霸泉崎村有一人名叫宮里，位拜掟親雲上，性孝。只恨家貧，不能厚養父母，遂習銕匠為本業，兼勤耕種。其妻協力苦勤，未免困窮。時早遭父喪，其夫婦以為終身之恨。後力致家饒，自居儉素，但於母之衣食，力所及無不盡情。終其天年，每年得工錢米，必先薦之考妣及同宗、外戚、神主，然後食之。有二姊一妹，長姊無子而寡，尤可憐者也。時有次姊之女賣身爲奴，宮里贖之，以使助長姊之力食，又出米價償其債。及其年老，則親養之至。次姊及妹俱寡而家貧，収養其姊妹之所生男女七人。妹借人錢被逼索，因賣幼女，母子臨別悲哭。宮里心誠不忍，亦出錢救之。又妻之再從侄有宮里者，幼時期父貧而賣之，亦買來養之，視如己子。遂為出錢財，定婚娶妻，分立門戶。又丈父之男有賀數者，習燒瓷。時宮里保他借錢，以備行李。及歸，無力可償。宮里賠償賀數在外。時當其祖母大祭之期，宮里出祭費。又岳母老疾，其足拘攣。其子亦新鰥，無人扶母起居。宮里移來奉養數年，每冬供火煖之。一夜，失其爐火，燒屋。宮里只抱出岳母，燒毀財物，然無以悔恨。又養其女孫，助其子賀數，償債以悅岳母。
泉崎村金匠比嘉助贖弟五人，以悅父母。那霸泉崎村比嘉築登之親雲上有弟五人。父母貧窘，既賣五弟，而常為之嗟歎。比嘉亦憂之，苦勤金匠，以養父母；蓄積其餘資，助加各第，私資而贖之。
泉崎村島袋孝而和睦。那霸泉崎村島袋甫七歲時，被父賣為人奴。年長，而勵精以力桶匠，兼彈棉花。家主賞賜每月三日之暇。蓄積其錢贖身，能勤孝行，和睦親族。
泉崎村崎山之姑守節。那霸泉崎村崎山築登之親雲上姑蒲戶嫁而無子，二十七歲為寡。乃求婚者衆，守節不嫁。今七十一歲。
高嶺間切屋古村寡婦宇志守節。高嶺間切屋古村宇志嫁為德山川之妻，生男不育。次生一女，未幾夫死，時二十四歲。嗣後求婚者衆，固守貞節而不嫁。養成其女，擇婿過門，賴其養老，恩如骨肉。今宇志年七十九歲。
高嶺間切屋古村松米次忠於家主，孝於父母。松米次乃高嶺間切民氏。九歲時，父多欠貢賦，既賣家産，猶未足補，而父子各賣身。及松年長，竭力事家主。朝則先衆而出耕，暮則後衆而囬家。且月夜用其餘力於稼穡，屢助母及妹，使之不賣身。遂贖父，而後贖身。孝養父母，使妹侍母。又買囬祖宗所傳家宅，以悅父母，而終其天年。
佐敷間切屋比久村屋比久妻固守貞節。佐敷間切屋比久村有一節婦，名叫宇志。嫁屋比久，生一男一女。其夫早死，其家亦貧，難以育子。其親族欲奪而嫁，不從。雖誇之以享富育子之利，其節不變。今年五十歲，貞居二十年。
佐敷間切新里村宮城夫婦各盡忠於家主。佐敷間切新里村有一夫婦之名叫戶等，是係一寡婦之奴。夫名叫宮城，幼時被父賣為僕。年長，盡心事主，主人嘉之，求婚於戶等，以為之妻。其夫婦日則各理主事，夜則共耕私田。未十年間，所得者足以贖身。家主亦嘉其忠，欲免身價。只廹於貧，而収其半矣。妻亦善事家主，竟夫婦受其養老之託，乃併父母為三親而養之。
佐敷間切今有尚德王裔孫，有佐敷村世祭其神主於萬壽寺。佐敷今有平田文子者，其始祖乃尚德王第二子也。初，尚德王暴虐無道。及薨，其大子為國人所殺，而國亡。第二子時年三歲，乳母抱逃免死，暗長於佐敷村。固乳母貧，不能讀書，肯力農事，深知稼穡。時佐敷間切多欠賦，無計可補。彼始祖督令百姓盡力以耕，比及三年，盡補其欠。乃賞授屋比久地頭職，稱之曰屋比久大屋子。又尚德王神主在於萬壽寺，始祖大屋子每収新米，造神酒，並陳芭蕉等菓，以薦其神。今其子孫繼守其祭。
久高島世生異人。自徃古時，知念間切久高島有異種之民，賦性誠樸，聰敏過人，善為產業，家道頗富。而今其族有七八名，皆自膝至踝甚瘦無踵跗。短指長，其狀如手掌按地也。
玉城間地奧武村大城養母孝行。奧武村有大城築登之者，生八月而孤。年十四，而被母賣，夜月耕田，以助母之食；蓄積其餘。至二十五歲贖身養母。雖有二兄，不算養費，以終其天年。且和親戚、睦里人。
西原間切我謝村平良再被養母賣，再自贖身，勤儉養養母。我謝村有平良掟親雲上者，生甫二歲而母死。父即與之於桃原村寡婦以為其子。至年十五時，養母賣之。年十七歲，又加價賣與他處，月夜私耕。而至年三十乃贖，又見母有債被人逼索，便賣身以償之。至年四十一，再贖。但家貧，以破缶為鍋，以螺殼為椀。天冷，則衣編稿，夜寒則被稿席。日以耕田，夜以作籠，乃致家裕，而養母，生育六男三女。至六十一歲，因供役於國頭按司，拜黃冠位。
西原間切棚原村城間三次被父賣，三次自贖養親。棚原村有城間掟親雲上者，年十三時，父賣之償債。及成人，主人見其竭力，賞米二俵，則以運營。至年十八贖身。父又賣以償債。後主亦獎其力耕，而賜錢百貫文，則營之生利，夜耕私田。至二十三歲贖身。其債尚未清楚，因又被賣。晝則耕主田，夜則治私農。至年二十七贖囬。從此千營萬運，乃致富以養親。又有妹四人俱被父賣，落在人下，皆贖之，以致親悅。至年三十九，供役於聞得大君御殿，拜黃冠位。
兩日出昇。玉城群志堅原邑民仁及當山等，夏四月二十二日，拉牛至知武原，以致餵養。忽有日出於卯辰方位，色最青綠，無有光輝。當山等大驚且怪，站步而見之。亦有日出於寅卯方位，煌煌燿燿，大有光輝。卯辰出日，已升數竿。翳翳黑雲自南而來，蔽揜其日，既致消滅。當山慌忙囬家，告說兩日出升。此時牛大城自泉川原歸來，說其事與當山，言不相異焉。由是檢官恭具疏文，稟明朝廷。
仲城間切和宇慶村寡婦武戶貞節勤儉。和宇慶村有戶登新垣妻曰武戶者，二十五歲而寡。其雖有一男一女，俱係嬰児。人人求婚，父母亦欲嫁。武戶守節不從，旦勤儉治家。
仲城間切泊村比嘉妻孝順貞節，勤儉保家。仲城間切泊村比嘉之妻生一男一女，其夫早死。更多受舅姑所傳之債，上有老姑而多病，下無一人幫助。獨或織布収工錢，或拾農夫所棄小蕃薯，以供衣食。有時得些餘，即為蓄積。竟償債養姑守節。而又與宗族、親戚相睦。
仲城間切屋宜村寡婦蒲戶貞節而孝。屋宜村松照屋之妻名曰蒲戶，生一男一女，而其夫先亡。時二十五歲，其色未衰。人爭求婚，父母亦欲奪而嫁，固執不從。今貞節持身，勤儉保家，奉養舅姑。及死厚葬，至今豐祭。而孝心猶厚矣。且和睦鄰里。
仲城間切喜舍場村寡婦思戶竭力再興家道。喜舍場村有一寡婦名曰思戶。二十六歲時，其夫安里掟親雲上病久而亡。未幾，舅染病，竭力養病，亦久而亡。連遭此禍，耗費家財。既典私田，又借米一十二石，勢似無可奈何。俱思戶日夜織布，兼為耕種，勤勞多年，未嘗些怠，以償債贖田，再興家道。長成男子，令之學筭學字，供役於東宮也。
仲城間切伊舍堂村島袋二被父賣，自贖養親。伊舍堂村島袋，十七歲時，始被父賣。家主賞其竭力，給暇每日半朝。私畜牛馬，竟致蕃息，以贖囬家養親。二十四歲時，不意連年歲凶，多欠貢賦，又被賣，愈竭力家主。主亦給暇如前主。便務耕種，不五年，復贖。其妻係後主之奴，亦以贖之。夫妻俱有孝行，而和宗族、睦鄉里矣。
平安座八大良力大異常。與那城間切平安座村有兄弟三名，其力過人，能抯八端帆。其兄一名，容貌絕倫，膂力尤異常，人皆叫之曰八端大良。自本村到那霸路遠八里，其挑米一石來到那霸，交納公庫。即日囬來，不敢遲滯焉。又能負大獨木船，從岸下水，從水上岸，如舉一羽，略無氣喘。家業頗富，子孫蕃衍。身體壯徤至老耄，乾隆丁巳死。至於是年，檢官及總地頭具文稟明其事。由是紀之於此。
與那城間切上原村漢佐伊大翁被亀救命。與那城間切上原村有漢佐伊大翁者，年六十餘。時找獨木船，從具志川回家。及至平安座島洋面船覆，離岸一里半遠。忽有一龜來背負大翁，救到西原沙涯。
羽地間切田井等村川上屢發穀錢，以濟民急。川上親雲上，年二十為掟。後経諸吏職，終於地頭代。為人勤儉，竟致家富。見其同鄉貧民乏食，便貸米以濟其急者，不止再三。後憫其無力可償，既免其米九石餘。至於乾隆三年，其鄉民多欠賦米、丁錢，而且乏食。川上又發米二十石餘、錢八百貫餘文，借與鄉民。後漸収其償，免其利息。乾隆五年，痘行，又發米分與貧民各三升。
國頭間切奧間村寡婦那部固守貞節而孝。國頭間切奧間村大城築登之女名曰那部，年二十七歲而寡無子。人知其為良女，而求婚者不止數人。那部不肯再嫁，遂養侄女為女，以示固守節義。又其兄宮城貧而不能養母。那部極力營財，常供其衣食，以盡孝心。今年五十五歲，孝心彌篤。
慶良間島孝女宇戶家貧，力養盲父。慶良間嶋有一女名叫宇戶，天性甚孝。有二男，俱多病，極貧不能養父。唯宇戶盡力養之，或採樹菓，或採百合，或拾海螺，或拾田螺，奉補其食。如遠採木實而囬遲，則恐父餓，必在行中去殼取實而進之。況父衰老，甚怕天寒，目盲不能自動。因此出則托隣人以扶之，冬則採薪柴而煖之，俾不饑寒。父死後嫁，而生一女，以妻古波藏。其夫婦亦孝而家富。宇戶受其孝養，安樂而卒。
始置納殿醫師六員。自徃昔時，納殿蓄収諸藥，置檢者二員、筆者三員。今年增置醫師六員，分藥善惡。城內城外人染急病，以其藥欲療治焉。
始塗砂灰於城牆，以防盜賊。
始定螺赤頭陞爵留職。自古以來，螺赤頭職擢築登之位，則辭職退去。今年始定擢築登之位勤螺赤頭長職；及擢黃冠，則退去其職。
三十二年，麻姑山島尻村人福禮前里有孝行，褒賜位併布綿。福禮前里乃麻姑山島尻村人，賦性篤實，自幼有孝友之志。言動悅親，有出入必告所徃，每奉養必所欲。或得珍味，懷之而進。乃父偏愛幼子，欲以家産與之，竟有其遺命而死。前里毫無怨恨，使將家産讓與弱弟，別作一屋自居。但恐弱弟無人教養，勸母與他同居。然徃來不絕，定省加意。弟長娶妻，母年方老。乃迎入己家，進行孝養。其妻化之，而亦孝。及母年衰老，夫婦輪番在側，有動則扶。或出外，則不分遠近，夫婦俱隨扶之。父母喪，盡哀而厚葬。每祭父母，盡誠而豐饈。且厚姊妹而濟其貧，交里人而致其睦。島尻村雖謂陋俗無禮之鄉，亦觀其孝友，而感化者甚衆。鄉人皆慕，號孝人。前里於是孝名大著，地方官以聞。則褒賜築登之位及白棉布二端、花夏布二端、絲綿一把。
讀谷山間切座喜味村照屋之妻比餘早寡家貧，守節不嫁，勤儉養子以興家。座喜味村照屋之妻名曰比餘，二十七歲而寡。其有二男一女，俱係嬰兒。更兼家貧，無一人助。日農夜織，稍不免饑寒之苦。時有嘉手納者，是讀谷山第一富人，欲娶比餘，以其親戚為媒，具告以養其男女、使得其所之意。親戚皆喜，而更加百計誘之。比餘堅辭曰：「女豈有再嫁之理？吾寧死不從，況有男女，養長數年，復有所賴，何欲䧟吾於不義耶？」果不十年，男女漸長，協力興家。後長男為人義子，女備奩以嫁於人。次男性孝而富，又任上地地頭職，屢濟餓莩，拜座敷位，享其孝養，而終天年。
聞得大君國母宮回祿。國母宮七月十九夜失火。早有內侍女官曰仲程大阿母志良禮者，為人厚重。是時不慌不忙，開閨門之鎖，說知火災於大親。次開庭門，請出國母，奉坐籠輿，諸嬪護隨，官吏護保。大阿母志良禮秉燭入宮內指示寶物所在於衆役，急出隨籠輿，奉入王城。王聞號鐘之聲，急出城，中途迎接護衛。王妃亦出閨門，迎接奉入王宮。因大阿母志良禮良策，老幼、寶物不燬。乃褒賜濮院細五端、絲綿五把、京錢二千貫文。又有御庖丁鄒璋【照屋築登之親雲上章孝】者，先進國母宮，護駕出門。既而飛奔進城，奏聞國母無恙、出門赴城，以安王上之心。亦賜褒書。次日，首里、那霸、泊、久米村士民爭先親負燼灰，不日掃畢。時中城間切總地頭撥一百餘民助掃。
褒嘉吳屋村村長六人勸民務農，備物應用，不俾村疲，賜位。西原間切是時民疲，獨有吳屋村不然者，以村中六人之力也。六人乃吳屋掟親雲上、知念築登之親雲上、與儀築登之、松城間、三良吳屋、武太與儀也。相共率民，謹遵國法，以革俗弊，勵激民心，以力農務。只二年間，蓄米五石八斗。又乾隆八年查正舉國田地時，應用之物悉皆預備。而供役之民通力相助，是以查正早竣，而村不疲焉。即獎賜位，各加一等。[1]
粟國島八重村、與濱村交界名叫鍋凹，有路一條，夜行此路者，數見精怪，現形如豬。
粟國島濱村前涯有鐵板石具下發擊，恰如將石打地，則或大雨，或作颶，或海浪大怒。
粟國山光輝於各處。素有八重川嶽及處處荒野，一有紅光，恰如大燭。則人畜倏染瘟疫，【俗叫災煩】不閱三四日而死。今番彼廵檢官具呈報稱，故記於此。
始遣醫師各一員於宮古、八重山，以為療治。宮古、八重山在番酋長呈請本島不在醫師，雖有得病者，曾無有療治，已死者甚多。且有飄風難人得病時，亦無有療治，而多有不便。舉島人民甚以為憂。請遣醫師一員，以令有療治，感激不盡等情，稟法司官轉達王上。幸蒙俞允，三年交代，永著為例。
褒賜米五斛於扶產婆。人之婦人當產子時，或逆產，害命甚多。當其時也，早求扶產婆接生，則救命。今浦添間切城間村比嘉之妻傳授扶產婆之法，每值婦人難產，能治之，屢有騐。是以本縣酋長具呈稟明總地頭官，轉聞朝廷。乃褒賜米五斛。
贈賜座敷位於堂大屋子，亦褒賜花中布於嫡孫新里。久米島仲里間切阿嘉、比屋掟、宇江城三邑之民，不論老少，盡力田畝，各致家富。專此依堂大屋子勸農業之力也。是年，毛鴻業【安里親方安明】航到彼島量丈田地時，乃召耆老細聞其事，稟明朝廷，轉達王上。乃贈賜座敷位於堂大屋子，亦褒賜花中布二端於嫡孫新里。[1]
改構圓覺寺鐘樓、亭寮、照堂寮。圓覺寺鐘樓，自古構放生池左邊，地勢甚低，鐘聲隱隱，不聞於遠。故移構亭寮、照堂寮於寺南曠地，其鐘樓亦移造亭寮、照堂寮之原所構之地也。
一星入月而出。三月十二日夜二更，一星自卯辰方位趕來，直入月中。未歴一時刻，亦出戌亥方位，向北而去。
兩日出見。秋九月十五日，出見兩日。一出卯方，常道順行；一懸寅卯方，至己時既致消滅。
崎濱邑大掟石川前妻思戶再入夫家，孝養舅姑。本部群滿名邑有仲宗根者，生得一女名曰思戶。崎濱邑大掟石川媒其思戶，娶為夫婦，生一男児。思戶善事舅姑，如事父母。舅姑亦愛之，恰如生嬰。且能事夫婿，和順以待，禮讓以從，深結金石。一日，石川遷一小怒，嚴責思戶。思戶悅氣愉色以諫其怒。石川大怒且駡，逐出思戶。思戶歸家寡居，自矢無再嫁之志。而富家子弟多請媒之，父母恤其少寡，將改以嫁之。思戶堅執不從焉。石川再娶渡久地邑徤堅次女，未閱數年，倏罹一病，則請醫服藥，不見効騐。雍正己酉，先父母而死焉。徤堅次女不顧舅姑，回去父家。此時石川父母老衰，貧乏甚極。父年七十五歲，母年七十三歲，只有一男孫年甫十三歲。親戚見欺，無倚所告，債錢最多，盡賣家財以資飲食。歴年已久，難以度日。他老舅姑仝徃滿名邑，懇請其罪，亦求來養老身。思戶不敢聽從，老舅姑再三強乞哀告。於是乎思戶再至亡夫家，或耕田畝，或栽蔬菜，紡績織絍，日為恆產。自晨至夜，不敢怠惰焉。善養男児，善事舅姑，亦致安心，以終天年矣。姑年八十五歲，舅年八十八歲。自此後，每逢佳節祭祀，追遠盡誠。思戶孝思之心未曾少息焉。
三十三年，八重山島有一男二女之孝人。此男名新里，一女名那宇佐，一女名牛，是皆赤頭新里之子也。其父新里生下四男五女，其一男二女仁厚至孝。其男新里朝夕飲食請父母命而供焉。又或有戲席，或有大觀，父母已老，不能行見。即招來己家，請父母見之。又母及衰老，染患痰症。新里不堪患懼，晝夜侍坐。或痰難出，親點口舌吸出其痰。又母常懼雷，新里或徃田畝，或行他方，陡有雷鳴，火速囬來，侍坐母側，使之不驚。又二女時輪流請父母來於己家，喜慰心思，奉供珍物而養老。父年八十，母年八十六，染病而死。出葬之時，品物莫不調備。其後祭祀，誠謹如在見其所行。自父母在至已死後，終始如一。兄弟和樂，且與親族、村人相交和睦。是素非能為教家，何如此哉？
祝部宮童始許揷銀簪，又服足袋。宮童為神樂時，奉備供物於神前。又為神舞時，唱祝文，亦打手為節，其勤如此。然則宮童所服不美，至不敬神。由此雖新參士族而為此役，許揷銀簪。為勤之時，亦服足袋。
始立權祝部二人，恩賜俸米。祝部役不深知法術，不能勝其役。是以要學法術，而無其資財。恐廢其法術而缺其役。這般始立權祝部二人，恩賜俸米壹石，【米五斗、雜穀五斗。】預備其役。
減去宮童七人。七社設置宮童十四人。今想勤少人多，似有虛備。是以減去七人。
褒屋宜孝行，賜爵位併物件。屋宜者，乃真和志郡安謝邑人也。父母貧乏，度日難堪，乃不得已，賣屋宜於他家。其屋宜為人性質仁惇，事親至孝，亦事主盡誠。或有夜暇，耕自己田，以補父母之日用。主人即見其行，心甚為憐。屢次許暇，使其耕耘。屋宜感激洪慈，愈盡心力，晝夜不懈。既而歴數年，伏乞償其身。即囬父母家，以致奉養。遂償還欠債，又償姉弟，使父母安心。又與親族、村人相交和睦。又將稼穡事叮嚀教之，以為一村之便。由此褒賜黃冠位，併白木棉布二端、綿子一把、島中布二端。
遷造貝摺奉行所於池上御藏地。此奉行所原是在相國寺，今遷造此地。
三十四年，獎當間邑宮城築登之，特賜黃冠位併物件。小祿群當間邑有宮城築登之者，生質樸實，見義果敢。其父母衰老，傳家産於長男上原。不幸上原染病，日久而死。其療費甚多成債，無計可施。宮城謀於次兄曰：「謀事若不早決，必敗家。家有田地者，父之勞力而所得。有一妹者，母之乞他人女以為女而所育，其於義可賣乎？若田若妹，賣之償債，則痛父母之心，其可忍乎？願賣弟身償債，以全家安親。」乃於是請父母命，賣身為人知奴。日事家主，夜力私業，而勵勤不怠，竟自得以贖身。父母悅喜不勝。又能孝養父母，必以安其心為孝，使其安樂而終天年。又至次兄之老，身體衰弱，而多致欠債。及其染病，宮城多資療費，盡心調養，不愈而死。亦代兄償債，即迎移嫂侄於家中養之。又至岳母不幸早遭其夫及男子病故，只有一女尚幼。更家資空乏，無人可賴。亦皆移來，同居養育。又與親戚、村人相和睦，更老稼穡，以其道勸村人。兼之多植松樹、蘓鉄於閑地，【即山野類】以為闔邑之補助。王上嘉其行與事，恩賜黃冠位併白棉布三端、紋中布三端。
獎牧志村高良築登之親雲上，特賜座敷位併「孝德忠勳」四字【此類大字，俗叫掛床】及物件。真和志郡牧志村高良築登之親雲上，賦性純厚，行事勤慎。常盡心力，能養父母。遂以孝聞於外。至他鄉人民，亦觀感而興起者衆。且舉凡村事，不論大小，遠慮近察。如村之有便利者，教之勸之。有以勵勉，使村得利此。其孝則致教化，其教則補利民。之政良可嘉獎。是以特賜直陞座敷位，加之「孝德忠勳」四字掛床一張、絲綿二把、先島拾三斘、紋布二端。
獎名護村次良大城年至一百歲，是為太平人瑞，特賜直陞黃冠位併物件。名護群名護村次良大城養身謹慎，而年及百歲，以呈大平人瑞。因此特賜直陞黃冠位，併絲綿一把、棉布二端。
三十五年，改定起更鼓【俗叫鼓賁】、開曉鐘【俗叫開鐘】各鳴十二聲。徃昔以來，起更鼓、開曉鐘各鳴百八聲，其數甚多，致誤時刻。今番鳴鐘鼓各十二聲。
改定八十歲以上員役只勤朔望朝見。徃古以來，自紫冠至座敷，不論歲之多少，而勤御番公事。自今而後，八十歲以上只勤朔望見朝耳。
三十六年，始建御番所於玉陵左右，並設置御番役二員。昔無有設御番所御番役。今番創建御番所於玉陵門外左右，就向氏座敷、當座之中，設置御番役二員，使之看守。賜年俸各五石，而週年交代。
宮古島船飄至中華，既揚國名囬國，王上獎賜英俊氏、白川氏等以爵位。宮古島英俊氏【伊良部首里大屋子】、白川氏【洌鎌目指】等二人來納年貢。既而囬時遭颶，飄流日久。船上水少而危。遂到一高山下。水梢人等登岸取水。只見異貌山人一夥，各持刄鎗殺來，其勢凶惡。水梢驚走囬船，無計可得水。正愁之間，忽有馬艦船一隻駛來沖礁，十分危難。大屋子等皆錯以為本島之船，而欲救。早撥杉板，敢徃見之，乃中國之船也，怕險空囬。彼難船一人坐其杉板，飛來告急。奈其言語不通，只見淚面，以通其情。雖愁水少，不忍坐視多人溺死，乃令冒險敢徃救之。不移時，其船破壞而沉。大屋子船泊在山下十餘日，見有順風，揚帆放洋。次日飄到台灣府轄下金包里衝破。幸蒙官救，送到台灣府，轉送到閩安揷館驛。英俊氏等二人蒙皇上特恩，每人各給扣藍布四疋、棉花四觔、好茶乙觔、麥粉乙觔。又蒙賞給通船人等酒二甕、豚二口、羊二口、扣藍布四端、棉花四觔、武異茶乙觔、麥粉乙觔。而後因有公事趣，各衛門各衛員名，誰不稱贊球國救命仁厚之俗。因此各官體恤本國飄風人等，異於前年而厚。是以王上聞之，獎賜爵位。【大屋子拜勢頭位，目差拜築登之位。】
三十七年，始加年俸於御用物坐員役。御用物座者，今以錢御藏大屋子二員、手代一人，加附本座屬役及公務多於前年。是以其奉行。准諸奉行加賜俸米一石，共計六石。新附手代，准本座手代加賜年俸一石，共計三石。
獎伊野波邑宇佐玉城至年一百歲，是為大平人瑞，特賜黃冠位併物件。本部郡伊野波邑宇佐玉城養身謹慎，而年及百歲，以呈大平人瑞。因此特賜直陞黃冠位，併絲綿一把、棉布二端。
三十八年，始許乗加籠用足袋於老人、病人。自昔，加籠足袋乃係爵位物件，而不許混用耳。恩許自今以後，不論都鄙，老人、病人雖首里中，乗山加籠，垂簾徃還。且水色、玉色形付足袋，不論公私，亦得用之也。
三十九年，始增城勘定坐員役。勘定座大屋子原是六員，而其中三員專勤日帳方，以其大屋子三員、筆者九員、假筆者十八員掌管勘定方事務。然則假筆者至四五年間得陞筆者，恐有仕路遲延。由是今增大屋子三員附勘定方，始減假筆者三員。[1]
獎誌喜屋村真刈前城，特賜築登之座敷。知念郡誌喜屋村真刈前城生質篤實，能養老母。偶逢不虞之費，家及困窮。遂不得已而為聞得大君御殿僕。不論晝夜，盡心竭力，以務奉公。幸蒙恩免奴。時母年及八十餘，家資缺乏，不能任志奉養。於是營心家計，竭力耕作，以聚財用，而得志養母。且一家和樂，使母心得安也。且精知耕作，而以糞用併種諸菜【即浮木作類】之法教於村民隣邑。且徧見閑地【即山野類】，躬種䒷竹，已及叢森，以供公私應用。本村有井，四圍荒穢，其水已濁而不加修，只用其水。自出財資以修葺焉。今視其所為，為人民之補助。特賜直陞築登之座敷。
西原郡種稻成長，其中生枝出穗。西原郡種稻成長，其中自側生枝出穗結實也。


