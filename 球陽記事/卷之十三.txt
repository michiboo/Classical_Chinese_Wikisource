二十一年，移修諸役座並藏庫於池上地。本國役座並御藏散在各處，諸郡邑人有公事時，遍赴各處，以為辦理，徒歴數日，人力甚費。由是法司官具題，新搬修於池上地。
附：米倉原在久慶門內右邊，即今酒庫是也。但交米農民無繫馬之地，糶米時，賈婦、野人出入城門，似乎法不牢固。故改作之於城外。
賜沙汀地以為家宅。人民日增多，第宅日增少。由是那霸西汀地【俗叫西海】並唐榮東汀地【俗叫內冩原】、泊邑前渚、若狹町邑東汀南邊【俗叫外瀉原】，賜為人民家內。而瀉地皆屬唐榮，名之曰美榮地。西海並外瀉之南盡屬那霸。前渚內開一江，其江之西屬泊邑。亦南地屬牧志邑。[1]
御料理座加置大屋子一員。
始加御近習三員。
創造水藏於讀谷山驛宅。讀谷山驛宅內無有泉水，遠徃汲水以供驛用，人不堪其勞。於是總地頭官隨國師蔡法司【諱溫，字文若。】學製造水藏之法，令民造水藏，以便驛用。從此之後，各處製造此藏，以致貯水之用。
神里邑女真加戶病死復甦。南風原郡神里邑赤嶺之家有一婢女，名叫真加戶，年已四十二歲。八月二十日，偶然疝症，寒熱徃來，已歴數日，絕去飲食，只用粉湯。一日，身熱口渴，要飲冷水，少飲蕃薯。自翌日起，變為痢病。九月初九日，病勢加重，氣亦衰微，不能言語。十一日寅時身故。至於卯時，沐浴其屍，以理其葬埋之事。至於未時，似乎息氣。人驚疑之，纔用米湯以為試看，而未能吞去，即摸其喉。歴至一刻，恍如吞下。自是親族、隣家相聚相喜，屢用米湯以摸其喉，漸得吞去，息氣亦蘓。申時之半，以致甦生。當其症愈，髮毛亦禿。十一月之初方得全愈矣。
褒獎真壁間切地頭代伊禮親雲上盡職有績，賜勢頭座位。真壁間切地頭代伊禮親雲上長於貧家，不知書筭。然孝行過人，才知出衆。總地頭官薦為夫地頭，時年二十七。自此始學書筭，轉歴諸吏，終任地頭代職。能勸百姓，以治農務，貢賦年年清納。又所造簿冊明白無錯。又是獎賜勢頭座位。
始免首里、久米村、那霸、泊等職人之稅錢。自徃昔時，首里、久米邑、那霸、泊等人恆為產業，出於其市，以為買賣者，不論男女老弱，皆致納稅。至於是年，居民日增多，穀食日貴，難以日度。況女人多為其業，堪以軫念。由是許免其出稅。[1]
久米島上間安里始造馬艦，深蒙褒嘉，直陞築登之。原來久米島不知修造馬艦船隻，只用本島之船來徃中山。然不如馬艦徃來自由矣。至於是年，本島仲里間切比屋定村上間、具志川間切山里村安里兩人相共航於中山，隨船工師古波藏，悉傳授修造馬艦之法。自此海上徃來迎風衝波無有一虞。由是惣地頭官具此緣由，以奏朝廷，故賜位以褒焉。
始賜照泰寺知行拾二斛。自古照泰寺不賜知行，住僧一人、其僕一名，每月給糧米。然其寺遠在伊江島，伹給糧米，難成日營。茲准觀音寺例，賜知行拾二斛。
始止有爵位者題請革爵位以用拷問。人有爭訟者，當審鞫時，或有似是而非者，或有似非而是者，是非邪正，未嘗分明。有爵位者，即題請先革去爵位，後用拷問。今番朝議，始止革去爵位。
先王神主改用屏牌。圓覺寺左右之神壇奉安先王神主。是年，其神主改用屏牌，先王尊諱恭書於此。
始立模合法，以助貴家。本國農夫工商各修其業，多蓄資財。雖遭旱潦，足以防之。至士臣之家頂載地頭職並知行高，深蒙聖主隆恩，潛修士業，風雅禮法，甚以是以足觀。但所欠之者，資財而已。是以國相、法司始設模合法，出手地頭所並知行高，未若於交納倉厫，或二三十斛，或四五十斛，每年輪流，以給一人相助各家。不以四五年間，可以財聚資用。故始立此法。[1]
裁去西殿御番築登之六員。
裁去下庫理御番親雲上六員。
始許下庫理徹夜點燈，並加設數員為宿衛。素禁中諸宮無有點燈，只有內殿點燈而已。每為宿衛，多有不便。由是題請徹夜於下庫理有點燈。自此，擢自申口官並座敷官，始設御番頭六員，期一年交代，每員賜俸米三斛，【米二斛、雜石一斛。】於下庫理每員宿衛二夜；當官一員、勢頭一員、里之子一員、築登之二員、花當二員宿衛四夜。守御書院者，御醫者一員、御茶道一員、御右筆一員、御庖丁一員、御物當一員、里之子一員、花當二員，宿衛四夜。守御近習座者，御近習一員宿衛四夜。守南殿者，親雲上二員、里之子一員，宿衛四夜。守西殿者，評定所筆者二員、御物奉行筆者二員，宿衛四夜。
加設申口官月番筆者二員，賜俸米四斛。【米二斛、雜石二斛。】
始止正月、七月聖上幸三寺行香，並值御法事日令笙家來赤頭在其階下奏樂。
改設御客屋守座敷官二員、筆者二人。自古有御客屋守一員，日夜令看守。今番改移於寺社奉行，以為辦理公務之處，故裁去御客屋守。未経一年，以朝議，仍設座敷官二員、筆者二員，期一年交代，輪流更番，以令守御客屋。由是座敷官二員賜俸米四斛，【米二斛、雜石二斛。】其筆者二員無有俸米，自此直擢評定所花當。
加設粟國島夫地頭一人。粟國島未嘗有夫地頭。至於近世，人民日多，難以督理。由是本島酋長呈請設置夫地頭一人，以為辦理公務。由是朝議轉達王上。幸蒙俞允，今名之曰照喜名夫地頭。
改名金御藏曰錢御藏，錢御藏曰御用酒御藏。[1]
改名金奉行曰小細工奉行。[1]
加賜行者役俸米，住居圓覺寺。行者役二人在圓覺寺供使，令兼撞鐘。故構其宅於池上地，不令離於寺。至是年，將其池上地創建役座。若在其宅於另處，恐難以辦用。由是，寺社奉行呈請加賜俸米各五斗，住居寺內。遂准其請。原是務行者、役者人家之僕也。至於近年，改代首里百姓，永著為例。
始定每先王法事，諸王子並法司官自前一日起至三日早晚在廟恭行禮。
改定春秋二仲崇元廟祭品，令御料理座調之。崇元廟歴代先王神主，每年春秋二仲期、上戊日恭致祭祀。時唐榮筆帖式自調其祭品，供其神主。是年，照三廟之例，令御料理座調其品物。
加設那霸作事二人，共計六名。
減去大臺所庖丁一人。
始賜照堂僧、亭僧、知事切米。自徃昔時，照堂僧、亭僧、知事僧不賜切米，只給住僧一人、其僕一人糧米而已。今番朝議，改賜切米各四斛。
始闢茶園於棚原山地。素有茶樹製法，未精，只有出粗茶耳。首里向秀實，【知名築登之親雲上朝宜】雍正辛亥，跟隨貢使，已入福州，傳授製造茶葉之法及自帶製茶器物。而歸至本國，試製茶葉，則清明、武夷、松羅等馥氣撲鼻，味亦甘美，與中華茶不稍相異焉。至於是年，恭具呈文，題請栽植茶樹於棚原地，以供國用之事。幸蒙俞允，茲闢於棚原山地內，【共計二萬八百五十餘步】遍植茶種並杉樫等。當茶樹芽萌明，製成和漢茶葉，以供國用。
勘定座改立每月查明之規。原是俟諸座交代之後確查前吏全簿。或有遺漏，或有筭錯，而不自覺。遂被查出而滔罪。是以每月查明，以使無失矣。[1]
始給組物勢頭年俸。仲村渠嘗為組物勢頭，兼管簾匠、嘉宇津加計匠、馬韉匠、皷匠等四勢頭。至於是年，始給年俸貳石。至於乾隆辛酉之冬，加給年俸一石。
二十二年，天久宮移建聖現寺地。天久宮原建寺外北地。今年秋七月，移建聖現寺內地。其寺亦搬大門內，坐西向東而重修焉。
宜野灣邑津波生質至孝，以蒙褒嘉。宜野灣村津波父曰玉那霸，嘗為本邑掟役，陡遭蛇毒，絕斷一腳，但以木補腳，跛行而走，因此辭役，耕田為業。津波自幼稚時篤修人紀，善事父母。至於長成，代父勤苦，進行田畝，朝夕匪懈，竟授父家業。則日用衣食預問其所欲者，以進父母，未嘗逆父母之心。或徃田畝以耕鋤，或有事出外，必告父母。歸而亦然。其妻子人口皆感化。玉那霸春秋已高，深懼蚊咬，即做帳以進。父徒行，買馬與騎。一日，從俗，往海以避災難。時老父自馬落地，少傷老身。自此之後，恐有自馬落下重傷父身，每父出外，津波躬背徃來。父年七十餘歲，令木匠做匣，畧似兀樣，恆為靠着。內藏糖果、玩賞等物，以供日用。生母年五十九歲，染病而死。津波憂父鰥居，懇請父再娶繼室。父不曾允准，屢勸，漸強老父強娶後室。津波從容悅愉，盡心孝養，與生母不敢相異。乙巳年，五穀不熟，米糧稍缺。津波細告老父，押當私田，以便奉養。後至五穀豐饒，償還其田。且玉那霸每遇佳節、朔望，必謁土地君祠。亦五穀初熟，必至其祠，以薦新物，焚香拜禮。津波繼父之心，不敢稍廢。戊申年，重修國殿，士民運材而撞鑼鳴皷，旗旆排路，美麗甚極。則津波做小竹籠，恍似籠轎，請老父攜兒孫赴首里。行到半途，抬夫高低，未成穩當，自己替代擡去首里，熟看運材。此時棧臺忽倒，津波不顧兒孫，忙向老父扶持以降。癸丑年七月間，人似念佛，以致戲遊。津波即使父穿潔白單衣，戴萃美頭巾，背出他邑，給看其戲。厥後不論地之遠近，每有似念佛，亦如此廵徃各處，看見其戲。人皆感他孝心，深稱美之。竟親族、鄉人至酋長扱理悉具疏文，薦舉孝廉，以聞朝廷。即褒賜津波白布二疋、絲綿一把、細綾夏布二疋。卯、辰二年間，每月夫拾名，且賜其妻白布二疋、絲綿一把，以褒其孝廉焉。
野嵩邑島袋賦性至孝，幸荷褒嘉。宜野灣縣野嵩村有宮里者，生養一男一女，常耕田畝，以為產業。而家已貧苦，難以日度。此時男兒島袋雙角幼稚，未曾成童。一日，向父母曰：「人不可富以為榮，貧以為憂。而今父母困窮甚極，願賣兒身，以濟日用炊食哉。」父母曰：「然予當饑餓時屢思賣去汝身，只怕汝幼稚，寄託他家，未能伺候家主，受杖梃，不敢賣去焉。」父母痛哭而不得再語。嗣後父母愛情已深，延至數月，不能果行。島袋曰：「世上之間，前為巨富、後變貧苦，古為人僕、今為家主者，不勝屈指。而今令幼兒為人僕，必也不閱數年，贖身囬來，以養父母也。請乞父母早賣兒身，以為日資。」再三勸之強之，父母不亦果行。島袋自走首里西平州，賣身於毛家，以為賑救。而島袋晝夜乾惕，盡心竭力，能事家主，和睦僕輩，稍無乖戾之志。家主見他誠實拔乎群僕，深奇異之，亦深褒美之，不要其價錢，令他身還於他家矣。島袋則盡心於田畝，以供養父母，使父母之心常以為悅愉焉。且有一妹，前賣身於他家，父母常以憂之。島袋亦深憂之，千計萬慮，不憚勞苦，求得價銀若干，贖得其妹，以安父母之心。父母年已老衰，出入起居必為扶持。晨省昏定，不敢怠慢。朝夕飲食，預問其所欲，必嘗其所供以奉進之。冬天嚴寒，深懼父母凍冷，身以煖其被褥。夏天烈暑，又畏父母炎熱，扇以涼其枕簟。或有公務，或有勾當，及赴行於外，勿論事之大小，不管路之遠近，將其終始告知父母。反來之時亦如此。或見珍味甘脆之物，必懷而囬來，以供父母。或徃山野，或出耕耘，則夫婦輪流侍坐膝前，頃刻之間不敢離於父母之側也。島袋夫婦能安父母之心，能養父母之體，而善盡孝順之道也。父年八十餘六歲，母年七十餘二歲，以終天年而棄世逝去矣。至於此年，已經數載，臨終追遠，哭慟已甚，哀愴且極，事死如事生。禮祭又隆崇，自始至終無稍相異焉。隣里老弱皆以感信，親戚昆弟不為相異，皆稱孝人。島袋而今家庭豐饒，資用甚足矣，竟以其事上達聖上。島袋夫婦荷蒙褒嘉，賞賜島袋白布二端、絲綿一把、花夏布二端。卯、辰二年間，每月賜男夫拾名，亦賜其妻白布二端、絲綿一把，馳名四境，門廷榮華矣。
屋嘉比邑耕作當宮城新造井水。大宜味郡屋嘉比邑無有井水，遙出邑南五百餘步之外，亦至絕懸巖下臨川汲水，以為用水。而小徑嶮嶇，徃還艱難，人民深憂焉。是年，耕作當宮城遍廵四邊，自深山內引來椎起川水，共計八百餘步，或造小溝，或為水筧，注至村外，掘井貯水，以免人民之勞矣。
始置東苑筆者兩人。素有東苑【俗稱崎御茶屋】當二人，恆穿短衣，剃髮，容貌非俗，恰如御茶道。今番裁去其當，即令御茶道一員、相附一員兼管其苑。始設筆者二人，每名給年俸四石，辦理其苑事。
王命向世恩等改修天王寺，以大殿為王妃廟。天王寺規模，奉佛像於大殿正中壇，其左右之壇奉王妃神主。今命向世恩【名護按司朝榮】、向秉均【末吉親方朝知】改修大殿為王妃廟。而大殿右地另構小堂，以奉佛像，始設照堂僧以住居焉。左地亦構方丈及廚庫。且大殿之前新建儀門，而其規模壯觀，皆與圓覺廟恰有相齊焉。
改定正月公司奉獻白糯糕於各寺廟神主。自徃昔時，除夜前一日，圓覺、天王、天界、崇元、龍福等寺住僧自製白糯糕，以供各寺先王及妃神主前。至於是年，禁其住僧之糕，自公司始製此糕奉獻先王神主，以迎新春。【俗叫御歲玉餅。】永著為例。
二十三年，命法司蔡法始教官僚山林之法。本國無能知山林之法者，而中頭府內，棚原山林已絕，北谷、讀谷山、越來、美里、具志川五縣山林殆絕。山北府內，恩納、金武、名護、本部、今歸仁五縣山林漸衰，美材將絕。唯羽地、大宜味、久志、國頭四縣稍有美材耳。再歴十數年，則一國應用之材將有缺乏焉。蔡法司奉命，即率官僚廵見各縣山林，指教其法。而後國人始知有山林之法焉。
始設山奉行及津口勤番等於各處。本國山林逐年增衰，由是設山奉行數員，住居各處，栽種竹樹，以致繁茂。又設津口勤番數員在於各處，禁止其盜伐佳木以為高價。
新設檢官一員於各縣。國中諸縣只建訯理役，掌管縣事。今王擢士臣，新令檢官一員置於各縣，督理其縣事，專整風俗，勸農業，以安其民人。至己未年，始定期滿五年交代。
馬世龍、向賢範改修牧港橋。自徃古時，浦添郡牧港之江築石為堤，架木為橋，以通人民徃來。今番令紫巾官馬世龍【平良親方良康】、座敷官向賢範【平安座親雲上朝智】等改修石橋七座，美麗鞏固，使人得徃來之安焉。
改定年浴、柴指、鬼餅等日。自徃昔時，六月擇吉，蒸糯飯以為年浴。八月擇吉，蒸糯米交赤小豆為飯，名之曰柴指。十二月逢庚子、庚午，糯米粉、糭葉包裹為糕，名之曰鬼餅。至於是年，改定年浴六月二十五日、柴指八月初十日、鬼餅十二月初八日。
附：《遺老傳説》：新穀既熟，而民功亦成矣。故必擇吉旦，炊蒸糯米為飯，家家薦獻祖宗、相贈親戚，以賀豐饒。此日，大臺所恭獻御佳例盆於內院。且時大屋子取吉方【歲德神所在之處】二水，以獻王上，俗諺曰當耕業。時牛馬已勞，到此時，令少休其業。即農夫拉此牛馬臨池沐浴焉，故稱年浴也。一説：山留已除，而世人到川撫水，故稱年浴節。二説不知孰是。
又曰：徃昔之時，兼城按司有一女子，年方十六歲。秋八月間，偶然而卒。即葬之於金峯。次後三日，有安平田者牽牛出野。過其墓前，驟雨大降，暫依墓避雨。少焉，從墓牖中揪住安平田髻髮。安平田驚問曰：「汝是誰呀，何以揪我？」曰：「吾乃兼城按司女子也。寐睡之中，誤葬於此。煩汝此事説知吾家。」安平田急徃告之。時其家為招魂通語，事覡巫，設赤飯於靈前。纔拜禮，忽聽此事。親族大喜，皆徃視之，果然蘓生。即使覡巫徃外間崎取來桑條及薄株，【俗叫我伊奴草】攘除妖氣，一齊回家。將其赤飯宴饗親族，賀其蘇生。亦當其晚間，恐有妖氣，亦教覡巫把桑條、薄株以登高處，望察一家，而一家安然無憂。因此兼城按司使安平田為婿夫，入贅繼家，遂以此事上達聖聞。自此之後，王殿以下至於人家盡做其事，指桑枝、薄株於簷屋間，亦炊作赤飯，以薦神靈，相送親族，除去妖氣，以為賀禮雲爾。一説曰：秋者，每物収斂，金氣穀盛之月也。故慎而為潔齊者也歟。此之二説不知孰是。
法司蔡溫改修羽地川。國頭府羽地縣民田極廣，內有一大川，其曲直與水性相逆。每有大雨，渀湃逆流，屢壞民田，不堪修補之患。然而本國無知治水之法者，而徒受其憂耳。至於本年七月間，暴雨忽興，川堤大崩，民田盡敗。其患既極，無力可施。蔡法司奉命，即率官僚，能從水性，改決其水，重修民田，而縣民永安焉。
毛徤元、孟令聞改修美榮橋。首里、唐榮間有一海水以為阻隔。先王尚金福命國公懷機築長虹堤，內設石橋七座，其海水漸漸水淺泥滯，以為汀地。【素叫澙原】雍正癸丑秋，將其堤內外汀地恩賜人民，以為家宅。即命毛彥卿【根路銘親雲上安興】壅塞其橋五座，改矮長堤。至於是年，特命紫巾官毛徤元【美里親方安承】、座敷官孟令聞【宇榮原里之子親雲上康待】等，仍因舊堤，大建石橋一座，規模宏敞廣濶，以通南北之水。
始給暦役相附年俸。【共計二名，每名年俸三石。】
平安座島有母子共溺于海水，母死，其女不死。與那城間切平安座島只有汀路一條。待潮退時可以徒涉焉。本島童女名叫嘉真，年甫七歲。一日，隨母徒涉，既得稲，把歸島。陡遭風雨，半涉失路。海潮又漲。其母渰死。其女嘉真偶附稲把，漂到濱村而活。或問之，答曰：「不知何人，現在水中，攜起我手，同到沙涯，忽然不見矣。」
始定正月及七月王謁三廟時自公司出獻御嘉例並立御菓。正月及七月之間，王謁圓覺寺，次謁天王寺，又謁天界寺。則各寺住僧正月自出御佳例，七月獻立御菓。今番禁其住僧出獻，自公司始獻御佳例並立御菓，永著為例。
褒獎貢船直庫二名，各賜上布。雍正壬子，貢船翌年八月既望，五虎門開洋，定海候風。然入秋已深，不見順風。於是乎，直庫【又稱船頭】金城、小嶺相共商議，向北而行。歴至溫州北關，彼地開船。十一月之朔平安囬國。後年貢船亦知歴過北地，以致灣泊，以便徃來。由是褒嘉其勞，每名賞賜上布五疋。
改賜俸米於諸浦並外島在番。自徃古時，諸浦並諸外島設置在番職，專管異國飄到之事，而俸米素出其兩總地頭。今番自公朝賜其俸米，永著為例。
改置普請奉行。素設木、石、山奉行，各管其事。今番改以其三奉行俱為普請奉行座，設置奉行三員、筆者六員，相共辦理其事。
改定伊平屋島總地頭職，永賜功德臣士。伊平屋島總地頭職，至於五年期滿交代。然而屢次交代，則號令頻改，百姓不安焉。由是攝政、法司等直以題奏，照諸外島總地頭之例，永賜有功德者，非為五年交代之期矣。
二十四年，向文思、向英等改修國中川江。本國諸川灣灣曲曲，皆與水性相逆。每有大雨，橫流汜濫，衝破田地，人深苦憂之。由是王命按司向文思【本部按司朝隆】、向英【美里按司朝孝】等追隨蔡法司，已學決川之法，遍廵國中，細察水勢，改正江川俱從其性，以為順流，民人永安焉。
命向得禮入閩學絲機織法。首里向得禮【天久里之子親雲上朝嘉】伎倆出衆。茲命入閩學綢縀紗綾等織法而歸至本國。褒賜米五石，亦擢小細工奉行，即授真壁間切名城地頭職。自此本國始織焉。[1]
創建儲蓄倉於池上地。本國素有救荒之儲，或貯在廣福門左右，或借積各藏庫，未曾一定庫。至於是年，始建儲蓄藏，積在米一千五百石。每年將其積米一半輪換新米，不令朽爛，以備荒年之濟。
蔡法司巡見諸郡山林，移村於各處。國師法司蔡溫【具志頭親方文若】率領御物奉行毛鴻基【奧平親方安三】、高奉行東景仁【天願親雲上政房】巡見諸郡山林。而羽地山林內，吳我、桃原、我部、松田、振慶名等村，名護山林內山入端村，本部縣崎濱、石加波、健堅、邊名地等集在一處，農地最狹，動燒山林，以供農地。今歸仁山林甚狹，乃以吳我村五邑移徙于山林外，而其山林之地屬於今歸仁縣，其邑仍屬羽地縣。翌年之春，亦以山入端村移徙於安和兼久，國頭縣奧村至安里村路程四里，安波村至久志縣川田村路程七里，俱為山林所隔，而徃來最苦。茲擇地於奧村、安田村之間建村一座，名之曰楚洲村，以屬國頭郡；安波村、川田村之間建村一座，名之曰大皷村，以屬久志縣，以為徃來之便。且編修《杣山法式》一冊、《奉行規模》一冊，恭備聖覽。令杣山奉行二員能行其法，而擴其傳也。[1]
識名邑雷隕擊人。正月二十七日早朝，大雨忽降，雷霆大響。倏落真和志識名邑比嘉家，壓打比嘉。比嘉驚死，人多會來，皆以調理，漸得蘇甦。即請醫服藥，不見効驗。翌日果死焉。
始給禁城看夜官員雨靴。禁城官員輪流換班，遍廵城中，以為看夜。風雨黑夜，廵哨城中。恐有為蛇被害，特令皮匠製造雨靴，以便給穿其看夜官員。
大里驛館移建於與那原邑。自素大里驛館建置南風原邑。而其邑在隱僻地，四隣人家遙遠，不便傳命於他處。由是移建之於與那原邑。
創建庫理一座於大臺所西地。大臺所日用柴炭等積貯御料理座下。至於是年，御料理座實用其料理。由是創建庫理一坐【廣三間、長四間】大臺所西地，將其柴炭等積貯其內，以供急需之用。
石嘉波邑移建於瀨底島。本部郡瀨底島人少地廣，況石嘉波、伊野波、邊名地、徤堅、崎濱等田地混在其島。由是兩總地頭及檢官具呈陳奏，海路相隔，難以耕耘，請移村邑之事。今番移建石嘉波邑於瀨底島，亦以其田畝及瀨底地均分石嘉波邑。而石嘉波素所受田地分與徤堅、崎濱二邑。
始裁聞得宮東西南宅，以為曠地。聞得宮後依山林，東西南皆隔一路，以開人宅。至於是年，恐有甚近人家誤起火災，除去其宅，盡為曠地。
始定楷船置作事。自素楷船但有水梢三十名，無有作事。然楷船最大，難以駛去。由是撰遣水程熟諳者六名，擢為作事，永著為例。
前川邑移於仲地原。玉城郡前川邑素建嶺地，徃來甚難。是年，兩總地頭及檢官僉具呈文，請乞移居其邑於仲地原之事。幸蒙俞允，以為移居。
始置良醫、相付、寄役三員。
始定進貢正議大夫附給與力。自徃昔時，耳目官、正議大夫為正副使，納貢中華。然耳目官素有與力，大夫不給與力。至於是年，始定附給與力一員，以為出行。永著為例。
二十五年，法司向汝楫改正國中田地。本國雖有均分田地之法，歴年已遠，經界變易。法司蔡溫奉旨始教其法。向法司【識名親方朝榮】奉命，即率官僚巡視國中，徃諸郡邑改正經界，均分田畝，已定山林原野，而民產製法大定焉。[1]
向秉政重修內間西殿，改蓋以瓦，且四圍竹墻。西原郡嘉手苅邑內間西殿茆草以蓋之，且四圍無墻，甚以鬆疎。王命向秉政【伊江里之子親雲上朝直】重修內間西殿，改蓋以瓦，並四圍竹墻焉。
司暦官改稱司憲書官。司暦官俗叫暦役，今避皇上聖諱，改稱司憲書官，俗叫通書役、雍正庚戌之春，加給年俸四石。【前有年俸二石。至此共計六石。】
具志邑真境名年一百歲，以蒙直陞黃冠，並賜品物。小祿間切具志村有一頤命者，童名牛，俗稱真境名，年至一百歲，孫子繁衍有伍十餘六名。耳目已明，血氣亦壯。恆率孫子行于田野，以為鋤耘。至於是年，郡中扱理等僉具疏文，稟明此事。直陞黃冠，並賜絲綿一把、木棉布二竣，以致旌表。
雌鷄變為雄鷄。首里上儀保邑章篤裕【佐久川里之子親雲上正興】之家養一白矮雌鷄。前下卯三次、內二次抱養雛鷄，以致成長矣。至於後日，其母鷄頂冠長生，啼鳴如雄。自是年春，而翅羽、尾毛漸漸而長。至夏五月，變化雄鷄。章篤裕遂以此事具疏稟明，以聞朝廷。
阿嘉村大嶺賦性至孝，以蒙褒獎。慶良間島阿嘉村有一孝行者，名曰大嶺。賦性敦厚，誠實純孝。家已貧窶，燃眉缺用。或入山林伐薪，或徃海濱釣魚，或徃各處以為交易，或為楷船水梢徃來外島，以為家業。自幼稚時，晨省昏定，不敢怠慢。出外必告，囬家即面。冬天凍冷，必至山林砍來柴薪，以煖父母身體。日用飲食，必問其所嗜之物而親視之，必嘗之供養父母。父母年老，血氣已衰，則夫婦輪流，須臾之間未嘗離於其側。牙齒已弱，不能吃硬物。每徃那霸，買得嫩軟甘美等物。若客囊澁乏，即借錢沽來，供進父母。母親腰痛不能自走，大嶺夫婦扶持老母，出入門戶。且有兄山里者，生下一男，早已棄世。他嫂侄躬執勤勞，大嶺請移於家，養之如母，教之猶子。至於侄成人，即娶妻與財，設分戶籍，使山里夫婦奉養他老母。又有一姉早亡，其夫鰥居孀婦，氣已欝結，遂罹疾病。大嶺夫婦盡心竭力，善供養之。或用土藥，或請良醫服藥調治。至於頭甚痛，擦手足，摸頭髮，以致調理，而未見効騐，以終天年矣。大嶺素貧困已極，孝順父母如此，竟蒙天祐，家業巨富，子孫繁衍。恭蒙褒嘉，直陞黃冠，大誇榮華。
泉崎村醫生南曰枚有一柑樹【俗叫金九年母】結子，呈祥那霸。泉崎村醫生南曰枚【大嶺築登之親雲上快知】有柑一本。一年結子，其大同柚，其味如蜜。次年，南醫拜勢頭座敷。
始定貢船作事、五主並楷船船頭、楫取【俗叫】給戴赤八卷。
始置渡名喜島目指一名。自徃昔時，諸外島除扱理役外，俱設目指役，辦理公務。但渡名喜山無有目指，而公務遲滯，難以急理。至於是年，照諸外島之例，始置目指一名。
始命未襲家統按司佳節、朔望見朝，且拜授公務，並加賜儀者一員、赤頭一員。
始給燈籠於看夜人，以廵城內。禁城入夜深禁火燈，由是廵看人數暗以廵行。至於是年，聖主深念黑夜廵行以遭毒蛇，始令看夜人執燈籠廵看城中。永著為例。
始遣御使者伊平屋島弔祭阿母加那志。自古以來，伊平屋島阿母加那志辭世遠去之時，未有弔祭之禮。至於是年，勅諭曰：「伊平屋島，尚圓王祖塋所在。彼阿母加那志者，先王妹裔，世襲阿母加那志。今阿母加那志辭世遠去，賜御香、御花、御酒，遣使弔祭，何如？」奉諭，法司相量，上言：「諸按司、親方卒去之時，不管同姓與異姓，皆遣使弔之。則伊平屋島阿母加那志，宜遣使弔祭。」由是聖主並聞得大君加那志、佐敷按司加那志各位遣使伊平屋島，捧御香、御花、御酒等弔祭。
姑米山在番兩員加賜俸米伍斛。姑米山具志川、仲里在兩郡，每郡置在番一員，異國異人飄到其島，為辦理諸事，俸米賜伍斛。至當今年，兼修其島公務國中，與檢者不異其職。由是每員加賜俸米伍斛。【共計每員十斛。】
讀谷山瀨名波邑移立久良美知屋原。
真和志、南風原、西原三郡田地雜交首里、那霸、泊邑皆成人宅。真和志、南風原、西原三郡，田地經界近隣於首里、那霸、泊邑，而其田地或在首里，或在那霸，或在泊邑，田地經界未為分明。由是三郡田地雜於首里、那霸、泊邑，經界雜交，皆賜諸士，俱為人宅。[1]
太平山池間邑居民繁衍，移伊良部島。太平山池間土地甚狹，人居繁衍，耕鋤難食。故航伊良部島耕鋤田圃，以資衣食。依見彼地，曠曠茫野，肥土甘泉，宜種五穀。由是在番、酋長奏請，撰於國仲地移池間民，名叫國仲邑。而設與人一員、目差一員總理其村焉。
頒賜普救類方醫書諸郡檢者。自古球陽有人罹病，皆用中和藥療法諸病。到於諸郡，無用醫藥。是以普救類方授諸郡檢者，眼前許多以草木人間日有欲救疾病焉。
加增國書院看夜官員，裁免看守南殿。自徃昔時，南風御殿不再看夜官職，只座敷一員，親雲上、里之子間一員輪流更番看守南殿。雍正癸丑，始置御番頭六員，總理城內看殿。由是裁其座敷，而親雲上、里之子各一員，託付御番頭，仍舊看守南殿。今年，加增國書院看夜官員，又免親雲上、里之子。而國書院看夜官員兼守南風御殿。
二十六年，始懸御筆匾額，且建御製宸筆石碑於先王尚圓采地舊宅。王以先王尚圓采地舊宅之非輕，【在於西原縣嘉手苅村】始懸御筆「致和」二字匾額，又建御製宸筆石碑於殿庭，永與國祚俱傳不朽焉。【原土人看守此殿，今改令向氏黃冠一員把守此殿。又令向氏王子或按司一員、紫冠一員，共計二員，輪流交代，總理其事。永著為例。】
島袋邑比嘉年一百歲，以蒙直陞黃冠，並賜品物。大里縣島袋村比嘉，乳名志武，年已一百歲。其妻那邊年亦七拾餘歲，俱以血氣未衰、身體壯徤。孫子繁衍，家亦頗富，恆誇榮華，名馳四境，遂聞朝廷。乾隆戊午年，幸蒙直陞頂戴黃冠，並賜絲綿一把、木棉布二端，以致旌表。
始以竹柵周圍玉陵。王上以玉陵在松林之中，恐有芻蕘者侵。乃命法司以竹柵周圍其松，嚴禁人入焉。法司亦題定每月初二日、二十日獄官廵省之例。
國頭、中頭等處犬狗罹症。中頭等處犬狗癲症，咬人已多。而後國頭犬狗亦罹疾咬人。由是廵檢官具疏稟明其事。
伊平屋島有一雌鷄抱育失母鷄雛，又有牝豚乳哺失母小豚。我喜屋村文子西銘所畜鷄母，育雛五日而死。其雛失母哀鳴。早有其同胞之雌鷄育之，夜則抱伏，日則引啄而長之。田名村池田掟親雲上又一豬母，生子八日而斃。時有其同胞之豬而懷孕，即乳哺其小豬以養之。未幾，此亦生子，一齊哺育。
雷下於那霸霍允振【嘉手川築登之親雲上詠郡】之屋，震死其僕一名。[1]
創建今歸仁郡湧川邑。今歸仁郡民居繁衍，山林甚狹，村木不足用。乾隆元年，檢者、酋長奏請，分別羽地山林屬今歸仁郡，依建湧川邑，看守山林。[1]
粟國、渡名喜兩島在番加賜俸米二斛。自徃昔時，粟國、渡名喜設置在番二員，二異國、異人飄到其島，應對明辦為諸事，宜賜俸米伍斛。從今年，兼修其島公務國中，與檢者不異其職。是以加賜雜石二斛。【共計每員七斛。】
夏瑞龍改修內間東殿，築建石牆並瓦門。嘉手苅邑內間東殿【在西原郡】有四圍竹墻，未為開鍵。今番令夏瑞龍【內嶺親雲上賢光】改建石牆，並門改蓋以瓦。且石開小門以為鞏固。
二十七年，法司蔡溫改正漏刻。本國雖有漏刻之設，刻分差錯，殆非得其正法焉。蔡法司奉命，即率官僚徃至西原郡幸地邑帽子峰，製造器物，測量日影，叅考節候，改正刻分，而搬在王城漏刻門樓，永行其法矣。
始設看守漏刻之役六員，以賜年俸。素令螺赤頭看守漏刻。今番始設黃冠六員，【內三員首里、三員久米村。】每名給年俸四石，而輪流交代。率領螺赤頭，夜賜火燈，炤看時刻，不敢斘誤，以致敬天重時之禮矣。
始裁法司請饗國王，並按司獻白糯糕。法司、紫巾官、夫人進城拜謝以獻白糯糕。自徃昔時，法司官始任其職，必請國王於臣宅，以為獻饗。按司襲其家統時，獻白糯米糕。且亦任法司職並陞紫巾官之夫人，自進內廷，拜謝隆恩，以獻白糯米糕。至於是年，盡裁其舊規焉。
壺屋村改屬泉崎邑。壺屋村人民原屬真和志郡，改屬那霸泉崎邑。
加增王子以下申口官銜著衣冠、行稲穗並大祭禮。每年之夏，稲穗祭並大祭時，有朝廷三御飾之禮。恭行其禮者，自古但下庫理屬官並其日看殿員數，許盡著衣冠，以行其禮。如冬至、元旦、三御飾大禮，一般僅令數十人與於其禮，頗似於不敬。故自是年，王子以下迄申口官銜等，悉皆著衣冠，以為行此禮，自此而始。
改定諸地頭獲罪革職，賦米、丁錢悉授後地頭。諸郡邑地頭犯法獲罪，奪其地頭，則其年內賦米、丁錢悉授後地頭。若有前地頭完交其賦稅等而抄沒家財，則自地頭實授之日起筭其賦米、丁錢等，扣筭其抄物，以授後地頭。然而其所筭起賦米、丁錢已多，抄物亦少，其賦米、丁錢已無所出之處，後地頭未授其賦米、丁錢。[1]
改定諸役人倏忽交代，未補缺之日俸米授前任役人。自素諸役官未滿年期，或陞官時，或調他役，或告老辭職，或病卒，而未補員缺之日，知行且扶持【又稱俸米】悉授後任之役。今番朝議改定，未補之日，知行及俸米悉授前任之人。[1]
改定郡邑地頭交代之間，賦米、丁錢授前地頭。素有各郡邑地頭病卒，必考其人功績，以授其子孫也。而未有功績者，必歴數十日，實授郡邑於他人。其間貢賦米【俗叫作得】、丁錢【俗叫遣夫】難繳公庫，以授後地頭。然而後地頭不宜授其賦稅等。況後地頭未實授之間，其郡邑公務皆與前地頭以致辦理。由是改定，將其間賦米、丁錢悉授前地頭。[1]
改屬山川村南風原間切。山川村素屬東風平間切。至於是年，改屬南風原間切。
營建經塚並一堂於八重山島富崎。富崎浦常船隻所徃還之處也。是以桃林寺住僧義翁長老為海上安瀾，建塚於此。乃記曰奉書寫妙法蓮華經全部，一字一石。又乾隆七年，順天氏西表首里大屋子真香營造其一堂。
二十八年，仍設管御園官二員，賜俸米四斛。【米二斛，雜石二斛。】
仍加三司官與力一員。
始定諸邑人分把田地預備儲蓄。諸邑人民年出私田米穀以致儲蓄，則貧乏之民必借富家繳積義倉，而日增利息，債錢甚極，遂致敗家焉。若其邑人數筭得田地，皆同農力以為耕耘，將其所収米穀以致儲蓄，即貧乏之人無借他家，民人已安矣。由是始定諸邑田地分把數畝，名為義田，民人同力共耕其田，其所収之米以致貯積，而預備凶荒之用矣。遂名其田俗叫貯田。[1]
始定諸邑亦分田地以備其費。諸邑公費亦多，月筭其費，日取民家，以補其費用。由是貧乏之人無其所出，必借富家以為繳納，而利息日積，遂致敗家矣。今番改定，諸郡田地另分數畝，同耕其田，將其所収米穀以備其邑公費。[1]
始移瓦奉行所於池上院之地。
雹雨大降。冬十二月十八日，雹雨大降，洪水溢流。而平良及鳥小堀等處臨江家宅為洪水所損，而其家人十三名遂被捲流而湮死焉。
糸數村一民名德再出痘。玉城間切糸數村仲村渠之男名德，既於雍正六年出痘，面有麻疤，目點白膜，是為証。又於是年再出如前。
始賜笠張主取俸米三斛。【米一斛、雜石二斛。】[1]
始賜壽帶香作主取俸米二斛。【米一斛、雜石一斛。】[1]
始加觀音堂左右之廊。秋九月間，重修此堂。此時其左右地新加建廊堂二座，以備壯觀美麗。[1]
三十年，始定佳節、朔望並先王及妃忌日，王親謁圓覺、天王二廟，燒香行禮。素有佳節、朔望並先王及妃忌日，王出於奧書院焚香行禮。至於是年，春秋二季、四時佳節並先王及妃忌日，王親謁圓覺、天王二廟。每逢朔日，親謁圓覺廟；亦代遣當官，於天王廟燒香行禮。每逢望日，親謁天王廟；亦代遣當官，於圓覺廟焚香拜禮。
那霸尤得昌質資至孝，遂蒙褒美，還入原籍。那霸泉崎村有一孝廉者，姓尤，名得昌，名乘林盛，俗名赤崎。乃尤廷芳【上間築登之親雲上林實】次男也。父廷芳貧苦已甚，資用缺乏，無所依告。奈賣去得昌於富名腰村糸數家，以供日度之資。時德昌年十歲，未為成長，貶為百姓，不載尤氏家譜。而得昌賦性敦倫，行事非凢，克盡心力供奉家主。家主深寵愛之，每月定給暇日。得昌盡力田畝，未嘗怠惰。年二十五，貯得數金，要以贖身。家主意想：「延至數年，使他回家。」由是雖有贖身之心，而未肯受其價也。此時父廷芳家業貧乏，債錢極多，無計可施，暫移平安山村，耕于田畝矣。得昌將其父勞苦，懇請家主。家主念其誠實敦倫，救宥身價。得昌謂：「五蒙主恩，未報涓埃。況承赦身價，心已未安。」再三強請，而奉償其價焉。自此之後，景運頗臻，貯得數金，即償父所挪之債。且買得家宅於泉崎村，請移父母，能盡孝養之道，以安父母之心。時欲搬居那霸，主婦曰：「先夫糸數已亡，妾身老衰。況兒金城素染疾病，而無養妾之人。汝自幼使令，情誼甚深。乞居此邑，以養妾身。」即主婦代得昌乞宮城女真玉，媒為夫婦。由此仍住富名腰村。至乙卯年，父廷芳深罹痰疾，良久服藥，未見効騐。得昌夫婦移居那霸，盡心竭力，侍坐膝下，晝夜匪懈。父深感其孝心，遺言令他祭祀。翌年之春，父已身故，哭慟已極，哀愴且甚。遂從父遺囑，恭取神主，以盡葬埋之禮。又兄得泰素罹眼疾，竟為瞎盲。且弟及妹等悉皆貧乏，躬受苦勤。得昌恆盡弟兄愛弟之道，克損米錢，以為補助。而得昌孝養父母，和睦親族，以聞於中外。遂村邑酋長並親族等上達法司，轉疏聖主。至壬戌年，荷蒙褒嘉，還入尤氏家譜，陞築登之。且恩賜細嫩白布二端、糸綿一把、花布二端，以為旌表。
褒獎當銘村當銘在家盡孝、於村有功，賜黃冠位及賞物。東風平間切當銘村有一孝人，名曰當銘，位拜築登之。為人篤實，善事父母。出入必告，以安其心。衣食必請其所欲，而力所及未嘗不供焉。父母有些病，親奉湯藥。或作神酒，或買餅糕，備置於側，而隨意進焉。父母年老，恐其怯寒，每冬供炭火以煖。曾為世持富家來役，值日進城，因父嗜橘菓、饅頭，必攜蕃薯，在城自食；領其餼糧，變價買菓、饅來進之。偶見珍味，或買或乞，懷之而進。雍正十一年，父病。旁求良醫以養病。內母亦得病，不數日病勢俱重。當銘不離於側。經七箇月未有些怠，竟母先亡。父悲哀加病，當銘萬慰千撫，乃得其稍豫。此時有一侄女曰嘉那者，落在人奴，年四十餘歲。父為之嘆。即贖之，以解其憂。未幾，父病又發而勢危。時嘉那亦得病。當銘兼養其病，晝夜不解衣帶。憐父亡，其後三日，嘉那亦死。俱厚葬之，皆豐祭之。至兄弟、親戚有貧窘者，屢助以資。如其婚祭類，加意為助。其有義兄二人，長兄曰亀仲座，早死。當銘収養其子三人，其長子年長，乃作屋與之，以立門戶。次兄曰嘉那仲座，生男女四人，而亦早世。其長女及簪，當銘厚備匲資而嫁之，其餘撫育如子。又約村老導遵國法，從此鄉俗正而公事治矣。曾種蘓鐵，以防饑饉；植松於空地，以應公用。於是村民効之爭種。乃村人感其孝，表其功以告公朝。乃獎賜位併賞物。
天女現降與那原御井。大里郡與那原之西有一井泉湧出寒水，溶溶甘醴，清澄徹底，無有一點之濁矣。自古王后以至士民恆為崇信，而靈感如響，禱無不應，名之曰御井。夏五月朔旦，其邑幼童名稱如古，年甫十歲，相攜外從妹二人：一曰武樽，年纔八歲；一曰真牛，年已六歲，共遊其井地之南。黑雲蔽天，天色朦朧。倏有二圓光自天降來，形似月團，色如火紅。彼二妹兒慌忙而逃去，惟如古站立而看之。忽變人姿二位，其一位穿紅色衣，一位着青色衣，容貌異常嬈嫣，焜煌似神仙。如古深奇怪之，進至井邊。天神從其井中緩緩移步，出來東地，飛升戊土樹上，再三振衣，仍變二圓光，遙騰碧空而逝去焉。如古急囬其家，告知祖父母。祖父母愕然大驚，亦以怪異之，竟以其事稟明憲司，轉達王廷。
與那霸、宮城二邑屬於南風原郡。大里郡與那霸、宮城一邑，原屬於南風原郡。至康熙甲寅年，本國諸郡正經界時，以其二邑屬於大里郡。至近年，江田、新川二邑始漸衰薄，離散各處。本郡屬邑只有八邑，而民已少。因此與那霸、宮城二邑仍舊屬於南風原郡。[1]
始許聞得大君加那志、佐敷按司加那志謁於三寺時，法司官坐於加籠隨行。每年正月初三日、七月十五日，聞得大君加那志、佐敷按司加那志謁於圓覺、天王、天界三寺。時素法司官扈從而徒步也。今番奉命，坐於安馱，以為隨行，自此而始。
加設聞得大君御殿座敷大親一員，以為宿衛。聞得大君御殿自古有大親三員，而無有宿衛。今番加設一員，共計四員。令其一員【俸米五斛】辦理公務，而其三員輪流更番，以為宿衛，每員賜俸米三斛。
加賜三平等阿母志良禮俸米二斛。首里三平等阿母志良禮，自古賜俸米二斛及田地。至於近年，以其田地屬於間切。由是加賜俸米二斛。【共計四斛。】
始賜首里根神俸米一斛五斗。自古賜田地於首里根神。至於近年，以其田地屬於間切。因此始賜俸米一斛五斗。【米一斛、雜石五斗。】
加賜俸米自平等所大築役迄夫築役。平等所大築役，自古賜俸雜石七斗五升。脇築役、大作事役、脇作事役、三方目役，各賜俸雜石五斗。夫築役賜俸雜石二斗五升。除其俸外，亦賜田地。至於今年，還其田地於間切。由是，大築役加賜俸米五斛；脇築役加賜俸米四斛五斗；自大作事役以下迄夫築役，加賜俸米四斛。
加增平等所夫築役二人。
新構鐘閣於國母宮左之空地，以懸於鐘。
加賜口糧鳥島阿真美奴呂並阿計志奴呂。自古鳥島阿真美奴呂並阿計志奴呂給口糧麥二合五夕、殼粟二合五夕。今番朝議，加賜麥二合五夕、殼粟二合五夕，【共計五合】永著為例。
改定醫士留髮從俗。原是醫士者皆為剃髮，衣服亦異，既非俗貌。今番奉命，衣服、容貌悉從國俗。[1]
諭定禁中居宿員人得病即可以奏。王諭定曰：「有人得病出於不意者，是時早治則愈，若遲延不治則死，誠係於人之死生，不甚重耶。今在禁中而為居宿者，雖有得病，不敢奉聞。是即違吾垂仁之至意。汝等體吾至意，不論貴賤、上下，居宿員人有得急病者，可火速請奏，即給藥種並飲食，以使療治之。汝等謹聞之。」下庫理當官奉命，囑城中居宿員人。永著為例。
始置漢文組，立職於唐榮。自古唐榮未設此職。今令正議大夫鄭秉哲【伊指川親雲上佐実】、都通事蔡宏謨【久高親雲上克定】始授漢文組立役，撰修表、咨文並漢字諸公文等。【未賜俸米，期滿二年交代。】
連年彗星出見。壬戌二月上丁兩三夜間，五更時節，彗星見丑方位。【俗叫箒除星】癸亥十一月中旬，初更時節，彗星見酉方位，箒尾建東。甲子正月末旬，五更時節，彗星亦見卯方位，箒尾見酉戌方。至天已曙，不見其星矣。
始設柵闌於首里市六衕之口。前定市法，禁止人集至晚。然多方男女聚集，難以制之。是以命設柵欄門六口於市之左右前後，以杜小民生弊之端。
營建経塚於八重山島桃林寺圍中。八重山島桃林寺住僧徹道長老，為衆人除災祈福而建此塚，乃記曰奉書寫金剛般若經全部，一字一石。


