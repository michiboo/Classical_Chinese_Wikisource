十五年，冊封使汪楫、林麟焻等賫勅至國，並欽賜御筆「中山世土」四字。冊封正使翰林院檢討汪楫、副使內閣中書舍人林麟焻齎勅至國，諭祭故王尚質，封世子尚貞為中山王，併以御筆大書「中山世土」四字並蟒縀錦幣，賜王及妃。【賜王蟒縀錦幣三十疋；賜妃二十疋】既而公務照例全竣而歸國。
今番禁止諸像募化銀兩併開缽乞米錢。
聖祖加賜縀疋。王舅毛國珍、紫金大夫王明佐等奉表入京，謝襲封恩。時謝恩例，給縀二十疋。聖祖恩加十疋，共賜縀幣三十疋。著為例。
十六年，聖祖加賜縀幣。耳目官向世俊、正議大夫鄭永安奉表入貢。時進貢例給賞縀四十疋。聖祖以琉球忠順，恩加十疋，共縀幣五十疋。著為例。
改稱寺社奉行。王令金寶器【上間親方安時】任御祈念奉行職時，改稱寺社奉行，而總理禪家、聖家之事也。
十七年，移安不動像於護國寺。徃昔之時，仲城郡有糸蒲寺，原奉不動明王並脇立二體。一日，他寺炎燒。時明王飛來禁城漏刻門，即移安於法堂。嗣後奉移神應寺。是年，護國寺住僧賴久日修護摩時，移奉於此寺也。
火燒宮古山藏三座。弘治年間，鯖祖氏仲宗根豐見親玄真定貢稅製法式，向後創建御物藏船於藏仕上世藏。此時只以茆草蓋之。康熙壬戌，忽逢火災，燒其三藏。至乙丑年重修其三藏，瓦以蓋之。
諭定百工朔望衣冠見朝。徃昔之世，每朔望佳節，自按司至衆官悉皆見朝。但穿朝衣，不帶頂冠。是年之春，改定朔望日群臣皆穿衣冠，以為入朝。
始定耳目官附賜與力役。耳目官向嗣孝【前川親雲上朝平】入閩赴京時，始附賜與力役，以為辦用。與力役自此而始。
始定宮古島、八重山島大阿母坐於彼島諸女之上。
始定祥雲寺、桃林寺住僧三年交代。自徃昔世，祥雲寺、桃林寺住僧不期年數，以務其住職。而為其住持者多有不便。由是圓覺寺住僧喝三長老呈請三年一次，必期交代。幸准其請，三年交代自此而始。
真境名阿母欺瀆銀河，為波被害。具志頭郡銀河水神至靈至感，禱祈必應。守護人民，呵禁不祥。故諸郡人為崇信，來到河邊洗手洗額，名曰撫水。此時銀河水神諱忌女人月水並赤衣服、丹手巾、紅帶子、赤箸子等。一日，東風平郡富盛邑有真境名阿母者，其親族與友利同來銀河洗手洗額。真境名阿母奴女思戶不知河神之忌，而臨其河水，以洗月水瀆染之裙。少頃之間，怒濤猛起，三人一同捲入海中。阿母與思戶不見死骸，獨友利抱高瀨石，隨波浮沉，萬死一生時，有具志頭郡安里邑宮城與友人同登岩石遊觀，忽看銀河有人沉浮。宮城驚，忙以繫牛馬之繩結自己腹，而其繩之餘授岩上之人，躍身入海，泅水救濟友利。友利抱着宮城，相與沉溺。岩上之人驚驚引繩，兩人登岩。友利拜謝曰：「為君我得再生，恩如父母。而今之後，養汝父、愛汝如母。而終予一生，願君見予如子。」而回去焉。由是今世之人徃至銀河之時，不敢佩紅丹色以為遊觀也。
十八年，始懸鐘于禁城中門。素禁城御仲門無有撞鐘。今番王令輔臣急做鐘，架撰小鐘，而朝晚並夜半時必鳴此鐘，以報時刻。
創建硫磺城拜殿。徃古之世，恐有海賊來侵，恆設精兵，整置軍器，収貯硫磺於此城，預備拒禦，名之曰硫磺城。至於近世，宮礎猶存。且城內有一神嶽，素結一宮，那霸人民恆以崇信焉。是年，運糧水梢、人民等喜捐錢銀，創造拜殿。至甲戌年，再建嶽門以壯觀焉。
十九年，始塑芥隱僧像，以安圓覺寺。圓覺寺內無有開山僧像。是年，住僧石峯題請奉芥隱僧像之事。幸蒙俞允，即塑其像，以為奉安其中焉。
與那城郡海水漲退三次。秋九月十六日夜丑時，海潮漲退三次，忽然漲滿八分，忽然退去盡乾。至於四次，漸漸漲滿，與常無異。
改修葉壁山玉陵。尚眞王始造一瓦屋於伊平屋島。其屋內亦結一屋，以板蓋之，以二石龕【俗叫廚子】放在其中，以奉宗祖屍骨矣。至於是年，歴年久遠，既致壞。彼島設理題請重修玉陵。由是，王命楊自昌【伊是名親雲上昌武】重修玉陵，築石作屋，亦以石灰塗其屋，以供堅固偉觀矣。
始設沙吏長。自徃昔時，本國之人知塗壁墻，未設沙吏。至於是年，小祿郡儀間邑大嶺奉命，始為沙吏長，【俗叫勢頭】以塗壁墻。後蒙褒嘉，陞築登之。乾隆癸亥，始賜俸米貳石。【米壹石、雜石壹石。】
二十年，清聖祖俱許貢船蠲稅及增人數。耳目官毛起龍、正議大夫蔡鐸等奉表入京。先是，接貢船於關上納稅費用甚多。且明朝以來所遣貢船二隻，以百五十人為定，海濶人少，往來不便。由是具疏以乞免其稅，並加增人數。禮部議奏：「琉球納稅，照荷蘭國例，該應蠲免。止貢船人數，應遵會，何必更增？」聖祖曰：「琉球來享最久，且吳三桂、耿精忠謀叛之時，安南歸吳三桂，琉球則耿王遣使招之，終不肯服。而克篤忠誠，恪恭藩職，其恭順之誠，深可嘉尚。」命再下禮部議。貢船以二百人為定，並接貢船被免納稅。聖祖又以舊制，給賞緞疋皆係外庫所貯，命部換賜內庫緞幣。俱著為例。
八重山海島啣謝人恩。西表島之民名稱那邊，一日，獨負稻秧，赴於名嘉良地。行到濱嵜，北風嚴烈，寒氣甚極。時有一海島，【俗叫多武知也又】將揪魚以吃，海魚抱鳥以入潮中，相拉互扯，海鳥幾乎溺死。那邊忽倏看之，撈収此鳥，搬之於岩下，燒火煖之，切魚給吃。遂囑之曰：「嗣後汝勿為危事，切要慎懼。」再三吩咐，以便放飛。自是以來，那邊徃還田野之時，海鳥揪魚給與那邊，以報其恩。因此他児孫皆叫我鳥。至於孫子，屢有如此之事。
龍福寺獅像腹內現在稻穀。《遺老傳説》：徃昔之時，此獅像屢行寺外田地，而吃盡稻穀。農夫深憂之，徃見其田畝，有獅啼痕印於地。農夫甚奇怪之，轉至寺內視其獅像，腹腳淤泥，嚴然如活獅蹲居也。衆農夫僉以題奏。王賜田地七畝，附於寺院，以供獅獅像餵養。而後獅子不敢出外而吃去稻穀。至於今世，其地屬寺中俗叫獅田。是年纔加修葺時，身體渾全無稍間隙。而其腹內有稻皮猶存。奉行向良俊【儀間親雲上朝武】、大工渡嘉敷等皆觀見之，大驚且異，以告住僧勝林等。人民皆飛來而親見之，果如其言，無不奇怪也。
加置高所座敷奉行一員。
請安觀音像於久志郡。尚経【豐見城王子朝良】、顧思敬【久志親方助豐】為總地頭時，請來觀音石像，創建其宮於久志邑，奉安之於其中，以為崇信。自此之後，村中人民每月朔望、十八日、念三日皆到此寺而祈禱焉。
二十一年，塩屋村鐵匠舍倏在異衣，暫時而滅。大宜味郡塩屋村秋八月間修造船隻時，設小舍以造鐵釘。一日清晨，忽有珍異之衣，放在於其舍中。而其衣不能知絹與布，人皆聚集，大奇怪之。振舉看之，現出黃紅之色，亦放在於地，變有潔白之色。而煌煌彩光，大異常衣。人想神衣誤在此舍，高捧其衣，來的根所。而盆上舖紙，紙面置衣，焚香拜禮，即到消滅。今在塩屋邑屋宜親看其衣，且時在此所現看之人，子孫姉妹皆傳聽其事，不稍相異焉。
置御系圖官。王命尚弘德【東風平王子朝春】始授御系圖奉行職，而始令群臣各修家譜，已謄寫二部以備上覽。其一部藏御系圖座；一部押御朱印，以為頒賜，各為傳家之至寶。從此之後，按司、親方或二三年交代，或四五年交代。今限一年交代。[1]
始定御書院親方六員，每員各賜知行高四十斛，並當官三員，每員各賜知行高二十斛。
瓦以改蓋內間東殿。金丸未即大位時，擢任御鎖側官，並拜授內間地頭職，屢諫尚德王。王大怒惡之，金丸即避隱於內間邑。至於金丸踐祚，其茅宅空地，無構家室。尚象賢【羽地王子朝秀】任國相時，題奏創建宮殿。尚質王命輔臣修造東殿。【廣二橺、長三橺】但以茅草蓋之。是年，発大美御殿帑金，重修以樫木，改以瓦蓋之，撰擢邑人而看守其殿。即賜赤八卷，並田地。【田高二石四斗，地高三斗八升餘。】
志堅原比屋死後求看三絃。昔有一妓女名叫志堅原比屋。南風原郡宮平邑少年曾攜來此妓，彈絃唱歌，晝夜宴遊。本邑照屋偶看其所玩之三絃，心甚求之。比屋推辭不賣。照屋再三懇求，比屋勉強賣之。厥後比屋倏染一症，適死此村，屢次現形，比及三年，照屋一夜相遇於路，比屋求見其三絃。照屋請來比屋，仝到其門。忽化清風而去焉。照屋恐有其遺恨，即把三絃彈以聞之。以後無以再遇覓看之事。
瀨洲村屬於源河村。羽地郡近隣本郡源河村。由是總地頭官呈請屬於源河村。
始廢真和志郡花城村。
改定聖家僧寺知行高。素賜護國寺知行高六十斛、臨海寺三十斛。其知行之內各十斛。乃為修葺其寺之費。又神應寺、萬壽寺、神德寺、聖現寺、神宮寺知行二十五斛，其知行之內各十三斛。乃為修葺其寺之費。至於是年，各寺住僧呈請以還其所修葺之知行。從此後自公朝以為修葺。
始建獅子形向八重瀨嶽，以防火災。東風平郡富盛村屢遭火災，燒失房屋，民不堪其憂。由是村人請乞蔡應瑞【唐榮大田親雲上】見其風水。應瑞徧相地理，囑之曰：「我見彼八重瀨嶽，甚係火山。早作獅子之形向，八重瀨可以防其災。」村人皆從其令，蹲坐獅子石像於勢理城，以向八重瀨。自爾而後，果得免火災之憂矣。
改修板敷石橋。具志堅邑之東有一大江，自古設槓，以通徃還，名之曰板敷槓。未閱數年，朽爛甚極。今番改建石橋，以致堅固。
二十二年，設置御系圖中取三員。
葉慕永改修宇平橋。昔設木板以為杠梁，以通徃來，名之曰宇平槓。然易頹易敗，屢次修葺，人民不堪其憂。王命葉慕永【友寄親雲上兼道】新築石橋。從此之後，人民免嵜嶇之嶮，牛馬喜任載之安矣。
聖祖免貢物海螺殼。耳目官溫允傑、正議大夫金元達等奉表入貢。時貢物內被免海螺殼三十個。由是康熙壬申，加進白剛錫一千觔。[1]
始賜姓於羣臣。洪武年間，察度王通中華後，始有姓並諱也，然未為盡備。至於是年，令群臣各修家譜時，賜姓氏於群臣。既而群臣悉皆有姓與諱也。[1]
始定擢吟味官者進城拜謝。原是，擢吟味官者進城，無有拜謝之禮。今番朝議，轉達王上，而始賜俸。自以有行拜謝之禮。
小波藏邑屢次災殃，乞還其田畝。真壁郡小波藏邑有數畝田地。自徃古時，以為神根所之田，每年祭祀，必取其田地稻穗，例薦神前。康熙甲寅，再正經界，取其田畝，授給高嶺郡，以為仲城裡主地。自此之後，根所人家屢遭火難，或人氏夭死，或畜獸忽斃。數年之間，必當祭祀之日屢有災殃，而家財窮乏矣。由是康熙庚午年，郡邑之人恭具呈文，乞還真壁郡。而災殃自息，民人相安焉。[1]
宮平邑新垣為鬼見眩。南風原郡宮平邑有新垣者，一日，從首里回家。経過波武加真地時，見人集酒宴，妓亦歌絃。忽有一人手招新垣。即為他所眩，往至其地，半醒半眩。此時與鬼一同宴遊，已至曉天，相約以諾。每夜又會，而悉皆散去。新垣全醒而視之，獨在古墓之傍。而其所會者皆曾死之人。新垣大驚而回。自此之後，每晚果有飛來，高叫催會。新垣請僧告神，設譙以禳之間，新垣倏発熱症，其屎如黃泥。即請醫士服藥調治。歴閱數日，其屎出盡，症即全癒。
始定唐榮官員各指人等薦舉以授總唐榮司。素有唐榮諸大夫公同相議人知才智，僉具呈文，以為薦舉，以授總理唐榮司。【俗稱總役】至於今日改定，自諸大夫以至通事，各位擢舉，置任此職之人，【內紀其人之名並自用名印，外亦封包。俗叫入札。】固封名印，稟報法司，以多薦舉之人轉聞聖上，擢為總理唐榮司。其入札自此而始。[1]
二十三年，始定聞得大君加那志三年一次親到烏帽子井。徃昔之世，西原郡小波津村有小波津者，常耕田畝為業。其田畝之旁有一清泉，小波津至於此地時，放在茆烏帽子於此井上，以為耕耘，名之曰烏帽子井。小波津一日徃烏帽子井邊，見一神女自天降來臨泉沐浴。此女容貌美麗，瓊色傾世，而衣服異常。小波津大奇怪之，秘密暗步後側盜之，藏在稻束內。天女因衣被盜，不能上天，畱跡人間。遂與小波津結為夫婦。已歴數年，生下一女一男。此女子年已及七八歲，攜弟而遊，且歌曰：「母之飛衣，在稻束下。若汝不啼哭，吾將其飛衣給與於汝。」母聞大喜，即挖開稻束視之，果有飛衣。即身穿此飛衣，兩腋挾二子，乘清風而飛去。由是聞得大君加那志每年二三月間必造此井，以為崇信。此年，始定三年一次新到此井，以為祭祀。每逢佳節祭祀，則令我謝祝女為五穀致禱後至於癸卯，盡裁其禮。翌年之春，改遣火缽阿母志良禮【此時跟從阿母加麻二口，導引庫理役一名護送，外城役一名。】取來其水，以為獻上。永著為例。[2]
創建関帝王神像。康熙癸亥，冊封勅使汪楫、林麟焻惜乎本國無供帝王，竟以創建帝王廟之意深以許願。乃捐白銀伍十兩，請乞創建此像。至庚午年，王令貢使能塑闢帝王、関平、周倉聖像。明年之夏，奉此神像而回來。即上天妃廟內另築一壇，奉安其像，以致聖誕及春秋之祭禮，永為護國伏魔之神焉。
羽地郡松田村屬於本郡我部村。[1]
設置役人一員筭用座，以為宿衛。素筭用座伹有家來赤頭一人以為宿衛。然係藏在要緊筭帳之所。由是置役人一員，輪流更番，以為看夜焉。[1]
加祭尚巴志王、尚圓王獻帛爵禮。自徃古世，每年春秋、二仲、上戊日，祭歷代先王神主於崇元廟。然各位神主不行獻帛、獻爵之禮。但舜天王、英祖王、察度王、尚質王各四位神主必有行獻帛、獻爵之禮。特所以行此禮者，以有功德故也。獨尚質王係子禰祭故，得以與其祭。尚巴志王、尚圓王有功德而不與其祭者，似乎闕禮也。今番朝議，尚巴志王、尚圓王亦行其禮焉。
始賜「向」、「朝」兩字為姓、名乗頭字，明本同一氣。徃古之時，君上同宗未有定姓、名乗。由是王諭賜同宗一族，不論貴賤，皆「向」字為姓、「朝」字為名乗頭，以明同宗一族也。
始定以銀銅簪分別普新之士。徃昔之時，普新子弟皆用銅簪，勤小赤頭職者始用銀簪。不勤其職者依舊銅簪。簪裂俱是四方之莖、銀臺花頭也。
加增宮古御藏主部兩員。自徃昔世，宮古御藏有於兩所，一有城內金嬉，一有那霸渡地，通夜看守兩藏。此以加增主部兩員。[1]
二十四年，八重山頭官長榮氏石垣進粟補助，以蒙褒嘉。本國凶荒，五穀不登，費用甚多，公座缺乏。法司官行文諸島，以借粟米。由是，八重山頭職榮氏信明【石垣親雲上】具疏，懇請奉進粟一百石，以補其缺乏。幸准其請，遂蒙褒美，賞賜御褒書並畫一軸、白蔴二十束、燒酎一壺。
請城截西廚房。自徃昔時，於禁城下庭御殿之後設定廚房，以備宴待中華人之用，俗呼唐當藏。當此時也損破已甚，柱材朽爛，而今沒用此房。由此法司官恭具疏奏，以為廢毀矣。[1]
始置護國寺知事僧。護國寺住僧盛海題請設置知事僧事。即令快忠為知事僧，專掌聖僧公務也。至今猶然。
始裁官役僧並作事僧。
加增御系圖座筆者一人。
始定正議大夫坐於申口座之下、座敷之上，而帶用黃地八絲龍紋。
始定陞吟味役者拜座敷位。陞吟味官者，不論年紀長少，撰伶俐能幹者，擢令議公事。是以或有自當座陞者，或有自親雲上陞者，不係爵位。然吟味官，任重職者也。於是朝議，陞吟味官者，直令拜座敷位焉。[1]
始定王子及按司次男以下為下司士。徃昔之時，王子及按司之子皆稱按司。從是年，改定長子為按司，次男以下皆為下司士焉。[1]
二十五年，總地頭溫允傑借錢濟民。佐敷間切一遭凶年，多欠賦稅。從此之後，百姓甚致無力可施。康熙癸酉，屢次暴風，五穀未登，而國朝乏用，急催補納。人民無所倚告，深苦焦之。總地頭溫允傑【森山親方紹基】聞之憫之，將錢八千貫文借與百姓，完補賦欠納悉清。至於後日，令民漸次納償，免其利息。由是間切居民依然而安。
二十六年，賜僧芥隱諡號國師。
蔡壽至八重山改蓋寺院，並穿井汲泉。八重山御藏及寺院等處皆以茅艸蓋之，屢遇火災。且郡邑無有穿井，皆用溪水，人多疾病。蔡壽【渡久地親雲上政包】奉命為在番，到彼山時，其藏館、寺院改蓋以瓦，並穿井汲水，始教穿井之法矣。
王命馬廷楷、孫繼盛改修石火石橋。豐見城下有一江水與海相通，自古設槓以渡人民。或為蟲蛀所害，或為風雨被傷，而不能堅固，屢加修葺。至於秋天洪水橫流，已至傾圯。於是王命馬廷楷【宇地原親方良屋】、孫繼盛【糸滿親雲上嗣昌】新築石橋，以得人馬之安也。
仍定王子及按司冠。王及世子、世孫及王子弟五色浮織冠，俱用金線而織之。又按司五色浮織冠，伹用黃線而織之。
始置麻姑山、八重山大目指、大筆者、脇筆者各一員，以隨在番官辦理公務，並例賜赤八卷冠。
始賜御右筆主取俸米八斛。【米五石、雜石三石】
始定諸役職半途交代之例。自昔之時，諸奉行並諸座役職，或陞為他職，或告病辭職，或奉命出外，則不管月之多少，准作周年勤職，令他人交代其職。今番改定，六個月以上勤務其職，准作周年勤職而交代焉。五個月以下勤務其職，不准周年勤職，寬期而交代其職焉。
二十七年，改修臨海堤並橋二座。嘉靖年間，那霸有汪農大親者，常遊此地，以觀光景。亦恐為賊兵見劫，高築雉堞【俗稱三重城】並堤塘，以備防禦。其堤橋數座原為板槓，康熙甲戌秋七月間颶風陡作，為海潮所破，盡成平沙。是年重加修葺，至丙子年告成。時改築石橋，豎石為欄，以供海門壯觀焉。【臨海堤原有三橋，清風明月，騷客、漁人多集此橋，以為酒宴，得名最著，俗呼中橋。明朝之末塞其東橋，但中橋、西橋今番改修焉。】
久米仲里郡泊邑生得異人。久米山仲里郡泊邑農民名曰太良姉、於戶、男鍋，共計三名，其容貌心志與人非異，惟有前齒四顆形似狗齒，頭髮似禿，項上及兩耳之上稍有髮毛數十根。至於年長，不甚盛長焉。是年，檢者官恭具文稟明此事。
翁自道帶來黃薯植於國。蕃薯有數種，有皮赤實白，有皮實俱白，有皮赤實黃。是年，有翁自道【伊舍唐親方盛富】者，黃薯自閩而帶來，以植之於家宅，以致繁昌，而分與各處。其蕃薯獨具別種，淩風耐寒，繁蔓蕃衍，四季不衰，使民得利焉。
彗星夜見。冬十月初四日，彗星出見，郡黎大驚懼之，遂遣使徃問唐榮，盡畫古圖並紀書以呈聖覽。而其圖並文今不可考焉。
闢馬場於平良邑。首里無有戲馬場，人皆行至各處習騎馬之法。至於是年，下地平良邑西始闢馬場，人民恆以騎馬，俗名曰平良真地。[1]
始置裱褙主取。自素設置裱具師，而無主取之分。至於是年，鄂承宗始授裱具主取。我國裱具主取自此而始。
始定國書院親方、諸殿與力進城拜謝之禮。自徃昔世，國書院親方職並世子、世孫及王子弟、法司官等與力，雖現授其職，而無有拜謝之禮。今年始定實擢其職，則擢日進城，行朝見拜謝之禮焉。[1]
加賜圓覺寺知行四十斛。徃昔之世，圓覺寺賜知行三百斛。厥後裁一半，為百五十斛。至於近世，裁五十斛，為百斛。又裁四十斛，為六十斛。近年加增四十斛，現賜百斛。
二十八年，重修荒神堂。自古而來，渡地邑西建立荒神堂，那霸人民及航海水梢必到此宮設壇祈福。至於近世，宮殿頹壞。是年，邑人及運糧船人等募緣錢銀，重修宮並拜殿也。
禱雨且収埋屍骨。春三月間旱魃肆虐，田野乾涸，屢次設堂禱雨而無有効騐。王幸於知念、玉城，虔誠禱雨，終不雨降。由是王發仁慈，恩澤屍民，竟令首里、泊、久米村、那霸、諸郡邑等處，將人之屍骨投棄山野曬日濕雨者，皆収埋之於地中。則不閱數日，雲起四野，油然大雨。
請安仁王石像於護國寺門。住僧盛海題請奉安仁王像。幸蒙俞允，請來仁王石像，安置於護國寺門。
圓覺寺山門改奉觀音及羅漢。圓覺寺山門原安佛像，敗壞甚極，不知何神。是年之冬，住僧蘭田題奏，改以觀音並十六羅漢像而奉安於此山門上。其古像竟収二箱，移置於荒神堂內。
八重山桃林寺社改蓋以瓦。是年之春，重修神社，蓋以陶瓦，及築石作墻，甃石造徑，以備海島偉壯。
始設造筆役。那霸有慎【大見武築登之親雲上寬明】奉命為造筆役，恩賜年俸米三石。
夏五月初二日，宮古島有大地震。此日府庫及拜殿、寺院、假屋等四圍石墻崩坍。【招來久具松原，與那霸川滿、下里、西里、東仲宗根、西仲宗根等村人民，仍舊重築。時在番役葉氏友寄親雲上兼道。】
二十九年，改修《中山世譜》。唐榮總理官蔡鐸奉命，改以漢字，校正《琉球世鑑》，名之曰《中山世譜》。
始鑿天界寺井，以得清水。此寺地內屢次鑿井求泉，而未得一點泉水。伹日徃民家，挑水而來。住僧了道令蔡應瑞遍視鑿井得水之處，即鑿井於此地，湧出清水，味甚甘美。自此而來，不但寺院便水，天當旱魃，四隣民人盡來此井汲得泉水，亦足息渴矣。
移建大日石堂于波上山。嘉靖甲申，日秀上人謹書「阿」字於石上，創建波上山海邊，教人知即身成佛之意，而無有堂屋。恐歴年久遠為風雨所破。至於此年，護國寺住僧賴賢緣募人民，移基此地，創建石堂，奉安其阿字於堂內，名之曰大日如來堂。
始定耳目官以下之冠。百官之冠，素有紫、黃、赤、青、綠、黑之色，以定品級。而或用濮院綢，或用蕉布，永有綢與布之分。是年始定，申口官座敷當官，俱用絹綾景綢等；勢頭以下至諸郡訯理，皆用下綢縐紗等；自掟、目差以至諸郡有一職者，皆用棉布及蕉布，以為八卷冠。且用棉布大帶與月色蕉布之衣以為朝見。[1]
圓覺寺佛殿背改掛金剛會普菴禪師畫軸。圓覺寺佛殿素掛普菴禪師號。是年，改掛金剛會次描普菴禪師圖，以掛此殿。
久米島仲里地頭代比嘉引比嘉川水補田水防旱災，真謝、宇根、比嘉、謝名堂四村永得其利。真謝等村田地少水，尤患旱災，共計可出米二百五十石餘。居民每旱，汲水灌田，不堪其勞。比嘉親雲上督民築堤，以留比嘉川之下流。又開溝，長一千一百間，引之補其田水。於是四村不惟免其勞，亦永得其秋収。久米島引水入田自此而始。
久米島仲里地頭代嘉手苅引江水補田水，以利後世。仲里間切儀間村嘉手苅村田地狹而瘠，稍值颶旱，便欠賦數，蓋百姓所受田地內，有嘉佐意原併戶意原之水田，可出米百石。又有嘉陽田原及為川原之水田，亦可出米百五拾石。但是水少易涸，每逢天旱，耕而無獲，所以大致民疲。茲因嘉手苅【人名】任地頭代職，若生良策，始築土堤于山田川之下，以障沠流。自其所匯開溝引水，補其可出百石之田水。次亦如前法，以引呈中川之不流，補其可出百五十石之田。自此每年貢賦不欠，百姓永受其利。[3]
始設尚稷王及妃、尚圓王妃、尚懿王、尚久王五位神主，以行祭禮。自昔尚稷王及妃、尚圓王妃、尚懿王、尚久王五位未嘗有設神主以致祭祀。今按此五位，皆係各王所自出之祖，而不奉神主，以行祭祀，則於王之心有不能自已者也。於是乎令唐榮衆官議奏。衆官皆議曰「創建各王神主，奉安崇元廟。創建各妃神主，奉安天王廟，以行祭禮。則與昔王者所行之祭禮無以相異」緣由以聞。王令輔臣新設各位神主，以行祭禮，自此而始也。
移安尚永王妃、尚寧王妃神主於天王廟。素有尚永王妃神主，安置向憲【大宜味按司朝昆】之家，尚寧王妃神主安置馬氏【惠祖按司】之家。是年朝議，轉達王上，移安各神主於天王廟。
創許國書院從朝至夕放在爐中火。自徃昔時，國書院自己至未時，則爐中減火於斯之時，或至大臣，或來遠客，不便進茶進煙。是以當官在禁中，爐不減火；當官退禁中，爐中減火。國書院早晚不減火，自是而始也。
改定攝政家跡賜知行四百斛，今年裁少百斛，現賜三百斛。


