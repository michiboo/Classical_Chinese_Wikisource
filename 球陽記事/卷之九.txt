三十年，異獸從海出，坐馬齒山外礁。渡嘉敷郡訯理及橫目等巡視海濱，忽見異獸出於海中，坐居黑島外礁。其獸身體似乎黑犢，面與耳目如豚，四腳指間有幕蹼，而眼毛及鬚伹是潔白，而長五六寸許。尾直豎，而長一尺許。周圍三寸餘之大，吼聲如牛，蹲坐似犬。訯理等大怪驚之，回告邑長。翌日大催衆民俱徃而見之，不知其所迯去。
改安那霸古場津笠。徃昔之時，此石自海中浮來，人皆見之深奇且怪，遂崇信為神，名之曰古場津笠。是年，那霸人民安置於那霸迯辻邑之西，以為祭祀焉。然不知何年而來也。
鄭弘良奉安土地君於大嶺邑。紫金大夫鄭弘良【大嶺親方基橋】奉命入閩赴京，時請土地君像而帶來，給之於大嶺邑。即村中之人喜出資財，創造石堂，奉安之於其中焉。
久米島仲里地頭代嘉手苅創造儀間渡頭橋，以便農樵來徃。原儀間渡頭無橋，農夫、樵者待海潮退而來徃。茲嘉手苅率民築堤造橋，以通其來徃。
改定七郡在番奏請陞職。自徃昔時，喜屋武、勝連、久志、今歸仁、本部、國頭、伊江等七郡在番職，兩總地頭相共商量，擢為在番，不有交代年期。今年改定兩總地頭仍舊授之，但期滿三年而替代其職。
禁止以龍舟頭尾放在宗廟壇上。自徃昔時，泊邑以龍舟頭尾放在宗廟之壇上。五月朔後五日，龍舟掌官一員帶領水梢詣崇元廟，即開大門中庭班，坐致四拜禮，以置其頭尾於神壇。今年，禁止其拜禮，亦不許放在龍舟頭尾。
增筭用座大屋子三員、筆者三員。[1]
三十一年，毛承翰改修泊高橋。西北諸島有事中山，皆泊此地，故名其地曰泊邑，叫其槓曰泊高橋。是年雨賜時，若百廃具興，竟以斯槓非久施之設，令毛承翰【佐渡山親方安村】、曹憲等【神谷親雲上慶重】改修石橋，以壯海門觀瞻焉。
始置伊江島東江掟職，以准諸郡南風掟、西掟等職。
創建宮古山觀音堂。宮古島仲保屋裡有新里與人者，嘗入朝中山。至歸來時，乃請來觀音像，奉之於家中，以為尊信。新里病卒，其孫砂川大屋子繼祖父之志，崇信其像不敢怠慢。康熙甲子之夏，亦入朝中山，題請另建宮堂，以為祈福之事。幸蒙俞允，回至本島，將起工修造，深病而卒。壬辰年，祥雲寺住僧道林聚材鳩工，道林亦罹病遷化，而不能告成焉。是年，住僧江外幕化村人，喜捐資財，創造此堂而奉安於此焉。
大嶺邑古波鮫創建仲瀨社宮。小祿郡大嶺邑有古波鮫、武富者二人募緣郡中，喜出資貨，創建神社於大嶺邑。後奉安笑二舅於其中也，築石作墻，改蓋以瓦，鞏固壯麗。
大里郡與那堂邑屬於本郡當間邑。
始定平等所大屋子賜勢頭座敷官銜。徃昔之時，撰擇黃冠之中聰明伶俐性實重原者，擢任平等所大屋子職。至於近世，任其職者，准作勢頭座敷退去其職，仍為黃冠。今年改定任其大屋子職則賜勢頭座敷官銜。
三十三年，新安不動像於神德寺。仲城糸蒲寺不動明王奉安神德寺。後亦移安護國寺。由是，住僧慧郎題奏，而新奉不動尊像於神德寺中也矣。
減去伊平屋島在番一員。自徃昔世，在番伊平屋島者總地頭一員、脇地頭二員，共計三人，輪流交代，以理民事。然送去迎來，徃還海路，不勝民勞。由是減去一員，但將總地頭一員、脇地頭一員，令理民事，著為定規。
三十四年，葉壁山仲田邑親田逢鱣救命。伊平屋仲田村有樽新田者，他父和順敦厚，一心謹慎，恆行慈愛，恩澤禽獸，不嘗吃鱣魚之肉也。一日教子曰：「鱣魚，海中之大物也。況海島之人徃還海洋，日已數多。汝等操心正直，恆行陰德，不宜漁鱣以吃也。」親田愈為善行，平常慎密，不敢違父命焉。康熙壬午，八重山之船要解貢米到葉壁山。秋八月二十八日，陡遭暴風，船隻殆危。本山人民皆登船幫救，晚風已甚，其船扯斷繩索，衝礁損破，水梢皆致溺死，惟親田逐風任波，飄流外洋，相去岸邊五十餘度。忽有一大鱣魚凌波浮來，親田大驚訝之，心膽俱裂。鱣魚即背親田，送至國頭場間，救他一命。而今鱣魚以報父子。
始以瓦蓋久米島藏，因此地頭代嘉手苅有功，褒賜座敷位。改作瓦藏時，嘉手苅年老七十一，乃身任其事，畧無曠職。百姓賴其老成之力，准得徭勞。乃賜位以褒焉。
三十五年，創定伊江島照泰寺住僧五年輪流。自徃昔世，椅山【伊江島】有照泰寺，奉命住持其寺無有交代之年期。今年改定如大平山、八重山住僧期，以五年輪流交代，逋遐同行。
三十八年，始建內間西殿。西原郡人民追慕圓王仁恩，尊信其舊宅，各捐資金，修造西殿，【長三間、深二間】蓋以茅草。厥後看守其殿者，即賜赤八卷。【田高十石三升六合】[2]
新垣妻救夫命。豐見城間切有瀨長者，一夜為賊盜被刺殺。未知何人刺殺也，只在頭巾一條失落其屋內耳。瀨長族人招聚村人，見其頭巾。村人皆曰：「昨有那霸赤平川之僕，名叫新垣，用此頭巾。而過去此邑，則新垣刺殺瀨長，決然無疑。」由是，族人聞其言，告訴獄官。獄官遣人捕來新垣，鞫問刺殺瀨長之事。新垣未嘗知其事，奈審問已甚，無言可辨。遂得冤枉，定處斬罪。新垣妻倏然問之，即徃獄內，細問其事。新垣流淚曰：「吾不曾為其事，然而拷問極猛，肉爛骨露，疼痛無比。不如早死而易也。故此甘受斬罪。」妻聽其言，晝夜不眠，巡至各處，密尋殺害瀨長者。近乎半夜，行至渡地村家，有人騷攪。妻深疑之，近倚其門戶，則其家小婢誤為小罪，家主深責笞之。小婢泣哭，罵之曰「汝已殺傷人而未致敗露，由是今夜聚會酒宴以賀免抵。何以痛責小過哉」雲爾。妻仔細問之，即刻跑至獄官之宅，告知此事。獄官急遣吏役捉捕其人，審明其事。即知那霸東邑新垣、渡地村仲宗根藏之內宮城，共計三人，俱往彼處殺害瀨長。於是乎新垣因妻盡心竭力，日夜密訪，纔出獄外，免冤枉之難也矣。
始設評定所寄筆者六人。
渡久地邑渡真理恩及牡𤘽，以致殉死。本部郡渡久地邑有夫地頭渡真理者，賦性敏捷，操心誠實，而昆弟已和，親戚相睦。汎愛邑民，遍濟貧苦。當公暇時入山獵豬以為玩樂。由是能養大狗。大狗深蒙其恩。一日，夫地頭特登首里，辦理公務。忽染熱症，至晚棄世。即捷報他家，即刻家僕皆赴首里，擔棺回鄉。親族家眷共到椰子兼久濱，【在名嘉真與喜瀨界】接回其棺，亦其所養犬狗十三疋，跟從其家人到兼久濱一同接回。而葬埋夫地頭，自其晚天，歴閱六日，每日狗十二疋皆到他墓，至晚而歸。獨有一牡狗【名叫備瀨】到墓絕食，不敢徃來。至一七日，掘起墓之前地，而斃於其中矣。妻深感其志，即脫袷衣殮包其屍，修舍於墓前，內架一棚，以安其棚上。兄弟親戚皆聞此事，亦來葬之，而無不泣哭者也矣。
和宇慶邑新垣生男死，而次日甦。仲城間切和宇慶村有蒲戶新垣者，有事而出宿於外。次日上午回家，妻懶坐𦟛下，有不豫色。新垣驚以問之。曰：「妾昨日申時生得一男，不乳哺而死。至於黃昏，暫埋於宅畔。」新垣要以改葬，即掘土而見，似乎息氣。新垣深奇異之，抱回家內，而身以煖之，乳以哺之。至於翌日果然蘇生，即能養育。年已八歲，罹病而夭。
貢船工師加板於貢船外以包之，致鞏固。自素進貢船無有外包之板，或為波濤被破，或為蟲蛀被爛。是年，其大匠長呈請外加木板，而徧包之，以致鞏固。而近風衝波無有一虞。
三十九年，遮塞泊邑赤平路。自古泊邑中街取崇元寺右邊，有一小路直到安里橋，名叫赤平路。然而此路甚忌於國廟及泊邑。由是栽植松樹，遮塞此路，不敢徃來。
古知屋邑名嘉真流布異蕃薯於各處。金武郡古知屋邑名嘉真，一日徃濱汲潮，忽見一蕃薯業已裂開，色紅異常。名嘉真深奇疑之，即帶此薯植之於宅地。葉自茂盛，結實顆多。熟時最早，不擇地之肥瘠，亦能耐凌風寒，而絕勝常之蕃薯。人皆來求其種，以為栽植，名之曰古知屋芋。至辛亥年，恭蒙褒美，直陞黃冠。
始減國殿官職三員。徃昔之時，國殿下庫理當官十二員，並里之子十二員、花當十二員，共計三十六員。今年始裁各一員，共計三十三員，辦修下庫理公務。
始減山奉行二員。自素有山奉行三員，管修國中山林。今裁二員，以其一員總任其職。
四十年，重浚那霸湧井。那霸和久田地有一田畝，田邊有井，其水湧出滾滾，名之曰湧井。其味甚甘且清，最宜烹茶。自昔村人悉皆用之。由是近隣之田叫曰湧田。後名其村。至於近代，為爛泥所壅，其味漸衰。是年，村人捐助除泥使浚，其味仍如舊焉。
毛光炳改修真玉橋。豐見城郡保榮茂邑有伊隆德【大嶺親雲上忠雄】者，嘗事於王都，屢経此地，每遭大風猛雨，舟楫難泛，而人不敢涉焉。隆德即浮水過去，將其政事奏之於朝廷。朝夕勤苦，不敢稍懈。王深褒嘉之，特賜官爵，並移居首里。厥後王命隆德督造木橋五座，以通徃還。至於近世，兩岸邊地有人為田圃，而塞乎北南二橋，江狹水淺，洪水橫流，橋堤敗壞，淤泥穢土盡入那霸港。王諭毛光炳【高嶺親方盛富】禁除其岸邊田圃，補葺舊堤，築石為橋。
唐榮蔡溫精學地理。存留官蔡溫在閩時奉憲命，就從劉霽精學地理，悉受其秘書及《大羅經》。已蒙公府發賜白銀，以備雜費之用。[1]
宮古島川滿村有前並久伊被雷打死。久伊要苅大麥，催友徃畠，將以下手。不料大雨傾盆，加以雷霆，其友躲一洞中，逃避其難。不知久伊有誤何機會歟，被雷打死。
四十一年，禁殿回祿。康熙己丑十一月十八日，尚益王即位。至二十日丑時，國殿及南北諸殿盡遭燒燼。
創造泊邑前街。自徃昔時，泊邑前海涯無路，徃還不便。由是邑中臣人具疏題請。幸蒙俞允，築石為塘，以便大路。
禁城異光。夏六月初九日夜，禁城倏忽見光輝。即令僧占卦，而一七夜晝夜設壇唱経，以為祈福矣。
大饑饉，人民餓莩。本國連年凶荒。至於是年，颱颶屢起，旱魃肆虐，田野如焦，禾稻枯槁。由是新穀不秀，舊穀已竭，民人失食，或採敕菜，或剝木皮，日以為吃食。至乎冬末，山敕海菜收拾已盡，而餓死於道塗者共計三千百九十九名。翌年之春，盜賊四起，士民失節，密入人家劫盜器用，迎接道路，奪取衣食。
附：
一 康熙年間，若狹町邑有大嶺者，徃至中國，已學歴造黑之法，悉傳其微奧而歸來。尚純王聞之，大悅，遂令汀志良次邑宮城從大嶺而學習焉。我國造黑自此而始。
一 那霸有楞伽寺【在東邑天使館處】，舊屬為官寺。禪宗僧奉命住持其寺。康熙年間，賜乾叟長老一位隱居之處。後至古道長老，賣與俗人，敗廢其寺，以為俗宅矣。
即位元年，【清康熙四十九年庚寅】始建御用意藏。
始置三絃匠主取。徃昔之世，素有三絃，未知何世而始也。至於近世，有南風原者，善製三絃，其韻聲嫋嫋不絕，遠聞四境。而與世之三絃音聲相異也。今亦有知念者善造三絃。至於是年，擢為主取。
津波邑國吉妻久在墓。仲城郡津波邑有國吉者，其妻年四十三歲。是年之冬十月之間深染胸悶症，請醫服藥。十二月初三日夜，候人皆睡去，迯去於外，而不知其所去。親族大驚，徃到四境而探問之，無有蹤跡。翌年正月初五日，有人耕耘田畝，忽遭暴雨，即徃一墓【樂羕敦·安里親雲上昌房墓，在和宇慶邑西】以為避雨。時聞墓內有人息之聲，其人深奇異之，自墓門隙處密偷窺之，果然有人倚棺而睡焉。即徃邑呼人，而熟看見之，其墓門不開，但有一小孔不知從何處而入焉。即開門救出，即國吉妻也。其面目活動，氣亦未絕。先以黃土和水灌入其口中，次以粥湯漸漸食之。至於數日醒而活生。乃問之，只言如寢而醒，全無所知識。延至雍正丙午，偶罹一病而死焉。
裁少瓦木山三奉行筆者各一員。
裁去考役職。自素設置此職，查考本國費用。今番裁去其役，令御物奉行兼管其考役職，而加增中取二員、筆者二員。[1]
二年，始置造梳匠。若狹町邑有浦崎者，常造梳箟為業。是年奉憲令，始為公匠焉。前代之世，嘗以玳瑁骨角梓木製造頭梳，而歴年久遠，莫從稽詳。
加設諸浦在番一員。自古諸浦在番但有一員辦理公務，乃賜俸五斛。至於是年，加設一員，每員賜俸二斛五斗，著為定規。
夏五月，宮古島一塊怪石自空落下。宮古島大雨大雷，不意午刻於久貝村與那霸築登之家庭響如雷落，家人皆驚忙，魂不附體，半晌得氣。徃庭視之，唯有一塊石，其形異樣。即入匱中，以藏其家。
三年，蓄懿德入閩學鑄錢之法。那霸蓄懿德【諸田築登之親雲上則正】為大五主到閩時，奉命傳授鑄錢之法而歸國。至丙申年，為鑄錢主取，鑄出鳩目錢十一萬貫。[1]
總管擢為通事。自徃昔時，進貢船隻奉安天后菩薩，以便徃還。即設立總管職，令他朝夕焚香，以祈神庇。且總理作事，水梢以駛船隻。由是或築登之，或生員以任此役職。至於是年，拜授此職者，必也擢為通事，永著為例。
改用福祿壽御掛物於王殿大庫理。大庫理此宮女所座，原掛孔夫子聖像。王上恐凟至聖，降命朝議，轉令唐榮儒臣會議。謂：「至聖像非奉文廟，則似褻凟。況於宮女所座乎？」然掛來已久，不敢擅決，乃題代用福祿壽御掛物。
斬處赤田神及夫仁德。首里赤田村有仁德者，其妻巫術惑衆，自稱為神士，民崇信以稱赤田神。至於後日，妄言鬼神，惑世已甚。其夫仁德聚妖婦已久，明知其事，但貪資錢，而任其所為，不敢禁止。由是國相、法司等密定其罪，而不請命，捕其夫婦，同處斬罪。
宮古島、八重山島自其酋長迄藏筆者，其所生之二子始免賦稅。宮古島、八重山島遠在海外，俗習甚陋，愚民尤多。是以多設吏役，令治民事，故功勞已多。由是，自各島酋長迄藏筆者，其所生子之內各二人赦免賦稅。或老或病，雖辭其職亦然。[1]
始許先王尊諱取其一字以用之。先王尊諱，或有一字，或有二字，自素不許士臣取其字以為諱，乃是辨君臣之分也。今番始許先王自歴五世而後，其尊諱二字之內取其一字，以為臣士之諱，而亦不許其二字以為諱名。且至文章，不論一字尊諱與二字尊諱，即取其字可以用之。五代先王及當君至世子、世孫之尊諱，不許取用焉，乃是臣士者不敢與主君同名，謹以避之也。
翁能哲徃教製造絲綿及楮紙之法於久米、粟國、渡名喜島。本國將請冊封，國貧民乏，資財缺少。由是為預備其費用，那霸翁能哲【富村親雲上盛友】奉命到久米島，令彼人民用桑樹、榕樹、宇祖古樹等製造楮紙。至於翌年，亦到粟國、渡名喜二島，廵看相地宜，遍教植桑養蠶，以做絲綿之法。久米島用樹皮做紙，粟國、渡名喜島養蠶做綿，自此而始。[1]
改定御系圖座之名。自徃昔時，《中山世譜》及諸士家譜集納此殿，名曰系圖座。依此考之，君上世譜似有不謹。是以加「御」一字，名曰御系圖座。[1]


