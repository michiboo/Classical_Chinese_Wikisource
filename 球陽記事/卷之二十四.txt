十一年戊午，正月十八日，將知行夫役暫行減少。給地公項極乏，當頒賜知行及加賜知行之時額數不敷。茲除前行減少外，起自本年，將聞得大君御殿、佐敷御殿暨諸士知行暫行每一石減五斘，其夫役亦行扣減。
本年，改築歡會門矼石暨其北方石垣。歡會門矼石暨其北方石垣就弱不堅，朝廷着令武世英·渡名喜親方宗珍會同普請奉行，仍舊改築。
本年，有石礫自空投入人家。此年二月二十五日至二十八九日間，於辻村前毛無系新垣築登之親雲上、島袋築登之親雲上、仲宗根仁屋、兼本仁屋四名宅內屢有石礫自空投入。
本年，有八重山報明異船一隻漂來。去年十二月初二日，有異船一隻漂到八重山書內高那大泊洋面。【其船長十五尋一尺五寸、濶二尋二尺五寸。其船底皆楷木，以為造作。其所載只有鉄碇一門、水庫兩個、居樽一個。】其船既無帆檣，復無人貨等由，本年，該島在番報明朝廷。即著照例燒化。[1]
本年，有八重山報明杉板一隻流來。去年六月六日，有杉板一隻流來八重山屬內與那國關濱，其形恰似華船【其船長四尋三尺，中間濶七尺，艫五尺，舳三尺二寸，高二尺。更有海蠣點着。】等由，本年該島在番報明朝廷。即著照例燒化。[1]
本年，褒嘉泊村無系島袋築登之親雲上長命，越階賜爵，併給飯米。島袋原來居住本部郡邊名地村，年已百歲，行步尚健。該郡兩總司、下知役、檢者、酋長等披具其由，詳明朝廷。由是嘉其稀世長命，越級賞賜座敷位。更月給大米一斗二斘，先以為一世養生之資。
本年，褒嘉兼城郡糸滿村玉城築登之、玉城築登之、上原築登之、上原築登之、上原築登之、玉城仁屋、金城仁屋等七名，各賜爵位。上屆酉年，粟國島地船那霸港開洋。駛到半洋，陡遭颶風，衝礁損壞。通舩人等正在萬死一生之際，幸有該玉城等七名漕出小舩一隻，救起上岸。翌日，解送那霸。又上屆子年十二月、寅年八月，該島地舩危難之時，亦有該玉城等照料救護等由，該郡兩總司、檢者、酋長等詳明朝廷。今該城等拯救人命共計三次，誠可謂不凡者。由是各賜爵位，以示褒典。[1]
本年，准子具志頭郡設立指揮司。具志頭郡先年已就興旺，罷退指揮司。但至近年逐漸苦疲，乞今般依舊立指揮司等由，該郡兩總司稟明朝廷。隨即允焉。[1]
本年，褒嘉久米具志川郡地頭代上江洌親雲上暨人民十八名，或給中布，或賜爵位。具志川郡仲村渠、具志川、仲地、山里四村，原有產米二百石餘之田，雖逢小旱，水就涸乾。所栽禾稲盡致枯槁，欠貢滯賦，百姓苦疲。嘉慶四年，詳蒙於山內原川邊鑿開堤井。奈因村民苦疲，無力鑿開，遂致挨延。至於前年，幸有在番暨督理諸事各役聞知其由，着令地頭代上江洌親雲上率同人民十八名，共合力鑿開堤井長十三間、橫七間、高一丈九尺餘。自時厥後，田水優足，雖逢旱魃，尚無涸裂，永為利益等由，在番暨其筆者各役等僉呈，兩總司加具印結，稟明朝廷。由是賞上江洌、亡龜玉城二名，賜中布二端；賞其，各賜爵位，以示褒典。[1]
本年七月初二日至初三日，大雨。有勝連郡濱村、宜野灣原岩石崩落。此年七月自初二日至初三日，大雨。有勝連郡濱村、宜野灣原岩石崩落，損破田畝、山野。計其崩落之地，自西方岩涯至潮垣涯約二百間。自東方岩涯潮垣涯約三百間。自其處至西方岩涯約長三百間，其濱約長百五十間。自潮垣至潮涯約六間。
本年七月十九日，雷震廬居西原郡小那霸村那路伊福原津花波築登之親雲上宅。此日，雷震廬居西原郡小那霸村那路伊福原津花波築登之親雲上宅，斃羊一口，舉家人等並無其害。
本年自八月間至十二月間屢有地震。此時地震一晝一夜七八次，或五六次，或有聲響。
本年自八月二十日至九月初一日，每夜自酉刻至戌刻異星見出。
本年，遣泊村雍開基·伊波築登之親雲上興許、雍興功·名嘉山築登之興輩兩人抵於鳥島，查驗人數，指揮農務。該島人氏從來依照手札，恩賜飯糧。至於近年，人居繁昌。該島員役呈請按人賜糧。法司着計其人數，殆倍上屆戌年所查手札之數，乃疑他鄉人民混其中。特遣泊村雍開基·伊波築登之親雲上興許、雍興功·名嘉山築登之興輩抵於該島，查驗人數，併教農改俗。該伊波等於本年八月初七日到島，翌年三月三十日事竣回籍。[1]
本年，准於唐榮、新榮地所架板橋南方加架板橋二座。新榮地素係宅籍，因其隔江魯，架板橋一座，以通徃來。但以其一座不便於徃來，更兼唐榮人氏逐年繁昌，住居無地，多有寄寓他村者。由是，唐榮司等呈請於舊橋南方加架橋二座，廣通徃來。隨即允准。
本年，將首里府寺院僧墓改築山野。首里府寺院僧墓築在寺籍，甚致風水之妨。朝廷着令築其墓於四矼外山野，移葬屍骨。[1]
本年，褒嘉八重山島石垣村大濱築登之，賞賜黃冠。大濱任世持職以來，凡事與村民相議，善為照料。更憫貢賦欠額者，分給大米一石六斗餘，以完賦額。且於村民新開田畝之時，給買酒價米、神酒等件，以示鼓舞。且於家貧而不畜牛馬者，與以價米。不但此也，為村圖益不少。伏乞酌賜褒賞等由，該島石垣村百姓人等僉呈，在番頭目、吏役等加具印結，稟明朝廷。由是賞黃冠，以示褒典。[1]
本年，褒嘉八重山島登野城村上地仁屋，賞賜築登之座敷位。八重山島人民有牛馬甚少，不便農務者。該上地去年分給牛一十七疋、馬二疋，以便農業。且於登野城村貧者，發給大米一石起，完納貢賦。實屬有善心。伏乞酌賜褒賞等由，該島在番頭目、吏役等稟明朝廷。由是賞賜築登之座敷位，以示褒典。[1]
本年，撫恤宮古、八重山、姑米等山織調公布女人，頒賜繰棉。宮古、八重山、姑米等山織調公布女人等困窮已極，雖違元寘振威之時，衣服不備，難以耐寒。主上聞之，特降諭旨於宮古、八重兩山，頒賜繰棉五本，轉與各女人，以昭賑恤。
本年，罷退宮古島講解師。宮古島上屆未年以來，朝廷遣去唐榮儒士一名，先為講解師，隔年一換教授經傳。通島深感洪恩，專心領教。但於禮，該師則除送米穀外，或有徃還海洋艙資，或有押運盤纏艙資，或有造修館舍費用，或有交代之時權備館舍租費，或有水夫燈油及供應物件等費，共計大米六十餘石。奈至近年，島民困疲，所欠貢賦年增一年，甚及勞苦，不能備辦前項之費，乞准暫罷交代之師，而於島中選人為師，使其施教等由。又本島経蒙朝廷遣去講解師振勵學業，其恩不淺，今因島民就疲，有荒學業者，固應加意引誘，豈可以一且就疲之故詳請罷退該師，乞准照例邀請等由，該島吏役人等意見互異，詳明在番頭目、檢見役等轉稟朝廷。法司議定：「今該島極其困疲，且島人可充師者約有五人。雖使退師並無施教之妨。」乃於今般交代之時暫行罷退。
本年，准於真和志郡設建下知役。真和志郡先年已就興旺，罷退下知役。但至近年百姓人等逐年憔悴，逋貢滯賦，甚及勞苦。乞准今般仍舊設建下知役等由，總地頭、大美御殿大親等詳請朝廷。隨即准焉。
本年，遣武世英·渡名喜親方宗珍等赴羽地郡，決水開田。羽地郡伊差川、我部袒河兩村境內有濕地七萬二千五十七餘坪，其內三萬五千餘坪雖經開田耕種，而出產無幾。朝廷密着總地頭廵察地勢，據稱：若決開水道，注流瀦水，則應為田畝等由。隨與兩總地頭向議，着令武世英·渡名喜親方宗珍為其董理。又着武德潤·波名喜里之子親雲上宗有、向昌辰·大宜見里之子親雲上朝睦、麻為錦·西原親雲上真起為其奉行，率同係三人、筆者三人前赴該郡，決鑿水道。其長一千八百二十八間；其濶或二尺，或四尺；其深或九尺，或三尺。從時厥後瀦水流去，開成水田一千二百六十二坪，闢成旱田三萬五千六百八十二坪。且曾開田畝之處，亦因決開水道，使濕氣除去，所獲產利增於前日。隨即將前項之田畝沠授各村。起自翌年，得以耕種。嗣後自應土性漸肥，產物加多。又都路川所有小溝，亦自杣山、川邊改決水道長四百三十間，以為我部祖河村水田之便。又古我知、仲尾次、吳我三村所有水田，每逢旱魃，水就乾涸。該世英等見其田注入大川之水，即自其田決鑿小溝，長一百七十三間，導入其水於他田，以杜旱魃之憂。又該濕地下面原有大路，每逢大雨，瀦水汜濫，不便人馬徃還。該世英等在其路邊決川注水，設架木橋。從時厥後，雖逢雨天，並無徃還之妨，永為郡中之益。[1]
本年，准遷羽地郡屋我村於西米耶原。羽地郡屋我村民居原少，而至近年益至減少，不能調辦貢賦。供出夫役村民意謂所以如此者，乃地理不雅所致也。乃請地理師見其建村之區，即雲「西米耶原山秀地廣，子孫繁昌」等語。且於勤農汲水亦得其便，乞准遷村籍於該原等由，百姓人等僉呈酋長、檢者、地理師、兩總地頭、田地奉行等加具印結，稟請朝廷。隨即允焉。
本年，遣泊粗村雍開基·伊波築登之親雲上興許御用意方加勢筆者，呂邦棟·渡嘉敷築登之親雲上通茂赴鳥島，勵農改俗。鳥島農業甘怠，風俗亦頹。由是朝廷特遣雍開基、呂邦棟等赴於該島，勵農改俗。
本年，准於中城郡設建下知役。中城郡先年已就興旺，罷退下知役。但至近年百姓人等逐年困疲，乞准今般仍舊設建下知役等由，總地頭、中城御殿大親等稟請朝廷。隨即允焉。
本年，褒嘉赤田村卓世傑·久田築登之親雲上長命，賞賜申口座位。卓世傑行年九十九，身體尚健，懇請酌賜褒典等情，其長子、親族、五甲人等詳明朝廷。隨擢陞申口座位，表其稀世之長命。
本年，褒嘉鳥小堀村習啓祥·宮城築登之親雲上能達等八名，表其忠志。近年以來，公費接踵，國課極乏。將來冊封之需難以調備。幸有該宮城等八名稟請朝廷，各發銅錢十六萬貫文，奉借於公。由是朝廷賞宮城、池原、先備瀨妻等三名，各陞譜代籍；賞島袋、又吉、比嘉、新里、宮城母等五名，各賜新家譜，以表忠志。[1]
本年十二月，准遷讀谷山郡上地村於藉籍。讀谷山郡上地村因其地理不雅，業於乾隆十二年稟請朝廷，遷籍於世賴是原。自時厥後，百姓人等夭亡接踵，災難不絕，民居漸少，不能調辦貢賦。供出夫役及其凋殘，訊據地理師，口稱：所以如此者，乃地理不雅之所致也。乞准遷村於舊籍等由。百姓人等僉呈，酋長、檢者、下知役、地理師、兩總地頭、田地奉行等加具印結，稟明朝廷。隨即允焉。[1]
本年，將先王尚穆暨妃淑德甚為奉復太廟、寢廟，尚哲暨妃德澤神位仍舊奉安太廟、寢廟，不遷祧廟。先王尚哲暨妃德澤神位，例應退自寢廟，奉遷祧廟。但以世統論之，實係主上之曾祖考妣，應否將其神位退自寢廟。若不可退，則先王尚穆神位雖經退自寢廟、遷祧廟，亦係主上之高祖考，應否將其神位奉復寢廟。且先王尚真以至尚敬神位，應否依照太廟左右，奉安神位之制，安置寢廟左右舉行祭奠之處。法司飭令度支、申口等官斟酌義情，再議評覆。去後，茲據議覆：先王尚穆、尚哲神位，安置寢廟一案，直阮孝詮·當山里之子親雲上在閩所學書冊有云：凢為國君者，兄弟相繼之時，先儒或曰可以同為一世，或曰可以各為世世，諸説紛紛，固不一律。但以兄弟若為一世，則兄弟四五人相繼之時，雖雲親祖，亦超五世之外，難行祭祀。是以萬充宗折衷諸説，而有同廟異室之制。蔡氏復推廣其説，以兄弟同為一世，同祔一廟，而為二室，以叔姪各為一世，叔可祔於姪之父廟，為二室。且今中華法制亦如此舉行等由。似應依照先儒之説與中華之法。先王尚溫、尚灝同為一世，以先王尚成、尚育同為一世，而將先王尚穆、尚哲等入五世之內，奉其神位，安置寢廟，舉行祭奠可也。先王尚真至尚敬神位安置寢廟左右一案，察該書冊有云：惟於奉祧之後，太廟之主遷入夾室，寢廟之主自宜毀瘞耳。宗廟之禮，有隆必有殺。混而同之，則親者反疏。人主事宗廟之心，欲專不欲分。等而視之，則敬者反褻等由。今見尚真以至尚敬神位，因超五世之外，曾已退自寢廟，似應仍舊奉安，不必遷覆寢廟可也。倘有如前所議，改正寢廟之制，更有議詳者。查該書冊有云：以尚穆、尚哲等入五世之內，不特可入寢廟，竟可奉還太廟，舉行祭奠等由。今見尚穆、尚哲未超五世之外，似應依照寢廟奉安神位之制，安置太廟可也。但謂將已祧神位遷入太廟、寢廟，事實不輕。仍復忝見諸書。即有唐敬宗皇帝、文宗皇帝兄弟相繼而立，當經以兄弟各為一世，而將七世祖代宗皇帝神位奉遷祧廟。其後禮官以世統論之，奉復太廟、寢廟，鑿鑿可據。必須將尚穆、尚哲神位奉復太廟、寢廟，方得義情兩全。又改正廟制舉行祭祀一案，查向例並無如此祭禮，惟是先王、先妃神位奉遷祧廟之時，前一日遣法司官舉行告祭之禮，遷日舉行御撥遣、御開眼之典禮，奉具御盛物二合之諸品，而使佛僧十五名念經行禮。似應准照此禮施行可也。且奉遷祧廟之時，只向所遷神位舉行告祭。今因改正前日廟制，似應向諸位神位舉行告祭可也。又安置神位一案，查該阮孝詮所學書冊有云：萬氏有同廟異室之制；蔡氏以兄弟同為一世，同祔一廟，而為二室，以叔姪皆為一世，而叔可祔於姪之父廟，亦為二室等由。似應以尚溫、尚灝神位同立一坎，以尚成、尚育神位同立一坎，而於各中間直加一經，梢隔位次可也。庶乎符合萬氏、蔡氏之説矣。其一坎昭穆一案，查該書冊有云：有隔坎，則以居左者為尊；無隔坎，則以近於大祖者為尊等由。若今循依有隔坎之制，則所有祭器，不可不每位分具。但神壇狹陋，難以分具。且諸凡祭器素行合具，似應依照無隔坎之制，以奧為尊，立定昭穆。而至祭器及正、七兩月所具御盛物十二合，仍舊合具。至御德盆，每位分具可也。又王族稱呼一案，自應不以王統論之，以世統論之可也等因前來。法司即將前由，恭摺具奏。主上允焉。[1]
本年，有海船一隻流來八重山。此年，有海船一隻流來八重山屬嵜山村洋面，其形恰似華船【船長七尋，橫三尺，深二尺，艫傍三尺五寸】等由，該島在番報明朝廷。即著照例燒化。
十一年戊午，命馬得功·武富里之子親雲上良有充為檢見役，前赴宮古島。前年已遣檢使於宮古島改正習俗。今又將有損益規模諸例等案，嘗給該島，洵不可不為之籌畫，永傳不替。特遣該良有查騐諸事。[1]
本年，命向昌辰·大宜見里之子親雲上朝睦充為檢見役，前赴八重山。事與前項宮古島相同。[1]
十二年己未，正月初六日，褒嘉赤田村卓世傑·久田築登之親雲上友興長命，賞賜額字等項。久田年已百歲，身體尚健。朝廷賞賜額字一紙、綿子二把、島紬二端、白紬二端、銀子三十兩，表其稀世長命。
本年，將鳥島與人任期改定十年。鳥島與人原無任期，交代最稀。島民欲充其職，而勵學書計者甚少。乞准嗣後將其任期改定十年等由，該島胥役等僉呈，泊村頭取加具印結，詳明朝廷。隨即允焉。[1]
本年，設立佐敷郡指揮司。佐敷郡先年已就旺，罷退指揮司。但至近年逐漸苦疲，由是朝廷仍立指揮司，以施教令。[1]
本年，飭武世英·奧原親方宗珍修葺龍樋。王城龍樋近年以來岸圯源塞，泉水稀少。朝廷着令武世英為其奉行，以加修葺。[1]
本年，有海船一隻流來八重山。此年，有海船一隻流來八重山屬內崎山村平石洋面。其形恰似華船【船長三尋一尺五寸，橫一尺五寸，深一尺】等由，該島在番報明朝廷。隨即著照例燒化。[1]
本年，廣圍獄庭舊籍，併設造伴房。獄庭舊籍周圍已狹，每遇鞫審之時，甚有不便。朝廷着官動發獄帑，買西方宅籍百二十三坪，以廣其圍。又買南方宅籍十二坪，設造伴房。[1]
本年，命向志禮·義村按司朝明暫徃所授東風平間切施行指揮。[1]
本年，設立宜野灣郡指揮司。宜野灣郡先年已就興旺，罷退指揮司。但至近年逐漸困疲，由是朝廷仍舊立指揮司，以施教令。[1]
本年，褒嘉大平山島前里築登之等十名，各賜爵位。太平山島比嘉村屬地冣寄大川、浦底、野嘉那佐事等處多有衆民之水田，皆棄於荒蕪，無人耕耘。又多有水田可開之野。時有檢使在島，着令該村胥役等墾開水田。去後，據稱一萬五百餘坪闢成水田，其餘一萬五千餘坪，限定七年可以開成等由。隨即着令島民前里築登之、川滿築登之、川滿築登之、比嘉築登之、川滿築登之、比嘉仁屋、砂川仁屋、前里仁屋、前里仁屋、川滿仁屋等十名為其督理。該前里等振勵精力，引誘土民。而於窮民，給以地畝、牛馬等類。由是人皆勵力闢田。更開水田二千百三十餘坪，總計水田共及二萬七千六十坪，永為村中之益。伏乞酌賜褒賞等由，該島檢見役暨在番頭目等詳明朝廷。由是各賜爵位，以示褒典。[1]
本年，褒嘉大平山島池間村仲間築登之、前里村世武前里二名，各賜爵位。大平山島檢見役去年三月開船赴島。不料駕過池間村洋面之時，遇着颶風，走上暗礁。昏夜不知洋路。更兼風猛波急，殆至覆沒。幸有村民仲間前里兩人，率同衆人，坐駕小舟，會同船上人等加繫纜繩，妥為保護。待有順風，駕回無恙。伏乞各賜爵位等由。該島檢見役及在番頭目等稟明朝廷。隨即允焉。[1]
本年，褒嘉太平山島來間村仲宗根仁屋等五名，各賜爵位。太平山島來間村百姓困疲，缺貢滯賦。幸有本村仲宗根仁屋、砂川仁屋、前里仁屋、下地仁屋、來間仁屋等五名，遵依胥役之令，引誘百姓胼胝農業。從時厥後，隨逢凶歲，全納貢賦，少無拖欠。且前日所缺貢賦共計大米二十石，今年將小米、大豆、小麥等項扣抵納清。不但此也，着令百姓廣栽芋藍，以備衣服之用。更植蘓鉄三千百八十株，以備不虞之需。該仲宗根等為村圖益，洵非一端。伏乞酌賜褒賞等由，該村胥役呈詳，該島檢見役、在番頭目等加具印結，稟明朝廷。由是各賜爵位，以示褒典。[1]
本年，褒嘉大平山島川滿村川滿仁屋等三名，各賜爵位。大平山島川滿村所有池田水漏泥乾，不得耕耘。時有本村田佐事川滿仁屋、下地仁屋、與野志金城等三名盡心盡力，振勵百姓，決鑿水道，開成水田共計一萬七千七百四十七餘坪。今年始植禾苗，苅獲產米二十四石三斗餘奇，完納諸凡貢賦。更至貢賦亦已先期納清，甚為村中之益。伏乞酌賜褒賞等由，該島檢見役、在番頭目等稟明朝廷。由是各賜爵位，以示褒典。[1]
本年，褒嘉大平山島新里村渡真利仁屋、加納勝連等二名，各賜爵位。大平山島新里村困窮已極，多逋貢賦。幸有本村地佐事渡真利仁屋、加納勝連等二名，遵依胥役之令，引誘百姓勵力農業。自時厥後，每年貢賦照額完納，毫無拖欠。且前日所滯貢賦共計大米四十九石七斗六斘餘奇，原許現代四年逐漸償納。該渡真利等為之發慮，自去年至本年，將小米、大豆、小麥等項扣抵納清。且着令村民廣栽芋藍，以備衣服之用，貽益於村不少。伏乞酌賜褒賞等由，該村胥役呈詳，該島檢見役、在番頭目等加具印結，稟明朝廷。由是各賜爵位，以示褒典。[1]
本年，褒嘉八重山島新川村當間築登之，賞賜黃冠。八重山島新川村近年以來疫癘饑饉接踵而至，人居減少，貢賦難辦。極其苦疲。本村當間因有馭民之貴，一切事務細與村民相議，教以就興之策。又去年麥豆不登之時，將麥五斗、豆二斗五斘分給窮民，以備播種之用。且村民鋤治所開田畝之時，給發神酒中壺四個，以示鼓舞。又該村治工無人器，當間善盡籌畫，擇察人品，學習其工之時，將大米二石五鬥起給發村人，買購千割鉄一百觔，以造冶器。不但此也，貽利於村不勝屈指。伏乞酌賜褒賞等由，該村百姓、胥役等僉呈，該島檢見役、在番頭目等加具印結，稟明朝廷。由是賞賜黃冠，以示褒典。[1]
本年，褒嘉八重山島竹富村大山仁屋，賞賜爵位。八重山島竹富村所有六端帆船原無鉄錠。一遇大風，不得泊船，屢致損壞。去年，本村大山為之發慮，將所有大米一石二斗五斘起，買求鉄錠一門，給發村民，以為泊船之用。且憫貧民，分給米粟四石八斗九斘餘、煙草三百五觔，完納諸凡貢賦。又本村冶工所用風箱大就破壞，以致鑄造農器之妨。該大山將大米一石二斗五斘起給發風箱，以備鑄造農器之用。又本村貢賦之時，原於北泊磯邊設造本屋，保護穀物。奈該屋大壞，無力蓋起。該大山自損資斧，堅固改造，以備護穀。且於粟種缺用者分給其種一石，以備播栽之用。不但此也，為村圖益不可勝數。伏乞酌賜褒賞等由，該村百姓、胥役等僉呈，該島檢見役、在番頭目等加具印結，稟明朝廷。由是賞賜築登之座敷位，以示褒典。[1]
本年，設立羽地郡指揮司。羽地郡先年已就興旺，罷退指揮司。但至近年，所栽禾稼屢逢不登，難辦貢賦。由是朝廷仍立指揮司，以施教令。[1]
本年六月初四日，有亞米理幹國船一隻到來那霸洋面。此日，有異國船一隻到來那霸洋面拋錠停泊。即遣唐榮大夫、通事暨首里通事等問其來歷。據稱係亞米理幹國船隻，通船共有二十一名。其內一名是係日本人，曾在洋中救起其人，正要解送下田。經在香港開船，順到貴國五六日，窺看天文，而後駕去等語。至初八日，有該船頭目暨小官一名到來學校，面會地方官，暫時相談回船。當經送給豚、羊、鷄蛋、蔬菜等件，以充食用。且因該亞人等屢求活鷄、鷄蛋、蔬菜等件，酌量多寡，照價給之。該亞人等即筭還洋銀三圓、小銀二圓。至十三日開船歸去。[1]
本年八月秋分，主上親詣太子尚濬公神位前，舉行祭禮。前此每遇春分、秋分兩節，主上遣使到尚濬神位前行祭。但因尚濬實為主上之兄，亦有太子之貴。故自今年八月秋分節親詣行祭。[1]
本年八月，主上召國相尚惇·大里王子朝教面示諭旨。諭曰：為人君者居上馭下，所行政事，日有萬機。凡自大臣至諸士務須振勵忠志，輔佐朝政，而使國家歸大平之治。是朕所詫也。乃聞近年有逆心之徒挾私惑人，以行不軋，聞之深憂痛恨。爰述教條六款，開列於後：
一 凡為臣士者無貴賤，皆為累世之臣，務須善修職守，以竭忠誠。況復大臣乃為世人所仰凡國風之美悪、邦家之安危，專係其所行善否。更宜正直無私，清慎有方，務以輔成隆治為要，方不員股肱之寄也。
一 凡讀書者，專以修身為本，必須講究経傳，明心正行，而用其餘力以習國家可用諸藝之文。切勿好名利之學。
一 人好奢華，不特傷敗財傾家，而亦妨俗害民。宜當敦守節儉，毋得妄作燕飲遊觀之樂。
一 凡官位之高下，乃係人才知賢否，各當持身守正，勿得出入權門，求其抬舉。
一 人倡邪説，譏論國政，或布流言誣害官長者，名教不容，鄉黨弗齒，常宜痛省。
一 農民實為國家之本。為人上者，教養盡善。俾其趨事樂業，是行政之首，而平治國家之基也。近聞諸郡教養不善，民生憔悴，朕深憂之。凡授米地者，必須為民發慮，使之挽疲就興。至於那種吏胥，亦當如此籌畫，庶乎愛民之政，已修而保赤之懷亦慰。
以上六款，卿宜飭行。大臣、庶士一體遵照。各盡其道，奠國家於磐石之安，以副予憂勤之意。欽哉。
本年九月二十一日，有亞米理幹國商船一隻到來運天港。此日，有異國船一隻到來運天港，拋錠停泊。至二十三日，遣首里通事問其來歷。據稱係亞米理幹國商船，通船共有四十三名，【內一名頭目妻、二名女子。】洋中遭颶，漂到貴國。今要三四日間逗留本地，買求柴水，轉到那霸，収買米糖，前赴香港等語。即辭曰：「敝國土地狹陋，所產米糖稀少，不得發賣。至於食用，猶可調辦。」至於二十四日，有該船頭目來到驛亭，告首里通事曰：「所坐船隻多有傷損，乞准僱工修葺。」又辭曰：「敝國匠人才短巧少，不能修葺。」該船頭目諾之曰：「船上所載(口柯)𠼯等物，現有上霉。乞准將五百包許暫且搬寄驛中，再來教収。」即辭之曰：「本地屢有囬祿，難以應允。」該頭目又曰：「貴國所憂，只在回祿之災。今估(口柯)𠼯之價，每一包洋銀二十圓。若有使之霉爛，甚失所望。乞准早撥杉板船，卸來館驛。若蒙允准，必應待四箇月後遣撥火輪船交収。」再三辭之，尚不聽從。乃不得已。自此日至十月初三日，遣撥杉板船，卸運(口柯)𠼯三百五十包，藏置驛庫，令該船頭目印封。而又首里通事等給票為照。又該船頭目請求米七十觔、糖百觔。此係吃食之用，為數亦少，不便辭卻。大米照數發給，黑糖只給三十觔。該頭目曰：「黑糖不堪用，乞給白糖若干。」即辭曰：「敝國素無白糖之產。」該頭目將黑糖交還。更發洋銀八十一圓，抵償物件、價銀及夫錢，至於初六日開船回去。[1]
本年十月，雩。此年旱魃為災，雨澤不降。十月初二日，照例禱雨。[1]
本年，因有𠸄咭唎國人到國破船，特給船楫，自駕回籍。此年十月初九日，有𠸄咭唎國船一隻漂到德之島衝礁破碎。通船共有二十四名。該島將該難人等分載小船三隻，將其飯米諸物裝載小船一隻，本月十八日在德之島一同開洋。次日，駛到國頭郡奧間村洋面灣泊。至於二十二日，遣首里通事到該船，問其來歷。據該船頭目口稱，係𠸄國人，共二十九名，要為貿易，坐駕船一隻在國放洋。詎想駛到半洋忽遇颶風，漂到德之島，衝礁擊碎。四名溺死。一名患病上岸，不日而死等語。至於二十三日，即着將該難人等依舊分坐小船三隻，與其裝載食物小船連䑸開洋，駛到今歸仁郡遍那義村港口灣泊。次日，該船四隻一同開駕。但因天氣不好，三隻轉駕回，一隻其夜戌刻到來泊港。即令通事及屬役等率帶該難人等安頓聖現寺，加意撫養。至於二十六日，該三隻亦到來泊港，即仍安頓聖現寺，加意撫養。十一月初二日，據該頭目口稱：「我等頻飲，及早回國。乞將我等解送福州乎。又發給船隻乎。酌宜照料」等語。即回覆曰：「將西洋人解送福州，無例可據，難以護送。今發給船隻，爾等宜自行駕回。」該難人等一聞之下，大喜鳴謝。隨即使該頭目查核船隻，而後整備槓柤給之。該頭目又請遣人教示行船之法。即遣老船者七名，與𠸄人十五名同坐船上，親教其法。本嶽初七日開船回去。[1]
本年十二月十八日，為國家行儉事，特命尚氏伊江王子朝忠為總橫目總奉行。
十三年庚申，褒嘉赤田村卓世傑·久田築登之親雲上友興長命，頒賜名島併物件。卓世傑年已一百一歲，身體仍健。朝廷頒賜勝連郡新嘉喜名島暨扇子二把、綿子二把、白棉布二端、島紬三端、鈔銀二端、銀子三十兩，表其稀世長命。
本年，追賞久米島仲里郡前任地頭代亡宇江城親雲上、前任真謝村掟亡與世原仁屋二名，各賜中布，褒嘉該郡人民，各賜爵位。久米島仲里郡真謝、謝名堂兩村，所有水田產米三十五石餘之區，原屬濕水。雖逢小旱，水涸稲枯，一切稅賦概行賠納。兩村百姓共及困疲。因此百姓人等合情稟請，於銘那口原源頭、古佐里川山鑿闢堤井，以為注水該田之備。隨即在番及筆者並前赴該島，督理諸務。員役等相共會議，飭令地頭代宇江城親雲上暨郡民十五名為之係役。該宇江城等督率該兩村百姓，掘開堤井，以石堅築，以便貯水。其井長十四間二尺，橫七間多，築以兩重，高一丈三尺。又設架樋，長四間四尺，以便注水。從時厥後，田水不涸，少無稲枯之憂。不但此也，日後將其附近荒土闢成水田，注入其水，則應收穫產米二十餘石，永貽兩村之益。由是朝廷賞該郡民十四名，各賜爵位。地頭代宇江城親雲上、真謝村掟與世原仁屋二名，共因身故，追賜中布各二端，以示褒典。[1]
本年，准於兼城郡設建下知役。兼城郡近年以來百姓困疲，乞准今般設建下知役，挽回其疲等由，該郡兩總司稟明朝廷。隨即允焉。[1]
本年，准於今歸仁郡仍建下知役。今歸仁郡曾因挽疲就興，罷退下知役。奈至近年仍舊困疲，乞准今般仍建下知役，挽回其疲等由，該郡兩總司稟明朝廷。隨即允焉。[1]
本年，褒嘉大里郡稻嶺村新垣築登之親雲上，賜爵位並布疋；褒嘉西原、仲程、與那原、、稻嶺、目取真各村人等九名，各賜布疋。大里郡稻嶺村新垣築登之親雲上每逢本村挽欠貢賦之時，發借銅錢，以補其欠。總計其數，正及三萬八千二百八十五貫七百文。上屆辰年，將其借票交給本村，以免償還。不但此也，亦典自己所有莊田，借銅錢，以為贖回鬻身村民之計。又該村嶺井築登之親雲上曾將銅錢五百貫文借給本村。後給其借票，以免償還。至若上屆辰年，又復給以銅錢二千五百貫文。又該村新垣築登之曾發銅錢三千貫文，借給本村。至於上屆辰年，交給借票，免其償還。又該村大城築登之亦發銅錢二千貫文，借給本村。後給其借票，以免償還。又西原村稻福築登之親雲上曾在祖親世代動發銅錢一萬貫文，永買百姓所授地畝，視如自己莊田。至於上屆辰年，將其地畝交還本村，以燒其券。不但此也，將銅錢七千貫餘文借給本村，不收利息，甚為村中之益。又仲程村人民所負私債不少，而鬻身人丁亦多，已及憔悴。本村外間築登之親雲上見其情狀，前年發給銅錢五千貫文，以備償債贖人之需。乃因其需另備，將該兩人所給銅錢充為義錢，以為生財之計。又該村又吉築登之親雲上當本村缺貢之時，發借銅錢二千貫文，以幫其缺。至於前年，交還借票，以免償還。又與那原村上原築登之親雲上曾在先祖世代，擇察百姓所授沿山地畝租米二斗九斘一合六夕七才起之區，買以價錢千百貫文，以為箍墓之計。至於辰年，將其地畝交還本村，以燒其券。又目取真村大城築登之親雲上，上屆巳年，將銅錢一千貫文發給本村，以贖鬻身人丁。該新垣等各皆為村貽益，伏乞酌賜褒賞等由，該郡酋長僉呈，檢者、下知役、兩總司、田地奉行等加具印結，稟明朝廷。由是賞新垣，賜勢頭座敷位並中布三端；賞稻福、外間二名，各賜中布三端；賞與那嶺、上原、嶺井、新垣四名，各賜中布二端；賞大城、又吉、大城三名，各賜白木棉布二端，以示褒典。[1]
本年，褒嘉讀谷山郡宇座村山川築登之，賞賜爵位。山川曾於父母善盡孝道，今於家人亦致慈養。不但此也，內自親族，外至村人，交以和睦。遇有不能具葬禮者，即與米錢，以全其禮。且該村先年缺貢滯賦，多負欠債。該山川將銅錢八千四百貫餘文賤息發借，以償其債。又上屆戌、卯兩年以及本年，五穀不登，煢煢小民日食缺用。該山川發給小米六石八斗先之外，將銅錢六千貫文無息分借，以繼日食。且曾傳染痳疹皰瘡，暨上屆子年疫癘流行之時多有缺乏療資者，該山川視察其家，或送大米、小米，或給日用物件，以幫其資。更兼走遍各家，教以調治之法。又高志保、渡慶次、儀間三村，先年以來一轍困疲，逢有挽欠貢賦之需，或貴息告借，或鬻身他家，以全貢賦。該山川上屆亥年以來，每逢該三村缺貢之時，賤息發借，不收典質。今夫山川貽益不少，行年亦已七十餘三。伏乞酌賜褒賞等由，宇座村及高志保、渡慶次、儀間三三村頭目僉呈，各村掟、該郡酋長、下知役、檢者、兩總司、田地奉行等加具印結，稟明朝廷。由是賞賜黃冠位，儀式褒典。[1]
本年，照例命官恭還去年禱雨之願。[1]
本年七月，雩。此年旱魃為災，雨澤不降。七月二十五日以至二十七日，照例禱雨。[1]
本年，主上始詣大子尚濬神位前，親行祭奠。前此，主上舉行尚濬祭祀之時，前一日遣御書院當，正日遣該奉行代祭。至忌辰日，亦遣該當代祭。既而私詣親祭。從今以後，俗祀、忌辰等日，親行祭奠。而於俗祀前一日，仍遣該當代祭。[1]
本年，褒嘉大平山島友利村利仁屋、伊良部砂川南村人民六名，各賜爵位。太平山島友利村利仁屋修身以正，行事以善，外自農事內至家業，百般據拮。諸凢貢賦必無拖欠。且有老父在家，歲逾七十，優備衣食，厚盡孝養。至於親族人等交以和睦，於村民貧乏者屢給物件，以資用度。且該村客歲七月之際，旱魃為災，所栽薯蔓結實稀少，窮簷群黎，日食難繼。所貯粟種亦已喫盡。正在饑餓之際，友利目擊心傷，分給大麥、麵包、餘粟種一包、餘豆醬五十七斤，以救嗷嗷待哺之急。又伊良部村近年以來饑饉接踵，多逋貢賦，極其困疲。幸有該村伊良部仁屋、下地仁屋、柗原仁屋、武謝與那霸、加根伊良部等五名，振勵村民，既治農事，復勤家業。一切年貢欠賦概致納清。兼之着令村民加植麻荸藍草，以備公布私衣之用。又砂川村上屆子年饑饉先臻，熱病嗣行，不修農業，難辦貢賦。幸有該村砂川仁屋遵依胥役命令，引誘村民胼胝農業，從時厥後，諸凢貢賦，照期完納，毫無遲滯。且着令村民墾成地畝，不授窮民之外。更闢荒土，播種小米，以為貢賦之補。不但此也，於貧乏者給以小米等件，貽益於村不少。伏乞酌賜褒賞等由，各村胥役等僉呈，檢見役、在番頭目等加具印結稟明朝廷。由是各賜爵位，以示褒典。
本年，褒嘉八重山島大川村平良仁屋等五名，各賜爵位。八重山島大川村平良仁屋，上屆丑年任世持職以來，凢事與村民相議，善行指揮。且於東作不登之時，將大米五鬥起、小麥七斗五斘起、下大豆五鬥起交給本村，以備諸凢費用。且村民會植之藍，無苗栽植。該平良動發價米二斗五斘起，購買其苗，送給村民，以補其用。且將買芋價米四石三斗五斘起，發給本村，以備其需。且於村民墾闢田畝之時，發給買酒價米一石起，以示鼓舞。且將父母見背零丁孤苦者五名移來己家，加意撫養。至其所受年貢諸賦，亦行賠納。又宮良村佐茂屋前盛，上屆己、午兩年，見家道貧乏，貢賦難辦者，分給大米三石二鬥起，以完賦額。且見稻種缺用者，沠給七斗五斘起，以備播栽之用。且見不能畜牛而缺農務之用者，送給二口，以備其用。又盛山村多年困疲，所欠貢賦共計大米六十餘石，窮民人等除奉納例貢外，納其缺賦，甚屬難堪。幸有白保村山戶平田，發給十七斘䋙、島布三端，以補其用。且見鋤𨥾缺用者，造給四把，以備其用。又僱募郡民，廣圍豬柵之時，亦給老牛一口，以慰其勞。且見無資造家者，給房屋一間，以為居住。且農務繁多之時，見不能畜牛者，發借資金耕牛，不收其質。又大濱村樽上里曾學燒造壺瓦暨日用陶器之法，自先小工至擢大工，多年勤職，以備島中公私之用，現今行年五十餘歲。又新城村加那宮城交村民以和睦，其不能畜牛而致農務之妨者，發借資金耕牛，無質借耕之外，更給神酒以示振勵。且見逋貢滯賦者，發給大米，以完賦額。且或伐林木，或漁海魚，以辦公用。或造地船之時，見家資貧乏者，與給飯食之外，更給神酒、燒酒，以示鼓舞。甚為村中之益。伏乞酌賜褒賞等由，各村百姓等僉呈，胥役、檢見役、在番頭目等加具印結，稟請朝廷。由是各賜爵位，以示褒典。[1]
本年，褒嘉宮古島仲地村下地仁屋、富濱仁屋、奴千手下地、真戶仲地、蒲戶松原等五名，各賜爵位。宮古島仲地村近年以來饑饉接踵，多欠貢賦，極其困窮。幸有該村仲地村下地仁屋、富濱仁屋、奴千手下地、真戶仲地、蒲戶松原等五名振勵村民，既治農事，復勤家業。除奉納年貢外，更至欠賦亦致納清。且着令村民加栽麻薴、藍草，以備公私兩布之用，甚為利益。伏乞酌賜褒賞等由，該村胥役等僉呈，檢見役、在番頭目等加具印結，稟請朝廷。由是各賜爵位，以示褒典。[1]
本年，褒嘉宮古島砂川與人功勞，允准其母穿襪。宮古島砂川與人蒞任以來指揮百姓胼胝農業。且該島原少藍草、麻薴、蕉薴、棕梠、久葉、蘓鉄等項。該與人與目差會議，着令百姓多為栽植。且該島欠賦甚多，只將地畝出產，除納奉例貢外，更納欠賦，實所難堪。該與人察見農隙，着令百姓開墾野地一萬四千四百坪，荒地五千六百坪餘，以廣出產。且島民造家之時繁華維崇，費用不少。該與人着令百姓改其惡習。且屢給麻薴、燒酒、茶葉等件，以施恩惠。不但此也，凢事為島籌畫，多貽利益。是以朝廷客歲賞賜褒書，以榮其身。但其母親年已八十六歲，難以耐寒。該與人雖欲使母穿襪，奈因先父只陞勢頭座，不得越級穿襪。曷勝難息。伏乞舉庸自己功勞，恩准使母穿襪禦寒等由，該與人呈稱，該島檢見役、在番頭目等加具印結，稟明朝廷。隨即允焉。[1]
本年，褒嘉美里郡知花村金城築登之暨村民十二名，各賜爵位。美里郡松林村所有嘉普武川素設橋梁，以通徃還。奈當大雨之時，諸方流水聚注於此，水力猛急，不勝損橋之煩。每逢此時多費徭役，以致修葺。百姓人等極其勞苦。幸有該村金城築登之，率同村民十二名，各自損資，堅行築修，永貽利益。伏乞賞賜爵位等由，該郡員役呈稱，下知役、檢者、兩總司、田地奉行等加具印結，稟明朝廷。由是各賜爵位，以示褒典。[1]
本年，准於泊高橋西方磯邊築地栽樹。此年，泊村稟請自泊高橋九間之間以至兼久入口，在其磯邊築高土地，長六十間、橫三四間，栽植樹木。朝廷因康熙五十一年經准其請，即亦允焉。[1]
本年，暫於御用意御藏添設筆者一名、手代一名。御用意御藏原設大屋子二名、筆者一名辦理公務。今因為冊封之需，着令士民加納米錢，則將三人之力難堪其任。由是朝廷添設筆者一名、手代一名，幫辦公務。[1]
本年，准將大里郡大見武村遷於手良佐原。大里郡大見武村人居漸繁之時，忽有夭亡接踵，而至式微，洵非一次。此蓋地理不雅之所致也。伏乞准遷村於手良佐原等由，百姓僉呈，該郡酋長、下知役、地理師、兩總司、田地奉行等加具印結，稟明朝廷。隨即允焉。[1]
十四年辛酉，褒嘉知念郡人民十八名，賞賜爵位。知念郡喜屋村北邊原有一井泉強水大，村民皆汲以為用。不但此也，於其附近素有產米二石起之田。自其下面砍除岩石長二十一間、橫三尺許，決排水道，注入其水於產米三石五斗七斘起之田，以為耕種。奈該井已及損壞，泉水橫流，雖遇小旱，不但該田水涸苗枯，而至用水亦苦不敷。雖經與該井隔離二間許，砍除岩石得泉水，而其水走漏於他方，所有產米三石五斗七斘起之水田難以注入，遂改為乾田，以施耕種。而至該產米二石起之田亦易涸乾，意謂自該新掘泉口砍除岩石，長七間、橫三間許，掘墾井川，加以三合泥，則不但該產米二石起之田不就涸乾，雖以該產米三石五斗七斘起之乾田仍為水田，水常滿足，以為耕耘之便。乃計其費共及銅錢一萬八千百三十八貫文，奈百姓困疲，既無裒錢之力，復無告貸之計，進退維谷。幸有知念村人民七名、知名村人民一名、安座真村人民三名、前城村人民五名、喜屋村人民二名同心協力，自損資財，堅築該井。從時厥後，泉水不漏。不但該產米二石起之田不就乾涸，而至該產米三石五斗七斘起之乾田仍為水田，水常滿足，以為耕耘之便。更兼一村人民亦皆汲以為用，貽益不小。伏乞酌賜褒賞等由，該村耕作當、頭目、掟等僉呈，地頭、酋長、檢者、下知役、總司、聞得大君御殿大親、田地奉行等加具印結，稟明朝廷。由是各賜爵位，以示褒典。[1]
本年，詳報去年有雷震於宮古島載運貢米之船。去年八月初三日，有十二端帆船隻，裝載貢米，宮古島開洋。奈至未刻風波猛起，船隻危急，拋棄貢米。時有雷震於船上，損壞帆檣，傷殺船上人一名，其餘駕回於漲水泊，得以活命。[1]
本年，[2]褒嘉勝連郡內間村前任夫地頭濱嵜親雲上，賞賜爵位。勝連郡內間村前任夫地頭濱嵜天質粹美，上於父母善盡孝道，優備衣食；下於家人亦致慈養，引誘職業。不但此也，內自親族姻婭、外至村中人等交以和睦，而當貧人染病之時，或送米錢，或給物件，以使療治。又上屆午年寒雪頻降，損傷薯蔓，多有饔飱難繼者。該濱嵜將粟麥、唐豆等件無息發借，以資日食。又曾年或不雅，暨痘瘡疫癘流行之時，見內間、津堅、神谷三村貧乏者，即將米錢、黑糖等件，或隨便分給，或無息借給之外，更將大米賣以賒價、賤價，以資其用。又見村民貧窮而無葬人、造家之資者，即借米錢、麥等項，不收利息。又上屆巳年禾稼不登，難以辦貢賦。即將銅錢四千貫文無息発藉以完賦額。且見前項所借米錢無力償還，以致拖延於今。即雲宜俟富潤之時遲緩償還，毫無催徵之意。又將糞桶十柤分給缺用者，以備農器。又村民積年困疲，私債所授田畝扣抵其息，交給財主，極其窮苦。由是欲贖田畝，乃設為會錢，借領該濱嵜所有莊契，以之為當収納其錢。既贖田畝，復償欠債，以免窮苦之憂。又該濱嵜與掟頭目人等事無巨細相共會議，施行指揮。百姓人等羕從其令，胼胝農業，漸有富饒之況。今夫該濱嵜可謂善行之人，伏乞酌賜褒賞等由，內間、津堅、神谷三村耕作當頭目掟等僉具呈，該郡酋長、檢者、下知役、兩總司、田地奉行等加具印結，報明朝廷。由是賞賜座敷位，以示褒典。
本年，褒嘉小祿郡湖城村上原、上原，各賜白棉布一端。去年八月初四日大風之時，頭號貢船被其破艫，飄失菩薩神像。其佐梢等遍撈各處，尚無下落。幸有上原等救其神像，奉安於自己之家等由前來。即到該家，奉其神像，暫遷於上天后宮，以安神靈。伏乞將該上原等酌賜褒賞等由，舵工呈稱，員役暨正副貢使等加具印結，報明朝廷。由是各賜白棉布一端，以示褒典。[1]
本年，褒嘉町端村瑞維新·新里築登之親雲上喜起忠志，世陞譜代籍。本國下屆子年將有冊封大典，其時欵待天使之需甚及浩繁。經飭國中加賦米錢，以備其需，尚以不敷，甚苦貧乏。時有瑞維新聞知其由，將銅錢十六萬貫文奉借公家，以補其需。由是朝廷賞陞譜代籍，以表其志。[1]
本年，改築寢廟北邊道路之堦。[1]
本年，異星見於亥方。此年自五月二十四日至三十日，每夜戌亥二時，異星見於亥方。而自二十七日，其長始短。[1]
本年，照例命官恭還去年禱雨之願。[1]
本年，遣獄廷大屋子毛長仁·比屋親雲上安達、吳承業·與儀築登之親雲上宗顯、向重光·小橋川里之子親雲上朝昇署任仮筆者，向行仁·仲本里之子朝嗣等率同大築一名、築佐事三名，抵宮古島審問犯人。宮古島人民既投遞落書於該島檢見役武富親雲上旅館，復寄遞讒書於日本監守館者，此係前任島尻與人等由，本年二月，該島審問報來。但因審問未明，將再行詰問，具由報明之處，飭行該島。去後，茲據報稱，再行詰問。即雲「前任島尻與人，勾引前任多良間首里大屋子、前任與那霸目差、前任池間目差、亡洌鎌與人三男平良仁屋等，相共結黨。上屆午年，投遞落書於武富旅館。去夏，寄遞讒書於監守館。其後既將該兩書遞給頭目下地親雲上看之。復將其情由説給惣橫目上地與人聽之」等語。隨詢該下地、上地兩人，與其所云毫無齟齬等由，具冊報來。夫因衆口一詞，則當無再行詰問。但寄遞讒書於監守館，此係叛逆之事，不特重罪。本犯而至妻子、兄弟、祖孫亦不免罪譴，誠屬不輕。然則只將該島鞠審，輒行罪責，実覺不妥。且其鞠審之際，或有詰問不周，或有供稱相異，乃無遣去員役逐細審問，如何得以議定其罪？乞賜察諒等由，獄官稟明朝廷。隨即遣其大屋子毛長仁、吳承業、向重光署任仮筆者，向行仁率同大築一名、築佐事三名，抵於該島審問犯人。十月十日到該地，翌年六月二十三日回國。[1]
本年，飭東順法·與世山親方政輔、翁世傑·真境名親雲上盛昇點檢在宮古島審問犯人事務。此年，朝廷遣獄庭大屋子等抵宮古島審問犯人。由是飭東順法、翁世傑兩人為之係役，將該大屋子等所審事務在國點檢。[1]
本年，褒嘉金城村秦廷檣·津波古築登之親雲上信統、東村宮城築登之母忠志，或陞譜代籍，或賜新家譜。高所田地方所藏清丈賬已歴百餘年，或有蟲蛀者，或有朽爛者，不堪其用，不可不及早改寫。因筭其費正及銅錢三十萬貫餘文。但今國儲告乏，至其費錢另無所出。時有秦廷檣及宮城母兩人聞知其由，各將銅錢十六萬貫文奉借公家，以備其用。由是朝廷賞秦廷檣，陞譜代籍；賞宮城母，賜新家譜，以表其志。[1]
本年，將美里按司所授宅內關係王城風水之處，改築境界，栽植樹木。美里按司所授牌名崎山子宅邊，素有關係王城風水之林。曾經栽植樹木，以備風水之雅。奈至近年，將其林籍築石為垣，圍入該宅內，不栽樹木，以失風水之美。由是將其宅籍正界，築垣之外。將該林籍築設堤防，栽植樹木。[1]
本年，遣御取帶吟味役向廷弼·富里親雲上朝顯抵具志頭郡，改俗變疲。具志頭郡近年困疲，難辦貢賦，多負私債，百姓人等勞苦既極，風俗復頹。而玻名城、與座、仲座三村甚致困疲，若不及早挽回，則將來疲上加疲，遂及顛覆之地等由，下知役、檢者、兩總司、田地奉行等稟明朝廷。由是遣向廷弼於該郡，察看習俗，詰問疲源，親行督治。[1]
本年，褒嘉八重山石垣村新城築登之，賞賜爵位。八重山石垣村新城，上屆亥年任世持職之時，指揮男女既修農業，復織公布，毫無怠慢。又將家貧而難辦貢賦者四名移養於己家，賠納貢賦，計其年數，一名三年，一名六年，二名七年。其內二名因無期功之親，造給方二間、房屋一軒，以立門戶。且將藏田原所有產米五包之荒田損資墾給，以施耕耘之功。又見村民飱難繼暨無米麥粟之種者，即給小麥九斘、米一斗、粟三斘，暨產米三包之地畝，以資其用。不但此也，為村籌畫，多貽利益。百姓人等莫不感慕，伏乞酌賜褒賞等由，百姓等僉具呈，該郡胥役、檢見役、在番頭目等加具印結，稟明朝廷。由是陞黃冠位，以示褒典。
本年，褒嘉八重山黑島村本原仁屋，賞賜爵位。本原天質粹美，交村人以和睦。而見家道貧乏難辦貢賦者，即給粟二石二斗五斘起，以完賦額。又水土不好之時，見染患病症者，即給粟十石三斗一斘二合五夕起，以便療治。且於粟種缺用者，亦給三石起，以備其用。又黑島村素無水田，專賴乾田出產納償。諸凢貢賦，上屆辰年墾廣地畝，以為調辦貢賦之便。此時該本原発給神酒中壺八個，以慰其勞。且去年修葺該村驛亭之時，亦給燒酒二十沸、神酒中壺四個、老牛一口，以示鼓舞。不但此也，更給錢五十觔以備造釘之用。此恩此德感激不忘，伏乞酌賜褒賞等由，百姓等僉具呈，該郡胥役、檢見役、在番頭目等加具印結，稟明朝廷。由是賞賜築登之座敷位，以示褒典。
本年，褒嘉與那城郡人民池味親雲上等二十名，賞賜爵位。與那城郡伊計村原有伊武川一泉。奈該船相離已及四合許之遠。且見其地勢既屬險阻，復在海澨，徃還不易。而至溜池亦難掘鑿。曾已架樋注水。是以百姓人等以其到川之遲速，為其汲水之先後。則不但用水不裕，更奪力於汲水，不暇於耕稼。幸有屋慶名村前任夫地頭池味盡謀發慮，在於伊是名原鑿得源泉，果有甘水混混湧出。其大五分方，而至道路，亦屬二合之近。意謂將此源泉掘成溜池，更鑿堤井陂塘，而於其近邊新掘水田，永為村中之益。因計其費殆及銅錢二萬二千五百貫餘文之多。奈貧窮小島，毫無裒錢之力。因此下知役、檢者等請命于田畯官，着令該池味率同屋慶名村人民七名、西原村人民三名、平安座村人民一名、伊計村人民八名，各自損資，意謂前項掘開之計。該池味等凜遵其令，掘成溜池。其長二間、橫三尺、水深三尺。且於其下面鑿開堤井，其長三間五合、橫三間、水深五尺。且於其南方掘開陂塘三區，共長五間、橫三間、水深六尺。且於其一帶地畝二千五百坪內新掘水田一千一百坪，其餘一千四百坪乃因沙多水涸，不堪掘田。省得費錢已及三千八十六貫七百文。因謂將其錢鑿井於村內，愈為村中之益。乃請田畯官之命，以石築井。其高一丈五尺、長一間五合、橫七合。其井口舖石為平，長一間九合、橫一間七合。其周圍築石為垣，長三間五合、橫二間六合、其高各四尺。今其泉水雖是少帶塩氣，難堪煎茶之用。然百姓人等平日汲以為用，不費間隙，甚為村中之益。伏乞酌賜褒賞等由，惣耕作當、酋長等僉呈，檢者、下知役、兩總司、田地奉行等加具印結，稟明朝廷。由是賞池味越級陞座敷位，賞十九名，各賜爵位，以示褒典。[1]
本年，停止遣撥取納座、高所役人於久米島之舉，仍遣在番筆者。上屆卯年，因久米島兩郡困疲已極，特遣取納座、高所役人一名，兼帶本職前抵該島，與在番相議指揮島民上納貢賦，下改習俗。而至翌年暫退在番筆者，使該役人施行指揮。從時厥後，島民盡力於農業，貢賦不滯，習俗就美，正有挽回困疲之狀。伏乞恩准，起自今般永退該役人，仍遣在番筆者等由，兩總司稟明朝廷。隨即允焉。
本年，仍舊整塑聖現寺觀音神像。聖現寺所奉觀音神像無跡可見。茲考其由，上屆寅年亜國船隻停泊本國之時，該夷人居住該寺，疑是其盜去。伏乞仍舊整塑等由，該寺鑑司遞於寺社奉行，轉詳朝廷。隨即允焉。[1]
十五年，賞賜唐榮林氏新垣通事親雲上興福母、南風原郡神里村大城築登之親雲上母、八重山島黑島村加寧屋伯母、同島平陽村多麻祖母之長命，各賜物件。興福母行年九十七歲，大城母行年九十九歲，加寧屋伯母行年九十五歲，多麻祖母行年九十三歲，皆身體仍健，真是罕世長命也。由是朝廷褒嘉其壽，賜興福母綿子一把、島紬二端，賜大城母、加寧屋伯母、多麻祖母三名各賜綿子一把、水綿布二端，以示恩典。
本年，褒嘉首里赤田村幹光葉·宮城築登之能通母、町端村澤紙築登之親雲上之原志，賜能通母譜代籍，賜澤紙新家譜籍。本國近將有冊封大典，其時欵待天使之需甚及浩繁。雖經通飭國中加賦米錢，百般營求，而多有不足，帑項極乏。時有能通母暨澤紙聞知其由，各將銅錢十六萬貫文奉借公家，以補其需。由是朝廷賞能通母，陞譜代籍；賞澤紙，陞新家譜籍，以表其志。[1]
本年，重修崇元寺正殿。此年只有崇元寺正殿歴久就破。朝廷撰命向元楷·金武按司朝昌、毛元樞·喜舍場親方盛登、阿克新·佑久田裡之子親雲上守教充為御普請奉行，督理重修之事。[1]
本年，賞首里赤田村益鴻基·古波津子裡起祖母，賜米五石。里起祖母素長於胎婦平產之法。首里暨各處人等逢其胎婦臨盆之時，隨請隨行，令得平產。雖為難產者亦為之調養。令得平產者已多。坐於赤子赤游丹之療治，原來知熟有患其病者，隨徃安為療治，以得愈可。行年已及八十歲，仍不厭其勞，多救人於危難之中，甚為世上之便。由是，朝廷褒嘉其功，賜大米五石以示恩典。
本年，褒嘉具志頭郡安里村人民五名，皆賜爵位。諸郡百姓見察地勢、墾為水田等因，朝廷飭示在案。惟是具志頭郡安里村境內安里原素係山下帶濕之地，東作不登，將二千百三十七坪餘只獲租麥一石五斗四斘。同郡安里村人民五名自損資斧，新墾該地，改為水田。去年所獲大米共計十八石二斗，比較前日租麥加增十六石六斗六斘。且自世持川之內決排溝洫，橫四尺、長百六十五間餘，以注水於該田。雖逢旱魃，而無田水就涸之憂，永為村中之便等由，該郡酋長等僉呈，田地奉行、兩總司、下知役、檢者等加具印結，稟明朝廷。由是皆賜爵位，以示褒典。[1]
本年八月，再雩。此年旱魃為災，雨澤不降。自七月十九日以至二十一日，照例禱雨。雖経下雨，未至潤田。自八月初三日以至初五日，再照例禱雨。
本年，異星見於亥子方。此年自七月二十四日以至八月十一日，每夜自酉刻之時以至亥刻之後，異星見於亥子方。
本年，天有異光。此年七月二十八日酉刻之時，自天邊酉戌方有光飛過於辰巳方，消後有音聞焉。
本年，有痳疹流行，賑賜大米。此年，首里、泊、那霸、唐榮諸郡等處痳疹流行，而單寒下戶之輩甚致療治之妨。由是朝廷察其患疹者，每名各賜大米五斘，以救急難。
本年冬，八重山島桴海村境內佐阿良痲濱有異國船一隻到來，同島上原村境內川田濱有木櫝一個流來。此年，有異國船到來，形似華船，【長九尋二尺五寸、橫二尋二尺五寸、深一尋二尺。內裝鉄鉋一個及炮子大小六十個暨什物等項。】漂到佐阿良麻濱，斷檣失帆，無人駕坐。且有木櫝流來【長三尺五寸，橫一尺五寸，高一尺七寸內蓋裯衣袴、領掛等項。】等由，該島在番稟明朝廷。由是照例燒之。[1]
本年，准今歸仁郡寒水、岸本、玉城等三村改遷村籍。今歸仁郡寒水、岸本、玉城等三村多年困疲，雖經求挽疲就興之術，百般指揮，而不見其効。至於居民亦不繁昌。該三村百姓等議謂其不致富庶者，殆是所建村籍有地理之不雅，乃延請地理師觀看風水。即雲看寒水村其右邊有石砂流去，失屏範之美。其前面左右有山峰高聳，既受峭風，復受流水。而前面有山，此皆地理不雅。看岸本村，其後頭有山，其前面左右亦有石砂流去，失村範之美。亦甚四面地高，而所構人家近逼山前，多受陰氣。而土地窄小，此皆地理失雅。看玉城村，其四面無近鎮村籍之屏，其後頭山峰恰似反弓之形，其家屋之構皆在丘陵，而其村傍有泥水沠流。此皆有失地理之雅。今所建三籍不能施地理就美之術，若不改遷村籍，則日後困疲益增、人口益衰。宜應將寒水村改墾本村前面之驛路，移建岸本、玉城兩村百姓所受之地。將岸本、玉城兩村改遷保加麻原之地。庶乎三村得地理之雅，家富人庶等語。夫如此該遷村籍，則不但地理得美，一有田畝之便，一有用水之饒。懇准如該師所云，改遷村籍。且租借之地則有妨礙之處，因私定交換地籍之議，更乞准如此施行等由，該三村百姓等僉呈，田地奉行、兩總司、地理師、下知役、檢者、酋長等加具印結，稟明朝廷。由是准其所請。[1]
本年，褒嘉宮古島池間村喜佐仲間，賞賜爵位。去年冬，獄庭員役等航宮古島之時，駕到池間村洋面，風根俄轉，大雨忽降。時遇黑夜，不見島形。且該洋面在於保的長礁之內，不能輒另駕出。正在危難之秋，該島民附搭其船者因有問信，小舟盪來。乃乘便卸去。時因所搭仲間熟其洋路，以為引導。即勵精操舟之間，風雨漸靜。因將所帶杉板卸浮水上，協同船人，於水淺暨有礁等處設火為記，纔得無恙駕到。懇請賞賜爵位等由，該獄庭員役呈稱，在番、檢見役、頭目等加具印結，稟明朝廷。由是賞賜爵位，以示褒典。[1]
本年，褒嘉八重山鳩白保村平田築登之、平得村慶田盛仁屋、仲間村石垣仁屋、與那國村宮良仁屋、同村喜佐麻宮良等五名，各賜爵位。八重山鳩白保村平田築登之，上屆巳年充為盛山村世持職。居任之間，善辦役務，頻勵農業。今村民完納貢賦。且多納所滯貢賦，而為村中貯穀之計。且盛山村上屆己年，其與人、目差兩人皆退任職，將其所受米地交返村中。其內產米三千束之地已為荒蕪。該平田克行指揮，以為耕耘。兼之將自己所蓄耕牛十口借給村中，以為耕耘之便，約八日之間，不肯受資。且該村因有墓墳已破，屍骨暴散。乃合集其骨，併設立萬靈塔之時，自該平田以至其妻子共到其處，勵民盡力，妥為埋葬。且發給神酒、燒酒，振勵村民，廣築豬柵，新墾地畝。且該村因人家就破，吏役等着斷行改造。該平田凜遵其合，勸勵村民改造家屋六許。而各給大米三斘、燒酒一沸。又平得村會栽藍草之時，分賦其苗，以為播植。但因久過旱魃，盡及枯損。再行分賦，奈當旱魃之後村民共致求苗之妨。時有同村慶田盛仁屋下受價米一斗八斘五夕六才，發給藍苗百三十觔，村民皆得栽植，無備辦公布之妨。且該村牧牛養馬之地原來窄小，亦因真榮里村素無有其地，將其牛馬同牧於該地。乃獸多地小，草料不敷。遂及餓死者多有之矣。兩村牛馬漸少，甚致農業之妨。該慶田盛與村中人等相行商議，呈請築廣其地。乃自十歲以至六十歲，共計男夫百五十餘人，雖皆集築之，而不見其效。因不受價米九石一斗八斘三合三夕三才，給燒酒、神酒等項。不受價米，發給老牛二口，以示振勵。是以村民等相勵志力，六日之間，從新築成其區。長千六百尋餘。擬應將來兩村牛馬漸致繁昌，無農業之妨。旦該村有幼喪父母，煢煢孤立，甚可憐者。村民等相議，將其人托該慶田盛以為撫養。遵即厚行撫養，不異親生之子。將其人所受貢賦已行賠納。亦因其人無家可棲，乃給價米二石，買屋棲居。又仲間村近年困疲，諸凢貢賦難以備辦。而貧家之輩遂蹈拖欠貢賦之地。時有同村石垣仁屋動給大米一石一斗三斘六合三夕六才，以為償納。且該村有四五歲間父母共喪，另無可托，乞食度日者一名。該石垣移來己家，厚行撫養，得以成立，不異親生之子。將其所受年貢照額賠納。且該村前入江渡人小舟已致流失，不論公用私用甚有妨礙。亦屋良麻原有產米五百束肥田，奈因水程相隔，置之荒蕪。該石垣為之發慮，動給資米五斗，雇來匠工。亦不受價米三斗六斘六合夕，將神酒、小豚等項惠該匠等，造備小舟二隻。從此之後，既辦公私之用，復得耕田之便。且該村積年欠賦，已及過多。雖雲每年貢賦，尚苦難償。吏役等雖經發給物件以補不足，而多覺拖欠。該石垣不受價米十三石二斘三合六夕三才，發給布端、煙草等項，以補不足。且大浦礄已就大破，以致徃來之妨。該石垣自發資米三石雇來男夫五十人，亦不受價米三石八斗一斘六合六夕五才，將神酒、燒酒、豚、蕃薯等項惠給該男夫等，築立該礄，以通徃來。且該村雖雲馬一口，而無蓄者在焉。將僅少之人民承任夫役，甚致勞苦。該石垣購買馬一口，使村民用之代勞，而不収其馬資。又與那國有幼而喪父母，另無可託身者一名，遂向同村宮良仁屋哀請託身。隨即該宮良移來己家，親行撫養，賠納其所受貢賦。亦擇配娶妻，而造給方二間之家，分炊居住，償納諸賦，不異他人。且檢使島島之後，將富家人等動發牛馬、米穀，惠給貧家人氏之處，飭於島中。遵即該宮良發價米二十石，購耕牛十一口，分給貧家，以便耕耘。且村民遇着凶年，日食欠乏，拜借倉米之時，該宮良動發大米二石二斗五斘，以救急廹。又該村在於昔日頗多家富，每年諸賦完得備辦。近年以來，既過疫癘之災，復受凶歲之殃，人口大減，漸漸就衰微。村民二百五十餘人之內，百十二人家道極乏，受田不多，納賦維難。其五甲暨村民等賠納其欠賦，皆及勞苦。該宮良墾開昔日拋荒之田畝，惠給村中，計其產米一萬二千三百二十束。亦村民無有稻種，甚致妨礙。該宮良貯種有餘，每人發給一斗一斘，統計十石二斗六斘六合六夕六才，不肯受價。是以及時栽稻，全納貢賦。且該村自昔以來，每年十月之間，每家繳納裒米一斘，供備祭品，徃到各嶽，以祈村民之安。此係舊例。上屆卯年，饑饉大臻，村中人等拖欠貢賦，無前項裒米之貯。該宮良動發米穀，每家惠給一斘，全具祭品，照例禱安，不肯受價，共計其人家二百十籍，其大米一石七斗五斘。且該村有五家極貧者，該宮良移來己家，已行撫養，一人給屋分炊，一人將大米一石五斗贖回其所賣家屋與分戶，一人將其曾棲之屋能加修葺，而不受其價米二石五斗，以給產米百束之水田。亦不受價米二石，以給耕牛一口，分戶分炊，二人仍在家中，以致撫養。意要日後照前項分家分炊。且村民之內四名無蓄耕牛，常發資米雇來人夫，不能如意修農，諸凢貢賦難以備辦。該宮良不受價米八石，將耕牛四口，每名給一口，以為修農之便。且檢使到嶋之後，將富家人等動發牛馬、米穀，惠給貧家人氏之處飭示嶋中。尊即該宮良發價米十一石，購耕牛六口，分給貧家，以便耕耘。且村民等遇着凶年，日食欠乏，拜借倉米之時，該宮良動發大米五斗，以救急難。且該村支収公項之時，所用小斤量係土人製造，難分輕重，以致支収之妨。該宮良自發價米五斗，買求官斤，以給村中。至於大斤量已蟊就弱，稱物維謬，甚有妨礙。故動發義錢，寄買其官斤。尚有價難償。該宮良自發大米一石，以備其價。今夫該平田等五名為村留心，多貽利益。伏乞酌賜褒獎等由，各住村百姓等僉呈，在番頭目、檢見役、吏役等加具印結，稟明朝廷。由是各賜爵位，以示恩典。[1]
本年，褒嘉讀谷山郡波平村土民二名、宇座村土民三名、高志保存土民二名、喜名村土民三名、長濱村土民二名、渡慶次村土民一名、儀間村土民一名，各賜爵位。讀谷山郡高志保存境內古保多原有水田二千二百八十坪餘，昔日決排溝洫，注水入田。故雖年逢大旱而水常滿足。奈該溝洫因在險阻傾斜之處，已致破壞。雖雲小旱，而田水就涸。或逢大旱，則不能栽稻。屢賠納租米四石七斗餘。窮簷百姓甚致勞苦。是以自下知役、檢者以至郡役徃到其破處，親行觀看。皆曰：自該田北方之山藪開墾溝渠，長六十四間、橫三間六合，則不特田水滿足，更墾成新田二百三十坪四分。又在其南方之川面入土塞之，長三十二間、橫四間七合，則亦墾成新田五十坪四分，共計三百八十坪八分，甚為村中之利益。乃筭其需費，已及銅錢一萬四千貫文之多。因要按入裒錢，以備其需。奈村民等雖雲貢賦尚苦難償，而況於其裒錢哉？實所不能。時有波平村土民二名、宇座村土民三名、高志保存土民二名、喜名村土民三名、長濱村土民二名、渡慶次村土民一名、儀間村土民一名，共十四名，僉請自損資財，墾山塞川。當經允准施行。該土民等決排溝洫，注水于田中，墾成新田。亦以土塞川，墾成新田。而其新田數比較前日所考，加增四十七坪餘，永為村中之利益。伏乞賞賜爵位等由，郡役等僉呈，田地奉行、兩總司、下知役、檢者加具印結，稟明朝廷。由是各賜爵位，以示恩典。[1]
本年，褒嘉久米仲里郡地頭代一名、夫地頭二名、首里大屋子一名暨土民二十三名，各賜爵位。久米仲里郡真謝村佐於宇井所架木板、所墾溝洫從前就壞，其水逆流。是以真謝、宇根、宇江城、比屋、阿嘉、島尻、謝名堂、比嘉等八村境內佐於宇原、久保田原、於卜奴原、平原、古子原、久米原、長麻子原等七原所獲產米二百石餘水田，雖逢小旱，其水易就涸。而平田原、水田原係真謝、宇根兩村播苗栽芋之處，乃因田水就涸不能施行農功，多改為旱田，另於不侵之處播苗栽芋，甚失所望。幸有地頭代一名、夫地頭二名、首里大屋子一名暨土民二十三名為之發慮，能行指揮。在該堤井架樋長三間一尺、內面高一丈一尺、外面高一丈二尺五寸。亦設木板，長十一間、橫五間。亦所有水道不能如前墾開者，另卜地決排，長百八十間。故所行工作殆同改造。又儀間村境內於武太原有產米八十石餘水田，素無泉水可注。一逢旱魃，田水就涸。而其內產米二十石餘水田，原來栽苗者也，卻改為旱田，另在東加治屋原水田栽植稻苗。奈因土性不宜，乃將其苗分栽各田，則所獲不多，甚失所望。該地頭代登施行指揮，在於武太原上頭大幾志原之內、太次原地方掘井架樋，長三間，內面高一丈一尺五寸。架設井板，長十二間，橫五間，貯水注田。從時厥後，前項兩處水田雖逢旱魃，而泉水注入，以得耕耘之便。而日後在該於武太原仍舊改為栽苗之田。亦將已成旱田漸墾為水田，永為村中之便等由，在番暨查明島中事務員役等呈稱，兩總司加具印結，稟明朝廷。由是各賜爵位，以示恩典。[1]
十六年癸亥，褒嘉大中村吉克繼·善平里之子親雲上孟根祖母長命，賞賜爵位、物件。善平祖母年已九十七歲，身體尚健，洵為稀世長命。由是朝廷褒嘉其壽，許與座敷妻一樣稱呼，併給綿子一把、島紬二端，以示褒典。
本年，褒嘉南風原郡神里村大城築登之親雲上母親長命，惠給飯米。大城母親年已百歲，身體尚健，洵為稀世長命。由是朝廷褒嘉其壽，月給大米一斗二斘先，以為一世養生之資。
本年，將唐榮儒士詩文筆業奉備聖覽。上諭曰：「朕欲瞻唐榮儒士詩文筆業，宜着令作備以為觀看。」欽遵此年唐榮司着令村中期定每年四次，自座敷以至秀才面試詩文，【二月、六月造詩，九月、十二月作文】若秀才暨童子等考試筆業；【二月、六月、九月、十二月均是寫字】待其收卷寫字時，各撰第一、第二、第三。且諸大夫以下、現任已退各員役等，或詩或文，隨使作之，一併奉備聖覽。
本年，罷退大里郡指揮司。大里郡近年以來逐漸興旺，乞准罷退指揮司等由，該郡兩總司稟明朝廷。隨即允焉。[1]
本年，准於浦添郡設立指揮司。浦添郡近年以來風俗頹廢，百姓困疲。乞准今般設立指揮司等由，該郡兩總司稟明朝廷。隨即允焉。[1]
本年四月二十五日，雷震崎山村人家及雨乞壇、讀谷山宇座村等處。此日，雷震崎山村李逢春·川上築登之親雲上嘉恆宅內，燒化其房屋、家譜、神主以及隣家四橺。更擊死嘉恆母、妹兩人，另無害人。且震雨乞壇，損破大松一本。復震讀谷山郡宇座村中，將松木身體擊壞各處。[1]
本年自十月初一日間以至十一日間，江潮滿少，異於尋常約一尺二三寸許，其退尚不異。[1]
本年，勝連郡有板木流來。此年六月二十一日，有板木【其長二十一尋、橫七寸、圍九尺、梢圍三尺。】流來勝連郡津堅村東洋十里之間。即該村民等牽來上岸。[1]
本年，褒嘉佐敷郡津波古村百姓二十五名，各賜爵位。佐敷郡津波古村原因於村外六百間之處有泉水湧出，架來竹樋於村前西方，以為汲用。但因其架樋不精，屢致損壞，水多逆行，多致修葺之費。不待論説，而村民用水甚苦不敷。必須將其泉口用石造調，塗以三合泥，用松成樋；復築石成池，長二間、橫三尺，永為村中之利益。因計其費已及銅錢二萬一百五十餘貫之多。奈百姓困疲，勢必不能裒錢借錢，以備興作之需。時有村民二十名相共合力，自費資斧，全成前項築石架樋之事，永為利益。由是朝廷各賜爵位，以示褒典。[1]
本年，褒嘉越來郡百姓二十六名，各賜爵位。越來郡加良川佐久原素有泉水湧出，儘可供五六十家之用。但因無施築井之功，汲水甚難。且胡屋村境內所有寶川亦不加築池之功，每遇旱魃，汲水不易，多費隙間。且其川左右原係行野之路，但因崎嶇且隘，徃還不便。因不可不築成兩川，修作路途。乃筭其費，已及銅錢二萬六千五百貫餘文之多。奈百姓困疲，勢必湏能裒錢備需。幸有村民二十六名共合心力，自損資財，在加良川佐久原築石成池，高一丈一尺、長六尺九寸、橫三尺。更設汲水之所，復為周圍之路。且在寶川亦築石成池，長九尺、橫二尺八寸、高一丈四寸，修其汲水等處，與彼井相同。且在其川左右行野之道亦剷除岩石，更鋪石築階，以為汲水行野之便。且加良川佐久素有川條之設，今已如此築石成，則恐該川面逐漸圯壞。乃以石築之，永貽利益。由是朝廷各賜爵位，以示褒典。[1]
本年，褒嘉金城村宮城築登之親雲上、新垣築登之親雲上暨人民四十四名，各賜爵位。金城村仲之川暨樋川西方各所有石垣崩落就圯。且該兩川漸致圯壞，不可不早行修葺。因筭其費已及許多，實非村資可及。時有該村宮城築登之親雲上、新垣築登之親雲上率同人民四十四名，各損資財，堅築石修葺兩川，貽益於奕世。由是朝廷各賜爵位，以示褒典。[1]
本年，褒嘉勝連郡平安名村前任地頭代濱親雲上暨人民四十四名，各賜爵位。勝連郡平安名村素少，都賴天澤，栽植禾稲。雖逢小旱，田水就涸，西成失望。且井川素水用水不足。幸有前任地頭代濱親雲上為村籌畫，巡察各處。乃見小舍霸多宇原有泉水湧出，告知村民。隨要鑿開井口，闢設隄井，決排溝渠，墾成新田。乃筭其費已及銅錢四萬八千七百貫餘文之多。奈村民貧乏，無力可調。該濱倡率人民四十四名，相共損資，鑿開井川，長三間、橫四尺、深四尺五寸。其後頭高一丈八尺，其左右舖石成連六尺六寸，長八間、橫一間四尺八寸。在其下面掘開隄井，長十二間三尺、橫十間三尺、深七尺五寸。其後頭之畦長二間五合、高一丈，共用石築成。而在該隄東方決排溝渠長九百三十五間，在其北方長三百六十間，在其西方長一千五十間，橫一尺五寸或二尺，以為注水之便。由是將其附近旱田改成水田，共計四千一百五十餘坪，其產米約二十石七斗五斘餘零，比舊租米穀二石四斗九斘加增大米一十八石二斗六斘。至若其附近所有租米三百二十二石五斗餘水田，亦賴該溝所注之水，雖逢旱魃，而水常滿足，並無植稻失時之憂。今計兩項田水，所獲產米已及三百四十石七斗六斘餘奇。且有井川之設，用水優足，永為村中利益。由是朝廷各賜爵位，以示褒典。[1]
本年，准宮古島比嘉村改遷村邑。宮古島比嘉村地理不雅，由是准遷村籍於上比嘉。[1]
本年，在久場川御殿隙地新闢藥園。[1]
本年十二月，雩。此年旱魃為災，雨澤不降。自十二月五日至七日，照例禱雨，尚無感應。自二十二日至二十四日，復行禱雨。[1]
本年，照例命官恭還去年七、八兩月禱雨之願。[1]
本年，姑米山有杉板一隻流來。此年，正月十七日，有杉板一隻流來姑米山具志川郡屬內小泊洋面，其形恰似華船。【其船長三尋，濶四尺二寸，海蠣點着。更有各處損壞。】即著照例就地燒化。[1]
本年，八重山有異國船一隻飄來，衝礁損壞。此年正月六日，有夷船一隻飄來八重山島黑島屬內下離島東洋離岸約計一千八百步，衝礁損壞。通船十六人【內有熱庅呢人十三名、亜米理幹人二名、華人一名】，轉駕杉板【時熱庅呢人三名已致淹死，不知所為。後因有屍骸浮來，即行埋葬，立石碑。】撐來上岸。隨即該島胥役人等在石垣郡屬內卜人家相離之地，蓋起房屋，使該夷人移來居住，以致撫養。而其船零板等項，因自九日晚間以至翌日颶風吹起，飄蕩海洋，無跡可見。且該夷人等衣裳不備，難以度日。乃按人頒給白木棉布各一端，以免號寒之苦。三月二拾三日，將該人貨裝儎船隻，該島開洋。至於四月三日，収到讀谷山郡長濱村洋面。初五日，由陸轉送泊村聖現寺。即給白木棉布二拾六端、帳子六帳暨應用物件，以致保養。更假地方官送給之名，遣去唐榮大夫暨首里通事係等，調備全帳帖禮車，將羊、鷄、花菓等件交給。該船頭目収領鳴謝云：「煩為轉達」，且再三陳情云：「轉詳地方官，借給寶船一隻，及早回國。」即答以轉告施行而為囬來。初六日，假問安之名，遣地方官阮孝詮【渡久山親方】率同唐榮大夫暨首里通事係等到聖現寺。相見禮畢，使該通事告云：「支給船一隻，及早回國。」即道謝云：「多受物件之賜，則此恩此德載祝弗諼。茲所希者，所帶羅經、船文去失海中，乞行支給。且不知貴國船隻何如駕行，乞致教導。」初七日，交給羅経、船文、船隻等項。復該夷人十名，同通事係等去到濱邊，協同本國船人，在於泊港近邊，將轉行、直駕、供操用槓柤等法盡致學習而囬。初九日，地方官、大夫、通事係等待候泊學館，差人要求。即熱庅呢人兩名到來。該通事係傳譯，相通行禮畢，該夷人等捧來洋字橫抄謝單二道，交給通事係。雲一道即熱庅呢人暨華人，一道即亜人，兩名叩謝歴蒙恩德者也。復云：「回復之後，備貴國原恤之由，稟告官府，永著仁風。」且給船一欵，因其曾有賜符照之請，已行分給。復使該夷人役投納據票且剃刀、玉鏡及應用器物，隨需支給旱米、番薯、蔬菜、豬、鷄、胥井應用物件，以備行糧之需。四月十四日開船回去。[1]
本年，有異國船一隻到來。此年五月二十九日，有異國船一隻收到那霸洋面拋錠灣泊。即遣大夫、通事暨通事係等訪問來歷。答云：「係𠸄咭唎國商船【其船長十三丈、濶二丈五尺。】，通船共二十三人，【內𠸄人十八名、華人五名、女人一名。】上海開船，要需水糧而來。」三十日，該船頭目暨𠸄人一名、華人一名，坐駕杉板，搖來上岸。即遣通事率到若狹町學館，給吃茶菓、點心。事畢，調備全帖禮單，將豚、羊、鷄、鷄蛋、番薯、蔬菜等件送給。該頭目収領，道謝回去。六月初四日，為送給伊等所需松木、芭蕉布等件事，遣去通事係等，即延酒筵。事畢，收領松木等項。該通事係回來。至未刻之後，該頭目暨𠸄人一名、華人一名、女人一名來到若狹町學館。即遣通事係相見行禮，給吃茶菓。事畢，該女人有問阿南花葛一端，隨行交給，即道謝相談而回。且泊船期間，將牛、豚、鷄、鷄蛋、大米、麵、黑糖、番薯、茶葉、菜油、蔬菜、用水等件隨需隨給，其所收價銀共計番錢一百二十八員。初五日開船回去。[1]
本年，褒嘉與那城郡前任夫地頭池味親雲上暨人民二十七名，各賜爵位。與那城郡與那城村所有水田原是僅少，都賴天澤，以為播種。雖逢小旱，水涸田裂，禾稻不登。且井川僅少，用水不優，而自遠方汲來。百姓人等奪力於汲水，以致耕稼之妨。時有前任夫地頭代池味親雲上盡心着氣，廵察各處。及見滿佐原有泉水湧出，率同人民二十七名自費資斧，鑿開井川，長一丈六尺、橫三尺。其後頭高一丈六尺，在其左右鋪石成連三尺，長橫各一丈六尺。在其下面鑿開隄井長四間三尺、橫三間三尺六寸、深六尺，共用石築成。更自其隄井決渠注田。由是將附近旱田墾成水田共計二千五百坪。其產米約一十二石五斗餘奇，比較舊租麥穀一石六斗二斘五合加增一十石八斗七合五夕。且阿宇真志原有租米一百三十石餘水田，離該隄井約三百九十四間。隄井注入，雖逢旱魃，水常滿足，得以及時耕種。今合筭其兩項水田所獲產米，已及一百四十二石五斗餘零。且民力之費多得減省，永為村中利益。由是朝廷各賜爵位，以示褒典。[1]
十七年甲子，賞唐榮孫氏·安座間通事親雲上克慎母、讀谷山郡喜名村與那霸築登之兩人之長命，賜以物件、爵位。克慎母行年九十七歲，與那霸行年九十五歲，共身體仍徤，真是罕世長命也。由是朝廷褒嘉其壽，賜克慎母綿子一把、紬二端；賜與那霸黃八卷位，以示恩典。
本年，褒嘉首里、泊、那霸、久米村等人氏，或陞譜代籍，或賜新家譜。本國下屆寅年有冊使臨國之大典，其時欵待天使之需甚及浩繁。雖経百般營求，多有不足，帑項極乏。時有西村戴宏基·伊佐川築登之親雲上士俊、大城築登之親雲上母，東村戴春芳·伊差川築登之士英、山城築登之、我部築登之母，久米村孫受益·宮城樽金調美祖母，首里赤田村城間築登之親雲上、照屋築登之親雲上祖母，若狹町村知念築登之，泊村與那嶺築登之，首里鳥小堀村玉那霸築登之祖母等聞知其由，各將銅錢一十六萬貫文奉借公家，以補其需。由是朝廷賞伊差川、伊差川、宮城祖母等陞譜代籍；賞大城、我部母、城間、照屋祖母、知念、與那嶺、語那霸祖母等陞新家譜籍，以表其志。[1]
本年，褒嘉若狹町村龜濱築登之親雲上醫功，賜新家譜籍。龜濱自幼志醫，既學內科，復習外科，以充御藥園係醫。時查檢《本草綱目》，將可備公用者，解之以和文，而開列條目。由是種藥製藥之時，見察該條目，以為種製。且飄風華人之內，有染患難病者，隨行療治，以俾得痊可。且拜充大平山加設詰醫、八重山加設詰醫、下庫理御番醫等，以全公務。且至於先父有任醫辦公之功。由是朝廷賞賜新家譜籍，以表其功。[1]
本年，賞馬齒山渡嘉敷那前村當間築登之親雲上，賜物件、爵位。當間事母盡孝，而內自親戚、外至鄉黨交以和睦。不但此也，克盡籌畫，以為村中利益。由是朝廷賜中布二端、勢頭座敷位，以示盛典。
本年，褒嘉勝連郡惣山當嵩元築登之親雲上暨村民三十九名，將嵩元越級賜座敷位，將村民三十九名各賜一位。勝連郡內間村田畝素少，而都賴天澤。雖逢小旱，而田水就涸，禾稻不登。百姓甚及勞苦。時有嵩元，意謂於古島原掘井築堤，掘開水的，新墾田畝，則為村中利益。乃計其費，共及四萬九千九百貫文餘，窮簷百姓，勢所不能也。該嵩元為之張本，率同村民三十九名相共損資起工，掘一井，築二堤，掘開水道。而於附近之地畝新掘水田，於遠離之田畝自井導水，多受膏澤之潤，毫無旱魃之災，永貽利益。由是朝廷將嵩元越級賜座敷位，將村民三十九名各賜一位，以示恩典。[1]
本年，褒嘉與那城郡前任夫地頭池味親雲上暨村民四十七名，將池味越級賜座敷位，將村民四十七名各賜一位。與那城郡上原村田畝素少，而都賴天澤。雖逢小旱，而田水就涸，禾稻不登。百姓甚及勞苦。時有池味，意謂於宮城村境內下之川原掘設三井，築堤導水，新墾水田，則為村中之利益。且咿𠺢之平等原，係宮城、上原、伊計三村之正站。奈坂坡傾斜之處，而致人馬徃來之妨，必須起工改修。乃計兩項之費，已及七萬二千二百貫文餘，窮簷村民勢所不能也。該池味為之張本，率同村民四十七名相共費資起工，掘井設堤，掘開水道。而於附近之地畝新掘水田，獲得租米二十石七斗五斘餘，而亦於味哪原之田畝，自井導水，多受膏澤之潤。且至該咿𠺢之平等全行改修，俾得人馬徃來之便，永貽利益。由是朝廷將池味越級賜座敷位，將村民四十七名各賜一位，以示恩典。[1]
本年，褒嘉姑米山仲里郡地頭代等二十二名，或賜物件，或賜爵位。姑米山仲里郡阿嘉村於宇座原，只有一堤井，貯水維少。而亦阿嘉、真謝、宇江城、比屋定四村所有田畝雖逢小旱，而水易就涸。至於島尻村田畝，亦每逢旱魃，不能貯水，甚致耕耘之妨。時有地頭代、夫地頭、首里大屋子大掟、前任地頭代、前任夫地頭為之張本，率同郡民一十六名，在於美地，加設堤井，掘開水道。更修葺舊堤井。從時厥後，膏澤盈足，應時耕田，永貽利益。由是朝廷將地頭代、前任地頭代、前任夫地頭等三名賜中布二端；將夫地頭、首里大屋子大掟暨郡民一十六名各賜一位，以示恩典。[1]
本年八月初十日，雷震於奧山。此日雷震於奧山，焰焇公庫。既崩公庫，復燒焰焇五百七十七觔許、白焰焇八十觔許、硫磺二十六觔許、鈆二百觔許。[1]
本年，褒嘉大平山與那霸村人民六名，各賜爵位。大平山與那霸村，上屆子年饑饉之時，人口大減。更所畜牛馬抵食吃盡，以致耕田之妨。且凶歲接踵，甚就困疲。滯貢逋賦，不勝勞苦。且麻薴、藍草等項素無栽植。當織調公布之時，專買來他村，以備其用，多有不便。時有本村築登之、與那霸仁屋、仲村仁屋、友利仁屋、下地仁屋、加寧比嘉等相共商議，勸勵村民胼胝農業，既納逋賦，復貯米穀。至於牛馬逐漸買購，現無耕田之妨。而亦栽植麻薴、藍草等項，全用其產，以無買來之煩，永為村中之利益。由是朝廷各賜爵位，以示恩典。[1]
本年，褒嘉大平山長濱村人民七名，各賜爵位。大平山長濱村極其困疲，拖欠貢賦。特有長濱仁屋、長濱仁屋、長濱仁屋、下地仁屋、佐和田仁屋、島尻仁屋等相共協同，改設指揮之術，三面分手，以行督理。且開墾義地共計一萬一千三百二十八坪。且墾廣塩場，沠給三面，分手村民。待農業之隙，舉村人民皆令赴場燒塩，將其所出兌換粟麥等項，全納逋賦。不但此也，為村留心，多貽利益。由是朝廷各賜爵位，以示恩典。[1]
本年，褒嘉大平山砂川村加寧砂川，以賜爵位。砂川有祖母在堂，常備衣食，能盡孝養之道。更內自親戚、外至鄉黨交以和睦。且見村民苦疲，屢次施惠，以補不足。由是朝廷賞賜爵位，以示恩典。[1]
本年，褒嘉八重山與那國村多和津登野城，以賜爵位。八重山與那國村，上屆辰年所栽稻粟被暴風吹損，多有欠稻種之用者。時有登野城沠給所貯稻種二十一包，以全其用。且本村鍛冶工器未嘗全備，多有妨礙。該城將鉄二百觔，不受價錢，送給該工，使其全備工器。從時厥後，自農業之器以至山林之器，隨求隨給，無一不足。且憐單寒下戶之輩，屢次施惠，以補不足，貽利益於村不為不多。由是朝廷賞賜爵位，以示恩典。[1]
十八年乙丑，二月初四日，國頭郡江潮滿退異常。此日國頭郡鏡地津口所有江潮自盡申時以至酉時遽滿遽退，已及四次，甚屬不常。
本年三月，雹降兼城、喜屋武、摩文仁、真壁、佐敷、高嶺、東風平、具志頭、玉城、南風原、大里等郡。此年各郡寒氣不起，遽有雨雲聚集，雹雪降落。其大或如豌豆，或同蠶豆，或同黃豆，大小不一，並無傷損稼穡。而玉城、南風原、大里等郡內或有不降之處。
本年，雹降姑米山。此年，姑米山仲里郡島尻村寒氣不起，雷雨遽催，雹降村中併附近田野。其大或有一尺二寸之丸，或同指尖，大小不一，並無傷損稼穡。
本年二月，伊江島有鶴二隻飛來，経四五天而後飛去。其色似灰。
本年，天有異光。此年八月初三日戌刻之時，喜屋武郡自天邊東方有光飛過西方，約計十有七八間。其形橫二寸，長二尺五寸，計其色火交青色，消後有音聞焉。
本年，改造崎山靈嶽御門。首里崎山村所有靈嶽御門，原來以瓦蓋起。因其圯壞，以石改造。[1]
本年，八重山島有異國船一隻漂來。此年，有異國船一隻漂來八重山島西表村屬內高良濱。其船斷失帆檣，無人坐駕，不知何處船乎。只有裝載黃豆、油渣、棕梠繩等項等由，該島在番稟明朝廷。由是照例燒吊。[1]
本年，賞唐榮孫氏·安座間通事親雲上克慎母、大里郡嶺井村新垣築登之親雲上母兩人長命，賜以爵位、物件。克慎母行年九十八歲，新垣母行年九十六歲，共身體仍徤，真是罕世長命也。由是朝廷褒嘉其壽，將克慎母許與都通事妻一樣稱呼，將新垣母賜綿子一把、棉布二端，以示恩典。
本年，褒嘉大平山東仲宗根村下地仁屋功勞，賞賜爵位。下地為人也，原來諳熟墾田栽稻之法，因著為田作係，以示料理。隨即會同係役，着令百姓等，起自上屆戌年，開墾水田，栽植禾稻。筭其坪數已及九萬六百三十五坪。且見察其田一帶，決排溝洫，以為注水之便。更於溝洫難決處，雖費人夫之多，而自捐資財，備辦其需，得以告成。且該島各村素無水田之設，百姓人等不知鋤田植禾之法。該地留心着氣，教以良法。不但此也，將自己所開水田交給村中。除此之外，為村籌畫，永貽利益。由是朝廷褒嘉其功，賜築登之位，以示恩典。[1]
本年，褒嘉太平山屬內多良間島仲筋村蒲戶洌鎌，賞賜赤冠。太平山屬內多良間島去年逢風旱之災，民皆饔飱欠乏，助救無術。時有本島仲筋村蒲戶洌鎌動発小米，𣲖給窮民。更將大米進送驛亭，以補濟飢之需。且於家道貧乏致農業之妨者，即給耕牛以為耕耘之便。洵屬不凢者。由是朝廷賞賜赤冠，以示恩典。
本年，褒嘉八重山登野城村上地，賞賜黃冠。八重山登野城村上地存心素善，與村人交以和睦。逢其有深病者，即給療治之需。且任世持職之時，諸凢事務叮嚀教諭村中人等，由是皆勵修職業，所有貢賦俱得納清。不但此也，逢於本村難調貢賦之時，則進送布疋，以為其補，甚為村中利益。且其行年已七十七歲。由是朝廷賞賜黃冠，以示恩典。
本年，向志禮·義村按司朝明著立指揮之效，以歸家廷。向志禮·義村按司朝明因其所授東風平郡極其苦疲，乃上屆未年奉命到郡，勵勤農業，改革土俗。現今郡民挽疲就饒。由是按司罷退指揮，以歸家廷。
本年，褒嘉西村平安山築登之、玉城築登之母，賞賜新家譜。本國下屆寅年有冊封大典，其費用銀兩多有不足，帑項極乏。時有西村平安山築登之母、玉城築登之母，各將銅錢十六萬貫文奉備公家，以補其需。由是朝廷各賜新家譜，以表其志。[1]
本年，褒嘉町端村諒德建·澤紙築登之是行母，陞譜代籍。此年浚濬霸港、唐船塘、牧港。由是計其費用銅錢多不敷數。時有町端村諒德澤·澤紙築登之是行母，將銅錢十六萬貫文奉借公家，以補其需。由是朝廷陞譜代籍，以表其志。[1]
本年，褒嘉壺屋村高江洌築登之親雲上，賞賜新家譜。此年，讀谷山郡比屋矼大就圯壞。但因庫儲欠匱，難以修葺。時有壺屋村高江洌築登之親雲上，將銅錢十六萬貫文奉借公家，全告厥成。由是朝廷賞賜新家譜，以表其志。[1]
十九年丙寅，褒嘉老人，頒賜爵位、物件。此年凜遵諭旨，飭行國中，將歲逾八旬者詳明朝廷，奉備叡覽。主上看多有老人在焉，不勝歡喜，各賜爵位、物件，以示盛典。
本年，褒嘉唐榮鄭氏池宮城裡之子親雲上朝法祖母、鄭氏仲嶺里之子親雲上得壽祖母、桃原村百姓真境名祖母三人之長命，各賜物件。朝法祖母行年九十五歲，得壽祖母行年九十三歲，真境名祖母行年九十七歲，共身體仍徤，真是罕世長命也。由是朝廷褒嘉朝法祖母、得壽祖母兩人，各賜綿子一把、島紬一端、白紬一端；嘉真境名祖母，賜綿子一把、木棉布二端，以示盛典。
本年六月，冊封欽命正副使將臨本國冊封。欽命正使翰林院檢討趙新、副使翰林院編修於光甲、護封遊擊謝國忠、彈壓官胡頤齡坐駕頭號寶船，護封都司蕭邦佑坐駕二號寶船，六月初九日在五虎門一齊開船。二十一日，頭、二兩號寶船収到那霸港。七月二十日，諭祭先王尚育。八月二十七日，宣讀詔勅，封王世子尚泰為中山王。諸凢典禮全為完竣。十一月初四日，頭、二兩號寶船在那霸港一齊放洋。奈因被風波漂流港口水淺之處，難以駕駛。即吊進港內，初十日一齊放洋。十九日事竣回朝。【彈壓官胡頤齡坐駕二號船回朝】
本年，冊封正使趙新、副使於光甲共題於瑞泉，書「靈脈流芬」四字獻王。隨鐫碑建焉。
本年九月十五日，主上因蒙襲封王爵，拜謁崇元寺。
本年十一月十八日，主上因蒙襲封王爵，拜謁三個寺。
本年，設建焚字爐。冊封正副使、彈壓官頭、二兩號寶船船主於首里、那霸、唐榮各處設焚字爐，以敬字紙。
本年，褒嘉太平山砂川仁屋，頒賜一位。砂川事其祖母善盡孝養之道。由是前年賞賜赤冠，以示褒典。由是該川益勵心力，厚為孝養。而內自親戚姻婭、外至鄉黨交以和睦。今砂川祖母行年九十七歲，身體仍徤，常欲其在世時使該砂川再戴爵位，何忍默置之不稟。乞准再嘉該川，賞賜一位等由前來。由是朝廷褒嘉其孝順，頒賜築登之位，以示盛典。
本年，褒嘉八重山島登野城村上地仁屋、知念仁屋兩人，各賜一位。此年八重山島宮良村牛病流行，斃死維多，甚致農業之妨。時有登野城村上地、知念兩人，各將牛十五口𣲖給村中，以為農業之助。由是朝廷賜各一位，以示盛典。
本年，因寶口製紙之區出租借用，乃動発公項購買其區。
本年八月大雨之時，內金城村崎山靈嶽南方所有宅藉多致崩落，損破人家。且南風原郡兼城村屬內髭川原多破道路，而動発公項，以行修葺。八月大雨之時，內金城村嵜山靈嶽南方所有宅藉多致崩落，毀破人家二十橺。計其崩落之地長五十六間【內十六間嵜山嶽崩落】。且損破南風原郡兼城村屬內髭川原之道路，長四十七八間許。至其修葺之需，本應發出郡資，以為備辦。但因郡資不足，乃動發公項，以行修葺。【其外亦有各處損破者】
本年，因有冊封大典，暫除妓女。冊使臨國之時，倘使妓女與華人接會，恐有妨礙之處，由是着令暫時除之。待至冊使回朝，仍舊住居。[1]
本年，褒嘉鳥島三良國吉妻、蒲戶糸數妻、仲村仁屋女子、島袋築登之女子四人，名賜下布二端。鳥島女人素少勤紡織者，至其衣服強半買來那霸、泊等處。不但衣服不裕，甚致不便。幸有國吉妻、糸數妻、仲村女子、島袋築登之女子四人知量兼人，識熟紡織之法，廣教島女。由是島女漸受其教，現在島民衣服多用土產，以為調備。今如前所陳，島中女子廣勤紡織，不敢怠慢故。至於芭蕉，亦留心栽培，使之逐年繁昌，甚為島中之利益。由是朝廷賜各下布二端，以示盛典。
二十年丁卯，正月二十四日，主上因即位，謁拜首里、唐榮等聖廟。
本年七月二十一日大雨之時，雷震三處。一則真和志郡安里村屬內首里門毛；一則與儀村屬內神里原所有上藏屋嘉部墓藉山野；一則小祿郡儀間村屬內加幾也武原畠方前面也。
本年同月同日，雷震泊村新崎築登之親雲上宅藉，打破公授榔子木心。
本年，鳥島有大風大波。此年，鳥島自八月朔日酉時至三日申時大風大波並起，損破諸船。更打崩沙原所有墓三座，流去屍骨。
本年九月七日，主上因去年封典全竣，褒嘉世上歲逾八旬老人，或賜爵位，或賜物件。且奉賀聞得大君加那志様長壽，獻進盛膳。【此時令貴族做戲】
本年十月二十二日間，甘露降。
本年，恭蒙修造柔遠驛。去年八月十七日，海防官詣柔遠驛遍處，看見曰：「近來球人不勝染病之煩，是風寒地濕之所致也。我當告達布政司，籌給庫欵，起蓋修理。」乃於本年著興工告成，以便居住。
本年，褒嘉桃原村真境名，賞賜赤冠。此年，桃原村真境名仁屋善事祖母，盡孝養之道，一家致和，更至隣家亦交以和睦。今該祖母行年九十八歲，深願使該名頂戴爵位。至於該名，亦欲頂戴爵位，遂祖母之願，保卒餘年等由，親戚、伍甲等僉呈，學校中取加具印結，詳明朝廷。由是嘉其孝順，賞賜赤冠，以示褒典。
本年，讀谷山郡所有比謝矼着令加設矼二座，以為修造。讀谷山郡所有比謝矼，去年八月大雨之時損壞不小。依舊式築成三座，則大雨之時流水不通，損壞不堪等由，著加二座，以為修造。
本年，有小舟一雙流來久米具志川郡伊利幾浦。該舟以雜木造作，【長三尋三尺七寸，橫一尺二寸，左右懸櫓之穴共有十二】不知何處舟隻。其身致破不一。即著照例就地燒化。
本年，久米兩郡再選遣吏役。久米兩郡極其困疲，挽欠諸賦，更至土俗亦就頹靡。上屆卯年，於高所取納座役人之內舉各一人，帶職渡郡。因其翌辰年，罷退在番筆者，專協同在番人施行指揮。從時厥後，見有變疲就旺之景，上屆酉年，以該役人罷之，以在番筆者補之，照舊管理。但風俗亦就悪，將曾示條禁鮮有遵守。仍罷退在番筆者，於御用意筆者、高所、田地取納座役人之內選舉兩人，帶職渡郡，二年駐劄，協同在番人施行指揮。[1]
二十一年戊辰，罷退浦添、兼城兩郡指揮司。浦添、兼城兩郡先年因困疲已極，設立指揮司。本年因挽疲就興，罷退該指揮司。[1]
本年，[3]准廢絕天行皰瘡，續種牛痘。此年夏，有閩回國員役帶來天行皰痂。隨着前赴羽地郡屋嘉地續種其痂，而將牛痘已染者應否天行不再染之處，或以人傳氣，或以痂吹鼻，或換衣沾氣，再三行歴，騐其已出者無一復出，其未出者有以傳染。因此考之，牛痘経過者，天行不再出也必矣。因請聖旨，廢絕天行皰瘡，續種牛痘。
本年三月十日，雷震於金武郡金武村池原地方。此日大雨之時，雷震於金武郡金武村池原地方。其村前任夫地頭仲添伊藝親雲上妻蒲戶被雷震死。
本年，將池理師暨係役等遣発閩省，學習改遷世子宮三法。此年，將地理師鄭良佐·與儀通事親雲上、係役蔡呈禎·翁長里之子親雲上、蔡大鼎·伊計親雲上等三名遣発閩省，學習改遷世子宮之法。據稱：本處東南地高，西北地低，甚不吉利。若將向氏大村按司朝春、向氏摩文仁按司朝明宅籍暨向氏川平親方朝範、馬氏小祿親雲上良休、蒲戶玉城外宅合連一處，則地勢寬平，而於前後左右並無所妨礙，甚為吉利等由。據此，由是改遷宮地於該處。自午年十一月起工，於戌三月告成。同月，特遣向氏嘉味田親方始入其門。[1]
本年，將地理師暨係役等遣発閩省，學習修葺玉陵之法。此年，將地理師鄭良佐·與儀通事親雲上、係役蔡呈禎·翁長里之子親雲上、蔡大鼎·伊計親雲上等三名遣発閩省，學修葺玉陵之法。據稱：玉陵有闕畧之處，若能補其缺，則無所妨礙等由。據此，由是修補各處。[1]
本年六月二十七日，那霸港潮進退異常。此日那霸港潮自晝辰刻以至夜亥刻，或進或退共計十六七次，異於尋常。
二十二年己巳，賞長命之人三名，各賜爵位、匾額、物件。首里鳥小堀村豐世耀·仲嶺里之子親雲上元孟、大里郡嶺井村前任夫地頭職嶺井親雲上祖母、宮古島砂川村砂川築登之祖母等三名行年百歲，皆身體仍徤，真是罕世長命也。由是朝廷褒嘉其壽，賜元孟「太平上壽」匾額、綿子三把、島紬二端、白紬二端、銀子三十兩；而嶺井祖母因上屆寅年九十七歲之時賞賜物件，今只月給大米一斗二斘，以為一世養生之資；而砂川祖母許與黃冠妻一樣稱呼，併給綿子一把、木棉布二端，以示恩典。
本年，久米島仲里郡有一𪃭【其毛灰色】飛來棲住焉。
本年二月二十四日，雷震東村人宅之內。此日雷震東村新垣築登之宅內，擊死豚一口。更擊破同村川上子宅內所立竹竿。
本年二月二十八日，雷震宜野灣郡嘉敷村、今歸仁郡林藉等處。此日大雨之時，宜野灣郡嘉敷村境內所寓玉寄築登之親雲上妻因其宅內將有流水漲滿，乃逃走隣家，中途被雷震死。更雷震今歸仁郡吳我邊伊所有杣山，擊破杦木二本皮面。
本年十一月二十五日夜，辨財天女堂遇着囬祿，自神像至堂宮共為焦土。
二十三年庚午，賞長命之人，各賜名島爵位、物件。首里鳥小堀村豐世耀·仲嶺里之子親雲上元孟一百一歲，那霸泉嵜村薛自信·渡慶次築登之賀德伯母、浦添郡內間村宮里築登之親雲上兩人九十七歲，東風平郡富盛村知念築登之親雲上母九十六歲，身體仍徤，真是罕世長命也。由是朝廷褒嘉其壽，賜元孟中城郡久場之名島並扇子二把、綿子二把、白木棉布二端、島紬二端、川紡綢二端、銀子三十兩；賜賀德伯母綿子一把、紬二端；賜宮里勢頭座敷位；賜知念母綿子一把、木棉布二端，以示恩典。
本年，於伊平屋玉陵初行清明祭祀。伊平屋島玉陵原無動發公項，舉行清明祭祀。至於今般主上特発諭旨，準照內地玉陵清明祭祀之例，動発公項，恭遣尚氏伊江王子朝直親行祭祀。若又每年如此遣使，則該島遠隔海洋，或失節期。故明年以後每遇清明，使銘苅親雲上代為行祭。更著阿武加那志暨貳加也田，乃阿武，該銘苅等自備祭品以燒香。
本年，有宮古島詳報雷震情由。宮古島西里村伊波仁屋屬內有一夫一妻，夫名加那，妻名加你美加，居住於該村最嵜屋原。去年六月二十八日之夜雷震其宅，除打死其夫妻，燒化其房屋外，所畜馬豚各一口共致燒斃。[4]
二十四年辛未，褒嘉崎村勵氏奧濱築登之親雲上真恕、其弟奧濱築登之真和二名，各賜上布二端。崎山村勵氏真恕、真和兩人從寓中城郡伊集村，其為人也，自幼少時孝順甚厚。諸凢事情承父母之志，毫無違逆。更善修家業，以安父母之心。饒備衣食，而免飢寒之憂。且先父染病之時，無夜無晝留心調治。及其死後，厚行祭祀，以盡如在之誠。且每過墓前心向於神，跪而拜焉。由是子孫法其所為，一家興孝。且該母染患足病，行步艱難。該真恕等除相共戮力，百般調治，外屢邀慈母所愛姻婭，與之為伴。而將該母或負背上，或坐竹轎上，各自抬負，巡行無田畝，以慰親心。且逢鄰村做戲，亦將慈母負去該處，以慰其目。凢看戲者無不感。且有其本宗老姊居住首里，身恰桑榆晚景。該母雖欲往而問安，步行艱難，不遂其志，深為嗟嘆。該真恕等趕緊造轎負母，使其問安遂志。更不論何處，坐母於轎，憑其所往。由是母欣然安心，所染病症得以痊疴，現今行年七十四，身體甚健。且該真恕等意謂所蓋房屋雖経不狹，然因多居一處，每逢夏日，老母為暑所苦。乃另造房屋，為之居住，計廣二間。且該真恕意謂若今使為另立門戶孝養淮盡，乃同居一家，相共戮力，深為孝順。且內自兄弟，外至親族，交以慈愛。且逢難苦貪者，又復給物救急。且與村民交以和睦，更為村籌畫，多貽利益。本村人等無不感心等由，稟明朝廷。由是賞該兩人，各賜上布二端，以示恩典。
本年，褒嘉崎山村勵氏奧濱築登之親雲上真富，陞勢頭座敷位。西原郡內間村極其困疲，農業怠慢。至於土俗亦不善美。只將定額下知人暨掟之力実難督理。幸有崎山村勵氏真富徙寓中城郡伊集村，其為人也，原屬能幹，更固附近內間村與該百姓交有年。至其土俗，遂細諸熟。先年，兩總司、田畯官等命該真富加充下知人。其蒞任之後，凡事聽候長役主裁商議，百姓方為督理。自時厥後，百姓人等心服其教，胼胝農業，培養樹畜。至於土俗亦就善美。且該真富策勵村民備辦諸凡賦稅，待其備完之日為之押運，盡行上納。且村民之內或有寓他郡者，或有散四方者，該真富諭以義理，仍回家庭，各授地畝，以為耕種。且本村境內多有漁魚之處，曾當困窮之時典於他村。該真富捐錢贖回，以受村民，以為利益。且見有家貧不能具葬者，発借銅錢，以資送葬，不加利息。且該村自蘓鉄苗，以至柴薪，共有不敷。或栽植蘓鉄，則將自己所有苗核𣲖給百姓，以為栽植。或煎熬黑糖，則將自己所貯柴薪𣲖給村民，不收價錢。且去年二三月間世運不雅，單寒下戶饔飱難續。該真富𣲖給具所，栽蘓鉄，不収價錢。闔村人民逐漸就興等由稟明朝廷。由是賞該真富陞勢頭座敷位，以示盛典。
本年，褒嘉真和志郡古波藏村宮平築登之親雲上陞座敷位。真和志郡古波藏村遠離于田圃，卻近於那霸。舉村男女志於傭賈，不勤農業。且至於栽蔗之區，亦近於閭里所栽甘蔗，多有被人盜伐而逋黑糖之賦。幸有本村宮平為之留心，稟請朝命，改移村籍於本地。自時厥後，村中人等不特皆拋傭賈之志，善勵農產之業。至於甘蔗亦無盜苅，而全貢賦。且本村先年極其困疲，除將其所授地畝𣲖授他村外，上滯諸凢賦稅，下員許多私債，進退維谷。當經該宮平為之盡力商議，掟頭目等確飭村民，除該端習俗、勵修農業之外，至於衣食、賀事、祭祀亦行節儉。且每日黎明徃來田圃，之明或苅牧草，或採柴薪，或挑糞壅，以備各用。由是村民挽疲就興，除仍舊授地以為耕種外，既納賦稅，復減私債。又先年疫癘流行之時，單寒下戶調治無資。該宮平𣲖給米錢暨應用物件，以便調治。更兼見其一家染疫調養無人看，即自備飯食徃而進之。且其染癘身故者一十六名，共坐困窮不能備葬。該宮平借給錢米，以全送終之禮，以免利息。而其貧苦已極者不收本錢。至若當其痘瘡痳疹之時，亦損資施惠，莫不如此。且每逢凶歲為村留心，一切事情逐細督理。更察貧乏者，惠給物件。舉村任命鬻賣自身者無一人在焉。不但此也，該宮平為村籌畫，多貽利益。村中人等無不感服等由稟明朝廷。由是賞該宮平陞座敷位，以示恩典。
本年，褒嘉真和志郡與儀村宮里築登之親雲上，陞勢頭座敷位。去年暴風三起，真和志郡與儀村所有稼穡盡被吹損，饔飱棲之。更兼世上錢路塞壅，隨雲少僅，難以告借窮簷。群黎一日一食。幸有本村宮里，或動発私錢，或藉以貴息，借給窮民，共免利息。更惠給大米、蘓鉄等項，不收價錢。單寒下戶共免饑喝之憂。又宮里未充掟役之時，振勵精力，學習筆筭，例收領村米五斗。該宮里先父為村照料，不受村米已歷十年，為益不少。且先年痘瘡疫癘俱已流行，單寒下戶無資調治。該宮里先父心発仁愛，送給米錢佳蘓鉄等項，以便調養。且該宮里先父治家以睦，勤職以精，而交親族亦盡和睦，毫無人己之間。內有逢不虞者加意撫恤，以致救助。且交待村人善守禮義，厚盡情愛，而體感相同。且常行節儉，每逢公家告借錢文之時，隨飭即行奉借。今男子宮里亦行已以正，交人以善，箕表不墜，實屬不凢者。舉村任命無不感心等由，稟明朝廷。由是賞該宮里勢頭座敷位，以示盛典。
本年十二月，囹圄告空。群臣之內或進行慶賀，或蒙賜物件。此年囹圄告空，王子、按司、法司、親方、申口吟味役、御書院當里主、御物城長史、泊頭取、御右筆、西宮主取、中取、獄庭主取共進御書院，慶賀其事。更自平定側至署筆者蒙賜物件。𣲖賜一舟，分錢糧以示振勵。
本年，設建大里郡下知役。大里郡近年土俗不雅，吏役百姓億見互異。事情雖少，刁蹬維多。不勝事訟者，甚失和睦之道。由是兩總司等稟請朝廷。命新設下知役，以行指揮。
本年，新設筭師，教以其法。筭之為術也，實係國家要用。今般朝廷除新設其師於部下米之內，発賜三斛，使其施教外為習筭者，月限一次，前赴國學，考試法筭。其頂上者六名，一個月之內𣲖賜一身分錢糧，以示振勵。
本年，設建大里郡下知役。大里郡近年土俗不雅，吏役百姓億見互異，事情雖少，刁蹬維多，不勝爭訟，甚失和睦之道。由是，兩總司等稟請朝廷。命新設下知役，以行指揮。
二十五年壬申，賞葛日茂·米須親雲上秀經、真和志村松田築登之慈母長命，各賜物件。秀經行年九十五歲，松田母行年九十七歲，俱得康健，誠罕世長命也。由是朝廷褒嘉其壽，賜秀經綿子一把、島紬二端；賜松田母綿子一把、木棉布二端，以示恩典。
本年，富川親方充為檢使，前赴大平、八重山兩島。太平、八重山兩島曾經遣発檢使，查騐法制。今尚未守其法，或有難照舊措行者。由是將毛鳳來·富川親方盛奎充為檢使，翌年九月前赴該兩島。其翌年五月囘國。
本年，准於東風平、小祿、兼城、浦添、名護等郡設指揮司。
本年，賞首里、唐榮、那霸、泊諸郡暨八重、宮古兩島等處人氏壽罕於世者，各賜物件。首里、唐榮、那霸、泊諸郡諸島暨八重、宮古兩島等處人氏壽八十歲以上者凢有二千五名，計男五百五十二名、女千四百五十三名，俱得健寧，誠罕世長命也。由是朝廷嘉其男壽，各賜扇子、煙草；嘉其女壽，各賜煙草、煙包，以示恩典。
本年，賞蔡氏伊計親雲上大鼎孝行，頒賜物件。蔡氏大鼎事親至孝，常盡省定之禮，毫無怠慢。雖經出在他處，入而伺其安居。至於諸凢事情莫不盡心孝敬。況當慈母染病之時，除加心調治外，徃東禪寺佛前燃燈掌上，祈以痊疴，兩手就爛。奈病勢沉重，不見其効，遂乃身故。大鼎不勝悲嘆之至。然而嚴父在世，強止嘆心，常慰父情。其後充役赴閩之時，再三勸父選配娶妻供養身體。旦見其年老身衰態難勝，屢邀其反與父誒論，以慰心情。且因其患中風，奉侍醫藥，以行調治。跟遊四面，而未保養，病勢漸重，遂臥簟床。當此之時，晝夜愈盡心力，既行醫治，復行祈神祇。歴十餘日不見其初，不幸辭世，曷勝哭慟。至其送終人等無不感嘆。既而每逢祭祀，亦盡如在之誠。不但此也，內自兄弟，外至親族，交以和睦等由稟明朝廷。由是褒嘉大鼎孝行，頒賜掛床一幅、綿子一把、以示恩典。
本年，賞國頭郡楚洲村新城築登之親雲上孝行，頒賜錢文。國頭郡楚洲村新城孝心甚厚。該城嚴父素係東風平郡富盛村之產，幼少之時遷居美里郡外祖父家，賴其養育，以為遇活。及其成長，娶國頭郡楚洲村新城之女為其贅婿，生下該城，相共聚首同居。一旦夫婦爭論，其夫怒而出外，無跡可探。此時該城年僅七歲，未知父之恩愛。及其年長，追思父跡，不勝嗟嘆。然因嚴父負債，為之所催，乃不得已。已及十三歲之時，為償債事，鬻身村家，不暇探問父跡。至十六歲不幸失母，嘆上加嘆。愈感父跡，頃刻不忘。因謂若不能拮据贖身，必無見父之日。乃除奉事主人，善供使令。外逢暇日，勵勤私職，賺得資財。而及二十三歲，既贖其身，復蓋房屋，得以居住。自時厥後，欲尋父跡。乃廵徃四方，周為探問。幸聞寄寓佐敷郡同村，乃飛起該處，尋父相會。時因父再娶妻，亦行母子之禮。事訖，告父母曰：「吾今聊賺家財，請與父母回去，盡其孝養。」即同父母歸去家庭，善盡孝養。且跟隨嚴父徃東風平郡，同祭祀先祖。事訖，召集親族，誥以怡情。且該城嚴父曾於東風平、美里兩郡負有私債，然父意謂使子償債受煩實有不便，乃不告曉焉。該城細察實情，償還其債，使父安心。且事繼母常盡孝養。不但此也，事無巨細，行以正道。舉村人民無不感心等由稟明朝廷。由是嘉其孝行，賜錢九千六百貫文，以示恩典。
本年，賞泊村亡山田築登之親雲上女真牛孝節，頒賜錢文。泊村亡山田築登之親雲上女真牛家道頻發，度日艱難。及至十歲，嚴父見背，慈母亦嫁，孑孑獨苦。幸賴本宗叔母之養，以全性命。深感其恩，厚行供養。年紀漸長，殆及出嫁之時，奈該叔母既染眼病，復輿結毒，久臥病床，無人供養。因要一生孀居，以遂鳥私。乃不肯聽媒妁之語，常營豆腐，賺得錢文。勵精孝養，至其治病一案。除延醫服藥外，百般盡心調養。時逢饑荒而缺養資，暫時託身為奴，除獲資供養外，常帶奴職，厚盡孝情。又因該叔母神老身衰，坐立步行甚屬難堪。每遇屎尿之時，將該叔母負帶背上，以致舉行。實有如保赤子之意。故雖身老病多，然精神康健，已至八十有二而死。茲筭其染病臥床之久已及三十有年。惟是該牛晝夜盡心，厚行孝養，已於遯世之後善行釋奠，以盡如在之誠。既而擇取本宗從弟以主祭祀。即雲「在世之間，仍行釋奠」等語。先進居住八九尺許茅屋，營成豆腐，不恃舉行節序祭祀。而至忌辰，攜帶物件，奉薦神靈，以盡追慕之情等由詳明朝廷。即嘉其孝節，頒賜錢九千六百貫文，以示褒典。
本年，賞汀志良次村無系三良上原孝行，頒賜錢文。汀志良次村無系三良上原，其赤子之時慈母見背。至於三歲，兩眼失明。及至十三歲，嚴父亦死，零丁孤苦，專賴繼母之養，以致成長。奈家道素乏，更兼繼母身體柔弱，日營難堪。該三良尾菓家所雇，領其工錢。既供繼母之養。復奉先祖之祭，或逢繼母染病之時，晝夜側侍，厚行療治。該良因係瞽者，當繼母食飯之時難知多少。及其吃完之後，常攢母腹。一逢食少，眼淚流出，頻請加進。該母平日感心，強致飯食，得以活命。遂登壽者。該良益勵精力，厚行孝養等由詳明朝廷。即嘉其孝情，頒賜銅錢三千二百貫文，以示盛典。

本年，惠鰥寡孤獨、長病癈疾者，頒賜錢文。首里、唐榮、那霸、泊諸郡諸島，宮古、八重山兩島有鰥寡孤獨、長病癈疾者，共計四百九十三名，各賜銅錢三千二百貫文，以養性命。
本年，為救助士民事，既於給地方設互相附筆者兩名外，更設係役四名，駐劄給地御藏，以授支給錢文事。此年，設立相附筆者兩名，暨係役四名，掌管支錢示惠事，賞其相附筆者兩名賜各俸米四石，賞其係役四名，賜各一身半錢糧。既而分授首里給地御藏北邊，以為駐劄。而附給西方半間舉行其事。
本年，添設首里三府文筆師，併加賜俸米各一石，勵教文筆業術。首里三府文筆師原有三名，只賜俸米三石。至於今般，添設各一名，至其俸米加賜各一石，共計俸祿四石。既而使其學習文筆者，當試業時，會同國學加擇中式者十六名，至其甲乙錄記四十號，其所加十六名，賜各半身錢糧，以示振勵。
本年，賞學習筆業者，頒賜錢糧。此年，為振勵學習筆業者事，着令御右筆暨中城御殿御右筆等，使會集諸生每月試業。自其第一以至第九，各錄甲乙，頒賜錢糧，以示振勵。
本年，罷退火矢大佐事職。此年，祇領詔勅暨奉獻表章之時，概禁放炮，將其大佐事職永行罷退。
本年，設立文筆師一人，頒賜俸米三石，以施教化。那霸四町、久米村島中學習文筆，常苦無師。故於首里人內擇舉一名，充為其師，教以文筆，而賜俸米三石。
本年，加賜筭師俸米一石。筭師俸米原係三石。本年加賜俸米一石，共計四石，以酬其勞。
本年，加買中華人藥材，以濟療治之用。此年於例買藥材之外，開單加買，以為世上治病之資。而在中城舊殿之內，其係役等每日駐劄，以行官賣。
本年，廢除久場川藥園，於中城舊殿宅內改闢藥園，以行栽培。
本年，學繪人等每月試業，自第一以至第五，各錄甲乙，頒賜半身錢糧，以示振勵。
本年，設立國學署奉行。此年，國學諸生人等為振勵學業事，前此每月考試學業，或賜物件，或賜錢糧。固因不可不益勵精力，乃加設按司、親方等署奉行，以策勵諸生。
本年，添設國學、再學三人。國學、再學原有三人，不論貴賤，概行充授。今般於官家子弟之內選舉人才，加設再學三員，定期三年，各賜俸米三石。
本年，為督理杣山事，設建按司、親方等奉行。此年杣山樹本甚及憔悴，而缺國家之用。主上曾垂綸音，以示林木繁昌之意，固不可不為使其茂盛之計。新設按司奉行一員，加立親方奉行一員，督理山林事務。
本年，設立按司業師，施教國學。此年，為勵精按司學業事，聖上特垂綸音，固不得不使其振勵學業，按司等官於始任奉行役之後，再入國學鍛錬學業。由是設立業師一名，以施教化。
本年，向氏川平親方朝範宅內有芙蓉一柄雙華。
本年，真和志郡仲井真村大加原有雷公降落。此年，崎山築登之親雲上為看守屋良部事，設造房屋一間，以為居住。更有金城村油屋小女伐採柴薪者，奈雷公不唯燒失房屋，而至採薪者亦被打殺。
本年，於真和志郡安謝村境內所有壺川井之傍有男神現出。此年，有泊村八九歲以至十二三歲童子五六人，徃到該井附近以為遊戲。只見其神像約計年紀二十三四歲，頭頂烏色有鏡之長冠，其身穿着廣袖絲衣，上則紅色，下則黃色，向北而坐。該童子人等仰瞻神像，甚致驚嘆。此時神靈亦見，該童子速刻向井而去，並無跡可見。由是開具前情，詳明朝廷。
本年，於大里郡與那原村境內東伊建原有雷神下。此年，崎山村長子仲嶺為苅草事徃到該原，已被打殺。
本年，於豐見城殿有雷神下落。此日有雷神下落豐見城殿中。只見其殿神至面前，地板以至板磚為穿破而出。其所破之圍約計五寸。
本年九月八日，風雨猛起國頭郡濱村境內加那良原，有山嶺崩落。此日，國頭郡濱村境內加那良原有山嶺崩落，約計其長九十二間，其橫三十四間。時有稻福率同妻子居住該處，大城亦居焉。其數共計五名。奈逢山嶺崩落之災，不惟該五名致死而無機可觀，即至房屋暨豬羊等家亦無形影。由是該村老少暨大宜味郡親田村人民戮力合心掘除土石，至其稻福暨其女子、大城三名掘出骸骨，其餘兩名無跡可觀。由是胥役等開具情由，詳明朝廷。
本年，摩文仁郡有白鶴一隻飛來。
本年，於田地公廨設立親方署奉行兩員。田地公廨今般添設親方署奉行二員，分職三隊，不唯在座量率公務，而至春秋廵行諸郡，精省農業，以示賞罸。
本年，為督理諸產事，設立按司、親方奉行暨係役，駐劄中城舊殿。所設立按司、親方奉行，駐劄中城舊殿，率同係役製造茶葉、紙墨、蠟蠋、白糸等項，更除培養蘓鐵、枦屋良部木外，凢可充國用者，皆為之督理，以廣其產。
本年，於御系圖座添設署中取職兩名，督理公務。
二十六年癸酉，賞善行、孝行、貞節並盡僕職者，各賜物件。此年，諸士及町民、田民之內行善道者，男四十八人、女六人；盡孝心者，男六十八人、女八人；守貞節者三十六人；且町民、田民之間盡僕職者，男九人、女二人，各賜扇子、煙草、煙包等件，以示褒典。
本年，久米仲里郡有白鶴三隻飛來。
本年，摩文仁郡有白鶴一隻飛來。
本年，久米具志川郡有白鶴一隻飛來。
本年，於國學添設仮中取一員。
本年，大平山諸井泉水減少，港潮進退不常。此年，大平山諸方井水異前減少，且滿潮乾潮之時，滿乾不常。是以在番檢見員役至各嶋役共到宮靈嶽，敬行禱告。隨井水港潮不異平日。
本年，大平山有木像流來。此年，大平山狩俁村後面之浦有菩薩木像一體流來，救之於水中，寄進內地，奉安上之天后宮。
本年二月，兩次雩。此年逢有旱魃之災，二月自初三日至初五日、自二十五日至二十七日，告天禱雨。
本年二月，告禱雨已及兩次。至其閏六月一共還願。
本年七月、十月、十一月，三次雩。此年七月自十八日至二十日，十月自十八日至二十日，十一月自八日至十日，告天禱雨。
本年，有柔遠驛修造各處。此年，宮上大堂兩邊左右十橺土墻，去年海防官奉令籌畫，行其修葺。且改造把門官直處，在其後面新設土通事會處一橺，其長五間半，橫四間半。
本年，於砂糖座加設大屋子職一名、手代職一人，其俸祿之賜皆同定額大屋子、手代。
本年，造立収支御救助公項員役所駐公所一橺。
二十七年甲戌，褒嘉泊村抑民田仲築登之親雲上康寧慈母長命，賜綿子一把並紬一端。田仲慈母行年方九十七歲，真是稀世之壽也。由是，朝廷賜綿子一把並紬二端，以示包就褒典。
本年，添設那霸筆者一名，任期三年，賜以俸糈四石。
本年，添設御評定所、御物奉行、申口、給地等處筆者、相附筆者，並構廣公廳。此年，在御評定所、御物奉行等處暫添設筆者各二名、相附筆者各二名，在申口、給地等處暫添設筆者各一名、相附筆者各一名。因造廣御評定所公廳，其長二間；而御物奉行筆者直寓御用意筆者公廨，御用意筆者移直徵催公廨，徵催吏役移直君袴。
本年，山奉行公廨加建筆者。此年，山奉行公廨原設筆者二名、署理筆者五名。此次加建筆者二名，而其三名充為大屋子，三名充為筆者，三名充為署筆者。其大屋子筆者任期三年，其功勞、俸米與田地胥役一體酌賜。
本年，柔遠驛二門設建石碑。柔遠驛二門昔設建石碑，今臺石尚在，然其顛末不記公案。前年申年，海防官將華人等來到驛館行事，以善勿滋辭竇之處細記木板，親懸二門，以行告示。此時貢使等相議，鐫刻斯文於石碑，仍建舊臺，則華人等鑒之畏之，不敢致礙。且於驛館亦甚得檢束之便，乃與布政司暨海防官等處掌事互加商議，立碑記文。記左：
欽加知府銜永春直隸州正堂署福州南臺海防分府隨帶加五級紀錄十次翁，為出示嚴禁事，照得大保舖，設立柔遠驛，原為優待遠人，以示朝廷懷柔之至意。凢有琉球官伴到省，安揷館驛，不准閑雜人等擅進騷擾。久經示禁在案。嗣因該驛年久失修，本分府稟奉大憲籌欵興修，現已修造完竣。誠恐福建居民閑雜人等擅進騷擾，除諭飭土通事、地保隨時稽查外，合行出示嚴禁，為此示仰附近居民及閑雜人等知悉。爾等毋得擅進館驛騷擾及窺伺竊縱令婦女、幼孫將糞草穢物拋棄館內，並嚴禁在驛聚飲賭博、蹭躂門牕牆壁、小孫踢毬、喧嘩吵擾等事。自示之後，如敢故違，一經查察，或被掯稟，立即差拿赴府，從重究辦，罸令賠修。倘土通事、地保失於茶館，一併重究，各宜凜遵毋違。特示。
同治拾壹年拾月初一日，給発柔遠驛木牌，滿漿實貼，毋致風雨損壞
同治拾二年十二月貢使【耳目官向德裕、正議大夫王兼才】朝京、都通事蔡大鼎【新存留楊廷鼎、舊存留周北麟】仝損建
本年，客歲十一月初八日之夜，伊平屋島玉陵有一光輝。此夜，伊平屋島玉陵前有一光輝，其圓一尺五六寸，騰揚陵頭三四尺許，漸次減盡。
本年，設建御救助御藏。此年初設御救助御藏，因設其大屋子筆者各二名。而其大屋子筆者等直居御救助支配係廳，其係役之直所，在本廳之北興工造廣。
本年，知念郡下誌喜屋村濱邊有異獸一口。此年，知念郡下誌喜屋村濱邊有異獸一口，村民捕得其獸。其身長六尺許，重一百五十斤，面似兔而耳小，髮白似虎，鬚長六七寸許，體犬色，似鼠如足羽之樣者有四，以為好走。尾維少，聲似豚，形項海獺。
本年，八重山島屬內與那國島洋面有夷船一隻漂來。此年，有夷船一隻，漂到八重山島屬內與那國島洋面，衝礁損壞。胥役等目擊其危，飛赴該濱。夷人一名、華人一名坐駕杉板上岸。即將該餘人等因波急風猛、不能上岸，乞自彼原船懸繩於岩，使其上岸等由，以手為樣。隨即為之籌畫尺數上岸。奈為波所捲，多吞潮水，將及絕命者多有之矣。作速烤體吐潮，飲湯給粥，以活其命。既而遣通詞役詰問來歷。即雲「某等實係堪北國商船，通船人數共計十五名。內有華人一名，於廣東香港開洋，要赴山東。詎船到洋中，忽遇大風，漂到貴島，衝礁擊碎」等語。隨在該濱起造木屋，安頓撫養。既而為撈救貨物事，本島人氏隨同難人前赴破船處，所撈得鉄製空壺大小三個、衣包四個、白木箱大小七個、布帆一卷，並工器等項，交給難人。續有難人稟稱「某等頻欲前赴臺灣，乞准給発船隻」等由。隨即告曉曰「本島無有船隻，每逢解運貢賦，專僱內地船楫。汝等所請事情，奉候內地憲裁，以為籌畫。宜待其憲覆可也」等由。又有稟稱「如此施行，則曠日待久，多有不便。講給小船一隻」等由。因此不便推辭，乃將該破殘材加添本板，造給小船一隻。計長三丈五尺，橫一丈。回國之日，発給柴、米、鹽、菜、用水等。該難人深謝其恩，放洋而去。
本年，有客歲自七月至十一月禱雨兩三次，近年七月二十七日致祭報功。
本年六月，八重山島海風大起。此年六月，八重山島大風吹起，倒破人家，損傷稼穡。舉島人等共及饑餓。主上特降諭旨，恩賜錢四十八萬貫文，以救其急。
本年，造賜大平、八重兩山館驛。此年，主上特発諭旨，卜地造賜大平、八重兩山館驛，使其頭目、胥役等棲居寓焉。
本年，大平、八重兩島為運其貢賦之事，朝廷着動発公項，造作四五端帆、馬艦兩隻。
本年，二階御殿因其窄狹，改築南方石垣，造廣其殿。
本年，褒嘉八重山島加那嵩西功勞，以賜爵位。此年，八重山島鬚川村富里田原原係種苗之田，水道塞壅，不能播種。是以去子年本村加那嵩西自損資財，決開長四百尋之溝。更善加修葺，使水順流。自時厥後，播苗栽稻。且本村有農民七名家道窮乏，所滯貢賦，備辦無力。該嵩西給其五人，各以大米五斗給其二人；各以大米三斗五斘全備貢賦。且本村有一名幼年失父，一名幼年失母，零丁獨苦，無所依靠。該嵩西恤該兩人，移家撫養，使其娶妻。更給宅居住，兼以給地畝、耕牛。且有家資貧乏、田畝維少者，又有畜牛無力饔飱難續者，該嵩西惠給四十丸田畝、耕牛一口。且百姓人等有難調公布者，該嵩西発給藍種，不肯取錢。更為村籌畫，鋤治一百六十坪藍籍，播植種子，不取其價。且本村今年麻薴不熟，有貧苦小民難調公布者，該嵩西不取價錢，惠給麻薴二斤，全調公布。今夫該嵩西徧惠人民，永貽村益，誠可謂不凢者。由是朝廷賞賜赤冠，以表其功。
本年，真壁郡有白鶴一隻飛來。
本年，馬氏內間里主良昌宅內所有福木自其根本割開三尺。內有書千萬年字樣。
本年，加增習字人民六名，賜以廩餼。此年，朝廷為振勵筆法事，使習字人士每月試字。其第一名至第九名各錄甲乙，賜以廩餼。更加增六人，賞賜廩餼。
二十八年乙亥，暫添給地方署筆者兩人。
本年三月初五日，中城王子尚典公移徙東宮。
本年，自首里森御嶽後頭開溝於錢御藏東西。
本年，動発銅錢、粟穀，惠給漂臺受害者家屬。此年，憐憫上屆未年漂臺受害者五十四名家屬，將其內人民每人𣲖給銅錢五百貫文，將其宮古島人民每人𣲖給粟穀一石。
本年，添設表具師主取兩名。
本年，雷震真壁殿。此年雷震出於該殿廚房，損壞房柱併壁板暨房屋約五尺，直上青空。
本年，雷震若狹町村運天築登之親雲上之宅。此年損破房屋約一間，併房柱一木。
本年，雷震寄居兼城波平村翁長里之子親雲上之宅。此年被雷燒宅，災及隣家。
本年，雷震八重山島真榮里、平得兩村境路。此年行路者兩人共被雷害。一人失命，一人得痊。
本年，褒嘉八重山島鬚川村伊志登新城，賞賜赤冠。八重山島鬚川村伊志登新城，上屆三十午年從令充任鍛鈶工職，晝夜勵精，一切農器能行製造。且將少年失父母者深加憐恤，移養己家，不異親生之子。及至成長，擇配娶妻，𣲖給家藉、農器、牛馬、水田、旱田等，各立門戶。且將年歲饑饉，貢米難辦者，惠給家藉百坪、田畝五十九藉。且將房屋就壞、改造無力者，発給燒酒五十沸、豚肉二十斤，以為造家之便。又因胞兄染病，貢賦難辦，幼児難養，乃勵精盡力，常帶自己耕業鋤耨胞兄田畝，使其納貢賦。善修家中之職，篤行祖親之祭，深恤貧乏者，而貽益於村，誠屬不凢者。由是，朝廷賞賜赤冠，以昭褒典。
本年，有鶴鳥兩個【高約四尺，羽似巤色】飛來久米具志川郡。
二十九年丙子，褒嘉久米仲里郡宇根村反寄築登之親雲上長命，賞賜勢頭座敷位。久米仲里郡宇根村反寄築登之親雲上行年九十六歲，精神不衰，身體康建。誠罕世長命也。由是朝廷褒嘉其壽，賜勢頭座敷位。
本年，有久米村璩氏·久高築登之唯記奉獻蛙玉。此年，久米村璩氏·久高築登之唯記於六月五日辰前要赴首里。自壺屋川轉過大道約四五間，適有郡蛙四五十列集田畦，向噢一蛙。該久高心中疑惑，詳行看見。有其一蛙戴玉於頭，即取得其玉，於八月十二日奉獻朝廷。【其玉重一錢三分】
本年，福建省有洪水之災。此年，福建省大雨續降，洪水汜濫。所有柔遠驛水及三四尺之深，內外土垣為水所破不計其數。
本年，褒嘉八重山島宗納村鍋我謝，賞賜赤八卷位。八重山島宗納村鍋我謝善修家業之外，更交村人以和睦之道。且將自己宅藉二千五百九三坪餘惠給貧乏者十一名，使其造家居住，詢屬不凢者。由是朝廷賞賜赤八卷位，以示褒典。
本年，在御城大庫理失火，燒席城郭。人等皆為騷動。火勢尚少，即行消滅。
本年，遣員役等赴八重山，再正其胥役，查其法制。上屆酉年，御檢使毛鳳來·富川親方盛奎在八重山之時，因有於胥役之內將其屬村百姓督理不善者，乃嚴行鞫問，尚有不到。且有於所定法制之內難以措行者等語聞焉。由是，遣撥向有光·多嘉良里之子親雲上朝鄭、御評定所筆者駱維瑚·祝嶺里之子親雲上春教、教度支官筆者向興仁·新崎里之子親雲上朝信、獄庭大屋子向樹模·瑞慶覽里之子親雲上朝康、署任獄庭大屋子向用光·松川里之子親雲上朝是、獄庭筆者曹培義·島袋築登之親雲上慶昇等前赴該島，再行查點。


