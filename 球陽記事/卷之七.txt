即位元年【清康熙八年己酉即位，而國殿修造未成，故於大美御殿行即位之禮。】始定百官、人民夏冬衣服。王制定國中士民郡黎，每年四月朔日始授夏衣，十月朔日始着冬衣。乃隨寒暑，以異衣裳也。
設置高奉行三員。素有筭用座役人，專掌國中田畝。至於是年，設置高奉行，【親方部一員、座敷二人、大屋子二員、筆者六員。且有署役二名。】管理國中田畝。而春秋二季徃至諸郡，巡察黎民安逸勞苦、知行頒賜並騐看貢船貨物等事。
始免木石鐵奉行結袖。自昔木石鐵奉行有公務時，必以雙袖結於背，以為辦理。至於是年，免其結袖。
始賜長壽寺於啓山。自徃昔時奉命住持此寺。是年，將池上院地栽諸樹木。由是換賜長壽寺於啓山長老，【池上院住持僧】以隱居之處。
建造王殿，遣使久米島，分採材木。久米島富地頭比嘉奉王使之令，率民入山林，多採材木，牽出海邊，轉自水中，牽至船邊。不三日，材木皆到船，民役亦不至疲睏。此皆比嘉之功也。至使以聞，即褒其功，加賜供夫一名，且免其渡海之役。後比嘉死，又以比嘉夫地頭職賜其長子。[1]
始定拜謁崇元寺廟例。王即位以後，穿中華衣，拜謁圓覺、天王、天界三廟，行香先王，未嘗拜謁崇元廟。乃以為缺禮，於是幸於崇元廟，以為拜謁，自此而始。
大美御殿主部家來赤頭役改代首里氏。自古大美御殿有田家之人，而務主部並家來赤頭役。是年朝議，裁田家人，改代首里民，永著為例。
始置御道具當。
始定每逢佳節掌茶酒獻之員役。每逢佳節，下庫理當官掌管茶並酒之事，奉獻於國王也，亦奉上於王子、按司時，掌其事以奉上之者，即里之子也。奉上於紫巾官等時，掌其事以奉上之者，即小赤頭也。著為定例。
議定王子弟朝禮。往昔之時，王叔、王弟不做朝禮。是年，改定與諸官共行朝賀拜禮。
始定親見世若文子結欹髻登城拜謝。素親見世若文子結欹髻時，到親見世行拜謝禮。今番議定，改准唐榮若秀才登城行拜謝禮。永著為例。
始定諸僧朝賀新禧。每年正月之初，諸僧朝賀，而無有定期。至於是年，始定真言宗僧正月初四日，禪家宗僧初五日登城見朝，恭賀聖主新禧。
二年，瓦蓋國殿。自古國殿並宮室樓臺皆用木板蓋之。今番改蓋以瓦，以致壯麗鞏固。
宿藍田入閩始學燒玉法。宿藍田【與那城築登之典通】曾隨貢使入閩赴京，而傳授燒製瓷器及燒料【俗叫燒玉】之法歸來，以備國用。
始定正月人日、臘月念七日奏樂。正月初七日、臘月念七日，王出御下庫理時無有音樂。至於今年，始定於庭奏樂。自此之後，每逢佳節，王出登寶座，亦有笙赤頭之樂。
改定王子至衆官正月初二日拜禮圓覺寺先王神主。自昔，王子等正月初二日至圓覺寺拜禮先王神主；自按司以至衆官正月初二日行拜禮。然王子等與衆官同日不行拜禮。是年題請，不論上下一齊期其二日而行拜禮。遂准其請，著為定矩。
始定歲暮及正月諸僧入覲時奏庭樂。自往昔世，臘月之末、正月之初，諸僧入以見朝。此時無有奏樂。至於是年，特命螺赤頭奉行、武具當轉令笙家來赤頭奏御庭樂。
改定正月初七日隱居大臣自入朝賀。自往昔時，正月初七日，告老致仕【俗稱隱居】按司、親方、座敷等奉承王命入於御前，以致見朝。至於是年，改定每年人日令隱居士臣不候王命，自入御前恭賀聖主洪禧，永著為例。
宿藍田不顧身命克盡忠心。宿藍田【平田親雲上典通】奉憲令隨貢使入閩赴京。時清流舟経過七里灘，忽遭溪水氾濫，江水急流。都通事官船衝石破損，舡上人員甚致慌忙。諸船將救其船，灘水甚急，無力可施。藍田棄去身命，脫衣入水。至於他船，即與他船人員仝撈貢物並白銀等，放在他石上。本船即致湮沒，貨物亦多失散。又至宿遷縣貓児村繫舟一宿，有一筏繫留其地。至於半夜，筏上之人忽然聚會，皆執干戈，盡帶劍刃，將以賊害球人、劫奪方物。幸看江邊構一草舍，想火燒其舍，居人必來救火，賊自遁去。藍田泅水上岸，燒爐其舍。邑人看之，盡來救火，由是夜賊逃去，船亦無恙。天至曉曙，開船北行，已至東昌府江閘，撞著官船，爭河相闘。即船流閘下衝岸殆危。船上之人皆懼箭矢，不敢行救。藍田不顧身命，帽冠受箭，上岸繫舟，而爭闘未弭。大夫蔡國器高捧表章，站於船頭。官船看此表文，爭闘已止，平安赴京。
三年，重修國殿，王移于禁城。
神應、萬壽、聖現三寺改為真言宗寺。自素真言宗僧供奉權現明神，大夫、內侍皆屬波上山，而其三寺，禪宗僧住持之。由是護國寺住僧賴昌法印具呈懇請。幸蒙俞允，改為真言僧寺。
設置日帳主取二員。毛昌楨【宇座親雲上安平】、向世俊【真境名親雲上朝重】始授此職。
設置大與頭官。始置大與頭職於首里三州【俗稱三平等】，每州各設按司一員、親方一員，專聽其平等爭訟之事。亦每平等設立小與頭官五員，【後有四員】，以理其事。
始置御物奉行帳當。
始定正月初一日至十五日每值番日在禁城中庭以奏樂。
始置宜野灣郡。浦添郡田地甚廣，人民已多。將其浦添郡內十邑、仲城郡二邑、北谷郡一邑合為宜野灣，始賜尚弘喜【宜野灣王子朝義】、章惟烈【龜山親方正親】，新設一邑，共計十四邑。
始設做糖三柱車，敘教國中。首里真養心【真喜屋築登之親雲上實清】看做糖車，只用二柱。即真養心竭心窮巧，作三柱糖車，周教郡邑。至於今世，國中皆使用焉。三柱糖車自此而始。
始置久米島比嘉祝女。久米島山城邑原屬仲里郡。昔有具志川按司【伊誌喜那霸按司次男也】，改修佐場喜橋，遂蒙褒嘉，加賜此一邑，以屬具志川郡。因此比嘉、島尻等村為祭禮時，必請山城祝女，以為祭祀。後至柳起新【浦嵜親雲上康盈】總地頭之時，恭具呈文，新設比嘉祝女，兼致其祭也。
四年，創建辻、仲島二邑。徃昔之時，辻、仲島之地茫茫曠野，禾黍疏菜，離離蒼蒼，無有居民。是年，題請王命，始闢宅，建邑屬於那霸。而今妓女多住此地，以待旅客也。
創建聖廟於久米邑。萬曆庚戌紫金大夫蔡堅【喜友名親方】奉命入貢時，幸登聖廟。遂圖聖像以歸。未遑建廟，但唐榮官員輪流督理其祭典，祀之於人家。至於是年，紫金大夫金正春【城間親方】題請建廟。王允其請，廼卜地於久米村【此地素建常德寺。今裁其寺西，創建此廟。其寺移建泊邑東地。】都通事金正華【赤嶺里之子親雲上】督造此工。自本年起工，翌年告成。越明年，正議大夫蔡國器【高良親方】為督工官，而塑像於廟。每年春秋二仲，令總理唐榮司以為主祭。至己亥年始用大牢，以行釋奠禮。時王特遣法司一員以為主祭，著為定例。
張沂致身勵力，戰死船中。那霸張沂【湧田親雲上宗垣】為北京大筆者，赴閩入京時，船行數日，近見竿塘。忽有賊船大小十三，前後圍擁。即張沂向貢使相共商議，而再三相戒曰：「汝謹慎戒心，防禦已密，勿有慌忙失伍。若怯懦盜生者，盡皆斬首，不敢恕寬。」即握武器，防備將定。此時賊船炮擊一響，衆船齊聚，四面攻打，而火礶炮銃如面而來。我船員役奮力拒戰，沂慨然勵勇，殫力血戰，自辰時至申時，遍巡舳艫，振起僚員，不敢少息。賊兵大敗，返船逃去。沂恐賊還來復致攻戰，終持長刀，立於船上，以示威勢。賊衆見其武威異衆，竊放鐵銃打透沂身腰間，以為殘害。而沂不稍自覺，漸漸血流。而後自己覺知，則跟伴、水梢、左右挾持入於艙內，以便療治，未見効騐。已當臨終時，不顧身命，而問之曰：「賊船遙退否？」對曰：「退去已久矣。」沂喜色滿面，遂請諸官員曰：「予今為君死難，人臣當然，稍無所恨惜者也。但所深慮者，老母、幼児素在家中，予已災難幣七，無所寄託，懇求衆位深念朋友誼情，始終照拂。衆位若有肯諾，予安於九泉矣。」未畢，竟冥目而死焉。而其所穿鎧甲，今藏之於家，垂戒後世矣。
改定正月十一日衆僧祈福。徃昔之世，正月擇吉，聖家僧皆聚會於下庫理二夜三日，讀経說法，以為祈福。至於是年，輔臣公議，以為題定，自正月十一日起至十三日止，聖家僧進城所福，禪家僧皆聚來圓覺寺、天王寺、天界寺，亦各行懺法、三十三座之修法，以祝國王泰平、群黎安順也。
改定正月初三日幸行三廟。前代之時，正月之初，王擇吉，且率領百官備列儀仗，吹樂放砲，而出於城外。先拜首里森園比屋武嶽，而幸行於圓覺寺、天王寺、天界寺，而燒香拜禮。至於是年，改定正月初三日幸行其三寺，行此拜禮。此時裁去其放砲，只有儀仗吹樂也。
附：《遺老傳説》：前代之世，有一權臣請待王上。時鳳輦已駕，已過園比屋武嶽。忽有一老翁出迎聖駕，曰：「某心抱謀叛，欲巧害王躬，以為請待。伏乞睿慮，防備慎密，以幸他家，欽哉戒哉。」語畢，忽化清風而去焉。王大驚怪之，且深稱謝之。既防備兵器，大戒士臣，以幸於他家。他家有招集勇士，藏之於內，要以擄王篡位。然某看王之防戒已密，不能動手為亂。而王因此神託言，免其大難。自此之後，王每幸於城外，必拜園比屋武嶽，而行於各處也。
賣東光寺於俗家。天順年間，那霸津東南之隅夜夜有十二異光高沖碧天，彩色照波。尚泰久王遙然見之，大奇且怪，令卜人占之，曰：「奇矣哉。夫藥師有十二眷侍，必也藥師発出此十二靈光者也歟。」一日，有一漁父撒網捕魚。不料網中獲一奇石。仔細視之，乃藥師像也。其後靈光遂止，不復放光焉。漁父奏之於王。特命輔臣，即於津中築石闢宅，創建一寺。築堤架槓，以通徃來。而奉安之於其中，名之曰東光寺。即令禪家僧住持此寺。後亦賜聖家僧，以為隱居者也。至於後世鑿作唐船堀時，將其土塊覆填其海，以為宅地也。是年，覺遍座主卻將其寺宅賣與俗家。復卜地若狹町松山之麓，設建堂宇。未見告成，覺遍入滅。康熙壬戌，賴賢題奏，奉安其藥師於頂峯院焉。
改定圓覺寺、天王寺、天界寺持僧知行高。圓覺寺知行高，或賜百斛，或賜五十斛，不一定而賜焉。至於是年，改為六十斛。天王寺、天界寺亦改為三十斛。
嘉手苅、山城、伊波、石川、渡口等五邑改屬美里郡；照屋邑改屬越來郡。原有嘉手苅、山城、伊波、石川、渡口等五邑屬越來郡；照屋邑屬美里郡。是年令檢官正兩郡経界時，將彼五邑改屬美里郡，照屋邑改屬越來郡。由是各邑得以其便。[2]
始屬真和志郡與那霸堂村於首里府。
五年，禁城之北新開一路。禁城、圓覺廟之間無有道路，不便徃還。由是王命輔臣新開一路於其間，以通徃來。
改遣當官於知念、玉城、久高，代祭諸嶽。自徃古時，三月、四月之間，稲麥初熟，【俗叫美御志幾與麻】隔年一次，王親領聞得大君加那志、司雲上按司，行幸知念、玉城及久高島，恭備祭品，親自祭諸神嶽。至於是年，始裁聖主親謁其處，改遣當官，以致祭禮。[1]
始裁王幸聞得大君宮及首里殿內，改定紫巾官代祭諸嶽。自徃昔時，九月之間，擇得吉旦，國中人民皆以麥種播于田圃。此日，又擇稲種，以俟播種之時，必也男女齋戒沐浴，不辦產業，兩日為遊。而二年一次，國王先幸於聞得大君御殿，躬行祭禮。後亦率聞得大君幸行首里殿內，而於火神前，王行躬取𨥾三推之禮，大君行躬績薴之禮。後躬祭城內火神並諸神嶽。此時，國王賜七菜宴於三平等大阿武志良禮，且賜三菜宴於三平等掟阿武並佐事。至於是年，王改遣百人物參親方，以為代祭之禮也。亦特遣勢頭築登之，到玉城郡拜禮雨粒嶽及諸神嶽並火神。[1]
貢船員役遭海賊。為進貢事，遣耳目官向美德【名嘉真親雲上朝衆】、正議大夫蔡彬【喜友名親雲上】等赴中華。癸丑三月初三日，那霸開船。十八日將到定海，賊船十三隻自西南來，前後圍擁，放炮矢如雨。貢船員役奮力血戰，自辰時至申時，不敢少怯。賊兵大敗，解圍走去。貢船得免其難，而到閩安鎮。即查死其戰者，共計六人；稍被傷者，共計二十四人。四月初五日，安揷館驛。上京員役十月十三日起身赴京。翌年甲寅，靖南王有謀叛天下之志，召福建衆官而密商議，衆官皆無不敢從。自此三月十七日，靖南王親自率領大軍，攻敗延平府、建寧府等七府，即到浦城之內仙霞闕固布陳與清兵相戰，贏輸未決，因此道路難過。赴京員役延至四月，奈未得回，於是與阿口通事等相共商議，若不乘汛歸棹，恐有失針路。茲呈請各衙門，五月十七日開船，二十二日歸國。
始置恩納、大宜味、小祿、久志等四郡。本國郡邑田地甚廣，人民亦多者，分屬二郡。將其金武郡內四邑、亦讀谷山八邑合為恩納郡，始賜向弘毅【大里王子朝亮】、毛國瑞【佐渡山親方安治】。後亦新設一邑，共計十二邑。【二邑合為一邑，故此如此】國頭郡內十一邑、羽地郡二邑合為田港郡【後改名大宜味】，始賜向象賢【羽地王子朝秀】、向日躋【屋嘉比親雲上朝茲】。後亦新設四邑，共計十六邑。【二邑今為一邑。故此如此】真和志郡內三邑、豐見城郡八邑合置小祿郡，始賜向熙【金武王子朝興】、毛文祥【小祿親方盛聖】。後亦新設四邑，共計十五邑。金武郡內二邑、名護郡十邑合設久志郡，始賜尚経【豐見城王子朝良】、顧思敬【久志親方助豐】，共計十二邑。
六年，移安阿彌陀如來于海藏院。正德年間，日秀上人自刻阿彌陀如來五字於石上，立安於西照寺，而四季祈福，以濟群生。至於後年，陽因住持此寺，一日，醉狂人手執白刃，掠入此寺，刺殺住僧陽因。為他被殺，無有，嗣徒，竟廢此寺矣。康熙甲寅年，海藏院有盛座主恭請欽命，亦將此寺院移建海藏院，以為奉安焉。
移建安國寺於東宮南地。景泰年間，尚泰久王令輔臣卜地於首里久場下地，創建此安國寺，以延熙山周雍讀経説法，以為祈國家泰平之處也。故名其寺曰太平山安國寺。其壇奉安觀音木像。嘉靖丁巳，其寺已致荒廢焉。萬曆丙申，重修寺院，亦致興造。嗣後，百官各損資財，屢次修葺。至於是年，移營此地，【在中山坊大街南】四圍石垣，寺院之前新構佛殿，即移奉不動明王像。至於康熙丙子年，尚純王高懸御筆匾額，以崇信焉。
印造暦書，通行國中。成化乙酉，金鏗奉使為通事，入閩以慶賀、進貢併求錢。時學暦法而來，始造暦以行乎國中。然歴年已久，未免斘誤。康熙乙巳，楊春枝奉憲令，從司暦官金守約，已學暦法。至丁未年，奉命赴閩再學暦法，四載而歸。題請刻板暦書，未及成功，不幸而死。其弟楊春榮從兄學暦法，未成，亦從金守約而學暦法，盡得其法焉。後亦奉命為司暦官。是年，刻板已成，遂為印造，通行於國中。[1]
始廢木屋庫。徃昔之時，卜地於那霸石門，創建大德寺，以奉佛神。後亦寺院已廢矣。即設公所，以為聚積材木之處。設置官吏，令掌那霸公館修葺等事也。康熙丙午，俞天祐【當間親雲上重次】曾任此職。至於是年，恭具疏文，題請始廢此公庫。而將此公事盡屬船手倉。遂以此地賣與俗人，而公所亦廢矣。今叫其地曰木屋。
創建廣德寺之堂。康熙甲寅，尚弘毅【大里王子朝亮】因有許願，捐資銀，創建一堂本寺之左。至甲戌年，世子尚純公賜菩薩群坐四字御書匾額。
八年，設置御茶道長。夏德庸【湛水親方賢忠】始授御茶道長。
始賜御朱印於王相。自素國相無賜御朱印。王命尚弘毅【大里王子朝亮】授此職時，始賜御朱印。今世亦然。
宮平村松嘉那善騎馬善習馬。南風原間切宮平村有松嘉那者善騎馬，或騎於碁盤右轉左旋，或騎於五寸板前進後退。又善習馬，雖蹄齧跼跳之馬，亦四五日教而習之，攻以制之，則變為良馬。人不知為前馬，時士多師之學焉。
靖南王遣陳應昌至國招之，王不從。康熙癸丑，福建靖南王耿精忠謀叛動兵，雲南王吳三桂亦謀叛起兵，安南國從吳三桂。是年，靖南王遣遊擊陳應昌招之，王不肯從。
始置與那城郡。勝連郡內九邑新設二邑，合為西原郡，拜授向秉常【與那城按司朝原】、向世俊【仲田親方朝重】，共計十一邑。【本年改名平田郡。至丁卯年，亦改名與那城郡。】
九年，始定聞得大君封授王后。素聞得大君或授王姬，或授王妃，不一而定焉。而王姬有任此職，則他孫子拜授知行高者已多。由是，攝政、法司等相與商議，題請嗣後必令王后以任此職。[1]
始定攝政、法司朱色印，並法司御物座之墨色印，以行國中。
創建金城石橋。首里金城邑前有一木槓，或為蟲蛀所害，或被風雨所傷。洊至頹敗。由是，王命楊壯盛【山內親方昌方】等創建石橋，以通徃來焉。
安次嶺井中出異光輝。夏五月初二日午刻，小祿郡安次嶺邑當間妻率一男加那、一嬋牛徃井浣布。此時倏有一光輝從井中出來，色如火紅，形如圍毬，而其圍六寸之大，漸漸大變，為四尺之圍。內有如月似扇亦龍狀。當間妻並加那、牛等倏然見之，大驚且怪。即招媳婦二人與他見之，暫時即滅。
始毀久高島御殿。[1]
王遣使探問清朝安否。正議大夫蔡國器等探問清朝安否並貢使消息。聖祖大悅，深嘉琉球忠順之誠。
十年，清聖祖許增貢船一隻迎接勅書。王遣耳目官陸承恩【今改姓名曰向嗣孝】、正議大夫王明佐等奉貢方物，併奏乞增船一隻迎接勅書及貢使，以便徃來。聖祖從之。【接貢船從此而始焉。】
始設御料理座。
設置講解師、訓詁師。本國創建學校時，例延中國，大儒教授生徒。後有總理司教訓唐榮士臣。萬曆年間，鄭廻入監肄業，已返國後，旋擢此職。至於是年，奉王諭，擇邑內文理精通者一人，擢為講解師，又則句讀詳明者一人，擢為訓詁師，永著為例。
裁去八重山永良比金役。毛國瑞【恩納親方安治】到八重山，勸農整俗，改定法戎。時裁去永良比金役。[1]
始定宮古、八重山人數改札，用在番酋長印花。徃昔之世，宮古、八重山設置在番三員，宣敷國政，辦理公務。當改人數之札，用在番兩員印花。今年，裁少在番兩員，改置筆者兩員。由是每遇改札時，在番與酋長之印用其改札，酋長用印自是而始焉。[1]
印造暦書，通行國中。康熙戊午，蔡肇功【湖城親方】奉命為學暦法，隨正使耳目官向嗣孝【前川親方朝年】到福州，追隨薛一白，盡學暦法。至於壬戌年囬國。蔡肇功為司暦官，重修刻板，遂為印造大清時憲暦，頒行國中。[1]
十一年，始定正月初二日王世子親至聖廟。此日王子弟及加銜王子並按司、御物奉行、申口官，悉皆供奉王世子拜謁於聖廟，各薦香並酒，恭行拜禮。
仍置御右筆主取。本國素有此職，屢次員缺。是年，金榜及【上江洌親雲上安嵩】亦授此職，後無員缺，以至今世。
裁去國頭山奉行。素稱仲頭山奉行。至於是年，改稱國頭山奉行，而令紀逢佳【仲頭親雲上好全】等亦任此職。時廢此職，而山奉行兼理國頭山奉行事。
鄭明良入閩始學相法。本國之人未聞有看人相。唐榮副通事鄭明良奉使為存留官入閩。是年，學換骨相法，以歸本國，編看人相。
十二年，再畫夷神。正德年間，日秀上人卜地於那霸，創造此堂【在若狹町】，題夷殿畫幅以濟衆生焉。而歴年久遠，畫幅盡壞。由是那霸人民亦發信心，再寫其像，而懸於其中焉。
雷落擊死宇堅邑婦女蒲戶。春三月間，具志川郡宇堅村婦女蒲戶偶過田場橋，雷霆大響，忽然而降，打裂其頭，分為兩段。
雷落擊死城間村人加那。春三月間，浦添郡城間邑男丁加那徃至海邊，要取海味時，雷霆倏落，打斃其人。
御雙紙庫理官兼管納殿並下庫理。御雙紙庫理官毛昌楨【野嵩親雲上安平】兼管納殿並下庫理及勢頭等事。康熙辛酉，向世俊【西原親雲上朝重】授此職時，兼任取次職。
創建首里新橋。首里鳥小堀邑有一小川，每逢風而水溢注洋，難以徃還。王命按司向洪德【今歸仁按司朝又】等築石為橋，名之曰新橋。
新置中議大夫。唐榮素有中憲大夫。至於近世無有此官。是年，始命法司官等設建中議大夫，而有正議、中議之分也。
欽定進貢方物並加賜錦幣。耳目官毛見龍【識名親雲上安依】等為進貢並請封事赴閩入京時，密聞禮部奏聞「前日暹羅國航海道遠，官兵隨去甚多，迎送勞苦。因此停其遣官而勅誥封王。今琉球國將給與勅誥數目，仍照前例，而其來使帶去與王可也」等由，奉旨依議。即見龍等具呈，請乞欽差封王。禮部轉題。聖祖曰：「琉球國王世篤忠貞，恪其藩職。且當耿精忠謀反之際，屢獻方物，進貢匪懈。宜以嘉獎。」遂蒙俞允，特命欽差官。且加賜錦幣二十疋。又蒙貢物之內，免止其馬十疋；並外貢內絲煙及瑫螺、茶種。且向後貢物進上硫磺、螺殼、紅銅。而公務全竣，翌年之夏歸國復命。[1]
移構識名神社於洞外。徃昔之世，建立識名社宮於洞中，奉安阿彌陀、藥師、觀音，恆以崇信。亦造此寺，茒草以蓋而看守神社。是年，修造寺並官，改蓋以瓦。而洞中潮濕，擔宇早爛，不勝修葺。住僧覺遍題請移構神社、宮殿於洞外。
加賜御雙紙庫理知行高二十斛。御雙紙庫理毛昌楨【野嵩親雲上安平】兼掌當勢頭，而加賜二十斛，共為四十斛。
設置通事官。制定副通事與通事之分，而通事陞黃冠者稱副通事，又陞若里之子、築登之者稱通事。
增賜二號船副通事跟伴一人，共為四人。
真和志平等嘉味田邑屬真和志郡。[1]
十三年，臨海寺並社宮改蓋以瓦。徃古之世，那霸津中有大光輝上沖碧天。聖上遠望，大驚且喜，令漁家撈取，即得枯木一顆，誠非尋常之木也。自次夜，他津中果無光輝。即卜地於津上，創造神社並寺，蓋以木板，而奉安此木，以為崇信焉，名之曰沖山臨海寺。後亦供養彌陀、藥師、十一面觀音。【俗說供養藥師並日光、月光。但社內有崇信石像雲爾。】至於是年，此社宮並寺院等改蓋以瓦也。
始幸辨財天亭。始定每年正、五、九月間擇得吉旦，聖主幸行識名社觀音堂。時亦幸於辨財天亭，以祈國土泰平焉。
謝名邑真誌喜墾闢田地，幸蒙褒獎，年賜切米。宜野灣郡謝名邑有真誌喜，生質敏捷，才知絕倫。幼稚之時，博學經書，筭數甚精，擢為帳當座筆者，後任主取職。康熙丙申年，請墾闢數畝田地於牧港內。至己酉年告成。即蒙褒嘉，每年恩賜切米二石五斗。至丙申年，裁去其奉米焉。而本國仕明地自此而始焉。[1]
中山坊以瓦改蓋。中山坊原以板蓋之，或為風雨所損，或為蟲蛀所爛，不能久保。今番朝議，改蓋以瓦。
設置宜野灣郡佐喜真夫地頭所。[1]
十四年，新闢天王寺小門於東邊。
客星侵丑寅之會。秋七月廿八日，客星侵丑寅之會。由是國書院官轉達於王。遂問唐榮臣僚曰：「前夜仰觀碧天，有客星侵於酉方，此是二說，不相齊焉。」
進貢方物加進紅銅，且免外貢。王遣使進貢時，常貢內加進紅銅三千斤。聖祖於外貢內，以圍屏紙、磨刀石、蕉布悉以免之，永著為例。[1]
崇元廟並寺改蓋以瓦。崇元廟並寺院皆以薄板而蓋之，屢次朽爛，以加修葺，而不勝其憂。王令輔臣改蓋以陶瓦焉。
裁御振舞奉行。毛文澤【具志頭親方安敦】曾授御振舞奉行職。後日告病辭職時，王裁去此職，而令御書院親方三員兼理此奉行職。
蔡鐸妻葉氏真吳勢屢勸夫求側室，且固請以淵為嫡。唐榮紫金大夫蔡鐸妻葉氏真吳勢十六歲出嫁，二十歲甫生女子，二十二歲再生次女。既而十有餘年，不會受胎。葉氏憂之曰：「人家不可以無嗣也，均何不求側室乎？」鐸曰：「汝以婦道，事姑和順至孝，天必眷汝，豈有無嗣之理？」葉氏曰：「妾不受胎，既迨十餘年，豈恃天以廢家統哉？」屢勸屢強，以求側室。側室生男淵，歴乎二秋，葉氏亦生男溫。葉氏愛兩児恰如珍寶。及數歲時，鐸要以溫為嫡。葉氏曰：「不然。君久無嗣，恐有廢家業。妾潔志許願，今幸生淵。淵雖側室所生，是天賜嫡子也。既得兩児，傳業保家，永無虞矣。則一家之大慶。請君再察焉。」鐸不然諾。葉氏固請，遂以淵為嫡、溫為次，而一家榮華，友愛尤篤焉。
移設陶窯於牧志邑地。昔有壺屋在美里郡知花邑、首里寶口、那霸湧田等地，共計三所。至於是年，其三地陶窯移於牧志邑南，以為一所也。
拜役職員素蒙知行二十斛者始賜切米。素蒙知行高二十斛者，任役職時，而不賜俸米。至於是年，二十斛以下改賜俸米。
裁去御材木奉行並筆者。[1]
裁去燒物奉行並筆者。
加增瓦奉行所筆者一人。【共計三人。】
裁去御道具當大屋子並筆者，但主部六人屬於大臺所。
裁去大臺所小盤三人。
裁去御用布座大屋子並筆者，其公務等悉皆令宮古藏役人管之。
減去雜物御藏筆者一人。
始置國殿五彩雕甍。國殿改蓋以瓦，未設雕甍，以為外飾。宿藍田【平田親雲上典通】奉憲令，遍廵四境，取求五彩燒瓷藥材，製成龍頭雕甍等，始置國殿以備壯觀。[1]


