九年，圓覺寺大殿回祿。正月初一日丑時，失火，燒損圓覺寺大殿，而照堂、佛殿、山門倖免火災。時住僧覺翁無有小心，謬起火災。當其火燒，專一擔出自己貨物，不顧先王神主，而今燒失尚清王神位。由是覺翁流於八重山，照堂僧流於久米山，亭僧放在於照泰寺三百日。
聖祖加賞縀幣三十疋。康熙庚子冬，王遣耳目官毛廷輔、正議大夫梁得宗等入京進貢。聖祖仁皇帝深嘉球國虔修職貢，世篤忠貞，即照安南國例，加賞三十疋，共計八十疋。永著為例。
盡裁司雲上按司俸米並且馬氏惠祖按司切米。自徃昔，隨從聞得大君加那志多有女，俗稱君君，而無有其事職。由是前自題奏，以裁其俸米。時司雲上俸米未有裁去。至於是年，始裁其俸米。且惠祖翁主恭繼尚寧王妃【稱阿應理屋惠按司加那志】家統，而其神主奉安他家宅。由是馬氏惠祖按司亦繼其家統，世賜切米，以補其祭祀。今以神主改安天王寺，故此攝政、法司相議題奏，以裁其切米。[1]
圓覺寺住持德叟題改先王主位仍舊法。原圓覺寺大殿中間供佛，左右二間奉安先王七世以下神主。又大殿前右列設二廡為神殿，一稱上御照堂，一稱下御照堂。堂各三間三龕，上堂中龕始祖諱圓，左龕二世諱眞，右龕三世諱清；下堂中龕四世諱元，左龕五世諱永，右龕六世諱寧。至於大殿二間，左間以右為上，第一位七世諱豐，第二位九世諱質，第三位十一世諱純；右間以左為上，第一位八世諱賢，第二位十世諱貞，第三位十二世諱益。皆以世為序，百世不祧，是為舊法。蓋出於佛也。嗣後例法，上堂中龕諱圓【今王始祖】，左龕諱質【今王高祖】，右龕諱貞【今王曾祖】；下堂中龕諱眞【圓王之子】，左龕諱益【今王之父】，右龕諱純【今王之祖，未及請封而薨。】。按圓王、眞王，伹位於各堂中龕，此以圓王為祖，以眞王為大宗，以其餘不係五世神主，祧於大殿，蓋出於儒歟。茲住持德叟奏言：「今先王位不合佛法。本國以佛法奉宗祀，則其位列應當如舊。王上依之。[1]
大雹降川田、平良二邑。秋八月十一日，久志郡川田、平良二村日晴風靜，氣又暖暄。至於午時，雲起一片，非為陰天，而倏然小雨。未閱一刻，大雹驟降，草木枝葉被盡打破。至於未時而稍止。村民見之，大驚訝之，且奇怪之稟報總地頭，轉奏於朝廷。【雹狀如磧，堅硬不解。其圍或四五寸，或一二寸，或米粒之大。】
十年，始定正月初二日、七月十四日令諸臣拜謁圓覺寺廟。自徃昔時，正月初二日、七月十四日，王親戚等只入圓覺寺廟拜謁先王，而衆臣未嘗有與焉。【素有每員獻酒瓶一對。康熙辛亥，裁去其酒，令拜授采地知行者改獻公同御甕酒一埕。】是年，王始令王子至於庶人皆著衣冠，詣圓覺寺廟恭行拜。永著為例。【今獻御香，無獻御甕酒一埕。】
石藏移營於若狹町松林地，収貯火藥。焰硝藏素在鎮守館內地。康熙丙申，移築御物城。而其地在江中，多有濕氣，難以急用。至丁酉年，仍移其館地。今亦恐有失火連燒，移築若狹町松林地。[1]
始置請地代官主取。自徃昔時，此代官無有主取，諸代官之外另有筆者三人，隨從中頭、島尻代官主取而辦理請地仕明之稅事。然他主取公務繁冗，難以兼理。由是今番議奏，以設此官職。
始置小橫目六員，以整風俗。順治丁酉年，始置總橫目，【稱觀察司，有按司一員、親方一員、筆者二員。】觀察風俗。至於是年，亦設小橫目六員，屬於總橫目。時巡各處，察觀人民風俗及府庫倉厫、受授貨物併官俸采地交納，以整貪俗，以勸善行。
真喜屋村古我知出米以濟本村及仲尾次村。羽地間切真喜屋村古我知親雲上，幼時貧家，苦學書筭。及年十六，為若文子，漸歷諸吏，而職終於夫地頭，就中起家，以養父母，終其天年。嗣後家富好義，屢次賑濟。是年歲凶，亦助真喜屋、仲尾次之百姓，給米各戶二三升。
識名邑盜賊掘土滅輝。自徃昔時，真和志郡識名邑西川門外地每夜有一光輝，沖於鬥牛之間，雖風雨甚大，未嘗稍滅。康熙壬寅年，忽有盜賊俟夜深人靜之時，揭開其石，掘起土泥。至於次日，邑人聞之，相自聚會，皆至其地而看見之，伹有揭石掘土而瀆之痕耳。邑人仍修其石而歸來矣。自此之後，光輝既滅，不敢沖天焉。
十一年，憲宗特賜御書「輯瑞球陽」四大字並王器縀幣。王遣王舅翁國柱、正議太夫曾曆等表賀登極，並進聖祖香、品物，仍遣官生鄭秉哲、鄭謙、蔡宏訓三人入監讀書。即照先例，給與口糧、四季衣服、鋪蓋並紙幣、銀兩。從人亦給口糧、衣服、鋪蓋，禮待甚厚。奈蔡宏訓因病而亡，皇上賜宏訓三百兩，內留一百兩修理其墓，餘有二百兩附國柱帶回，養贍其老母。時國柱召見於乾清宮賜坐並茶。且蒙皇上諭教勞使臣。又除例賞外，加賞國王御書匾額「輯瑞球陽」四大字並王器縀幣疋等物，共計二十六件。又加賞國柱白銀上用縀後。除例宴外，給貢使等上用餻餅數十品。翁國柱跪拜謝恩。既而囘至福州。乙巳夏歸國復命。
始定直擢士臣授諸浦在番。素定喜屋武、讀谷山、勝連、本部、今歸仁、國頭、久志等處總地頭職兼務其間切在番職。而總地頭官或有任職，或有染疾時，自傭士臣代理其事。至於後世，以其係大臣之故，不以總地頭兼理其職。然而不論按司、親方，其總地頭若有請願，兼任其職，則准其所請。是年，始定國中均一，直擢士臣授為在番，而不准其請焉。
始定先王妃回忌三日祭禮。自徃昔時，先王回忌三日祭禮。然先王妃回忌只行一日祭禮。至於是年，改定王妃回忌較先王回忌，以行三日祭禮。
始裁每年十次奉獻御嘉例盆及御饌並艾餅、鬼餅、酢菜、燒酒等。自古以來，每年十二月之末、正月之初、聖主御歲日，奉獻御嘉例盆一通及上中御饌並燒酒。鬼餅日，奉獻御嘉例盆一通、御酢菜並上中白糯糕。除夜，奉獻御嘉例盆二通並燒酒。十二月之末、正月之初、王后御歲日，奉獻上中御饌。正月初三日、幸行三個寺日，奉獻上中御饌並燒酒。三月初三日，奉獻御嘉例盆一通、御酢菜並上中艾糕。五月初五日，奉獻御嘉例盆一通、御酢菜並粽。六月年浴日，奉獻御嘉例盆二通並蒸糯飯。共計十次。每逢其日，大臺所恭獻此物。至於此年，悉皆裁去。[1]
仍給御右筆相付俸祿三石。【米二石、雜石一石。】
仍給御醫者相付俸米二石五斗。
改定評定所帳當座公事拜，並貝摺座家來赤頭改授首里百姓。自徃昔時，諸郡邑人實授評定所御物奉行公事拜，【御評定所十一人，帳當座五十六人，共計六十七名。】則扣筭其丁錢。今番改定首里百姓六名為御評定所公事拜，亦十五名為帳當座公事拜，每名各賜俸米二石。且亦令家來赤頭十五人輪流換班，以辦理貝摺座公事。今番首里百姓三人實授他下代役，而每名各賜俸米三石。
諭祭溺死海中進貢官役於天久崎。康熙壬寅，耳目官毛弘徤、正議大夫陳其湘奉命為進貢使，俱率官跘水梢那霸開船。行至閩外，衝破橫礁。此時二號船官員遙然而見之，巨波暴風，不能撈救。至於翌年，二號船回國，將其頭號船覆湮上聞王廷。王深憫其溺沒，即命御物奉行備辦祭品於天久崎，令僧諭祭焉。
泊邑屋比久、知念始傾銀並造銅鐙及器物，恭蒙褒獎。本國之人未知煮金銀鑄銅。泊邑屋比久等始煮銀成好金，並鑄銅以造馬鐙及器物，皆牢固光澤，以極華麗，以供國用。是年恭蒙褒獎，屋比久陞座敷，知念戴黃冠。[1]
始許宮古、八重山入觀官役七月十四日拜謁圓覺廟。
始置宮古山保良邑與人。自素宮古島保良邑無設與人，伹砂川與人兼理其邑。然路遙事冗，二邑公務難以兼辦。由是另設此役，以理此邑。
始裁先王聖忌日公司，且王后及王子每值其日輪流奉獻神酒。
改定米穀銀錢利息。給借千人金銀米錢。至於近世，利息甚高。今番深禁年切利息，具改定其法。夫米穀一石，則一年利息二斗五升【俗叫日二割利半】；錢百貫，則一月利息二貫；銀一兩，則一月利息二分。亦歷乎數年，只是一般利息【俗叫一段利】，稍有償還，則扣筭其本錢與利息【俗叫割落】，非為專受利息也。[1]
改定遣中國使臣跟伴。勢頭大夫主從共計十人，北京大通事主從共計六人，都通官、副通官、才府官舍主從共計五人，筆帖式主從共計三人，與力、總管、船頭、宰領主從共計二人。
十二年，蔡溫改修《中山世譜》。國師蔡溫奉旨改修《中山世譜》，正誤補闕，以備聖覽。
大宜味間切始屬國頭在番管。大宜味間切原屬今歸仁在番管掌。茲國頭在番李枝起【上江洲築登之親雲上由久】具呈：「大宜味間者，近國頭而遠今歸仁。請將大宜味屬國頭郡在番管掌，則來徃不勞，公務甚便矣。」公朝准此。
十三年，免首里、泊、那霸、久米村居民每名每月丁錢二貫文。己亥年王受冊封，因此府庫一空，國用多缺。乃取首里、那霸等處百姓丁錢，起自次年。至是而止。[1]
始定慶良間、粟國直授在番。自徃古時，慶良間、粟國等地頭兼任其在番職。至於是年，另置在番，監守各處，並管外國之船漂來及地方船隻徃還。
王遣使謝恩，將其方物准作正貢。王遣紫巾官向得功、正議大夫鄭士絢等以謝賜玉器、縀幣等隆恩。時向得功大和殿傍賜宴，且召見於乾清宮賜坐並茶。皇上諭問國王並地方太平、百姓安樂，及一路官優待。且除例賞國王外，加賜玉器、縀幣疋共計二十八件。又加賞向得功丙造縀、白銀。時奉旨：「琉球國王只要心知皇上恩典，不必貢獻禮物謝恩。且奉上琉球國王，因朕頒賜御書匾額及玉器、綵縀等件，特遣使臣進表謝恩，貢獻禮儀，具見誠悃。朕加惠遠藩，不欲収其貢物。但既航海遠來，不忍令其帶回本國。查歷來朝鮮國王進獻禮物，若不収受，有交送內務府存留，准作年貢之例。今琉球國王所進禮物，即照此例存留，准作二年一次正貢，以示朕體恤遠人之至意。欽此。」向得功奉旨跪拜謝恩。既而事竣歸國。
天王廟、天界廟內神主改以屏位。天王寺並天界寺內奉安先王及妃並太子及妃神主等。至於近年，神龕窄狹，難以安置。由是改其神位，始為屏主。
命國師蔡溫【末吉親方文若】改定服制。按：舊制，以三十日除喪服為至重。而又同宗異姓之分、族親戚親疎之辨，未有分別。茲命蔡溫改修服制，施行國中。於是正服、義服之辨皆昭然而明。
嚴禁娼之子入家譜、亂其系。妓亂大倫，一夜千人，固有所不忌。千種一胞，亦有所難辨。而乃以其出者，為己之真子也，謬者多矣，由是素有嚴禁。至於近世，漸致犯法者衆。是以正其入家譜、亂宗系者，貶為百姓。並諭司譜，嚴禁其入家譜。[1]
大正詐冒之士以治罪。國法素禁百姓詐冒為士、詐冒為異姓子併為同姓子。至今漸犯其法者衆，乃大正其法以治罪，自告者免罪。又立律，嚴禁詐冒。
久米島人山城、仲地、與那霸、新城引溪水補田水，以利間切，褒美各賜位。具志川間切田地少水，旱災雖小，無計可免，屢患荒歉。茲有山城親雲上、仲地築登之親雲上、與那霸築登之、新城共議，或築或決，以引溪水補其田水。自此水旱不足以憂矣。乃褒賜山城拜座敷，仲地拜勢頭座，與那霸、新城各賜黃冠。
久米島地頭代宇江城大屋子、比嘉阿嘉掟、與座謝名、堂目差江洲、宇根村民長大城共議引潤水補田水，永利居民，乃各賜位以褒。久米仲里屬村真謝、比嘉等處，共有可出米二百三四十石之水田，只患水少。雍正元年，宇江城親雲上、比嘉築登之、與座江洲、大城相議，督民築堤于山中川留其下流。從此大開長溝，引來補其田水。是以真謝、宇根、比嘉、謝名堂四村永免旱害。乃褒賜宇江城，拜座敷；比嘉、阿嘉、與座江洲、大城各拜黃冠。
宮古山設建長間邑。徃昔之時，西銘郡主古世佐嘉利有一男，乳名曰真德兼。其為人也剛毅武勇，膂力絕人，跑如飛鳥，而皆稱之曰飛鳥。後襲父業，立為郡主，專理西銘，並於和手、片手、伊古、武幾、也計等邑【共計五邑】威勢日振，貪欲愈盛，恆要滅鬼千代按司，以得伊佐良邑。而伊佐良邑在西銘邑之西，地甚相近。由是按司甚懼他侵襲，即呼邑人相與商議，屢次賄賂以求和睦，飛鳥未嘗依允。伊佐良人每徃白川濱汲潮漁魚之時，屢受飛鳥之害。而小邑弱力，不能報其仇。時有宇慶目曾禮者，乃白川大殿男子也。幼稚之時，父母早亡，惟托伯母以為成長。恆嗜小弓，能射蒼蠅以為遊玩，遂得其妙矣。按司要免飛鳥之侵，特遣南湏次真良畢禮厚幣，請乞曾禮謀殺飛鳥，以除他侵襲之害。曾禮貪其幣物，以為應諾。嗣後飛鳥徃白川濱以致玩樂，曾禮亦到其濱以為徘徊。飛鳥忽然見之，悞為伊佐良，忙然徃去，要以賊害。近而見之，即曾禮，非伊佐良也。飛鳥、曾禮握手傾蓋，相語古今。飛鳥告之曰：「天假良緣，邂逅相會，幸甚非常。況復日暄風靜，萬里雲収，景光無邊，慰樂人情。請乞爭射弓箭，以為相樂。」曾禮深歡得謀殺之時。而飛鳥勇力無比，遽為射害，恐有他被殺。乃設奇計曰：「射箭相爭，世上之人無不皆然。予等掘沙為坎，站立其中，堆埋半身，射箭相樂乎？」相共依允。遂隔地二十步，掘沙為坎，以備爭射之處。曾禮素懷謀殺之志，掘為淺坎，跌坐其中，堆至脇下。飛鳥掘沙三四尺許，站立坎中，自腳至脇深為堆埋。將爭射時，曾禮將飛鳥年長，請先弓箭。飛鳥亦懷惡心，久執弓箭，不敢輕放。窺見曾禮傍眼，忙放一箭，射乎曾禮之耳。曾禮偽為驚訝曰：「射弓以爭一玩樂也，何以實射我耳乎？」飛鳥請罪曰：「悞射汝耳，難以逃罪，請為寬恕。」曾禮大怒，連放二箭，射當飛鳥兩眼。時有獨木舟七隻覆在於濱，即躲身其中，深避其怒。飛鳥不抽其箭，自坎躍出，滿地遍探。且蹴起其六舟，而無有影形，徒含怒恨，如西銘歸去。曾禮直至伊佐良邑，細告射眼之事。鬼千代按司恐他知予托汝來至於此，要遣人窺飛鳥。人皆畏懼之，不肯徃窺。惟有一婢女佐良森者，出班跪請曰：「今婢徃西銘邑，以窺飛鳥。而歸來乞許身歸家。」按司深為褒美，以為遣撥。佐良森偽為商女，徃到他間。飛鳥果斃，男修葬殯，女為啼哭。佐良森實之見之，而早歸報知其事。按司深歡免侵襲之災，相與宴樂。既而摘回佐良森於父母之鄉。時按司意謂：「男有畏懼，不敢徃行。惟有一婢女不顧身命，果徃西銘邑窺見飛鳥。若有其事顯露於世，恥辱甚極。」特遣人趕殺佐良森於途上。自此之後，西銘邑漸致衰微，遂為荒野。至於近世，飛鳥怒恨猶若遺在，而耕他田圃之人屢有染疾而俄斃焉。故此邑人徃來此地，必備祭品，拜謁飛鳥城，以為弔祭焉。至於是年，其舊城之下請乞王命，設建長間邑。
雷下於摩文仁間切米次村次良外間之屋，震死其妻，燒屋一半，人聚救火，乃熄。
始許士家作繪師、庖丁、諸細工、銀見、船頭、作事、五主、琉假屋手代。按前規，士作此業者，賤之為百姓，士亦恥之不作，而至貧窘者衆。況今士家繁衍，而輪供公事，受俸之期漸之遲延，其難為生。於是不惟許作此業，亦下令勸貧士修此業，以治家道，而備國用也。
十四年，王命武自勇山南鑿溝，引泉注入農田。本國農田每遇天旱，五穀不熟，民甚憂之。王嘆曰：「國之本在於民，民之命在於食。」國相、法司奏曰：「山南與座村有泉，足注萬田。」由是，法司向和聲奉命前徃山南，歷見地形，令高奉行武自勇等鑿溝引泉，灣之曲之，引到東風平間切，注於農田。民不憂旱，稲穀豐登。王喜曰：「各處有泉處，皆令推此類，以防天旱之憂。」
始免葉壁山阿母加那志、二加也田阿母、久米山君南風、宮古山八重山大阿母，並諸外島祝女、掟、作事、阿母入賀中山。聖上即位並大慶賀時，葉壁山阿母加那志、二加也田阿母、久米山君南風、宮古山八重山大阿母，並諸外島祝女及掟、作事、阿母來至中山，以為慶賀。至於是年，聖王軫念女官航海遠來，始免入觀慶賀，以定代遣訯理，以為慶賀。永著為例。
吳師虔製朱印色，以供國用。本國之人未知製造朱印色，自閩買來，以供國用。吳師虔【山口親雲上保房】曾至福省學畫繪法，並傳授朱印色之法而歸來。至於是年，自製朱印色，以備聖覽。由是國中印色皆用其印色，竟不以寄買於閩而用焉。
王巡視山北。冬十月間，王視農暇，親率國相、王子、按司、法司、紫巾官等巡行山北，觀風整俗，賑助撫綏。而撰日發駕，巡行有法。由是王駕所過之處，民不勞一力，財不費一毛。百姓欣欣然，披雲霧見青天。至十一月歸京。
鶴雁來遊。春正月間，有鶴十餘七隻舞鳴讀谷山。至於冬十一月，鶴雁數百隻來遊姑米山，數月不去焉。
鐵匠勢頭屋宜始造銕轡並諸樣小刀等，深蒙褒美。本國鐵匠只做鋤鍬等，未識製造細嫩器物。是年，匠勢頭屋宜宮城等九名相與評議，始製五德釘、馬鐙、鐵轡、剃刀、庖丁輪鉸等，以備聖覽。由是荷蒙褒獎，每名各賜夏布二疋。
大雹島尻等處。春二月間，南風驟起，大雹於真壁、摩文仁等處，四顧同雲，霏霏連天，枝葉翻覆，塵土吹起，昏昏濛濛，對面難辨。頃刻即息。
大雹於久米仲里郡。冬十二月，久米仲里郡中雹雨大降，四野枯槁，蕃薯盡破。至於兩日而止焉。
西表島於立村蚯蚓化鰻入海。八重山西表島於立村近乎海邊。一日，前濱生有蚯蚓，甚多無數。忽化小鰻為群，滿地五十丈許，而相綿入海。
誌喜屋村糸數妻生魚面子。知念間切誌喜屋村有糸數者，其妻始產子，死而出。見其面如阿波數【魚之俗名】，而頭似石鮔，有前齔四根，細而長。惟其四肢不異於人。後再產子，亦死出，其有人形而無骨。未幾母死。
仍賜俸米於司雲上。自徃古時，賜俸米三石【米二石、雜石二石】於司雲上。至康熙庚子，因儉約，裁去其俸米。然而司雲上恆從聞得大君，每幸知念、玉城等，或以祈雨，或祈福時，必為扈從而行焉。由是朝議，仍賜其俸米三石。
始賜俸米於牧當二員。自徃昔時，創建牧地以為養馬之地，而其看馬之人二員無授俸米。今番議定，每員始賜俸米二石。[1]
天王、天界二廟屏主各設一饌為恭獻。素天王寺、天界寺奉安各位神主，以致祭祀。至於近日，改為屏主正月、七月間。每其屏主各設一饌【每饌共計十二碗】，[2]以為恭獻其屏主。
紫金大夫鄭弘良請行儒葬祭禮。唐榮士臣素行中華祭葬之禮。至於近世，改用釋僧之葬禮。康熙癸巳年，仍行儒葬禮。己亥年，亦為釋僧葬禮。是年之春，唐榮紫金大夫鄭弘良【大嶺親方基橋】請乞儒祭葬禮，幸蒙俞允。其夫婦雍正己酉、庚戌之冬染病而卒，供行甚禮，以為葬祭矣。[1]
改定王鍋三廟住僧行香。國王幸行三廟，其時住僧先以燒香行禮，以迎聖駕。今年改定，國王幸行其廟，而復令住僧燒香行禮。[1]
始定正議大夫坐吟味上，中議大夫坐座敷上，並因籍排班。唐榮官級未嘗定製。正議大夫係乎三品，伹排吟味之班。中議大夫坐座敷之列，而其年長少以為次序。今番改定如此。又素同其品級，不辨宗籍，仝坐其班。今定里之子籍坐築登之籍之上。
十五年，始定百官為王祈福於園比屋武嶽、冕嶽。自徃昔時，百官告祈王之洪福，必擇其年歲德所在之處，以為許願。至於是年，始定百官為王祈福必於園比屋武嶽並冕嶽，輪流祈福。
西殿後垣異光。秋七月二十三日丑時，王城西殿之後有一光輝，恰如燈籠。且石垣之傍又有炬火一炷而滅熄焉。暫時之間，又如前光輝。此時有人數名稟明此事，轉達聖聞，並請卜筮。王不准其請，著令禁城諸官謹慎看守。至於後年，未見其應。
糸數邑總耕作嶺井教民稼穡，並每鄉立約，以貯米錢，深蒙褒獎。玉城郡糸數邑有嶺井者，自幼稚時盡力田畝，稼穡有功，擢為總耕作當，盡心竭力教民稼穡。則五穀豐登，飲食已足。又每鄉立約，以教人民。則民俗儉簡，蓄儲最多，郡中之人竟以貯得米二百九十一石餘、錢一萬九千九百八十貫文。由是郡中訯理及高奉行、總地頭僉呈文，以稟其事。遂蒙褒獎，賜座敷位。
仲里郡宇根等築堤及壩，貯水注田，以防旱魃。久米山真謝等田地無有湧泉，而旱魃之時田地涸乾，五穀未登。雍正丁未之冬，夫地頭宇根嘉手苅等相共商議，俟農隙之時，率領百姓，始築堤與壩，貯水灌田，以防大旱。自此之後，真謝、宇根、比嘉、謝名堂等四邑皆賴其水，以注田圃。遂蒙褒美，夫地頭宇根嘉手苅陞座敷，前大掟宮里目指大城大築、宮里赤嶺比嘉直賜黃冠。
那霸勞維達始作銀朱。那霸西村勞維達【古波藏築登之親雲上良玄】，雍正丁未年到閩，始學銀朱【俗叫朱墨】之法。自其己酉年後，公署多用其所作者。[1]
十六年，圓覺寺大殿改為王宗廟。圓覺寺素奉佛像於大殿，而大殿之側另構小堂二座，名曰御照堂，以奉先王神主。今番改以大殿為王宗廟，將其照堂一座改修小堂，以奉佛像，名曰獅子窟。次一座改構小堂，移棲法堂僧焉。其餘仍舊貫而不敢改焉。
改名取納奉行。徃昔之世，設建七代官，各置官役辦理貢稅事務，而無有主取、筆者之分，悉皆協力理治。此時首里代官【掌真和志、南風原、西原等間切】、東代官【掌大里、佐敷、知念、玉城等間切】、島尻代官【掌具志頭、東風平、摩文仁、喜屋武、真壁、高嶺、豐見城等間切】、浦添代官【掌浦添、中城、北谷等間切】、越來代官【掌越來、讀谷山、具志川、勝連等間切】、今歸仁代官【掌金武、名護、羽地、今歸仁、國頭等間切】、久米代官【掌久米、慶良間、粟國、渡名喜等島】，順治庚子，減少分四，各置主取一員、筆者四員。一曰島尻代官【專管真和志、南風原、大里、知念、玉城、東風平、具志頭、真壁、兼城、喜屋武、高嶺、小祿、豐見城、摩文仁、佐敷等十五間切】，一曰仲頭代官【專管西原、浦添、宜野灣、仲城、北谷、読谷山、越來、美里、具志川、勝連、與那城等十一間切】，一曰國頭代官【專管恩納、名護、本部、今歸仁、羽地、大宜味、國頭、金武、久志、伊江、伊平屋等十一間切】，一曰久米代官代官【專管久米、慶良間、粟國、渡名喜等四島】。至於是年，改名取納奉行，設置分三，各設奉行一員、筆者四員。只國頭方兼理久米、慶良間、粟國、渡名喜等島，而有筆者五員。翌年之冬，改定島尻、仲頭方有大屋子二員、筆者二員；國頭方有大屋子二員、筆者三員；期二年交代【康熙丁未，令諸代官俟賦稅全完，巡諸郡邑視民勤怠，且勸農整俗。至今猶然。】。[1]
禁絕巫覡，以滅邪術。本國流俗崇信巫覡之術，悉受妖邪之惑，而俗習既深，財費尤甚。由是王諭國相、法司，禁絕巫術，制定法律，而世俗歸於正道矣。
改定御物奉行三員擢紫冠。自徃昔時設置此職，或親方二員、親雲上一員，或三員皆以親雲上任此職。至於近世，一員係乎紫冠，二員係乎親雲上。是年，改定三員皆擢紫冠。
改名漢字御右筆加增員數及年俸。自徃昔時，擇擢唐榮能書漢字一員，繕寫徃還中華之文，名之曰漢字筆者。但給年俸二石五斗，相附二名無有年俸。是年之冬，改名漢字御右筆，加設主取一員、相附一員。【共計主取一員、御右筆一員、相附三員。】始賜年俸，主取一員，年俸五石；御右筆一員，年俸三石；相附三員，每名年俸二石。雍正庚戌之春，加給其主取年俸二石、右筆四石、相附二石。
毛慎思、馬文彬改修宮城橋。大里郡宮城邑之西有一大江，西設一木槓，東築一石橋，以便徃還。然歴年久遠，頗致敗壞。是年之秋，王命紫巾官毛慎思【野村親雲上安察】、座敷官馬文彬【富島親雲上良連】廢壅東西二橋，其中間新築石橋一座，規模高大宏濶，以為人民徃來也。
改令御物奉行吟味供奉聖主幸行三個寺。每年正月初三日、七月初七日，例有御雙紙庫理、御物奉行一員，扈從聖主，幸行圓覺寺、天王寺、天界寺，以行拜禮。今番改定御物奉行三員皆擢紫冠。由是每逢其日，改令御物奉行吟味以為供奉。
始禁諸郡邑人為公司匠夫。諸郡邑人依其所長，或為疊匠，或皮匠，或皷匠，或簾匠，或鞍韉匠，或編物匠，或鐵匠，或裱匠，或馬鞍匠，或編糸匠，或縫裁匠，或雕物匠，或玉貫匠等，以辦公用，則每其名免許丁錢矣。至於是年，山舍之人不許為其匠夫，伹令首里、泊、那霸、久米邑人恆為此業，以辦公用。
親見世菩薩移安下天妃。自徃昔時，親見世館那霸官員為辦理公務之處，且鎮守官暫寓此館，以為交代，而不宜以此館為神宮。由是將其菩薩奉安下天后宮也。
始截御甲子並用心祈念。尚真王始設御甲子祈福，而每年正月御甲子日，衆僧聚會圓覺寺、天王寺，設壇念經，告祈聖躬萬福、子孫繁衍、國泰民安之洪福。自其朝起，迄晚而止。至於翌日，恭獻其配帙於聖王。且七社祝官皆聚其年歲德所在之靈社，仝為神樂三座。而波上社祝官賫捧佛餉奉獻。聖主特遣御仲門勢頭，賜與王貫一雙。至於是年，始停其祈福並每年正、五、九月祈福【俗叫用心祈念】。竊按《勢頭雙紙》：天啓年間、尚豐王時，每逢甲子日戌時，城內各座夜番官及國殿官員到坐於城庭之左右，皆向王殿為三十三拜二次、九拜一次也。[1]
始截王出御南殿貢使獻土物之禮。耳目官、正議大夫公務全竣當歸國時，王出御南殿，則貢使入觀，以奉土產物件。至於是年，始停其典禮。
始禁供酒於佛前。本國之人不識佛有酒戒，恆至寺院為祈福時妄供酒於佛前，以為祭禮。至於是年，始禁供酒於佛前焉。
夏執中改節國用。本國費用素有總冊，或遺漏，或粗畧，未曾盡備矣。且念深日久，靡費漸多。是年，王始命法司向和聲【伊江親方朝鄉】督理國費，而屢試算之，則每年所費者，多過年貢之數。亦令夏執中【兼城親方賢年】等詳量每年所入，為其所出，改其陋規，節其冗費，而盡定國用矣。[1]
創建天孫氏、尚忠、尚泰久、尚思達、尚金福、尚德等王神牌，奉安於龍福寺，素所有先王神牌合定其序。龍福寺內無有其六位神牌。至於是年，新製此六牌，與其素所有神主，改以昭穆為其次序，以便奉安其寺廟之內。
東苑釋迦及梵器賜興禪寺石麟。東苑素構一堂，奉安釋迦之像，名之曰能仁堂。是年十月，賜期佛像及梵器於興禪寺住僧石麟。則石麟另修佛堂於寺左，以安釋迦像，以為崇信。
毛世傑煎熟硫磺，減其費錢，以蒙褒美。自徃昔時，煎熟進貢硫磺費用甚多。至於是年，毛世傑授其檢者，克竭心力，煎熟硫磺共計二萬五千餘斤，而減其費錢共計乙千五十貫。由是褒賜上布二端毛世傑【伊計親雲上安榮】；當泊村敖承基【長嶺築登之親雲上將茂】等，每名賜下布二端；筆者泊村容應賢【山里築登之義傳】等，每名賜下布一端。
始定諸賢醫士、御茶道及直侍內使等頂戴頭巾，出行朝禮。自徃昔時，諸醫士、貽茗司【俗稱御茶道】、直侍內使等穿着短衣，未嘗出朝，但有任職及授地頭時進城謝恩。至於是年，始命其醫士等実授品級者，頂戴頭巾，出行元旦等朝禮，盡與百官不相異焉。[1]
始賜王子、按司、親方任職知行。自徃昔時，御系圖座、大與座各置王子一員總理其事，稱之曰總奉行。且設按司、親方各一員，稱之曰奉行。且寺社座設按司、親方、高所等；筭用座各設親方，督理其事，稱之曰奉行。然而皆無給其役知。至於是年，始給王子總奉行知行高三十石，亦給按司、親方奉行知行高二十石。
減定御書院親方各役知行三十石、【外裁去十石】御鎖側役知行五十石。【外裁去三十石】
始置帳當座相付筆者四員，各賜年俸。自徃昔時，帳當座伹有筆者四員、假筆者四員辦理公務。然公務繁冗，難以辦理。每朝到晚盡力辦理，而公事多滯，未能全竣焉。由是始擢其假筆者以為相付筆者，以賜年俸四斛。
始給泊村頭取俸祿五石。【米三石、雜石二石】泊頭取掌本村鳥島，而公事不少，乃無俸，於是合村呈乞其俸。朝臣照那霸、久米村官長之例，加議酌宜，題定其俸。
始給桶勢頭三人俸祿一石五斗。【米一石、麥豆五斗。】[1]
始給御中門班【王宮之閠門】作事及箒大主俸祿各二石。【米一石、麥豆一石】[1]
改定唐榮衆官俸祿。茲定正議大夫経奉貢使者俸米三石五斗、麥豆二石五斗，共計六石；【如舊】其未奉貢使者，俸與中議大夫同。【舊陞正議大夫者，其俸皆均。】中議大夫経為長史者，俸米三石、麥豆二石，共計五石；【如舊】其不為長史者，俸與都通事同。【舊陞都通事者，其俸皆均。】都通事経受其職入閩者，俸米二石五斗、麥豆一石五斗，共計四石；【如舊】其未入閩者，俸與副通事同。【舊陞副通事者皆均。】副通事経受其職入閩，又雖未入閩亦為講解師、訓詁師、漢字筆帖式歴官者，俸米二石五斗；【如舊】其未為此等職者，俸與通事同。【舊陞副通事者皆均。】通事経為總管者，俸米二石；【如舊】其未為總管者，俸與秀才同。【舊陞通事者皆均。】秀才俸米一石。若秀才俸米五斗。【如舊】
改定國寺住持併受公職而告老者每月給米等級。茲定紫衣僧経為圓覺寺、天王寺、天界寺、護國寺、臨海寺之住持而告老者，每月給米一斗三升五合，其從僧一人給米九升，其僕一人給雜石九升。未為其住持者，裁去從僧，其餘皆同。【舊給從僧。】黃衣僧経為崇元寺、慈眼院、法堂、神應寺、萬壽寺、神宮寺、神德寺、聖元寺之住持而告老者，每月給米一斗三升五合，其僕給雜石九升。未為住持者，獨給米一斗三升五合，不給其僕。【舊給】経為桃林寺【在八重山島】、祥雲寺【在宮古島】、照泰寺【在伊江島】住持併御照堂亭知事而告老者，每月給米一斗三升五合，其僕給雜石九升。或有黃衣僧雖為祥雲寺住持，亦同未為其住持併西堂等者，皆不給米。【舊給】
久米村筆者俸祿加給二石，共計四石。久米村近來公事漸煩，今其筆者非才能者不能。乃以其俸甚少，不敢望之。因此總理司長吏呈准增之。
始命泊村頭取並筆者行五佳節之期。
首里阿天秩用頭巾以仕。本國官員雖未老衰，頭髮先禿，則致仕隱居，名號、衣制盡皆改之，而不稱親方、親雲上等。今阿天秩【南風原親方守周】未甚老衰而髮先頹禿。由是恭具呈文，題請常用頭巾仕，見朝之時，必用八卷，以行朝禮。幸蒙俞允，而為入仕也。官員頭巾以仕，自此而始。[1]
冬至、元旦、元望百官仍行九叩見朝。舊禮：冬至、元旦，國王率百官向其年所值歲德方位以行拜禮。既而王登殿，百官行九叩頭，以為朝賀。正月十五日，王登寶座，亦行九叩頭。
始許人宅以家為垣，並開店。自徃昔時，本國人宅或築石為垣，或栽竹為圍，而不許家以為垣並開店貿易。至於是年，始免開店並家垣。
始禁人葬金城寒水川雨乞嶽下之墓。自徃古時，首里金城寒水川邑後及雨乞嶽下列有墓墳，而墓近人家焉。由是禁其葬人於此，且使其墓主漸漸築墓於他處，以移素所葬之屍骸焉。
久米島具志川郡夫地頭仲村渠、濱川等築壩引水，以補田水有功，各賜位褒之。具志川郡屬邑大田、兼城、具志川、仲村渠、仲地、西銘、上洲、山里各邑田地水少，尤患天旱之處，約出米三百五十石餘。時有仲村渠等十七人相與協力，督築數壩，止江流，引之以補其田水，方免旱患。於是嘉獎其績，而賜位夫地頭。仲村渠、濱川、大田各拜座敷，夫地頭山城、首里大屋子山城、西銘新垣、前村渠慶留間、仲地村渠文子、大城大築玉那霸、山里村前田、西銘村崎山大田安里各拜黃冠，大掟上江洲、文子仲地、西銘村山城各拜築登之。
始定有位士坐流罪者蒙免歸到亦奏聞。前此有官爵士犯流刑，具奏坐罪蒙免歸時不奏聞。是年七月，題定其歸亦奏聞之例。
具志頭間切新城村志保新城為鬼所眩，不知所徃，後二十餘日得之於古墓，不死。前一年十月，志保為鬼所眩，不知去向。大驚，尋至於知晉真志之地，見其在墓內，扶起問其故。志保方醒曰：「吾不自覺到此矣。」至今年正月，又夜出不回。尋経山林江海，並無蹤影。後二十餘日，有本村人名曰新垣者，繫牛於米道山餵之。新垣割草欲回，牛餵其草。新垣大叱牛，忽聞人低低叫救數聲，其聲無力。新垣甚怪，四尋不見，速囘以告於其親戚，伹至其山徧探。只見岩腰懸開古墓，墓內又有小洞，洞口露出。入指救出，視之，果志保也。以粥少食，方能言。問其來歷，志保曰：「一向昏迷，只覺有兩三人日送赤飯耳。幸聞人叱牛，吾即叫救。今如夢醒。」未幾，又發狂症。至七月而死。
東風平間切夫地頭神谷、總耕作比嘉等勸民勤農，補貢賦欠，各蒙褒美。東風平間切田肥賦多，乃以其賦多而人民漸疲，始欠賦貢。康熙壬寅年已凶荒饑饉，又欠貢賦知行，其所欠者共計九百五十石餘。即命兩總地頭官督治農業。總地頭以富盛邑比嘉築登之、東風平邑浦崎築登之、宜壽次邑賀數築登之、山川邑赤嶺仁也為耕作總頭，名城邑新垣築登之、伊霸邑金城、外間邑金城、志多伯邑金城、友寄邑知念、當銘邑金城為耕作當，以助夫地頭神谷築登之，各盡心力，善勸百姓，耕田勸農。未閱五年，補完其欠。總地頭奏其功，即各賜位褒美焉。
改為護國寺佛名會。徃昔之時，十二月撰吉辰，真言僧皆會於西殿，二夜三晝，設壇念経，祈祝國家洪福。而當其中日，王幸西殿。至於近世，若逢番日、番半之日，王幸下庫理，而初八日始為此會，至初十日止。至於是年，改定於護國寺為佛名會焉。
始定唐榮里之子家、築登之家。唐榮人係洪武所賜三十六姓。內鄭、梁、金、林、蔡五姓萬曆所賜，毛、阮二姓及中國本國人補為唐榮，而拜紫金官者，子孫俱為里之子家。其餘俱為築登之家。
截去諸地頭繳上白米於圓覺、天王、天界三寺。自徃昔時，每年七月之初，諸地頭各交白米一升於圓覺寺、天王寺、天界寺。至於施餓鬼日，住僧已釀神酒，以與出拜僧及諸官。然而施餓鬼費用皆出公庫，今諸地頭不宜繳米釀神酒矣。至於是年，始截其米交。
皮弁冠仍用七色珠。國王皮弁冠素用七色寶珠以為彩餙。康熙己亥冊封賁臨，改用三色。至於是年，百官僉議，仍用七色之珠，亦餙甚冠焉。[1]
始裁大臺所主部二人、仕上世座筆者一人。大臺所素有筆者四人、主部二人辦理公務。今裁其主部二人。且仕上世座原有筆帖式三人，今裁其一人。
始定貢船直庫褒美以勸。進貢船隻徃還大海，專依作事、船頭以得平安。則船頭、作事係乎緊要。然水程熟諳者，至今甚少。由是攝政、法司等僉議，水梢作事，情願船頭以為前程。而今楮基【瀨名波親雲上軓里】始擢水梢，歴履直庫，航海數十次，自始至終，平安告老，以終天年矣。隨將楮基給與新參家譜，以登仕籍。自此以來，百姓航海徃來積功甚多，即照此例。新參之士有積功於船者，登譜代之家，以為褒獎。則水梢要擢作事，作事要陞船頭，船頭要登仕籍，必也皆有克竭心力、自積功勳等因。茲朝議，恭具疏文，以備聖聽。[1]
始免三平等大主部管御洗骨並御法事之禮。[1]
改定公主及王子夫人以世代前後為序。王子弟並公主及夫人，原以今王親踈為次序，親為上座，踈為下座。是年改定王世前後為座次序。[1]
改定攝政與王子、申口座任吟味與申口座皆以長幼為序。自徃昔時，王子任攝政，則坐諸王子之上；申口座任吟味職，則坐諸申口座之上。今番改定攝政與王叔子弟及申口吟味與申口座俱以長幼為次序。


