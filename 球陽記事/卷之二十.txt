即位元年【大清嘉慶九年甲子也】
元年甲子正月初九日夜，柔遠驛樓既自廳堂失火，防而不能，遂燒樓屋及所有天后、神主、土地神併先人神主。此時接貢船水梢蒲戶仲村渠亦致燒死。隨請仍舊起蓋。案蒙海防官批，燒館非自外廷燒，因使臣等不慎之所致，則雖難准其願，然琉球係天朝憐恤之國，是以准其所請。本年十月，仍舊告成。[1]
正月二十八日，[2]退知念郡下知役。知念郡民多年疲苦，各貢賦已致拖欠，私負債甚多，不見償還之營，極其苦勞。故上屆辰年准立下知役，精加教示。凢事嚴致檢束，故百姓等感服，盡力於農業。由是納年貢外，年來久逋公物併諸知行作得夫錢等既致納清，至私債賣身人過半贖。起自今年以至四年，為全償贖之營，挽興疲民，茲退下知役等由，聞得大君御殿大親及惣地頭具稟前來。隨即允焉。
本年，因王上即位，恩赦國中罪人。
本年二月初二日之曉，雷震於真和志驛北邊宿道之端，而見松騰上。
本年，褒嘉與那城伊計村當山築登之等功勞，頒賜爵位。久志郡安部村人一十三名，生駕六端帆船，裝載公私材木，去年十一月初七日與同郡汀間村船一起駕走與那原之時，到與那城郡伊計村洋面，陡逢風波，彼安部村船乃致覆沒。所坐人數賴其帆檣，正及失命之危。而汀間村船漸漂伊計村，具由告訴，即與那城郡伊計村當山築登之、內間仁也加那、新里牛、新里真佐、比嘉真佐、山城真佐、宮里樽山城，其外九人共盪小舟數隻，救揚諸命，換衣烤火飲湯喰粥，以為活命。且至本船人為挽揚，伹因撈其貨，數日贍養等由，各役具稟前來。又該等上屆未年泊村馬艦船併去年久志郡嘉陽村之船損壞之時，又是極𦔳令，及三次救拯人命，詢屬可嘉。由是賞賜各位。
本年，褒嘉豐見城郡田頭村瀨長築登之等功勞，頒賜爵位。豐見城郡田頭村交年疲苦，百姓私自負債、賣身人數甚多，遂致人煙減少，不能盡力農業。是以每歲食用不敷，年貢併諸雜物等件不能全納。近年增借其欠錢數共計三萬八千貫餘文，甚是困窮。由是所受砂糖及諸雜物等過半配授他村，仍不起色，將有倒村之憂。幸是本村瀨長築登之、座安村宜係築登之、伊良波村上原築登之、高安村外間築登之、外間築登之、田頭村座安築登之、上原築等之、龜運天、松座安、蒲戶比嘉、牛上原等意謂在於有濕之圃及有水頭之薄地新墾田畝，則可以增獲稼穡之利等由，議定村人。乃把其情狀，又乞檢者、地頭代之裁。圃藉三千四百六十餘坪，自上屆辰年起，至於酉年，新墾田畝，以為植稻。所苅米穀，乃此當日所租米穀增出十二斛三斗餘。以其零利為榣會之計。且至所有田畝多屬薄地，其敷苗田多租他村之田，故其租又重，甚不利便。於是相勸村人，改掘村落東邊所有寒水川，而其流自村前主西原掘疏水道。故里汁流入。且名喜地村所有之井尻併其村汁掘溝，引入新掘田並薄地田，遂為上田。租敷苗田於他村，遂逢前年等之旱，然水蓄留不乾，遍植稻苗，不為不足。各為利使不小。至其榣會，亦行取頒。上年二月，其私負債及賣身人皆為償還，曾授他村沙灘併雜物等，自上年三月仍舊擔辦。且至去年，本村比嘉築登之親雲上所有之瀉八百坪許，因午不及，耕耘不盡，以為原來荒瀉。若自村中國修葺，併致耕耘，則自去年至於七年所獲農作配與村中等由，已致議定。通村百姓修葺田陌，入土作田。自去年起，始有植稻。且於赤崎森除定數外增植蘓鉄二千三百株，永為村中之利等由，該等具呈，酋長、檢者、兩惣地頭、田地奉行粘添印結，以稟朝廷。隨賞賜各位。[1]
本年十一月十二日，退浦添郡下知役。浦添郡民多年疲苦，各貢賦拖欠，私負債益多，甚致辛苦。由是上屆寅年准立下知役，隨着實加指揮之術，嚴為董治。是以百姓人等感服其法，精勤農業。故納年貢外，歷年欠逋之賦稅諸知行作得，既為清細。至私債、賣身人等共已償贖，挽興疲民，乞退下知役等由，兩惣地頭具稟前來。隨即准焉。
本年十一月三十日，退東風平郡下知役。東風平郡百姓疲極，拖欠各貢賦並諸知行作得，多有私負債，極致窮苦。故於上屆申年准立下知役。隨令百姓人等勵精動勤。是以年貢全納，無滯所欠米穀。至於去年已致納清。且私債賣身人皆為減少，將次為債贖之備。將見郡中就富之形狀，茲乞退下知役等由，兩惣地頭具稟前來。隨即准焉。
二年乙丑，正月初二日，雹降南山府十五郡。此日申一刻許，喜屋武、摩文仁、具志頭、真壁、高嶺、兼城、東風平、南風原、知念、玉城、佐敷、大里、小祿、豐見城、真和志等十五郡雹與大雨雜降。其雹有周圍八九寸以下大小，但於其諸郡從處降樣迥異，或鴨蛋式，或圍式，或角式，其中有心，如此種種雖異，皆不致耒作之妨矣。
本年二月十一日，褒嘉美里郡池原村金城築登之等功勞，頒賜爵位。美里郡池原、登川兩村所有田畝之內大多廋原，及加良嘉真原出產米穀共計六千五百餘之所，俱係夫水田。故逢少此旱魃，亦致乾涸，難以藝稻。每年賠納貢賦，百姓極其苦勞。幸有池原村金城築登之、金城築登之、島袋築登之、島袋築登之、島袋仁屋、島袋仁屋、蒲戶島袋、三良島袋、蒲戶島袋，登川村仲宗根築登之、島袋仁屋、仲宗根仁屋、山戶島袋、加那仲宗根等相共留心，自上屆巳年以至酉年，捐自己之財，築成大多慶川，高九尺、長七步半、橫二步半之堤。又大多慶原長四百十一步之內，長二步、橫一尺、深一尺餘。加良嘉真原長三百九步之內，長二步、深五尺許。割除岩石，開得水道，注入水於其田。故當上屆戌亥兩年旱魃，亦賴有水，以致藝禾。是以加創刈獲米穀，自時厥後無賠貢賦。且地位亦好，永於本村為許多之利便等由，兩村頭目掟等呈講前來，各役人等稟明朝廷。隨賞各爵位。[1]
本年二月十一日，褒賞美里郡知花村島袋築登之等功勞，頒賜爵位。美里郡知花、大村渠、宮里三村所有田畝之內，伊堅桃原產米七十九石五斗餘之所，原係窊下之地，雖少些之澇雨，亦所植東作為之倒偃，不能耕作，多為荒地。由是每年賠納貢賦，百姓極其困苦。幸有知花村島袋築登之、池原築登之、池原築登之、金城築登之、島袋仁屋、島袋仁屋、山戶島袋、武太島袋、山戶島袋、真次島袋，大村渠村比嘉築登之、江野仁屋、渡登池原、武達宮里、蒲戶江野比，宮里村蒲戶島袋、加那嘉手苅、蒲戶喜屋武、真加嘉手苅、松島袋等各留心，自上屆午年以至申年，費自己資財，自伊堅桃原以至多真達原長七百八十六間、深六尺或三尺、橫六尺或三尺五寸，其內山川原深一丈九尺、橫二丈四尺、長三十三間，割去陵岩，開通水道。從時厥後，雖連日大雨，無有水害。隨時稼穡，無賠納貢賦。且出產加增，永貽村中之利益等由，三村頭目掟等呈文，本郡各役、檢者、田地奉行、兩惣地頭加具印結，稟明朝廷。隨賞各爵位。[1]
本年三月初五日，吹倒人家併松木。美里郡屬地沱瀨奧武係隔海之小地。此日風在辰巳位，雨大下。至於午刻，有風轉換樣，猛起不幾，轉未申位。風雨紛紛，吹倒沱瀨人屋方三間以下大小各十九家。又吹破奧武人屋方二間半以下大小各六家之蓋茅，然另無所妨。且至具志川郡屬內上江洲下亦被風雨吹倒人屋長二間半、橫一間半以下大小各九家。又具志川村屋波宜原松二本圍二尺五寸、田場村加稱久原四本圍二尺自根一丈以上，共到吹折。雖有如此種種之災，然無害人命矣。
本年三月初五日，久米山具志川、仲里兩郡風在。未申位有鳴神之響。自己初刻以至午刻，雨下水溢。此時於兩郡處處雹降。其圍五六寸或二三寸，損壞溝澮田畦，然不致東作之妨。其雹降也，不及一刻耳。[1]
本年六月十九日，褒賞名護郡檢者毛氏兼濱里之子親雲上等功勞。名護郡喜瀨港洵係諸人徃還及百姓出場之道，原設架木橋，然遂漸破壞，今不見其跡影。潮滿之時，深四尺許，人馬徃來以致阻滯。且大雨之時至怠公用，甚致妨礙。是以田地奉行屢着架橋，但用許多力役，故欲窺百姓間暇，以延至於今。今幸毛氏兼濱里之子親雲上盛林任檢者之時，會議地頭代東江親雲上、前夫地頭山入端親雲上、大兼久親雲上等，用石堅築港，間長四十八步，橫八尺，高自六尺至二尺五寸之橋基，其內架橋三座，以保歷久。不但本部之便，即至歷過之諸郡亦甚為利益等由，兼濱及兩惣地頭呈文，由地奉行加具印結，稟明朝廷。由是賞兼濱上布二疋，賞東江、入端、大兼久三名各爵位。
本年八月二十五日，褒賞勝連郡神谷村大城仁屋等功勞，頒賜爵位。勝連郡神谷村大城仁屋、大城仁屋兩人，上屆戌十一月，嵩原親方所坐楷船薩州返棹之時，到與那城郡伊計村之洋面灣泊。然無知駕運那霸者。恃賴伊兩人引程，全到久高島。且前年十一月，伊兩人偶見藏役外間築登之親雲上評價宣領，小橋川築登之親雲上所駕馬艦薩州回帆之時駛到久志郡洋面，危所之形狀。即刻漕出小舟，搬駕彼船，引程凌難。至上屆未年十一月，金武郡屋嘉村四棚船一隻，通船人數八人，裝載砂糖、桶板及諸座公用之雜物運到與那原港。自彼所返帆之時，不料到與那城郡平安座村洋面風波怒起。正在十死一生之際，幸伊兩人、其外四人相共漕出小舟救援其難，如此救危三次，乞斟賜其分宜之獎等由，兩郡各役、檢者、兩惣地頭等備由前來。又前項楷船、馬艦舵工人等具呈稟明朝廷。隨賞賜各爵位。
本年九月初一日，褒賞八重山島平陽村金前里之功勞，賞賜爵位。八重山島平陽村金前里盡力農業，家財就富，納過貢米十八石餘。又與本島人和睦，且至去冬村中墾粟藉之時，飯米窮乏，既至妨礙。幸伊前里打發自家飯米二石五斗以給各農民。由是盡力墾得藉田。且於欠粟種者亦發粟一石，無償讓給，使其不違農時而致播耰，甚益村中等由，本島在番頭目等呈報前來。隨賞赤八卷位。
本年九月初一日，褒賞八重山島平得將金前里之功勞，頒爵位。八重山島平得將金前里盡力農業，家財就富，納過貢米十八萬餘。又與本島人和睦。且至去冬村中墾粟藉之時，飯米窮乏，既致妨礙。幸伊前里打発自家飯米二石五斗，以給各農民，由是盡力墾得籍田。且於欠粟種者亦発粟一石，無價讓給，使其不違農時，而致播耰，甚益村中等由，本島在番頭目等稟報前來。隨賞赤八卷位。[1]
本年十月，久米島具志川郡大田、兼城兩村近邊之水田，有鶴一偶棲止。其高二尺許，灰色，無冠。
本年十二月二十七日，雹降真壁等郡。此日午未二刻許，偶於真壁、具志頭、高嶺、喜屋武四郡，風雨紛紛，雹大小降。最大真壁郡之雹圍七八寸，以下二三分許，打損東作十分之七許。其它三郡之雹，圍五六寸，以下三四分許。然不傷東作矣。[1]
本年十二月二十七日，雷震美里郡知花村名登江野家屋。此日申終刻，大雨降下，有鳴神之響。遂於本郡知花村名登江野比家中火煙紛紛。偶自其大家因揀頭，袹有大燃。故人人相集，以救其火。但周圍一尺許已有燒破。又於家中自廟教以至廳桁處處打破。而有其跡。由是曉得雷公震落也。[1]
三年正月十九日，褒獎內金城村木氏親泊築登之親雲上等，頒賜爵位。內金城村木氏嫡子親泊築登之親雲上元正次男親泊築登之親雲上元智、齊氏次男上地築登之親雲上完正等，為過生涯，構野莊於大里郡湧稻國村地方。多年為稼穡，曉待農業，家資漸富。至於近邊莊居人等並本村民人亦盡教農業之法，屢給薯蔓。並東作播種之時欠其種者寬價給借，不失其時，待其成熟以納其價。至於村中並廬住人等亦得利便。且上屆子年皰瘡時，行有困窮欠療治之用者五十三家，該三人每各家發給米四斘五合。至於先年疫癘流行，亦許多人數救給日用物件。且平常病人及生子之時，亦送給大米、豆醬、醃菜等件，如此救助活命之處，逢救人等呈詳，五甲加具印結，前來議得，屬不凢者。賞賜各爵位。
本年七月初四日，退大宜味郡下知役。大宜味郡多年百姓疲苦，諸凢貢賦多致拖欠，私負債及賣身人等連年加增，極大勞苦。是以上屆未年設建下知役，從時厥後盡加教示，嚴着法守。況上屆丑年大風之時被水所指之水田既致修補，是以百姓共致心服，竭力於農業，故納年貢之外，歷年所欠公物並諸知行作得等既致清納。且償贖私負債、賣身人等亦屬不少，至於不償之債、不贖之人等，亦將次為償贖之備，郡中就富。請准退下知役等情，兩惣地頭具呈前來。隨如其請准焉。
本年九月初九日，褒賞八重山島桃原，賜座敷位；賞宮良，賜白木棉布二端。八重山島桃里村，昔者有人數千餘人。但歷屆二十六年矣。前卯年海水騰涌，所有地方被其波所流蕩。翌辰年以來接逢飢饉、疫癘等之災，年增一年，百姓疲苦。今者有人數僅百七十人。至於稼穡之地亦空致荒蕪。各宅藉之圍亦為豬所害，無可防術。貧乏者乞食於四方以為生涯。但上屆申年令本島桃原與人為其與人。自時厥後，與目差宮良築登之既為會議，引進農業，以與人自己米六石一斗六升餘、牛二口、燒酒九百盞，恤給村人。間墾田畝，造作豬垣，竭力於農業。是以離散各人就歸本村。且今唐薴所植之所土濕不乾故，不致茂盛。連年購買他村，但察土之宜，以為移植。其後以所植之數全調公布。且下大豆所種之地係風強之所，每年播種不熟。但與人自植白大豆，多方為試，遂致成熟。是以送給白大豆五斗於村人，廣致播種，以為利益。且本村多毒蛇，逢其客者亦多有之。但該與人等留心諸木前茂盛之處，伐之去之，故無其害。上屆亥年以來奉納年貢，自去年已納所欠賦稅五十石，如此為村落種種留心，以加教令。故百姓等衣食裕足，而無飢寒之憂。本村頭目等墾乞勘功舉庸等情，隨在番頭目具由報來。隨褒賞桃原，賜座敷位；賞平良，賜白木棉布二端。
本年九月，准建惣山奉行。杣山近年諸木枯槁，請准建惣山奉行，以使茂盛諸木等因，山奉行具呈前來。隨行御物奉行、申口會議，其覆曰同前由之處。隨令武得續·渡名喜親方崇任充為惣山奉行。
本年十二月十八日，褒獎勝連郡平安名村小金霸親雲上等，頒賜各爵位。勝連郡平安名村念所有地畝之內，所闢水田則出產可湧。本村小金霸親雲上、小金霸築登之、大城築登之、前原築登之、吉元與座、島袋仁屋，小金霸村山城仁屋，平安名村山城仁屋、山戶新垣、蒲戶山城、樽山城，小金霸村亀山城，平安名村蒲戶島袋、山戶也城、松野原、蒲戶山城、我太糸數、雙牛內間等為之督率，而勸村人稟請田地奉行地畝三千八百八十二步。上屆亥年新闢水田，今乃如所思扣抵本租。則十石三斗餘。既增出產，且本村原來地薄，更多潦水田。逢僅旱魃，水漏易乾，不能植稻。屢次墊納賦稅，並少播苗之田，租耕與那城郡之田畝。故百姓等極其苦勞。然於村汲水收運垣，修長八間、濶七間、高八尺之堤井。且在平安名川之處亦掘開長二十五間、濶二間、高六尺堤井。其兩所水全成一脈。開通三個水道，一道注流嘉喜名原，長二百十七間、濶二尺；一道注流大川原，長四百三十一間，濶二尺五寸；一道注流件田村，長二百三十間，濶二尺。故上屆亥年以來，注流附近水田八十一斛三斗餘區、與那城郡水田二十斛七斗餘區，共計百二斛餘區。水不漏而得藝插。且至伴之森原、幸原亦修堤井及溝，以注其水於新田古田，故無旱魃之憂，及得耕種。今成良田，不但本所之利益，又與那城郡亦得永世之利便等由，小金霸等僉呈，酋長、檢者、兩惣地頭並與那城郡酋長、檢者、田地奉行加具印結前來。隨賞賜各爵位。[1]
四年丁卯，褒獎宮古島來間村仲宗根仁屋等，頒賜爵位。宮古島來間村離在本島甚少且險。至藩屏之設亦猶不因。遇少些風，必騰海潮，損壞稼穡，極其疲睏。所有諸凢貢賦多致遲滯，舉村百姓雖盡力於農業，而寡其効，遂以怠慢。至於風俗因以頹敗。但本村仲宗根仁屋、內間仁屋、如古島尾、任勢頭奴船越、真佐洲前田、松友利等五名，依役人指揮，方使設為藩圍，以免風潮之災。至其崎嶇之路，亦已使管築，以為人馬往來之便。且於缺受田圃者，亦為之闢地，以致均授。兼又教培養諸蠶之法。夫因如此勤勵，曾怠惰百姓爭先務農，除年貢外納清逋賦，卻致遏止。而至習俗漸趨善類。夫一村之興特出於五人之手。由是役人及在番頭目等請賜褒獎等情前來。賞賜爵位。[1]
本年，[3]賞當藏村宮城築登之親雲上，越階賜座敷位；賞兼城郡地頭代平田親雲上等二十四人，頒賜爵位。下儀保村到寶口之路，其下河邊有宮城仁屋宅，其內有泉，澄碧而甘，宜築石注流，以為負汲之用。茲有當藏村宮城築登之親雲上率同兼城郡地頭代平田親雲上等二十四人呈請損金溶築上儀保、下儀保兩村，官長等亦請前由，隨准所請。於茲宮城等損資修泉，工成告竣。不特為兩村之便，亦致近鄉之利。隨賞宮城，越級陞座敷位；賞平田等，頒賜爵位。
本年，褒獎泉崎村長廻築登之等，頒賜爵位。落平泉，那霸、唐榮兩府並所集諸艘人等皆赴於彼以為汲運。但多就崩，水勢循小，屢致刁難。況當冊使臨國之時，隨封華人暨率職駐劄各役不可勝數，勢必用水不敷。今泉崎村長廻築登之等三十六人查見，從本落平直向東邊，於六十間許，青泉湧出，請准自損資斧，新為掘築。至該平泉亦加修築等由，粘添那霸府各頭目等、御物城裡主等印結前來。隨准其請。該長廻等既築新泉，且修舊泉，永垂便利。隨頒賜爵位。
本年八月，始有彗星【俗叫箒星】每自黃昏迄寅初刻見於酉方。至十一月仍滅。
五年戌辰，冊封欽差正使翰林院編修齊鯤、副使工科給事中費錫章賫捧詔勅，五月十一日閩省開船，本月十七日臨國安挿。閏五月十五日，先賜誥命，進封王爵於故世子尚成，復諭祭故王尚溫、尚成。八月初一日，坐讀詔勅，封王世孫尚灝為中山王。又七宴大禮全竣。十月初五日，那霸開船，抵馬齒山灣泊。本月初九日，見有順風，彼地開洋。本月十七日歸到福州。
正使齊鯤題於瑞泉，書「活潑潑地」四字獻王。隨鐫碑建焉。
本年八月二十八日，王上因蒙封爵，詣崇元寺拜謁先王。
本年十月十七日，王上因蒙封爵，拜謁於三個寺。
本年，褒賞那霸府昂氏山田築登之親雲上、鄭氏照喜名築登之親雲上，賜譜代籍。那霸江及唐船塘漸次就淺，大船難以出入。至若牧港津亦漸就淺。今番將有封船臨國，則不可不濬清。然計其費甚及憑繁，勢難支吾。幸有那霸昂氏山田築登之親雲上永発及鄭氏照喜名築登之親雲上延儀兩人呈請損資濬浚。隨准其請。兩人濬浚完竣，又呈請修葺那霸諸公所並所有恩密橋，用石汲擊。隨准所請。此亦説架致美，洵屬出數之功。於是賞賜譜代籍。[1]
本年，賞惠泉崎村大嶺築登之親雲上母親長壽。本年，大嶺築登之親雲上母壽登百歲，洵為古罕長命。由此賞賜綿子二把並木棉布二端。不但此也，在世之間每月惠給米一斗二斘，令供日食。
本年，中城郡准建下知役。本郡頃年苦勞，諸凢知行已致逋滯。又私自負債甚及重多，至若鬻身之人數亦及過半。百姓極其疲苦，每年結案大致差池。當此之時，不可不致之料理。然將檢者一人之力，有其教示之不及。請准今般設建下知役等情，兩惣地頭具呈。隨即允焉。
本年，摩文仁郡准退下知役。本郡曾及凋殘，是以上屆子年設下知役，與各役確加商議，鼓舞百姓盡力田畝。所逋知行及租米等同年貢俱已納清。今使引疲就饒，請准今般罷退下知役等情由，兩惣地頭呈請。隨即允焉。
本年，金武郡准建下知役。本郡頃年以來極其困疲，諸地頭租米已致逋滯。又私自負債已及重多，而至賣身之人數亦不可筭。郡民前途已極。況古知屋及宜野座、並里三個村凋殘愈極，諸凢賦稅不能納辦，將有覆村之憂。當此之時，洵不得不為之料理。但把檢者一人之力已有指揮之不及。請准今般設建下知役等情，兩惣地頭呈請。隨即允焉。
本年三月二十二日，因受冊封，拜謁聖廟。
本年，喜屋武郡准設下知役。喜屋武郡傍海薄地，稼穡不利。況上屆戌年旱魃為災，丑寅兩年雹雨降下。從此以來極其窮苦，貢逋敷滯，私自負債及賣身之人數已及重多。每年結業本錢差池。當此之時，以檢者一人之力剷萬緒之煩實有所不及。乞准設建下知役等因，兩惣地頭稟明朝廷。隨即准焉。
本年七月二十八日，雷震喜屋武郡。此日，喜屋武郡喜屋武村耕作當山戶東江小舟出漁。酉刻歸濱之間細雨降下。忽然雷震，被其打死。其耳、口血湧，其身體並無一疵。
本年八月二十二日，那霸府仲島村有一乳而生三子。那霸府仲島村仁王城間妻一胎產二男一女。
本年，褒獎八重山高那與人功勞，賞賜爵位。八重山高那與人指揮得宣，百姓感服，勤農不怠，諸凢貢賦授納無滯。或他村有欠賦，則補納之。不但此也，其任平得目差役之時，其村疲苦，其勤藏筆者之時，真榮里村亦已極疲，欠貢滯賦之中，又其村與人身故，從此教示不嚴，愈以增疲。於是令該高那勤本職外，指教兩村。該村百姓厚信其教，竭力農業，未曾怠慢。且該高那着令墾開荒田及栽種諸上木，多為利益。所欠貢賦及私負債俱已償清。疲民起色，誠屬不凢之績，乞酌賜褒獎等因，在番頭目稟明朝廷。隨賞賜座敷位，以表其功。
本年，真壁郡退下知役。真壁郡因嘗已極疲，上屆丑年准建下知役，使其嚴加檢束。於是年來所欠賦稅共皆納清。且至賣身人亦已償贖。只私自借償尚存僅少。然籌為三年之欠全償之策，而今見拖疲就興之勢，乞准除去下知役等因，兩總地頭稟明朝廷。隨即准焉。
七年庚午，褒獎鳥島於志國吉等三人之功勞，須賜爵位。鳥島素無水井，常賴天水以為日用，不勝勞苦。至於去年，幸有於志國吉、那邊仲宗根、多呂國吉等三名為之察慮，掘開水井，其後用水裕足，永貽利益。請賞厥功等由，該地方頭目、與人等呈文，泊村頭取加具印結稟明朝廷。隨賞各爵位。
本年，准使御物奉行方帳主取兼治申口方筆者主取事務。申口方原附筆者六名，尚未設立主取役。故今准使御物奉行方帳主取兼治其事務。至於兩方用度，亦准令先後輪用，一齊開消。
本年，准宮古島額外加設詰醫者一人。宮古島原遣詰醫者一名，使其療治。但以一人之力，有醫治之不及。請准額外加遣一名等由，在番頭目稟明朝廷。隨即允焉。
八年辛未，三月二十一日，褒獎真和志郡牧志村前兼本親雲上、安里村島良築登之等功勞，賜各爵位。真和志郡安里、牧志兩村素少民田，皆租耕諧地仕明。幸牧志村前兼本親雲上、安里村島良築登之其外六名留心發慮，商議村人，遂請檢者、地頭代等主裁，將一千八百八十餘坪之圃，上屆丑年以來自損資斧，掘闢水田。而其所獲米穀較前更多。又將諸地九百坪圃永無重加租稅之處，與其圃主相議，新鑿水田。自時厥後所獲米穀加多。而其為利也，不特補諸貢賦，或濟恤貧人，或借備榣會。又牧志前原所有六十石餘水田及普喜下原所有五十八石餘水田，均係潦水。故雖逢少些旱魃，其水易涸，不便耕種。由是掘出泉於各處山野，開作水路，注水入田。從時厥後，全無田涸之憂，而有增獲之欣。又該前原所有六千石餘水田，原屬瘠薄，種禾不登。由是掘開長一百五十間、橫三尺、深三尺水道。而以該村東面流下膏水注入其田，變為良田，每有增獲。又該伊禮原所有百八石餘地，原屬邊江，地勢地下。當大雨時潮水滿溢，損傷稼穡。由是用石土築立江涯，長六十間、濶六尺、高四尺。從爾以來全無潮益傷稼之憂。又同村西方浮道下係海潮滿退之地，徒為擲荒田。由是築畦之外，又鑿六百餘坪池塘，以飼鯉鰡，每年銅錢二百貫文，益於村中。如此為村籌畫，永貽里等由，牧志村前兼本親雲上、安里村島良築登之等僉呈，田地奉行、大美御殿大親、惣地頭、檢者、酋長及百姓人等加具印結前來。隨賜各爵位。[1]
本年[4]四月十九日，雷震西村無系比嘉築登之家。此日雷震於西村無系比嘉築登之家，擊破梁端二尺、柱長二尺、厚二寸許。
本年八月，異星見於戌亥方，隨即御番頭轉遞下庫理當進奏。
本年十二月十一日，准遷大里驛於手田川原。大里郡驛原來以茅起蓋，今以其損壞極大故，要以瓦改蓋，為之備置。但今該驛構在南風原村東方，則不特道路不宜，而逢毒蛇害者多有之矣，甚是不堪驛藉。由是欲遷其藉，請地理師見其風水，即説今驛所構之地風水不善，而南方手田川原地理是善等語。查該手田川原最是郡中諸事得便，請准遷驛藉於該處等由，酋長呈文，檢者、地理師、兩總地頭、田地奉行等加具印結前來。隨即允焉。
本年十二月十一日，准遷大里郡湧稻國村於湧野原。大里郡湧稻國村積年苦疲，農民只有一十餘五人，逐日就衰。因請地理師見其風水。即説今村藉風水甚悪，而湧野原地理是善等語。查該湧野原不但得稼穡之便，而又有用水之便，請准遷藉於該地等由，頭目等呈文，酋長、檢者、地理師、地頭、兩總地頭、田地奉行等加具印結前來。隨即准焉。
本年十二月二十七日，褒賞美里郡嘉手苅村仲宗根築登之、伊波村登川仁屋等功勞，賜各爵位。美里郡嘉手苅、伊波兩村所有水田內出產一百六十餘石之稻，原係潦水田。故雖逢少些旱魃，其水易乾，難以就穡。每年賠納貢賦，百姓人等極其苦勞。幸嘉手苅村仲宗根築登之、伊波村登川仁屋其外一十餘人留心發慮，自損資斧，起自久我智山川原割除高一丈二尺、長二丈四尺、橫九尺之岩，鑿闢堤井。既而掘開長四百六十間、橫二間以至一間、深四尺以至三尺水道，注水入田。由是乘時藝稻，永為村中之利益甚多等由，該兩村頭目掟等呈文，酋長、檢者、兩惣地頭、田地奉行等加具印結前來。隨賜各爵位。[1]
九年壬申，准加附請地方署主取一員。請地方有督筭許多貢賦之事，勢則不可不確加檢束。今把主取一員為之督理，是以或遇外病，人少事滯，以致妨礙，請准加附署主取一員，而其勤期一年，以轉陞本役等由，御物奉行詳明。隨即准焉。
本年，[5]准加設杣山奉行一員、筆者二員、署奉行二員，併建其直座。杣山樹木邇年憔悴，今夫員少山，多則無術。可其茂長矣。請准加設奉行一員、筆者二員、署奉行二員，併建其直座等由，總山奉行渡名喜親方崇任詳明。隨如其所請，一時允准。而至其勤期，奉行准五年交代，年賜俸米八斛；筆者准依舊三年交代，給各俸米四斛。
本年，准設立渡名喜島下知役。渡名喜島原來土地褊小，難以稼穡營生，乃船涉各島買賣，以為通活。故文子百姓同事商賣，而不知上下之分。故諸役之務亦有所不至。乞准一時設立下知役等由詳明。隨即允焉。
本年，准設立摩文仁郡下知役。摩文仁郡曾緣苦疲，経蒙設下知役，因其督理之善，遂所逋貢賦俱已完納。由是上屆辰年兩總地頭稟請罷退下知役。茲查，曾私自負債暨鬻身人數尚未償贖者不為不多。因茲贖身償債之術雖経百般議謀，然該郡瘠地而多石，海邊以屬荒。諸凢東作，受傷不小。且至前年田稻生蟲，產米莫幾，歉納貢賦之時，詎意痳疹流行，以致冗費。是以賣身人數較前愈多。而又波平、石原、小渡三個村人口減少，將及覆村，不能任授土地。請分授他村，一欸屢経具呈前來。奈在他村亦疲，係一律如呈難授。今已如此，則把檢者一人之力，教示難施，見窮益添窮矣。乞准今番設立下知役等由，兩總地頭詳明。隨即准焉。
本年，准伊平屋島改移馹籍於村後北方伊世名原。伊平屋島馹客歲遇囬祿為焦土，當有改造。而今該馹籍在伊是名村內，而其隣多茅屋，常有火憂難安矣。乞准改移馹籍於村後北方伊世名原等由，酋長呈文，檢者、總地頭及大美御殿大親、高奉行等加具印結詳明。隨即准焉。
本年，准宮古島長間村移藉於喜屋慶地方。宮古島長間村曾経噯役，稟請移藉於今村。但因水土不好，而多染熱病者。由是居民漸少，難以立村。請准改移村藉於喜屋慶地方等由，百姓僉呈前來。諸役等相見該地有耕種用水之便，並非今村之可比。請求移藉於喜屋慶地方等由，在番頭目稟報。隨即准焉。
本年，准與那霸堂及美榮地兩瓦屋以瓦改蓋，並以石為壁。與那霸堂、美榮地所有兩間瓦屋，原來以茅起蓋。今准以瓦改蓋，併以石為壁。
十一年甲戌，褒獎勝連郡比嘉村前濱親雲上等功勞，賜各爵位。勝連郡南風原村因強旱天水田，雖逢小旱，貢米不敷。闔村百姓必至窮苦。由是詳請田地官。自上屆卯年以至巳年，比嘉村前濱親雲上、南風原村山城築登之、同村耕作當金城仁屋、濱崎村武本金城、其外十六人為之統主。只徃百姓遙苦之時，於赤富地原鑿開堤井，長三間餘、濶二間餘、深五尺。又於其北方因有土山，長三十間餘、橫五間、高三間許。除去地土，以疏水道。且於宇嶽原亦鑿開堤井，長十一間、濶八間餘、深二間許，水深八尺。又自此井疏鑿水溝，長二百間餘、濶三四尺許。且至上年亦鑿六塘。共內一塘長十五間、濶二間、深五尺；一塘長八間、濶二間、深一丈；一塘長五間、濶三間、深三尺餘。如此久盡心力，故米穀百三十三石三斗餘水田永不乾水。其水注入與那城郡二十石水田。且於上屆巳年地畝二千七百四坪，新鑿水。其所獲米穀共計三石三斗五升四合。扣筭原租，則二石五斗。既增出產，此為永世利益等由，酋長僉呈，檢者、兩惣地頭並與那城郡酋長、檢者、田地奉行加具印結前來。隨即賜各爵位。[1]
本年，[6]褒獎豐見城郡高安村前座安親雲上善行。豐見城郡高安村前座安親雲上六歲之時，其父任根差部掟役，為私債事，因有不法。業経蒙坐流罪該座安。只羕堂伯父之養育以為成人。深感養父之恩，凢事隨其所命，能致孝養。且夫父親在於所流之島已教製喫蘓銕之法，著立其功。由是蒙赦流罪，得以回藉。故親生父母並養父母等但孝養於一家。每日饔餐，則隨其所嗜調進。又有公私事務出行於外，必為告辭。回來於內，即致謁見。又當急務之時亦不失其行。至其棄世之後，尊敬神主，猶如生存。而能致誠。又至親族緣者交以和睦。又平良村亀大城高安村蒲戶宜保已因家貧不能營生。該座安深加憐恤，以給構屋之宅，並營事之圃。不但此也，又於貧苦者仍垂憐憫，時時發給米錢，以資食用。又貧民等無備送死之需，隨自發資，以補其需。無自己之貯，則借他家，以為賑給。其所勤公務不肯惰怠。又兩次充任地頭代役，因充指揮郡中，已見將來有益不小等由，各村掟頭目、酋長等僉呈，檢者、兩總地頭、田地奉行加具印結前來。隨即賞賜篤行可嘉四字、掛床一個、綿子三把、上布三疋。
本年，准國頭郡新設下知役。國頭郡近年就疲，舉郡百姓極其苦勞。雖経百般指揮而無其效。闔縣人民風俗頹敗，多有浪費。當此之時，洵不可不為之料理。惟將檢者、酋長之力，已有教示之不及，逐年增疲，請准今番設立下知役等由，兩總地頭具稟前來。隨即允焉。
本年，准八重山島額外加設醫者。八重山島原來詰醫者並島醫者羕辦療治。奈今無島醫在焉，惟以詰醫者一人之力，洵有醫治之不及。請准一節，加遣醫者等由，在番頭目具稟前來。隨即准焉。
十二年乙亥，褒賞渡名喜島地頭代南風原親雲上善行。渡名喜島地頭代南風原親雲上孝心甚原，父母在世時每日飲食從其所欲，而為供奉。夏冬衣服亦為優供。身出外時，必告其所行。又見父母身體之安，則無日無夜盡心調法。且因其母深患病疾，即貯藥材，使母時常服藥，能盡保養之道。迨至父年七十餘三，母年八十餘一，善盡孝養，故家僕等亦感其孝，凡事留心勤勞。該南風原從各用心而於其身價錢或一半蠲之，或一概免之。更家僕一人因其養父母年老身衰，且苦貧窮，改免其身價外，更許娶妻，使其父母安心。又該島凡物欠匱，人患病時難以調治。該南風原務貯藥材，隨病隨治。且矣法及治毒蛇害法俱已諳熟，益於島中。又上屆午年痳疹流行，闔島百姓五十七歲以下許多人數共染痳疹。此時饔飱欠乏，正在束手待斃之間，幸該南風原発出自己大米，分給各人。更航久米島買運大米，既於困窮者借之，更於極貧者給之。不但此也，至於染病瘡者，発給藥材，加以調治之法。又於疹後染痢日食不敷者，即発借大米。且聞本宗又從兄第既坐困窮，拖欠諸凡貢賦，鬻賣男子，及給銅錢令償欠項，將其男子移養於家，選配娶妻。且於家宅蘓鉄籍等，使其養父，至其後，亦使聽所典之地畝。又衷從伯母家貧身老而染病症，故移養於家。又子親戚內見有貧難者，屢次賑給物件。更兼発借財物，以備日食。不但此也，當染病、送葬、祭祀等日，亦助給米錢。又該島出砂地原處有神殿，極其圯壞。該南風原任大掟役之時，自捐資財，以為改造。且在番公署併牌座歷年久遠，將及倒覆。該南風原將自己財木、銅錢発借島中，其償還之需，教島中之人盡力於樹畜，將其所出逐漸収領。故百姓等不及裒錢。且該島所產絲子料抵，其價折米物抵二斗一升四合四尺。該南風原到久米島，習製綿之法，傳教島中之人。故歴二十年，辰年以來所產綿子如久米島折抵二斗五升，甚益於島中等由，百姓、頭目僉呈，酋長、下知役、在番地頭、田地奉行加具印結前來。隨越階陞座敷，併賜上布三疋。[1]
本年，[7]褒獎鳥島與人國吉築登之功勞。鳥島載運年貢硫磺木，將與人、佐事、船築三人為其宰領，來納本國。奈船築、佐事兩人共聞本國痘瘡流行，不肯進來。獨與人國吉一名意謂：「若將緊要貢物投納遲緩，甚屬不當。雖身染痘何足恨哉！」乃自己一人為其宰領，運來本國。果又幾日傳染痘瘡，其瘡甚兇，遂及十死一生。多方醫治，方得痊可等由，泊村頭取具詳前。隨即賞賜黃冠併白木棉布二端。
本年，准八重山藏元及在番假屋仍舊移建美嵜。八重山藏元及在番假屋曾在美嵜。但於先年海水湧騰之後遷於今地。奈其地不惟諸船裝穀不便，更係凢事不便之處。故百姓人等徒費時日。請准仍舊移籍美嵜等由，在番頭目等具稟前來。隨即准焉。
本年，准知念郡設建下知役。知念郡原屬海邊，土地瘠磽，屢遇稼穡不便，借錢益多，今及二十七萬貫餘文。況誌喜屋、缽嶺、知名三村極其困疲，所有諸凢雜物、夫役亦授郡中兼辦，故將其數分授各村備辦。各村百姓遂欠年貢，鬻身者多。若今不盡心指教，則各村一並困疲，難施興旺之術，甚係緊要之時。請准設建下知役等由，聞得大君御殿大親、總地頭等詳明。隨即允焉。
本年八月七日申初刻，雷震向克明之樓。此日向克明【名護按司朝寬】在於樓梯囑事於跟伴仲兼久仁屋之時，雷公忽落其上。兩人失氣，百藥無效，遂共身故。且擊破樓柱六本、小壁、天井、戶床及座上各處，吹起北隅軒端五尺許上之瓦。然其瓦底竹仍舊無異，不知雷公何處震落、何處纔出。
本年自十二月十日夜至十二日朝，雪雹降久米島。此日暴風猛起，極其寒冷，吹騰潮花。更兼雪雹並降，其大殆同田豆粒及大米粒，積地七八分許。兩郡不惟枯損薯蔓，更至稻苗併諸凢東作亦處處朽廢。
本年十二月初九日，雪雹降伊平屋島。此日申刻以至十二日早晨，伊平屋島暴風既起，雪雹又降。其積地五分以至二寸，所種番薯為之悉腐。
十三年丙子三月二十日，雷震美里郡。此日未刻，美里郡伊波村加那山城男子蒲戶在水溜原時，詎想雷震打死。其頭疵痕有三。
本年六月初十日，雷震渡具知洋面。此日未刻，讀谷山郡宇座村真寸、儀間、宇志、玉城，其外四名均駕小舟，裝運公糖於那霸之時，偶到渡具知洋面，遭着雷震。該儀間、玉城兩人受傷少些而不至失命。
本年四月十二日，褒嘉玉城郡地頭代仲井真親雲上等功，賜各爵位。玉城郡屋嘉郡、當山兩村，原多天水田，是以雖逢小旱，不得耕耘。地頭代仲井真親雲上、夫地頭嶺井親雲上，其外一十八名相告発慮，請田地奉行主裁，自損資財，於宇喜原、佐宇志原等處削除岩土，掘得各泉。既而鑿通水道，兩水合流。又茲築設堤井兩個，從此鑿通承溝，在其注處，復又築設堤井兩個。且自屋嘉部村以該水道鑿通承溝，使水流注。且於嘉良真原志原掘塘兩個。所以其如此用心勤勞，故注該水。已入租米三十九石餘之水田。又入富里、志堅原兩村租米一百餘石之水田。且所有稼穡之地共計四千四十五坪，原屬濕地，耕種難施。因掘為水田，其所獲米穀比前既多出益又大等由，各頭目掟等呈文，酋長、檢者、兩惣地頭、田地奉行等加具印結前來。隨即褒嘉其功，賜各爵位。[1]
本年九月二十一日，褒嘉八重山嵜山村嵜枝仁也善行，賜爵位。八重山嵜山村嵜枝仁也人是明軡，每年賦米全納不缺。又與村人交以和睦。又自歷試諸凢耕種之法，丁寧數告村人以耕種之時節，已當播種之時，躬親巡到該處，細數農法。由是諸凢產物比前加多，且於賦米之不足者給發大米。又於粟種之不敷者讓與粟種。能為村人料理，貽益如此，請賜褒獎等由，在番頭目等詳報前來。隨即嘉其善行，賜築登之位。
本年十一月一日，褒嘉玉城郡地頭代仲井真親雲上等功，賜各爵位。玉城郡玉城村加根喜利原有天水田，雖遇小旱，不得耕耘。地頭代仲井真親雲上、夫地頭嶺井親雲上，其外二十名相共発慮，請田地奉行主裁。自損資財，於該村桶川水降之處削除岩石，鑿通水道。其內築矼，長五間。自此以至嘉根喜利原水田，處處削除土山，鑿通承溝，注入水於租米三十八石餘之水田。又所有稼穡之地共計二千九百七十八坪，原屬濕地，耕種難施。因掘為水田，其所獲米穀比前加多，永益於村等由，各頭目掟等呈文，酋長、檢者、兩總地頭、田地奉行等加具印結前來。隨即褒嘉其功勞，賜各爵位。[1]
本年七月二十五日，有𠸄咭唎國船二隻漂來本國。此日，𠸄咭唎國船二隻漂來本國泊村洋面，投錠寄泊。其大船長三十六尋四尺許，兩船人數共計四百七十人。【內有女一名、黑人、國人十一名及中國人一名】隨即法司以至諸役人等直居泊村。該兩船上多載兵器，【有大砲、鉄砲、鎗、刀】且令兵役坐駕杉板巡徃各處海濱試水淺深。由是法司等官甚為驚疑，既於附近海濱及那霸、泊、久米村等處各為設開阮守，至菜者及各色物件隨求隨給。詎想該船水師大人請見官員。因是各官意謂：「若遣官員相見，則其志可見。」乃着毛廷富【普久嶺親方】權稱官員，備帶豬羊並各色菜蔬，親登入船相見。水師又請修葺船隻，並賜檣木一根。隨准所請。翌日，水師備帶禮物親來臨海寺鳴謝。其為船也，不可不搬貨修驗。故今其貨物搬在於聖現寺。更令於各處津幾亦加設闢。又該十船兩次在泊洋面揚帆開洋，或巡役各浦收泊，或收入各洋面投掟，仍舊回來泊洋面下掟等泊。該人數內一名病故，隨着擇地於聖現寺前面柗林院靠祭焉。該水師感激此厚恩，請親見國王以謝。即請云：「本國法度，或有他國船隻漂來，則所有一切事宜專由府官承辦。而其謝恩亦府官代為謄謝。且現奉皇上諭旨，內雲琉球國王除天朝冊使之外，另勿肯見他國人。又查現例，本國古來雖有中華官員漂來，只見有官附禮爾等亦宜依遵其例施行可也。」水師又云：「若不見國王親謝而囘，則難以見我王回奏。萬乞相見國王。」復又辭雲「凢國家法各有不同。琉球國法如何可以如此舉行？茲陳其由，交給印照。爾等宜以其印照奏明國王」等諸。雖再三頻辭，固執不諾。遂水師絕然不悅曰：「伹今不准見國王，則我不得已，回國之後，又應為謝禮，再遣船數隻。是真蒙心之樌見，而國家之災起，難知者也。」因於首里各處並令設開阮守，王令王子以下按司及紫巾官等合議，皆謂：「若遣一人權稱府官再見水師頻請，則可止其款見國王之飄。」王乃令向鴻基【今歸仁按司朝英，又向邦輝】權稱府官，帶領各色物件登船告辭。水師云：「若不准見王親謝，請具其由，交給印照。」隨着具其由，交給印照。翌日，水師備帶禮品來臨海寺，叩謝云：「我等數日滯留，雖擾貴國，感何可言。」乃於九月初七日請兩船一同歸國而去。所給印照記左：[1]
琉球國布政大夫向邦輝為印照事嘉慶貳拾壹年柒月貳拾伍日，有𠸄咭唎國貢船貳隻投到敝國。本職意欲原待，奈蕞爾蜃疆，產物不珍，僅送資薄物件，不勝慚愧。於捌月初貳日，遣那霸地方官上船問安。水師大人慾見國王謝。隨查規例，或有他國船隻來到敝國，本職承辦遣回，並無見王親謝。故於玖月初叄日親登寶船，再三請辭。茲欽有據，鈐國印為照。[1]
嘉慶貳拾壹年玖月初伍日[1]
十四年丁丑，准遷久志郡富久地村於佐安佐原。久志郡富久地村原來困疲，拖欠公賦，多負私債，且死者甚多，生者卻少。現今舉村人數僅存一十餘人。況因農場泉水與村隔遠，徒費民力於徃返，不能如意盡力於農業。既入逐年增疲之境。於此，百姓人等皆謂：「川田村東方有佐安佐原，不特四圍樹木，更得徃野汲水之便。且有泊舟之淃，凢事甚有便宜。」乃延請地理師視其風水，即雲地理甚好，乞准遷戶籍於佐安佐原。又該郡之人稱磽瘠之地曰富久地，是以百姓等不歡其名音之混似，乞准將富久地村改稱宮城村。至該掟役亦稱村名等由，百姓僉呈田地奉行。總地頭、檢者、酋長等加具印結，具稟朝廷。隨即允焉。
本年，褒嘉浦添郡前田村石川築登之親雲上等功勞，頒賜爵位。具志川郡百姓素不識熟製黑糖之法，甚有所不便。伏乞恩准傭募浦添郡前田村石川築登之親雲上。該郡安波茶村西原築登之親雲上、豐見城郡保榮茂村耕作當與那城築登之、該郡真玉橋村耕作當赤嶺築登之、美里郡西原村耕作當島袋築登之、該郡本村耕作當嘉手苅仁屋等精學製黑糖之法等由，具呈朝廷。隨蒙准所請。厥後石川等巡行各村留意，竭力教授各樣之秘法，又教以培養甘蔗之術。誠是貽利於後世無窮矣。伏乞賞賜，宜分之褒典等由，田地奉行下知役、檢者、酋長等具呈朝廷。隨即依階，賜各爵位。
十五年，褒嘉八重山島嵜枝村與人功勞，賞賜爵位。八重山島原來造船疎畧，不精知其式樣。嵜枝村與人因祖父以來世傳造船之法，意欲顕其效，精習其法，畫成船身大小式樣，記定尺寸之度以授總大工。且與那國島原來無有舩匠在焉。又自捐資財前赴該島，圖成六端帆以下船隻式樣，記定尺寸之度以致傳授。更躬造船一隻，以使觀習其法。從此以後，該島人自造船隻，以為航海之用，貽益於水島者不少。伏乞酌功褒賞等由，與人呈文，在番頭目加具印結，具稟朝廷。隨即賞賜勢頭座敷位。
本年，褒嘉八重山島鳩間村兼久仁也功勞，賞賜爵位。八重山島鳩間村兼久仁也為人篤實，而於鄉黨交以嫻睦。且請命於督役，指教百姓，不失農時。至墾荒地之時，發給燒酒、神酒等件，以示鼓舞。且友利嶽拜殿原來用瓦起蓋，奈因被颶風吹倒，厥後改造無礫之茅屋，不勝修整之煩，屢致夫役之擾。於此，該兼久自捐私資，用瓦起蓋長九尺、橫七尺之殿。又高那村日食匱乏，正在移米充飢之秋，百姓難以竭力於農業。該兼久給以自己所栽蘓銕。除此之外，又有不取價錢發給者，其為島中之料理者不少。伏乞酌功褒獎等由，在番頭目具稟朝廷。隨即賞賜築登之座敷位。
本年，褒嘉伊平屋島田名村伊禮築登之等功勞，頒賜爵位。伊平屋島田名村從前無有竹籍之設，屢有缺用之憂。本村伊禮築登之、泉川築登之兩人各自捐資，創開竹籍，以與村中。且原來無有煎塩之舉。該伊禮等見佐子富濱島曬塩之善場，又捐私資，築立大畦，以使曬塩。因此人各隨便，以煎日用之塩。且経過西原之山路已壞，不便徃還，拋荒許多田地。又該伊禮等申勸村人，使出幫夫，固致修理。今將拋荒之地獲耕種之利，貽益於本村不少。又遇飢荒之時，憐困窮之人，給以私錢栽蘓銕。又見有病者，急給米穀，豆醬等件。且當二號貢船漂泊之時，為之引導。且其為人也老於農業，而於百姓亦交以和睦。故使其教示村中萬事正在勵勤之際，伏乞酌察其功，頒賜爵位等由，百姓僉呈，酋長、檢者、總地頭、大美御殿大親、高奉行加具印結，具稟朝廷。隨即頒賜各黃冠位。
本年，褒嘉豐見城郡高安村金城築登之等功勞，頒賜爵位。本部郡百姓不熟識製黑糖之法，有所不便，伏乞恩准，傭募豐見城郡高安村金城築登之、外間築登之兩人學習製黑糖之法等情具呈朝廷。遂蒙准所請。厥後金城等前赴該郡，留意竭力，指教各樣之秘法。因此出產之利比前最多。貽益於郡者甚多。伏乞酌功褒賞等由，下知役、兩總地頭、田地奉行具呈朝廷。隨即頒賜各黃冠位。
十六年己卯，准申口座新設中取一人，以賜俸祿。申口座原來無有筆者、主取之設，常着帳主取兼務其職。但有力之不及。由是御物奉行、申口等官具稟，設立中取一人，賜俸六石等由。朝廷隨即允焉。
本年，褒嘉西原郡我謝村前掛福親雲上等，以賜布疋。西原郡前年稼穡不登，人民缺乏日食。但該郡我謝村前掛福親雲上、小波津村吳屋築登之親雲上竊奉上諭，發出大米，賑興各村窮民，以資食用。該掛福所出大米共計四包二斗。吳屋所出大米共計六十三包。由是賞賜掛福白木棉布二端，賞賜吳屋上布二疋。
本年六月十一日，雷震本部郡。渡具地築登之原居久米村，乃為營生，落居本部郡徤堅村濱嵜地方。此日雷震其家，該妻被其震傷而死。且其家暨神主皆被燒化。
本年六月二十五日，雷震中城郡。此日，中城郡添石村蒲戶屋宜行走大石原地方時，因陰雨降，暫隱石下。忽然雷震，被其氣打死。
十七年庚辰，褒嘉具志川郡安慶名村頭目等功，賜各爵位。具志川郡具志川、安慶名、田場三村於大田原有天水田，雖逢小旱，不得耕種。百姓共及困窮。安慶名村頭目等其外二十一人為之發慮，請田地官主裁。自損資財，自上屆巳年至翌午年，於加久知多原山籍內掘泉得水，開溝道行大田原。注入租米一百五十斛餘之田。又其溝近遭有一萬百坪之畝，自上屆午年以至去年，新墾其畝，以為水田。其出產之數比前甚多。又上屆亥年自共泉口直至其內削除岩石，共計長五十七間、濶自三間半至四尺、深自一丈至二尺，既而於其口內築建塊石，共計長十間、高五尺五寸。且於泉口十間之下架設小矼，以通徃來。又喜屋武富里、高江洲、仲嶺、兼個段、江洲六村多有天水田，雖當小旱，都就乾涸，生播種之時，百姓甚致苦勞。其開新田以來，無播種失時之憂，誠貽益於各村不小。由是頭目掟等呈文、酋長、檢者、下知役、兩惣地頭、田地奉行等加具印結，稟於朝廷。隨賞葛爵位，以表其功。[1]
本年，褒嘉八重山島真榮里村新里仁也善行，賜爵位。八重山島真榮里村新里仁也為人明幹，每年奉納貢賦毫無拖欠。至於村人交以和睦。且任札持頭之時，諸事留心加教，兼諄勸百姓盡力田畝，又因染病者二人不能備辦貢賦，自上屆辰年以至申年分給米八斛七斗五斘，完其貢賦。又上屆亥年，新墾荒土之時，將牛一疋之價米二斛給發村人，以示鼓舞。該新里為村料理如此，請酌賜褒獎等由，該島在番頭目等詳報朝廷。隨賞築登之座敷位，以表其行。[1]
本年，[8]褒嘉伊平屋島島尻村前任夫地頭西銘親雲上善行，賜爵位。伊平屋島島尻村前任夫地頭西銘親雲上自掟役至酋長、夫地頭，公務全竣，毫無悞失。而任田名掟之時，督理百姓，每事教以善道，故百姓皆服其教勵，力於農業，用心於樹畜，以完貢賦。又上屆午年，田名村造作地船之時，將米七斗五升，不加利息給借其村。厥時該島偶逢凶荒，西銘分給蘓鉄二萬五千餘觔，以賑饑餓。又島尻村人民專賴上之川，以為用水道。路遠毒蛇多，夜間不便徃來。西銘曾諳熟鑿井之法，於村近邊擇地鑿井，永為村落之便。又近來島尻村百姓困疲，有拖欠貢賦者，西銘恤之。上屆戌年以來，每年無利，借米五斛，以完其欠。除此之外，為村料理亦多。且西銘母舅家資貧乏，要賣女子，以身價米買養其女子。厥後母舅老衰，妻子病故，無人侍養。蠲免其女子，以得回養。又我謝村伊野波原有池，其側有島尻、我謝、野甫三村之田，共計九千八百餘坪。旱魃之時移入池水而為耕種。但因池壞無水，雖當小旱不得耕種。西銘視察百姓，農隙使之修整。自時厥後，不失耕田之時。又我謝村西邊有該三村之田，曾自其中央開溝行水。其濶三尺有餘。每逢大雨之時，濶免汎濫之害。又退夫地頭役以來，屢任島役未肯遑居。且其為人也，踐行善道，而與村人交以嫻睦。請酌賜褒獎等由，各村百姓、頭目掟等呈文，酋長、檢者、總地頭、大美御殿大親、高奉行等加具印結，稟於朝廷。隨賞勢頭座敷位，以表其行。
本年，賞賜首里上運天親雲上長命，頒賜品物。首里上運天親雲上行年九十九，其子孫宗族及鄉黨長者具文，稟於朝廷。隨賞其罕世之壽，賜「期頤國瑞」匾額字一張、綿子二把、島紬二端、白紬二端、銀子三十兩，以示盛典。
本年，恩免諸郡、諸島所缺貢賦。諸郡、諸島缺滯貢賦，百姓苦疲。主上聞之，深為軫念。因諭：「蠲免積年缺賦，應得蘓民。若是否蠲免乎？」議奏：「今雖公帑不敷，若百姓之苦年增一年，則日後益開公帑窘迫之基。如蒙恩免所缺貢賦，則庶乎將來皆就興旺。」王上允焉。
本年，罷總山奉行。杣山諸木已及憔悴，歴十五年，於茲寅年以來特設總山奉行，嚴示伐剪之禁，能教栽培之法。將見在日後諸木暢茂矣。是以罷退其職。
本年，罷知念郡下知役。知念郡百姓極其困疲，缺貢滯賦。上屆亥年建下知役後，凢事嚴加檢束。自時厥後，百姓勵力農業，上清所缺貢賦，下贖賣身人數。今未償者只係些小私債。然有近日償清之計，請罷下知役等由，聞得大君御殿大親、總地頭等具稟朝廷。隨即允焉。
本年五月初三日，雷震西原郡。此日，西原郡幸地村亀與那嶺田回之時，於幸地原被雷打死。其頭、兩股有疵痕。
十八年辛巳，褒嘉與那城郡前地頭代平安座村名嘉村親雲上等功勞，賜各爵位。與那城郡安勢理、饒邊兩村所有水田多賴田澤，雖逢小旱，禾稼不登，貢賦難完，居民堅苦。平安座村名嘉村親雲上曾任西掟職時，為村發慮，看定加味也原地中有泉焉。乃請田地官主裁率同人民公一十六名，各自捐資。起自上屆未年以至丑年，鑿開其泉。且掘開堤井四個，長或三間，或七間，濶或二間，或六間五合，深或六尺，或一丈二尺。從此決排羕溝，長七間五合，深二尺。即在驛道亦掘除土塊，長二間五合，深一尺八寸，架以板石以導泉水，注入附近水田。計其產米九十一石餘。至稻種田，每年水澤不裕，況遇旱歲，益就漏涸。產苗乏用。只向他村買米以供栽藝。因該村等種種出力，遂為良田。春無禾苗空乏之憂，秋有粒米狼戾之慶，永貽益於百姓。由是掟總耕作當、酋長等呈文，檢者、兩總地頭、田地奉行等加具印結，稟明朝廷。隨賜各爵位，以旌其功。
本年，褒嘉八重山竹富村大山築登之親雲上善行，頒賜爵位。八重山竹富村大山任本村世持職，請督役主裁丁寧，指揮百姓，盡力農務。至貧乏者給與粟種，應時指種，以完賦稅，永有利於村中。又有老母在家，年已九十五歲，事之至孝。於是頤目、在番等具酌賜褒賞之由稟明朝廷。隨賞賜勢頭座敷位，以示褒典。
本年，褒嘉八重山嵜枝村宮里仁屋善行，頒賜爵位。八重山嵜枝村宮里為人篤實，交鄉黨以和睦。且每年貢賦不滯。每逢村民開墾荒地，發給燒酒、耕牛、折米共三石七斗。又當播種之時，或欠稻子，或乏粟種者，送之給之，共計一石。至年貢缺額者，助借大米，共計三石。為村人料理如此。於是頭目、在番等具賜示褒賞之由，稟明朝廷。隨賞陞築登之座敷位，以示褒典。
本年，准羽地郡設建下知役。羽地郡頃年憔悴，百姓共甘怠惰，所有年貢諸賦不能照期納清。更兼習俗不善，雖有檢者一人施教之勞，實無全郡殘黎就興之效。困窮之狀，年增一年。於是兩總地頭稟明朝廷，請設建下知役。隨即允焉。
本年，准豐見城郡設建下知役。豐見城郡至於近年俱及困疲，諸凢賦稅不能如期完納。自員私債亦屬不少。鬻人數不勝屈指。百姓顛連無告，難以檢者一身之數，極萬民之疲，已有凋殘日甚之勢。於是兩總地頭稟明朝廷，請建下知役。隨即准焉。
本年，准高嶺郡設建下知役。高嶺郡近年苦疲，百姓皆甘怠惰，年貢諸賦不能照期完納。更兼風俗不美，雖加檢者一人之指揮，並無全郡就興之效。將見郡中苦疲年增一年。於是兩總地頭稟明朝廷，請設建下知役。隨即允焉。
本年八月，有異國船一隻漂來。其船漂到八重山伊原間村玉取崎洋面，船長一十四丈五尺，濶三丈五尺，深二丈五尺。船上無人，只有空箱櫃及箱木藤等件，衝礁損壞。地方官將其船及新物等件，依照國法，盡行燒化。[1]
本年，褒賜老人爵位。特下恩旨，舉內地、外島八旬以上士民，隨級賜各爵位。
本年三月十一日，有阿蘭陀船一隻漂來。其船漂入喜屋武郡洋面拋椗。有一十四人坐駕杉板、小船二隻來岸，求菜。隨行發給。即回本船。本日酉刻向巳方去。
本年六月初八日，有阿蘭陀船一隻漂來。其船漂入糸滿村洋面。有一十三人坐駕杉板、小船二隻來岸，求牛、羊、鷄、番薯等件。隨給牛一口、羊一口、鷄五隻、番薯二百斤。即回本船。至於酉刻向申酉方去。
本年，北谷郡新設石橋三座。北谷郡城橋、池城橋從來架以柗板，損壞甚早，以致人馬往還之不妨。又佐阿天川滿潮之時，行來難通。暴雨之時流水急猛，繫人馬蓋亦多矣。此三處最宜築設石矼，然不能以全郡之財備三橋之費。茲有新家譜泊村知念築登之親雲上、汀志良次村安次嶺築登之親雲上、渡地村照屋築登之親雲上母、內金城村新垣築登之親雲上母、西村比嘉築登之親雲上母等五名，稟明朝廷，各自捐資，以備架矼之需。隨即允焉。令向氏奧濱親雲上朝常、武氏長嶺親雲上崇宜二員充其督官，築石橋。[1]
本年，新建釀製槺實、桐實公署。槺實、桐實原來在蠟立主取之家為釀。今次新設公署一所於真和志村【即在玉陵之地】釀槺實、桐實，製鬢附蠟燭。【屬官照舊】
十九年壬午，褒嘉與那城郡前地頭代平安座村名嘉村親雲上等功勞，賜各爵位。與那城郡西原村所有水田多賴天澤，雖逢小旱，禾稻不登，貢賦不敷。百姓共及困窮。平安座村名嘉村親雲上曾任地頭代職時，深察此川原有泉源，乃請田地官主裁，率同人氏一十九名，各自捐資。上屆寅年以來，鑿開堤井一個，長十間、濶八間、深八尺。更鑿通承溝，長九十間、深三尺五寸。又於名加元喜原鑿通溝，長二十三間、深五尺。又新掘水田二千一百九十七坪，導該泉水注入產米一百六十石餘之田。又所有播種之田注水易乾，稻苗失重，每歲該買他村，以備急用，其來已久。因該村等注入其水，變成良田。至於稻苗亦為優藝，永貽利益於百姓。於是頭目掟等呈文，酋長、檢者、下知役、兩總地頭、田地奉行等加具印結，稟於朝廷。隨賞各爵位，以表其功。[1]
本年，褒嘉與那城郡惣耕作當平安坐村池味親雲上等功勞，賜各爵位。與那城郡平安坐村所有水田多賴田澤，雖逢小旱，禾稻不登，貢賦不敷。百姓共及困窮。惣耕作當平安座村池味親雲上及前夫地頭同村饒邊築登之二人，請田地官主裁，率同人氏二十名，各自損資。上屆卯年以來，鑿開堤井六個，計長自三間五合至十一間五合、濶自二間五合至十間五合、深自六尺至一丈四尺。又新掘水田一千八百八十七坪，導該泉水注入租米一百四十石餘之田方，變成良田。稻苗亦為優藝，永貽利益於百姓。於是頭目掟等呈文，酋長、檢者、下知役、兩總地頭、田地奉行等加具印結，稟於朝廷。隨賞各爵位，以表其功。[1]
本年，[9]准勝連郡新建下知役。勝連郡近年困疲，兩總地頭稟請設建下知役。隨即允焉。
本年，准與那城郡再建下知役。與那城郡曾経建下知役督理百姓。因其引疲就興，已為罷退。至於近年仍就凋殘，兩總地頭稟請建下知役。隨即允焉。
本年，准真壁郡再建下知役。真壁郡曾経建下知役督理百姓。因其就興旺，已為罷退。至於近年仍及困疲，兩總地頭稟請建下知役。隨即允焉。
本年，准大宜味郡再建下知役。大宜味郡曾経建下知役督理百姓。因其引疲就興，既為罷退。至於近年仍及困疲，兩總地頭稟請建下知役。隨即允焉。
本年八月二十六日，有阿蘭陀船一隻漂來。其船長十二丈，濶二丈七尺，通船人數共計四十人，【內有黑人三名】漂來真壁郡名城洋面。其船有損破處自行修理。且據其請求，即給柗木二根修葺其桅。更自飄來日至開洋日，給與羊、鷄、番薯、菜蔬、用水等件。至於九月二十一日，該地開駕，向巳午方去。
二十年癸未，褒嘉真和志郡前地頭代國場村宮里親雲上等功勞，賜各爵位。真和志郡國場村所有水田多賴天澤，雖逢小旱，総是涸裂，藝禾失時。上屆丑年，前地頭代國場村宮里親雲上、夫地頭平安山親雲上、本村嘉敷築登之等三人，請田地官主裁，率同人氏一十九名，自捐資財，於江真甘原鑿開堤井兩個，一個深六尺、濶六尺，一個深七尺、濶六尺。疏通水道兩條，一條長七間半、濶一間、深四尺，一條長八間、濶一間、深四尺。又於津良真多原鑿開堤井一個，深六尺、濶八尺。又於前田原鑿開堤井一個，深六尺、濶七尺。疏通水道一條，長五間、濶一間、深四尺，引導泉水注入六十四石餘之水田。其所獲之利毫不失望。又所有稼穡之地共計九千五百一十九坪，原屬濕地，不得耕種。新墾其地，以為水田。其所獲米穀共計七十九石二斗九升一合六勺七寸起，扣除東租，已多產米六十二石一斗六升四合六勺七寸起，永貽益於百姓。於是頭目掟等呈文，酋長、檢者、兩惣地頭、田地奉行等加具印結，稟於朝廷。隨賞各爵位，以表其功。[1]
本年，褒嘉玉城郡前地頭代富名腰村仲榮真親雲上等功勞，賜各爵位。玉城郡富名腰村大田原、佐宇次原、川田原有稼穡之地，共計八千四百八坪，原屬濕地，稼穡不登。上屆卯年，前地頭代富名腰村仲榮真親雲上、前夫地頭糸數村知念親雲上、富名腰村糸數築登之親雲上等三人，請田地官主裁，率同人氏一十九名，自損資財，新墾其地，以為水田。其所獲米穀共計七十石六升六合六勺六才起，扣除原租，已多產米六十四石一斗一升一合起。且其新田內三千一百九十二坪無有水源，亦鑿開堤井一個，長十五間、濶三間半、深六尺。從時厥後，雖逢旱魃，汲入其水于田中，永貽益於百姓。於是，頭目掟等呈文，酋長、檢者、兩惣地頭、田地奉行等加具印結，稟於朝廷。隨賞各爵位，以表其功。[1]
本年，褒嘉玉城郡前地頭代富名腰村仲榮真親雲上等功勞，賜各爵位。玉城郡糸數村大田原、佐宇次原、川田原、長田原、億志原有稼穡之地，共計八千五百八十三坪，原屬濕地，稼穡不登。上屆辰年，前地頭代富名腰村仲榮真親雲上、前夫地頭糸數村知念親雲上、屋嘉部村玉那霸築登之親雲上等三人，請田地官主裁，率同人氏十九名，自損資財，新墾其地，以為水田。其所獲之利共計七十一石五斗二升五合起，扣除原租，已多產米六十五石四斗四升五合三勺七才起。且其新田內五千六百八十坪無有水源，亦鑿開堤井一個，長十間、濶三間半、深六尺。從時厥後，雖逢旱魃，汲入其水于田中，永貽益於百姓。於是，頭目掟等呈文，酋長、檢者、兩惣地頭、田地奉行等加具印結，稟於朝廷。隨賞各爵位，以表其功。[1]
二十一年甲申，三月十二日，雷震鳥小堀村。此夜雷震次良與那波家，擊破柱二根。
本年三月十二夜，雷震西原郡。此夜震津嘉山村前夫地頭仲里親雲上水田，損壞禾稼縱橫方三間。
本年，准今歸仁郡設建下知役。今歸仁郡近年以來人民困疲，兩總地頭稟明朝廷，請建下知役。隨即允焉。
本年，慶良間兩郡設建下知役。慶良間兩郡近年以來人民困疲，兩總地頭稟明朝廷，請建下知役一人。隨即允焉。[10]
本年，佐敷郡地崩。此年自五月二十八日至六月朔日，大雨津波古村西方所有比良原采地、民地以及山藪大有崩隋。共計長六百間、濶一百五十間許。逐漸波移，逼迫村邊。村人驚忙，毀除人家六個，方得免傷命之憂。然有一墓損壞。該崩隋地方，在昔収得租米一百餘包，於今不得耕耘。[10]
本年，雩。此年六月以來旱魃施威，經久不易。是以王傳旨，自八月二十五日至二十七日，於王城御久缽前並各嶽禱告，訖，親方率同官僚共計三七人拜。且在前之御殿禱雨。又於聞得大君御殿御火缽前禱告，訖，親方率同官僚共計三七人拜。又於三平等神宮禱告，訖，親方率同官僚共計一七人禱雨。又令禪家，於圓覺寺念大盤苦經禱雨。又令聖家，於護國寺禱雨。又令久米村大夫，率同官僚各共一七人，於龍王殿、天尊廟三日齊宿禱雨。【初日與終日，三司司官一員、申口一員、座敷一員、當一員、勢頭一員、里之子一員、築登之一員，一共七員，前至龍王殿與久米、那霸衆官一同行禮。】又，禱雨初兩日，將久米、那霸官各一員及衆官分為二隊。其一隊，則以親方率同官僚，請龍王駕、唐榮龍舟，前至豐見城禱雨；一隊，則三司官率同衆官，前至天尊廟禱雨。又泊村並祝部諸郡三日禱雨。【應戴紫冠者，改戴黃冠；紅冠者除冠，只著朝衣。禱雨之際，都鄙禁止屠案。】[1]
二十二年乙酉，大饑。此年風旱相仍，饑饉荐臻。人民多及饑餓，雖發倉賑救，尚有餓死者共計三千三百五十八名。
本年八月十四日，暴風大作，具志川、美里、勝連三郡海水泛濫。此日暴風大作，人民損命者共三十名，吹倒房屋一萬六千五百四十有二，倉廩一千四十有五，損碎船隻大小百十有六。且接貢護送三船磨斷椗縤，走上御物城邊。接貢船覆倒，護送船處處損傷。又各處衙署、神官、拜殿、寺院、田圃、稼穡、川面路條多被損壞。又具志川郡上江洌村下海水泛濫，人民溺斃五十二名，洗蕩房屋十有八。美里郡泡瀨地方海水泛濫，人民溺斃十有二名。勝連郡南原村海水泛濫，人民溺斃二名。共計六十六名。[1]
本年九月初七日，褒嘉八重山竹富村大山築登之親雲上母加伊志長命。大山母加伊志年登九十有九歲，該山頭目、在番等詳報朝廷。隨賞其罕世之壽，賜黃冠妻之稱呼，並賜綿子二把，以示盛典。
本年九月初七日，褒嘉八重山嵜山村真謝仁屋善行。真謝為人忠厚，上完年貢，不敢遲滯；下與村人交以和睦。上屆辰巳兩年，屢遇旱霖，番薯結實稀少，村人日食不饒。真謝於乏食者發給大米二石，於欠稻種者送給稻種一石二斗五升，於欠賦者給與大米。多有益於村人。於是頭目、在番等詳報朝廷。隨賞築登之座敷。
本年十月初六日，褒嘉兼城郡座波村大城築登之親雲上等功勞。兼城郡座波村佐波間榮原那和多原、川田村比良間志原、古島原所有地畝共計一萬九千七百二十坪，素屬潦地，不得隨時播種。上屆子年，座波村大城築登之親雲上、大城築登之親雲上、照屋村大城築登之親雲上、金城築登之親雲上、金城築登之親雲上等，其外二十人為之起見，請田地官主裁，自捐資等，改開水田。自時厥後，所獲產物數倍於昔，永有益於土民。於是頭目掟等呈文，酋長、檢者、兩總地頭、田地奉行等加具印結，稟明朝廷。隨賞各爵位。
本年十月二十一夜彗星。此彗星見卯辰間，御番頭遞下庫理當轉奏。
二十三年丙戌，褒嘉具志川郡川崎村池原築登之等功勞，賜各爵位。具志川郡宇堅村伊知與久原所有白洲，導水開田，則產利不小。由是川崎村池原築登之、天願築登之等十五名，於上屆辰年，請田地官主裁，自損資財，開墾水田三千六百九十七坪，計產米一十一石七斗五升。於天願川原，將大石築堤井，長一十三間五合、廣五尺、深一丈三尺，從井至田，除土削石，開疏水道，長三百九十三間五合、深或一丈三尺或三尺內。削除大岩，長九間、深一丈八尺，永為百姓之利益，其獲利較例雖少，損資甚多。於是頭目掟呈文，酋長、檢者、兩惣地頭、田地奉行加具印結，稟明朝廷。隨賜各爵位。[1]
本年，[11]霖雨暴風。本年自六月中旬霖雨頻降，忝豆悉被泥爛。又七月十九日暴風猛起，東作刮壞，船楫多碎，路修坍圯，礄樑崩壞。至九月八九等日亦暴風頻起，東作悉被刮壞。
本年九月十四日，國頭郡大雨。此日國頭郡遭近來未有之大雨，山林橫流於宇良、伊地、與那位、手遣、野喜、宇嘉、安波七村地，內衝壞水田一萬四千五百二十一坪、旱田二千二百七十二坪。又貯藏一軒、沿川豬柵一帶被水洗蕩。
本年，褒嘉八重山竹富村大山仁屋善行，賞賜爵位。八重山竹富村大山仁屋為人篤實，內齊其家以善，外交村人以睦。每年賦米照顧完納。又於子年購買三端帆船，一隻給發本村。又前年遇霖雨、旱魃，有乏日食者給發大米二石五斗，以及神酒。又有乏粟種者，給發粟種一石五斗。又借補官項料米五斗五斘，種種施惠村人。於是在番頭目稟明朝廷。隨賞築登之銜。
本年，褒嘉八重山黑島村平得仁屋善行，賞賜爵位。八重山黑島村平得仁屋為人篤實，交村人以和睦。每年賦米照顧完納。又熟識農業，屢徃村人田畝，指教農務。農北之時，則給燒酒、神酒。又有賦米欠顧者，皆給發大米一十二石五斗。歷歷如惠村人。於是在番頭目稟明朝廷。隨賞築登之銜。
本年，褒嘉大里郡目取真村屋良築登之等功勞，賜各爵位。大里郡目取真村屬地真武知屋原、高安傍志原、久和利原、田登佐計原、伊久多原、龜甲原、平川松尾原、味知興真志原所有旱田素屬濕地，力作難施。上屆午年，目取真村屋良築登之、大城築登等九名，請田地官主裁，自損資斧，改開水田。所產大米，浮於徃日三十三石六斗三升三合三勺三才，永開百姓之利。於是頭目掟呈文，酋長、檢者、兩惣地頭、田地奉行加具印結，稟明朝廷。隨賜各爵位。[1]
本年，褒嘉豐見城郡嘉敷村比嘉築登之等功勞，賜各爵位。豐見城郡嘉敷村地內加加才原、味佐志保原、那加免稻原、川多原、得加伊原所有旱田一萬一百六十三坪素屬濕地，力作難施。上屆卯年，嘉敷村比嘉築登之、稻嶺村大城築登之等二十二名，請田地官主裁，自損資斧，改開水田。所產大米八十四石七斗一升六合六勺六才，浮於舊租七十六石六斗九升八合五勺，永為百姓之利。於是頭目掟呈文，酋長、檢者、下知役、兩惣地頭、田地奉行加具印結，稟明朝廷。隨賜各爵位。[1]
本年，設建御近習頭。此年，舉毛世瑛·富川親方盛長充為御近習頭，賜役知三十石。[1]
本年，准美里郡設建下知役。美里郡近年困疲，至於土俗亦就頹敗。由是兩總地頭稟明朝廷，請建下知役。隨即允焉。
二十四年，褒嘉八重山桴海村嵜原仁屋善行，賜爵位。嵜原仁屋善治家業，且於村民欠賦者給發大米三石餘。更自上屆申年至去年稻粟欠種者給發稻種、粟種共計二石餘。且於築圍田畝時發出大米四石頭餘充補其費。凢事為村料理。由是賞賜築登之座敷，以表其行。
本年大饑。此年饑饉荐臻，士民及饑。正在發米賑濟之際。至於乞人饑者甚多。由是在御藏敷屋煮粥濟救。自二月十八日起至五月十日止。
本年四月二十三日，有𠸄咭唎國海船一隻漂來。其船上人口共計一百名，內有黑人一名，駛來那霸洋面灣泊。自來日至回日，據其稟請，或酌給牛羊豚，或酌給各物件。至於五月初二日開洋。
本年，罷渡名喜島下知役。渡名喜島風俗頹敗，向年設建下知役，尚未見施令之善。上屆寅年，撰舉鐸允泰·慶田築登之親雲上喜本為下知役。其蒞位後善行指揮。且法借銅錢，製造船隻。更於不毛開地，栽植蘓銕以備凶荒，栽植桑木以飼蠶子。又去年二月皰瘡時行，亦分給大米五石。且買購藥材，給發患兇瘡者，以得活命。凢事為島料理，現今拖疲就旺，風俗亦就善美。由是在番地頭吏役稟明朝廷，請罷下知役。隨即允焉。
本年，准真和志郡設建下知役。真和志郡近年困疲，至於風俗亦就頹靡。由是總地頭、大美御殿大親稟明朝廷，請准下知役。隨即允焉。
本年，准西原郡設建下知役。西原郡近年困疲，至於風俗亦就頹靡。由是總地頭、大美御殿大親稟明朝廷，請准下知役。隨即允焉。
本年，准具志頭郡設建下知役。具志頭郡近年困疲。由是總地頭、汀間御殿大親稟明朝廷，請准下知役。隨即允焉。
本年，改作孔子廟。此年將杉木依照舊式，以行改作。
本年，褒嘉當藏村賴大恩·津嘉山築登之親雲上珍隆等善行，賜各家譜。本國自去年秋至本年春饑饉荐臻，饑者甚多。因此發倉賑饑。公家用度實在不敷之際，幸有當藏村賴大恩·津嘉山築登之親雲上珍隆、泉崎村延承壽·城間築登之親雲上恆惠母、當藏村宮城築登之親雲上、泉崎村島袋築登之親雲上母四名，將銅錢八萬五千貫文奉借於官。由是賞津嘉山、城間母二名，賜譜代籍；賞宮城、島袋母二名，賜新家譜，以表其行。[1]
本年，褒嘉具志頭郡玻名城村新垣築登之親雲上等功，賜各爵位。具志頭郡玻名城村所有地畝八千七百五十八坪原屬濕地。該村新垣築登之親雲上同人民十九名，各自損資，新開水田，所獲產米七十二石九斗餘起，扣除原產，已加六十一石斗餘起。又有八十五石餘之水田原賴天澤，每逢小旱，田水乾涸。亦自世掃川決開水道，且鑿設堤井三個，永為村落之益。由是賞賜各爵位，以表其功。[1]
本年，褒嘉玉城郡前川村仲村渠築登之等功，賜各爵位。玉城郡前川、糸數、富名腰三村地內，有產米一百三十五石餘之水田，原賴天澤，每逢小旱，田水乾涸。前川村仲村渠築登之同人民十九名，各自損資，於山原鑿開源泉，通水道於川田原。又所有地畝七千九百五十二坪原屬濕地，亦新掘水田，所獲產米六十六石二斗餘起，扣除原產，已加五十五石斗餘起。且鑿設堤井兩個，注入其水於新舊之田，永貽村中之益。由是賞賜各爵位，以表其功。[1]
本年，褒嘉勝連郡南風原村島袋築登之等功，賜各爵位。勝連郡南風原、濱崎兩村所有地畝原屬濕地。南風原村島袋築登之同人民十六名各自損資，新開水田共計九千七百九十四坪，所獲產米三十二石八斗餘起，扣除原產，已加二十四石二斗餘起。又有產米七十八石之水田，原賴天澤，每逢旱魃，不得栽稻。亦用石築設堤井兩個，且決承溝兩條，注入水於其田，永為百姓之益。由是賞賜各爵位，以表其功。[1]
本年，褒嘉向廷器·屋良里之子親雲上朝秀善行，賜中布。本國自上屆申秋至酉年饑饉接踵，將奉借銅錢之由檄飭國中。幸有向廷器·屋良里之子親雲上朝秀，得銅錢千貫文奉借於官。由是賞賜中布二端，以表其行。
二十五年戊子，褒嘉八重山崎山村平良仁屋善行，賜爵位。平良為人善治家業，上屆辰巳兩年屢遇旱霖，稼穡不登。於乏日食者分給大米二石，於欠稻種者分給稻種一石餘。又自上屆辰年以至酉年，於欠賦者補與大米三石餘。又該村修葺豬垣之時，給與耕牛一疋之價米，多貽益於村中。於是賞賜築登之位，以表其行。
本年，褒嘉八重山南風見村宮良仁屋善行，賜爵位。宮良為人善治家業，素知土地厚薄，將農業之法細教村人，方曉得栽稻蒔種時候。又村人耕農之時，送給燒酒、神酒之價米。且於欠賦者發給米粟七石餘，多貽益於村中。於是賞賜築登之位，以表其行。[1]
本年四月初二日，雷震兼城郡。此日雷震阿波根村仲之平田家，少破房屋，無害人類。
本年，改賜平等所大屋子主取俸祿。平等所大屋子主取俸祿原在其公項動給。起自今年，在於周課改賜。
本年，遣孟開基指揮姑米島。姑米島兩郡近年困疲，土俗頹敗。由是遣孟開基·西平親方宗紀以行指揮。
本年，添設御近習足筆者三名。御近習寄筆者原期六名，所有公務實難辦理。由是添設該足筆者三名。[1]
本年，添設御近習三名、相附三名。此年世子尚育攝位，由是添設御近習五名、相附三名，奉辦使令。[1]
本年，添設寄御右筆三名。御右筆為職世，公務繁多，暫時添設寄御右筆三名，賜各一口之稟餼。[1]
本年，首里、那霸各村添設中取。此年通國行檢。為檢束諸凢事情事，現充總橫目中取外，暫時於首里、那霸各村添設中取。
本年，那霸港有鯖害人。此年自六月間，於那霸港有鯖害人，使失性命。由是雖着令釣捕，尚未得捕，屢有害人之憂。
本年，添設中城御殿大親本筆者一名。中城御殿大親筆者從前設建本役一名、使役一名，其為職也公務冗繁，無力可辦。由是添設本役一名。[1]
二十六年，准宜野灣郡建下知役。宜野灣郡近年困疲。由是總地頭稟明朝廷，請建下知役。隨即允焉。
本年，准知念郡再建下知役。知念郡向年設建下知役，漸次就興。稟請罷退。頃年缺貢滯賦，習俗亦頹，將來增疲也必矣。由是總地頭、聞得大君御殿大親稟明朝廷，請再建下知役。隨即允焉。
本年，准大里郡建下知役。大里郡近年困疲，習俗亦頹。由是總地頭稟明朝廷，請建下知役。隨即允焉。
本年，褒嘉宇允俊·大灣親雲上政意等善行，賜各中布。本國自上屆申年至亥年兇荒接踵，將發出米錢恤救飢人之由檄飭國中。幸有宇允後·大灣親雲上政意發出銅錢九千七百五十貫文餘救賑飢人。由是賞賜中布三端。又有楊樹基·真榮城親雲上嘉庸、宇增光·仲濱子政隆、宇霖逢·仲村子政安發出銅錢，以救飢人。其數自千四十貫文至三千四十貫文止。由是賞賜各中布二端，以表其行。
本年，褒嘉馮維則·缽嶺親雲上清就善行，賜中布。本國自上屆申年至亥年兇荒接踵，將發出米錢惠給物件。且無利減利，以行發借之由檄飭國中。幸有馮維則·缽嶺親雲上清就采地租米分年寬年漸次収納。且發出銅錢千五百三十貫文，救賑窮民。由是賞賜中布二端，以表其行。
本年，褒嘉遜日光·宮城築登之親雲上調筆善行，賜爵位。遜日光·宮城築登之親雲上調筆寄居大宜見郡根謝銘村。此時遇着飢荒，且皰瘡時行。該宮城不加利息發借大米一石餘起。且將大米七十五石低價致賣，以為郡中之益。又將銅錢四千貫文奉借於官。由是賞賜勢頭座敷位，以表其行。
本年，褒嘉羽地郡前地頭代我部祖河村川上親雲上等善行，賜各中布。本國自上屆申年至亥年兇荒接踵，將奉借銅錢之由檄飭國中。幸有羽地郡前地頭代我部祖河村川上親雲上、名護郡前地頭代宇茂佐村東江親雲上、夫地頭大兼久親雲上，將銅錢各五千貫文奉借公家。由是賜各中布三端。又有大宜味郡前地頭代塩屋村山川親雲上、羽地郡前夫地頭仲尾親雲上、前夫地頭吳我村我部祖河親雲上、伊江島前地頭代川平村西江親雲上、前地頭代東江村西江親雲上、夫地頭並里親雲上、恩納郡富着村金城築登之親雲上、與那霸堂村玉城築登之親雲上、名護郡數久田村玉城築登之親雲上、宇茂佐村山入端築登之親雲上、恩納郡首村島袋築登之、羽地郡吳我村石嶺築登之、伊江島前夫地頭西江村並里築登之、南風掟名嘉元仁屋、具志頭郡首村仲間仁屋、羽地郡川上村松真喜屋奉借銅錢，其數自千貫文至四千貫文止。由是賞賜各中布二端，以表其功。
本年，褒嘉粟國島八重村與那城築登之等善行，賜各中布。粟國島自上屆申年至亥年兇荒接踵，百姓等在日食繼難之秋。兼以皰瘡時行，窮益添窮，已及飢餓。由是着令該島八重村與那城築登之等九名救賑窮民。該郡城等遵令，給錢以活殘生。其數自千貫文至千八百九十貫文止。由是賞賜各中布二端，以表其行。
本年，褒嘉知念郡外間村內間築登之親雲上等功，賜中布、爵位。本國上屆申年以來飢荒荐臻。上屆戌九月要運米穀，遣飛舟於琉館。該舟返棹緩遲，食需失望，仍復上屆亥二月飛遣知念郡外間村內間築登之親雲上、久高村西銘築登之等八名。該內間等載運米穀，全得回來。由是，賞外間，賜中布二端。賞西銘等八名，賜爵位，以表其功。
本年，減省唐榮人氏之俸祿，以定五百石。唐榮人氏年增一年，賜俸祿已及五千石餘，夫既如此，原來貢賦有制，國課已窮，依舊頒賜，則無財可繼。自今以來，所賜闔鄉人丁及吏役人等之俸祿，一切減定五百石。[1]
本年，制國學奉行所勤年期。國學奉行所勤年數，昔日期於二年起。自今年，改期一年。[1]
本年，褒嘉東風平郡宜壽次村大城築登之等功，賜各爵位。東風平郡宜壽次村所有地畝一萬二千四百一坪原屬濕地。該村大城築登之同人民二十四名，各自損資，新掘水田，所獲產米一百二十四石餘起，除原產，已加一百五石二斗餘起。且決開承溝三條，並架矼六個，使村落膏水注入附近苗田及新掘水田，永為村中之益。由是賞賜各爵位，以表其功。[1]
本年，鳥島有硫磺燃煙。鳥島所有硫磺地長二合、廣一合五勺許。自十一月初六日夜至初八日，硫磺燃生，晝夜無絕。於初九日漸次清止。又二十一日再燃生，至草木之葉盡致燒枯。[1]
二十七年庚寅，那霸港有鯖害人。此年三月二十日，馬齒山座間味郡首村蒲戶金城在那霸港被鯖咬左腿，即刻身故。
本年六月二十日夜，有天光。此夜戌時，自申酉開過寅卯間，後有聲音。下庫理當奏聞。
本年十一月二十日夜，彗星見卯辰間。御番頭遞給下庫理當轉奏。
本年，褒嘉與那城郡平安座村饒邊親雲上等功，賜各爵位。與那城郡伊計村隔海小島別無泉水，只賴伊武那川泉以為汲用。至其岩路崎嶇難步，常致汲運之勞。上屆酉年，暴風大起，岩石崩落，不得徃汲。遠航宮城村武志地方汲運濟困。前夫地頭平安座村饒邊親雲上率同人民四名，各自損資，剷除崩落之石，令橫流為一流。築修川口，架以樋兩個。至崎嶇岩路，築石作砌，得汲運之便，永貽溢於村中。由是賞饒邊，越級賜座敷位；賞四名，賜爵位，以表其功。[1]
本年，褒嘉讀谷山郡渡具知村池原築登之等功，賜各爵位。讀谷山郡座喜味村伊幾我當原所有旱田流水所聚，素任拋荒。渡具知村池原築登之同人民二十七名，各自損資，新掘水田六千四百三坪餘，開通水道，導入上地村前原及多伊武嶽泉水，既成良田。至四方旱田，雖過霖時，毫無水瀦。所獲產物扣除原租，已加襍穀一十九石三斗餘起。且掟田、前田兩原所有水田，每年雖播稻種，而源水不多，遇有旱魃，播種失時。又於慶佐間川鑿開堤井一個，且改開水道，注入村落膏水，永為村中之益。由是賞賜各爵位，以表其功。[1]
本年，褒嘉西原郡前地頭代小波津村掛福親雲上等功，賜中布、爵位。西原郡幸地村所有旱田一萬七千五百九十坪，原屬濕地，不得隨時耕種。前地頭代小波津村掛福親雲上、翁長村與那城築登之親雲上、首里大屋子外間築登之、幸地掟大城仁屋，同人民三十一名各自損資，新掘水田。所獲產米共一百七十五石九斗餘，扣除原產，已加一百五十三石六斗餘起。且村前所有荒場原屬濕地，黑糖所得比他已少。又決開水溝四個，其下鑿開堤井，自四個承溝注入村落膏水，永為百姓照料。由是賞掛福等，賜中布各二端；賞三十一名，賜爵位，以表其功。[1]
本年，褒嘉勝連郡前夫地頭比嘉村濱崎築登之等功，賜各爵位。勝連郡比嘉村所有水田專賴天澤，每逢小旱，田水易涸。前夫地頭比嘉村濱崎築登之、玉城築登之、知念築登之，率同人民二十名，各自損資，於大川原泉決通承溝，其下鑿掘堤井，注入水於附近之田。且新掘水田二百坪餘，永貽益於百姓。由是賞賜各爵位，以表其功。[1]
本年，褒嘉具志川郡首村天願築登之等功，賜各爵位。具志川郡首村所有水田專賴天澤，每逢小旱，拖欠貢賦。首村天願築登之同人民十六名，各自損資，四方築石，掘開堤井，注入於該田。且新掘水田二千九百九十坪餘，所獲產米一十五石九斗餘起，扣除原產，已加一十五石六斗餘起，永貽益於百姓。由是賞賜各爵位，以表其功。[1]
本年，褒嘉八重山島平久保存宮良仁屋善行，以賜爵位。宮良為人，交村人以和睦。上屆酉年，該村設作豬垣之時，送給一口之價米，並給燒酒、神酒。至於舊年大修豬垣之時，又送給燒酒、神酒，並給大米七斗餘、牛一口之價米。且於拖欠貢賦者，發給大米三石餘。且上屆戌年永逢旱魃，栽藍失時。至於多年難備染皂、公布、藍靛。又發給乾藍靛二十斤、藍靛玉二十五斤、各價米。上屆亥年，小麥不登，無有種貯，播種失時，又買給其種。且於貧乏者給耕牛一口，不資價米。且小浦道路人馬難通，自僱老少男丁二百九十二人，送給大米一石五斗，並給牛一口之價米、燒酒、神酒，開修南登、西登之路，方得人馬徃還之便。多方為村照料。由是賞賜築登之座敷位，以表其行。[1]
二十八年辛卯七月十三日，日色帶青。此日自酉刻至昏，日色帶青，並無光輝。由是，下庫理當奏聞。
本年七月十三日夜，月色無光。此夜自戌刻至子刻，月色無光。由是，御番頭遞給下庫理當轉奏。
本年二月二十八日，雷震高阿佐那旗竿之下。此時打割旗竿，計自其及七尺，其末盡碎。且震起鋪石兩個，並碎落蓋羽瓦三枚。
本年，褒嘉本部郡前地頭代瀨底村健堅親雲上善行，賜爵位、掛床、字、布疋。本部郡前地頭代瀨底村健堅親雲上善事父母，朝夕盡孝順之道。至於死後亦盡如在之誠，舉行祭禮。且交村人以和睦。至於貧者惠給物件。且或無利息，或減利息，以借銅錢。又瀨底二仲洋面，洵係風波猛起處，所諸船灣泊，或有急難，或有打壞。該健堅曾祖父徤堅親雲上自費資等，預備索錠等件。逢有諸船危難即發之救之。至於該徤堅亦羕繼其志，如前准備。屢救諸船急難。又上屆丑年春運送船返棹之時衝礁損壞。該徤堅即赴該處，為之料理。又瀨底、石嘉波兩村無有水田，米穀欠用。曾有痳疹皰瘡時行，屢給米錢，以資療治。又上屆戌年饑饉荐臻，救饑乏米。凢貯有米錢者，宣奉借公家等因行檄國中。該徤堅以銅錢六百貫文奉借公家。又瀨底村生民憔悴，各懈怠氣力，不勉農業。該徤堅細行商議，善施指揮。村民勵勤農業，所獲稼穡比前已多，貽益於百姓。由是詳明朝廷。隨賜座敷位，及善行家風四字、掛床一張、上布三端，以表其行。
本年，褒嘉姑米島夫地頭宇根親雲上功勞，賜爵位。姑米島兩郡百姓漸疲，土俗亦頹。上屆子年特遣孟開基·西平親方善施指揮。時因地頭代宇江城親雲上有不法之行，着令夫地頭宇根親雲上署任其職。該宇根隨令善盡指揮。又兩郡所貢公布，前此胥役妻子僅助紡力無織功。該宇根多方指揮，自去夏始織公布。至於其布，昔在藏元洗摺，又令在各村洗摺，貽益於百姓。又因地頭代宇江城親雲上復缺舉人接頂，該宇根自願退伍，若夫如此，則必致妨於郡務。由是孟開基·西平親方稟明朝廷，請以該宇根幫勤其職。隨准所請，並賜勢頭座敷位，以表其功。
本年，褒嘉姑米島仲里郡阿嘉掟富村仁屋等功勞，賜爵位、布疋。姑米島仲里郡阿嘉村積年困疲，阿嘉掟富村仁屋為之指揮，不肯怠懈。此時，比嘉仁屋亦為阿嘉目差，協同富村共盡指揮，將積年所欠貢米及春秋所貢綿子徹底清楚。至於公布，逐速織調，男女得暇，以故年增一年，墾畝耕種，日食足用。又仲里、具志川兩郡蠢然愚民多不定夫婦之親。且阿嘉村多有鰥男寡女。該兩人逐細誘曉，無論本村他村，相定夫婦之親。日後必有人生繁昌。由是，孟開基·西平親方稟明朝廷。隨賞富村，賜築登之座敷位；賞比嘉，賜中布二端，以表其功。
本年，准東風平郡新建下知役。東風平郡近年困疲。由是總地頭稟明朝廷，請設建下知役。隨即允焉。
本年，准本部郡再建檢者。本部郡曾経設建檢者。厥後兩總地頭詳准現任檢者轉允下知役，其後缺，姑行罷退。自時厥後，漸次就疲，諸凢事務，實非下知役一人所可督理。由是兩總地頭、田地奉行、取納奉行稟明朝廷，請再建檢者。隨即允焉。
本年，准中城郡新建下知役。中城郡近年困疲。由是總地頭、中城御殿大親稟明朝廷，請設建下知役。隨即允焉。
本年十二月，在柔遠驛加建四橺，併設土地君廟。柔遠驛原是狹小，發動存驛裒銀加設四橺於大堂左。且土地君從前奉安天后宮，爰於宮左設廟奉移。
本年十二月二十七日，有𠸄咭唎國船一隻漂來。其船収到那霸洋面拋錠，所坐人數共計二百名，內六名黑人。淹留之間，據其所請，給發牛口、番薯、菜蔬、柗木等件。正月十七日自行駕回。
二十九年壬辰，正月二十五日夜，大雨雷震伊平屋島伊是名村。是夜丑時，陰雨大降，雷震伊是名村。貯米倉廩其倉及米伹已燒化。又震擊宿野牝馬一疋，其馬前兩足蹈入土砂五寸而死，身無疵痕。
本年七月二十七日，有𠸄咭唎國船一隻漂來。其船収到那霸洋面拋錠，所坐人數共計六十七名，內四十名黑人、五名華人。淹留之間，據其所請，給發牛、羊、豚及應用物件。八月初二日自行駕回。
本年八月，雩。是年六月以來旱魃為災。八月初六日以至初八日，於王城御火缽前併諸嶽禱告。訖，親方率同官僚共三七員拜。在前御庭禱雨。又於聞得大君御殿御火缽前禱告。訖，親方率同官僚共三七員拜。又於三平等神宮禱告。訖，親方率同官僚共七員禱雨。又於圓覺寺，令禪家念大盤若經禱雨。又於護國寺，令聖家念經禱雨。又於龍王殿、天尊廟，令久米府大夫率同官僚各共七員，三日齊宿禱雨。【始終兩三，內法司官一員、申口一員、座敷一員、當一員、勢頭一員、里之子一員、築登之一員，一共七員，徃會久米、那霸衆官，一同行禮。】又於禱雨初日，令久米、那霸官各一員，及衆官分為二隊。其一隊，則親方率同衆官，請龍王駕、久米龍舟徃至豐見城禱雨。一隊，則法司官率同官僚前詣天尊廟禱雨。又令泊村並祝部諸郡三日禱雨。【此時，戴紫冠者，則改戴黃冠；紅冠者則除冠，只著朝衣。禱雨之際，國中禁止屠案。】然尚不雨。於九月初三日，照舊再雩。此日未時，雨澤大降，廢止其雩。[1]
本年八月，北谷郡濱川村有血水。血自土涯湧出。其源圍六村許，逐漸湧翻，濶三尺許，長一間三合許。兩日自午時起至申時止。
本年九月初十日，大風、大水，石揚於海三。是日暴風大起，國中損失任命共十四名，吹倒人家共三千二百九十三戶，吹倒倉廩共二十三戶，損壞海船大小共計九百九十隻。至公署、寺院、田圃、川涯、路條、稼穡亦被吹損。又玉城郡奧武村海波騰揚，洗蕩人家共七戶。至久志郡久志、川田、宮城等三村亦海水湧騰，淹斃人命共十名，洗流人家共四十七戶。又喜屋武郡喜屋武村南濱有大石揚於海三。其一是高六尺五寸，長一丈六尺，橫六尺五寸，離岸五十間許；一是高六尺五寸，長橫各一丈一尺，離岸百間許；一是高三尺，長一丈九尺，橫一丈，離新嵜塩垣三十間許。
本年，褒嘉知念郡外間村糸數築登之親雲上、西銘築登之等功勞，頒賜中布、爵位。是年旱魃、暴風交為災虐，稼穡不登，饑饉荐臻。至於九月，遣糸數、西銘率領十三人，駕船一隻飛赴薩州，將求穀情由報明琉館，載運米穀囬國。由是賞賜糸數築登之親雲上中布二端；其餘十四名，賞賜各爵位，以表其功。
本年九月二十九日，金武郡雹。是日辰時，雹落金武郡古知屋、宜野座、總慶、漢那、金武、並里等六村，其大如茶碗，小如金柑及唐豆。或六七分，長短不齊，並無傷稼穡。
本年，褒嘉八重山島川平村田多仁屋善行，頒賜爵位。田多為人也，上則完年貢不逋，下則交村人以和。且上屆申年以來有拖欠貢賦者，田多發與米穀共五石五斗。又川平村自宇原至宇知也那崎海涯，有防山豬垣，長四百八十五尋，高五尺。在昔築垣以石，其後漸壞。每年多督夫役用木修柵，以防山豬，尚有侵喰稼穡，民食不繼。於去年四月，村民依脩舊域，築石為垣。是時田多発給大米四石一斗五升，勸勵村民等極起気力，遂得築竣。從時厥後豬無侵入垣者中，永貽益於村。由是賞賜築登之座敷位，以表其行。[1]
本年，褒嘉吳維興·瀨名波親雲上宗愛善行，賞賜中布是年風旱相仍，饑饉荐臻。維興憫惠采邑貧民，發借粟二石五斗，且分給采地所栽銕樹一千二百觔，以賑饑餓。且令租米寬年投納。由是賞賜中布二端，以表其行。
本年，大饑。是年，本國暴風大起，旱魃作虐。自秋至翌年春，民坐凶荒之苦，雖経發倉賑濟，然不能周救。饑而絕命者共計男女二千四百五十五人。且為疫癘失命者共計男女一千四百七十三人。
三十年癸巳，正月二十九日，雷震仕上世座。此日巳刻，雷震仕上世座十間御倉東方，破壁橫一間、高七尺五寸，破檐橫一間、長三間。
本年，褒嘉與那城郡西原村宮里築登之等功，賜各爵位。與那城郡西原村所有水田多賴天澤，以為耕耰。每逢小旱乾涸，不得隨時栽稻。上屆丑年，該村宮里築登之、宮里仁屋，安慶名村加滿滿金城等三人，率同村民二十二人，請田畯官主裁，各自損資，決疏村背所有大川，流籍汎汎之家，導到村邊大約三間。在其下鑿開堤井，使水流盈其中。而自該井至源武產川、比川兩原開疏承溝，注入產米九十一石五斗餘之田，使村民隨時耕種。而於其附近濕地，亦新開水田三千九百六十八坪二分，流入溝水，隨時栽稻。所獲產米年計一十九石八斗四斘六合起，比前加獲一十六石五斗三斘四合一勺七才起。百姓得利不少。由是賜各爵位，以表其功。[1]
本年，褒嘉金武郡前夫地頭金武村屋嘉築登之等功，賜各爵位。金武郡金武村百姓土地所有池原地畝三萬三千六百六十坪，所見產米百石九斗餘起。其畝原屬窊下，每遇大雨降，大水盈聚，七十年以前，其水流入各處洞中，百姓聊得耕種。厥後淤流漸塞，水無所注，百姓不得播種。每年応出租米，総為賠納，甚至失所。上屆寅年，田畯官巡察田畝之時，飭令自池原塘至長佐久原決開水道。時有前夫地頭金武村屋嘉築登之、新里仁屋率同村民二十六人，引勵舉村人民自池原塘至長佐久原決開水道。又開疏四溝於大田池原及那武喜原，使水順流，而多年祈荒地畝，知昔耕種，永為村落之益。由是賜各爵位，以表其功。[1]
本年，褒嘉玉城郡南方掟仲村仁屋忠志，頒賜爵位。本國上屆申年以至亥年饑饉接踵，雖發倉賑民而國財不敷，發檄國中，奉借銅錢，以備賑饑之用。時有仲村仁屋，將銅錢五千貫文奉借於公，以補其用。由是賞賜築登之位，以表其志。
本年，為栽植蘓銕併播種枦桐屋等實事，在首里三平等設仮奉行各二人，在那霸及泊設主取各二人。任到三年，即行交代。其仮奉行功勞比於諸座仮奉行。而主取功勞同於諸郡檢者。其仮奉行之所直寓在御廄之旁。
三十一年甲午，久志郡設建下知役。久志郡近年以來人民困疲。由是總地頭稟請朝廷設建下知役。
本年，褒嘉孟開基·西平親方宗紀功勞，頒賜品物。久米島人民困疲，土俗頹敗。上屆子年，遣西平親方行其指揮。即晉任三年，改正風俗，漸起居民之疲。由是賞賜掛物一幅、縮𥾝四卷，以表其功。
本年，褒嘉武弘毅·谷村親雲上喜英等志，頒賜中布。前年風旱相仍，饑饉荐臻，諸士百姓俱坐困窮。時有谷村親雲上惠給采邑貧民銅錢二千貫文。又召羕恩·潮平親雲上嘉建惠給采邑貧民銅錢八百貫文。又美里郡下知役東任澤·知念里之子親雲上政行惠給郡內饑民大米十包，而郡民富饒者亦感其志，隨分彂財以救饑餓。又玉城郡大掟仲村築登之惠給郡內窮民大米四石七斗九升七合五夕。又寄居本部郡備瀨村柗高良，原係東風平郡外間村人，惠給備瀨、小濱兩村饑民銅錢千四百貫文、麥一石四斗。由是賞賜中布各二端，以表其志。


