1
一　徃昔之世，國家不可一日無君也。王已薨時，世子從繼世門進入於世誇宮，以行即位之禮。而喪服已除之後，已受群臣慶賀之禮。由是，徃昔之時，創建此宮於國殿之後，以爲行其禮之處雲爾。
2
一　上古之世，風俗質撲，人心誠愨。若人有不善，即有神出現，逐一指其人之非，以懲戒之。當此之時也，不有賞罰。及世道衰微，人心漸變，遂神不復現於世。況復亂逆之輩，恃權犯法，畏勢用諂，國政大亂。由是定法制度賞罰竝行，以治民人也。
3
一　大荒之際，未有文字時，天人帶占書【時雙紙】降下此世，敎之於民。其文字數有一百餘字。後人遇惡日修造居室，天人見之，召占者曰：「今日太兇，令某人修室蓋屋，何故？」答曰：「彼人不來問，亦如之何？」天人怒曰：「彼人愚而不知，汝何不徃告耶。」遂奪其書，裂破而上天。今所存者，不過十幹十二支而已。
4
一　徃古之禮，聖上即位，必擇吉旦，召群臣於禁中，且聚會國中男女於獄所【平等所】。而覡巫呪詛，而燒灰宇呂武，和水而飲焉。中古而來，王已即位，必擇吉日，徧召群臣於護國寺，令飲靈社神文之水，且遣使者徃至諸郡諸島，而飲神水於庶民，永守君臣之義，不敢有貳心也。
5
一　徃昔之世，禁城庭南創建城殿【在南殿番所地】。至於近世，廢其城殿，改構御番所。然歴年已久，不知何代而興且廢焉。
6
一　徃昔之世，冬至、元旦、正月十五日，其餘朝賀日，聖上出御於唐玻豐【俗稱撞御格子】玉座。時有唱神歌【俗稱於毛呂三比也志】之禮。而今裁去其禮，未知何世而裁去焉。
7
一　自徃古時，十二月二十日，遣時之大屋子一人到邊戸，令他祝女而祈禱焉。而時之大屋子取水而來也。至於二十八日，當勢頭官奏明其事，固封其水，放在御照堂。元旦，取吉方【俗叫歳德】之水而來，即女官內庫理阿武志良禮轉獻邊戸竝吉方之水於王上。至於近世，裁去其事也【吉方之水，常有定處：子方浦添鏡川也。丑方浦添阿佐名川也。寅方幸地樋川也。卯方冕獄川也。巳方崎山樋川也。午方識名川也。未方識名喜堀樋川也。申方識名石志屋川也。亥方澤岻樋川也。但辰酉戌三方，未見從何處而取水也。姑從舊記而記之。】。
8
一　徃昔之時，首里有一奇怪的人，名曰次良。他父母年高，家業蕭條，燃眉缺用，不足日供餐食。然而他次良愚昧懶怠，竝不作産業。年至十八歳，不聽父母之敎訓，不顧父母之勞苦，晝夜貪眠。老母親炊伙食，次良睡起就吃，吃完就睡，而受用飲食，空空度日。皆欺之，又笑之叫曰睡蟲次良。父母大怒而厭棄他，要流放遠地。奈愛情甚溺，挨延數月。次良忽起一奇之謀，伺俟老父出門遠行，向老母曰：「小兒所深要者，白鷺也。懇乞老母爲小兒買得一隻，以爲給與我，願已足矣。」老母問他要白鷺之縁由。次良黙然無言。即謂他曰：「家甚貧乏，那有價錢買得給你。」老母亦意謂次良身體柔弱，不像成人。若一旦夭死，恐有追悔。遍揶價錢，撥人徃山舍代買白鷺一隻，以便給他。次良深喜大悅，深藏白鷺，不與人而看。一夜更深，偸看鄰居富家人皆睡去，懷抱白鷺，裝扮神仙容貌，密攀庭前大榕樹，高聲大叫富家主曰：「火速出庭，以聽天帝敕諭。」富家夫婦夢中驚訝，慌忙出庭。次良自他樹上曰：「予非人閒也。今奉玉皇之命，降臨汝宅諭知。汝等汝不養兒子，只生一女者，命乎數也，不足怒怨。而汝一女年今十六歳，可早婚定，以得洪禧。則將其女娘嫁他次良，以繼汝家統。且招移他父母養於汝家，以終天年矣。今次良雖爲人見欺，他內衷誠實，伶俐明白。至於後日，必有大昌榮，勿以遲悞。若有違此諭，捱延日久，決然獲罪非輕。」富家夫婦再三跪拜曰：「小女賦性敏捷，容貌艶美，多有氷媒，而遴選女婿，未曾許人。今蒙天帝敕諭，感激無地。隨就凜遵天諭，不敢有違。」俯伏稱謝。次良曰：「吾回天宮，可以復命。」即放白鷺向空而飛去。富家夫婦愈加尊信，叩首拜送。遂入家內而睡去。次良大悅，騙得完竣，自樹上而降，回來自家。翌朝，富家夫婦親到次良之家，向他父母曰：「小女乙鶴，年至十六歳，未成定親。願請次良爲余女婿，以嗣家業。且延汝等夫婦於吾家，供養一生，以結兩家之縁。次良父母大驚，奇之異之曰：「小兒性情怠惰，晝夜睡眠，不作一事業。況復爲人被笑，汝之所素知也。我父母也愁憂他，何故有出此語也哉。又是，我等二名招到貴府，垂憐飼養之言，難以遵信。」固以推辭，不敢從命。富家夫婦曰：「豈敢騙欺汝老身乎。」將其昨夜天使降臨，諭知吾等之事，低聲密細告説一遍。次良父母聽其事，纔信其言，心中歡喜，即許定親。後選吉辰，乃備婚姻之禮，以爲娶嫁。遂嗣家統，竝招他夫婦供養富家。自此之後，次良修心改過，克行善事，以興他家。人皆奇之曰：「次良從前愚昧甘睡，不知産業。而今伶俐能幹，以承介福者，想必先世祖宗樹德種仁，創業垂統，自天祐之，報之以福，以致此家庭昌榮者哉」雲爾。
9
一　自徃古時，呉氏宅有一怪石，形如野菰【俗曰奈波】。遂稱此地曰奈波。其聲韻與那覇相似，後亦改字那覇。然其石沈沒土中，今不得見焉。
10
一　那覇西邑北濱有一闊窟，深遮風雨，似乎人屋，遠隔村家，外植樹木，無有人知。由是，徃昔之世有博徒者，多聚於此，竊爲博賭，以爲戲玩。因名此窟曰博奕屋。至於近世，岩石敗崩，半有其窟。昔時，石門至廣嚴寺兩邊夾路，有松樹百五十六顆。其中一株最秀，枝葉翳翳，濃陰重重，上棲白雲，下休行客。遠望如席，近觀似幕。故曰平松。今名其地曰平松。
11
一　徃昔之時，泉崎邑素呼宗部村。至於近世，泉崎橋邊有安室親方者【未傳氏名】，富貴甚殷，常造酒爲業，而其酒日醸，綿綿不絶，恰如泉湧。人人買之，不能盡呑，俗呼泉酒。遂名其村曰泉酒，而後改字泉崎雲爾。
12
一　徃昔之世，泉崎村金氏之家有一女子【未傳其名】。此女常拜佛重僧。遂卜地於泉崎邑，創建潮音寺，日日焚香，以爲告祈。其人已死而寺幾廢矣。時有一僧，將此寺院移建於泊村之北，並安其神主於寺中，名曰聖現寺。
13
一　徃昔之世，那覇屋良佐城下有一鐵繩礁，嘗恐賊船來至，常繋鐵繩於此礁，以爲頂備。而其鐵繩至於近世，藏在於親見世。
14
一　自徃昔時，那覇西邑有一塊石，以爲竪置。山野之人要賣牛者，必來此地，而繋牛此石，以爲買賣。故名此地曰牛町。繋牛之石至今猶存。
15
一　徃昔之世，設建一藏於那覇東邑之地，而今已廢焉。但天使來臨時，必設立平等所，以收蔬菜豬羊等物，毎日爲給與中國人之處。
16
一　昔有日秀上人者，建立一堂於那覇若狹町，奉安地藏木像於其中。然而蓮臺下有舜氏普請數字，則舜氏請安此像，以爲崇信者也歟。二説不合，不知孰是。
17
一　徃昔之世，有男女二人要賣其身，暫倚夷堂石圍而站焉。偶逢買奴僕之人，約定價錢，即與錢八貫而帶去。然其奴僕甚不幹。自此之後俗叫奴僕不能者，皆雲八貫奴。
18
一　徃昔之世，行旅之人行過十貫岩邊，忽遇驟雨避雨。其岩行人以其所帶銭十貫遺在於其岩，而開船回去。歴至數年，其人亦來行過此路，徃以視之，此錢依舊猶在。故名之曰十貫瀨。
19
一　徃昔之世，設槓此地【在茶湯崎邑西自首里徃那覇大路】，人民徃還。然而爲蟲蛀所爛，屢次修葺，不堪其憂。至於近世，王令輔臣築石爲橋。此時海潮出入，水深江廣。而北山諸船到此灣泊，而海水漲來，有爲溪水被歸。因名其橋曰指歸橋。
20
一　唐榮之北，有一神岩，至靈至感，禱莫不應。人皆運石築堆，四圍爲垣，以爲神嶽。由是本國之人赴中華時，必到此嶽而祈福焉。故名之曰唐守嶽。今在於那覇地，而事係乎唐榮也。然未知何世而建焉。
21
一　徃昔之世，琉球貢物內有花布，細嫩奇巧，美麗絶倫。蔡夫人之所織者也。嗣後夫人奉命入京，舟至長樂縣而夫人病卒。皇上勅建廟於長樂懸，題曰琉球蔡夫人之廟。屢有靈效。至今，毎月福建布司發賜廟米幾斗，著爲定規。但人湮世遠，爲某之女，爲何入京，莫從詳考。然而女人之身，永奉大邦尊信者，誠係異事。故記以垂於後世焉。
22
一　徃古之世，本國之人不知製造貢船。若貢船敗壞，恆徃福建題請補造，以致徃來。至於中世，那覇邑有一老翁【姓名不傳，俗叫石垣藏大翁】於本國始造貢船雲爾。
23
一　徃昔之世，伊覇邑有一駿馬，渡水登山，若行平地。人騎此馬，自伊覇【在美里郡】至首里，恰似飛鳥，一朝飯閒能爲徃還焉。遂名之曰早飯奔馬。此時有伊覇按司者，嘗獲此馬於嘉手苅邑，已於洞中砌石造廄【遺跡今存】以飼其馬。一日，按司騎其馬入朝首里，公務全竣，歸回家郷。已過天王寺江邊，其馬忽然而死焉。便有神出現曰：「此眞希世駿馬也。不可移他地而埋也。」按司拜謝。而依其神令，即埋之於江邊。其屍骸及鞭忽化爲石。而後築石爲垣，以爲森嶽，名之曰早飯森。一説，徃昔之世，與那城郡安勢理邑後有一岩屋邑人，獲一駿馬。嘗於其洞爲廄，以飼其馬。時時有神出現，即騎此馬，行到村東嶽內松樹之上。邑人必到樹下取得其馬以歸餵焉。其神貌似乎童子，少好美麗，世俗之人未見如此者也。或夜神有騎此馬，巡見國中諸嶽。已到曉天，歸其岩屋。駿馬三嘶而住焉。後亦到首里，已過此江時，忽倏斃焉。即收其屍骨葬之於此。遂化爲石。因之曰安勢理森。二説不知孰是。
24
一　徃古之時，有米次按司者，嘗居於米次城。其夫人質資貞靜，器量敏捷，而有傾國之色，絶世之姿。一日，我瀨之子倏然見之，深以思慕之，焦心勞辛，度日如年。忽起奇巧之謀，到按司府上曰：「今日天晴雲收，海靜風清，鴎翔沙上，魚戲波面，光景無窮。盍徃海漁魚以爲娯樂乎？」按司歡喜。夫人止之曰：「妾昨夜見夢甚惡，恐有覆舟溺沒也哉。不宜徃漁以遊。」強請諫之，按司不敢聽從。遂同他到海，撒網漁魚。按司深貪漁魚，不肯窺見他處。我瀨之子即拔取一鋒，刺死按司，擲棄海中焉。旁觀之人咬齒怨惡，不敢多言焉，密聞之於夫人。夫人聞之哭慟甚，極大怪且異，竊出城外而隠居焉。我瀨喜悅，要侵其夫人。已至他府上，夫人逃去，不在其府。我瀨急發檄文尋覓各處。由是夫人裝扮賣鹽之婦，要得時報仇，以致巡行。偶遇途中，我瀨疑非爲商婦，召來身邊仔細驗看。再三鞫問，而知爲其夫人，強邀夫人於府上，亦要侵通。夫人不肯聽從。我瀨怒，把一劒，將以刺死焉。夫人甘死請刺。我瀨不忍刺死，將以強姦夫人。乃爲騙言曰：「按司已薨，未閲數月。妾不忍住此而姦淫也。必撰吉日同徃某山，伐木結宮，以聽汝言。」我瀨大喜，約定日期。已屆其日，夫人率一女兒竊懷一鑿，同登我瀨嵩，勸他飲酒。我瀨欣然大喜，酩然大醉。夫人令我瀨兩手抱樹以量其材。我瀨領夫人命，仰天抱樹。即夫人密出小鑿，打穿他兩掌上。我瀨請罪救命。夫人再三罵叱，遂致刺死，以報按司之仇矣。然歴年已久，莫從稽詳焉。
25
一　徃昔之世，新神將出現時，八九月閒，必立黃涼傘於阿武理花嶽【在今歸仁郡謝花邑】。即立赤涼傘於公房嶽【在今歸仁邑】，或立黃涼傘於公房嶽；即立赤涼傘於阿武理花獄，或有立涼傘於阿武理嶽【在國頭郡邊戸邑】。一日而消，即郡邑人民捷報王庭。其爲涼傘也，五色已彩，煌煌清潔，巍峩高大，覆盡一山，而各設不同，未知何故之事也。至於十月，必有神出現也。則其神及諸臣皆扮竜宮人貌，聚會城庭，列建涼傘三十餘把【高七八丈許大五丈餘或一二丈許】，拍鼓唱歌，以爲神遊也。
26
一　徃昔之世，馬齒之人無知祭禮者。毎當祭日，多有妄祭涜神。即徃豐見城郡座安邑，請祝女一人而來【名曰波知來加那志】，傳授祭神之禮。已歴數十年，祝女染病而死。村人遂葬之於此地。後亦徃豐見城郡渡嘉敷邑，請一祝女【名曰古世來】而來，亦掌其祭事。此婦女亦罹病而死焉。村人亦葬之於此地。遂尊信之，以爲神嶽焉【名曰船藏嶽】。由是馬齒山祭神渡嘉敷祝女子孫世世掌之。亦有一神，俗稱龍宮神，而大魚來時，必祭之於此神而後食焉。
27
一　徃昔之世，仲城郡糸蒲之地有一僧寺名叫糸蒲寺。寺有一徒【金武村人】。一日，徃園畔，偶看有田芋生溝中，葉枝甚異，栽之於園中。至於日久，掘起其根，結實甚夥，味亦甘美，堪補人食。近鄰之人聞得其事，覓得此種，遍栽于田畝。自此之後，漸致蕃衍，及於國中。
28
一　徃昔之時，中國人飄到本國，深慕國俗，不欲還國。改變衣服容貌，效力本國，住居於國場村。遂娶一婦，以生孩兒，後於眞玉橋之東造陶舍燒瓦器，以給資用。故曰御檢地帳。賜此地於渡嘉敷三郎雲爾。我國燒瓦自此而始。其子孫至今猶存。由是，今國場村他子孫毎値臘月二十四日，必供祭品以祭其先祖焉。
29
一　徃昔之時，中國人漂風抵國，深慕風俗，不想故郷，效力本國。遂娶銘苅婦女以生男兒。及其兒長成，中國之人將以貫玉指敎於人民，以報國恩。貫玉自此而始。
30
一　太工廻邑有勢頭親部者，入山林砍樹木，始燒炭及輕炭【俗曰鍜冶炭】而獻之於王。王深褒嘉之，則賞賜田地幾畝【詳見名寄帳俗曰炭燒勢頭地】。從此之後，太工、廻宇、久田等邑年貢獻木炭二百俵、輕炭一百俵，著爲定規。
31
一　徃昔之世，眞和志郡天久邑有人七名，賣身於某家。其家主將一田圃【在安謝邑前，共計一百三十歩】惠賜其七名，以備私用之費。七僕盡力于田畝，及暇日時亦耕耘其圃，歴閲數年，貯得米穀若干。於是乎，七僕告乞家主，倶贖其身。人皆聞之，大奇且異。遂名其圃曰七僕贖身之圃。【俗稱七與平利畠】
32
一　徃古之時，具志川郡宇堅邑有多眞利者，養一牡馬，留心肥滿，要備正月之餘。臘月二十八日，多眞利手攜斧刀，牽其牡馬，要至曠野。牡馬一路屢嘶，聲音甚哀。已至其野，多眞利執斧近來，將傷牡馬。即其馬轉向四方而高嘶，而曲前雙足，恰如跪坐；亦向東方高嘶三聲，深垂頭腦；以其兩足揜藏其兩眼，遂受斧斤而就死地焉。厥後，多眞利妻子倏忽深病，悉皆棄世。至於今世，他子孫已絶，已無有世在矣。自此之後，宇堅邑人收養牡馬，即刻馬斃。由是其邑之人未肯養牡馬雲爾。
33
一　昔南風原郡神里邑有一巫女，嘗當懷娠時，忽欲食阿檀實。其兄聞之，不與他食之。巫女忽發怒曰：「阿檀微物也，何有所吝惜而不與之耶！今吾深呪咀之後，必不許阿檀結子也。」自此之後，此地阿檀甚夥而無有結子矣。以此觀之，巫女亦非常人也哉。
34
一　徃昔之世，大里郡宮城邑有久場塘嶽。嶽下有井，名曰遠蘇古井。其水清潔味極，甘美其神，名曰安眞遠禮司，靈威甚速。常恐人致汚穢，嚴禁徃來，不許輕進其井。時有一民人鄰居此井，屢見井邊有光沖天，心竊疑之，密徃井邊偸窺之。一夜更深人亦靜，後有一婦女立於井上，脫彩衣懸於枝頭，臨井沐浴。農民從旁瞧之，容貌絶倫，衣服異常。農民見之，暗想：「世上未見如此婦女，若非瑤臺仙女，疑是洛陽神娥也。」進歩偸取其衣，深以揜藏，不敢發出。婦女亦因失衣不能上天，遂留跡於人閒，與此農民結爲夫婦。已生一男一女，男兒爲宮城地頭職，女子授祝女職。後天女已逝，遂葬之於久場塘嶽大石【名叫一瀬】之中。其靈骨至今猶存，村人尊信而爲神焉。
35
一　普天間邑之東有一洞窟，民常放在農器。一日，有觀音磁像安置之於石壇上，不知何處之人奉安於其中。即鄰里之人大奇怪之，深爲尊信，而有求祈之人必到此地而禱祈焉，則靈驗捷乎影響焉。後亦安谷屋村有一夫婦，常爲農業，儉勤兼全。然五穀不登，賦稅多缺。於是婦請夫曰：「妾賣身於他家，以完賦稅。若得一點暇時，以便紡績，以償其身。請乞良人，盡力于田畝，以供家資。若天賜洪慈，降來介祉，以爲贖身，再爲夫婦，結偕老之契，以終天年焉。」夫婦流涙而別焉，即賣身於首里，以爲人婢。時剪髮爲髢，賣之於市上，以買祭品，毎夜到普天閒焚香許願。歴閲三四年，九月之閒一夜，獨身赴普天閒。行到結彩門邊【俗呼鳥居】，偶逢一老人。婦女驚駭而要退去，老人曰：「勿爲驚異，吾托汝看守斯物。」婦女曰：「妾爲人之婢女，今心有情願，偸得一點閒暇，拜謁神社。若非速去，恐有獲其罪。」再三固辭。老人強之勸之，寄在婦女。婦女不得已而守護焉。老人遂去不知其所之。無奈之何，便攜其物，回至首里。厥後，屢攜其物而去要還償之，並不再見老人。婦女竟要遇其老人，謁社許願。其夜，有夢告之曰：「神要賜汝，特來此物，托在於汝。」時曉鶏拍翅，驚人好夢。覺來未不明。次夜，復爲念願，果然見夢，與昨夕夢不稍相異，賜給明，告於焉乎。開封見之內，有黃金數塊也。將其黃金，速要贖身。奈家主無有奴婢，難以償去。亦歴二秋，終以其神賜事細告。家主即以黃金贖焉。既而大爲還願，以造石龕，奉安觀音於其中。漸次家資殷富，子孫繁榮，夫婦偕老。由是遠近之人遍聞其事，皆到於此而祈禱焉。一説：首里桃原邑有一處女，賦性貞靜，姿色絶世。人皆聞之，多媒求之，不肯許嫁。況復恆居閨室，閉戸杜門，不與人看。又有一妹，至於成長，出嫁某家。其夫奇異之，遂告婦女曰：「汝姉深避人氏，不敢出外。予今爲汝婿夫，無妨相見。請乞一見汝姉。」婦女曰：「姉心志幽癖，不似人情。若告此言，必也推謝，不准今日妾詣父家與姉相話。則丈夫倏到其座以爲相見，而歸去父家。」姉妹相話之閒，丈夫果從其言，倏然而來，以便一見姉。即愧妹夫相見，出外而去。家人趕去。姉到普天閒，直入洞內而去。家人徃尋，其姉不見其蹤跡。由是人皆尊以爲神，有祈求者必詣此處而祈福焉。此二説，歴經已遠，莫從稽詳。
36
一　徃古之時，宮古伊良部邑主豐見氏親，膂力絶倫，武勇非常。此時，平良海中有出一大鯖魚覆湮，徃來之舟，以爲呑食。人皆深畏懼之，不敢徃來矣。豐見氏親亦爲憂恤，即攜短劍獨坐小舟出行其海。大鯖躍出，要以呑去。氏親飛入海中，遂入鯖魚之口，切破其腹中，以得割出於外，而上岸歸家。頃刻之閒身亦斃，死人皆拜謝之。亦憐憫之，葬之於比屋地山。遂尊爲神嶽，以爲祭祀焉。
37
一　太古之世，宮古伊良部邑有一惡婦者，養育二男。兄出先室，弟出此婦。二人幼稚之時恆愛其弟，甚惡其兄。一日，惡婦要謀殺其兄。婦抱二男，攜到通池，【在伊良部下地之西】而置兄於池畔。婦懷其弟而假眠於此。要俟兄睡去，以墜於池中。婦先睡去，兄深知母要害，密搬弟他處，換入母之懷以爲睡眠。母以其弟悞爲其兄，擲入池中，慌忙抱兄歸家。熟然看之，非其子也。自此之後，晝夜哭慟。世上之人爲天惡報，以之爲笑。
38
一　徃古之時，宮古山伊良部西村有登佐者，娶得一妻，容姿美麗，巧謀甚妙。一日，登佐漁出海濱，尋到礁穴，插手其中，搜取蛸魚，而其手不能抽去焉。須臾之閒，海潮漸漲。及將湮死時，幸有神谷仁屋德還來此濱，偶然見之曰：「汝將湮沒。若許予之願志，可以救汝身命。」登佐曰：「汝得救予命，不論事之大小與難易，准依汝志，以報萬涓。」神谷德曰：「汝妻讓授於予，予以救命。」登佐曰：「今將湮死，無力可施，只命惟從。」神谷德深蒙許約，以爲撈救。由此，登佐與德一齊歸家，直向其妻，細告救命授妻之事。妻一笑曰：「救活身命，慈恩甚隆，豈敢違約乎？然而婚姻非輕，必擇吉辰以完婚，禮乎德然其言。」延至數月。一日，妻備神酒並餚等，招德於家曰：「娶人之妻，非爲善行，惟此一時之樂耳。今違約信，亦非爲善行也。惟作契，爲夫婦之歌，遠聞四鄰，則不違約信之言矣。而予等夫婦仍舊偕老，以終天年，則不妨夫婦之別矣。」德服其言，即唱其歌，遠傳四境。夫婦亦偕老，以得兼全之美也。
39
一　徃古之世，宮古山塩川邑之民張閒玉茶良。一日，徃神名眞地耕耘。田野之時，忽看二塊大石飛來。張閒之地玉茶良深奇異之，遂與邑人相共商議，四圍栽植竹木，不使人漫涜之也。後有靈神出現於此石上，以爲護國庇民之神。自此之後，邑中之人毎年必薦五穀之初，以行拜禮焉。
40
一　徃古之時，多良閒島未爲宮古轄地之時，有嶺閒按司者，歸服宮古山豐見親。時到宮古山以爲聘問。當子年十月之閒，自宮古山歸回故郷。行至半途，陡遭逆風，任風隨浪漂到一處，船衝沙泥而不知其國名。忽見岸上張蓋布屋，男女聚會。三晝夜之閒，以爲躍遊，皆非人姿，似乎仙神。即船上之人皆向岸上拜禮，祈福曰：「船隻無恙，歸至本國，即傚神躍舞，毎年必爲祭禮拜禮。」言畢，恭蒙神庇，順風忽起。潮水滿漲，船隻自浮。即刻開船，歴閲三日，早到多良閒。衆人大欣，深謝神恩，且要以似神舞，惜乎無神舞之具。按司率衆人出至海濱，亦爲許願。未經數日，有鷲鳥尾羽五色珠玉及彩櫛並花鼓等漂來神棚崎。即獲此物件，以爲神舞之遊。自此之後，毎當子丑寅年，必也十月之閒遴擇吉辰十三晝夜，恭備祭品。男人二十名，將芭蕉絲作白髮，並鬚穿白衣，結大帶。其結帶之餘前垂數尺，假粧神貌，而放在棹幾，於座之正中。神司竪其棹上，坐北向南，高唱神歌。其餘之人，圍竪神司，悉皆打節，以和神歌。女人十名，皆穿白衣，髮根結束頭頂。而其餘垂後。又帶白巾，於頭上而長垂後。神司亦竪其正中，而髮着五色櫛頸帶，五色珠，右手持鷲羽，而左手帶一杖藜。既而十三晝夜，男女各別其座，相與唱和神歌，以爲祭祀焉。

41
一　徃古之世，宮古山仲筋村主有平屋西者，生得一男，名曰折曾盧。其爲人也，生質正直，心操誠實。自幼稚時，仰天向日，朝夕拜禮。已及成長，愈以尊信諸神，焚香拜禮，不稍閒斷。遂運城及泊地栽植竹樹，以爲神嶽。而三七日搬在彼二嶽，沐浴齊戒。自朝至晩，恭供祭品，焚香拜禮，請招天神出現，以示靈效。即誠心感天靈驗最速，有護國庇民之神出現於運城嶽，亦管海守船之神出現於泊嶽。自此之後，邑中之人皆以尊信，毎年薦祭五穀之初焉。
42
一　昔南風原閒切宮平村有善繩大屋子者，卜地於邑外大闢家宅而棲居焉，常以漁爲業。一日徃西原郡我謝海濱，編竹爲柵，絶流捕魚。時忽見一大龜從海中躍出，頃閒有一女亦出來。乃向大屋子曰：「我賜汝此大龜也。早負而回家。」大屋子大喜悅之，即把龜負背而去。行至半途大龜咬傷其首，遂爲龜所害，氣絶而死焉。村人哀之，已致埋葬。後三日，家人皆循俗習，徃墓視之。棺中已無屍骸，唯餘空棺耳。家人驚疑之閒，只聞空中有一聲曰：「他大屋子非死，而去也。徃遊儀來河內也。」家人大怪，如夢初覺，似醉方醒。忽有薄茅眞根，胡葉盡生於其舊宅。由是後人尊信爲嶽。【神名嘉美司喜美淵威部】
43
一　徃昔之世，有一夫婦，家道貧窘，難以日度。年遭凶荒，飲食最絶。夫婦共赴，奧村要以討飯活命。行到途中，夫既餓極，倏然跌倒失氣。婦女大驚，跑到奧村，急討粥湯，要進其夫而帶來。婦女氣衰力疲，而未能到夫所在之處，餓死於山路中。夫亦致餓死。【夫婦隔死之地三百餘歩】由是行路之人皆以憐憫之，即折樹枝以覆其死骸焉。而今之人徃還此路，必取樹枝，以插其塚之上。
44
一　與那國島三根崎之外有一高岩，名呼頓岩。常有海鳥投宿於此。昔有土人二名攀登此岩，收取卵蛋。挺挺高巖，四面絶峭，難以下來。二人對坐，千慮百思，無謀可施。一人奮力發氣，勉強下來時落地下而死焉。一人見之，愈驚愈懼，手足陡戰。即仰天泣哭，俯地許願。至於良久，肚裏已餓，氣亦疲悴。暫時睡眠，不覺夢中移身在三根崎。至於醒來，無有少恙。人深拜謝之而回家焉。從此之後，人皆尊信之，以爲神岩。至於今世，過頓石前必脫巾笠而徃來焉。
45
一　八重島石垣平久保崎大石嶼及與那國東美崎，毎年節屆秋令，有大海鳥飛來此兩處下卵養雛兒，似乎鵞翼。長九尺許，人未知其名，只呼平久保大鳥。已至暮春，皆帶小雛，以便回去。此鳥時時翔至山野，聚集一處，周圍如環。其中站立一隻，一齊打翼，以致躍舞矣。
46
一　國頭郡邊戸邑之北，名曰宇座原地。太古之世，一夜，星落於此，以爲窯坎。坎形長圓而深七尺，長十閒，廣五閒。今世之人呼曰落星窯。
47
一　徃昔之世，有伊敷索按司者，不知何人後裔也。嘗爲久米島長，而生育四子。長名曰兼城大屋子，嘗卜地兼城村而棲居焉，即今久米島御藏之地也；次名曰仲城按司，嘗築仲里城而住居焉；三名曰具志川按司，嘗爲具志川城主也；四名曰笠未若茶良，嘗住居於登武那覇地。其父伊敷索按司者，中山征伐久米島時，竟爲官軍所滅，而葬之於伊敷索山。後人尊信之爲神嶽，嶽有三神：一曰久米世主伊部，一曰阿武來指笠伊部，一曰豐添之君伊部。
48
一　徃昔之世，久米島儀閒邑有仲城按司者，此乃伊敷索按司第二子也。未爲按司時，將建城於大城山，運石築垣。時忽有一婦女【名曰音知小堂之比屋，婢女走逃，而隠棲焉。】自嶽中出來，乃告按司曰：「小婢熱視此地，不如仲城山也。他山巍巍高聳，四圍嶮嶇，地勢厚深，能湧甘泉，而光景無窮。伏乞按司運石築垣建城於他山，不亦可乎？」按司大喜，率帶士卒登視其山。即把弓箭四射試之，知其善地。將其山神移安於他，而築城於此。忽有神詑宣曰：「素住高山，相慣已久。請移徙高處，以致安穩。若移於卑處，不中吾意。」按司遂依其言，前徃神谷濱，乃請其神。已駕小舟，至計呂宇地泊，奉移於比嘉嶽。既而令武久知樽金創建城垣。至厥工告竣之時，按司擇吉遷城，獨擅威權，大蒞百姓，自稱按司。此時中山發大兵來到久米島，即攻仲城。按司恃城郭堅固，不敢投誠。官軍亦以其城難攻拾，收其兵，前攻具志川城。相戰不數日，大獲勝捷。仲城按司聞之大驚，即寄一幼兒於堂之比屋，逃入喜志良思嶽中，不知其所之。而城竟亦滅矣。堂之比屋遂擧其幼子養育之於家中，亦將此子繼父業。其後，王要立按司之子爲城主。堂之比屋忽萌異心，乃召其幼子詐爲結髻之狀，即乘其時拔刀斬首，曰：「忽然染病而卒。」以避殺主之名。而比屋入覲於中山，請爲久米城主。已當乞暇歸郷，時衆人皆出於眞謝津，而迎接比屋焉。比屋自恃威勢，答禮甚疎。即加鞭馳馬，將入城門。不想其所騎之馬腳跌，撲地而倒。比屋便翻身落馬，遂爲其所帶之刀被刺而卒焉。後世之人仍以按司靈骨爲神而崇信焉。
49
一　昔久米島登武那覇地有笠末若茶良者，此乃伊敷索按司第四子也。其爲人也，器量宏深，居動異常。而其所爲者，皆循仁義，不敢亂行也。故君眞物神時有出現，深嘉其行。其父見之，心懷嫌嫉，暗謀奸計，欲誅殺之。其妻諫之曰：「兒子既無罪，何欲害之耶。」屢次固諫。伊敷索大怒，即遂妻於粟國島。而伊敷索親率衆軍前徃登武那覇，攻入梶山門焉。若茶良以其事出於意外，誠難逃去，提刀拒戰，要以殺退一陣出外逃去。其父見兵勢敗績，撥馬跑走。已過平良原，忽陷於立增田中，以楯覆顔而隠居焉。若茶良下馬，急來自把父手，扶出泥中。即擔水來沐浴其父。乃向父曰：「雖父欲殺子，子素無害父之意。今所殺衆卒，只爲防其鋒也。」而送至伊敷索。一日，若茶良欲問候母親起居，已駕小舟赴粟國島。徃抵中洋，陡遭逆風，漂至拜崎，擱破船隻。即到降口地而暫棲焉。宮平村民見之，送粥救命。當此之時，又有平度比屋者，此人賦性奸險，爲惡無忌。爰聞若茶良衝礁覆舟，暫住降口地。乃告其父曰：「今若茶良死期已至矣。何不乘此時而殺之？」父按司大喜急發精兵，欲擒擄之。若茶良復與他相戰，殺盡兵卒，不知其數。若茶良雖已獲捷勝，身以小受刀傷，深致愧慚。乃仰天發歎曰：「救我性命者，宮平村人也。使我致死者，平度比屋也。願皇天后土實鑑二人之心，賜善惡之報。吾身雖至，於九泉之下無有遺恨矣。」遂自刎而亡。後二人子孫果有明驗：而宮平邑人子孫繁衍；平度比屋一族，或染痢症，或遭毒蛇焉。故村人以若茶良靈骨葬於登武那霸。至於後世，靈驗屢現，遂爲神嶽，人皆崇信焉。
50
一　徃昔之世，眞和志郡識名邑有一泉之井，清潔徹底，水味最甘矣。此井之北有一婦女，名曰眞嘉戸。質資聰明，姿色傾國。一日，此女徃井汲水時，王偶過此地，倏然見之，深以思慕，召入內宮爲妾。後蒙寵愛，賜號曰眞嘉戸樽按司。因名其井曰眞嘉戸井。至於近世，改名眞川。
51
一　上古之世，阿摩美久始播稻種於地，時名此田曰田內川。【在知念邑】迄於近世，根人之名叫曰川內，今誤呼幸地也。而今稻穗祭時，根人徃其田地以取稻穗，恭供知念城內殿。既而研究其米，浸和於水，其半吃於根神並家內人，一半煮飯以獻神前祈禱而祭焉。
52
一　佐敷郡津波古邑有一井，湧出清水，味極甘美，名曰多和田井。昔日，老女徃此井汲水。時有人站立井左之石，求水請飮。老女即視缺碗口，端汲水以進。彼人曰：「汝何缺碗端以爲汲水乎？」老人答曰：「小童嘗用此碗飮水，恐有汚穢，故此缺以使潔也。請自缺處用水。」彼人受而飮水，曰：「民有不便否？」老女曰：「此村有此二件妨害民業也。而今有二次稻祭以妨農業者，一不便也。稻穀已熟，苅得曬乾，不時驟雨，以妨曬乾者，二不便也。」彼人曰：「自此之後，此村之中五六月閒驟雨不降。且四五月之閒，稻大祭不可爲也。」由是，津波古村至於今世不行稻大祭之禮也。
53
一　徃昔之日，仲城郡屋宜邑有一百姓。一日，嘗出漁海濱，路過安里港。不料東風驟起，江波淘淘，舟不能行。即繋舟於安里港，上岸暫睡。時忽有夢見一塊靈石，出於土中曰：「我乃權現也。汝須掘出我於土中以爲崇信，我必使汝一家老幼男女百病已消，萬事吉利，而其所願者皆無不稱於心。」百姓大奇異之，醒覺，擧目徧視江邊，恰如靈夢，似乎地中有靈石，即回占卦。占卦曰亦權現之告語也。即徃其地掘出視之，果有三塊之石，皆以形貌異常，尊信爲神。後亦有一靈石浮海而來，人亦奇異之，安之於其地。於是乎，邑中人民創建小宮【名曰安里神社俗叫寺】，奉之於其中，爲祈福之處也。自是他家之人百病不起，家道殷富，子孫蕃衍。厥後有生一男孫，擧爲屋宜玉城之大屋子。至今之世，村人亦尊信爲神，常以焚香祈禱焉。
54
一　昔浦添郡安謝邑有內閒大親者，生質敦厚，心志誠實。常崇神靈，祈求洪庇。一日，徃寄明森，手植小松三根，虔誠告禱曰：「鑑此誠愨，賜給情願，則子子孫孫永爲崇信，以答鴻恩。」祈畢。厥後，福星臨照，子孫繁昌。其所情願者，無不稱心。由是毎徃還田野，必到於此，而焚香拜祈，以爲耕耘。自茲之後，村中之人僉聞其事，愈加尊信焉。
55
一　中古之世，浦添郡仲閒邑人謹擇吉日，已播稻種。時有安嘉之子者，自遠路來，日落西山，天色已昏。遂赴此村，要借家投宿。家主曰：「此村種稻之日，不敢與人借宿。乞徃他家以爲投宿。」安嘉之子大怒曰：「浦添郡中，子丑日播植稻種，必令群鳥盡食之。」罵言已畢，退走而去。自此之後，子丑日若播稻種，則群鳥飛來聚會盡食，果如其言，屢有效驗焉。由是，子丑日不敢播稻種也。
56
一　北谷郡屋良邑之東，山林尤深遠，岩石甚巍峩。內有一溪，潭清澄徹底，深淵萬仞，名曰無漏溪【一名曰寶溪】。昔有一大蛇，時時翻波湧瀾，放聲響喨，或出來上岸與牛相鬪，或半藏波裏半現雲閒。人不知其長也。至於今世，毎値風雨將起時，潭波湧出，怒聲大起。轉與東海共合響，響必也。不閲數日，風雨忽起雲爾。
57
一　昔日，仲城郡津波村，有一個和尚，不和其名，但叫補陀落僧也。恆與與喜屋祝女，嘗爲和友。一日，偶訪祝女家，祝女延他入座奉茶。時八歳女子有穿薄裙，露出身體，出於座中，遊戲僧前。祝女見之曰：「汝何以無禮，出戲此座耶？」即驅出去外。女子憤恨出去。適値父自外回來，遂將前事説知父親。父親聞之，心甚有疑，深鞫之曰：「汝與惡僧私通耶？何故小女遂出於外？」祝女答曰：「妾今爲祝女，能司神祀，安有與人私通之理？但聽幼女之讒言，辱罵賤妾，更有何面目立於人世乎？」罵不絶口，遂自囓乳而死焉。他僧亦愧蒙汚穢之名，即歸本寺，盡發所有黃金，埋藏於津灞糸蒲之嶽中，躍入櫃中未移。時刻寺中火起，小僧等見之，急進寺內，擔其櫃出於外。開蓋視之，不見屍骨，唯餘空櫃而已。
58
一　徃古之世，宮古島野崎村有一獵夫，常住仲井地。一日，遍巡山野，以爲田獵。至夜已昏昧，身倦氣疲，不能回家。時邑南前嶼之濱有隨波漂來一大木，倚其木傍，暫時歇息，不覺睡去焉。三更之時，忽聞有呼不知之聲。一傍有應答之聲。獵夫大驚，四顧荒野，無有人影。亦有一聲曰：「今夜野崎仲井裡之人有産一男一女。予與吾子徃至他家，定他二子之運。」一傍答曰：「予要隨汝而徃，偶有客訪來，難以出行。吾子宜以徃去。」既而無有聲音，暫時之閒，亦來告曰：「予徃定二子之運，而女兒額有點鍋炲。故此定他運命，日給七升之食。男兒不然。但定此運命，爲討飯食之人。」獵夫大疑，徹夜不眠。已至曉天而回家見之，獵夫之妻産生一男，亦有鄰家養生一女。獵夫即徃鄰家以爲相賀。時看女兒之額有一鍋炲，與前夜之語果然而不稍異焉。由是獵夫深知女兒之福運而回來。荏苒之閒，二子之年當十七八歳。獵夫與鄰家相議，定親結爲夫婦。二家父母已故，之後家業日隆，已致殷富。他日，當麥初穗祭之時，妻一麥粉以薦祖宗，後進其夫。夫大怒曰：「麥初穗祭者，一年之一次也。而今無備神酒並餚等，但備麥粉以致薦祭，似乎漫涜先祖。」甚罵其妻，擲饌於庭。他夫婦相以怒恨，遂致離別。此時妻無所倚歸之處，徒出居於藏中而暫睡之時，忽有夢見告曰：「汝福神移在西銘村嘉波仁屋之宅，宜尋到他宅，以爲跟隨。」再三明告。即到西銘邑。但看村外荒野之中有一茅菴蔓蘿於屋上，行訪嘉波宅。在一貧翁而住居焉。恭遵神命，結爲夫婦。自此之後，亦致巨富。舊夫日衰，遂爲貧困，無所倚。告日出於外，討餕飯而吃之，以過光陰。由是今世之人始生子時，即默鍋凍於其額，自此而始也歟。
59
一　徃昔之世，宮古山十月之閒吉旦良辰，天神出現尻閒嶽【在□邑□地東】，深責親族不睦且怠慢祭祀者，必揮神劒，訓迪敦倫務本之道。自此之後，十二年一次，十月之閒必擇吉辰，一七日閒，有男人二名，【根所主一名神司一名】穿著白衣齊戒沐浴，率領神司子孫一名及根所子孫六名，裝似神像，朝晩列立根所屋檐之下，指揮木刀。深敎親族和睦，祭祀祖宗，以致祭祀。其餘人民亦列坐末席，以致拜禮。
60
一　徃古之世，宮古山有禰閒伊嘉利者，乃眞角與那盤殿二男也。其爲人也，賦性敦厚，善行孝養。至父病卒，朝夜居父之墓，哭慟甚極。其孝心感天。一夜，見夢父在天川崎。【在漲水】伊嘉利大疑。夢告分明，早到彼地，未曾父在，但有頭髮三筋在於水涯，其髮長七八尺許。伊嘉利大奇異之。而獲收之閒，忽有一美女曰：「吾昨夕遨遊此地，遺失一髢。若有汝收獲之，請乞垂恩還給。」伊嘉利送還之。美女受之，即入海中。伊嘉利驚而歸去。翌日，再過天川崎，亦有美女出現曰：「汝有孝心，聞於龍宮界。今龍王深褒奬之，特遣妾催至龍宮，要授孝祭。」伊嘉利深拜謝之，伴入海中。未一刻時，到來一處，有金銀宮殿，巍峩燦瑯，炫驚人目。進入其內，蒙賜盛宴，悉授鼓練祭。既而又告敎曰：「近見風俗澆漓，人心刻薄，親族未曾和睦，父兄未肯敦厚，而怠慢祖宗祭祀者甚多。十二年一次，九月之閒，必擇吉辰將其鼓練。恭祭祖宗以爲勸導孝順之道，則天帝褒嘉汝孝順，必以祐之，子孫繁昌，五穀豐饒。況復祖宗靈神，陟在上天，終承榮華。」伊嘉利閲乎三日，拜謝之，與彼美女一同歸來。果然經歴三年，恰似夢中初醒。親族聞之，集聚來賀。自此之後，十二年一次，九月之閒，必擇吉日神人五名，聚會根所。伊嘉利拾取白鷲尾串連爲冠，穿白衣帶。此冠坐正中，棹上向西唱歌。【俗曰名藏雙紙】其餘二十四人，着鶏尾冠，四面圍繞。伊嘉利毎節打鼓而答，受其曲詞，以致祭祀祖宗之典，而訓迪孝順父母之道。已歴十三日而止焉。附記：毎當其祭之期，必有白鷲尾羽【長一尺】隨波漂來白川濱雲爾。
61
一　徃古之世，宮古山川滿邑有天神女現來偶宮森【在邑之東】。神女名曰天仁屋大司。遂嫁於目利眞按司，以爲夫婦，生得三女一男。【一女曰眞嘉美，二女曰眞平知，三女曰眞嘉那志，一男曰眞多根若按司】父大按司蚤已棄世，他三女一男倶幼稚，孤身惟依母而長育之。惟三女眞嘉那志年十三歳，忽倏懷胎。而其爲人也，幽閑貞淑，善盡孝順。頃刻之閒，不離母之膝下。卻今受胎，家人大驚且怪之。歴閲十三月，生下一男，頭生雙角，眼如懸環，手足似鴈，足容貌非人形，故名之曰目利眞角嘉和良。年十四歳之時，相隨祖母天仁屋及母眞嘉那志倶乘白雲而升碧天。至於後年，屢次出現於目利眞山，以示靈驗。邑人尊信之，以爲神嶽焉。
62
一　太古之世，宮古山砂川邑有一夫婦恆居上平屋地也。其夫名曰天文子，婦名曰天保那佐良。出産一男名曰佐禰大翁，年七歳之時，特承父命，出行於外。此時海水氾濫，捲流人家。一村荒茫以爲曠野。佐禰歸來之時，家宅已荒，父母亦不在。而佐禰幼稚無所倚告，晝夜哭啼，徘徊村落。喜佐眞按司見之，深爲哀恤，招來養育。佐禰年十五歳之時，到美名草濱玩樂海景。時有一神女，容貌美麗，如玉如花，獨坐小舟，渉來此濱。向佐禰曰：「妾名叫武麻按司。今龍宮深聞汝誠實而哀汝孤鰥，特遣妾此處，以歛枕簞。」佐禰大驚，固辭曰：「余貧賤孤寡，父母雙亡。卿乃神女也，不宜娶爲夫婦。」神女曰：「妾承命特來以要救助，不可退辭。」再三勸之，難以固辭。只以從命。深爲拜謝，結爲夫妻。而徃到舊宅弔祭姑舅，遂生下七男七女。倶至成長時，神女曰：「妾爲助汝，特來於此。今兒嬰已長，要歸故郷。」遂敎以分海山之限之法飛入海中，不知其所去。自此之後，毎年三月酉日，婦女皆穿白衣，取太伊久竹插于海濱，以防海浪。男亦皆着白衣爲船漕之貌，似乎神女渉來，以爲祭祀焉。
63
一　徃古之時，宮古山有兄弟二人。兄名曰加賀良按司，嘗受人之弓箭，瞎盲一眼。弟名曰浦島大立大殿。兄弟皆爲一城之主，隔地相近。一日，弟大立大殿請招兄加賀良按司，恭進盛饌。時乘興相戲，密進餚於兄，自其瞎眼之傍。大按司大挾怒恨，要以謀殺其弟，暗構阱坎於庭。俟夜之昏暗，急招大殿。大殿不知其謀，跑走而來，即陷阱中而卒。大殿有一男名曰兼久，年方數歳，要以報父仇。幼稚孤身，不能遂其志。但奉供伯父，哭痛俟時。荏苒之閒，兼久至年甫十歳。此時來閒島有大保普利者，邑中之人聚會賀宴。按司亦以來會其宴。兼久跟隨其按司，渉至此山。及相賀之半，按司囑兼久曰：「汝乘今之興，作歌以唱。」兼久從命，高唱一曲【俗曰安也苦】，以述報讐之志。按司聞歌含怨，又恐有後災，有謀殺兼久之志。此時來閒人民自會歸來，至下地之前張網漁魚，招按司請看。按司大喜，即令兼久入海揪魚，要以害殺之。兼久深知伯父要殺己，即入海底潛行，拾閒餘而浮水出來，騙告曰：「彼處有一大穴，大魚甚多。奈幼而無力，不能揪捉。請伯父親臨海水，以揪大魚，以振其功乎。」按司亦信其言，忙入海中。兼久即執鋒刺殺，以報父仇，垂名於後世雲爾。
64
一　太古之世，宮古山無有主。君人皆恃勇專力，自立爲君。獨有比計樽者，厭看世上之人專權爭雄，干戈不息，而退辭此世，棲居平屋久峯，以耕田畝而五穀豐登矣。後世之人遂尊信之，以爲稷神，常以祭祀焉。
此卷俱鄭。
