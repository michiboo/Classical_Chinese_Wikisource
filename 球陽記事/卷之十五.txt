即位元年，【大清乾隆十七年壬申】始加賜申口方筆者年俸。申口方筆者原是申口方筆者二員、假筆者二員。而筆者賜年俸四石，以其四員撿合諸座費用，應不可不用其功勳。於今亦當預備冊封之費，而修作房屋器具亦有甚多。其筆者功勳與諸座筆者大異。況復其假筆者只無俸米，永勤其職，則其功勳與諸座假筆者愈異。是以今番筆者始加年俸一石，共計五石；假筆者二員改稱相付役，始賜年俸各四石。
二年，賜真和志並東風平郡百歲老人爵位、物件。真和志間切與儀村有高安築登之親雲上者，東風平間切友寄村有武太島袋者，各養身謹慎，而年及百歲，以呈太平人瑞。因此獎賜高安直陞座敷位，島袋直陞黃冠位，併絲綿各一把、棉布各二端。
賜讀谷山郡百歲老人爵位、物件。讀谷山郡楚邊村真刈島袋養身謹慎，而年及一百歲，以呈太平人瑞。由是獎賜直陞黃冠位，併絲綿一把、棉布二端。
賜中城郡百歲老人爵位、物件。中城郡熱田村山戶玉城養身謹慎，而年及百一歲，以呈太平人瑞。由是獎賜直陞黃冠位，併絲綿一把、棉布二端。
創建寢廟。自古未有寢廟。至於是年，命紫冠翁鴻業【佐久真親雲上盛胤】創建寢廟於國殿之後。
創建世添御殿。徃昔未有世添御殿。今番命紫冠翁鴻業【佐久真親雲上盛胤】創建世添御殿於國殿之後。【翌年因翁鴻業出使，向嘉猷·安室親方朝意代他而勤焉。】
三年，改修奉神門。是年，以奉神門年久大壞，題請改舊制而傚筆式一棟，而焉三門其左右較中，稍低以修之。上允其請，如華式新修焉。
賜八重山百歲老女爵位、物件。八重山島宮良村赤頭仲宗根仁屋之母名曰南風，平素謹身養生，年至一百歲，是為太平人瑞。故賜其稱呼與黃冠之妻同，併賜絲綿二把。後至一百三歲而身故。
皮弁冠增縫玉數。皮弁冠【即玉御冠也。】原制九縫，而其中央七縫，用五色寶珠、金銀之玉為餙；左右二縫無玉餙。至乾隆十九年，始定加三縫，共十二縫。其中八縫用珠玉二十四顆；左右二縫每縫用二十顆，二縫每縫用十七顆；共計珠玉二百六十六顆。【其皮弁於乾隆二十年造成。至二十一年冊封竣，方用焉。】[1]
濬那霸港。是港久自壅塞，茲因封舟將臨於甲戌年二月初三日，命向聰【美里按司朝昌】、毛景文【高良親方盛傳】為督濬官，自乙亥三月二十四日興工，丙子六月內告竣。從此塞通港深。
夏四月二十八日，雷損馬承基·國頭按司正方房屋柱壁。此日辰牌時分，忽有聽得一聲雷響。不料國頭後殿簷外，赤黃光輝自其茶房入其次座，轉過庫理而熄。此時所坐家女驚且悚，而家人皆無恙。自此尋其蹤跡，落於後庭大屋簷外九尺許，有潦浮赤色。又見其傍邊煙立膩流，恰如硫磺之臭，侵入鼻中。不意自殿中徃來輪環，遂破柱壁而回去。
附貢使兼請冊封。貢使毛元翼【池城親雲上安命】、蔡宏謨【宮城親雲上】到閩，遞請封咨文於布司，轉詳督撫兩院具題。隨蒙皇上欽點冊封正使全魁、副使周煌，禮部移知兩院，於是海防廳知會。貢使抵京，具呈冊使徃封，乞俟近年冬國王照例遣接封大夫帶諳練海道者來閩，准於來夏航海，是為無虞等由，請禮部具奏。奉禮部批，琉球請封，蒙皇上俞允。業經本部請旨，移咨福建督撫兩院，令其預備船隻及老海之舵工、水梢，即於今年夏同貢使聯帆渡海。今未便復奏，俟回閩省，請兩院具題可也。貢使及至回閩，隨聞本國札欵天使諸務悉皆備妥，且遴遣舵工、水梢來接封舟。故不具呈懇，於丙子年六月初十日，與封舟一齊五虎門開洋，七月初一日歸國復。
四年，始營八重山崎山村。八重山古見、西表兩邑之間有崎山地方，泉甘土肥，宜住居人民耕種。而港津廣深，宜泊船隻。且附近之港亦如此。然而因道路險阻，每過有飄到舩隻，來於小舟，以致徃還，恐有遲誤公務。今番始營村於此地，名曰崎山村。因此分慶田城、波照間兩邑人民而移居，併設與人一員、目差一員而總理焉。
紅秉毅始學時憲書撰日之式。本國通書撰日與天朝憲書撰日有不相同者。紅秉毅【伊差川通事親雲上】為副通事到閩，始學撰日新法，得其傳授而歸。自此，將其新法印造撰日通書，而不用古法。[1]
五年，始造黃緞龍涼傘。原是奉迎勅書，只用黃緞無龍涼傘，似輕勅書。因此新造黃緞繡龍涼傘，只限奉迎勅書時用之，其外不敢用此。永著成例。[1]
獎八重山寡婦孝行。八重山島有寡婦名曰宇那札。既生三子，而其夫小濱早死，堅守節義，能孝舅姑。其舅年老而精力甚衰，不能自行屎尿。寡婦護扶而行，無少怠慢。如衣食之供，或夾綿，或單布，或粥，或飯，或神酒之類，先請其所欲而進之。舅彌衰，而婦彌孝，曾無違逆之心。每朝婦梳舅髮，使其一身不染垢穢。冬則進火，供煖老舅所居之處，極致清潔。寡婦孝行如此，是以長子伊那真、其妻鍋等皆觀感而向孝。但寡婦喪夫之時，子皆幼稺，無一人助治家道者，只以寡母一人之力，兼孝而養子，以致成人。當日寡母無告受苦，真不可言。今見子皆能聽母教，肯力耕耘，漸次致豐，得儲粟米，能傚母行，皆有以孝。屢次捕魚，供祖孝養。祖父至年九十，忽然得病。母子驚慌，延醫調治，不愈而亡。厚葬後日，以豐致祭不懈。今只可美寡母在堂，亦享孝養，恰如其舅。而見子之兄弟既翕和樂，以安寡母之心。又與宗族、親戚相睦，至村人無與此不相和者。是以時，賜寡母宇那札，以築登之位妻之呼而稱呼之；賜長子小濱以築登之位；又宇那札、小濱、其妻鍋三人，各賜絲綿二把。
天使臨國，冊封王爵。冊使翰林院侍講全魁、編修周煌充正副使，坐駕寶舟，六月初十日，與接貢船一齊五虎門開洋。十五日，収泊姑米山仲里間切真謝港。十八日，王遣御書院向廷器【浦添里之子親雲上朝孝】、長史魏獻芝【牧志親雲上】賫帖禮物，詣姑米山。請冊使安【事竣，以七月初四日囬朝。】。二十八日，又差平等側毛彩清【座喜味親雲上盛長】、中議大夫毛如苞【和宇慶里之子親雲上】賫具禮物，赴姑米山，復請冊使安【事竣，以七月初九日回朝。】。於二十四日晚間，颶風大作，封舟難以維住。於夜之寅時，繩索扯斷，擱壞於真謝黑礁。兩冊使即捧詔勅、幣帛登岸。自文武員弁以及兵丁、梢役，亦皆上岸無恙。七月初一日，王以封舟之壞，一面命法司、紫金大夫等官徃姑米山，督率諸事，併具禮物，請冊使安【法司馬宣哲·宮平親方良廷、紫金大夫阮為標·與古田親方承命為使，於是七月初三日霸港開船。因無順風，暫泊座間味間切與邊名浦候風。初五日本處開船，遇對頭逆風，駛入座間味喜瀨浦暫且維舟。初七日夜之寅時，封舟駛過此處。法司等官即另駕小舟攏近封舟，遞國王名帖、禮物及本欵手本，以達國王差來督率之意。次日早間，本處開船。夜之亥時収入那霸港內。】；一面另備船隻，遣向成訓【仲田裡之子親雲上朝知】率領梢役，自那霸開駕，泊馬齒山座間味間切喜瀨浦。初四日詣姑米山。初七日，請天使登舟，隨即開駕。初八日至那霸港內。王遣尚承基【具志川王子朝利】於港口迎接封舟。【查舊例，無遣王子以迎。茲因貢使報云：奉禮部諭，此次未遣按封大夫，俟封舟入乎國境，則當遣大臣迎之，方為合禮。故遣王子而迎焉。此外委員請安皆如舊例。】王亦親詣唐船堀前迎恩亭，恭迎使節，虔請聖安。【迎恩亭者，本在過堂崎也。因其狹小，故於唐船堀前權造焉。冊使曾在閩，諭貢使曰：「冊使封國之日，國王親迎使節，躬請聖安，為合禮也。前封差法司官迎詔勅，不合禮也。此次自出京之後，所經之地，大小官員皆有親迎之禮。至福州，亦有都撫兩院以至於庶官皆詣洪山橋，恭請聖安之禮。且於冊封朝鮮、安南之時，二國世子亦行親迎之禮。惟琉球無行，甚屬不恭。爾等達之國王，舉行此禮。」使以此奏王。王行親迎之禮。】既而王待天使七宴禮竣，冊使於九月二十六日捧節登舟。王臨那霸，恭送節印。十一月初七日，封舟解纜，而風不順，仍回霸港。厥後因西風勁冽，莫能開洋。至二十日，仍請冊使下船入館。至於遊擊船，本偕封舟船一齊開洋，至六月十四日亦幾近姑米山。然以風波之險，不能前行，掉頭飄流。至二十七日飄入溫州港，而本船壞矣。因以置訪是處，則復囬福州。另駕一船，於九月初四日福省開駕，十二月十一日始到霸港。十五日，遊擊登王城，請王安，併賀膺爵。王請入南風殿行禮相見，既而令攝政尚宣謨【今歸仁王子朝義】陪坐宴待焉。翌年正月十六日，王請遊擊於南風殿御番所相見，禮畢，亦命攝政尚宣謨【今歸仁王子】陪宴。又令樂工為之歌舞以待之。於二十八日，封舟與遊擊船依舊登舟，王亦臨那霸，恭送節印。三十日，封舟開駕。又無順風，是晚収入馬齒山安護浦拋椗灣泊。二月初四日早間，本處開洋，十二日到閩。【冊使繫舟於安護浦之音信，二月初一日報到王府。理應具禮物以請安。隨於初四日，王遣御書院當毛文龍·伊野波親雲上盛周、署長史蔡功熙·具志親雲上等齎禮物以行。而封舟於是日早間開洋，不相及矣。差官等於十一日回朝。】[2]
天朝改賜御印。御印前以清字、篆字互用。今單鑄篆字賜之，其舊印仍交冊使捧囬。【先於乾隆十九年，布司咨稱：從前所賜王印，以滿、漢字交鑄。此次奉旨，單鑄漢字，俟冊使到國日賜之。其舊印可令畫其圖十張送之本司。王依其言，於甲戌年送之。】[1]
王受封，謁崇元寺。王受封，以丙子年八月二十八日照例詣崇元寺，行謁廟之禮。
謁圓覺等寺。十二月十九日謁圓覺、天王、天界三寺，燒香行禮。
冊封正使全魁樹碑於至聖廟。
又樹碑於天后宮。
又於瑞泉之上樹碑，題曰「雲根石髓」。
冊使建天后宮於姑米島。封舟在姑米山破壞之時，通船幸賴菩薩靈佑，得以活命。可知菩薩之靈，徃徃於危險之際，救難濟生者無窮，故中國各處皆崇祀焉。今夫真謝港群船出入之洋，吾欲於彼處建立天后宮，以酧救生之德。望國王亦捨銀，共建神宮等因，二冊使既達之於王。而又以工費銀一百二十兩及匾字對聯二付送之，其副使內司九人亦送助銀三十七兩二錢。王於乙卯年命建天后宮於姑米山，而其神像購之於閩。是年十二月初一日，安奉其宮。
六年，王受封，謁文廟。王已受封，擇吉於丁丑年四月初四日謁至聖廟行禮。
始設漢文總師。原是役職，總理司【惣役】、長史遴擇大夫等官能文者二員，請憲令、編修表奏公文之類，兩年交代，不賜俸米，亦不舉其功。因無學其文者，遂文力漸衰。若恐粗表奏，而致進貢之患。始請置教文總師一員，給俸【米五石、雜穀二石】，又敘其功陞官。置其候補【寄役之類】二員，相幫辦理教學諸生，庶永無表奏文之弊。乃以鄭宣猷【根路銘里之子親雲上】為是官，金節【手登根里之子親雲上】、梁廷樞【龜島里之子親雲上】為其候補。
改題啟聖上神牌。啓聖公神位，原是奉書啟聖公孔氏神位。冊封副使周煌有咨達王上，其神位併祝文應改書啟聖王叔梁紇。總理司【惣役】、長吏議請，應如周煌所咨改題，不啻尊敬啓聖王叔梁紇，即位尊至聖先師。王上依議。於是改題曰啓聖王叔梁紇。
七年，獎八重山國吉孝行。八重山仲間村國吉仁屋為人，天性至孝。不幸母早死。父粟國乃告國吉曰：「我聞男不六十不得鰥居。今吾年方五十二，若妻不在，衣服製浣，總是不便。由是吾欲再娶。」國吉奉父命，即夾媒前行本村於佐家，妁媒其女加以志。他不肯應承。國吉見父掛念不忘，子心何止。再遣媒強勸，他遂應允。父子不堪歡喜，即擇日為婚。其後加以志生得女子，名曰鍋真牛。及三歲，母加以志早死。父粟國見幼稺之女，悲惻無疆。國吉夫婦朝夕侍坐，安慰父心，亦受妹鍋真。既及成長，厚備粧奩，嫁於村人。此時父粟國衰老發痰，且腰痛。國吉供火具烤火。朝夕食物外，或黑糖，或萬金丹，或泡盛酒。從父所欲而奉進外，或奉公入山林，或徃田圃，見得父所嗜田蟹，及時物菓實等，即星夜攜回進之。由此村人觀感其孝行，將他父之所嗜品物送與國吉，使進其父。其父年至八十二歲發病，食物不進，欲吃小硨渠【俗叫安左加以】，雖冬天寒而不畏惲。即徃海邊，取而進之。即喫之，病癒。國吉孝行如此外，又自身或耕耘田畝，或作工匠。又令妻勤家業，遂貯積資財。見兄弟妹不足即助之。又與村人、親戚相待和睦。不意父染病辭世。俗未有龕餙，只下臺葬之。國吉新造龕具，為出葬禮，其墓始用砂灰塗之。又其後朝晚飲食，必薦神位。又年囬忌及佳節，祭掃不懈。惟所有龕與之於村，使村人得備葬之餙。國吉之行亦如此，由是蒙褒，賜黃冠位，併絲綿二把；賜妻絲綿二把。
夏六月二十八日，龍作暴風壞屋。此日申牌時分，忽有暴風急雨。不料龍風從北谷郡桑江村丑方飛過川原時，一家併戊土樹為此龍所捲，擲棄村南三十間許。
八年，新造加良川石橋。下儀保存加良川有一小川，無貴無賤，皆踏處所有石頭，常為徃來。至近年，其所舖石為雨所破，難以徃還。由是，主上命毛自煥【佐渡山里之子親雲上安因】等新築石橋，為徃來之便。
春三月，怪星見。此夜有怪星見於辰位。由是御番頭官將下庫理當官轉達於明王。其星圖見於下庫理日記。[1]
夏四月五日，異星見。此夜有異星見巳午位，及下庫理當官轉達於明王。其星圖見於下庫理日記。[1]
天妃宮改稱天后宮。天妃曾歴受封，稱天后。然本國不知之。至此年，始改稱天后宮。
改孔子啓聖廟號。今番改廟號曰文廟，又曰至聖廟。又改祠號曰崇聖祠。
牝馬生角。首里汀志良次村有仲村渠築登之，其家餵養牝馬一疋。已及三歲，其前左足五寸上生距，恰如羊角，長五寸。
九年，大地震。三月二十九日夜丑時，城牆內外共五十七處被地震倒塌。四月十五日，又地震數次。
古関和尚奏該天德山號，併設禪鑑禪師木主。天德山龍福寺古稱補陀洛山極樂寺。至於後世國朝，出令改曰天德山龍福寺。因令芥隱和尚居守於焉。本年三月，准其住僧古関和尚奏請，改其山號仍稱補陀洛山，併設禪鑑禪師神牌，安奉寺內。
十年，伊江、宮古兩島大雨殷雷。二月十一日巳時，伊江島西江村赤頭【官名】並里仁也之家被雷打破，樑旁出火。滅其火視之，惟打壞榱桷一株，而無形影。又四月十二日未時，宮古山多良間島塩川村人民名慶次者，行年十九歲，在途被雷打死，其肩上有燒痕處。又於十六日午時，多良間島池間村蒲戶【時年五十六】之屋榱桷一株、大柱一株，被雷打斷兩截。
大里郡玉城一胎而產三子。大里間切稲福村玉城仁也之妻，四月二十九日卯時，始生一女名亀。亥時又產二男，一名蒲戶，一名三良。
知念郡遷番所。本年七月二十三日，本省檢者、惣地頭，仝聞得大君御殿大親等題請，本省城內地勢尤勝，乞准遷其番所於城內。王允之。
賜粟宮古島慶佐。原來慶佐【人名】夫妻二人養一穉子，遠離鄉村，構屋居之。峕九月十八日，有中國難人漂入浦底濱，徑向慶佐屋進來。慶佐見其飢渴之色，延入屋內，與粥食之，充其飢渴。蓋慶佐僅偕其妻與穉子，僻居草野五人之地。倏見異服異言之人，則宜驚惶無措。而乃撫䘏如此，其志可嘉。故獎賜粟一石五斗，以表厥誠。
高嶺郡遷番所。因本郡屋古村遷於嘉多志川上原之地，其番所離村甚遠，殊屬不便。十一月二十九日，准其番所徙上原之區。
具志川郡宇堅、江洌、宮里三村遷址。宇堅村在天願川原外，里水不灌溉乎田圃，甚為不便。因此准遷於後川原之地。江洌村本在城原【地名】，宮里村在石大那原之地。前年以其風水不利，故遷江洌於多路喜原【地名】，遷宮里於當原之地。然邇來故墟地勢轉善，且里水亦灌注田圃。故於十二月二十五日，仍遷各村於各故墟。
十一年春二月，定按司未繼統者亦備出使。各按司未繼承統者，原無奉差之例。今始定，雖未繼統，亦均備出使之選。
夏六月，加御近習相附。法司以御近習所事繫人少，加其三人，無俸而協辦之；後考其功，或順陞本官，或另授別職等因奏王。王上允焉。
冬十一月，東苑【俗稱御茶屋】復設剃髮苑守。東苑筆者，始於雍正十二年，設置二人。今減其一人，而立苑守一人。其苑守復為剃髮改粧，晝夜俾其守之。其筆者限周年而替換。
十二年春正月，越來郡遷邑。本郡安慶田邑，每遇大風，吹損房屋，不堪屢修。兼日用泉水亦遠隔川河，每當風雨，難以徃還。且民居地狹，生齒日繁。誠恐無處可居。今夫竹口原地廣泉多，又無風雨之憂。且里水亦灌溉乎田圃。由是准遷其村於此地。
二月，獎賜馬元亮·國頭按司正實乳母百歲。馬承基【國頭按司正方】及與中，將其乳母於戶年屆百歲，稟明於廷。故賞絲綿二把、棉布二端。
冬十一月，定每年正月朔望行香於圓覺、崇元、廣嚴、長壽等寺。古者，每值王正朔望，必行香【即社參也。】於此數寺。至雍正七年停之。今定，仍行舊禮，是為定例。
十三年秋八月，高嶺郡屋古邑曰大里村。是村原稱大里，後改之曰屋古村。然改名以來人民漸困，且其聲音不雅。於是酋長具奏，復改依舊名焉。
冬十月，定八重、麻姑兩島士家准戴綠冠。古制，兩島士家子孫結欹髻，許戴赤冠或綠冠。於雍正壬子年，始定未職者不得戴之。至於是年，兩島各監撫使及透明等，以兩島任職頂缺無期，鮮有就職者，故其無職者雖至老而不冠，則與民家無別。請如舊制，凢士家子孫許戴綠冠，以別上下尊卑等情陳言。法司據之奏王。王許之。
十四年春三月，以內府廚房改造層樓。王命以其廚房改作兩層樓，而其樓下仍為廚房。令向克寬·大山里之子親雲上朝堯為之董率而成之。
夏六月朔日，始定唐榮諸役限期頂缺。原是，唐榮諸役頂缺無期，邇來生齒浩繁，而役數卻少，至老而不就職者亦多。故令唐榮諸大夫酌議，可否限期替換。諸大夫各陳意見，因令御物奉行會同申口官再議。其覆曰：「講談師與讀書師及通書併其相附役，本自習熟各有其能，隨用隨辦。應限二十四月而替換。至於文組寄役與漢字御右筆相附，專掌表奏，其職雖重，而各有頭目為之董率。應限三十六月而替換。其餘長史、文組師與漢字主取併其御右筆，宜如舊制，勿庸限期。應於諸役頂缺之時，着令各頭目與前任其職者五六人立為主考，當面考試，仍令唐榮司長史加考，然後舉之。則諸生益勵勉，各精其能，而限期替換，則人易食俸而無怨矣。」法司據議具奏，奉命依議。
秋八月晦日，准八重山新營真榮里邑。八重山監撫使及頭目等，以平得村近來民窮財之家鮮積蓄，每遇水旱，多欠年賦。是由地方官廣廓常耕於二三里外，離村甚遠，徃還費時，以致勞倍而得少也。竊惟其村人口已滿二千四百餘人，事亦浩繁，有司二人不能董治。乞將人丁、田地均分一半，新設一邑，名呼真榮里，立與人、目指各一人為之督率，則邑民富足，庶免拖欠之患等情陳言。法司據情具奏。奉命依議。
九月初十日，復定御醫相附頂缺無期，而廢其寄役。御醫相附近定週年替換。然屢有不便。請如古制，頂缺無期，而其每夜直入御書院與聞得大君御殿，則同御醫輪班而勤。至於聞得大君御殿，令其晝夜守直。而其寄役，宜應廢除等因具題。奉命依議。
題定納殿誥醫專令見在御醫相附而任焉。納殿誥醫六人，俱皆廢之，專令見在御醫相附三人而任之，亦限週年替換。年俸國儉之間，與諸俸一併減之，每年賜二石五斗等因具題。奉命依議。
題減鑾輿夫【即御轎夫也】三人。舊制，鑾輿夫三十人，分為三班，每班十人。內選一人為頭目，六人為之供役，其三人為勢頭方當差。今應減其當差之輿夫內三人，共計鑾輿夫二十七人為定數等因具題。奉命依議。
冬十月十七日，題設納殿醫者寄役三人。御醫等僉稟曰：「納殿公務浩繁，惟誥醫三人不能辦理。乞賜設立寄役三人。」國相、法司據稟具題。奉命依議。
十一月朔日，始定為法司者許戴紫地浮織冠。前奉王命，為法司者其任匪輕。宜於授任之時，許戴紫地浮織冠。從今以後如前命，永為定例等由具題。奉命依議。
題定法司官許坐官轎。【即安駄也。】古制，欽授法司，然後具題，而坐安駄。請自今以後，即授任之時許坐安駄等由具奏。奉命依議。
十二月二十三夜，八重山大雨殷雷。八重山監撫使與其頭目等申報，本島雷猛雨暴，於夜之亥時，雷落平得村仁志摩【人名】屋中。家人驚慌出視，不見蹤影，只見其屋右角出火，高聲叫喊。四隣齊集滅其火焉。後查屋裏柱一株、榱一株被雷打碎，別無所傷。
十五年，復定老人、病人許服色襪。准諸士、百姓者，不論在公在私，皆許用水色、玉色形付布襪，以為保養。今定雖私居之時，亦除白色、淺黃色、薄土器色外，其餘各色，非朝廟行禮之時，則不論老者、病者，即諸士、下者皆許服焉。
夏四月二十六日，創建惣橫目役。今國中嚴行儉約，是以首里三平等，每平定立惣橫目各二員、中取各三員、筆者各六員；久米村立惣橫目三員、筆者四員；那霸四町，每町立惣橫目各二員、筆者各二員；泊村立惣橫目二員、筆者二員。俾其廵行轄村，觀風正俗，以杜犯法者。
五月朔日，准遷讀谷山郡瀨名波村於高志原。瀨名波村地土雖肥，然其勢溛下。每遇大雨，水聚不漏。且播種被水淹枯，又無所貯糞。況井在遠處，甚屬不便。夫高志原地方，其土磽瘠，井在近處。且風水亦善。故准其所請，遷於高志原。
二十三日，越來郡宇久田村沛雨殷雷。太工廻村農民三良，與美里郡高原村島袋築登之親雲上男子三良，共構野莊於宇久田村於無帝伊知也原，以為稼穡。此日俄焉大雨，雷落其莊，連人被雷燒死。
二十九日，題請准繼唐榮總理司統者，減其知行高十石。古制，續久米村惣役之兆者，賜知行高五十石。今以異於諸例子，題准減其十石，而賜四十石。
復定按司未續父兆者，仍舊停其奉使於外。邇年始定，按司雖未繼統亦令其奉使出外。然甚有不便，使者應如舊制，停其奉使於外，而令其在國奉公。
秋七月二十三日，因久米嶋修其廢地而納米粟，獎賜有司。久米島具志川郡所有加佐志原地區五千六百餘坪，川場多慶原地區四千八百餘坪，久為水潦，不能耕種。爰通溝【其左右鑄石為防。】于海，又注其水於洞中，以為耕種。乃得粟三十餘石。又瑞知與原及志由密原地區，凡三百九十餘坪，崩落于海邊，以致其傍二千四百三十餘坪之地水灌而妨耕。於是修其壞圯，砌石為畦二層，濬溝注水，乃得粟六石餘。又以大田、兼城、嘉手苅三村野路之土崩落於田圃，不惟妨耕，且人馬難以徃返。是亦築石為畦二疊，以修其路，以治其圃。乃得粟三斛餘。又以兼城村大溝、中溝久被大雨所壞，由是長田原、平等田原約有三十石區、友那邊田原、講帝原、久波田原亦十石餘區皆不能灌水養水。於焉修厥溝道，使水順行，乃得耕種。此皆前任在番毛培基【新城親雲上安稠】飭令彼島夫地頭上江洌親雲上、耕作當仲間築登之等為之督率，以修整其壞，永為萬民之福，其功可嘉。是以在番新城親雲上賞賜上布二疋；地頭上江洲親雲上賞賜勢頭座敷位；耕種當仲間築登之賞賜黃八卷位；大田掟上江洲仁也、嘉手苅目差糸數仁也、濱川目差與那城仁也、耕作當米次仁也、前任仲地目差仲松仁也、船築仲兼久仁也、前任仲村渠目差濱川仁也、造船工玉那霸仁也等十人，各賜築登之座敷位；船築大城仁也、知念仁也、幸地仁也、樽知花、蒲戶與那霸、嘉那前田、武太當間、仁牛當間等八人，各賜赤八卷位。[1]
二十七日，始分設田地奉行職。高所事多人少。今加增座敷奉行三員、大屋子三員、筆者三人，俾其懲勸諸方農務，名田地奉行。其奉行給俸八石，勤職五年；大屋子給俸七石，勤職五年；筆者給俸六石，勤職三【所有親方奉行、座敷奉行，仍稱高奉行；而其親方勤職週年，座敷奉行併大屋子勤職兩年；筆者順進大屋子，但其親方兼領田地奉行職。】
八月十五日，准宮古島新立仲地、長濱、前里三村。彼島在番及頭目，以其伊良部作、和田、池間三村生齒浩繁，母村已滿二千餘人，事亦多繁，有司二人不能董治，恐其百姓怠耕就困。乞准將其三村人丁各分一半，新設三村，一名仲地，一名長濱，一名前里村，而又各立與人一人、目指一人為之督率等情具稟。法司據情具奏。奉命依議。[1]
准以納殿誥醫移置於下庫理當所。納殿人多屋狹，無棲醫處。且其醫每於禁中有事及諸方有急病之時，必稟下庫理當所，然後得以招之。故准移棲其醫於下庫理當所焉。
二十二日，因宮古島東仲宗根與人、長間與人勸民革俗，獎賜物件。多良間島水納村隔海三里，其地窄狹多沙。且百姓荒蕪農務，而欲漁獵以營年貢。是以人多漸困，拖欠賦米約有七石餘。時東仲宗根、長間二人勸勵民心，盡力農業，以完其欠。且以其村自古惑虛説而嫌修墓，人死，則不擇地而埋之。又不知喪祭之禮。二人招聚村中老幼，叮嚀教之，始築一墓，合葬各處所埋之屍，以舊葬之地變為耕田凡八百六十一坪。又教備由報來。法司據之奏王。獎賜其二人掛物各一幅、絲綿各二把。又垣川村耕作筆者下地仁也、杣山筆者平良仁也、仲筋村耕作筆者高江洲仁也等三人，隨彼東仲宗根、長間二人同為勤勞，故獎陞赤八卷位。
二十八日，准遣御儉使於宮古、八重山、姑米三島，以正田地。宮古島頭目等稟曰：「昔遣御儉使以來，歴年已久，制度混亂，風俗變頹，百姓荒業，年欠貢賦。且自明年加輸三度夫錢米，恐其百姓不能承辦。請遣御儉使正理田地，革化風俗。」因令御物奉行會同申口官確議，其覆曰：「今國中嚴行儉約，遣其檢使雖屬不便，然田地混雜，農業荒怠，則萬民之困苦必矣。應遣儉使以正之。又八重山、姑米山雖無祈請，亦應徃正舊制可也。」法司據議具奏。王命向文源【漢那親方朝昌】為之使焉。【九月十九日，漢那親方稟稱：宮古島、八重山各隔海路，若以明年秋起程，而於後年夏內兩島事竣，復到姑米，料必難矣。請准於來春起身，庶無滯悞奉命。准其所請。】丁亥三月二十一日，那霸開船。二十七日到宮古島。公務已竣，十月十五日彼島放洋，此日到八重山。戊子六月初二日，彼山開洋，要徃救米島。因風不順，駛至本國。已及三月十六日，那霸開船，次日到久米島。公務全竣，五月二十七日囬國。[1]
九月十六日，准遷摩文仁郡米次村於其故墟。米次村於乾隆十二年間遷於後原之地。奈其地凹窊，每遇大雨，水聚不漏。此次浸倒人屋四橺，溺死畜類，漂失傢伙，凢歴七日其水方退。誠非可居之地。且舊村前米次當原地方，本為肥善。然遷村以後，里水不灌乎田圃，厥土痩瘠，殊屬不便。故准其仍遷於故墟。
創造唐紙、印金紙、縀子紙。首里大中村無譜知念築登之親雲上，始造出唐紙、印金紙、縀子紙，以備國用之未備。因此停止寄貿於他國焉。[1]
十六年春二月二十九日，准遷美里郡渡口村於加那波川原。渡口村原來生齒不繁，人屋常被勁風吹損，未免修造圍村。群樹不見茂榮，且井在遠處，甚屬不便。夫加那波川原井在近處，且村水流入田地，有利於耕種。又無風患，風水甚善。故准其所請，遷之於加那波川原。
准遷浦添郡仲西村於外間原。仲西村當宮城川流水所沖料必風水不善，自古生齒不多。且井在遠處，甚屬不便。夫外間原地方近於首里、那霸，況井在近處，風水亦善。故准其所請，遷之於外間原。
三月二十七日，褒賞小祿郡大嶺村松川親雲上孝行。松川親雲上秉性純孝，嘗為西掟，轉陞夫地頭。戊寅年，又為小橫目役。其父母年各八十餘歲，松川事之盡孝，出入必告。其家近於馬場，人多會集。松川念老親待人辛苦，別造房屋，使父母安居。令弟喜屋武築登之侍側。至於日用飲食，必問其所好以進之。且每年以米托酒家造酒，以為供奉。寒則供火箱以溫之。且養蠶桑，以供之帽，以其所剩之綿分與親戚老者。二十年前，父染眼疾，療治不痊，遂為瞽盲。松川定於每年五月初四日泛舟江流，彈絃唱歌，以樂親心。乙酉年，父染重病，松川夫婦求醫進藥，晝夜侍側，留心調養。奈因年邁，飲食少進。松川自行療治，其病全愈。其母嘗為大嶺村女祝者，有御祭與朔望及諸方參拜之務，年老難行。松川備簥乘之，以為徃還，是以禮節無缺。至若松川行路之時，見路上有小石，則恐老弱與妊婦踏跌，而採拾以除之。且甲子年以來，大嶺村百姓十二人年稅不足，皆欲賣身以納之。松川聞之，意謂許多百姓賣身於他方，則靡但一村衰微，父母妻子亦皆離散，甚屬堪憫。遂發金買之。平日使之以道理，勸之以農業。且憐其無配，為之求妻。不數年，皆得贖身，而各之門戶。至於奴婢，亦擇偶成嫁。是以奴僕視松川夫婦猶父母。且大嶺村有神名呼和良伊喜由，其宮以茅蓋之。又近海邊，每年不堪修葺。松川與村人相議，以瓦改修，而其工錢松川捐其一半。且小祿郡栽落地生不多，每值公用，則徃他處貴買繳之。松川勸人播種，自此落地生蕃息廣衍。且于山野植松木千株、鉄樹二萬餘株，以防饑饉。每遇凶年，則分與親戚、隣里，以救其命。檢者、兩總地頭、田地奉行等以其孝行轉詳具題。王上嘉之，賜座敷位併上布三疋。
褒賞小祿郡宇榮原村金城親雲上孝行。金城親雲上賦性篤實，才能過人。直擢南風掟，順陞首里大屋子，兩授夫地頭，轉任地頭代。其為人也，善事老父，寒則溫之，暑則涼之。衣服飲食從父所好，家事皆從父命而行。不啻妻子感化，他人亦觀感興起焉。其父享年七十八而終。且夫金城之於奴僕也，分與己田，又給錢五十貫，以為搖會。【俗稱寄合】未數年，各得贖身。奴僕有急則周之，是以奴僕亦盡心力而事之。至於大宗家極貧，不得承祭先祖，所有家寶不得不賣。金城意謂自家祭祀雖備豐饒，先人之心豈肯安乎？遂發錢八百貫以助之。一門亦皆感其心志，各隨力量以周之。由是宗家保其宗祀。且村中每值分理田地與山野之時，必費人工。金城曾於改正經界之時，學習竿入針圖之法，分地肥磽，筭其坪數以登記，故無費力之憂。又抄竿入帳，以其原名之內，今時不用之小名，悉以硃筆記之；於探經界之時，循其硃記而正之。且於刈稻勘定穀米之時，亦循其帳而行之。由此費用減而利郡多。又村中取拂帳，自古未嘗校清，其開銷不明，百姓懷疑。金城悉校其帳，逐名歸欵，使百姓逐一知悉。因其處事若是精謹，故凡村中所賣雜物錢每年存三百貫，以此塞乎村中公用；其餘皆授村中，俾供諸用。且村中素無規模帳與諸費定例帳及締方帳、公用帳。金城新造其帳，然後諸事得無滯悞。又每年筭沠貢賦多有難辦者，金城照名寄帳，筭定貢賦及租稅米之數，扣筭定例出物之數，立案定規，從此以後無費人力。又以宇榮原村百姓地之內有崎原地方，遠在海邊而碕礒，風旱甚強，五穀難熟，甚屬不便。已於癸酉年為一村公地【俗稱浮地。】，俾人受之，每年収其稅錢三百五十貫，將其稅錢低利而借之於村中欠債高利者，使還其債。其所借之錢至癸未年俱各還清，共有一萬零五百餘貫。以二千二百貫買仕明地；八千貫授於村中，以其利息為搖會，丙戌年共収會錢一萬七千八百三十貫文。以其每年所納所之公地稅錢三百五十貫文徒貯村庫，甚屬耗折，故為搖會。至丁酉年，該収會錢壹萬五千二百餘貫。夫金城不惟孝行超群，且一鄉風俗亦為淳美；郡中諸事又為善便，厥功不小。是以檢者、兩總地頭及田地奉行等以其善行轉詳具題。王上嘉之，賜座敷位併上布二疋。[1]
十七年春正月二十二日，准遷知念郡安座間村於汀敷原。安座間村原來人不堪病，民不繁榮。且廢田成籍，以致貢賦不足。本村素自有泉，若就泉作田，不惟水灌本田，且天水田亦得利。然另有地方名曰汀敷原，其地田圃得便。且井在近處，風水亦善。故准其所請，遷之於汀敷原。
二月十二日，始定每年清明之節上謁玉陵奉祭。上欲每年清明時節謁先王之陵奉祭，特諭法司議奏。法司遵令，御物奉行、申口、諸大夫會議，兼併其議題奏。上依議，每年清明初日謁玉陵，照祭寢廟之例，供御三味物三通奉祭。至次日，亦謁極樂陵，供御三味物一通奉祭。又清明初日，國母、王妃謁玉陵，供御香、御花酒奉祭。次日，恭遣座敷大親齋御香、御花酒詣極樂陵奉祭。以上祭典，俱著御書院辦理。
三月朔日，詔定諸王子之夫人各揷金筓。諸王子之夫人曾封列翁主位，尚揷銀筓。此番詔定各揷金筓。因自此次，始發帑金，造筓頒賜。
夏六月初九日過午時候，大地震。王城之石牆數十個所併三個寺、玉陵、極樂陵之石牆，處處為地震所壞。其外諸方亦有損所。且地震已止，潮水不常，或二三尺許，或三四尺許，揚入內港，再三滿退。比及未刻，潮水恬靜。至慶良間島內座間味、阿佐兩村海邊之田園處處併民屋九家被波所損。
二十六日，因王殿修完，主上自大美御殿遷於新殿。
二十九日，准遷座間味郡阿佐村於古村。阿佐村地方窄狹，前已准遷於大濱原。奈人屋常被勁風吹損，且其村都屬沙地。此次過大地震，波浪大揚，處處被潮水，所牽五家亦為波所倒。且地震以後，井水亦鹹。故准其所請，遷之於舊村。
秋九月十五日，准八重山慶田城付西表首里大屋子改名西表，西表付慶田城與人改名上原。慶田城、西表兩村役人，於慶田城之內祖納村一處設立公所辦事。奈事務遲滯，因此西表役人於西表上原村設公所辦事。夫慶田城津口不少，每有飄風船隻，於此應付。故准其所請，慶田城西表首里大屋子掌管改名西表，西表附慶田城與人掌管改名上原。
十六日，准遷南風原郡山川村於川田原。山川村風水不善，漸漸衰微。夫本村里主地內川田原風水最善，且村水流入田地，有利於耕種。故准其所請，遷之於川田原。
冬十一月二十三日，準定宮古、八重山惣橫目役賜俸各五石。宮古、八重山兩島諸凢上納與百姓對筭不清，以致百姓窘困。因此曾已每島各立惣橫目二人，【給夫六人，無有俸米】使之稽察，尚未見其效。所以然者，由致仕老人掌之之故也。且至近年加輸出米、出銀，百姓極至困窮。若非擇人而授職給俸而勸之，百姓不免依舊困窮等由，御檢使詳情。故准其所請，賜俸各五石，使其隔二年上國以報島內百務之善否。若果有功，舉之直為頭役。且其職交代之時，選首里大屋子與人內有能者授焉。
十八年春三月九日，沛雨殷雷。此日大雨，雷落於東村故仲村渠築登之親雲上後家之市屋。其棟壁少破，家人無傷。
三月十日，准御八卷組改稱御八卷組主取；同日新設御八卷組相附一人、細工一人。御八卷組之務，一人難以承辦御用。故加立此役。
四月朔日，褒賞金城親雲上善行。金城親雲上，乃小祿郡宇榮原村人，自幼有志。兩親冀其成立，令其學習書筭。金城曾為文子，轉而服役惣地頭。奈家業素貧，兼母甚弱，將父一人之力日食難續。因此金城下班之時，晝則耕作，夜則彈棉，以為食。兼奉公直登西掟。自此順陞惣耕作當、夫地頭，轉任地頭代。勤職多年，毫無誤失。祖母、兩親俱各安心，衣服、飲食從其所好。家事皆從其所命而行。祖母享年九十四，父享年六十五。今母雖年及八十五，自壯年染腳病，不得外出。金城憐之，常以悅之，不啻一家興孝。他村人亦觀感興起焉。且夫小宗家有大城者，曾染眼病，未幾而歿。妻子皆欲賣身。金城聞之，發錢千三百貫，不使妻子離散。且正月、七月併遇佳節，亦發錢助之依之，宗家完備祭祀。又大宗家有具志築登之者，因年不熟，拖欠賦米。金城為之借錢八百貫，以完其欠。且將金城之力償還其所借之債。不但此而已，具志抱病，費用甚多。男子雖為文子，遂賣身。金城為之鼎力，發錢四百貫，使其贖身，男子如舊任職。至於奴婢，亦親愛之，分與田園，使各自勉業。且奴婢嫁娶，亦發賜財貨，俾其婚姻。是以奴婢各自盡心勉業，及早贖身。奴婢之內，八人俱免身價，十人皆免半價。是以奴婢視金城夫婦猶父母。且村人勸農休遊之時，自乙丑年以來年年給米五斗。農人感恩，盡力農畝。夫金城於村，可謂善便。且庚辰年，𤘩宮城村人十九名食蘓鉄，當起毒及十死一生。金城聞之，急率妻子攜沙糖、豬油、豆耒，自行療治。又請求醫師友利宗奄服藥。因年大飢饉，村中無米。金城遣僕，取自家之米，煮粥而食之依之。十二人各得活命。又無利借米五斗，以救其飢。且種粟苗併木棉用糞培植之法，自金城而始。於今其法行於郡中。夫金城氣量過人，故𤘩宮城、具志兩村地頭併村人，因本村無諸上納物本，立帳事甚難辦，請倩金城造帳。現今惣地頭着令金城勘定各村之諸帳。且宇榮原、松川兩村欠債賣身，金城自癸未年設立督理之人，猶自衛督率，勉勵百姓各自勤業。兼為徭會【俗稱寄合】，以還其債。曾賣身者，亦漸漸贖身，料必近年內兩村豐裕。夫金城不惟孝行超群，且郡中諸事亦為善便，厥功不小。是以檢者、兩惣地頭及田地奉行等，以其善行轉詳具題。王上嘉之，賜越階之座敷位。
六月朔日，准復繼今歸仁阿應理屋惠按司之職。今歸仁阿應理屋惠按司，於雍正九年辛亥年因其職只掌一郡之禮式，無公邊之務，故照三十三君內徹去之例，不准繼頂其職。然殿於徹去，君君傳於近代，猶立不廢。料必難以徹去。故准擇於今歸仁郡親泊村兼次親雲上女蒲戶繼按司之職，賜年俸二石【雜穀一石、米一石】；忰者二人，地所高十九石七斗七斘四合二才。
宮古島伊良部村一乳而生三子。宮古島伊良部村塩川仁也之妻，正月十六日夜產一男二女。
五日，准寺社座新設假中取一人。寺社座原有中取三員。辛巳年，因國中嚴行儉約，減去一員。每逢三個寺均有事務，則另立加勢中取一員辦事，猶有誤失。由是，寺社奉行上書曰：「乞准立假中取一員，與本役會同辦事。本役交代之時，舉之為本役。」故准設此職。
十五日，題准唐榮總理司、長史司直於明倫堂。久米村總役、長史原無直所，在家辦公，於公用庶有礙。故准隔日直夜於明倫堂。
六月，特定中秋拜月。徃昔每年八月十五日夜，於禁中後庭拜月。此禮既廢既久矣。自今年，復行拜月之禮。[1]
七月七日，准另設掟、目差各一人。久米島酋長、左番及御檢使等稟曰：「本島具志川郡仲村渠、具志川兩村，原屬仲村渠掟及同村目差之管掌。仲地、山里兩村，原係仲地掟及同村目差之管轄。奈仲村渠與具志川徃來越山，更相隔六町有餘，且其間有小村名叫上村渠。仲地與山里相離雖近，亦有三個小村，名叫安里、玉那霸、武富。若伹委各役兼治數村，不惟平日之治不便，且於織造綿紬及治理絲綿之時，又以難董治。先是暫立署掟、目指各一人於具志川、山里兩村，以為督率。現今雖設立假役勸厲百姓，亦恐百姓信之。不若本役且與他村不一樣。請准於具志川、山里兩村新設掟、目指各一人。」故准設如此。
二十六日夜，子刻，御番頭進奏客星見於卯方。
秋八月十日，宮古島上地村沛雨殷雷。此日大雨，雷落農民與那霸屋甍之側，燒穿周圍八九寸許，損破屋內幾柱。
二十八日，褒賞樽野底並妻孝行。樽野底，乃八重山與那國人。父盲目，母手足痿痹，然十年以前照管家事。詎意長子棄世，家及滅亡。此時樽野底年及十九歲，深憫父母抱衰，種種慰父母心。樽野底因管家事，殫精勤業，一家裕足。將諸出物無滯交納，無不足之憂。父母氣力寬舒。樽野底平日自田圃歸時，必徃海邊揀拾父母所好食物以膳之；徃石垣時，亦買父母所好什物以進之。不唯樽野底有孝心，即妻玉亦厚存孝心。樽野底常與妻相商，不惟每日飲食從父母所好，或造糕餅，或造神酒，或造燒酒，以為供養。至衣服，亦從父母所好，寒則供火以溫之，暑則令童子扇。夫婦出必告，歸必面。晨夕侍側，説與好事，以悅父母。或值盆中有躍招之，以樂親心。或遇別處有觀，夫婦舁戶乗之，以樂親之耳目。母親因手足痿痹，飲食及煙不能自喫。其妻玉親自進之，大小便在寢座撒去。其妻不欲他人視之，隨即収之。九個年以來，未敢怠慢。至於親戚及村人，亦交之以和睦。親戚、村人均感其志，因此百姓、各役及頭、在番等進其善行於朝廷。法司題奏：「伊樽野底雖產於離驛六十里外與那國村，善行超群。若賜褒賞，則一鄉觀感。請賜褒賞。」故嘉之，賜樽野底黃八卷位、木棉布三端、綿子二把；賜妻玉木棉布三端、綿子二把。
九月朔日，准移置久米島藏元於大田村。久米島具志川郡之藏元，原在兼城村。奈常被大風吹損，且風水不善。大田村土地得宜，風水亦善。由是諸役、在番等上書曰：「藏元大頹，將次改造。乞趨此時遷之大田村。」故准改移。
九月五日，八重山島黑島村沛雨殷雷。本村農民加禰出耕於西加禰原。此日大雨，雷落其原。加禰被雷燒死。
十月十五日，褒賞蒲松原孝行。蒲松原乃渡名喜島人。父年八十，母年七十八，年老齒弱，不便食硬物。故每日飲食從父母所好，令妻烹調。且父母嗜大茶，故每度自那霸買大茶來，每日兩度進之。夏冬供乎好衣服，冬則採薪以防其寒。且徃那霸時，尋買珍物，為土產而進之。父母殊怡。且彼姑年已七十歲，有男子一人，家素貧，男子不能如意供養。松原板岳母於其宅，養之猶母。且冊封之時，百姓為公事，久滯那霸，飯米缺乏。則無利發錢五百貫，以資其食。夫松原於島，可謂善便。且渡名喜島有上原仁屋者，遇火災，財貨什物統被燒焚，家無餘儲，極至窘廹。松原見之，發黍一斗、粟五斘、錢三十貫以濟之。夫松原氣量過人，故彼島酋長等為公事，每到那霸，必帶他掌管內事。松原酌宜處事，萬無一失。夫松原雖為野人，孝行不凢，且厥功不小。至於親戚及村人亦行和睦，舉島亦殊感其志。是以酋長及諸百姓具稟，在番併地頭等轉達朝廷。法司題奏：「伊松原心志不凢，若賜褒賞，則一鄉觀感。請賜褒賞。」故嘉賜越階築登之座敷。
十一月朔日，復定三司官照功戴浮織冠。前此三司官役職太重，是故任其役職，即許戴紫冠浮織冠。乾隆己丑年，與那原親方任三司官之時，奉命照其功勳，許服紫地浮織冠。永著為例。
十一月朔日，特定三司官宜経題奏許乘安駄。前此奉詔，任三司官，則不経題奏，蒙許乘安駄。今年與那原親方任三司官，特諭任三司官則已経題奏，許乘安駄。永著為例。
十九年春正月，准遷佐敷郡小谷村于山久比利原。小谷村用名寄帳所載之田編立成籍，因此每年賦米不足，百姓漸疲，風水亦惡。故准其所請，遷之于山久比利原。[1]
二月六日，本部郡伊豆味村沛雨殷雷。此日，本村赤頭山城等六人俱徃砂糖家。及午時大雨，不能澁荻，繫牛於車，坐待雨晴。未幾，時雷大鳴。牛驚，殆挽倒車。山城見之，出外取牛。瞬息間雷落其地，山城併牛被雷打死。其雷色赤，飛騰二三間許，而不知其所行焉。
二月，真壁郡加立掟役一人。真壁郡九村，原來設掟役四人。一人管宇江城、伊敷兩村，一人管真榮平、新垣兩村，一人管名城、小波藏、安里、糸洲四村。但四村與他村相異，項年漸疲，掟役一人難以董治。因此減夫地頭一人，加立掟役一人，俾他管名城、伊敷兩村，且領伊禮地所，改稱名城掟。
二月八日，今歸仁郡湧川村沛雨殷雷。此日大雨，雷落湧川村，打穿蒲戶玉城屋頂，打折桁柱。
三月九日，高嶺郡真榮里村之西自世直濱至大里村近邊小雨雹降。
自四月十二日至二十四日，小魚【此魚俗通用鯷字，叫太久知，形似楚理呂魚。】集來崎原並楚崎邊。
宮古島松原村之東北比利嶺山野之內，自穿其口徑五尺許、深二丈餘、底廣四五間許，有泉出。
秋七月十四日之夜，雷落八幡前，打剝松樹。
八月六日，宮古、八重山兩島自首里大屋子與人內兼務惣橫目職。宮古、八重山兩島屢改條例，嚴行檢束，選立惣橫目。若不授之以村，威勢不重，諸事悉屬不便。故准其所請，其交代之時，選自首里大屋子與人內有才能者，俾其兼本職，而勤橫目，而加賜民夫。
冬十月九日，伊江島東江村大雨，雷落東江胡志原與佐志高蒲地方，農民戶、戶三良二人併牛二匹被雷打死。
十一月十三日，國頭郡楚洌村准遷於奧村楚江兼久原。楚洌村於乾隆元年丙辰營建，然其地不善。先年因大風潮揚，村圍併貯藏被潮所引。因此郡人相幫築隄遮潮，然不永保。且耕作場遙隔一里餘，徃還湏需時刻。且津口不善，村中之船遠繫一里餘港，甚屬不便。居民亦漸減。夫奧村之東楚江兼久原其地悉善。且減楚洌掟而奧掟兼務其職。故准其所請，遷之於楚江兼久原。


