元年，按司向象賢請乞新墾田地於薩州。本國田地缺乏甚多，年年徒出賦稅，而居民既疲，然不能墾闢土地，以為田畝。今番向象賢墾田畝於薩州太守公，幸蒙俞允。由是人不論貴賤，各相地宜。或因果下，以闢田畝，或利林木，以闢園圃。即種穀菜，以補田地之缺焉。[1]
二年，改行倭禮於南殿。前代之世，每逢上巳、端午、八朔、重陽、歲暮【臘月廿七日稱歲暮節】等佳節，聖主出御國殿，朝見群臣。是年制定：出御南殿，改行倭禮。【自古重陽日，圓覺寺獻菊花於內院寺住僧。】[1]
五年，安右衛門創建神宮於雪崎。日本人安右衛門要建堂於雪崎，【在那霸北之海濱】開船已急，不能自建門庭。即損銀，若於托若狹町人民而歸雲焉。由是，彼人民等稟明其事，設建此宮。至於今日，宮堂敗廢，遺址猶存。[1]
十三年，重修真壁神宮。昔有真壁按司兄等三人，次男素染病，臥牀不能出仕焉。長兄與幼弟俱鎮守真壁城，各稱按司，善教仁政，撫綏郡民，人皆信服。時兄按司飼一白駿馬，他馬容體異常，有騰空入海之狀。一日，隣境之人傳聞其名，甚慕其馬，整軍馬侵來圍城，要相戰殺，以奪其馬。弟按司急騎白馬出城擔戰，忽為伏兵，多帶重傷，回到本城，自刎而卒。其兄潛然流淚曰：「弟為敵被敗，何不為弟報仇耶？」兄按司亦騎其馬殺入賊陣，要決死戰。奈賊衆甚多，不能抵當。忙馳駿馬直奔去古波森，逝然而棄世焉。其馬亦不食草而死焉。其後裔孫有任首里大屋子職者，此日質資淳厚，深有孝心。常詣此森，虔誠告祭。忽然四塊靈石飛躍沖天，暫時復降。大屋子大疑曰：「大石為物也，何能如此耶？此誠靈石也。」遂卜地於其森之，結構草菴，奉安於其石，恆為崇信。後亦大屋子運送穀米將赴日本時，先登此森，求禱於神曰：「今奉王命，徃日本國。若得公務全竣平安歸國，即建神宮答謝其恩。」既而駕舟出洋，以赴扶桑。果然海洋晏然，靜波瀾不起。而船隻安穩猶若坥坥平地，而行走未閱數日，逮致日本。大屋子大喜曰：「吾穩以過海，非人力之所及，乃神庇之所致也。」即求得神龕而帶回。即建小宮，安置此石於其中矣。已歴數年，其大屋子拜授山城地頭。由是其子孫世為神司，以管祭祀焉。自此之後，他境之人每年九月節皆來於此而求禱神，甚靈感，禱無不應焉。康熙年間，賴久座主請來彌陀、藥師、觀音三像，與其靈石並奉安其一處。而歴年稍久，宮致敗壞。至辛酉年，人皆捐資財，重修此宮。仍復其舊矣。
十四年，薩州光明寺請屬於琉球。國相尚弘毅【大里王子朝亮】奉命到薩州，時具疏請，乞麑府光明寺屬於琉球。幸蒙太守公俞允，而今球僧住持此寺。且脩葺寺院並住僧俸米等自琉館而出焉。但觀音一像、佛堂一座猶屬薩州。而脩葺其堂並神像者，仍係乎薩州之費也。【康熙丙寅之夏，議定俸米五石。】[1]
始擢真和志邑宮城，以授蠟蠋主取。[2]首里宮城，嘗隨毛秀材【小波藏玄塚安詮】到薩州傳授櫨油並蠟蠋之法。而回來本國，即櫨樹栽植各處。康熙壬戌年，始製其油並蠟蠋。後亦自試白蠋、黃蠋、柴油、高椶油之法。以供國用。至於是年，恩賜黃冠，擢主取役，賜俸米三石，以嘉其功。
十九年，東龍寺住僧盛海改脩內金宮。唐榮之東有一山林，山不高而秀雅，林不大而茂蔚。而其神曰辨財天女，【中國斗姥】至聖至靈，禱無不應。常守護人民，呵禁不祥，而知名於世已久矣。自昔而來，四面築石作垣，栽植樹木，竟封其地，以為崇信。萬曆年間，日本山城國人有重溫者，雲遊琉球，許願其神。不閱數日，塗遇一婦女而置爐價，但數錢。而回家觀之，即黃冠金也。重溫欲依舊以還，更撈而出，果遇其婦女。婦女曰：「吾乃辨財天女也。汝志可嘉，故特送之。」遂化清風而去焉。因此重溫建宮於其森之東，以便謝恩，名之曰內金宮。後亦秀昌、重次等繼建拜殿，至今鶴城使者必監石燈，或発資金，脩葺宮殿。是年，東龍寺住僧盛海改脩宮殿，以為堅牢。亦請安神像，以便祭祀焉。[1]
二十二年，始塞那霸東恩案橋。徃昔之世，必於此地修造貢船。且貢船自中華來，即放在貢船説於此塘，以防風濤。故名之曰唐船堀。又一説，會恐倭兵入國，鑿斯池塘，自東至西，而潮汐相通，必於渡地兵器布陣，以脩拒戰。未知孰是。此回設槓二座，以為徃來，名其槓曰思案槓，亦名其地曰渡地。渡地之村自素有妓女。人徃來其地，欲請來時，到其槓邊，思慕愈切，有急行之心，亦戒色心嚴，有歸來之心。必於此橋，以致千絲萬慮之計。故此名之曰思案橋。至於康熙庚申年間，塞其東橋，築建一堤，以通徃來。[1]
二十三年，始定按司、親方以下等官在薩州着球衣。按司、親方等官奉命赴於薩州，夏日即着朝衣以見朝。亦到家老等衙門，即用十七升薴布染地赤薴紋布、十四升似赤薴布藍紋並赤紋蕉布等之衣。申口、御物奉行、座敷、當屋等即着朝衣以見朝。亦到家老衙門，即用十五升薴布染地赤薴紋布、十三升似赤薴布藍紋並赤紋蕉布等之衣。才府、附役、與力、藏役等官着朝衣以見朝，亦到家老衙門，即用十三升薴布染地赤薴布等衣。亦當冬時，按司、親方等官即着綾子、紗綾緬等衣以見朝。平日亦用日野紬、木棉等衣。申口、御物奉行、座敷、當屋等官，着紗綾縮緬等衣以見朝。平日亦用日野紬、木棉等衣。才府、附役、與力、藏役等官，着綿綢、山東紬、久米紬等衣以見朝。平日亦用細並木綿等衣，永著為例。[1]
二十四年，奉安日秀上人像於大日寺。王世孫尚益公奉命赴薩州。至於歸國，請來日秀上人像，而奉安於大日寺。【首里府金城邑】[1]
鄂羕宗亦學裱褙法。[3]自徃昔時，本國設建裱褙具師，以供國用。順治年間，有仲城者實授此職。是年，鄂羕宗【宮城築登之親雲上元易】隨尚弘才【北谷王子朝愛】徃薩州時，弘才合他從熊谷氏等而學裱褙法，悉傳其秘書而回國。
始改御大子、御大孫稱王子號。徃世之時，中城王子、佐敷王子寄書於薩州，皆稱按司。今番新納又左衛門奉書球陽，其書曰：「中城王子、佐敷王子係乎大子、太孫，而只稱按司，無異諸按司。而今之後，御太子、御太孫宜稱王子。」由是御太子、御太孫翰書改稱王子，自是而始也。[1]
二十五年，創定姑米、馬齒兩島遣大和橫目職兩員，看守貢船往來。[1]
二十六年，廖澂始造塩於那霸。《遺老傳》記：徃昔之世，日本之人漂至本國，遂以造塩之法細教於羽地郡我部邑之人。後隣境邑漸知造塩，以達國用。然隔路已遠，燒造亦少，缺乏甚多。泉崎廖澂【塩濱親雲上芝香】深思憂之，追隨日本人【麑府弓次良】傳授造塩之法。遂具呈文，請稟其事。即於長虹堤濱始曬乾沙土，注水取汁，燒以成塩，大達國用。後蒙褒嘉，恩賜家譜，以登仕籍。彼亦賜塩濱名號。[1]
二十七年，関忠勇始造球紙。康熙丙寅，関忠勇【大見武築登之親雲上憑武】徃薩州。乃從草野氏學造紙之法，悉盡其法而歸來。後造杦原百田紙等，以備聖覽。至甲戌，奉命為造紙長【俗曰主取】，恆於自宅製造球紙，以供國用。乙亥，命賜宅地於首里，移居金城邑大樋川邊，以為造紙。我國造紙自此而始。
二十九年，圓覺寺巨鐘求倭國。眞王二十年，於球陽新鑄巨鐘，懸圓覺寺鐘樓。然而鐘多寡隙，響音不達。由此貞王二十九年換鐘欲懸，遣使倭國，貼求巨鐘歸。時三平等庶士爭先歌舞，引到圓覺寺，高懸鐘樓。
三十年，呈覽《琉球世鑑》於薩州。薩州太守公要看《琉球世鑑》。於是令儒臣謄寫其《世鑑》，寄以呈覽。[1]
改安仁王石像於天界寺門。天界寺門之內素建仁王木像。然為蟲蟲所敗，不堪修葺。是年請來此二像，而建立於此焉。
三十一年，創置足輕館於那霸。素有足輕二名至國。至於後世，減為一名。至於是年，亦有足輕神山氏、有川氏等二名抵國。時買得鐸直政【慶田子喜定】之宅，以為足輕館。[1]
關忠勇深蒙褒，賜家譜。那霸關忠勇人【嘉手納親雲上憑武】前為北京宰領，赴福州時，遭海賊，身受劍砲，漸凌其難。入閩赴京，亦遭閩亂，逗留蘇州，傳授製造絲綿、白糸及煮螺等歸回本國，遍教於人。且赴薩州傳授製紙法，而歸來，始製紙於本國，以供國用。由是深蒙褒嘉其功，恩賜家譜，以登仕籍。[1]
淩雲和尚屋部邑祈雨有驗。[4]淩雲和尚【諱名宗憲】從幼稚時志異昆茅，燒香講法，戲遊如此。是以父兄給與喝三長老，以為徒弟。淩雲喜悅，益興佛心，晝夜不懈。其後雲遊倭國，遍覓頓悟之師嗣法，參禪釋道，周通世界事物，千變萬化，莫不覺知而歸國。至於是年，為龍福寺住僧。然而木周年辭寺。而名護郡屋部邑構結草菴，為樂道安身處。一年，球陽大旱，都鄙人民甚以愁憂。淩雲招村人慰之曰：「莫愁莫怕，我為汝祈雨。」草菴之後，松嶺之內，拂地設壇，晝夜不怠，念經咒法。已至七日，果然黑雲四起，沛然雨降。村落人民鼓腹歡喜，誠是淩雲以德感天者也歟。又屋部村常多火燒房屋。淩雲自結草菴，亦設壇念經。自此以後，不起火災，亦是淩雲以德消災也。已無疑矣。又村人有志進物雜物，未進至，預先覺知之。【今有彼草菴，屋部邑人正、五、九月具香案致於拜禮。】
三十二年，創建橫目館於那霸。康熙戊寅，筆者隨在番抵國時，買魚深靜【島良築登之普生】之宅，始建筆者公館。今番始有橫目二名至國。由是，以其公館改為橫目公館，亦置宮城之宅，為橫目公館，共計一座。至今猶然。[1]
禁用京錢。素用中華錢，後用鳩目錢，與京錢交以通用。是年，禁用京錢，而送還之於日本焉。[1]
三十六年，翁長村津花波蒙褒，襲地頭職於其子。西原間切翁長村有津花波親雲上者，幼孤而貧。及長，則感母鞫育，而勤儉致富裕養母。又有才能，曾為具志頭按司儀者到薩州。歸國，為其大親役，任神田村夫地頭職。後為宮平按司嘉那志大親役，陞座敷位。辭後轉任津花波村夫地頭職。此村民疲，多欠貢賦。則以資借民，以補其欠。至収其價，酌年豐，歉雨漸収之，免其利息。又佳節費資，則本鄉都里之貧民無不受其助者。及死，公朝賞以其地頭職襲其子。
四十一年，始定奉命遣於倭國王子並親方名號。自往昔世，倭國將軍登極、國王即位時，遣使臣進香併賀，且謝恩，照例行禮。其時王子稱御使者，親方叫附役。從今年，御使者改稱正使，附役者改稱副使，分別正副，自斯而始也。[1]
附：讀谷山郡比謝村有儀間者，努力甚大，驍勇絕倫。魯守馬牧時在番使川上右京徃其郡獵討野豬。時有一大野豬受箭與刄，振威奮怒，猛然而飛來。儀間空手揄住，旁觀者皆以嘆贊。又川上入牧看馬，只有一牡馬碩大高昂，蹄噛𧿉跳，向人而來。人皆驚散。川上氏指之曰：「真駿馬也。可以扯來而與我看。」儀間徃而近之，牡馬愈奮怒，蹄噛已極。儀間相戰一刻餘許，趕上而握住其馬，拉至川上前。川上褒賞其膂力絕世，竟賜右京號。自此之徃，陞築登之。歴至黃冠。由是稱之曰右京築登之親雲上。
往昔之世，琉球僧為參禪學道事，雲遊日本國。或有於薩州傳授密法者，或有於京都傳授妙法者。康熙年間，只許入薩州，而不許上京。尚貞王世代叟山在薩州，特具呈懇請上京拜塔。家老嶋津兵庫公轉奏太守公。幸蒙俞允。從此琉球禪家聖等僧皆上京都，以為拜塔之禮。[1]
元年，造馬艦徃來外島。本國原無馬艦舡，西南諸島隔海遙遠，難以徃來。今番請命於薩州。幸蒙俞允，始造馬艦，以供往還外島之用焉。[1]
薩州太守發賜白銀濟饑民人。[5]舊年夏秋，颱颶七次。至於十月，颱風最暴，國大致饑饉。王即發倉廩周濟人民。然入春饑甚，民已餓殍。遂其事聞於薩州。由是薩州太守吉貴公寄賜白銀二萬兩，以為賑濟本國餓莩。
三年，薩州太守公許國王稱中山王。今年之夏，王弟尚監【野國王子朝直】奉旨赴薩州，恭賀太守吉貴公陞位。此時尚監俗名曰野國王子，卻稱：「國王曰國司，似乎不相符合。」由是吉貴公許稱國王仍舊中山王。[1]
薩州太守寄賜材木，以補宮殿修造。[6]先年王城囬祿，將修造宮殿，而材木缺乏。今具疏文求買薩州。由是，薩州太守吉貴公寄賜材木一萬九千五百二十五本，以補禁城宮殿修造。


