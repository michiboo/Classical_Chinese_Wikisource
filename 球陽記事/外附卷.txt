129
一　徃昔之世本國之人無有浴室家家煎滾自己沐浴一日日本人貿易坻國始造浴室以備人之沐浴今名其地曰湯屋
130
一　徃昔之世大島鬼界德島由論永良部等五島竝國頭地方及西海諸島等處納貢中山必船隻來於泊津也故名其邑曰泊邑此時置官吏於泊御殿以治諸島之事大島等五島暫屬薩州將其國頭及西島等事分授各座由是廢去其殿至於今世石垣猶存
131
一　徃昔之世日本僧有喜才者嘗有犯法獲罪遂問流於馬齒山已歴數十年忽染病而卒邑人葬之於渡嘉敷伊保崎遂尊信之以爲神嶽焉毎年六月稻大祭日必供神酒香品等物以致祭祀焉
132
一　徃昔之世日本隅州國分人有鮫島氏者赴麑府時陡遭逆風漂至本國旅駐於親見世已閲數年遂娶宮古島女而生一男兒即結欹髻以爲球民名曰安里掟而住居於久茂地後亦移居於若狹町村常以引物爲産業後亦徧敎於國中本國轆轤【俗叫引物工又轤盤工】自此而始
133
一　徃昔之世聞得大君加那志帶侍女數十坐駕海船赴久高島以行祭祀徃抵中洋陡遭逆風漂至日本已經歳月杳然無跡是時琉球旱魃甚極五穀不登民人困苦由是招集諸覡巫輩頻頻問之覡巫僉曰想是□聞得大君加那志爲風所漂滯在他國之故也一日有君摩物神曰今□大君加那志逗在日本汝等須早撥船徃至日本以爲迎回於是場天祝女奉□命爲船頭大城祝女爲船築而帶女數十人駕船開洋【場天祝女出船時許願沙明川而徃焉沙美川乃是場天祝女之父也】赴日本國順風吹起不閲數日直至一處恭得覿□大君芳顔即場天祝女跪於御前曰妾等特來此地迎接□大君加那志也願早還故郷焉□大君加那志遂同他還棹回至場天濱【一説回至齊場嶽下待垣泊未知孰是】沙明嘉出於海邊恭獻酒盃以爲喜迎之禮□大君加那志不欲歸本處但於大里郡與那原村結構宮舎而住居焉後薨於此即收其靈骨埋葬三津嶽人尊信爲神又雲琉球海原無多志好魚場天祝女自日本帶來此魚而歸回球海由是場天祝女在場天濱時此魚浮來於此濱又在與那原時亦浮來於彼濱但隨其祝女所在而浮來焉
134
一　徃昔之世日本國人一名漂流宮古水納島而棲居於此朝夕悲憂焉一日有鷹鳥飛來此島其人獲之則素所飼之鷹而翅有米粉袋也日本人深奇異之亦感動故郷之心而啼哭矣遂嚙一指取其血硯筆二字書於袋上以便飛去未閲數日鷹帶硯筆飛來半途氣疲力倦斃於滄海漂來石泊濱日本人看之深惜鷹落死而葬於此地自此之後毎年鷹來必聚集墓上而今之人看之莫不感動者焉
135
一　徃昔之世有大和人遊到本國其爲人也賦性仁厚和睦人民恆勸農業且敎忠孝而未歴數月染病而卒人皆哀憐之葬之於友盛嶽厥後至靈至感屢次神驗由是村中之人尊信爲神【曰大和祠船頭殿加那志】而今行旅者必到於此而祈禱焉
以上七章鄭
136
一　徃昔之世兼城閒切糸滿村北有一岩名曰白銀岩徃昔幸地村人有美殿者遷居此村借倭人之銀數次違限不償一日倭人來索其不在家倭人怒而徧尋竟得美殿於其岩下便要拔刀殺之美殿哀求曰我豈敢長隱而騙汝奈目下無力可償今又失信心深慚之而隱焉耳懇求寛恩免死來年不敢再違矣古人有言心怒則勿動手手動則當戒心請其思之倭人聞之甚爲有理乃寛限而去倭人歸國半夜到家暗開門戸而入只見其妻與姦夫相抱而寢即怒拔刀在手忽思美殿之戒乃擧火照視方知母之伴寢也從來其母毎子遠出恐有奸人逼涜其妻暗地扮作男粧相伴而寢伊倭人因聞其戒全母妻之命感激不已嗣後又到琉球攜酒謝之時美殿預備銀子償還各感恩而倭人不肯受美殿亦固請竟其銀無所歸乃埋之岩下各表其志後人因名曰白銀岩遂爲威部而尊焉
137
一　徃昔之世眞壁村有首里大屋子者一日掃浄湖波嶽伊部之前忽其靈石一位跳躍大屋子異之而祈曰果有異靈請登吾掌言未畢便跳飛來坐於掌上於是構小庵於嶽麓又移其嶽靈石二位伴爲三位安置於庵後大屋子奉□命赴薩州許願果無恙歸國時帶小殿來遷之子孫世尊之至於康熙初臨海寺住僧改爲瓦蓋殿久而頽壞復爲茅蓋至雍正六年戊申村人裒財復建瓦蓋殿深一丈五尺闊一丈二尺
138
一　久米村南有里閭俗叫大門其前有空地形如半月古人以爲龍頭於其左右置雙石爲龍眼植雙樹爲龍角以里中大街之蜿蜒爲龍身以中島水邊之團岩爲龍珠蓋夫龍者陽物也靈物也切勿以死屍出入是門若以涜其靈則必龍怒以起颱颶而爲國家之災矣其説傳來已久矣於順治七年庚寅使者新納形部殿身亡公朝不信其説遂以其棺槨自是門入而葬之未幾果有颶作又康熙四十八年已丑有愚蠢人夜出新屍於是門是年七次作颶風以致大飢
以上三章蔡
139
一　小祿郡儀閒邑之西有一山崗峩然高秀樹木最茂下有洞窟形似箕器深闊幽雅似乎神在一日有人奉正觀音像於其中以致尊信至聖至靈禱無不應至乎近世日本諸舵工喜損資金創造拜殿且復有一洞亦供養賓頭盧今無有人崇信焉
140
一　徃古之世八重山名藏村農民之家有兄弟二人妹一人長男名發金次男名玉皿妹名思務本夫發金之爲人也邪侈淫僻橫恣甚熾上不信神下不愛人常自爲暴惡而無忌憚也時有一女神者名曰思度大主靠着其妹曰素日本之神也嘗有姉妹三人來臨中山姉住居首里東冕嶽屢現神威以救世人吾與小妹前至久米山各移一山居焉遂次姉深厭山勢太卑移來此島而住居思度嵩以爲守護本島之神也然而發金未信曰若有神靈能招山海異物以爲示視妹曰欲看其異物當徃池塘地發金果徃其地忽有一大豬身長七尺許自山中而出來發金見之攘臂摩拳擒來打死以喰焉曰海中亦有怪物乎妹曰欲看其怪物亦徃潮嶺地發金急徃其地遙望碧海波濤大起滔然掀天內有數十丈鯖魚從浪裏躍出發金大悅脫衣入海捉出亦吃焉曰海山異物吾既見之若神有靈現令我瞻之妹曰神明至靈出現誠難發金曰出現至難此島無神也妹曰瞻神靈現非輕易之事也亦非至難也遂與他發金倶登思度嶽頂上召出神座之中忽有神出告曰汝常不信神反爲漫褻故出現吾身以爲敎誨今給汝吃糠而歸焉果見糠粃漫然從空中而降發金大怪之大驚之觀其左右仍變山野神亦無蹤跡急忙歸家即渾身生虱共攢食之殆及半死忽然發怒曰吾得此病者汝之所致也豈可饒你性命乎慨然起床把刀刺殺小妹發金亦不數日而死矣其屍骨遂化爲石現在名藏地諸神收妹屍骨葬之于思度嶽其弟玉皿大奇異之即於名藏地築石爲封始爲大神【名曰照添照明志】而有求祈者必到於此而禱焉
以上二章鄭
141
一　成化年閒銘苅邑有銘苅翁子者其爲人也賦性敦篤心志清潔而不事浮世愮愮度日一日之晩出天久野散歩徘徊忽見一女人出送法師從山上降到于山半【其地有一小洞洞中有水流至外地】亦有法師出送女人自洞中出登到山上翁子問法師曰法師是誰女人是誰法師曰我是住居此地者也他女人是棲居山森也既而回入其洞內而不見其形也翁子大驚且喜題奏之於朝廷王遂怪異之特令輔臣知其實否他臣向洞掬香以爲拜禮其香不點火而自然燒燃即知其爲實驗因是創造此神社名曰天久社又建寺院看守其神社名曰神應寺即有人神詑雲我是權現神也女人乃是辨財天女也今爲普濟衆生而出現此地也雲爾從此之後黎民遠近皆詣其神社而祈福焉其寺院素建神社之左而今寺院素號大島倉而大島鬼界德之永良部與論等五島納貢於中山時他五島船隻繋於泊津以爲交納方物之處也萬暦年閒其五島暫屬薩州由是裁去其藏將泉崎邑潮音寺亦造於此地以看守其神社也矣
此一章鄭
