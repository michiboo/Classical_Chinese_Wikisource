三十九年庚戌冬，遣貢使馬繼謨等，皇上特賜國王及使臣物件。耳目官馬繼謨、正議大夫陳天龍等捧表進貢。因風不順，翌年八月前到福建。十二月上京。叨蒙皇上除正賞外，特賜國王大小縀二疋、福字方一百幅、大小絹箋四卷、雕漆茶盤四個、湖筆四匣、硯二方、徽墨四匣；加賞正使各色縀紬布二十九疋、金鞘小刀一把、大荷包一對、小荷包八個；加賞副使各色縀紬布十九疋、金鞘小刀一把、大荷包一對、小荷包四個；加賞朝京通事、留邊通事、阿口通事各色縀紬布各四疋；加賞朝京大筆者以及跟伴三十二名布各一疋。又常宴外，屢召正副使於御前，賜茶暨竉宴、克食，餅、菓、餚等件，且三次親賜盃酒。又使臣在京之時，每日養膳例屬禮部衙門掌膳，較前從優。又蒙特恩所有四驛館路遠，每逢行禮之時，因有冒寒勞苦，賜館於西華門外會計司衙門，都是出於額外鴻恩也。其餘公務如例全竣，癸丑歸國。
四十一年壬子二月二十日，雷震於粟國島牛安里之家。四日，粟國島自晨大雨。以至申刻，雷震於安里之家，其妻為之擊死。
褒賞勝連郡地頭代濱親雲上等功勞。勝連郡比嘉村吉大川原有十八石餘之田，係潦水田。雖僅旱魃，亦有汲水注田之勞，甚妨耕耨。當大旱時，並難施引水之計。由是貢賦賠納，百姓至為勞苦。幸有濱親雲上能施籌畫，適見其田上面有山，其下泉小湧出。彼濱以為深掘開則可得以大泉，而承檢者之令，與玉城築登之、知念築登之商議，所有費需，自濱以至宮城仁屋、玉城仁屋、樽島袋、加那親川、加那玉城、加那知念三戶，大城松、知念蒲戶、玉城加那、親川真、加路親川、加那平良俱為擔承。上屆酉年，掘開山下，果如所見，泉大湧出。各盡心力掘濬，以石築起堤坊，其長十間、濶五間、高八尺五寸許。且於北方掘開水道六十三間。又於南方百五十一間八合，而引之注田中。從此之後，其兩面水田水滿不涸，及時耕耨。至於稲苗，亦無缺乏之患，永貽村落之利。濱、比嘉兩村耕種當、掟、頭目等具呈，酋長、檢者、兩總地頭、田地奉行加具印結，稟明朝廷。真皆可謂絕群出類之功。由是獎濱，賜勢頭座敷位；獎玉城、知念，賜黃八卷位；獎宮城、玉城，賜築登之位；獎其餘十人，賜赤八卷位。
四月初六日，久米島暴風大起，以敗人家。是日久米具志川郡自晨大雨殷雷並起。至其夜亥刻，雨小且靜，暴風驟起，以西銘村夫地頭仲村渠親雲上四間角之貫家一軒，吹離後面約有二尺，壞破已甚。又於其廂所置板凳一架，亦吹去於二番座天井。又其一男將到小座，吹送庭中約有三間之遠，然受傷不甚重。又有二間角之臺所隔離其家不過二尺，此乃安然毫無所破。非是甚奇怪哉。又有各役及百姓之家十餘四軒、倉廩一軒，其內十軒為之所吹倒，極及圯壞。之於其四軒並倉廩一軒受敗已少，即加修葺居住。伊遭難人數內，二人受痛稍輕，故得速愈；三名正在座中，為風所放後壁，然無傷身。又以盃臺、藏箱吹飛於百餘間之外，又吹放水礶於二間之外，以致損壞。此皆非常之事也。
褒賞伊平屋島勢理客村新城築登之善行。伊平屋島勢理客村新城築登之，父早辭世，兄弟四人，新城係第三。賦質孝厚，是故親族相議，使其襲繼家統。新城凢事能為勤勉，是以家資漸足。嘗充耕作當，在仕二十餘一年，為村留心辦理。又於本村後面有三十三段餘之水田，此係播稲種之區，然無泉可出，方旱魃時，有水涸之患。於是振勸村民，掘開小塘，其長六間、濶五間、深七尺餘。即得泉水湧出，汲以注田中。從此厥後，免於旱災之憂。又察村圍及可植樹之地理，與村人商議，多植阿多呢並小松，今已暢茂，以堅村圍，亦成稼穡之便。又於安置土地君之所在以及村人藏儲漁具之窩舖不勝屢次改造之費，新城始以石築四壁，以致蓋起，故無屢造之費。又彼村造船之時，僱工匠於那霸、泊等處，工錢之費甚多。新城畧會諸工，亦能曉船圖格，為大工矣造船，其工錢抵筭民夫。又造二棚舟，向用銕釘。新城有用木釘之術，已經以此廣教村人，至今村中受益不少。不但此也，其兄山戶西田、二良名嘉兩人身既死，但有挽欠貢賦共計大米五石六斗二升五合、錢四百貫文。新城為之擔辦，以致納清。獨於二良名嘉，又有借錢他家，以其子息將為奴僕之憂。新城即與所飼小駒二牽以抵其債，又移子息養於己家。及其成長，分授家宅。至弟西田築登之可挽欠貢賦一石一斗二升五合、錢百貫文。新城捐資奉納。又新城妻甥松高良家道赤貧，無助農之牛，不勝窮困。新城深為惻，恆惠與牛一牽，以資農業。又上屆子年，稲穀不登，有貢賦強半拖欠者，新城不行利息，發備米錢，使以奉輸。彼新城如前所陳，經盡心力，多致補助。且與村人相交和睦，行跡亦善，年登六十九，祈賜褒獎。村民、頭目呈稱，掟、酋長、檢者、惣地頭、大美御殿大親加具印結，稟明朝廷。隨賜黃八卷位。
閏四月朔日，始設建平等方大屋子見習二員。平等方所授科律尚未全備，今以所有律條全難議罪，其為平等之務也。檢見諸書，多得結案。雖度量過人者，亦非寬閱諸書者，故以難辦。奈何世上志其職者寡矣，現任人役交代退役，則入之何辦理公務？所有平等側等宜選勝任之人，以為舉薦。因此議得未編入於科律之各條，不可以不編補。但現任人等不能判斷審案，兼以編修律條。請設大屋子見習兩人，將其能習律書、能為審問議罪者，選舉大屋子，隨各情願考功舉用。則必每事精熟，各得其閑。至於彙纂律條，亦可指日全備，庶得以設建規模之效，而在於世上無不勵精。平等之側、吟味役等稟明朝廷。法司如議具奏以設建。
七月十八日，准金武郡內伊藝村遷於川田原。金武郡內伊藝村近沿嶽社，更面北構家，居民常苦患病，以無繁庶。且至邇年，人家多致凋零，因思地面不善之所致。是以請地理師神山里之子親雲上編相地理。云：「是地理不善，惟有民地之內川田原地土磽瘠，不利稼穡，至構村籍則坐向合法，用水通路各得其便當今所居地土肥膏，利於稼穡。」祈准遷居，百姓、頭目具呈，地理師、酋長、檢者、兩總地頭、田地奉行加具印結，稟明朝廷。隨即准之。
七月二十二日，颶風大起，破壞龍福寺。此日大風猛起，破壞龍福寺，報書有來。隨即轉奏。早速遣管理各役凢事料理，再着向得功【城間親方朝悅】為普請奉行。
九月二十七日，准大宜味郡加設夫地頭一人。大宜味郡近年疲苦，頭役又少。今以夫地頭代一人、夫地頭二人之力教令難行，況有遲滯緊急公務。祈准加設夫地頭一人，名叫宮城，其應賜之廩地自宇榮加地內頒賜。酋長具呈，檢者、兩總地頭加具印結，稟明朝廷。隨即准之。
褒獎兼城間切糸滿村大城築登之等引導貢船之功。上屆戌年之秋，赴閩頭號貢船歸國之時，在洋中遇颱風，疊遇艱難，漂到大島。權以帆桁為檣，彼地開船。將駛過讀谷山岩邊之時，風轉卯方。因槓椇不全備，恐不得駕駛那霸港。正驚惶之間，幸有兼城間切糸滿村大城築登之、金城仁屋、上原仁屋等三名在洋捕魚，見有貢船遇難之狀，盪來船邊。隨即使其飛報高所，速發引舟。因大城等火速報知，撥小舟數隻，吊進霸港。茲年伊大城等不顧捕魚之利，以辦公用，如此誠可謂不凢者也，祈賜褒獎。貢舟員役並本郡酋長、檢者、兩總地頭具詳稟明朝廷。隨嘉大城，擢黃八卷位；賞金城、上原，賜築登之位。
褒賞八重山島平久保村耕作筆者野國善行。八重山島平久保村民疲財乏。前年以來，設立檢者並指揮人等，使其教令。惟有野國克盡心力，厲勸村民，多墾地土，播種稼穡。自去冬食需漸續。至於今春，村中日食饒足。至於無豬垣之場，築起石牆，以為稼穡。且多植蘓鉄，以備凶歲之用。且所有井水水力不強，旱時遠汲，徒費工力。野國掘井於村邊，永貽利益。又本村係是諸船會集之津。且有遠目番所公物冗繁，而馬匹居少，以致遲誤。野國將所飼之馬一疋給村辦公。又野國畧悟醫術，遇村人染病之時，發與藥餌並燒酒等件，以為療治男女共計二十九人，使以痊癒。野國每事留心料理，乞賜褒獎。在番頭目具詳，稟明朝廷。隨即賞賜白木棉布二端。
十一月十二日，准摩文仁郡設建下知役一人。摩文仁郡向來疲睏。且自上屆辰、巳兩年奇荒以來，疲上加疲。惟以檢者一人不能管理。上屆午年經請，加設檢者一人。今有兩人，雖施教令，尚未見其效，卻逋貢賦，欠債更多，至極疲窘。祈設下知役，定額五年以為交代，而於勤職得效者，量功揚用。所有檢者，本年十二月當交代之期，裁去一人。兩總地頭稟明朝廷。隨即允之。
十二月十八日，准今歸仁郡設建下知役一人。今歸仁郡漸次疲睏，逋賦欠債甚多，正在窮困。是以從前雖般般施教令，奈何隔遠，任意難行。諸凢事務，每年只多不結局。茲念檢者一人雖施教令，逐年增疲。祈准設建下知役，定額五年以為交代，而有職務得效者，量功舉用。兩總地頭稟明朝廷。隨即准之。
四十二年癸丑正月十一日，准讀谷山郡設建下知役一人。讀谷山郡漸次疲睏，滯賦欠債甚多。雖施指教，諸凢事務不能逐年結局，想必檢者一人無力可施。乘今建下知役，不為籌畫，將見逐年增疲。祈准立下知役，定額五年以為交代，有勤職得效者，量功舉用。兩總地頭稟明朝廷。隨即准之。
二月十二日，准恩納郡設建下知役一人。恩納郡近年受疲，逋賦欠債不可勝筭。因此每村設立下知役，使其施教。雖然，凢事不見逐年結局。祈准設下知役，定額五年以為交代，有勤職得效者，斟功舉用。總地頭稟明朝廷。隨即准之。
褒賞八重山島波照間村金城築登之親雲上期頤高壽。八重山島波照間村金城築登之親雲上年躋百歲，身體康徤。而能教子孫以勤農業，自己亦務耘耔。本村役人等且呈。在番頭目隨即轉報朝廷。今金城已享遐齡可嘉，古來尤稀。賞賜階越座敷位，並綿子一把、木棉布二端。
四月二十九日，准與那城郡設建下知役一人。與那城郡邇年疲苦，逋貢、賣身、負債甚多。前此雖加教令，疲睏尤甚。只以檢者一人之力，不能挽興，勢必逐年增窮。祈准設下知役一人，定額五年以為交代。有職務得效者，酌功揚用。兩總地頭稟明朝廷。隨即准之。
五月二十四日，准小祿郡裁去田原夫地頭職，加設掟役一人。小祿郡十五個村掟役原置七人，每人或掌管三個村，或二個村。茲查，小祿、堀川、田原三個村掟役此係一人之掌管，但小祿一村居民八百二十餘人。田原、掘川二個村近來困疲，不可不嚴施教令。但將一人之策不得兼教三個村，甚屬不便。又有夫地頭三人，內一人充於惣耕作當，一人任惣山當，一人職務無幾。茲值田原夫地頭染病辭職，祈裁去田原夫地頭，加設掟役一人，令其兼理田原、掘川二個村，將田原采地賜掟，以叫田原掟。酋長具呈，檢者、兩惣地頭、田地奉行加具印結，稟明朝廷。隨即准之。[1]
褒賞兼城郡糸滿村上原仁屋救溺之功。兼城郡糸滿村上原仁屋，三月十三日與村人駕小舟，在慶島洋面捕魚。是日，有座間味郡阿真村居民五人，坐駕四枚帆船一隻，在於那霸貿易，將歸本籍。駛到慶島洋面，風波猛起，坐船覆沉。通船五人靠着帆檣，隨波漂流。是時，上原等因風波大起，歸棹之間，見其危難，早速漕來，拯載舟內，穿衣吃食。漕到前慶良間，能加療治。見氣息愈，送到阿真村。且上原於上屆辛巳、壬午兩年馬齒山人壞船之時，既救溺死。今已三次拯助人命。茲遇難五人並掌管各役稟明朝廷。獎賜築登之位。
諭法司官向天廸廵看杣山，以致繁盛之計。原是杣山最係要需，至近年以致焦枯。主上聞之，深虞營造貢船並王宮缺欠其用。今番宜法司官一員，巡查中頭並國頭杣山，以為盛茂知計，即諭遣向天廸【伊江親方朝慶】。天廸率徃官僚，廵見其山。隨即具備其由，以達聖聰。於是飭令各管，或就焦枯，或有曲木，盡行芟除，依山林之法以致盛生。
褒賞兼城郡糸滿村上原築登之等救人命之功。去年十二月二十六日，國頭郡奧村之人共計七名，要赴那霸，駕五端帆船一隻，在本村放洋。今年正月初六日停泊喜屋武郡洋面。翌日，彼地放棹。駕駛之間，風浪乍暴，船已沉溺。合船人數抱着帆桅，任波漂流，死亡必矣。幸有兼城郡糸滿村上原築登之、玉城築登之、玉城築登之、上原仁屋、玉城仁屋、大城仁屋等見之，即刻駕小舟三隻，漕來救彼七人，攜來本村，盡加調攝，遂使得免死命。至其本船，告知村中，撥小舟數十隻以牽上濱邊。且上屆辛巳、壬午兩年，國頭、渡嘉敷、座間味三郡之人破船之時，亦悉救助。至今三次救活人命。仍賞上原、玉城、大城三人黃冠位；賞上原、玉城、大城三人築登之位。
褒賞勝連郡地頭代濱親雲上善行。勝連郡濱、比嘉兩村隔海小島，每值小颶，諸凢稼穡悉致吹損，年貢不敷，以漁為墊。所有仕上世貢米並百凢賦稅，應期難輸。幸賴地頭代濱親雲上有積蓄米穀，借之輸納。至於還償，隨有隨収，免其利息。且上屆辰年大饑，百姓日食不足。雖給發倉米，猶以難繼。時濱將錢五千貫、米三石五斗，無利息而借給，使免死亡。約其還償，待各儲得之日而収領。且上屆戌年皰瘡流行，濱於村中訪問保養之備，僉曰：「僅有四五舍聊以蓄儲外，此無備。」隨將錢千五百貫文、米一石五斗，一齊分借。還償之時，免息収得，並不催促。且前年屢次遇風，四野枯槁，日食維難，給儲米亦屬難續。應諸發倉賑饑之處，與濱商議。濱謂：「當今公用欠乏，不便煩凟。」仍即賑貸錢一萬五千貫文，至還償之時収領同前。又上屆卯年，有喜界島船頭清行，通船人數共八人，到於大島，購買砂糖車併樽板等件，収囬本島。時值逆風，損破檣楫，任風漂流，遂擱比嘉村名浮礁，船已沉沒。濱與小橫目共指教，撥小舟以拯。八人內二人素染病症，數日放食，十死一生。濱與燒酎並粥、藥等件，同小橫目盡心療治。亦在六人一同顧食，共已全生。不但此耳，在島之際，餽贈藥餌、煙草及味噌、塩、菜餚等件，遂付熟海路者，解送那霸。今濱事情如前所陳，損己之資，救災䘏患，為村中能經畫，多免勞苦。是以村人感戴。且致合郡之利益。夫濱任地頭代役共計四次，功勞不少，誠足為郡中之厲。請賜褒賞。濱、比嘉兩村頭目等具呈，掟、酋長、檢者、兩惣地頭、田地奉行加具印結，稟明朝廷。賞座敷位。
褒賞渡嘉敷郡地頭代小嶺親雲上功勞。上屆己卯年，大平山地船在慶良間島宇良泊洋面停泊之時，風暴浪猛，加投錠二頭。而一頭為風波被切斷。甚為驚駭，以其本船欲駕入港內。雖盡力竭心，奈無熟津口者。慌忙之際，幸有小嶺狩鹿在外，見其慌忙相，即刻引率人丁，駕小舟漕到彼處。殫意慮吊入港，俾得以免危難。且前年皰瘡流行，小嶺能悟療治之法，行到阿波連、渡嘉敷兩村，能教調治。況又此時稼穡不淑，有日食不敷者，小嶺發米七斗七升，以致救賑。故皰瘡者全愈，無死亡者。且本島平日頗以蘇鐵充食，屢有害其毒者。小嶺嘗既為之調治，而遇其貧乏者，不収藥資，通島多得利益。由是各村頭目稟稱，掟、酋長、在番、惣地頭加具印結，稟明朝廷。賞陞勢頭座敷位。
褒賞兼城郡糸滿村大城築登之等功勞。種子島船舵工甚五左衛門，駕船隻，近年正月，大島開洋。逢着逆風，處處投錠。遂収入久高島，雇駕熟海道者，要運抵那霸。駕到糸滿村洋面，奈無知可投錠處者，深以為憂。幸有大城築登之、金城築登之、玉城仁屋、金城仁屋四人，駕小舟一隻，正為漁間，彼船見之，求為引導。彼四名駕其船，指教投錠，以為灣泊。自此管駕到於那霸港。如此功勞，有例可援。乞表旌四人功勞，則庶為後年之勸。彼船舵工請御在番劄記稟明朝廷。賞大城、金城黃冠位；賞玉城、金城築登之位。
褒賞八重山島伊原間村杣山筆者登野城仁屋善行。伊原間村前年屢次大風，諸凢稼穡悉致吹損，日食不敷，由是不能務農業者甚多。本村杣山筆者登野城分贈米一石二斗，又發藏救飢。不幾疫癘流行，登野城見養贍不足，又分贈米九斗、味噌一斗二升、燒酙十六沸、醋二十六沸、牛一牽，故其病漸痊，得盡力於農業。且於上屆巳年捐己資財，購買蘓鐵苗一萬株，發交村中，巡察宜栽地方，令以植之。其六千三百株尚得繁生。在番頭目等稟報朝廷。隨即賞陞築登之位。
褒賞八重山島真世友盛妻善行。八重山島鳩間村伊世屋西盛母波伊津，嫁於本村真世友利為妻，生下一男七女。於上屆己丑年，其夫友利身故。此時彼男年方二歲。波伊津雖為孀居，能務家業。每值亡夫之年祭、節祀，從優行之。今彼女兒皆已嫁有家。又有亡夫友利生另一男，而為生母所養。十二歲之時，其生母已死。即移波伊津家，與己子一同養育，毫無親疎。不意己之所出之男兒夭殤，使彼另所產之兒子繼其家督，授其稼穡。從此逐年家資漸裕，諸般貢賦納清。又有村中貧乏、挽欠貢賦者，波伊津發借米三石三斗三升六合五勺，使以輸納。且守身以節，年登六十餘九。自親族以至村人相交和睦。祈賜褒獎。在番、酋長稟明朝廷。隨即獎陞築登之妻之品銜，並賜白木棉布二端。
褒賞八重山島平久保村加那世大濱善行。八重山島平久保村加那世大濱能務農業，諸凢貢賦逐年清楚。前年，准授本村之內安良村查騐耕作之職。大濱盡心辦理，自前年秋以來，饑饉薦加，舉村日食難敷，儘有餓莩者。於是發給倉米，雖行濟賑，勢不能繼。是以捐資，發給米九斗、蘇鐵三千七百五升、麥六斗四升。又有三人饑餓者，與米九升而資食之，使免死亡。不但此也，歴有任職奉差之功。祈賜褒獎。在番、酋長等具詳，稟明朝廷。隨賜赤八卷位。
褒賞八重山島上原村慶佐新里善行。八重山島上原村慶佐新里能務農業，每年貢賦納清。況前年奇荒荐臻，舉村日食難敷。或有不能製造公布者，新里發給米六斗六升，以資食需，而俾修造公布。又上屆乙巳年，奉借米三斗，此時獎賜物件。不但此耳，有奉差及久服役職之功，原屬可錄。祈賜褒獎。在番、酋長具呈，稟明朝廷。隨賜赤八卷位。
十一月二十八日，准真壁郡設建下知役一人。真壁郡邇年疲睏，貢賦拖欠，或借錢或鬻身者甚多，百姓不堪勞苦。以故從前盡心力，能施教示，不見其效，卻有諸凢事務逐年不能結局之憂。因思檢者一人無力可支，當今之時不為之謀，則有逐年窮苦之患。祈准設建下知役一人，定額五年以為交代，而有勤職得效者，酌賜褒獎。兩惣地頭稟明朝廷。隨即允之。
四十三年甲寅之間，褒賞渡名喜島牛宮平屢拯人命之功。渡名喜島牛宮平，見有本島宮平築登之素染眼病，惟父子相居。偶見其子除去捕魚，夜逢火災，無辨東西，難免燒死。時牛宮平趨來救之。火至戶口，不能進內。即毀後壁，扶持出外，俾以全命。矧彼宮平築登之從來家貧，衣服器具盡數燒失。宮平深為惻怛，給與銅錢二百貫文、夏冬舊衣二領、粟麥二斗，以致助補。又有本島人三名，共駕小舟，在洋捕魚。夜中乍遇狂風猛瀾，將囬本籍，被波覆沉。其二人不知去向；一人抱帆隨波漂流，多吞海水，勢必至死。幸牛宮平捕魚旋歸之時，聞得哭號之聲，不顧自己之危，相議同伴，援載其舟。此時其人不顧人事，言語亦絕，想必有同伴。將探附近海邊，奈夜暗不能探，已回棹，到於番所，療治活命。又上屆午年札改之時，着令牛宮平隨酋長直班那霸。至於數月，不領工錢。況又性質老實，自親族以至村人相交和睦。舉島百姓、頭目詳報，酋長、在番、地頭加具印結，以稟朝廷。又彼牛宮平徃昔有久米仲里郡船隻在鏡瀨破壞之時，與大嶺村人同駕小舟，駛出拯之。曾已賜褒書。迄今三次濟活人命，實屬出類之功。故褒賜赤八卷位。
褒賞渡名喜島牛上原孝行。渡名喜島牛上原幼稚失母，被父養育，素家貧乏。奈父為盲而手足亦不能舉動，愈致窮乏。及上原成人，晝夜盡力耕漁之業，以為苟完。父親衣食比前加優。極暑之時，負父乘涼木蔭。當親族吉禮、祭祀之時，有招父者，父推辭，而上原頻勸之，而負徃焉。且念一人之力難盡孝養，故與父商議，求得繼母，自己亦完親，相共保養。因父親久染病症，常以為虞而禱島中諸嶽。更請父同徃那霸，延醫療治，手足漸舉動，年邁七旬。此誠上原孝感之所致也。且有伯父年登八十，其所受地方當於他家，借錢五百貫文，每年貢賦難償，甚致勞苦。依之上原償伯父所借錢文，以厥地方還給其子，時常供進米穀、衣裳。或有珍食，則又送進。上屆亥年，伯父病死，發資賻之，以為厚葬。更兼上屆辰年飢饉，有餓莩者三十餘人。上原將製蘇鉄，每人支給少許，況且上屆午、未兩年，所納棕梠、賦稅，因舉島致疲，幸賴上原借錢二千五百貫文，兩年賦稅納清，約定償時免息。且本島禱宮素以小木設造，每逢大風，為之吹損，不勝修造之煩。依之上原呈請，改作長深二間木宮。又有本島之人逢火之災，衣服、器物悉致燒失。上原惠給袷小袖一領並麥一斗五升。又設造網罟，舉島有不時餚需，則借給之，自己亦徃為相幫。且因覔公用螺殼事，本島之人獨氼入海底，為波所捲，掛髮於礁，將失性命。上原即氼，砍去其髮，救起養生，以全性命。至於頃年，年成不好，不能造作船隻。上原將錢三千五百貫文免利息發借百姓，以為修造。上原如此盡孝行，兼又每事能辦，與親族、島人相交和睦。祈賜褒賞。百姓、頭目具文，酋長、在番、地頭加具印結，報明朝廷。賞越階築登之位。
八月十七日，准喜屋武郡設建下知役。喜屋武郡原是海邊石原，僅遇風旱，亦稼穡就損枯，實係瘠磽之地。上屆辰、巳年饑饉以來，漸次致疲，缺欠貢賦，多有借錢。兼又上里村居民計只十三人，勢必難保村戶。於茲百姓所受地方亦分授他村，拮据檢束，奈無其效。每年諸凢事務不能結局。今以檢者一人之力難致檢束，誠恐將來極其困疲。茲請設建下知役，定額五年以為交代。有勤職得效者，覈功舉用。兩惣地頭稟明朝廷。隨即允之。
天后菩薩始服黃縀五爪龍紋雲繡之衣。天后菩薩曾因天妃位，服紅縀服。乾隆二年丁巳，天朝加封天后位，始換於黃蟒縀服。因此本國亦於乾隆二十四年己卯遵即改稱天后，但未改其服。今稱天后，不改扮粧，恐失尊敬。請准此番照中華格，奉替於黃縀五爪龍紋處處雲繡之服。唐榮總理司、長史等稟明朝廷，隨即准之。[1]
浦添郡設建下知役。浦添郡近年就疲，諸凢賦稅並諸知行及采地米穀甚致拖欠。且私自負債及鬻身人數俱屬許多，百姓極其勞苦。故從前建建下知人，令其多方教示，然不見其騐。只見冊使臨國之時，勢多有諸凢公用。若乃後年如此就疲，則緊要公用如何償辦？甚懷驚懼。請此番恩建下知役，限定五年交代職務。建騐，則賞賜其功。兩惣地頭稟明朝廷。隨即准之。
久米島在番一節寬期任五年。久米仲里郡連年就疲，諸凢賦稅多致拖欠。因此上屆酉年恩建檢者，然不見就興。今如此，則恐後年諸賦可辦之處不得稽察。且至本年春蠶子出產甚少，種類大欠。後年緊要公用勢致拖欠。且隔海遠島，不能如意教示，為驚不小。乞此次交代之在番撰人才以為舉用，兩惣地頭具呈。又具志川郡亦致疲苦，諸賦拖欠。雖附置檢者，然不見興起之騐。於此諸無嚴加檢束，不得不鼓勵百姓充治農業如舊。在番勤職二年，則凢事難以施教。請該兩郡在番一節寬期任五年，若職務得騐，則賜斟功舉用。御物奉行議稟，隨即准之。
久志、羽地、名護、今歸仁、國頭、大宜味、本部等郡並久米、渡名喜、伊江等島有大雨雹，而大小各異。
伊江島照泰寺住持始為三年勤。伊江島照泰寺住持近年所勤縮期。或貧僧任之，則諸事不便而甚失所者，恐日後有妨礙之患。請准照兩先島住持之例，將現在任僧為三年勤。三個寺住持等稟明朝廷。隨即准之。


