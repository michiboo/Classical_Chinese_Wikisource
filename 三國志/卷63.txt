　　吳範字文則，會稽上虞人也。以治歷數知風氣聞於郡中。舉有道，詣京都，世亂不行。會孫權起於東南，范委身服事，每有災祥，輒推數言狀。其術多效，遂以顯名。
　　初，權在吳，欲討黃祖。范曰：「今茲少利，不如明年。明年戊子，荊州劉表亦身死國亡。」權遂征祖，卒不能克。明年，軍出，行及尋陽，范見風氣，因詣船賀，催兵急行，至即破祖，祖得夜亡。權恐失之，范曰：「未遠，必生禽祖。」至五更中，果得之。劉表竟死，荊州分割。及壬辰歲，范又白言：「歲在甲午，劉備當得益州。」後呂岱從蜀還，遇之白帝，說備部眾離落，死亡且半，事必不克。權以難范，范曰：「臣所言者天道也，而岱所見者人事耳。」備卒得蜀。
　　權與呂蒙謀襲關羽，議之近臣，多曰不可。權以問范曰：「得之。」後羽在麥城，使使請降。權問范曰：「競當降否？」范曰：「彼有走氣，言降詐話耳。」權使潘璋邀其徑路，覘候者還，自羽已去。范曰：「雖去不免。」問其期，曰：「明日日中。」權立表下漏以待之。及中不至，權問其故，范曰：「時尚未正中也。」頃之，有風動帷，范拊手曰：「羽至矣。」須臾，外稱萬歲，傳言得羽。後權與魏為好，范曰：「以風氣言之，彼以貌來，其實有謀，宜為之備。」劉備盛兵西陵，范曰：「後當和親。」終皆如言。其占驗明審如此。權以范為騎都尉，領太史令，數從訪問，欲知其決。范秘惜其術，不以至要語權。權由是恨之。〈《吳錄》曰：范獨心計，所以見重者術，術亡則身棄矣，故終不言。〉
　　初，權為將軍時，范嘗白言「江南有王氣，亥子之間有大福慶。」權曰：「若終如言，以君為候。」及立為吳王，范時侍宴。曰：「昔在吳中，嘗言此事，大王識之邪？」權曰：「有之。」因呼左右，以侯綬帶范。范權知權欲以厭當前言，輒手推不受。及後論功行封，以范為都亭侯，詔臨當出，權恚其愛道於己也，削除其名。
　　范為人剛直，頗好自稱，然與親故交接有終始。素與魏滕同邑相善。滕嘗有罪，權責怒甚嚴，敢有諫者死，范謂滕曰：「與汝偕死。」滕曰：「死而無益，何用死為？」范曰：「安能慮此坐觀汝邪？」乃髡頭自縛詣門下，使鈴下以聞。鈴下不敢，曰：「必死，不敢白。」范曰：「汝有子邪？」曰：「有。」曰：「使汝為吳范死，子以屬我。」鈴下曰：「諾。」乃排閣入。言未卒，權大怒，欲便投以戟。逡巡走出，范因突入，叩頭流血，言與涕並。良久，權釋，乃免滕。滕見范謝曰：「父母能生長我，不能免我於死。丈夫相知，如汝足矣，何用多為！」〈《會稽典錄》曰：滕字周林，祖父河內太守朗，字少英，列在八俊。滕性剛直，行不苟合，雖遭困偪，終不回撓。初亦迕策，幾殆，賴太妃救得免，語見《妃嬪傳》。歷（歷山）〔歷陽〕、（潘陽）〔鄱陽〕、山陰三縣令，鄱陽太守。〉
　　黃武五年，范病卒。長子先死，少子尚幼，於是業絕。權追思之，募三州有能舉知術數如吳范、趙達者，封千戶侯，卒無所得。〈《吳錄》曰：范先知其死日，謂權曰：「陛下某日當喪軍師。」權曰：「吾無軍師，焉得喪之？」范曰：「陛下出軍臨敵，須臣言而後行，臣乃陛下之軍師也。」至其日果卒。臣松之案，范死時，權未稱帝，此雲陛下，非也。〉
　　劉惇字子仁，平原人也。遭亂避地，客游廬陵，事孫輔。以明天官達占數顯於南土。每有水旱寇賊，皆先時處期，無不中者。輔異焉，以為軍師，軍中鹹敬事之，號曰神明。
　　建安中，孫權在豫章，時有星變，以問惇。惇曰："災在丹楊。"權曰："何如？"曰："客勝主人，到某日當得問。"是時邊鴻作亂，卒如惇言。惇於諸術皆善，尤明太一，皆能推演其事，窮盡要妙，著書百餘篇，名儒刁玄稱以為奇。惇亦寶愛其術，不以告人，故世莫得而明也。
　　趙達，河南人也。少從漢侍中單甫受學，用思精密。謂東南有王者氣，可以避難，故脫身渡江。治九宮一算之術，究其微旨，是以能應機立成。對問若神，至計飛蝗，射隱伏，無不中效。或難達曰：飛者固不可校，誰知其然，此殆妄耳。"達使其人取小豆數鬥，播之席上，立處其數，驗覆果信。嘗過知故，知故為之具食。食畢，謂曰："倉卒乏酒，又無佳看，無以敘意，如何？"達因取盤中只箸，再三從橫之，乃言："卿東壁下有美酒一斛，又有鹿肉三斤，何以辭無？"時坐有他賓，內得主人情。主有慚曰："以卿善射有無，欲相試耳，竟效如此。"遂出酒酣飲。又有書簡上作千萬數，著空倉中封之，令達算之。達處如數，云："但有名無實。"其精微若是。
　　達寶惜其術，自闞澤、殷禮皆名儒善士，親屈節就學，達秘而不告，太史丞公孫滕少師事達，勤勞累年，達許教之者有年數矣，臨當喻語而輒復止。滕他日□酒具，侯顏色，拜跪而請。達曰："吾先人得此術，欲圖為帝王師，至仕來三世，不過太史郎，誠不欲復傳之。且此術微妙，頭乘尾除，一算之法，父子不相語。然以子篤好不倦，今真以相授矣。"飲酒數行，達起取素書兩眷，大如手指，達曰："當寫讀此，由自解也。吾久廢，不復省之。今欲思論一過，數日當以相與。"滕如期往，至乃陽求索書，驚言失之，云："女婿昨來，必是渠所竊。"遂從此絕。
　　初，孫權行師征伐，每令達有所推步，皆如其言。權問其法，達終不語，由此見薄，祿位不至。〈《吳書》曰：初，權即尊號，令達算作天子之後，當復幾年？達曰：「高祖建元十二年，陛下倍之。」權大喜，左右稱萬歲。果如達言。〉達常笑謂諸星氣風術者曰："當回算帷幕，不出戶牖以知天道，而反晝夜暴露以望氣樣，不亦難乎！"閒居無為，引算自校，乃歎曰："吾算訖盡某年月日，其終矣。"達妻數見達效，聞而哭泣。達欲弭妻意，乃更步算，言："向者謬誤耳，尚未也。"後如期死。權聞達有書，求之不得，乃錄問其女，及發棺無所得，法術絕焉。〈《吳錄》曰：皇象字休明，廣陵江都人。幼工書。時有張子並、陳梁甫能書。甫恨逋，並恨峻，象斟酌其間，甚得其妙，中國善書者不能及也。嚴武字子卿，衛尉畯再從子也，圍釭莫與為輩。宋壽占夢，十不失一。曹不興善畫，權使畫屏風，誤落筆點素，因就以作蠅。既進御，權以為生蠅，舉手彈之。孤城鄭嫗能相人，及范、惇、達八人，世皆稱妙，謂之八絕雲。《晉陽秋》曰：吳有葛衡字思真，明達天官，能為幾巧，作渾天，使地居於中，以機動之，天轉而地止，以上應晷度。〉
　　評曰：三子各於其術精矣，其用思妙矣，然君子等役心神，宜於大者遠者，是以有識之士，捨彼而取此也。〈孫盛曰：夫玄覽未然，逆鑒來事，雖裨灶、梓慎其猶病諸，況術之下此者乎？吳史書達知東南當有王氣，故輕舉濟江。魏承漢緒，受命中畿，達不能豫睹兆萌，而流竄吳越。又不知吝術之鄙，見薄於時，安在其能逆睹天道而審帝王之符瑞哉？昔聖王觀天地之文，以畫八卦之象，故亹亹成於蓍策，變化形乎六爻，是以三易雖殊，卦繇理一，安有迴轉一籌，可以鈎深測隱，意對逆占，而能遂知來物者乎？流俗好異，妄設神奇，不幸之中，仲尼所棄，是以君子志其大者，無所取諸。臣松之以為盛雲「君子志其大者，無所取諸」，故評家之旨，非新聲也。其餘所譏，則皆為非理。自中原酷亂，至於建安，數十年間，生民殆盡，比至小康，皆百死之餘耳。江左雖有兵革，不能如中國之甚也，焉知達不算其安危，知禍有多少，利在東南，以全其身乎？而責不知魏氏將興，流播吳越，在京房之籌，猶不能自免刑戮，況達但以秘術見薄，在悔吝之間乎！古之道術，蓋非一方，探賾之功，豈惟六爻，苟得其要，則可以易而知之矣，迴轉一籌，胡足怪哉？達之推算，窮其要妙以知幽測隱，何愧於古！而以裨、梓限之，謂達為妄，非篤論也。《抱朴子》曰：時有葛仙公者，每飲酒醉，常入人家門前陂水中臥，竟日乃出。曾從吳主別，到洌州，還遇大風，百官船多沒，仙公船亦沉淪，吳主甚悵恨。明日使人鈎求公船，而登高以望焉。久之，見公步從水上來，衣履不沾，而有酒色。既見而言曰：「臣昨侍從而伍子胥見請，暫過設酒，忽忽不得，即委之。」又有姚光者，有火術。吳主身臨試之，積荻數千束，使光坐其上，又以數千束荻裹之，因猛風而燔之。荻了盡，謂光當以化為燼，而光端坐灰中，振衣而起，把一卷書。吳主取其書視之，不能解也。又曰：吳景帝有疾，求覡視者，得一人。景帝欲試之，乃殺鵝而埋於苑中，架小屋，施床幾，以婦人屐履服物著其上，乃使覡視之。告曰：「若能說此冢中鬼婦人形狀者，當加賞而即信矣。」竟日盡夕無言，帝推問之急，乃曰：「實不見有鬼，但見一頭白鵝立墓上，所以不即白之，疑是鬼神變化作此相，當候其真形而定。無復移易，不知何故，不敢不以實上聞。」景帝乃厚賜之。然則鵝死亦有鬼也。葛洪《神仙傳》曰：仙人介象，字元則，會稽人，有諸方術。吳主聞之，徵象到武昌，甚敬貴之，稱為介君，為起宅，以御帳給之，賜遺前後累千金，從象學蔽形之術。試還後宮，及出殿門，莫有見者。又使象作變化，種瓜菜百果，皆立生可食。吳主共論鱠魚何者最美，象曰：「鯔魚為上。」吳主曰：「論近道魚耳，此出海中，安可得邪？」象曰：「可得耳。」乃令人於殿庭中作方埳，汲水滿之，並求鈎。象起餌之，垂綸於埳中。須臾，果得鯔魚。吳主驚喜，問象曰：「可食不？」象曰：「故為陛下取以作生鱠，安敢取不可食之物！」乃使廚下切之。吳主曰：「聞蜀使來，得蜀姜作齎甚好，恨爾時無此。」象曰：「蜀姜豈不易得，原差所使者，並付直。」吳主指左右一人，以錢五十付之。象書一符，以著青竹杖中，使行人閉目騎杖，杖止，便買姜訖，復閉目。此人承其言騎杖，須臾止，已至成都，不知是何處，問人，人言是蜀市中，乃買姜。於時吳使張溫先在蜀，既於市中相識，甚驚，便作書寄其家。此人買姜畢，捉書負姜，騎杖閉目，須臾已還到吳，廚下切鱠適了。臣松之以為葛洪所記，近為惑眾，其書文頗行世，故撮取數事，載之篇末也。神仙之術，詎可測量，臣之臆斷，以為惑眾，所謂夏蟲不知冷冰耳。〉

