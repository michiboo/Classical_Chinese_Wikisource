　　虞翻字仲翔，會稽餘姚人也。〈《吳書》曰：翻少好學，有高氣。年十二，客有候其兄者，不過翻，翻追與書曰：「仆聞虎魄不取腐芥，磁石不受曲針，過而不存，不亦宜乎！」客得書奇之，由是見稱。〉太守王朗命為功曹。孫策征會稽，翻時遭父喪，衰絰詣府門，朗欲就之，翻乃脫衰入見，勸朗避策。朗不能用。拒戰敗績，亡走浮海。翻追隨營護，到東部候官，候官長閉城不受，翻往說之，然後見納。〈《吳書》曰：翻始欲送朗到廣陵，朗惑王方平記，言「疾來邀我，南嶽相求」，故遂南行。既至候官，又欲投交州，翻諫朗曰：「此妄書耳，交州無南嶽，安所投乎？」乃止。〉朗謂翻曰："卿有老母，可以還矣。"〈《翻別傳》曰：朗使翻見豫章太守華歆，圖起義兵。翻未至豫章，聞孫策向會稽，翻乃還。會遭父喪，以臣使有節，不敢過家，星行追朗至候官。朗遣翻還，然後奔喪。而傳雲孫策之來，翻衰絰詣府門，勸朗避策，則為大異。〉翻既歸，策覆命為功曹，待以交友之禮。身詣翻第。〈《江表傳》曰：策書謂翻曰：「今日之事，當與卿共之，勿謂孫策作郡吏相待也。」〉
　　策好馳騁遊獵，翻諫曰："明府用烏集之眾，驅散附之士，皆得其死力，雖漢高帝不及也。至於輕出微行，從官不暇嚴，吏卒常苦之。夫君人者不重則不威，故曰龍魚服，困於豫且，白蛇自放，劉季害之，願少留意。"策曰："君言是也，然時有所思，端坐悒悒，有裨諶草創之計，是以行耳。"〈《吳書》曰：策討山越，斬其渠帥，悉令左右分行逐賊，獨騎與翻相得山中。翻問左右安在，策曰：「悉行逐賊。」翻曰：「危事也！」令策下馬：「此草深，卒有驚急，馬不及縈策，但牽之，執弓矢以步。翻善用矛，請在前行。」得平地，勸策乘馬。策曰：「卿無馬奈何？」答曰：「翻能步行，日可二百里，自征討以來，吏卒無及翻者，明府試躍馬，翻能疏步隨之。」行及大道，得一鼓吏，策取角自鳴之，部曲識聲，小大皆出，遂從周旋，平定三郡。《江表傳》曰：策討黃祖，旋軍欲過取豫章，特請翻語曰：「華子魚自有名字，然非吾敵也。加聞其戰具甚少，若不開門讓城，金鼓一震，不得無所傷害，卿便在前具宣孤意。」翻即奉命辭行，徑到郡，請被褠葛巾與（敵）相見，謂歆曰：「君自料名聲之在海內，孰與鄙郡故王府君？」歆曰：「不及也。」翻曰：「豫章資糧多少？器仗精否？士民勇果孰與鄙郡？」又曰：「不如也。」翻曰：「討逆將軍智略超世，用兵如神，前走劉揚州，君所親見，南定鄙郡，亦君所聞也。今欲守孤城，自料資糧，已知不足，不早為計，悔無及也。今大軍已次椒丘，仆便還去，明日日中迎檄不到者，與君辭矣。」翻既去，歆明旦出城，遣吏迎策。策既定豫章，引軍還吳，饗賜將士，計功行賞，謂翻曰：「孤昔再至壽春，見馬日磾，及與中州士大夫會，語我東方人多才耳，但恨學問不博，語議之間，有所不及耳。孤意猶謂未耳。卿博學洽聞，故前欲令卿一詣許，交見朝士，以折中國妄語兒。卿不原行，便使子綱；恐子綱不能結兒輩舌也。」翻曰：「翻是明府家寶，而以示人，人倘留之，則去明府良佐，故前不行耳。」策笑曰：「然。」因曰：「孤有征討事，未得還府，卿復以功曹為吾蕭何，守會稽耳。」後三日，便遣翻還郡。　　臣松之以為王、華二公於擾攘之時，抗猛銳之鋒，俱非所能。歆之名德，實高於朗，而《江表傳》述翻說華，雲「海內名聲，孰與於王」，此言非也。然王公拒戰，華逆請服，實由孫策初起，名微眾寡，故王能舉兵，豈武勝哉？策後威力轉盛，勢不可敵，華量力而止，非必用仲翔之說也。若使易地而居，亦華戰王服耳。按吳歷載翻謂歆曰：「竊聞明府與王府君齊名中州，海內所宗，雖在東垂，常懷瞻仰。」歆答曰：「孤不如王會稽。」翻復問：「不審豫章精兵，何如會稽？」對曰：「大不如也。」翻曰：「明府言不如王會稽，謙光之譚耳；精兵不如會稽，實如尊教。」因述孫策才略殊異，用兵之奇，歆乃答雲當去。翻出，歆遣吏迎策。二說有不同，〔此說為勝也〕。〉翻出為富春長。
　　策薨，諸長吏並欲出赴喪，翻曰："恐鄰縣山民或有奸變，遠委城郭，必致不虞。"因留制服行喪。諸縣皆效之，鹹以安寧。〈《吳書》曰：策薨，權統事。定武中郎將暠，策之從兄也，屯烏程，整帥吏士，欲取會稽。會稽聞之，使民守城以俟嗣主之命，因令人告諭暠。《會稽典錄》載翻說暠曰：「討逆明府，不竟天年。今攝事統眾，宜在孝廉，翻已與一郡吏士，嬰城固守，必欲出一旦之命，為孝廉除害，惟執事圖之。」於是暠退。臣松之案：此二書所說策亡之時，翻猶為功曹，與本傳不同。〉後翻州舉茂才，漢召為侍御使，曹公為司空辟，皆不就。〈《吳書》曰：翻聞曹公辟，曰：「盜跖欲以餘財污良家邪？」遂拒不受。〉
　　翻與少府孔融書，並示以所著《易注》。融答書曰："聞延陵之理樂，睹吾子之治《易》，乃知東南之美者，非徒會稽之竹箭也。又觀象雲物，察應寒溫，原其禍福，與神合契，可謂探賾窮通者也。"會稽東部都尉張紘又與融書曰："虞仲翔前頗為論者所侵，美寶為質，雕摩益光，不足以損。"
　　孫權以為騎都尉。翻數犯顏諫爭，權不能悅。又性不協俗，多見謗毀，坐徙丹楊涇縣。呂蒙圖取關羽，稱疾還建業，以翻兼知醫術，請以自隨，亦欲因此令翻得釋也。後蒙舉軍西上，南郡太守麋芳開城出降。蒙未據郡城而作樂沙上。翻渭蒙曰：「今區區一心者麋將軍也，城中之人豈可盡信，何不急入城持其管答乎？」蒙即從之。時城中有伏計，賴翻謀不行。關羽既敗，權使翻筮之，得兌下坎上，節，五爻變之臨，翻曰："不出二日，必當斷頭。"果如翻言。權曰："卿不及伏羲，可與東方朔為比矣。"
　　魏將于禁為羽所獲，繫在城中，權至釋之，請與相見。他日，權乘馬出，引禁並行，翻呵禁曰："爾降虜，何敢與吾君齊馬首乎！"欲抗鞭擊禁，權呵止之。後權於樓船會群臣飲，禁聞樂流涕，翻又曰：「汝欲以偽求免邪？」權帳然不平。〈《吳書》曰：後權與魏和，欲遣禁還歸北，翻復諫曰：「禁敗數萬眾，身為降虜，又不能死。北習軍政，得禁必不如所規。還之雖無所損，猶為放盜，不如斬以令三軍，示為人臣有二心者。」權不聽。群臣送禁，翻謂禁曰：「卿勿謂吳無人，吾謀適不用耳。」禁雖為翻所惡，然猶盛嘆翻，魏文帝常為翻設虛坐。〉
　　權既為吳王，歡宴之末。自起行酒，翻伏地陽醉，不持。權去，翻起坐。權於是大怒，手劍欲擊之，侍坐者莫不惶遽。惟大司農劉基起抱權諫曰："大王以三爵之後殺善士，雖翻有罪，天下孰知之?且大王以能容賢畜眾，故海內望風，今一朝棄之，可乎？"權曰："曹孟德尚殺孔文舉，孤於虞翻何有哉！"基曰："孟德輕害士人，天下非之。大王躬行德義，欲與堯、舜比隆，何得自喻於彼乎？"翻由是得免。權因敕左右，自今酒後言殺，皆不得殺。
　　翻常乘船行，與麋芳相逢，芳船上人多欲令翻自避，先驅曰：「避將軍船！」翻厲聲曰："失忠與信，何以事君？傾人二城，而稱將軍，可乎？"芳闔戶不應而遽避之。後翻乘車行，又經芳營勞，吏閉門，車不得過。翻復怒曰："當閉反開。當開反閉。豈得事宜邪？"芳聞之，有慚色。翻性疏直，數有酒失。權與張昭論及神仙，翻指昭曰："彼皆死人，而語神仙，世豈有仙人也！"權積怒非一，遂徙翻交州。雖處罪放，而講學不倦，門徒常數百人。〈《翻別傳》曰：權即尊號，翻因上書曰：「陛下膺明聖之德，體舜、禹之孝，歷運當期，順天濟物。奉承策命，臣獨抃舞。罪棄兩絕，拜賀無階，仰瞻宸極，且喜且悲。臣伏自刻省，命輕雀鼠，性輶毫釐，罪惡莫大，不容於誅，昊天罔極，全宥九載，退當念戮，頻受生活，復偷視息。臣年耳順，思咎憂憤，形容枯悴，發白齒落，雖未能死，自悼終沒，不見宮闕百官之富，不睹皇輿金軒之飾，仰觀巍巍眾民之謠，傍聽鍾鼓侃然之樂，永隕海隅，棄骸絕域，不勝悲慕，逸豫大慶，悅以忘罪。」〉又為《老子》、《論語》、《國語》訓注，皆傳於世。
〈《翻別傳》曰：翻初立《易注》，奏上曰：「臣聞六經之始，莫大陰陽，是以伏羲仰天縣象，而建八卦，觀變動六爻為六十四，以通神明，以類萬物。臣高祖父故零陵太守光，少治《孟氏易》，曾祖父故平輿令成，纘述其業，至臣祖父鳳為之最密。臣亡考故日南太守歆，受本於鳳，最有舊書，世傳其業，至臣五世。前人通講，多玩章句，雖有秘說，於經疏闊。臣生遇世亂，長於軍旅，習經於枹鼓之間，講論於戎馬之上，蒙先師之說，依經立注。又臣郡吏陳桃夢臣與道士相遇，放發被鹿裘，布易六爻，撓其三以飲臣，臣乞盡吞之。道士言易道在天，三爻足矣。豈臣受命，應當知經！所覽諸家解不離流俗，義有不當實，輒悉改定，以就其正。孔子曰：『乾元用九而天下治。』聖人南面，蓋取諸離，斯誠天子所宜協陰陽致麟鳳之道矣。謹正書副上，惟不罪戾。」翻又奏曰：「經之大者，莫過於易。自漢初以來，海內英才，其讀易者，解之率少。至孝靈之際，潁川荀諝號為知易，臣得其注，有愈俗儒，至所說西南得朋，東北喪朋，顛倒反逆，了不可知。孔子嘆《易》曰：『知變化之道者，其知神之所為乎！』以美大衍四象之作，而上為章首，尤可怪笑。又南郡太守馬融，名有俊才，其所解釋，復不及諝。孔子曰『可與共學，未可與適道』，豈不其然！若乃北海鄭玄，南陽宋忠，雖各立注，忠小差玄而皆未得其門，難以示世。」又奏鄭玄解《尚書》違失事目：「臣聞周公制禮以辨上下，孔子曰『有君臣然後有上下，有上下然後禮義有所錯』，是故尊君卑臣，禮之大司也。伏見故徵士北海鄭玄所注《尚書》，以顧命康王執瑁，古『月』似『同』，從誤作『同』，既不覺定，復訓為杯，謂之酒杯；成王疾困憑几，洮頮為濯，以為澣衣成事，『洮』字虛更作『濯』，以從其非；又古大篆『丱』字讀當為『柳』，古『柳』『丱』同字，而以為昧；『分北三苗』，『北』古『別』字，又訓北，言北猶別也。若此之類，誠可怪也。玉人職曰天子執瑁以朝諸侯，謂之酒杯；天子頮面，謂之澣衣；古篆『丱』字，反以為昧。甚違不知蓋闕之義。於此數事，誤莫大焉，宜命學官定此三事。又馬融訓注亦以為同者大同天下，今經益『金』就作『銅』字，詁訓言天子副璽，雖皆不得，猶愈於玄。然此不定，臣沒之後，而奮乎百世，雖世有知者，懷謙莫或奏正。又玄所注《五經》，違義尤甚者百六十七事，不可不正。行乎學校，傳乎將來，臣竊恥之。」翻放棄南方，雲「自恨疏節，骨體不媚，犯上獲罪，當長沒海隅，生無可與語，死以青蠅為弔客，使天下一人知己者，足以不恨。」以典籍自慰，依易設象，以占吉凶。又以宋氏解《玄》頗有繆錯，更為立法，並著明楊、釋宋以理其滯。　臣松之案：翻雲「古大篆『丱』字讀當言『柳』，古『柳』『丱』同字」，竊謂翻言為然。故「劉」「留」「聊」「柳」同用此字，以從聲故也，與日辰「卯」字字同音異。然漢書王莽傳論卯金刀，故以為日辰之「卯」，今未能詳正。然世多亂之，故翻所說雲。荀諝，荀爽之別名。〉
　　初，山陰丁覽，太末徐陵，或在縣吏之中，或眾所未識，翻一見之，便與友善，終鹹顯名。〈《會稽典錄》曰：◎覽字孝連，八歲而孤，家又單微，清身立行，用意不苟，推財從弟，以義讓稱。仕郡至功曹，守始平長。為人精微絜淨，門無雜賓。孫權深貴待之，未及擢用，會病卒，甚見痛惜，殊其門戶。覽子固，字子賤，本名密，避滕密，改作固。固在襁褓中，闞澤見而異之，曰：「此兒後必致公輔。」固少喪父，獨與母居，家貧守約，色養致敬，族弟孤弱，與同寒溫。翻與固同僚書曰：「丁子賤塞淵好德，堂構克舉，野無遺薪，斯之為懿，其美優矣。令德之後，惟此君嘉耳。」歷顯位，孫休時固為左御史大夫，孫皓即位，遷司徒。皓悖虐，固與陸凱、孟宗同心憂國，年七十六卒。子彌，字欽遠，仕晉，至梁州刺史。孫潭，光祿大夫。◎徐陵字元大，歷三縣長，所在著稱，遷零陵太守。時朝廷俟以列卿之位，故翻書曰：「元大受上卿之遇，叔向在晉，未若於今。」其見重如此。陵卒，僮客土田或見侵奪，駱統為陵家訟之，求與丁覽、卜清等為比，權許焉。陵子平，字伯先，童齔知名，翻甚愛之，屢稱嘆焉。諸葛恪為丹楊太守，討山越，以平威重思慮，可與效力，請平為丞，稍遷武昌左部督，傾心接物，士卒皆為盡力。初，平為恪從事，意甚薄，及恪輔政，待平益疏。恪被害，子建亡走，為平部曲所得，平使遣去，別為佗軍所獲。平兩婦歸宗，敬奉情過乎厚。其行義敦篤，皆此類也。〉在南十餘年，年七十卒。〈《吳書》曰：翻雖在徙棄，心不忘國，常憂五谿宜討，以遼東海絕，聽人使來屬，尚不足取，今去人財以求馬，既非國利，又恐無獲。欲諫不敢，作表以示呂岱，岱不報，為愛憎所白，復徙蒼梧猛陵。《江表傳》曰：後權遣將士至遼東，於海中遭風，多所沒失，權悔之，乃令曰：「昔趙簡子稱諸君之唯唯，不如周舍之諤諤。虞翻亮直，善於盡言，國之周舍也。前使翻在此，此役不成。」促下問交州，翻若尚存者，給其人船，發遣還都；若以亡者，送喪還本郡，使兒子仕宦。會翻已終。〉歸葬舊墓，妻子得還。
〈《會稽典錄》曰：孫亮時，有山陰朱育，少好奇字，凡所特達，依體象類，造作異字千名以上。仕郡門下書佐。太守濮陽興正旦宴見掾吏，言次，問：「太守昔聞硃潁川問士於鄭召公，韓吳郡問士於劉聖博，王景興問士於虞仲翔，嘗見鄭、劉二答而未睹仲翔對也。欽聞國賢，思睹盛美有日矣，書佐寧識之乎？」育對曰：「往過習之。昔初平末年，王府君以淵妙之才，超遷臨郡，思賢嘉善，樂采名俊，問功曹虞翻曰：『聞玉出崑山，珠生南海，遠方異域，各生珍寶。且曾聞士人嘆美貴邦，舊多英俊，徒以遠於京畿，含香未越耳。功曹雅好博古，寧識其人邪？』翻對曰：『夫會稽上應牽牛之宿，下當少陽之位，東漸巨海，西通五湖，南暢無垠，北渚浙江，南山攸居，實為州鎮，昔禹會群臣，因以命之。山有金木鳥獸之殷，水有魚鹽珠蚌之饒，海岳精液，善生俊異，是以忠臣系踵，孝子連閭，下及賢女，靡不育焉。』王府君笑曰：『地勢然矣，士女之名可悉聞乎？』翻對曰：『不敢及遠，略言其近者耳。往者孝子句章董黯，盡心色養，喪致其哀，單身林野，鳥獸歸懷，怨親之辱，白日報讎，海內聞名，昭然光著。太中大夫山陰陳囂，漁則化盜，居則讓鄰，感侵退籓，遂成義里，攝養車嫗，行足厲俗，自揚子云等上書薦之，粲然傳世。太尉山陰鄭公，清亮質直，不畏強御。魯相山陰鍾離意，稟殊特之姿，孝家忠朝，宰縣相國，所在遺惠，故取養有君子之謩，魯國有丹書之信。及陳宮、費齊皆上契天心，功德治狀，記在漢籍，有道山陰趙曄，徵士上虞王充，各洪才淵懿，學究道源，著書垂藻，駱驛百篇，釋經傳之宿疑，解當世之槃結，或上窮陰陽之奧秘，下攄人情之歸極。交阯刺史上虞綦毋俊，拔濟一郡，讓爵土之封。決曹掾上虞孟英，三世死義。主簿句章梁宏，功曹史餘姚駟勛，主簿句章鄭雲，皆敦終始之義，引罪免居。門下督盜賊餘姚伍隆，鄮莫候反。主簿任光，章安小吏黃他，身當白刃，濟君於難。揚州從事句章王脩，委身授命，垂聲來世。河內太守上虞魏少英，遭世屯蹇，忘家憂國，列在八俊，為世英彥。尚書烏傷楊喬，桓帝妻以公主，辭疾不納。近故太尉上虞朱公，天姿聰亮，欽明神武，策無失謨，征無遺慮，是以天下義兵，思以為首。上虞女子曹娥，父溺江流，投水而死，立石碑紀，炳然著顯。』王府君曰：『是既然矣，潁川有巢、許之逸軌，吳有太伯之三讓，貴郡雖士人紛紜，於此足矣。』翻對曰：『故先言其近者耳，若乃引上世之事，及抗節之士，亦有其人。昔越王翳讓位，逃於巫山之穴，越人薰而出之，斯非太伯之儔邪？且太伯外來之君，非其地人也。若以外來言之，則大禹亦巡於此而葬之矣。鄞大里黃公，絜己暴秦之世，高祖即阼，不能一致，惠帝恭讓，出則濟難。徵士餘姚嚴遵，王莽數聘，抗節不行，光武中興，然後俯就，矯手不拜，志陵雲日。皆著於傳籍，較然彰明，豈如巢、許，流俗遺譚，不見經傳者哉？』王府君笑曰：『善哉話言也！賢矣，非君不著。太守未之前聞也。』」濮陽府君曰：「御史所云，既聞其人，亞斯已下，書佐寧識之乎？」育曰：「瞻仰景行，敢不識之？近者太守上虞陳業，絜身清行，志懷霜雪，貞亮之信，同操柳下，遭漢中微，委官棄祿，遁跡黟歙，以求其志，高邈妙蹤，天下所聞，故〔桓文林〕遺之尺牘之書，比竟三高。其聰明大略，忠直謇諤，則侍御史餘姚虞翻、偏將軍烏傷駱統。其淵懿純德，則太子少傅山陰闞澤，學通行茂，作帝師儒。其雄姿武毅，立功當世，則後將軍賀齊，勛成績著。其探極秘術，言合神明，則太史令上虞吳范。其文章之士，立言粲盛，則御史中丞句章任奕，鄱陽太守章安虞翔，各馳文檄，曄若春榮。處士盧敘，弟犯公憲，自殺乞代。吳寧斯敦、山陰祁庚、上虞樊正，咸代父死罪。其女則松陽柳硃、永寧〔翟素〕，或一醮守節，喪身不顧，或遭寇劫賊，死不虧行。皆近世之事，尚在耳目。」府君曰：「皆海內之英也。吾聞秦始皇二十五年，以吳越地為會稽郡，治吳。漢封諸侯王，以何年復為郡，而分治於此？」育對曰：「劉賈為荊王，賈為英布所殺，又以劉濞為吳王。景帝四年，濞反誅，乃復為郡，治於吳。元鼎五年，除東越，因以其地為治，並屬於此，而立東部都尉，後徙章安。陽朔元年，又徙治鄞，或有寇害，復徙句章。到永建四年，劉府君上書，浙江之北，以為吳郡，會稽還治山陰。自永建四年歲在己巳，以至今年，積百二十九歲。」府君稱善。是歲，吳之太平三年，歲在丁丑。育後仕朝，常在台閣，為東觀令，遙拜清河太守，加位侍中，推刺占射，文藝多通。〉
　　翻有十一子。第四子汜最知名，永安初，從選曹朗為散騎中常侍，後為監軍使者，討扶嚴，病卒，〈《會稽典錄》曰：汜字世洪，生南海，年十六，父卒，還鄉里。孫綝廢幼主，迎立琅邪王休。休未至，綝欲入宮，圖為不軌，召百官會議，皆惶怖失色，徒唯唯而已。汜對曰：「明公為國伊周，處將相之位，擅廢立之威，將上安宗廟，下惠百姓，大小踴躍，自以伊霍復見。今迎王未至，而欲入宮，如是，群下搖盪，眾聽疑惑，非所以永終忠孝，揚名後世也。」綝不懌，竟立休。休初即位，汜與賀邵、王蕃、薛瑩俱為散騎中常侍。以討扶嚴功拜交州刺史、冠軍將軍、餘姚侯，尋卒。〉汜弟忠，宜都太守。〈《會稽典錄》曰：忠字世方，翻第五子。貞固幹事，好識人物，造吳郡陸機於童齔之年，稱上虞魏遷於無名之初，終皆遠致，為著聞之士。交同縣王岐於孤宦之族，仕進先至宜都太守，忠乃代之。晉征吳，忠與夷道監陸晏、晏弟中夏督景堅守不下，城潰被害。忠子譚，字思奧。《晉陽秋》稱譚清貞有檢操，外如退弱，內堅正有膽幹。仕晉，歷位內外，終於衛將軍，追贈侍中左光祿大夫，開府儀同三司。〉聳，越騎校尉。累遷廷尉，湘東、河間太守；〈《會稽典錄》曰：聳字世龍，翻第六子也。清虛無欲，進退以禮，在吳歷清官，入晉，除河間相，王素聞聳名，厚敬禮之。聳抽引人物，務在幽隱孤陋之中。時王岐難聳，以高士所達，必合秀異，聳書與族子察曰：「世之取士，曾不招未齒於丘園，索良才於總猥，所譽依已成，所毀依已敗，此吾所以嘆息也。」聳疾俗喪祭無度，弟昺卒，祭以少牢，酒飯而已，當時族黨並遵行之。〉昺，廷尉尚書，濟陰太守。〈《會稽典錄》曰：昺字世文，翻第八子也。少有倜儻之志，仕吳黃門郎，以捷對見異，超拜尚書侍中。晉軍來伐，遣昺持節都督武昌已上諸軍事，昺先上還節蓋印綬，然後歸順。在濟陰，抑強扶弱，甚著威風。〉
　　陸績字公紀，吳郡吳人也。父康，漢末為廬江太守。〈謝承《後漢書》曰：康字季寧，少惇孝悌，勤脩操行，太守李肅察孝廉。肅後坐事伏法，康斂屍送喪還潁川，行服，禮終，舉茂才，歷三郡太守，所在稱治，後拜廬江太守。〉績年六歲，於九江見袁術。術出橘，績懷三枚，去，拜辭墮地，術謂曰：「陸郎作賓客而懷橘乎？」績跪答曰："欲歸遺母。"術大奇之。孫策在吳，張昭、張紘、秦松為上賓，共論四海未泰，須當用武治而平之，績年少末坐，遙大聲言曰："昔管夷吾相齊桓公，九合諸候，一匡天下，不用兵車。孔子曰：'遠人不服，則修文德以來之。'今論者不務道德懷取之術，而惟尚武，績雖童蒙，竊所未安也。"昭等異焉。
　　績容貌雄壯，博學多識，星歷算數無不該覽。虞翻舊齒名盛，龐統荊州令士，年亦差長，皆與績友善。孫權統事，闢為奏曹掾，以直道見憚，出為鬱林太守，加偏將軍，給兵二千人。績既有躄疾，又意在儒雅，非其志也。雖有軍事，著述不廢，作《渾天圖》，注《易》釋《玄》，皆傳於世。豫自知亡日，乃為辭曰："有漢志士吳郡陸績，幼敦《詩》、《書》，長玩《禮》、《易》受命南征，遘疾遇厄，遭命不幸，嗚呼悲隔！"又曰："從今已去，六十年之外，車同軌，書同文，恨不及見也。"年三十二卒。長子宏，會稽南部都尉，次子睿，長水校尉。〈績於鬱林所生女，名曰郁生，適張溫弟白。姚信《集》有表稱之曰：「臣聞唐、虞之政，舉善而教，旌德擢異，三王所先，是以忠臣烈士，顯名國朝，淑婦貞女，表跡家閭。蓋所以闡崇化業，廣殖清風，使苟有令性，幽明俱著，苟懷懿姿，士女同榮。故王蠋建寒松之節而齊王表其里，義姑立殊絕之操而魯侯高其門。臣切見故鬱林太守陸績女子郁生，少履貞特之行，幼立匪石之節，年始十三，適同郡張白。侍廟三月，婦禮未卒，白遭罹家禍，遷死異郡。郁生抗聲昭節，義形於色，冠蓋交橫，誓而不許，奉白姊妹嶮巇之中，蹈履水火，志懷霜雪，義心固於金石，體信貫於神明，送終以禮，邦士慕則。臣聞昭德以行，顯行以爵，苟非名爵，則勸善不嚴，故士之有誄，魯人志其勇，巳婦見書，齊人哀其哭。乞蒙聖朝，斟酌前訓，上開天聰，下垂坤厚，褒郁生以義姑之號，以厲兩髦之節，則皇風穆暢，士女改視矣。」〉
　　張溫字惠恕，吳郡吳人也。父允，以輕財重士，名顯州郡，為孫權東曹掾。卒。溫少修節操，容貌奇偉。權聞之，以問公卿曰：「溫當今與誰為比？」大（司）農劉基曰："可與全琮為輩。"太常顧雍曰："基未詳其為人也。溫當今無輩。"權曰："如是，張允不死也。"徵到延見，文辭占對，觀者傾竦，權改容加禮。罷出，張昭執其手曰："老夫托意，君宜明之。"拜議郎、選曹尚書，徙太子太傅，甚見信重。
　　時年三十二，以輔義中郎將使蜀。權謂溫曰："卿不宜遠出，恐諸葛孔明不知吾所以與曹氏通意，（以）故屈卿行。若山越都除，便欲大構於蜀。行人之義，受命不受辭也。"溫對曰："臣入無腹心之規，出無專對之用，懼無張老延譽之功，又無子產陳事之效。然諸葛亮達見計數，必知神慮屈申之宜，加受朝廷天覆之惠，推亮之心，必無疑貳。"溫至蜀，詣闕拜章曰：
 　　昔高宗以諒闇昌殷祚於再興，成王以幼沖隆周德於太平，功冒溥天，聲貫罔極。今陛下以聰明之姿，等契往古，總百揆於良佐，參列精這炳耀，遐邇望風，莫不欣賴。吳國勤任旅力，清澄江滸，願與有道平一宇內，委心協規，有如河水，軍事興煩，使役乏少，是以忍鄙倍之羞，使下臣溫通致情好。陛下敦祟禮義，未便恥忽。臣自（入）遠境，及即近郊，頻蒙勞來，恩詔輒加，以榮自懼，悚怛若驚。謹奉所□函書一封。　　蜀甚貴其才。還，頃之，使入豫章部伍出兵，事業未究。
　　權既陰銜溫稱美蜀政，又嫌其聲名大盛，眾庶炫惑，恐終不為己用，思有以中傷之，會暨艷事起，遂因此發舉。艷字子休，亦吳郡人也，溫引致之，以為選曹郎，至尚書。艷性狷厲，好為清議，見時郎署混濁淆雜，多非其人，欲臧否區別，賢愚異貫。彈射百僚，核選三署，率皆貶高就下，降損數等，其守故者十未能一，其居位貪鄙，志節污卑者，皆以為軍吏，置營府以處之。而怨憤之聲積，浸潤之譖行矣。競言艷及選曹郎徐彪，專用私情，愛憎不由公理。艷、彪皆坐自殺。溫宿與艷、彪同意，數交書疏，聞問往還，即罪溫。權幽之有司，下令曰：
 　　昔令召張溫，虛己待之，既至顯授，有過舊臣，何圖兇丑，專挾異心！昔暨艷父兄，附於惡逆，寡人無忌，故近而任之，欲觀艷何如。察其中問，形態果見。而溫與之結連死生，艷所進退。皆溫所為頭角，更相表裡，共為腹背，非溫之黨，即就疵瑕，為之生論。又前任溫董督三郡，指撝吏客及殘餘兵，時恐有事，欲令速歸，故授棨戟，獎以威柄。乃便到豫章，表討宿惡，寡人信受其言。特以繞帳、帳下、解煩兵五千人付之。後聞曹丕自出淮、泗，故豫敕溫有急便出。而溫悉內諸將，佈於深山，被命不至。賴丕自退。不然，已往豈可深計，又殷禮者，本占候召，而溫先後乞將到蜀，扇揚異國，為之譚論。又禮之還，當親本職，而令守尚書戶曹郎，如此署置，在溫而已。又溫語賈原，當薦卿作御史，語蔣康，當用卿代賈原，專衒賈國恩，為己形勢。揆其奸心，無所不為。不忍暴於市朝，今斥還本郡，以給廝吏。嗚呼溫也，免罪為幸！　　將軍駱統表理溫曰：
 　　伏惟殿下，天生明德，神啟聖心，招髦秀於四方，署俊乂於宮朝。多士既受普篤之恩，張溫又蒙最隆之施。而溫自招罪譴，孤負榮遇，念其如此，誠可悲疚。然臣周旋之間，為國觀聽，深知其狀，故密陳其理。溫實心無他情，事無逆跡，但年紀尚少，鎮重尚淺，而戴赫烈之寵，體卓偉之才，亢臧否之譚，效褒貶之議。於是務勢者妒者寵，爭名者嫉其才，玄默者非其譚，瑕釁者諱其議，此臣下所當詳辨，明朝所當究察也，昔賈誼，至忠之臣也，漢文，大明之君也，然而絳、灌一言，賈誼遠退。何者？疾之者深，譖之者巧也。然而誤聞於天下，失彰於後世，故孔子曰：『為君難，為臣不易』也。溫雖智非從橫，武非虓武，然其弘雅之素，英秀之德，文章之采，論議之辯，卓躒冠群，煒曄曜世，世人未有及之者也。故論溫才即可惜，言罪則可恕。若忍威烈以赦盛德，有賢才以敦大業，固明朝之休光，四方之麗觀也。國家之於暨艷，不內之忌族，猶等之平民，是故先見用於朱治，次見舉於眾人，中見任於明朝，亦見交於溫也。君臣之義，義之最重，朋友之交，交之最輕者也。國家不嫌於艷為最重之義，是以溫亦不嫌與艷為最輕之交也。時世寵之於上，溫竊親之於下也。夫宿惡之民，放逸山險，則為勁寇，將置平土，則為健兵，故溫念在欲取宿惡，以除勁寇之害，而增健兵之銳也。但自錯落，功不副言。然計其送兵，以比許晏，數之多少，溫不減之。用之強羸，溫不下之。至於遲速，溫不後之，故得及秋冬之月，赴有警之期，不敢忘恩而遺力也。溫之到蜀，共譽殷禮，雖臣無境外之交，亦有可原也。境外之交，謂無君命而私相從，非國事而陰相聞者也。若以命行，既修君好，因敘己情，亦使臣之道也。故孔子使鄰國，則有私覿之禮。季子聘諸夏，亦有燕譚之義也。古人有言，欲知其君，觀其所使，見其下之明明，知其上之赫赫。溫若譽禮，能使彼歎之，誠所以昭我臣之多良，明使之得其人，顯國美於異境，揚君命於他邦。是以晉趙文子之盟於宋也，稱隨今於屈建。楚王孫圉之使於晉也，譽左史於趙鞅。亦向他國之輔，而歎本邦之臣，經傳美之以光國，而不譏之以外交也。王靖內不憂時，外不趨事，溫彈之不私，推之不假，於是與靖遂為大怨，此其盡節之明驗也。靖兵眾之勢，干任之用，皆勝於賈原、蔣康，溫尚不容私以安於靖，豈敢賣恩以協原、康邪？又原在職不勤，當事不堪，溫數對以丑色，彈以急聲。若其誠欲賣恩作亂，則亦不必貪原也。凡此數者，校之於事既不合，參之於眾亦不驗。臣竊念人君雖有聖哲之姿，非常之智，然以一人之身御兆民之眾，從層宮之內，瞰四國之外，昭群下之情，求萬機之理，猶未易周也，固當聽察群下之言，以廣聰明之烈。今者人非溫既殷勤，臣是溫又契闊，辭則俱巧，意則俱至，各自言欲為國，誰其言欲為私，倉卒之間，猶難即別。然以殿下之聰睿，察講論之曲直。若潛神留思，纖粗研核，情何嫌而不宣，事何昧而不昭哉?溫非親臣，臣非愛溫者也，昔之君子，皆抑私忿，以增君明。彼獨行之於前，臣恥廢之於後，故遂發宿懷於今日。納愚言於聖聽，實盡心於明朝，非有念於溫身也。權終不納。
　　後六年，溫病卒。二弟祗、白，亦有才名，與溫俱廢。〈《會稽典錄》曰：餘姚虞俊嘆曰：「張惠恕才多智少，華而不實，怨之所聚，有覆家之禍，吾見其兆矣。」諸葛亮聞俊憂溫，意未之信，及溫放黜，亮乃嘆俊之有先見。亮初聞溫敗，未知其故，思之數日，曰：「吾已得之矣，其人於清濁太明，善惡太分。」臣松之以為莊周雲「名者公器也，不可以多取」，張溫之廢，豈其取名之多乎！多之為弊，古賢既知之矣。是以遠見之士，退藏於密，不使名浮於德，不以華傷其實，既不能被褐韞寶，挫廉逃譽，使才映一世，聲蓋人上，沖用之道，庸可暫替！溫則反之，能無敗乎？權既疾溫名盛，而駱統方驟言其美，至雲「卓躒冠群，煒曄曜世，世人未有及之者也」。斯何異燎之方盛，又捴膏以熾之哉！《文士傳》曰：溫姊妹三人皆有節行，為溫事，已嫁者皆見錄奪。其中妹先適顧承，官以許嫁丁氏，成婚有日，遂飲藥而死。吳朝嘉嘆，鄉人圖畫，為之讚頌雲。〉
　　駱統字公緒，會稽烏傷人也。父俊，官至陳相。為袁術所害。〈謝承《後漢書》曰：俊字孝遠，有文武才幹，少為郡吏，察孝廉，補尚書郎，擢拜陳相。值袁術僭號，兄弟忿爭，天下鼎沸，群賊並起，陳與比界，奸慝四布，俊厲威武，保疆境，賊不敢犯。養濟百姓，災害不生，歲獲豐稔。後術軍眾飢困，就俊求糧。俊疾惡術，初不應答。術怒，密使人殺俊。〉統母改適，為華歆小妻，統時八歲，遂與親客歸會稽。其母送之，拜辭上車，面而不顧，其母泣涕於後。御者曰：「夫人猶在也。」統曰：「不欲增母思，故不顧耳。」事適母甚謹。時饑荒，鄉里及遠方客多有睏乏，統為之飲食衰少。其姊仁愛有行，寡歸無子，見統甚哀之，數問其故。統曰：「士大夫糟糠不足，我何心獨飽!」姊曰：「誠如是，何不告我，而自苦若此？」乃自以私粟與統，又以告母，母亦賢之，遂使分施，由是顯名。
　　孫權以將軍領會稽太守，統年二十，試為烏程相，民戶過萬，咸歎其惠理。權嘉之，召為功曹，行騎都尉，妻以從兄輔女。統志在補察，苟所聞見，夕不待旦。常勸權以尊賢接士，勤求損益，饗賜之日，可人人別進。問其燥溼，加以密意，誘諭使言，察其志趣，令皆感恩戴義，懷欲報之心。權納用焉。出為建忠中郎將，領武射吏三千人。及淩統死，復領其兵。
　　是時徵役繁數，重以疫癘，民戶損耗，統上疏曰：
 　　臣聞君國者，以據疆土為彊富，制威福為尊貴，曜德義為榮顯，永世胤為豐祚。然財須民生，彊賴民力，威恃民勢，福由民殖，德俟民茂，義以民行，六者既備，然後應天受祚，保族宜邦。書曰：『衆非後無能胥以寧，後非衆無以辟四方。』推是言之，則民以君安，君以民濟，不易之道也。今彊敵未殄，海內未乂，三軍有無已之役，江境有不釋之備，徵賦調數，由來積紀，加以殃疫死喪之災，郡縣荒虛，田疇蕪曠，聽聞屬城，民戶浸寡，又多殘老，少有丁夫，聞此之日，心若焚燎。思尋所由，小民無知，既有安土重遷之性，且又前後出為兵者，生則困苦無有溫飽，死則委棄骸骨不反，是以尤用戀本畏遠，同之於死。每有徵發，羸謹居家重累者先見輸送。小有財貨，傾居行賂，不顧窮盡。輕剽者則迸入險阻，黨就羣惡。百姓虛竭，嗷然愁擾，愁擾則不營業，不營業則致窮困，致窮困則不樂生，故口腹急，則姦心動而攜叛多也。又聞民閒，非居處小能自供，生產兒子，多不起養；屯田貧兵，亦多棄子。天則生之，而父母殺之，既懼干逆和氣，感動陰陽。且惟殿下開基建國，乃無窮之業也，彊鄰大敵非造次所滅，疆埸常守非期月之戍，而兵民減耗，後生不育，非所以歷遠年，致成功也。夫國之有民，猶水之有舟，停則以安，擾則以危，愚而不可欺，弱而不可勝，是以聖王重焉，禍福由之，故與民消息，觀時制政。方今長吏親民之職，惟以辨具為能，取過目前之急，少復以恩惠為治，副稱殿下天覆之仁，勤恤之德者。官民政俗，日以彫弊，漸以陵遲，勢不可久。夫治疾及其未篤，除患貴其未深，願殿下少以萬機餘閒，留神思省，補復荒虛，深圖遠計，育殘餘之民，阜人財之用，參曜三光，等崇天地。臣統之大願，足以死而不朽矣。　　權感統言，深加意焉。
　　以隨陸遜破蜀軍於宜都，遷偏將軍。黃武初，曹仁攻濡須，使別將常雕等襲中洲，統與嚴圭共拒破之，封新陽亭侯，後為濡須督。數陳便宜，前後書數十上，所言皆善，文多故不悉載。尤以占募在民閒長惡敗俗，生離叛之心，急宜絕置，權與相反覆，終遂行之。年三十六，黃武七年卒。
　　陸瑁字子璋，丞相遜弟也。少好學篤義。陳國陳融、陳留濮陽逸、沛郡蔣纂、廣陵袁迪等，皆單貧有志。就瑁游處，〈迪孫曄，字思光，作《獻帝春秋》，雲迪與張紘等俱過江，迪父綏為太傅掾，張超之討董卓，以綏領廣陵事。〉瑁割少分甘，與同豐約。及同郡徐原，爰居會稽，素不相識，臨死遺書，托以孤弱，瑁為起立墳墓，收導其子，又瑁從父績早亡，二男一女，皆數歲以還，瑁迎攝養，至長乃別。州郡辟舉，皆不就。時尚書暨艷盛明臧否，差斷三署。頗揚人暗昧之失，以顯其謫。瑁與書曰："夫聖人嘉善矜愚，忘過記功，以成美化。加今王業始建，將一大統，此乃漢高棄瑕錄用之時也，若令善惡異流，貴汝穎月旦之評，誠可以厲俗明教，然恐未易行也。宜遠模仲尼之泛愛，中則郭泰之弘濟，近有益於大道也。"艷不能行，卒以致敗。
　　嘉禾元年，公車征瑁，拜議郎、選曹尚書。孫權忿公孫淵之巧詐反覆，欲親征之，瑁上疏諫曰：
 臣聞聖王之御遠夷，羈縻而已，不常保有，故古者制地，謂之荒服，言慌惚無常，不可保也。今淵東夷小丑，屏在海隅，雖托人面，與禽獸無異。國家所為不愛貨寶遠以加之者，非嘉其德義也，誠欲誘納愚弄，以規其馬耳。淵之驕黠，恃遠負命，此乃荒貊常態，豈足深怪？昔漢諸帝亦嘗銳意以事外夷，馳使散貨，充滿西域，雖時有恭從，然其使人見害，財貨並沒，不可勝數。今陛下不忍悁悁之忿，欲越巨海，身踐其土，群臣愚議，竊謂不安。何者？北寇與國，壤地連接，苟有間隙，應機而至。夫所以越海求馬，曲意於淵者，為赴目前之急，除腹心之疾也；而更棄本追末，捐近治遠，忿以改規，激以動眾，斯乃猾虜所願聞，非大吳之至計也。又兵家之術，以功役相疲，勞逸相待，得失之間，所覺輒多。且沓渚去淵，道裡尚遠，今到其岸，兵勢三分，使強者進取，次當守船，又次運糧，行人雖多，難得悉用。加以單步負糧，經遠深入，賊地多馬，邀截無常。若淵狙詐，與北未絕，動眾之日，唇齒相濟。若實孑然無所憑賴，其畏怖遠迸，或難卒滅。使天誅稽於朔野，山虜承間而起，恐非萬安之長慮也。權未許。瑁重上疏曰：
 夫兵革者，固前代所以誅暴亂，威四夷也，然其役皆在奸雄已除，天下無事，從容廟堂之上，以餘議議之耳。至於中夏鼎沸，九域槃互之時，率須深根固本，愛力惜費，務自休養，以待鄰敵之闕，未有正於此時，捨近治遠，以疲軍旅者也。昔尉佗叛逆，僭號稱帝，於時天下乂安，百姓殷阜，帶甲之數，糧食之積，可謂多矣，然漢文猶以遠征不易，重興師旅，告喻而已。今兇桀未殄，疆場猶警，雖蚩尤，鬼方之亂，故當以緩急差之，未宜以淵為先。願陛下抑威住計，暫寧六師，潛神嘿規，以為後圖，天下幸甚。權再覽瑁書，嘉其詞理端切，遂不行。
　　初，瑁同郡聞人敏見待國邑，優於宗脩，惟瑁以為不然，後果如其言。赤烏二年，瑁卒。子喜亦涉文籍，好人倫，孫皓時為選曹尚書。〈《吳錄》曰：喜字文仲，瑁第二子也，入晉為散騎常侍。瑁孫曄，字士光，至車騎將車、儀同三司。曄弟玩，字士瑤。《晉陽秋》稱玩器量淹雅，位至司空，追贈太尉。〉
　　吾粲字孔休，吳郡烏程人也。〈《吳錄》曰：粲生數歲，孤城嫗見之，謂其母曰：「是兒有卿相之骨。」〉孫河為縣長，粲為小吏，河深奇之。河後為將軍，得自選長吏，表粲為曲阿丞，遷為長史，治有名跡。雖起孤微，與同郡陸遜、卜靜等比肩齊聲矣。孫權為車騎將軍，召為主簿，出為山陰令，還為參軍校尉。
　　黃武元年，與呂范、賀齊等俱以舟師拒魏將曹休於洞口。值天大風，諸船綆紲斷絕，漂沒著岸，為魏軍所獲，或覆沒沉溺，其大船尚存者，水中生人皆攀緣號呼，他吏士恐船傾沒，皆以戈矛撞擊不受。粲與黃淵獨令船人以承取之，左右以為船重必敗。粲曰："船敗，當俱死耳！人窮，奈何棄之。"粲、淵所活者百餘人。
　　還，遷會稽太守，召處士謝譚為功曹，譚以疾不詣，粲教曰："夫應龍以屈伸為神，鳳皇以嘉鳴為貴，何必陷形於天外，潛鱗於重淵者哉？"粲募合人眾，拜昭義中郎將，與呂岱討平山越，入為屯騎校尉、少府，遷太子太傅。遭二宮之變，抗言執正，明嫡庶之分，欲使魯王霸出駐夏口，遣楊竺不得令在都邑。又數以消息語陸遜，遜時駐武昌，連表諫爭。由此為霸、竺等所譖害，下獄誅。
　　朱據字子范，吳都吳人也。有姿貌膂力，又能論難。黃武初，征拜五官郎中，補侍御史。是時選曹尚書暨艷，疾貪污在位，欲沙汰之。據以為天下未定，宜以功覆過，棄瑕取用，舉清厲濁，足以沮勸，若一時貶黜，懼有後咎。艷不聽，卒敗。
　　權咨嗟將率，發憤歎息，追思呂蒙、張溫，以為據才兼文武，可以繼之，自是拜建義校尉，領兵屯湖孰。黃龍元年，權遷都建業，征據尚公主，拜左將軍，封雲陽侯。謙虛接士，輕財好施，祿賜雖豐而常不足用。嘉禾中，始鑄大錢，一當五百。後據部曲應受三萬緡，工王遂詐而受之，典校呂壹疑據實取，考問主者，死於杖下，據哀其無辜，厚棺斂之。壹又表據吏為據隱，故厚其殯。權數責問據，據無以自明，藉草待罪。數月，典軍吏劉助覺，言王遂所取，權大感寤，曰：「朱據見枉，況吏民乎？」乃窮治壹罪，賞助百萬。
　　赤烏九年，遷驃騎將軍。遭二宮構爭，據擁護太子，言則懇至，義形於色，守之以死，〈殷基《通語》載據爭曰：「臣聞太子國之本根，雅性仁孝，天下歸心，今卒責之，將有一朝之慮。昔晉獻用驪姬而申生不存，漢武信江充而戾太子冤死。臣竊懼太子不堪其憂，雖立思子之宮，無所復及矣。」〉遂左遷新都郡丞。未到，中書令孫弘譖潤據，因權寢疾，弘為詔書追賜死，時年五十七。孫亮時，二子熊、損各復領兵，為全公主所謂，皆死。永安中，迫錄前功，以熊子宣襲爵雲陽侯，尚公主。孫皓時，宣至驃騎將軍。
　　評曰：虞翻古之狂直，因難免乎末世，然權不能容，非曠宇也。陸績之於揚《玄》，是仲尼之左丘明，老聘之嚴周矣；以瑚璉之器，而作守南越，不亦賊夫人歟！張溫才藻俊茂，而智防未備，用致艱患。駱統抗明大義，辭切理至，值權方閉不開。陸瑁篤義規諫，君子有稱焉。吾粲、朱據遭罹屯蹇，以正喪身，悲夫！

