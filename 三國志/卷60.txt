　　賀齊字公苗，會稽山陰人也。〈《虞預晉書》曰：賀氏本姓慶氏。齊伯父純，儒學有重名，漢安帝時為侍中、江夏太守，去官，與江夏黃瓊、〔廣漢〕楊厚俱公車徵。避安帝父孝德皇（帝）諱，改為賀氏。齊父輔，永寧長。〉少為郡吏，守剡長。縣吏斯從輕俠為奸，齊欲治之。主簿諫曰：「從，縣大族，山越所附，今日治之，明日寇至。」齊聞大怒，便立斬眾。從族黨遂相糾合，眾千餘人，舉兵攻縣。齊率吏民，開城門突擊，大破之，威震山越。後太末、豐浦民反，轉守太末長，誅惡養善，期用盡平。建安元年，孫策臨郡，察齊孝廉。時王朗奔東冶，侯官長商升為朗起兵。策遣永寧長韓晏領南部都尉，將兵討升，以齊為永寧長。晏為升所敗，齊又代晏領都尉事。升畏齊威名，遣使乞盟。齊因告喻，為陳禍福，升遂送上印綬，出捨求降。賊帥張雅、詹強等不願升降，反共殺升，雅稱無上將軍，強稱會稽太守。賊盛兵少，未足以討，齊住軍息兵。雅與女婿何雄爭勢兩乖，齊令越人因事交構。遂至疑隙，阻兵相圖。齊乃進討，一戰大破雅，強黨震懼，率眾出降。
　　侯官既平。而建安、漢興、南平復亂，齊進兵建安，立都尉府，是歲八年也。郡發屬縣五千兵，各使本縣長將之，皆受齊節度。賊洪明、洪進、苑御、吳免、華當等五人，率各萬戶，連屯漢興，吳五六千戶別屯大潭。鄒臨六千戶別屯蓋竹，大潭同出餘汗。〈音干。〉軍討漢興，經餘汗。齊以為賊眾兵少，深入無繼，恐為所斷，令松陽長丁蕃留備余汗。蕃本與齊鄰城，恥見部伍，辭不肯留。齊乃斬蕃，於是軍中震慄。無不用命。遂分兵留備，進討明等，連大破之。臨陳斬明，其免、當、進、御皆降。轉擊蓋竹，軍向大潭，三將又降。凡討治斬首六千級，名帥盡擒。復立縣邑，料出兵萬人，拜為平東校尉。十年，轉討上饒，分以為建平縣。
　　十三年，遷威武中郎將，討丹陽黟、歙。時武強、葉鄉、東陽、豐浦四鄉先降，齊表言以葉鄉為始新縣。而歙賊帥金奇萬戶屯安勒山，毛甘萬戶屯烏聊山，黟帥陳僕，祖山等二萬戶屯林歷山。林歷山四面壁立，高數十丈，逕路危狹，不容刀楯，賊臨高下石，不可得攻。軍住經日，將吏患之。齊身出周行，觀視形便，陰募輕捷士，為作鐵弋，密於隱險賊所不備處，以戈拓斬山為緣道，夜令潛上，乃多縣布以援下人，得上百數人，四面流布，俱鳴鼓角，齊勒兵待之。賊夜聞鼓聲四合，謂大軍悉已得上，驚懼惑亂，不知所為，守路備險者，皆走還依眾。大軍因是得上，大破僕等，其餘皆降，凡斬首七千。〈《抱朴子》曰：昔吳遣賀將軍討山賊，賊中有善禁者，每當交戰，官軍刀劍不得拔，弓弩射矢皆還自向，輒致不利。賀將軍長情有思，乃曰：「吾聞金有刃者可禁，蟲有毒者可禁，其無刃之物，無毒之蟲，則不可禁。彼必是能禁吾兵者也，必不能禁無刃物矣。」乃多作勁木白棓，選有力精卒五千人為先登，盡捉棓。彼山賊恃其有善禁者，了不嚴備。於是官軍以白棓擊之，彼禁者果不復行，所擊殺者萬計。〉齊復表分歙為新定；黎陽、休陽。並黟、歙凡六縣。權遂割為新都郡，齊為太守，立府於始新，加偏將軍。
　　十六年，吳郡餘杭民郎稚合宗起賊，復數千人，齊出討之。即復破稚，表言分餘杭為臨水縣。被命詣所在，及當還郡，權出祖道，作樂舞象。〈《吳書》曰：權謂齊曰：「今定天下，都中國，使殊俗貢珍，狡獸卒舞，非君誰與？」齊曰：「殿下以神武應期，廓開王業，臣幸遭際會，得驅馳風塵之下，佐助末行，效鷹犬之用，臣之原也。若殊俗貢珍，狡獸率舞，宜在聖德，非臣所能。」〉賜齊軿車駿馬，罷坐住駕，使齊就車。齊辭不敢，權使左右扶齊上車，令導吏卒兵騎，如在郡儀。權望之笑曰："人當努力，非積行累勤，此不可得。"去百餘步乃旋。
　　十八年，豫章東部民彭材、李玉、王海等起為賊亂，眾萬餘人。齊討平之，誅其首惡，餘皆降服。揀其精健為兵，次為縣戶。遷奮武將軍。
　　二十年，從權征合肥。時城中出戰，徐盛被創失矛，齊引兵拒擊，得盛所失。〈《江表傳》曰：權征合肥還，為張遼所掩襲於津北，幾至危殆。齊時率三千兵在津南迎權。權既入大船，會諸將飲宴，齊下席涕泣而言曰：「至尊人主，常當持重。今日之事，幾至禍敗，群下震怖，若無天地，原以此為終身誡。」權自前收其淚曰：「大慚！謹以克心，非但書諸紳也。」〉
　　二十一年，鄱陽民尤突受曹公印綬，化民為賊，陵陽、始安、涇縣皆與突相應。齊與陸遜討破突，斬首數千，餘黨震服，丹楊三縣皆降，料得精兵八千人。拜安東將軍，封山陰侯，出鎮江上，督扶州以上至皖。
　　黃武初，魏使曹休來伐。齊以道遠後至，因住新市為拒。會洞口諸軍遭風流溺，所亡中分，將士失色，賴齊未濟，偏軍獨全，諸將倚以為勢。
　　齊性奢綺，尤好軍事，兵甲器械極為精好，所乘船雕刻丹鏤，青蓋絳襜，干櫓戈矛，葩爪文畫，弓弩矢箭，咸取上材，蒙衝鬥艦之屬，望之若山。休等憚之，遂引軍還。遷後將軍，假節領徐州牧。
　　初，晉宗為戲口將，以眾叛如魏，還為蘄春太守，圖襲安樂，取其保質。權以為恥忿，因軍初罷，六月盛夏、出其不意，詔齊督麋芳、鮮于丹等襲蘄春，遂生虜宗。後四年卒，子達及弟景皆有令名，為佳將。〈《會稽典錄》曰：景為滅賊校尉，御眾嚴而有恩，兵器精飾，為當時冠絕，早卒。達頗任氣，多所犯迕，故雖有征戰之勞，而爵位不至，然輕財貴義，膽烈過人。子質，位至虎牙將軍。景子邵，別有傳。〉
　　全琮字子璜，吳郡錢唐人也。父柔，漢靈帝時舉孝廉。補尚書郎右丞，董卓之亂，棄官歸。州辟別駕從事，詔書就拜會稽東部都尉。孫策到吳，柔舉兵先附，策表柔為丹楊都尉。孫權為車騎將軍，以柔為長史，徙桂陽太守。柔嘗使琮齎米數千斛到吳，有所市易。琮至，皆散用，空船而還。柔大怒，琮頓首曰：「愚以所市非急，而士大夫方有倒縣之患，故便振贍，不及啟報。」柔更以奇之。〈徐眾評曰：禮，子事父無私財，又不敢私施，所以避尊上也。棄命專財而以邀名，未盡父子之禮。臣松之以為子路問「聞斯行諸？」子曰「有父兄在」。琮輒散父財，誠非子道，然士類縣命，憂在朝夕，權其輕重，以先人急，斯亦馮暖市義、汲黯振救之類，全謂邀名，或負其心。〉是時中州士人避亂而南，依琮居者以百數，琮傾家給濟，與共有無，遂顯名遠近。後權以為奮威校尉，授兵數千人，使討山越。因開募召，得精兵萬餘人，出屯牛渚，稍遷偏將軍。
　　建安二十四年，劉備將關羽圍樊、襄陽，琮上疏陳羽可討之計，權時已與呂蒙陰議襲之，恐事洩，故寢琮表不答。及禽羽，權置酒公安。顧謂琮曰：「君前陳此，孤雖不相答，今日之捷，抑亦君之功也。」於是封陽華亭侯。
　　黃武元年，魏以舟軍大出洞口，權使呂範督諸將拒之，軍營相望。敵數以輕船抄擊，琮常帶甲仗兵，伺候不休。頃之，敵數千人出江中，琮擊破之，梟其將軍尹盧。遷琮綏南將軍，進封錢唐侯。四年，假節領九江太守。七年，權到皖，使琮與輔國將軍陸遜擊曹休，破之於石亭。是時丹楊、吳、會山民復為寇賊，攻沒屬縣，權分三郡險地為東安郡，琮領太守。〈吳錄曰：琮時治富春。〉至，明賞罰。招誘降附，數年中，得萬餘人。權召琮還牛渚，罷東安郡。〈江表傳曰：琮還，經過錢唐，脩祭墳墓，麾幢節蓋，曜於舊里，請會邑人平生知舊、宗族六親，施散惠與，千有餘萬，本土以為榮。〉黃龍元年，遷衛將軍、左護軍、徐州牧，〈吳書曰：初，琮為將甚勇決，當敵臨難，奮不顧身。及作督帥，養威持重，每御軍，常任計策，不營小利。江表傳曰：權使子登出征，已出軍，次於安樂，群臣莫敢諫。琮密表曰：「古來太子未嘗偏征也，故從曰撫軍，守曰監國。今太子東出，非古制也，臣竊憂疑。」權即從之，命登旋軍，議者咸以為琮有大臣之節也。〉尚公主。
　　嘉禾二年，督步騎五萬征六安，六安民皆散走，諸將欲分兵捕之。琮曰：「夫乘危僥倖，舉不百全者，非國家大體也。今分兵捕民，得失相半，豈可謂全哉?縱有所獲，猶不足以弱敵而副國望也。如或邂逅，虧損非小，與其獲罪，琮寧以身受之。不敢徼功以負國也。」
　　赤烏九年，遷右大司馬、左軍師。為人恭順，善於承顏納規，言辭未嘗切迕。初，權將圍珠崖及夷州，皆先問琮。琮曰：「以聖朝之威，何向而不克?然殊方異域，隔絕障海，水土氣毒，自古有之，兵入民出，必生疾病，轉相污染，往者懼不能反，所獲何可多致？猥虧江岸之兵，以冀萬一之利，愚臣猶所不安。」權不聽。軍行經歲，士眾疾疫死者十有八九，權深悔之。後言次及之，琮對曰："當是時，群臣有不諫者，臣以為不忠。"
　　琮既親重，宗族子弟並蒙寵貴，賜累千金，然猶謙虛接士，貌無驕色。十二年卒，子懌嗣。後襲業領兵，救諸葛誕於壽春，出城先降，魏以為平東將軍，封臨湘侯。懌兄子禕、儀、靜等亦降魏，皆歷郡守列侯。〈吳書曰：琮長子緒，幼知名，奉朝請，出授兵，稍遷揚武將軍、牛渚督。孫亮即位，遷鎮北將軍。東關之役，緒與丁奉建議引兵先出，以破魏軍，封一子亭侯，年四十四卒。次子寄，坐阿黨魯王霸賜死。小子吳，孫權外孫，封都鄉侯。〉
　　呂岱字定公，廣陵海陵人也，為郡縣吏，避亂南渡。孫權統事，岱詣幕府，出守吳丞。權親斷諸縣倉庫及囚系，長丞皆見，岱處法應問，甚稱權意，召署錄事，出補餘姚長，召募精健，得千餘人。會稽東冶五縣賊呂合、秦狼等為亂，權以岱為督軍校尉，與將軍蔣欽等將兵討之，遂擒合、狼，五縣平定，拜昭信中郎將。〈吳書曰：建安十六年，岱督郎將尹異等，以兵二千人西誘漢中賊帥張魯到漢興寋城，魯嫌疑斷道，事計不立，權遂召岱還。〉
　　建安二十年，督孫茂等十將從取長沙三郡。又安成、攸、永新、茶陵四縣吏共入陰山城，合眾拒岱，岱攻圍，即降，三郡克定。權留岱鎮長沙。安成長吳碭及中郎將袁龍等首尾關羽，復為反亂。碭據攸縣，龍在醴陵。權遣橫江將軍魯肅攻攸，碭得突走。岱攻醴陵，遂禽斬龍。遷廬陵太守。
　　延康元年，代步騭為交州刺史。到州，高涼賊帥錢博乞降，岱因承製，以博為高涼西部都尉。又鬱林夷賊攻圍郡縣，岱討破之。是時桂陽、湞陽賊王金合眾於南海界上，首亂為害，權又詔岱討之，生縛金，傳送詣都，斬首獲生凡萬餘人。遷安南將軍，假節，封都鄉侯。
　　交阯太守士燮卒，權以燮子徽為安遠將軍，領九真太守，以校尉陳時代燮。岱表分海南三郡為交州，以將軍戴良為刺史，海東四郡為廣州，岱自為刺史。遣良與時南入，而徽不承命，舉兵戍海口以拒良等。岱於是上疏請討徽罪，督兵三千人晨夜浮海。或謂岱曰："徽藉累世之恩，為一州所附，未易輕也。"岱曰："今徽雖懷逆計，未虞吾之卒至，若我潛軍輕舉，掩其無備，破之必也。稽留不速，使得生心，嬰城固守，七郡百蠻，雲合響應，雖有智者，誰能圖之?"遂行，過合浦，與良俱進。徽聞岱至，果大震怖，不知所出，即率兄弟六人肉袒迎岱。岱皆斬送其首，徽大將甘醴，桓治等率吏民攻岱，岱奮擊大破之，進封番禺侯。於是除廣州，復為交州如故。岱既定交州，復進討九真，斬獲以萬數。又遣從事南宣國化，暨徼外扶南、林邑、堂明諸王，各遣使奉貢。權嘉其功，進拜鎮南將軍。
　　黃龍三年，以南土清定，召岱還屯長沙漚口。〈王隱《交廣記》曰：吳後復置廣州，以南陽滕脩為刺史。或語脩蝦須長一丈，脩不信，其人後故至東海，取蝦須長四丈四尺，封以示脩，脩乃服之。〉會武陵蠻夷蠢動，岱與太常潘浚共討定之。嘉禾三年，權令岱領潘璋士眾，屯陸口，後徙蒲圻。四年，廬陵賊李桓、路合、會稽東冶賊隨春、南海賊羅厲等一時並起。權復詔岱督劉纂、唐咨等分部討擊，春即時首降，岱拜春偏將軍，使領其眾，遂為列將，桓、厲等皆見斬獲，傳首詣都。
　　權詔岱曰：「厲負險作亂，自致梟首；桓兇狡反覆，已降復叛。前後討伐，歷年不禽，非君規略，誰能梟之？忠武之節，於是益者。元惡既除，大小震懾，其餘細類，掃地族矣。自今巳去，國家永無南顧之虞，三郡晏然，無怵惕之驚。又得惡民以供賦役，重用歎息。賞不逾月，國之常典，制度所宜，君其裁之。」
　　潘浚卒，岱代浚領荊州文書，與陸遜井在武昌，故督蒲圻。頃之，廖式作亂。攻圍城邑，零陵、蒼梧、鬱林諸郡騷擾，岱自表輒行，星夜兼路。權遣使追拜岱交州牧，及遣諸將唐咨等駱驛相繼，攻討一年破之，斬式及遣諸所偽署臨賀太守費楊等，並其支黨，郡縣悉平，復還武昌。
　　時年已八十，然體素精勤，躬親王事。奮威將軍張承與岱書曰：
 昔旦奭翼同，《二南》作歌，今則足下與陸子也。忠勤相先，勞謙相讓，功以權成，化與道合，君子歎其德，小人悅其美。加以文書鞅掌，賓客終日，罷不捨事，勞不言倦。又知上馬輒自超乘，不由跨躡，如此足下過廉頗也。何其事事決也。《周易》有之，禮言恭，德言盛，足下何有盡此美耶！及陸遜卒，諸葛恪代遜，權乃分武昌為兩部，岱督右部，自武昌上至蒲圻。遷上大將軍，拜子凱副軍校尉，監兵蒲圻，孫亮即位，拜大司馬。岱清身奉公，所在可述。初在交州，歷年不餉家，妻子饑乏。權聞之歎息，以讓群臣曰：「呂岱出身萬里，為國勤事，家門內困，而孤不早知。股肱耳目，其責安在？」於是加賜錢米布絹，歲有常限。
　　始，岱親近吳郡徐原，慷慨有才志，岱知其可成，賜巾□，與共言論，後遂薦拔，官至侍御史。原性忠壯，好直言，岱時有得失，原輒諫諍，又公論之，人或以告岱，岱歎曰："是我所以貴德淵者也。"及原死，岱哭之甚哀。曰：「德淵，呂岱之益友，今不幸，岱復於何聞過？」談者美之。太平元年，年九十六卒，子凱嗣。遣令殯以素棺，疏巾布□，葬送之制，務從儉約，凱皆奉行之。
　　周魴字子魚，吳郡陽羨人也。少好學，舉孝廉，為寧國長，轉在懷安。錢唐大帥彭式等蟻聚為寇，以魴為錢唐侯相，旬月之間，斬式首及其支黨，遷丹楊西部都尉。黃武中。鄱陽大帥彭綺作亂，攻沒屬城，乃以魴為鄱陽太守，與胡綜戮力攻討，遂生禽綺，送詣武昌，加昭義校尉。被命密求山中舊族名帥為北敵所聞知者，令譎挑魏大司馬揚州牧曹休。魴答，恐民帥小丑不足仗任，事或漏洩，不能致休，乞遣親人□箋七條以誘休。
 　　其一曰："魴以千載饒幸，得備州民，遠隔江川，敬恪未顯，瞻望雲景，天實為之。精誠微薄，名位不昭，雖懷焦渴，曷緣見明?狐死首丘，人情戀本，而逼所制，奉覿禮違。每獨矯首西顧，未嘗不寤寐勞歎，展轉反側也。今因隙穴之際，得陳宿昔之志，非神啟之，豈能致此!不勝翹企，萬里託命。謹遣親人董岑、邵南等托叛奉箋。時事變故，列於別紙，惟明公君侯垂日月之光，照遠民之趣，永令歸命者有所戴賴。"
　　其二曰："魴遠在邊隅，江汜分絕；恩澤教化，未蒙撫及，而於山谷之間，遙陳所懷，懼以大義，未見信納。夫物有感激，計因變生，古今同揆；魴仕東典郡，始願已獲，銘心立報，永矣無貳。豈圖頃者中被橫譴，禍在漏刻，危於投卵，進有離合去就之宜，退有誣罔枉死之咎，雖志行輕微，存沒一節，顧非其所，能不悵然!敢緣古人，因知所歸，拳拳輸情，陳露肝膈。乞降春天之潤，哀拯其急，不復猜疑，絕其委命。事之宣洩。受罪不測，一則傷慈損計，二則杜絕向化者心，惟明使君遠覽前世，矜而愍之，留神所質，速賜秘報。魴當候望舉動，俟須響應。"
　　其三曰："魴所代故太守廣陵王靖，往者亦以郡民為變，以見譴責，靖勤自陳釋，而終不解，因立密計，欲北歸命，不幸事露，誅及嬰孩。魴既目見靖事，且觀東主一所非薄，□不復厚，雖或暫捨，終見翦除。今又令魴領郡者，是欲責後效，必殺魴之趣也。雖尚視息，憂惕焦灼，未知軀命，竟在何時。人居世間，猶白駒過隙，而常抱危怖，其可言乎!惟當陳愚，重自披盡，懼以卑賤，未能採納。願明使君少垂詳察，忖度其言。今此郡民，雖外名降首，而故在山草，看伺空隙，欲復為亂。為亂之日，魴命訖矣。東主頃者潛部分諸將，圖欲北進。呂范、孫韶等入淮，全琮、朱桓趨合肥，諸葛瑾、步騭、朱然到襄陽。陸議、潘璋等討梅敷。東主中營自掩石陽，別遣從孫奐治安陸城，修立邸閣，輦貲運糧，以為軍儲，又命諸葛亮進指關西，江邊諸將無復在者，才留三千所兵守武昌耳。若明使君以萬兵從皖南首江渚，魴便從此率厲吏民，以為內應。此方諸郡，前後舉事，垂成而敗者，由無外援使其然耳；若北軍臨境，傳檄屬城，思詠之民，誰不企踵?願明使君上觀天時，下察人事，中參蓍龜，則足昭往言之不虛也。"
　　其四曰："所遣董岑、邵南少長家門。親之信之，有如兒子。是以特令□箋，托叛為辭，目語心計，不宣唇齒，骨肉至親，無有知者。又已敕之，到州當言往降，欲北叛來者得傳之也。魴建此計，任之於天，若其濟也，則有生全之福。邂逅洩漏，則受夷滅之禍。常中夜仰天，告誓星辰。精成之微，豈能上感，然事急孤窮，惟天是訴耳。遣使之日，載生載死，形存氣亡，魄爽恍惚。私恐使君未深保明，岑、南二人可留其一，以為後信。一□教還，教還故當言悔叛還首。東主有常科，悔叛還者，皆自原罪。如是彼此俱塞，永無端原。縣命西望，涕筆俱下。"
　　其五曰："鄱陽之民，實多愚勁，帥之赴役。未即應人，倡之為變，聞聲響抃。今雖降首，盤節未解，山棲草藏，亂心猶存。而今東主圖興大眾，舉國悉出。江邊空曠，屯塢虛損，惟有諸刺奸耳。若因是際而騷動此民，一旦可得更會，然要恃外援，表裡機互，不爾以往，無所成也。今使君若從皖道進住江上，魴當從南對岸歷口為應。若未徑到江岸，可住百里上。令此間民知北軍在彼，即自善也。此間民非苦饑寒而甘兵寇，苦於征討，樂得北屬，但窮困舉事，不時見應，尋受其禍耳。如使石陽及青、徐諸軍首尾相銜，牽綴往兵，使不得速退者，則善之善也。魴生在江、淮，長於時事，見其便利，百舉百捷，時不再來，敢布腹心。"
　　其六曰："東主致恨前者不拔石陽，今此後舉，大合新兵，並使潘浚發夷民，人數甚多，聞豫設科條，當以新羸兵置前，好兵在後，攻城之日。雲欲以羸兵填塹，使即時破，雖未能然，是事大趣也。私恐石陽城小，不能久留往兵，明使君速垂救濟，試宜疾密。王靖之變，其鑒不遠。今魴歸命，非復在天，正在明使君耳。若見救以往，則功可必成，如見救不時，則與靖等同禍。前彭綺時，聞旗麾在逢龍，此郡民大小歡喜，並思立效，若留一月日間，事當大成，恨去電速，東得增眾專力討綺，綺始敗耳。願使君深察此言。"

　　其七曰："今舉大事，自非爵號無以勸之，乞請將軍、侯印各五十紐，郎將印百紐，校尉、都尉印各二百紐，得以假授諸魁帥，獎厲其志，並乞請幢麾數十，以為表幟，使山兵吏民，目瞻見之，知去就之分己決，承引所救畫定。又彼此降叛，日月有人，闊狹之間，輒得聞知。今之大事，事宜神密，若省魴箋，乞加隱秘。伏知智度有常，防慮必深，魴懷憂震灼，啟事蒸仍，乞未罪怪。"　　魴因別為密表曰：
 方北有逋寇，固阻河洛，久稽王誅，自擅朔土，臣曾不能吐奇舉善。上以光贊洪化，下以輸展萬一，憂心如搗，假寐忘寢。聖朝天覆，含臣無效，猥發優命。敕臣以前誘致賊休，恨不如計，令於郡界求山谷魁帥為北賊所聞知者。令與北通。臣伏思惟，喜怖交集。竊恐此人不可卒得，假使得之，懼不可信，不如令臣譎休，於計為便。此臣得以經年之冀願。逢值千載之一會，輒自督竭，竭盡頑蔽，撰立箋草以誑誘休者，如別紙。臣知無古人單復之術，加卒奉大略，伀矇狼狽，懼以輕愚，忝負特施。豫懷憂灼。臣聞唐堯先天而天弗違，博詢芻蕘，以成盛勳。朝廷神謨，欲必致休於步度之中，靈贊聖規，休必自送，使六軍囊括，虜無孑遺，威風電邁，天下幸甚。謹拜表以聞，並呈箋草，懼於淺局，追用悚息。被報施行。休果信魴，帥步騎十萬，輜重滿道，逕來入皖。魴亦合眾，隨陸遜橫截休，休幅裂瓦解，斬獲萬計。
　　魴初建密計時，頻有郎官奉詔詰問諸事，魴乃詣部郡門下，因下發謝，故休聞之，不復疑慮。事捷軍旋，權大會諸將歡宴，酒酣。謂魴曰：「君下發載義，成孤大事，君之功名，當書之竹帛。」加裨將軍，賜爵關內侯。〈徐眾評曰：夫人臣立功效節，雖非一塗，然各有分也。為將執桴鼓，則有必死之義，志守則有不假器之義，死必得所，義在不苟。魴為郡守，職在治民，非君所命，自占誘敵，髡剔髮膚，以徇功名，雖事濟受爵，非君子所美。〉賊帥董嗣負阻劫鈔，豫章、臨川並受其害。〈臣松之案：孫亮太平二年始立臨川郡，是時未有臨川。〉吾粲、唐咨嘗以三千兵攻守，連月不能拔。魴表乞罷兵，得以便宜從事。魴遣間諜，授以方策，誘狙殺嗣。嗣弟怖懼，詣武昌降於陸遜，乞出平地，自改為善，由是數郡無復憂惕。
　　魴在郡十三年卒，賞善罰惡。威恩並行。子處，亦有文武材幹，天紀中為東觀今、無難督。〈《虞預晉書》曰：處入晉，為御史中丞，多所彈糾，不避強御。齊萬年反，以處為建威將軍，西征，眾寡不敵，處臨陳慷慨，奮不顧身，遂死於戰場，追贈平西將軍。處子颺、札，皆有才力，中興之初，並見寵任。其諸子侄悉處列位，為揚土豪右，而札凶淫放恣，為百姓所苦。泰寧中，王敦誅之，滅其族。〉
　　鍾離牧字子幹，會稽山陰人，漢魯相意七世孫也。〈會稽典錄曰：牧父緒，樓船都尉，兄駰，上計吏，少與同郡謝贊、吳郡顧譚齊名。牧童齔時號為遲訥，駰常謂人曰：「牧必勝我，不可輕也。」時人皆以為不然。〉少爰居永興，躬自墾田，種稻二十餘畝。臨熟，縣民有識認之。牧曰：「本以田荒，故墾之耳。」遂以稻與縣人。縣長聞之，召民繋獄，欲繩以法，牧為之請。長曰：「君慕承宮，自行義事，〈《續漢書》曰：宮字少子，琅邪人，嘗在蒙陰山中耕種禾黍，臨熟，人就認之，宮便推與而去，由是發名，位至左中郎將、侍中。〉僕為民主，當以法率下，何得寢公憲而從君邪？」牧曰：「此是郡界，緣君意顧，故來蹔住。今以少稻而殺此民，何心復留？」遂出裝，還山陰，長自往止之，為釋繋民。民慚懼，率妻子舂所取稻得六十斛米，送還牧，牧閉門不受。民輸置道旁，莫有取者。牧由此發名。〈徐眾評曰：牧蹈長者之規。問者曰：「如牧所行，犯而不校，又從而救之，直而不有，又還而不受，可不謂之仁讓乎哉？」答曰：「異乎吾所聞。原憲之問於孔子曰：『克伐怨欲不行焉，可以為仁乎？』孔子曰：『可以為難矣，仁則吾不知也。』『惡不仁者，其為仁矣。』今小民不展四體，而認人之稻，不仁甚矣，而牧推而與之，又救其罪，斯為讓非其義，所救非人，非所謂惡不仁者。苟不惡不仁，安得為仁哉！蒼梧澆娶妻而美，讓於其兄；尾生篤信，水至不去而死；直躬好直，證父攘羊；申鳴奉法，盡忠於君而執其父。忠信直讓，此四行者，聖賢之所貴也。然不貴蒼梧之讓，非讓道也；不取尾生之信，非信所也；不許直躬之直，非直體也；不嘉申鳴之忠，非忠意也。今牧犯而不校，還而不取，可以為難矣，未得為仁讓也。夫聖人以德報德，以直報怨，而牧欲以德報怨，非也。必不得已，二者何從？吾從孔子也。」〉
　　赤烏五年，從郎中補太子輔義都尉，遷南海太守。〈會稽典錄曰：高涼賊率仍弩等破略百姓，殘害吏民，牧越界撲討，旬日降服。又揭陽縣賊率曾夏等眾數千人，歷十餘年，以侯爵雜繒千匹，下書購募，絕不可得。牧遣使慰譬，登皆首服，自改為良民。始興太守羊衜與太常滕胤書曰：「鍾離子幹吾昔知之不熟，定見其在南海，威恩部伍，智勇分明，加操行清純，有古人之風。」其見貴如此。在郡四年，以疾去職。〉還為丞相長史，轉司直，遷中書令。會建安、鄱陽、新都三郡山民作亂，出牧為監軍使者，討平之。賊帥黃亂、常俱籌出其部伍，以充兵役。封秦亭侯，拜越騎校尉。
　　永安六年，蜀併於魏，武陵五谿夷與蜀接界。時論懼叛亂，乃以牧為平魏將軍，領武陵太守，往之郡。魏遣漢葭縣長郭純試守武陵太守，率涪陵民入蜀遷陵界，屯於赤沙，誘致諸夷邑君，或起應純，又進攻酉陽縣，郡中震懼。牧問朝吏曰：「西蜀傾覆，邊境見侵，何以禦之？」皆對曰：「今二縣山險，諸夷阻兵，不可以軍驚擾，驚擾則諸夷盤結。宜以漸安，可遣恩信吏宣教慰勞。」牧曰：「不然。外境內侵，誑誘人民，當及其根柢未深而撲取之，此救火貴速之勢也。」敕外趣嚴，掾史沮儀者便行軍法。撫夷將軍高尚說牧曰：「昔潘太常督兵五萬，然後以討五谿夷耳。是時劉氏連和，諸夷率化，今既無往日之援，而郭純已據遷陵，而明府以三千兵深入，尚未見其利也。」牧曰：「非常之事，何得循舊？」即率所領，晨夜進道，緣山險行，垂二千里，從塞上，斬惡民懷異心者魁帥百餘人及其支黨凡於余級，純等散，五谿平。遷公安督、揚武將軍，封都鄉侯，徙濡須督。〈會稽典錄曰：牧之在濡須，深以進取可圖，而不敢陳其策，與侍中東觀令硃育宴，慨然嘆息。育謂牧恨於策爵未副，因謂牧曰：「朝廷諸君，以際會坐取高官，亭侯功無與比，不肯在人下，見顧者猶以於邑，況於侯也！」牧笑而答曰：「卿之所言，未獲我心也。馬援有言，人當功多而賞薄。吾功不足錄，而見寵已過當，豈以為恨？國家不深相知，而見害朝人，是以默默不敢有所陳。若其不然，當建進取之計，以報所受之恩，不徒自守而已，憤嘆以此也。」育復曰：「國家已自知侯，以侯之才，無為不成。愚謂自可陳所懷。」牧曰：「武安君謂秦王云：『非成業難，得賢難；非得賢難，用之難；非用之難，任之難。』武安君欲為秦王併兼六國，恐授事而不見任，故先陳此言。秦王既許而不能，卒隕將成之業，賜劍杜郵。今國家知吾，不如秦王之知武安，而害吾者有過范睢。大皇帝時，陸丞相討鄱陽，以二千人授吾，潘太常討武陵，吾又有三千人，而朝廷下議，棄吾於彼，使江渚諸督，不復發兵相繼。蒙國威靈自濟，今日何為常。向使吾不料時度宜，苟有所陳，至見委以事，不足兵勢，終有敗績之患，何無不成之有？」〉復以前將軍假節，領武陵太守。
　　卒官。家無餘財，士民思之。子褘嗣，代領兵。〈會稽典錄曰：牧次子盛，亦履恭讓，為尚書郎。弟徇領兵為將，拜偏將軍，戍西陵，與監軍使者唐盛論地形勢，謂宜城、信陵為建平援，若不先城，敵將先入。盛以施績、留平，智略名將，屢經於彼，無雲當城之者，不然徇計。後半年，晉果遣將脩信陵城。晉軍平吳，徇領水軍督，臨陳戰死。〉
　　評曰：山越好為叛亂，難安易動，是以孫權不遑外御，卑詞魏氏。凡此諸臣，皆克寧內難，綏靜邦域者也。呂岱清恪在公；周魴譎略多奇；鐘離牧蹈長者之規；全琮有當世之才，貴重於時，然不檢姦子，獲譏毀名雲。

