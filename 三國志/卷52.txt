　　張昭字子布，彭城人也。少好學，善隸書，從白侯子安受《左氏春秋》，博覽眾書，與琅邪趙昱、東海王朗俱發名友善。弱冠察孝廉，不就。與朗共論舊君諱事，州裡才士陳琳等皆稱善之。〈時汝南主簿應劭議宜為舊君諱，論者皆互有異同，事在《風俗通》。昭著論曰：「客有見大國之議，士君子之論，雲起元建武已來，舊君名諱五十六人，以為後生不得協也。取乎經論，譬諸行事，義高辭麗，甚可嘉羨。愚意褊淺，竊有疑焉。蓋乾坤剖分，萬物定形，肇有父子君臣之經。故聖人順天之性，制禮尚敬，在三之義，君實食之，在喪之哀，君親臨之，厚莫重焉，恩莫大焉，誠臣子所尊仰，萬夫所天恃，焉得而同之哉？然親親有衰，尊尊有殺，故禮服上不盡高祖，下不盡玄孫。又傳記四世而緦麻，服之窮也；五世袒免，降殺同姓也；六世而親屬竭矣。又曲禮有不逮事之義則不諱，不諱者，蓋名之謂，屬絕之義，不拘於協，況乃古君五十六哉！邾子會盟，季友來歸，不稱其名，咸書字者，是時魯人嘉之也。何解臣子為君父諱乎？周穆王諱滿，至定王時有王孫滿者，其為大夫，是臣協君也。又厲王諱胡，及庄王之子名胡，其比眾多。夫類事建議，經有明據，傳有徵案，然後進攻退守，萬無奔北，垂示百世，永無咎失。今應劭雖上尊舊君之名，而下無所斷齊，猶歸之疑雲。曲禮之篇，疑事無質，觀省上下，闕義自證，文辭可為，倡而不法，將來何觀？言聲一放，猶拾瀋也，過辭在前，悔其何追！」〉刺史陶謙舉茂才，不應，謙以為輕己，遂見拘執。昱傾身營救，方以得免。漢末大亂，徐方士民多避難揚土，昭皆南渡江。孫策創業，命昭為長史、撫軍中郎將，升堂拜母，如比肩之舊，文武之事，一以委昭。〈吳書曰：策得昭甚悅，謂曰：「吾方有事四方，以士人賢者上，吾於子不得輕矣。」乃上為校尉，待以師友之禮。〉昭每得北方士大夫書疏，專歸美於昭，昭欲嘿而不宣則懼有私，宣之則恐非宜，進退不安。策聞之，歡笑曰："昔管仲相齊，一則仲父，二則仲父，而桓公為霸者宗。今子布賢，我能用之，其功名獨不在我乎!"，
　　策臨亡，以弟權托昭，昭率群僚立而輔之。〈吳歷曰：策謂昭曰：「若仲謀不任事者，君便自取之。正復不克捷，緩步西歸，亦無所慮。」〉上表漢室，下移屬城，中外將校，各令奉職，權悲感未視事，昭謂權曰："夫為人後者，貴能負荷先軌，克昌堂構，以成勳業也。方今天下鼎沸，群盜滿山，孝廉何得寢伏哀戚，肆匹夫之情哉？"乃身自扶權上馬，陳兵而出，然後眾心知有所歸。昭復為權長史，授任如前。〈吳書曰：是時天下分裂，擅命者眾。孫策蒞事日淺，恩澤未洽，一旦傾隕，士民狼狽，頗有同異。及昭輔權，綏撫百姓，諸侯賓旅寄寓之士，得用自安。權每出征，留昭鎮守，領幕府事。後黃巾賊起，昭討平之。權征合肥，命昭別討匡琦，又督領諸將，攻破豫章賊率周鳳等於南城。自此希復將帥，常在左右，為謀謨臣。權以昭舊臣，待遇尤重。〉後劉備表權行車騎將軍，昭為軍師。權每田獵，常乘馬射虎，虎常突前攀持馬鞍。昭變色而前曰："將軍何有當爾?夫為人君者，謂能駕御英雄，驅使群賢，豈謂馳逐於原野，校勇於猛獸者乎？如有一旦之患，奈天下笑何?"權謝昭曰："年少慮事不遠，以此慚君。"然猶不能已，乃作射虎車，為方目，間不置蓋，一人為御，自於中射之。時有逸群之獸，輒復犯車，而權每手擊以為樂。昭雖諫爭，常笑而不答。魏黃初二年，遣使者邢貞拜權為吳王。貞入門，不下車。昭謂貞曰："夫禮無不敬，故法無不行。而君敢自尊大，豈以江南寡弱，無方寸之刃故乎！"貞即遽下車。拜昭為綏遠將軍，封由拳侯。〈吳錄曰：昭與孫紹、滕胤、鄭禮等，采周、漢，撰定朝儀。〉權於武昌，臨釣台，飲酒大醉。權使人以水灑群臣曰："今日酣飲，惟醉墮台中，乃當止耳。"昭正色不言，出外車中坐。權遣人呼昭還，謂曰："為共作樂耳，公何為怒乎？"昭對曰："昔紂為糟丘酒池長夜之飲，當時亦以為樂，不以為惡也。"權默然。有慚色，遂罷酒。
　　初，權當置丞相，眾議歸昭。權曰："方今多事，職統者責重，非所以優之也。"後孫邵卒，百寮復舉昭，權曰："孤豈為子布有愛乎?領丞相事煩，而此公性剛，所言不從，怨咎將興，非所以益之也。"乃用顧雍。
　　權既稱尊號，昭以老病，上還官位及所統領。〈江表傳曰：權既即尊位，請會百官，歸功周瑜。昭舉笏欲褒讚功德，未及言，權曰：「如張公之計，今已乞食矣。」昭大慚，伏地流汗。昭忠謇亮直，有大臣節，權敬重之，然所以不相昭者，蓋以昔駮周瑜、魯肅等議為非也。臣松之以為張昭勸迎曹公，所存豈不遠乎？夫其揚休正色，委質孫氏，誠以厄運初遘，塗炭方始，自策及權，才略足輔，是以盡誠匡弼，以成其業，上籓漢室，下保民物；鼎峙之計，本非其志也。曹公仗順而起，功以義立，冀以清一諸華，拓平荊郢，大定之機，在於此會。若使昭議獲從，則六合為一，豈有兵連禍結，遂為戰國之弊哉！雖無功於孫氏，有大當於天下矣。昔竇融歸漢，與國升降；張魯降魏，賞延於世。況權舉全吳，望風順服，寵靈之厚，其可測量哉！然則昭為人謀，豈不忠且正乎！〉更拜輔吳將軍，班亞三司，改封婁侯，食邑萬戶。在裡宅無事，乃著《春秋左氏傳》解及《論語》注。權嘗問衛尉嚴畯："寧念小時所暗書不？"畯因誦《孝經》"仲尼居"。昭曰："嚴畯鄙生，臣請為陛下誦之。"乃誦"君子之事上"，鹹以昭為知所誦。
　　昭每朝見，辭氣壯厲，義形於色，曾以直言逆旨，中不進見。後蜀使來，稱蜀德美，而群臣莫拒，權歎曰："使張公在坐，彼不折則廢，安復自誇乎?"明日，遣中使勞問，因請見昭。昭避席謝，權跪止之。昭坐定，仰曰："昔太后、桓王不以老臣屬陛下，而以陛下屬老臣，是以思盡臣節，以報厚恩。使泯沒之後，有可稱述，而意慮淺短，違逆盛旨，自分幽淪，長棄溝壑，不圖復蒙引見，得奉帷幄。然臣愚心所以事國，志在忠益，畢命而已。若乃變心易慮，以偷榮取容，此臣所不能也。"權辭謝焉。
　　權以公孫淵稱藩，遣張彌、許晏至遼東拜淵為燕王。昭諫曰："淵背魏懼討，遠來求援，非本志也。若淵改圖，欲自明於魏，兩使不反，不亦取笑於天下乎?"權與相反覆，昭意彌切。權不能堪，案刀而怒曰："吳國士人入宮則拜孤，出宮則拜君，孤之敬君，亦為至矣，而數於眾中折孤，孤嘗恐失計。"昭熟視權曰："臣雖知言不用，每竭愚忠者，誠以太后臨崩，呼老臣於床下，遺詔顧命之言故在耳。"因涕泣橫流。權擲刀致地，與昭對泣。然卒遣彌、晏往。昭忿言之不用，稱疾不朝。權恨之，土塞其門，昭又於內以土封之。淵果殺彌，晏。權數慰謝昭，昭固不起，權因出過其門呼昭，昭辭疾篤。權燒其門，欲以恐之，昭更閉門戶。權使人滅火，住門良久，昭諸子共扶昭起，權載以還宮，深自克責。昭不得已，然後朝會。〈習鑿齒曰：張昭於是乎不臣矣！夫臣人者，三諫不從則奉身而退，身苟不絕，何忿懟之有？且秦穆違諫，卒霸西戎，晉文暫怒，終成大業。遺誓以悔過見錄，狐偃無怨絕之辭，君臣道泰，上下俱榮。今權悔往之非而求昭，後益回慮降心，不遠而復，是其善也。昭為人臣，不度權得道，匡其後失，夙夜匪懈，以延來譽，乃追忿不用，歸罪於君，閉戶拒命，坐待焚滅，豈不悖哉！〉
　　昭容貌矜嚴，有威風，權常曰："孤與張公言，不敢妄也。"舉邦憚之。年八十一，嘉禾五年卒。遺令幅巾素棺，斂以時服。權素服臨吊，謚曰文侯。〈典略曰：余曩聞劉荊州嘗自作書欲與孫伯符，以示禰正平，正平蚩之，言：「如是為欲使孫策帳下兒讀之邪，將使張子布見乎？」如正平言，以為子布之才高乎？雖然，猶自蘊藉典雅，不可謂之無筆跡也。加聞吳中稱謂之仲父，如此，其人信一時之良幹，恨其不於嵩岳等資，而乃播殖於會稽。〉長子承已自封侯，少子休襲爵。
　　昭弟子奮年二十，造作攻城大攻車，為步騭所薦。昭不願曰："妝年尚少，何為自委於軍旅乎?"奮對曰："昔童汪死難，子奇治阿，奮實不才耳，於年不為少也。"遂領兵為將軍，連有功效，至（平州）都督，封樂鄉亭侯。
　　承字仲嗣，少以才學知名，與諸葛瑾、步騭、嚴畯相友善。權為驃騎將軍，辟西曹掾，出為長沙西部都尉。討平山寇，得精兵萬五千人。後為濡須都督、奮威將軍，封都鄉侯，領部曲五千人。承為人壯毅忠讜，能甄識人物，拔彭城蔡款、南陽謝景於孤微童幼，後並為國士，款至衛尉，景豫章太守。〈吳錄曰：款字文德，歷位內外，以清貞顯於當世。後以衛尉領中書令，封留侯。二子，條、機。條孫皓時位至尚書令、太子少傅。機為臨川太守。謝景事在《孫登傳》。〉又諸葛恪年少時，眾人奇其英才。承言終敗諸葛氏者，元遜也。勤於長進，篤於物類，凡在庶幾之流，無不造門，年六十七，赤烏七年卒，謚曰定侯。子震嗣。初，承喪妻，昭欲為索諸葛瑾女，承以相與有好，難之，權聞而勸焉，遂為婿。〈臣松之案：承與諸葛瑾同以赤烏中卒，計承年小瑾四歲耳。〉生女，權為子和納之。權數令和修敬於承，執子婿之禮。震諸葛恪誅時亦死。
　　休字叔嗣，弱冠與諸葛恪、顧譚等俱為太子登僚友，以《漢書》授登。〈吳書曰：休進授，指摘文義，分別事物，並有章條。每升堂宴飲，酒酣樂作，登輒降意與同歡樂。休為人解達，登甚愛之，常在左右。〉從中庶子轉為右弼都尉。權常遊獵，迨幕乃歸，休上疏諫戒，權大善之，以示於昭。及登卒後，為侍中，拜羽林都督，平三典軍事，遷揚武將軍。為魯王霸友黨所譖，與顧譚、承俱以芍陂論功事，休、承與典軍陳恂通情，詐增其伐，並徙交州。中書令孫弘佞偽險詖，休素所忿，〈吳錄云：弘，會稽人也。〉弘因是譖訴，下詔書賜休死，時年四十一。
　　顧雍字元歎，吳郡吳人也。〈吳錄曰：雍曾祖父奉，字季鴻，潁川太守。〉蔡伯喈從朔方還，嘗避怨於吳，雍從學琴書。〈江表傳曰：雍從伯喈學，專一清靜，敏而易教。伯喈貴異之，謂曰：「卿必成致，今以吾名與卿。」故雍與伯喈同名，由此也。吳錄曰：雍字元嘆，言為蔡雍之所嘆，因以為字焉。〉州郡表薦，弱冠為合肥長，後轉在婁、曲阿、上虞，皆有治跡。孫權領會稽太守，不之郡，以雍為丞，行太守事，討除寇賊，郡界寧靜，吏民歸服，數年，入為左司馬。權為吳王，累遷大理、奉常，領尚書令，封陽遂鄉侯，拜侯還寺，而家人不知，後聞乃驚。
　　黃武四年，迎母於吳。既至，權臨賀之，親拜其母於庭，公卿大臣畢會，後太子又往慶焉。雍為人不飲酒，寡言語，舉動時當。權嘗歎曰：「顧君不言，言必有中。」至飲宴歡樂之際，左右恐有酒失而雍必見之，是以不敢肆情。權亦曰：「顧公在坐，使人不樂。」其見憚如此。是歲，改為太常。進封醴陵侯，代孫邵為丞相，平尚書事。其所選用文武將吏各隨能所任，心無適莫。時訪逮民間，及政職所宜，輒密以聞。若見納用，則歸之於上，不用，終不宣洩。權以此重之，然於公朝有所陳及，辭色雖順而所執者正。權嘗咨問得失，張昭因陳聽采聞，頗以法令太稠，刑罰微重，宜有所蠲損。權默然，顧問雍曰：「君以為何如？」雍對曰：「臣之所聞，亦如昭所陳。」於是權乃議獄輕刑。〈江表傳曰：灌常令中書郎詣雍，有所咨訪。若合雍意，事可施行，即與相反覆，究而論之，為設酒食。如不合意，雍即正色改容，默然不言，無所施設，即退告。權曰：「顧公歡悅，是事合宜也；其不言者，是事未平也，孤當重思之。」其見敬信如此。江邊諸將，各欲立功自效，多陳便宜，有所掩襲。權以訪雍，雍曰：「臣聞兵法戒於小利，此等所陳，欲邀功名而為其身，非為國也，陛下宜禁制。苟不足以曜威損敵，所不宜聽也。」權從之。軍國得失，行事可不，自非面見，口未嘗言之。〉久之，呂壹、秦博為中書，典校諸官府及州郡文書。壹等因此漸作威福，遂造作榷酤障管之利，舉罪糾奸，纖介必聞，重以深案丑誣，毀短大臣，排陷無辜，雍等皆見舉白，用被譴讓。後壹奸罪發露，收系延尉。雍往斷獄。壹以囚見，雍和顏色，問其辭狀，臨出，又謂壹曰：「君意得無慾有所道？」壹叩頭無言。時尚書郎懷敘面詈辱壹，雍責敘曰：「官有正法，何至於此？」〈江表傳曰：權嫁從女，女顧氏甥，故請雍父子及孫譚，譚時為選曹尚書，見任貴重。是日，權極歡。譚醉酒，三起舞，舞不知止。雍內怒之。明日，召譚，訶責之曰：「君王以含垢為德，臣下以恭謹為節。昔蕭何、吳漢並有大功，何每見高帝，似不能言；漢奉光武，亦信恪勤。汝之於國，寧有汗馬之勞，可書之事邪？但階門戶之資，遂見寵任耳，何有舞不復知止？雖為酒後，亦由恃恩忘敬，謙虛不足。損吾家者必爾也。」因背向壁臥，譚立過一時，乃見遣。徐眾評曰：雍不以呂壹見毀之故，而和顏悅色，誠長者矣。然開引其意，問所欲道，此非也。壹奸險亂法，毀傷忠賢，吳國寒心，自太子登、陸遜已下，切諫不能得，是以潘濬欲因會手劍之，以除國患，疾惡忠主，義形於色，而今乃發起令言。若壹稱枉邪，不申理，則非錄獄本旨；若承辭而奏之，吳主儻以敬丞相所言，而復原宥，伯言、承明不當悲慨哉！懷敘本無私恨，無所為嫌，故詈辱之，疾惡意耳，惡不仁者，其為仁也。季武子死，曾點倚其門而歌；子晳創發，子產催令自裁。以此言之，雍不當責懷敘也。〉
　　雍為相十九年，年七十六，赤烏六年卒。初疾微時，權令醫趙泉視之。拜其少子濟為騎都尉。雍聞，悲曰：「泉善別生死，吾必不起，故上欲及吾目見濟拜也。」權素服臨吊，謚曰肅侯。長子邵早卒，次子裕有篤疾，少子濟嗣，無後，絕。永安元年，詔曰：「故丞相雍，至德忠賢，輔國以禮，而侯統廢絕。朕甚愍之。其以雍次子裕襲爵為醴陵候，以明著舊勳。」〈吳錄曰：裕一名穆，終宜都太守。裕子榮。晉書曰：榮字彥先，為東南名士，仕吳為黃門郎，在晉歷顯位。元帝初鎮江東，以榮為軍司馬，禮遇甚重。卒，表贈侍中、驃騎將軍、儀同三司。榮兄子禺，字孟著，少有名望，為散騎侍郎，早卒。吳書曰：雍母弟徽。字子嘆，少遊學，有脣吻。孫權統事，聞徽有才辯，召署主簿。嘗近出行，見營軍將一男子至巿行刑，問之何罪，雲盜百錢，徽語使住。須臾，馳詣闕陳啟：「方今畜養士眾以圖北虜，視此兵丁壯健兒，且所盜少，愚乞哀原。」權許而嘉之。轉東曹掾。或傳曹公欲東，權謂徽曰：「卿孤腹心，今傳孟德懷異意，莫足使揣之，卿為吾行。」拜輔義都尉，到北與曹公相見。公具問境內消息，徽應對婉順，因說江東大豐，山藪宿惡，皆慕化為善，義出作兵。公笑曰：「孤與孫將軍一結婚姻，共輔漢室，義如一家，君何為道此？」徽曰：「正以明公與主將義固磐石，休戚共之，必欲知江表消息，是以及耳。」公厚待遣還。權問定云何，徽曰：「敵國隱情，卒難探察。然徽潛采聽，方與袁譚交爭，未有他意。」乃拜徽巴東太守，欲大用之，會卒。子裕，字季則，少知名，位至鎮東將軍。雍族人悌，字子通，以孝悌廉正聞於鄉黨。年十五為郡吏，除郎中，稍遷偏將軍。權末年，嫡庶不分，悌數與驃騎將軍硃據共陳禍福，言辭切直，朝廷憚之。待妻有禮，常夜入晨出，希見其面。嘗疾篤，妻出省之，悌命左右扶起，冠幘加襲，起對，趣令妻還，其貞潔不瀆如此。悌父向歷四縣令，年老致仕，悌每得父書，常灑掃，整衣服，更設几筵，舒書其上，拜跪讀之，每句應諾，畢，復再拜。若父有疾耗之問至，則臨書垂涕，聲語哽咽。父以壽終，悌飲漿不入口五日。權為作布衣一襲，皆摩絮著之，強令悌釋服。悌雖以公議自割，猶以不見父喪，常畫壁作棺柩象，設神座於下，每對之哭泣，服未闋而卒。悌四子：彥、禮、謙、祕。秘，晉交州刺史。祕子眾，尚書僕射。〉
　　邵字孝則，博覽書傳，好樂人倫。少與舅陸績齊名，而陸遜、張敦、卜靜等皆亞焉。〈吳錄曰：敦字叔方，靜字玄風，並吳郡人。敦德量淵懿，清虛淡泊，又善文辭。孫權為車騎將軍，辟西曹掾，轉主簿，出補海昬令，甚有惠化，年三十二卒。卜靜終於剡令。〉自州郡庶幾及四方人士，往來相見，或言議而去，或結厚而別，風聲流聞，遠近稱之。權妻以策女。年二十七，起家為豫章太守。下車祀先賢徐孺子之墓。優待其後。禁其淫祀非禮之祭者。小吏資質佳者，輒令就學，擇其先進，擢置右職，舉善以教，風化大行。初，錢唐丁諝出於役伍，陽羨張秉生於庶民。烏程吳粲、雲陽殷禮起乎微賤，邵皆拔而友之，為立聲譽。秉遭大喪，親為制服結絰。邵當之豫章，發在近路，值秉疾病，時送者百數。邵辭賓客曰："張仲節有疾，苦不能來別，恨不見之，暫還與訣，諸君少時相待。"其留心下士，惟善所在，皆此類也。諝至典軍中郎，秉雲陽太守，禮零陵太守，〈禮子基作通語曰：禮字德嗣，弱不好弄，潛識過人。少為郡吏，年十九，守吳縣丞。孫權為王，召除郎中。後與張溫俱使蜀，諸葛亮甚稱嘆之。稍遷至零陵太守，卒官。文士傳曰：禮子基，無難督，以才學知名，著通語數十篇。有三子。巨字元大，有才器，初為吳偏將軍，統家部曲，城夏口，吳平後，為蒼梧太守。少子祐，字慶元，吳郡太守。〉粲太子少傅。世以邵為知人。在郡五年，卒官，子譚、承雲。
　　譚字子默，弱冠與諸葛恪等為太子四友，從中庶子轉輔正都尉。〈陸機為譚傳曰：宣太子正位東宮，天子方隆訓導之義，妙簡俊彥，講學左右。時四方之傑畢集，太傅諸葛恪等雄奇蓋眾，而譚以清識絕倫，獨見推重。自太尉范慎、謝景、羊徽之徒，皆以秀稱其名，而悉在譚下。〉赤烏中，代恪為左節度。〈吳書曰：譚初踐官府，上疏陳事，權輟食稱善，以為過於徐詳。雅性高亮，不脩意氣，或以此望之。然權鑒其能，見待甚隆，數蒙賞賜，特見召請。〉每省簿書，未嘗下籌，徒屈指心計，盡發疑謬，下吏以此服之。加奉車都尉。薛綜為選曹尚書，固讓譚曰：「譚心精體密，貫道達微，才照人物，德允眾望，誠非愚臣所可越先。」後遂代綜。
　　祖父雍卒數月，拜太常，代雍平尚書事。是時魯王霸有盛寵，與太子和齊衡，譚上疏曰：
 臣聞有國有家者，必明嫡庶之端，異尊卑之禮，使高下有差，階級逾邈，如此則骨肉之恩生，覬覦之望絕。昔賈誼陳治安之計，論諸侯之勢，以為勢重，雖親必有逆節之累，勢輕，雖疏必有保全之祚。故淮南親弟，不終饗國，失之於勢重也。吳芮疏臣，傳祚長沙，得之於勢輕也。昔漢文帝使慎夫人與皇后同席，袁盎退夫人之座，帝有怒色。及盎辨上下之儀，陳人彘之戒，帝既悅怪，夫人亦悟。今臣所陳，非有所偏，誠欲以安太子而便魯王也。由是霸與譚有隙。時長公主婿衛將軍全琮子寄為霸賓客，寄素傾邪，譚所不納。先是，譚弟承與張休俱北征壽春，全琮時為大都督，與魏將王淩戰於芍陂，軍不利，魏兵乘勝陷沒五營將（秦兒），軍，休、承奮擊之。遂駐魏師。時琮群子緒、端亦並為將，因敵既住，乃進擊之。淩軍用退。時論功行賞。以為功駐敵之功大，退敵之功小。休、承並為雜號將軍，緒、端偏裨而已。寄父子益恨，共構會譚。〈吳錄曰：全琮父子屢言芍陂之役為典軍陳恂詐增張休、顧承之功，而休、承與恂通情。休坐系獄，權為譚故，沉吟不決，欲令譚謝而釋之。及大會，以問譚，譚不謝，而曰：「陛下，讒言其興乎！」江表傳曰：有司奏譚誣罔大不敬，罪應大辟。權以雍故，不致法，皆徙之。〉譚坐徙交州，幽而發憤，著《新言》仁十篇。其《知難篇》蓋以自悼傷也。見流二年，年四十二，卒於交阯。
　　承字子直，嘉禾中與舅陸瑁俱以禮征。權賜丞相雍書曰："貴孫子直，令問休休，至與相見，過於所聞，為君嘉之。"拜騎都尉，領羽林兵。後為吳郡西部都尉，與諸葛恪等共平山越，別得精兵八千人，還屯軍章阬，拜昭義中郎將，入為侍中。芍陂之役，拜奮威將軍，出領京下督。數年，與兄譚，張休等懼徙交州，年三十七卒。
　　諸葛瑾字子瑜，琅邪陽都人也。〈吳書曰：其先葛氏，本琅邪諸縣人，後徙陽都。陽都先有姓葛者，時人謂之諸葛，因以為氏。瑾少游京師，治毛詩、尚書、左氏春秋。遭母憂，居喪至孝，事繼母恭謹，甚得人子之道。風俗通曰：葛嬰為陳涉將軍，有功而誅，孝文帝追錄，封其孫諸縣侯，因並氏焉。此與吳書所說不同。〉漢末避亂江東。值孫策卒，孫權姊婿曲阿弘咨見而異之，薦之於權，與魯肅等並見賓待。後為權長史，轉中司馬。建安二十年，權遣瑾使蜀通好劉備，與其弟亮俱公會相見，退無私面。
　　與權談說諫喻，未嘗切愕，微見風彩，粗陳指歸。如有未合，則捨而及他，徐復託事造端，以物類相求，於是權意往往而釋。吳郡太守朱治，權舉將也，權曾有以望之，而素加敬，難自詰讓，忿忿不解。瑾揣知其故，而不敢顯陳，乃乞以意私自問，遂於權前為書，泛論物理，因以己心遙往忖度之。畢，以呈權，權喜，笑曰：「孤意解矣。顏氏之德，使人加親，豈謂此耶？」權又怪校尉殷模，罪至不測。群下多為之言，權怒益甚，與相反覆，推瑾默然。權曰：「子瑜何獨不言？」瑾避席曰："瑾與殷模等遭本州傾覆，生類殄盡。棄墳墓，攜老弱，披草萊，歸聖化，在流隸之中，蒙生成之福，不能躬相督厲。陳答萬一，至令模孤負恩惠，自陷罪戾。臣謝過不暇，誠不敢有言。"權聞之愴然，乃曰："特為君赦之。"
　　後從討關羽，封宣城侯，以綏南將軍代呂蒙領南郡太守，住公安。劉備東伐吳，吳王求和，瑾與備箋曰："奄聞旗鼓來至白帝，或恐議臣以吳王侵取此州，危害關羽，怨深禍大，不宜答和，此用心於小，末留意於大者也。試為陛下論其輕重，及其大小。陛下若抑威損忿，暫省瑾言者，計可立決，不復咨之於群後也。陛下以關羽之親何如先帝?荊州大小孰與海內？俱應仇疾，誰當先後？若審此數，易於反掌。"〈臣松之云：以為劉後以庸蜀為關河，荊楚為維翰，關羽揚兵沔、漢，志陵上國，雖匡主定霸，功未可必，要為威聲遠震，有其經略。孫權潛包禍心，助魏除害，是為翦宗子勤王之師，行曹公移都之計，拯漢之規，於茲而止。義旗所指，宜其在孫氏矣。瑾以大義責備，答之何患無辭；且備、羽相與，有若四體，股肱橫虧，憤痛已深，豈此奢闊之書所能回駐哉！載之於篇，實為辭章之費。〉時或言瑾別遣親人與備相聞，權曰："孤與子瑜有死生不易之誓，子瑜之不負孤，猶孤之不負子瑜也。"〈江表傳曰：瑾之在南郡，人有密讒瑾者。此語頗流聞於外，陸遜表保明瑾無此，宜以散其意。權報曰：「子瑜與孤從事積年，恩如骨肉，深相明究，其為人非道不行，非義不言。玄德昔遣孔明至吳，孤嘗語子瑜曰：『卿與孔明同產，且弟隨兄，於義為順，何以不留孔明？孔明若留從卿者，孤當以書解玄德，意自隨人耳。』子瑜答孤言：『弟亮以失身於人，委質定分，義無二心。弟之不留，猶瑾之不往也。』其言足貫神明。今豈當有此乎？孤前得妄語文疏，即封示子瑜，並手筆與子瑜，即得其報，論天下君臣大節，一定之分。孤與子瑜，可謂神交，非外言所間也。知卿意至，輒封來表，以示子瑜，使知卿意。」〉黃武元年，遷左將軍，督公安，假節，封宛陵侯。〈吳錄曰：曹真、夏侯尚等圍硃然於江陵，又分據中州，瑾以大兵為之救援。瑾性弘緩，推道理，任計畫，無應卒倚伏之術，兵久不解，權以此望之。及春水生，潘璋等作水城於上流，瑾進攻浮橋，真等退走。雖無大勛，亦以全師保境為功。〉
　　虞翻以狂直流徙，惟瑾屢為之說。翻與所親書曰：「諸葛敦仁，則天活物，比蒙清論，有以保分。惡積罪深，見忌殷重，雖有祁老之救，德無羊舌，解釋難冀也。」
　　瑾為人有容貌思度，於時服其弘雅。權亦重之，大事咨訪。又別咨瑾曰："近得伯言表，以為曹丕已死，毒亂之民，當望旌瓦解，而更靜然。聞皆選用忠良，寬刑罰，布恩惠，薄賦省役，以悅民心，其患更深於操時。孤以為不然。操之所行，其惟殺伐小為過差，及離間人骨肉，以為酷耳。至於御將，自古少有。丕之於操，萬不及也。今睿之不如丕，猶丕不如操也。其所以務祟小惠，必以其父新死，自度衰微，恐困苦之民一朝崩沮，故強屈曲以求民心，欲以自安住耳，寧是興隆之漸邪！聞任陳長文、曹子丹輩，或文人諸生，或宗室戚臣，寧能御雄才虎將以制天下乎？夫威柄不專，則其事乖錯。如昔張耳、陳餘，非不敦睦。至於秉勢，自還相賊，乃事理使然也。又長文之徒，昔所以能善守者，以操笮其頭，畏操威嚴，故竭心盡意，不敢為非耳。逮丕繼業，年已長大，承操之後，以恩情加之，用能感義。今睿幼弱，隨人東西，此曹等輩，必當因此弄巧行態，阿黨比周，各助所附。如此之日，奸讒並起，更相陷懟，轉成嫌貳。一爾已往，群下爭利，主幼不御。其為敗也焉得久乎？所以知其然者，自古至今，安有四五人把持刑柄，而不離刺轉相蹄嚙者也!強當陵弱，弱當求援，此亂亡之道也。子瑜，卿但側耳聽之，伯言常長於計校，恐此一事小短也。"〈臣松之以為魏明帝一時明主，政自己出，孫權此論，竟為無徵，而史載之者，將以主幼國疑，威柄不一，亂亡之形，有如權言，宜其存錄以為鑑戒。或當以雖失之於明帝，而事著於齊王，齊王之世，可不謂驗乎！不敢顯斥，抑足表之微辭。〉
　　權稱尊號，拜大將軍、左都護，領豫州牧。及呂壹誅，權又有詔切磋瑾等，語在《權傳》。瑾輒因事以答，辭順理正。瑾子恪，名盛當世，權深器異之；然瑾常嫌之，謂非保家之子，每以憂戚。〈吳書曰：初，瑾為大將軍，而弟亮為蜀丞相，二子恪、融皆典戎馬，督領將帥，族弟誕又顯名於魏，一門三方為冠蓋，天下榮之。謹才略雖不及弟，而德行尤純。妻死不改娶，有所愛妾，生子不舉，其篤慎皆如此。〉赤烏四年，年六十八卒，遣命令素棺斂以時服，事從省約。
　　恪已自封侯，故弟融襲爵。攝兵業駐公安，〈吳書曰：融字叔長，生於寵貴，少而驕樂，學為章句，博而不精，性寬容，多技藝，數以巾褐奉朝請，後拜騎都尉。赤烏中，諸郡出部伍，新都都尉陳表、吳郡都尉顧承各率所領人會佃毗陵，男女各數萬口。表病死，權以融代表，後代父瑾領攝。〉部曲吏士親附之。疆外無事，秋冬則射獵講武，春夏則延賓高會，休吏假卒，或不遠千里而造焉。每會輒歷問賓客，各言其能，乃合榻促席，量敵選對，或有博弈，或有摴蒱，投壺弓彈，部別類分，於是甘果繼進，清酒徐行，融周流觀覽，終日不倦。融父兄質素，雖在軍旅，身無采飾；而融錦罽文繡，獨為奢綺。孫權薨，徙奮威將軍。後恪征淮南，假融節，令引軍入沔，以擊西兵。恪既誅，遺無難督施寬就將軍施績、孫壹、全熙等取融。融卒聞兵士至，惶懼猶豫，不能決計，兵到圍城，飲藥而死，三子皆伏誅。〈江表傳曰：先是，公安有靈鼉鳴，童謠曰：「白鼉鳴，龜背平，南郡城中可長生，守死不去義無成。」及恪被誅，融果刮金印龜，服之而死。〉
　　步騭字子山，臨淮淮陰人也。〈吳書曰：晉有大夫楊食采於步，後有步叔，與七十子師事仲尼。秦漢之際有為將軍者，以功封淮陰侯，騭其後也。〉世亂，避難江東，單身窮困。與廣陵衛旌同年相善，俱以種瓜自給，晝勤四體，夜誦經傳。〈吳書曰：騭博研道藝，靡不貫覽，性寬雅沈深，能降志辱身。〉
　　會稽焦征羌，郡之豪族，〈吳錄曰：征羌名矯，嘗為征羌令。〉人客放縱。騭與旌求食其地，懼為所侵。乃共修刺奉瓜，以獻征羌。征羌方在內臥，駐之移時，旌欲委去。騭止之曰："本所以來，畏其強也。而今捨去，欲以為高，只結怨耳。"良久，征羌開牖見之，身隱幾坐帳中，設席致地，坐騭、旌於牖外，旌愈恥之，騭辭色自若。征羌作食，身享大案，殽膳重沓，以小盤飯與騭、旌，惟菜茹而已。旌不能食，騭極飯致飽乃辭出。旌怒騭曰："何能忍此?"騭曰："吾等貧賤，是以主人以貧賤遇之，固其宜也，當何所恥？"〈吳錄曰：衛旌字子旗，官至尚書。〉
　　孫權為討虜將軍，召騭為主記。〈吳書曰：歲餘，騭以疾免，與琅邪諸葛瑾、彭城嚴畯俱游吳中，並著聲名，為當時英俊。〉除海鹽長，還辟車騎將軍東曹掾。〈吳書曰：權為徐州牧，以騭為治中從事，舉茂才。〉建安十五年，出領鄱陽太守。歲中，徙交州刺史、立武中郎將。領武射吏千人，便道南行。明年，追拜使持節、征南中郎將。劉表所置蒼梧太守吳巨陰懷異心，外附內違。騭降意懷誘，請與相見，因斬徇之，威聲大震。士燮兄弟，相率供命，南土之賓，自此始也。益州大姓雍闓等殺蜀所署太守正昂，與燮相聞，求欲內附。騭因承製遣使宣恩撫納，由是加拜平戎將軍，封廣信侯。
　　延康元年，權遣呂岱代騭，騭將交州義士萬人出長沙。會劉備東下，武陵蠻夷蠢動，權遂命騭上益陽。備既敗績，而零、桂諸郡猶相驚擾，處處阻兵，騭周旋征討，皆平之。黃武二年，遷右將軍、左護軍，改封臨湘侯。五年，假節，徙屯漚口。
　　權稱尊號，拜驃騎將軍，領冀州牧。是歲，都督西陵。代陸遜撫二境，頃以冀州在蜀分，解牧職。時權太子登駐武昌，愛人好善，與騭書曰："夫賢人君子，所以興隆大化，佐理時務者也。受性暗蔽，不達道數，雖實區區欲盡心於明德，歸分於君子，至於遠近士人，先後之宜，猶或緬焉，未之能詳。《傳》曰：『愛之能勿勞乎?忠焉能勿誨乎？』斯其義也，豈非所望於君子哉！"騭於是條於時事業在荊州界者，諸葛瑾、陸遜、朱然、程普、潘浚，斐玄、夏侯承，衛旌，李肅、〈吳書曰：肅字偉恭，南陽人。少以才聞，善論議，臧否得中，甄奇錄異，薦述後進，題目品藻，曲有條貫，眾人以此服之。權擢以為〔選曹尚書〕，選舉號為得才。求出補吏，為桂陽太守，吏民悅服。徵為卿。會卒，知與不知，並痛惜焉。〉周條、石干十一人。甄別行狀，因上疏獎勸曰：
 臣聞人君不親小事，百官有司各任其職。故舜命九賢，則無所用心，彈五弦之琴，詠南風之詩，不下堂廟而天下治也。齊桓用管仲，被發載車，齊國既治，又致匡合。近漢高祖攬三傑以興帝業，西楚失雄俊以喪成功，汲黯在朝，淮南寢謀。郅都守邊，匈奴竄跡。故賢人所在，折沖萬里，信國家之利器，祟替之所由也。方今王化未被於漢北，河、洛之濱尚有僭逆之丑，誠攬英雄拔俊任賢之時也。願明太子重以經意，則天下幸甚。　　後中書呂壹典校文書，多所糾舉，騭上疏曰：
 　　伏聞諸典校擿抉細微，吹毛求瑕，重案深誣，輒欲陷人以成威福。無罪無辜，橫受大刑，是以使民跼天蹐地，誰不戰慄?昔之獄官，惟賢是任，故皋陶作士，呂侯贖刑，張、於廷尉，民無冤枉，休泰之祚，實由此興。今之小臣，動與古異，獄以賄成，輕忽人命，歸咎於上，為國速怨，夫一人吁嗟，王道為虧，甚可仇疾。明德慎罰，哲人惟刑，書傳所美。自今蔽獄，都下則宜諮顧雍，武昌則陸遜、潘浚，平心專意，務在得情，騭黨神明，受罪何恨？
　　又曰：天子父天母地，故宮室百官，動法列宿。若施政令，欽順時節，官得其人，則陰陽和平，七曜循度。至於今日，官寮多闕，雖有大臣，復不信任，如此天地焉得無變?故頻年枯旱，亢陽之應也。又嘉禾六年五月十四日，赤烏二年正月一日及二十七日，地皆震動。地陰類，臣之象，陰氣盛故動，臣下專政之故也。夫天地見異，所以警悟人主，可不深思其意哉！
　　又曰：丞相顧雍。上大將軍陸遜、太常潘浚，憂深責重，志在竭誠，夙夜兢兢，寢食不寧，念欲安國利民，建久長之計，可謂心膂股肱，社稷之臣矣。宜各委任，不使他官監其所司，責其成效，課其負殿。此三臣者，思慮不到則已，豈敢專擅威福欺負所天乎？

　　又曰：懸賞以顯善，設刑以威奸，任賢而使能，審明於法術，則何功而不成，何事而不辨，何聽而不聞，何視而不睹哉？若今郡守百里，皆各得其人，共相經緯，如是，庶政豈不康哉！竊聞諸縣並有備吏，吏多民煩，俗以之弊。但小人因緣銜命，不務奉公而作威福，無益視聽，更為民害，愚以為可一切罷省。　　權亦覺悟，遂誅呂壹。騭前後薦達屈滯，救解患難，書數十上。權雖不能悉納，然時采其言，多蒙濟賴。〈吳錄云：騭表言曰：「北降人王潛等說，北相部伍，圖以東向，多作布囊，欲以盛沙塞江，以大向荊州。夫備不豫設，難以應卒，宜為之防。」權曰：「此曹衰弱，何能有圖？必不敢來。若不如孤言，當以牛千頭，為君作主人。」後有呂范、諸葛恪為說騭所言，云：「每讀步騭表，輒失笑。此江與開闢俱生，寧有可以沙囊塞理也！」〉
　　赤烏九年，代陸遜為丞相，猶誨育門生，手不釋書。被服居處有如儒生。然門內妻妾服飾奢綺，頗以此見譏。在西陵二十年，鄰敵敬其威信。性寬弘得眾，喜怒不形於聲色，而外內肅然。
　　十（一）年卒，子協嗣，統騭所領，加撫軍將軍。協卒，子璣嗣侯。協弟闡，繼業為西陵督，加昭武將軍，封西亭侯，鳳皇元年，召為繞帳督。闡累世在西陵，卒被征命，自以失職，又懼有讒禍，於是據城降晉，遣璣與弟璿詣洛陽為任，晉以闡為都督西陵諸軍事、衛將軍、儀同三司，加侍中，假節領交州牧，封宜都公。璣監江陵諸軍事、左將軍。加散騎常侍，領廬陵太守，改封江陵侯；璿給事中、宣威將軍，封都鄉侯。命車騎將軍羊祜、荊州刺吏楊肇往赴救闡。孫皓使陸抗西行，祜等遁退。抗陷城，斬闡等，步氏泯滅，惟璿紹祀。
　　穎川周昭著書稱步騭及嚴畯等曰：
 　　古今賢士大夫所以失名喪身傾家害國者，其由非一也，然要其大歸，總其常患，四者而已。急論議一也，爭名勢二也，重朋黨三也，務欲速四也。急論議則傷人，爭名勢則敗友，重朋黨則蔽主，務欲速則失德，此四者不除，未有能全也。當世君子能不然者，亦比有之，豈獨古人乎!然論其絕異，未若顧豫章、諸葛使君、步丞相、嚴衛尉、張奮威之為美也。《論語》言『夫子恂恂然善誘人』，又曰『成人之美，不成人之惡』，豫章有之矣。『望之儼然，即之也溫，聽其言也厲』，使君體之矣。『恭而安，威而不猛』，丞相履之矣。學不求祿，心無苟得，衛尉，奮威蹈之矣。此五君者，雖德實有差，輕重不同，至於趣捨大檢，不犯四者，懼一揆也。昔丁諝出於孤家，吾粲由於牧堅，豫章揚其善，以並陸、全之列，是以人無幽滯而風俗厚焉。使君、丞相、衛尉三君，昔以布衣俱相友善，諸論者因各敘其優劣。
　　初，先衛尉，次丞相，而後有使君也。其後並事明主，經營世務，出處之才有不同，先後之名須反其初，此世常人所決勤薄也。至於三君分好，卒無虧損，豈非古人交哉!又魯橫江昔杖萬兵，屯據陸口，當世之美業也，能與不能，孰不願焉？而橫江既亡，衛尉應其選，自以才非將帥，深辭固讓，終於不就。後徙九列，遷典八座，榮不足以自曜，祿不足以自奉。至於二君，皆位為上將，窮富極貴。衛尉既無求欲，二君又不稱薦，各守所志。保其名好。孔子曰：『君子矜而不爭，群而不黨。』斯有風矣。又奮威之名，亦三君之次也，當一方之戍，受上將之任，與使君、丞相不異也。然歷國事，論功勞，實有先後；故爵位之榮殊焉。而奮威將處此，決能明其部分，心無失道之欲，事無充詘之求。每升朝堂，循禮而動，辭氣謇謇，罔不惟忠。叔嗣雖親貴，言憂其敗，蔡文至雖疏賤，談稱其賢。女配太子，受禮若吊，慷愾之趨，惟篤人物，成敗得失，皆如所慮，可謂守道見機，好古之士也。若乃經國家，當軍旅，於馳騖之際，立霸王之功，此五者未為過人。至其純粹履道，求不苟得，升降當世，保全名行，邈然絕俗，實有所師。故粗論其事，以示後之君子。　　周昭者字恭遠，與韋曜、薛瑩、華核並述《吳書》，後為中書郎，坐事下獄，核表救之，孫休不聽，遂伏法雲。
　　評曰：張昭受遺輔佐，功勳克舉，忠謇方直，動不為己。而以嚴見憚，以高見外，既不處宰相，又不登師保，從容閭巷，養老而已，以此明權之不及策也。顧雍依杖素業，而將之智局，故能究極榮位。諸葛瑾、步騭並以德度規檢見器當世，張承，顧邵虛心長者，好尚人物，周昭之論，稱之甚美，故詳錄焉。譚獻納在公，有忠貞之節。休、承修志，鹹庶為善。愛惡相攻，流播南裔，哀哉!

