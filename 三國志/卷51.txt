　　孫靜字幼臺，堅季弟也。堅始舉事，靜糾合鄉曲及宗室五六百人以為保障，眾咸附焉。策破劉繇，定諸縣。進攻會稽，遣人請靜，靜將家屬與策會於錢唐。是時太守王朗拒策於固陵，策數渡水戰，不能克。靜說策曰："朗負阻城守，難可卒拔。查瀆南去此數十里，〈查音祖加反。〉而道之要徑也，宜從彼據其內，所謂攻其無備、出其不意者也。吾當自帥眾為軍前隊，破之必矣。"策曰："善。"乃詐令軍中曰："頃連雨水濁，兵飲之多腹痛，令促具罌缶數百口澄水。"至昏暮，羅以然火誑朗，便分軍夜投查瀆道，襲高遷屯。〈臣松之案：今永興縣有高遷橋。〉朗大驚。遣故丹楊太守周昕等帥兵前戰。策破昕等，斬之，遂定會稽。〈《會稽典錄》曰：昕字大明。少游京師，師事太傅陳蕃，博覽群書，明於風角，善推災異。辟太尉府，舉高第，稍遷丹楊太守。曹公起義兵，昕前後遣兵萬餘人助公征伐。袁術之在淮南也，昕惡其淫虐，絕不與通。《獻帝春秋》曰：袁術遣吳景攻昕，未拔，景乃募百姓敢從周昕者死不赦。昕曰：「我則不德，百姓何罪？」遂散兵，還本郡。〉表拜靜為奮武校尉，欲授之重任，靜戀墳墓宗族，不樂出仕，求留鎮守。策從之。權統事，就遷昭義中郎將，終於家。有五子，暠、瑜、皎、奐、謙。暠三子：綽、超、恭。超為偏將軍。恭生峻。綽生綝。
　　瑜字仲異，以恭義校尉始領兵眾。是時賓客諸將多江西人，瑜虛心綏撫，得其歡心。建安九年，領丹楊太守，為眾所附，至萬餘人。加綏遠將軍。十一年，與周瑜共討麻、保二屯，破之。後從權拒曹公於濡須，權欲交戰，瑜說權持重，權不從，軍果無功。遷奮威將軍，領郡如故，自溧陽徙屯牛渚。瑜以永安人饒助為襄安長，無錫人顏連為居巢長，使招納廬江二郡，各得降附。濟陰人馬普篤學好古，瑜厚禮之，使二府將吏子弟數百人就受業，遂立學官，臨饗講肄。是時諸將皆以軍務為事，而瑜好樂墳典，雖在戎旅，誦聲不絕。年三十九，建安二十年卒。瑜五子：彌、熙、耀、曼、紘。曼至將軍，封侯。
　　孫皎字叔朗，始拜護軍校尉，領眾二千餘人。是時曹公數出濡須，皎每赴拒，號為精銳。遷都護征虜將軍，代程普督夏口。黃蓋及兄瑜卒，又並其軍。賜沙羨、雲杜、南新市、竟陵為奉邑。自置長吏。輕財能施，善於交結，與諸葛瑾至厚。委廬江劉靖以得失，江夏李允以眾事，廣陵吳碩、河南張梁以軍旅，而傾心親待，莫不自盡。皎嘗遣兵候獲魏邊將吏美女以進皎，皎更其衣服送還之，下令曰："今所誅者曹氏，其百姓何罪？自今以往，不得擊其老弱。"由是江淮間多歸附者。
　　嘗以小故與甘寧忿爭，或以諫寧，寧曰："臣子一例，征虜雖公子，何可專行侮人邪！吾值明主，但當輸效力命，以報所天，誠不能隨俗屈典矣。"權聞之，以書讓皎曰：
 自吾與北方為敵，中間十年，初時相持年小，今者且三十矣。孔子言『三十而立』，非但謂五經也。授卿以精兵，委卿以大任，都護諸將於千里之外，欲使如楚任昭奚恤，揚威於北境。非徒相使逞私志而已。近聞卿與甘興霸飲，因酒發作，侵陵其人，其人求屬呂蒙督中。此人雖粗豪，有不如人意時，然其較略大丈夫也。吾親之者，非私之也。我親愛之，卿疏憎之。卿所為每與吾違，其可久乎？夫居敬而行簡，可以臨民；愛人多容，可以得眾。二者尚不能知，安可董督在遠，禦寇濟難乎？卿行長大，特受重任，上有遠方瞻望之視，下有部曲朝夕從事，何可恣意有盛怒邪？人誰無過，貴其能改，宜追前愆，深自咎責。今故煩諸葛子瑜重宣吾意。臨書摧愴，心悲淚下。　　皎得書，上疏陳謝，遂與寧結厚。後呂蒙當襲南郡，權欲令皎與蒙為左右部大督。蒙說權曰："若至尊以征虜能，宜用之。以蒙能，宜用蒙。昔周瑜、程普為左右部督，共攻匯陵，雖事決於瑜，普自恃久將，且俱是督，遂共不睦，幾敗國事，此目前之戒也。"權寤，謝蒙曰：「以卿為大督，命皎為後繼。」禽關羽，定荊州，皖有力焉。建安二十四年卒。權追錄其功，封子胤為丹楊侯。胤卒，無子。弟晞嗣。領兵，有罪自殺，國除。弟咨、彌、儀，皆將軍，封侯。咨羽林督，儀無難督。咨為滕胤所殺，儀為孫峻所害。
　　孫奐字季明。兄皎既卒，代統其眾，以揚武中郎將領江夏太守。在事一年，遵皎舊跡，禮劉靖、李允、吳碩、張梁及江夏閭舉等，並納其善。奐訥於造次而敏於當宮，軍民稱之。黃武五年，權攻石陽，奐以地主，使所部將軍鮮于丹帥五千人先斷淮道。自帥吳碩、張梁五千人為軍前鋒，降高城，得三將。大軍引還，權詔使在前住，駕過其軍，見奐軍陳整齊，權歎曰："初吾憂其遲鈍，今治軍，諸將少能及者，吾無憂矣。"拜揚威將軍，封沙羨侯。吳碩、張梁皆裨將軍，賜爵關內侯。〈《江表傳》曰：初權在武昌，欲還都建業，而慮水道溯流二千里，一旦有警，不相赴及，以此懷疑。及至夏口，於塢中大會百官議之，詔曰：「諸將吏勿拘位任，其有計者，為國言之。」諸將或陳宜立柵柵夏口，或言宜重設鐵鎖者，權皆以為非計。時梁為小將，未有知名，乃越席而進曰：「臣聞香餌引泉魚，重幣購勇士，今宜明樹賞罰之信，遣將入沔，與敵爭利，形勢既成，彼不敢幹也。使武昌有精兵萬人，付智略者任將，常使嚴整。一旦有警，應聲相赴。作甘水城，輕艦數千，諸所宜用，皆使備具。如此開門延敵，敵自不來矣。」權以梁計為最得，即超增梁位。後稍以功進至沔中督。〉
　　奐亦愛樂儒生，覆命部曲子弟就業，後仕進朝廷者數十人。年四十，嘉禾三年卒。子承嗣，以昭武中郎將代統兵，領郡。赤烏六年卒，無子，封承庶弟壹奉奐後，襲業為將。孫峻之誅諸葛恪也，壹與全熙、施績攻恪弟公安督融，融自殺。壹從鎮南遷鎮軍，假節督夏口。及孫綝誅滕胤、呂據，據、胤皆壹皆之妹夫也，壹弟封又知胤、據謀，自殺。綝遣朱異潛襲壹。異至武昌，壹知其攻己，率部曲千餘口過將胤妻奔魏。魏以壹為車騎將軍、儀同三司，封吳侯，以故主芳貴人邢氏妻子。邢美色妒忌，下不堪命，遂共殺壹及邢氏。壹入魏（黃初）三年死。
　　孫賁字伯陽；父羌字聖〔臺〕，堅同產兄也，賁早失二親，弟輔嬰孩，賁自贍育，友愛甚篤。為郡督郵守長。堅於長沙舉義兵，賁去吏從征伐。堅薨，賁攝帥餘眾，扶送靈柩。後袁術徙壽春，賁又依之。術從兄紹用會稽周昂為九江太守，紹與術不協，術遣賁攻破昂於陰陵。術表賁領豫州刺史，轉丹楊都尉，行征虜將軍，討平山越。為楊州刺史劉繇所迫逐，因將士眾還住歷陽。頃之，術復使賁與吳景共擊樊能、張英等，未能拔。及策東渡，助賁、景破英、能等，遂進擊劉繇。繇走豫章。策遣賁、景還壽春報術，值術僭號，署置百官。除賁九江太守。賁不就，棄妻孥還江南。〈《江表傳》曰：袁術以吳景守廣陵，策族兄香亦為術所用，作汝南太守，而令賁為將軍，領兵在壽春。策與景等書曰：「今征江東，未知二三君意云何耳？」景即棄守歸，賁困而後免，香以道遠獨不得還。《吳書》曰：香字文陽。父孺，字仲孺，堅再從弟也，仕郡主簿功曹。香從堅征伐有功，拜郎中。後為袁術驅馳，加征南將軍，死於壽春。〉時策已平吳、會二郡，賁與策征廬江太守劉勳、江夏太守黃祖，軍旋，聞繇病死，過定豫章，上賁領太守，〈《江表傳》曰：時丹楊僮芝自署廬陵太守，策留賁弟輔領兵住南昌，策謂賁曰：「兄今據豫章，是扼僮芝咽喉而守其門戶矣。但當伺其形便，因令國儀杖兵而進，使公瑾為作勢援，一舉可定也。」後賁聞芝病，即如策計。周瑜到巴兵，輔遂得進據廬陵。〉後封都亭侯。建安十三年，使者劉隱奉詔拜賁為征虜將軍，領郡如故。在官十一年卒。子鄰嗣。
　　鄰年九歲，代領豫章，近封都鄉侯。〈《吳書》曰：鄰字公達，雅性精敏，幼有令譽。〉在郡垂二十年，討平叛賊，功績修理。召還武昌，為繞帳督。時太常潘浚掌荊州事，重安長陳留舒燮有罪下獄，浚嘗失燮，欲置之於法。論者多為有言，浚猶不釋。鄰謂浚曰："舒伯膺兄弟爭死，海內義之，以為美談，仲膺又奉國舊意。今君殺其子弟，若天下一統，青蓋北巡，中州士人必問仲膺繼嗣，答者雲潘承明殺燮，於事何如?"浚意即解，燮用得濟。〈《博物志》曰：仲膺名邵。初，伯膺親友為人所殺，仲膺為報怨。事覺，兄弟爭死，皆得免。袁術時，邵為阜陵長。亦見《江表傳》。〉鄰遷夏口沔中督、威遠將軍，所居任職。赤烏十二年卒。子苗嗣。苗弟旅及叔父安、熙、績，皆歷列位。〈《吳歷》曰：鄰又有子曰述，為武昌督，平荊州事。震，無難督。諧，城門校尉。歆，樂鄉督。震後御晉軍，與張悌俱死。賁曾孫惠，字德施。《惠別傳》曰：惠好學有才智，晉永寧元年，赴齊王冏義，以功封晉興侯，辟大司馬賊曹屬。冏驕矜僭侈，天下失望。惠獻言於冏，諷以五難、四不可，勸令委讓萬機，歸籓青岱，辭甚深切。冏不能納，頃之果敗。成都王穎召為大將軍參軍。是時穎將有事於長沙，以陸機為前鋒都督。惠與機鄉里親厚，憂其致禍，謂之曰：「子盍讓都督於王粹乎？」機曰：「將謂吾避賊首鼠，更速其害。」機尋被戮，二弟雲、耽亦見殺，惠甚傷恨之。永興元年，乘輿幸鄴，司空東海王越治兵下邳，惠以書干越，詭其姓名，自稱南嶽逸民秦祕之，勉以勤王匡世之略，辭義甚美。越省其書，榜題道衢，招求其人。惠乃出見，越即以為記室參軍，專掌文疏，豫參謀議。每造書檄，越或驛馬催之，應命立成，皆有辭旨。累遷顯職，後為廣武將軍、安豐內史。年四十七卒。惠文翰凡數十首。〉
　　孫輔字國儀，賁弟也，以揚武校尉佐孫策平三郡。策討丹楊七縣，使輔西屯歷陽以拒袁術，並招誘余民，鳩合遺散。又從策討陵陽，生得祖郎等。〈《江表傳》曰：策既平定江東，逐袁胤。袁術深怨策，乃陰遣間使齎印綬與丹楊宗帥陵陽祖郎等，使激動山越，大合眾，圖共攻策。策自率將士討郎，生獲之。策謂郎曰：「爾昔襲擊孤，斫孤馬鞍，今創軍立事，除棄宿恨，惟取能用，與天下通耳。非但汝，汝莫恐怖。」郎叩頭謝罪。即破械，賜衣服，署門下賊曹。及軍還，郎與太史慈俱在前導軍，人以為榮。〉策西襲廬江太守劉勳，輔隨從，身先士卒，有功。策立輔為廬陵太守，撫定屬城，分置長吏。遷平南將軍，假節領交州刺史。遣使與曹公相聞，事覺，權幽系之。〈《典略》曰：輔恐權不能保守江東，因權出行東冶，乃遣人齎書呼曹公。行人以告，權乃還，偽若不知，與張昭共見輔，權謂輔曰：「兄厭樂邪，何為呼他人？」輔雲無是。權因投書與昭，昭示輔，輔慚無辭。乃悉斬輔親近，分其部曲，徒輔置東。〉數歲卒。子興、昭、偉、昕，皆歷列位。
　　孫翊字叔弼，權弟也，驍悍果烈，有兄策風。太守朱治舉孝廉，司空辟。〈《典略》曰：翊名儼，性似策。策臨卒，張昭等謂策當以兵屬儼，而策呼權，佩以印綬。〉建安八年，以偏將軍領丹楊太守，時年二十。後卒為左右邊鴻所殺，鴻亦即誅。〈《吳歷》載翊妻徐節行，宜與媯覽等事相次，故列於後〈孫韶傳〉中。〉子松為射聲校尉、都鄉侯。〈《吳錄》曰：松善與人交，輕財好施。鎮巴丘，數咨陸遜以得失。嘗有小過，遜面責松，松意色不平，遜觀其少釋，謂曰：「君過聽不以某鄙，數見訪及，是以承來意進盡言，便變色，何也？」松笑曰：「屬亦自忿行事有此，豈有望邪！」〉黃龍三年卒。蜀丞相諸葛亮與兄瑾書曰：「既受東朝厚遇，依依於子弟。又子喬良器，為之惻愴。見其所與亮器物，感用流涕。」其悼松如此，由亮養子喬咨述故雲。
　　孫匡字季佐，翊弟也。舉孝廉茂才，未試用，卒。時年二十餘。〈《江表傳》曰：曹休出洞口，呂范率軍御之。時匡為定武中郎將，（遣）范令放火，燒損茅芒，以乏軍用，范即啟送匡還吳。權別其族為丁氏，禁固終身。臣松之案本傳曰：「匡未試用卒，時年二十餘。」而《江表傳》雲呂范在洞口，匡為定武中郎將。既為定武，非為未試用。且孫堅以初平二年卒，洞口之役在黃初三年，堅卒至此合三十一年，匡時若尚在，本傳不得雲卒時年二十餘也。此蓋權別生弟朗，《江表傳》誤以為匡也。朗之名位見《三朝錄》及虞喜《志林》也。〉子泰，曹氏之甥也，為長水校尉。嘉禾三年，從權圍新城，中流矢死。泰子秀為前將軍、夏口督。秀公室至親，握兵在外，皓意不能平。建衡二年，皓遣何定將五千人至夏口獵。先是，民間歛言秀當見圖，而定遠獵，秀遂驚，夜將妻子親兵數百人奔晉。晉以秀為驃騎將軍、儀同三司，封會稽公。〈《江表傳》曰：皓大怒，追改秀姓曰厲。干寶《晉紀》曰：秀在晉朝，初聞皓降，群臣畢賀，秀稱疾不與，南向流涕曰：「昔討逆弱冠以一校尉創業，今後主舉江南而棄之，宗廟山陵，於此為墟。悠悠蒼天，此何人哉！」朝廷美之。《晉諸公贊》曰：吳平，降為伏波將軍，開府如故。永寧中卒，追贈驃騎、開府。子儉，字仲節，給事中。〉
　　孫韶字公禮。伯父河，字伯海，本姓俞氏，亦吳人也。孫策愛之，賜姓為孫，列之屬籍，〈《吳書》曰：河，堅族子也，出後姑俞氏，後複姓為孫。河質性忠直，訥言敏行，有氣幹，能服勤。少從堅征討，常為前驅，後領左右兵，典知內事，待以腹心之任。又從策平定吳、會，從權討李術，術破，拜威寇中郎將，領廬江太守。〉後為將軍，屯京城。
　　初，孫權殺吳郡太守盛憲，〈《會稽典錄》曰：憲字孝章，器量雅偉，舉孝廉，補尚書郎，稍遷吳郡太守，以疾去官。孫策平定吳、會，誅其英豪，憲素有高名，策深忌之。初，憲與少府孔融善，融憂其不免禍，乃與曹公書曰：「歲月不居，時節如流，五十之年，忽焉已至。公為始滿，融又過二，海內知識，零落殆盡，惟會稽盛孝章尚存。其人困於孫氏，妻孥湮沒，單孑獨立，孤危愁苦，若使憂能傷人，此子不得復永年矣。春秋傳曰：『諸侯有相滅亡者，桓公不能救，則桓公恥之。』今孝章實丈夫之雄也，天下譚士依以揚聲，而身不免於幽執，命不期於旦夕，是吾祖不當復論損益之友，而硃穆所以絕交也。公誠能馳一介之使，加咫尺之書，則孝章可致，友道可弘也。今之少年，喜謗前輩，或能譏平皮柄反。孝章；孝章要為有天下大名，九牧之民所共稱嘆。燕君市駿馬之骨，非欲以騁道里，乃當以招絕足也。惟公匡復漢室，宗社將絕，又能正之，正之之術，實須得賢。珠玉無脛而自至者，以人好之也，況賢者之有足乎？昭王築台以尊郭隗，隗雖小才，而逢大遇，竟能發明主之至心，故樂毅自魏往，劇辛自趙往，鄒衍自齊往。鄉使郭隗倒縣而王不解，臨溺而王不拯，則士亦將高翔遠引，莫有北首燕路者矣。凡所稱引，自公所知，而有雲者，欲公崇篤斯義也，因表不悉。」由是徵為騎都尉。制命未至，果為權所害。子匡奔魏，位至征東司馬。〉憲故孝廉媯覽、戴員亡匿山中，孫翊為丹楊，皆禮致之。覽為大都督督兵，員為郡丞。
　　及翊遇害，河馳赴宛陵，責怒覽、員，以不能全權，令使奸變得施。二人議曰："伯海與將軍疏遠，而責我乃耳。討虜若來，吾屬無遺矣。"遂殺河，使人北迎揚州刺史劉馥，令住歷陽，以丹陽應之。會翊帳下徐元、孫高、傅嬰等殺覽、員。〈《吳歷》曰：媯覽、戴員親近邊洪等，數為翊所困，常欲叛逆，因吳主出征，遂其奸計。時諸縣令長並會見翊，翊以妻徐氏頗曉卜，翊入語徐：「吾明日欲為長吏作主人，卿試卜之。」徐言：「卦不能佳，可須異日。」翊以長吏來久，宜速遣，乃大請賓客。翊出入常持刀，爾時有酒色，空手送客，洪從後斫翊，郡中擾亂，無救翊者，遂為洪所殺，迸走入山。徐氏購募追捕，中宿乃得，覽、員歸罪殺洪。諸將皆知覽、員所為，而力不能討。覽入居軍府中，悉取翊嬪妾及左右侍御，欲復取徐。恐逆之見害，乃紿之曰：「乞須晦日設祭除服。」時月垂竟，覽聽須祭畢。徐潛使所親信語翊親近舊將孫高、傅嬰等，說：「覽已虜略婢妾，今又欲見偪，所以外許之者，欲安其意以免禍耳。欲立微計，原二君哀救。」高、嬰涕泣答言：「受府君恩遇，所以不即死難者，以死無益，欲思惟事計，事計未立，未敢啟夫人耳。今日之事，實夙夜所懷也。」乃密呼翊時侍養者二十餘人，以徐意語之，共盟誓，合謀。到晦日，設祭，徐氏哭泣盡哀畢，乃除服，薰香沐浴，更於他室，安施幃帳，言笑歡悅，示無戚容。大小悽愴，怪其如此。覽密覘視，無復疑意。徐呼高、嬰與諸婢羅住戶內，使人報覽，說已除凶即吉，惟府君敕命。覽盛意入，徐出戶拜。覽適得一拜，徐便大呼：「二君可起！」高、嬰俱出，共得殺覽，餘人即就外殺員。夫人乃還縗絰，奉覽、員首以祭翊墓。舉軍震駭，以為神異。吳主續至，悉族誅覽、員餘黨，擢高、嬰為牙門，其餘皆加賜金帛，殊其門戶。〉
　　韶年十七，收河餘眾，繕治京城。起樓櫓，修器備議禦敵。權聞亂，從椒丘還，過定丹楊，引軍歸吳。夜至京城下營，試攻驚之，兵皆乘城傳檄備警，歡聲動地，頗射外人，權使曉喻乃止。明日見韶，甚器之。即拜承烈校尉，統河部曲，食曲阿、丹徒二縣，自置長吏，一如河舊。後為廣陵太守、偏將軍。權為吳王，遷揚威將軍，封建德侯。權稱尊號，為鎮北將軍。韶為邊將數十年，善養士卒，得其死力。常以警疆場遠斥候為務，先知動靜而為之備，故鮮有負敗。青、徐、汝、沛頗來歸附，淮南濱江屯候皆徹兵遠徙，徐、泗、江、淮之地，不居者各數百里。自權西征，還都武昌，韶不進見者十餘年。權還建業，乃得朝覲。權問青、徐諸屯要害，遠近人馬眾寡，魏將帥姓名，盡具識之，有問鹹對。身長八尺，儀貌都雅。權歡悅曰："吾久不見公禮，不圖進益乃爾。"加領幽州牧、假節。赤烏四年卒。子越嗣，至右將軍，越兄楷武衛大將軍、臨成侯，代越為京下督。楷弟異至領軍將軍，奕宗正卿，恢武陵太守。天璽元年，征楷為宮下鎮驃騎將軍。初永安賊施但等劫皓弟謙，襲建業，或白楷二端不即赴討者，皓數遣詰楷。楷常惶怖，而卒被召，遂將妻子親兵數百人歸晉，晉以為車騎將軍，封丹楊侯。〈《晉諸公贊》曰：吳平，降為渡遼將軍，永安元年卒。《吳錄》曰：楷處事嚴整不如孫秀，而人間知名，過也。〉
　　孫桓字叔武，河之子也。〈《吳書》曰：河有四子。長助，曲阿長。次誼，海鹽長。並早卒。次桓，儀容端正，器懷聰朗，博學強記，能論議應對，權常稱為宗室顏淵，擢為武衛都尉。從討關羽於華容，誘羽餘黨，得五千人，牛馬器械甚眾。〉年二十五，拜安東中郎將，與陸遜共拒劉備。備軍眾甚盛，彌山盈谷，桓投力奮命。與遜戮力，備遂敗走。桓斬上（兜）（夔）道，截其徑要。備逾山越險，僅乃得免，忿恚歎曰：「吾昔初至京城，桓尚小兒，而今迫孤乃至此也！」桓以功拜建武將軍，封丹徒侯，下督牛港，作橫江塢，會卒。〈《吳書》曰：桓弟俊，字叔英，性度恢弘，才經文武，為定武中郎將，屯戍薄落，赤烏十三年卒。長子建襲爵，平虜將軍。少子慎，鎮南將軍。慎子丞，字顯世。《文士傳》曰：丞好學，有文章，作螢火賦行於世。為黃門侍郎，與顧榮俱為侍臣。歸命世內侍多得罪尤，惟榮、丞獨獲全。常使二人記事，丞答顧問，乃下詔曰：「自今已後，用侍郎皆當如今宗室丞、顧榮疇也。」吳平赴洛，為范陽涿令，甚有稱績。永安中，陸機為成都王大都督，請丞為司馬，與機俱被害。〉
　　評曰：夫親親恩義，古今之常。宗子維城，詩人所稱。況此諸孫，或贊興初基，或鎮據邊陲，克堪厥任，不忝其榮者乎!故詳著雲。

