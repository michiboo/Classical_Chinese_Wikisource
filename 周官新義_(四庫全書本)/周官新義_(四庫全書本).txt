　　欽定四庫全書　　　　經部四
　　周官新義　　　　　　禮類一〈周禮之屬〉
　　提要
　　〈臣〉等謹案周官新義十六卷附考工記解二卷宋王安石撰安石事跡具宋史本傳晁公武讀書志曰熙寜中置經義局撰三經義皆本王安石經説三經書詩周禮也新經毛詩義凡二十卷尚書義凡十三卷今並佚周官新義本二十二卷明萬厯中重編內閣書目尚載其名故朱彛尊經義考不敢著其已佚但注曰未見然外間實無傳本即明以來內閣舊籍亦實無此書惟永樂大典者所載最夥葢內閣書目據文淵閣書目文淵閣書目即修永樂大典所徴之書其時得其完帙故採之最詳也考蔡絛鐵圍山叢談曰王元澤奉詔為三經義時王丞相介甫為之提舉詩書葢多出元澤及諸門弟子手周官新義實丞相親為之筆削者政和中有司上言天府所籍吳氏資多有王丞相文書於是朝廷命藏諸秘閣用是吾得見之周官新義筆跡猶斜風細雨誠介甫親書云云然則三經義中惟周禮為安石手著矣安石以周禮亂宋學者類能言之然周禮之不可行於後世㣲特人人知之安石亦未嘗不知也安石之意本以宋當積弱之後而欲濟之以富強又懼富強之説必為儒者所排擊於是附㑹經義以鉗儒者之口實非真信周禮為可行迨其後用之不得其人行之不得其道百𡚁叢生而宋以大壞其弊亦非真縁周禮以致誤羅大經鶴林玉露詠安石放魚詩曰錯認蒼姬六典書中原從此變蕭踈是猶為安石所紿未究其假借六蓻之本懷也因是而攻周禮因是而攻安石所註之周禮是寛其影附之巧謀而科以迂腐之薄譴矣故安石怙權植黨之罪萬萬無所辭安石解經之説則與所立新法各為一事程子取其易解朱子王應麟均取其尚書義所謂言各有當也今觀此書惟訓詁多用字説病其牽合其餘依經詮義如所解八則之治都鄙八統之馭萬民九兩之繋邦國者皆具有發明無所謂舞文害道之處故王昭禹林之竒王與之陳友仁等注周禮頗據其説
　　欽定周官義疏亦不廢採用又安可盡以人廢耶安石神宗時所上五事劄子及神宗曰録載安石所引周官及楊時龜山集中所駁平頒興積一條其文皆在地官中今永樂大典闕地官夏官二卷其説遂不可考然所佚適屬其瑕纇則所存者益不必苛詆矣安石本未解考工記而永樂大典乃備載其説據晁公武讀書志蓋鄭宗顔輯安石字説為之以補其闕今亦並録其解備一家之書焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　原序
　　士弊於俗學久矣聖上閔焉以經術造之乃集儒臣訓釋厥㫖將播之校學而臣某實董周官惟道之在政事其貴賤有位其後先有序其多寡有數其遲數有時制而用之存乎法推而行之存乎人其人足以任官其官足以行法莫盛於成周之時其法可施於後世其文有見於載籍莫具於周官之書蓋其因習以崇之庚續以終之至於後世無以復加則豈特文武周公之力哉猶四時之運晝夜積而成寒暑非一日也自周之衰以至於今歴歲千數百矣太平之遺跡掃蕩幾盡學者所見無復全經於是時也乃欲訓而發之臣誠不自揆然知其難也以訓而發之之為難也則又以知夫立政造事追而復之之為難然竊觀聖上致法就功取成於心訓迪在位有馮有翼亹亹乎鄉六服承德之世矣以所觀乎今考所學於古所謂見而知之者臣誠不自揆妄以為庶幾焉故遂昧冒自竭而忘其材之弗及也謹列其書為二十有三卷凡十餘萬言上之御府副在有司以待制詔頒焉謹序













