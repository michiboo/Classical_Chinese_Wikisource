吐、衄、便、漏，其血無不離經。凡係離經之血，與榮養周身之血，已聧絕而不合。其已入胃中者，聽其吐下可也；其在經脈中，而未入於胃者，急宜用藥消除，或化從小便出，或逐從大便出，務使不留，則無餘邪為患。此血在身，不能加於好血，而反阻新血之化機。故凡血證，總以去瘀為要。世謂血塊為瘀，清血非瘀；黑色為瘀，鮮血非瘀，此論不確。蓋血初離經，清血也，鮮血也，然既是離經之血，雖清血鮮血，亦是瘀血；離經既久，則其血變作紫血。譬如皮膚被杖，血初被傷，其色紅腫，可知血初離經，仍是鮮血；被杖數日，色變青黑。可知離經既久，其血變作紫黑也。此血在經絡之中，雖已紫黑，仍是清血，非血塊也。是以能隨氣運行，走入腸胃，吐下而出。設在經絡之中，即是血塊，如何能走入腸胃耶？至於血塊，乃血入腸胃，停留片時，立即凝結。觀宰割豬羊，滴血盆中，即時凝結，便可知矣。故凡吐衄，無論清凝鮮黑，總以去瘀為先。且既有瘀血，便有瘀血之證，醫者按證治之，無庸畏阻。
瘀血攻心，心痛頭暈，神氣昏迷，不省人事。無論產婦及吐衄家，有此證者，乃為危候。急降其血，而保其心，用歸芎失笑散，加琥珀、硃砂、麝香治之，或歸芎湯，調血竭、乳香末亦佳。
瘀血乘肺，欬逆喘促，鼻起煙煤，口目黑色，用參蘇引，保肺去瘀，此皆危急之候。凡吐血即時斃命者，多是瘀血乘肺，壅塞氣道，肺虛氣促者，此方最穩。若肺實氣塞者，不須再補其肺，但去其瘀，使氣不阻塞，斯得生矣。葶藶大棗湯，加蘇木、蒲黃、五靈脂、童便治之。
瘀血在經絡臟腑之間，則周身作痛，以其堵塞氣之往來，故滯礙而痛，所謂痛則不通也。佛手散，加桃仁、紅花、血竭、續斷、秦艽、柴胡、竹茹、甘草，酒引；或用小柴胡，加歸、芍、丹皮、桃仁、荊芥，尤通治內外之方，義較穩。
瘀血在上焦，或髮脫不生，或骨膊胸膈頑硬剌痛，目不了了，通竅活血湯治之；小柴胡湯，加歸、芍、桃仁、紅花、大薊，亦治之。
瘀血在中焦，則腹痛脅痛，腰臍間刺痛著滯。血府逐瘀湯治之；小柴胡湯，加香附、薑黃、桃仁、大黃，亦治之。
瘀血在下焦，則季脅少腹，脹滿剌痛，大便黑色。失笑散，加醋軍、桃仁治之，膈下逐瘀湯亦穩。
瘀血在裏，則口渴，所以然者，血與氣本不相離，內有瘀血，故氣不得通，不能載水津上升，是以發渴，名曰血渴，瘀血去則不渴矣，四物湯，加棗仁、丹皮、蒲黃、三七、花粉、雲苓、枳殼、甘草；小柴胡湯，加桃仁、丹皮、牛膝，皆治之。溫經湯，以溫藥去瘀，乃能治積久之瘀，數方皆在酌宜而用。
瘀血在腠理，則榮衛不和，發熱惡寒。腠理在半表半裏之間，為氣血往來之路。瘀血在此，傷榮氣則惡寒，傷衛氣則惡熱，是以寒熱如瘧之狀。小柴胡湯，加桃仁、紅花、當歸、荊芥治之。
瘀血在肌肉，則翕翕發熱，自汗盜汗。肌肉為陽明所主，以陽明之燥氣，而瘀血和蒸鬱，故其證象白虎。犀骨地黃湯加桃仁、紅花治之；血府逐瘀湯加醋炒大黃，亦可治之也。
瘀血在經絡臟腑之間，則結為癥瘕。瘕者或聚或散，氣為血滯，則聚而成形；血隨氣散，則沒而不見。方其既聚，宜以散氣為解血之法，九氣丸治之；在胸膈上者，加桔梗、枳殼、瓜蔞、生薑、甘草；在右者，加蘇子、桑皮、陳皮；在左者，加青皮、牡礪、當歸；在中焦大腹者，加厚朴、枳殼、防已、白芍、甘草；在小腹下者，加橘核、小茴、荔核、檳榔、川楝子、五靈脂。氣散則血隨而散，自不至於結聚矣。至其既散之後，則又恐其復聚，宜以調血為和氣之法。此時瘕氣既散，處於血分之中，但一調血，則氣自和，而不復聚矣，逍遙散，加丹皮、柏、附治之；歸脾湯，加柴胡、鬱金子亦治之。癥者常聚不散，血多氣少，氣不勝血故不散；或純是血質，或血中裹水；或血積既久，亦能化為痰水，水即氣也。癥之為病，總是氣與血膠結而成。須破血行氣，以推除之，元惡大憝，萬無姑容。即虛人久積，不便攻治者，亦宜攻補兼施，以求克敵。攻血質宜抵當湯、下瘀血湯、代抵當丸；攻痰水宜十棗湯；若水血兼攻，則宜大黃甘遂湯，或秘方化氣丸。外治法，貼觀音救苦膏。
瘀血在經絡臟腑之間，與氣相戰，則鬱蒸腐化，而變為膿，另詳吐膿便膿瘡膿門，茲不再贅。
瘀血在經絡臟腑之間被氣火煎熬，則為乾血。氣者，腎中之陽，陰虛陽亢，則其氣上合心火，是以氣盛即是火盛。瘀血凝滯，為火氣所薰，則為乾血，其證必見骨蒸癆熱，肌膚甲錯，皮起麵屑，名為乾血癆。病至此者，十治二三，仲景大黃蟅蟲丸治之。蓋既係乾血，便與氣化膈絕，非尋常行血之品所能治也。故用諸蟲囓血之物，以消蝕乾血，瘀血不去，新血且無生機。況是乾血不去，則新血斷無生理。故此時雖諸虛畢見，總以去乾血為主也。如膽識不及，可以滋補之藥送下此丸，亦調停之一術。
瘀血在經絡臟腑之間，被風氣變，化則生癆蟲。氣者，腎水之所化也，故氣動即為濕。風者，肝陽之所生也，故風動即為熱。濕蒸熱煽，將瘀血變化為蟲，是為癆蟲。此猶之草腐為螢，殼飛為蟲也。其辨法：面色乍赤戶白，乍青乍黃，唇口生瘡，聲嗄咽癢，煩夢不甯，遺精白濁，髮焦舌燥，寒熱盜汗，口出穢氣，不知香味，喜見人過，常懷忿怒，夢見先亡，驚悸欬逆；或腹中有塊，或腦後兩邊有小結核，或食豆而香；又用乳香薰其手背，帕覆手心，須臾，毛長至寸許；每日平旦精神尚好，日午向後，四肢微熱，面無顏毛，皆是癆蟲之候也，月華丸主之。多食鰻魚肉，既有滋補，又善殺癆蟲，或用鰻魚骨燒黑，鱉甲炒為末，煎人參、當歸、白芍、白薇湯送下，補虛殺蟲，相輔而行。若專事殺蟲，金蟾丸亦可間服，金線蛙燒服亦妙。黑貓殺取肝，焙乾為末，月初五更空心服，大能殺除癆蟲，可代獺肝。獺爪為末酒下，癆蟲居肺葉間，咯血聲嘶者，皆能治之。
癆蟲乃血化之蟲，最為靈異。其人死後，蟲為妖孽，傳染家人，為傳屍癆。
殺三人者，其蟲不治。傳屍之證，與其所感之病人無異。《金鑑》謂宜服傳屍將軍丸，方載《丹溪心法》中。今查《丹溪心法》不載此方，然以「將軍」名丸，其主用大黃可知。夫傳屍蟲孽，襲染人身，亟宜除去，故主攻下，亦如仲景攻乾血法，以免留邪為患也。此蟲一傳人身，便能聚積人身之血以為窠囊，食息生育，變化無窮。吾謂可用移屍滅怪湯，殺其蟲而奪其血，斯無遺留之邪矣。以上二證，大便不溏泄者，尚可攻治；溏泄者，不能任藥，必死。
