　　翁，江南儀徵人，性惻隱，好義，壯為鹺伙，歲八百餘金，往往賙恤親友，一揮數十金，貧不能贍妻子，泊如也。
　　一日至廣陵，轉運鹺務，市不戒於火，被焚千餘家，赤貧者無力賃屋，男婦老幼皆露處。忽澍雨滂沱，立泥淖中，相向而哭。翁觸目傷心，計極窮人不過百十，費無多，思有以援之。急趨至商家，謀所安置之法。商人以翁人微言輕，志大妄舉，相與訕笑之，無肯為籌劃者。翁忿且愧曰：「諸君既不顧鄉誼，我雖非郡人，亦當獨任。」咸笑曰：「汝大才有力，願好為之，弗累我等，此功德無量也。」翁去，向居停作秦庭之哭，求預假薪俸數十金，呼匠為席棚百十間，俾貧民避風雨。歡呼感激，祈天為善士降祥。是年翁應得勞金，俱預支費訖，徒手歸，幾不能卒歲。幸其子為諸生，肄業書院，聰明才知，為當道所器重，均有贈遺，藉以苦度。未幾鄉會俱捷，入詞林，大試皆前列，簡在帝心，典試學差，旋畀以封疆重任，巡撫浙江。翁受三品封而歿。服闋後，節制兩粵，入贊黃扉，晉封太傅。天道福善，有以也夫。
　　或曰：吾子持福善禍淫之說，每遇封翁，無不嘖嘖稱歎，似矣。然如顏子淵德行，首列四科，宜其身膺顯爵，子孫昌盛。何以身前屢空，且夭歿，又無賢裔，是天道不可問久矣！
　　薌曰：否否，聖賢雖不可以常理論，然顏子獨善其身，不屑兼善天下故也。嘗讀《韓詩外傳》，孔子謂回曰：「家貧居卑，胡不仕乎？」對曰：「回有郭外之田五十畝，足以給粥；郭內之田四十畝，足以為絲麻；鼓琴足以身娛；學於夫子者，足以自樂。回不願仕也。」由是觀之，品則高矣，而無益於蒼生，天故報以配享聖殿，俎豆千秋，又世襲博士以奉之，正所以酬其德也。吾屢驗天道，總以澤及於人者，因之速得美報。所述諸封翁，德未必如顏子，而膏澤下於民，更覺難能而可貴也。

