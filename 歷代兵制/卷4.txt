
　　初，晉兵不竟，惟北府有功。方桓玄篡竊，高祖之興不過一千七百人，卒定天下。高祖既代晉，亦惟內弱外強，故首置五校、殿中、東宮諸兵〈永初元年，置五校三將，增殿中將軍，領員二十人。二年，置東宮三校尉。〉，而限荊州府置兵不得過二千人。二年，且以揚州本兵不付道憐〈長沙王道憐，高祖母弟也。〉。未幾，自以享國日淺，欲為貽後之業，以荊居上流，甲兵半朝廷，遺詔諸王遍居之。由是崇樹襁褓，迭據方岳〈裴子野論〉，而大州率加都督，不可詳載。文帝元嘉之政，最為可稱，置宣武場校獵講武。然而，急用其民，猜防智將，殺檀道濟而使王玄謨等北伐，再舉再敗，邑里蕭條，武庫空虛。當是時，唯荊州尚完，眾率十萬。帝深憂忌，思所以制之。
　　案：宋鎮荊州者十有一人，為謝晦、朱修之、沈攸之三異姓耳。初，高祖用宜都王義隆，次謝晦。文帝元嘉三年，晦反，誅。次彭城王義康，元嘉二十年入相，誅。次江夏王義恭，費帝永光六年入相，誅。次臨川王義慶、南譙王義宣。武帝孝建元年，義宣與江州刺史臧質反，誅。次朱修之。次臨海王子頊，以應子勛反，誅。次山陽王休祐，次巴陵王休若，泰始七年皆誅。此沈攸之，反，誅。又竟陵王誕，以南兗州反，誅。晉安王子勛、桂陽王休範，皆以江州反，誅。海陵王休茂以雍州反，誅。義陽王昶以徐州反，誅。子勛、子頊死，皆年十一。乃更益東宮之兵，與羽林相若，至有實甲萬人，以為宗室尾大不掉之防立矣。不知一旦議開廢立，禍起於父子之間，非獨凶忍，亦居勢使然也。
　　孝武起義，削平內難，又謂前日之釁，近在東宮藏甲與禁旅競強也，乃增多殿閣諸屯〈孝建元年，初置殿門及上閣門諸屯兵，及復置衛尉官。〉，並省太子營衛〈省太子步兵翊軍校尉、旅賁中郎將、冗眾僕射、左右積弩將軍。〉。
　　案：宋雜將軍往往貼為寄祿而掌禁兵，則自二衛將軍下有隊主、仗主、幢主、鎧主、細仗、細鎧主、軍主。自是有直閣將軍、防閣將軍、閣主、齋帥、直寢、左右捉刀之類，大見寵任，而中郎將、驍騎諸營又為外兵矣〈時有中郎將外兵參軍、驍騎外兵參軍〉。
　　既而南郡、竟陵、海陵諸王相繼以反誅，又以藩州太重大，荊、揚別置二州〈分揚州五郡置東揚州，分荊州八郡置郢州。〉，鎮王從兵無過六隊，而封內官長皆不臣於封君。尋戒刺史、守宰，須手詔乃興軍。且自謂弱主弱臣，庶幾略定，而晉人上流中流重鎮之意既掃地於此。事歸近習，勢輕天下，廢帝遇害，不出房闥。
　　泰始之初，晉安傳檄尋陽，而徐〈薛安都〉、冀〈崔道固〉、青〈沈文秀〉、益〈蕭惠開〉、湘〈何慧文〉、廣〈袁曇遠〉、梁〈柳元怙〉、豫〈殷琰〉、會稽〈孔覬〉、岷山〈薛常寶〉諸州郡響應而起，南向之兵凡十餘萬，朝廷號令不出百里。當是時，十萬四出〈見〈沈攸之傳〉〉，宮省危懼。吳喜請定東吳，僅配羽林三百。而殷孝祖以傖楚壯三十，黃回以江西快手八百來赴，恃以為安。然則孝建、大明之制，非徒無益，只以滋禍。雖賴建安王及沈攸之悉力勘定，然一時軍功當官者眾，板不能供，使用黃紙。明帝晚運，益念中外多虞，禁旅方藩，皆不可恃，獨親化近幸。至有僕隸皆獲不次之除，捉車人為中郎將，馬卒為員外郎，馴使左右御刀專制天下〈事見《齊紀》〉，紀綱法度蕩然矣。世祖二十八子既無孑遺〈泰始三年誅盡〉，未幾，嫌隙日深，故亦以有功見疑被誅。而晉平巴陵，次第鋤殄，本根既蹶，而蕭道成之釁成矣。大抵宋氏之禍，無異於晉而又甚焉。蓋皆起於高祖而成於文帝，父子兄弟干戈相尋，無足論者。
　　案：宋調役一如晉舊。元嘉以來，王宏始議以十五至十六為半丁、十七為全丁。而何承天備邊之策亦云：一城千家，勘戰之士不下二千。計丁課仗，蓋稍稍欲裁製矣。然文帝銳志中原，不暇息民。方其一舉，悉六州倩暫行，而白丁不較。輕進易退，卒至敗衄。當時徐州五軍，僅免九百，餘可略見。帝猶不已，於是盡戶發丁〈二十七年〉，王公以下子弟皆從役。再舉再敗，邑里蕭然，遂至子勛之亂。丹陽統內男丁既盡，婦女供役。逮於大明，數年兵禍少弭，而孝武不思救時，更為嚴科，詔士族雜婚皆補將吏，避役必斬。由此奔竄山林，胥為盜賊。子勛之變，曾不旬日，闔境響應，蓋有繇然。幸會削平，而明帝浸驕，因欲宣威淮北，一敗塗地，枕屍六十餘里。至是虛置州縣，荒民無幾矣。重以將由上御，士無專統。元嘉北伐，帝授成律，交戰日時，亦待中詔，將帥趑趄，莫敢自決。而泰始之師，十軍絡繹，各立姓號，不相稟受。沈攸之以為耕夫、漁父夜相呵叱，便致駭亂，無惑乎斯民之至此極也。
　　齊、梁、陳，興亡相及，兵無改制。蓋晉末兵禍，不在敵國而日尋於臣子。齊太祖乘釁得位，廢諸王屯邸而外斷諸眾募〈泰始元年以來，內外多虞，將帥各募部曲。李安民以為非淮南常備外，餘軍悉可罷遣。乃詔曰：設募取兵，懸賞購士，蓋皆權宜，自今可斷眾募。〉。因欲檢括民居，稍立符伍，以王儉諫乃止。更定戶籍，雖有其意，無其法〈先是，民苦兵役，或托死稱疾以避之，簿籍無考。虞玩之議更檢定，而呂文度行之過甚：凡上籍被卻者充遠戍，逃亡益多。賊唐寓之由此起，奔之者三萬眾。〉。永明以來，凡上所寵昵，即付旅師。蓋世祖任外監〈呂文度〉，則領軍但守虛位；東昏信置閣〈徐毋標〉，則都督實不領兵〈崔慧景〉。甚者，御刀應敕〈茹法珍之徒〉，用事謂之八要；誅鋤舊臣，諸將危不自安，皆為逆黨〈王敬則、陳顯達相繼以懼誅叛〉。永元之後，蕩然弛備，閱武故場，鞠為苑圃〈東昏以閱武場為序樂苑，百姓歌曰：「閱武場，種楊柳。」玩習兵火，昏淫肆虐。於是梁武帝假起義之師，潛謀伐齊。然志事征伐，恢拓境宇，州郡雖多，戶口日耗。〉。而又調民止於徐、揚二州，三丁取二。自徐州南據於蕭勃，惟荊益所部尚完。既而元帝棄益於西〈以武陵王紀事〉，湘、巴兼失，荊、揚號令千里而近，民戶著籍不盈三萬。陳祖因而取之，蓋兵力單微也。比於高宗，江州守長亦僅羈縻，不應徵發，鎮將屯討，悉仰禁兵。於是大增六騎游擊〈大建六年〉，眾建雲旗義士〈七年〉，而舟師果修，所向奏捷。然瘡痍未復，輒謀彭、汴，清口之殲，將士三萬。由是江右尋亡，南師不競。閱武於大壯之觀，陳於玄武之湖，雖曰步騎十萬、樓艦五百，僅足緣江防守，台內空虛矣。後主荒怠，責軍人之徵，以修宮室〈舊制軍人無關市之徵，至是倍責之。〉；奪故將之兵，以配文吏〈時孔範用事，於帝前誹薄諸將，自是將帥微有過失，即奪其兵分配文吏。奪任忠部曲以配範，故章華上書曰：老臣宿將，棄之草莽。〉。至禎明末，徵兵吳會而邊鎮遂虛。施文慶赴江州，配兵二千，京師戒嚴，則恐廢其述職。衰弱之積，殆此極矣！隋師大至，江中無一鬥船。自謂齊兵三來，周師再來，無不摧敗，曾不為備，賦詩飲酒不罷。隋師至而陳亡。
