

　　漢光武始以南庭數萬徙入西河，遂訖東都，代有羌患。董卓之亂，汾晉騷然。延及劉漢、石趙、符秦，群雄並擾，至於拓拔魏、宇文周，盛矣。天厭禍亂，及魏稍複；周更兵制，馴至隋唐，庶幾於古。雖劉、石之禍，固不足書，然將有其末，不可不錄其本。至於得失興亡，亦可以為世鑒。
　　劉淵匈奴冒頓之師，五部者也。晉氏弛馭，將發其兵，遂歸稱號。劉聰入洛陽始盜華江，建營衛，凡有十六軍〈各配兵二千，以諸子為之。〉，而列置單于左右輔以主之。夷夏分將，此其始也。既倚重夷落，則中軍宿衛皆疲老不足用。故石虎俘漢遺卒，惟氐、羌三千餘人悉送襄國，而坑戮其餘，蓋以漢兵無用雲。石勒初以單騎歸劉淵，卒代漢稱趙，亦以禁兵配世子〈五十四營悉配世子〉，餘兵委諸將，別以衣冠人物號君子營〈寇鉅鹿、常山，集衣冠人物。〉。石虎暴亂，重徭晉人，以厭當氣者之說。既而東宮衛士皆謫涼州〈世子宣殺其弟韜，趙王虎誅之，謫其衛士十餘萬人戍涼州，謫卒梁犢等至謀作亂。〉，京邑居守，往往特耆雋之士〈姚弋仲謂石遵京師宿衛空虛，及入，耆雋之士逾城而迎之。〉。於是冉閔厚撫禁旅以傾石鑒〈閔既都督總中外兵權，乃撫循殿中壯士，皆奏為殿中員外將軍。〉，鑒亦私結邊兵以圖閔〈鑒使將軍孫伏都等結邊兵三千，以誅閔。〉。閔既克鑒，乃募召人誅邊兵，死者二十餘萬，北部衰矣。然交錯殺掠，中原始無更生者。慕容又以鮮卑乘之，並趙為燕。當時中州喪亂，坑卒子孫，孤煢孑立，十室九然〈常偉諫慕容雋〉。而雋徵發繁擾，戶留一丁，民不堪命。自恪死垂奔，將三十萬眾賣樵鬻水，責以殖貸。貴戚蔭戶，戰士絕廩，秦師來伐，莫有鬥志，遂至覆敗。符堅之興，王猛傖人稍為有法。聽符融之言，遷羌部之內附，卻衛辰之獻，歸邊民之遠徙。四禁二衛，悉令就學。十丁一兵，始有羨夫，當時未之有也。
　　案：劉曜河上之役，戎卒二十八萬五千，自以為畏威而來者居三之二，其調民可見。石虎五丁取三，四丁取二，凡士五人出車一乘、牛二頭、米十五斛、絹十匹，不辦者腰斬。又括民馬四萬餘匹，敢匿者斬。百姓窮窘，鬻妻子以供軍須，猶不能給。蓋合鄴中舊兵，常五十餘萬，州郡造甲者稱是，船夫十有七萬不與焉。西魏之興，邊兵略盡，然有戍卒三十餘萬，石氏殆不能過。燕欲經營秦、晉，精核隱漏，戶留一丁，餘悉發為兵，使步卒滿一百五十萬。雖以劉貴極為陳說，復用三五。然秦師之入，拒兵四十餘萬，視魏人為多焉。後燕略有齊岱，步兵二十七萬，車一萬七千乘，鐵騎五萬三千。率是以觀諸邊之兵，大抵空國而作，敗亡之禍，特不相遠。王猛用秦，而十丁一兵之制，猶見忠厚。王通以為有靜中原之功，豈不信然。惜乎！堅之驟戰亡也！
　　然滅燕之日，鮮卑四萬餘戶納之長安，而又處烏桓於馮翊，徙丁零於澠池。關右編戶，大抵殊類。而遠配氐種，散居方鎮，蓋已為分崩離析之漸矣。既而國強氣盛，略計士卒九十餘萬騎，遂謀江南，自謂投鞭足斷江流。發卒六十餘萬、騎二十七萬，鼓行而東，為慕容垂所誤，敗於謝玄。五年之眾，全關之地，復為燕有矣。後燕參合之敗，積骸如山；滹沱之役，士卒萬寸刃不返。殘民以逞，失律滋甚，涼、夏而下，抑無譏焉。至於利鹿南涼，率意改作，耕戰之民始判然離失。崛強一方，遺患萬世。利鹿孤自以為抗衡中夏，建都立邑難以避患，於是處晉民於城郭，勸課農桑，以供資儲；帥國人以習戰射，弱則乘之，強則避之。蓋居者專耕，出者專戰，自此始矣。厥後高歡入魏，每令軍士，其語鮮卑則曰：「漢民是汝奴，夫為汝耕，婦為汝績，輸汝粟帛，令汝溫飽，何為陵之？」其語華人則曰：「鮮卑是汝作客，得汝一斛粟、一匹絹，為汝擊賊，令汝安寧，汝何為疾之？」夫惟兵農之不相入，則其患至於相令且相疾也。先王之法，其為慮患詳矣哉！
　　比及魏氏，山東雜夷始徙代北，江淮諸蠻滿伊闕之南矣。尋任崔浩關掌軍國。伐夏之役，爰有前驅、後繼之目；其討柔然，分道並出，各列什伍，將帥粗有紀號。然而徵卒南侵，士馬亡失過半，初未有以寬民力也。自闔門之謫除於崔挺〈初制：一人逋亡，合門充役。光州刺史崔挺上書諫，太和二十年除其制。〉，三長之制立於李衝〈太和十年〉。魏無鄉黨之制，唯立宗主督護，民多隱冒，三五十家始一戶〈案：韓淖疏：百姓迭相蔭冒，或百室合戶，或千丁共藉。蓋當時通然也。〉。李衝上言：宜准古法，五家立鄰長，五鄰立里長，五里立黨長，取鄉人強謹者為之；鄰長復一夫，里長二夫，黨長三夫，三載無過，則升一等。既而課調省費，上下安之。至孝靜興和二年，臨淮王孝友表曰：「令制：百家為族，二十五家為閭，五家為比。百家之內，有帥二十五，徵發皆免，苦樂不均，羊少狼多，復有蠶食。京師諸坊，或七八百家唯一里正、二史，庶事無缺，而況外州乎？諸依舊置，三正之名不改，而每閭止為二比，計族省十一丁。」事下尚書，寢不行。屯田興於薛虎子，而戍兵資絹自隨之困省〈太和五年。初，州鎮戍兵，資絹自隨。薛虎子上表以為：在鎮之兵不減數萬，資糧之絹人十二匹，未及代下，不免饑寒，公私損費，宜置屯田。〉；世業定於李安世，而豪強蔭附逃役之弊均〈初，民多蔭附，蔭附者無官役。李安世議均田，由是均給天下之田，皆為世業，終身不易。〉。
　　定都中洛，增減宿衛〈十九年，選武勇之士十五萬為羽林、虎賁，以充宿衛。〉，分建六鎮，優復府戶。初，魏都平城，以北邊為重，盛簡親賢，擁麾作鎮，配以高門子弟，以死防遏，獨得復除，當時人物忻慕為之〈據廣陽王深疏。又魏蘭根說李崇曰：昔緣邊初置諸鎮，地廣人稀，或徵發中原強宗子弟，或國之肺腑，寄以爪牙。中年號為府戶，後同廝養。〉。既遷洛陽後，往往邊任始重，置官頗眾。源懷所謂沃野一鎮，自將以下八百餘人者也。中年以來，有司號為府戶，役同廝養，自非得罪當世，莫肯與伍。本鎮驅使，但為虞侯、白直，一生推遷，不過軍主。於是少年不得從師，長者不得遊宦。邊任一輕，惟孱弱凡材，乃出為鎮將，專事聚斂，邊人無不切齒。永平之後，良法浸壞，外則鎮將選舉，官不擇人。任城王澄以北邊鎮將選舉彌輕，奏重其選。袁翻亦以為緣邊州郡官不擇人，惟論資級，或置貪污之人，廣開戍邏，多置帥領，皆無防寇之心，惟有聚斂之意。其勇力之兵，驅令抄掠；羸弱之卒，苦役百端。收其實絹，給其虛粟，綿冬歷夏，死什七八。內則勛書竊階至數百〈盧同檢括冒軍者三百餘人〉，而又痛施排抑。武人選格不預清流〈張仲瑀上封事，言銓削選格，排抑武人，不使預清流。〉，邊方子弟悉同廝養。由是羽林虎賁，屠害省郎〈仲瑀兄始均〉；活野鎮民，執戮長帥於景。朝廷不能討，為之還選以撫之，改州以悅之。
　　蓋識者知魏之將亂，高歡始傾財結客矣。當時六鎮俱沒，群盜充斥。貴寵子弟銜櫰蹻馬，以攻戰自許，及臨大敵，銳氣頓盡。羸弱當寇，強壯衛身〈路思令疏〉。由是河洛之間，淪為戰地矣！高氏初基，不用周禮，百保鮮卑，自樹種落，顧以華人簡備邊要，別內外之領二曹〈以唐邕典外兵曹，白建典內兵曹。〉。雖厥後十八受田，二十充兵，六十免役，頗追古意；此法之行，齊亂已兆。後主之際，政以賄成，一時領軍二十人，無謂甚矣。宇文泰相魏，輔以蘇綽經濟之略，於軍尤詳。六軍百府，始仿周典而稍還兵農不分之舊〈文帝大統八年初置六軍〉。泰始藉民之才力者為府兵，身租庸調一切蠲之，以農隙講戰陣，馬畜糧備，六家供之，合為百府。每府一郎將主之，分屬二十四軍。泰督中外諸軍，六人各督二大將軍，凡十二大將軍。每大將軍各統開府二人，開府各領一軍。蓋至是而廣州、山南、北山皆勁兵矣。克濟之後，並相各置六府，而東北別為七總管。自隸戶有還，奴虜有免，隱丁有誅，府兵有復，丁以十二取，役以一月代，糧畜以家備，民力日以裕矣。惜乎自太祖爭政，志移魏室，六卿分命，冢宰專兵。既以此始，無以貽後。初，太祖為魏相，立左右十二軍，總屬相府。太祖殂，皆受宇文護處分。護第屯兵侍衛盛於宮闕，武帝患之，密謀誅護。其後楊堅秉政，都督諸軍，勢傾中外，卒以篡周。
　　隋高祖繼周統，其兵制大抵仍周、齊府兵之舊，而特加潤飾焉。自今考之，其十二衛之制，則曰翊衛、曰驍騎衛、曰武衛、曰屯衛、曰御衛、曰侯衛，各分左右。而置將軍以統諸府之兵，故當時之兵互相統攝而權不分。諸府之兵，有郎將、副郎將、坊主、團主之屬以相統治；其外又有驃騎、車騎之軍，折衝、果毅之軍。雖增易不常〈唐兵制云：驃騎、車騎二府皆有將軍，後更驃騎曰鷹揚郎將，車騎曰副郎將，別置折衝、果毅。〉，而要其大概，則周家井田之遺制也。故隋之兵威，視南北之國為尤強。是征伐四克，而成一統之業，皆府兵之政也。
　　案：魏、周、齊之世，已行租調之法，而府兵之制由是而始基〈〈通鑒‧陳紀〉：齊顯祖令民十八受田，輸租調，二十充兵，六十免力役，六十六還田，免租調。周、魏見前。〉。加以宇文泰之賢，專意法古，當時兵制，增損尤詳。然未易遽成也。故其制雖始於周、齊，而其效則漸見於隋，彰灼於唐。以此知先王之制，其廢既久，則復之必以漸歟。
　　隋取江南之役，凡總管兵合五十一萬八千，而散之於要害之地，凡八所：或出於六合〈晉王廣〉，或出於襄陽〈秦王俊〉，或出於永安〈清河公楊素〉，以至江陵〈劉仁恩〉、蔪春〈王世積〉、廬州〈韓擒虎〉、廣陵〈賀若弼〉、東海〈燕榮〉，皆列兵分戍，旌旗舟楫數千里。然其節度則總之晉王，其元帥則歸之高熲，各相統攝焉。此高祖御兵之意，亦有所寓也。故擒叔寶，取金陵，不啻如振槁之易。自煬帝不綱，府兵之制不講。至伐高麗之役，四方兵集平壤，凡一百一十三萬三千八百人。是以遠近騷動，士卒死亡，耕稼失時，田疇荒蕪。加之飢饉，穀價踴貴，挽運勞弊〈大業七年，發鹿車夫六十餘萬，二人其推米三石。道塗嶮遠，不足以充餱糧，至鎮無可輸，皆懼罪亡命。〉，而遼東浪死之歌作矣〈鄒平民王薄擁眾據長白山，自稱知世郎，言事可知矣。又作《無向遼東浪死歌》以相感勸，避征役者多歸之。〉。隋遂以亡。
　　案：煬帝大業八年，兵集平壤，驅督煩擾，所取之兵，皆非府衛之制。故其間老癃羸弱殆居其半，而訓練之制寂焉不聞，況繫而置之堅城之下乎！遂使堂堂之眾，盡沒遼東〈煬帝凡九軍度遼，及還至遼東城，惟二千七百人。資儲器械巨萬計，失之蕩盡。〉，狼狽而歸。而黎陽、江都之盜已熾矣。
