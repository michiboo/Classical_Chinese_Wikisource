

　　魏制略如東漢，南北軍如故。有中、左、右、前軍各一師，又有中護、中領軍、領、護軍將軍各一人，其他雜號無常數。初，曹公自置武衛營於相府，以領軍主之。及文帝增置中營，於是有武衛、中壘二營，以領軍將軍並五校之。京師講武亦如漢，唯改乘之曰治兵，然訖魏，一、再講而已〈文帝延康元年、明帝太和元年〉。自納司馬朗之言，復令州郡典兵，然未置尉，蓋太守或刺史兼師〈朗為丞相主簿，言「天下土崩，由秦滅五等之制，而郡國無蒐狩習戰之備故也。今雖五等未可復行，可令州郡並置兵，外備四夷，內威不軌，於策為長。」〉。
　　文帝初，王朗因請寄軍政於農〈朗奏云：舊時虎賁、羽林五營兵及衛士併合，雖且萬人，或商賈惰遊子弟，或農野謹鈍之人，雖有乘制之處，不講戎陣。既不簡練，又希更寇，名實不副，難以備急。或兵既久屯而不務營佃，不修器械，無有貯聚，一隅馳羽檄則三面並荒擾。當今諸夏已安，雖未得偃武戢兵，宜因年之大豐，寄軍政於農事。〉。時方外事吳、蜀，內興土木，未暇也。
　　黃初三年，特置都督諸州軍事，尋加四征、四鎮將軍之號；又置大將軍，都督中外諸軍，位太尉上〈事見曹爽〈讓司馬懿表〉〉。而當時宗室諸王藩兵，大數才不過殘老二百人，復時時徵調之〈魏大發士息及取諸國士，曹植以近前諸國士息已見發，其遺孤稚弱，在者無幾而復被取，乃奏曰：臣初受封，得兵百五十人，士息前後三送，兼人已竭。尚有小兒七、八歲已上，十六、七已還三十餘人。今部曲皆年耆，臥在床蓆、氣息裁屬者凡三十七人，疲瘵風靡、疣盲聾聵者二十三人。〉。蓋兵權外聚於州牧，內歸於大將軍及太尉。
　　司馬懿與大將軍曹爽爭政，誅爽，而兵柄世在司馬氏。於是潛消方面，並營以二於己〈毋丘儉、文欽矯詔討司馬師，共上表云：三方之守，一朝缺廢，多選精兵，以自營衛。五營領兵，缺而不補。多載器械，充聚本營。〉。是時天下親兵，唯殿中蒼頭、黃門，是以高貴鄉公徒手遇禍。然司馬師獶憚四征，遂以司空召還諸葛誕，以奪其兵。會誕以叛誅，魏祚遂移矣。吳、蜀兵不詳見。蜀置五軍，其左、右，將軍、督、護一人；其中師，監、護、典、參軍各一人；其前師，將軍、監、護、督軍各一人；其後，督、將軍兼一人。其將校略如漢。而兵有突將、無前、賓叟、青羌、散騎、武騎之別，蓋不全用蜀人也。是時戶籍，士民異號，往往充兵之家，已非民伍。然諸葛治軍之法，師十二更下。張郃之戰，在者八萬，去者願留。亮卒後，士卒亡命，更相重冒，奸巧非一〈見〈呂乂傳〉〉。由是蜀兵秏矣。
　　吳多舟師，營校略異於漢。而兵有解煩、敢死兩部〈見〈胡綜傳〉〉，車下虎士〈見〈甘寧傳〉〉、丹陽青巾〈見〈沈瑩傳〉〉、交州義士〈見〈步騭傳〉〉及健兒、武射之名非一，調度亦最無法。大率強者為兵，羸者補戶〈見〈陸遜傳〉〉。至有六百餘家輒皆料取，以他郡羸民遷補其處〈見〈陳表傳〉〉。然孫權時，兵獶不給他役，惟春耕秋刈、死事江渚而已。亮、皓以後，始以戰士兼充眾役〈見〈陸遜傳〉〉。於是家有五人，三人為役，父兄在都，子弟給役州縣，民怨叛者成行矣。其後悉封子為十一王，王給兵三千，而黃門宦官亦開召募。陸抗都督，欲足兵百萬，而守者因循，莫肯差赴。抗卒以其五子分將，而吳遂亡。
　　〈按：〉凡天下戶口，才一百四十餘萬耳。曹公案冀州籍，自喜得兵三十萬，蓋有夫皆兵也。赤壁之敗，兵八十萬，濡須之屯，兵四十萬，而蜀兵十萬二千，吳兵二十三萬。通三國之兵，僅視有戶之數以供三帝之用，斯民蓋已病矣。又況三輔流人，收入蜀郡〈劉璋時，三輔流人數萬，收以為兵，號東州兵，事見《英雄記》〉；江淮商旅，募為吳卒。而魏武制錯役之法，分離天下，使人役戶各居一方〈見晉劉頌奏〉。其離逖轉徙之患，又可勝言哉！
〈並序〉
　　夫八陣圖者，蜀漢丞相、武鄉侯諸葛亮之所作也。圖之可見者三：一在沔陽之高平舊壘，一在廣都之八陣鄉，一在魚腹永安宮南江灘水上。在高平者，自酈道元已言傾圯難識。在廣都者，隆土為魁基，四門、二首、六十四魁，八八成行，兩陣俱立，陣周四百七十二步，其魁百有三十。在魚腹者，因江為勢，積石憑流，前蔽壁門，後卻郤月。縱橫皆八魁，間二丈。郤月內面，九六鱗差。廣都舊無聞焉，惟見於李膺《益州記》，其言魁行皆八，裁舉其半。趙抃《成都記》，稱耆老之說，以為江石數魁，應六十四卦，則知兩陣二道之意，以體乾坤門戶法象之所由生也。然其陣居平地，束於門壁，營陣之法具而奇正之道蘊。魚腹陣於江路，因水成形，七八以為經，九六以為緯，體方八陣，形圓卻月。壁門可以觀營陣之制，卻月可以識奇正之變。故雖長江東注，下流湍駛，轟雷奔馬不足以擬其勢，回山卷石不足以言其怒。峨峨八陣，實瀨其衝。石子如拳，灘沙攸積，而歷年千數，未嘗回撓。隱若敵國，屹若長城，故桓溫以為常山之蛇，杜甫偉其江流而石不轉也。若夫四頭八尾，隅落鉤連，隊陣相容，觸處為首，則廣都、魚腹之圖，其法皆八陣也。居則修諸營壘，出則備其行陣，雖有奇正之變，一生於正而已。先王寓兵於農，而制之以丘井；折衝樽俎，而舞之以行綴。經國有途軌之制，畫地有遂鄉之法。文事、武備，未列為二途。民可使知之，故顯仁而藏用爾。在《易》先天之象，天圓地方，八卦相重，皆六十四。陰陽相錯，剛柔相交，而天文、地理備焉。先天之文，遇於八陣見之矣。八陣之作，寧武侯私智自營之乎？風后握奇，有天地、風雲、龍鳥、蛇虎之名，明八卦之象也。漢法：大司馬常以立秋日斬牲，祠白帝，肄孫吳六十四陣，則六十四卦之象。中興罷郡國都肄，而陣勢浸亡。非有王佐之才，明於天人之奧，則八陣之變化，其誰能嗣之？愚以為八陣之施，非徒教戰而已。《文中子》曰：「諸葛亮而無死，禮樂其興乎！」非虛言也。觀古懷人，敬為贊曰：
　　堂堂八陣，法地之經。端如置棋，維縱與橫。左右有行，後先有列。錯綜相成，鉤連互設。孰知其首，孰測其端？直道如繩，循之如環。八八相乘，陣間容陣。在翼斯張，在前斯奮。陣雖形八，天七攸存。四轅轉隊，虛實斯分。亦有握奇，列於陣後。闢闔乾坤，混融六九。風雲天地，體則陰陽。熊騎虎旅，龍旗鳥章。奇正相生，方員遞出。混沌紛紜，杳冥恍惚。其闢無方，其闔有儀。幽若鬼神，夫誰知之？轅門之設，實司啟閉。無鍵而關，視之孔易。行而為陣，居則為營。堅重如山，能疾而輕。我則通途，平平坦坦。致敵天羅，莫知遄返。顯允武侯，經之營之。可衡天漢，以作六師。君子所謂，眾人不識。曰易勝哉！七擒孟獲。先王體國，丘甲作兵。干戚之容，萬舞於庭。四頭八尾，文成井字。旁睞斜窺，孰知其自？易有八卦，洪範九章。天道昭昭，曰惟典常。在帝有熊，其臣風后，爰作握奇，蚩尤是討。六十四陣，演自孫、吳。豈其妄作，文本河圖。三代往矣，漢隳都肄。誰其興之，天啟明智。惟此武侯，器宏管樂。龍隱隆中，雲蒸巴蜀。先王遣法，尚克興之。漢家餘業，豈不成之。營頭下墜，蒼蒼叵測。心腹奇才，嘆興勍敵。廣都之壘，雲守儲胥。匪石凌矻，神物攸居。甘棠古木，尚雲無敗。此圖之存，其何能壞？率然之蛇，無頭無尾。易象先天，於乎不已！
　　晉自文王建國，陰謀傾魏，置二衛〈中衛、後衛〉、三部司馬〈前驅、由基、強弩〉，以中領軍領之。武帝代魏，遂分左右各一將軍〈左衛虎賁，羊琇為將軍；右衛虎賁，趙序為將軍。〉，命中虎賁，驍騎、游擊別領。又置虎賁、羽林、上騎、異力四部，並命為五督〈皆領於驍騎〉。又有左、右、前、後四軍，四護軍領之。凡二衛、左、右、前、後、驍騎七軍，皆中軍將軍羊祜統之〈祜罷改北軍中侯，永嘉中改中領軍。〉。其後更制殿中典兵以寵陳勰，步兵校尉以寵王濬，而東宮亦備三率〈初置中衛率。泰始五年，分為左、右衛率，各領一軍。惠帝愍懷太子在東宮，又加前、後二衛率。成都王穎為太弟，又置中衛率，凡五率。〉。將相諸王，始給兵衛〈義陽王望給兵二千人。賈充伐吳，給兵萬人、騎二千。楊駿為太尉，給兵三千、騎一千。〉，或由中領出鎮方面，亦將本營兵以行〈羊祜以衛將軍出，齊王攸以侍中出，皆給出營兵。〉，遂為後例。凡在權寵必給，多者兵三萬、騎二千。及其罷去，親從如故。故有司徒歸第，家兵一千餘者〈見〈王澤傳〉〉；方鎮去官，送兵千餘家者〈見〈范寧傳〉〉。由是空校牙門，虛立軍府，動以百數〈武帝咸寧五年傅咸奏〉，禁兵外散於四方矣〈見〈干寶傳〉〉。淮南死士才七百人，而趙王倫與戰輒敗〈見〈淮南王允傳〉〉，其弱可見。惠、懷以來，諸王交亂，迭以國兵代去宿衛〈永興元年，成都王穎以國兵代宿衛，悉殺所忌者。永嘉三年，東海王越以國兵代宿衛，悉罷殿中武官。〉，名將勁卒，咸入私家〈見〈東海王越傳〉〉。
　　永嘉之亂，長安戶不盈百，蒿棘成林，公私有車四乘，宮省無復守衛，府寺營署掘塹自守。愍帝圍逼，唯涼州義眾千人守死不移而已〈見〈索琳傳〉〉。江東草創，軍容寡弱，鎮衛營校有名無兵，識者皆議並省〈〈溫嶠傳〉〉。當時雖優賞投刺〈大興元年熊遠諫〉，貸免僮客〈大興四年刁協議〉}}以充京師，馴至藏獲之徒得命守令〈孝武帝太元四年許榮疏〉，然而實不足用。王敦、蘇峻之叛，每戰輒衄。成帝僅得劉超義兵之眾，號君子營。峻眾一入，未及成列，而棄甲走矣。
　　初，武帝深懲魏氏孤立而州鎮太盛，大封同姓：大國三軍，兵五千人；次國二軍，兵三千人；小國一軍，兵千五百人。自始封至子孫，漸減罷，蓋欲特強宗盟，以為削弱方州之漸。銷鋒刃、罷武庫之辭，形於賢良之策久矣，以吳存未能〈見〈華譚傳〉〉。吳平之後，即詔天下刺史悉去州兵，大郡才置武吏百人，小郡五十人。晚乃並遣諸王假之節銊，各統方州軍事〈太康十年用王佑計〉，都督、監軍至於盈十〈咸寧五年傅咸奏〉，參軍、司馬皆得增置。由此諸王擅兵，動以萬數，內相爭政，京師數擾。群盜乃起，州縣無備，不能擒制〈見〈山儔傳〉，當時罷兵，惟濤與陶璜以為不可。〉。
　　惠帝之初，戍兵四出，天下遂大亂矣。繼以五代之擾，所在牧守，弱者棄地，強者稱盟；民間豪傑，亦各推塢主，以寇抄為事；而富家大姓，多藏戶口，以為私附〈見〈劉遐傳〉〉。京師以羽檄徵天下兵，卒無至者。於是義兵紛然，大者兼為方鎮，小者聚為塢壁〈〈劉沈諸傳〉〉。元帝南渡，依以立國；祖逖北討，藉以為重。因而撫之，未暇更立。往往授以大將軍、都督、四鎮、四征、四平之號，或兼王者，各自為將。而江東徵調不出三吳，中流、上流專於大鎮。宿衛大發，毋過三萬。每議出討，率取奴兵〈自用刁協議後，皆以奴為兵。會稽王道子發諸郡奴，號曰「樂屬」，移置京師，東土囂然，人不堪命。庾翼發所統六州奴北伐，百姓怨嗟。何充悉發二州編戶奴，士庶嗷然。〉。百姓怨嗟，臨戰輒敗。是時雖嘗從賀循之議，欲嚴分界，多亭侯，番休以備寇，然竟無成績〈循自元帝時建言〉。終東晉世，惟謝玄一戰有功，蓋北府兵而已〈見〈劉牢之傳〉。〉。
　　案：晉武帝之制，大抵內強宿衛，領之貴戚；外削州牧，統於宗藩。皆懲魏也。未幾，宗王橫肆，而宿衛散於司府；禁衛單虛，而州牧轉為強鎮。是以關門無結草之固，晉陽有屢舉之甲，欲強而反弱，將削者滋大。事不師古，急於矯弊，崇私廢公，而患生於所偏也。重以士民調度，悉無良法。自錯役之制不改魏舊，而東南二方六州郡兵戍守運漕，父南子北，咸更不寧〈劉頌疏〉。惠帝壬午之詔，驅逐倉遽〈〈張昌傳〉：太安二年壬午，詔書發武勇赴益州，號壬午兵，人咸不樂。而詔書催促，所過之境留五日者，二千石免。由是郡縣官長躬出驅逐，昌遂帥避役者為亂。〉；三王己亥之格，爵命猥雜〈〈陳頵傳〉：永寧元年，三王起義兵。制己亥格以權濟難，此自一切之法，非常倫之格也。其起義以來，依格猥雜，金紫佩士卒之身，符冊委僕隸之門。〉比及江左，方國異制。江州之兵，或至單丁俱上，不得番休。
　　王敦敗後，從衛士三番之制。是時民年十六為全丁，十三為半丁，至有生兒不復舉養，鰥寡不敢嫁娶者。或雖上功不與論封〈見段灼奏〉或緣一愆謫辱累世〈見范寧奏〉。夫以相傾之將，胥怒之民，上無所統，下無所繫，人莫之恤，而又災寇相仍，公私虛乏，飢有流殍，寒無襦褲，斯民將安歸乎？由是宗室誘之，則為八王之亂；遠方懷之，則為五代之擾；方鎮聚之，則為王、蘇、庾、桓之叛。自昔禍變，至晉滋極，職兵之由。終晉之世，惟陳勰、馬隆用諸葛亮古陣遺法，略試一二。隆以募兵三千，克平西涼，厥功稱著。勰事雖不概見，然徒校標幟，兵之一物耳。更數大亂，京闕圍逼，而白虎幡一麾，眾皆解甲不鬥。麾號數信，收效至此。孰謂古法之不可施於後世，而軍政之果無益於人國也？
