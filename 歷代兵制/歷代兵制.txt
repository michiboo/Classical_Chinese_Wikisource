宋陳傅良撰。傅良有《春秋傳》，已著錄。是書上溯成周鄉遂之法，及春秋、秦、漢、唐以來歷代兵制之得失，於宋代言之尤詳。如太祖躬定軍制、親衞殿禁、戍守更迭、京師府畿、內外相維、發兵轉餉捕盜之制，皆能撮擧其大旨。其總論之中，謂：「祖宗時兵雖少而至精。逮咸平後，邊境之兵，增至六十萬；皇祐初，兵已一百四十一萬。謂之兵而不知戰，給漕輓、服工役、繕河防、供寢廟、養國馬者，皆兵也。疲老而坐食，前世之兵，未有猥多如今日者。總戶口歲入之數，而以百萬之兵計之，無慮十戶而資一廂兵，十萬而給一散卒。其兵職衞士之給，又浮費數倍，何得而不大蹙」云云。其言至爲深切，蓋傅良當南宋之時，目睹主弱兵驕之害，故著爲是書，追言致弊之本，可謂切於時務者矣。

