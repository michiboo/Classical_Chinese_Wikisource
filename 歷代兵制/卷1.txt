

　　周制：王畿千里，近郊五十里〈宅田、士田、賈田〉，遠郊百里〈官田、賞田、牧田、牛田〉。郊為鄉六，鄉百里，通十為同，為百里者十，提封九萬井九十萬夫之地。除山川、沉斥、城池、邑居、園囿、經路三萬六千井，為六萬四千井六十四萬夫之地。除公田九分之一，為五十萬二千夫。又以一易、再易、三易，通之三分去一，為三十五萬四百夫。率三百五十家賦一乘〈四丘為乘，故曰丘乘〉，積六鄉為千乘，而餘率七家賦一兵，積六鄉為七萬五千人。此六軍之制也〈《周禮》所謂甸，即《司馬法》所謂成也。四甸為縣，四縣為都，則成十為終，即《周禮》二縣加之半。十為同，即《周禮》四都。凡六鄉十同，蓋四十都也，特異名耳。〉。二百里曰州，州為六遂，遂如鄉之法〈鄭氏云：異其名，示相變耳，遂之軍法如六鄉。〉。三百里曰野，野為削〈削一作稍，家邑之田，大夫采地。〉。四百里曰縣〈亦曰邦縣〉，縣為小都〈小都之田，卿采地〉。五百里曰疆，疆為大都〈大都之田，公采地〉。都通為鄙〈所謂都鄙〉，為寰內諸侯治之。皆如遂之法〈鄭氏曰：自遠郊以達於畿中六遂之地，有公邑、家邑、小都、大都。〉。畿方千里，為千里者十，如鄉之除，為三百五十萬四千夫，賦車萬乘，卒七十五萬人，為軍者十，此通畿之師也〈牧野之師，紂兵七十萬意者，通畿皆發。〉。隨處蒐狩，自成什伍〈案：《禮》：惟為社事，單出里民，惟田竭作。此見蒐狩，比屋作兵〉，大司馬遞而徵之〈案：大司馬教兵，號名有縣鄙、家鄉、官野之異，等物有諸侯、軍吏、都、鄉遂、郊野之別，此見遞徵。〉。十年而役一遍，凡三家可任者，率十有一人〈所謂上地可任者家三人，中地二家五人，下地家二人，籍其大數，三家為十一人。《司馬法》：自夫三為起屋數。蓋以此也。〉，則終身無過一再給公上事。蓋先王忠厚之至，更勞均佚，不欲窮民之力。遞徵之法，非偏摘也〈鄭氏云：凡用役者，不必一時皆遍以人數計之，使勞佚遞均也。〉。蓋鄉遂以次，全軍充調，不離部曲。
　　案：傳記如周有南國之師，晉有九州之戎，宋有空澤之甲，皆全軍更役。在軍之士，無非鄉旅，相望守助，猶之田裡。家有羨卒，隸於師長、閭里，故不失守備。傳記：少康一旅，出於一成。〈魯頌〉僖公千乘，賦於百里，與〈公劉〉三單、《左氏春秋》書社之法，皆比屋通數，非謂兵之制也。魯三郊三遂，可六軍而止三軍，亦遞徵也。
　　古者五侯九伯，二伯專征，而諸侯皆共四方之事，畿兵不輕出也。
　　案：《詩》文王〈出車〉：「我出我車，於彼牧矣〈九牧之地〉。自天子所，謂我來矣。」幽王〈大車〉、〈漸漸之石〉，為東勞西逸，而有不遑朝矣之嘆。更以《周禮》、《司馬法》參考，王有四方之事，則冢宰征師於諸侯，曰：「某國為不道，征之以某年月日，師至於某國。」小宰掌其戎具，虎賁氏奉書以牙璋發之〈〈詩‧常武〉：「王命卿士，大師皇父，整我六師。」，冢宰也。「王謂尹氏，命程伯休父，左右陳行，戒我師旅，率彼淮土。」小宰戒司馬出征也。程伯為司馬，見《史記》。〉，則畿兵不輕出也。在《易》「未濟」之象，高宗伐鬼方，三年有賞於大國。則雖天子親征，亦用諸侯之師。〈《詩》：「周王於邁，六師及之。」，則之所至皆成六師。〉。劉文公平丘之會，對晉人曰：「天子之老，請帥王賦，元戎十乘〈《司馬法》論戎車之名，周曰：元戎、先良也。〉。」則雖王仁蒞師，毋過十乘，以為先行。宣王復古北伐，其制如此。平王東遷，以王人戍申、戍甫，〈揚之水〉始刺之。然春秋之初從王伐鄭，猶有陳、蔡、衛人。二百四十年間，王人會伐屢矣，未嘗見師之出。唯敗績茅戎，王師自出，《春秋》深譏焉〈見〈史記‧世家〉〉。赧王伐秦，尚從天下銳師，以知畿兵不用，其力常完也〈〈豳〉詩周公東征有四國，蓋以師從。《春秋》王人子突救衛，不書師。〉。
　　凡王畿千里，車萬乘，六軍遞用千乘。而寰內諸侯各從其國之制：諸侯大國百里，車千乘，三軍，用五百乘〈《春秋左傳》：「成國不過半天子之軍」。〉；次國七十里，車七百乘，二軍，用三百三十乘；小國五十里，車五百乘，一軍，用一百六十五乘。率天子用十之一，次國、大國十之五，小國三之一，皆足成軍之數。唯無侯作帥，卿帥之以奉天子，諸侯率教衛以贊元侯，伯、子、男帥賦以從諸侯〈寰內外所以不征同者，寰內有遞徵入衛之勞，各從其國制，而寰外共四方之事，勞佚適等也。〉。
　　春秋諸侯見於傳者，雖未盡信，變更王制，略可考也。魯自禽父三軍，《詩》稱「公徒三萬」，舉成數也〈實三萬七千五百人〉。
　　成公元年，謀伐齊，作丘甲，丘各一甲〈《司馬法》：四丘出甲士三人。丘甲，丘各出甲士一人。〉。明年，戰於鞍，四卿於是乎輿屍以出〈前此，《春秋》未有累書帥師者。〉。
　　襄公十一年，三桓改作三軍，蓋三分魯而各征其一。季氏使其乘之人，以其役邑入者無征，不入者倍征。孟氏使其半為臣，若子若弟。叔孫氏使盡為臣，不然不舍。至是，中軍削矣。昭公五年，遂舍中軍，四分公室。季氏擇二，二子各一，皆盡征之，而貢於公。季氏專一軍，而孟、叔各專一軍之半，公無軍焉。八年，蒐於紅，自根牟至於商、衛〈根牟，魯東界。商，宋地，魯西南境，衛北鄰也。〉，革車千乘。故邾人告吳曰：魯賦八百乘，邾六百乘。蓋竭作也。
　　哀公十二年，用田賦，始以夫田為賦，大變丘乘之制，民無餘力矣。齊桓公相管仲，參國為二十一鄉，工、商之鄉六，士鄉十五。五家之軌為五人之伍，十軌之里為五十之小戎，四里之連為四戎之卒，十連之鄉為十卒之旅。五鄉一軍，公將其一，高、國各將其一，凡三軍，教士三萬人，車八百乘〈參周法，車增三百乘，徒捐三萬人。《吳子》雲齊桓募士五萬，未詳。〉，蓋如鄉之法。五鄙：三十家為邑，十邑為卒，十卒為鄉，三鄉為縣，十縣為屬，五屬各一大夫。自邑積至於五屬，為四十五萬家。率九家一兵，得甲十萬；九十家一車，得車五千乘。可為三軍者四〈長勺之戰，桓公自謂有帶甲十萬、車五千乘，蓋其斥地甚大，非齊舊封。〉，蓋如遂之法。以通國之數而遞徵之，率車用六之一，士用十之三，大略仿周，變以輕便〈當時地廣，參用周畿之制。〉。
　　至鄭簡公時，公孫舍之，公孫僑帥車七百乘伐陳，始竭作。子產修廬井之法，而兵止丘甲，其後遂兵賦矣〈制用甲兵〉。楚、吳、越、秦，初無井牧之法。楚自武王始為軍政，作荊屍以伐隨戎，分二廣而為三軍〈鬥伯比曰：我將吾三軍。〉。成王地方千里，城濮之戰，左右師潰，唯中軍之卒不敗，則猶武之舊。然而東宮之甲，若敖之六卒，申息之子弟，略見於傳，往往非古。公子嬰齊為簡之師，組甲被練，皆創名之。康王為掩始並衍沃，牧皋隰，賦車籍馬，而有車兵、徒兵、甲盾之數。靈王斥地益大，陳、蔡、不羹，邑賦千乘，於是有五帥〈《左氏傳》：吳人敗諸豫章，獲其五帥。〉。
　　至平王又始為舟師。吳、越不詳見。吳王僚伐楚，空國而二將。夫差伐齊〈《左氏傳》哀公十一年〉，蓋可見者四軍。其後益強，帶甲之士十有三萬，黃池之會，三軍皆萬人〈按：《國語》：「三將軍三萬人」，《吳越春秋》：「三萬六千人，有中校、左右軍。」〉。勾踐棲於會稽，甲盾五千人。其始伐吳，發習流二千，教士四萬，君子六千，諸禦千人〈其名不一，已見其非古制。〉。其再伐吳，自將中軍而分左右、私卒〈《吳越春秋》亦云：中分其師為左右軍，安廣之人率君子六千以為中陣，為之私卒。〉。
　　戰國相併，諸侯斥地益廣，而丘乘之法壞。田齊地方二千里，帶甲數十萬。臨甾之中七萬戶，而卒固已二十一萬，一家而三兵矣。湣王創為技擊，以兼桀宋五千乘之國，號稱東帝。
　　趙地方二千里，帶甲數十萬，車千乘，騎萬匹。然武靈王變胡服，滅中山五百里，猶三軍也。孝成王卒百萬矣。趙括長平之敗，喪師四十五萬；而破燕栗腹，兵二十萬。李牧敗匈奴，亦車千三百乘，騎萬三千匹，百金之士五萬人，彀者十五萬人。
　　魏自惠王以武卒奮，凡武士二十萬，蒼頭二十萬，廝徒十萬，車六百乘，騎五千匹。至安釐王時，秦圍大梁，悉比縣勝甲以上為戎士三十萬。韓地方九百里，帶甲數十萬。燕地三千里，帶甲數十萬，車六百乘，騎六千匹。栗腹之敗於趙也，二軍六十萬，車二千乘。楚地方五千里，帶甲百萬，車千乘，騎萬匹。頃襄王失鄢、郢，北保於陳，收東地兵尚十餘萬。大抵戰國之制，勝甲以上皆籍為兵。
　　〈案：〉齊桓、晉文始為召募、科民之法〈《吳子》：齊桓募士五五，晉文召為前行四五。〉，而是時，秦有陷陣，楚有組甲被練，越有習流君子之軍。迨至戰國，蓋尚騎射，而技擊、武卒、銳士、胡服、百金之習行於中國，後世詐力之兵用矣〈技擊之法，得一首而受賜金。武卒，衣三屬之甲，操十二碩之弩，負矢五十個，置戈其上，寇冑帶劍，贏三日之糧，日中而超百里。中試則復其戶、利其田宅。銳士，功賞相長，五甲首而隸五家。胡服，以金鐺飾首，前插貂尾為貴職，武士冠鶡尾之冠、縵胡之纓、短後之衣。百金，禽將賞百金。〉。
　　秦自襄公始列諸侯，有田狩之事，而不能遵周禮。至春秋，繆公霸西戎，作三軍〈殽之役，三帥，車三百乘。〉，置陷陣〈《吳子》：秦置陷陣三萬。〉。哀公救楚，車五百乘〈魯定公五年〉，為戶籍什伍。孝公用商鞅，初為轅田〈孟康云：「三年愛土易居，古制也。商鞅爰田，自在其處，不腹易居。或曰爰田與晉作爰田同。」案：杜預云：「分田之稅應入公者，爰之所賞之眾。」爰、轅古通用。〉，遂破井田、開阡陌。
　　以前、後漢參考秦法：五戶為伍，十戶為什；百戶一里，里有魁；五里一郵，郵有督；十里一亭，亭有長，長有兩卒，一為亭父，一為求盜；五亭一鄉，鄉有牧、三老、遊徼；小於鄉曰聚，聚有嗇夫；十亭一縣〈萬戶〉，縣有令、丞、尉，不滿萬戶為長。凡亭間之道，南北為阡，東西為陌〈司馬貞《史記索隱》云：「《風俗通》：南北為阡，東西為陌。河南以東西為阡，南北為陌。」〉，阡經陌緯。東漢〈光武紀〉有千秋亭、五成陌，而〈地里志〉有華陌、陝陌，〈酷吏傳〉有京兆阡、南陽陌，蓋即其地名雲。曹植詩曰：「東西經七陌，南北越九阡。」，其制猶存雲〈《唐韻》注「經三里為圲」，《玉篇》圲通作阡〉。以周百步之畝加之，凡二百四十步為畝〈通一易、再易、不易之數〉，聽民買賣，隨力所及，不限多寡。凡民年二十三傅〈音附〉之疇官〈疇官，田疇之長。〉，則給公家徭役。給郡縣一月而更，謂更卒；已復給中都一歲，謂正卒；已復屯邊一歲，謂戍卒。
　　凡戰，得一首，賜爵一級。爵有十八級〈後通關內侯、列侯二十級〉：一曰公士〈步卒之有爵者〉，二曰上造〈百卒之長〉，三曰簪褭〈東御〉，四曰不更〈在車右，不復與凡更卒同。〉，五曰大夫〈在車左〉，六曰官大夫，七曰公大夫，八曰公乘〈雖非臨戰，得乘公車，故曰公乘。軍吏之爵最高者。〉，九曰五大夫〈自公士至不更皆士也，自大夫至五大夫皆軍吏也。〉，十曰左庶長，十一曰右庶長〈即左右偏裨將軍〉，十二曰左更，十三曰中更，十四曰右更〈庶長、三更，所將皆庶人更卒。〉，十五曰少上造，十六曰大上造，十七曰駟車庶長，十八曰大庶長〈自左庶長至大庶長，皆卿、大夫、軍將也。少、大上造言主上造之士也。駟車庶長言乘駟車而為眾長也。大庶長，大將軍也。〉。蓋皆以戰功相君長。
　　昭王始有銳士、虎賁八百萬，車千乘，騎萬匹，而分三軍。長平之役，年十五以上悉發，非商鞅之舊矣。始皇並天下，分為三十六郡，置守、尉，尉掌佐守，曲武職、甲卒〈即材官之屬〉。而郡縣兵器，聚之咸陽，銷為鐘鐻；講武之禮，罷為角牴。自戰國時，秦與山東戍卒僅存五百餘萬，至是殺傷益眾。而北築長城四十餘萬，南戍五鎮五十餘萬，驪山、阿房之役又七十餘萬。兵不足用，而後發謫矣。先發弛刑，次諸嘗逋亡人、贅婿、賈人，次治獄吏不直者，次隱宮徒刑者〈隱宮，宦官。〉，次以嘗有市籍者，次大父母、父母嘗有市籍者。凡在里門之左，一切發之，謂之閭左之戍。未及發右而二世立，如始皇計，盡征材士五萬人衛咸陽，教射禽獸，令自賚糧，民不聊生，而勝、廣起矣。周章之戲，楚兵百萬，秦發近縣不及，乃放驪山徒、奴產子受兵以擊盜。及周文破關東，盜益起，又發關中卒東擊盜，而阿房不罷。章邯將三歲，亡失已十萬數；其降楚也，坑新安南又二十餘萬人。而嶢關下軍將皆賈堅，一啖於利，沛公入而秦遂亡。
　　〈案：〉商鞅破井田，不過斥大疆理以便耕，聚、亭、郵、鄉、縣，猶古遺法。然而古人寓兵於農，藏用不示，是以民習於教而無鬥狠，上藉其力，下安於義。自鞅始明以戰懸為刑賞，以多殺為爵級，以怯鬥為役隸，使斯民要利於上，非戰無繇。由是秦人之俗，尚武暴，棄禮義，雖能卒至強盛，而楚之釁具起矣。昭襄之際，徵調無度，民非商君之舊。至始皇混一，罷講銷兵，意謂士散於天下，而利器專於京師，可以弭患。不知斬木揭竿，無非戰具；蒼頭、廝役，往往皆賈勇豪傑也。養成戎心，困以苛政，彼干賞蹈利而無禮義之習，何有於秦哉！盜遍山東，二世不悟，方且納趙高之邪計，過為阻深，以示強大。章邯百萬之師，勢在呼吸；長史欣請事咸陽，留司馬門三日不得進。此秦之所以亡也。
