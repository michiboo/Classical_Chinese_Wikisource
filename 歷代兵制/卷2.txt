

　　漢大抵依秦制，凡民二十三為正，一歲以為衛士。每立秋斬牲於郊，名曰貙。兵官皆肄孫、吳兵法六十四陣，名曰乘之。季冬，天子大會饗賜，觀以角牴，罷遣〈〈王尊傳〉：常以季冬或正月行幸曲台，臨饗，罷衛士。〉。
　　按：《魏書》曰：「漢承秦制，三時不講，惟十月車駕幸長安水南門會，五營士為八陣，名曰乘之。」
　　二歲為材官、騎士〈材官自秦有之。《志》云：秦置材官於郡國，高帝常命天下選能引關蹶張、才力武猛者，以為輕車、騎士、材官。〉。八月，太守、都尉、令長、丞尉會都試課殿最。水處為樓船，邊郡太守各將萬騎行障塞。年六十五乃免就田。又自十五以至五十六出賦，人百二十為一算，為治庫兵車馬〈秦孝公十四年始為賦，漢興算賦。〉。天下人皆直戍邊三日，不人自行，其行者不可往便還，因便往一歲一更。諸不行者出錢三百，入官以給戍者，是為過更〈更有三品：每一月一更，謂之卒更。貧者欲得雇更錢，次直者出錢雇之，月二千，謂之踐更。繇戍謂之過更也。〉。有事以羽檄發材官、騎士，以備軍旅〈如高祖十一年，發上郡、北地、隴西車騎、巴蜀材官。呂后五年，發河東、上黨騎屯北地。宣帝神爵元年，發三河、潁川、沛郡、淮陽、汝南材官詣金城。〉。文帝始以銅虎符代檄。當時各因其地，以中都官號將軍將之〈時以盧卿為上郡將軍，魏遫為北地將軍，周灶為隴西將軍。〉，事已則罷。
　　京師之兵，止南北軍及中尉緹騎、郎中令諸郎、城門校尉屯兵。北軍屬太尉，南軍屬衛尉。武帝更太尉為大司馬、大將軍，以寵將帥；而北軍分八校尉，以中壘領之〈中壘、屯騎、步兵、越騎、長水、胡騎、射聲、虎賁，凡八。〉；中尉為執金吾，而置三輔都尉屬焉；郎中令為光祿勛，而置建章營騎屬焉，後更名羽林騎〈選隴西、天水、安定、北地、西河、上郡，良家子能騎射者，期諸殿門，故置期門、羽林。又所從軍死事者子孫，養羽林，教以五兵，號羽林孤兒〉。元狩間，兵革數動，士物故者動以萬數，民多買復，徵發之士益少。於是發謫吏，次謫民，次謫戍，次七科謫〈吏有罪一，亡命二，贅婿三，賈人四，故有市籍五，父母有市籍六，大父母有市籍七。〉，而又多赦罪人、亡命、弛刑徒者從軍。初，高、文世用兵，中尉兵屬衛將軍，尚屯關中。至元鼎六年，中卒始發矣。邊兵不贍，至出武庫。昭帝始元間，始募奔命〈應劭曰：常兵不足，權選精勇，聞命奔走，故曰奔命。〉，及命惡少年、吏有告劾亡者〈師古曰：被告劾而逃亡。〉。宣帝神爵間擊羌，發三輔、中都官徒弛刑及應募佽飛、射士、羽林孤兒、胡越騎以益邊兵，蓋北軍亦出矣。
　　〈按：〉唐杜佑《通典》云：「兵制可采，惟有漢氏。重兵悉在京師，四邊但設亭障。又移天下豪族，輳居三輔陵邑，以為強幹弱枝之勢。或有四夷侵軼，則從中命將，發五營騎士、六郡良家；二師、樓船、伏波、下瀨，咸因事立稱，畢事則削。雖衛、霍勛高績重，身奉朝請，兵皆散歸。」案：漢將軍置以征伐，吳員職，佑言命將旋罷，是矣。又案：漢兵郎官無員數；虎賁千五百人，而多不過千人；羽林左八百人，右九百人；八校各七百人，至東漢不過三千五百三十六人；執金吾、緹騎五百二十人〈或曰三百人〉，至東漢不過六百人〈魏王朗奏：漢金吾騎從六百〉；衛尉所領諸宮掖門都侯、劍戟之士，至東漢不過二千五百人；十二城兵雖不見數，然亦不過門置一侯，以掖門司馬所掌考之，多至百八十人，少或三十八人，則城門領於一校，大略可見。高祖晚征黥布，用留侯計，發關內兵合中尉卒三萬人衛太子，軍灞上。惠帝末年，陳平、周勃為將相，始以呂氏故屯兵滎陽。文帝備胡以三軍。景帝七國之變，太尉周亞夫乘六乘傳出擊吳、楚，而大將軍竇嬰間軍滎陽。皆因軍設屯，事已即罷。武帝雖置關內都尉，領如郡國，亦無營壘。而佑謂重兵悉在京師，非也。
　　漢制雖曰因秦，然多近古。蓋民有常兵而無常徵之勞，國有常備而無聚食之費。當是時，故將之家，亦為給賦〈見孝惠元年詔〉；宰相之子，均調戍邊。是以繇有復算，有減逋，有更貸，則得為君上之恩。至於將相，廢置惟時，或中都公卿，或邊郡守、尉。御史大夫出為護軍〈韓安國〉，不為左遷；酒泉太守即命破羌〈辛武賢〉，不為異數。而又御軍之法簡肅精明：雲中戰士上功幕府，差首虜六級，賞典輒格；屯田上奏以六月戊申，不越旬日，璽書已報；輪台之詔，敗亡不掩；衛、霍行封，得喪相除。可以概見，其時無有壅蔽誕謾之患。若乃賞賚雖或無常，廩餼悉皆有量：京師將校比二千石，塞下戍卒月穀二石六斗有奇〈東漢藝人日廩米五斗，見〈李固傳〉，注云：升少故五升。〉。是以終漢之世，上無叛將，下無驕兵。諸侯七國，變生倉卒，備御素具，南征北攘，連兵數年而邦本不搖，誠有以也。
　　《南北軍記》云：南北軍，漢制也。古者天子之都必有重兵焉，所以壯根本而嚴衛翼也。上天之象，以羽林為天軍；黃帝之聖，以兵師為營衛。規天摹聖，則爪牙之衛，詎可一日而缺諸？漢高祖皇帝以神武之資，躬持三尺，糾合義旅，蝨鞮鏊而污介冑，其勤五載，縛嬰斬羽，而後天下合為一。任罷之兵，佚諸農畝，巴渝、北貉，無勤遠人。臥鼓包戈，將與天下安於無事矣。然方是時，獫狁北張，蠻睢南粵，竊壤植大；強宗豪姓，盤互關東。而材官、騎士，散在郡國，虎符與檄召而後來。帝室皇居無武卒、騎士以鎮之，殆非所以防未然而窒不軌也，此高帝建軍之本意與？夫天下形勢，惟地與兵。漢始都洛陽，從婁敬及張良議，即命車駕西都秦故地，左崤右蜀，太華、涇渭，表裡而襟帶，金城千里，巍然天府之固矣。南北二軍，負城環拱，路佖營巡，棋羅星布。平居無事，虎視眈眈；四征不庭，如火發發。而衛尉藩護，金吾徼巡，武庫司兵，司馬禁掖，章溝、虎威晝揮夜呵。戎心奸膽，戰慄駭落，無敢弗率於我天威。鎮安四方，鞏固萬世，兵威地利，兩兼得之。信乎！高祖貽燕子孫，規模宏遠也。
　　莽奪民田為王田，仿古井牧，置五威將帥七十二人分鎮天下，而命十二將帥偏裨以下百八十人專事北伐。又以七公六卿兼號將軍填名都，中郎將、繡衣執法各五十五人分填邊郡，而內置司命軍正，外設軍監十二人。又依《周官》之文，分六鄉、六尉、六郊、六隊〈音遂〉，鄉一帥，尉一大夫，郊一州長，隊一大夫、屬正。又內置大夫，外置大司馬五人。將軍至吏士，凡七十三萬八千九百人。仍賜州牧及縣宰皆兼將軍、偏裨、校尉之號，又有豬突、狶勇、銳卒、虎牙、五威兵、竟〈音境〉尉、九虎將軍、捕盜都尉之屬，置輒不罷，蓋不可勝數。
　　〈按：〉三代國容不入軍，軍容不入國。《儀禮》：吉、凶、賓、嘉，達於天下，而軍禮獨載於大司馬法。若國有師田之事，則縣師始受法於司馬，以作民。六官亦惟小司馬職掌不悉書，而軍司馬、輿司馬、行司馬皆不備官，有事斯置。其不欲觀兵蓋如是。自秦以戰馬為爵，卒已自斃，而王莽又滋彰焉。凡公卿至於守宰，皆兼將校之稱。一切募兵，號為豬狶，徵天下明兵士六十三家數百人，以備軍吏。所以示民，無非逆德兇器。顧方疑天下之軋，已重弩鎧之禁。吝虎符之發，求以為安，而綠林、新市群盜已起，海內豪傑皆殺其牧守，自稱將軍。旬月之間，遍於天下，敗亡之禍，速於暴秦，可不戒哉！
　　莽兵大抵因漢，而紛更其制，不一統屬，民不堪擾。又務自攬權，雖遣將不與兵符，必請而後動。其伐邊乃欲同時俱出，至久屯者數年，常二十餘萬人仰給縣官，野有暴骨。而京師衛卒，亦三歲不得更代。由是民怨益作，莽遂大敗。
　　案：莽昆陽之戰，州郡各選精兵，牧守自將定會者四十二萬人，餘在道者千里不絕，其他擁眾累數十萬者通天下。蓋漢自武帝征伐之後，數世涵育，不見煙火之警。迨及始、元之間，民戶一千三百二十三萬有奇，是以郡國甲士所在而足。及尋邑大敗，盡棄山東之眾，北軍精兵號九虎者尚數萬人，亦可以見漢家養民強國之制。然自莽俶擾，干戈競作。至於光武還定郡縣，或空置守長。中元末年，方才四百二十七萬，十餘一二，無復曩時之盛矣。
　　光武中興，以幽、冀、并州兵克定天下。始於黎陽立營，領騎常千人，以謁者監之，號黎陽兵，而京師南北軍如故。北軍並胡騎、虎賁二校為五營，置北軍中侯，易中壘以監之，領於大將軍。光祿勛省戶、騎、車三將及羽林令，都尉省旅賁衛士，領於太尉。建武六年，始罷郡國都尉，並職太守，無都試之法，惟京師肄兵如故。明年，罷天下輕車、騎士、材官、樓船及軍侯吏，盡還民伍，唯更踐如故。九年，省關中都尉。十三年，罷左右將軍。二十三年，罷諸邊郡亭侯吏卒。
　　案：光武久在兵間，厭武事，且知天下疲耗，思欲息肩，文書調度，一切務從簡寡。由是內省營衛之士，外罷徼候之職。又自西都之季，都試或以為患。韓延壽始以試士潛擬不道誅，而翟義之反王莽，隗囂之劫更始，李通之勸光武，皆以秋試，因勒車騎，誅守長，號令起事。光武懲之，遂罷不講，自是漢兵法始大變壞。善乎應劭論之曰：「天生五材，誰能去兵？」自郡國罷材官、騎士之後，官無警備，實啟寇心。一方有難，三面救之，發兵雷震，一切猝辦，黔首囂然，不及講其射御，用其戒警。一旦驅之以即強敵，猶鳩雀補鷹鸇，豚魚曳豺虎，是以每戰常負，王師不振。張角蕩搖，八州並發，牧守梟列，流血成川爾。遠征三邊殊俗之兵，忿鷙縱橫，多僵良喜事，以為己功。不教而戰，是謂棄之，跡其禍敗，豈虛乎哉！
　　然終建武之世，已不能遵守前法，罷尉省校，輒復臨時補置〈七年罷長水、射聲二校，十五年復增屯騎校。九年省關都尉，十九年復置。而邊郡亦往往復置尉。〉。明帝之初，以為野無風塵，乃悉罷沿邊屯兵。其後北方有變，則復置度遼營〈明帝永平八年鄭眾言〉；南蠻或叛，則置象林兵〈和帝永元十四年〉；羌犯三輔，則置長安、雍二尉〈安帝永初四年〉；鮮卑寇居庸，則置漁陽營〈安帝建光元年〉。其後盜作，沿邊緣海稍稍增兵〈順帝永建元年令緣邊郡增置步兵，列屯塞下。〉。而令扶風、漢陽築隴道三百塢〈順帝永和元年〉，魏郡、趙國、常山、中山六百一十六塢〈〈西羌傳〉〉，置屯多矣。始募死罪繫獄囚出戍，聽從妻子自占邊縣以為常。自後往往五營緹騎、虎牙之士迭出征戍。
　　〈按：〉漢事略循周畿之制，訖於西京，都兵無過一、再出。自中興郡兵不練，而南北二軍交驚於境。安、順以來，竇憲〈永元元年〉、鄧鴻〈永元六年〉、何熙〈永初三年〉三將以擊，劉尚〈永元九年〉、鄧騭〈永初元年〉、任尚、朱寵〈永初五年〉、馬賢〈永和五年〉、張僑〈永和六年〉六七將以討羌，而鮮卑之寇〈永和二年〉，南單于之變〈永和八年〉，亦數移屯，連年暴露。由是王旅無復鎮衛之職，而奔命四方之不暇。又方募為陷陣〈〈西羌傳〉〉，征為積射，召為義從。大抵創立名號，皇甫規所為。列屯坐食之兵眾矣。卒於中官之誅，結援外將。故夫漢之禍，光武之銷兵為之也。
　　至安帝永初間，募人錢穀，得為虎賁、羽林、緹騎營士，而營衛之選亦衰。當是時，邊郡守禦之兵不精，內郡五衛之備不修〈見陳忠疏〉，諸羌轉盛，二千石守、令並無守戰意，皆爭徙避寇。於是徵兵會眾，搖動數州，增賦借奉，費八十餘億，暴露師徒，連年而無所勝。至於順帝，始令郡舉五人，教習戰射。然而有憚遠役，而郡兵始叛矣〈永和二年〉。
　　〈按：〉古人調兵，各從其方之便。高宗伐楚，蓋裒荊旅；武王克商，實用西土。至於征徐以魯〈〈書‧費誓〉〉，追貊以韓〈〈詩‧奕〉〉，平淮以江、漢，略見於經，可考也。齊桓東討陳濤，唯及江黃，北入山戎，亦因燕威眾，蓋猶有節制者。自晉文城濮之役，以秦師從諸侯力征，唯黨是與，無復先王之舊矣。漢氏獨得古意，役民以法。大帥征師，其備胡則上郡、隴西、北地，事越則會稽、豫章，擊朝鮮則舉遼東，開西南夷則巴蜀。移兵赴遠，不過一、再。自東都兵不能繼，然後盜起一方，而羽檄被於三邊〈魏王朗曰：一隅馳羽檄，則三邊被荒擾，此亦漢氏近世之失。〉民不堪命，至於背叛。此興荊、揚、兗、豫四州之卒，擊象林萬里之蠻，李固所以憤惋也〈《通鑒》順帝永和三年〉。
　　雖改領以步騎五千，費用四十四萬億，凡一年百八十戰，羌寇略定，黃巾遂作〈建寧二年，羌平。中平元年，黃巾張角反。〉。所在盜賊，不可勝數，朝廷不能討，於是置八關都尉〈中平元年〉、十三州牧、西園八校尉，以小黃門蹇碩統之，雖大將軍亦屬焉。帝亦自留心戎事，乃大發四方兵，講武於平樂觀，躬擐介冑，稱無上將軍。
　　〈按：〉三代而上，兵權散主。有扈之師，六事咸在；牧野之戰，三卿同出。《書》稱太保命仲桓、南宮毛俾爰齊侯呂伋，以二干戈、虎賁百人逆子釗。而〈常武〉詩亦曰：「王命卿士，南仲大祖，大師皇父，整我六師。王謂尹氏，命程伯休父左右陳行，戒我師旅。」夫太保，相也，非南宮毛之使不能專令兵師；齊侯，將也，非太保之命不敢擅興禁旅。且以二兵百士，而二三大臣參互職掌。至於皇父整師，尹氏播令，程父出征，則兵無專主，將無重權，大略可考。是以兵滿天下，居然無患。迨及叔季，司馬世官，爰以命氏。馴至諸侯更霸，大夫藏甲。孔子作《春秋》，凡書帥師，譏臣專也。自後兵多常聚，帥多世守，文武異途，將相爭長。吳起與田文論功，而廉頗之賢，恥居藺卿之下。兵之所在，權實歸之，是以在外則外重，在內則內重。漢氏兵制，庶幾乎古。南北二軍，不能兼屬，而握兵之臣，輒重於時。太尉、相國，列為三公；城門領兵，得如五府。是故諸呂謀難，必先監軍；平、勃交歡，勢不相下。孝文入繼大統，不俟移日，奪絳侯之柄，歸代邸之臣，蓋忌之也。武帝留意邊功，增設營校，卒置大司馬官，尊寵將帥，以寇諸軍。大臣之權，尤偏重於將矣。託孤霍光，丞相不與，而霍光親戚分典兵衛，往往諸奴視相府烏有也。宣帝不堪，至赤其族。惜乎！亦出一切矯枉之計，悉易諸屯，付之所親子弟。權臣稍削而宦官、外戚始用矣。厥後董賢、王鳳代為元戎，以基王莽篡奪之禍。光武中興，益制前事，內省校士，外罷郡兵，欲以銷患，而良法蕩然。當時滎陽不過千騎，公掾監領，超遷牧守，其任不輕。自後令出房帷，政歸台閣，戚宦迭將，更相傾奪。然五營畏服中人，公卿就戮，為之掃地。何進、袁紹不勝其忿，於是內置園校，陽尊黃門；外重州牧，實召邊將。閹豎雖剪，而董卓之禍以成。義軍四起，群牧爭政，漢遂三分。由此觀之，外內輕重，一繫於兵。三代之制，為不可易矣。
