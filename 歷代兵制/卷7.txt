
　　梁祖以宛、朐群盜之黨而附黃巢為盜，後歸命於王重榮，遂秉旄宣武〈巢陷京師，以朱溫為東南面行營先鋒。天子在蜀，諸鎮會兵討賊，賊勢日蹙，溫乃就王重榮以降，天子賜名全忠，拜宣武軍節度使。〉。已而，挾聽命之唐，鞭笞天下，卒收神器。其用兵嗜殺，且言天怒我殺人少，而殺降卒三千〈太祖攻朱瑾，賀環馳救，擊敗之，降其卒三千。是日大風揚沙蔽天，太祖曰：「天怒我殺人少耶？」盡殺降卒〉。李存孝出兵窺山東三州，赤地數千里，而不相救〈孟方立以邢、洺、磁三州自為昭義軍，晉數遣李存孝出兵以窺山東，三州之人俘掠殆盡，赤地數千里，無復耕桑者累年。方立以孤城自守，求救於梁。梁方東事兗、鄆，不能救也。〉。然精於兵算，遣將受略，五日而下山東三州〈晉兵出山東，攻相、衛。太祖遣從周略地山東，五日而下三州：洺州、邢州、磁州。〉。置銀槍效節軍〈太祖與晉戰河北，乃以楊師厚為招討使，悉領梁之勁兵，矜倨難制，復置銀槍效節軍。〉，置落雁都〈梁攻兗、鄆，鄆州朱瑾募驍勇，黔雙手號燕子都；太祖勇士數百人，號落雁都。〉。又選富家子之材武者，置帳前，號廳子都。干戈日尋，負大惡，逆民心，攜二弱子與莊宗為敵，此其所以亡也。
　　案：梁起於盜賊，值時之亂擾竊神器，幸以有成。當是之時，環境之外，皆其至仇勍敵。李克用居河東，與之鏖戰，蓋三十餘年；李茂貞居鳳翔，被圍經歲，而不得食；朱瑾以勁騎奔淮南，楊行密據強兵王吳，王鎔王趙，羅紹威王魏，劉仁恭王燕，王師範節度青州。使合謀並力，連山東之卒以擊其東，率關隴之眾以攻其西，吳以江、淮、荊、襄之兵挫其南，趙以燕上之騎奪其北，四面併合，為梁者蓋束手就虜耳！雖僅免於身，而失之於子矣。
　　唐李克用以沙陀〈唐德宗時，有朱邪盡忠者，居於北庭之金滿州，其子執宜歸唐，號沙陀軍，執宜子國昌，國昌子克用。〉，因黃巢之亂，有功於王室〈巢陷京師。中和二年，克用以步兵萬七千來赴，敗巢，橫屍三十里。京師平，克用功第一。〉。至張濬之戰，殺戮酷矣〈大順元年，朱全忠及宰相張濬等請討克用，戰於陰地。濬軍三戰三敗，克用掠至河中，赤地千里。〉。天復初，為梁所困，鋒銳亦衰，僅保一隅。比莊宗嗣位，當時之兵，楊行密號黑雲都〈楊行密據廬州，收兵數千，以皂衣蒙身，號黑雲都。〉，劉仁恭號定霸郡〈梁攻滄州，劉仁恭調其境內凡年十五以上、七十以下，皆文其面，曰定霸郡。〉。而麾下諸將，皆老於行陣，與武皇齊駕並驅之人，莊宗皆能養之以恩、折之以氣。遂服其心，從定山東，取漁陽，兼魏博，置帳前銀槍都〈楊師厚卒，梁以魏博兵強，欲分為兩鎮。魏兵不願，縱火大掠，效節軍校張彥逼賀德倫求援於晉。晉王軍於臨清，張彥選效節銀槍軍五百人自衛謁晉王。王以其陵脅主帥，誅之，即以其卒為帳前銀槍都。〉。
　　然楊劉短兵之戰，不其危乎〈王彥章破德勝唐軍，東保楊劉。彥章圍之，莊宗引短兵出戰，為彥章伏兵所射，大敗。〉。遣繼岌伐蜀，凡七十五日，蜀王衍降，兵不血刃，誠用兵之最易也。棄鄆之舉，非郭崇韜幾失之。從鄆入汴，八日而滅梁焉〈唐自失德勝，梁兵日掠澶、相。諸將皆曰：「不若棄鄆與梁，西取黎陽，以河為界。」莊宗問崇韜，曰：「臣自康延孝來，盡得梁之虛實矣。此天亡之時，願陛下分兵守魏固、楊劉，而自鄆長驅搗其巢穴，不出半月，天下定矣！」莊宗夜度楊劉，從鄆入，襲汴，八日而滅梁。〉。明宗以所將騎五百號橫衝都〈進擊葛從周，由是李橫衝名重四方。〉，以「肥戰馬，瘠吾人。」為愧〈明宗問范延光：「馬數幾何？」對曰：「三萬五千。」明宗嘆曰：「太祖在太原時，不過七千；莊宗取河北，與梁戰河上，馬才萬匹。今有三萬五千，馬多奈何！」延光曰：「一馬之費，可養步卒五人；三萬五千匹馬，十五萬人之食也。」明宗曰：「肥戰馬而瘠吾人，吾所愧也！」〉。而敗契丹，殺戍軍之暴，何其甚耶〈定州王都反，晏球為招討使，契丹遣托諾將萬騎救都，晏球敗之，橫屍棄甲六十餘里。明宗遣鳥震往代房知溫，知溫誘殺之。軍亂，知溫又以騎兵盡殺亂者。明宗詔悉誅其家屬，魏州九指揮三千餘家數萬口驅至漳水上，殺之，漳小為之變色。〉！
　　案：歐陽公史論云：朱邪，部族之號耳；沙陀者，大磧也。至盡忠孫始賜姓李氏，後代遂以沙陀為貴。然克用以朱邪之裔，奄踐汾、晉。莊宗襲位，與梁對壘河上，卒之朱氏失國。既登大位，日與群伶俳戲。劉後喜聚斂而飢其師，郭崇韜以勛舊見戮。曾未三年，遽取顛覆。清泰間，呂琦言：「石敬瑭必以契丹為援，卒立晉者，契丹也。」使帝能從其言，亦可以紓禍。惜其莫之能用，才十年而易四姓，禍亂極矣。
　　晉高祖初隸明宗帳下，號左射軍。廢帝立，徙鎮天平而不受命，求援契丹，以竊帝位〈天福元年，徙鎮天平，敬瑭不受命，謂其屬曰：「先帝授吾太原，使老焉；今無故而易，疑吾反也。太原地險而粟多，吾當內檄諸鎮，外求援於契丹。」桑維翰、劉智遠等以為然，乃上表論。廢帝遣張敬達討之，敬瑭求援於契丹，約為父子。契丹將兵至晉陽，陳於汾北之虎北口，與唐兵戰，大敗之。十一月，立敬瑭為晉皇帝〉。安重榮反，為偃月陣，以杜重威擊破之〈安重榮反，杜重威逆戰於宗城。重榮為偃月陣，重威擊之，不動。欲少卻以伺之，王重胤曰：「兩軍方交，退者先敗。」乃分兵為三，重威先以左右隊擊其兩翼，戰酣，重胤以精兵擊中軍，重榮大敗。〉。出帝籍民為武定軍，與契丹絕盟。雖連戰敗之，及梁漢璋、清繼以敗績，而晉卒滅。
　　案：石敬瑭父臬捩雞出於西夷，自朱邪歸唐，明宗妻之以女。及地尊勢重，猜貳既生，乘隙而奮，求援契丹。自非耶律德光之師，不足以亡唐立晉。然彼雖有德於我，其遂可無以弭其後患耶？暨再傳而為其所滅，桑維翰輩可謂失謀矣。
　　漢祖乘契丹蹂踐之餘，神器未有所歸，視天下無復英雄，乃建大號以應之，天下亦帖然莫或與之爭。及幼小嗣立，強臣奪而取之，勢使然也，況五代之君臣乎！
　　周祖之討李守貞也，居軍中，褒衣博帶；至河中，立三柵以自持重〈自柵其城西，常思柵其城南，白文珂柵其河西，調五縣丁三萬，築壘以護三柵。守貞數出兵擊壞，輒補之。守貞每出必有亡失，兵食但盡。周祖四面攻之，守貞與妻子自焚死。〉。及守貞之死，趙思綰、王景崇繼降，挾不賞之功，乘危而發，雖履大位而宗族先戮矣。世宗高平之役，首誅樊、何，以振軍法。於是南割江、淮，西克秦、鳳，北開關南。乃興禮樂，審法令，修政事，收賢才，於五代之君亦可為賢矣。遭聖人之興，天命有歸，不能自立。乾旋坤轉，否極泰來，亦自然之數歟！
　　案：歐陽公史論云：世宗區區五六年間，函秦、隴〈顯德二年，克秦、成、階、鳳四州〉，平淮右〈五年，克淮南十四州。〉復三關〈益津關、瓦橋關、游口關〉，震懾夷夏。英武之材，可謂雄傑。其北取三關，兵不血刃，史家猶譏其輕社稷之重。殊不知料強弱，較彼我，而乘述律之殆，得不可失之機。此非明於決勝者，熟能至哉？然則，世宗亦賢主也。
