
【夜遊朝】〔外扮祖逖上〕悵望中原成慨嘆。何忍見生靈塗炭。生世不辰。遭時多難。何日裏掃淸帝輦。虜寇日騷動。干戈卒未休。中州王氣盡。江漢水聲愁。泣血瞻河洛。臨危駐石頭。云何舒國難。徹底副君憂。祖逖。表字士雅。范陽人也。少負奇才。素有大志。爲長安傾覆。率部曲渡江。上書自陳恢復之策。蒙聖恩擢居元帥征西大將軍。鎭守雍丘。着劉太尉參贊機務。近因新朝薦遭離亂。物力疲弊。不給兵廩鎧杖。使我自往召募。卽今內無資糧。外乏救援。單弱如此。大事何由克濟。曾記古人有一旅中興。三戶創業者。兵家運用之妙。存乎其人。豈衆寡強弱之足計哉。此行但當以忠烈感激將士。使知順逆。庶幾義聲昭彰。理直氣壯。師出有名。大功可就矣。今日銅符已下。命駕有期。已遣人去請劉太尉到此。秉燭夜談。怎的還未來。軍校伺候着。〔小外上〕玉帳承恩叨帝眷。參幃幄出鎭雄藩。兵甲胸中。指揮羽扇。管敎靑海無傳箭。
【刮鼓令】分符出漢關。駕元戎據玉鞍。麾鈇鉞。奮鷹揚。亟圖報君恩一寸丹。以太尉神武謀略。爲之輔佐。劉石不足平矣。匡輔荷英賢。持危賴君神機妙算。我和你此去呵。管敎三箭定天山。獻俘齊奏凱歌還。〔小外〕元帥。你身當虎豹關。把乾坤早斡旋。奮威武衝鋒冒險。向黃龍繫可汗。下官樗櫟之才。豈足爲元帥副。伴食我應慚。何幸作西樞翊贊。元帥。爲須取日返虞淵。播遷天子駕重還。
【五更怨】深更悄。風雨多。腹餓筋疲怎奈何。幾許銷金共鴛枕。雲雨會。那知漏下有更夫。擊柝歌。〔末〕方纔雨下。如今又有月了。新月掛。曲如鉤。照見窮閭幾處愁。多少紅樓長夜宴。歡娛甚。獨敎辛苦執更籌。恨悠悠。
【刮鼓令】荒雞午夜傳。忽驚囘客夢殘。爲只爲乾坤顚躓。蹇蹇孤臣睡怎安。我終夕思茫然。攬衣起。徬徨待旦。〔舞介〕欲待要仗劍斬樓蘭。燕然勒石紀功還。〔小外〕邊烽晝夜傳。苦遭逢國步艱。怎能彀輿圖淸晏。漢官儀何日看。王都督。這等奸佞之徒呵。空自戴蟬冠。叨竊君恩當知愧赧。此行瀝酒爲誓。若不𥡴顙至呼韓。玉關此去不生還。
