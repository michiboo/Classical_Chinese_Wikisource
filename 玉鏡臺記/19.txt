
【夜遊朝】〔外扮祖元帥上〕職掌元戎。居台輔。秉金符。宸闕恩崇。北門鎖鑰。中流砥柱。擬作皇家霖雨。
【番卜算】擁衆挾彤弓。戮力驅胡虜。腰橫長劍氣沖霄。期雪永嘉恥。
【四邊靜】〔渡介〕司馬。只因先皇不聽禦戎之論。故有今日。羌氐種落居京域。冠裳累胡族。狼虎入庭除。神州遂沈陸。〔合〕皇庭失鹿。華夷兢逐。我和你報主盡忠丹。捐軀誓恢復。〔生〕想我朝之禍呵。內庭蹀血相魚肉。外夷肆狼毒。元帥。經略藉雄才。中興可先卜。〔合前外〕金符分閫承推轂。孤臣志彌篤。溫司馬。祖逖今日擊楫爲誓。若不淸中原而復濟者。有如此江。與你擊楫渡中流。誓收舊疆服。〔合〕調和玉燭。維持鈞軸。若不復中原。空敎竊君祿。〔醜末〕旌帆千里揮艫舳。操戈舞雙纛。奮勇敢爭先。兵機貴神速。
【福馬郞】大帥桓桓嚴部曲。背水屯營。沿江設伏。怎禁得霜征幷露宿。〔合〕你看狐兔遍陵谷。桑田滄海盡翻覆。〔丑〕策馬彎弓持利鏃。泣血裹瘡。曾無懼衂。幸喜中原今有頗牧。
