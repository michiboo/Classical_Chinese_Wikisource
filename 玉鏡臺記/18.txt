
【憶秦娥】〔老旦〕長悲嘆。天涯遊子音塵斷。倚門慈母。淚痕如線。〔旦上〕春山懶掃香雲亂。起來謾把珠簾捲。空階墜葉。晚風吹散。
【傍妝臺】愁倚畫欄中。中原極目。遙隔萬山重。嘆胡虜方騷動。怎得個信音通。兒。你親老家貧期祿養。早建班生萬里功。〔合〕事親盡孝。事君盡忠。休敎虛負學三冬。〔旦〕彩雲天遠鳳樓空。幾多幽怨。堆積在心胸。愁蹙損雙眉黛。淚溼透兩綃紅。何時細柳休兵甲。早使扶桑得掛弓。〔合前老旦〕
【下山虎】去時南陸。忽轉西風。懊恨征車發。離緖一𦆛。兒。你要把乾坤旋轉。致令母子西東。往事空嗟類轉蓬。韶光看瞬息。金井驚飛一葉桐。淸夜勞魂夢。愁慼倍濃。尺帛何由倩便鴻。〔旦〕夫。你櫛風沐雨。冒鏑衝鋒。汗馬沙場上。白日貫虹。怎能彀天驕授首。早使稱奏膚功。獻捷歸朝萬戶封。竊祿承天寵。夫。只怕你忘卻糟糠嗜鼎鐘。苦我這裏釵折羞雙鳳。縱有膏沐呵。誰適爲容。腸斷巫山十二峯。
【餘文】堪嗟聚散如春夢。無情流水自溶溶。載不得萬恨千愁到海東。
