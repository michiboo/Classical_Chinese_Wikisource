
【憶秦娥】〔老旦丑扮梅香扶上〕身勞瘁。神魂失次渾如醉。渾如醉。衰病餘齡。怎當驚悸。〔旦〕夫君仗節勤王事。妻孥母子皆遺累。皆遺累。許國純忠。闔門全義。
【月兒高】體羸心惴。衰容頓顦顇。子母遭凌替。身陷家傾棄。顚沛流離。死無葬身地。反賊。我宿稟冰霜厲。縱然九死心無二。苦呵。三木囊頭苦怎支。仰籲蒼穹知不知。〔旦〕夫狥忠義。妾身願隨逝。痛憶姑年暮。履險遭顚躓。及溺胥亡。共作忠良鬼。婆婆。此身甘玉碎。怎把名汚靑史。天那。天胡不憗遺。闔室顚連控吿誰。
【菊花新】忠良伏鑕實堪悲。節義雙高世所稀。吾忝與藩維。豈肯從謀不軌。
【玉山頽】衡陽拘繫。嘆惸惸身惟影隨。念一家瓦解冰消。好一似斷梗飛絮。大夫傳與吾兒。敎他惟勤王事。切莫把母妻爲意。〔旦〕書已寫完了。〔老旦〕旣寫完。拜奉與大夫。〔拜介合〕尺素傳吾子。〔哭介〕兒呵。只怕今生不得與你相見了。永相違。榮封祿養恨無期。〔旦出玉鏡介〕大夫。奴家當初賴此鏡與太眞成婚。後夫君別去。誓以重逢。不料竟成畫餅。相煩大夫寄還夫君。俾知我不久爲泉下客矣。菱花遙寄。嘆雙鸞此日仳離。從夫去久掩淸光。料今生會合無計。逆賊。你縱有鼎鑊刀鋸。怎奪我淸風高志。〔合〕尺素傳夫子。永相違。重諧伉儷料無期。〔丑〕使君聽啓。念奴身金屛侍兒。抱衾裯藉寵專房。到如今漂泊誰倚。俺一家愁無遺類。空使我寸腸割碎。〔合〕尺素傳吾主。永相違。承恩魚貫料無期。〔末〕聞言酸鼻。勸夫人不須淚垂。夫人。惟天相德。惟德合天。古今常理。你看湛湛靑天。豈肯把哲人遐棄。下官雖在王敦門下。忠君報國之心。未嘗少間。此行自當與太眞定計。裏應外合。勦除國賊。救出二位夫人。暫請耐心少坐。不必愁惱。〔旦老旦〕如此多感。〔末〕聽我片言寬慰。管敎你夫妻子母重會。〔合〕尺素傳賢子。暫相違。囘天返照豈無期。
