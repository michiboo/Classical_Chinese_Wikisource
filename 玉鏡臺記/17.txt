
【望遠行】〔生上〕欽承恩詔。驛騎忙馳驟。〔外扮戴淵上〕碧落初開。殘蟾猶照。忽聽前林吚喔雞聲頻報。〔末丑〕盼星繩何日轅門得到。
【甘州歌】我心懷國憤。奉勤王詔命。遠赴轅門。胸中蘊藉。盡是兵甲經綸。披星戴月馳邊塞。執銳披堅掃虜塵。〔合〕驅驃騎。驟虎賁。征車日夜不停輪。雲煙渺。岐路分。江潭何處是通津。〔外〕祝融烈火雲。見扶桑旭日。擁出金盆。征衣汗透。空思解慍南薰。關山渺渺愁遠道。烽火年年報虜塵。〔合〕雙龍逝。五馬奔。長蛇封豕峭戍羣。囊沙地。聚米屯。風聲鶴唳不堪聞。〔生〕平生許國身。念登舟絕裾。母子輕分。赤心一點。恆自憂國憂民。〔外〕六飛杳杳歸何處。兆庶紛紛困虜塵。〔合〕胡風兢。國步屯。漢家陵寢遍荊榛。乾坤沸。玉石焚。荒涼銅雀鎖愁雲。〔末〕荊樊嘆陸沈。看舳艫煨燼。橫槊誰吟。松杉遠近。何處是天闕神京。〔丑〕指揮白羽驅胡騎。直向黃龍靖虜塵。〔合〕煙郊暮。隴日嚑。餘烽野燒暗驚魂。丹心壯。劍氣橫。何時傳檄定三秦。
【餘文】秉旌旄臨戰陣。郵亭此夜暫停驂。報國縱橫七尺身。
