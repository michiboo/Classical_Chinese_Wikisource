
【喜遷鶯】〔外扮劉琨上〕頻年征討。喜巨猾潛蹤。稍淸江表。〔生上〕晦日重開。淸平有調。四野歡聲載道。〔合〕露布馳聞金闕。絲綸將下層霄。褒崇處。羨纍纍金印。煌煌丹詔。
【惜奴嬌】衞國勤勞。藉羣帥雄才武略。翦卻天驕。喜太平有象。頃刻間大明重照。皇風已播胡塵掃。杳沒個豺狼分擾。〔合〕念我曹。須要報國精忠。克全臣道。〔外〕英豪。志氣凌霄。欲待要柱石皇朝。藩維帝里。齊名周召。我二人呵。若不把傾頽晉社還重造。空負卻經邦才調。〔合前生〕尊舅。自別家鄕。杳無音信。未知萱親岳母和妻室安否何如。〔外〕妹丈。此情此意。你我皆然。但天各一方。心懸兩地。奈何奈何。〔生〕迢迢。水遠山遙。盼鄕國白雲天杳。昊天罔極。念慈恃劬勞難報。只怕荊妻年少。甘旨未能供調。〔合〕念我曹。還待要報答春暉。克全子道。〔外〕遼遼。目斷魂銷。念母氏餘齡衰耄。慈幃夢遶。怎做得克諧以孝。烽煙隔絕魚鴻渺。誰爲我傳音耗。
【江兒水】聽伊語。敎我淚雨飄。哲人萎棄眞堪悼。元帥。你勳庸未克遂分茅。遽然跨鶴歸華表。妹丈。我和你聊束生芻攀弔。〔合〕淚灑西風。遙對着忠魂奠吿。〔生〕元帥。想你那日渡江。中流擊楫之時呵。他的丹心壯。志氣豪。英雄奮擊中流棹。元帥。豈知勳績歸遺草。霎時間天柱峯摧倒。元帥死了不打緊。只恐人之雲亡。邦國殄瘁。晉室興亡渾難料。〔合前〕
