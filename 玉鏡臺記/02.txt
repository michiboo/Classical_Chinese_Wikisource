
【滿庭芳】〔生扮溫嶠上〕篤志希賢。潛心樂道。十年硏究遺編。靈椿早謝。萱草喜芳姸。且慇懃菽水。供子職膝下承歡。念良姻乘龍未遂。種玉尙無緣。
【逍遙樂】逝景渾如箭。瞬息韶光知幾轉。孤鸞獨對困窮年。芝蘭未茂。華轂無傳。自慚孟母三遷。〔生〕天邊靑鳥翩翻。苑上紅芳爛熳。〔合〕撫時對景且開顏。休將往事縈牽。
【集賢賓】〔生〕靑陽初試寒氣軟。東風簾幙輕翻。柳外啼鶯聲睍睆。看上苑桃腮紅染。韶華滿眼。瑤島上慶雲高現。〔進酒合〕金樽滿。須對此芳辰酬勸。〔老旦〕桑楡欲暮嗟歲短。暗中跳擲金丸。鏡裏瀟瀟靑鬢換。只望你飛騰霄漢。身揚姓顯。庶把我斷機名闡。〔合前〕
【貓兒墜】〔生〕堂前母老正可戲斑斕。麟閣浮名屬等閒。人生百行孝爲先。須憐。趁此餘齡。竭力承歡。〔老旦〕男兒立志期高遠。投筆封侯眞可羨。休敎戀戀在田園。休謙。趁此靑春。快着雲鞭。
【餘文】韶光明媚眞堪戀。只恐流年暗裏減。爲須早着看花眼。
