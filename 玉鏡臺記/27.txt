
【謁金門】〔生上〕心耿耿。愁見鋒生內屛。一紮天書傳外境。祇恐稱僞命。〔小外扮劉琨上〕管籥欽承臺省。分閫親操斧柄。逆豎無端窺晉鼎。廟謨須預定。
【紅衲襖】當日裏擁貔貅長驅出帝京。今日裏靖狼煙把山河重再整。正待要空漠南還二聖。會明良頌太平。誰知道野糜鹿游陛廷。社鼠城狐棲內省。尊舅。我和你只恐九仞功成一旦傾。〔小外〕我也曾叩明廷泣請纓。我也曾握金符分閫命。欲待要把單于來繫頸。欲待要奏奇勳勒鼎銘。忽驚那股肱臣竊楚柄。向潢池弄甲兵。逆賊。你背卻當年歃血盟。〔生〕怎能彀跨天潢翦巨鯨。怎能彀斬荊棘淸蹕警。怎做得幃幄謨謀能決勝。攬轡登車天下平。此時朝廷武備衰弱。社稷危如累卵。我盼皇朝中心如咽哽。嘆國家存亡渾未定。我須卷甲兼行援帝城。〔小外〕我昔日聽荒雞終夜驚。我昔日宴新亭傷異景。到如今總元戎居藩屛。到如今破幽燕近乘勝。〔哭介〕祖士雅若在。豈使狂賊致此。也只爲五丈原墜將星。致此孛天狼當舍明。遙望楓宸涕雨零。
【東甌令】我赴君難傳羽檄。絕塞孤臣憂社稷。我國家凋弊之餘。復値此亂呵。眼看朝市成陵谷。興廢信難測。王司徒輩袖手傍觀。可笑可笑。廟廊無計羞肉食。束手漫無策。〔小外〕妹丈。你承君命遠馳馹。千里澠池須奮翼。此時國勢危疑。天子孤立於上。圍城天子悲孤注。須勇往去援溺。妹丈你揮戈早著囘天力。委曲綏邦國。
【尾聲】江山咫尺分南北。萬里雲程爭奮翮。只願鈇鉞一麾除叛逆。
