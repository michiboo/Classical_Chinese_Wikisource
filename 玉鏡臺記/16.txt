
【謁金門】〔旦上〕空留戀。指日河橋人遠。漫把鴛鴦輕拆散。從今添個思君怨。〔生上〕堪嘆靑錢入選。名利牽人一線。〔合〕母子夫妻情分淺。兩意難排遣。
【臘梅花】我孩兒應聘赴神京。頃刻天涯形影。〔貼上〕看驊騮方騁。鵾鵬奮迅。扶搖萬里上雲程。
【園林好】離膝下。遊子違親事遠征。離膝下。脂車啓行。只慮着桑楡暮景。〔合〕衷曲裏結愁城。〔旦〕君今去。冷落了金釵繡屛。君今去。心懸斾旌。只怨我紅顏薄命。〔合前老旦〕
【江兒水】你仗劍丹心壯。我衰顏兩鬢星。臨行怎禁得離愁耿。兒。你駕着星車長塗騁。我倚門空覓孤鴻影。孩兒此去呵。你好把長纓奏請。〔合〕早願功成。衣錦歸來重歡慶。〔貼〕賢壻。你立身期遠大。報國任縱橫濟時早把國鈞秉。賢壻。我孩兒見統兵在河北。見時千萬教他戮力王室。切勿以老身爲念。論事親雖合全孝行。許國尤當攄忠藎。〔生悲介〕賢壻。大丈夫當立功異域。何必顧戀鄕閭。豈可藏居鄕井。
【五供養】叨陪妾媵。中饋饔飧自合應承。夫。我只愁關山和峻嶺。陟險冒炎蒸。未卜狼煙甚日平。嘆別離在俄頃。執手慇懃問。何日是歸程。〔合〕別淚盈盈。憂心炳炳。〔生〕賢妻啓聽。我須不是浪裏浮萍。肯飄飄流異境。忘卻扊扅情。母親。岳母。非我違顏干利名。只因難拒皇朝的三聘。妻。白髮堂前母。望你代溫凊。〔合前末丑扮軍士執旗上〕
【不是路】按劍登程。軍士紛紛郊外迎。兵車整。羽書催趲不留停。授專征。朝廷欽限休違悞。吿請將軍早啓行。小人奉祖元帥嚴命。請司馬老爺赴任。交傳命。道中原豺虎紛岐徑。仗君綏定。〔生老旦〕聞罷傷情。唱徹驪歌不忍聽。〔旦〕心悲哽。牽衣把臂淚如傾。形和影。從今兩地傷孤另。愁浥輕塵向渭城。〔生〕還思省。慈幃遠隔斑衣冷。旅愁千頃。
【玉交枝】運籌決勝。料吾兒韜略素精。臨戎敵愾宜奮勇。恩威賞罰須明。功名及早辭寵榮。高堂風燭渾不定。〔合〕莫敎人門閭獨憑。〔生〕萱庭嚴命。孩兒自當服膺。此行須展平生志。決不敢曠職徒行。此去呵。中原板蕩如已寧。陳情辭祿還歸省。〔合前旦〕
【川撥棹】夫。你囊錐如脫穎。把歸鞭須早整。休要戀着鐘。鼎蟬纓。鐘鼎蟬纓。忘卻我裙釵布荊。君當牢記玉鏡之盟。毋使妾有白頭之嘆。須記取結髮盟。莫敎羞白頭愁破鏡。〔生〕妻。與你糟糠盟訂。念這宋弘敢負情。〔出鏡介〕卑人若忘前情。有如此鏡。便把這菱花爲證。菱花爲證。偕老深盟誓不更。我生平非薄倖。勸娘行莫掛縈。母親。岳母。此間就是河邊了。就此吿別。〔老旦〕孩兒。爲官雖是好事。只是母子之情。一時間捨不得你就去。你六月棲棲冒暑行。我的心中渾似冰。只怕你留滯邊城。留滯邊城。朝夕使我望眼睜。況我窮年値暮齡。遠遊人當自儆。〔生泣拜介〕兒非爲忠名遺孝經。非不念慈親在疚惸。但只願顯親揚名。顯親揚名。我故奉檄違顏敢受徵。孩兒登舟去罷。〔老旦〕孩兒且慢。你去端的幾時囘來。〔生〕母親在堂。豈敢久游。料不久還具慶。別吾慈策步登。
【餘文】愁慼慼。淚盈盈。可憐骨肉兩漂零。江山咫尺分吳越。腸斷關河信杳冥。
