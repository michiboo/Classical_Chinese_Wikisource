
【虞美人】〔淨上〕奸雄背主心懷二。敢肆螳螂臂。將傾晉社總難支。縱自粉身效報曾何濟。〔小外上〕入幕善謀。底囊多智。幾將羣策屈羣雄。爭奈吾王忽卻經邦計。
【訴衷腸】災殃天降非由己。陷穽難迴避。不能明哲保身。可憐百口爲累。
【孝順歌】事君的忠義先。人臣大分敢有愆。龔勝願捐生。蘇卿豈忘漢。我孩兒呵。他的堅貞難轉。果若要使招降。我姑婦寧甘伏劍。〔淨〕今四方貢獻。皆入吾府。將相岳牧。盡出吾門。你孩兒一人。濟得甚事。快叫他來降。以免一家性命。〔老旦〕君子有殺身得以成仁。吾兒今死王事呵。縱然馬革包屍。國史淸名無玷。〔淨〕休要誇口。你兩個今日被我拘收在此。不怕你不寫書哩。〔旦〕吾夫子他是當世賢。丹心壯節日月懸。伏毒慕樵玄。納肝效弘演。〔淨〕胡說。若不寫書招你丈夫來降。你兩個休想生哩。〔旦〕要殺便殺。今日夫爲忠臣。妻爲節婦。死亦何恨。我丈夫呵。他竭忠赴難。我願全節忘身。怎肯低頭從叛。〔淨〕這等說。就拿去砍了。〔旦〕縱然鼎鑊交加。我雖九死無憾。〔淨怒介〕我有移天勢操着生殺權。這兩個婦人好無禮。無端佞口敢犯顏。左右。把二婦人拶起來。要他寫。固執若仍前。敎恁觸刑憲。〔旦老旦〕天那。這苦怎生受得。〔哭介小外〕二位夫人寫了罷。省得受這苦楚。休得淚漣。要解倒懸。須是早從權變。〔老旦〕錢先生。我二人寧受斧鉞之誅。難從逆命。〔小外〕夫人。事已至此。不得不從。你今是釜裏之魚。怎禁得百般熬鍊。〔老旦〕自古道死有輕於鴻毛。我姑媳二人只要中心無愧。萬死不辭。我生無愧死亦安。堂堂此身肯瓦全。視死卻如歸。偸生豈吾願。〔小外〕二位夫人。事關門戶。不可執一。且宜暫時從順。以解目下之危。〔旦老旦〕我甘自摧殘。怎肯向狗彘屈身。乞憐求免。〔淨怒介〕這賊婦把我比做狗彘。拿去砍了。〔小外〕跖之犬吠堯。豈堯不仁乎。主公不必計較。二位夫人。你不聽我說。休要悔。〔旦老旦〕罷了。千死萬死。無過一死。若還苦逼禁。遲早請將頭來斷。
