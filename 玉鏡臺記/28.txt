
【勝葫蘆】〔丑扮內臣上〕職任中官承詔命。頒王爵。錫封榮。玉勑一函。鸞輿千乘。爭看着石頭城上有龍興。
【賀聖朝】踐祚將移九鼎。掃除州郡初淸。英雄有志事垂成。一着戎衣大定。
【前腔】屈膝佯從僞命。胸中順逆常明。〔小外上〕蛟龍池上欲飛騰。渭水熊羆方騁。
【皂羅袍】閫外金符傳命。念丹陽喉咽。責任非輕。好施謀略往經營。莫敎荊棘萌岐逕。〔合〕深溝高壘。堅甲利兵。華夷威震。關河肅淸。南都拱手傳君令。〔生〕忝荷方隅威柄。感吾君厚寵。重寄垣屛。〔背介〕此行去就總難憑。逆賊難敎我背主從邪佞。〔合前小外〕太眞。你再把師徒爰整。羨君侯才略。遠過良平。好憑一劍靖滄溟。四方底定無烽警。〔合前生背雲〕此行雖出世儀舉薦。只恐面是心非。去後決行讒謗。如今不免設一巧計。以杜讒賊之口。〔假醉介〕世儀。宿昔曾爲刎頸。荷君家汲引。獲寄長城。〔把酒介〕擎樽握手與你論平生。世儀。休敎忘卻金蘭訂。
【餘文】馬離建業敲金鐙。祖帳軍門餞曉行。何日輿圖樂太平。
