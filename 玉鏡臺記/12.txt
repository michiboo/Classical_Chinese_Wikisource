
【出隊子】神京捍禦。推轂承恩總六師。背城百戰苦難支。竭力輸忠心無二。一點丹衷。神人鑒知。
【滿庭芳】國步艱難。憂如天墜。誰爲王家死綏。〔小外扮劉琨上〕戎馬在郊。羽書日夜交馳。〔末扮周顗上〕太阿柄倒持。南冠無奈北風吹。〔合〕堪悲處。舊京何在。人民城郭都非。
【江頭金桂】此時何時。敢躭盃酒。自羯虜窺覦神器。胡塵四塞迷。頃刻把中原板蕩。冠履倒置。黎民無孑遺。只恨我生不逢時。淪胥顚沛。況我備員樞軸。休戚攸關。焦思苦心當自勵。敢素餐屍位。素餐屍位。須鞠躬盡瘁。是何時。從頭收拾山河舊。天外重將落日揮。〔末〕仰見三辰失位。神京九鼎移。自從虜馬飮江。滄桑遷變。指顧江山。漫非舊日之景。可傷可傷。攜手憑高睇盼。風景不殊。舉目有江河之異。〔流淚介外〕呀。周大人。休得悲傷。我與你當共戮力王室。克復神州。何至作楚囚對泣乎。〔末〕猛然間覩物興悲。早不覺澘然流涕。列位大人。我自願漆身呑炭。嘗膽臥薪。同心協力期雪恥。須歃血爲誓。歃血爲誓。〔歃血介〕冰霜堅志。強維持。還將破碎乾坤整。沙漠重迎二聖歸。〔小外〕那日把金甌輕毀。周京遍黍離。囘首故都何處。親舍千里。白雲遙指在天際。〔外〕劉大人。自古爲國者不顧家。今天子安在。敢言親乎。〔小外〕列位大人說得是。只爲王室凌夷。不遑戀桑梓。那日二帝北狩之時呵。追想牛車北去。俛首羌氐。攀轅滿城空淚垂。人生値此大讎。何用生爲。恨不得見危授命。見危授命。殺身全義。自思之。還須射卻天狼落。會見漁陽無皷鼙。〔淨〕想那日王師失利。金湯瓦解危。忍見生靈百萬。肝腦塗地。敎我奮身空捍禦。怎當得虜勢滔天。三軍奪氣。直似泰山壓卵。膂力難持。倒戈望風空潰圍。爲今日之計呵。且畫江固守。畫江固守。暫作偏安之計。自遲疑。吾曹縱有擎天手。只恐大廈終非一木支。
【憶多嬌】國破裂。君難急。靑衣之恥猶未雪。逋臣此恨何時竭。〔合〕壯懷激烈。甘爲嵆侍中血。〔末〕天柱折。地維缺。一江南北乾坤別。遙看朔漠心如噎。〔合前〕
【鬭黑麻】〔外〕只願江左羣寮。心孚契結。狥國忘家。忠肝似鐵。收疆土。恢帝業。麟閣圖形。燕然勒碣。〔合〕寸心迫切。衷腸似火爇。聽取江流。聲如哽咽。〔淨〕若論我文武才猷。爲時俊傑。兄弟桓桓。世稱三窟。朝廷若能用我。我扶宗社。驅胡羯。再造乾坤。重援覆轍。
