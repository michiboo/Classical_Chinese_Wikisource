
【生查子】〔淨上〕大運應昌期。名諱登圖讖。威德振南天。一皷收餘燼。
【前腔】心懷六出奇。口注懸河論。三顧幸遭逢。坐使收乾運。
【玉芙蓉】彤雲蔽太空。玉帳寒威重。念征人櫛風沐雨當鋒。軍師坐籌幃幄資韜略。行陣決機賴折衝。〔合〕金甌奉。明良會逢。且鋪裀炙炭。談笑酒樽中。〔外〕台階位望隆。前席承君寵。際風雲攀龍附鳳登庸。揮鉏擊斃三秦鹿。掉舌鉤連六國從。〔合前末〕當年友赤松。膺聘爲梁棟。論奇勳伊周伯仲豪雄。謀猷克壯誇元老。魚水欣逢學臥龍。〔合前丑〕軍師元臣著匪躬。殿下聖主由天縱。看輿圖相將一統皇封。乾旋坤轉河淸晏。航海梯山萬國通。
【水底魚兒】高鳥傷弓。驚飛絕影蹤。長驅乘勝。窮窠一掃空。軍校。挷了反賊。〔挷介〕把反賊上了囚車。解送朝廷處分。妻孥逆黨。盡行誅戮。脅從者監下。死事者紀錄。候旨定奪。凡我行陣。一槪論功行賞。速令人報知王司徒。教他放二位夫人出監。待我掃淸餘孼。卽便凱旋囘朝。〔合〕懋績豐庸。捷書奏九重。天顏有喜。皇恩擬報功。皇恩擬報功。
