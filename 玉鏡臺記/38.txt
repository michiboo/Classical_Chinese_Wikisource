
【步步嬌】〔旦上〕困歷經年方離犴。歲律旋將變。朔風透體寒。路隔崇朝。咫尺行雲斷。萱草欲凋顏。轉向愁中慘。
【前腔】久困衡陽堪嗟嘆。何幸得重歡宴。微軀賴苟全。涸轍重囘。合浦沈珠返。翹首盼關山。遊子何時見。
【梁州序】碧空鋪絮。彤雲垂幔。玉界瓊洲如練。祥光呈瑞。西疇已兆豐年。自喜白頭相聚。雪恥重歸。煑茗相酬勸。羊羔傾繡幕。且同歡。往事休將入夢牽。〔合〕臣績懋。君恩顯。看全家祿養承天眷。盡子職。遂親願。〔貼〕窮冬將逝。洪鈞初轉。窗外日添宮線。灰飛葭管。新陽漸破嚴寒。自喜分氈來訪。返棹同還。旅食開華饌。昨聞馹報。知我兒奏功江北。賢壻奏功江南。可喜可喜。隴頭逢馹使。羽音傳。會見聯車共凱旋。〔合前旦〕杜重門顧影蕭然。褪膏沐香雲繚亂。嘆羅浮夢遶。楚臺雲散。丈夫。你雖是功收淮蔡。只恐馬阻藍關。旅泊如天遠。倚欄腸欲斷。對孤鸞。玉鏡何時得再圓。〔合前丑〕抱寒衾悄夜忘眠。倚薰籠離愁無限。苦銀屛冷落。香銷紅怨。且學那撒鹽歌詠。煑雪烹茶。拚醉聊排遣。灞橋頻望遠。寸心懸。何日征人得解鞍。〔合前貼〕
【節節高】霙花舞玉盤。罩滿瓊簷。乾坤一夜銀妝遍。冰壺湛。玉筍纖。珠宮燦。〔老旦〕親母。敝裘得荷綈袍戀。窮途何幸逢靑眼。〔合〕漸覺樓頭轉東風。往咎前愆。盡逐冰澌渙。〔貼〕熹微啓暮天。缺月重完。淸光幸喜仍還見。孩兒賢壻如今呵。役車旋。錦色鮮。榮里閈。〔老旦〕三牲五鼎叨君宴。光生白屋把窮愁換。〔合前〕
【餘文】天涯咫尺無由面。別易從來相見難。遙對南關淚暗彈。
