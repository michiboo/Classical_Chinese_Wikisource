
【薄倖】〔貼扮劉母上〕鬢謝蘭膏。容虛鸞鏡。庭除香滿。紅芳掩映。杜重門幃空月冷。〔旦扮劉女上〕淸晝永。雕欄獨憑。倦柔胈繡絲無力。奉慈幃昏定晨省。
【黃鶯兒】風雨峭寒凝。困孤幃已半生。淸燈獨秉黃昏靜。煢煢寡形。淹淹暮齡。松筠節操寒猶勁。〔合〕強支撐。辛勤敎子。聊可繼簪纓。〔旦〕花嶼曉歸靑。聽黃鸝似管笙。追隨幸値融和景。萱花遶屛。蘭枝蔭庭。華堂嘉瑞眞堪慶。〔合〕對芳晨。持觴祝誦。南極耀長庚。
【簇御林】〔老旦〕桑楡暮鶴鬢星。嘆朱顏易變更。人生聚散如飄梗。孩兒。只恐怕靑春易擲當知儆。〔合〕細叮嚀。流光瞬息。無逸是儀刑。〔旦〕離襁褓初長成。嘆閨箴未諳經。子儀姆訓須三省。自兢兢勤愼戒荒寧。〔合前〕
【菊花新】〔生上〕布帆千里曳東風。山色湖光圖畫中。逆旅次新豐。盼龍門何日逢。
【好姐姐】〔生〕自從朱陳締盟。關河渺迢迢修綆。音塵阻絕。雙雁隔雲萍。〔合〕合欣幸。幾年蹤跡潛形影。今日重逢喜氣盈。〔貼〕老身孀居可矜。念孤兒牽名邊境。深閨弱息。及筓未施衿。〔合前〕梅香。繡房中引出小姐拜見溫兄。〔旦上〕綺窗把繡絲暫停。將母命金鈿重整。忙移蓮步。〔做羞見退介〕羞臉怯趨迎。〔貼〕孩兒。內外至親。何須羞避。過來相見。〔見介合〕合欽敬。義屬葭莩。慇懃着悃誠。〔貼〕孩兒。溫太眞廊廟之才。瑚璉之器。汝當誌之。太眞他是當時俊英。況又有閥閱門屛。一朝騰踏。唾手覓公卿。
