
【生查子】三傑運良籌。擬變家爲國。〔小外〕虎豹添羽翰。心膂恐難託。
【雁過沙】驚塵起蕭牆。干戈忽擾攘。都緣我自不揣量。卻把在柙虎兕放。溫嶠這賊子呵。你怎敢忘恩欺罔。背卻我推食推衣恩養。〔小外〕檄書自丹陽。腹心起禍殃。溫嶠倚仗你做個渭水鷹揚。誰知道反做了揮鉏博浪。今民心未忘晉室。只恐赤幟一起呵。四方豪傑應如響。霎時間轉弱爲強。〔末丑〕主公只爲不聽軍師之言。故有此害。看他徙薪言非妄。今日呵。竈突果炎上。軍師妙算世無雙。主公。今後只依軍師之言。何患大事無成。你的龍興帝業堪倚仗。早敎登壇爲大將。那乳臭兒怎敢當。
