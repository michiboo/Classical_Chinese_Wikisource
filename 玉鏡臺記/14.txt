
【西地錦】〔淨扮石勒上〕一旅奮揚邊地。千載開創洪基。英雄自合居天位。功德可配唐虞。
【前腔】決勝廟謨雄斷。料敵方寸神機。〔丑扮石虎石生同上〕倚天長劍泣蛟螭。那怕金壘湯池。
【東甌令】大王聽吿。晉家魚肉爰失其鹿。天下英雄相兢逐。劉曜呵。雖然掩襲倖先得。未必民心服。吾王威武華夷屬。一怒皆懾伏。〔淨〕劉曜兵強地險。恐未易破。〔外〕劉曜躭嗜麯櫱。綱紀廢弛。雖據關中。濟得甚事。他是個公孫木偶修邊幅。大王視彼眞如几上肉。若令大衆臨函谷。勢應如破竹。管敎他輿櫬口銜玉。𥡴顙作臣僕。〔淨〕劉曜若擒。江東用何術以破之。〔外〕江東帶甲百萬。江漢爲池。君臣輯睦。恐未易破。江東雖小承正朔。終作三分爲鼎足。況兼天塹限南北。盤基恐難覆。大王若要圖之。只須迭出三軍。蠶食吳和蜀。〔淨〕軍師智勇勝頗牧。廟算皇猷當啓沃。我推赤心置人腹。遣將自推轂。石生石虎。你須努力收疆服。酬功賚天祿。
【金錢花】披堅執銳離營。離營。貔貅彪虎雲從。雲從。管敎一戰陝城空。擒劉曜。定關中。〔合〕傳露布。返元戎。返元戎。〔衆〕喧天鼙皷聲雄。聲雄。師行誰敢當鋒。當鋒。一枝長戟六鈞弓。摧函谷。定江東。
【金璁瓏】承恩居未央。羅衣染惹天香。攜柘袖。諳宮商。綸音方召幸。忙整金釵雙鳳凰。趨殿陛侍君王。
【山花子】珠簾高捲金鉤控。御爐香噴煙濃。烈炎威不到九重。南薰樂沸絲桐。〔合遞酒介〕瀉瓊霞光浮碧筒。六宮粉黛擎玉鍾。百寮濟濟待袞龍。萬歲嵩呼。共祝華封。〔淨〕深宮悄似朱明洞。玉壺冰簟生風。見祥雲瑞氣鬱蔥。火龍任自騰空。〔合前旦老旦〕妾身幸遇宸恩寵。昭陽殿裏從容。喜羊車時過後宮。御溝何用題紅。〔合前淨〕宵衣旰食身端拱。傾心延攬英雄。念征人衝冒鏑鋒。何時奏捷膚功。〔合前〕
【舞霓裳】〔旦老旦〕謾束湘裙舞囘風。囘風。樂諳新腔喜溢重瞳。重瞳。吾王聖德威聲重。萬國遍朝宗。於變時雍。〔合〕齊看取華夷一統。河淸晏。航海梯山盡修貢。〔淨〕曉入瑤臺遇飛瓊。飛瓊。緩步金蓮環珮玲瓏。玲瓏。歌聲響遏行雲迥。明月上簾櫳。沈醉還宮。
