
【破齊陣】〔旦上〕帳冷芙蓉紅減。被寒翡翠靑殘。膏沐慵添。鬢雲撩亂。鏡中羞對孤鸞。夫壻天涯音信斷。母氏高堂凋素顏。苦憂愁有萬千。
【四朝元】勤王應詔。匆匆離故園。見驪駒在道。骨肉分散。執手空留戀。嘆征車莫挽。征車莫挽。那更赤幟高懸。白刃紛然。錦纜雲帆。彩鷁如飛箭。那時節呵。敎奴怎不肝腸斷。嗏。歲月易推遷。倏爾經年。又是秋之半。蟾宮幾缺圓。良人去不返。天涯海角。思思念念。空瞻淮漢。〔詩〕曉妝羞澀怕臨鸞。多病多愁損舊顏。十二碧峯何處所。傷情無語自憑闌。憑闌慨嘆。無心理鬢鬟。看金鈿花褪。玉鏡塵滿。重門長自掩。盼薄情人遠。薄情人遠。閃得奴枕冷衾寒。影隻形單。消瘦腰肢。淸減芙蓉面。寥寂難消遣。嗏。雲雨兩情慳。只落得減翠銷紅。淚溼靑衫遍。君身名利牽。妾心鍾幽怨。苦夫南婦北。朝朝暮暮。空尋魚雁。〔詩〕別時容易見時難。煙火相違萬里間。一度相思一惆悵。愁看紅日薄西山。西山日晚。慈闈當暮年。奴只得執炊中饋。采藻南澗。勞瘁曾何憚。願蒼天保祐。蒼天保祐。保祐我姑嫜鶴算童顏。松柏南山。楡景身康健。庶免奴躭憂患。嗏。我這裏意惓惓。夫。只怕你委質於人。怎遂得返哺慈烏願。征夫未解鞍。羈旅身淹宦。雕欄悶倚。淒淒慼慼。羞看歸燕。〔詩〕梧桐葉落雁來初。迢遞無從寄遠衣。遙望戍樓天欲暮。滿城𥀷皷白雲飛。雲飛楚陝。思君望眼穿。只愁着世危時亂。黎民塗炭。夫。你致力爲藩翰。願三軍奮勇。三軍奮勇。竭節輸忠。敢果爭先。掃淨妖氛。四塞旌旗偃。獻捷黃金殿。嗏。躬捧紫泥頒。剖玉分茅。子貴親榮顯。夫。你忠孝兩週全。恩寵光里閈。夫妻子母。懃懃懇懇。共同歡宴。
【餘文】乾坤觸處兵戈滿。藳砧此去幾時還。襟袖啼痕千萬點。
