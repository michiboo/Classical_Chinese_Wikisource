
【普賢歌】田連阡陌氣豪迂。囊裏黃金積有餘。石崇那罕稀。陶朱總不如。彩鳳求凰吾是侶。
【水底魚兒】蔭襲勳資。家聲振九衢。風流豪俠。門盈駟馬車。
【駐雲飛】我富擬王侯。金谷園中名最優。囊橐多豐厚。喬木吾稱首。嗏。肥馬與輕裘。朱輪輻輳。爭奈路阻藍橋。玉兔空杵臼。自訝明珠惜暗投。〔丑〕畫轂鳴騶。紈褲相仍逞貴游。世祿誇勳舊。冠蓋稱華胄。嗏。聲勢蓋皇州。丰姿魁秀。爭奈夢斷陽臺。雲黯巫山岫。花落無心逐水流。〔末〕繡幕紅樓。好選英賢作好逑。〔淨〕如今做親的只貪財主。〔末〕銅臭非佳耦。〔丑〕如今做親的只貪官家。〔末〕乳臭非良友。嗏。野鶩豈鸞儔。名珠難售。怎敎窈窕佳人。流落庸人婦。正是紅葉無情出御溝。〔下淨丑〕親事不成。囘去囘去。釣罷綸收。此處無魚別下鉤。種玉難成就。待兔空株守。嗏。無分探瀛州。空敎仰斗。下第歸家。季子顏何厚。難洗今朝一面羞。
