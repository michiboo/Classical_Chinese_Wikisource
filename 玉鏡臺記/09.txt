
【北點絳脣】〔淨扮石勒同卒上〕蓋世英雄。風生叱咤眞驍勇。番漢雲從。鼙皷漁陽動。
【北雁兒落】率五丁振旅出幽幷。驅千乘閫外承軍令。拂靑萍光射斗牛星。敲金鐙聲振空山應。〔外〕陣前兵列着六花形。馬上旌藏着雙燭影。任縱橫虎鬭與龍爭。肆憑陵拓地收藩屛。〔丑〕
【得勝令】烈轟轟羯皷震天鳴。沸騰騰鐵馬追風騁。亂紛紛犀象壯軍聲。密層層旗纛遮天冥。奮武威北伐南征。國破城平。直待要立馬吳山頂。眞個是將猛兵勍。入中原遷周鼎。〔丑〕氣崢崢跨海噬長鯨。喧嚇嚇飛騎過蔥嶺。黑黯黯蠻雨暗江汀。白茫茫瘴霧迷山徑。喊一聲日墜天傾。地裂山崩。管取一戰定東京。怕甚麼天府金城。早敎晉君臣來繫頸。
