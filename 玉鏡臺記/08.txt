
【傳言玉女】〔貼上〕寶鼎煙迷。紅雲呈瑞。畫堂前重裀曡翠。牛郞和織女。今夜鵲橋重會。摽梅初實。桃夭時値。
【女冠子】高門垂庇。蓬茅頃刻生輝。〔生上〕風雲未際。鯫生未遇。姻婭承恩。慚非佳壻。〔老旦〕請新人出拜堂。〔旦上〕妝罷還羞愧。桃腮紅襯。蓮步輕移。〔合〕陰陽今托始。千載奇逢。人生得意。
【畫眉序】繡幙繫紅絲。畫燭行行照羅綺。愧塵凡何幸。獲配仙姝。遶銀屛隊隊紅妝。列華屋繩繩珠履。〔合〕良緣喜下妝臺鏡。庭前彩鳳來儀。〔旦〕鋪翠壓瓊脂。玉樹交加結連理。慕荊釵德耀。舉案齊眉。愧我非金屋嬋娟。喜得遇象賢公子。〔合前老旦〕下嫁屈王姬。賢助眞堪主中饋。見門盈百輛。化洽關雎。幸喜得種玉連城。須及早鳴珂帝里。〔合前貼〕輪御結矜褵。孔雀屛開締佳士。看東牀坦腹。慶洽門楣。產嘉瑞天上麒麟。新物色門牆桃李。〔合前丑〕
【滴溜子】郞君是郞君是燕山桂枝。小姐是小姐是飛瓊伴侶。雙雙同諧伉儷。匹配總堪奇。如魚似水。管取熊羆早葉夢裏。〔生旦〕
【太和佛】帶結同心花共蒂。聯袂酳金巵。瑟琴在御。夫唱婦相隨。偕老百年期。〔合〕齊看取。佳人才子兩相宜。〔貼老旦〕銀海瓊舟浮綠𨣞。人人如在瑤池。香生枕簟。今夜花燭共歡娛。他年金榜標名字。〔合〕齊慶取。佳兒佳婦世間稀。〔合〕
【雙勝子】蘭房裏。蘭房裏。春光好。花容媚。瑤臺上。瑤臺上。笙簧巧。歌聲細。銀缸爛。銀缸爛。香篆瀰。香篆瀰。看交盃酬勸。欹醉扶歸。
【餘文】山盟海誓今宵締。美貌芳年正及時。樂事人間能有幾。
