
【金瓏璁】〔貼上設繡幙〕門闌增喜慶。鵲橋高駕瓊楹。占鳳卜。聽鸞盟。〔旦〕繁花團繡影。綺羅簇擁金屛。絃管沸。瑞煙凝。
【鎖南枝】你看蘭房裏。錦瑟傍。香風瑞煙迥幃帳。結綺候仙郞。三星照羅幌。桃腮豔。蓮炬煌。弄玉已乘凰。簫郞早臨降。〔旦〕開寶匣。壓錦妝鴛幃鵲屛總羞向。採藻幼何當。結縭心悒怏。我若離了膝下呵。晨昏裏。誰奉養。戀戀在萱堂。難敎我暫疎曠。
【生查子】〔生帶玉鏡上〕淑女選才郞。門閱誰能稱。自薦入東牀。玉鏡聊爲聘。
【香柳娘】喜門迎席珍。門迎席珍。冰淸玉潤。汝二人匹配。可謂相宜。佳人才子堪合巹。汝金玉可親。金玉可親。懷抱濟川才。胸中飽經蘊。〔合〕況渭陽舊姻。渭陽舊姻。世結朱陳。堪諧秦晉。〔生〕我本愴荒鄙人。愴荒鄙人。才非英雋。布韋未及明時奮。荷高門汲引。高門汲引。甥館迭爲賓。何當此榮進。〔合前〕
