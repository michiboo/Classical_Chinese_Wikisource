
【花心動】〔旦上〕日上紗窗。對菱花筓總。雙蛾濃畫。輕拂羅衫。低垂簾幙。高堂問寢初罷。〔丑扮梅香上〕傷春兀自無聊賴。侍巾箱勤勞炊爨。守箴規不出閨門之外。
【桂枝香】拈針紉線。輕鋪巧幻。繡成黼黻文章。和那色絲黃絹。看日遲晝長。日遲晝長。風薰羅幔。稍覺意慵心懶。〔丑〕小姐。你且休息休息。〔旦〕莫偸閒。簷前寸晷難留住。花影俄然上畫欄。〔丑〕紅消翠減。神疲力𧪈。繡不就鸞鳳雙飛。和那鴛鴦作伴。謾停針暗傷。停針暗傷。惹得我芳心繚亂。〔長吁介〕好苦呵。受人羈絆。轉憂煎。人生浮世如春夢。何苦營營誤少年。〔旦〕姆儀婉孌。須當黽勉。賤人。你休惹着飛絮游絲。閒藤野蔓。爲婦人女子呵。惟勤組紃。惟勤組紃。何須扼腕。休辭勞倦。聽吾言。飛花任自隨流水。蘭蕙依然春自姸。〔丑〕娘行懲勸。懃勞何憚。從今收斂春心。再不把紅綃寫怨。任流鶯亂啼。流鶯亂啼。蜂狂蝶戀。何心顧盼。更拳拳。抱衾甘受宵征苦。流落黃裳最可憐。
