
【一枝花】〔生上〕窮林高鳥盡。威德華夷震。干戈今載戢。返戎軫。四海澄淸。從此無血刃。吾民方解慍。瞻望神京。喜皇極重開元運。
【風馬兒】戡內亂獲醜執訊。荷封榮纍纍金印。望天門來朝紫宸。聊展我經綸蘊。解組辭歸作逸民。作逸民。〔淨扮馹官上〕郵亭居要道。星節此停驂。句容馹馹丞接老爺。〔生進介〕馹丞。我鞍馬勞頓。不許閒雜人打攪。來日雞鳴時就要起身。〔淨〕領鈞旨。
【一封書】自那日奉別呵。邊城返戰輪。向丹陽代叛臣。觸狼威怒嗔。駕飛殃及我親。逆賊監母妻於獄。遣說客逼令寫書。招下官降順。母妻誓死不從。姑婦丹貞天垂憫。多承岳母遠來相探。賊平之後。王司徒同請到公館安下了。〔外〕家母也來此。眞個是天緣。〔生〕枯木今來復遇春。〔合〕和你覲明君。報親恩。晝錦榮歸指白雲。〔外〕自從與妹丈別後。連戰大勝。如今劉石諸番。皆已竄居沙漠去了。當時獨秉鈞。淨妖氛建大勳。喜狼星盡隕。萬里堯封復鼎新。妹丈。和你望闕陳情求解印。三釜還酬報母心。〔合前〕
【餘文】今宵旅邸同高枕。明日辭君歸養親。脫卻兜鍪帶葛巾。
