
【錦堂春】〔生上〕風暖鶯聲巧囀。雨餘階下苔斑。荼䕷架上紅方綻。正値豔陽天。〔旦上〕紅杏枝頭春鬧。珠簾曙影斜穿。惜花祇恐花飛片。隔竹怯啼鵑。
【淸平樂】流光似箭。鏡裏容顏換。又報南園春過半。浮世眞如夢幻。〔貼旦上〕翦翦風生繡幙。微微雨過欄杆。且共看花梓澤。何須去訪桃源。
【錦堂月】麗日江山。春風花草。繁華幾經過眼。九十風光。囘首又逾強半。嘆浮生忙裏推遷。憐暮景暗中頻換。〔合〕金樽滿。聽取花下笙歌。捧觴酬勸。〔旦〕堪觀。橋梓陰連。萱花秀毓。交加雨露鮮姸。桂蕊蘭香。韶華佔斷名園。連理樹並蒂交枝。比翼鳥雙棲同綰。〔合前老旦〕憑欄。琴瑟調絃。斑斕戲彩。花前擲舞蹁躚。拾翠尋芳。啣盃且自消遣。孩兒。休長恁林壑投閒。須早把桑弧射遠。〔合前貼〕開簾。九棘森然。三槐掩映。羹牆禮樂相傳。更冰玉生輝。門楣壻館多賢。閒庭畔遲日暄長。塵夢裏餘光影短。〔合前生〕
【醉翁子】堪戀。國色與天香綴滿。〔摘花與旦插介〕須摘取花枝。滿頭插遍。〔旦〕欣忭。向金谷叢中。對酒高歌同繾綣。〔合〕歌聖善。願壽考無疆。永保團圓。〔老旦〕黽勉。看我兒材器如瑚璉。你須奮翮鵬程。策名金殿。〔貼〕襄贊。看時事多艱。怎忍懷寶迷邦袖手看。〔合前貼老旦〕
【僥僥令】鳳簫聲漸緩。柘袖舞初闌。〔生旦〕不覺楊柳樓心歌殘照。扇底落東風盡醉酣。〔貼老旦〕獸爐銷玉篆。綺席徹犀錢。〔生旦〕只見鞦韆影落欄杆晚。飛蓋與游韁尙纜牽。
【餘文】歡歌永日猶嫌短。傍花隨柳過前川。偸得浮生半日閒。
