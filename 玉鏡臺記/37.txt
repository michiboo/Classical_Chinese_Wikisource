
【祝英臺】〔老旦丑扶上〕嘆拘攣囚羑里。長夜渾如歲。〔旦〕缺月沈暉。鏡去人將逝。〔丑〕怎能彀再覩靑天。重逢甘雨。〔合〕雪前恥闔門完聚。
【霜天曉角】登山渡水。去國遙千里。苦憶姻家兒女。心忙豈憚馳驅。
【綿搭絮】久羈囹圄。鎭日鎖雙眉。況我老病疲羸。桎梏晨昏苦怎支。嘆當時課子詩書。指望你榮歸戚里。光耀着門楣。今日呵。反被你遺累妻孥。身陷俘囚履禍機。〔旦〕憂心如醉。未語淚先垂。娘。自別尊顏。一日思親十二時。隔溫凊冷落了斑衣。苦背卻姑親慈恃。兩下離披。娘。今日裏陷溺淪胥。辜負當年親結褵。〔貼〕自你身擔狴犴。我倚遍着門閭。恨不得插翅飛來。恤患分憂相護持。逆賊。你流毒善類。是何道理。恨奸雄恣肆狼威。拆散你夫妻子母。骨肉乖違。親母。孩兒。你休道上帝無聞。作善從來天不欺。〔旦〕一從夫去徹夜相思夫。我和你琴瑟乖張。違卻當年白首期。夫。你不記當時對泣牛衣。今日裏將奴拋棄。中道與你分離。向日把玉鏡寄還夫君去了。切恐破鏡難圓。羞對孤鸞獨自飛。〔丑〕流離顚沛。惄似調饑。憔悴了豔質芳華。多病多愁減帶圍。困纍纍命若懸魚。苦我好似隨風飛絮。浪蕩遶天涯。苦捱不過幾個黃昏。愁伴蕭蕭皷角悲。
【餘文】經年漂泊身狼狽。陽春忽布網羅除。豈料光生腐草餘。
