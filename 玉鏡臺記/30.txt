
【卜算子】〔老旦上〕邊戍幾經年。四序頻遷變。窮愁堆積在眉端。早夜難消遣。〔旦上〕藳砧今何在。山上更安山。新愁舊恨兩縈牽。人去何時返。
【山坡羊】冷颼颼寒風如箭。夜淒淒寒砧搗練。愁慼慼把金梭擲拋。啁喞喞促織聲如勸。綴錦紋錯綜緖千萬。攪得奴心如麻亂。夫。未審何時。重諧繾綣。〔合〕惓惓。織就迴文獻九天。懸懸。織就寒衣送玉關。〔老旦〕眼睜睜倚門顒盼。悶懨懨憑欄長嘆。軟怯怯潦倒孤孀。恨綿綿日暮桑楡短。記別時曾與他密縫針線。兒。早期你衣錦榮里閈。誰知道利綰名韁。幾見了星移物換。〔合〕堪憐。授征衣爲禦寒。何年。戲斑衣到膝前。〔旦〕亂紛紛西飛歸燕。嘹嚦嚦南來征雁。杳茫茫信阻衡陽。淚汪汪界破殘妝面。一寸心猶如繫着千尺線。柔腸百結牽縈絆。夫。你今戀着補袞榮華。也索記牽絲的姻眷。〔合〕惓惓。織就迴文獻九天。懸懸。織就寒衣送玉關。〔老旦〕思悠悠離情無限。顰蹙蹙愁眉難展。孑煢煢姑婦孤單。擾攘攘觸處遭兵難。兒。成就你黼黻經綸的手段。休忘我敎子將機斷。〔鴉噪介〕呀。烏鴉噪。敢有甚麼凶兆。怯聽鴉聲。當庭噪晚。〔合〕堪憐。授征衣爲禦寒。何年。戲斑衣到膝前。〔末走上報介〕
【不是路】驟馬飛還。奔向堂前咽怎言。神魂斷。肝腸寸寸萬鋒攢。〔倒介旦老旦〕呀。院子。你怎麼這等慌慌張張。〔末〕夫人。天大的事來了。怎生是好。〔旦老旦〕你緣何敎人唬得心兢戰。莫不是沙場凶信傳。〔末〕不是。王敦叛。〔旦老旦〕王敦作叛。與相公何干。〔末〕我相公呵。只因不順奸臣願。來拘家眷。來拘家眷。〔旦老旦〕聽罷伊言。魄散魂飛寸膽寒。何讎怨。將人白地裏摧殘。淚珠漣。從今骨肉摶沙散。身命何由得保全。〔老旦〕天那。孩兒在家到得安樂。如今做官。反被他連累。〔旦〕怎知有此橫禍。空埋怨。一家不幸遭天譴。無門逃竄。無門逃竄。
【紅繡鞋】操戈執戟搖旗。搖旗。披霜日夜星馳。星馳。猿驚獸挺肆雄威。承主命到山西。擒溫嶠母和妻。
【香柳娘】苦奔馳在路岐。苦奔馳在路岐。如醉如癡。一朝禍起蕭牆裏。見紛紛騎追。紛紛騎追。城火及魚池。啣寃籲天地。恨奸雄恣肆。奸雄恣肆。擾亂邦畿。乾坤鼎沸。〔下淨丑上〕
【紅繡鞋】笑他乳臭嬰兒。嬰兒。敢與吾主廝持。廝持。撩蛇踐虎不知機。今日裏別雄雌。遭剉辱受災危。〔下旦老旦上〕
【香柳娘】嘆征人遠離。嘆征人遠離。邊城淹滯。誰知平步風波起。顧乾坤四圍。顧乾坤四圍。水隔與塗迷。難尋脫身計。苦疲羸怎支。苦疲羸怎支。窮困誰依。人離業廢。
【餘文】魂欲逝淚交頤。半世生涯頃刻危。縲絏纏身怎脫離。
