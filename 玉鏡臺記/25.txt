
【霜天曉角】〔旦上〕西風薦爽。灝氣侵羅幌。辜負姮娥獨宿。寥寥此夜偏長。
【香遍滿】嘆白頭二母皆當暮齡。晝夜縈牽夢想。每日雞鳴問寢高堂。豈敢憚勞苦。豈敢暫疎曠。怎學得慈烏反哺。報答我母氏姑嫜。丈夫。你爲王事多鞅掌。高堂有母不遑將。我須當代你服勞奉養。每日躬調滋味。侍膳奉霞觴。到不如荊釵裙布。同歡樂守糟糠。
【一翦梅】遊子何時歸故鄕。地隔參商。絃絕宮商。〔老旦〕征人千里向河梁。時近重陽。目斷衡陽。
【羅帳裏坐】孩兒。自從玉關去後。撫時感傷。雖有膏粱味。無心宴饗。孩兒。只因你忘了遺羹。承親母推食的厚貺。〔合〕這恩義總難忘。媳婦。你這般賢慧呵。你的孝行眞堪旌奬。〔貼〕親母。我和你形衰力倦。靑鬢染霜。縱有八珍饌。恐難長受生前養。孝順的兒呵。看你辛勤供菽水。誠敬奉蒸嘗。只願我的劉琨和賢壻二人呵。〔合〕願他此去調羹廟廊。莫做了伴食的宰相。〔旦〕憶同花前宴賞。玉粒桂漿。到如今盃盤冷落。饔飱久曠。丈夫。你休把我炊扊扅烹伏雌的恩忘。〔合〕丈夫。你便有食前方丈。須索記舉案齊眉的孟光。
【劉潑帽】神蓍祕訣誠無妄。吉凶休咎託靑囊。好卦好卦。看此卦眞絕唱。〔合〕中正遇乾剛。是龍德方亨之象。〔貼〕我也卜一卦。〔卜介〕好卦好卦。大川利涉宜攸往。大人利見遇非常。此卦雖好。只恐國家任重。二郞一時不得返家鄕。當重任爲保障。〔合前旦〕奴家也卜一卦。〔卜介〕看此卦呵。五行四兆看無恙。二爻內騰蛇纏足。哥哥與丈夫只恐皆被滯留邊塞。諒他的進退好似觸藩羝羊。第三爻文書發動。想必就有信息囘來。𠖏萍跡衡陽雁行。
【小桃紅】溫嶠百拜。岳母萱堂。只爲勞王事遠離故鄕。母子和夫婦。兩地久參商。違定省絕溫凊。把斑斕疎曠也。凝望孤雲欲斷腸。料二母偕妻室各保安康。封寄陽關啼數行。這封是哥哥的。〔又讀介〕劉琨頓首。書附衡湘。蝸角虛名累天各一方。不能似曾參終奉養。只落得瞻望陟高岡。喜塞塵雖稍寧。問歸期猶羈鞅也。未審何時脫鎖韁。料慈恃曁賢妹福履勝常。晝夜思親淚兩行。
【餘文】萍蹤遊子滯遐方。目斷天涯重慘傷。爲見佳音喜欲狂。
