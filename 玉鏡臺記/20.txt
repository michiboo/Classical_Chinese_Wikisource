
【沽美酒】我御雲軒下碧虛。採嵩山九節蒲。袖拂靑飆駕羽鳧。朝北海。暮蒼梧。入洞府畫江爲路。跨玄鶴籠霄捲霧。設香餌銅盤釣鱸。開寶鼎丹爐燒兔。火出龍水中生虎。〔合〕嘯蓬萊日月長。滄海任敎枯。我的容顏長長如故。〔丑〕俺昨日乘風出九逵。又飛身渡五湖。縮地潛形入藥壺。歌白鹿。握丹符。掣金蛇羣魑奔怖。九龍瓢甘雨時需。五色石蒼天可補。看世人殘疾鬼軀。怎學得俺長生衡宇。〔合前〕
