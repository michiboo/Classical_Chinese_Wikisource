　　《婦人集》清 迦陵
　　婦人集
　　陳維崧
　　如皋冒褒無譽注　　新城王士祿西樵評
　　○跋迦陵先生《婦人集》，續本事詩，曾採取一二。余購之二十八年，迄不可得。意謂天壤間無是書矣。辛亥九月，海寧吳文槎客歸舟攜示，因得睹其全豹，並如皋冒氏叔若侄纂注補遺，綱重寶於深淵，合雙龍於劍水，快何如之。
　　十月既望震
　　長平公主，孫承澤《春明夢余錄》曰：公主名徽足，明思宗女，周皇后產也。甲申之變，御劍親裁，傷頰及腕。越五宵旦，復甦。順治二年，上書今皇帝，甚有音旨。書曰：幾死臣妾，高天。髡緇空王，庶申罔極。先是主議降大仆公子都尉周君名世顯。至是詔求故劍，仍館我周君焉。尋薨。張晨長平公主誄曰：當扶桑上仙之日距李下嫁之年，星燧初周，芳華未歇。又曰：公主葬彰義門之賜庄，禮也。
　　明思宗田貴妃，維揚人，性明惠沉默，寡言笑，最得帝寵。（吳偉業《永和宮詞》曰：貴妃明惠獨承恩。）甲申李賊入燕，妃先一年薨。
　　長安女尼妙音，舊先帝時宮人也。國破後出居民間，祝髮於北城之文殊庵。與海昌相國居址相近，常出入相國家。談宮中舊事，及甲申三月事，甚悉。言十九日夜漏欲盡，先帝遍召內人，命其出宮避賊。是時黃霧四塞，對面不相見。帝泣下沾襟，六宮皆大哭。又言宮中侍姬，都以青紗護髮，外施釵釧。自遭喪亂，香奩寶鈿，悉為人奪。惟存青紗數幅，猶昭陽舊物也。吳江吳兆騫《白頭宮女行》云：長安女冠頭似雪，曳地黃絲懸百結。手執金經淚暗流，雲是前朝舊宮妾。又云：一托香台己十秋，每談遺事自生愁。室中漫禮金仙席，夢裡還隨玉輦游。惆悵生年遘陽九，戒珠持遍甘衰朽。天家龍種尚飄零，賤妾蛾眉亦何有。晚樹沉沉禁苑斜，山川滿目思悲茄。傷心欲到扶風市，零落金箱憶漢家。
　　鄭妗，故襄王宮人，遭亂，為沔陽漁人所得，常椎髻跣足，釣於黃金湖頭。獨著慘紅袒服，雲是襄妃物也。（見董以寧《楚游聞見錄》，張獻忠假楊嗣昌兵符破襄陽，事出倉卒，宮中無得免者。妗奉命往凌儀賓家，送生日銀彩，因匿藻井上獲免，又聞賊盡城中婦女纖趾囊之。酒間勝，妗之跣足，意或悼此。見原注。）
　　姑蘇女子圓圓（字畹芬）戾家女子也，色藝擅一時。如皋冒先生嘗言婦人以姿致為主，色次之。碌碌雙鬟，難其選也。蕙心紈質，澹秀天然。生平所覯，則獨有圓圓耳。崇禎末年，戚畹武安侯劫置別室中，侯武人也。圓圓若有不自得者，李自成之亂，為賊帥劉宗敏所掠，我兵入燕京，圓圓歸某王宮中為次妃。（吳縣葉襄《贈姜垓百韻詩》有云：酒壚尋卞賽，花底出圓圓。按卞賽亦金陵名妓，家伯兄有贈畹芬絕句：瀟湘一幅小庭收，菡荽香余暮色幽。細細白雲生枕簟，夢圓今夜不知秋。秋水波回春月姿，淡然遠岫學雙眉。清微妙氣輕噓吸，谷里幽蘭許獨知。）
　　臨淮老妓某戚畹府中淨持也，後為東平侯女教師。甲申京都失守，侯欲偵兩宮音息，而賊騎充斥，麾下將無一人肯行。伎奮然曰：身給事戚畹邸中，久宜往。遂易持匕首，間關數千里，穿賊壘而還。（戚畹蓋田貴妃長兄，東平侯劉澤清也。）
　　金屋恭順侯（侯名吳維華），姬人。父筆工也幼穎悟，讀書善強記，侯寵之專房。一日，偶有他事失侯意，錮別室中。姬乃以小赫躓作書敘其辛楚，中有長生殿卷中人語。侯見之，不解所出。典箋某曰：此用玉環崔徽二事實也。侯大喜，即日迎歸邸第，寵愛如初。（蘭陵鄒推官有《金屋歌》，歌長不載。）
　　寇白門，南院教坊中女也。朱保國公娶姬時，令甲士五十，俱執絳紗燈，照耀如同白晝。國初籍沒諸勛衛，朱盡室入燕都，次第賣歌姬自給，姬度亦在所遣中。一日謂朱曰：「公若賣妾，計所得不過數百金，徒令妾落沙吒利之手。且妾固未暇即死。尚能持我公陰事，不若使妾南歸，一月之間，當得萬金以報。」公度無可奈何，縱之歸。越月果得萬金。）按姬出後複流落樂藉中，吳祭酒作詩贈之，有江州白傅之嘆。
　　顧夫人識局朗拔，尤擅畫蘭蕙，蕭散落托，畦徑都絕，固當是神情所寄。（顧字橫波，合肥龔大中丞夫人。中丞名鼎孳，其《尊拙齋集》中「孤負香衾事早朝」及「不知何福得消君」諸絕，俱為夫人詠也。）
　　人目河東君風流放誕，是永豐坊底物，（河東君姓柳名是字如是。錢□□□□姬人。尚書築「我聞」室以居之，常於鴛湖舟中作百韻詩以贈柳。中有云：河東論氏族，天上問星躔。漢殿三眠貴，吳宮萬縷連。瑤光朝孕碧，玉氣夜生元。又云：纖腰宜蹴鞠，弱骨稱鞦韆。天為投壺笑，人從爭博癲。又云：凝明嗔亦好，溶漾坐生憐。薄病如中酒，輕寒未拆棉。清愁長約略，微笑與遷延。君之風情與才藝，概可見矣。）
　　徐湘苹（名燦）才鋒遒麗，生平著小詞絕佳。蓋南宋以來，閨房之秀，一人而已。其詞娣視淑真，姒畜清照，至道是愁心春帶來，春又歸何處。又衰楊霜遍灞陵橋，何處是前朝等語。纏綿辛苦，兼撮屯田淮海諸勝，直可憑衿。（湘苹海寧陳相國之《遴賢配》，著拙《政園詩餘初集》，再錄其感舊二首。《西江月》：剪燭閒思往事，看花尚紀春遊。侯門東去小紅樓，曾共翠蛾杯酒。聞說傾城尚在，可如舊日風流。忽忽彈指十三秋，怎不教人白首。《水龍吟》：合歡花下流連，當時曾向君家道悲歡轉眼。花還如夢那能長好，真箇而今台空花盡。亂煙荒草，算一番風月一番花柳。各自斗春風巧，休嘆花神去杳。有題花錦箋香藁，紅英舒捲，緣陰濃淡，對人猶笑，把酒微吟。譬如舊侶夢中重到，請從今秉燭看花，切莫待花枝老。）
　　或於舊台城內見二絕句云：南朝天子一愁無，石子岡連元武湖。草綠離宮人不到，日長惟敕阮佃夫。臨春閣外渺無涯，烽火連天動妾懷。十萬長圍今夜合，君王猶自在秦淮。中有字畫為苔蘚剝蝕，或以意補之。詞意淒婉，類宏光時宮人語。（宏光時懷寧阮大鋮方貴幸用事，詩中所云佃夫，意或指此。）
　　海昌彭幼玉（名炎），進士孫從姑也。遺集一卷最新警。王十一曾以小密花箋，書其《銀河吹笙》一詩。詩云：銀河吹徹玉笙遲，清漏迢迢睡覺時。巫峽雲歸俱是夢，鮫人淚滴盡成絲。霜衾抱月羞孤影，露葉驚風別故枝。王偶遺記末二句，幽思怨緒，政自使人不能終曲也。（王推官集中有舟中懷彭十駿孫時讀其從姑《幼玉遺集》一詩。詩曰：鳳脛燈寒共帝城，銀河小院語平明。蜀川消渴人如昨，洛水微波賦競成。寂寂武原春嶂遠，迢迢江浦暮潮生。謝娘柳絮班姬扇，欲向仙源上玉清。）
　　秣陵紀映淮有《秋柳》句云：棲鴉流水點秋光。世多誦之。（映淮字阿男詩人紀映鍾妹也。漁洋山人《秦淮雜詩》云：十里清淮水蔚藍，板橋斜日柳毿毿。棲鴉流水空蕭瑟，不見題詩紀阿男。）
　　計孝廉（名果），婦吳夫人善排調。孝廉故貧士，嘗置一妾，夫人揶揄之。曰古聞糟糠之妻，不聞糟糠之妾。如何？（見汪琬鈍《庵說鈴》。）
　　吳江葉進士（名紹袁）三女，長昭齊、次蕙綢、三瓊章，具有才調。而瓊章尤英徹，如玉山之映人。詩辭絕有思致，載《午夢堂集》中。（瓊章有侍兒名紅於。）（天台泐大師序曰：汾河諸葉，葉葉交輝。中秀雙株，尤為殊麗。）
　　桐城姚夫人（名維儀）無大師（方簡討以智法號無可）姑母也，酷精禪藻。其白描大士，尤工。所著《清芬閣集》，文章宏贍，亞於曹大家矣。
　　宗梅岑（名元鼎）母陳夫人，郡丞九室公（名輔堯）女，有婦德，兼工交詠。然唱隨外，不以示人。每有所作，梅岑欲受而錄之，輒不許，恐言之出於壺也。臨終，取生平所作盡焚之。故不傳一字。梅岑每言及，痛手澤之不存，猶嘆慕者久之。王吏部為予言如此。
　　昭陽李夫人（字季嫻）游心元虛，托情道味，賦詩不多。殊復令人咨賞，可謂德音。（夫人一字元衣女子，所撰詩集五卷、文集一卷。）
　　石城卞元文（名夢珏），女曰吳岩子（名山，）夙擅詩歌西曲，諸女郎能音旨者靡不宗卞。後適廣陵劉孝廉（孝廉名師峻），吳梅《村西冷閨詠序》曰：岩子著同聲之賦，元文賦嬌女之篇。辭旨幽閒，才情明惠。又曰：趙明誠金石之錄，捲軸無存。蔡中郎窠臼之辭，紙筆猶在。詩凡四首，今錄其二。五銖衣怯鳳凰雛，珠玉為心冰雪膚。綠ハ侍兒春祓禊，紅牙小妹夜樗蒲。瓊窗日暖櫻桃賦，粉Ψ風輕蛺蝶圖。頻斂翠蛾人不識，自將書札問麻姑。石城楊柳碧城鸞，謝女詩篇張女彈。鸚鵡歌調銀管細，琅字刻玉釵寒。雙聲宛轉連珠格，八體穢倒薤看。閒整筆床攤卷素，棠梨花發倚闌干。）
　　黃比部（名永）與夫人浦氏（名映淥字湘青）伉儷最篤。一日鄒大（名祗謨）戲比部曰：「君得母昔人所謂愛玩賢妻有終焉之志乎？」比部曰：「下官正復賞其名理。」夫人有題周絡隱坐月浣花圖滿江紅一闋詞云：彼美人兮，宛相對，姍姍欲下，恰此夕月華如洗。花枝低亞，盼到圓時仍未滿。看當開半還愁謝，與花神月姊細商量，歸來罷。憐嫩蕊，銀瓶瀉。回清影，晶簾掛。奈晚妝猶怯，鏡台初架，二十餘年芳草恨，兩三更後長吁夜，幾時將絡秀舊心情。呼兒話，附錄艾庵《往事賀新郎》詞一首：往事卿思否？十年來幾嗔幾喜，相偎相守，漫道悲歡如水去。提起心頭都有，卿自置一觴一缶，笑拔金釵閒指點點樁樁。欲說還搖手，恐化作皤然叟。何妨憒憒居人後，更夸甚筆搖千字。胸盤二酉，對酒當歌，卿試舞長袖。離披紅溜，為卿儘先生五斗。醉看諸兒盡繞膝，待長成五嶽容吾走，卿好做尋山偶。（浦氏有詩名比部弟京婦巢氏淑只亦能詩）
　　玉蜂顧文康小女，（名訁是）亂後歸蘭陵董侍御。一日與弟侄輩燕集，小有唱和，顧因笑謂阿寧（名以寧侍御從侄也）曰：著紅衫，弄虎邱浮圖磚，為捉搦歌，新婦不如賢從。風日清佳作曲室中語：爾時濯濯，賢從應亦不如新婦也。侍御循環音理，大加撫掌。（董以寧曰：家嬸以國破家亡，流離不偶。每吟舊事，不勝惋嘆。嘗有詩曰：舊婢僕來詢老母，嫁衣裳盡典空箱。每吟二句，輒為泣下，未幾雲逝。家侍御刻其遺集百餘篇顏曰《翰墨有遺蹟》。
　　金沙王朗學博次回（名彥泓）女也。學博以香奩艷體盛傳吳下，朗亦生而夙悟，詩歌書畫，靡不精工，尤長小詞，為古今絕調。生平著撰甚多，兵火以來，便成遺失。嘗於扇頭見其《浪淘沙》閨情三首云：幾日病淹煎，昨夜遲眠，強移心緒鏡台前。雙鬢淡煙低髻滑，自也生憐。不貼翠花鈿，懶易衣鮮，碧油衫子褪紅邊。為怯遊人如蟻擁，故揀陰天。　①疏雨滴青簽，花壓重檐，繡幃人倦思懨懨。昨夜春寒眠不足，莫卷湘簾。羅袖護摻摻，怕拂妝奩，獸爐香倩侍兒添。為甚雙蛾長翠鎖，自也憎嫌。　②斜倚鏡台前，長嘆無言。菱花蝕彩個人蔫。分付侍兒收拾去，莫拭紅綿。滿砌小榆錢，難買春還。若為留住艷陽天，人去更兼春去也，煩惱無邊。　③才致如許，真所謂卻扇一顧。傾城無色矣，又王吏部為余言。夫人有春愁浣溪沙詞前段云：抱月懷風繞夜堂，看花寫影上紗窗。薄寒春懶被池香。□□愛詠之。抱月懷風四字，非溫尉韋相不能為也。綠肥紅瘦何足言警。又有詞云：昨夜睡濃兼好夢，一身春懶起還遲。亦是好句。（按朗適梁溪秦氏，父彥泓任楚中學博，朗集唐以餞其行。中有「君向瀟湘我向秦」之句，可謂雅當。又有「學繡青衣閒刺鳳，自把金針代補翎」毛空一詞，才思雕妍，殊為巧妙矣。）
　　余嘗與諸賢品題閨秀，或謂鉛黛之餘，偏饒韻致。筆墨之外，別有寄託。當今那得如許寧馨。余沉思久之，忽曰：「噫自有人，眾或嗤余為呆。」（吳語謂人不甚了了者為呆。夫銅鳴山應，理由冥契。陽回龠動，感豈人為。士為知己者死，女為悅己者容。皆是物，愚不可及。願從寧武，情至之談，豈諸賢所能尋味乎？）
　　向於董二書舍見矮箋數幅寫會真詞曲，字法秀逸，如花臨風，後有題云：桃花便嫁東流水，不比楊花更化萍。全詩殊耐尋想，其印識為採藥女郎雲，得於童子手中，以炊餅易之者。
　　虞山吳永汝（字小法）母故某尚書姬也。七歲善琴箏，十歲工染翰，樂府詩歌，一見即能詮識，人有霍王小女之目。其母攜之毗陵，十二而字余友鄒大。後為雀角所阻，見其訣別詞有雲，質如蒲柳，敢偶姬姜，年豈桑榆，忍甘駔儈，念一生其已矣，將九死以何之。其《如夢令》一闋曰：簾外一枝花影，月到花梢陰冷。夜坐穗燈消，寂寂小窗寒寢。夢醒夢醒，重把離愁細整。又《蝶戀花》半闋云：傷心只怕天公遠，好運何時。薄命應須轉，西鄰姊妹閒相勸，抽箋步入桐陰院，余俱楚楚可誦。鄒大有《惜分飛》四十四闋，並制序以悼之。（《惜分飛序》中有云：霍王小女，母號淨持。衛氏少兒，父名鄭季。清風細雨，無不訝其針神。綺月流雲，咸共欽其墨妙，直為抒寫無遺。至雲邯鄲才人，終歸廝養。左徒弟子，空賦嬌姿。金犢東西，不見台邊之柳。畫船南北，徒聞渡口之桃。則千古傷心，不獨我友為然矣。）會稽商夫人（祁撫軍彪佳夫人）以名德重一時，論者擬於王氏這有茂宏，謝家之有安石。（慈谿魏耕曰：撫軍居恆有謝太傅風，其夫人能行其教。故玉樹金閨，無不能詠。當世題目賢媛，以夫人為冠。）
　　山陰王端淑（了玉映）意氣落落，尤長史學。父季翁（名思任）常撫而憐愛之。曰身有八男，不易一女。（按山陰王家郎俱有鳳毛，季翁情鍾賢女，遂損譽兒之癖。）蕭山毛奇齡詩云：江南女士一代稀，王家玉映聲先知。著書不數漢時史，織錦豈憐機上詩。清暉閣中父書在，落筆爭開寫眉黛。吟成細雨滴口脂，行即青藤繞裙帶。風流遺世姿獨殊，猗嗟四壁貧無知。牽蘿補屋愁不耐，天寒袖薄侵肌膚。只今兵革滿塗路，欲走西陵過江去。崎嶇宛轉進退難，祗恐行來更多誤。昨宵行李隘巷宿，繡帙香奩解書軸。今朝寂歷風雨來，令我停弦撫心曲。梧宮木落無復愁，清溪桃葉今難留。君行渺欲向何所，長江浩浩還東流。
　　秦淮董姬（字小宛）才色擅一時，後歸如皋冒推官，（名襄）明秀溫惠，與推官雅相稱。居艷月樓，集古今閨幃軼事，薈為一書，名曰：《奩艷》。王吏部撰《朱鳥逸史》，往往津逮之。（姬後夭，葬影梅庵旁。張明弼揭陽為傳，吳綺兵曹為誄，詳載《影梅庵憶語》中。）
　　黃（名運泰）毛（名奇齡）撰《越郡詩選》一書，其凡例曰：閨秀。則梅市一門，甲于海內。忠敏擅太傅之聲，夫人孕京陵之德，閨中顧婦，博學高才。庭下謝家，尋章摘句，楚攘趙璧。援婦誡以著書，卞客湘君，樂諸兄之同硯。其他巨室名姝，香奩繡帙，董陶徐鄭，詠覽頗多。玉映靜因，流傳最久。編題姓氏，約十二家。閨閣風流，莫此為盛。識者以為實錄雲。（張楚攘名德蕙，適祁奕慶。朱趙璧名德蓉，適祁奕喜。祁卞客名德瓊，祁湘君名德ぇ。嘗見山陰徐緘詩云：箕子國中許小妹，錦官城內王夫人。風流曠代不相接，筆陣一門驚有神。今觀諸祁才藻，以方王許，似猶過之。《楚攘鬥牌詩》：難遣離懷白晝昏，紅牙牌里強爭論。不因嬌嫩無情緒，輸卻金釵未敢言。《趙璧和湘君詩》：海棠枝上落輕紅，花片隨香散碧空。但得與卿同轉側，不愁此夜逐春風。《湘君夜坐詩》：夏雨初晴後，長空萬里天。花間吹玉笛，月下數金錢。宿燕驚猶熱，檐榴墮欲燃。齊紈裁自好，棄置是何年。《奕喜贈女弟湘君詩》：深閨小妹動盈盈，盤內題詩早得名。初見落梅能弄笛，還宜新月照彈箏。又雲春光點點逐春江，春水悠悠渡夕陽。空留匣琴千種恨，空留錦字三載香。匣琴錦字無消息，故將天壤怨王郎。）
　　雲間章玉筐（名有湘）龍眠孫進士（名中麟）婦也，工才調。作詩寄姊云：憶昔同在翠微閣，飛文聯句夸奇作。那知江海各天涯，青鳥無情雙寂寞。蘇合房中愁索居，尺素遙傳錦鯉魚。為問江淹五色筆，擬成團扇近何如。此詩亦何減唐人韓君平也。玉筐著作，有《澄心堂集》、《望雲集》、《姊瑞麟》、《妹玉璜》，並擅詩名，妹回瀾妹掌珠，俱以文章顯。（荊隱君序曰：「夫人之詩，其旖旎則月中楊柳，露下芙蓉。其沉鬱則寒峰際霄，白雲不動。琉璃錦匣，聯翩劉氏之風流。翡翠筆床，掩映徐家之名勝。荊隱君夏瑗公先生女也。）
　　虞山許太守夫人吳片霞，有詩才，其《梨花雙蝶》一詩，世尤誦之。詩曰：如玉雙雙透瑣幃，鏡中斜見粉依稀。西施舞罷春衫冷，道韞詩成柳絮飛。影過杏梁朝日澹，夢醒巫峽片雲歸。梨花深院無人到，不是開籠放雪衣。（太守名瑤字文玉夫人名綃）（武進徐太守）（名可先）夫人謝玉英（名瑛）詩名藉甚，性簡遠蕭勝，不嬰世務。太守之官後，夫人盡斥其橐中數千金，買青山庄居之。時於橋上憑欄小立，吟哦竟日，其風味如此，著有《博衣小草》，近留心禪理，並詩亦不多作雲。
　　武林顧若璞，黃少參（名汝亨）子婦也。早年稱未亡人，有綺才。所著《涌月》（王西樵曰似臥月）軒稿行世。中有舅姑墓志銘及外行狀，文章詳贍，學者韙之。孫女梭兒，法名智生。生而端麗，能詩歌小令，記其宮詞一首曰：長信宮中侍宴來，玉顏偏映夜光杯。銀箏彈罷霓裳曲，又報西宮侍女催。又詠雪一首云：霏霏玉屑點窗紗，碎碎瓊柯響翠華。乍可庭前吟柳絮，不知何處認梅花。清警殊甚。顧性喜學佛，歲癸己病甚，父母痛之，女曰：「金槍馬麥，定業難逃。大人獨不聞之乎？且女特身痛耳，心無所苦。」年十九夭。（又夫人子燦婦丁玉如字連譬，慷慨好大略，常於酒間與燦論天下大事，以屯田法壤為恨。其言曰：邊屯則患戎馬，官屯則患空言鮮實事。妾與子戮力經營，倘得金錢十二萬。便當北闕上書，請淮南北閒田墾萬畝，好義者出而助之，則粟賤而餉足，兵宿飽矣。然後仍舉鹽策，召商田塞下，則天下可平也。其大言如此，西樵嘗言夫人《臥月》一集，中多經濟理學大文，率經生所不能為者，其子婦丁繼母張氏，名姒音，才學與夫人相亞，嘗作《討逆闖李自成檄》，詞義激烈，讀者如聽易水歌聲，惜未之見也。
　　劉夫人江西吉州劉忠烈公（忠烈諱鐸揚州知府天啟時為魏奄所殺）女，王撫軍子次諧婦也。名淑，幼穎甚，能小詩。甲申鼎湖之變，夫人嘆曰：先忠烈與撫軍兩姓皆世祿，吾恨非男子不能東見滄海君，借椎報韓。然願興一旅，從諸侯擊楚之弒義帝者。遂建義旗，適滇帥蠻兵精悍冠諸軍，聞夫人名請謁，夫人開壁門見之。旦日報謁，滇師具牛酒於軍中，高宴極歡。然帥武人也，陰持兩端，又醉後爭長，語不遜。夫人怒，即於筵前按劍欲斬其首。帥環柱走，一軍皆擐甲。夫人擲劍笑曰：殺一女子何怯也，索幣筆從容賦詩一首，辭旨壯激，帥悔且懼。夫人曰：「妾不幸為國難以至於此，然妾婦人也，願將軍好為之。」遂跨馬馳去。（見《巢震林史。缺文補》）
　　長山劉節之（名孔和）青岳相國（名鴻訓）之次子，讀書懷大略，慕陸渭南之為人。所著有《日損堂詩》數百首。亦學放翁，明末棄諸生從戎，隸劉東平麾下。其婦鄒平王氏女亦善騎射。南渡時，節之與婦，各將一軍。婦號令之嚴，過於節之。每相見，有孫權妹刀環風，節之亦敬憚之。後節之為東平所戕，王間關北歸為尼。王吏部為予筆述其事如此。
　　海鹽陳若蘭（名麟端）著《閨詞一百首》，中有云：垂柳依依綠影生，芰荷亭上設棋枰。局中彈出縱橫勢，笑問檀郎若個贏。又云：春閨三月養吳蠶，南陌攀桑滿竹籃。為避行人回步急，不知髻上墮牙簪。又云：女伴相邀織綺羅，纖纖素手弄金梭。晚來尋取紅牙尺，較得工夫若個多。又云：閨中喜作道家妝，雲錦裁成綠羽裳。學戴星冠簪日月，侍兒齊綰髻雙雙。又云：一自檀郎赴玉京，殘燈挑盡淚盈盈。黃昏又值芭蕉雨，不管人愁滴到明。如此吟詠，去花蕊夫人何遠。（《若蘭詩集》有《綠窗閒詠》一帙。）
　　康鄴（字湘雲）直隸邢台人黃更生內子也。所著有《臨風閣集》。其《菩薩蠻詞》有云：徙倚聽疏鍾，臨眠愁殺儂。又《玉樓春》詞云：妾顏自愧石邊花，君心莫化花邊石。其警句多如此。載《燃脂集》中，西樵有《贈更生詩》云：殿前筆札凌雲賦，樓上鶯花織錦妻。蓋紀康之能文也，康又有小重山起句云：春雨蕭蕭杜宇愁，綺窗驚曉夢，蹙眉頭。亦致語也。
　　王吏部夫人張鄒平總憲文定公孫，亦擅詞賦。西樵官萊子時，嘗作《寄內》詩。萊子淹留我共君，滯人春月復秋雲。巡檐幾夜頻搔首，海國鐘聲已厭聞。夫人屬和末二句曰：海邊休恨還留滯，猶喜離鴻得共聞。後王官國博，官貧不能攜家。每詠此，未嘗不嘆其有思也。
　　陶令則（名琬儀）雲間陸進士（名鳴珂）夫人也。有九日登高憶芳兒一詩云：有意登高去，遙看江水環。長江連合浦，何日夜珠還。（見雄縣馬之霜《詩防初集》）
　　吳中閨秀，《贈海陵宮婉蘭》一詩曰：雲髻偏宜試晚妝，石床苔潤恰新涼。采蘭愛向花前立，贏得羅衣滿袖香。婉蘭宮進士（名偉Α）女，歸餘友冒無譽，（名褒）曲室唱酬，才情朗暢，伉儷之篤，亞於塤篪矣。婉蘭尤工畫墨梅，雪葉風枝，悠然有偃蹇瑤台之思。
　　仁和俞瓊英（名桂）詩文才一十六篇，才思頗清綺，遇合抑塞。年二十而夭。其擬義山《無題》云：才唱驪歌日漸曛，牽裳官道淚紛紛。紅英陌上花無主，錦翼雲中雁斷群。玉鏡幾時還照影，金爐從此罷燒薰。聞知天上無離別，願得相攜駐白雲。《江南古意》云：江南三月花柳香，青春欲徂白日長。杏梁陰陰燕新乳，頡頑差池弄輕羽。美人午起自結束，曳鬢垂鬟手如玉。春草滿園蝴蝶飛，金鞍少年他日歸。《中秋》云：玉鏡澄清漢，金波盪碧流。桂枝應欲謝，空倚最高樓。（錢塘毛先舒有《閱俞瓊英集》詩云：宋玉真愁客，江淹本恨人。何當誦遺稿，霜鬢又添新。）
　　錢塘女子陸麼鳳，十四而善吟，嫁後夫遊學於外。陸頗愁思，《秋閨晚思》三首云：晚來疏雨過人頭，風靜羅衣揚不休。漫拾亂紅題小字，暗驚新句又悲秋。湖煙漠漠晚歸鴉，自掃楓香坐煮茶。一帶芙蓉寒映水，那知秋思屬兒家。翠黛宜顰不耐顰，病逢秋氣轉傷神。空堂莫掛疏簾起，黃菊丹花惱殺人。（毛先舒辨坻）
　　嘉興黃皆令（名媛介）詩名噪甚，恆以輕航載筆格詣吳越間。余嘗見其僦居西冷段橋頭，憑一小閣，賣詩畫自活。稍給，便不肯作。（吳偉業題《鴛湖閨詠》四律，中有「夫婿長楊須執戟」之句，想黃所適定楊氏也。）
　　闞玉，錢塘人，甲申之歲，生十三年矣。容貌端麗，又有倍年之覺。父母從小絕珍憐之。己父亡，獨與母暨兄嫂同居。宏光時徵選采女，誤為賣菜傭所紿，竟嫁其子。日令玉職爨炊煨豕，稍暇令鋤泥蒔灌，足去縑約，頭如蓬葆，面目黃黑，衣服泥污。玉悲甚，仰天慟哭而作歌，聞者莫不悲焉。未幾死。（歌曰：父生我兮，中道以逝。母煢煢兮，門衰瘁。兄嫂難與居兮，抉我如目中之塵沙。伊又遘此佻巧兮，胡罪我之實多。彼六禮之或己愆兮，曾貞女子口從。矧要予以桑中兮，夫豈其為予之匹。雙我獨有母兮，＜疒鼠＞思泣血。我父而有知兮，怒沖發。我兄摩挲兄之金兮，骨肉相蔑。嫂旁睨之兮，笑言。我忽憤氣兮如雲，指漆室女以為正兮，又告夫司命與湘君。曰予不愛一死兮，弗忍速阿母之下世。願死而有依憑兮，為凶之厲。嗚呼哀哉！我終死兮，魂獨歸去。明告母兮，幽訴我父。匪我夙夜兮，胡然遭此行露也。縱謂行多露兮，寧我之污也。亂曰：嘉名為玉，父之命兮，幽辱糞壤。終保貞兮，憂思悄悄。淚淫淫兮，蒙此忍詬。日當心兮。）（王西樵曰：相其語勢，殆是女中之左徒，徐淑蔡琰，無其矯矯。）
　　辛卯冬，宜興史孝廉（名鑒宗）北上道經淇水，夜宿宜溝客舍，見壁間有數行云：馬足飛塵到鬢邊，傷心羞整舊花鈿。回頭難憶宮中事，衰柳空垂起暮煙。後又云：妾廣陵人也，從事西宮，曾不二載。馬上琵琶，逐塵長去。愴懷賦此，和淚濡毫促裝心亂，語不成章。時庚寅七夕後四日廣陵葉子眉識。呼主者問之，知為宏光西宮也。
　　王考功《筆述》云：孫淚亭相公《南征紀略》，載女子趙雪華題李家庄壁三詩，並有感寄。不記其詞，鄒平西青羊店逆旅中，有女子題壁者，自署萬里女郎。詩云：獨抱寒衾憶夢眠，第二句不記。馬蹄得得行何己，歸雁提提又近年。蓋和唐人韻也亦宛轉可誦。又有題濟南東王舍庄壁者，不記姓名。詩云：夢寄車塵馬足中，依稀綺疏夜燈紅。無端野鸛鳴寒柳，驚起愁心對曉風。後小字旁註隨外北征作。陽邱道上盧氏店中，曾有女子於七夕題絕句壁上，前一小序，末署云：天孫渡河之夕夢兒書。夢兒蓋其名也。詩後二句云：惆悵佳期不復還，有似銀屏墜眢井。余不復記憶矣。數條，予並載入《朱鳥逸史》中，以俱題壁詩，故識於此。
　　江都倪氏有《鸝怨集》，其本序云：內子為閩中巨族，依其舅氏於白門。孟夏歸餘，一病不起。客有善李少君術者，為余招內子魂，叩生前事，歷歷如響，復作詩十數章。本序後附《懺詞》云：生於閩海，長於西江。又云：衣不曳地，七襄錦織鴛鴦。案可齊眉，六禮書連鴻雁。乃以兵戈萍散，魂驚拍里悲笳。兼之骨肉花殘，影落天涯畫角。爰求媒妁，締此姻緣。才詠關睢，忽嗟暗馬。前端陽之一日，鈿翠埋幽。曾合巹之幾時，爐香化燼。又云：廿五年之粉黛，辛苦同休。十九日之床帷，沉疴不起。（《氏詩》有云：已作蘼蕪離恨草，莫看菡荽並頭蓮。）
　　柴貞儀（字如光）杭州人也，能詩。其《詠羅巾》絕句云：拭去盈盈淚，攜來冉冉香。殷勤纏素手，縷縷似愁腸。亦極有思致。
　　通州陳［B096］（字無垢）幼博學，詩文絕工。著有《繡佛齋集》，嘗作閨怨五言詩。有「夢去不關愁，曉來心自惡」之句。從叔文起（名宏裔）見之屢形吟賞。（自注姊有《寄予內子》數絕句，一云：斑管吟成字字珠，才高皇甫重三都。寄言小妹慚非古，文采江南讓大蘇。又云：既擅分金又惜詩，千秋鮑叔即名師。枯腸索句慚非錦，聊當梅花寄遠思。蓋姊有《茹蕙集》，即余作序。）
　　松陵周羽步（名瓊一字飛卿）詩才清俊，作人蕭散，不以世務經懷。傀俄有名士態，生平尤長七言絕句。居如皋冒先生深翠山房八閱月，吟詠頗多，如《贈范洛仙》云：黯淡消魂得倚樓，登山臨水又逢秋。檐前垂柳絲千尺，只系柔腸不繫舟。《贈蘇貞仙》云：一架薔薇滿袖香，同行誰不羨紅妝。生平最愛清幽事，肯惜凌波繞曲廊。又《寄懷洛仙》云：蕭騷越客獨淹留，污漫西風柳岸秋。安得東風解我意，好吹此恨到揚州。此等語，俱極似唐人絕句也。（又羽步《贈吳湘逸》詩云：絮語花陰夜未央，細聆音韻轉悠揚。君今幸作吹簫侶，儂願期為雙鳳凰。意蓋有為也。
　　茂苑吳蕊仙（名琪）才情新婉，當其得意，居然劉令嫻矣。與飛卿著有《比玉新聲集》。蕊仙尤好大略，精繪染。飛卿贈詩云：嶺上白雲朝入畫，樽前紅燭夜談兵。蓋實錄也。（黃皆令《比玉新聲集序》曰：不意唐山房中而後，復聞正始。惜未能借江醴陵五色筆，展薛淇度十樣箋，倩衛茂漪手書之，藏之白間靚闥間耳。吳湘逸儀真人，亦冒推官侍兒也。一名扣扣，蓋摘繁欽定情詩中語，資性穎異，好讀書，文選杜詩，一二遍即能覆誦。年十九夭，聞者惜之。（按湖海樓本集有《吳扣扣小傳》，即謂姬也。家伯氏有《同湘逸水繪庵》、《看桃花》二絕云：林垌深杳恣聊浪，小霽偎紅露寵光。痴態若雲誰得見，畫堤飛起兩鴛鴦。小閣湘中雲水鄉，有人如玉共文房。三吾昔日應無此，贏得幽情惱漫郎。）
　　王繡君（名璐卿）通州人馬孝廉（名振飛）之妻也。閨房唱和時以小幅行世，風調綿整，人甚稱之。嘗見其一絕句云：青草湖頭花正妍，綠莎汀畔水連天。輕舟載得春多少，無數飛紅到漿邊。（蓋詠舟前落花者，筆情波媚，與題頗稱雲。）又嘗見繡君一絕云：春寒日日雨如絲，草滿離亭水滿陂。寄語東君須着意，惜花人去未多時。亦自成調。自注繡君妹亦工詩，余內子嘗以白紈乞二王簪花格，便覺瓊枝璧月，爭映行間也。）
　　《西軒集》（西軒淮南邱象隨所居軒名）載婁江女子，燈夕寄答一絕，清怨迢迢，耐人尋味。詩曰：荒樓何處忍吹簫，寂寞燈前涕淚遙。忽看病中書信至，卻傷今夜是元宵。閨閣中有如許思理，惜已軼其姓名。原唱系襄陽年少所作，有一行清淚了元宵之句，辛楚欲絕，亦不知誰家年少，殊可惜也。（王阮亭《感事》三章附錄宵後：少小愁多不自持，鹼床初繡合歡枝。春風筵上迥中後，夜雨燈前擁髻時。雙黛痕消鴛翠減，單衾香細鷓鴣知。定情三五遙相憶，詎獨繁欽解賦詩。曼錄橫波濕鏡湖，紅蘭當戶柳垂條。為歌白石逢郎艷，曾約黃金貯阿嬌。酒病正濃過上已，春愁難妥近花朝。那知更逐香雲去，楚水巫山萬里遙。金鵲鴉鬟烏柏門，琴川春水記啼痕。機中錦字勞相憶，肘後香囊是舊恩。密約難忘松柏樹，新居聞傍苧蘿村。春江花月千餘里，悵望流光欲斷魂。又附錄邱象隨摘語為起句一首。夜雨燈前擁髻時，上紅初引第三絲。玉鈎穩壓重簾靜，海燕深棲暖夢遲。十七雲鬟年最少，一雙星鵲誓先知。風流意極銷魂處，半近妝檯有所窺。
　　吳門家太僕（名濟生）示余以望遠圖，乃十四歲女子所作。霧鬢雲鬟，薄施水墨，真遺世獨立矣。（錢塘陸圻《望遠曲》十四首，今錄其三。）采罷蘼蕪望故夫，藐姑仙子不曾殊。屏間歷歷窺青瑣，道上明明種白榆。舉體乍飄連理帶，定情羞解合歡襦。可憐漂泊刀頭約，坐看天街夜月孤。雙啼玉筋濕羅巾，為結相於訪故人。自是口中生石闕，何堪腹內轉車輪。儂聞梧子心難變，郎比蓮花貌絕倫。何事小姑偏獨處，清溪簫鼓夜迎神。皓腕輕羅驗守宮，纖縴手爪似春蔥。常將小婦夸中婦，不擬賢雄是故雄。九醞滿浮金鑿落，兩環真作玉玲瓏。何妨深鎖青苔濕，說與昭陽絕不同。
　　夔州李翰林（名長祥崇禎癸未進士官庶吉士）亂後僑居金陵，娶姚夫人，善丹青，得北宋人筆意，曾為雲閒董大（名黃）母夫人畫一粉Ψ。煙墨離離，深秀不可言，為香奩畫手中逸品第一。（或曰夫人又工畫仕女圖）
　　江西康孝廉（名范生）夫人亦金陵女，也工畫，竹最似管夫人手法，孝廉頗矜重之。嘗以一扇貽余，綠筱明，便覺白日欲翳。（王考功曰：朱遠山夫人《文江集》，有《和康夫人寄外詞》，似又不僅擅繪事也。）
　　江陰女子周淑禧，處士周榮起女也。工畫花鳥，在徐熙黃荃間，好事者爭以餅金購之。）同時又有宜興盧丹善畫美人。每作一圖，皆婦為之點睛雲。）
　　海昌女子李因，字今是。號是庵，作水墨花鳥，幽淡欲絕。王吏部嘗題其芙蓉鷺鶿畫云：寒入金塘花葉孤，非煙非雨態模糊。姚家女子丹青絕，寫作芙蓉匹鳥圖。姚月華小傳嘗作芙蓉匹鳥也。了是葛光祿無奇夫人，著有《竹笑軒集》，又以節著。
　　秦淮宋蕙湘，教坊女也。被北兵掠去，題詩郵壁，悽然有去國離家之痛焉。（詩凡四首，猶記其一云：風動江聲羯鼓催，降旗飄揚鳳城開。君王下殿將軍死，絕代紅顏馬上來。王西樵曰「絕代」一作「薄命」。
　　秣陵崔秀玉，父吳門老教授，家貧，居僦雞鳴埭下。常口授《秀玉書史》，無不明曉。著有《耽佳閣》詩集一卷，如《詠杜鵑花》句云：恰喜花名似鳥名，慧絕可想。（丹陽賀宿述。）
　　賡明弟（名玉基）自北歸，以郵亭女子一詩示予。予為憮然。詩曰：凌波卸卻換宮靴，女作男妝實可嗟。扶上高樓愁不穩，淚痕多似馬蹄沙。蓋流人羈子過之繫念矣。（詩更有自序云：乙酉六月一日，遇難寶林庄，徨無地，灑淚而書，以為異日話尋之具，廣陵十七歲女子張氏淚筆書於方順橋店中。）
　　耕塢老人為余言：予壬寅過鄭州，見驛亭有姑蘇女史《芳芸》詩，猶記其末句云：銀燒盡心還熱，畫鼓金針月已西。最為清麗，其全首錄藏敝篋，曾舉示映然子，即采入《名媛詩緯》，王考功所載，亦余言之也。予閨人亦有和韻。
　　乙酉澄江之變，士子黃姓者。妻秦氏，被擄，不屈。過金山題詩壁上，末二句曰：蒲團夜坐三更月，懺悔今生未了緣。明日投崖殞，兵去復甦。適遇乳母夫過，攜歸複合。
　　劉阿李者，李氏，字小鳳，長干里人也。其父母故貧，幼鬻於耿進士（章光）家，耿罹平陵之難，自妻姚朱以外，隨死者凡四人。小鳳法當入官，蘭陵劉生捐金贖之，左右其事者，則馬大將軍之力為多。（將軍名允昌，吳婁東人，蒙古故將之裔。明末為黔南大將軍。天兵南下，因束身來歸。天子嘉之，賜田宅金帛有差，視諸儀同秩。（聞者義焉，與小鳳同時入官者，一曰雙萼，後代小鳳選入掖庭。一曰服益，則年最少，後不知所終雲。鄒祗謨有傳。（新城王士禎詩曰：天涯芳草碧氤氳，擁髻燈前感少君。共道朱家輕一諾，非因蕭寺識雙文。定情慾賦明解，心字初濃斗帳薰。夢到葭萌關上去，還如蕭總識香雲。）（花枝似玉詠紅顏，曉鏡明窗幾寸山。小閣春濃香蔽膝，後堂蝶拂玉交關。乍宜角枕袁生詠，自賣青溪盧女還。罨畫樓台煙月夜，劉郎應不憶人間。）
　　李姬（名香）秣陵教坊女也。母曰貞麗，有俠氣。嘗一夜博輸，千金立盡。姬亦俠而慧，略知書，能辨別士大夫賢否。張學士（溥）夏吏部（允彝）尤亟稱之。十三歲從吳人周如松受歌，盡得其音節，然不輕發也。嘗一日者，故開府田仰以金二百鎰，邀姬一見。開府向兒事魏閹者，又姬嘗以他事獲罪阮懷寧。至是喟然嘆曰：「田公寧異於阮公乎？」峻卻之，卒不往。（姬與歸德侯方域善，曾以身許方域。設誓最苦，誓辭今尚存湖海棲篋衍中。又方域與陳處士小札曰：昨域歸來，有人倚闌私語。謂足下與域至契，既知此舉，必在河亭凝望。冀月落星隱，少申夙諾，不意足下誘李君虞作薄倖十郎也。然則一夜徨，失卻十年相知。羅袖拂衣，又誰信此盛遇乎？域即易受法太過之嫌，然有意外之逢，此即至誠之報也。足下表章，自是不藏善之美，其實天王明聖，不介而孚，遭際如此，臣願畢矣。今日雅集，亟欲過談，而香姬盛怒足下，謂昨日乘其作主，而私燕十郎，堅不可解，則域雖欲過從，恐與人臣無私交之義，未有當也。玩此書詞，姬生平風調爾爾。）
　　松陵吳氏（名銀姊）與鄰邑王生，以才藝相昵，後事露，庭鞫，氏板所供狀灑灑數千言，頗露致語，一時爭傳誦焉。（辭多不載，中有雲昔淡眉卓女，服縞素而奔相如。漢皇弗禁，紅拂張姬，著紫衣而歸李靖。楊相不追，古有是事，今亦宜然。蓋表放誕於閨房，寄清狂於螓黛矣。）
　　陸姬孟珠，或曰：城大家女也。曾為侯門寵妓，侯裁於法，姬邑邑不得志，流落江海間，悽然擁髻，有東京夢華想，制詩一卷，自名紅衲道人。（□□□贈姬詩二首〓辭漢金人淚滿腮，西園東閣已成灰。莫嫌鳥爪麻姑少，曾見滄桑幾度來。剩水殘山花信稀，瑣窗鸚鵡舊籠非。儂家十二珠簾外，可有尋常燕子飛。）
　　潁水劉公＜甬戈＞比部（名體仁）寄王推官，家集數種，中有賢媛詩三卷。一名《雲錦樓詩》，系進士劉妻李氏著。李氏中丞某女孫。一名《紉蘭軒詩》，進士劉佐臨女著。一名《實田堂詩》，秀才劉振女著。俱可。汝潁風流，卯金為最孝威諸妹，有天人之譽矣。（此條系西樵筆述，並注云《錦樓偶成》一絕曰：花前閒步數蜂須，霽色初晴小院隅。巧試金釵移日影，闌干劃處損紅朱。《紉闌軒。新月》一首曰：宿雨夕方歇，雲閒天氣清。星河仍欲淨，涼月復來迎。簾卷花初好，螢飛火自明。虛檐移凳久，新茗聽新聲。又《櫻桃》起句曰：竹實方成筍，朱櫻已及時。《實田堂。雪夜》起句曰：雪飛忽滿徑，入夜合瑤天。）
　　臨邑邢慈淨子願（名侗官太僕）先生之妹，善畫觀音大士，莊嚴妙麗，用筆如玉台膩發，春日遊絲。（慈淨適武定馬方伯，馬夫人雅工詩文，詩有《非非草》、《蘭雪齋集》二種。錢宗伯選入《列朝詩集》者，非其佳制也。從馬宦黔中，馬卒於官。夫人扶柩還，塗中作《黔塗略》一書，文筆高古，有班惠姬之風。予在萊海時，於劉幼孫先生家見夫人答劉一書，詞極雅健。又於張渤海家，見其硯銘二首，亦皆有致。又工書酷類太僕，刻有之室集帖。婦人筆墨，見於金石者，房妻高而外，殆不多有。然高文詞不多見，則夫人兼長為尤難矣。）
　　余嘗游宿遷北司吾山，有石刻女郎湯文玉游山詩云：山雨初晴洗佛螺，春風幾處揭青莎。采香不倦溪邊路，多少飛紅趁襪羅。詞極新倩，然與他游詩雜書一石，蓋他人為刻之，非其自畫也。
　　女子琅濟南德州人也，曾有句云：自憐身似楊花，願向天涯情死。字數不多，讀之居然悵惘。（琅題德州旅壁，一序二詩。序云：妾家齊右，歡是吳儂。玉樹其人，紅葉贈我。既見君子，信綠綺之可媒。我思古人，願紅拂以為友。佳人久嗟薄命，好緣肯俟來生。苦海斯離，多露勿畏。寶馬踏來剛半夜，老崑崙焉所用之。彩鸞飛去向天邊，莽吒利從茲逝矣。聊題短句，用示情痴。詩一云：何須押衙妙手，五更暗度香鞍。誰續奇女子傳，小名喚作琅。二云：昨宵紅拂深閨，今日高唐去矣。後二句，則所載也。此女子不特筆艷，人亦復奇。
　　王菊枝工小詩，雋令殊甚。廣東程內史，（名可則）為余說：「洵可謂珠娘之絕調矣。」（粵中生女號珠娘，菊枝有絕句一首，紀其末句云：與孤窗雨一般聽，語其雋。今選家或改作孤窗夜雨一般聽，庸甚矣。）
　　無錫顧文婉自號避秦人，詩詞極多，恆與王仲英相倡和。詞見《倚聲右集》。（文婉《浣溪沙》云：風雨妨春苦不寬，開簾怕見嫩紅殘。錦屏深護早春寒，新嫩一身扶不起。愁痕萬點鏡慵看，空拈班管寫長嘆。又云：獨坐無聊對簡編，閒題恨字滿花箋。夕陽西去轉悽然，掩淚低徊妝閣畔。掀簾私語瘦梅前，此時試問阿誰憐。又云：曉日凝妝上翠樓，惱人春色遍枝頭。湘簾風細盪銀鈎，燕子未歸寒側側。梅花初落恨幽幽，重門深鎖一天愁。）
　　長沙女子王素音為亂兵所得，題詩古驛有云：可憐魂魄無歸處，應向枝頭化杜鵑。見者莫不憐之。（王阮亭有減字《木蘭花》云：離愁滿眼，日落長沙秋色遠。湘竹湘花，腸斷南雲是妾家。掩啼空驛，魂化杜鵑無氣力。鄉思難裁，楚女樓空楚雁來。蓋為素音作也。）乙未歲，阿貽偕同邑傳侍御（名）北上，至白溝河，頓此邸中，見璧間有和素音詩者。覓原題不得，以問居停，指牆邊積木，堆五六尺許，雲在此中堵壁上。時方隆冬，阿貽與侍御急欲讀素音詩，刀同從奴共運木，及半而詩盡出。侍御執炬，阿貽呵凍，蘸筆，錄詩竟，共讀。書已，復各為和章，書之壁。書竟乃命酒劇飲，始覺手腕欲僵，各大笑。相顧謂痴絕也。此事亦極可傳。余後此至邸，亦和韻。末有也學低頭拜杜鵑之句。素音原詩共三絕，前有小序，是儷語。凡二百許字，其精麗可與琅女子相敵，載余《燃脂集》中。（自劉比部以後共七條，俱系西樵先生筆述並注。以下俱系湖海樓自撰並注。）
　　江西李侍郎（名元鼎）與夫人朱中楣（字遠山）有《文江唱酬》一集，盛行於世。（常熟錢□□《文江集序》有云：珊瑚筆格，綠沉之管交輝。玳瑁書箋，雲母之箋雙擘。花深網戶，每刻燭以分題。燕乳綺疏，或擁書而征事。又云：雕軒文駟，驂玉馬以北朝。翟鞠衣，伴角巾而東下。水精簾幕，鎮日焚香。雲母蓮花，午年辟橐。豈若敬通見抵，但對孺人。子美漂流，長隨妻子。
　　湯畹生（名淑英）長洲人，適休寧吳翻，工詩善奕。年三十六夭。（其《暮春。南鄉子》云：天氣最無憑，乍雨還睛又做陰。時侯困人，三月也清明。暗買韶光柳醵金，杯酒恣閒吟。寂寞春庭鬥草心，院落黃昏。簾幕靜深深，獨坐譙門又起更。王西樵為予言畹生詞佳者最多，予錄二十餘篇入《燃脂集》中。）
　　范江珠休寧人，范眉生（名良）妹。詩才與兄相稱，述母一詩曰：獨眠不禁冷風呼，摧落梨花滿地鋪。可奈婿亡留女在，那堪兒死更孫無。枕前有夢誰人伴，燈下無言已淚枯。不是彼蒼昏昧久，如何伯道暮年孤。詩語絕痛。又《旅夜》絕句云：殘燈明滅亂蟲啼，展轉鄉心月漸低。夢對家人才欲語，雞聲依舊到窗西。淒淒楚楚，可念也。詩名繡蝕草，紅豆老人為之序。
　　周明英（名庚）莆田人，諸生陳承纊妻也。生平制撰所見不多。曾覽其尺牘一卷，清遙秀映，允為玉台之名構矣。與仲嫂書，雲感念化者欲為陳立傳，以之才之美，無子無年，搦管垂毫。惟聞猿哭。是以更端而未就，當續成之，敢不誠於陳耶。又雲《三國志》經嫂所點定，庚應窮其讚辭，但不解於古人何所厚薄，只覺此心為劉。與外一書曰：離騷之所以妙者，在亂辭無緒。緒益亂則憂益深，所寄益遠。古人亦不能自明，讀者當危坐誠正以求，然後知其粹然一出於正，即不得以奧郁高深奇之也。又云：林媛松石圖，已見歲寒之志。欽其至性，以一絕風之畫首矣。亦不敢展玩，恐風雨悲鳴也。仲嫂能定《三國志》，林媛能作松石圖，新婦俱於此不凡，惜俱逸其姓氏。（見《尺牘新抄》王西樵曰：周詩名《羹繡集》凡百餘首，是宗竟陵者，亦有一二可錄。《小札》名十七帖，語語清雋，備錄《燃脂集》中。）
　　甲申之難，賊人後宮，有宮人費氏者，為賊所獲，將污之。氏紿賊曰：「身是長公主也，鼠輩詎敢爾。」賊舍之，居無何，俟賊沉湎後，挾匕首立斷數賊首遂自殺。（南昌陳宏緒詩云：沖天劇盜乘金輿，含元殿化綠林區。赭袍日角不知處，鴟飛向陛前呼。團營去盡戚畹走，黯黯風沙掩陽鳥。玉貌嬋娟散如雨，紅鴉靴嘴泥中逋。費家嬌女明光姝，巧手丹青不能圖。芙蓉墮井井水涸，銀床不覆繡羅襦。眾驚窺視爭救出，共惜花閒殊。姝生妙計賺蛾賊，稱是崇禎公主軀。鼠輩何敢犯龍種，汝主遙聞磔汝徒。渠魁後驗知非是，擲向帳旁于思胡。身藏匕首口佯許，鐵衣醉倒紫氍毹。挾刃立刺咽喉斷，血縷亂濺殘香祛。我仇既報我安徂，七尺應須傍鼎湖。談笑自蹈霜鋒凜，發в不受黃埃污。盈廷豈少如戟須，幾個男兒耀簡書。寒燈哭拜披香影，三十六宮春草枯。）
　　錢塘女子吳析（字析舟）未嫁而夫卒。柏麻往哭，遂不歸母家，苦節十餘年，遘疾夭歿。所著有《柏舟集》數卷，詩極鍛煉，詞尤富。而長調更絕，工不減徐夫人湘苹也。古文尺牘，在明瑛之上，真奇女子矣。
　　洞庭女子遭亂，自投漢陽江。流至壽昌，土人憫而瘞之。獲寸帛於袒衣，油楮密固，展視為絕句十首，聞者爭傳誦焉。詩有云：征帆又說過雙姑，掩淚聲聲怯夜鳥。葬入江魚沉底後，不留青冢在單于。結響悲楚，運格端好，詎在班婕妤下，令千古以下王嬙、蔡炎、花蕊夫人流輩讀之，能無愧赧欲死。（載錄其詩四首。生小伶仃畫閣時，詩書曾托母兄師。濤聲夜夜悲何急，猶記挑燈讀楚辭。當年閨閣惜如珍，何事牽裙繞水濱。報與雙親休着戀，入江原是女兒身。生平猶未遇簪笄，死後狂瀾嘆不齊。河伯有情憐薄命，東流為繞洞庭西。照影江干不勝悲，永辭鸞鏡斂雙眉。朱門空許成秦晉，死後相逢總未知。耕塢老人云：女姓蘭名玉真，或曰：湘潭人。或曰：即吾邑人。以入水無月余尚能逆流之理，然玩其句有雙姑語文，似從下江而上者，俱存以備考為是。）
　　王十一為余述林四娘事，幽窈而屑瑟，蓋搜神酉陽之亞也。四娘自言故衡邸宮人。（王太史有《林四娘歌》，歌首系一小序，序云：晉江陳君寶鑰，分皋青州。入署之夜，堂上忽聞樂作，空中隱隱呵殿聲，如貴人騶從至。至則耀燎輝煌，杯饌羅列，賓客雜沓於堂上，俳優廝養奔走於堂下。胥役大駭，走白陳君。陳君固己心異之矣。因率衛卒呵禁之。不止，挾弓矢操而射之不止。持轟天雷諸大炮擊之復不止。越數日陳方燭坐小齋，而風雨聲有自遠至者，齋中如人行聲。少須，雙鬟褰簾入，唱曰：「林四娘侍兒青兒啟事，娘子願謁使君。」陳惝恍未答。而美人翩然來矣。妖質雪瑩，繡紋花映，修蛾自斂，斜紅半舒，揄袂以前，向陳而拜。拜畢就坐，徐徐啟曰：「某金陵林四娘也，幼給事衡王。中道仙去，今暫還舊宮。竊見殿閣毀於有司，花竹淪於禾黍。某故有宮中儔侶，話舊情深，停車無所，敢假片席於使君之堂，某固無能有德於使君，然亦非有害於使君，今與使君為方外交可乎？某有小酒食，願同醉飽，並及從者，微有薄犒，幸無深訝焉。」陳雖疑且畏，然度無可如何，遂偕飲。及下箸則珍餚也，引杯則良醞也。從者視其犒則朱提青蚨也。意始稍稍定。後則夜分必來，更闌即去。數入內與陳夫人姬媵締交，若娣姒然。陳之客過臨淄者，或請接見，無不歡好。即席酬和，落紙如飛，詞中憑弔故苑，離鴻別鶴之音為多，噫嘻此何為者耶。又謂四娘貌本上流，妝從吳俗，秀в發，峨如遠煙，覆以霧，綴以珠璧，身縈半臂，足躡翠靴錦絛雙環，環懸利劍，冷然如聶隱娘紅線一流。婢東兒青兒皆殊麗，恆侍左右，人亦無敢調者。居三月，一夕，別陳君欲去，且以青兒為托，把酒賦詩，臨歧悵別，聳身碧霄，蹤影頓絕。青兒後一二來，久亦不至矣。異哉，曾記其一詩云：玉階小立羞蛾蹙，黃昏月映蒼姻綠。金床玉幾不歸來，空唱人間可哀曲。
　　閻素華字雲衣，以長板橋頭人事宛陵唐內史，（名允甲）或稱其羅羅羸秀，孤情絕照，綽有林下風。（宣城俞綬為立傳，傳略曰：唐先生官中秘，亡幾何，為壬人所屏逐。令人至，舉牛衣時相慰藉，如疇昔。自是不復居國門，歸而稅駕雁翅故居耳。又時時有跡之者，游核織於道，厲染相屬，無弗辟匿者。唐先生叱令人曰：「，盍去諸。」令人對曰：「曩者，妾不以公貧故。不謹事公，安則昵之，危則違之。失事人者禮，且笄幗者流，除閨闥安所措足，死即死耳，已事卒定。」為唐先生友者，罔不以令人能執義雲。）
　　周字寶燈，江夏女子也。湘楚中人，傳其丰神纖媚皎好如佚女，性敏給知書，歸漢陽李生。生名以篤字雲田，生固慕照，既得則益大喜過望也。然家先有大婦，在眉黛閒恆有楚色。李生愛客游，常攜殘箋數幅以示友。人人無不色飛者。生篋中有藏自寫坐月浣花圖，雙鬟如霧，烘染欲絕。圖尾有小篆二。一曰絡隱，或曰。又字絡隱雲。（董以寧《周照傳》云：江夏周某女也，某官山東按察使僉事。遇闖難，殉節死。哀之，作悼懷之賦，略曰：侑江流之浩浩兮，吊禰衡與屈平。彼填江而不溢兮，何以抒其憤盈。草參差而並生兮，孰辨其為杜蘅。鳥之嚶咿，亦各有所謂兮，而人孰知其情。賦長余不錄。讀之如聽三閭大夫姊須吟也。《龔百藥傳》云：寶燈年十九，所至雖謹自蔽匿，人得窺見寶燈，蓋天人也。寶燈有《次林文貞韻寄王玉映》詩云：夫子南歸後，永夜述名媛。生小貯金屋，弱齡弄玉研。海桑失廬畝，竹素易釵鈿。感爾瑤華贈，時時動紈扇。芰荷綴鴛翠，天真寫素絢。詠絮謝女匹，織錦蘇娘彥。儂是小家女，畏令仙人見。注目倚鏡閣，因風寄方便。所恃一片心，的的托澄練。又有《聞外君耨香子將歸》一律云：茶花梅蕊自紛飛，小圃身如坐翠微。不定陰晴天欲倦，何方燕雀晚知歸。王孫歲歲懷芳草，侍女朝朝倚繡帷。見說畫眉人且近，湘山如黛未應稀。
　　婦人集補　　如皋冒丹書青若
　　秣陵丁雄飛（字菡生）婦卜氏，（名曇字四香）婉妮柔惠。歸丁以後，每每有憂生之嗟，常讀霍小玉及小青傳，淚簌簌如雨。性穎悟，雄飛在燕都得四香手書，書中念字俱少一畫。始悟念字從人從二，心中去一畫，殊見用意也。年三十夭。雄飛悼之，作家人緒語。（經云：不亂取手香，不淫色體香。不妾語口香，不淫害心香。命字四香以此。）
　　清河丁氏，潘尊賁妻也。幼有劉三娘之目，能詩歌。其《舟泊蕪城》云：流離一孤舟，魂黯無城路。不見折瓊花，惟聞悲玉樹。二十字中，乃使人居然淒惘。（見《淮南詩城》。又山陽蕭氏亦能詩，嘗有絕句云：花溪紅亂燕雙飛，錦水香泥春獨歸。為憶金釵樓上夜，琵琶度月下簾幃。）
　　龐紉芳，（名蕙娘）吳江吳聞瑋（名鏘）婦，有《紫藤花下分賦》一詩。詩曰：年來愁病強支離，也向花前醉酒卮。繡閣開尊同北海，金釵雅集勝南皮。錦雲夜月千層浪，紫玉春風萬縷絲。何事今宵稱絕勝，筵前道韞總能詩。（見《鼓吹新編》陽羨陳先生曰：紉芳曾於衍波箋上書春詞一首，詩云：春深詩句滿經函，小字紅箋手自緘。睡起有情疑好夢，愁來無力換羅衫。繁花滿樹空教謝，芳草盈庭未忍芟。盪子天涯歸未得，雙棲嗔殺燕呢喃。詩絕佳，字畫亦極明秀。）
　　女冠龍隱，俗姓夏氏，華亭人也。常因六姊孫儷簫沒於丁亥家難，為賦一詩云：憶昔于歸紈綺叢，郎家聲譽擅江東。肅雍自葉房中樂，散朗仍歸林下風。日暖畫樓彤管麗，春深珠箔麝蘭通。彩雲散後空憑弔，野哭荒郊恨幾重。又《閨思》一律云：碧天明月影遲遲，翠袖輕寒香露滋。海內風塵勞客夢，江東羅綺擅文辭。頻驚桂棹回前渚，時整花鈿立小墀。子夜明燈猶未寢，魚箋珍玩感婚詩。詩句清綺，豈獨君家大哀一賦獨擅才子耶。（又有王氏道元者，亦女冠也，陳留人。其《禪坐書懷》一律最流麗。詩云：碧雲靜鎖梵王宮，猶似明霞拱禁中。玉樹舊枝歸淨業，內家新調擅宗風。三千里外腸堪折，十二年前淚暗紅。欲悟無生何處是，禪燈移照鏡台空。清句如此，可謂女中惠休矣。王考功曰：「孔植在京師納一小姬，姓宋，貌絕婉麗。一日於几上寫明月二字，孔植問書此云何，姬笑不答。孔植為予言之，余為賦一絕云：雙蛾學畫指初揩，偷搦紅毫小字佳。應識參軍新句好，願隨明月入君懷。孔植持示姬，姬復為一笑。末七字明遠句也。」又東昌蔣夫人能為小詞，其《如夢令》一闋，頗為人所傳誦，全錄入《燃脂集》中，不記其詞矣。又云：東昌有尼名泉玉亦有詞句，劉司李孔植名楷為余道之。）
　　張氏湖廣黃岡烏林鎮人，工詩詞。先是己字某，父忽以他故悔，將改字富商。女聞之泣曰：「兩髡何在，遂至此乎？」引刀自剄死。衣帶中有計云：搖落林居風日清，黃花白露客心驚。頗聞洵美非吾士，卻憶當年敢再生。隱几芳魂飛海嶼，捲簾秋色滿山城。年華轉換俱陳跡，底事猶牽世上名。（啟正野乘曰：張氏類得道者，縱不以節著，亦當以才顯矣。雖然，與其為班姬蔡媛，曷若為共姜叔姬之尤愈乎。）
　　吳瑟瑟，（字數青）姑蘇人。錢進士（名位坤）姬也。兄年十七，亦美丰姿，美音律，能為大小李將軍畫。倩妹設色，鮮妍遠過其兄。兄嘗師朱文甫，朱畫冠當時，每稱若妹殊勝阿大也。瑟瑟畫最著者，李夫人簫史圖，孫夫人放鴿圖。（錢位坤《瑟瑟小傳》曰：壬午八月既望，瑟瑟于歸時，清露晨流，疏星夜落。若遠若近，楚楚可念也。）
　　王賓娘湖廣黃岡人，七歲能誦唐詩絕句千首，十歲能屬文，十五博通經史。家人以女博士呼之。後因所天不偶，心恆傺，詩文諸藁，都不以示人也。賓娘王貞定（名追駿丁丑進士）女。
　　有道士曹素侯姑蘇人，曾有一詩云：梧桐一葉早驚秋，鶴夢留人塵夢收。情逐綺雲飄玉宇，心隨碧露盪銀鈎。浪遊清院難消日，偷上層樓未敢愁。空憶舊時衣帶緩，不勝遙夜淚重流。據此才思，或亦魚元機一流。
　　張一娘婁東張太史（名溥）長女。太史無子，遺書數萬卷，盡歸一娘，自十三經及廿一史，無不淹貫。文擬左國，詩法漢魏，尤喜臨十三行。人以為獻之復生，適同邑吳棉祖。（陳黃門子龍《挽太史詩》曰：若從此日論天道，應有傳經鄭小同。後太史遺腹又生一女，言之三嘆。）
　　王兆淑（字仙琬）通州人，亦和《秋柳》詩曰：春來眉展試羅衣，過眼繁華今又非。
　　吳苑笙歌愁月盡，隋堤花草怨人稀。
　　風吹荒岸流螢墮，葉落村壚黃蝶飛。
　　片影涼光秋欲滴，賞心如夢肯相違。
　　夕陽疏影使人憐，殘恨西風冷碧煙。
　　彭澤舉杯初漉帽，秦川罷織欲縫綿。
　　營中畫角思歸日，馬上章台憶昔年。
　　最是悲涼成九辯，雞啁哳寂寥邊。
　　二詩殊濯濯有致。
　　予謁來荊南道中，嘗訪求先民著述。客冬從松陵楊列歐進士，得陳定生先生《山陽錄》。今年春，又從沈呂黃孝廉得其《年檢》討《婦人集》二書，並夙所心慕者也。間嘗觀之，《山陽錄》感懷今昔，渺若山河。所謂人之雲，亡邦國殄瘁者非耶。洎《婦人集》，則風流佚盪，有典午名士之習。然而故家遺俗流風，不與玉樹後庭同其消滅者，亦彷彿於是乎見。予故合二編而抄之，俾覽古之君子，知有明所以結三百年之局者，區區南部之煙花，不烈於東京之黨錮也。辛亥齊豐宿山日吳騫題。
　　迦陵先生《婦人集》，向頗疑其名不雅馴，後閱焦氏《經籍志總集類》，載《婦人詩集》二卷，宋顏竣輯，乃知前輩用字之不苟如此也。楊復吉附記。
