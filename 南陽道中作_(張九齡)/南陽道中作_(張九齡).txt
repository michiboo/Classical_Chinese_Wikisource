
登郢屬歲陰，及宛懵所適。
復聞東漢主，遺此南都跡。
佳氣藹厥初，霸圖紛在昔。
茲邦稱貴近，與世嘗薰赫。
遭遇感風雲，變衰空草澤。
不識鄧公樹，猶傳陰後石。
驅馬歷闉闍，荊榛翳阡陌。
事去物無象，感來心不懌。
懷古對窮秋，興言傷遠客。
眇默遵岐路，辛勤弊行役。
雲雁號相呼，林麕走自索。
顧憶徇書劍，未嘗安枕席。
豈暇墨突黔，空持遼豕白。
迷復期非遠，歸歟賞農隙。

