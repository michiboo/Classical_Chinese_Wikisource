
世傳陸羽《茶經》其論水云：「山水上，江水次，井水下。」又云：「山水乳泉石池漫流者上，瀑涌湍漱勿食，食久令人有頸疾。江水取去人遠者，井取汲多者。」其説止於此而未嘗品第天下之水味也。至張又新爲《煎茶水記》始云：「劉伯芻謂水之宜茶者，有七等；又載羽爲李季卿論水次第有二十種。」今考二説，與陸羽《茶經》皆不合。羽謂：「山水上，而乳泉石池又上，江水次，而井水下。」伯芻以揚子江爲第一，惠山石泉爲第二，虎丘石井第三，丹陽寺井第四，揚州大明寺井第五，而松江第六，淮水第七，與羽説皆相反。季卿所説二十水，「廬山康王谷水第一，無錫惠山石泉第二，蘄州蘭溪石下水第三，峽州扇子峽蛤蟆口水第四，虎丘寺井水第五，廬山招賢寺下方橋潭水第六，揚子江南零水第七，洪州西山瀑布第八，桐柏淮源第九，廬山龍池山頂水第十，丹陽寺井第十一，揚州大明寺井第十二，漢江中零水第十三，歸州玉虛洞香溪水第十四，商州武關西水第十五，吳松江水第十六，天薹千丈瀑布水第十七，郴州圓泉第十八，嚴陵灘水第十九，雪水第二十。」如蛤蟆口水、西山瀑布、天薹千丈瀑布，皆羽戒人勿食，食之生疾。其餘江水，居山水上，井水居江水上，皆與陸羽經相反，疑羽不當二説以自異。（使誠羽説，何足信也？）得非又新妄附益之邪，其述羽辨南零岸水，特怪誕甚妄也。
水味有美惡而已，欲求天下之水一一而次第之者，忘説也。故其爲説前後不同如此，然此井爲水之美者也。羽之論水，惡渟浸而喜泉源，故井取多汲者，江雖長流，然衆水雜聚，故次山水。惟此説，近物理云。
