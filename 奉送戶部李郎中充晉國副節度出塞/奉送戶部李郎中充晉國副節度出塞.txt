
德佐調梅用，忠輸擊虜年。 
子房推廟略，漢主託兵權。 
受命榮中禁，分麾鎮左賢。 
風生黑山道，星下紫微天。 
始願文經國，俄看武定邊。 
鬼方堯日遠，幕府代雲連。 
汗馬將行矣，盧龍已肅然。 
關防驅使節，花月眷離筵。 
自忝知音遇，而今感義偏。 
淚聞橫吹落，心逐去旌懸。 
帝念夔能政，時須說濟川。 
勞還應即爾，朝暮玉墀前。

