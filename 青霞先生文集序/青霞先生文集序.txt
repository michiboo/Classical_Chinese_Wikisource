< 茅坤
< 古文觀止
　　青霞沈君，由錦衣經歷，上書詆宰執，宰執深疾之。方力構其罪，賴天子仁聖，特薄其譴，徙之塞上。當是時，君之直諫之名滿天下。已而，君纍然攜妻子，出家塞上。會北敵數內犯，而帥府以下，束手閉壘；以恣敵之出沒，不及飛一鏃以相抗。甚且及敵之退，則割中土之戰沒者，與野行者之馘以為功。而父之哭其子，妻之哭其夫，兄之哭其弟者，往往而是，無所控籲。君既上憤疆埸之日弛，而下痛諸將士日菅刈我人民以蒙國家也，數嗚咽欷歔，而以其所憂鬱，發之於詩歌文章，以泄其懷，卽集中所載諸什是也。君故以直諫為重於時，而其所著為詩歌文章，又多所譏刺，稍稍傳播，上下震恐。始出死力相煽構，而君之禍作矣。
　　君既沒，而一時閫寄，所相與讒君者，尋且坐罪罷去。又未幾，故宰執之仇君者亦報罷。而君之門人給諫俞君，於是裒輯其生平所著若干卷，刻而傳之。而其子以敬，來請予序之首𥳑[1]。茅子受讀而題之曰：「若君者，非古之志士之遺乎哉！孔子刪《詩》，自《小弁》之怨親，《巷伯》之刺讒以下，其忠臣、寡婦、幽人、懟士之什，並列之為《風》，疏之為《雅》，不可勝數。豈皆古之中聲也哉！然孔子不遽遺之者，特憫其人，矜其志，猶曰：『發乎情，止乎禮義』；『言之者無罪，聞之者足以為戒』焉耳。予嘗按次《春秋》以來，屈原之《騷》疑於怨，伍胥之諫疑於脅，賈誼之疏疑於激，叔夜之詩疑於憤，劉蕡之對疑於亢。然推孔子刪《詩》之旨而裒次之，當亦未必無錄之者。
　　君既沒，而海內之薦紳大夫，至今言及君，無不酸鼻而流涕。嗚呼！集中所載，《鳴劍》、《籌邊》諸什，試令後之人讀之，其足以寒賊臣之膽，而躍塞垣戰士之馬，而作之愾也，固矣！他日國家采風者之使，出而覽觀焉，其能遺之也乎？予謹識之。至於文詞之工不工，及當古作者之旨與否，非所以論君之大者也，予故不著。」



