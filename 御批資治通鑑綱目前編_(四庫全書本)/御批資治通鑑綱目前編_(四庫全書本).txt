　　御批資治通鑑綱目全書序
　　朕惟自古帝王言動必記而史事以興顧周禮外史所掌卷帙寖繁即記傳亦異千百年來㣲言大義昭接天壤必以尼山筆削為斷所從來尚矣粵自龍門而降累朝國乗體製略同涑水司馬氏易分類為合編葢猶左氏法也紫陽朱子特起而振舉之綱以提要目以備詳嵗時列於上而天統明章程繋於下而人紀立増損精切予奪謹嚴庻幾春秋大居正之宗指與雖其間事例櫽括稍有脫誤大都門人一時采輯之過實非晦庵本意也自時厥後有前編有外紀有大紀續編以及考證集覽發明質實之類諸家論著不一而足要皆商確折衷互相參訂明儒陳仁錫裒集而剞劂之不可謂非先哲之功臣也朕幾務之暇留神披閱博稽詳考纎悉靡遺取義必抉其精徴辭必搜其奧析疑正陋釐異闡幽務期法戒昭彰質文融貫前後所著論斷凡百有餘首茲允諸臣請並以付梓頒布宇內俾士子流傳誦習開卷瞭然不特天人理欲之㣲古今治忽之故一一臚如指掌即子朱子祖述宣尼維持世教之苦衷並可潛孚黙契於數千載之下是則朕敦崇古學作新烝民之至意也爰敘述以冠篇端用昭示於無窮焉
　　康熙四十六年正月十七日












　　欽定四庫全書　　　　　史部十五
　　御批資治通鑑綱目前編　　　史評類
　　提要
　　〈臣〉等謹案
　　御批資治通鑑綱目前編十八卷外紀一卷舉要三卷元金履祥撰履祥字吉父婺之蘭谿人從學於同郡王栢何基得朱子之傳當宋末造嘗上書獻海道𢷬虛之䇿不用徳祐初以迪功郎史館編校起之弗就閉戶著書居仁山之下學者稱為仁山先生大徳初卒至正中追諡文安其學務為有用凡天文地形禮樂田乘兵謀陰陽律算之書罔不切究所著大學章句疏義尚書表註諸書已別著録是編用皇極經世皇王大紀之例凡綱目所未載者編年紀事一以尚書為主下及詩禮春秋經傳旁及舊史諸子採摭條繋凡所引書多
　　加訓釋以裁正其義有出於前儒所未發者葢朱子綱目本於資治通鑑斷自三晉分封迄於五代之季是編則上溯帝堯下迨威烈準劉恕外紀以記前事而舉要三卷為其標目亦猶通鑑之有目録也又取上古之事為外紀一卷以冠其首每條悉標出處以示傳信書成以授其門人許謙而曰微言懿行後王所當法苛法亂政後王所當戒可謂得著書之要矣明陳仁錫始與綱目合刻我
　　聖祖仁皇帝既取綱目之書加以
　　御批乃並此刋布以為考古之助洵可以昭示無窮
　　矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

