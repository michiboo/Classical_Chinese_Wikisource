山育良金，世名重寶。當用事於素節，實稟靈於元造。由是司歲之士，敘秋之道。其神曰蓐收，其帝曰少昊。相與搜瑰異，發鏗鏘。取我於麗水，淬我以輕霜。用爾之寒，可以革溽暑之候；用爾之勁，可以摧烈火之剛。遂重其珍，遂宣其利。披沙之狀鹹出，從革之形悉至。含宇宙則範之以景名，壓寰區則鑄之以神器。其難得也，黍累不棄，分銖是爭。約人以懸市，遺子以滿籯。國用築台之禮，賦揚擲地之聲。或三緘而記保，或一諾而必行。斷以同心，斯為盡善。鑠以眾口，喻彼相傾。是以王者之時令修，彝倫序。泥封用，職貢有所。垂衣守滿堂之誡，命相興作礪之語。則金為世出，雨示天與。乃懷貪以恣攫，重諾而不捐。鑽山石，斷樸攻堅。大有鎔範，小有雕鐫。玩物既奢其器用，窮兵又縱於戈鋋。則地將愛矣，君胡得焉。又克木之意深，輔火之功寡。傷水之閱世，疾土之處下。以勁挺司一方，以滅裂視四者。曰吾常卓爾，子不知也。況有百煉之秀，三品之殊。藏之則潤屋可恃，鍛之則切玉如無。子豈能馳善價入巨冶，隨我躍於洪爐。
