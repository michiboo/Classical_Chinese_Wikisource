　　欽定四庫全書　　　　　子部九
　　續茶經　　　　　　　　譜録類二〈飲饌之屬〉提要
　　〈臣〉等謹案續茶經三卷附録一卷
　　國朝陸廷燦撰廷燦字秩昭嘉定人官崇安縣知縣𠉀補主事自唐以來茶品推武夷武夷山即在崇安境故廷燦官是縣時習知其說剏為此藁歸田後訂緝成編冠以陸羽茶經原本而從其原目採摭諸書以續之上卷續其一之源二之具三之造中卷續其四之器下卷自分三子卷下之上續其五之煮六之飲下之中續其七之事八之出下之下續其九之畧十之圖而以厯代茶法附為末卷則原目所無廷燦補之也自唐以來閱數百載凡産茶之地製茶之法業已厯代不同即烹煮器具亦古今多異故陸羽所述其書雖古而其法多不可行於今廷燦一一訂定補葺頗切實用其徴引亦頗繁富觀所作南村筆記引李日華紫桃軒又綴五臺凍泉一條自稱此書失載補録於彼則其捜葺亦可謂勤矣録而存之亦足以資考訂至於陸羽舊本廷燦雖用以弁首而其書久已別行未可以續補之書掩其原目故今削去不載惟録廷燦之書焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






　　續茶經凡例
　　一茶經著自唐桑薴翁迄今千有餘載不獨製作各殊而烹飲迥異即出産之處亦多不同餘性嗜茶承乏崇安適係武夷産茶之地值制府滿公鄭重進獻究悉源流毎以茶事下詢查閲諸書於武夷之外毎多見聞因思採集為續茶經之舉曩以簿書鞅掌有志未遑及䝉量移奉文赴部以多病家居翻閲舊稿不忍委棄爰為序次第恐學術乆荒見聞疎漏為識者所鄙謹質之髙明幸有以教之幸甚
　　一茶經之後有茶記及茶譜茶録茶論茶疏茶解等書不可枚舉而其書亦多湮沒無𫝊茲特採所見各書依茶經之例分之源之具之造之器之煮之飲之事之出之畧至其圖無𫝊不敢臆補以茶具茶器圖足之
　　一茶經所載皆初唐以前之書今自唐宋元明以至本朝凡有緒論皆行採録有其書在前而茶經未録者亦行補入
　　一茶經原本止三卷恐續者太繁是以諸書所見止摘要分錄
　　一各書所引相同者不取重複偶有議論各殊者姑兩存之以示論定至歴代詩文暨當代名公鉅卿著述甚多因訪茶經之例不敢備録容俟另編以為外集
　　一原本茶經另列卷首
　　一歴代茶法附後







