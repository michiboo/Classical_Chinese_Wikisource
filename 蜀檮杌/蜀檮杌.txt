《蜀檮杌》二卷，〈浙江吳玉墀家藏本。〉 一名《外史檮杌》，宋張唐英撰。唐英，字次功，自號「黃松子」，蜀州新津人，丞相商英之兄。熙寧中，官至殿中侍御史，事蹟附載《宋史·張商英傳》。其書本《前蜀開國記》、《後蜀實錄》，仿荀悅《漢紀》體，編年排次，於王建、孟知祥據蜀事蹟，頗爲詳備。歐陽修二蜀〈世家〉，刪削太略，得此可補其所遺。今世官署戒石所刻「爾俸爾祿，民膏民脂，下民易虐，上蒼難欺」四語，自宋代以黃庭堅書頒行州縣者，實摘錄孟昶廣政四年所製官箴中語。其文全載於此書。凡此之類，皆足以資考證。唐英嘗撰《嘉祐名臣傳》及此書，今《名臣傳》已佚，惟此書存。然考樓鑰《攻媿集》，引《外史檮杌》王建四年書張琳始末，有大順初憘實爲黔南節度使辟爲判官一條，今本無之，則亦非完帙矣。
　

