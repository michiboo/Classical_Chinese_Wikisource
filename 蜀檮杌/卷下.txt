孟知祥字保胤，邢州龍岡人，為郡衙史。以咸通十五年甲午歲四月二十一日生，有火光照室，鄰里皆異之。有僧見而撫曰：「此五臺山靈也。」弱冠，補太原衙內都指揮使。李克用鎮太原，妻以其弟克讓之女，累遷親衛軍使。天祐五年，莊宗嗣晉王位，改馬步軍教練使，出知嵐州，召為中門使。莊宗與梁祖夾河頓兵，知祥參謀應變，事無留滯。中官屢以罪被誅，知祥懼禍，乃薦郭崇韜為副而辭疾，補馬步軍都虞候。莊宗即位於鄴，除太原尹、知留守事。同光三年十二月，魏王繼岌與崇韜伐蜀，崇韜素德於知祥，臨行奏曰：「西川平，陛下擇帥，無如知祥。」因以知祥為成都尹、劍南西川節度使大使。朝於洛陽，有司出內府幄幙珍玩，館於宮中。莊宗既疑崇韜有異志，戒知祥誅之。知祥曰：「崇韜國之勳舊，必無二心。俟臣至蜀觀之，如無他志，即遣歸闕。」知祥之石壕，中使馬彥圭至，言往誅崇韜。知祥自洛至蜀，凡十七日，時天成元年正月。至則崇韜已被誅，諸將忷忷。知祥承制宣慰，人心稍定。初，蜀人擊拂，以初入為孟入，又王氏宮殿，皆題匠人孟得姓名，及知祥至，人以為先兆。時魏王尚駐於府舍，知祥乃館於徐延瓊之第。延瓊即衍之舅，衍嘗幸其第，悅其華麗，於壁上書孟字以戲之，蓋蜀中以孟為不佳故也。延瓊以紅紗籠之，知祥見而笑曰：「疎狂霸竪，亦預知我代，知我居此耶？」四月，明宗即位。十月，加知祥檢校太傅、兼侍中。長興元年二月，南郊，加知祥中書令，改封其妻瓊華公主為福慶長公主。三年，長公主薨，朝廷遣使來歸賻冊，贈晉國雍順長公主。六月，進封蜀王。承制行賞，諸將進秩有差。九月，葬長公主於星宿山。四年二月，命修王建墓，禁樵採。三月，宴府僚於王氏宣華苑，因謂左右曰：「使衍不荒於政，有賢臣輔之，繼岌小子豈能遽取耶？」趙季良曰：「亦天時也。不有所廢，君何以興？」知祥大喜。九月，立三廟。十一月，明宗崩，制服大臨。五年正月，黃龍見犍為，白鵲集玉局苑，白龜游宣華苑。季良上表陳符瑞，率百官勸進。知祥曰：「德薄不足辱天命，以蜀王而老於是，孤足矣。」季良曰：「將士大夫盡節效忠於殿下，止望攀鱗附翼。今不正大統，無以足軍民推戴之心。」閏正月二十八日，遂僭即位，其日大風晝暝。以季良守司空平章事，李仁罕為衛聖諸軍馬步軍指揮使，趙廷隱、張業為左右匡聖步軍都指揮使。三月，追尊曾祖佚為孝元皇帝，廟號太祖。祖察為孝景皇帝，廟號世祖。考巘為孝武皇帝，廟號顯宗。遣宗使持書至洛，稱大蜀皇帝。四月，受玉寶、玉冊，追冊長公主為皇后，冊夫人李氏為貴妃。御得賢門，大赦，改元明德。六月，往大慈寺避暑，觀明皇、僖宗御容，宴群臣於華嚴閣下。七夕，與宮人乞巧於丹霞樓。是月寢疾，命子昶監國。季良召術士周仲明問知祥壽，仲明曰：「上合為真王，食蜀中二十年祿，既登九五，於壽無益。」季良曰：「可為金縢乎？」曰：「此天數也，非人力可為。」季良又問子孫壽何如。曰：「二紀外有真人出，天下一統爾。」季良默然。二十六日，薨，年六十一，偽謚文武聖德英烈明孝皇帝，廟號高祖，葬和陵。初，有丐者自號醋頭，手攜一燈檠，所至處卓之，呼曰：「不得登，登便倒。」至是人以為應。知祥好學問，性寬厚，撫民以仁惠，馭卒以恩威，接士大夫以禮。薨之日，蜀人甚哀之。
昶字保元，知祥第三子。母李氏，雍順公主之媵，生昶於太原。天成初，知祥迎入蜀，累遷西川衙內馬步軍都指揮使。明德元年七月，知祥寢疾，以昶監國。翌日，冊為太子。知祥薨，於柩前即位。加季良司徒，仁罕兼中書令判六軍事，廷隱兼侍中六軍副使，張業檢校太尉，李肇兼侍中。十月，仁罕伏誅。仁罕字德美，陳留人。十一月，李肇以太子太傅致仕。肇，汝陰人。二年二月，尊母李氏為皇太后。李氏，長公主之媵，嘗夢大星自天墜落其懷，以告公主。公主曰：「此婢有福相，當生貴子。」乃令知祥幸之，遂生昶。六月，江原縣民張元母死，負土成墳，有白兔馴繞其廬，群鳥銜土置於墳上。賜帛三十段及米酒，仍付史館編錄。七月，閬州大雨，雹如鷄子，鳥雀皆死，暴風飄船上民屋。女巫云：「灌口神與閬州神交戰之所致。」三年四月，吳越遣使來聘。十月，遣使報聘。十二月，晉高祖即位，改元天福。四年三月，晉高祖遣使來聘，敘姻親之舊，其書略曰：「大晉皇帝奉書大蜀皇帝。伏自中原多故，而大憝繼興，朱氏不道，而皇天不親，沙陀背義，而蒼生失望。不期景運，猥屬眇躬。方鼎足以分疆，宜鄰好之是睦，況有姻親之舊，敢交玉帛之歡。機務方殷，保攝是望。」十月，百姓譙本駡母，忽然化成虎上城，趙廷隱射殺之。因見昶言曰：「虎，山林之獸，而人化之，入於城市，疑虎旅中有謀不軌之士。」其夜，張洪謀叛。翌日，為其黨所告，伏誅。洪，太原人，剛勇猛厲，軍中號為張大蟲。至是有虎上城被誅，即其驗也。十一月，昶耀兵大玄門。翌日大赦，改元廣政。
廣政元年，上巳，游大慈寺，宴從官於玉溪院，賦詩。徘優以王衍為戲，命斬之。二月，民訛言後宮產蛇，取人心肝食，百姓驚恐，踰月方止。十一月，地震，屋柱皆搖，三日而後止。
二年六月，地震，恟恟有聲。
三年正月上元，觀燈露臺。舞娼李豔娘有姿色，召入宮，賜其家錢十萬。五月，地震，昶問大臣曰：「頃年地頻震，此何祥也？」對曰：「地道靜而屢動，此必強臣陰謀之事，願以為慮。」六月，教坊部頭孫延應、王彥洪等謀為逆。延應，趙廷隱之優人，以能選入教坊。有尼謂曰：「君貴不可言。」至是，謂其徒胡圭曰：「今苦竹開花，侯侍中家馬作人言，銀槍營中井水湧出，地又數震，此叛亂之兆也。」搆得十二人，期以宴日，因持仗為徘優，盡殺諸將，而奪其兵，為其黨趙廷規所告，盡擒而誅之。九月，眉州刺史申貴責授維州司戶。貴，潞州人，殘虐聚斂，諭主獄吏，令賊徒引富民為黨，以納其賂。常指獄門曰：「此吾家錢壚。」被訴下獄，責於維州。至犀浦賜死，民家相賀。十月，地震從西北來，聲如暴風急雨之狀。
四年五月，昶著官箴，頒於郡國，曰：「朕念赤子，旰食宵衣，託之令長，撫養安綏。政在三異，道在七絲。驅鷄為理，留犢為規。寬猛得所，風俗可移。無令侵削，毋使瘡痍。下民易虐，上天難欺。賦輿是切，軍國是資。朕之爵賞，固不踰時。爾俸爾祿，民膏民脂。為人父母，罔不仁慈。特為爾戒，體朕深思。」昶好學，凡為文皆本於理。常謂李昊、徐光溥曰：「王衍浮薄，而好輕豔之辭，朕不為也。」
五年正月，地震。二月，湖南遣使來聘。三月，宴後苑，賞瑞牡丹，其花雙開者十，黃者三，白者三，紅白相間者四，從官皆賦詩。十月，地震，摧民居者百數。
六年春，大選良家子以備後宮，限年十五歲以上，二十以下，州縣騷然。新津縣令陳及之疏諫，昶嘉其言，賜白金百兩，然採擇不止。於是後宮位號，有十四品：昭儀、昭容、昭華、保芳、保香、保衣、安宸、安蹕、安情、修容、修媛、修娟等，秩比公卿、大夫、士。
八年九月，寧江軍節度使張公鐸卒。鐸，太原樂平人，涉獵文史，為政清嚴，民受其賜。及卒，昶哭曰：「嚴而不猛，清而不虐，張公而已。」
九年八月，司徒趙季良卒。季良字德彰，濟陰人，謚文肅。
十年八月，諸王宮侍讀劉保乂卒。保乂，青州人，治《尚書》、《左氏》。性嚴急，日施檟楚於諸王及昶諸子。乳媼密令諭之，保乂曰：「膏粱之性，不撻之，則他日為豚犬耳。」八月，漢州奏，西水縣令范義死，其子文通居喪以孝聞。有盜發義冢，群虎逐之，文通廬於墓側，虎見之，弭耳而去。賜羊酒束帛以旌之。是歲，漢高祖即位，改元天福。
十一年十二月，宋王趙廷隱卒。廷隱，開封人。
十二年八月，昶游浣花。是時，蜀中百姓富庶，夾江皆創亭榭游賞之處。都人士女，傾城遊玩，珠翠綺羅，名花異香，馥鬱森列。昶御龍舟觀水嬉，上下十里，人望之如神仙之境。昶曰：「曲江金殿鎖千門，殆未及此。」兵部尚書王廷珪賦曰：「十里水中分島嶼，數重花外見樓臺。」昶稱善久之。
十月，召百官宴芳林園，賞紅梔花。此花青城山中進三粒子，種之而成，其花六出而紅，清香如梅，當時最重之。
十一月，漢兵陷鳳翔。王景崇自焚死。
十三年五月，昶第三子玄寶卒，年七歲。昶因此乃封弟仁殷為夔王，仁資為雅王，仁裕為彭王，仁操為嘉王，子玄喆為秦王、判六軍諸衛事，玄珏為褒王。玄寶幼而奇異，既齔，誦詩書萬言。昶悲悼不已，乃下詔封為遂王，贈青城大都督。九月，令城上植芙蓉，盡以幄幙遮護。是時，蜀中久安，賦役俱省，斗米三錢。城中之人，子弟不識稻麥之苗，以筍芋俱生於林木之上，蓋未嘗出至郊外也。村落閭巷之間，弦管歌誦，合筵社會，晝夜相接。府庫之積，無一絲一粒入於中原，所以財幣充實。城上盡種芙蓉，九月間盛開，望之皆如錦繡。昶謂左右曰：「自古以蜀為錦城，今日觀之，真錦城也。」十一月，左丞歐陽彬卒。彬字齊美，衡山人。博學能文，昶以為嘉州刺史，喜曰：「青山綠水中為二千石，作詩飲酒為風月主人，豈不嘉哉！」
十四年春，周高祖即位，改元廣順。三月，宴後苑，放士庶入觀。時徘優有唱《康老子》者，昶問李昊等其曲所出，昊不能對。徐光溥曰：「康老而無子，故製此曲。」
唐英按：老子即長安富家子。開元中，落拓不事生業，好與梨園樂工游，一旦家資蕩盡，窮悴而卒。樂工歎之，因為此曲。又一名曰《得至寶》。光溥不知而妄對也。
四月，太子太傅致仕王處回卒。處回字亞賢，彭城人。初 ，有道士朱桃椎謁之，於階前以劍撥土取花子三粒，種之，須臾成花三朵，謂處回曰：「此仙人旌節花，公富貴之兆。」處回後歷三鎮，果如其言。性寬厚，愛養士，家資巨萬。初幼時，相者周玄豹見之曰：「此寶精也，當大富。」故處回積鏹比內藏三之二。
十五年正月，下詔勸農。三月，以趙廷隱別墅為崇勳園，幅圓十餘里，臺榭亭沼，窮極奢侈。六月朔，宴教坊，徘優作《灌口神隊》二龍戰鬭之象。須臾，天地昏暗，大雨雹。明日灌口奏：岷江大漲，鎮塞龍處，鐵柱頻撼。其夕，大水漂城，壞延秋門，水深丈餘，溺數千家，摧司天監及太廟。令宰相范仁恕禱青羊觀，又遣使往灌州，下詔罪己。十一月，地震。十二月，天雨毛。
十六年三月，地震。五月端午，昶侍其母游凌波殿競渡。〈前蜀宣華苑也。〉八月，以翰林學士范禹偁兼簡州刺史。禹偁，九隴人，父虔為衙 史。禹偁少落拓，鬭鷄走狗，隨母改適張氏，因冒姓張名諤。有道士謂曰：「子骨法異常，若讀書，他日必大貴。」遂入丹景山，從師苦學。天成中登第，始復姓。上郡守啟曰：「昔年上第，誤標張祿之名；今日故園，復作范睢之裔。」知祥以為蒙陽令，召入侍太子。昶嗣位，累遷翰林學士。性吝嗇，好聚財，求守外郡，昶不欲其出，令兼簡州刺史。乃召陽安白直至成都，歲令輸錢數千緡。三掌貢舉，賄厚者登高科，面評其直，無有愧色。馮贊堯為布衣交，家貧無資，終不放登第。後從昶歸朝，為鴻臚卿，有門生自陽城至，相見甚歡，延話終日，乃曰：「吾近鑿一井，水甚甘。」乃各飲一杯，竟不設席，其鄙嗇如此。九月，有鶢鶋集瑞鼎門，觀者以為不祥。
十七年，周世宗即位，改元顯德。
十八年，周世宗伐蜀，攻自秦州。昶以韓繼勳為雄武軍節度使，聞周師來伐，嘆曰：「繼勳豈足以當周兵耶！」客省使趙季札〈一作禮〉請行，乃以季札為秦州監軍。季札行至德陽，聞周兵遽至，不馳奏事。昶召問之，季札惶懼，不能道一言，昶怒殺之。乃遣高彥儔、李廷珪以拒周，彥儔大敗走青泥，於是秦、成、階、鳳復入周。昶懼，分遣使者，聘於南唐、東漢，以張形勢。
十九年正月，大赦。賜民今年夏租，以周師出境也。
二十年六月，周世宗歸我秦、鳳之俘。昶遣使致書謝，稱大蜀皇帝，世宗不答。昶曰：「朕郊祀天地，稱天子時，爾方鼠竊作賊，何得相薄耶？」十二月，旌表蓬州縣孝子程崇雅門，以割股啗父，及泣竹林而得冬筍，以療母疾也。
二十一年十二月，天雨血。
二十三年正月人日，昶謁和陵。正月，龍見玉壘關。時藝祖皇帝建隆元年也。十一月，宰相李昊請對，言曰：「臣觀大宋啟運，不類漢周。天厭亂久矣，一統天下，其在此乎。若通職貢，亦保安三蜀之長策也。」昶曰：「卿且去，朕徐自圖之。」昊字穹佐，唐相紳之後。王師來伐，昊勸封府庫以降。太祖知其始有歸國之謀，拜工部尚書，賜宅一區。其妻劉氏至夷陵卒，昊追感亦卒，年七十二，贈右僕射。昊事前後蜀五十年，資貨巨萬，奢侈踰度，妓妾數百。嘗讀《王愷石崇傳》，笑曰：「窮儉乞兒，以此為富，可笑可歎。」王衍及昶降表，皆昊為之。蜀人鄙其所為，夜書其門曰：「世修降表李家。」十二月，太后夢青衣神，言是宮中衛聖龍神，乞出居於外。乃於昭覺寺廡下建堂，自內引出，置於寺中，識者以為不祥。
二十四年十月，漢州什邡縣井中，有火龍騰空而去。昶書「兆民賴之」四字，誤以兆為趙。十一月，民訛言國家東遷於天水，皆不祥也。
二十五年正月，以玄喆為太子。玄喆字遵聖，昶長子，歸朝受泰寧節度，知貝州，封縢國公，知滑州、滁州，卒於十九年。弟玄珏，入朝為統軍，卒。二月，壁州白石縣巨蛇見，長百餘丈、徑八九尺。三月，王師平荊湘，昶懼，將發使朝貢，樞密使王昭遠固止之。
二十六年四月，遂州方義縣雨雹大如斗，五十里內飛鳥六畜皆死。
二十七年春，昶遣使齎帛書，通好於太原，尊劉鈞為天子。至境上，為疆吏所獲。太祖怒，命王全斌、顧彥進等六將由鳳州路，劉光乂等二將由夔州路，領兵來討。遣王昭遠、趙崇韜、韓保正、李珪率兵拒戰。昶謂昭遠曰：「今日之師，皆卿所召，勉力為朕立功。」命宰相李昊等餞於城外。昭遠酒酣，攘臂言曰：「此行非止克敵，當領此雕面惡少數萬人，取中原如反掌。」及行，執鐵如意，指揮諸將，自比孔明，人竊笑之。十二月，王師至興州，所在不戰而下，遂拔利州。崇韜布陣將戰，昭遠據胡牀不能起，免冑而逃，為追騎所獲。昶大懼，出金帛募兵，令玄喆統之，守劍門。成都震恐，皆怨昭遠召禍，而恨誅之不逮也。昭遠，成都人，依東郭院僧為小沙彌。知祥飯僧，見其惠黠，留給侍昶左右。累遷捲簾使、通奏使知樞密院，未幾，節制山南。巡邊至汶州，見古冢有屍如生，誌云：「大中年汶州步軍都虞候文和之墓」，命判官文谷作文重葬之。夢文和謂曰：「我已為太乙真人侍者。子當有兵刀之厄，既能葬我，可以免禍。」至是，為王師所獲。至闕下，太祖詰曰：「汝何誘昶而結劉鈞？」昭遠曰：「臣愚無知，但忠於本國耳。」太祖釋之，以為領軍大將軍，開寶中卒。
二十八年正月，王師陷夔州，節度使高彥儔自焚死。彥儔，太原人。是月，劍門不守，玄喆奔還。問計於左右，老將石贇曰：「北軍遠來，勢不能久，可堅壁以老之。」昶沉吟久之，乃彈指歎曰：「吾父子以豐衣美食養兵四十年，無一人為我東向發一箭。今若閉壘，誰肯效命。」乃遣通奏使伊審微齎表詣魏城乞降，其表略曰：「臣生自并州，長於蜀土。幸以先人之基構，得從幼歲以纂承。只知四序之推移，不識三靈之改卜。伏自皇帝陛下，大明出震，聖德居尊，聲教被於遐荒，慶澤流於中夏。當凝旒正殿，虧以小事大之儀；及告類圜丘，曠執贄奉琛之禮。蓋蜀地居遐僻，路阻闕庭。已慚先見之明，因有後時之責。今則皇威電赫，聖略風馳，干戈所指而無前，鼙鼓纔臨而自潰。山河郡縣，半入於提封，將卒倉儲，遂歸於圖籍。但念臣中外骨肉二百餘人，高堂有親七十非遠。弱齡侍奉，只在庭闈，日承訓撫之恩，粗勤孝養之道。實願克終甘旨，保此衰年，其次得子孫之團圓，守血食之祭祀。伏乞皇帝陛下，容之如地，蓋之如天，特軫仁慈，以寬危辱。臣敢輒徵故事，上瀆嚴聰。竊念劉禪有安樂之封，叔寶有長城之號，皆因歸款，盡獲全生。顧眇昧之餘魂，得保家而為幸。庶使先人寢廟，不為樵採之場；老母庭除，尚有問安之所。見今保全庫府，巡遏軍城，不使毀傷，將期臨照。臣昶謹率文武見任官，望闕上表歸命。」全斌至昇仙橋，昶備亡國之禮，見於軍門，全斌承制釋罪。翌日，舉族並其官屬詣闕，自眉陽乘舟至荊州，出安陸。太祖遣使迎勞，並遺其母湯藥。五月至京，素服待罪，赦之，封秦國公，時乾德三年也。錄其子弟舊臣僅百人，具《皇朝日歷》。是歲卒，年四十七，追封楚王，謚恭惠，葬洛陽。昶幼聰悟才辨，自襲位，頗勤於政，邊境不聳，國內阜安。其後用王昭遠、韓保正掌軍國事，其母謂曰：「如昭遠者，始以微賤，事汝左右，保正世祿，素不知兵，一旦邊境有急，此輩制敵，必先敗衄。惟高彥儔是汝父故人，可以委任。」昶不能用。及卒，其母不哭，以酒酹地曰：「汝不用吾言，不死社稷，貪生以至今日。吾所以不死者，以汝在。汝既死，吾何用生為！」因不食，亦卒。先是，蜀人質錢取息者，將徙居，必書其門曰：「召主收贖。」周世宗尤欲平蜀而不果，至太祖始克之。蜀未亡前一年歲除日，昶令學士辛寅遜題桃符板於寢門，以其詞工，昶命筆自題云：「新年納餘慶，嘉節賀長春。」蜀平，朝廷以呂餘慶知成都，長春乃太祖誕聖節名也，其符合如此。昶之行，萬民擁道，哭聲動地，昶以袂掩面而哭。自二江至眉州，沿路百姓慟絕者數百人。蓋與王衍不同耳。
黃松子曰：知祥以戚里之親，領三蜀之寄，館留宮中，日宴臥內，其恩可謂隆矣。及明宗即位，重誨專政，始搆疑貳，遂變誠節 。擅誅李嚴，專留季良，遂結董璋攻遂閬，其跋扈之心著矣。議者以王孟僭竊，其惡均一。予以建之不臣，猶有可恕，嘗論之於前矣。知祥始末，臣於後唐，託葭莩之援，階將相之貴。故當勤王戮力，為國藩輔，而乃僴然自帝，不復顧忌，跡其素心，真亂臣賊子也。昶戒王衍荒淫驕佚之失，孜孜求治，與民休息，雖刑罰稍峻，而不至酷虐，人頗安之。然不識天時，用庸臣之謀，結并州之援，此至愚極昏者之所不為，而昶為之，固宜誅之無赦。及王師弔伐，能翻然束手歸命，生享大國之封，死有真王之贈，子孫俱享厚祿，太祖皇帝真有恩於降虜哉！
