治平四年夏六月，兩當縣尹鄧君惟良顯甫自京師歸，傳殿中侍御史裏行張唐英次功前在閬中監徵時所編蜀春秋十卷。予嘗得而觀之，其編年敘事之體，若荀悅《漢紀》之例，至於褒貶善惡，本末貫穿，駸駸乎馳於漢魏作者之間，有古良史風。英召試秘閣，在仁宗時，上《大水災異書》時政十四事，又在英宗朝上《慎始書》、《水災封事》二道，皆究極乎治亂之變，而探索乎天人之際。今天子特排群議，而擢為御史，以其勇於敢言也。方將攄其所蘊，而大有為於時，彼春秋者，乃區區龍斷時無所用心，而寄之空言，以寓勸戒。豈比夫陳壽、譙周輩、齪齪弄筆硯，紀一方之事，而無補於政教耶！次功舊有《國體論》十卷、《唐史誅姦發潛論》五卷、《總要監今論》五卷、《渝南集》十卷、《補北楚書》十三篇、樂府歌詩千餘篇，皆秘而不傳於人。而春秋最後出，顯甫好事，密購以歸，予因為刊行，以廣其傳。昔人得王充《論衡》，藏之以自衒其辯，豈予之志哉！陸昭迥。
