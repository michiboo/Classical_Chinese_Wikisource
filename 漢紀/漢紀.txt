《漢紀》三十卷，〈安徽巡撫採進本。〉漢荀悅撰。悅字仲豫，潁陰人。獻帝時官秘書監，侍中。《後漢書》附見其祖《荀淑傳》。稱獻帝好典籍，以班固《漢書》文繁難省，乃令悅依《左氏傳》體爲《漢紀》三十篇。詞約事詳，論辨多美。張璠《漢記》亦稱其因事以明臧否，致有典要，大行於世。唐劉知幾《史通•六家篇》以悅書爲《左傳家》之首，其《二體篇》又稱其「歷代寶之，有逾本傳；班、荀二體，角力爭先」。其推之甚至。故唐人試士，以悅《紀》與《史》《漢》爲一科。《文獻通考》載宋李燾《跋》曰：「悅爲此《紀》，固不出班書，亦時有所刪潤，而諫大夫王仁、侍中王閎諫疏，班《書》皆無之。」又稱「司馬光編《資治通鑑》，書太上皇事及五鳳郊泰畤之月，要皆舍班而從荀。蓋以悅修《紀》時，固書猶未舛譌」。又稱「其『君蘭』、『君簡』、『端』、『瑞』、『興』、『譽』，『寬』、『竟』諸字與《漢書》互異者，先儒皆兩存之」。王銍作《兩漢紀》後序，亦稱荀袁二《紀》於朝廷紀綱、禮樂刑政、治亂成敗、忠邪是非之際，指陳論著，每致意焉。反復辨達，明白條暢，啓告當代，而垂訓無窮。是宋人亦甚重其書也。其中若壺關三老茂，《漢書》無姓，悅書雲姓令狐。朱雲請尚方劍，《漢書》作「斬馬」，悅書乃作「斷馬」。證以唐張渭詩「願得上方斷馬劍，斬取朱門公子頭」句，知《漢書》字誤。資考證者亦不一。近時顧炎武《日知録》乃惟取其宣帝賜陳遂璽書一條，及元康三年封海昏侯詔一條，能改正《漢書》三四字。其餘則病其敘事索然無意味，間或首尾不備。其小有不同，皆以班書爲長。未免抑揚過當。又曰紀王莽事自始建國元年以後，則雲「其二年」、「其三年」，以至「其十五年」，以別於正統，而盡沒其「天鳳」、「地皇」之號云云。其語不置可否。然不曰盡削而曰盡沒，似反病其疏略者。不知班書莽自爲傳，自可載其僞號；荀書以漢系編年，豈可以莽紀元哉！是亦非確論，不足爲悅病也。是書考李燾所跋，自天聖中已無善本。明黃姬水所刊亦間有舛譌，康熙中襄平蔣國祥蔣國祚與袁宏《後漢紀》合刻，後附《兩漢紀字句異同考》一卷，今用以參校，較舊本稍完善焉。
漢紀 (四庫全書本)
