　　欽定四庫全書　　　　　集部五
　　曹文貞公詩集　　　　　別集類四〈元〉
　　提要
　　臣等謹案曹文貞公詩集十卷後錄一卷元曹伯啓撰伯啓字士開碭山人至元中薦除冀州教授天厯初官至陜西諸道行臺御史中丞卒諡文貞是集一名漢泉漫藁後有至元戊寅呉全節跋稱為其子江南諸道行臺管勾復亨所類次國子生胡益編為十卷又稱有張夢臣歐陽原功蘇伯修呂仲實四序此本皆不載總目於四序之前又列有御史臺咨文太常博士諡議亦皆有錄無書蓋傳寫佚之後錄一卷為曹鑑奉勑所撰碑及像賛祭文哀詞挽章而目中提調校刋謄寫姓名一條亦未載入則後人刪之也伯啓生於宋末元初而家世江北不染江湖末派亦不沿豫章餘波所作乃多近元祐格惟五言古詩頗嫌冗沓其餘皆舂容嫻雅渢渢乎和平之音雖不能與虞楊范揭角立爭雄而直抒胸臆自諧宮徴要亦不失為中原雅調矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








