右嚴鐵橋先生輯《上古三代秦漢六朝文》七百四十七卷。先生著述數十種，卓然精詣，惟是編舊未刊行。始惠閱俞氏《癸巳存稿》，心識其耑。嗣蔣氏目錄出，終以未窺全帙為憾。用是留心購求，最後得稿本於滬上。適南皮張制軍督粵，暇進是編，亟賞之。方伯王公前掌鹺憲，力任刻資，畀惠經理，惠時充廣雅書局提調。鳩工伊始，顧屢移外任去，兼乏經費，坐是廢置者數年。迨今年春，由方伯致書英續村都轉，墊款命惠踵成。未幾，復蒞潮州。賴王雪澄、子展兩太守及廖太史、陶孝廉諸君子力，始克蕆事。自是先生之學，日孤行天壤間。而方伯黽勉好古之盛心，亦足並傳不朽。不獨惠私心竊喜，夙昔訪求之願，至是不虛也。或且謂是書出，尋當陸續補遺，烏知先生之貫穿群籍？又獲親窺中秘，以致其參互考訂之功。矜鏈歲時，一編甫就。豈侈撰述，為名高者所得頡頏萬一哉？雖可家紀載，岐互錯出，謄寫後黏簽累累，間或未盡畫一，綜其大凡，不可得而議矣。行見承學之士，日手是編，不事旁搜博採。而數千年鴻篇鉅制，遺文隻字，星羅棋布，一舉靡遺。如入山淵，恣人漁獵，其獲益當復何如也！刻既竣，因僭述緣起於簡末。
時光緒癸巳季冬巴陵方功惠謹跋
羊城西湖街富文齋承刊
