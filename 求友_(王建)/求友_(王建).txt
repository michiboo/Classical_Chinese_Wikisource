鑒形須明鏡，療疾須良醫。
若無傍人見，形疾安自知。
世路薄言行，學成棄其師。
每懷一飯恩，不重勸勉詞。
斅學既不誠，朋友道日虧。
遂作名利交，四海爭賓士。
常慕正直人，生死不相離。
苟能成我身，甘與僮僕隨。
我言彼當信，彼道我無疑。
針藥及病源，以石投深池。
終朝舉善道，敬愛當行之。
縱令誤所見，亦貴本相規。
不求立名聲，所貴去瑕玼。
各願貽子孫，永為後世資。

