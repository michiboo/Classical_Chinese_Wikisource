
昔聞顏光祿，攀龍宴京湖。
樓船入天鏡，帳殿開雲衢。
君王歌大風，如樂豐沛都。
延年獻佳作，邈與詩人俱。
我來不及此，獨立鐘山孤。
楊宰穆清風，芳聲騰海隅。 
英僚滿四座，粲若瓊林敷。
鷁首弄倒景，蛾眉綴明珠。
新弦采梨園，古舞嬌吳歈。
曲度繞雲漢，聽者皆歡娛。
雞棲何嘈嘈，沿月沸笙竽。 
古之帝宮苑，今乃人樵蘇。
感此勸一觴，願君覆瓢壺。
榮盛當作樂，無令後賢吁。 

