文德天皇
　
起齊衡三年正月，盡天安元年正月右大臣-正二位臣-藤原朝臣-基經等，奉敕撰　文德天皇
　三年春正月，乙巳朔 ，停朝賀。以陰雨也。帝御南殿，賜宴侍臣如舊。唯不作音樂。
　丁未 ，皇太子朝見。
　辛亥 ，帝殿南殿，觀青馬。賜宴群臣如常儀。
　授從四位下-基兄王，從四位上。無位-棟貞王，從四位下。從五位下-利見王，從五位上。正六位下-末良王、清田王等，從五位下。正四位下-源朝臣-寬，正四位上。從四位下-清原真人-長田，從四位上。從五位下-藤原朝臣-近主、紀朝臣-道茂、百濟王-安宗、橘朝臣-常陰、在原朝臣-善淵、安倍朝臣-貞行等，從五位上。外從五位下-大神朝臣-虎主、滋善宿禰-宗人、山田連-春城、山口忌寸-西成，正六位上-久賀朝臣-三常、源朝臣-包、藤原朝臣-貞亮、橘朝臣-茂生、藤原朝臣-家宗、安倍朝臣-房上、藤原朝臣-三直、藤原朝臣-大瀧、橘朝臣-高繼、安倍朝臣-弘良、紀朝臣-春枝等，從五位下。正六位上-安野宿禰-豐道、秦宿禰-永原、笠朝臣-名高、丸子連-家繼、坂合部宿禰-人吉等，外從五位下。
　壬子 ，無位-藤原朝臣-佐太、伴宿禰-枝子等，授從五位下。
　乙卯 ，東宮獻御杖。諸衛府獻卯杖如常。
　丙辰 ，從五位上-藤原朝臣-良繩，為右中辨，內藏助、春宮亮、播磨介如故。從五位上-大枝朝臣-音人，為左少辨，東宮學士如故。從五位下-高橋朝臣-淨野，為內膳奉膳。正四位下-長岑宿禰-高名，為山城守，右京權大夫如故。從五位下-山田宿禰-文雄，為河內介。外從五位下-高丘宿禰-宗雄，為攝津介。從五位下-紀朝臣-東人，為伊賀守。礒江王，為駿河守。外從五位下-廣階宿禰-宮雄，為介。津宿禰-良友，為伊豆守。從五位下-藤原朝臣-大瀧，為武藏介。外從五位下-家原宿禰-氏主，為安房守。正五位下-高階真人-岑緒，為近江介。從五位下-紀朝臣-永直，為陸奧守。高橋朝臣-安雄，為若狹守。外從五位下-高丘宿禰-百興，為越前介。從五位下-藤原朝臣-弟男，為加賀介。從四位上-源朝臣-啟，為越中守。外從五位下-秦宿禰-永原，為越後介。從五位上-文室朝臣-助雄，為丹波守。坂上大宿禰-貞守，為介，左近衛少將如故。從四位上-源朝臣-冷，為但馬守。從五位下-紀朝臣-真丘，為權介。藤原朝臣-貞敏，為備前介，雅樂頭如故。大春日朝臣-真野麻呂，為紀伊權介，曆博士如故。藤原朝臣-岑主，為讚岐權介。橘朝臣-三夏，為筑前守。桑田真人-虎吉，為筑後守。外從五位下-坂合部宿禰-人吉，為豐前介。從五位下-坂上大宿禰-當宗，為左兵衛權佐。從四位下-藤原朝臣-仲統，為左馬頭，備前權守如故。從五位下-紀朝臣-春枝，為助。從四位下-藤原朝臣-良仁，為右馬頭，左京大夫如故。
　辛酉 ，停大射禮。但敕諸衛府，於殿前射。
　壬戌 ，帝觀賭射。
　乙丑 ，內宴。命樂賦詩如常。
　二月，甲戌朔庚辰 ，參議-式部大輔-從四位上-藤原朝臣-貞守，上表辭職。
　辛巳 ，從五位下-滋野朝臣-善根，為中務少輔。藤原朝臣-興邦，為圖書頭，左兵衛權佐、筑前權守如故。從五位上-藤原朝臣-良繩，為內藏頭，右中辨、春宮亮、播磨介如故。從五位下-興岑王，為諸陵頭。丹墀真人-弟梶，為民部少輔。外從五位下-有宗宿禰-益門，為主計頭，笇博士如故。從五位下-大枝朝臣-真臣，為鼓吹正。當麻真人-鴨繼，為典藥頭，侍醫、筑前介如故。善世宿禰-豐永，為造酒正。從四位下-菅原朝臣-是善，為左京大夫，文章博士如故。從五位下-大中臣朝臣-真主，為亮。從五位上-藤原朝臣-恆雄，為相模權介。橘朝臣-永範，為下野權守。從五位下-文室朝臣-道世，為介。文室朝臣-有真，為陸奧守。和氣朝臣-巨範，為介。橘朝臣-休蔭，為左兵庫頭。小野朝臣-春枝，為鎮守將軍。
　辛卯 ，請僧百三人，於大極殿及冷然院，分讀大般若經。
　癸巳 ，地震。有聲如雷。
　甲午 ，地亦震。
　三月，甲辰朔丙午 ，雨雹。記災也。
　壬子 ，大宰府奏言：「新羅人卅人漂著此岸，稟糧放歸。」
　以出羽國法隆寺，預於定額。
　甲寅 ，從五位下-清原真人-長統，為大學頭。安倍朝臣-房上，為大炊頭。伴宿禰-須賀雄，為紀伊介。藤原朝臣-三藤，為土左權守，陰陽頭如故。
　戊午 ，移山城國葛野郡月讀社，置松尾之南山。社近河濱，為水所囓，故移之。
　丁卯 ，加陸奧守-從五位下-文室朝臣-有真，從五位上。
　是月 ，地數震。京師及城南，或屋舍毀壞，或佛塔倚傾。

　夏四月，癸酉朔 ，地震。帝不御南殿。敕公卿賜飲侍臣如常。
　甲戌 ，地震。
　詔：「諸國三位已上名神神主及禰宜、祝等，並預把笏。」
　庚辰 ，駿河國言：「甘露降。」
　從五位下-丹墀真人-弟梶，為讚岐權介。
　庚寅 ，右京大夫-從四位下-藤原朝臣-諸成，卒。諸成，參議-從三位-巨勢麻呂曾孫，左兵衛佐-兼阿波守-從五位下-弓主之孫，正六位上-助川之長男也。弘仁年中，為文章生。聰悟超倫，暗誦文選上帙，學中號為三傑。弘仁十二年二月，為修理少進。九月，遷民部少丞。十四年七月，為式部大丞。天長三年正月，敘從五位下，為相模權介。十年五月，為右少辨。六月，出為大宰少貳。承和六年九月，為治部少輔。七年六月，遷式部少輔。八年十一月，加從五位上。九年五月，兼為勘解由次官。八月，遷為春宮亮。十二年正月，授正五位下。十五年，敘從四位下，為右中辨。嘉祥二年，為備前守。三年六月，為右京大夫。仁壽三年正月，敘從四位上。時人以為，諸成才學，不後等輩。資性恪勤為宗，恨不登八座。而遽然頓逝，時年六十四。
　甲午 ，彈正臺奏：「五世王者，雖有王號，非皇親之限。其朝服色，宜依諸臣位階。」從之。
　戊戌 ，上野太守-四品-國康親王，落髮為僧。為人羸弱，不堪出仕，故避俗入道。
　散位-外從五位下-冰宿禰-繼麻呂，卒。繼麻呂，字宿榮，左京人。晚而入學，日夜不倦，精於笇術。天長二年，為主計算師。稍遷，承和八年，為算博士，兼為主計助。年老致仕。嘉祥元年，特拜駿河介。卒時年七十六。
　辛丑晦 ，虹見於辨官廳朝。
　五月，壬寅朔丙午 ，停騎射走馬之觀，不御武德殿。
　庚戌 ，請僧二百五十人於大極殿，及冷然院、賀茂、松尾神社，〈松尾神社，主祀大山咋神，中津嶋姬命。〉分讀大般若經，限三日訖。攘災疫也。
　甲寅 ，從五位下-橘朝臣-數岑，為木工助。正四位下-豐江王，為右京大夫。從五位下-藤原朝臣-有年，為備後守。
　丙寅 ，遣右大辨-從四位上-清原真人-岑成，向佐保山陵。策命曰：「天皇恐〈牟む〉恐〈牟毛むも〉掛畏〈支き〉佐保山陵〈爾に〉奏賜〈閇止へと〉奏〈久く〉。御願〈止之天として〉奉造〈理り〉給〈倍留べる〉東大寺〈乃の〉盧舍那佛，時代久經〈爾太禮波にたれば〉，自然〈爾に〉毀損〈天て〉。去年五月廿三日〈乎を〉以〈天て〉頹落給〈倍利へり〉。因茲，參議-宮內卿-從四位上-源朝臣-多、安藝守-從四位上-清原真人-瀧雄等差使〈天て〉，可奉造固狀〈乎を〉奏給〈倍利へり〉。而國家事繁〈久く〉故障多〈之天して〉，今〈末天爾までに〉怠〈太利たり〉，今〈奈毛なも〉始〈天て〉的〈久く〉奉造固〈留る〉。畏山陵〈乃の〉御願〈爾に〉顧給〈天て〉，相助護給〈爾に〉依〈天之てし〉，佛〈毛も〉奉造固〈利り〉。平〈久く〉可在〈止之天奈毛としてなも〉。右大辨-從四位上-清原真人-岑成〈乎を〉差使〈天て〉，恐〈牟む〉恐〈牟毛むも〉奏賜〈久止くと〉奏。」
　從五位下-大中臣朝臣-真主，為民部少輔。〈大中臣真主，或本作大中臣直主。〉藤原朝臣-家宗，為大炊頭。安倍朝臣-房上，為安房守。
　戊辰 ，以山城國片山神，列於官社，兼預相嘗祀。
　己巳 ，雨水。
　六月，壬申朔 ，地震。
　癸酉 ，地亦震。
　壬午 ，帝不御神嘉殿。所司奉祭如常儀。
　乙酉 ，從五位上在原朝臣-善淵，為大舍人頭。
　是日 ，請名僧二百六十五人於東西寺及延曆、崇福、梵釋、天王、東大、興福、元興、大安、藥師、西大、法隆、新藥師等十四箇寺，讀所寫一切經各三遍，限七日訖。每寺差五位一人為敕使。
　丁亥 ，攝津守-從五位下-益善王，賜姓-清原真人。
　甲午 ，加正三位-藤原朝臣-長良，從二位。
　丙申 ，正三位-源朝臣-潔姬，薨。潔姬者，嵯峨太上天皇之女也。母-當麻氏。天皇選聟，未得其人。太政大臣-正一位-藤原朝臣-良房弱冠之時，天皇悅其風操超倫，殊敕嫁之。清和皇太后，〈明子。〉即其長女也。潔姬，性能琵琶，頗可賞翫。承和八年十一月，敘正四位下。仁壽元年十一月，敘從三位。三年三月，敘正三位。薨時，擇賀樂岡白川地而為葬地。
　秋七月，辛丑朔 ，遣使者，向諸神社奉幣祈雨。
　癸卯 ，權中納言-兼左衛門督-從二位-藤原朝臣-長良，薨。長良，贈太政大臣-正一位-冬嗣之長子也。志行高潔，寬仁有度。弘仁十三年，為內舍人。仁明天皇在儲宮時，晨昏侍坐。花時月夜，戲席射場。天皇每許以交敵之思，長良逾修冠帶，不敢和狎。天長元年二月，敘從五位下。二年二月，為侍從。十年二月，為左兵衛權佐。三月，轉為左衛門佐。太子踐祚之日，敘正五位下。〈太子，此曰仁明天皇。〉承和三年正月，敘從四位下，遷除右馬頭。六年，轉為左馬頭。九年八月，遷為左兵衛督。十一年正月，敘從四位上，為參議。十五年正月，遷為左衛門督。嘉祥三年四月，敘正四位下。九月，敘從三位。天皇晏駕之後，哀泣不絕如父母。初斷噉肉，求冥助也。仁壽元年十一月，敘正三位。四年八月，為權中納言。薨時年五十五。長良兄弟之間，友愛天至。接士大夫，常以寬容。人無貴賤，慕而仰之。後至於元慶元年，追贈正一位-左大臣。三年，重贈太政大臣。有子六人。第三子-基經，今攝政右大臣也。基經幼少之日，敬愛異於諸子。古人有言：「知子不如父。」誠哉。少女高子，即今中宮也。此先人餘慶而所遠及也。
　辛亥 ，越中國言：「旱。」
　癸丑 ，從五位下-飯高朝臣-永雄，為中務少輔。源朝臣-至，為侍從。南淵朝臣-彌繼，為大監物。從五位上-豐階真人-安人，為圖書頭。從五位下-橘朝臣-常蔭，為刑部少輔。橘朝臣-信蔭，為大判事。滋野朝臣-善根，為肥前守。
　丙辰 ，地震。
　丁巳 ，雷雨。
　戊午 ，地震。
　庚申 ，若狹國言：「旱。」
　甲子 ，詔：「試諸沙彌讀經。及第者聽度。」
　戊辰 ，地震。
　八月，辛未朔 ，別遣敕使於神泉苑，試諸持咒，有驗者聽度。
　乙亥 ，伯耆國伯耆神、大山神、國坂神，並加正五位下。倭文神、宗形神、大帶孫神，並從五位上。〈宗形神，宗像神是也。〉
　丁丑 ，冷然院及八省院、太政官廳前，同時虹見。記異也。
　戊寅 ，安房國言：「天雨黑灰，從風而來，委地三四許分。」
　己丑 ，狂者-藤原臣雄，〈臣雄，上下疑有脫字。未詳。〉犯入禁中。近衛陣頭射殺。左衛門、左兵衛官人，見在陣者，坐令狂者入宮。
　丁酉 ，大學博士-兼越中權守-從五位上-春日臣-雄繼，賜姓-大春日朝臣。
　戊戌 ，從五位下-春原朝臣-永繼、藤原朝臣-正岑等，為大監物。橘朝臣-常蔭，為縫殿頭。丹墀真人-貞岑，為大學頭。南淵朝臣-彌繼，為大藏少輔。伴宿禰-春世，為武藏介。清原真人-長統，為越後權守。從五位上-佐伯宿禰-屋代，為備後介。
　九月，辛丑朔癸卯 ，大僧都-傳燈大法師位-實敏，卒。實敏，俗姓-物部氏，尾張國愛智郡人也。初實敏在孕時，母夢見室中建三重塔。及生，眼有重瞳，耳孔相通。年十三，從伯父大法師中安入都。實敏，聰朗日倍，受持經論，中安歎異之。乃屬律師-玄叡。玄叡察其法器，摩頂誨誘。更從入唐大僧都-永忠，學經論所。滯二年，受具足戒。弘仁十年，興福寺維摩會預席論難。時諸寺學業之輩，聽其豎義，莫不驚聳。承和九年，於大極殿講最勝王經，皇帝臨聽。實敏問答警策，脣舌紛紜，分決疑滯，毫毛必剖。帝稱歎久之。明年，擢拜律師，再轉為大僧都。卒時年六十九。夏臈五十。實敏，言詞可羨，音聲和美。發願教誨，聞者流淚。
　己酉 ，重陽宴也。天皇御南殿，命樂賦詩如常。
　庚戌 ，宮主-外從五位下-卜部-雄貞，神祇少祐-正六位上-業基等，賜姓-占部宿禰。
　辛亥 ，造酒司酒甕神。從五位下-大邑刀自、小邑刀自神等，並預春秋祭。
　癸丑 ，散位-從五位上-春枝王，卒。春枝王，四世-從五位下-仲嗣王第八之男也。為人謙退，敦崇佛道。弱仕嵯峨太上天皇。承和初，為越後介，頗有政績。十年正月，敘從五位下。時當諒闇，殊擇治國者。春枝預此選敘之，即為能登守。彼國累年荒廢，百姓煩擾。春枝到國，比及三年，國漸興復，民得綏安。上請以定額大興寺，為國分金光明寺。安居之講，自此勤修。梵唄之響，晝夜無休。仁壽三年七月，為中務少輔。十月，遷為正親正。四年正月，敘從五位上。齊衡二年正月，為下總守。稱病篤，不之任，隱居養痾。有恩，諸節祿及位祿等，准見任給。卒時年五十九。

　丁巳 ，越前國天八百萬比咩神、天國津比咩神、天國津彥神、天鈴神、玉佐佐良彥神、信露貴彥神等，並預於官社。
　辛酉 ，地震。
　壬戌 ，請僧於賀茂、松尾大神社，讀金剛般若經，限三日訖。
　乙丑 ，地震。
　丁卯 ，從五位下-紀朝臣-春枝，為木工助，左馬助如故。藤原朝臣-貞道為，左京亮。外從五位下-秦宿禰-永原，為山城介。從五位下-藤原朝臣-良尚，為上總權介。外從五位下-榎井朝臣-嶋長，為越後介。從五位下-大原真人-真室，為肥後介。
　戊辰 ，授越前國天八百萬比咩神，從四位下。天國津比咩神、天國津彥神、天鈴神、玉佐佐良彥神、信露貴彥神，並授從五位下。
　冬十月，辛未朔 ，地震。
　戊子 ，地震。
　權大僧都-傅燈大法師位-真濟，為僧正。少僧都-傅燈大法師位-真雅，為大僧都。
　己丑 ，加從一位-平岡神，幣布廿四端。
　辛卯 ，外從五位下-御船宿禰-佐世，為助教。家原宿禰-氏主，為笇博士。從五位下-飯高朝臣-永雄，為主稅頭。從五位上-南淵朝臣-年名，為春宮權亮，式部少輔如故。從五位下-山口忌寸-西成，為大和介。從五位下-紀朝臣-興我業，為陸奧權介。
　以山城國宇治郡粟田山，施入安祥寺。
　甲午 ，地震。
　乙未 ，地亦震。
　十一月，庚子朔 ，地亦震。
　侍醫-正六位上-門部連-名繼等，賜姓-興道宿禰。〈按新撰姓氏錄，門部連者，牟須比命之子，安牟須比命之後也。〉內匠少屬-正七位下-民忌寸-國成，賜姓-內藏朝臣。
　是夜 ，大津失火，延燒七十餘家。
　辛丑 ，地震。
　壬寅 ，詔刑部大輔-春澄朝臣-善繩，講晉書。帝自受讀。
　加美濃守-從五位上-紀朝臣-今守，正五位下。〈按新撰姓氏錄，紀朝臣者，武內宿禰男紀角宿禰之後也。或屋主忍雄建豬心命之後也。〉授左大史-正六位上-家原宿禰-繩雄，外從五位下。
　正三位-橘朝臣-岑繼，為中納言。外從五位下-家原宿禰-繩雄，為主稅助。
　癸丑 ，地震。
　乙卯 ，帝不御神嘉殿。所司奉祭如常儀。
　丙辰 ，帝御南殿。賜宴群臣如常儀。
　丁巳 ，御池水色變黑。數日乃復。何以書之，記異也。
　庚申 ，從五位上-在原朝臣-善淵，為中務少輔。
　辛酉 ，遣權大納言-正三位-安倍朝臣-安仁，侍從-從四位下-輔世王等，向後田原山陵，〈光仁天皇陵。〉告以配天之事。〈《孝經》雲，昔者，周 公郊祀後稷以配天。《漢書》雲，夫孝子善述人之志。周公既成文，武之業而製作禮樂。修嚴父配天之事，知文王不欲以子 臨父，故推而序之。上極於後稷而以配天，此聖人之德，亡以加於孝也。〉策命曰：「天皇大命，掛畏平城宮〈爾に〉天下所知〈之し〉倭根子天皇御門〈爾に〉申賜〈閇止へと〉奏。今月廿五日，河內國交野〈乃の〉原〈爾に〉，昊天祭為〈止志天として〉，掛畏御門〈乎を〉主〈止と〉定奉〈天て〉可祭事〈乎を〉，畏〈牟む〉畏〈牟毛むも〉申賜〈久止くと〉奉。」
　攝津守-從五位上-清原真人-益吉，散位-從五位下-仲井王等，賜姓-文室真人。
　壬戌 ，大祓於新成殿前。諸陣警戒。帝進出庭中，大納言-正三位-藤原朝臣-良相，跪授郊天祝板。左京大夫-從四位下-菅原朝臣-是善，捧筆硯。帝自署其諱訖，執珪，北面拜天。乃遣大納言-正三位-藤原朝臣-良相，右大辨-從四位上-清原真人-岑成，左京大夫-從四位下-菅原朝臣-是善，右中辨-從五位上-藤原朝臣-良繩等，向河內國交野郡柏原野，設蕝習禮，祠官盡會。
　甲子 ，有事圓丘，夜漏上水一尅。大納言-藤原朝臣-良相等，歸來獻胙。
　戊辰 ，有鷺，集版位下。記異也。
　十二月，庚午朔 ，日有蝕之。
　癸酉 ，大雪。
　己卯 ，地震。
　庚辰 ，帝不御神嘉殿。所司奉祭如常儀。
　癸未 ，從五位下-橘朝臣-信蔭，為刑部少輔。外從五位下-讚岐朝臣-永直，為大判事，明法博士如故。從五位下-橘朝臣-貞雄，為宮內少輔。藤原朝臣-直道，為美濃守。
　丙申 ，常陸國言：「木連理。」
　丁酉 ，美作國獻白鹿。詔放神泉苑。

　戊戌 ，常陸國上言：「鹿嶋郡大洗磯前，有神新降。初，郡民有煮海為鹽者，夜半望海，光耀屬天。明日，有兩恠石，見在水次。高各尺許。體於神造，非人間石。鹽翁私異之去。後一日，亦有廿餘小石，在向石左右。似若侍坐，彩色非常。或形像沙門，唯無耳目。時神憑人云：「我是大奈母知、少比古奈命也。〈大國主、少彥名是也。〉昔造此國訖，去徃東海。今為濟民，更亦來歸。」　天安元年，春正月，庚子朔 ，天皇不受朝賀，南殿不捲御簾。宴飲群臣，賜祿如常。
　癸卯 ，詔衛府獻卯杖。內侍轉而奏上之。
　甲辰 ，風雪。
　丙午 ，天皇不幸豐樂院，御南殿而觀青馬。宴會，即據常儀。
　無位-時佐王，授從四位下。從五位下-全世王，從五位上。無位-繁原王，從五位下。正五位下-橘朝臣-海雄，從四位下。從五位上-藤原朝臣-良繩，正五位下。從五位下-春原朝臣-廣宗、藤原朝臣-貞敏、紀朝臣-全吉、藤原朝臣-良世、源朝臣-平、紀朝臣-夏井等，從五位上。外從五位下-山宿禰-池作，正六位上-在原朝臣-守平、源朝臣-矜、濂原真人-道雄、伴宿禰-中庸、藤原朝臣-忠雄、坂上大宿禰-岑雄、丹墀真人-宗雄、坂上大宿禰-瀧守、丹墀真人-高棟、橘朝臣-時成、紀朝臣-冬雄等，從五位下。正六位上-坂上忌寸-能文、阿牟公-門繼、高橋朝臣-文室麻呂、廣階宿禰-貞雄、善道朝臣-根莚、三善宿禰-氏善、水取連-柄仁、占部宿禰-業基等，外從五位下。
　丁未 ，無位-藤原朝臣-穎子，授從五位上。從六位上-百濟王-貞琳、紀朝臣-仲岑，從六位下-和朝臣-安子，從七位上-平群朝臣-真宗，從六位下-秋篠朝臣-春子，無位-林朝臣-氏子等，從五位下。從八位上-酒部公-真員，從七位下-麻續連-真屋子，賀陽朝臣-姑子等，外從五位下。
　癸丑 ，正五位下-高階真人-岑緒，為左中辨。外從五位下-有宗宿禰-益門，為木工權助，主計頭、笇博士如故。從五位下-豐住朝臣-永貞，為齋宮頭。從五位上-安倍朝臣-貞行，為大和守。外從五位下-蕃良朝臣-豐持，為權介。從五位下-齋部宿禰-木上，為參河守。從五位下-紀朝臣-貞守，為甲斐守。正五位下-源朝臣-興，為相模守，右近衛少將如故。從五位下-滋野朝臣-安成，為介。正四位下-豐江王，為下總權守。外從五位下-安野宿禰-豐道，為介。從四位上-源朝臣-冷，為近江守。正五位下-紀朝臣-今守，為介。從五位下-安倍朝臣-安正，為下野介。丹墀真人-河雄，為權介。從四位下-橘朝臣-海雄，為越前守。從五位下-春原朝臣-末繼，為越中介。丹墀真人-高棟，為丹後守。從四位上-藤原朝臣-春津，為但馬守，刑部卿如故。從五位下-藤原朝臣-忠雄，為因幡介。從五位上-紀朝臣-夏井，為播磨介，右少辨、式部少輔如故。正五位下-藤原朝臣-良繩，為備前權守，左近衛中將、右中辨、春宮亮、內藏權頭如故。從五位下-善世宿禰-豐永，為長門守。從五位上-紀朝臣-全吉，為紀伊介，右近衛少將、主殿頭如故。正四位上-源朝臣-寬，為讚岐守。從四位下-春澄朝臣-善繩，為伊豫守。從五位下-大神朝臣-虎主，為權掾，侍醫如故。從五位上-小野朝臣-貞樹，為大宰少貳。從五位上-物部朝臣-廣泉，為肥前介，內藥正、侍醫如故。從五位下-紀朝臣-春枝，為左衛門權佐，左馬助、木工助如故。
　近來，處處井泉涸盡。左京三四條間，枯渴尤甚。今朝，始雨降。
　乙卯 ，前讚岐守-正五位下-弘宗王，前日向守-從五位下-嗣岑王，散禁右京職。先此，讚岐國百姓等訴弘宗王。仍遣詔使推問虛實，伏辨已了。使等為囚，付國禁固。而弘宗王脫禁，逃亡入京。故今重禁。又嗣岑王，先被告將殺詔使，而竊輙入京，故亦禁固。
　丙辰 ，天皇不幸豐樂院。止觀大射。公卿於豐樂殿下，令諸衛府次射之。
　先是 ，曆博士-大春日朝臣-真野麻呂上請：「以開元大衍曆經造曆年久，而今檢大唐開成四年大中三年兩年曆，注月大小，頗有相謬。覆審其由，依五紀曆經造之。望也依件經術將造進。」今日，仍許之。真野麻呂，曆術獨步，能襲祖業。相傳此道，於今五世也。〈承和三年七月條可參看。〉
　戊午 ，於新成殿前，觀賭射。
　是日 ，從四位下-在原朝臣-行平，為兵部大輔，因幡守如故。從五位下-大和真人-吉直，為木工頭。正五位下-藤原朝臣-良繩，為右近衛中將，右中辨、春宮坊亮、內藏權頭、備前權守如故。
　庚申 ，內宴。命樂賦詩。自如舊儀。
　是日 ，民忌寸、內藏忌寸、平田忌寸、山口忌寸、文忌寸、大藏忌寸、檜前忌寸、川原忌寸、谷忌寸等五十九氏，改忌寸，賜伊美吉姓。
　是日 ，右大臣-正二位-藤原朝臣-良房，抗表曰：「臣良房言。臣聞：『奔驅效駕，先輟於羸駘。翔集賀成，近遺於鍛翧。〈翧，本甚字羽旁。〉』臣輙感之，以悽以悲。〈中謝。〉臣，材同擁腫，器謝弘通。徒以會遇時來，逮奉先帝，無翼而登霄漢，攀鱗而踐崇班。參贊王猷，日慎一日，頡頏禁闥，進不能退。臣之涯分，於是竟焉。陛下以光華之運，當邀於下夢，而渭陽之私，尚任於疲頓。臣視陰揭影，不敢遑寧，盡命輸誠，將酬大造。而去歲以降，老病相仍。顧悅之鬢早衰，燭武之言有驗。斯固周旋已久，甲子自多。滿而招殞，極而成變之所致也。臣位極人臣，正盈十載。縱令都忘饕冒，不知止足，將恐不免在梁之譏，俄嬰瞰室之禍。所以中宵耿耿達旦呻吟。又臣奉宿衛職，廿五年於茲矣。警巡事重，士卒難調。而今臣志力俱廢，弓劍最非。豈可虛妨折衝之任，久紊韜鈴之委。伏請，褫退官職，顧病戶庭。或屬痊平之時，趨陪階墀之外。在於老臣，良為厚幸。無任慊懇之至，謹奉表陳乞以聞。」不許之。
　乙丑 ，重上表曰：「臣良房，瀉瀝精誠，脫去官職，事非矯飾，庶蒙昭亮。而由衷靡發，卑聽逾遙，震蕩情靈，銷灼膚貌。〈中謝。〉臣伏以，大臣是百寮之長，朝家理亂，本自繫之。大將為七德之師，王室安危，莫不以之者也。臣叨以非據，久帶兩官。今屬老痾，何狎恆典。當陣執退，速褫朝章。長歌已下，遽歸里第，是則微臣之自分也。但以流波出浦，獨成鳴咽，去鳥辭巢，非無顧慕。況臣身甚渭陽之戚，情異義合之臣，必須粉骨答恩，死生致命。是以頻繁移病，不出朱城，時月扶羸，強趨絳闕。此亦睿心所照，更復奚言。臣聞：『負重致寇，易象表其終凶。福過生災，至人貽其炯誡。』臣尚貪盈滿，遂及傾欹。何以駐東岱之魂，睹南薰之化。所以陳訴，苦切淚繼之血。伏冀，陛下特留玄鑒，俯照丹慊。必降矜容之恩，停臣文武之職。在於老憊，頗免謗誻。〈「誻」字，底本為「口」邊。〉不任懇款靦懼之至，謹重奉表，陳乞以聞。」不許之。
　禁中有曲宴。預之者不過公卿近侍數十人。昔者，上月之中，必有此事，時謂之子日態也。今日之宴，修舊跡也。
