文德天皇
　
起仁壽三年正月，盡十二月右大臣-正二位臣-藤原朝臣-基經等，奉敕撰　文德天皇
　三年，春正月，壬辰朔 ，帝御大極殿，以受歲賀。還御南殿，賜宴侍臣。皆如常儀。
　戊戌 ，幸豐樂院，觀青馬。賜宴群臣，亦如舊儀。授，從四位上-伴宿禰-善男，正四位下。從四位下-道野王、藤原朝臣-氏宗等，並從四位上。無位-當世王，從四位下。從五位上-豐前王，正五位下。從五位下-善永王、益善王等，並從五位上。正六位上-正岑王、仲井王、真貞王等，並從五位下。從四位下-藤原朝臣-輔嗣、藤原朝臣-諸成等，並從四位上。從五位上-田口朝臣-房富、笠朝臣-年嗣、丹墀真人-門成、藤原朝臣-貞本、在原朝臣-行平、藤原朝臣-仲統等，並正五位下。從五位下-藤原朝臣-本雄、百濟王-永善、清原真人-秋雄、廣宗宿禰-糸繼、文室朝臣-笠科、藤原朝臣-良方、山田宿禰-古嗣、橘朝臣-永範、南淵朝臣-年名、紀朝臣-今守、坂上大宿禰-貞守、源朝臣-慥等，並從五位上。外從五位下-朝妻造-清主、清內宿禰-園繼，正六位上-源朝臣-平、橘朝臣-安永、平朝臣-實雄、藤原朝臣-弟男、藤原朝臣-岑主、藤原朝臣-諸葛、和氣朝臣-春生、藤原朝臣-秋緒、紀朝臣-貞嗣、橘朝臣-最雄、紀朝臣-野鴈、當麻真人-清雄、伴宿禰-安道、大春日朝臣-高庭、佐伯宿禰-子房、高橋朝臣-安野等，並從五位下。正六位上-有宗宿禰-益門、山口忌寸-西成、御輔朝臣-永道、物部-彌範、菅原朝臣-梶成、安野造-子香爐等，並外從五位下。
　己亥 ，正四位下-藤原朝臣-古子、明子等，並授從三位。從五位上-當麻真人-真伊止子，〈當麻真人，用明皇子麿古王之後也。〉從四位下。無位-安倍朝臣-德子、大枝朝臣-氏子等，並從五位下。從七位下-秦忌寸-嶋子，外從五位下。
　辛丑 ，授無位-橘朝臣-房子，從四位下。
　癸卯 ，諸衛府獻欬杖。〈欬，底本座亥字殳旁。〉內侍傳旨。
　甲辰 ，地震。
　丙午 ，地又震。
　丁未 ，賜宴侍臣，踏歌如常。
　三品-忠良親王，為上總太守。參議-從四位上-藤原朝臣-氏宗，為左大辨。從四位下-藤原朝臣-貞守，為右大辨。參議-正四位下-藤原朝臣-助，為近江守，左兵衛督如故。從五位下-紀朝臣-貞守，為少納言。從五位上-橘朝臣-海雄，為左中辨。文室朝臣-助雄，為右中辨。藤原朝臣-冬緒，為左少辨，春宮亮、遠江守如故。小野朝臣-恆柯，為右少辨。橘朝臣-門雄，為大監物。正五位下-菅原朝臣-是善，為大學頭，文章博士、加賀權守如故。從五位下-佐伯宿禰-真持，為山城介。從五位上-鎌藏王，為大和權守。外從五位下-清村宿禰-是嶺，為介。從五位下-藤原朝臣-秀雄，為河內守。安倍朝臣-氏主，為參河守。大原真人-真室，為介。從四位下-時宗王，為相模守。從五位下-藤原朝臣-安雄為介。外從五位下-朝宗宿禰-吉繼，為下總介。從五位下-藤原朝臣-正世，為常陸介。佐伯宿禰-雄勝，為近江權介。從五位上-紀朝臣-今守，為美濃守。正五位下-久賀朝臣-三夏，為信濃守。從五位上-坂上大宿禰-正野，為越後權守。從四位上-正躬王，為丹波守，治部卿如故。外從五位下-春道宿禰-永藏，為因幡介。從四位上-源朝臣-多，為美作守，宮內卿如故。從五位下-吉備朝臣-全繼，為介。正五位下-在原朝臣-行平，為備中權介，右近衛少將如故。從五位下-百濟王-安宗，為安藝介。三統宿禰-真淨，為周防守。真貞王，為長門守。伴宿禰-須賀雄，為土左權守。滋野朝臣-善蔭，為大宰少貳。紀朝臣-有常，為右兵衛佐，但馬介如故。和氣朝臣-巨範，為左馬助。
　戊申 ，停大射禮。但敕公卿，令諸衛府。於豐樂殿前射。
　己酉 ，亦停賭射。
　癸丑 ，內宴如常。
　二月，辛酉朔癸亥 ，加筑前國宗像神，正五位下。
　乙丑 ，帝覽藏鉤戲。左右相分，飛鳥遊附者不禁。
　甲戌 ，治部少輔-兼齋院長官-從五位下-藤原朝臣-關雄，卒。關雄者，刑部卿-從三位-真夏第五子也。天長二年春，奉文章生試及第。關雄，少習屬文，性好閑退。常在東山舊居，耽愛林泉。時人呼為-東山進士。承和元年秋，淳和太上天皇嘉其為人，特詔徵之。關雄辭而不獲，遂應詔命。天皇賜以優禮，從事左右。明年，拜勘解由判官。劇務繁併，既非其好。數月，遷少判事。關雄尤好皷琴，天皇賜其秘譜，由是雅調稍妙。關雄亦能草書，南池、雲林兩院壁，皆令關雄書之也。六年，授從五位下。累遷嘉祥四年，為治部少輔。仁壽二年，兼齋院長官。以病辭退，遂不被免。卒時年卌九。
　庚辰 ，帝自東宮移幸梨下院。此院，先代別館也，在左近衛府西。
　制曰：「利國通規，公謙為本。安民茂躅，損挹厥初。朕薰腴未施，化跡仍疏。恐黎氓之不親，望列辟以慙德。而今所生男女，皆當享封爵之重，疏湯沐之用。思其煩費，內以忸怩。竊見，乃祖聖皇，貽厥之謀。除親王之號，賜朝臣之姓，奕代相沿，已為成式。誠宜陶聖風而長扇，共源氏而混流。但前號親王，不在此限。同母後產，亦復一例。慶雲之惠，既無愛憎。若樹之華，更有濃淡。蓋以，域中大寶，在屈己以利人。天下至公，欲損上以益下。普告中外，咸俾聞知。」
　庚寅晦 ，帝幸冷然院。翫景物也。賜侍臣祿有差。
　即日 ，亦幸右大臣-藤原朝臣-良房第，以覽櫻花。置酒興樂。六位以上會者，祿各有差。
　是月 ，京師及畿外，多患皰瘡，死者甚眾。天平九年及弘仁五年，有此瘡患，今年復不免此疫而已。〈皰瘡云云，宜參照玉勝間十四。皰，或本作皰，下同。〉

　三月，辛卯朔甲午 ，加從三位-源朝臣-潔姬，正三位。授正六位下-難波連-蘰麻呂，外從五位下。〈蘰麻呂，或本作萍麻呂。〉緣去月遊賞右大臣第而恩及家人也。
　丁酉 ，授大外記-外從五位下-滋野朝臣-安成，從五位下。〈滋野朝臣，原姓楢原，天平勝保間賜伊蘇志臣，延曆中賜滋野朝臣。〉授正六位上-宍人朝臣-繼成，外從五位下。
　戊申 ，地震。
　壬子 ，請名僧百口，於大極殿，轉讀大般若經，限三日訖。攘災疫也。
　大和守-正五位下-丹墀真人-門成，卒。門成者，從五位下-內藏助-兼右衛士佐-豐長之子也。性甚剛直。大同之初，拜巡察彈正。弘仁之初，為少判事。九年，為大和少掾。十一年，轉為大掾。天長三年，授從五位下。五年，為丹波介。土民麤戾，不順教化。舊號難治，門成施以猛政，笞罰為先。廳事之前，箠楚如積。數年部內大理，民至今稱之。九年，為治部少輔。十年，為備前介。承和九年，敘從五位上。十年，為刑部大輔。十二年，為宮內大輔，後遷為武藏守。所部曠遠，盜賊充阡。門成下車，未幾，風俗肅清，姧猾歛手。嘉祥三年，為大和守。豪宗右姓，縱放不制。門成施政自如，無所迴避。境內夷晏，民皆戴之。今年，敘正五位下。病卒於官。門成雖無才學，長於從政。所到之處，必樹風聲。
　丁巳 ，以穀倉院糧鹽，給京師患皰瘡者。
　戊午 ，越中權守-從五位上-紀朝臣-椿守，卒。椿守，春宮亮-從五位上-白滿長子也。弘仁四年正月，為大內記。十一年正月，為典藥助。十二年正月，敘從五位下，為上總介。十三年正月，為安房守。承和五年正月，加從五位上。仁壽元年正月，為越中權守。卒時年七十八。椿守工於隸書，尤得其筋。答渤海書，特簡好手，椿守前後再書，皆盡其善，朝庭美之。
　夏四月，辛酉朔壬戌 ，地震。
　丁卯 ，從五位下-藤原朝臣-岑主，為齋院長官。
　庚午 ，遣侍從-從五位上-嶋江王，神祇大副-兼內藏頭-從五位上-中臣朝臣-逸志等，向伊勢太神宮，請除災疫。〈嶋江王，承和八年六月亦使伊勢。祈申阿蘇池涸渇事等。〉
　從五位下-三統宿禰-真淨，為中宮大進。〈真淨，嘉祥三年四月為中宮大進，蓋再任也。〉藤原朝臣-良繩，為內藏助。從五位上-益善王，為大藏大輔。正五位下-豐前王，為大和守。
　甲戌 ，大內記-從五位下-和氣朝臣-貞臣，卒。貞臣，字和仁，播磨守-從四位上-仲世第三子也。數歲喪母，哀戚過禮。叔父-參議-真綱，深相矜愛。弱冠，從治部卿-安倍朝臣-吉人，受老莊，吉人奇之。後入大學，研精不息。廿四，舉秀才。廿八，對策，不得其第。承和十四年，拜大學大允。嘉祥元年，遷大內記。仁壽元年冬十一月，授從五位下。患皰瘡，卒於官。時年卅七。時人惜之。貞臣，為人聰敏，質樸少華，性甚畏雷。不留意小藝，唯好圍碁。至於對敵交手，不覺日暮夜深。
　戊寅 ，無品-成康親王，薨。親王者，仁明天皇第八子也。母-右大臣從二位藤原朝臣三守之女，贈從二位-貞子也。〈，贈從二位，三代實錄卷第九作贈從一位。未詳孰是。〉親王，幼而岐嶷，有成人之志，天皇殊奇愛之。天皇崩後，未經幾歲，不耐皰瘡之患，遂以殞逝。
　乙酉 ，以頗皰瘡染行，人民疫死故，停賀茂祭。遣侍從-從五位上-嶋江王，神祇大祐-從七位上-忌部宿禰-高善等向社下，申謝事由。但山城國司齋供如常。
　丙戌 ，詔曰：「皇王建極布政，貴其順時。聖哲凝規宣風，欲其應節。故能裁成庶物，覆燾之德克隆，光宅八挺，全濟之功斯遠。朕以寡德，忝統鴻基。旰日勿休，乙夜忘寢。非貪四海之富，非念九重之尊，只欲導仁壽以窴群生，息勞役以安萬姓。而誠款未申，咎徵斯應。皰瘡之疫流行，札瘥之嗟競起。當春夏陽和之時，草木皆有以芽，而吾百姓愁病之人，或阽於死亡。朕之不德，撫育乖方，憂惕之誠，罔知攸濟。月令春夏，下寬大之令，頒德化之政，以順天帝，以救災變。有司務脩職任，欽奉時訓。罪疑從輕，賞疑從重。貴埋胔掩骸之仁，崇養老矜孤之德。其自今日眛爽以前大辟以下，罪無輕重，未發覺、已發覺，未結正、已結正，繫囚、見徒，咸皆赦除。但犯八虐，故殺、謀殺，私鑄錢，強竊二盜，常赦所不免者，不在赦例。令天下州郡，勿輸承和十年以往調庸未進。優復百姓，息當年徭十日。其疾病者，長吏親自巡視，便給醫藥。諸所拯贍，務令優速。庶隱恤之旨，致感革於上玄。仁貸之風，蠲凶札於中壤。」
　戊子 ，備中守-從四位上-源朝臣-安，卒。安，嵯峨太上天皇子也。母粟田氏。性懶文書，好習射藝。承和十二年，敘從四位上。嘉祥三年正月，任備中守。卒時年卅二。
　五月，庚寅朔癸巳 ，詔相模、上總、下總、常陸、上野、陸奧等六國，寫一切經。〈「一切經」，或稱「大藏經」。皆同也。〉六國各分部帙，寫得上之。	
　甲午 ，停騎射走馬之觀。以災疫也。
　己亥 ，從五位下-藤原朝臣-野主，為齋院長官。
　庚子 ，詔：「十七箇寺，讀大般若經。限三日訖。」攘災疫也。
　壬寅 ，亦詔大宰府，於觀音、彌勒兩寺，並四王院、香椎廟、管內國分寺，讀大般若經。
　加從五位上-藤原朝臣-並藤，正五位下。授正六位上-中臣志斐連-春繼，外從五位下。
　復罪人-和氣朝臣-齊之、讚岐朝臣-永直等爵。
　是日 ，藤原朝臣並藤，卒。並藤，參議-從三位-刑部卿-大宰員外帥-勳四等-濱成之曾孫，中判事-正六位上-臣繼之孫，豐前介-正六位上-石雄之子也。並藤善陰陽推步之學，明曉天文風星。初為丹波權掾。天長二年，留為陰陽助。六年正月，敘從五位下。七年，為筑後守。九年二月，為陰陽頭。承和四年，為和泉守。七年正月，還復陰陽頭。十四年正月，兼為加賀守。嘉祥三年正月，敘從五位上。今日，加正五位下。優其才學少倫，年齒衰落也。時年六十二。
　癸卯 ，詔武藏、信濃兩國，寫一切經各一部。
　乙巳 ，無品-齊子內親王，薨。親王，嵯峨太上天皇第十二女也。母-正五位下文室真人久賀麻呂之女，從五位上-文子也。親王適三品-大宰帥-葛井親王，內外戚皆恥其非成禮。
　庚戌 ，大宰府上言：「壹伎嶋女子-伴部-刀自賣，孿生三男。」敕賜正稅稻三百束，及乳母一人。
　辛亥 ，尾張國從五位上-真清田神，並從五位下-大縣神，並授從四位下。
　授外從五位下-宍人朝臣-繼成，從五位下。繼成，有不可敘外位之愁。故改授。
　詔：「美濃國出穀二千一百斛，給患皰瘡者。」
　甲寅 ，加贈正五位下-橘朝臣-逸勢，從四位下。
　戊午 ，參議-正四位下-左兵衛督-兼近江守-藤原朝臣-助，卒。助，贈左大臣-從一位-內麻呂第十一之子也。少遊大學，頗涉史傳。弘仁十三年九月，為少判事。同年十一月，為兵部少丞。十四年二月，為大學助。天長元年二月，為出雲介。四年正月，為春宮少進。五年閏二月，為式部大丞。六年正月，敘從五位下，即為遠江介。八年七月，為春宮坊亮。十年二月，為右近衛少將。三月，加正五位下，兼便，轉權中將。承和元年正月，敘從四位下。四年三月，兼為尾張守。六年正月，加從四位上。九年七月，為左兵衛督，轉為右衛門督。十年二月，拜參議。十三年正月，遷為治部卿。十五年正月，更為左兵衛督。嘉祥三年四月，加正四位下。四年正月，兼為信濃守。仁壽三年正月，兼為近江守。皰瘡之後，緣不慎治而卒。時年五十五。助，心性清直，不憚毀譽。朝庭之士，為之跼蹐。
　六月，庚申朔辛酉 ，侍醫-外從五位下-菅原朝臣-梶成，卒。梶成，右京人也。業練醫術，最解處療。承和元年，從聘唐使渡海。朝庭以梶成明達醫經，令其請問疑義。五年春，解纜，著於唐岸。六年夏，歸本朝。路遭狂飆，漂落南海。風浪緊急，皷舶艫。俄而雷電霹靂，桅子摧破。〈桅子，或本作梔子、柁子、橈子。〉天晝黑暗，失路東西。須臾寄著，不知何一嶋。嶋有賊類，傷害數人。梶成殊祈願佛神，儻得全濟。與判官-良岑-長松等合力，即採集破舶材木，造一船共載。爾時便風引舶，得著此岸。朝庭嘉其誠節。十年，為鍼博士，次為侍醫。卒於官。
　癸亥 ，一品-大宰帥-葛原親王，薨。親王者，桓武天皇之第三子，嵯峨太上天皇之兄也。母夫人-多治氏。延曆廿二年正月，敘四品。四月，為治部卿。大同元年五月，為大藏卿。三年正月，為彈正尹。四年九月，敘三品。弘仁元年九月，為式部卿。三年正月，兼為大宰帥。七年正月，敘二品。十四年十月，更為彈正尹。天長七年正月，兼為常陸太守。八月，更為式部卿。八年正月，敘一品。承和五年正月，兼為上野太守。十一年正月，兼復為常陸太守。嘉祥三年，遷復為大宰帥。〈遷復，底本僅遷一字，疑脫漏。遂補。〉親王少而慧了，歷覽史傳，常以古今成敗為戒。〈慧了，或本作惠了。〉為人恭儉，不傲於物。久在式部，諳職務。凡在舊典，莫不達練。舉朝重之。敕賜輦車入宮，禮儀異諸親王。薨時年六十八。朝庭監喪，葬儀如常。王家推謝，專從儉薄，不敢違遺令也。
　丁卯 ，以尾張國大國靈神、大御靈神、憶感神等，列於官社。
　己巳 ，以大和國金峰神，預於名神。
　前豐後權守-從五位下-登美真人-直名，卒。直名，從五位下-藤津之子也。弘仁十三年二月，為主膳監正。天長二年七月，為美濃大掾。三年正月，遷為近江大掾。四年正月，敘從五位下。七年正月，為大和介。承和二年九月，為大判事。九年正月，為散位頭。十一年二月，遷為少納言。十四年正月，出為大宰少貳。嘉祥二年正月，敘從五位下。八月，遷為豐後權守，秩滿未得放還。卒時年六十二。直名，頗有才學，口辨過人。抑屈己者，必酬以彼所病。故議者疾之。法隆寺僧-善愷訴訟事，遂延及辨官除名，此類也。
　庚午 ，帝不御神嘉殿。所司奉祭如常儀。
　以尾張國多天神，預於名神。
　皇子能有、時有、本有、載有，皇女憑子、謙子、列子、濟子、奧子等，賜姓-源朝臣，隸左京職。行前日詔也。〈皇子云雲，於一代要記有異同。宜並為參考。〉
　甲戌 ，以伊豫國村山神，預於名神。

　秋七月，庚寅朔 ，參議-從四位上-藤原朝臣-氏宗，為近江守，左大辨、右近衛中將如故。從五位下-藤原朝臣-良繩，為侍從，內藏助如故。大枝朝臣-音人，為大內記，民部少輔如故。平朝臣-實雄，為治部少輔。藤原朝臣-岑主，為大藏少輔，齋院長官如故。坂上大宿禰-當宗，為掃部頭。從五位下-春日臣-雄繼，為越中權守，大學博士如故。吉備朝臣-全繼，為美作介。從四位上-源朝臣-多，為備中守，宮內卿如故。從四位上-源朝臣-冷，為讚岐守。
　癸巳 ，地震。
　甲子 ，以駿河國淺間神，預於名神。
　辛丑 ，加尾張國多天神，從五位上。
　壬寅 ，特加駿河國淺間大神，從三位。
　甲辰 ，地震。
　丁未 ，遣散位-從五位上-全世王，神祇大副-從五位上-中臣朝臣-逸志，散位-從五位下-齋部宿禰-伴主等，向伊勢太神宮，奉幣。攘災殄也。
　庚戌 ，從五位下-春枝王，為中務少輔。藤原朝臣-三藤，為陰陽頭。從五位下-伴宿禰-春世，為治部少輔。從五位上-良岑朝臣-長松，為諸陵頭。從五位上-藤原朝臣-本雄，為刑部大輔。文室朝臣-笠科，為宮內大輔。從五位下-藤原朝臣-吉備雄，為掃部頭。藤原朝臣-真冬，為左京亮。從五位上-山田宿禰-古嗣，為相模權介。從五位下-平朝臣-實雄，為信濃守。和氣朝臣-巨範，為陸奧權介。正五位下-藤原朝臣-行道，為美作守。
　辛亥 ，地震。
　丙辰 ，賜薩摩國孝女-挹前-福依賣，爵三級。復終其身，旌表門閭。福依賣，天性至孝。父母年皆八十，老病著床。無子，唯有一女。福依賣，扶侍左右，嘗藥二十餘年。傭力致養，曉夕辛勤。容顏焦瘦，觀者憐之。福依賣雖雲野族，閑於禮儀。恭敬父母，有所諮稟，必正色作聲，未曾褻惰。
　八月 ，己未朔，西京失火，延燒百八十餘家。
　丙寅 ，從四位下-藤原朝臣-貞守，為參議。從五位下-利見王，為少納言。從五位下-縣犬養大宿禰-氏河，為肥後權介。
　戊辰 ，賜伯耆國百姓，復一年。
　辛未 ，五世王-正六位上-春常王，六世王-正六位下-田上王、春世王等，並賜姓-文室朝臣。
　癸酉 ，加正二位-勳一等-氣多大神，封戶十煙，位田二町。
　庚辰 ，從三位-建御名方富命神前、八坂刀賣命神祝，預於把笏。
　壬午 ，地震。
　散位-從五位下-百濟朝臣-河成，卒。河成，本姓余，後改百濟。長於武猛，能引強弓。大同三年，為左近衛。以善圖畫，屢被召見。所寫古人真，及山水草木等，皆如自生。昔在宮中，令或人喚從者。或人辭以未見顏容。河成即取一紙，圖其形體，或人遂驗得。其機妙類如此，今之言畫者，咸取則焉。弘仁十四年，拜美作權少目。天長十年，授外從五位下。累遷。承和年中，為備中介，次為播磨介。時人榮之。卒時年七十二。〈大日本史方技列傳，有百濟河成傳。可參照之。〉
　九月，戊子朔 ，大風。發屋拔木。
　丙申 ，重陽宴也。帝不御南殿，敕公卿，召侍從、文人等，賜菊酒。一如常儀。但以天下有災，不舉音樂。〈有災者，皰瘡之疫是也。常儀俱見律令。〉
　是日 ，僧正-延祥大法師，卒。延祥，俗姓槻本氏，近江國野洲郡人也。數歲辭家，師事僧正-護命。護命察其敏慧，加意教誘。延曆七年，受具足戒。其年，護命於春日寺，講涅槃經。延祥預聽焉。時護命問延祥曰：「汝有夢乎？」答曰：「有之。」護命曰：「為我言之。」延祥曰：「夢臥七重塔上。爾時，三日並出，光照身上。」護命曰：「吉不可言，慎勿語人。」天長七年春，於大極殿，說最勝王經。諸宗智者論難鋒起，延祥敏對不滯，聽者莫不歎服。稍轉，仁壽元年，拜僧正。病卒，春秋八十五，夏臈六十八。〈元亨釋書慧解列傳，有延祥法師傳，宜參照。〉
　辛丑 ，詔大宰府，出穀三萬八千七百餘石。賑給管內患皰瘡者。
　冬十月，戊午朔己未 ，地震。
　是日 ，虹見於太政官廳前。
　丁卯 ，帝御南殿，賜宴侍臣。祿各有差。
　戊辰 ，但馬守-從四位上-春澄宿禰-善繩，賜姓-朝臣。
　攝津國奏言：「長柄三國兩河，〈淀川、三國川是也。三國川即今神崎川。〉頃年橋梁斷絕，人馬不通。請准堀江川，置二隻船，以通濟渡。」許之。
　癸酉 ，安藝國佐伯、山縣、沙田三郡，復今年徭役。恤窮民也。
　從五位下-興岑王，為中務少輔。正四位下-南淵朝臣-永河，為因幡守。從五位下-春枝王，為正親正。小野朝臣-貞樹，為甲斐守。
　丙子 ，招提寺田地百七十八町四段三百廿三步，永為傳法田。初寶龜中，大唐和尚-鑑真，買得此地，施入寺家。其後逐年墾闢，頃畝增廣。以功德故，聽不輸租。
　己卯 ，授加賀國白山比咩神，從三位。〈授，類聚國史作加。〉
　文章博士-正五位下-菅原朝臣-是善奏請：「文章生未出身者，及第之後，不經勘籍，預考例。」許之。〈勘籍，勘查戶籍是也。又籍有錯雜者，則依天智天皇朝庚午年籍為臬。〉
　遠江國奏言：「廣瀨河，舊有郵船二艘。而今水闊流急，不由利涉。公私行人，擁滯岸上。請更加置二艘，以濟羈旅之難。」許之。
　壬午 ，任僧綱。策命曰：「天皇〈我が〉詔旨〈止と〉法師等〈爾に〉白〈左閇止さへと〉宣敕命〈乎を〉白。大僧都-長訓〈乎を〉僧正〈乎を〉，少僧都-實敏〈乎を〉大僧都〈乎に〉，少僧都-真濟〈乎を〉權大僧都〈爾に〉，權律師-明詮、律師-真雅〈乎を〉少僧都〈爾に〉，大法師-壽仙〈乎を〉律師〈爾に〉，大法師-惠運〈乎を〉權律師〈爾に〉任賜事〈乎を〉，白〈左部止さべと〉宣敕命〈乎を〉白。」
　十一月，丁亥朔己亥 ，地震。
　癸卯 ，帝不御神嘉殿。所司奉祭如常儀。
　甲辰 ，帝幸豐樂院，賜宴郡臣。如常儀。
　癸丑 ，以遠江國敬滿神靈，預於名神。
　甲寅 ，加外從五位下-丸部-嶋繼，從五位下。
　十二月，丁巳朔甲子 ，陰陽寮奏言：「使諸國郡及國分二寺，據陰陽書法，每年鎮害氣。」從之。
　丁丑 ，相模權介-從五位上-山田宿禰-古嗣，卒。古嗣，左京人也。越後介-外從五位下-勳六等-益人之長子也。為人廉謹，而寡言辭。幼歲喪母，敬事從母。天性篤孝，嘗讀書傳，至於樹欲靜而風不止，子欲養而親不待，流涕不禁，卷帙為之沾濡。弘仁十二年，丁父憂，哀毀過禮。天長三年，為陸奧按察使記事。五年，為少內記。六年，遷為少外記。承和元年，轉為大外記。公卿大臣以備顧問。推薦文士，多見納用。故人仰之。承和十三年，出為阿波介。政績有聲。阿波、美馬兩郡，常罹旱災。古嗣殊迴方略，築陂蓄水。賴其灌溉，人用溫給。後為相模權介，病卒於官。時年五十六。
