文德天皇
　
起天安元年二月，盡十二月右大臣-正二位臣-藤原朝臣-基經等，奉敕撰　文德天皇
　二月，己巳朔庚午 ，地震。
　乙亥 ，地震。
　壬午 ，地震。
　甲申 ，地震。
　從五位上-並山王，從五位下-藤原朝臣-基經等，為少納言。田口朝臣-統範、藤原朝臣-三直等，為大監物。淡海真人-貞主，為內匠頭。藤原朝臣-家宗，為兵部少輔。外從五位下-難波連-蘰麻呂，為隼人正。從四位上-清原真人-長田，為刑部大輔。從五位下-藤原朝臣-大瀧，為少輔。外從五位下-廣階宿禰-貞雄，為大炊頭。從五位下-伊統宿禰-福代，為造酒正。藤原朝臣-正岑，為彈正少弼。善世宿禰-豐永，為右京亮。山田連-春城，為勘解由次官。橘朝臣-信蔭，為安房守。藤原朝臣-秀道，為越後介。藤原朝臣-諸藤，為丹波介。紀朝臣-真丘，為但馬介。正四位下-南淵朝臣-永河，為因播權守。從五位下-橘朝臣-高成，為長門守。從五位上-良岑朝臣-清風，為左馬助。
　乙酉 ，遣使內外諸名神社，賀木連理、白鹿等之瑞。宣制曰：「天皇〈我が〉詔旨〈止と〉，掛畏〈支き〉諸大神〈乃の〉廣前〈爾に〉，恐〈美み〉恐〈美毛みも〉申賜〈幣止へと〉申〈久く〉。維，齊衡三年十月廿日〈爾に〉，公卿奏〈久く〉：『常陸國，木連理〈乎を〉獻。』同年十二月十三日〈爾に〉：『美作國，白鹿〈乎を〉獻〈良久らく〉。』〈乎を〉奏〈世利せり〉。〈俱見文德實錄卷第八。〉如是〈支き〉嘉瑞〈波は〉，聖皇〈乃の〉御世〈爾に〉，天地〈乃の〉示賜〈布ふ〉物〈止奈毛となも〉聞食〈須す〉，是薄德〈乃の〉能令感致〈幣支べき〉物〈爾波には〉非〈須す〉。掛畏〈岐き〉皇大神〈乃の〉慈賜〈比ひ〉示賜〈幣留へる〉物〈奈利止なりと〉為〈天奈毛てなも〉，貴喜〈比ひ〉受賜〈利り〉。御代〈乃の〉名〈乎を〉改〈天て〉，天安元年〈止と〉為〈留る〉事〈乎を〉，申賜〈爾に〉差使〈天て〉，禮代〈乃の〉大幣帛〈乎を〉令捧持〈天て〉奉出〈須す〉。此狀〈乎を〉神〈奈可良ながら〉聞食〈天て〉，風雨〈乃の〉災無〈久く〉，天下饒足〈之女しめ〉。天皇朝廷〈乎を〉，今〈毛も〉今〈毛も〉彌益益〈爾に〉，常磐〈爾に〉堅磐〈爾に〉，夜守〈利り〉日守〈利爾りに〉護賜〈幣止へと〉。恐〈見み〉恐〈見毛みも〉申賜〈波久止はくと〉申。」
　丁亥 ，右大臣-正二位-藤原朝臣-良房，為太政大臣。大納言-從二位-源朝臣-信，為左大臣。大納言-正三位-藤原朝臣-良相，為右大臣。宣制曰：「天皇〈我が〉詔旨〈良萬止らまと〉敕御命〈乎を〉，親王、諸王、諸臣、百官人等、天下公民，眾聞食〈止と〉宣〈不ふ〉。右大臣-正二位-藤原良房-朝臣〈波は〉，朕之外舅〈那利なり〉。又稚親王〈止と〉大坐時〈與利より〉，助導〈支き〉，供奉〈禮留れる〉所〈毛安利もあり〉。今〈毛も〉又忠貞〈留る〉心〈乎を〉持〈天て〉，食國〈乃の〉天下〈乃の〉政〈乎を〉相〈安奈あな〉〈那比なひ〉申賜〈比ひ〉助奉〈留る〉事〈毛も〉漸久〈玖那利奴くなりぬ〉。古人有言〈利り〉：『德〈止之天として〉無不酬。』〈止奈毛となも〉聞食〈須す〉。而今所在〈乃の〉官〈波は〉，掛畏〈支き〉先帝〈乃の〉治賜〈留る〉所〈那利なり〉。朕，未有所酬。是以，殊〈爾に〉太政大臣〈乃の〉官〈爾に〉上賜〈比ひ〉治賜。〈藤原良房。〉又，大納言-從二位-源-信朝臣〈毛も〉，朕之伯父〈那利なり〉。亦舊故〈毛も〉有〈爾に〉依〈天奈毛てなも〉，殊〈爾に〉左大臣〈乃の〉官〈爾に〉任賜〈不ふ〉。〈源信。〉大納言-正三位-藤原-良相朝臣〈乎波をは〉右大臣〈乃の〉官〈爾に〉任賜〈久止くと〉。〈藤原良相。〉敕〈布ふ〉天皇御命〈乎を〉，眾聞食〈止と〉宣。」
　戊子 ，右大臣-正三位-藤原朝臣-良相，上表曰：「臣良相言。今月十九日，降軒臨之咫尺，拜微臣於端右。爾來屈計，未及浹辰。日夜慙惶，興居戰跼。〈中謝。〉臣聞：『欵段之駕，向千里而自踠。輪困之材，搆百尋而未可。』臣，幸憑餘慶，得貫士流。祗奉先朝，欝成貴仕。重屬聖明膺籙，景運會昌。睠及渭陽，寵兼惟舊。待臣於常均之外，擢臣於儕輩之中。夙忝崇班，頻歷顯要。遂使年未知命，位極人臣。榮進望古而無儔，恩獎當今而罕匹。伏以，大臣者，允諧百揆，敷奏萬機，處衡軸之要，為毀譽所歸。臣內求諸，己一無堪。何以助日月之光華，增天地之高厚。將恐，事乖才力，仍紊紀綱。聖朝有剌於惟鵜，微臣貽凶於覆餗。所以心顏罔厝，進退失圖。伏冀，天矜賜垂昭，高收陽和之溫煦，返離畢之滂沱，停臣此任，則彝倫載穆。不任靦懼屏營之至，謹奉表陳乞以聞。」敕答不許之。
　是夜 ，大雨。達旦不霽。
　己丑 ，地震。
　是日 ，改元為天安元年。緣美作、常陸二國獻白鹿、連理之瑞。遣雅樂頭-從五位上-藤原朝臣-貞敏，參議-從三位-兼中宮大夫-伴宿禰-善男，侍從-從五位下-源朝臣-至，權大納言-正三位-兼行民部卿-陸奧出羽按察使-安倍朝臣-安仁，木工頭-從五位下-大和真人-吉直，參議-從三位-兼春宮大夫-平朝臣-高棟，右兵衛佐-從五位下-藤原朝臣-有貞，中納言-正三位-橘朝臣-岑繼，散位-從五位下-橘朝臣-岑雄等於諸山陵。宣制曰：「天皇恐〈美み〉恐〈美毛みも〉，掛畏〈岐き〉山陵〈爾に〉申賜〈倍止べと〉申〈久く〉。公卿奏〈久く〉：『維，齊衡三年十月廿日〈爾に〉，常陸國木連理〈乎を〉獻。同年十二月十三日〈爾に〉，美作國白鹿〈乎を〉獻〈禮留乎れるを〉進。』〈止と〉奏〈世利せり〉。如是〈支き〉嘉瑞〈波は〉，是薄德〈乃の〉令感致〈倍支べき〉物〈爾波には〉非〈須ず〉。掛畏〈支き〉山陵〈乃の〉慈賜〈比ひ〉示賜〈倍留べる〉物〈奈利止なりと〉為〈天奈毛てなも〉。貴喜〈比ひ〉受賜〈天て〉，御世〈乃の〉名〈乎を〉改〈天て〉，天安元年〈止須留とする〉事〈乎を〉，差使〈天て〉進出〈天て〉，恐〈美み〉恐〈美毛みも〉申賜〈久止くと〉奏。」
　詔曰：「玄穹質暗，效珍符而不言。皇王至公，代神工而布德。緬尋前載，遵來尚矣。朕以寡昧，纘守洪基。垂拱巖廊，如履冰谷。勞形育物，亭毒之仁未弘。展敬奉天，貫徹之誠或缺。不知幽顯，有何感通。去歲冬中，景貺薦委。美作國貢白鹿一頭，色均霜雪，自絕毛群，〈自，或本作白。未詳孰是。〉性是馴良，足稱仁獸。不因仙來在彤庭，重彼遐齡，毓於靈囿。常陸國上言：『生連理樹二也。一郡山裏，兩處森然。分根合幹，異體同枝。或相連其間，一丈餘尺。或交柯之上，更挺好姿。〈挺，朝本作提。山本作擇。〉』斯皆書緹史而可傳，稽瑞圖而有慶。朕之菲虛，非可能致。唯由宗社垂祐，股肱葉贊。今欲鍾此休徵，不享獨美。施之惠澤，遍及萬方。宜復美作、常陸二國百姓當年徭役廿日。就中瑞祥所出，重以優矜。苫田郡調，真壁郡庸今年可輸，並皆免之。其馽得異蹄郡司-蝮臣-全繼，敘正六位上，賜物準例。見著祥木吏民二人，亦宜量與爵賞。又復天下黔黎今年之半徭。伊勢大神宮禰宜、大物忌、內人，諸社禰宜及內外文武官把笏者，賜爵一級。但正六位上迴授一子。如無子者，宜量賜物。五位已上子孫，年廿已上者，敘當蔭之階。天下老人及僧尼，百歲已上者賜穀四斛，九十已上三斛，八十已上二斛，七十已上一斛。鰥寡孤獨，不能自存者，量加賑恤。孝子、順孫，義夫、節婦，旌表門閭，終身勿事。又令京畿及諸國，將順春令，埋胔掩骼。且夫，隨時紀號，邦國之恆規。因瑞建元，古今之通典。可改齊衡四年，為天安元年。又，朕欲令泣辜滌瑕自新。然而，數赦為害，先聖攸禁。所以肆眚之詔今日寂寥。傳告遐邇，咸使知聞。」

　辛卯 ，從五位下-伴宿禰-須賀雄，為縫殿頭。從五位下-藤原朝臣-秀道，為信濃介，右馬助如故。外從五位下-坂上伊美吉-能文，為越後介。〈伊美吉，忌寸也。〉從五位下-藤原朝臣-基經，為左衛門佐，少納言如故。藤原朝臣-有貞，為左兵衛佐。從五位上-橘朝臣-常蔭，為右兵衛權佐。
　是日 ，太政大臣-正二位-藤原朝臣-良房，抗表曰：「臣良房言。臣，年髮已衰，羸病彌積，仍比陳表，乞停所職。祗奉還詔，未蒙矜許。重欲上誠，伏伺隙，何謂聖造無訾，殊獎更加，不以臣之不肖。委以大臣非分之榮，已出慮外，骨驚毛豎，轉增憂懼。〈中謝。〉臣聞：『太政大臣者，君人取則，玉燭攸調。無其人則闕，誠有以也。』爾惟臣列祖先臣，升此位者居多。皆以禮隔於人存，號關於身後。而今德不半古，榮則獨新，恥徹幽明，悲纏允滿。似騎虎而未下，如履冰而將陷。衰容更衰，危命增危。伏願，曲照丹心，俯收玄澤。使蕩蕩之化無偏於聖圖，炎炎之謠獲免於愚鄙。則彜序無穢，國經克全。豈臣輕菲，獨所荷賴。不勝丹慊之至，謹拜表以陳聞。」敕答不許。
　壬辰 ，左大臣-從二位-源朝臣-信，抗表曰：「臣信伏見詔旨，以臣為左大臣。天慈潛發，寵命盛彰。鞠躬慚惶，啟處無地。〈中謝。〉臣聞：『人性不及者，聖賢未必相強。器任非分者，庸愚猶知弗克。』臣本以疏慵，酷厭俗務。愛嵇生之不堪，好阮公之孤嘯。常願日夜對山水而橫琴，時時翫鷹馬而陶意。自參端揆以來，未嘗一日不懷辭退之志。先朝鑒其素性，賜以優游之詔。陛下假以餘恩，不責密勿之效。雖匪服之譴幸被寬仁，而伐檀之嫌常懷慙負。而今望隆百揆，任極三台，綺成眾務，權衡庶品。豈是微臣所可克堪。臣在少壯之時，猶苦性嬾心痴，何況於容鬢衰老尫病轉深乎。縱臣才頗可施，力稍堪勵，而苟辭榮官，志在靜退。則置之國憲，未足繩僭。伏望，察其衷誠，高其危苦，求情究理，幸賜寬宥。則性命之惠於天造，屍素之責免於具臣。竊見古今，凡升高班者，例必再三固辭。雖堪其任，猶有此事。今臣所請，只是實言，非敢矯飾。因願者迴上請之後，不重煩拜表。譜守素情，誓以不欺。無任慊切，冒以陳請。」敕答不許之。
　己巳 ，權大納言-正三位-安倍朝臣-安仁，抗表曰：「安仁伏奉恩制，忝授大納言，祗命荷惠，以感以懼。凡人情得足，苦於放縱。苟或過量，何能保全。故再實之木必傷其根，重載之輪先覆其駕。臣雖愚昧，豈不危悚。臣今才微位貴，力劣權崇。帶職兩三官，周旋於具瞻之地。食邑八百戶，盈溢於屍素之身。伏願，減大納言所食邑，給中納言所賜封，猶足使飽及子孫。榮施綿邈，不敢貪得空名，唯慮不捨往鑒。無勝丹款之至，謹陳謝以聞。」依上表懇至，聽其所請。
　丙申 ，廢鴨齋內親王-惠子，更立無品-述子內親王為齋內親王。遣右大臣-正三位-藤原朝臣-良相，於神社告事由。其事秘者，世無知之也。〈惠子，或本作慧子。〉
　是日 ，太政大臣重表曰：「臣良房言。披誠上謁，既具前章，苟在由衷，寔非飾讓。然鳳閽高邃，龍渙不收，思阽焦而空危，顧搖旆而奚託。〈中謝。〉臣效微塵髮，施重丘山。每至寵命加身，何時不慙屍素。就中無地於自厝，未有今日之甚矣。卻念，臣之此榮，當是陛下之殊恩，先父之餘慶。唯須上戴聖慈，下荷祖德而已。豈敢慇懃曲讓於其間乎。雖然懼此不次，怪此非常。無火而焦，不寒而慄。恐亢龍有悔，難陪仙蹕之告成。老馬無休，空值幣帷之先掩。伏願，曲留皇揆，俯察丹翹，詳其救危之謀，許以知足之分。使得退影閑扉，馳心魏闕，攜藥餌以扶病，念佛經以待終。然則生涯之分，於臣已足。豈羨夫泛扁舟而遠謝，營九籥而長生者哉。不任悾款之至，謹遣左兵衛佐-從五位上臣-藤原朝臣-良世，奉表陳聞。驟黷宸旒，伏深戰灼。」不許之。
　丁酉晦 ，典侍-從三位-當麻真人-浦蟲，獻物於北殿。
　三月，戊戌朔己亥 ，從五位下-紀朝臣-冬雄，為齋院長官，備前權掾如故安倍朝臣-氏主，為參河守齋部宿禰-木上，為越中介。
　辛丑 ，太政大臣重表曰：「臣良房言。臣聞：『魯陽高麾，落日迴輪。疏勒固祈，枯泉飛液。』臣前後頻瀝精誠，而天地未降感革。捫躬三省，憮然罔厝。〈中謝。〉臣，拔自常才，忝此重任，窮涯不及，盈量更加。訪諸古今，參之愚智，未有德薄而位高如臣之比。是以低頭而念，攬涕而悲。上為國家，下為己身。寢食輙減，初感泉企之得官。頭髮併華，偏同韋誕之題殿。臣不敢惜桐露之微命，愛蟬翼之輕身。唯欲暫謝窴升之危，譜觀太平之化。伏願，披豁聖懷，曲施鴻霈。停此崇高之號，銷彼盈滿之災。使遺音之鳥退得棲林之便，濡尾之狐終免濟水之害。不任荒悚之至，重奉表以陳聞。」重表固辭，不譜允許。敕賜寶釼一雙，曰：「公宜帶此劍，副朕懇情。莫教蕭何獨誇漢朝。」先是，賜安車入朝，固辭不受。
　甲辰 ，頻抗表曰：「臣良房言。臣聞：『祿過其分，榮是深憂。任越其才，辭非飾讓。』〈中謝。〉臣近來抗表再三，不足上暢天聽。油雲之潤已凝，匪石之祈空廢。稽留詔命，潛恃深慈。孤負朝章，恐貽厚譴。是以，誠在忘身，強將攝任。亦猶機蓬矢以射革，駟跛虌以上阻。臣身尫德薄，慮淺效微。鍾此崇號，聲榮已甚。食他厚祿，面目何施。鼎實已盈，恐我仇之相就。車載更重，嗟斯軸之可摧。況今府帑懸罄，杼軸殆空。最是愚臣二簋用享之時，一握專約之會也。伏望，可新加賜封邑職田資人帶刀等類一切停止，以全在得之戒，將救履薄之危。非敢輕謝朝私，輙損國憲，正欲暫安鍾漏，稍存止足。特願，大陽垂景，委照傾簋之心，上天虧盈，全分欹器之鑒。臣辭職屢不獲命，讓賜又不蒙恩。則知天之降災，臣之難免耳。又願特迴聖慮，深察愚衷。使上有成物之慈，下無損身之禍。不任悾款之至，謹拜表以陳聞。頻塵冕旒，伏增冰谷。」
　是日 ，請眾僧百五十人，於冷然院新成殿及大極殿，限以三箇日，轉讀大般若經。
　癸丑 ，遣左右近衛、左右兵衛及檢非違使、左右馬於京南，捕群盜。
　乙卯 ，亦遣六衛府舍人等於平城，捕群盜。
　丙辰 ，敕曰：「太政大臣，道高翼贊，德葉儀形。在於朕躬，乃誠繄賴。而頻表沖撝，固辭成命。雖然拒斷，遂無容聽。今省重表，副朕心情。崇號所宜，不乖攝任。唯至祿法，推而不鍾。可新加色，祈惣停止。忌滿之詞最切，助公之意兼深。今欲酌成美於聖言，歸福謙於賢相。是故此般所請，不忤雅懷。以書報之，指不多及。」
　丁巳 ，外從五位下-廣階宿禰-貞雄，為玄蕃頭。外從五位下-丸子連-家繼，為大炊頭。
　壬戌 ，遣使京南，禁遏姧盜。
　丁卯 ，有敕，遣使神泉苑馬場。角御馬之走足也。
　夏四月，戊辰朔 ，親王、公卿侍東釣臺，宴飲。賜祿如常。
　癸酉 ，有敕，大炊寮大八嶋竈神，內膳司忌火庭火皇神，並授從五位下。
　又權大納言-正三位-安倍朝臣-安仁，為真。
　正六位上-當野忌寸-平麻呂，授外從五位下。
　甲戌 ，無品-滋野內親王，薨。親王者，桓武天皇第七女也。母-大納言正三位勳四等藤原朝臣小黑麻呂之女，正五位下-上子也。內親王容色妖艷，不免淇上之譏。
　丙子 ，右中辨-正五位下-藤原朝臣-良繩，授從四位下。
　壬午 ，修仁王會。近自禁中，遠及諸道，一日百座，精進勤行。
　乙酉 ，鴨祭，如常也。
　在山城國從四位上-稻荷神三前，各授正四位下。
　丙戌 ，天皇御南殿。
　太政大臣-正二位-藤原朝臣-良房，授從一位。右大臣-正三位-藤原朝臣-良相，授從二位，兼為左近衛大將。大納言-正三位-安倍朝臣-安仁，兼為右近衛大將。參議-從四位上-藤原朝臣-氏宗，兼為伊豫權守。從五位下-當麻真人-清雄，為圖書頭。從五位上-豐階真人-安人，為掃部頭。從五位下-藤原朝臣-備雄，為越後權守。從四位下-藤原朝臣-良繩，為左近衛中將，右中辨、春宮亮、內藏權頭、備前權守如故。正五位下-源朝臣-興，為右近衛中將，相模守如故。
　是日 ，有敕，許無品-惟喬親王帶劍。於時，皇子年十四，未加元服。
　丁亥 ，終日雨，通宵不休。
　地震。
　庚寅 ，始置近江國相坂、大石、龍花等三處之關剗，分配國司、健兒等鎮守之。唯相坂是古昔之舊關也，時屬聖運，不閇門鍵。出入無禁，年代久矣。而今國守-正五位下-紀朝臣-今守，上請加二處關，而更始置之也。
　五月，丁酉朔 ，日有蝕之。
　己亥 ，請僧百五十人，於賀茂上下、松尾大神社，令轉讀金剛般若經，限以三箇日。
　庚子 ，有敕，遣使武德殿馬場，令角走左右馬寮御馬各十疋。
　辛丑 ，天皇不幸武德殿。人心寂寥。
　甲辰 ，請僧百四人於大極殿，限三箇日，轉讀金剛般若經。
　是日 ，從五位上-南淵朝臣-年名，授正五位下。正六位上-道嶋宿禰-瀧嶋，授外從五位下。正五位下-南淵朝臣-年名，為式部大輔，春宮權亮如故。從五位上-紀朝臣-夏井，為少輔，右少辨、播磨介如故。從五位上-紀朝臣-有常，為伊勢權守。外從五位下-道嶋宿禰-瀧嶋，為近江權介。從四位下-菅原朝臣-是善，為美作權守，文章博士、左京大夫如故。從五位上-清原真人-秋雄，為備中權守。從五位上-良岑朝臣-清風，為左近衛少將。從五位下-佐伯宿禰-雄勝，為右近衛少將。
　丙午 ，右大臣-從二位-藤原朝臣-良相，抗表曰：「臣良相言。臣聞：『安官貪祿，謂之具臣。讓賜辭榮，名之貞正。』二者優劣，為臣鑒誡。f〈中謝。〉臣，秉鈞當軸，德薄力微。阽焦之懼在懷，遜職之祈上表。而帝閽幽閟，嚴命不聽。是以朝夕階墀，僶俛從事。歿而後已，臣之所守。但以，釜滿則人概之，人滿則天概之。臣居盈溢，深以戰兢。況今，稟封戶者，倍於疇昔，國用闕乏，職此之由。夫豐儉隨時，古今通法。臣之昧進，何得偷安。伏望，雖帶右大臣之號，猶食大納言之封，少弭屍素，且免物議。非敢詭餝，明瀝衷誠。仰乞宸旒，曲垂矜許。無任悚悸愧豫之極，謹拜表以聞。」有敕，不許之。
　丁未 ，地震。
　庚戌 ，請僧六十三人於冷然院，限五箇日，轉讀大般若經。布施之外，別各施度者一人。
　丙辰 ，地震，雷雨。近來霖雨不霽，今日京中水溢。
　是日 ，在相模國從五位下-石楯尾神，預官社。
　壬戌 ，在常陸國從五位上-勳八等-吉田神，授從四位下。
　右大臣-從二位-藤原朝臣-良相，又上表曰：「臣良相言。臣近上表言：『雖帶右大臣之號，猶食大納言之封。』敢布腹心，實非矯飾。而天慈不已，未賜矜容。臣慚荷周章，心顏罔厝。〈中謝。〉臣聞：『懷寵耽祿，徃哲誡其危亡。挹盈居沖，先賢訓其止足。』臣猥蒙鴻貸，位極人臣，不獲趦趄，遂為忝越。滿而能久，古來未聞。臣甚咨嗟，不曾安寢。加以臣殊感恩義，思效纖毫，潤屋之慮已忘，而利公之誠有日。今算封邑，當食二千。臣之庸虛，何貪厚賞。所以雖優詔之旨有可祇戴，而固陋之情終難自奪。今亦奉還職田等類，載之別表，添以奉進。伏冀更迴玄鑒，詳照丹愚。前後所陳，必垂允愜。無任迫悚屏營之至，謹重奉表以聞。」大納言-安倍朝臣-安仁宣：「奉敕。上表慇懃，宜職封停一千戶，充一千戶。但職田類，依例行之。」者。
　乙丑晦 ，淫雨未霽，洪水汎濫。道橋流絕，河堤斷決。

　六月，丙寅朔 ，從五位下-藤原朝臣-三藤、紀朝臣-真高等，授從五位上。從五位下-紀朝臣-好雄，為侍從。從五位下-丹墀真人-弟梶，為讚岐介。外從五位下-當野伊美吉-平麻呂，為肥前權介。
　戊辰 ，在備中國四品-吉備津彥命神，授三品。
　在陸奧國極樂寺，預定額寺。充燈分並修理料稻千束，墾田十町。
　壬申 ，遣敕使於左近衛馬場，令試春宮坊擬帶刀舍人步騎兩射，各定其科。先是，坊司請加增舍人十人，其時服日食便用職物。許之。故試補焉。
　丙子 ，風雨迅雷。
　壬午 ，中納言-正三位-源朝臣-定，上表曰：「臣定言。臣聞：『選才授官，無效則黜。陳力就列，則不能則休。』〈中謝。〉臣幸預葭莩，頻霑渙汗。位非德舉，榮乃恩升。謬忝納言之職，已知身分有餘，而亦兼以左兵衛府及勘解由使。愚心尚誠，非宜物議，誰謂其可。然臣所以欽命不辭，忌謗無顧者，誠願先筋骨之未衰，將盡犬馬之微效。是以勤身鞅掌，唯力是視，不憚風雨，羨效塵涓。而隨職以降，數年空過，私責且彰，官謗行起。加之，自去春末，疥瘡纏身。五月以來，更亦殊劇。舉體膿腫，無階起居，醫療無驗，日夜苦辛。計其能痊，當曠時月。竊以，兵衛府機警繁務，史士難調。勘解由使拘放多端，疑論難決。縱得其才，弗勤無益。雖有其勤，非才何用。而今臣不才之上，恪勤又廢，既同曠官，何免重責。至中納言者有長官，傍多眾賢，國務行留，不繫一員。因願唯帶此納言，早解彼兩職，授受惟宜，名器無濫。不敢辭劇求易，叨高嫌卑，唯要其有利於公，無損於私。伏望天恩再造，朝議無偏。擇賢才以改授，矜愚性以全榮。然則在梁之議，外慙初停，負乘之憂，內訟永斷。不任悾款之至，謹奉表以陳聞。」右大臣宣：「奉敕，抗表懇至，宜從來請。」
　甲申 ，在出雲國從五位下-天穗日命神，預官社。在肥後國從五位上-曾男神，授正五位下。
　從五位下-粟田王，賜-文室真人姓。
　從四位下-藤原朝臣-良繩，為右大辨，左近衛中將、內藏權頭、備前權守如故。從四位上-清原真人-岑成，為大藏卿。從三位-高枝王，為宮內卿。從四位上-源朝臣-多，為左兵衛督。從五位上-紀朝臣-夏井，為右中辨，式部少輔、播磨介如故。從五位下-藤原朝臣-家宗，為右少辨。從五位上-良岑朝臣-清風，為越中權介，左近衛少將如故。從五位下-佐伯宿禰-雄勝，為但馬權介，右近衛少將如故。
　己丑 ，敕遣左右近衛各五六人，於西北深山，錄寺並修行者名。施供米鹽，各有差。
　庚寅 ，大宰府飛驛言上：「對馬嶋上縣郡擬主帳-卜部-川知麻呂，下縣郡擬大領-直-浦主等，率黨類三百許人，圍守正七位下-立野-正岑館，行火射殺正岑並從者十人、防人六人。」
　從五位下-橘朝臣-貞雄，為兵部少輔。藤原朝臣-貞道，為宮內少輔。縣連-氏益，為左京亮。田口朝臣-統範，為勘解由次官。
　正六位上-竹田臣-田繼，賜-清岑朝臣姓。
　參河國上言：「今月六日，廳院東庫振動。」
　癸巳 ，從五位下-清原真人-長統，為伊勢介。
　是日 ，請名僧廿八人於冷然院，轉讀大般若經，限以四箇日。
　甲午 ，擇讀經僧中最英俊者六七人，於御前令論議。大法師-道詮，為座主。
　秋七月，丙申朔己亥 ，雷雨。巽維有聲，如雷四五度。
　辛丑 ，乾維有聲，如雷五六度。又巽維時時有聲，如雷。
　癸卯 ，地大震。乾巽兩維有聲，如雷。
　甲辰 ，河內越中等國司言上不堪佃田，依不據實，下秋官而斷罪也。
　庚戌 ，雷雨。自去月下旬不雨，田閭頗憂。今日，適得膏澤。
　辛亥 ，下制大宰府，免宥對馬嶋賊類被劫入賊黨，及獄中死亡實無罪者妻子。
　甲寅 ，虹當冷然院北門東腋而見也。
　己未 ，請名僧六十人於冷然院，令轉讀大般若經，限以三箇日。
　夜 ，地震，其響如雷。
　壬戌 ，從五位下-藤原朝臣-大瀧，為宮內少輔。
　八月，乙丑朔辛未 ，在常陸國大洗磯前、酒列磯前神等，預官社。
　詔令攝津國人-散位-從八位下-岸田朝臣-全繼，帶兵仗、把笏，檢國中非違。
　戊寅 ，天氣濛濛，如苦霧之朝。
　己卯 ，藻壁門自然頹落。時人以為恠異也。
　庚辰 ，在播磨國正六位上-天一神，授從五位下。在大和國從五位下-高屋安倍神、椋橋下居神，並授從五位上。
　外從五位下-當野伊美吉-平麻呂，為豐前介。
　乙酉 ，請僧六十人於冷然院，限五箇日，轉讀大般若經。
　丁亥 ，在播磨國從五位下-天一神，預官社。
　己丑 ，從五位下-清原真人-道雄，為大學頭。朝野朝臣-貞吉，為備中介。
　辛卯 ，右近衛舍人町火。
　壬辰 ，夜，快雨。先是，數月不雨，田畝頗苦。今日，人間歡喜，以為冥感也。
　九月，乙未朔丁酉 ，正四位下-右京權大夫-兼山城守-長岑宿禰-高名，卒。高名者，右京人也。結童入學。年廿一，始為文章生。少時，養兄-從五位下-茂智麻呂，家貧無甔石之儲。專接文友，深結義兄。弘仁十二年春正月，除式部少錄。頃之遷民部少錄。十三年，除少內記。家途清貧，更望外吏。天長元年春正月，除安房掾。立性清直，勤公忘私。七年春二月，除右少史。九年春正月，轉為左少史。十年冬十一月，轉為左大史。承和元年春二月，為遣唐使准判官。二年春正月，敘外從五位下。二月，兼為大膳亮、美作權介。三年，從大使-參議-正四位下-藤原朝臣-常嗣，乘第一舶。船上雜事，大使委任。夏四月，更於難波三津濱，追敘從五位下。邂逅屆大唐揚州海龍縣桑田鄉桑梓浦上，來朝長安。於時依無副使，被許上殿。承和六年，歸於本朝。秋九月，敘從五位上，為次侍從。冬十月，除伊勢權介。七年春正月，敘正五位下。所行政事，頗合民望。八月，別有敕，召為嵯峨院別當。俄而除山城守。九年夏六月，遷為阿波守。遭嵯峨太上天皇晏駕。十年春正月，轉除伊勢守。在任六年，政有能名。十五年春正月，敘從四位下。嘉祥三年，除播磨守。仁壽元年冬十一月，敘從四位上。四年春正月，敘正四位下。齊衡二年二月，除右京權大夫。三年正月，為山城守。政用嚴明，百姓不擾。平生令子孫云：「吾家清貧，曾無斗儲。至於暝目之日，必從薄葬之義。」卒於官，時年六十四。
　壬寅 ，在加賀國正六位上-治田若御子神，授從五位下。伊勢國荒祭、月讀、瀧原、伊雜、高宮等神宮內人五人，始預把笏。
　癸卯 ，重陽節也。天皇不御南殿。命公卿賦詩，賜祿如常儀。雖開宴筵，不舉音樂。緣旱雲不霑，秋稼為害也。
　甲辰 ，從五位上-藤原朝臣-常永，為刑部大輔。從四位下-藤原朝臣-良繩，為勘解由長官，右大辨、左近衛中將、備前權守如故。正五位下-南淵朝臣-年名，為春宮亮，式部大輔如故。從四位上-基兄王，為山城守。從五位上-笠朝臣-數道，為美濃守。
　癸酉 ，請名僧八人於書堂，限七箇日令修法。
　庚戌 ，在武藏國正六位上倭文一神，授從五位下。
　辛亥 ，大和國司等言上不堪佃損田。據不實，下秋官而斷罪。
　從五位下-橘朝臣-休蔭，為侍從。紀朝臣-好雄，為左兵庫頭。
　己未 ，地震。
　辛酉 ，從五位上-紀朝臣-有常，為少納言，伊勢權守如故。從四位下-藤原朝臣-仲統，為民部大輔。從五位下-善世宿禰-豐永，為伊豆守。從四位下-藤原朝臣-良仁，為越前權守。從五位下-藤原朝臣-常行，為周防權守。藤原朝臣-興邦，為右衛門佐，筑前權守如故。
　中宮少屬-正七位上-秦忌寸-永岑，賜-大秦公宿禰姓，脫山城國占著右京。
　冬十月乙丑朔 ，親王、公卿及侍從已上，侍於東釣臺飲宴。有敕奏音樂。賜祿有差。
　丙寅 ，在筑前國正四位下-勳八等-宗像神，授正三位。
　丁卯 ，在筑後國從三位高良玉垂命名神、從五位下豐比咩神等，充封戶並位田。
　又請僧六十人於冷然院，限三箇日，轉讀大般若經。
　壬申 ，雨。
　癸酉 ，地震。
　丙子 ，召御馬廿五疋，覽之。訖則賜侍臣等各一疋。
　正四位下-因幡權守-南淵朝臣-永河，卒。永河，右兵衛佐-從五位下-槻本公-老之孫，散位-從四位下-坂田朝臣-奈弖麻呂第二之子也。昔者嵯峨太上天皇在藩之時，與朝野鹿取、小野岑守、菅原清人等，共侍讀書。大同元年，為少外記。踐祚之日，遷除民部少丞。弘仁四年正月，敘從五位下，為但馬介。八年閏四月，拜民部少輔。九年二月，遷除治部少輔，兼為備後守。十年正月，敘從五位上。六月，為權左少辨。十一年五月，為右近衛少將。八月，為右中辨。十二年正月，轉為左中辨。六月，敘正五位下，即為治部大輔。十四年四月，天皇揖讓之際，敘從四位下，為內藏頭。有敕，為冷然院別當。俄而兼為越前守。同年十二月，與兄-正五位下-弘貞，陳父先志，賜姓-南淵朝臣。天長十年正月，敘從四位上。承和四年春，出為備前守。其年秋，為大宰大貳。仁愛為務，民庶仰慕。十年，罷官歸京，即拜刑部卿，請為播磨守。累遷為近江守。十二年正月，敘正四位下。年登七十，致仕乞骸。仁壽元年正月，朝廷矜其國老，遙任下野守。三年十月，轉為因幡權守。卒時年八十一。
　丁丑 ，雷雨。
　己卯 ，在常陸國大洗磯前、酒列磯前兩神，號藥師菩薩名神。
　遠江國言：「木連理。」
　是日 ，有白雲，廣四丈許，東西竟天。
　乙酉 ，右近衛、右兵衛、右衛門三府並右馬寮等大設宴會，貢獻。酬去五月六日競馬之負也。
　丙戌 ，詔法師等曰：「天皇〈我が〉詔旨〈止と〉，法師等〈爾に〉白〈左倍止さへと〉敕命〈乎を〉白。僧正-真濟大法師上表〈天て〉，以為〈久く〉：『故大僧都-空海大法師〈波は〉，真濟〈可か〉師〈奈利なり〉。昔延曆年中，渡海求法。三密教門，從此發揮。諸宗之中，功無與二。所願〈波は〉，以僧正號將讓於師。』者。雖知師資其志既切，而在於朕情，未有許容。仍今先師〈乎波をは〉，大僧正〈乃の〉官贈賜〈比ひ〉治賜〈不ふ〉。真濟大法師〈乎波をは〉，如舊〈久く〉僧正官〈爾に〉任賜事〈乎を〉白〈左倍止さへと〉詔敕命〈乎を〉白。」〈空海，續日本後紀承和二年二月庚午條、元亨釋書，並有傳。宜參看之。〉
　丁亥 ，夜有偷女，窺入藏殿，取服御物。即捕獲，下檢非違使。
　戊子 ，陰陽寮持行漏刻鼓，自鳴三度。
　辛卯 ，風雨。
　群臣奏曰：「檢非違使奏言：『犯死罪者二人，請誅之。』」詔減死一等，處之遠流。
　是日 ，從五位下-源朝臣-直，為中務少輔。源朝臣-穎，為侍從。從五位上-在原朝臣-善淵，為治部大輔。從五位下-田口朝臣-統範，為左京亮。縣連-氏益，為右京亮。外從五位下-廣階宿禰-貞雄，為勘解由次官。
　癸巳 ，冷然院南大庭大祓。緣奉幣八幡大菩薩宮使進發也。
　是夜 ，天寒雨雪。

　十一月，甲午朔乙未 ，持行漏刻鼓又自鳴三度。與去月戊子恠同。
　戊戌 ，右京大夫-兼加賀守-正四位下-藤原朝臣-衛，卒。衛，贈左大臣-從一位-內麻呂第十之子也。二歲喪母。比及五歲，問母氏即世之早晚，哀慕感人。大臣甚奇之，立為嫡嗣。七歲遊學。十八奉文章生試及科，時人方之漢朝賈誼。頃之，拜中判事，後遷為大學助。弘仁十三年冬十一月，敘從五位下。十四年春正月，為遠江守。政貴寬靜，百姓欣然。天長四年，朝廷善其治化。授從五位上，遷為木工頭。六年春正月，遷為右少辨。七年春正月，為式部少輔。見有不法，必評論之。不避貴戚，帝甚器之。九年春正月，授正五位下。十年春正月，授從四位下。承和元年，轉為大輔，兼為伊豫守。七年春正月，授從四位上。九年春正月，遷為大宰大貳。上表固讓云：「臣衛言，被尚書召，以臣為鎮西大貳。劍壁流汗，弱水寒心。比之於臣，彼何足喻。臣聞：『遊榆枋者，無培風之勢。割烏鳥者，非解牛之宜。』即知，小大之分，自定於天資。輕重之用，甚明於人事者也。臣自出身以來，適二十餘年，雖頻遇昌運頗歷司牧，而入蒞曹局，出制滕薜。彼少事之地，尚恥治化於古。況方嶽之寄，必待邦家之光。而不以臣之輕瑣，猶令誤此重選。思力於內，圖任於外，如蚊虻之負丘山，何年月而期功效。富與貴者，是人之所欲也。臣何人而辭曜世之榮哉。所恐天工之空，從明時而始，豈顧冥叨之誹，實人口之中。庶暫收咫尺之威，熟察方寸之誠。」帝不聽之。乃遂赴任。先是，所管九國二嶋醫師博士，惣府所自任也。名實不副，天俸有費。因上奏云：「博士，執經授業之職；醫師，合藥療治之官也。雖道自有優劣，然事非無緩急。何者，一夕之命，得方則存其生理；百年之身，失術則墜其天算。彼飛鳥之葺草，流香之反魂。言於世路，是甚急者。而今府所任置醫師等，未必其人。假名居位，三藥非共知，十療無一驗，遂使病門失望，豈是皇度本意乎。請至件一色，殊依朝選書奏。」時議容之。自此始擢典藥生受業練道者，以為彼管內醫師。十四年，秩滿歸京。嘉祥二年春，渤海客入朝。五月五日，皇帝幸武德殿，賜宴於賓客。有敕：「擇侍臣之善辭令者，以為應對之中使。」其日，賜長命縷佩之。使者賓客歎其儀範。三年夏六月，為彈正大弼，王公豪右懼憚之。仁壽元年冬十月，遷為勘解由長官，兼為加賀守。齊衡元年春正月，授正四位下。天安元年夏六月，為右京大夫，卒。於時年五十九。
　庚子 ，遠江國上言：「木連理。」
　庚戌 ，在下野國從三位-勳四等-二荒神，充封戶一煙。
　乙卯 ，帝不御神嘉殿。所司參會神祇官行祭事，儀如常
　丙辰 ，不御豐樂院，便於冷然院。命公卿開宴，百寮供張。〈便於冷然院，或本作使於冷然院。此據諸本與類聚國史。〉五節舞態，尚如向龍顏之時。賜祿亦如常。
　戊午 ，喚大歌及五節舞妓，令歌舞。訖，賜祿有差。
　是日 ，從五位下-藤原朝臣-忠宗、安倍朝臣-良行等，為大監物。大枝朝臣-直臣，為玄蕃頭。外從五位下-水取連-柄仁，為鼓吹正。正五位下-高階真人-岑緒，為大藏權大輔，左中辨如故。從五位下-藤原朝臣-三直，為安房守。
　庚申 ，從五位下-滋野朝臣-善根，為河內權守。
　壬戌晦 ，近江介-正五位下-紀朝臣-今守，授從四位下。
　十二月甲子朔 ，第一皇子-惟喬親王在御前加元服，於時年十四。巾櫛等類，不敢裝飾。太政大臣-從一位-藤原朝臣-良房，左大臣-從二位-源朝臣-信，應召參入。諸近習臣等以次侍宴，自餘王臣不在預限。宴樂已酣，琴歌繁奏。既而惟喬親王，授四品。
　尚侍-從三位-菅野朝臣-人數，為尚藏。〈菅野朝臣，本姓津連，其先出自百濟辰孫王。〉典侍-從三位-廣井女王，從三位-當麻真人-浦蟲，為尚侍也。
　壬申 ，正六位上-紀朝臣-本道，授從五位下。外從五位下-陰陽博士-滋岳朝臣-川人，兼為陰陽權助。笠朝臣-名高，兼為權陰陽博士。從五位下-山田連-春城，為玄蕃頭。大枝朝臣-直臣，為諸陵頭。從四位下-春澄朝臣-善繩，為右京大夫。從五位下-紀朝臣-本道，為勘解由次官。從四位下-藤原朝臣-仲統，為加賀守。
　丁丑 ，主計頭-外從五位下-有宗宿禰-益門，授從五位下。從四位下-紀朝臣-今守，為近江權守。外從五位下-道嶋宿禰-瀧嶋，為介。
　辛巳 ，請僧五十人於內裏，限七箇日，轉讀大般若經。
　是夜 ，雷雨。
　乙酉 ，夜雷。
　戊子 ，散位-從四位上-清原真人-有雄，卒。有雄者，天渟中原瀛真人天皇五代之孫也。〈天渟中原瀛真人天皇者，人皇第四十代天武天皇。〉父大監物-從五位下貞代王。有雄，頗有風操，尤習政理。天長五年，式部卿-葛原親王推舉為正親佑。七年，敘從五位下，即轉為正。承和六年，敘從五位上。七年，遷為越前守。九年，為玄蕃頭，頃而遷為中務大輔。十一年，為攝津守。政有聲譽，黎庶悅服。國內安靜，倉廩盈溢。嘉祥二年，緣治國之功，授從四位下。三年，為肥後守，上奏改王號，賜-清原真人姓。仁壽四年，敘從四位上。卒。百姓老少，哀慕罔極。
　庚寅 ，從五位下-中臣朝臣-稗守，為神祇少副。大和真人-吉直，為越前介。南淵朝臣-彌繼，為加賀權介。
