文德天皇
　
起天安二年正月，盡九月右大臣-正二位臣-藤原朝臣-基經等，奉敕撰　文德天皇
　二年，春正月，甲午朔 ，天皇不聽朝賀。以陰雪也。
　戊戌 ，陰陽寮漏剋鼓，不擊自鳴。
　庚子 ，天皇不幸豐樂院，唯御南殿而觀青馬。賜宴群臣，即如常儀。
　無位-忠貞王，授從四位下。無位-住世王，從五位下。從四位下-春澄朝臣-善繩，從四位上。正五位下-源朝臣-興、南淵朝臣-年名，並授從四位下。從五位上-藤原朝臣-氏雄、橘朝臣-清蔭，並正五位下。從五位下-百濟王-淳仁、橘朝臣-貞雄、藤原朝臣-有貞、大和真人-吉直、藤原朝臣-基經等，並從五位上。正六位上-源朝臣-雙、坂上大宿禰-高道、良岑朝臣-經世、紀朝臣-恆身、文室真人-高岑、橘朝臣-朝雄、藤原朝臣-廣守、藤原朝臣-春江、藤原朝臣-大野、都努朝臣-清貞等，並從五位下。正六位上-興道宿禰-名繼、讚岐朝臣-當世、上毛野朝臣-永世等，並外從五位下。
　辛丑 ，紀朝臣-靜子，授正五位下。安倍朝臣-永子，從五位上。藤原朝臣-丹生子、藤原朝臣-禹能子、藤原朝臣-同子、池田朝臣-宅繼子、甘南備真人-清子等，並從五位下。大和真人-繼子，外從五位下。
　己酉 ，四品-惟喬親王，為大宰權帥。參議-從四位上-源朝臣-多，為信濃守，左兵衛督如故。外從五位下-家原宿禰-繩雄，為主稅頭。從五位下-飯高朝臣-永雄，為大藏少輔。滋野朝臣-善根，為河內守。從四位下-菅原朝臣-是善，為伊勢守，文章博士如故。從五位上-良岑朝臣-長松，為武藏守。從五位下-橘朝臣-最雄，為安房守。從五位上-良岑朝臣-清風，為美濃介，左近衛少將如故。從五位下-田口朝臣-統範，為信濃權介。正四位下-豐江王，為下野守。從五位下-坂上大宿禰-高道，為陸奧介。藤原朝臣-備雄，為越後守。從四位上-清原真人-岑成，為因幡守，大藏卿如故。從五位下-賀茂朝臣-弟岑，為出雲守。從五位上-清原真人-利見，為石見守。從五位下-大中臣朝臣-真主，為美作介。菅野朝臣-繼門，為備前權介。從五位上-百濟王-安宗，為安藝守。從五位下-藤原朝臣-三直，為介。在原朝臣-善淵，為紀伊守。藤原朝臣-春江，為阿波介。從四位下-藤原朝臣-良繩，為讚岐守，右大辨、左近衛中將、勘解由長官如故。從五位下-紀朝臣-本道，為伊豫權介。從五位下-橘朝臣-三夏，為大宰少貳。正五位下-藤原朝臣-興邦，為筑後守，內藏權頭、右衛門佐如故。從五位下-藤原朝臣-正岑，為肥後介。從五位下-藤原朝臣-秀道，為左兵衛佐。
　庚戌 ，停觀大射。命公卿於豐樂殿下，令諸衛府次射之。
　辛亥 ，亦停賭射。
　壬子 ，參河國上言：「木連理。」
　乙卯 ，新成殿內宴如常。
　丙辰 ，從五位下-橘朝臣-良枝，為內匠助。〈橘朝臣，甘南備真人同祖。葛城王更名橘宿禰諸兄，其裔是也。〉丹墀真人-貞岑，為民部少輔。菅野朝臣-繼門，為備前介。
　丁巳 ，散位-從五位上-文室朝臣-海田麻呂，卒。海田麻呂者，大納言-從二位-智奴王之孫，從四位下-勳三等-大原之第五子也。弘仁中，入仕校書殿，俄而為常陸大掾，後為主水正。天長始，遷為左馬大允，頻遷為民部大丞。八年正月，敘從五位下，為紀伊守，更遷為伊豫介，還為彈正少弼。承和三年，敘從五位上，後為石見守。卒時年六十九。
　庚申 ，常住寺西南別院火。
　辛酉 ，暴風大雨。
　壬戌 ，前長門守-從五位下-真貞王，弟-正六位上-清貞王等，賜-清原真人姓。
　二月，甲子朔戊辰 ，從五位下-正岑王，為少納言。從四位下-在原朝臣-行平，為中務大輔。從五位下-都努朝臣-清貞，為大監物。正五位下-藤原朝臣-氏雄，為治部大輔。從四位下-藤原朝臣-良仁，為兵部大輔。從五位下-安倍朝臣-良行，為刑部少輔。外從五位下-讚岐朝臣-當世，為大判事。正五位下-高階真人-岑緒，為大藏大輔，左中辨如故。從五位下-橘朝臣-貞雄，為宮內大輔。從五位上-濂原真人-利見，為大膳大夫。從五位下-紀朝臣-春枝，為木工頭，左衛門權佐如故。從五位下-有宗宿禰-益門，為助，主計頭、笇博士如故。文室朝臣-墾田麻呂，為正親正。大神朝臣-宗雄，為彈正少弼。外從五位下-御輔朝臣-永道，為勘解由次官。從五位上-藤原朝臣-有貞，為伊勢權介。從五位上-物部朝臣-廣泉，為參河權介，內藥正、侍醫如故。從四位下-房世王，為武藏權守。從五位上-大和真人-吉直，為權介。外從五位下-廣階宿禰-貞雄，為美濃介。從五位下-良岑朝臣-經世，為越前介。從五位上-良岑朝臣-清風，為播磨權介，左近衛少將如故。從五位下-坂上大宿禰-當道，為備前權介，左近衛少將如故。從五位上-紀朝臣-有常，為肥後權守。從五位上-藤原朝臣-有貞，為右近衛少將，伊勢權介如故。從五位下-紀朝臣-恆身，為右衛門權佐。從五位上-坂上大宿禰-貞守，為左馬頭。從五位下-坂上大宿禰-瀧守，為助。佐伯宿禰-雄勝，為右馬頭。
　辛未 ，公卿上奏曰：「謹檢往事，後太上皇，德崇謙光，不存國忌。而獨留皇后之忌也。勘之禮經，義乖相配。伏請，一準舊典，式從停廢。謹錄事狀，伏聽天裁。」制曰：「可。」
　壬申 ，越後國上言：「木連理。」
　癸酉 ，天皇別召四衛府射手等，令賭射之。前日廢觀，今日更射。
　日暮陰雨，入夜風雨。
　甲戌 ，大雪。
　戊寅 ，修仁王會百高座。
　己卯 ，在周防國正六位上-仁壁神，授從五位下。
　庚辰 ，請僧五十七人於冷然院南殿，限三箇日，轉讀大般若經。
　是日 ，在筑後國高良玉垂神社，火。
　乙酉 ，遣左近衛少將-從五位下-坂上大宿禰-當道，右近衛少將-從五位上-藤原朝臣-有貞等，率左右馬寮官人並近衛，搜捕京中群盜。
　丙戌 ，在伊勢國正六位上-葭原神，預官社。
　己丑 ，在河內國從五位下-伯太彥、伯太姬神，並預官社。
　辛卯 ，從五位上-安倍朝臣-貞行，為右中辨。豐階真人-安人，為大學頭。從五位下-清原真人-道雄，為兵部少輔。從五位下-山田連-春城，為左京亮。正五位下-藤原朝臣-氏雄，為大和守。從五位下-大和真人-吉直，為常陸權介。紀朝臣-本道，為筑前權守。
　閏二月，癸巳朔 ，從五位下-橘朝臣-最雄，為石見守。
　乙巳 ，雨雹。
　正六位上-藤原朝臣-有蔭，授從五位下。
　從五位上-藤原朝臣-本雄，為治部大輔。從五位下-橘朝臣-岑雄，為左京權亮。巨勢朝臣-河守，為右京權亮。從五位下-藤原朝臣-有蔭，為肥前守。
　壬子 ，從五位下-家原宿禰-氏主，為玄蕃頭，笇博士如故。藤原朝臣-興邦，為春宮大進，右衛門佐、筑前守如故。藤原朝臣-廣基，為右馬助。
　是日 ，雨下。通宵不止。
　甲寅 ，前越後守-從五位上-伴宿禰-龍男，被告故殺。下獄。
　丙辰 ，肥後國言：「菊池城院兵庫，皷自鳴。」
　丁巳 ，又鳴。
　戊午 ，在筑前國正四位下-勳八等-田心姬神、湍津姬神、市杵嶋姬神，並授正三位。
　庚申 ，對馬嶋百姓殺守-正七位下-立野連-正岑，並燒官舍民宅者等，下刑官而鞫讞其罪也。

　三月，壬戌朔丙寅 ，雷雨。
　囚獄司正-正六位上-飯高朝臣-氏文、少令史-從六位下-中臣習宜朝臣-弘門等，下刑官而斷其罪也。
　丁卯 ，請僧卅二人於內裏，轉讀大般若經。
　己巳 ，式部少丞-伴宿禰-春宗，授從五位下。
　外從五位下-占部宿禰-業基，為神祇權大祐。從五位下-伴宿禰-中庸，為侍從。源朝臣-穎，為宮內少輔。從五位上-藤原朝臣-貞敏，為掃部頭。從五位下-淡海朝臣-豐庭，為河內權守。藤原朝臣-大瀧，為陸奧權介。從四位下-房世王，為越中權守。從五位下-伴宿禰-春宗，為出雲守。
　癸酉 ，宣命曰：「天皇恐〈見み〉恐〈見毛みも〉，掛畏〈支き〉深草山陵〈爾に〉奏賜〈部止べと〉奏〈久く〉。頃年，恠異屢示，其由〈乎を〉卜求〈爾に〉，掛畏〈岐き〉山陵〈乃の〉御在所〈乃の〉近地〈爾に〉，污穢事觸行〈己止こと〉不止之所致〈止と〉卜申〈世利せり〉。因茲，參議-左大辨-從四位上-藤原朝臣-氏宗、右大辨-從四位下-藤原朝臣-良繩等〈乎を〉差使〈天て〉奉出〈須す〉。此狀〈乎を〉且聞食〈天て〉，無咎祟〈志女しめ〉賜〈倍良波へらば〉，使等〈乃の〉申〈爾に〉隨〈天て〉，污穢事可令糾潔〈支き〉狀〈乎を〉恐〈見み〉恐〈見毛みも〉奏。」
　甲戌 ，公卿上奏曰：「謹勘禮經，天子七廟，舍故而諱新。縘是言之，五月四日贈皇太后國忌，宗親理盡，昭穆疏遠，禮典所宜，須從省除。謹錄事狀，伏聽天裁。」制曰：「可。」
　在周防國二俁神，預官社。
　從五位上-安倍朝臣-貞行，為刑部大輔。從五位下-藤原朝臣-備雄，為少輔。安倍朝臣-良行，為大藏權少輔。藤原朝臣-興邦，為春宮亮，右衛門佐如故。從五位上-藤原朝臣-常永，為尾張權守。清原真人-利見，為越後守。
　乙亥 ，丹波守-從五位上-文室朝臣-助雄，卒。助雄者，中納言-從三位-直世王之第二子也。字王明。少遊大學，略涉經史。未及成名，出就官途。承和元年正月，敘從五位下。十二年八月，為齋宮頭。十四年二月，為大藏少輔。四月，為左少辨。嘉祥三年四月，敘從五位上，為遠江守。仁壽三年正月，為右中辨。齊衡三年正月，為丹波守。卒時年五十二。
　丙子 ，有敕：「令相模介-從五位下-滋野朝臣-安成，講老莊於侍從所。令文章生、學生等五人預聽之。」
　是日 ，召會諸司諸別所能書者，於常寧殿，初令寫般若波羅蜜多理趣經百卷。於時皇子-源-每有、時有，於殿上落髮入道。此夜，有灌頂之事。〈二人者皇子之得姓者也，每有母多治氏，時有母清原氏。〉
　庚辰 ，從五位下-丹墀真人-貞峰，為左少辨。從五位下-山田連-春城，為大學助。從五位下-淡海真人-弘岑，為民部少輔。從五位上-豐階真人-安人，為東宮學士，大學頭、美濃權介如故。大枝朝臣-音人，為丹波守。
　癸未 ，在河內國天夷鳥命神，授從五位下。
　甲申 ，地震。
　乙酉 ，從五位下-佐伯宿禰-雄勝，卒。雄勝者，從五位上-勳五等-大野之子也。仁明天皇在東宮之時，殊所親愛。踐祚之日，頻歷數官。承和十五年正月，敘從五位下。天安元年五月，為右近衛少將。六月，兼為但馬權介，後遷為右馬頭、近江權介。卒時卌三。
　從四位下-南淵朝臣-年名，為右京大夫，式部大輔、春宮亮如故。從五位上-坂上大宿禰-貞守，為丹波介。〈坂上貞守者，坂上鷹主之子。〉從五位下-坂上大宿禰-瀧守，為伯耆介。〈坂上瀧守者，坂上鷹養之孫。〉從四位上-正行王，為美作權守，彈正大弼如故。
　己丑 ，在大和國從五位下-波寶神、波比賣神，並預官社。
　是日 ，無雲而雷。
　辛卯晦 ，雨，請僧百人，相分七十人在內裏，三十人在八省院，三日間，轉讀大般若經。
　夏四月，壬辰朔 ，日有蝕之。
　癸巳 ，從五位下-源朝臣-舒，為雅樂頭。從五位下-在原朝臣-守平，為大膳大夫。從四位下-在原朝臣-行平，為左馬頭。
　先是，刑部大丞-正六位上-石川朝臣-宗主，大錄-正七位上-難波連-清宗等，詐稱官宣作省苻，放免罪人佐伯官人等。是日，下兩人於刑官，鞫定其罪也。
　丁酉 ，伊勢太神宮禰宜-正八位下-神主-河繼，授外從五位下。
　天陰雷雨。夜雨雹，大如碁石，須臾而止。通夜快雨。
　戊戌 ，充越前國氣比神宮寺稻一萬束，為造佛像之料。
　庚子 ，天晴。自今月壬辰，至於己亥連雨。今日初霽。
　是夜 ，寶皇寺，火。〈俗名鳥戶寺。〉金堂、禮堂，盡為灰燼。
　辛丑 ，於冷泉院南路，大祓。為遣諸名神社奉幣帛之使也。
　是日 ，宮主-外從五位下-占部宿禰-雄貞，卒。雄貞者，龜策之倫也。兄弟尤長此術。帝在東宮時，為宮主。踐祚之日，為大宮主。齊衡二年正月，敘外從五位下。雄貞本姓卜部，齊衡三年改姓-占部宿禰。性嗜飲酒，遂沈湎卒。時年卌八。
　壬寅 ，終日雨。空中有聲，如雷一度。
　安藝國言上：「守-從五位上-百濟王-安宗，卒。」
　是日 ，遣從四位下-右近衛中將-源朝臣-興，散位-時宗王，從四位上-伊豫守-春澄朝臣-善繩，從五位下-右馬助-藤原朝臣-廣基，陰陽頭-從五位上-藤原朝臣-三藤，散位-從五位下-源朝臣-雙，從四位下-忠貞王，侍從-輔世王，民部大輔-藤原朝臣-仲統，雅樂頭-從五位下-源朝臣-舒，縫殿頭-伴宿禰-須賀雄，散位-從四位下-棟貞王，從五位下-源朝臣-包，從四位上-越中守-源朝臣-啟，從五位下-源朝臣-同，高橋朝臣-淨野等，於諸大神社。宣命曰：「天皇〈我が〉詔旨〈止と〉，恐〈美み〉恐〈美毛みも〉申給〈倍止べと〉申〈久く〉。御心〈爾に〉有所念行〈爾に〉依〈天那毛てなも〉差使〈天て〉，宇豆〈乃の〉大幣帛〈乎を〉令捧持〈天て〉奉出〈須す〉。此狀〈乎を〉聞食〈天て〉，安幣〈乃の〉足幣〈止と〉受賜〈天て〉，天皇〈乎を〉寶位無動〈久く〉，常磐〈爾に〉堅磐〈爾に〉護賜〈比ひ〉助賜〈比ひ〉，思食〈須す〉御志〈乎毛をも〉如御意〈爾に〉果〈之し〉幸〈倍べ〉賜〈比ひ〉，天下平安〈爾に〉護給〈比ひ〉矜給〈倍止べと〉。恐〈美み〉恐〈美毛みも〉申給〈波久止はくと〉申。」
　丙午 ，置下野國大少掾各一員。先是，國上請：「地勢曠遠，人居懸隔，巡檢部內，官員數少。〈懸，或本作縣。今依諸本定之。〉」仍許之。
　是夜 ，月蝕。
　丁未 ，尾張國言上：「守-從五位上-藤原朝臣-宗善，卒。宗善，大納言-正三位-真楯之曾孫，山城守-從五位上-永貞第四子也。天長十年三月，敘從五位下。承和四年，為長門守。十一年，為美作介。仁壽二年二月，為左衛門權佐。齊衡二年正月，敘從五位上，為尾張守。卒於任，時年六十四。」
　戊申 ，在大和國從五位上-高屋安倍神，授從四位下。
　庚戌 ，從五位下-藤原朝臣-家宗，為造東大寺大佛長官。
　癸丑 ，在大和國從五位下-波寶神、波比賣神，並授從四位下。
　甲寅 ，地震。
　乙卯 ，夜，大舍人寮，火。追儺方相氏裝束一時滅卻。
　丙辰 ，雷雨。
　夏五月，辛酉朔壬戌 ，常陸國筑波山神二柱，授四位。
　癸亥 ，陰陽寮率漏刻博士等，於侍從殿，始置漏水。糾院外漏刻之誤。但無金鼓。
　乙丑 ，停騎射走馬之觀，不幸武德殿。
　戊辰 ，有敕：「公卿於武德殿馬場令角走左右馬寮御馬各十疋，令左右近衛各十六人，左右兵衛各三人，春宮坊帶刀舍人三人而騎射。」
　辛未 ，從四位上-清原真人-瀧雄，為中務大輔。從五位下-藤原朝臣-忠宗，為少輔。源朝臣-直，為兵部少輔。源朝臣-穎，為刑部少輔。高橋朝臣-淨野，為宮內少輔。飯高朝臣-永雄，為尾張守。清原真人-清海，為駿河守。清原真人-秋雄，為豐前守。
　是日 ，八幡比咩神，授一品。
　侍從殿漏刻從停止。
　甲戌 ，雨終夜不止。
　先是，高良玉垂神，及比咩神等正殿，遇失火。位記皆被燒損。仍今日勘舊文案，更令書之。但彥神本位從三位，今授正三位。比咩神本位從五位下，今授從四位下。又同神殊授封廿七戶。
　乙亥 ，陰雨不止，洪水汎溢。東西兩河，人馬不通。
　是日 ，宮內卿-從三位-高枝王，薨。高枝王，四品-中務卿-伊豫親王第二子也。為人寬弘，頗習文書。大同初，親王遭害，三子遠配。辛苦流離，不知生計。弘仁改曆，聖皇踐祚，哀親王無辜諸子窮毒，殊降恩赦，免罪入京。返給前年被沒資財田宅。高枝與兄弟相議，均分男女。時人悲歎之。天長三年正月，敘從四位下，為因幡守。承和七年十月，為大舍人頭。嘉祥二年正月，敘正四位下。仁壽四年正月，敘從三位。八月，除大藏卿。天安元年，拜宮內卿。高枝學沙門-空海之書跡，習沙良真熊之琴調，未得其一道，遂至終身。時五十七。不蓄財產，遺令薄葬。
　己卯 ，近江國夷-外從八位下-爾散南公-澤成，為夷長，令把笏。先是，國上請：「俘夷之徒，老少無別，放縱為事，暴亂任意。不加教喻，無人統攝。往年國司等擇勇健者，私置其長。而夷等不服，猶行狼戾。望請，置件夷長，以澤成任之。即預把笏。」仍許之。
　庚辰 ，雨下如注，通宵不止。
　辛巳 ，大雨。
　正五位下-高階真人-岑緒，為左京大夫，左中辨、大藏大輔如故。從四位下-南淵朝臣-年名，為春宮權亮，右京大夫、式部大輔如故。從五位下-坂上大宿禰-瀧守，為駿河介。從四位下-菅原朝臣-是善，為備前權守。從五位下-坂上大宿禰-當道，為介，左近衛少將如故。
　壬午 ，大雨，洪水汎溢，河流盛溢。水勢滔滔，平地浩浩。橋梁斷絕，道路成川。東堀川水入冷然院，庭中如池。左衛門陣直廬浮流，公卿諸司百寮，各率僚下，或草履，或徒跣，競赴水畔。堀決禦流，池魚浮蕩，頳尾甚多。亦左右京被水害，流死者眾矣。
　甲申 ，霖雨初止，天景新晴。
　丙戌 ，地震。
　無雲而雷。
　丁亥 ，夜有流星。入天，長一丈許。
　遣敕使，令巡檢兩京洪水之害。
　於時，散位-從五位上-藤原朝臣-宗成，卒。宗成，參議-從三位-兵部卿-家依之孫，從五位下-三起之長男。宗成，素無才學，頗近邪佞。大同二年，連及伊豫親王事，久棄於世。時人以為事檗此人。右大臣-清原真人-夏野微時，曾為眤友。遭大臣用事。天長六年正月，敘從五位下。九年正月，敘從五位上。家貧窮困，日夕不給而卒。時年七十四。
　戊子 ，無雲而雷。遲明有星，入月魄中。
　己丑 ，出穀倉院穀二千斛，民部廩院米五百斛，大膳職鹽廿五斛，賑給左右兩京苦霖之窮民。
　是日 ，於南大庭大祓。
　六月，庚寅朔辛卯 ，陸奧權介-從五位下-藤原朝臣-大瀧，卒。大瀧，從四位下-今川之孫，正六位上-濂名之長男也。少遊大學，為文章生。承和十五年，為民部少丞。齊衡三年正月，敘從五位下，為武藏介，為刑部少輔。天安元年，為大學頭，遷為宮內少輔。天安二年三月，遷為陸奧權介，不之任卒。時年五十六。
　壬辰 ，雷雨。
　此夜 ，左近衛大宅-年麻呂，於北野見之：「當稻荷神社空中，有兩雞相鬥，其色似赤。相鬥之間，毛羽散落。地雖相隔，見似眼前。良久而止。」此語類妖妄，而記恠也。
　甲午 ，雷雨。
　丙申 ，和泉國言：「霹靂。破官舍六十餘宇，民室屋卅宇，被震死者二人，傷支體者三人，拔折十圍木十九株，殘廢田苗廿許町。」
　己亥 ，夜，有如流星者，經天西落。大如月，光青赤。其後，西方空中有聲，如雷二度。
　庚子 ，早旦有白雲，自艮亙坤。時人謂之旗雲。
　壬寅 ，地震。
　癸卯 ，參議-從四位上-源朝臣-多，為伊勢守，左兵衛督如故。從五位下-坂上大宿禰-岑雄，為侍從。大神朝臣-宗雄，為大監物。都努朝臣-清貞，為大藏少輔。朝原宿禰-良道，為左京亮。藤原朝臣-宜，為勘解由次官。當麻真人-真道，為大和介。紀朝臣-全吉，為美濃權介，右近衛少將、主殿頭如故。從五位上-大和真人-吉直，為安藝守。從五位下-山口伊美吉-西成，為紀伊介。橘朝臣-岑雄，為豐後守。
　甲辰 ，參河國言：「守-從五位下-安倍朝臣-氏主，卒。」氏主，父-散位正六位上友上，少為遊俠，交友博徒。氏主頗善騎射，輕捷如飛。夜追捕偷兒，還為傷胸。明日尋逐，捕賊山真山。仁明天皇在東宮，徵為帶刀舍人。承和十一年二月，敘從五位下，為遠江守。被官使勘責解卻。仁壽三年正月，為參河守。秩滿後，天安元年，更復參河守。卒時年六十五。
　丁未 ，雷雨。近來陽旱，炎氣盛蒸。是日加雨，河水頗溢。
　己酉 ，從五位下-安倍朝臣-良行，為參河守。
　大宰府言：「去五月一日，大風暴雨。官舍悉破，青苗朽失。九國二嶋，盡被損傷。又肥後國菊池城院，兵庫皷自鳴。同城不動倉十一宇，火。」
　大學助-從五位下-山田連-春城，卒。春城，字連城，右京人也。曾祖-白金，為明法博士。律令之義，無所不通。後言法律者，皆咸資準的。春城，年十五入學，依未成人，於堂後聽講晉書。後嵯峨太上天皇欲令皇子-源朝臣-明成大業，而求大學生志學者，將為同學。時春城應徵，與明同房。閱覽諸子百家，遙授丹波權博士，為勉學之資。俄而太上天皇崩，春城失塗悲歎。仁明皇帝欲令春城遂本業，詔侍校書殿，賜閱御書。內藏寮日給其食，即遙授備後權少目。明年春，遷備中權少目。承和十二年夏，對策，下科。明年春，拜少外記，備中權少目如故。帝踐祚，仁壽元年，大嘗會，授外從五位下。二年正月，遙為駿河介。三年春三月，自請之任。傍吏百姓嫌其清察。時部下駿河郡有自伊豆新移神，名阿氣大神國司申官建新社，以祭祀。而禰宜祝等，增以奇異之事，詿誤國司庶人。春城到任，登時考訊，糾其訛偽。自此以後，妖言永絕。歲時祭祀而已。傍吏諸人，服其聰察。其年秋，奉使入京。明年春正月四日，諸儒改判。對策云：「尺木寸玉，非無瑕節。況於大才，古人猶泥。」仍置丁第。齊衡三年正月七日，授從五位下。天安元年二月，拜勘解由次官。同年十二月，遷玄蕃頭。天安二年二月，寢疾。病中遷任左京亮，即拜大學助，左京亮如故。京職匆劇，病不理事。因罷左京亮，以大學助卒。時年卅九。春城，雖長自寒門，而性甚寬裕，言詞正直，無所阿枉。無好小藝，不拘忌祟，頗得儒骨也。
　庚戌 ，遲明。濁霧濛濛，無雲而雷。大風。

　秋七月，庚申朔甲子 ，從四位上-源朝臣-勤，為宮內卿。外從五位下-御船宿禰-佐世，為大學助。從五位下-清原真人-真貞，為內膳正。平朝臣-實雄，為彈正少弼。
　是日 ，武藏國，上白雌雉一。
　己巳 ，正四位下-彈正大弼-兼美作權守-正行王，卒。正行王者，贈一品-萬多親王第二子也。初與兄-正躬王，受業大學。初太上天皇有詔，徵之命直嵯峨院。天長十年三月，授從四位下，為侍從。時年十八。天皇甚寵遇之。承和五年，兼越中守。九年，遷為左馬頭。十三年，敘從四位上，轉為左京大夫。仁壽元年，除加賀守。齊衡二年，為彈正大弼。天安二年，兼為美作權守。其年，卒於官。正行性，耽文酒，日夕無怠。鷹馬之類，愛翫殊甚。
　辛未 ，宣命雨師、乙訓、水主、貴布禰神等。為祈雨也。入夜，天陰小雨。
　甲戌 ，小雨，良久而止。入夜亦雨。
　丙子 ，天陰微雨，通宵不止。
　是日 ，神祇權大祐-外從五位下-占部宿禰-業基，兼為宮主。
　戊寅 ，雷雨。
　庚辰 ，左右相撲司率樂人，於新成殿前，盛奏亂聲。即使左右相撲。
　甲申 ，小雨。
　丙戌 ，大雨。
　白鷺集太政官廳版位間。記異也。
　丁亥 ，陰霧。
　八月，己丑朔 ，早旦陰霧，須臾天晴。
　是日 ，有敕：「親王公卿及侍從，令陪於東釣臺飲宴，左近衛府間奏音樂。」酣暢之後，或起愉舞，賜祿有差。
　壬辰 ，若狹國言：「兵庫鳴，如振鈴。」
　丙申 ，敕賜二品-賀陽親王，帶劍。
　丁未 ，右大臣-從二位-藤原朝臣-良相侍，言議於帳中。良久，賜御衣罷出。
　是日 ，釋奠。殊有敕，令大學助-外從五位下-御船宿禰-佐世，為座主。
　在山城國從五位下鴨川合神，預名神。
　是夜 ，有雲竟天，自艮至坤，人謂之旗雲。
　戊戌 ，內供奉十禪師-傳燈大法師位-光定，卒。光定，俗姓-贄氏，伊豫國風早郡人也。及至弱冠，遭父母喪，服闋離俗，隱居山林。大同初，向京輦。於時有聞，叡山-最澄大師，心持慈悲，傳止觀宗。三年攀陟，住止觀院。值徒眾屈義真和尚，以為座主，令講摩訶止觀。幸得預聽。最澄大師相悲慰勞。五年春正月十四日，宮中齋會，蒙製得度。天台之度者，從此為濫觴。弘仁三年夏四月十八日，東大寺戒壇受持具足戒。其後敬問大師，學習宗義。五年，至興福寺，與義延法師，共論本宗義，頗有優美之稱。帝屢令光定，與散位-從五位下-真苑宿禰-雜物，對論經義。彼此相難，頗致俳優。帝時以為戲弄之事。最澄上建大乘戒壇之奏，僧綱相共難論，仍付光定返卻。十三年六月四日，最澄卒。後殊被許傳戒，此光定內供奉之力也。帝聞光定在山，資用絕乏，別賜乞食袋，濟山中之急。承和五年四月二日，敘傳燈大法師位。仁壽四年，奉制，起四王院。天安二年秋七月，帝聞年滿八十，恩賞殊異，施度者八人，縑八十疋，調布商布交易布各八十段，綿八十斤，錢八萬貫，米八十石。病卒，時年八十，臈卌七。光定，為人質直，不事服餝。帝悅其質素，殊加憐遇。
　庚戌 ，真言宗始准諸宗，補任諸國講讀師。
　辛亥 ，今宵，天皇倉卒有不豫之事，近侍男女騷動失精。
　壬子 ，帝病劇彌加，言語不通。皇太子侍於嘗藥，公卿大夫候於陣頭。入夜，召文章博士-從四位下-菅原朝臣-是善，令草詔書。太政大臣-從一位-藤原朝臣-良房奉敕，召左右檢非違使，除常赦所不免之外，大辟已下罪人，咸從赦免。雖事觸強竊，而非分明者，同從赦例。
　是夜 ，歲星守牽牛。
　癸丑 ，親王、公卿，候東釣臺。有護夜之事。
　甲寅 ，詔曰：「皇天無親，惟德是輔。人心有鄰，惟惠是懷。朕以寡薄，忝臨太階，豈將巖廊為逸，恆以億兆為念。而人澆俗薄，誠淺偽深。故知方者尠，趣辟者繁。不能以仁義浸漉，以禮讓甄陶，秋典日聞於帷幄，幣罪相係於圜室。觸網履校，既可矜傷。宥過崇恩，彌切心慮。宜洽此愷澤，暢彼甿欝。可大赦天下。天安二年八月廿六日昧爽以前大辟已下，罪無輕重，已發覺、未發覺，已結正、未結正，繫囚、見徒，咸從免除。但八虐、故殺、謀殺、強竊二盜、私鑄錢，常赦所不免者，不在赦限。布告遐邇，俾知朕意。」
　是日 ，薦藥無驗，騷動殊切。諸公卿侍殿上行事，屈名僧五十人於冷然院，令讀大般若經，限以五箇日。入夜，遣諸國固關使，賜敕苻木契。即遣敕使於左右兵庫、左右馬寮，令警固甚嚴。
　乙卯 ，帝崩於新成殿。左右近衛少將率近衛等，陣於東宮直曹西方。大納言-安倍朝臣-安仁，率少納言、近衛少將、主鈴等，令齎璽印樻等，奉入直曹。公卿於藏人所，議御葬事。
　丁巳 ，大納言-安倍朝臣-安仁，於左近衛陣，仰左右近衛、左右兵衛，令著鎧甲。
　皇太子與皇后同輦，移幸於東宮。儀同行幸，但無警蹕。
　九月，己未朔庚申，大納言-安倍朝臣-安仁等，率陰陽權助-滋岳朝臣-川人，助-笠朝臣-名高等，至山城國葛野郡田邑鄉真原岳，點定山陵。〈按，底本無「九月」云云，僅書「庚申」二字。然據《日本三代實錄》，則事在九月明矣。或有所脫文乎，亦或有意不錄乎。〉
　辛酉 ，夜，月蝕。
　壬戌 ，始著素服。
　甲子 ，夜葬大行皇帝於田邑山陵。殯葬之禮，一如仁明天皇故事。〈仁明天皇葬儀，俱見續後紀、文德實錄嘉祥三年三月條。〉但有方相氏。帝初自登宸極，垂心政事，性甚明察，能知人奸。專思天下昇平之化，不好巡幸遊覽之事。仁壽齊衡之間，頻得嘉瑞，以薦陵廟。至于禁網漸密，憲法頗峻，天下以為明。帝察察官署，屢聞補替遷除之事，吏人還懷廢罷解散之憂。又聖體羸病，頻廢萬機。撫運不長，在位已短。天之降命，蓋有數歟。於時春秋卅有二。
