日本文徳天皇實録序
菅原朝臣道真,奉是善教所製臣基經等、竊惟、自古人君王者、莫不因天度。而敘憲章、立日官而平暦數。故姫漢之千餘載、善惡呈理於掌中、齊梁之百年、昏明析徴於眼下者也。
伏惟、太上天皇〈清和〉、孝治有日、文思垂風。先皇之起居、庶幾聖主之言動。去貞觀十三年、詔右大臣兼行左近衛大將臣藤原朝臣基経、中納言從三位行民部卿兼春宮坊大夫臣南淵朝臣年名、參議正四位下行左大弁辨大江朝臣音人、外從五位下行大外記善淵朝臣愛成、正六位上行少內記都宿禰良香、散位嶋田朝臣良臣等數人、據舊史氏、始就撰修。三四年來、編録粗略。適屬揖譲、刀筆暫休。
今上陛下〈陽成〉、武子文孫、重熈累洽、追尋前業、逾勸勒修。數月以降、大納言正三位年名、參議從三位左衛門督音人、天不愍遺、奄然下世。至元慶二年、更勅摂政右大臣臣基經、令參議刑部卿兼行勘解由長官近江守臣菅原朝臣是善等、與前修史者文章博士從五位下兼行大內記越前権介都朝臣良香、從五位下行大外記嶋田朝臣良臣等、專精實録、潭思必書。
良香愁斯文之晩成、忘彼命之早殞、注記隨手、亡去忽焉。臣等百倍筋力、參合精誠、銘肌所遑、鞅掌從事。起自嘉祥三年三月己亥、訖於天安二年八月乙卯、都盧九年、勒成十巻。春秋繋事、鱗次不愆、動靜由衷、毛擧無失。唯細微常語、麁小庶機、今之所撰、棄而略焉。名曰日本文徳天皇實録。取諸雖百世可知也。臣等生謝龍門、種非虎乳。殊恐、謬缺文於聖訓、忝直筆於明時。謹詣天闕、奉進以聞。謹序。」

　右大臣正二位臣藤原朝臣基經
　參議刑部卿正四位下兼行勘解由長官近江守臣菅原朝臣是善
　從五位下行大外記臣嶋田朝臣良臣
