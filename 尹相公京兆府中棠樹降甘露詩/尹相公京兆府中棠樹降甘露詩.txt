
相國尹京兆，政成人不欺。
甘露降府庭，上天表無私。
非無他人家，豈少羣木枝。
被茲甘棠樹，美掩召伯詩。
團團甜如蜜，皛皛凝若脂。
千柯玉光碎，萬葉珠顆垂。
崑崙何時來，慶雲相逐飛。
魏宮銅盤貯，漢帝金掌持。
王澤布人和，精心動靈祇。
君臣日同德，禎瑞方潛施。
何術令大臣，感通能及茲。
忽驚政化理，暗與神物期。
卻笑趙張輩，徒稱今古稀。
爲君天下酒，麴糵將用時。

