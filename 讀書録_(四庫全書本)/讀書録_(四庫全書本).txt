　　御製讀薛文清讀書録
　　孔孟既雲沒邪説浸倡熾祖龍焚坑之吾道益失墜漢唐千載間孰為傳道噐宋氏正學明乃能闢邪詖周程與張朱前後緒相繼卓哉薛文清為學知取棄獨宗五子語可謂得大意茲讀讀書録聿見平生志自雲心所開取以相劄記如香象度河歩歩皆實地澹泊味有餘中庸行多愧所欽道聖賢文章乃餘事









　　欽定四庫全書　　　　　子部一
　　讀書録　　　　　　　　儒家類
　　提要
　　臣等謹案讀書録十一卷續録十二卷明薛瑄撰瑄字徳溫河津人永樂辛丑進士官至禮部右侍郎入閣預機務贈禮部尚書諡文清事跡具明史本傳其書皆躬行心得之言兩録之首皆有自記言其因程子心有所開不思則塞之語是以自録隨時所得以備屢省其後萬厯中有侯鶴齡者因所記錯雜更為編次刪去重名讀書全録然去取之間頗失瑄本意今仍録原書以存其舊瑄嘗言樂有雅鄭書亦有之小學四書六經濓洛闗閩諸聖賢之書雅也嗜者嘗少以其味之淡也百家小説滛辭綺語怪誕不經之書鄭也莫不喜談而樂道之葢不待教督而好之矣以其味之甘也淡則人心平而天理存甘則人心迷而人慾肆觀瑄是錄可謂不愧所言矣乾隆四十六年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










