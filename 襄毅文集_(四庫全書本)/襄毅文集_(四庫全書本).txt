　　欽定四庫全書　　　　　集部六
　　襄毅文集　　　　　　　別集類五〈明〉
　　提要
　　〈臣〉等謹案襄毅文集十五巻明韓雍撰雍字永熙呉縣人正統壬戌進士官至右僉都御史總督兩廣正徳間諡襄毅事跡具明史本傳明自正統以後正徳以前金華青田流風漸逺而茶陵震澤猶未奮興數十年間惟相沿臺閣之體漸就庸膚雍當其時雖威行兩廣以武畧雄一世不屑屑以雕章繪句為工而英多磊落之氣時時發見於文章故雖未變體裁而特饒風骨其雜文亦髙視濶歩氣象逈殊韓愈所謂獨得雄直氣者殆於近之朱彛尊明詩綜但稱雍有集而不著集名所錄雍詩一篇又非佳作其賜逰西苑記日下舊聞亦不載靜志居詩話絶無一字及雍殆偶未見斯集歟乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　〈臣〉　陸　費　墀












