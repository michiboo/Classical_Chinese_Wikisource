
急管雜青絲，玉瓶金屈卮。 
寒天高堂夜，撲地飛雪時。 
賀君關西掾，新綬腰下垂。 
白面皇家郎，逸翮青雲姿。 
明旦之官去，他辰良會稀。 
惜別冬夜短，務歡杯行遲。 
季女猶自小，老夫未令歸。 
且看匹馬行，不得鳴鳳飛。 
昔歲到馮翊，人煙接京師。 
曾上月樓頭，遙見西嶽祠。 
沙苑逼官舍，蓮峰壓城池。 
多暇或自公，讀書復彈棋。 
州縣信徒勞，雲霄亦可期。 
應須力為政，聊慰此相思。

