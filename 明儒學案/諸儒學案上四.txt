　　陳真晟字剩夫，初字晦夫，其後以布衣自號。福之鎮海衛人。年十七八，即能自拔於俗。入長泰山中，從進士唐泰治舉子業。業成，薦於有司。至福州，聞防察過嚴，無待士禮，乃辭歸。自是不復以科舉為事，務為聖賢踐履之學。初讀《中庸》，做存養省察工夫，學無頭緒。繼讀《大學》，始知為學次第。以朱子所謂敬者，乃《大學》之基本也，乃求其所以為敬。見程子以主一釋敬，以無適釋一，始於敬字見得親初，乃實下工夫，推尋此心之動靜，而務主於一。靜而主於一，則靜有所養，而妄念不復作矣；動而主於一，則動有所持，而外誘不能奪矣。嘗語人曰：「《大學》誠意章為鐵門關，難過，主一二字，乃其玉鑰匙也。蓋意有善惡，若發於善而一以守之，則其所謂惡退而聽命矣。」又嘗語人曰：「人於此學，若真知之，則行在其中矣。蓋知之真，則處善安，循理樂，其行甚順。然而氣質有偏勝，嗜欲有偏重，二者用事，其順而易者，反逆而難矣。此聖門論學以博學、審問、慎思、明辨之後，又加以篤行也。」天順三年，用伊川故事，詣闕上《程朱正學纂要》，其書首採程氏學制，次採朱氏論說，補正學工夫，次作二圖，一著聖人心與天同運，次著學者心法天之運，次乃言立明師，補正學，輔皇儲，隆教本數事，以終上文。圖說書未上，先上疏，乞召見而陳其說。不報。及書上，奉旨禮部看了來說，署部事侍郎鄒榦寢其事。繼而家居。讀提學頒行敕諭教條，有合於程、朱教法，喜曰：「此學校正教也，然科舉不定正考，雖有正教不行也。」因採敕諭中要語，參以程氏學制，呂氏鄉約，朱氏貢舉私議，作《正教正考會通》，定考德為六等，考文為三等，以告當路。當路亦不省。凡先生學有所得者，至是皆無所遇。聞臨川吳聘君名，欲往質之。乃貨其傢俱得五金，兄子從行，謂之曰：「死則瘞我於道，題曰閩布衣陳某墓足矣。」行至南昌，張東白止之宿，扣其所學，大加稱許，曰：「禎敢僭謂：自程、朱以來，惟先生得其真，吳、許二子，不足多也。如聘君者不可見，亦必不見耳。」遂還鎮海。先生生於鎮海，遷於龍巖，晚定居於漳之玉淵。成化十年卒，年六十有四。先生學無師承，獨得於遺經之中，自以僻處海濱，出而訪求當世學者，百尺竿頭，豈無進步？奈何東白以「得真」一言，遂為金柅，康齋、白沙終成欠事。然先生之學，於康齋似近，於白沙差遠。而白沙言：「聞其學術，專一教人靜坐，此尋向上人也。」子劉子曰：「一者誠也，主一敬也，主一即慎獨之說，誠由敬入也。剩夫恐人不識慎獨義，故以主一二字代之。此老學有本領，故立言諦當如此。」是故東白得真之言，亦定論也。
　　大書一心字，以上一點規而大之，中虛曰太極，太極左曰靜，右曰動，太極前倒書一複字。靜作黑十六點，動作白十六點，蓋太極生兩儀也。十六點之外，每點各作十點，如旋螺彎而向左，十點之外，又各作十六黑白點，共三十二點，大於前之三百二十點也。每一大點包二卦，蓋自二而四，自四而八，自八而十六，自十六而三十二，自三十二而六十四，即邵子《先天圖》也。《坤》、《複》在下書冬至，《乾》、《垢》在上書夏至，《升》、《訟》為義曰立秋，《鹹》、《遯》曰秋分，《否》、《謙》為正曰立冬，《明夷》、《無妄》為仁曰立春，《臨》、《同人》曰春分，《履》、《泰》為中曰立夏，蓋兼太極而一之也。
　　大書一心字，其上一點規而大之，視前圖差小。中虛曰敬，敬左曰靜，右曰動，前一字向上曰複。靜之左，中分其圈而為黑，黑外為白，白外複為黑。動之右，中分其圈而為白，白外為黑，黑外複為白。即《太極圖》之陰陽動靜也。然白黑皆互圓相入，與太極稍異。上曰《乾》，下曰《坤》，左曰《坎》，右曰《離》，《坎》之左曰靜主動，《離》之右曰動主靜，《乾》之上書聖要四說：曰主一無適，曰整齊嚴肅，曰常惺惺法，曰其心收斂不容一物。蓋採朱子之說，亦合先天太極為一者也。右圖二，一著天心動靜之本然，是性之原也。一著君子法天之當然，是性之複也。聖人亦天心之自然者也，君子豈可以不學乎？然複性之說，經傳詳矣，而未有如此後一圖義之要而盡者也。惟君子知之，又能主敬以體之，以盡其法天之功效也。而有序焉，蓋始則主敬，使一動一靜互為其根，即致知誠意之事，是始學之要也，固不外此一圈。終則敬立而動靜相根，明通公溥，即知至意誠之事，是聖功之成也，亦不外此一圈。而自始至終，則皆不離乎敬焉。如是，則法天之功，至與前一大圈，同一渾然燦然而無間矣。一敬之功用如此，豈不大哉？三代學校之所以教者，惟此而已。此豈後世記誦俗學之所能與耶？自伏羲畫卦示精之後，（即《複卦》）堯以是（欽）傳之舜，舜以是（恭）傳之禹，禹以是（精一）傳之湯，湯以是（日躋）傳之文（緝熙）、武（戒）、周公（待旦）、孔子，孔子傳之顏（心齋）、曾（一貫）、思（尊德性）、孟（求放心）。及孟氏沒而遂失其傳者此也。寥寥千餘載，至周、程、張、朱氏出，然後此學大明。及朱氏沒而複晦者，只由宋、元學校雖皆用程、朱之書，而取士又仍隋、唐科舉，是以士視此心學為無用，故多不求，遂又多失其真傳焉。
　　上上等　即能主敬窮理修己者。
　　上中等　即能求以主敬窮理修己者。
　　中上等　性行端潔，居家孝弟，廉恥禮遜，見善必行，聞過必改。
　　中中等　通明學業，曉達治道。
　　下上等　能習經書。
　　下中等　惟記誦舊文務口耳之學。
　　考文等第式
　　上等　考德名在下之中，則考文雖上亦降，如此則王拱辰、夏竦不魁矣。
　　中等　考德名在上之中，中之上，考文雖中亦取。
　　下等　考德名在上之上，則考文雖下必取，如此則程正叔不報罷矣。
　　考德名在中之中，下之上者，則專考其文，然亦不得魁選，如此則王佐不狀元矣。
　　所論欲搜剔聖賢微言緒論而紬繹之，以庶幾深乎道，殆是也。蓋紬繹亦窮理之事，《大學》之要，莫先於窮理，豈不信然？然以程、朱之學揆之，要必先求其所以能紬繹之者，以為之本，然後可也。若無其本，則雖欲勉強以紬繹之，亦不可得也。蓋義理之聚於物，猶蠶絲之聚於繭，至精深微密者也。今欲紬繹之於繭為易，蓋引其緒以出於外者也；於物理為難，實遊其心以入於內者也。故茍非先養其心，使有剛銳精明純一之氣，則安能入其微，步其精，以詣其極，隨其表裏精粗之處無不到，而脫然盡得其妙於吾胸中乎？妙有不盡得，則雖曰紬繹，猶未紬繹也。如一物有十分道理，已繹到八九分，則一二分繹不得，此一二分正其所謂精妙者也。精妙者既不能繹，則其所繹者八九分皆其粗者耳。得其粗，味其精，雖謂之全未紬繹亦可也。且但一物不能繹，則物物皆不能繹，譬如印板，但印出一張糊糢，則張張皆糊糢，心粗之病，何以異此？苟如此而慾望深於道，殆難矣。矧道不惟精深，實且廣大，蓋合眾精深而為一廣大者也。故既不能析之極其精，則必不能合之盡其大，所謂物有未格，則知有未至者此也。然所以合之者，又須此心先有廣大之量，然後能也。故先儒曰：「入道莫如敬，未有能致知而不在敬者。」又曰：「涵養須用敬，進學在致知。」所謂敬者，豈非涵養此心，使動而窮夫理，則有剛銳精明純一之氣，靜而合夫理，又有高明廣大之量者乎？凡此，皆有真實工夫，做到至處，所謂聖學也。程、朱之學，入道有門，進道有階，升堂觀奧，皆有明轍，惟此最為要法，誠不可不先講而力求者也。
　　夫學一也，豈有道俗之分？所以分者在乎心而已矣。故志乎義，則道心也；志乎利，則俗心也。以道心而為俗學，則俗學即道學；以利心而為道學，則道學即俗學，只在義利之間而已矣。惟在朝廷則不然，朝廷風化攸系，故以道學鼓天下，則天下皆道學，而義風盛。以俗學鼓天下，則天下皆俗學，而利習熾。此程、朱所以皆欲朝廷革俗習，而崇義方，有以也。若君子自學，苟立志有定，則無不可者也。何俗為？（以上《答周公載》）
　　今之學者，皆言居敬，多只是泛泛焉，若存若亡，而無主一無適之確，則是未嘗居程子之敬也。皆言窮理，亦只是泛泛焉，務多讀書，而無即事窮理之精，則是未嘗窮程子之理也。
　　蔡九峰之學，未得為淳，只觀其自序，乃以窮神知化與獨立物表者並言，亦可見矣。若物之表果有一箇獨立者，則是莊、列之玄虛。康節謂老子得《易》之體，正亦同此。是皆於體用一原，顯微無間之旨，見得不透徹故也。（以上《答何椒丘》）
　　世人言執古貴乎通今，執古而不通今，猶執一也。此言不然。夫所謂古者，即先王之制，著於禮經者是也。所謂今者，何禮也？豈非流俗之弊，習與性成者乎？姑以喪禮言之，古者以不飲酒食肉為禮，今人必以飲酒食肉為禮，如執古則不能以通今，通今則非所謂執古，豈一人真有兩箇口，其一則執古，又其一則通今乎？抑只是一箇口，但遇酒食則通今，及醉飽之後則執古，斯謂可貴乎？
　　張吉字克修，別號古城，江西餘幹人。成化辛丑進士。授工部主事。以劾左道李孜省、妖僧繼曉、謫判廣東。以《詩》《書》變其俗，土官陶氏遣子從學，即能以禮自處。曆肇慶同知，梧州知府，轉廣西按察副使。備兵府江，搜賊勦平之。正德初，進正使，轉布政使，曆山東、廣西，忤逆瑾，降兩浙鹽運使。瑾誅，更河南、廣西參政，至貴州左布政使。以疾歸，十三年九月卒，年六十八。初從鄉先生學，見諸生簡擇經傳，以資捷徑，謂士當兼治《五經》，今業一經而所遺如此，豈聖人之言，亦當有去取耶？遂屏絕人事，窮諸經及宋儒之書，久之見其大意，歎曰：「道在是矣。」語學者曰：「不讀《五經》，遇事便覺窒礙。」先生在嶺外，訪白沙問學，白沙以詩示之：「滄溟幾萬里，山泉未盈尺，到海觀會同，乾坤誰眼碧？」先生不契也。終以象山為禪，作《陸學訂疑》，蓋《居業錄》之餘論也。
　　周瑛字梁石，別號翠渠，福之莆田人。成化己丑進士。授廣德知州，曆南京禮部郎中，知撫州鎮遠，至四川右布政使。先生以民惑鬼神，著《祠山雜辯》，又以緩葬溺女，著《教民雜錄》，又著《經世管鑰》、《律呂管鑰》、《字書管鑰》，固以博為事也。早年即有求道之志，與白沙、醫閭為友。與醫閭詩雲：「黃門仙客歸遼左，少室山人憶嶺南，我亦塵埃難久住，木蘭溪上浣青衫。」然先生以居敬窮理為鵠，白沙之學有所不契。寓書李大厓以辯之曰：「聖人靜有以立天下之大本，動有以行天下之達道，求諸萬殊而後一本可得。蓋始學之要以收放心為先務，收放心居敬是也。居敬則心存，聰明睿智皆由此出，然後可以窮理。所謂窮理者，非謂靜守此心而理自見也，蓋亦推之以及其至焉耳。積累既多，自然融會貫通，而於一本者自得之矣。一本如穀種，雖自塊然，而根苗花實皆聚於此。又如雞卵，雖自渾然，而羽毛觜距皆具於此。及其發見於行事，在聖人體用一貫，在學者未免差誤。蓋在己者有所拘蔽，故所發不無偏重之殊，在外者有所搖奪，故所施不無遷就之意。然而既複本原，則於處善亦安，循理亦樂，至於患難事變，雖以死易生，亦甘心為之。此聖學之大略也。今乃塊然靜坐，求畢體用之學，是釋氏之虛空也。」
　　蔡清字介夫，號虛齋，福之晉江人。孱脆骨立，而警悟絕人，總發盡屈其師。裹糧數百里，從三山林玭學《易》，得其肯綮。成化丁酉鄉書第一。又三年，登進士第。授禮部主事。王端毅為塚宰，改吏部。丁母憂。服除，還吏部，轉南京文選司郎中，以終養歸。起為江西提學副使，為甯庶人所不喜，終不肯輕屈，疏乞致仕。逆瑾亂政，仿蔡京召龜山故事，起南京祭酒，而先生已卒，正德三年十二月也。年五十六。
　　先生平生精力，盡用之《易》、《四書蒙引》，蠶絲牛毛，不足喻其細也。蓋從訓詁而窺見大體。其言曰：「反覆體驗，止是虛而已。蓋居常一念及靜字，猶覺有待於掃去煩囂之意。唯念個虛字，則自覺安，便目前縱有許多勞擾，而裏麵條路元自分明，無用多費力，而亦自不至懈惰也。」觀於此言，知不為訓詁支離所域矣。其《易》說不與本義同者，如卜筮不專在龜筮，取卜相筮占決疑為徵。又辯七占古法，皆佳論也。羅整菴曰：「蔡介夫《中庸蒙引》論鬼神數段極精；其一生做窮理工夫，且能力行所學，蓋儒林中之傑出者。」先生極重白沙，而以新學小生自處，讀其終養疏，謂「鈔讀之餘，揭蓬一視，惟北有鬥，其光爛然，可仰而不可近也。」其敬信可謂至矣。而論象山，則猶謂「未免偏安之業」。恐亦未能真知白沙也。傳其學者，有同邑陳琛、同安林希元。其釋經書，至今人奉之如金科玉律，此猶無與於學問之事者也。
　　四肢百體，身之膚殼也，愚惡者所均有也。心術言行，身之精也，思齊賢者所致力也。於此而不致其力焉，是無身也，所存者膚殼焉而已矣。多言何為？
　　人之真，常見於飲食言語之末，因仍造次之間，故君子慎獨，除邪之根也，不然畢露矣。
　　虛而一盡矣。
　　最要靜，愈靜愈靈。
　　天地所以長久者，以其氣運於內而不泄耳，故仁者靜而壽。天下事斷，非浮躁者所能完也。
　　分陰不惜，學力不充，當事臨疑，口耳無所歸，手足無所措。前輩雲：皋、夔、稷、契何書可讀？蓋此數公者，雖未嘗讀書，亦未嘗不窮理也。窮理力行以致用，學之為道，何以加此？吾嘗見有胸富萬卷，筆下如流，而實於其身不得幾字受用者，則學其可不擇術哉！使皋、契生今世，吾知其自不能已於讀書，但讀之得其術耳。
　　每讀書時，輒有欲取而用之之心，則亦何必多為也？然既有是心，則又自不容不多矣。
　　天地人物，杷柄皆在靜上。
　　心當靜極天機見，氣到完時鬼力隨。
　　凡能為百姓立久大之利者，類非作色於旦夕者所能也。
　　靜之一字，更須於動中驗之，動而不失其靜，乃為得力，反覆體驗，又止是虛而已。蓋居嘗一念及靜字，猶覺有待於掃去煩囂之意，唯念個虛字，則自覺便安。目前縱有許多勞擾，而裏麵條路元自分明，無用多費力，而亦自不至懈惰也。且靜亦須虛，方是靜本色，不然形靜而心騖於外，或入於禪者何限？
　　人心本是萬里之府，惟虛則無障礙，學問工夫，大抵只是要去其障礙而已。此言吾未能盡行之，但彷彿似有一二時襲得此光景者，或非意之來，應之若頗閒暇，至寤寐之際，亦覺有甜趣，故吾妄意虛之一字，就是聖賢成終成始之道。
　　某今乞終養者，心有所不安也。凡心之所不安，便是天理之所不許，不若聽命於理，圖得心安之為利也。
　　昔人所謂樂志雲者，疑亦文過之辭耳。愚意但自身處置得是，即是為親也。
　　來書以有道二字相稱，為之駭懼，或有誤以此二字加某者，雖其人甚的，某謝書亦不敢以此複之。先正嘗謂「願士大夫有此名節，不願士大夫立此門戶。」今褒名飾字以相重，便是標門標戶矣。
　　心固主思，然思太迫促，亦反為逆其心。天之本然，而不免迷墜瞀亂於眼前矣。
　　天下未有無根之木，無源之水，未有無祖宗父母之人。人身不能頃刻而離乎祖宗父母，人心不可頃刻而忘乎祖宗父母。心而忘乎祖宗父母，是木之斷其根，水之絕其源者也，縱不旦夕死滅，亦禽獸中之頑賊者矣。天下未有忘祖宗父母而能趨生路者也，未有不忘祖宗父母，而肯置其身不善者也。
　　宋理學大明，至朱子與陸子，俱祖孔、孟，而其門戶乃不盡同。先生之學，則出自慈湖，而宗陸氏者也。其議論有曰：「毫分縷析較便宜，若個便宜總不知，總是自家家裏事，十分明白十分疑。」此先生之學也，正所謂德性工夫居多者也。其論詩曰：「詩成正是不因題，看取風人發興時，語到口頭無可奈，未須搜擾苦吟詩。」則先生之詩，可知其高矣。其論文曰：「不為世態酣濡，不受古人繩束，卷舒出沒如朝霏暮雲，始筆下有自然風味。」則先生之文，可知其高矣。蓋其在萬山中玩心，高明有日，是以其言論概以《六經》為吾心註腳，每有引而不發之意，軒然霄漢之上，俯視萬有，無一足嬰其懷者，此可見陸學未盡符於大中至正之矩。使當日得究其用，恐於開物成務之實，終必有疏處。苟其疏也，則其所自受用，亦恐其不覺而近於佛、老。噫！千聖相傳家法，類皆自博至約，而一敬以成其終始。陸學固不可謂不主敬者，而稍墜於徑約。既失之徑約，則其心宜不周於細微，而其弊容可遏乎？自古高明之士，往往有此。在孔門，則曾點之徒是已。集中屢屢以夫子「欲無言」為說，因數貢之多言，愚以為安知非發於子貢「多學而識之」之後，學將有得之日乎？故嘗謂自其次致曲以下，無仰鑽瞻忽之勞，則卓爾之見，或非真無，隨事精察力行之功，則一貫之命，必不泛及。夫道也者，平平正正，使高明者不得以獨騖，其下者可以企及，然後為中庸，而可以主張乎皇極，詎容一毫有我於其間哉？此正統所以獨歸朱子，而陸氏所就，猶未免為偏安之業也。（《讀蜀阜存槁私記》）
　　風光月霽其心胸，海闊天高其器宇，鳳毛麟趾其威儀，玉振金聲其辭語。
　　勸君莫著半點私，終無人不知；勸君莫用半點術，終無人不識。君不見巍巍溫公，律身嚴，與人忠，赤心質神明，素行孚狡童。
　　聖賢雖無心佔便宜，終則盡天下便宜事都歸聖賢做了。彼凡計較目前便宜者，究竟都不得便宜矣。噫！向使王莽而肯為周公，曹操而肯為文王，亦孰得而禦之？然惡木在先除根，彼其素所畜者危矣。噫！
　　德之威人也，重矣哉！誠之鑑物也，豫矣哉！是皆不勞而得者也，故君子貴知務。
　　必使小人不忍以其所為，而疑我之為之也，乃為信於人。
　　毋徒嘐嘐然曰古之人，古之人也，只似爾七八尺之身，即此目前一啟齒、一蹂足，皆道所存。
　　程先生每教人靜坐，李先生亦教人靜坐，以驗夫喜怒哀樂之未發時氣象為何如。此法可以養心，可以養氣，可以照萬物，而處之各得其宜，實得造化之機。
　　培夜氣，引旦氣，善用其氣，造化在我而已矣。
　　莫虛勞著步，莫虛放出聲，久之自閒適，蕩蕩複平平。
　　宇宙之間三不朽，身心之外悉皆虛，言出於爾，爾忘之乎？爾今年幾何矣？
　　程子曰：「君子之志，所慮豈止在一身？直慮及天下千萬世；小人之慮，一朝之忿，曾不遑恤其身。」噫！清不肖，親嘗為小人之事矣。程子斯言可念也。
　　樂莫樂於日休，憂莫憂於多求。古之人雖疾雷破山而不震，雖貨以萬乘而不酬，惟胸中一點堂堂者，常有以砥柱於中流。
　　胡五峰雲：「知人之道，驗之以事，而觀其辭氣。從人反躬者，鮮不為君子；任己蓋非者，鮮不為小人。」噫！爾尚敬爾心術，慎爾行事，而和厚爾辭氣，檢點之功有一之未至，將不逃人於明目之一照，而為遠近之所嗤議。而況人心有神，雖非明者亦未易欺！
　　器量要宏，識見要精，趣味要清。
　　服食常溫，一體皆春，心氣常順，百病自遯。
　　周子之機，超凡之梯，張子之豫，作聖之據，程、朱之敬，立身之命。敬以立身，實地斯存，豫以作聖，吾計始定，幾以超凡，一躍入關，名三實一，靜虛動直。
　　山居不欠薪，舟行不欠水，更有便於是，人心不欠理。籲嗟！人心兮不欠理，我欲仁，斯仁至。惜也早，不知滋味，逮血氣之力衰，而義理之念回兮，年將暮矣，不及今而畜三年之艾兮，七年病竟何時而起矣！
　　戒爾重其言，言欲亮而貞，出於我不重，則人之聽之也輕。惟古之聖賢兮，率然只語達天聲，垂之後世而為經。
　　善言者自簡，善應者自定。君不見鍾不叩則不鳴，水不止則不瑩。
　　長注念於遠大，而實地則在乎目前，夫惟能踐實地於目前，是以垂聲光於綿綿，而可以上報乎君親師，與夫先聖先賢。
　　有道德者必不多言，有信義者必不多言，有才謀者必不多言，惟見夫細人、狂人、佞人，乃多言耳。夫未有多言而不妄者也。
　　澄其心於淵瑩之天，奉其身於光明之地，言則無一字之遺，而亦無一字之贅，動則如萬鈞之弩，一發便中其機。會此，蓋古之人也。
　　以篤實信天下，以大節竦天下，以器量包天下，以學識周天下，以規模駕天下，以實才猷實事業副天下。嗚呼！豈不真烈烈然大丈夫哉！
　　若是真學問文章，須見於威儀之際，與夫日用之常。若是真道德性命，須見於治家之法，與夫當官之政。不然，徒皇皇於多故，而在身無受用之實，在心無灑落之趣，真是博學之小人，而詞章之兒豎爾。危哉！
　　格天之功，興於衽席，溺身之悔，誤於詞章。
　　若能做好人，仇家不得嗔，不能做好人，朱、均無至親。
　　潘府號南山，浙之上虞人。弘治辛丑進士。累官至提學副使，終養不出。後以薦陞太僕寺少卿，改太常寺，致仕。嘉靖五年六月癸酉卒。先生性至孝，嘗疏請行三年之喪。又上聖學淵源、中興治要諸疏。故事四品有祭無葬，上以其孝行特給之。子劉子議以先生配享尹和靖。按先生正當文成講學之時，當有往來問難，而今不可考見矣。
　　人得天地正氣以生，直養之曰正學，順行之曰正道。養之弗直，行之弗順者，邪也。
　　君子誦聖人之言，愛之如父母，敬之如後王。
　　好人譽己而忌稱人之善，惡人毀己而樂道人之惡，民俗斯下矣。
　　古之言也心之聲，今之言也口之聲。古之文也言之文，今之文也文之文。今之心亦果有異於古之心乎？
　　飲食男女，入道之門也，故君子謹微。
　　務禮義以養心者，積久而身潤；務甘旨以養口者，過則疾病生焉。
　　聖人之道，盈天地皆是也，學者反諸身求之可見矣，吾身一天道也。
　　薦賢惟恐後，論功惟恐先，古之道也。
　　耽淫樂者必耽色，好善人者必好學，邪正各以類動也。
　　天下之人，凡孔子所不與者，皆異端也，鄙夫佞人鄉願是也。
　　伊川之學，而有魏公之量，荊公之時，亦可以舉禮樂矣。
　　明道善處荊公，伊川不善處蘇公，亦可以觀二子矣。
　　范仲淹、司馬光、李綱、胡寅、文天祥，此五人者，三代以下豪傑之才也，充其識量，皆可以與諸葛亮並立矣。治家亦欲嚴，嚴然後和，和然後久。
　　邵堯夫、蔡元定，皆有廣易自得氣象，蓋務精義之學故爾。
　　冠婚喪祭，家法之本也。
　　好聞過，不若好改過。
　　俗吏，聖門蠹家之賊也；腐儒，聖門敗家之子也。
　　經筵得真儒，人主無非心，朝廷得賢相，人主無過舉。君子與時進退，故終身無咎。
　　心內也，衣冠言動外也，內外交正，然後謂之君子。
　　君子處事，過緩則怠，過速則疏，其損一也。
　　聖人吾不得見矣，吾見《六經》矣，因語以求其心，聖人亦可見矣。
　　無實之名，禍之門也，無名之實，福之基也。
　　居官之本有三：薄奉，養廉之本也；遠聲色，勤之本也；去讒私，明之本也。
　　民生不可一日無穀帛，尤不可斯須無禮義。
　　學者有繼聖之心，匹夫有顯君之志，皆分內事耳。
　　學然後能知過，學之篤，然後能改過。
　　古者文以載道，宋景濂得其華，方正學得其大。
　　《五經》皆史也。《易》之史奧，《書》之史實，《詩》之史婉，《禮》之史詳，《春秋》之史嚴，其義則一而已。
　　士而樂放佚者，漸與無忌憚近矣。
　　羅僑字惟升，號東川，豫之吉水人。從學於張東白。登弘治己未進士第。授新會知縣，表白沙言行，令邑人誦法之。陟大理評事，時逆瑾擅政，劉大夏論戍，先生上言非勸大臣之道，免官歸。瑾誅，複官，又以病歸。文成起兵討宸濠，請先生居守吉安，事平，擢知台州府。禮布衣張尺，問民疾苦，治行第一，陞廣東左參政。上疏乞骸骨。嘉靖甲午九月卒。先生所做，亦是靜存動察按板工夫，未必有自得處，但砥礪頗密，不失儒先軌範。在東白之門，可謂克家矣。
　　凡細微曲折之不能謹，惰慢放逸之不能除，只是心生養不熟，持敬工夫尚欠耳。
　　每於暗室中靜坐，久亦自生明，觸目光輝，豈有此心靜久而不生明者乎？
　　人心有明暗，何也？明者是原來天理，暗者是後來私慾。
　　用心專一便是敬。
　　平日有矜持之工夫，則隨寓有安舒之氣象。
　　欲求道者，必於心上理會；欲求心者，必於性情上理會；欲求性情者，必於事物上理會。心正則性情正，性情正，則事物當而近道矣。
　　欲看動時無差，須在靜時無欠，欲看行時無差，須在知處無欠。學者工夫，不過謹於性情心術念慮之微，喜怒憂懼、愛惡嗜欲、視聽言動、衣冠寢興、食息辭受、取予出處、進退窮達、患難死生之際，涵養於平時，察識於方動，審決於臨事，則無適非道，而效驗隨之矣。
　　身在此，心即在此，事在此，心即在此，精神專一，莫非天理流行，即敬也。愈嚴愈密，是之謂篤恭。事如是，心亦如是，表如是，裏亦如是，純粹真實，莫非天理周匝，即誠也。積中布外，是之謂王道。然敬則誠矣，誠則敬矣。
　　心不能無感，未發時寂然為靜，然不妄動亦是靜。感而遂通為動，動而內照深沉，存神默運於其間，亦是靜。
　　所得多在靜中，動時所得，皆受用乎靜中也，而動靜一矣。所行多出所知，行處有得，皆受用乎所知也，而知行一矣。當知動中有靜，靜中有動，動靜互見，不可截然分先後。未發是靜，已發是動，然靜已涵動之機，到已發，必以靜為之根。所存主處，便是靜，所發見處，便是動，動中有靜也。故曰聖人定之以中正仁義而主靜，立人極焉。
　　凡事循理即是敬天，蓋天即理也。
　　凡一言一動，一語一默，一出一處，一取一與，皆須有當然之則。 


