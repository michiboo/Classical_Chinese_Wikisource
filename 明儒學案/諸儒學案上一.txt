　　諸儒學案者，或無所師承，得之於遺經者；或朋友夾持之力，不令放倒，而又不可系之朋友之下者；或當時有所興起，而後之學者無傳者，俱列於此。上卷則國初為多，宋人規範猶在。中卷則皆驟聞陽明之學而駭之，有此辨難，愈足以發明陽明之學，所謂他山之石，可以攻玉也。下卷多同時之人，半歸忠義，所以證明此學也，否則為偽而已。
　　方孝孺字希直，台之寧海人。自幼精敏絕倫，八歲而讀書，十五而學文，輒為父友所稱。二十游京師，學於太史宋濂。濂以為遊吾門者多矣，未有若方生者也。濂返金華，先生複從之，先後凡六歲，盡傳其學。兩應召命，授漢中教授。蜀獻王聘為世子師。獻王甚賢之，名其讀書之堂曰正學。建文帝召為翰林博士，進侍讀學士。帝有疑問，不時宣召，君臣之間，同於師友。金川失守，先生斬衰，哭不絕聲。文皇召之不至，使其門人廖鏞往，先生曰：「汝讀幾年書，還不識箇是字。」於是系獄。時當世文章共推先生為第一，故姚廣孝嘗囑文皇曰：「孝孺必不降，不可殺之，殺之天下讀書種子絕矣。」文皇既慚德此舉，欲令先生草詔，以塞天下之人心。先生以周公之說窮之。文皇亦降志乞草，先生怒駡不已，磔之聚寶門外。年四十六。坐死者凡八百四十七人。崇禎末，諡文正。
　　先生直以聖賢自任，一切世俗之事，皆不關懷。朋友以文辭相問者，必告之以道，謂文不足為也。入道之路，莫切於公私義利之辨，念慮之興，當靜以察之。舍此不治，是猶縱盜於家，其餘無可為力矣。其言周子之主靜，主於仁義、中正，則未有不靜，非強制其本心如木石然，而不能應物也，故聖人未嘗不動。謂聖功始於小學，作《幼儀》二十首。謂化民必自正家始，作《宗儀》九篇。謂王治尚德而緩刑，作《深慮論》十篇。謂道體事而無不在，列《雜誡》以自警。持守之嚴，剛大之氣，與紫陽真相伯仲，固為有明之學祖也。先生之學，雖出自景濂氏，然得之家庭者居多。其父克勤，嘗尋討鄉先達授受原委，寢食為之幾廢者也。故景濂氏出入於二氏，先生以叛道者莫過於二氏，而釋氏尤甚，不憚放言驅斥，一時僧徒俱恨之。庸人論先生者有二：以先生得君而無救於其亡。夫分封太過，七國之反，漢高祖釀之；成祖之天下，高皇帝授之，一成一敗。成祖之智勇十倍吳王濞，此不可以成敗而譽咎王室也。況先生未嘗當國，惠宗徒以經史見契耳。又以先生激烈已甚，致十族之酷。夫成祖天性刻薄，先生為天下屬望，不得其草，則怨毒倒行，無所不至，不關先生之甚不甚也。不觀先生而外，其受禍如先生者，甯皆已甚之所至乎？此但可委之無妄之運數耳。蔡虛齋曰：「如遜志者，蓋千載一人也。天地幸生斯人，而乃不終祐之，使斯人得竟為人世用，天地果有知乎哉？痛言及此，使人直有追憾天地之心也」。乃知先正固自有定論也。
　　人孰為重？身為重。身孰為大？學為大。天命之全，天爵之貴，備乎心身，不亦重乎？不學則淪乎物，學則可以守身，可以治民，可以立教。學不亦大乎！學者聖人所以助乎天也，天設其倫，非學莫能敦；人有恆紀，非學莫能序。故賢者由學以明，不賢者廢學以昏。大匠成室，材木盈前，程度去取，沛然不亂者，繩墨素定也。君子臨事而不眩，制變而不擾者，非學安能定其心哉？學者君子之繩墨也，治天下如一室，發於心見於事，出而不匱，繁而不紊。不學者其猶盲乎？手揣足行，物至而莫之應。
　　治人之身，不若治其心；使人畏威，不若使人畏義。治身則畏威，治心則畏義。畏義者於不善不禁而不能為，畏威者禁之而不敢為，不敢與不能，何啻陵谷。
　　養身莫先於飲食，養心莫要於禮樂，人未嘗一日舍飲食，何獨禮樂而棄之？尊所賤，卑所貴，失莫甚焉！
　　古之仕者及物，今之仕者適己。及物而仕，樂也；適已而棄民，恥也。與其貴而恥，孰若賤而樂？故君子難仕。
　　古之治具五：政也，教也，禮也，樂也，刑罰也。今亡其四，而存其末，欲治功之逮古，其能乎哉？不復古之道，而望古之治，猶陶瓦而望其成鼎也。
　　三代之化民也周而神，後世之禁民也嚴而拙，不知其拙也，而以古為迂，孰迂也哉？
　　化於未萌之謂神，止於未為之謂明，禁於已著之謂察，亂而後制之謂瞽。秦、漢之治，其瞽也。與不師古而瞽之師，孰謂之非瞽？
　　古禮之亡也，人不知事親之道。今喪禮朝夕奠之儀，其事生之常禮乎？孔子曰：「至於犬馬，皆能有養，不敬何以別乎？」噫！行者鮮矣。
　　為子孫者，欲其愨不欲其浮，欲其循循然，不欲其頟頟然。循循者善之徒，頟頟者惡之符。
　　一年之勞，為數十年之利，十年之勞，為數百年之利者，君子為之。君子之為利，利人；小人之為利，利己。
　　待人而知者，非自得也；待物而貴者，非至貴也。
　　不怍於心，合乎天，足乎己，及乎人，而無容心焉，惟君子哉。君子有四貴：學貴要，慮貴遠，信貴篤，行貴果。
　　好義如飲食，畏利如蛇虺，居官如居家，愛民如愛身者，其惟貞惠公乎？釋書而為治，而政無不習也，去位而野處，而色未嘗異也。是以不以才自名，而才者莫能及；不以道自任，而君子推焉。世俗之學，豈足以窺之乎？
　　學術之微，四蠹害之也。文奸言，摭近事，窺伺時勢，趨便投隙，以貴富為志，此謂利祿之蠹。耳剽口衒，詭色淫辭，非聖賢而自立，果敢大言以高人，而不顧理之是非，是謂務名之蠹。鉤摭成說，務合上古，毀訾先儒，以為莫我及也，更為異義，以惑學者，是謂訓詁之蠹。不知道德之旨，雕飾綴緝，以為新奇，鉗齒刺舌，以為簡古，於世無所加益，是謂文辭之蠹。四者交作，而聖人之學亡矣。必也本諸身，見諸政教，可以成物者，其惟聖人之學乎？去聖道而不循，而惟蠹之歸，甚哉其惑也。
　　為政有三：曰知體，稽古，審時。缺一焉非政也。何謂知體，自大臣至胥吏，皆有體，違之則為罔，先王之治法詳矣。不稽其得失，而肆行之，則為野。時相遠也，事相懸也，不審其當，而惟古之拘，則為固。惟豪傑之士，智周乎人情，才達乎事為，故行而不罔，不野，不固。
　　定天下之爭者，其惟井田乎？弭天下之暴者，其惟比閭族黨之法乎？有恆分而知恆道，奚由亂？
　　貧國有四，而凶荒不與焉。聚斂之臣貴則國貧，勳戚任子則國貧，上好征伐則國貧，賄賂行於下則國貧。富國有四，而理財不與焉。政平刑簡也，民樂地闢也，上下相親也，昭儉而尚德也，此富國之本也。
　　國不患乎無積，而患無政；家不患乎不富，而患無禮。政以節民，民和則親上，而國用足矣；禮以正倫，倫序得則眾志一，家合為一，而不富者未之有也。
　　學古而不達當世之事，鄙木之士也；通乎事變而不本於道術，權詐之士也。鄙木者不足用，權詐者不可用。而善悅人，及其失也，木愈於詐。聞以權詐亡國矣，未聞鄙木者之僨事也，故君子尚朴而不尚華，與其詐也寧木。
　　仕之道三：誠以相君，正以持身，仁以恤民，而不以利祿撓乎中。一存乎利祿，則凡所為者皆徇乎人。徇人者失其天，失天而得人，愈貴而猶賤也。
　　柔仁者有後，剛暴者難繼。仁者陽之屬，天之道也，生之類也；暴者陰之屬，地之道也，殺之類也。好生者祥，好殺者殃，天行也。
　　為家以正倫理別內外為本，以尊祖睦族為先，以勉學修身為教，以樹藝畜牧為常。守以節儉，行以慈讓，足己而濟人，習禮而畏法，亦可以寡過矣。
　　禮本於人情，以制人情，泥則拘，越則肆，折衷焉斯可已。古之庶人祭不及祖，漢以下及三世，非越也，人情所不能己也。古過於薄，今過於厚，則從於厚。今過於薄，不若古之美，則惟古是從。禮近於厚，雖非古猶古也。
　　三年之喪，自中出者也，非強乎人也。因其心之不安莞簟也，故枕由寢苫；因其心之不甘於肥厚也，故啜粟飲水；因其心之不忍於佚樂也，故居外次不聞樂。豈制於禮而不為哉？情之不能止也。今世之能喪者寡矣。飲食居處如平時，談笑容服無所更變。古之戮民，與欲正天下之俗，非始諸此，夫安始？
　　君子事親以誠，緣情以禮，知其無益而偽為之，非誠也。惑異教而冀冥福者，非偽乎？聖賢所不言，而不合乎道者，非禮也。化乎異端，而奉其教者，豈禮也哉？事不由禮者夷也。夷者□之死不祔乎祖。
　　孝子之愛親，無所不至也。生欲其壽，凡可以養生者皆盡心焉；死欲其傳，凡可以昭揚後世者複不敢忽焉。養有不及，謂之死其親；沒而不傳道，謂之物其親。斯二者，罪也，物之尤罪也。是以孝子修德修行，以令聞加乎祖考，守職立功，以顯號遺乎祖考，稱其善，屬諸人而薦譽之，俾久而不忘，遠而有光。今之人不然，豐於無用之費，而嗇於顯親之禮，以妄自誑，而不以學自勉，不孝莫大焉。
　　國之本，臣是也，家之本，子孫是也。忠信禮讓根於性，化於習，欲其子孫之善，而不知教，自棄其家也。
　　士不可以不知命。人之所志無窮，而所得有涯者，命也。使智而可得富貴，則孔、孟南面矣；使德而可以致福遠禍，則羑裏、匡人之厄無從至矣；使君子必為人所尊，則賢者無不遇矣。命不與人謀也久矣，安之故常有餘，違之故常不足。
　　處俗而不忤者其和乎？其弊也流而無立，持身而不撓者其介乎？其弊也厲而多過。介以植其內，和以應乎外，斯庶矣乎！
　　非義之利臘毒，可喜之事藏悔，易悅之人難近，萬全之舉多怨。君子知其然，功苟可成不沮於怨也。人果不可近，不受其悅也。事之適意，必思其艱。利之可取，先慮其患。故名立而身完也。
　　儒者之學，其至聖人也，其用王道也。周公沒而其用不行，世主視儒也，藝之而已矣。嗚呼！孰謂文、武、周公而不若商君乎？
　　人或可以不食也，而不可以不學也。不食則死，死則已。不學而生，則入於禽獸而不知也。與其禽獸也寧死。
　　尚鬼之國多病，好利之國多貧。禍不可避也，利不可求也。有心於避禍者，禍之所趨，嗜利無厭者，害必從之。故君子通道而安命。
　　人之不幸，莫過於自足。恆若不足，故足；自以為足，故不足。甕盎易盈，以其狹而拒也；江海之深，以其虛而受也。虛己者進德之基。
　　政之弊也，使天下尚法；學之弊也，使學者尚文。國無善政，世無聖賢，二者害之也，何尤乎人？
　　愛其子而不教，猶為不愛也；教而不以善，猶為不教也；有善言而不能行，雖善無益也。故語人以善者，非難；聞善而不懈者，為難。
　　金玉犀貝，非產於一國而聚於一家者，以好而集也。人誠好善，善出於天下，皆將為吾用，奚必盡出於己哉？智而自用，不若聞善而服之懿也；才而自為，不若任賢之速也。
　　趙謙字撝謙，初名古則，餘姚人也。秦王廷美之後，降為農家。就外傅於崇山寺，達旦忘寐。年十七八，東游，受業天臺鄭四表之門。四表學於張以忠，以忠學於王伯武。伯武，胡雲峰之高第弟子也。洪武十二年，徵修《正韻》，已別用為中都國子典簿。然以其說授之門人宋燧者，多採入於《正韻》。在中都，又以同官不合而罷歸。築考古台，讀書其上。謂六經子史，歷代闡發有人，惟音韻之學，世久不明，乃著《聲音文字通》一百卷，《六書本義》十二卷。二十二年，召為瓊山教諭，瓊海之人皆知向化，稱為海南夫子。二十八年十一月一日卒於廣城，年四十五。
　　先生清苦自立，雖盛暑祁寒，躡蹻走百餘裏，往來問學。嘗雪夜及閘人柴廣敬劇談，既乏酒飲，又無火灸，映雪危坐，以為清供。其著述甚多，而為學之要，則在《造化經綸》一圖。謂其門人王仲迪曰：「寡慾以養其心，觀止以明其理，調息以養其氣，讀書以驗其誠，聖賢之域不難到。」又讀武王《戒書》而惕然有感，以往古之聖，猶儆戒若是之至，後世眇末小子，其敢事事不求之心哉。既以古篆隨物而書，又銘其所用器物之未有銘者，以見道之無乎不在也。其時方希直氏亦補註《戒書》，以為其言之善者，與《詩》、《書》要義無以異焉。蓋從來學聖之的，以主敬為第一義，先生固與希直善，其講之必有素矣。廬陵解縉嘗銘先生之墓，謂其力學主敬，信不誣也。今《大紳文集》既失此文，而先生著述亦多散逸。萬曆間焦弱侯所表章者，僅先生字學之書，某幸得此於其後人，故載之於右。
　　周子曰：「無極而太極，太極動而生陽，乾道成矣。靜而生陰，坤道成矣。陽變陰合，五行順布，四時行焉。」一皆自然之天也。邵子「心為太極」，蓋造化之一氣，即聖人之一心。造化之氣，本於發生，而聖人之心，亦將以濟世矣。故不免由靜以之動，自無而入有，使萬物得以遂其身，安其業。然人不見其跡者，以造化之氣，與聖人之心，雖動而不離靜，雖有而不舍無，彼萬物與萬民，齊見役說戰勞於其間而不自覺。故曰：「帝出乎《震》，成乎《艮》。」帝者豈非造化之氣與聖人之心乎？夫三聖巍巍，繼天立極，相與傳授，獨辨此心。欲學聖賢者，舍此心將何所用力哉？蓋人有情有性，而心則統性情者也。性者仁義禮智是也，情者喜怒哀樂是也。心得其養，則以性禦情，而五常百行由此而正；心失其養，則以情蕩性，而五常百行由此而隳。此心之所主，顧不重乎？學者誠能時時省察，念念不忘，而使道心常為之主，人心每聽命焉，則寂然不動之時，當與造化同其體，及感而遂通，自然與造化同其用，斯其所以為三極之道。三極者，三才各一太極也。洪武甲戌秋七月既望，餘姚趙謙謹識。
　　仁：愛理。（得之於天，具之於心。）元。
　　孝　　存則承顏養志，愛敬不忘；沒則慎終追遠，繼志述事。慎行其身，不敢以遺體行殆。將為善，思貽父母令名，必果；將為不善，思貽父母羞辱，必不果。
　　公　　老老幼幼，舉斯加彼，物我不分，窮達一視，克伐怨欲不行，意必固我不立。
　　恕　　己所不欲，勿施於人，不以所長者病人，不以所能者愧人，不念舊惡。
　　慈　　少者懷之，不獨子其子。
　　愛　　矜孤恤貧，隨力濟物。
　　寬　　納汙藏疾，犯而不校。
　　厚　　德必報，怨不讎。故舊不遺，篤序姻親。成人美，掩人過。
　　不仁：
　　險　　設機阱，包禍心，陷人不義，中人凶禍。
　　忍　　害物傷人，幸災樂禍。
　　忌　睹聞人才美而媢疾，見人富貴而熱中。凡以勝己為不滿者，皆忌也。
　　刻　　督責太苛，（自忍中來。）掊克無艾，（自貪中來。）念怨不忘，敗人之善，成人之惡。
　　薄　　喜聞人過，好言人短，忘恩負德，得新棄舊，輕訾毀，好攻訐。
　　克　　多尚人不遜善，事功欲自己出，議論專好己勝。
　　躁　　不耐激觸，不能容忍。（自褊中來。）
　　私　　立物我，分町畦，凡事只求自利。
　　褊　　氣宇狹隘，不能容物。
　　暴　　任情恣橫，挾勢憑陵。
　　義：宜理。（得之於天，具之於心。）利。
　　直　　志義不屈不撓，詞色不佞不諛。
　　弟　　敬兄友弟，恭老尚年。
　　正　　任理而行，不為阿比，安命守分，不肯苟求。凡出處語默，進退屈伸，剛柔寬嚴，好惡取捨，從違避就，貴審其宜而不失。
　　自反　　愛人不親反其仁，治人不治反其智，禮人不答反其敬。行有不得者，皆反求諸己。
　　剛　　乾健篤實，不為物撓，富貴貧賤，不淫不移，威武不能屈。
　　介　　確然有守，不為俗變。
　　廉　　見得思義，分無多求。
　　勇　　見善必為，知過必改。
　　不義：
　　貪　　貨殖玩物，貪名逐祿，不務自守，動輒有求。
　　吝　　不濟人之財，當予者不予，但有刓忍戀惜之意。不教人以善，所有則隱蔽，惟恐他人知之。
　　憂　　患貧畏禍。昔人謂禍患之來，只有一個處置。若過於憂，是無義無命也。
　　佞　　脅肩諂笑，巧言飾語，擎跪曲拳。凡冀以逢迎投合人意向者皆是。
　　欲　　耳於聲，目於色，口於味，鼻於臭，四肢於安佚。
　　懦　　柔而無立，隨俗浮沉，自守不堅，屈於威勢。
　　偏　　不求中正，好惡任情。
　　鄙　　計瑣屑，甘猥賤。（自吝中來。）
　　悖　　執己自是，違眾從欲。
　　比　　不顧是非，徇情黨物。
　　怨　　不安義命，不務反躬，一切歸咎於天人。
　　禮：恭理。（得之於天，具之於心。）亨。
　　敬　　正名辨分，敬老崇賢，居處恭，執事敬。內則攝思慮去知，故凝然主一而無適；外則正衣冠尊瞻視，儼然莊重而不慢。
　　謹　　不侈然自放，不軒然自得，言不輕發，事不輕舉，不出位而思，不怨天，不尤人，不居下訕上，務隱惡揚善，避嫌疑，審去就，不訐以為直，不徼以為知。
　　讓　　辭尊居卑，推多取少，慮以下人，善則稱人。
　　謙　　有若無，實若虛，以能問於不能，以多問於寡。
　　無禮：
　　驕　　挾富貴以自恣，恃才美以為高，常有欲自表見意，（便有伐在其中。）常有陵壓人意。（便有傲在其中。）
　　侈　　大室廬，華衣服，盛車馬，美飲食，麗器用，越制度，不安分。
　　誕　　無而為有，虛而為盈，約而為泰。
　　粗厲　　氣象兀突難親。
　　簡　　接物不委曲，與人無恩義。
　　敖　　簡賢德，侮老成，自處放肆，待物輕率。
　　智：別理。（得之於天，具之於心。）貞。
　　窮理　　博覽以致廣大，窮究以盡精微，凡大而天地之理，微而事物之故，明而禮樂之文，幽而鬼神之情狀，近而人物賢否邪正之分，遠而古今興哀治亂之跡，無一不當致知。疑事每質，知之為知之，不知為不知。
　　待人　　不逆詐，不億不信，又當先覺，不可受人之欺，見賢思齊，見不賢而內自省，親賢人，遠小人。
　　知人　　識別邪正，愛而知其惡，憎而知其善。
　　處事　　別是非，辨可否，審利害，計始終。義以為質，禮以行之，遜以出之，信以成之。
　　知言　　真偽忠佞，貴於辨察。
　　知命　　貧富貴賤，付於自然。
　　明　　不讀非僻之書，不為非禮之視。
　　聰　　不受浸潤之譖，樂聞讜直之言。
　　無智：
　　昏　　於事不審是非可否，於人不識誠偽善惡，遠賢人，交小人。
　　淺　　以小小得喪為利害，以小小毀譽為榮辱，以小小逆順為恩怨。
　　固　　拘方泥曲，執滯不通。
　　陋　　安於卑陋，不務廣覽博取以長見識。
　　滿　　器識褊狹，不能自屈，矜驕傲世，侮慢才德。
　　巧　　好穿鑿徼以為智。
　　不明　　溺於亂色，觀非僻之書，視非禮之物。
　　不聰　　諱聞過，喜諛佞，惡正直。
　　輕　　事不詳審而妄為，言不詳審而妄發。
　　浮　　不敦篤。
　　信：
　　存心　　真實無妄。
　　盡己　　言顧行，行顧言。
　　盡人　　循物無違。
　　極誠　　為人謀而忠，與人有終始，體道無虛偽。
　　不信：
　　詐　　虛言罔人，匿行炫耀。
　　欺　　食言、偽言、大言、行事不確實，為人不親切，有失自蓋藏。
　　矯　　心跡不相副，沽徼以求名。
　　譎　　多機關，挾術數，務詭隨，易反覆。
　　以上原在圖內，今書於外，以便觀者。
　　有攸為，罔稽乎得失，有攸行，罔覺乎凶吉，惟爾德之至神，惟爾道之至一，凡民有疑，惟爾質。（《著》）
　　德惟一，動則吉；行靡中，動乃凶。神之敬之，伊、泰筮之庸。（《著格》）
　　馨爾德容，以塞薉斯革。（《香鼎》）
　　山爾立，匪岌岌，邇余習。（《筆架》）
　　昏明之異，爾用爾棄，永昭爾之德，予夜無寐。（《書燈》）
　　窅而深，藏乃密，廓有容，隨所出。（《書院》）
　　正其心，艮其背，畏無聞，慎無視，允守茲，哲可企。（《室》）
　　大哉聖謨於爾儲，奠之甹之匪他圖。（《書廚》）
　　抒厥衷善則紀，秉有恆敬視此。（《笏》）
　　安毋忘危，樂毋忘悲，毋曰無知，天監於茲，毋自欺。（《榻》）
　　齋爾宿，慎爾獨，毋安爾寢，縱爾欲。（《枕》）
　　錦爛如災厥軀，綈疏溫安以存。（《衾》）
　　簞食豆羹，莫之與爭，羞珍食玉，其或顛覆。（《鼎》）
　　戒爾盈盈易傾，守爾中中有容。（《水注》）
　　爾之則，符心德，長短不齊惟所適。（《度》）
　　毋苟入，毋苟出，括汝口，時無失。（《囊》）
　　待時而動，隨時而靜，動靜惟其時，孰執其柄？（《扇》）
　　利若鈍，剛而巽，惟所致，曷有困？（《錐》）
　　上無諂，下無瀆，慎所與，乃無辱。（《名刺》）
　　諧爾鳴，宣乃情，永協《韶》之成，毋為鄭之聲。（《琴》）
　　溫而潤，惟爾德之蘊，端而方，惟爾德之臧，虛而質，是以容斯實。（《硯匣》）
　　黑所致，白亦緇，欲有所染其慎之。（《墨》）
　　榘而敦，質而文，紀厥善，餘所遵。（《圖書》）
　　方而式，廉而直，履渠循常，契餘德。（《戒方》）
　　藏厥機，勿妄開，彼其不齊爾乃裁。（《書剪》）
　　不偏倚，惟爾德之宜，正直如矢隨所之。（《筆式》）
　　仰彼則重，俯此則輕，俯仰鹹匪經，惟執厥中乃爾程。（《權》）
　　或欹或盈罔攸式，掊多益寡爾作極。（《量》）
　　安爾袠，蓄爾質，的然於外，甯藏於密。（《笥》）
　　坦而夷，無欹無危，習於茲，敬而勿馳。（《簡板》）
　　疑所決，庸而瀎，永丹厥心，毋為紫奪。（《硃盒》）
　　晨而興，謹斯櫛，毋以養望為爾逸。（《櫛》）
　　勿為所染而自緇，日新又新當自治。（《墨池》）
　　毋苟汙，難複去。（《點子》）
　　匪欲其華，匪逞其奢，欲觀古像致厥家。（《畫乂》）
　　彼有所染庸爾革，陂而不瑩庸爾澤，革如澤，如爾之德。（《砑蠃》）
　　夫惟靜動罔不正，夫惟重無怠無縱，靜兮重兮，敬德日躋。（《壓石》）
　　懸爾形，著厥名，永綱紀，吾聖經。（《書籤》）
　　執斯匕，毋忘秉耒饘粥，於是以甯餘餒。（《匕》）
　　操斯柄，亂斯正。（《　》）
　　累寸成尺，如彼積德。（《巾》）
　　觀爾和豫，範我規矩，趨行揖揚於是度。（《佩》）
　　山削爾形，惟亂風是屏，毋蔽厥明。（《屏風》）
　　視彼壺，庶乎屢空，視茲矢，庶乎直躬，心易體正遐不中。（《壺矢》）
　　用則張，舍則藏，用張舍藏，諒比陰陽。（《蓋》）
　　毋曰內可闚乎外，毋曰外不見其內，繄內外無二，惟明德之大。（《簾》）
　　柔而平，方而正，是藉是憑，以彰我名。（《印蓐》）
　　孑爾形，燭聖經，學欲緝熙，遵爾高明。（《燭檠》）
　　去茲塵，如垢去身，如惡去心，其日新。（《尾拂》）
　　折旋中矩，處彼得所。（《印範》）
　　齒易刷，心難潔，痛刮礳厲工毋歇。（《牙刷》）
　　太剛則缺，太銳則折，和爾剛銳，以解餘結。（《鐫銘》） 


