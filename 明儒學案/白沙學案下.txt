　　張詡字廷實，號東所，南海人，白沙弟子。登成化甲辰進士第。養病歸，六年不出，部檄起之，授戶部主事。尋丁憂，累薦不起。正德甲戌，拜南京通政司左參議，又辭，一謁孝陵而歸。卒年六十。
　　白沙以「廷實之學，以自然為宗，以忘己為大，以無欲為至，即心觀妙，以揆聖人之用。其觀於天地，日月晦明，山川流峙，四時所以運行，萬物所以化生，無非在我之極，而思握其樞機，端其銜綏，行乎日用事物之中，以與之無窮。」觀此則先生之所得深矣。白沙論道，至精微處極似禪。其所以異者，在「握其樞機，端其銜綏」而已。禪則並此而無之也。奈何論者不察，同類並觀之乎！
　　儒有真偽，故言有純駁。《六經》、《四書》以真聖賢而演至道，所謂言之純，莫有尚焉者矣。繼此若濂、洛諸書，有純者，有近純者，亦皆足以羽翼乎經書，而啟萬世之蒙，世誠不可一日而缺也。至於聖絕言湮，著述家起，類多春秋吳、楚之君，僭稱王者耳，齊桓、晉文，假名義以濟其私者耳，匪徒言之駁乎，無足取也。其蓁蕪大道，晦蝕性天，莫甚焉。非蕩之以江海，驅之以長風，不可以入道也。故我白沙先生起於東南，倡道四十餘年，多示人以無言之教，所以救僭偽之弊，而長養夫真風也。其恆言曰：「孔子，大聖人也，而欲無言。後儒弗及聖人遠矣，而汲汲乎著述，亦獨何哉！雖然無言二字亦著述也，有能超悟自得，則於斯道思過半矣。然則《六經》、《四書》，亦剩語耳，矧其他乎！」而世方往往勸先生以著述為事，而以缺著述為先生少之者，蓋未之思耳。今則詩集出焉，而人輒以詩求之，文集出焉，而人輒以文求之，自非具九方皋之目，而能得神駿於驪黃牝牡之外者，或寡矣。詡誠懼夫後修者，複溺於無言以為道也，因摭先生《文集》中語，仿南軒先生《傳道粹言》例，分為十類而散入之。其間性命天道之微，文章功業之著，修為持治之方，經綸斡運之機，靡不燦然畢具。輯成，名曰《白沙先生遺言纂要》，凡十卷。庶觀者知先生雖尋常應酬文字中，無非至道之所寓，至於一動一靜，一語一默，無非至教，蓋可觸類而長焉。由是觀之，先生雖以無言示教，而卒未嘗無言，是以言焉而言無不中，有純而無駁，其本真故也。是可以佐聖經而補賢傳矣。（《白沙遺言纂要》序）
　　昔呂原明嘗稱：「正叔取人，專取有行，不論知見。」又說：「世人喜說某人只是說得。」又雲：「說得亦大難。」而以為二程學遠過眾人在此。夫知之真，則守之固，不真而固，冥行而已矣，夢說而已矣。吾恐其所謂介者，非安排則執滯，抑何以得乎無思無為之體，執乎日往月來之機，通乎陽舒陰慘之變化，神之心而妙之手，以圓成夫精微廣大之道也哉！（《介石記》）
　　予少從先君宦遊臨川，沿塘植柳，偃仰披拂於朝煙暮雨之間，千態萬狀，可數十本。塘之水微波巨浪，隨風力強弱而變化，可數十丈。鸚燕之歌吟，魚蝦之潛躍，雲霞之出沒，不可具狀。則境與心得，既塊然莫知其樂之所以。稍長，讀昔人「柳塘春水漫」及「楊柳風來面上吹」之句，則心與句得，又茫然不知其妙之所寓。近歲養屙之餘，專靜，久之理與心會，不必境之在目；情與神融，不必詩之出口。所謂至樂與至妙者，皆不假外求而得矣。（《柳塘記》）
　　子思所謂「至誠無息」，即「逝者如斯夫，不舍晝夜」之意，全體呈露，妙用顯行，惟孔子可以當之。在學者則當終日乾乾也。至於「心無所住」，亦指其本體。譬如大江東下，沛然莫之能禦，小小溪流，便有停止。才停止，便是死水，便生臭腐矣。今以其本體人人皆具，不以聖豐而愚嗇，此孟子所以道性，善，而程子以為聖人可學而至也，學者不可以不勉也。範書格物，真陰陽不住之說，正孔子博文之意，欲其博求不一之善，以為守約之地也。其意旨各有攸在。（《複乾亨》）
　　士之所守，義利毫末之辨，以至死生趨舍之大，實在志定而守確，堅之一字不可少也。至於出處無常，惟義所在，若堅守不出之心以為恆，斯孔子所謂果哉也。（《複曹梧丹》）
　　天旋地轉，今浙、閩為天地之中，然則我百粵其鄒、魯與？是故星臨雪應，天道章矣，哲人降生，人事應矣，於焉繼孔子絕學，以開萬世道統之傳，此豈人力也哉！若吾師白沙先生，蓋其人也。先生以道德顯天下，天下人嚮慕之，不敢名字焉，共稱之曰「白沙先生」。先生生而資稟絕人，幼覽經書，慨然有志於思齊，間讀秦、漢以來忠烈諸傳，輒感激齎咨，繼之以涕洟，其向善蓋天性也。壯從江右吳聘君康齋遊，激勵奮起之功多矣，未之有得也。暨歸，杜門獨掃一室，日靜坐其中，雖家人罕見其面。如是者數年，未之有得也。於是迅掃夙習，或浩歌長林，或孤嘯絕島，或弄艇投竿於溪涯海曲，忘形骸，捐耳目，去心智，久之然後有得焉。於是自信自樂。其為道也，主靜而見大，蓋濂、洛之學也。由斯致力，遲遲至於二十餘年之久，乃大悟廣大高明，不離乎日用，一真萬事，本自圓成，不假人力。其為道也，無動靜、內外、大小、精粗，蓋孔子之學也。濂、洛之學，非與孔子異也。《中庸》曰：「誠者天之道也，誠之者，人之道也。」誠者誠之，其理無二，而天人相去則遠矣。由是以無思無為之心，舒而為無意、必、固、我之用，有弗行，行無弗獲，有弗感，感無弗應，不言而信，不怒而威，故病亟垂絕，不以目而能書，不以心而能詩，天章雲漢而諧金石。胡為其然也？蓋其學聖學也，其功效絕倫也，固宜。或者以其不大用於世為可恨者，是未知天也。天生聖賢，固命之以救人心也，救人心非聖功莫能也。聖功叵測，其可以窮達限耶？且治所以安生也，生生而心死焉，若弗生也，吾於是乎知救人心之功大矣哉！孟子曰：「禹、稷、顏回同道。」韓子曰：「孟子之功不在禹下。」此之謂也。先生雖窮為匹夫，道德之風響天下，天下人心，潛移默轉者眾矣。譬如草木，一雨而萌芽者皆是，草木蓋不知也。其有功於世，豈下於抑洪水驅猛獸哉！若此者，天也，非人力也。先生諱獻章，字公甫，別號石齋，既老，曰石翁。吾粵古岡產也。祖居新會，先生始徙居白沙。白沙者，村名也，天下因稱之。其世系出處，見門人李承箕《銘》、湛雨《狀》者詳矣。詡特以天人章應之大者表諸墓，以明告我天下後世，俾知道統之不絕，天意之有在者，蓋如此。（《白沙先生墓表》）
　　賀欽字克恭，別號醫閭。世為定海人，以戎籍隸遼之義州衛。少習舉子業，輒鄙之曰：「為學止於是耶！」登成化丙戌進士第，授戶科給事中，因亢旱上章極諫，謂「此時遊樂，是為樂憂」，複以言官曠職，召災自劾。尋即告病歸。白沙在太學，先生聞其為己端默之旨，篤信不疑，從而稟學，遂澹然於富貴。故天下議白沙率人於偽，牽連而不仕，則以先生為證。構小齋讀書其中，隨事體驗，未得其要，潛心玩味，杜門不出者十餘年，乃見「實理充塞無間，化機顯行，莫非道體。事事物物各具本然實理，吾人之學不必求之高遠，在主敬以收放心，勿忘勿助，循其所謂本然者而已。」故推之家庭裏閈間，冠婚喪祭，服食起居，必求本然之理而力行之，久久純熟，心跡相應，不期信於人而人自信。有邊將詐誘殺為陣獲者，見先生即吐實曰：「不忍欺也。」城中亂卒焚劫，不入其坊。先生往諭之，眾即羅拜而泣曰：「吾父也。」遂解散。其至誠感人如此。正德庚午十二月卒，年七十四。先生之事白沙，懸其像於書室，出告反面。而白沙謂先生篤信謹守人也，別三十年，其守如昨，似猶未以凍解冰釋許之。蓋先生之於白沙，其如魯男子之學柳下惠與？
　　門人於衢路失儀，先生曰：「為學須躬行，躬行須謹隱微。小小禮儀尚守不得，更說甚躬行，於顯處尚如此，則隱微可知矣。」
　　門人有居喪而外父死，或曰：「禮，三年之喪不弔。」先生曰：「惡是何可已？服其服而往哭之，禮也。」（言不易三年之服。）
　　善惡雖小，須辨別如睹黑白。
　　教諸女十二條，曰安詳恭謹，曰承祭祀以嚴，曰奉舅姑以孝，曰事丈夫以禮，曰待娣姒以和，曰教子女以正，曰撫婢僕以恩，曰接親戚以敬，曰聽善言以喜，曰戒邪妄以誠，曰務紡織以勤，曰用財物以儉。
　　有來學者，言學些人事也好。先生曰：「此言便不是矣。人之所學，唯在人事，舍人事更何所學？」
　　問：「靜極而動者，聖人之複，豈常人之心無有動靜乎？」曰：「常人雖當靜時亦不能靜。」
　　此理無處不有，無時不然，人惟無私意間隔之，則流行矣。
　　為學先要正趨向，趨向正，然後可以言學。若趨向專在得失，即是小人而已矣。
　　政事學問原自一貫，今人學自學，政自政，判而為二，所學徒誦說而已，未嘗施之政事。政事則私意小智而已，非本之學問也。故欲政事之善，必須本之學問。
　　白沙後有書來，謂其前時講學之言，可盡焚之，意有自不滿者。聖人之法，細密而不粗率，如人賢否，一見之，便不言我已知其為人，必須仔細試驗考察之。今人一見，便謂已得其實，真俗語所謂假老郎也。
　　為學之要，在乎主靜，以為應事建功之本。
　　讀書須求大義，不必纏繞於瑣碎傳註之間。
　　驕惰之心一生，即自壞矣。
　　有一世之俗，有一方之俗，有一州一邑之俗，有一鄉之俗，有一家之俗，為士者欲移易之，固當自一家始。
　　今人見人有勉強把捉者，便笑曰：「某人造作，不誠實。」我嘗曰：「且得肯如此亦好了。」如本好色，把持不好色，如本好酒，把持不飲酒，此正矯揉之功，如何不好。若任情胡行，只管好色飲酒，乃曰吾性如此，此等之人，以為誠實不造作，可乎？
　　世教不明，言天理者不知用之人事，言人事者不知本乎天理，所以一則流於粗淺，一則入於虛無。
　　有以私囑者，先生正理喻之。因謂門人曰：「渠以私意幹我，我卻以正道勸之；渠是拖人下水，我卻是救人上岸。」
　　世風不善，豪傑之士，挺然特立，與俗違拗，方能去惡為善。
　　靜無資於動，動有資於靜，凡理皆如此。如草木土石是靜物，便皆自足，不資於動物。如鳥獸之類，便須食草棲木矣。故凡靜者多自給，而動者多求取。故人之寡慾者，多本於安靜；而躁動營營者，必多貪求也。
　　人於富貴之關過不得者，說甚道理。
　　今之讀書者，只是不信，故一無所得。
　　事之無害於義者，從俗可也，今人以此壞了多少事。
　　天地間本一大中至正之道，惟太過不及，遂流於惡。如喪葬之禮，自有中制，若墨氏之薄，後世之侈，皆流於惡者也。故程子曰：「凡言善惡，皆先善而後惡。」
　　鄒智字汝愚，號立齋，四川合州人。弱冠領解首，成化丁未舉進士，簡庶起士。孝宗登極，王恕為吏部尚書，先生與麻城李文祥、壽州湯鼐，以風期相許。是冬值星變，先生上言：「是皆大臣不職，奄宦弄權所致。請上修德用賢，以消天變。」不報。又明年，鼐劾閣臣萬安、劉吉、尹直。中官語以疏且留中，鼐大言：「疏不出，將並劾中官。」中官避匿。尋有旨，安、直皆免。先生與文祥、鼐日夜歌呼，以為君子進小人退，劉吉雖在，不足忌也。吉陰使門客徐鵬、魏璋伺之。會壽州知州劉概寓書於鼐，言：「夢一叟牽牛入水，公引之而上。牛近國姓，此國勢瀕危，賴公複安之兆也。」鼐大喜，出書示客。璋遂劾鼐、概及先生，俱下詔獄。先生供詞：「某等往來相會，或論經筵，不宜以寒暑輟講；或論午朝，不宜以一事兩事塞責；或論紀綱廢弛；或論風俗浮薄；或論民生憔悴，無賑濟之策；或論邊境空虛，無儲蓄之具。」議者欲處以死，刑部侍郎彭韶不判案，獲免。謫廣東石城吏目。至官，即從白沙問學，順德令吳廷舉於古樓樹建亭居之，扁曰「謫仙」。其父來視，責以不能祿養，箠之，泣受。辛亥十月卒，年二十六。廷舉治其喪。方伯劉大夏至邑不迎，大夏賢之。
　　初王三原至京，先生迎謂曰：「三代而下，人臣不獲見君，所以事事苟且，公宜請對面陳時政之失，上許更張，然後受職。」又謂湯鼐曰：「祖宗盛時，御史糾儀得面陳得失，言下取旨。近年遇事惟退而具本，此君臣情分所由間隔也。請修復故事，今日第一著也。」二公善其言而不能用，識者憾之。
　　克修書來，問東溟幾萬里，江門未盈尺，妄以「道沖而用之不盈」之意答之，未知先生之意果然耶？不然，則作者為郢書，解者為燕說矣。京師事，智自知之，但先生所處，是陳太丘、柳士師以上規模，晚生小子腳根未定，不敢援以為例耳。然亦當善處之，計不至露圭角也。朱子答陳同父書雲：「顏魯子以納甲推其命，正得《震》之九四。」先生所推與之合耶？果若此爻，其於朱子何所當耶？幸教！
　　皇王帝伯一蒲團，落盡松花不下壇。豈是江山制夫子？祇緣夫子制江山。
　　乾坤誰執仲尼權，硬敢刪從己酉年。大笠蔽天牛背穩，不妨相過戊申前。（某錄石翁詩，止得己酉年所作。）
　　陳茂烈字時周，福之莆田人。年十八，即有志聖賢之學，謂顏之克己、曾之日省，學之法也，作《省克錄》以自考。登弘治丙辰進士第。奉使廣東，受業白沙之門。白沙語以為學主靜，退而與張東所論難，作《靜思錄》。授吉安推官，考績過淮，寒無絮幕，受凍幾殆。入為監察御史，袍服樸陋，蹩躠一牝馬而自系，風紀之重，所過無不目而畏之。以母老終養，給母之外，匡床敝席，不辦一帷。身自操作，治畦汲水。太守閔其勞，遣二力助之。閱三日，往白守曰：「是使野人添事而溢口食也。」送之還。日坐斗室，體驗身心，隨得隨錄，曰：「儒者有向上工夫，詩文其土苴耳。」吏部以其清苦，祿以晉江教諭，不受。又奏給月米，上言：「臣家素貧寒，食本儉薄，故臣母自安於臣之貧，而臣亦得以自遣其貧，非誠有及人之廉，盡己之孝也。古人行傭負米，皆以為親，臣之貧尚未至是。而臣母鞠臣艱苦獨至，臣雖勉心力未酬涓滴，且八十有六，來日無多，臣欲自盡尚恐不及，上煩官帑，心竊未安。」奏上不允。母卒亦卒，年五十八。
　　白沙謂：「時周平生履歷之難，與己同而又過之。求之古人，如徐節孝者，真百煉金孝子也。」先生為諸生時，韓洪洞問莆人物於林俊，俊曰：「從吾。」從吾者，彭韶字也。又問，曰：「時周。」洪洞曰：「以莆再指一書生耶！」俊曰：「與時周語，沈屙頓去。」其為時所信如此。
　　林光字緝熙，東莞人。成化乙酉舉人。己丑會試入京，見白沙於神樂觀，語大契，從歸江門，築室深山，往來問學者二十年。白沙稱「其所見甚是超脫，甚是完全。蓋自李大厓而外，無有過之者」。嘗言：「所謂聞道者，在自得耳。讀盡天下書，說盡天下理，無自得入頭處，終是閑也。」甲辰複出會試，中乙榜，授平湖教諭。曆兗州、嚴州府學教授，國子博士，襄府左長史。致仕。年八十一卒。
　　初，先生依白沙，不欲仕。晚以貧就平湖諭。十年官滿來歸，母氏無恙。再如京師，將求近地養親，未及陳情，遂轉兗州。於是奏請改地，塚宰不許。未及一年，而母氏卒。白沙責其「因升鬥之祿以求便養，無難處者，特於語默進退斟酌早晚之宜不能自決，遂貽此悔，胸中不皎潔磊落也」。又言：「定山為窘所逼，無如之何，走去平湖，商量幾日求活，一齊誤了也。」然則平湖之出，亦白沙之所不許，況兗州乎？其許之也太過，故其責之也甚切耳。
　　先生初築陽春台，日坐其中，用功或過，幾致心病。後悟其非，且曰：「戒慎與恐懼，斯言未雲偏。後儒不省事，差失毫釐間。」蓋驗其弊而發也。
　　曾論明道論學數語精要，前儒謂其太廣難入，歎曰：「誰家繡出鴛鴦譜，不把金針度與人。」
　　先生教人，其初必令靜坐，以養其善端。嘗曰：「人所以學者，欲聞道也，求之書籍而弗得，則求之吾心可也，惡累於外哉！此事定要覷破，若覷不破，雖日從事於學，亦為人耳。斯理識得為己者信之，詩文末習，著述等路頭，一齊塞斷，一齊掃去，毋令半點芥蔕於胸中，然後善端可養，靜可能也。始終一境，勿助勿忘，氣象將日佳，造詣將日深，所謂至近而神，百姓日用而不知者，自此迸出面目來也。」
　　陳庸字秉常，南海人。舉成化甲午科。游白沙之門，白沙示以自得之學，謂：「我否子亦否，我然子亦然，然否苟由我，於子何有焉。」先生深契之。張東所因先生以見白沙，有問東所何如？白沙曰：「餘知庸，庸知詡。」年五十以荊門州同入仕。蒞任五日，不能屈曲，即解官，杜門不入城郭。督學王弘欲見之，不可得。同門謝祐卒而貧，先生葬之。病革，設白沙像，焚香再拜而逝，年八十六。
　　李孔修字子長，號抱真子。居廣州之高第街，混跡闤闠，張東所識之，弔入白沙門下。先生嘗輸糧於縣，縣令異其容止，問姓名不答，第拱手。令叱之曰：「何物小民，乃與上官為禮。」複拱手如前。令怒，笞五下，竟無言而出。白沙詩「驢背推敲去，君知我是誰？如何叉兩手，剛被長官笞」所由作也。父歿，庶母出嫁，誣先生奪其產。縣令鞫之，先生操筆置對曰：「母言是也。」令疑焉。徐得其情，乃大禮敬。詩字不蹈前人，自為戶牖。白沙與之論詩，謂其具眼。嘗有詩曰：「月明海上開樽酒，花影船頭落釣簑。」白沙曰：「後廿年，恐子長無此句。」性愛山水，即見之圖畫，人爭酬之。平居，管甯帽，朱子深衣，入夜不違。二十年不入城，兒童婦女皆稱曰「子長先生」。間出門，則遠近圜視，以為奇物。卒，無子，葬於西樵山。西樵人祭社，以先生配。先生性不鑿，相傳不慧之事，世多附益之。或問：「子長廢人，有諸？」陳庸曰：「子長誠廢，則顏子誠愚。」霍韜曰：「白沙抗節振世之志，惟子長、張詡、謝祐不失。」
　　謝祐字天錫，南海人。白沙弟子。築室葵山之下，並日而食，襪不掩脛，名利之事，纖毫不能入也。嘗寄甘泉詩雲：「生從何處來，化從何處去。化化與生生，便是真元處。」卒後附祀於白沙。按先生之詩，未免竟是禪學，與白沙有毫釐之差。
　　何廷矩字時振，番禺人。為郡諸生。及師白沙，即棄舉子業。學使胡榮挽之秋試，必不可。白沙詩雲：「良友惠我書，書中竟何如？上言我所憂，下述君所趨。開緘讀三四，亦足破煩汙。丈夫立萬仞，肯受尋尺拘？不見柴桑人，丐食能歡娛。孟軻走四方，從者數十車。出處固有間，誰能別賢愚？鄙夫患得失，較計於其初。高天與深淵，懸絕徒嗟籲！」
　　史桂芳字景實，號惺堂，豫之番陽人。嘉靖癸丑進士。起家歙縣令，徵為南京刑部主事，晉郎中。出知延平府，以憂歸。再補汝寧，遷兩浙鹽運使以歸。
　　先是，嶺表鄧德昌，白沙弟子也，以其學授傅明應。先生讀書鹿洞，傅一見奇之曰：「子無第豪舉為，聖門有正學可勉也。」手書古格言以勗，先生戄然，向學之意自此始。其後交於近溪、天臺。在歙，又與錢同文為寮，講於學者日力。留都六載，時譚者以解悟相高，先生取行其所知而止，不輕信也。其學以知恥為端，以改過遷善為實，以親師取友為佽助。若夫抉隱造微，則俟人之自得，不數數然也。天臺曰：「史惺堂苦行修持人也。」天臺以御史督學南畿，先生過之，卒然面質曰：「子將何先？」天臺曰：「方今為此官者，優等多與賢書，便稱良矣。」先生厲聲曰：「不圖子亦為此陋語也！子不思如何正人心、挽士習，以稱此官耶？」拂衣而起。天臺有年家子，宜黜而留之，先生曰：「此便是腳根站不定！朝廷名器，是爾作麵皮物耶？」天臺行部，值母諱日，供張過華，先生過見之，勃然辭去，謂天臺曰：「富貴果能移人，兄家風素樸，舍中所見，居然改觀矣。」其直諒如此。天臺又曰：「平生得三益友，皆良藥也。胡廬山為正氣散，羅近溪為越鞠丸，史惺堂為排毒散。」
　　先生在汝甯與諸生論學，諸生或謁歸請益，即輟案牘對之，刺刺不休，談畢珍重曰：「慎無弁髦吾言也。」激發屬吏，言辭慷慨，遂平令故有貪名，聞之流涕，翻然改行。郡有孝女，不嫁養父，先生躬拜其廬，民俗為之一變。其守延平，七日憂去，而盡革從前無名之費。若先生者，不徒講之口耳矣。 


