　　黃潤玉字孟清，號南山，浙之鄞縣人。幼而端方，不拾遺金。郡守行鄉飲酒禮，先生觀之，歸而書之於冊，習禮者不能過也。詔徙江南富民實北京，其父當行。先生年十三，請代父往。有司少之，對曰：「父去日益老，兒去日益長。」有司不能奪而從之。至則築室城外，賣菜以為生，作勞之餘，讀書不輟。有富翁招之同寓，先生謝不往。或問之，曰：「渠有一女，當避嫌也。」尋舉京闈鄉試，授江西訓導，用薦召為交趾道御史，出按湖廣。劾藩臬郡縣之不職者，至百有二十人，風采凜然。景泰初，改廣西提學僉事。時寇起軍興，先生核軍中所掠子女，歸者萬餘口。副使李立，故入死罪且數百人，亦辨而出之。南丹衛在萬山中，歲苦瘴厲，先生奏徙平原，戍卒因之更生。丁憂起複，移湖廣，與巡撫李實不合，左遷含山知縣。致仕。成化丁酉五月卒，年八十九。先生之學，以知行為兩輪。嘗曰：「學聖人一分，便是一分好人。」又曰：「明理務在讀書，制行要當慎獨。」蓋守先儒之矩矱而不失者也。其所友為李文毅時勉、薛文清瑄，故操行亦相似。
　　天只氣，地只質，天地之生萬物，如人身生毛髮，任其氣化自然也。而人獨有心中一窩氣，寓得理而靈，故曰心神。然太虛中亦有一團氣，靈如人心者，則曰天神。
　　汴為天下之中，不如金陵、江夏漕運之易集也。
　　道有體用，體即理，用即事，人得是理於心曰德，服是事於身曰行。何謂德？知仁、聖義、中和是也。何謂行？孝友、睦姻、任恤是也。
　　道無玄妙，只在日用間，著實循理而行。
　　在天為理，與天常存，在人為性，氣散則亡。
　　告子若曰「生理之謂性」，便不起人爭端。天地間只是生氣中有此生理，在人亦然，故名曰性，而總謂之仁。是仁即系天地生物之心，又只是生生之理，又曰氣質之性，即告子生之謂也。故張子曰：「君子弗性也。」
　　有一人之命，有一家之命，有一國之命，若長平坑卒，一國之命也，氣數也。
　　居處恭，執事敬，與人忠，則心自不放。
　　心之量宇宙間事，皆能推其理而知，但天下形勢，古今制度，必須考視而知，難意度也。
　　程、張所謂心，皆指其虛靈之氣而言，氣本寓理為性，理從氣發為情，而心能主宰者，亦氣也。
　　天地間生生不息為仁，此天理流行也。人心只天理流行便是仁，私慾間斷便是不仁。
　　孔門所教所學，皆於用處發明，而體在其中。蓋理是道之體，事是道之用。孝弟見於日用，只從仁上發出來。仁是孝弟之理，孝弟是仁之用。學者騖於高遠，不盡孝弟之事，只是去探高妙，論心論性，卻全不識道。
　　教學者於自己體認性情發見處，便能知道。
　　古者士農工商，各一其業，子孫世守，而民志定。今也農工商之貪黠者，皆奔兢仕途，而謀吏胥出身，往往資其貪黠，卒獲仕途以終其身，所以濫溢銓曹，汙蠹民社者，多此途也。為今之計，莫若自民間俊秀，取入庠校者，三年大比，約計藩臬郡縣司吏額，分上中下，取士之中式者上等，命為藩臬閫司之吏，中等為各郡吏，下等為州縣吏。三年考滿，送禮部會試，亦依上法取送。在京衙門曆役三年，都試出身，則使儒法兼通，寄之民社，而去貪黠之風矣。
　　《大學》之道，問學之宏規；《論語》之言，踐履之實理；《孟子》七篇，擴充之全功；《中庸》一書，感化之大義。
　　《大學》一書，《六經》之名例也；《中庸》一書，《六經》之淵源也。
　　窮理者道之體斯明，盡性者道之體斯行，至命者道之原斯達，故邵子曰：「非道而何？」
　　格物格字，當訓合格之格。凡物之要者，莫切乎身心，物之大者，莫過於家國天下。人之所學，莫非身心家國天下之事。然事物莫不有理，而萬物皆備於我，則物理具於吾心。學者以吾心之理，格合事物之理，是曰格物。若訓為至，則為物至而後知，至不成文義也。（《大學》）
　　告曾子以道言，謂一理貫萬事，理即體，事即用。告子貢以學言，謂一心貫萬理，心者氣之靈，理者心之德。
　　一日克己復禮，一日以成功之大綱言，四勿以日日用功之節目言，譬之一好地方，有寇生髮，日日要當克勝他，及至一日盡克勝了，而複卻好地方，則天下皆知其地方好了。朱子補傳「一旦豁然貫通」，即此一日義同。
　　天理寓於人曰性，猶源泉入於川曰流。然理無不善，而人之氣稟有清濁；泉無不潔，而川之泥質有沙淤。故人之始生，氣之清濁未甚見，及其長而習於善，則清者愈清，習於惡，則濁者愈濁。如川之始達，泥之澄渾未甚分，及其遠也，積於沙者，則澄者愈澄，汩於泥者，則渾者愈渾矣。故性近習遠。（以上《論語》）
　　浩氣是心窩中一點虛靈之氣，所以具眾理而應萬事者。人能事事合宜，則心無愧怍而天理純全，斯可識浩然之氣象也。仰不愧於天，俯不怍於人，此浩氣塞於天地之間也。
　　義者人心之裁製，氣之主也，即所謂志帥也。道者事理之當然，氣之行也，即所謂道路也。
　　萬物皆備於我，物理具於吾心也。以吾心之理，處物合宜，即義也。此之謂體用。（以上《孟子》）
　　《堯典》以親九族，即齊家也。止謂本宗九世，上至高，下至玄，自三而五，自五而九，上殺，下殺，旁殺，而人道竭矣。豈有外姓之謂族乎？故《爾雅》別外姻曰母黨，妻黨。（《書》）
　　天生烝民，有物有則，言天之生人，有是事則有是理。如視必明，聽必聰，色必溫，貌必恭，言必忠，而有即必也。民之秉彝，好是懿德，言人之有己，行此常事，故思此常理。如視思明，聽思聰，色思溫，貌思恭，言思忠，而好即思也。蓋事者道之用，理者道之體，故孔子曰：「為此詩者，其知道乎？」（《詩》）
　　古者諸侯之別子之子孫，嫡派為大宗，其庶子為小宗。若小宗絕，不為立後，惟大宗絕，則以支子立後。蓋大宗是尊者之統，不可絕也。今制大宗絕立後，小宗絕不立後，奈庶民不知朝廷之制，凡庶子絕，皆令過繼，只是爭取財產爾。
　　古昔吉服，殺縫向外以便體；後王致飾，殺縫向內為吉服，以外削外緝者為凶服。
　　苴，束茅也，所以代神置於神席幾束，祭時佐食取黍稷，祝取觶祭於苴，而祭畢棄之，即老氏所雲芻狗也。今朱子家禮，乃束茅置沙於饌食前酎酒，似與古禮命祝祭酒意同。
　　周公祭泰山，召公為屍，今之神有土木偶及遺像，皆古人立屍之遺意歟？（以上《儀禮》）
　　羅倫字彝正，學者稱一峰先生。吉之永豐人。舉成化丙戌進士，對策大廷，引程正公語：人主一日之間，接賢士大夫之時多，親宦官宮妾之時少。執政欲節其下句，先生不從。奏名第一，授翰林修撰。會李文達奪情，先生詣其私第，告以不可。待之數日，始上疏曆陳起複之非，為君者當以先王之禮教其臣，為臣者當據先王之禮事其君。疏奏遂落職，提舉泉州市舶司。明年召還，複修撰，改南京，尋以疾辭歸，隱於金牛山，注意經學。《周易》多傳註，間補己意；《禮記》彙集儒先之見，而分章記禮，則先生獨裁；《春秋》則不取褒貶凡例之說，以為《春秋》緣人以立法，因時以措宜，猶化工焉，因物而賦物也，以凡例求《春秋》者，猶以畫筆摹化工，其能肖乎？戊戌九月二十四日卒，年四十八。正德十六年，贈左諭德，諡文毅。先生剛介絕俗，生平不作和同之語，不為軟巽之行，其論太剛則折，則引蘇氏之言曰：「士患不能剛爾，折不折天也，太剛乎何尤？為是言者，鄙夫患失者也。」家貧，日中不能舉火，而對客談學不倦。高守贈以綈袍，遇道殣，輒解以瘞之。嘗欲仿古置義田以贍族人，邑令助之堂食之錢，先生曰：「食以堂名，退食於公之需也，執事且不可取，何所用與？」謝而弗受。凍餒幾於死亡，而一無足以動於中。若先生庶幾可謂之無欲矣！先生與白沙稱石交，白沙超悟神知，先生守宋人之途轍，學非白沙之學也，而皭然塵垢之外，所見專而所守固耳。章楓山稱：「先生方可謂之正君善俗，如我輩只修政立事而已。」其推重如此。
　　子路論為國，而其言不讓，夫子哂之。況直居其位而不讓乎？登降作止飲食不辭焉，人皆以為非也，榮以爵而不辭焉，人不以為非也。非其小而不非其大，何也？
　　治己必先治心，心者舟之柁也，欲正其舟，而不正其柁，可乎？
　　伯恭居喪授徒，子靜極以為非，今日便子靜在，恐亦不敢以為非也。
　　居喪須避嫌疑，不可自信而已。古人之受汙者，多以此，人或以是汙之，亦無路分說也。
　　進善無足處，有足便小了。臧否人物，此是一件不好勾當。稱善雖是美事，然必見得透，恐為偽人所罔。
　　所以為聖賢，不必刪述定作，如孔子折衷群聖，以垂憲萬世也。不過求之吾心，致慎於動靜語默、衣服飲食、五倫日用，以至辭受取捨、仕止久速，無不合乎聖賢已行之成法而已。
　　君子視人猶己，以義處己，不以義處人，非君子之道也。
　　流俗雖不美，而天下未嘗無正人，天下未嘗無正論，此固人心之所以不死，而天道之所以扶持斯世者也。
　　君子之學，持靜之本，以存其虛，防動之流，以守其一。虛則內有主而不出，一則外有防而不入，則物不交於我矣。物不交於我，則我之所以為我者，非人也，天也。
　　或曰剛折而柔存，此非知剛者也。天不剛乎？地不柔乎？地有陷而天未嘗墜，不剛者存而柔者墮乎？山止也，水流也，山剛而水柔，不剛者存而柔者去乎？齒之折者，剛之無本者也，發附於頭顱，頭顱存而毛髮去者何也？
　　誠曷終乎？土可入，誠不可得而息也。入土斯已矣，誠曷不息也？所謂生也，守之以死，死則終，誠不可得而息也。
　　所見專則守固。
　　與其以一善成名，甯學聖人而未至。
　　章懋字德懋，金華蘭谿人。成化丙戌會試第一。選庶起士，授編修。與同官黃仲昭、莊昶諫上元煙火，杖闕下，謫知臨武。曆南大理評事，福建按察司僉事，考績赴吏部，乞休。塚宰尹旻曰：「不罷軟，不貪酷，不老疾，何名而退？」先生曰：「古人正色立朝，某罷軟多矣。古人一介不取，視民如傷，某貪酷多矣。年雖未艾，鬚鬢早白，亦可謂老疾矣。」遂致仕。林居二十年，弟子日進，講學楓木菴中，學者因曰楓山先生。弘治中，起為南京祭酒，會父喪，力辭。廷議必欲其出，添設司業，虛位以待之。終制就官，六館之士，人人自以為得師。正德初致仕。轉南京太常、禮部侍郎，皆不起。嘉靖初，以南京禮部尚書致仕。是歲辛巳除夕卒，年八十六。贈太子太保，諡文懿。其學墨守宋儒，本之自得，非有傳授，故表裏洞澈，望之龐樸，即之和厚，聽其言，開心見誠，初若不甚深切，久之燭照數計，無不驗也。以方之涑水，雖功業不及，其誠實則無間然矣。金華自何、王、金、許以後，先生承風而接之，其門人如黃傅、張大輪、陸震、唐龍、應璋、董遵、淩瀚、程文德、章拯，皆不失其傳雲。
　　人形天地之氣，性天地之理，須與天地之體同其廣大，天地之用同其周流，方可謂之人。
　　學者須大其心胸，蓋心大則萬物皆通。必有窮理工夫，心才會得大。又須心小，心小則萬理畢晰。必有涵養工夫，心才會得小。不至狂妄矣。
　　或勸以著述，曰：「經自程、朱後不必再註，只遵聞行知，於其門人語錄，芟繁去蕪可也。」
　　《桃符詩》：「正要鬼神司屋漏，何須茶壘衛門庭。」
　　每講「伯夷、叔齊餓首陽之下，民到於今稱之」之語，便自警拔。
　　格君心，收人才，固民心，然後政事可舉。
　　惟唐、虞、三代皆聖人致中和而參贊，下此一泰一否，為氣運所推蕩耳。
　　窮理，自進退辭受之節，分明不苟始。
　　居敬於專一上見功。
　　應璋問學，先生曰：「勉齋真實心地，刻苦工夫，八字盡之矣。」
　　諸子皆親農事，邑令來見，諸子輟耕跪迎。先生官祭酒，其子往省，道逢巡檢笞之，知而請罪，先生笑曰：「吾子垢衣敝履，宜爾不識，又何罪焉！」
　　太宰唐漁石出入徒步，人以為言，漁石曰：「楓山先師致政歸，祇是步行。自後樸菴拯、竹澗潘希曾兩侍郎俱守此禮，吾安敢違耶？」
　　楓山祖居渡瀆，距城十五裏，當事至蘭谿者，必出城訪之。至則一飯雞黍數豆，力不能辦，多假借於族人。其後遷居城中，小樓二間，卑甚。先生宴坐其間，每作文時，繞行室中，其冠往往觸樑墊角，先生不知也。
　　先生田祇二十畝，而家人十口，歲須米三十六石，所入不足當其半，則以麥屑充之。
　　宅後為天福山，一日勾人者過其門，其人奔入，取道至山而去，手力疑為先生家匿之，先生即令其遍索，不得，手力亦從後門去。先生與夫人略不動色。
　　每歲宴其門人二次，清明冬至，祭祀之餕也。兩人共一席，有不至者，先生自專一席。若門人續至，專席已罄，則夫人自出益之。朴菴先生之姪也，其質樸略相似。先生聞其歸家，尚有贏俸，即為不樂。樸菴亦有慚色。
　　人生而靜之謂性，得乎性而無累於欲焉之謂學。學在於人，而於性未嘗加；不學在於人，而於性未嘗損。學有純正偏駁，而於性未嘗雜，性本不學而能者也，而必假於學。性之動於欲也，學以求完夫性者也，而顧戕夫性，學之失其原也。蓋人之性也，即天之命也，於穆不顯，命之本體，而四時五行，萬化出焉；至靜無感，性之本體，而四端五常，百行具焉。本體藏於寂，妙用通於感，運之於心，為思慮，發之於身，為貌言視聽；施之於家，為父子昆弟；措之於國與天下，為君臣上下、禮樂刑政。以性為有內也，何性非物也？以性為有外也，何物非性也？得乎性之體，則意可誠，心可正，身可修，家可齊，國治而天下平也。據此之謂德，履此之謂道，學此之謂學，勉之為賢，安之為聖。堯曰「執中」，明其體之無所偏耳。舜曰「精一」，明其體之無所雜耳。孔子曰「仁」，子思曰「誠」，孟子曰「盡心」，聖學相傳，千古一脈，一性盡而天下無餘事，天下無餘學也。佛、老之教行於世久矣，後之儒者，非不倡言以排之，而卒不能勝之者，學之不明，性之未盡也。老氏以無名為天地之始，無欲觀人心之妙，無為為聖人之治；而佛家者流，則又生其心於無所住，四大不有，五蘊皆空，其道以性為心之體，吾惟修吾心煉吾性而已，明吾心見吾性而已，不必屑屑於其外也。是以其學陷於自私自利之偏，至於天地萬物為芻狗，為幻化，棄人倫遺物理，不可以治天下國家焉。今之學則又異於是矣。心性之教不明，而功利之私遂淪浹而不可解，傳訓詁以為名，誇記誦以為博，侈辭章以為靡，相矜以智，相軋以勢，相爭以利，相高以技能，相取以聲譽，身心性命竟不知為何物。間有覺其繆妄，卓然自奮，欲以行能功實表見於世，則又致飾於外，無得於內，莫不以為吾可以修身也，可以齊家也，可以治國平天下也，又莫不以為吾不學佛、老之夢幻人世，遺棄倫理也。然要其所為，不過為假仁襲義之事，終不足以勝其功利之心，其去聖學也遠矣。猶幸生於今之世，毋使佛、老見之也。使佛、老生今世，而見吾人所為，其不竊笑者幾希！是求免於佛、老之不吾闢，不可得也，暇闢佛、老乎哉？所幸真性之在人心，未嘗一息泯沒，而聖學昭然，如日中天，敏求之，精察之，篤行之，一切氣稟物慾，俱不能累。必求真靜之體，以立吾心之極。懲忿懲此也，窒慾窒此也，改過改此也，遷善遷此也。不為佛、老之虛無，不為俗學之卑瑣，斯為聖學也已。若曰「是性也，吾有自然之體也」，不能戒懼慎獨，以求必得，而欲以虛悟入，則意見之障，終非自得。縱使談說得盡，亦與訓詁、記誦、辭章、功利者等耳。而何以為學也？
　　莊昶字孔暘，號定山，江浦人也。成化丙戌進士。選庶起士，授翰林檢討。與同官章楓山、黃味軒諫鼇山，杖闕下，謫判桂陽。改南京行人司副，遭喪。服闋不起，垂二十年。弘治甲寅，特旨起用。先是瓊山丘浚嫉先生不仕，嘗曰：「率天下士夫背朝廷者昶也，彼不讀祖訓乎？蓋祖訓有不仕之刑也。」至是浚為大學士。先生不得已入京，長揖塚宰，遂補原官。明年，陞南京吏部郎中。尋病，遷延不愈。又明年，告歸。丁巳，考察，尚書倪岳以老疾中之，士林為之駭然。己未九月二十九日卒，年六十三。
　　先生以無言自得為宗，受用於浴沂之趣，山峙川流之妙，鳶飛魚躍之機，略見源頭，打成一片，而於所謂文理密察者，竟不加功。蓋功未入細，而受用太早。慈湖之後，流傳多是此種學問。其時雖與白沙相合，而白沙一本萬殊之間，煞是仔細。故白沙言定山人品甚高，恨不曾與我問學，遂不深講。不知其後問林緝熙，何以告之？其不甚契可知矣。即如出處一節，業已二十年不出，乃為瓊台利害所怵，不能自遂其志。先生殊不喜孤峰峭壁之人，自處於寬厚遲鈍，不知此處卻用得孤峰峭壁著也。白沙雲：「定山事可怪，恐是久病昏了，出處平生大分，顧令兒女輩得專制其可否耶？」霍渭厓謂：「先生起時，瓊台已薨。」是誣瓊台也。按先生以甲寅七月出門，九月入京朝見，瓊台在乙卯二月卒官，安得謂起時已卒哉？況是時徐宜興言「定山亦是出色人」，瓊台語人「我不識所謂定山也」，則其疾之至矣，安得謂誣哉？先生形容道理，多見之詩，白沙所謂「百煉不如莊定山」是也。唐之白樂天喜談禪，其見之詩者，以禪言禪，無不可厭。先生之談道，多在風雲月露，傍花隨柳之間，而意象躍如，加於樂天一等。錢牧齋反謂其多用道語入詩，是不知定山，其自謂知白沙，亦未必也。
　　聖人之道貴無言，而不貴有言。言則影響形跡，而無言則真靜圓融，若憤也而真見，若冥也而真趣，若虛寂也而真樂。彼以天得，而此以天與，極其自得之真，而出乎意象之外，是以聖人不貴有言。
　　吾之此身受形父母，既有此形，則有此理，使吾身有一理不盡，吾於父母之形為徒受矣。
　　浙人餘中之過溪雲，以皇極經世之學授餘。讀其書至三天說，所謂推以某甲之年月，必得某甲之時日，而後富壽，必先以某甲之年月，而後賤貧，以至水陸舟車之所產，東西南北之所居，精粗巨細之事，無不皆然，而至所謂福善禍淫，略無一二。餘雖口唯其義，而心實不敢以為學也。
　　聖賢之學惟以存心為本，心存故一，一故能通，通則瑩然澄澈，廣大光明，而群妄自然退聽，言動一循乎禮，好惡用舍，各中乎節。
　　屈原長於騷，董、賈長於策，揚雄、韓愈長於文，穆伯長、李挺之、邵堯夫長於數，遷、固、永叔、君實長於史，皆諸儒也。朱子以聖賢之學，有功於性命道德，至凡《四書》、《五經》、《綱目》以及天文、地誌、律呂、歷數之學，又皆與張敬夫、呂東萊、蔡季通者講明訂正，無一不至，所謂集諸儒之大成，此也。豈濂溪、二程子之大成哉？
　　《六經》莫大於《易》，而《易》有陰陽也。方其無言也，易具於心，渾然無為；及其有言，則孰為陰孰為陽？而陰陽之授受，皆傳之紙上，而《易》始散矣。《易》非散也，紙上而《易》自散也。《四書》莫精於《中庸》，《中庸》言性道教也。方其無言也，中庸具於心，噩然無名。及其有名，則孰為性？孰為道？孰為教？而性道教之授受，皆得之口耳，而《中庸》始亂矣。《中庸》非亂也，口耳而《中庸》自亂也。《詩》、《書》、《禮》、《樂》、《春秋》、《論》、《孟》，莫不皆然。
　　心非靜，則無所斂，主乎靜者，斂此心而不放也；心非敬，則無所持，居乎敬者，持此心而不亂也；理非窮，則無所考，窮乎理者，考此心而不失也。
　　往年白沙先生過余定山，論及心學，先生不以余言為謬，亦不以餘言為是，而謂餘曰：「此吾緝熙林光在清湖之所得也，而子亦有是哉？」世之好事詆陳為禪者，見夫無言之說，謂無者無而無。然無極而太極，靜無而動有者，吾儒亦不能無無也。但吾之所謂無者，未嘗不有，而不滯於有；禪之所謂無者，未嘗有有，而實滯於無。禪與吾相似，而實不同矣。
　　道無不在，一大渾淪者，散在萬物。散在萬物者，俱可打成一片，而眾人則不知也。
　　楊、墨之害甚於申、韓，佛、老之害過於楊、墨。科舉之學，其害甚於楊、墨、佛、老。為我、兼愛虛無、寂滅，蓋足闢矣。至於富貴利達，患得患失，謀之終身，而不知反者，則又楊、墨、佛、老之所無也。屬聯比對，點綴紛華，某題立某新說，某題立某程文，皮膚口耳，媚合有司，《五經》、《四書》擇題而出，變《風》變《雅》，學《詩》者不知，喪弔哭祭，學《禮》者不知，崩薨葬卒，學《春秋》者不知。嗚呼！此何學也？富貴而已，利達而已，覬覦剽竊而已。朱子謂廬山周宜榦有言，朝廷若要恢復中原，須罷三十年科舉始得。蓋已深惡之矣！
　　天地萬物，總吾一體；窗草不除，皆吾生意；元會運世，皆我古今；伏羲、周、孔、顏、曾、思、孟，皆吾人物；《易》、《書》、《詩》、《禮》、《春秋》，皆吾《六經》；帝力何有，太平無象，皆吾化育。
　　天之生聖賢，將為世道計也。或裁成以制其過，或輔相以補其不足。孔子之於《六經》，朱子之於傳註，喚醒聾瞶，所以引其不及者至矣。今世降風移，學者執於見聞，入耳出口，至於沒溺而淪胥之者，非制其過可乎？
　　張元禎字廷祥，別號東白，南昌人。少為神童，以閩多書，父攜之入閩，使縱觀焉。登天順庚辰進士第，入翰林為庶起士。故事教習唐詩、晉字、韓歐文，而先生不好也，日取濂、洛、關、閩之書讀之。授編修。成化初，疏請行三年喪。又言治道本原在講學、聽治、用人、厚俗，與當國不合，移病歸，家居二十年，益潛心理學。弘治初，召修《憲宗實錄》，進左贊善，上疏勸行王道。陞南京侍講學士，終養。九年，召修《大明會典》。進翰林學士，侍經筵，上注甚，特遷卑座，以聽其講。丁憂喪畢，改太常卿，掌詹事府。以為治化根源，莫切於《太極圖說》、《西銘》、《定性書》、《敬齋箴》，宜將此書進講。上因索觀之，曰：「天生斯人以開朕也。」武宗即位，進吏部右侍郎，未及上而卒，正德元年十二月晦也。先生既得君，嘗以前言往行非時封進，不知者以為私言也。孝宗晏駕，為人指謫，先生亦不辯。先生卓然以斯道自任，一稟前人成法。其言「是心也，即天理也」，已先發陽明「心即理也」之蘊。又言「寂必有感而遂通者在，不隨寂而泯；感必有寂然不動者存，不隨感而紛。」已先發陽明「未發時驚天動地，已發時寂天寞地」之蘊。則於此時言學，心理為二，動靜交致者，別出一頭地矣。
　　斯道在天地，不患踐之不力，所患知之弗真。
　　蕭宜翀蚤遊聘君之門，友克貞、公甫、居仁諸子，不飾廉隅於泥坐蛇行，不詭冠服於呂縚象佩，不縱浮談於太極。
　　此道自程、朱後，所寄不過語言文字，循習既久，只形諸文字，而言語殊不之及。形諸文字，才能執筆，即於性命之奧，帝王之略，極力描寫，不以為異。若言語間有及之聽者，雖面相隆重，退即號笑之曰：「此道學。」又或公排擯之曰：「此偽學。」士風一至於是。然實由言語者所談非所見，所見非所履故也。
　　吾人致力於大本，須灼見外教同中有大不同處。此理在天地間，如今造版籍糧冊相似，有總有撒。止知囫圇一大塊，而不知辨析於毫釐，略窺影嚮，便爾叫噪，不復致詳致謹，反謂得人所未得真樂。鄙禮法為土苴，嗤簡策為糟粕，卒至顛瞀老死。大抵實有此者，氣象自別，語言動靜，何莫非此。若不養得深厚，皆是徒然。此本不蹺蹊，不差異，不高遠，不粗率，不放肆，彼言動之蹺蹊、差異，或務為高遠、粗率、放肆者，則其人之能有此與否，可知已。
　　天地所以相播相蕩、相軋相磨，晝夜不息者，其心無他，惟在生物而已。雖其雷霆之震擊，霜雪之凋殘，亦所以破其頑而禁其盛，非心乎殺之也。人即天理所生之物也，如花木之接，水泉之續，然實皆得是生物之心以為心者也。苟非得是心，則是身無以生矣。是心也，即天理也。天理之在此心，日用之間，本無不流通。但以既有此身，則不能無耳目口鼻。耳目口鼻既不能無，由是誘之以聲色之紛華，臭味之甘美，得之不得，而喜怒哀樂之發，遂不能無私焉。身既有私，則此心或為之蔽，而天理漸以泯矣。
　　寂必有感而遂通者在，不隨寂而泯；感必有寂然不動者存，不隨感而紛。
　　陳選字士賢，台之臨海人。天順庚辰試禮部，丘文莊得其文，曰：「古君子也。」置第一。及相見而貌不揚，文莊曰：「吾聞荀卿雲，聖賢無相，將無是乎？」授監察御史。羅一峰論奪情被謫，先生抗疏直之。出按江西，藩臬以素服入見，先生曰：「非也。人臣覲君，服視其品秩，於御史何居？」不事風裁，而貪墨望風解綬。已督學南畿，一以德行為主。試卷列諸生姓名，不為彌封，曰：「吾且不自信，何以信於人邪？」每按部就止學宮，諸生分房誦讀，入夜燈火螢然，先生以兩燭前導，周行學舍，課其勤惰，士風為之一變。成化初，改中州提學。倖奄汪直巡視郡國，都御史以下鹹匍匐趨拜，先生獨長揖。直怒曰：「爾何官，敢爾？」先生曰：「提學。」愈怒曰：「提學寧大於都御史耶？」先生曰：「提學宗主斯文，為士子表率，不可與都御史比。」直既懾其氣岸，又諸生集門外，知不可犯，改容謝曰：「先生無公務相關，自後不必來。」先生徐步而出。轉按察使。歸奔母喪。喪畢，除廣東布政使。肇慶大水，先生上災傷狀，不待報，輒發粟賑之。市舶奄韋眷橫甚，番禺知縣高瑤發其贓鉅萬，都御史宋旻不敢詰。先生移文獎瑤，眷深憾之。番人貿貨，詭稱貢使，發其偽，逐之外；使將市狻猊入貢，又上疏止之。皆眷之所不利者也。眷乃誣先生黨比屬官，上怒，遣刑部員外郎李行會巡按御史徐同愛共鞫。兩人慾文致之，謂吏張褧者，先生所黜，必恨先生，使之為誣。褧曰：「死即死耳，不敢以私恨陷正人也。」爰書入，詔錦衣官逮問，士民數萬人夾舟而哭。至南昌，疾作，卒於石亭寺，年五十八。友人張元禎殮以疏綌，或咎其薄，元禎曰：「公平生清苦，殮以時服，公志也。」張褧乃上言：「臣本小吏，以詿誤觸法，為選罷黜，實臣自取。眷妄意臣必憾選，以厚賄啗臣，令扶同陷選。臣雖胥徒，安敢欺昧心術，顛倒是非？眷知臣不可利誘，嗾行等逮臣於理，彌日拷掠，身無完膚。臣甘罪籲天，終無異口。行等乃依傍眷語，以欺天聽。選剛不受辱，旬日而殂。君門萬里，孰諒其冤？臣以罪人，擯斥田野，百無所圖，敢冒死鼎鑊者，誠痛忠廉之士，銜屈抑之冤，長讒佞之奸，為聖明之累也。」奏入不報，第以他事，罷眷鎮守。正德中追贈光祿寺卿，諡恭湣。先生嘗以《易》教授生徒，晚而居官，論《易》專主傳義，一無異同。以克己求仁為進修之要，故自號克菴。讀書不資為文辭，手錄格言為力行之助。每上疏必屏居齋沐，引使者於庭，而拜而遣。子劉子曰：「由張東白之事觀之，非平日安貧守道之意，徹乎表裏，安能使朋友信之如是？由張褧之事觀之，非在官賞罰黜陟，出乎至公，安能使黜吏化之如是？吾有以見先生存誠之學矣。」 


