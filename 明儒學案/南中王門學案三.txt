　　徐階字子升，號存齋，松江華亭人。生甫周歲，女奴墮之眢井，小吏之婦號而出之，則絕矣。後三日蘇。五歲，從父之任，道墮括蒼嶺，衣絓於樹，得不死。登嘉靖癸未進士第三人，授翰林編修。張羅峰欲去孔子王號，變像設為木主。爭之不得，黜為延平推官。移浙江提學僉事，晉副使，視學江西。諸生文有「顏苦孔之卓」語，先生加以橫筆，生白此出《揚子法言》，非杜撰也。先生即離席向生揖曰：「僕少年科第，未嘗學問，謹謝教矣。」聞者服其虛懷。召拜司經局洗馬兼侍講。居憂。除服起國子祭酒，擢禮部侍郎，改吏部。久之以學士掌翰林院事，進禮部尚書。召入直無逸殿廬，撰青詞。京師戒嚴，召對，頗枝柱分宜口。上多用其言，分宜恨之，中於上。先生贊玄恭謹，上怒亦漸解。加少保，兼文淵閣大學士，參預機務。滿考，進武英殿大學士，兼吏部尚書，加少傅。上所居永壽宮災，徙居玉熙殿，隘甚，分宜請幸南城。南城者，英宗失國時所居，上不悅。先生主建萬壽宮，令其子璠閱視，當於上意，進少師。分宜之勢頗絀，亡何而敗。進階建極殿。自分宜敗後，先生秉國成，內以揣摩人主之隱，外以收拾士大夫之心，益有所發舒，天下亦頗安之。而與同官新鄭不相能。世宗崩，先生悉反其疵政，而以末命行之，四方感動，為之泣下。新鄭以為帝骨肉未寒，臣子何忍倍之，眾中面折之。在朝皆不直新鄭，新鄭遂罷。穆宗初政，舉動稍不厭人心者，先生皆為之杜漸。宮奴不得伸其志，皆不悅。而江陵亦意忌先生，以宮奴為內主而去先生。先生去而新鄭複相，修報復，欲曲殺之，使其門人蔡春台國熙為蘇松副使，批其室家三子皆在縲絏。先生乃上書新鄭，辭甚苦，新鄭亦心動。未幾新鄭罷，三子皆複官。天子使行人存問，先生年八十矣。明年卒。贈太師，諡文貞。
　　聶雙江初令華亭，先生受業其門，故得名王氏學。及在政府，為講會於靈濟宮，使南野、雙江、松溪程文德分主之，學徒雲集，至千人。其時癸丑甲寅，為自來未有之盛。丙辰以後，諸公或歿或去，講壇為之一空。戊午，何吉陽自南京來，複推先生為主盟，仍為靈濟之會，然不能及前矣。先生之去分宜，誠有功於天下，然純以機巧用事。敬齋曰：「處事不用智計，只循天理，便是儒者氣象。」故無論先生田連阡陌，鄉論雌黃，即其立朝大節觀之，絕無儒者氣象，陷於霸術而不自知者也。諸儒徒以其主張講學，許之知道，此是回護門面之見也。
　　親親仁民愛物，是天理自然，非聖人強為之差等。只如人身，雖無尺寸之膚不愛，然卻於頭目腹心重，於手足皮毛爪齒覺漸輕，遇有急時，卻濡手足，焦毛髮，以衛腹心頭目。此是自然之理，然又不可因此就說人原不愛手足毛髮。故親親仁民愛物，總言之又只是一個仁愛也。
　　人須自做得主起，方不為物所奪。今人富便驕，貧便諂者，只為自做主不起。
　　程子雲：「既思即是已發。」故戒慎恐懼，人都說是靜，不知此乃是動處也。知此則知所用力矣。
　　為學只在立志，志一放倒，百事都做不成。且如夜坐讀書，若志立得住，自不要睡，放倒下去，便自睡著。此非有兩人也。志譬如樹根，樹根既立，才可加培溉。百凡問學，都是培溉底事，若根不立，即培溉無處施耳。
　　凡為善，畏人非笑而止者，只是為善之心未誠，若誠，自止不得。且如世間貪財好色之徒，不獨不畏非笑，直至冒刑辟而為之，此其故何哉？只為於貪財好色上誠耳。吾輩為善，須有此樣心，乃能日進也。
　　心不可放者，不是要使頑然不動，只看動處如何。若動在天理，雖思及四海，慮周萬世，只是存；若動在人慾，一舉念便是放也。人心之虛靈，應感無方，故心只是動物。所以說聖人之心靜者，乃形容其常虛常靈，無私慾之擾耳，非謂如槁木死灰也。吾輩今日靜功，正須於克己上著力。世儒乃欲深居默坐，自謂主靜乎？今人見上官甚敬，雖匍匐泥雨中，不以為辱。及事父兄，卻反有怠惰不甘之意，欲利薰心故也。
　　人未飲酒時，事事清楚；到醉後，事事昏忘；及酒醒後，照舊清楚。乃知昏忘是酒，清楚是心之本然。人苟不以利慾迷其本心，則於事斷無昏忘之患。克己二字，此醒酒方也。
　　知行只是一事，知運於行之中。知也者，以主其行者也；行也者，以實其知者也。近有以知配天屬氣，行配地屬質，分而為二，不知天之氣固行乎地之中，凡地之久載而不陷，發行而不窮者，孰非氣之所為乎？
　　默識是主本，講學是工夫。今人親師觀書冊等，是講學事。然非於心上切實理會，而泛然從事口耳，必不能有得，得亦不能不忘。故孔子直指用功主本處言之，非欲其兀然高坐，以求冥契也。
　　道者器之主，器者道之跡。以人事言，朝廷之上，家庭之間，許多禮文是器，其尊尊親親之理是道。以草木言，許多枝葉花實是器，其生生之理是道。原不是兩物，故只說形而上下，不說在上在下也。
　　有言學只力行，不必談說性命道德者，譬如登萬仞之山，必見山頭所在，乃有進步處，非可瞑目求前也。除性命道德，行個甚麼？
　　人只是一個心，心只是一個理，但對父則曰「孝」，對君則曰「忠」，其用殊耳。故學先治心，苟能治心，則所謂忠孝，時措而宜矣。
　　人言千蹊萬徑，皆可以適國，然謂之蹊徑，則非正路矣。由之而行，入之愈遠，迷之愈深，或至於榛莽荊棘之間，而漸入窮山空穀之內，去國遠矣，況能有至乎？故學須辨路徑，路徑既明，縱行之不能至，猶不失日日在康莊也。
　　《大學》絜矩，只是一個仁心。蓋仁則於人無不愛，上下前後左右皆欲使不失所，故能推己以及之，所謂惟仁人能愛人，能惡人。先王有不忍人之心，斯有不忍人之政者也。學者須豫養此心始得。
楊豫孫字幼殷，華亭人。嘉靖丁未進士。授南考功主事，轉禮部員外郎中。出為福建監軍副使，移督湖廣學政。陞河南參政。入為太僕寺少卿，改太常。華亭當國，引先生自輔。凡海內人物，國家典故，悉諮而後行。由是士大夫欲求知華亭者，無不輻輳其門。先生謝之不得，力求出。以右僉都禦史巡撫湖廣，卒官。
先生以「知識即性，習為善者固此知識，習為不善者亦此知識」，故曰：「惡亦不可不謂之性。」又曰：「剛柔氣也，即性也。剛有善者焉，有不善者焉，柔有善者焉，有不善者焉。善不善，習也，其剛柔則性也。」竊以為氣即性也，偏於剛，偏於柔，則是氣之過不及也。其無過不及之處，方是性，所謂中也。周子曰：「性者，剛柔善惡中而已矣。」氣之流行，不能無過不及，而往而必返，其中體未嘗不在。如天之亢陽過矣，然而必返於陰。天之恆雨不及矣，然而必返於晴。向若一往不返，成何造化乎？人性雖偏於剛柔，其偏剛之處，未嘗忘柔，其偏柔之處，未嘗忘剛，即是中體。若以過不及之氣便謂之性，則聖賢單言氣足矣，何必又添一性字，留之為疑惑之府乎？古今言性不明，總坐程子「惡亦不可不謂之性」一語，由是將孟子性善置之在疑信之間，而荀、楊之說，紛紛起廢矣。
古詩雲：「百年三萬日。」有能全受三萬日者幾人哉！童兒戲豫，暗撇十年。稍丱便習章句，以至學校之比較，棘闈之奔走，又明去了二三十年。中間有能用力於仁者，能幾時哉！夫子自衛反魯，子夏年二十九，子遊年二十八，曾子最少，皆已卓然為儒。就今觀之，彼何人哉！此何人哉！今人登第，大概三四十歲，人方有一二知向學者。古之學者，先學而仕，故兩得之；今之學者，既仕方學，故兩失之。然就三十登仕者言之，若肯勵朝聞夕死之志，學到五六十歲，亦必稍別於流俗。奈何志之不立也，恁地悠悠消受歲月。
人者天地之心，天地者人之本。人才反本，便知乾父坤母之義，知天便是人。仁便能孝，未有仁而不孝者；若止言孝，則未必有仁也。人之愛父母也，以其為身之本也。乾坤與父母初無二本，故曰「事天如事親」。知得一本，則虞、舜、曾參原無天人之別，訂頑正欲發此，又被解得分析。今人說孝，曷嘗知有本來？只是從幼見人親愛父母也。去親愛父母，豈有徹上徹下之道？便做得成時，祗到得薛包、王祥，更無進步，所謂可使由之者也。孔子曰：「思事親不可以不知人，思知人不可以不知天。」說仁孝者，莫辨於此。
古初生民，大較與天相近，堯非親，桀非疏，人之不能分天，猶魚之不能離水也。故動必本天，言必稱天，非以下合上之意。中古聖人，替以道字，本欲易曉，後來卻只往道上求，便覺與天稍隔一塵。末世並道字不識，支離淆雜，日日戴皇天履後土，不知天地在於何處，所以人小而天大，遂謂禮樂為顯，鬼神為幽，肝肺為內，耳目為外，幾席為近，燕、貊為遠。《詩》雲：「文王陟降，在帝左右。」是在何處？
人之一身即理也，深愛己者，須先識己，識得在己，何暇奉人。今人為不善，欲害人，為穿窬，非本心也，以為不如是，不足以取勝於鄉黨之間，故為人而冒為之。其為善者，不忮不求，亦非本心也，以為不如是不足以酬士大夫之義，故亦為人而強為善。是善固為人而不善亦為人也。孟子曰「人役」，莊子曰「謏人」，此輩是也。率性之理，有何光景？有何聲采？天下之至淡在焉。今人祇為世情束縛，不能埋頭反己，理會性分，只是揀題選事，供奉它人耳目，竟與自家無干。孔子曰：「君子求諸己，小人求諸人。」
性無善不善，所謂人生而靜也。程子曰「人生而靜以上，不容說性」，張子曰「性未成則善惡溷」是也，其有善者，是繼之者也。所謂元者善之長，無對者也。性體空洞，何嘗有孝弟來！孝弟者，善之有徵而易見者耳。孩提之童，無不知愛其親者，知善也，非知孝也。有知則有善，無知則無善也，是習之初也。由是而稍長，未有妻子而慕父母，是習於善以保其善也。由是而慕少艾慕妻子以懟父母，是習於不善以喪其善也。其習為善者固此知識，其習為不善者亦此知識，知識即性也，故曰：「惡亦不可不謂之性。」民可使由之，順帝之則也；不可使知之，不識不知也。民用智，則不能由；聖人以人治人，用智則鑿矣。夫人安之難，起之易，聖人不使知之，安之也。老子曰：「道非明民，將以愚之。」是以知為明之也。
古之學者必有宗，學無宗則無以一道德。孔子既沒，此時當立宗，子夏、子游、子張欲事有若，正此意也。時年長莫如子貢，學醇莫如曾子，然子貢又獨居三年，曾子年最少，惟有若年亞子貢，而學亦大醇，故門人多宗焉。使曾子稍能推之，則宗立矣。七十子之徒，朝夕相依，各陳孔子之業，則微言豈易絕哉！惟失此舉，其後子夏居魏，子張居陳，子貢居齊，漫無統一，闕里散後，諸賢再無麗澤之資。西河之人疑子夏為夫子，而荀況、莊周、吳起、田子方之徒，皆學於孔子，而自為偏見，惟其無以就正之耳。漢時《五經》師傅最盛，有數百年之宗。彼經術耳，且以有宗而傳，我孔氏之道德，再傳而失之者，宗之散也。余觀有若言行，如《魯論》、《檀弓》所載者，最為近道。其論夫子出類處，比之宰我、子貢以聞見品題者自別。故《家語》有古道之目，《左傳》有稷門之望。其沒也，魯悼公弔之。《魯論》一書出其門人所記，為萬世準繩，後世只為四科無名，又被《史記》說得鄙陋，而孝弟行仁之義，記者之詞不達其意，遂與伊川、象山有異同之說，不得列於十哲。今躋子張而詘有若於東廡，反居原憲、南容之下，豈禮也哉？必有能正之者。
周公不之魯，次子世為周公，於畿內共和是也。周之周、召，世為三公，猶魯之三桓世卿也，故曰「季氏富於周公」，非謂文公旦也。
異哉公父文伯之母也，文伯之喪，其妻哭之哀，母以為子之好內也而責之。子之好內，以訓其生則可也，若夫沒而哭，禮也。蓋穆伯之喪，穆薑以有禮稱，然而皆枝葉也。居夫之喪，而往來於季康子之家，嘵嘵辨論，忘己之失，而撓婦之得，《檀弓》、《國語》皆喜稱之，豈《草蟲》、《卷耳》之義，相君、孟薑之節為非禮乎？且曰：「朝哭穆伯，後哭文伯。」以為有不夜哭之禮。夫寡婦不夜哭，以男子之殯，必於正寢，夜行不便，故輟以待旦。非如漢人所謂避床第之嫌也。古者哀至則哭，何朝暮之有？枝葉如此，本根之撥，可窺矣。
《鄉飲酒》為賓興而舉，雖曰「鄉飲」，實王朝之禮也。故其樂歌，先王事，後家事。始歌《四牡》、《皇華》、《鹿鳴》，臣道也；次《南陔》、《白華》、《華黍》，子道也；次間《魚麗》、《由庚》、《嘉魚》、《崇丘》、《南山》、《由儀》，自臣道而推之治國之事也；次合《關雎》、《葛覃》、《卷耳》、《鵲巢》、《采蘋》、《采蘩》，自子道而推之齊家之事也。至於《鄉射》，則州長所以演其鄉子弟，而未及於王事，止歌《關雎》以下而已。蓋臣子之筮仕，必有先公後私之心，然後有事可做，此聖人之意也。
江河亦土也，得水以名，未嘗有水。水流相禪，一瞬不居，非江河之有也。人見江河之多水，而孰知非其有哉！惟其不有，是以能生，負舟充查，蕃魚長龍，為世之需也。沼者，有其水者也，故留之，水性不遂，而生道息，故曰「江河競注而不流」。
生之謂性，性即氣也，言氣則不必言性。伊川曰：「論性不論氣不備。」是二性也。剛柔氣也，即性也。剛有善者焉，有不善者焉，柔有善者焉，有不善者焉，皆性也。試以不善者言之，剛之惡，必為強梁而不為陰忮，柔之惡，必為陰忮而不為強梁。陰忮者習也，其不能互為者，以其根於性也。使其人一旦蟠然焉，則剛者必為爽闓，而不能為縝密，柔者必為縝密，而不能為爽闓，是亦性矣，故曰「善惡皆天理也」。
三代而上，體統正，論議明，不惟君子有可用，雖小人亦有可用。性非瓦礫，雖小人亦有寸長可用，上有主張之者，則亦掩庇其醜，以技奉上之欲。今之星卜醫巫，皆出羲、農，豈其自為之算五行、嘗百草哉？亦眾人之能也。後世則不然，不惟君子無以展布，雖小人亦無以展布。彼小人者，雖無恁大見識，就其所蘊，亦必平生之志，欲有立於天下。但秕政之朝，蹊徑不一，內以彌縫婦寺之間，外以揣摩人主之隱，精神心術竭盡於此，以博其富貴榮寵之私，幾時能展布其平生之一二？人見李林甫在位十九年，以為志無不行，不知幾時行得一事？蓋其精力機巧，能使祿山懾服，假使得用其才，亦足以制范陽之命。然其心方內蠱君欲，外抗楊釗，晝夜之力，窮於蹊徑，何嘗得少用其才？嗚呼！鼓舞作用之人才，非聖人，其孰能之？
人畜羊豕，逐豺虎，善惡至明矣。其所謂善惡，抑物之情耶？人之情耶？羊豕以其利於己也而愛之，豺虎以其害於己也而憎之，非天之生物，果有所擇也。天之賦物，惟有生理，騶虞之不殺，豺虎之食人，總是率性，於人有何恩怨？但鳥獸不可與同群，為人計者，惟遠之而已。周公驅猛獸，程子放蠍，皆不殺之。此處須理會天之生人生物，是生理也；其為人，為羊豕，為豺虎，是各正性命也。豺虎而不吞噬，則何以為生哉？且人之畜羊豕也，豈惟愛之，亦噬之而已矣。佛戒殺，聖人不戒殺，此處難著愛憎字。或曰：「人之食鳥獸也，亦大之噬小與？」餘曰：「大豈能噬小，鼠之食肉，鳥之啄牛，蠅蚋之食人，豈盡噬小哉！此理相循無端，人不能泥，泥則無易矣。」
方長不折，非止愛物，只自養仁，不獨賢者有此心也。今人見折花將蕋，便自不忍；及斬刈合抱，就以為當然，了無顧惜。其不忍之心，沒於見材之可用也，有欲故也。惟有欲便不能充。
芒種至十一月中而又盈小滿者，盈數之極也。然益起冬至，損於春分，至小滿而損極；交芒種而又益小滿者，盈之極，亦損之極也。盈損之數，各八百四十八，故歷有小滿無大滿。
文中子曰：詩書盛而泰世滅，非仲尼之罪也；虛玄長而晉室亂，非老莊之罪也；齊戒修而梁國亡，非釋迦之罪也。余亦曰：胡亥愚而秦世滅，非焚書之罪也；五胡興而晉室亂，非崇玄之罪也；佞臣多而梁國亡，非達摩之罪也。今人不知學，妄引國家之治亂，藉口近於把持。
武后盜國二十年，把持豪傑不能有為；亦老於權術矣。夫豈不知與子之足以善其後，又豈不知姑侄母子之親疏也。彼年未三十，便握國之柄，惟其握之久，所以釋之吝然。非倚諸武則不足以制廷臣，非啖以諸位則不足以致承嗣。三思之死力，佯為易性受命，絕天下之圖已。廬陵廢而不終廢，復而不全復，皆術也。蓋其壯也，藉諸武之力以久其權，一日彌留，不屬之己子而誰與哉。而承嗣以儲議未就，至於發憤病死。李昭德王及善之徒，嘵嘵然與後爭姑母之親疏，或死或爭，徒足以供此姥一笑耳。或曰狄文惠無力歟。曰文惠之所可貴，惟其有存唐之心，而唐實未嘗亡也。但後之意，尚在中睿之間，某專主復辟，則文惠之力。
貓不啜餳，非甘之不至也。蟲生藥里，非苦之不足也。
銅為錢則人愛，為印則人畏，為足爐漱盆。則翁媼皆役之。非性有美惡，置之者何如耳。於我何加損焉。
