　　關學大概宗薛氏，三原又其別派也。其門下多以氣節著，風土之厚，而又加之學問者也。
　　王恕字宗貫，號介菴，晚又號石渠，陝之三原人。正統戊辰進士，選庶起士，而先生志在經濟。出為左評事，遷左寺副，擢知揚州府。歲饑請賑，不待報而發粟，民免溝壑。超拜江西右布政使，轉河南為左。時以襄南地多山險，秦、楚之流民萃焉，日出剽略，於是特設治院，以先生為右副都御史領之。累平寇亂，又平湖廣劉千觔、石和尚，榜諭流民，各使複業。母憂歸。起複巡撫河南，轉南京刑部左侍郎。父憂歸。服除，起刑部左侍郎，治漕河。改南京戶部，複改左副都御史，巡撫雲南。而中人錢能橫甚，使其麾下指揮郭景，私通安南為奸利。先生遣人道執景，景迫投井死。盡發能貪暴諸狀，上遂撤能。還，安置南京。進右都御史，召掌留台。遷南京兵部尚書，參贊守備。尋以部銜兼左副都御史，巡撫南畿，興利除害。三吳自設巡撫以來，獨周忱與先生耳。中人王敬，挾其千戶王臣，以妖術取中旨，收市圖籍珍玩，張惶聲勢。先生列其罪狀，敬下錦衣獄，臣論死。二年而複還參贊，錢能夤緣為守備，與先生共事，先生坦然，不念前事。能語人曰：「王公，大人也，吾惟敬事而已。」加太子少保。林見素以劾妖僧繼曉下獄，先生救之得出。先生益發舒言天下事，天子不能無望意，因批落太子少保，以尚書致仕。孝宗即位，召用為吏部尚書，加太子太保。上釋奠文廟，先生請用太牢加幣，從之。先生崇禮風義之士，故一時後進在朝者，如庶起士鄒智、御史湯鼐、主事李文祥十餘人，皆慷慨喜事，以先生為宗主。先生侍經筵，見上困於酷暑，請暫輟講。鼐即言「天子方向學，奈何阻其進？恕請非是」。先生惶恐待罪，謂「諸臣責臣是也。然諸臣求治太急，見朝廷待臣太重，故責臣太深，欲臣盡取朝事更張之，如宋司馬光。毌論臣不敢望光，今亦豈熙豐時也」，上優詔答之。已而鼐劾閣臣萬安、劉吉、尹直，中官示以疏已留中，鼐大言「疏不出，且並劾中官」。中官避匿。亡何安、直皆免，鼐與文祥等日夜酣呼，以為「君子進，小人退，雖劉吉尚在，不足忌也」。於是吉使門客徐鵬、魏璋伺鼐。鼐家壽州，知州劉概與書：「嘗夢一叟牽牛入水，公引之而上。牛近國姓，此國勢瀕危，賴公複安之兆也。」鼐大喜，出書示客。璋以此劾之，鼐、概皆下詔獄。都御史馬文升故為鼐所劾，欲以妖言坐之，先生力救，事始得解。凡中官倖人，恩澤過當者，先生輒為裁止，雖上已許，必固執也。丘浚以禮部尚書故班先生下，及直文淵閣，先生自以前輩仍序尚書之次，浚意弗善也。每有論奏，陰抑之，且使其私人太醫院判劉文泰，訐先生所刻傳文，詳列不報之章，為彰先帝之拒諫。先生言「臣傳所載，皆足以昭先帝納諫之盛，何名彰惡？文泰無賴小人，其逞此機巧深刻之辭，非老於文法，陰謀詭計者不能，盍無追其主使之人？」乃下文泰錦衣獄，則果丘浚所使也。上以先生賣直沽名，俾焚其傳草。文泰出而先生絀矣。遂乞骸骨歸。又二歲浚卒，文泰往弔，其夫人叱之出，曰：「汝搆王公於我相公，憸人也，何弔為？」聞者快之。先生家居，編集《歷代名臣諫議錄》一百二十四卷。又取經書傳註，有所疑滯，再三體認，行不去者，以己意推之，名曰《石渠意見》。意見者，乃意度之見耳，未敢自以為是也。蓋年八十四而著《意見》，八十六為《拾遺》，八十八為《補缺》，其耄而好學如此。先生之學，大抵推之事為之際，以得其心安者，故隨地可以自見。至於大本之所在，或未之及也。九十歲，天子遣行人存問。又三年卒，贈特進左柱國太師，諡端毅。
　　天理人慾相為消長，有天理即無人慾，有人慾即無天理。如何前一段是天理之本然，後一段是遏人慾於將萌？
　　中和乃人性情之德，雖有動靜之殊，初無二物。戒懼慎獨，皆是不敢忽之意，豈有彼此？如何自戒懼而約之，止能致中？自慎獨而精之，止能致和？如何致中獨能位天地，致和獨能育萬物？恐非子思之意。
　　「鬼神之為德」。鬼神，蓋言應祀之鬼神。為德，如生長萬物，福善禍淫，其盛無以加矣。以其無形也，故視之而弗見，以其無聲也，故聽之而弗聞。「體物而不可遺」，言鬼神以物為體，而無物不有，如門有門神，灶有灶神，木主為鬼神之所棲是也。然其有感必應，是以使人敬畏而致祭祀，如在其上，如在其左右而不敢忽也。謂之如在，言非實有也。《集註》以發見昭著釋如在，恐非是。
　　無求飽求安者，志在敏事慎言也。就有道而正者，正其所言、所行之是非，是者行之，非者改之。蓋古之學者皆以言行為學也。
　　斯，猶須也，是用力的字。動容貌，須要遠暴慢；正顏色，須要近信；出辭氣，須要遠鄙倍。若以斯為自然，未安。
　　詩本性情，有邪有正，讀之可以興其好善、惡惡之心，故曰「興於詩」。禮以謹節文，曲禮經禮，人能知之，則敬慎威儀，言動無失，可以立於鄉，立於朝，故曰「立於禮樂，以和神人，用之於郊廟，則祖考來格，用之於燕享，則賓主情洽」。不特此也，事無大小，非和不成，故曰「成於樂」。
　　高堅前後，言己無定見，非聖道之有高堅前後也。《集註》謂「顏子深知夫子之道無窮盡、無方體而歎之也」，若然，則止仁、止敬、止慈、止孝、止信非道歟？
　　今斯之民，即三代之民，而三代之民，直道而行，不妄毀譽人，何今之民毀譽之過情也？
　　或問「井田之法，今可行乎」？《意見》以為不可。曰：「何也？」曰：「今之時，人稠地狹，人人授田百畝，其可得乎？」曰：「何必百畝？或五十畝，或七十畝，使彼此均一，即井田之意。」曰：「戶口年年有消長，苟欲均之，必須年年取勘分授，經畫疆界。若然，則官民不勝其煩勞，又且妨誤農業。受田之人必曰： 『此田今年屬我，明年不知又屬何人？』由是人懷苟且之心，怠於耕作糞壅，田必瘠矣。」曰：「十年一分可乎？」曰：「十年一分，止可均一次，其後戶口有消長，則又不均矣。」
　　人能竭盡其心思而窮究之，則能知其性之理。蓋性乃天之所命，人之所受，其理甚微，非盡心而窮究之，豈易知哉！既知其性，則知天理之流行，而付於物者，亦不外是矣。與下文「存其心，養其性，所以事天也」，文勢相同。《集註》言「知性乃能盡心」，不無顛倒。
　　《春秋》者，孔子因左丘明所作《魯史》而修之也。何為以左氏為《傳》，而以公羊榖梁並行，謂之《三傳》乎？今觀公、榖《傳》，不過發明孔子筆削褒貶之意，未嘗外左氏所記之事，而鑿空為之說，此左氏不可為《傳》一也。孔子言左丘明恥之，丘以恥之，觀此，則知左丘明生乎孔子之前，而為孔子之所敬信者也，不應生乎後者為之《經》，而生乎前者為之《傳》以釋《經》也，此左氏不可為《傳》二也。
　　天下之事，處之得中則成，不得中則不成，故中為天下處事之大本。天下之事，行之以和則行，不和則不行，故和為天下行事之達道。
　　己之能知能行，人亦能之；己之不能，人亦不能。是己之道，曷嘗遠於人哉？人之行道，不能推己度物，而以人之難知難行之事治人，則是不近人情，而遠人以為道也。
　　誠，實也。人之心無不實，乃能自成其身，而道之在我者，自無不行矣。《註》以誠與道對言，以人與物為二事，非也。
　　「物之終始」之物，猶事也。人之誠實者作事，自然有始有終；不誠實者，則雖有所為，始勤終怠，所以成不得事，故曰「不誠無物」。
　　人能不以饑渴貧賤動其心，則大本立而過人遠矣。其他小事末節，雖不及人，不為憂矣。
　　忠信，謂存諸心者無不誠也；修辭立其誠，謂出諸口者亦無不誠也。忠信非德也，所以進德者忠信也；修辭立誠非業也，所以居業者修辭立其誠也。知至至之，知德之所至而進以至之，故可與幾也；知終終之，知業之所終而修以終之，故可與存義也。以知行言之，知至知終，似知也；至之終之，似行也。《傳》謂「知至，至之致知也；知終，終之力行也」，不能無疑。
　　五福在人，若無禮樂法度，則強淩弱，眾暴寡，富吞貧，放僻邪侈，自陷於罪，豈能安享五福？惟人君建極，有禮樂刑政，是以天下之人，不犯於有司，得以安享五福，則是人君收斂敷布以與之也。
　　夫子之適陳、蔡、楚、衛諸國，無行而不與二三子同行，動靜雲為，眾所共見、共聞，曷嘗有所隱乎！
　　厲者，嚴厲也。水深可畏，當止而不涉也。
　　志之所至之處，氣即隨之而至，如帥所至之處，卒徒亦隨之而至也。
　　貢、助、徹是三代養民之法，庠、序、學校是三代教民之法。後來有王者起，必來取三代教養之法以為法。是三代教養之法，為後來王者之師也。
　　天下人之言性，只說已然之跡便是性，不知已然之跡，有善有惡。順理而善者，為性之本，不順理而惡者，非性之本，故曰「古者以利為本」。
　　「無有乎爾」者，是反說之詞，猶言「豈無有也」。孟子之意，以為孔門弟子克肖者七十二人，豈無有見而知之者？既有見而知之者，則今日豈無有聞而知之者？觀於此言，則孟子隱然以聞知自任也。
　　王承裕字天宇，號平川，塚宰之季子也。弘治癸丑進士，授兵科給事中，遷吏掌科。逆瑾恨其遠己；又疏「進君子，退小人」，益恨之。罰粟輸邊，以外艱去。瑾誅，起原官，曆太僕少卿、正卿，南太常卿。宸濠反，發留都之為內應者。嘉靖初，遷戶部右侍郎，晉南戶部尚書，致仕。林居十年，戊戌五月卒，年七十四。諡康僖。
　　十四、五時，從莆田蕭某學，蕭令侍立，三日，一無所授。先生歸告端毅曰：「蕭先生待某如此，豈以某為不足教耶？」端毅曰：「是即教也，真汝師矣。」登第後，侍端毅歸，講學於弘道書院，弟子至不能容。冠婚喪祭必率禮而行，三原士風民俗為之一變。馮少墟以為，先生之學，皆本之家庭者也。
　　馬理字伯循，號谿田，陝之三原人。為孝廉時，遊太學，與呂涇野、崔後渠交相劘，名震都下。高麗使人亦知慕之，錄其文以歸。父母連喪，不與會試者兩科。安南貢使問禮部主事黃清曰：「關中馬理先生何尚未登仕籍？」其名重外夷如此。登正德甲戌進士第。時以《大學衍義》為問，先生對曰：「《大學》之書，乃堯、舜、禹、湯、文、武之道也。《傳》有『克明峻德，湯之盤銘，堯、舜帥天下以仁』之語，真氏所衍唐、漢、宋之事，非《大學》本旨也。真氏所衍，止於齊家，不知治國平天下皆本於慎獨工夫。宋儒所造，大率未精。」以此失問者之意，故欲填首甲而降之。授稽勳主事，改文選，與郎中不合，引疾告歸者三年。戊寅，值武廟將南巡，與黃伯固等伏闕極諫，杖於廷。未幾送嫡母還鄉，乃設教於武安王祠。藩臬為建嵯峨精舍以居生徒。嫡母喪畢，起員外郎，議大禮，複杖於廷。尋轉考功郎中。丙戌，例當考察外官，內閣塚宰各挾私忿，欲去廣東、河南、陝西三省提學。先生昌言曰：「魏校、蕭鳴鳳、唐龍，今有數人物，若欲去此三人，請先去理。」由是獲免。丁亥陞南通政。過河池驛，見其丞貌類黃伯固，問之，乃其弟叔開也。時伯固已死，先生泫然泣下，作詩贈之雲：「六年複見先生面，為過河池見叔開。」戊子，引疾歸。辛卯，起光祿卿。蒞事未幾，又歸林下者十年。癸卯，複起南光祿，至即引年致仕，隱於商山書院。又十年而卒，嘉靖乙卯十二月也，年八十二。
　　先生師事王康僖，又得涇野、後渠以為之友，墨守主敬窮理之傳。嘗謂「見行可之仕，唯孔子可以當之，學聖人者當自量力。」故每出不一二年即歸，歸必十數年而後起，綽綽然於進退之間。後渠稱其「愛道甚於愛官」，真不虛也。
　　韓邦奇字汝節，號苑洛，陝之朝邑人。正德戊辰進士。授吏部考功主事，轉員外郎。辛未，考察都御史袖私帙視之，先生奪去。曰：「考覈公事，有公籍在。」都御史為之遜謝。調文選。京師地震，上疏論時政缺失，謫平陽通判。甲戌遷浙江按察僉事。宸濠將謀反，遣內監飯僧於天竺寺，聚者數千人。先生防其不測，立散遣之。又以儀賓進貢，假道衢州，先生不可。曰：「貢使自當沿江而下，奚俟假道？」於是襲浙之計窮。尋為鎮守中官誣奏，逮系奪官。世宗即位，起山東參議，乞休。甲申大同兵變，起山西左參政，分守大同。先生單車入城，人心始安。巡撫蔡天祐至代州，先生戎服謁之，天祐驚曰：「公何為如此？」曰：「大同變後，巡撫之威削甚。今大同但知有某，某降禮從事者，使人知巡撫之不可輕也。」朝廷複遣胡瓚以總督出師，時首惡業已正法，而瓚再索不已。先生止之，不聽。城中複變，久之乃定。先生亦致仕去。戊子，起四川提學副使，改右春坊右庶子，兼翰林修撰。其秋主試順天，以錄序引用經語差誤，左遷南太僕寺丞，再疏歸。尋起山東副使，大理左少卿，以左僉都御史巡撫宣府，入佐院事。又出巡撫山西，再致仕。甲辰薦起總理河道，陞刑部右侍郎，改吏部。丁未，掌留堂，進南京兵部尚書，參贊機務。歸七年，乙卯地震而卒，年七十七。贈少保，諡恭簡。
　　門人白璧曰：「先生天稟高明，學問精到，明於數學，胸次灑落，大類堯夫，而論道體乃獨取橫渠。少負氣節，既乃不欲為奇節一行，涵養宏深，持守堅定，則又一薛敬軒也。」某按：先生著述，其大者為《志樂》一書。方其始刻之日，九鶴飛舞於庭。傳其術者為楊椒山，手制十二律管，吹之而其聲合，今不可得其詳。然聲氣之元，在黃鍾之長短空圍，而有不能無疑者。先生依《律呂新書》註中演算法，黃鍾長九寸，空圍九分，積八百一十分。用圓田術，三分益一，得一十二，以開方法除之，得三分四釐六毫強，為實徑之數，不盡二毫八絲四忽。以徑求積，自相乘得十一分九釐七毫一絲六忽，加入開方不盡之數，得一十二分，以管長九十分乘之，得一千八十分，為方積之數，四分取三，為圓積八百一十分。蓋蔡季通以管長九寸為九十分，故以面積九分乘管長得八百一十分。其實用九無用十之理，凡度長短之言十者，皆分九為十，以便算也。今三吳程路，尚以九計可知矣。則黃鍾長九寸者，八十一分，以面積九分乘之，黃鍾之積七百二十九分也。
　　楊爵字伯修，號斛山，陝之富平人。幼貧苦，挾冊躬耕。為兄所累，系獄。上書邑令，辭意激烈，令異之，曰：「此奇士也。」出而加禮。登嘉靖己丑進士第。官行人，考選御史。母憂，廬墓畢，補原官。辛丑上封事，謂今日致危亂者五：一則輔臣夏言習為欺罔，翊國公郭勳為國巨蠹，所當急去；二則凍餒之民不憂恤，而為方士修雷壇；三則大小臣工弗睹朝儀，宜慰其望；四則名器濫及緇黃，出入大內，非制；五則言事諸臣若楊最、羅洪先等非死即斥，所損國體不小。疏入，上大怒，逮系鎮撫司，拷掠備至，匣鎖晝夜，血肉淋漓，死者數矣。而先生氣定，故得再蘇。主事周天佐、御史浦鋐，俱以救先生箠死獄中。於是防守益嚴，上日使人偵先生，一言一動皆籍記。偵者苦於不得言，以情告先生，使多為善言。先生曰：「有意而言，便是欺也。」部郎錢緒山、劉晴川，給事周訥谿，先後以事下獄，相與講學不輟。緒山先釋，先生願有以為別，緒山曰：「靜中收攝精神，勿使遊放，則心體湛一，高明廣大，可馴致矣。作聖之功，其在此乎！」先生敬識之，與晴川、訥谿讀書賦詩，如是者五年。所著《周易辨錄》、《中庸解》若干卷。乙巳八月，上用箕神之言，釋先生三人。而三人者猶取道潞水，舟中講學，踰臨清而別。會上造箕台，太宰熊浹驟諫，上怒，罷浹，複逮三人。時先生抵家甫十日，聞命就道，在獄又三年。丁未十一月，高玄殿災，上怳惚聞火中有呼三人姓名者，次日釋歸。歸二年而卒，己酉十月九日也，年五十七。隆慶初贈光祿寺少卿，諡忠介。
　　初，韓恭簡講學，先生輩來往拜其門。恭簡異其氣岸，欲勿受。已叩其學，詫曰：「宿學老儒莫能過也，吾幾失人矣。」剛大之氣，百折不回。人與椒山並稱，謂之「韓門二楊」。
　　天命謂性，天人一理也。率性謂道，動以天也。修道謂教，求合乎天也。戒懼慎獨，自修之功至於中與和也。中和，性命本然之則也，能致之則動以天矣，故其效至於天地位，萬物育。
　　道不可須臾離，可離非道，是言當戒懼之意。莫見乎隱，莫顯乎微，是言當慎獨之意。應酬是有睹有聞，不睹不聞是無所應酬之際也。如出門使民，是有所應酬，則有睹有聞。或問：「程子未出門，使民之時當何如？」曰：「此儼若思時也。儼若思，即是戒慎恐懼之意，為功夫尚未說到極至處，故又提慎獨二字，使人雖在暗室屋漏之中，一念發動之際，凜然畏懼，不可少怠，不敢少息，則天理常存，私意不萌，純一不已，而合乎天矣。
　　中和，心之本體也，未發之中，萬物皆備，故為天下之大本。已發之和，大經大法所在，而不可違，故為天下之達道。怒與哀中節，皆謂之和。
　　致中和，止至善之雲也。天地之位，我位之也。萬物之育，我育之也。
　　君子之中庸，中庸，人理之常也。小人反中庸，豈人理哉！時中者，默識其理而妙宰物之權也。若非禮之禮，非義之義，豈時中之道哉！小人則率意妄為而已。
　　天下之道，至中庸而極，理得其會同，義至於入神，非至明不能察其幾，非至健不能致其決，故民鮮能之矣。
　　董常問文中子：「聖人有憂乎？」言：「天下皆憂，吾何獨不憂？」又謂：「樂天知命，吾何憂！」何必如此說。聖人固未易及，然常人一念之發，得其本心，則與聖人之心無以異。但聖人純一不已，眾人則或存或亡而已。憂樂皆人情之常，而本於性也，豈聖人獨有樂而無憂乎？若曰「樂天知命，吾何憂」，不成父母病，聖人亦「樂天知命」而不憂乎？豈人理也哉！
　　夜初靜坐，少檢點日間言行，因司馬溫公論盡心行己之要，自不妄言始。夫不妄言，所言必皆當理，非心有定主，豈能至此？故輕躁鄙背，及事務瑣屑，無益身心而信口談論者，皆妄言也。因書以自戒。
　　作一好事，必要向人稱述，使人知之，此心不定也。不知所作好事，乃吾分所當為，雖事皆中理，才能免於過惡耳，豈可自以為美。才以為美，便是矜心，禹之不矜不伐，顏淵無伐善，無施勞，此聖賢切己之學也。
　　與人論事，辭氣欠平，乃客氣也。所論之事，雖當於理，即此客氣之動，便已流於惡矣，可不戒哉！書以自警。
　　予久處獄中，粗鄙忿戾，略無貶損。粗鄙忿戾，乃剛惡也，負以終身而不能變，真可哀也。因思橫渠「貧賤憂戚，玉汝於成」，乃惕然驚省，赧然愧恥。今日患難，安知非皇天玉我進修之地乎？不知省愆思咎，而有怨尤之心，是背天也。背天之罪，可不畏哉！
　　予系此四十一月矣，邏者日在側覘予動作。有甚厚予，攜壺酌以伸問者。後一人來，甚橫逆。予臥於舊門板上，障之以席，其人皆扯毀之，謂予罪人，不宜如此。又往往發其厚予者，使人知之，曰：「某日某皆潛獻其處者。」蓋令其得罪，以見己薄之為是。有蘇、喬二人，皆厚予者，乃忿忿不平，揚罵曰：「是固無傷也。予非私交化外人，雖得罪亦何憾！」
　　予與劉子煥吾、周子順之同飯後，因論人才各有所宜。予謂：「二公自度宜何責任？」劉子曰：「吾為孟公綽可。」周子曰：「今日府州外任勉強幾分。」予曰：「滕、薛大夫，聖人固不許，公綽在春秋時，欲盡其職，亦非易事，觀於子產相鄭可見，然則孟公綽亦不可輕看。」
　　一人因病狂，迷謬忽入朝，立於御座上。捕下法司擬重，獄成未決，其母詣登聞鼓稱冤。順之在吏科時，直受鼓狀，遇此事未為准理。順之因問予：「使公遇此事，當何如處之？」予曰：「當論其狂病誤犯，不可加罪。但罪守門者失於防禦則可矣。」劉子曰：「此當封進鼓狀，使朝廷知其以病迷，下法司從末減可也。」順之曰：「此固皆是，但如此為之，必得罪，以此小事得罪，吾不欲也。」劉子謂「論人無罪，不當殺，恐非小事」。予曰：「此皆論利害，未說到義理處。若論義理，則當為即為，當止即止，豈計得罪！」順之以為然。
　　好議論人長短，亦學者之大病也。若真有為己之心，便惟日不足，戒慎乎其所不睹，恐懼乎其所不聞，時時刻刻防檢不暇，豈暇論人？學所以成性而已，人有寸長，取為己有，於其所短，且置勿論，輕肆辯折而無疑難涵蓄之心，謂之喪德可也。此予之深患不能自克，可愧可愧。
　　道心人心，口以是與不是求之。一念發動的不是，則為人心。道心極難體認，擴充戒謹恐懼之功，少有間斷，則蔽錮泯滅，而存焉者寡矣，故曰「惟微」。人心一動，即在兇險路上行矣，喪德滅身、亡國敗家由於此，故曰「惟危」。所謂「卿士有一於身，家必喪；邦君有一於身，國必亡」。「內作色荒，外作禽荒，甘酒嗜音，峻宇雕牆，有一於此，未或不亡」。則人心之危，真可畏哉！
　　《易》謂「險以說，困而不失其所亨，其惟君子乎」！予久處困難，亦時以此自慰。但罪惡深重，為世道之損者甚大，仰愧於天，俯怍於人，襟懷滯礙，鬱抑不安之時常多。
　　心靜則能知幾，方寸擾亂，則安其危，利其災，禍幾昭著而不能察矣，況於幾乎！幾者，動之微，而裰裰吉凶之先見者也。所謂先見，亦察吾之動是與不是而已。所動者是，吉即萌於此矣；所動者不是，凶即萌於此矣，故學者以慎獨為貴。
　　予稟賦粗鄙，動輒乖謬。夜間靜坐，思此身過惡，真不自堪，真難自容，可謂虛負此生矣。年踰五十，血氣漸衰，老景將至，始自知過，則已晚矣。可勝歎哉！尚幸殘生未泯，欲自克勵，求免於惡終耳。書以自警。
　　顏、孟二大賢，雖氣象不同，而學則未始有異。顏子之學，在非禮勿視、聽、言、動，不違仁，不遷怒，不貳過。孟子之集義養氣，擴充四端，求放心，存心養性以事天，則亦顏子克己復禮之學也。
　　天下萬變，真妄二字可以盡之。偏蔽者妄也，本體則真也，學所以去偏蔽之妄，全本體之真。全則道本乎性，性純乎天，立人之道始無愧矣。天地亙古亙今，但有此一箇大道理，則亙古亙今之聖賢，不容更有兩樣學問也。
　　見獄中或有警擾，呼左右問何事。久而思之，此動心也。身居此地，須要置生死於度外，刀鋸臨之，從容以受，致命遂志可也。此正是為學用功處。因思劉元城鼾睡是何等胸懷，可謂毅然大丈夫矣。
　　今日早起，朗誦「君子之所以異於人者」一章，即覺襟懷開灑，心寬體胖，有《西銘》與物同體之氣象。此心易至昏惰，須常以聖賢格言輔養之，便日有進益。
　　士之處世，須振拔特立，把持得定，方能有為。見得義理，必直前為之，不為利害所怵，不為流俗所惑可也。如子思辭鼎肉，孟子卻齊王之召，剛毅氣象，今可想見，真可為獨立不懼者。若曰「事姑委曲，我心自別」，即自欺也。始或以小善放過且不可為，小惡放過且可為之，日漸月磨，墮落俗坑，必至變剛為柔，刻方為圓，大善或亦不為，大惡或亦為之，因循苟且，可賤可恥，卒以惡終而不知矣。此由辯之不早，持之不固也。書以自戒。
　　涇野呂先生過某府，太守侍坐。太守子讀書樓上，聲徹於樓下。太守令止之曰：「當微誦，恐損傷。」既又促左右以時進食，曰：「勿令饑。」又戒之曰：「當為掖之，恐或蹉跌。」先生謂太守曰：「公之愛子，可謂至矣，願推此心以愛百姓可也。」過順德府，太守餞於門外，餞所近府養濟院。先生以饌食一桌，令二吏送院中，謂太守曰：「以公佳饌與無告者共之，願公體我此心，以惠恤鰥寡可也。」納溪周子述以告予，予為歎息者久之。古人以離群索居為深戒，子頁問為仁，孔子告以事其大夫之賢者，友其士之仁者。使志道君子常得與先生相親焉，獲睹德容，聞至論以自警省，不患德之不修而政之不善也。嗚呼！仁人君子之言，其利溥哉！
　　智者自以為不足，愚者自以為有餘。自以為不足，則以虛受人，進善其無窮矣。自以為有餘，必無孜孜求進之心，以一善自滿，而他善無可入之隙，終亦必亡而已矣。書之以自勵焉。
　　平生所為，得失相半，求欲寡過而不可得。幽囚既久，靜中頗覺省悟，始有向學之心。然殘損餘息，血氣暫減，策勵不前，虛生人世，與草木同腐矣。可媿哉！
　　早起散步圜階，日升東隅，晴空萬里，鳶鳥交飛，不覺襟懷開灑，萬慮皆空。因思曾晳沂水氣象，亦是如此。癸卯歲季冬十三日書。
　　古人律己甚嚴，其責人甚恕。今人律己甚恕，其責人甚嚴，孜孜為己。不求人知，方始是學。
　　夫子答顏淵為仁之功，在非禮勿視、聽、言、動。居高位，有高位的視、聽、言、動；居下位，有下位的視、聽、言、動；處患難，有患難的視、聽、言、動；臨死時，有臨死的視、聽、言、動，道無不在。
　　予與劉、週二公倚圜牆北向坐，一人解於北牆下，相去甚近。二公訝之曰：「何不少避？」予曰：「此鄭瞽人旋於宋朝之意，蓋謂我無所聞也。」
　　因置一磚奠食碗，置之未安之處，此心不已，必欲既安然後已。將一個身心不會置之安穩之地，如個無艄工之舟，漂蕩於風波之上，東風來則西去，西風來則東去，是何道理？則是置此身心，不如置此磚之敬慎也。
　　六月初八日夜，初寢，夢一男子長身少鬚，鬚間白，呼爵相拜曰：「予王陽明也。」數談論，未嘗自言其所學。語未畢，忽警寤。予瞿然曰：「是何先聖先賢來此以教我乎？或慷慨殺身於此地，如劉忠湣之類者，相與邂逅於夢寐乎？明早當焚香拜謝之。」俄而屋脊墜一小磚塊於臥傍木板上，聲震屋中，守者驚起。初九日早晨記。
　　初九日，夜夢一廟中伏羲像，所服甚古，雜以洪荒草服。一人講《易》十三卦制器尚象之義於廟，問之，乃程先生也。聽者儒士二人。予入獄中四十一月，夢關義勇武安王與予遇者三，亦有無言時，亦有數相語時。
　　連日天雨，獄中木板皆濕，予體弱少食，因思小兒在外，父子五年不得相見，衣食不能相顧。時張道全、伍天儔二生皆在外候予，與小兒同處，數日消息未聞，為之戚戚。又思素患難，行乎患難，事至於此，皆天命也，當安受之。陳少陽、歐陽徹二公，未嘗傳贄為臣，以言語自任而殺其身，況予論思之職，敢不盡臣子一日之心乎？盡此心以求自慊，則或死或生，豈可逆料。予居此四年，邏者候予，有言日必錄，予頗聞之。每見未嘗一言相答，有以予不言回報者，必笞之。有以其言作予言以回報者，又以不似笞之。於是邏者窮矣，多以情相告，求予言以免其笞。且曰：「事關於忠義者，願得數語。」予應之曰：「吾奏章數千言，字字是忠義，句句是忠義，乃以為非所當言而深罪之。今若以忠義騰口舌於爾輩之前，是吾羞也。」一邏者求予有言，情甚切至，予應之曰：「語出於無心者，公記去則予心無愧。若出於有心，是故為巧語，轉移天聽，以苟免罪難也，予實羞為。況一有此心，是即機變之智巧，舉平生而盡棄之，天必誅絕，使即死於此。」其人慘然曰：「公之心如此，予再不敢求公言矣。」
　　又一邏者告予曰：「今日好言語上之矣。」問之，乃《太甲篇》「天作孽，猶可違，自作孽，不可活」。又繼之曰「我乃自作孽者，故罪至於此」。予應之曰：「吾為言官，天下事皆所當言，往時一疏，上為朝廷，下為蒼生，宗廟社稷萬萬年深長之慮，豈自作孽者？」其人默然。
　　晴川劉公陞工部，將之任，塚宰羅整菴翁家居，劉公辭行，整菴贈之以詩。既劉公下獄，為予誦之。予與緒山錢子，皆依韻和之。後人傳其詩於整菴處。近一士夫來京，整菴公語相告曰：「向日得詩，和答以具，但欠推敲，未可寄去。」予曰：「此非欠推敲也，元老大臣，家食十年，未嘗以書簡通權貴，乃以一詩交罪人可乎？」此老可以為法。甲辰年六月十二日記。
　　癸卯年二月，內馬主政拯以事下獄。馬十九歲發解廣東，二十舉進士，任工部主政，器度識見，人未易及。告予曰：「聞近士夫言，自古人主有本事者，惟秦皇、漢武兩君而已。」予應之曰：「否。自古人主有本事者，惟堯、舜、文王而已。堯在位百年，萬邦時雍，治極當亂之時，而子丹朱又不肖，堯乃尋一個舜，將天下分付與他，愈至於治。舜在位五十年，四方風動，亦治極當亂之時，其子商均亦不肖，舜乃尋一個禹，將天下分付與他，亦愈至於治。文王深仁厚澤，延周家之基業至八百年。堯、舜、文王以天自處，氣運興衰，不在於天而在我，所謂通其變，使民不倦，神而化之，使民宜之者也，其本事何大哉！秦皇剪除六國，焚棄《詩》、《書》，掃滅先王之跡，而惟任一己之私，一夫作難，而七廟隳，身死人手，為天下笑。漢武承文、景之富庶，若委任賢俊，取法先王，則禮樂可興，乃以多欲亂政，窮兵黷武，至於海內虛耗，幾致顛覆，非有昭、宣繼之，則漢之天下，未可知也。若二君之所為，適足以覆宗絕祀而已，烏在其所謂有本事哉！且使人主不法堯、舜、文王，而法秦皇、漢武，是啟其殺伐之心，而欲以亂天下也，其所言謬妄亦甚矣。」馬出獄數月，以病卒，予甚悼之。
　　閒步圜中，井上日色慘澹，光景寂寥，下視井水，湛然清澈，因思「井渫不食，為我心惻」，為之戚然。
　　嘉靖乙巳年九月初五日，朝發浚縣，晚宿林清店。店主醜惡，買麵食用醋，其人吝。從者曰：「此不過費銅錢一文。」其人應之曰：「雖與十文，吾亦不賣。」又欲買小米，次早作粥，其人亦固拒之。予聞，笑呼從者，止之曰：「再勿與語。」此數家之隙地，或有賢者無招客屋，而有屋者又非賢，因思昔人言堯、舜以天下讓，而世上之匹夫爭半錢之利，人品相去何啻九牛毛。《易》曰：「初六，童觀，小人道也。」此市井之常度，其識見止此，無足怪也。
　　大人以治安之時為危亂，小人以危亂之時為治安。皆此人也，有大人之嚮慕，有小人之嚮慕，有大人之識度，有小人之識度，有大人之作用，有小人之作用。此天地生物之不齊，教化之施固有要，而以宇宙間事為己責者，不可不慎也。乙巳年九月五日燈下書。
　　文章以理為主，以氣為輔。所論純是一段義理，是以理為主；辭氣充盛渾厚，不覺軟弱，是以氣為輔。須胸中正大，不以偏曲邪小之見亂其心，又廣讀聖賢格言以充養之，如此則舉筆造語，皆是胸中流出，其吐辭立論，愈出愈新而無窮也，如取之左右逢其源也。其騰彙泄蓄，流轉渾厚，波瀾汪洋，如決江河，沛然莫之能禦也。其光燄發揚照耀，昭灼如日月中天，深谷窮崖之幽，花石草木之微，青者自青，白者自白，仰之以生輝，觸之而成色也。
　　王之士字欲立，號秦關，陝之藍田人。嘉靖戊午舉於鄉，既而屏棄帖括，潛心理學，作《養心圖》、《定氣說》，書之座右，閉關不出者九年。蒿床糲食，尚友千古。以為藍田風俗之美，由於呂氏，今其鄉約具在，乃為十二會，赴會者百餘人，灑掃應對，冠婚喪祭，一一潤澤其條件，行之惟謹，美俗復興。又謂天下之學術不一，非親證之，不能得其大同，於是赴都門講會，與諸老先生相問難。上闕里謁先師廟墓，低回久之。南行入江右，見章本清、鄧潛谷、楊止菴。浮浙水而下，至吳興問許敬菴。學者聞先生至，亦多從之。萬曆庚寅卒於家，年六十三。祭酒趙用賢疏薦，詔授國子博士。除目下而先生不及見矣。 


