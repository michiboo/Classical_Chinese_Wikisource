　　應典字天彝，號石門，永康人。正德甲戌進士。由職方司主事，仕至尚寶司丞。初謁章懋於蘭江，奮然有擔負斯道之志。後介黃崇明見王守仁於稽山，授以致良知之學。歸而講學五峰書院。典之論學曰：「聖賢之學，在反求諸己，而無自欺。人心本體，至虛至明，纖毫私意容受不得，如鼻之於臭，才觸便覺，才覺便速除去，更無一毫容忍。古之聖賢，當生而死，當富貴而寧貧賤，以至處內外、遠近、常變、得失、毀譽之間，不肯稍有所徇者，以能自見其心之本體，而勿以自欺而已。人心無聲無臭，渾然天理，不能不為物慾所蔽，而本體之明，終不可泯。一念覺，若鬼神之屍其兆，上帝之宰其衷，此即是不可欺之本心，充而達之，即是盡心。孟子曰：『人能充無欲害人之心，而仁不可勝用也；人能充無穿窬之心，而義不可勝用也。』充其不欺之心，至於纖悉隱微，無所不盡，事之巨細大小，俱以一心處之，而本然之體，原是不動。此聖賢學問，緊關切要處。學者知此，工夫方有著落。若徒務外，近名竊取，口耳聞見之似，以誇於人，又或知有身心之學，模擬想像，不實踐下手，自欺之罪，終恐不免。」此其論學之大概也。典為人誠愨和粹，孝友兼篤，謹言慎行，廉隅修遊。黃崇明稱其「篤實謙虛，刻苦好學，浙中罕儷」雲。（附案）
　　周瑩字德純，號寶峰，永康人。嘗學於應元忠，往見陽明子。陽明子曰：「子從應子之所來乎？」曰：「然。」曰：「應子雲何？」曰：「應子曰：『希聖希賢，毋溺流俗。』且曰：『吾聞諸陽明子』雲。瑩是以不遠千里而來謁。」曰：「子之來，猶有未信乎？」曰：「信。」曰：「信而又來，何也？」曰：「未得其方。」陽明子曰：「子既得其方矣。」對曰：「瑩惟不得其方，是以來見，願卒賜之教。」陽明子曰：「子既得之矣。」周子悚然起，茫然有間。陽明子曰：「子之自永康來也，幾何程？」曰：「數百里而遙。」曰：「遠矣。」曰：「從舟乎？」曰：「舟而又登陸也。」曰：「勞矣。當茲六月暑乎？」曰：「途之暑特甚。」曰：「難矣。具資糧，從童僕乎？」曰：「攜一仆，中途而病，舍貸而行。」曰：「茲益難矣。」曰：「子之來既遠且勞，其難若此也，何不遂返乎？將毋有強子者乎？」曰：「瑩至夫子之門，勞苦艱難誠樂也，寧以是而遂返，又奚俟人之強也？」曰：「如是，則子固已得其方矣。子之志，欲至於吾門，則至於吾門，無假於人。子而志於聖賢之學，則亦即至於聖賢，而又假於人乎？子之舍舟從陸，捐仆貸糧，冒毒暑而來也，又安受其方也？」周子躍然而拜，曰：「茲乃命之方也矣。微先生言，瑩何以得之！」陽明子曰：「子不見夫爇石以求灰乎？火力足也，乃得水而化。子歸就應子，而足其火力焉。吾將儲擔石之水以俟子之再見。」瑩學於姚江，既有所得，乃講其學於五峰。（附案）
　　盧可久字德卿，永康人。從陽明子於越，三月，既得良知之學，辭歸。處一松山房，端默靜坐，恍覺浮翳盡掃，皎月中天之象。再見陽明，商證益密，同門王畿、錢德洪，皆相許可。陽明子歿，歸而聚徒講學於五峰。曰：「本體工夫，不落階級，不涉有無。悟者超於凡俗，不悟即落迷途。」又曰：「原無所存，更有何亡？原無所得，更有何失？默而識之，神而明之。」又曰：「省愆改過，是真實下工夫處，見得己過日密，則用工益精。」或問學之實功。曰：「非禮勿視聽言動，充之而手舞足蹈，充之而動容周旋中禮。」其論學如此。可久負荷斯道，篤實精進，汲引提撕，至老不倦。孝事二親，居喪盡禮。室人早喪，鰥居四十年，守嚴一介，芥視千乘，襟懷灑落，略無攖滯。享年七十有七，卒。所著有《光餘或問》、《望洋日錄》、《草窗巷語》、《文錄》等書。（附案）
　　杜惟熙字子光，號見山，東陽人。年十七，即北面一松之門。凡四歲，恍若有得，一松曰：「為學須經事變，方可自信所得。」複十年，家難遞作，乃悵憶一松之言，作《悔言錄》以自勵。複至五峰，盡其道。嘗言：「學者一息不寐，則萬古皆通；一刻自寬，即終身久缺。」蓋得程子識仁之旨。又詩曰：「古今方寸裏，天地範圍中。有事還無事，如空不落空。」所造深矣。惟熙之學，以複性為宗，克欲為實際。審察克治，無間晝夜；持己接物，真率簡易，不修邊幅。其教人迎機，片語即可證悟。自奉粗糲淡泊，脫粟杯羹，與來學者共之。分守張鳳梧建崇正書院，聘與徐用檢遞主教席。海門周汝登見《悔言集》，以為非大悟後不能。道由姚江而直溯洙、泗。年八十餘，小疾，語諸友曰：「明晨當來作別。」及期焚香端坐，曰：「諸君看我如是而來，如是而去，可用得意見安排否？」門人請益，曰：「極深研幾。」遂瞑。（附案）
　　顏鯨字應雷，號沖宇，寧之慈谿人。嘉靖丙辰進士。授行人。選為御史，巡按河南。華亭以伊庶人事囑之，先生不動聲色，卒定其亂。海忠介下獄，特疏救之。沈青霞冤死，拔其子襄於太學。出提學政，先風化而後文藝。在楚則忤江陵，在中州則忤新鄭，其守正如此。鄒南臬曰：「予讀先生所論孔、孟、顏、曾，乃『原人』 『原性』諸語，其學以求仁為宗，以默坐澄心為入門，以踐履操修為見性，而妙於慎獨，極於默識，既殫厥心矣，而總於悟格物之旨盡之。」世儒以一事一物為物，而先生以通天下國家為物，為格，其力久，故其悟深。其悟深，故其用周。真從困衡中入，而非以意識承當之者。先師蕺山曰：「先生於學問頭腦，已窺見其大意，故所至樹立磊落。」先生與許敬菴皆談格物之學，敬菴有見於一物不容之體，先生有見於萬物皆備之體。蓋相反而相成者，總之不落訓詁窠臼者也。
　　按五峰書院建自永康程養之先生粹。先生弱冠為諸生，往姚江受業陽明之門。歸即建之。有訟其建淫祠、倡偽學於御史台者，被黜，且毀院。越數年，而邑紳士諸御史言狀，複之。仍建祠祀文成，講學，年八十八。其講學於茲者，應、周、盧、杜四先生而外，尚有禮部尚書程舜敷先生文德，大理寺李侯璧先生珙，陳仲新先生時芳性。從王崇炳《金華徵獻錄》中得之。又黃子親筆原本載有顏沖宇先生鯨傳，謹附見於後。（附案）
