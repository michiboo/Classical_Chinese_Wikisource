　　河東之學，悃愊無華，恪守宋人矩矱，故數傳之後，其議論設施，不問而可知其出於河東也。若陽明門下親炙弟子，已往往背其師說，亦以其言之過高也。然河東有未見性之譏，所謂「此心始覺性天通」者，定非欺人語，可見無事乎張惶耳。
　　薛瑄字德溫，號敬軒，山西河津人。母夢紫衣人入謁而生，膚理如水晶，五臟皆見，家人怪之。祖聞其啼聲，曰：「非常兒也。」自幼書史過目成誦。父貞為滎陽教諭，聞魏、范二先生深於理學，（魏純，字希文，山東高密人。范，俟考）俾先生與之游處。講習濂、洛諸書，歎曰：「此問學正路也。」因盡棄其舊學父移教鄢陵，先生補鄢陵諸生，中河南永樂庚子鄉試第一。明年登進士第。宣德初授監察御史。三楊欲識其面，令人要之，先生辭曰：「職司彈事，豈敢私謁公卿？」三楊嗟歎焉。差監湖廣銀場，手錄《性理大全》，通宵不寐，遇有所得，即便劄記。正統改元，出為山東提學僉事，先力行而後文藝，人稱為「薛夫子。」時中官王振用事，問三楊：「吾鄉誰可大用者？」皆以先生對。召為大理寺少卿。三楊欲先生詣振，謝不可。又令李文達傳語，先生曰：「德遠亦為是言乎？拜爵公朝，謝恩私室，某所不能為也。」已遇振於東閣，百官皆跪，先生長揖不拜，振大恨之。會有獄夫病死，妾欲出嫁，妻弗聽，妾遂謂夫之死，妻有力焉。先生髮其誣。都御史王文承振意，劾為故出。先生廷折文，文言囚不服訊；系獄論死，先生讀《易》不輟。覆奏將決，振有老僕者，山西人也，泣於灶下，振怪問之，曰：「聞薛夫子將刑，故泣耳。」振問：「若何以知有薛夫子？」曰：「鄉人也。」具言其平生狀。振惘然，立傳旨戍邊，尋放還家。景泰初，起南京大理寺卿。蘇、松饑民貸粟不得，火有粟者之廬。王文坐以謀叛，先生抗疏辯之。文謂人曰：「此老崛強猶昔。」中官金英奉使，道出南京，公卿餞於江上，先生獨不往。英至京言於眾曰：「南京好官惟薛卿耳。」壬申秋，以原官召入。英廟復辟，遷禮部右侍郎，兼翰林學士，入內閣。於忠肅、王宮保就刑，先生謂同列曰：「此事人所共知，各有子孫。」石亨奮然曰：「事已定，不必多言。」上召閣臣入議，先生言：「陛下複登寶位，天也。今三陽發生，不可用重刑。」同列皆無言，詔減一等。先生退而歎曰：「殺人以為功，仁者不為也。」一日，召對便殿，上衣冠未肅，先生凝立不入，上知之，即改衣冠，先生乃入。上惡石亨專，徐天全、李文達、許道中退朝，謂耿都御史，令御史劾之。先生謂諸公曰：「《易》戒不密，《春秋》譏漏言，禍從此始矣。」未幾諸公皆下詔獄。上以先生學行老成，甚重之。一日，奏對誤稱學生，眷注遂衰。先生亦知曹、石用事，非行道之時，遂乞致仕。臨行，岳季方請教，先生曰：「英氣太露，最害事。」後季方敗，憶先生之言，曰：「正乃先生之罪人也。」居家八年，從學者甚眾。天順八年甲申六月十五日卒，年七十有六。留詩有「七十六年無一事，此心始覺性天通。」
　　先生以複性為宗，濂、洛為鵠，所著《讀書錄》大概為《太極圖說》、《西銘》《正蒙》之義疏，然多重複雜出，未經刪削，蓋惟體驗身心，非欲成書也。其謂「理氣無先後，無無氣之理，亦無無理之氣」，不可易矣。又言：「氣有聚散，理無聚散。以日光飛鳥喻之，理如日光，氣如飛鳥，理乘氣機而動，如日光載鳥背而飛，鳥飛而日光雖不離其背，實未嘗與之俱往。而有間斷之處，亦猶氣動，而理雖未嘗與之暫離，實未嘗與之俱盡而有滅息之時。」羲竊謂，理為氣之理，無氣則無理，若無飛鳥而有日光，亦可無日光而有飛鳥，不可為喻。蓋以大德敦化者言之，氣無窮盡，理無窮盡，不特理無聚散，氣亦無聚散也。以小德川流者言之，日新不已，不以已往之氣為方來之氣，亦不以已往之理為方來之理，不特氣有聚散，理亦有聚散也。先生謂：「水清則見毫毛，心清則見天理。喻理如物，心如鏡，鏡明則物無遁形，心明則理無蔽跡。」羲竊謂，仁人心也，心之所以不得為理者，由於昏也。若反其清明之體，即是理矣。心清而見，則猶二之也。此是先生所言本領，安得起而質之乎？
　　崔後渠言：「先生之佐大理，王振引之也，當時若辭而不往，豈不愈於抗而得禍與？於忠肅有社稷之功，其受害也，先生固爭之矣，爭不得，即以此事而去，尤為光明俊偉。」正統四年，南安知府林竿言：「比者提學薛瑄以生員有疾罷斥者，追所給廩米。臣以為不幸有疾，罷之可也。至於廩給，糜費於累歲，而追索於一朝，固已難矣。父兄不能保子弟之無疾，今懲償納之苦，孰肯令其就學！」上是之。先生出處大節，豈後學所敢輕議，而盡美不能盡善，所雲連得間矣。成化初，諡文清。隆慶五年，詔從祀孔廟，稱先儒薛子。
　　統體一太極，即萬殊之一本；各具一太極，即一本之萬殊。統體者，即大德之敦化；各具者，即小德之川流。
　　人心有一息之怠，便與天地不相似。
　　為學之要，莫切於動靜，動靜合宜者，便是天理，不合宜者，便是人慾。
　　人心一息之頃，不在天理便在人慾，未有不在天理人慾，而中立者也。
　　《易傳》曰：「易，變易也，變易以從道也。」如人之一動一靜，皆變易也，而動靜之合乎理者，即道也。
　　少欲覺身輕。
　　心中無一物，其大浩然無涯。
　　先儒曰：「在物為理，處物為義。」如君之仁、臣之敬、父之慈、子之孝之類，皆在物之理也。於此處各得其宜，乃處物之義也。
　　每日所行之事，必體認某事為仁，某事為義，某事為禮，某事為智，庶幾久則見道分明。
　　為政以法律為師，亦名言也，即知律己，又可治人。
　　二十年治一怒字，尚未消磨得盡，以是知克己最難。
　　性非特具於心者為是，凡耳目口鼻手足動靜之理皆是也。非特耳目口鼻手足動靜之理為是，凡天地萬物之理皆是也。故曰：「天下無性外之物，而性無不在。」
　　凡聖賢之書所載者，皆道理之名也，至於天地萬物所具者，皆道理之實也。書之所謂某道某理，猶人之某名某姓也，有是人之姓名，則必實有是人，有是道理之名，則必有是道理之實。學者當會於言意之表。
　　湖南靖州讀《論語》，坐久假寐，既覺，神氣清甚，心體浩然，若天地之廣大。蓋欲少則氣定，心清理明，其妙難以語人。
　　無形而有理，所謂「無極而太極」，有理而無形，所謂「太極本無極。」形雖無而理則有，理雖有而形則無，此純以理言，故曰「有無為一」。老氏謂「無能生有」，則無以理言，有以氣言，以無形之理生有形之氣，截有無為兩段，故曰「有無為二」。
　　天下無性外之物，而性無不在。君臣父子夫婦長幼朋友皆物也，而其人倫之理即性也。佛氏之學曰「明心見性」者，彼即舉人倫而外之矣，安在其能明心見性乎？若果明心見性，則必知天下無性外之物，而性無不在，必不舉人倫而外之也。今既如此，則偏於空寂，而不能真知心性體用之全，審矣。
　　盡心工夫，全在知性知天上。蓋性即理，而天即理之所從出。人能知性知天，則天下之理無不明，而此心之理無不貫；苟不知性知天，則一理不通，而心即有礙，又何以極其廣大無窮之量乎？是以知盡心工夫，全在知性知天上。
　　博文是明此理，約禮是行此禮。
　　無欲非道，入道自無欲始。
　　舉目而物存，物存而道在，所謂形而下、形而上是也。
　　誠不能動人，當責諸己，己不能感人，皆誠之未至。
　　太極一圈，中虛無物，蓋有此理而實無此形也。
　　常沉靜，則含蓄義理，而應事有力。
　　少言沈默最妙。
　　厚重、靜定、寬緩，進德之基。
　　無欲則所行自簡。
　　敬則中虛無物。
　　處人之難處者，正不必厲聲色，與之辯是非，較短長。
　　才舒放，即當收斂，才言語，便思簡默。
　　事已往，不追最妙。
　　人能於言動、事為之間，不敢輕忽，而事事處置合宜，則告然之氣自生矣。
　　費是隱之流行處，隱是費之存主處，體用一源，顯微無間。如陰陽五行流行發生萬物，費也；而其所以化生之機，不可見者，隱也。
　　矯輕警惰，只當於心志言動上用力。
　　須是盡去舊習，從新做起。張子曰：「濯去舊見，以來新意。」餘在辰州府，五更，忽念己德所以不大進者，正為舊習纏繞，未能掉脫，故為善而善未純，去惡而惡未盡。自今當一刮舊習，一言一行求合於道，否則匪人矣。
　　若胸中無物，殊覺寬平快樂。
　　心虛有內外合一之氣象。
　　俯仰天地無窮，知斯道之大，覺四海之小矣。
　　工夫切要，在夙夜、飲食、男女、衣服、動靜、語默、應事、接物之間，於此事事皆合天則，則道不外是矣。
　　凡大小有形之物，皆自理氣至微至妙中生出來，以至於成形而著。張子曰：「其來也幾微易簡，其至也廣大堅固。」
　　一念之差，心即放，才覺其差，而心即正。
　　水清則見毫毛，心清則見天理。
　　心清即是天理，雲見則猶二之也。故陽明先生曰：「心即理也。」
　　人性分而言之有五，合而言之則一。一不可見，而五則因發見者，可默識也。
　　須知己與物，皆從陰陽造化中來，則知天地萬物為一體矣。
　　夫子所謂一，即統體之太極也，夫子所謂貫，即各具之太極也。主一則氣象清明，二三則昏昧矣。
　　將聖賢言語作一場話說，學之者通患。
　　志動氣，多為理，氣動志，多為欲。
　　學至於心無一物，則有得矣。
　　言不謹者，心不存也，心存則言謹矣。
　　余於坐立方向、器用安頓之類，稍大有不正，即不樂，必正而後已。非作意為之，亦其性然。
　　言動舉止，至微至粗之事，皆當合理，一事不可苟。先儒謂一事苟，其餘皆苟矣。
　　觀太極中無一物，則性善可知，有不善者，皆陰陽雜揉之渣滓也。
　　天之氣一著地之氣即成形，如雪霜雨露，天氣也，得地氣，即成形矣。
　　才敬便渣滓融化，而不勝其大；不敬則鄙吝即萌，不勝其小矣。
　　知止所包者廣，就身言之，如心之止德，目之止明，耳之止聰，手之止恭，足之止重之類皆是；就物言之，如子之止孝，父之止慈，君之止仁，臣之止敬，兄之止友，弟之止恭之類皆是。蓋止者止於事物當然之則，則即至善之所在，知止則靜安慮得相次而見矣，不能知止。則耳目無所加，手足無所措，猶迷方之人，搖搖而莫知所之也。知止，則動靜各當乎理。
　　大事謹而小事不謹，則天理即有欠缺間斷。
　　程子「性即理也」之一言，足以定千古論性之疑。
　　人惻然慈良之心，即天地藹然生物之心。
　　覺人詐而不形於言，有餘味。
　　心一操而群邪退聽，一放而群邪並興。
　　才收斂身心，便是居敬，才尋思義理，便是窮理。二者交資，而不可缺一也。
　　居敬有力，則窮理愈精，窮理有得，則居敬愈固。
　　初學時見居敬窮理為二事，為學之久，則見得居敬時敬以存此理，窮理時敬以察此理，雖若二事，而實則一矣。
　　人不持敬，則心無頓放處。
　　人不主敬，則此心一息之間，馳騖出入，莫知所止也。
　　不能克己者，志不勝氣也。
　　讀書以防檢此心，猶服藥以消磨此病。病雖未除，常使藥力勝，則病自衰；心雖未定，常得書味深，則心自熟。久則衰者盡，而熟者化矣。
　　處事了不形之於言尤妙。
　　廣大虛明氣象，無欲則見之。
　　當事務叢雜之中，吾心當自有所主，不可因彼之擾擾而遷易也。
　　心細密則見道，心粗則行不著，習不察。
　　學不進，率由於因循。
　　事事不放過，而皆欲合理，則積久而業廣矣。
　　究竟無言處，方知是一源。
　　不識理名難識理，須知識理本無名。
　　為學時時處處是做工夫處，雖至陋至鄙處，皆當存謹畏之心而不可忽，且如就枕時，手足不敢妄動，心不敢亂想，這便是睡時做工夫，以至無時無事不然。
　　工夫緊貼在身心做，不可斯須外離。
　　心一放，即悠悠蕩蕩無所歸著。
　　讀前句如無後句，讀此書如無他書，心乃有入。
　　下學學人事，上達達天理也。人事如父子、君臣、夫婦、長幼之類是也，天理在人如仁、義、禮、智之性，在天如元、亨、利、貞之命是也。只是合當如是，便是理。
　　理只在氣中，決不可分先後，如太極動而生陽，動前便是靜，靜便是氣，豈可說理先而氣後也。
　　心一收而萬理鹹至，至非自外來也，蓋常在是而心存，有以識其妙耳。心一放而萬理鹹失，失非向外馳也，蓋雖在是而心亡，無以察其妙耳。
　　朱子曰：「聚散者氣也，若理只泊在氣上，初不是凝結自為一物，但人分上合當然者便是理，不可以聚散言也。」
　　理既無形，安得有盡！
　　有形者可以聚散言，無形者不可以聚散言。
　　石壁上草木，最可見生物自虛中來，虛中則實氣是也。
　　一切有形之物，皆呈露出無形之理來，所謂無非至教也。
　　人心皆有所安，有所不安，安者義理也，不安者人慾也。然私意勝，不能自克，則以不安者為安矣。
　　心存則因器以識道。
　　看來學者不止應事處有差，只小小言動之間，差者多矣。
　　心無所止，則一日之間，四方上下，安往而不至哉！
　　理如物，心如鏡，鏡明則物無遯形，心明則理無蔽跡；昏則反是。
　　釋子不問賢愚善惡，只順己者便是。
　　理如日光，氣如飛鳥，理乘氣機而動，如日光載鳥背而飛。鳥飛而日光雖不離其背，實未嘗與之俱往；而有間斷之處，亦猶氣動而理雖未嘗與之暫離，實未嘗與之俱盡，而有滅息之時。氣有聚散，理無聚散，於此可見。
　　理如日月之光，小大之物各得其光之一分，物在則光在物，物盡則光在光。
　　三代之治本諸道，漢、唐之治詳於法。
　　細看植物，亦似有心，但主宰乎是，使之展葉、開花、結實者，即其心也。
　　略有與人計較短長意，即是渣滓銷融未盡。
　　人只於身內求道，殊不知身外皆道，渾合無間，初無內外也。
　　不可將身外地面作虛空看，蓋身外無非真實之理，與身內之理，渾合無間也。
　　聖人應物，雖以此理應之，其實理只在彼物上，彼此元不移也。
　　聖人治人，不是將自己道理分散與人，只是物各付物。
　　只主於敬，才有卓立，不然東倒西歪，卒無可立之地。
　　太極不可以動靜言，然舍動靜便無太極。
　　此理真實無妄，如天地日月、風雲雨露、草木昆蟲、陰陽五行、萬物萬事皆有常形，定則古今而不易。若非實理為之主，則歲改而月不同矣。
　　方為一事，即欲人知，淺之尤者。
　　理明則心定。
　　順理都無一事。
　　理明後見天地萬物，截然各安其分。
　　所以陰陽變易者，固理之所為，而理則一定而不易，所謂恆也。
　　知言者，書無不通，理無不明之謂。
　　學至於約，則有得矣。
　　天下無無理之物，無無物之理。
　　凡所為，當下即求合理，勿曰今日姑如此，明日改之。一事苟，其餘無不苟矣。
　　心有毫髮所系，即不得其平。
　　氣無涯而形有限，故天大地小。
　　心使一言不妄發，則庶乎寡過矣。
　　人只為耳目口鼻四肢百骸做得不是，壞了仁、義、禮、智、信，若耳、目、口、鼻、四肢、百骸做得是，便是仁、義、禮、智、信之性。《詩》所謂「有物有則」，《孟子》所謂「踐形」者是也。
　　仁是嫩物，譬如草木，嫩則生，老則枯。
　　知至至之，窮理也，知終終之，盡性以至於命也。
　　博文知崇也，約禮禮卑也。
　　分外之事，一毫不可與。
　　言要緩，行要徐，手要恭，立要端，以至作事有節，皆不暴其氣之事；怒至於過，喜至於流，皆暴其氣也。
　　大而人倫，小而言動，皆理之當然。才有有為之心，雖所行合理，亦是人慾。
　　絕謀計功之念，其心超然無系。
　　立得腳定，卻須寬和以處之。
　　習於見聞之久，則事之雖非者，亦草覺其非矣。
　　非禮勿視、聽、言、動，便是克己；視、聽、言、動之合禮處、便是複禮。
　　知覺不可訓仁，所以能知能覺者，仁也。
　　教人，言理太高，使人無可依據。
　　四方上下，往來古今，實理實氣，無絲毫之空隙，無一息之間斷」
　　為學不實，無可據之地。人於實之一字，當念念不忘，隨事隨處省察於言動居處、應事接物之間，心使一念一事，皆出於實，斯有進德之地。
　　繼之者善，化育之始，流行而未已，陽也；成之者性，人物稟受，一定而不易，陰也。
　　靜坐中覺有雜念者，不誠之本也。惟聖人之心，自然真一虛靜，無一毫之雜念。
　　循理即率性也，自一身之耳、目、口、鼻、手、足、百骸各順其則，以至人倫庶事各得其宜，皆循理也。
　　順理心安，身亦安矣。
　　事來則順應之，不可無故而先生事端。
　　常存心於義理，久久漸明，存心於閒事，即於義理日昧矣。
　　凡涉於有為者皆氣，其無為者道體也。
　　心常存，即默識道理無物不有，無時不然；心苟不存，茫然無所識，其所識者，不過萬物形體而已。
　　沖漠無朕，而萬象昭然已具，蓋才有理即有象，初非懸空之理與象，分而為二也。
　　學問實自靜中有得，不靜則心既雜亂，何由有得！
　　篤志力行而不知道，終是淺。
　　涵養省察，雖是動靜交致其力，然必靜中涵養之功多，則動時省察之功易也。
　　在一心之理，與在萬事之理，本無二致，惟聖人一心之理，能通萬事之理者，以其純乎天理之公也。
　　名節至大，不可妄交非類，以壞名節。
　　「艮其背，不獲其身，行其庭，不見其人。」只是動靜各止於理，而不知有人我也。
　　物格是知逐事逐物各為一理，知至是知萬物萬事通為一理。
　　《孟子》之「知言」，即《大學》之「物格知至」也。
　　《孟子》之「知性」，即《大學》之「物格盡心，即知至」也。
　　道無處不在，故當無處不謹。
　　天道流行，命也，命賦於人，性也，性與心俱生者也。性體無為，人心有覺，故心統性情。
　　不責人，即心無凝冰焦火之累。
　　天地間理無縫隙，實不可分。
　　元者善之長，亨利貞皆善也；仁為善之長，禮義智皆善也。
　　性命一理也，有善而無惡也明矣。
　　《中庸》言明善，不言明性，善即性也。
　　雜慮少則漸近道。
　　心每有妄發，以經書聖賢之言制之。
　　一息之運，與古今之運同；一塵之土，與天地之土同；一夫之心，與億兆之心同。
　　致知格物，於讀書得之者多。
　　「論性不論氣不備」有二說：專論性不論氣，則性亦無安泊處，此不備也；專論性不論氣，則雖知性之本善，而不知氣質有清濁之殊，此不備也。「論氣不論性不明」亦有二說：如告子以知覺運動之氣為性，而不知性之為理，此不明也；如論氣質有清濁之殊，而不知性之本善，此不明也。二之則不是，蓋理氣雖不相雜，亦不相離。天下無無氣之理，亦無無理之氣，氣外無性，性外無氣，是不可二之也。若分而二，是有無氣之性，無性之氣矣，故曰二之則不是。
　　程子曰：「四端不言信者，既有誠心為四端，則信在其中矣。」愚謂若無誠心，則四端亦無矣，故學道以誠心為本。
　　鬼神者，天地陰陽之靈；魂魄者，人身陰陽之靈。
　　閻禹錫字子與，洛陽人。年十九，舉正統甲子鄉試。明年，授昌黎訓導。母喪廬墓，詔旌其門。聞薛文清講學，往從之遊。補開州訓導，遂以所受於文清者，授其弟子，人多化之。李文達薦為國子學正，轉監丞。幹謁不行，謫徽州府經歷。尋複南京國子助教監丞，超陞御史，提督畿內學政。勵士以原本之學，講明《太極圖說》、《通書》，使文清之學不失其傳者，先生之力也。成化丙申卒。所著有《自信集》。或問先生與白良輔於文清，文清曰：「洛陽似此兩人也難得，但恐後來立腳不定，往別處走。」觀先生所立，雖未知所得深淺，亦不負文清之所戒矣。
　　張鼎字大器，陝之咸寧人。成化丙戌進士，授刑部主事，遷員外郎。出知太原府，晉山西參政，仍署府事。轉河南按察使。弘治改元，擢右僉都御史，巡撫保定等府，入為戶部右侍郎。乙卯卒於家，年六十五。先生少從父之任蒲州，得及薛文清之門。終身恪守師說，不敢少有踰越。文清歿後，其《文集》散漫不傳，先生搜輯較正，凡數年，始得成書。
　　段堅字可久，號容思，蘭州人也。年十四，為諸生，見陳緱山《明倫堂上銘》「群居慎口，獨坐防心」，慨然有學聖人之志，於是動作不苟。正統甲子領鄉薦。己巳，英宗北狩，應詔詣闕上書，不報。自齊、魯以至吳、越，尋訪學問之人，得閻禹錫，白良輔，以溯文清之旨，踰年而歸，學益有得。登景泰甲戌進士第，歸而讀書。越五年，出知福山縣，以絃誦變其風俗，謂「天下無不可化之人，無不可變之俗」，六載而治行，郁然可觀。李文達薦之，擢知萊州府，以憂去。補南陽府，建志學書院，與人士講習濂、洛之書。其童蒙則授以《小學家禮》。祀烈女，迸巫尼，凡風教之事，無不盡心。八年而後歸。成化甲辰卒，年六十六。
　　嘗言：「學者主敬以致知格物，知吾之心即天地之心，吾之理即天地之理，吾身可以參贊者在此。」其形於自得者，詩雲：「風清雲淨雨初晴，南畝東阡策杖行。幽鳥似知行樂意，綠楊煙外兩三聲。」先生雖未嘗及文清之門，而郡人陳祥贊之曰：「文清之統，惟公是廓。」則固私淑而有者也。
　　張傑字立夫，號默齋，陝之鳳翔人。正統辛酉鄉薦，授趙城訓導，以講學為事。文清過趙城，先生以所得質之，文清為之證明，由是其學益深。丁外艱服闋，遂以養母不出。母喪畢，為責躬詩曰：「年紀四十四，此理未真知。晝夜不勤勉，遷延到幾時？」無複有仕進意。其工夫以「涵養須用敬，進學在致知」二語為的。用《五經》教授，名重一時。當道聘攝城固學事，先生以鄉黨從遊頗眾，不能遠及他方辭之。段容思贈詩「聖賢心學真堪學，何用賓士此外尋」。先生答詩亦有「今宵忘寢論收心」之句，學者爭傳誦焉。有勸先生著書者，曰：「吾年未艾，猶可進也，俟有所得，為之未晚。」成化壬辰十月卒，年五十二。
　　王鴻儒字懋學，號凝齋，河南南陽人。成化丁未進士，授南戶部主事，出為山西提學僉事，進副使。孝宗與劉大夏論人才，曰：「藩臬中如王鴻儒，他日可大用。」大夏對曰：「此人才學不易得，誠如聖諭。」正德初致仕，己已起國子祭酒，不數月，憂去。服除，改南戶部侍郎，召入吏部。時塚宰為陸完，喜權術，先生諷之曰：「惟誠與直能濟國事，趨名者亦趨利，於社稷生民無益也。」未幾完果敗。辛酉，陞南戶部尚書。宸濠反，武宗南巡，勤勞王事，疽發背卒。先生書法端勁，少未為人知，裏人有為府史者，嘗以其書置府中，知府段堅偶見而奇之，史對曰：「裏中王生書也。」堅即召見，曰：「子風神清澈，豈塵埃人物？」遂收之門下，故先生之學，本之段氏。
　　乾道變化者，五月一陰生，乾道變矣；六月二陰生，乾道再變矣；至十月則乾道變極，陽盡而純陰以成，坤卦所謂化也，此正秋冬之時，百穀草木各正性命。保合太和，乾之利貞也。
　　大明終始，六位時成，時乘六龍以禦天。六位，六虛位，自子至巳也；六龍，六陽爻，自初九至上九也。聖人大明乾道之終始，則見陽之六位以時而成。自十一月一陽生，則畫一剛於初位，是乘以一龍也；十二月二陽生，則畫一剛於二位，是乘以二龍也；餘四位四畫准此乘，乃加乘之乘，猶載入也。天之六陽，時序如此，聖人加畫，《乾》卦亦如此，所以禦天也。
　　大哉乾乎，剛、健、中、正、純、粹、精也。此以七者贊乾之德。剛言其不屈，健言其不息，中言其無過、不及，正言其不偏不倚，純言其不二，粹言其不雜，精則進乎粹矣。純粹精，譬如粳米中無粟米，便是純是。粳米雖純矣，若顆粒有大小，便不是粹；一一勻稱，便是粹矣。米雖勻稱，炊飯有不香者，便是不精；炊飯又香，乃是精也。愚嘗以為剛、健、中、正、純、粹、精七者，皆是贊乾。
　　《乾》初九，《文言》曰：「確乎其不可拔，潛龍也。」此言初九君子固守不屈之節然也。拔者，掣而出之。如蛇，龍屬也。蛇入穴，人見其尾，雖拔之幾斷，亦不肯出。此亦可以證潛龍之確乎不拔也。
　　陽主笑，陰主哭，故同人號咷指六二，笑指九五也。
　　撝謙，行之謙也。鳴謙，言之謙也。
　　觀雷出地奮豫，則雷在地中可推矣。
　　不事王侯，高尚其事，蠱而治矣，奉身而隱也。
　　澤中有雷，雷之蟄也，故君子體之向晦入宴息。
　　《噬嗑》，震下離上，《彖》曰：「雷電合而章。」始以雷電為一物，謂電即雷之光也。及觀曆候，八月雷始收聲，十月亡電，則相去兩月，乃知非一物矣。雷得電而聲愈震，電得雷而光愈熠，故曰：「雷電合而章。」
　　君子得輿，小人剝廬。陽為君子，陰為小人，皆就在上一位而言。君子居之，則為得輿，上九之陽不動，眾陰共載一陽也。小人居之，則為剝廬，上九亦變而為陰，群陰失庇也。五陰如輿，一陽如廬。
　　《大過》《彖》「棟橈，本末弱也」。先儒所謂「人主之職，在論一相者」，信哉！
　　六十四卦者，八卦之蘊也；八卦者，兩儀之蘊也；兩儀者，太極之蘊也。
　　男女有別，然後父子親，萬世格言也。
　　下武，自三後言之也。三後在天，武王在下，故曰「下武」。
　　衛武公，諸侯也，其詩乃見於《雅》，蓋為王卿士時也。
　　載色載笑，色怒也。載色以怒而複載笑，非怒也。乃教也，匪怒應載色。伊教應載笑。
　　虞，夏雍州貢道，浮於積石，至於龍門西河。自今日觀之，則漕運當由北中行者千里。由是知唐虞北邊疆境，尚遠在河外也。
　　《左氏》隱三年四月，鄭祭足帥師取溫之麥。按夏四月正麥熟之時，故曰「取溫之麥」。若依趙氏謂時月皆改，則此當為夏之二月，豈可取麥者乎？
　　周之郊祀，亦有迎屍，以為迎後稷之屍也。然據禮家說，祭山川皆有屍，則恐祭天亦有屍也。
　　或問「《周禮》祀天神、地示、人鬼之樂，何以無商音？」文公曰：「五音無一則不成樂，非是無商音，只是無商調。」先儒謂商調是殺聲，鬼神畏商調。
　　罍，尊陽也，在阼；犧，尊陰也，在西，堂上以陽為主也。縣鼓，陽也，在西；應鼓，陰也，在東，堂下以陰為主也。
　　魏主嗣常密問崔浩曰：「屬者日食，趙、代之分，朕疾彌年不愈，恐一旦不諱。」此以《左氏》載日食曰：「魯、衛當之者。」同是日食之災，誠有分野。
　　史彌遠雖非賢相，猶置人才簿，書賢士大夫姓名以待用。今有若人乎？宜賢才之日遺也。見方虛谷撰《呂千家傳》。
　　《大學》在親民，程子曰：「親當作新。」愚按：親、新古字通用。觀《左氏》石碏之言，新間舊，作親間舊，此可見矣。
　　孔子之謂集大成，樂一變為一成，尚非大成，九成皆畢，然後謂之大成。
　　孟子之學，明在於事親、事長，而幽極於知性、知天。上下本末一以貫之，此所以為醇乎醇之儒也。彼莊、老者，幽明二致，首尾衡決，世儒方且尊以為聖哲，豈知道之論乎！
　　《顏氏家訓》曰：「夫遙大之物，寧可度量。日為陽精，月為陰精，星為萬物之精，儒者所安也。星墜為石，精若是石，不得有光，性又質重，何所系焉？星與日月形色同耳，日月又當是石也。石既牢密，烏兔焉容？石在氣中，豈能獨運？日月星辰，若皆是氣，氣體輕浮，當與天合，往來環轉，不能錯違，其間遲疾，理宜一等，何故日、月、五星、二十八宿各有度數，移動不均？」致堂辨曰：「考之《六經》，惟《春秋》書隕石於宋，不言墜為石也。既以星為石，此皆推臆之說，非聖人之言也。」愚謂：日月星辰，皆氣之精而麗於天，體如火光，不能搏執。其隕而為石者，以得地氣故耳，非在天即石也。有隕未至地而光氣遂散者，亦不為石也。
　　周蕙字廷芳，號小泉，山丹衛人，徙居秦州。年二十，聽講《大學》首章，奮然感動，始知讀書問字。為蘭州戍卒，聞段容思講學，時往聽之。久之，諸儒令坐聽，既而與之坐講。容思曰：「非聖弗學。」先生曰：「惟聖斯學。」於是篤信力行，以程、朱自任。又受學於安邑李昶。李昶者，景泰丙子舉人，授清水教諭，文清之門人也。恭順侯吳瑾總兵於陝，聘為子師，先生固辭。或問故，先生曰：「總兵役某，則某軍士也，召之不敢不往；若使教子，則某師也，召之豈敢往哉？」瑾遂親送二子於其家，先生始納贄焉。肅藩樂人鄭安、鄭寧皆乞除樂籍，從周先生讀書，其感人如此。成化戊子，容思至小泉，訪之不遇，留詩而去：「小泉泉水隔煙蘿，一濯冠纓一浩歌。細細靜涵洙、泗脈，源源動鼓洛川波。風埃些子無由入，寒玉一泓清更多。老我未除塵俗病，欲煩洗雪起沉屙。白雲封鎖萬山林，卜築幽居深更深。養道不幹軒冕貴，讀書探取聖賢心。何為有大如天地，須信無窮自古今。欲鼓遺音絃絕後，關、閩、濂、洛待君尋。」先生以父游江南，久之不返，追尋江湖間，至揚子而溺，天下莫不悲之。門人最著者，渭南薛敬之，秦州王爵。敬之自有傳。爵字錫之，以操存為學，仕至保安州判。
　　薛敬之字顯思，號思菴，陝之渭南人。生而姿容秀美，左膊有文字，黑入膚內。五歲即喜讀書，居止不同流俗，鄉人以道學呼之。成化丙戌貢入太學，時白沙亦在太學，一時相與並稱。丙午，謁選山西應州知州，不三四歲，積粟四萬余石，年饑，民免流亡，逋而歸者三百餘家。南山有虎患，仿昌黎之《鱷魚》，為文祭之，旬日間虎死。蕭家寨平地暴水湧出，幾至沉陷，亦為文祭告，水即下泄，聲如雷鳴。奏課為天下第一，陞金華府同知，居二年致仕。正德戊辰卒，年七十四。
　　先生從周小泉學，常雞鳴而起，候門開，灑掃設坐，至則跪以請教。故謂其弟子曰：「周先生躬行孝弟，其學近於伊、洛，吾以為師；陝州陳雲逵，忠信狷介，凡事皆持敬，吾以為友。吾所以有今日者，多此二人力也。」先生之論，特詳於理氣。其言「未有無氣質之性」是矣。而雲「一身皆是氣，惟心無氣」，「氣中靈底便是心」，則又歧理氣而二之也。氣未有不靈者，氣之行處皆是心，不僅腔子內始是心也，即腔子內亦未始不是氣耳。
　　心乘氣以管攝萬物，而自為氣之主，猶天地乘氣以生養萬物，而亦自為氣之主。
　　一身皆是氣，惟心無氣。隨氣而為浮沉出入者，是心也。人皆是氣，氣中靈底便是心。故朱子曰：「心者，氣之精爽。」
　　心本是個虛靈明透底物事，所以都照管得到。一有私慾，便卻昏蔽了，連本體亦自昧塞，如何能照管得物？
　　學者始學，須要識得此心是何物，此氣是何物，心主得氣是如何，氣役動心是如何，方好著力進裏面去。
　　千古聖賢，非是天生底，只是明得此心分曉。
　　天地間凡有盛衰強弱者，皆氣也，而理無盛衰強弱之異。先儒謂「至誠貫金石」，則理足以馭氣矣。
　　心便是官人，性便是個印信，情便是那文書，命便是那文書上說的物事，文書或寫得好歹，說得利害緊慢，便喚做才。這一弄事物，不是氣怎麼做的？便喚氣。故心、性、情、命、才、氣本同一滾的事，更何異？
　　德無個大小，且指一物始根，便是大德；發生條達，千枝萬柯，都是那根上出來，便是小德。
　　接事多，自能令氣觸動心，敬則不能為之累，否則鮮不為之累。
　　心之存，則海水之不波；不存，則沙苑之揚灰。
　　仁則是心求仁，非一方也。但心有所存主處，便是求仁。觀諸孔門問答，可見師之教、弟子之學，都只是尋討個正當低心，心外無餘事。
　　《太極圖》明此性之全體，《西銘》狀此性之大用。
　　「寂然不動，感而遂通天下之故」，標貼出個心之體用來。程子因而就說個「體用一源，顯微無間」，包括這兩句。
　　「有朋自遠方來」，與「天下歸仁」之旨同。
　　「活潑潑地」只是活動，指鳶魚也。便見得理氣，說得面前活動，如顏子「卓爾」，孟子「躍如」模樣。
　　天地無萬物，非天地也；人心無萬事，非人心也。天地無物而自不能不物物，人心無事而自不能不事事。而今天下只是一個名利關住紮了，壅住多少俊才，可勝歎哉！氣化然也。
　　氣化人事，不可歧而二之，須相參而究之，然後可以知天道消息，世道隆替。
　　因天地而定乾坤，因高卑而位貴賤，因動靜而斷剛柔，因方類物群而生吉凶，因天象地形而見變化。此聖人原《易》之張本以示人，故曰「《易》與天地准」。
　　《太極圖》雖說理，亦不曾離了氣。先儒解「太極」二字最好，謂「象數未形，而其理已具之稱，形器已具，而其理無朕之目」。「象數未形」一句，說了理，「形器已具」一句，卻是說了氣，恁看氣理何曾斷隔了。
　　雨暘燠寒，風之有無，見得天無心處。風雷變化，氣使然也。
　　天本無心，以人為心，聖人本無心，以天處心。其未至於聖人者，可不盡希天之學乎！何謂希天？曰：「自敬始。」
　　凡所作為動心，只是操存之心未篤，篤則心定，外物不能奪，雖有所為，亦不能動。
　　在天之風霜雨露者，陰陽之質；在地之草木水石者，剛柔質也；在人之父子君臣者，仁義之質。陰陽一剛柔也，剛柔一仁義也。陰陽氣也，離那質不得；剛柔質也，離那氣不得；仁義性也，離那氣質不得。未有無氣之質，未有無質之氣，亦未有無氣質之性。偶觀杏實，會得一本萬殊道理。當時種得只是一本，如今結了百千萬個，不亦殊乎？一本萬殊，萬殊一本，有甚時了期，就見得天命不已氣象出來。
　　古來用智，莫過大禹，觀治水一事，只把一江一河，便分割天地。
　　堯、舜之世，以德相尚，故無讖緯術數之可言。漢、唐以下，偽學日滋，故有讖緯術數之事。
　　古人之論處家，有曰義，有曰忍。蓋忍字無涯涘，義字有正救，獨用忍不得。獨用義亦不得，上下名分不得不用義，出入日用不得不用忍。義與忍相濟，而後處家之道備矣。
　　孔門優遊涵泳，只是調護個德性好。凡問政、問仁、問士、問禮與行，不過令氣質不走作，掘得活水出來。
　　夜氣與浩然之氣不同，彼以全體言，此以生息言。但「浩然」章主於氣，「牛山」章主於性，學者互相考之，有以知性氣之不相離也。
　　天高地下，萬物流行，分明個禮樂自然。
　　李錦字在中，號介菴，陝之咸寧人。受學於周小泉。天順壬午舉於鄉，入太學，司成邢讓深器之。讓坐事下獄，先生率六館之士伏闕頌冤，由是名動京師。以主敬窮理為學，故然諾辭受之間，皆不敢苟。居憂時，巡撫余肅敏請教其子，先生以齊衰不入公門固辭。肅敏聞其喪不能舉，賻以二槨，先生卻其一，曰：「不可因喪為利也。」郡大夫賻米，以狀無俸字辭之。成化甲辰，謁選松江府同知。後二年卒，年五十一。 


