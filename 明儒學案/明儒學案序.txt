　　盈天地間皆心也，人與天地萬物為一體，故窮天地萬物之理，即在吾心之中。後之學者，錯會前賢之意，以為此理懸空於天地萬物之間，吾從而窮之，不幾於義外乎？此處一差，則萬殊不能歸一。夫茍工夫著到，不離此心，則萬殊總為一致。學術之不同，正以見道體之無盡也。奈何今之君子，必欲出於一途，勦其成說，以衡量古今，稍有異同，即詆之為離經畔道，時風眾勢，不免為黃芽白葦之歸耳。夫道猶海也，江、淮、河、漢以至涇、渭蹄涔，莫不晝夜曲折以趨之，其各自為水者，至於海而為一水矣。使為海若者，汱然自喜，曰：「咨爾諸水，導源而來，不有緩急平險、清濁遠近之殊乎？不可謂盡吾之族類也，盍各返爾故處！」如是則不待尾閭之泄，而蓬萊有清淺之患矣。今之好同惡異者，何以異是？
　　有明事功文章，未必能越前代，至於講學，餘妄謂過之。諸先生學不一途，師門宗旨，或析之為數家，終身學術，每久之而一變。二氏之學，程、朱闢之，未必廓如，而明儒身入其中，軒豁呈露。用巫家倒倉之法，二氏之葛藤，無乃為焦芽乎？諸先生不肯以朦𥋾精神冒人糟粕，雖淺深詳略之不同，要不可謂無見於道者也。余於是分其宗旨，別其源流，與同門姜定庵、董無休操其大要，以著於篇，聽學者從而自擇。中衢之罇，持瓦甌樿杓而往，無不滿腹而去者。湯潛庵曰：「《學案》宗旨雜越，茍善讀之，未始非一貫也。」陳介眉曰：「《學案》如《王會圖》洞心駭目，始見天王之大，總括宇宙。」
　　書成於丙辰之後，許酉山刻數卷而止，萬貞一又刻之而未畢。壬申七月，余病幾革，文字因緣，一切屏除，仇滄柱都中寓書，言北地賈若水見《學案》而歎曰：「此明室數百歲之書也，可聽之埋沒乎！」亡何賈君亡，其子醇庵承遺命刻之。嗟乎！余於賈君，邈不相聞，而精神所感，不異同室把臂。余則何能，顧賈君之所以續慧命者，其功偉矣。
　　黃宗羲序。　康熙三十二年癸酉歲，德輝堂謹梓。  



