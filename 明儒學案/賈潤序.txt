　　余伏處畿南，雅聞浙東多隱居樂道之儒，而姚江黃梨洲先生為之冠。梨洲之門，名公林立，而四明仇滄柱先生尤予所宿契者。每欲南浮江、淮，曆吳門，渡錢塘，遍訪姚江支派，各叩其所學，而道裏殷遙，逡巡未果。已而滄柱先生居天祿、石渠，操著作之任，益大昌其學。余因遣兒輩執經其門，將由此以上溯姚江，庶幾獲聞緒論。兒朴往來都下，得睹《明儒學案》一書，則梨洲先生所手輯也，凡明世理學諸儒，鹹在焉。餘閱之驚喜，喟然歎曰：「此後學之津梁，千秋不朽盛業也，盍梓之以公諸天下。」蓋明儒之學多門，有河東之派，有新會之派，有餘姚之派，雖同師孔、孟，同談性命，而塗轍不同，其末流益歧以異，自有此書，而支分派別，條理粲然。其於諸儒也，先為敘傳，以紀其行，後採語錄，以列其言。其他崛起而無師承者，亦皆廣為網羅，靡所遺失。論不主於一家，要使人人盡見其生平而後已。學者誠究心此書，一披覽間，即有以得諸家之精蘊，而所由以入德之方，亦不外是。其間或純或駁，則在學者精擇之而已，嘗慨前代所編《性理大全》，極有功於後學，但於有宋諸儒，採之未備，而《皇極經世》、《家禮啟蒙》、《律呂新書》、《洪範皇極內篇》，本自別行於世者，亦複混入其間，殊覺繁而鮮當。他日有人彙宋、元諸儒之說，仿此體而重輯焉，寧不更快人意耶！余老矣，不能苦心勵行，窺先賢之堂奧，兒輩年方少壯，得是書以為指南，其可不迷於嚮往矣乎！因書此以識之。
　　時康熙辛未歲仲夏月，故城賈潤謹題於南村書室。 



