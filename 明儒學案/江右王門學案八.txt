　　鄒元標字爾瞻，別號南臬，豫（？）之吉水人。萬曆丁丑進士。其年十月，江陵奪情，先生言：「伏讀聖諭：『朕學尚未成，志尚未定，先生而去，墮其前功。』 夫帝王以仁義為學，繼學為志，居正道之功利，則學非其學，忘親不孝，則志非其志。皇上而學之志之，其流害有不可勝言者。亦幸而皇上之學未成，志未定，猶可得儒者而救其未然也。」懷疏入長安門，值吳、趙、艾、沈以論奪情受杖。先生視其杖畢，出疏以授寺人。寺人不肯接，曰：「汝豈不怕死，得無妄有所論乎？」先生曰：「此告假本也。」始收之。有旨杖八十，戍貴州都勻衛。
　　江陵敗，擢吏科給事中。上陳五事：培君德，親臣工，肅憲紀，崇儒術，飭撫臣。又劾禮部尚書徐學謨、南京戶部尚書張士佩，罷之。學謨者，首輔申時行之兒女姻也。既非時行所堪，而是時黨論方興，謂「趙定宇、吳複菴號召一等浮薄輕進好言喜事之人，與公卿大臣為難」，大臣與言官相論訐不已，先生尤其所忌，故因災異封事，降南京刑部照磨。乙酉三月，錄建言諸臣，以為南京兵部主事，轉吏部，曆吏刑二部員外、刑部郎中。罷官家居，建仁文書院，聚徒講學。光宗起為大理卿。天啟初，陞刑部右侍郎，轉左都禦史。建首善書院，與副都禦史馮恭定講學。群小憚先生嚴毅，恐明年大計不利黨人。兵科朱童蒙言：「憲臣議開講學之壇，國家恐啟門戶之漸，宜安心本分，以東林為戒。」工科郭興治言：「當此干戈倥傯之際，即禮樂潤色，性命精微，無裨短長。」先生言：「先正雲：『本分之外，不加毫末。』人生聞道，始知本分內事，不聞道，則所謂本分者，未知果是本分當否也。天下治亂，系於人心，人心邪正，系於學術，法度風俗，刑清罰省，進賢退不肖，舍明學則其道無由。湛湛晴空，鳶自飛，魚自躍，天自高，地自下，無一物不備，亦無一事可少。琳宮會館，開目如林，唄語新聲，拂耳如雷，豈獨礙此嘐嘐，則古昔談先王之壇坫耶？臣弱冠從諸長者游，一登講堂，此心戚戚。既謝計偕，獨處深山者三年。嗣入夜郎，兀坐深箐者六年。浮沉南北，棲遲田畝又三十餘年。賴有此學，死生患難，未嘗隕志。若只以臣等講學，惟宜放棄斥逐之，日以此澆其磊塊，消其抑鬱無聊之氣，則如切如磋道學之語，端為濟窮救若良方，非盡性至命妙理，亦視斯道太輕，視諸林下臣太淺矣。人生墮地，高者自訓詁帖括外，別無功課，自青紫榮名外，別無意趣，惡聞講學也，實繁有徒。蓋不知不聞道，即位極人臣，動勒旂常，了不得本分事，生是虛生，死是虛死，朽骨青山，黃鳥數聲，不知天與昭昭者飄泊何所！此臣所以束發至老，不敢退墮自甘者也。前二十年，東林諸臣，有文有行，九原已往，惟是在昔朝貴，自歧意見，一唱眾和，幾付清流。懲前覆轍，不在臣等。」有旨慰留。
　　給事中郭允厚言：「侍郎陳大道請恤張居正，元標不悅，修舊怨也。」先生言：「當居正敗時，露章者何止數百人，其間不無望風匿影之徒。臣有疏雲：『昔稱伊、呂，今異類唾之矣。昔稱恩師，今仇敵視之矣。』當時臣無隻字發其隱，豈至今四十餘年，與朽骨為仇乎？虛名浮譽，空中鳥影，世不以大人長者休休有容之度教臣，望臣如村樵裏媼，睚眥必報之流，則未與臣習也。」郭興治又言：「元標無是非之心。」先生言：「興治蓋為馮三元傅言發也。三元初起官見臣，臣語之曰： 『往事再勿提起。』渠曰：『是非卻要說明。』臣曰：『今之邊事家，具一錐鑿，越講是非，越不明白，不如忘言為愈。』蓋熊廷弼所少者惟一死，廷弼死，法不能獨無。但皇上初登寶位，才二年所，如尚書、如待郎中丞、如藩臬撫鎮諸臣，累纍槁街，血腥燕市，成何景象？老成守法，議獄緩死之意，非過也。是非從惻隱中流出，是為真心之是非，即方從哲滿朝以酖毒為言，臣謂姑待千秋者，亦是非不必太分明之一證也。」再疏乞歸，始允。未幾卒。逆奄追削為民，奪誥命。莊烈禦極，贈太子太保，諡忠介。
　　先生自序為學曰：「年少氣盛時，妄從光影中窺瞷，自以為覺矣。不知意氣用事，去道何啻天壤。又七年，再調刑部，雖略有所入，而流於狂路。賴文潔鄧公來南提醒，不敢放浪。閱三年，入計歸山，十餘年失之繆悠，又十餘年過於調停，不無以神識為家舍，視先覺尚遠，淨幾明窗，水落根見，始知覺者，學之有見也。如人在夢，既醒覺，亦不必言矣。學而實有之已，亦不必言覺矣。」先生之學，以識心體為入手，以行恕於人倫事物之間、與愚夫愚婦同體為功夫，以不起意、空空為極致。離達道，無所謂大本；離和，無所謂中，故先生禪學，亦所不諱。求見本體，即是佛氏之本來面目也。其所謂恕，亦非孔門之恕，乃佛氏之事事無礙也。佛氏之作用是性，則離達道無大本之謂矣。然先生即摧剛為柔，融嚴毅方正之氣，而與世推移，其一規一矩，必合當然之天則，而介然有所不可者，仍是儒家本色，不從佛氏來也。
　　以情識與人混者，情識散時，如湯沃雪；以性真與世遊者，性天融後，如漆因膠。
　　五倫是真性命，詞氣是真涵養，交接是真心髓，家庭是真政事。父母就是天地，赤子就是聖賢，奴僕就是朋友，寢室就是明堂。平旦可見唐、虞，村市可觀三代，愚民可行古禮，貧窮可認真心。疲癃皆我同胞，四海皆我族類，魚鳥皆我天機，要荒皆我種姓。
　　問「為之不厭」。曰：「知爾之厭，則知夫子之不厭矣。今世從形跡上學，所以厭；聖人從天地生機處學，生機自生生不已，安得厭？」
　　善處身者，必善處世；不善處世，賊身者也。善處世者，必嚴修身，不嚴修身，媚世者也。
　　學者有志於道，須要鐵石心腸，人生百年轉盻耳，貴乎自立。
　　後生不信學有三病：一曰耽閣舉業，不知學問事，如以萬金商，做賣菜傭；二曰講學人多迂闊無才，不知真才從講學中出，性根靈透，遇大事如湛盧刈薪；三曰講學人多假，不知真從假中出，彼既假矣，我棄其真，是因噎廢食也。
　　問「儒佛同異。」曰：「且理會儒家極致處，佛家同異不用我告汝。不然，隨人口下說同說異何益？」
　　問「如何得分明」。曰：「要胸中分明，愈不分明。須知昏昏亦是分明，不可任清明一邊。昭昭是天，冥冥是天。」
　　馬上最好用功，不可放過。若待到家休息，便是馳逐。
　　老成持重，與持立保祿相似；收斂定靜，與躲閑避事相似；謙和遜順，與柔媚諧俗相似。中間間不容髮，非研幾者鮮不自害害人。
　　說清者便不清，言躬行者未必躬行，言知性命便未知性命，終日說一便是不一，終日說合便是不合，但有心求，求不著便著。
　　人只說要收斂，須自有箇頭腦，終日說話，終日幹事，是真收斂。不然，終日兀坐，絕人逃世，究竟忙迫。
　　橫逆之來，愚者以為遭辱，智者以為拜賜；毀言之集，不肖以為罪府，賢者以為福地。小人相處，矜己者以為荊棘，取人者以為砥礪。
　　目無青白則目明，耳無邪正則耳聰，心無愛憎則心正。置身天地間，平平鋪去，不見崖異，方是為己之學。學者好說嚴毅方正，予思與造物者游，春風習習，猶恐物之與我拂也。苟未有嚴毅方正之實，而徒襲其跡，徒足與人隔絕。
　　未知學人，卻要知學，既知學人，卻要不知有學；未修行人，卻要修行，既修行人，卻要不知有修。予見世之稍學修者，嘵嘵自別於人，其病與不知學修者，有甚差別？
　　予別無得力處，但覺本分二字親切，做本分人，說本分話，行本分事。本分外不得加減毫末，識得本分，更有何事！
　　道無揀擇，學無精粗。
　　下學便是上達，非是下學了才上達，若下學後上達，是作兩層事了。
　　學問原是家常茶飯，濃釅不得，有一毫濃釅，與學便遠。（以上《龍華密證》）
　　孟我疆問：「如何是道心人心？」曰：「不由人力，純乎自然者，道心也；由思勉而得者，人心也。」
　　我疆問：「孔子雲：『正目而視之，不可得而見也，傾耳而聽之，不可得而聞也。故曰，視於無形，聽於無聲。』子思發之為不睹不聞，陽明又雲：『若睹聞一於理，即不睹不聞也。』其言不同如此！」曰：「孔子懼人看得太粗，指隱處與人看，陽明恐人看得甚細，指顯處與人看，其實合內外之道也。」（以上《燕台會記》）
　　問「吾有知乎哉章」。曰：「鄙夫只為有這兩端，所以未能廓然。聖人將他兩端空盡無餘了，同歸於空空。」曰：「然則致知之功如何？」曰：「聖人致之無知而已。」曰：「然則格物之說如何？」曰：「視之不見，聽之不聞，體物而不可遺，洋洋乎如在其上，如在其左右，此真格物也。」（《南都會記》）
　　識仁即是格物。
　　問「識仁」。曰：「夫子論仁，無過『仁者，人也』一語。當日我看仁做箇幽深玄遠，是奇特的東西，如今看到我輩在一堂之上，即是仁，再無虧欠，切莫錯過。」
　　問：「夫子只言仁之用，何以不言仁之體？」曰：「今人體用做兩件看，如何明得？餘近來知體即用，用即體，離用無體，離情無性，離顯無微，離已發無未發。非予言也。孟子曰：『惻隱之人，人皆有之；羞惡之心，人皆有之；恭敬之心，人皆有之；是非之心，人皆有之。』惻隱之心，仁也；羞惡之心，義也；恭敬之心，禮也；是非之心，智也。體會自見。」
　　問：「生機時有開發，奈不接續何？」曰：「無斷續者體也，有斷續者見也。」曰：「功將何處？」曰：「識得病處即是藥，識得斷處就是續。」
　　一堂之上，有問即答，茶到即接，此處還添得否？此理不須湊泊，不須幫帖。
　　孟子曰：「盡其心者，知其性也。」盡者了無一物，渾然太虛之謂，心性亦是強名。（以上《龍華會記》）
　　問：「其心三月不違仁，仁與心何所分別？」曰：「公適走上來問，豈有帶了一箇心，又帶了一箇仁來？公且退。」
　　恕者，如心之謂。人只是要如己之心，不思如人之心，如己如人，均齊方正，更說甚一貫。
　　有言「不能安人，如何算得修己」。曰：「我二十年前，熱中亦欲安人，今安不得，且歸來。我與公且論修己。修己之方，在思不出其位，在素位而行。公且素位，老實以行誼表於鄉，便是安人。不然，你欲安人，別人安了你。」
　　塘南先生問：「佛法只是一生死動人，故學佛者在了生死。」曰：「人只是意在作祟，有意則有生死，無意則無生死。」（以上《元潭會記》）
　　歐陽明卿問曰：「釋氏不可以治天下國家。」曰：「子何見其不可以治天下國家？」曰：「樣樣都拋了。」曰：「此處難言，有飯在此，儒會吃，釋亦會吃，既能吃飯，總之皆可以治天下國家。子謂釋樣樣拋了，故不可；儒者樣樣不拋，又何獨不能治天下國家？」
　　（所謂不能治天下國家，如唐、虞、三代之治，治之也。若如後世之治，無論釋氏，即胥吏科舉之士，及盜賊菜傭牛表，無不可以治天下國家，而可以謂之能治乎？先生之許釋氏，亦不過後世之治也。）
　　私慮不了，私慾不斷，畢竟是未曾靜，未有入處。心迷則天理為人慾，心悟則人慾為天理。（以上《鐵佛會記》）
　　問「天下歸仁」，曰：「子無得看歸仁是奇特事，胸中只芝麻大，外面有天大。子齋中有諸友，與諸友相處，無一毫間隔，即是歸仁；與妻子僮僕，無一毫間隔，便是歸仁。若舍見在境界，說天下歸仁，越遠越不著身。」（《太樸會記》）
　　有因持志入者，如識仁則氣自定；有由養氣入者，如氣定則神目凝；又有由交養入者，如白沙詩雲：「時時心氣要調停，心氣功夫一體成。莫道求心不求氣，須教心氣兩和平。」此是先輩用過苦功語。（《青原會記》）
　　問：「誠意之功，須先其意之所未動而誠之，苦待善惡既動而後致力，則已晚矣。果若此，則慎獨之功，從何下手？」曰：「國君好仁，天下無敵，無敵真慎獨也。人所不知，己所獨知，多流入識神去。『先其意之所未動而誠之』，愚謂既雲未動，誠將何下手？莫若易誠而識之，即識仁之謂。未發前，觀何氣象意思？『善惡既動而後致力，則已晚』，此為老學者言，初學者既發後，肯致力亦佳」。
　　人心本自樂，自將私慾縛。私慾一萌時，良知還自覺。一覺便消除，此心依舊樂。樂便然後學，學便然後樂。
　　問「生死」。曰：「子死乎？」曰：「未死。」曰：「何未死？」曰：「胸中耳目聰明，色色如赤子時。」曰：「子知生矣，知生則知死，不必問我。」
　　問「知天命」。曰：「日間問子以時義，子必曰：『知。』問子以家宅鄉里事，子必曰：『知。』此知之所在，即命也，即陰陽五行之數也，亦即天命也。說到知之透徹地，少一件不得。」
　　名世不系名位，每一代必有司此道之柄者，即名世也。
　　求放心者，使人知心之可求也。心要放者，使人知無心之可守也。卑者認著形色一邊，高者認著天性一邊，誰知形色即是天性，天性不外形色，即「仁者人也」宗旨。
　　予歸山十五年，只信得感應二字。
　　問「《複卦》」。曰：「有人於此，所為不善，開心告語之，渠泫然泣下，即刻來複矣。」
　　問「《有孚》於小人，乃去佞如拔山，何也？」曰：「欲去佞，所以如拔山，君子惟有解，解者悟也，悟則不以小人待小人，所以孚小人。」
　　問「居德則忌」。曰：「即如今講學先生，不自知與愚夫愚婦同體，只要居德，所以取忌。」
　　有學可循，是曰洗心，無心可洗，是曰藏密。
　　除知無獨，除自知無慎獨。
　　真正入手，時時覷不睹不聞是甚物，識得此物，真戒懼不必言矣。（以上《問仁會錄》）
　　問：「年四十而見惡焉，其終也已，不知四十以後，尚可為善否？」曰：「八十尚可，況四十乎？此俱從軀殼上起念。」問：「邇日學者始學，先要箇存守，是未擇中庸而先服膺，未明善而先固執，證之博學審問之說無當也。」曰：「學貴存守，但存守之方不一，故問辨以擇之。蓋學而後有問，學即存守也，不學何問之有？如行者遇歧路即問，問了又行，原非二事。若謂不待存守而先擇，則是未出門而空談路徑也。」（《鷺洲會記》）
　　止原無處所，正無可止，則知止矣。
　　問：「心如何為盡？」曰：「盡者水窮山盡之謂。人心原是太虛，若有箇心，則不能盡矣。」
　　萬古學脈，人人所公共的，漁樵耕牧，均是覺世之人，即童子之一斟酒處，俱是學之所在。若曰「我是道，而人非道」，則喪天地之元氣也。
　　新安王文軫曰：「丁酉在南都參訪祝師，認心不真，無可撈摸。坐間日影正照，祝師指曰：『爾認此日影為真日，不知彼陰暗處也是真日。』因此有省。」曰：「爾道認心不真，無可撈摸，不知無可撈摸處，便是真心。」
　　問：「吾人學問，不勾手者，正以有所把捉，有好功夫做故也。有把捉時，便有不把捉時，有好功夫時，便有不好功夫時。」曰：「此可與透身貼體做功夫者商量，若是此學茫茫蕩蕩，且與說把捉做功夫不妨。」
　　先生謂王文軫曰：「到不得措手處，還有功夫也無？」軫曰：「無功夫。」先生曰：「仍須要退轉來。」軫曰：「有功夫而不落常，無功夫而非落斷，為而無為，謂之無功夫也可。」先生曰：「就說有功夫，又何不可！」
　　問「不孝有三章」。曰：「看來箇箇犯此。子輩不莊敬嚴肅，即是惰其四肢。予四十以後，出入不經我母之手，非貨財私妻子乎？飲食起居，任從自便，非從耳目之欲乎？不受人言，即是鬥狠。體貼在身，時時是不孝。」
　　天地萬物皆生於無，而歸於無。一切蠢動含靈之物，來不知其所自，去不知其所往，故其體本空。我輩學問，切不可向形器上佈置，一時若妍好，終屬枯落。雖然空非斷滅之謂也，浮雲而作蒼狗白衣，皆空中之變幻所必有者，吾惟信其空空之體，而不為變幻所轉，是以天地在手，萬化生身。今有一種議論，只是享用現在，才說克治防檢，便去紐捏造作，日用穿衣吃飯，即同聖人妙用，我竊以為不然。夫聖凡之別也，豈止千里？
　　仁者渾然與物同體，如何證得學問？只是不起意，便是一體，便是渾然。所以乍見非有為而不為，齊王有不知其心之所然也。（以上《仁文會記》）
　　人若真仁，直心而言為德言，根心而發為生色。不然，強排道理，遮飾有德，皆巧言也；危冠危服，一面笑容，皆令色也。彼方自負道統，自認涵養，不知去仁何啻千山萬水，到不如鄉里樸實老農老圃，可與之入道。（以上《巧言令色》）
　　有子說和，又必以禮節，是看和自和，禮自禮。子思子曰：「發而皆中節謂之和」，若又要以禮節之，何以謂之和？（《禮之用》）
　　口之於味，耳之於聲，目之於色，鼻之於臭，四肢之於安逸，非性乎？仁之於父子，義之於君臣，禮之於賓主，智之於賢者，聖人之於天道，非性之故物乎？（《溫故》）
　　近世學者，以知是知非為良知。夫是非熾然，且從流於情識而不自覺，惡在其為良知？（《誨女知之》）
　　仕學一道，隱顯一心，孝友即是政事。若曰「居位別有政事」，此托詞以答，或人則視政事孝弟為兩事矣。（《子奚不為政》）
　　夫道一而已矣。以為有一，卻又是萬，以為有萬，卻又是一。一即萬，萬即一。如學者雲「以一貫萬」，是一是一，萬是萬，豈不是兩件？（《一貫》）
　　舊說思與之齊，是從他人身上比擬，一團世俗心腸。思與之齊，必不能思齊，原齊則無不齊。不賢只是一念差了。我自省不賴此學，一念而差，與渠爭多少，待人自無不恕。（《見賢見不賢》）
　　學道之士，在世途極是不便，向道不篤的，易生退轉。若真信千古而得一知者，猶比肩也，何孤立之有？不能自立，東挨西靠，口嘴上討得箇好字，眼前容易過，誤卻平生事業矣。（《德不孤》）
　　伯夷是清，伊尹是任，柳下惠是和，還有箇器在。（《女器也》）
　　學不見體，動輒落顯微二邊。（《文章性天》）
　　出戶即是由道，非是由戶與由道有分別。（《出不由戶》）
　　學者若不從大光明藏磨勘，露出精彩，群居終日，雖說若何為心，若何為性，若何為孔門之旨，若何為宋儒之旨，是言不及義也。終日依倚名節之跡，彷彿義理之事，是好行小慧也。（《群居終日》）
　　吾輩在此一堂講學，所親就者大人，不虛心受益，卻是狎大人。所講究者聖言，不虛心體貼，卻是，侮聖言。記得少年時，在青原，當時我邦濟濟大人在席，今皆物化，蹈狎大人之弊。又記得一友。將《四書》諸論，互相比擬，一先正答曰：「總只是非禮之言。」（《畏天命》）
　　鄉願一副精神，只在媚世，東也好，西也好，全在毀譽是非之中。聖人精神，不顧東，不顧西，惟安我心之本然，超出毀譽是非利害之外。（《鄉願》）
　　德本明也，人只爭一箇覺耳。
　　「須知人人具有至善，只是不止，一止而至善在是」。曰：「何以止？」「無意必固我是已。」
　　學不知止，漫言修身，如農夫運石為糞，力愈勤而愈遠矣。（《大學》）
　　《大學》之要，無意而已。無意入門，誠意而已。然徒知誠意，不知意之面目，未有能誠意者。故教人以觀意之所自來，何處看得？只在毋自欺。毋自欺何處體貼？你看人聞惡臭那箇不掩鼻？見好色那箇不喜歡？這箇好惡，就是意根。那箇人不求自慊？又小人為不善，見君子厭然，厭然處亦是真意。這箇真意發根處，至貴無對，所以謂之獨。君子慎獨，從心從真，只是認得此真心，不為意所掩，故通天通地，指視莫違，心寬體胖，斯為真慎獨。後儒之所謂慎獨者，則以身為桎梏，如何得廣與胖？無意之旨荒矣。（《誠意》）
　　學者一向說明德，說親民，說止至善，說格物，千言萬語，旁引曲譬，那箇是宋儒說，那箇是我明大儒說，縱說得伶俐，與自家身心無干。一到知止，則水盡山窮，無複可言。說如此方謂之致知，方謂之格物，此謂之本。（《知止》）
　　先生以知止為《大學》之宗。
　　離已發求未發，即孔子複生不能。子且觀中節之和，即知未發之中，離和無中，離達道無大本。（《中和》）
　　何謂之索隱？今講學者外倫理日用說心性，入牛毛者是已。何以謂之行怪？今服堯服，冠伊川冠之類。（《索隱行怪》）
　　一字，即吾道一以貫之之一。聖人說道理零碎了，恐人從零碎處尋道理，說天德也說到一來，說王道也說到一來。正如地之行龍，到緊關處，一束精神便不散亂。（《所以行之者一》）
　　人之生也直，直道而行，不直則曲，所以須致曲。如見孺子入井，自然怵惕惻隱之心，直也；納交要譽惡聲，斯曲矣。然則何以致之？程子雲：「人須是識其真心。」此致曲之旨也。（《致曲》）
　　有問：「自成自道者。」曰：「子適來問我，還是有人叫子來問我，還是自來問的？」曰：「此發於自己，如何人使得？」曰：「即此是自成自道。」（《自成自道》）
　　善與人同，不是將善去同人，亦不是將人善來同我。人人本有，箇箇圓成，魚游於水，鳥翔於天，無一物能問之也。（《善與人同》）
　　赤子之心，真心也。見著父母，一團親愛，見著兄弟，一團歡欣，何嘗費些擬議思慮？何曾費些商量？大人只是不失這箇真心，便是聖學不明。愁赤子之心空虛，把聞見填實，厭赤子之心真率，把禮文遮飾。儒者以為希聖要務，不知議論日繁，去真心日遠。無怪乎大人不多見也。象山雲：「縱不識一字，終是還他堂堂大人。」（《赤子之心》）
　　「從心所欲不踰矩」。世儒謂從者縱也，縱其心，無之非是。此近世流弊。竊謂矩，方也；從心所欲，圓也。圓不離方，欲不離矩。
　　心，神物也，豈能使之不動？要知動亦不動耳，寂感體用，原未有不合一，故求合一，便生分別，去合一之旨愈遠。
　　吾輩動輒以天下國家自任，貧子說金，其誰信之。古人雲，了得吾身，方能了得天地萬物。吾身未了，縱了得天地萬物，亦只是五霸路上人物。自今以往，直當徹髓做去，有一毫病痛，必自照自磨，如拔眼前之釘，時時刻刻始無媿心。
　　吾輩無論出處，各各有事，肯沉埋仕途便沉埋，不肯沉埋，即在十八重幽暗中，亦自驤首青霄。世豈有錮得人？人自無志耳。
　　夫道以為有，上天之載，無聲無臭，未嘗有也。以為無，出往遊衍，莫非帝則，未嘗無也。有無不可以定論者，道之妙也。知道者言有亦可，言無亦可，不知道者言無著空，言有滯跡。
　　道心為主者，世情日淡，世情日淡而後能以宰世，不為世所推移。識情為主者，世情日濃，世情日濃且不能善其身，又安能善天下！
　　敬者，主一無適之謂。夫所謂一者，必有所指，莊嚴以為敬者，涉於安排；存想以為敬者，流於意識。不安排而莊，不意識而存，此非透所謂一者不能。一者無一處不到，而不可以方所求，無一息不運，而不可以斷續言。知一則知敬，知敬則知聖學矣。
　　舜為法天下，自天下起念，可傳後世。自後世起念，如今人只在自家一身一家起念，較是非毀譽，眼在一鄉，則結果亦在一鄉。
　　羅大紘字公廓，號匡湖，吉之安福人。萬曆丙戌進士。辛卯九月，吳門為首輔，方註籍新安山陰，以停止冊立，具揭力爭，列吳門於首。上怒甚，吳門言不與聞，特循閣中故事列名耳。時先生以禮科給事中守科，憤甚，上疏糾之，遂謫歸。先生學於徐魯源，林下與南臬講學。南臬謂先生敏而善入，眾人所卻步躇躊四顧者，先生提刀直入；眾人經數年始入者，先生先闖其奧。然觀其所得，破除默照，以為一念既滯，五官俱墮。於江右先正之脈，又一轉矣。野史言：「吳門歿，其子求南臬立傳。南臬為之作傳，先生大怒，欲具揭告海內，南臬囑申氏弗刻乃止。」按吳門墓表見刻南臬《存真集》，野史之非，可勿辨矣。
　　心非專在內，俯仰今古無非是心。性非專是心，耳目口鼻無非是性。故知心量之無外，則存心者不必專收於內，知性體之無二，則盡性者不必苦求於心。一念迷即為放，而心非自內出也。一念覺則為收，而心非自外來也。當其視，心即在目，心量如是，眼量亦如是，迷則皆迷，悟則皆悟，不必舍視而別求心也。當其聽，心即在耳，心量如是，耳量亦如是，迷則皆迷，悟則皆悟，不必舍聽而別求心也。語默動靜，周旋屈伸，一切與心相印，元氣充周，於天地靈光，徧照於宇宙，必拘守一塊肉，乃為存心哉！
　　既曰氣質，即不是性，既雲性，便不墮氣質。不識天命之性，只管在氣質上修治，所以變化不生。
　　性之身之，是千古兩派學脈，一則視聽言動不離乎性；一則視聽言動不離乎身。堯、舜「惟精惟一，允執厥中」，所謂成性存存，道義之門，此性之之學也。湯、武以義制事，以禮制心，以敬勝怠，以義勝欲，所謂修身道立，履准蹈繩，此身之之學也。堯、舜固是自然，即當其憂嗟咨歎，兢業勞苦，亦從性之來；湯、武固是勉然，即當其動，罔不臧身，安用利，亦從身之發。故學者初入門時，劈空從性命上參求，竟是性之之學起手，從身心上操存，終是身之之學。
　　問：「夫子言仁，何不直指仁體，而必曰複禮，何也？」曰：「《乾》之元亨利貞，即我性之仁義禮智。元者善之長也，亨者嘉之會也。蓋乾元資始統天，蕩蕩難名。至於亨，當《巽》、《離》之交，雲行雨施，品物流行，枝葉華蕋，蒼翠丹綠，雜然並陳，所謂萬物皆相見也。即此相見者，而資始統天之元，灼然宇宙，悟此而複禮歸仁，不待贅辭矣。故《擊傳》曰：『顯諸仁。』」
　　仁之渾然全體，難於思求，而其條理，則有可覺悟，故複禮即歸仁。仁一而已矣，在目為視，在耳為聽，發於聲為言，運於身為動，此仁之條理，所為禮也。舍禮之外無仁，舍視聽言動之外無禮，故一日之間，能於視聽言動忽然覺悟，而仁之全體呈露矣。問：「何以見天下歸仁？」曰「人但看得仁大，看得視聽言動小，不知仁體隨在具足，即視而仁之體全在視，即聽而仁之體全在聽，言動亦然。始以視明之：今人在室見一室，在堂見一堂，在野見四境，仰視而見高天之無窮，俯視而見大地之無盡，見親則愛，見長則敬，見幼則慈，見入井之孺子則惻隱，見釁鍾之牛則不忍，孰非與吾之視為一體者？即此一覺，而天下歸仁，不待轉盻矣。五官之貌，言視聽思也，五倫之親，義序別信也，人皆生而具之，日而用之，所謂故也，時時從此體認，從此覺悟，事親知人，可以知天，聰明聖智，達乎天德，是為溫故而知新。」
　　習俗移人，非求友不能變。一家有一家氣習，非友一鄉之善士，必不能超一家之習。推之一國天下皆然，至於友天下盡矣。然一朝又有一朝之氣習，非尚友千古不可以脫一世之習，此孟子所以超脫於戰國風習之外也。
　　吾輩無論友千古、友四方，此身自房中出，到廳上便覺超然，自廳上出，到門外又覺超然。
　　孔子去魯，不以女樂，而以燔肉。其一段肫肫之仁，淵深而不淺露，容蓄而不迫隘，不倚於意見，不倚於名節，全是天德用事，人則不免於有所倚矣。
　　安土敦乎仁，故能愛人。各有所處之地，所謂土也。惟不安其所處之地，則一室之內，不勝異意。我既嫌人，人亦嫌我，如之何能安乎仁而相親愛乎？若安土者，見處處皆好，人人皆好，是以能無不愛，無不愛，是謂敦厚以居仁。
　　仁本與萬物同體，只為人自生分別，所以小了。古人天下一家，中國一人，非意之也，其心量原自如此。今處中國，只爭箇江西，江西又爭箇吉安，吉安又爭箇安福，安福又爭箇某房，某房又爭箇某祖父位下，某祖父位下又只爭我一人，終生營營，不出一身一家之內，此豈不是自小乎？故善學者愈充之則愈大，不善學者愈分之而愈小。 


