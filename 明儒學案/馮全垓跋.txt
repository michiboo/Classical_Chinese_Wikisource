　　姚江黃梨洲先生以邁世之天姿，成等身之著作，自經術文章以至一能一技，靡不悉心體究，而尤自任以道之重。所著《明儒學案》，窮源竟委，博採兼收，將使後之學者各隨其質之所近，浸淫滋溉以至於道，及其成功，萬派同歸矣。
　　夫有明講學之家，其辨析較宋儒為更精，而流弊亦較宋儒為更甚。垓謂學術必原心術，但使存心克正，兢兢以慎獨為念，從此存養省察，雖議論或有偏駁，亦不愧為聖人之徒。倘功利之見未忘，借先正之名目以自樹其門戶，則矯誣虛偽，勢必色厲內荏，背道而馳。先生是書，殆欲以正心術者正學術歟！
　　板為鄭氏所刊，久存於二老閣。垓以近年久未刷印，屢向鄭君杏卿探問。鄭君見垓志行是書，慨然曰：「馮氏其與《學案》有緣乎？」蓋指從祖五橋先生曾刊行《宋元學案》一書也。垓因向鄭君出資若干，攜板而歸。今年春，修其疏爛，補其缺失，僱工刷印，冀其廣為流布。略書數語於後，以志嚮往，並不沒鄭氏刊板之緣起，而鄭君與人為善之意，亦因以俱著雲。
　　時光緒八年，歲次壬午，如月上澣，慈谿後學馮全垓謹跋。 

