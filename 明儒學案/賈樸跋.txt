　　樸憶幼入家塾，習制舉業，墊師嚴督，不敢旁有涉獵，每侍先君課誦，見先君手一編不置，皆《性理》、《皇極經世》、《近思錄》等書。問嘗指以示樸曰：「此聖賢心脈，後學津梁也。孔、孟之學，自秦、漢以來，穿鑿支離，汩沒於章句訓詁之間，賴有大儒輩出，求之於心性之際，而證其所為獨得者，在宋則有周、程、張、朱五君子，在明則有敬軒、康齋、白沙、姚江諸儒。冥搜靜悟，宗旨炯然，其間雖不無異同之見，而其求至於聖道則一也。」朴聞先君之緒論如此。時方工帖括，因循畏怠，未獲研究。後先君聞甬江仇先生入中秘，講學京邸，乃呼樸，謂「仇先生文章學術，源本《六經》，為東南學者，爾其往受業焉」。朴乃執經先生之門。未幾，手授《明儒學案》一書，樸攜歸以呈先君。先君讀而卒業，曰：「梨洲先生之於斯道，共功鉅、其心苦矣。學者誠體驗於此，其於聖人之道，庶有得焉。如欲遊溟渤者，曆江、漢，涉淮、泗，雖所閱之途各殊，而泝之不已，終歸於海無疑也。」遂命樸等朝夕校讎，授諸梓以廣其傳。工起於辛未春，竣於癸酉之孟春。嗚呼！先君遺命在耳，而几杖已不獲親矣。樸捧讀斯篇，唯有策愚鞭駑，朝夕孳孳，期省身寡過，以無負於父師之明訓已耳。
　　歲在癸酉夏月，後學賈樸敬跋。 


