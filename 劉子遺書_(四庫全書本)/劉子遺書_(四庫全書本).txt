　　欽定四庫全書　　　　　子部一
　　劉子遺書　　　　　　　儒家類
　　提要
　　〈臣〉等謹案劉子遺書四卷明劉宗周撰宗周有周易古文抄已著録是編凡聖學宗要一卷載周子太極圖説張子東銘西銘程子識仁説定性書朱子中和説王守仁良知問答等篇各為註釋蓋本其友人劉去非宋學宗源一書而增益之加以詮解改為今名學言三卷則宗周講學語録其門人姜希轍所刻宗周生於山隂守其鄉先生之傳故講學大㫖多淵源於王守仁蓋目染耳濡其來有漸然明以來講姚江之學者如王畿周汝登陶望齡陶奭齡諸人大抵髙明之過純入禪機奭齡講學白馬山至全以佛氏因果為説去守仁本㫖益逺宗周獨深鑒狂禪之弊築證人書院集同志講肄務以誠意為主而歸功於慎獨其臨沒時猶語門人曰為學之要一誠盡之而主敬其功也云云蓋為良知末流深砭痼疾故其生平造詣能盡得王學所長而去其所短卒之大節炳然始終無玷為一代人倫之表雖祖紫陽而攻金谿者亦不能以門戸之殊併詆宗周也知儒者立身之本末惟其人不惟其言矣乾隆四十六年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




