　　欽定四庫全書　　　　集部三
　　道鄉集　　　　　　　別集類二〈宋〉
　　提要
　　〈臣〉等謹案道鄉集四十巻宋鄒浩撰浩字志完常州晉陵人元豐五年進士官至直龍圖閣贈寶文閣學士諡曰忠事跡具宋史本傳此集乃其子柄栩所輯凡詩十四巻文二十六巻李綱嘗為之序此本失載東都事畧載浩集三十巻疑此亦後人所分也浩於元符二年以上疏諫立劉後編管新州當時已焚燬其稿徽宗初蔡京重理浩罪求其疏不得乃偽作浩疏宣示之今集中具載原疏蓋自徽宗實録浩傳中採出者又集載疏共四首而李燾長編內尚有元符元年論執政大臣不和一疏不見集中又論章惇凡四疏集亦祗載其三而髙俅轉官一制乃存而不刪蓋編類之時蒐采未備去取亦未盡當也柄等鏤板宋末已燬明成化間其裔孫鄒量始得內閣抄本萬厯中錢塘令鄒忠允亦浩之裔乃再刋行之王士禎居易録稱其古詩似白居易律詩似葉夢得又稱其受學程門而特嗜禪理詩文多宗門語其括蒼易傳序服膺荊舒之學亦駁而不醇夫浩之大節可謂不愧師門矣語言文字小小異同未足為累蓋所學在此不在彼也以是吹求是亦不揣其本矣乾隆四十三年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



