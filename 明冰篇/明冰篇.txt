
北陸蒼茫河海凝，南山闌干晝夜冰。
素彩峨峨明月升，深山窮谷不自見。
安知採斵備嘉薦，陰房涸冱掩寒扇。
陽春二月朝始暾，春光潭沱度千門。
明冰時出御至尊，彤庭赫赫九儀備。
腰玉煌煌千官事，明冰畢賦周在位。
憶昨沙漠寒風漲，崑崙長河冰始壯。
漫汗崚嶒積亭障，噰噰鳴雁江上來。
禁苑池臺冰復開，搖青涵綠映樓臺。
豳歌七月王風始，鑿冰藏用昭物軌，四時不忒千萬祀。

