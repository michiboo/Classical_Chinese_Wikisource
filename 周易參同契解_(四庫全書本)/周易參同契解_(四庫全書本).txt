　　欽定四庫全書　　　　　子部十四
　　周易參同契解　　　　　　道家𩔖
　　提要
　　〈臣〉等謹按周易參同契解三卷宋陳顯微撰顯微字宗道自號抱一子淮陽人嘉定端平間臨安佑聖觀道士也是書乃端平元年其弟子王夷所刋顯微自為序書中次第悉依彭曉之本其鼎器歌一首亦從彭本附於卷末惟分上中下三篇而不分章則從葛洪神仙𫝊之説象彼仲冬節以下七十字彭本陳致虛本俱在枝莖葉之下而是本移在太陽流珠一節之下則顯微據經中別序四象之語更其舊次也葢其時錯簡之説盛行王柏諸人遞相煽動流波所汨併及於方以外矣以其詮釋詳明在參同契諸注之中猶為善本故存備言內丹者之一家猶經解之中録呉澄諸書之意雲爾訖隆四十六年十月恭校上
　　總纂官〈臣〉紀昀〈臣〉陸熊〈臣〉孫士毅
　　總　校　官〈臣〉陸　費　墀












　　周易參同契解原序
　　夫物之成乎形象者久則必毀而乾坤不毀物之聚乎精華者久則必散而日月不散物之麗乎木火土水者其質終壞而真金不壞物之屬乎沙石草木者其性可死而真丹不死然則乾坤也日月也真金也真丹也皆物之至神者爾是以仙家金丹之號非茍而取故金丹者象乾坤以為體法日月以為用乾坤吾身之天地也坎離吾身之日月也乾坤升降則有候坎離配合則有機至寳煉成一得永得此其所以不毀不散不壞不死歟大矣哉金丹之道包空括壤越數超形非其他幻法三千六百門所可望洋矣先聖欽重道寳懼泄非人毎以心𫝊不形竹素後漢魏伯陽悼大道之幾鬱憫志士之無師始以所得古文金碧龍虎經假象託𧼈演而伸之紓發丹秘曉諸未悟目之曰周易參同契其辭古意深人病難讀徐從事張隨彭真一皆嘗𫝊註今所見惟彭耳然文義雖詳而真機尚𨼆近時俗解𩔖以旁門附㑹視彭益舛貽誤後學不足觀矣抱一先生陳君天稟夙頴洞明性命之宗嘉定癸未遇至人於淮之都梁盡得金丹真㫖寳慶初來輦下以慈濟心接挽後軰始得參同契讀之迎刅無留疑已而盡謝朋從入室修煉者逾年功益深而道益著於是以其親履實詣者筆諸訓解言入微而義釋辭不費而理彰猶蔡墨之辨神龍和氏之指真玉丹道有所恃賴矣昔伊川程子謂世有至難者三事為國而至於祈天永命養形而至於長生學而至於聖人三者其功則一皆可以奪造化今先生之道非但養形而已也後學能熟味此編深求而自得之然後知先生之所謂道有非言語文字之所能及者矣易曰神而明之存乎其人僕洗耳先生造極之論殊久且預聞著述之意於是乎書先生名顯微字宗道後𨼆以少微名淮陽人也號抱一子有立聖篇及顯微巵言並抱一子書𫝊行於世雲有宋端平改元夏五朔旦金華洞元天壁壺道人鄭伯謙拜手謹序
　　夫道大矣哉造化不能違也神聖不能測也天地賴之以生聖人不得而名不可以心思不可以言議不可以智知不可以識識以性㑹之猶隔天淵況以情求之者乎及乎道生一也一生而後道可得而神明矣一者有物混成先天地生是也大哉一乎天地之母造化之本萬物之祖也萬物莫不皆具此一而卒未能長存也闗令尹子曰天地成理一物包焉物物皆包之是則一物一身各有一乾坤也且人之一身隂陽性命魂魄寤寐動靜生死之𩔖皆二也各具之一果安在哉老子曰了得一萬事畢一者金丹也金丹者返本還元歸根復命之妙道也丹者㑹乾坤交坎離簇隂陽合男女使二者復變而為一以至九宮八卦七政六位五行四象三才之生於二者莫不皆歸於一然後㑹之丹金者五行之極五行相生至金而極天一生水水生木木生火火生土土生金金最後生備五行之氣造化之功用全矣金之為寳鎔之得水擊之得火其柔象木其色象土水火土木四性俱備歴萬年而不朽經百煉而愈堅實剛健純陽之至寳也天得純陽故曰乾為金一得純陽故曰金丹神得純陽故曰金仙其揆一也釋氏以地水火風四大假合修證金身得無量壽地水火風即土水火木四者不堅所以易壞惟一堅密身乃金剛不壞亦斯道也丹以金為名者此也聖人知夫二可以返一一可以返道故得九還七返八歸六居攅五簇四㑹三合二之理廣而至於周天三百六十五度二十八宿七十二候十二分野八節四時凡造化之所有者無不㑹合此金丹之用非天下至神至聖孰得而知之然天機雖秘代不乏人在夫一念之精微可以感天動地若人善根純一向道心切捨人間事求出世因研究道真孜孜𤣥學攷仙經窮聖典低心訪友下意求師必遇至人授之口訣志道而不遇者有矣無志而遇者未之有也真仙上聖多述經書開示後學惟東漢魏真人凖易作參同契三篇獨盡𤣥秘述至道之血脈敘大丹之骨髓近世學道之士罕見古文今得是書可謂丹經之祖矣其論至備而密隱天機其㫖至微而顯陳法象是經既作古今箋註者非一然皆未明魏君之本㫖所以張紫陽深疾後世迷徒恣其臆説將先聖典教妄行箋註蓋嘆註是書之謬也嗟夫金丹大藥難遭難遇非世間事是書所述至深至秘非世間法茍未遇至真未達淵奧徒恃廣覽妄釋聖經豈不紊瀆高真迷誤後學而招鑿空之醜耶愚遭遇師真積有歲月毎覽是書愛其敷敘詳備自入室辦大事之後遊戲人間以訪人接友為樂勘辨賢愚審察邪正痛傷近世得道者稀悟真者少雖復顯露天機亦未易㑹解二三道友聞是而勸愚註之且曰是書之㫖昧千載矣諸家之註既不足觀達道之人又不時見今君不註則魏君之道將誰發明愚應之曰魏君不言乎熟讀千周萬遍神明自能吿人在學者精勤耳何待贅辭況愚騰騰兀兀懶散度時豈暇事筆硯耶自是而後二三道友毎相㑹談道之際輒舉一二段求釋其㫖在錢塘八九年間口釋是書不覺將盡一旦録以示愚惟欠敷段求足成前文且請為序愚因嘉之信手補註就序金丹之所以雲端平改元二月圓日抱一子陳顯微序











