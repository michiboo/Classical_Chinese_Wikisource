為報玉川子，知君未是賢。
低頭雖有地，仰面輙無天。
骨肉清成瘦，萵蔓老覺羶。
家書與心事，相伴過流年。

盧子躘踵也，賢愚總莫驚。
蚊䗈當家口，草石是親情。
萬卷堆胸朽，三光撮眼明。
翻悲廣成子，閒氣說長生。

物外無知己，人間一癖王。
生涯身是夢，耽樂酒為鄉。
日月黏髭鬢，雲山鎖肺腸。
愚公只公是，不用謾驚張。
