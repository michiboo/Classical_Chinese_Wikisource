縣官執大法，闡大猷，道惟行遠，化必通幽。彼朱草以合朔，示皇天之降休。月始而生，用資乎陰騭；月虧而落，事契夫冥搜。其於作候，靡或不由。乃知天罔私親，神惟輔德，苟明智之有務，必冥報而無忒。或產水涯，或生岩側，布赤葉之蒨練，挺朱柯之翕。既周複而莫窮，與乾坤而不極，誰究其義，吾知其為。美一人之化洽，俾萬國而澤被。由是節候不疑，生榮以時，依天聽以葉祉，順月魄以呈姿。朔告合焉，表皇化之無異；草名朱也，比丹心兮自持。較瑞不慚於蓂莢，稱珍豈讓夫靈芝。觀其光彩妍媚，文理密緻。資亭毒以榮落，以神祇之奧秘。三五之前，逐蟾光以潛長；二八之後，與桂華而暗墜。匪權量之能侔，將漏刻而齊致。其氣芬芳，其色焜煌，聖帝攸感，靈仙是常。何纖芥之微物，遇休明而效祥，諒君恩之克播，致天意之溥將。可以同規日月，共貫陰陽，豈止漬元醴變金漿而已哉？懿夫分莖灼爍，擢穎超遙。候朔自呈，詎比夫偶陽而動；既望斯隕，寧同乎見見曰消？幽元不測，神化孔昭。自然澤浸有截，化行無外，三光並明，兩儀交泰。於靈草以配曆，冠古今而為大。
