
飢虎呀呀立當路，萬夫震恐百獸怒。 
彤弓金鏃當者誰，鳴鞭飛控流星馳。 
居然畫中見真態，若務除惡不顧私。 
時和年豐五兵已，白額未誅壯士恥。 
分銖遠邇懸彀中，不中不發思全功。 
舍矢如破石可裂，應弦盡敵山為空。 
殺氣滿堂觀者駭，颯若崖谷生長風。 
精微入神在毫末，作繢造物可同功。 
方叔秉鉞受命新，丹青起予氣益振。 
底綏靜難巧可擬，嗟歎不足聲成文。 
他時代天育萬物，亦以此道安斯民。

