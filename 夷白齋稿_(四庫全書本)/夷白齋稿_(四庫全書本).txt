　　欽定四庫全書　　　　　集部五
　　夷白齋稿　　　　　　　別集類四〈元〉
　　提要
　　〈臣〉等謹案夷白齋稿三十五巻外集二巻元陳基撰基字敬初臨海人受業黃溍之門所作詩文皆操縱馳騁而自有雍容揖讓之度能不失其師傳至正中以薦授經筵檢討嘗為人草諫章幾獲罪引避歸張士誠據吳引為學士書檄多出其手明興太祖召修元史賜金而還明史文苑傳附見趙塘傳中基寓舎有夷白齋故以名其稿凡內集詩十一巻文二十四巻外集詩文合一巻大抵皆元世所作也朱存理樓居雜著有跋夷白齋稿一篇稱得鈔本於王東郭家臨寫一部計二百九十六畨裝為五冊而不言其巻數又有跋夷白齋拾遺一篇稱尚寳李公前修郡乗時先得海虞人家本一冊復有遺文三十五篇予悉録之今得王氏本相校異同于海虞本録出為拾遺一巻吳中尤氏有遺墨數紙內有陳基傳謝徽詩併存拾遺後云云據其所言頗與今本相近然存理但云拾遺為遺文而此本外集有詩或後人又有所更定與乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






