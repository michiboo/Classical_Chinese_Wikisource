
　　卻說衍聖公名復禮，字勿非，秉性剛毅，博洽經史，講究義理，透徹性天，以傳夫子道統為己任。聞呂軍師是個名士，所以來請。又先令子姪二人，出郭數十里來迎。軍師大喜，隨至闕裡。聖公率族眾三十餘人接見。軍師道：「謁我夫子，須虔明齋沐，當俟明日清晨。」即與聖公等逐一施禮畢。
　　聖公開言道：「學生的先子是尼父，先生的先祖是尚父，為千古文武之宗。今我後人得聚一堂，亦千古難得之事。幸惟先生教之。」軍師應道：「聖公分出文武之宗，為千古不易之明論。但學生愚見：文、武二字，原從三代以後，文者不武，武者不文，遂分為二、若上古其一也。我夫子若不武，子路曷肯問行三軍？衛靈公何至間陣？夾谷之會，夫子告魯侯曰：『有文事者必有武備，請以司馬從。』夫子豈不武者歟？即如尚父，位居太師，與周、召夾輔成王，道之德義。周公訓子治魯，曰：『尊賢而親親。』尚父訓子治齊，曰：『尊賢而尚功。』夫豈不文者歟？特尚父所遇之主可與用武，夫子所遇之人不可與言武；易地則皆然耳。孫、吳之徒不知聖道，止講戰功，孟氏早已黜之。此武事之攸分也。即如漢之留侯、武侯，國朝之誠意伯，謂非允文允武可乎？學生固不敢以武事而附於文，然亦不敢以斯文宗主而謂不知武也。」聖公等贊歎拜服，道：「先生卓見，可謂貫通文武淵源！領教多矣。」遂請入席。兩邊說得投機，開懷暢飲。正是：
　　　　酒當知已千鍾少，話若投機萬句多。
　　呂軍師問：「當今靖難遜國之事，如逢我夫子，不知何以正之？」聖公道：「春秋聵輒之事，可推而知矣。《詩》云：『率土之濱，莫非王臣。』先子云：『人臣元將，將則必誅。』天子之外總謂之臣，故曰：『民無二王。』懿文為高皇太子，天下皆知為儲君也，不享而終；則建文為太孫，民間尚有承重之稱，繼世以有天下者，非建文而誰？高皇告於廟、謀於公卿而立之，乃萬古之常經。即使失德如桀、紂，社稷為重而君為輕，義所當廢，亦必出自元老勛臣，廷謀僉議，俾宗枝近派暫為攝政，放太甲於桐則可。況建文登極以來，仁風和洽，德澤汪洋；濟濟朝臣，皆稱吉士。顧以削廢諸王之故，而遽稱兵犯闕；宮闈之內，后妃、公主皆自焚以殉：古來失國之慘，莫甚於此。誰朝無伯父、叔父、諸昆弟哉？若雲『長可以凌幼』，則是無君之國然矣。而且忠臣義士被夷滅者，至於十族、九族，稽之歷代，謀反叛逆者不過三族，亦何罪而至此？中庸之主，猶能褒封勝國盡節之臣。漢高封雍齒、斬丁公，以臣節教天下。王者無私仇，何況並無私仇，徒以不附己而屠戮之，如屠犬羊，必欲教人以叛逆，誠不知當今是何心也！夫天下，高皇之天下也。燕藩可得而帝，何藩不可以為帝乎？諸忠臣義士，高皇之臣子也。忠節者可殺，何人反不可殺乎？正學先生云：『燕賊反。』此即我夫子《春秋》之筆也，更有何說之辭！」呂軍師竦然起拜，曰：「先生之論，乃今日正人心、明大義，所以維持世道於顛覆之間。允宜載之《春秋》，昭示來茲。」有頃，席散安歇。
　　明晨，聖公等陪軍師謁廟畢，時奎文閣新修，中藏圖書萬卷，緗軸牙籤，琳瑯璀璨。軍師登覽，云：「略獻小丑。」因題七律一首，詩曰：
　　汲塚羽陵一閣收，須知壓卷是《春秋》。大王有道方興魯，夫子當年幾夢周。
　　　　廣廈虛涼來賀燕，雕樑夭矯有蟠虯。宮牆千仞誰能到？幸從趨庭得暫游。
　　聖公等贊道：「題詩者多矣，大作首當壓卷。」軍師不免自謙幾句。又請去看夫子手植古檜。其本柯端直似勁鐵，紋理左紐，卷若絲髮；上有側生小楂丫一枝，長不過尺，風霜侵剝，絕無枝葉，色如黝漆，真神物也。遂亦題詩一律，云：
　　　　尼山植檜昔曾聞，何幸今來見左文！地脈也知關運會，天心若為護風雲。
　　　　靈根蟠屈蛟龍合，鐵干支撐日月分。草木偏能沾聖澤，至今名字獨超群。
聖公又大加稱贊。
　　各處遊覽已遍，即請入席。奏起樂來，軍師聽了一會，欠身道：「某非延陵季子，不能審音。但詳其大致，則古樂與今樂相雜也，所以樂器亦如之。鄙人之見，夫子殷人而生於周，所聞者三代以上之樂，故論治天下之道曰：『樂則韶舞』。又稱《關雎》之辭『洋洋盈耳』，而武王之樂，尚曰『未盡善也』，何況今時之樂，豈夫子所樂聞者與！故聖廟之樂，似宜用二南、二雅，以存我夫子宗周之志。其樂器亦宜只用周制。後代所造者，皆不可以奏正音也。」聖公之姪孔以恂接著說道：「目今樂舞用八佾何如？」軍師曰：「此較之用今樂，其過等爾。」以恂曰：「尊夫子以天子之禮樂，豈其為過耶？」
　　軍師應曰：「此似是而非也。季氏舞八佾，夫子黜之為僭，而肯受此非禮乎哉？成王以姬公叔父而有元勛，賜之禘祭，夫子且曰：『我不欲觀。』何況後代之賜耶！且夫子未為天子，豈宜僭天子之禮樂耶？總之，夫子之尊以天爵，而不以人爵。封王、封公，皆人爵也；即封之為帝，亦適足以卑我夫子，而非尊夫子也。夫子道統立極，為萬世帝王之師，宜尊為師，則中乎天爵矣。」聖公蘧然曰：「非先生不能有此徹論，我道之幸也！」軍師曰：「俟建文復位之後，師當以此奏請。」聖公曰：「建文復位，天子也；即不復位，而年號猶存，亦天子也。朱子《綱目》曰『帝在房州』、『帝在均州』。即此知帝固在也。」軍師曰：「若然，學生雖固陋，自必執意行之。」即起身辭謝。
　　曲阜縣公於眾中趨前揖曰：「小子明日尚有請教。」方經、卓永思等皆勸再留一日，軍師不好堅辭，只得住下。原來曲阜為夫子湯沐之邑，其賦稅不貢於天家，歷來知縣也只是孔姓做得，總由聖公推用，不經部選的。那時縣公諱以誠，亦是聖公之姪，見呂軍師志氣軒昂，才識駿越，極其佩服，大備豐筵致請。設座南面，軍師固遜，仍依昭穆之禮。至酒行數巡，曲阜公忽起立，問曰：「我夫子去後，歷代以來，誰能相承道統者乎？先生必有所見，請一論定，以發愚蒙。」
　　軍師曰：「難言也！然後孟氏尚矣。其為言也，由粗而入於精，由細而徹乎大；其為行也，至剛而不屈，至正而不倚：非得聖之全體者不能。俾用於世，其伊、召之流亞乎？獨是生當戰國，未免有矯激之處。韓昌黎正道而行，亦云強毅。信之雖篤，而知之不精，往往雜入荀、楊，此其病也。東坡天資敏慧，能達道原。然而流入於禪，儒之未純者。留侯、武留皆先得聖人之作用，所謂可與權者。第其根本，則略雜於霸，亦所遇之時使之然耳。至程、朱二氏，但敦其體而不究其用，操履篤實，固守不變，寧不謂之大儒？獨是執而不融，泥而不化，似乎墮入窠臼。當治平之日，以之坐談性天、講論經書則可，若處於興亡成敗之際，豈能與留侯、武侯較其長短乎？夫羲《易》為至聖之微書，我夫子尚言五十學《易》，孟氏未能明之而亦不道。京房、王弼之流，竟流入於卜筮，此固忘其本而循其末，不足取也。晦庵起而正之，不為無識；然於六爻之義，大半晦蝕，千古冥冥，宗之為師，《易》雖存而實亡矣。其於《詩經》六義亦然。未徹其旨，率為註解，亦大半滅沒而不顯，《詩》雖有而實無矣。二者非執泥之過耶？雖然，二子究能明道之本者，其鼓吹六經，大有功於聖教。譬之於禪，留侯、武侯得如來之神通而少功行；程、朱二子得如來之宗旨而落於戒律。自此以後，非愚所知也。」
　　聖公等莫不大服而贊曰：「夫子復起，不易斯言。」
　　時有五經博士孔以敏，方欲問難，忽門上報：「有皂旗將軍要稟軍機。」聖公問曰：「何以稱為皂旗將軍？」軍師曰：「此即皂旗張之子也，名小皂旗。其父以一身而當萬軍，負重傷而死，手執皂旗，昂立而不僕；燕軍驚怖，皆羅拜於前，然後負之而去。今其子頗有父風，亦當今之義士也。」聖公說：「如此，可否請進，令寒族儒生一識將軍之面乎？」軍師隨教傳進。小皂旗疾趨而入。但見：
　　勇冠三軍，身過七尺。豹頭虎眼，凜凜乎殺氣侵人；熊背猿腰，矯矯乎威風薄漢。單槍能入重圍，膽大如斗；連珠每殺上將，手捷如神。瘦秉骨格，若勁松之挺嚴霜；黑含光彩，似倭刀之淬秋水。
　　曲阜公立起說：「我等概不為禮。」即取大兕觥，手奉三杯。小皂旗正走得渴，遂立飲而盡。孰知孔門人眾各各要敬三杯。軍師又道：「不可卻聖公相愛之意。」一連飲了二十餘杯，已是半酣，乃堅辭道：「小將尚有軍情，恐醉後語無倫次，再不敢領命了。」軍師道：「聖公乃是大賢，有事就說，不須迴避。」
　　小皂旗方在懷中取出景僉都書呈上。軍師看了大駭，向聖公說：「僉都御史景公清，赤族之後，幸遺一子在臨清劉教授家，今已歸闕。帝師鑒其英略，任以監軍，分兵去下沂州。不意淮安守將早已使人據住。目今連戰無功，軍餉不濟，為此告急。學生當星夜前去，容日後再領明誨。」聖公見係大事，不好再留。
　　軍師別過，即於半夜起身，馳赴兗州營中。便喚雷一震、俞如海二將統領精兵一千，仍由濟寧出南陽，夏鎮，抄至紅花埠。又命馬千里、葛纘領精兵一千，抄到沂州山口。一邊從上而下，一邊從下而上。將他淮安運餉軍兵圍裹住了，用好言招降，如此如此而行；彼若不降，盡行屠戮，如此如此而行。四將領命自去。乃命小皂旗、餘慶：「爾二人可領精兵二千，到景僉都處協助。只聽號炮響時，即殺向前，乘勢取城。」自與姚襄拔寨起行，至大路等候捷音不題。
　　卻說沂州是由山東入淮緊要的路，所以淮安都督撥馬。步兵八千屯駐於此。守將是張勝；還有兩個千戶，一姓許名忠，一姓陳名斌，皆能征慣戰之將。景僉都與他殺過兩場，未分勝負。無奈城地堅固，守禦嚴整，不能攻齲他們糧餉是從淮上運來，因算到軍師在兗州，可以發兵斷餉，飛書來請援的。那時淮安運餉，是兩個守備，一名趙義，一名任信，一來一去，循環不絕。雷一震偃旗息鼓，到紅花埠探聽，重運才向北上，空車早下去了，就與俞如海從背後殺將上去。趙義聞有兵來，還只道是淮安的，勒馬看時，見軍士盡裹紅巾，聲勢甚大，著了慌，急喚軍士們迎敵。那運糧止有五百名步卒，五十名馬兵，因在自己汛地內，檢那些不會征戰的當這苦差，正走得睏乏，誰肯將性命來填刀頭？大家棄了糧車，四散逃命。俞如海即令部下大喊：「降者有賞！」眾燕兵知道失了兵餉，是活不成的。
　　一聞招降，個個羅拜地上。趙義撥馬要走時，被雷一震大喝一聲，縱馬趕上活拿了。趙義也就願降，雷一震道：「爾果真心，目下就使你立件大功，我在軍師處保奏，重加升賞。」趙義道：「將軍但看我與軍士們受苦的光景，怎敢還有假意？」雷一震道：「既如此，爾仍為我押運糧餉，把你軍士衣帽盡與我的軍士換來穿戴，前去賺開城門，豈不是件大功？」趙義叩頭領命。
　　雷一震自己也穿了淮安小卒衣帽，在前先行；俞如海率領兵士，從後搜殺沿途塘兵。只見馬千里、葛纘二將一逕衝殺前來，雷一震大叫道：「已著手了，休傷自家人馬。」千里聽是雷將軍聲音，定睛細看，果是自己軍兵，隨讓過前去。雷一震向馬千里說：「軍師原令我二人賺城的。今俞將軍在後搜殺汛兵，將軍可速換穿小卒號衣，同我入城；葛將軍可與俞將軍合兵，遵依軍師將令而行。」馬千里即換了裝束，雜在運糧馬軍之內。
　　前進至沂州山口，雷將軍喚軍校，密諭軍師嚴令：「汝等數人，到城隅空處，待我們入城之後，連放號炮，直待拔城而止。」
　　軍校等領命去了。
　　看看到了城門口，守門軍士是放糧進城慣的，不須去稟主將，亦不消盤詰，逕行大開城門。糧車才進時，雷一震輪動大斧，把守門軍士一斧一個；馬千里即招呼部下精銳，一湧殺入。
　　城外號炮沖天，城中將士正不知何處兵馬殺到，但聽說已進了城，登時鼎沸。景僉都即令小皂旗、餘慶率軍爬城，彭、牛、張、盧四將攻拔許、陳二千戶寨柵，自登將臺，援桴而鼓。許忠、陳斌聞得號炮，先自震驚，率兵混戰；又聽的城上大喊，回頭望時，但見都豎起濟南旗號，二人不敢戀戰，繞城而逃，部下星散。小皂旗等又逕斬開西。北二門。僉都傳令勿追，且速進城。城內張勝尚與雷一震等巷戰，不防餘慶從橫街上殺來，槍到處，張勝落馬，軍士拿下，餘兵皆降。彭岑、牛馬辛四處搜殺，文武官弁不留一人，唯百姓秋毫無犯。
　　僉都即到州衙坐下，傳令安撫百姓。餘慶押到張勝，僉都問是何人，張勝詭言：「是千總，今願歸順。」景僉都聽說是小武弁，無所關係，隨命餘慶收為部下。時雷一震、馬千里皆至，說：「現截糧餉若干，並降守備趙義，馬、步軍兵六百餘人，奉軍師將令，逐名優賞。」僉都問：「此處截糧降卒，何以軍師就有令到耶？」雷一震備述軍師算定，吩咐小將如此賺開城門，方得成功的。僉都大駭，道：「軍師復札，說是全依我行，那知軍師量如滄海，暗暗把這大功歸之於我。噫！生我者父母，成我者軍師也。」即下座向北四拜，曰：「從今以後，我奉為師矣！獨可惜許、陳兩賊竟得脫逃，此乃我之無能，更有何說！」
　　雷一震笑道：「怎得脫逃？待小將去迎他。」即飛馬而去。
　　僉都初猶不解，不多時，只見雷將軍同著俞如海、葛纘，早將許忠、陳斌二人活拿解到。僉都大喜，問：「怎樣拿著的？」
　　二將具述：「軍師將令，叫小將等伏在沂州山口，說有南來救兵截殺他，不許進口；若有逃出的賊將，截住擒他，不許出口。小將等用絆馬索拿來的。」僉都道：「這個才叫做運籌帷幄，決勝千里。」隨勘訊兩人始末。陳斌原是太倉衛軍，因蘇州府太守姚公諱善者，募兵勤王，投托麾下。其許忠，向係姚太守之家丁，付以中軍之任。兩人聞得燕王購公首級，賞金三千，爵三品，遂相合謀，潛於夜半入帳，縛姚公獻之闋下，因此燕王擢為世襲千戶。監軍拍案大怒道：「如此逆賊，萬剮不足。」因想起張勝，恐是一黨，提來對質。俱供說是守沂州的主將，同王禮等殺揚州王彬御史的。僉都道：「我幾乎被他惑了。」即命先剜其舌。叫把許忠、陳斌上了刑具，解到軍師軍前，聽姚襄發落；張勝一賊處以極刑。隨擢趙義為裨將；又發庫帑二千，賞給運糧降兵。大書露布報捷。又作啟飛送軍師，備致願為弟子之意。親送雷將軍等出郊，把盞而別。
　　卻說呂軍師駐紮齊河界上，忽報景監軍解到兩名賊將，拆看公文，是許忠、陳斌，軍師顧謂姚襄道：「令先公之仇，報在今日。」姚襄咬牙切齒，將二賊綁在樁上，熬起油鍋，逐片割下肉來，煎熬爛熟，以餵犬豕；又取心肝、首級，祭奠父親，痛哭一場。雷將軍等四將亦皆回來繳令。軍師看了景僉都的稟啟，鼓掌大笑，即遞與姚襄說：「大凡自許之人，服善乃真。目今門生老師，總是重在勢利，那個真為學問？如景監軍之萬不肯以人為師者，而竟以人為師，方可謂之師生。我自然應受他的了。」姚襄跪稟道：「不才如小子，亦可作養否？倘蒙不棄，願為弟子。」軍師道：「汝內有主持而外有作用，亦我所取，自當造就。」又傳雷將軍，詳訊景僉都處置沂州事宜。軍師道：「原可獨當一面。」乃特疏舉薦，以淮揚之事畀之。即撥寨班師。從此夫開府威揚，一卒希奇通信至；淮南敵勍，六雄秘密待時來。斯事有待，且看下回。
