　　御製題宋版郭忠恕佩觿
　　衛風第廿一章句名寓佩觿觧結求小學從來大學本今文應溯古文由肆言那戀錢五萬容靣偏欣土一抔蟬蛻分明地仙列斯人奚翅畫家流












　　欽定四庫全書　　　　經部十
　　佩觹　　　　　　　　小學類二〈字書之屬〉提要
　　〈臣〉等謹按佩觹三卷宋郭忠恕撰此書上巻備論形聲訛變之由分為三科曰造字曰四聲曰傳字中下二巻則取字畫疑似者以四聲分十段曰平聲自相對曰平聲上聲相對曰平聲去聲相對曰平聲入聲相對曰上聲自相對曰上聲去聲相對曰上聲入聲相對曰去聲自相對曰去聲入聲相對曰入聲自相對末附與篇韻音義異者十五字又附辨證舛誤者一百十九字不署名字不知何人所加以其可資考證仍並存之惠棟九經古義嘗駁忠恕以示字為視而反以視為俗字今考其中如謂車字音尺遮反本無居音蓋因韋昭辨釋名之説未免失於考訂又書號八分久有舊訓蔡文姬述其父語自必無訛乃以為八體之外別分此體強為穿鑿亦屬支離至於以天承口為呉己見越絶書而引三國志為徴景為古影字已見髙誘淮南子註而雲葛洪字苑加彡〈案此沿顔氏家訓之誤〉又陶侃本字士行而誤作衡東方朔以來來為棗本約畧近似而遂造□字均病微疎然忠恕洞解六書故所言具中條理如辨逄姓之逄音皮江反不得讀如逢遇本字証之漢𨽻字源逢字下引逢盛碑通作逄則姓氏之逢雖通作逄亦仍作皮江反可証顔師古之訛又若辨甪里本作角里與角亢字無異亦不用顔師古恐人誤讀故加一拂之説證之漢四老神位神祚幾石刻甪里實作角里與此書合則知忠恕所論較他家精多矣乾隆四十六年九月㳟校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













