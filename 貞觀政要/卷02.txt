房玄齡，齊州臨淄人也。初仕隋，為隰城尉。坐事，除名徙上郡。太宗徇地渭北，玄齡杖策謁於軍門，太宗一見，便如舊識，署渭北道行軍記室參軍。玄齡既遇知己，遂罄竭心力。是時，賊寇每平，眾人競求金寶，玄齡獨先收人物，致之幕府，及有謀臣猛將，與之潛相申結，各致死力。累授秦王府記室，兼陜東道大行臺考功郎中。玄齡在秦府十餘年，恆典管記。隱太子、巢刺王以玄齡及杜如晦為太宗所親禮，甚惡之，譖之高祖，由是與如晦並遭驅斥。及隱太子將有變也，太宗召玄齡、如晦，令衣道士服，潛引入閤謀議。及事平，太宗入春宮，擢拜太子左庶子。貞觀元年，遷中書令。三年，拜尚書左僕射，監修國史，封梁國公，實封一千三百戶。既總任百司，虔恭夙夜，盡心竭節，不欲一物失所。聞人有善，若己有之。明達吏事，飾以文學，審定法令，意在寬平。不以求備取人，不以己長格物，隨能收敘，無隔疏賤。論者稱為良相焉。十三年，加太子少師，玄齡自以一居端揆十有五年，頻抗表辭位，優詔不許。十六年，進拜司空，仍總朝政，依舊監修國史。玄齡復以年老請致仕，太宗遣使謂曰：「國家久相任使，一朝忽無良相，如失兩手。公若筋力不衰，無煩此讓。自知衰謝，當更奏聞。」玄齡遂止。太宗又嘗追思王業之艱難，佐命之匡弼，乃作《威鳳賦》以自喻，因賜玄齡，其見稱類如此。
杜如晦，京兆萬年人也。武德初，為秦王府兵曹參軍，俄遷陜州總管府長史。時府中多英俊，被外遷者眾，太宗患之。記室房玄齡曰：「府僚去者雖多，蓋不足惜。杜如晦聰明識達，王佐才也。若大王守藩端拱，無所用之；必欲經營四方，非此人莫可。」太宗自此彌加禮重，寄以心腹，遂奏為府屬，常參謀帷幄。時軍國多事，剖斷如流，深為時輩所服。累除天策府從事中郎，兼文學館學士。隱太子之敗，如晦與玄齡功第一，遷拜太子右庶子。俄遷兵部尚書，進封蔡國公，實封一千三百戶。貞觀二年，以本官檢校侍中。三年，拜尚書右僕射，兼知吏部選事。仍與房玄齡共掌朝政。至於臺閣規模，典章文物，皆二人所定，甚獲當時之譽，時稱房、杜焉。
魏徵，鉅鹿人也，近徙家相州之內黃。武德末，為太子洗馬。見太宗與隱太子陰相傾奪，每勸建成早為之謀。太宗既誅隱太子，召徵責之曰：「汝離間我兄弟，何也？」眾皆為之危懼。徵慷慨自若，從容對曰：「皇太子若從臣言，必無今日之禍。」太宗為之斂容，厚加禮異，擢拜諫議大夫。數引之臥內，訪以政術。徵雅有經國之才，性又抗直，無所屈撓。太宗每與之言，未嘗不悅。徵亦喜逢知己之主，竭其力用。又勞之曰：「卿所諫前後二百餘事，皆稱朕意，非卿忠誠奉國，何能若是？」三年，累遷秘書監，參預朝政，深謀遠算，多所弘益。太宗嘗謂曰：「卿罪重於中鉤，我任卿逾於管仲，近代君臣相得，寧有似我於卿者乎？」六年，太宗幸九成宮，宴近臣，長孫無忌曰：「王珪、魏徵，往事息隱，臣見之若讎，不謂今者又同此宴。」太宗曰：「魏徵往者實我所讎，但其盡心所事，有足嘉者。朕能擢而用之，何慚古烈？徵每犯顏切諫，不許我為非，我所以重之也。」徵再拜曰：「陛下導臣使言，臣所以敢言。若陛下不受臣言，臣亦何敢犯龍鱗，觸忌諱也。」太宗大悅，各賜錢十五萬。七年，代王珪為侍中，累封鄭國公。尋以疾乞辭所職，請為散官。太宗曰：「朕拔卿於讎虜之中，任卿以樞要之職，見朕之非，未嘗不諫。公獨不見金之在鑛，何足貴哉？良冶鍛而為器，便為人所寶。朕方自比於金，以卿為良工。雖有疾，未為衰老，豈得便爾耶？」徵乃止。後復固辭，聽解侍中，授以特進，仍知門下省事。十二年，太宗以誕皇孫，詔宴公卿，帝極歡，謂侍臣曰：「貞觀以前，從我平定天下，周旋艱險，玄齡之功無所與讓。貞觀之後，盡心於我，獻納忠讜，安國利人，成我今日功業，為天下所稱者，惟魏徵而已。古之名臣，何以加也。」於是親解佩刀以賜二人。庶人承乾在春宮，不修德業。魏王泰寵愛日隆，內外庶寮，咸有疑議。太宗聞而惡之，謂侍臣曰：「當今朝臣，忠謇無如魏徵，我遣傅皇太子，用絕天下之望。」十七年，遂授太子太師，知門下事如故。徵自陳有疾，太宗謂曰：「太子宗社之本，須有師傅，故選中正，以為輔弼。知公疹病，可臥護之。」徵乃就職。尋遇疾。徵宅內先無正堂，太宗時欲營小殿，乃輟其材為造，五日而就。遣中使賜以布被素褥，遂其所尚。後數日，薨。太宗親臨慟哭，贈司空，謚曰文貞。太宗親為制碑文，復自書於石。特賜其家食實封九百戶。太宗後嘗謂侍臣曰：「夫以銅為鏡，可以正衣冠；以古為鏡，可以知興替；以人為鏡，可以明得失。朕常保此三鏡，以防己過。今魏徵殂逝，遂亡一鏡矣！」因泣下久之。乃詔曰：「昔惟魏徵，每顯予過。自其逝也，雖過莫彰。朕豈獨有非於往時，而皆是於茲日？故亦庶僚茍順，難觸龍鱗者歟！所以虛己外求，披迷內省。言而不用，朕所甘心。用而不言，誰之責也？自斯已後，各悉乃誠。若有是非，直言無隱。」
王珪，太原祁縣人也，武德中，為隱太子中允，甚為建成所禮。後以連其陰謀事，流於巂州。建成誅後，太宗即位，召拜諫議大夫。每推誠盡節，多所獻納。珪嘗上封事切諫，太宗謂曰：「卿所論皆中朕之失，自古人君莫不欲社稷永安，然而不得者，只為不聞己過，或聞而不能改故也。今朕有所失，卿能直言，朕復聞過能改，何慮社稷之不安乎？」太宗又嘗謂珪曰：「卿若常居諫官，朕必永無過失。」顧待益厚。貞觀元年，遷黃門侍郎，參預政事，兼太子右庶子。二年，進拜侍中。時房玄齡、魏徵、李靖、溫彥博、戴胄與珪同知國政，嘗因侍宴，太宗謂珪曰：「卿識鑒精通，尤善談論，自玄齡等，咸宜品藻。又可自量孰與諸子賢？」對曰：「孜孜奉國，知無不為，臣不如玄齡。每以諫諍為心，恥君不及堯、舜、臣不如魏徵。才兼文武，出將入相，臣不如李靖。敷奏詳明，出納惟允，臣不如溫彥博。處繁理劇，眾務必舉，臣不如戴胄。至如激濁揚清，嫉惡好善，臣於數子，亦有一日之長。」太宗深然其言，群公亦各以為盡己所懷，謂之確論。
李靖，京兆三原人也。大業末，為馬邑郡丞。曾高祖為太原留守，靖觀察高祖，知有四方之誌，因自鎖上變，詣江都。至長安，道塞不通而止。高祖克京城，執靖，將斬之，靖大呼曰：「公起義兵除暴亂，不欲就大事，而以私怨斬壯士乎？」太宗亦加救靖，高祖遂舍之。武德中，以平蕭銑、輔公祏功，歷遷揚州大都督府長史。太宗嗣位，召拜刑部尚書。貞觀二年，以本官檢校中書令。三年，轉兵部尚書，為代州行軍總管，進擊突厥定襄城，破之。突厥諸部落俱走磧北。北擒隋齊王暕之子楊道政，及煬帝蕭後，送於長安，突利可汗來降，頡利可汗僅以身遁。太宗謂曰：「昔李陵提步卒五千，不免身降匈奴，尚得名書竹帛。卿以三千輕騎，深入虜庭，克復定襄，威振北狄，實古今未有，足報往年渭水之役矣。」以功進封代國公。此後，頡利可汗大懼，四年，退保鐵山，遣使入朝謝罪，請舉國內附。又以靖為定襄道行軍總管，往迎頡利。頡利雖外請降，而心懷疑貳。詔遣鴻臚卿唐儉、攝戶部尚書將軍安修仁慰諭之，靖謂副將張公謹曰：「詔使到彼，虜必自寬，乃選精騎賫二十日糧，引兵自白道襲之。」公謹曰：「既許其降，詔使在彼，未宜討擊。」靖曰：「此兵機也，時不可失。」遂督軍疾進。行至陰山，遇其斥候千餘帳，皆俘以隨軍。頡利見使者甚悅，不虞官兵至也。靖前鋒乘霧而行，去其牙帳七里，頡利始覺，列兵未及成陣，單馬輕走，虜眾因而潰散。斬萬餘級，殺其妻隋義成公主，俘男女十餘萬，斥土界自陰山至於大漠，遂滅其國。尋獲頡利可汗於別部落，餘眾悉降。太宗大悅，顧謂侍臣曰：「朕聞主憂臣辱，主辱臣死。往者國家草創，突厥強梁，太上皇以百姓之故，稱臣於頡利，朕未嘗不痛心疾首，誌滅匈奴，坐不安席，食不甘味。今者暫動偏師，無往不捷，單於稽顙，恥其雪乎！」群臣皆稱萬歲。尋拜靖光祿大夫、尚書右僕射，賜實封五百戶。又為西海道行軍大總管，征吐谷渾，大破其國。改封衛國公。及靖身亡，有詔許墳塋制度依漢衛、霍故事，築闕象突厥內燕然山、吐谷渾內積石二山，以旌殊績。
虞世南，會稽餘姚人也。貞觀初，太宗引為上客。因開文館，館中號為多士，咸推世南為文學之宗。授以記室，與房玄齡對掌文翰。嘗命寫《列女傳》以裝屏風，於時無本，世南暗書之，一無遺失。貞觀七年，累遷秘書監，太宗每機務之隙，引之談論，共觀經史。世南雖容貌懦弱，如不勝衣，而誌性抗烈，每論及古先帝王為政得失，必存規諷，多所補益。及高祖晏駕，太宗執喪過禮，哀容毀顇，久替萬機，文武百寮，計無所出，世南每入進諫，太宗甚嘉納之，益所親禮。嘗謂侍臣曰：「朕因暇日，每與虞世南商榷古今，朕有一言之善，世南未嘗不悅，有一言之失，未嘗不悵恨。其懇誠若此，朕用嘉焉。群臣皆若世南，天下何憂不治？」太宗嘗稱世南有五絕：一曰德行，二曰忠直，三曰博學，四曰詞藻，五曰書翰。及卒，太宗舉哀於別次，哭之甚慟。喪事官給，仍賜以東園秘器，贈禮部尚書，謚曰文懿。太宗手敕魏王泰曰：「虞世南於我，猶一體也。拾遺補闕，無日暫忘，實當代名臣，人倫準的。吾有小善，必將順而成之；吾有小失，必犯顏而諫之。今其雲亡，石渠、東觀之中，無復人矣，痛惜豈可言耶！」未幾，太宗為詩一篇，追思往古理亂之道，既而嘆曰：「鍾子期死，伯牙不復鼓琴。朕之此篇，將何所示？」因令起居褚遂良詣其靈帳讀訖焚之，其悲悼也若此。又令與房玄齡、長孫無忌、杜如晦、李靖等二十四人，圖形於淩煙閣。
李勣，曹州離狐人也。本姓徐，初仕李密，為左武侯大將軍。密後為王世充所破，擁眾歸國，勣猶據密舊境十郡之地。武德二年，謂長史郭孝恪曰：「魏公既歸大唐，今此人眾土地，魏公所有也。吾若上表獻之，則是利主之敗，自為己功，以邀富貴，是吾所恥。今宜具錄州縣及軍人戶口，總啟魏公，聽公自獻，此則魏公之功也，不亦可乎？」乃遣使啟密。使人初至，高祖聞無表，惟有啟與密，甚怪之。使者以勣意聞奏，高祖方大喜曰：「徐勣感德推功，實純臣也。」拜黎州總管，賜姓李氏，附屬籍於宗正。封其父蓋為濟陰王，固辭王爵，乃封舒國公，授散騎常侍。尋加勣右武侯大將軍。及李密反叛伏誅，勣發喪行服，備君臣之禮，表請收葬。高祖遂歸其屍。於是大具威儀，三軍縞素，葬於黎陽山。禮成，釋服而散，朝野義之。尋為竇建德所攻，陷於建德，又自拔歸京師。從太宗征王世充、竇建德，平之。貞觀元年，拜并州都督，令行禁止，號為稱職，突厥甚加畏憚。太宗謂侍臣曰：「隋煬帝不解精選賢良，鎮撫邊境，惟遠築長城，廣屯將士，以備突厥，而情識之惑，一至於此。朕今委任李勣於并州，遂得突厥畏威遠遁，塞垣安靜，豈不勝數千里長城耶？」其後并州改置大都督府，又以勣為長史，累封英國公。在并州凡十六年。召拜兵部尚書，兼知政事。勣時遇暴疾，驗方雲須灰可以療之，太宗自剪須為其和藥。勣頓首見血，泣以陳謝。太宗曰：「吾為社稷計耳，不煩深謝。」十七年，高宗居春宮，轉太子詹事，加特進，仍知政事。太宗又嘗宴，顧勣曰：「朕將屬以孤幼，思之無越卿者。公往不遺於李密，今豈負於朕哉！」勣雪涕致辭，因噬指流血。俄沈醉，御服覆之，其見委信如此。勣每行軍，用師籌算，臨敵應變，動合事機。自貞觀以來，討擊突厥、頡利及薛延陀、高麗等，並大破之。太宗嘗曰：「李靖、李勣二人，古之韓、白，衛、霍豈能及也。」
馬周，博州茌平人也。貞觀五年，至京師，舍於中郎將常何之家。時太宗令百官上書言得失，周為何陳便宜二十餘事，令奏之，事皆合旨。太宗怪其能，問何，何對曰：「此非臣所發意，乃臣家客馬周也。」太宗即日召之，未至間，凡四度遣使催促。及謁見，與語其悅。令直門下省，授監察御史，累除中書舍人。周有機辯，能敷奏，深識事端，故動無不中。太宗嘗曰：「我於馬周，暫時不見，則便思之。」十八年，歷遷中書令，兼太子左庶子。周既職兼兩宮，處事平允，甚獲當時之譽。又以本官攝吏部尚書。太宗嘗謂侍臣曰：「周見事敏速，性甚慎至。至於論量人物，直道而言，朕比任使之，多稱朕意。既寫忠誠，親附於朕，實藉此人，共康時政也。」
太宗威容儼肅，百僚進見者，皆失其舉措。太宗知其若此，每見人奏事，必假顏色，冀聞諫諍，知政教得失。貞觀初，嘗謂公卿曰：「人慾自照，必須明鏡；主欲知過，必藉忠臣。主若自賢，臣不匡正，欲不危敗，豈可得乎？故君失其國，臣亦不能獨全其家。至於隋煬帝暴虐，臣下鉗口，卒令不聞其過，遂至滅亡，虞世基等，尋亦誅死。前事不遠，公等每看事有不利於人，必須極言規諫。」
貞觀元年，太宗謂侍臣曰：「正主任邪臣，不能致理，正臣事邪主，亦不能致理。惟君臣相遇，有同魚水，則海內可安。朕雖不明，幸諸公數相匡救，冀憑直言鯁議，致天下太平。」諫議大夫王珪對曰：「臣聞木從繩則正，後從諫則聖。是故古者聖主必有爭臣七人，言而不用，則相繼以死。陛下開聖慮，納芻蕘，愚臣處不諱之朝，實願罄其狂瞽。」太宗稱善，詔令自是宰相入內平章國計，必使諫官隨入，預聞政事。有所開說，必虛己納之。
貞觀二年，太宗謂侍臣曰：「明主思短而益善，暗主護短而永愚。隋煬帝好自矜誇，護短拒諫，誠亦實難犯忤。虞世基不敢直言，或恐未為深罪。昔箕子佯狂自全，孔子亦稱其仁。及煬帝被殺，世基合同死否？」杜如晦對曰：「天子有諍臣，雖無道不失其天下。仲尼稱：『直哉史魚，邦有道如矢，邦無道如矢。』世基豈得以煬帝無道，不納諫諍，遂杜口無言？偷安重位，又不能辭職請退，則與箕子佯狂而去，事理不同。昔晉惠帝賈後將廢湣懷太子，司空張華竟不能苦爭，阿意茍免。及趙王倫舉兵廢後，遣使收華，華曰：『將廢太子日，非是無言，當不被納用。』其使曰：『公為三公，太子無罪被廢，言既不從，何不引身而退？』華無辭以答，遂斬之，夷其三族。古人有云：『危而不持，顛而不扶，則將焉用彼相？』故『君子臨大節而不可奪也。』張華既抗直不能成節，遜言不足全身，王臣之節固已墜矣。虞世基位居宰輔，在得言之地，竟無一言諫諍，誠亦合死。」太宗曰：「公言是也。人君必須忠良輔弼，乃得身安國寧。煬帝豈不以下無忠臣，身不聞過，惡積禍盈，滅亡斯及。若人主所行不當，臣下又無匡諫，茍在阿順，事皆稱美，則君為暗主，臣為諛臣，君暗臣諛，危亡不遠。朕今誌在君臣上下，各盡至公，共相切磋，以成治道。公等各宜務盡忠讜，匡救朕惡，終不以直言忤意，輒相責怒。」
貞觀三年，太宗謂司空裴寂曰：「比有上書奏事，條數甚多，朕總黏之屋壁，出入觀省。所以孜孜不倦者，欲盡臣下之情。每一思政理，或三更方寢。亦望公輩用心不倦，以副朕懷也。」
貞觀五年，太宗謂房玄齡等曰：「自古帝王多任情喜怒，喜則濫賞無功，怒則濫殺無罪。是以天下喪亂，莫不由此。朕今夙夜未嘗不以此為心，恆欲公等盡情極諫。公等亦須受人諫語，豈得以人言不同己意，便即護短不納？若不能受諫，安能諫人？」
貞觀六年，太宗以御史大夫韋挺、中書侍郎杜正倫、秘書少監虞世南、著作郎姚思廉等上封事稱旨，召而謂曰：「朕歷觀自古人臣立忠之事，若值明主，便宜盡誠規諫，至如龍逄、比幹，不免孥戮。為君不易，為臣極難。朕又聞龍可擾而馴，然喉下有逆鱗。卿等遂不避犯觸，各進封事。常能如此，朕豈慮宗社之傾敗！每思卿等此意，不能暫忘，故設宴為樂。」仍賜絹有差。
太常卿韋挺嘗上疏陳得失，太宗賜書曰：「所上意見，極是讜言，辭理可觀，甚以為慰。昔齊境之難，夷吾有射鉤之罪，蒲城之役，勃鞮為斬袂之仇。而小白不以為疑，重耳待之若舊。豈非各吠非主，誌在無二。卿之深誠，見於斯矣。若能克全此節，則永保令名。如其怠之，可不惜也。勉勵終始，垂範將來，當使後之視今，亦猶今之視古，不亦美乎？朕比不聞其過，未睹其闕，賴竭忠懇，數進嘉言，用沃朕懷，一何可道！」
貞觀八年，太宗謂侍臣曰：「朕每閒居靜坐，則自內省。恆恐上不稱天心，下為百姓所怨。但思正人匡諫，欲令耳目外通，下無怨滯。又比見人來奏事者，多有怖懾，言語致失次第。尋常奏事，情猶如此，況欲諫諍，必當畏犯逆鱗。所以每有諫者，縱不合朕心，朕亦不以為忤。若即嗔責，深恐人懷戰懼，豈肯更言！」
貞觀十五年，太宗問魏徵曰：「比來朝臣都不論事，何也？」徵對曰：「陛下虛心採納，誠宜有言者。然古人云：『未信而諫，則以為謗己；信而不諫，則謂之屍祿。』但人之才器，各有不同。懦弱之人，懷忠直而不能言；疏遠之人，恐不信而不得言；懷祿之人，慮不便身而不敢言。所以相與緘默，俯仰過日。」太宗曰：「誠如卿言。朕每思之，人臣欲諫，輒懼死亡之禍，與夫赴鼎鑊、冒白刃，亦何異哉？故忠貞之臣，非不欲竭誠。竭誠者，乃是極難。所以禹拜昌言，豈不為此也！朕今開懷抱，納諫諍。卿等無勞怖懼，遂不極言。」
貞觀十六年，太宗謂房玄齡等曰：「自知者明，信為難矣。如屬文之士，伎巧之徒，皆自謂己長，他人不及。若名工文匠，商略詆訶，蕪詞拙跡，於是乃見。由是言之，人君須得匡諫之臣，舉其愆過。一日萬機，一人聽斷，雖復憂勞，安能盡善？常念魏徵隨事諫正，多中朕失，如明鏡鑒形，美惡必見。」因舉觴賜玄齡等數人勖之。
貞觀十七年，太宗問諫議大夫褚遂良曰：「昔舜造漆器，禹雕其俎，當時諫者十有餘人。食器之間，何須苦諫？」遂良對曰：「雕琢害農事，纂組傷女工。首創奢淫，危亡之漸。漆器不已，必金為之。金器不已，必玉為之。所以諍臣必諫其漸，及其滿盈，無所復諫。」太宗曰：「卿言是矣，朕所為事，若有不當，或在其漸，或已將終，皆宜進諫。比見前史，或有人臣諫事，遂答雲『業已為之』，或道『業已許之』，竟不為停改。此則危亡之禍，可反手而待也。」
貞觀初，太宗與黃門侍郎王珪宴語，時有美人侍側，本廬江王瑗之姬也，瑗敗，籍沒入宮。太宗指示珪曰：「廬江不道，賊殺其夫而納其室。暴虐之甚，何有不亡者乎！」珪避席曰：「陛下以廬江取之為是邪，為非邪？」太宗曰：「安有殺人而取其妻，卿乃問朕是非，何也？」珪對曰：「臣聞於《管子》曰：『齊桓公之郭國，問其父老曰：「郭何故亡？」父老曰：「以其善善而惡惡也。」桓公曰：「若子之言，乃賢君也，何至於亡？」父老曰：「不然，郭君善善而不能用，惡惡而不能去，所以亡也。」』今此婦人尚在左右，臣竊以為聖心是之，陛下若以為非，所謂知惡而不去也。」太宗大悅，稱為至善，遽令以美人還其親族。
貞觀四年，詔發卒修洛陽之乾元殿以備巡狩。給事中張玄素上書諫曰：
陛下智周萬物，囊括四海。令之所行，何往不應？誌之所欲，何事不從？微臣竊思秦始皇之為君也，藉周室之餘，因六國之盛，將貽之萬葉，及其子而亡，諒由逞嗜奔欲，逆天害人者也。是知天下不可以力勝，神祇不可以親恃。惟當弘儉約，薄賦斂，慎終始，可以永固。
方今承百王之末，屬雕弊之餘，必欲節以禮制，陛下宜以身為先。東都未有幸期，即令補葺；諸王今並出藩，又須營構。興發數多，豈疲人之所望？其不可一也。陛下初平東都之始，層樓廣殿，皆令撤毀，天下翕然，同心傾仰。豈有初則惡其侈靡，今乃襲其雕麗？其不可二也，每承音旨，未即巡幸，此乃事不急之務，成虛費之勞。國無兼年之積，何用兩都之好？勞役過度，怨讟將起。其不可三也。百姓承亂離之後，財力雕盡，天恩含育，粗見存立，饑寒猶切，生計未安，三五年間，未能復舊。奈何營未幸之都，而奪疲人之力？其不可四也。昔漢高祖將都洛陽，婁敬一言，即日西駕。豈不知地惟土中，貢賦所均，但以形勝不如關內也。伏惟陛下化雕颺之人，革澆漓之俗，為日尚淺，未甚淳和，斟酌事宜，詎可東幸？其不可五也。
臣嘗見隋室初造此殿，楹棟宏壯，大木非近道所有，多自豫章采來，二千人拽一柱，其下施轂，皆以生鐵為之，中間若用木輪，動即火出。略計一柱，已用數十萬，則餘費又過倍於此。臣聞阿房成，秦人散；章華就，楚眾離；乾元畢工，隋人解體。且以陛下今時功力，何如隋日？承雕殘之後，役瘡痍之人，費億萬之功，襲百王之弊，以此言之，恐甚於煬帝遠矣。深願陛下思之，無為由余所笑，則天下幸甚矣。
太宗謂玄素曰：「卿以我不如煬帝，何如桀、紂？」對曰：「若此殿卒興，所謂同歸於亂。」太宗嘆曰：「我不思量，遂至於此。」顧謂房玄齡曰：「今玄素上表，洛陽實亦未宜修造，後必事理須行，露坐亦復何苦？所有作役，宜即停之。然以卑幹尊，古來不易，非其忠直，安能如此？且眾人之唯唯，不如一士之諤諤。可賜絹二百匹。」魏徵嘆曰：「張公遂有回天之力，可謂仁人之言，其利博哉！」
太宗有一駿馬，特愛之，恆於宮中養飼，無病而暴死。太宗怒養馬宮人，將殺之。皇後諫曰：「昔齊景公以馬死殺人，晏子請數其罪云：『爾養馬而死，爾罪一也。使公以馬殺人，百姓聞之，必怨吾君，爾罪二也。諸侯聞之，必輕吾國，爾罪三也。』公乃釋罪。陛下嘗讀書見此事，豈忘之邪？」太宗意乃解。又謂房玄齡曰，皇後庶事相啟沃，極有利益爾。
貞觀七年，太宗將幸九成宮，散騎常侍姚思廉進諫曰：「陛下高居紫極，寧濟蒼生，應須以欲從人，不可以人從欲。然則離宮遊幸，此秦皇、漢武之事，故非堯、舜、禹、湯之所為也。」言甚切至。太宗諭之曰：「朕有氣疾，熱便頓劇，故非情好遊幸，甚嘉卿意。」因賜帛五十段。
貞觀三年，李大亮為涼州都督，嘗有臺使至州境，見有名鷹，諷大亮獻之。大亮密表曰：「陛下久絕畋獵，而使者求鷹。若是陛下之意，深乖昔旨；如其自擅，便是使非其人。」太宗下書曰：「以卿兼資文武，誌懷貞確，故委藩牧，當茲重寄。比在州鎮，聲績遠彰，念此忠勤，豈忘寤寐？使遣獻鷹，遂不曲順，論今引古，遠獻直言。披露腹心，非常懇到，覽用嘉嘆，不能已已。有臣若此，朕復何憂！宜守此誠，終始若一。《詩》云：『靖恭爾位，好是正直。神之聽之，介爾景福。』古人稱一言之重，侔於千金，卿之所言，深足貴矣。今賜卿金壺瓶、金碗各一枚，雖無千鎰之重，是朕自用之物，卿立誌方直，竭節至公，處職當官，每副所委，方大任使，以申重寄。公事之閒，宜觀典籍。兼賜卿荀悅《漢紀》一部，此書敘致簡要，論議深博，極為政之體，盡君臣之義，今以賜卿，宜加尋閱。」
貞觀八年，陜縣丞皇甫德參上書忤旨，太宗以為訕謗。侍中魏徵進言曰：「昔賈誼當漢文帝上書云云『可為痛哭者一，可為長嘆息者六。』自古上書，率多激切。若不激切，則不能起人主之心。激切即似訕謗，惟陛下詳其可否。」太宗曰：「非公無能道此者。」令賜德參帛二十段。
貞觀十五年，遣使詣西域立葉護可汗，未還，又令人多賫金帛，歷諸國市馬。魏徵諫曰：「今發使以立可汗為名，可汗未定立，即詣諸國市馬，彼必以為意在市馬，不為專立可汗。可汗得立，則不甚懷恩，不得立，則生深怨。諸蕃聞之，且不重中國。但使彼國安寧，則諸國之馬，不求自至。昔漢文帝有獻千里馬者，曰：『吾吉行日三十，兇行日五十，鸞輿在前，屬車在後，吾獨乘千里馬，將安之乎？』乃償其道里所費而返之。又光武有獻千里馬及寶劍者，馬以駕鼓車，劍以賜騎士。今陛下凡所施為，皆邈過三王之上，奈何至此欲為孝文、光武之下乎？又魏文帝求市西域大珠，蘇則曰：『若陛下惠及四海，則不求自至，求而得之，不足貴也。』陛下縱不能慕漢文之高行，可不畏蘇則之正言耶？」太宗遽令止之。
貞觀十七年，太子右庶子高季輔上疏陳得失。特賜鍾乳一劑，謂曰：「卿進藥石之言，故以藥石相報。」
貞觀十八年，太宗謂長孫無忌等曰：「夫人臣之對帝王，多順從而不逆，甘言以取容。朕今發問，不得有隱，宜以次言朕過失。」長孫無忌、唐儉等皆曰：「陛下聖化道致太平，以臣觀之，不見其失。」黃門侍郎劉洎對曰：「陛下撥亂創業，實功高萬古，誠如無忌等言。然頃有人上書，辭理不稱者，或對面窮詰，無不慚退。恐非獎進言者。」太宗曰：「此言是也，當為卿改之。」
太宗嘗怒苑西監穆裕，命於朝堂斬之，時高宗為皇太子，遽犯顏進諫，太宗意乃解。司徒長孫無忌曰：「自古太子之諫，或乘間從容而言。今陛下發天威之怒，太子申犯顏之諫，誠古今未有。」太宗曰：「夫人久相與處，自然染習。自朕御天下，虛心正直，即有魏徵朝夕進諫，自徵雲亡，劉洎、岑文本、馬周、褚遂良等繼之。皇太子幼在朕膝前，每見朕心說諫者，因染以成性，故有今日之諫。」
貞觀二年，隋通事舍人鄭仁基女年十六七，容色絕姝，當時莫及。文德皇后訪求得之，請備嬪御。太宗乃聘為充華。詔書已出，策使未發。魏徵聞其已許嫁陸氏，方遽進而言曰：「陛下為人父母，撫愛百姓，當憂其所憂，樂其所樂。自古有道之主，以百姓之心為心，故君處臺榭，則欲民有棟宇之安；食膏粱，則欲民無饑寒之患；顧嬪御，則欲民有室家之歡。此人主之常道也。今鄭氏之女，久已許人，陛下取之不疑，無所顧問，播之四海，豈為民父母之道乎？臣傳聞雖或未的，然恐虧損聖德，情不敢隱。君舉必書，所願特留神慮。」太宗聞之大驚，手詔答之，深自克責，遂停策使，乃令女還舊夫。左僕射房玄齡、中書令溫彥博、禮部尚書王珪、御史大夫韋挺等云：「女適陸氏，無顯然之狀，大禮既行，不可中止。」又陸氏抗表云：「某父康在日，與鄭家往還，時相贈遺資財，初無婚姻交涉親戚。」並云：「外人不知，妄有此說。」大臣又勸進。太宗於是頗以為疑，問徵曰：「群臣或順旨，陸氏何為過爾分疏？」徵曰：「以臣度之，其意可識，將以陛下同於太上皇。」太宗曰：「何也？」徵曰：「太上皇初平京城，得辛處儉婦，稍蒙寵遇。處儉時為太子舍人，太上皇聞之不悅，遂令出東宮為萬年縣，每懷戰懼，常恐不全首領。陸爽以為陛下今雖容之，恐後陰加譴謫，所以反覆自陳，意在於此，不足為怪。」太宗笑曰：「外人意見，或當如此。然朕之所言，未能使人必信。」乃出敕曰：「今聞鄭氏之女，先已受人禮聘，前出文書之日，事不詳審，此乃朕之不是，亦為有司之過。授充華者宜停。」時莫不稱嘆！
貞觀三年，詔關中免二年租稅，關東給復一年。尋有敕：已役已納，並遣輸納，明年總為準折。給事中魏徵上書曰：「伏見八月九日詔書，率土皆給復一年。老幼相歡，或歌且舞。又聞有敕，丁已配役，即令役滿折造，餘物亦遣輸了，待明年總為準折。道路之人，咸失所望。此誠平分百姓，均同七子。但下民難與圖始，日用不足，皆以國家追悔前言，二三其德。臣竊聞之，天之所輔者仁，人之所助者信。今陛下初膺大寶，億兆觀德。始發大號，便有二言。生八表之疑心，失四時之大信。縱國家有倒懸之急，猶必不可。況以泰山之安，而輒行此事！為陛下為此計者，於財利小益，於德義大損。臣誠智識淺短，竊為陛下惜之。伏願少覽臣言，詳擇利益。冒昧之罪。臣所甘心。」
簡點使右僕射封德彜等，並欲中男十八已上，簡點入軍。敕三四出，徵執奏以為不可。德彜重奏：「今見簡點者雲，次男內大有壯者。」太宗怒，乃出敕：「中男已上，雖未十八，身形壯大，亦取。」徵又不從，不肯署敕。太宗召徵及王珪，作色而待之，曰：「中男若實小，自不點入軍。若實大，亦可簡取。於君何嫌？過作如此固執，朕不解公意！」徵正色曰：「臣聞竭澤取魚，非不得魚，明年無魚。焚林而畋，非不獲獸，明年無獸。若次男已上，盡點入軍，租賦雜徭，將何取給？且比年國家衛士，不堪攻戰。豈為其少，但為禮遇失所，遂使人無鬥心。若多點取人，還充雜使，其數雖眾，終是無用。若精簡壯健，遇之以禮，人百其勇，何必在多？陛下每雲，我之為君，以誠信待物，欲使官人百姓，並無矯偽之心。自登極已來，大事三數件，皆是不信，復何以取信於人？」太宗愕然曰：「所云不信，是何等也？」徵曰：「陛下初即位，詔書曰：『逋私宿債，欠負官物，並悉原免。』即令所司，列為事條，秦府國司，亦非官物，陛下自秦王為天子，國司不為官物，其餘物復何所有？又關中免二年租調，關外給復一年。百姓蒙恩，無不歡悅。更有敕旨：『今年白丁多已役訖，若從此放免，並是虛荷國恩，若已折已輸，令總納取了，所免者皆以來年為始。』散還之後，方更徵收，百姓之心，不能無怪，已徵得物，便點入軍，來年為始，何以取信？又共理所寄，在於刺史、縣令，常年貌稅，並悉委之。至於簡點，即疑其詐偽。望下誠信，不亦難乎？」太宗曰：「我見君固執不已，疑君蔽此事。今論國家不信，乃人情不通。我不尋思，過亦深矣。行事往往如此錯失，若為致理？」乃停中男，賜金甕一口，賜珪絹五十匹。
貞觀五年，持書侍御史權萬紀、侍御史李仁發，俱以告訐譖毀，數蒙引見，任心彈射，肆其欺罔，令在上震怒，臣下無以自安。內外知其不可，而莫能論諍。給事中魏徵正色而奏之曰：「權萬紀、李仁發並是小人，不識大體，以譖毀為是，告訐為直，凡所彈射，皆非有罪。陛下掩其所短，收其一切。乃騁其奸計，附下罔上，多行無禮，以取強直之名。誣房玄齡，斥退張亮，無所肅厲，徒損聖明。道路之人，皆興謗議。臣伏度聖心，必不以為謀慮深長，可委以棟梁之任，將以其無所避忌，欲以警厲群臣。若信狎回邪，猶不可以小謀大，群臣素無矯偽，空使臣下離心。以玄齡、亮之徒，猶不可得伸其枉直，其餘疏賤，孰能免其欺罔？伏願陛下留意再思。自驅使二人以來，有一弘益，臣即甘心斧鉞，受不忠之罪。陛下縱未能舉善以崇德，豈可進奸而自損乎？」太宗欣然納之，賜徵絹五百匹。其萬紀又奸狀漸露，仁發亦解黜，萬紀貶連州司馬。朝廷咸相慶賀焉。
貞觀六年，有人告尚書右丞魏徵，言其阿黨親戚。太宗使御史大夫溫彥博案驗其事，乃言者不直。彥博奏稱，徵既為人所道，雖在無私，亦有可責。遂令彥博謂徵曰：「爾諫正我數百條，豈以此小事，便損眾美。自今已後，不得不存形跡。」居數日，太宗問徵曰：「昨來在外，聞有何不是事？」徵曰：「前日令彥博宣敕語臣云：『因何不存形跡？』此言大不是。臣聞君臣同氣，義均一體。未聞不存公道，惟事形跡。若君臣上下，同遵此路，則邦國之興喪，或未可知！」太宗矍然改容曰：「前發此語，尋已悔之。實大不是，公亦不得遂懷隱避。」徵乃拜而言曰：「臣以身許國，直道而行，必不敢有所欺負。但願陛下使臣為良臣，勿使臣為忠臣。」太宗曰：「忠良有異乎？」徵曰：「良臣使身獲美名，君受顯號。子孫傳世，福祿無疆。忠臣身受誅夷，君陷大惡。家國並喪，獨有其名。以此而言，相去遠矣。」太宗曰：「君但莫違此言，我必不忘社稷之計。」乃賜絹二百匹。
貞觀六年，匄奴克平，遠夷入貢，符瑞日至，年穀頻登。嶽牧等屢請封禪，群臣等又稱述功德，以為「時不可失，天不可違，今行之，臣等猶謂其晚」。惟魏徵以為不可。太宗曰：「朕欲得卿直言之，勿有所隱。朕功不高耶？」曰：「高矣。」「德未厚耶？」曰：「厚矣。」「華夏未安耶？」曰：「安矣。」「遠夷未慕耶？」曰：「慕矣」「符瑞未至耶？」曰：「至矣。」「年穀未登耶？」曰：「登矣。」「然則何為不可？」對曰：「陛下功高矣，民未懷惠。德厚矣，澤未旁流。華夏安矣，未足以供事。遠夷慕矣，無以供其求。符瑞雖臻，而罻羅猶密。積歲豐稔，而倉廩尚虛。此臣所以竊謂未可。臣未能遠譬，且借近喻於人。有人長患疼痛，不能任持，療理且愈，皮骨僅存，便欲負一石米，日行百里，必不可得。隋氏之亂，非止十年。陛下為之良醫，除其疾苦，雖已乂安，未甚充實，告成天地，臣竊有疑。且陛下東封，萬國咸萃，要荒之外，莫不奔馳。今自伊、洛之東，暨乎海、岱，萑莽巨澤，茫茫千里，人煙斷絕，雞犬不聞，道路蕭條，進退艱阻。寧可引彼戎狄，示以虛弱？竭財以賞，未厭遠人之望；加年給復，不償百姓之勞。或遇水旱之災，風雨之變，庸夫邪議，悔不可追。豈獨臣之誠懇，亦有輿人之論。」太宗稱善，於是乃止。
貞觀七年，蜀王妃父楊譽，在省競婢，都官郎中薛仁方留身勘問，未及予奪。其子為千牛，於殿庭陳訴，云：「五品以上非反逆不合留身，以是國親，故生節目，不肯決斷，淹留歲月。」太宗聞之，怒曰：「知是我親戚，故作如此艱難。」即令杖仁方一百，解所任官。魏徵進曰：「城狐社鼠皆微物，為其有所憑恃，故除之猶不易。況世家貴戚，舊號難理，漢、晉以來，不能禁御，武德之中，已多驕縱，陛下登極，方始蕭條。仁方既是職司，能為國家守法，豈可枉加刑罰，以成外戚之私乎！此源一開，萬端爭起，後必悔之，將無所及。自古能禁斷此事，惟陛下一人。備豫不虞，為國常道。豈可以水未橫流，便欲自毀隄防？臣竊思度，未見其可。」太宗曰：「誠如公言，鄉者不思。然仁方輒禁不言，頗是專權，雖不合重罪，宜少加懲肅。」乃令杖二十而赦之。
貞觀八年，左僕射房玄齡、右僕射高士廉於路逢少府監竇德素，問北門近來更何營造。德素以聞。太宗乃謂玄齡曰：「君但知南衙事，我北門少有營造，何預君事？」玄齡等拜謝。魏徵進曰：「臣不解陛下責，亦不解玄齡、士廉拜謝。玄齡既任大臣，即陛下股肱耳目，有所營造，何容不知？責其訪問官司，臣所不解。且所為有利害，役工有多少，陛下所為善，當助陛下成之，所為不是，雖營造，當奏陛下罷之。此乃君使臣、臣事君之道。玄齡等問既無罪，而陛下責之，臣所不解；玄齡等不識所守，但知拜謝，臣亦不解。」太宗深愧之。
貞觀十年，越王，長孫皇後所生，太子介弟，聰明絕倫，太宗特所寵異。或言三品以上，皆輕蔑王者，意在譖侍中魏徵等，以激上怒。上御齊政殿，引三品已上入坐定，大怒作色而言曰：「我有一言，向公等道。往前天子，即是天子。今時天子，非天子耶？往年天子兒，是天子兒。今日天子兒，非天子兒耶？我見隋家諸王，達官已下，皆不免被其躓頓。我之兒子，自不許其縱橫，公等所容易過，得相共輕蔑。我若縱之，豈不能躓頓公等！」玄齡等戰栗，皆拜謝。徵正色而諫曰：「當今群臣，必無輕蔑越王者。然在禮，臣、子一例，《傳》稱，王人雖微，列於諸侯之上。諸侯用之為公，即是公；用之為卿，即是卿。若不為公卿，即下士於諸侯也。今三品已上，列為公卿，並天子大臣，陛下所加敬異。縱其小有不是，越王何得輒加折辱？若國家紀綱廢壞，臣所不知。以當今聖明之時，越王豈得如此。且隋高祖不知禮義，寵樹諸王，使行無禮，尋以罪黜，不可為法，亦何足道？」太宗聞其言，喜形於色，謂群臣曰：「凡人言語理到，不可不伏。朕之所言，當身私愛。魏徵所論，國家大法。朕鄉者忿怒，自謂理在不疑。及見魏徵所論，始覺大非道理。為人君言，何可容易！」召玄齡等而切責之，賜徵絹一千匹。
貞觀十一年，所司奏淩敬乞貪之狀。太宗責侍中魏徵等濫進人。徵曰：「臣等每蒙顧問，常具言其長短。有學識，強諫諍，是其所長。愛生活，好經營，是其所短。今淩敬為人作碑文，教人讀《漢書》，因茲附托，回易求利，與臣等所說不同。陛下未用其長，惟見其短，以為臣等欺罔，實不敢心伏。」太宗納之。
貞觀十二年，太宗謂魏徵曰：「比來所行得失政化，何如往前？」對曰：「若恩威所加，遠夷朝貢，比於貞觀之始，不可等級而言。若德義潛通，民心悅服，比於貞觀之初，相去又甚遠。」太宗曰：「遠夷來服，應由德義所加。往前功業，何因益大？」徵曰：「昔者四方未定，常以德義為心，旋以海內無虞，漸加驕奢自溢。所以功業雖盛，終不如往初。」太宗又曰：「所行比往前何為異？」徵曰：「貞觀之初，恐人不言，導之使諫。三年已後，見人諫，悅而從之。一二年來，不悅人諫，雖勉強聽受，而意終不平，諒有難色。」太宗曰：「於何事如此？」對曰：「即位之初，處元律師死罪，孫伏伽諫曰：『法不至死，無容濫加酷罰。』遂賜以蘭陵公主園，直錢百萬。人或曰：『所言乃常事，而所賞太厚。』答曰：『我即位來，未有諫者，所以賞之。』此導之使言。也徐州司戶柳雄於隋資妄加階級。人有告之者，陛下令其自首，不首與罪。遂固言是實，竟不肯首。大理推得其偽，將處雄死罪，少卿戴胄奏法止合徒。陛下曰：『我已與其斷當訖，但當與死罪。』胄曰：『陛下既不然，即付臣法司。罪不合死，不可酷濫。』陛下作色遣殺，胄執之不已，至於四五，然後赦之。乃謂法司曰：『但能為我如此守法，豈畏濫有誅夷。』此則悅以從諫也。往年陜縣丞皇甫德參上書大忤聖旨，陛下以為訕謗。臣奏稱上書不激切，不能起人主意，激切即似訕謗。於時雖從臣言，賞物二十段，意甚不平，難於受諫也。」太宗曰：「誠如公言，非公無能道此者。人皆苦不自覺，公向未道時，都自謂所行不變。及見公論說，過失堪驚。公但存此心，朕終不違公語。」
