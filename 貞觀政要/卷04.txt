貞觀七年，授吳王恪齊州都督。太宗謂侍臣曰：「父子之情，豈不欲常相見耶！但家國事殊，須出作藩屏。且令其早有定分，絕覬覦之心，我百年後，使其兄弟無危亡之患也。」
貞觀十一年，侍御史馬周上疏曰：「漢、晉以來，諸王皆為樹置失宜，不預立定分，以至於滅亡。人主熟知其然，但溺於私愛，故前車既覆而後車不改轍也。今諸王承寵遇之恩有過厚者，臣之愚慮，不惟慮其恃恩驕矜也。昔魏武帝寵樹陳思，及文帝即位，防守禁閉，有同獄囚，以先帝加恩太多，故嗣王從而畏之也。此則武帝之寵陳思，適所以苦之也。且帝子何患不富貴，身食大國，封戶不少，好衣美食之外，更何所須？而每年別加優賜，會無紀極。俚語曰：『貧不學儉，富不學奢。』言自然也。今陛下以大聖創業，豈惟處置見在子弟而已，當須制長久之法，使萬代遵行。」疏奏，太宗甚嘉之，賜物百段。
貞觀十三年，諫議大夫褚遂良以每日特給魏王泰府料物，有逾於皇太子，上疏諫曰：「昔聖人制禮，尊嫡卑庶。謂之儲君，道亞霄極，甚為崇重，用物不計，泉貨財帛，與王者共之。庶子體卑，不得為例，所以塞嫌疑之漸，除禍亂之源。而先王必本於人情，然後製法，知有國家，必有嫡庶。然庶子雖愛，不得超越嫡子，正禮特須尊崇。如不能明立定分，遂使當親者疏，當尊者卑，則佞巧之徒，乘機而動，私恩害公，或至亂國。伏惟陛下功超萬古，道冠百王，發施號令，為世作法。一日萬幾或未盡美，臣職諫諍，無容靜默。伏見儲君料物，翻少魏王，朝野見聞，不以為是。《傳》曰：『臣聞愛子教以義方。』忠、孝、恭、儉，義方之謂。昔漢竇太後及景帝並不識義方之理，遂驕恣梁孝王，封四十餘城，苑方三百里，大營宮室，復道彌望，積財鏹巨萬計，出警入蹕，小不得意，發病而死。宣帝亦驕恣淮陽王，幾至於敗，賴其輔以退讓之臣，僅乃獲免。且魏王既新出閤，伏願恆存禮訓，妙擇師傅，示其成敗；既敦之以節儉，又勸之以文學。惟忠惟孝，因而獎之道德齊禮，乃為良器。此所謂聖人之教，不肅而成者也。」太宗深納其言。
貞觀十六年，太宗謂侍臣曰：「當今國家何事最急？各為我言之。」尚書右僕射高士廉曰：「養百姓最急。」黃門侍郎劉洎曰：「撫四夷急。」中書侍郎岑文本曰：「《傳》稱：『道之以德，齊之以禮。』由斯而言，禮義為急。」諫議大夫褚遂良曰：「即日四方仰德，不敢為非，但太子、諸王，須有定分，陛下宜為萬代法以遺子孫，此最當今日之急。」太宗曰：「此言是也。朕年將五十，已覺衰怠。既以長子守器東宮，諸弟及庶子數將四十，心常憂慮在此耳。但自古嫡庶無良佐，何嘗不傾敗家國。公等為朕搜訪賢德，以輔儲宮，爰及諸王，咸求正士。且官人事王，不宜歲久。歲久則分義情深，非意闚𨵦，多由此作。其王府官寮，勿令過四考。」
貞觀三年，太子少師李綱，有腳疾，不堪踐履。太宗賜步輿，令三衛轝入東宮，詔皇太子引上殿，親拜之，大見崇重。綱為太子陳君臣父子之道，問寢視膳之方，理順辭直，聽者忘倦。太子嘗商略古來君臣名教，竭忠盡節之事。綱懍然曰：「託六尺之孤，寄百里之命，古人以為難，綱以為易。」每吐論發言，皆辭色慷慨，有不可奪之志，太子未嘗不聳然禮敬。
貞觀六年，詔曰：「朕比尋討經史，明王聖帝，曷嘗無師傅哉？前所進令遂不睹三師之位，意將未可。何以然？黃帝學大顛，顓頊學錄圖，堯學尹壽，舜學務成昭，禹學西王國，湯學威子伯，文王學子期，武王學虢叔。前代聖王，未遭此師，則功業不著乎天下，名譽不傳乎載籍。況朕接百王之末，智不同聖人，其無師傅，安可以臨兆民者哉？《詩》不云乎：『不愆不忘，率由舊章。』夫不學，則不明古道，而能政致太平者未之有也！可即著令，置三師之位。」
貞觀八年，太宗謂侍臣曰：「上智之人，自無所染，但中智之人無恆，從教而變，況太子師保，古難其選。成王幼小，周、召為保傅。左右皆賢，日聞雅訓，足以長仁益德，使為聖君。秦之胡亥，用趙高作傅，教以刑法，及其嗣位，誅功臣，殺親族，酷暴不已，旋踵而亡。故知人之善惡誠由近習。朕今為太子、諸王精選師傅，令其式瞻禮度，有所裨益。公等可訪正直忠信者，各舉三兩人。」
貞觀十一年，以禮部尚書王珪兼為魏王師。太宗謂尚書左僕射房玄齡曰：「古來帝子，生於深宮，及其成人，無不驕逸，是以傾覆相踵，少能自濟。我今嚴教子弟，欲皆得安全。王珪我久驅使，甚知剛直，志存忠孝，選為子師。卿宜語泰，每對王珪，如見我面，宜加尊敬，不得懈怠。」珪亦以師道自處，時議善之也。
貞觀十七年，太宗謂司徒長孫無忌、司空房玄齡曰：「三師以德道人者也。若師體卑，太子無所取則。」於是詔令撰太子接三師儀註。太子出殿門迎，先拜三師，三師答拜，每門讓三師。三師坐，太子乃坐。與三師書，前名惶恐，後名惶恐再拜。
貞觀十八年，高宗初立為皇太子，尚未尊賢重道，太宗又嘗令太子居寢殿之側，絕不往東宮。散騎常侍劉洎上書曰：
臣聞郊迎四方，孟侯所以成德；齒學三讓，元良由是作貞。斯皆屈主祀之尊，申下交之義。故得芻言咸薦，睿問旁通，不出軒庭，坐知天壤，率由茲道，永固鴻基者焉。至若生乎深宮之中，長乎婦人之手，未曾識憂懼，無由曉風雅。雖復神機不測，天縱生知，而開物成務，終由外獎。匪夫崇彼幹籥，聽茲謠頌，何以辨章庶類，甄覈彜倫？歷考聖賢，咸資琢玉。是故周儲上哲，師望、奭而加裕；漢嗣深仁，引園、綺而昭德。原夫太子，宗祧是系，善惡之際，興亡斯在，不勤於始，將悔於終。是以晁錯上書，令通政術；賈誼獻策，務知禮教。竊惟皇太子玉裕挺生，金聲夙振，明允篤誠之美，孝友仁義之方，皆挺自天姿，非勞審諭，固以華夷仰德，翔泳希風矣。然則寢門視膳，已表於三朝；藝宮論道，宜弘於四術。雖富於春秋，飭躬有漸，實恐歲月易往，墮業興譏，取適晏安，言從此始。臣以愚短，幸參侍從，思廣儲明，暫願聞徹，不敢曲陳故事，切請以聖德言之。
伏惟陛下誕睿膺圖，登庸歷試。多才多藝，道著於匡時；允文允武，功成於纂祀。萬方即敘，九圍清晏。尚且雖休勿休，日慎一日，求異聞於振古，勞睿思於當年。乙夜觀書，事高漢帝；馬上披卷，勤過魏王。陛下自勵如此，而令太子優遊棄日，不習圖書，臣所未諭一也。加以暫屏機務，即寓雕蟲。紆寶思於天文，則長河韜映；摛玉華於仙劄，則流霞成彩。固以錙銖萬代，冠冕百王，屈、宋不足以升堂，鍾、張何階於入室。陛下自好如此，而太子悠然靜處，不尋篇翰，臣所未諭二也。陛下備該眾妙，獨秀寰中，猶晦天聰，俯詢凡識。聽朝之隟，引見群官，降以溫顏，訪以今古。故得朝廷是非，閭里好惡，凡有巨細，必關聞聽。陛下自行如此，而令太子久趨入侍，不接正人，臣所未諭三也。陛下若謂無益，則何事勞神；若謂有成，則宜申貽厥。蔑而不急，未見其可。伏願俯推睿範，訓及儲君，授以良書，娛之嘉客。朝披經史，觀成敗於前蹤；晚接賓遊，訪得失於當代。間以書劄，繼以篇章，則日聞所未聞，日見所未見。副德愈光，群生之福也。
竊以良娣之選，遍於中國。仰惟聖旨，本求典內，冀防微，慎遠慮，臣下所知。暨乎徵簡人物，則與聘納相違，監撫二周，未近一士。愚謂內既如彼，外亦宜然者。恐招物議，謂陛下重內而輕外也。古之太子，問安而退，所以廣敬於君父；異宮而處，所以分別於嫌疑。今太子一侍天闈，動移旬朔，師傅已下，無由接見。假令供奉有隟，暫還東朝，拜謁既疏，且事俯仰，規諫之道，固所未暇。陛下不可以親教，宮寀無因以進言，雖有具寮，竟將何補？
伏願俯循前躅，稍抑下流，弘遠大之規，展師友之義。則離徽克茂，帝圖斯廣，凡在黎元，孰不慶賴。太子溫良恭儉，聰明睿哲，含靈所悉，臣豈不知。而淺識勤勤，思效愚忠者，願滄溟益潤，日月增華也。
太宗乃令洎與岑文本、馬周遞日往東宮，與皇太子談論。
貞觀七年，太宗謂太子左庶子于志寧、杜正倫曰：「卿等輔導太子，常須為說百姓間利害事。朕年十八，猶在人間，百姓艱難，無不諳練。及居帝位，每商量處置，或時有乖疏，得人諫諍，方始覺悟。若無忠諫者為說，何由行得好事？況太子生長深宮，百姓艱難，都不聞見乎？且人主安危所系，不可輒為驕縱。但出敕雲，有諫者即斬，必知天下士庶無敢更發直言。故克己勵精，容納諫諍，卿等常須以此意共其談說。每見有不是事，宜極言切諫，令有所裨益也。」
貞觀十八年，太宗謂侍臣曰：「古有胎教世子，朕則不暇。但近自建立太子，遇物必有誨諭，見其臨食將飯，謂曰：『汝知飯乎？』對曰：『不知。』曰：『凡稼穡艱難，皆出人力，不奪其時，常有此飯。』見其乘馬，又謂曰：『汝知馬乎？』對曰：『不知。』曰：『能代人勞苦者也，以時消息，不盡其力，則可以常有馬也。』見其乘舟，又謂曰：『汝知舟乎？』對曰：『不知。』曰：『舟所以比人君，水所以比黎庶，水能載舟，亦能覆舟。爾方為人主，可不畏懼！』見其休於曲木之下，又謂曰：『汝知此樹乎？』對曰：『不知。』曰：『此木雖曲，得繩則正，為人君雖無道，受諫則聖。此傅說所言，可以自鑒。』」
貞觀七年，太宗謂侍中魏徵曰：「自古侯王能自保全者甚少，皆由生長富貴，好尚驕逸，多不解親君子遠小人故爾。朕所有子弟欲使見前言往行，冀其以為規範。」因命徵錄古來帝王子弟成敗事，名為《自古諸侯王善惡錄》，以賜諸王。其序曰：
觀夫膺期受命，握圖御宇，咸建懿親，藩屏王室，布在方策，可得而言。自軒分二十五子，舜舉一十六族，爰歷周、漢，以逮陳、隋，分裂山河，大啟磐石者眾矣。或保乂王家，與時升降；或失其土宇，不祀忽諸。然考其隆替，察其興滅，功成名立，咸資始封之君，國喪身亡，多因繼體之後。其故何哉？始封之君，時逢草昧，見王業之艱阻，知父兄之憂勤。是以在上不驕，夙夜匪懈，或設醴以求賢；或吐飱而接士。故甘忠言之逆耳，得百姓之懽心。樹至德於生前，流遺愛於身後。暨夫子孫繼體，多屬隆平，生自深宮之中，長居婦人之手，不以高危為憂懼，豈知稼穡之艱難？昵近小人，疏遠君子，綢繆哲婦，傲狠明德。犯義悖禮，淫荒無度，不遵典憲，僣差越等。恃一顧之權寵，便懷匹嫡之心；矜一事之微勞，遂有無厭之望。棄忠貞之正路，蹈奸宄之迷塗。愎諫違卜，往而不返。雖梁孝、齊冏之勛庸，淮南、東阿之才俊，摧摩霄之逸翮，成窮轍之涸鱗，棄桓、文之大功，就梁、董之顯戮。垂為炯戒，可不惜乎？皇帝以聖哲之資，拯傾危之運，耀七德以清六合，總萬國而朝百靈，懷柔四荒，親睦九族。念華萼於《棠棣》，寄維城於宗子。心乎愛矣，靡日不思，爰命下臣，考覽載籍，博求鑒鏡，貽厥孫謀。臣輒竭愚誠，稽諸前訓。凡為藩為翰，有國有家者，其興也必由於積善，其亡也皆在於積惡。故知善不積不足以成名，惡不積不足以滅身。然則禍福無門，吉兇由己，惟人所召，豈徒言哉！今錄自古諸王行事得失，分其善惡各為一篇，名曰：《諸王善惡錄》，欲使見善思齊，足以揚名不朽；聞惡能改，庶得免乎大過。從善則有譽，改過則無咎。興亡是系，可不勉歟？
太宗覽而稱善，謂諸王曰：「此宜置於座右，用為立身之本。」
貞觀十年，太宗謂荊王元景、漢王元昌、吳王恪、魏王泰等曰：「自漢已來，帝弟帝子，受茅土、居榮貴者甚眾，惟東平及河間王最有令名，得保其祿位。如楚王瑋之徒，覆亡非一，並為生長富貴，好自驕逸所致。汝等鑒誡，宜熟思之。揀擇賢才，為汝師友，須受其諫諍，勿得自專。我聞以德服物，信非虛說。比嘗夢中見一人云虞舜，我不覺竦然敬異，豈不為仰其德也！向若夢見桀、紂，必應斫之。桀、紂雖是天子，今若相喚作桀、紂，人必大怒。顏回、閔子騫、郭林宗、黃叔度，雖是布衣，今若相稱贊道類此四賢，必當大喜。故知人之立身，所貴者惟在德行，何必要論榮貴。汝等位列藩王，家食實封，更能克修德行，豈不具美也？且君子小人本無常，行善事則為君子，行惡事則為小人，當須自克勵，使善事日聞，勿縱欲肆情，自陷刑戮。」
貞觀十年，太宗謂房玄齡曰：「朕歷觀前代撥亂創業之主，生長人間，皆識達情偽，罕至於敗亡。逮乎繼世守文之君，生而富貴，不知疾苦，動至夷滅，朕少小以來，經營多難，備知天下之事，猶恐有所不逮。至於荊王諸弟，生自深宮，識不及遠，安能念此哉？朕每一食，便念稼穡之艱難；每一衣，則思紡績之辛苦。諸弟何能學朕乎？選良佐以為藩弼，庶其習近善人，得免於愆過爾。」
貞觀十一年，太宗謂吳王恪曰：「父之愛子，人之常情，非待教訓而知也。子能忠孝則善矣！若不遵誨誘，忘棄禮法，必自致刑戮，父雖愛之，將如之何？昔漢武帝既崩，昭帝嗣立，燕王旦素驕縱，譸張不服，霍光遣一折簡誅之，則身死國除。夫為臣子不得不慎。」
貞觀中，皇子年小者多授以都督刺史，諫議大夫褚遂良上疏諫曰：「昔兩漢以郡國治人，除郡以外，分立諸子，割土封疆，雜用周制。皇唐郡縣，粗依秦法。皇子幼年，或授刺史。陛下豈不以王之骨肉，鎮扞四方，聖人造制，道高前古？臣愚見有小未盡。何者？刺史師帥，人仰以安。得一善人，部內蘇息；遇一不善人，闔州勞弊。是以人君愛恤百姓，常為擇賢。或稱河潤九里，京師蒙福；或與人興詠，生為立祠。漢宣帝云：『與我共理者，惟良二千石乎！』如臣愚見，陛下子內年齒尚幼，未堪臨民者，請且留京師，教以經學。一則畏天之威，不敢犯禁；二則觀見朝儀，自然成立。因此積習，自知為人，審堪臨州，然後遣出。臣謹按漢明、章、和三帝，能友愛子弟，自茲以降，以為準的。封立諸王，雖各有土，年尚幼小者，各留京師，訓以禮法，垂以恩惠。訖三帝世，諸王數十百人，惟二王稍惡，自餘皆沖和深粹。惟陛下詳察。」太宗嘉納其言。
　　貞觀五年，李百藥爲太子右庶子，時太子承乾頗留意典墳，然閑宴之後，嬉戲過度。百藥作《讚道賦》以諷焉，其詞曰：
　　下臣側聞先聖之格言，嘗覽載籍之遺則，伊天地之玄造，洎皇王之建國，曰人紀與人綱，資立言與立德。履之則率性成道，違之則罔念作忒。望興廢如從鈞，視吉凶如糾餧。至乃受圖膺籙，握鏡君臨。因萬物之思化，以百姓而爲心。體大儀之潛運，閱往古於來今。盡爲善於乙夜，惜勤勞於寸陰。故能釋層冰於瀚海，變寒穀於蹛林。總人靈以胥悅，極穹壤而懷音。
　　赫矣聖唐，大哉靈命；時維大始，運鍾上聖。天縱皇儲，固本居正；機悟宏遠，神姿凝映。顧三善而必弘。祗四德而爲行。每趨庭而聞禮，常問寢而資敬。奉聖訓以周鏇，誕天文之明命。邁觀喬而望梓，即元龜與明鏡。自大道雲革，禮教斯起，以正君臣，以篤父子。君臣之禮，父子之親，盡情義以兼極，諒弘道之在人。豈夏啟與周誦，亦丹朱與商均。既雕且琢，溫故知新。惟忠與敬，曰孝與仁。則可以下光四海，上燭三辰。昔三王之教子，兼四時以齒學；將交發於中外，乃先之以禮樂。樂以移風易俗，禮以安上化人。非有悅於鍾鼓，將宣志以和神。寧有懷於玉帛，將克己而庇身。生於深宮之中，處於群後之上，未深思於王業，不自珍於匕鬯。謂富貴之自然，恃崇高以矜尚，必恣驕狠，動愆禮讓，輕師傅而慢禮儀，狎奸諂而縱淫放。前星之耀遽隱，少陽之道斯諒。雖天下之爲家，蹈夷儉之非一。或以才而見升，或見讒而受黜。足可以省厥休咎，觀其得失。請粗略而陳之，覬披文而相質。
　　在宗周之積德，乃執契而膺期；賴昌、發而作貳，啟七百之鴻基。逮扶蘇之副秦，非有虧於聞望，以長嫡之隆重，監偏師於亭障。始禍則金以寒離，厥妖則火不炎上；既樹置之違道，見宗祀之遄喪。伊漢氏之長世，固明兩之遞作。高惑戚而寵趙，以天下而爲謔。惠結皓而因良，致羽翼於寥廓。景有慚於鄧子，成從理之淫虐；終生患於強吳，由發怒於爭博。徹居儲兩，時猶幼沖，防衰年之絕議，識亞夫之矜功，故能恢弘祖業，紹三代之遺風。據開博望，其名未融。哀時命之奇舛，遇讒賊於江充，雖備兵以誅亂，竟背義而凶終。宣嗣好儒，大猷行闡，嗟被尤於德教，美發言於忠謇。始聞道於匡、韋，終穫戾於恭、顯。太孫雜藝，雖異定陶，馳道不絕，抑惟小善。猶見重於通人，當傳芳於前典。中興上嗣，明、章濟濟，俱達時政，咸通經禮，極至情於敬愛，惇友於於兄弟，是以固東海之遺堂，因西周之繼體。五官在魏，無聞德音。或受譏於妲己，且自悅於從禽。雖才高而學富，竟取累於荒淫。暨貽厥於明皇，構崇基於三世。得秦帝之奢侈，亞漢武之才藝。遂驅役於群臣，亦無救於凋弊。中撫寬愛，相表多奇。重桃符而致惑，納巨鹿之明規。竟能掃江表之氛穢，擧要荒而見羈。惠處東朝，察其遺蹟。在聖德其如初，實御床之可惜。悼愍懷之雲廢，遇烈風之吹沙。盡性靈之狎藝，亦自敗於凶邪。安能奉其粢盛，承此邦家！
　　惟聖上之慈愛，訓義方於至道。同論政於漢幄，修致戒於京鄗。鄙《韓子》之所賜，重經術以爲寶。咨政理之美惡，亦文身之黼藻。庶有擇於愚夫，慚乞言於遺老。致庶績於咸寧，先得人而爲盛。帝堯以則哲垂謨，文王以多士興詠。取之於正人，鑒之於靈鏡。量其器能，審其檢行。必宜度機而分職，不可違方以從政。若其惑於聽受，暗於知人，則有道者咸屈，無用者必伸。讒諛競進以求媚，玩好不召而自臻。直言正諫，以忠信而穫罪；賣官鬻獄，以貨賄而見親。於是虧我王度，斁我彝倫。九鼎遇奸回而遠逝，萬姓望撫我而歸仁。蓋造化之至育，惟人靈之爲貴。獄訟不理，有生死之異塗，冤結不伸，乖陰陽之和氣。士之通塞，屬之以深文；命之修短，懸之於酷吏。是故帝堯畫像，陳恤隱之言；夏禹泣辜，盡哀矜之志。因取象於《大壯》，乃峻宇而雕牆。將瑤台以瓊室，豈畫棟以虹梁。或凌雲以遐觀，或通天而納涼。極醉飽而刑人力，命痿蹶而受身殃。是以言惜十家之產，漢帝以昭儉而垂裕；雖成百里之囿，周文以子來而克昌。彼嘉會而禮通，重旨酒之爲德。至忘歸而受祉，在齊聖而溫克。若其酗以致昏，酖湎而成忒，痛殷受與灌夫，亦亡身而喪國。是以伊尹以酣歌而作戒，周公以亂邦而貽則。咨幽閑之令淑，實好逑於君子。辭玉輦而割愛，固班姬之所恥；脫簪餌而思愆，亦宣薑之爲美。乃有禍晉之驪姬，喪周之褒姒。盡妖妍於圖畫，極凶悖於人理。傾城傾國，思昭示於後王；麗質冶容，宜永鑒於前史。復有蒐狩之禮，弛射之場，不節之以正義，必自致於禽荒。匪外形之疲極，亦中心而發狂。夫高深不懼，胥靡之徒；韝緤爲娛，小豎之事。以宗社之崇重，持先王之名器，與鷹犬而並驅，凌艱險而逸轡。馬有銜橛之理，獸駭不存之地，猶有靦於穫多，獨無情而內愧？
　　以小臣之愚鄙，忝不貲之恩榮。擢無庸於草澤，齒陋質於簪纓。遇大道行而兩儀泰，喜元良會而萬國貞。以監撫之多暇，每講論而肅成。仰惟神之敏速，歎將聖之聰明。自禮賢於秋實，足歸道於春卿。芳年淑景，時和氣清。華殿邃兮簾幃靜，灌木森兮風雲輕，花飄香兮動笑日，嬌鶯囀兮相哀鳴。以物華之繁靡，尚絕思於將迎。猶允蹈而不倦，極耽玩以研精。命庸才以載筆，謝摛藻於天庭。異洞簫之娛侍，殊飛蓋之緣情。闕雅言以讚德，思報恩以輕生。敢下拜而稽首，願永樹於風聲。奉皇靈之遐壽，冠振古之鴻名。
　　太宗見而遣使謂百藥曰：「朕於皇太子處見卿所作賦，述古來儲貳事以誡太子，甚是典要。朕選卿以輔弼太子，正爲此事，大稱所委，但須善始令終耳。」因賜廄馬一疋，彩物三百段。
　　貞觀中，太子承乾數虧禮度，侈縱日甚，太子左庶子於志寧撰《諫苑》二十卷諷之。是時太子右庶子孔穎達每犯顏進諫。承乾乳母遂安夫人謂穎達曰：「太子長成，何宜屢得面摺？」對曰：「蒙國厚恩，死無所恨。」諫諍愈切。承乾令撰《孝經義疏》，穎達又因文見意，愈廣規諫之道。太宗並嘉納之，二人各賜帛五百疋，黃金一斤，以勵承乾之意。
　　貞觀十三年，太子右庶子張玄素以承乾頗以游畋廢學，上書諫曰：
　　臣聞皇天無親，惟德是輔，苟違天道，人神同棄。然古三驅之禮，非欲教殺，將爲百姓除害，故湯羅一面，天下歸仁。今苑內娛獵，雖名異游畋，若行之無恆，終虧雅度。且傅說曰：「學不師古，匪說攸聞。」然則弘道在於學古，學古必資師訓。既奉恩詔，令孔穎達侍講，望數存顧問，以補萬一。仍博選有名行學士，兼朝夕侍奉。覽聖人之遺教，察既往之行事，日知其所不足，月無忘其所能。此則盡善盡美，夏啟、周誦焉足言哉！夫爲人上者，未有不求其善，但以性不勝情，耽惑成亂。耽惑既甚，忠言盡塞，所以臣下苟順，君道漸虧。古人有言：「勿以小惡而不去，小善而不爲。」故知禍福之來，皆起於漸。殿下地居儲貳，當須廣樹嘉猷。既有好畋之淫，何以主斯匕鬯？慎終如始，猶恐漸衰，始尚不慎，終將安保！
　　承乾不納。玄素又上書諫曰：
　　臣聞稱皇子入學而齒胄者，欲令太子知君臣、父子、尊卑、長幼之道。然君臣之義，父子之親，尊卑之序，長幼之節，用之方寸之內，弘之四海之外者，皆因行以遠聞，假言以光被。伏惟殿下，睿質已隆，尚須學文以飾其表。竊見孔穎達、趙弘智等，非惟宿德鴻儒，亦兼達政要。望令數得侍講，開釋物理，覽古論今，增輝睿德。至如騎射畋游，酣歌妓玩，苟悅耳目，終穢心神。漸染既久，必移情性。古人有言：「心爲萬事主，動而無節即亂。」恐殿下敗德之源，在於此矣。
　　承乾覽書愈怒，謂玄素曰：「庶子患風狂耶？」
　　十四年，太宗知玄素在東宮頻有進諫，擢授銀青光祿大夫，行太子左庶子。時承乾嘗於宮中擊鼓，聲聞於外，玄素叩合請見，極言切諫。乃出宮內鼓對玄素毀之，遣戶奴伺玄素早朝，陰以馬檛擊之，殆至於死。是時承乾好營造亭觀，窮極奢侈，費用日廣。玄素上書諫曰：
　　臣以愚蔽，竊位兩宮，在臣有江海之潤，於國無秋毫之益，是用必竭愚誠，思盡臣節者也。伏惟儲君之寄，荷戴殊重，如其積德不弘，何以嗣守成業？聖上以殿下親則父子，事兼家國，所應用物不爲節限。恩旨未逾六旬，用物已過七萬，驕奢之極，孰雲過此？龍樓之下，惟聚工匠；望苑之內，不睹賢良。今言孝敬，則闕侍膳問豎之禮；語恭順，則違君父慈訓之方；求風聲，則無學古好道之實；觀擧措，則有因緣誅戮之罪。宮臣正士，未嘗在側，群邪淫巧，昵近深宮。愛好者皆游伎雜色，施與者並圖畫雕鏤。在外瞻仰，已有此失；居中隱密，寧可勝計哉！宣猷禁門，不異闤闠，朝入暮出，惡聲漸遠。右庶子趙弘智經明行修，當今善士，臣每請望數召進，與之談論，庶廣徽猷。令旨反有猜嫌，謂臣妄相推引。從善如流，尚恐不逮；飾非拒諫，必是招損。古人云：「苦藥利病，苦口利行。」伏願居安思危，日慎一日。
　　書入，承乾大怒，遣刺客將加屠害，俄屬宮廢。
　　貞觀十四年，太子詹事於志寧，以太子承乾廣造宮室，奢侈過度，耽好聲樂，上書諫曰：
　　臣聞克儉節用，實弘道之源；崇侈恣情，乃敗德之本。是以凌雲概日，戎人於是致譏；峻宇雕牆，《夏書》以之作誡。昔趙盾匡晉，呂望師周，或勸之以節財，或諫之以厚斂。莫不盡忠以佐國，竭誠以奉君，欲使茂實播於無窮，英聲被乎物聽。咸着簡策，用爲美談。且今所居東宮，隋日營建，睹之者尚譏其侈，見之者猶歎甚華。何容於此中更有修造，財帛日費，土木不停，窮斤斧之工，極磨礱之妙？且丁匠官奴入內，比者曾無復監。此等或兄犯國章，或弟罹王法，往來御苑，出入禁闈，鉗鑿緣其身，槌杵在其手。監門本防非慮，宿衛以備不虞，直長既自不知，千牛又復不見。爪牙在外，廝役在內，所司何以自安，臣下豈容無懼？
　　又鄭、衛之樂，古謂淫聲。昔朝歌之鄉，回車者墨翟；夾穀之會，揮劍者孔丘。先聖既以爲非，通賢將以爲失。頃聞宮內，屢有鼓聲，大樂伎兒，入便不出。聞之者股慄，言之者心戰。往年口敕，伏請重尋，聖旨殷勤，明誡懇切。在於殿下，不可不思；至於微臣，不得無懼。
　　臣自驅馳宮闕，已積歲時，犬馬尚解識恩，木石猶能知感，臣所有管見，敢不盡言。如鑒以丹誠，則臣有生路；若責其忤旨，則臣是罪人。但悅意取容，臧孫方以疾疢；犯顏逆耳，《春秋》比之藥石。伏願停工巧之作，罷久役之人，絕鄭、衛之音，斥群小之輩。則三善允備，萬國作貞矣。
　　承乾覽書不悅。
　　十五年，承乾以務農之時，召駕士等役，不許分番，人懷怨苦。又私引突厥群豎入宮。志寧上書諫曰：
　　臣聞上天蓋高，日月光其德；明君至聖，輔佐讚其功。是以周誦升儲，見匡毛、畢；漢盈居震，取資黃、綺。姬旦抗法於伯禽，賈生陳事於文帝，咸殷勤於端士，皆懇切於正人。曆代賢君，莫不丁寧於太子者，良以地膺上嗣，位處儲君。善則率土沾其恩，惡則海內罹其禍。近聞僕寺、司馭、駕士、獸醫，始自春初，迄茲夏晚，常居內役，不放分番。或家有尊親，闕於溫凊；或室有幼弱，絕於撫養。春既廢其耕墾，夏又妨其播殖。事乖存育，恐致怨嗟。倘聞天聽，後悔何及？又突厥達哥支等，咸是人面獸心，豈得以禮義期，不可以仁信待。心則未識於忠孝，言則莫辯其是非，近之有損於英聲，昵之無益於盛德。引之入合，人皆驚駭，豈臣庸識，獨用不安？殿下必須上副至尊聖情，下允黎元本望，不可輕微惡而不避，無容略小善而不爲。理敦杜漸之方，須有防萌之術。屏退不肖，狎近賢良。如此則善道日隆，德音自遠。
　　承乾大怒，遣刺客張師政、紇干承基就舍殺之。是時丁母憂，起復爲詹事。二人潛入其第，見志寧寢處苫廬，竟不忍而止。及承乾敗，太宗知其事，深勉勞之。
