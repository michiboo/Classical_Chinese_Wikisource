　　欽定四庫全書　　　　　經部四
　　儀禮小疏　　　　　　　禮類二〈儀禮之屬〉提要
　　〈臣〉等謹案儀禮小疏七卷
　　國朝沈彤撰彤有周官祿田考別著録是書取儀禮士冠禮士婚禮公食大夫禮喪服士喪禮五篇為之疏解各數十條篇後又附以監本刋誤卷末附左右異尚考一篇考證頗為精核其中偶爾疎舛者如士冠禮註今時卒史及假吏也彤謂後漢志司𨽻校尉州刺史並有假劉昭註引漢官雒陽令有假皆不兼吏名此雲假者疑吏字衍今考後漢書光武紀曰宜且罷輕車騎士材官樓船士及軍假吏百官志謂太常卿有假佐十三人太僕卿有假佐三十一人廷尉卿有假佐一人司𨽻校尉假佐二十五人每州刺史皆有從事假佐佐即吏也故志稱佐吏以下鄭註假吏二字本於光武紀其義則具於百官志彤疑吏字為衍蓋偶未之考又士冠禮設洗直於東榮註雲榮屋翼也釋宮引説文屋梠之兩頭起者為榮梠即檐也檐之東西起者乃曰榮彤據此指郭璞上林賦註所云南榮屋南檐者為誤今考景福殿賦曰南距陽榮北極幽崖是南檐通名南榮之顯證不得雲郭註為誤景福殿賦又曰飛櫩翼以軒翥則四櫩皆有翼張之勢故通得名榮又考經典釋文東西榮劉昌宗讀音營釋名曰榮熒也熒熒照明也故呉都賦曰施榮楯而㨗獵亦謂楯備雕飾有熒熒照明之狀故名榮楯則義小異亦足證四檐榮飾通得名榮郭註與釋宮可以互相補正彤反斥之亦失於隘又士喪禮牢中旁寸註雲牢讀為樓彤雖深信鄭註而終謂牢讀為樓無他證今考易林曰失志懷憂如幽陛牢又曰失羊補牢無益於憂以牢憂為韻淮南子本經訓牢籠天地彈壓山川註牢讀如屋霤之霤楚人謂牢為霤蓋蕭餚豪尤四韻古音本同鄭註即據當時之讀彤疑無證是未考古音也喪服曰布總箭䈂髽衰三年註曰髽露紒也猶男子之括髮斬衰括髮以麻則髽亦用麻以麻者自項而前交於額上卻繞紒如著幓頭焉彤不取此註別用喪服小記疏所引皇氏之説謂斬衰麻髽齊衰布髽皆未成服之髽其既成服則髽不用麻布惟露紒耳且引此條註中髽露紒之文以證麻布二髽外別為一露髻之髽不知鄭彼註雖雲髽露紒而其下更有髽亦用麻之文其註士喪禮亦同蓋註中露紒二字乃明髽之去纚既去纚而露紒又以麻自項卻交於額則髽之制始全皇氏乃止取喪服註露紒二字而截去其下髽亦用麻等句遂指鄭以髽服三年之髽為露紒之髽不用麻布斯亦誣矣彤安得據以攻鄭耶然其他考核精當者不一而足如謂牲二十一體兼有髀周禮內饔及士婚禮兩疏乃不數髀陳祥道則去髀而用觳殊為舛誤又謂祥道以骨折乃止折脊脅不及肩臂臑之骨不知士虞記雲用専膚為折俎取諸脰膉彼折脰膉亦謂之折俎則肩臂臑亦折可知又辨萬斯大解緇布缺項及廟寢之誤又辨士喪禮衆主人在其後鄭註所云庶昆弟子死者乃為衆子是斬衰之親敖繼公謂齊衰大功之親殊誤又謂婦人俠牀東面鄭註所云妻妾子姓乃謂死者之妻萬斯大乃雲凡儀禮喪祭稱主婦者皆宗子之妻非宗子之母殊失鄭義如斯之類其説皆具有典據蓋彤三禮之學遜於惠士奇而醇於萬斯大也乾隆四十五年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










