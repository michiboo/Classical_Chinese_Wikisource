凡人之性，爪牙不足以自守衛，肌膚不足以扞寒暑，筋骨不足以從利辟害，勇敢不足以卻猛禁悍，然且猶裁萬物，制禽獸，服狡蟲，寒暑燥溼弗能害，不唯先有其備，而以群聚邪。群之可聚也，相與利之也。利之出於群也，君道立也。故君道立則利出於群，而人備可完矣。
昔太古嘗無君矣，其民聚生群處，知母不知父，無親戚兄弟夫妻男女之別，無上下長幼之道，無進退揖讓之禮，無衣服履帶宮室畜積之便，無器械舟車城郭險阻之備，此無君之患。故君臣之義，不可不明也。自上世以來，天下亡國多矣，而君道不廢者，天下之利也。故廢其非君，而立其行君道者。君道何如？利而物利章。
非濱之東，夷、穢之鄉，大解、陵魚、其、鹿野、搖山、揚島、大人之居，多無君；揚、漢之南，百越之際，敝凱諸、夫風、餘靡之地，縛婁、陽禺、驩兜之國，多無君；氐、羌、呼唐、離水之西，僰人、野人、篇笮之川，舟人、送龍、突人之鄉，多無君；鴈門之北，鷹隼、所鷙、須窺之國，饕餮、窮奇之地，叔逆之所，儋耳之居，多無君；此四方之無君者也。其民麋鹿禽獸，少者使長，長者畏壯，有力者賢，暴傲者尊，日夜相殘，無時休息，以盡其類。聖人深見此患也，故為天下長慮，莫如置天子也；為一國長慮，莫如置君也。置君非以阿君也，置天子非以阿天子也，置官長非以阿官長也。德衰世亂，然後天子利天下，國君利國，官長利官，此國所以遞興遞廢也，亂難之所以時作也。故忠臣廉士，內之則諫其君之過也，外之則死人臣之義也。
豫讓欲殺趙襄子，滅鬚去眉，自刑以變其容，為乞人而往乞於其妻之所。其妻曰：「狀貌無似吾夫者，其音何類吾夫之甚也？」又吞炭以變其音。其友謂之曰：「子之所道甚難而無功。謂子有志則然矣，謂子智則不然。以子之材而索事襄子，襄子必近子，子得近而行所欲，此甚易而功必成。」豫讓笑而應之曰：「是先知報後知也，為故君賊新君矣，大亂君臣之義者無此，失吾所為為之矣。凡吾所為為此者，所以明君臣之義也，非從易也。」
柱厲叔事莒敖公，自以為不知，而去居於海上，夏日則食菱芡，冬日則食橡栗。莒敖公有難，柱厲叔辭其友而往死之。其友曰：「子自以為不知故去，今又往死之，是知與不知無異別也。」柱厲叔曰：「不然。自以為不知故去。今死而弗往死，是果知我也。吾將死之以醜後世人主之不知其臣者也，所以激君人者之行，而厲人主之節也。行激節厲，忠臣幸於得察。忠臣察則君道固矣。」
天下之士也者，慮天下之長利，而固處之以身若也：利雖倍於今，而不便於後，弗為也；安雖長久，而以私其子孫，弗行也。自此觀之，陳無宇之可醜亦重矣，其與伯成子高、周公旦、戎夷也，形雖同，取捨之殊，豈不遠哉？
堯治天下，伯成子高立為諸侯。堯授舜，舜授禹，伯成子高辭諸侯而耕。禹往見之，則耕在野。禹趨就下風而問曰：「堯理天下，吾子立為諸侯，今至於我而辭之，故何也？」伯成子高曰：「當堯之時，未賞而民勸，未罰而民畏，民不知怨，不知說，愉愉其如赤子。今賞罰甚數，而民爭利且不服，德自此衰，利自此作，後世之亂自此始。夫子盍行乎，無慮吾農事。」協而耰，遂不顧。夫為諸侯，名顯榮，實佚樂，繼嗣皆得其澤，伯成子高不待問而知之，然而辭為諸侯者，以禁後世之亂也。
辛寬見魯繆公曰：「臣而今而後知吾先君周公之不若太公望封之知也。昔者太公望封於營丘，之渚海阻山高險固之地也，是故地日廣，子孫彌隆。吾先君周公封於魯，無山林谿谷之險，諸侯四面以達，是故地日削，子孫彌殺。」辛寬出，南宮括入見。公曰「今者寬也非周公」，其辭若是也。南宮括對曰：「寬少者，弗識也。君獨不聞成王之定成周之說乎？其辭曰：『惟餘一人，營居於成周。惟餘一人，有善易得而見也，有不善易得而誅也。』故曰善者得之，不善者失之，古之道也。夫賢者豈欲其子孫之阻山林之險以長為無道哉？小人哉寬也！今使燕爵為鴻鵠鳳皇慮，則必不得矣。其所求者，瓦之間隙，屋之翳蔚也；與一舉則有千里之志，德不盛、義不大則不至其郊。
愚庳之民，其為賢者慮，亦猶此也。固妄誹訾，豈不悲哉？」
戎夷違齊如魯，天大寒而後門，與弟子一人宿於郭外，寒愈甚，謂其弟子曰：「子與我衣，我活也；我與子衣，子活也。我國士也。為天下惜死；子不肖人也，不足愛也。子與我子之衣。」弟子曰：「夫不肖人也，又惡能與國士之衣哉？」戎夷太息歎曰：「嗟乎！道其不濟夫。」解衣與弟子，夜半而死，弟子遂活。謂戎夷其能必定一世，則未之識；若夫欲利人之心，不可以加矣。達乎分仁愛之心識也，故能以必死見其義。
達士者，達乎死生之分。達乎死生之分，則利害存亡弗能惑矣。故晏子與崔杼盟而不變其義；延陵季子，吳人願以為王而不；用孫叔敖三為令尹而不喜，三去令尹而不憂；皆有所達也。有所達則物弗能惑。
荊有次非者，得寶劍於干遂，還反涉江，至於中流，有兩蛟夾繞其船。次非謂舟人曰：「子嘗見兩蛟繞船能兩活者乎？」船人曰：「未之見也。」次非攘臂袪衣拔寶劍曰：「此江中之腐肉朽骨也。棄劍以全己，余奚愛焉！」於是赴江刺蛟，殺之而復上船，舟中之人皆得活。荊王聞之，仕之執圭。孔子聞之曰：「夫善哉！不以腐肉朽骨而棄劍者，其次非之謂乎？」
禹南省，方濟乎江，黃龍負舟。舟中之人，五色無主。禹仰視天而歎曰：「吾受命於天，竭力以養人。生，性也；死，命也。余何憂於龍焉？」龍俛耳低尾而逝。則禹達乎死生之分、利害之經也。凡人物者，陰陽之化也。陰陽者，造乎天而成者也。天固有衰嗛廢伏，有盛盈坌息；人亦有困窮屈匱，有充實達遂；此皆天之容、物理也，而不得不然之數也。古聖人不以感私傷神，俞然而以待耳。
晏子與崔杼盟，其辭曰：「不與崔氏而與公孫氏者受其不祥」。晏子俛而飲血，仰而呼天曰：「不與公孫氏而與崔氏者受此不祥。」崔杼不說，直兵造胸，句兵鉤頸，謂晏子曰：「子變子言，則齊國吾與子共之；子不變子言，則今是已。」晏子曰：「崔子！子獨不為夫詩乎？《詩》曰：『莫莫葛藟，延於條枚，凱弟君子，求福不回。』嬰且可以回而求福乎？子惟之矣。」崔杼曰：「此賢者，不可殺也。」罷兵而去。晏子授綏而乘，其僕將馳，晏子無良其僕之手曰：「安之！毋失節。疾不必生，徐不必死。鹿生於山而命懸於廚。今嬰之命，有所懸矣。」晏子可謂知命矣。命也者，不知所以然而然者也，人事智巧以舉錯者不得與焉。故命也者，就之未得，去之未失。國士知其若此也，故以義為之決而安處之。
白圭問於鄒公子夏後啟曰：「踐繩之節，四上之志，三晉之事，此天下之豪英。以處於晉，而迭聞晉事。未嘗聞踐繩之節、四上之志，願得而聞之。」夏後啟曰：「鄙人也，焉足以問？」白圭曰：「願公子之毋讓也。」夏後啟曰：「以為可為，故為之；為之，天下弗能禁矣。以為不可為，故釋之；釋之，天下弗能使矣。」白圭曰：「利弗能使乎？威弗能禁乎？」夏後啟曰：「生不足以使之，則利曷足以使之矣？死不足以禁之，則害曷足以禁之矣？」白圭無以應。夏後啟辭而出。凡使賢不肖異：使不肖以賞罰，使賢以義。故賢主之使其下也必義，審賞罰，然後賢不肖盡為用矣。
類同相召，氣同則合，聲比則應。故鼓宮而宮應，鼓角而角動；以龍致雨，以形逐影。禍福之所自來，眾人以為命，焉不知其所由。故國亂非獨亂，有必召寇。獨亂未必亡也，召寇則無以存矣。
凡兵之用也，用於利，用於義。攻亂則服，服則攻者利；攻亂則義，義則攻者榮。榮且利，中主猶且為之，有況於賢主乎？故割地寶器，戈劍卑辭屈服，不足以止攻，唯治為足。治則為利者不攻矣，為名者不伐矣。凡人之攻伐也，非為利則固為名也。名實不得，國雖彊大，則無為攻矣。
兵所自來者久矣：堯戰於丹水之浦，以服南蠻；舜卻苗民，更易其俗；禹攻曹魏，屈驁有扈，以行其教；三王以上，固皆用兵也。亂則用，治則止。治而攻之，不祥莫大焉；亂而弗討，害民莫長焉。此治亂之化也，文武之所由起也。文者愛之徵也，武者惡之表也。愛惡循義，文武有常，聖人之元也。譬之若寒暑之序，時至而事生之。聖人不能為時，而能以事適時。事適於時者其功大。
士尹池為荊使於宋，司城子罕觴之。南家之牆，犨於前而不直；西家之潦，徑其宮而不止。士尹池問其故。司城子罕曰：「南家，工人也，為鞔者也。吾將徙之。其父曰：『吾恃為鞔以食三世矣。今徙之，是宋國之求鞔者不知吾處也。吾將不食。願相國之憂吾不食也。』為是故，吾弗徙也。西家高，吾宮庳，潦之經吾宮也利，故弗禁也。」士尹池歸荊，荊王適興兵而攻宋，士尹池諫於荊王曰：「宋不可攻也。其主賢，其相仁。賢者能得民，仁者能用人。荊國攻之，其無功而為天下笑乎！」故釋宋而攻鄭。孔子聞之曰：「夫脩之於廟堂之上，而折衝乎千里之外者，其司城子罕之謂乎？」宋在三大萬乘之間。子罕之時，無所相侵，邊境四益，相平公、元公、景公以終其身，其唯仁且節與？故仁節之為功大矣。故明堂茅茨蒿柱，土階三等，以見節儉。
趙簡子將襲衛，使史默往睹之，期以一月，六月而後反。趙簡子曰：「何其久也？」史默曰：「謀利而得害，猶弗察也？今蘧伯玉為相，史鰌佐焉，孔子為客，子貢使令於君前，甚聽。《易》曰：『渙其群，元吉。』渙者，賢也；群者，眾也；元者，吉之始也；渙其群元吉者，其佐多賢也。」趙簡子按兵而不動。凡謀者，疑也。疑則從義斷事，從義斷事則謀不虧，謀不虧則名實從之。賢主之舉也，豈必旗僨將斃而乃知勝敗哉？察其理而得失榮辱定矣。故三代之所貴，無若賢也。
凡人三百六十節，九竅五藏六府。肌膚欲其比也，血脈欲其通也，筋骨欲其固也，心志欲其和也，精氣欲其行也，若此則病無所居而惡無由生矣。病之留、惡之生也，精氣鬱也。故水鬱則為污，樹鬱則為蠹，草鬱則為蕢。國亦有鬱。主德不通，民欲不達，此國之鬱也。國鬱處久，則百惡並起，而萬災叢至矣。上下之相忍也，由此出矣。故聖王之貴豪士與忠臣也，為其敢直言而決鬱塞也。
周厲王虐民，國人皆謗。召公以告曰：「民不堪命矣。」王使衛巫監謗者，得則殺之。國莫敢言，道路以目。王喜，以告召公曰：「吾能弭謗矣。」召公曰：「是障之也，非弭之也。防民之口，甚於防川；川壅而潰，敗人必多。夫民猶是也。是故治川者決之使導，治民者宣之使言。是故天子聽政，使公卿列士正諫，好學博聞獻詩，矇箴師誦，庶人傳語，近臣盡規，親戚補察，而後王斟酌焉。是以下無遺善，上無過舉。今王塞下之口，而遂上之過，恐為社稷憂。」王弗聽也。三年，國人流王於彘。此鬱之敗也。鬱者，不陽也。周鼎著鼠，令馬履之，為其不陽也。不陽者，亡國之俗也。
管仲觴桓公。日暮矣，桓公樂之而徵燭。管仲曰：「臣卜其晝，未卜其夜。君可以出矣。」公不說，曰：「仲父年老矣，寡人與仲父為樂將幾之？請夜之。」管仲曰：「君過矣。夫厚於味者薄於德，沈於樂者反於憂；壯而怠則失時，老而解則無名。臣乃今將為君勉之，若何其沈於酒也？」管仲可謂能立行矣。凡行之墮也於樂，今樂而益飭；行之壞也於貴，今主欲留而不許。伸志行理，貴樂弗為變，以事其主，此桓公之所以霸也。
列精子高聽行乎齊湣王，善衣東布衣，白縞冠，顙推之履，特會朝雨袪步堂下，謂其侍者曰：「我何若？」侍者曰：「公姣且麗。」列精子高因步而窺於井，粲然惡丈夫之狀也，喟然歎曰：「侍者為吾聽行於齊王也，夫何阿哉？又況於所聽行乎萬乘之主，人之阿之亦甚矣，而無所鏡，其殘亡無日矣。孰當可而鏡？其唯士乎！人皆知說鏡之明己也，而惡士之明己也。鏡之明己也功細，士之明己也功大。得其細，失其大，不知類耳。」
趙簡子曰：「厥也愛我，鐸也不愛我。厥之諫我也，必於無人之所；鐸之諫我也，喜質我於人中，必使我醜。」尹鐸對曰：「厥也愛君之醜也，而不愛君之過也；鐸也愛君之過也，而不愛君之醜也。臣嘗聞相人於師，敦顏而土色者忍醜。不質君於人中，恐君之不變也。」此簡子之賢也。人主賢則人臣之言刻。簡子不賢，鐸也卒不居趙地，有況乎在簡子之側哉？
人主之行與布衣異，勢不便，時不利，事讎以求存。執民之命，執民之命，重任也，不得以快志為故。故布衣行此，指於國，不容鄉曲。
堯以天下讓舜。鯀為諸侯，怒於堯曰：「得天之道者為帝，得地之道者為三公。今我得地之道，而不以我為三公。」以堯為失論。欲得三公。怒甚猛獸，欲以為亂。比獸之角，能以為城；舉其尾，能以為旌。召之不來，仿佯於野以患帝。舜於是殛之於羽山，副之以吳刀。禹不敢怨，而反事之，官為司空，以通水潦，顏色黎黑，步不相過，竅氣不通，以中帝心。
昔者紂為無道，殺梅伯而醢之，殺鬼侯而脯之，以禮諸侯於廟。文王流涕而咨之。紂恐其畔，欲殺文王而滅周。文王曰：「父雖無道，子敢不事父乎？君雖不惠，臣敢不事君乎？孰王而可畔也？」紂乃赦之。天下聞之，以文王為畏上而哀下也。《詩》曰：「惟此文王，小心翼翼，昭事上帝，聿懷多福。」
齊攻宋，燕王使張魁將燕兵以從焉，齊王殺之。燕王聞之，泣數行而下，召有司而告之曰：「余興事而齊殺我使，請令舉兵以攻齊也。」使受命矣。凡繇進見，爭之曰：「賢主故願為臣。今王非賢主也，願辭不為臣。」昭王曰：「是何也？」對曰：「松下亂，先君以不安、棄群臣也。王苦痛之而事齊者，力不足也。今魁死而王攻齊，是視魁而賢於先君。」主曰：「諾。」「請王止兵。」王曰：「然則若何？」凡繇對曰：「請王縞素辟舍於郊，遣使於齊，客而謝焉，曰：『此盡寡人之罪也。大王賢主也，豈盡殺諸侯之使者哉？然而燕之使者獨死，此弊邑之擇人不謹也。願得變更請罪。』」使者行至齊。齊王方大飲，左右官實，御者甚眾，因令使者進報。使者報言燕王之甚恐懼而請罪也，畢，又復之，以矜左右官實。因乃發小使以反令燕王復舍。此濟上之所以敗，齊國以虛也。七十城，微田單固幾不反。湣王以大齊驕而殘，田單以即墨城而立功。《詩》曰：「將欲毀之，必重累之；將欲踣之，必高舉之」，其此之謂乎？累矣而不毀，舉矣而不踣，其唯有道者乎！
楚莊王使文無畏於齊，過於宋，不先假道。還反，華元言於宋昭公曰：「往不假道，來不假道，是以宋為野鄙也。楚之會田也，故鞭君之僕於孟諸。請誅之。」乃殺文無畏於揚梁之隄。莊王方削袂，聞之曰：「嘻！」投袂而起，履及諸庭，劍及諸門，車及之蒲疏之市，遂舍於郊，興師圍宋九月。宋人易子而食之，析骨而爨之。宋公肉袒執犧，委服告病，曰：「大國若宥圖之，唯命是聽。」莊王曰：「情矣宋公之言也。」乃為卻四十里，而舍於盧門之闔，所以為成而歸也。凡事之本在人主，人主之患，在先事而簡人，簡人則事窮矣。今人臣死而不當，親帥士民以討其故，可謂不簡人矣。宋公服以病告而還師，可謂不窮矣。夫舍諸侯於漢陽而飲至者，其以義進退邪？彊不足以成此也。
亡國之主，必自驕，必自智，必輕物。自驕則簡士，自智則專獨，輕物則無備。無備召禍，專獨位危，簡士壅塞。欲無壅塞必禮士，欲位無危必得眾，欲無召禍必完備。三者人君之大經也。
晉厲公侈淫，好聽讒人，欲盡去其大臣而立其左右。胥童謂厲公曰：「必先殺三郤。族大多怨，去大族不偪。」公曰：「諾。」乃使長魚矯殺郤犨、郤錡、郤至於朝而陳其屍。於是厲公遊於匠麗氏，欒書、中行偃劫而幽之，諸侯莫之救，百姓莫之哀，三月而殺之。人主之患，患在知能害人，而不知害人之不當而反自及也。是何也？智短也。智短則不知化，不知化者舉自危。
魏武侯謀事而當，攘臂疾言於庭曰：「大夫之慮莫如寡人矣！」立有間，再三言。李悝趨進曰：「昔者楚莊王謀事而當，有大功，退朝而有憂色。左右曰：『王有大功，退朝而有憂色，敢問其說？』王曰：『仲虺有言，不穀說之。曰：「諸侯之德，能自為取師者王，能自取友者存，其所擇而莫如己者亡。」今以不穀之不肖也，群臣之謀又莫吾及也，我其亡乎？』曰，此霸王之所憂也，而君獨伐之，其可乎？」武侯曰：「善。」人主之患也，不在於自少，而在於自多。自多則辭受，辭受則原竭。李悝可謂能諫其君矣，壹稱而令武侯益知君人之道。
齊宣王為大室，大益百畝，堂上三百戶。以齊之大，具之三年而未能成。群臣莫敢諫王。春居問於宣王曰：「荊王釋先王之禮樂而樂為輕，敢問荊國為有主乎？」王曰：「為無主。」「賢臣以千數而莫敢諫，敢問荊國為有臣乎？」王曰：「為無臣。」「今王為大室，其大益百畝，堂上三百戶。以齊國之大，具之三年而弗能成。群臣莫敢諫，敢問王為有臣乎？」王曰：「為無臣。」春居曰：「臣請辟矣。」趨而出。王曰：「春子！春子反！何諫寡人之晚也？寡人請今止之。」遽召掌書曰：「書之：寡人不肖，而好為大室，春子止寡人。」箴諫不可不熟。莫敢諫若，非弗欲也。春居之所以欲之與人同，其所以入之與人異。宣王微春居，幾為天下笑矣。由是論之，失國之主，多如宣王，然患在乎無春居。故忠臣之諫者，亦從入之，不可不慎，此得失之本也。
趙簡子沈鸞徼於河，曰：「吾嘗好聲色矣，而鸞徼致之。吾嘗好宮室臺榭矣，而鸞徼為之。吾嘗好良馬善御矣，而鸞徼來之。今吾好士六年矣，而鸞徼未嘗進一人也，是長吾過而絀善也。」故若簡子者，能後以理督責於其臣矣。以理督責於其臣，則人主可與為善，而不可與為非；可與為直，而不可與為枉；此三代之盛教。
凡論人心，觀事傳，不可不熟，不可不深。天為高矣，而日月星辰雲氣雨露未嘗休矣；地為大矣，而水泉草木毛羽裸鱗未嘗息也。凡居於天地之間、六合之內者，其務為相安利也，夫為相害危者，不可勝數。人事皆然。事隨心，心隨欲。欲無度者，其心無度；心無度者，則其所為不可知矣。人之心隱匿難見，淵深難測，故聖人於事志焉。聖人之所以過人以先知，先知必審徵表，無徵表而欲先知，堯、舜與眾人同等。徵雖易，表雖難，聖人則不可以飄矣，眾人則無道至焉。無道至則以為神，以為幸。非神非幸，其數不得不然。郈成子、吳起近之矣。
郈成子為魯聘於晉，過衛，右宰穀臣止而觴之，陳樂而不樂，酒酣而送之以璧，顧反，過而弗辭，其僕曰：「曏者右宰穀臣之觴吾子也甚歡，今侯渫過而弗辭？」郈成子曰：「夫止而觴我，與我歡也；陳樂而不樂，告我憂也；酒酣而送我以璧，寄之我也。若由是觀之，衛其有亂乎？」倍衛三十里，聞甯喜之難作，右宰穀臣死之。還車而臨，三舉而歸。至，使人迎其妻子，隔宅而異之，分祿而食之，其子長而反其璧。孔子聞之曰：「夫智可以微謀、仁可以託財者，其郈成子之謂乎！」郈成子之觀右宰穀臣也，深矣妙矣，不觀其事而觀其志，可謂能觀人矣。
吳起治西河之外，王錯譖之於魏武侯，武侯使人召之。吳起至於岸門，止車而休，望西河，泣數行而下。其僕謂之曰：「竊觀公之志，視舍天下若舍屣。今去西河而泣，何也？」吳起雪泣而應之，曰：「子弗識也。君誠知我，而使我畢能，秦必可亡，而西河可以王。今君聽讒人之議，而不知我，西河之為秦也不久矣，魏國從此削矣。」吳起果去魏入荊，而西河畢入秦，魏日以削，秦日益大。此吳起之所以先見而泣也。
古之善相馬者：寒風是相口齒，麻朝相頰，子女厲相目，衛忌相髭，許鄙相𦙷，投伐褐相胸脅，管青相唇肳，陳悲相股腳，秦牙相前，贊君相後。凡此十人者，皆天下之良工也，其所以相者不同，見馬之一徵也，而知節之高卑，足之滑易，材之堅脆，能之長短。非獨相馬然也，人亦有徵，事與國皆有徵。聖人上知千歲，下知千歲，非意之也，蓋有自雲也。綠圖幡薄，從此生矣。
