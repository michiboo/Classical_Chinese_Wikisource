一曰：事多似倒而順，多似順而倒。有知順之為倒、倒之為順者，則可與言化矣。至長反短，至短反長，天之道也。
荊莊王欲伐陳，使人視之。使者曰：「陳不可伐也。」莊王曰：「何故？」對曰：「城郭高，溝洫深，蓄積多也。」寧國曰：「陳可伐也。夫陳，小國也，而蓄積多，賦斂重也，則民怨上矣；城郭高，溝洫深，則民力罷矣。興兵伐之，陳可取也。」莊王聽之，遂取陳焉。
田成子之所以得有國至今者，有兄曰完子，仁且有勇。越人興師誅田成子曰：「奚故殺君而取國？」田成子患之。完子請率士大夫以逆越師，請必戰，戰請必敗，敗請必死。田成子曰：「夫必與越戰可也。戰必敗，敗必死，寡人疑焉。」完子曰：「君之有國也，百姓怨上，賢良又有死之，臣蒙恥。以完觀之也，國已懼矣。今越人起師，臣與之戰，戰而敗，賢良盡死，不死者不敢入於國。君與諸孤處於國，以臣觀之，國必安矣。」完子行，田成子泣而遣之。夫死敗，人之所惡也，而反以為安，豈一道哉？故人主之聽者與士之學者，不可不博。
尹鐸為晉陽下，有請於趙簡子。簡子曰：「往而夷夫壘。我將往，往而見壘，是見中行寅與范吉射也。」鐸往而增之。簡子上之晉陽，望見壘而怒曰：「譆！鐸也欺我。」於是乃舍於郊，將使人誅鐸也。孫明進諫曰：「以臣私之，鐸可賞也。鐸之言固曰：『見樂則淫侈，見憂則諍治，此人之道也。今君見壘念憂患，而況群臣與民乎？夫便國而利於主，雖兼於罪，鐸為之。夫順令以取容者，眾能之，而況鐸歟？』君其圖之。」簡子曰：「微子之言，寡人幾過。」於是乃以免難之賞賞尹鐸。人主，太上喜怒必循理，其次不循理，必數更，雖未至大賢，猶足以蓋濁世矣。簡子當此。世主之患，恥不知而矜自用，好愎過而惡聽諫，以至於危。恥無大乎危者。
二曰：知不知上矣。過者之患，不知而自以為知。物多類然而不然，故亡國僇民無已。夫草有莘有藟，獨食之則殺人，合而食之則益壽；萬堇不殺。漆淖水淖，合兩淖則為蹇，溼之則為乾；金柔錫柔，合兩柔則為剛，燔之則為淖。或溼而乾，或燔而淖，類固不必，可推知也？小方，大方之類也；小馬，大馬之類也；小智，非大智之類也。
魯人有公孫綽者，告人曰：「我能起死人。」人問其故。對曰：「我固能治偏枯，今吾倍所以為偏枯之藥則可以起死人矣。」物固有可以為小，不可以為大；可以為半，不可以為全者也。
相劍者曰：「白所以為堅也，黃所以為牣也，黃白雜則堅且牣，良劍也。」難者曰：「白所以為不牣也，黃所以為不堅也，黃白雜則不堅且不牣也。又柔則錈，堅則折。劍折且錈，焉得為利劍？」劍之情未革，而或以為良，或以為惡，說使之也。故有以聰明聽說則妄說者止，無以聰明聽說則堯、桀無別矣。此忠臣之所患也，賢者之所以廢也。
義，小為之則小有福，大為之則大有福。於禍則不然，小有之不若其亡也。射招者欲其中小也，射獸者欲其中大也。物固不必，安可推也？
高陽應將為室家，匠對曰：「未可也。木尚生，加塗其上，必將撓。以生為室，今雖善，後將必敗。」高陽應曰：「緣子之言，則室不敗也。木益枯則勁，塗益乾則輕，以益勁任益輕則不敗。」匠人無辭而對，受令而為之。室之始成也善，其後果敗。高陽應好小察，而不通乎大理也。
驥驁綠耳背日而西走，至乎夕則日在其前矣。目固有不見也，智固有不知也，數固有不及也。不知其說所以然而然，聖人因而興制，不事心焉。
三曰：賢主有度而聽，故不過。有度而以聽，則不可欺矣，不可惶矣，不可恐矣，不可喜矣。以凡人之知，不昏乎其所已知，而昏乎其所未知，則人之易欺矣，可惶矣，可恐矣，可喜矣，知之不審也。
客有問季子曰：「奚以知舜之能也？」季子曰：「堯固已治天下矣，舜言治天下而合己之符，是以知其能也。」「若雖知之，奚道知其不為私？」季子曰：「諸能治天下者，固必通乎性命之情者，當無私矣。夏不衣裘，非愛裘也，暖有餘也。冬不用𥵳，非愛𥵳也，清有餘也。聖人之不為私也，非愛費也，節乎己也。節己，雖貪汙之心猶若止，又況乎聖人？」
許由非彊也，有所乎通也。有所通則貪汙之利外矣。
孔、墨之弟子徒屬充滿天下，皆以仁義之術教導於天下，然而無所行，教者術猶不能行，又況乎所教？是何也？仁義之術外也。夫以外勝內，匹夫徒步不能行，又況乎人主？唯通乎性命之情，而仁義之術自行矣。
先王不能盡知，執一而萬物治。使人不能執一者，物感之也。故曰：通意之悖，解心之繆，去德之累，通道之塞。貴、富、顯、嚴、名、利六者，悖意者也。容、動、色、理、氣、意六者，繆心者也。惡、欲、喜、怒、哀、樂六者，累德者也。智、能、去、就、取、舍六者，塞道者也。此四六者不蕩乎胸中則正。正則靜，靜則清明，清明則虛，虛則無為而無不為也。
四曰：先王用非其有，如己有之，通乎君道者也。夫君也者，處虛素服而無智，故能使眾智也；智反無能，故能使眾能也；能執無為，故能使眾為也。無智、無能、無為，此君之所執也。人主之所惑者則不然，以其智彊智，以其能彊能，以其為彊為，此處人臣之職也。處人臣之職而欲無壅塞，雖舜不能為。
武王之佐五人。武王之於五人者之事無能也，然而世皆曰：「取天下者武王也。」故武王取非其有，如己有之，通乎君道也。通乎君道，則能令智者謀矣，能令勇者怒矣，能令辯者語矣。夫馬者，伯樂相之，造父御之，賢主乘之，一日千里，無御相之勞而有其功，則知所乘矣。
今召客者，酒酣，歌舞鼓瑟吹竽，明日不拜樂己者，而拜主人，主人使之也。先王之立功名，有似於此，使眾能與眾賢，功名大立於世，不予佐之者，而予其主，其主使之也。譬之若為宮室，必任巧匠，奚故？曰：「匠不巧則宮室不善。」夫國，重物也，其不善也，豈特宮室哉？巧匠為宮室，為圓必以規，為方必以矩，為平直必以准繩。功已就，不知規矩繩墨，而賞匠巧匠之。宮室已成，不知巧匠，而皆曰：「善。此某君某王之宮室也。」此不可不察也。人主之不通主道者則不然，自為人則不能，任賢者則惡之，與不肖者議之，此功名之所以傷，國家之所以危。
棗，棘之有；裘，狐之有也。食棘之棗，衣狐之皮，先王固用非其有，而己有之。湯、武一日而盡有夏、商之民，盡有夏、商之地，盡有夏、商之財，以其民安而天下莫敢之危，以其地封而天下莫敢不說，以其財賞而天下皆競，無費乎郼與岐周，而天下稱大仁、稱大義，通乎用非其有。
白公勝得荊國，不能以其府庫分人。七日，石乞曰：「患至矣。不能分人則焚之，毋令人以害我。」白公又不能。九日，葉公入，乃發太府之貨予眾，出高庫之兵以賦民，因攻之。十有九日而白公死。國非其有也而欲有之，可謂至貪矣；不能為人，又不能自為，可謂至愚矣。譬白公之嗇，若梟之愛其子也。
衛靈公天寒鑿池。宛春諫曰：「天寒起役，恐傷民。」公曰：「天寒乎？」宛春曰：「公衣狐裘，坐熊席，陬隅有灶，是以不寒。今民衣弊不補，履決不組。君則不寒矣，民則寒矣。」公曰：「善。」令罷役。左右以諫曰：「君鑿池，不知天之寒也，而春也知之。以春之知之也而令罷之，福將歸於春也，而怨將歸於君。」公曰：「不然。夫春也，魯國之匹夫也，而我舉之，夫民未有見焉，今將令民以此見之。曰春也有善，於寡人有也，春之善非寡人之善歟？」靈公之論宛春，可謂知君道矣。君者固無任，而以職受任。工拙，下也；賞罰，法也；君奚事哉？若是則受賞者無德，而抵誅者無怨矣，人自反而已，此治之至也。
五曰：凡為治必先定分。君臣父子夫婦君臣父子夫婦六者當位，則下不踰節而上不苟為矣，少不悍辟而長不簡慢矣。金木異任，水火殊事，陰陽不同，其為民利一也。故異所以安同也，同所以危異也。同異之分，貴賤之別，長少之義，此先王之所慎，而治亂之紀也。
今夫射者儀毫而失牆，畫者儀髮而易貌，言審本也。本不審，雖堯、舜不能以治。故凡亂也者，必始乎近而後及遠，必始乎本而後及末。治亦然。故百里奚處乎虞而虞亡，處乎秦而秦霸；向摯處乎商而商滅，處乎周而周王。百里奚之處乎虞，智非愚也；向摯之處乎商，典非惡也；無其本也。其處於秦也，智非加益也；其處於周也，典非加善也；有其本也。其本也者，定分之謂也。
齊令章子將而與韓、魏攻荊，荊令唐篾將而拒之。軍相當，六月而不戰，齊令周最趣章子急戰，其辭甚刻。章子對周最曰：「殺之免之，殘其家，王能得此於臣。不可以戰而戰，可以戰而不戰，王不能得此於臣。」與荊人夾泚水而軍，章子令人視水可絕者，荊人射之，水不可得近。有芻水旁者，告齊候者，曰：「水淺深易知。荊人所盛守，盡其淺者也；所簡守，皆其深者也。」候者載芻者與見章子，章子甚喜，因練卒以夜奄荊人之所盛守，果殺唐篾。章子可謂知將分矣。
韓昭釐侯出弋，靷偏緩。昭釐侯居車上，謂其僕：「靷不偏緩乎？」其僕曰：「然。」至，舍，昭釐侯射鳥，其右攝其一靷，適之。昭釐侯已射，駕而歸，上車，選間，曰：「鄉者靷偏緩，今適，何也？」其右從後對曰：「今者臣適之。」昭釐侯至，詰車令。各避舍。故擅為妄意之道雖當，賢主不由也。
今有人於此，擅矯行則免國家，利輕重則若衡石，為方圜則若規矩，此則工矣巧矣，而不足法。法也者，眾之所同也，賢不肖之所以其力也。謀出乎不可用，事出乎不可同，此為先王之所舍也。
六曰：上尊下卑。卑則不得以小觀上。尊則恣，恣則輕小物，輕小物則上無道知下。下無道知上。上下不相知，則上非下，下怨上矣。人臣之情，不能為所怨；人主之情，不能愛所非；此上下大相失道也。故賢主謹小物以論好惡。
巨防容螻，而漂邑殺人；突洩一熛，而焚宮燒積；將失一令，而軍破身死；主過一言，而國殘名辱，為後世笑。
衛獻公戒孫林父、甯殖食。鴻集於囿，虞人以告，公如囿射鴻。二子待君，日晏，公不來至，來不釋皮冠而見二子。二子不說，逐獻公，立公子黚。衛莊公立，欲逐石圃，登臺以望，見戎州而問之曰：「是何為者也？」侍者曰：「戎州也。」莊公曰：「我姬姓也。戎人安敢居國？」使奪之宅，殘其州。晉人適攻衛，戎州人因與石圃殺莊公，立公子起。此小物不審也。人之情不蹙於山，而蹙於垤。
齊桓公即位，三年三言，而天下稱賢，群臣皆說。去肉食之獸，去食粟之鳥，去絲罝之網。
吳起治西河，欲諭其信於民，夜日置表於南門之外，令於邑中曰：「明日有人僨南門之外表者，仕長大夫。」明日日晏矣，莫有僨表者。民相謂曰：「此必不信。」有一人曰：「試往僨表，不得賞而已，何傷？」往僨表，來謁吳起。吳起自見而出，仕之長大夫。夜日又復立表，又令於邑中如前。邑人守門爭表，表加植，不得所賞。自是之後，民信吳起之賞罰。賞罰信乎民，何事而不成，豈獨兵乎？
