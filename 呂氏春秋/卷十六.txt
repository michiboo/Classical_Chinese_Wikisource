
凡國之亡也，有道者必先去，古今一也。地從於城，城從於民，民從於賢。故賢主得賢者而民得，民得而城得，城得而地得。夫地得豈必足行其地、人說其民哉？得其要而已矣。
夏太史令終古，出其圖法，執而泣之。夏桀迷惑，暴亂愈甚，太史令終古乃出奔如商。湯喜而告諸侯曰：「夏王無道，暴虐百姓，窮其父兄，恥其功臣，輕其賢良，棄義聽讒，眾庶咸怨，守法之臣，自歸於商。」
殷內史向摯見紂之愈亂迷惑也，於是載其圖法，出亡之周。武王大說，以告諸侯曰：「商王大亂，沈於酒德，辟遠箕子，爰近姑與息，妲己為政，賞罰無方，不用法式，殺三不辜，民大不服，守法之臣，出奔周國。」
晉太史屠黍見晉之亂也，見晉公之驕而無德義也，以其圖法歸周。周威公見而問焉，曰：「天下之國孰先亡？」對曰：「晉先亡。」威公問其故。對曰：「臣比在晉也，不敢直言。示晉公以天妖，日月星辰之行多以不當，曰：『是何能為？』又示以人事多不義，百姓皆鬱怨，曰：『是何能傷？』又示以鄰國不服，賢良不舉，曰：『是何能害？』如是，是不知所以亡也，故臣曰晉先亡也。」居三年，晉果亡。威公又見屠黍而問焉，曰：「孰次之？」對曰：「中山次之。」威公問其故。對曰：「天生民而令有別。有別，人之義也，所異於禽獸麋鹿也，君臣上下之所以立也。中山之俗，以晝為夜，以夜繼日，男女切倚，固無休息，康樂，歌謠好悲。其主弗知惡。此亡國之風也。臣故曰中山次之。」居二年，中山果亡。威公又見屠黍而問焉，曰：「孰次之？」屠黍不對。威公固問焉。對曰：「君次之。」威公乃懼。求國之長者，得義蒔、田邑而禮之，得史驎、趙駢以為諫臣，去苛令三十九物，以告屠黍。對曰：「其尚終君之身乎！」曰：「臣聞之：國之興也，天遺之賢人與極言之士；國之亡也，天遺之亂人與善諛之士。」威公薨，肂，九月不得葬，周乃分為二。故有道者之言也，不可不重也。
周鼎著饕餮，有首無身，食人未咽，害及其身，以言報更也。為不善亦然。白圭之中山，中山之王欲留之，白圭固辭，乘輿而去；又之齊，齊王欲留之仕，又辭而去。人問其故。曰：「之二國者皆將亡。所學有五盡。何謂五盡？曰：莫之必則信盡矣，莫之譽則名盡矣，莫之愛則親盡矣，行者無糧、居者無食則財盡矣，不能用人、又不能自用則功盡矣。國有此五者，無幸必亡。中山、齊皆當此。」若使中山之王與齊王，聞五盡而更之，則必不亡矣。其患不聞，雖聞之又不信。然則人主之務，在乎善聽而已矣。夫五割而與趙，悉起而距軍乎濟上，未有益也。是棄其所以存，而造其所以亡也。
天下雖有有道之士，國猶少。千里而有一士，比肩也；累世而有一聖人，繼踵也。士與聖人之所自來，若此其難也，而治必待之，治奚由至？雖幸而有，未必知也，不知則與無賢同。此治世之所以短，而亂世之所以長也。故王者不四，霸者不六，亡國相望，囚主相及。得士則無此之患。此周之所封四百餘，服國八百餘，今無存者矣，雖存皆嘗亡矣。賢主知其若此也，故日慎一日，以終其世。譬之若登山，登山者，處已高矣，左右視，尚巍巍焉山在其上。賢者之所與處，有似於此。身已賢矣，行已高矣，左右視，尚盡賢於己。故周公旦曰：「不如吾者，吾不與處，累我者也；與我齊者，吾不與處，無益我者也。」惟賢者必與賢於己者處。賢者之可得與處也，禮之也。主賢世治，則賢者在上；主不肖世亂，則賢者在下。今周室既滅，天子既廢。亂莫大於無天子，無天子則彊者勝弱，眾者暴寡，以兵相剗，不得休息，而佞進，今之世當之矣。故欲求有道之士，則於江河之上，山谷之中，僻遠幽閒之所，若此則幸於得之矣。太公釣於滋泉，遭紂之世也，故文王得之。文王千乘也，紂天子也，天子失之，而千乘得之，知之與不知也。諸眾齊民，不待知而使，不待禮而令；若夫有道之士，必禮必知，然後其智能可盡也。
晏子之晉，見反裘負芻息於塗者，以為君子也，使人問焉，曰：「曷為而至此？」對曰：「齊人累之，名為越石父。」晏子曰：「譆！」遽解左驂以贖之，載而與歸。至舍，弗辭而入。越石父怒，請絕。晏子使人應之曰：「嬰未嘗得交也，今免子於患，吾於子猶未邪也？」越石父曰：「吾聞君子屈乎不己知者，而伸乎己知者，吾是以請絕也。」晏子乃出見之曰：「嚮也見客之容而已，今也見客之志。嬰聞察實者不留聲，觀行者不譏辭。嬰可以辭而無棄乎！」越石父曰：「夫子禮之，敢不敬從。」晏子遂以為客。俗人有功則德，德則驕；今晏子功免人於阨矣，而反屈下之，其去俗亦遠矣。此令功之道也。
子列子窮，容貌有饑色。客有言之於鄭子陽者，曰：「列禦寇，蓋有道之士也，居君之國而窮，君無乃為不好士乎？」鄭子陽令官遺之粟數十秉。子列子出見使者，再拜而辭。使者去，子列子入，其妻望而拊心，曰：「聞為有道者妻子，皆得逸樂。今妻子有饑色矣，君過而遺先生食，先生又弗受也，豈非命也哉！」子列子笑而謂之曰：「君非自知我也，以人之言而遺我粟也，至已而罪我也，有罪且以人言，此吾所以不受也。」其卒民果作難，殺子陽。受人之養，而不死其難則不義，死其難則死無道也。死無道，逆也。子列子除不義、去逆也，豈不遠哉！且方有饑寒之患矣，而猶不苟取，先見其化也。先見其化而已動，遠乎性命之情也。
人之目以照見之也，以瞑則與不見，同，其所以為照、所以為瞑異。瞑士未嘗照，故未嘗見，瞑者目無由接也。無由接而言見，詤。智亦然，其所以接智、所以接不智同，其所能接、所不能接異。智者其所能接遠也，愚者其所能接近也。所能接近而告之以遠化，奚由相得？無由相得，說者雖工，不能喻矣。戎人見暴布者而問之曰：「何以為之莽莽也？」指麻而示之。怒曰：「孰之壤壤也，可以為之莽莽也？」故亡國非無智士也，非無賢者也，其主無由接故也。無由接之患，自以為智，智必不接。今不接而自以為智，悖。若此則國無以存矣，主無以安矣。智無以接而自知弗智，則不聞亡國，不聞危君。
管仲有疾。桓公往問之曰：「仲父之疾病矣，將何以教寡人？」管仲曰：「齊鄙人有諺曰：『居者無載，行者無埋。』今臣將有遠行，胡可以問？」桓公曰：「願仲父之無讓也。」管仲對曰：「願君之遠易牙、豎刀、常之巫、衛公子啟方。」公曰：「易牙烹其子以慊寡人，猶尚可疑邪？」管仲對曰：「人之情，非不愛其子也，其子之忍，又將何有於君？」公又曰：「豎刀自宮以近寡人，猶尚可疑耶？」管仲對曰：「人之情，非不愛其身也，其身之忍，又將何有於君？」公又曰：「常之巫審於死生，能去苛病，猶尚可疑邪？」管仲對曰：「死生命也，苛病失也。君不任其命，守其本，而恃常之巫，彼將以此無不為也。」公又曰：「衛公子啟方事寡人十五年矣，其父死而不敢歸哭，猶尚可疑邪？」管仲對曰：「人之情，非不愛其父也，其父之忍，又將何有於君？」公曰：「諾。」管仲死，盡逐之，食不甘，宮不治，苛病起，朝不肅。居三年，公曰：「仲父不亦過乎？孰謂仲父盡之乎？」於是皆復召而反。明年，公有病，常之巫從中出曰：「公將以某日薨。」易牙、豎刀、常之巫相與作亂，塞宮門，築高牆，不通人，矯以公令。有一婦人踰垣入，至公所。公曰：「我欲食。」婦人曰：「吾無所得。」公又曰：「我欲飲。」婦人曰： 「吾無所得。」公曰：「何故？」對曰：「常之巫從中出曰：『公將以某日薨。』易牙、豎刀、常之巫相與作亂，塞宮門，築高牆，不通人，故無所得。衛公子啟方以書社四十下衛。」公慨焉歎涕出曰：「嗟乎！聖人之所見，豈不遠哉？若死者有知，我將何面目以見仲父乎？」蒙衣袂而絕乎壽宮。蟲流出於戶，上蓋以楊門之扇，三月不葬。此不卒聽管仲之言也。桓公非輕難而惡管子也，無由接見也。無由接，固卻其忠言，而愛其所尊貴也。
穴深尋則人之臂必不能極矣，是何也？不至故也。智亦有所不至。所不至，說者雖辯，為道雖精，不能見矣。故箕子窮於商，范蠡流乎江。
昔秦繆公興師以襲鄭，蹇叔諫曰：「不可。臣聞之，襲國邑，以車不過百里，以人不過三十里，皆以其氣之趫與力之盛，至，是以犯敵能滅，去之能速。今行數千里、又絕諸侯之地以襲國，臣不知其可也。君其重圖之。」繆公不聽也。蹇叔送師於門外而哭曰：「師乎！見其出而不見其入也。」蹇叔有子曰申與視，與師偕行。蹇叔謂其子曰：「晉若遏師必於殽。女死不於南方之岸，必於北方之岸，為吾屍女之易。」繆公聞之，使人讓蹇叔曰：「寡人興師，未知何如？今哭而送之，是哭吾師也。」蹇叔對曰：「臣不敢哭師也。臣老矣，有子二人，皆與師行，比其反也，非彼死則臣必死矣，是故哭。」師行過周，王孫滿要門而窺之，曰：「嗚呼！是師必有疵。若無疵，吾不復言道矣。夫秦非他，周室之建國也。過天子之城，宜橐甲束兵，左右皆下，以為天子禮。今袀服回建，左不軾，而右之超乘者五百乘，力則多矣，然而寡禮，安得無疵？」師過周而東。鄭賈人弦高、奚施將西市於周，道遇秦師，曰：「嘻！師所從來者遠矣，此必襲鄭。」遽使奚施歸告，乃矯鄭伯之命以勞之，曰：「寡君固聞大國之將至久矣。大國不至，寡君與士卒竊為大國憂，日無所與焉，惟恐士卒罷弊與糗糧匱乏。何其久也，使人臣犒勞以璧，膳以十二牛。」 秦三帥對曰：「寡君之無使也，使其三臣丙也、秫也、視也於東邊候㬐之道，過是，以迷惑陷入大國之地。」不敢固辭，再拜稽首受之。三帥乃懼而謀曰：「我行數千里、數絕諸侯之地以襲人，未至而人已先知之矣，此其備必已盛矣。」還師去之。當是時也，晉文公適薨，未葬。先軫言於襄公，曰：「秦師不可不擊也，臣請擊之。」襄公曰：「先君薨，屍在堂，見秦師利而因擊之，無乃非為人子之道歟？」先軫曰：「不弔吾喪，不憂吾哀，是死吾君而弱其孤也。若是而擊，可大彊。臣請擊之。」襄公不得已而許之。先軫遏秦師於殽而擊之，大敗之，獲其三帥以歸。繆公聞之，素服廟臨，以說於眾曰：「天不為秦國，使寡人不用蹇叔之諫，以至於此患。」此繆公非欲敗於殽也，智不至也。智不至則不信。言之不信，師之不反也從此生，故不至之為害大矣。
大智不形，大器晚成，大音希聲。
禹之決江水也，民聚瓦礫。事已成，功已立，為萬世利。禹之所見者遠也，而民莫之知，故民不可與慮化舉始，而可以樂成功。
孔子始用於魯。魯人鷖誦之曰：「麛裘而韠，投之無戾；韠而麛裘，投之無郵。」用三年，男子行乎塗右，女子行乎塗左，財物之遺者，民莫之舉。大智之用，固難踰也。子產始治鄭，使田有封洫，都鄙有服。民相與誦之曰：「我有田疇，而子產賦之。我有衣冠，而子產貯之。孰殺子產，吾其與之。」後三年，民又誦之曰：「我有田疇，而子產殖之。我有子弟，而子產誨之。子產若死，其使誰嗣之？」使鄭簡、魯哀當民之誹訿也而因弗遂用，則國必無功矣，子產、孔子必無能矣。非徒不能也，雖罪施，於民可也。今世皆稱簡公、哀公為賢，稱子產、孔子為能，此二君者，達乎任人也。
舟車之始見也，三世然後安之。夫開善豈易哉？故聽無事治。事治之立也，人主賢也。魏攻中山，樂羊將，已得中山，還反報文侯，有貴功之色。文侯知之，命主書曰：「群臣賓客所獻書者，操以進之。」主書舉兩篋以進。令將軍視之，書盡難攻中山之事也。將軍還走，北面再拜曰：「中山之舉，非臣之力，君之功也。」當此時也，論士殆之日幾矣，中山之不取也，奚宜二篋哉？一寸而亡矣。文侯賢主也，而猶若此，又況於中主邪？中主之患，不能勿為，而不可與莫為。凡舉無易之事，氣志視聽動作無非是者，人臣且孰敢以非是邪疑為哉？皆壹於為，則無敗事矣。此湯、武之所以大立功於夏、商，而句踐之所以能報其讎也。以小弱皆壹於為而猶若此，又況於以彊大乎？
魏襄王與群臣飲，酒酣，王為群臣祝，令群臣皆得志。史起興而對曰：「群臣或賢或不肖，賢者得志則可，不肖者得志則不可。」王曰：「皆如西門豹之為人臣也。」史起對曰：「魏氏之行田也以百畝，鄴獨二百畝，是田惡也。漳水在其旁而西門豹弗知用，是其愚也；知而弗言，是不忠也。愚與不忠，不可效也。」魏王無以應之。明日，召史起而問焉，曰：「漳水猶可以灌鄴田乎？」史起對曰：「可。」王曰：「子何不為寡人為之？」史起曰：「臣恐王之不能為也。」王曰：「子誠能為寡人為之，寡人盡聽子矣。」史起敬諾，言之於王曰：「臣為之，民必大怨臣。大者死，其次乃藉臣。臣雖死藉，願王之使他人遂之也。」王曰：「諾。」使之為鄴令。史起因往為之。鄴民大怨，欲藉史起。史起不敢出而避之。王乃使他人遂為之。水已行，民大得其利，相與歌之曰：「鄴有聖令，時為史公，決漳水，灌鄴旁，終古斥鹵，生之稻粱。」使民知可與不可，則無所用矣。賢主忠臣，不能導愚教陋，則名不冠後、實不及世矣。史起非不知化也，以忠於主也。魏襄王可謂能決善矣。誠能決善，眾雖諠譁而弗為變。功之難立也，其必由哅哅邪。國之殘亡，亦猶此也。故哅哅之中，不可不味也。中主以之哅哅也止善，賢主以之哅哅也立功。
使治亂存亡若高山之與深谿，若白堊之與黑漆，則無所用智，雖愚猶可矣。且治亂存亡則不然，如可知、如可不知，如可見、如可不見。故智士賢者相與積心愁慮以求之，猶尚有管叔、蔡叔之事與東夷八國不聽之謀。故治亂存亡，其始若秋毫。察其秋毫，則大物不過矣。
魯國之法，魯人為人臣妾於諸侯、有能贖之者，取其金於府。子貢贖魯人於諸侯，來而讓不取其金。孔子曰：「賜失之矣。自今以往，魯人不贖人矣。取其金則無損於行，不取其金則不復贖人矣。」子路拯溺者，其人拜之以牛，子路受之。孔子曰：「魯人必拯溺者矣。」孔子見之以細，觀化遠也。
楚之邊邑曰卑梁，其處女與吳之邊邑處女桑於境上，戲而傷卑梁之處女。卑梁人操其傷子以讓吳人，吳人應之不恭，怒殺而去之。吳人往報之，盡屠其家。卑梁公怒，曰：「吳人焉敢攻吾邑？」舉兵反攻之，老弱盡殺之矣。吳王夷昧聞之怒，使人舉兵侵楚之邊邑，克夷而後去之。吳、楚以此大隆。吳公子光又率師與楚人戰於雞父，大敗楚人，獲其帥潘子臣、小惟子、陳夏齧，又反伐郢，得荊平王之夫人以歸，實為雞父之戰。凡持國，太上知始，其次知終，其次知中。三者不能，國必危，身必窮。《孝經》曰：「高而不危，所以長守貴也；滿而不溢，所以長守富也。富貴不離其身，然後能保其社稷，而和其民人。」楚不能之也。
鄭公子歸生率師伐宋。宋華元率師應之大棘，羊斟御。明日將戰，華元殺羊饗士，羊斟不與焉。明日戰，恕謂華元曰：「昨日之事，子為制；今日之事，我為制。」遂驅入於鄭師。宋師敗績，華元虜。夫弩機差以米則不發。戰，大機也。饗士而忘其御也，將以此敗而為虜，豈不宜哉？故凡戰必悉熟偏備，知彼知己，然後可也。
魯季氏與郈氏鬥雞。郈氏介其雞，季氏為之金距。季氏之雞不勝。季平子怒，因歸郈氏之宮而益其宅。郈昭伯怒，傷之於昭公，曰：「禘於襄公之廟也，舞者二人而已，其餘盡舞於季氏。季氏之舞道，無上久矣，弗誅必危社稷。」公怒不審，乃使郈昭伯將師徒以攻季氏，遂入其宮。仲孫氏、叔孫氏相與謀曰：「無季氏，則吾族也死亡無日矣。」遂起甲以往，陷西北隅以入之，三家為一，郈昭伯不勝而死。昭公懼，遂出奔齊，卒於乾侯。魯昭聽傷而不辯其義，懼以魯國不勝季氏，而不知仲、叔氏之恐而與季氏同患也，是不達乎人心也。不達乎人心，位雖尊，何益於安也？以魯國恐不勝一季氏，況於三季？同惡固相助。權物若此其過也。非獨仲、叔氏也，魯國皆恐。魯國皆恐，則是與一國為敵也，其得至乾侯而卒猶遠。
東方之墨者謝子將西見秦惠王。惠王問秦之墨者唐姑果。唐姑果恐王之親謝子賢於己也，對曰：「謝子，東方之辯士也，其為人甚險，將奮於說以取少主也。」王因藏怒以待之。謝子至，說王，王弗聽。謝子不說，遂辭而行。凡聽言，以求善也。所言苟善，雖奮於取少主，何損？所言不善，雖不奮於取少主，何益？不以善為之愨，而徒以取少主為之悖，惠王失所以為聽矣。用志若是，見客雖勞，耳目雖弊，猶不得所謂也。此史定所以得行其邪也，此史定所以得飾鬼以人，罪殺不辜，群臣擾亂，國幾大危也。人之老也，形益衰，而智益盛。今惠王之老也，形與智皆衰邪！
荊威王學書於沈尹華，昭釐惡之。威王好制。有中謝佐制者，為昭釐謂威王曰：「國人皆曰：王乃沈尹華之弟子也。」王不悅，因疏沈尹華。中謝，細人也，一言而令威王不聞先王之術，文學之士不得進，令昭釐得行其私。故細人之言，不可不察也。且數怒人主，以為姦人除路；姦路已除而惡壅卻，豈不難哉？夫激矢則遠，激水則旱，激主則悖，悖則無君子矣。夫不可激者，其唯先有度。
鄰父有與人鄰者，有枯梧樹。其鄰之父言梧樹之不善也，鄰人遽伐之。鄰父因請而以為薪。其人不說曰：「鄰者若此其險也，豈可為之鄰哉？」此有所宥也。夫請以為薪與弗請，此不可以疑枯梧樹之善與不善也。齊人有欲得金者，清旦，被衣冠，往鬻金者之所，見人操金，攫而奪之。吏搏而束縛之，問曰：「人皆在焉，子攫人之金，何故？」對吏曰：「殊不見人，徒見金耳。」此真大有所宥也。夫人有所宥者，固以晝為昏，以白為黑，以堯為桀，宥之為敗亦大矣。亡國之主，其皆甚有所宥邪？故凡人必別宥然後知，別宥則能全其天矣。
名正則治，名喪則亂。使名喪者，淫說也。說淫則可不可而然不然，是不是而非不非。故君子之說也，足以言賢者之實、不肖者之充而已矣，足以喻治之所悖、亂之所由起而已矣，足以知物之情、人之所獲以生而已矣。
　　凡亂者，刑名不當也。人主雖不肖，猶若用賢，猶若聽善，猶若為可者。其患在乎所謂賢、從不肖也，所為善、而從邪辟，所謂可、從悖逆也，是刑名異充而聲實異謂也。夫賢不肖、善邪辟、可悖逆，國不亂、身不危奚待也？齊湣王是以知說士，而不知所謂士也。故尹文問其故，而王無以應。此公玉丹之所以見信而卓齒之所以見任也。任卓齒而信公玉丹，豈非以自讎邪？
　　尹文見齊王。齊王謂尹文曰：『寡人甚好士。』尹文曰：『願聞何謂士？』王未有以應。尹文曰：『今有人於此，事親則孝，事君則忠，交友則信，居鄉則悌，有此四行者，可謂士乎？』齊王曰：『此真所謂士已。』尹文曰：『王得若人，用以為臣乎？』王曰：『所願而不能得也。』尹文曰：『使若人於廟朝中，深見侮而不鬥，王將以為臣乎？』王曰：『否。大夫見侮而不鬥，則是辱也。辱則寡人弗以為臣矣。』尹文曰：『雖見侮而不鬥，未失其四行也。未失其四行者，是未失其所以為士一矣。未失其所以為士一，而王以為臣，失其所以為士一，而王不以為臣，則嚮之所謂士者乃士乎？』王無以應。尹文曰：『今有人於此，將治其國，民有非則非之，民無非則非之，民有罪則罰之，民無罪則罰之，而惡民之難治可乎？』王曰：『不可。』尹文曰：『竊觀下吏之治齊也，方若此也。』王曰：『使寡人治信若是，則民雖不治，寡人弗怨也。意者未至然乎。』尹文曰：『言之不敢無說。請言其說。王之令曰：「殺人者死，傷人者刑。」民有畏王之令，深見侮而不敢鬥者，是全王之令也，而王曰「見侮而不敢鬥，是辱也」。夫謂之辱者，非此之謂也，以為臣不以為臣者罪之也，此無罪而王罰之也。』齊王無以應。論皆若此，故國殘身危，走而之穀，如衛。齊湣王，周室之孟侯也。太公之所老也。桓公嘗以此霸矣，管仲之辯名實審也。
