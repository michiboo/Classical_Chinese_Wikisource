
一曰：孟秋之月：（長日至四旬六日）。日在翼，昏斗中，旦畢中。（則立秋）。其日庚辛。其帝少皞。其神蓐收。其蟲毛。其音商。律中夷則。其數九。其味辛。其臭腥。其祀門。祭先肝。涼風至。白露降。寒蟬鳴。鷹乃祭鳥。（始用）〔用始〕行戮。天子居總章左個，乘戎路，駕白駱，載白旂，衣白衣，服白玉，食麻與犬。其器廉以深。
是月也，以立秋。先立秋三日，太史謁之天子，曰：「某日立秋，盛德在金」。天子乃齋。立秋之日，天子親率三公九卿諸侯大夫以迎秋於西郊。還，乃賞軍率武人於朝。天子乃命將帥，（還）〔選〕〔士〕厲兵，簡練桀雋；專任有功，以征不義；詰誅暴慢，以明好惡；巡彼遠方。
是月也，命有司，修法制，繕囹圄，具桎梏，禁止姦，慎罪邪，務搏執。命理瞻傷察創，視折審斷；決獄訟，必正平；戮有罪，嚴斷刑。天地始肅，不可以贏。
是月也，農乃升穀。天子嘗新，先薦寢廟。命百官，始收歛。完隄防，謹壅塞，以備水潦。修宮室，坿墻垣，補城郭。
是月也，無以封侯、立大官，無割土地、行重幣、出大使。
行之是令，而涼風至三旬。孟秋行冬令，則陰氣大勝，介蟲敗穀，戎兵乃來。行春令，則其國乃旱，陽氣（後）〔復〕還，五穀不實。行夏令，則多火災，寒熱不節，民多瘧疾。
二曰：古聖王有義兵而無有偃兵。兵之所自來者上矣，與始有民俱。凡兵也者，威也；威也者，力也。民之有威力，性也。性者所受於天也，非人之所能為也，武者不能革，而工者不能移。兵〔之〕所自來者久矣，黃、炎故用水火矣，共工氏固次作難矣，五帝固相與爭矣。遞興廢，勝者用事。又曰「蚩尤作兵」，蚩尤非作兵也，利其械矣。未有蚩尤之時，民固剝林木以戰矣，勝者為長。長則猶不足〔以〕治之，故立君。君又不足以治之，故立天子。天子之立也出於君，君之立也出於長，長之立也出於爭。爭鬭之所自來者久矣，不可禁，不可止，故古之（賢）〔聖〕王有義兵而無有偃兵。
家無怒笞，則豎子嬰兒之有過也立見；國無刑罰，則百姓之（悟）相侵也立見；天下無誅伐，則諸侯之相暴也立見。故怒笞不可偃於家，刑罰不可偃於國，誅伐不可偃於天下，有巧有拙而已矣。故古之聖王有義兵而無有偃兵。
夫有以饐死者，欲禁天下之食，悖〔矣〕；有以乘舟死者，欲禁天下之船，悖〔矣〕；有以用兵喪其國者，欲偃天下之兵，悖〔矣〕。（夫）兵〔之〕不可偃也，譬之若水火然，善用之則為福，不能用之則為禍；（若）〔善〕用藥者〔亦〕然，得良藥則活人，得惡藥則殺人。義兵之為天下良藥也亦大矣。
且兵之所自來者遠矣，未嘗少選不用，貴賤長少賢者不肖相與同，有巨有微而已矣。察兵之微：在心而未發，兵也；疾視，兵也；作色，兵也；傲言，兵也；援推，兵也；連反，兵也；侈鬭，兵也；三軍攻戰，兵也。此八者皆兵也，微巨之爭也。今世之以偃兵疾說者，終身用兵而不自知，悖，故說雖（疆）〔彊〕，談雖辨，文學雖博，猶不見聽。故古之聖王有義兵而無有偃兵。兵誠義，以誅暴君而振苦民，民之說〔之〕也，若孝子之見慈親也，若饑者之見美食也；民之號呼而走之，若（疆）〔彊〕弩之射於深谿也，若積大水而失其壅隄也。中主猶若不能有其民，而況於暴君乎？
三曰：當今之世，濁甚矣，黔首之苦，不可以加矣。天子既絕，賢者廢伏，世主恣行，與民相離，黔首無所告愬。世有賢主秀士，宜察此論也，則其兵為義矣。天下之民，且死者也而生，且辱者也而榮，且苦者也而逸。世主恣行，則中人將逃其君、去其親，又況於不肖者乎？故義兵至，則世主不能有其民矣，人親不能禁其子矣。
凡為天下之民長也，慮莫如長有道而息無道，賞有義而罰不義。今之世，學者多非乎攻伐。非攻伐而取救守，取救守則鄉之所謂長有道而息無道、賞有義而罰不義之術不行矣。天下之長民，其利害在察此論也。攻伐之與救守一實也，而取捨人異，以辨說去之，終無所定論。固不知，悖也；知而欺心，誣也。誣悖之士，雖辨無用矣。是非其所取而取其所非也，是利之而反害之也，安之而反危之也。為天下之長患、致黔首之大害者，若說為深。夫以利天下之民為心者，不可以不熟察此論也。
夫攻伐之事，未有不攻無道而罰不義也。攻無道而伐不義，則福莫大焉，黔首利莫厚焉。禁之者，是息有道而伐有義也，是窮湯、武之事而遂桀、紂之過也。凡人之所以惡為無道不義者，為其罰也；所以蘄〔為〕有道行（有）義者，為其賞也。今無道不義存，存者賞之也；而有道行義窮，窮者罰之也。賞不善而罰善，欲民之治也，不亦難乎？故亂天下害黔首者，若論為大。
四曰：夫救守之心，未有不守無道而救不義也。守無道而救不義，則禍莫大焉，為天下之民害莫深焉。
凡救守者，太上以說，其次以兵。以說則承從多群，日夜思之，事心任精，起則誦之，臥則夢之，自（今）〔令〕單唇乾肺，費神傷魂，上稱三皇五帝之業以愉其意，下稱五伯名士之謀以信其事，早朝晏罷，以告制兵者，行說語眾，以明其道。道畢說單而不行，則必反之兵矣。反之於兵，則必鬭爭，〔鬭爭〕之情，必且殺人，是殺無罪之民以興無道與不義者也。無道與不義者存，是長天下之害，而止天下之利，雖欲幸而勝，禍（且）〔乃〕始長。先王之法曰：「為善者賞，為不善者罰」，古之道也，不可易。今不別其義與不義，而疾取救守，不義莫大焉，害天下之民者莫甚焉。故（取）攻伐（者）不可非，攻伐不可取，救守不可非，救守不可取，惟義兵為可。兵苟義，攻伐亦可，救守亦可。兵不義，攻伐不可，救守不可。使夏桀、殷紂無道至於此者，幸也；使吳夫差、智伯瑤侵奪至於此者，幸也；使晉厲、陳靈、宋康不善至於此者，幸也。若令桀、紂知必國亡身死，殄無後類，吾未知其（厲）為無道之至於此也；吳王夫差、智伯瑤知必國為丘墟，身為刑戮，吾未知其為（不善無道）侵奪之至於此也；晉厲知必死於匠麗氏，陳靈知必死於夏徵舒，宋康知必死於溫，吾未知其為不善之至於此也。此七君者，大而無道不義：所殘殺無罪之民者，不可為萬數；壯佼老幼胎𦢌之死者，大實平原；廣堙深谿大谷，赴巨水，積灰，填溝洫險阻，犯流矢，蹈白刃，加之以凍餓饑寒之患。以至於今之世，為之愈甚，故暴骸骨無量數，為京丘若山陵。世有興主仁士，深意念此，亦可以痛心矣，亦可以悲哀矣。察此其所自生，生於有道者之廢，而無道者之恣行。夫無道者之恣行，幸矣。故世之患，不在救守，而在於不肖者之幸也。救守之說出，則不肖者益幸（也）〔矣〕，賢者益疑矣。故大亂天下者，在於不論其義而疾取救守。
五曰：凡君子之說也，非苟辨也；士之議也，非苟語也。必中（埋）〔理〕然後說，必當義然後議。故說義而王公大人益好理矣，士民黔首益行義矣。義理之道彰，則暴虐姦詐侵奪之術息也。
暴虐姦詐之與義理反也，其（執）〔埶〕不俱勝、不兩立。故兵入於敵之境，則民知所庇矣，黔首知不死矣。至於國邑之郊，不虐五穀，不掘墳墓，不伐樹木，不燒積聚，不焚室屋，不取六畜。得民虜奉而（題）歸之，以彰好惡；信與民期，以奪敵資。若此而猶有（憂）〔復〕恨冒疾遂過不聽者，雖行武焉亦可矣。
先發聲出號曰：「兵之來也，以救民之死。子之在上無道，據傲荒怠，貪戾虐眾，恣睢自用也，辟遠聖制，謷醜先王，排訾舊（興）〔典〕，上不順天，下不惠民，徵歛無期，來索無厭，罪殺不辜，慶賞不當。若此者，天之所誅也，人之所讎也，不當為君。今兵之來也，將以誅不當為君者也，以除民之讎而順天之道也。民有逆天之道，衛人之讎者，身死家戮不（救）〔赦〕。有能以家聽者，祿之以家；以里聽者，祿之以里；以鄉聽者，祿之以鄉；以邑聽者，祿之以邑；以國聽者，祿之以國。」故克其國不及其民，獨誅所誅而已矣。舉其秀士而封侯之，選其賢良而尊顯之，求其孤寡而振恤之，見其長老而敬禮之。皆益其祿，加其級。論其罪人而救出之；分府庫之金，散倉廩之粟，以鎮撫其眾，不私其財；問其叢社大祠，民之所不欲廢者而復興之，曲加其祀禮。是以賢者榮其名，而長老說其禮，民懷其德。
今有人於此，能生死一人，則天下必爭事之矣。義兵之生一人亦多矣，人孰不說？故義兵至，則鄰國之民歸之若流水，誅國之民望之若父母，行地滋遠，得民滋眾，兵不接刃而民服若化。
