

孟冬之月：日在尾，昏危中，旦七星中。其日壬癸。其帝顓頊。其神玄冥。其蟲介。其音羽。律中應鐘。其數六。其味鹹。其臭朽。其祀行。祭先腎。水始冰，地始凍。雉入大水為蜃。虹藏不見。天子居玄堂左個，乘玄輅，駕鐵驪，載玄旂，衣黑衣，服玄玉，食黍與彘。其器宏以弇。
是月也，以立冬。先立冬三日，太史謁之天子，曰：「某日立冬，盛德在水。」天子乃齋。立冬之日，天子親率三公九卿大夫以迎冬於北郊。還，乃賞死事，恤孤寡。
是月也，命太卜，禱祠龜策占兆，審卦吉凶。於是察阿上亂法者則罪之，無有揜蔽。
是月也，天子始裘。命有司曰：「天氣上騰，地氣下降，天地不通，閉而成冬。」令百官，謹蓋藏。命司徒，循行積聚，無有不斂；(土付)城郭，戒門閭，修楗閉，慎關籥，固封璽，備邊境，完要塞，謹關梁，塞蹊徑，飭喪紀，辨衣裳，審棺槨之厚薄，營丘壟之小大高卑薄厚之度，貴賤之等級。
是月也，工師效功。陳祭器，按度程，無或作為淫巧，以蕩上心，必功致為上。物勒工名，以考其誠；工有不當，必行其罪，以窮其情。
是月也，大飲蒸，天子乃祈來年於天宗。大割，祠於公社及門閭，饗先祖五祀，勞農夫以休息之。天子乃命將率講武，肄射御、角力。
是月也，乃命水虞漁師收水泉池澤之賦，無或敢侵削眾庶兆民，以為天子取怨於下，其有若此者，行罪無赦。
孟冬行春令，則凍閉不密，地氣發泄，民多流亡。行夏令，則國多暴風，方冬不寒，蟄蟲復出。行秋令，則雪霜不時，小兵時起，土地侵削。
審知生，聖人之要也；審知死，聖人之極也。知生也者，不以害生，養生之謂也；知死也者，不以害死，安死之謂也。此二者，聖人之所獨決也。
凡生於天地之間，其必有死。所不免也。孝子之重其親也，慈親之愛其子也，痛於肌骨，性也。所重所愛，死而棄之溝壑，人之情不忍為也，故有葬死之義。葬也者，藏也，慈親孝子之所慎也。慎之者，以生人之心慮。以生人之心為死者慮也，莫如無動，莫如無發。無發無動，莫如無有可利，則此之謂重閉。
古之人有藏於廣野深山而安者矣，非珠玉國寶之謂也，葬不可不藏也。葬淺則狐狸抇之，深則及於水泉。故凡葬必於高陵之上，以避狐狸之患、水泉之溼。此則善矣，而忘姦邪盜賊寇亂之難，豈不惑哉？譬之若瞽師之避柱也，避柱而疾觸杙也。狐狸水泉姦邪盜賊寇亂之患，此杙之大者也。慈親孝子避之者，得葬之情矣。善棺槨，所以避螻蟻蛇蟲也。今世俗大亂，之主愈侈，其葬則心非為乎死者慮也，生者以相矜尚也。侈靡者以為榮，節儉者以為陋，不以便死為故，而徒以生者之誹譽為務，此非慈親孝子之心也。父雖死，孝子之重之不怠；子雖死，慈親之愛之不懈。夫葬所愛所重，而以生者之所甚欲，其以安之也，若之何哉？
民之於利也，犯流矢，蹈白刃，涉血抽肝以求之。野人之無聞者，忍親戚兄弟知交以求利。今無此之危，無此之醜，其為利甚厚，乘車食肉，澤及子孫，雖聖人猶不能禁，而況於亂？國彌大，家彌富，葬彌厚。含珠鱗施，夫玩好貨寶，鍾鼎壺濫，轝馬衣被戈劍，不可勝其數。諸養生之具，無不從者。題湊之室，棺槨數襲，積石積炭，以環其外。姦人聞之，傳以相告。上雖以嚴威重罪禁之，猶不可止。且死者彌久，生者彌疏；生者彌疏，則守者彌怠；守者彌怠而葬器如故，其勢固不安矣。世俗之行喪，載之以大輴，羽旄旌旗、如雲僂翣以督之，珠玉以佩之，黼黻文章以飭之，引紼者左右萬人以行之，以軍制立之然後可。以此觀世，則美矣侈矣；以此為死，則不可也。苟便於死，則雖貧國勞民，若慈親孝子者之所不辭為也。
世之為丘壟也，其高大若山，其樹之若林，其設闕庭、為宮室、造賓阼也若都邑，以此觀世示富則可矣，以此為死則不可也。夫死，其視萬歲猶一瞚也。人之壽，久之不過百，中壽不過六十。以百與六十為無窮者之慮，其情必不相當矣。以無窮為死者之慮則得之矣。
今有人於此，為石銘置之壟上，曰：「此其中之物，具珠玉玩好財物寶器甚多，不可不抇，抇之必大富，世世乘車食肉。」人必相與笑之，以為大惑。世之厚葬也有似於此。自古及今，未有不亡之國也；無不亡之國者，是無不抇之墓也。以耳目所聞見，齊、荊、燕嘗亡矣，宋、中山已亡矣，趙、魏、韓皆亡矣，其皆故國矣。自此以上者亡國不可勝數，是故大墓無不抇也。而世皆爭為之，豈不悲哉？
君之不令民，父之不孝子，兄之不悌弟，皆鄉里之所釜(鬲瓦)者而逐之，憚耕稼採薪之勞，不肯官人事，而祈美衣侈食之樂，智巧窮屈，無以為之，於是乎聚群多之徒，以深山廣澤林藪，撲擊遏奪，又視名丘大墓葬之厚者，求舍便居，以微抇之，日夜不休，必得所利，相與分之。夫有所愛所重，而令姦邪盜賊寇亂之人卒必辱之，此孝子忠臣親父交友之大事。堯葬於穀林，通樹之；舜葬於紀市，不變其肆；禹葬於會稽，不變人徒；是故先王以儉節葬死也，非愛其費也，非惡其勞也，以為死者慮也。
先王之所惡，惟死者之辱也。發則必辱，儉則不發，故先王之葬，必儉、必合、必同。何謂合？何謂同？葬於山林則合乎山林，葬於阪隰則同乎阪隰，此之謂愛人。夫愛人者眾，知愛人者寡。故宋未亡而東冢抇，齊未亡而莊公冢抇，國安寧而猶若此，又況百世之後而國已亡乎？故孝子忠臣親父交友不可不察於此也。夫愛之而反危之，其此之謂乎。詩曰：「不敢暴虎，不敢馮河，人知其一，莫知其他」，此言不知鄰類也。故反以相非，反以相是。其所非方其所是也，其所是方其所非也。是非未定，而喜怒鬥爭，反為用矣。吾不非鬥，不非爭，而非所以鬥，非所以爭。故凡鬥爭者，是非已定之用也。今多不先定其是非而先疾鬥爭，此惑之大者也。
魯季孫有喪，孔子往弔之。入門而左，從客也。主人以璵璠收，孔子徑庭而趨，歷級而上，曰：「以寶玉收，譬之猶暴骸中原也。」徑庭歷級，非禮也；雖然，以救過也。
古之人非無寶也，其所寶者異也。孫叔敖疾，將死，戒其子曰：「王數封我矣，吾不受也。為我死，王則封汝，必無受利地。楚、越之間有寢之丘者，此其地不利，而名甚惡。荊人畏鬼，而越人信機。可長有者，其唯此也。」孫叔敖死，王果以美地封其子，而子辭，請寢之丘，故至今不失。孫叔敖之知，知不以利為利矣，知以人之所惡為己之所喜，此有道者之所以異乎俗也。
五員亡，荊急求之，登太行而望鄭曰：「蓋是國也，地險而民多知，其主俗主也，不足與舉。」去鄭而之許，見許公而問所之。許公不應，東南嚮而唾。五員載拜受賜曰：「知所之矣。」因如吳。過於荊，至江上，欲涉，見一丈人，刺小船，方將漁，從而請焉。丈人度之，絕江，問其名族，則不肯告，解其劍以予丈人，曰：「此千金之劍也，願獻之丈人。」丈人不肯受曰：「荊國之法，得五員者，爵執圭，祿萬檐，金千鎰。昔者子胥過，吾猶不取，今我何以子之千金劍為乎？」五員過於吳，使人求之江上則不能得也，每食必祭之，祝曰：「江上之丈人！天地至大矣，至眾矣，將奚不有為也？而無以為。為矣而無以為之。名不可得而聞，身不可得而見，其惟江上之丈人乎？」
宋之野人，耕而得玉，獻之司城子罕，子罕不受。野人請曰：「此野人之寶也，願相國為之賜而受之也。」子罕曰：「子以玉為寶，我以不受為寶。」故宋國之長者曰：「子罕非無寶也，所寶者異也。」
今以百金與摶黍以示兒子，兒子必取摶黍矣；以龢氏之璧與百金以示鄙人，鄙人必取百金矣；以龢氏之璧、道德之至言以示賢者，賢者必取至言矣。其知彌精，其所取彌精；其知彌觕，其所取彌觕。
萬物不同，而用之於人異也，此治亂存亡死生之原。故國廣巨，兵彊富，未必安也；尊貴高大，未必顯也；在於用之。桀、紂用其材而成其亡，湯、武用其材而成其王。
湯見祝網者，置四面，其祝曰：「從天墜者，從地出者，從四方來者，皆離吾網。」湯曰：「嘻！盡之矣。非桀其孰為此也？」湯收其三面，置其一面，更教祝曰：「昔蛛蝥作網罟，今之人學紓。欲左者左，欲右者右，欲高者高，欲下者下，吾取其犯命者。」漢南之國聞之曰：「湯之德及禽獸矣。」四十國歸之。人置四面，未必得鳥；湯去其三面，置其一面，以網其四十國，非徒網鳥也。
周文王使人抇池，得死人之骸，吏以聞於文王，文王曰：「更葬之。」吏曰：「此無主矣。」文王曰：「有天下者，天下之主也；有一國者，一國之主也。今我非其主也？」遂令吏以衣棺更葬之。天下聞之曰：「文王賢矣，澤及髊骨，又況於人乎？」或得寶以危其國，文王得杇骨以喻其意，故聖人於物也無不材。
孔子之弟子從遠方來者，孔子荷杖而問之曰：「子之公不有恙乎？」搏杖而揖之，問曰：「子之父母不有恙乎？」置杖而問曰：「子之兄弟不有恙乎？」杙步而倍之，問曰：「子之妻子不有恙乎？」故孔子以六尺之杖，諭貴賤之等，辨疏親之義，又況於以尊位厚祿乎？
古之人貴能射也，以長幼養老也。今之人貴能射也，以攻戰侵奪也。其細者以劫弱暴寡也，以遏奪為務也。仁人之得飴，以養疾侍老也。跖與企足得飴，以開閉取楗也。
