賢者之事也，雖貴不苟為，雖聽不自阿，必中理然後動，必當義然後舉，此忠臣之行也。賢主之所說，而不肖主雖不肖其說，非惡其聲也。人主雖不肖，其說忠臣之聲與賢主同，行其實則與賢主有異。異，故其功名禍福亦異。異，故子胥見說於闔閭而惡乎夫差，比干生而惡於商、死而見說乎周。
武王至殷郊，係墮。五人御於前，莫肯之為，曰：「吾所以事君者非係也。」武王左釋白羽，右釋黃鉞，勉而自為係。孔子聞之曰：「此五人者之所以為王者佐也，不肖主之所弗安也。」故天子有不勝細民者，天下有不勝千乘者。
秦繆公見戎由余，說而欲留之，由余不肯。繆公以告蹇叔。蹇叔曰：「君以告內史廖。」內史廖對曰：「戎人不達於五音與五味，君不若遺之。」繆公以女樂二八人與良宰遺之。戎王喜，迷惑大亂，飲酒，晝夜不休。由余驟諫而不聽，因怒而歸繆公也。蹇叔非不能為內史廖之所為也，其義不行也。繆公能令人臣時立其正義，故雪殽之恥，而西至河雍也。
秦繆公相百里奚，晉使叔虎、齊使東郭蹇如秦，公孫枝請見之。公曰：「請見客，子之事歟？」對曰：「非也。」「相國使子乎？」對曰：「不也。」公曰：「然則子事非子之事也。秦國僻陋戎夷，事服其任，人事其事，猶懼為諸侯笑。今子為非子之事，退，將論而罪。」公孫枝出，自敷於百里氏。百里奚請之。公曰：「此所聞於相國歟。枝無罪奚請？有罪奚請焉？」百里奚歸，辭公孫枝。公孫枝徙，自敷於街。百里奚令吏行其罪。定分官，此古人之所以為法也。今繆公鄉之矣，其霸西戎，豈不宜哉？
晉文公將伐鄴，趙衰言所以勝鄴之術，文公用之，果勝。還，將行賞。衰曰：「君將賞其本乎？賞其末乎？賞其末則騎乘者存，賞其本則臣聞之郤子虎。」文公召郤子虎曰：「衰言所以勝鄴，鄴既勝，將賞之，曰：『蓋聞之於子虎，請賞子虎。』」子虎曰：「言之易，行之難。臣言之者也。」公曰：「子無辭。」郤子虎不敢固辭，乃受矣。凡行賞欲其博也，博則多助。今虎非親言者也，而賞猶及之，此疏遠者之所以盡能竭智者也。晉文公亡久矣，歸而因大亂之餘，猶能以霸，其由此歟？
賢者善人以人，中人以事，不肖者以財。得十良馬，不若得一伯樂；得十良劍，不若得一歐冶；得地千里，不若得一聖人。舜得皋陶而舜受之，湯得伊尹而有夏民，文王得呂望而服殷商。夫得聖人，豈有里數哉？
管子束縛在魯。桓公欲相鮑叔。鮑叔曰：「吾君欲霸王，則管夷吾在彼，臣弗若也。」桓公曰：「夷吾，寡人之賊也，射我者也。不可。」鮑叔曰：「夷吾為其君射人者也。君若得而臣之，則彼亦將為君射人。」桓公不聽，強相鮑叔。固辭讓而相，桓公果聽之。於是乎使人告魯曰：「管夷吾，寡人之讎也，願得之而親加手焉。」魯君許諾，乃使吏鞹其拳，膠其目，盛之以鴟夷，置之車中。至齊境，桓公使人以朝車迎之，祓以爟火，釁以犧猳焉，生與之如國，命有司除廟筵几而薦之，曰：「自孤之聞夷吾之言也，目益明，耳益聰，孤弗敢專，敢以告於先君。」因顧而命管子曰：「夷吾佐予。」管仲還走，再拜稽首，受令而出。管子治齊國，舉事有功，桓公必先賞鮑叔，曰：「使齊國得管子者，鮑叔也。」桓公可謂知行賞矣。凡行賞欲其本也，本則過無由生矣。
孫叔敖、沈尹莖相與友。叔敖遊於郢三年，聲問不知，修行不聞。沈尹莖謂孫叔敖曰：「說義以聽，方術信行，能令人主上至於王，下至於霸，我不若子也。耦世接俗，說義調均，以適主心，子不若我也。子何以不歸耕乎？吾將為子游。」沈尹莖遊於郢五年，荊王欲以為令尹，沈尹莖辭曰：「期思之鄙人有孫叔敖者，聖人也。王必用之，臣不若也。」荊王於是使人以王輿迎叔敖以為令尹，十二年而莊王霸，此沈尹莖之力也。功無大乎進賢。
欲知平直，則必準繩；欲知方圓，則必規矩；人主欲自知，則必直士。故天子立輔弼，設師保，所以舉過也。夫人故不能自知，人主猶其。存亡安危，勿求於外，務在自知。
堯有欲諫之鼓，舜有誹謗之木，湯有司過之士，武王有戒慎之鞀，猶恐不能自知，今賢非堯、舜、湯、武也，而有掩蔽之道，奚繇自知哉？
荊成、齊莊不自知而殺，吳王、智伯不自知而亡，宋、中山不自知而滅，晉惠公、趙括不自知而虜，鑽荼、龐涓、太子申不自知而死，敗莫大於不自知。
范氏之亡也，百姓有得鍾者，欲負而走，則鍾大不可負，以椎毀之，鍾況然有音，恐人聞之而奪己也，遽揜其耳。惡人聞之可也，惡己自聞之悖矣。為人主而惡聞其過，非猶此也？惡人聞其過尚猶可。
魏文侯燕飲，皆令諸大夫論己。或言君之智也。至於任座，任座曰：「君不肖君也。得中山不以封君之弟，而以封君之子，是以知君之不肖也。」文侯不說，知於顏色。任座趨而出。次及翟黃，翟黃曰：「君賢君也。臣聞其主賢者，其臣之言直。今者任座之言直，是以知君之賢也。」文侯喜曰：「可反歟？」翟黃對曰：「奚為不可？臣聞忠臣畢其忠，而不敢遠其死。座殆尚在於門。」翟黃往視之，任座在於門，以君令召之。任座入，文侯下階而迎之，終座以為上客。文侯微翟黃，則幾失忠臣矣。上順乎主心以顯賢者，其唯翟黃乎？
民無道知天，民以四時寒暑日月星辰之行知天。四時寒暑日月星辰之行當，則諸生有血氣之類皆為得其處而安其產。人臣亦無道知主，人臣以賞罰爵祿之所加知主。主之賞罰爵祿之所加者宜，則親疏遠近賢不肖皆盡其力而以為用矣。
晉文公反國，賞從亡者，而陶狐不與。左右曰：「君反國家，爵祿三出，而陶狐不與。敢問其說。」文公曰：「輔我以義、導我以禮者，吾以為上賞。教我以善、彊我以賢者，吾以為次賞。拂吾所欲、數舉吾過者，吾以為末賞。三者所以賞有功之臣也。若賞唐國之勞徒，則陶狐將為首矣。」周內史興聞之曰：「晉公其霸乎！昔者聖王先德而後力，晉公其當之矣。」
秦小主夫人用奄變，群賢不說自匿，百姓鬱怨非上。公子連亡在魏，聞之，欲入，因群臣與民從鄭所之塞。右主然守塞，弗入，曰：「臣有義，不兩主。公子勉去矣。」公子連去，入翟，從焉氏塞，菌改入之。夫人聞之，大駭，令吏興卒，奉命曰：「寇在邊。」卒與吏其始發也，皆曰「往擊寇」，中道因變曰：「非擊寇也，迎主君也。」公子連因與卒俱來，至雍，圍夫人，夫人自殺。公子連立，是為獻公，怨右主然而將重罪之，德菌改而欲厚賞之。監突爭之曰：「不可。秦公子之在外者眾，若此則人臣爭入亡公子矣。此不便主。」獻公以為然，故復右主然之罪，而賜菌改官大夫，賜守塞者人米二十石。獻公可謂能用賞罰矣。凡賞非以愛之也，罰非以惡之也，用觀歸也。所歸善，雖惡之賞；所歸不善，雖愛之罰；此先王之所以治亂安危也。
先王有大務，去其害之者，故所欲以必得，所惡以必除，此功名之所以立也。俗主則不然，有大務而不能去其害之者，此所以無能成也。夫去害務與不能去害務，此賢不肖之所以分也。使獐疾走，馬弗及至，已而得者，其時顧也。驥一日千里，車輕也；以重載則不能數里，任重也。賢者之舉事也，不聞無功，然而名不大立、利不及世者，愚不肖為之任也。
冬與夏不能兩刑，草與稼不能兩成，新穀熟而陳穀虧，凡有角者無上齒，果實繁者木必庳，用智褊者無遂功，天之數也。故天子不處全，不處極，不處盈。全則必缺，極則必反，盈則必虧。先王知物之不可兩大，故擇務，當而處之。
孔、墨、甯越，皆布衣之士也，慮於天下，以為無若先王之術者，故日夜學之。有便於學者，無不為也；有不便於學者，無肯為也。蓋聞孔丘、墨翟，晝日諷誦習業，夜親見文王、周公旦而問焉。用志如此其精也，何事而不達？何為而不成？故曰精而熟之，鬼將告之。非鬼告之也，精而熟之也。今有寶劍良馬於此，玩之不厭，視之無倦。寶行良道，一而弗復，欲身之安也，名之章也，不亦難乎？
甯越，中牟之鄙人也，苦耕稼之勞，謂其友曰：「何為而可以免此苦也？」其友曰：「莫如學。學三十歲則可以達矣。」甯越曰：「請以十五歲。人將休，吾將不敢休；人將臥，吾將不敢臥。」十五歲而周威公師之。矢之速也，而不過二里止也；步之遲也，而百舍不止也。今以甯越之材而久不止，其為諸侯師，豈不宜哉？
養由基、尹儒，皆文藝之人也。荊廷嘗有神白猿，荊之善射者莫之能中，荊王請養由基射之。養由基矯弓操矢而往，未之射而括中之矣，發之則猿應矢而下，則養由基有先中中之者矣。尹儒學御三年而不得焉，苦痛之，夜夢受秋駕於其師。明日往朝其師，望而謂之曰：「吾非愛道也，恐子之未可與也。今日將教子以秋駕。」尹儒反走，北面再拜曰：「今昔臣夢受之。」先為其師言所夢，所夢固秋駕已。上二士者可謂能學矣，可謂無害之矣，此其所以觀後世已。
名號大顯，不可彊求，必繇其道。治物者不於物於人，治人者不於事於君，治君者不於君於天子，治天子者不於天子於欲，治欲者不於欲於性。性者萬物之本也，不可長，不可短，因其固然而然之，此天地之數也。窺赤肉而烏鵲聚，貍處堂而眾鼠散，衰絰陳而民知喪，竽瑟陳而民知樂，湯、武修其行而天下從，桀、紂慢其行而天下畔，豈待其言哉？君子審在己者而已矣。
荊有善相人者，所言無遺策，聞於國，莊王見而問焉。對曰：「臣非能相人也，能觀人之友也。觀布衣也，其友皆孝悌純謹畏令，如此者，其家必日益，身必日榮，矣所謂吉人也。觀事君者也，其友皆誠信有行好善，如此者，事君日益，官職日進，此所謂吉臣也。觀人主也，其朝臣多賢，左右多忠，主有失，皆交爭証諫，如此者，國日安，主日尊，天下日服，此所謂吉主也。臣非能相人也，能觀人之友也。」莊王善之，於是疾收士，日夜不懈，遂霸天下。故賢主之時見文藝之人也，非特具之而已也，所以就大務也。夫事無大小，固相與通。田獵馳騁，弋射走狗，賢者非不為也，為之而智日得焉，不肖主為之而智日惑焉。志曰：「驕惑之事，不亡奚待？」
君有好獵者，曠日持久而不得獸，入則媿其家室，出則媿其知友州里。惟其所以不得之故，則狗惡也。欲得良狗，則家貧無以。於是還疾耕，疾耕則家富，家富則有以求良狗，狗良則數得獸矣，田獵之獲常過人矣。非獨獵也，百事也盡然。霸王有不先耕而成霸王者，古今無有。此賢者不肖之所以殊也。賢不肖之所欲與人同，堯、桀、幽、厲皆然，所以為之異。故賢主察之，以為不可，弗為；以為可，故為之。為之必繇其道，物莫之能害，此功之所以相萬也。
