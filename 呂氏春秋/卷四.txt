
一曰：孟夏之月：日在畢，昏翼中，旦婺女中。其日丙丁。其帝炎帝。其神祝融。其蟲羽。其音徵。律中仲呂。其數七。其性禮。其事視。其味苦。其臭焦。其祀竈。祭先肺。螻蟈鳴。丘蚓出。王（善）〔菩〕生。苦菜秀。天子居明堂左個，乘朱輅，駕赤駵，載赤旂，衣赤衣，服赤玉，食菽與雞。其器高以觕。
是月也，以立夏。先立夏三日，（大）〔太〕史謁之天子曰：「（其）〔某〕日立夏，盛德在火。」天子乃齊。立夏之日，天子親率三公九卿大夫以迎夏於南郊，還乃行賞，封侯慶賜，無不欣說。乃命樂司習合禮樂。命太尉，贊傑儁，遂賢良，舉長大。行爵出祿，必當其位。
是月也，繼長增高，無有壞隳。無起土功，無發大眾，無伐大樹。
是月也，天子始絺。命野虞，出行田原，勞農勸民，無或失時。命司徒，（循）〔巡〕行縣鄙。命農勉作，無伏於都。
是月也，驅獸無害五穀。無大田獵。農乃收麥。升獻。天子乃以彘嘗麥，先薦寢廟。
是月也，聚蓄百藥。糜草死。麥秋至。斷薄刑，決小罪，出輕繫。蠶事既畢，后妃獻繭。乃收繭稅，以桑為均，貴賤少長如一，以給郊廟之祭服。
是月也，天子飲酎，用禮樂。
行之是令，而甘雨至三旬。孟夏行秋令，則苦雨數來，五穀不滋，四鄙入保。行冬令，則草木早枯，後乃大水，敗其城郭。行春令，則蟲蝗為敗，暴風來格，秀草不實。
二曰：先王之教，莫榮於孝，莫顯於忠。忠孝，人君人親之所甚欲也。顯榮，（人子人臣）〔人臣人子〕之所甚願也。然而人君人親不得其所欲，（人子人臣）〔人臣人子〕不得其所願，此生於不知理義。不知（義理）〔理義〕，生於不學。學者師達而有材，吾未知其不為聖人。聖人之所在，則天下理焉。在右則右重，在左則左重，是故古之聖王未有不尊師者也。尊師則不論其貴賤貧富矣。若此則名號顯矣，德行彰矣。故師之教也，不爭輕重尊卑貧富，而爭於道。其人苟可，其事無不可，所求盡得，所欲盡成，此生於得聖人。聖人生於疾學。不疾學而能為魁士名人者，未之嘗有也。疾學在於尊師，師尊則言信矣，道論矣。故往教者不化，召師者不化，自卑者不聽，卑師者不聽。師操不化不聽之術而以（疆）〔彊〕教之，欲道之行、身之尊也，不亦遠乎？學者處不化不聽之勢，而以自行，欲名之顯、身之安也，是懷腐而欲香也，是入水而惡濡也。
凡說者，兌之也，非說之也。今世之說者，多弗能兌，而反說之。夫弗能兌而反說，是拯溺而硾之以石也，是救病而飲之以菫也，使世益亂；不肖主重惑者，從此生矣。故為師之務，在於勝理，在於行義。理勝義立則位尊矣，王公大人弗敢驕也，上至於天子，朝之而不慚。凡遇合也（合）不可必，遺理釋義以要不可必，而欲人之尊之也，不亦難乎？故師必勝理行義然後尊。
曾子曰：「君子行於道路，其有父者可知也，其有師者可知也。夫無父而無師者，餘若夫何哉！」此言事師之猶事父也。曾點使曾參，過期而不至，人皆見曾點曰：「無乃畏耶？」曾點曰：「彼雖畏，我存，夫安敢畏？」孔子畏於匡，顏淵後，孔子曰：「吾以汝為死矣。」顏淵曰：「子在，回何敢死？」顏回之於孔子也，猶曾參之事父也。古之賢者與！其尊師若此，故師盡智竭道以教。
三曰：神農師悉諸，黃帝師大撓，帝顓頊師伯夷父，帝嚳師伯招，帝堯師子州〔支〕父，帝舜師許由，禹師大成贄，湯師小臣，文王、武王師呂望、周公旦，齊桓公師管夷吾，晉文公師咎犯、隨會，秦穆公師百里奚、公孫枝，楚莊王師孫叔敖、沈（申巫）〔尹筮〕，吳王闔閭師伍子胥、文之儀，越王句踐師范蠡、大夫種。此十聖（人）六賢者，未有不尊師者也。今尊不至於帝，智不至於聖，而欲無尊師，奚由至哉？此五帝之所以絕，三代之所以滅。
且天生人也，而使其耳可以聞，不學，其聞不若聾；使其目可以見，不學，其見不若盲；使其口可以言，不學，其言不若爽；使其心可以知，不學，其知不若狂。故凡學，非能益也，達天性也。能全天之所生而勿敗之，是謂善學。子張，魯之鄙家也；顏涿聚，梁父之大盜也；學於孔子。（叚）〔段〕干木，晉國之大駔也，學於子夏。高何、縣子石，齊國之暴者也，指於鄉曲，學於子墨子。索盧參，東方之鉅狡也，學於禽滑黎。此六人者，刑戮死辱之人也，今非徒免於刑戮死辱也，由此為天下名士顯人，以終其壽，王公大人從而禮之，此得之於學也。
凡學，必務進業，心則無營，疾諷誦，謹司聞，觀驩愉，問書意，順耳目，不逆志，退思慮，求所謂，時辨說，以論道，不苟辨，必中法，得之無矜，失之無慚，必反其本。
生則謹養，謹養之道，養心為貴；死則敬祭，敬祭之術，時節為務；此所以尊師也。治唐圃，疾灌寖，務種樹；織葩屨，結罝網，（梱）〔捆〕蒲葦；之田野，力耕耘，事五穀；如山林，入川澤，取魚鱉，求鳥獸；此所以尊師也。視輿馬，慎駕御；適衣服，務輕煗；臨飲食，必蠲絜；善調和，務甘肥；必恭敬；和顏色，審辭令；疾趨翔，必嚴肅；此所以尊師也。
君子之學也，說義必稱師以論道，聽從必盡力以光明。聽從不盡力，命之曰背；說義不稱師，命之曰叛；背叛之人，賢主弗內之於朝，君子不與交友。故教也者，義之大者也；學也者，知之盛者也。義之大者，莫大於利人，利人莫大於教。知之盛者，莫大於成身，成身莫大於學。身成則為人子弗使而孝矣，為人臣弗令而忠矣，為人君弗（疆）〔彊〕而平矣，有大勢可以為天下正矣。故子貢問孔子曰：「後世將何以稱夫子？」孔子曰：「吾何足以稱哉？勿已者，則好學而不厭，好教而不倦，其惟此耶。」天子入太學祭先聖則齒，嘗為師者弗臣，所以見敬學與尊師也。
四曰：達師之教也，使弟子安焉、樂焉、休焉、游焉、肅焉、嚴焉。此六者得於學，則邪辟之道塞矣，理義之術勝矣。此六者不得於學，則君不能令於臣，父不能令於子，師不能令於徒。人之情，不能樂其所不安，不能得於其所不樂。為之而樂矣，奚待賢者？雖不肖者猶若勸之。為之而苦矣，奚待不肖者？雖賢者猶不能久。反諸人情，則得所以勸學矣。子華子曰：「王者樂其所以王，亡者亦樂其所以亡，故烹獸不足以盡獸，嗜其脯則幾矣。」然則王者有嗜乎理義也，亡者亦有嗜乎暴慢也。所嗜不同，故其禍福亦不同。
不能教者：志氣不和，取捨數變，固無恆心，若晏陰喜怒無處；言談日易，以恣自行，失之在己，不肯自非，愎過自用，不可（證）〔証〕移；見（權親）〔親權〕勢及有富厚者，不論其材，不察其行，（歐）〔敺〕而教之，阿而（謟）〔諂〕之，若恐弗及；弟子居處修潔，身狀出倫，聞識䟽達，就學敏疾，本業幾終者，則從而抑之，難而懸之，妬而惡之；弟子去則冀終，居則不安，歸則愧於父（毋）〔母〕兄弟，出則慚於知友邑里；此學者之所悲也，此師徒相與異心也。人之情，惡異於己者，此師徒相與造怨尤也。人之情，不能親其所怨，不能譽其所惡，學業之敗也，道術之廢也，從此生矣。
善教者則不然，視徒如己。反己以教，則得教之情也。所加於人，必可行於己，若此則師徒同體。人之情，愛同於己者，譽同於己者，助同於己者，學業之章明也，道術之大行也，從此生矣。
不能學者：從師苦而欲學之功也，從師淺而欲學之深也。草木雞狗牛馬，不可譙詬遇之，譙詬遇之，則亦譙詬報人，又況乎達師與道術之言乎？故不能學者：遇師則不中，用心則不專，好之則不深，就業則不疾，辯論則不審，教人則不精；（於師慍）〔慍於師〕，懷於俗，羈神於世；矜勢好尤，故湛於巧智，昏於小利，惑於嗜欲；問事則前後相悖，以章則有異心，以簡則有相反；離則不能合，合則弗能離，事至則不能受。此不能學者之患也。
五曰：善學者若齊王之食雞也，必食其跖數千而後足，雖不足，猶若有跖。
物固莫不有長，莫不有短。人亦然。故善學者，假人之長以補其短。故假人者遂有天下。
無醜不能，無惡不知。醜不能、惡不知，病矣；不醜不能、不惡不知，尚矣。雖桀、紂猶有可畏可取者，而況於賢者乎？
故學士曰：「辯議不可不為。」辯議而苟可為，是教也。教大議也。辯議而不可為，是被褐而出，衣錦而入。
戎人生乎戎、長乎戎而戎言，不知其所受之；楚人生乎楚、長乎楚而楚言，不知其所受之。今使楚人長乎戎，戎人長乎楚，則楚人戎言，戎人楚言矣。由是觀之，吾未知亡國之主不可以為賢主也，其所生長者不可耳。故所生長不可不察也。
天下無粹白之狐，而有粹白之裘，取之眾白也。夫取於眾，此三皇、五帝之所以大立功名也。凡君之所以立，出乎眾也。立已定而舍其眾，是得其末而失其本。得其末而失其本，不聞安居。故以眾勇無畏乎孟賁矣，以眾力無畏乎烏獲矣，以眾視無畏乎離婁矣，以眾知無畏乎堯、舜矣。夫以眾者，此君人之大寶也。田駢謂齊王曰：「孟賁庶乎患術，而邊境弗患；楚、魏之王，辭言不說，而境內已脩備矣，兵士已脩用矣；得之眾也」。
