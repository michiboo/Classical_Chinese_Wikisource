
一曰：季夏之月：日在柳，昏心中，旦奎中。其日丙丁。其帝炎帝。其神祝融。其蟲羽。其音徵。律中林鐘。其數七。其味苦。其臭焦。其祀竈。祭先肺。涼風始至。蟋蟀居宇。鷹乃學習。腐草化為螢蚈。天子居明堂右個，乘朱輅，駕赤駵，載赤旂，衣朱衣，服赤玉，食菽與（雉）〔雞〕。其器高以觕。
是月也，令漁師伐蛟取鼉，升龜取黿。乃命虞人入材葦。
是月也，令四監大夫合百縣之秩芻，以養犧牲。令民無不咸出其力，以供皇天上帝、名山大川、四方之神，以祀宗廟社稷之靈，〔以〕為民祈福。
是月也，命婦官染采，黼黻文章，必以法故，無或差忒，黑黃蒼赤，莫不質良，勿敢偽詐，以給郊廟祭祀之服，以為旗章，以別貴賤等級之度。
是月也，樹木方盛，〔陰將始刑〕，乃命虞人入山行木，無或斬伐。不可以興土功，不可以合諸侯，不可以起兵動眾。無舉大事，以（搖蕩）〔將陽〕（於）氣。無發令而干時，以妨神農之事。水潦盛昌，命神農，將巡功。舉大事則有天殃。
是月也，土潤溽暑，大雨時行，燒薙行水，利以殺草，如以熱湯，可以糞田疇，可以美土疆。
行之是令，是月甘雨三至，三旬二日。季夏行春令，則穀實解落，國多風欬，（人）〔民〕乃遷徙。行秋令，則丘隰水潦，禾稼不熟，乃多女災。行冬令，則寒氣不時，鷹隼早鷙，四鄙入保。
中央土：其日戊己。其帝黃帝。其神后土。其蟲裸。其音宮。律中黃鐘之宮。其數五。其味甘。其臭香。其祀中霤。祭先心。天子居太廟太室，乘大輅，駕黃駵，載黃旂，衣黃衣，服黃玉，食稷與牛。其（氣）〔器〕圜以揜。
二曰：黃鐘生林鐘，林鐘生太蔟，太蔟生南呂，南呂生姑洗，姑洗生應鐘，應鐘生蕤賓，蕤賓生大呂，大呂生夷則，夷則生夾鐘，夾鐘生無射，無射生仲呂。三分所生，益之一分以上生；三分所生，去其一分以下生。黃鐘、（太）〔大〕呂、太蔟、夾鐘、姑洗、仲呂、蕤賓為上，林鐘、夷則、南呂、無射、應鐘為下。
大聖至理之世，天地之氣，合而生風，日至則月鐘其風，以生十二律。仲冬日短至，則生黃鐘。季冬生大呂。孟春生太蔟。仲春生夾鐘。季春生姑洗。孟夏生仲呂。仲夏日長至，則生蕤賓。季夏生林鐘。孟秋生夷則。仲秋生南呂。季秋生無射。孟冬生應鐘。天地之風氣正，則十二律定矣。
黃鐘之月，土事無作，慎無發蓋，以固天閉地，〔發蓋藏〕，〔起大眾〕，陽氣且泄，〔是謂發天地之房〕。大呂之月，數將幾終，歲且更起，而〔專於〕農，民無有所使。太蔟之月，〔天氣下降〕，陽氣始生，〔天地和同〕，草木繁動，令農發土，無或失時。夾鐘之月，寬裕和平，行德去刑，無或作事，以害群生。姑洗之月，達道通路，溝瀆修利，申之此令，嘉氣趣至。仲呂之月，無聚大眾，巡勸農事，草木方長，無攜民心。蕤賓之月，陽氣在（土）〔上〕，安壯養（俠）〔佼〕，本朝不靜，草木早槁。林鐘之月，草木盛（滿）〔盈〕，陰將始刑，無發大事，以將陽氣。夷則之月，修法飭刑，選士厲兵，詰誅不義，以懷遠方。南呂之月，蟄蟲（入）〔咸俯在〕（宂）〔穴〕，〔皆墐其戶〕。趣農收聚，無敢懈怠，以多為務。無射之月，疾斷有罪，當法勿赦，無留獄訟，以亟（以）〔為〕故。應鐘之月，陰陽不通，閉而為冬，修（別）喪紀，〔辨衣裳〕，審民所終。
三曰：夏后氏孔甲田於東陽萯山，天大風晦盲，孔甲迷惑，入於民室，主人方乳，或曰「後來（見）〔是〕良日也，之子是必大吉」，或曰「不勝也，之子是必有殃」。後乃取其子以歸，曰：「以為餘子，誰敢殃之？」子長成人，幕動拆（撩）〔橑〕，斧斫斬其足，遂為守門者。孔甲曰：「嗚呼！有疾，命矣夫！」乃作為《破斧》之歌，實始〔作〕為東音。
禹行功，見塗山之女，禹未之遇而巡省南土。塗山氏之女乃令其妾〔往〕（待）〔候〕禹於塗山之陽，女乃作歌，歌曰「候人兮猗」，實始作為南音。周公及召公取風焉，以為《周南》、《召南》。
周昭王親將征荊，辛餘靡長且多力，為王右。還反涉漢，梁敗，王及蔡公抎於漢中。辛餘靡振王北濟，又反振蔡公。周公乃侯之於西翟，實為長公。殷整甲徙宅西河，猶思故處，實始作為西音，長公繼是音以處西山，秦繆公取風焉，實始作為秦音。
有娀氏有二佚女，為之九成之臺，飲食必以鼓。帝令燕往視之，鳴若謚隘。二女愛而爭（摶）〔搏〕之，覆以玉筐，少選，發而視之，燕遺二卵，北飛，遂不反，二女作歌，一終曰「燕燕往飛」，實始作為北音。
凡音者，產乎人心者也。感於心則蕩乎音，音成於外而化乎內，是故聞其聲而知其風，察其風而知其志，觀其志而知其德。盛衰、賢不肖、君子小人皆形於樂，不可隱匿，故曰樂之為觀也深矣。土弊則草木不長，水煩則魚鱉不大，世濁則禮煩而樂淫。鄭衛之聲，桑間之音，此亂國之所好，衰德之所說。流辟誂越慆濫之音出，則滔蕩之氣、邪慢之心感矣；感則百姦眾辟從此產矣。故君子反道以修德，正德以出樂，和樂以成順。樂和而民鄉方矣。
四曰：欲觀至樂，必於至治。其治厚者其樂治厚，其治薄者其樂治薄，亂世則慢以樂矣。今室閉戶牖，動天地，一室也。故成湯之時，有榖生於庭，昏而生，比旦（其）〔而〕大拱，其（吏）〔史〕請卜其故。湯退卜者曰：「吾聞〔之〕祥者福之先者也，見祥而為不善則福不至；妖者禍之先者也，見妖而為善則禍不至。」於是〔乃〕早朝〔而〕晏退，問疾吊喪，務鎮撫百姓，三日而榖〔自〕（止）〔亡〕，故禍兮福之所倚，福兮禍之所伏，聖人所獨見，眾人焉知其極。
周文王立國八年，歲六月，文王寢疾五日而地動，東西南北，不出國郊，百吏皆請曰：「臣聞地之動〔也〕，為人主也。今王寢疾五日而地動，四面不出周郊，群臣皆恐，（曰）請移之。」文王曰：「若何其移之也？」對曰：「興事動眾，以增國城，其可以移之乎。」文王曰：「不可。夫天之見妖也，以罰有罪也。我必有罪，故天以此罰我也。今〔又〕故興事動眾以增國城，是重吾罪也。不可（文王曰）〔以之〕昌也。請改行重善以移之，其可以免乎。」於是謹其禮秩皮革，以交諸侯；飭其辭令幣帛，以禮豪士；頒其爵列等級田疇，以賞〔有功〕，〔遂與〕群臣。〔行此〕無幾何，疾乃止。文王即位八年而地動，已動之後四十三年，凡文王立國五十一年而終，此文王之所以止殃剪妖也。
宋景公之時，熒惑在心，公懼，召子韋而問焉，曰：「熒惑在心，何也？」子韋曰：「熒惑者，天罰也；心者，宋之分野也；禍〔且〕當於君〔身〕。雖然，可移於宰相。」公曰：「宰相所與治國家也，而移死焉，不祥。」子韋曰：「可移於民。」公曰：「民死，寡人將誰為君乎？寧獨死〔耳〕。」子韋曰：「可移於歲。」公曰：「歲害則民饑，民饑必死。為人君而〔欲〕殺其民以自活也，其誰以我為君乎？是寡人之命固盡已，子無復言矣。」子韋還走，北面載拜曰：「臣敢賀君。天之處高而聽卑。君有至德之言三，天必三賞君。今夕熒惑其徙三舍，君延年二十一歲。」公曰：「子何以知之？」對曰：「有三善言，必有三賞。熒惑有三徙舍，舍行七星，星一徙當一年，三七二十一，臣故曰君延年二十一歲（矣）。臣請伏於陛下以伺（候）之。熒惑不徙，臣請死〔之〕。」公曰：「可。」是夕熒惑果徙三舍。
五曰：五帝三王之於樂盡之矣。亂國之主，未嘗知樂者，是常主也。夫有天賞得為主，而未嘗得主之實，此之謂大悲。是正坐於夕室也，其所謂正，乃不正矣。
凡生非一氣之化也，長非一物之任也，成非一形之功也。故眾正之所積，其福無不及也；眾邪之所積，其禍無不逮也。其風雨則不適，其甘雨則不降，其霜雪則不時，〔其〕寒暑則不當，陰陽失次，四時易節，人民淫爍不固，禽獸胎消不殖，草木（痺）〔庳〕小不滋，五穀◇敗不成，其以為樂也，若之何哉？故至亂之化，君臣相賊，長少相殺，父子相忍，弟兄相誣，知交相倒，夫妻相冒，日以相危，失人之紀，心若禽獸，長邪苟利，不知義理。
其雲狀：有若犬、若馬、若白鵠、若眾車；有其狀若人，蒼衣赤首，不動，其名曰天（衡）〔衝〕；有其狀若懸釜而赤，其名曰雲旍；有其狀若眾馬以鬭，其名曰滑馬；有其狀若眾植華以長，黃上白下，其名蚩尤之（旍）〔旗〕。其日有鬭蝕，有倍僪，有暈珥，有不光，有不及景，有眾日並出，有晝盲，有霄見。其（日）〔月〕有薄蝕，有暉珥，有偏盲，有四月並出，有二月並見，有小月承大月，有大月承小月，有月蝕星，有出而無光。其星有熒惑，有彗星，有天棓，有天欃，有天竹，有天英，有天干，有賊星，有鬭星，有賓星。其氣有上不屬天，下不屬地，有豐上殺下，有若水之波，有若山之楫，春則黃，夏則黑，秋則蒼，冬則赤。其妖孽有生如帶，有鬼投其陴，有菟生雉，雉亦生鴳，有螟集其國，其音匈匈，國有游虵西東，馬牛乃言，犬彘乃連，有狼入於國，有人自天降，市有舞鴟，國有行飛，馬有生角，雄雞五足，有豕生而彌，雞卵多（假）〔毈〕，有社遷處，有豕生狗。國有此物，其主不知驚惶亟革，上帝降禍，凶災必亟。其殘亡死喪，殄絕無類，流散循饑無日矣。此皆亂國之所生也，不能勝數，盡荊、越之竹，猶不能書。故子華子曰：「夫亂世之民，長短頡𢆖，百疾，民多疾癘，道多褓繈，盲禿傴尪，萬怪皆生」。故亂世之主，烏聞至樂？不聞至樂，其樂不樂。
