
一曰：仲夏之月：日在東井，昏亢中，旦危中。其日丙丁。其帝炎帝。其神祝融。其蟲羽。其音徵。律中蕤賓。其數七。其味苦。其臭焦。其祀竈。祭先肺。小暑至。螳蜋生。（鵙）〔鶪〕始鳴。反舌無聲。天子居明堂太廟，乘朱輅，駕赤駵，載赤旂，衣朱衣，服赤玉，食菽與雞。其器高以觕。養壯狡。
是月也，命樂師，修鞀鞞鼓，均琴瑟管簫，執干戚戈羽，調竽笙塤（箎）〔篪〕，飭鍾磬柷敔。命有司，為民祈祀山川百原，大雩帝，用盛樂。乃命百縣，雩祭祀百辟卿士有益於民者，以祈穀實。農乃登黍。
是月也，天子〔乃〕以雛嘗黍，羞以含桃，先薦寢廟。令民無刈藍以染，無燒炭，無暴布。門閭無閉，關市無索。挺重囚，益其食。游牝別其群，則縶騰駒，班馬正。
是月也，（長日）〔日長〕至。陰陽爭，死生分。君子齋戒，處必揜身，欲靜無躁，止聲色，無或進，薄滋味，無致和，退嗜慾，定心氣，百官靜，事無（刑）〔徑〕，以定晏陰之所成。鹿角解。蟬始鳴。半夏生，木堇榮。
是月也，無用火南方。可以居高明，可以遠眺望，可以登山陵，可以處臺榭。
仲夏行冬令，則雹霰傷穀，道路不通，暴兵來至。行春令，則五穀晚熟，百螣時起，其國乃饑。行秋令，則草木零落，果實早成，民殃於疫。
二曰：音樂之所由來者遠矣，生於度量，本於太一。太一出兩儀，兩儀出陰陽。陰陽變化，一上一下，合而成章。渾渾沌沌，離則復合，合則復離，是謂天常。天地車輪，終則復始，極則復反，莫不咸當。日月星辰，或疾或徐，日月不同，以盡其行。四時代興，或暑或寒，或短或長。或柔或剛。萬物所出，造於太一，化於陰陽。萌芽始震，凝𣽬以形。形體有處，莫不有聲。聲出於和，和出於適。和適，先王定樂由此而生。
天下太平，萬物安寧，皆化其上，樂乃可成。成樂有具，必節嗜慾。嗜慾不辟，樂乃可務。務樂有術，必由平出。平出於公，公出於道。故惟得道之人，其可與言樂乎！亡國戮民，非無樂也，（不樂其樂）〔其樂不樂〕。溺者非不笑也，罪人非不歌也，狂者非不武也，亂世之樂，有似於此。君臣失位，父子失處，夫婦失宜，民人呻吟，其以為樂也，若之何哉？
凡樂，天地之和，陰陽之調也。始生人者天也，人無事焉。天使人有欲，人弗得不求。天使人有惡，人弗得不辟。欲與惡所受於天也，人不得（興）〔與〕焉，不可變，不可易。世之學者，有非樂者矣，安由出哉？
大樂，君臣父子長少之所懽欣而說也。歡欣生於平，平生於道。道也者，視之不見，聽之不聞，不可為狀。有知不見之見、不聞之聞，無狀之狀者，則幾於知之矣。道也者，至精也，不可為形，不可為名，（疆）〔彊〕為之〔名〕謂之太（乙）〔一〕。故一也者制令，兩也者從聽。先聖擇兩法一，是以知萬物之情。故能以一聽政者，樂君臣，和遠近，說黔首，合宗親。能以一治其身者，免於災，終其壽，全其天。能以一治其國者，姦邪去，賢者至，（成大化）〔大化成〕。能以一治天下者，寒暑適，風雨時，為聖人。故知一則明，明兩則狂。
三曰：人莫不以其生生，而不知其所以生。人莫不以其知知，而不知其所以知。知其所以知之謂知道，不知其所以知之謂棄寶。棄寶者必離其咎。世之人主，多以珠玉戈劍為寶，〔寶〕愈多而民愈怨，國（人）愈危，身愈（危）累，則失寶之情矣。亂世之樂與此同。為木革之聲則若雷，為金石之聲則若霆，為絲竹歌舞之聲則若譟。以此駭心氣、動耳目、搖蕩生則可矣，以此為樂則不樂。故樂愈侈，而民愈鬱，國愈亂，主愈卑，則亦失樂之情矣。
凡古聖王之所為貴樂者，為其樂也。夏桀、殷紂作為侈樂，大鼓鐘磬管簫之音，以鉅為美，以眾為觀，俶詭殊瑰，耳所未嘗聞，目所未嘗見，務以相過，不用度量。宋之衰也，作為千鍾。齊之衰也，作為大呂。楚之衰也，作為巫音。侈則侈矣，自有道者觀之，則失樂之情。失樂之情，其樂不樂。樂不樂者，其民必怨，其生必傷。其（王）〔生〕之與樂也，若冰之於（炎日）〔炭〕，反以自兵。此生乎不知樂之情，而以侈為務故也。
樂之有情，譬之若肌膚形體之有情性也，有情性則必有性養矣。寒溫勞逸饑飽，此六者非適也。凡養也者，瞻非適而以之適者也。能以久處其適，則生長矣。生也者，其身固靜，或而後知，或使之也。遂而不返，制乎嗜欲，制乎嗜欲（無窮）則必失其天矣。且夫嗜欲無窮，則必有貪鄙（浮）〔悖〕亂之心，淫佚姦詐之事矣。故（疆）〔彊〕者劫弱，眾者暴寡，勇者凌怯，壯者慠幼，從此生矣。
四曰：耳之情慾聲，心不樂，五音在前弗聽。目之情慾色，心弗樂，五色在前弗視。鼻之情慾芬香，心弗樂，芬香在前弗嗅。口之情慾滋味，心弗樂，五味在前弗食。欲之者，耳目鼻口也；樂之弗樂者，心也。心必和平然後樂，心必樂然後耳目鼻口有以欲之，故樂之務在於和心，和心在於行適。
夫樂（之）有適，心（非）〔亦〕有適。人之情，欲壽而惡夭，欲安而惡危，欲榮而惡辱，欲逸而惡勞。四欲得，四惡除，則心適矣。四欲之得也，在於勝理。勝理以治身則生全（以）〔矣〕，生全則壽長矣。勝理以治國則法立〔矣〕，法立則天下服矣。故適心之務在於勝理。
夫音亦有適。太鉅則志蕩，以蕩聽鉅則耳不容，弗容則橫塞，橫塞則振動。太小則志嫌，以嫌聽小則耳不充，不充則不詹，不詹則窕。太清則志危，以危聽清則耳谿極，谿極則不鑒，不鑒則竭。太濁則志下，以下聽濁則耳不收，不收則不（特）〔摶〕，不（特）〔摶〕則怒。故太鉅、（太清、太小）〔太小、太清〕、太濁皆非適也。
何謂適？衷、音之適也。何謂衷？大不出鈞，重不過石，小大輕重之衷也。黃鐘之宮，音之本也，清濁之衷也。衷也者適也，以適聽適則和矣。樂無太，平和者是也。故治世之音安以樂，其政平也；亂世之音怨以怒，其政乖也；亡國之音悲以哀，其政險也。凡音樂通乎政，而（移）風（平）〔乎〕俗者也，俗定而音樂化之矣。故有道之世，觀其音而知其俗矣，〔觀其俗而知其政矣〕，觀其政而知其主矣。故先王必託於音樂以（論）〔諭〕其教。《清廟》之瑟，朱弦而䟽越，一唱而三嘆，有進乎音者矣。大饗之禮，上玄尊而俎生魚，大羹不和，有進乎味者也。故先王之制禮樂也，非特以歡耳目、極口腹之慾也，將〔以〕教民平好惡、行理義也。
五曰：樂所由來者尚也，必不可廢。有節有侈，有正有淫矣。賢者以昌，不肖者以亡。
昔古朱襄氏之治天下也，多風而陽氣畜積，萬物散解，果實不成，故士達作為五弦〔之〕瑟，以（采）〔來〕陰氣，以定群生。
昔葛天氏之樂，三人摻牛尾投足以歌八闋：一曰《載民》，二曰《玄（鳥）〔身〕》，三曰《遂草木》，四曰《奮五穀》，五曰《敬天常》，六曰《達帝功》，七曰《依地德》，八曰《總萬物之極》。
昔陶唐氏之始，陰多滯伏而湛積，（水）〔陽〕道壅塞，不行其（原）〔序〕，民氣鬱閼而滯著，筋骨瑟縮不達，故作為舞以宣導之。
昔黃帝令伶倫作為律。伶倫自大夏之西，乃之阮隃之陰，取竹於嶰谿之谷，以生空竅厚〔薄〕鈞者、斷兩節間、其長三寸九分而吹之，以為黃鐘之宮，吹（日）〔曰〕舍少。次制十二筒，以之阮隃之下，聽鳳皇之鳴，以別十二律。其雄鳴為六，雌鳴亦六，以（此）〔比〕黃鐘之宮，適合。黃鐘之宮，皆可以生之，故曰黃鐘之宮，律呂之本。黃帝又命伶倫與榮將鑄十二鐘，以和五音，以施《英韶》，以仲春之月，乙卯之日，日在奎，始奏之，命之曰《咸池》。
帝顓頊生自若水，實處空桑，乃登為帝。惟天之合，正風乃行，其音若熙熙淒淒鏘鏘。帝顓頊好其音，乃令飛龍作〔樂〕效八風之音，命之曰《承雲》，以祭上帝。乃令鱓先為樂倡，鱓乃偃（浸）〔寢〕，以其尾鼓其腹，其音英〔英〕。
帝嚳命咸黑作為聲，歌《九招》、《六列》、《六英》。有倕作為鼙鼓鐘磬（吹）（苓）〔笭〕管壎（箎）〔篪〕鞀椎鍾。帝嚳乃令人抃或鼓鼙，擊鐘磬，吹苓展管（箎）〔篪〕。因令鳳鳥、天翟舞之。帝嚳大喜，乃以康帝德。
帝堯立，乃命質為樂。質乃效山林谿谷之音以〔作〕歌，乃以麋𩊚（置）〔冒〕缶而鼓之，乃拊石擊石，以象上帝玉磬之音，以致舞百獸。瞽叟乃拌五弦之瑟，（作）以為十五弦之瑟。
命之曰大章，以祭上帝。舜立，（仰）〔命〕延乃拌瞽叟之所為瑟，益之八弦，以為二十三弦之瑟。帝舜乃令質修《九招》、《六列》、《六英》，以明帝德。
禹立，勤勞天下，日夜不懈，通大川，決壅塞，鑿龍門，降通漻水以導河，䟽三江五湖，注之東海，以利黔首。於是命皋陶作為《夏籥》九成，以昭其功。
殷湯即位，夏為無道，暴虐萬民，侵削諸侯，不用軌度，天下患之。湯於是率六州以討桀罪，功名大成，黔首安寧。湯乃命伊尹作為《大護》，歌《晨露》，修《九招》、《六列》，以見其善。
周文王處岐，諸侯去殷三淫而翼文王。散宜生曰：「殷可伐也。」文王弗許。周公旦乃作詩曰：「文王在上，於昭於天，周雖舊邦，其命維新」，以繩文王之德。
武王即位，以六師伐殷，六師未至，以銳兵克之於牧野。歸，乃薦俘馘於京太室，乃命周公為作《大武》。
成王立，殷民反，王命周公踐伐之。商人服象，為虐於東夷，周公遂以師逐之，至於江南，乃為《三象》，以嘉其德。
故樂之所由來者尚矣，非獨為一世之所造也。
