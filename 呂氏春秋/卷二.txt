
一曰──
仲春之月：日在奎，〈仲春，夏之二月。奎，西方宿，魯之分野也。是月，日躔此宿。〉昏弧中，旦建星中。〈弧星在輿鬼南。建星在斗上。是月，昏旦時皆中於南方。〉其日甲乙。其帝太皞。其神句芒。其蟲鱗。其音角。律中夾鐘。〈夾鐘，陰律也。是月也，萬物去陰，夾陽而生，故行管音中夾鐘也。〉其數八。其味酸。其臭羶。其祀戶。祭先脾。始雨水。桃李華。〈自冬冰雪至此土發而耕，故曰「始雨水」也。桃李之屬皆舒華也。〉蒼庚鳴。鷹化為鳩。〈蒼庚，《爾雅》曰「商庚、黎黃，楚雀」也。齊人謂之摶黍，秦人謂之黃離，幽、冀謂之黃鳥，《詩》雲「黃鳥于飛，隼於灌木」是也；至是月而鳴。「鷹化為鳩」，喙正直，不鷙擊也。鳩，蓋布穀鳥。〉天子居青陽太廟，〈青陽，東向堂。太廟，中央室。〉乘鸞輅，駕蒼龍，載青旂，衣青衣，服青玉，食麥與羊，其器疏以達。〈說在《孟春》。〉
是月也，安萌牙，養幼少，存諸孤。〈順春陽，長養幼少，存恤孤寡。萌牙諸當生者不擾動，故曰「安」。〉擇元日，命人社。〈元，善也。日，從甲至癸也。社祭后土，所以為民祈穀也。嫌日有從否，重農事，故卜擇之。〉命有司，省囹圄，去桎梏，無肆掠，止獄訟。〈有司，理官，主獄者也。囹圄，法室。省之者，赦輕微也。在足曰桎，在手曰梏。肆，極；掠，笞也。言「無」者，須立秋也。止，禁。〉
是月也，玄鳥至。至之日，以太牢祀於高禖。〈玄鳥，燕也，春分而來，秋分而去。《傳》曰「玄鳥氏，司啟者也」；《周禮》「媒氏以仲春之月，合男女於時也，奔則不禁」，因祭其神於郊，謂之「郊禖」。郊音與高相近，故或言「高禖」。王者后妃以玄鳥至日祈繼嗣於高禖。三牲具曰太牢。〉天子親往，后妃率九嬪御，〈王者，一後、三夫人、九嬪、二十七世婦。但後、夫人率九嬪祀高禖耳。御，見天子於高禖中也。〉乃禮天子所御，帶以弓韣，授以弓矢於高禖之前。〈禮，后妃之侍見於天子者於高禖祠之前。韣，弓韜也。授以弓矢，示服猛，得男象也。〉
是月也，日夜分。雷乃發聲，始電。〈分，等，晝夜鈞也。冬陰閉固，陽伏於下，是月陽升，雷始發聲。震氣為雷，激氣為電。〉蟄蟲咸動，開戶始出。〈蟄伏之蟲始動蘇，開蟄之戶始出生。〉先雷三日，奮鐸以令於兆民曰：「雷且發聲，〈鐸，木鈴也，金口木舌為木鐸，金舌為金鐸，所以振告兆民，使知將雷也。〉有不戒其容止者，生子不備，必有凶災。」〈有不戒慎容止者以雷電合房室者，生子必有瘖躄通精狂癡之疾，故曰「不備，必有凶災」。〉日夜分，則同度量，鈞衡石，角斗桶，正權概。〈度，尺丈也。量，鬴鐘也。鈞，銓。衡石，稱也。石，百二十斤。角，平。斗桶，量器也。稱錘曰權。概，平斗斛者。令鈞等也。〉
是月也，耕者少舍，〈少舍，皆耕在野，少有在都邑者也。《尚書》「厥民析」，散布在野。《傳》曰「陰陽分佈，震雷出滯，土地不備墾，辟在司寇」之謂也。〉乃修闔扇，寢廟必備。〈闔扇，門扇也。民所由出，故治之也。寢以安身，廟以事祖，故曰必無墮頓也。〉無作大事，以妨農功。〈大事，兵戈征伐也。〉
是月也，無竭川澤，無漉陂池，無焚山林。〈皆為盡類夭物。〉天子乃獻羔開冰，先薦寢廟。〈開冰室取冰，以治鑒，以祭廟。春薦韭卵。《詩》雲「二之日，鑿冰沖沖；三之日，納於凌陰；四之日，其早獻羔祭韭」，此之謂也。〉上丁，命樂正，入舞舍采，〈是月上旬丁日，命樂官正，奉率卿大夫之子入學官習舞也。舍，猶置也。初入學官，必禮先師，置采帛於前以贄神也。《周禮》「春入學，舍采合舞，秋頒學，合聲，以六樂之會正舞位」，此之謂也。〉天子乃率三公九卿諸侯親往視之。〈常事曰視。〉中丁，又命樂正，入學習樂。〈中旬丁日又入學官習樂。樂所以移風易俗，協和民人也。謂六代之樂《雲門》、《咸池》、《大韶》、《大頀》、《大夏》、《大武》也。《周禮》曰「以樂教和，則民不乖」，此之謂也。〉
是月也，祀不用犧牲，用圭璧，更皮幣。〈是月尚生育，故不用犧生。更，代也，以圭璧代犧牲也。皮幣，鹿皮玄纁束帛也。《記》曰「幣泉皮圭，告於祖禰」，此之謂也。〉
仲春行秋令，則其國大水，寒氣總至，寇戎來征。〈仲春，陽中也。陽氣長養而行秋金殺戮之令，故寒氣猥至，寇害之兵來伐其國也。〉行冬令，則陽氣不勝，麥乃不熟，民多相掠。〈冬陰肅殺，而行其令，陰氣乘陽，陽氣不勝，故麥不成熟，民飢窮，故相劫掠也。〉行夏令，則國乃大旱，煗氣早來，蟲螟為害。〈夏氣炎陽，而行其令，故大旱。火氣熱，故旱煗也。極陽生陰，故蟲螟作害也。蟲食稼心謂之螟。〉
二曰──
聖人深慮天下，莫貴於生。夫耳目鼻口，生之役也。〈役，事也。〉耳雖欲聲，目雖欲色，鼻雖欲芬香，口雖欲滋味，害於生則止。在四官者不欲，〈止，禁也。四官，耳目鼻口也。〉利於生者則弗為。〈則不治此四官之欲。〉由此觀之，耳目鼻口，不得擅行，必有所制。〈擅，專也。制，制於心也。〉譬之若官職，不得擅為，〈為，作。〉必有所制。〈制於君也。〉此貴生之術也。
堯以天下讓於子州支父。〈子州支父，古賢人也。〉子州支父對曰：「以我為天子猶可也。雖然，我適有幽憂之病，方將治之，未暇在天下也。」〈幽，隱也。《詩》雲︰「如有隱憂。」我心不悅，未暇在於治天下。〉天下，重物也，〈重，大也。〉而不以害其生，又況於它物乎？〈它，猶異也。〉惟不以天下害其生者也，可以託天下。〈託，付。〉
越人三世殺其君，王子搜患之，〈王子搜，《淮南記》雲「越王翳也」。〉逃乎丹穴。〈《淮南》雲「山穴」也。〉越國無君，求王子搜而不得，從之丹穴。王子搜不肯出，越人薰之以艾，乘之以王輿。王子搜援綏登車，仰天而呼曰：「君乎，獨不可以舍我乎！」〈舍，置也。〉王子搜非惡為君也，惡為君之患也。〈患，害。〉若王子搜者，可謂不以國傷其生矣，此固越人之所欲得而為君也。〈欲得王子搜為君也。〉
魯君聞顏闔得道之人也，使人以幣先焉。顏闔守閭，鹿布之衣，而自飯牛。魯君之使者至，顏闔自對之。使者曰：「此顏闔之家邪？」顏闔對曰：「此闔之家也。」使者致幣，顏闔對曰：「恐聽繆而遺使者罪，不若審之。」〈恐繆誤致幣得罪，故勸令審之。〉使者還反審之，復來求之，則不得已。〈顏闔踰坯而逃之，故不得。〉故若顏闔者，非惡富貴也，由重生惡之也。世之人主，多以富貴驕得道之人，其不相知，〈驕，泰也。《淮南記》曰︰「魚相忘乎江湖，人相忘乎道術。」言各得其志，故不相知之也。〉豈不悲哉！〈悲於富貴而驕人也。〉
故曰：道之真，以持身；其緒餘，以為國家；〈以持身之餘緒以治國家。〉其土苴，以治天下。〈土，瓦礫也。苴，草蒯也。土鼓、蒯桴，伊耆氏之樂也。《孝經》曰︰「安上治民，莫善於禮，移風易俗，莫善於樂。」故可以治天下。苴，音鮓。〉由此觀之，帝王之功，聖人之餘事也，〈聖人治之，優有餘裕，故曰「餘事」。〉非所以完身養生之道也。〈堯、舜、禹、湯之治天下，黎黑瘦瘠，過家門而不入，故曰「非所以完身養生之道」，趨濟民而已。〉今世俗之君子，危身棄生以徇物，〈徇，猶隨也。〉彼且奚以此之也？〈此，此物也。之，至也。〉彼且奚以此為也？〈彼，謂今世俗人云「君子優之也」，何以物為也。〉
凡聖人之動作也，必察其所以之〈之，至也。〉與其所以為。〈為，作也。〉今有人於此，以隨侯之珠彈千仞之雀，世必笑之，是何也？所用重，所要輕也。〈重，謂隨侯珠也。要，得也。輕，謂雀也。〉夫生豈特隨侯珠之重也哉？
子華子曰：「全生為上，〈子華子，古體道人。無欲，故全其生。長生是行之上也。〉虧生次之，〈少虧其生，和光同塵，可以次全生者。〉死次之，〈守死不移其志，可以次虧生者。〉迫生為下。」〈迫，促也。促欲得生，屍素寵祿，志不高潔，人之下也。〉故所謂尊生者，全生之謂。〈於身無所虧，於義無所損，故曰「全生」。〉所謂全生者，六欲皆得其宜也。〈六欲︰生、死、耳、目、口、鼻也。〉所謂虧生者，六欲分得其宜也。〈分，半也。〉虧生則於其尊之者薄矣。其虧彌甚者也，其尊彌薄。〈彌，益。〉所謂死者，無有所以知，復其未生也。〈死君親之難，義重於生，視死如歸，故曰「無有所以知，復其未生也」。〉所謂迫生者，六欲莫得其宜也，皆獲其所甚惡者，服是也，辱是也。〈服，行也。行不義，是故辱。〉辱莫大於不義，故不義，迫生也，〈不能蹈義而死，迫於苟生，語曰︰「水火吾見蹈死者矣，未見蹈仁而死者也。」〉而迫生非獨不義也，故曰迫生不若死。〈迫，促。急於苟生，不仁義，不如蹈仁義死為貴。〉奚以知其然也？耳聞所惡，不若無聞；目見所惡，不若無見。故雷則揜耳，電則揜目，此其比也。凡六欲者，皆知其所甚惡，而必不得免，不若無有所以知，無有所以知者，死之謂也，故迫生不若死。嗜肉者，非腐鼠之謂也；嗜酒者，非敗酒之謂也；尊生者，非迫生之謂也。
三曰──
天生人而使有貪有欲。欲有情，情有節。〈節，適也。〉聖人修節以止欲，〈「止」一作「制」。〉故不過行其情也。〈不過其適。〉故耳之欲五聲，目之欲五色，口之欲五味，情也。此三者，貴賤愚智賢不肖欲之若一，〈三，謂耳目口也。一，猶等也。〉雖神農、黃帝，其與桀、紂同。〈有天下同也。〉聖人之所以異者，得其情也。〈聖人得其不過節之情。〉由貴生動則得其情矣，不由貴生動則失其情矣。〈失其不過節之情。〉此二者，死生存亡之本也。〈聖人得其情，亂人失其性，得情生存，失情死亡，故曰「死生存亡之本」。〉
俗主虧情，故每動為亡敗。〈俗主，凡君也。敗，滅亡也。〉耳不可贍，目不可厭，口不可滿，身盡府種，筋骨沈滯，血脈壅塞，九竅寥寥，曲失其宜，〈府，腹疾也。種，首疾也。極三關之欲，以病甚身，故九竅皆寥寥然虛。曲過其適，以害其性也。〉雖有彭祖，猶不能為也。〈彭祖，殷之賢臣，治性清靜，不欲於物，蓋壽七百歲，《論語》所謂「述而不作，信而好古，竊比於我老彭」是也。言雖彭祖之無欲，不能化治俗主，使之無欲，故曰「雖有彭祖，猶不能為」。〉其於物也，不可得之為欲，〈貴不可得之物，寶難得之貨，此之謂欲，故曰「為欲」。〉不可足之為求，〈規求無足，不知紀極，不可盈厭，此之為求，故曰「為求」。〉大失生本。〈《老子》曰「出生入死」，故曰「大失生本」。〉民人怨謗，又樹大讎；〈俗主求欲，民人皆怨而謗訕，如仇讎也。〉意氣易動，蹻然不固；〈蹻謂乘蹻之蹻，謂其流行速疾不堅固之貌，故其志氣易動也。〉矜勢好智，胸中欺詐；〈矜大其寵勢，好尚其所行，自謂為智，胸臆之中，欺詐不誠，所行暴虐，猶語民言恩惠也。〉德義之緩，邪利之急。〈緩猶後，急猶先。〉身以困窮，雖後悔之，尚將奚及？〈困，猶危。奚，何也。〉巧佞之近，端直之遠，〈巧佞者親近之，正直者疏遠之。〉國家大危，悔前之過，猶不可反。〈反，見。〉聞言而驚，不得所由。〈所行殘暴，聞將危敗滅亡之言而乃始驚怖，行不仁不義之所致也，故曰「不得所由」。由，用也。〉百病怒起，亂難時至。以此君人，為身大憂。〈此非恤民之道，故身大憂。〉耳不樂聲，目不樂色，口不甘味，與死無擇。〈聲色美味，死者所不得說，人不能樂甘之，故曰「與死無擇」。擇，別也。〉
古人得道者，生以壽長，〈體道無欲象天，天予之福，故必壽長，終其性命。〉聲色滋味，能久樂之，奚故？論早定也。〈體道者生而能行之，故曰「論早定」。〉論早定則知早嗇，〈嗇，愛。〉知早嗇則精不竭。〈愛精神，故不竭。〉秋早寒則冬必煗矣，春多雨則夏必旱矣，天地不能兩，而況於人類乎？人之與天地也同，〈同於不能兩也。〉萬物之形雖異，其情一體也。〈體，性也。情皆好生，故曰「一體」。〉故古之治身與天下者，必法天地也。〈法，象也。〉尊酌者眾則速盡。〈尊，酒也。酌揖之者多，故酒遫盡也。〉萬物之酌大貴之生者眾矣，〈萬物酌揖陰陽以生。陰陽諭君。大貴君者，愛君之德以生者眾也。〉故大貴之生常速盡。非徒萬物酌之也，〈酌取之也。〉又損其生以資天下之人，〈資猶給。〉而終不自知。〈知猶覺也。〉功雖成乎外，而生虧乎內。〈《幽通記》曰「張修襮而內逼」，故曰「虧生乎內」。〉耳不可以聽，目不可以視，口不可以食，胸中大擾，妄言想見，臨死之上，顛倒驚懼，不知所為，用心如此，豈不悲哉！〈悲情慾而不知所為用心之人。〉
世人之事君者，皆以孫叔敖之遇荊莊王為幸，〈孫叔敖，楚令尹，薳賈之子也。〉自有道者論之則不然，此荊國之幸。〈言孫叔敖賢，能事君以道，致之於霸，荊國得之，幸也。〉荊莊王好周遊田獵，馳騁弋射，歡樂無遺，〈遺，廢。〉盡傅其境內之勞與諸侯之憂於孫叔敖，〈事功曰勞。盡俾付孫叔敖，使憂之也。〉孫叔敖日夜不息，不得以便生為故，〈休息也。不得以便利生性故不休息也。〉故使莊王功跡著乎竹帛，傳乎後世。〈莊王之霸功，傳於後世，乃孫叔敖之日夜不息，以廣其君君德之所以成也。〉
四曰：墨子見染素絲者而歎曰：「染於蒼則蒼，染於黃則黃，所以入者變，其色亦變，五入而以為五色矣。」故染不可不慎也。
非獨染絲（紗）〔然〕也，國亦有染。舜染於許由、伯陽，禹染於皋陶、伯益，湯染於伊尹、仲虺，武王染於太公望、周公旦，此四王者所染當，故王天下，立為天子，功名蔽天地，舉天下之仁義顯人必稱此四王者。夏桀染於羊辛、歧踵戎，殷紂染於崇侯、惡來，周厲王染於虢公長父、榮夷終，幽王染於虢公鼓、祭公敦，此四王者所染不當，故國殘身死，為天下僇，舉天下之不義辱人必稱此四王者。齊桓公染於管仲、鮑叔，晉文公染於咎犯、郄偃，荊莊王染於孫叔敖、沈尹蒸，吳王闔廬染於伍員、（父）〔文〕之儀，越王句踐染於范蠡、大夫種，此五君者所染當，故霸諸侯，功名傳於後世。范吉射染於張柳朔、王生，中行寅染於黃藉秦、高（疆）〔彊〕，吳王夫差染於王孫雄、太宰嚭，智伯瑤染於智國、張武，中山尚染於魏義、椻長，宋康王染於唐鞅、田不禋，此六君者所染不當，故國皆殘亡，身或死辱，宗廟不血食，絕其後類，君臣離散，民人流亡，舉天下之貪暴可羞人必稱此六君者。凡為君非為君而因榮也，非為君而因安也，以為行理也。行理生於當染，故古之善為君者，勞於論人，而佚於官事，得其經也。不能為君者，傷形費神，愁心勞耳目，國愈危，身愈辱，不知要故也。不知要（故）則所染不當，所染不當，理奚由至？六君者是已。六君者，非不重其國、愛其身也，所染不當也。存亡故不獨是也，帝王亦然。
非獨國有染也。孔子學於老聃、孟蘇夔、靖叔。魯惠公使宰讓請郊廟之禮於天子，桓王使史角往，惠公止之，其後在於魯，墨子學焉。此二士者，無爵位以顯人，無賞祿以利人，舉天下之顯榮者必稱此二士也。皆死久矣，從屬彌眾，弟子彌豐，充滿天下，王公大人從而顯之，有愛子弟者隨而學焉，無時乏絕。子貢、子夏、曾子學於孔子，田子方學於子貢，（叚）〔段〕干木學於子夏，吳起學於曾子。禽滑𣫥學於墨子，許犯學於禽滑𣫥，田繫學於許犯。孔、墨之後學顯榮於天下者眾矣，不可勝數，皆所染者得當也。
五曰：由其道，功名之不可得逃，猶表之與影，若呼之與響。善釣者出魚乎十仞之下，餌香也；善弋者下鳥乎百仞之上，弓良也；善為君者，蠻夷反舌殊俗異習皆服之，德厚也。水泉深則魚鱉歸之，樹木盛則飛鳥歸之，庶草茂則禽獸歸之，人主賢則豪桀歸之。故聖王不務歸之者，而務其所以歸。
（疆）〔彊〕令之笑，不樂，（疆）〔彊〕令之哭，不悲。（疆）〔彊〕令之為道也，可以成小，而不可以成大。
缶醯黃，蚋聚之，有酸，徒水則必不可。以貍致鼠，以冰致蠅，雖工不能。以茹魚去蠅，蠅愈至，不可禁，以致之之道去之也。桀、紂以去之之道致之也，罰雖重，刑雖嚴，何益？
大寒既至，民煗是利；大熱在上，民清是走。故民無常處，見利之聚，無〔利〕之去。欲為天子，民之所走，不可不察。今之世，至寒矣，至熱矣，而民無走者，取則行鈞也。欲為天子，所以示民，不可不異也。行不異，亂雖（信）〔倍〕今，民猶無走。民無走，則王者廢矣，暴君幸矣，民絕望矣。故當今之世，有仁人在焉，不可而不此務，有賢主不可而不此事。
賢不肖不可以（不）相分，若命之不可易，若美惡之不可移。桀、紂貴為天子，富有天下，能盡害天下之民，而不能得賢名（之）。關龍（逢）〔逄〕、王子比干能以要領之死，爭其上之過，而不能與之賢名。名固不可以相分，必由其理。
