
一曰：仲秋之月：日在角，昏牽牛中，旦觜嶲中。其日庚辛。其帝少皞。其神蓐收。其蟲毛。其音商。律中南呂。其數九。其味辛。其臭腥。其祀門。祭先肝。涼風生。候鴈來。玄鳥歸。群鳥養羞。天子居總章太廟，乘戎路，駕白駱，載白旂，衣白衣，服白玉，食麻與犬。其器廉以深。
是月也，養衰老，授几杖，行麋粥飲食。乃命司服具飭衣裳，文繡有常，制有小大，度有短長，衣服有量，必循其故，冠帶有常。命有司，申嚴百刑，斬殺必當，無或枉（撓）〔橈〕，枉（撓）〔橈〕不當，反受其殃。
是月也，乃命宰祝，巡行犧牲：視全具；案芻豢；瞻肥瘠，察物色，必比類；量小大，視長短，皆中度。五者備當，上帝其◇◇享。天子乃儺，禦佐疾，以通秋氣。以犬嘗麻，先祭寢廟。
是月也，可以築城郭，建都邑，穿竇窌，修囷倉。乃命有司趣民收歛，務蓄菜，多積聚。乃勸種麥，無或失時，〔其有失時〕，行罪無疑。
是月也，日夜分。雷乃始收（聲）。蟄蟲〔咸〕俯〔在穴〕，〔皆墐其〕戶。殺氣浸盛，陽氣日衰。水始涸。日夜分，則一度量，平權衡，正鈞石，齊（升角）〔斗甬〕。
是月也，易關市，來商旅，入貨賄，以便民事。四方來雜，遠鄉皆至，則財物不匱，上無乏用，百事乃遂。凡舉事無逆天數，必順其時，乃因其類。
行之是令，白露降三旬。仲秋行春令，則秋雨不降，草木生榮，國乃有大恐。行夏令，則其國旱，蟄蟲不藏，五穀復生。行冬令，則風災數起，收雷先行，草木早死。
二曰：義也者，萬事之紀也，君臣上下親䟽之所由起也，治亂安危過勝之所在也。過勝之，勿求於他，必反於己。
人情慾生而惡死，欲榮而惡辱。死生榮辱之道一，則三軍之士可使一心矣。
凡軍欲其眾也，心欲其一也，三軍一心則令可使無敵矣。令能無敵者，其兵之於天下也亦無敵矣。古之至兵，民之重令也。重乎天下，貴乎天子。其藏於民心，捷於肌膚也，深痛執固，不可搖蕩，物莫之能動。若此則敵胡足勝矣？故曰其令（疆）〔彊〕者其敵弱，其令信者其敵詘。先勝之於此，則必勝之於彼矣。
凡兵，天下之兇器也；勇，天下之凶德也。舉兇器，行兇德，猶不得已也。舉兇器必殺，殺，所以生之也；行兇德必威，威，所以懾之也。敵懾民生，此義兵之所以隆也。故古之至兵，才民未合，而威已諭矣，敵已服矣，豈必用枹鼓干戈哉？故善諭威者，於其未發也，於其未通也，窅窅乎冥冥，莫知其情，此之謂至威之誠〔也〕。
凡兵欲急疾捷先。欲急疾捷先，之道在於知緩徐遲後而急疾捷先之分也。急疾捷先，此所以決義兵之勝也。而不可久處，知其不可久處，則知所兔起鳧舉死殙之地矣。雖有江河之險則凌之，雖有大山之塞則陷之，並氣專精，心無有慮，目無有視，耳無有聞，一諸武而已矣。冉叔誓必死於田侯，而齊國皆懼；豫讓必死於襄子，而趙氏皆恐；成荊致死於韓主，而周人皆畏；又況乎萬乘之國，而有所誠必乎，則何敵之有矣？（刀）〔刃〕未接而欲已得矣。敵人之悼懼憚恐，單蕩精神盡矣，咸若狂魄，形性相離，行不知所之，走不知所往，雖有險阻要塞，銛兵利械，心無敢據，意無敢處，此夏桀之所以死於南巢也。今以木擊木則拌，以水投水則散，以冰投冰則沈，以塗投塗則陷，此疾徐先後之勢也。
夫兵有大要，知謀物之不謀之不禁也則得之矣，專諸是也，獨手舉劍至而已矣，吳王壹成。又況乎義兵，多者數萬，少者數千，密其躅路，開敵之塗，則士豈特與專諸議哉？
三曰：世有言曰：「驅市人而戰之，可以勝人之厚祿教卒；老弱罷民，可以勝人之精士練材；離散係（系）〔絫〕，可以勝人之行陣整齊；鋤耰白（挺）〔梃〕，可以勝人之長銚利兵」。此不通乎兵者之論。今有利劍於此，以刺則不中，以擊則不及，與惡劍無擇，為是鬭因用惡劍則不可。簡選精良，兵械銛利，發之則不時，縱之則不當，與惡卒無擇，為是戰因用惡卒則不可。王子慶忌、陳年猶欲劍之利也。簡選精良，兵械銛利，令能將將之，古者有以王者、有以霸者矣，湯、武、齊桓、晉文、吳闔廬是矣。
殷湯良車七十乘，必死六千人，以戊子戰於郕，遂禽〔推〕移、大犧，登自鳴條，乃入巢門，遂有夏。桀既奔走，於是行大仁慈，以恤黔首；反桀之事，遂其賢良，順民所喜；遠近歸之，故王天下。
武王虎賁三千人，簡車三百乘，以要甲子之事於牧野而紂為禽。顯賢者之位，進殷之遺老，而問民之所欲，行賞及禽獸，行罰不辟天子，親殷如周，視人如己，天下美其德，萬民說其義，故立為天子。
齊桓公良車三百乘，教卒萬人，以為兵首，橫行海內，天下莫之能禁，南至石樑，西至酆（郭）〔鄗〕，北至令支。中山亡邢，狄人滅衛，桓公更立邢於夷儀，更立衛於楚丘。
晉文公造五兩之士五乘，銳卒千人，先以接敵，諸侯莫之能難，反鄭之埤，東衛之畝，尊天子於衡雍。
吳闔廬選多力者五百人，利趾者三千人，以為前陣，與荊戰，五戰五勝，遂有郢。東征至於庳廬，西伐至於巴、蜀，北迫齊、晉，令行中國。
故凡兵勢險阻，欲其便也；兵甲器械，欲其利也；選練角材，欲其精也；統率士民，欲其教也。此四者，義兵之助也。時變之應也，不可為而不足專恃。此勝之一策也。
四曰：夫兵有本幹：必義，必智，必勇。義則敵孤獨，敵孤獨則上下虛，民解落；孤獨則父兄怨，賢者誹，亂內作。智則知時化，知時化則知虛實盛衰之變，知先後遠近縱舍之數。勇則能決斷，能決斷則能若雷電飄風暴雨，能若崩山破潰，別辨霣墜；若鷙鳥之擊也，搏攫則殪，中木則碎。此以智得也。
夫民無常勇，亦無常怯。有氣則實，實則勇；無氣則虛，虛則怯。怯勇虛實，其由甚微，不可不知。勇則戰，怯則北。戰而勝者，戰其勇者也；戰而北者，戰其怯者也。怯勇無常，儵忽往來，而莫知其方，惟聖人獨見其所由然。故商、周以興，桀、紂以亡。巧拙之所以相過，以益民氣與奪民氣，以能鬭眾與不能鬭眾。軍雖大，卒雖多，無益於勝。軍大卒多而不能鬭，眾不若其寡也。夫眾之為福也大，其為禍也亦大。譬之若漁深淵，其得魚也大，其為害也亦大。善用兵者，諸邊之內，莫不與鬭，雖廝輿白徒，方數百里，皆來會戰，勢使之然也。幸也者，審於戰期而有以羈誘之也。凡兵〔也者〕，貴其因也。因也者，因敵之險以為己固，因敵之謀以為己事。能審因而加，勝則不可窮矣。勝不可窮之謂神，神則能不可勝也。夫兵，貴不可勝。不可勝在己，可勝在彼。聖人必在己者，不必在彼者，故執不可勝之術以遇（不）〔可〕勝之敵，若此則兵無失矣。凡兵之勝，敵之失也。勝失之兵，必隱必微，必積必（搏）〔摶〕。隱則勝闡矣，微則勝顯矣，積則勝散矣，（搏）〔摶〕則勝離矣。諸搏攫（柢）〔抵〕噬之獸，其用齒角爪牙也，必託於卑微隱蔽，此所以成勝。
五曰：衣人，以其寒也；食人，以其饑也。饑寒，人之大害也。救之，〔大〕義也。人之困窮，甚如饑寒，故賢主必憐人之困也，必哀人之窮也。如此則名號顯矣，國士得矣。
昔者秦繆公乘馬而車為敗，右服失而埜人取之。〔繆公自往求焉〕，見埜人方將食之於岐山之陽。繆公歎曰：「食駿馬之肉而不還飲酒〔者傷人〕，余恐其傷女也！」於是徧飲而去。處一年，為韓原之戰，晉人已環繆公之車矣，晉梁由靡已扣繆公之左驂矣，晉惠公之右路石奮（投）〔杸〕而擊繆公之甲，中之者已六札矣。埜人之嘗食馬肉（於岐山之陽）者三百有餘人，畢力為繆公疾鬭於車下，遂大克晉，反獲惠公以歸。此《詩》之所謂曰「君君子則正，以行其德；君賤人則寬，以盡其力」者也。人主其胡可以無務行德（人）愛人乎？〔行德〕愛人則民親其上，民親其上則皆樂為其君死矣。
趙簡子有兩白（騾）〔驘〕而甚愛之。陽城胥渠處廣門之官，夜款門而謁曰：「主君之臣胥渠有疾，醫教之曰：『得白（騾）〔驘〕之肝病則止，不得則死。』」謁者入通。董安於御於側，慍曰：「譆！胥渠也期吾君騾，請即刑焉。」簡子曰：「夫殺人以活畜，不亦不仁乎？殺畜以活人，不亦仁乎？」於是召庖人殺白（騾）〔驘〕，取肝以與陽城胥渠。處無幾何，趙興兵而攻翟。廣門之官，左七百人，右七百人，皆先登而獲甲首。人主其胡可以不好士〔也〕？
凡敵人之來也，以求利也。今來而得死，〔是不得利而進〕，且以走為利。敵皆以走為利，則刃無與接。故敵得生於我，則我得死於敵。〔敵得死於我〕，〔則我得生於敵〕。夫得生於敵，與敵得生於我，豈可不察哉？此兵之精者也。存亡死生，決於知此而已矣。
