一曰——
士不偏不黨，柔而堅，虛而實。其狀朖然不儇，若失其一。傲小物而志屬於大，似無勇而未可恐狼，執固橫敢而不可辱害，臨患涉難而處義不越，南面稱寡而不以侈大，今日君民而欲服海外，節物甚高而細利弗賴，耳目遺俗而可與定世，富貴弗就而貧賤弗朅，德行尊理而羞用巧衛，寬裕不訾而中心甚厲，難動以物而必不妄折。此國士之容也。
齊有善相狗者，其鄰假以買取鼠之狗，期年乃得之，曰：「是良狗也。」其鄰畜之數年，而不取鼠，以告相者。相者曰：「此良狗也。其志在獐麋豕鹿，不在鼠。欲其取鼠也則桎之。」其鄰桎其後足，狗乃取鼠。夫驥驁之氣，鴻鵠之志，有諭乎人心者誠也。人亦然。誠有之則神應乎人矣，言豈足以諭之哉？此謂不言之言也。
客有見田駢者，被服中法，進退中度，趨翔閑雅，辭令遜敏。田駢聽之畢而辭之。客出，田駢送之以目。弟子謂田駢曰：「客，士歟？」田駢曰：「殆乎非士也。今者客所弇斂，士所術施也；士所弇斂，客所術施也。客殆乎非士也。」故火燭一隅，則室偏無光；骨節蚤成，空竅哭歷，身必不長；眾無謀方，乞謹視見，多故不良；志必不公，不能立功；好得惡予，國雖大不為王；禍災日至。故君子之容，純乎其若鍾山之玉，桔乎其若陵上之木。淳淳乎慎謹畏化，而不肯自足；乾乾乎取捨不悅，而心甚素樸。
唐尚敵年為史，其故人謂唐尚願之，以謂唐尚。唐尚曰：「吾非不得為史也，羞而不為也。」其故人不信也。及魏圍邯鄲，唐尚說惠王而解之圍，以與伯陽，其故人乃信其羞為史也。居有間，其故人為其兄請。唐尚曰：「衛君死，吾將汝兄以代之。」其故人反興再拜而信之。夫可信而不信，不可信而信，此愚者之患也。知人情，不能自遺，以此為君，雖有天下何益？故敗莫大於愚。愚之患，在必自用。自用則戇陋之人從而賀之。有國若此，不若無有。古之與賢，從此生矣。非惡其子孫也，非徼而矜其名也，反其實也。
二曰——
嘗試觀於上志，三王之佐，其名無不榮者，其實無不安者，功大故也。俗主之佐，其欲名實也與三王之佐同，其名無不辱者，其實無不危者，無功故也。皆患其身不貴於其國也，而不患其主之不貴於天下也，此所以欲榮而逾辱也，欲安而逾危也。
孔子曰：「燕爵爭善處於一屋之下，母子相哺也，區區焉相樂也，自以為安矣。灶突決，上棟焚，燕爵顏色不變，是何也？不知禍之將及之也，不亦愚乎！為人臣而免於燕爵之智者寡矣。夫為人臣者，進其爵祿富貴，父子兄弟相與比周於一國，區區焉相樂也，而以危其社稷，其為灶突近矣，而終不知也，其與燕爵之智不異。故曰：『天下大亂，無有安國；一國盡亂，無有安家；一家盡亂，無有安身』，此之謂也。故細之安，必待大；大之安，必待小。細大賤貴，交相為贊，然後皆得其所樂。」
薄疑說衛嗣君以王術。嗣君應之曰：「所有者千乘也，願以受教。」薄疑對曰：「烏獲舉千鈞，又況一斤？」杜赫以安天下說周昭文君。昭文君謂杜赫曰：「願學所以安周。」杜赫對曰：「臣之所言者不可，則不能安周矣；臣之所言者可，則周自安矣。」此所謂以弗安而安者也。
鄭君問於被瞻曰：「聞先生之義，不死君，不亡君，信有之乎？」被瞻對曰：「有之。夫言不聽，道不行，則固不事君也。若言聽道行，又何死亡哉？」故被瞻之不死亡也，賢乎其死亡者也。
昔有舜欲服海外而不成，既足以成帝矣。禹欲帝而不成，既足以王海內矣。湯、武欲繼禹而不成，既足以王通達矣。五伯欲繼湯、武而不成，既足以為諸侯長矣。孔、墨欲行大道於世而不成，既足以成顯榮矣。夫大義之不成，既有成已，故務事大。
三曰——
古先聖王之所以導其民者，先務於農。民農非徒為地利也，貴其志也。民農則樸，樸則易用，易用則邊境安，主位尊。民農則重，重則少私義，少私義則公法立，力專一。民農則其產復，其產復則重徙，重徙則死處而無二慮。舍本而事末則不令，不令則不可以守，不可以戰。民舍本而事末則其產約，其產約則輕遷徙，輕遷徙，則國家有患，皆有遠志，無有居心。民舍本而事末則好智，好智則多詐，多詐則巧法令，以是為非，以非為是。
后稷曰：「所以務耕織者，以為本教也。」是故天子親率諸侯耕帝籍田，大夫士皆有功業。是故當時之務，農不見於國，以教民尊地產也。后妃率九嬪蠶於郊，桑於公田。是以春秋冬夏皆有麻枲絲繭之功，以力婦教也。是故丈夫不織而衣，婦人不耕而食，男女貿功，以長生，此聖人之制也。故敬時愛日，非老不休，非疾不息，非死不舍。
上田，夫食九人。下田，夫食五人。可以益，不可以損。一人治之，十人食之，六畜皆在其中矣。此大任地之道也。
故當時之務，不興土功，不作師徒，庶人不冠弁、娶妻、嫁女、享祀，不酒醴聚眾，農不上聞，不敢私籍於庸，為害於時也。然後制野禁，苟非同姓，農不出御，女不外嫁，以安農也。
野禁有五：地未辟易，不操麻，不出糞。齒年未長，不敢為園囿。量力不足，不敢渠地而耕。農不敢行賈，不敢為異事。為害於時也。
然後制四時之禁：山不敢伐材下木，澤人不敢灰僇，繯網罝罦不敢出於門，罛罟不敢入於淵，澤非舟虞，不敢緣名，為害其時也。
若民不力田，墨乃家畜，國家難治，三疑乃極，是謂背本反則，失毀其國。凡民自七尺以上，屬諸三官。農攻粟，工攻器，賈攻貨。時事不共，是謂大凶。奪之以土功，是謂稽，不絕憂唯，必喪其秕。奪之以水事，是謂籥，喪以繼樂，四鄰來虛。奪之以兵事，是謂厲，禍因胥歲，不舉銍艾。數奪民時，大饑乃來。野有寢耒，或談或歌，旦則有昏，喪粟甚多。皆知其末，莫知其本，真。
四曰——
后稷曰：子能以窐為突乎？子能藏其惡而揖之以陰乎？子能使吾士靖而甽浴土乎？子能使保溼安地而處乎？子能使雚夷毋淫乎？子能使子之野盡為泠風乎？子能使槁數節而莖堅乎？子能使穗大而堅、均乎？子能使粟圜而薄糠乎？子能使米多沃而食之彊乎？無之若何？
凡耕之大方：力者欲柔，柔者欲力。息者欲勞，勞者欲息。棘者欲肥，肥者欲棘。急者欲緩，緩者欲急。溼者欲燥，燥者欲溼。
上田棄畝，下田棄甽。五耕五耨，必審以盡。其深殖之度，陰土必得，大草不生，又無螟蜮。今茲美禾，來茲美麥。是以六尺之耜，所以成畝也；其博八寸，所以成甽也；耨柄尺，此其度也；其耨六寸，所以間稼也。地可使肥，又可使棘。人肥必以澤，使苗堅而地隙；人耨必以旱，使地肥而土緩。
草諯大月。冬至後五旬七日，菖始生，菖者百草之先生者也，於是始耕。孟夏之昔，殺三葉而穫大麥。日至，苦菜死而資生，而樹麻與菽，此告民地寶盡死。凡草生藏日中出，狶首生而麥無葉，而從事於蓄藏，此告民究也。五時見生而樹生，見死而穫死。天下時，地生財，不與民謀。
有年瘞土，無年瘞土。無失民時，無使之治下。知貧富利器，皆時至而作，渴時而止。是以老弱之力可盡起，其用日半，其功可使倍。不知事者，時未至而逆之，時既往而慕之，當時而薄之，使其民而郤之。民既郤，乃以良時慕，此從事之下也。操事則苦，不知高下，民乃逾處。種稑禾不為稑，種重禾不為重，是以粟少而失功。
五曰——
凡耕之道：必始於壚，為其寡澤而後枯；必厚其靹，為其唯厚而及；𩛊者𦷺之，堅者耕之，澤其䪏而後之；上田則被其處，下田則盡其汙。無與三盜任地：夫四序參發，大甽小畝，為青魚胠，苗若直獵，地竊之也；既種而無行，耕而不長，則苗相竊也；弗除則蕪，除之則虛，則草竊之也。故去此三盜者，而後粟可多也。
所謂今之耕也，營而無獲者：其蚤者先時，晚者不及時，寒暑不節，稼乃多菑，實。其為畝也，高而危則澤奪，陂則埒，見風則𠎮，高培則拔，寒則雕，熱則脩，一時而五六死，故不能為來。不俱生而俱死，虛稼先死，眾盜乃竊。望之似有餘，就之則虛。農夫知其田之易也，不知其稼之疏而不適也；知其田之際也，不知其稼居地之虛也；不除則蕪，除之則虛，此事之傷也。故畮欲廣以平，甽欲小以清；下得陰，上得陽，然後咸生。
稼欲生於塵，而殖於堅者。慎其種，勿使數，亦無使疏。於其施土，無使不足，亦無使有餘。熟有耰也，必務其培。其耰也植，植者其生也必先。其施土也均，均者其生也必堅。是以畮廣以平，則不喪本莖；生於地者，五分之以地。莖生有行，故遫長；弱不相害，故遫大。衡行必得，縱行必術。正其行，通其風，夬心中央，帥為泠風。苗，其弱也欲孤，其長也欲相與居，其熟也欲相扶。是故三以為族，乃多粟。
凡禾之患，不俱生而俱死。是以先生者美米，後生者為秕。是故其耨也，長其兄而去其弟。樹肥無使扶疏，樹墝不欲專生而族居。肥而扶疏則多秕，墝而專居則多死。不知稼者：其耨也去其兄而養其弟，不收其粟而收其秕，上下不安，則禾多死，厚土則孽不通，薄土則蕃轓而不發。壚埴冥色，剛土柔種，免耕殺匿，使農事得。
六曰——
凡農之道，厚之為寶：斬木不時，不折必穗；稼就而不穫，必遇天菑。夫稼為之者人也，生之者地也，養之者天也。是以人稼之容足，耨之容耨，據之容手。此之謂耕道。
是以得時之禾，長秱長穗，大本而莖殺，疏穖而穗大；其粟圓而薄糠；其米多沃而食之彊；如此者不風。先時者，莖葉帶芒以短衡，穗鉅而芳奪，秮米而不香。後時者，莖葉帶芒而末衡，穗閱而青零，多秕而不滿。
得時之黍，芒莖而徼下，穗芒以長，摶米而薄糠，舂之易，而食之不噮而香；如此者不飴。先時者，大本而華，莖殺而不遂，葉槁短穗。後時者，小莖而麻長，短穗而厚糠，小米鉗而不香。
得時之稻，大本而莖葆，長秱疏穖，穗如馬尾，大粒無芒，摶米而薄糠，舂之易而食之香；如此者不益。先時者，本大而莖葉格對，短秱短穗，多秕厚糠，薄米多芒。後時者，纖莖而不滋，厚糠多秕，辟米，不得待定熟，卬天而死。
得時之麻，必芒以長，疏節而色陽，小本而莖堅，厚枲以均，後熟多榮，日夜分復生；如此者不蝗。
得時之菽，長莖而短足，其莢二七以為族，多枝數節，競葉蕃實，大菽則圓，小菽則摶以芳，稱之重，食之息以香；如此者不蟲。先時者，必長以蔓，浮葉疏節，小莢不實。後時者，短莖疏節，本虛不實。
得時之麥，秱長而頸黑，二七以為行，而服，薄䅵而赤色，稱之重，食之致香以息，使人肌澤且有力；如此者不蚼蛆。先時者，暑雨未至胕動，蚼蛆而多疾，其次羊以節。後時者，弱苗而穗蒼狼，薄色而美芒。
是故得時之稼興，失時之稼約。莖相若稱之，得時者重，粟之多。量粟相若而舂之，得時者多米。量米相若而食之，得時者忍饑。是故得時之稼，其臭香，其味甘，其氣章，百日食之，耳目聰明，心意叡智，四衛變彊，𣧑氣不入，身無苛殃。黃帝曰：「四時之不正也，正五穀而已矣。」
