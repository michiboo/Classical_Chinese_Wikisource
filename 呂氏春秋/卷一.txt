一曰——
孟春之月：日在營室，〈孟，長。春，時。夏之正月也。營室，北方宿，衛之分野。是月，日躔此宿。〉昏參中，旦尾中。〈參，西方宿，晉之分野。尾，東方宿，燕之分野。是月昏旦時皆中於南方。〉其日甲乙。其帝太皞。〈甲乙，木日也。太皞，伏羲氏以木德王天下之號，死，祀於東方，為木德之帝。〉其神句芒。〈句芒，少暤氏之裔子曰重，佐木德之帝，死為木官之神。〉其蟲鱗。其音角。〈東方少陽，物去太陰，甲散為鱗。鱗，魚屬也，龍為之長。角，木也，位在東方。〉律中太蔟。其數八。〈太蔟，陽律也，竹管音與太蔟聲和，太陰氣衰，少陽氣發，萬物動生，蔟地而出，故曰「律中太蔟」。五行數五，木第三，故數八。〉其味酸。其臭羶。〈春，東方木王，木味酸，酸者，鑽也，萬物應陽，鑽地而出。羶，木香羶也。〉其祀戶。祭先脾。〈蟄伏之類始動生，出由戶，故祀戶也。脾屬土。陳俎豆，脾在前，故曰「祭先脾」。春，木勝土，先食所勝也。一說︰脾屬木，自用其藏也。〉東風解凍。蟄蟲始振。〈蟄，讀如《詩‧文王之什》。東方木。木，火母也。火氣溫，故東風解凍，冰泮釋地。蟄伏之蟲乘陽，始振動蘇生也。〉魚上冰。獺祭魚。〈魚，鯉鮒之屬也，應陽而動，上負冰。獺獱，水禽也，取鯉魚至水邊，四面陳之，世謂之祭魚為時候者。〉候雁北。〈候時之雁，從彭蠡來，北過至北極之沙漠也。〉天子居青陽左個，〈青陽者，明堂也，中方外圜，通達四出，各有左右房謂之個。個，猶隔也。東出謂之青陽，南出謂之明堂，西出謂之總章，北出謂之玄堂。是月，天子朝日告朔，行令於左個之房，東向堂，北頭室也。〉乘鸞輅，駕蒼龍，〈輅，車也。鸞鳥在衡，和在軾，鳴相應和。後世不能復致，鑄銅為之，飾以金，謂之鸞輅也。《周禮》︰「馬八尺以上為龍，七尺以上為騋，六尺以上為馬也。」〉載青旂，衣青衣，服青玉，〈旂，旗名，交龍為旂，載者若今之鷄翹車是也。服，佩也。所衣佩玉皆青者，順木色也。〉食麥與羊。其器疏以達。〈麥屬金。羊屬土。是月也，金土以老，食所勝也。宗廟所用之器，皆疏鏤通達，以象陽氣之射出。〉
是月也，以立春。〈冬至後四十六日而立春，立春之節多在是月也。〉先立春三日，太史謁之天子曰：「某日立春，盛德在木。」〈謁，告也。《周禮》「太史掌國之六典，正歲時以序事」，故告天子以立春日也。盛德在木，王東方也。〉天子乃齋。〈《論語》曰「齋必變食，居必遷坐」，自禋潔也。〉立春之日，天子親率三公九卿諸侯大夫以迎春於東郊。〈率，使也。迎春木氣於東方八里之郊。〉還，乃賞公卿諸侯大夫於朝。〈賞，爵祿之賞也。三公至尊，坐而論道，不嫌不賞，故但言卿諸侯大夫者也。〉命相布德和令，行慶施惠，下及兆民。〈相，三公也。出為二伯，一相處於內也。布陽德和柔之令，行其慶善，施其澤惠，下至於兆民無不被之也。〉慶賜遂行，無有不當。〈各得其所也。〉迺命太史，守典奉法，司天日月星辰之行，〈典，六典。法，八法。日月五星，行度遲速，太史之職也，故命使司知之也。〉宿離不忒，無失經紀，以初為常。〈忒，差也。星辰宿度，司知其度，以起牽牛之初為常。〉
是月也，天子乃以元日祈穀於上帝。〈日，從甲至癸也。元，善也。祈，求也。上帝，天帝也。〉乃擇元辰，天子親載耒耜，措之參於保介之御間，〈元，善也。辰，十二辰，從子至亥也。耒耜，耕器也。措，置也。保介，副也。御，致也。擇善辰之日，載耒耜之具於籍田，致於保介之間施用之也。〉率三公九卿諸侯大夫躬耕帝籍田，〈躬，親也。天子籍田千畝，以供上帝之粢盛，故曰「帝籍」。〉天子三推，三公五推，卿諸侯大夫九推。〈禮以三為文，故天子三推，謂一發也。《國語》曰︰「王耕一發，班三之。」班，次也。謂公卿大夫各三，其上公三發，卿九發，大夫二十七發也。〉反，執爵於太寢，〈爵，飲爵。太寢，祖廟也。示歸功於先祖，故於廟飲酒也。〉三公九卿諸侯大夫皆御，命曰「勞酒」。〈御致天子之命，勞羣臣於太廟，飲之以酒。〉
是月也，天氣下降，地氣上騰，天地和同，草木繁動。〈是月也，《泰卦》用事，《乾》上《坤》下，天地和同，繁眾動挺而生也。〉王布農事：命田舍東郊，〈命，令也。東郊，農郊也。命農大夫舍止東郊，監視田事。〉皆修封疆，審端徑術，〈修，治也。封，界也。起其疆畔，糺督惰窳於疆下也。《詩》雲「中田有廬，疆埸有瓜」，無休廢也。端正其徑路，不得邪行敗稼穡也。〉善相丘陵阪險原隰，〈相，視也。阪險，傾危也。廣平曰原。下溼曰隰。〉土地所宜，五穀所殖，〈殖，長。〉以教道民，必躬親之。〈《詩》雲︰「弗躬弗親，庶民弗信。」〉田事既飭，先定準直，農乃不惑。〈飭，讀勅。勅督田事，準定其功，農夫正直不疑惑。〉
是月也，命樂正入學習舞。〈樂正，樂官之長也。入學官，教國子講習羽籥之舞。《周禮》︰「大胥掌學士之版，以六樂之會正舞位也。」〉乃修祭典，命祀山林川澤，犧牲無用牝。〈典，掌也。功施於民則祀之。山林川澤，百物所生，又能興雲雨以殖嘉苗，故祀之。無用牝，尚蠲潔也。〉禁止伐木，〈春，木王，尚長養也。〉無覆巢，無殺孩蟲胎夭飛鳥，無麛無卵，〈蕃庶物也。麋子曰夭。鹿子曰麛也。〉無聚大眾，無置城郭，〈置，立也。〉揜骼霾髊。〈髊，讀水漬物之漬。白骨曰骼。有肉曰髊。揜霾者，覆藏之也。順木德而尚仁恩也。〉
是月也，不可以稱兵，稱兵必有天殃。〈稱，舉也。殃，咎也。〉兵戎不起，不可以從我始。〈春當行仁，非興兵征伐時也，故曰「不可以從我始」。〉無變天之道，〈變，猶戾也。〉無絕地之理，〈絕，猶斷也。〉無亂人之紀。〈人反德為亂。紀，道也。〉
孟春行夏令，則風雨不時，草木旱槁，國乃有恐。〈春，木也。夏，火也。木德用事，法當寬仁，而行火令，火性炎上，故使草木槁落，不待秋冬，故曰天氣不和，國人惶恐也。〉行秋令，則民大疫，疾風暴雨數至，藜莠蓬蒿竝興。〈木，仁；金，殺；而行其令，氣不和，故民疫病也。金生水，與水相干，故風雨數至，荒穢滋生，是以藜莠蓬蒿竝興。〉行冬令，則水潦為敗，霜雪大摯，首種不入。〈春，陽；冬，陰；以行其令，陰乘陽，故水潦為敗，雪霜大摯，傷害五穀。春為歲始，稼穡應之不成熟也，故曰「首種不入」。〉
二曰——
始生之者，天也；養成之者，人也。〈始，初也。〉能養天之所生而勿攖之謂天子。〈攖猶戾也。〉天子之動也，以全天為故者也。〈全猶順也。天，性也。故，事也。〉此官之所自立也。〈官，正也。自，從也。〉立官者以全生也。〈生，性也。〉今世之惑主，〈主，謂王也。〉多官而反以害生，則失所為立之矣。〈多立官，致任不肖人，亂象干度，故以害生也，失其所為立官之法也。〉譬之若修兵者，以備寇也，今修兵而反以自攻，則亦失所為修之矣。〈若秦築長城以備患，不知長城之所以自亡也，亦失其所為修兵之法也。〉
夫水之性清，土者抇之，故不得清。〈抇，讀曰骨。骨，濁也。〉人之性壽，物者抇之，故不得壽。〈抇，亂也。亂之使夭折也。〉物也者，所以養性也，非所以性養也。〈物者，貨賄，所以養人也。世人貪欲過制者，多所取禍，故曰「非所以性養也」。〉今世之人，惑者多以性養物，〈夫無為者，不以身役物，有為者，則以物役身，故曰「惑者多以性養物也」。〉則不知輕重也。〈輕，喻物。重，喻身。〉不知輕重，則重者為輕，輕者為重矣。若此，則每動無不敗。以此為君悖，以此為臣亂，以此為子狂。三者國有一焉，無幸必亡。〈假令有幸，且猶危危病者也。〉
今有聲於此，耳聽之必慊，〈慊，快也。〉已聽之則使人聾，必弗聽。〈以聾，故不當聽也。〉有色於此，目視之必慊，已視之則使人盲，必弗視。〈以盲，故不當視也。〉有味於此，口食之必慊，已食之則使人瘖，必弗食。〈以瘖，故不當食也。老子曰︰「五聲亂耳，使耳不聽；五色亂目，使目不明；五味實口，使口爽傷也。」〉是故聖人之於聲色滋味也，利於性則取之，害於性則舍之，此全性之道也。世之貴富者，其於聲色滋味也多惑者，〈惑，眩。〉日夜求，幸而得之則遁焉。〈遁，流逸不能自禁也。〉遁焉，性惡得不傷？〈惡，安也。傷，病也。〉
萬人操弓，共射一招，招無不中。〈招，埻的也。眾人所見，會弓射之，故曰無不中也。〉萬物章章，以害一生，生無不傷；〈章章，明美貌。故隕生也。〉以便一生，生無不長。〈便，利也。利其生性，故生長久也。〉故聖人之制萬物也，以全其天也。〈天，身也。〉天全則神和矣，目明矣，耳聰矣，鼻臭矣，口敏矣，三百六十節皆通利矣。若此人者：不言而信，〈法天不言，四時行焉，是其信也。〉不謀而當，不慮而得；〈《詩》雲「不識不知，順帝之則」，故曰不謀慮而當，合得事實。〉精通乎天地，神覆乎宇宙；〈宇宙，區宇之內。言其德大，皆覆被也。〉其於物無不受也，無不裹也，〈受，猶承也。裹，猶囊也。〉若天地然；〈其德如天無不覆，如地無不載，故曰「若天地然」。〉上為天子而不驕，〈常戰栗也，故堯戒曰︰「戰戰慄慄，日慎一日。」〉下為匹夫而不惛；〈惛，讀憂悶之悶。義亦然也。〉此之謂全德之人。〈其德行升降，無所虧闕，故曰全。〉
貴富而不知道，適足以為患，〈不知持盈止足之道，以至破亡，故曰「適足以為患」。〉不如貧賤。貧賤之致物也難，雖欲過之奚由？〈貧賤無勢，不能致情慾之物，故曰難也。於禮無為，於身無闕，故曰「雖欲過之奚由」。〉出則以車，入則以輦，務以自佚，〈人引車曰輦。出門乘車，入門用輦，此驕佚之務也。〉命之曰招蹷之機。〈招，至也。蹷機，門內之位也。乘輦於宮中遊翔，至於蹷機，故曰「務以自佚」也。《詩》雲「不遠伊爾，薄送我畿」，此不過蹷之謂。〉肥肉厚酒，務以自彊，命之曰爛腸之食。〈《論語》「肉雖多，不使勝食氣」，又曰「不為酒困」，老子曰「五味實口，使口爽傷」，故謂之「爛腸之食」也。〉靡曼皓齒，鄭、衛之音，務以自樂，命之曰伐性之斧。〈靡曼，細理弱肌，美色也。皓齒，《詩》所謂「齒如瓠犀」者也。鄭國淫辟，男女私會於溱、洧之上，有「詢盱」之樂，「勺藥」之和。昔者殷紂使樂師作《朝歌》、《北鄙》靡靡之樂，以為淫亂。武王伐紂，樂師抱其樂器自投濮水之中。暨衛靈公北朝於晉，宿於濮上，夜聞水中有琴瑟之音，乃使師涓以琴寫其音。靈公至晉國，晉平公作樂，公曰︰「寡人得新聲，請以樂君。」遂使涓作之，平公大說。師曠止之曰︰「此亡國之音也。紂之太師以此音自投於濮水，得此聲必於濮水之上。」地在衛，因曰「鄭、衛之音」。以其淫辟滅亡，故曰「伐性之斧」者也。〉三患者，貴富之所致也。故古之人有不肯貴富者矣，由重生故也，〈古人，謂堯時許由、方回、善綣，舜時雄陶，周時伯夷，漢時四皓，皆不肯富貴者。高位實疾顛，故曰「重生故也」。〉非夸以名也，為其實也。〈夸，虛也。非以為輕富貴求虛名也，以為其可以全生保性之實也。〉則此論之不可不察也。〈論此上句貴賤禍福不可不察也。〉
三曰——
倕，至巧也。人不愛倕之指，而愛己之指，有之利故也。〈倕，堯之巧工也。雖巧無益於己，故不愛之也。己指雖不如倕指巧，猶自為用，故言「有之利故也」。〉人不愛崑山之玉、江漢之珠，〈崑山之玉，燔以爐炭，三日三夜，色澤不變，玉之美者也。江漢有夜光之明珠，珠之美者也。〉而愛己之一蒼璧小璣，有之利故也。〈蒼璧，石多玉少也；珠之不圜者曰璣；皆喻不好也。而愛之者，有之為己用，得其利故也。〉今吾生之為我有，而利我亦大矣。〈吾生我有，有我身也，天下之利有我，如我之愛蒼璧與小璣，有之利故也，故曰「利我亦大矣」。〉論其貴賤，爵為天子，不足以比焉；〈論其所貴所賤，人雖尊為天子，不足以比己之所賤。〉論其輕重，富有天下，不可以易之；〈論其所輕所重，人雖富有天下之財，不肯以易己之所輕。〉論其安危，一曙失之，終身不復得。〈貧賤所以安也，富貴所以危也。曙，明日也。言一日失其所以安，終身不能復得之也。〉此三者，有道者之所慎也。〈道尚無為，不尚此三者，故曰「有道者之所慎」。〉有慎之而反害之者，不達乎性命之情也。〈守慎無為，輕貴重身，當時行則行，時止則止，而反有害之者，故曰「不達乎性命之情」者也。〉不達乎性命之情，慎之何益？〈雖慎之猶見害，故曰「何益」。〉是師者之愛子也，不免乎枕之以糠；是聾者之養嬰兒也，方雷而窺之於堂；有殊弗知慎者。〈師，瞽師，目無見者也，故枕子以糠，糠其盲眯子目，非利之者也；聾者不聞雷之聲，不頓顙自拍解謝咎過，而反徐步窺兒於堂；故曰「有殊弗知慎者」也。殊猶甚也。〉夫弗知慎者，是死生存亡可不可，未始有別也。〈言不能別之也。〉未始有別者，其所謂是未嘗是，其所謂非未嘗非，是其所謂非，非其所謂是，此之謂大惑。〈己之所是，眾人之所非也，故曰「未嘗是」。己之所非，眾人之所是也，故曰「未嘗非」。是己之所是，非己之所非，而以此求同於己者也，故謂之「大惑」。〉若此人者，天之所禍也。〈禍，咎也。〉以此治身，必死必殃；以此治國，必殘必亡。〈以其天之所禍也，不死不亡者，未之有也，故曰「必」。〉夫死殃殘亡，非自至也，惑召之也。〈召，致也。以惑致之也。〉壽長至常亦然。〈亦以仁義召之也。〉故有道者，不察所召，而察其召之者，〈所召，仁與義也。推行仁義，壽長自至，故曰「不察所召」也。召之者，不行仁義，殘亡應行而至，故曰「察其召之」也。〉則其至不可禁矣。〈禹、湯辠己，其興也勃焉；桀、紂辠人，其亡也忽焉。皆己自召之，何可禁御？〉此論不可不熟。〈熟猶知也。〉
使烏獲疾引牛尾，尾絕力勯，而牛不可行，逆也。〈烏獲，秦武王力士也，能舉千鈞。勯讀曰單。單，盡也。〉使五尺豎子引其棬，而牛恣所以之，順也。〈恣，從也。之，至也。〉世之人主貴人，〈人主，謂王者、諸侯也。貴人，謂公卿大夫也。〉無賢不肖，莫不欲長生久視，〈視，活也。〉而日逆其生，欲之何益？〈王者貴人所行，淫侈縱欲暴虐，反戾天常，不順生道，日所施行，無不到逆其生，雖欲長生，若烏獲多力，到引牛尾，尾絕不能行，故曰「欲之何益」也。〉凡生［之］長也，順之也；使生不順者，欲也；〈欲，情慾也。〉故聖人必先適欲。〈適猶節也。〉
室大則多陰，臺高則多陽，多陰則蹷，〈蹶，逆寒疾也。〉多陽則痿，〈痿，躄不能行也。〉此陰陽不適之患也。〈患，害也。〉是故先王不處大室，〈為蹶疾也。〉不為高臺，〈為痿疾也。〉味不眾珍，〈為傷胃也。〉衣不燀熱。〈燀讀曰亶。亶，厚也。〉燀熱則理塞，〈理塞，脈理閉結也。〉理塞則氣不達；〈達，通也。〉味眾珍則胃充，〈充，滿也。〉胃充則中大鞔；〈鞔讀曰懣。不勝食氣為懣病也。肥肉厚酒，爛腸之食，此之謂也。〉中大鞔而氣不達，〈不逹，壅閉也。〉以此長生可得乎？〈言不得也。〉昔先聖王之為苑囿園池也，足以觀望勞形而已矣；〈畜禽獸所，大曰苑，小曰囿，《詩》雲︰「王在靈囿。」樹果曰園，《詩》曰︰「園有樹桃。」有水曰池。可以游觀娛志，故曰足以勞形而已。〉其為宮室臺榭也，足以辟燥溼而已矣；〈宮，廟也。室，寢也。《爾雅》曰︰「宮謂之室，室謂之宮。」築土方而高曰臺。有屋曰榭。燥謂陽炎，溼謂雨露，故曰足以備之而已。〉其為輿馬衣裘也，足以逸身煖骸而已矣；〈逸，安也。〉其為飲食酏醴也，足以適味充虛而已矣；〈酏，讀如《詩》「虵虵碩言」之虵。《周禮》︰「漿人掌王之六飲，水漿醴涼醫酏也。」又《酒正》︰「二曰醴齊。」醴者，以糵與黍相體，不以麴也，濁而甜耳。〉其為聲色音樂也，足以安性自娛而已矣。〈聲，五音宮商角徵羽也。色，青黃赤白黑也。〉五者，聖王之所以養性也，非好儉而惡費也，節乎性也。〈節猶和也。和適其情性而已，不過制也。〉
四曰——
昔先聖王之治天下也，必先公，〈公，正也。〉公則天下平矣。〈平，和也。〉平得於公。〈得猶出也。〉嘗試觀於上志，〈上志，古記也。〉有得天下者眾矣，其得之以公，其失之必以偏。〈偏，私，不正也。〉凡主之立也，生於公。〈生，性也。〉故《鴻範》曰：「無偏無黨，王道蕩蕩；〈蕩蕩，平易也，《詩》雲︰「魯道有蕩。」〉無偏無頗，遵王之義；〈義，法也。〉無或作好，遵王之道；〈或，有也。好，私好，鬻公平於曲惠也。〉無或作惡，遵王之路。」〈惡，擅作威也。〉
天下非一人之天下也，天下之天下也。〈《書》曰「皇天無親，惟德是輔」，故曰「天下之天下也」。〉陰陽之和，不長一類；甘露時雨，不私一物；〈私，猶異也。〉萬民之主，不阿一人。〈阿亦私也。〉伯禽將行，請所以治魯，〈伯禽，周公子也，成王封之於魯，《詩》雲︰「建爾元子，俾侯於魯。」〉周公曰：「利而勿利也。」〈務在利民，勿自利也。」〉荊人有遺弓者，而不肯索，〈遺，失也。〉曰：「荊人遺之，荊人得之，又何索焉？」孔子聞之曰：「去其『荊』而可矣。」〈言人得之而已，何必荊人也？〉老聃聞之曰：「去其『人』而可矣。」故老聃則至公矣。〈公，正也。言天下得之而已，何必人？故曰「至公」，無所私為也。〉天地大矣，生而弗子，成而弗有，〈天大地大，生育民人，不以為己子，成遂萬物，不以為己有也。〉萬物皆被其澤、得其利，而莫知其所由始，〈由，從也。萬物皆蒙天地之澤而得其利，若堯時父老無繇役之勞，擊壤於里陌，自以為當然，故曰「莫知其所從始」也。〉此三皇、五帝之德也。〈三皇、五帝德大，能法天地，民人被其澤而得其利，亦不知其所從始也。《老子》雲「聖人不仁，以百姓為芻狗」，此之謂也。〉
管仲有病，桓公往問之，曰：「仲父之病矣，〈病，困也。〉漬甚，國人弗諱，〈漬，亦病也。〉寡人將誰屬國？」〈屬，託也。〉管仲對曰：「昔者臣盡力竭智，猶未足以知之也，〈未足以知人也。〉今病在於朝夕之中，臣奚能言？」〈奚，何也。〉桓公曰：「此大事也，願仲父之教寡人也。」〈教猶告也。〉管仲敬諾，曰：「公誰欲相？」〈言欲用誰為相。〉公曰：「鮑叔牙可乎？」管仲對曰：「不可。夷吾善鮑叔牙，〈夷吾，管仲名。善猶和也。〉鮑叔牙之為人也：清廉潔直，視不己若者，不比於人；〈比，方也。〉一聞人之過，終身不忘。」〈念人之過，必亡人之功，不可為霸者之相也。〉「勿已，則隰朋其可乎？」「隰朋之為人也：上志而下求，〈志上世賢人而模之也。求猶問也。《論語》曰︰「孔文子不恥下問，是以謂之文也。」〉醜不若黃帝，而哀不己若者；〈自醜其德不如黃帝。《詩》雲「高山仰止，景行行止」，鄉昔人也。哀不如己者，欲教育訓厲，使與己齊也。〉其於國也，有不聞也；〈不求聞其善也，志在利國而已矣。〉其於物也，有不知也；〈物，事也。非其職事，不求知之也。〉其於人也，有不見也。〈務在濟民，不求見之。《孝經》曰︰「非家至而見之也。」此總說隰朋所行。〉勿已乎，則隰朋可也。」〈言可用也。〉夫相，大官也。處大官者，不欲小察，〈察，苛也。〉不欲小智，〈小智則好知小事以自矜伐也。〉故曰：「大匠不斲，〈但視模範而已，不復自斲削也。〉大庖不豆，〈但調和五味，使神人享之而已，不復自列簠簋籩豆也。〉大勇不鬭，〈大勇之人，折衝千里，而能服遠，不復自鬬也。〉大兵不寇。」〈寇，害也。若武王之伐紂，掃除無道，釋箕子之囚，朝成湯之廟，撫殷之遺民，不寇害之也。〉桓公行公去私惡，〈於人之過，無所念無所私也，故曰「去私」也。〉用管子而為五伯長；〈長，上也。〉行私阿所愛，用豎刀而蟲出於戶。〈阿豎刀之諛，不正適長。其死也，國亂民擾，五子爭立，無主喪，六十日乃殯，至使蟲流出戶也。〉
人之少也愚，其長也智，故智而用私，不若愚而用公。〈用私則敗，用公則濟。〉日醉而飾服，〈飾讀曰敕。《禮》「喪不飲酒食肉」，而日醉於酒，欲整喪紀，猶無目欲視青黃，無耳欲聽宮商也。〉私利而立公，貪戾而求王，舜弗能為。〈舜猶不能為，況凡人乎？〉
五曰——
天無私覆也，地無私載也，日月無私燭也，四時無私行也，行其德而萬物得遂長焉。〈遂，成也。〉
黃帝言曰：「聲禁重，〈不欲虛名過其實也。〉色禁重，〈不欲好色至淫縱也。〉衣禁重，〈不欲衣服踰僭，若子臧好聚鷸冠也。〉香禁重，〈不欲奢侈芬香聞四遠也。〉味禁重，〈不欲厚味勝食氣傷性也。〉室禁重。」〈不欲宮室崇侈，使土木勝也。〉
堯有子十人，不與其子而授舜；〈《孟子》曰︰「堯使九男二女事舜。」此曰「十子」，殆丹朱為胤子，不在數中。〉舜有子九人，不與其子而授禹；至公也。〈《國語》曰「舜有商均」，此曰「九子」，不知出於何書也。〉
晉平公問於祁黃羊曰：「南陽無令，其誰可而為之？」〈南陽，晉山陽河北之邑，今河內溫陽樊州之屬皆是也。令，君也。而，能。為，治。〉祁黃羊對曰：「解狐可。」〈黃羊，晉大夫祁奚之字。〉平公曰：「解狐非子之讎邪？」〈平公，晉悼公之子彪。〉對曰：「君問可，非問臣之讎也。」平公曰：「善。」遂用之。國人稱善焉。居有間，〈間，頃也。〉平公又問祁黃羊曰：「國無尉，其誰可而為之？」對曰：「午可。」〈《傳》曰︰「祁奚請老，晉侯問嗣焉。稱解狐，其讎也，將立之而卒。又問焉。對曰：『午也可』。〉平公曰：「午非子之子邪？」對曰：「君問可，非問臣之子也。」平公曰：「善。」又遂用之。國人稱善焉。孔子聞之曰：「善哉！祁黃羊之論也，外舉不避讎，內舉不避子。」祁黃羊可謂公矣。
墨者有鉅子腹𪏆，居秦，〈鉅，姓。子，通稱。腹𪏆，字也。𪏆讀曰車𥫱之𥫱。〉其子殺人。秦惠王曰：「先生之年長矣，非有他子也，寡人已令吏弗誅矣，〈惠王，秦孝公子駟。〉先生之以此聽寡人也。」腹𪏆對曰：「墨者之法曰：『殺人者死，傷人者刑。』此所以禁殺傷人也。夫禁殺傷人者，天下之大義也。王雖為之賜，〈受賜也。〉而令吏弗誅，腹𪏆不可不行墨者之法。」〈欲必行之，殺其子也。〉不許惠王，而遂殺之。子，人之所私也，忍所私以行大義，〈私，愛也。〉鉅子可謂公矣。〈忍讀曰仁，行之忍也。〉
庖人調和而弗敢食，故可以為庖。若使庖人調和而食之，則不可以為庖矣。王伯之君亦然，誅暴而不私，以封天下之賢者，故可以為王伯；若使王伯之君誅暴而私之，則亦不可以為王伯矣。〈《傳》曰「作事威，克其愛，雖小必濟」，故曰「誅暴而弗私」也。假令有所私枉，則不可以為王伯君矣。〉
