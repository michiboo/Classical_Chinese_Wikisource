

季秋之月：日在房，昏虛中，旦柳中。其日庚辛。其帝少皞。其神蓐收。其蟲毛。其音商。律中無射。其數九。其味辛。其臭腥。其祀門。祭先肝。候鴈來。賓爵入大水為蛤。菊有黃華。豺則祭獸戮禽。天子居總章右個，乘戎路，駕白駱，載白旂，衣白衣，服白玉，食麻與犬。其器廉以深。
是月也，申嚴號令。命百官貴賤，無不務入，以會天地之藏，無有宣出。命冢宰，農事備收，舉五種之要，藏帝籍之收於神倉，祗敬必飭。
是月也，霜始降，則百工休。乃命有司曰：「寒氣總至，民力不堪，其皆入室。」上丁，入學習吹。
是月也，大饗帝，嘗犧牲，告備於天子。合諸侯。制百縣。為來歲受朔日。與諸侯所稅於民輕重之法。貢職之數，以遠近土地所宜為度，以給郊廟之事，無有所私。
是月也，天子乃教於田獵，以習五戎。獀馬。命僕及七騶咸駕，載旍旐輿，受車以級，整設於屏外，司徒搢撲，北嚮以誓之。天子乃厲服厲飭，執弓操矢以射。命主祠，祭禽於四方。
是月也，草木黃落，乃伐薪為炭。蟄蟲咸俯在穴，皆墐其戶。乃趣獄刑，無留有罪。收祿秩之不當者、共養之不宜者。
是月也，天子乃以犬嘗稻，先薦寢廟。
季秋行夏令，則其國大水，冬藏殃敗，民多鼽窒。行冬令，則國多盜賊，邊境不寧，土地分裂。行春令，則暖風來至，民氣解墮，師旅必興。
先王先順民心，故功名成。夫以德得民心以立大功名者，上世多有之矣。失民心而立功名者，未之曾有也。得民必有道，萬乘之國，百戶之邑，民無有不說。取民之所說而民取矣，民之所說豈眾哉？此取民之要也。
昔者湯克夏而正天下，天大旱，五年不收，湯乃以身禱於桑林，曰：「餘一人有罪，無及萬夫。萬夫有罪，在餘一人。無以一人之不敏，使上帝鬼神傷民之命。」於是翦其髮，櫪其手，以身為犧牲，用祈福於上帝，民乃甚說，雨乃大至。則湯達乎鬼神之化，人事之傳也。
文王處歧事紂，冤侮雅遜，朝夕必時，上貢必適，祭祀必敬。紂喜，命文王稱西伯，賜之千里之地。文王載拜稽首而辭曰：「願為民請炮烙之刑。」文王非惡千里之地，以為民請炮烙之刑，必欲得民心也。得民心則賢於千里之地，故曰文王智矣。
越王苦會稽之恥，欲深得民心，以致必死於吳。身不安枕席，口不甘厚味，目不視靡曼，耳不聽鐘鼓。三年苦身勞力，焦脣乾肺。內親群臣，下養百姓，以來其心。有甘肥不足分，弗敢食；有酒流之江，與民同之。身親耕而食，妻親織而衣。味禁珍，衣禁襲，色禁二。時出行路，從車載食，以視孤寡老弱之漬病困窮顏色愁悴不贍者，必身自食之。於是屬諸大夫而告之，曰：「願一與吳徼天下之衷。今吳、越之國，相與俱殘，士大夫履肝肺，同日而死，孤與吳王接頸交臂而僨，此孤之大願也。若此而不可得也，內量吾國不足以傷吳，外事之諸侯不能害之，則孤將棄國家，釋群臣，服劍臂刃，變容貌，易名姓，執箕帚而臣事之，以與吳王爭一旦之死。孤雖知要領不屬，首足異處，四枝布裂，為天下戮，孤之志必將出焉。」於是異日果與吳戰於五湖，吳師大敗，遂大圍王宮，城門不守，禽夫差，戮吳相，殘吳二年而霸，此先順民心也。
齊莊子請攻越，問於和子。和子曰：「先君有遺令曰：『無攻越，越猛虎也。』」莊子曰：「雖猛虎也，而今已死矣。」和子曰以告鴞子。鴞子曰：「已死矣以為生。」故凡舉事，必先審民心然後可舉。
今有千里之馬於此，非得良工，猶若弗取。良工之與馬也，相得則然後成。譬之若枹與鼓。夫士亦有千里，高節死義，此士之千里也。能使士待千里者，其惟賢者也。
靜郭君善劑貌辨。劑貌辨之為人也多訾，門人弗說。士尉以証靜郭君，靜郭君弗聽，士尉辭而去。孟嘗君竊以諫靜郭君，靜郭君大怒曰：「(戔刀)而類！揆吾家，苟可以傔劑貌辨者，吾無辭為也。」於是舍之上舍，令長子御，朝暮進食。數年，威王薨，宣王立，靜郭君之交，大不善於宣王，辭而之薛，與劑貌辨俱。留無幾何，劑貌辨辭而行，請見宣王。靜郭君曰：「王之不說嬰也甚，公往，必得死焉。」劑貌辨曰：「固非求生也。」請必行，靜郭君不能止。劑貌辨行，至於齊，宣王聞之，藏怒以待之。劑貌辨見，宣王曰：「子靜郭君之所聽愛也？」劑貌辨答曰：「愛則有之，聽則無有。王方為太子之時，辨謂靜郭君曰：『太子之不仁，過頤涿視，若是者倍反。不若革太子，更立衛姬嬰兒校師。』靜郭君泫而曰：『不可，吾不忍為也。』且靜郭君聽辨而為之也，必無今日之患也，此為一也。至於薛，昭陽請以數倍之地易薛，辨又曰：『必聽之。』靜郭君曰：『受薛於先王，雖惡於後王，吾獨謂先王何乎？且先王之廟在薛，吾豈可以先王之廟予楚乎？』又不肯聽辨，此為二也。」宣王太息，動於顏色，曰：「靜郭君之於寡人一至此乎！寡人少，殊不知此。客肯為寡人少來靜郭君乎？」劑貌辨答曰：「敬諾。」靜郭君來，衣威王之服，冠其冠，帶其劍。宣王自迎靜郭君於於郊，望之而泣。靜郭君至，因請相之。靜郭君辭，不得已而受。十日，謝病，彊辭，三日而聽。當是時也，靜郭君可謂能自知人矣。能自知人，故非之弗為阻。此劑貌辨之所以外生樂、趨患難故也。
凡物之然也，必有故。而不知其故，雖當與不知同，其卒必困。先王名士達師之所以過俗者，以其知也。水出於山而走於海，水非惡山而慾海也，高下使之然也。稼生於野而藏於倉，稼非有欲也，人皆以之也。故子路揜雉而復釋之。
子列子常射中矣，請之於關尹子。關尹子曰：「知子之所以中乎？」答曰：「弗知也。」關尹子曰：「未可。」退而習之三年，又請。關尹子曰：「子知子之所以中乎？」子列子曰：「知之矣。」關尹子曰：「可矣，守而勿失。」非獨射也，國之存也，國之亡也，身之賢也，身之不肖也，亦皆有以。聖人不察存亡賢不肖，而察其所以也。
齊攻魯，求岑鼎，魯君載他鼎以往。齊侯弗信而反之，為非，使人告魯侯曰：「柳下季以為是，請因受之。」魯君請於柳下季，柳下季答曰：「君之賂，以欲岑鼎也？以免國也？臣亦有國於此，破臣之國以免君之國，此臣之所難也。」於是魯君乃以真岑鼎往也。且柳下季可謂此能說矣，非獨存己之國也，又能存魯君之國。
齊湣王亡居於衛，晝日步足，謂公玉丹曰：「我已亡矣，而不知其故。吾所以亡者，果何故哉？我當已。」公玉丹答曰：「臣以王為已知之矣，王故尚未之知邪？王之所以亡也者，以賢也。天下之王皆不肖，而惡王之賢也，因相與合兵而攻王，此王之所以亡也。」湣王慨焉太息曰：「賢固若是其苦邪？」此亦不知其所以也，此公玉丹之所以過也。
越王授有子四人。越王之弟曰豫，欲盡殺之，而為之後。惡其三人而殺之矣，國人不說，大非上。又惡其一人而欲殺之，越王未之聽。其子恐必死，因國人之欲逐豫，圍王宮。越王太息曰：「余不聽豫之言，以罹此難也。」亦不知所以亡也。
人或謂兔絲無根。兔絲非無根也，其根不屬也，伏苓是。慈石召鐵，或引之也。樹相近而靡，或軵之也。聖人南面而立，以愛利民為心，號令未出而天下皆延頸舉踵矣，則精通乎民也。夫賊害於人，人亦然。
今夫攻者，砥厲五兵，侈衣美食，發且有日矣，所被攻者不樂，非或聞之也，神者先告也。身在乎秦，所親愛在於齊，死而志氣不安，精或往來也。
德也者，萬民之宰也。月也者，群陰之本也。月望則蚌蛤實，群陰盈；月晦則蚌蛤虛，群陰虧。夫月形乎天，而群陰化乎淵；聖人形德乎己，而四方咸飭乎仁。
養由基射先，中石，矢乃飲羽，誠乎先也。伯樂學相馬，所見無非馬者，誠乎馬也。宋之庖丁好解牛，所見無非死牛者；三年而不見生牛；用刀十九年，刃若新磨硎，順其理，誠乎牛也。鍾子期夜聞擊磬者而悲，使人召而問之曰：「子何擊磬之悲也？」答曰：「臣之父不幸而殺人，不得生；臣子母得生，而為公家為酒；臣之身得生，而為公家擊磬。臣不睹臣之母三年矣。昔為舍氏睹臣之母，量所以贖之則無有，而身固公家之財也。是故悲也。」鍾子期歎嗟曰：「悲夫，悲夫！心非臂也，臂非椎非石也。悲存乎心而木石應之，故君子誠乎此而諭乎彼，感乎己而發乎人，豈必彊說乎哉？」周有申喜者，亡其母，聞乞人歌於門下而悲之，動於顏色，謂門者內乞人之歌者，自覺而問焉，曰：「何故而乞？」與之語，蓋其母也。故父母之於子也，子之於父母也，一體而兩分，同氣而異息。若草莽之有華實也，若樹木之有根心也，雖異處而相通，隱志相及，痛疾相救，憂思相感，生則相歡，死則相哀，此之謂骨肉之親。神出於忠，而應乎心，兩精相得，豈待言哉？
