　　欽定四庫全書　　　　　集部八
　　古今禪藻集　　　　　　總集類
　　提要
　　臣等謹案古今禪藻集二十八巻明釋正勉性𣻢仝編其裒輯則釋普文也普文字理菴正勉字道可並嘉興人性𣻢字藴輝應天人所録皆釋子之作而不必其有闗於佛理曰禪藻者猶曰僧詩云爾所載上起晉支遁下訖性𣻢所自作以朝代編次每代之中又自分諸體中間如宋之恵休唐之無本後皆冠巾仕宦與宋之道潛老而遘禍官勒歸俗者不同一概収之未免泛濫又宋倚松老人饒節後為僧名如璧陸㳺老學菴筆記稱為南渡詩僧之冠與葛天民卒返初服者亦不同乃遺而不載亦為疎漏至寶月行路難鍾嶸詩品明言非其所作載搆訟納賂事甚悉而仍作僧詩皆未免失於考訂他如巻一之末獨附讚銘誄賦葢以六朝篇什無多借盈巻帙然以此為例則諸方偈頌孰非有韻之文正恐累牘連篇汗牛難載扵例亦為不純特其上下千年網羅頗富較李龑唐僧𢎞秀集惟取一朝之作者較為完具存之亦可偹採擇焉乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






