
十年別鄉縣，西去入皇州。
此意在觀國，不言空遠遊。
九衢平若水，利往無輕舟。
北洛反初路，東江還故丘。
春山多秀木，碧澗盡清流。
不見子桑扈，當從方外求。
世業傳儒行，行成非不榮。
其如懷獨善，況以聞長生。
家近華陽洞，早年深此情。
巾車雲路入，理棹瑤溪行。
天地朝光滿，江山春色明。
王庭有軒冕，此日方知輕。
平生非作者，望古懷清芬。
心以道爲際，行將時不羣。
茲山在人境，靈貺久傳聞。
遠勢一峰出，近形千嶂分。
冬春有茂草，朝暮多鮮雲。
此去亦何極，但言西日曛。
昔賢居柱下，今我去人間。
良以直心曠，兼之外視閑。
垂綸非釣國，好學異希顏。
落日登高嶼，悠然望遠山。
溪流碧水去，雲帶清陰還。
想見中林士，巖扉長不關。
名嶽徵仙事，清都訪道書。
山門入松柏，天路涵空虛。
南極見朝采，西潭聞夜漁。
遠心尚雲宿，浪跡出林居。
爲己存實際，忘形同化初。
此行良已矣，不樂復何如。

