古時杜宇稱望帝，魂作杜鵑何微細。
跳枝竄葉樹木中，搶翔瞥捩雌隨雄。
毛衣慘黑自顦顇，衆鳥安肎相尊崇。
隳形不敢棲華屋，短翮唯願巢深叢。
穿皮啄朽觜欲禿，苦飢始得食一蟲。
誰言養雛不自哺，此語亦足為愚蒙。
聲音咽噦若有謂，號啼畧與嬰兒同。
口乾垂血轉廹促，似欲上訴於蒼穹。
蜀人聞之皆起立，至今相效傳遺風。
乃知變化不可窮，豈知昔日居深宮，嬪妃左右如花紅。
