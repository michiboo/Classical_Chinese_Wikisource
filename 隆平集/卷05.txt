王曾，字孝先，青州益都人。咸平中登進士甲科，所試《有物混成賦》，天下以為賦格。累擢知制誥、翰林學士。大中祥符九年，參知政事。時王欽若方挾祥瑞，迎合人主意，陰排異己者，以細故罷曾政事。天禧中，復參知政事，兼太子賓客。仁宗即位，以為宰相，忤太后意，罷知青州。景祐二年，復相，封沂國公，與呂夷簡議論不協，求退，出判鄆州，加資政殿大學士。卒年六十，贈侍中，謚文正，有文集五十卷。子緯幼，以侄繹為後。景祐初，契丹始修好，所致書以南北朝冠國號之上，曾時直史館，言：「《春秋》外夷狄，爵不過子。今與抗，非外夷狄之意。」上嘉之。天書降，詔作玉清昭應宮，廷臣莫有言者，曾陳五害以諫。在翰林，一日上晚坐承明殿，召對，命謁者諭之曰：「思卿甚，故不及御朝服。」為上所敬如此。知審刑院，初違制之法無故失，率坐徒二年；曾請分故失，非親被制書者，止以失論，上不悅，曰：「如是無復有違制者。」曾曰：「如陛下所言，亦無復有失者矣。」自是，違制遂分故失。天禧初，知應天府，民訛言，有妖若飛帽搏人，自京以南，皆驚恐，曾夜開里門，捕倡言者，民乃定。真宗晏駕，丁謂欲皇太后對近臣決政事，皇帝獨朔望見群臣，庶務悉令入內押班雷允恭畫可於禁中，曾曰：「兩宮異處，柄歸宦者，禍端兆矣！」乃奏請如東漢舊制，太后坐右垂簾，同聽政焉。真宗不豫，有引唐漢事，諷皇后稱制者，曾密語後戚錢惟演曰：「今太子決政資善堂，天下固已屬望，可異議耶？」惟演悟，不敢異議。丁謂坐雷允恭改皇堂事，參知政事任中正言於上曰：「謂，被先帝顧托，請如律議功。」曾曰：「謂不忠，無足議者。」於是貶謂崖州，中正而下十餘人，隨亦廢黜，是時中外洶洶，曾正色立朝，奸邪憚焉。前後輔政十年，處天下事審而中理。性儉素，居家人不見其喜慍之色，入朝盛服進止如有尺寸，士大夫服其清修，莫敢幹以私者，與王旦同謚，世皆謂之賢相。

李迪，字復吉，濮州人。少從柳開學為古文，開謂門人張景高弁曰：「此公輔器也！」景德二年登進士甲科。累擢知制誥、翰林學士。天禧元年，參知政事。東宮建，兼太子賓客。寇準罷相，上欲相之，迪固辭。一日對資福殿，皇太子出拜上前曰：「蒙以賓客為宰相。」上顧迪曰：「復何辭耶？」先丁謂拜相，而以丁謂為昭文館大學士，位迪上。帝不豫，令皇太子總軍國事，丁謂獨請皇太后止決常務，他皆聽旨，迪爭不勝，謂益擅權，至除吏不以聞，迪語同列曰：「迪起布衣至宰相，能取容徇權臣耶！」時詔二府並進秩，乃遷迪中書侍郎兼尚書左丞。故事，宰相無作左丞者，謂欲以抑迪也，又欲進所善林特樞密副使兼賓客，迪執不可，因於待漏所大詬之，至上前斥謂擅權不法事，且言寇準無罪，不當黜。因格前制不下，出謂知河南府，迪鄆州，謂入謝自陳無罪，復留。及仁宗即位，貶迪衡州團練使，謂使人逼之，至自裁不死。謂竄，迪稍復。及章獻皇后崩，乃再相。景祐二年，范諷以罪貶，迪坐諷姻家，出知亳州，久之，除翰林侍讀學士，留京師，奏呂夷簡結荊王元儼為除門僧惠清守闕鑒義，鞠之，乃迪在中書時補，降太常卿、知密州，久之，復資政殿大學士、知兗州。元昊反乃上章請臨邊，除節制，判天雄軍。康定元年，請老，以太子太傅致仕，卒年七十七，贈司空，謚文定，賜御篆碑額曰「遺直之碑」，子東之、徽之、輔之。初迪在翰林時，薦飢三司調用不給，上召迪問，迪對曰：「祖宗置內藏庫，欲攻取西北且備凶年，今邊無他費，以佐國用則民不加賦。」上為大發內庫金繒賜三司。知秦州曹瑋，數言唃廝羅【上文作唃羅廝，誤。《清波雜志》卷十第4條作"唃廝囉"】欲內寇，請益兵，不遣，乃求罷，上問誰可代之者，迪曰：「非瑋莫能制也。陛下重發兵，得非將上玉皇聖號耶？」上因問陝西兵數，對曰：「臣向在本道，以方寸小策，記兵及糧，以備調發，今猶佩囊中。」上令探取之，目小黃門取紙札，迪悉上，合存留及調塞下數，上曰：「不意頗、牧，復在吾禁中矣！」未幾唃羅廝[誤。《清波雜志》卷十第4條作"唃廝囉"]寇邊，復召問，對曰：「瑋必克。」後數日，捷報至，上曰：「卿何料之審也？」曰：「彼舉兵遠來此，堅壁待之，是以知其必勝爾。」垂簾日，迪知河南，許朝見，章獻太后謂迪曰：「卿不欲吾與國事，吾今保養天子至此，如何？」迪曰：「不知太后有聖德也。」後喜。

張知白，字用晦，滄州人。端拱二年，登進士第，累遷龍圖閣待制、御史中丞。大中祥符九年，參知政事。天禧二年，罷為侍讀學士、知大名府，真宗賦詩餞之。仁宗即位，召為樞密副使。天聖三年，拜相。六年，薨於位，贈太傅、中書令，謚文節。無子。景德初，周伯星見，百官稱賀，知白獨以為：「人君當修德，以應天星之見，伏何所繋焉？」因極陳治道之要。又以朝廷重內官，輕外官，引唐李嶠議，請選臺閣分典藩郡，仍自請補外，真宗以知白居侍從，不許，及固請，乃以知青州。初知白參知政事，為宰相王欽若所排，及知南京，欽若謫分司南京，眾謂必報之，而知白待之加厚。其在相位清約如寒士，慎重名器，人服其公。

呂夷簡，字坦夫，壽州人。曾祖夢奇，後唐為工部侍郎。咸平三年，夷簡登進士第，累擢知制誥、龍圖閣直學士。仁宗即位，除參知政事。天聖六年，拜相。明道二年罷，是年復相。景祐二年，封申國公。四年罷，以使相判許州，徙天雄軍，未幾，復相。慶歷元年，進封許國公，判樞密院，以判院太重，改兼樞密使。二年，以病特進司空、平章軍國重事，上憂之，剪髭賜以療其疾，夷簡薦富弼等數人可大用，因再辭位，進司徒，固請老，以太尉致仕，卒年六十六，贈太師、中書令，謚文靖，賜御篆碑額曰「懷忠之碑」。子公綽、公餗、公弼、公著、公孺。始王旦嘗謂王曾曰：「夷簡器識遠大，君其善交之。」後果與曾並相。夷簡通判貝州，按河北水災，請除田器之算以重本，因詔天下農器皆除算。寇準知永興軍，擿巨奸徙湖南，過關，有上變事者，夷簡曰：「此必有使之者，宜勿問，益徙之遠方。」上從之。權知開封，與魯宗道同按雷允恭徙皇堂事，真宗既祔廟，太后欲神主復日，悉陳其平生服玩，夷簡曰：「太后奉遺以保嗣君，非遠奸進忠愛民欽天未足為報也。」故事，輔臣因郊恩遷官，夷簡與同列豫辭之，遂著為式。章懿太后上仙，夷簡因奏事簾前曰：「聞夜中有宮嬪亡者。」太后即起，有頃，獨出謂夷簡曰：「卿欲離吾母子也！」夷簡曰：「太后他日不欲保全劉氏乎？」太后悟，乃發喪成服，備禮葬之。大內災，宮門晨未闢，輔臣請對，上御拱辰門樓，百官拜樓下，夷簡獨不拜，上遣問其故，曰：「宮廷有變，願一見上。」上為舉簾見之。章獻皇后崩，夷簡手疏，請正朝綱，塞邪徑，禁貨賂，辨佞士，絕女謁，遠近悉罷力役，節冗費，既又立州郡學校，授宗室環衛官，建睦親宅，增教授官，置大宗正以總之。郭后廢，上欲立民間女陳氏為後，夷簡力止之。慶歷初，契丹兵壓境，夷簡請都大名，示親征之意，曰此囊瓦城郢計也，於是建北京。天聖初，太后臨朝，內外無閑言，夷簡之力為多。議者以其再相增北虜歲賜，授宗室環衛官，非計之得也。

張士遜，字順之，光化軍人。生百日始能啼。淳化中登進士第，屢從外補。當貢舉，初用糊名法，士遜試諸科，為巡捕白主司，有親戚在進士中，願引避，不聽，因自言，真宗是之，遂詔：「自今舉人與試官有親嫌者，皆移試別頭後中書擬進。」江南轉運使闕，帝自除士遜。大中祥符初，詔天下州郡置天慶觀，士遜請因諸舊觀以省營造，詔如其請。久之，選為壽春郡王友，及儲宮建，遷諫議大夫、兼右庶子，又遷賓客。天禧五年，樞密副使。天聖六年，拜相，明年罷。明道元年，復相，次年罷。寶元元年，復相，封郢國公，七上章請老，進鄧國公，優拜太傅致仕，以宰相謝事，前此所未有也。。就第十年方卒，年八十六，贈太師、中書令，謚文懿，賜御篆神道碑，額曰「舊德之碑」，上欲臨奠，左右言其日庚戌，本命也，上曰：「朕以師臣，夫復何避？」士遜七歲喪母，養於其姑，姑亡，徒跣扶柩，特追封南安郡太君。陳堯佐罷參知政事，有挾怨上言堯佐欲反，復有誣諫官陰附宗室者，士遜置二奏上前，且言：「憸言動搖朝廷，若一開奸萌，則臣亦不能自保矣！」上悟，置告者於法，誣諫官事亦寢。在相位，曹利用憑寵自恣而不能正，時誚以為和鼓。惡程琳參知政事多異議，孔道輔御史中丞不附己，欲並逐之，鄭戩發琳市第事，士遜諷道輔使營釋之，道輔不知其賣己，遂言於上，上疑以朋黨，琳及道輔俱被黜，道輔憤惋而死。楊偕嘗彈士遜納女口於宮中事。所著春坊弊帚等十集。子友直、友偁、友正。

王隨，字子正，河南人。咸平五年，登進士第，累擢知制誥。仁宗為皇太子，選任右庶子。坐假周懷政白金，落知制誥，改給事中、知杭州。乾興初，復降為秘書少監、知通州。久之，復給事中，遷龍圖閣直學士、知戎州。戎人多畜逃卒，或忤意則執以求賞，故坐法眾。隨至，下令能自歸者免，仍隸舊籍，多所全活。擢御史中丞。明道二年，參知政事。景祐二年，知樞密院事。四年，與陳堯佐動輒忿爭，無大臣體，以災異援東漢策免例，同請罷，除節制，判河陽。卒年六十七，贈中書令，謚章惠。子鑑、錯、錡。初隨除京西轉運使，言父母在洛中，乃所部，真宗賜詩及羊酒束帶帛，使過家為壽，時人榮之。在西掖，不善為制命，故出知應天府。外若方嚴，而所治常失於寬。善佛，慕唐裴休為人，仍學其書，世謂弗逮也。

陳堯佐，字希元，閬州人。父省華，國史有傳。　　兄堯叟，字唐夫，端拱二年，登進士甲科，太宗常詢其父，省華猶在常調，遂召用之。明年，父子同賜緋。堯叟累擢樞密直學士。咸平四年，同知樞密院事。丁父憂，起復。景德元年，改簽書。三年，知院事。大中祥符五年，加平章事、樞密使、兼群牧使。七年罷。八年，復舊官職。九年，以疾出為右僕射、知河陽。疾甚求還至京，卒年五十七，贈侍中，謚文忠，有文集三十卷。堯叟有材略，多智術，久典機密，軍馬之籍，皆能記之，究心群牧馬政，多立條約，公私以為便。常為廣西轉運使，其俗有疾不服藥，唯禱神，堯叟以集驗方，刻石桂林驛舍，是後始有服藥者。嶺外少林木井泉，堯叟為植木道傍，鑿井置亭舍，至今為利。性儉素，事親至孝，母馮性嚴，堯叟未嘗忤其意。　　　堯佐，端拱元年登進士第，累擢知制誥、翰林學士。天聖七年，樞密副使，改參知政事。明道二年，罷。景祐四年，與王隨同相，次年諫官論政事錯謬，以宰相非其人，遂與王隨同請罷，並除使相，堯佐判定州。康定元年，以太子太師致仕，居鄭州。四年，卒，贈司空、兼侍中，謚文惠，後事皆豫備，自誌其墓曰：「有宋潁川生堯佐，字希元，號知餘子，壽年八十二不為夭，官一品不為賤，使相納祿不為辱，三者，粗可歸息於父母棲神之域矣！」有文集三十卷，又有《潮陽編》、《野廬編》、《遣興策》、《愚丘集》。子述古、求古、學古、道古、博古、修古、履古、游古、襲古、象古。初堯佐為開封府推官，以言事貶通判潮州，潮俗鄙陋，始至，為修宣聖廟，作韓吏部祠堂，人始知學。有張氏子，年十六，為其母浣衣惡溪，為鱷魚所噬，堯佐慕韓吏部投文惡溪，因捕獲以文戮之於市。為兩浙轉運副使，杭州江堤，舊以竹籠石，潮濤所囓，未幾輒壞，堯佐議實薪土以易之，或言其不可，而丁謂執政，遂徙堯佐京西，其後堤久不成，遂用薪土。知滑州，河決，捲埽不能定，堯佐乃鑿木如編齒，置於湍流，隨水而下，謂之木龍，遂殺水勢而堤，又護以長堤，郡人謂之「陳公堤」。在樞府日，太常博士陳詁，知祥符縣，以法繩吏，吏悉遁去，章獻太后怒，事下樞密院，詁連姻宰相呂夷簡，有欲因詁中傷夷簡者，堯佐以為：「罪詁，則奸人得計，而能吏沮矣！」詁遂獲免。堯佐工為二韻詩，人多傳之。性儉約，不事浮侈，當未第時，同父省華及伯季，訪華山陳摶，摶謂之曰：「三子皆將相，然中子，伯季所不逮也。」卒如其言。　　　弟堯咨，字嘉謨，咸平三年，登進士甲科，累擢知制誥。景德三年，殿試進士，與劉幾道於試卷中為密號，貶鄆州團練副使。大中祥符九年，復知制誥，遷集賢院，又遷龍圖閣直學士、知永興軍，所為多不法，上不欲窮治，止罷學士，徙鄧州，復知制誥，常為人所傾，堯叟乞示以所犯，使知上保全之意，因詔切責之，乃引謝。久之，復職。仁宗即位，擢知開封府，除翰林學士、龍圖學士，換觀察使知天雄軍，固辭不得已，受之，加留後，進武信軍節度使，再知天雄軍。卒年六十五，贈太尉，謚康肅。子敏古、宗古、昭古、榮古、垂古、本古、臻古。堯咨有文著治本十六篇、諸宮上下編。善射，性豪侈，在永興置武庫，建視草堂，開三門築甬道出入，用刑慘刻，數陵陝西轉運使樂黃，目黃目請徙以避之，其事遂達於上。

章得象，字希言，世居泉州，高祖任偽閩建州刺史，因家浦城，母夢登天得玉象，而得象生，既生父夢庭中積象笏如山，因名之曰得象。咸平五年，登進士第，累擢知制誥、翰林學士，加承旨。景祐三年，同知樞密院事。寶元元年，與張士遜同相。慶歷五年，以使相判陳州，封鄒國公，徙河南府，引疾守司空致仕，卒年七十一，贈太尉、兼侍中，謚文憲。性簡重，翰林十二年，怡然自得，居相位八年，親戚子弟皆抑而不得進。子澤之、介之、廷之、脩之。仁宗常謂得象曰：「先太后臨朝，群臣邪正，朕皆默識之，卿獨忠清無所附麗，故大用也。」

陳執中，字昭譽。父恕，字仲言，洪州人，少為小吏，俄而折節讀書，王明知洪州，褐衣請見，劇談時務，明嘆曰：「奇士也！」太平興國初，登進士第，擢至給事中。淳化二年，參知政事，坐以上意語樊知古，辨析上前，因罷政，自後屢遷，至尚書左丞、集賢院學士。景祐元年，卒五十九。子淳、執中、執古。恕長於吏事，在朝敢言。端拱初，為河北營田制置使，密奏曰：「戍卒皆惰游，仰食縣官，一旦使冬被甲兵，春執耒耜，恐變生不測。」既得詔，罷營田，止葺堡壁而已。屢司金穀，檢察甚峻，常言出入之任，所當慎者，起支定例，人以為當。時在三司，頗傷苛碎。知貢舉，避嫌，凡江南貢士皆被黜落，又舉行貢舉非其人條被罪者皆怨憤。恕事親至孝，居喪絕葷茹，哀毀過禮，以故得疾，不任治劇。執中以父任為正字，屢進文論，真宗稱善，召至闕下，帝屬疾，大臣無敢及建儲，執中上言：「太子天下本，不可不早定。」明日，上袖所製《演要》三篇示大臣，徐曰：「更有一佳文字。」乃所陳建儲議，因召見，擢右正言，坐公累，奪正言，出監岳、永、真三州酒稅茶務，累擢天章閣待制、龍圖閣直學士。寶元元年，知樞密院。康定元年，罷。慶歷四年，參知政事。五年，與賈昌朝同相。皇祐初，以疾求罷，進吏部尚書、觀文殿學士知陳州。久之，以使相判大名府。五年，復相，以笞小婢出外舍死，御史孫抃列其八事劾奏之，翰林學士歐陽修亦論列於朝。至和二年，罷，除使相判亳州，還上節鉞，改右僕射，封黃國公，徙河南曹州，過京，以疾賜告，就第加司徒，祁國公致仕，卒年七十，贈太師、兼侍中，有司謚恭襄，詔謚曰恭。執中當國八年，人莫干以私，四方問遺無及門者。在中書，不欲外聞差除，每退朝即閉省東門，又罷三司百司句當公事，及三司所舉場務官。皇祐末，貴妃薨，上常詢之，不能考正典禮以對，遂至追黜，再論罪之。

晏殊，字同叔，撫州臨川人，七歲善為文，景德初，李昉、張知白安撫江南，薦之，召試詩賦，進士出身，後二日，復試詩賦論，自言賦題已常為之，上喜其不欺，為改題，文成稱旨，擢正字，秘閣讀書，丁父母憂，皆特起復。仁宗封昇王，為記室，升儲，為太子舍人，累擢知制誥、翰林學士。天聖三年，樞密副使。五年，罷，既而除御史中丞，改資政殿學士、兼翰林侍讀學士，除三司使，復樞密副使，未拜，改參知政事。章獻太后崩，以禮部尚書，罷知亳州、陳州，復為御史中丞、三司使。康定初，知樞密院事，未幾，除樞密使。慶歷二年，加平章事。三年，與章得象同相。四年，諫官孫甫、蔡襄彈奏所撰李宸妃墓銘，不言上宸妃所生，及役兵治產事，除工部尚書、知潁州、應天府、許州，復觀文殿學士、知永興軍、河南府，以疾，請歸京訪醫，留侍經筵，提舉萬壽觀。卒年六十五，贈司空、兼侍中，謚元憲。真宗常謂輔臣曰：「殊少年孤立，力學自奮，加以沉謹，京師賜酺，京官不預，會同輩召出觀，不答。其弟穎，亦能屬文，朕遣取所業，且戒殊勿為改竄，弟請潤色，不之省，亦不言其故，周慎如此，信知其稟賦異也。」在三司時，元昊叛，陝西用兵，殊請罷監兵，仍不以陣圖授諸將，及募教弓箭手，又請出宮中無用之物，以佐邊費，由是悉罷他日之領財利者還度支。初為樞密副使，從幸玉清昭應宮，怒從者持笏後至，擊折其齒，緣是遂出。性剛峻簡率如此，雖少富貴，奉養若寒士，當世賢士大夫，如范仲淹、歐陽修、孔道輔輩皆出其門。其為文章贍麗，應用無窮，尤工風雅，才有餘思。子居厚、成裕、知止、明遠、祇德、幾道、傳正。女適富弼、楊察。有文集二百四十卷，又有《臨川集》、《二州集》、《二府集》，又取梁、陳至唐人文章為一集，既葬，御篆其神道碑雲【劉雲王介甫不得專臨川矣】

杜衍，字世昌，越州人，大中祥符元年，登進士第，累擢天章閣待制，樞密直學士，御史中丞、龍圖閣學士。康定元年，同知樞密院事，改副使，出為河東宣撫使。慶歷三年，樞密使。四年，拜相，兼樞密使。五年，罷，明年，願還印綬，以太子少師致仕，故相一上章得請，以三少致仕，皆非故事，議者以為賈昌朝疾之故也。謝事十餘年，累遷至太子太師，祁國公。卒年八十，贈司徒、兼侍中，謚文獻。子沂。衍臨終作遺疏千餘言，其略云：「勿以久安忽邊防之戒，勿以既富輕國用之原。」又請早建儲副，以安天下心。衍清介，舊無居第，既退，方葺舍南都，出入如平日，無軒冕意。好吟詩，晚喜草書。在相位，多栽抑僥幸，眾所不悅。御史劾奏其婿蘇舜欽集妓樂進奏院祠神事，又王益柔作傲歌語涉指斥，欲下御史按罪，衍謂羅織，獄今起都下矣！執不可，又諫官孫甫言丁度面求進用，請屬吏，衍不為致對，范仲淹、富弼出宣撫，言者隨攻之，上欲罷二人，衍又以為不可，遂疑其朋黨，出知兗州，范仲淹常出衍門下，後數爭事上前，衍無慍色，仲淹益敬服焉。

龐籍，字醇之，單州人，大中祥符八年，登進士第，累擢天章閣待制、龍圖閣直學士。慶歷四年，樞密副使。皇祐三年，拜相。五年，罷，以使相、觀文殿學士、知并州，徙青州，請老，以太子太保致仕。卒年七十六，贈司空、兼侍中，謚莊敏。子元英、元中、元直。初籍為大理寺丞，預編天聖敕，累擢殿中侍御史。章獻太后崩，籍下閤門，取垂簾儀制盡燔之。有欲造後苑珠玉奇巧物媚上者，籍言：「螟蠱為災，民憂轉徙，復有西北夷狄之患，苟非儉約，何以濟用。」上嘉納之。為開封府判官，尚美人遣內侍韓從禮稱教旨，免工人市籍者。籍言於上，上為杖從禮，仍詔諸司，自今宮中傳命無得施行。知延州，自五龍川之敗，戎落民居，焚毀幾盡，戍兵十餘萬，未有營壁，籍按金明西北，有渾州水土平沃川尾有橋子谷，即虜出入之隘道也，命鈐轄狄青，將萬人築招安寨於谷旁，募民耕墾，得粟甚多。凡故地為虜所據者，悉逐之，築土城。久之，元昊遣牙校齎其親信野利旺榮書求納款，籍意其詐不受，後數日，果寇定川，既而復以旺榮書來，而元昊亦去僭號，籍不敢答，乃請於朝，朝廷厭兵，議招懷之，使籍答書，稱旺榮為太尉，籍復請曰：「太尉，天子三公，使旺榮稱之，則元昊不可得臣矣！其書自稱寧令或謨寧令，皆虜中官，於義無嫌。」詔從之。逾年又遣使來，改名曰曩宵，稱男不稱臣，籍言名體未正，不敢以聞，其使求至京師，若天子不許，則更歸議之，籍言：「虜辭理浸順俟。」其使至，仍遣使同往申諭之，卒用其策，而元昊復臣。及為樞密副使，又請併省官屬，徙兵就食，於是邊費十省七八，其後又與中書議汰冗兵八萬焉。在相日，儂智高叛，或言狄青不可專任，上以問籍，籍曰：「青起行伍，若以文臣間之，則號令不專，不如不遣也。」上然之，及捷書至，上謂籍曰：「非卿執議，豈得成功。」既而推恩，二廣應舉者六百九十一人，時以為僭。嘉祐中，皇嗣未建，上不豫，籍密疏，言之甚切。

劉沆，字沖之，吉州永新人。父素，不仕，以財雄鄉里。曾祖景洪，事楊行密為江南牙將，有彭玕者，據州稱太保，脅景洪附湖南，偽許之，復以州歸行密，遂不仕，常謂人曰：「我不從彭玕，當活萬餘人，後必有隆者。」因名所居山曰後隆山，山有唐牛僧孺讀書堂故基，即其上築台曰聰明台。沆母夢牛相公來而生沆。天聖八年，登進士第，累擢知制誥、龍圖閣學士。皇祐三年，參知政事。至和元年，拜相。嘉祐元年，罷知南京，徙知陳州。卒年六十六，仁宗作挽詩賜其家，又篆其碑額曰「思賢之碑」。沆倜儻任氣，所至有治聲，決訟多中理，時論比之張詠。知衡州，有大姓尹氏，為偽券以欺鄰人之孤，訟久不得直，沆至，其孤才二十，詰尹氏曰：「若券曾取證他鄰否？其人當有存者。」尹氏辭詘服刑，而歸其田。知潭州，有草寇黃捉鬼、鄧和尚誘溪峒徭人擾湖湘，北軍至多病死，沆募土兵，使保地分，賊稍困，乃令提點刑獄楊畋等八路入討，斬首萬餘級，遂頓兵開一路，榜曰：「賊由此路出降，敢殺者與擅殺同。」於是降者三四萬人，賊平，召還，而餘黨復叛，殺裨將，降知鄂州。其後權知開封府，有張彥方受富民金，偽為張貴妃母越國太夫人奏補助教敕，沆抵彥方死，不問越國，及參知政事，包拯論沆緣貴妃進，後追冊貴妃為後，而沆為園陵使，既葬，賜妃閣金器百兩，辭不受。在相位，疾言者，屢加裁抑，又舉行御史遷次之格，滿二歲者與知州。范師道、趙抃歲滿求郡，獨引敕出之，中丞張昪等，言沆挾私出御史，沆乃言臺官將有不測之謀，論辨不已，遂罷知南京。子瑾、琢、琯。

賈昌朝，字子明，真定人，晉中書舍人緯之曾孫，天禧元年，獻頌，召試，賜同進士出身。景祐元年，初置崇政殿說書以授昌朝，而天章閣置侍讀亦自昌朝始，累擢知制誥、龍圖閣直學士、權知開封府，御史中丞。慶歷三年，參知政事。四年，樞密使。五年，拜相。七年，除使相，判大名府，王則平，加檢校太師，封安國公，楊偕言賊發所部不當賞，弗聽。皇祐元年，徙鄭州，留以觀文殿大學士，判都省，又求補外，除右僕射、使侍中、判鄭州，辭僕射、侍中，改使相。二年，母喪去位。四年，除故官，召對經筵，講《易》，出判許州，移大名。嘉祐元年，樞密使，仍同平章事。三年，諫官御史言昌朝別為客位以待宦官，又釋其矯制者罪，雖無實，罷為使侍中、景靈宮使。七年，復判大名府。英宗即位，加左僕射、鳳翔尹、魏國公。治平元年，求還使侍中，不許。二年，改觀文殿學士，判都省。卒年六十八，謚文元。昌朝在經筵，善講說，仁宗有所質問，皆記錄刪潤以進，賜名《邇英延議二閣記注錄》。太平興國寺災，以《易》、《春秋》進戒，因言可勿繕治以稱順天愛人之意。西域僧以佛骨、銅像獻，請加賜遣還，勿示外，皆從之。銓法，縣令俸錢滿百二十千者乃注舉縣令人，昌朝判銓，以為如此則小縣終不得善令矣，仍一等給俸。劉平、石元孫陷西虜，或誣以降，議收其族，昌朝為中丞，言事未可知，乃不果收。及在相位，元孫自西夏歸，議賜死，昌朝獨曰：「自古將帥被執，歸不死。」元孫得不死。侍講林瑀以天子即位年月傅會易算，推吉凶，昌朝疏出之。元昊反，昌朝請減不急費，詔令與三司合議，歲減百萬緡，又言待夷狄六事，時皆用之。在大名，河決商湖，中書議歸之六塔，昌朝力爭之不已，其後河果不可塞振救瀕河水災之民，全活甚眾。中人劉恢往還河上，言河決趙征村，與上姓名嫌為不祥，或謂昌朝使之，以搖當國者。昌朝博學，善議論，為一代名臣，及大用，不為正人所與，而數有攻其結宮人宦官者。有奏議文集各二十卷，通紀八十卷，本朝時令十二卷，群經音辨十卷。

宋庠，字公序，安州人，舉進士，開封、禮部皆第一人。天聖元年，賜進士及第，與弟同有時名，以詩賦為學者所宗，謂之二宋。庠初名郊，李淑因對，言於上曰：「郊，交也。姓與國號同而名交，非所宜。」【淑稱博學此，說何其鄙陋】仁宗語之，更焉。累擢知制誥、翰林學士。寶元二年，參知政事，出知揚州，加資政殿學士。慶歷五年，復參知政事。八年，樞密使。皇祐元年，與文彥博同相。二年，罷為觀文殿學士、知河南府，徙許州，河陽。嘉祐三年，同平章事、樞密使，封莒國公。五年，罷，以使相判鄭州。英宗即位，移鎮，加檢校太師、鄭國公、景靈宮使，屢請老不許，出判亳州，其請不已，乃以司空致仕。卒年七十，謚元憲。上篆其碑額曰「忠規德範之碑」。初制舉人與武舉雜試，庠建言六科待天下異士，宜設次具酒食禮之，武舉人別試，上從其請。慶歷中，仁宗召兩府，資政殿親策以時事，庠獨以為：「兩漢對策，本延嵓穴草萊之人，臣等備位大臣，自視遇如賤士，非所以尊朝廷，乃請歸中書合議。」上奏從之，後又手詔以時事詢，兩府與庠同推庠為對。庠所至，以靜鎮為治，末年信愛幼子，頗致物議。性儉約，不喜聲色，讀書至老不倦，初在西掖，上欲以同知樞密院，故事無自知制誥除者，乃召入翰林而用弟祁。

宋祁，字子京，與兄庠同試吏部，會諒陰，止奏名祁為第一，章獻太后云：「弟不可先其兄，可擢庠第一，而祁為第十人。」兄弟友愛甚篤，仍同簽甲科。初釋褐，授復州軍事推官，累擢修起居注，次當知制誥，而庠參知政事，乃除天章閣待制。庠罷，除知制誥，歷龍圖閣直學士，翰林學士。庠復執政，改龍圖閣直學士、樞密使，復翰林學士。當張貴妃制，祁欲以告進，問李淑，淑曰：「第進之，上意在冊禮。」祁乃進告，遂落職，知許州，未數日，復侍讀學士，又復龍圖閣學士，御史言其子與張彥方游，出知亳州，徙成德軍，加端明殿學士、吏部侍郎、知益州，代還，除三司使，中丞包拯言祁在益州多游燕，又其兄在政府，乃以龍圖閣學士、知鄭州，《唐書》成，進工部尚書，逾日，為翰林學士承旨，除群牧使。卒年六十四，贈刑部尚書。將終，親草遺表，勸立皇嗣，戒其子勿請謚，勿乞遺恩，勿為銘誌，勿修佛事。子定國、彥國、惠國、輔國、奉國、順國、亮國、保國、俊國、廣國。有文集一百卷，《廣樂集》六十五卷，《唐書》列傳一百五十卷。修《唐書》十餘年，雖外官，亦以稿自隨，非特文章有見於世，其守邊議兵，雖古之名將不能過也，章疏之達於上者，尤切世務，卒不能至大用，時論惜之。

〈（原本呂夷簡重本上無以字訛時 晏殊成裕下有知止字無宣禮崇讓字查歐文晏碑子八人與此不同）〉

