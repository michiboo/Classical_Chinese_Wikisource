張昭，字潛夫，河間人，舊名昭遠，避漢祖諱，故去其下字。十歲誦書數十萬言，及長，經史罔不該洽。仕後唐至中書舍人，在周為兵部尚書。建隆初，遷吏部尚書，未幾，以本官致仕，開寶末卒。嶺南平，太祖遣就家問獻俘之禮，昭臥疾口占，皆有所據，當時服其博記。昭所修有《後唐莊宗實錄》及《功臣列傳》、《周祖實錄》、《續唐湣帝、漢隱帝實錄》，又撰《漢六廟謚冊樂章》。在晉，為翰林學士，日常與呂琦、崔稅集唐義寧終天祐末史，成書二百卷。

扈蒙，字日用，范陽人，與從弟載，皆以文學顯鄠杜間。有道士魚又玄，善知人，常謂蒙曰：『君家兄弟，當繼典誥命。』其後皆驗。蒙仕周已居顯。宋興，亦入翰林為學士，積官至工部尚書。卒，年九十二，贈右僕射。自張昭、竇儀卒，朝廷典故儀制，皆蒙所裁定。博洽長厚，多笑，雖侍上前亦不能自止。

陶穀，字秀實，邠州人。北齊尚書令唐邕，唐內史侍郎唐儉，皆其遠祖，姓因避晉祖諱而更為陶，遂不復其舊。父渙，唐末仕至刺史，為邠州帥楊崇本所害，穀隨母育崇本家。幼有俊才，漢相李崧奇之，自單州判官擢為集賢校理，未幾，遂知制誥。在周為翰林學士承旨。宋興，歷禮、刑、戶部三尚書。卒，年六十八，贈右僕射。宋之南郊法物制度，皆其所定。博記，美詞翰，滑稽好大言，佛老之書，陰陽之學，亦能詳究。傾險巧詆，為時論所薄。其進，緣李崧，崧之及禍，穀自謂有力焉。周世宗召魚崇諒為學士，未至，穀譖以為顧望，世宗遂令代其任。世宗語趙上交多謁告，穀乃及其受門生名園事，而上交被黜，若是者，蓋不可徧錄。

戚綸，字仲言，應天府楚丘人。篤於古學，喜談名教。太平興國八年，登進士第。父同文，字文約，幼孤，事祖母以孝聞，從邑人楊懿受經，懿隱居不仕，而以女弟妻同文，遇疾，因託以家事，同文為葬其三世之未葬者。遭世喪亂，亦不復仕，聚徒講學，相繼登科者五十六人，踐臺閣者，亦十數。尚信義，喜賙人急，所與交，皆當世之名士。楊徽之因使至郡，多所酬唱，及卒，徽之及其門人，追號曰「堅素先生」。長子曰維，仕至戶部郎中，綸其次子也。大中祥符二年，應天府言，民有曹誠者，即同文舊居廣舍百五十楹，聚書千餘卷以延學者。真宗嘉之，賜名曰「應天府書院」，命綸之子，奉禮郎舜賓主之，補試為府助教。綸與兄維，友愛甚至。真宗初置龍圖閣待制，首以任綸，久之，進樞密直學士。大中祥符初，祥文薦降，歌頌日興，綸恐流俗託朝廷嘉瑞事，詐為靈木石之異，幻惑愚眾，如少君欒大者，上疏亟論，上嘉納之。出知杭州，發運使胡則李溥，惡其修潔，相與捃摭，徙揚、徐、青、鄆州，復為勸農使王遵誨、李仲容所誣，奏謂常訕朝廷，降太常少卿分司。卒，年六十八。

徐鉉，字鼎臣，廣陵人。十歲能屬文，與韓熙載齊名江東，謂之「韓徐」。仕李煜，至吏部尚書。歸朝，屢遷至散騎常侍，坐累，貶邠州行軍司馬。卒，年七十六。鉉恬淡無矯偽，不喜釋氏而好神怪，有以此獻者，多遂其所請，布衣蒯亮，事夸誕年逾九十，鉉延至門下，《稽神錄》之事，多亮之言也。初自江南入使，人報城陷，太祖厲聲責之，鉉對曰：『臣為江南大臣，而其國滅亡，此死有餘罪，不必他問。』太祖嘆曰：『忠臣也！』命坐，賜予甚厚。鉉至京師，見披毛褐者，輒哂之，邠州苦寒，終不御毛褐，冷氣致腹，疾而卒。李穆常使江南，見鉉及其弟鍇文章，曰：『二陸不能及也！』鍇死於江南。鉉好李斯，小篆尤得其妙，隸書亦工，尺牘為士大夫所得，皆珍藏之。有文集二十卷，又有《質論》、《稽神錄》行於世。常受詔與句中正重定《說文》。

楊徽之，字仲猷，建州蒲城人。世尚武力，父澄，始業儒。徽之少好學，同邑有江文蔚善賦，江為善詩，皆延置客館，未朞，遂與齊名聞。廬山學舍盛，即往肄業。周顯德中，登進士甲科。建隆初，監方城商稅，因故人出使訪問謠俗徽之為言海內寧一，宜崇儒術以厚風教，太祖疑以訕，黜為天興令。蜀平，徙峨眉令。太宗嗣位，召還，累擢至諫議大夫。為張洎、劉昌言所誣，貶鎮安軍司馬。真宗尹京，驛召復舊官，為開封府推官。即位，除工部侍郎兼秘書監，遷樞密直學士、翰林侍讀學士。卒，年八十。無子，一女適宋氏，時外孫綬，才十歲，特授太常寺太祝，侄孫偃集皆同學究出身。徽之清素，重名教，尚風義，常言：『溫仲舒、寇準以搏取貴位，使後進趨競，禮俗寖薄矣！』與石熙載、李穆、賈黃中為文義之友，多識典故，唐之士族人物，悉能詳記，尤工吟詠，有集二十卷。景祐二年，詔以徽之先帝官僚，贈太子太師，謚文莊。

王禹偁，字元之，濟州鉅野人。家世微賤，九歲能為歌詩，州從事畢士安見而異之，勉其勤業，及長，善屬文。太平興國八年，登進士第，太宗聞其名，召試相府，擢詞館，獻《端拱箴》，上深嘉納。趙普尤器重之。端拱二年，廷試貢士，詔使作歌，援筆立就，太宗謂侍臣曰：『此歌不逾月，遍天下矣！』以左司諫知制誥。駕幸瓊林苑，召至御榻前顧問，語宰相曰：『禹偁文章，獨步當世，其將大遇如此。』因抗疏為徐鉉雪誣，貶商州團練副使，久之，復知制誥，召入翰林為學士。孝章皇后崩，梓宮遷主第，禹偁語賓客：『後常母儀天下，當用舊典。』坐訕謗，罷職，知滁州。真宗即位，遷刑部郎中，召知制誥。咸平初，求補外，守本官知黃州。卒，年四十八。初境內有二虎鬥，其一死而食其半，又群雞夜鳴，經月不止，禹偁以其事聞，上遣中貴人乘驛問勞，且為禳醮，詢日官云：『守土當其咎。』亟命遷蘄州，力疾上道，卒，上聞訃嗟悼，賜一子出身。禹偁辭章敏贍，喜談世事，臧否人物，以正道自持，故屢被擯斥，所與遊必儒雅，稱獎後進，如孫何、丁謂，遂名重一時，有《小畜集》三十卷、奏議十卷、《後集》詩三卷。

田錫，字表聖，其先京兆人，唐末遠祖徙蜀，因居嘉州。楊徽之在峨眉，宋白在玉津，延譽之，遂有聲稱。太平興國三年，登進士第，累擢諫議大夫、史館修撰、知制誥。卒，年六十四，贈工部侍郎。有《咸平集》五十卷。錫好學，至老不倦，以盡規獻替為已任。耿介寡合，恭敬好禮，上疏皆焚其稿，趙普作相，有司受群臣章疏，必先白而後敢進，錫上書於普，以為失至公之體。真宗即位，錫因對言：『舊有御覽，但記分門事類，不若以經史子集為御覽三百六十卷，日覽一卷，經歲而畢；又取經史切要之言，為御屏風十卷，置御座側，則治亂興亡之鑒，常不忘矣！』上詔史館，藉以群書，乃先上御覽三十卷，御屏風五卷，其序御屏風之略曰：『湯之盤銘曰：「德，日新又日新。」太公之金匱云：「武王欲造起居之戒，乃銘於几杖曰：『安無忘危，存無忘亡，熟惟二者，後必無凶。』」墨子云：「堯、舜、禹、湯書其事於竹帛，琢之盤盂曰：『君子福大而愈懼，爵隆而益恭，遠察近視，俯仰有則。』軒堂輿幾皆有銘焉，曰：『吾居民之上，惴惴恐不及。』武王戶席，必有戒焉，席之銘曰：『無行可悔。』戶之銘曰：『名難得而易失。』」，唐黃門侍郎趙智為高宗誦《孝經》曰：「天子有諍臣七人，雖無道，不失其天下，微臣敢以此言上獻。」憲宗采《史》、《漢》、三國以來經濟要事，撰書十四篇曰《前代君臣事跡》，書之六扇屏風，置御座之右焉。』

邢昺，字叔明，濟陰人。太平興國初，舉九經，廷試日，召升殿講《易》二卦，又取群經發題，太宗稱其精博，擢上第，累擢至右諫議大夫、國子祭酒。咸平二年，初置翰林侍讀學士，首以授昺，積官至禮部尚書。卒，年七十九，贈左僕射。國朝舊制，非宗室將相，無省疾、臨喪禮，惟昺與郭贄以恩舊，上特臨問其疾，為時之榮。昺在東宮及內庭，講《孝經》、《禮記》者二，《論語》十，《書》十三，《易》、三《詩》、《左傳》各一，據經敷釋，仍多引時事為喻。世為農家，尤悉民事，上訪民間疾苦，必俚語為證。以專經進強為詩，人多傳笑之。

孫何，字漢公，蔡州人。幼嗜學，為文必本經，與丁謂同為王禹偁所題獎，時謂之「孫丁」。淳化三年，舉進士，殿試及省闈俱為第一，累擢起居舍人、知制誥。卒，年四十四。性卞急，嘗任京西兩浙轉運使，頗事苛察，然獨喜稱譽後進，有文集四十卷。子：言，弟：僅。
僅，字鄰幾。咸平初，登進士第，兄弟皆冠天下士，學者榮之，僅復舉賢良方正，入等，累擢知制誥、集賢院學士、給事中。卒，年四十九。僅端懿無競，篤於儒學，士大夫高其履尚。有文集五十卷。子：和。

路振，字時發，唐相巖四世孫。巖貶死嶺外，其子孫避地湖湘，遂為永州人。振幼穎悟，十歲聽誦陰符經裁百言而止，父使終業，振曰：『百言演道足矣！』父異其對。淳化中，舉進士，殿試《卮言日出賦》，獨振知所出，而文亦典贍，遂登甲科，累擢知制誥。詞命溫雅，深愜物論。卒，年五十八。振淳厚無臧否，恂恂如也。作詩有唐人風，有文集二十卷。子：綸。

朱昂，字舉之，其先京兆人，父葆光寓潭州，遂家於衡山。昂少好學，有朱遵度者，時謂之「朱萬卷」，目昂曰「小萬卷」。常遊盧陵，遇術士，謂昂曰：『中原當有真主矣！君仕可至四品。』遂北遊江淮，時周世宗南征，韓令坤統兵揚州，昂謁令坤，陳治亂方略，令坤器之，以權知永正縣，有政績，令坤遂表授本縣令，改衡州錄事參軍，知州李昉見其文，深加歎賞，既又為薛居正所知，二人遂薦引之。太宗朝，擢知水部郎中、直秘閣。真宗即位，除知制誥，入翰林為學士，屢表乞骸骨，敦諭，彌確，乃授工部侍郎致仕，仍令俟秋涼南還。故相張齊賢而下，皆賦詩贈行，詔從臣祖於東門，南省試貢士，遂以為詩題。弟：協，仕至主客郎中、雍王府翊善，亦告老而歸，時以比之二疏。陳堯咨知荊南，表其居曰「東西致政坊」。昂所得俸，常以三之一購奇書，於所居為二亭，曰「知止」、「幽棲」，自稱曰「退叟」。卒，年八十二，門人謚之曰「靜裕先生」，詔錄其孫適同學究出身。昂方正恬淡，十五年為洗馬不遷，非公事不至兩府。有文集三十卷。

宋白，字素臣，開封人。十二善屬文。建隆二年，登進士第，又舉拔萃科，中高等，釋褐，授著作佐郎，賜襲衣、犀帶，求補外，授嘉州玉津令，久之，從太宗征太原，劉繼元降，白獻《平晉頌》，太宗獎諭，還京，遂除中書舍人，賜金紫，入翰林為學士。至道初，加承旨。真宗即位，擬陸贄《榜子集》以獻，上察其意，希大用，遂命尹京，無政事才，不任劇，乃自求罷，以疾請老，授兵部尚書，致仕，進吏部。卒，年七十七，贈右僕射，謚文安。白之文，頗事浮麗，而理致或不工。善諧謔，不拘小節。典貢舉，得王禹偁、田錫、胡旦，時謂之得人，至他所取有納賂者，伶人舉為戲言。又高年不能決退，多致譏誚。然能贍濟親族，而恤其孤幼，是亦其所長也。

杜鎬，字文周。世仕江南，舉明經，中選，李煜任為集賢校理。開寶未，從煜歸朝。太平興國初，除崇文院檢討。景德初，置龍圖閣待制，鎬與戚綸首預其選，久之，除閣學士，積官至禮部侍郎。卒，年七十六。子：楃、杞、植、椿。初，鎬應舉，將就試，有鼠啣《孝經疏》置榻前，鎬怪之，取以熟誦，果試題出其中，遂預選。鎬博學善記問，兄為法官，有毀其父畫像，為近親所訟，疑不能決，鎬曰：『僧道毀天尊佛像，似可比也。』兄從之，眾服其審。太宗將祀南郊，彗星見，趙普以問鎬，對曰：『當祭而日蝕，猶廢祭，況彗乎。』普以白，禮遂寢。太祖問：『西漢賜予，多用黃金，何近世不能也？』鎬曰：『當時佛事未興故耳。』真宗即位，有司舉故事，三月上已金明池習水戲，上以太宗忌月問鎬，鎬據唐憲宗朝奏議，禮有忌日，無忌月，遂從之。景德初，駕自澶淵凱旋，遇忌日，疑軍中鼓吹馳騎問鎬，鎬對曰：『武王載木主伐紂，前歌後舞，可據也。』上凡得古器異書，必詢之，皆能究其本末，令人檢閱，必某事在某書幾紙幾行，未嘗少差。鎬雖高年，四鼓起誦《春秋》，遲明且數卷，日以為常。
杞，字偉長，以鎬蔭將作監主簿，性豪邁，遇事劇易奮然敢為。慶歷四年，廣西區希範誘白崖山酋豪蒙趕反，自京西轉運使授杞刑部員外郎、直集賢院，為廣南西路轉運安撫使，杞至宜州，得州人吳香及獄囚區世宏往說諭之，而勒兵破白崖黃泥丸居山等寨，及其五峒，斬首千餘級，復環州，焚其積聚，蒙趕等大恐，隨香出降，獨希範走荔波峒，杞曰：『蠻依險阻，威不能制，則恩不能招，所以數叛，今特以窮蹙而降，若啖以利，後必復動。』乃犒以牛酒，而六百餘人悉誅之，後三日，得希範，醢以賜諸溪峒，御史梅摯言：『杞殺降，為國失信。』上置而不問，止戒諭之。徙兩浙路，明年，徙河北路，頃之，擢天章閣待制、知慶州，蕃首孟香率千餘眾內附，夏人以兵索香，因劫邊戶，掠馬牛，有詔責杞還之，杞言：『彼違誓舉兵，香不可與。』因移檄夏人，不償所掠則香亦不可得，既而兵亦解去，未幾，杞卒。杞博鑒強記，通陰陽術，自推其數曰：『吾年四十九，死矣！』卒如其言。有奏議十二卷。子：劭。杞之將死，一日據廁，若見蒙趕、區希範，叱之曰：『若狂僭叛命，於法當誅，尚敢來訴邪！』。

張詠，字復之，濮州人。太平興國中，登進士第，累擢至樞密直學士、御史中丞、禮部尚書。卒，年七十，贈右僕射。詠為文尚氣，不事雕飾，自號「乖崖公」，有文集十卷。知杭州，遇歲歉，民私鬻鹽者，輒寬之，使獲安濟。有與其姊婿訟家財者，婿言婦翁疾篤，子才三歲，遺書明言，異日貲產，以十之三付子，餘悉與婿，詠曰：『汝婦翁，智人也！茍以七與子，子死汝手矣！』知益州，恩威並著，其政令法度，後人不能增損。知昇州，州數遭火，詠廉知民之不逞者為之，懲以峻罰，其患遂息。少學擊劍，頗得其妙，兼通術數，好為大言，喜事奇節，常有士人遊宦遠郡，不能制其僕，詠假以出郊，趨深林斷其首而還。詠卞急，中歲苦腦瘍，御下益峻。不喜人拜，有拜之，則速拜不已，或倨坐忿罵。少以介潔稱，晚節頗以營產侵刻，失其故步。

种放，字明逸，京兆人。父卒於長安，放才七歲，能屬文，與其母隱於終南山豹林谷，結茅為廬，博通經史，士大夫多從之學，得束脩以養。著蒙書十卷，人多傳之。淳化中，詔起之，其母恚曰：『常教汝勿講學，今為人所知，不復得安處！我當棄汝入深山矣！』放遽辭疾，不應召，盡焚其筆硯，轉居窮寂，上亦不強致，而命京兆府時存問之。放常幅巾短褐，攜琴酒，坐盤石以自適，豹林谷至州郭七十里，徒步從樵夫往返，不以為勞。其學不喜釋氏，常裂佛書以制幃帳，著《嗣禹說》，表《孟子》上下篇。善為歌詩，自稱退士，作《退士傳》，又號「雲溪醉叟」。咸平中，母卒，詔賜錢助其葬，不受，廬墓終制。張齊賢蒞長安，表其節行，詔召放，即起，賜對便殿，授右司諫、直昭文館，賜居第什器大官食。翌日，又賜緋魚，遂謁告還山，間來朝覲，其後又居嵩少，數遣使問勞賜予，久之，除起居舍人，擢諫議大夫。祀汾陰，恩加工部侍郎。一日，召從學諸生飲，曰：『與汝輩訣。』酒數行而卒，終身不娶，無子，詔錄其侄世雍同學究出身。放在朝廷，有所啟奏，必據經義，時無知者，或譏其循默，真宗乃以放議十三篇示輔臣，曰：『放為朕言事甚眾，但外廷不知耳。』奏常焚稿故也。上常欲大用之，詔詢治道，放固辭。晚年，日縱酒。西祀頓盛飾輿服，或以券直，親詬驛吏，頗貽譏誚。放在京師，王嗣宗除京兆守，屢造放，不為禮。嗣宗怒語及其進取，放曰：『不猶愈於角力而中第者乎！』嗣宗試藝講武殿日常程力以冠甲科，故放及之，嗣宗深銜其言，及主京兆，又間乘醉慢罵嗣宗，嗣宗因其弟姪強市田產興訟，遣人詰責放，又條上其不法事，詔問狀，會赦釋，因別賜第嵩山，命徙避嗣宗焉。

楊億，字大年，建州浦城人。祖文逸，常夢一羽衣，自稱懷玉山人，覺而億生，有毛被體，其長盈尺，逾月始墮。能言，母口授以《孝經》，隨即記誦。六歲學吟詩，七歲善屬文，太宗聞之，詔江南轉運使李去華以所試文同送赴闕，繼三日賜對，面試詩賦五篇，援筆立成，時才十一歲，上大嗟賞，命內侍送至中書，令賦詩一章，宰臣等剡章稱賀，詔授秘書省正字，有「進修不已，砥礪彌堅，越景絕塵，一日千里」之句，既謝，即求歸鄉里。喪父，服除，從祖徽之知許州，往依焉，徽之間與語，歎其學問該博，曰：『興吾門，在汝矣！』淳化中，詣闕獻文，命讀書秘閣，召試，賜進士出身，久之，除直集賢院。徽之在襄，即幕下書疏，一以委億。及真宗即位，累擢知制誥。景德三年，入翰林為學士，母有疾，謁告，不俟報而行，因以疾求解官，授太常少卿分司，疾愈，知汝州，會加玉皇聖號，表請陪祠，召為寶冊參詳儀制副使，久之，遷工部侍郎、知貢舉，坐譴，降秘書監。母喪，詔起復工部侍郎、翰林學士。卒，年四十七。子：紘，給俸終喪。景祐元年，樞密使王晦叔，上億天禧四年代寇準草奏，請皇太子親政，斥丁謂等奸邪事，準既逐，億亦憂畏而卒。仁宗嘉歎，下詔褒顯之，特贈禮部尚書，賜謚曰文，有司舉故事，非常任二府及事東宮，賜四品無贈官，上曰：『億為國竭忠，有君子之大節，可拘以常典乎？』億初為光祿寺丞，太宗賞花後苑，召命賦詩座側，對輔臣誦其警策句。明年，苑中曲宴，億復獻詩，上詔有司，不時召，對曰：『非貼職，制不與。』立命除直院。表求歸里中迎母，特賜錢十五萬。太宗知其貧，故屢有霑賚，時之公卿箋翰，皆出其手。在西掖，有詔，以吏部主事為大理評事，億封還詔書。同王欽若修《冊府元龜》，詔書局，眾論取決於億。修《太宗實錄》八十卷，億獨成五十六卷。於歷代典章制度，尤為該洽，故朝廷議論，必取正焉。經傳子史百家之學，罔不通貫，為文敏贍，起草細字一幅數千言，不加點竄，對客談笑，揮毫無滯，論治道、談世務，必稽古驗今，究切利病，厚風義、重名教，誘進後學，樂道人善，賢士大夫翕然宗之，然評品人物，黑白大分，奸邪之所疾惡，讒毀因以聞。母病，不俟報而行，皆以為慢朝廷，又有以詆時政之語達於上，上愛之有素，而又且力為開釋，故僅免焉。在翰林，常以疾苦，上遣使挾太醫診視，表謝，上批紙尾，賜詩有「副予前席待名賢」之句，其顧遇如此。晚年留意釋典，臨終有《空頌》一章，其文有括蒼、武夷、穎陰、韓城、退居、汝陽、蓬山、冠鼇、內外製、《刀筆集》，共一百九十四卷，又別出《西崑酬唱》、《虢郡文齋》、《穎陰聯唱》、《南陽釋苑》等集，又手錄時人所作，為《儒苑時文錄》數千篇。真宗常謂王旦：『億詞學無比，後學多所法則，如劉筠、宋綬、晏殊而下，比比相繼，文章有正元、元和風格，自億始也。』旦曰：『後進皆師慕億，惟李宗諤久與之遊，終不能得其鱗甲。』蓋李昉詞體弱，不宗尚經典故也。

