薛奎，字宿藝，絳州人。父化光，善命術，奎生，知其必至公輔。淳化中，奎登進士第，多歷外官，向敏中薦其才，累擢至龍圖閣待制、御史中丞、龍圖閣學士、三司使。天聖七年，參知政事。章獻太后崩，大臣皆罷，獨留奎，欲以為相，而苦喘疾，數辭位，除資政殿學士判都省。卒年六十八，贈兵部尚書，謚簡肅。奎持身端重，論不苟合，善知人，范仲淹、明鎬、龐籍在下位時，奎皆以公輔許之，卒如其言。天禧初，自淮南轉運副使，疏真揚漕河廢三堰，舟楫便之。嘗館伴契丹使蕭從順，從順言漢使至契丹，皆見太后，今請入見，奎曰：「皇太后垂簾聽政，雖本朝臣僚，亦未嘗見也。」乃不敢請。知益州，蜀人以張詠比之，仁宗嘗謂輔臣曰：「臣之事君，多見有始而無終者。」奎曰：「保終始者，豈獨臣下。如唐開元，勵精為治而天下晏然，及其既久，放意荒侈，以至大亂，此不可不監也。」上深納之。時邊臣言伺知契丹將大入寇，輔臣俱言擇將備邊之策，奎獨曰：「先帝與虜約和，歲遺為厚，彼必不敢輕背約，願持重。」已而邊報果妄。太后謁太廟，欲被黻冕，奎固執不可，及太后崩，上謂輔臣曰：「太后大漸，且不能言，數引衣示朕，殆意在黻冕乎？」奎曰：「然服之，何以見先帝也！」卒以後服斂。

蔡齊，字子思，其先洛陽人，曾祖為膠水令，凡九年而卒，其子孫因家焉。齊少孤好學，李迪嘗見其所為文，謂有大志。大中祥符八年，登進士第甲科，真宗見其舉止端雅，顧輔臣寇準等曰：「得人矣！」特詔金吾給騶從，因以為例。累擢知制誥、翰林學士加侍讀、龍圖閣學士、御史中丞，復為龍圖閣學士。明道二年，樞密副使。景祐二年，參知政事，與宰相呂夷簡論事不合，四年，罷，出知穎州。卒年五十二，謚忠肅。齊不自伐，善知人，龐籍、楊偕、劉隨、段少連，皆所薦也。有子早卒，以從子延慶為嗣；其後有子曰延嗣。初，齊為侍御史知雜，河陽錢惟演請曲賜軍士特支，齊言：「賞罰者，上之所操，非臣下所當請，天子新即位，惟演聯姻太后，不宜私請一州，以售己惠，搖動眾心。」上遂不許。在翰林，太后出閤中金，繒修景德寺，命為記，內侍羅崇勛，使人陰謂齊曰：「趣為記，當參知政事矣！」齊故遲之，崇勛怒，讒於太后，遂出知河南府，改密州。太后諭宰相取所撰記，始上之。章獻太后遺詔，以楊太后同議軍國事，閤門趣班賀，齊為中丞，毅然召臺吏曰：「毋追班。」齊乃白執政曰：「上奉太后十餘年，今始親政，豈宜以女後相繼耶？」事遂止。在樞密，交趾虐其部人，有款宜州自歸者千數，議者以為叛人不可納，齊曰：「彼去暴而歸有德，宜納之。雖遣，必不復還本部，若散山谷，當為後患。」不從，後數年，果為亂。錢惟演諂附丁謂，作《樞密直學士題名記》，輒不列寇準於其間，而碑刻雲逆準不書，齊言於上曰：「寇準社稷之臣，忠義聞於天下，豈可令奸黨厚誣。」上遂令磨去。居政府，邊臣言契丹祭天於幽州，以兵屯境上，輔臣議備邊計，齊以為契丹必不敢渝約，既而邊奏果無警 。【蔡子思不阿附宮闈戚宦以干進，而薦龐籍等之賢，辨寇準之誣，得大臣之道矣】

盛度，字公量，餘杭人。端拱初，登進士第，數上疏論邊事，奉使陝西，參質漢唐故地，繪為《西域圖》以獻。累擢知制誥、翰林學士。寇準罷相，度以嘗交結周懷政，貶和州團練副使。天聖初，復翰林學士、龍圖閣學士承旨兼侍讀學士。景祐二年，參知政事。四年，知樞密院，坐令開封府吏馮士元強取其鄰所賃官舍，為知府鄭戩所發，罷知揚蔡州、應天府，以太子少傅致仕，還京數日卒，年七十四，贈太子太保，謚文肅。子山甫、申甫、崇甫。初，度因奏事便殿，真宗問其所上《西域圖》，內出繒，命工別繪，度因言：「前已圖漢所置酒泉、張掖、武威、敦煌、金城五郡。比復究尋五郡之東南，自秦築長城，西起臨洮，東至遼碣，延袤萬里，有郡有軍有守，襟帶相屬，烽火相望，其形勢禦備亦至矣。唐始置節度使，後又以宰相兼領，用非其人，有河山之險而不能固，有甲兵之利而不能禦，豈不惜哉！今復繪其山川道路，區聚壁壘，為《河西隴右圖》，願備聖覽。」上稱其博。度嘗坐開封獄失實，謫監洪州稅，上言請復賢良方正科，密詔撰策題，馳驛以聞，又請建四科以取士，且言：「經術之士，若典刑備舉，則政教流行，請設博通墳典，達於教化科；堯試臣以事，不直以言語筆札，求人審官，期於適用，請設才識兼茂，明於體用科；今戒警未除，調邊勞戍，必資良帥以集事功，請設軍謀宏遠，堪任將帥科；獄市之繁，民命所繫，若推按失實，則枉情傷生，請設諳曉法律，能按章覆科。」後亦取其才識兼茂明於體用科與賢良方正能直言極諫並行。明道中，詔度與御使中丞王隨，及三司詳定在京並外三十一州軍舊禁解鹽地分聽商旅入錢算鹽，度言通商有五利，遂施行之。度好學，家居惟圖書，滿前每歸未嘗釋手。真宗嘗命與李宗諤、楊億、王曾、李維、舒雅、任隨、石中立同編《通典》、《文苑英華》，又嘗預注釋御集。真宗祀汾陰，仁宗在藩邸，以度掌起居箋表及留守章奏，封壽春郡王，特詔令撰謝恩表，所著有《愚谷集》、《中書制集》、《銀台集》、《翰林制集》、《極中集》。天禧三年，郊恩赦文，許舍人、給事中、諫議母封郡太君，而學士不預，度官兵部郎中，因請進封其母，上特從其請，自是學士官，未至諫議者，皆得封其母焉。度多猜險，僚友皆畏其傾，不敢妄語言。肌體豐大，艱於拜起，有拜之者，俯伏不能興，或至詬罵，其偏戾如此 。

韓億，字宗魏，其先真定人，後徙開封之雍丘。少力學，咸平五年，登進士第。王旦以女妻之，久歷外官，以旦在政府避親，及旦薨，乃稍進用。仁宗即位，累擢龍圖閣待制、樞密直學士、御史中丞。景祐二年，同知樞密院事。四年，改參知政事，因諫官言，不當以子婿為群牧判官。寶元元年，罷知應天府，加資政殿學士，徙成德軍，澶、亳州，遷尚書右丞，以太子太傅致仕。卒年七十三，贈太子太保，謚忠憲。子綱、綜、絳、繹、維、縝、緯、緬。億性方重有守，治家嚴肅，雖燕居，未嘗見其惰容。嘗奉詔監視向敏中諸子分財產，方丁謂用事，陰遣所親諭億，欲買向氏長安華嚴川田，億至向第，面戒其諸子曰：「土田，衣食之源，不可鬻也。」遂忤謂意，謂出之定州。曹瑋斥知萊州，慮其或拒命，乃詔億馳往，代收其兵，欲緣以中億，而瑋既奉詔，謂亦不能害。二司更茶法，歲課不登，億承詔劾之，由丞相而下，當坐失當之罰，其不撓如此。益州故事，歲首，官出米六萬石或五六倍之以濟貧民。億知州，當歲儉乃數倍賑之，又疏江流，溉民田數千頃，至今以為利。初通判陳州，河決屬邑，億集瀕河丁夫，就伐薪茭，親督築，不賦於民而河患平。知洋州，有富民李甲喪兄，而迫嫁其嫂，又誣從子為它姓，而並其資產，嫂訟之十餘歲，吏受賂不得直，億按舊牘，獨未嘗證以乳醫，億密緻乳醫以驗決，眾皆詘服。在樞府，元昊歲遣人至京師，出入民間無他禁，億請為除館舍，以優待遠人，仍官為主其貿易，實欲防之也，詔從之。又言天下承平已久，武備不戒，請二府各舉才任將帥者數人，稍試用之。唃廝囉與元昊相攻，已而來獻捷，朝廷議寵廝囉以節制，億曰：「二虜皆藩臣，今不能諭令解仇，又因捷而賞之，豈綏御四夷之道當如是耶？」固執不可，遂罷，又言武臣宜知兵書，而法在所禁，請纂其要略以頒焉，於是上自集《神武秘略》以賜邊臣，其書遂遍天下。

王鬷，字總之，趙州人。大中祥符元年登進士第，除婺州觀察推官，代還，真宗見而異之，特轉著作佐郎，先朝幕職官到闕，例皆得見，故有是命。累擢至天章閣待制、樞密直學士。景祐四年，同知樞密院事。康定元年，罷知河南府。卒年六十四，上輟朝一日，贈戶部尚書，謚文穆。子政路。初鬷館於王化基之門，樞密副使宋湜見之，妻以女，宋氏親族或侮易之，化基曰：「後十年，鬷當貴矣！」卒如其言。鬷為三司鹽鐵副使時，待制馬季良建言：「京師賈人，常以賤價售京師茶鹽交引，請官置務收市。」季良方挾章獻太后姻家，有司莫敢忤其意，鬷獨執不可，曰：「與民競利，有傷國體。」它日，仁宗見而諭之，曰：「官市交引，賴卿力言罷之，甚善！」後以樞密直學士知益州，戍卒有夜焚營，協軍校為亂者，鬷潛遣兵環其營下，令曰：「不亂者，斂手出門無所問！」於是眾皆出，命軍校指亂卒，得十餘人，戮焉，及旦郡人不知也。為政有大體，不事苛察，蜀人愛之。在樞府，屬西師不利，議籍鄉兵，久而不能決，緣是有江南之命。

宋綬，字公垂，趙州人。幼聰警，額有異相，其外祖楊徽之器愛之，徽之無子，盡付以家所藏書，以徽之遺恩，授太常寺太祝，年方十五，召試中書，真宗奇其文，特遷大理評事，聽於秘閣讀書，同校勘天下圖經，久之，復召試學士院，除集賢院校理，與父臬同在館閣，每賜書，必得二本，世以為榮。累擢知制誥。仁宗即位，擢直學士院。天聖三年，為翰林學士，明年，兼侍讀，改龍圖閣學士，出知應天府，召還，欲大用，為宰相張士遜所抑，復翰林學士兼侍讀、龍圖閣學士，加端明殿學士。端明殿，後唐初置學士，馮道、趙鳳首當其任，太平興國中，改為文明殿學士以授李昉，未幾，殿災重建，改曰文德，遂不復置學士，至是，又置端明殿學士以寵綬，綬辭免龍圖，及士遜罷相，明道二年，綬遂參知政事。景祐四年，罷為尚書左丞、資政殿學士，留侍經筵，明年，加大學士，知河南府。康定元年，知樞密院，改參知政事。薨於位，年五十，贈司徒兼侍中，謚宣憲。子敏求、敏修。大中祥符初封禪覃慶，上先賜綬同進士出身，翌日，遂由大理評事遷本寺丞，後苑賞花，群臣緣賦詩，命綬與晏殊同為之序。祀汾陰，綬與錢易陳越劉筠所過採集地誌、風物、故實，每舍上之，以備詢覽。仁宗即位，章獻太后命綬擇前代文字，可以贊孝養、補政治者以上，遂錄唐謝偃惟皇戒德賦、孝經論語節要、唐太宗所撰《帝範》二卷、開元臣僚所獻《聖典》三卷、《君臣正理論》三卷上之，太后稱制既久，上未嘗獨對群臣，綬言：「唐開元中，睿宗為太上皇，五日一受朝，處分軍國重務，及三品以上除授，決重刑；明皇日聽朝，除授三品以下，決徒刑。請令中書、樞密院，約先天制度，非軍國大事及大除拜，皆前殿取旨，臣僚亦只前殿〈（疑脫奏字）〉對。」繇是忤太后意，而有應天之命。太后崩，詔綬定章獻、明肅、章懿三太后祔廟禮，綬援春秋考仲子之宮唐儀坤故事，請別立章懿太后廟，建名奉慈，以安神主，上從其議。綬又言：「帝王之御臣下，在乎總握威柄，賞罰二者，必自天子出，一紀以來，政自簾簿之間，今陛下方躬親萬物，聽斷有祖宗英風，天下延頸跂踵，渴見聖政，若非懲奸革弊，無以新四方耳目，而政刑、號令未見勝於垂簾之日，豈非三事大臣，未能盡輔佐之道耶？頃者，除授恩澤，多所希望，而因緣邪幸者，邀取升擢，議者皆以謂恩出太后，而不由陛下。自親政以來，恩賞雖行，議者又雲，悉出大臣，蓋大臣公為朋黨，罔冒天聰，朋黨相結，其害實甚，或窺測上旨，密令陳奏，或附會己意，以進退人，大臣市恩以招權，小人趨利以售進，此風浸長，有蠹邦政，太宗嘗云：『國家若無外憂，必有內患，外憂不過邊事，皆可豫防；惟奸邪無狀，若為內患，深可懼也！』真宗亦云：「唐朝朋黨尤盛，漸不可制，以至帝室衰弱。』願陛下思祖宗之訓，念王業艱難，整頓紀綱，正在今日。」上大感悟，章惠太后營王中正舊第為道觀，諫官御史皆言：「近詔罷修寺觀，而復有此興造，是詔令數更也。」上曰：「此太后自出奩中物耳，言者豈非邀名乎？」綬因曰：「是豈知太后所為。但見忽興土木，違近詔爾。疑似之事，人猶奏論，設少決周防，雖台諫官不言，四方亦自傳布，為聖政之累，太祖嘗謂：『太宗受人諫疏，直抵其非，曾不為恥，豈若自不為之，而使人無言。』望陛下深監皇祖之言，嘗防外廷之議，已出之詔令，且要遵守，無令喋喋之人，自取名譽也。」綬又言自：「古守成之君，必兢兢抑畏，不忘顧省，人心逸於久安，患害生於所忽，故立防於無事之際，銷變於未萌之前，若事至而後應，不亦殆歟？此固聖心所詳究，臣猶願飭勵群司，交修庶職，勿以治平自怠，勿以纖微不慎，則可以保至尊，而享洪業矣！臣又切惟御下之道有三：『臨事尚乎守、當幾貴乎斷、兆謀先乎密』，守則不可移，斷則不可惑，密則不可干，是三者，治亂安危之所系，願陛下欽之念之。至若朝務清暇，深居閑燕，亦願陛下愛養聖躬，節宣所欲，夫四時聲味，所以調適，六氣乃克和平，自然擁百靈之休，享無疆之福，豈不美哉！」初尚美人出宮，上召綬面草詔云：「當求德閥，以稱坤儀。」既而聞左右，以茶商陳氏女入宮，綬因閒見，曰：「陛下乃欲以卑賤者正位中宮，不亦與前日詔語戾乎？」及樞密使王曾入對，上首詢之，曾深以為不可，上曰：「宋綬亦如此言。」時宰相呂夷簡屢論列上前，卒罷之。修郊祀，綬嘗攝太僕卿，陪玉輅，顧問儀物典故，占對辯給，因撰《鹵簿圖》以進。綬資性孝謹，清介寡言，經史百家莫不通貫，朝廷有大議論，皆所裁定，於前世文章，必考其得失，而時之作者，無所臧否。集外祖楊徽之詩，刻石嘉州明月湖上，家藏書萬卷，皆手自校正。楊億嘗稱其文淳麗，尤善賦詠，自以為不及也。綬之筆札精妙，上嘗取所書《千字文》，及其家之墨跡藏禁中，所著有七集。始綬疾不視事，母問之必曰：「小療矣。」又通賓客候問若且安以舒母憂，然後事俱以詳處，雖家人不知也。

李若谷，字子淵，徐州人。少孤，游洛下，因葬其考妣於緱氏而占籍焉。咸平元年，登進士第，多右外官，累擢至諫議大夫、集賢院學士、龍圖閣直學士、樞密直學士、龍圖閣學士。寶元元年，參知政事。康定元年，以耳疾辭位，罷為資政殿學士，明年，以太子少傅致仕，卒年八十，以子淑在近侍，優贈太子太傅。天聖初，若谷奉使契丹，時章獻太后同聽政，奉使者辭於庭下，例升殿受旨，若谷辭已即趨出，太后怒，遂不遣。荊南駐泊都監王蒙正，恃太后姻家多不法，若谷知府，屢繩之。監司阿蒙正，奏徙若谷潭州，州有盜阻洞庭之險，劫舟殺人，投屍湖中，前此捕獲，多減死配隸它郡，久復逸歸，為患滋甚，若谷至，潛使人擒以屬吏，條前後罪狀，磔於市，湖中之盜遂息。知延州，夏人遣使來，前守多延之堂上，若谷獨廡下飲食之。安豐芍陂孫叔敖所創，為南北渠，溉田萬頃，余陂因旱歲，民多侵耕其間，雨集將盈則盜決之，陂涸失灌溉之利者甚眾。若谷知壽州，陂決，獨調瀕陂之民，使之畚築，自是無盜決者。并州自昔未有學舍，若谷知州，始建學於文宣王廟，州多降湖間常為盜，若谷命集累犯者，三人為保，有犯則並坐悛者，則久而釋之。在政府嘗言：「近歲風俗澆薄，駕朋黨之說以污善良，君子小人各有氣類，今一概以朋黨名之，忠臣恐懼，臣亦無以立朝矣！」上善其言，為下詔儆諭焉，又言轉運使提點刑獄失按所部官受贓類降差遣，且監司所部甚廣，巡按不過留三二日，蓋未能遍察也，苟州郡察發一贓吏，先聞朝廷，則監司不可勝黜，自是詔轉運使、提點刑獄再不覺察部內官受贓則降黜之。若谷質厚，長於治民，所至郡邑，去多見思。一子：淑，字獻臣，若谷通判亳州，真宗朝謁太清宮，淑年十三，獻文行在，上命賦朝謁太清宮詩，稱旨，賜童子出身，授試校書郎。天禧三年，宰相寇準薦之，除館閣校勘，準注釋御集，表為檢閱官。天聖五年，召試，賜進士及第，箋注御製三寶贊章獻皇太后發願文，擢史館修撰，上《時政十議》：曰國體、曰災旱、曰言事、曰大臣、曰擇官、曰貢舉、曰科遷、曰閱武、曰時令、曰入閣，其議國體曰：「今災沴既頻，賦入有限，用度不足，恩賞或濫，吏員滋多，甄別殊少，近臣暫出外若欲自留，有固辭而罷者，進不滿望或不即拜，有中路而易者，願陛下號令一出，要在必當，官職一授，勿復再改，至於國用未足，濫官未澄，冗兵疲馬，橫賞之類，願命近臣知治體者，准三朝出入之數而撙節之。」議災旱曰：「頻歲以來，亢陽為孽，民多艱厄，歲不順成，《洪範》曰：『僭常賜若謂爵賞僭差號令迭改，今閒遣使傳推行救之澤農服田畝，無國家贍養之理，臣願陛下，修人事以應天變，不然，徒匱國力，未足以彌民災也。」議言事曰：「先朝有劉驥者，輕為奏疏，先帝語左右曰：『此人言多捭闔，期在必行，而近偽亂真。』詞旨易辨，驥常枉法受賂，古人察言觀行，正為此言也，願陛下於進對之際，防邪僻之人。」議大臣曰：「今歲兩府遷易頗頻，其於政體似傷簡靜。太祖初定天下，用周朝三相六年，始以趙普代之，凡十年，始代以薛居正、沈倫。太宗嗣位，惟盧多遜以罪去，而復用趙普，是後十八年中，雖三四易相，然所用者，李昉、宋琪、呂蒙正、張齊賢、呂端而已。當是時，進者盡忠，退者修省，蓋進退者，皆出睿斷也。真宗景德已前，三命相，惟張齊賢、李沆、向敏中、呂蒙正、畢士安、寇準六人，其後任王旦十二年，向敏中再相亦十年，此二人在位之日，非無疑似之嫌，誠信任無閒而不重以權故也。蓋權太重則難以久居，言易入則得以譖愬，真宗嘗謂宰臣曰：『今四方無虞，與卿等慎守祖宗經制，最為急務。』此委相之大體也。」議擇官曰：「太平興國初，文武朝官，班簿才二百人。咸平初，已四百人。天聖元年，遂逾千人。去歲覃恩，以臣料之，又軼天聖之數矣！先朝嘗諭審官流內銓主判，若灼有能績，為眾所稱者，密以名聞，當特旨升擢。願陛下引對之際，一如先朝故事行之，其老疾懦庸，閒以退黜，庶有所懲勸矣。」議貢舉曰：「皇朝開寶以前，歲舉進士不過三十人，經學不過五十人，自克復偽國，吏員益眾，始有廷試，廣收人之制。願陛下約今歲吏部闕官之數，為來年入等之准。」議科遷曰：「吏部故事，選人格限未至，能試判三節，謂之拔萃，止用疑案古義觀其能否，詞美者，優以授職，此有司銓品之式。今常調選人判超循資是其比也，陛下親御軒陛，審核課試，非其稱已，願罷此科，又禮部茂才異等，求出類之俊，頗聞鄉薦不獲，始來應舉，望更為嚴制，以革幸冒。」議閱武曰：「《開寶通禮》有四時講武儀，國初，疆候未平，多親閱試按炮角射。太平興國間，築台楊村，備大閱之禮。咸平中，辟場東武原，發卒會射，其後再幸飛山教場，躬親訓練。今兵革不試三十年矣，士不聞鉦鼓之聲，人不識行伍之列，願陛下按《通禮》，厲兵講事，而躬閱之。」議時令曰：「開元定禮有明堂及太極殿五時讀令之儀，冠服佩玉，悉從方色，月令不順，則五沴應之。近歲氣序繆戾，水旱不節，天應以異，固當變而修正，願陛下申命有司，以氣至之日，集百官讀時令於天安殿，至尊升座，近臣伏聽，上下交儆，以凝庶績。」議入閤曰：「唐寶歷之後，常以月朔，御紫宸行入閤之禮，後雖五代，猶或講求，施及聖朝，太祖五行其禮，多御崇元殿備殿中，金吾諸仗，設待制復轉對官，崇元即今天安殿也。乾德之後，改御大明殿，即今集英殿也。達宗三行其禮，別定新制，就文德殿廷增設黃麾仗，真宗亦三行之。其禮之廢，已逾一紀，願因盛時，遵復其制。」景祐初，知制誥，自是五除翰林學士，兩以人言不拜，而三授端明殿學士、侍讀、龍圖學士，亦皆再兼。初知鄭州，作周陵詩三章刻石，國子博士陳求古以舊怨〈（疑脫淑字）〉訟訕朝廷，乃徙應天府，其後包拯、吳奎言其常請侍養父而不養母，中丞張昪繼論奏之，知河中府，感風眩而卒，年五十八，贈尚書右丞。淑聰悟博學，詳練典故，預修國朝會要、三朝訓鑒圖、閤門儀制、康定行軍賞罰格，又獻系訓二篇。所著有《書殿集》二十卷、《穎臯集》五卷、《內制集》三卷、《祭範》一卷、《平棘集》、《邯鄲集》各十卷，別集並筆語各十五卷。子壽明、復圭、德芻。

晁宗愨，字世良，其先澶州人。父迥，太子少傅致仕。宗愨以蔭補校書郎，屢獻所為歌頌。大中祥符中，召試舍人院，賜進士及第。又召試除校勘校理，累擢知制誥，入翰林為學士兼龍圖閣直學士。康定元年，參知政事。慶歷二年以疾免，除給事中、資政殿學士，卒年五十八，贈工部尚書，謚文莊。子仲蔚。宗愨有詞學，當制頗愜人望，事父母至孝，而真篤於故舊，任子恩皆先其族人，在政府，朝廷以金飾胡床及金器賜唃廝囉，宗愨言：「昔，仲叔於奚辭邑而取繁纓，孔子曰：『不如多與之邑。』繁纓，諸侯之馬飾，猶不可輕與，況乘輿之器耶！」止。

