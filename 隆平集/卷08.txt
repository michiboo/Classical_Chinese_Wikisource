范仲淹，字希文，唐相復冰之後。其先邠州人，後徙居蘇州。祖：贊，仕錢氏為秘書監。仲淹二歲喪父，而母改適長山朱氏，故從繼父姓。大中祥符八年，登進士第，曰朱說。後喪母服除，始復其姓而改今名。初以憂去官，晏殊知應天府，表掌府學士。上書執政萬餘言，皆時之先務。及終喪，殊又薦之，除秘閣校理。明道初，召為右司諫，累擢天章閣待制，落職，知饒州。元昊叛，復待制，知永興軍。夏竦為陝西招討使，進仲淹龍圖閣直學士以副之，改知延州。降官，知耀州，職如故。徙慶州，復舊官，為環慶路經略安撫沿邊招討使，時始分陝西為四路也。慶歷二年，除邠州觀察使，辭不拜。遷樞密直學士，為陝西路招討使。三年，樞密副使，是秋，改參知政事。四年，出為陝西、河東宣撫使。五年，罷為資政殿學士知邠州，以疾請知鄧州，加給事中，知杭州，遷禮部侍郎。祀明堂恩，進戶部，徙青州，疾甚，請穎州，未至卒，年六十四，贈兵部尚書，謚文正。子：純佑、純仁、純禮、純粹。御篆其神道碑額曰：「褒賢」。所著《丹陽集》二十卷、奏議十七卷。仲淹事母至孝，以母在時家甚貧，及既貴，非賓客不食肉，妻孥膳服，僅足而已。姑蘇之范，皆疏屬，而置義莊以賙給之。天下想聞其風采，賢士大夫以不獲登其門為恥，下至里巷，遠及夷狄，皆知其名字，眾莫知其所以然也。初，章獻太后欲以冬至御會慶殿，太常具儀，請天子率百官獻壽，仲淹在秘閣，上疏言：「王者奉親於內，則有家人禮；若稱觴殿下，是以天子北面行人臣事，抑尊損威，不可為後世法。」不報，又請太后復辟，遂出通判河中府。又章獻太后遺詔，以太妃楊氏為皇太后，參決軍國事，仲淹上疏言：「太后，母之名號也，未聞因保育而代立者。今一太后崩，又立一太后，天下疑陛下不可一日無母后之助也。」太妃雖受太后冊，遂不復同聽政。郭皇后廢，上書諫，不報，與御史中丞孔道輔，合諫官、御史伏闕諫，遣中貴人諭令詣中書，宰相曰：「漢、唐廢后久矣。」仲淹曰：「何為援前世衰政，以累聖朝！」明日，將留百官班，揖宰相廷爭至待漏院，有詔出知睦州，即日就道。明道末，言事者多摘太后時事以暴於朝，仲淹諫曰：「太后受遺詔，保佑聖躬者十年，宜掩其小故以全大德。」上感悟，始抑言者。歲飢出使江淮，體量安撫，所至除淫祀，賑乏絕，民有食烏昧草者，擷草以進，（請）示六宮貴戚，戒其侈心，因陳八事以諫，其一曰：「祖宗時，江淮饋運至少，而養六軍取天下；今東南歲漕米六百餘萬石，府庫財帛又皆出於民，而飢年艱食如此，願下裁造務後苑作文思院糧料院，取祖宗歲用之數，則奢儉可見矣！」其二曰：「國家太平垂三十年，暴斂未除，濫賞未革，近年赦宥既頻，賞給復厚，聚於艱難，散於容易，國無遠備，非社稷之福也！願無數赦推賞；且祖宗欲復幽、薊，故謹內藏，庶行師之時，不擾於下。」其三曰：「江淮諸路歲已饋糧，於租稅之外，復又入糴兩浙七十萬，以諸路計之，不下二三百萬，雖豐年穀價亦高，官以傷財，民且乏食；今宜銷冗兵，削冗吏，禁游惰，省工作，既損京師用度，然後減江淮饋運，以租稅上供外，可罷高價入糴，則歲省數百萬緡錢，或上京師實府庫，或以給還商旅，商人既通，則榷貨務，入便漸廣，而入中之法，可以兼行矣。」其四曰：「國家重兵，悉在京師仰給度支，則所養之兵，不得不精也。一卒之費，歲不下百千，卒萬人則百萬緡矣！至七十歲放停，是未停之前，大橐國用，及其羸老，歸復何托？咸平中，揀鄉兵，人無歸望，號怨之聲，動於四野。大中祥符間，選退冗兵，無歸之人大至失所，此近事之鑒也。請下殿前馬軍司禁軍，選不堪披帶者，別立本鄉州軍，就糧指揮，至彼有田園骨肉者，許之歸，則不至失所矣。」其五曰：「緣邊市馬，歲費不貲。罷之，則絕戎人；行之，則困中國。自古騎兵未必為利：開元、天寶間，牧馬數十萬匹；祿山為亂，王師敗績於函谷，曾何救焉？然西北戎馬不可牧，既至京師宜多鬻於民間，或有邊用，一呼可集；重稅以禁江淮小馬，使不至近里州軍，則西北之馬可行外慰戎心，內減芻牧以億萬計。」其六曰：「發運司歲漕六百餘綱，省員殿侍，以歲勞改班行，若綱運可減，則歲改職者，止賞以緡錢，諸州都知兵馬使滿歲，如實廉幹，須知州通判同罪保舉，方與班行，武臣薦子弟，並令引見試驗，若無所取及年幼者，止與奉職至殿侍而已。」其七曰：「百司流外，日以增冗，請罷招置，三五年可去其半，舊二百人者，以百人為額，餘並移補諸司。」其八曰：「真州建長蘆寺，役兵糧已四萬斛，棟宇塑像，金碧之資，又三十萬緡，施之於民，則可以寬重斂，施之於士，可以增厚祿，施之於兵，可以拓舊疆矣。」上嘉納之。及在從班，言事益無避，因言：「古之治亂，繇用人得失，此宰相之職也。」獻《百官圖》指其遷轉次序遲速，曰：「如此可以為法，陛下不可不察也。」又獻《四論》，一曰帝王好尚、二曰選賢任能、三曰近名、四曰推變，其大旨言治亂繋所任，區別而進退左右，人主之權也，不可以委臣下，上因面質於宰相呂夷簡，夷簡以為仲淹離間君臣，至交論上前，出知饒州，殿中侍御史韓續希旨，請榜仲淹朋黨於朝，秘書丞余靖上疏，言：「仲淹嘗言陛下母子夫婦之間，尚加優容，今以一言觸大臣，遽至黜逐，非朝廷福。」太子中允、館閣校勘尹洙，自幼與仲淹善，兼師友，且嘗被論薦，請從降黜，館閣校勘歐陽修，移書左司諫高若訥，責其依違，若訥繳奏之，靖等悉貶。其後延州諸寨失守，東西四百里無藩籬，人心危恐，知州張友辭不知兵且老，乃以仲淹代之。析州兵馬為六將，將三千人，隨部分教之，使更御賊，朝廷推其法諸路。又築青澗城以扼寇衝，復屬羌數千落，墾田二千頃，許互市通有無，又建康定軍，積蒲充民租，春則徙兵就糧，減饋運之費三之一，時議諸路討賊，獨仲淹固守鄜延不從，及元昊偽請和，仲淹答書，令去僭號，元昊復有書不遜，仲淹焚其書不以聞，執政以為不當輒通書而又擅焚之，參知政事宋庠請論以軍法，上不從，降員外郎知耀州，職如故。未逾月，徙慶州而復其官，州之西北有寨，據復橋川南通鳳州華州池北扼白豹金湯種落強悍而善耕，久不能城，仲淹一日擁兵城之，賊騎三萬薄關城下佯北，仲淹戒諸將持重，勿過河，既而果設伏河外，城成，詔賜名曰大順城。環州屬羌明珠滅臧二族，各萬餘人皆附賊，仲淹又請復細腰城、胡蘆泉諸寨，招致二族以扼賊。又復近羌千三百餘帳。葛懷敏之敗，關中民皆竄匿山谷，乃率部下兵赴援，而募兵關下，人心始安。仁宗初，按圖示左右曰：「若得仲淹出援涇原，可無憂矣！」或以為恐道遠不能至，後數日，上出其章謂宰相曰：「仲淹果出援，如所料。」在政府，欲仿周官，以六卿事分委輔臣，而自領兵、刑之任，上方銳意政事，數於天章閣詢執政世務，仲淹言天下之治莫若守宰得人，欲得人，先擇轉運、按察使；又雲取士不可以不根行實而先詞華，圭田不均則不足以養廉吏，農桑不課則民失業，詔令屢更則下不信。又請復府兵以宿衛京師，倂縣邑以寬徭役，又欲減五品以上任子例。明年，與韓琦列上御邊四策，既欲改制，故忌之者眾，而僥幸者不便，因出宣撫，遂罷政事焉。王倫之叛，州縣官吏有不能守者，朝廷議欲盡誅之，仲淹曰：「平時諱言武備，盜賊之至，責守臣死，不可。」故守令皆得不誅。仲淹所至，恩威並行，鄧、慶之民，並西陲屬羌，皆繪像生祠之。其卒也，上尤嗟惜焉。

丁度，字公雅，開封人，力學有守。大中祥符四年，登服勤詞學科，累擢知制誥、翰林學士兼侍讀，加承旨，在翰林凡七年。仁宗問：「用人以才與資，孰先？」對曰「承平時宜用才。」諫官孫甫乃言度請閑自求柄用，上諭輔臣曰：「度侍從十五年，數論天下事，未嘗及其私，甫何從得此？」遂除工部侍郎、樞密副使，時慶歷五年。明年，改參知政事，八年，罷為紫宸殿學士、翰林侍讀學士，進觀文殿學士，積官至尚書右丞。卒、年六十四，贈吏部尚書，謚文簡。子：諷、諫。舊制，監司及藩鎮辭見皆賜對，仁宗初即位，止令附奏，度言附奏非所以防雍蔽也。又作《王鳳論》諷章獻太后以檢外戚。天聖間，太史上言：「永昌陵有白氣，當徙陵以厭之。」度奏神道貴靜，陵寢大事，不可用術者言輕議改易，事乃止。康定初，劉平、石元孫戰陷，上問御邊計，度奏中國宜以智勝，難以力克，今莫若謹亭障，遠斥堠，控扼要害，條上十策，名曰《備邊要覽》。方西事未寧，知樞密院宋綬私忌，不給假，度請無以邊事責成大臣，給休假如故，無使外夷窺朝廷深淺，上從之。度為群牧使，上言：「天聖中，牧馬至十餘萬，其後言者以天下無事，遂廢八監，陝西、河東歲市二萬二百，才能補京畿、塞下之闕，自用兵數年，所市馬比常歲特三之一，請下令河東、京東、京西、淮南，籍丁壯為兵處，有能畜一戰馬者，與免二丁，仍不升戶等，以備緩急，如此則國馬蕃矣。」度在經筵，上每呼學士而不名，嘗問蓍龜占應事，對曰：「不若以古之治亂為蓍龜也。」上出欹器以示之，曰：「朕欲臨天下以中正。」對曰：「臣等亦願以中正事陛下。」順奏太宗時嘗作此器，真宗為之贊，上遂制《欹器論》賜之。度性純淡，不事威儀，左右無姬侍，喜論時事。在政府，召諸子謂曰：「王旦為宰相十二年，卒之日，其子猶有為布衣者。自今吾不復有請矣。爾曹宜自勉！」嘗作《慎言賦》書紳銘以戒諸子。又著《邇英聖覽》十卷、《龜鑒精義》十二卷、《慶歷兵錄》五卷、《贍邊錄》一卷、《編年總錄》八卷、《管子略要》五篇。

吳育，字春卿，建州人。天聖五年，登進士甲科，又舉賢良方正入等，屢歷外官，始擢知制誥、翰林學士。慶歷五年，除樞密副使，是年參知政事。六年，復樞密副使。七年，罷，知許州，徙蔡州，加資政殿學士，知河南府，徙陝州永興軍。丁父憂，服除，召兼翰林侍讀學士，以疾辭，改知汝州，又辭。以集賢院學士、判西京留司御史台。皇祐五年，加資政殿大學士、判西京提舉醴泉觀、判都省，除宣徽南院使、判延州。疾復作，請便郡，知河中府，徙河南府。卒於資政殿大學士、尚書左丞，年五十五，贈吏部尚書，謚正肅。子：安度、安矩、安素、安正、安本、安序、安厚、安憲、安節。有文集五十卷。育常知汝州襄城縣，宗室多葬襄城，以中貴人典護，民患其擾，育請所須當從官給，非特省費，民甚便之。知太常禮院，言禮文殘缺，願詔諸儒裁定，乃詔修禮書。故事，尚書省集議，在朝則先職，入省則先官，官卑而職高者，嘗託事不至；景祐中遂罷，兩制清望有議而不集，非所以慎重求至當之意，乃請使異席不相壓則適中矣。眾議是之。元昊僭稱帝，還所授旌節，議者皆謂發兵坑小醜耳，育獨曰：「元昊名為臣，其寸土尺賦不入縣官，窮漠之外，陰僭輿服久矣。儻稍易其名，猶足順撫而收之。」奏不報，而後卒用其議。章懿太后升祔真宗廟，言者請覃恩給賞，育力諫止，既而上語輔臣曰：「外甚怒，執政宜慎之。」育對曰：「臣既以身許國，何避耶！」山東盜起，上遣中使察視，還言：「盜不足慮也；兗州杜衍、鄆州富弼，山東人甚尊愛之，臣以為憂！」上欲徙二人，育在政府，曰：「盜誠無足慮者，小人乘間以傾大臣，非國家之福。」議遂寢。育知蔡州，以伍保法檢制盜賊。京師喧傳妖人數十在蔡州，詔遣中使以名捕者十人，使至，請以巡檢兵趣搜山索之，育曰：「必欲得妖人還報耶？請留此勿往。」使者以為然，頃之，召十人者皆至，械送闕下，皆以無罪釋，告者遂抵法。留司御史台，舊不領民事，育在西京，河陽人民以張堯佐裁決稽積，多詣育，育判於紙尾，堯佐畏恐，即奉行焉。夏人既納款，而竝邊種落數侵為患，龐籍守幷州，欲築堡備之，育判延安，因謂：「要契未明，亟城則爭，而受患者麟府也！」乃移文河東，又與籍書及疏於朝，不報，未幾，河外殺驍將郭恩，而太原將佐皆以罪去。育立朝敢言，始自樞密副使改參知政事，數與宰相賈昌朝議事上前，爭辨不已，遂復還樞府。明年，大旱，御史中丞高若訥以大臣廷爭為不肅，故雨不時，若因而罷之，育初加大資政召還，上數欲復大用，而諫官劉元瑜譖之，故有延安之命。晚年喜作詩，在西臺與舊相宋庠追裴、白故事，酬唱至數百篇。育性識明達，所至條教簡而易行，辨論古今，明白利害，使聽之者曉然不疑。

程琳，字天球，永寧軍人也。大中祥符四年，舉服勤詞學科，中選，授泰寧軍節度推官。天禧中，召試除直集賢院，累擢知制誥，權御史中丞，樞密直學士，龍圖閣學士，正除御史中丞，不拜，以翰林侍讀學士知開封府，改三司使。景祐四年，參知政事。寶元二年，鄭戩知開封府，發琳使府吏馮士元抑孀婦市第及買女口，責光祿卿知潁州。久之，復戶部侍郎知青州，又復吏部知天雄軍，又復尚書左丞，為資政殿學士。及建天雄軍為北京，內侍皇甫繼明，典營造宮室，欲侈大，而琳以為方事備邊，又困民以土木，不可，數有論奏，上遣御史魚周詢按視，遂罷繼明，獨命琳。遷工部尚書，加大學士，河北路安撫使。皇祐元年，拜使相，判大名府，以武昌節制，換武勝。又換鎮安，之本鎮，卒，年六十九，贈中書令，謚文簡。子：嗣隆、嗣弼、嗣先。天聖五年，琳館伴契丹使蕭蘊、杜防，蘊出坐圖，謂琳曰：「中國使至契丹，坐位高；契丹使至中國，坐位下，請升之。」琳曰：「此真宗皇帝所定，不可改也！」防又曰：「大國之卿可乎？」琳曰：「南北兩朝，安有大小？」防不能對。上令與宰相議，或曰：「此特細事爾。」將許之，琳曰：「更欲大者，奈何？」遂止。琳知益州，上元張燈，先戒火備，曰：「有火即救之，勿以白。」果有火，終燕，人無知者。有告振武軍變者，監軍以白琳，曰：「軍中動息，我自知之，苟有謀不待告者來？」卒不至。蜀人歲為社會以祀灌口，琳曰：「往時不誅李順故大亂。」乃捕為首者戮之，餘百數配內地，或以冤聞，上遣使視蜀，無事得解。在三司，或請募商人輸粟京師，罷江淮漕運，琳曰：「猾商要價，而粟不至，奈何？」又有請並稅名目，琳曰：「使牛皮食鹽之類合為一，穀粟黍豆合為一，易於勾校可也。後世有興利之臣，復以舊名增之，是重困民無已時也。」在政府，有議重賄唃廝囉使討賊，因以其地與之，琳曰：「使唃氏得地，是又一元昊也。不若用間，使二羌勢離，則中國之利矣！」知永興，元昊死，諒祚立，尚幼，以三大將分治其國，或謂因各授三將節度使以分弱其勢，琳曰：「幸人之喪，非所以示夷狄。不如因而撫之。」議者以為失機會。初元昊雖叛，猶遣使入朝，朝議欲誅其使，琳曰：「古者兵交，使在其間，宜善遣之，以示大體。」其後使者益驕，大臣皆咎琳，琳曰：「始不誅以罪有在也，今既驕，暴其罪誅之，以明國法，又何患耶？」琳持重不撓，守魏凡十年，魏人愛之，為立生祠。章獻太后時，常上《武后臨朝圖》。其為人嚴深，長於政事，平時議論不少下人，至朋僚故舊飲酒笑歌不復有勢位之間。世或以嗇於財而厚自奉為誚。

明鎬，字化基，密州人。大中祥符五年，登進士第，屢從薛奎辟，奎大用，盛稱鎬有廊廟才，累擢至天章閣待制，龍圖閣直學士，樞密直學士。自成德軍入知開封府，會盜據甘陵，為體量安撫使。及文彥博宣撫河北，以鎬副之，賊平，進端明殿學士、給事中。彥博數推功於鎬，擢三司使。慶歷八年，參知政事，未幾，發疽，薨於位，年六十，贈禮部尚書，謚文烈。仁宗初聞其疾，亟謂輔臣曰：「鎬，忠亮有勞，欲及其未亂一召見之。」既至，惻然謂曰：「方賴卿謀國事，遽有此疾！」鎬已氣索，猶能頓首稱謝，翌日遂逝。鎬端重寡言，所至安靜有體，臨事不苟，為陝西轉運使，閱同州廂軍，得材武者三百人，教以強弩，奏為清邊軍，最驍悍，其後陝西、河東悉置此軍。

王堯臣，字伯庸，應天府人。天聖五年，登進士第。累擢知制誥、翰林學士，權三司使兼端明殿大學士，加承旨，群牧使。皇祐三年，樞密副使。嘉祐元年，參知政事。上欲除樞密使，為掌制學士胡宿所抑止。進吏部侍郎，薨於位，年五十六，贈左僕射，謚文安。子：同老、明老。堯臣為右司諫，郭皇后廢且死，中外以為宦官閻文應進毒，堯臣請先治其左右侍醫者，不報。後在殯，上元節有司俟乘輿觀燒燈，堯臣言後已復位號，則不當游幸，上為輟張燈一夕。在三司時。入內都知張永和建議欲收民錢十三萬，以助軍費，堯臣言於上曰：「此唐德宗所以致朱泚之亂也！」夔州路轉運使請增鹽井稅課十餘萬緡事，下三司，堯臣以為上恩未嘗及遠人，而反浚取厚利，適以斂怨也，皆罷之。康定初，為陝西體量安撫使，上言：「故事，使者所至，輒稱詔存問，官吏將校而不及民。自元昊反，三年於今，關中之民不勝凋弊，宜有以勞徠之。」上從其請，降敕，俟賊平蠲其租賦二年，又言陝西二十萬兵分屯四路，不足以自守，涇原最為要害處，請萬人以屯渭州，以制山外，如此賊不敢輕出犯塞也。」好水川失利，韓琦降知秦州，范仲淹以擅答元昊書降知耀州，堯臣言二人皆忠義可任，不當置之散地。又薦種世衡、狄青有將帥才。明年，葛懷敏敗，邠涇以東，皆閉壘自守，仲淹自將慶州兵捍賊，始引去。上思其言，乃復命安撫陝西，而以琦、仲淹為招討，置府涇州，益屯兵三萬人。堯臣行邊至得勝寨，適弓箭手閉城亂，堯臣作書諭以禍福，射入城中，悉出降，又請罷涇原五州營田，益募弓箭手於德順軍，又請廢潼關。在樞府二年，務裁抑僥倖，至有鏤匿名書傳之京城者，上信之益不疑。乃擢參知政事，堯臣典內外製十餘年，文詞溫潤，得王言體。有文集五十卷。垂絕遺奏，勸上早擇宗室之賢者為皇嗣雲。

程戡，字勝之，許州人。天禧三年，登進士甲科。累擢天章閣待制，樞密直學士，進端明殿學士知成都府，召見，許以還為執政。明年，遂召為參知政事，時至和元年也。嘉祐元年，以文彥博親嫌，改樞密副使。五年罷為宣徽北院使、判延州。英宗繼位，加節度使再任，以年過七十，告老十數奏，不許。復以疾告，許還，至同州卒，年七十七，謚康穆。戡嘗知瀛州，契丹使過，稱疾求小幘相見，戡曰：「疾可無相見，相見則宜如禮。」在延州，橫山酋豪，請以兵乘塞，而自以其屬取靈夏歸中國，戡奏言：「諒祚數悖慢而多殺戮，人人離心，今其酋豪如此，可許之。」時英宗不豫，大臣重生事不從。戡久分帥閫號習邊事。世多誚其折節交宦者。

孫抃，字夢得，眉州人。六世祖長孺喜藏書，為樓而置其上，蜀人號為書樓孫家。天聖六年，登進士甲科，累擢知制誥，翰林學士。皇祐中，權御史中丞，制下，諫官奏抃非糾繩才，抃手疏言：「方今士人，趨進者多，廉退者少，以善求事為精神，以能訐人為風采，捷給若嗇夫謂之有議論，刻深若酷吏謂之有政事，諫官所謂才者，無乃在是乎？若然，臣誠不能也。」仁宗察其言，趣事視，其後仁宗欲用耆舊，故擢抃參知政事，樞密副使。抃年雖未高，而浸益昏，忘語言，舉止人以為笑。御史韓縝彈奏，遂罷政事，以太子少傅致仕，年六十九，謚文懿。抃為中執法，數言事，內臣王守忠特恩，遙領節度，抃奏罷之。張貴妃薨，追冊為後，且有建陵立廟之議，抃固爭，不從，因伏不起，上改容遣之。陳執中捶婢出外舍死，或曰嬖張殺之，事聞，命近侍制獄，取證左，執中弗遣，有詔勿推，抃奏疏十上，竟緣是罷相。抃前後多稱薦士大夫，居侍從雖久，而恬於進取，人以為長者。

