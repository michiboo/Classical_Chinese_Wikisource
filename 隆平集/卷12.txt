周鄭王，名訓，世宗長子。顯德六年六月，封梁王。世宗崩，即皇帝位，明年，正月，六軍擁戴太祖，而王遜居西邸，封國於鄭。建隆三年，王徙房陵。開寶六年，薨，年二十一。知制誥張澹請謚曰「恭皇帝」，陵曰「順陵」。周自辛亥歲建國，至巳亥而禪位，三主，共九年。
錢俶，字文德，名上字犯宣祖廟諱，故止稱下一字。祖：鏐，曰吳越武肅王，父：瓘，曰文穆。瓘卒，子：佐繼，佐卒，以弟：倧繼。倧為牙校胡進思所廢，俶時鎮浙東，遂渡江，襲偽位，漢授以東南面兵馬都元帥，領鎮東軍節制，封吳越國王。至周，以天下都元帥處之。宋興，改大元帥。開寶八年，征江南，為招撫使。江南平，與其妻子來朝，待以優禮，賜劍履上殿，詔書不名，封其妻孫氏為妃，宰臣言：『自古異姓諸侯王妻，無封妃之制。』太祖曰：『行自我朝，何拘舊典！』太平興國三年，四月，復來朝，而陳洪進繼至，洪進先納土，俶不自安，亦上章以國歸有司，改封淮海國王，子：惟浚、惟治，並除節制，諸子弟族人，及其將佐，或牧守有差。錢氏五主，共八十一年。俶以天下既平，八年，求去元帥之稱，從之。雍熙間，改封漢南、南陽二國，既又辭國號，改封許，徙鄧。俶，唐天成四年八月二十四日生，端拱元年八月二十四日薨，年六十，進封秦國王，謚忠懿，為太師、中書令者四十年，任元帥者三十年，近世處富貴者，未有其比。俶崇信釋教，性謹，未常忤物。
子：惟演，字希聖，俶第十四子也。幼有俊才，俶常使賦遠山詩，有「高為天一柱，秀作海三峰」」之句，俶深器之。初補職牙門，累遷左神武將軍。咸平中，獻文，召試學士院，上覽所試，稱善，特授太僕少卿，累擢知制誥、翰林學士。坐為人於開封府請求，奪職，久之，復學士。天禧四年，為樞密副使。仁宗即位，除樞密使。太后稱制，宰臣馮拯以惟演太后姻家，請出之，除節度使，知河陽。請覲，加使相，判許州。屢徙藩鎮，鬱鬱不得志，及耕籍田，求侍祠，留為景靈宮使。太后崩，還河陽，請以章獻太后、章懿太后同配食真宗廟，御史中丞范諷劾奏惟演，擅議宗廟，落平章事，改鎮崇信。卒，年五十八，特贈侍中。惟演少富貴，能志於學，有文章，與楊億、劉筠齊名，常曰：『學士備顧問，不可不該博。』故其家聚書，侔於秘府，又多藏古書畫，在館閣，預修《策府元龜》凡千篇，特詔與楊億分為之序。其為人少誠信，初附丁謂，力排準，其後逐謂，亦與有力焉。所著有《典懿集》二十卷、《樞庭擁旄前後集》、《伊川漢上集》、《金坡遺事錄》、《飛白書序錄》、《逢辰錄》、《奉藩書事》。子：暖、晦、昕、昉、曦、昞、曄、曈、�、�、曜。
陳洪進，字濟川。其先泗州人，曾祖為閩官，遭亂，因家泉州仙遊縣。唐光啟中，賊帥王潮陷泉州，以福州觀察使王審知為副。潮卒，審知據其位，梁冊審知為閩王。二十九年而卒，其子延翰繼，逾年而被弒，其弟延鈞襲。八年，遂僭帝號，十一年，卒。子昶嗣，被逐，而叔延義立，以其弟延政為建州刺史，既而背命，僭號商國。六年，閤門使連重遇推客省使朱文進，以奪其位，復號閩國，時石晉天福七年也。文進以黃紹頗為泉州刺史，程贇漳州刺史，許文稹汀州刺史。泉人念王氏，為群逆分據，冗員指揮使留從效、王忠順、董思安以氣義相附，謀復王氏，於是募敢死士五十人，而洪進與焉，夜擒紹頗，害之，立延政從子繼勳，而從效、忠順、思安為統帥，洪進為指揮使，繼勳欲送紹頗首於建州，奉延政為主，而道阻賊盛，莫敢往者，獨洪進請行，道遇賊，語以泉、福已定，賊遂潰。洪進至建州，延政大悅，既而程贇立延政從子繼成，許文稹又以汀州降，而朱文進為連重遇所殺，福人亦殺重遇，延政遂遣洪進還泉州。三年，江南李景陷建州，以延政入金陵，明年，留從效劫繼勳，使降江南，自領州事，李景授從效泉州刺史，進節制，以洪進佐之，進職統軍使。建隆三年，從效死，洪進誣其子紹鎡將叛，執送建康，推副使張漢思為留後，自為副使，漢思患其專，將圖之，洪進一日袖大鎖，鎖其府門，叩門謂漢思曰：『軍吏請洪進知郡，眾不可違，速以郡印見授！』漢思惶懼，亟與之，得印復謂軍士曰：『漢思昏老，不能治郡，以印付吾。』將吏皆賀，即置漢思別館，遣使告江南，而李煜遂授以節制。太祖既平諸路，洪進乃請命於朝，李煜屢奏以為不可，詔不從，遂別授以節制。太平興國三年，來朝，即以國歸朝廷，改除節制、杞國公。授其子文顯團練使，文顥、文頊並刺史。久之，進封洪進岐國公。卒，贈中書令，謚忠順。
李煜，字重光。其祖：昪，偽吳將徐溫之養子，冒徐姓，名知誥。後唐長興中，專吳政為太尉，以子景為平章事。昪，天福間，遂僭稱帝，國號齊。復李姓，因改為唐，都金陵。七年而死，景嗣，以宋齊丘、周宗為相，僭郊祀禮，遣將校侵福建、漳泉之地。河中李守政叛永授而景應之，聞其敗乃還。周初，下長沙，復失之，方中原多事，盧文正、李金全、皇甫暉之徒南奔景，據江淮三十年，國力富盛，潛有窺神器之意，聞世宗克揚州始懼，而盡割淮南地，歲餘盡去僭號，既而忿躁，乃殺宋齊丘、陳覺、李正古。及太祖登位，益懼，遂徙都南昌。景死，煜嗣，表請追尊景，立帝號，太祖許之，廟號元宗，及陵名亦稟而後定，自是，朝廷始改書為詔制。西蜀、嶺南雖平，而江南貢奉不絕，故未欲加兵，乃遣使諭令入朝，煜稱疾而沿江繕兵備，始命曹彬、潘美征之。初，樊若冰獻采石磯浮梁計，上從之，煜語張垍，垍曰：『古來有之。』煜曰：『兒戲耳！』橋成，王師薄城而煜不知也。時煜以兵柄任皇甫繼勳，以機事屬陳喬、張垍，傳詔內殿者徐元瑀、徐元瑜。刁衎邊書告急，元瑜等皆匿而不通，及兵圍城，煜驚且怒，而殺繼勳焉。陳喬、張垍常相謂：『當死社稷！』及城陷，喬獨死之，垍從煜歸朝，後至執政。喬字子喬，豫章人，煜以為門下侍郎兼樞密使。煜所遣拒王師，皆非習武事者，其將帥多佩符印，人傳以為笑，及戰，皆不復還。城垂陷，太祖猶遣諭曹彬，令招撫之，煜惑左右之言，卒至就擒。開寶九年，至闕，免宣，露布特授左千牛衛上將軍，封違命侯。太宗即位，加特進，改封隴西郡公。卒，年四十二，追封吳王。自昪至煜，三主，共三十九年而失國。子仲㝢，官至刺史，㝢之子正言。
劉繼元，其母劉崇之女，適薛氏，生繼元，及其兄繼恩。劉崇，漢祖之母弟也，為太原尹，隱帝遇害，漢太后遣馮道，迎崇之子贇於徐州，欲使襲漢位，少尹李驤語崇曰：『觀郭公用心，當自取之；不若以兵至孟津觀變，俟徐州踐祚，則無可疑矣。』崇怒，以為驤欲離間父子，並其妻殺之，且表其事，而周祖已登位，崇遣人乞贇歸藩，始知贇死矣，乃為驤立廟，遂僭帝號，重幣結契丹如晉祖，約為父子，契丹策崇為大漢神武皇帝，崇死，子鈞繼。鈞結李景、孟昶為助，仍求援於李筠。初漢祖以鈞無子，命育繼恩為嗣，鈞卒，繼恩襲，而為侯霸榮先所殺，郭無為遂援立繼元。太祖常遣詔諭繼元、無為，各許以節制，繼元因疑無為，而無為復勸使效順，又欲叱兵出戰，及王師注水其城，遂殺無為以徇。無為，棣州人，博學有詞辨，初隱武當山為道士，鈞以諫議大夫起之。太平興國四年，太宗親征，不欲屠城，城垂破，繼元始降。自崇僭號至繼元失國，凡二十九年。繼元殘忍，臣下多被族誅。未敗時，太宗先命郭進斷契丹之援於石嶺關，進至，虜眾果來，進擊走之，繼元猶以蠟丸帛書求救於虜，進得之以徇城下。及降，上宥其罪，授右衙上將軍、檢校太師、彭城郡公，賜第京師，歲時霑賜甚厚，又以房州為保康軍，授繼元節制。卒，贈彭城郡王，遺奏，以六歲子三豬為托，上哀之，厚恤其家。
孟昶，其先太原人。父：知祥，尚唐莊宗妹，莊宗遣郭崇韜、魏王繼岌平王衍，以知祥為成都尹，充節度副使。莊宗及禍，明宗為送公主並二子入蜀。安重誨用事，以李嚴為西川監軍，使圖之，知祥遂殺嚴，而結東川帥董璋婚媾，謀據劍南，既而明宗誅璋之家，遣使諭之，知祥伐蜀，出於安重誨，重誨既伏誅，知祥乃上章謝罪，璋疑其貳，遂以兵襲知祥，璋敗，知祥表其事，朝廷即付以兩川，封為蜀王，許行墨制。明宗崩，即僭號，盡得王氏故地。知祥卒，昶繼立。建隆末，昶潛結太原劉鈞為援，謀起兵。乾德二年，十一月，詔以昶與河東劉鈞蠟丸帛書將起兵故，遣王全斌、崔彥進、王仁贍、曹彬等分路伐蜀，所至皆克。三年，正月十三日，全斌次魏城，昶上表請降，自出師，六十六日而兩川平。計知祥割據至昶失國，凡三十二年。晉末，德光亂華，中原多事，昶負固西南，驕縱滋甚，聞世宗來秦鳳，始有懼意，寓書世宗，講鄉里之好，世宗怒不答，愈不自安，多積芻粟，以鐵為錢，禁民私用鐵，而自鬻器用，以專利，民甚苦之。以其子元喆為太子，王昭遠、伊審徵、韓保正、趙崇韜分掌兵柄，其母謂昶日：『吾見莊宗及汝父時，非有功者，不使主兵，故人皆畏服，樂為之用。昭遠微賤，特汝初學時，給事左右，而其餘皆世祿子，驟置人上，其誰敢言？以吾料之，惟高彥疇，汝父舊人，當不誤爾。』昶不聽，其後高彥疇以夔州不守，遂死之，他悉為降虜。昶至闕，特授開府儀同三司、檢校太師兼中書令、秦國公。卒，年四十七，追封楚王。昶死，其母不哭。子元喆，除節度使，元珏，右千牛衛上將軍，弟仁贄、仁祐、仁操，並環衛官。初王師將及境，昶遣元喆率師守劍門，自成都攜妓樂，嬉戲而行，聞劍門已破，遂遁歸。昭遠，成都人，少貧為僧童，知祥因飯僧，昭遠從至，知祥見而留以給事昶，昶立，擢知樞密院兼節度使，王師入境，昶命總兵拒戰，昭遠攘臂曰：『是行也，豈止克敵，當定中原矣！』執鐵如意指揮軍事，自比諸葛亮，及趙崇韜敗，昭遠遂竄匿東川民舍，猶誦羅隱「運失英雄不自由」之句，遂為追兵所執，人皆笑之，歸朝，至節度使卒。昶之宰相李昊，在王衍時，為翰林學士，常草衍降表，及歸朝授工部尚書。
高繼沖，曾祖：季興，渤海蓨人。唐末，荊南司馬張環逐其節度使陳儒，自稱留後，環敗，而季興守荊南。梁開平初，遂據有其地，封秦王，卒，謚武信，子：從誨，後唐天成三年，襲偽位，封南平王，卒，謚文獻。子：保融，漢乾祐五年，襲封平王，卒，謚正懿，無子。建隆元年，其弟保勗嗣立，從誨於諸子中最愛，保勗雖甚怒，見之則釋然，荊南人目之為「萬事休」。建隆四年，保勗卒，子：繼沖正月襲位，二月王師援湖南，道出荊南，繼沖請舉族歸朝。自季興至繼沖，五主，凡五十七年而失國。乾德三年，改授繼沖徐州大都督長史、武寧軍節度使，封渤海郡侯，鎮彭門，僅十年，卒，年三十二，贈侍中。繼沖久以國歸朝廷，其秘書監孫光憲因王師至荊南而以理論之，俾獻三州之地。光憲有學術，歸朝，特授黃州刺史。
劉鋹，五世祖仁安，唐潮州刺史，其子孫因家嶺南，宰相韋宙以其兄之女，妻仁安之子謙，謙生隱，謙仕至封州刺史。昭宗時，以嗣薛王知柔鎮廣州，表隱為司馬，委以兵柄，宰相徐彥若卒，遺奏請除隱留後，隱厚賂梁祖，求為郎除南海節度使。梁祖開平初，封隱南平王。隱卒，弟陟襲偽位，時邕州葉廣略、容州龎巨源、交州曲承美，皆自擅兵賦，而陟幷之，遂盡有嶺表之地。聞錢鏐封吳越王，正明中，陟遂僭稱帝，國號大漢，改元乾亨，更名巖，又更龑，龑之字無所出。龑性酷暴，行炮烙刳剔截舌灌鼻之刑。為玉堂珠殿，飾以金碧翠羽，見北人，必自言世居咸秦，恥為南蠻主，呼中朝，止曰洛州刺史。龑卒，子玢為弟晟所弒，而晟自立，造鑊湯鐵床，聞湖南馬氏兄弟之隙遂，遣兵取桂林柳賀之地。晟卒，子鋹嗣，鋹委政閹宦，後宮亦令冠帶預政，其臣有小過，或將大用，則加以宮刑。及將至敗也，星多北流，知星者，以為北歸之祥。初龑命日者筮國祚，遇復之豐，曰：『將五十五年乎？』自梁正明三年，龑僭號，開寶四年，鋹國亡，其數無差。又龑先名龔，有術者筮曰：『後必有此姓者敗國事！』及鋹用龔澄樞、李托皆為內太師，薛崇譽開府儀同三司，鋹以托二女為貴妃、美人。澄樞為鋹置酷法之具，因以敗國。鋹至闕，宣露布訖，命盧多遜詰鋹翻覆之由，鋹對曰：『臣年十六而僭位，龔澄樞等皆先臣舊人，臣不得專！』遂命戮澄樞、托、崇譽於千秋門外，而釋鋹罪，授右千牛衛上將軍，封恩赦侯，卒，年三十九，贈太師，追封南越王。鋹口辯性巧，常以珍珠結戲龍於鞍勒以獻，尚方工伎莫不駭伏，太祖嘆曰：『鋹至京師，猶規什一之利，移此心計治其國，豈至滅亡耶！』鋹在偽邦，於海門鎮募採珠卒二千，號媚川都，以石鎚足而下，有及五百餘尺而後得珠，則引綆而出，氣不屬且死者，不可勝計，所積盈府庫，而其求無厭，及敗，悉以焚棄。潘美猶於煨燼中，得其餘以獻之朝廷，於是，太祖詔廢媚川都，仍禁民間不得以採珠為業。
周行逢，朗州人。少亡賴犯法，隸軍籍，久之，為裨校。唐乾寧初，馬霸圖盜據湖南地，自置郡守以下官。廣順初，馬希萼與弟希廣爭國，率蠻軍殺希廣而自立，又為其將陸孟俊所遷，而立弟希崇，因求援江南，李景遣邊鎬赴之，馬氏舉族俘於建康，景以鎬帥潭，而朗州軍亂，推牙將劉言為帥，以行逢為都校，因上章李景求旌鉞，不許，言遂遣行逢帥舟師陷潭州，邊鎬遁去，因據其城，言請移潭治朗，周祖即以言帥朗，以王進逵帥潭。顯德中，裨將潘叔嗣害進逵，請行逢帥朗，行逢至，戮叔嗣以徇，世宗因除行逢朗州大都督、武平軍節度使兼侍中，自是盡有湖南地。建隆初，加中書令。行逢善用人，盡心民政，其壻求補吏，以耒耜與之。人服其公，性多猜忌，喜殺戮，將終，謂將校曰：『吾死，張文表必叛，公等強勉護吾兒。』既而文表果舉兵滅周氏，其子保權年十一，乞師朝廷，詔慕容延釗、李處耘率師赴之，而保權已平文表，王師始至，遂嬰城以拒，城破，竄匿民間，太祖以其年幼，政不由己，詔尋訪，赴闕，保權上章待罪，釋之，授右千牛衛上將軍，累遷至左羽林統軍卒。

錢俶所獻州十三，縣八十七，戶三十三萬四千九百三十二，口七十二萬四千七百，兵十一萬五千三十六。
陳洪進所獻，漳、泉二州，十二縣，共管戶一十一萬二十一，口三十一萬四千九百三十二，兵一萬八千七百二十七。
曹彬平李煜，得州十九，軍三，縣一百八，戶六十五萬五千六十五。
太宗皇帝親征太原劉繼元，得州十，縣四十一，戶三十萬五千三百二十。
王全斌平孟昶，得州四十五，縣一百八十九，戶五十三萬四千二十九。
高繼沖所獻，州三，縣一十五，戶一十四萬三千三百。
潘美平劉鋹，得州四十一，縣六十五，戶七萬五千一百三十九。
李處耘、慕容延釗平周保權，得州十四，縣五十八，戶九萬七千三百八十八。
右八國共得州、軍一百四十五，縣五百七十五。

