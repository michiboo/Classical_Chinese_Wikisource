劉熙古，字義淳，雎陽人。唐僕射仁軌十一代孫。少通經史，避祖諱，不應進士舉。後唐長興中，以三傳賜第。太祖領宋州節制，熙古為節度判官；及受禪，累擢至參知政事。求退，授戶部尚書致仕，卒年七十四。好學，明陰陽像緯書，雖通顯，自奉養若寒素。有《歷代紀要》五十卷行於世。子蒙叟。

竇偁，字日章。其先漁陽人，父禹鈞，在周為諫議大夫，避亂徙居河南。禹鈞五子：儀、儼、僖、偁、侃，皆有文學。中進士第，馮道嘗贈詩曰：「燕山竇十郎，教子以義方，靈椿一樹老，丹桂五枝芳。」世多誦之。　　儀，字可象，晉天福中，登進士第，在周為翰林及端明殿學士。建隆初，授禮部尚書、翰林學士，時御史臺議，欲以左右僕射為表首，太常禮院以東宮三師合為表首，儀援典故，以僕射合為表首者六，而謂三師無所據，朝廷以儀之議為定。五代喪亂之間，儀、儼乃以文章學問自見於一時，所謂豪傑之士也。　　儼，字望之，建隆初，終於禮部侍郎，翰林學士。儼博物洽聞，通音律曆數，宋興，禮樂皆所裁定。周世宗觀大水泗州記以問儼，儼以為天地有五德，曰潤、曰暵，曰生，曰成，曰動，五德陰陽之使，陰陽水火之本，陰陽有常數，水火有常分，奇耦相半，盈虛有準，謂之通
正羨〈（有偽）〉備過皇極無不至，謂之咎證陰之始主於淵獻水之行紀於九六凡千七百二十有八歲為浩，浩之會雖堯舜在上不能免者，數也，若夫辟狂臣專乂昏不明苦雨數至不潤下乃政之所致，非數也。唐貞元壬申之水，是以德宗闇蔽，篤於自疲，陸贄盡忠而斥遠，裴延齡專利而信用，常雨之應夫豈虛生。　　偁，周廣順初，登進士第，其後，同與賈琰在開封府晉王席下，一日晉王燕射，偁、琰同預，而琰贊美偁，偁叱之曰：「賈氏子導諛，豈不自愧？」坐客皆失色，王亦不樂，因罷燕，尋白太祖出之。太平興國四年，駕幸魏郡，召偁至行在，上方議北征，偁抗疏極諫而止，遂除樞密直學士。七年，參知政事，入謝，上曰：「汝何由至此？」偁曰：「陛下不忘藩邸之舊爾。」上曰：「乃賞汝面折賈琰也。」未幾，薨於位，時明日燕群臣，以偁喪故罷。

李穆，字孟雍，開封人，與弟肅，皆中進士第，累擢知制誥、中書舍人、翰林學士。太平興國八年，參知政事。雍熙元年，薨於位，年五十七，贈工部尚書，太祖曰：「非斯人不幸，乃朕之不幸也！」穆端謹自持，言行無玷，文學操履為上所知。太祖嘗遣使江南諭朝旨，煜辭以疾，穆曰：「朝與否，惟自處之。朝廷繁富，兵甲精銳，不易當爾！」太祖謂其所諭切要。太平興國七年，盧多遜竄朱崖，穆以同門生，罷制誥，責司封員外郎，明年，殿試預考較，上見其容貌，謂曰：「憂畏所致耶？」穆流涕，上為之動容，詔盡復舊官，命知開封府，豪右屏跡，權幸不敢幹以私，是冬遂大用，上稱曰：「名臣也！」弟肅，字恭叔，仕至左衛上將軍，時以為有知人之鑒。 【《新編》作字季雍】

賈黃中，字媧民，滄州人，唐相耽四世孫。漢乾祐初，年六歲，中神童選，十六進士甲科。建隆間，判太常禮院，累擢知制誥、翰林學士。淳化二年，參知政事。四年，罷，除禮部侍郎兼秘書監。卒年五十六，贈禮部尚書。上因念翰林無良醫，詔天下並大臣各薦能醫者，黃中在翰林，嘗召詢時政，對曰：「職當書詔，思不出位上。」益重其周慎。知京朝官考課，銓量平允，掌吏部選，品藻精當，揀拔寒俊，號為無私。性端重，守家法，多知臺閣故事，朝廷典禮資以損益，當時知名士，皆出其門，談論亹亹，聽者忘倦。特常憂畏，而執政循嘿，時論少之。太宗嘗召見其母，因謂侍臣曰：「朕念黃中終日憂畏，必先其母老矣。」及黃中卒，母果猶無恙，賜白金，仍官其三子。

王沔，字楚望，齊州人。太平興國二年，登進士第。八年，簽書樞密院。雍熙三年，改副使。端拱元年，參知政事。淳化元年，罷。卒贈工部尚書。沔辯慧苛刻，尚數多詐，視士大夫猶視吏卒，惟以甘言悅人，而進退皆非。物望初與張齊賢同，在樞府不協，及齊賢同參知政事，頗不自安，因王禹偁請中書本廳不得接見賓客，許於政事堂同見，沔喜即奏行，謝泌疏駁而止，上知沔意，因切責罷之。沔冒貨，雖親舊未嘗毫末相及，唯聲音清暢，上親試舉人，多命近臣讀之，所讀常得八九。

蘇易簡，字太簡，梓州人。父協，仕至光祿寺丞。易簡弱冠舉進士甲科，累擢知制誥、翰林學士，加承旨。淳化四年，參知政事，與張洎不協，為洎所攻。至道元年，張洎進而易簡罷，未幾，卒，年三十九，贈禮部尚書。易簡警悟，初屬文未工，及掌誥命，能自刻勵，在翰林，多振舉故事，太宗為飛白，書院額曰「玉堂」，及以詩賜以御書宋玉大言賦賜玉堂詞臣易簡御筆煌煌，雄辭洋洋，環瑋博達不可備詳，詔易簡升殿，躬指其理，且嘆宋玉之奇怪也，因伏而奏曰：「恨宋玉不得與陛下同時。」帝曰：「噫！何代無人焉，卿為朕繼之！」易簡拜手稽首曰：「聖人興兮告成功，登崑崙兮展升中，地為席兮饗祖宗，天作籟兮調笙鏞，日烏月兔，耀文明也，參旗井鉞，嚴武衛也，執北斗兮奠玄酒也，削西華兮為石[石感]也，飛雲湧震騰[火奄]燔也，刳鵬脂鯨代牲魚也，迅雷三發山神呼也，流電三激爟火舉也，禮再獻兮淳風還，君百拜兮三神歡，四時一周兮萬八千年，泰山融兮滄海乾，圓蓋穴兮方輿穿，君王壽兮無窮焉。」時殿上皆呼萬歲，太宗覽而嘉之，賜手詔褒寵。易簡嗜酒，上嘗以詩戒之，入直雖不敢飲，在私第未嘗不醉。子耆，仕至直集賢院。耆子，舜欽。　　舜欽，字子美，以父耆任太廟齋郎，景祐元年，登進士第，因范仲淹薦，除集賢校理，監進奏院用故紙錢祠神，召名妓樂會賓客，除名，後二年，得湖州長史，卒年四十。子泌、液、激。初杜衍愛其才，以女妻之，衍在相位，以直道自任，言者因舜欽連及衍，故衍遂罷政事。舜欽慷慨有大志，好學工文章，廢居蘇州，買水石作滄浪亭，時見其志於歌詩，又善書，酣醉落筆，人競收以為寶，當時偉人如歐陽修輩，皆相友善，亦數嘗上書論時事 。

張洎，滁陽人。李景開貢，登進士第，景徙豫章，留洎掌李煜記室，累擢至清輝殿學士，參預機密。煜歸朝，太祖責之曰：「汝教李煜不降，又草蠟丸詔，召上江救兵。」洎對曰：「臣所為也，犬各吠非其主，此特其一爾。」詞色不動，釋之，授太子中允。太宗即位，頗知其在江表讒毀善良，潘佑之死，與有力焉，待詔尹熙古因對，以為煜怒佑諫太直，非洎譖也，始進擢，歷中書舍人，翰林學士，與蘇易簡同在北扉，易簡被遇獨厚，仍先大用，洎惡之，力排易簡，遂代參知政事。至道三年，以疾求解職，為刑部侍郎，捧詔嗚咽十餘日，卒年六十四，贈本曹尚書。洎舊字師黯，煜令改為偕仁。王師圍金陵，與樞密使陳喬引符命勸勿降，又雲苟有不虞，當先死社稷，及城陷，喬獨死焉，洎語煜曰：「所以不死，將有報也。」煜歸朝，貧甚，洎猶丐索之，而怒其所與之薄，煜子仲瑀死，亦不弔，始謅事寇準，準力推挽至大用，及上眷準稍衰，乃面奏準退有誹謗，準不辨，遂罷機務。上有所著述，必為文解釋其旨以苟悅。

辛仲甫，字之翰，汾州人。初，從郭崇辟。建隆初，為右補闕，累擢至給事中。雍熙三年，參知政事。淳化二年，罷，以太子少保致仕，遷少傅，卒贈太子太保。子若沖、若愚。仲甫器局沉厚，數按詔獄，多伸雪非辜。嘗知彭州，課種柳蔭行路，郡人謂之「補闕柳」。奉使契丹，虜主問党進何如人，仲甫曰：「國家異人間出，党進何足言也！」知益州，政尚寬簡，民有去思。及大用，自守而已。

李至，字言幾，真定人。初為內臣李知審養子，太平興國初，登進士第甲科，累擢知制誥、翰林學士。太平興國八年，參知政事，以目疾，五表求罷，不許。雍熙三年，以禮部侍郎罷，疾愈，令復舊任，懇辭，遷吏部、秘書監。真宗升儲，為左丞，與李沆並兼太子賓客，即位，並參知政事，逾年，除武勝軍節度使，判西京。卒年五十五，贈侍中。子惟允、惟則。初至執政，太宗於禁中造閣，藏四庫書數萬卷，御書飛白題額制贊，親書刻石，召近臣縱觀駕臨幸，至因薦潘慎修舒雅、杜鎬、吳淑入充直館校理，又請購逸書，命群官校正。時賜上尊酒大官珍膳，令召館閣燕集，賜詩，間奉新書奏御，必便坐延見，恩顧甚厚。久之，兼判國子監，又薦杜鎬、崔偓佺輩，充職西面，請直講孫奭重校五經，孜孜忘倦。或謂至既貴，盡逐知審養子，而取其所積，似與其辭位不受俸之行相反，是豈或然 。【孫奭字宗古，即疏孟子者】

李昌齡，字天賜，應天府人。太平興國二年，登進士第，累擢樞密直學士、御史中丞。至道二年，參知政事。真宗即位，為戶部侍郎，坐交結中人，貶許州行軍司馬。昌齡嘗知廣州，無廉譽，及起廢，御史屢彈其宿負，除知梓州，改河陽，又改光州，以秘書監致仕。卒年六十二，子虞卿。

趙昌言，字仲謨，汾州人。太平興國二年，登進士第。雍熙三年，知天雄軍，曹彬岐溝之敗，昌言請誅之，詔褒答，除御史中丞，駕幸金明池，召與焉。時河北用兵，樞密副使張宏循嘿，即除昌言諫議大夫、樞密副使，以宏代為中丞。坐胡旦、翟馬周事責，久之，淳化四年，參知政事。蜀王小波、李順之亂，命昌言為招安使，既行，或言其無嗣，鼻折山根，恐握兵難制，即詔知鳳翔府。蜀平，改戶部侍郎，罷政事。咸平三年，復為御史中丞，坐獄失實，又貶，既而起知鄂孟、天雄、河南、真定，從封泰山。卒年六十五，贈吏部尚書。子慶嗣。凡三蒞天雄，初豪家有峙蒭茭者，時誘奸人穴隄，昌言廉知，一日隄吏告急，亟取豪家所積給用，自是遂絕其弊。淳化中，京城大水，請出廄馬外牧，或云：「以馬備胡，不可闕。」昌言謂：「塞下積水，胡必不至。」從之，果如所料。嘗薦李沆，有公輔之量，又以女妻王旦，二人皆賢相也。昌言臨事果斷，無所顧避，雖屢擯斥，不少抑損，惟對僚吏倨慢，時論少之。

王化基，字永圖，真定人。太平興國二年，登進士第，累遷至左拾遺，抗疏自薦，太宗曰：「化基自結人主，誠可賞也！」召試知制誥，明年，除御史中丞，嘗夢物一奩，啟皆小栢樹，俄有是命。上《澄清略》十事，知樞密院柴禹錫僕受人金，參知政事陳恕諭令及禹錫，而禹錫實不知，一日引囚詣便殿，上頗怒，化基降殿，令囚袒以見，其箠掠且遍，曰：「豈有受此而隱情不言？」太宗益以為長者，久之，出知杭州。至道三年，參知政事。咸平四年，罷守工部尚書，進禮部。卒年六十七，贈左僕射。化基不蔭補子弟，其子舉正、舉元皆進士及第。善筆札，有文集三十卷，嘗作南行詩百韻，好事者多傳誦之。知杭州，書記張賀頗傲忽之，太宗知而面詢，化基第薦其才，語不及它。居官俸多施及親舊。

王舉正，字伯中，幼重厚，嗜學寡言，化基以為類己，尤器愛之，以化基遺恩，補授校書郎。大中祥符八年，登進士第，仁宗即位，累擢知制誥，妻父陳堯佐為相，換龍圖閣待制，堯佐罷，復知制誥，又為翰林學士。康定二年，參知政事，御史臺舉其女婿李徽之為御史，舉正以親嫌，格不行，徽之訟舉正內不能制其悍妻，不可以謀國事。慶歷三年，罷為資政殿學士、知許州。皇祐元年，除御史中丞，遷觀文殿學士、禮部尚書兼翰林侍讀學士，在經筵二年，以太子太傅致仕。卒年七十，贈太子太保，謚文簡。有文集三十卷，中書制書集十卷。子誨、說。初舉正除執政，入謝，上曰：「卿未嘗干朝廷以私，故不次用卿。」時陝西用兵，呂夷簡以宰相判樞密院，舉正曰判名太重，不可不避也，乃改兼樞密使。張堯佐授淮康軍節度使、宣徽使、群牧使、景靈宮使，舉正任中執法，言堯佐庸人，緣妃家，一日領四使，賢士大夫無所勸，不報，因退朝，留百官班廷議，上聞而遣中使諭止之，尋罷堯佐宣徽、景靈二使，居半年復除宣徽使，舉正家居七上疏論之，又言：「河北，朝廷之根本，雄州，河北之咽喉，先朝用何承矩，累年止遷刺史，李元則幾二十年，亦不過引進使。今使用未盡得人，而尅日得遷，何以懋有功者？」又言：「在許州應天府，六年更轉運使十六人，數易如此，豈能究宣朝廷惠澤乎？」除狄青樞密使，力爭不能奪，固請解言職，上稱其風憲之體，賜白金三百兩。侍讀每及前代治亂之際，必再三以達諷諭之意 。【原本中執上脫任字】

郭贄，字仲儀，開封人。應進士，為開封首薦，太宗任京尹，得侍讀藩邸，即位，擢著作佐郎。七年四遷至參知政事。太平興國八年，晨朝被酒，責授秘書少監，稍復積至禮部尚書。卒年七十六，贈左僕射。贄長者，喜延譽後進，宋白、趙昌言輩，皆所薦也。嘗對太宗曰：「臣受遇不次，惟以愚直上報。」上曰：「愚直何益！」曰：「猶勝奸邪爾！」晚節頗以治生，為物論所惜。子昭度、昭升、昭用。

溫仲舒，字秉陽，河南人。太平興國三年，登進士第，嘗擯廢，久之，因言稱旨進用，累擢諫議大夫。淳化二年，樞密副使，改同知院。四年，罷。至道二年，參知政事。咸平初，罷，久之，兼御史中丞，以戶部尚書，判昭文館。卒年七十六，贈左僕射。仲舒有應用才，屢與寇準同進，謂之「溫寇」。始廢黜，呂蒙正當路，力援進之，及驟用，反攻蒙正，為士論所薄。

陳彭年，字永年，建昌軍。人幼好學，母惟一子，愛之，禁其夜誦書，彭年置燈密室，晝夜忘倦。嘗私事徐鉉為文，喜嘲誚，為宋白所惡，白知貢舉，屢加黜落。雍熙三年，始登進士第，累擢至翰林學士。大中祥符九年，參知政事。天禧元年，卒於位，年五十七，贈左僕射。子佺期，孫彥先。大中祥符間，朝廷典禮無不參預，凡儀制沿革，刑名之學，皆所常練，雖談笑間，屬辭不廢，當時制度，雖前世所未有，必推引依據以成就之，時政大小，日有咨訪，應答該辯，一無凝滯，上之眷遇尤厚，加以慎密，外無知者。資性敏給，博聞強記，應舉時，京城賜酺，與同學出遊，自東華門構思至闕前，已成一賦。其後雖處通顯，奉養無異貧約時，所得俸唯市書籍，幼而篤學，老亦不倦，左右給使之人，有彌年不知其姓名者。所著文集百卷，《唐記》四十卷。

趙安仁，字樂道，河南人。生而穎悟，十三歲通經傳。雍熙初，登進士第，累擢知制誥、翰林學士。景德三年，參知政事。大中祥符五年，罷知禮儀院兼宗正卿，改御史中丞，宗正如故，積官至尚書右丞，卒年六十，贈吏部尚書，謚文定。子溫瑜、良規、承裕，以遺恩各遷官。安仁七子各授以一經，居宗族以雍睦稱，雖家人未嘗見其喜慍，操履純正，外晦內明，畏慎謙退，無事浮飾，有所獻納，退必焚稿，致身貴顯，無改儉素。尤練達典故，近世衣冠人物、制度沿革，悉能記之。在翰林，從幸澶淵，北戎請和，令學士各進答書，上獨用安仁所撰，亦以其能備記太祖朝書問規式，因獲預聞通貨之議，虜使至，首命安仁接伴，其覲見儀制，皆所裁定，敏於酬酢，仍切事機，時論以為得體。在宗正，請依唐故事，置修玉牒官，奏以劉筠、楊億、夏竦、宋綬為之，又為《仙源積慶圖》，皆統類精簡。善議論，好誨誘後生，學士大夫，以清德宗之。有同學宋元與者，篤學而早卒，安仁力賙其後裔。

任中正，字慶之，曹州人。雍熙初，登進士第，歷外官多效，翰林學士錢若水，嘗薦其才，累擢至樞密直學士、知益州、幷州、開封府。大中祥符九年，樞密副使，改同知院，又復為副使。天禧四年，參知政事兼太子賓客。仁宗繼位，為兵部尚書，與丁謂善，謂敗，力營救之，謂竄，降中正太子賓客、知鄆州，復禮部尚書。丁母憂，哀毀過以疾，卒年六十六，贈左僕射，謚康懿。中正以孝行稱於鄉黨，事親盡敬，衣服簡質，而飲食極於豐美，子易，弟中師。

任中師，字祖聖。大中祥符二年，登進士第，累擢至右諫議大夫，加集賢院學士，龍圖閣直學士，樞密直學士。任布守河陽，數上書論塞下事，稱旨，上欲用之，呂夷簡素知中師，上前數稱中師才不在布下。慶歷初，遂並召為樞密副使，求補郡，三年，以禮部侍郎、資政殿學士、知永興軍，徙陳州，請曹州，逾年，遂請老，以太子少傅致仕，卒年七十七，贈太子少保，謚安惠。初益州稅及薪蒭蔬果之屬，中師知州，奏盡蠲之。性樂易，家財素豐，處通顯，自奉甚約，其踐歷與中正多同。上數賜飛白書，歸休於里中，建御書閣，鄉人榮之。子昱拱之。

魯宗道，字貫之，亳州人。少孤苦學，嘗袖所為文謁戚綸，綸賞之。咸平二年，登進士第，遍歷州縣。天禧元年，詔兩省置諫官六員，不兼它職，考所言以為殿最，宗道與劉曄同選，擢為正言。仁宗升儲，除戶部員外郎兼右諭德，逾年，改正左諭德，及即位，遷戶部郎中、龍圖閣直學士兼侍讀。詔與呂夷簡按視雷允恭擅移山陵皇堂事，還，是年，參知政事。天聖七年，薨於位，年六十四，贈兵部尚書，謚肅簡，時太常禮院言禮無廢朝，特輟視朝一日。宗道質直，遇事敢言，不為勢所屈，為諭德時，真宗一日遣中人召之，至其家俟之，久方從酒家還，使者曰：「即上訝遲，將何以對？」宗道曰：「第直言之。」及宗道見，帝詢其所之，對曰：「有鄉人來，貧乏杯盤，就酒家飲之也。」帝善其無隱，而知其可大用。初為秀州海鹽縣令，疏治東南舊港口，導海水至邑下，人以為利，號「魯公浦」。在諫垣時，諫章由閤門始得進，而罕嘗賜對，宗道請得面諭事，而上奏通進司，自是為故事。因言：「守宰與民至近，而未見有區別能否，豈朝廷所以為民之意。今除一知州，補一縣令，雖甚庸暗，有司無敢擯斥，舉天下親民之官，黷貨害政，十常二三，介然自守，孳孳政事，殆未易得，尚何裕民美教化之可冀乎？昔漢宣帝除刺史守相，必親見而考察之，今命知州、通判、知縣，雖未暇親見，宜令中書詢以言，而察其應對，設以事而問其施為，才與不才，得以進退。縣令則命流內銓，仿此施行，庶幾得良守宰，助宣聖化。」真宗嘉納之。宗道在選調久，頗患銓格繁密，而曲知銓吏之奸弊，判吏部流內銓，多釐革之，凡科條闕者，悉揭示廡下，人以為便。七年居政府，裁抑僥幸，不肯以名器私人，時樞密使曹利用，有所憑恃，肆為驕橫，宗道屢折之於上前，凡貴戚近習莫不斂跡。子有功、有立、有開 。（按親民之官天子親見考察法始於漢，而宗道繼請於宋，至患銓格繁密，釐革奸弊，揭示科條，慎重名器，皆古今要務，魯公真經濟才也） 〈（中書下原無詢字從新編加）〉

