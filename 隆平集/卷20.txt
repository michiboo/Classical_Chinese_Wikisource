
耶律隆緒，年十二，嗣其父明記位，明記偽號景宗，初名述律，德光之子也。唐初，契丹八十餘年未常寇邊。通天時，李盡忠始陷營州，明年，總管楊元基以奚軍攻潰其眾，至開元十一年，可突奉盡忠之弟邵固統眾，詔許襲王，方是之時，猶稟命中國如此。梁正明間，耶律阿保機始建元神策，遂以五十萬眾從晉叛將盧文進寇幽州，龍德初，復入，為鎮州張文禮之援，明年，晉王大破之於新城而獲阿保機之子，自是繼為邊患，及阿保機死，子德光繼立，晉祖因其兵勢而得天下故，兼臣禮而父事之，割地以為壽，輸帛以為貢，未更一紀之久，巳貽開運之禍，其後劉崇崛彊於太原，為計亦出於此有以益其驕僭也。德光滅晉而歸，死於鎮陽之殺狐林，其兄之子永康王兀欲自立為天授皇帝，囚其祖母述律氏於木葉山。述律氏，阿保機之妻也。兀五年為其族述軋所殺，述律討其亂，因自立為天順皇帝，更名謂之明記。太平興國末，明記死，其妻專國事。雍熙間，曹彬北伐失利於岐溝，隆緒數內寇者，謀皆出於母氏也。咸平二年，舉國而來，范廷召大破其眾，斬首萬餘級，雖遁而未懲，故景德初復大舉戎馬，及於澶魏之郊，真宗大駕再蒞河朔，甫次衛南，而虜之謀將撻覽已斃於我師之強弩，謀窮勢蹙，始因王繼忠之表請，修好息兵。天聖末，隆緒死，宗真立，宗真，隆緒之第八子也，母曰順聖元妃，隆緒遺命以正室齊天皇后為太后，元妃蕭氏為太妃，太妃殺齊天而自立為太后，多殺戮功臣，而專用其兄弟，御宗真甚嚴，宗真不能堪，景祐初，遂率兵逐其母，使守隆緒塚，其國人有勸迎其母，以覬朝廷歲賜之物，雖從之，而所居相距常十餘里，蓋懼其或相害耳。慶歷二年，聞元昊叛，遣蕭英、劉六符來，請石晉所割瓦橋關十縣，詔富弼、張茂實往報焉，歲復增銀絹二十萬。皇祐元年，遣使來告伐元昊，明年來告捷。至和初，又齎其畫像來，欲求御容，未及往而宗真死，其子洪基立，宗真廟號興宗，在位凡二十五年。常與教坊使王稅輕十數人結為兄弟，出入其家，或拜其父母。常夜宴，與劉四端兄弟及王剛等數十人入樂隊，命后妃易衣為女冠，後父蕭磨只言：「漢官皆在此，后妃入戲，非所宜也。」宗真擊碎後父首曰：「我尚為之，若女何人也！」間常變服入酒肆寺觀，如王剛姚景熙輩，常遇於微行中，皆顯官。宗真敬佛教，僧正拜三公三師兼政事令者二十人，左右所親信多擢為將相。契丹國境自幽州東行五百五十里至平州，又五十里至古遼城，謂之東京；北六百里至烏惹國；東南接高麗；北至女貞東，踰鴨綠江即新羅也。
趙保吉，姓拓拔，其遠祖仁福者，思恭之族也。唐僖宗始以思恭為夏州節度使，賜國姓，思恭族亂，仁福繼之，故亦稱李氏。仁福死，子彝超興相繼為定難軍節度使，彝超而上《五代史》有傳，彝興死，子光叡繼。光叡死，子繼筠襲。繼筠死，弟繼捧襲位，其從父綏州刺史克文言繼捧不當襲，請遣使與偕至夏州，諭令入覲，繼捧乃舉族歸朝，其弟繼遷在銀州，太宗賜以國姓，俾隸屬籍，又賜繼捧名曰保忠，繼遷名曰保吉，為夏州節度使歸鎮，初保忠之來覲也，保吉言乳母死出葬郊外，匿兵器葬車中，遁入蕃族，收部曲散亡者，劫西羌種落為邊患，雖賜姓名，而侵擾夷落不已，保忠歸，又潛與表裏，遂往依之，保吉不納，復還夏州，牙校已據其城，保忠不得入，及王師進討，俘保忠以歸，故保吉因並夏州之地。真宗即位，始遣使修貢，朝廷遂以保吉為夏州節度使。未幾，乃攻陷清遠軍及靈州。景德元年，劫西蕃至西涼府，潘羅支詐降，保吉受之，羅支合六穀蕃部擊之，保吉中流矢死，其子阿移襲，更名曰德明，而遣使請命於朝廷，明年，奉表歸款，請市青鹽，不允，乃閱馬謀內寇，時秦翰、曹瑋請進兵討擊，上以其人常已歸款，不許，遂以向敏中知延州，令撫納之，敏中請召其子弟宿衛，德明不從，止上誓書，並錄保吉遺言以聞，真宗念邊兵久戍，乃授德明定難軍節度使，加西平王，又請行青鹽，不允，遂出大里河，築柵蒼耳平。八年，築堡西州濁輸谷建榷場以誘致商旅，詔沿邊禁止，自是間擾邊境，攻陷甘州，取西涼府。天聖中，德明卒，子元昊立，元昊既長，德明數語之曰：「國中三十年不披皮毛而衣錦綺之衣，汝無負天子也。吾常從事於兵，雖苦勞萬狀，第自困耳。」及死，贈太師、尚書令。德明娶米毋氏，生元昊，咩朱氏，生魂成。
元昊以五月五日生，小名崖塊——羌謂惜為「崖」，謂富貴為「塊」。性兇悍，多猜忌，曉浮圖法，通漢文字，几案間常致律法書，自為蕃書十二卷，文類符篆，建蕃學，使蕃官子弟習之，襲德明官為定難軍節度使、檢校太師兼侍中，封西平王。天聖十年，改元明道，元昊避其父名，止稱顯道。景祐元年，遂僭，改元開運，入寇環慶，殺掠居民，詔約束之。米毋氏族人山喜，謀殺元昊，事覺，酖殺其母，沉山喜之族於河白，自是攻略諸羌，屢為邊患，其從父山遇知元昊有反計，勸止不從，山遇懼，挈族來歸，知延州郭勸乃執以還元昊，至則殺之，是歲僭帝號，國稱大夏，改元天授，明年，遣使來告，詔削奪官爵，除屬籍，既而為慢書，留旌節敕告於歸孃族而去。康定元年，寇金明，執監押李士彬，而劉平、石元孫陷於三川口。慶歷元年，任福戰歿於好水川。明年，復戰定川寨，葛懷敏死焉。未至定川，常遣李文貴欲納款，知延州龐籍意其詐，留未遣，復數月果入寇，籍召責其使而釋遣之，文貴去月餘復來，籍視其書未去僭號，卻之，俾自請。明年上書更名曩宵，稱男不稱臣，籍又拒焉，詔遣卻，良佐張士元等更往議之，而曩宵之使繼至。四年，冊為夏國主，令稱臣，稟正朔，改所賜敕書詔而不名，聽自置官屬，遣使至京，許就驛貨易，宴坐朶殿，朝廷使至其國，用賓客禮，歲賜銀絹綵共二十五萬五千，於是始歲修貢。曩宵用兵多詭計，左右用事之臣，有疑必誅，先世居室衣冠文字莫不改革，其文人服靴笏襆頭，武臣金帖鏤冠，衣緋衣，金塗銀黑束帶，佩蹀躞，穿靴，餘皆禿髮，耳重環，衣紫旋襴六垂束帶，佩解錐刀弓矢垂鯢皮鞍馬帶纓，議事即率諸酋適野，藉草而坐，其俗舊止重冬至，自曩宵僭竊，乃更以四孟朔，及其生辰相慶賀。曩宵七娶，其五曰野利氏，身頎長有智謀，曩宵畏之，戴金起雲冠，使它無得冠者，生三子，獨寧𡩋令哥存，僭稱太子，又納沒�女，營天都山居之，野利氏之叔遇乞有言，而曩宵殺遇乞，得遇乞之妻，生諒祚。慶曆七年，𡩋令哥弒曩宵不死，傷其鼻而去，匿黃蘆，為訛庬所殺，曩宵因鼻傷卒，年四十六，子諒祚襲。
自仁福至繼筠，世居夏州，及保吉變詐跋扈，外侵西羌種族，內竊靈綏銀夏，至德明攻陷甘州，拔西涼府，其地東西二十五驛，南北十驛，自河以東北十有二驛，而達契丹之境，至曩宵破爪沙肅州，遂盡得河西之地。在德明時，兵十餘萬而已，曩宵之兵逾十五萬，自謂地廣兵勁，敢行僭叛，然而不通互市，歲賜仍絕，六七年間亦已困弊，不如是其寇攘之患固未易息也。西北少五穀，軍興，糧饋止於大麥、蓽豆、青麻子之類，其民則春食鼓子蔓醎蓬子，夏食蓯蓉苗小蕪荑，秋食席雞子地黃葉登廂草，冬則畜沙蔥野韭拒霜灰蓧子白蒿醎松子以為歲計，其人能寒暑饑渴，長於騎射，而不能槍刀，出戰用隻日，避晦日，齎糧不過一旬，弓弩用柳干皮弦，雨雪則不能施，兵行晝揚沙，夜舉火，以為斥堠，將出兵，先卜四：一用艾灼羊夾面骨以求兆，謂之炙勃焦；二擗竹於地若揲蓍以求數，謂之擗算；三夜以羊焚香呪之，又燒穀火,撒之靜處，晨屠羊，視其腸胃通，通則兵無阻，心有血則敗；四以矢擊弓弦而聽其聲，知敵至之期及兵之勝負。民居皆立屋，有官爵者始得覆之以瓦。其部族一家，號一帳，男年十五以上為丁，有二字丁者，取正軍一人，負擔一人，為一抄，負擔者，隨車雜使也；四丁為兩抄，餘號空丁，願隸正軍者，得射它丁為負擔，無則許射正軍之疲弱者為之，故壯者皆戰鬥,而得軍為多，欲西用兵，則自東點集而西，欲東，則自西點集而東，年六十以下，十五以上，皆自備介冑弓矢以行，好玄虛，寨多設伏兵，馬軍用鈎索絞聯，雖死馬上不落，凡正軍給長生馬駞各一，死則償之，每入寇，必先犒飲，山訛者橫山羌也，其主將皆陣後立馬督戰，得中國人，無藝者使耕於河外，或守肅州城，驍勇則刺為軍，蕃族有和斷官，擇氣直舌辨者為之，以聽訟之曲直，殺人者，納命價百二十千，俗喜復仇，然有凶喪者未復，負甲葉以為記，不能復者，集鄰族婦人烹牛羊具酒食，介而趨仇家，縱火焚之，其經女兵者家不昌故深惡焉。
初名欺南陵溫籛逋，生磨榆國，蓋吐蕃贊普之苗裔也。同羌西部族，未有服屬，大姓聳昌廝均等。咸平中，迎至河州，欲立文法，請更其名曰唃廝囉，河州人謂佛為「唃」，謂兒子為「廝囉」。於是宗哥僧李立遵與邈川溫逋哥略廝囉如郭州立文法，部族稍歸之，因徙居宗哥城，以立遵為輔。大中祥符末，廝囉命立遵率眾十八萬襲秦州生熟戶，知秦州曹瑋以兵擊之，趨走西涼府，又為所敗，遂與立遵不協，徙居邈川，更以逋哥為輔，遣使秦州求內屬，詔授廝囉邈川首領、寧遠大將軍、愛州團練使，以逋哥為歸化將軍，後逋哥謀亂，廝囉殺之，而改蒞青唐。景祐中，授兩使留後，久之，朝廷以元昊不臣，遣屯田員外郎劉渙諭廝囉攻元昊，適元昊大舉兵襲廝囉，堅壁鄯州，不與戰，元昊度水常植幟以誌深淺，廝囉潛使移所植，及元昊眾潰，趨誌處，溺死過半，自是，數以計敗元昊，及元昊取西涼府，而廝囉得廝鐸叔之眾十餘萬，回紇亦以數萬人歸焉，其勢遂強於諸羌，朝廷屢加以節命，為保順、河西鎮節度使、洮、涼兩州刺史，卒，年六十九。廝囉三子皆被恩命——曰瞎氈，居合龍谷；曰磨氈角，居宗哥城；曰董氈，為廝囉嗣，其母喬氏，獨居歷精城，有才色，所部六七萬人，號令嚴明，莫不畏服。
李公蘊，始為本州大校，節度使黎至忠苛虐，公蘊常陰贊之，故特見親信，因令冒姓黎氏。大中祥符三年，至忠卒，有子才十歲，而其弟明提昶爭立，公蘊遂殺之，自稱留後，遣使請命，真宗曰：「始黎桓劫丁璿自立，公蘊復爾，蠻夷奚責焉？」遂授靜海軍節度使、安南都護、交趾郡王。大中祥符七年，因捕狄獠，寇如洪寨，詔轉運司追所略生口，因飭戒之。天聖中，又令其子弟率眾入寇，詔發峒丁討捕，未幾卒，子德政自稱留後，來告哀。天聖六年，除檢校太尉、靜海軍節度使、安南都護、交趾郡王。景祐三年，寇邕州之恩陵等州及諸峒牛馬，焚室廬而去，詔責問，令捕酋領，正其罪。寶元初，進南平王。皇祐間，以兵二萬助平儂智高，詔卻其兵，而優賜焉，久之，卒，子曰尊。
蜀賊王小波、李順皆青城縣人，淳化三年，聚眾為亂，先陷青城縣，四年，劫彭山縣令齊元振金帛，元振率眾拒之，逐元振，賊勢漸盛，都巡檢使張玘戰歿於江源，二月，攻陷成都，知府郭載奔東川，小波因與張玘戰傷病卒，眾推其妻弟李順為帥，既而攻彭漢州成都府，順乃僭號，建元應運，朝廷遣內臣王繼恩，同韓守英、馬知節、石普率師平蜀，五年五月，破賊，擒順，獻首，餘黨招捕無遺。蜀土富饒，自乾德間孟昶既降，府庫充溢，重貨銅布由舟運下三峽，輕貨設傳置，以四十兵隸為一綱，號曰進綱，水陸兼運，十餘年始悉歸內庫，時守臣務利入之厚，常賦外更為博買務，禁民私市物帛，而兼併者釋賤販貴，小民貧失家田業，故小波以言動眾，曰：「吾疾貧富不均，吾與汝均之！」貧民由是附之者眾。又朝廷常命張樞使蜀，樞奏劾官吏不法者百數，獨舉彭山縣令齊元振清白彊幹，降璽書獎諭，元振素貪暴，因是益橫受財，得金帛，多寄民家，小波知民怨苦之，遂散其金帛，殺而剖其腹，實以錢刀，用快其意，是時，樞知榮州賊攻州，即以郡印及所受告敕降賊，受其偽命為滎州刺史，王繼恩以聞太宗，斬於州市，而磔其屍。
軍賊王均，神衛指揮都虞候，益州駐劄。咸平三年，神衛卒趙延順以眾怨鈐轄符昭壽多用親隨僕言，榜箠軍人，因馬逸喧擾中，殺昭壽及僕，均率眾擒延順及其黨，不能獲，乃同劫均為帥，知州牛冕出漢州，均遂僭號，建元化順，自正月叛，奏至，以雷有終知益州，命內臣秦翰同團練使石普、上官正率兵征討，九月，均敗竄，石普、秦翰、楊懷忠追斬於富順監，梟首州市。
軍賊陳進，宜州澄海軍校。景德四年，因眾怨知宜州劉永規苛役，殺永規及監押國鈞據城叛，劫判官盧成均為帥，詔東上閤門使曹利用安撫廣南路，率兵進討，九月遇賊於象州仙縣，擊敗之，襲至象州，斬陳進及其黨，而盧成均挈家屬以降，時象州城守四十日矣，擢知州大理寺丞何邴祠部員外郎，三子皆賜出身，以守城功也。
區希範，環州人，常舉進士，試禮部。景祐五年，應募討安化州蠻，詣登聞鼓院，進狀求錄用，下宜州勘會，知州馮伸已言其妄邀功賞，遂送全州編管，既而遁歸，與其族百餘人謀舉兵，殺伸已以叛，乃殺牛建壇場，祭天神，推白崖山酋蒙趕為帝，叔區正辭為奉天開基建國桂王，而自為神武定國令公桂牧，皆北嚮再拜，以為天命，又以區丕績為宰相，區志�為都統使，崔盈為節度使，區世庸為飛天神聖將軍，蒙懷為百勝將軍，譚護為突陣將軍，甘徹為龍路將軍，吳程為蜂毒將軍，廖陳為游奕將軍，蒙樗為雷行將軍，共偽補三十餘人，聚眾二千餘人，慶歷四年，攻陷環州，得其印，遂以環州為武成軍，繼破帶溪普義寨下鎮寧州等處，宜州捉賊李德用出韓婆嶺，擊破之，獲其偽將崔盈譚護二人，希範遂入保荔波洞，間出拒官軍，明年，詔西京轉運使杜杞，加直集賢院，為廣西轉運使兼安撫事，杞至宜州，得州人吳香、獄囚區世宏及攝官區曄、進士曹子華往說諭之，又率兵破白崖黃泥九居山等寨，及其五峒，斬首千餘級，復環州，焚其積聚，蒙趕等大恐，率其徒隨香出降，杞犒以牛酒，六百餘人始與盟，置曼陁羅花酒中，既昏醉，悉殺之，後三日，得希範及區丕績等十數人，割希範腹，繢其五藏為圖，而醢以賜諸溪峒，餘悉就戮。
軍賊王則，涿州人，因歲儉流移至貝州，應募宣毅軍為小將，初，去其鄉，母與之訣，刺福字背上以為記，冀貝間多妖術，則習之，欲為亂，遂紿眾，言背自然隱起一福字，眾惑而敬事之，州吏張鸞、卜吉者，為之主謀，慶歷七年，冬至，郡官赴朝拜，遂率其徒劫庫兵以叛，執知州張得一，囚於獄，囚悉縱去，通判董元亨不與軍帑鑰首被殺，司理參軍王奬為獄囚所害，監兵田斌斗不勝而出，提點刑獄田京、任黃裳持印棄家屬，縋城而去，獨得一俯首事之獲存，餘悉死焉。則僭稱東平郡王，張鸞為宰相，卜吉為樞密使，建元德勝，旗幟皆為佛字。則遣人要虜使，而安撫使賈昌朝諜知，命殿侍安素伏兵西門，夜俟其徒出，盡得其首級，詔遣參知政事文彥博知開封府，明鎬為河北宣撫使，副以平其亂，官軍即城南為地道，因日攻其北以牽制之，地道成而兵入，則始開東門遁，為總管王信所獲，檻送闕下，刲戮都市，自反及敗，凡六十六日，餘眾捕殺無遺，其妖書有《滴淚經》、《五龍經》。
廣源州蠻寇儂智高，蠻商之子，其母阿儂，左江武勒之氏族，轉至交趾，適儻猶州知州儂全福子，全福為交趾所虜，阿儂改適蠻商，生智高，智高長，遂殺其父，阿儂又為特磨道儂夏卿之妻。皇祐四年，智高聚眾入寇，初陷邕州，遂僭號，稱其母阿儂為皇太后，阿儂兇悍有謀，嗜小兒肉，閒以具庖食。智高用其計，遂自邕攻橫貴龔潯封藤梧端康州，所至驅劫軍民，眾至數萬，乃進圍廣州，朝廷先命楊畋、曹修為廣南安撫使，經制蠻事，又繼以孫沔、余靖任安撫使，久未奏功，遂除樞密副使狄青為宣徽南院使，宣撫湖北路，經制廣南賊盜事，青至，合孫沔、余靖三將兵，大破其眾於歸仁鋪，智高夜焚邕州城，奔大理國，其母阿儂潛歸特磨道，依其夫儂夏卿，收殘眾得三千餘人，復將入寇，石鑒世居邕州，諜知其動息，遣峒丁入特磨道，掩襲擒阿儂及智高二子 ——繼宗、繼封，弟智光，並檻送闕下，阿儂年六十，朝廷始欲存之以俟智高之降，及智高已為大理國所殺故，悉刲戮都市。

