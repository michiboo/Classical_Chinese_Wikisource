馬仁瑀，魏郡人。年十六，委質周祖帳下，力挽弓二百斤，世宗命衛士習射苑中，仁瑀獨挽強，百發百中，賜錦袍、束帶。從世宗親征劉崇，王師不利，仁瑀謂眾曰：『主辱臣死。』因躍馬大呼，引弓連斃將卒數十，士氣始振，崇遂敗。隨世宗征淮南，登楚州水寨，飛樓距城百步，城卒詬罵，左右射莫能及，召仁瑀至，應弦而斃。建隆初，以佐命功為刺史，累擢至朔州觀察使。卒，年五十。

楊鄴，或曰繼鄴，麟州人。少倜儻，謂其昆弟，他時為將，用兵當如鷹逐雉兔。弱冠事太原劉崇至節度使。太宗征太原，劉繼元降，得鄴甚喜，授以大將軍，數日遷防禦使。知代州，虜攻雁門，鄴以數百騎由小徑背擊大破之，遷雲州觀察使、判代州，授詔副潘美北征，以王侁、劉文裕護其軍，拔雲、應、寰、朔四州，時曹彬失律於岐溝，詔美護四州民徙內地，既而虜復破寰州，鄴謂侁等曰：『賊勢盛不可與戰，姑密諭雲、朔等將，先出寰，我師次應州，賊必悉眾來拒，俾朔州吏民直入石碣谷，列強弩千人於谷口，以騎士援於中路，則三州之眾萬全矣。』侁沮之，文裕亦欲鄴赴敵，鄴曰：『此必敗之道也！』侁曰：『君侯素號「無敵」，見敵逗撓，豈有它志？』鄴曰：『非愛死，特殺傷士卒而功不可立耳。』即率帳下，自石朱路趨朔州，將行，泣謂美曰：『鄴，太原一降將，上不殺而授以兵柄，非縱虜不擊，欲圖報萬一也。諸君責鄴以避敵，當即死矣！』因指陳家谷口，曰：『君侯於此張步兵強弩以援，使鄴轉戰至此失援，則無遺類也！』美與侁陣於谷口，自寅至巳，侁使人登托邏臺，望見虜敗，欲爭其功，即引兵離谷，美不能止，乃行二十里，聞鄴敗，帥兵卻走，鄴力戰至暮，望谷無人，撫膺大慟，其子延玉死焉，帳下兵殆盡，猶手刃數十百人，因重傷為虜所獲，太息曰：『為姦臣所逼，王師敗衄！』不食三日而死。陣將陷，麾下猶餘百人，鄴謂曰：『汝曹各有父母妻子，速去尚有生還報天子者，無與我俱死於此！』皆流涕不去，無一獲還。時淄州刺史王貴亦死焉。鄴勇而有謀，與下同甘苦，代北苦寒，未常獨設炭。為政簡易，郡民愛之，天下聞其死，皆為之憤歎，上尤痛惜之，贈節度使。北征之役，曹彬岐溝之敗，至拒馬河軍民牛馬相踐蹂而死者甚眾，彬貶右驍衛上將軍，及鄴陷沒，潘美削官三資，時雍熙三年之春夏也，是年十二月，復命劉廷讓再舉北伐之兵，而全軍陷於君子館，廷讓馬斃，三易馬始以身免，三將繼衄，沿邊瘡痍之卒不滿萬計，料鄉兵城守皆不習戰事，僅自固而已，深、祁、德州既常不守，魏博之北彫弊為甚。
鄴之子延朗，其後緣聖祖諱而改曰延昭，以鄴蔭補供奉官，鄴及延玉俱死，太宗憫之，擢延昭崇儀副使。咸平二年，契丹入寇，延昭在遂城，城小無備，眾心危懼，延昭集城中丁壯護守，偶大寒，命汲水注城外，及旦，冰堅滑，城不可近，虜遂解去。遷知莫州，三年，契丹復寇邊，延昭伏銳兵於羊山之西，自北掩擊，且戰且止，及伏發，虜眾敗績，獲其名王，函首以獻，加本州團練使，與楊嗣並命，真宗謂宰臣曰：『嗣及延昭，以忠勇自效，忌妒者眾，朕力芘之以及於此。』景德初，胡馬南寇，延昭領兵虜地，破古城，多所俘獲，會修好乃止，徙高陽關副都部署，在屯九年，官至英州防禦使，卒，年五十六，詔錄其子：傳永、德政、文廣有差，門客之類，亦試藝而官之。延昭於吏事非所長，軍中訴諜皆決於小校周正，上知而不責，第戒飭小校而已，然其智勇善戰，沈默寡言，平居未常問及家事，所得俸賜，均遺士卒，奉己簡質，出入騎從如軍校，號令嚴明，同士卒甘苦，寒不披裘，暑不張蓋，遇敵必身先，功成推其下，故人樂為用，威震異域，守邊二十餘年，虜情畏服，止呼曰「楊六郎」，其卒也，河朔之人，皆望柩殞泣。

王彥超，字德升，魏郡人。少事魏王繼岌，在晉為刺史；漢為防禦使；周，節度使兼侍中。建隆初，加中書令，改授二鎮，封邠國公，以太子太師致仕，年七十三。累朝皆有戰功。時以為彥超居富貴，能知止足。

留福，徐州人。屢有戰功。開寶間，以觀察使判雄州，凡五年，政尚平易，民甚便之，詣闕借留，詔為立遺愛碑。卒，贈節度使。福既貴，諸子欲治第，福怒曰：『我受厚祿矣，足以庇汝曹！平日以身許國，猶未有尺寸效，更欲居大第為自安計邪？』太宗聞而喜之。其卒也，賜金五千兩，市第恤其家。

荊罕儒、范廷召，皆冀州人，少為盜。王晏，字鎮時，徐州人。王景，字象珍，東萊掖人。元達，洺州人。錢守俊，濮州人。譚延美，大名人。世宗既戮何徽、樊愛能輩，乃擇驍勇士為將，而擢罕儒為團練使。建隆初，加防禦使、晉州鈐轄。恃勇輕敵，常懸軍深入，虜獲甚眾，一夕至京土原，劉鈞遣兵追躡之，罕儒方據胡床饗士錦袍裹甲，遂直犯賊鋒，為幷人所殺。河東久畏其勇，欲生致之，及死，求殺罕儒者，悉誅焉，太祖亦深嗟惜，罪京土原之不用命者，而官其子加等。
廷召以勇力應募為軍職，在周為殿前右番指揮使。開寶間，累遷至鐵騎都虞侯。太平興國二年，契丹內寇，密邇魏博，三年，春，廷召大破之，斬首萬餘級，追奔莫州，餘寇悉遁，未幾，卒，贈侍中。
晏，開運末，為陜西軍職，與都校趙暉、侯章，謀害耶律德光偽命陜帥劉願，奉表於漢祖，漢祖威聲未振，而晏等歸之，甚喜，即授以節度使，及入汴，加平章事。周錄其敗劉崇功，改武寧節度使，封滕國公，因其鄉里以榮之也。建隆初，以上將軍致仕，卒。
景，自後唐為軍職，以功累擢至周為節度使加中書令。宋興，進封太原郡王。卒，封岐王。
達，初事晉邸，太宗即位，累擢至封州觀察使。卒，贈節度使。
守俊，事太祖於潛宮，屢有戰勞。髪後有七黑子如斗，在民間時，有鄉人目為「草中鶻」，言其勇鷙也。積官至潘州防禦使。卒，年八十二。
延美，仕周至控鶴副指揮使。建隆初，除指揮使，累至觀察使。嘗知寧邊軍，胡騎驟至城下，延美命開門誘之，圍城數月如故，虜卒不敢入而遁，久之，請老，以上將軍致仕。卒，年八十三，贈節度使。
罕儒及景，皆輕財好施，折節下士有稱於時。

高瓊，家世燕人，父：乾，徙居亳州蒙城縣。瓊少時在外寢，一夕父往視之，若見有披金甲而侍其側者，父潛異其事，及長而材勇，給事晉邸，累擢至殿前都指揮使。卒，年七十三。子：繼勲、繼忠、繼宣。
繼勲，字紹先，初補殿直，太宗見而奇之，擢寄班祗候。咸平初，監兵益州，王均叛，繼勲引兵與戰，賊黨轉鬥至嘉州界，敗之，復還，力攻益州城，而王均夜潰，以功遷崇儀使，徙綿、漢、劍門都巡檢，悉擒滅均餘黨楊承海等眾，徙陜口鈐轄。還朝，陳用兵方略，真宗嘉之，除宮苑使並代州鈐轄，徙岢嵐軍。寇襲草城州，繼勲謂軍使賈宗曰：『虜雖眾，而不成列，是無主帥也，急擊之，可成功。』因設伏要害，與接戰寒光嶺，伏發，斬獲甚眾，遷弓箭庫使，賜金帶錦袍，自是累擢威武、保順、昭信軍節度使景祐初，以年高進見，節其拜，特許以子扶掖，未幾，辭管軍，遂改鎮建雄、知滑州。卒，年七十八，贈太尉。繼勲，謙慎有機略，善撫士卒，故戰常有功。子：遵度、遵範、遵甫、遵約、遵憲、遵讓。

黨進，朔北戎人。幼為天雄節度使杜重威奴，重威愛其淳謹，雖長，猶令與婢妾雜侍，重威敗，周祖得之，以為鐵騎都虞候。建隆初，除刺史，以軍功累擢至節度使。常總禁旅，不識字，不記兵籍，一日太祖問之，舉梃以軍司所書兵騎戎器數，請上自視，上益喜其樸直。巡徼京師，見珍禽奇獸，必放之曰：『不養父母，反養此邪？』晉邸命親吏臂鷹雛，進亟欲放，及知，乃戒之曰：『汝謹養視。』小民傳以為笑，其變詐多此類。杜重威之後寒饑，進常分俸以給，士大夫或愧焉。

呼延贊，幷人。少為鐵騎卒，太祖愛其武力，擢為軍校，屢以戰功，遷至團練使，卒。贊，忠實有勇，遍體文以赤心殺賊字妻子奴婢同爨皆然，又刺鏤於鞍勒器用之上，出入有破陣刀、降魔杵、鐵鞭、鐵襆頭，兩角有刃，皆十餘斤，乘騅馬絳抹額，自謂慕尉遲敬德，常出刺保州，請於上曰：『臣服飾奇異，願敕郡縣清道。』太宗笑而不答。又請繪形鄭州靈顯王廟，願統陰兵滅虜。太宗嘗謂近臣曰：『贊，服器詭異，朕屢欲誅之，既而亮無他志也。』

崔翰，字仲文，京兆人。少有大志，風資偉秀，太祖一見奇之，以隸麾下。即位，屢擢刺史。太宗蒞政，進團練使，明年講武近郊，命翰專金鼓，軍容甚整，上悅，以藩邸時金帶密賜之，謂左右曰：『如崔翰者，必不能事晉朝。』言政出多門故也。從征太原，流矢中頰，猶戰不已，上親至其帳撫之。北伐班師，次金臺驛，大軍南向而潰，上令率衛士千餘止之，翰請單騎以方略告諭，眾遂定，戮一人以復命，上喜，因命翰征定州，得以便宜從事，沿邊諸軍並從節制，軍市租儲，聽其專用，其冬會李漢超、崔彥進，破北虜於徐河，虜投西山坑谷死者，不可勝計，俘馘數萬，他物又十倍焉，擢武泰軍節度使，改鎮威德軍，至鎮，方盜賊充斥，翰誘其渠魁，諭以禍福，乃相率出境。又徙高陽，召還，以疾留京師，疾間見上，曰：『臣不願死於家，馬革裹屍足矣！』上壯其言，復命赴所治。卒，年六十三，贈侍中。翰，沈毅有謀，所至多成功，輕財好施，死之日，家無餘貲。

解暉，洺州人。自後唐隸兵籍，凡受詔征伐，必身先士卒，臨敵所難者，暉處之若甚易，金瘡被體，幾無完膚，建隆以來，屢有攻伐，積官至團練使，卒，年八十。

曹翰，魏郡人。少為郡小吏，周祖鎮鄴，奇之，以隸世宗幕下。世宗鎮澶淵，以為牙校，及尹開封，翰猶在澶淵，聞周祖寢疾，不俟召來見世宗，密言曰：『王為冢嗣，不侍醫藥，何以副天下望？』世宗悟，入侍禁中，以府事命翰總決。即位，補供奉官，稍遷樞密承旨。世宗征淮南，留鎧甲千數在正陽，既而遣降卒八百來京師，翰遇於道，懼其過正陽劫兵器叛，盡殺之，世宗不加責。乾德中，伐蜀，以翰帥荊襄，鑿山開道，商旅以濟，又詔兼漕運，而糧饋不乏，蜀平，全師雄擁眾十萬叛，翰與曹彬、劉廷讓討平之，又軍校呂翰盜據嘉州，翰及諸將奪其城，諜知賊欲三鼓復攻城，誡擊柝使緩，向晨猶二鼓，賊眾不集而潰。遷蔡州團練使，從征太原，會河決，詔翰董役，指日而訖，事後復有決，其績用亦然。曹彬平江南，翰獨下池陽，而煜將有胡則者，以江州拒命，翰遂屠其城，得公私金帛億萬計，偽言欲致廬山羅漢鑄像於闕下，詔從其請，因調巨艦十百，同載所得以歸，朝廷涵容，不加詰問，錄其功，授桂州觀察使、判穎州。復從太宗征太原，因伐幽州，命翰軍東隅，有卒得蟹以獻，翰謂諸將曰：『蟹，水物而陸居，非其所也。又能行不能進，則城不可進拔之象，其班師乎？』卒如其言，師還，除威塞軍節度使，仍判穎州，未行，詔翰督役開河南，自雄至莫，以通漕運，翰遣徒伐巨木於虜地，授五騎以五色旗為斥堠，如遇寇則舉白旗之類，又起烽燧於境上，虜疑而不敢近塞，事遂濟，乃歸鎮，居數歲，汝陰令孫崇訟其不法，鞫得實，削奪官爵，送登州，久之，復千牛衛上將軍，卒，年六十五，贈太尉。咸平初，賜謚「武毅」。翰天資殘忍，貪冒多智，數喜誕妄，飲酒至數斗不亂，對上奏事，雖數十條，皆嘿記不少差。

翟守素，北海人。仕周至刺史。宋興，累擢商州團練使。卒，年七十一。自漢策名將六十年，以謹厚自持，所至稱治。建隆間，麟府內屬，戎人爭地不決，因擾邊民，詔守素馳傳以諭曲直，莫不悅服。梅山峒蠻人叛，又詔守素討平，會陰雨，弓弩筋角解馳，詰朝將接戰，而夜削木為弩，遲明，大破其眾，焚蕩巢穴，賊首包漢湯者，與數郡大吏富民交結，守素獲其私書，悉焚之，以安反側。守素建隆之前，已在高列，而後進多秉節鉞，獨守素二十年不遷，而能恬不為意。

折御卿，累世邊將，奄有麟府之地，從祖；阮、父：德扆，皆永安軍節度，德扆卒，御勲為留後。開寶九年，來朝，授泰寧軍節度使，未行，卒，朝廷遂降告敕，授御卿閑廟使，改為崇儀使知府州，以功擢至本州觀察使，未幾率兵大敗戎人於子河汊，除永安軍節度使，自是戎虜不敢深入寇，一日虜將韓德臧為李繼遷所誘，內侵，方御卿被病，力疾出戰，虜將聞其來不敢進，既而疾亟，母令人召歸，御卿曰：『世受國恩，虜寇未滅，御卿之罪也。臨敵棄士卒而歸邪？太夫人勿見念也。』言訖泣下，翌日，卒，年三十八，贈侍中，錄其子惟正知留務。

侯延廣，西河平遙人，太子太師益之孫也。延廣年十歲，父仁矩為德州刺史，有虜騎數十入城，延廣領數騎馳出牙門，射殺其酋領，仍斬首數級，悉擒其餘黨，太祖聞而奇之，就賜錦袍金帶。仁矩卒，擢延廣供奉官，河西叛卒劉渥嘯聚，寇耀州，郡邑皆城守，延廣輕兵間道，追及於富平，而渥等千餘人傳言謂延廣曰：『公家世富貴，奈何與亡卒爭一旦之命也？』延廣亟挺身與鬥，斷渥右臂，亡走，為兵追獲，因大破其眾，關右平，擢刺史知靈州，趙保忠方與繼遷通謀，上遣李繼隆問罪，以延廣護其軍，定夏臺，就擢知延州。先在靈武，戎人悅服，護軍康贊元害其功，誣奏延廣得虜情，恐難制，遂以慕容德豐至部不治，及繼遷寇靈武，乃復授延廣團練使知靈州，時戎虜塞道，延廣獨引數騎之鎮，繼遷畏其威望，虜皆避之，至郡未幾卒，年五十，垂絕猶曰：『今日雖得死所，獨恨無功報國耳。』

田重進，范陽人。周顯德中，應募為卒，隸太祖麾下，積戰功至刺史。太宗即位，累擢除節度使，領飛狐路都帥，破虜眾，獲其驍將大鵬翼並契丹遊渤海三千餘人，斬首數千級，逐北四十里，下飛狐靈丘數城，以功改鎮彰化軍、京兆尹。卒，年六十九，贈侍中。太宗在藩邸，愛其忠勇，嘗遺以酒炙，不受，使者曰：『晉王賜，何敢拒！』曰：『我知有天子，不知晉王何人也。』太宗益嘉其無私交。

盧斌，開封人。始以筆劄給事晉邸。太宗即位，補殿直。雍熙三年，北伐，隨軍至岐溝，王師之敗，曹彬憂之，斌請千弩斫寨，虜遁，移軍夾河，既克涿州，留萬兵，令斌守，斌以為深在虜境，守之無益，彬命斌擁城中老幼南徙易州，彬振旅為虜所乘，諸將皆以失律被譴，獨斌嘗建議棄涿州獲免。端拱中，賊劉渥、侯和尚劫興平、櫟陽，斌為永興華州巡檢，薄南山，渡渭水，擒滅無遺。遷供奉官，移梓遂十二州都巡檢，仍許以便宜從事。淳化二年，賊任誘寇昌合州，三年，富順監蠻攻滎州，斌皆討平，既而草寇結黨鈔略滎、戎、資州、富順監，斌又擊滅之，是冬，李順亂，斌以兵六百人趨成都，斬賊數萬級，明年，成都陷，斌還梓州，賊渠相里貴眾三十萬薄城，城中兵止三千，斌感勵士伍，為固守之計，間出與賊擊刺，稍卻，復集機石、連弩、衝車、雲梯環城，矢石如雨，斌與州將張雄，隨機設備，圍閉八十日，王繼恩援兵始至，斌開門迎勞王師，賊遂潰散，斌因勢追斬及納降二萬餘人，又蓬閬間，斬獲千計，賊平，以功除刺史。在川峽六年，數以孤軍禦強寇，功效最著，及平梓綿漢州賊黨，方代還，遷東上閤門使，建言閬州北葭萌路，可直入利州，若焚棧道，劍門之路險不足恃也，請立寨柵，從之。卒，年五十一。斌善料敵，不失機會

趙延進，澶州人。父：暉，官至太子太師，《五代史》有傳。延進以父任累遷至右千牛衛將軍。乾德中，伐蜀，以延進知襄州，漢水壞堤，歲損民田，為累石岸，其患遂絕。嘗與孟喆、藥可瓊屯定州，遼人擾邊，命延進與崔翰、李繼隆將兵禦之，仍賜陣圖，分兵為八隊，俾奉以從事，至蒲城，虜坌集，乘高望之，不見其際，翰等布陣相去百步，士眾疑懼，延進曰：『主上期克敵耳。敵眾若此，而我師星布，其勢懸絕，不如合擊之，違令而獲罪，不猶逾於辱國乎？』翰等曰：『萬一不捷，為之柰何？』曰：『延進願獨當其責。』遂改為三陣，三戰，虜眾大潰，以功遷右屯衛大將軍知鎮州，民詣闕借留，許一年，改知揚州，徙幷代州鈐轄，又知相州。

