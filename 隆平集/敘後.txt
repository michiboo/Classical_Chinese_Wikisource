凡撰述之大者一羽翼聖經一在纂修當代然言以明道經前儒已言後之人雖百思焉機時無以
過則翼經難若夫遠覽旁搜取朝廷大製作大典章下至民間風俗隱僻怪詭之事一一垂諸紀載
則史官之職也亦一時之事也似有才者即能為之不知憑臆見為編摩任私心為去取非愚則誣
皆無與於古今得失之林者也故史才自班馬而下寥寥不數人是必學術醇而人品正天資高而
筆力古乃有以勝其任而愉快予族祖文定公文章名天下既醇乎經學而隆平集則其史才也此
種著作與公之文又不同文或鴻裁大篇此則零雜記註文或憑空立論此則逐事詳明至今讀之
其短篇則如左氏傳其長調則如賈太傅其典核又如秦風小戎所狀士馬器甲板屋土風宛然在
人眉宇間真曠代逸才也哉惜兵燹後舊刻朦混即存者亦無幾蓋學士大夫非好學深思誰復讀
此即讀矣心知其意矣亦未必捐資刊刻公之後學黃魯直雲安得奇士盡刻杜甫兩川詩集使大
雅之音振三巴之耳蓋言表章之難也今毅齋先生潛心古學既編定其文集復取此集而校讎焉
正其句讀辨其訛舛俾公之經學史學並傳而其所以資經濟之業者信乎其未有窮也予因之有
所感矣宋代文章首推廬陵公固其所取制科士二分皆有文集有史集譬若延津之劍並化為龍
神物終當合也
康熙四十七年歲次戊寅十月
南豐後學曾鴻麟謹跋
