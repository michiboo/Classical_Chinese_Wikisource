
尹洙，字師魯，河南人。天聖二年，登進士第，積官至右司諫，進起居舍人，直龍圖閣、知潞州，貶崇信軍節度副使，徙監均州酒稅，卒，年四十七。子：樸、構（原作禦名）。兄：源，字子漸，亦以文學知名，終太常博士。洙博學有識度，遇事無難易，勇於敢為。人有疑難不能自決者造問焉，洙為指畫講說，皆釋然而去。通六經，尤深於《春秋》。自五代之弊，氣格不振，宋興，柳開始為古文，而辭語猶事隱奧，至天聖初，洙與穆修始興起之，繼而作者，遂高出近世矣，有文集二十七卷。初，洙集賢院上疏曰：「漢文帝盛德之主，賈誼論當時事勢猶雲可為慟哭；孝武帝外製四夷，以強主威徐樂，嚴安亦以陳勝亡秦六、卿篡晉為戒。二帝不惡危亂滅亡之語，故子孫保有天下者，十餘世。秦二世時，關東盜起，或以反者聞，二世怒下吏，或曰逐捕令盡不足憂乃悅；隋煬帝時，四方兵興，左右近臣皆隱賊數，不以實聞，或言賊多者輒被詰，二帝以危亂滅亡為諱，故秦隋之宗社，數年而為丘墟矣。陛下視今日天下之治，孰與漢文？威制四虜，孰與漢武？國家基本仁德，陛下慈孝愛民，誠萬萬於秦隋，至於西有不臣之虜，北有強大之鄰，非特閭巷盜賊之勢也！自虜叛命四年並塞苦數擾內地疲遠輸兵久於外而休息無期，卒有乘弊而起，兵法所謂雖有智者不能善其後，當此之時，陛下當夙夜憂懼，所以慮事變而塞禍源也。陛下延訪邊事，容納直言，前世人主勤勞寬大未有能遠過者，然未聞以宗廟為憂危亡為懼，此臣所以感憤於邑而不已也，何者？今命令數更，恩寵過濫，賜予不節，惟此三者，戒之慎之，在陛下所行耳，非有難動之勢也，而因循不革，弊壞日甚，臣是以謂陛下未以宗廟為憂危亡為懼者此也。夫命令者，人君所以垂信於下，異時民聞朝廷降一命令，皆竦觀之；今則不然，相與竊語以為不久當更，既而信爾，此命令日輕於下也，命令輕則朝廷不尊矣！又聞群臣有獻忠謀者，陛下始甚聽焉，後復一人沮之，則意移矣，忠言者以信之不能終，頗自詘其謀以為無益，此命令數更之弊也。夫爵賞者，陛下所持之柄也，近時外戚內臣以及士人，或因緣以求恩澤，從中而下，謂之內降，臣聞唐氏衰政，或母后專制，或妃主擅朝，樹恩私黨，名為斜封，今陛下威柄出外戚內臣，賢而才者，當與大臣公議而進之，何必襲斜封之弊哉！使大臣從之，則壞陛下綱紀，不從則沮陛下德音，壞綱紀，忠臣所不忍為，沮德音，則威柄輕於上，且盡公不私，朝廷所以責大臣，今乃自以私暱撓之，而欲責大臣之不私，難矣！此恩寵過濫之弊也。夫賜予者，國家所以勸功也，比年以來，嬪御及伶官太醫之屬，賜予過厚，民間傳言內帑金帛皆祖宗累朝所積，陛下用之不甚愛惜，今之所存無幾，疏遠之人，誠不能知內府豐匱之數，但見取於民者日滋，即知畜於公者不厚，臣亦知國家自西方宿兵，用度寢廣，帑藏之積，未必悉為賜予所費，然下民不可家至而戶曉，獨見陛下行事，頃歲聞邊將王珪以力戰，獲名馬金帛之賞，則無不悅服，或見優人所得之過，則往往憤嘆，人情不可不察，此賜予不節之弊也。臣所論三事，人皆共知，近臣從諛而不言以至今日，方今非獨夷狄之為患，朝政日弊而陛下不寤，人心日危而陛下不知，故臣願先正於內，以正於外，然後忠謀漸進，綱紀漸舉，國用漸足，士心漸奮，邊境之患，非所患也，惟深察秦隋惡聞忠言所以亡，遠法漢帝不諱危亂所以存，日新盛德，與民更始，則天下幸甚。」上嘉納之。任福之敗，當時言者謂隨軍耿傅督戰太急，後得傅書，乃戒福持重，洙以傅文吏，無軍責而死行陣被誣，作《憫忠》、《辨誣》二篇。初，劉平等戰歿，朝廷以夏竦為安撫經略使，范仲淹、韓琦副之，更以洙為判官，詔議攻守計，乃具二策，令琦與洙詣闕奏之，上命用攻策，遂趨延州，謀出兵，而仲淹持不可，還至慶州，會任福已敗於好水川，洙因發慶州部將銳卒數千赴援，而賊已引去，夏竦奏洙擅發兵，降通判濠州，及知渭州，鄭戩為陜西四路都總管，遣劉滬、董士廉城水洛，洙奏罷之，時鄭戩已解四路而奏滬等督役如故，洙屢召滬等不至，遣人代之，亦拒命，乃諭狄青械以下吏，戩論奏不已，徙洙慶州，又徙晉州，卒城水洛，滬等違洙命猶奪官，乃知潞州士廉詣闕訟之，命御史劉湜就鞠無罪，乃以假公用錢與部將孫用，又以為常自貸，遂及貶斥，天下莫不以為湜文致之也。久之，上貰其無罪，特賜一子官。（原本自五作由五傅訛傳水洛作永洛文致作文政貰作賞尹傳奏疏從宋史增四十九字改十四刪六字）

江休復，字鄰幾，雍丘人。天聖二年，登進士第，又舉書判拔萃中，先因獻所著書，特除集賢校理，赴進奏院祠神會落職，久之，復舊，擢修起居注，積官刑部郎中，卒，年五十六。休復外簡曠而內行甚飭，事孀姑如母，強學博覽，為文典雅，尤工於詩，喜琴弈飲酒，不慕聲利，著《唐鑒》十五卷、《春秋世論》三十卷、文集三十卷，又作《神告》一篇，言皇嗣事，以感悟上意，又常言昭寧太后家子孫多流落民間者，因得盡加收錄。子：懋簡、懋相、懋迪。

周堯卿，字子余，初名奭，今名及字，夢人授之也。其先汝陰人，五世祖曜文，唐道州刺史，乾寧中，劉建峰將馬霸圖割據湖外任者留不敢去，子孫因家焉，既又徙居荊州之南。堯卿警悟強記，七歲善賦詩，弱冠以學行知名，天聖二年，登進士第，積官至太常博士，通判饒州，卒，年五十三。子：諭、詵、謚、諷、說、諲、誼。有文集二十卷、《詩》、《春秋》說各三十篇。堯卿十二喪父，憂戚如成人，見母氏則抑情忍哀，不欲傷其意，母異之，謂族人曰：「是兒愛我如此多，知孝養我矣！」卒能孝養誌如母之言，其於昆弟尤篤友愛，執母喪，倚廬三年，席薪枕塊，雖疾病不飲酒食肉，或勉之以禮，曰：「禮，老病不止酒肉，意或不勝喪耳。病且未老，忍及此耶！」葬之先期，躬自負土，有告之曰：「古之貧無以葬者或然，今子何自苦？」泫然流涕曰：「過是雖欲竭力復可得乎？」既葬，慈烏百數，禦土集壟上，人莫不駭矚，以為孝感所至。堯卿為人簡重，不校有慢己者，必厚為禮以愧之。居官祿雖薄，賙宗族朋友罄而後已，所至稱治，民有去思，常知汀州寧化縣，提點刑獄楊紘入境，微伺刺史善否，有被刑而耘苗者，紘就詢其故，對曰：「貧以利故，為人直其枉，令不可欺而我欺之，我又何怨！」紘至邑不復它察，第以所聞薦之，慶曆間范仲淹舉經行可為師表，未及用而卒。堯卿之學，不惑傳注，問辨思索，以通為期，其學《詩》以孔子所謂詩三百一言以蔽之曰思無邪，孟子所謂說詩者以意逆誌是謂得之考經指歸而見毛鄭之得失曰毛之傳欲簡或寡於義理非一言以蔽之者也箋欲詳或遠於情性非以意逆誌者也是可以無去取乎。其學《春秋》曰「左氏記之詳得經之所以書者，至三傳之異同均有所不取曰聖人之意豈二致邪？」讀莊周、孟軻氏之書曰「周善言理未至於窮理，窮理則好惡不謬於聖人，孟軻是已，孟善言性未至於盡己之性能盡已之性則能盡物之性（原本脫此句則訛或從通鑒）而與天地參其惟聖人乎？天何言哉性與天道子貢所以不可得而聞也，昔宰我、子貢善為說辭，冉牛、閔子、顏淵善言德行，孔子曰我於辭命則不能也惟不言故曰不能而已蓋言生於不足者也。」其講解議論類皆若是。或人以堯卿居喪比馮元者，孫復聞之曰：「元，動息求之於禮，其哀思未數數能也。堯卿先盡其哀而情不遠於禮，其可同日語哉！」故歐陽修以文表其墓曰：「若周君者，事生盡孝，居喪盡哀而以禮者也。禮之失久矣！喪禮尤廢也，孔子在魯，而魯人不能行三年之喪，其弟子疑以為問，則非魯而它國可知也，孔子歿，其後世又可知也。」又曰君學長於毛鄭詩左氏春秋修之辭其略見於此（原本或然然訛能曰左訛尤數數下所能疑訛曰若曰訛一從歐誌改）

孫復，字明復，晉州人。少舉進士不中第，退居泰山，學《春秋》，著《尊王發微》，自石介而下，皆師事之。年四十未娶，李迪以其弟之子妻之。慶曆中，范仲淹、富弼言復有經術，宜在朝廷，除校書郎、國子監直講，駕幸太學，面賜五品服，常賜對邇英閣說詩，上欲以為侍講，而楊安國言其講說多異先儒，遂寢。累遷至殿中丞，卒，年六十六，賜其家錢十萬。復治《春秋》，不取傳注，其言簡而義詳，明諸侯大夫功罪以考，時之盛衰而推見治亂之跡，故得經之意為多，既病，樞密使韓琦始言於上，選吏，給紙筆，命其門人祖無擇即其家得書十有五篇，錄藏秘閣，而特官其子。慶曆七年，索徐州狂人孔直溫家，常有遺復詩稿，坐貶（劉雲孔直溫一人累孫復又累石介即使果有書與詩未必同謀況安知非奸人文致邪）久之，翰林學士趙槩等十餘人言復經為人師，始還舊職，終不獲遷也

石延年，字曼卿，幽州人，其祖始舉族自契丹來，卜居南京之宋城。延年應進士，累舉不中第，賜三班奉職，恥不就，張知白素奇之，謂曰：「母老且擇祿耶？」延年不得已而就，後以右班殿直換太常寺太祝，知濟州金鄉縣，有治效，用薦，授通判永寧軍，徙永靜軍，除館閣校勘，寶元二年，遷秘閣校理，積官太子中允，卒，年四十八。天章閣待制吳遵路常與延年同使河東，料揀民兵入卒，遵路為言朝廷，特賜其子濟太廟齋郎。延年寶元間常上書言天下不識戰鬥三十餘年，請為二邊備，不報，及元昊反，上思其言，故命使河東，凡得兵數十萬，還賜五品服，時邊將遂欲以鄉兵捍賊，延年笑曰「此得吾粗也。夫不教之兵，勇怯相雜，若怯見敵而動，則勇者亦牽而潰矣。今雖未暇教，募其敢行者，則人人皆勝兵也。」又常請募人說唃廝羅及回鶻，舉兵攻元昊，上亦嘉納之。延年喜劇飲，頗自放，若世務不能攖者，然與人論天下事，是非曲當。善書，工於詩，有集行於世。（然與然字原本作能）

張唐卿，字希元，青州人。有辭學履行，景祐元年，登進士甲科，通判陜州。民母再適人而死，及葬，其子盜以歸，與父同葬，有司請論如法，唐卿權郡事，曰：「是知有孝，不知有法耳。」釋之而聞於上，聞者莫不嘉之，以父憂瘠，嘔血而卒，年二十八，無子。

石介，字守道，兗州人。先世農家，父丙始仕至太常博士。介，天聖八年，登進士第，久之為國子監直講，以杜衍薦，改太子中允，韓琦除直集賢院，出通判濮州，卒，年四十一。初，介自嘉州軍事判官丁父母憂，躬耕徂徠山，葬五世之未葬者七十喪，魯人謂之「徂徠先生」。介篤學，氣節勁正，常謂時無不可為，不在其位則行其言，言見用利天下，不必出諸已言（與危行言孫戾矣）不用獲禍至死而不悔，故其文章陳古今治亂成敗，以指切當世無所諱忌，在太學教諸生，聞朝廷美政，則歌頌之，否則刺譏之，宰相呂夷簡以疾罷，而杜衍代夏竦樞密使，范仲淹、富弼、韓琦樞密副使，歐陽修、余靖、蔡襄為諫官，介曰：「此盛事也，歌頌吾職其可已乎？」乃作《慶曆聖德詩》，分別邪正，專斥夏竦，泰山孫復謂之曰：「子禍始於此矣！」其後徐州孔直溫有逆謀，搜其家得介書，而或謂介詐死投北虜矣，政竦請發其棺驗視，又有請羈管其子弟，久之始釋，歐陽修作詩以悼之。（投原訛作役）

胡瑗，字翼之，泰州人。累舉進士不中，景祐中，求知音者，白衣召至京師，與李照、阮逸定樂，除秘書郎，范仲淹帥延州，辟丹州推官，自湖州掌學入為諸王宮教授，以疾致仕，嘉祐初，為太子中允，天章閣侍讀，復以疾授太常博士致仕，年六十七。子：元康。朝廷再起瑗以議大樂成，多變古法，其樂制以一黍之廣為分以制尺，其律經三分四厘六毫四絲，其圍十分三厘九毫二絲，其聲比舊樂下半律，又鐘磬大小，一以黃鐘為率，而鐘之狀類鐸，既而議者多非之，後卒不用。瑗通經術，教人有法，在湖州，門生去來常數百人。慶曆中，興太學，有司請下湖州取其規矩為太學法。皇祐中，起議樂，因除國子監直講，而從其學者益眾，成材而備朝廷器使，蓋不可勝計（原本以議上有皆字成上無樂字）

劉顏，字子望，徐州人。大中祥符元年，登進士第，初知汝州龍興縣，坐殺已就執之盜，免官，遂居鄉里，以著書自適，從學者常數十百人，名聞東州，乃採摭兩漢至五代名臣奏對有補於時者，為《輔弼名對》四十卷。馮元及錢易滕涉蔡齊為上之，且言顏經行淳備，乃以補任城縣主簿，李迪知兗、青二州，皆辟為從事，卒，年五十一。子：庠。所著有《儒術通要》、《經濟樞言》。石介見其文嘆曰：「恨不得在弟子之列」。

王回，字深甫，福州侯官人。常舉進士，中第，補衛真縣主簿，議邑事不合，移疾自免，久之，大臣薦之朝廷，授以一邑，命下而卒，年四十二。有集二十卷。弟：向，亦以文學知名，善序事，亦早卒。回孝友質直，博學知要，與臨川王安石友善，安石謂：「回造次必稽孔子孟軻所為而不為小廉曲謹以求名於世，其學問所得，自漢以來，列儒林者罕及也。」

劉羲叟，字仲叟，澤州人。舉進士不中第，歐陽修使河東，薦其學術，擢試大理評事，留為《唐書》律歷天文五行志編修官，書成，授崇文院檢討，未謝卒。羲叟通經史百家之學，國朝典故，財賦刑名，兵械鐘律皆所究知，星曆數術尤得其要，常以《春秋》、《洪範》變異休咎著書十數篇，斥古人所強合者，其占日月星辰無或不驗，皇祐五年，日蝕心，是時朝廷制樂，聲鐘大郁而不發，又陜西錢法大弊，羲叟曰：「此所謂害金再興，與周景王同占也，上將感心腹之疾乎？」其後月入太微，曰宮中當有喪，而張貴妃薨。至和初，四月日蝕，客星出於昴，曰：「契丹主且死矣！」其言無差。所著有十三代史誌劉氏輯歷春秋災異南北史韶韻目（原脫興字國語伶州鳩論鑄大錢無射為害金再興）

徐復，字復之，建州人。常遊京師，舉進士不中第，退而學《易》通流衍卦氣之法，自筮無祿，故不復進取。遊淮浙間數年，凡天文地理遁甲占射諸家之說，讀之必得其旨，因聽其鄉人林鴻範說詩之所以用於樂者，忽若有得，遂舉器求樂之本，而曉然知律呂微妙動作之制，時胡瑗作鐘磬，大變古法，復笑曰：「聖人寓器以聲，今不先求其聲而更其器，是可用耶？」卒如其言。慶曆初，范仲淹過潤州，問復以衍卦占之，今夷狄無動乎，復為占西邊用兵日月無少差，其後與郭京同被召賜對，問以天時人事，復據《京房易》卦推今年所配年月日時當小過剛失位而不中宜在強君德，仁宗又問：「明年主何卦？」復對曰：「乾卦用事說至九五而止。」又問前年京師黑風，其咎安在，對曰：「其兆在內應豫王之喪」，明日特除大理評事，復固辭，乃賜號「沖晦處士」，授其子發校書郎。復履尚高潔，徙居杭州十餘年，卒，年八十。京好言兵，范仲淹、滕宗諒數薦之，故與復同召焉（劉雲類稿有徐復傳敘次與此大別 原本旨作宜寓作寫剛訛關喪作象 類稿作字希顏其子晞）

高懌，少孤養於民（疑脫間字從偽國之後言）十三歲能屬文，通經史，聞种放隱終南山，懌亦築室豹林谷，放見而奇之，與張堯、許勃號「南山三友」，詔舉沈淪草澤寇準薦，不起。景祐中，朝廷錄國初侯王後，懌推其弟忻，得一官，范雍京兆建學，召懌授諸生經，從之者數百人。康定（中）杜衍請賜以處士號，上特除大理評事，固辭，上嘉其守，改賜「安素處士」，文彥博又薦其經行，先常賜良田五頃矣，至是復賜第一區，既又除光祿寺丞，懇辭不拜。卒，年七十一。子：嗣復，有少微諸宮集、續東臯子兵源掛冠錄煙霞誌凡數十卷。懌喜讀書，為文有法，而詩清淡有古風，諭唐以來至宋衣冠氏族人物，皆見其本未，考之載籍不謬。常夢白衣持素書，目為白鹿洞空因作詩識之，二十年晝寢復夢之，其夕卒，葬白鹿鄉。（懌原本俱作擇從宋史改）

林逋，字君復，杭州人。祖：克己，為錢氏通儒院學士。逋少孤，嗜學。景德中，遊江淮歸，結廬杭州之孤山，真宗聞其名，屢賜束帛，命州縣歲時問勞，居西湖二十年，不入城市。卒，年六十一。臨終有詩云：「湖上青山對結廬，亭前修竹亦蕭疏。茂陵他日求遺草，猶喜曾無封禪書。」逋不娶，無子，教其兄之子宥，登進士第。逋少常遊臨江軍，李諮始舉進士，未有知者，逋謂人曰：「此公輔之器也」。逋之卒，諮時知杭州，為制緦麻服，與其門人哭而葬之，刻臨終一絕，納壙中，既而仁宗賜謚曰「和靖先生」，仍賜其家帛五十疋、米五十石。逋善行書，喜為詩，其語孤峭清淡，其稿未常自錄，或曰：「何不錄以傳後世乎？」逋笑曰：「吾猶不欲以詩取名於林泉，況後世耶？」

代淵，字仲顏，永康軍人。天聖二年，登進士第，累遷至太常丞、知益州，田況表其所著《周易旨要》二十卷，朝廷特授祠部員外郎而卒。淵恬於勢利，退居青城山二十餘年，以著書自適，仕進非所樂也。慶曆初，知制誥王拱辰安撫西川，遺書欲起之，託疾不往見。

趙師旦，字潛叔，單州武城人，以叔稹蔭補，累官至右贊善大夫、知康州（餘同曹覲事見孔宗旦傳）。
曹覲，建州人，故贈諫議大夫修古之侄。修古無子，以覲為嗣而蔭以官，累遷至太子中舍、知封州。
孔宗旦，兗州人。初廣源州蠻儂智高潛聚眾溪峒，而邕州有白氣起郡庭仍江水暴溢，宗旦以為兵象，度智高必反，以書告知州陳拱，不聽。皇祐四年，遂舉兵寇邕橫貴龔封藤梧康端等州，賊之未至，曹覲以州無兵備，遂募敢死士五百人以守城，而鄰城已為避賊計，遂紿以書曰：「賊止期得邕貴而已，豈肎離巢穴遠來耶，慎勿張皇驚擾也。」觀以為然，乃縱所募去而賊至（亦輕信失策）又勸使之走，覲叱之曰：「先諫議以忠義自持，吾豈茍生而貽辱先人者邪！」俾妻子逃匿民間，自佩郡印與兵馬監押陳曄率州兵百餘人禦賊，力不勝，遂為賊所執，同郡胥及二卒，命人錮守之，胥欲與俱亡，不可，遂授二卒印，使懷去，不食三日，賊諭欲用之，覲叱曰：「犬彘敢爾邪！」遂遇害，投屍水中，趙師旦亦嘗先遣人覘賊，還報曰：「諸州長吏皆棄城去矣！」師旦曰：「汝亦欲吾去邪？」乃索得諜者三人，斬以徇，而賊將及城下，因語妻子曰：「留此俱死，無益也！」付以郡印，令避難山谷間，明日賊大至，州兵止三百人，師旦與兵馬監押馬貴力戰矢盡，還坐堂上，智高擁眾入，師旦罵曰：「朝廷負若邪？大兵且至，戮汝無遺類！」智高怒並貴害之。始賊既破橫州，宗旦遣其家屬依桂州曰：「吾有官守不得去，無為俱死也。」及州破，宗旦被執，賊有用之之意，宗旦慢罵不已，以及於禍。宗旦常宦京東，頗為監司耳目，摧辱士人，為眾所惡，臨難乃能立節如此，祖無擇以其事聞於朝，而恤典頗厚。趙師旦之妻生子數日而避賊，棄之草中，三日猶不死，復取而育之。曹覲死，其妻及幼子聞而死，封康二州民為二守立廟，歲時祀之，朝廷贈趙師旦光祿卿，賜其母長安縣太君、霞帔，錄其弟師陟為大理寺丞，子覲右侍禁，從子覿試將作監主簿。贈曹覲太常少卿，錄其弟現為建安縣主簿，四子皆賜官，長者為太常寺奉禮郎，終喪，年未應格，諫官唐介言於上，特命與差遣，仍見闕修古妻陳乞現三註建州官以便其私。慶曆間，耿傅參任福軍事死於好水川，其忠義當先錄於此，而與王珪桑懌同列於武臣間，蓋欲見其本末也（按此敘孔宗旦三人同時死事皆慷慨就義其令人讀之無不感憤涕零）
