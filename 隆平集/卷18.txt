魏丕，字齊物，相州人。少業儒，周世宗鎮澶淵，奏為司法參軍，後改授武職。太平興國中，官至刺史，嘗對太宗，願除臺省官，上諭之曰：『知卿本儒生，然兩省不若刺史俸優也。』屢求退，以左衛大將軍致仕。卒，年八十二。丕好為歌詩，有《東亭集》六卷，常詠山鵲，人多誦之。

安守忠，字信臣。父：審琦，為周節度使，封陳王，《五代史》有傳。守忠以父任，仕周至鞍轡庫使兼刺史。乾德中，蜀平，以守忠任漢州刺史，每遣使必戒之曰：『安守忠能律己，汝輩當效其為人。』至道中，擢為節度觀察留後，久之，卒，年六十九，贈太尉。嘗判雄州，方宴賓，閽吏言有軍校謀變，守忠笑顧坐客曰：『此輩酒狂耳！』計未及發而就擒焉，人服其能鎮物。

楊允恭，漢州綿竹人，世富於財。乾德中，王師平蜀，允恭方弱冠，率鄉里子弟置寨於清泉，為賊所得，允恭紿之曰：『茍活我，當相助。』賊釋之，因厚結賊之子，一日賊欲加害，其子密以告，遂遁去。以策干丁德裕，權補為綿竹巡僥，賊平，赴闕，補殿前承旨。太平興國間，監兵英州，入奏海賊官不能制，又民販海鹽入嶺北者眾，請建大庾縣為軍，詔即以大庾縣置南安軍，授允恭廣連都巡檢，自是冒禁者少，而允恭擒捕海賊殆盡，詔獎之，自殿直特遷供奉官，改崇班。緣江多盜，又命領江南催綱捕盜事，至臨江軍，擇驛卒，具輕舟，伺賊所在，夜出捕其首者百數，又趣通判躡海寇，寇張幕設強弩短炮，炮傷允恭肩，血汙衣，神色不動，密遣善遊水者，以鐵鉤毀其幕，進擊之，斃於水者大半，猶生擒百人，江路平，遷洛苑副使、都大江淮兩浙發運捕賊事，賜金帶，先是三路轉運，各領其事，而上供米，歲不過三百萬，允恭盡籍三路州卒牙吏，自發運所輸泗州輸京師，歲數遂倍，改作坊使，充發運使。官置榷場，計置買江淮所產茶，舊不較精粗，久不售而腐者悉焚之，允恭具等色年次而給焉，遂絕其弊。淮南十八郡，而九郡行鹽禁，恭以為行法不一，抵冒者眾，寇盜之生莫不由此，請均禁止，三司沮其議，而允恭力請不已，太宗卒從其請。又以廬州廬江縣巢縣去州稍遠，故多寇盜，詔遂建為軍，允恭積官至江州刺史，卒，年五十六，賜其子同學究出身。李順之亂，其兄自榮據綿竹縣，而允恭之兄允升、弟允元率鄉子弟擒自榮以獻，太宗嘉之，授允升本縣令，允元什邡縣尉，明年並召赴闕，除允升贊善大夫、允元大理評事雲

張永德，字抱一，幷州人，世以財雄邊。父：穎，在周為防禦使，《五代史》有傳。周祖與穎善，以女妻永德，既為樞密使，遂表永德授供奉官押班，後二年，漢命永德押賜詔義軍節度使常遇生辰禮物，遇周祖之外兄弟也，周祖時鎮鄴，有密詔付遇，永德在潞州聞之，因謂遇曰：『郭侍中被讒，今日之詔，得非蒞殺永德邪？永德即死，竊恐累君耳！』遇驚曰：『何謂也？』曰：『奸邪蠧政，郭侍中誓清君側，願且以永德屬吏，少俟其隙，君獨不聞郭侍中事邪？請具言之。』明宗起鄴，柴翁以女備掖庭，
至洛，失寵出宮，過鴻溝遇雨，夫人歎曰：『業緣在此矣！』乃出奩中物，計直千萬，以半奉其父母，令歸鄴，因請曰：『溝傍傳舍長郭君，貴人也，願歸之。』父母大愧，終不能奪，既歸周祖而謂之曰：『妾奩中物五百餘萬，以資君時，不可失也。』周祖持賂軍司，得主書計，遂至通顯，柴翁者常獨居室，人以為司冥事，一日笑不已，妻問其故，不答，翁嗜飲，妻醉之以酒，乃曰：『上帝有命郭郎為天子！』妻頗漏其語，遇聞而未甚然之，及永德言遂信，故止令壯士嚴衛永德，未幾，周祖使至，遇賀且謝曰：『老夫幾誤大事！』周祖踐祚，除永德左衛將軍、駙馬都尉。從世宗征劉崇，高平之戰，何徽、樊愛能退衂，時太祖及永德衙兵各二千人而已，太祖曰：『賊氣方驕，公麾下頗能步射，可西出陟高而止，吾張左掖以應之，其勝可必！』永德亦以為然，遂大捷，劉崇單騎遁去，世宗謂永德曰：『樊愛能、何徽及褊裨七十餘人，吾欲盡按軍法，何如？』對曰：『必欲開拓疆宇，威加四海，安可已也。』因曰：『若非趙某謀出不意，則社稷幾殆矣！』世宗善其言，悉誅愛能輩以徇，軍聲始振。從世宗征淮南，破紫金山十八砦，吳人樓船蔽川，永德擇習水者，潛鑽其船，引兵擊之，溺死者不可勝計，以金帶賞鑽船者。又以兵絕濠州餉道，世宗手詔褒諭。太祖即位，加兼侍中，改武勝軍節度使，入覲，道舊不名，待周之舊臣，恩禮無與永德比者。嘗問以下幷汾計，對曰：『彼兵雖少而悍，加以北虜之援，未可遽也。姑以間諜離虜心，設遊兵以擾其穡事，俟其困弊，乃可圖耳。』開寶末，王師征江南，永德以家財，具數千舟助軍糧數十萬石，優詔獎之。鎮穰下十八年，頗有治績。永德四歲時，母馬氏被出，嫁安邑人劉祚，卒，永德於南陽公宇為二堂，繼母劉居其左，馬氏居其右，問安視膳，皆得其懽，馬氏嘗得入謁太宗，封為莒國太夫人，劉先卒，永德為起大第，買田以聚其族人，母之弟劉再思亦縻以官爵。永德居雎陽，比舍有書生，臥疾療之，獲痊來謝，因曰：『可市水銀五兩。』與之，即以藥同置鼎中，有頃成白金，將別欲求其術，書生曰：『吾不吝此，慮損君壽耳！』仍告以太祖受命之兆，永德遂潛意推奉焉，及駐車下蔡，道傍見一僧，乃昔書生也，召與語，復問其訣，僧曰：『昔語君之貴，今不謬矣，當保富貴五十年，安用此為？』永德涉獵經史，頗善吟詠，禮賢下士，故士夫多從之遊，卒於本鎮彰德軍，年七十二。

柳開，字仲塗，大名人。父：承翰，仕至監察御史。開，幼警悟豪勇，父顯德末為南樂令，有盜入其家，眾不敢動，開十三歲，亟取劍逐之，盜逾垣，開揮刃斷其足二指，及就學，講說能究經旨。開寶六年，登進士第，官至如京使，知忻，徙滄州，未至，卒，年五十四。子：涉，遷居荊南，仕為隍城使。五代學者少尚義理，有趙生者，得韓愈文數十篇，未達，乃攜以示開，開一見，遂知為文之趣，自是屬辭必法韓、柳，初名肩愈，蓋慕之也，著書號「東郊野夫」，又號「補亡先生」，作二傳以見意，時范杲好古學，開與齊名，謂之「柳范」。開垂絕，語門人張景曰：『吾十年著一書，可行於世。』景為名之曰《默書》，辭義稍隱，讀難遽曉。開尚氣自任，不顧小節，所與交者，必時之豪俊。太宗征河東，開從駕督糧，適常、潤有小寇，遂選開知常州，開至治所，招誘群盜，以俸金給賞之，又解衣與賊酋，置之左右，或謂不可，開曰：『彼失所則盜，不爾則吾民也。始懼死，故假息鋒刃之下，今推以赤心，夫豈不懷。』未半歲，境內輯寧。雍熙初，坐與監軍忿爭，貶上蔡令，會王師北伐，開部糧至涿州，遇米信與北虜戰，久不解，遣使求，開謂信曰：『兵法（無）約而請和，謀也，亟攻必勝。』信不能決，後二日，復引兵挑戰，諜知求降乃以矢盡，及幽州取至故復戰耳。開因上書，願效死邊鄙，太宗憐之，除殿中侍御史，命使河北，又上書願賜步騎數千以滅胡，上方擇文臣有武略者，即授開崇儀使、知寧遠軍。契丹貴將白萬德，本真定人，統緣邊七百餘帳，開因其親族往來，令說萬德，許以藩鎮，俾挈幽州之眾內屬，萬德喜，請為期約，使未還，詔徙知全州，州西有溪峒蠻粟氏，久為邊患，朝廷設峽口香煙等七寨不能禦，開至，選勇辯吏往說之，不逾月攜老幼至州，開賦其居業，作時鑒一篇，刻石戒之，遣其酋赴闕，授州上佐，邊患遂息，詔賜開緡錢三十萬，會有黥卒訟非辜州下吏，削二官，頃之上書自陳，復還舊秩，知環州，為理互市之不直者，戎落悅附，徙知邠州，真宗即位，遷如京使，上書言時政，上嘉納之，又徙代州，葺城壘戰具，諸將沮議，因謂其從子浩曰：『吾觀虜星有光雲，多從北來，寇殆將至，諸將見嫉，一旦寇至，必危我矣！』即丐小郡，得沂州，是秋，虜犯塞。

王漢忠，字希傑，徐州人。以材勇給事晉邸，太宗踐祚，累擢至觀察使。真宗即位，進節度使，以左衛上將軍卒，年五十四。漢忠有識略，軍政嚴整，所至無盜賊，頗涉儒學，好為歌詩，聚書萬卷，尊儒士，待賓佐有禮，輕財好施，得士卒心，惟喜矜恃，同列多所不悅。

慕容德豐，字日新。節度使延釗之子，起家如京使。開寶中，監昇州兵，澤國富庶，使多貪冒，德豐獨以修潔稱，詔褒之，積官至團練使，卒，年五十五。德豐輕財好施，世祿之厚，而家無餘貲。

王繼忠，開封人。父為軍校，戍邊而死，繼忠因得補殿直侍，真宗在東宮，得給事左右，即位，累擢至雲州觀察使。咸平末，契丹入寇，繼忠帥定武，出戰於望都之北，自以被遇厚恩，力戰圖報，而服飾稍異，戎人識之，轉鬥累日，援兵不至，遂陷虜中，初謂已死，贈大同軍節度使，錄其子懷敏、懷德、懷政，皆加等。景德初，虜俾繼忠奏章，道意請修和好，朝廷允其請，戢兵息民，與有力焉，自是朝廷每遣使至，契丹必厚賜之，繼忠對使臣必泣下，常附表請召還，上以誓好既定，姑詔諭之，虜王待之益厚，改其姓曰耶律，名曰顯忠，又曰宗信，封為吳王。

張凝，滄州人。以親衛隸晉邸，及即位，授武職。咸平初，契丹入寇，從大將康保裔，合謀伏於瀛州西，背腹奮擊，凝陷虜中，子：昭遠，十六歲，從行，乃單騎馳突，所向披靡，遇凝掖之以出，見者驚異。西鄙有警，以凝帥邠、寧、環、慶兼安撫環州轉運使，劉綜懼糧不給，問計，凝曰：『當深入，因敵糧，可勿慮也！』自白豹鎮焚族帳，掠畜產以歸。因襲慶州蕃族胡家門等，破之，以其數犯亭僥故，乘其不備耳，殘羌遠遁，邊境遂安。景德初，詔北邊豫設奇兵，寇來則分道深入，以牽其勢，魏殽首逗撓，諸將皆有言，凝獨若不知，或問之，曰：『殽險悍，吾輩公言其過，使不自安，非計也。』真宗聞而嘉之，久之，遷殿前都虞候，仍兼寧州防禦使，卒，年六十二，贈節度使。凝性資忠義，以功名為任，善訓士卒，所得俸賜，均及其下，家無餘積 。
昭遠，字持正，因掖出其父，特授左班殿直，積官至昭州防禦使，卒，年五十，贈觀察使。子：克諧、克己、克忠、克從。天禧初，閤門副使闕，樞密院方奏擬人，真宗曰：『朕已有人；張昭遠知邊略，曹儀習朝廷儀制，可用也。』二人遂並命焉。昭遠所至有政績。

上官正，開封人。少舉三傳，為鄜州攝官。雍熙中，授殿前承旨，因屢鞫獄，遷至作坊使。蜀賊李順之亂，正監兵劍門關，出兵擊破其黨，斬馘殆盡，方朝廷以棧道為憂，正孤軍破數萬眾，其勢遂沮，賞功授六宅使、劍門刺史。順既誅，餘黨匿山澤間，正推恩信，招來之，加峰州團練使，代王繼恩為西川招安使。至道末，叛卒劉旰陷邛漢州，又詔正討平之，累擢洺州防禦使，以環衛官分司，卒，年七十五。正不畏強禦，而性頗急暴，多詬辱官吏，太宗常手劄戒之。

周審玉，開封人。周顯德中，以父蔭補殿直。建隆至雍熙，擢為作坊使。契丹入寇，潘美在定武，審玉監軍，先鋒劉緒陷賊，審玉躍馬趨擊，拔緒而還，勇冠三軍。常知凰翔府，有僧乘傳而西，以市木為名，威動郡邑，審玉按詰，盡得其奸狀，送闕下，時稱審玉非特有武，亦通吏術，以左千牛衛大將軍致仕，卒，年七十四。

田紹斌，少為驍武副校。建隆初，隸崔彥進麾下討李筠，從李重進平荊湖、嶺表，又從劉廷讓擊全師雄餘黨，從曹彬征江南，皆有功。太祖伐河東，契丹援入於百幷，紹斌與何繼筠奪賊旗鼓而逐之。太平興國初，除江州刺史，詔討梅山峒蠻，斬馘萬餘，生擒二萬人，邊境遂寧。曹彬之出代州也，紹斌為先鋒，每戰必勝，召見便殿，面授溪州團練使，加冀州防禦使，城清遠軍，進會州觀察使，為靈州副帥，部芻糧金帛赴靈武清遠軍者數十。繼遷數遣萬騎劫之，紹斌必出陣大呼，賊聞其名，皆潰去。一日，白守榮、馬昭忠護軍儲，紹斌自靈武以兵援之，數遇敵，數勝，而守榮、昭忠棄輜重，與賊戰敗，紹斌為擊走賊，護糧以行，詔褒之，俾副李繼隆帥環慶，繼隆誣以守榮、昭忠落浦河之敗，紹斌不救，有異志，貶率府副率。真宗即位，復萊州團練使，帥延慶，有野雞蕃族，數寇邊，紹斌召其酋豪，使斷臂截耳以誓，遂不復侵犯。紹斌常面斥劉隱及轉運使宋太初事，二人銜之，歸朝言其過，召赴闕，誣獲辨，命為鎮定先鋒，隸傅潛，潛屯中山，虜至不出戰，石普、楊嗣渡嚴浮河，頗失利，獨紹斌擒獲稍眾，復觀察使，及潛下吏，亦同被鞫，復貶率府副率，後累敘復左領軍衛將軍、康州團練使，卒。紹斌長於兵，頗知戰法，惟暴戾無檢，好淩犯人，屢以誣被黜，而不自悔也。

李重貴，河陽人。常給事晉邸，及即位，累擢至衛州團練使。淳化中，遣將五路討賊，遷重貴帥麟府，得對，因言：『賊居沙磧，逐水草，無定止，聞兵勢盛則遠遁矣，追之，或糧不能繼，欲守，又彼無堅壘，若未能平賊，將何顏以見陛下也？』太宗雖善其言，以師期既定，強遣之，卒無功而還。咸平三年，戎人入寇，范廷召戰退，康保裔陷賊，獨重貴與張凝力戰卻賊，全軍以歸，凝議上功狀，重貴曰：『大將陷歿，我輩計功，是誠何心？』真宗聞而嘉歎，特加階邑，以疾求致仕，授左羽大將軍，卒，年五十九。

石保吉，字祐之，中書令守信之子，尚太祖第五女延慶公主，自諸將軍擢至節度使。景德初，同平章事，是年契丹入寇，真宗將行幸澶淵，先遣保吉與李繼隆為排陣使，對壘以待，而虜騎數萬驟至城下，保吉不介馬，當其前鋒，虜甚畏憚，駕至衛南，師已告捷，及振旅，舍爵策勳，特加戶邑。大中祥符三年，卒，贈中書令，謚壯武。保吉有武幹，歷世將相，家積不貲，而治生射利，所至侵擾。為魏帥，葉齊、查道皆知名士，保吉悉命械頸以督糧運，物論少之。先是守信鎮宛丘，年五十七而卒，保吉繼居是鎮，卒年與之同，談者異之。

王中正，汀州人。賈販往來江淮間。咸平元年，至南康軍，逆旅遇異人，自言趙姓，久之，又見於茅山，命求鉛盝，遇火成金，謂中正曰：『當授以法。』從及歷陽，始得之，且俾辨草木藥品，而授以小環神劍，及密緘之書，戒以勿泄，中正亟欲獻於上，為有司所抑，還至上饒，佯狂，黥竄嶺外，未幾逋匿京城，樞密承旨謝德權，嘗為嶺南官，知中正化銀術，為奏因得脫軍籍，內臣劉承規又以其名聞，初名捷，為更曰中正，賜對，特授許州參軍，承規於皇城公廨居之，凡入市必有人與之語，承規詰之，不能隱，曰：『即授法者也。』承規為新堂以祈靈。景德四年五月十三日，遂降於堂紗幃間，服青衣，具冠劍，自是屢降，惟中正喻其旨，或其侍童偶語，始知乃司命真君也。明年，天書降，改元大中祥符。東封畢，加真君號曰「九天司命天尊」。五年，天尊臨降宮廷，上號曰「聖祖」，即改皇城新堂曰「元符觀」，承規私第曰「東宅所」，賜中正通濟坊第，曰「南宅」，並為聖祖降憇之所。中正累遷加，致仕，積官至右神武大將軍、唐州團練使。大中祥符九年，中正被疾，見聖祖，謂之曰：『慎密類汝者少，即塑形景靈宮為吾輔，勿憂也！』卒，年五十五，其妻施氏，封吳郡夫人，諸子皆授殿直。中正初得神術，雖貧苦，不以勢利趨告於人，及享祿賜，所化黃白，惟施貧奉道釋而已。朝廷舉大禮及營繕，必達靈命以藥金銀為獻，中正復自以所成者助經費，上為制《靈遇贊》紀其事雲。

石普，其先幽州人，後徙居太原。父：通，給事晉邸，普方十歲，亦留邸中，以信謹見親。太平興國中，補寄班祗候，遷供奉官，屢以戰功，擢至西河節度使、知許州。大中祥符中，上言九月下旬日食者三，又言商賈自秦州來，言唃廝羅欲酬殺曹瑋，請以普所獻陣圖付瑋，當決必勝，帝謂普妄言，樞密使王欽若因言普以邊事動朝廷，帝怒命侍御史知雜呂夷簡劾之，獄具，集百官參驗，九月下旬，日不食，普引伏私藏天文，法當死，官節度使，當議貴，除名，貶賀州，改率府副率，房州安置，後稍復至右武衛大將軍，卒，年七十五。子：仲卿、仲武、仲舒、仲文。普有膽略，聞敵所在，即馳赴，親冒矢石，前後戰，未常少卻，通兵書及陰陽六甲星歷推步之術，太宗常令善工製金帶，普帶御器械，輒面求解以賜之，後雖謫廢，當太宗忌日，必舉族詣佛寺齋薦，歲以為常。淳化中，督兵捕永興賊邢槖馳賈禿指百人至則擒之。李順之亂，為西川行營先鋒，與韓守英、馬知節合擊，遂斬順，因馳驛面陳蜀亂之由賦斂急迫，請一切蠲其租賦，太宗許之，即日還蜀，揭榜宣諭，莫不感悅。咸平二年，軍盜王均據益州叛，又命為川峽路招安巡檢使，雷有終攻城，均走，普追躡至富順監，敗之，均自殺，獲首以獻，餘黨悉平，明年，契丹寇邊，普為保州鈐轄、北面行營管神策先鋒，殺虜騎於炎涼城，又敗之於長城。為莫州總管，建言軍中號令遣人馳告，慮為奸詐所誤，真宗為制傳令牌，又獻《禦戎圖》，掘塹設險以陷胡馬。景德初，王繼忠為契丹請和，以書遺普，普為達於上。其後因請罷天下醮設，歲可省緡錢七十餘萬貫以贍國用，遂忤上意。

曹克明，其先太原人。祖為雅州刺史，因居百丈縣，夷賊攻百丈，父：遠，遇害，克明尚幼，有妾匿之葦薄中，得脫，既長，喜兵法，善騎射，從父：光實，領夏州都巡檢，破李繼遷，繼遷偽降設伏，光實赴而歿於葭蘆州，克明為衙內虞候，從行，秘不發哀，使人傳光實命，回兵銀州，乃與其僕潛入虜中，獲光實屍，還葬京師，蜀人於法，不許還其鄉，克明以母老，趨道以歸。淳化五年，李順反，購克明，欲用之，乃攜老母遁山谷間，及賊陷雅州，克明乃集潰兵，得七千人，又募丁壯三千，遂復名山火井夾江等九縣，立七寨於嘉、眉、邛州界，分兵以邀擊賊，因復雅州，太宗令總管王繼恩齎敕獎諭，擢西頭供奉官，監兵黎州，以餘賊未寧，徙權雅州駐泊巡檢。至道元年，峽路潰兵，鄧紹等攻雅州，克明又討平之，積官至西上閤門使、知鼎州，卒，年七十二。子：元賓、元舉。景德中，溪峒蠻入寇，以克明知邕州，遺書三十六峒酋長，諭以朝廷恩信，悉來赴，承天節會遺以篋衣，咸感泣而去，獨洪峒恃險不至，克明說左右兩江防遏使黃仲盈領兵攻之，斬其首領，梟首於市，既而宜州澄海軍校陳進反，會鬱江暴漲州城摧，克明伐木造舟，為虛城水上，以備守禦，仍募溪峒兵趨象州，賊遂南去，巡撫使曹利用召克明會兵，至貴州遇賊，斬首四百餘級，利用專其功，克明亦不自言，徙都大提舉江淮兩浙捉賊，獲賊必釋其罪，予以私錢，使返捕索其黨，所獲千餘人，知江寧府張詠以其事聞，賜錢四十萬。撫水州蠻叛，以克明為宜容等十州巡撫使兼安撫，蠻首乞招安，不許，與中人楊守珍領兵深入，蠻多伏弩窮谷間，而磴道險絕，克明意士卒有退志，命後軍伐大木絕歸路，克明踰月纔至撫水州，知州蒙承貴等出降，克明謂曰：『汝三十年為邊患，止謂官軍不能至耳。天子好生，不欲絕汝類，姑許自新。』皆伏拜感激泣，命飲血為誓，勒銘奴山而還，於是蠻人願內徙者七百餘人，散之湖南諸州居焉，奏請改撫水州曰安化州，分以為上、中、下三州，皆蒙氏為守。有區、廖、潘、吳四姓，居沿龍江捕魚射生，其田有水田，其產牛馬豕彘；其植麻、薴、桑、柘；其兵器：木弩、標槍、環刀、藥箭、傍牌；其語，惟懷遠人能釋之，克明初至，蠻酋獻藥一器，曰：『溪峒藥箭中人，可以此解。』克明曰：『何以驗之？』曰：『請試以雞犬。』克明曰：『當試以人。』乃用箭刺酋股，飲之藥而死，群蠻股慄。安化既平，徙知桂州，始置溪峒司而兼領之，又奏以廣南兩路土軍竝為忠敢。嶺外民居結茆而已，雖嚴火禁，不能弭患，克明激水以入城，夾道分流，以為之備，又命北軍教以陶埴，民始為瓦舍，自是其患遂平。

李繼宣，開封人。乾德中，以材武補殿直，年纔十七，命捕虎峽州，凡殺二十餘，生擒二虎一豹以獻，遂授以邊任，所至有戰功，常追北虜於新城，斬其賀恩相公。監兵高陽，率兵入虜境，燒聚落，獲生口以歸，時虜方寇瀛鎮間，聞之，遂引還。初繼宣承受定州路奏事，已嘗入北境，殺獲甚眾，又從崔彥進、曹彬、李繼隆、米信、田重進與契丹戰，未常不捷，至是虜畏之。惟任鎮州鈐轄，而主帥傅潛怯懦，有警請行，皆為所抑，及與高瓊同主軍事，遂逐虜眾，越界河，嘗與秦翰、楊嗣、楊延昭、張斌遇賊於威虜軍，臨陣馬中矢，凡三易之，嗣輩皆引去，獨繼宣整所部接戰，薄暮至營所，詔稱獎之，積官至四方館使、康州刺史，卒年六十四。

荊嗣，河南人。少應募為控鶴卒。乾德中，李繼勲討河東，擇勇敢百人開道，搗洛陽寨，嗣請行，斬五十餘級，賊遁河，賊將楊鄴退保城，嗣與眾進，焚南門，奪其羊馬城，賊夜薄寨，繼選五百人，嗣為其冠，及旦，斬馘殆盡，太宗親征，巡師，嗣登城手刃數賊，股貫雙箭，又中手炮，折二齒，太宗亟召，賜袍帶。常從崔翰征幽州，從袁繼忠、田欽祚戍三叉口，從田重進、譚延美討賊於飛狐口，戰無不克，賊嘗夜圍重進寨，重進問計於嗣，嗣曰所領不過五百人，彼眾逾二萬，計請間道見延美，延美曰：『賊勢如何可解也？』嗣曰：『願得數百人。』延美與之，即依山布陣，以三百人執白旗於道隅，獨率所部趨虜，虜見其疾馳，而旗幟稍盛，疑大軍至，遂遁去。嗣之用兵，凡一百五十餘戰，未嘗無功，亦未常自伐也，積官至虢州防禦使，卒，垂涕謂其子曰：『累世為將者，其後不昌汝輩惟益修謹，乃免於患。』子信仁貴。

