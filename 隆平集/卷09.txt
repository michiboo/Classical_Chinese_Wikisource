吳廷祚，字慶之，太原人。在周為樞密使，宋興，加中書門下三品，以父名璋故也。建隆初，為建雄軍節度使，改京兆尹。卒，贈侍中。子：元輔、元載、元扆。太祖征李筠，嘗詢廷祚，以為『筠無謀恃勇，離巢穴出戰，擒之必矣！』卒如所料。元扆，字君華，尚太宗蔡國公主，累擢至山南東道節度使，兩知河南，嘗值河溢，城將壞，躬涉泥濘，督工雍塞，民有避水於林杪者，既濟以舟楫，又以家財賑之，時數郡被水患，獨元扆所部，民無墊溺。知定州，適契丹入寇，王超、王繼忠領兵逾唐河戰，元扆度其必敗，潛發兵護河橋，超等果失利，虜眾至橋，見陣整而遁。徙知徐州，以疾卒，年五十，贈中書令。廷祚厚重寡言，治家有法，好儒學，聚書數千卷，至元扆，聚書乃至數萬卷，喜讀《左氏春秋》，尤通內典，精筆札，臨事慎重，御下有術，在藩鎮，能愛民，待賓佐必盡其禮，奉身簡素，所得祿賜，均及親族，國朝以來，尚主者，獨稱其賢。子：守禮、守嚴、守良、守讓。

王仁贍，字子豐，唐州人。顯德中，隸太祖帳下；即位，累加進擢。乾德二年，樞密副使，是年，命與王全斌、崔彥進伐蜀。蜀平，有訟同諸將取民間子女玉帛，責右衛大將軍。開寶末，領三司近十年，頗縱吏為姦，時副使陳恕輩率任苛察，與卜遇，互持本司短長，仁贍不能勝，責唐州防禦使，卒。

李處耘，字正元，上黨人。在周，以右職隸太祖帳下。建隆元年，擢宣徽北院使。三年，改南院兼樞密副使。乾德初，周保權乞師討張文表，命處耘與慕容延釗赴之，太祖面授處耘方略，俾圖荊南，處耘次江陵百餘里外，潛遣數千騎入據其城，高繼沖請舉族歸朝。荊湖平，坐與延釗不協，責淄州剌史，卒年四十七。處耘多機謀，嘗權知揚州，有善政，識度詳敏，論事造理，頗以功名自任，惟受遇思報，勇於敢為，朝廷以延釗宿將，乃獨罪處耘，處耘亦不自辨。子：繼隆、繼和、繼明、繼靖。太宗明德皇后，即其女也。

李繼隆，字霸圖。以父任為供奉官，嘗從官還自蜀，與馬墜棧道絕澗十餘丈不傷；又更戍邵州，至長沙遇蠻寇，手足中藥箭，得良藥無恙。從曹彬平江南，太祖謂曰：『昇州平，可持捷書來。』時內侍十餘，皆伺獻捷，有機事悉不願行，繼隆獨赴闕，太祖以城未下，頗怒其來，繼隆奏曰：『途遇大風，天地冥晦，城破之兆也。』翌日，捷書至，上語之曰：『如汝所料矣！』江南偽將盧絳擁兵數萬，繼隆獨諭以威信而降，征太原，討幽州，圍范陽，繼隆皆與焉。又從崔翰戰徐河，從潘美出代北，皆有功，雍熙初，屢破繼遷之眾。曹彬北伐，繼隆獲虜偽臣一人，彬欲上其功，繼隆力止之，師還諸將兵敗，獨繼隆振旅成列，虜不敢犯，即以繼隆知定州，有敗軍數萬集城下，繼隆給券，俾各持詣所隸，太宗嘉其有謀。端拱初，為鎮州都帥，以萬人敗虜八萬，逐北數十里；初詔止令堅壁清野，繼隆曰：『閫外之事，將帥得裁也。』中黃門杜延壽止之不能，故成功。太宗召還面加獎激，常受詔由旱海護靈州軍糧，繼隆固執由古原州蔚河路為便，太宗從之，乃帥師以進，壁古原州，是為鎮戎軍。累擢至節度使。真宗即位，加同平章事。景德初，北虜入寇，上親出征，命繼隆為駕前東西排陣使，先至澶州。十一月二十四日，虜數萬，逼州北城，繼隆與石保吉大破之，強駑斃虜將順國王撻覽，追奔數十里。二十六日，駕至澶州，幸北門觀兵，召見，問勞久之，其部伍嚴整。二年，春，加賞，進其階邑，命下而卒，年五十六，贈中書令。繼隆雖貴胄，而能以智謀自將，好學，喜接儒士，子：昭慶，避章獻太后祖諱，故改名昭亮，四歲補供奉官，父繼隆北征，昭亮尚幼，遣持詔軍中，問方略及營陣眾寡之勢，還奏稱旨，累擢至西上閤門使。仁宗即位，遷東上，自是屢領邊任管軍。慶歷八年，除宣徽北院使，加南院、知定州，以疾願還，為景陵宮使，改昭德軍節度使。卒年七十一，贈中書令，謚良僖。昭亮為人和易，喜交權要，而軍政頗嚴，為殿帥，有卒博於都市，而撤屋椽相擊者，捕斬之。其軍校連州剌史宋緒廷謝，亦杖之庭下。上祀南郊，而騎卒失所挾弓，明日，當加恩澤，昭亮謂宿衛不謹，不可赦原，卒配隸下軍。子：惟賢、惟寶、惟實、惟賁、惟贄、惟賡、惟賀、惟貫、惟賞

石熙載，字凝績，洛陽人。周顯德中，登進士第。太宗初領泰寧軍節度使，辟掌書記。尹開封，辟推官。即位，累加進擢。太平興國四年正月，簽書樞密院事。三月，改副使。六月，樞密使。八年，以疾求解機務，除左僕射。卒年五十五，贈侍中。載熙有文行，立朝無顧避，喜稱薦善人，有長者之譽。子：中立，字表臣，年三歲喪父，朝廷錄遺，以為供奉官。十八，獻文，改光祿寺丞，賜五品服，家富於財，悉推與諸父。久之，除直集賢院，與楊億、劉筠、陳越、李宗諤相厚善，凡校秘書更中立手者，皆為善本。累擢知制誥、翰林學士，加承旨兼龍圖閣學士。景祐四年，參知政事。明年，罷，為戶部侍郎、資政殿學士。慶歷四年，自吏部侍郎，除太子少傅。致仕，遷少師，卒年七十八，贈太子太傅，謚文定。子：居簡、從簡。初中立家產歲入百萬，死之日，不能給喪具；天子聞而哀之，贈白金三百兩。中立疏曠少威儀，善諧謔，頗諳台閣故事，不汲汲近名，請老於家，客至門者必延飲，非醉不得去

楚昭輔，字拱辰，雎陽人。初太祖建節，嘗召左右。建隆初，擢軍器庫使。開寶六年，樞密副使。九年，樞密使。太平興國六年，以疾罷為右衛上將軍，卒年六十九

李崇矩，字守則，上黨人。在周，為作坊使；太祖掌禁旅，數相過從。建隆初，累加獎擢，以澤潞功，授大將軍。三年，除宣徽北院使、判三司。乾德二年，樞密使。趙普作相，與崇矩分秉國政，以女妻普之子，厚相交結，太祖不悅，因門下客以陰事告，開寶五年，罷除節度使，改大將軍。太宗即位，授嶺南都巡檢，就改瓊、崖、儋、萬四州都巡檢，代還，除千牛衛上將軍。卒，贈太尉，謚元靖。崇矩寡言，尚信義，嘗為晉史洪肇親吏，洪肇被禍，崇矩方事世宗，既貴，遇洪肇之孫，必優而加禮之。子：繼昌，仕至連州刺史，國史有傳。繼昌之子曰勗，尚太宗第八女萬壽公主。舊制，尚主者，升居諸父之列；真宗特於其名上益以遵字，升為崇矩之子焉。遵勗，字公武，初授左龍武軍將軍、駙馬都尉，賜第永寧里，所居堂磚花有翔鳳，命工琢去，主服有虯龍文，屏藏之，真宗喜，顧待加異，嘗稱其好學，累官至鎮國軍節度使、知許州。卒年五十一，贈中書令，謚文和。遵勗喜讀書，兼達釋氏性理之說，居第園池，聚奇花果美石，多致自數千里者，其費不貲，有會賢、閑燕二堂，東北隅有莊曰靜淵，引流水周舍下，嘗師事楊億，億卒，制服為營其家事。在許州，奏乞至具茨山奠億之墓。著《閑燕集》二十卷、《外館芸題》七卷。子：端懿、端願、端憲、端愨

李端懿，字元伯，萬壽公主子也。七歲授如京使，積官至鎮潼軍節度觀察留後，十年不遷，仁宗特授以節制，御史中丞韓絳以謂非功不當除，端懿亦辭不拜。知澶州，卒年四十八，贈節度使，其弟援例，冊贈侍中，端懿和厚，多讀書，喜賓客，所與游從，皆時之賢士大夫。子詢、諲、訢

弭德超，嘗給事晉邸。太平興國中，累擢至酒坊使，嘗誣曹彬，彬不辨。八年，擢宣徽北使兼樞密副使，怒王顯等居其上，詬之且曰：『我有安社稷功，汝等何人，反在我上！上無執守，為汝輩眩惑。』顯等以聞，命鞠得實，削奪官爵，同家屬配隸瓊州。

楊守一，字像先。其先洛陽人，唐末徙家宋鄭間。初為晉邸涓人，即位累擢至翰林副使。初名守素，上為更其名。與趙鎔、柴禹錫、相里勛同告秦王廷美陰謀。端拱元年，除宣徽北院（使）、簽書樞密院事。卒，年六十四，贈太尉。

張遜，遼城人。駙馬都尉魏咸信同母兄也。事晉邸，即位補殿直，屢加進擢。端拱二年，除宣徽北院使、簽書樞密院事。淳化二年，改副使，又加知院事。四年，坐與寇凖不協，罷諸衛將軍。卒，年五十六，贈桂州觀察使。

曹彬，字國華，真定人。父芸，為成德軍兵馬使。周祖貴妃張氏，彬之從母也。仕周至引進使。建隆初，遷客省使。乾德二年，伐蜀，以內客省使，監歸州路行營劉光又軍。兩川平，除節度使。開寶元年，為宣徽南院使。八年，平江南。九年，樞密使。太宗即位，加同平章事。太平興國八年，為彌德超所誣，罷為天平軍節度使。雍熙三年，詔彬與崔彥進、傅潛、潘美等北伐，雖克新城，破涿州，而繼有歧溝之敗，降右驍衛上將軍。真宗即位，復樞密使，加檢校太師、平章事。咸平二年，薨於位，年六十九，贈中書令，追封濟陽郡王。彬敬慎和厚，在朝廷未嘗忤旨，亦未嘗言人過失。平蜀還，太祖詢官吏善否，對曰：「軍政之外，非臣所聞。」時諸將皆欲屠城殺降，彬獨任恕而戢下，所至悅服，太祖降璽書褒之。時諸將多有子女玉帛，彬橐中惟圖書衣衾而已古今名將所不及，故主帥俱貶，而彬獨進擢。及征江南，亦緩攻取，數遣開諭，亦冀其降，雖已城陷，猶納歸款，偽朝君臣賴以獲免所全活多矣，自出師至凱旋，士眾畏服，無輕肆者，其軍政如此。雖彌德超之譖，暫解機務，而太宗察其忠謹，待遇彌厚。北征諸將，以潘美獨拔三州，遂違節制而失利於歧溝，此愛克厥威之過也。時趙昌言在魏，奏乞誅彬；及昌言自延安還，被劾不得入見，彬居樞府為請於上大是難事，彬之仁厚皆此類也。周朝嘗使吳越，訖事即行，不受私覿，吳越屢追遺之，彬曰：「吾終拒之，是近名也。」遂受而歸，盡輸內帑，世宗強還之，欲辭不獲，命悉以分親舊，而一介不取。居官俸入，給宗族無餘積；遇人雖甚微賤，莫不以禮待；遇朝士大夫，必引車避之。真宗聞其疾，親視臨問，手為和藥，及以訃聞，惻然震悼，對輔臣語及彬，必流涕，以遺恩，官其親族門下吏十餘人。子：璨、瑋。孫：儀。

曹璨，字韜光，彬之長子，以蔭補供奉官，累擢至忠武軍節度使，殿前都指揮使。在禁衛十餘年，以疾除河陽節度使，加平章事，制入而卒，年七十，贈中書令。璨質厚寡言，父為上將，璨常從行，彬以為類己，特鐘愛之，征討得與計議，太祖知之，特授宮苑副使。太宗朝，為鎮定鈐轄，屢戰有功，諸將多欲追奔，璨曰：「戎人多變！」力止之。璨習韜略，好讀《左氏春秋》，善撫士卒，兼著威愛，居家以孝謹稱，雖輕財不逮其父，而和厚亦有父風。

曹瑋，字寶臣，少為父彬衙內都虞候，授供奉官，閤門祗候。李繼遷擾邊，諸將數出皆無功，太宗問大臣誰可任者，彬在樞密，言瑋可使，召見，欲除諸司使、知渭州，彬固辭之，以本官同知渭州，時方十九歲。咸平二年，彬薨，請服喪，不許。天禧四年，除宣徽北院使、鎮國軍節度留後、簽書樞密院事，丁謂惡其不附己，指為寇準黨出之，改南院使、環慶路都總管兼安撫使。乾興元年，降左衛大將軍、觀察使。久之，復舊官。天聖七年，除彰武軍節度使、真定府路總管。卒，年五十八，贈侍中，謚武穆。瑋好讀書，通《春秋》，尤善《左氏傳》。為將四十年，戰未嘗敗衂，威震西鄙。初自渭州移鎮戎軍，言鎮戎地平，便於騎戰，非中國之利，請自隴山而東，循古長城，鑿塹以為限。又請以兵械及閒田，蠲租以給弓箭手。再知渭州，破章埋族於武延鹹泊川，滅撥臧於平涼，隴山諸族皆獻地，瑋為築堡山外，號籠竿城，募弓箭手守之。知秦州、兼涇原、儀衛、鎮戎安撫使。宗哥立遵與唃廝囉謀內寇，乃上書求號贊普，瑋言不可，聽若復有求，益難制也，朝廷猶授立遵節度使，既而立遵令其舅賞樣丹說蕃部郭廝敦為向導，瑋遂以計使廝敦圖樣丹，後旬日果攜其首至，瑋表廝敦為順州刺史。先是張佐知泰州，蕃部驚擾，至是，凡前拒王師者皆伏匿，瑋令納馬贖罪而還故地，至者數千人，廝敦因獻南市，即秦渭之咽喉也，自百關至威遠，共置寨十數，亭障橋梁相望，浚濠塹四百，既而唃廝囉以眾十萬入寇，瑋逆於三都谷，擊敗之，斬獲萬級。逾年又破宗哥將馬波叱吒於野吳谷，誅叛者鬼留，族夷之。於是河洮蘭三州安江妙敦邈川黨通等羌皆破散，宗哥所立文法，納質內屬，唃廝囉逃入磧中，塞垣遂安，凡羌酋欲有所為，必先令其下，謂之立文法焉。秦人請立碑紀瑋功，有詔褒之。天禧三年，德明寇慶州柔遠寨，都巡檢楊承吉戰不利，復命瑋為安撫使，委乞骨咩大門等族聞其至，歸附者千餘落。初繼遷死，瑋言繼遷擅中國要害地，終身抗拒，今國危子弱，不即捕滅，後強盛恐難復制，朝廷欲以恩致德明，書寢不報。自三都谷捷，唃廝羅聞瑋名，即以手加額而東向之。鎮天雄，契丹使過，必戒其下無敢疾趨者。在渭州，或戍卒叛入，夏州有告者，瑋必曰：「吾使之去，勿問也。」繼遷聞即斬首投境上。環慶邊人，多市屬羌之田，致單弱不自給，即沒虜中，瑋令盡還之，有犯，即徙其家於內地。舊，羌殺邊民以羊贖其死，瑋下令曰：「羌自相犯，從其俗；即犯邊民，論如律。」遂無犯者。始置弓箭手，斥塞上棄地，使相角力，勝者給田二頃，再經秋成課，市一馬，馬必勝甲，然後官為印之，益賦田五十畝至三百家以上，團為一指揮，築堡於要害處，使環之以塹。又立馬社，一馬斃，眾為市馬。塞下諸塹，皆以一丈五尺為深廣之，阻山險不可浚者止治使峭絕而已。其制屬羌百帳以上，置軍主、指揮使，不及百帳，止置指揮使，其蕃落將校，止於本軍序進之，不從他軍，以其熟虜情，知出入路故也，瑋所措置，至今不能改。子：僖、倚、僅、倩。慈聖光憲皇后，璨之女也。璨之子曰儀
曹儀，字搢臣，以祖蔭補右班殿直，累擢至耀州觀察使。卒年五十五，贈節度使。子：詒、謁、談。初儀知邠州，有告弓箭手都校李文扆將叛者，朝廷命儀察之，文扆習知蕃漢事，邊人多畏服，其後帥府以為腹心，季父瑋在邠，亦所委用，儀明其不反，益信任之，邊人莫不感悅。儀嘗以上軍都虞候，為涇原副總管。景祐元年，皇后受冊，乃請解軍職，而易廉車之任。

楊礪，京兆人。曾祖：守，為唐使相，乃宦者復恭之養子。礪，建隆間登進士第。真宗在藩邸，嘗為記室。即位擢給事中、翰林學士。咸平元年，樞密副使。二年，薨於位，年六十九，贈兵部尚書。礪，周顯德中初應舉，嘗夜夢見一人，衣冠甚古，自稱徵君，謂礪曰：「汝能從吾游乎？」礪隨往，頃之，睹宮衛嚴邃，俄升大殿，見一南面而坐者，徵君指之曰：「此來和天尊，汝異日事之。」礪再拜而退；及為記室，謁襄邸還，謂其子曰：「今日見襄王，正昔所見來和天尊也。」礪為文無師法，詔誥迂怪，見者咍之。

宋湜，字持正，京兆人。父：溫故，終於補闕，季父：溫舒，終於起居郎，皆有時名。湜少孤，以孝聞。太平興國二年，登進士第，累擢知制誥、翰林學士。咸平元年，樞密副使。從幸澶淵，以疾薨於道，年五十一，贈吏部侍郎。湜秀潁有器識，好學善談論，尤工筆札，得者珍藏之，善引重後進，有文集二十卷。

錢若水，字淡成，又字長卿，河南人。十歲能屬文，華山陳摶一見，以為有仙風道骨。雍熙中，登進士第。至道初，同知樞密院。真宗即位，屢求解機務，不允，以親年高為請，益堅乃罷，為集賢院學士，改鄧州觀察使、判幷州，以疾召還，卒年四十四，贈戶部尚書。若水風流儒雅有文學，善議論，事母以孝聞，所至有譽望，接物必以誠，評人貴賤壽夭多驗，自知不壽，故懇辭勢位，賢士大夫皆宗慕之。有文集二十卷，自翰林草詔賜趙保忠云：「不斬繼遷，開狡兔之三穴潛歸光嗣，持首鼠之兩端。」太宗深嘉之。知天雄軍，詔遣決議城綏州率眾過河，分佈隊伍，動有師律，宿將見者，莫不嘆服，還言城之無益，詔已之。修《太宗實錄》，初，至道三年，春，太宗晏駕，有馴犬號呼不食，詔遣送陵寢，參知政事李至，欲若水書其事，遺之詩曰：「白麟朱雁且勿書，勸君書此懲浮俗。」若水不從，至因若水奏成書，不列監修官呂端名，以為若水掠美，若水援唐故事，有實錄不書監修官名者，眾不能折。嘗從幸大名，詔御史中丞，令訪近臣邊事，若水言：「臣聞用兵以伐謀為上，御將以用法為先。比者，傅潛為帥，擁眾十萬，閉關縱寇，坐看醜虜虐生民，不正典刑，曷懲其後？楊延郎、楊嗣勇於赴敵，奮不顧身，授任尚輕，見功未賞，臣願陛下誅傅潛以徇眾，擢郎、嗣以勸能，使諸將承風，各思用命，聲馳塞外，威懾群胡。昔偽晉劉崇，結契丹入寇，懦將樊愛能、何徽臨敵不戰，周世宗陳宴而戮之，因使偏將十數，分擊太原，崇不敢支，戎亦遁去，其後收淮甸，下秦鳳，平關南，如席捲之易，此用兵伐謀取之效也。欲消外侮，必本安邊，用得其人，莫如太祖，畀董遵誨以通遠軍，郭進之在關南，何繼筠之處鎮定，隰州則李謙浦，易州則賀惟忠，王彥升之治原，姚內斌之守慶，名不過沿邊巡檢，責其效皆十餘年，闊略其細故，則無畏避之心，就錄其功賞，則絕幸遷之意，官卑故易以使，久任故知虜情，閑授睿謀，戒其生事，是以西寇北虜十七年間遣使稱藩，不為外患。已試之效，今皆可行。」久之，北虜未賓復，內出手詔，詢若水備禦翦滅之術，若水言：「臣讀前史，論匈奴者多矣。漢婁敬、樊噲、季布、賈誼、晁錯、主父偃、徐樂、王恢、韓安國、朱買臣、董仲舒之所陳，特和親征伐之二議。唐李靖、魏徵、溫彥博、郭正一、狄仁傑之所及，亦不過戰守之兩端。晉桑維翰不背約之言，出於微弱。故相趙普，請回軍之奏，姑冀息民，悉非遠謀，臣所不取。嚴尤謂自古御戎無上策，臣竊笑之。守在四夷，制勝以靜，非上策而何？臣聞唐魏博一鎮爾，戎兵固不眾於今日，而虜騎未嘗南牧者，以幽薊為北門，扼其險阻故也。石晉割地之後，由定武達滄海，千里受敵，雖設二關，鎮之以重兵，莫可以御。故晉末渡長河，漢初復擾邊徼。以周世宗之英武，曾未能絕其寇中山，窺上黨，今御札詢備禦翦伐之術，臣以為未得幽州，未可翦伐也。後唐莊宗在河北，命周德威取幽州，然後南向而爭天下，蓋先為萬全之計，使不能勝此善用兵者也，夫戰守不同心，將不能料敵，重兵在外，輕兵在內，則今之所患也。臣願陛下選智謀可以任邊郡者，聽召壯士以為部曲，而官為廩給之，又募民為招收軍，厚其糧賜，蠲其租稅，彼供輸兩地各有親屬，則敵之動息，得以知之，如是同心，將能料敵，而在外者皆輕兵矣，然無以統眾則不能用眾，無以制勝則不能勝敵，故必擇大臣，領近鎮，提重兵以專閫外之事，有警則督戰，已事則班師，既無舉兵之名，又得馭兵之要，三軍同力，上下一心，備禦之方舉積此矣。若乃患民力之困，則廣邊地之營田，防戍卒之驕，則嚴將帥之法令，古語有之曰：『法不可疑，令不可違。』又曰：『賞不勸謂之止善，罰不懲謂之縱惡。』昔太祖用郭進守西山，遣戍卒必戒之曰：『汝謹奉法，我猶赦汝；郭進殺汝矣！』其假借如此，故郭進所至，兵未嘗小衂，臣願陛下推太祖所以待郭進之心，而待諸將，則法令不患不嚴，勸懲不患不至。」上善其議。

張宏，字巨卿，金州人。太平興國二年，登進士第，歷官以勤幹聞。雍熙三年，除樞密副使。四年，與御史中丞趙昌言對易其任。端拱初，復樞密副使。久之，罷。真宗即位，授工部尚書。卒，贈右僕射。子：可久、可道、可度。宏淳謹少廉譽。

夏侯嶠，字峻極，濟州人。太平興國初，登進士第。真宗在藩邸，為翊善。尹開封，為推官。東宮建，為太子中舍。即位，除給事中，居數月，擢樞密副使。咸平元年，罷，為戶部侍郎、翰林侍讀學士兼秘書監。卒年七十四，贈兵部尚書。嶠慕道，以養生為務，喜誦莊老書，淳謹無過，有文集十五卷。

柴禹錫，字玄圭，大名人。少有相者謂曰：「子甚貴，若輔以經術，必至將相。」由是頗讀書傳。太宗尹京，因委質焉。即位，累擢如京使，掌翰林，同告秦王廷美陰謀，擢宣徽北院使兼樞密副使。雍熙初，罷。淳化四年，復舊任，兼知樞密院事，除節度使。卒年六十二，贈太子太傅。

