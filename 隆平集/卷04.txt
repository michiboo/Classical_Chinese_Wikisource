范質，字文素，魏郡人。母夢人授以五色筆而質生。唐長興中擢進士第，仕晉至翰林學士。周祖擢為宰相。建隆初，封魯國公。乾德二年罷相，初和凝知貢舉，愛質所試文，自以中第嘗在第十三名故，亦以處質，其後質官及封國，皆與凝同，當時謂之傳衣缽。質平居手不釋卷，謂人曰：「嘗有異人言吾當大任，無學術何以處之？」及司制誥，人服其該贍，奉行制敕，未嘗破律，為相不受四方饋獻，祿賙親族，歿無餘財，太祖歎其清慎，曰：「真宰相也！」太宗亦言，近世輔弼，循規矩，慎名器，無與比者；特不能死周社稷，乃其短爾。子旻

魏仁浦，字道濟，衛郡人。少為刀筆吏，隸樞密院，周祖為樞密使，問以中原卒乘數，對曰：「帶甲者六萬。」及隱帝遣人害周祖，仁浦教以易其語，雲誅將士以激怒眾心，遂長驅渡河，即位擢樞密承旨。復問郡邑屯兵數，仁浦詳對，按籍無差。世宗即位，差樞密副使升使，繼命兼相，對曰：「不由科第進。」曰：「顧才何如爾！」遂用之。世宗卞急輕殺戮，仁浦營救而免者，十常七八。從出征鋒鏑之下，無橫死者。有鄭元昭，誣仁浦婦翁李溫玉之子，從李守貞叛，捕以告變，欲中傷仁浦，周祖力辨其誣，獲免；及仁浦大用，元昭懼，卒以元昭繼典五郡。又嘗為賈延徽譖，幾遇禍，總師出征，有得延徽以獻者，仁浦曰：「因兵戈報私怨，不忍為也。」人稱其長者。建隆初，不易其任。乾德二年罷相。卒，子咸信尚主，追封仁浦王爵。

王溥，字齊物，太原人。漢乾祐中登進士第。周祖鎮蒲津，召置幕府，從征李守貞、王景崇，得朝臣交結書，周祖欲暴其事，溥力請焚之。周祖將大漸，趣草相制，聞宣畢，曰：「吾無恨矣！」世宗嘗問：「漢相李崧蠟丸書結北虜，有記其辭者否？」溥曰：「使崧有此，肯以示人耶？逢吉輩搆之爾。」世宗遂優贈其官。建隆初，不易舊任。乾德二年罷，卒謚文獻，後改曰文康。父祚，仕至上將軍，祚致仕，溥猶居相位，每公侯引觴為壽，溥侍側如嬰兒，人稱其孝敬。祚徇貨殖，溥亦獲吝嗇譏。孫貽永。
貽永，字秀長。真宗以其故相家，選尚太宗第四女鄭國長公主，除右衛將軍、駙馬都尉。明年主薨，即納所賜宅。累擢節度使，歷宣徽使、同知樞密院事，改副使加同平章事，以疾求罷，聽免，兼侍中。至和初，復以疾，丐解職，除右僕射、檢校太師兼侍中、鄧國公。卒，年七十一，贈太師、中書令，謚康靖。子道卿。貽永為人慎約寡言，無綺紈聲色之好，嘗知徐州，河決滑台，作堤城南，水至不為患。王曾守南京，表其事，詔褒之。鄆州咸平中徙城，而故治為通衢，密邇梁山濼，春夏多病涉。貽永知鄆州，相地築東南道二十餘里，至今人獲其濟 【濼 原作[氵晶]無此字，楊希洛雲疑作濼，有樸音】

薛居正，字子平，開封人。父仁謙，《五代史》有傳。居正，後唐清泰中登進士第，仕周至刑部侍郎。建隆初，知朗州，有亡卒數千為盜，軍使疑城中釋子為應，欲盡殺之；居正以計緩其事，生擒賊首，乃知釋子千數無預謀者。乾德二年，初置參知政事，居正及呂餘慶，首當其選。開寶六年拜相，太平興國初，進位司空。薨，謚文惠。無子，以同姓子惟吉為嗣。居正操行方重，不事苛察，好讀書，為文敏贍，有集二十卷，詔李昉為之序。

沈倫，字順宜，陳留人。名上一字，避太宗舊名，去之。太祖初，除同州節制，辟在幕府，屬改命，皆從焉。及即位，擢樞密副使。開寶六年拜相，太平興國四年罷。卒，謚恭惠。平蜀日，倫為計度制置使，諸將以賄敗，倫歸篋中唯圖書數卷。在相位自守而已。

盧多遜，懷州人。父億，有操行，仕至少府監。周顯德末，登進士第。開寶中，累擢參知政事。九年拜相。多遜博涉經史，善伺人主意，太祖每遣取書，多遜伺知，即通夕閱視，詰朝問書中事，應答無滯，上益寵，待為翰林學士，時屢於上前毀趙普，及在相位，普之子及其親屬多為所抑。普再相，廉知多遜，常遣親吏交通秦王廷美，因發其事，追削官爵，並其家配崖州。卒於配所。初王祐知制誥，多遜欲祐協力擠普。一日祐以宇文融排張說事示之，怒出祐知華州。及多遜敗，士大夫服祐有明識。

趙普，字則平，薊州人。父迥，徙常山，又遷洛陽，因占籍焉。劉詞節制永興，辟為從事，詞遣奏稱其才，授滁州判官。太祖以周世宗命，破皇甫暉，拔滁州，聞普決獄，多全活者，方出鎮馮翊，遂表為從事，屬改命，普在幕府，即位授諫議大夫，繼除樞密副使。乾德二年，代范質相。久之罷。太平興國初復相。堂帖之行，與詔敕無異，太宗命勿復行。八年，授鄧州節制。端拱元年，復相。淳化元年，以疾罷，除河南尹，進位太師、魏國公。薨，追封真定王，謚忠獻，卒年七十一，設鹵簿葬，舉唐制也。普初無學術，太宗勉之，晚年頗該博，在相位十年，獨任政事，閤中設大瓦壺，中外章奏，不欲行者，擲壺中，既而焚去。性多忌克，太祖嘗稱馮瓚，欲大用，普遂請以知梓州，遣私奴從之郡，伺其過失，詣闕訟之，瓚配隸沙門島十年。三司使趙玼廉其市木治第事，雷有鄰又訟中書不法，太祖惡之，學士竇儀對，因訪普所為，儀曰：「不知。」退而曰：「我必不大用，而必不之朱崖。」及詢盧多遜，多遜乘間攻其短，亟進預政事。及普再相，多遜遂有朱崖之命。蜀人侯莫陳利用，以方術進至團練使，所為多不法，普力言之上，為黜利用，普言之不已，利用卒伏誅，聞者欣快。普在相位，士大夫有言人短長者，必命吏追錄之，有事則引以為證，自是人無敢言。中書事益雍蔽，又嘗建議以趙保忠鎮夏臺，俾圖繼遷，反通謀，幾為邊患，時論罪之。端拱復相，頗為同列所窺，鬱鬱不得志而去，雖然普遇事能斷，知無不言，與夫循默者有間矣。

李昉，字明遠，真定人。父超，仕至集賢學士。昉以門蔭補齋郎。漢乾祐中，登進士第。在周為翰林學士。建隆初，遷中書舍人，盧多遜攻趙普短，太祖詢昉，昉曰：「臣書詔之外，思不出位。」太祖征太原，過常山，賜羊酒，俾於居第燕集，丞相及藩侯，皆賦詩刻石。太平興國八年，拜相。建議復時政記，先進御，後付史館。端拱初罷。淳化二年，復相。在位循謹自守，臨事多恕。為文慕白居易，所居有園亭，又葺郊外宴遊之地，多蓄妓樂，娛樂親友，與張洎、盧多遜善，薄張佖。上嘗問多遜，昉頗為辨釋，上曰：「多遜常毀卿不直一錢。」昉曰：「臣不敢誣。」罷相，張洎草詔深攻其短，張佖時時造其第，或問佖，佖曰：「我為廷尉，獨李公未嘗以私事見干。今雖退居，可見也。」昉薨，贈司徒，謚文正。子宗諤。
宗諤，字昌武，昉第三子。七歲能屬文，恥於父任，得官獨由鄉舉。端拱二年登進士第，性謙謹，衣敝策蹇，人不知其宰相子也。獻文召試，除集賢校理，太宗每有篇詠，多賜昉及宗訥、宗諤屬和，世榮之。宗訥，宗諤之兄也。宗諤官至諫議大夫、翰林學士，卒年四十九。李濬與宗諤同歲同月，後一日生。其卒亦後一日。濬，字德淵，冀州人。父超，為禁卒，從潘美掌刑刀，美嗜殺戮，超常緩之，怒釋多全活者，人以為有陰德。濬官至右司郎中、樞密直學士。宗諤博學曉音律，尤精於典章沿革，朝廷創制，損益莫不與聞。景德初，北虜請和，後一歲，生辰使至，首命宗諤館伴，自郊勞至餞禮，有節適行。判太常寺，鼓吹工之謬濫者，無所容。風流文雅，內行純至，事繼母以孝稱，二兄早卒，奉嫂字孤，人無閑言。友其弟宗諒甚篤，賞延所及，皆先諸侄，其卒也，子猶有未仕者，獎借後學，薦拔寒素，接人有禮，士大夫愛慕之。其書字勢傾側，後進多擾筆效之，罕有類者，為時之所貴如此。有文集六十卷，內外製集四十卷，又有家傳、談錄行於世。

宋琪，字叔寶，范陽薊人。晉天福中，在契丹舉進士登第，幽帥趙延壽惜其自陷虜廷，辟為從事。建隆間，為開封府推官，太宗尹京，禮遇甚厚。即位累擢至參知政事。太平興國八年，與李昉同相，因請盧多遜舊第，上惡而罷之。薨年八十，贈司空、謚惠安。琪有吏能，辯捷好恢諧，而寡學識。

呂端，字易直。其先燕人，父琦，《五代史》有傳。兄名犯太祖諱下一字，字餘慶，太祖節制同州，餘慶為賓佐，及即位，累擢參知政事，蜀平，知成都府，不罷政事，以執政蒞藩鎮，自餘慶始，歸朝復舊任，既而引疾求罷，除尚書左丞，卒年五十。太祖幕客，餘慶居其先，趙普、李處耘首大用，餘慶獨不介意，及除執政，而處耘被黜，同列欲共排之，上問處耘，第以實對，普忤旨而罷，仍力為辨釋。餘慶重厚有守，所至以寬簡治，與弟端，俱以文官三品蔭補千牛衛備身。端在周直史館。建隆初，遷太常丞，歷官四十年始大用。淳化四年，參知政事，至道初拜相。太宗嘗恨任用之晚，端持重識大體，同列奏對，或多異議，一日內出手札，戒諭自今中書事，經呂端裁決，乃得聞奏。真宗即位，尤加體貌，見必拱揖。以其身體偉大，為納陛，俾登殿所。咸平初，以疾罷。薨年六十六，贈司空、謚正惠。子荀、藩、蔚、藹。李惟清自樞密改中丞，意端抑己，屢遣人訟堂吏過，又彈端久在病告，端曰：「吾直道而行，無所愧也。」端姿表瓌秀，器識和裕，屢遭擯斥，未始經意。嘗使高麗，暴風折檣，舟人恐怖，端讀書自若。兩使絕域，後有往者，必問端為宰相未，其為遠近所慕如此。

李沆，字太初，洺州肥鄉人。父炳，仕至侍御史。沆好學，沉厚寡言，有精識。炳嘗謂人曰：「此兒異日必致公輔！」太平興國五年，登進士第，至王化基上書自薦，太宗曰：「李沆、宋湜皆佳士也。」命相府同召試，並除知制誥，沆官最下，特升於上。累擢給事中，參知政事。淳化四年罷。真宗升儲，以為太子賓客，詔儲君待以師傅禮。及即位，復參知政事，明年拜相。北虜入寇，車駕幸鄴，沆留守東京不戮一人，輦下肅然。景德元年薨，年五十八，贈大尉、中書令，謚文靖。沆博學，內行修謹，居位慎重，門無私謁，終日危坐，望之儼然。上每議政，語天下安治，沆常以四方水旱螟蝗為言，上深慰納，既薨，上對侍臣曰：「沆忠亮淳厚，始終如一。」言畢泣涕久之。王旦常自謂器節不能逮沆，世謂二人皆賢相也。弟贄、源、淮。子簡。

畢士安，字舜舉，代州人，徙居鄭州。乾德四年，登進士第，累遷至知制誥、翰林學士。真宗尹京，士安為開封府判官，即位命擢知府，復入翰林為學士，又為侍讀學士。景德初，參知政事，踰月拜相。二年，薨於位，年六十八，贈太傅、中書令，謚文簡。士安端重有識度，善談論，所至以公正稱，年高目昏，讀書不輟。有文集三十卷藏於家。

呂蒙正，字聖功，河南人。太平興國三年，登進士第甲科，歷官一紀，遂至相位。嘗任知制誥、翰林學士、參知政事。端拱初相，淳化二年罷，四年復相，六年罷相。國朝以來，三居相位，唯趙普及蒙正。蒙正沈厚寡言，有器局，以正道自持。張紳知蔡州以贓敗，有為紳營解於上，曰：「紳家富不至此，特蒙正貧時，有求不獲，今報之耳。」上即復紳官，蒙正不辨，後考課院得其實，黜之，太宗復謂曰：「張紳果有贓。」蒙正亦不答。判江寧府，數遣中貴人將命，待之如在相位時不少減。近制宰相子起家，即授水部員外郎加朝散階，蒙正固辭，止授九品京官，自是以為例。罷相歸西洛養疾，有園亭，時會親舊，環侍皆子孫，閑舉壽觴，釋然自得。真宗謁陵寢，祠後土，過洛汭，兩幸其第，當世榮之。父龜圖，仕至起居郎。初龜圖黜妻劉，並棄蒙正，劉誓不改適，及蒙正蒞官，迎二親，同堂異室，奉養並至，時稱其孝。累改封，以許國公薨，年六十八，贈太師、中書令。

張齊賢，曹州人，徙居洛陽。自言慕唐李大亮為人，故字師亮。乾德間，應科舉，不中選。太平興國二年，登進士第，累擢至簽書樞密院、樞密副使、參知政事。淳化二年拜相。咸平初復相，屢進位至左右僕射。請老，以司空致仕，飲食素過人，執政後丁內艱，水漿不入口者七日，其後日一飦粥，既祥，方食脫粟飯。三年酒肉果菜不入門，世稱其孝。平日頗以致君自任，言涉疏闊，前後治獄，全活甚眾。未第時，依太子少師李肅家，及貴，歲時祭之。种放之用，其為薦也。嘗為部使者，務存寬大，察訴牒多得其情。嘗對太宗曰：「靈夏終為繼遷所擾。」人謂其過，卒如所料。在相位，事有涉干請，辭連李沆，而齊賢獨任其責，物論甚美，及再相，與寇準相傾，遂虧名節。歸洛得唐裴晉公午橋莊，有池榭松竹之盛，日與親舊觴詠其間，善教子孫，皆能自立。有文集、表疏集、雜編、小說各數十卷。

王旦，字子明，大名人。父祐，有文行，國史有傳。旦沈厚好學，祐知其必致公輔，手植三槐於庭以為識。旦太平興國五年登進士第，淳化初，獻文，除直史館，明年知制誥。祐久典書命，旦不十年繼之。咸平初入翰林為學士，三年，樞密副使，四年，參知政事，景德三年拜相，在樞府一年，參知政事八年，任首相十二年。以疾懇求退不已，意不可奪，除太尉，仍詔禮官具上事儀，未上而薨，年六十一，贈太師、尚書令，謚文正。初旦與錢若水同在西掖，若水善人倫，常曰：「王君凌霄聳壑，棟梁才也！非吾所能及。」李沆以同年生，亦相厚善，謂為遠大之器。旦端重介直，明達治體，接物雖和易，而風格峻整，當官臨事，獨不可犯。為相屬罷兵之後，務在鎮靜，善於獻納，言簡順理，慎惜名器，敘進才品，不以私怨廢公義，薦用人有終身不知者。不許子弟應舉，以妨寒俊，亦不薦補諸子，居第湫隘，服器質素，與弟旭友愛甚至，敦獎名教，留意文雅，近世典章族氏尤極該洽。真宗初置天書刻玉使，以旦領之。國朝以來，居相位，天下無閑言者，唯旦及李沆雲。

向敏中，字常之，開封人。父瑀，唯一子，教督甚嚴，常謂其妻曰：「大吾門者，此子也。」太平興國五年，登進士第。久之，太宗飛白書敏中、張詠二名，付中書語宰相曰：「此二人，名臣也，朕將用之。」淳化四年，自廣南轉運使召還，除工部郎中，擢樞密直學士，與張詠並命。是年，同知樞密院事，自員外郎至是，凡百日耳。會曹彬除樞密使，改副使。咸平初，改參知政事，二年，兼樞密使。出安撫河北，以禁兵萬人翼從。四年，拜相。五年，坐市薛居正第罷。大中祥符五年，復相。天禧三年薨，年七十二，贈太尉、中書令，謚文簡。初太宗欲大用之，當路者有言，敏中在法寺時，皇甫侃監無為榷務，以賄敗，嘗求敏中從末減，下御史台，捕侃僕詰之，僕雲有書，敏中不啟封還之，書今瘞臨江軍傳舍，遣索果得書，緘題如故，上驚異，遂登用焉。罷相出知永興軍，適駕幸澶州，密詔俾便宜從事，詔不泄，邊境以安，故有復用之意。敏中沉毅寡私交，獨為人主所知，多智善保身，識大體，相位門無私謁，諸子不使當事任，雖處大事若已不與，避遠權勢，慎於薦拔，大任幾三十年，衰老猶不得謝，時[人]目為重德。

寇準，字平仲，華州下卦人太平興國中，登進士第，器識文學，時鮮其比。初補歸州巴東令，五年不得代，既又宰大名府成安，賦役期會，書鄉裡姓名，揭之縣門，民無違者。巴東有秋風亭，準析韋應物一言為二句云：「野水無人度，孤舟盡日橫。」識者知其必大用。後因言事，太宗深器之。淳化二年擢樞密副使，四年，罷知青州，太宗對左右數語及準，有閑言，至終不能移上意。五年，召參知政事，因奏對切直，上怒起，輒挽衣留，以俟處決，太宗嘆曰：「真宰相也！」上欲建儲，密詢於準，對曰：「謀及婦人、中官、近臣，皆不可也。惟擇所以副天下望者。」上屏左右問：「襄王可乎？」對曰：「非臣所知也。」及真宗為太子，人望翕然，上曰：「天下心屬太子，將置我何？」準曰：「願得所付天下之福也。」至道二年，罷政，知鄧州。咸平六年，除三司使。景德元年，與畢士安同相。契丹入寇，上召群臣，問御戎策，畢士安請選將，王欽若勸幸金陵，陳堯叟以幸蜀為請，準曰：「非親征不可。」上從準議，兵威大振，車駕及衛南，而捷書來上。三年，罷相。大中祥符七年，除同平章事充樞密使。八年，罷。天禧三年，復相。四年，真宗不豫，皇太后參議政，準請間曰：「丁謂，佞人也！不可輔少主，願擇方正大臣，羽翼太子。」上然之，準因命楊億草太子監國制，且進億以代謂甚密，詰朝準被酒自漏言，謂乘婦人車，詣曹利用第，謀逐準，遂發周懷政、朱能天書事，遷準以太子太傅，歸班，請對不許，降太常卿、知相州，徙安州，貶道州司馬。仁宗繼位，再貶雷州司戶，踰年，徙衡州司馬，命未至卒，年六十三，詔許歸葬西京，過公安，縣民擁道設祭，立竹焚幣，焚餘，竹無根株，踰月皆自生，邑民嗟賞，即生竹地立祠，歲時祭之，謂其竹曰寇公竹，歲久成林，人不忍伐。仁宗對輔臣曰：「哀準以忠貶死，贈中書令、萊國公。謚危身奉上曰忠，佐國遭憂曰愍，詔賜準謚忠愍。錢惟演素忌準，又諂附丁謂，作樞密直學士題名記，輒不列準，後蔡齊言於上，即命刊去。上又哀準無子，以從子隨為後，乃擢其婿屯田員外郎張子皋直秘閣，俾齎詔河南，就賜其家祭酎之。初準至雷州，吏以圖經獻，視其四至，雲東南門至海岸十里，準悟曰：「吾少時有詩云：『到海祇十里，過山應萬重。』豈偶然耶！」南行之初，過零陵，行橐為溪寇所掠，其酋聞而，趣還之，世言忠義足動獷俗，況氣同者乎。準剛正，篤於自信，不能與世俯仰，故人多惡之。至道郊恩，以左正言馮拯為虞部員外郎，拯訴於朝，罷政事者七年，未始少抑，雖王旦亦以為，好人懷惠，又欲人畏威，皆大臣所宜避。準自以為已任，此其短也。惡之者或雲在相位與張齊賢相傾，或雲朱能為天書降乾祐縣，準知而不言審如是。丁謂之拂鬚，固足以悅，詎致其媒孽耶。及謂道出雷州，欲見而不可得，其不能與世俯仰如此，而蔽以險詖庸回不其過歟。準知將逝，遣人取太宗所賜通天犀帶於洛中，半年始致，沐浴具朝服，束帶北面再拜，俄登榻而終，非達於死生之數，能如是歟。

王欽若，字定國，臨江軍新喻人。少孤，祖郁，嘗曰：「吾歷官五十餘年，慎用刑，活人多矣，後必有興者，其吾孫乎？」淳化三年，登進士甲科，累遷知制誥、翰林學士。咸平四年，參知政事。景德初，契丹入寇，欽若請行，以參知政事判天雄軍，上親燕以遣之，還朝，累求罷政事，制特置資政殿學士寵之，既久又加大學士之名。景德三年，知樞密院事。大中祥符五年，除樞密使、同平章事。七年，兼同天書刻玉使。是年罷。八年，復樞密使、平章事。天禧元年，拜相。三年、商州捕得道士譙之易，畜禁書，能使六丁六甲神，而欽若贈之詩，故罷知杭州，踰年復資政大學士，資善堂侍讀，進司空，既而除節制、檢校太師、同平章事、判河南府。以疾不俟報赴闕，降司農卿、分司南京。仁宗即位，復秘書監，改太常卿、刑部尚書。天聖元年，復相，進司徒。三年，薨於位，贈太師、中書令，謚文穆，錄親屬及門下吏二十餘人，前此宰相優恤，未有其比欽若。少時過圃田，夜視天文，有紫微字赤色，及使蜀，褒城道中有通刺，字未暇視，而與之見告欽若曰：「異日位至宰相」既去，視刺字乃唐裴晉公也。自是遂喜神異事，且撰文以記之。〈（按紫微赤字晉公通刺與丁謂之遇洞賓皆異人方有此異事也降天書時之宰相豈可無此等怪誕乎）〉真宗即位，欽若判三司理欠憑由司，奏蠲乾德至咸平逋負千餘萬，釋繫囚三千餘人，以廣惠澤。參知政事日，有訟欽若及洪湛貢舉受賂，命邢昺鞠之，時上顧欽若方隆，故湛獨流儋州，人以為冤。大中祥符間，與馬知節同在樞府，知節惡其為人，不能相下，故兩罷之。封泰山、祀汾陰，天下言符瑞，欽若皆與焉。朝廷有所興作，必委曲遷就以合上意，與丁謂、陳彭年、林特及內臣劉承規交通，蹤跡詭異，時論謂之五鬼。真宗作喜雪詩，誤用旁韻，王旦白欽若，曰：「天子詩可校以禮部格耶？」它日上謂輔臣曰王欽若幾為眾所咍。與楊億等同撰《冊府元龜》，有褒詔則自為表謝，譴問則戒吏雲，第言億等。故馬知節面斥其奸罔，其後仁宗亦謂王曾曰：「欽若所為真奸邪也！」五子皆夭，以從侄寅亮為後。欽若平日所撰，有《天書再降泰山祥瑞圖》、《鹵簿記》、《彤管懿範》、《天書儀制》、《翊聖傳》、《聖祖事跡》、《羅天大醮儀》、《五嶽廣聞記、《遷敘圖》、《列宿萬靈廟真圖》共數百卷。

丁謂，字公言，初字謂之，蘇州人。嘗袖文謁王禹偁，禹偁愛其文，即為詩贈孫何，及謂比之韓柳，名遂大振。淳化三年，登進士第，累擢知制誥、諫議大夫，兩為三司使。大中祥符五年，參知政事。九年，除節制，知昇州。天禧間，復參知政事，改樞密使。四年，與李迪同相，迪對上斥謂奸邪，同罷，而謂詔留。加司空，封晉國公。仁宗即位，進司徒、兼侍中，坐雷允恭移山陵皇堂事，罷少保，分司，再貶崖州司戶參軍，凡五年，徙雷州，又三年，徙道州，明道末，復秘書監致仕，居安州，又徙光州，卒年七十二，詔賜錢十萬、絹百疋，謂淳化間，為福建路轉運使，初置龍焙歲貢團茶數品供御。咸平初，峽路蠻擾邊會分川峽為四路，謂領夔州轉運使，措置蠻事，作誓刻石柱境上其後又入寇止委其酋領討平之，居五年，詔許自舉代，乃舉薛顏。景德初，契丹入寇，謂知鄆州，虜騎稍南，民大驚趨楊劉渡，舟人邀利不時濟，謂斬死罪囚於河上，舟人懼，不復稽阻，又令廣旗幟，擊刁斗，聲振百餘里，虜亟走遁。大中祥符初，議封禪未決，謂因言大計有餘，議遂定。謂機敏，有智謀，憸巧險詖，亦鮮其儔。文字經目，雖千百言無遺忘。至三司，案牘有差，老吏不能曉者，決於一言，皆中其理。朝廷營造，莫不兼領，凡奏祥瑞事，皆謂及王欽若與焉。少游江南，遇呂洞賓，洞賓語之曰：「君狀貌同李德裕。」言訖不見，其後果驗。弟誦、說、諫。子珙、珝、玘、珷。

馮拯，字道濟，河陽人。太平興國二年，登進士第。咸平中，擢樞密直學士，明年同知樞密院事。景德初，改簽書，明年參知政事，久之，以疾丐，罷。大中祥符四年，知河南府。七年，除御史中丞，又以疾除戶部尚書、知陳州。真宗問王旦曰：「拯屢求閑郡，何也？」對曰：「馬知節常薄拯志在節旄，不敢請大藩也。」天禧四年，拜相。五年，進右僕射。仁宗即位，遷司空、兼侍中、判河南府。卒年六十六，贈太師、中書令，謚文懿。子用巳、恕巳、端巳、誨巳、稱巳、勤巳、行巳、虛巳、潔巳。[按：此數巳疑應為己]初拯通判廣州，在太常博士彭惟節之上，及郊祀覃恩，以正言遷虞部，惟節遷屯田，皆員外郎，而自謂與參知政事寇準有隙，上封言其事，上為罷準。乾興初，與丁謂在相位，謂獲坐，祈拯營免，時太后欲殺謂，拯言上初即位，誅大臣，駭天下耳目。謂得釋死，拯嚴重中人，傳宣中書，未常與坐。林特常詣第，累日不得通，既而令至中書，卒亦不見。

