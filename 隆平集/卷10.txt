王繼英，開封人，少為筆吏。趙普罷相，常從者去，繼英奉事愈謹，普復相，以補中書省官。真宗在襄邸，為前導，即位，擢引進使，未幾，除宣徽南院使。景德二年，樞密使。三年，薨，年六十一，贈侍中，謚恭懿

王顯，開封府人，少給事晉邸，即位，補右班殿直，未幾，數加進擢。太平興國八年，除宣徽南院使兼樞密副使。淳化二年，罷為節度使。咸平二年，樞密使。三年，罷，復建節。卒，年七十六，贈中書令。子：希逸，太常博士直史館；希範，並遷官

韓崇訓，字知禮，節度使重贇之子，以父任為供奉官，累擢四方館使、樞密都承旨。景德三年，簽書樞密院事，求罷，除防禦使，求致仕，以本官分司卒。崇訓長厚謙畏，未嘗忤物。

周瑩，左領軍衛上將軍景之子，少給事晉邸，即位，補殿直，累擢客省使、簽書提點宣徽樞密院諸房公事，與內臣劉承珪對領其任，非舊制也，機要事並令關決，樞臣皆不敢專之。咸平初，擢瑩宣徽使。三年，兼知樞密院事，承珪同罷提點諸房，是後不復置。瑩，五年，罷除節度使、高陽關都帥。屢歷藩鎮，以畏懦聞。卒，年六十六，贈侍中，謚元惠

劉昌言，字禹謨，泉州人淳化四年同知樞密院事。至道元年，罷。

趙鎔，淳化四年，除宣徽北院使兼知樞密院事。至道元年，改南院使。至道三年，罷。

李惟清，至道三年，同知樞密院事，是年，改御史中丞。

王嗣宗，字希阮，汾州人。開寶八年，登進士第甲科，是年，初置司寇參軍，即以授嗣宗，累擢至御史中丞，改耀州觀察使。大中祥符七年，樞密副使。八年，求罷，除大同軍節度使、知許州，又改感德、靜難二鎮，以左屯衛上將軍致仕。卒，年七十八，贈侍中。揚、楚間，有窄家神廟，民有疾，不服藥而祠之，并州有龍王廟，郡人敬信，邠州靈應公廟傍，有群狐居之，民以祈水旱疾病，嗣宗為發運使，知並、汾州，毀二廟，燻狐穴，淫祀遂息。嗣宗所至，御下嚴峻，頗陵慢士人。在朝廷，力詆大臣，嘗厚結王旦之弟，求知於旦，旦惡其為人，不答，故於上前，屢言中書不法事，雖無實上亦優容之。平時，忿宋白、郭贄、邢昺七十不請老，亦言於上，及其晚年疾甚，雖求退，章一上而已，猶欲得郡，而朝廷特授以環衛官致仕，頗悒悒不自釋，為眾所咍。

馬知節，字子元，父：全義，國史有傳，全義〈【疑脫卒字】〉，太祖深念之，知節方七歲，召見，特授供奉官，命樞密進三名，御筆定寫知節字賜之。少感慨自立，未冠，監彭州兵，有老成風。景德三年，簽書樞密院事，遷副使。大中祥符七年，罷。天禧元年，知樞密院事。二年，罷，以疾除節度觀察留後，求外任，授知貝州，既而上憫其臒瘁，止命歸鎮，而上黨、大名之民，爭求迎之。卒，年六十五，贈侍中，謚正惠。知節大中祥符四年，嘗加宣徽北院使，在樞府，頗輕視馮拯、王欽若等，賦性疏直，遇事敢言，不少自居，所與游，皆時之賢士，居常以方略自任，初監兵潭州，何承矩為守，頗以文雅飾吏治，知節慕之，故折節讀書。雍熙間，護博州兵，時劉廷讓敗於君子館，知節完城繕甲，儲積芻粟，僚吏皆不悅，既而虜果至，以有備引去。李順之叛，詔與王繼興同討賊，繼興惡其不附已，遣知彭州，付以羸兵扞賊，賊十萬眾攻城，知節力戰，適兵至而賊潰。時劉景帳下叛卒三千，知節皆戮之。知秦州，州嘗質羌屬二十餘人，逾二紀矣，知節曰：「羌亦人，豈不懷歸。」悉釋之，羌懷其德，訖終更不犯塞。知益州，始請以省校代鄉戶運舟，自是蜀人免破產之患。在延州，戎寇至，方上元，遂張燈啟關，宴樂累夕，虜不測，因引去。詔發澶、魏六州糧，輸定武，時虜方內寇，知節守鎮州，曰：「糧之來，資寇也！」止令於舟車所至收之，虜無所得而遁。知節所至，皆以威愛臨下，而事無不濟，特疾惡太過，不能無怨也。

周起，字萬卿，淄州人也。母得吉夢而生起，咸異之，謂必大其門，因名之曰起。咸平二年，登進士第，累擢知制誥、樞密直學士。天禧元年，同知樞密院事。三年，改副使，與寇準善，丁謂用事，四年，以疾罷。起降太常少卿，及謂貶，始復秘書監、禮部侍郎、知穎、陳、汝州。卒，年五十八，贈禮部尚書，謚安惠。起善真行書，弟越亦以能書稱。子：延荷、延讓、延壽。景德中，詔改鼓司為登聞鼓院，首以起主判。東封還，群臣多獻文章以頌德，起獨上書，言：「天下之勢，常患恬於安逸而忽於兢慎，願毋以告成為恃。」帝嘉納焉。起嘗患貢舉之弊，因建議糊名以革之，至今為著令。初置糾察司，起居其職，言止閱文案，慮不能盡情，請已決而事枉，及拷掠非理，並聽訴於本司，從之。權知開封，聽斷明審，廷無留事。以真宗判南衙，聽事之所為繼照堂，自是無敢居者。仁宗初降誕，起方奏事，真宗謂曰：「知朕有喜乎？」起曰：「臣不知。」上曰：「朕始生子！」即入禁中，懷出金錢賜起。起性樂易，喜飲酒，在樞府常與同列飲，曹瑋家多出者，獨寇準與起，夜漏止才歸。翌日，引罪伏謝，真宗笑曰：「天下無事，大臣和樂，何過之有？」起前後奏事，及對上所問，隨焚草，外無知其言者。家藏書至萬餘卷。

曹利用，字用之，趙州人。少慷慨有志節，讀書略通大意，父：諫，明經及第至右補闕，換崇儀使。利用以父遺恩，補殿前承旨，轉右班殿直，選鄜延路走馬承受。景德初，駕幸澶淵，契丹來議通和，利用適奏事行在，樞密院選取以使虜，既講好，擢東上閤門使、忠州刺史，仍賜第一區。四年，宜州軍校陳進反，命利用為廣南安撫使，賊平，遷引進使。大中祥符七年，樞密副使，加宣徽北院使。天禧元年，同知院。二年，知院事。三年，樞密使。四年，加同平章事。乾興元年，加左僕射兼侍中，充武寧軍節度使。天聖三年，加司空。五年，封鄆國公，明年，改保平節制，又明年，趙人告其從子汭逆謀，遂罷，以本官兼侍中、判鄧州。及汭誅，改上將軍知隨州，又坐私貸景寧宮公用錢，貶節度副使，房州安置，至襄州，內臣楊懷敏逼使自縊，以暴疾卒聞，年五十九。利用狃奉使之勞，驟居大任，遂自驕肆，奏事簾前，頗不祗肅，多裁抑貴戚、宦官，而親舊或乘間獲進，故不免禍。既死，人或以為冤。子：沔、淵、泳。初樞密既以利用名聞，真宗令召問以觀其志，明日，王繼英奏利用言：「得將君命，雖死不避！」即授閤門祗候，假崇儀副使，奉書以行，真宗曰：「彼如貪歲賂，亦細事爾。或求關南，當以理絕之。」對曰：「若有妄求，臣不敢生還！」上壯其言，及見戎母，橫板車軛，布器皿與利用共飲食，果首及關南，利用曰：「若歲求金帛，以助軍費，猶恐大臣議或不同；割地之議，死不敢聞！」其政事舍人高正始曰：「舉國而來，不為關南，止得金帛，誠愧見國人。」利用曰：「若爾，則兩國之兵未有休時矣！」虜度不可屈，遂決通好之議，而與報使韓杞同至，復致書幣以往，許其和好，自是河朔罷兵，利用與有力焉。其後宰相李迪，面斥丁謂奸邪，利用、馮拯皆有朋黨，利用曰：「以片文遇主，臣不如迪；捐軀入不測之虜，迪不逮臣也！」及王曾作首相，利用爭班，曾為班首，利用有不平之意，皆其驕盈自伐故耳。

姜遵，字從式，淄州人。咸平二年，登進士第，累擢至諫議大夫。天聖六年，樞密副使。八年，薨於位年六十八，贈吏部侍郎。子：延齡、餘慶。初，遵為御史，言青州大姓麻士瑤不法事，詔實案誅之。其為吏尚嚴，而知永興軍，太后詔營浮圖，遵毀漢唐以來碑碣代磚甓，躬督成之，因獲進用。

王晦叔，河南人，隋王績之後，名同英宗御諱，故以字稱。淳化三年，登進士。咸平中，賢良方正入等，累擢龍圖閣待制，樞密直學士、給事中、太子賓客。妻父寇準得罪，落職，知汝州。乾興元年，貶郢州團練副使。天聖四年，復給事中，遷工部侍郎、御史中丞兼理檢使，理檢置使自晦叔始也。七年，參知政事。明道元年，以疾免，除資政殿學士、知陝州河陽二縣。二年，樞密使。景祐元年，加平章事，薨於位，年七十二，贈太保、中書令，謚文康。子：益恭、益柔。初，玉清昭應宮災，守衛者皆繫御史獄，值議修復，晦叔上言：「昔桓宮災，桓僖親盡當毀者也；漢高廟及高園便殿災，董仲舒以為高廟不當居陵旁，故災。玉清昭應宮，非應經義，宜思災變之來。」上與太后悟，遂薄守衛者責，而罷修宮。晦叔方嚴簡重，有大臣體，雖通顯，而儉約如貧時。知益州，蜀人比之張詠，有「前張後王」之譽。有文集四十卷、《周書奇訓》十二卷、《唐書備問》二卷，《莊列指歸》四篇、《群牧故事》六卷，藏於家。

趙稹，字表微，宣城人。端拱二年，登進士第，累擢諫議大夫、集賢院學士，知益州。坐市錦寬縱，落職，久之，復舊，俄遷樞密直學士。章獻太后臨朝既久，劉美人有婢出入禁中，稹厚結之。天聖八年，樞密副使。明道二年，罷為尚書左丞，遷禮部尚書，以太子少傅致仕，卒，年七十六，贈太子太保，謚僖質。子：士賓。稹少好學，嘗為益州路轉運使，有平冤獄之稱。

李諮，字仲詢，唐宗室峘之後，峘貶死袁州，子孫因家焉，後徙居臨江軍。景德二年，登進士第，累擢知制誥、翰林學士、權三司使。請郡，以樞密直學士、知洪州。坐三司變茶法，落職，久之，復舊職，仍權三司使。景祐二年，知樞密院事。三年，薨於位，年五十五，贈右僕射，謚憲成。有文集二十卷。無子，以族子演為後。諮幼而父出其母，日夕涕泣求母還，以至絕暈茹，鄉里稱其孝。天聖初，在三司，言：「天下賦入有常，而用度日益，願一切裁節之。」詔校一歲經費，減冗長者十之三，又以商人入粟邊鄙，算茶馬與犀象為虛實三估，坐耗官帑，請以實錢參紐。初，商人有厚利，諮革之，怨謗滋起，而議者是非復不一，遂奪職。在樞府，榷茶之法寖壞，乃詔諮與蔡齊更議之，諮以變法嘗獲罪，固辭，不許，於是復用所變法而官無濫費矣。知永興，恃蔭犯法者，悉杖之，境內肅然。諮性明達，周知世務，處劇閑暇，居大任，務抑僥倖，號為稱職。三班使臣，舊，七年磨勘，李迪奏減二年，諮請自詔下，經七年磨勘後，方用新制，事雖均，頗為眾怨。

王愽文，字仲明，曹州人，十六善屬文，應舉開封，以回文詩百篇，投試卷場屋中，謂之王回文。知廬州劉蒙叟，薦召試舍人院，除壽州安豐主薄。又以知制誥陳堯咨薦召試中書，賜進士出身，累擢至龍圖閣待制，進龍圖閣直學士、樞密直學士、龍圖閣學士，兩權三司使。寶元元年，同知樞密院事。二十六日而薨，年七十，贈吏部侍郎。子：因、略、疇、畤。天禧四年，詔博文按朱能、王先偽乾祐天書事，連逮者眾，惟治首惡，協從者請皆得減死論。其後，章獻太后怒曹利用，而博文與內侍羅崇勳鞠曹汭獄於真定府，汭伏誅，議者或謂博文致之。沿邊軍民逃入蕃部，擒致者有錦袍銀帶茶綵之賞，間有自歸而為蕃部所得者，亦不能免，法皆處斬，博文遣習事者，持信紙密招之至，則驗而貸其罪，減誅死者甚眾，詔加褒諭，仍推行其法於諸邊郡。

王疇，字景彝，以父任將作監主簿。天聖八年，登進士第，累擢知制誥、御史中丞，翰林學士。治平元年，樞密副使，至二年二月，共五十五日而薨，年五十九，謚忠簡。嘉祐末，英宗疾稍愈未出，疇請以時御朝，又請謁祠廟，會宰執亦請，上從之，遂聽政焉，未幾大用。知制誥錢公輔言：「疇資望輕淺，在臺素餐。」上用疇而出公輔焉。疇容服莊潔，坐立嶷然。吏治審密，文辭嚴麗。任中執法屢言事，亦或見用，其時，多有顧望者。至和初，為開封府判官，宦者李允良，疑人毒死其叔父，訴請發棺驗視，疇獨曰：「驗而無實，是無故暴人屍，此安知非允良有奸。」既而窮治，果引伏與叔家有怨。

范雍，字伯純，初名犯聖祖諱，故改今名。世居河東，曾祖：仁恕，從孟知祥入蜀，為偽相。祖：龜從，隨孟昶歸朝，為環衛官。父：德隆，仕至供奉官，葬河南，因家焉。咸平初，登進士第。天聖初，累擢至龍圖閣待制，進直學士、權三司使。天聖六年，樞密副使。明道二年，罷，除資政殿學士，改振武軍節度使、知延州。劉平、石元孫戰陷賊，降戶部侍郎、知安州，歲餘，復吏部侍郎，遷左丞，加大學士，進禮部尚書。卒，年六十八，贈太子太師，謚忠憲。子：宗傑、宗師、宗賢。兩河宿兵，大賈轉粟塞下，獲利甚厚，雍為河北轉運使，移它郡緡錢，市糴於德棣間，運以贍邊，頗減橫費。知永興，完城浚池，言者以為驚擾，詔止其役，雍匿詔而趣成之，明年，葛懷敏敗於定川，邠、岐間皆恐，惟永興人心帖然。玉清昭應宮災，雍在樞密府，太后曰：「先帝力建此宮，一夕幾盡，惟倖存三小殿子。」雍對曰：「先朝竭天下之力而作之，今火出非意，豈非天之譴告乎？如又將葺之，民不堪命矣。」後悟，有詔勿葺。所至治尚恕，好謀鮮成，惟薦士多至公卿。

張耆〈【原本作蓍，從新編通鑒改】〉字元弼，開封人。年十一，給事真宗藩邸，及即位，授西頭供奉官，累擢至節度使。大中祥符九年，除宣徽南院使兼樞密副使。天禧元年，罷。天聖三年，自淮南節度使，加同平章事，充樞密使。初名旻，七年，改鎮山南東道，賜名曰耆。明道元年，進右僕射兼侍中、河中尹，累封至徐國公，以太子太師致仕。卒，年七十五，贈太師兼侍中，謚榮僖。有子二十三：惟一、忠一、抱一、守一、如一、禮一、得一、繼一、希一、昭一、純一、奉一、正一、志一、平一、利一、元一、本一、舉一、誠一、宗一、可一，女三十一人。其為人，有智數，真宗嘗使讀《論語》、《左氏春秋》，又賜以《宸戒》二十條，及《聖政紀》、《冊府元龜》，故通知傳記，至於星歷術數之學，無不博習。其言邊事或象緯，變見多中。章獻太后在壽邸，時嘗出寓其家，故臨朝最所優異，賜第省西七百楹，後言者以樓下瞰郊社，乃毀之。前後賜予不貲。欲其財之不出，故為曲欄積百貨，與群婢質易。其有疾者，親診視，收其藥直。御諸子嚴，日一見之，即出外舍。所得供饋僚屬頗厚。自咸平以後，屢有戰功。為殿帥，時盛興宮室，人皆爭奉符瑞，丁謂、王欽若等主其事，無敢議者，耆獨毅然謂朝廷不足以承天意，物論多之。

張觀，字思政，絳州人。大中祥符七年，中服勤詞學科，擢高第。初名正觀，御去正字，釋褐，將作監丞、通判解州，累擢知制誥、翰林學士，權御史中丞。寶元元年，同知樞密院事。康定元年，罷，為資政殿學士，又除御史中丞，以父高年請便郡，進觀文殿學士、知許州，遷尚書左丞。丁父憂，哀毀過甚，既練而卒，年六十六，贈吏部尚書，謚文孝。子：仲莊、仲和、仲成。京東路，舊止通安邑鹽，而瀕海禁私煮，觀知鄆州兼京東西路安撫使，請弛其禁，歲免黥配者不可勝計，其為人寬厚長者，而吏事非其所長。知開封，問犯夜者有見人否，人皆哂之。平生未嘗草書，因自為詩曰：「保心如止水，為行見真書。」性至孝，為秘書，而父居業猶為幕職官，請以官回授其父，真宗嘉其請，擢居業京官，官至太府卿。太宗嘗以飛白清字賜觀，旌其潔白，任中執法，薦文彥博為御史，文彥博致位宰相焉。

