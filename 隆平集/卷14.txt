樂黃目，字公禮，撫州宜黃人。父：史，字子正，母夢許真人令吞五色珠而生史。史有文辭，初仕江南，歸朝，再舉進士，登甲科。所至不修謹獲譴。官至職方員外郎、直史館，卒，有雜編六百九十餘卷，自為文百卷，謂之《仙洞集》。黃目，淳化中，登進士第，深沈為吏，以靜勝，飾以文雅。累擢知制誥、給事中，卒，有文集五十卷，雜編六十卷。常與父史同在儒館，人以為榮。子：理國、定國。

劉筠，字子儀，大名人。咸平元年，登進士第，補館陶縣令，代還，詔楊億試選人校勘太清樓書籍，筠中選第一，累擢知制誥、翰林學士。嘗草丁謂、李迪罷相制，既又命筠草制復留謂，筠不奉詔，乃更命晏殊為之。謂方用事，筠遂請治郡，以諫議大夫，知廬州。仁宗即位，復翰林學士，以疾除禮部侍郎、樞密直學士知棣州。天聖五年，復入翰林，加承旨，兼龍圖閣待制學士，再知廬州，乃營冢墓，自為誌銘刻之。卒，年六十一，子：宗憲。自景德以來，居文翰之任，惟筠與楊億齊名，號為「楊劉」。筠三典貢舉，以策論升降，天下自筠始，其為人不茍合，所著有七集。

錢昆，字裕之，吳越國王倧之子。隨俶歸朝，諸從子皆授官，獨昆及弟易願從科舉。太宗嘉之。淳化二年，昆登進士第，累官至諫議大夫，以秘書監致仕。卒，年七十七。子：孟孫，孟荀，孟回。昆喜為詩賦，又喜草隸書，閑自畫寒蘆沙鳥於紈扇，有幽雅之趣，人競藏之。有文集十卷。
弟：易，字希白，十七舉進士，御試三題，日未中而就，言者指其輕俊而黜之。太宗常語蘇易簡，歎不與李白同時，對曰：『有進士錢易，能為歌詩，不下李白。』上驚喜曰：『誠如是，吾當白衣召至禁林。』會盜起劍南乃止。咸平二年，易登進士第甲科。景德中，舉賢良方正策，入第四等。累擢知制誥、翰林學士。卒，年五十九。易才俊過人，為文數千言，頃刻而就；又善行草書。有《金閨集》六十卷、《瀛州集》五十卷、《西垣集》三十卷、《內制集》》二十卷、《壽雲總錄》一百卷、《新書》十卷。子：彥遠、明逸。
彥遠，字子高，以父任太廟齋郎，至大理寺丞。登進士第，至太常博士。舉賢良方正策，入等，授祠部員外郎，遷起居舍人、直集賢院。卒，年三十七。子：勰、燮、龢。父：易、弟：明逸，及彥遠，皆中制舉，世以為盛。彥遠屢上封事言事，判司農寺，因諸路奏大水，彥遠言陰氣過盛，在五行傳有下謀上之徵，請嚴宮省宿衛，未幾有挾刃理謻門者，上善其奏，特五品服。

蘇紳，字儀甫，泉州人。天禧中，登進士第。初名慶民，避章獻太后諱，改今名。官至太常博士，舉賢良方正策入等，授祠部員外郎，屢上章，仁宗嘉納之，擢知制誥、翰林學士。諫官言紳舉士馬端非其人，改龍圖閣學士。喪父服除，復翰林學士，言者又彈其急於進取，改翰林侍讀學士知河陽，徙河中府，未行感疾，醫者誤用藥，猶力疾杖之，卒，年四十八。子：頌袞、梲兗。

李行簡，字易從，同州人。少苦學，坐石誦六經常至夜分，雖寒暑不渝，又聚木葉學書，筆法遒勁。舉進士，登第，累擢至龍圖閣待制。真宗數幸閣，命講《易》，因訪大臣能否，行簡必稱其所長，人以為長者。仁宗即位，進給事中，以疾求外，知河中府，徙虢州。卒，年七十一。有集二十卷。子：貺閱兢元畹。行簡端重，不妄交，一介不取諸人，雖善弈，人莫知者。諸子非冠帶莫敢見，聚書萬卷，多其自錄，人謂之書樓。偶夢綠衣吏持簿至公府，自丁謂而下，皆錄其官壽，至行簡，云：『官議大夫。』及疾，歎曰『官給事中，已逾分矣！』

馬亮，字叔明，其先茂陵人，自祖：韜，始徙居廬州。太平興國五年，登進士第，屢除外官。咸平中，王均反，除西川轉運副使，改使，賊平，召問蜀事，加直史館，復還部，久之，以右諫議大夫知廣州，累遷至兵部侍郎。仁宗即位，進至工部尚書，以太子太保致仕。卒，年七十三，贈右僕射，謚忠肅。子：仲宣、仲容、仲卿、仲謀、仲甫。亮有治才，所至以能稱。初置提點刑獄官，亮領福建，始訊冤獄，全活者數十人。知饒州，有豪右白氏，多持吏短長，常殺人，原赦，益橫，亮發其奸惡，誅之，部中肅然。平王均，主將誅戮不已，亮救免者千數，及械送詿誤者，僅九十八，至京，知樞密院周瑩，欲盡誅之，亮言：『協從者甚眾，此特百之一二，若不貸之，恐益危懼，貽朝廷憂。』從之。任中執法，請父祖未葬者，不許析居，以厚風教。在蜀，奏除廢井鹽，逋二百餘萬。真宗初政，亮常上四事，皆見施行，其一言親王判開封府，地尊勢重，疑隙易構，非保全親親之道，皆取為切務，其餘督給軍賞，趣除逋負及通邊好，亦皆仁政之一端。

楊大雅，字子政，初名侃，避真宗藩邸名而更之，唐靖恭諸楊虞卿之後，虞卿孫承休，唐天祐初，為吳越策禮副使，因家錢塘，大雅，承休四世孫也。端拱二年，登進士第，久歷外官，後與陳從易並命為知制誥，二人者皆博學有行義，頗愜時論，以右諫議大夫、集賢院學士知亳州。卒，年六十九。所著有《太隱集》三十卷、《西垣集》五卷、《職林》二十卷、《兩漢博聞》十二卷。子：�、泳、漸、沆、渢。

孫甫，字之翰，許州人。天聖五年，同學究出身。八年，再舉，登進士第。常從杜衍，辟永興軍司錄。衍在樞密府，又薦之，除秘閣校理，累擢天章閣待制、河北都轉運使。留侍講。卒，年六十，贈右諫議大夫。子：宣、寔、寘。著唐史書七十五卷，文集七卷。每言唐君臣行事，以推見當時治亂，若身履其間，聞者釋然。為正言，嘗言張修媛寵恣恃恩，用物之過，上曰：『用物在省司，吾恨不知耳。』保州兵變，前有告者，大臣不時發之，甫力言樞密使偕副當得罪，指杜衍也，邊將劉滬城水洛，涇原帥尹洙以滬違節制，將斬之，大臣稍主洙議，甫以謂水洛通秦渭為便，滬不可罪，由是罷洙，而滬釋。衍屢薦甫，甫與洙素善，不少假借之。范仲淹知杭州，多便宜行事，甫為兩浙轉運使，一切繩之以法。

司馬池，字和中，陜州夏縣人。少好學，推家財數十萬與其諸父。景德二年，登進士第，多歷外官，累擢三司副使、天章閣待制、知杭州，徙晉州。卒，年六十三。子：旦、光。池嘗奏名禮部，將入試殿廷，一日心動不能寐，曰：『吾母素多疾，能無恙否？』及至內門，徘徊不能入，蓋母亡為友人所匿也，因語其友，而友止告以聞有疾，池遂號慟而歸。盛度謫守光州，池為光山令，大內火，詔諸州市竹木，州期以三日畢輸，池以土不產，轉市鄰郡，非三日可得，度怒甚，既而光山為諸邑先，池於民有信，而民不俟於懲督也。曹利用常薦為群牧判官，池辭不就，朝廷固授之，其後利用貶，其黨畏罪，多從而毀之，獨池在朝明利用之枉，朝廷卒不問。除知諫院，表懇免，上謂宰相曰：『人皆嗜進，池獨嗜退也！』加直史館。知鳳翔，有疑獄，上讞，大理輙復下，椽屬惶懼，池曰：『長吏者，政事所係。』乃獨承其罪，詔責之。政陽鎮巡檢夜飲富民家，所部卒執之而俾為文約，不敢復督士卒而後釋其縛，池捕首惡誅之，巡檢亦坐廢。為侍御史知雜，言：『陜西用兵，無宿將，劉平好自用，必誤大事！』卒如其言。在杭州，為轉運使江鈞、張從革捃摭條奏之，未謫間，吏有盜官銀器，為鈞償私費，而從革之姻犯稅，陰遣人私請，或謂可以此報，池獨不校。

張師德，字尚賢，河南人。父：去華，建隆二年，舉進士第一。師德，大中祥間，復居第一，時以為榮。累擢知制誥、諫議大夫、知汝州。卒，年四十九。子：景仙、景憲、景思、景惠。師德孝謹有家法，守道不回，執政不悅，在西掖者九年。有集十卷。

謝絳，字希深，太子賓客濤之子。少以父任校書郎，大中祥符八年，登進士第，屢歷省寺館閣，擢知制誥，久之，請補外，知鄧州。卒，年四十六。子：景溫、景平、景回。有文集五十卷。絳初為秘閣校理，常上疏謂：『有宋當以土德王天下。』下兩制議，不從。天聖初，水旱、蝗生、河決，上疏據《洪範》、《京房易傳》陳災異之變，指切時政，上嘉納之。又論唐室麗正史官之局並在大明華清宮內，太宗肇修三館，更立秘閣於升龍門左，親飛白題額刻贊閣下，景德中，積書寖廣，又益以內帑西庫，二聖常數臨幸，親加勞問遞宿廣內有不時之召，人人力道術，究藝文，知天子尊禮，而名臣高位繇此選也，往者延燔簡編略盡，詔訪舊本，是正疑文，有司引兩省故事，別創外館，以從繕寫考校之便直舍卑喧大官衛尉供擬滋削陛下未常迂翠華降玉趾寂寥冊府不聞輿馬之音曠有日矣，議者以為慕道不篤於古，待士少損於前，士無延訪之勤，而不自激策，文雅漸弊，甚為聖朝惜也，願辟內館，以恢景德之制，從之。又言號令數變，則虧體利害偏聽則惑聰請者務於必行，守者患於不一，願罷內降，凡詔令皆由中書、密院，然後施行，因進聖治箴曰紹聖馭臣內戒慎令警變凡五篇

李仲容，字儀父，濟陰人。唐郇王禕十三世孫，祖：濤國，初為兵部尚書。仲容少好學，咸平五年，登進士第，累擢知制誥，時翰林學士員不足，眾謂當次補，而不為宰相所喜，乃罷知制誥，為給事中、集賢院學士。久之，除翰林侍讀學士兼龍圖閣學士，官至戶部侍郎。卒，年七十。子：景倫、景賢、景行、景仁。集制草為《冠鳳集》十二卷。仲容性質醇易，喜讀書，善記問，賓至多命酒笑談，而不及勢利。

馮元，字道宗，三世為偽漢日官。父：邴，從劉鋹入朝，為保章正。元少好學，崔頤正孫奭授以五經大義。祥符中，登進士第，會詔擇明經補學官，自陳通五經，謝泌領銓筦，詰之曰：『古者治一經或至皓首，子能盡通之耶？』對曰：『達者一以貫之。』泌善其對，因問以疑義，隨輒辨析，遂以為國子監講書。仁宗陞儲，擢太子右諭德。即位，除龍圖閣直學士兼侍講，又判國子監。故事，國子監必宿儒典領，其後頗用貴遊子弟委任與筦庫均及元與孫奭並命，輿議大服示幾為龍圖閣學士翰林學士，護葬章懿太后於洪福院，及葬永定陵，發壙中有水，罷為龍圖閣學士、知河陽，宰相王曾言：『元東朝舊臣，不宜以細故棄外。』即召為翰林侍讀學士，遷戶部侍郎。卒，年六十三，贈尚書，謚章靖。無子，以兄之子譓為後。真宗大中祥符末，元常講《易．泰卦》，賜五品服，除直龍圖閣，直閣名官蓋始於此。元性簡重，非慶吊，未常通謁，公卿執親喪自括發至祥練皆按禮變服，多識今臺閣品式之事。所學長於《易》，常患先儒多失楊雄《太玄》之旨，獨唐王涯為稍近，為釋文一篇，欲因王說補正之，卒不能就也。

孔道輔，字原魯，初名延魯，孔子四十五世孫。大中祥符五年，登進士第。天聖間，擢至龍圖閣待制，除諫議大夫、御史中丞，出知泰州，徙徐兗州，進給事中、龍圖閣直學士，復為中丞，坐鞫馮士元獄，以給事中知鄆州，未至，卒。子：宗亮、宗翰。初，道輔任左正言，常言樞密使曹利用、御藥羅崇勛皆竊弄天子威柄，中外憚之，不早斥去，無以清朝廷。使契丹，虜王酌以大卮，曰：『方天寒飲此，可以致和氣。』道輔曰：『不和固無害。』及還，言者以為開夷爭端，他日上問之，對曰：『契丹新為黑水所破，勢甚蹙，平時漢使至，多以言相侮，若不答，恐益慢中國。』上然之。在憲府，會郭皇后廢，率諫官禦中伏閣請對，上令至中書，宰相謂曰：『廢后，有漢、唐故事。』道輔曰：『大臣當導君以堯、舜，而漢、唐失德，可為法耶？』宰相色沮，明日請對，不得入，遂有泰州之命，後雖坐馮士元事貶，天下莫不以直道許之也。

段少連，字希逸，開封人。其母夢鳳集於家庭而少連生。大中祥符未，舉服勤詞學科，中選，釋褐知鄂州崇陽縣，崇陽劇邑，自張詠後，未之繼者，少連治譽仍出其右，累擢至天章閣待制。范仲俺薦可任將帥，除龍圖閣直學士知涇州，徙渭州。卒，年四十六。子：仲堅。初，郭皇后廢，少連殿中侍御史，與臺諫官伏閣，不得對，孔道輔、范仲淹謫出，少連等止各罰銅十斤，少連上疏，以為道輔、仲淹出守外郡，中外皆謂非陛下之意，特宰執假天威以斷來者之說，不報。又疏：『伏睹戒諭，自今並如故事，密上封章，不得群詣殿門對，且伏閣上疏豈非故事？昔唐陽城王仲舒伏閣雪陸贄之枉、崔元亮叩殿陛理宋申錫之冤；今陛下未忍廢黜皇后，而兩府列狀議降為妃，諫議御史敢廢伏閣之事乎？陛下深惟道輔等所言為忠亮乎？為阿黨乎？』不報。又上疏『去年十二月，二府大臣晚出，民間喧傳皇后被遣而入道矣，又傳降為妃而離宮矣。在外莫知其過失，無不驚嘆。且皇后有罪黜，則告宗廟，廢則為庶人，安有陰行臣下之議者乎！且皇后有過可降為妃，則臣僚之婦有小過亦當廢為妾矣！臣等赴中書時，輔弼之臣，備言皇后有妒忌之行，始議入道，終降為妃，兼雲有上封者恐皇后不利於聖躬，故修築高垣，置在別館，臣等備陳中外之議，翌日詔出，乃云：「中宮有過，掖廷具知，特示含容，俾自修省，供給之間，一切如故。」臣未審，黜在別館為妃乎？為後乎？詔書不言，安所取信？皇后動搖，有大不可者二，輔弼之臣獨不念之，內外臣僚以至戚里，豈不萌覬覦之心，欲進其人，以希選納，不憚巧事寵愛以結內援，使陛下惑女色而亂紀綱，紀綱之亂變故以生，社稷可得安乎？臣願詔皇后歸宮，復位號，杜絕非閑，待之如初。陛下茍為邪人所沮，不加省察，臣恐高宗皇后之枉，必見於他日，宮闈不正之亂，未測於將來。』不報。

葉清臣，字道卿，蘇州人。天聖二年，登進士甲科，累擢知制誥、龍圖閣直學士權三司使，出知江寧府，入翰林為學士，丁父憂，或言其知兵，起復守邊，宰相陳執中所不悅，除翰林侍讀學士知邠州，改青州永興軍，復為翰林學士權三司使，罷知河陽。卒，年五十，贈諫議大夫。子：均、圻、垣、增。有文集一百六十卷。清臣初在西掖，方陜西用兵，急於經費，中書進擬三司使，獨不在選中，上自選任焉，及再蒞是職，請上河北安撫司錢平糴，安撫使賈昌朝固爭而罷。其為人爽邁，遇事敢行，數言事，皆當世可施用者。在三司，始奏編前後詔敕，使吏不能欺，簿帳之冗者一切刪去；內東門御廚凡所呼索，省司不敢問，此內臣領之故也，自是始為合同以檢其出入焉。常為兩浙轉運副使，疏太湖盤龍匯滬瀆港入於海，民賴其利。

彭乘，字利建，益州華陽人。大中祥符五年，登進士第，授漢陽軍判官，與同年生遊相國寺門，顧望皆有從宦之樂，乘獨曰：『親老矣！敢舍晨昏之奉乎？』翌日，遂乞侍養以歸，久之，有薦其文行者，召試除館閣校勘，固辭，還家。天禧初，用寇準薦，復召試為校勘，遷秘書丞、集賢校理，懇求便親，得知普州。舊制，蜀人不許赴蜀官，特恩自乘始。父卒，既葬，甘露降墓柏上，人以為孝感。起居注闕，中書擬人，乘在選中，仁宗指其名曰：『此老儒雅有恬退稱。』遂用之，擢知制誥、翰林學士、群牧使。卒，年六十五。子：果行、景行。家聚書萬卷，多乘手自校正。質重純孝，特為文少工。

王洙，字源叔，應天府人。天聖二年，登進士第，累擢知制誥、翰林學士，以兄子堯臣參知政事，權翰林侍讀學士。卒，年六十。子：力臣、欽臣、陟臣、曾臣。所著傳十卷，雜文千有餘篇。洙博覽強記，學問過人，圖緯、方技、陰陽五行、算數、音律、詁訓、篆隸之學，無所不通。兩為天章閣侍講，常與胡瑗定樂制，更造鐘磬，而無形制容受之別，既成，卒不可用。預修《崇文總目》、《集韻》、《祖宗故事》、《五朝武經聖略》、鄉兵制度。在太常，主溫成葬事，由員外除翰林學士，及避親，以一學士權二學士，故事，侍講無兼領者，常為諫官，范鎮論奏之。其卒，賜謚曰文，吳中復等言官不應得謚乃止。

胥偃，字安道，潭州長沙人。大中祥符五年，登進士第，屢歷外官。景祐初，知制誥，久之，入翰林為學士權知開封。卒，年五十七。子：元衡。其家初有田數十頃，偃既貴，遂以予族人。西邊用兵，士卒親屬留京師有犯法抵死者，上不忍使就刑，言者或欲置毒飲中，令得善死，偃力諫止。天下圭田初無月日之限，爭者稍眾，偃請限水田以四月終，陸田以三月終，因著為令。常與謝絳試中書吏，大臣有私屬者，偃不發視其緘牘而焚之，曰：『發而言之，不亦傷刻薄乎！』

狄棐，字輔之，潭州湘潭人。唐梁公十代孫也，唐末，其遠祖避地因家焉。咸平二年，登進士第，多歷外任。明道初，擢至諫議大夫、龍圖閣直學士，進樞密直學士。卒，年六十七。子：遵道、遵度、遵禮、遵路。常守蒲中，內臣旁午有自矜權寵者，欲引援之，棐答以它語，退謂人曰：『吾湘潭一寒士，今官侍從，豈晚節緣近幸以希進哉！』知廣州，不畜南海物，人稱其廉慎，及終，家無餘貲。

吳遵路，字安道。父：俶，字正儀，潤州人，幼有俊才，韓熙載、潘佑皆以文章著名江左，一見俶，深加器重，曰：『吳安道中林之蘭蕙也！』因問以文皇杜淹論樂異同，俶曰：『志氣未動，則聲能致和；哀樂既形，則樂乃思變。』熙載、佑歎曰：『足以探禮樂之情矣！』應江南進士舉，徐鉉主文，擢在高第，補丹陽尉，久之，進內史。歸朝，以近臣薦，始得對召，試學士院，充史館，編修《太平御覽》、《文苑英華》、《太平廣記》。遷秘閣校理、修起居注、《太宗實錄》，官至職方員外郎。卒，年五十六。有文集二十卷，《說文》及《秘閣閑談》各五卷、《江淮異人錄》各三卷。遵路，大中祥符五年，登進士第，累擢至天章閣待制、龍圖閣直學士。卒，年五十六。子：瑛。遵路少穎悟，其舅陳彭年以令器許之，及長，博學，慎重寡言，尤篤於風義，居母喪，廬墓側，蔬食終制。常采古今治亂事，著皇典數百卷，未訖而終，家無餘貲，友人范仲淹分俸賙之。

周湛，字文淵，其先汝陰人，五世祖宦湖外，馬霸圖割據，留不敢歸，子孫遂為邵州人，既又徙居南陽。湛，天禧二年，登進士第，歷內外官，善治劇，初若不留意，已而皆得其要，累擢至右諫議大夫知相州。卒，年七十一。子：璟、玘。戎州俗不服藥，而救疾以巫，湛為通判，刻方書於石，民始知藥之驗。江湖民多略良人鬻嶺外為奴婢，湛提點廣東路刑獄，許其自陳，得還鄉者千數，徙京西路，罷鄧州。美陽堰役夫歲數十萬，前此利止及圭田而不及民故也，江西民喜訟，多竊去案牘，而州縣不能制，湛為轉運使，為立千文架閣法，以歲月為次，嚴其遺失之罪，朝廷頒諸路為法，至今不易，又命諸縣據籍，括詭名戶一路推究三十餘萬，以免追擾之弊。徙蘷州路，蠲雲安鹽井虛課，而省其輸薪之患。知襄州，鄽中皆以竹居，民多侵官衢，故多火災，湛命驗券而正其經界，仍易竹以瓦，後不能改。任三司鹽鐵判官，立勘同法，歲減天下計帳七千道。遷戶部副使履校軍大將功罪發運司保送而遷者，減常之半。善隔屋射，弩發必中的，人服其妙。

楊察，字隱甫，其先成都人。景祐元年，登進士甲科，累擢知制誥、龍圖閣待制、翰林學士，加承旨，三入翰林，又常兼龍圖學士權知開封、御史中丞，兩除三司使。卒，年四十六，贈禮部尚書，謚宣懿。無子，以兄之子登為後。察七歲始能言，為文敏贍，典內外製有體要，吏術簡而中理。初為江東轉運使，部吏頗易其年少，及摘奸伏一路栗。任中執法，言臺屬供奉殿中巡糾不法必得通古今治亂良直之臣，今舉格太密，公坐細故皆所不取，恐英偉之士或有所遺。知成都，餌鐘乳數片，癰發內潰而逝。有文集二十卷。弟：寘，字審賢，慶帝二年，舉進士，殿省國學皆選居第一，通判潤州，以母夏不赴，毀瘠嘔血而卒，年三十一。寘常曰友人黃孝先常夢我為龍首山人，蓋逆知其無祿也。

余靖，字安道，韶州人。天聖二年，登進士第，又中書判拔萃科，授將作監丞，稍遷秘書丞、集賢校理。范仲淹言事，忤宰相，貶饒州，靖上言恐鉗天下口，落職筠州管榷。以母憂，服除復職，除右正言，數言事，合上意，擢知制誥，積官至工部尚書。卒，謚襄。靖常三使契丹，曉其語言，因為蕃部語詩，為御史劾奏，貶吉州，茹孝標常因靖言其不孝，廢至是，遂詣闕言靖少常犯法，靖乃自求侍養，改將作少監分司，居韶州六年，起知虔州，喪父解官，會儂智高反，朝廷以秘書監，起復知潭州，徙桂州，聞智高自廣還邕，靖意其必援交趾而協諸峒以自固，乃檄諭李德政及溪峒諸酋，約其破賊，會遣狄青孫沔將兵且至，與靖合為三將，靖常迫鈐轄陳曙出關，敗走，青次賓州，戮曙以徇，靖懼離席拜青，及青破賊，靖與功，後知廣州，代還，至江寧府秦淮亭卒，年六十五。靖常夢人告以官及死所，皆驗。

賈黯，字直孺，南陽人。慶歷六年，登進士第，累擢知制誥、翰林學士、權御史中丞。在翰林，兩為學士，兩以侍讀學士出補郡。卒，年四十四。黯有學少文，修潔無所阿附，仁宗深重之。常知襄州，父疾，請解官就養，未報，乃棄官而歸，責郢州，未赴而父卒，服除，亦不復責。權開封府，史額七百人廢而復敘者，皆額外補之，黯請敘者須有闕乃補。在西掖，宰相以錢延年為待制，黯不草制故罷。居憲府，與兩制合議，請以漢王為皇伯，宰執不從，會大雨水，黯上疏言：『水不潤下，以二三大臣阿諛容悅，違背經義，故致此災變。』黯言事雖不皆切中，然時論稱其亮直。

何中立，字公南，許州人。景祐元年，登進士第，多歷內外官，擢修起居注、知制誥、龍圖閣直學士、樞密直學士知杭州。卒，年五十四。子：景先、景初、景山、景闓、景俶、景甫、景倩。中立嗜酒，而為文頗正，所至政事亦優。權知開封府，以賊屬吏，不服釋去，中立至，有復執所釋囚來，中立視之曰：『此真盜也！』窮治之，果不能隱。知慶州，有卒告大校受贓者，中立治告者誣而置於法，或曰：『貸奸可乎？』曰：『人人得持短長以制其上，將誰使督戰於行陣也？』

陳從易，字簡夫，泉州人。端拱初，登進士第，踐歷之久，始擢知制誥、諫議大夫，進龍圖閣直學士知杭州。卒，年六十。子：紹孫、繼孫維孫。所著《泉山集》二十卷、《中書制稿》五卷、《西清奏議》二卷。常與楊大雅同在西掖，俱以文學知名，時謂之「楊陳」。從易，天禧中，坐失舉，送宰相，寇準素惡之，遂除知吉州，及準貶道州，從易為湖南轉運使，或謂曰：『可忘廬陵之命耶？』準至，從易以故相禮敬之，言者為慚。素與王欽若善，欽若廢居雎陽，親舊畏時相，無敢見者，從易赴河南見之，欽若曰：『無乃為君累乎？』卒留數日而行。

