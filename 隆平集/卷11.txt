夏竦，字子喬，江州人。父：承皓，太平興國初，上平晉策，補右侍禁，與北虜戰，歿於河朔。竦以父死事，恩授潤州丹陽縣主簿。景德四年，舉賢良方正科入等。仁宗封慶國公，宰臣王旦薦竦才，遂命教書資善堂，累擢知制誥，與妻楊訟，左遷。天聖中，復知制誥，遷翰林學士，又兼龍圖閣學士。五年，樞密副使。七年，參知政事，與宰相呂夷簡不協，徙樞密副使。明道二年，罷為禮部尚書、知潁州。景祐三年，為三司使。元昊叛，建節，知永興軍，徙涇州，明年，兼陜西安撫經略招討等使，還判永興軍，進宣徽南院使，與陳執中共事，不協，徙鄜州，又徙河中府。慶歷二年，以為樞密使，諫官、御史皆言竦奸邪，在陜西怯於用兵，今用之，則邊將之志墮矣，凡十八疏，罷之本鎮，言尚不已，乃改吏部尚書、知亳州。明年，除資政殿大學士，又明年，復宣徽南院使、河陽三城節度使、判幷州，又明年，加使相，判大名府，又明年，召為宰相，言者又以為常與宰臣陳執中不協，不可共事，乃改樞密使，封英國公。慶歷八年，罷知河南府。皇祐九年，加侍中。明堂恩，移鎮武寧徐州大都督府長史，改封鄭國公。明年，以疾求歸。卒，年六十七，贈太師、中書令，初謚文正，考功劉敞以為，世謂竦奸邪，謚文正未允公議，改曰文莊。子：安期。天聖三年，竦丁母憂，以宰相王欽若素與厚善，乃微服至京，欽若主之，遂復起。居西掖，所居多部中商販。喜離間僚屬，以鉤致其事，雖待家人亦不以誠，故時以奸邪目之。慶歷末，京師一日無雲，而震者五，上召翰林學士張方平，謂曰：「夏竦奸邪，天變如此，宜草詔出之。」遂有河南之命。竦少苦學，六經、諸史、百氏、陰陽、律歷之書，皆博洽，亦善為文，朝廷大典冊屢以屬之。大中祥符間，參政丁謂請釃金水河，作后土祠；三司使林特，欲治玉清昭應宮復道；發運使李溥，欲致海上巨石，為三神山於會靈觀池中，群臣爭言符瑞，竦獨抗疏以為不可，其役遂寢。知洪州，其俗信巫，有疾輒屏去親屬、飲食、衣藥，悉聽於神，死者甚眾，竦索部中得巫一千九百餘家，毀其淫祀以聞，朝廷詔江淮以南，皆嚴禁絕。知襄州，歲饑，發公廩，募富人出粟，常全活數萬人，賜詔褒諭。〈（按竦為王旦所薦，而時論鄙之。然諫止符瑞、工役，則賢於阿附天書者遠矣。至毀淫祀，活饑民亦利民事也。）〉

王德用，字元輔。父：超，趙州人，太宗尹京召，隸幕下，即位，以隸御龍直，累以戰功進擢。淳化三年，遂至河西軍節度使、殿前都虞候。真宗即位，加檢校太傅，北虜入寇，從幸大名府，以傅潛逗撓，命超帥鎮州，又領真定高陽三路，於遂城遇虜，斬裨王騎將十五人，俘馘二萬計，手詔褒之。咸平六年，副帥王繼忠與契丹戰於望都縣，而超不赴援，繼忠遂陷虜。景德初，上駐蹕澶淵，召超赴援，又行頗緩，虜遂深入，會通和好，上罷三路帥，卒於青州，年六十二，贈侍中。子：德用、德基、德恭。超為將善部分，御下有恩，與高瓊同典禁旅，常因休沐過營壘，軍校不將迎，瓊命箠之，超曰：「若緣按習，可懲其不肅。今不宿戒，何名責之？」人稱其恕。至道二年，遣將五路伐繼遷，超將兵六萬趨援夏州，德用從行，為先鋒，年才十七，部萬人，戰鐵關斬獲甚眾，進師烏白池，它將失道，虜勢頗銳，超持重不進，德用以精兵五千轉戰三日，虜遂卻，乃領眾要其歸路，距夏州五十里，先據要害，下令曰：「敢亂行者，斬！」一軍肅然，超亦為之按轡，繼遷引避之，以功授內殿崇班，累擢至觀察使。明道二年，以檢校太保，簽書樞密院事，是年，改樞密副使。景祐二年，同知樞密院事。寶元元年，加宣徽南院使。二年，罷，以嘗令知府州折繼遷市馬，為王沿所發。初，蘇紳言德用貌類藝祖，宅枕乾岡，上匿其疏，既而孔道輔又以紳之言劾奏之，降千牛衛上將軍、知隨州。慶歷二年，復留後，加節度使，又復宣徽南院使，進使相，逾年，以太子太師致仕，復起判鄭州。至和元年，樞密使、同平章事。嘉祐元年，請老，以魯國公，為景靈宮使。卒，年七十八，贈太尉、中書令，謚武恭。子：咸熙、咸融、鹹度、咸英、咸康。德用判澶州，常迓虜使劉六符，六符曰：「比歲大熟，非仁政所及邪？」曰：「明天子在上，豐年乃其常矣。」至和末，富弼為相，契丹使來，命德用伴射，虜使曰：「天子以公典樞密，而用富公為相，可謂得人矣。」上聞之，賜德用御弓一、矢五十。

狄青，字漢臣，汾州人。初為騎御馬小底，後隸拱聖軍，選為散直，元昊叛，擇青為延州指揮使，前後二十五戰，中流矢者八。嘗破金湯城，略宥州，屠哤咩歲香毛奴尚羅等族，燔積聚數萬，收族帳二千餘，生口五千餘，又城橋子谷，築招安等堡寨，以功遷至澶州刺史，累擢加即節鋮。皇祐四年，樞密副使，以宣徽南院使，宣撫荊湖南北，經制廣南東西路盜賊。五年，平廣源州蠻儂智高，還，復樞密副使，是年，升樞密使。嘉祐元年，以言者謂青家數有光怪，罷為使相、河中尹、知陳州，髭發疽卒，年五十，贈中書令，謚武襄。子：諒、諮、詠、諫、譓、說。初，韓琦、范仲淹經略陜西，見青皆器遇之。尹洙亦謂青有良將才。青慎密寡言，其計事，必審中機會而後發行師，正部伍，明賞罰，雖敵在前，士卒無敢後先者，故所向必有成功。仁宗聞其在陜西數戰勝，欲召見，問其方略，適虜寇平涼，止，命圖形以進，久之，方大用，而智高起廣源州，破邕及沿江九州，上憂顧左右，未有可屬者，青上表請行，明日賜對且言：「臣起行伍，非戰伐，無以報國。願得蕃落騎兵數百，益以禁卒，當羈賊首致闕下。」上壯其言，遂授以將鉞，宴垂拱殿遣之，先命孫沔、余靖為安撫使，討賊未克，故又用青，青至，合沔、靖三將，兵次賓州，召廣西路兵馬鈐轄陳曙，按其金城驛遇賊不戰之罪，及殿直袁用等三十一人，悉戮之，軍士震恐，遂下令，止具十日糧，明日絕崑崙關，出歸仁鋪，先布陣成列，而賊以覘者之誤來獨後，遂失險，乃悉眾逆戰，前鋒孫節戰死山下，而賊勢方銳，青躬執白旗，麾騎兵進，縱左右翼，出其意外，賊眾大潰，斬首二千二百級，獲偽官五十七人，智高夜縱火焚城而遁，詰朝，青入按城中，獲金帛鉅萬，馬牛數千，築京觀城之北隅，招復俘協者七千二百，使還其家。初，所獲有衣繢金龍者，眾謂為智高，青曰：『安知非詐，寧失智高，朝廷不可誣也。』後智高果不死，人服其詳慎。尹洙以貶死，青懷知己，常賙恤其家。

高若訥，字敏之，幷州人。十歲喪父，寓家衛州，因居焉。天聖二年，登進士第，累擢天章閣待制、權御史中丞。慶歷七年，樞密副使。皇祐元年，參知政事。三年，樞密使。五年，罷，降觀文殿學士兼翰林侍讀學士，同群牧制置使，判都省。卒，年五十九，贈右僕射，謚文莊，御篆其碑額曰「儒賢之碑」，有文集二十卷。子：彥輔、保衡、安石、吉甫、元規。若訥苦學強記，古今傳記，莫不遍閱，於申、韓、管子之書，尤其所好，亦習醫書，雖國醫相與評論，必為所困，然拘古方書，以升量湯劑多過，而用性溫平藥，治疾少效，特以博覽強辨取勝耳。皇祐間，累詔參定尺，以制鐘律，論久不決，若訥以漢貨泉度一寸，依《隋書》定尺十五鐘，上之。初，若訥知棣州商河縣，縣多窪田，舊令，或假民工，種以治之，若訥獨出心裁，棄而不耕。知諫院時，范仲淹論呂夷簡過失，貶知睦州，余靖、尹洙亦繼被黜，歐陽修移書，責若訥阿附宰相而不言，若訥忿而繳奏其書，修謫夷陵令，而若訥遂為時論所鄙。權御史中丞，宰相賈昌朝與參知政事吳育數爭事上前，明年，春，旱，上詢所以，若訥遂引《洪範》，以謂大臣不肅，而雨不時若，昌朝、育因是俱罷，若訥即大用，公議亦短之。惟盜起甘陵，議者多欲招降，獨若訥言：『河朔重兵所聚，若釋不討，後且啟亂，為夷狄笑。』於是始議定，人以為當 。

田況，字元均。其先京兆人，後徙居信都，石晉之亂，祖：行周，陷北虜，景德初，虜復內寇，以所略數百人屬其父：延昭，悉縱之，因亦遁歸，累官至率府。況初舉進士，賜同學究出身，不就。天聖八年，登進士第，又舉賢良方正科，入等，累擢知制誥、龍圖閣直學士、龍圖閣學士、翰林學士，兩為三司使。至和元年，樞密副使。嘉祐三年，樞密使。四年，以疾免，除尚書左丞、觀文殿學士，以太子少傅致仕。卒，年五十九，贈太子太保，無子，以弟之子–至安–為後。初，況從夏竦，辟為陜西經略判官，參都總管諸將悉兵擊賊，況極言其不可乃止，又言所以給邊者十四事，多見聽用。在三司。約《景德會計錄》，以今財賦所入，多於景德，而其出，又多於所入，著為《皇祐會計錄》上之，冀以悟上，庶更立經制，使民充實，而縣官有餘用焉。況之為人，寬厚明敏，與人若無不可，而非義不可干也。於天下事，小利近功，置而不論，所及必朝廷先務而可以利民者。有奏議三卷，著《好名》、《朋黨》二論。嘗知成都府，自李順、王均之亂，蜀守皆得便宜從事，雖或小罪，並其家內徙，流離道路失所者頗眾，況察其非有甚惡，釋之。又聽斷之明，蜀人以比張詠。

包拯，字希仁，廬州人。天聖五年，登進士第，累擢天章閣待制、龍圖閣直學士、權三司使。嘉祐六年，遷給事中，正三司使，數日，拜樞密使，遷侍郎，辭不受。七年，薨於位，年六十四，贈禮部尚書，謚孝肅。子：綖。初，拯以大理評事知建昌縣，辭以親年高，改和州管庫，而親不欲去鄉里，遂解官就養，及親亡，廬墓側，終喪不忍仕，久之，知揚州天長縣，有訴盜割牛舌者，拯曰：『第殺而鬻之。』俄有告私屠牛，拯曰：『已割其舌矣，非私殺也。』盜色變，遂引伏。嘗使北虜，虜典客曰：『雄州開便門，欲誘納叛人，刺候疆事邪？』拯曰：『誠欲剌之，自有正門，何必便門也，此豈嘗問涿州門邪？』虜有沮色。為御史，言諸道轉運，加按察使之名，以苛察相尚，奏劾官吏，更倍於前，皆捃摭細故，使吏不自安，詔為罷之。除陜西轉運使，既行數日，有他路監司，對而求章服者，上不悅，因傳宣中書曰：『包拯使陜西，未嘗自言也。可齎三品服賜之。』及知諫院，數論斥大臣，請罷一切內降，又錄唐魏鄭公三疏，請置座右，及別條七事，言明慎聽納、辨別朋黨、愛惜人才、不主先入之說、蕩去疑法、條責臣下、牽錄微過，其論甚美。在陜西，奏罷斜谷務造船材木十萬，及罷七州河樁竹索數十萬。奉使河北，言牧馬占邢、洺、趙三州沃壤萬五千頃，悉請以予民，從之。知瀛州，除放一路所負回易公使錢十餘萬，仍奏諸州毋得回易公使錢，遂為著令。開封舊制，訟牒令知牌司收之於門外，拯知府開門，使徑至庭下辨曲直。京師大水，拯以勢家多置園第惠民河上，歲久堙塞，遂盡毀去。宦者偽增地契步數，悉奏劾之，權貴為之斂跡。權中執法，請立皇嗣，陳教養宗室之法責諸路監司，聽御史府自舉屬官，諫官、御史不避二府薦舉，兩製得至執政私第，減一歲休暇日，皆施行。及攻罷張方平三司使而除宋祁，拯又屢擊祁在蜀宴飲過度，遂除拯三司使，翰林學士歐陽修疏拯：『所奪蹊田之牛，罰已重矣，又貪其富，不亦甚乎！』拯居家避命者久之。在三司，和市上供物，以革科率之擾。其為人，不茍合，未常偽辭色以悅人，平居無私書，故人親黨亦皆絕之。人多憚其方嚴，雖里巷婦人稚子莫不知其名。仕至通顯，奉己儉約如布衣時。少為劉筠所知，筠無子，為奏其族子為後，而請還其所沒田廬。

孫沔，字元規，越州人。天禧三年，登進士第，累擢天章閣待制、龍圖閣直學士、樞密直學士。皇祐五年，樞密副使。至和元年，罷為資政殿學士、知杭州，加大學士，徙青州，又進觀文殿學士，移幷州。諫官御史吳及、沈超，彈奏沔在杭、幷不法事，移壽州，按實如奏，責寧國軍節度副使，復光祿卿、分司南京，會恩，除知濠州，以禮部侍郎致仕。英宗即位，起為資政殿學士、知河中府，又復觀文殿學士、知慶州，徙延州。卒，年七十二。沔為吏有才力，在言職以直稱。知慶州，三司所給特支，物惡而估直高，軍人有語，而優戲及之，沔曰：『妄言搖眾！』驅出命斬之，諸將為請，猶杖配領南，明日，散特支，群情帖然。自明州徙秦州，仁宗勉以邊事，對曰：『秦州不足留聖慮，陛下當以南方為憂。』明日，報蔣偕陷賊，上謂輔臣曰：『南事如孫沔所料！』遂以屬之。在杭、幷淫恣貪暴，杭州黜配人以百數，及徙青州，皆竊其文案以行，而訴者無以自解。慶歷初，監司稱寬弛，故加轉運司按察之名，自是，雖將相大臣出守方郡者，不免窘辱，遂罷去按察，稍抑其權，而嘗歷要官者，輒復輕肆，及沔之罷，監司皆坐黜，未幾，真定呂溱復以罪廢，而居方面者，始不敢慢法守焉。

昝居潤，字廣川，魏郡高唐人。少有氣節，常為後唐樞密院小吏，景延廣留守西洛，補為右職，契丹犯闕，以兵圍延廣家，故吏悉避去，特居潤力為全護，時論多之。仕周，至宣徽南院使。建隆初，仍舊職，是年，除義成軍節度使、檢校太尉。卒，年五十九，贈太師。

張美，字玄生，清河人。少為三司小吏。周世宗建節鎮寧，美掌郡財賦。即位，累擢左領軍衛大將軍、三司使。久之，除宣徽南院使，仍領三司使。李筠鎮上黨，美度其必叛，潛於懷孟多積芻粟。建隆初，美亦以宣徽使，居三司如故。李筠叛，太祖親征，糧運有備，美有力焉，以功除寧國軍節度使，鎮同州。五代以來，官給錢民間，長吏十取其一，謂之率分錢，美至同州，官市木，美不受率分錢。宋興始革其弊，諸郡尚或未悛，既而有訴其事者，皆坐責，而美獨免。太宗朝，授美環衛官，因求致仕。卒。

潘美，字仲洵，魏郡人。少倜儻，常謂其里人王密曰：『漢代將終，兇臣肆虐，四海有改卜之志，大丈夫不於此時立功名，取富貴，與萬物共盡，可惜也！』仕周，至客省使。太祖與美素相厚，受禪命，諭旨中外，陜帥袁彥兇悍，上懼其有變，詔美監其軍，俾圖之，美至，諭以天命，彥遂入朝，上言：『潘美不殺袁彥，而彥朝覲，成我志矣！』上親征李重進，以美為揚州巡檢，錄功，除團練使。湖南既平，授美潭州防禦使。劉鋹數侵湖湘，美擊走之。溪峒蠻獠，自唐以來，為居民患，美亦討平。開寶三年，命美征嶺南，以尹崇珂副之，由賀州進兵，相繼破賊數十萬眾，俘斬不可勝計，遂擒鋹至闕下。又平樂範等所據容韶五州之地，嶺表遂安，詔與崇珂同知廣州。七年，冬，詔與曹彬率師伐江南，江南平。九年，除宣徽北院使。太宗即位，改南院。太平興國四年，親征劉繼元，降，因命美鎮太原，三交西北三百里地號故軍最險阻，戎人之咽喉也，美帥師襲之，虜眾遂遁，美安撫至代郡，適戎人萬數攻近塞，美誓眾銜枚，大破之，俘獲甚眾。雍熙三年，詔與曹彬、崔彥進、傅潛等北伐，美獨拔寰、朔、雲、應四州，有旨護其民內徙，虜復至，楊繼業戰歿於陳家谷口，詔削三官。四年，復舊，未幾，加太師，又兼同平章事，封韓國公。卒，年六十七，贈中書令，謚武惠。

郭守文，字國華，太原人。父暉戰歿，守文方十四歲，哀毀過人。周擢為東班副使。開寶中，從潘美征嶺南，又從曹彬拔金陵，彬遣護李煜赴闕，煜無生意，守文語之曰：『國家止希漢武之開疆，豈責防風之後至也。』煜遂釋然。守文以戰功，累擢至武州團練使。雍熙四年，除宣徽北院使。端拱元年，出為鎮州路都帥，加南院。二年，卒，年五十五。武夫悍卒皆為流涕，守文善撫士卒，所得俸祿，悉以宴犒，死之日，家無餘資。先是諸將邀功生事，自岐溝君子館之敗，朝廷患之，以守文知書而沈毅有謀，故自近臣付以邊任，上聞其卒，深所嗟惜。

雷有終，字道成。工部侍郎德驤之子，以父任授官，初任兗州萊蕪縣尉，發知監劉琪姦贓，即代其任，遂累加進擢。李順之亂，為荊湖夔峽轉運使，至廣安軍，夜遇賊眾圍既合，有終引奇兵從後擊之，赴水火死者，不可勝計。久之，除諫議大夫、知成都府。次簡州，寓佛舍，度賊之至，命左右重閉土人嚴更備，初夕間道而去，賊果圍寺墻壞止得擊柝者。咸平二年，王均叛，除觀察使，復知成都府，既至，而均偽開城，若將遁，有終及上官正、石普徑馳入，賊閉關伏發，僅墜堞而免，乃築壘城北，焚城樓，均始遁，石普楊懷忠襲至富順監獲之，蜀平，遷留後。景德二年，擢宣徽北院使。卒，贈侍中。有終險側，喜攻人過失。有吏幹，善撫士卒 。

李用和，字審禮，章懿皇后之母弟也。少困窮，劉美得之於民間，奏以為三班奉職。章懿薨，特除禮賓副使，累擢節度使、殿前副都指揮使，以老乞罷軍職，除宣徽北院使。慶歷五年，改南院，加使相，進檢校太尉兼侍中。卒，年六十二，贈太師、中書令，追封隴西郡王。子：珣、璋、琚、琦、瑛、瑊、瑋、球、玘。瑋尚福康公主。用和起民間，以帝舅位將相，小心避權勢，公使錢，正任以上許私用，而用和悉以為軍費，不入其家。

郭承祐，字天錫，開封人。娶華王元偁女永定郡主，授供奉官，累擢至建武軍節度使。皇祐元年，除宣徽南院使、同群牧制置使，出判應天府，徙亳州。諫官御史劾奏承祐在應天府擅批宣頭，留上供糧米及擬翰林所使用器，出入狂僭，落宣徽使。卒，年五十九，贈太尉，謚曰密。子：士遜、士選、士逸、士逵、士達。承祐驕侈狡獪，所至多興作為煩擾，又好言事，指切人過失，時謂之武諫官。判許州蘇舜元為轉運使，薦其有將帥才，其政如龔黃，上謂大臣曰：『承祐庸人，而外臺薦之，如此，何所取信哉！』

張堯佐，字希元，河南人。溫成皇后之從父也。天禧三年，登進士第，累擢天章閣待制、權知開封，加龍圖閣待制、直學士、權三司使，遷禮部侍郎，正除三司使。諫官御史言堯佐主大計，諸路困於誅求，內帑疲於藉助，上方祀明堂，召問經費如何，對曰：『事巳辨矣。』賜詔褒諭。皇祐二年，除淮康節度使、群牧制置使、宣徽南院使、景靈宮使，御史中丞王舉正、諫官吳奎等彈奏恩寵太過，以至留百官班廷議，遂罷宣徽及景靈宮使。三年，復以為宣徽南院使，徙天平節制。卒，年七十二，贈太師。子：吉甫、山甫、申甫、寇甫、正甫、隱甫、師甫、元甫、儀甫。堯佐憑戚里以進，無可稱者。

