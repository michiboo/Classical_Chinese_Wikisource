藥元福，太原人，有勇善射，少為軍職，在後唐為裨將。晉少帝即位，契丹入寇，親征，次澶淵，登陴望虜，眾不見其際，元福與慕容鄴各以二百騎奮擊陣前，虜遂大潰。明年，虜復內侵，張彥澤率師遇之陽城，糧道隔絕，仍乏水草，諸將皆以虜乘順風，宜少俟之，元福曰：『俟風回，吾屬為擄矣！彼謂我不能逆風戰，今出其不意，兵之詭道也。』彥澤從之，殺獲甚眾，追奔二十餘里。以元福為威州刺史，西戎三族攻靈州，命元福佐朔方節度使馮暉討之，朔方距威州七百里，地無水草，謂之旱海，攜糧至，暉食盡，詰朝行四十里，而虜騎數萬扼要路，暉大懼，遣人致賂求成雖許，及日中猶未決，暉曰：『奈何？』元福曰：『彼正欲困我爾！察其勢，虜雖眾，特依西山而陣者，其精兵也。請以驍銳先薄西山，彼或少卻，當舉黃旗為識，合勢擊之。』暉善其謀，斬馘殆盡。漢乾祐中，鳳翔王景崇、河中李守正、永興趙思綰結蜀兵為援以叛，元福從暉進討，兵眾寡數倍，他將皆為卻，而元福擁數百騎獨出，令曰：『敢回頭者，斬！』眾效死以戰，遂有成功。慕容彥超盜據兗海，周祖命曹英為帥，向訓副之，以元福為行營都虞侯，謂曰：『已諭英、訓，勿以軍禮見汝。』及元福至，英、訓皆父事焉。會親征，城遂拔，以功除建雄軍節度使。世宗討劉崇，糧不繼而班師，命元福殿，崇出追，元福擊走之。在周凡改四鎮。宋興加檢校太師。卒，年七十七，贈侍中。

郭瓊，字國華，幽州廬龍人。少事契丹，遷至都校。後唐明宗朝，挈族來歸，授以團練使。晉末，虜陷中原，盜賊蠭起，德光以瓊為忻州刺史，即單車赴治，盜畏其威，相與遁去。漢乾祐中，淮人攻密州，以瓊帥東路行營，淮人聞之亦亟引避。劉銖守平盧，稱疾不朝，隱帝疑其叛，詔瓊領兵屯青州，銖將害之，張宴伏兵幕下，瓊無懼色，銖亦不敢發，瓊徐為言去就禍福，銖遂趨召。周顯德中，為齊州防禦使，歲饑，出俸以濟之，民多自鄰境至者，郡人詣闕以言，詔為立碑。宋初，以左衛上將軍致仕，卒。瓊推賢接物，有士君子之風，所至民懷愛之。

何繼筠，字化龍，河南人。父：福進，仕周至節度使，《五代史》有傳。福進節制鎮州，繼筠補牙職，以偏師出玉門，斬幷人數千級，賞功，除刺史。契丹入寇，又擊敗之。宋興，命護兵關南。乾德六年，太祖親征太原，繼筠奪幷人汾河橋，又敗其眾於城下。開寶末，契丹來為幷援，繼筠屯石嶺關，追奔數十里，斬馘千餘級，遂擢授建武軍節度使，屢以少擊眾，在塞上二十年，虜人畏其名，多繪其像面贍拜之。卒，年五十。繼筠兒童時嬉戲必分佈部伍為戰陣狀，及長，善射，深沈有謀，與士卒同甘苦。子：承矩，字正則，開寶二年，從繼筠討劉崇，生擒其偽將胡澄。四年，特除閑廄副使。太平興國中，監兵泉州，以平草寇功，遷閑廄使，更擢權知河陽，徙潭州，居六年。端拱初，除淄州刺史，簽書滄州事，時契丹數寇邊，承矩請屯兵於順安寨西關易河溝口引水，東西三百餘里，南北五十七里，築堤瀦水，以助要害，太宗用其策，屬霖潦為患，議者多攻其失，承矩援漢魏至唐故事以折之，詔以承矩為河北制置屯田使，民遂獲莞蒲魚蛤之利，而稻田歲入亦助邊餉，自是高陽並海以抵順安，絕胡寇奔衝之虞。又言順安至西山，不遠百里，亦多川源，願因而廣之，用息外患，朝廷雖嘉之，未及行也。真宗即位，常手疏和戎為息民之利。景德初，契丹修好，上益善其有謀，又命知雄州，進本州團練使兼安撫使。時虜使初至，承矩以為待之禮，宜得中庶可久也，上嘉納。久之，懇求罷徙齊州。卒，年六十六，贈相州觀察使。子：龜齡、遐齡、九齡。緣邊及涿、易州軍民，聞承矩卒，無不流涕，相與至雄州發哀供佛。何氏世為名將，而承矩好學有文，所與遊者，必賢士大夫，有文集藏於家，平時章疏論事多適用，既卒，上遣內侍就其家，取存日奏疏進內，太宗知其好學，喜吟詠，前後命中貴人賜以御製並書，積五十餘軸，又面付手劄以褒之。初除團練使，真宗謂宰臣曰：『承矩將家子，知書好名，以才能自任，宜授以美名。』遂除英州，及丐罷瓦橋，詔自擇代，遂薦李允則，亦良將也。承矩御下以誠，同其甘苦，邊民有告機事，必與欵語，無所猜忌，故虜中動息無不逆知。至道初，虜騎萬餘，夜逼城堞，遲明承矩出戰，斬獲甚眾，仍得其酋長，虜始引去，議者猶以開關不俟命為罪，故徙滄州，是夏，魏廷式采訪河北，得其功狀，朝廷遣使實覆，將士始獲推賞。承矩治滄、雄州三任，績效甚著。

楊廷璋，字溫玉，真定人。父〈【原本為祖，據《宋史》本傳及《舊五代史‧后妃傳》改】〉：洪裕，少漁貂裘陂，有以二石雁授之者，其翼一揜左，一揜右，曰北嶽使也，是年生女，為周祖淑妃，明年生廷璋。以淑妃得賜官，遂至節度使，常鎮晉州，而隰州闕守，乃請監軍李謙浦權領州事，謙浦至隰，幷人圍其城，或請速救之，廷璋曰：『賊遽至，必未攻城。』乃募死士百數，潛遣諭謙浦相應，夜銜枚擊之，幷人大潰，逐北數十里。宋興，荊罕儒監晉州兵，疑廷璋周之近親，欲圖之，見必懷刃，而廷璋接以至誠，卒不敢發。周祖常諭廷璋圖涇帥史懿，廷璋屏左右，示以詔書，懿受代入朝，遂免禍，時論以罕儒之不能加害，為若有施報也。廷璋被詔，單騎朝覲，加檢校太尉。

王審琦，字仲寶，河南人。仕周至防禦使，沈毅善謀，所至有政績，世宗征淮，舒州堅壁不下，以郭令圖為刺史，命審琦司超，將兵攻城，一夕拔之，令圖入，復見逐於郡人，審琦方進軍援黃州，聞令圖被逐，乃選騎銜枚襲城，夜敗其眾而復納之，遂以兵破紫金山。世宗圖濠梁，審琦先拔其水寨，乃降，及攻楚州，審琦料淮人城陷必遁，設伏待之，卒墮計中。宋興，從太祖親征李重進，論功除忠武軍節度使，在鎮累年，寬簡使民，屬邑令有以罪黜縣胥者，僚佐以為令不先白，是輕主師也，請詰其罪，審琦曰：『五代以來，諸鎮暴橫，令宰之職，不振久矣，能斥黜吏，是可賞也！』聞者歎服。在官歲得租課，量入而用，未嘗橫斂。卒，贈瑯琊郡王。子：承衍，尚昭慶公主。

符彥卿，字冠侯，宛丘人。父：存審，後唐節度使，封秦王，《五代史》有傳。彥卿初仕莊宗於太原，郭從謙之亂，左右皆去，惟彥卿與王全斌力射殺數十人，莊宗遇害，慟哭久之。天成中，大破契丹於喜山。至晉，領同州節度，兄彥饒以滑臺叛，上表乞歸田裡，晉釋不問。契丹寇河朔，彥卿駐澶淵，高行周被圍於鐵丘，諸將相顧無敢當其鋒，彥卿獨以數百騎奮擊，虜遂遁，行周獲免。開運二年，契丹十餘萬，眾圍晉師於陽城，城中無水，人馬多渴死，會大風揚塵，彥卿遂與張彥澤、皇甫遇謀，乘勢決戰，虜敗，戎主乘槖駝而遁，車帳兵械，悉為彥卿所獲。及德光入汴，召而責之，彥卿曰：『臣事晉主，不敢愛死，今日惟命。』德光笑而釋之，即遣歸鎮武寧，方徐、宋間盜賊蠭起，彥卿至埇橋遇賊，李仁恕擁眾數萬攻徐州，彥卿至城下，賊控馬首，請同入城，彥卿之子昭序自城中遣人大呼，曰：『相公助賊，何也？』城不可入，賊之計不行，相率拜馬前而去。漢祖得天下，封彥卿魏國公。至周，封衛王，加太傅，改魏王。宋興，加太師。開寶三年，引疾納節鉞，退居洛下八年，閑乘小駟遊佛寺名園，人服其曠達，性不飲酒，謙恭待士，對賓客清談，終日不及世務。為將有謀善戰，所得俸賜皆分給士卒，故人樂為用。卒，年七十六。周世宗皇后及太宗皇后，皆其女也。周恭帝及太祖兩朝，俱賜詔不名。虜自陽城之敗，畏不敢呼其名，馬不飲齕，則叱之曰：『此豈有符王邪！』虜主北歸，其母問人曰：『符王安在？』對曰：『鎮彭門。』曰：『符王不來，何其失策之甚！』其為契丹所憚如此。

王全斌，太原人。父在唐為岢嵐軍使，私畜武士，莊宗疑而召，懼不敢行，全斌曰：『上疑有異志矣。若以全斌為質，則釋矣。』父如其言，全斌因得隸莊宗帳下，歷晉、漢間，積官至節度觀察留後。宋興，除節度使。平蜀，民訟其掊克，貶留後。開寶末，復領節制。卒，年六十九。凡貶黜十年，怡然自得，性輕財，故士卒樂為之用。曾孫：凱，字勝之，其祖：審鈞，全斌子也。審鈞以擊賊而死，其子遂徙居京兆。家富於財，凱日散施結客，與少年馳獵南山下，或踰月不歸，民有訟其踐田苗者，收至府，寇準守京兆，見而奇之，乃言於朝廷，以全斌平蜀之功，而審鈞復死於忠義，當錄其後，遂除凱三班奉職，累擢閤門祗候，鎮定邢趙都巡檢使。元昊反，徙監麟州兵，以功遷至節度觀察留後、馬軍副指揮使。卒，年六十六，贈節度使，謚「莊恪」。子緘彭處仁大方處厚鎮特偉。初，凱九年在河外，數以少擊眾有功，因明鎬論奏，乃加進擢。

李謙溥，字德明，太原人。少通《左氏春秋》。仕晉為西頭供奉官。至周任刺史，嘗監晉州兵，以偏師屢挫太原，而屠城掠地錄功為多。隰州闕守，晉帥楊廷璋請謙浦權領州事，至隰，浚城隍，嚴兵備，未旬日而幷人至，方盛暑，謙浦服絺綌，搖羽扇，引二小吏登城徐步，幷人望之，勒兵不敢動，因以敢死士百數，夜縋城與廷璋軍銜枚薄賊營，破之，逐北數十里，斬首千餘級。建隆初，改慈州刺史，久之，詔與孫建進沈繼深王睿進兵太原略地，謙浦為畫出入進退策，眾不能用，及班師，又謂曰：『今退兵，彼必來乘我，宜整眾為備。』諸將亦不答，而為幷人所襲，狼狽奔走，獨謙浦兵成列，幷人遂卻，復移隰州刺史，築保安平同等寨，敵人十年不敢犯境，有招收將劉進，勇力絕人，屢以少擊眾，幷人惡之，潛為蠟丸書，佯遺道上，晉帥趙贊得之，以聞太祖，詔謙浦械進闕下，謙浦言：『幷人反間，欲我殺之也！臣願以血屬保其無它。』太祖為釋進，賜金帛。開寶中，召為濟州團練使，會邊將失律，復詔還蒞隰州，其後以疾至京，卒，年六十二。子：允正、允則。謙浦慷慨重然諾，所賜優厚，皆分遺將士，故為其所用者莫不盡力。
允正，字修己。頗讀書，居官嚴毅，多行殺戮，官至河州團練使，卒。允正常質其居，太宗召謂曰：『汝父二十年守邊，止有一第，何故質之？』曰：『妹適陳王，貧無以具禮耳！』詔為償值而還其第，縉紳多賦詩美之。
允則，字垂範。以父任為濟州衙內指揮使，謙浦卒，任左班殿直。少以才略聞。太平興國七年，初置靜戎軍榷場，特命允則領之，自是屢奉使諸路，知潭、滄、雄、鎮、潞州，而雄州常再蒞焉。除寧州防禦使，卒，年七十六。子：中和、中吉、中謹。初，允則在閤門，凡下諸路宣敕，真宗必付允則視審而後行，京師諸河水門及鄭州水磑，皆淳化中允則所開治。湖南民歲輸絹，謂之「地稅絹」，又屋每間出絹一丈三尺，謂之「屋稅絹」，始戶給一牛，歲輸米四斛，牛斃猶輸，謂之「枯骨稅」，皆馬氏暴斂之餘，允則治潭州，悉奏除之。湖湘山田，民不耕墾，允則下令給諸軍芻皆輸粟稾，由是山田遂無遺利。潭州舊分兵戍邵州，允則謂蠻不擾而益戍兵，是長邊患也，亦遂奏罷。初至滄州，葺營壘，多開井泉，言者以為擾，未幾北寇圍城，近郊老幼皆入城保而水不乏，又斵冰代砲，積成深泥，虜兵遂解，真宗召而語之曰：『頃有言卿擾民者，及寇至，始見利也。』王超之敗，人心危動，允則勸使衰絰向師而哭，以解眾忿，仍趣整師以進，真宗聞而降手詔褒勵。雄州榷場，禁通異貨，邏者獲瑉玉帶及婦人首飾交易者，允則縱之曰：『此以我無用易彼有用也。』周世宗始以瓦橋關置州，居民惟結茆，允則教以陶，公私營造，皆易為瓦甓矣，又合外舊甕城與大城為一，始創關城焉，浚濠起月堤，環以溝塹，增廣閻承翰所修屯田，架橋引水，作梁構亭榭，列堤道以通安肅、廣信、順安軍，所以設險者備矣。舊城樓可望十里，以為斥堠，允則曰：『南北通好，安用此為。』命毀之，後乃徙浮圖於北原上，所望逾三十里。將為新城，先建東嶽祠，自以黃金百兩為供器，導以鼓吹，民間競以金銀器獻，久之，密撤去而捕盜，移文北界，因以護祠為言，興版築城就而虜不知也。雄州上元舊不放燈，允則結綵山、聚優樂，縱民夜遊，諜知虜人慾觀燈，乃率同僚會城北，俄有衣紫胡人至，出妓女列侍，延之傳舍，劇飲而罷，密使縱所乘騾遁去，即幽州統軍也，後數日，聞為虜主所誅矣。嘗宴兵而甲仗庫火，終宴不救，後真宗問其故，曰：『兵械警火甚嚴，當宴而燔，姦人慾以計見動，若捨宴救火，其誰不它窺測也。』真宗善之。景德以後，國信往還，儀制及所費用，皆其所裁定。智識開敏，處事審當，其方略施設，雖遊觀亭傳，莫不有所寓也。

賀惟忠，沂州人。初隸周世宗藩邸，召補供奉官，不辭而去，世宗怒，及即位，不復用。宋興，擢儀鸞副使、知易州，以功就遷本州刺史。知書，曉兵法，撫士卒能得其心，乘障用兵，所向無敵。在易州十餘年，契丹不敢南牧。及卒，以其子昭慶為供奉官。

姚內斌，平州人。少事北虜。周顯德末，世宗北征，太祖將兵至瓦橋關，內斌為關使，開門請降，世宗以為汝州刺史。乾德中，改命慶州，十餘年戎不敢犯塞，稱之為虎。卒，年六十四。

董遵誨，范陽人。有方略，善御夷狄，守通遠軍十餘年，蕃漢悅附。

王彥昇，字光烈，本蜀人，後唐平蜀，徙居洛陽。顯德末，以散員指揮使從太祖北伐，至陳橋，以軍中擁戴而還，彥升先入，殺韓通，太祖怒之，出為唐州刺史，久之，徙原州防禦使，卒，年五十八。彥升殘忍，在原州，戎人有犯漢法者，會賓客則引而前，以手捽其耳，對眾大嚼，沃以巵酒前後，虜中有無耳者，皆彥升所殘也，故並塞數年，戎人畏之，無犬吠之驚。

趙贊，字元輔，幽薊人。父：延壽，尚後唐明宗公主，《五代史》有傳。贊，七歲應神童，明宗賜童子及第，附長興春榜。延壽守上黨，並其父德鈞皆陷虜中，贊獨與母在洛陽，晉祖由魯援立，命贊奉母北歸，贊在晉末受虜偽河中節度使，虜北歸，得留鎮河中。漢祖起晉陽，贊因勸進改京兆尹。周世宗征淮南，留贊與諸將圍壽陽，諸將皆敗，贊獨有功，及移軍，尺椽片瓦無棄者。淮南平，贊功居多。乾德初，授晉州刺史兼建隆軍節度使。太宗即位，來朝而卒，贈侍中。贊喜讀書，接人以禮，才長於御眾，所至吏民畏服。

李漢超，字顯忠，雲中人。仕周至殿前都虞候。宋興，累遷至齊州防禦使、關南兵馬都監，有善政，齊人愛之，詣闕求立碑，太祖命徐鉉為文賜之，刻石。太平興國間，除觀察使，卒，贈忠武軍節度使、檢校太傅。超知人疾苦，善撫士卒，死之日，軍中皆殞涕。初在關南，人有訟漢超強取其女為妾，及貸而不償者，太祖召而問之曰：『汝女可適何人？』曰：『農家也。』又問漢超未至關南，契丹如何，曰：『歲苦侵暴。』曰：『今復爾邪？』曰：『否。』曰：『漢超朕之貴臣也；為其妾，不猶愈於農婦乎？使漢超不守關南，尚能保汝家之所有乎？』責而遣之，密使諭漢超曰：『亟還其女並所負，朕姑貰汝，慎勿復為也。不足於用，何不以告朕邪？』齊、棣監酒之利，數倍他郡，何繼筠在棣，漢超蒞齊，皆得用以養士，而朝廷不計其所費。

楊美，字仲和，太原人。仕周至刺史。建隆初，為北海軍使。乾德初，征蜀，召委以軍政，民詣公車，乞留者數百人，詔遣還不從，笞其為首者，始去。其治尚簡易，民愛之如此，蒞軍亦為眾所服。任氣好施，俸賜悉以賙親舊，官至節度使，死之日，家無餘財。

郭廷謂，字信臣，其先彭城人，唐末，居淮甸。父：全義，為江南觀察使。廷謂，初有氣概，頗讀書，父卒，監濠州兵。周世宗征淮，破紫金山，之眾至渦口，夾築壘為浮梁扼濠壽，廷謂率水軍犯之，世宗又命武行德率師屯定遠以逼濠州，廷謂襲敗行德，李景遂擢廷謂本州團練使，及世宗攻濠，勢已危蹙，累詔招諭，廷謂曰：『世受江南大恩，不敢輕去就，願聽稟命金陵。』世宗許之，及使還，廷謂望金陵，大慟再拜，然後以城降，世宗曰：『江南諸將，惟卿斷渦口橋，破定遠寨，足以報李景祿矣。濠上使李景自守，亦何能為？』乃授以亳州防禦使，復帥濠兵攻降天長。在亳有政績。乾德初，改絳州防禦使。蜀平，以觀察使知梓州，民便其政。卒，年五十四。廷謂有士君子之風。

李懷忠，涿郡人。始事太祖為牙校，以功累擢至大同軍節度使，太祖洛京郊祀，愛其山川形勢，有遷都意，莫敢言者，懷忠乘閒曰：『汴都歲漕江淮米四五百萬斛，贍軍數十萬計，帑藏、重兵在焉，陛下遽欲都此，誰與共處邪？』上悟，亟還京。懷忠，太平興國中卒。

郭進，深州人。少傭作，有膂力，多結豪俠飲博人，有欲殺之者，富人婦竺氏陰告之，乃之晉陽，漢祖留帳下，北寇屠安陽，漢祖遣進拒戰，虜敗走，以功除刺史，及德光盜據汴京，復北歸，進請以奇兵間道入洺州，因定河北諸郡。仕周，改登州刺史，郡多寇盜，進悉為翦除，吏民願紀其事，詔近臣撰文賜之。改刺衛州，河朔盜匿汲郡山間者稍眾，間出攘奪，久不能滅，進往攻勦絕，民以安居。改洺州團練使，郡人誦其善政。建隆初，遷防禦使，久之，除雲州觀察使，訪竺氏，已死，得其女，撫養以適富民。時劉繼元據幷門未下，以進兼西山巡檢，二十年不易其任。進聽訟，善以鉤距得其情。軍政嚴肅，戰無不克。太祖遣戍西山，必戒之曰：『汝謹奉法。我猶赦汝；郭進殺汝矣！』以郡之租賦，聽其養士。卒，有司不復會其出入，其待之如此。太宗征太原，命進控石嶺關，北虜來援晉，進擊敗之，幷人氣喪，既而為田欽祚所誣，進剛忿不能辨，乃自經而死，欽祚偽以暴疾聞，上深悼之。進喜賙人急，所至有遺愛，在洺州植柳種荷菱遍城中外，其後郡民見之，有垂涕者。太祖剗五季之弊，開億世之業，明於知人，任將有術，付郭進以邢州、李謙浦以隰州，俾制太原；何繼筠以滄景、賀惟忠以易州、李漢超以關南，俾控北虜；授姚內斌以慶州、董遵誨以通遠軍、王彥升以原州，俾禦西寇，不易其任，皆十餘年，待之以不疑，蘄之以遠效。來朝賜食殿坐，遣之則賜予加等。擢何繼筠以節制，必示以懋功之賞，餘不過沿邊巡檢，欲激其進取之心，故二十年間，邊無事者，非適然也。

武行德，太原人。少負薪道遇晉祖，異其所負，命數人力不能舉，因留之帳下，累擢至寧國軍都虞候。開運末，虜主犯闕，行德陷虜中，偽請自效，因遣送將校數十輩，護所取尚方鎧甲還胡中，至河陰，行德謂眾曰：『我與若等能為異域鬼邪？』辭氣慷慨，涕泗橫集，眾素服其威名，皆曰：『惟命。』遂攻孟州城，走其偽節度使崔延勲，悉府庫分諸校而權領州事，遣弟行友詣太原勸進，漢祖喜，因來河陽依行德，行德以兵翼至京師，漢有天下，授河陽三城節度使，加平章事。至周，加侍中、行河南尹。時鹽禁入城者死，有抱關卒捕一鬻蔬嫗至庭，行德詰之，嫗曰：『入城有浮圖，取筥中蔬，視而不售。』俄與卒同捕繫，鹽非嫗所有也，行德訊得誣狀，皆戮之，都人畏服以為神明。建隆初，改忠武軍節制、開府儀同三司，進太傅，卒。

