楊嗣，殿前指揮使信之子，以父任為殿直，數有戰功，累擢至深州團練使，以左龍武軍大將軍致仕，卒，年八十一。子：承憲。淳化二年，嗣知保州，有詔褒其治狀。咸平三年，敗契丹之眾於廉良，除保州刺史，召見，特授團練使，嗣言：『久與楊延昭聯事，臣不逮延昭，一旦驟居其上，臣所未安，願仍舊。』真宗嘉其廉退，並命為團練使，令嗣因持延昭誥與之。

李漙，始為三司小吏，太宗論及財賦，必召以問利害，頗納用之，擢為左侍禁，自是進至宮苑使、團練使。兩以贓貶，責授右千牛衛將軍致仕，卒，年八十四。子：居簡、文仲。景德二年，以漙制置江淮等路鹽茶礬稅兼發運使，江淮米運至京，舊止二百五十萬，至漙遂增至六百餘萬石，擢為發運副使，高郵軍新開湖，風濤多覆舟，漙課官舟還及泗州者，載石積湖中，成兩狹岸，其患遂絕，正除發運使，既又進為修玉清昭應宮都監。漙既久顓利權，內恃丁謂為之助，又林特為其姻家，故贓汚不法，以及於罪。

盧鑒，字正臣，金陵人。淳化四年，舉進士，不中，授三班奉職，積官至西上閤門使、知秦州，卒，年七十。子：咸盛。初鑒鄜延路走馬承受，就除本路駐泊都監，屢擊走繼遷，焚族帳積聚，而獲其畜產以數萬計，繼遷聲言，石隕帳前，有文曰「天戒汝，勿為中國患」，因入奏曰：『賊偽為此以紿朝廷，宜益設備。』後果陷靈州。鑒知儀州，諜者言繼遷將由制勝關入寇，詔徙老幼芻粟於內地，鑒奏以為搖民心，且民弱不可徙，已而賊亦不至。

周美，字之純，靈州人，城陷，棄其族，間行詣京師，隸軍籍，從駕幸澶淵，自陳願假三數騎，系契丹首領獻闕下，真宗壯之，特旨令入宿衛，累以戰功遷天武都虞候，監兵延州。元昊破金明，美請於安撫使范仲淹曰：『金明地當邊沖，不可不早完之。』仲淹因屬美董其役，既而元昊兵數萬陣於延州城北，美領眾二千決戰會屯山北，多設疑兵，賊以為救至引去，復攻艾蒿寨，又夜出戰，多設炬，張旗幟山上，賊棄鎧甲牛馬而遁，遂募工築萬安城而還，龐籍留之，改東路都巡檢使，又敗賊於金陽城，明年，昊賊據永平寨，諸將會議，種世衡欲直擣賊，美以為賊料吾來，必設伏，不如間道出其不意，世衡不從，果無功，而美趨芙蓉谷，大破之，復擊賊於野家店，逐北至拓拔谷，還屯永平寨，勸士卒墾田，歲收六千斛，築柵蔥梅官道谷，以扼賊路。徙鄜延路都監，破賊於無定河，乘勝焚金州廬帳，殺首領，獲牛羊兵械甚多，城龍口平寨，賊精兵數千來襲，美以百騎破其眾。累擢至觀察使、馬步軍副都指揮使，卒，年七十六，贈節度使，謚「忠毅」。自陜西用兵，宿將數不利，獨美前後十數戰皆有功，焚寨復城堡四十二，招種落內附十一族，所得俸賜，悉分士卒。子：利涉、永清、永正。

焦守節，字秉節，以父彰武軍節度使繼勲遺奏，補殿直，累擢至四方館使、榮州刺史，以右神武大將軍致仕，卒，年七十六。子：宗說、宗簡、宗慶、宗彝、宗諒、宗信。初高溪州蠻寇邊，命守節往議攻取，計以為山川阻險，非大軍之利，遂招撫之。三司常奏守節監香藥榷易院，歲課增八十萬，遷閤門副使，真宗謂宰相曰：『以財利羨餘遷橫行，何以勸邊陲效命者！』止命以官苑副使兼通事舍人。常使契丹，館伴丁求說頗易之，指遠山曰：『此黃龍塘也。』應聲問曰：『燕然山距此幾許？』求說慚，乃加禮焉。黃龍塘，即德光置晉少帝之所。

閻守恭，幷州人，繼元敗，徙其民於大名府，因家焉。少負販幷、汾間，聞郭進被人主優遇，慨然曰：『使進不遇，亦一行伍耳！吾顧不能逮邪！』乃應募，隸拱聖軍，累以戰功擢德州刺史、幷代路鈐轄。卒，年七十五。子：繼恩。守恭既仕宦，見士大夫，必訪郭進平日所行以為法，其慕之如此，故馭軍嚴飭，所得俸賜，悉以散施，雖居家如對賓客。

張綸，字公信，棣州人。淳化中，舉進士，不中，補奉職，累擢至乾州刺史、知穎州。卒，年七十五。子：孝先、紹先。辰州溪峒蠻寇邊，以綸知辰州，築蓬山驛路，賊不得通方遁去，又修新興寨。天禧五年，為江淮發運使，增米八十萬，復置監場於杭秀海州，增歲課百五十萬，疏五渠，導太湖入於海，復租米六十萬，開長蘆西河以避覆舟之患，築高郵北漕河堤二百里，旁錮以巨石，為十闥以泄橫流，又修復泰州捍海堰，因命兼權知泰州，堰城，復逋戶三千六百，州民為立生祠。

安俊，字智周，其先太原人，以儒家子得給事資善堂。仁宗即位，補殿直，累擢至步軍都虞候、陵州防禦使。卒，年六十四，贈觀察使。子：介、愈、弇、合。俊歷邊任，有威名戰功，家藏書數千卷，婚姻多擇士人，常曰：『吾家集坐，有文士過半，平生足矣！』

王信，字公亮，太原人。初應募潞州軍籍，常生擒七十賊，以功補龍衛指揮使，遷都虞候。劉平、石元孫三川之敗，信獨以所部兵獲數千級。知保安軍，以二千兵破西賊數萬眾。為高陽副都總管，明鎬奏充恩州四面都總管，賊黨三百餘人，鼓譟而出，信悉捕戮之，擢留後，召為步軍副都指揮使，卒，年六十一。子：繼恩。信持重用兵，未常沮衂。

劉平，字士衡，開封人。景德三年，登進士第，真宗愛其才，將用之，為丁謂所惡，以為平將家子，可委以邊事。仁宗即位，章獻太后思謂言，乃自侍御史換以衣庫使，累擢至步軍都指揮使、靜康軍留後、鄜延路副都總管兼鄜延環慶兩路同安撫使，又兼管涇原路兵馬。

石元孫，字善長，中書令守信之孫，父：保興，官防禦使，元孫以守信恩，補供奉官，累擢至邕州觀察使、鄜延路副都總管兼安撫使。寶元初，元昊發兵攻保安軍，自土門路入寇，知延州范雍書召劉平、元孫合軍趨土門，既又有告賊兵數萬趨金明，圍延州，雍復召二帥還軍救延州，平督騎兵先發，步卒繼進，夜至三川口西十里營，令騎兵先趨延州奪門，詰朝步兵未至，元孫與平還逆之，行二十里，遇步兵及鄜延駐泊都監內臣黃德和、碎金谷巡檢万俟政、郭遵所將兵皆至，步騎萬餘，結陣東行，至三川口遇賊，是日官軍殺賊鐵騎六七百人及蔽盾為陣者八九百人，平左耳右脛皆中流矢，薄暮賊復以輕兵來戰，官軍少卻，黃德和居陣後，遂走保南山，追之不止，遣軍校以劍遮士卒得千餘人，轉鬥三日夜，眾寡不敵，遂皆被執，平不復食，仍數罵賊，遂遇害，年六十八，元孫不死，及元昊納欵，乃得歸，德和既遁，輒誣平及元孫降賊，朝廷以禁卒圍其家，命殿中侍御史文彥博、內臣梁致械詣河中府，置獄，遣知同州、待制龐籍往訊焉，具得其狀，延州吏民亦詣闕訴平等實戰歿，遂釋二家，惟戮德和，梟首延州城下，賜平家信陵坊第一區，贈平節度使，平妻南陽郡夫人，子：慶孫、宜孫、昌孫、貽孫、孝孫、季孫，及三弟四孫咸贈賜官。謂元孫已死，亦贈節度使，子孫贈秩賜官者八人，及歸，言者請誅其辱國之罪，上特貸之，安置全州，還，卒，年七十二。子：宗道、宗易、宗尹、宗亮、宗廣、宗求。平剛直任俠，善弓馬，初知果州南充縣，以父喪解官，還任安州，道中遇賊十數，以刃臨之，平引弓，三矢斃三人，餘遂遁去。其帥鄜延，初上攻守之策，不為不知邊事，特志常輕賊，而自處以必勝，又眾因德和而潰，遂至陷歿，聞者傷之。

王珪，開封人。初應募為親從官，累以戰功擢至禮賓副使、涇州駐泊都監。餘並耿、桑事，見任福傳。

耿傅，字公弼。祖：昭化，以不屈於賊而死，傅以蔭補，累官將作監丞、知河南府永寧州知州，宋綬薦其才，除通判儀州，徙慶州。

桑懌，雍丘人。舉進士，不中，移居汝穎間，諸縣多盜，自請補耆老，殺獲殆盡，其鄰因之無盜，京西轉運使表其事，授郟縣尉，徙澠池，而朝廷特改右班殿直，積官內殿崇班、涇原路兵馬都監。

任福，開封人。初補御士，由諸班遷至刺史，始擢邊任，以功遷至賀州防禦使、知慶州兼環慶路都副總管。慶歷元年，詔福往涇原路，計議邊事，適安撫使韓琦行邊，趨涇原，聞元昊閱兵折薑會謀入寇，遂以兵萬八千人，命福統諸將擊賊，以耿傅參軍事，桑懌為先鋒，王珪及涇原都監、禮賓副使武英各以所部兵從福節制，琦面授福及諸將方略，俾倂兵合勢，自懷遠城趨德勝寨，至羊牧隆城出賊之後，諸寨相距僅四十里，道近且易照應，糧草足供，如未可戰，則據險設伏，待其歸然後邀擊之，福等就道，琦又至城外重戒之，福自新壕引輕騎數千趨懷遠城，撩龍川遇鎮戎軍都同巡檢常鼎劉肅與賊戰於張家堡，斬首數百級，賊偽北，桑懌以為然，遂引騎趨之，福亦踵其後，會合軍屯好水川，朱觀、武英、耿傅屯籠絡川，相距五里，諜者言賊兵少，故福等輕之，追奔三日，芻糧不繼，人馬饑乏，至籠竿城北遇賊，距羊牧隆城五里結陣以抗官軍，諸將見其兵勢之眾，方知墮賊計中，勢不可留，遂前接戰，桑懌、劉肅先戰歿，福繼之，珪及武英而下皆陷焉，獨朱觀保民垣，四向縱射，會暮獲免，自主將參軍至偏裨死者十數，軍校又數倍之，士卒逾六千人，福等貪功輕敵，不能稟韓琦倂兵合勢之言，以至覆敗。奏至，上甚悼之，贈福節度使兼侍中，賜第一區，三子一侄一孫贈秩，咸賜官，王珪贈觀察使，三子賜官，耿傅贈右諫議大夫，五子賜官，三人為京秩，桑懌贈防禦使，子：湜，推恩加等，其餘褒贈有差。福之子，曰：懷德、懷譽、懷謹；侄：懷玉；孫：惟恭。珪之子，曰：光祖、光世、光嗣。傅之子，曰：瓊、璩、璋、珪、琬。康定初，元昊寇鎮戎軍，珪將三千騎為先鋒，自瓦亭至師子堡，賊圍之數重，珪奮擊，多獲首級，乘間叩鎮戎軍，請益兵，不許，止縋糧與之，士卒既飽，珪語之曰：『兵法以寡擊眾必在暮，我兵少乘其暮氣之衰，可得志也。』乃馳入賊，一將以槍直其胸，傷右臂，珪左手以杵碎其腦，一將復以槍進，珪挾其槍，運鐵鞭擊死之，虜驚遂引去，上聞，特遣使獎諭，以其下死傷多，止賜名馬金絹，仍暴其功以勵諸將，珪以所得二槍植山上，及珪死，邊人即其所為立廟焉。珪通陰陽術數，好水之戰，自知其不得還，將行，謂其家人曰：『可速去，無為虜所仇也！』及虜攻瓦亭，果購其家人屬如珪之言。珪所將兵止五千，連鬥三日，諸將俱歿，珪望福陷賊，猶欲援出之，軍校顧望，多不從，珪斬以徇，乃復入戰，擊殺數百人，鐵鞭撓曲，手掌破裂，三易馬，猶馳擊數百人，矢中目，還軍中卒。武英常勸耿傅曰：『君非主兵者，奈何欲與英俱死也？』朱觀亦戒傅少避銳鋒，傅不答，於軍中指顧自若，求與英俱死，或謂福之敗，由傅督諸將稍急，韓琦得傅為朱觀貽書，戒以持重，尹洙亦作《閔忠》、《辨誣》二篇，其謗遂息。懌善用劍及鐵簡，有智略，謹畏常若不足，所至寇盜眾所不能獲者，必獲之，其功賞推之居己上者，或譏其好名，歎曰：『若欲避名，皆不可為也。』益自信。

葛懷敏，開封人，感德軍節度使霸之子，以霸蔭補供奉官，其妻王德用之妹也。懷敏通時事，善希合，故多薦其才者，積官眉州防禦使、涇原副都總管。慶歷二年，元昊寇鎮戎軍，懷敏領養馬城，會將聞賊兵徙壕外，遂帥諸將趨定州，劉賀以蕃兵五千與賊戰，不勝而潰，懷敏入保定川寨，曹英又敗於寨之東北隅，懷敏所部人奔駭，懷敏為眾所擁，幾蹂踐死，輿至甕城乃蘇，賊遂聚火圍其城，懷敏召諸將謀來日結陣赴鎮戎軍，因諭其親軍，聽中軍鼓乃得行，及鳴鼓，懷敏上馬，大軍未動，馭者勸未可去，有頃，復上馬，又不從，拔劍將擊之，士眾遂散，乃策馬至長城壕，賊周圍斷其歸路，與諸將皆遇害，餘兵為賊所隔，及保他寨堡不赴者獲存，賊遂長驅直抵渭州六七百里，民受其患。初，懷敏除鄜延，而主帥范仲淹言其怯懦不知兵，遂徙涇原，卒敗事如仲淹言，定川奏至，贈懷敏節度使，謚「忠隱」。子：宗晟、宗壽、宗禮、宗師，皆贈秩或賜官。

郭恩，開封人。初隸諸班，出為左侍禁，累有戰功，積官崇儀使、幷代鈐轄管句麟府軍馬事。初，夏人歲侵屈野河地至耕獲時，輒屯兵河西以誘官軍，經略使龐籍戒邊將勿與戰，月餘食盡，去，如是屢矣，是歲正月出屯，三月始去，幷州通判司馬光行邊至河西白草平，數十里無虜跡，時知麟府州武戡、通判夏倚已築一堡，又與光議，乘虜之去，出其不意，別創二堡據其地，使不得耕，功軍畢，則廢橫戎、臨塞二堡，徙兵實新堡，列烽燧自衙門紅樓下，視其地如指掌，堡成，三十里外田，虜必不敢耕矣，籍從光議，遂築二堡，恩與武戡及走馬承受內臣黃道元以巡邊為名，往按視之，諜者言虜兵屯沙黍浪十五里不絕，恩欲止，道元怒以言逼恩，恩遂夜率步騎千四百人，循屈野河北行，見臥牛峰舉火，戡曰：『虜知吾輩出矣！』道元曰：『此若輩之為也。』俄聞鼓聲，亦不信，比明遇賊，自旦戰及食時，虜四面合擊，武戡走東山，趨城東掖門以入，恩與道元皆陷賊，恩死之，贈觀察使，子：中言、中彥、中良、中謹，弟：思，並贈秩或賜官，給恩舊俸三年。

馬遂，開封人。初補散職，為北京指揮使，聞王則叛，中夜叱咤，晨興，詣留守賈昌朝，請與行陣，命持榜招降，則盛服見之，與坐，遂諭以禍福，則不答，遂扼其喉，擊之流血，賊徒驍捷卒石慶斷其一臂，遂詬之曰：『妖賊！吾恨不斬汝萬段！』即被害，時張得一侍賊側。上聞遂死，深嗟惜之，贈遂宮苑使，五子並賜官。得石慶，付其子，使剖心祭遂。

景泰，字周臣，普州人。天禧三年，登進士第，累官至都官員外郎、知成州。元昊反，有薦泰知兵，召到，換左藏庫使、知寧州。泰通判慶州日，常上章言元昊包藏禍心，主將任福無長策，凡三上不報。及元昊寇鎮戎軍，敗葛懷敏，初入攻渭州，泰率兵五千，間道赴援，戮先鋒殿直張向逗留而行，遇賊於彭陽西，依山為陣，陰選三百騎為左右翼，張旗幟為疑兵，賊愕視不敢進而遁，士卒請追擊，泰止之，搜山果得伏兵，與戰，斬首千餘級，以功遷西上閤門使，久之，加忠州刺史、秦鳳路都總管，卒，年五十八。子：思問、思安、思忠、思立、思誼。

趙滋，字子深，開封人。以父戰死，補奉職，累擢至端州防禦使、步軍都虞侯，卒，年五十七。滋常為涇原儀謂州巡檢，得勝寨主姚貴殺監押崔詢，劫宣武神威騎卒千數叛，攻羊牧隆城，滋領兵至，餘人降，獨貴走出寨，招討使命滋給賜降者及遷補將吏，滋曰：『是誘其亂也！』藏其檄不下，招討使怒之，功遂不及賞。范仲淹、韓琦舉滋可將領領，滋在京東，數獲盜不自言，知青州富弼言於上，獲躐等遷官，管句河東經略司公事建言代州寧化軍有地萬頃，可募種田作，教以戰射，令護塞，從之，其利甚博，契丹人數乘小舟漁界河者，吏莫敢禁，更造大舟十數，運鹽海口，滋捕殺之，移文涿州，遂不復至，後因虜使言，朝廷乃擢使管軍。故事，邊州米出外界不許過三斗，滋知雄州，契丹大饑，滋曰：『彼亦民也。』米出無所禁，滋剛果有才，特矜傲自譽，人多誚之。

李緯，字仲文，以父廣東提點刑獄遺恩，補借職，累擢至西上閤門使，卒，年七十，贈引進使、陵州團練使。子：師中、積中、純中。緯常知渭州，請修籠竿城、瓦亭寨，及以籠竿為德順軍，范仲淹、韓琦遂舉緯知德順軍，招蕃部內屬者數百帳。葛懷敏既陷歿，元昊因攻瓦亭、籠竿，皆不能下。雄州未有常平倉，緯知州，以賜公使錢置焉，及民饑，遂獲均濟。

范恪，字許國，開封人。隸軍籍，選行門歷龍旗直散員押班，試換內殿崇班，積官至兩使、留後，卒，年五十，贈節度使。子：愈、願、總、愬、恕、愚、應、隱、懿、億。恪驍勇善射，臨敵敢前。初為慶州北路都巡檢，預攻破白豹城，兵還，賊襲其後，恪設伏擊之，殺獲甚眾。常會諸道兵攻十二盤暨咄當迷子寨，中流矢，神色自若，至暮以言激眾，士卒爭奮，遂得其城，有弓勝二石一斗，其箭鏃如鏵，臨陣必中，閒有一矢貫二人者，虜畏之，從奪蕉蒿寨歸，恪殿後，虜以數千騎來襲，恪止有二鏵箭，引滿不發，賊欲相及，輒復避去，終莫能近。

張亢，字公壽，濮州人。天禧二年，登進士第，以通判鎮戎軍，常上言元昊喜誅殺，勢必難制，宜為邊備，又論西北攻守，繼而契丹聚兵幽、涿間，遂擢如京使、知安肅軍，因入奏，言虜主孱而歲歉，方藉金帛之賜，特懼中國見伐而為此耳，卒不敢動如亢言，自是數歷西北邊任，積官至客省使、眉州防禦使、徐州總管，卒，年六十三。子：傑、黯、焄、烈、儻。寶元間，夏賊破豐州，圍府州，及解去，屯瑠璃堡，縱遊騎擾邊，鄜府閉壘二年矣，亢受命為幷代都鈐轄〈（管句）〉麟府軍馬事，至城下，示以敕始開關，亢入，命不復閉，縱民庶出入，時雖有禁卒數千，皆畏怯無鬥志，亢乃募役卒，取敢戰者得數百人，使擊賊，有以首級獻者，必厚賞之，禁卒慚，請效死，亢度可用，遂命擊瑠璃堡而破之，士氣益振，明年，詔遣中使督亢護麟府郊賞物錢，賊鈔略不得，乃悉眾邀其歸路，亢以三千敗賊數萬眾，既而亢築建寧寨，度賊必至，虎翼軍驍勇賊人所畏，而萬勝軍疲怯，敵常易之，故更去兩軍旗幟，賊果出爭，亟趨萬勝而先犯之，不知乃虎翼也，虜大潰，斬首二千餘級，不敢復出，未逾月築成清塞、百勝、中候、建寧、鎮川五堡，而麟府之路始通，亢復奏以所通特一徑，請更增並邊諸柵，以安河外，議未下，徙知瀛州，復除幷代副總管，御史梁堅劾亢以庫金於成都市易，奪官，降為鈐轄，夏人與北虜戰河外，乃復副總管、知代州，范仲淹宣撫河東，因奏使亢就總前議，增築諸柵事，經略使明鎬移文止之，亢不聽，不閱時諸寨成，遂自劾違鎬節制，朝廷不問，蕃漢歸者數千戶，歲減戍卒萬人，徙知瀛州，言城小而人眾，請廣其東南關為緩急備，安撫使夏竦惡其在陜西不附己，遂沮止，其後卒城之如亢議。徙渭州，陜西轉運使奏亢擅減三司郊賞物估值，會竦入為樞密使，遂奪亢防禦使，御史宋禧又以市易事言，奪引進使，久之陜西轉運使言亢市易非自入，始還將作監，復防禦使，遷客省使、知環州，坐與鄰守會境上，經夕降曹州鈐轄。亢輕財好施，不拘小節，宴賞過侈，雖市易猶不能給，然軍政嚴整，所至有風力，蕃漢多圖其像瞻祀之。仁宗常語侍臣曰：『夏人陷豐州，麟府之間震擾，亢築堡寨以護民耕收，築城以包水泉，又增大高陽城，使民有以自保，民思愛之不忘，宜特贈亢遂州觀察使。』

種世衡，字仲平，放兄元子也，以放蔭授將作監主簿，累遷太子中舍、通判鄜州，建言築青澗城，其左可致河東粟，其右可捍延安，其北可圖銀夏，詔從其議，特換內殿崇班知城事，積官東染院使、環慶路鈐轄，卒，年六十一。子：詁、謲、詠、諮、諤、記、訢、誼。世衡在青澗城，開營田二千頃，又募商賈，貸以緡錢，使通貨賄，人爭歸焉，城初無水，穿井百五十尺至石，乃曰：『能屑石一畚者，酬百錢。』居數日及泉，民甚賴之。知環州，蕃部有牛家族奴訛者，崛強不出見郡，官聞世衡至郡，郊迎，約詰朝往勞其族，晨興雪三尺左右，曰：『地險不可行。』世衡曰：『信不可失！』比至奴訛大驚，率其族拜馬前，因請內屬，凡邊民有過，則使之射，四發二中者，釋其罪兩，辭疑而不決者，亦因射中否而與決之，境內之人，因多善射者。臨邊數年，積榖通貨，撫養士卒，能得死力，在環慶，病告中得范仲淹檄，與蔣偕同築細腰城，力疾奔命，城成而卒，羌酋相率朝夕臨之，仍圖其像，永以瞻慕。

劉滬，字子浚，保州人。父：文質，任連州刺史，子十六人，渙、滬有聞。滬以父任為奉職，積官內殿崇班、知水洛城，卒，年四十八。滬頗習書傳，有智略，韓琦、范仲淹薦其才武，擢閤門祗候，常為瓦亭寨監押權靜邊寨，又破穆寧生氐，西南去略陽二百里中，有城曰水洛，川平土沃，有水輪銀銅之利，環城族帳，多聚漢民之逋逃者，曹瑋在秦州常經營，久之未能得，滬密使說其城主鐸廝那，令內附，會四路招討使鄭戩行邊，滬遂召鐸廝那及戎落尊屬來獻結公水洛露羅甘地乞冠帶為屬戶，戩許之，因令滬以兵往受地，既而氐情中變，滬深入無援，獨以千人擊潰氐兵數萬，其酋請服，因盡驅隸麾下，通秦渭路，涇原帥尹洙檄令罷役，不從，益增版趣役，召之屢亦不至，洙令狄青械滬及董士廉付獄，戩雖已罷四路而論奏不已，朝廷遣魚周詢、程戡相視，乃復以滬訖役而任以城事，既成，猶坐違帥臣命，降一官，首發瘍卒，水洛居人留葬而立廟城隅，歲時祀之，有碑紀其事，今存焉，朝廷從蕃官等請，嘗命其弟淳為水洛城兵馬監押。

張君平，字士衡，磁州人，以父戰歿，補三班差使、黔州指揮使。獠寇邊，君平領兵設伏奪寨，斬首百餘級，遷三班奉職，為施州監押，積官至作坊使，卒。子：造、遜、達。君平有幹才，明水利，朝廷議河事必訪之，守官汴口，建言請審擇口地歲省役渠工百餘萬，雖役不歲興，而可免堙塞之患，又請沿河令佐植榆柳萬株者書為課，又請以時疏導，宋、陳、宿、亳、蔡、潁、單、滑州溝洫與畿內相接者，以免水患，令州縣官吏兼管句溝洫河道，言皆施行。

孟元，字善長，洺州人。少隸禁兵，以挽強補殿侍，累擢至眉州防禦使，卒，年六十，贈觀察使。子：防、隨。王則據貝州叛，元為真定府路鈐轄，領兵攻討，被數十槍，又中飛石墜壕中，既出，益銳，更募敢死士田永濟渠穴地以進，賊平，進右騏驥使，御史中丞郭勸言賞未當，功擢普州刺史。知滄州，其民以鹽為生，歲歉，商賈不行，元度軍食之餘，以穀易鹽，民賴以濟。元雖出行伍，好讀書，流輩鮮及。

馬懷德，字得之，開封人。父：玉，東頭供奉官，常自言懷德可試武藝，補奉職，累擢至步軍副都指揮使、留後，卒，年五十六。景祐二年，懷德為延州東路巡檢，數以少擊眾。徙青澗城監押，入賊境，焚二寨，親射殺其酋狗兒廂主，又率蕃漢兵焚蕩賊海滿申州茶山五十寨三百餘帳，斬馘百餘級，奪獲畜產萬計。用范仲淹、韓琦舉，為閤門祗候、知延州，龐籍奏為東路巡檢，使殄黑神厥堡等大寨，又以兵數千，敗賊四萬騎於僕射谷。徙鄜延路東巡檢都監，破賊青化押班吃當三寨，殺擄其人物甚眾。元昊納款，與國子博士高良夫會西人畫地，是時用兵之久，人民流散，懷德招輯有方，經略使梁適奏請推其法諸路，詔從之。

許懷德，字師古，開封人。以父任為東西班殿侍，累擢至寧遠軍節度使，又歷保寧、建雄兩鎮、殿前都指揮使，卒，年八十四，贈侍中，謚榮毅。子：士平、士宗、士端、士寧、士勤、士臻、士演、士先、士溫。初懷德為鄜延路副總管，賊以三萬騎圍永平寨，止率勁兵千餘人突圍破之，賊有出陣前據鞍慢罵者，懷德引弓射之，應弦而斃，未幾，賊攻延州，懷德領兵間道，出其不意，左右奮擊，賊遂解去，其後以不赴援而失賊及理財產，三被降徙。慶歷間，遂入總禁旅，典司宿衛凡十四年，以老乞身，上未之許，後復自言恐為御史所彈，不得善罷，上特詔有司為減歲數。懷德雖老習軍旅之事，然戰功所可見者一二而。故事，節度使移鎮加恩，皆再表辭，翰林學士歐陽修以為慢朝廷，詔以修章示懷德，雖悚息謝罪，而終亦不復別進表，上亦不加責。

