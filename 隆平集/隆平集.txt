舊本題宋曾鞏撰。鞏，字子固，南豐人。嘉祐二年進士，調太平州司法參軍，召為集賢校理，出知福、明諸州，神宗時官至中書舍人。事蹟具宋史本傳。是書紀太祖至英宗五朝之事，凡分目二十有六，體似會要。又立傳二百八十四，各以其官爲類。前有紹興十二年趙伯衛《序》。其記載簡略瑣碎，頗不合史法。晁公武《讀書志》摘其記《太平御覽》與《總類》爲兩書之誤，疑其非鞏所作。今考鞏本傳，不載此集。曾肇作鞏《行狀》，及韓維撰鞏《神道碑》，臚述所著書甚備，亦無此集。據《玉海》元豐四年七月，鞏充史館修撰，十一月鞏上《太祖總論》，不稱上意，遂罷修五朝史。鞏在史館，首尾僅五月，不容遽撰此本以進，其出於依託，殆無疑義。然自北宋之末，已行於世。李燾作《續通鑑長編》，如李至拜罷等事，閒取其說，則當時固存而不廢。至元修《宋史》，袁桷作《搜訪遺書條例》，亦列及此書，以爲可資援證，蓋雖不出於鞏，要爲宋人之舊笈，故今亦過而存之，備一說焉。《四庫全書總目提要》 卷五十  史部六 
