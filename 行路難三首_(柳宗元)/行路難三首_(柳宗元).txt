君不見夸父逐日窺虞淵，跳踉北海超崑崙。 
披霄決漢出沆漭，瞥裂左右遺星辰。
須臾力盡道渴死，狐鼠蜂蟻爭噬吞。
北方竫人長九寸，開口抵掌更笑喧。 
啾啾飲食滴與粒，生死亦足終天年。
睢盱大志小成遂，坐使兒女相悲憐。
虞衡斤斧羅千山，工命采斫杙與椽。
深林土剪十取一，百牛連鞅摧雙轅。
萬圍千尋妨道路，東西蹶倒山火焚。 
遺餘毫末不見保，躪躒澗壑何當存。
群材未成質已夭，突兀哮豁空岩巒。
柏梁天災武庫火，匠石狼顧相愁冤。 
君不見南山棟梁益稀少，愛材養育誰復論。
飛雪斷道冰成梁，侯家熾炭雕玉房。
蟠龍吐耀虎喙張，熊蹲豹躑爭低昂。
攢巒叢崿射朱光，丹霞翠霧飄奇香。 
美人四向回明璫，雪山冰谷晞太陽。
星躔奔走不得止，奄忽雙燕棲虹梁。
風台露榭生光飾，死灰棄置參與商。 
盛時一去貴反賤，桃笙葵扇安可當。

