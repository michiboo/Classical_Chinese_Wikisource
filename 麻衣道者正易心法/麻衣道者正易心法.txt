正 易 心 法
麻衣道者
羲黃易道，包括萬象。須知落處，方有實用。
六畫之說，非是曲意。陰陽運動，血氣流行。
卦象示人，本無文字。使人消息，吉凶嘿會。
易道不傳，乃有周孔。周孔孤行，易道復晦。
六十四卦，無窮妙義。盡在畫中，合為自然。
消息卦畫，無止於辭。辭外見意，方審易道。
天地萬物，理有未明。觀於卦脈，理則昭然。
經卦重卦，或離或合。縱橫施設，理無不在。
乾坤錯雜，乃生六子。六子則是，乾坤破體。
粵乾與坤，即是陰陽。圓融和粹，平氣之名。
至於六子，即是陰陽。偏陂反側，不平之名。
健順動入，陷麗止說。非特乾坤，六子訓釋。
坎兌二水，明須識被。坎潤兌說，理自不同。
鑽木鑿井，人之坎離。天地坎離，識取自然。
八卦不正，天地雷風。一身一物，便具八卦。
卦有反對，最為關鍵。反體既深，對體尤妙。
六十四卦，皆有取象。其為名義，無不反對。
諸卦名義，須究端的。名義不正，易道懸絕。
一卦之中，凡具八卦。有正有伏，有互有參。
六十四卦，唯乾與坤。本之自然，是名真體。
六子重卦，乾坤雜氣。悉是假合，無有定實。
卦義款審，須求變復。不唯辭合，義實通明。
古今傳易，舛訛為多。覆畜八體，最為害義。
畫卦取象，本為特物。見於日用，無所不合。
中爻之義，足為造化。納音切腳，其理則一。
反對正如，甲子乙丑。有本有餘，氣序自然。
每卦之體，六畫便具。天地四方，是為六虛。
乾坤六子，其象與數。乾坤之位，皆包六子。
爻數三百，八十有四。以閏求之，其數吻合。
二十四爻，求之八卦。盡純為壘，是為閏數。
一歲之數，三百六十。八卦八變，其數已盡。
數成於三，重之則六。其退亦六，是為乾坤。
凡物之數，有進有退。進以此數，退以此數。
凡具於形，便具五數。五數既足，十數乃成。
大衍七七，其一不用。凡得一數，理自不動。
策數六八，八卦定數。卦數占卦，之理自然。
五行之數，須究落處。應數倍數，亦明特時。
卦位生數，運以成數。生成之數，感應之道。
一變為七，七變為九。即是卦妄，宜究其實。
名易之義，非訓變易。陰陽根本，有在於是。
易道彌滿，九流可入。當知活法，要須自悟。
世俗學解，浸漬舊聞。失其本始，易道淺狹。
