《新序》十卷，〈江蘇巡撫採進本。〉漢劉向撰。向字子政，初名更生，以父任爲輦郞，歷官中壘校尉。事蹟具《漢書》本傳。案班固《漢書‧藝文志》稱「向所序六十七篇，《新序》、《說苑》、《世說》、《列女傳頌圖》也」。《隋書‧經籍志》「《新序》三十卷，《錄》一卷」。《唐書‧藝文志》其目亦同。曾鞏校書序則雲「今可見者十篇」。鞏與歐陽修同時，而所言卷帙懸殊，蓋《藝文志》所載據唐時全本爲言，鞏所校錄則宋初殘闕之本也。晁公武謂曾子固綴輯散逸，《新序》始復全者，誤矣。此本《雜事》五卷，《刺奢》一卷，《節士》二卷，《善謀》二卷，卽曾鞏校定之舊。《崇文總目》雲「所載皆戰國、秦、漢閒事」。以今考之，春秋時事尤多，漢事不過數條。大抵採百家傳記，以類相從，故頗與《春秋內外傳》、《戰國策》、《太史公書》互相出入。高似孫《子略》謂︰「先秦古書，甫脫燼劫，一入向筆，採擷不遺。至其正紀綱迪敎化，辨邪正，黜異端，以爲漢規監者，盡在此書。」固未免推崇已甚。要其推明古訓，以衷之於道德仁義，在諸子中猶不失爲儒者之言也。葉大慶《考古質疑》摘其「昭奚恤對秦使者」一條，所稱司馬子反在奚恤前二百二十年，葉公子高、令尹子西在奚恤前一百三十年，均非同時之人。又摘其誤以孟子論好色好勇爲對梁惠王，皆切中其失。至大慶謂《黍離》乃《周詩》，《新序》誤雲衛宣公之子壽閔其兄且見害而作，則殊不然。向本學《魯詩》，而大慶以《毛詩》繩之，其不合也固宜。是則未考漢儒專門授受之學矣。
