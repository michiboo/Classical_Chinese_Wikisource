
↑《玉臺新詠·卷一》
《昭明文選》註：「古詩，蓋不知作者，或云枚乘，疑不能明也。」
《玉臺新詠》認為此詩為枚乘所作。
東城高且長　　逶迤自相屬
迴風動地起　　秋草萋已綠
四時更變化　　歲暮一何速
晨風懷苦心　　蟋蟀傷侷促
蕩滌放情志　　何為自結束
燕趙多佳人　　美者顏如玉
被服羅裳衣　　當戶理清曲
音響一何悲　　絃急知柱促
馳情整中帶　　沉吟聊躑躅
思為雙飛燕　　銜泥巢君屋

