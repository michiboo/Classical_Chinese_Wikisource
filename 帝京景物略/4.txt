天下所脈系，在於天患民病，雜然至日，人確乎有固志耳。立司牧，立准理，立學教，所以為固也，仍聽立書院講學焉。故講學以贊治朝之聽，詳辟雍之教，喻孝弟忠愛之性，渙奸利朋比之群，綦詳於成業授諭。而都門二百餘年，未之有舉，一舉又輒廢者，何也？人曰：偽爾迂爾。夫勢所不要，偽將何效，時所不情，迂是以名，況偽為善，猶勝真為惡；迂為法，猶勝直為奸矣。謂天下不以人守，人不以心固，心不以學明，烏可哉！都門講學，始首善書院[1]。首善書院，始天啟二年十一月，閱月二十，至天啟四年六月罷講。罷逐主講者：都察院都御史吉水鄒先生元標、副都御史三原馮先生從吾。兩先生萬曆初各以建言予杖去，里居講學四十年，泰昌初徵入京，尋總副臺憲。公暇，輒會講城隍廟百子堂，自紳衿氓隸，聽者數百人。始議建書院宣武門內城下，御史周公宗建董之。講堂三楹，後堂三楹供先聖，陳經史典律。院碑一，大學士葉公向高文，禮部尚書董公其昌書也。講有期，日必竟，其詳莫之勝舉也。略所聞於鄒先生者，天啟辛酉十二月十八日，先生升座曰：都城二百六十餘年，今見此會，諸友莫得看是偶然。古人有一日不悟一月，一年不悟十年者。次日，舉歲寒松柏句，人各解說。先生曰：為人要辦一副松柏底骨，若骨是桃李，饒會熬耐，終然雕謝。諸友各各諦審，人身中如何是撼不搖，吹不折，火不焚，水不溺，古今不動的？會講日，有言刑部行刑者，先生曰：愚四十年來，於人生死關係處，斷不敢規避，不敢依徇，不忍任一時見識，以兒戲人命。一友問：和尚是異端，無父無君否？先生曰：且置一邊勿論，世間不孝不弟，欺君誤國，往往是有發人，但自點勘所謂異端之情、無父無君之實者。先生曰：世人相見訴窮，便是貪欲影幌，這窮字，斷送多少豪傑。試看先輩赫赫者，大叚窮人，如何他便耐得，今人便不耐？此處不可不思。先生曰：不隨人口吻，不隨人腳跟者，是真正英雄。若只言滿天下，履歷一生，未便數著。先生曰：語有之，不殺不足為道，不窮不足為道，予曰「不謗不足為道」。所聞於馮先生者，先生曰：觀政諸友，時下理學第一義，取大明律詳熟閱之，理學喻君子，未遽防小人。昔有多人采啖野梨，一人獨否，諸人云：梨無主，何傷？曰：梨無主，心無主耶？此可與學問人說耳。律有擅食田園瓜果條，此禁一設，人有畏懼，便有羞惡，可謂刑書非理學乎？一友問：夷虜交訌中外震動，先生聚徒講學，人以為迂。先生曰：向者將潰士竄，坐失封疆，正繇平日不明理學，於忠君親上、死忠死孝之義憒憒耳。古今譚邊備者，舉弱宋為鑒，幸當時理學大明，故張韓劉嶽輩，能殺身成仁，文天祥為宋人生色也。昔吾友陶石簣赴京，客曰：在仕途且勿講學。石簣笑應曰：仕途更急，緊要學使用著。所聞於諸先生者，益都鐘先生〈(羽正)〉曰：詩登岸繼以伐密，明德繼以伐崇，則文王之武功，皆登岸明德中出也。孰謂今日但宜講兵不宜講學者。桐城方先生〈(大鎮)〉曰：雒蜀角爭，我見為祟耳。周謂無欲、程謂大公者，無我也，和衷之道也。又曰：歐羅陽雲，學孔子當自孟子始，一語有功萬世。無錫高先生〈(攀龍)〉曰：天下治亂根本，惟主上一心，所以培植之，系於主上之講學。講學之功，又系於沖齡之數年，經筵日講，第一切要事也。近亦頗成故事，咫尺暌隔，啟沃未有實效，不可泄泄然矣。虞城楊先生〈(東明)〉曰：講學只在毋欺本心，故違本心，猶自執為不欺，講學何謂！又曰：聖人門戶。有教無類。無類則門戶不立、安邑曹先生〈(於汴)〉曰：宦途不可多著一念，只從實做去。南昌劉先生〈(洪謨)〉曰：受朝廷一官，是代天行道，亦代天行法。今不仰體天意，一事至，即奇貨居之，徇囑託，開莫夜，所謂逆天也。講未幾，崔魏盛，黨禍深，御史倪文煥等詆為偽學，斥逐，請碎其碑。有疏曰：聚不三不四之人，說不痛不癢之話，作不深不淺之揖，啖不冷不熱之餅。乃碎碑，暴其碎於門外，乃毀先聖主，焚棄經史典律於堂中。院且拆矣，會今上改元，倪等伏法，院遂以存。後禮部尚書徐公光啟，率西洋人湯如望等，借院修曆，暫署曰「曆局」。時亦有議復書院、立先聖主、設經史典律、起所碎碑、講學者。
維貞皇帝神授符，赫然浹月追黃虞。君臣羞道桓文事，詔出明光徵大儒。有臣元標首應詔，誰並進者臣從吾。一時諸儒相繼入，王道蕩蕩民所趨。貞皇雖逝嗣皇少，譬之日出時未晡。聰明要自天所植，鬼子未向人揶揄。諸儒謂可睹上治，一往霍霍開荒蕪。請為天子建書院，揭以首善天之衢。漢唐宋代何足數，升堂入室泗與洙。當使亂臣賊子懼，如陸有軌水有桴。豈無贗鼎相錯列，能繇是路亦吾徒。越歲壬戌策進士，臣飆蒙與諸臣俱。二十為學志方壯，晨起盥漱遵修途。少焉諸儒次第入，鳴鐘擊鼓聲淳於。衣冠肅對寂未語，森若披古賢聖圖。儒者寧盡闊世務，憂天往往多訏謨。有時抵掌說忠孝，秋風蕭颯吹眉須。乃知名教自足樂，照耀萬古焉可誣。鬼子見此氣沮喪，蠅聲相逐紛胡盧。讒之天子語橫甚，曰「宋之敗繇程朱」，曰「今多事豺虎亂」，褒衣博帶何其迂。輔臣向高為此懼，手自伏疏震青蒲，誰為此言告陛下，當付之吏法當誅。天子寬仁置勿問，忍見白日舞妖狐。嗚呼諸儒死不恨，魯尼鄒孟誠何辜。長夜慘澹鬼子嘯，天地反覆無事無。乙丙之際不可說，故老欲哭徒嗟籲。丁卯八月聖人出，讒者慄慄憂頭顱。湯網吞舟幸不死，又聞奉書東降奴。臣飆再入問書院，門外細草閑啼烏。聖人豈不重經術，時危未暇陳蒼瑚。竊見京師富梵舍，口語以唄拜以膜，亦有高閣祀天主，譚兵治曆喧齟壺。獨使書院屏弗事，臣飆敢復惜微軀。卿雲縵縵天子都，諸儒靈爽應未徂。大道經天終有孚，幸甚為念臣區區。
堂在宣武門內東城隅，大西洋奉耶穌教者利瑪竇，自歐羅巴國航海九萬里入中國，神宗命給廩，賜第此邸。邸左建天主堂，堂制狹長，上如覆幔，傍綺疏，藻繪詭異，其國藻也。供耶穌像其上，畫像也，望之如塑，貌三十許人，左手把渾天圖，右叉指若方論說次，指所說者。鬚眉豎者如怒，揚者如喜，耳隆其輪，鼻隆其准，目容有矚，口容有聲，中國畫繪事所不及。所具香燈蓋幃，修潔異狀。右聖母堂，母貌少女，手一兒，耶穌也。衣非縫製，自頂被體，供具如左。按耶穌釋略曰：耶穌，譯言救世者，尊主陡斯，降生後之名也。陡斯造天地萬物，無始終形際，因人始亞當，以阿襪言，不奉陡斯，陡斯降世，拔諸罪過人。漢哀帝二年庚申，誕於如德亞國童女瑪利亞身，而以耶穌稱，居世三十三年。般雀比刺多以國法死之。死三日生，生三日升去。死者，明人也；復生而升者，明天也。其教，耶穌曰「契利斯督」，法王曰「俾斯玻」，傳法者曰撒責而鐸德〈(如利瑪竇等)〉，奉教者曰契利斯當〈(如丘良厚等)〉。祭陡斯以七日，曰「米撒」，於耶穌降生升天等日，曰「大米撒」。刻有天學實義等書行世。其國俗工奇器，若簡平儀〈(儀有天盤，有地盤，有極線，有赤道線，有黃道圈，本名範天圖，為測驗根本)〉，龍尾車〈(下水可用以上，取義龍尾，象水之尾尾上升也。其物有六：曰軸、曰牆、曰圍、曰樞、曰輪、曰「架」。潦以出水，旱以入，力資風水，功與人牛等)〉，沙漏〈(鵝卵狀，實沙其中，顛倒漏之，沙盡則時盡，沙之銖兩准於時也，以候時)〉，遠鏡〈(狀如尺許竹筍，抽而出，出五尺許，節節玻璃，眼光過此，則視小大，視遠近)〉，候鐘〈(應時自系有節)〉，天琴〈(鐵絲弦，隨所按，音調如譜)〉之屬。瑪竇亡，其友龐迪峨、龍華民輩代主其教。教法，友而不師。師，耶穌也。中國有學焉者，奉其厄格勒西亞七式。
天地信無垠，小智安足擬。爰有西方人，來自八萬里。言慕中華風，深契吾儒理。著書多格言，結交皆賢士。淑詭良不矜，熙攘乃所鄙。聖化被九埏，殊方表同軌。拘儒徒管窺，達觀自一視。我亦與之遊，泠然得深旨。
逍遙下北溟，迤邐向南征。剎剎標名姓，山山記水程。回頭十萬里，舉目九重城。觀國之光未，中天日正明。
雲海蕩落日，君猶此外家。西程九萬里，東泛八年槎。蠲潔尊天主，精微別歲差。昭昭奇器數，元本浩無涯。
尊天天子貴，絕徼亦來庭。鄒衍之餘說，張騫所未經。五洲窮足力，七政佐心靈。何必曾聞見，成言在窅冥。 
庵舊名吉祥[2]，萬曆丙午，西吳僧真程自雲棲來，葺之而居，發古甃下，得石幢一，式如燈檯，傍鐫般若心經一部，唐廣德二年少府裴監施，朝請郎趙偃書。適黃儀部汝亨過其地，以庵甫治而鐙適出，遂手書額，自是稱石鐙庵焉。程居此無華飾，朝梵夕唄，二十餘年無懈日，日無懈聲。紳衿緇素，月八日就此放生，籠禽雀，盆魚蝦，筐螺蚌，羅堂前。僧作梵語數千相向，縱羽空飛，孽者落屋上，移時乃去。水之類，投皇城金水河中，網罟笱餌所希至。人謂庵小雲棲雲。
殺業橫空日，殷然此放生。禽魚能聽法，豺虎自銷兵。樹伴高僧老，鐙傳片石明。群賢尊白法，偃息衛都城。〈(時遼陽陷，士紳就庵建水陸薦之。)〉
知味應知痛，將無觀我生。豈望魚鳥報，難遠見聞情。飛穩如人意，鳴悲作佛聲。老僧相為切，汲汲晚堂羹。
白月臨初地，空涵一水寒。圓時先隔夜，近處即長安。蓼影牽風弱，茶煙觸露溥。棲棲者誰子，亦共懶僧看。
祠近皇城迤西，孝宗賜第也。第久析為民居。嘉靖乙酉，麻城耿公定向首議贖還，為公祠，祀公像。傳雙履，履二寸許，絆系之。一粗紵小衫，公舉奇童時著以見景帝者。耿為具篋，撰文鏤篋蓋。衣已半敝，履朱，斕然熟桃痕，履系乃不知色。今守祠者，人斂數錢，則出示之。按公當國，正逆瑾擅政時，劉公健、謝公遷致政去，人以獨留長短公。或以陰用救正，與狄梁公比。而公實未嘗委曲自存也，且瑾輩固未易委曲為救正者。違少從多，適來嫚侮，於否剝何賴，伺其且敗而一擊，亦市賈智焉。惟公樸忠忍節，大服之，識又奪之，氣又奪之。諸所力救：荷較者尚寶卿崔浚，給事中方奎，御史姚祥、張彧，主事張偉；逮者都御史楊一清。諸所力爭大獄者：有投匿名書罪瑾，群臣悉逮詔獄，以公言得釋；平江伯陳熊濕米事覺，瑾欲置之死，乃興大獄，以公言得釋。蓋事事執爭，氣未嘗少下之。公所為執不可者，在孝廟時，有細必爭。中官李廣煉藥被寵，公疏引唐柳泌、宋郭京為鑒。有為李廣乞祠額者，公執言不可。在武廟時，有大必爭，四川鎮守太監羅籥，以既革巡撫，請得便宜行事，瑾主之力，公謂兵馬錢糧，祖制無歸一人者，執言不可。瑾異謀卒敗，於此折其首謀。後張永發瑾奸狀，太監溫祥持永疏至閣，公曰：天下望此久矣。遂擬旨伏法。蓋公始終在位，而卒誅夷瑾。公先世茶陵人，父淳，金吾衛軍餘，為武清渡子，有叟來言汝有善念，當為擇瘞親地，指一山曰：有白狐臥處是。李夕往，見臥白狐，因折樹枝有聲，狐驚，聳身三立去，即其穴瘞。明日叟來，曰：俟狐自起爾，今驚去，當中衰。然汝子三公矣。果生公，四歲能大書。景帝召見，命書龍、鳳、龜、麟十餘字，書奏，上喜，抱置膝上，賜珍果寶鏹。六歲、八歲兩召，試尚書益稷篇，命肄京庠。十九歲舉進士，歷事三朝，官大學士。一日朝退，沉思休致，袍帶未及解，有道士服紫玉環來見，指公所服帶，並自指曰：何如我環，其能棄卻入山？公曰：久服無味，入山須之歲月耳。道士笑，出庭中，微吟踏劍飛去，時正德七年也。上欲調邊軍入衛，公疏諫不聽，遂乞休，卒年七十。著有懷麓堂集百卷。公名東陽，字賓之，號西涯，贈太師，諡文正。墓在畏吾村。萬曆中，鄰人取土，幾露前和，宛平方公從哲封樹之，坎掩而已。公子兆，先夭，世蔭皆侄。歿甫百年而中衰，如叟言。
卜居帝城西，委巷一軒小。日聽車馬聲，彌使孤情悄。偶出坦荒步，破閭隱叢篠。人情歸寂寞，古樹家寒鳥。題額空崚嶒，故相聲名表。大業在綸扉，意曲行則矯。凶豎禍紳纓，護持向幽杳。史氏或煩言，私衷諒獨曉。我生百年後，讀史心皎皎。回望煙樹中，宮闕正縹渺。
有明相業指幾屈，世許三楊首赫赫。英廟復辟美政多，文達於時號良弼。再傳孝廟明聖君，劉謝無愧居調燮。十八年鼎湖龍升，想望太平不可得。厥時耳目寄奄寺，八黨未萌瑾先茁。劉謝知其未易爭，拂衣潔身而去國。西涯同事何獨留，人咸長短公嘖嘖。孰知公也大人造，大識大忠大氣節。諸所力救匪一斑，小臣累累系旋釋。楊公一清陳公熊，都御史及平江伯。瑾皆以事羅織之，將興大獄此朝夕。公力持之得免焉，瑾乃銜公俟公隙。恬然泰然公處之，靡細靡巨不爭執。蜀幾以中官典兵，中懷異心人叵測。公舉祖制言諄諄，逆瑾異懷斯首折。茲公立朝之巨者，細行不可更僕悉。公之沒世百年來，讀公遺事見偉跡。顧瞻廟貌拜祠下，今所為祠昔賜宅。祠丁索錢出錦函，紵衫一領履兩隻。履長二寸色盡落，衫亦半朽不三尺。聞公昔舉神童年，服之抱置景廟膝。餘生之晚仰止深，為公將言為時嘿。端衣載拜弗忍去，斜陽半紫叢草碧。
西長安街雙磚塔，若長少而肩隨立者，其長，九級而右；其少，七級而左。九級者，額曰「特贈光天普照佛日圓明海雲佑聖國師之塔」。七級者，額曰「佛日圓照大禪師可庵之靈塔」。或乃曰：地，元之舊獄，夜多冤苦鬼聲，塔以鎮之。又曰：地，唐憫忠寺之墳院，二師者，憫忠寺一二代祖。非矣。雙塔地，元慶壽寺也，海雲、可庵，元僧也。寺今僧室中有碑矣，燕京編修所次二官王萬慶撰。略云：海雲名印簡，山西之寧遠人，七歲入學，授孝經之首章，遽問開者何宗，明者何義。父異之，以見傳戒顏公，祝髮。明年，禮中觀沼公，受戒，修童子行。一日披中和五條衣，升座為同列演說，見者叱之，師曰：佛言三世諸佛所說之法，吾今四十九年，不加一字，童子所說，非妄有加。年十一，納具足戒，已能開眾講義，濟眾凶歲。金宣宗聞之，賜號通玄廣惠大師。甯遠城陷，師與中觀皆執，元成吉思帝遣使語太師國王曰：卿言老長老、小長老，是告天之人，可好存濟。自是天下稱小長老焉。一夕，夢神速其行，乃來燕，夜宿松鋪岩下，擊火大悟，年二十也。至景州，參本無玄禪師，玄曰：孟八郎又恁麼去也？時中和老人章公，住燕京之慶壽寺，夢僧杖而入門，踞獅子座。是日師至，中和以向上鍵錘，差別機智，一一勘驗，曰：已到大安樂地。年三十，合罕帝遣阿先脫兀憐賜以「稱心自在行」之詔，每言於大官人忽都護：孔子者，生民聖人，宜世封以祀。復言顏子、孟子，後及習周孔學者，皆宜免差役，勤服其業。從之。詔試僧道，不通經者，還編戶。往見廈裏丞相曰：山僧年三十六，一字不識。丞相曰：一字不識，何名為僧？曰：方今大官人，識字也無？因言僧以悟為第一，豈與聘士同科。丞相以聞。所著語錄，曰「雜毒海」。前後得其法乳者十四人，可庵朗公繼主慶壽寺事焉。今寺尚有海雲、可庵二像，衣皆團龍魚袋。海雲像，門弟子劉秉忠贊之。按今射所，亦慶壽寺址也。文皇初欲為姚少師建第，少師固辭，居慶壽，後更大興隆名。舊有石刻金章宗「飛渡橋、飛虹橋」六大字，嘉靖十七年寺災，石刻亦毀。二十九年，錦衣衛都督陸炳請改大興隆寺址為射所，尋以金鼓聲徹大內，擬改建玄明宮，其射所別於大慈恩寺址〈(在海子橋，今廢為廠)〉。炳言慈恩亦近禁城，請移民兵教場安定門外，移射所民兵教場，而興隆故地，於以演象良便。得旨允行。今人並稱射所、演象所云。
漫向金門學隱淪，獨游花苑散餘氛。諸天只在人間世，並馬誰尋郭外雲。白日飛輪當戶永，綠窗急管隔牆分。化城本是迷時路，莫訝幽棲似避群。
白馬西隨漢使回，支提對聳古燕臺。摩空日月金輪轉，分界河山寶樹開。法雁影從天外合，燭龍光並夜深來。海雲雜毒同歸化，擊火相觀總劫灰。
雙雁何年落殿陰，長留寒影向青岑。珠莖綴露分仙掌，花鐸含飆雜禦砧。雙闕星河秋色曙，千家煙雨夕陽沉。飛鳧欲下吹笙侶，天外遙依識鳳林。
石塔參差御苑西，淩空雙雁識招提。梵鈴風起聲相激，仙掌雲分勢欲齊。似引飛鳧朝帝闕，豈煩鳴馬護禪棲。長安落日馳車騎，何處逢人路不迷。
帝城西望鬱崔嵬，雁影聯翩般若臺。靈鳳乍扶雙仗出，巨鼇遙駕二山來。摩空法界參差現，轉日慈輪次第開。圓寂自應通覺海，海中雜毒並難猜。
借得空王地，還容二仲尋。一竿滄海夢，十載故人心。僧課朝鐘後，窗閑塔影臨。怪來無暑氣，移席薜蘿深。
上書人不問，歲暮歎飄零。塔古芙蓉黑，城陰睥睨青。月過馳道看，水繞禦溝聽。莫謂元方小，堪當一德星。
白雨映青松，蕭颯灑半閣。稍覺暑氣銷，微涼度疏箔。客居秋寺古，心跡俱寂寞。夕蟲響階砌，孤螢炯叢薄。輾轉懷故鄉，時聞風鳴鐸。
岧嶢古剎倚城陰，晝靜禪扉出梵音。風度花隨泥處著，雨餘山碧望中深。老僧習見容頻叩，永日過從澹客心。為喜官閒居止近，退朝時得共幽尋。
當日招提廢，曾悲白馬鳴。金沙芳草沒，祇苑落花平。境隱飛泉去，雲迷錫杖行。如來自不滅，淹望獨為情。
帝城傑閣定何年，浩劫浮蹤此尚傳。百尺丹梯臨古樹，半天霜磬入人煙。虛心問俗慚無補，抗志埋輪羨獨賢。並祝華嵩登賞處，清光疑在五雲邊。
大駕迎天早練時，端門燈起禁鐘遲。春回禦氣通黃道，夜靜神飆列翠旗。龍騎肅分千陛戟，鶴群寒並一禪枝。泰壇卻憶追趨地，雲捧珠宮月滿墀。
玉壺酒對秋色滿，金地坐看明月高。北戍不隨胡馬暗，南巡應照聖躬勞。山河有影著蓬鬢，風露無聲生縕袍。忽憶越江垂釣叟，流光千頃一輕舠。
羨子通朝籍，猶依淨土居。紆途違俗轍，長日掩僧廬。十載仍知舊，三秋屢別餘。重逢吾自笑，毳褐亦蕭疏。 
京師市各時日：朝前市者，大明門之左右，日日市，古居賈是也。燈市者，東華門外，歲燈節，十日市，古賜餔是也。內市者，東華門內，月三日市，今移燈市張矣，猶稱內市也。窮漢市者，正陽橋，日昃市，古販夫販婦之夕市是也。城隍廟市，月朔望，念五日，東弼教坊，西逮廟墀廡，列肆三里。圖籍之曰「古今」，彝鼎之曰「商周」，匜鏡之曰「秦漢」，書畫之曰「唐宋」，珠寶象玉、珍錯綾錦之曰「滇粵閩楚吳越者集」。夫我列聖，物異弗貴，器奇弗作，然而物力蘊藉，匠作質良，古未有，後不磨，當代已稀重購。故簪佩鉤環之靡者、害者，市無傳也。其壇廟服用之器具則傳。器首宣廟之銅，宣銅，罏其首，罏之制有辨焉，色有辨焉，款有辨焉。制所取，宜書室，登幾案，入賞鑒，則莫若彝乳罏之口徑三寸者〈(其制百折，彝罏、乳罏、戟耳、魚耳、蜒蚰耳、熏冠、象鼻、獸面、石榴足、橘囊、香奩、花素、方圓鼎等，上也。角端象頭鬲、判官耳、雞腿腳扁罏、翻環、六棱、四方、直腳罏、漏空桶罏、竹節、分襠、索耳等，下也)〉。鑄耳者〈(宣罏多仿宋窯，中有身耳逼近，施錯無餘地者，乃別鑄耳，磨治釘入，分寸始合也。釘耳多偽，宣罏鑄耳不稱者，揀去更鑄，十不一存，故偽者但能釘耳也)〉色種種：仿宋燒斑者，初年色也〈(尚沿永樂罏制)〉；蠟茶本色，中年色也〈(中年愈工，謂燒斑色掩其銅質之精，乃尚本色，用番磠浸擦熏洗為之)〉；本色愈淡者，末年色也〈(末年愈顯銅質，著色愈淡。後人評宣罏色五等：栗色、茄皮色、棠梨色、褐色，而藏經紙色為最)〉。鎏金色者次本色，為掩銅質也〈(鎏腹以下，曰「湧祥雲」。鎏口以下，曰覆祥雲)〉。雞皮色者，覆手色，火氣久而成也〈(跡如雞皮，拂之實無跡)〉。本色之厄二：嘉、隆前有燒斑厄〈(時尚燒斑，有取本色真罏重加燒斑者)〉，近有磨新厄〈(過求銅質之露，取本色罏磨治一新，至有歲一再磨者)〉。款亦制辨色辨之〈(陰印陽文，真書大明宣德年制，字完整，地明潤，與罏色等舊，非經雕鑿熏造者)〉。後有偽造者，有舊罏偽款者，有真罏真款而釘嵌者。偽造者，有北鑄〈(嘉靖初之學道，近之施家。施不如學道遠甚，間用宣銅別器改鑄。然宣別器，銅原次於罏，且小冶單鑄，氣寒儉無精華)〉，有蘇鑄，有南鑄〈(蘇蔡家，南甘家。甘不如蔡遠甚，蔡惟魚耳一種可方學道)〉。舊罏偽款者，有永樂之燒斑彝〈(耳多寬索，腹多分襠)〉，景泰成化間之獅頭彝等〈(厚赤金作雲鳥片帖鑄之，原款用藥燒景泰年制等字，二者價遜宣罏，後人偽鑿宣款，以重其價)〉。真罏真款而釘嵌者，宣呈樣罏，宣他器款也〈(當年監造者，每種成，不敢鑄款，呈上准用，方依款鑄，其制質特精。流傳至後，謂有款易售，取宣別器款色配者，鑿空嵌入，其縫合在款隅邊際，但從覆手審視，覺有微痕)〉。宣罏惟色不可為偽，其色黯然，奇光在裏，望之如一柔物，可挼掐然。迫視如膚肉內色，蘊火爇之，彩爛善變。偽者外光奪目，內質理疏，稿然矣。傳宣廟時，內佛殿災，金銀銅像渾而液，因用鑄器，非也。宣廟欲鑄罏，問工：銅何法煉而佳？工奏：煉至六，則現殊光寶色，異恆銅矣。上曰：煉十二。煉十二已，條之，置鐵鋼篩格，赤炭溶之，其清者先滴，則以鑄，存格上者以作他器。故宣他器，先不極量於銅，後不致養於火，其入賞鑒亞之。次窯器，古曰柴、汝、官、哥、均、定，在我朝則永、宣、成、弘、正、嘉、隆、萬官窯〈(首成窯，次宣，次永，次嘉，其正、弘、隆、萬間有佳者)〉。其時饒土入地未惡，其土骨紫白料法，泑藥水法，底足火法，花青畫彩法，雅既入古，致又盡今，故懸日無多，而購市重直，傳世永寶焉。永窯之壓手杯，傳用可久，價直甚高〈(坦口折腰，沙足滑底，外深青花，內雙獅毬，毬內篆書永樂年制，細如粒米。鴛鴦心次之，花心次之)〉，近者仿之以蠢厚，約略形似耳。宣窯之祭紅杯盤，渾身者，紅魚者，百果者，發古未有〈(末西紅寶石，塗泑內燒出，泑上寶紅凸起紫黑者，火候失也)〉。青花茶妑杯〈(畫龍松梅)〉，酒妑杯〈(畫人物海獸)〉，硃砂小壺、大碗〈(色紅鮮，白鎖口)〉，竹節鹵壺、小壺、匾罐〈(皆罩蓋者)〉，爐、瓶、盤、碟，敞口花尊，蜜漬桶罐〈(多五彩者)〉，白壇盞〈(心有壇字)〉，暗花白茶盞〈(甕肚，釜底，綿足，裏有龍鳳暗花，底有大明宣德年制暗款)〉，坐墩等〈(有漏花填彩，有實花填彩，皆深青地，有藍地填彩，有白地青花，有水裂紋)〉，各有精者，而以花款，青色，泑光，品次之。他則水注〈(五彩桃注，石榴注，彩色雙瓜注，雙鴛注，鵝注)〉、筆洗〈(魚藻洗，葵斑洗，磬口洗，螭洗)〉、兩臺燈檠、雀食罐、蟋蟀盆等。成窯之草蟲可口、子母雞勸杯，人物蓮子酒盞、草蟲小盞，青花酒盞〈(薄才如紙)〉、葡萄妑杯〈(五色，敞口匾肚)〉、齊箸小碟、香合、小罐〈(皆五彩者)〉。成杯，茶貴於酒，采貴於青。其最者鬥雞可口，謂之雞缸。神廟、光宗，尚前窯器，成杯一雙，值十萬錢矣〈(成宣妑杯，俱非所貴)〉。嘉窯，泡杯其最〈(低小磬口者)〉，花三友者，泡杯之最〈(水藻次之，靈芝又次之)〉。適用曰壇盞〈(大中小三號)〉，內字曰「茶」，為壇盞最〈(酒棗湯次之，姜湯又次之，姜湯不恆有)〉。盞色正白，如玉斯美〈(泑嫩則近青，泑不淨則近黃)〉。其青花五彩，二窯制器悉備焉。有三色魚匾盞〈(磬口，饅心，圓足)〉、紅鉛小花合子等〈(大如錢，有青花，有紅花)〉。蓋永尚厚，成尚薄，宣青尚淡，嘉青尚濃〈(成宣用青之漂，去其沉腳，嘉青全用濃者)〉。成青未若宣青，蘇渤泥青也。宣彩未若成彩，淺深入畫也。嘉、萬之回青，特為幽菁〈(鮮紅土盡絕，色止礬紅，而回青盛作)〉。隆窯之春宮，不入鑒藏，是其別已。其同者，汁水瑩厚如堆脂，汁紋雞橘也。質料膩實，不易茅蔑也〈(官窯土骨坯，幹經年，重用車碾，薄上泑水，候幹，數次而厚入骨，最堅。出火口足泑漏者，謂之骨，則碾去，上泑更燒之，故雞皮橘皮紋起，久用口不茅，身不蔑焉。其發棕眼蟹爪紋者，泑中小疵，反以驗火候之到，亦如宣罏冷熱充補，他鑄無及者)〉。磨弄歲深，火色退淨也。今市所爭購，多當年不中御用者。其有龍紋五爪，不落民間，或碾去一爪而亦市之。次漆器，古犀毗、剔紅、戧金、攢犀、螺鈿市時時有，而國朝可傳則剔紅、填漆、倭漆三者。剔紅，宋多金銀為素，國朝錫木為胎，永樂中果園廠制〈(合盤匣不一，合有蔗段、蒸餅、河西、三撞、兩撞等式。蔗段人物為上，蒸餅花草為次，盤有圓、方、長、八角、絛環、四角、牡丹瓣等式，匣有長方、四方、二撞、三撞四式)〉。其法朱漆三十六次，鏤以細錦，底漆黑光〈(針刻大明永樂年制字)〉，以比元作者〈(張成、楊茂)〉，劍鐶香草之式，似為過之。宣廟青宮時，剔紅等制，原經裁定，立後，廠器終不逮前。工屢被罪，因私購內藏盤合，款而進之〈(磨去永樂針書細款，刀刻宣德大字，濃金填掩之)〉。故宣款皆永器也。間存永樂原款，則稀有矣。填漆，款亦如之。填漆刻成花鳥，彩填稠漆，磨平如畫，久愈新也。其合制貴小〈(深者五色靈芝邊，淺者回文戧金邊)〉，其古色蒼然瑩然，其器傳絕少，故數倍貴於剔紅，故偽者亦多剔紅。倭漆，國初至者，工與宋倭器等。胎輕漆滑，鉛鈐口，金銀片，漆中金屑，砂砂粒粒，無少渾暗〈(有圓三五七九子合，有方四六九子匣，其小合匣，重止三分，有三撞合，有粉扇筆等匣，有木銚，有角盥，以方長可貯印者貴，香合次之，大可容梳具為最，然不恆有)〉。中國盡其技者，稱蔣制倭漆與潘鑄倭銅，然倭用碎金入漆，磨漆金現，其顆屑圜棱，故分明也。蔣用飛金片點，褊薄模糊耳。正統中，楊塤之描漆，汪家之彩漆〈(設色如畫，用粉入漆，久乃如雪，或曰真珠粉也)〉。隆慶中，方信川之堆漆螺鈿，黃平沙之剔紅，人物精采，刀法圓滑。雲南雕法雖細，用漆不堅，刀不藏鋒，棱不磨熟矣。偽剔紅者，用礬朱或灰，團起，外朱漆二層，曰「罩紅」也。次紙墨，紙不如舊，墨不如新。宣紙至薄能堅，至厚能膩，箋色古光，文藻精細。有貢箋，有綿料〈(式如榜紙，大小方幅，可揭至三四張，邊有宣德五年造素馨紙印)〉。後則有白箋〈(堅厚如板，兩面砑光如玉)〉，有灑金箋，有灑金五色粉箋，有金花五色箋，有五色大簾紙，有磁青紙〈(堅韌如段素，可用書泥金)〉。宣紙，陳清款為第一，外則有薛濤蜀箋，鏡面高麗箋，松江譚箋，新安仿宋藏經箋等，皆市。墨欲黑，古墨色光如漆，濃不湮沁，淡不脫神，今其法不可得。國朝御用內墨，則宣廟之龍鳳大定，光素大定〈(青填、金填大明宣德年制字，別有朱藍紫綠等定)〉，外則國初之查文通、龍忠迪〈(碧天龍氣、水晶宮二種)〉、方正〈(牛舌墨)〉、蘇眉陽〈(臥蠶小墨)〉，嘉萬之羅小華〈(小道士等)〉、汪中山〈(太極十種，玄香太守四種，客卿四種，松滋侯四種)〉、邵青丘〈(墨上自印小像)〉、青丘子格之、方於魯〈(青麟髓等，其子封曰羲倉篆)〉、程君房〈(玄元靈氣等。方程墨各有譜)〉、汪仲嘉〈(梅花圖)〉、吳左幹〈(玄淵、髻珠二種)〉、丁南羽父子〈(一兩可染三萬筆)〉，今之潘嘉客〈(紫極龍光)〉、潘方凱〈(開天容)〉、吳名望〈(紫金霜)〉、吳去塵〈(不可磨、未曾有等)〉。而市品價尤重者，始方羅，中方程，今兩吳也。羅尚珠寶，增墨之光，亦減墨之黑，羅不如方〈(宣墨亦太多香料)〉。程尚膠輕，宜南不宜北，程不如方。兩吳質輕煙細，易松以桐，佐桐以脂，煙百兩，油三石，今五石矣。遠煙獨草，今茜染四剖矣。膠用鹿麋，熟而縣之經年矣。夫焰頭蝕煙則白，角以時解，膠則凝釋，若遂能縣之側轂，使輪旋而受煙，法古幹漆，取代膠泥，徐鉉、李廷珪，何至殊異哉。有內府扇曰「宮扇」，帶曰「宮帶」，香曰「宮串」。外夷貢者，有烏斯藏佛，有西洋耶穌像，有番幀，有倭扇，有葛巴刺碗。數珠則有頂骨祿，有番燒，有膩紅，有龍充，有鰍角。段帛，有蜀錦，有普魯，有猩猩氈，有多羅絨，有西洋布，有瑣附，有左機等。市之日族族，行而觀者六，貿遷者三，謁乎廟者一。廟建自永樂初，正統中重修。洪武初，神有封號，曰「鑒察司民城隍顯佑公」。今稱都城隍之神。歲春秋，祀於有司。二門列十三省城隍，冠笏立侍。廟有石刻北平府三字，字徑尺，半埋土中。
市喧昧爽貫城闉，命祠峨峨桌楔新。石刻肅題靈應事，香煙暖接往來人。經年樹暗深廊晝，長日風颼古砌塵。粉署政閑來伏幾，儼將心術對神明。
黃金百如意，但向燕市趨。燕市何所有？燕市何所無。大寮青琅玕，中使錦氍毹。呵聲填道路，競過波斯胡。波斯坐上頭，呼使碧眼奴。木客來秦地，鮫人出海隅。兼復善拂拭，手爪自然殊。十榻十氈圍，問君何所需？買琴得蛇跗，買劍得鹿盧。雙玉謂之瑴，五瑴謂之區。釵頭金鳳子，飾以明月珠。仙家高靺鞨，石室富珊瑚。珊瑚何離離，枝葉自相扶。金膏差大國，水晶如小邾。是日政三五，頃城爭此途。如在玉山行，不覺白日晡。好物好售主，大家各歡娛。譬彼燕市中，荊卿遇狗屠。一客獨憔悴，似復是吾徒。探囊無一物，手但捋髭須。終日空摩挲，為彼所揶揄。歸來自怨怒，自悔身為儒。
都城命市名非一，上廟為期月有三。日出日中人畢赴，遷無遷有物相貪。秋卿署口分廛肆，曉漏聲餘見負擔。僦賈傍簷陳法器，侍臣歸路解朝簪。賓士絡繹車聯騎，位置參差北與南。衢巷氣蒸紛鶩走，殿庭香繞吻鴟含。官雖屏從猶遮扇，客匪祈神亦住驂。廓廡肯容存隙地，工商求售厭空譚。看多異巧睛為眩，聽各鄉音耳詎諳。璞玉滿前題作鼠，纂組通體不知蠶。明珠盡屬蛟宮攫，秘典如從禹穴探。易得金錢仍易擲，難逢彝鼎亦難參。高呼牌帽來中使，疊坐鞍韉覯美男。行丐酡顏疑魃蜮，募僧黃面比瞿曇。摩肩逕窄恆如僕，觸鼻塵汙似若甘。每到日斜思減值，正愁鑰下悵收函。應輸禁院門門肅〈(謂內市)〉，曾是燈樓夜夜酣〈(謂燈市)〉。袖可幾緡徒目飽，囊羞僕笑腐儒慚。
曾讀漢唐食貨志，謂今國朝遜此事。初入帝京大觀光，皇城西頭張廟市。未到廟市一里余，雜陳寶玉古圖書。公卿卻輿臺省步，摩肩接踵皆華裙。阿監飛龍內廄馬，高出人頭俯屋瓦。錦衣裘帽出西華，二十四衙齊放假。亦有波斯僧喇嘛，西先生老鼻如瓜。擠擠挨挨稠人裏，華與鄰交市一家。初來窮儒再三歎，也隨人口論清玩。周鼎商彝且莫論，中有宣罏璀以璨。此罏曰自章皇時，金銅火合相淋漓。嗟乎精銅入土子歸母，地中誰知相牝牡。傳世以火暖為胎，道異古鼎人疑猜。宣銅款色今共寶，累累真贗非難考。如見真人有雲氣，疑義漫天去若掃。徘徊只自愧囊空，波斯眼碧予眼紅。窮儒文章不易出，那能傳世如金銅。
風火十二金德極，赤龍碎折陽烏翼。須臾流出金之英，首山銅枯比不得。宣皇運意商周前，古色不敢爭光鮮。一代工倕撥臘巧，維彝維鼎隨方圓。篆煙隱約黃雲裏，二百年來聲價起。制式曾無摹博山，紀功何用沈汾水。宮鑄殊非北鑄方，金塗銀鑿無低昂。款耳分毫辨真贗，有人嗜古傾其裝。籲嗟乎，湛然此罏盛時色，更有宣漆宣窯宣紙墨，稽首臣民恭拂拭。
博山香重成雲螭，款識乃出章皇時。古文斑駁光陸離，絕勝周鼎與商彝。青煙朱火鬱紛披，質重為金象厜㕒。長安丁諼巧運機，被中帳角用非宜。異禽怪獸亦何施，五方香床世所嗤。千古興亡合鑒之，太平天子正垂衣。韻事元不廢萬幾，雕鐫綴貼妙工倕。睡鴨蟠龍未足奇，二百年來神護持。諸君休作耳目怡，自熏知見聞月氏。真鼎還從柳下知，微參鼻觀何有疑。
煙凝四座散名香，香然罏暖罏含光。借問此罏鑄何良，雲此之制自宣皇。今也流傳人所尚，不知匠者何人創。商彝周鼎無多讓，江鑄宋燒敢相抗。籲嗟乎此罏不可狀，南鑄北鑄徒多樣，曰「除獸面象鼻與分襠」，戟耳魚耳斯為上。近來蘇鑄巧益精，終然北鑄稱良匠。罏所以者質不同，自宣鑄後更無兩。贗者甯非名手造，至妙難於向人道。彝鼎青綠陳設宜，宜火宜香宣罏好。
猗歟那歟宣銅罏，膩光肉色粉模糊。大明款識宛如刻，熟視知非後所摹。憶昔宣皇正南面，流烏一夜來宮殿。像器騰光五微妙，玉石俱焚金亦變，盡鎔金質入銅中，渾然莫分金與銅。百煉因之範成器，遂令昭代稱神工。即今此罏世已少，光采晶瑩成至寶。夏鼎周鼎及商彝，雕文博山勿復道。
天街九月葉已霜，燕市百物方歸藏。有客有客行彷徨，盆碗滿眼爭輝光。燦然者磁識宣皇，當年盛時陶器良。饒土凝雪骨薄剛，如水泑光火則降。曰「棕曰橘文理彰」，圖寫吾皇金玉相。物土來送西戎羌，中華盛有回青妝。官民窯造用斯臧，父老傳器今稱觴，二百歷年近相望。嗚呼，宣廟恢恢持大綱，如器規萬於圓方。
歐羅巴鏡遠有窺，窺月輪裏隆窪奇。世人目懾其光景，日月平受山河影。宣廟填漆器如然，初形以雕後色填。堆填紛拏但一片，礱磨施之色形見。月華星采日暈殊，亦將混合亦分區。人工化工二俱有，百年收藏長在手。奴驅倭漆兄剔紅，請為宣皇記考工。
國家氣運之初盛，物力人功如相競。九牧貢金夏鼎成，百工考度周官命。聖治民俗上下風，海久無波歲屢豐。不寶遠物遠人至，不貴異物用物充。我朝四傳際茲日，永宣之間號殷實。諸方職貢來京師，有物沉沉其名漆。漆生於木木不藏，注也流泉濁也漿。施丹湛黑膚理切，意匠起止秋茫茫。巧匠運刷如筆工，刀錯異治輝光同。品題第一號填漆，再次玻羅次剔紅。海外傳來有奇器，其國見聞出人意，纖輕不應造有胎，把玩歎之為再四。制器於今百有年，傳來燕市猶鮮妍。填漆剔紅及倭漆，賣買時至十萬錢。籲嗟乎，人工之至工於天。奚車不足述，倕弓不足肩，吾何辭乎矢詩，維歌先皇潤澤之綿綿。 
城隍廟之南，齊簷小構者，鷲峰寺。以旃檀像應化集此，緇素瞻禮無虛日，寺遂以名。像高五尺許，寒暑晨昏不一色，大抵近沉碧〈(萬曆中，慈聖太后始傅以金)〉。相傳為旃檀香木，似木耳，扣之磬然者石。濡者土，堅者金，輕者髹漆，柔可受爪者乃木。鵠立上視，後瞻若仰，前瞻若俯，衣紋水波，骨法見其表，左手舒而植，右手舒而垂，肘掌皆微弓，指微張而膚合，三十二相中鵝王掌也。勇猛、慈悲、精進、自在，各以意求之，皆備，調禦丈夫哉。按瑞像記云：釋迦如來初為太子，誕七日，母摩耶棄世，生忉利天。佛既成道，思念母恩，遂升忉利，為母說法。優闐國王欲見無從，乃刻旃檀為像，目捷連尊者，以神力攝三十二匠升忉利天，諦觀相好，三返乃成。及佛返人間，王率臣庶自往迎佛，此像騰步空中，向佛稽首。佛為摩頂受記曰：我滅度千年，汝從震旦，利人天。像繇是飛曆西土一千二百八十五年，龜茲六十八年，涼州一十四年，長安一十七年，江左一百七十三年，淮安三百一十七年，復至江南二十一年，北至汴京一百七十七年，北至燕京十二年，北至上京二十年，南還燕京內殿五十四年。燕宮火，迎還聖安寺一十九年，元世祖迎入仁智殿十五年，遷於萬安寺一百四十餘年〈(以上元學士程鉅夫記)〉。復居慶壽寺一百二十餘年。嘉靖戊戌慶壽寺災，奉迎鷲峰寺，迄天啟丁卯，共居八十八年。計優闐造像，當周穆王辛卯，至我熹宗丁卯，凡二千六百一十餘年〈(以上蜀僧紹幹續記)〉。萬曆己未，寺僧濟舟在殿誦經次，一士人禮拜墀下，僧睹儀觀有異，乃迎上殿，士固不可，僧固迎不已。士自通曰：城隍也，殿有戒神呵護，我小神敢輕入？語罷不見。
城西古佛自祗陀，衣作伽黎髻作螺。此日九龍飛海水，何年雙足度恆河。七層帝網明無盡，億劫金輪轉不磨。為問法身來應化，天宮人世果如何。
像佛立荒剎，相傳來優闐。盡開闢所有，無有居其先。草草閱孔李，落落數大千。曆周漢唐宋，如雲復如煙。我睹衣波如，睹發則鬈然。厥目若營營，厥手宛有牽。凝注不暫舍，神光相與旋。以此悟窮劫，見聞同靜專。
土木與金石，像法以不虧。何來此旃檀，投五勤威儀。譬彼兒幼孤，憶其父鬚眉。一日見遺像，得不哀繞之。大哉優闐王，豈為眷屬私。若以震旦故，立像使民知。日月有晦冥，孔李時在茲。嗚呼二三子，汲汲同一時。稽首我載拜，念念紛於絲。消息明星前，木爾旃檀枝。
人未離佛時，佛已留此像。不知何因緣，示以劫無量。曰「來自優填」，殆居周秦上。凝然立天地，栗哉冰雪壯。藻荇留天衣，思理不可況。目上而耳下，光靈徹悲仰。我初興茲識，盡諸去來想。
未禮心心見，光容等一慈。住持從得地，遷次已知疲。照月乃初鏡，飾金非故緇。學人誰可語，孔李亦同時。 
皇城西，古木深林，春峨峨，夏幽幽，秋冬岑岑柯柯，無風風聲，日無日色，中有碧瓦黃甃，時脊時角者，靈濟宮。永樂十五年，文皇帝有疾，夢二真人授藥，疾頓瘳，乃敕建宮祀，封玉闕真人、金闕真人，封其配曰「仙妃」。十六年，改封真君。成化二十二年改封上帝。像機胎，木體被衣，首機其項，手機腢肘，足機髖膝，撼之動巍巍，取福州原像也。歲元旦、日短至及真人誕辰，遣太常寺堂上官行禮。朔望，宮道士行禮。歲四孟，更服，祭告，冕袞服，平時冠巾袍衤旋，私衵襪系履綦服，服各以其時。福州先有靈濟宮，自永樂十五年例，每六年，遣博士賚袍服往祭告。萬曆四年奏罷，命本省藩司祭告，具袍服。其北京靈濟宮，禮如初。萬曆二十二年，大學士王錫爵病，上特發帑五十兩，命靈濟宮道官白昭忻建醮三日夜，錫爵上疏謝，病尋愈。相傳二真人，徐姓，知證、知諤名，五代時義祖徐溫子也。按南唐書：徐知證，義祖第五子，仕吳，曆州刺史至節度使。烈祖〈(姓李名昪，吳丞相徐溫養子，晉天福二年稱帝，國號唐。子璟嗣，璟子煜降宋)〉封徐氏與李氏同，知證初封江王，改魏王，元宗嗣位，內宴王，起舞拜跪為壽。王亦叔父自處，無所讓。卒年四十二。知諤，義祖第六子，初封饒王，進梁王，鎮潤州，兼中書令。好珍異物，所蓄不可計。嘗曰：人年七十為修，吾生王家，窮極歡樂，一日可世人二日，年三十五其死乎？至期卒如其言。二王皆不至閩及燕，亦不聞雅意道術，其歿也則為明神。
匹馬春行困馳逐，巍然仙宮驚在目。簷牙高啄總塗金，殿址重鋪皆砌玉。雕牆畫壁擁周遭，梔茜為泥間青綠。諸天相去僅尺五，世界依稀藏一粟。龜趺屹屹載穹碑，揩眼含辛三四讀。乃雲二闕在清都，能與蒼生造冥福。誰知無益只勞民，敲骨推髓心剜肉。神輸鬼運未應難，即使為之當夜哭。憶昔鳩工庀材日，健卒頳肩車折軸。是時秦晉正苦饑，不雨經時巫可暴。爺娘食子夫食妻，米石甯論錢一斛。地下真應有劫灰，人間忍見生妖木。星搖石語皆緣此，下土狂夫謂神酷。誰能因鬼見上帝，移椽往覆逃亡屋。百金可惜臺可無，薄已憂民除秘祝。歸來偶讀漢文紀，稽首吾君繼芳躅。
貝闕崑崙外，浮生此路疑。蓬萊移舊國，塵世出瑤池。蕞爾雙仙跡，飛騰後晉時。論功竟恍惚，讖兆且逶迤。慫恿精靈托，呼噓霹靂隨。先皇親議號，繼聖必修辭。爵陟王侯上，尊同帝者師。龍襦分內錦，宮女准昭儀。雨露宮城切，星辰天仗移。琳琅搖繡栱，松柏蔭丹墀。瓶內金花踴，龕前紫鳳垂。晴還日月秘，暝則鬼神悲。玉鼎推龍虎，瑤編述奼兒。漢惟欒大顯，秦竟羨門欺。五帝非無術，千齡今見誰。累朝盟誓冊，玉櫃少人知。
欲暝天全白，將窺月漸升。龍銜員嶠燭，星燦紫微燈。綺色深三殿，鐘聲散五陵。醉須攜興往，春事日相仍。
晚來騎馬過仙壇，寶笈靈文試一看。月度三花瑤殿靜，風吹獨鶴玉階寒。漫聞天籟知秋遠，共酌霞觴坐夜闌。會待他年遊汗漫，武夷相約訪還丹。
天街飛雪急，春在此中關。紅有桃能片，香逢蘭自閑。醉成詩率易，客久興闌珊。暝色開煤閣，仍將寒意還。
桂影瑤壇靜，秋風石殿涼。偶閒遊正急，日短靜能長。霜菊花無數，雲鐃夜未央。蓬萊重可約，只恐賦河梁。
世事何堪問，黃冠日日閑。鐘聲鄰萬戶，秋色遠千山。老向歌留意，仙因酒在顏。無端筵散去，忽覺又人間。
乍識花源路，瀟然世外居。玉壇秋雨冷，紫閣晝陰虛。餐玉傳奇訣，鈔方簡異書。卻憐城市客，羈束未能疏。
拂馬依垂柳，城隅擁道居。露霏琪樹密，雲鎖玉窗虛。逸度緱山曲，清風太乙書。仙源不可問，宦跡本來疏。
步步隨花轉，仙源此處通。鬢兼松影綠，酒與藥欄紅。野致廛聲遠，羈愁醉夢空。故園春草色，低首意無窮。
名理延清晝，玄都禁苑西。千門一柳暗，岐徑雜花迷。地可招松鶴，鄉難問碧雞。啼鶯同客意，歌板逐高低。
六月燕山生晚涼，一尊移就法宮傍。煙歸禁樹迷烏鵲，雲徹樓臺起鳳凰。孤月似搖仙掌動，銀河不厭酒人狂。朱門深處應相問，何許歌聲夢裏長。
同作華陽客，過從愜旅情。市朝多大隱，喧寂各浮生。壇石留雲濕，山鐘度雪清。問君攜手約，金液幾時成。
秋杪琳宮寂，風來何院琴。天飛無數葉，仙樂偶然音。白髮江湖夢，青山歲月心。不須言久視，曾見古人今。
星幢霞施宵繽紛，十二樓生一彩雲。鸞鶴有班高漸下，步虛聲引玉宸君。
千門雨後煙，片月可尊前。疑向蓬壺近，遙臨貝闕懸。竹吟風影碎，梧引露華鮮。咫尺重玄路，同遊各惘然。
香火前朝事，回思歎逝波。機容瞻拜少，雲笈網絲多。古壁留蟲篆，高林掛鳥窠。聖明疏禱祀，羽士歲蹉跎。
道人致超忽，揖客過其家。後閣鈴聲下，東廊柏徑斜。語多玄竟夜，酒有藥如霞。別謂隨閑至，官身約易差。
千里靈湫舊國王，達能知短祀能長。南州元是蒸嘗地，北闕遙分珠貝光。客有吹簫來隴右，人誰騎鶴上維揚。星冠幾度花開謝，日日雲無白鳳翔。 
永樂中，道士周思得行靈官法，知禍福先，文皇帝數試之，無爽也。至招弭袚除，神鬼示魅，逆時雨，襘災兵，遠罪疾，維影響，乃命祀王靈官神於宮城西[3]。世傳靈官藤像，文皇獲之東海，崇禮朝夕，對如賓客，所徵必載。及金河川，舁不可動，就禮而秘問之。曰：上帝有界，止此也。成化初，靈應愈著，敕所司拓其宇，曰「大德顯靈宮」，大建彌羅閣以祀上帝。嘉靖初，復於閣左建昊極通明殿，以祀淨德王、寶月光後。東輔薩君，殿曰昭德；西弼王帥，殿曰「保真」。西殿二柏有異，枝去幹委地，其擘若手，枝幹膚連處，望止絲發，視他柏無恙，交枝接葉乃倍焉。觀者手約枝葉，乃得入，觀日所穿射，深深澹澹，如夜月紛紛。都人云：王帥蓋薩君弟子，乃像對相望也。百年前，夜雨霹靂，曉見柏垂當門為屏，知神意隱蔽，遂仍弗殊，而柏不更枯。
不到玄宮久，桃源更此行。行知瑤水近，坐望赤霄平。洞草秋先長，壇雲晝自生。雙雙玉簫發，風引度仙城。
九日無風雨，賓朋更遠來。菊花催酩酊，仙侶得追陪。眺迥山河出，登高殿閣開。攜游有諸妙，詞賦豈吾才。
玄宮辟弘敞，朱日盡登臨。苔入簾春色，香屯檻晝陰。花天仍赤玉，芝蕊自丹金。藥就罏無火，煙光尚出林。
星月浮璿闕，雲雷繞絳宮。虯軒開顥氣，鶴馭下罡風。道演濠梁叟，經傳河上公。鼎封龍虎伏，萬境寂寥中。
天宇開澄碧，隆隆切紫清。就陰頻改席，迫景疾飛觥。梅雨當歌斷，蘭風動袂生。醉開壇醮樂，不是管弦聲。
居然留洞壑，不見是長安。山水元成癖，風塵轉自歎。何當依薜荔，相與解衣冠。入座月華滿，拂衣花露寒。雲中朝絳節，樹杪出瑤壇。藤像來東海，金河諫北鑾。柏垂師弟教，殿告帝天安。白石已堪煮，青霞兼可餐。雨余芳草長，林晚落英殘。正值三春莫，何妨十日歡。放歌頻岸幘，眺遠一憑欄。白雪俱孤調，玄都亦大觀。故人誇繡虎，羽客候驂鸞。燭為良宵刻，琴隨流水彈。星河浮檻外，風雨出毫端。共盡高陽酒，何須問夜闌。
咫尺琳宮謁上玄，秋空極目正蒼然。畫圖不散猶龍氣，風俗仍傳戲馬年。禁裏樓臺三殿迥，城頭雲樹數峰懸。相看各自霜欺鬢，醉偶朱顏望偶煙。
復閣崚嶒倚絳霄，相傳殿宇自先朝。金書玉笈無消息，菊蕊萸枝對寂寥。天近百靈環帝座，秋高萬籟奏仙韶。下看人世勞何事，九陌飛塵久不銷。
洞霄高閣接長空，湖北峰西指顧中。供奉久為香案吏，追隨同上玉虛宮。珠簾四下朝將雨，蠟屐雙乘秋好風。望裏神州惟一氣，不知何處問鴻濛。
琳宮星澹曉光殘，樓觀巍臨太乙壇。臺自淩雲如動影，莖猶承露不盈盤。窗聞玉女簫還起，座展天書夜欲寒。何問黃冠能住世，達懷高肅使人難。
雲頭黯淡色如鐵，撲衣打面旱沙熱。六街潑墨氣騰騰，幾點風燈鬼明滅。鈴鐸當當辨古寺，走入衲僧蠶紙被。墮瓦拋椽雨閣眉，雷公腕脫車輪碎。長風捲地天吹折，一星透出層雲額。馬蹄依舊逆沖飆，炷火不光天路窄。電光熠熠譜華繒，細如姬發粗如繩。雲山花鳥各呈態，天女飛絲繡不成。人言閃電是天笑，天翁何事頻歡叫。嫦娥歸魄織女藏，頑墨昏盲有何好。北安門外水沉路，溜點在簷雨在樹。果然隔轍分晴陰，雨師似亦相回護。歸來門巷無燈燭，叱奴鞭婢旋煮粥。墨花一瀉滿吳箋，殘雨疏疏滴簷竹。
雲璈霜磬照行杯，滿座人因禦李來。言至五千留已足，期將八百去應回。空壇月色連清晝，古殿松聲起暮哀。莫訝明時風雨節，龍雷長在步虛臺。
自公何所往，靈境偶然同。車馬柏陰下，威儀香殿中。閣深朝秉燭，符秘字成龍。忽似春三月，桃花雙樹紅。
閒居深想像，遠念出風塵。自鬱青霜意，誰禁白髮春。趣兒成野服，避客解朝紳。豈為疲徵逐，非關狎隱淪。寢痾遊有待，屏跡契無鄰。紫殿懷明主，丹丘候羽人。匡時久不任，適已近知真。栝柏摶陰古，蒲桃抱蔓新。玄虛通上德，偃仰悟前身。安問松喬輩，驂鸞駕赤麟。
長楊夾路水流渠，高閣煙光落檻疏。歌鳥報晴雲徹淨，架藤滿紫蝶來初。風回氅佩飛譚麈，香撲真文走蠹魚。有藥駐顏難駐日，一春抄得酒方書。
鐘磬泠然千樹裏，琳宮白日敞朱扉。雪依丹灶梅猶放，雲傍玄臺凍不飛。偶共群公探玉簡，故將雙屐破苔衣。醉余嚴柝重城起，柏子蹌蹌月下歸。
先帝祈靈太乙祠，重來空憶翠華旗。殿中香火儀猶具，海上仙人事轉疑。客與方書閑指畫，老來詩律舊心思。調高身健慚時輩，高閣憑觀眼故遲。
萬松老人，金元間僧也。兼備儒釋，機辯無際，自稱萬松野老，人稱之曰「萬松老人」。居燕京從容庵。漆水移刺楚材，一見老人，遂絕跡屏家，廢餐寢，參學三年。老人以湛然目之，後以所評唱天童頌古三卷，寄楚材於西域阿里馬城，曰「從容錄」。自言著語出眼，臨機不讓也。楚材序而傳至今。老人寂後，無知塔處者。今乾石橋之北，有磚甃七級，高丈五尺，不尖而平，年年草榮其頂，群號之曰「磚塔」，無問塔中僧者。不知何年，人倚塔造屋，外望如塔穿屋出，居者猶悶塔占其堂奧地也。又不知何年，居者為酒食店，豕肩掛塔簷，酒甕環塔砌，刀砧鈍，就塔磚礪，醉人倚而拍拍，歌呼漫駡，二百年不見香燈矣。萬曆三十四年，僧樂庵訝塔處店中，入而周視，有石額五字焉，曰「萬松老人塔」[4]，僧禮拜號慟，募貲贖而居守之。雖塔穿屋如故，然彘肩、酒甕、刀砧遠矣。
居然遺塔在，擾攘閱朝昏。草蔓縈縈合，松聲謖謖存。傳燈過佛祖，留字到兒孫。不讀從容錄，安知老宿尊。
都中之古像二：優闐王造旃檀像，自周，二千六百一十餘年至今；尉遲敬德造觀音像，自唐貞觀，一千一十二年至今。觀音古銅身，三尺，不以髹塑，不以金塗飾，妙相慈顏端若，而丈夫概具，磊磊然也。下刻大唐貞觀十四年尉遲敬德監造字。舊供宣武門外晉陽庵，庵廢，內侍朱移像受水塘，創古佛庵供之。庵今又廢，像復移置嵇山會館也。嘗考會館之設於都中，古未有也，始嘉、隆間。蓋都中流寓十土著，遊閑屣士紳，爰隸城坊而五之，臺五差，衛五緝，兵馬五司，所聽治詳焉。惟是四方日至，不可以戶編而數凡之也，用建會館，士紳是主，凡入出都門者，藉有稽，遊有業，困有歸也，不至作奸，作奸未形，責讓先及。不至抵罪，抵於罪，則藉得之耳，無遲於捕。會館且遍，古法寖失，半據於胥史遊閑，三奸萃焉〈(居間曰「擸纖」，指稱曰「撞太歲」，勒脅曰拿訛頭)〉。繼自今，內城館者紳是主，外城館者公車歲貢士是寓。其各申飭鄉藉，以密五城之治，斯亦古者友宗主藪，兩系邦國意歟？
古佛城東寺，遷流年歲深。譯文幾典籍，梵宇半郊岑。淨結功成意，慈留帝者心。銷兵光日月，趺坐像猶今。
遠矣沙塵地，藏休古佛幽。一燈朝徹夜，滿月歲中秋。碑碣因緣具，旃檀侶伴留。貞觀遺事在，不直此傳流。 
世宗肅皇帝之九年，命建歷代帝王廟，如留都。越歲廟成，上親詣致祭。厥後歲春秋，遣大臣祭。廟在阜成門內，大市街之西，故保安寺址也。廟設主，不像。廟五室：中三皇伏羲、神農、黃帝座，左帝少昊、帝顓頊、帝嚳、帝堯、帝舜座，右禹王、湯王、武王座。又東漢高祖、光武，又西唐太宗、宋太祖，凡十有五帝。廡從祀臣四壇：東一壇九臣，風后、力牧、皋陶、夔、龍、伯夷、伯益、伊尹、傅說；二壇十臣，周公旦、召公奭、太公望、召虎、方叔、張良、蕭何、曹參、陳平、周勃。西一壇八臣，鄧禹、馮異、諸葛亮、房玄齡、杜如晦、李靖、李晟、郭子儀；二壇五臣，曹彬、潘美、韓世忠、岳飛、張浚，凡三十有二臣。廟初，元世祖猶列，十年九月，翰林院修撰姚淶奏言：元世祖虐浮犬戎，狡深劉石，貪劇契丹，暴過女直。部議：太祖睿斷有確，不從。二十四年二月，禮科給事中陳棐奏言，勝國元以夷亂華，不宜廟祀，宜撤忽必烈及其臣木華黎等五人神主。上曰：元本胡夷，甚於五季。遂罷元世祖祀。相傳南京帝王廟成，太祖親祀，見元世祖像面痕如淚，上笑曰：「爾失天下，失爾漠北所本無；我取天下，取我中原所本有。復何憾？」淚則止。今世宗從群臣議撤主，南京亦撤其像祀矣。其帝王陵寢，詔地方官春秋祀，如太祖制。
凡塔級級筍立，白塔巍然蹲也。三異相，二異色。下廉以欄，為蓮九品相。中丘以圜，為佛頂光相。上蓋以溜，為尊勝幢相。其白堊色，非石也，今堊有剝而白無減。銅蓋上頂，一小銅塔也。蓋銅色青綠矣，頂燦然黃黃。塔自遼壽昌二年，相傳藏法寶種種，有光靜夜，疑是塔然。至元八年世祖發視之，舍利二十粒，青泥小塔二千，石函銅瓶，香水盈滿，前二龍王跪而守護，案上無垢淨光陀羅尼五部，軸以水晶。金石珠琢異果十種，列為供，瓶底一錢，錢文至元通寶四字也。世祖驚異，乃加崇飾，銅網石欄焉。元初有童謠曰：塔兒紅，北人來作主人翁。塔兒白，南人作主北人客〈(謠載草木子古今諺)〉。世祖時，塔色焰赤。及我太祖兵起淮陽，塔白如故。天順元年，賜額妙應寺，更造百八燈龕也。塔上有樹生之，花時亦花，高不甚辨，久久落熟爛果，其核杏也。歲元旦，士女繞塔，履屣相躡，至燈市盛乃歇。或言遼主於燕京五方，方鎮以塔，塔五色，兵燹後惟白塔靈異特存。今四色中，黑塔、青塔廢，其寺在，人呼「黑塔寺」、「青塔寺」雲。
鴿影旋浮圖，飄飄不可呼。銀輪如現在，白馬可來無。日霽雲山曉，霜標水月孤。杳然人世隔，花雨半皇都。
黃金臺畔客，一醉幾年曾。曲檻過鳴雨，斜陽到塔棱。蟾流開夕帳，蟲語暗秋燈。亦自風塵好，孤蹤去未能。
昨日風花天，何意得今夕。有月且復醉，暇問今與昔。相將陟虛臺，遊氛四垂辟。市里渺浮浮，湖山靜歷歷。亦有松檜枝，團影蕩石壁。如彼河漢間，疏雲澹以織。童子初試燈，燈燈受華色。辰物洵明融，膏火若為力。掩室遠嘩聲，宛此一庭白。獨坐光悄然，樹末風策策。
一室浮圖下，涼風日灑然。樹從朱夏密，鳥近白光旋。老衲禪通律，都城寺半廛。也知容客醉，數乞石床眠。
玉毫光際絕階梯，密雪層雲望不迷。函滿香泥天外馥，簷垂翠樹坐中低。輕寒至頂鳥應覺，斜日傳陰級自齊。舍利如如能照夜，歸依真自愛幽棲。
帝城西去靄煙籠，仰見招提入漢隆。果墜望知陰是杏，函開傳說護為龍。銅幢點點三冬雪，清鐸搖搖半夜風。燈火罷歸香氣繞，一僧上下月明中。
太祖高皇帝於冶城舊址，建朝天宮[5]，奉上帝，時維洪武十有七年。宣宗章皇帝仿南京式，建宮皇城西北，靚深亢爽，百物咸具。建三清殿，以奉上清、太清、玉清；建通明殿，以奉上帝；建普濟、景德、總制、寶藏、佑聖、靖應、崇真、文昌、玄應九殿，以奉諸神。東西建具服殿，以備臨幸。於是兩京兩朝天宮。宮成於宣德八年閏八月戊午，是夕景星見西北方。西北方，天門也，御製詩文勒碑紀事。詩曰：「巍巍太極至道宗，元始一氣開鴻濛。上玄清都九天重，勾陳環御紫微宮。帝居玉清天之中，主宰氣機權化工。妙運闔辟無終窮，仁存發育萬匯同。居高視聽明且聰，俯矜下土氓蚩蚩。簡命有德兼君師，有克敷仁訓以治。惠溥中夏暨四夷，恆申錫之祥與祺。國家受命式九圍，三聖昭事肅以祗。薄海內外躋雍熙，駢見疊出承蕃厘。予嗣大寶御兆民，好生惓惓體帝仁。靡間遐邇視惟均，秉恪夙夜堅忱恂。一心綏懷副高旻，都城乾位宮宇新。精潔祀事居明神，既落厥夕瑞應臻。景星煌煌燭天門，惟天至仁錫嘉祥。予諒菲薄曷克當，所篤虔志祈穹蒼。七廟在天綏明靈，聖母萬壽長樂康。鞏固社稷甯家邦，時和歲稔民物亨。二儀奠位七政明，一統八表皆昇平。」爰詔正旦、冬至、聖節，百官習儀宮中。先是，習儀慶壽寺、靈濟宮也。憲宗純皇帝承太祖、宣宗朝天之心，於成化十七年六月重修，御製詩文勒碑紀事，詩曰：「元氣鴻濛帝所居，三清景界神所都，星辰環拱天之樞，風雷鼓蕩天之隅。龜蛇蟠結昭靈符，文昌道化彌玄虛。諸祖通明如可呼，諸真妙應無時無。矜憐萬姓本來愚，長養萬物同洪罏。眷茲玄教匪妄傳，古今崇事殊精虔。琳宮玉宇在在然，金身寶像霞光連。麒麟不斷焚龍涎，膽瓶高插璚葩鮮。春祈秋報清燈前，朝瞻夕禮幡幢邊。禁城西北名朝天，重簷巨棟三千間，創自我祖宣皇時，朕今承繼載新之。輝煌不減先成規，神祇下上鸞鳳隨。百官預於茲肄儀，羽士日於茲祝厘。祝我祖廟明靈綏，祝我慈闈樂耆頤，祝我皇圖民物熙，千秋萬載無窮期。」天啟六年六月廿夜，朝天宮災，有異狀，無火而延，十三殿齊火，不以次第及，燼不移刻，無所存遺。後天師府，旁近道房民屋，不熯不焦，罔所殃累。天師府有趙孟頫張天師像贊碑、大道歌碑、虞集黃籙大醮碑。宮之址，元舊也。府設道籙司，主天下之道教。
撲衣塵霧入門消，修竹奇松步屧遙。紫府新開延日月，碧岑高築傍雲霄。城頭過鶴招還下，海上來槎坐欲漂。為憶景星酬帝力，手摩石刻是前朝。
馬上城中見雪山，白雲蒼霧滿燕關。蓬萊咫尺無人到，松柏黃昏有鶴還。當日翠華遊物外，百年金殿鎖人間。浮塵擾擾江湖遠，悵望岩棲不可攀。
曲檻通丹室，長松鎖翠煙。樓臺淩絕巘，鐘磬發諸天。瑞莢生堯日，緋桃入漢年。君王有明德，萬壽應高玄。
看佩移宵燭，聞鐘候曉雞。鼓嚴千隊肅，嵩祝萬聲齊。鳳吹隨金仗，龍宮隱玉題。回看天北極，香案五雲西。
歲暮桃花開未稀，洞中仙子跡非微。朝來謁帝回金節，雪裏迎賓重羽衣。地勝真疑淩海入，書成不欲換鵝歸。晚鐘颯颯三天靜，院滿紛如夜有暉。
蕭瑟嚴宮萬木稀，下方罏定凍煙微。風將雲磬隨行佩，松漏冰花著羽衣。北市無喧知地迥，西山漸染覺春歸。老年數欲尋玄理，不但朝儀叩此扉。
玄宮雪後靜芳埃，環佩千門曙色來。仙仗不隨青帝改，瑤城還逐化人來。龍鱗映日團團合，鳳甃驚風片片回。聞道漢祠先奏瑞，豈應梁苑復論才。
星垂殿閣月垂枝，又是千官拜舞時。鳳闕未瞻周黼扆，龍宮先試漢威儀。罏煙嫋嫋分中禁，冠佩鏘鏘儼法墀。班徹共趨墀左右，載賡宣廟憲皇詩。
玄界侵寒星在天，朝簪清曉露華沾。鵷鸞共試儀曹典，雲物先書太史占。樂作依稀傳大內，威如咫尺儷宸嚴。藍袍憶昔叨趨侍，生澀冠裾一歲淹。
夙向虛無境，有嚴鵷鷺班。戴星旋北極，呼歲儼嵩山。佩委珠宮裏，心懸銀漢間。何時瞻御座，真得睹龍顏。
琳宮夙夜覆同雲，明日陽春寒尚群。班擁千貂觀肅穆，香凝一縷試清芬。朔風碧瓦遲生白，西郭青山漸不分。莫道天行今北陸，心隨葭管已欣欣。
鐘定鼓嚴漏箭回，通明樓閣已重開。寒雲半著宮衣重，密雪紛隨禦仗來。三殿仙書香欲濕，一年葭琯氣先催。真人太史占同歲，瑞玉新篇出上裁。
明月欲午寒星稀，雲璈一曲聲依微。酌酌自攜千日酒，鼕鼕起著五更衣。冠佩戀人愁不了，鶴猿怨客久忘歸。旦日朝天騎馬去，風塵思此掩玄扉。
氣成龍虎萬靈朝，太乙高煙午夜燒。醮罷星河循劍履，夢驚湖海得笙簫。琴心且試齋中訣，寶眊還馳世上妖。不為盡詢蓬嶠事，止將靈氣屬燕昭。
千官珂佩集玄宮，月璧星珠澹曉空。曙色漸生仙掌白，花枝欲綻上陽紅。鳳韶為覽輝光下，鴻唱其嚴咫尺中。安得重瞳親禦極，萬方歡忭仰堯風。
黃金仙闕絳河開，白玉丹臺碧落回。樹杪鶴從遼海集，池邊龍自葛陂來。甘泉已奏揚雄賦，汾水還歌漢主才。何俟求仙遣方士，人間此地已蓬萊。
內仗宵移敞碧壇，嵩呼聲肅晚生寒。灰蘆應律欽周政，綿蕞成儀習漢官。煙擬禦罏香篆篆，響移宮漏佩珊珊。近臣未識天顏喜，極目彤雲捧露盤。
層樓復殿此玄關，金碧琉璃上界閑。豫祝萬年同象舞，遙瞻雙闕列鵷班。天風澹澹如簫鼓，宮漏遲遲引佩環。齋沐明朝齊獻壽，九霄深處喜龍顏。 
