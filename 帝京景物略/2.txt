崇文門內東半里，有祠曰「忠節」，祀少保兵部尚書於公謙也。公一臂一肩，定正統己巳之變。其被刑西市也，為天順元年。九年復官，為成化二年。又二十三年，賜諡肅湣，為弘治三年。又一百一年，改諡忠肅，為萬曆十八年。凡百有三十三年而論定。祠三楹，祀公塑像，歲春秋，遣太常寺官致祭。按謙，二祖列宗之社稷臣也，人臣以功名為富貴資，常事而作為非常，社稷之臣，以不變處變。夫英宗之出狩而復辟也，以社稷；景帝之立也，亦以社稷，祖宗在上，臣無二心。可曰「功在景泰者」，為英宗謀則未忠；功在天順者，為景帝謀則未忠哉。變攝讓自然之情形，為奪取反側之狀，而捷居功，徐有貞、石亨、張軏、曹吉祥所為，自求口實者也。北狩之際，侍講徐珵妄言占象，倡議南遷，公痛哭曰：京師天下根本，宗廟社稷山陵在焉，足今日動，明日事去矣。乃決戰守，一切出公處分，也先乃沮，乃迎歸大駕，惟公功。英廟知之，憲廟不能忘之，即徐石張曹可得泯之乎？復辟之先，向議南遷者徐珵，更名有貞，復以占象主奪門議，而曰：不殺于謙，今日之事無名。情謂不名以奪，則無功，不殺公，不得實其名奪，一語本色，不覺狀公冤矣。李學士賢之言曰：天位，陛下固有，景帝不起，群臣表請復位，何至以奪為功？上為悚然。西北邊棘，恭順侯吳瑾曰：于謙不死，虜不至此。上為悚然。無何，曹石矜功，後先以逆抵法。於斯時，公忠且冤，徘徊於英廟胸中也久。憲廟初立，遣官祭焉，曰：先帝已知其枉，朕心實憐其忠也。景順間人，好捃拾新舊釁瑕，為堅功賞，奚有善處骨肉大臣如公，從容言君臣大義兄弟至情，當遣奉迎者歟！英廟復辟後二日，自為廷臣言：弟弟好矣，吃粥矣。上喜見眉色，而亨等默然。以此仰見宮中孔樂孔懷，則是未嘗奪也。高岱言：公失在景帝易儲，不以死爭。李夢陽曰：此留侯不能得之漢高，公能乎哉。是未盡然。方易儲加官，而公疏再辭，隱約以示風，社稷臣其道，豈效僨事一言，慷慨自為地者？景帝不豫，公與學士商輅等草疏，請立元良。其略曰：天下者，太祖太宗之天下，傳之於宣宗。陛下宣宗之子，憲宗宣宗之孫，則是未嘗易也。英廟、憲廟既心知公，社稷無疆，貞邪無朽，則是未嘗死也。公被刑日，陰霾翳天，行路嗟歎。夫人流山海關，夢公曰：吾形殊而魂不亂，獨目無光明，借汝眼光，見形於皇帝。翌日，夫人喪其明。會奉天門災，英廟臨視，公形見火光中。上憫然念其冤，乃詔貸夫人歸。又夢公還目光，目復明也。公遺骸，都督陳逵密屬瘞藏。繼子冕請葬錢塘祖塋，既得旨，奉柩徙倚市中，見鬻畫者，視之，公像也，因奉以歸。後大司馬王一鶚夢公來，誦一詩，中云：空山青淚憑誰訴，萬里忠魂獨自歸。適傅孟春撫浙，疏請改諡，王乃更諡忠肅。公墓祠在杭之湖上，曰「旌功」。四方祈夢，至者踵接，而答如響。
太傅立朝初，讜論多了了。英皇巡朔方，虜騎日俶擾。黃雲厄塞垣，仙仗迷周道。法駕一蒙塵，恣意索金寶。京城既搖動，紛紛議和好。公時贊戎機，決策守隍堡，耀兵扼居庸，鐵馬不能搗，坐令虜計窮，食盡師遂老。翠華果南歸，社稷功非小。功高殺其身，實為青蠅嬈。神衷啟後聖，殊錫達幽渺。反覆靖康事，公業彌皦皦。廟食帝城東，巍峨天人表。 

吳文定公手所植藤，在吏部右堂。質本蔓生，而出土便已幹直。其引蔓也，無嚲委之意，縱送千尺，折旋一區，方嚴好古，如植者之所為人。方夏而花，貫珠絡瓔，每一鬣一串，下垂碧葉陰中，端端向人。蕊則豆花，色則茄花，紫光一庭中，穆穆閑閑，藤不追琢而體裁，花若簡淡而雋永，又如王文恪之稱公文也。公植藤時，維弘治六年，距今幾二百年矣，望公逾高以遐，而藤逾深蕪。莆田方公興邦有古藤記，刻石藤下。又仁和郎公瑛、秀水李公日華所記禮部儀制司，有優缽羅花焉，金蓮花也，開必自四月八日，至冬而實，如鬼蓮蓬，脫去其衣，中金色佛一尊者，核也。花不知何人植之，而奇以其花。今其種不存，亦不更傳。然唐岑嘉州有優缽羅花歌，則是花東渡久矣。吏部司廳亦藤，無奇者，重以其人。文定諸所服用硯石、一竹冠、一竹杖，人間傳寶之。士尚介、尚玄者，或記，或銘之。
少宰含香侍孝宗，當年退食倍從容。五朝遺跡朱藤老，千載高風紫蔓重。春至讓榮官道柳，歲寒同秀禁庭松。自憐才薄心如水，寤寐明良似可從。
眾芳爭發照燕臺，得似名卿手自栽。仲甫不茹柔蔓影，山公閑引落花杯。頗諳經歲風霜厲，慚荷清朝雨露培。忽憶東山春事好，薔薇花滿竹籬隈。
藤古何年植，葳蕤自見奇。累珠穿紫翠，老幹足丰姿。既有淩霄質，甯嫌首夏時。千官長共目，蹊下料無私。
彭澤相知否，濂溪亦賞耶。誰為嘉樹植，長傍巨源衙。蒂固何辭綴，枝拳不肯奢。自能成緒理，孤月影參差。
繁花看不屑，但上九霄開。坐可譚風月，根仍殖草萊。應經坡老手，想為憲之栽。古格非繩束，幽光照後來。
如何夭矯者，耐此雪霜侵。歲月評人久，清通托體深。因材皆帝力，不變是臣心。莫漫輕孤植，居然表一林。
〈香山南麓〉
京城貴水泉而尊稱之。裏也，海之矣；頃也，湖之矣；畝也，河之矣。祟文門東城角，窪然一水，泡子河也。積潦耳，蓋不可河而河名。東西亦堤岸，岸亦園亭，堤亦林木，水亦蘆荻，蘆荻下上亦魚鳥。南之岸，方家園、張家園、房家園。以房園最，園水多也。北之岸，張家園、傅家東西園。以東園最，園水多，園月多也。路回而石橋，橫乎橋而北面焉。中呂公堂，西楊氏泌園，東玉皇閣。水曲通，林交加，夏秋之際，塵亦罕至。歲中元鬼節，放燈亦如水關。北去貢院裡許，春秋試者士，禱於呂公，公告以夢，夢隱顯不一，而委細畢應。祠後有物，白氣竟丈，夜遊水面，人或見之，則倒入水，作鼓槳聲，或曰「水掛」也。
不識雨餘逕，肩輿渡小刀。芳林青隱榭，新水綠平橋。雲氣難為醉，歌聲擬作潮。得閒無竟日，人靜鳥囂囂。
往有水鄉盟，兼旬一共行。荒雲溪逕小，蕪樹寺門清。有隊石蹲踞，知名花笑迎。語深酒茗寂，坐聽鳥更更。
不遠市塵外，泓然別有天。石橋將盡岸，春雨過平川。雙闕晴分影，千樓夕起煙。因河名泡子，悟得海無邊。
祠下水盈盈，秋如此夜清。爽從雲闕冷，月向酒杯傾。問夢平生足，閒遊屢約成。一宵眠自適，明日事還生。
望望江南在，芳祠綠樹遮。苔花侵畫壁，池影動簷牙。眾鳥相歡雜，一林過日斜。晚涼橋上坐，月色到蒹葭。
草木自煙翳，居塵半水周。帝城偏一角，仙路入高秋。月曬地霜起，風翻天漢流。如期同襆被，清極夢難遊。
疏楊不盡覆寒陂，道阻伊人在水湄。汀月有情來似夢，霜鐘無意與成詩。立多幽鳥知相得，望處閑僧聽所之。餘目屬依君指次，夕陽雙影過橋時。
隔水寂聞弦，遊人各偶然。綠香榆柳夏，青動芰荷天。鳥去鳴深處，魚來立影邊。三旬塵作務，得句在君前。
荷徑入松關，溪流作雨潺。鳥聲低帶水，樹影密成山。閑石無人拜，荒苔苦客刪。夜深歌正切，鄰飲莫先還。
素練隨風展，鮫珠片片虛。金精秋欲盛，水氣雨之餘。照葉全窺鳥，翻波半起魚。荷香風斷續，杯影亦蕭疏。
積雨夕光暗，月隨行阻修。九分猶是夏，一滿始登秋。全領素娥笑，新從白帝遊。徘徊今夜永，渺渺獨予愁。
帝里開林水，城隅島嶼分。層樓虛日月，復徑隱煙雲。酒氣流中散，棋聲岸靜聞。微風動荷葉，珠露側紛紛。 
園有三堂，堂皆蔭，高柳老榆也。左堂盤松數十科，盤者瘦以矜，幹直以壯，性非盤也。右堂池三四畝，堂後一槐，四五百歲矣，身大於屋半間，頂嵯峨若山，花角榮落，遲不及寒暑之候。下葉已兔目鼠耳，上枝未萌也。綠周上，陰老下矣。其品質重遠，所灌輸然也。數石經橫其下，枝輪脈錯，若欲狀槐之根。樹傍有臺，臺東有閣，榆柳夾而營之，中可以射。繇園出者，其意蒼然。園曰「適景」，都人呼十景園也。
東平王家足喬木，中有老槐寒逾綠。拔地能穿十丈雲，盤空卻蔭三重屋。憶昔前王初宅時，高門駟馬相追隨。五朝恩露簪纓重，四世威名草木知。世間植物因人瑞，培養深根乃天意。向月長留宿鳳窠，排霜故作蟠虯勢。舞袖飛花繞北堂，屯陰列戟森成行。碧窗雨過看新霽，紗帽風低坐晚涼。古來匠石須廊廟，堂中絲竹應同調。馮異空傳大樹名，王公豈待三槐兆。木天老朽舊通家，樹猶如此人咨嗟。公家樹老公顏少，長共河山閱歲華。
一門復一門，牆屏多於地。侯家事整嚴，樹亦分行次。盆芳種種清，金蛾及茉莉。蒼藤蔽簷楣，楚楚干雲勢。竹子千餘竿，叢稍減青翠。寒士依朱門，索然無偉氣。鶴翎片片黃，丹旗榜銀字。綈錦裹文石，翻作青山祟。兌酒向東籬，頹然索清醉。
高臺亭子禁城東，少得浮埃多得空。榆柳周遭陰洞色，門塗直射遠疇風。荒煙莫辨郊原際，夕照歸明宮殿中。閣後古槐何岳嶽，老看山水幾雌雄。
行吟秋老處，槐古閱今人。荒徑亭初址，新畦竹又筠。果成蟲鼠歲，霜滿雁雕辰。酒盞悲黃葉，婆娑乍覺春。
社於秋社日，風雅集王畿。高屐隨黃菊，枯吟望白衣。庭空木葉下，岫遠薄雲歸。為恐茱萸笑，龍山願不違。
從來幽砌畔，獨樹老婆娑。蝕幹風霜久，蟠根歲月多。閑雲依舊伴，熟鳥鎮常過。每至生瞻敬，於嗟先輩歌。
春明勝集午橋莊，紅杏株株間綠楊。嫩草平鋪紋卷浪，層臺宛轉勢成航。豔迷蜂蝶群相亂，老醉榆槐影亦狂。颭颭僛僛嬌不已，斜風斜日一林芳。 
堂室則異宜已，幽曲不宜宴張，宏敞不宜著書。垣徑也亦異宜，蔽翳不宜信步，皛曠不宜坐愁。冉駙馬宜園，在石大人胡同，其堂三楹，階墀朗朗，老樹森立，堂後有臺，而堂與樹，交蔽其望。臺前有池，仰泉於樹杪堂溜也，積潦則水津津，晴定則土。客來，高會張樂，竟日卜夜去。視右一扉而扃，或啟焉，則垣故故復，逕故故迂迴。入垣一方，假山一座滿之，如器承餐，如巾紗中所影頂髻。山前一石，數百萬碎石結成也。風所結，霣為石；鹵所結，碙為石；波所結，浮為石；火所結，灰為石；石復凝石，其劫代先後，思之杳杳。園創自正德中咸甯侯仇鸞，後歸成國公朱，今庚歸冉。石有名曰「萬年聚」，不知何主人時所命名也。
不須登戲馬，池館足徜徉。知否明年健，過從九日觴。風遺竹徑響，雨著菊籬香。閣晚移燈看，毋歸漏未長。
客約鄒枚侶，名園許共攀。早花須著眼，春酒更開顏。鳥語藏深樹，雲光斷遠山。分題期刻燭，有句倩誰刪。
小扉幽徑復，遊賞幸追隨。石自萬年聚，花知九日期。都人方瞿瞿，園蝶已窺窺。尚約移尊就，霜風莫便吹。 
張燈之始也，漢祀太乙，自昏至明。僧史謂西域臘月晦日，名大神變，燒燈表佛，漢明因之，然臘月也。梁簡文有列燈賦，陳後主有山燈詩，亦復未知歲燈何時，月燈何夕也。張燈之始上元，初唐也，睿宗景雲二年正月望日，胡人婆陀請燃千燈，帝禦安福門縱觀。上元三夜燈之始，盛唐也，玄宗正月十五前後二夜，金吾弛禁，開市燃燈，永為式。上元五夜燈之始，北宋也，乾德五年，太祖詔曰：朝廷無事，年穀屢登，上元可增十七十八兩夜。上元六夜燈之始，南宋也，理宗淳佑三年，請預放元宵，自十三日起，巷陌橋道，皆編竹張燈。而上元十夜燈，則始我朝，太祖初建南都，盛為彩樓，招徠天下富商，放燈十日。今北都燈市，起初八，至十三而盛，迄十七乃罷也。燈市者，朝逮夕，市；而夕逮朝，燈也。市在東華門，東亙二里。市之日，省直之商旅，夷蠻閩貊之珍異，三代八朝之骨董，五等四民之服用物，皆集。衢三行，市四列，所稱九市開場，貨隨隊分，人不得顧，車不能旋，闐城溢郭，旁流百廛也。市樓南北相向，朱扉，繡棟，素壁，綠綺疏，其設氍毹簾幙者，勳家、戚家、宦家、豪右家眷屬也。向夕而燈張〈（燈則燒珠，料絲則夾畫、堆墨等，紗則五色，明角及紙及麥稭，通草則百花、鳥獸、蟲魚及走馬等）〉，樂作〈（樂則鼓吹、雜耍、弦索，鼓吹則橘律陽、撼東山、海青、十番，雜耍則隊舞、細舞、筒子、觔斗、蹬壇、蹬梯，弦索則套數、小曲、數落、打碟子，其器則胡撥四、土兒密失、乂兒機等）〉，煙火施放〈（煙火則以架以盒，架高且丈，盒層至五，其所藏械：壽帶、葡萄架、珍珠簾、長明塔等）〉。於斯時也，絲竹肉聲，不辨拍煞，光影五色，照人無研媸，煙罥塵籠，月不得明，露不得下。永樂七年，令元宵節賜百官假十日。今市十日，賜百官假五日。內臣自秉筆篆近侍，朝臣自閣部正，外臣自計吏，不得過市，猶古罰帟幕蓋帷意。其他，例得與吏士軍民等過市。樓而簷齊，衢而肩踵接也。市樓價高，歲則豐，民樂。樓一楹，日一夕，賃至數百緡者。童子捶鼓，傍夕向曉，曰「太平鼓」。二童子引索略地，如白光輪，一童子跳光中，曰「跳白索」。婦女相率宵行，以消疾病，曰「走百病」，又曰「走橋」。金元時，三日放偷，偷至，笑遣之，雖竊至妻女不加罪，夷俗哉。
帝握千秋曆，天開萬國歡。鶯花周正月，燈火漢長安。長安正月旋璣正，萬戶陽春布天令。新歲風光屬上元，中原物力方全盛。五都萬寶集燕臺，航海梯山入貢回。白環銀甕殊方至，翡翠明珠萬里來。薄暮千門凝瑞靄，當天片月流光彩。十二樓臺天不夜，三千世界春如海。萬歲山前望翠華，九光燈裏簇明霞。六宮盡罷魚龍戲，千炬爭開菡萏花。六宮千炬紛相似，星橋直接銀河起。赤帝真乘火德符，玉皇端拱紅雲裏。燈煙散入五侯家，炊金饌玉斗驕奢，桂燼蘭膏九微火，珠簾繡幌七香車。長安少年喜賓客，馳騖東城復南陌，百萬縱博輸不辭，十千沽酒貧何惜，夜深縱酒復徵歌，歸路曾無醉尉訶。六街明月吹笙管，十里香風散綺羅。綺羅笙管春加繡，窮簷蔀屋寒如舊。誰家朝突靜無煙，誰家夜色明於晝。夜夜都城望月新，年年郡國告災頻。願將聖主光明燭，並照冰天桂海人。
律轉太簇春之序，北京十日燈市聚。五劇三條結陣來，眾口喧騰祝晴曙。廓市開廛騰稅息，一椽一屋稅者密。湖羅福絹花新樣，宣成窯鑄薰舊色。地攤棚卓廊兩邊，珠寶犀玉客鱗集。故衣斷殘嘂賣苦，貴至無藝賤無直。萬錢一樓半日夜，戚內侯伯相邀過。轎高於車快於馬，仍以千金裝馬駝。金銀錢豆無吝惜，追陪左右人肩摩。廷尉庭中豪客滿，韃官門下盜雄多。復有少年輕薄兒，禿袖窄襪隨所之。等閒遊戲無一事，前吻後哨如有期。東市東曲塵絡繹，妖童冶女闌街立。兒孩躍躍鼓太平，撾鼓喧闐無剩隙。俄見日出西山暮，不待月明爭點燭。樓上樓下眼光親，簾箔層層作幽曲。簾簾炬蠟曜幾裏，香煙出樓若霞綺。各家宅眷各家郎，互遮互看疏簾裏。處處歌筵調部律，雕桐寶瑟和笙笛。隊伍雜耍南北腔，東樓巧妙西無敵。檀香板、鶤筋弦，女奼兒嬌小可憐。教坊教得新雜劇，新箱特地團新年。花炮轟轟金葉絲，金菊葡萄滿樹梨。好事多方構奇制，高作浮屠燈百枝。此時見燈不見市，嘈嘈失聽聲音碎。狂客使酒呼酒頻，醉奴狼藉當罏睡。得意元宵人幾時，明月陰晴知未知。流品不分貫籍合，燈市元宵醉莫辭。
好逐風光東市去，還看月色禁城來。年華最勝惟燈節，帝力於人得酒杯。高閣連雲羅豔，嬌歌入夜管弦催。繡筵金盞知無分，瘦馬行吟日幾回。
燈市百貨藂，穹窿象山谷。波斯細舉名，最下亦珠玉。滿城恣意觀，履舄時交觸。側肩趁友朋，轉盻遺童僕。樓上樓下人，徙倚自相矚。佻佻白麵郎，囊裏金如粟。訪古探瑰奇，十僅償其六。為君話所從，原出巨家櫝。向購此場中，而今在此鬻。佇看市道間，何事無翻覆。
圖書兼錯珍，靈蠢非一致。車馬兼絲肉，俚韻非一器。音影浩浩中，行思各有寄。自是王城大，歡場藏事事。因知曠士懷，塵中空聽視。不然歸路遙，明月發我愧。
大道朱樓錦繡圍，歌中萬戶繞春輝。樓前火樹嶙峋照，化作紅雲片片飛。
香車一一渡星橋，翠袖雙雙引玉簫。但訝遊人爭辟易，不知夫婿漢嫖姚。
萬柳千花巧自妝，春風吹散綺羅香。誰教月色饃糊甚，惱殺幽并遊冶郎。
一簇香飛紫珞塵，六街花粉蔽蹄輪。請看樓下呼號者，即是當年樓上人。
冰條未破玉河流，春氣先蒸市上樓。錦簇花圍喧笑語，幾門都尉幾通侯。
賜酺長安樂事存，千官放假荷君恩。紅雲遙望深深處，高架鼇山樂至尊。
豐頤廣顙出侯門，熊白方甘狐白溫。聞賜燈棚添彩索，千燈焰焰曉猶存。
長安燈市晝連宵，遊女爭呈馬上腰。蹋蹋燈光莫歸去，前門釘子玉河橋。
燈幻銀花火幻燈，火花飛趁夜甍甍。更清月冷遲年少，鐃鼓殷闐賽跳繩。
貂裝韃馬象裝車，不是勳家是戚家。笑上街樓簾盡卷，遊人團定候琵琶。
田家歌舞魏家漿，海淀園林恭順香。桃李莫分先後種，恩波一片是春光。
燈樓弦管欲溫人，樓下金珠飽殺春。老米青煤明日客，片時和哄可憐身。
鼇山一搭歲千金，蠲免爭傳此玉音。平買市燈歸內裏，明明照見市民心。
風定晴酣午氣煎，今朝真個踏燈天。平添什物三分價，撒盡官兒新俸錢。
皮弦聲裏識椒房，內語吚啞喝道忙。樓上眼光樓下落，下頭人說上頭強。
須知各省計偕來，外職京官雜秀才。五日假恩中旨出，閣門只有相公開。
犢褌磨著侍中璫，簇簇燈光背月光。多少侯家花半臂，撾箏打碟舞郎當。
侯伯皇親盡夜歡，錦衣走馬繡韉鞍。千金已自懸燈火，更向誰家席上看。
誰家閨女路傍啼，向人說住大街西。才隨老老橋邊過，看放花兒忽失迷。
鄉里兒女十八春，描眉畫額點紅唇。燈前忽遇城中女，笑指明妝不可人。
元夜誰家燈最多，五侯七貴席嵯峨。千金不慣招他客，獨據中堂醉綺羅。
千官休沐逐良期，不見牙牌掛阿誰。聞說昔年三學士，召來殿上撰燈詞。
珍饌高擎出大官，狐裘貂帽跨金鞍。公侯自享天來福，嘖嘖遊人駐足看。
星毬蓮炬半空懸，火噴梨花罩酒筵。莫道米珠薪桂地，誰人肯惜買燈錢。
跳索迷藏拽伴遊，太平鼓打鬧街頭。銅錢搜出爹娘袖，要買花燈滾地毬。
哥窯倭漆載盈車，估客胡兒莫自誇。寶玩聖明原不好，故令結市在東華。
東掖門東燈市開，千官萬姓此塵灰。悔不多錢買身貴，鞍籠喝道下驢來。
俸祿新關足酒杯，官員五日假恩開。小璫帽上珠無價，自說承恩賜得來。
瑞氣與人煙，紛紛俠少年。花過樓外看，燈出市中懸。弦管筵難辨，呼號肆不憐。可知愛惜月，趁未十分圓。
春城真不夜，來醉酒人家。月照千門雪，星開萬井花。龍圍噴火急，鼇路戴山斜。別有金張約，笙歌簇寶華。
隊擁銀紅簇，姍姍月不勻。澹濃皆在夜，衣履已多春。耳目藏千事，性情歸一人。暗塵隨火住，橋畔是天津。
良友天涯未易尋，相聞各自附知音。卻因鼎沸笙歌地，忽對弦中山水心。璧琬陳來民力見，花燈暗處主憂深〈（時有旨禁花炮）〉。偶遊默悟乘除理，春入冰淩可自今。
曾傳宮裏奏雲門，今夕還看花事繁。城月欲隨旌旆暗，邊聲遙帶鼓吹喧〈（時有虜警）〉。廟堂自肅金吾禁，衢壤猶傾柏葉尊。驢背沖寒遊未罷，幾回低首憶開元。
爭說看燈市裏忙，行來片片錦珠光。長安白晝迷人眼，不見燈場見市場。
霜華月彩琉璃瓦，千影萬影燈光下。自出自游各女郎，叢叢自喚街前馬。籠燈喝道金吾來，踏踵挨肩誰走開。半隱街燈頻換曲，僛僛不肯下樓臺。 
駙馬萬公曲水家園，新甯遠伯之故園也。燕不饒水與竹，而園饒之。水以汲灌，善渟焉，澄且鮮。府第東入，石牆一遭，徑迢迢皆竹。竹盡而西，迢迢皆水。曲廊與水而曲，東則亭，西則臺，水其中央。濱水又廊，廊一再曲，臨水又臺，臺與室間，鬆化石攸在也。木而化歟？聞松、柏、槐、柳、榆、楓，焉聞化矣，木尚半焉，化石，非其化也，木歸土而結石也。松千歲為茯苓，茯苓，土之屬也；又千歲為琥珀，又千歲為瑿，琥珀與瑿，石之屬也。夫石亦有形似，不可以化言之，洞壑中，有禽若、獸若者矣，可謂之物化乎？古丈夫，仙佛若者矣，人天化乎？樓若、城若、塔若者矣，人所構造以化乎？然石形也松，曰「鬆化石」，形性乃見，膚而鱗，質而幹，根拳曲而株婆娑，匪松實化之，不至此。
年來花事約全乖，看菊何期今暫偕。曲水一方臨瘦影，秋容強半擁閑階。客能冒雨憐如昨，色即經霜尚自佳。怪底有松還化石，肯將土木委形骸。 
廟在朝陽門外二里，元延佑中建，以祀東嶽天齊仁聖帝。殿宇廓然，而士女瞻禮者，月朔望日晨至，左右門無閑閾，座前拜席為燠，化楮錢罏，火相及，無暫熄。帝像巍巍然，有帝王之度，其侍從像，乃若憂深思遠者，相傳元昭文館學士藝元手制也。元，寶坻人，初為黃冠，師事青州杞道錄，得其塑土範金摶換像法。摶換者，漫帛土偶上而髹之，已而去其土，髹帛儼成像雲。始元欲作侍臣像，久之未措手，適閱秘書圖畫，見唐魏徵像，矍然曰：得之矣，非若此，莫稱為相臣。遽走廟中為之，即日成。今禮像者，仰瞻周視，一一歎異焉。元仁宗嘗敕元，非有旨，不許為人造他神像也。殿前豐碑三：趙孟頫楷書一，孟頫弟世延楷書一，虞集隸書一。正統中，益拓其宇，兩廡設地獄七十二司。後設帝妃行宮，宮中侍者十百，或身乳保領兒嬰以嬉，或治具，妃將膳，奉匜櫛為妃裝，纖纖縫裳，司妃之六服也。宮二浴盆，受水數十石，道士贊洗目，無目諸疾，入者輒洗。帝妃前懸一金錢，道士贊中者得子，入者輒投以錢，不中不止，中者喜，益不止，磬所攜以出。三月廿八日帝誕辰，都人陳鼓樂、旌幟、樓閣、亭彩，導仁聖帝遊。帝之游所經，婦女滿樓，士商滿坊肆，行者滿路，駢觀之。帝遊聿歸，導者取醉松林，晚乃歸。
東直門外五里，為春場。場內春亭，萬曆癸巳府尹謝傑建也。故事，先春一日，大京兆迎春，旗幟前導，次田家樂，次勾芒神亭，次春牛臺，次縣正佐、耆老、學師儒，府上下衙皆騎，丞尹輿。官皆衣朱簪花迎春，自場入於府。是日，塑小春牛芒神，以京兆生舁入朝，進皇上春，進中宮春，進皇子春。畢，百官朝服賀。立春候，府縣官吏具公服，禮勾芒，各以彩仗鞭牛者三，勸耕也。退，各以彩仗贈貽所知。按造牛芒法，日短至，辰日，取土水木於歲德之方。木以桑柘，身尾高下之度，以歲八節四季，日十有二時，踏用府門之扇，左右以歲陰陽，牛口張合，尾左右繳。芒立左右，亦以歲陰陽，以歲干支納音之五行。三者色，為頭身腹色，日三者色，為角、耳、尾，為膝脛，為蹄色，以日支孟仲季為籠之索，柳鞭之結子之麻薴絲。牛鼻中木，曰「拘脊子」，桑柘為之，以正月中宮色為其色也。芒神服色，以日支受克者為之，克所克者，其系色也，歲孟仲季，其老壯少也。春立旦前後五日中者，是農忙也，過前，農早忙，過後，農晚閑也。而神並乎牛，前後乎牛分之，以時之卯後八曰「燠」，亥後四曰「寒」，為罨耳之提且戴，以日納音，為髻平梳之頂耳前後，為鞋褲行纏之懸著有無也。田家樂者，二荊籠，上著紙泥鬼判頭也。又五六長竿，竿頭縛脬如瓜狀，見僧則捶，使避匿，不令見牛芒也。又牛臺上，花繡衣帽，扮四直功曹立，而兒童瓦石擊之者，樂工四人也。考漢《郊祀志》：迎春，祭青帝勾芒，青車旗服，歌青陽，舞雲翹，立青幡，百官衣皆青，郡國縣官下至令史，服青幘。今者朱衣。唐制，立春日，郎官御史長貳以上，賜春羅幡勝，宰臣親王近臣賜金銀幡勝，入賀，帶歸私第；民間剪綵為春幡簪首。今惟元旦日，小民以鬃穿烏金紙，畫彩為鬧蛾，簪之。
正月元旦，五鼓時，不臥而嚏，嚏則急起，或不及衣，曰「臥嚏者病」也。不臥而語言，或戶外呼，則不應，曰「呼者鬼」也。夙興盥漱，啖黍糕，曰「年年糕」。家長少畢拜，姻友投箋互拜，曰「拜年」也。燒香東嶽廟，賽放炮杖，紙且寸。東之琉璃廠店，西之白塔寺，賣琉璃瓶，盛朱魚，轉側其影，小大俄忽。別有銜而噓吸者，大聲詠詠，小聲唪唪，曰「倒掖氣」。旦至三日，男女於白塔寺繞塔。旦至晦日，家家竿標樓閣，松柏枝蔭之，夜燈之，曰「天燈」。是月也，女婦閑，手五丸，且擲且拾且承，曰「抓子兒」。丸用象木銀礫為之，競以輕捷。八日至十八日，集東華門外，曰「燈市」。貴賤相遝，貧富相易貿，人物齊矣。婦女著白綾衫，隊而宵行，謂無腰腿諸疾，曰「走橋」。至城各門，手暗觸釘，謂男子祥，曰「摸釘兒」。擊太平鼓無昏曉，跳百索無稚壯，戴面具耍大頭和尚，聚觀無男女。有以詩隱物，幌於寺觀壁者，曰「商燈」。立想而漫射之，無靈蠢。十一日至十六日，鄉村人縛秫秸作棚，周懸雜燈，地廣二畝，門逕曲黠，藏三四里，入者誤不得逕，即久迷不出，曰「黃河九曲燈」也。十三日，家以小盞一百八枚，夜燈之，遍散井灶門戶砧石，曰「散燈」也。其聚如螢，散如星，富者燈四夕，貧者燈一夕止，又甚貧者無燈。小兒共以繩系一兒腰，牽焉，相距尋丈，迭於不意中，拳之以去，曰「打鬼」。不得為系者兒所執，執者，哄然共捉代系，曰「替鬼」。更系更擊，更執更代，終日擊，不為代，則佻巧矣。又繩以為城，二兒帕蒙以摸，一兒執敲城中，輒敲一聲，而輒易其地以誤之，為摸者得，則蒙執敲兒，曰「摸蝦兒」。望前後夜，婦女束草人，紙粉面，首帕衫裙，號稱姑娘，兩童女掖之，祀以馬糞，打鼓，歌馬糞薌歌，三祝，神則躍躍，拜不已者，休，倒不起，乃咎也。男子沖而僕。十九日，集白雲觀，曰「耍燕九」，彈射走馬焉。廿五日大啖餅餌，曰「填倉」。
二月二日曰「龍抬頭」，煎元旦祭餘餅，薰床炕，曰「熏蟲兒」，謂引龍，蟲不出也。燕少蜈蚣，而蠍其為毒倍焉。少蚊，而蠅其為擾倍焉。蚤虱之屬，臭蟲又倍焉。所苦尤在編戶，雖預薰之，實未之有除也。小兒以木二寸，制如棗核，置地而棒之，一擊令起，隨一擊令遠，以近為負，曰「打柭柭」，古所稱擊壤者耶？其謠云：楊柳兒活，抽陀螺。楊柳兒青，放空鐘。楊柳兒死，踢毽子。楊柳發芽兒，打柭兒。空鐘者，刳木中空，旁口，蕩以瀝青，卓地如仰鐘，而柄其上之平。別一繩繞其柄，別一竹尺有孔，度其繩而抵格空鐘，繩勒右卻，竹勒左卻。一勒，空鐘轟而疾轉，大者聲鐘，小亦蛣蜣飛聲，一鐘聲歇時乃已。制徑寸至八九寸。其放之，一人至三人。陀螺者，木製如小空鐘，中實而無柄，繞以鞭之繩而無竹尺。卓於地，急掣其鞭，一掣，陀螺則轉，無聲也，視其緩而鞭之，轉轉無復住。轉之疾，正如卓立地上，頂光旋旋，影不動也。
三月清明日，男女掃墓，擔提尊榼，轎馬後掛楮錠，粲粲然滿道也。拜者、酹者、哭者、為墓除草添土者，焚楮錠次，以紙錢置墳頭。望中無紙錢，則孤墳矣。哭罷，不歸也，趨芳樹，擇園圃，列坐盡醉，有歌者。哭笑無端，哀往而樂回也。是日簪柳，遊高梁橋，曰「踏青」。多四方客未歸者，祭掃日感念出遊。廿八日，東嶽仁聖帝誕，傾城趨齊化門，鼓樂旗幢為祝，觀者夾路。是月，小兒以錢泥夾穿而幹之，剔錢，泥片片錢狀，字幕備具，曰「泥錢」。畫為方城，兒置一泥錢城中，曰卯；兒拈一泥錢遠擲之，曰「撇」。出城則負，中則勝，不中而指杈相及，亦勝，指不及而猶城中，則撇者為卯。其勝負也以泥錢。別有挑用葦，繃用指者，與撇略同。有撇用泥丸者，與錢略同，而其畫城廓遠。
四月一日至十八日，傾城趨馬駒橋，幡樂之盛，一如嶽廟，碧霞元君誕也。立夏日，啟冰，賜文武大臣，編氓得賣買，手二銅盞疊之，其聲磕磕，曰「冰盞」。冰著濕乃消，畏陰雨天，以綿衣蓋護，燠乃不消。八日，舍豆兒，曰「結緣」，十八日亦舍。先是拈豆念佛，一豆佛號一聲，有念豆至石者。至日熟豆，人遍舍之，其人亦一念佛，啖一豆也。凡婦不見答於夫姑婉若者，婢妾擯於主及姥者，則自咎曰：身前世不舍豆兒，不結得人緣也。是日，耍戒壇，遊香山、玉泉，茶酒棚、妓棚，周山灣澗曲。聞初說戒者，先令僧了願如是，今不說戒百年，而年則一了願。是月，榆初錢，面和糖蒸食之，曰「榆錢糕」。
五月一日至五日，家家妍飾小閨女，簪以榴花，曰「女兒節」。五日之午前，群入天壇，曰「避毒」也。過午出，走馬壇之牆下。無江城系絲投角黍俗，而亦為角黍，無競渡俗，亦競遊耍。南則耍金魚池，西耍高梁橋，東松林，北滿井，為地不同，飲醵熙遊也同。太醫院官，旗物鼓吹，赴南海子，捉蝦蟆，取蟾酥也。其法：針棗葉，刺蟾之眉間，漿射葉上，以蔽人目，不令傷也。漬酒以菖蒲，插門以艾，塗耳鼻以雄黃，曰「避蟲毒」。家各懸五雷符。簪佩各小紙符，簪或五毒，五瑞花草。項各彩系，垂金錫，若錢者，若鎖者，曰「端午索」。十三日，進刀馬於關帝廟，刀以鐵，其重以八十斤，紙馬高二丈，鞍韉繡文，轡銜金色，旗鼓頭踏導之。
六月六日，曬鑾駕，民間亦曬其衣物，老儒破書，貧女敝縕，反覆勤日光，晡乃收。三伏日洗象，錦衣衛官以旗鼓迎象出順承門，浴響閘。象次第入於河也，則蒼山之頹也，額耳昂回，鼻舒紏吸噓出水面，矯矯有蛟龍之勢。象奴挽索據脊，時時出沒其髻。觀者兩岸各萬眾，面首如鱗次貝編焉。然浴之不能須臾，象奴輒調禦令起，雲浴久則相雌雄，相雌雄則狂。
七月七日之午，丟巧針，婦女曝盎水日中，頃之，水膜生面，繡針投之則浮。則看水底針影，有成雲物、花頭、鳥獸影者，有成鞋及剪刀、水茹影者，謂乞得巧。其影粗如槌，細如絲，直如軸蠟，此拙徵矣。婦或歎，女有泣者。十五日，諸寺建盂蘭盆會，夜於水次放燈，曰「放河燈」。最勝水關，次泡子河也。上墳如清明時，或制小袋以往，祭甫訖，輒於墓次掏促織，滿袋則喜，秫竿肩之以歸。是月始鬥促織，壯夫士人亦為之。鬥有場，場有主者，其養之又有師，鬥盆筒罐，無家不貯焉。立秋日相戒不飲生水，曰「呷秋頭水」，生暑痱子。
八月十五日祭月，其祭果餅必圓，分瓜必牙錯瓣刻之，如蓮華。紙肆市月光紙，繢滿月像，趺坐蓮華者，月光遍照菩薩也。華下月輪桂殿，有兔杵而人立，搗藥臼中。紙小者三寸，大者丈，致工者金碧繽紛。家設月光位，於月所出方，向月供而拜，則焚月光紙，撤所供，散家之人必遍。月餅月果，戚屬饋相報，餅有徑二尺者。女歸寧，是日必返其夫，家曰「團圓節」也。
九月九日，載酒具、茶罏、食榼，曰「登高」。香山諸山，高山也；法藏寺，高塔也；顯靈宮、報國寺，高閣也。釋不登。賃園亭，闖坊曲，為娛耳。面餅種棗栗其面，星星然，曰「花糕」。糕肆標紙彩旗，曰「花糕旗」。父母家必迎女來食花糕，或不得迎，母則詬，女則怨詫，小妹則泣，望其姊姨，亦曰「女兒節」。
十月一日，紙肆裁紙五色，作男女衣，長尺有咫，曰「寒衣」。有疏印緘，識其姓字輩行，如寄書然，家家修具夜奠，呼而焚之其門，曰「送寒衣」。新喪，白紙為之，曰「新鬼不敢衣彩」也。送白衣者哭，女聲十九，男聲十一。是月羊始市，兒取羊後脛之膝之輪骨，曰「貝石」，置一而一擲之。置者不動，擲之不過，置者乃擲；置者若動，擲之而過，勝負以生。其骨輪四面兩端，凹曰「真」，凸曰「詭」，勾曰「騷」，輪曰「背」，立曰「頂骨律」。其頂岐亦曰「真」，平亦曰「詭」。蓋真勝詭負而騷背閑，頂平再勝，頂岐三勝也。其勝負也以貝石。
十一月冬至日，百官賀冬畢，吉服三日，具紅箋互拜，朱衣交於衢，一如元旦。民間不爾，惟婦制履舄，上其舅姑。日冬至，畫素梅一枝，為瓣八十有一，日染一瓣，瓣盡而九九出，則春深矣，曰「九九消寒圖」。有直作圈九叢，叢九圈者，刻而市之，附以九九之歌，述其寒燠之候。歌曰：一九二九，相喚不出手；三九二十七，籬頭吹觱篥；四九三十六，夜眠如露宿；五九四十五，家家堆鹽虎；六九五十四，口中呬暖氣；七九六十三，行人把衣單；八九七十二，貓狗尋陰地；九九八十一，窮漢受罪畢，才要伸腳睡，蚊蟲葛蚤出。
十二月一日至歲除夜，小民為疾苦者，奉香一尺，宵行衢中，誦元君號，自述香願，其聲烏烏惻惻，曰「號佛」。行過井，過寺廟，則跪且拜而誦，香盡尺乃歸。八日，先期鑿冰方尺，至日納冰窖中，鑒深二丈，冰以入則固之，封如阜。內冰啟冰，中涓為政。凡蘋婆果入春而市者，附藏焉。附乎冰者，啟之，如初摘於樹，離乎冰，則化如泥。其窖在安定門及崇文門外。是日，家效庵寺，豆果雜米為粥，供而朝食，曰「臘八粥」。廿四日，以糖劑餅、黍糕、棗栗、胡桃、炒豆祀灶君，以糟草秣灶君馬，謂灶君翌日朝天去，白家間一歲事。祝曰：「好多說，不好少說。」記稱灶，老婦之祭，今男子祭，禁不令婦女見之。祀餘糖果，禁幼女不令得啖，曰「啖灶餘」，則食肥膩時，口圈黑也。廿五日，五更焚香楮，接玉皇，曰「玉皇下查人間」也。竟此日，無婦嫗詈聲。三十日五更又焚香楮送迎，送玉皇上界矣，迎新灶君下界矣。插芝麻秸於門簷窗臺，曰「藏鬼秸中」，不令出也。門窗貼紅紙葫蘆，曰「收瘟鬼」。夜以松柏枝雜柴燎院中，曰「燒松盆」，熰歲也。懸先亡影像，祀以獅仙鬥糖、麻花饊枝，染五色葦架竹罩陳之；家長幼畢拜，已，各自拜，曰「辭歲」。已，聚坐食飲，曰「守歲」。是月，小兒及賤閒人，以二石毬置前，先一人踢一令遠，一人隨踢其一，再踢而及之，而中之，為勝。一踢即著焉，即過焉，與再踢不及者，同為負也。再踢而過焉，則讓先一人隨踢之。其法初為趾踵苦寒設，今遂用賭，如博然，有司申禁之，不止也。
凡歲時不雨，家貼龍王神馬於門，磁瓶插柳枝，掛門之傍，小兒塑泥龍，張紙旗，擊鼓金，焚香各龍王廟。群歌曰：青龍頭，白龍尾〈(聲作以)〉，小孩求雨天歡喜。麥子麥子焦黃，起動起動龍王，大下小下，初一下到十八〈(聲作巴)〉，摩訶薩。初雨，小兒群喜而歌曰：「風來了，雨來了，禾場背了穀〈(聲作古)〉來了。」雨久，以白紙作婦人首，剪紅綠紙衣之，以苕帚苗縛小帚，令攜之，竿懸簷際，曰「掃睛娘」。日月蝕，寺觀擊鐘鼓，家擊盆盎銅鏡，救日月，聲嘈嘈屯屯滿城中。蝕之刻，不飲不食，曰「生噎食病」。幼兒見新月，曰「月芽兒」，即拜篤篤，祝，乃歌曰：「月，月，月，拜三拜，休教兒生疥。」小兒遺溺者，夜向參星叩首，曰：「參兒，辰兒，可憐溺床人兒。」見流火，則啐之，曰「賊星」。夜不以小兒女衣置星月下，曰：「女怕花星照，兒怕賊星照。」亦不置洗濯餘水，為夜遊神飲馬也，曰「不當價」〈(如吳語雲「罪過」)〉。初聞雷，則抖衣，曰「蚤虱不生」。見霓曰「槓」，戒莫指，謂生指頂瘡，曰「惡指」也。初雪，戒不入口，曰「毒」。再雪，則以燉茶。積雪，以塑於庭。燕舊有風鳶戲〈(俗曰「毫兒」)〉，今已禁。風則剖秫秸二寸，錯互貼方紙，其兩端紙各紅綠，中孔，以細竹橫安秫竿上，迎風張而疾趨，則轉如輪，紅綠渾渾如暈，曰「風車」。
春有牛，其耳濕濕。京師之野，萬民悅懌。乃立皋門，無反無側。
春有杖，其朱孔揚。自天子所，以伐遠揚。豐年穰穰，千萬斯箱。
有神勾芒，爾牧來思。髧彼兩髦，帶則有餘。我黍與與，振古如茲。
有優功曹，衣裳楚楚。有篇斯石，屈此群醜。無小無大，厥聲載路。
有田家樂，烝然罩罩。田祖有神，載色載笑。勿以為笑，有相之道。
有尹有師，其儀不忒。惠此京師，雨暘時若，赫赫師尹，遍為爾德。
淑氣晴光萬戶開，芊綿草色先蓬萊。林皋百鳥聲相和，宮闕五彩雲相回。東風獵獵赤旗止，金甲神人逐隊起。群公吉服迎勾芒，鄉人儺衣驅祟鬼。豹虎竿頭禦河柳，遊絲蕩漾鶯求友。春勝春蛾鬧五侯，恩光暗入誰先有。
東風漸次布青陽，龍過抬頭蟄不藏。水出禦河凝鴨綠，柳搖金屋變鵝黃。中官走馬珠為勒，豔女尋花錦作裝。自笑宦閑無一事，經旬攜酒為春忙。
春色輝輝遍九衢，物華人事眼中殊。魚從冰裏融來活，鳥向枝頭暖處呼。走馬燕丘遊客聚，戴花繞塔女郎趨。爭傳滿井風光好，無數青絲絡玉壺。
舊鎬新豐總不勝，京華樂事巧層層。五方裝束隨人出，到處樓臺任意登。墮珥遺簪遊女醉，呼雞鬥狗市兒能。金吾道說新年例，魚鑰通宵下未曾。
無家無夕不傳觴，玉燭銀燈徹夜央。按節管弦嬌鳥語，踏春兒女密蜂房。深閨抓子閑家計，平地空鐘趁豔陽。總為君王休物力，饑寒從未到街坊。
東風剪剪拂人低，巧撰春聯戶戶齊。投刺依然驅瘦馬，趨朝慎自聽晨雞。囊貧有客才賒酒，蟹熟從鄰旋乞醯。邸舍蕭條林壑似，古槐枝上鵓鴣啼。
元夜京華暖氣融，華燈閃閃萬家同。穿珠綴玉星攢月，剪綺裁羅碧間紅。戚裏香車塵拔地，侯家煙火焰連空。都人盛說先宣德，許看鼇山近禁中。
團鼓團鼓春月淨，索絡連錢鐵輪柄。粲粲兒女手腕輕，一槌兩槌臂為政。意中有曲無知之，抖肩掂踵不自持。窗風簷雨急春暮，曆亂老鸛彈枯枝。聲先聲後聞噍殺，金氣入聲秋戛戛。九衢煙霧六街泥，點破羈魂馬蹄聒。耳熱心寒避不得，坐憶江梅舊消息。城西山雪城裏白，兒女鼓聲帝也力。
今夕何夕春燈明，燕京女兒踏月行。燈搖珠彩張華屋，月散瑤光滿禁城。禁城迢迢通戚裏，九衢萬戶燈光裏。花怯春寒帶火開，馬沖香霧連雲起。弦管紛紛夾道傍，遊人何處不相將。花邊露洗雕鞍濕，陌上風回珠翠香。花邊陌上煙雲滿，月落城頭人未返。共道金吾此夜寬，但愁玉漏春宵短。禦溝楊柳拂銅駝，柳外樓臺雜笑歌。五陵豪貴應難擬，一夜歡娛奈樂何。年光宛轉不相待，過眼繁華空自愛。君不見，燕臺向時歌舞人，歌舞不聞明月在。
長安今夕是元夕，皇都佳麗無殊昔。昔時曾到蓬萊宮，龍光鳳炬光千尺。千尺光凝結彩樓，鼇山重疊雲煙收。煙收明月正當頭，仙籞燃燈復道周。遙瞻天子六龍馭，五色雲車擁高處。高處離宮別館開，翠蓋鸞輿繡幃禦。出向天街紫陌長，王侯第宅鬥新妝。新妝初罷踏明月，蕙火蘭煙滿路旁。路旁許史金張宅，銀燭高燒邀上客。上客調成鸚鵡篇，鳴金伐鼓開華席。歡歌未已夜將闌，星斗橫斜禁漏殘。傳呼行辟候朝者，聯鑣玉佩聲珊珊。
皇都佳麗地，春日豔陽年。共愛元宵好，爭歌明月篇。元宵明月滿蓬萊，春色先從上苑來。千門宛轉銀屏隔，萬戶參差金鎖開。千門萬戶連雙闕，彩女新妝踏明月。映牖窺窗態轉多，含嬌凝睇情無歇。正逢春日愛芳菲，復值春宵縫舞衣。燈光斜照珊瑚枕，香氣空薰雲母扉。此時天子盛遨遊，離宮別館足風流。才開鳳島開燈架，更起鼇山結彩樓。彩樓岩嵽鼇山側，復道交衢對南陌。萬燭翻疑白日光，千燈卻亂春星色。春星暗靄迷煙霧，仙籞分明見天路。空裏翻翻翠蓋飛，雲中冉冉鸞輿度。翠蓋鸞輿千萬騎，伐鼓樅金動天地。禦杖層層錦繡圍，廣場隊隊魚龍戲。就中別有王侯客，三三五五長安陌。夜夜經過許史家，朝朝遊戲金張宅。金張許史鬥驕奢，金燈玉帶剪金沙。鴛鴦比翼玫瑰樹，翡翠雙棲菡萏花。龍膏鳳炬列千行，蕙火蘭煙百合香。月華照耀琉璃障，霧影氤氳玳瑁梁。可憐豪侈誰能似，可憐行樂心無已。曲罷頻移歌舞筵，醉後重遊燈火市。月市星衢遊未遍，東城南陌時相見。妖童繡勒五花馬，倡女銀車九華扇。妖童倡女繁華子，雙去雙來帝城裏。粉色偏從月下明，衣香故向風前起。調笑行歌歡未闌，浮影流光夜遽殘。朝來試過狹邪路，墮靨飄花那忍看。
都城燈市春頭盛，大家小家同節令。姨姨老老領小姑，攛掇梳妝走百病。俗言此夜鬼穴空，百病盡歸塵土中。不然今年且多病，臂枯眼暗偏頭風。踏穿街頭雙繡履，勝飲醫方二鐘水。誰家老婦不出門，折足蹣跚曲房裏。今年走健如去年，更乞明年天有緣。蘄州艾葉一寸火，只向他人肉上燃。
白綾衫照月光殊，走過橋來百病無。再過前門釘觸手，一行直得一年娛。
燈市東頭近狹邪，錦屏珠箔玉人家。歌郎莫唱迎春曲，倭墮傍邊插杏花。
白帢裁衫玉滿頭，短詹髽髻學蘇州。又傳新樣江南曲，縱是愁人不解愁。
郎莫看燈去走橋，白綾衫氅撒嬌嬌。走來兒怕雙纖趾，不走兒愁一撚腰。
姨兒妗子此門誰，問著前門佯不知。籠手觸門心暗喜，郎邊不說得釘兒。
入雲朱表掛春燈，月月星星破晦冥。遊徑有人籠短蠟，照書曾說聚多螢。郊原磷燹何年色，庵寺琉璃此夜心。漏斷六街人跡靜，北窗猶伴讀遺經。
京師勝日稱燕九，少年盡向城西走。白雲觀前作大會，射箭擊毬人馬吼。古祠北與學宮依，簫鼓不來牲醴稀。如何義士文履善，不及道人丘處機。
燕市重逢燕九，春遊載選春朝。寒城旭日初麗，暖閣微陽欲驕。公子高擎錦幛，侍中齊插金貂。書傳海外青鳥，箭落風前皂雕。翟茀煙塵驟合，馬蹄冰雪全消。張羅釋兔求雉，投博呼盧得梟。劍說荊卿七首，舞憐蠻女纖腰。鬧蛾人勝爭帖，怖鴿天花亂飄。臺上試聽簫史，峰頭方駕王喬。寶幢星斗斜掛，仙樂雲璈碎敲。高輔少年任俠，倡樓大道相邀。寄言雒社豪舉，莫笑春光不饒。
人記鬼記清明字，楮錠酒榼傾城出。生人情，遊人致，墳頭紙片兒孫淚。兒孫淚罷花前醉，花不開，鬼當餒。
楊柳活，楊柳多，小孩小女閑不過，絲線結鞭鞭陀羅。鞭陀羅，陀羅起，陀羅起，鞭不已。鞭不已，陀羅死。
楊柳青，兒手空鐘不暫停。空鐘空鐘，舒而遠聽，如蛣蜣起，未觸於屏。簫垂笛橫，絲弦合併。大人為政，小兒無此耐煩性。
倒掖器，如甌落階瓶倒水。勻勻呼吸吹薄紙，吸少呼多脫瓶底。藏爹錢瞞爹眼裏，迷糊琉璃廠甸子。兒迷糊，倒掖器。爹著汗，嬤著淚。
都人重五女兒節，酒蒲角黍榴花辰。金鎖當胸符當髻，衫裙簪朵盈盈新。長安街道人人趨，三條九陌無斷塵。赤日中天萬戶動，棕藤清道騎官從。高肩大轎風賓士，五侯七貴相迎送。陌上相望不相知，絡繹追尋海子湄。隱隱朱樓圍翠幰，深深金谷駐襜帷。買笑追歡日不足，喧過通衢喧水曲。蹋歸百草毒可禳，系出五絲命可續。結縷仍將艾葉懸，祓祥卻把蘭湯浴。我來戚裏列侯家，眩恍疑乘天漢槎。畫壁丹樓池砌白，朱魚翠鳥綺疏斜。竟日淹留天欲暮，紛紛軒駟紅塵度。公子王孫合遝歸，摩肩擊轂忘來路。人生行樂須及時，汨羅之人非所為。
大風怭撥黃塵起，綠柳平堤馳騄駬。尾項提頓鐶勒鳴，健兒騎過長安市。手挽口木嗽鷹相奇，銀翎鐵翮黃金嘴。韓盧宋鵲猛且健，一弓三矢腰掛鞞。日光塵影往返輕，鼻頭出火風生耳。寒氣謖謖觀者栗，據鞍下上若注水。下馬顧盻息不喘，醉擁胡姬花鈿委。聲聲拍板唱吳騷，不願金屋見天子。燕趙之士多悲歌，如爾行藏良有以。因憶當年屠狗人，今茲不出焉已矣。
清泠不必論，所貴在虛明。大火同時事，重陰隔歲情。啟藏王政備，愆伏帝心平。冬夏中何物，風霜外有情。水應無此靜，雪固讓其貞。祭韭誠為重，浮瓜只益輕。一寒誰所護，六月儼初成。似與暑相得，翻嫌秋早生。
長安不可住，五月劇炎暑。日與青蠅居，夜與蚤虱處。
長安不可住，蠍虎多於蠍。養雞食蠍虎，不教蠍速沒。
何來遽集此，相扇爾繁徒。赤豆分餘鬼，皂衣散短儒。寒香驅不誡，炙熱合群呼。終日煩搔洗，依呵只路隅。
詎解四方語，偏知有醜情。慍於看瑣瑣，逢彼動營營。不復顧人面，何須通姓名。針頭腥氣在，狗苟自昆兄。
稱文白鳥氏，守義玄駒家。楚服爾何有，英聲卿自嘉。尋膻從入幕，選鼻坐高衙。拔劍無須怒，幽陰蠍虎叉。
帝京初伏候，出象浴城湍。決蕩粗泥落，吹噴細雪殘。鼻卷荷出水，牙矯藕穿瀾。起沒漩渦口，崔嵬甃岸端。巴蛇吞未下，灩石浸還幹。逐隊旋蹄易，呼群拭背難。秣芻廝養役，湔刷羽林官。並是生殊域，同來飼一闌。不爭儔力大，共荷主恩寬。
舞獸蒙恩澤，炎蒸湯沐施。金吾開衛仗，玉殿輟朝儀。旗鼓壕池漲，喧闐男女窺。沉浮山起伏，噓吸雨紛絲。垂首欣先浴，前蹤戀久嬉。驚波魚杳杳，遠影燕遲遲。兩岸人如壁，連鑣官共隨。齒妨泥內石，身避水中坻。薄浣馴人意，潛涵伏火時。載歸毛骨竦，跪上萬年卮。
龍城奇捷奏，象闕大酺施。暫輟虞廷舞，行驅漢殿儀。步驚城堞遠，影向急湍窺。吸浪雲初卷，噴波雨忽絲。渦藏魚媵疾，樹隱雁臣遲。鼓吹荷風颭，旌麾柳浪移。鼻觀群體具，胎領六年私。作籟時噓荻，防濡屢就坻。齒延焚玉日，皮保偃戈時。沫彼遺漦穢，何應佐酒卮。
楚客羈魂驚巧夕，燕京風俗鬥穿針。樓臺送暑催秋扇，關塞迎寒起暮砧。海內弟兄風雨夢，天涯兒女歲時心。乘槎莫問支機石，河漢年年此夜陰。
枝枝燃綠水，朵朵出紅蓮。波漾明還滅，風吹斷復連。光分鮫室遍，照合貝宮偏。濁水通禪觀，尼珠滿地圓。
金蛇攢百道，銀樹爛千花。迸白紛疑月，飛紅蔚散霞。魚龍藏岸曲，鳥鵲躁枝斜。夜半煙光息，河流漾淺沙。
燈燈祀灶神，夜市在比鄰。通俗筵多供，盛盆饌獨貧。無餳愚奏口，乏鼓送飛輪。燭破他鄉蠟，香生寒歲春。雪花雲路杳，草豆馬蹄頻。老婦能巫媚，僑居莫我嗔。
赤烏墮城塵土昏，人家火急催宵飧。庖夫膳吏遞走速，涓塵擁彗當廚門。張筵布簀舉燈燭，送神上天朝帝閽。黃飴紅餳粲鋪案，青芻紫椒光堆盆。空濛煙雲下車馬，侊傯霧靄飄蘭蓀。使者已飽馬已飼，我欲留神神不滯。星旗雲轡去如風，九萬天衢片時至。紺裘赤舄趨掖庭，稽首帝前備陳事。切須公語毋隱容，迪者降休逆者祟。公廳紛紜爭務繁，私家細瑣猶多類。一年一度送神行，記得人間二十四。籲嗟乎，今年畿甸事更多，願神開口如懸河。〈(擬俗：十二月二十四夜，司命君上天，白人間事也)〉
三十六天高幾重，珠宮貝闕金芙蓉。清都上位玉帝子，陛羅將輔排群龍。呼雷叱霆寶幢擁，躡雲馭氣金輿從。魁罡赫赫豹駢下，冰雪鋒矛隨萬馬。赤腳巨門口吐虹，披發天游面塗赭。八萬浮塵一霎過，來察諸方不平者。二十五日年盡時，帝來人間人不知。尋常竊掠乃末技，纖毫斗秤真小兒。區區瑣瑣何足較，置之國法性可移。盜權奸手掩日月，僭極雄心欺鼎彝。渠魁當殲脅從宥，未睹靈威降神疚。年年此日枉帝來，渠尚驕張當白晝。方山丈人有一言，便欲留神仗神奏。籲嗟乎，近來比屋興咨嗟，請帝先過民牧衙。〈(擬俗：十二月二十五日，迎玉帝降人間，察善惡也)〉
歲寒庭前燈火光，焚椒爇火生馨香。男吹笙竽女擊鼓，歡喜請神神上堂。赤髹大盂捧魚且脯，花磁小罌斟酒漿。獻供三宿更三祭，上元小儒宣奠章。維神在人有定分，神若有靈神可問。北裏金珠敵累朝，西鄰壟畝連十郡。梁冀跋扈漢鼎危，王愷縱橫晉綱紊。若人則那神不臨，戀戀寒微顧如憤。三十六年辱眼青，追隨去住同忘形。殷勤相守感不鄙，固如金石深鐫銘。癡愚自負文章士，步月梯雲取青紫。星斗胸中十萬編，煙雲筆下三千紙。暫從秋水看芙蓉，恥向春風學桃李。滿城風雪遭歲除，儀物粗疏聊以祀。籲嗟乎，久而不衰情既真，與神白頭為交親〈(擬俗：謂除夕祭窮鬼也)〉
柏灑辛盤此夜情，虛堂無夢亦三更。帝城團鼓迎年急，鄰院松盆熰歲明。臘節坐銷杯正永，春光入望斗初橫。呼嵩只切天雞唱，肅肅千官響佩聲。
坐憶家筵此獻酬，辭年守歲夜深收。天涯一別虛萊彩，京國多慚擁敝裘。偶望街燈生客緒，況兼風角動邊愁。陽春到枕知同候，歸夢梅花襄水頭。
柏葉那堪苦裏煨，爇爐不暖為心灰。春光五日冰方壯，歸思三更夢未來。守歲家筵多旅客，太平街鼓半兒孩。玉河堤柳猶僵在，寒對微香暖閣梅。 
出崇文門三里，曰「大通橋」。運河數千里，閘七十二，抵橋下閘，不復通矣。大通雲者，著有成也。水從昌平白浮村之神山泉，過雙塔榆河，會一畝、玉泉諸水，入城，匯積水潭，繇玉河中出。橋下閘而灘之，渹渹沌沌，攖怒則鳴。過灘貿然，㳐㳐活活，水乃疾行。疾者去之，緩以洄者取之，吱吱軋軋，林間之桔槔也。倚高城，臨運河，一二園亭而東之。三忠祠祀三忠：漢武侯、宋鄂王、信國也。祠後濯纓亭，亭即河之岸，撥船千艘，亭檻艘檣，日與摩拂。河故元通惠河，都水監郭守敬浚者，即金遼故河也。我成化正德中再疏之，再未就。嘉靖丁亥，御史吳仲請修，修三月告成功，上舟觀之，廛居夾岸二十里，柳垂垂蘸河，漕舟上下達。大學士張璁等聯句以聞，上喜，給光祿饌，又分禦膳賜焉。萬曆中歲運，二月徂五月，凍糧至，去年糧也；夏徂秋，逮乎冬而至，本年分糧也。十年來，餉用急，漕政漸修，閘河一線，無守凍船。每花信麥秋時，亭陰閑閑，岸草靜好。出都門，半取水道，送行人，閑者別張家灣，忙者置酒此祠亭，去住各荒率，亭所閱，少閒人。對岸鹿園，金章宗故園也，今曰「藍靛廠」。下流十里小聖窩，龍湫也。崇禎壬申四月二十一日，大通橋下有聲如雷，有白物如犬，擁波而馳，至小聖窩而伏。
憶昔漢孔明，龍起答三顧。志決竟星隕，嘔血為軍務。鄂國與信國，屹屹兩砥柱。殺身不救國，冤憤水東注。往事勒鐘鼎，新廟傍官路。慘慘冠劍並，凜凜生魂聚。翠旗晚明滅，往往鬼神駐。懷歎各不申，翻然向煙霧。我征久奔迫，過此感傷屢。時來肅展謁，系馬門前樹。香臺野蕨生，羅幔蟲蟻蛀。烈士為吞聲，清風激頑懦。
三忠祠在帝城東，檜柏陰陽沙院風。朝暮衣冠頻下馬，春秋香火一開宮。中原涕淚江山遠，異代精靈廟宇同。漢業崩摧如宋業，古今南北恨無窮。
武侯瘁荊益，鄂王班大樑。信國死燕市，廟貌各一方。都人告時賢，三忠祀一堂。攘攘此送迎，誰歟俎豆光。生平自念恨，得不為彷徨。歎息告都人，忠邪要久長。一時論聽亂，千古豈茫茫。
三臣事業歸何處，兩代精靈入寂寥。各有孤忠回末運，更留大節壯皇朝。雲陰殿閣多松檜，花暗河津半蓼蕭。秋水年年頻欲長，悠然今古恨難消。
秋雨城南許放舟〈(一清)〉，天恩載泳向中流。飛帆卷雨移乘馬〈(璁)〉，輕浪翻風已破鷗。國賦雲來寬帝顧〈(鑾)〉，廛居櫛比稱皇州。極知景運從今遠〈(一清)〉，萬歲千秋此勝遊〈(璁)〉
日斜興盡此回舟〈(一清)〉，光景留連喜溯流。殘柳壓堤閑宿鷺〈(璁)〉，輕帆破浪未妨鷗。羞將淺薄陪陶謝〈(鑾)〉，莫歎流亡滿邑州。若得青羊似淮蔡〈(一清)〉，君臣明日更同遊〈(璁)〉
雙穡為棟合維舟〈(璁)〉，上下推移趁穩流。兩岸桌歌隨鼓吹〈(一清)〉，一篙波影起鳧鷗。年來遠思生南國〈(鑾)〉，日暮閒心動北州。本是遙遙湖海客〈(璁)〉，塵蹤剛得此熙遊〈(一清)〉
落日秋風好放舟，已過三閘順安流〈(璁)〉。恩沾賜宴流瓊液，老愧忘機問白鷗〈(一清)〉。遠餉繇來歸水國，上游從此重神州〈(鑾)〉。觀風不是耽盤樂，莫迓年年兩度遊〈(璁)〉。
靈河之水從天來，虹光雲影相昭回。金鼇蜿蜓環朔鎮，玉龍夭矯盤燕臺。燕臺朔鎮何年始，宇宙流形同此水。神禹玄勳肇冀州，隨山刊木流源委。召公分符啟建封，東觀齊魯西秦雍。井田疆理世綿邈，仰止突兀空雲峰。漢郡秦藩幾千載，河山帶礪依然在。可憐光景屬金遼，源泉浩涆趨瀛海。元臣守敬乃創謀，鐵牛石獸紛蚴蟉。七閘三津富瀦蓄，風帆霧舫聯漕舟。皇明統天逐胡虜，天為真人辟茲土。玄菟黑齒俱來臣，絕域梯航舞幹羽。國家財賦資江南，車牛推挽嗟何堪。直從淮徐達江漢，奔濤疊浪回流潭。尚書宋禮劉大夏，後先相望力不暇，恭襄贊畫通神明，或為長堤或鉅壩。顧茲湮塞歲已深，滄桑變易愁人心。憲廟留情議修復，中遭阻格滋陸沉。飆逝星流物華暮，煙水迷茫落秋樹。誰人獨抱濟川憂，指點遺蹤在何處。皇皇巨靈日驅馳，天吳九首何訁夔泥。有開必先自今日，乾樞坤紐中推移。聖人繼統禦龍極，勵精庶政昭玄德。軫念蒼生宵旰懷，轉輸只恐疲供億。東吳御史曰「吳公」，上言論河心樸忠。天子葵之秉獨斷，內庭外府僉謀同。乃命華山何水部，章程畚鍤繽紛聚，經營不日告成功，百萬舳艫集河滸。大通橋東湯沐園，乃開憲府繚周垣。亭臺花木倏幽密，柏屏羅徑延松門。時維己丑夏五月，祥雲嫋嫋瞻雙闕。偶泛樓船共燕遊，幽悰旅況真超越。薰風徐來鳴管弦，綠荷芳草含晴煙。曲水觴流不知醉，浴鳧飛鷺爭盤旋。籲嗟古人不可作，古人先憂還後樂。矧逢海內告災沴，敢謂無心忘民瘼。民之瘼矣君所悲，祁寒暑雨多怨咨。下焉醫民上醫國，豈獨漢有吳公祠。誰雲大道終難復，河水清清洗心目。請看河上吳公柳，他年堪比萊公竹。
頗憶三江遠，源流意若何。水深秋氣切，竹密雨聲多。熟果當尊落，飛塵旋堞過。柳陰催系纜，細聽桔槔歌。
落日舟仍放，微風坐不辭。林歸雲氣沒，花影夕陰移。野典匆忙得，清遊醉夢疑。只應驄馬客，堅約後來期。
步屧沿東郊，草青沒河涘。我夢江南春，得此風日美。駐煙停午陰，流雲泛清泚。輕舠信回風，聊以吾纓洗。
神禹疏九河，四海異奔赴。茲惟故道存，朝宗復東注。我皇宅下土，襟帶綿世祚。歲久川原堙，亂流入徑渡。廟堂思遠猶，臣工戒漕務。水若效川靈，榜人理舟具。東南千萬艘，飛挽遵舊路。遠積萬世賴，攸同四方聚。嗟予匪濟川，覽茲良歎譽。疇能樹奇勳，江東吳侍御。
鵷班初散紫宸朝，鷺渚新逢柱史招。出郭喜看燕甸草，承流驚見浙江潮。雲開緹幕郎官醉，風度青簾暑力消。記取大通橋上月，分明歌吹起層霄。
放舟河曲，艤舟河次。臨河登覽，悠然深思。靈源浚發，餘潤遠被。危岸無崩，長茭省費。供儲舟子，唱籌庾吏。昔苦飛挽，今踐委積。事固有待，膚公有自。吳下群才，臺端抗議。假一日勞，垂百世利。倩筆遷史，河渠再志。
良辰指孟陬，俶駕輪兩兩。倉庚豈後時，鶗鴃已成響。晴暉冪東照，緒風款西颺。郊原靄蔥茜，皋薄積蒼莽。同官夙無期，偶然欣共往。攀林搴翠深，臨流濯纓爽。煙波始擊汰，舴艋及新漾。西望桔槔亭，盡多漢陰想。津樹引花源，河鯈寫濠上。終當謝塵盍，歸歟問吾黨。
一望皆林塘，孤亭臨水際。連轡四五人，一揖易巾屣。主人陳尊壘，花下趨人吏。兩行檀壓酒，百巡車行胾。長艘潞河來，人衣沾草翠。潭影見軒窗，遊魚呷亭字。散坐捐煩苛，縱談忘忌避。水風醒心脾，百罰不成醉。舟行窮幽奧，目境轉奇邃。臨涯逼懸流，萬雷擊山墜。對面不聞語，但見口開閉。冰柱萬條直，雪岩千片碎。側身奔石間，趾酸心病悸。歸臥北窗下，枕邊聞水氣。
京師百戲都，所少唯舟筏。禦水落漕渠，淙淙流一發。凡目未經先，雖少亦奇絕。何況集棠舟，游遨似吳越。菱蒲得水長，鳧鴛避沙熱。朱碧好亭子，稀疏出林樾。雙航無定質，隨波作周折。遇樹即停帆，因風或舟楫。閘水高十仞，百斛量琳屑。駿馬下危坡，疾雷震空碣。西門亦有水，寬丈深寸尺。計較今昔遊，居然分勝劣。朝日照來騎，歸途見微月。
一舟初試水，數里已離城。日晚休群動，天秋入太清。魚知聽岸曲，鵲欲赴河盟。共指青蘋末，風於此處生。 
人鬼而千年不泯，不必其天神地祇也，不必仙佛果位中也，猶之人或久而名氏，不必其人，詩文傳者不必其詩其文也，或數存焉，其精神亦有然矣。蒯文通墳，在廣渠門外北八里莊南坡上，古埠高四尺，而蒯時出沒其墳，高冠廣衫，道人裝，一童子攜紗燈隨之。墳百步外一井，蒯向井汲，乃返。晝陰晦日見，鬼之能也。見或立半空中，非鬼之能矣。萬曆初，丘太守瓚墳其側，遂不復見爾，地脈哉。丘先欲發視，堅不可，乃止也。尋夢蒯襆頭朱衣來言：生身一先輩人，尺寸地不見讓耶？丘悔之。今其子孫微矣。讀《蒯徹傳》，說武信、淮陰，殆任數者；及對漢高，殆任質者；性情麇至，殆有道者。傳又雲，蒯說韓不用，佯狂燕市，蓋歿而葬此。蒯所著《雋永》八十一篇，不傳矣，而墳傳。
舌亦有時宜，宜秦不宜漢。君若在七雄，縱橫豈其誕。赤帝子誰乎，大聲與為難。我亦知君才，足能倒治亂。燕令可以生，楚猴可以冠，其如火德成，操刀難一斷。千載氣未舒，侷促爭人畔。
廣渠門外三尺土，蓬蒿滿地生風雨。塚中有人非鬼神，瓶繘陸陸衣冠古。古人古事安可論，韓侯昔駐齊東門，投手措足關天地，面背易向亡易存。但假為王帝何怒，躡附何語怒者寤，兔死有狐狗遽烹，北軍左袒亦狼顧。韓不負漢未央宮，蒯不負韓燕市路。狂能莊語動天子，知有道者非任數。有神有骨千年存，顯現竟不須雲霧。君非不狂非不死，若有憑藉隱其故。後生欺死曰「無能」，夢語明明醒弗懼。曷往廣武觀戰場，何人壞得狂生墓。 
洪武元年閏七月，左丞相徐達師至通州，距城三十里築臺駐軍。翌日天霧，設伏戰擒其梁王孛羅等。元主聞報，夜開建德門，北如上都。達兵遂至燕京，攻齊化門入，執其監國帖木兒不花等。今州西土埠，高半里，廣方半里者，所築臺也。或曰「唐薛仁貴征遼駐軍臺」也，達因之。後成祖靖難而南，駐蹕焉。嘉靖中，都門一道人，稱言遇中山王將臺邊，授賈力法，以授人也。其法用意蓄氣，周其身，處處運之，挺直立，徹頂踵，無懈骨。卷肱，掌指稍詘，兩足齊，踵相去數寸，立定。兩手從上，如按物難下狀，幾至地，轉腕從下，托物難上也。過其頂，兩手植，則又攀物難下，而至肩際。轉腕，掌向外，微拳之，則卷肱立如初。乃卷兩肱，開向後者三，欲令氣不匿膺間也。卻舒右肱，攔物之欲右者以左，逮乎左，左之爪相向已，如將及之，則左手撐而極左，右手拉而卻右，左射引滿，引滿，右肱卷如初矣。則舒左肱攔，右手撐，左手拉且滿，以右法，左右互者各三之，則卷兩肱立如初。左手下拊左外踝，踝掌競勁相切也。則以右手腕推植物使左傾，傾矣顧曳之，使右倚肩際，如是者三之。則右手下，以左法，左推曳之以右法者三，則卷兩肱立如初。平肱，掇重者舉之，勢極則扳，蓋至乳傍而拳矣。握固，腹左右間，不附腹也，高下視臍之輪。則劈右拳，扼右肩傍一強物，至左足外踵，轉腕托上，托盡而肱且右植，則扳而下，至右肩際，拳之。反拳據右腰眼，左右互者各三之，徐張後兩拳而前，交叉指上舉，勢極則轉腕。舉者，掌下，十指端上也。轉者，掌上，十指端下也。叉掌上拱，首項負筐，腋以下皆卓焉。就其勢，倒而左，幾左足外地，以前勢起，倒而右，左右互者各三之。凡人倒左者，左膝微詘也，倒右者右膝微詘也，不詘者法也。乃取鹽湯壯溫者，濯右手，掌背指濡之，平直右肱，橫揮之而燥，則濯左左揮，左燥復右，互者各三之。計揮且數十矣，自是兩肱不復卷矣。乃蹬右足數十，左仍其數。蹬以其踵，或抵之，蹜以其趾，或絆之也。則屹立，斂足，舉前舉踵，頓地數十。已而兩足蹲立，相去以尺，乃揮右拳前擊數十，左如之，乃仰臥，復卷肱如立時然，作振脊欲起者數十，而工竣焉。凡用勢左右，必以其脊俱。凡蓄氣，必迄其工。凡工，日二三，必微飲後及食後一時行之。時則以拳遍自捶，毋使氣有所不悉。時摣五指頭，搗戶壁幾案，久而作木石拊聲焉。坐，屈肘上之，屈拳前之。臥，必側面，上手拳而杵席。坐臥各因其左右，其拳皆握固。
層臺曾此翠華臨，叢草猶滋雨露深。八陣龍蛇營朔漠，六軍貔虎簇雲林。彭城系馬興衰跡，沛邑歌風戰守心。餘勇賈人人不識，中山英爽在高陰。 
黃金臺名，後人擬名也。其地，後人擬地也。史記：昭王為郭隗改築宮而師事之，新序通鑒皆言築宮，不言築臺。後漢孔文舉謂昭王築臺以延隗，梁任昉謂臺在幽州燕王故城中，土人或呼賢士臺、招賢臺。有臺名，無黃金名。李善引上谷郡圖經曰：黃金臺在易水東南十八里，燕昭王置千金其上，延天下士。水經注云：固安縣有黃金臺遺址，圖經雲然，始有黃金臺名。今易州易水邊二黃金臺，都城朝陽門外東南又一黃金臺。三黃金臺，巋然皆土阜。
燕山不改色，易水無新聲。誰知數尺臺，中有萬古情。區區後世人，猶愛黃金名。黃金亦何物，能令賢重輕。德輝照九仞，鳳鳥才一鳴。伊誰腐鼠棄，坐見饑鳶爭。周道日東漸，二老皆西行。養民以致賢，王業自此成。黃金與山平，不救兵縱橫。落日下荒臺，山水有餘清。
巍坡十二青雲梯，老樹偃伏猶穹圭。長裾已翳星辰去，殘陽空掛盧溝西。召南六百年宗社，一日黃金重天下。精纏寶氣夜不收，又見殘霞明朔野。
昭王銳志移青社，築土懸金奉賢者，四方劍佩集強燕，千里風塵馳駿馬。郭君自舉先群豪，樂生獨步超凡曹。酬恩一雪霸國恥，建功並倚雲天高。君臣意氣千年少，落日荒涼沒秋草。黃金買貴滿長安，惆悵英雄布衣老。
高臺百尺倚都城，斜日蒼茫弄晚晴。千里山川回望迥，萬家樓閣入空明。黃金尚想招賢意，白發難勝慨古情。看盡翩翩歸鳥沒，古原秋草暮雲平。
迢遞高臺近日邊，偶來登覽尚依然。萬家禾黍秋風外，十里旌旗落照前。遠郭砧聲生杳杳，平原車騎去翩翩。黃金漫說能招士，千載猶傳郭隗賢。
昭王此處有高臺，落日城邊霽景開。尚想百金求駿骨，終知千里得龍媒。樹連平野煙光合，鳥帶遙空暮色回。總謂招賢從隗始，只今惟數樂生才。
高臺曾此置黃金，人去臺空碧草深。落日未窮千里望，青山遙映半城陰。雁將秋色來平野，鴉帶寒光過遠林。昭代賢才登用盡，不須懷古動長吟。
山色微茫映古臺，平原千里夕陽開。誰知碧草遺基在，曾見黃金國士來。樹繞河流天外去，鳥翻雲影日邊回。清時自重非熊叟，不獨奇謀得俊才。
獨上高臺望古城，暮天風景尚含情。數峰殘照雲將掩，幾樹閑花鳥自鳴。玉帛已看今日會，黃金宜記舊時名。願歌周雅思皇詠，多士衣冠盛鎬京。
黃金此地曾延士，極目平川夕照斜。水繞易城流霸業，田連督亢屬農家。蒼茫瞑色煙中樹，縹緲晴光雨外霞。千古荒臺遺舊址，西風殘柳集寒鴉。
客從江南來，驅馬黃金臺。傷哉臺下青青草，一夜西風變枯槁。壯士悲歌易水傍，防身有劍飛秋霜。此心誓掃豺狼跡，草間狐兔誰能覓。
荒臺空寂寞，曾此貯黃金。父老逢人說，君王待士深。登臨一回首，感激百年心。歸去重城晚，萋萋草色陰。
督亢陂荒蔓草深，廣陵宮廢故城平。秋風易水人何在，午夜盧溝月自明。召伯封疆經幾換，荊卿事業尚虛名。黃金不置高臺上，似怪年來士價輕。
燕昭昔好士，高築黃金臺。卑身事郭隗，賢路從茲開。豈不得辛衍，樂毅乃雄才。感激東破齊，呼吸成風雷。信義傾諸侯，其如惠王猜。奔趙失神駿，委師任駑駘。兵頹火牛下，宿恥除復來。荒哉築臺意，長使後人哀。
最憶燕昭日，寒將易水回。賢王不復起，此地尚高臺。百尺淩霄漢，千秋蔓草萊。賓門如有待，翹館詎無才。白璧常傾士，黃金故作媒。懸知魚水際，一德頌休哉。
黃金臺上西日明，黃金臺下磷火青。白虹直貫荊軻墓，芳草渾生郭隗營。燕山黛紫余王氣，易水喑嗚流恨聲。七雄已銷暮煙合，半戟時出春田耕。酒醒風起臺上下，來為我吹歌不平。
興邦良有激，好賢輕千金。破齊如反掌，圖報一何深。二城乃不下，疇測平生心。白璧易為毀，喟然傷古今。
七雄割據勢欲均，得士者富失士貧。燕昭信義爭日月，不惜千金買駿骨。郭隗談笑發深謀，劇辛鄒衍競馳突。士中樂毅年數奇，按劍魏邦人豈知，一朝遇主同心腹，君王親為推車轂。指揮燕兵百餘萬，蹴踏齊城七十六。六合於今無併吞，寂寞古臺空復存。
駿骨何年事，黃金上此臺。燕陵空北望，易水自東來。百里賢人聚，千秋伯業開。如何別壯士，獨奏羽聲哀。
朝涉白澗水，暮登黃金臺。緬仰古遺烈，惄焉傷中懷。所懷者誰子，樂毅名世材。旬月下強齊，莒墨詎不摧。志惟存仁義，緩徵致其來。出令戒鈔掠，表廬恤民災。庶幾王者師，一舉平九垓。胡為後王愚，聽讒生疑猜。大功弗克就，至今有餘哀。
昭王遺跡半蒿萊，尚有淩空百尺臺。駿馬已隨雲滅沒，霸圖惟與水瀠洄。天長草樹層霄接，地迥風煙大漠開。致士無能恩詔始，黃金慚負入燕才。
蒼蒼日下寒雲平，荒荒古臺依帝京。黃金待士若招士，士與黃金同重輕。招即來，揮即棄，亡城七十存城二。擁膝比者何人歟，澹泊生平死盡瘁。古之往來別有在，去就意深茫如海。臺高難量管樂心，古人莫以今人待。
蕭條幾戶冷炊煙，凍浦流冰索索然。十載築臺親禮士，如何止得一人賢。
西趨咸陽東碣石，三寸縱橫走七國。得士須得天下士，矜重恥言價五百。高臺日照黃金色，龍雲相期飛無翼。死駿猶當勝生駑，忍使神駒長伏櫪。但能相皮不相骨，千金未敢輕一擲。官街十字車輪炙，飛鴻不落紅塵弋。稷下空譚秦逐客，易水風寒歌不得，黃金臺高空冀北。
貂敝風高客奈何，燕昭往矣故安省。天連大漠寒雲遠，地接平沙衰草多。駿馬有魂依郭隗，酒徒無曲和荊軻。於今最賤縱橫士，莫倚荒臺發浩歌。
寒臺古樹蒙茸老，秋煙一縷縈秋鳥。黃金千載磨為塵，兩生姓名磨不了。燕山崔，易水渺，黃金臺蔓荒荒草。昭王自是小諸侯，不見群公歌天保。
督亢陂過易水傍，荒臺爭說是昭王。不知芳草誰為主，但見高丘未敢忘。入塞孤鴻連朔氣，臨河遊子展清商。只今燕市多名馬，貰酒何人典驌驦。 
