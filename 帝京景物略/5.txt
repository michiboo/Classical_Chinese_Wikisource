水從玉泉來，三十里至橋下，荇尾靡波，魚頭接流。夾岸高柳，絲絲到水。綠樹紺宇，酒旗亭臺，廣畝小池，蔭爽交匝。歲清明，桃柳當候，岸草遍矣。都人踏青高梁橋，輿者則褰，騎者則馳，蹇驅徒步，既有挈攜，至則棚席幕青，氈地藉草，驕妓勤優，和劇爭巧。厥有扒竿、觔斗、咥刂喇、筒子、馬彈解數、煙火水嬉。扒竿者，立竿三丈，裸而緣其頂，舒臂按竿，通體空立移時也。受竿以腹，而項手足張，輪轉移時也。銜竿，身平橫空，如地之伏，手不握，足無垂也。背竿，髁夾之，則合其掌，拜起於空者數也。蓋倒身忽下，如飛鳥墮。觔斗者，拳據地，俯而翻，反據，仰翻，翻一再折，至三折也。置圈地上，可指而僕爾，翻則穿一以至乎三，身僅容而圈不動也。疊案焉，去於地七尺，無所據而空翻，從一至三，若旋風之離於地，已則手兩圈而舞於空，比卓於地，項膝互掛之，以示其翻空時，身手足尚餘閒也。咥刂喇者，掐撥數唱，諧雜以諢焉，鳴哀如訴也。筒子者，三筒在案，諸物械藏，示以空空，發藏滿案，有鴿飛，有猴躍焉。已復藏於空，捷耳，非幻也。解數者，馬之解二十有四，彈之解二十有四。馬之解，人馬並而馳，方馳，忽躍而上，立焉，倒卓焉，鬣懸，躍而左右焉，擲鞭忽下，拾而登焉，鐙而腹藏焉，鞦而尾贅焉，觀者岌岌，愁將落而踐也。彈之解，丸空二三，及其墜而隨彈之，疊碎也，置丸童頂，彈之碎矣，童不知也。踵丸，反身彈之，移踵則碎，人見其碎，不見其移也。兩人相彈，丸適中遇而碎，非遇，是俱傷也。煙火者，魚、鱉、鳧、鷖形焉，燃而沒且出於溪，屢出則爆，中乃其兒雛，眾散，亦沒且出，煙焰滿溪也。是日遊人以萬計，簇地三四里。浴佛、重午遊也，亦如之。
弱柳晴無煙，空翠開清潭。長堤三十里，波影隨行驂。雕弓簇小豎，茜衫逐冶男。西山如螺髻，萬黛滴僧藍。姬歌度細縷，酒氣生煙嵐。鳧母出窺人，茭蒲綠藍鬖。時聞流鶯語，的的似江南。
人天皈佛日，風土紀皇都。水坐疑修禊，觴行或賜酺。花茵調怒馬，珠彈起棲鳧。誰識逃虛者，高明混酒徒。
節是祇園會，歡同曲水池。妖童歌串亂，天女鬘花隨。是樹皆停蓋，無波不泛卮。魚龍與角牴，樂事看君為。
東風織溪面，細緯疊春羅。長波將人影，直直入宮河。一萬樹垂楊，無枝不系珂。閹貴馬嘶風，挾彈睫前過。精藍如兜率，朱碧鮮且多。微沙障西山，羅縠中青娥。隨蔭即開席，酒傾若洪波。歸路及嚴更，門尉稍譙呵。憲令禁肩籃，醉卒控疲騍。
花時晴色釀芳原，出郭猶如出檻猿。霧質風稍新柳縷，皴皮瘦骨老藤根。紅雲尾變知魚熱，碧纈紋繁覺水溫。耳聽碧流心翠嶺，閒談恰已到山門。
路轉柳橋曲，河連杏渚長。半天分樹色，匝地起花香。望入朱樓隱，行宜翠幰張。何期帝城畔，咫尺到滄浪。
紅樹人家滿，春風載酒時。揚鞭梢露葉，欹帽拂天絲。吹沫魚兒小，摶花燕子癡。青郊多景色，偏喜日遲遲。
步屧綠楊郊，東風雪乍消。眼因僧寺豁，心逐酒簾飄。十里藏鶯樹，一灣走馬橋。誰能在朝市，偃仰過花朝。
初夏風吹麥穗寒，柳花才放杏花殘。高梁橋水鱗鱗碧，直似江南雨後看。
行行西出郭，暑氣入林消。飲馬初逢澗，聽鶯忽度橋。趁陰移野酌，過午見歸樵。酒渴思清磬，山僧適見招。
一逕隨流水，夭翹到寺門。故碑前代碣，新主舊名園。山雨來花氣，松風送鳥言。淹留未遽返，瞑色下高原。
覓寺何辭遠，逢僧不厭多。一泓春水疾，十里柳風和。香霧迷車騎，花枝拂綺羅。半年塵土色，滌浣此清波。
香風十里帝城阿，吹向春郊聲態多。嚦嚦鶯猶生短笛，飛飛蝶似試輕羅。天垂柳色雲情綠，水入花光藻影酡。到處酒茵圍藉草，正愁車馬亂笙歌。
不信春無一事忙，填闉兒女只新妝。高栽羅髻雲過尺，遠試尊罍水各方。柳葉將眉分野綠，花枝著眼掠人香。煙光如此無君醉，虛負東風到野棠。
芳林鳥語帶煙柔，淺水新蒲亂綠疇。蹀躞韉鞍嘶草埒，翩翻細袂轉花毬。豔開野席驕三婦，香送青盤出五侯。步屧不妨堤去遠，閑懷試一傍沙鷗。
郊外身閒心亦寬，燕將出子杏將殘。千條濃碧春之季，一水吹光暮則寒。乍識遠山俱可徑，政憐疏雨不成看。女如雲對花如雪，老此他鄉客未難。
灣堤春暖柳絲齊，鶯撒柔聲馬撤蹄。幾道豔光紅紫過，落花香被繡裙攜。
槐暗桑穠叫杜鵑，林中綠惹一身煙。春尋趁未春歸候，尋到西山深處還。
彼美都人士，出郭清明遊。高梁橋西畔，柳軟莎亦柔。各攜朱累坐，飲啖彈箜篌。又入水邊寺，又登柳邊樓。誰家高輿過，隨從皆驊騮。回策妙如瀠，錦韉紫絨鞦。誰家俠少年，使酒睨公侯。箕踞古道邊，閃閃白雙眸。我踏芳芷去，獨為清溪留。坐看花影水，遠人而親鷗。
東風遍綠宮牆柳，柳外遊人各群友。伏闕難陳方朔書，當壚且醉胡姬酒。城上烏飛曉報鐘，如雷車馬九衢通。日臨雙闕輝光動，雷接千煙下上濃。卿雲瑞日照畿甸，半照琳宮半梵殿。年少肩摩西向郊，眼紗影裏佳人面。燕趙佳人本自多，吳妝越釧耀輕羅。北地胭脂妍兩靨，南都石黛澹雙蛾。買花滿頭髻紅紫，戴入杏花楊柳裏。裝讓林花花讓人，莫看橋頭看橋水。平頭奴子控青驄，大袖長巾身滿風。弱女護裙遮小襪，妖童攬褲出輕紅。車車馬馬高梁路，日色不明塵作霧。主第侯家燈火繁，錦衣扶醉無儀度。暮鼓冬冬競向城，蹇驢難避殿訶聲。寒空月作憐人色，故入書帷不放明。
喧喧出塵路，春向郭西尋。千樹舞千態，一絲牽一心。帶黃初照日，雖綠未成陰。小酌聊相命，風光醉客深。
不知楊柳綠，一片滿高梁。沙岸迷城勢，山光入水鄉。遠心隨野去，望影得春香。獨往清明後，無人喧夕陽。
佳時直得半城虛，橋影將攜幾客初。暖氣已催冰暗解，東風如擇柳先噓。清尊野地相嘩處，紅袖長堤送目餘。七日春逢天色好，遊人誦入史登書。
桃花珠勒撒花裝，柳折塵生百鳥藏。為祝健兒身手好，燕支夜月賀蘭霜。
城邊一水結群游，柳外平橋度紫騮。無限春風都費盡，不應稀有是清流。
輕縠織晴纈，丹樓開煙晨。晨風岸搖光，柳拂無生塵。鳥懷茂林倦，流清難隱鱗。西嶂青一方，遙堤圍酣春。
白露先秋迥自傷，漫遊強半在高梁。因騎禿馬尋僧舍，為送歸鴉上女牆。雨過雲山如黛染，天深草木已清涼。無聊此夜宜狂醉，恐有愁人慾夢鄉。
春光非雨色，岸岸柳垂垂。游女紛車馬，都人競鼓旗。裝紅橋下影，塵白道傍枝。節序關心目，歸歟適所宜。 
高梁橋水，來西山澗中，去此入玉河。辭山而平，未到城而淨，輕風感之，作青羅紋紙痕。兩水夾一堤，柳四行夾水。松之老也禿，梅之老也禿，柳之老也，逾細葉而長絲。高梁堤上柳，高十丈，拂堤下水，尚可餘四五尺。岸北數十里，大抵皆別業、僧寺，低昂疏簇，綠樹漸遠，青青漠漠，間以水田，界界如雲腳下空。距橋可三里，為極樂寺址[1]。寺，天啟初年猶未毀也，門外古柳，殿前古松，寺左國花堂牡丹。西山入座，澗水入廚。神廟四十年間，士大夫多暇，數遊寺，輪蹄無虛日，堂軒無虛處。袁中郎、黃思立云：小似錢塘西湖然。
振衣來郭外，喧寂自茲分。稍取入林路，遂逢歸嶺雲。空原存燒色，淺草澀波文。作意秋聲好，憑高若有聞。
非因幽賞愜，安得旅情降。紆徑寺藏圃，登樓山滿窗。啼螿難禁亂，歸鳥間為雙。所貴神無累，清酣傍佛幢。
人歡好風日，地復免塵沙。南客愛臨水，北僧難具茶。石斑留曉露，村側接餘霞。捃摭看春事，農樵各有家。
寺觀參差出，山溪掩映間。塔尖全蔽日，林隙稍窺山。俗與僧租勝，朝從野貸閑。盛遊資好友，盡日得開顏。
灣灣綠水帶城陰，白日青蓮雙樹林。萬疊雲山千里夢，六時鐘磬五更心。寒燈貝葉翻香蠹，春日簷花坐語禽。隨意竹床葵菜好，經簾不捲法堂深。
遲日郊原景物繁，翛然人坐給孤園。松垂佛殿雲從入，花落經床鳥自翻。靜倚鳴琴消白晝，閑因揮麈狎清言。紅塵冉冉長溪外，厭聽高城瞑柝喧。
於以連鑣拂柳行，豫遊真喜值春晴。攜來新茗如浮蟻，穿入垂楊有坐鶯。近水佛含花鳥氣，到門僧了木魚聲。誰探幽僻調清梵，一路清溪宛宛明。
古泉無宿水，古柳無強枝。游望渺攸屬，金碧生其姿。門柳不更圃，徑泉不更池。色然堂國花，曰「僧律所持」。遊人有時去，魚鳥閑知之。
白石橋北，萬駙馬莊焉，曰「白石莊」。莊所取韻皆柳，柳色時變，閑者驚之。聲亦時變也，靜者省之。春，黃淺而芽，綠淺而眉，深而眼。春老，絮而白。夏，絲迢迢以風，陰隆隆以日。秋，葉黃而落，而墜條當當，而霜柯鳴於樹。柳溪之中，門臨軒對，一松虯，一亭小，立柳中。亭後，臺三累，竹一灣，曰「爽閣」，柳環之。臺後，池而荷，橋荷之上，亭橋之西，柳又環之。一往竹籬內，堂三楹。松亦虯。海棠花時，朱絲亦竟丈，老槐雖孤，其齒尊，其勢出林表。後堂北老松五，其與槐引年。松後一往為土山，步芍藥牡丹圃良久，南登鬱岡亭，俯翳月池，又柳也。
野圃宜秋色，蒼蒼況夕𣇲。松青新沐雨，槐古直搔雲。竹牖池光合，石樓山翠分。風前歌管細，吹向月中聞。
尊酒邀清賞，名園迥不群。雨枝苔上綠，風朵錦回文。入幕香初駭，移燈影乍紛。留春堅客住，絲竹說殷勤。
乘閑西出郭，高柳覆淪漪。徑辟山窺檻，亭空竹作籬。豐年庾氏玉，爽氣習家池。魚過斷萍匿，風先弱線披。酒深催韻急，坐滿接言遲。奢矣花兼石，繁哉竹與絲。溪驚鷺不下，峰晚霧將垂。略訂辭花出，來當未謝時。
為愛藥欄勝，旬中一再來。分香妝閣照，擇圃幾瓶栽。朵朵初方蕊，垂垂今正開。憐春如此候，輾轉不能回。
疏雨偶然過，青山晚近人。全憑高閣爽，共仰月華新。樹轉尊前影，花愁暗處春。客喧無一醒，燈火覺相親。
逕辟龍孫長碧鮮，高臺迥出蔚藍天。雖多老幹俱槐後，略種名花佐柳妍。山缺恰當高樹補，池深雅得芰荷先。主人爽一如亭閣，不用笙歌促酒筵。
紛衍石橋路，西山野望初。中流白鷺起，兩岸綠楊疏。泉貯團仙籟，鐘鳴隱佛廬。所嗟塵市遠，不得更踟躕。
白石橋頭路，蒼然松樹林。清霜飄敗葉，丹黃滿幽岑。高山粲然開，迢遙果幽尋。最有野人共我趣，一尊宛轉留人住。白酒初熟滿村香，大雪才消天未暮。被肘老拾遺，拙辭醉淵明。家去卻迷路近遠，山行惟覺身欹傾。北風冽冽催酒力，古道枯枯澹客情。客去難為主人意，上馬已辭下復醉。茅店荒雞時一鳴，歸途戀戀依空翠。 
都城牡丹時，無不往觀惠安園者[2]。園在嘉興觀西二里，其堂室一大宅，其後牡丹數百畝，一圃也，餘時蕩然槁畦耳。花之候，暉暉如，目不可極，步不勝也。客多乘竹兜，周行塍間，遞而覽觀，日移晡乃竟。蜂蝶群亦亂相失，有迷歸逕，暮宿花中者。花名品雜族，有標識之，而色蕊數變。間著芍藥一分，以後先之。
古樹暗房櫳，登樓只辨紅。分畦將匝地，合焰欲焚空。蝶醉輕綃日，鶯梢暖絮風。主人營一世，身老眾香中。
仙葩亦自喜樓居，嫩紫妖紅總不如。灩澦水翻晴雪後，兜羅雲沒曉峰初。誇多屢向交遊述，遞遠頻登好事書。是我眼慳歎未有，主人兀只比葵蔬。
看罷南徐紫錦堆，紅亭碧榭又催開。旋心纈子紛難識，喚取維楊舊譜來。
雪色玲瓏照地華，飛觥走兕疾如車。等閒倒卻春三甕，未了東軒一角花。
百千新豔一時開，那遣花妖不下來。好與扶筇枝上去，花頭處處有樓臺。
花勳難樹亦難酬，炙雪澆風老未休。給與掃花十萬戶，靈芳國裏古諸侯。
才遠湫囂見石苔，西山爽氣接衣來。豪家臺榭饒花信，都士交遊直酒杯。煙暖蝶迷香十畝，日舒鶯媚錦千堆。昇平物象優勳舊，莫作樓頭王粲哀。
成祖文皇帝時，西番板的達來送金佛五軀，金剛寶座規式，詔封大國師，賜金印，建寺居之，寺賜名「真覺」[3]。成化九年，詔寺准中印度式，建寶座，累石臺五丈，藏級於壁，左右蝸旋而上，頂平為臺。列塔五，各二丈，塔刻梵像、梵字、梵寶、梵華。中塔刻兩足跡。他跡，陷下廓摹耳；此隆起，紋螺若相抵蹲，是繇趾著跡湧，步著蓮生。燈燈焰就，月滿露升，法界藏身，斯不誣焉。按西域記：五塔因緣，拘屍那揭羅國，即中印土。娑羅林精舍，有塔，是金剛神躄地處。次側一塔，是停棺七日處。次側一塔，是阿泥樓陀上天告母，母降哭佛處。次一塔，是佛涅槃般那處。次側一塔，是佛為大迦葉波現雙足處。又按《僧祇律》，亦五塔因緣，雲塔，有舍利者；支提，無舍利者。凡人起塔於佛生處，得道處，轉法輪處，佛泥洹處，菩薩像、辟支像、佛像、佛腳跡處，得安華蓋供養。上者供養佛塔，下者供養支提也。寺因緣者，寺因山水，緣賢聖熏修也。塔前有成化御製碑，曰：寺址土沃而廣，泉流而清，寺外石橋，望去繞繞，長堤高柳，夏繞翠雲，秋晚春初，繞金色界。
郭外春猶在，花邊坐落暉。柳深鶯細細，桑密鵀飛飛。一水金光動，千林紅紫微。徘徊香滿地，約馬緩將歸。
古寺不知年，松竹無近趣。老僧摘春芽，龍鍾坐高樹。客影碌碌然，步步追春天。石閣三層上，金剛五座連。禦家賜出西番樣，白日搖光動仙掌。故見雙趺隱法身，隨人結想如來像。
塔黃山翠色，交入客清樽。曉日登峰樹，秋光匝水村。法輪空界出，人語半天喧。高柳堤無盡，終朝立寺門。
兩足尊遺教，五枝聳太虛。因緣人境外，悲仰佛天初。金鐸喧番像，香花護寶書。繞旋餘覽眺，星月柳邊疏。
五塔森森立，秋原望不迷。彤雲雙闕迥，綠樹萬行齊。堤遠傳蜩急，天空去雁低。長安此淨域，山水滿城西。
隔水尋幽地，春光處處逢。一燈懸古殿，雙樹出疏鐘。塔燦層臺迥，林陰曲逕重。望來殊不盡，多半暮雲容。
古剎僧俱寂，閒房花木穠。湖雲風過竹，蘿月影移松。萬鐸天然籟，三回定後鐘。將燈旋五塔，林鳥向人沖。
稽首五梵塔，具五大因緣。因緣中印土，五微妙光旋。板的達西來，願力弘人天。建彼世界法，於此世界邊。梵寶及梵華，梵字半滿全。中現雙佛足，踵趾輪相圓。如大地湧出，如半空中懸。如親詣佛國，依戀我佛然。我皇締造心，同我佛心傳。我拜我心淨，西山朝暮煙。
慈聖宣文皇太后所立萬壽寺[4]，在西直門外七里、廣源閘之西。萬曆五年時，物力有餘，民已悅豫，太監馮保奉命大作。雖大作，役不逾時，公私若無聞知。中大延壽殿，五楹，旁羅漢殿，各九楹。後藏經閣，高廣如中殿。左右韋馱、達摩殿，各三楹，如中傍殿。方丈後，輦石出土為山，所取土處，為三池。山上三大士殿各一，三池共一亭。僧云：萬曆十六年，上幸寺，尚食此亭也。山後圃百畝，圃蔬彌望，種蒔采掇，晨數十僧。寺成，賜名萬壽。萬壽者，文武吏士、商旅井陌，燕私之誦聲，四十八年如一日也。寺之碑，大學士張居正奉詔撰，其詞曰：「惟君建極，斂福錫民，民有疾苦，如在其身。巍巍大雄，轉輪弘教，毗盧光明，大千仰照。佛力浩衍，君亦如然，共以悲智，濟彼顛連。琅函貝葉，藏之天府，以翊皇度，自我列祖。沿及我皇，躋民極樂，祗奉慈命，復軫民瘼。毋煩將作，乃發帑儲，鳩工庀材，龍宮蔚如。翼翼峨峨，有截其所，仰侔神造，俯瞰淨土。凡斯鉅麗，前武之繩，聿追來孝，旋觀厥成。景命有僕，永錫純嘏，既相烈考，亦佑文母。保茲天子，億萬斯年，本支百世，蟄蟄綿綿。」先是，文皇帝鑄大銅鐘，侈弇齊適，舒而遠聞。內外書華嚴八十一卷，銑於間，書金剛般若三十二分，字則鑄歟，點畫波捺楚楚，如碾如刻，復如書楷，其筆法必沈度、宋克也。向藏漢經廠，於是敕懸寺，日供六僧擊之。每擊，八十一卷、三十二分，字字皆聲。是一擊，竟華嚴一轉、般若一轉矣。內典云：「人間鐘鳴未歇際，地獄眾生刑具暫脫此間也」。天啟年中，鐘不復擊，置地上，古色沉綠，端然遠山。
先皇舉手移天轂，無冠少師鬢髮禿。已將周孔一齊州，更假釋梵庇冥族。錘沙畫蠟十許年，冶出洪鐘二千斛。光如寒澗膩如肌，貝葉靈文滿胸腹。字畫生動筆簡古，矯若游龍與翔鵠。外書佛母萬真言，內寫雜花八十軸。金剛般若七千字，幾葉鐘唇填不足。南山伐盡覓懸椎，諸葛廟前刈古木。震開善法忉利宮，撼窮鐵網蓮花獄。鼎湖龍去幾春秋，二百二回宮樹綠。蒸雲炙日臥九朝，監寺優官誰敢觸。大材無用且沉聲，吠蚓啼蟲滿山谷。今皇好古錄斷溝，琬琰天球充黃屋。十龍不惜出禁林，萬牛回首移山麓。滄海老霆行舊令，雒陽遺耇開新目。西山但覺神奸潛，易水不聞金人哭。道傍觀者肩相摩，車騎數月猶馳逐。翠色蒼寒欲映人，當時良匠豈天竺。萬事粗疏誰不然，今人不堪為隸僕。興悲運慈又一朝，萬鬼如聞離械梏。幾時諫鼓似鐘懸，盡拔蒼生出溝瀆。
洪鐘金質五行備，象蹲螭盤蒲牢恚。原為晨昏喚夢人，但有聲聞無字義。文皇轉輪大願力，上承祖位扶佛日。華嚴法門深似海，鑄鐘中邊如鐫刻。經之所余補諸咒，端楷分明非篆籀。萬靈呵護不輕鳴，忽然鯨吼震宇宙。先皇神武偃征戰，所過群黎日遷善。盡洗黃塵懺宿愆，神道設教開方便。字畫無相化音聲，欽哉一聲一部經。胡為八萬四千塔，阿育猶須神鬼成。
先皇願力超人天，鎔金鑄鐘蛟龍纏。一擊淵淵震大千，十萬八千靈文全。我踏春煙春寺前，中官指入桃花煙。拜手摩挲魂悄然，滿字半字彌中邊。金火結成筆墨緣，神工非冶亦非鐫。九牧貢金大地然，持比貝葉孰脆堅。心心有佛薪火傳，萬壽寺鐘日月懸。
文皇功成已大賚，銷兵作鐘聲四塞。老矣少師尚緇衣，不書太常銘鼎鼐。此鐘身被蓮花篇，皇以鑄之超人天。峰如閎中若空谷，齋心一默三百年。鐘唇葉葉秋崖覆，說盡經文但一叩。高枕山光得玉音，委身風雨生銅銹。鐘乎一起鳴盛時，若有修者聞而思。不然聲海八十一，近在城西人不知。
香閣慈雲卷萬峰，秋聲演梵發華鐘。鯨魚擊水霜前應，雊雉依林日未舂。不向景陽空黛色，卻隨清漏濕芙蓉。無邊海藏華嚴字，蝌蚪靈文擬是龍。
制自三朝遠，聲從萬斛來。龍文掀寶藏，雷震下高臺。轟日中天起，驚山應律回。怖聞生愛戀，心籟寂然開。
十里廣源路，一林開士家。洪鐘來禁苑，清梵散春花。洞窈觀雲入，蘿生著石斜。寺成全帝力，民共拜煙霞。
嵯峨天闕逼，直直閣陰層。輪轉千尊佛，堂齊萬壽僧。全經鐘作譜，細楷字如蠅。坐對雲堂語，清傳日午燈。
大千蔭蓋法雲回，萬壽同聲萬姓垓。深院鼓傳雷洊至，隔林鐘報海潮來。巒危近寺斜窺洞，樹古穿籬別有臺。千葉蓮華輪許大，祝厘遙對尚方開。
萬曆四年，西竺南印土僧左吉古魯，東入中國，初息天寧寺。後過阜成門外二里溝，見一松盤覆，趺坐其下，默持陀羅尼咒，匝月不食不動。僧耳環，手缽，紅罽衣，蒼紫面而虯鬈，古達摩相也。畢長侍奏之，賜織金禪衣，賜日齋萬僧，賜酥燃燈，賜松地居焉，賜寺名「西域雙林寺」[5]。聞禪二：性宗，相宗。學二：見地，行地。經二：論部，律部。法二：攝義，折義。攝受義者，示現哀憫；折服義者，示現忿怒，二義，一義也。忍與不忍為根，慈亦大慈之賊，其為梵相獰異，正爾低眉垂手矣。寺殿所供，折法中三大士，西番變相也。相皆裸而跣，有冠有裳，有金瓔珞，犼象獅各出其座下。中金色，勇猛丈夫也，五佛冠。上二，交而杵鈴。下二，趺而坐。左右各藍色，三目，彩眉，耳旁二面，頂累二首，乃髻。首三項腰，各周以髑髏，而帶以蛇。左喙鼻耳角，牛也。三十二臂，一十六足，中二手交，把髑髏半額，而鏟取其腦。其三十手所執械：號者，旗幡鼓鈴焉；禦者，牌金火輪焉；縛者，繩；擊者，棰杵；殺者，刀、叉、槍、劍、鈇、鉞、弓矢焉。其所執殘身頭手足肉骨，血淋淋皆新。其有陳者，髑髏也。足左踏皆若鳳，右踏皆若馬。各有人金冠合掌，腰腹承之，其一人兩手拍捧而悲也。右魔王鬼神像也，其耳環，一十八臂而四足，手二交而托，十四仰而托，托皆葛巴剌碗。左之碗盛菩薩，右盛虎、獅、象、駝、犀、海馬、三色焉。葛巴剌碗者，解頂顱骨而金絡，瓣棱尖如蓮房也。足踏人四色，前仰後伏之。殿壁所遍繪，亦十方如來，示現忿怒尊者像也。有韉人革，其面爪趾宛然者。有倒絡人首而為纓，蹬髑髏口而為鐙者。有載人面首，若獵而狐兔雉累者。有屍三刃穿，有戟三首貫者。有方啖人半身，而披發垂於吻者。其計令瞻而眾怖，思而猛省歟？忿怒變像，烏斯藏每貢之，曰「馬哈剌佛」。寺後一土山，山前一塔，傍皆朱櫻。即時，火齊靺鞨，的的灼灼，繞塔懷山。寺東興教寺，成化二十一年建，以居大興法王結幹領占者。西昭應宮，元至元建也，龜蛇兆焉。正德八年修，蛇復馴出，赤質黑章，金文爛然，大學士費宏碑文記之。西又二里，三虎橋，亦曰「神虎橋」。橋四石虎，萬曆中其一虎夜逸，曉得之田間，北去橋一里，不更返也。
系馬今雙樹，香臺正曉鐘。叩關尋碧洞，到塔撫青松。梵像慈何怒，凡情悟在恭。怛懷舒望眼，天際翠千重。
慈像居然戰鬥場，佛魔同異亦荒唐。啖嘗不破虛空觀，踏踐能乘勇猛方。火色朱櫻雙樹外，濤聲翠柏一燈傍。如斯降伏如斯住，悲仰無量鐘磬長。
萬曆辛巳，歐羅巴國利瑪竇入中國。始到肇慶，劉司憲某待以賓禮，持其貢表達闕庭。所貢耶蘇像、萬國圖、自鳴鐘、鐵絲琴等，上啟視嘉歎，命馮宗伯琦叩所學，惟嚴事天主，謹事國法，勤事器算耳。瑪竇紫髯碧眼，面色如朝華。既入中國，襲衣冠，譯語言，躬揖拜，皆習。越庚戌，瑪竇卒，詔以陪臣禮葬阜成門外二里[6]，嘉興觀之右。其坎封也，異中國，封下方而上圜，方若臺圮，圜若斷木。後虛堂六角，所供縱橫十字文。後垣不雕篆而旋紋。脊紋，螭之岐其尾。肩紋，蝶之矯其須。旁紋，象之卷其鼻也。垣之四隅，石也，杵若塔若焉。祔左而葬者，其友鄧玉函。函善其國醫，言其國劑草木，不以質咀，而蒸取其露，所論治及人精微。每嚐中國草根，測知葉形花色、莖實香味，將遍嚐而露取之，以驗成書。未成也，卒於崇禎三年四月二日。按西賓之學也，遠二氏，近儒，中國稱之曰「西儒」。嘗得見其徒而審說之，大要近墨爾：尊天，謂無鬼神也；非命，無禨祥也；稱天主而父，傳教者也；器械精，攻守悉也。墨也，墨乃近禹。今其徒，晷以識日，日以識務，晝分不足，夜分取之，古之人愛日惜寸分，其然歟。墓前堂二重，祀其國之聖賢。堂前晷石，有銘焉，曰：美日寸影，勿爾空過，所見萬品，與時並流。
來從絕域老長安，分得城西土一棺。斫地呼天心自苦，挾山超海事非難。私將禮樂攻人短，別有聰明用物殘。行盡松楸中國大，不教奇骨任荒寒。
萬曆己丑，黃南充輝，是入詞林，其詞翰見天下。時其友楚僧愚庵，自蜀弘法北上，曰：京城內外巨剎，四事之奉甲東土，而釋子問法至者，無弛擔所。乃募建寺，檀施半出宮中。壬寅寺成，賜名慈慧。安像，安藏，安十方僧單、十方僧供，而愚庵飲水戢蕉其中，若客然。陶祭酒望齡乃撰寺碑，南充乃書。寺周匝列大樹，牆百堵，亂砌石，曰「虎皮牆」，隨其奇角，塊塊礨礨，龍鱗虎斑。寺後有閣，供栴檀佛，南充手定坯范，鑄成，居然瑞像也。蜘蛛塔碑、甘井碑、金剛塔碑，皆南充書。蜘蛛塔者，南充誦金剛經次，一蜘蛛緣案上，正中立，向佛而伏。驅之，盤跚復來，就前位伏。南充曰：聽經來者。為誦經終卷，為說情想因緣竟，蜘蛛寂然矣。舉之而輕，視之，遺蛻耳。以沙門法，龕之，塔之，碑之。
去去影將別，攜攜到竹林。繞階窺塔字，補衲聽僧砧。井鑿虛空出，堂開古佛臨。遲回車馬側，日落帝城陰。
愁每過閑晝，茲行趣不稀。鳥廉容果熟，蝶懶看花飛。近郭煙逾厚，逢林日暫違。桔槔群力盡，天意忍終違。
路以曾游習，情隨獨往新。園廬僧八口，燈火佛三身。茶靜候當午，豆花香徹旬。爾時眠食事，不覺有旁人。
儒釋俱尊宿，人天狎主盟。未論餐法味，只覺遠凡情。燈傍蓮千葉，寒飛磬一聲。坐來心地靜，麈尾自縱橫。
神皋方丈室，初地結新盟。花雨翻空界，松濤雜梵聲。小參如筏語，宴坐閉關情。樓閣重延眺，千峰積翠橫。
先朝花雨地，此日重尋盟。一剎老僧定，三過學士情。食時香缽供，參禮法螺聲。羨爾蒲團上，掩經看月橫。
一發須多愧，逢僧未敢盟。津梁勞長者，飯食飽塵情。佛默經何語，鐘寒寺有聲。幸容余弟子，一座獨當橫。
五嶽遽能平，相攜一笑生。出郊無數武，登閣見遐情。籬圃鄉中夢，瓶盂定裏聲。老僧神炯炯，往事說來驚。
是我童遊處，四朝雲物更。精藍仍傍雒，講席已疑兵。塚寄要離暫，魂依智顗誠。英雄佛弟子，人外結深情〈(愚庵竊瘞熊尚書於寺左)〉。
力力蹄輪苦，來窮入世因。梵音驚俗耳，松響發比鄰。機息鳥銜供，悲生鐘報晨。先人曾履跡，留照委餘身。 
近市焉，非庵所也，近名焉，非僧事也，遠之而後可。有遊者，為招尋計矣。庵近不欲市，遠不欲山；僧高不至聖，卑不至傖。郊外庵，韻中僧，聊可娛耳。阜成門外八里之摩訶庵，嘉靖丙午建也。高軒待吟，幽室隱讀，柳花、榆錢、松子飛落時，滿院中。詩僧非幻，琴僧無弦，與客耦俱。萬曆中，宇內無事，士大夫朝參公座，優曠闊疏，為與非幻吟，為聽無弦琴。住斯庵也，浹日浹辰，蓋不勝記。留詩庵中，久久成帙焉。庵有樓，以望西山。天啟中，魏璫過庵下，偶指樓曰：去之。即日毀。自是人相戒不過。僧日畏不測，漸逃死，庵則漸廢。東法藏庵，無弦別院也。西大乘庵，與摩訶庵，盛相妒，衰相後先。
入門幽事滿，春殿說無生。未下空王拜，先勞小朗迎。階前閑樹色，花外落鐘聲。卻愧初來客，袈裟識姓名。
暫過西郊寺，情知隱者賢。百花春夜雨，一飯講堂煙。韻事樂酬酢，清時容醉眠。琴詩聽即好，為以靜人傳。
別有幽園勝，偶來人自幽。僧茶陪客酒，藉坐節林遊。雨色先驚幌，鐘聲遠過樓。僕催歸路晚，晚更一宵留。
又憶同游地，黃花時節過。人行荒院怯，蟲語竹房多。一歲春秋色，前期晴雨訛。閑難冗去易，候月照婆娑。
別問歸無恙，旋來叩法堂。壁題存姓字，階樹閱行藏。覺路人天迥，春輝香火長。爾時京雒客，曾識雨花香。
東籬別時逕，卜築又成林。幡借西鄰影，鐘依前日琴。何新非佛土，不定亦禪心。一笑松陰裏，琤琤客履深。
如是招提境，殊無衢陌塵。雨過林尚滴，香雜苑猶春。水竹私歌鳥，涼風為酒人。莫頻移坐榻，深惜此花茵。
蒼蒼望不斷，小徑亦何深。未盡塵中務，難為郭外心。如雲千樹色，有日半山陰。漸與祇林遠，鐘邊無磬音。
共此魚梁約，壺觴夜自攜。野雲來坐冷，林月向人低。煙帶遠山合，天將草樹齊。薄霜晞易得，有路更前溪。
落日坐良久，庭看綠草滋。靜須琴入譜，飲待客成詩。風乍松杉住，煙仍薜荔垂。老僧心未歇，向我訂前期。
都城多所事，郊外意已豁。西山豈不高，西堤豈不潔。去去數十程，毋乃轉煩熱。修林無塵風，虛堂無氛月。湛湛止水心，端居見超越。百營良有極，庶以善自悅。
西山今且望，庵隱當山遊。食自中官供，幡從內苑留。高松低拂殿，理石亂成丘。車馬迷塵鞅，穿林始覺秋。
客到驚僧定，始知階草深。遠山清榻夢，空塔過城陰。坐對難酬韻，床橫未語琴。勸君還此住，門外正車音。
蘿長春成幄，吾來信有年。花前嘗茗客，鐘後乞齋緣。風雨芭蕉紙，晨昏柏樹禪。幽居殊自好，長住磬聲邊。
上國招提七十五，中間蘭若真難數。茲地經行名宿多，旃罽香幢光四廡。閑看西郭塵悠悠，梵唱淒涼高樹秋。月上僧寮鐘度閣，塵中老未此中游。一宿西庵便惆悵，夢後心頭十年狀。生身婚嫁少水魚，悲壯潛蛟泣春漲。
春草西郊遍，幽棲靜者心。山煙旋佛頂，塔勢聳雲簪。桃片紛成雨，松聲鼓作琴。遠思蓮社客，晴日幾登臨。
不為尋玄度，何緣入化城。徑迂祇樹隱，畦隔石橋橫。老衲三春曝，荒亭一鳥鳴。看花惟看綠，處處踏莎行。
都門兒女節，有客入祇林。萬物隆隆理，一城擾擾心。水聲行處是，山色望中深。花事仍隨俗，葵榴供素琴。
別來三十載，俱老壯時人。庭樹欺簷短，階禽畏客新。榻留雲臥跡，房掃舊題塵。庵隱君昆季，孤遊念我身。
到來幽事滿，春為韻人青。詩有律非幻，琴無弦可聽。花期耽已閣，樹影午方亭。只此畿郊近，塵飛總不經。
自是當年舊石庵，雲門又拜老瞿曇。彌天佛法花千樹，無字楞嚴語一函。人立水光驚白首，亭穿山影亦青嵐。嗟餘再過心空地，坐看鐘聲影自慚。
夜語夢回後，龕燈到曉堂。衲依僧共老，鐘和鼓生忙。階藥年深變，簷松定際香。客懷慚鹿鹿，坐得數時忘。
幽僧開小院，殘雪在諸峰。易老客中歲，難閑郊外蹤。行林看嫩草，繞屋肅高松。此意惟君與，同聽日暮鐘。 
近都邑而一流泉，古今園亭之矣。一園亭主，易一園亭名，泉流不易也。園亭有名，里井人俗傳之，傳其初者。主人有名，薦紳先生雅傳之，傳其著者。泉流則自傳。偶一日園亭主，慎善主之，名聽土人，游聽遊者。出阜成門南十里，花園村，古花園。其後村，今平疇也。金王鬱釣魚臺，臺其處。鬱前玉淵潭，今池也。有泉湧地出，古今人因之。鬱臺焉，釣焉，釣魚臺以名。元丁氏亭焉，因玉淵以名其亭。馬文友亭焉，酌焉，醉斯舞焉。飲山亭，婆娑亭，以自名。今不臺，亦不亭矣。堤柳四垂，水四面，一渚中央，渚置一榭，水置一舟，沙汀鳥閑，曲房人邃，藤花一架，水紫一方。自萬曆初，為李皇親墅。
草堂掩掩路逶迤，客到殊無林鳥知。科斗池塘春水滿，牛羊町畽夕陽遲。莎深綠暈苔侵壁，藥蔓紅欹槿護籬。先後閒遊多歲月，細看窗牖蠹餘詩。
臥柳侵官道，長堤接古墟。宮斜十里粉，畫壁一枝蘆。白果將垂砌，紅蕉半掩廬。僧貧茶具廢，興發酒甌虛。怪鳥鳴空院，寒花伴野蔬。階前雲沒岫，床下水準渠。淨業蓮花社，鄉思柳浪居。道玄唯有發，中散竟無書。去矣雲中鵠，知之濠上魚。
翳然林水處，便自遠人寰。麥隴鳧雙沒，藤軒蝶四環。高低春澗柳，深淺夕陽山。坐憶垂竿叟，高蹤未可攀。
是處堪垂釣，誰家長閉關。榭多偏近水，雲薄更宜山。鳥語扶疏裏，人蹤杳靄間。日斜仍策馬，太息野鷗閑。
古跡臺亭處，荒泉新一亭。迂隨幽逕碧，虛合遠山青。堤柳先周匝，汀鷗亦隱冥。旅情虛弄釣，欸乃向來聽。
高臺誰釣客，今古歎居遊。酒入荷香細，歌深樹影稠。亭空萬里色，池浸一天浮。更道東林勝，沿溪步步幽。
愛此園林僻，清涼足共棲。稻田溪上下，松嶺殿東西。水日明臺榭，山雲擁路溪。定知塵市外，相與憶招提。
尋幽眺遠慰蒼顏，古木頹然落日殷。白髮未多容我拔，青山無遠望身閑。荒寒倚策門三逕，薄暮持竿水一灣。漁父何人徒仰止，幾年塵鞅笑間關。
秋滿西山午不開，空池潦水靜青苔。紛紜亂葉迷平野，蕭瑟風條隱古臺。詎有魚龍驚寂寞，頻看雁鶩遠徘徊。中原極目情慷慨，釣罷分魚易酒杯。 
皇姑寺，英宗睿皇帝復闢建也。正統八年駕出紫荊關，親征也先，陝西呂尼迎駕諫行，曰「不利」。上怒，叱武士交捶，尼趺坐以逝。及蒙塵虜營，數數見尼，娓娓有所說，時時授上餅餌。駕返，居南宮，數數見尼，娓娓有所說。復辟後，詔封皇姑，建寺，賜額曰「順天保明寺」。或曰：隱也，如雲明保天順焉。後殿祀姑肉身，趺坐愁容，一媼也。萬曆初年，像未飾以金，頂猶熱爾。姑著繡帽，制自宮中。殿懸天順手敕三道，廊繪己巳北征之圖。今寺尼皆發，裹巾，緇方袍，男子揖。
番番行柏若層臺，古徑苔多侵草萊。秋入佛燈疏雨歇，香垂尊勝梵音開。老尼肅客衣冠闊，往事懷忠夢寐回。靜磬嚴鐘塵界外，等閒啼鳥不曾來。
靜入雲房村路緣，客來惟有磬相傳。兩階肅立參天柏，四座端開湧地蓮。劫火未灰香篆結，風幡不動法燈燃。何須更訊寒岩木，十載曾聽阿母禪。
先皇曾北伐，切語叩前旌。定入龍飛後，神隨禦輦行。法原無怖畏，國自報功名。弘願兒孫福，燒香過此生。 
萬曆丙子，慈聖皇太后為穆考薦冥祉，神宗祈胤嗣，卜地阜成門外八里，建寺焉。寺成，賜名慈壽，敕大學士張居正撰碑。時瑞蓮產於慈甯新宮，命閣臣申時行、許國、王錫爵賦之，碑勒寺左。寺坯杇丹漆，與梵色界諸天，與龍鬼神諸部，爭幻麗，特許中外臣庶，畏愛仰瞻。有永安壽塔，塔十三級，崔巍雲中。四壁金剛，振臂拳膂，努瞅據踏，如有氣叴叴，如叱叱有聲。天甯寺隋塔摹也。中延壽殿，後甯安閣，閣扁慈聖手書。後殿奉九蓮菩薩，七寶冠帔，坐一金鳳，九首。太后夢中，菩薩數現，授太后經，曰「九蓮經」，覺而記憶，無所遺忘，乃入經大藏，乃審厥象，範金祀之。寺有僧自言，夢或告曰：太后，菩薩後身也。
鳳首蓮華九品標，十三層塔表岧嶢。德先胎教人天母，道口坤甯海嶽朝。勢挾珠林雄禁苑，影分銀漢掛煙霄。群生福果緣慈佑，輦盡黃金此地銷。
慈壽人間誦，非惟仗法筵。樓標香象伏，塔影玉龍懸。咫尺九陵樹，摩挲萬井煙。滿衣香不散，知是近諸天。
仁慈靄墟煙，西爽遙來屬。松門晝不扃，野徑紆晴綠。秋聲下蒲團，月影數竿竹。茶煙暝歸禽，鐘響散樵谷。開士無一言，客譚自相宿。
梵剎淩青漢，幡幢擁碧蓮。法王開寶地，慈後布金年。畫壁光常寂，神燈影倒懸。臣民瞻大士，聖壽與綿延。
風葉下層塔，因傳鈴鐸聲。祝延猶聖母，徽嗣望西京。夜諷九蓮竟，秋觀六穀成。太平五十載，民誦厥初生。
若是南方地，鶯花事欲闌。今年暄最晚，只作早春看。新水分冰半，孤煙出樹難。堤楊黃可必，池草碧無端。務寡客譚永，道高僧步安。遊期從此數，節物為人寬。
聖母黃金鑄佛臺，神皋八里絕纖埃。如何塔樣傳無縫，是看湘南樹影來。 
水所聚曰「淀」。高梁橋西北十里，平地出泉焉，滮滮四去，潨潨草木澤之，洞洞磬折以參伍，為十餘奠瀦。北曰「北海淀」，南曰「南海淀」。或曰「巴溝水」也。水田龜坼，溝塍冊冊，遠樹綠以青青，遠風無聞而有色。巴溝自青龍橋，東南入於澱。澱南五里，丹陵沜。沜南，陂者六，達白石橋，與高梁水並。沜而西，廣可舟矣，武清侯李皇親園之。方十里，正中挹海堂，堂北亭，置清雅二字，明肅太后手書也。亭一望牡丹，石間之，芍藥間之，瀕於水則已。飛橋而汀，橋下金鯽，長者五尺，錦片片花影中，驚則火流，餌則霞起。汀而北，一望又荷蕖，望盡而山，劍鋩螺矗，巧詭於山。假山也。維假山，則又自然真山也。山水之際，高樓斯起，樓之上斯臺，平看香山，俯看玉泉，兩高斯親，峙若承睫。園中水程十數里，舟莫或不達，嶼石百座，檻莫或不周。靈壁、太湖、錦川百計，喬木千計，竹萬計，花億萬計，陰莫或不接。園東西相直，米太僕勺園，百畝耳，望之等深，步焉則等遠。入路，柳數行，亂石數垛。路而南，陂焉。陂上，橋高於屋，橋上，望園一方，皆水也。水皆蓮，蓮皆以白。堂樓亭榭，數可八九，進可得四，覆者皆柳也。肅者皆松，列者皆槐，筍者皆石及竹。水之，使不得徑也。棧而閣道之，使不得舟也。堂室無通戶，左右無兼徑，階必以渠，取道必渠之外廓。其取道也，板而檻，七之。樹根槎椏，二之。砌上下折，一之。客從橋上指，了了也。下橋而北，園始門焉。入門，客懵然矣。意所暢，窮目。目所暢，窮趾。朝光在樹，疑中疑夕，東西迷也。最後一堂，忽啟北窗，稻畦千頃，急視，幸日乃未睧。福清葉公臺山，過海淀，曰：李園壯麗，米園曲折。米園不俗，李園不酸。西園之北，有橋，曰「婁兜橋」，一曰「西勾」。
燕市塵塵影，無人驚日斜。半程西郭地，一水隔山家。荒竹抽高筍，野桃報晚花。丹青多殿閣，只此似京華。
植杖林坰外，棲遲不自期。十年更地主，一日偶山陲。湖闊雁鳧靜，風過香氣隨。未衰詩酒業，閑賞稱清時。
寂寞無人逕，門開庭亦閑。高原臨甕牖，平楚接柴關。野曠秋依樹，湖清月在山。悠然群熟鳥，朝去夕俱還。
朝來迎曉立，昨夕未成詩。樓幔寒初卷，琴尊日不辭。泉香生草色，雲暖發花枝。不必逢漁父，滄浪果在茲。
微風何澹澹，楊柳蔭重圍。遙遙石樑前，春水蕩清暉。淵壑寂無聲，獨行望霏微。寒芳自可藉，蜩鳩新成翬。東南齊美樹，其下花芳菲。都市無吾事，寄賞幸不違。蹞步豐林間，宿雨隨人飛。長歌振岐路，捐佩向村歸。
淵淵溪水中，青蒲葉靡靡。翳然林木間，幽懷果子美。香草光波瀾，山樑雊文雉。拔蒲自濡足，蒲根芳且旨。可以佐餱糧，吾何事耒耜。尋幽復遠涉，濟勝矜自喜。夕陽忽西流，平湖白煙起。慷慨成一詩，行歌出山市。
新祠岐路帶前途，十里草生春不孤。憶我有鄉迷處所，坐看雨氣出西湖。
西山吾夙好，水竹幸為鄰。晴日蒼煙在，青苔古樹新。雀勤雛尚鷇，燈報客愁人。岩壑朝將往，丹稜沜可津。
閣望漠未已，雲橫山足高。晚花濕平楚，低燕滿蓬蒿。不寐愁今夜，無人自濁醪。幽憂具燈火，久久思林皋。
燕地三四月，江南二月時。物色淹春寒，此時方妍淒。豈曰「桃李後」，遂無鶯花期。所以臨眺事，首夏正攸宜。郭外自多勝，城居豈得知。泉石雖雲借，盡日君有茲。一座四方人，趣不甚參差。能使孤衷士，酬對亦不疲。則知不草草，於物有調劑。流峙周結構，為君娛客資。物力苟據勝，山水亦聽之。舟席斁則代，苔石凡屢移。清泛隨孤光，動植沐晨曦。籲嗟綺麗地，情理生幽奇。
鸛鳴高樹巔，西山遠逾霽。煙霞久板蕩，我輩來位置。轉攀石路駭，高亭幣弘閟。穿洞米乳滑，陰崖苔齒細。癭松隨艇動，鼓吹風淩厲。層岩側鏡中，鴻別燕獨至。波光漾空綠，稍窮蟠曲勢。邛須遵大路，流雲戀衣袂。
偶出晨新雨，輕陰到夕陽。浮青森石丈，深碧尚花王。對巘峰俱配，分溪徑屢防。檻斜幽取復，荷淺近能香。泛涉疲迂路，小休便斷梁。狎人魚競出，巢樹鳥深藏。繩不容松直，籬惟讓竹強。平情疏雜卉，刻意及雕牆。樓閣相為影，煙嵐互有光。奇貪游未已，餘醉一登航。
闢地紆藏渚，牽舟曲繞堤。晴林涵盡側，陰葉吐難齊。絲竹聽知潤，樓臺互覺低。水嬉非北事，何遽習鳧鷖。
清朝煩物力，遲日罄盤桓。但作娛人想，惟宜略主看。例稱花似恕，群散鳥才安。自是初遊好，偏言續賞難。
侯門矜壯麗，別墅也雕甍。所有水邊竹，為存林下風。苔花增石繡，柳影襯魚紅。山澤非無勝，終然讓此工。
人巧為山水，要令情性俱。色聲香互發，紅紫綠平敷。密每望難竟，疏教畫可圖。善諛坐上客，幾處勝西湖。
十里紅塵遠，光生碧浪池。石奇爭坐客，花熳妒群姬。分檻成詩靜，飛籌到酒遲。觴余齊水榭，禦字想威儀。
百尺飛橋宛轉欄，聞香照影且盤桓。蹊邊忽遇三侯石，杖底驚逢八節灘。野鶴止同家鶩狎，國花長作圃蔬看。雨餘山翠濃如滴，玄對還宜上露壇。
雁翎檜覆虎紋牆，夾道雕欄織畫梁。錦石三千呈翡翠，珠樓十二繞鴛鴦。林端禦水如留去，霧裏西山半影藏。但喜追隨同沈謝，何知池館是金張。
池闊風涼柳繫船，巧堆亭榭欲迷仙。牡丹一種餘千樹，海石雙蹲數百拳。天子留心增府庫，侯家隨意損金錢。知他獨愛園林富，不問山中有輞川。
幽築藕花間，荊扉日日閑。竹多宜作徑，松老恰成關。堤繞青嵐護，廊回碧水環。高樓明月夜，筦爾對西山。
勺園一勺五湖波，濕盡山雲滴露多。家在濠中人在濮，舟藏壑裏路藏河。鷺鵷晚食分殘獺，菱芡新妝妒舊荷。已見寓公諸品具，只饒春雨寄滄蓑。
聞說園林勝，雖忙也愛遊。到門惟見水，入室盡疑舟。綦舄淩香雪，尊罍映綺流。藕花猶自好，露下不知秋。
盤盤磴路轉幽居，戶牖玲瓏竹映除。採菊穿籬霜拂袂，登高舒嘯氣淩虛。天開景物羅詩社，地敞風煙護酒罏。望望高原秋正遠，白雲天際失吾廬。
節序驚心客思遐，授衣重此對黃花。大都海國皆皇甸，一勺園居自米家。御苑晴看疏柳映，香山寒帶暮雲斜。天高向夕空臺迥，掇掇茱萸暮正霞。
客意多生結構間，主人真自悟清閒。亭臺到處皆臨水，屋宇雖多不礙山。敵海淀因番覆勝，用丹稜使往來環。再三遊賞仍迷惑，園記雖成數改刪。
十尺丹樓映綠蘿，橋經路緯織如梭。花邊溪靜人依鷺，牆外舟回竹動波。俗套盡除松樹壁，家兒解唱柳枝歌。憐餘學圃垂垂老，只愛山椒與水渦。
九日事非禊，群遊少長鹹。引流看委曲，壘石詫巉岩。春在葉猶駐，荒留草不芟。幽深難擬似，客記語俱凡。
黑龍潭，入金山口，北八里。未入金山，有甃垣方門中，綠樹幽晻，望曖曖然，新黃甓者，景帝寢廟也。世宗謁陵畢，過此，特謁景帝，易黃甓焉。廟初碧瓦也。又北二里，一丘一碑，碑曰「天下大師之墓」。仁和郎瑛曰：建文君墓也。通紀稱建文自滇還京，迎入南內，號曰「老佛」，卒葬西山。又北，小山累累，小岡層層，依岡而亦碧殿，亦丹垣者，龍王廟也。廟前為潭，幹四丈，水二尺，文石輪輪，弱荇縷縷，空鳥云云，水有光無色，內物悉形，外物悉影。土入傳黑龍潛中，曰「黑龍潭」也。夫龍而潭淺居耶？萬曆初，上謁陵還，眷顧山形，觀其清泉，駐蹕潭上。二十六年夏四月，旱太甚，遣正一嗣教張真人國祥，兆潭而禱於龍，致雨澤如期，加護國敕號，碑勒之。嗣是旱禱輒應，輒復紀勒。今數豐碑，各碧瓦小亭，覆潭廟周隅。悲夫，龍出雲為風雨矣，而潭淺居耶？又北十五里，曰「大覺寺」，宣德三年建。寺故名靈泉佛寺，宣宗賜今名，數臨幸焉，而今圮。金章宗西山八院，寺其清水院也。清水者，今繞圮閣出，一道流泉是。
徘徊雲物態，肅此黑龍隈。魚戴日深淺，人將影去來。禾香先報雨，蕈怒欲生雷。聖世勤農事，年年祀典陪。
祠潭清見底，窈窕歷朝封。魚荇新開錦，苔莓老上松。輕陰穿雨足，薄日影山峰。獵獵腥風起，鐘鐃噪毒龍。
菀彼金山北，潭有黑龍名。龍黑隱不見，潭空一以清。老農為客言，身見龍形聲。炎焊浴鱗甲，拍潭四縱橫。吼吟挾雷電，雹子下砰砰。繞矯須叟間，雨足禾苗生。
淺潭一曲黑龍窩，只共湖光不共波。縷起白雲才蔽翳，絲紛甘雨足滂沱。玉泉幻入禪中缽，金水微通天上河。歲歲為勤民祭賽，碑亭林立詔書多。
石磴何年駐蹕臨，松槐氣色尚嚴深。晴雲十丈屯寒翠，飛瀑半空喧晝陰。清水不流陳粉澤，靈泉習聽曉鐘音。盤跚圮閣看碑碣，故苑風光無可尋。 
西堂村而北，曰「畫眉山」。產石，墨色，浮質而膩理，入金宮為眉石，亦曰「黛石」也。山北十里，平疇良苗，溫泉出焉。泉如湯未至沸時，甃而為池，以待浴者。泉雖溫乎，其出，能藻，能蟲魚，禾黍早成，早於他之秋再旬。林後凋，草色久駐，晚於他之秋再旬。資泉之民，無苦瘍躄。泉前數武，有碧霞殿，單楹板扉。泉而東六十里，大湯山，又一溫泉。再東三里，小湯山，又一溫泉。
泉到茲泉異，溫然熟水窩。影峰生暖地，入畝早秋禾。一六合時變，蛇龍怒性多。蒸蒸來浴者，垢淨定如何。 
過金山口二十里，一石山，鬅鬙然，審視，疊千百石小峰為之，如筍張籜。石根土被千年雨溜洗去，骨稜稜不相掩藉。小峰屏簇，一尊峰刺入空際者，妙高峰。峰下法雲寺，寺有雙泉，鳴於左右，寺門內甃為方塘。殿倚石，石根兩泉源出：西泉出經茶灶，繞中溜；東泉出經飯灶，繞外垣；匯於方塘，所謂香水已。金章宗設六院遊覽，此其一院。草際斷碑，香水院三字存焉。塘之紅蓮花，相傳已久，而偃松陰數畝，久過之。二銀杏，大數十圍，久又過之。計寺為院時，松已森森，銀杏已皤皤矣。章宗雲，春水秋山，無日不往也。
直北西山曲，峰巒似劍鋩。近皴飛雨點，高嶺入星光。西水浸茶灶，東泉繞飯堂。雙流鳴玉雪，滾滾赴黃梁。
山回不見寺，仄徑有人迎。峰黛皆過畫，花幽莫辨名。避炎穠樹合，催雨靉雲生。獨喜無塵事，流觀泯泯清。
亂雲穿日遠猶雷，衲破當風暝色催。閣道泛清叢樹在，澗門翻白卷濤來。僧分飽藿堅相坐，童摘初瓜濕未回。去為新晴留為暮，無心偶一宿山隈。 
