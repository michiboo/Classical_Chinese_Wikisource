都城東北艮隅，瞻其坊曰「崇教」，步其街曰「成賢」，國子監在焉。國初本北平府學，永樂二年改國子監，左廟右學，規制大備。彝倫堂之松，元許衡手植也；廟門之石鼓，周宣王獵碣也。維我太祖高皇帝，先教學，致重儒均，為萬世化本，稽古虞商在郊、夏周在國之制，建太學南都之雞鳴山，去朝市十里。我成祖文皇帝，建北太學，雖沿元址，其去朝市如之。不越都闉，而朝集市紛遠矣，而峨峨辟雍之士，敬業遜志矣。廟初設像，嘉靖九年撤像以主焉，啟聖有專祠焉，廡從祀，有陟有黜焉。從大學士張孚敬等議也。凡我列聖踐祚，必躬行釋菜禮，皮弁執圭，再拜而獻帛爵，畢，仍再拜，臨彝倫堂，賜祭酒、司業等坐講，賜敕戒諭焉。夫我朝之初，興教國子，升坐、背誦、課試、點閘、假限之嚴，古莫比也。燕賜之恩，衣廩之給，服、器、庖、汛之需役，其重其詳，古莫比也。住號，坐班，積分及格，曆歲月，教成授官，內臺諫，外藩臬，古莫比也。勳戚重臣，教習必繇太學，四拜而謁師儒，跪而聽問，古莫比也。其所得士，德、功、節、學不之勝書，每禮闈啟試，國子生居十有七，古莫比也。其聲教訖四海之外，琉球、交趾、囉囉、烏撤等，遣子入學，有舉制科，歸其國者，古莫比也。蓋是時，儒雍之秩，博、助、正、錄，無不參不座之晨。官、民、軍功、恩生，退省號房，無不燈不誦之夜。率性堂、積分簿，無不歲不紀之資。薰濡器識，論樂鼓鐘，文士備武，武士備文。故載道所、典籍庫之板本無塵，明道堂之席恆燠，射圃之鼓日有聞焉。計便例開，入監有納粟、納馬，出監有減曆、增曆，差撥不敷，坐班數少，議增則銓壅，議減則廱虛。我皇上首幸辟雍，尋頒孝經小學，罷納粟例，修舉積分法，禁逃班越曆者，將太學六堂之士，會講、復講、背書、課業，月有期日，坐堂七百，積試八分，擏淬鏟磢，忠良輩出。祖宗得人之烈，今斯盛哉。廟門內之石鼓也，其質石，其形鼓，其高二尺，廣徑一尺有奇，其數十，其文籀，其辭誦天子之田。初潛陳倉野中，唐鄭餘慶取置鳳翔之夫子廟，而亡其一。皇祐四年，向傅師得之民間，十數乃合。宋大觀二年，自京兆移汴梁，初置辟雍，後保和殿。嵌金其字陰，錯錯然。靖康二年，金人輦至燕，剔取其金，置鼓王宣撫家，復移大興府學。元大德十一年，虞集為大都教授，得之泥草中，始移國學大成門內，左右列矣。石鼓，自秦漢無傳者。郡邑志云：貞觀中，吏部侍郎蘇勉紀其事曰：虞褚歐陽，共稱古妙。蓋顯聞於唐初。自是，表章代有已。唐自虞褚歐陽外，則有蘇勖、李嗣真、張懷瓘、竇臮、徐浩、杜甫、韋應物、韓愈，宋則有薛尚功、楊文昺、歐陽修、梅詢、蘇軾、黃庭堅、張師正、王順伯、王應麟、趙明誠、鄭樵，元則有楊桓、熊朋來、吾衍、潘迪、虞集、周伯溫，而我朝楊修撰慎，以為鼓發聞已先，晉王羲之、唐章懷太子嘗言之。言鼓者，表厥攸始也，言人人殊。謂周宣王之鼓，韓愈張懷瓘竇臮也。謂文王之鼓，至宣王刻詩焉，韋應物也。謂秦氏之文，宋鄭樵也。謂宣王而疑之，歐陽修也。謂宣王而信之，趙明誠也。謂成王之鼓，程琳董逌也。謂宇文周作者，馬子卿也。鼓文今剝漫，而可計數其方，要當六百五十七言。先所存無考。在宋治平中，存字四百六十有五，元至元中存字三百八十有六。楊慎乃曰：正德中存字僅三十餘。據今拓本，則甲鼓字六十一，乙鼓字四十七，丙鼓字六十五，丁鼓字四十七，戊鼓字一十二，己鼓字四十一，庚鼓字八，壬鼓字三十八，癸鼓字六，共三百二十五字存。惟辛鼓字無存者。嘉興李尚寶日華又曰：東坡有手鉤石鼓文，篆籀全，音釋備，遠勝潘迪等所錄，世有傳者。或曰：勒石而鼓之何？曰：前此矣，今衡陽縣合江亭石鼓書院，有石鼓一焉，其大覆鐘，其字禹篆，其文禹禋祀文也。蓋三代之銘制：文德於彝鼎，武功於鉦鼓，征伐之勳，表於兵鉞。田狩以閱武也。武王初集大統，因伐獸陳天命，策命諸侯。故武成之記事也，以策；岐陽之記獵也，以鼓。
張生手持石鼓文，勸我試作石鼓歌。少陵無人謫仙死，才薄將奈石鼓何。周綱陵遲四海沸，宣王憤起揮天戈。大開明堂受朝賀，諸侯劍佩鳴相磨。搜於岐陽騁雄俊，萬里禽獸皆遮羅。鐫功勒成告萬世，鑿石作鼓隳嵯峨。從臣才藝咸第一，簡選撰刻留山阿。雨淋日炙野火燒，鬼物守護煩撝呵。公從何處得紙本，毫髮盡備無差訛。辭嚴義密讀難曉，字體不類隸與蝌。年深豈免有缺畫，快劍斫斷生蛟鼉。鸞翱鳳翥眾仙下，珊瑚碧樹交枝柯。金繩鐵索鎖紐壯，古鼎躍水龍騰梭。陋儒編詩不收入，二雅褊迫無委蛇。孔子西行不到秦，掎摭星宿遺羲娥。嗟予好古生苦晚，對此涕淚雙滂沱。憶昔初蒙博士徵，其年始改稱元和。故人從軍在右輔，為我量度掘臼科。濯冠沐浴告祭酒，如此至寶存豈多。氈苞席裹可立致，十鼓只載數駱駝。薦諸太廟比郜鼎，光價豈止百倍過。聖恩若許留太學，諸生講解得切磋。觀經鴻都尚填咽，坐見舉國來奔波。剜苔剔蘚露節角，安置妥帖平不頗。大廈深簷與蓋覆，經歷久遠期無他。中朝大官老於事，詎肯感激徒媕婀。牧童敲火牛礪角，誰復著手為摩娑。日銷月鑠就埋沒，六年西顧空吟哦。羲之俗書趁姿媚，數紙尚可博白鵝。繼周八代征戰罷，無人收拾理則那。方今太平日無事，柄用儒術崇丘軻。安能以此上論列，願借辯口如懸河。石鼓之歌止於此，嗚呼吾意其蹉跎。
周宣王大獵兮岐之陽，刻石表功兮煒煌煌。石如鼓形數止十，風雨缺訛苔蘚澀。今人濡紙脫其文，既擊既掃白黑分。忽開滿卷不可識，驚潛動蟄走云云。飛喘委蛇相糾錯，乃是宣王之臣史籀作。一書遺此天地間，精意長存世溟漠。秦家祖龍還刻石，碣石之罘李斯跡。世人法古猶好傳，持來比此殊懸隔。
冬十二月歲辛丑，我初從政見魯叟。舊聞石鼓今見之，文字鬱律蛟蛇走。細觀初以指畫肚，欲讀嗟如鉗在口。韓公好古生已遲，我今況又百年後。強尋偏傍推點畫，時得一二遺八九。我車既攻馬亦同，其魚維鱮貫之柳。古器縱橫猶識鼎，眾星錯落僅名斗。饃糊半已似瘢胝，詰曲猶能辨跟肘。娟娟缺月隱雲霧，濯濯嘉禾秀稂莠。漂流百戰偶然存，獨立千載誰與友。上追軒頡相唯諾，下挹冰斯同鷇觳。憶昔周宣歌鴻雁，當時史籀變蝌蚪。厭亂人方思聖賢，中興天為生耆耇。東征徐虜闞虓虎，北伐犬戎隨指嗾。象胥雜遝貢狼鹿，方召聯翩賜圭卣，遂因鼙鼓思將帥，豈為考擊煩矇瞍。何人作頌比崧高，萬古斯文齊岣嶁。勳勞至大不矜伐，文武未遠猶忠厚。欲尋年代無甲乙，豈有文字記誰某。自從周衰更七國，竟使秦人有九有，掃除詩書誦法律，投棄俎豆陳鞭杻。當年何人佐祖龍，上蔡公子牽黃狗，登山刻石頌功烈，後者無繼前無偶。皆雲皇帝巡四國，烹滅強暴救黔首，六經既以委灰塵，此鼓亦當隨擊掊。傳聞九鼎淪泗上，欲使萬夫沉水取，暴君縱欲窮人力，神物義不汙秦垢。是時石鼓無處避，無乃天工令鬼守。興亡百變物自閑，富貴一朝名不朽。細思物理坐歎息，人生安得如汝壽。
石鼓作自周宣王，宣王發憤搜岐陽。我車我馬攻既良，射夫其同弓矢張。舫舟又漁縛鱮魴，何以貫之維柳楊。從官執筆言成章，書在鼓腰鐫刻藏。曆秦漢魏下及唐，無人著眼來形相。村童戲坐老死喪，世復一世如鳥翔。唯聞元和韓侍郎，始得紙本歌且詳。欲以氈衣歸上庠，天官媕阿駝肯將。傳至我朝一鼓亡，九鼓缺剝文失行。近人偶見安碓床，亡鼓作臼刳中央。心喜遺篆猶在傍，以臼易臼庸何傷。以石補空恐舂粱，神物會合居一方。雷氏有子胡而長，日模月仿志暮強。聚完辨舛經星霜，四百六十飛鳳凰。書成大軸綠錦裝，偏斜曲直筋骨藏。攜之謁我巧趨蹌，我無別識心彷徨。老向太學鬢已蒼，樂子好古親縑緗。誰能千載師史倉，勤此冷澹何肝腸。而今祭酒裨聖皇，五經新石新兩廊。我欲效韓非癡狂，載致出關無所障。至寶宜列孔子堂，固勝朽版堆屋牆。然須雷生往度量，登車裹護令相當。誠非急務煩紀綱，太平得有朝廷光。山水大字輦已嘗，於此豈不同秕糠。海隅異獸乘舟航，連日道路費芻糧，又與茲器殊柔剛，感慨作詩聊激昂。願因諫疏投皂囊，夜觀奎壁正吐芒。天有河鼓亦焜煌，持此負鼎幹成湯。
孔廟頹牆下，周宣石鼓眠。苔分敲火跡，雨洗篆蝸涎。野老偷為臼，居人打賣錢。有形終易盡，流落漫堪憐。
郡學舊辟雍，中有岐陽鼓。古今所聞十，左右各惟五。離離大星隕，兀兀壞雲補。氣若鎔五金，文若斷釵股。孤峰割秋瘦，千葩擢春嫵。森嚴列戈矛，爾雅冠章甫。摧輈半折軸，敗舫或遺艫。斷苔明碎錦，古墨漬潤礎。思昔委秦郊，雷電驚草莽。耒牛礪其角，鑿臼加以杵。幸今依黌宮，星月照廊廡。圭璧遜其儀，俎豆與之伍。脫非天意憐，或是神明祜。深簷白晝永，老屋祥鸞翥。晴連畫戟陰，冷濕宮牆雨。諸生獲講解，髦士資訓詁。啟鑰煩豎閽，拓本利商賈。韋辭表姬周，韓語懷李杜。紛紜歐蘇作，詰屈鄭吾譜。稱評雖靡定，仿像詎非古。我生千載下，匏繫三江滸。神徒馳周南，足不出城府，適從遼碣役，遂作幽燕旅。平生慕奇聞，一日獲嘉睹。初臨色愈莊，欲狎氣斯沮。如親至東都，揖讓申與甫。如親與田獵，搏攫兕與虎。羈愁破昏懵，喜氣泆眉宇。時維躔壽星，歲甲在強圉。天寒號鴟梟，城荒茂禾黍。宗周本餘懷，覽古亦天與。摩挲重圖訓，蹙蹜愧庠序。聊陳曹鄶風，式繼韓蘇武。
昔聞石鼓在太學，鼓形穹窿石犖嶨。髫年釋褐隨班行，未識研覃與揚搉。始官翰林歲分獻，晚以代祀觀尤數。我思古人不可見，健筆雄詞兩超卓。宣王謨列繼成康，況有文章存古樸。是時風俗蓋渾灝，其臣拜誦俱堅確。勒功太廟告中興，講武岐陽猶獵較。於時旋凱奏鐃歌，於時颺言播聲樂。靈祇地不愛圖書，列石天然謝雕琢。垂垂股折屋漏痕，隱隱昏星露芒角。初如淮徐振師旅，壯士當場鳴劍槊。又如申甫端冠紳，擯相聯階舞幹箾。年深歲長世運改，誰向鴻荒究綿邈。嬴劉以後無此文，直與混沌分清濁。驟看筆勢尋風骨，細剔苔痕認斑駁。原拋野擲墮榛菅，冬經雪霜夏冰雹。疑隳大鼎存銘識，似毀明堂露榱桷。當時十鼓一為臼，猶幸農家事舂擢。愛惜應勞神護訶，搜尋不厭山磽確。暗中摸索亦可知，辨口尚煩泣楚璞。聖朝天子方好儒，森列戟門護重幄。聞之興慕見興敬，以手摩挲防擊撲。我生學篆希前蹤，下視俗書羞齪齪。家藏舊本出梨棗，楮墨輕虛不盈握。行年七十始研求，老臂支撐目昏眊。拾殘補缺能幾何，以一涓埃裨海嶽。太原宋生生好奇，鐵筆為予親刻斫。籲嗟往者不復還，庶免方來盡漫剝。請從祭酒告諸生，誦此衣冠日薰濯。
我來太學謁孔廟，下觀戟門石鼓陳。之罘詛楚已埋沒，此石照耀垂千春。苔昏蘚澀讀難下，蟲雕鳥剝細不分。古畫詰曲蛟龍隱，石氣慘澹煙霧紛。周王功勳史籀筆，數石細落岐陽濱。中興氣象豈復睹，大篆意格誰曾聞。先秦文字稍近古，兩漢摹拓多失真。六朝以來尚靡麗，鐘王往往稱通神。唐愈宋軾遞歌歎，長篇險韻何悲辛。大觀之間入汴國，君王好藝崇斯文。高駝巨艦遠載致，金填玉嵌傳相珍。靖康乘輿忽播蕩，保和玩物隨煙塵。神驅鬼守散復聚，至寶豈得空沉淪。文皇北來定燕鼎，不置太廟留成均。博士無煩上書請，書生頗得親講詢。虛廊素壁安置穩，大廈長簷覆蓋新。不隨鐘鼎怨磨滅，已與琬琰爭嶙峋。平生博覽愛古跡，世上墨本徒紛紜。此雖殘闕歲已久，尚覺隻字經千緡。壁池日月動華袞，奎閣星斗羅貞瑉。嗚呼孔廟在萬世，此石與廟長無湮。
我聞宣王石鼓史籀筆，文辭簡質字銛利。歲久剝落摹拓昏，讀字不得讀其意。我登汪君堂，見此倍惆悵。斷斷續續半形畫，中興有跡隨凋喪。於乎文武成康忽焉沒兮，小雅盡廢鼎淪泥。東都天子講田事，吉日堂堂聞鼓鼙。岐山之陽廣且夷，馬同車驟徒眾馳。召從百辟修舊典，參伍齊足輝有儀。蕭蕭悠悠天風吹，一聲振山山為披。汧水沔水魚彌彌，天子之所網羅施。徹圍從臣奏武成，爰請礱石勒斯銘。豈徒百辟匪舒敖，要令千載知功名。人言禽荒古有誡，彼美宣王罔攸解。玁狁內侵蠻夷侮，我武不揚我室壞，安得與君搜遺編，參訂闕文裨完全。三代一字一事傳，豈為區區點畫論精研。
我聞成周狩岐陽，宣王道得全全昌。群臣作詩刻永久，辭高二雅文三倉。十鼓累累至今在，鬼護神呵更顯晦。自岐徙汴復入燕，遭逢珍重休明代。鴻都石經久矣訛，鼓文雖剝存者多。後聖門牆後賢柏，日月風雨為摩挲。臼埋金琢等輕易，自然安頓森嚴地。今皇文治過成周，講求折衷詞臣事。辭章規矩韓愈才，八代推倒三代回。政愁峋嶁碑孤絕，為歌石鼓相追陪。
我吟車攻詩中語，感慨中興周尚武。湯湯不禁沔水流，簡眾安車居可睹。西東王跡令人嗟，千載蹉跎傳石鼓。雪壓霜侵野火燎，牛羊抵觸礪斤斧。窮荒一鼓更流遷，作臼田家舂禾黍。不知為雅復為風，刪後十章歸廟宇。膚澤半亡神骨居，剜剔不淨苔蘚古。世間小篆隸八分，如子如孫從厥祖。憶昔先王開明堂，搜乘岐陽集纓組，獻禽每復勒成功，日佳丙申吉庚午。一時勝事絕古今，子父燕然安足數。逢逢辟雍鼓所都，鐘鼎盤彝此而五。方今中興之明主，有臣壯猷叔與虎。南平鬼方北平虜，弓矢載橐列幹羽，石鼓為我驅前部。
自昔耀文德，而以石鼓傳。鑿石作鼓何年事，鼓上之文成歟宣，有周天子作辟雍，虡業樅樅鼓逢逢。文治衰非武不振，宣王中興歌車攻，囂囂徒，蕭蕭馬，駕言徂狩岐之東。亦有成群色鴻雁，亦有不二心羆熊，刻石紀功成，建櫜不用兵。此石托山阿，陵谷易嵯峨，鼎淪社遁石如昨，豈有神物相擁訶。太學諸生讀能過，此石閱爾年蹉跎。二雅二南存僅此，與爾說經為爾歌。當年奏入明光殿，許令植鼓於靈鼉。橋門無數觀聽者，感激奮發情如何。我聞郜鼎薦太廟，義士或非笑。又聞琅玡會稽詞，功德誰見之，何如石鼓振金鐸，口舌教人無銷鑠。金石有磨文不磨，先王后王代有作。嗚呼先王后王代有作，斯文天地並寥廓。
朝從子佩入成均，戟門翼室觀嶙峋。朴然古貌列兩壁，雲是石鼓王者跡。古畫詰曲幾千秋，苔蘚為衣雲物幘。鳥剝蟲雕跡未湮，古今讀之人太息。周道仳離我心傷，宣王烈烈恢皇綱。吉日車攻修訓典，縱橫輘轢岐之陽。籠山絡野布罘網，風毛雨血神飛揚。九夏騶虞奏六成，匠石作鼓史作銘。桓桓武武勢維競，君子有聞徵無聲。石氣絪縕含太始，鸞翔鳳舞翩斯起。剜苔剝蘚見前朝，中興此跡自明主。大呂元英豈足多，周彝商鼎差堪擬。祗今天子重大閱，石鼓石鼓寧磨滅。
世間相傳墨藪書，五十六種名目奇。中有岐陽石鼓跡，籀文千載存風規。周道中興震威武，五年巡狩修上儀。朱芾赤舄隨搜狩，告朝還鐫金石辭。狀如天上落星石，剖割混濁光陸離。雅頌之間格韻古，尊彝並列款識施。千年枯石經蟲琢，百丈斷崖蟠蛟螭。務光初翻倒薤日，神禹手鑿岣嶁時。數行剝落不成字，仲尼刪後賞者誰。嗟嗟秦人掃王跡，儒者六藝皆淩夷。隸文一起籀文廢，俗趨簡便真難支。鄒嶧之罘俄歇滅，陽冰猶自尊相斯。神呵鬼護石鼓在，三代典刑良可推。吾聞吏部希古道，一代山斗稱宗師。綺靡余習混雅正，眼看槌碎淮西碑。以茲感慨叩石鼓，裸如三撾聲歡悲。寄言同學鴻都子，共挽文章八代衰。
成均橋門列者石，相傳周宣田獵跡。蓊勃時時雲氣生，倒薤依微破苔隙。彷彿媧皇五色墮，錯落星辰尚堪摘。此石閱人人遞喜，昌黎先生好尤癖。可憐光價絕鼎鐘，霜草風沙無憐惜。元和到今復幾歲，流落尤能脫臼磶。金繩斷鈕玉柯迸，蟬榻何繇見光澤。孔子刪詩偶遺漏，不緣片碣誰搜索。或疑成後搜岐陽，椒舉之言具楚籍。車攻即類宣王詩，四牡東徂豈西適。周家搜苗世有事，平岐戚雒定何擇。大篆分明史籀手，詛楚卑卑其能役。況復李斯七日歎，弱骨今猶相碣嶧。此書穆滿當伯仲，爭令支孽掩宗祏。宇文偏陋復安取，一笑豎儒揣量窄。甄豐奇字誠辱收，六體粗堪證今昔。位置何須爭甲癸，參差枉自疑君帛。從教缺剝費摩挲，古意居然存耆碩。顯晦隨人亦有時，一出雍涼幾為客。小雅終存王者氣，夜夜精光岌相射。護持豈為耽奇字，想像中興在明辟。方今太平無一事，風雅葳蕤孰捃摭。但令夢寐到成宣，隻字猶堪動心魄。老生更訪吉日碑，剔盡崑崙亦何益。嗚呼石鼓歌成誰獻聞，槐市陰陰土花碧。
落落石鼓，曾孫之武。臣籀書之，誦者臣虎。十鼓九夏，孔所刪者。車攻吉日，擇其言雅。石鼓十章，歸於原野。秦銷其金，鼎乃泗沉。秦灰維揚，經乃壁藏。石鼓十章，遁於陳倉。其一鼓獨，受杵以腹。神或使然，一還九族。使宋金焉，使夷致燕。金脫文存，以開帝先。辟雍皇只，陳甲至癸。樂雍論鼓，於皇多士。日佳壬申，古我成均。吉日癸巳，壽矣弗倫。天子萬壽，鼓爾左右。
於爍文武周道尊，粲然中興曰靜孫。騤騤翼翼武之服，蠻夷稽首玁狁奔。太平不令五戎墮，駕言搜狩田車過。小豝大兕獸所同，以燕天子禦賓佐。爾時陳詩紛簡牘，佳篇已入尼山錄。所不錄者辭縱橫，三百無傳傳以樸。完缺半滿閱乾坤，自甲至癸數則存。君莫空悲失去字，殘鉤剩畫宛精魂。我皇鑒定列壁水，漢唐宋儒皆歡喜。及今磨泐未盡刓，請從經外疏至理。
鼓非石，霣者星。文非鼓，勒者銘。焚外書，刪外經。經雅頌，書典刑。隸秦漢，徑睒庭。篆龍鳥，藍㳛青。臼謝杵，舂擢停。嵌辭金，波畫零。我拜手，神之聽。 
今順天府學，因宋文丞相義盡之柴市，祠丞相學宮中，曰「教忠坊」。丞相廬陵人，廬陵人祠丞相學宮外，曰「懷忠會館」。教忠，長上志；懷忠，臣子志也。洪武九年，北平按察使司副使劉崧始請建祠，永樂六年太常寺博士劉履節奉命正祀典，始春秋祭於有司。祠二碑：一楊士奇，一羅倫。按公授命，至元壬午十二月初九日，風沙晝晦，宮中皆秉燭行；百官入，亦秉燭前導。世祖以問天師張，悔之，贈公特進金紫光祿大夫、太保、中書平章政事、廬陵郡公，諡忠武。命王積翁書神主，灑掃柴市，設壇祀。丞相孛羅行初奠禮，旋風起，卷神主雲中。雲中雷啍啍，如怒聲，晝逾晦。乃改前宋少保右丞相、信國公，天乃霽。明日，歐陽夫人從東宮得令旨收公，江南十義士，舁柩槁都城小南門外五里道傍，志其處。大德三年，繼子升至都，順城門內，見石橋織綾人婦，公舊婢綠荷也，為升語劉牢子，乃引到柩處。大小二僧塔，其大塔，小石碑，刻信公二字。柩塔南石址焉。至元二十年，歸葬廬陵。
丞相生異質，挺持真天人。勁氣薄霄漢，國亡以軀殉。方當橫奔日，盡瘁任艱辛。上書抗直言，屢欲斬賊臣。迴翔沮虱蠹，素抱欲艱伸。大事已雲徂，乃令秉軸鈞。降表夜竊出，六宮竟蒙塵。嗟彼賣國者，致公何狡悛。萬死出虎口，努力支蒼旻。崎嶇走嶺海，顛沛念君親。鞠旅以勤王，臨危焉顧身。徒手格猛獸，胡馬正銑銑。勢窮猝被執，取義以成仁。甚貴景輿勝，豈憚弘範嗔。悵望零丁洋，欲濟迷遠津。天高憐戢翼，水涸悲縱鱗。羈縲詎遑恤，犴狴經三春。從容以就義，慷慨怒目嗔。辯論辭不屈，厲聲若震霆。聞者皆吐舌，為公卻逡巡。宋無不道君，而無可弔民。大命屬更革，皇路哀沉湮。所學希聖賢，臨死載書紳。天以公報宋，亦以全公純。光明暴天下，萬古終寡鄰。道增名教重，志競日月新。煌煌忠節傳，有讀必沾巾。聖明啟隆運，褒典昭儀文。祠廟學宮傍，歲時肅嘗禋。重為事君勸，永以敦彝倫。
宋祚日益微，胡元肆膻腥。公歸在田野，奮出罔顧身。無乃扶綱常，忍視大廈傾。累陳備禦策，宰執以迂稱。皋亭時見留，間關度儀真。幸而脫虎口，饑食餘糝羹。乘艫潛入溫，王室圖復興。君親痛在念，崎嶇奔滄溟。諸鎮遍移檄，到處皆胡兵。豈無勤王者，勢孤力弗勝。倉卒飯五坡，被執經北平。絕粒乃復蘇，哀歌歎零丁。召見固不屈，三載拘幽囹。人生異夷狄，所貴義與仁。慷慨論大節，從容以就刑。所學聖賢事，誠不愧所生。煌煌青汗竹，勁氣淩蒼冥。
凜凜宋忠臣，赫赫元世祖。禮遇各有道，聲光照千古。舊祠燕城東，松柏森牖戶。英靈貫日月，勁氣鼓雷雨。有司奉朝命，維時薦芳醑。客來拜庭除，欲退復延佇。
丞相名何重，遺祠世共尊。乾坤柴市遠，日月蕙樓存。一死銷胡運，孤忠報宋恩。中原還正統，辛苦向誰論。
國事艱危屬秉鈞，平生慷慨竟捐身。百年社稷歸元主，萬古祠堂表宋臣。已見高名垂宇宙，還瞻遺像肅簪紳。莫疑碧血生芳草，留得忠魂歲歲春。
烈烈孤忠一旅師，奈何興廢出天為。黑光蕩日陳橋變，青氣移星海島悲。風黯西郊麟獲日，霜枯上苑鳳來時。六歌留得儀容在，柴市千年足慘思。
朔氣蕭森歲向深，揮戈抆淚動哀吟。艱危已竭回天力，慷慨猶存捧日心。海水尋常秋月冷，燕雲千里暮星沉。悠悠往事都如夢，只有孤忠照古今。
衣帶留題誓始終，小樓數載履虛空。誰雲到死方無悔，要識持危不是窮。異物化生真幻語，元神出現亦精忠。堂堂祠宇還柴市，宋室全收養士功。
文武才兼絕代雄，每從青史識孤忠。含生忍死心何壯，取義成仁道不窮。廟祀蔓延千載後，旅魂淒斷六歌終。茫茫宋祚淪滄海，養士誰收第一功。
春色無端滿地莎，傷心燕市偶經過。清風又讀忠臣傳，白日如聞正氣歌。社稷一身惟死是，華夷千古有名多。瓣香未了生平拜，回首荒祠獨奈何。
義氣橫天白日陰，巍然遺像學宮深。千金欲得留侯士，三擊難回豫讓心。自昔奸諛誰不死，如今元社亦銷沉。黃昏柴市風沙慘，回首行人淚不禁。
漢朝冠蓋盡胡元，窮海纍臣抱獨冤。請劍便須遊下地，結纓何處是中原。青泥不化萇弘血，白浪空歸伍相魂。斜日再過柴市路，風雷千古浩猶存。
教忠坊下拜祠亭，懷古令人仰德馨。百代衣冠知守死，一朝文物自鐘靈。孔仁孟義公無愧，宋廢明興神可寧。往事是非昭簡冊，豈容蹤跡共塵冥。
故宮芳草泣銅人，滄海樓船是紫宸。赤手欲擎西墜日，丹心誓掃北來塵。山河萬里雙垂淚，廟宇千年獨愴神。翹首燕山知幾仞，至今高節共嶙峋。
國破天驕萬蟻屯，捐軀猶欲正乾坤。千年廟貌公生氣，萬古綱常客斷魂。苔照白雲封石篆，柏拖寒雨障祠門。陳詞跽灑汍瀾淚，天地酸心日月昏。
海上干戈百戰中，孤舟夜夜泣英雄。八千里外胡塵合，三百年來宋曆終。崖嶺被俘真倉卒，燕山就義太從容。西風吹雨過柴市，獨向祠前拂短松。
南北間關百戰餘，此身宗社許馳驅。可憐功業孤魂在，自決存亡大義俱。夷狄至愚猶嘆服，皇天無意竟何如。平生心事堪誰訴，漫托他年半紙書。
地轉天旋事事同，老臣臨市自從容。誓將西嶺填東海，忍著南冠向北風。千里勤王空赴難，百年養士獨收功。成仁取義人人分，未用區區獨吊公。
萬折猶聞水必東，精靈疑在列星中。未論恢復當時事，須信綱常百代功。俎豆年年來帝遣，驂螭夜夜駕天風。新祠今古留柴市，何處黍離元故宮。
數椽祠屋禁城東，孤柏亭亭想像中。柴市一腔酬主血，宋家十葉養賢功。冠裳晝影中原日，甲馬宵鳴薊北風。一自皇朝還正統，忠魂常傍大明宮。
黯黯黃塵白日昏，蕭蕭胡馬擾中原。山河空灑孤臣淚，嶺海難回二帝轅。左衽衣裳淪社稷，南征氣節壯乾坤。颶風卻恨天無意，銷盡孤忠萬古魂。
憶昔南冠日，崖山恨未忘。魂沉柴市月，淚盡薊門霜。白雁銜江草，黃龍逐海航。中原冠劍在，歌舞待巫陽。
當五坡被執，絕粒而復蘇。公以為天未絕宋也，不聽死吾。小樓三年，其意在趙氏之孤。蓋宋絕於柴市之殺文山，非絕於崖海之溺秀夫。義盡仁至，謂一死竟公志者，未識公所隱圖。是知其不可而為之者乎？是知其不可而為之者乎！
剝復自天運，臣道無中窮。君子切載輿，豈與氓蚩同。痛矣文山子，事去生其躬。誕芸香歲寒，不望以豐功。結束宋文章，巍巍葬兵戎。一部十七史，論語半部終。棘行若履坦，所在吟淒風。三年小樓上，息息宋運中。若遂黃冠去，仍來成旅攻。當時生祭者，何足語微衷。柴市風雷在，千年教臣忠。拜讀正氣歌，讀罷神明通。 
京城外之西堤、海淀，天涯水也。皇城內之太液池，天上水也。游，則莫便水關。志有之，曰「積水潭」，曰「海子」，蓋志名，而遊人不之名。遊人詩有之，曰「北湖」，蓋詩人名而土人不之名。土人曰「淨業寺」，曰「德勝橋」，水一方耳。土人曰「蓮花池」，水一時耳。蓋不該不備，不可以其名名。土人曰「水關」，是水所從入城之關也。玉河橋水亦關矣，而人不之名，是水所從出城之關也。或原焉，其委焉者舉之。水一道入關，而方廣即三四里，其深矣魚之，其淺矣蓮之，菱芡之，即不蓮且菱也，水則自蒲葦之，水之才也。北水多鹵，而關以入者甘，水鳥盛集焉。沿水而剎者、墅者、亭者，因水也，水亦因之。梵各鐘磬，亭墅各聲歌，而致乃在遙見遙聞，隔水相賞。立淨業寺門，目存水南。坐太師圃、晾馬廠、鏡園、蓮花庵、劉茂才園，目存水北。東望之，方園也，宜夕。西望之，漫園、湜園、楊園、王園也，望西山，宜朝。深深之太平庵、蝦菜亭、蓮花社，遠遠之金剛寺、興德寺，或辭眾眺，或謝群遊矣。歲初伏日，禦馬監內監，旗幟鼓吹，導禦馬數百洗水次。歲盛夏，蓮始華，晏賞盡園亭，雖蓮香所不至，亦席，亦歌聲。歲中元夜，盂蘭會，寺寺僧集，放燈蓮花中，謂燈花，謂花燈。酒人水嬉，縛煙火，作鳧雁龜魚，水火激射，至萎花焦葉。是夕，梵唄鼓鐃，與宴歌弦管，沉沉昧旦。水，秋稍閑，然蘆葦天，菱芡歲，詩社交於水亭。冬水堅凍，一人挽木小兜，驅如衢，曰「冰床」。雪後，集十餘床，罏分尊合，月在雪，雪在冰。西湖春，秦淮夏，洞庭秋，東南人自謝未曾有也。東岸有橋，曰「海子橋」，曰「月橋」，曰「三座橋」。橋南北之稻田，倍於關東南之水面。
朝馬秋塵急，天潢曉鏡舒。影圓雲度鳥，波靜藻依魚。石棧通星漢，銀河落水渠。無人洗寒露，為我媚芙蕖。
馳道塵香散玉珂，彤樓花暗弄雲和。光風已轉瀛洲草，細雨微添太液波。月榭管弦催曙發，水亭簾幙受寒多。少年易動傷春感，喚取青霞對酒歌。
渡橋西望似江鄉，隔岸樓臺罨畫妝。十頃玻璃秋影碧，照人騎馬入宮牆。
鯨海遙通一水長，滄波深處石為梁。平鋪碧甃連馳道，倒瀉銀河入苑牆。晴綠乍添垂柳色，春流時泛落花香。微茫迥隔蓬萊島，不放飛塵到建章。
鳥外青山昨雨過，馬頭西望翠嵯峨。煙光平墮寒雲起，秋色空明水氣多。歧路有情方坎坷，客心無賴益蹉跎。歸來莫怪相期晚，不出從嗔奈爾何。
遙遙去遠浦，泛泛訴前川。落日山水秀，輕風鷗鷺翻。賓客恣歡笑，清吹雜哀弦。雅志無越度，幽懷可盡宣。
秋風吹燕臺，木葉落我前。寒衣又砧杵，遊子悲經年。偶聞節重九，攜酒向湖天。漁歌操北音，水鳥閑自然。澄波白日下，蒲柳寒已煙。風色一何似，客歸豈不賢。
西山去城三十里，紫巘青邏見湖底。一泓寒水半庭莎，賺得白雲到城裏。茭葉濃濃遮雉朵，野客登堂如登舸。稻花水漬禦池香，槐風陣陣宮雲涼。一番熱雨蹙波沸，穿簷撲屋生荷氣。乍時潑墨乍清澄，雲容閃爍螭蛟戲。簾波斜帶水條煙，北窗雨後蔓清圓。兌將數斗薏仁酒，賃取山光不用錢。
一曲池臺半畹花，遠山如髻隔層紗。南人作客多親水，北地無春不苦沙。熟馬慣行溪柳路，山僧解點密雲茶。滿川澄月千條縷，踏踏蒼波過幾家。
秋容瑟瑟上茭蘆，湖上青山鏡裏姝。碧瓦黃牆宮樹裏，湧金門外看西湖。
人天獨步滌煩襟，鐘磬偏能入客心。石澗泉鳴晴亦雨，松堂煙繞午常陰。寒弦細向風前聽，冷蕈翻疑月下侵。卻怪當年飲河朔，不來此地避招尋。
霧起雲低作夕陰，雨餘荷氣四邊侵。一秋僻寺時休暇，半晌余鐘夜淺深。湖上月生孤片影，草間蟲老久高吟。年來漫習山僧味，始向塵中靜此心。
湖上窗欄如畫舟，一天涼雨入宮秋。平橋蘆荻蕭蕭冷，別浦鷗鳧泛泛流。霧色近迷三苑樹，煙光遙際五城樓。時清湛湛多濃露，十里芙蓉接禦溝。
禪宮遙倚北樓開，樓下平湖落照來。金水環城全象漢，蓮花湧寺宛成臺。諸香各捧空王座，一葉能浮太乙杯。便是忘歸歸亦醉，夕陽清角莫相催。
芰荷池上遠鴻飛，望處西山翠不微。白鶴仙人頻換酒，青蓮釋子為開扉。坐依綠樹懸蘿影，閑看青濤映草扉。日暮笙歌雙闕靄，太平天子正垂衣。
禪堂入暮可曾關，馬逐飛花向此間。鐘界朝昏應自急，水流深闊正如閑。蒼然野岸燈初過，迥爾疏林月始灣。風定湖光分半翠，不知是影是真山。
昨夜微霜下玉河，垂楊幾葉著澄波。風傳清磬雙林近，月冷疏砧萬戶多。青飯乍分天女供，紅牙徐按雪兒歌。佳辰好友湖亭集，豈忍新秋酒漫過。
如此匆匆際，禪棲肯再來。曾無三日隔，又見數花開。童負桃笙至，僧籠菜甲回。出門𢶳一宿，無復候人催。
每憶經行處，重遊勝昔遊。往來能漸熟，耳目自多幽。水氣窮昏旦，林聲閱夏秋。晚花不無意，客散獨相留。
湖月林風誰是主，叉魚踏藕自留賓。頻尋柳色城邊路，獨佔秋光醉裏身。敗葉疑鷗浮漸遠，老僧如鶴瘦堪親。鄰家亭子終年閉，不教蘆花笑殺人。
湖上濠邊秋色深，蓼花蘆葉共蕭森。平潭樹逐波光動，隔岸林連夕照陰。鷗夢乍�鄰寺磬，鴻聲欲度滿城砧。涼風莫更翻荷露，客袂颼颼恐不禁。
如何塵十丈，有此芙蓉池。雨至綠先暗，風來紅亂披。深溪藏浴鳥，臥樹走歌兒。亦愛無花處，浮空雪浪奇。
塵事溪邊淨，遊思雨後濃。於君歡識面，久我想臨風。樹影移殘席，荷香度遠空。飛棲俱不系，暫此失樊籠。
溪過人人影，林開事事幽。萍光分酒綠，波色與雲浮。禮設非因我，機空亦有鷗。如何相約久，今日始同遊。
所快清吾友，尋同水一窩。鳥鳴相競雜，酒政未妨苛。眼耳忽空闊，鬚眉總笑歌。歸逢雷雨逼，其奈夕陽何。
小樓簾箔影，密共柳絲垂。若得舟行處，何當月上時。水明疑未夜，山遠略如眉。便可投竿隱，毋忘漁父期。
即奉王程亦有期，暫停華轂問漣漪。弟兄如水論心事，花葉同香遲別離。他日玉溪光裏坐，可猶淨業酒闌時。探荷莫厭蒹葭隔，露白霜嚴使我思。
七月荒荒逕，斜陽漠漠陰。涼多群籟息，風定一蟬吟。聊為傳無語，於焉寄有心。盤桓仍此地，忽訝入林深。
已與煩囂隔，稍從汗漫遊。都忘樹間響，但覺坐來幽。野色聲中變，雲光意外秋。寂喧殊自領，對此倍悠悠。
結侶同幽賞，佳遊不厭賒。看雲來野岸，問柳到僧家。寒氣通春信，回風逗雪花。心關石徑草，青動幾分芽。
鳳吹鸞旗競水涯，珠纓玉勒爛成霞。嘶雲意似矜閶闔，歷塊姿將傲渥窪。銀漢房星光上下，瑤臺神駿影參差。驚瀾沫噴揉文轂，淺岸蹄驕蹴落花。天廄承恩餘意氣，中官銜命亦光華。晚歸紫翠前山亂，幾隊橫穿柳陌斜。
湖涯寒不去，花信未分明。土動青方茁，枝凝綠尚輕。澌驚山影碎，瀨曳岸容清。莫道春還寂，沙汀已雁聲。
紀勝無勞出郭輿，臥遊眺聽日堪書。嵐沖石發縈山帶，梵挾松弦韻木魚。狎主風煙俱老大，慣親鷗鳥獨迂疏。偶從圖畫新摹得，疑向江鄉乍卜居。
三年放作北山農，時看狂雲失亂峰。歸沐棲雖仍落落，樂饑流幸枕淙淙。鑒湖他日無須乞，彭澤清時好自容。桃李笑非零露地，且依秋水醉芙蓉。
歲開春反後，步向凍湖溪。試暖問遺雪，疑青尋隔堤。淑新蒸柳潤，靄暮合山齊。莫緩冰車戲，東風漸解澌。
未春期社集，朋至候春齊。晚駕冰嬉左，昏攀閣眺迷。藉燈生薄暖，度曲學鶯啼。膏雨如留醉，濃陰覆席低。
水閣山親望，居然丘壑中。閑過多歲暮，重到與春逢。醉語停杯盡，郊容得候通。數星高點綴，已映禁城東。
此地無塵事，寒光接遠空。柳如先草碧，花欲借燈紅。冰渡爭迎岸，雨絲細驗風。霏霏歸騎晚，心與禦河東。
月娟娟似迎，風謖謖其鳴。煙水以神蕩，林泉之僻生。有濠濮間想，與鷺鷗輩盟。拙矣塵中客，悠然靜者情。
馬頭塵颯然，望水遙則喜。古寺叢以羅，澄湖曲而泚。柳為水衙官，煙為水畫史。散步道心生，勞人空率爾。
爽閣傍湖顏，流雲入座閑。花關新月度，藤格古風刪。字瘦思摹鶴，詩清每賦山。高齋饒韻事，攬涉不知還。
城下瀦泉好，風來波亦生。荷驕塵外韻，蟬急靜中聲。疏柳絲絲弱，斜陽點點明。偶來竟日坐，衲子不知名。
境曠夜猶望，城西山數岑。鐘隨風處遠，水見月中陰。湖石支如骨，秋荷開向心。酒深歌漸少，炬火過前林。
年光初入社，昨日尚殘年。樓覺窗風可，冰含春氣先。梅亭驚見蝶，柳岸醒將煙。生澀詩停酒，燈燈照管弦。
天迥使秋瑟，湖清與鏡俱。波文來越練，水調按吳歈。藻敗雲全影，荷銷雨不珠。虛疑農墅裏，實喜帝城隅。
堤至水俱至，遊將影與同。波從寺門碧，蓮似晚天紅。蟬響行人裏，鷗眠醉客中。坐來香陣陣，欲雨滿林風。
客久江南夢，朝尋城北遊。蘆穿湖綠黛，柳匝幙青油。擁寺千花豔，巡堤一鷺幽。為生車馬色，從未試扁舟。
憩向無塵處，過橋得水莊。雨愁荷柄弱，風喜柳絲長。乍入暑全去，言歸身滿香。緩行堤不已，只此似吾鄉。
四十里外城西山，青過城中照湖綠。湖水綠也到青山，水荷岸柳相連屬。幾家亭館系無船，亦不河房棧高足。樓廳端正接街衢，肯留餘地生委曲。一樓三層換三面，告我湖光山光續。一圃荒軒老數株，告我雕裝正粗俗。將霽未霽北闕煙，登登望望通晴矚。幾亭酒罷幾歌停，斜陽已與淒清觸。
遙知月意自花生，月後花先爭蔽明。看到淋漓光不礙，坐來寂曆豔無聲。火非漁亦紛懸樹，峰以煙能倒入城。久照澹然忘所戀，客殘僧睡暢孤行。
薄暄生雨後，水已具荷情。影入寺相亂，青惟柳可爭。風翻鷺力勁，日接浪光平。小憩當塵積，江南畫裏行。
山光連市口，水氣濕城腰。擊鼓誰家月，臨風數處簫。韻題分永夜，人物計今朝。喧醉無高簡，難令秋寂寥。
風日閑過此，心情草木知。遠山曾故舊，好友省言詞。病理安棋局，年荒窄酒卮。煙波不盡望，長是苦吟時。
日與塵塵逐，名園喜有招。人家煙在水，秋氣夜聞簫。樹嚲當山面，蒲深過柳腰。坐看酬酢少，明月已中宵。
誰識此涵碧，喧城忽渺然。湖間虛失岸，柳外野疑田。荷老秋生氣，雲興晚作天。非緣塵不到，自不與塵緣。
門前車馬路，入戶即幽偏。丘壑石盤具，樓臺燈裏懸。山闌城郭入，水共禦溝連。樂意通魚鳥，幽情廢管弦。看雲驚月出，踏雪憶年前。林遠無邊地，霞生欲暮天。賞窮昏旦候，游靜夏秋先。觴詠成良會，寧須令節傳。
闢地藏天水，開扉引鏡湖。高人存野致，幽事貴王都。氣借西山爽，流分太液隅。囂情嫌釣艇，曠想在菰蒲。汗漫宜真逸，空明漏畫圖。曲房穿洞壑，高閣上虛無。柳覆才鳴鳥，煙移見浴鳧。岸容生遠意，峰態變斯須。位置窺經濟，冥棲謝走趨。春將風日美，地與主賓娛。袖石驚神鏤，簷燈散夜珠。不辭終夕醉，歸路靜無虞。
只有濃煙住，峨峨淨絕塵。避人違水面，選地坐湖濱。蓮遠飛香冷，鐘清送曉新。到來長夏靜，覽得尚餘春。
坦步看新水，荒林綠欲起。云云歸一亭，光景攝遙紫。
去年香裏客，今復到荷堤。淺水兼天闊，新蒲與岸齊。鐘傳高閣遠，柳覆小橋低。指點村煙起，歸心促馬蹄。
寒凝湖面鏡平開，小艇猶拖古樹隈。不是路從銀漢轉，也疑人自玉壺來。鏗鏗一葉能多載，滑滑雙橈亦屢催。無事戰兢愁履薄，酒深月上放船回。
秋氣不可暮，園園散空朗。秋天四望佳，錯互層樓上。樓影與湖光，搖若山俯仰。疑彼海蜃為，以供人天享。
地惟閑此月，客始有孤亭。群動定無擾，纖塵靜不形。水香含宿藻，村影注寒青。往在湖山曲，方茲未窅冥。
輕陰猶爾護疏紅，霽後湖光對忽空。新爽到衣還自柳，定香吹雨不因風。人經冉冉流波外，秋在亭亭送影中。欲息幽尋心每共，恰當佳月待橋東。
早花颯颯逐煙空，湖雨今朝不復紅。鷗伴主賓神自簡，香深語默靜能通。鏡看妝洗初如月，臺想衣輕欲化風。肯信江南歸夢遠，盈盈猶見榜歌中。
我始識冰湖，湖光詎能爾。一堤上下天，一泓徒輿地。日月掛寒枝，影若新生紙。昔於湖南觀，以月擬積水。欲見物盡浮，其極固靜止。堅柔曷短長，春吾將過此。
水有時凝釋，因之別有船。一人驅在陸，千頃冷如天。遠岸猶棲雪，疏林有凍煙。江南於此候，茗酒閣中傳。
立春冰未覺，尚可數人航。固結深冬力，熹微寒日光。坐觀思解泮，中渡且康莊。醉裹知前岸，傞傞語復長。
一片空明兩岸蒼，望來猶道是波光。看人踏向中流去，不藉蒲帆與石樑。
短筏聊憑尺纜牽，各攜尊罍到湖邊。忍寒雜坐歌兼笑，人影層層鏡裏天。
湖容大半入秋工，領略尤當在雨中。水氣易陰仍近夜，荷香因靜不關風。波間坐石聽吞吐，雲際看山想異同。對寺心如花不染，味來茶韻亦能空。
不獨坐慵睡亦慵，起同鶴步破苔封。霜華漸濕晴為雨，天水相涵影似重。就月經行疑積雪，聽濤移坐近寒松。爐香方炷心應寂，林外猶嫌度遠鐘。
佳辰聊復一登臺，小閣疏窗曲曲開。百頃湖光還澹蕩，重城山色更崔嵬。時名正可拋詩卷，世事惟應付酒杯。望望冥鴻吾有意，群飛鷗鳥莫相猜。
與子逢休濣，良遊興未孤。地偏嬴艾柳，身已伴鷗鳧。野艇才容膝，新蓮漸放須。老僧能好事，隨意饌伊蒲。
不遠城隅勝，風塵已覺寬。隔溪鳴布穀，新果薦文官。鐵瓦通泉古，冰壺濯夢寒。春衣仍可典，無畏酒杯幹。 

環北湖之園，定園始，故朴莫先定園者。實則有思致文理者為之。土垣不堊，土池不甃，堂不閣不亭，樹不花不實，不配不行，是不亦文矣乎。園在德勝橋右。入門，古屋三楹，榜曰「太師圃」，自三字外，額無扁，柱無聯，壁無詩片。西轉而北，垂柳高槐，樹不數枚，以歲久繁柯，陰遂滿院。藕花一塘，隔岸數石，亂而臥，土牆生苔，如山腳到澗邊，不記在人家圃。野塘北，又一堂臨湖，蘆葦侵庭除，為之短牆以拒之。左右各一室，室各二楹，荒荒如山齋。西過一臺，湖於前，不可以不臺也。老柳瞰湖而不讓臺，臺遂不必盡望。蓋他園，花樹故故為容，亭臺意特特在湖者，不免佻達矣。園左右多新亭館，對湖乃寺。萬曆中，有築於園側者，掘得元寺額，曰「石湖寺」焉。
郊市塵方急，行宜向水涯。弄音清濁鳥，含韻淺深花。斷雨梧知冷，穿曦樹故斜。鄰僧能好客，扶策餉初瓜。
淪漪一曲水，好友坐幽偏。秀濯花沾雨，清疏柳著煙。晴瀾明倒影，銀浦寫遙天。總覺無塵事，觀魚過檻前。
一徑濃陰合，行行似野扉。穿林榆影亂，隱幾鳥聲圍。曲水函山定，翻荷向座輝。遲回應不厭，月墮醉方歸。
城西喧未去，輒得此園林。柳碧午亭暗，荷香暑坐深。鶯堤通比岸，雉堞隔高岑。荒落澄湖曲，塵飛了不侵。
苑外湖光淨，橋西野色分。花晨先著雨，亭午不飛雲。同客俱鄉思，徵詩得酒群。清游余戀戀，車馬散斜昏。
〈香山南麓〉
金剛寺，即般若庵也。背湖水，面曲巷，蓋捨棄光景，調心坊肆，庵者，泊然猛力，使人悲仰。舊有竹數叢，小屋一區，曲如徑在村，寂若山藏寺。僧樸野，如自未入城市人。萬曆中，蜀僧省南大之，前立大殿，後立大閣，廊周室密，奐焉。工未竟，南歿，方僧爭宇以訟，桐城諸紳，迎蘊璞住之。蘊璞，同省南師雪浪者，雪浪具大辯才，講經四十年，然不著一字。蘊璞居此八年，則著金剛筏喻、心經缽柄等書。蘊璞歿，方僧又訟焉。寺西廡，石刻金剛經，人書一分，署宰官名，代筆也。士大夫看蓮北湖，來憩寺中，僧竟日迎送，接譚世事，折旋優嫻，方內外無少差別。
禪燈何晝夜，非續上元春。花外無明種，光中不壞身。三更般若地，一笑石頭人。塵夢年年憶，相看面目真。
斜景蕩陰翳，餘寒生寂寥。曾同過月夜，今復對花朝。石上霜松立，籬根雪菜挑。懶因成禁足，送客到門遙。
行行信偶然，北畤入朝煙。樓望九重闕，窗橫千頃田。衣糧閑具足，緇素藉相肩。此夜燈邊影，蘧然落佛前。
結夏禪林迥，無名可閉關。湖光依北郭，爽氣借西山。日永諸天靜，鐘清初地閑。新辭魔眷屬，定入夜雲還。
每不盡此月，顧無吾兩人。去村光益靜，下雁影俱新。老樹鳥知曙，寒湖香在鄰。寺鐘遲未定，僧客共閑身。
禁煙何處礴城西，晚入鐘聲穩故棲。世路日燒千變化，空門雨色一端倪。似長夏夢松如發，漸易秋光草出泥。自是遠公堪作友，平橋家在綠楊堤。
坐聽高言風易寒，月臺香盡破冰丸。君親恩在空非界，師友心期戒有壇。樹入水煙多晚合，山圍城郭自長安。林鴉宿鳥喧難定，不礙聲聞著野幹。
北湖靜好未如山，般若庵時卻自閑。不道苾芻惟去發，果空心事任開關。茗香清福中無佛，應答圓機正是頑。客慣漫遊僧慣擾，四朝紳衲幾經刪。 
夫長廊曲池，假山復閣，不得志於山水者所作也，杖履彌勤眼界則小矣。崇禎癸酉歲深冬，英國公乘冰床，渡北湖，過銀錠橋之觀音庵，立地一望而大驚，急買庵地之半，園之，構一亭、一軒、一臺耳。但坐一方，方望周畢。其內一周，二面海子，一面湖也，一面古木古寺，新園亭也。園亭對者，橋也。過橋人種種，入我望中，與我分望。南海子而外，望雲氣五色，長周護者，萬歲山也。左之而綠雲者，園林也。東過而春夏煙綠、秋冬雲黃者，稻田也。北過煙樹，億萬家甍，煙縷上而白雲橫。西接西山，層層彎彎，曉青暮紫，近如可攀。
遠水未成白，長條復新黃。鱗鱗魚岸出，唶唶鳥林翔。寒去身猶褐，春將野可觴。客行冗似昨，又向一年芳。 

德勝門東，水田數百畝，溝洫澮川上，堤柳行植，與畦中秧稻分露同煙。春綠到夏，夏黃到秋，都人望有時，望綠淺深，為春事淺深；望黃淺深，又為秋事淺深。望際，聞歌有時：春插秧歌，聲疾以欲；夏桔槔水歌，聲哀以囀；秋合酺賽社之樂歌，聲嘩以嘻。然不有秋也，歲不輒聞也。有臺而亭之，以極望，以遲所聞者。三聖庵，背水田庵焉。門前古木四，為近水也。柯如青銅亭亭。臺，庵之西。臺下畝，方廣如庵，豆有棚，瓜有架，綠且黃也，外與稻楊同候。臺上亭曰「觀稻」，觀不直稻也，畦隴之方方，林木之行行，梵宇之廠廠，雉堞之凸凸，皆觀之。
南客偏宜水，北田亦插禾。雲光朝欲合，山色晚來多。群鴨蒲邊戲，有人林外歌。視聽殊未盡，無奈夜深何。
白月滿天霧露長，禾光樹影四周牆。風吹紅雨紛花片，不辨其花辨得香。 
大隆善護國寺，都人呼崇國寺者，寺初名也。都人好語訛語，名初名。寺始至元，皇慶修之，延佑修之，至正又修之。元故有南北二崇國寺，此其北也。我宣德己酉，賜名隆善。成化壬辰，加護國名。正德壬申，敕西番大慶法王領占班丹、大覺法王著肖藏卜等居此，寺則大作。中殿三，旁殿八，最後景命殿。殿傍塔二，曰「佛舍利塔」。成化七年敕碑二，正德七年敕碑二，梵字碑二。梵字不知其工焉否也。濟濟歷歷然，此必工矣。梵語乃不可識，矧可解以不識解，生人齊遬。天順二年碑二：西天大𦎏麻桑渴巴𦎏行實碑其一，大國師智光功行碑其一。元遺碑三：斷碑一；至正十一年重修崇國寺碑其一，沙門雪磵法稹撰；至正十四年皇帝敕諭碑其一。學中國字而手未忘乎筆，波畫弱硬，其排置甚難也，譯為中國語而舌未伸於齒，期期支支，笑且讀之。皇慶元年崇教大師演公碑其一，趙孟頫撰並書也。斷碑者，斷為七，環鐵束而立之，至正二十四年，隆安選公傳戒碑，危素撰並書也。寺為脫脫丞相故宅，今千佛殿傍立一老髯，襆頭朱衣，一老嫗，鳳冠朱裳者，脫脫夫婦也。後僧錄司司右姚少師影堂。少師佐成祖，為靖難首勳，侑享太廟。嘉靖九年，以中允廖道南請，罷侑享，移祀大興隆寺，俄寺災，移此。今一像一主，主題：推忠報國協謀宣力文臣、特進榮祿大夫、上柱國、榮國公姚廣孝。像精峭，滿月面，目炯炯，露頂，袈裟趺坐，有題偈，署獨庵老人自題。獨庵，少師號也。少師釋名道衍，字斯道，吳之相城裡人，葬房山縣東北四十里，地名聖岡塔。成祖御製神道碑。蓋少師生不冠而髡，不受賜第而寺處，葬不墓而塔，故享不侑廟而亦寺矣。
長生天氣力裏，大福蔭護助裏皇帝聖旨。軍官每根底，軍人每根底，管城子達魯花赤官人每根底，往來使臣每根底，宣諭的聖旨。成吉思皇帝，窩闊臺皇帝，薛禪皇帝，完澤篤皇帝，曲律皇帝，普顏篤皇帝，格堅皇帝，忽都篤皇帝，亦憐真班皇帝聖旨裏，和尚、也裏可溫、先生每，不揀甚麼差發休當，告天祈福祝壽者說來。如今依在先聖旨體例，不揀甚麼差發休當，告天祈福祝壽者麼道。大都裏有的南北兩崇國寺、天壽寺、香河隆安寺、三河延福寺、順州龍雲寺、遵化般若寺等寺院裏住持佛日普明淨慧大師孤峰講主學吉祥眾和尚每根底為頭執把的聖旨與了也。這的每寺院裏房舍，使臣休安下者。鋪馬只應休著者。稅糧商稅休納者。但屬寺家的水土、園林、碾磨、店鋪、解典庫、浴堂、人口頭疋，不揀甚麼，不揀是誰，休倚氣力奪要者。這佛日普明淨慧大師孤峰講主學吉祥為頭和尚每，依著在先老講主體例裏行者。別了的和尚每有呵，遣赴出寺者。更這學吉祥等和尚每，倚有聖旨麼道，無體例勾當休做者，若做呵，他每不恂那。聖旨。至正十四年七月十四日，上都有時分寫來。
看破芭蕉拄杖子，等閒徹骨露風流。有時搖動龜毛拂，直得虛空笑點頭。
老僧愛竹石，點綴似山家。密篠通風邃，流觴逕水遐。看魚裁藕葉，禁鹿蓄萱花。一縷林煙歇，闍黎供露芽。
數畝葡萄林，濃條青若若。以藤為幡幢，以葉為帷幕。以蔓為寶網，以實為瓔珞。蜩蟬遞代響，雖聒勝俗樂。對泉坐良久，客衣增尚薄。同來四五朋，一笑破纏繳。依岸排繩床，禪玄入詼謔。煎葵帶露烹，摘茶揀水瀹。石砌滴琤琤，銅鐺鳴霍霍。拇陳分兩曹，奮爪相擲搏。觥小罰已深，取缽代杯杓。三伏此中消，萬卷束高閣。
吏散人稀晷刻長，乘閒時一過僧房。竹鏤芝本為如意，草像蘭芽號吉祥。番字寫碑成蚓結，法幢飄影學龍翔。樂饑最是清齋供，寬得旬朝中酒腸。
寒色侵精藍，光明見題額。踏月遍九衢，無此一方白。寺僧盡掩扉，避月如避客。空階寫虯枝，格老健如石。霜吹透體寒，天街斷行跡。惜哉清冷光，長夜照沙磧。
涼月白霜階，光膩平於砥。古木坐寒禽，寫影空窗裏。茶罏藏古雲，一葉寒吹起。角燈抽紫焰，凍花老瓶水。滑波映琉璃，一片冷光死。灰心半夜禪，寒猧伴行履。
入門似出門，莎畦布平遠。古根老巉石，涼陰厚深巘。茫茫三夏雲，有舒而無卷。分棟理孫枝，鑿泉過小畎。樹上酒提偏，波面流杯滿。榴花當觥籌，但囂花來緩。一呼百螺空，江河決平衍。流水成醩醨，須鬢沾苔蘚。侍立盡酲顛，不辨杯與盞。翹首望褌中，天地困沉沔。未覺七賢達，異乎三子撰。
入寺稀人識，僧雛盡老成。花猶香廢苑，石莫話前生。壁上苔棲墨，廊間雨壞楹。春衣能幾日，又復過清明。
只作幽探計，如來與證明。出門皆黛色，入寺有泉聲。酒似溪光嫩，身如雲影輕。閑官無別侶，頭白舊方情。
下馬摩挲讀古碑，欲詢往事少人知。獨留滿月龕中像，共識淩煙閣上姿。頰隱三毛還可似，功高六出本無奇。金陵戰罷燕都定，仍是臞然老衲師。 
古墨齋，在宛平縣署。萬曆初，河南內鄉李公蔭令宛平，發地得柱礎六，微有字跡，洗視之，唐李北海雲麾將軍碑也。字畫輕逸而正得老，如顏魯公體，至遲重而正得媚。觀此碑，悟古人筆法脫換，與子瞻先後學二人書以意參互處。碑存百八十餘字，碑首存「唐故雲」三字。公因築小室，砌碑壁間，曰「古墨齋」。傍置花柳以韻之。
蒼頡史籀不可起，蝌蚪鳥跡今已矣。書苑千載尊鐘王，乃有北海接其軌。秀勁首推雲麾碑，當年落筆風雨隨。何人擊斷成柱礎，神物終為造化私。歲歲委置荊蓁裏，瓦礫冰霜竟誰視。數字饃糊苔蘚封，雙螭斷缺斤斧毀。吾黨好古有李侯，忽焉搜致如琳璆。一朝置向高齋壁，拂拭光芒動鬥牛。李侯邀我把酒看，白日高堂氣自寒。人生屈伸亦猶此，屈於不知伸知已。
有唐行押誰第一，北海書壇標赤幟。當時一紙論千金，況復流傳久散逸。娑羅嶽麓俱稱奇，神逸更數雲麾碑。一時絹素蛟龍走，千載碑陰魍魎悲。異物從來人鬼怒，亦有人鬼為之主。九淵尚獲隋侯珠，雙龍乍出豐城土。四壁琴堂森古光，呼相觀者如堵牆。新亭丹雘勒文字，絕勝沉埋道路傍。此碑遇合有時哉，一朝脫去千年苔。李公摩挲李公字，復何人斯置斯地。 
成化三年，錦衣衛指揮僉事萬貴，自創寺成，疏請寺額於朝，憲宗賜額曰「龍華寺」，部覆報可。成化八年，沙門道深碑記焉；萬曆某年，修撰朱之蕃碑又記焉。寺小構，像亦備威儀爾。其緣起奇，其所致天下古德又奇。萬曆之初中，遍融大師自蜀、達觀大師自吳、憨山大師自金陵、月川大師自五臺、雲棲大師自武林，錫先後止焉。寺之規，必擇方外賢者主方丈事。佛二六時之香燈，僧日中之粥飯，晨昏之鐘鼓，二時之課誦，皆修潔，不間不爽也。寺門稻田千畝，南客秋思其鄉者，數來過，聞稻香。
塵未滿燕京，龍華境界清。三春風一枕，孤月梵千聲。花密時時雨，鐘疏夜夜更。抽簪如可得，白髮了平生。
同過湖上寺，伏日坐清涼。水影交宮闕，松聲和講堂。雨歸蓮葉靜，風起稻花香。小借支公榻，於於午夢長。
苑西橋北古祇林，滿院松槐晝鬱森。山色平連三殿影，湖光曲抱半城陰。垂垂望處先秋稻，急急風中入暮砧。宴坐不知清晝永，一函經過伴高吟。
湖際先朝寺，幽棲省物情。磬聲松下靜，鳥語竹間清。菰米羞香飯，園葵薦露羹。重來知幾日，虛負老僧盟。
無地堪逃暑，清齋試掩扉。庭空雙鳥過，日落一僧歸。偶病藥為茗，加餐蕨正肥。浮名今老大，久矣歎塵鞿。
獨有幽棲處，片雲方晝陰。青山娛病望，虛竹動秋吟。五柳饑慚色，百桑遠澹心。我兼魚共鳥，誰別是浮沉。
乘霽經蕭寺，年光馬上過。斆僧逃紱冕，報國懺詩歌。志遠嫌家累，閑來覺事多。人天俱分內，久此欲如何。
湖波遠遠濕朝暾，細寫秋光上寺門。花木欲深香色聚，稻苗全覆綠雲屯。壁殘瓢笠逃塵劫，殿古鐙幢屈世尊。物外老僧邀客坐，將迎半日竟無言。
國初風物寺初年，創置無端聲聞天。仰見君臣真率意，遠來尊宿苦辛禪。一湖浪白風生柳，千畝雲黃香過蓮。著我晨昏鐘鼓內，經年客夢澹於煙。
雞鳴戒晨色，密林行未杲。城霧分嵐煙，花露墜渠潦。登登德勝橋，已瞰龍華道。縈河聞迅流，遠阪步香稻。蘋蘩叢幽深，菰蒲濯清浩。杖履落桐花，襟裾動芳草。西山親入眼，朝雲含將抱。觀物知遷化，鬱鬱悲徒老。
曠眼才新到碧漪，彌煙籠闕互爭奇。水於北地品為貴，春到南人夢易知。僧語淡濃都是偈，柳情宛轉欲成絲。閒遊頓爾羈懷豁，久住寧忘再到期。
煙市藂青余餘寺，稻塍流水半荷花。送來雨腳層層過，望去峰頭的的斜。短磬忽驚依樹鳥，孤罾罩住酒人家。桑麻久負南中約，此夜懷新夢亦賒。 
京師梵宇，莫十剎海若者。其供佛，不以金像廣博、丹碧宇嶒嶒也，以課誦禮拜號稱，以鐘磬無遠聲，香燈無遠煙光，必肅必忱，警人見聞，發人佛心。其供僧，不以精鑿致恭、竹木致幽、童侍致容也，以單無偃僧，院無喧眾，休恣不過伏臘，參靜不過板，粥飯不過中。其潔除於龍華寺之前，方五十畝，室三十餘間，比如號舍，木扉磚牖，佛殿亦分一僧舍，不更廣也。其創作者，三藏師。師陝人也，幼事遍融大師，終身一衲，終身未嘗寢，多立少坐，危坐即其休臥時。主十剎海二十年，終未飯長住一顆，日出乞食，歸立鐘板側。其乞也，持珠，佩一瓢，未飯仰之，既飯覆之。翁嫗孺子見其瓢仰，曰：師未飯，爭飯之。不入人家，飯門外去。今一瓢、一數珠，猶掛庵中也。紳衿敬問，師直突語，如村師訓教村童，不少迴避。一宦眷作禮問，師喝曰：女子，夫朝貴人，念佛家中也得，何得出見僧人！那畔無家法在，者畔無佛法在，將回檀施去。萬曆甲寅，師示寂，荼毗竟，一中貴言：苦行和尚，乃無舍利？忽爆一粒，著其掌上。神宗時，帑施日出，師定規，止晨粥午飯。典作白言：米麥幸多，方便為十方念佛子，作朝時飯。師曰：米多不飽，米少不散。後神宗升遐，帑施不出，方僧他寺散略盡，而此十方給仍前也。京師梵宇，莫十剎海若者。
十剎海非剎，凝然古德風。市居巖壑裏，門向水田東。耆宿推三藏，師資事遍融。乞隨瓢偃仰，立儼嶽衡嵩。聽法俱高衲，執巾無侍童。直言等貴賤，醒語破愚蒙。僧不驕恩帑，佛寧藉像工。平平數椽屋，密密六時功。哀憫西山寺，遊觀額大雄。 
孝定皇太后，建千佛寺於萬曆九年。殿供毗盧舍那佛，座繞千蓮，蓮生千佛，分面合依，金光千朵。時朝鮮國王貢到尊天二十四身、阿羅漢一十八身，詔供寺中。其像銅也，而光如漆非漆也。尊天二十四像，穆肅慈猛，相具神足，衣冠法故，範鎦質良。所執持器，乘海脫失，築氏補之，非其國制也，厥工遜焉。阿羅漢一十八像，梵相，非東土形模，而與天人示現威儀又別。而十八表異，非一意一手為之，努即怒色，瞑即定神，披卷若誦，聽物若審也。時西蜀遍融和尚，以誣受訊，訊次，師稱華嚴佛號一聲，刑具斷裂，飛擲屋端，訊者驚沮，誣乃得白。乃延請住寺，法席大振。寺在德勝門北八步口。寺南一里，有小千佛寺焉。
城北天開選佛場，松濤聲合梵音長。千層瓣湧毗盧座，萬里函來舍利光。紫極有祥香出內，黃昏無爽課隨堂。蒲團一息何年得，暫過僧房世慮忘。
春鳥聲聲佛，蓮華朵朵燈。瞻聽惟畏愛，久此即高僧。 
北城日中坊火德真君廟，唐貞觀中址，元至正六年修也。我萬曆三十三年，改增碧瓦重閣焉。前殿曰「隆恩」，後閣曰「萬歲景靈閣」，左右輔聖、弼靈等六殿。殿後水亭，望北湖。建廟北而濱湖焉，以水濟而勝厭也。先是，皇極殿災，乾清宮又災，噦鸞殿又災，上命道錄司左玄義呂元節主祝事，月給帑五十清醮也。殿墀二碑：一右春坊朱之蕃撰，一禮部侍郎翁正春撰。天啟六年五月初六日巳刻，北安門內侍忽聞粗細樂，先後過者三，眾驚而跡其聲，自廟出。開殿審視，忽火如球，滾而上於空。眾方仰矚，西南震聲發矣。望其光氣，亂絲者，海潮頭者，五色者，黑靈芝者，起沖天，王恭廠災也。東自阜成門，北至刑部街，亙四里，闊十三里，宇坍地塌，木石人禽，自天雨而下。屋以千數，人以百數，燔臭灰眯，號聲彌滿。死者皆裸，有失手足頭目，於裏外得之者，物或移故處而他置之。時崇文門火神廟，神亦焰焰欲起，勢若下殿出。祝跪而抱曰：外邊天旱，不可走動。神舉足還住而震發。
事火道人事，翻來水上居。鶴窺烹石處，魚呷洗丹餘。世業五禽戲，家藏八疊書。南陵雖有命，噀酒自能除。
地靜煙雲滿，開軒水上棲。泥封丹灶濕，竹護藥苗齊。火德時為帝，冰心日有躋。馮虛千古夢，能為指階梯。
作客尋春易，游燕遇水難。柳花濃沒地，鷗貌靜隨湍。歌舞幾成醉，塵沙不入瀾。石橋明樹裏，誰信在長安。
不敢望浮舟，聊欣漱靜流。噞魚搖碧瓦，浴鷺蕩朱樓。即以觀瀾至，當為待月留。明朝塵照影，數息且悠遊。 
英國公賜第之堂，曲折東入，一高樓，南臨街，北臨深樹，望去綠不已。有亭立雜樹中，海棠族而居。亭北臨水，橋之。水從西南入，其取道柔，周別一亭而止。亭傍二石，奇質，元內府國鎮也，上刻元年月，下刻元璽。當賜第時，二石與俱矣。亭北三榆，質又奇，木性漸升也，誰搤令下，既下斯流耳，誰掖復上，左柯返右，右柯返左，各三四返，遂相攫拿，捺捺撇撇，如蝌蚪文，如鐘鼎篆，人形況意喻之，終無緒理。亭後，竹之族也，蕃衍碩大，子母祖孫，觀榆屈詰之意。用是亭亭條條，觀竹森寒。又觀花畦以豁，物之盛者，屢移人情也。畦則池，池則臺，臺則堂，堂傍則閣，東則圃。臺之望，古柴市，今文廟也。堂之楸、樸老，不好，奇矣，不損其古。閣之梧桐，又老矣，翠化而俱蒼，直幹化而俱高嚴。東圃方方，蔬畦也。其取道直，可射。
東第君王賜，西園賓客來。將軍元好士，公子復憐才。舞袖飛花旋，移尊影竹開。坐須明月上，不畏夕陽催。
甲第連雲起，名園對日開。洞牽青薜荔，石坐綠莓苔。屢舞動花氣，和歌有鳥來。主人能愛客，數命鼓催杯。 
大隆福寺，恭仁康定景皇帝立也。三世佛、三大士，處殿二層三層。左殿藏經，右殿轉輪，中經毗盧殿，至第五層，乃大法堂。白石臺欄，周圍殿堂，上下階陛，旋繞窗櫳，踐不藉地，曙不因天，蓋取用南內翔鳳等殿石欄幹也。殿中藻井，制本西來，八部天龍，一華藏界具。景泰四年，寺成，皇帝擇日臨幸，已夙駕除道，國子監監生楊浩疏言，不可事夷狄之鬼。禮部儀制司郎中章綸疏言，不可臨非聖之地。皇帝覽疏，即日罷幸，敕都民觀。緇素集次。忽一西番回回蹣跚舞上殿，斧二僧，傷傍四人，執得，下法司，鞫所繇，曰：輪藏殿中，三四纏頭像，眉棱鼻樑，是我國人，嗟同類苦辛，恨僧匠譏誚，因仇殺之。獄上，回回抵罪。考西竺轉輪藏法，人誦經檀施，德福滿一藏，為轉一輪。一貧女不能誦經，又不能施，內愧自悲，因置一錢輪上，輪為轉轉不休。今寺眾嘩而推輪，輪轉，呀呀如鼓吹初作。
紺宇開馳道，天人此給孤。宮羅裁寶勝，粉壁儼椒塗。有乳飛區別，無心感菀枯。石欄辭禁地，輪藏轉嵩呼。法自拜時竟，涼生病者軀。出門如墮劫，車馬共塵途。
尋秋隆福寺，丹碧擁黃花。閑並都門日，酒為貧士家。鑾回思往事，輪轉和群嘩。橋口東西路，斜陽望翠華。
金碧先朝寺，香鐙出內家。松杉留古籟，欄楯落天花。爽入西山影，晴飛北闕霞。翠華行復駐，望望暮雲遮。 
出安定門外，循古壕而東五里，見古井，井面五尺，無收有幹，幹石三尺。井高於地，泉高於井，四時不落，百畝一潤，所謂濫泉也。泉名則勞，勞則不幽，不幽則不蠲潔。而滿井傍，藤老蘚，草深煙，中藏小亭，晝不見日。春初柳黃時，麥田以井故，鬣毿毿且秀。遊人泉而茗者，罍而歌者，村妝而蹇者，道相屬，其初春首遊也。
出東門子城，古道三五折。破石蹶荒丘，雲是故元碣。燒柳發柔條，臥槎吐紅節。石溝注涓水，寒鑒寫空潔。燕女競游驂，羅襪帶香雪。梅花堆鬋髻，波影動文纈。青山酣遠客，新鳥困啼舌。紅塵來頻頻，可消奔競熱。
怪我頻來去，無樽亦嘯歌。店荒酤酒濁，僧近施茶多。竹裏分黃闕，波間語翠娥。溪光最勝處，高柳蔭長坡。
寒泉凝碧甃，一酌冷人心。素綆無妨短，銀床半欲沈。畦渟魚藻入，林影鳥巢深。偶值堤邊叟，悠然似漢陰。
秋郊迢遞野雲陰，隨地泉源出古今。側岸盤拏藤獨罥，回塘空碧水相侵。石床煮茗閑中況，花塢班荊郭外心。暫豁公餘塵半日，風柯鳥語儼山林。
天氣蒼黃水氣微，一痕村甸集朝暉。忽驚草樹亭依井，偶定風沙晝啟扉。雨過也流花片片，春深有數蝶飛飛。葑田麥隴爭相綠，綠似江南未若肥。 

