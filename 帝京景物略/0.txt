燕不可無書而難為書。本朝之制，敦尚節儉，非有漢唐宮室之廣麗，別館離苑，跨山彌谷，以數百千計也；非有原廟之幸，汾陰之祠，閣道周流，長途中宿，若九成、華清之避暑也；非有長楊較獵，周阹禽獸，昆明、曲江之水嬉也。地可墾辟九逵之外，以贍農萃氓隸。其可覽觀，則擊壤之叟，祝厘之倫，相與夷嵕而堙谷，列植招提，靈圄仙臺，遠近落離。於是都人士游焉、觴焉、詠焉，曰：燕難為書，燕不可無書也。陳留之志風俗也，襄陽之志耆舊也，會稽之志典錄也，岳陽之志風土也，雒中之志伽藍也，華陽之志人物也，志焉爾。余門人劉生侗之志燕，異是。其言文，其旨隱，其取類廣以僻，其篇幅無苟畔。其刻畫也，景若里之新豐，雞犬可識也；物若偃師之偶，歌舞調笑，人可與娛，可與怒也。粵古作者，未有是矣。爰有於子奕正采厥事，周子損采厥詩，以佐劉生之筆華墨瀋。蓋周咨於燕者五年，著於秣陵者經年，而成書，曰《帝京景物略》。劉生以質於余，而後乃行之。余得讀是書，綦詳矣，「略」言之者何？以余所聞於燕，醫無閭之山，昭餘祈之藪，崆峒之上，廣成子之石室存焉；西山之大小翮，王次仲之所落其翼也；息壤之湧金馬門，張世傑之生范陽村，謝枋得之餓憫忠寺，興會所不至，斯不及焉。曰「略」也，諒哉！賜進士第、中憲大夫、協理詹事府事少詹事兼翰林院侍讀學士、管理纂修玉牒事務、前南京國子監祭酒、直起居注、纂修兩朝實錄、知制誥、經筵日講官方逢年撰。
　　[原書缺頁]都，應垣也。燕之應極，垣有三焉，極一而已矣。日東出，躔十有二，極北居，指十有二，以柄天下之魁杓。天險設於坎，地勢厚於坤，皇建而人民會歸於極，有進矣。帝北宅南向，威夷福夏，玉食航焉。蓋用西北之勁，制東南之饒，亦用東南之饒，制西北之勁。饒勁各馭，勢長在我。若欲饒其所勁，勁其所饒，則不識先皇之遠算矣。又進矣，燕雲割而中華蹙，嶺可界也，界之；河可界也，界之；江可界也，界之。豈無遠猷，川邍阻修，科墮從枝，弓撓於觩爾。中宅天下，不若虎視天下；虎視天下，不若挈天下為瓶，而身抵其口。雒不如關，關不如薊。守雒以天下，守關以關，守天下必以薊。文皇帝得天子自守邊之略，於厥初封，都燕陵燕，前萬世未破斯荒，後萬世無窮斯利，捶勒九邊，橐篋四海，豈偶哉！三百年來，率土臣民，罔不輻輳，紅塵白日，無有閒人。目指所及，風高沙飛，土剛水鹼，幽岩勝跡，非所經心，輒有小警，而懷都意輕矣。夫都燕，天人所合發也。陰陽異特，眷顧維宅，吾知之以天。流泉膴原，士丞民止，吾知之以人。此《帝京景物略》所為著也。考中原之山勢，江北主，江南賓。古聖先王，篤生必於江北。江北之山，歸結泗鳳，蒂從山後，奧區莫過之。本同末異者，山也；本異末同者，水也。天下之水，東趨滄海，滄海所涯，號稱天津，故山水之攸結，莫並我帝京者也。於焉神人萃，物爽馮，成周鼓文，漢代瑞像，脛翼謂何，氣先符應。他若潭雲塔影，龍螺洞光，木石幻氣精，熙游盛今古，雖留更僕，未可悉數已。侗北學而燕遊者五年，侗之友於奕正，燕人也，二十年燕山水間，各不敢私所見聞，彰厥高深，用告同軌。奕正職搜討，侗職摛辭。事有不典不經，侗不敢筆；辭有不達，奕正未嘗輒許也。所未經過者，分往而必實之，出門各向，歸相報也。所采古今詩歌，以雅、以南、以頌，舍是無取焉，侗之友周損職之。三人揮汗屬草，研冰而成書。其卷八，其目百三十有奇。
　　崇禎八年乙亥，冬至後二日，麻城劉侗撰。 
　　至尊內苑，非外臣見聞傳聞所得梗概；四壇，諸陵，臣庶瞻望焉，罔敢至止。今略所記帝京景物，厥惟遊趾攸經、坐譚攸析者。蒼莽朝𣇲攸至也，近百里而瞻言之；豐碑孤塚攸存也，遠千年而憑弔之。粵有僻剎荒荒，家園瑣瑣，游莫至，至莫傳矣，略之。
　　長安，都秦稱也，都燕，非所稱也。戰國曰「燕」，金曰「燕京」，元曰「大都」，我明而襲古稱，奚可哉！我明曰「順天」，迄八府而一稱之；曰「北京」，對南京而二稱之。今約略古甸服內也，稱曰「帝京」。
　　紀載有體爾，草則有疏，射則有策。今帝京名篇，而所記山水、園林、剎宇也。若指畫經濟，娓娓不休，謂其言有倫脊乎？編中如大學之典則，首善書院之講學，三忠祠之運漕，盧溝橋之河道，嵇山館之沿習，偶譚及之，用志欣慨，蓋不盡不詳焉。
　　翼《順天府志》而傳者，《燕史》〈（戚伯堅）〉、《宛署雜記》〈（沈榜）〉、《長安客話》〈（蔣仲舒）〉、《長安可遊記》〈（宋啟明）〉等。或雜失倫，或訛，或漏，或漫，或俚。茲編人徵其始末，事核其有無，博採約修，一新舊觀。疑乃傳疑，信乃傳信，必也。成書有據，碑版今存，雖故老稱說，尚憖置焉，況乎東野齊諧，敢為怪郵哉！然而多僻多異，其鐘孕洋溢弘遠矣。
　　地從石晉割後，不隸中土六百餘年，而遼、金、元遞都之，故奇跡異聞，事多三史。編中為表舊事，不盡刪削，退夷進夏，深用憮然。
　　山之名、水之名、寺院家園之名，書土人所習呼，便遊者詢問也。城九門有賜名，而土人或仍舊呼，則非王制。今悉遵門額，不曰海岱、順城。惟述金元時語，則仍其稱。
　　西山巨剎，創者半中璫。金碧鱗鱗，區過六百，編所列梵宮，間存創者姓氏，志濫也。晏公一祠，學聖尊儒，大書特書之。
　　書紀帝京，廟號祖諱，森然維列。故先輩巨公，或稱名而冠以官，或稱名而冠以籍。僧道隱逸，名不可稽也，俗稱之。
　　昔稱古人碑碣，山川眉目。茲地漢、唐、宋碑，存者一二，餘所駢列，遼、金、元物也，文字荒蕪，僅誌歲月，但存碑目，不求原文。存一元碑，夷語可姍故。
　　是編著作，在敘記間，篇有幅，幅有其首尾，或體致弗合，則亦捨棄舊聞。如報國寺，述遊所屬目，以成其篇，而他碑記，即不可闌入。按記，英宗周后弟吉祥，幼祝髮，晝遊市陌，夜宿報國寺伽藍殿中。英宗忽夜夢伽藍神來告，後弟今在某所，後夢亦同，即日求得之。然吉祥願為僧，不可強。乃改報國寺曰「大慈仁寺」。今西之伽藍殿，夢所告處也。
　　編所主者，地也。如漢前將軍，玉泉解池，著異甚眾，而述止北征一事，事在燕市也。他若文山鄱湖之助戰，忠肅武林之兆夢，事不在燕，一無旁及。
　　閭里習俗，風氣關之，語俚事瑣，必備必詳。蓋今昔殊異，日漸淳澆，采風者深思焉。春場附以歲時，弘仁橋附以酬香，高梁橋附以熙游，胡家村附以蟲嬉。
　　名公游紀，為光山澤，要其命筆，則一日偶然之玄對。歲月先後，致人人殊，雖甚鴻篇，不仍不載。
　　關廟、狄祠等，不錄本傳，以國史炳然，無煩具述。他惟事隱軼、論淆訛者，務表章而辯白之。
　　園林寺院，有名稱著而駢列以地，如淨業寺、蓮花庵之附水關，李園、米園之附海淀者。有名稱隱而特標著之，如水關之太師圃、臥佛之水盡頭者。有昔著今廢，猶為指稱焉，如高粱橋之極樂寺、玉泉山之功德寺者。
　　梵宇，亟稱十剎海也；園館，亟稱太師圃也；山林藪澤，亟稱滴水岩、雲水洞也。人工崇飾，非所貴。奕正，燕人也，好游，而游詳於燕。劉子，楚客也，好游，而燕中游者五年。是編，奕正摭事，疑者罔濫，信者罔遺；劉子屬辭，怪匪撰空，誇匪溢實。
　　成斯編也良苦。景一未詳，裹糧宿舂；事一未詳，發篋細括；語一未詳，逢襟捉問；字一未詳，動色執爭。曆春徂冬，銖銖緉緉而帙成。
　　山川記止夷陵，剎宇記止衰盛，令節記止嬉遊，園林記止木石，比事屬辭，不置一褒，不置一譏。習其讀者，不必其知之，言外得之。
　　志山水古歟，得《水經注》焉。志梵剎古歟，得《洛陽伽藍記》焉。志熙游古歟，得《武林舊事》焉。楊、周懷音瞻道，其苦也易工，酈子輪周方域，其博也易奧。是編，盛明拜手之揚言，畿郊千里之觀聽也。枯菀致異，廣狹量殊，難矣，難矣。且其布體陳辭，不更躡向人一步。
　　週二京，漢兩都，非其盛也。我朝兩京峙建，方初方盛，猗歟勝矣。《帝京》編成，適與劉子薄游白下，朝遊夕述，不揆固陋，將續著《南京景物略》，已屬草矣，博物吾友，尚其助予。
　　景物而追昔遊，徵後至，則附以詩。編所得詩，五千有奇，本集十有七，碑刻十有一，鈔傳十有五，秘笥十有二。奕正與劉子，未暇選定，以屬周子損。逸四千篇，存千篇有奇。其徵詩未至者，俟之。
　　前記志者，陳詩不備，采詩無擇焉。天寧寺之在中州，朝天宮之在金陵，秘魔岩之在五臺，文山祠之在江右，忠肅祠之在武林，景異物殊，悉從刪汰。
　　詩因時以次，例也。有因地者，先海淀，而李園，而米園。先甕山，而耶律墓，而圓靜寺。三忠祠，先祠，而通惠河。報國寺，先松，而像，而閣。各有類凡，取便閱者。
　　燕土著，無論已。流寓，遠者數世；客，久者數十年，讀斯編也，耳目一驚，未也。吾耳及矣，趾未及，吾闕焉。趾及而事理疑，吾闕焉。若夫非吾闕之，而選勝選事，寡聞又多矣。以語周子，周子曰：未也。先輩之題其地也，匪石不傳也，其集也，匪木不傳也，傳矣，而吾目周之，十有二耳。以語劉子，劉子曰：吾續之，吾續之，吾惡知後且續者之不倍今茲乎。 
