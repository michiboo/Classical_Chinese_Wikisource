水從高梁橋而又西，縈縈入乎偶然之中。岸偶闊狹，而面以闊以狹。水底偶平不平，而聲以鳴不鳴。偶值數行柳垂之，傍極樂、真覺諸寺臨之，前廣源閘節之，上麥莊橋越之，而以態寫，以疏密緻，以明暗通。過橋，水亦已深，偶得濆衍，遂湖焉。界之長堤，湖在堤南，堤則北，稻田豆場在堤北，堤則南。曰「西堤者」，城西堤也。堤，官堤，人無敢亭，無敢舫，無敢漁。荷年年盛一湖，無敢采采。凡荷藕惡石及水，芊惡泥，蒂惡流水，花葉惡水而樂日，故水太深以流，泥太深淺者，不能花也。西堤望湖，不花者，數段耳。荷花時即葉時，花香其紅，葉香其綠，香皆以其粉。荷，風姿而雨韻：姿在風，羽紅搖搖，扇白翻翻；韻在雨，粉歷歷，碧琤琤，珠濺合，合而傾。荷，朵時筆植，而花好偃仰，花頭每重，柄每弱，蓋每傍擠之。菱砌芡鋪，簪之慈菇，鷺步鶂投，浮鷖沒鳧，則感荷而愁魚矣。堤行八九里，龍王廟，廟之傍黑龍潭，隔湖一堤，而各為水。又行一里，堤始尾，湖始瀕，荷香始回。右顧村百家，上青龍橋，即玉泉山下也。萬曆十六年，上謁陵還，幸湖，御龍舟。先期，水衡於下流閘水，水準堤。內侍潛系巨魚水中，處處識之，則奏舉網，紫鱗銀刀，潑剌水面，上顏喜。
雨余鳧雁滿晴莎，風動寒香散芰荷。曾見牙檣牽錦纜，遙瞻翠葆渡銀河。秋光淼淼連天似，山勢層層到岸多。好是斜陽湖上景，蓮花蓮葉繡回波。
煙開楊柳度回塘，如鵲如虹欲架梁。鷺北鴛南原一渚，蘆長蒲短自為鄉。龍舟彩色來西苑，寶剎鐘聲出上方。紀瑞詞臣慚肆夏，薰風先蹕湧雲章。
長堤曲曲石磷磷，柳色參差接望春。煙鎖禁中疑作雨，風過湖上不生塵。翠分懸瀑穿雲白，綠盡平蕪入漲新。隨處青旗能醉客，客身十載此沉淪。
春湖落日水拖藍，天影樓臺上下涵。十里青山行畫裏，雙飛白鳥似江南。思家忽動扁舟興，顧影深懷短綬慚。不盡平生淹戀意，綠陰深處更停驂。
西湖宣皇跡，輦道依然行。岸夾芰荷密，波搖松檜明。日朱合璿蓋，雲彩揚丹旌。岩壑留王氣，樓臺表神營。周巡車馬遍，夏豫歌頌成。寂寂龍歸久，鴰鶬徒爾鳴。
宣皇畫舸戲湖中，鼉鼓鸞簫震碧空。何似漢家汾水上，棹歌搖落歎秋風。
湖上青春一鷺飛，湖中白浪幾龍歸。侍臣翻藻憐歌席，宮女穿荷憶舞衣。
珠林翠閣倚長湖，倒映西山入畫圖。若得輕舟泛明月，風流還似剡溪無。
浮沉千嶼蔽千峰，回合花臺樹萬松。落日平波懸石鏡，青天誰削玉芙蓉。
武林湖波遙接天，鄱陽洞庭空渺然。此水原從河漢落，乘槎近上女牛邊。
恰向山頭指縈帶，旋從湖畔望嵯峨。雲輕不隔翠微色，雨細初增綠水波。樹影離離岩際少，鳥聲雜雜霧中多。未愁沾濕穿花去，更擬春晴載酒過。
西湖湖上路，十里大堤平。雨後飛埃斂，風前歸騎輕。青蒲翻立鷺，碧樹隱流鶯。今夜江天夢，應先繞帝城。
湖行愛山影，藉草靜無風。城闕波瀾裏，天雲荇藻中。雁流聲以過，龍氣出其宮。聞說曾遊豫，帆檣上接空。
郊原水竹幽，落日竟淹留。草色圍僧舍，湖光搖寺樓。親人惟細鳥，信客是輕鷗。且莫愁封事，相嘩得酒籌。
鳧鷖亦自適，人到一驚翻。落日千山白，澄湖十里昏。亂泉飛馬足，古寺趾雲根。不道身為客，還疑是故園。
玉泉去作北湖波，聞道宸游曾此過。宮殿影山成海市，樓船泛月向天河。白麟朱雁無消息，瑤草金芝近若何。恭紀詞臣誇扈從，琳池花似漢時多。
脈脈春沙淨，纖纖暮雨齊。吹花還擘柳，綠盡短長堤。
湖面深淺明，照人影個個。風來動波紋，人影龍蛇過。
雨後蝌蚪化，新蒲出鮮水。鸂鶒見誰來，飛飛不可止。
上水人種魚，下水人種黍。歌聲亦何變，好晴或好雨。
步步逐流月，月流溪滿門。薄暈生纖妍，中天耿孤痕。殷殷犬聲裏，燈火見墟村。失寐得夜氣，平橋坐無言。今夕一何遽，歎息休山樊。
何處延清眺，欣然郭外期。就湖搴水闊，訪寺越山遲。花落朝朝露，蟬鳴樹樹枝。雨晴風亦細，春色信吾私。
斜日長堤迥，村煙接帝京。路從溪外轉，人在樹中行。野草石橋短，沙鷗春水輕。回看遊賞地，晴爽萬山明。
山勢蒼茫去，長堤整復斜。仄崖懸一寺，密樹隱千家。雨際有無日，水邊上下花。紜紜人影夕，高柳不能遮。
回首青螺散晚霞，諸天鐘動梵王家。鴉歸陣陣營堤柳，鷺步矜矜守釣沙。亂水路迷新雨後，幾林煙帶夕陽斜。撲衣爽氣清人骨，載酒重來就渚花。
平堤萬木蔭莎洲，白社招邀喜共遊。避溽暑時來郭外，聽流泉響到溪頭。雲拖雨腳青岑出，風卷禾香碧浪浮。藉草轉尋橋畔去，源窮又見徑通幽。
宜暑新流濯遠山，夕涼隨馬道途灣。溪聲次第當村急，人影參差過雨閑。雲霧漸生多歲樹，風霜偏動少年顏。潭龍橋虎知何在，虛帶青嵐飛鳥還。
晴雲吹曉踏春城，山影隨風盡倒生。可惜遊人塵土裏，馬蹄長帶翠嵐行。
山好下影於湖，靜相好也。湖好上光於水田，曠相好也。道西堤，行湖光中，至青龍橋，湖則窮已。行左右水田，至玉泉山，山則出已。際湖山而剎者，功德寺。寺，今一搭間地也，存者門耳。瓦壟燕麥，屋脊鸛巢，聲假假，餘悲生恐，在當年昏定曉報鐘時也。門外二三古木，各三四十圍，根半肘土外。暍蔭者，坐差差，如幾，如凳，如養和，滑其上膚及骨，蟲鼠穴其下，亦滑，垤壤巒如，不知幾十國蟻。古干支日，老葉鼓風，兩側偃柏，不成蓋陰，亦助其響。傍地余水田，僧無寺，業農事。每日西睨，山東陰，肩鍤者，鍤掛畚者，仰笠者，野歌而歸。蛙語部傳，田水浩浩。僧歸破屋數楹，供一木球，施以丹堊，寺初興時募使者也。李西涯記云：寺故金護聖寺，寺七殿，殿九楹，楹以金地，彩其上。宣德中，板庵禪師重建也。師能役木球，大如斗，輪轉行馳，登下委折，如目脛具，逢人躍躍，如首稽叩。師曰「入某侯門」，則入，募金若干。曰「入某戚里」，則入，募金若干。宣宗召入，命為木球使者，賜金錢，遂建巨剎，曰「功德寺」，時臨幸焉。成化中，僧戒靜，以南都報恩寺，文皇曾瘞其副塔，疏請舟載置此寺，臺省劾之，不果。然猶建一閣，重簷疊角，虛堂曲房，為累朝駐蹕地。世宗幸景陵，經過此，怒金剛猙獰，命撤毀。
蔥蔥樹色暗溪橋，滿目春光士女驕。林外風暄禽語樂，湖邊日暖水痕消。濃槐弱柳陰相代，選石評泉隱各招。回首鳳城三十里，肩輿來往亦非遙。
最是祇園林木深，鐘來伊邇路難尋。春郊未了看花事，清梵空聞隔葉音。酒醒微風雙樹遠，詩成斜日半山陰。相逢擬就湖邊宿，古缽分泉浣我心。
山下禪堂向晚登，扶筇一笑有盧能。飯餘蔬筍收齋缽，供雜香花映佛燈。漢闕乍違同野吏，吳音無改盡鄉僧。蒲團穩睡回清夢，風雨蕭蕭撼古藤。
河畔閑閑路改西，人家兩兩傍山低。雲歸遠岫昏初斂，春入平原綠未齊。鐘動招提迎老衲，紙飛荒塚哭孤嫠。憑誰乞與龍亭木，化作東郊雨一犁。
昔聞功德寺，今出帝城西。晚日丹梯近，秋天翠巘齊。荷衰猶映水，樹古曲盤堤。十里經行地，清沙送馬蹄。
寶地煙霞上，珠林宵漢間。宣皇留殿宇，今日共追攀。禦榻臨丹壑，行宮鎖碧山。帝城看不遠，時見五雲還。
宣宗昔行幸，遊戲玉泉傍。立宇表嶻嵲，開池荷芰香。波樓遞蹙遝，風松奏笙簧。百靈具來朝，落日錦帆張。萬乘雷霆動，千岩滅沒光。綺繡錯輾轉，翠旗遝低昂。法眷撞鐘鼓，宮女拭御床。笙鏞拂兩序，星斗宿岩廊。至尊奉太后，國事付三楊。六軍各宴眠，百官守舊章。巡非瑤水遠，跡豈玉臺荒。嗚呼百年來，回首一慨傷。鳳騰赤霄暮，龍歸竟茫茫。山風撼網戶，紫殿生夜霜。退朝值休沐，我行暫翱翔。娟娟登岸林，慘慘度石樑。廢道哀湍瀉，松柏間成行。啟籲肅覽曆，過位增悲涼。積久灑掃缺，乳鴿鳴膳堂。舊時琉璃井，倒樹如人長。神已佐上帝，教猶托空王。鈴磬颯鳴戛，晨昏禮相將。盤遊非聖理，操縱在先皇。至今朝廷上，不改舊紀綱。
山行初試夾衣輕，腳軟黃塵石路生。一夜洞雲眠未足，湖風吹月渡溪清。
水邊楊柳覆茅楹，飲馬春流上一亭。坐久遂忘歸路夕，溪雲正墮暮山青。
東風幾日到郊坰，岸草汀蒲已自青。羈客乍來無暇目，野人相見亦忘形。湖當鷲嶺煙光重，路入龍潭水氣腥。聞說先皇曾香蹕，紅雲猶繞玉泉亭。
敕寺百年湖水濆，渚花汀柳尚秋芬。草迎鳳輦傳前事，柳引龍舟說異聞。馳道逶迤還鷲嶺，行宮寂寞下鷗群。太平遊幸仍今主，波上重看五色氛。
西來禪觀兩牛鳴，曾是宣皇玉輦行。寶地到今遺路寢，山僧猶及見鸞旌。琅函萬品黃金字，飛閣千層丹漆楹。頭白中官無復事，夕陽相對說承平。
泉以玉名山以金，山泉相際古禪林。月明高下樓臺影，風靜東西鐘梵音。苔上穹碑春肅肅，草荒行殿午沉沉。劫灰易見如彈指，獨倚高槐感慨深。
長松落落寄蒿萊，淨境空遺演法臺。輦道不聞通紫氣，斜陽猶自照蒼苔。行看幡影宮中盡，偶發鐘聲象外來。為問從前功德水，湖田苗秀野荷開。
古寺逢人語，宣皇禦輦過。散香群帝下，迎蹕萬靈呵。水束蟠丹砌，虹垂飲碧蘿。雕梁扶日月，繡障擁山河。果失阿羅漢，緣空堵窣波。嘶鳴來白馬，剝鑿悵青螺。賜額苔全臥，殘碑雨自磨。梲龍陰吐甲，壁剎暮揚戈。佛坐狐禪踞，僧房鳥跡多。化城歸一劫，淨土讓諸魔。函舌驚珠梵，泉音想玉珂。低昂人代有，生滅竟如何。
憶昨宣皇帝，端居大有年。莊嚴修佛土，功德施人天。龍象山開闢，金銀地接連。傷心萬歲後，陵谷尚依然。
佛宇金銀界，虹霓落石橋。苑牆旋薜古，塔影出林高。丹仗留今日，鑾輿想昨朝。老僧諳舊事，拱手說先朝。
帝省名山及此方，曾聞駐蹕自宣皇。只緣求瘼勞明主，非為齋心禮法王。靈鷲爭扶雙鳳下，群黎快睹六龍翔。宸遊見說詢耕稼，喜起還歌庶事康。
功德湖堤寺，荒臺馬上看。金繩月蕩蕩，石礎露漙漙。鐘動他山報，僧耕侵曉寒。行宮曾氣象，珠藏想鳴鑾。
禪房餘廢壁，客屐損莓苔。破灶饑烏集，荒階怖鴿來。芊芊留竹徑，隱隱見花臺。功德今何在，像殘僧可哀。
系馬枯楊下，逢僧斷壑邊。龍宮何處是，蝸壁漫相連。禪舍迷荒草，齊廚冷暮煙。惟餘群鳥聚，似說講經年。
玉泉山際石橋頭，扈蹕登臨宿霧收。正惜岩花過九日，卻憐湖月似中秋。樓臺近影滄波出，燈火深回翠輦遊。連夕尚方傳賜酒，飛觴何幸藉林丘。
屬車颯遝倚湖濱，湖畔青山氣色新。為侍宸遊分象緯，因隨仙履上星辰。勾陳影靜千峰月，法界煙銷萬騎塵。莫道秋光寒不禁，溫泉雲樹總如春。
宣皇遊豫日，此地六龍回。忍草生馳道，慈雲護講臺。蘆汀仙鷺浴，黍雪禦桃開。寂寂還春卉，僧猶望幸來。
宣帝曾游此，諸天下鬘雲。曇花鸞輦拂，貝葉翠華分。碑跗俱苔蘚，槐根垤蟻群。獨余嵐氣在，向夕結龍紋。
路傍人指舊藤蘿，曾護煙霄禦輦過。敗壁臥雲丹欲斷，殘碑分雨翠全磨。六時幾作隨堂課，四野惟傳蟲語多。門外寺田僧尚種，無靈圜木可如何。
入寺不聞鐘，番番三兩松。荒階馴鳥雀，廢井詘蛟龍。遺跡傳前代，殘僧學老農。橛頭無誑事，蚤谷隔林春。
青郊莽無際，山遠為輕煙。雲氣如奔馬，雨腳低垂天。初來漠林樾，眾峰一以妍。沙清石色色，滑滑驢莫前。南阡有荒剎，沙路入山肩。雲薄日欲開，逕此聽新泉。
籬豆花猶著，窮荒僧已嘗。老今閒步懶，病悔客途長。古寺悲衰盛，春雲怪顯藏。同游車馬急，獨坐樹陰涼。 
山，塊然石也，鱗起為蒼龍皮。山根碎石卓卓，泉亦碎而湧流，聲短短不屬，雜然難靜聽，絮如語。去山不數武，遂湖，裂帛湖也。泉迸湖底，伏如練帛，裂而珠之，直彈湖面，渙然合於湖。蓋伏趨方怒，雖得湖以散，而怒未有泄，陽動而上，泡若沫若。陰陽不相受，故油中水珠，水中亦珠，動靜相摩，有光輪之。故空輪流火，水亦輪水，及乎面水則泄，是固然矣。湖方數丈，水澄以鮮，深而浮色，定而蕩光，數石朱碧，屑屑歷歷，漾沙金色，波波縈縈，一客一影，一荇一影，容無匿發，荇無匿絲矣。水拂荇也，如風拂柳，條條皆東。湖水冷，於冰齊分，夏無敢涉，春秋無敢盥，無敢啜者。去湖遂溪，緣山修修，岸柳低回而不得留。石樑過溪，亭其湖左，曰「望湖亭」，宣廟駐蹕者，今圮焉。存者，南史氏莊。又南，上下華嚴寺，嘉靖庚戌虜闌入，寺毀焉。寺存者二洞：華嚴、七真。洞壁刻元耶律氏詞也，人曰「楚材者」，訛。又南，周皇親別墅，今方盛。迂而西，觀音庵，庵洞曰「呂公」，今存。昔呂仙憩此，去而洞名也。又北金山寺，寺今荒破，未廢爾。寺亦洞，曰「七寶」。是諸洞者，惟一華嚴，洞中度以丈，丈三之，其六曰「洞」，可狸鼠相蔽窺也。徑寺登乎山，望西湖，月半規，西堤柳，虹青一道，溪壑間，民方田作時，大河悠悠，小河箭流，高田滿沖㞲，低田滿豅。今湖日以亭圃，堤柳日以濃，田日以開。山舊有芙蓉殿，金章宗行宮也。昭化寺，元世祖建也。志存焉，今不可復跡其址。
玉泉之山下出泉，泉流縈折如虹懸。卻帶西湖連內苑，直下通津先百川。微風時動碧波蹙，明月夜映清光圓。此中會見古人影，故碣記得金元年。
嶂霧岩雲湧玉泉，長流未似瀑流懸。聲驚素練鳴秋壑，光訝晴虹飲碧川。飛沫拂林空翠濕，跳波濺石碎珠圓。傳聞絕頂芙蓉殿，猶記明昌避暑年。
宛若垂虹引玉泉，縈縈出澗淨涓涓。細通樹底明初日，遙入湖陰動遠天。魚亂翠紋生雨後，鷗分白浪起風前。流從太液歸滄海，高建恩波下九埏。
跳珠濺玉出岩多，盡日寒聲灑薜蘿。秋影涵空翻雪練，曉光橫野落銀河。潺潺舊繞芙蓉殿，漾漾今生太液波。更待西湖春浪闊，尊罍再聽濯纓歌。
浮花濺玉落崔嵬，徑出千岩去不回。白日半空疑雨至，青林一道指煙開。月分秋影雲邊見，風送寒聲樹杪來。流入宮牆天漢靜，何如瀛海繞蓬萊。
路傍孤亭顏望湖，湖光非仿臨安圖。眾山崒嵂立檻外，蒼蒼極浦橫葭蒲。玉泉神瀵湧不息，環亭飛瀑流明珠。大石磷磷小齒齒，下馬洗耳塵無汙。山高水流望無際，此亭憑眺如乘桴。劃然徙倚發長嘯，水融山結鐘皇都。
虛亭開窈窈，湖望亦微茫。馬擇垂楊系，尊移近水張。月光恢岸闊，鐘韻引秋長。酒醒寒仍舊，何應典客裳。
晚來聯騎踏晴沙，風景蒼蒼一望遐。幾處白雲前代寺，數村流水野人家。鶯啼別墅春猶在，馬到西山日未斜。回首不知歸路遠，九重宮殿隔煙霞。
門外寒流浸碧虛，玉泉山上老僧居。芙蓉雲鎖前朝殿，耶律詩存古洞書。曲澗正當虹飲處，好山相對雨晴初。笑攀石磴臨高頂，浩蕩天風襲客裾。
龍唇歕薄淨無腥，純浸西南萬疊青。地底洞名疑小有，江南泉品類中泠。禦廚絡繹馳銀甕，僧寺分明枕玉屏。曾是宣皇臨幸處，遊人誰復上高亭。
垂虹名在壯神都，玄酒為池不用沽。終日無雲成霧雨，下流隨地作江湖。坐臨且脫登山屐，汲飲重修調水符。塵渴正須清冷好，寺僧猶自置茶罏。
燕山自西來，連峰劃中絕。有泉出其間，終古流不歇。石縫漱潺湲，螭頭瀉幽咽。飛注粲成簾，激射噴為雪。怒聲亦砰鍧，靜性終昭晰。心情藉浣湔，毛髮歸瑩徹。珠體碎復圓，玉流方以折。緬懷六龍來，凜若萬象別。天光借澄明，日影增蕩潏。幡幢亂山椒，貔貅遍林樾。誰知百年後，尚睹孤亭臲。悠悠彼漁竿，盈盈者仙襪。不忍向唾洟，胡能斯厲揭。虎跑慎浪傳，趵突差可啜。醉破伯倫醒，病失相如渴。衛公遞莫通，陸子評久缺。何當攜一罌，歸洗人間熱。
捫蘿陟巘路嶒嶒，熟徑苔荒久不登。犬吠林間知有客，鳥啼洞口若無僧。危欄一覽總堪了，絕頂重來殊未曾。古洞深溫誰氏子，儼然趺坐對南能。
來登望湖亭，始盡覽曆妙。布席倚岩嵌，波望領佳要。岩潭遞隱見，圓浪浴奔峭。屼嵂百萬閣，日落展光耀。羈縛阻延放，臨淵羨孤釣。霜寒葭菼白，沙晚鴰鶬叫。吾非阮生倫，於此亦長嘯。
崖涯豁一門，怪石相撐拄。谽谺自吞呷，白晝亦風雨。陰處泛清泉，積苔蔭鐘乳。往聞茅山勝，夙慕華陽主。路遐難孤往，一曆十寒暑。輕車騁心目，小憩偕道侶。茲洞雖人境，固足托茅宇。惕然我內咎，何為尚簪組。
日照山山紫翠生，雨余秋色更分明。蜃樓出霧東浮海，雉堞連雲北繞城。舊識郵亭猶問路，漸多僧寺不知名。十年幾度登臨約，未盡平生吏隱情。
水光山色初經雨，迢遞春風在一亭。一自六龍飛轡後，飛鳧不復到前汀。
驚見呂公洞，水邊解韉鞍。側身入地底，逼側頗礙冠。導炬如星明，墜石如劍攢。魚貫緣曲折，忽俯千丈湍。卻步不敢前，下有龍蛇蟠。腥風起昏黑，颯爽肌骨寒。翻思張公勝，焉得生羽翰。五年客京華，今茲一奇觀。
都下多名剎，岩棲此更奇。華嚴狐鼠洞，耶律鷓鴣詞。山遠雲如阜，沙明日滿池。老僧未厭客，借榻且無歸。
華嚴分上下，相對構雲庵。僧定鐘同候，客來磬互參。山無殊翠色，地但有泉甘。晴雨時時異，他峰隔暮嵐。
行遊金山寺，坐愛玉泉名。雲去隨龍女，風來動石鯨。入宮朝太液，穿苑象昆明。去望天河水，迢迢萬古情。
獨上湖亭望，霜空萬里明。檻疑天上立，槎是斗邊行。雲霧迷山殿，芙蓉暗水城。先朝四百寺，秋日遍題名。
寺前楊柳綠陰濃，檻外晴明白映空。客子長堤嘶倦馬，夕陽高閣送飛鴻。天浮野色行蹤外，人在扁舟落照中。三月燕城花滿地，春光都向碧雲東。
何時雷雨破幽崖，吐納春雲古洞開。翠壁欲磨耶律字，石床會臥呂公來。苦寒四月留蒼雪，未蝕千年老紫苔。我骨非仙留不得，罡風吹下夕陽臺。
山椒臺殿與山齊，蘿徑逶迤獨杖藜。自搗松花供濁酒，共分柿葉寫新題。虹收急雨方回澗，風逐癡雲半度溪。閒步空階春事晚，飛飛雙燕已銜泥。
天畔孤亭敞，憑欄落照穿。湖光簷漾動，山色鏡平懸。人影隨行處，魚游近藻邊。何時重此地，結構稱名泉。
陰磴穿雲下，雲猶領袖中。蒼茫玉泉水，望湖亭其東。褰蔓窺我影，荇藻何藂藂。影動聲在樹，颯然山秋風。
一拳奇秀處，松映石青青。肅抱冰霜氣，幽含神鬼情。碧天孤鳥下，蒼壁細雲生。龍去仙何遠，空山鳳吹鳴。
山下孤亭好，窗窗當玉泉。湖光開鏡遠，石溜濺珠圓。水落魚龍見，風回藻荇牽。塵心俱此豁，靜日欲如年。
平疇門外春雨，遠寺山邊夕陽。柳護溪橋輦路，水肥穜稑江鄉。
一半湖光影樹，一半湖光影山。四月林中未有，林端黃鳥關關。
宴坐樹高頭，憑岩散客愁。俯聽玉泉響，不上金山流。伐鼓僧堂夕，焚香石殿幽。與君約棲遁，何日更相求。
策策下危磴，風前立小亭。獨游坐超越，屬思臨深冥。野色向人盡，一湖含暉明。雲開知日處，其上峰遙輕。目送鳥漸遠，嘹然遺我聲。相感適無謂，於焉觀物情。坐念所期子，影影塵中行。
山前湖水闊，山下即其源。城闕雲霞映，魚龍窟宅尊。蘋風遙雁鶩，樹靄帶林園。萬乘曾遊此，亭猶禦道存。
隴北金山口，華嚴望裏分。涼陰石洞榻，清響玉泉雲。勝跡惟幽事，閑僧述昔聞。高楊長藻影，送客入塵氛。
禦道平沙直，祇園曲徑斜。荷風翻白葉，藤雨落紅花。洞古日光澹，山荒年事差。宸游曾勝跡，長自護雲霞。
不盡觀瀾意，登登達上方。臺懸雲外磴，洞偃霧中床。水色涵飛動，春容入渺茫。回望雙闕藹，鐘動佩鏘鏘。
地入金山勝，聯鑣快此登。亭荒翠輦道，院靜白頭僧。法苑開皇甸，神霄揭慧燈。平生無住意，何處問南能。
郭外見滄州，溪頭屢釣鉤。空山盤細路，破壁繞寒流。洞古僧貧臥，花深客倦留。殿驚巢鳥突，久不慣人遊。
不必論羈旅，春遊共遠偏。落花中宿鳥，亂石裏鳴泉。頃頃浮鷗狎，村村綠樹連。不禁江國思，對酒獨醒然。
驅馬長堤路，川原左右經。山泉浮缽綠，湖草映衣青。積玉生春澗，飛花過暮亭。十年江上客，煙雨意揚舲。
冷泠鐘磬音，金口愜幽尋。溪繞芙蓉殿，山開薝蔔林。繩床聽鳥樂，竹杖破苔深。南客言歸久，郊遊堅此心。
湖亭望不極，渺渺入長川。仙洞古雲駐，禦溝春色連。芙蓉名殿閣，金玉有山泉。更上遺宮頂，千林起夕煙。
湖平開一鑒，亭迥復臨湖。山色遙分薊，風光絕似吳。暮雲將雨至，水鳥去人呼。悵悵此歸路，重遊君莫孤。
孤亭春一望，湖日兩氤氳。遠岫浮螺影，澄泉湧谷文。青沾鷗岸柳，紅閃鳳樓雲。安得淩波棹，飄搖泛𣇲。
空山秋氣肅，湖色更淒清。日幻霧腥散，風高雲物橫。渚蒲長短映，汀樹正欹平。不寐林中鳥，饑來踏水明。
山色鬱蒼然，寺門春草芊。乳垂花滿洞，珠上玉名泉。漁浦流雙月，帝城家萬煙。篝燈遊倦客，慵聽老僧禪。
酒熱片時仙，頻傾竟酩然。熟眠岩下葉，渴走洞中泉。丹灶冷無火，青山高在天。西堤秋自傲，不記客身邊。
繞繞蒼崖磴，追隨此上方。千峰淩日起，一水入湖長。遙望諸陵紫，時驅我馬黃。帝城車騎盛，不更設舟航。
為覽西湖勝，來登最上亭。雲生拖練白，日出擁螺青。葭菼高低岸，鷗鳧遠近汀。泉源何所藉，佛土與山靈。
亭下臨清淺，岩端望杳茫。渚蒲穿尚短，堤柳意偏長。白水搖人影，青山蘊佛光。飲餘還散步，鴻影去何方。
久客從多病，金山始再登。過橋波彌彌，拂坐石稜稜。獨樹巢雙鸛，千峰老一僧。重來還幾日，為爾問傳燈。
一徑入煙嵐，僧堂鐘放參。冥心同塞北，招隱在南山。水碓喧蓮座，蘿衣掛石龕。相逢亦遊者，喋喋宰官談。
駐錫此峰深，幽期不易尋。石泉尊梵行，山水曠禪心。日送溪邊影，風回嶺上音。浮塵緣未息，飄泊忝華簪。
石趾金山寺，山平水怒生。覓榆隨澗繞，過岸有僧迎。柳覆荇苔影，池涵澄月明。逢幽不便住，深處入崚崢。
孤亭斜倚玉泉隈，檻外明湖對舉杯。一頃玻璃山下出，半岩紫翠鏡中開。雲連閣道籠春樹，雨過行宮繡碧苔。盡說昆明雄漢苑，無如此地接蓬萊。
峰盤一徑入珠林，絕頂憑軒氣鬱森。磴道松杉晴作雨，洞門蘿薜晝成陰。秋橫城闕青山迥，地繞園陵白露深。回首千門車馬路，翠華前日此登臨。
山氣飲湖青，日夜水泉長。微風生浪紋，光影石花上。
古剎絢殊采，半存多已亡。獨坐湖上亭，欲去神彷徨。以彼一掬水，而具虛空量。埃風暗如霧，受之甘且涼。山氛鼓澤腹，旆旆風旗揚。去此一春秋，照我鬚髮黃。影影不可停，喟然歌浪浪。
古洞何年辟，寥寥象廣除。每煩遊者問，舊是化人居。鳥突煙中葉，雲迷石上書。熒然依佛火，僧靜月華初。
到此峰岡竟，鐘為水一屯。磯平苔借面，溪窄柳通根。山月投光影，洞雲照吐吞。菰蒲覆深曲，路盡不知源。
湖上歸鴉去雁，湖中暮雨朝霞。全畫瀟湘一幅，楚人錯認還家。
高深歷盡見清靈，渴眼塵胸夢一醒。翠藻能霜俱石綠，白楊非雨亦煙青。瓢相掬冷如多味，荷且分香欲半停。細作畫家閑指點，遠宜秋舫淺宜亭。
荇藻蘊水天，湖以潭為質。龍雨眠一湫，畏人多自匿。百怪靡不為，喁喁如魚濕。波眼各自吹，肯同眾流急。注目不暫舍，神膚凝為一。森哉發元化，吾見真宰滴。
樾陰眾泉區，非泉洑流也。謖謖樹杪聲，乃在重潭下。星漚上水天，日夜誰泛灑。凡魚不敢遊，知有神龍舍。坐久增幽森，昏鴉睨枯瓦。
蠕蠕泉脈動，太古無停時。蟲魚莫能托，非但寒不宜。聽如驟雨急，觀如沸鼎吹。水性怒自得，物性擾已虧。去此渠暇裕，魚遊蟲亦孳。
天與水澹澹，水受天之碧。上上自有根，來豈傍山隙。荇藻蘊沉深，衍作數千尺。波眼十百聚，騰起如下擲。龍此性嚴寒，魚蝦不敢宅。坐泉步其流，有候為闔辟。
長日山門不欲關，玉泉山下聽泉湲。數行游騎平沙外，一片明湖澹靄間。亭榭舊林非舊主，鐘鐃時盛亦時刪。話余少睡伊蒲熟，去貰前村酒未還。
數步門臨水，憑空閣倚山。佛龕無火照，僧室有藤關。鳥下乘牛背，花開落石間。寂寥來作禮，坐立洞邊還。
扶杖尋微泉，脈茲山徑裏。幾株無名樹，孤亭靜相倚。冷泠舊草肥，茙茙覆石髓。涓滴幾以竭，居然畛溝爾。何為名望湖，望不見湖水。桃花豈有源，迷其津遂止。空令遊者心，去歎失來喜。
武林湖心亭，畫船當酒市。紅旗射魚眼，雲紋蕩歌妓。半醒半醉人，各息蘇堤裏。乃茲破椽亭，斷溝殘石耳。移作龍潭邊，豁眼待新水。水山稱奇敵，武林或在此。一自言之狂，一自思且擬。吾足自可移，何必移亭子。
山橋兩岸盡垂楊，直上峰巔視下方。雨涸郊原春草白，風多車馬晝沙黃。宗門有棒分曹洞，貴戚韜弓雜羽郎。入寺無僧塵滿壁，獨留殘碣自初唐。
薄言尋水次，山下出蒙泉。徑冷光俱碧，沙明物盡妍。平溪開草木，靜履入風煙。載酒深深去，峰望湖在前。
遊集境難僻，融融泉自清。危岩牢置屋，仙洞俗呼名。既雨平蕪草，無風落葉聲。西山佳一望，煙樹暮雲迎。
秋落與春生，茲泉淵自潔。碧荇入空明，行行皆可摘。
重陽不似昔年閑，北地西來數往還。萬物經秋淒作氣，一尊壯我醉翁顏。月觀松舞鐘聲和，霜叩泉根石路艱。為帛為珠隨地出，入經太液復人間。
葛巾藜杖曆空門，每到招提自載樽。過嶺雲藏千萬壑，隔林煙沒兩三村。泉奔古洞冰長結，路折層岩晝亦昏。日日登臨搜往跡，時時迷入杏花源。
莫過麥莊橋，堤行源不遙。新春青未入，餘雪白難消。枝脆饑烏怯，冰堅駑馬驕。寒猶看七洞，生色在藤條。
輕陰難定已深春，剩酒餘閒過水濱。野柳動搖初著綠，林花含吐不辭塵。魚生石影苔文古，馬語堤陰草色新。日尚高舂容藉坐，醉中喧止醉歸人。
泉周山趾嶺圍崗，左右鐘聲爭夕陽。仙自洞居僧自寺，雲棲林嶂月棲廊。白頭守火生丹灶，黃面隨鐘散講堂。不道宦遊茫似海，歸玄歸釋也茫茫。
新綠漲天猶吝夏，晚花貪水未歸春。路中山氣紛來往，乳燕遊絲拂著人。
晨光初發後，默亦識泉生。偶見魚行處，真知花影輕。清溫資水脈，深淺泳山情。若助幽人聽，能為寒磬聲。
回看雲忽去，吾與汝俱留。水夕能形雪，林空每喻秋。鳥迎清吹發，燈向翠微收。漸小寺門月，坐知天宇周。 
甕山[1]去阜成門二十餘里，土赤濆，童童無草木。山南若洞而圮者，小鬲臺也。山初未名甕也，居此一老父語人曰：山麓魁大而凹秀，甕之屬也。鑿之得石甕一，華蟲雕龍，不可細識。中物數十，老父則攜去，留甕置山陽。又留讖曰：石甕徙，貧帝里。嘉靖初，甕忽失，嗣是物力漸耗。傳者謂弘治時世臣富，正德時內臣富，嘉靖時商賈富，隆、萬時遊俠富，然流寓盛，土著貧矣。度山前小橋而南，人家傍山，臨西湖，水田棋布，人人農，家傢俱農器，年年農務，一如東南，而衣食朴豐，因利湖也。使畿輔他水次，可田也，皆田之；其他陸壤，可陂塘也，田而水之；其他窪下，可堤苑也，水而田之，一一如東南，本富則尊，土著其重。山後一畝泉，今失去。山上一老寺，破瓦垝垣，塵像幾，無煙火，有額曰「圓靜」。弘治七年助聖夫人羅氏建也。山下數十武，元耶律楚材墓。墓前祠，祠廢像存，像以石存也。石表碣、石馬虎等已零落，一翁仲立未去。天啟七年夏夜，有螢十百集翁仲首，土人望見，夜嘩曰：石人眼光也。質明，共踣而爭碎之。後夜螢來，無所集，集他樹。人復望見，夜復嘩，鋤耰夜往，樹上乃螢也，而墓前無餘器矣，突然一丘。
城中衢苦埃，有懷在山谷。曉出西郭門，車馬尚相逐。細草迷舊津，屢問煩僮僕。小徑入湖陰，穿雲過林麓。此寺塵盡清，石磴莓苔綠。主人攜酒至，盤餐雜餚蔌。杯行既已頻，賦詩相互續。逸思轉昏倦，藤床借少宿。歸驂不可留，夕陽在林木。
平楚隨山去，河丘界遠皋。春冰浮草色，日暮起松濤。碧瓦分煙落，朱霞簇野高。一泓資短策，枯荻尚蕭蕭。
彌彌湖水外，疊嶺削青冥。十丈涵霜境，三春洗翠屏。山寒果自落，石古草留青。日夕迷歸路，樵聲亦可聽。
山岩互結構，古寺對空津。新樹連村發，流澌哀壑春。泥香絕野燒，松雪淨飛塵。本欲摩崖記，尋幽未易頻。
躋險穿蒙密，樵風去路長。杏花茅店冷，柳絮野村香。秧淺歲高下，湖增春渺茫。迷途問何處，轉過有橋樑。
丞相遺丘湖水雲，荒榛野草自森森。亭前春水準禾畝，階下迷雲聚古林。杳靄重思戎馬日，艱難幸有哲人心。雲龍鵝鸛真餘事，獨吊空山淚滿襟。
西山幾度只空還，好事懷賢動我顏。蒙古有公方用夏，居庸從此不為關。猶聞宰地三髯委，自笑登高獨影閑。今日幽燕歸聖代，可憐埋骨尚荒山。
斡難河水正滔天，成吉思軍已入燕。破國年年兵作戲，屠城處處血成川。公於夷狄稱君子，獸出流沙動上天。莫說金元如晉楚，追思宗國想淒然。
迢遞荒山下，披榛拜古祠。衣冠猶左衽，歲月已明時。溪遠泉聲細，林深日影遲。黃沙空朔漠，誰與問荒碑。
香閣林端出，登臨夕靄間。霜寒半陂水，木落一禪關。食施湖中鳥，窗窺塞上山。能容下塵榻，信宿竟忘還。
舁到煙蘿夢已移，偶分僧缽小參時。林荒九月新編屋，鵲迓三年舊歇枝。未取菱絲留白咽，肯容花釀入清規。江南只信春能此，秋況於今柳不知。
山光湖影半參差，蒲葦沿溪故故斜。石甕詎能貧帝里，金繩多半敕官家。農依一水江南畝，客倦經年薊北沙。景物亦清僧亦靜，無心更過隔林花。
都城中西望，一山高秀如駝脊上峰、如側方山冠子者，戒壇後五里極樂峰也。遊者至戒壇止，無問向峰者，則於望未至時，習指曰：戒壇山。凡望山，正猶積翠，一片一垛爾。又遠之，而黛淺，又近之，翠則微矣。極樂峰遠黛有增焉，近翠獨不減。出阜成門四十里，渡渾河，山肋疊，徑尾岐，辨已。又西三十里，過永慶庵，盤盤一里而寺，唐武德中之慧聚寺也。正統中，易萬壽名，敕如幻律師說戒，壇於此。殿墀二松，數百年矣。坊西向，曰「選佛場」，殿中壇焉，白石臺三級也。周列戒神數百，神高三尺者二十四，胄弁戎服，或器械具；高以尺者甚眾，妖鬼男女遝焉，其部也。異燈異香，頒自內府。設香木座十。上三座：中，衣缽傳燈本壇和尚坐；左，羯磨阿闍黎坐；右，教授阿闍黎坐。旁左三右四座，尊證阿闍黎坐也。壇而南，優波離殿，供優波離尊者，佛十大弟子，持戒第一也。殿外金、遼碑各一。上千佛閣，俯渾河，正曲，勾其三面，如玦然。閣之下，幻師安禪處，其遺衣缽藏焉。西上，石徑植懸，可以任杖，雲段復段，而徑截截見其際，上極樂峰道也。道，岩壁不可計，而洞者八。初觀音洞，大於室半間，居者僧，無鳥雀糧，磬缽亦設。至化陽洞，洞口垂紫綠幙之，花藤也，百年矣。褰藤，炬而右入，始也石，漸而土，幸燥不苔，行行如眢井。半里，有龍躍，有魚遊，有獅坐，石所凝也。龍之爪則深，目則出，鱗則張，髯鬣則作。魚洋洋，腮頰所噞喁，尾所搖，鬐所鼓，石則為之波皺。獅首昂鼻張，雖無聲焉，知是吼也。再入，廣可旋繞，有石佛危坐，拜而諦觀，曾受鑿矣。西罅一穴，冥冥然，下與渾河通者。洞一，名龐涓洞。又有洞名孫臏者，在此洞西，其廣也二十笏，一石龜伏焉。洞傳是同學各所居也。考二子師鬼谷，在扶風，然臏故燕人，房山上樂村有孫臏墓，碑誌存焉。以二洞故，指山下枯澗為馬陵川，是山適名馬鞍，相互謬也。西又五里，始極樂峰。峰下又洞，石乳痕滴，如蛟斯纏，軒然可列坐，坐而遠峰、近峰競供之，顧終歲無至坐者，維歲歲盛於戒壇。故事：戒師登壇，必奉敕命，天下緇俗集聽戒。壇今久不開。每四月八日，蘆棚滿山，集僧無賴者，妓無賴者，給錢擁醉入，士庶群姍之。陳司成仁錫曰：多乎哉，骫法謗佛，於法為邦誣，用大戛，於佛法亦淪墮。
千盤回合鬱蒼蒼，山是中朝選佛場。豈為仲春媒判合，遂憑野水幻行藏。林光半借懸燈嶂，花氣時參禮佛香。塵海十年成夢隔，將因白法問迷方。
洞雲深隱法王壇，靈境真同鷲嶺看。丹碧刺空開世界，金輪側景避峰巒。山當宸極毫光動，地近清涼夕照寒。弱冠愛閑今皓首，緇塵依舊冗長安。
師子國中開鐵索，蔡州崖畔轉金輪。但是天花無住著，何須更問女兒身。
翻經學士費沉吟，老壽將軍出妙音。只看雒陽東寺裏，兒馨通得法華心。
古樹倚晴峰，猶沾雲一重。針多藏鸛鶴，鱗老作虯龍。拂殿青陰合，高秋霜氣濃。僧雲光屢見，知受佛天封。
森芒峰壁切天開，折徑回泉最上崖。樓閣幻同雲物見，星辰近逼講堂來。一鐘聲動傳千壑，半夜光遙合五臺。說戒老僧向何處，巍巍高座集塵埃。
落照山山光在西，平平下界暮雲低。泉飛絕壁龍曾去，花發高崖蝶不迷。人境勝游諸佛地，自家常事老僧棲。未知留壁客何語，清切能如猿鳥啼。
十里山雍雍，一峰秀出天。峰黛上下徹，髻螺趺青蓮。今古黃金輪，日月飛平川。高磴何年道，石齒森森然。數轉窈以深，流泉為之湔。元化久煆煉，拔地根孤堅。慧聚樂亦極，斯戒斯壇焉。託身蒼靄中，如夢如初禪。
路峻無閒步，極峰休眾想。逼崖下上窮，目與心恍恍。樹老風吹新，雲合瀑聞響。欹木連壁苔，疏花綴徑莽。我友多遠思，踆踆欣所往。坐對各一石，心懷共超朗。
淩晨去渡桑乾水，浪湧濤驚土亦流。誰信他年換清濁，遙遙映出數峰秋。
一峰聳奇秀，數里誘人行。石碎不受履，步下音鏗鏗。幽境數換易，蒼翠難定情。照洞非日光，化陽斯以名。此間寂眾響，萬壑自成聲。岩下之老衲，古澹繇真誠。謂餘決去住，指指暮雲生。
古洞傳神秘，而有級可拾。我欲窮其中，列炬導我入。蝙蝠觸煙醒，墜已飛上集。下下若眢井，雖寒能不濕。石乳掛四垂，仿像百怪立。迷迷步近遠，視但光所及。左有潭炬之，搖手龍在蟄。靜聽恍形聲，色然懾噓吸。心動輒欲還，炬短步逾澀。觸滑憑扶將，導者力尚給。一線見天青，黃葉飛正急。
不盡千峰秀，皇皇趨百靈。嚴霜通塞氣，孤月帶寒星。壁俯河聲怒，壇期僧夢醒。秋岩多好樹，獨領眾林青。
遊蹤循仄徑，登覽興悠然。碧漢擎杯外，黃河倚杖前。花光迷野澗，鳥語破村煙。最是僧寮靜，連宵足穩眠。
煙開彌望界，切切畏登躋。危磴風來遠，浮圖影向低。緬懷窺洞穴，牽合笑川溪。自覺塵俱盡，真堪傍壑西。
高路通幽界，煙歸見石郛。法輪懸日月，山鬼肅師徒。佶伉龍蛇窟，威儀帝梵都。不知千嶂裏，老此古椎無。
古砌雲長護，松杉氣自鮮。缽幽花雨散，谷靜鼓鐘傳。龍亦馴能聽，鶴非化始還。我來探象教，誰與謝塵緣。
桃花相接逐牆灣，三月春寒未秉蕑。太祖鐃吹牛首渚，群宗柴望馬鞍山。無人說法惟松響，有閣儲經自禦頒。夷虜豈知觀盛事，羼提舊跡遂闌刪〈(崇禎己巳，奴闌入寺)〉。 
諺曰：「先有潭柘，後有幽州」。夫潭先柘，柘先寺，寺奚遽幽州論先，潭柘則先焉矣。潭柘而寺之，寺莫先焉矣。寺去都雉西北九十里，從羅睺嶺而險徑，登下不可數。過定國公兆，十餘里，一道藂棘中，仰天如線，可五六里，頳山四合，東西顧，樹古樹，壁絕壁，頳山青矣，不見寺也。里許，一山開，九峰列，寺丹丹碧碧，雲日為其色。望寺，即已見雙鴟吻，五色備，鱗而作，匠或梯之。雲五色者，魚、龍、蝦、蟹、荇藻，各現其形其色，非匠可手。鴟若置地，過人髻五尺許。山故海眼，今佛殿基，故潭也。華嚴師時，潭龍日聽法，苦不得師貌，山神教龍，師嗔則著相，則天龍鬼神得見之。乃偽潑飯藉踐，師乃怒，龍乃見師，作禮具言，許施其宅。一夕，大風雨，潭則平地，兩鴟吻湧出，今殿角鴟也，寺自是不潭矣。柘，則今瓦亭覆者一枯，長不能丈。志所稱虯龍形，僧所說林林千萬章者，烏有。此枯其猶最晚發，特後凋者也。柘枯，然不朽；鴟高危，然不搖；潭徙，然涓涓者不輟；龍舍宅去，然龍子日依僧眾。龍子者，青蛇服，大如碗，長五尺，僧撫其脊，回首舐僧臂，人龍馴擾，去來可呼，曰「龍子、龍子」雲。佛殿左壁之畫祖，三聖殿左側之石佛，大士殿中之拜磚，旁之立像。畫祖者，水墨畫華嚴祖也，坐蕉竹下，騎老龍，畫蕉若雨，竹若煙，龍若霧，出其甲，祖若定未出。石佛者，白石唐佛也，有黃連樹生石座，橫過兩座，根菌紛糾，使像愈苦辛然者。拜磚，元妙嚴公主持觀音文，禮大士，拜痕入磚欲穿也。額、手、足五體皆印，歲久磚壞，兩足痕存。萬曆壬辰，孝定太后匣取入覽，後遂匣藏之。紫柏系以贊像四，林立大士前，辮髮胡笠。左前元世祖，右前其後，左次其子，右次妙嚴也。妙嚴祝髮是，老於是，塔是山之下。寺碑七，金碑二：明昌五年僧重玉詩、大定十三年楊節度記；元碑二：至正八年葛天麟記、至正某年危素記；明碑三：正統某年胡濙記、弘治十年謝遷記、萬曆中紫柏送龍子歸潭文也。寺，晉、梁、唐、宋，代有尊宿，而唐華嚴為著。元至正間，順帝賜雪澗酒，皇姊致膳。我明永樂間，則姚少師道衍；萬曆間，則達觀大師真可。少師逃墨為元勳，潭柘是終；大師瘐死，預為詩辭潭柘，一往坐化，於法，俱曰「息機善逝者」。寺先名嘉福，後名龍泉，獨潭柘名傳久不衰。
早悟人生如寄爾，不計流行與坎止。只緣山水窟中人，此心未肯負山水。策蹇看山朝出城，葛衣已怯秋風清。白雲橫谷微有影，黃葉墮澗寒無聲。乍登峻嶺寧知倦，古寺重經心戀戀。潭龍蟄水逾千丈，空鳥去天才一線。老禪寂滅何處尋，孤塔如鶴棲喬林。岩巒幛開豁耳目，嵐霧翠滴濡衣襟。燕山如此越物表，下視群峰一拳小。何時乞地息餘年，不學鳥窠居木杪。
夢裏青山夢裏身，孑然去住別疏親。何須醒後觀憎愛，始信牛毛第七塵。
頂禮道人雙足跡，身毛不覺忽俱豎。無始懈怠習頓除，覺天雲迸精進日。我想斯人初未逝，朝暮殷勤禮大士，心注聖容口稱名，形骸屈伸安可計。積日成月月成時，積時成歲歲成劫。如是積漸難盡言，水滴石穿心力至。辟如千里始初步，又如合抱生毫末。以踵磨磚磚漸易，磚易精進猶未止，磚穿大地承足底，地穿有時人不見。我獨了了無所疑，因之耿耿生悲泣，願我從今頂禮後，精進為足踐覺地。境緣順逆湯潑雪，又如利刀破新竹，迎刃而解觸熱消，在在處處常自在。又願見聞此跡者，剎那懈怠皆冰釋。
潭柘山高處，金銀佛寺遙。斷崖吹石雨，虛閣貯松濤。結社還攜酒，臨溪欲棄瓢。白頭僧自老，相對說前朝。
來尋古寺宿，騎馬白雲層。犬吠到門客，香薰入定僧。半龕崖際磬，孤塔夜深燈。有暇頻過此，閑隨僧誦經。
青山亦無盡，細路轉來通。霜草縈殘碧，霜梨落半紅。爐存前劫火，樹老兩朝松。無柘無潭寺，年年現雨工。
朝遊潭柘寺，遠上羅訶嶺。駕空虹作梁，倚柱天接境。雄關抱奇險，西北當藩屏。自矜孤嶂立，未許他山並。深埋煙霧窟，近拂星河影。我行入秋色，駐馬當絕頂。樵林者誰子，悲歌入雲磴。三步兩回坐，誰能健馳騁。辛苦輸官薪，動即加撻打，何繇訴真宰，鏟削開路梗。永通車騎力，此理亦僥倖。
秋林身獨往，風細動人襟。密樹日光薄，低雲雨氣深。山溪閑鳥跡，徑折野童尋。落日邀歸騎，荒村處處砧。
芙蓉村下綠溪環，刳木通流亂石間。十里濃煙非柘影，鐘聲冉冉過前山。
蟠屈競深尋，崇岩據幽窄。清水穿樹根，樹光澤以碧。攢巒礙奔雲，少人而多石。視天不越畝，視地不逾隙。嶷嶷古寺存，雲是龍之宅。法能除龍嗔，龍亦舍其國。或時龍歸來，雷雨火青赤。靈怪伏潭底，神聖居潭脊。誰知世代湮，猶存靈異跡。
貔虎匪矍視，鷙鳥罕怒形。震雷無煙氣，利鍔含迅霆。精極動四體，四體驚神靈。足刺大地穿，心坎光熒熒。屈伸臂者誰，呼吸通玄冥。投佛五體皈，頂踵俱螟蛉。剎那周沙界，毋使三昧停。
山空安困眠，忽至千峰雨。洶湧屢欲崩，與山相吞吐。所慮阻遊履，起坐聽溜宇。淩晨啟扉出，雨細不濕土。乃省夜來聲，風葉相亂舞。
山空夜半雨，觸處欲驚龍。鐘破涼煙入，寒依荒籟通。溝花何樹瓣，動鳥幾林風。此際生新思，峰巒集夢中。
蘭若藏山腹，門中當遠峰。人閑堪僻逕，僧老渾高蹤。古柘棲馴鴿，寒潭隱蟄龍。更從何處去，前路野雲封。
萬疊芙蓉贅嶺西，青鞋已破系還躋。壁藏溪澗峰峰錯，路過泉聲步步攜。僧記寒山黃葉早，人臨秋月夜雲低。獨庵老去知何往，徹骨風流自品題。
雀兒庵在潭柘後山五里，在千峰萬峰中，在四時樹色、四時蟲鳥聲中。庵，方丈耳，一燈滿光，一香滿煙。然佛容龕、容供幾，僧容席、容榻、容廚，客來客坐，庵矣。山田給粥飯，葉給湯飲，蔬果給糗餌，庵矣。庵名雀兒者，金章宗幸此，彈雀，彈往雀下，發百不虛。蓋山無人，雀無機，樹有響，弦無聲也。章宗喜，即行幄庵之，曰「雀兒」。後方僧來住，未悉本所名義，以臆造佛母孔雀明王佛像。又後僧曰「明王佛修行處」，或又曰「顯化處」也。今者僧確然對客曰：孔雀庵也。雀兒名為當更，而人呼雀兒庵如初。
遝嶂回巒裏，披襟入菁林。略無人履跡，不動鳥機心。古石雲高臥，驚泉樹雜音。坐看白日去，嵐谷眾山陰。
靜勝宜深息，殷雷沒晚𣇲。樹稠長聽雨，苔濕屢沾雲。亂壑周遭湧，新晴半壁分。眼看風物異，僧笠出耕耘。
拾枯炊便足，巢密莫樵青。熟鳥階窺飯，閑風簷動鈴。片香分佛火，一枕藉山靈。清掬前溪水，聽泉樹當亭。 
仰山去京八十里[2]，從磨石口，西過隆恩寺。寺，金大定四年秦越公主建，名昊天寺。正統四年，太監王振修，改隆恩名。寺一松一檜奇，二三百年，雪霜所蟉結故。一大士，古，唐像也。一亭竹間幽朗，竹修林矣。數里至三家村，村數百家。村盡，出渾河崖，河水赤濁如血，沸湧聲力，動搖兩岸，岸草木錯愕立。八里，過軍莊，道如棧，內倚絕壁，外臨絕壁。下窺水作仄浪，不得流，其聲戰戰，逢潭鼓鐘，過石擂炮。凡行者正面目前，履逐目處，壁左右容肘，乃行也。步步餘地，踵約趾開，踝左右交過，容兩足並，乃行也。崖道窄，又窄處，不成行已。拊壁移踵以過，既過，相顧脅息，目乃瞬睫，色青黃乃定。上一峽，截然流中，波弱者回，怒者嘯，盛者飛崖上作雨。二里，望一林，棘棘鬙鬙，棗園也。漸河聲小，入山深矣。崖壁無有斷處，是名仰山嶺。繞嶺數十，入桃源村，山多岩洞，昔人避兵岩洞中。又入峭壁，又見澗流。壁上秋開花五色，菊也，紫鐸也，金鈴也。石色忽紫忽碧，澗石中邊泉，空空，見水中石，不見水也。澗左右度，泉石亦左右變。有村焉，是名仰山村。曲折上而北，一峰東南，有瀑練下，澗水源也。又上又折，是名仰山。山上棲隱寺，金大定寺也。峰五，亭八，章宗數遊，有詩刻石，亡數十年矣。斷石三，其一山場榜，上刻大興府西連山等字。相傳藥王、藥上二童子煉藥此，今藥碾藥池存苑草中。宣德間重修之，而學士劉定之記。又蓮花峰下，有小釋迦塔。歲梨花時，山則銀色，即時，所苦險僻，市不得致，僧熟梨餐之，幹梨糗之。不勝食，以供雀鼠，雀鼠亦不勝也。落而為泥，以糞樹，樹益勤花實。
水勢蕩山山忽裂，卷土成濤飛赤雪。夾岸高峰意未降，突生怪石磨奔瀧。噌吰殷殷震山起，山頭草木思他徙。水難舟楫山難梁，斫山成路路生鋩。趾行相錯無堅步，跳波拂面驚則顧。水打沙摩石面頑，廢堞山灣址亦灣。蒼黃老碧天地色，豈有風雨敢剝蝕。壁中側入天光小，石氣不平山不了。
端正一峰對，荒村氣象尊。樹根穿後屋，水跡蕩衡門。坐犬久無吠，閑翁方負暄。移家便此住，不足外人論。
千峰歷盡一峰尊，亂踏秋光到寺門。僧摘霜紅供客餉，鳥收殘粒怪人喧。斷碑半逐荒苔剝，缺碾曾無古藥存。欲覓靈苗何處是，依依松火送余溫。
過眼好峰看不定，半似入時眼未經。胸中欲攬全丘壑，手策霜蹄意復停。
秋氣滿山山未冷，老屋依崖葉覆井。一溪石面蕩紅鮮，殘秋尚帶桃花影。空涼欲墮水光中，渡光循溪西復東。瘦蹇驚蹄寒不下，濕花碎濺雪從風。尋聲幽窈穿林去，欲問秋源杳何處。
夕陽未下峰頭黃，山寺偃仰寒秋房。風吹石磴來藥香，我今見聞古藥王。摩挲老鐵尋幽光，草間藥具誠荒唐。眾生何病施何方，僧無所言葉下霜。
行行易路難，高石穿屴崱。滿懷在山谷，觸面儼山色。逢逢鼓松楸，蟲鳥為之默。周爰東嶺異，折旋西澗逼。晝月澹空潭，靜束水痕泐。是時落葉聲，片片愁霜力。葉渴履璆然，杖杖老苔嗇。再入地且窮，鐘磬生我側。
步盡艱難嶺外村，又盤又折始山根。風飛柏雨歸懸瀑，月擁梨雲照石門。場榜古苔亭跡隱，碾池細草藥香存。五峰登罷不能去，向路回望客意頻。
寂寂春過夏，僧閑樂我同。靜依諸佛日，歌采野樵風。戶牖千峰裏，龕燈萬卷中。花時曾薄醉，分得一泉紅。
過仰山村，舍澗，行碎石中。石沒故道，履剝其面，芒鞋割其耳。蹄翻石，濺如雪，火星星，舂碾聲應四谷。叉腰望嵯岈天一行，壁高氣陰，登雖憊，不汗而栗。上黃牛岡口，壁益恣不度，兩柱，白白及天，路益峻又滑也。周望無路，折而忽通者，十八疊，移步亦折，或數里折，疊疊之石，體色競異，亦十八法。望煙一繚，有朱垣如，紺屋如，上上益力，路折不通矣。壑其前，直下視，漆漆無所見。度人以棧，人無敢棧度者。能度此，步蹞，有洞而僧，有殿而佛，休休止止。又棧度只，則岩也。岩額覆，爭上讓下，日月不流。天光側入者，岩中空也，其深廣三丈，如斧之而成。石更無隙，水滲滲生石面，既乳乃垂，既珠乃移，既就乃滴。上百千點，下百千聲，亂不成聽。剟剟密於棋方酣，局欲闌；刪刪疏於秋雨去，簷疑住。身岩滴中，視滴透瑩，如失串珠，如側下冰簾，散未編也。岩而冬也，冰則凝，肥纖柱之，柱垂末竟之，岩中邊滿之。岩旁石洞，深三十餘丈，燃炬入，北一石壁，如覆半敦，嘡嘡亦滴聲。西一石坳，水清且甘，石床中央，龍年年見床上。西北一垂石，下有竇，人蜿蜓入，級級下行，石巧出於泉，泉巧貫於石，人蹺蹺躡石，闊狹其步，時見有光如星。再入，石隙一潭，幽不可以測，龍所蟄也。僧云：山中二白猿，高俱五尺，有時來坐岩下聽泉。
老龍攫天來，神工郁隨從。振鬣生群巒，觸頷盡虛空。有地皆天行，是石作水用。小龍引雙須，顧盻左右縱。裾裔互蔽虧，扃鎖絕耘種。飛錫從何來，浩劫開蒙澒。何意摩尼珠，流光及微匚贛〈(相傳金碧峰始居此)〉。愧非娑竭居，邂逅備禪誦。添香無所有，滴泉或堪供。山王諸眷屬，大小悉相奉。藕孔不厭藏，密脾附滋眾。橫疊拓胸蟠，旁鑿袪脾痛。剎竿昨初建，有客遠來共。容足行汗漫，置身等飛動。玉乳試仙芽，珠果分山俸。千峰在按膝，直若堂視弄。兩廡夾帝青，河光冷相送。灝氣吐陽廠，冷風扇陰洞。絕壁度微柯，鳩棲謝危棟。自雲冬臘和，差苦結夏凍。同心笑相語，茲游適秋仲。二儀正平葉，萬象足摶控。羲轡投西腋，蟾宮隱東弄。宿鳥亂林影，星辰忽奔迸。唄聲俄闃寂，秋蟲絕喧鬨。空響何處來，使我不成夢。披圖昔神搖，俗氛苦醯甕。今來將早鴻，幸爾辭鞿鞚。振衣愷風隨，始覺微塵重。樂矣蓮花國，茲遊更無縫。
晨雨洗秋碧，千峰寒古苔。雲盤小馬入，河折大龍回。源水不知處，澗花相喚開。茫茫塵劫事，問取石林灰。
細雨不妨遊，輕雲散若流。馬蹄時帶水，蟲語似爭秋。續騎方縈樹，前尊已入丘。虛疑山路遠，半為古碑留。
洞天人不識，龍亦自為名。石室金壺發，丹床玉廠橫。曾經幽客住，不遣宿猿爭。坐覺羲和近，真騎紫柏行。
石髓從君剖，何如玉乳香。額珠光直射，膽鏡影橫張。甘露霏龍沫，寒星散鵠漿。一杯和笑酌，分得道人糧。
雪竇虛無啟，雲幢指顧生。花唯諳石竹，草乍認山精。鹿角峰岐過，鳷頭世外行。孤鴻知我意，從此共南征。
水滴危岩客到稀，狐蹤虎跡萬山圍。陰風吹壑雲朝度，白月橫溪僧夜歸。癖性自來輕絕險，懶心端合返初衣。家園遠在荊門裏，石洞玄宮瀑布飛。
斷崖懸棧度僧居，窅窱疑藏太古書。龍臥碧潭歸海後，鹿鳴深澗獻花初。虛無嵐靄山腰盡，真氣淋漓石牖疏。擾擾紅塵欣暫息，明朝車馬政愁予。
群峰遝合半斜陽，醉臥僧寮枕石樑。折去楊枝當麈尾，到來蘿徑幾羊腸。暝鐘應谷溪雲濕，削壁懸流夜月涼。北望居庸關塞險，桑乾一線海天長。
半遮蘿蔦半雲煙，除卻西方鷲嶺巔。一壁滿身皆是洞，有岩無竅不飛泉。乘槎欲貫琉璃月，說法如登兜率天。坐久老僧談異事，夜深風雨九龍還。
老龍破山出，山石半已泐。俯垂數千尺，欲墜墜不得。嵌空成陽廠，遠控諸屴崱。泉脈自何來，不繇石罅落。大珠小珠傾，疏密聲頓錯。濺上黴草木，積下漱岩壑。我來飲啄斯，住篡龍之國。朝暝觀聽嫻，點滴歸冥默。
雲歸風住聞山響，石蹙路窮折仍往。夾壁陰木無冬春，日月不照聲粼粼。洞風土氣抱岩栗，僧言此是龍之室。龍能示我非龍形，呼嘯上古神物靈，風起雲作泉冥冥。
古龍不下居山頂，一蟄千年春未醒。凍雲瘦削半邊峰，峰斷空分朝亦冥。一夜驅風到墜淵，大山小山吹將穿。入岩腹中出便去，岩成窟宅老無椽。開不復合年年碧，岩腹石傷石髓滴。為珠為霧不可探，探之真冷嘗之甘。風中殘雹擊未了，雹丸曆亂冰光藍。晶晶側掛空潭影，掃盡青山得此境。道人耳無世間聲，聽雨聽風耳棱冷。高辟茅庵欲近天，與龍對穴樹頭懸。春采藥苗秋采果，為求山雨撼龍眠。禿鬢深眉點如絮，與餘語笑中無慮。指道岩頭如此青，君今更往何方去。
入不知高下，山春水似秋。星河平地看，雞犬半天遊。數頃耕無異，千泉滴未休。白雲朝出宿，知是繞神州。
峭石當石口，扶搖上不情。雨花山廟濕，雷樹羽宮晴。野爨無朝牧，陰疇難蚤耕。遊心真自壯，奇絕處深行。
鑿開山之鼻，飛閣粘虛空。峭聚東西石，飛來上下風。崗巒天路迫，雲水野龍通。草昧窺荒劫，珠泉萬點中。
水立石沉，中迫我想。中迫我想，籲嗟乎大塊之廣。
窮岩泉失道，龍雨怒難移。一點下百尺，千聲無了時。
澗道連山眼便空，不知岩滴到心胸。百千點作百千意，是生泉處非泉出。入岩皇皇但一驚，徐以疏密求其聲。石泉母乳理難曉，耳目易置身卑小。歲歲聽泉兩白猿，殆能曉歟不能言。
家園名種，其初野花草也，瞥見移植而命名之，乃傳耳。然不至百花陀，則不知從經物色者，猶未能十一矣。府西一百二十里，繇王平口，過漢匈奴分界處，曰「大漢嶺」。抵沿河口、玄女廟，是百花山足也。山翠躍來引人，渡石澗，上馬欄山，折旋其徑，左右周轉百步，當直上十步以登。所苦石磊磊，承趾不以土柔，素車馬人，趾繭生之。所喜樹陰雲影，蔭蓋密稠，不至曝酷。逕此至法幢庵，五里，逕折旋如前，幸容騎，而馬奔奔喘喘，汗淫淫，多不忍騎者。上下諸嶂，縱橫一翠，迎送目步，不覺五里，籬徑坦然矣，妙庵也。嶺而西行數里，千佛山。又數里，觀音山。逕折旋如前。山舊有菩提樹、仙人橋、望海石，盜伐樹矣，橋石則存。過此，山石盡於空際態變矣。下上嶺者七，迎前壁立者，鶴子山也。此去千佛岩，山石態變者，盡作人形。度閻王鼻，是百花山腰也。百花者，紅紫翠黃不可凡數，不可狀喻，不可名品，即一色中，瓣萼跗異，不可概之。土人指一種，尊之曰「天花」。豔光而幻質，佛諸經每所稱天雨曼陀羅花、天雨曼殊沙花也。行百花中一里，進籬門石洞，禮佛殿上，禮文殊閣上，禮文殊法身塔下，登菩薩頂累石，凡三峰，登者必以小石累而尖之，種佛因故。石小風大，不能吹去，以示曠劫無動轉故。坐立頂上，俯諸山搢如圭，東西二靈山也。乃旁四望：東京師也，南冉冉者渾河也，西鬱乎茶露頂，居庸諸山；北蕩蕩乎邊城外，沙漠際無窮也。是百花山頂也。下頂未半，又入百花中，不可名狀數者，多於前。游此者，或曾見文殊光，風雲作，雷一聲，山灝灝如海，忽左澗一圓光，輪右壑遍，初白，次紅，次五色，具木石人鳥塔宇，攝入光中，如鏡受像。我聞文殊表智，故放光莫勤五臺，智光也。東之龍王頹廟，列五龍王，中位龍母。北之大士殿，發鬅須鬈然。下千佛岩，南之，東之，又入百花中。花被逕八里，多於前。過白水庵，行泉聲二里，一松標瑞雲寺。寺即五代時李克用建亭故處，俗今曰「百家寺」也。寺有摩訶祖師法身，用像法裝之若新。有摩訶煮石鐺，非石非鐵，瑩如漆光，宣宗曾取視，賜以龍袱歸寺也。有摩訶摔龍石，龍逸，祖追摔之，今龍跡宛於石也。志稱山暖肥，產杉漆藥草，春夏爛紅紫，香襲人。則百花者，藥草花耶？然本草圖經中亦無從物色之。
盤盤疲不覺，獨取最高幽。轉得林光潤，時因花氣留。石橋無故樹，山徑入新秋。但踏嵐光去，千峰湧未休。
濟勝具慵甚，真煩童杖扶。野香紛樹出，林氣亂花鋪。突石將雲杪，岑峰且日晡。正看疑路盡，徑仄有樵呼。 
