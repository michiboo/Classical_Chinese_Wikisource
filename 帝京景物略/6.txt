京師天下之觀，香山寺當其首遊也。一日作者心，當二百年遊人目，為難耳。麗不欲若第宅，纖不欲若園亭，僻不欲若庵隱，香山寺正得廣博敦穆。崗嶺三周，叢木萬屯，經塗九軌，觀閣五雲，遊人望而趨趨，有丹青開於空際，鐘磬飛而遠聞也。入寺門，廓廓落落然，風樹從容，泉流有雲。寺舊名甘露，以泉名也。泉上石橋，橋下方池，朱魚千頭，投餌是肥，頭頭迎客，履音以期。級石上殿，殿五重，崇廣略等，而高下致殊，山高下也。斜廊平櫩，兩兩翼垂，左之而閣而軒。至乎軒，山意盡收，如臂右舒，曲抱過左。軒又盡望：望林摶摶，望塔芊芊，望剎脊脊。青望麥朝，黃望稻晚，皛望潦夏，綠望柳春。望九門雙闕，如日月暈，如日月光。世宗幸寺，曰：西山一帶，香山獨有翠色。神宗題軒曰「來青」。來青軒而右上，轉而北者，無量殿，其石徑廉以閎，其木松。轉而右西者，流憩亭，其石徑漸漸，其木也，不可名種。山多跡，葛稚川井也，曰「丹井」。金章宗之臺、之松、之泉也，曰「祭星臺」，曰「護駕松」，曰「夢感泉」。仙所奕也，曰「棋盤石」。石所形也，曰「蟾蜍石」。山所名也，曰「香罏石」。或曰：香山，杏花香，香山也。香山士女，時節群遊，而杏花天，十里一紅白，遊人鼻無他馥，經蕊紅飛白之旬。寺始金大定，我明正統中，太監范弘拓之，費鉅七十餘萬。今寺有弘墓，墓中衣冠爾。蓋弘從幸土木，未歸矣。
蘭若費幽尋，香山碧樹深。客將舒遠嘯，松已發長吟。涓滴泉歸內，莊嚴峰向陵。祝厘新色澤，畿輔正三登。
一派峰巒侵碧漢，獨尊梵宇出紅塵。嶺松月掛上方曉，山杏花飛下界春。趨澱湖泉爭入望，切雲陵樹與為鄰。我來不盡登臨興，又逐東風覲紫宸。
半嶺香臺石徑斜，諸空縹緲送天花。新開塔寺雄西郭，舊賜經幢出內家。避暑亭前泉帶雨，回龍殿下水明霞。太平天子無巡幸，頭白山僧誦法華。
百二河山勢自西，青芙蓉直與天齊。九重瑞望樓城靄，十里香過花柳堤。陋洗遼金元殆盡，氣淩韓趙魏皆低。要當盡覽全燕勝，一杖同君絕頂躋。
尋山到山寺，得意卻忘山。岩樹坐來靜，壁蘿春自閑。樓臺星斗上，鐘磬翠微間。頓息塵寰思，青溪踏月還。
幽壑來尋物外情，石門遙指白雲生。林間伐木時聞響，谷口逢僧不問名。天望倒涵湖月曉，煙梯高接緯階平。松堂靜夜渾無寐，到枕風泉處處聲。
春尋郭外得幽情，楊柳迎風綠意生。良快山堂無世慮，卻嫌寺主盛詩名。林深風細鐘音定，月正煙微野色平。有鶴摩雲來暫息，嘹然臨去一留聲。
山深春寂寞，花落自繽紛。澗水趨橋去，泠泠清可聞。雨過新苔滑，日睨疏林矄。冉冉一僧歸，踏開松下雲。
萬山突而止，兩崖南北抱。鑿翠置殿榭，級石上穹昊。高卑各稱妙，曲盡結構巧。有泉如線縷，盤轉出松杪。嗜奇忘登頓，緣危肆探討。險絕逼牛斗，蕭颯若風島。夜宿來青軒，天色碧可掃。湖沙靜莽莽，海月白皓皓。想當邦邑初，此地只蒿草。綺麗仡誰鑿，岩壑門相嫋。但看全盛時，民力為茲槁。
指點風煙欲上迷，卻聞鐘梵得招提。青松四面雲藏屋，翠壁千尋石作梯。滿地落花林遍綠，倚欄斜日鳥歸棲。去來不用行吟苦，多少蒼苔沒舊題。
往時占紫氣，馬上看香罏。不是尋幽到，其如發興孤。回標臨北極，秀色攬西湖。樹杪諸天出，階前眾壑趨。花臺騫地起，風鐸蔽簷呼。月抱蟾蜍石，星搖舍利珠。玉毫浸瀑水，金相湧浮屠。妙偈傳從竺，高僧至自湖。法輪皆帝力，下界復神都。行幸當年事，人王握大符。
聞鐘尋古剎，高入白雲層。北極諸天擁，中原一氣憑。攝衣淩恍惚，飛磴插崚嶒。不謝菩提樹，常明慧遠燈。雙星垂井動，片石抱蟾升。怒鬣搖風檜，殘鱗折雨藤。劫灰曾鐵馬，迷路有金繩。忽憶宸遊事，千林色倍增。
白雲深鎖上方幽，躡屐無勞問惠休。竹裏布金千月至，松間鳴玉片泉流。談經石聽蟾蜍轉，卓錫天回象罔愁。坐久忽驚心地淨，向來西竺在南州。
薜蘿深處見僧家，蓂落蓂開自歲華。怪石臺高蝸篆古，老松枝偃鶴巢斜。三還丹熟龍窺井，十笏房清天雨花。笑我疏狂饒野況，山門幾度試春茶。
不盡登臨興，其如搖落何。香臺淩縹緲，紺殿鬱嵯峨。古壁璿題蝕，先朝翠輦過。雲深龍藏杳，地迥鷲峰羅。塔勢飛金掌，林聲散玉珂。山腰垂列磴，樹杪出盤渦。北極開天府，西湖引禦河。簷巢窺法鳥，堂狎聽經鵝。寶座珊瑚蓋，祇園雨露柯。披煙探舍利，拂石誦維摩。日落仍聞梵，風高獨放歌。明朝入城郭，何處了諸魔。
丹梯百折上青冥，檻散諸天青翠屏。雨塔空花迷下界，千山雪色照孤亭。金臺北控淩承露，寶地西環共列星。日莫振衣人不見，飄飄仙梵共誰聽。
曾識京西路，名山帝梵家。殿憑千頂樹，地矗半天霞。鄰寺鐘聲密，前村塔影斜。紅雲看不徹，漠漠杏林花。
出郭尋蕭寺，偏緣芳草行。溪深雲落雨，山遠樹為城。一徑一花色，無時無鳥聲。不知湖上月，飛向馬頭明。
嘉果傳經品，何年植帝鄉。葡萄非漢種，薝蔔是天香。積素驕春色，含脂破月光。坐深花陣過，數片入飛觴。
勞生退不獲，耽山遊獨屢。靈奇天巧成，壯麗人工聚。磴石千盤陟，峰雲九條駐。青來細草披，翠合葛藤互。梵落炎盡捐，懷哉鐘日暮。
遽愁春草歇，驅馬春山中。夜宿香深處，閑譚夢復同。風生近谷滿，月照前湖空。明日西行去，回望此寺東。
直上軒憑望，還尋澗壑幽。獨行無指顧，盡意數淹留。花密藏溪路，峰危現石樓。回看鐘磬處，香霧半沉浮。
西嶺藏香閣，到門生暮煙。斷崖寒積翠，細草伏流泉。臺指祈星處，松傳護駕年。石幢苔半繡，難讀古人篇。
樹杪敞招提，空香處處迷。曹溪一水曲，瞿舍五燈齊。夕缽藏龍影，春沙印馬蹄。郊遊清世盛，尊榼日攀躋。
路轉青林內，軒開碧漢傍。谷煙當晝晦，峰影度雲涼。借石扶松蓋，迂泉過竹房。蕭然屏幾靜，嵐氣濕衣裳。
飛磴登初到，深林度幾重。樓臺逼層漢，縹緲接高峰。白下巢雲鶴，青連覆殿松。翠華臨幸日，軒上設行宮。
層山曲曲抱禪宮，轉逐山光自不同。碧殿深回青靄裏，飛軒迥出白雲中。清音遞檻來雙澗，秋色迎簷郁萬楓。何處煙霞非妙湛，可須支遁更譚空。
畫棟將雲繞，修簷傍漢開。亭非邀翠入，山自送青來。遠色虛難寫，遐觀縱未回。共言春景麗，不見使人猜。
曲徑松雲上，丹丹樓閣輝。指僧方據檻，望客已開扉。鐘向天邊落，泉從石竇飛。滿山黃葉急，聲影著人衣。
軒小能來月，深秋落葉紛。亂禽喧暮色，數雁入高雲。山翠窗窗得，鐘聲寺寺聞。泠然對寒影，酌盡不成醺。
一杖入蒼煙，危梯隱復連。山門交古木，屋角下流泉。客至杏花裏，鐘來鳥道邊。禪房在松柏，風雨足安眠。
古柏高榆路欲迷，千年名剎帝城西。望窮平楚天垂盡，居傍群峰雲與齊。曲磴宛從山上下，危樓半倚樹高低。登臨卻喜佳辰近，僧舍黃花開滿畦。
晴嵐千仞擁深遐，碧澗逶迤一道斜。梓樹曲封宮監宅，松花靜落梵僧家。山堂舊辟棲金相，輦路新除望翠華。銀榜中朝親賜額，半天樓閣護雲霞。
夙慕香山勝，振衣度石林。煙嵐開上界，臺殿倚層岑。地盡群峰合，天回四壁陰。松關傍翳日，杏閣仰捫參。樹結菩提色，泉飛梵唄音。歸雲朱拱宿，閑鳥翠屏吟。塔湧名多寶，田開號布金。西湖寒雨斷，北闕暮煙深。客飯伊蒲供，僧房薜荔侵。禪心無去住，游跡任浮沉。
香山曉蒼蒼，居然有幽意。一逕杳回合，雙壁互蔥翠。雖矜丹碧容，未掩雲林致。馮軒眺湖山，一一見所曆。千峰青可掃，涼飆颯然至。披襟對山靈，真心歸釋帝。茲遊如可屢，無問人間事。
昔我經游處，於今只八年。山林還委曲，僧寺太蕭然。賓客鮮車馬，王公多墓田。泉流非故道，靜夜響涓涓。
偃息蟾蜍石，尋思往歲詩。浮名前此遁，薄祿竟難辭。九壟登臨遍，三乘覺悟遲。老僧曾共語，今指塔新支。
東穀日初上，西方境自偏。岩牙危結閣，石眼密通泉。開殿雲煙入，推窗薜荔懸。鐘鐃何太近，應為接諸天。
春草自萋萋，殘煙散馬蹄。杏花流水畔，僧舍夕陽西。為訪三生社，還憐二仲攜。巍峨槐夾道，能許一枝棲。
地敞千林月，門屯萬壑霞。花間翻貝葉，樹杪見人家。路逐溪流轉，山依石磴斜。半空聊借榻，竟夜鳥紛拏。
風霜積古澗，松柏深香山。鶴背遊人舞，雲分衲子閑。都來惟翠色，向下看塵寰。願借軒亭夕，翻經獨掩關。
不看雲晴處，招提得便尋。山空青靄暮，徑僻綠蘿陰。過石生泉嘯，停鐘即鳥吟。眾喧來一靜，半日客閒心。
古剎雲端現，鈴音樹杪懸。宿霞時煉石，暗谷夜浮泉。竹意當軒足，嵐光入枕眠。瀑花侵客坐，蘿月伴僧禪。靜定窗深草，勤耕杏有田。山芋供茗潔，野菜和羹鮮。鐘鼓闍黎飯，香燈貝葉篇。業凡歸淨界，勝果證諸天。魚鳥人俱適，去來住不牽。可知塵網隔，一宿已超然。
寺入香山古道斜，丹樓一半綠雲遮。深廊小院流春水，萬壑千崖種杏花。牆外珠林疑鹿苑，路傍石磴轉羊車。四天天上知何處，咫尺輪王帝子家。
青青環擁佛燈幽，作禮旋登鐘未休。徑繞金繩曾禦道，光籠紺殿隱經樓。塔鈴松鼓中天奏，杏雨槐雲下界流。坐久覺無塵色染，西方原自在南州。
踏跡上雲岑，風灣雪淺深。煙村時聽犬，冰樹不棲禽。綠暗閣難辨，黃昏鐘未音。佛燈明數點，指定復前尋。
石磴幾千級，滃勃夾長柏。奔泉冷山骨，臥聽知水脈。夕陽空翠生，身身變衣色。殷其怒豐隆，四顧膚雲黑。驚起老蛟精，倒卷渾河瀉。須臾天開霽，亭檻俯石壁。乍聞深澗濤，吼山山欲擘。峰饒林木青，溪借沙路白。我家萬山中，終日對山碧。別來已四載，見此欣有得。塵上汙緇衣，城中車馬客。
香過十里杏花西，禮罷空王到上棲。恐壞雲根開地窄，愛看山色放牆低。馴魚左右橋邊繞，好鳥晨昏鐘後啼。徙倚詞臣遲侍從，來青瞻仰禦書題。
秋林無日不黃花，駐綠森雲爽有加。磴入寒空高翠巘，坐來秀色落晴霞。石泉淅淅將風葉，山徑蹌蹌冷歲華。獨向軒亭閑一望，群峰低處已塵沙。
泉流不知市，窈窕去香林。絕構通山鼠，空廊住野禽。易愆尋勝約，難動入山心。日暮寒雲底，緣惟一宿深。
層巒看不盡，折折上香山。有翠靄天色，來青喜聖顏。宿雲亭隱約，淘石水斕斑。日莫煙嵐合，茫然客未還。
濃陰靜若夜，清流澹無言。不知山寺到，乍見風幡翻。
遙青草木光，空青天地冥。憑欄三尺外，與爾共青青。
雲扶月華上，森沉翠微冷。霏霏高低林，月中無靜影。
空壇落星辰，騰沙鬱皇野。不知何王碑，隔坡問牧者。
相去幾何里，香山紅寺青。冥冥月中磬，況隔晚雲聽。
人言鷓鴣聲，模糊若含雨。啼破千林煙，來我杖頭舞。
窺壑雙林峻，穿雲第幾重。古泉驚倒仄，老樹望從容。暝色迷僧榻，苔文亂鳥蹤。奇多看不徹，昏黑尚扶筇。
盡將亭閣立高虛，色相雙開萬壑餘。鳥半銜雲歸樹壘，峰長扶月上僧廬。杯流波面移天影，燈續花光到禦書。未必灰心伴禪夜，只疑塵市夢全疏。
望望青山石徑通，藤蘿披盡出珠宮。千峰煙霧來衣潤，萬里關河入掌窮。雨過鳥飛雲氣裏，鐘鳴人在夕陽中。登高瞻闕重回首，天外寥寥有遠鴻。
綠遍山門爽氣橫，鳥鳴無數一鐘鳴。客多徒禦遊倉卒，僧盡朝昏趨送迎。幾度六龍曾少駐，何人駟馬此閑行。杖頭指點登峰去，幽徑繁陰夾道清。
徑轉平臺出，軒開寶地臨。佛光朝輦道，禦墨壽禪林。花雨晴疑濕，松濤曉更深。六時蓮漏滴，如意許重尋。
香山一徑矗雲隈，古剎高臨絕巘開。萬里河山回玉塞，九重風露薄金臺。翻經石鼎峰猶供，護駕松門鶴未回。西日過亭束晚照，下方處處滿塵灰。
逕深林曲折，軒出正峰迴。花鎖藏經閣，雲封演法臺。湖光憑檻望，山色捲簾來。莫畏星辰近，僧廚自作醅。
三百湖山寺，清光此獨偏。九陵通紫氣，雙闕映青蓮。路豁披雲盡，堂虛得月先。六龍曾駐蹕，瑞色尚澄鮮。
迢遞入松門，輕陰夾路繁。鐘鳴上界寺，花辨隔溪村。雲氣生高棟，山光度短垣。閑忙俱此地，鳥語雜風喧。
真人天眼自超倫，翠色香山此語真。八十老僧牢記取，一時三遍語遊人。
峰勢矯然飛欲去，紺殿巧得山意助。碧雲鬥麗不鬥清，此中諸勝全能據。紅霞片片落空岩，憶是鑾輿駐蹕處。翠色挾雨送來青，耳中恍惚聞天語。看山眼亦需聖人，禦墨流鮮鸞鳳翥。老僧舊事說不休，個個遊人看榜署。
春日香山春草萋，來青軒俯碧雲低。覓將勝地呼朋往，賦得新詩厭壁題。階藥蕊翻初罥蝶，山松花放別成蹊。圍棋古木蒼崖下，疑與松雲共一棲。
割翠開雙戶，流丹駕百層。路高行漸澀，雲鎖石難崩。池影魚遊樹，岩聲鼠竄藤。澗風排霧出，海日帶霞升。果落頻驚客，鳥馴時觸僧。西方支許社，端不悵無朋。
日飽登臨致，翻愁應接勞。重遊知寺熟，獨往踞峰高。柿葉留晴露，松陰漲夕濤。晚參鐘韻歇，輾轉愧方袍。
盤磴昏方至，看山晚益佳。谷晴雲滿戶，陰密樹緣崖。客夢前林磬，樵歸獨徑柴。終思歸白法，送老一青鞋。
棋盤石無人奕，護駕松有鳥棲。下界鐘聲古寺，上方月影前溪。
平甸方方似繡，高峰兩兩如門。牛羊十里五里，雞犬前村後村。
丹井泉曾入夢，香爐石尚縈煙。紫陌皇州望里，晨鐘夕磬森然。
一帶寺分翠色，四山香共青來。清雅都亭在望，鬱秀軒窗自開〈(郁秀、清雅、望都亭諸扁，皆神宗禦書)〉。
十日不了香山寺，有客來分半榻雲。泉響高從松頂落，鐘聲冷在月中聞。未寒秋色愁衰老，早放黃花為送君。此去都門何所見，孤鴻天畔入斜𣇲。
虛檻雲嵐上，諸峰斷復連。圍成螺髻頂，散作郁藍天。空翠山藏骨，冥濛樹拂煙。品題入聖藻，青色自年年。
歷盡丹梯古寺門，鐘聲萬壑報黃昏。崖懸鳥度窗中樹，路暝僧歸月下村。南指崆峒藏石髓，北來天壽隱雲根。入山才悟浮塵惡，夢後禪燈客共論。
諸陵王氣壓金微，倚劍高軒望九圍。青巘自來親客枕，蒼嵐不散濕僧衣。桑乾河凍飛流折，黍谷山深遠樹稀。愁怨鶴猿空自語，少林茅屋幾時歸。
翠到茲山欲盡收，幾多風物自相遊。虎蹲宸翰峰峰雪，龍變王言歲歲秋。有氣泉岩如應答，無聲酒茗不沉浮。心高目下須臾際，雁掠荒雲去未休。
朝曦入坐雨痕收，林柿岩花悉佐遊。才倚石欄容易晝，久塵都市不知秋。客來鳥報王言重，鐘定魚聞佛號浮。曲磴奇松商略盡，宿雲留去未應休。
星澹諸峰曉，青依昨日來。松蘿親上界，鐘磬散層臺。香閣佛深坐，竹房僧未開。嵐光留不住，林鳥幾聲催。
磴磴飛盤棧碧虹，低憑落日到禪宮。鐘邊欲立諸天外，葉際如行秋雨中。高鳥雲心人共肅，空潭魚氣佛先通。初知大地成金界，踏遍蓮華又幾峰。
山如劈面且平蕪，山鳥關人影欲呼。士女豔都忙二月，煙巒寒亦畫三吳。探奇見訂聞深淺，覽勝情爭具有無。乍可心閑身健爽，亂峰欹樹獨先驅。
仰天大叫想天聞，山只三分興十分。春到寒潭開古雪，僧尋好穴葬新雲。光榮鳥蒞名花署，跋扈風攙野蝶群。醉去偶然題碧落，被人讀作絳州文。
也為尋春費百文，好春只合與山分。柳絲嬌織煙如錦，槐火狂燒石有紋。來入幕風桓氏客，不殘花雨岳家軍。松呼泉咽皆天樂，世上爰居聞不聞。
僧語深廊欲啟扉，泉聲颯似雨初飛。夢殘未就花間續，月在猶於松際微。深夜遊人浮白散，虛堂拂曙遠青歸。諸峰不敢分來爽，畏與先皇禦墨違。
翠閣雲來倚，丹梯天可攀。軒留臨禦墨，徑鎖入禪關。孤月林初靜，空山夢亦閑。自慚霜鬢白，春羨柿斑斑。
山勢易成寂，夜氣相與停。月光臨眾崿，山視皎若平。靜覽有虛色，冥聽宜一聲。始至猶自懌，屢坐忘所生。就寐得餘醒，隱隱遵空明。萬籟既以化，嗒焉昭我形。信矣古人旨，深入移其情。
山容變無端，曦陽吐殊狀。渺末辭宿林，秀氣開全嶂。岩位漸以高，振發猶未量。望隨松影深，盎盎春露漾。萬象迎暉來，概意適所望。
鼓鐘今幾代，應運得幽尊。泉洗金元穢，山昭日月恩。勝應稱樂土，奧特備雄藩。曾駐先皇蹕，僧將勝事論。
磴道盤紆第幾灣，空青縷縷在躋攀。山欣聖藻奔群檻，柳浴春煙乍隱關。特立仍看元氣宿，孤巒能使眾峰環。寺僧慣客如逢故，留賞應知意獨閑。
都將幽意此中並，閱盡遊人無損情。客亦雲來青裏宿，山題翠向夜邊明。鐘聲離樹移時盡，村語隨燈以次生。下下高高惟所際，景光不接獲孤清。
帝之所餘賞，一軒兀其空。不為山水藏，浩浩承天風。金繩垂西影，下界陰濛濛。枯林泛聲光，蕭蕭惟暮紅。我先我後者，至此徘徊同。
誰言花事未，紅已雨成村。望欲晚依寺，心憐春閉門。入深坐自蔽，歌度瓣俱喧。莫遽分筇去，紛衣亂蝶痕。
仄徑停車步遠攀，香罏峰積古今斑。蒼藤鱗甲盤千折，白石鋒棱澗屢灣。茵濕繡紅新佛地，亭傳青翠喜天顏。憑軒一望浮塵道，中有山僧杖缽還。
松陰六月午偏長，階下流泉院院香。莫訝招提如大內，始堪齋沐祝君王。
幽棲北折有高臺，輦路頻經禦蹕開。一帶翠青知帝力，百年清雅出天裁。樹當簷敞能周致，雲以牆低不礙來。鳥道霏霏看欲盡，蘢蔥雙闕五城隈。
寺首西山勝，丹樓遠即看。佛香罏化石，仙奕局存檔。一簇來青翠，諸峰最虯蟠。僧言每駐蹕，於此拜千官。
深林寄幽僻，夜氣獨清無。破壁龍蛇語，空山鳥雀呼。井花香自汲，林月夢同孤。萬象森如許，名心枯未枯。
一帶空青氣，當軒晏坐時。妙香徐入酒，遠覽獨成詩。翠濕春簷竹，花堆青井泥。深深愁見客，久靜失威儀。
風動夜逾靜，山明月上來。婆娑松影落，寂曆道心開。梵切浮生事，鐘催夢往回。嵐光助人性，半卷坐莓苔。
行道渾忘北，看山況是西。十年遊里債，三日馬前攜。來嶂青無盡，飛煙嵐與齊。碧雲望不見，知為亂峰迷。
秋色渺無處，翻於茲處知。亂山來未已，青翠自當時。
天風高爽幘蕭蕭，寺熟車騎徑若條。狹小諸山兄父事，孤稱一面雨雲朝。溪光帶紫魚如繪，禦墨留青鳥亦驕。日浦煙村望近夕，閑身此夜夢塵銷。
十里香紅一道泉，約同閑伴入春煙。鳥呼耕鑿民畿甸，鐘報晨昏僧祝延。獨翠封山謨萬壑，來青經野敕諸天。郊能丹碧人能暇，休養熙遊不偶然。
杖笠穿雲上絕巔，群峰拱揖拜庭前。豈知駭綠驚紅裏，偏有回鸞翥鳳懸。淳化曾留飛白在，貞觀久取禦屏傳。恭瞻天藻思先帝，鳥語柯音總未喧。
四山秋色重王言，青翠巍巍捧一軒。葉漸有聲霜待老，僧能無語梵應尊。眼明寥廓峰峰下，心入冥濛物物存。幾樹荒雲迷去雁，吹來孤影坐中翻。
古木千雲上，流泉繞碧苔。寶華飛鳥革，翠壁躍龍媒。人慾淩空去，山經駐蹕回。蒼蒼看不倦，端的送青來。
秋老香山路，高深霜葉遲。日窺林內暝，泉滌石中奇。不識峰迴合，虛疑閣峻危。來青僧指謂，禦墨賜淋漓。
塵裏西山約，經旬得共看。遠林紅漠漠，平楚綠漫漫。寺擇峰俱簇，遊當春半闌。一鐘聲未盡，便已客心寬。
紅香青冷界，幽不避遊蹤。有例看山檄，無閑報客鐘。魚浮人影外，鳥起馬蹄中。二百餘年柏，頻觀駐六龍。
戲問青何所，僧遙指與客。我從青處來，冉冉見金碧。
有詩勞思索，無硯托幽寄。多事是遊人，山僧不識字。
門外冶遊子，雕鞍翠袖妾。寺僧拜馬前，袖有儀曹牒。
諸有趨天末，大象以森羅。崖樹勢且盡，殿閣俯龍駝。開軒遠色上，禦墨青峨峨。鐵鎖苔繡垂，石路遲吟哦。海月生萬號，山風時乃過。
軒構柏雲擎，雲岩入禦評。泉歸峽千雨，鳥離巢一鳴。煙放長堤迥，岑周疊嶂爭。山陰落山下，天自坐中晴。
鳥語提清夢，山棲悔晚遊。草肥多飲露，煙靜不關秋。聲失都門沸，心真雲壑幽。經年塵攘攘，俱為曉鐘收。
岩棲已十日，明發似更新。漸覺山平旦，猶看月助人。鳥蟲樵徑露，鐘鼓法堂辰。東望朝光赤，濛濛又客塵。
到處煙嵐秀可餐，山僧指點向雲端。仙盤棋合無心著，御筆書應拱立看。老樹引年三代色，危岩虧日四時寒。登臨不盡尋幽意，歸去無愁石路難。
泉分瀑布注春溪，滿路松陰杖可攜。牲玉未登名嶽祀，圖書先有聖人題。嘯聞天半疑鸞鳳，仙住雲中化犬雞。霧隔長安三十里，蒼茫惟見野塵棲。
石路春無暇，頻年過此門。燈天懸水末，杖壑響雲根。亂定游將盛，僧閑峰亦尊。未須歸暝色，聽鳥一晨昏。
聖主曾留墨，高軒不斷青。雲疑峰色亂，雨畏鳥聲靈。眾討爭奇勝，孤吟入窅冥。故人來恰好，筇杖莫須停。
空山惟一夢，岫懶出煙低。瀑鼓天然漏，鶴鳴何處雞。峰晴隨月醒，巒濕倚雲迷。昨夜前溪老，相期枕絕巇。 
天巧不受人分，人工不受天分。雲山一簇，惟缺略荒寒，結茆數椽，宜耳。東西佛土，有滿月蓮華境界，備諸莊嚴，比丘僧尼，優婆男女，發願願生，而碧雲寺僧，不事往生也，住是界中矣。然西山林泉之致，到此失厥高深。寺從列槐深逕，崔巍數百石級，爛其三門。入門，迴廊納陛，圍繡步玉。目營營，不舍廊，足滑滑，不支階。降升戺六，贊繞廂六，稽首殿三。網拱丹丹，瑣闥青青，四闔八牖，廡承廊巡。甍不屑雕，而髹之以金。罨畫金上，日月飛光，其有暈靄。壁不屑畫，而隆窪之以塑，橋孔洞陰，諸天鬼神，其有窟宅矣。殿後，端正一閣，金色四合，黛漆時施。僧秋盆桂周乎閣，爐香交桂，鐙光交月，香光圞滿，人在月輪，鐘磬吉祥，捧號繽紛。左側有泉，屋之，納以方池，吐以螭唇，並泉為洞，砌方丈耳，洞其名。洞前而亭，對者亦亭，肅如主賓。填荷池，伐竹苑所落成也。螭唇施泉，既給僧廚，回向殿前，方池朱魚，紅酣綠沉，餌之則爭。泉去乎寺，乃聲呦呦，越澗而奔焉。寺二元碑：一至順二年立，一元統三年立。白石黑章，碑俚不文，而石文也以存。碧雲，庵於元耶阿利吉。寺於正德十一年，飾於天啟三年，土之人亦曰「於公寺雲」。
出郭避塵囂，甯辭塵路遙。山中有古寺，徑此上層霄。露曉竹方滴，春殘花未飄。拂岩書所見，不負碧山招。
翠殿朱扉翔紫清，璿題金榜日晶晶。青蓮宛轉開天界，玉闕分明作化城。雙澗循除鳴佩玦，三花拂檻映幡旌。貴人一去無消息，野老依稀識姓名。
秋深處處逢搖落，入寺蒼然影未稀。斜日鳥歸寒共宿，上方僧定夜相依。為看金碧思人事，卻隔雲霞望帝畿。萬磬聲中皆雨澤，不知煙火幾家扉。
峭壁琳宮轉，叢篁白日移。斫雲探地脈，噴雪注天池。祇樹開千臘，曇花供六時。伏魚驚午襯，眠犢起春耔。色界煙霞滿，空門歲月私。苔陰侵贔屭，烏影散罘罳。入觀香時發，詮真聽不疑。悟來珠炯炯，無復叩摩尼。
蒼龍戢其首，日夜漱寒玉。助爾松風聲，借之竹色綠。時從齋廚下，泠然注空谷。自愛穿雲多，焉知出山獨。一酌聆斯言，徘徊愴心曲。
幽人夜無寐，初月銜山閣。不見月出光，但見松影落。
飛塔標龍藏，長橋掛虎溪。五王開壯麗，一梵樹菩提。淨土黃金布，香臺碧漢齊。經過初地變，徙倚上方迷。杖底籠清磬，崖間散禦題。屢疑窮紺宇，復道出丹梯。天樂蓬萊近，祗林日月低。水流僧捨下，雲起佛堂西。深愧雕蟲技，難同怖鴿棲。慈燈懸廣劫，處處得摩尼。
佛土秋逾淨，花臺夜復香。一燈醒夢幻，孤磬散清涼。月上梵輪滿，湖開天鏡光。新詩分妙偈，病客對空王。
布金聞北地，功德冠招提。絕壑懸相抱，飛泉巧自移。雲根穿卓錫，虹影落罘罳。靈鷲標層構，文螭護賜碑。鴿馴多寶塔，魚老放生池。法雨疑晴墮，香花欲晝垂。天應愁罔象，月似避摩尼。酌醴楊枝潤，函經貝葉披。人天依梵淨，佛日度春遲。妙境身西竺，清心首大悲。興來成再宿，塵界一相遺。
西山臺殿數百十，侈麗無過碧雲寺。創構土木元自誰，山川是昔主人異。憶昔先朝垂暮年，中官十輩恃權勢，長安奪宅盈九衢，復置祠園開此地。斬削峰巒嶻嵲平，穿池出泉千丈清。黃金作堂玉作闕，蛟龍屈曲飛簷楹。三梁直訝虹霓起，萬戶回看星月生。後有香罏前寶塔，石鱗翁仲雙崢嶸。陰洞鑿空嵐翠裂，水亭幽敞失炎熱。竹紫松蒼南土產，北移幾歲森蟠結。錦幡彩勝揚雲霄，法鼓齋鐘振岩穴。內苑輪倕工巧在，江湖花石官頻采。重泉銅鐵豈不固，橫遭夷伐為銀海。雍門流涕亦奚求，石槨傷心曾可待。千億寧知劫火消，須臾果見桑田改。護敕豐碑迭傾覆，佳城窈窕通虛谷。他日素車誰竟下，風揚番使靈祗恧。石經山廟玄明宮，榛棘荒涼但樵牧。
瑤宮既弘敞，石洞亦幽陰。旨酒始曲水，清歌忽振林。梁輕塵一動，穴虛風再吟。林表遠花色，山中夜樹音。和傳白雪寡，聽入玄雲深。是夕夢天樂，珊珊步高吟。
索居滯文翰，久與遊賞闋。出沐乘涼飆，尋幽心所悅。涉澗聞潺湲，攀巒仰嶻嵲。邈哉神皋曲，居然靈境別。浴室蕩湯泉，冰井蔭陰穴。躋險意暝眩，逃迥影絕軼。風林嬉猿獮，雨峰掛虹霓。宵看朝旭升，晝見昏星列。蔀豐光乍熹，崖懸曜光晰。景會萬象昭，跡暌百慮絕。岩棲庶可希，於茲謝塵轍。
群山開巨剎，策杖獨經過。石洞深冰雪，岩泉古薜蘿。觀空塵慮盡，垂老勝緣多。安得身閑早，相從此澗阿。
谷口樹連寺，深林天色微。溪晴群馬渡，岩瞑一僧歸。鳥語喧將宿，星芒動欲稀。夢醒鐘磬後，風雨是邪非。
紺園聞絕嶂，石磴接天門。洞古連賓館，亭幽傍水源。過峰雲冉冉，揀樹鳥翻翻。竟日惟孤賞，曾無人語喧。
寶地浮空一徑盤，藤蘿曲曲隱闌幹。泉飛滿寺春流急，月落虛堂夜影寒。松有結枝巢鸛鶴，洞無名樹號旃檀。攜將筆墨為游紀，獨上峰頭自寫看。
幾年陪禁直，今日復山行。暫乞官身假，稍令塵眼明。回峰時見寺，深樹不聞鶯。櫩步一鐘動，歸心於此生。
坐愛桃花水，依依祇樹林。煙雲消客思，泉石慰禪心。帝苑餘春色，人家半夕陰。漠然天地際，月上遠山沉。
卓錫何年水，泠泠噴石龍。濕雲深度壑，飛雪冷穿松。今古無停息，清虛可鑒容。不留功德地，東向亦朝宗。
五祚祠官遣，重經蕭寺過。山俱誇殿閣，林各古藤蘿。雲在有時碧，碑存盡雨莎。僧閑鐘磬後，宣罷祝厘歌。
策馬隨流水，穿林到碧雲。金銀開法界，紫翠旭朝𣇲。峰自香罏轉，泉非裂帛分。閑懷渺眾慮，魚鳥與人群。
絕磴人從樹杪行，疏鐘風度隔林聲。多閑地主能留客，無事山僧不到城。半隱松梢香閣出，暗穿竹逕石泉清。他年擬踐荷衣約，預向禪房記姓名。
攜伴尋春到碧岑，春深風日半晴陰。池清盡見魚爭餌，山靜頻宜鳥遞吟。遠岫孤雲堪極目，空壇細草是知心。登臨未遍歸途晚，欲別仍期訪道林。
石洞香雲滿，山門待客開。欲從真界住，不共吏人來。花塢分泉汲，松屏近戶栽。忘機吾意得，魚鳥欲驚回。
寺裏流泉寺外峰，碧雲四合削芙蓉。佛天夜散松梧雨，帝里秋聞殿閣鐘。僧飯香分中貴廩，寶幢字簇內廷封。石階雲陛遊人避，爭道頻年駐六龍。
山山搖落碧雲寒，有客驚秋獨倚欄。風靜泉聲聞遠嶼，月明松影步空壇。丹輝碧靄諸天近，磬切鐘疏五夜闌。回首塵沙生客悔，明朝車馬又長安。
靈峰環御苑，寶地敞仙筵。磴道湖邊出，重關木杪懸。危岩深吐月，曲洞細生煙。壁蔭捎雲竹，階流噴玉泉。松風聞梵夜，梅雨散花天。淨土風塵絕，空山伏臘偏。十年初地境，百萬尚方錢。響屧苔痕積，璿題鳥跡鐫。無生應證法，有漏未稱緣。浩劫何繇問，踟躕翠嶂前。
朝望山間雲，暮就山間宿。佛界何莊嚴，入門風肅肅。古殿倚岩岫，磴道盤容曲。峰頭過新雨，石發淨如沐。泉聲下石溜，歷歷飛寒玉。良游殊未竟，星河低以屬。
入山蘿薜晝沉沉，下馬行過古洞陰。獨倚石橋看急澗，坐觀庭宇俯喬林。環牆山色浮煙靄，繞砌泉聲和磬音。虛榻借棲清夢醒，閑窗臥抱白雲深。梵鐘催落堂前月，老衲時彈膝上琴。棐幾香殘閑睡鴨，佛堂齋供有來禽。岩花滿地飛紅雪，徑竹千竿倚翠岑。何日拂衣重過此，長依清境洗塵心。
山居晝寂寞，況值夜鐘深。稠樹風為鼓，鳴泉水自琴。添衣堪露下，坐月竟蛩吟。愁客鄉關意，空禪莫使侵。
禪寺孤棲旅，空山聽亂蛙。掇香翻貝葉，燒棘熟胡麻。半夜僧鐘定，三更客夢涯。意閒心自足，老大竟何嗟。
古寺野雲平，青尊竹畔行。寒泉繞殿出，微雨隔溪鳴。地靜僧俱定，林深鳥不驚。日移山後影，前望暮煙生。
皇居郊坰外，紫殿接春林。啼鳥親人語，流泉繞樹陰。雲開天路肅，花落洞門深。偶得尋幽事，因知物外心。
何年卓錫寄遐蹤，岩壑回看紫翠重。地僻故應無暑到，林深長自有雲封。千山夜雨增飛瀑，半壁朝陰翳古松。已覺人天坐超忽，況餘清籟度疏鐘。
諸峰迴合競巑岏，暇日憑欄指掌看。危石立雲雙筍秀，飛泉散雪四時寒。魚銜午襯游知樂，鳥啄春花語似歡。幾欲禪棲淹歲月，終驅塵馬入長安。
路轉林藏寺，晨光未啟關。寒雲生遠樹，清磬出空山。閑客探奇入，遊僧乞食還。茗香煙靄靄，丹碧豈人間。
飛泉百疊繞經壇，匯注龍池白玉欄。立石似聞僧語悟，躍鱗曾待聖人看。前村斷靄收殘照，一榻深春尚曉寒。車馬喧闐非我事，青鞵花徑足盤桓。
月帶霜痕梵殿清，坐臨縹緲一身輕。呑山白霧連天色，出硤飛流亂樹聲。石洞方圓無韻致，竹泉聲影稱修名。欲歸且作須臾立，魚鳥於人倍有情。
泉從天上落，寺擬畫中成。活水無風皺，長橋墮月明。青山醒客眼，碧樹老鶯聲。促騎看迴路，北岩無限情。
石徑餘清靄，秋高林未稀。孤亭霜葉下，半榻暮雲歸。桂影樓邊馥，泉聲竹裏飛。安禪吾亦適，虛白坐相依。
萬疊千盤皆古剎，風幡雨鐸滿西山。池邊施食遊魚出，樓下鳴鐘夕鳥還。嶺日不禁煙滉漾，林花未敵葉朱殷。無人遂此辭塵去，一宿禪關也是閑。
日近龍宮麗，諸天雲物浮。鑿山迂復磴，激澗引回流。竹影分亭晚，松聲送谷秋。虛襟澹無著，去寺更淹留。
微雨青槐道，風裾度石樑。泉清魚動日，柏密鳥爭涼。古洞盤雲朵，野花和露芳。名園誰得似，草木發山香。
月落空林冷，言僧已入定。客子獨豪吟，大擊雲堂磬。
雲堂中夜坐，月向後山沉。鐘與僧俱定，此時無鳥音。
群動俱息已，香聞如薝蔔。乃察僮鼻聲，乃觀昧爽色。
雲回磴折敞琳宮，泉瀉僧廚曲曲通。撥剌文魚霞作片，扶疏寶樹月初弓。不嫌淩奪荒寒趣，自喜莊嚴水石工。更是泠泠隨夢去，疑風疑雨下遙空。
人語翠微聞啟門，離離殘照濕初暾。行經絕澗數花落，坐見半山孤鳥翻。月去寒潭杯影換，雲依閑砌草頭溫。與君莫厭頻移榻，晨爽秋陰非一村。
金地停車問，香臺結伴登。井廚泉自落，棟宇石俱層。題竹沾新粉，搴荷折脆棱。含情追往歲，名署壁間曾。
斫雲飛剎到來殊，指點煙蹤片屐扶。千臘溪藤高石座，一絲晴雨注僧廚。魚當洗缽香時出，鳥是聞鐘靜後呼。格外放譚深對酒，虛空一字系還無。
對山如對僧，幽澹乃本色。金碧為莊嚴，無乃山之厄。人言碧雲佳，佳處未曾得。松濤靜逾冷，竹翠秋如滴。而我坐空亭，泠泠似幽客。起酌碧雲泉，長嘯秋雲碧。
大峰如杵細如芒，看即圖書枕即床。耄石雛花巡佛案，瘦雲肥雨裹禪房。翻經背寫遊山記，引衲頭鈔釀酒方。曾道逢僧閑半日，到來三日為他忙。
寶磴山全琢，璿題日並懸。金鈴長護果，石臼遠郵泉。鴨腳葵分雪，漁竿竹嫋煙。市廛如火炙，古洞冷方眠。
遠鐘近磬客新聞，驚見林端丹碧文。花點竹間疑帶雨，泉傾石罅遠流雲。亭臺錯落諸天出，龍象莊嚴四野分。長是遊魚親聽法，相忘人影自群群。
幸佐幽人麗，層層金碧通。驚心多事日，識氣不貪中。鬼下牛蛇壁，松高鳥雀風。眼光非亂射，散作萬山紅。
碧雲池上金鯽生，不網不罟邀天成。饑來未敢食蝝蠕，時有高僧梵咒聲。一生弘慈仰來客，出入池上此心迫。如袖餅餌慰嬰孩，來亦不忘投不擲。餌上餌下浮片片，大魚小魚唼水面。明知人有佛天心，忽聞人語翻不見。池定餌消我徘徊，明朝自有給孤來。
金碧爍人睛，白晝唐述盈。秦畤與漢祠，自然讓崢嶸。瑩石琢為術，下履聲硜硜。輝煌到幽澗，不敢自深泓。書生驚物力，默坐想邊城。
佛供盤松偃柏，僧居鬧杏穠桃。富矣遊人游具，茶璫酒盞詩瓢。
洞岩倒立石筍，澗水西來落花。朝雲迷處僧舍，暮山影裏人家。
纖雨纖風刷市塵，蔥勻山色蹇驢人。驀開寶界流新眼，消得重重妙麗身。
若個金錢施，真成碧繡叢。泉葩生焰彩，山蔦特玲瓏。楔篆垂天藻，瓊鏤出鬼工。莊嚴皈淨域，窮耗軫區中。瑉碣文方赤，黔遼衄積紅。驚心對魚影，莫奏腐儒功。
古剎倚岧嶢，丹青到九霄。峰多懸日少，天近隔塵遙。魚鳥知鐘磬，松榆閱羽旄。和霜炊葉紫，慵得入林樵。
駐馬憶曾到，重來今十年。魚閑猶在藻，僧老別安禪。曲水通山竇，疏欞染竹煙。夜深清磬發，隨意石床眠。
名剎夜燈幽，澄懷臥亦遊。寒淒眾壑籟，清咽萬林秋。句得若循澗，夢聽如枕流。非緣僧棧引，泉意自來周。
水流每在曲，聲色使人耽。霧檜晴無歇，濤松靜不諳。醒知聽夜盡，夢即到江南。孤枕身何處，寒山佛一龕。
脈脈去淙淙，僧廚課水舂。芙蓉悲永漏，柿葉下疏鐘。細響悄吟澗，危流高應松。不知非夜雨，慵臥誤遊蹤。
無窮淺碧浣霜苔，引到深源路幾回。鶴已蒼崖銜錫去，龍猶赤水噴珠來。清添露粳香初滑，寒上秋鐘濕不開。未許山僧斟酌意，遠分一曲與流杯。
滅燭聽流泉，其聲默然善。微躬昏瞑內，至清一以練。物靈隨我裁，乘除在聞見。淙淙終古心，孰者為之禪。天地節其勤，赴壑不欲先。夜泉非晝余，於中妄生眷。耳亦無竭時，鐘聲寂深殿。
紅綠無人采，西郊惟此春。地移眾香國，僧現宰官身。新舊從山主，高深役甸民。識將金碧氣，矜語未來人。
夜色猶貪山上頭，留因愛酒學僧休。秋綿夢短多霜覺，宿葉聽微亦霧遊。語隔清欞思共被，身親流水悟輕舟。朝饑晚醉都閑擲，但荷山緣策再修。
寒山幽草自蕭疏，客到香臺鐘定初。幕幕石苔新舊徑，淙淙流水淺深渠。錦生萍葉魚群出，翠滴松林鳥各居。白社有盟曾未去，獨行深院轉踟躕。
煙彌風幻肅山靈，陰壑晴雲總一青。鷲苑光為金色界，龍湫聲作雨霖鈴。晚霞散際簷楣合，老樹吟時鐘磬停。百磴欲窮幽僻徑，松寮半啟半仍扃。
紆道晴開望際遐，冗身一宿梵王家。溪先待客煙籠馬，逕未胎塵草藉芽。可臥林兼天上月，不停池隊水中霞。春明寶氣銷梨夢，孤塔寒雲擁杏花。
偶借軒窗向夕閑，飛塵遠處靜雲還。坐看日落歸山色，欲引風清放月顏。夜半一燈僧榻暗，秋過九月客途殷。斷溪殘樹長堤影，卻憶瞿瞿鐘磬間。
埋荷斬竹彩雙亭，殿佛山靈唯唯聽。地遍金錢僧尚說，碑高尋丈客無銘。隧穿深欲窮泉壤，髹畫光寧讓日星。海子未收冤骨在，何人為請此中停。
林影差差秋靄平，碧雲殿閣照分明。磴開馳道村煙密，路夾疏槐晚日晴。車馬自多鐘磬靜，管弦時接鳥蟲聲。也隨人事間衰盛，歎息山靈無定評。
金碧垂空日影寒，遙聞鐘磬正傳餐。山亭鳳劄存先帝，學士鴻文表內官。活水分穿僧閣響，高峰群抱法幢安。巋然原是神京護，壟下何人土木殫。
燕市月，在碧雲，光欲竭。上有龍湫之清泉，下流月光洗山骨。空山無響松未濤，山月為我開天窟。酒杯溶溶，嘯歌發發，颯然林木涼風鳴，雲煙在胸酒在發。
逕除荒落店，澗盡刻鏤橋。見說先皇幸，無茲土木妖。豐碑雲邁古，華表欲幹霄。彼美盆雙柏，何慚恩四朝。
山削秀芙蓉，積翠明天際。披煙陟極巔，以雲為郵遞。碧屯靈境開，人意生靜慧。嵐氣雜旃檀，風定嫋嫋細。香積玉一泓，澗疏鳴泉逝。照出淨明心，秋澄而月霽。霞光簇蓮臺，寶妝青螺髻。金碧錯琉璃，石繡花文砌。蔥茜天生成，人工加點綴。法王依帝城，自應如此麗。稽首歎莊嚴，人間真福地。
秋當雨過爽能添，坐入林深翠欲沾。碧水依苔容石激，丹楓借日敵霜嚴。僧鐘遠近清相和，寺徑盤旋仄不嫌。極目迷茫天一色，中峰霧定晚煙恬。
庋石刊山梵宇成，紺臺碧甃蔽雲坪。誰將竹下靈泉韻，聽作中涓宰樹聲。
濃黛澤山面，峭巘剪長天。松語鳥方息，豅竇晴猶煙。懶雲臥磴席，古槎露危年。照落上丹碧，凹峽張月弦。空翠醒霧夢，葛蘿老扳緣。西眷岡作龍，幽秘棲石廛。 
寺香山之最上，洪光寺，猶夫山夫寺耳。所繇徑也奇，徑以外不見徑也。柏左右葺之，空其間三尺，俾作徑。柏有直者幹矣，奇在枝橫，幹不盡修也。枝旁修，幹不盡壯也。枝股壯，幹有葉，綴焉爾。葉掌掌片片，枝又枝，交生之，幹柱焉，枝欄焉，葉屏障焉。人行徑中，上丁丁雨者，柏子也；下蹌蹌碎者，柏枯也。耳鼻所引受，目指所及，柏聲光香觸也。徑而上，百步一折。每盡一折，坐磴手柏息焉。從枝葉隙中指相語：上指玉華寺，再上指玉皇閣，下指碧雲寺，再下指弘法寺。凡折且息，十有八而徑盡。至寺門，香山乃在其下。寺建自鄭長侍同。長侍生高麗，其國王李祹遣入中國，得侍宣宗。後復使高麗，至金剛山見千佛繞毗盧之式，歸結圓殿，供毗盧，表裏千佛，面背相向也。自為碑文，自書之。
偃月池邊大剎鮮，不知賜額自何年。折從十八森森柏，禮遍三千繞繞禪。歲久松枯巢鶴徙，春深苔靜壁蝸緣。誰言好景惟僧住，盡落遊人眼界前。
九磐石磴上招提，路出岧嶢見古題。極目風煙雙樹迥，回頭樓閣萬峰低。閑花開落青春暮，細水從容白日西。竹木漸多塵漸遠，幽并端自足山溪。
綠暗深深入，林端梵宇開。晴嵐飛鸛鶴，秋色繡莓苔。磴轉山容變，雲移塔影來。遲回不得住，舍此復塵埃。
石磴攀躋意未闌，流泉瀉影濺衣寒。龕藏金粟三千界，山擁青巒十八盤。地古松蘿枝殆盡，春深澗壑雪初殘。逢僧欲訂蓮花社，轉憶滄桑幾度看。
秋山過雨濕苔垂，釋杖褰裳度石危。古寺入雲人跡少，幽林通徑老僧知。身衰自覺投閑定，地僻無嫌曳步遲。歷歷諸天行欲遍，不須回首問歸期。
齒齒步叢薄，香林又一峰。蜿蜒岩九曲，屏障柏千重。寶篆函金粟，圓光聚紺容。杳然人徑外，隔寺冷聞鐘。
遊筇集處靜還喧，別選孤清絕巘尊。草木縈紆斜抱寺，千峰窈窕正當軒。鐘生幽穀日中午，花到深岩春太繁。遍曆精藍惟此勝，莫移半榻且高言。
登登物物是森森，攜有泉源到樹音。松柏午天皆暮色，誘人風雨晚秋心。
一徑一幽步，詳緩不敢越。恐失初辟心，精神與紆折。杉鬆氣無亢，恭敬各就列。鬱然野人藩，有跡無蹄轍。游情勿強齊，高下隨所閱。同侶或殊獲，各自深淺說。不盡者一徑，幽事勿令結。行行止止間，山靈知本末。
淺著春衫折紫棱，松門不到浪花層。雲飛野草長楊路，日觀高岩大智燈。欲靜鷺拳歸向佛，暫來鶴笑住非朋。自從柏徑深深步，銷瘦煙霞骨可憎。
蜿蜒回環磴磴，嶙峋瘦削峰峰。梵唄匝空千佛，濤聲夾道萬松。
何年鬼斧開天壁，谽谺危動風雨夕。巨鼇無力鬥五丁，大地鑿空漏一隙。上有千佛飛錫來僑居，又有萬松夜沸蛟宮脊。白雲芳草足趾生，雜遝群峰低百尺。我來欲叱山神起，口吸青霞，齒漱白石，洪光是枕，來青是席。手捫星辰倒銀漢，一嘯空谷金石擲。鼻端鼾鼾含太清，客心千古同雲碧。二子笑指東方白。
層峰開淨域，十丈控丹梯。坐瞰平湖淺，中分萬嶺低。斜陽傳塔影，飛瀑亂鶯啼。自覺諸天近，香花聚路溪。
貼壁能除路，虯橫樹樹巔。澹聞香暈翠，清見露回鮮。半磴遊人遠，九盤高寺連。曉僧扶杖入，枯絕亦翛然。
石磴回盤柏逕通，精藍迥出萬山藂。惜春鳥語花飛過，亭午僧鐘客到逢。竹棧引泉侵夜夢，林樵荷月具晨供。經旬忘卻燕塵道，日與雲居第幾重。 
香山之山，碧雲之泉，灌灌於遊人。北五里，曰「遊臥佛寺」，看娑羅樹也。山轉凹，寺當山之矩，泉聲不傳，石影不逮。行老柏中數百步，有門甕然，白石塔其上，寺門也。寺內即娑羅樹，大三圍，皮鱗鱗，枝槎槎，癭累累，根摶摶，花九房峨峨，葉七開蓬蓬，實三棱陀陀，叩之丁丁然。周遭殿墀，數百年不見日月，西域種也。初入中國，嵾山、天臺，與此而三。遊者匝樹則返矣，不知泉也。右轉而西，泉呦呦來石渠，出地已五六里，寺僧分泉入花畦，泉不更出。寺長住，花供之，不知泉也，又不知石。泉注於池，池前四五古楊，散陰雲雲。池後一片石，凝然沉碧，木石動定，影交池中。石上觀音閣，如屋復臺層。閣後復壁，斧刃側削，高十仞，廣百堵。循壁西去，三四里皆泉皆石也。寺，唐名兜率，後名昭孝，名洪慶，今曰「永安」。以後殿香木佛，又後銅佛，俱臥，遂目臥佛雲。寺西廣慧庵，東五花閣。更西南弘法寺，寺內外槐皆龍爪。更南張公兆，張公一女二子，女文皇帝妃，子封彭城、惠安二伯，其封也，以軍功。
別院對迴廊，修門鎖花木。開謝山無人，虛堂自芬馥。清風無已時，疾徐在深竹。我就繩床眠，為待烹茶熟。前山未須往，但留佳處宿。
古佛何年臥，空山日月低。寺鐘寒不歇，溪路碎無迷。蟲彩飛椿象，禽音竄竹雞。殿墀瞻老宿，香樹種來西。
二佛臥何日，娑羅初種朝。遊人摩頂踵，近寺接根苗。寂寂劫先覺，荒荒年後凋。山泉相與古，不去入塵囂。
不道空無色，花光照酒杯。只疑天女散，絕勝雒陽栽。香與青蓮合，陰隨貝葉來。佛今眠未起，說法為誰開。
佛說臥非臥，是名臥佛因。坐無功朽骨，像亦表天真。欲豁前塵目，全舒自在身。法輪垂手轉，花甲枕肱新。匪夢何言覺，忘情豈有顰。乾坤呼吸老，世事展翻頻。萬態雙眸外，千秋一息臻。渾淪窺妙悟，混沌足元神。嗟爾浮沉輩，蘧然未寤人。
斜日叩山扉，茶煙嫋嫋微。簇雲將作雨，飛靄忽沾衣。古樹標前代，鳴泉喧息機。涅槃瞻瑞像，愈覺世間非。
雙樹何人植，如來偃在床。三年開覺路，萬劫委慈航。示寂形應苦，調心夢轉長。檀施煩問訊，豈是困津梁。
亦為青山好，無時不臥遊。高陰琪樹午，清響梵林秋。寂寞全棲石，虛空半枕流。我來親授記，長日臥高丘。
山深雙佛榻，鈴塔影斜陽。萬畛花為國，千圍樹是王。覓泉源更遠，尋石徑偏荒。數里新篁路，將無似楚鄉。
秋容一徑中，含吐狀無窮。霞散初肥柿，霜輕未醉楓。自然幽意愜，偶得素交同。窈窕幽棲裏，山泉處處通。
誰將石齒齒，漱出玉潺潺。亂瀉松濤急，分敲竹韻閑。雲深澌靜夜，月落響空山。一枕猶堪夢，飛瓊接佩環。
不是津梁倦，荒山眼界空。一龕紅濕外，三昧黑甜中。有願香華滿，無聲器缽同。先皇施大被，曾為覆春風。
臥佛茲山久，應知亦愛山。鳥窺幢影亂，鈴語塔風閑。客戀娑羅好，僧愁蘭若艱。靜喧同此意，誰見月先彎。
山門雲破塔高懸，碎路行來久不前。佛臥似經千劫老，客游曾記十年前。柿光點點分紅日，竹韻芒芒合翠煙。西麓試探泉盡處，坐聽石隙瀉涓涓。
異種來震旦，千紀戰風霜。驚電莫能照，山鬼安敢藏。孫枝分他嶺，亦可稱樹王。幹膚如彝鼎，凡木無足方。惟優曇缽羅，殊勝為相當。呼老衲扣之，語焉而不詳。惟言童至今，庵藹不異常。僧臘逾八十，頭白如樹蒼。語罷各歎息，晨風破煙翔。
穹山慶谷能奇樹，樹性無過五土賦。此種流傳印土國，七葉九華人莫識，梵名卻喚娑羅勒。豈亦其材無可用，致教日月失晨昃。報國古寺兩怪松，侏儒其質婆娑容。娑羅作賓松作主，吾將揖讓成會同。佛為皇靈護西東，臥治娑羅坐理松。不爾神物飛作龍，安得老死遊其中。
不知老樹年何庚，西山一簇娑羅名。大葉小葉青如剪，千螺萬螺繞根生。階前數畝數百載，日影不向其中行。耳中惟聞雨大作，出樹乃見天空晴。人間誰欲為知舊，漢柏是弟秦松兄。譚子昂首為餘說，嵾山曾見蔽日月。
山泉處處虛，細雨欲何如。滑有明朝路，安惟舊日居。榻多僧出乞，硯在客來書。靜守禪燈暗，知無火照墟。
頻年曾此住，山氣入門幽。不改僧鐘磐，多經客去留。綠方迷徑草，紅欲到盆榴。熟鳥驚飛去，慚余是再遊。
為暑趨山寺，山空月似秋。蒼蒼諸嶂合，皎皎一庭幽。樹響通懸谷，花香來近丘。靜聽松露下，宿鳥幾驚投。
禪榻一燈臥，疏鐘萬井哀。月痕松影落，窗色鳥聲回。鄉夢醒還續，羈愁老自催。吾知三徑好，不敢賦歸來。 
觀音石閣而西，皆溪，溪皆泉之委；皆石，石皆壁之餘。其南岸皆竹，竹皆溪周而石倚之。燕故難竹，至此林林畝畝，竹丈始枝，筍丈猶籜，竹粉生於節，筍梢出於林，根鞭出於籬，孫大於母。過隆教寺而又西，聞泉聲，泉流長而聲短焉，下流平也。花者，渠泉而役乎花，竹者，渠泉而役乎竹，不暇聲也。花竹未役，泉猶石泉矣。石罅亂流，眾聲澌澌，人踏石過，水珠漸衣，小魚折折石縫間，聞跫音則伏。於苴於沙，雜花水藻，山僧園叟，不能名之。草至不可族。客乃鬥以花，采采百步耳，互出，半不同者。然春之花，尚不敵其秋之柿葉，葉紫紫，實丹丹，風日流美，曉樹滿星，夕野皆火。香山曰「杏」，仰山曰「梨」，壽安山曰「柿」也。西上圓通寺，望太和庵前，山中人指指水盡頭兒，泉所源也。至則磊磊中兩石角如坎，泉蓋從中出。鳥樹聲壯，泉唶唶，不可驟聞。坐久，始別，曰：彼鳥聲，彼樹聲，此泉聲也。又西上，廣泉廢寺，北半里，五華寺。然而遊者瞻臥佛輒返，曰「臥佛無泉」。
道傍飛澗玉淙淙，下馬尋源到上方。怒沫灑空經雨急，洑流何處出煙長。有時激石聞琴築，便欲沿洄泛羽觴。還約夜涼明月上，五花閣下聽滄浪。
一泉分碧繞精藍，雲壑逶迤振策探。崖轉細流生亂石，風回清響下蒼嵐。行當密樹迷深徑，覓到幽源恰傍庵。老矣何心猶世味，泠然孤榻夢應酣。
薜蘿深處一虹流，碎石疏花曲磴幽。遊客集林仍自僻，茆堂踞壑即如樓。憑欄遠指千峰雨，高閣虛疑五月秋。欲住此山繙釋部，只愁車馬未應休。
山將枯去晚煙肥，茅屋人家紅葉飛。我說是秋都不信，此間春卻未曾歸。
霜受有深淺，果葉亦異姿。濃澹入遙空，薄霞生餘枝。微照何能及，愛此山風吹。鱗鱗紅相觸，自然有參差。我作春容觀，反爾忘其衰。其情領冬氣，乃以色終之。高嶺及幽壑，升降目所私。不見橫斜影，山山相蔽虧。
古佛臥不坐，古泉山不穀。其道良有然，思之已幽曲。所以石壁間，繇徑往且復。鱗鱗柿輝光，實葉丹相屬。秋成顧不勞，鳥殘人踏蹴。每泉分一枝，為竹萬竿綠。破寺疑無僧，乃見僧來肅。泉起佛坐邊，允矣根因夙。
嵐交四野雨初歸，濕滿幽崖日抱暉。寺寺秋深深不得，蜻蜓蝴蝶暖中飛。
石選何方好，波瀾過接時。應須高下坐，徐看吐吞奇。魚出聲中立，花開影外吹。不知流此去，響到幾人知。
踞石坐高下，泉流石亦往。入松失其濤，靜邊見天象。攜來一片心，到此而戃恍。
何代山藏寺，松杉今古陰。佛荒迷半髻，鐘斷覆全音。偶與閒人步，殊關創者心。辭泉尋徑去，歎息出高林。
亂石參差出，泉光碎不全。源應逢此地，聲始沸何年。吹壁寒秋雪，翻濤響暮煙。稽留來聽者，幾坐幾回眠。
五花何代寺，一月兩回過。避麝腥歸草，生涼氣在蘿。供茶僧太老，題碣字皆磨。風送諸山瞑，移筇發浩歌。
破寺住餘暉，蕭蕭鳥亂飛。殿荒藤作壁，佛老薜為衣。雲遏鐘聲杳，苔封屐齒稀。佇看興廢事，惆悵暮山歸。
尋入太和庵，忽見水窮際。石角相扶持，開闢無根蒂。黃葉棲樹間，鳥鳴時一墜。飛觴過泉峽，雜坐互傾遞。餘飲不逾合，漱泉以當醉。鹿鹿羈鞅人，遇此發清慧。
秋色照衣上，晴旭明林端。塔指高峰白，溪心落葉丹。僧貧知寺僻，客少為山寒。絕壁天光薄，分泉地脈寬。柿林影靺鞨，竹圃聲琅玕。揮杖穿叢薜，持觴就冱湍。招遊三竺似，靜日小年般。石磬因風遠，繩床對月殘。醉歸仍緩步，歌詠有餘歡。
入山幽不已，岩想初古霹。有徑盤青螺，無土柔片席。臥難擇石危，我困泉亦急。僧於險處庵，依石依松立。出地水遲疑，相觀坐環曲。
秋山肅霜容，秋庵夜氣潔。來我所懷人，茗酒深怡悅。凍螢映窗飛，鳥啼曉將徹。濛濛霧片時，乃見山分別。數星楓樹紅，一段柏徑折。溪聲出有蹤，石際非霜雪。夜語寐未成，朝光復難輟。
僧慵煙灶與泉通，寺熟歸雲牖牖同。得水竹光爭日好，矜秋柿粉飽霜紅。老安丘壑神明肅，靜對人天瓶缽空。羨爾今年生計穩，西成消息在林中。
不知山有徑，白日氣森森。殿掛幡幢索，鈴搖梵唄音。所嗟僧易去，亦歎佛無心。作禮悄然去，歸雲已在林。 
中西山而領焉，莫高中峰庵。峰意左顧，其左支，張而左，左澗水從之。晏公祠、翠岩寺、永壽庵宅山陰，門水陽。其右支，逐而亦左，右澗水舍之。弘教寺宅山陽，門水陰。兩澗右會而橋，橋邊而門，門冠塔三尺，弘教寺門也。入中峰左右嶂，率是門也。遊者，難嶺上之永壽庵，而樂翠岩之麓，今去去，不欲入矣。翠岩先有老梧桐數株，遊人詩多成其下，擇梧葉書之。寺有僧，怪客不攜金錢，劚桐賣琴肆中。又一夕，火其精舍，以絕讀書者。自是僧榻廚間，客來，坐佛殿也。竟過翠岩，則入晏公祠。出乎祠，坡數十步，躡危磴十百者三，中峰庵矣。庵地盡石，無土，階磴墀徑，盡可枕藉臥，不生一塵，實無塵也。不以風拚，不以雨盥濯。松滿院，響謖謖然。左右故澗，澗涸，石曾當疾流，墮者，偃者，橫直臥者，泐者，背相負者，未止輒止者，方轉未畢轉者，猶怒。松鼠出入石根中，淨滑詭曲，不可撲矣。澗南上弘教寺，廢寺也，三木歡喜佛，蹲右配殿中。遊者往往稽其重腹下，曰「宜男」也。
中峰何高高，孤寒起寥廓。寺樓相隱見，石徑相參錯。振衣立爽塏，舉杯向廣莫。不知山路盡，但見天宇豁。對面薊門巒，青紫點危削。遠樹若草科，西湖豈盈勺。萬象各自為，片雲隨所泊。洞龍雨工罷，浸浸歸舊壑。
孤亭倚絕壁，晴望見皇都。天闕疑飛動，人煙乍有無。靄長五色現，勢有萬山扶。卜世知何限，辰居仰聖謨。
西山山盡寺，此地更深深。鳥道幾千折，雲梯屢百尋。星紅花草簇，黛白石苔侵。過雨松花濕，幽香上客襟。
路轉中峰盡，森森白石幽。風林開鳥入，雲石伴藤留。老衲莽辭客，閒人直漫遊。寂無塵得至，清夢亦應休。
宛宛中峰路，森森松柏林。當風眠谷口，背日坐山陰。仰視星辰大，俯看雲物深。晚煙侵骨冷，未可薄衣衾。
澗石怒且裂，未雨備雨變。六月漲易生，水令石不見。飛飛自峽來，一道橫斜練。石令水忽立，聲光奮雷電。笠屐濡欲寒，斜陽獨坐羨。
太過荒深未易庵，佛塵殿草老僧堪。峰峰有路樵為事，徑徑俱幽雲所函。士女不來香火冷，牛羊又下客心耽。千山瞑合光誰照，知是將燈入夜龕。
山月悄如睡，和煙暈一圍。不知秋在樹，但覺冷生衣。葉帶藤花落，鳥穿雲影歸。遊疲心未足，夢繞四山飛。
白石峰頭青點苔，石庵無土更無埃。芒蹊能帶塵多少，夜雨增泉洗下來。
樹生石隙葉歸流，有數閑僧居上頭。澗水岩枯麋野菜，不同人世歲成收。
松風沉沉夕磬中，一峰兩峰青濛濛。過峰始聞君出寺，雲氣去來山徑空。石泉大小聲強弱，泉語不明石影愕。思君去即我來時，耳目心情照岩壑。
直入欲無寺，青天夾徑松。上樓初到雨，歸路及過鐘。荒令殿容古，晚蒸空色濃。濕筇應不妒，溪韻與之從。
亂峰深一杖，露水半身衣。雨蘚封牆址，煙蘿罥石扉。暮鐘山鳥下，夜徑水螢飛。滿院桐陰合，高泉聲正微。
春寒淅淅禁啼鶯，無數飛花別我情。記得前年舊遊日，翠岩山雨上峰晴。
月暗作風色，梧桐抱夜警。燈寒花未能，砌弱蛩聲猛。香循舊雲窩，鴉影落寒井。無限無賴心，到秋不能靜。漏深鐘意窮，布被幽光逞。
無山不可眺，況是菊花秋。認塔緣崖入，隨雲到寺遊。亭虛松徙蔭，葉積水潛流。坐覺諸天寂，行歌殊未休。
樹裏山門破，蕭然絕四鄰。老松多結子，僻路不逢人。只此畿中壑，何無市上塵。春花秋盡果，未便寺僧貧。 
二氏，野祀也。儒，國家典祀也。天子親幸，行釋奠禮，直省郡州縣衛，莫或不廟。詔天下守臣，春秋，天下儒臣，朝夕，天下生徒，誦晨昏，駿奔走，固不屑與寒林空谷，爭錫鶴飛棲地矣。寒林空谷，固亦不可無一。趨中峰庵者，不得越晏公祠。祠，正德中晏長侍忠所立也。過澗，石橋，過橋，石門，曰「道統門」。石殿三楹，像皆石。上像三皇、五帝、三王，左像周召孔孟諸聖賢，石像周程張朱諸大儒。壁五石龕，一龕標一經名，維以藏其經。殿外一石亭，亭壁列鐘虡、干戚、錢鎛、弁裳之屬，一如五經，以便治是經者。左龍馬，馬毛旋，五十五數具，一如河圖。右雒龜，龜甲四十五數具，一如雒書。東堂三楹，壁列忠臣龍逢以下，孝子曾閔以下，右圖而左書其行事，以告觀者。凡石像石壁所形勒，渾然茂朴，中國古初制也，非漢以後西域像法，務金色為好、務變相為幻也。堂後累石為洞，洞壁標先儒格言及詠道詩，幾性理之半，以待遊者觀感省發。祠今居守者，一僧也，仍於其私室設彼教像，誦彼教文字焉。逾嶺而北三里，三教堂，守者亦僧也。析其堂木植瓦石，盡賣以去，三像露處久之。香山寺僧過，載釋迦歸，已而玉皇閣道士亦載去老君像。逾年，惠安伯乃過，驚宣聖野處，乃迎供山莊。而野僧道，先是私竊自誇也，曷往觀乎黌宮矣。 
空山石祠堂，落穆跨深壑。肖像古聖賢，高下坐淵漠。殿墀列龜龍，如出自河雒。煌煌先儒語，所為忠孝作。性理二百卷，壁壁見大略。曆覽感我心，人傳晏公鑿。厥志在尼山，高邈得所託。愧哉彼檀施，釁血塗丹雘。
石子鑿鑿，故桑乾河道也，曰「盧師山」，有寺，曰「盧師寺」。正統十一年，更名清涼，今佛無殿已。一梵相坐風露中，左右迦葉、阿難，風露中侍，喬樸非中土威儀，又端好無風露色。僧曰「唐天寶制」焉。過寺半里者，秘魔崖，是盧師晏坐處。相傳隋仁壽中，師從江南棹一船來，祝曰：船止則止。船至崖下止，師遂崖居。居數歲，二童子來，曰大青、小青，願侍不去。歲大旱，所司徵禱雨者，童子白師，乘師願，願施雨，雨一方也。遂乘雲氣去，俄雨大注，知大青、小青，是乃龍矣。龍歸投潭中。潭廣丈，巨石覆之，深黝不可測。二龍有時出，雲氣仍隨之。崖下塑二童子侍師像。崖上一柏，產石面，長尺，不凋不榮，是盧師手植。今臨崖軒三楹，俯深澗，樹聲逢逢，尚棹船水聲也。東證果寺，寺傍有亭，望渾河。下善應寺，殿佛不結趺，高幾危坐，儀如中土。兩廡塑羅漢五百，穿崖踏海，遊戲極態，摹吳偉畫卷也。吳號小仙，受知宣廟，東北昌化寺壁，其手跡。
久懷清涼遊，今此得深訪。岩壑相翳靄，闌檻俯虛曠。異花出洞飛，古柏凝池上。欲識雙青龍，變化亦何狀。
湫中龍何許，睇自東南峰。傍崖下陡絕，緣徑披蒙茸。屢險屢復憩，始與前山通。竇坎覆清泉，神物潛其中。林谷為森爽，煙霧為冥濛。時乘雲物去，靈雨下晴空。既雨既湫處，年穀亦以豐。明祀大小青，盧師與無窮。
遠來禪境宿，深在濕雲層。險路無人跡，空堂有佛鐙。共聽青嶂雨，對坐白頭僧。話久何曾睡，聞鐘客又興。
清磬煙蘿出，禪房絕頂間。路如青嶂險，潭每白雲還。金缽龍雙隱，崖船柏獨閑。渾河拄杖下，知隔幾重山。
潭水清如許，龍藏深未知。珠明護燈夜，雲暗聽經時。法雨空中霂，塵灰劫後移。還將馴擾力，指缽問吾師。
秘魔和尚道金仙，扁舟一葉隨風顛。誓言舟至即我緣，果然止止桑河邊。藏舟於壑茅其巔，天寒夜抱撲渥眠。金缽咒水怪蜿蜒，有二青童合掌前，願為弟子朝夕禪，朝禪夕禪已三年。滌滌慘慘魃走川，下土嗷嗷朝使宣。疇若予民為解懸，青童招雲辭法筵。雲上雨下彌平田，雷雨農庶聲喧闐。雨止翻身入深淵，自言龍子今上天。農先四民輸金錢，樓殿出崖影翩翩。至今掌有真人跧，崇碑紀實我歌傳。誰雲此歌然不然。
危崖仄倚寺，連牖一孤森。柏老不增減，龍馴無古今。流雲沖澗入，好月正空臨。幽秘言尋處，岑岑楝樹陰。
幾灣青嶺亦崚嶒，指點霜紅一杖登。古壑有龍雲不定，故河無水礫為徵。細搜秋色煩來客，未認荒碑問主僧。日暮千林煙氣合，隔溪隱隱透寒燈。
龍潭雲護光不定，寒濤淅淅寒星映。我拜盧師徒二龍，龍意仁柔風雨勁。師持柏子種高崖，一粒退藏天地性。不枯不榮方尺身，無雨旱亦無垢淨。自師至我二千年，其間草木幾衰盛。我行其下心眼明，盧師微笑青龍迎。
鐵立幾何年，排空奮厥武。遙哉芽櫱時，立意乃千古。踞險屹當關，單生絕眾輔。施根石棱間，傲岸不受土。歘見蒼虯升，危岩意氣俯。年年不媚春，得夏葉乃吐。開幹詎肯多，撐立儼臂股。所司各有為，幽異靜可數。磨刮星辰光，鎮持風雨舞。頓驅深谷芳，吹滿萬山樹。
日落歸山剎，松風處處聲。幽深不易到，昏黑更多驚。壑斷尋溪入，峰迴截嶺行。茲遊藉朋好，奇絕冠平生。
問爾湖邊寺，微鐘翠巘西。千岩一徑轉，落日亂藤迷。數見譚天竺，相從過虎溪。山中送客罷，獨禮白雲低。
登頓青崖雲，歸依金剎月。晴窗合長蔓，涼殿開深樾。山靜鐘不流，天空香自發。齋心入杳冥，道性行超越。一宿磬聲裏，玄津通有筏。 
秘魔崖而西，行碎石中一里，息龍泉庵而上，平坡寺也。寺為仁宗敕建，曰「大圓通寺」。制宏麗，宮闕以為規。今圮壞，而僧說宏麗當年，指故物道新，指舊階戺道丹碧，客歎息，如將見之。後殿，藤胎大士七尺，清古具丈夫相像，廣不可圍，輕可舉也。憲宗駕幸寺，見金剛面正黑，上笑曰：似火裏金剛。一夕火起，金剛毀焉。寺上一里，寶珠洞。洞石黑，白點糝之，珠名以此。僧乃說，夜有珠光照岩也。上洞，登攀絕苦，然蔽山大小石，苔繡其上，如古錦，如番幀，雖肩息據木，而瞻眺不休。山初名翠微，以山半得地，差平可寺，曰「平坡矣」。
平坡杳杳挹西湖，徑斷樵行敗葉鋪。泉落石河深愈急，雲歸沙樹遠疑無。夜堂風靜紓帷幔，曉井霜寒響轆轤。但得餘生辭世網，卷衣來此日跏趺。
京都壯且麗，西北多名山。而此翠微獨，高出霄漢間。上有金仙居，連峰起巑岏。去郭三十里，恥未得躋攀。聖恩賜休暇，三日有餘閒。策馬出西城，遙遙詣層巒。我友五六人，意氣浮雲端。欲登峰萬仞，俯視八極寬。
梵宮何巍巍，下馬陟峻阪。山僧肅前道，焚香啟重楗。高棟高切雲，飛甍抗崇巘。金碧表奇麗，突兀給孤苑。地雖占幽夐，誰能申繾綣。嗟哉學佛徒，冥寂究微婉。自非與物遺，徒謂去城遠。
西山萬佛寺，蘭若舒錦繡。平坡憑風迥，突出眾山右。宮閣因岩坳，面勢巧相就。百里見琉璃，嶻嵲戴雲構。朋遊探絕跡，杪秋曆群岫。得此目力展，恍疑出氛囿。雄壓香山麗，闊掩望湖秀。落木響岩扃，寒嵐染衣袖。延緬古今並，佇立悲慨湊。盛衰慮反始，逆想蓬蒿茂。
晚眺平坡上，蒼茫萬壑前。一僧行樹杪，諸客到寒天。險駭將崩石，清憐乍坼泉。翠華公主塔，縹緲碧山巔。
上方臺殿倚層霄，秋淨山空爽氣交。風約磬聲雲外盡，霜催楝子月中敲。半簷清露搖蛛網，一點寒燈照鶴巢。幽思忽生心自省，不知塵屐可能拋。
絕磴曲能上，山煙到漸微。問途時誤往，望寺不知歸。獨在市囂外，閑無醒夢違。黃村來見處，空絮滿霏霏。
共立千岩上，幽觀萬壑間。龍飛珠尚洞，剎巨俗俱攀。竹色緣池靜，柏陰過嶺閑。山頭泉活活，坡下入人寰。
步步層峰上，回看萬嶺攢。石盤人徑入，臺趾佛雲安。蓮像留唐代，苔碑識漢官。盧溝虹影落，天闕鳳形蟠。月陟清霄切，秋窮白露寒。蘚痕千澗碧，柿點一林丹。極目滄溟闊，歸懷畿甸寬。雲居境超越，隨意足盤桓。
木杪懸金剎，沙窮有徑通。雲峰呈野態，霜樹斂山容。拂檻秋聲急，淨尊夜色濃。倦來欹枕處，夢寐雜殘鐘。
山空徑葉深，來宿翠微嶺。蒼煙籠數星，澹月落孤境。樹根蛩鳴長，雲間鵲巢冷。梵靜磬聲中，天漢橫白影。
洞自何年辟，星星崖壑臨。歸雲晴作雨，危石晝長陰。堂眾遠聞梵，寺僧閑老心。得將辭世網，為寄澤中吟。
古剎半山隱，山前已入看。殿臺開亂石，楝柏立危巒。陰密行無暑，煙濃朝未餐。嘈嘈鳥不斷，雲樹與盤桓。
玄窟何人鑿，攀蘿折折尋。三芝開寶地，五藥遍珠林。岩滴冰霜乳，雲遷遠近岑。珠光時夜發，照見柏森森。
樹杪寶珠洞，山腰第幾層。人蹤穿古徑，樓角綴枯藤。遠水近堪掬，前峰卑可憑。佛燈明滅處，莫有鳥窠僧。
石蹙山疑斷，雲端有路懸。瀑流分萬壑，香逕上諸天。跡少苔完好，峰多樵各偏。高風難瘦影，杖履亦泠然。
四倚石亭檻，山間路幾盤。空堂垂薜荔，古樹長香檀。雲氣暑尤濕，泉聲聽已寒。風塵歸騎促，悵悵下蒲團。 
阜成門外二十五里，有嘉禧寺焉[1]。土沃水肥，址高林深，到寺如到一城。有門鐵葉，其釘乳乳，入門如入一壘。門者數十人，蓄犬數百，狂夫闌入，獒焉，無能搏者。一道榆柳中，地無日影。至裏，朱碧一片，別為山門。殿像座供，備物豐澤，而方丈特壯麗，無寮不松陰，無戶不朱簾也。方丈懸神宗御書聯，筆法用顏真卿。僧雲，初年筆也。貼梗海棠高於槐，牡丹多於薤，芍藥蕃於草。危牆三重，牆中阱獲，內以蒺藜。崇禎己巳冬，敵薄都城，來攻寺，不克而去。先是萬曆末年，一人如班役者，傳三四紳弁來遊，投刺，字各大如拳，肅而出迓。輿者三四，從騎數十，所攜食欙三四抬，揖讓入座。語次，怒吒一聲，食欙盡發，器械在手，堂盡執，門盡守，紳者提而反接僧肘，疾出所藏，滿量，舉手別而去。自是住持不狎近客也。緣寺非仰檀施為者，亦非如他僧列肆載捃。混緇素，事商賈事，其一切資地力，所為本富，計誠得也。寺西二里，金萬壽王塚，一穹碑孑孑田畔。東三里，福田寺，富與嘉禧略等。
高樓切天浮，古木森在下。緣埤暮靄留，俯檻朝光瀉。峰峰開丹碧，四十二蘭若。方林爛桃李，踞石老松檟。人語曠不喧，啼鳥無冬夏。桑乾一線青，蓬宮數點赭。捫天一長嘯，侷促何為者。
坐愛空山過雨時，日疏雲靜鳥歸遲。調弓柳外看教射，佈局槐陰對覆棋。泉脈有香增酒品，山花帶色入餚奇。市朝只聽鐘聲冷，供具天人總未知。
偶經西郭外，駐馬此淹留。策杖僧歸寺，尋詩客倚樓。久看山色換，靜聽水聲幽。塔湧高低勢，溪明遠近浮。茶煙環竹柏，幡影亂松楸。草壯桑乾暗，鐘勤寺院稠。天風吹盡日，嵐氣素如秋。樵子歌丹壑，農夫刈古丘。登臨慵未遍，坐望自能周。
城喧坐不懌，野寂行能侶。寶剎雲散炎，赤崖日停暑。名香藹藹聞，仙梵微微佇。西眄郁龍盤，北瞻俄鳳舉。松泉琴近鳴，蘿洞鐘遙阻。舉似山中僧，茫然無一語。
古樹蒼藤澗道斜，澄溪返景拂明霞。秋深近郭分村落，雨足西成多草花。僧踞客難容半日，寺嚴岐不止三叉。誰雲咫尺清涼地，馬首紅塵幾度遮。
出阜成門三十六里者，罕山。志稱韓家山，漢循吏韓延壽家焉。罕，韓音訛也。俗呼黑山匯，黑，罕又訛也。山黃壤，一平崗耳，不石，亦不水泉。山陽二寺，曰「靈福」，曰「延壽」。靈福以二松著，北之松，不善林，而善偃蹇盤躄，惟長年無徒，頹然自特異也。延壽，太監剛鐵墓前寺也。鐵從長陵靖難，把百斤鐵槍，好先登陷陣，槍今存寺中。鐵本名炳，長陵每呼以鐵，剛鐵遂名。鐵墓無石表，無石翁仲，惟石墩六。僧云：長陵賜鐵坐凡六，故六墩也。一碑，無文字，惟皇明司禮監太監剛炳之墓十一字。鐵後，凡掌司禮者，祀寺左堂。韓延壽墓，在山之南，磚甃，埠高以丈，非漢磚也。後弔古者甃之。志雲，有故碑剝落。今剝落碑復不存。
昔我居山寺，氣象頗飾潔。妙香生清心，四時聽鳥舌。是時寺作家，不知誰主客。今我來山寺，天昏慘不悅。荒雲墮崩風，短籬補垣缺。空庭闃無僧，舊犬亦逃絕。上堂參老佛，剩磬如泉咽。下階揖老松，寒濤訴淒切。徙倚又暮鐘，霜雁俱橫絕。
出郭十餘里，山來有梵林。松高天上色，僧定世間心。石壁作雲態，危巢哀鳥吟。覽聽殊未足，鐘磬夜深深。
山空無暑氣，寺外晚婆娑。歸牧牛羊散，乘涼村婦多。兒眠芳草下，犬吠月明坡。安止畿民宅，年時雨澤和。
松篁謖謖古丘中，久約尋秋事未終。扶杖僧同霜草色，披襟人盡夕陽風。坐更石石俱苔繡，望指林林有葉紅。更欲高乘數峰去，一聲暮磬出禪宮。 
山而石其骨者，皆有峰岩壁穴也。每踱山有聲，應杖及履，琅然而弦，其下峰壁也。翁然而鐘，其下岩洞也。即事滌鑿，實罕人功，無有全乎人事者也。積土曰「岳」，瀦水曰「海」，穿頑石曰「洞天」，邇身而遠思，為寄焉而已。出阜成門而西二十五里，曰「石景山」[2]。山故石耳，無景也。土人伐石，歲給都人，石田是耕，不避堅厚，久久，岩若、洞若焉。萬曆中，董常侍建元君廟，棲羽士，而石景山以著。山最上，金閣寺。寺最遠眺望，望蒼黃一道，如帶南綴者，渾河也。渾河，古桑乾水，從保安舊城，過沿河口，過石港口，達盧溝。渾河，如雲濁河也。盧溝，如雲黑溝也。濁且黑，一水也。水雷殷而雲湧，亦曰「小黃河」。河迅岸危，石不得趾，而橋之以板。行板者，委身空中，無傍籍，踏踏閃閃，無詳步，而目下見水，水勢懾目。橋則蜿蜒，強者欲趨，苦前，恇者欲蹲，苦後。萬曆戊子九月十六日，駕還自壽宮，駐蹕功德寺。明日，幸石景山，觀渾河。上先登板橋，諸臣翼而趨。中流顧問輔臣：水從何來？申時行對曰：從大漠，經居庸，下天津，則朝宗於海矣。上曰：觀此水，則黃河可知。因敕河臣，亟修堤岸，毋妨漕計。諸臣頓首謝。
壽宮福地開嵯峨，高秋風日回熙和。萬壑千峰時望幸，九遊七萃紛來過。羽騎初旋大峪嶺，鑾輿載指桑乾河。桑乾之水何湍激，觸石縈崖迸沙磧。濁漲沮洳九百里，驚濤噴薄三千尺。下瀨驟如風雨聲，回波忽變煙霞色。天子臨觀欲受圖，青旌翠蓋爭先驅。牛馬兩崖望河伯，魚龍千隊朝天吳。重瞳一顧三太息，何物洶湧如斯夫，吾觀此水僅衣帶，猶然衍溢為民害。況復黃河天上來，百折狂瀾趨渤澥。異時平陸翻洪波，氾濫不止如人何。美玉長茭愁不屬，金錢歲費何其多。憶昔堯時憂洚水，胼胝賴有崇伯子。龍門載辟伊闕寧，至今微禹其魚矣。乃知經理須得人，疇能視溺真繇已。微臣稽首頌吾皇，儆予咨爾符陶唐。欲笑秦王稱德水，還輕漢武築宣房。噫嘻真主一言雷霆疾，群吏百神胥受職。坐令陸海俱安瀾，還見蒿萊成黍稷。川輸岳貢億萬年，休氣榮光常四塞。
萬歲新宮秋色裏，鬱蔥佳氣天顏喜。回蹕遙臨石景山，前驅忽阻桑乾水。桑乾之水出雲中，一川碎石舞雄風。驚沙環撲亂白日，濁浪鼎沸排蒼空。是時翠華髮新宮，西來五騎文武從。恭承宣詔非敢後，駑馬不及隨飛龍。峰迴岸轉見黃幄，已陟崔巍旋大麓。草萊相與望清塵，驅馳無乃勞華轂。天子曰「咨元輔來」，君臣魚水同徘徊。乘風躡虹奉天語，俯睇波濤何壯哉。一衣帶水有如此，何況黃河天上來，萬里奔流赴滄海，三門九曲依然在。自非蟻穴慎無虞，安得平成功永賴。漢家宣房瓠子歌，壁馬空沉奈若何。往日水衡官數易，比歲金錢費轉多。嗟嗟神禹不常有，懷襄誰是濟川手。臨流拊髀三歎息，想見皇情只求舊。皇情一日遍九州，歡樂未極增煩憂。省方總為詢民瘼，不似橫汾空佚遊。
三秋碧宇澄如練，九扈功成稼初薦。玉輦時巡萬壽山，還因省斂過西甸。清蹕遙傳羽騎馳，鉤陳營衛肅威儀。葆蓋龍含珠日耀，鑾游鳳旐彩雲移。山靈先後分迎駕，萬歲呼聲起山下。豈是宸遊玩物華，周咨總為綏函夏。既登層巘眺神皋，旋臨遠壑觀洪濤。洪濤直接桑乾派，奔騰澎湃流滔滔。滔滔未極懷襄勢，警予方憶唐堯世。況復黃河萬里來，崑崙浩淼源無際。河伯年年賽鄴巫，波臣歲歲驕天吳。蛟螭騁嬉魚沸郁，壁馬空沉竟何益。中土元元昏墊多，淇園竹盡煩供役。皇心翼翼念人民，思得分憂拯溺人。游豫不忘經濟計，琅琅天語諭臣鄰。玄圭將待禹功奏，玄夷應有禹圖授。斷鼇煉石補天工，佇見九河道循舊。德意飆飛遍海埏，胼胝誰不喜爭先。水憲修明時蓄泄，桃花春漲成甘泉。奉詔賡歌歌帝躅，卷阿遺響今猶續。溯澤堪詒豐水謨，揚波無羨河汾曲。
飄飄華蓋簇鳴鸞，帝里波濤見渺漫。為憶黃河連貝闕，卻乘白馬向桑乾。桑乾水自晉陽來，日夜奔騰繞鳳臺。神瀵湧花澌噴玉，天河落地響成雷。似有九龍從下起，還如八水自西回。萬乘千行連綺陌，六飛塵淨秋空碧。何須周帝駕黿梁，不事秦皇鞭海石。星辰影動流波渾，旌旗搖曳馮夷翻。歘見赤鯉驂河伯，似引楊侯朝至尊。皇心拯溺真無已，渾河何似黃河水。匆匆玉趾蹈盧溝，望望金堤塞瓠子。龍門決處又何如，鳳輦行看應倍此。敕諭宣房負土臣，頻將白璧禮玄津。為問績灰能塞岸，能無沉馬更勞人。萬里流沙真澒洞，波臣願效河清頌。蟠連鼇足永無虞，鎖掣支祈常不動。喜看禹甸佐唐虞，欣誦堯言再警予。此際君臣魚戲藻，行看河雒馬呈圖。
勝地宸游禦六龍，羽林千隊轉高峰。列峰震盪波上下，群鼇負戴雲深重。居庸之南桑乾水，派發崑崙伏地底。百泉湧出渾源城，直下天津疾於矢。千山夾流折復通，疏鑿惟憑造化功。飛空濁浪傾三峽，跨岸長橋亙兩虹。長橋高起山之麓，誰遣六丁移地軸。轟轟白日走雷霆，一瀉明珠十萬斛。龍旌長傍翠雲裘，處處離宮結蜃樓。何幸君臣同緩步，溫然召語向中流。翠華行處天顏喜，因問黃河勢若此。負薪沉馬下淇園，深陋漢廷歌瓠子。支祁遁跡蛟龍伏，河伯效職陽侯逐。親入銀河躡鬥牛，君平莫作尋常卜。
渾河齧沙岸，沙助渾為虐。泥坌難前流，勢極令後躍。河古曰「桑乾」，厥源從大漠。遠矣足風塵，勇矣無盤躩。自入中國來，則受山束縛。疾趨敢雲怒，就行不得卻。奪所就者壤，歸淤其緩弱。共緩日以淤，蓄威伺鄰壑。守土若畫疆，上流無遠鑿。況乃傳舍如，勢極始歎愕。無人消息之，渾河與歸惡。 
