關廟自古今，遍華夷。其祠於京畿也，鼓鐘接聞，又歲有增焉，又月有增焉。而獨著正陽門廟[1]者，以門於宸居，近左宗廟、右社稷之間，朝廷歲一命祀。萬國朝者退必謁，輻輳者至必祈禰也。祀典：歲五月十三日，祭漢前將軍關某。先十日，太常寺題，遣本寺堂上官行禮，凡國有大災，祭告之。萬曆四十二年十月十一日，司禮監太監李恩齎捧九旒冠、玉帶、龍袍、金牌，牌書敕封三界伏魔大帝神威遠震天尊關聖帝君，於正陽門祠，建醮三日，頒知天下。然太常祭祀，則仍舊稱。史官焦竑曰：稱漢前將軍，侯志也。天啟四年七月，禮部覆題得旨，祭始稱帝。先是成祖北征本雅失理，經闊灤海，至斡難河，擊敗阿魯臺，勒名擒胡山。軍前每見沙濛霧靄中，有神，前我軍驅，其巾袍刀仗，貌色髯影，果然關公也，獨所跨馬白。凱還，燕市先傳，車駕北發日，一居民所畜白馬，晨出立庭中，不動不食，晡則喘汗，定乃食，回蹕則止。事聞，乃敕崇祀。祠有修撰焦竑碑，庶起士董其昌書之。碑辭曰：桓桓關侯，天挺神武。流連草昧，歸心漢緒。逸群絕倫，為帝禦侮。勇摧七將，氣吞群旅。報曹詎盩，詈吳非忤。炳炳丹心，天高日午。鬱鬱遺魂，駭霆怒雨。蒸哉文皇，幽燕啟土。侯呵護之，如棟斯礎。晻靄陰風，弓刀楚楚。伏臘朝昏，有來士女。卜以筳茅，如答枹鼓。子孝臣忠，弟友兄序。匪耳提之，凜面相語。義舉長信，奸謀遄沮。侯其冥冥，有紛獯虜。侯甲皚皚，亦赭其馬。乘風奮揚，天兵鬼斧。永祚皇圖，為百神主。牲牷既副，既歌且舞。孔蓋祗臨，霓幢紛下。敬勒銘辭，浩然終古。祠簽，跪而搖，報而頓首謝者，恆數人；旁跪而代者，恆數人；挨擠而俟者，恆數十人，日無虛刻。簽語答一如其來事，各惕然去。休咎後無爽者。
草昧雲龍合，神霄鐵馬驤。壯心懸日月，獨力荷倫常。赫怒空群醜，行師庶一匡。英雄青簡淚，車騎白雲鄉。神器何來沸，炎精憺不芒。太阿迷倒柄，冠履錯恆方。冀北黃巾噪，關東赤旆央。老瞞耽虎視，孫豎劇鴟張。卓紹都勍敵，荊徐百戰場。靦顏屍爵祿，狡志啟封強。膏血腥分土，戈鋋混八荒。紅塵飛檄箭，白日掃欃槍。涿野遊麟定，中原覽鳳翔。寒煙噓燧火，遠略樹樓桑。競逐平原鹿，誰憐毀室魴。髯侯決聖主，赤手挽天潢。豐沛從龍種，雲逵齒雁行。深心憂國憯，大義報劉長。語用金蘭契，情同魚水忘。尊王探左氏，憤亂結中腸。杖策狥京雒，搴旗略沔陽。時欣乘驥附，勇克捷鷹揚。卻敵千軍廢，盟心百煉剛。運謨殲鬼蜮，裂眥殪天狼。戀主心逾石，辭曹語益莊。下邳聊玩寄，官渡亦劻勷。立績酬隆禮，披衷暴太陽。無辭就桀尹，終學報韓良。大業荊南創，英風夏口颺。濟師收四郡，蕩寇領全襄。拒肅陰謀伐，從詩亮節張。笑談渾褫魄，樽俎竟隳防。縶縛金虓怒，俘囚白馬戕。刺顏遄頓轡，誅華漫停觴。敦悅稱名將，難危念國殤。精忠一劍在，火德萬夫望。
漢末苦強弩，義士刳心血。間氣有獨鐘，肝腸鑄為鐵。當時三尺劍，光鋩射寒月。荊襄倏埋照，社屋一朝折。身從赤帝殉，神往千秋烈。或參神鬼謀，或壯山河骨。至今天地間，春秋凜昭揭。俯首懷天人，風吹滿腔熱。
凜烈貞元氣，時危屬異人。從龍噓赤伏，躍馬踐黃巾。北陸盟皇胄，南陽協帝臣。煌煌扶漢誼，萬古鎮常新。
漢祚雖移義未移，建安還識舊威儀。異胞兄弟同心處，百折君臣一體時。鼎立肯容分正統，春秋志在震華夷。大明門下朝宗者，日在懸知肝膽私。
英雄何必問功成，自有孤忠薄太清。真主獨知歸帝胄，偽降無計出樊城。亭侯已謝生前號，壯繆空悲死後名。日月雙懸天地在，字雲應不愧長生。
漢日西山巔，戰鼓喧烽煙。赤帝尚有裔，三尺相周旋。美髯飄飄赤兔騺，桃園結盟對天地。神州不改漢山河，白日在空明此志。單刀欲截長江流，五關猛將失其頭。樓船北指華夏震，四海計日仍歸劉。皇穹厭漢乃如此，白衣蔽江鼓聲死。陰風慘憺長空裂，當陽之事堪切齒。我公赫赫雷在天，雖亡未亡千百年。戈戟森森乍明滅，處處拯人無危顛。慷慨無灑玉泉涕，萬方屍祝同蒸祀。煌煌帝閽廟貌尊，填門拜禱歲復歲。籲嗟乎，古來如公幾丈夫，願公辟天關，提昆吾，東淨海氛西擊胡。刲牲伐鼓向公娛，公兮為我駐須臾。
魚為龍兮君失臣，漢運已盡生將軍。奸雄得志公憤怒，直與天命爭三分。三分土宇勢難一，公身亦隨漢運失。漢業乃因氣數遷，公心天地移不得。嗚呼，公之辛苦不欲見漢傾，豈與韓彭同功名。
漢季挺至人，忠懷邈雲際。寸心照天常，矢死從皇裔。中山重一發，獵散留狂猘。奮勢收江南，西蜀承漢系。義師下襄樊，七軍淹水澨。老瞞落心膽，敢復僭言帝。曠古鮮王儔，高風師百世。
筳篿鵲聒擠黃昏，七尺英風帝貺存。只把人中提萬國，大明先謁正陽門。
草澤噓炎振大綱，燕山膴膴秋茫茫。雲中高倚青龍影，天上孤懸赤日光。忠孝有人猶是漢，鼓鐘無地不尊王。博觀九土生玄慨，長托麟書別聖狂。
天壇之北藥王廟，武清侯李誠銘立也。廟祀伏羲、神農、黃帝，而秦漢來名醫侍。伏羲嘗草治砭，以制民疾，厥像蛇身麟首，渠肩達掖，奯目珠䚘，駿毫翁鬣，龍唇龜齒，葉掩體，手玉圖，文八卦。神農磨蜃，鞭茇，察色，嗅嘗草木而正名之，病正四百，藥正三百六十有五，爰著本草，過數乃亂。厥像弘身牛頤，龍顏大唇，手藥草。黃帝咨於岐雷而內經作，著之玉版。厥像附函、挺朵、修髯、花瘤、袞冕服。左次：孫思邈，曾醫龍子，出千金方於龍藏者。右次，韋慈藏，左將一丸，右蹲黑犬，人稱藥王也。側十名醫：三皇時之岐伯、雷公，秦之扁鵲，漢之淳于意、張仲景，魏之華陀，晉之王叔和、皇甫謐、葛洪，唐之李景和，蓋儒道服不一矣。藥者、勿藥者，藥效、罔效者，月朔望，焚楮香祈報弭焉。男女彭彭然，晨夙興，午餘罷。左墀碑文書丹，俱恭順侯吳惟英也。天壇臨溪，溪當門，門瞻之，黃垣一周，樹頭屯屯，方殿猗猗，圜丘蒼蒼，瞻乎壇，而婦人孺子有揚步漫指，嘂笑錯立族談者，人或閔然，為作怖畏。西天慶寺，宣德十年僧達庵建。西慈源寺，成化二年指揮朱善建。東關廟一楹，俗傳吳將姚彬盜公馬而獲，強不屈，廟塑縛彬像，臂弩出於縛。公戎巾服，作色，左顧彬。彬反面，色不屈。侍將七，怒色，視聽指歸乎彬。捶者嗔彬，色作努，縛彬者仰公而色然受命。馬回望公，其色噴沫。人曰「隋像」也，呼姚彬關王廟雲。
儼然藥王祠，結甃依皇穹。男女趨朔望，石碣思鴻蒙。披圖者羲皇，炎帝嗅蒙茙。軒轅內經作，三聖相折衷。後賢左右之，坐以列西東。一事有本末，資生寧終窮。若金石草木，虻蛭施其躬。岐雷生相踵，今古無疲癃。 
金故有魚藻池，舊志雲池上有殿，榜以瑤池。殿之址，今不可尋。池泓然也，居人界而塘之，柳垂覆之，歲種金魚以為業。魚之種，深赤曰「金」，瑩白曰「銀」，雪質墨章，赤質黃章，曰「玳瑁」。其魚金，貴乎其銀周之；其魚銀，貴乎其金周之，而別以管若箍。管者，鬣下而尾上，周其身者也。箍者，不及鬣，周其尾者也。魚有異種者〈(白而朱其額曰「鶴珠」，朱而白其脊曰「銀鞍」，朱脊而白點七曰「七星」，白脊而朱畫八曰八卦)〉，有蝦種者〈(銀目、金目、雙環、四尾之屬)〉。種故善變，飼以渠小蟲，魚則白，白則黃，黃則赤，無生而赤者。魚病二：曰「虱」，曰瘟〈(瘦而白點，生虱也，法以糞浸新磚投之。鱗張如脫者，瘟也，法以新藍布擦之)〉。魚死三：吞肥皂水得一死，橄欖柤得二死，核桃皮水得三死。天將雨，魚拍拍出水面，水底蒸如熱湯也。歲穀雨後，魚則市。大者，歸他池若沼；小者，歸盆若盎。若琉璃瓶，可得旦夕遊活耳。歲盛夏，遊人攜罍飲此，投餅餌，唼呷有聲，其大者銜餌竟去。按：金魚，古未聞，鼠璞曰：惟杭六和寺池有之。故杜工部詩：沿橋待金鯽，竟日為遲留。蘇子瞻曰：我識南屏金鯽魚。今亦貴鯽不售鯉，蓋魚壽莫如鯉，金鯉則夭，且摶身而鴻，且投餌不應，且遊遲遲，不數擲出波間也。池陰一帶，園亭多於人家，南抵天壇，一望空闊。歲午日，走馬於此。關西胡侍曰：端午走馬，金元躤柳遺意也。躤柳，今名射柳。
簾開我為晚晴出，萬葉沉綠淺深一。滴滴躍躍洗池塘，朱魚撥刺表文質。接餐生水水氣鮮，霞非赤日碧非蓮。兒童拍手晚光內，如我如魚急風煙。士女相呼看金鯽，歡盡趣竭餅餌擲。不攜一樽淡然觀，薄暮奕奕有此客。
清曠中邊疏碧沼，畛之域之岐巨小。素湍平靜不潛鱗，柳匝煙垂敷荇藻。揚鬐唾影復唾香，喁喁噞噞接昏曉。爭投餅餌濺苔花，貪者競攫廉者掉。亂采雲霞紅欲然，孔樂所求遊屐少。依夕言歸波與恬，魚亦下休朱光葆。 
僧之律，不得俗家居。獨而團瓢，眾而叢林，有時過都市，視都市寺院顧猶俗家無愈也。正陽門外，三里河東之明因寺，乃行僧樂居之。萬曆二十九年，紫柏大師自五臺來，夜夢十六僧，請掛瓶缽。亭午，有負巨軸售者，軸十六，貫休所畫羅漢也。軸軸展視，面面若舊曾識，夜請掛瓶缽者僧俱是也。師歎異購之，各系以贊，傳寺中。今絹素敝，墨如蛻痕，纁黃如現身煙雲中，非承日光展視，則蒼蒼無所見。乃日下視久，眩眩目睛勞，目前見黑矣，無能竟閱十六軸者。寺先是有李伯時渡海尊者卷，不知何年何人脫賺去，存者贗本，而僧不知。天啟二年，董宗伯其昌過此，書佛成道記，筆秀勁似李北海。宗伯三十年前，見紫柏此寺中，索書成道記，尋前諾也。今拓石矣，置寮左壁。寺僧雪崖以講宗，仰崖以講經，著都門。而僧乾峰念佛三十年，都人無知者。崇禎四年正月十六，乾峰曰：燈夕也，邀湖州章孝廉日炌茗飲。飲次，歎浮生者再，呼童子歌中峰皮袋子歌。歌竟立化，年七十，僧臘五十。
坐尋靜處入僧家，僧老家貧不具茶。紅點石榴垂向客，白殘粉壁亂粘蝸。豐碑歎想前朝盛，往跡縱橫數字斜。過問無人閑十日，新聞啟事又爭差。
門前十丈見塵浮，門內誰知衲子休。劫劫餘殘灰不熱，宗宗破盡拂還留。深藏朝市鐘相近，才過城闉月便幽。每至為瞻尊者像，海天佛日夢悠悠。
坐久生閑思，為憐蠟炬明。暗銷身內潤，高立世間名。月下螢虛照，風前葉亂鳴。還將蕭颯意，永夜聽鐘聲。 
三里河之故道，已陸作乂，然時雨則渟潦，泱泱然河也。武清侯李公疏之，入其園，園遂以水勝。以舟游，周廊過亭，村曖隍修，巨浸而孤浮。入門而堂，其東梅花亭，非梅之以嶺以林而中亭也，砌亭朵朵，其為瓣五，曰「梅」也。鏤為門為窗，繪為壁，甃為地，範為器具，皆形以梅。亭三重，曰「梅之重瓣」也，蓋米太僕之漫園有之。亭四望，其影入於北渠，渠一目皆水也。亭如鷗，臺如鳧，樓如船，橋如魚龍。曆二水關，長廊數百間，鼓枻而入，東指雙楊而趨詣，飯店也。西望偃如者，酒肆也。鼓而又西，典鋪、餅炸鋪也。園也，漁市城村致矣，園今土木未竟爾。計必繞亭遍梅，廊遍桃、柳、荷蕖、芙蓉，夕又遍燈，步者、泛者，其聲影差差相涉也。計必聽遊人各解典，具酒，且食，醉臥汀渚，日暮未歸焉。
海淀微嫌道路長，背城特地又新莊。登舟我欲偕元禮，選石君宜學贊皇。環榭依臺渾是水，繞花沿柳半為廊。莫愁酒盡雙楊下，村店青簾帶夕陽。 
北地高以風，故能塔不能空。天甯寺，隋塔也。妙應寺，遼塔也。慈壽寺，明塔也。遠可以望，近或禮之，無人登焉者。他岌岌，支提塔耳。法藏寺[2]彌陀塔，獨空可登。塔十丈，窗面面，級盤盤，人蟻上而窺觀，窗窗方望，九門之堞全焉。窗置一佛，佛設一燈，凡窗八，凡級七，凡五十八佛，凡五十八燈。歲上元夜，塔遍燈，僧遍繞，奏樂樂佛，金光明空，樂作天上矣。寺舊名「彌陀」，金大定中立，景泰二年太監裴善靜修之，更曰「法藏」。有祭酒胡濙、沙門道孚二碑。道孚，戒壇第一代戒師，世人稱鵝頭祖師也。
東林地僻無人到，九日天清有伴尋。在野興深增感慨，望鄉心遠慰登臨。叢篁雨颯春牆碧，老檜霜留古殿陰。共酌昏鐘驅馬出，獨聆風鶴送餘音。
古塔層城畔，秋毫萬里看。登高攜賦客，落日眺長安。天地玄相抱，江山鬱自盤。誰能絕頂上，不避北風寒。
塔廊徐暗轉，不覺此身高。月牖通天漢，風簷散海濤。望余秋色遠，登罷客心豪。去雁休回首，冥冥一羽毛。
驅車方出郭，便覺好懷開。柳色沉山閣，花光照講臺。不妨僧入定，但共客行杯。三月春餘幾，還能載酒來。
幾年不出城南路，偶為幽尋過梵宮。四壁煙霞空白日，滿堂鐘磬動秋風。淨圖影落青林外，舍利光生晦夜中。阡壟紛如閒步瞑，九霄鈴鐸認西東。
虛塔憑高立，天風吹寂寥。院花開昨日，碑字認前朝。風影壇光動，鈴聲海夜潮。諸天來肅肅，星宿動寒霄。
七層窣堵七圍照，燁燁朗朗分懸燎。霜露安敢蝕輝光，諸佛諸魔向燈笑。初疑天上火輪旋，又疑大內鼇山耀。村林閃閃煙氣中，一下一高焰影繞。我隨僧眾禮光明，雁驚風急鈴鏗鏗。
隆安寺[3]，天順間廢寺也，僧何年去，殿何年欹，罏何年不煙，龕何年不燈，塵面佛何年金不浴。比鄰人登座閑譚，脫帽，除履襪，看童子踏佛肩，探雀雛去。行人系馬金剛臂上，枕羅漢以臥。如是者百年。萬曆己酉，僧翠林自蜀來，閔歎彌日，乃制巨鐵索，與韋馱共鎖項，曝烈日中，而韋馱汗出於面，珠珠下滴。金錢大集，殿佛得更新。殿後堂三楹，曰「淨土社」。堂列龕五十三，結僧念佛，六時觀想，六時稱號。其稱號也，為哀曼聲，一字數轉，千號半百刻，淵淵悠悠，如大江海波也。林曰：稱佛名號，聲促則觀想不備，聲舒則有昏雜心者。首座端聽，乃可識之，戒尺及其頂。堂廣縱五丈，磚方以尺，火道旋其下，罏窗外四端，日焰煤三百斤，堂溫始滿。溫周晝夜而冷定，又新煤矣。以燠念佛者，曰「地炕」也。歲元旦，設果餌享佛，盤千數，費各一金，此千金已，曰「千盤會」也。林歿乃罷。其後一閣，則崇禎元年僧大為立者。都城諸寺僧律，隆安為猶肅。
城陰連梵宇，鐘磬自相聞。僧懶茶煙共，客頻鄉語分。昨星存曉樹，遺塔過春雲。略說閑閑是，乘曛又市氛。
送客出廣寧門者，率置酒報國寺二偃松下。初入天王殿，殿墀數株已偃蓋，既瞻二松，所目偃蓋松，猶病其翹楚。翹楚者，奇情未逮，年齒未促逼也。左之偃，不過簷甃。右之偃，不俯欄石。影無遠移，遙枝相及，鱗鱗蹲石，針針亂棘。駴歎久。松理出，蓋藤脛而蔓枝，旁引數丈，勢不得更前，急卻而折，紆者亦輪轉，然無意臻上也，被於地則已耳。人朱柱支其肘，乃得跼蹐行影中。僧視客顏定，導之上毗盧閣。望三殿日光，四壇雨色，意氣始得揚。每日霽樹開，風定塵短，指盧溝，輿騎載負者井井。下閣，禮觀音，僧前通曰：窯變也。像可尺，寶冠綠帔，瞑而右倚，偃左膝，膝承左手，手梵字輪，植右膝，膝植右肘，右腕支頤焉。右倚不端坐者，晏坐也。右肘微鴻者，肘屈植也。准頰微偏右者，支頤也。維化身自定故，豈意匠所能識，所敢攦指。禮罷，送客，別意滿胸，奇情滿胸。
天監明德，京我燕疆。我疆奕奕，我松孔彰。天謂我松，勿苟蒼蒼。勿合抱斯大，勿幹霄斯長。
不雷不電，厥根孔固。不雨不露，厥枝孔茂。不照伊日，不臨伊月。曾不受命，祇異維則。
鼉則首之，螭則尾之，鬼則否之，神則唯之。有西方聖，端之委之，二水同心，交濤接陰。
一往十折，有枝峰結。數盤一樛，有條棧抽。莫知爾萌，莫知爾投。彼君子兮，莫知其繇。
有蟲惑止，多岐維誤。有鴇迷止，鳴儔以顧。彼君子兮，莫知其故。
眷眷帝京，往渡桑乾。彼送者兮，執斝忘言。彼君子兮，視聽不遷。
桑乾不遠，馬鳴暉短。彼送者兮，不遑執斝。彼君子兮，雙松之下。
徂徠一粒遺朝露，倒插橫拏不知數。蚪蟠直作盆盎觀，皴折似遭鬼神怒。門前車馬日奔騰，門內煙霜如未曾。靜眼閱將九朝物，蒼皮留供百年僧。乃知凡物不能久，必有神奇相與守。縱經宿雨上莓苔，豈向斜暉競榆柳。別有兩株高撼風，蕭疏瘦削羞將同。天昏合院舞虯浪，夜報大夫參木公。
報國寺中之古松，枝葉非蓋皮非龍。根行厚地幾百載，誰抑斯結卑蒙茸。肩隨有二各奇絕，秋月照我青溶溶。道人坐踏僧窠臼，風雨不整頭鬅鬆。臂肘四橫揮煙霧，何物顛頂攖其鋒。高風過頭影不覺，如紙平皴萬山峰。霜鱗雪脂帶苔蘚，針葉短短無春冬。鋪階過檻三丈地，上視薄日陰一重。我聞徂徠松之族，譜以歲月為深濃。驅使旁枝相逮及，數百年約為將逢。松兮燕京大都曆多劫，帝城萬載今雍容。
報國寺松高於人引臂，旁行遠作摩空意。何年識得空理圓，東撐西拄皆空也無異。時時掣臂卻復舒，兩松欲語相頷如將至。日月照影舞態粗，風雨不休鼓聲恚。別立兩松嵯峨十丈高，自恨格卑膽薄未狂肆。踉蹌松邊趨不前，一一詩人絕詩思。仰視周祖但一驚，遲而又久生愛畏。我家楚山達松旨，枝幹以根為義類。上窮蒼天下畢黃泉厥初志，或觸頑石折而橫行地。枝上學之狀其悸，不然空際何引避。小枝交叉此因耳，因聽梵音結梵字。
帝辟鴻蒙已奏庸，乃留大力生雙松。一枝各具一國土，豈但屈曲學山峰。縱之橫之勢屢變，左濤右影遙相戀。不藉風雨自能立，亦不日月不雷電。神物之生豈無為，奕奕王氣繚繞之。拜手我松識天意，我松益茂丕我基。惟茲受命獨也正，不必岩阿遂幽性。天人肅肅松光中，誰歟守者西方聖。
老岩挺幹鐵作根，往往獨表千峰尊。此枝故縮百仞勢，橫行怒走而長吞。豈以高深失岩谷，放倒高空側坤軸。鬐交鬣戟神與連，百物以之為所天。一枝一葉妍淒別，如嶽峰峰晴雨偏。如梵輪輪日月淨，松兮爾豈無聽命。
生平愛敬松，見松亦無數。報國寺兩株，不同凡松樹。大谷天臺伯仲間，霜皮剝蝕凝苔斑。歲歲春雲堆不起，夜夜鐘聲送不還。各橫數丈去數武，枝下到影自摩撫。森森已覺失朝昏，謖謖猶疑動風雨。雨相浣濯風相呼，朝昏既久年代無。昔時韋偃豈未見，乃不繪此雙松圖。
侏儒侏儒雙松隻，橫開倒下失樹理。盤跚拜起左右階，六尺其兄五尺弟。交陰一步院生涼，天風不來爭吐香。僛僛屢舞日月下，性情篤老無低昂。托根仰露如不勝，慈仁垂接怒亦騰。松無恆態信所觸，枝葉去影能幾層。難松難竹燕之陌，能自樹爾地何擇。
始知神物不獨自，共趨鬱蔥效特異。兩株頹倚相鬥奇，偏袒右肩膝著地。落落野心呼不起，天風吹雲作天字。筆劃起落抱元氣，竦肅嚴毅若凝思。餘株落落亦驚眾，深恐逢人擬形似。幾陳寒濤天語亂，草木寂侍孰端視。悄然坐我霜雪中，不曉其意依晨鐘。
巍巍王畿，喬木惟盟。眾松競秀，二松則名。
郁曲其氣，磅礴於枝。如藤斯蔓，如翼斯垂。
神則附之，鳥則迷之，彼喬百尺兮，匪松之奇。
二松相謂，生我豐芑。吾葉臣妾，吾枝孫子。
周蔭於外，益固其裏。我遲遲莫去兮，想松之始。
維條如級，莫趾升之。維枝可捫，莫手承之。維我列聖，實式憑之。
謖謖聽之，盤桓撫之，我松匪玩，莫敢伍之。凡厥庶民，尚其俯之。
曰「將軍號」，曰「大夫封」，我松奕奕，不苟與同。
瀆視諸侯，岳視三公。我松奕奕，嶽瀆在中。
匪經霜茂，匪滋露久。我松悠悠，與國偕壽。
漢柏則長，孔檜不朽。我松悠悠，柏檜之後。
繞殿古松十三株，有二痀瘺中人軀。綠影到地苔蘚及，倩多朱柱為攙扶。如兩禿頂西來胡，胡旋舞進金缽盂。如兩毒龍降伏久，頭角則俯揚其須。摩挲摩挲不忍去，短松短松誰能圖。
入京先聞報國松，想當高入雲霧中。欲圖欲贊自彷彿，彷彿不得其孤蹤。醉曳蒼煙入古寺，聞泉瀑聲挾雨意。幽情古韻失高深，恰如劉歊好兄弟。又如老僧相對坐，出定入定隨風作。忽然風冷月落時，說法聲希松子墮。俗人比曰「雙虯龍」，虯龍那得此空濛。蟠直俯仰各不測，其意不受古人封。何以伴之宜老皓，欹坐掀髯讀黃老。童子煎茶秋雨宵，孤鶴啼煙碧空曉。故山亦有松一圍，根據丈石枝蔽之。其格可以三雙松，臨風我思故所知。
赤雲卷火照古瓦，嗑嗑賣冰鑿城下。天風動影落雙松，松下清秋門外夏。老僧饑驅晨出門，我來飽臥無晨昏。半空白日結青雨，碧苔著處皆針痕。天臺山中黃海側，古鐵俱聞劃空碧。餘家西湖九里青，株株高作岩壑形。此形亦落畫工手，將無骨力先精神。茫茫天地求不得，耳目往往埋荊棘。
看遍黃山松，奇謂無過之。盤山壑萬樹，樹樹參天枝。天風浩浩，大不可抱。引年則高，小者自老。偃者岩岩端者峰，日月以之為盤龍。別松入燕塵擾擾，有雙松只黃山同。倒身拜拜如有睹，上不窺簷下階舞。眠枝臥幹懶不徹，諳盡幽燕古風雨。黃山萬樹何足論，報國雙松天地存。松乎高巍非所屑，不知其歲知其尊。
造化鐘精靈，在物必有歸。睹茲報國松，想古徂徠非。古松偃若蓋，今見張如帷。旁側表情性，豈曰「高見奇」。佛天摩其頂，上世此留遺。千剎得二松，至理不盡斯。神氣所生植，聖人能成之。俯仰欣浩蕩，煌煌中興時。
因緣非所作，自在具威儀。煙火觀空幻，琉璃入妙思。不知身異器，但覺性原磁。禮拜窯開際，當其晏坐時。
何以悟世，惟音可觀。滯彼形器，見身無端。陶人為陶，水火土佐。煙銷窯開，有觀音坐。是觀音來，匪窯也變。世化若煙，空借色現。有冠岌如，有衣褶如。有目濕如，厥情汲如。像法住世，世驚以奇。我作平想，香凝風吹。
人之為歟，無乎造作。人莫之為，而巧莫過。觀音火觀，現琉璃身。非異非祥，非他鬼神。觀音觀人，光著觀者。人觀觀音，目光內寫。晏坐右袒，側石如聽，肘植右膝，意存微瞑。左手承如，承梵字輪，右手垂如，垂甘露痕。不瓶不枝，以將嬰兒，亦不念珠，念在茲其。其左膝偃，仰其掌趺。若現立像，踹當蓮華。我諦觀已，隨眾悲仰。有眾觀音，變入眾想。
俱忙不遂廢閒遊，天上回瞻十二樓。百戰昔悲燕趙地，萬年今作帝王州。朝煙籠定春明夢，曉樹層深水墨稠。東指雲間吳會遠，歸心極目有塵浮。
馮虛渺無際，浩蕩空人心。宮闕靄疑霧，郊原晴有陰。遠峰時對立，危堞欲平臨。彌望成佳麗，三都亦浪吟。
今度慈仁寺閣遊，翠煙冬日抱重樓。冥冥繡栱盤空界，嫋嫋丹梯接帝州。立傍星辰天北極，坐看雲霧海東流。也知光祿高情興，自合題詩在上頭。
入寺松陰散鶴群，出城冬旭嫋煙氛。叢篁僻地猶風葉，獨雁荒臺倍朔雲。不奈旅魂江北斷，更看仙侶日邊分。燕山樓閣晴無數，朝暮鐘聲送客聞。
赫曦改東陸，鮮飆轉南薰。炎歊深城府，清冷憶江濆。隱幾倦文竹，細書厭香芸。眷言承朋侶，肅此塵外群。仙梯駕虹出，梵閣排霞分。攀楹低白日，對檻俯朱雲。圓方鵠舉見，參差鸞歌聞。意樹鳴天籟，禪枝繞煙芬。斜景斂平靄，飛雨灑高雯。金罍引清酌，玉麈生涼氛。興謠吐雲藻，搖筆揮風斤。香留荀令榻，書染羊欣裙。奇賞真四美，同詠慚五君。
風滿禪林坐日長，院深市遠似山房。草含梅雨傳新綠，人醉松陰話晚涼。碧篆古今僧曆杳，紅塵迎送宦途忙。客心無數閑能覺，不為驪歌喚斷腸。
報國何年寺，入門多古松。西山丹碧外，北闕鬱蔥中。相送無虛日，樂歸知幾公。舊游今下榻，臥任月升東。
高閣迥臨飛鳥上，丹梯千仞愁攀登。窗邀佛日金繩下，地逼宸居玉殿層。一老擊鐘時放梵，幾人面壁坐傳燈。同行更說前朝事，繡蟒銀魚有故僧。
送客出都門，闐闐車馬喧。言尋靜者室，因得給孤園。暫與塵囂遠，閑將貝葉翻。偶從高閣望，寒色滿平原。
閣迥臨虛曠，秋高入渺茫。燕歌動易水，駿骨望昭王。鼓起城喧急，草衰邊日黃。寒深松不覺，葉欲盡垂楊。
香臺縹緲百輪盤，燕代山河入倚欄。仙梵忽從天上落，貝經疑在斗邊看。晴光隱見千岩碧，秋氣蕭森萬木丹。直北煙塵殊未息，何當高枕法雲端。
慈宮崇象教，構此絕華炫。深岩閟香火，危峻瞰郊甸。鬱鬱虯松枝，低低列廣殿。當年帝舅親，削髮住茲院。說經老龍聽，出手五獅現。曾聞長老言，天雨曼陀遍。吾識宇上人，頭陀今突弁。心知渾緇素，警悟在論贊。導我畫廊行，指示西方變。晨起供我茗，鐘時給我飯，我老欲歸去，世事當已倦。不惜別兩松，山中儻相見。
望望平林夕照斜，登秋得閣亦高遐。西山青入千峰色，朔漠寒來九塞沙。宦海浮沉孤素影，他鄉懷抱把黃花。十年鐘梵經行地，老覺風塵改鬢華。
淩絕丹梯尋仞孤，諸天香界渾虛無。西陵樹隱浮煙外，南國臺荒大海隅。漸老風塵隨燕雀，相思兄弟隔茱萸。禪門鎮日忘喧寂，醉裏婆娑舊酒徒。
客來閣西望，閣對西山平。向夕風簷切，馮虛雲物行。楊花彌野甸，雨色動春城。去住一交手，經年同旅情。
終日閟幽磬，青松繞殿遮。到來長春草，行坐落天花。閣上王城盡，門前官路斜。微身隨處是，何敢歎無家。
雙樹參差望，無塵到客襟。微涼生小院，落日下層陰。去住同羈旅，遲留且梵林。向來松閱我，十載未閒心。
關山萬里毗盧閣，坐傍空王覽薊丘。雙闕晴臨千樹出，高城寒抱大河流。西風浩蕩開秋色，落日蒼茫生暮愁。奈何登高復送遠，令人對酒不能酬。
風鈴霜甃照觚稜，秋曉憑虛眼倍明。四塞河山環殿闕，諸天樓閣俯蒼瀛。摩松似湧雲中出，觀日疑從嶽頂行。高靜下聽生閔歎，如蠅如沸市中聲。
鈴鐸高鳴松際樓，梯梯難上亦難休。窗平星斗諸天近，壁冷煙雲五月秋。西北群山橫大漠，東南一水系皇州。憑欄不禁悲歌發，半為離懷半為遊。
並馬投初地，登臨最後重。法雲柔勁草，慧日短長松。高閣山邊鳥，迴廊院後鐘。村醪難取醉，促坐轉從容。
鈴鐸蕭然定午風，地高漸覺語虛空。青螺略髻層雲上，丹雉平腰一氣中。寒谷豈真燕地異，甘泉想即漢郊同。密飛疏綴千林色，歸路何繇遠望通。
共緣折柳出，因作看松還。京國千年色，同官半日閑。木猶存古法，盤不為人攀。立久冰霜後，春來亦破顏。
新舊爭叢茂，糾紛不可刪。意孤欣有偶，客對信誰閑。問歲霜皮疊，因風濤韻潺。徘徊聊共影，何似憶深山。
西墉有佳氣，不系青芙蓉。修坰開梵林，鬱鬱藏微鐘。木德一何麗，古質夙所宗。鑿空逸驚絕，思理連遙峰。車馬日夜急，微吟據雙松。松風若奔峭，五月陰寒濃。筆墨往遇之，作遠山重重。
可知盤躄亦崔嵬，低照遊人歲月催。馬𩡺車軨忙底事，霜鐘風鼓不勝哀。森森夏日深無暑，瑟瑟秋濤上有苔。相對夢醒陰一枕，松邊僧梵散經臺。
上方寂曆自無塵，況復松風隔比鄰。體勢四垂天作幕，文章斑駁石為茵。晨鐘報市茫茫急，午夢乘濤栩栩親。此息浮生著何處，片陰雙樹有閑身。 
萬曆中，歸空和尚自伏牛入京。和尚平生苦行，為迷參學，為悟調心歟？而人所知者，在其能一再七不食，日飲水數升，持之至五年，眾遂號之曰「水齋」也。水齋名明陽，自孩幼，好摶顙天地，出家慈氏寺。後三十年行腳，不襪不席。曾跪行至五臺，足膝血流不知痛。為參古松，燃一指以供文殊。再禮普陀，參大智，燃一指以供觀音。後禮峨眉，印通天，燃一指以供普賢。至北京時，譽者眾，孝定皇太后聞而創寺居焉。神宗賜額曰「長椿」，並賜紫衣金頂凡三。吉水鄒都憲南皋問：十指今七，那三指何處？和尚曰：十指依然。又曰：老宿遍參，所得何事？曰：是慈氏寺明陽。崇禎甲戌歲九月朔，和尚端坐，宣偈四句而寂焉。寺有滲金多寶佛塔，高一丈五尺，妙法蓮華經寶塔品中所說自地湧出者像也。金色光不可視，而梵相畢具，勢態各極，視之，又不可算，不可思。寺有僧性柔，能言和尚始末，可竟日聽。
實無一事金門客，時過長椿佛子堂。可為淵明心不雜，清尊特許對罏香。
尚餘七指杖能拏，亂走胡行今到家。為問其三何處在，依然合十更無差。
直爾風塵地，青山練若春。比丘非苦行，官長自閑身。彭澤籬迎酒，遠公鐘送人。相邀過此日，何為逐蹄輪。
涼秋新月影生苔，古柏蒼蒼有徑開。清梵數依祇樹起，天花如共妙香來。三千遍界身能定，七十餘年心未灰。我自朝衣緇欲染，堂前童侍莫相猜。
性習非辛苦，欒欒如有營。指端親見佛，行地偶知名。塔湧金千色，堂開鐘一聲。夜聽稱號切，客悔此中生。
我讀法華經，至現寶塔品。知世尊神力，敢作虛幻觀。長椿水上座，受莂神宗朝。戒珠照苦行，煉作金剛身。感召首山銅，觔百千萬億。和合金與火，鑄成窣堵波。級級凡十三，創獲未曾有。更以黃金汁，鏒窣堵波身。多寶佛中央，繞三千諸佛，十八阿羅漢，及八部天龍。頭手足異形，戈戟鐸異執，纓胄甲異制，各載以獅象。豹尾交螭頭，鱗次於瓴甋。種種靈花現，優曇缽曼陀，出入輪相間，一一肖初級。高乃至丈六，始為金輪盤。金釒率將金鈴，煒煌燭雲際。簷簷鳴懸鐸，聲光相射搖。各具佛因緣，眉發毫悉具。惟水能生金，乃有布金者。滿金半亦金，各極金分量。虛空以為罏，願力以為炭，智慧以為鏒，鏒無可鏒故。成金窣堵波，鞏固我皇圖。我來觀塔時，親聞塔說法。
不知湧地抑飛空，但覺人間意匠窮。光色各開新滿月，威儀備見古初風。老歸莫問僧難易，聖代能容教異同。拜塔旋旋瞻面面，支離五體答皇功。
門外闐闐門內禪，松垣莎徑肅諸天。聞鐘每報朝開講，下楗深居日似年。齋以水名俱不滓，月從指見十能圓。因緣世上黃金重，鑄作浮圖示大千。 
憫忠寺者，憫戰亡將卒，以蠟封骼胔，為無所知，復借資冥冥，慰其死忠魂魄也。唐史稱貞觀十八年，太宗以張亮李世績為行軍大總管，詔親戰高麗。十九年七月攻安市城不下，詔班師。十月，帝還至營州，詔戰亡士卒遺骸集柳城，帝自為文祭之，臨哭盡哀。抵幽州，復作佛寺，以資冥福，賜名憫忠寺。有高閣著聞，故志稱憫忠閣也。諺云：憫忠寺閣，去天一握。自貞觀至今，九百八十七年，寺非復舊，高閣者，其趾竟無，止三斷碑，砌今殿壁間。一碑上半斷裂，可讀者其下段字，有淨光寶塔頌，有至德二載十月十五日建，有參軍張不矜撰、參軍蘇靈芝書。蘇靈芝者，李北海自鐫名也。文書石，不書丹，故從左讀。有御史大夫史思明名。夫然，寺嘗塔矣。一碑下半斷裂，可讀者其上段字，有燕京大憫忠寺觀音地宮舍利函記，有金大安十年沙門善制撰。一碑也全，而剝其字殆盡，不可讀。其年月處又剝，字惟有重藏舍利函記，采師倫書，則塔且舍利矣。寺經我明正統七年重修，改額崇福，有翰林院待詔陳贄碑。萬曆三十五年又修，有諭德公鼐碑。至萬曆四十六年，鎮江大會和尚，開律堂寺中，依式說戒，受者數百人，注菩薩懺，未竟而卒。於斯時，寺幾可復興之，而中廢，注未竟者，亦不復傳。其在今無閣，無塔，無舍利，寺直僅存。然而戰亡將卒，其憫之及其身後且千年，無如貞觀東征將卒者。
唐家高閣古城隈，遠客登臨宿霧開。諸帝園陵俱寂寞，三韓魂魄尚歸來。西山雲氣空中度，東海潮音地底回。聞說關河有戎馬，故園南望思悲哉。 
右安門外南十里草橋，方十里，皆泉也。會橋下，伏流十里，道玉河以出，四十里達於潞。故李唐萬福寺，寺廢而橋存，泉不減而荇荷盛。天啟間，建碧霞元君廟其北。歲四月，遊人集醵且博，旬日乃罷。土以泉，故宜花，居人遂花為業。都人賣花擔，每辰千百，散入都門。入春而梅〈(九英、綠萼、紅白緗)〉，而山茶〈(寶珠、玉茗)〉，而水仙〈(金錢、重胎)〉，而探春〈(白玉、紫香)〉，中春而桃李，而海棠〈(上西府，次貼梗，次垂絲，贗者木瓜。辨之以其葉，木瓜花先葉，海棠葉先花)〉，而丁香〈(紫繁於白，白香於紫)〉，春老而牡丹〈(栽之法，分之法，接之法，澆之法，醫之法，一如博州、雒下，近有藤花而牡丹葉者，曰高麗牡丹)〉，而芍藥，而孿枝〈(北種或盆而南，南人嚼其梗，味正似杏，乃接以杏，此種遂南)〉。入夏，榴花外皆草花。花備五色者，蜀葵、鶯粟、鳳仙。三色者：雞冠。二色者玉簪。一色者十姊妹、烏斯菊、望江南。秋花耐秋者，紅白蓼〈(江鄉花也，此地高幾以丈)〉。不耐秋者木槿〈(朝鮮夕萎)〉、金錢〈(午後僅開，向夕早落)〉。耐秋不耐霜日者，秋海棠〈(一名斷腸，或曰思婦淚所凝也)〉。木樨，南種也，最少。菊北種也，最繁。種菊之法，自春徂夏，辛苦過農事。菊善病，菊虎類多於螟螣賊蠡〈(癃頭者菊蟻，瘠枝者黑蚰，傷根者蚯蚓，賊葉者象幹蟲。菊蟻以鱉甲置傍，引出棄之；黑蚰以麻裹箸頭捋出之，蚯蚓以石灰水灌河水解之，象幹蟲磨鐵線穴搜之)〉，圃人廢晨昏者半歲，而終歲衣食焉。凡花無根莖花葉俱香者，夏荷秋菊也。凡花曆三時者，長春也，紫薇也，夾竹桃也。香曆花開謝者，玫瑰也。非花而花之者，無花果也。草橋惟冬花支盡三季之種，壞土窖藏之，蘊火坑晅之，十月中旬，牡丹已進禦矣。元旦進椿芽、黃瓜，所費一花幾半萬錢，一芽一瓜，幾半千錢。其法自漢已有之。漢世大官園冬種蔥韭菜茹，覆以屋廡，晝夜熯熅，菜得溫氣皆生。召信臣為少府，謂物不時，不宜供奉，奏罷之。蓋水腹堅，生氣蟄，蟄者伏其毒，賈火氣以怒之，木挾驕而生，不受風雨，非膳食所宜齊。今紫奼紅妖，目交鼻取，其中人精微，於滋味正等矣。草橋去豐臺十里，中多亭館，亭館多於水頻圃中。而元廉希憲之萬柳堂，趙參謀之匏瓜亭，栗院使之玩芳亭，要在彌望間，無址無基，莫名其處。
郊居絕勝午橋莊，南客行來眼亦忙。馬上乍逢蒲葦地，夢中移入水煙鄉。疏林透戶涼風出，翠葉平池急雨香。危石幽篁相對冷，一庭清影話瀟湘。
春期經屢負，秋爽得同尋。出郭村非遠，穿林逕即深。岸蘆蒙水白，堤柳上橋陰。豈必藏丘壑，溪流已會心。
蓊鬱林圍屋，紆回井帶場。四時占雨法，一卷種花方。側樹繁陰合，迎溪殘雨香。一官能困我，耕鑿已山鄉。
官閑更喜調相同，把手郊園興未窮。一曲水環魚藻綠，幾肩花過石橋紅。柳陰落日簾斜出，荷氣微風香暗通。池上客逢藜火夜，霜星應曜尾箕中。
山色晴分柳，春雲馬亦驕。蝶知尋氣早，鷗引野心迢。踏月清歸寺，攜詩瘦渡橋。樽空村貰少，坐惜飲虛蕉。
參差三月遊難約，才共班荊見落花。黃鳥云云春欲老，青山望望外為家。城隅舊寺生新草，溪上晴雲墮濕沙。勝國館亭何處問，平林一帶只昏鴉。
蝶衰蜂少草蟲辰，老圃如農賽社神。除卻菊花俱入窖，人間秋矣地中春。 
永定門外五里，禾黍嶷嶷然被野者，胡家村。禾黍中，荒寺數出，墳兆萬接，所產促織，矜鳴善鬥，殊勝他產。秋七八月，遊閒人提竹筒、過籠、銅絲罩，詣藂草處，缺牆頹屋處，磚甓土石堆磊處，側聽徐行，若有遺亡，跡聲所縷發而穴斯得。乃掭以尖草，不出，灌以筒水，躍出矣，視其躍狀而佳，逐且捕之。捕得，色辨、形辨之，辨審，養之。養得其性若氣，試之，試而才，然後以鬥。促織經曰：蟲生於草土者，身軟；磚石者體剛，淺草瘠土者性和，磚石、深坑及地陽向者性劣。若是者穴辨。凡促織，青為上，黃次之，赤次之，黑又次之，白為下〈(號紅麻頭、白麻頭、青項金翅、金絲額、銀絲額，上也。黃麻頭，次也。紫金、黑色又次也)〉，若是者色辨。首項肥，腿脛長，背身闊，上也，不及斯次，反斯下也〈(其號之油利撻、蟹殼青、棗核形、土蜂形、金琵琶、紅沙、青沙、紺色為一等，長翼、梅花翅、土狗形、螳螂形、飛鈴為一等，皂雞、蝴蝶形、香獅子為一等)〉，若是者形辨。養有飼焉，有浴焉，有病用醫焉〈(鰻魚、稻撮蟲、水蜘蛛、匾擔蟲、溝紅蟲、蟹白、栗黃、米飯，食養也。榨小青蟲汁而糖調之以浴，隨淨甜水以滌，水養也。蟲病而治之，水畔紅蟲主積食，蚊帶血者主冷，蛆蛻廁上曰「棒槌蟲」，主熱，粉青小青蝦主鬥後，自然銅浸水點者主鬥損，茶薑點者主牙損，童便調蚯蚓糞點者主咬傷，竹蝶主氣弱，蜂主身瘕，醫養也)〉。如是，促織性良氣全矣。中則有材焉者，間試而亟蓄其銳，以待鬥。初鬥，蟲主者各內蟲乎比籠，身等，色等，合而內乎鬥盆。蟲勝主勝，蟲負主負，勝者翹然長鳴，以報其主。然必無負而偽鳴，與未鬥而已負走者。其收辨，其養素，其試審也。蟲鬥口者，勇也；鬥間者，智也。鬥間者俄而鬥口，敵蟲弱也；鬥口者俄而鬥間，敵蟲強也。考促織，爾雅曰：螒，天雞。李巡曰：酸雞。郭璞曰：莎雞，一曰「樗雞」。方言曰：蚟孫，一曰「蜻蛚」。爾雅翼曰：蟋蟀生野中，好吟於土石磚甓下，鬥則矜鳴，其聲如織，故幽州謂之促織也。促織感秋而生，其音商，其性勝，秋盡則盡。今都人能種之，留其鳴深冬。其法，土於盆，養之，蟲生子土中。入冬以其土置暖炕，日水灑綿覆之，伏五六日，土蠕蠕動，又伏七八日，子出，白如蛆然。置子蔬葉，仍灑覆之，足翅成，漸以黑，匝月則鳴，鳴細於秋，入春反僵也。凡都人鬥促織之俗，不直閭巷小兒也，貴遊至曠厥事，豪右以銷其貲，士荒其業，今亦漸衰止。惟嬌奼兒女，鬥嬉未休。然嬉之蟲，又不直促織。有蟲黑色，銳前而豐後，須尾皆岐，以躍飛，以翼鳴，其聲蹬稜稜，秋蟲也。暗即鳴，鳴竟刻，明即止。瓶以琉璃，飼以青蒿，狀其聲名之，曰「金鐘兒」。有蟲，便腹青色，以股躍，以短翼鳴，其聲聒聒，夏蟲也，絡緯是也。晝而曝，斯鳴矣，夕而熱，斯鳴矣，秸籠懸之，餌以瓜之餉，以其聲名之，曰「聒聒兒」。其先聒聒生者，曰「叫螞蚱」，以比於聒聒，腹太似，恨騫；翅太似，恨長；鳴太似，恨細。有蟉螂者，蜩也。馬螂蟉者，蟬也。名以聽者之所為情，寂寥然也。鳴蓋呼其候焉。三伏鳴者，聲躁以急，如曰伏天、伏天。入秋而涼，鳴則淒短，如曰秋涼、秋涼，取者以膠首竿承焉。驚而飛也，鳴則攸然。其粘也，鳴切切，如曰「吱吱」。入乎手而握之，鳴悲有求，如曰「施施」。促織之別種三：肥大倍焉者，色澤如油，其聲呦呦呦，曰「油胡盧」。其首大者，聲梆梆，曰「梆子頭」。銳喙者，聲篤篤，曰「老米嘴」。三者不能鬥而能聲，擯於養者，童或收之，食促織之餘草具。螞蚱之種三：俱不鳴，青翼而黃身，躍近而飛遠，飛則見其襲羽，或紅焉，或黃焉，曰「螞蚱」。其青而長身者，曰「匾蜑」，嬉者股系而提之，使飛不止，以觀其襲羽。其扁身長脰，昂首出目者，刀郎，螳螂也，性怒無所畏讓，嬉者亦股系而觸之，以觀其怒也。蜻蜓之類三：大而青者曰「老青」，紅而黃者曰「黃兒」，赤者曰「紅兒」。好擊水而飛飛，童圈竹結彩線網，曰「絯」。循水次，群逐而撲之，名呼以祝，曰「棲棲」。撲著，曰「絯著」。得一，曰「一朵」，以色玩如花也。別有鱉身象鼻而貝色，大如朱櫻，曰「椿象」。生椿，其臭椿也，不可觸。有若半赤豆而萆麻點者，曰「瓢兒」，生蔬畦，捉之，則溺腥黃，汙不可脫，而童手之不已也。有金光而綠色，甲堅而須勁以動，曰「金牛兒」。黑色白點，曰「春牛兒」。無所可娛也，系而斃之則已。有玄身而兩截，形剛而性媚，掐其後，首則前頓，聲嚗嚗然，仰置之，彈而上，還復其故處，不能遂覆而走也，曰「叩頭蟲」，一曰「搗碓蟲」焉。
促織聲切切，荒階草稠稠。穴居牆有坣，仰食露先秋。苦鬥將誰為，微軀不自謀。殘燈孤杼夜，為爾憶關樓。
燕市鬥場挨戶戶，正酒色天好決賭〈(燕俗謂陰雨為酒色天)〉。各提鬥盆繡花縷，摩挲入手澄泥古。高下參差列兩廡，似為秋蟲判疆土。昨夜尋聲向秋圃，金翅麻頭合蟲譜。蹲踞盆中勢虓虎，未許他蟲跳樑侮。作勢登場勢逾怒，雙須立似旌旗豎。積怨不動目相拒，一陣一陣驟風雨。戰勝長鳴鳴以股，主人奪采盆安堵。保抱小蟲歌大武，指盆笑謂將軍府。喓喓趯趯何比數，飲之食之氣則鼓。有雄傑然起行伍，心有主人目無虜，鬥場四塞主寰宇。
使氣及蟲羽，燕趙少年場。兩雄而一器，臂怒首低昂。其勇各已養，作勢分列行。殺機盆盎中，策力群相當。上下屢禁制，東西紛跳樑。勝負鳴者分，主人色倉皇。蟲生死鬥耳，主何為短長。 
京師七奇樹，韋公寺[4]三焉。天壇拗榆錢也，榆春錢，天壇榆之錢以秋。顯靈宮折枝柏也，雷披一枝，屏於霤中，折而不殊，二百年蔥蔥。報國寺矬松也，幹數尺，枝橫數丈，如淺水荇，如蛀架藤。臥佛寺古娑羅也，下根盡出，累癭露筋，上葉砌之，雨日不下。與韋公寺內之海棠也，蘋婆也，寺後五里之柰子而七也。寺在左安門外二里，武宗朝常侍韋霦建。貲竭不能竟，詔水衡佐焉，賜額弘善寺。寺東行一折，有堂，堂三折，有亭，亭後假山，亭前深溪。溪里許，蘆荻滿中，可舟爾，而無舟。寺無香火田地，以果實歲。樹周匝層列，可千萬數。寺南觀音閣，蘋婆一株，高五六丈。花時鮮紅新綠，五六丈皆花葉光。即時早秋，果著日色，焰焰於春花時。實成而葉渴矣，但見垂累紫白，丸丸五六丈也。寺內二西府海棠，樹二尋，左右列，遊者左右目其盛，年年次第之，花不敢懈。寺後五里柰子樹，歲柰花開，柰旁人家，擔負幾案酒肴具，以待遊者，賃賣旬日，卒歲為業。樹旁枝低亞，入樹中，曠然容數十席。花陰暗日，花光明之，看花日暮，多就宿韋公寺者。海棠、蘋婆、柰子，色二紅白。花淡蕊濃，跗長多態，海棠紅於蘋婆，蘋婆紅於柰子也。崇禎己巳冬之警，我師駐寺，海棠蘋婆以存，柰子樹虜薪之。
結軫出郊坰，官曹幸休假。探奇曆修阪，選勝得華榭。埃氛淨初雨，清和遘長夏。尊峰層雲上，幽居茂林下。回塘長菰蒲，列果間桑柘。花塢草蔥茜，蘿薛石含岈。簷際鳥鳴呼，澗道水奔瀉。主人金貂貴，意匠殫營架。未窮賞心趣，忽已隨物化。挹景興昔感，良遊樂今暇。淹留日將夕，更返塵中駕。
貰酒新豐解佩刀，相逢意氣為君豪。孤亭晝敞杉松色，亂石青含薜荔高。自向風塵偏勝跡，豈今湖海傲吾曹。從他桂樹山中發，招隱何勞更反騷。
春塢花冥冥，斜陽倒玉瓶。風塵猶傲吏，天地此空亭。共醉薊雲白，相看燕草青。我來吟澤畔，不是獨為醒。
藉草到流水，看花延落暉。客中過寒食，馬上改春衣。移席青山出，開樽白鳥飛。天涯有朋好，能使宦情微。
偶成春服始，挾侶問幽蹤。芳草近寒食，空林聞午鐘。驚波雙鳥出，迷路一僧逢。欲竟名園賞，停杯感慨重。
千樹飛花覆客杯，百年晴日此池臺。鉤簾蛺蝶攜香去，浴渚鳧鷖散錦來。醉後看人成偃蹇，歸時促騎故徘徊。長安北望黃塵裏，擊劍高歌未乏才。
歷歷垂楊青幾圍，娟娟宿鷺白雙飛。坐驚遠岫停杯出，行惜殘花插帽歸。四海未妨吾輩在，孤亭僅與世人違。誰為忽唱江南樂，回首煙霞未拂衣。
薊苑春歸處處幽，陸沉吾黨任遨遊。長楸碧帶千峰雨，密荇青藏百道流。西望風雲雙鳳闕，北來天地一漁舟。科頭箕踞尋常事，細酌高吟且未休。
習習東風幽鳥翻，偶成春服試春原。高低綠槿斜分戶，遠近清流細繞村。地入漁樵身暫許，客逢湖海道偏尊。誰為一叩荊卿築，醉裏悲歌動薊門。
韋園三月綠陰繁，席帽胡床山寺門。螭首雲扶雙菡萏，龍鱗日繡孤松根。蒼鷹決翼瞑煙破，白鷗掠魚春水渾。建章傳鑰聽轉迫，猶指梨花尋別村。
高柳拂依依，籠陰過夕暉。遊魚牽絮去，水鳥帶萍飛。山遠青分綠，荷生密半稀。年年林果熟，不問麥秋饑。
都門聯轡出，此地訪煙蘿。共酌清尊酒，還成白薴歌。春雲花外度，幽鳥水邊多。更擬池亭上，田田采芰荷。
我來憑水檻，坐久夕陽斜。聊復袪塵事，相將攬物華。河山百戰地，桑柘幾人家。總有明春約，還看何處花。
客計風塵薄，幽懷水檻偏。停杯聽鳥樹，系矢伺魚淵。閣敞山全入，花高塔擬懸。悠然韋杜曲，尺五欲瞻天。
帝京塵土上過頭，遠向城南水次遊。靜夜微霜初墮葉，芳原爽氣滿清秋。輕風吹酒開涼宇，落葉催寒出禦溝。直擬韋園作韋曲，鳳城亦自有滄州。
長日韋公寺，千章夏木垂。藤陰魚沫聚，荷韻酒香宜。偶命郊坰駕，因酬夙昔期。高天來暮色，騎馬別蓮池。
落日荷亭上，移尊亭影斜。徵歌風度曲，催酒醉拋花。石繡青蒼合，池紋紅紫遮。留連渾未極，蘿月滿歸車。
瞑色紛林樾，殘尊喧未休。婆娑筵錯落，浣濯意淹留。魚鑰層城待，螢燈隔草浮。暑期尋醉約，莫便入清秋。
村寺連林圃，苔文一徑斑。照花溪宛轉，啄果鳥間關。饌鯉尊前網，歸鴉日傍山。醉閑如昨日，客迓市僧還。
看柰中荒野，樛枝面四垂。綠陰全覆日，白朵正開時。促坐身相肘，清歌外不知。幽芳尊玩賞，不為土人姿。
細草雙堤路，孤亭一水前。林深朝宿鳥，波淺陸生蓮。苔紫雨晴色，樹紅花果妍。酒醒無所事，折折步溪邊。
鐘磬水邊寺，春春花事繁。風紋搖荇帶，雨色上苔痕。無隙綠成幄，難窮溪繞門。去年此院靜，今見竹將孫。
獨往宜茲地，況偕心所歡。秋歸山徑易，塵到水亭難。細草不忍屐，低枝頻著冠。野雲生坐側，衣袂自知寒。
韋寺招尋春酒餘，太行雲氣滿郊墟。流花上有秦人宅，醉竹中停長者車。自取青山當幾席，喜從畿甸得樵漁。風塵明日長安陌，相對青尊可暫虛。
路轉長溪十里斜，滿村春水浸蒹葭。池邊曲檻圍芳草，樹底輕舟載落花。樓閣晝涵滄海氣，衣冠晴帶紫宸霞。開尊況有高陽輩，何必風流說習家。
蒹葭堤畔好停車，坐石投竿豈為魚。山影半藏垂柳外，鳥聲偏在落花初。傍人飛鷺自來去，隔水浮煙任卷舒。不道天涯羈薄宦，還能與客混樵漁。
幽徑藤蘿晝亦寒，黃塵不上竹皮冠。數家楊柳陰低戶，到處桃花護曲欄。白日忙隨芳草暮，青山偶共故人看。淹留自笑於時幾，歎息閒人坐釣竿。
幾葉茭蒲水，微風亦起瀾。如何尋丈地，綽有江湖寬。種果栽花易，招鷗引鷺難。輞川如具體，畫裏試思看。
樹曆高雲老，門臨細水寒。亂中時有整，幽處偶然寬。蘆筍芽將茁，檳榔蕊漸殘。遊鱗真可喜，夢不到漁竿。
徑路微微折，亭軒倍倍寬。經營百事善，物力屢朝看。果稅分時斂，茶坊湊水安。袈娑幸自樂，何苦戀紳冠。
赤日來郊坰，每與勞人期。清風避城市，當為靜者私。瘦馬出郭門，草香旋生蹄。幽尋無廣途，驀此田間蹊。團團十里陰，中藏古招提。前林在何許，已覺林蟬嘶。顧影私自言，息爾良在茲。禪居亦已雄，余青吐朱扉。深柯藏靜風，露葉留晚滋。芳條欣可攀，豈必來花時。
中林眾鳥國，啁唽靡不聞。亦如適都市，頗盡殊方雲。交鳴復交翔，意已無人群。客來鳥何知，去亦匪所欣。孤游時見欺，故復相囂紛。平生寂默意，欲與禽鳥分。人生各棲宿，此義聊可殷。
清池不濡軌，千里在一曲。蒲葦散輕飆，時見幽鷺浴。垂楊發如葆，繞寺分可束。數樹影文綺，欣然若新沐。伊予江海客，偶化鷗鳧族。臨流無盥漱，端坐意已足。
一株柰樹相傳古，不記何年植此土。交枝拂地仍拂雲，細葉淒風復淒雨。花開花落如紅雪，城中看花人不絕。夜來猶宿韋公祠，晨朝復過花言別。
一路碧萋萋，遊人宛轉迷。城當片野直，風定梵音齊。紅藥春分圃，青蔬雨到畦。江南真在眼，枝上子規啼。
分得公餘日，壺觴各有隨。夕陽穿樹下，蹊路繞泉遲。吏散竹深處，馬嘶花落時。城陰搖暮柳，心感隔年期。
匹馬入林坰，雉飛麥隴青。槐陰濃似蓋，蘿帶結為屏。愁裏三春盡，尊前雙眼醒。更憐幽石砌，擊汰出雲汀。
路轉城闉接，溪沿野岸長。樹陰圍寺古，池氣抱亭蒼。生水魚頻躍，宿雲鳥正藏。三春看又盡，步步惜芬芳。
新霽朝看定，山僧早啟扉。松針刺霧上，柳絮撲天飛。綠盡爭紅色，亭全借水暉。坐觀雲物變，倏忽似還非。
花醉日冥冥，春風吹未醒。細沙蒸水白，高柳動天青。曲沼起魚泡，虛廊隨鳥翎。偶然無客至，正晝殿門扃。
春郊樹繞眾芳繁，花信風催第幾番。溪影株株杯影片，草增寸寸蘚增痕。網羅禁處魚浮泳，歌管喧時鳥靜蹲。莫謂水邊人共遠，同遊各趣不堪論。
城中諸所見，到此已皆非。時至花難後，煙深柳肯稀。禽魚太無事，水石自為機。遊興今方起，殘春未可歸。
閒時誠不易，抑亦在其人。地有何常主，花非無故春。琴尊皆勝友，山水況佳辰。物候參差好，重來想更新。
池上蒹葭春雨余，東風吹葉未全舒。因游過寺鐘無謂，饕果栽花圃不如。野服自應裁薜荔，清時聊得混樵漁。會心何必江湖遠，林水悠然稱隱居。
花開十里錦為村，主客樊然辦一樽。紅白漸飛僧不問，雨晴無節鳥猶言。君能擊築歌燕市，我正移家向薊門。愁裏看春春又暮，可堪苔逕落英繁。
籬落荒能樸，庭除爽自閑。碧疏辭葉樹，青削映波山。砌冷蟲多口，天空鶩獨還。黃花虛採擷，猶未破秋顏。
步壑身相倚，憑高眼倍清。寒蕪傳雨貌，折荻戰秋聲。檻外非鄉國，杯前此弟兄。鹿門思昨歲，遷代若為情。
城南韋寺曲，喬木宛山莊。徑水生多影，松花時一香。附蘿如繪壁，臥石自成床。獵獵風初至，紛紛下海棠。
春去左安門外得，籠灰過春七千刻。一坪草色浮鄉心，低低切切答鄉音。蹄音徹地塵不起，新綠香嬌奪紅紫。香來細陣林無風，林梢頭綠下頭紅。老僧歎聲雜禪語，石表苔深古寒暑。東南民力三百年，年年鑿此春山煙。
煙鎖荒祠繞曲灣，離城寂曆儼深山。墮紅千片鳥驚別，淨綠一庭僧掩關。雲以倦遊時入定，石從悟法久辭頑。東風漸軟縈詩思，只任柔條舞翠鬟。
日長移近夕，北地易秋天。鐘磬聲塵遠，楂梨氣候先。入煙隨岸步，聽水就窗眠。夜起觀僧定，庭空月到全。
左安門外澹如汀，畏客頻邀過水亭。一片塵羞溪面照，十分酒入客脾醒。荷含秋意多相向，蟬作鄉音乍可聽。花合燈分鐘定夕，今宵旅夢各星星。
雲氣出郊村，花梢遍雨痕。竹深庭戶暗，溪曲往來繁。客已欣林寂，僧猶厭鳥喧。燕城歌吹海，消得此黃昏。
沙風別是養花天，雲翠星紅十丈圓。清伴月魂香縷細，豔傾春老午妝妍。玎璫步幛知藏鳥，瓔珞銖衫欲贈仙。飛夢若逢伊解語，護寒索賦滿吳箋。
地氣萃止，神人以靈。西北地，無少隆下，而氣堅瑕，視水避趨，其水環者，避堅也。乘其輪，句於矩，鬱乎衝衝已。出左安門東行四十里，石橋五丈，曰「弘仁橋」。橋下水，從琉璃河一支西來，餘百里，過橋，水東北去，不足百里，入於運河，為一支。橋東頭元君廟，西向臨橋，若梯階之。橋左右水，若特意環之，避其霤中。按稗史：元君者，漢時仁聖帝前有石琢金童玉女。至五代，殿圮，石像僕。至唐，童泐盡，女淪於池。至宋真宗封泰山還，次禦帳，滌手池內，一石人浮出水面，出而滌之，玉女也。命有司建小祠安奉，號為聖帝之女，封天仙玉女碧霞元君。後祠日加廣，香火自鄒、魯、齊、秦，以至晉、冀。而祠在北京者，稱泰山頂上天仙聖母。麥莊橋北，曰西頂；草橋，曰中頂；東直門外，曰東頂；安定門外，曰「北頂」。盛則莫弘仁橋若，豈其地氣耶！夫億萬姓所皈禮，以俗教神道焉，君相有司不禁也。歲四月十八日，元君誕辰，都士女進香。先期，香首鳴金號眾，眾率之，如師，如長令，如諸父兄。月一日至十八日，塵風汗氣，四十里一道相屬也。輿者，騎者，步者，步以拜者，張旗幢、鳴鼓金者。輿者，貴家、豪右家。騎者，遊俠兒、小家婦女。步者，窶人子，酬願祈願也。拜者，頂元君像，負楮錠，步一拜，三日至。其衣短後，絲褌，光乍襪履，五步、十步至二十步拜者，一日至。群從遊閑，數唱吹彈以樂之。旗幢鼓金者，繡旗丹旐各百十，青黃皂繡蓋各百十，騎鼓吹，步伐鼓鳴金者，稱是。人首金字小牌，肩令字小旗，舁木製小宮殿，曰「元君駕」，他金銀色服用具，稱是。後建二丈皂旗，點七星，前建三丈繡幢，繡元君號。又誇儇者，為臺閣，鐵杆數丈，曲折成勢，飾樓閣崖水雲煙形，層置四五兒嬰，扮如劇演。其法，環鐵約兒腰，平承兒�，衣彩掩其外，杆暗從衣物錯亂中傳。下所見雲梢煙縷處，空坐一兒，或兒跨像馬，蹬空飄飄，道傍動色危歎，而兒坐實無少苦。人復長竿掇餅餌，頻頻啖之。路遠，日風暄拂，兒則熟眠。別有麵粉墨，僧尼容，乞丐相，遢伎態，憨無賴狀，閭少年所為喧鬨嬉遊也。橋傍列肆，摶面角之，曰「麻胡」。餳和炒米圓之，曰「歡喜團」。秸編盔冠襆額，曰「草帽」。紙泥面具，曰鬼臉、鬼鼻。串染鬃鬣，曰「鬼須」。香客歸途，衣有一寸塵，頭有草帽，面有鬼臉，有鼻，有須，袖有麻胡，有歡喜團。入郭門，軒軒自喜。道擁觀者，嘖嘖喜。入門，翁嫗妻子女旋旋喜繞之。然或醉則喧，爭道則毆，迷則失男女，翌日煩有司審聽焉。
元君宮接馬駒橋，香火遙分岱嶽高。龍鳳旗翻翠羽蓋，山河影動赤鸘袍。何人得見三花樹，此地曾無千歲桃。金鼓聲微幡蓋遠，月明應自度雲璈。
燕姬上馬巧安排，窄窄弓弓兩瓣鞋。約伴同參玉女去，發心自願舍金釵。
空行閃閃立樓臺，前隊朱旗後隊催。湧出一枝華藏界，化人如自日邊來。 
城南二十里，有囿曰「南海子」。方一百六十里，海中殿，瓦為之。曰「幄殿者」，獵而幄焉爾。不可以數至而宿處也。殿傍晾鷹臺，鷹撲逐以汗，而勞之，犯霜雨露以濡，而煦之也。臺臨三海子，水泱泱，雨而潦，則旁四淫，築七十二橋以渡，元舊也。我朝垣焉。四達為門，庶類蕃殖，鹿獐雉兔，禁民無取，設海戶千人守視。永樂中，歲獵以時，講武也。天順二年，上出獵，親禦弓矢，勳臣、戚臣、武臣，應詔馳射，獻禽，賜酒饌，頒禽從官，罷還。正德十二年，上出獵。隆慶二年三月，上幸南海子。先是，左右盛稱海子，大學士徐階等奏止，不聽。駕至，榛莽沮洳，宮幄不治，上悔之，遽命還蹕矣。海子西北隅，歲清明日，蟻億萬集，疊而成丘，中一丘，高丈，旁三四丘，高各數尺，竟日而散去。今土人每清明節往群觀之，曰「螞蟻墳」，傳是遼將伐金，全軍沒此，骨不歸矣，魂無主者，故化為蟲沙，感於節序，其有焉。歲五日，中侍例同太醫院官來捕蝦蟆。嘉靖中，御用監奉御來定，五日方捕，至羊房南大柳下，坐柳根午食。顧旁一髑髏，來濡肉蒜盤，內髑髏口，戲問：「辣否？」髑髏曰：「辣。」來驚，去肉，辣音不已。驟馳而歸，辣辣音追之，數日來卒。海子西牆，有沙崗委蛇，歲歲增長，今高三四丈，長十數里矣。遠色如銀，近紋若波，土人曰「沙龍」。 
鐃音發桂畤，春狩踐蘭區。水盡緹城合，山回帳殿孤。公卿隨八駿，虎旅備三驅。如聞後車載，倘遇渭川夫。
春旗出太液，夜騎入長楊。赤羽驚風落，雕弓抱月張。橫驅視沙塞，縱發擬河湟。未寢征胡議，誰為諫獵章。
詔幸芙蓉苑，傳言羽獵行。三驅偕上將，四較出神兵。列戟圍熊館，分弓射虎城。風雲日暮起，偏繞漢家營。
南郊初禮帝，上苑復誇胡。虎兕先聲伏，車徒翼輦趨。網羅張一面，部曲用三驅。侍從群臣在，應知諫獵無。
芳郊秘苑五雲中，猶識先皇禦宿宮。碧樹依微含雨露，朱甍窈窕鬱煙虹。空山想見朱旗繞，闕道虛疑玉輦通。此日從臣俱寂寞，上林誰復歎才雄。
城南海子四十里，大狩禽物此中是。樹木環植周以垣，日獲雉兔奉至尊。內官監守但坐看，四垣崩圮禽物散。樹木斫賣雉兔空，白日劫盜藏其中。
日肥月長沙龍山，鱗風斑雨形其間。鬣揚間為出脊肋，畚插無所施人力。蜒蜒委委數百尋，日光閃閃星黃金。馬前拔蹄人沒踝，一步一步聲琤琤。頭尾北向帝京聚，聚非因風泐非雨。地氣凝結龍阜鐘，岳不在高在所主。
采育東南二十里，有埠高丈，廣三四十尺，曰「聚燕臺」。歲秋社，燕辭巢日，京畿城村燕，必各將其成雛數千百聚此臺，呢喃竟二日，然後乃能去之，為話將別，為語約所群歸也。聞燕歸有國矣，又曰藏焉，伏氣穴土及樹中空。然明中春來復葺乳其舊巢者，定故燕爾，蓋主人曾以彩線約足而識之。
燕來各有巢，蓋歸雲有國。秋風吹荒臺，社散燕來即。嘈雜萬聲中，去住兩心逼。曰餘巢此都，歲見雛蕃息。巢也無盛衰，居者易興革。畫藻去年如，故人覓不得。昨過棘籬邊，故人瘁顏色。舊德勝新巢，移共汝惻惻。豈無新鮮泥，愛惜舊心力。 
白雲觀，元太極宮故墟。出西便門，下上古隍間一里，麥青青及門楹者，觀也。中塑白晰皴皺無鬚眉者，長春丘真人像也。觀右有阜，藏真人蛻。像假也，蛻者亦假也，真人其存歟？真人名處機，字通密，金皇統戊辰正月十九日生，有日者相之，曰「神仙宗伯」。年十九，辭親居崑崙。二十，謁重陽王真人，請為弟子。道成，而成吉思皇帝自乃蠻國手詔致聘，詔文云：朕居北野，嗜欲莫生，每一衣一食，與牛豎馬圉，共弊同享，謀素和，恩素畜。是以南連趙宋，北接回紇，東夏西夷，悉稱臣佐。念我單于國，千載百世未之有也。訪聞丘師先生，體真履規，懷古君子之肅風，抱真上人之雅操，朕仰懷無已，避位側身，選差近侍官劉仲祿，備輕騎素車，謹邀先生，不以沙漠悠遠為念。真人庚辰正月，乃北至燕。令從官曷刺馳奏：登州棲霞縣誌道丘處機，近奉宣旨遠召，海上居民，心皆恍惚。處機自念，同時四人出家，三人得道，惟處機虛名，憔悴枯槁。比到燕京，聽得車駕遙遠，風塵澒洞，天氣蒼黃，老弱不堪。伏望聖裁。龍兒年三月日奏。十月，曷刺回，復敕師前。壬午四月，達行在所。雪山之陽，設座黃幄東，與講鈞禮而不名，延問至道。真人大略答以節欲保躬，天道惡殺，治尚無為之理。命史書策，賜號神仙，爵大宗師。賜金印章，曰「神仙符命」，掌管天下道教。夜醮焚簡，五鶴翔焉。尋乞還，詔居大都太極宮，改從真人號，曰「長春」。真人每晨起，呼果下騮，其徒數十，徜徉山水間，日暮返。年八十時，北山口崩，太液池竭，真人曰：其在我乎？七月九日，留誦而逝。逝之明年，其徒尹清和，始以師入龕，葬於處順堂之後。今都人正月十九，致漿祠下，遊冶紛遝，走馬蒲博，謂之燕九節〈(又曰宴丘)〉。相傳是日，真人必來，或化冠紳，或化遊士冶女，或化乞丐。故羽士十百，結圜松下，冀幸一遇之。西十餘里，為唐太宗哀忠墓。西南五六里，為蕭太后運糧河，泯然漶滅，無問者。
長春宮殿鎖寒煙，駐馬斜陽古樹邊。白鶴不歸人影外，黃花仍發酒杯前。龍山峴石參軍帽，藍水寒山子美篇。聚散幾回時序別，令人對此一茫然。
行散到古院，翛然遇真師。落日澹眉宇，清霜疏鬢絲。飯溫初煮石，丹冷舊封泥。嗒坐渾無語，蟬聲秋樹枝。
一丘長枕白雲邊，孤塔高懸紫陌前。到此心澄思出世，當年丹熟可曾仙。花泥幾度供鋪席，榆影更番佐數錢。誰道燈殘燕九節，不教遊罷早春天。
沿堤細路接西清，河北仙凡此會盟。塢月幽人寒抱膝，嶺雲仙史夜吹笙。天連帝座蟬應蛻，火合羲爻藥待成。誤我黃粱初入夢，侍臣方奏泰階平。
金臺空往跡，玉律谷寒開。蕙帳白雲動，芝房紫氣回。年年仙化現，處處道流來。走馬兒方健，花茵坐舉杯。
春燈市罷散千紅，馳射當年太極宮。蛛帶日光飛野馬，兔絲古木蔓游龍。運余故役隍為陸，戰罷哀忠隴有封。共道真人來隱跡，茫茫海嶠想高蹤。 
杭州上天竺觀音大士古像，晉天福年，僧道翊見瑞光發澗，得奇木以刻也。後漢乾祐年，僧從勳自雒陽奉佛舍利，安大士頂。妙相既備，晝而白光。宋建炎四年，兀術入臨安，高宗遜於海，兀術問知像緣，遂與玉帛圖籍盡航而北。僧智完率徒以從，至燕，舍都城西南五里之玉河鄉，建寺奉之。此觀音寺也。我天順壬午，土人權五修之。成化丁酉，僧德顯又修之。因得石土中，金大定十七年刻，載天會七年梁王徙像，甚悉。今寺所奉，乃又非晉像，豈天興初曾顛沛於兵，抑至正末，復崎嶇而北也？寺有成化二十三年學士程敏政碑。至今游杭天竺者，僧仍指大士，曰「晉像」，不知徙此已四百八十二年矣。 
釋迦舍利珠，八斛四斗，其三之一住人間也。阿育王置塔八萬四千，東震旦得塔十九，其粒不可得計也。康僧會懇佛，七日得七。曇榮懇之，自三粒至三百粒。隋文帝遇阿羅漢，授舍利一裹，與法師曇遷數之，數多數少莫能定。乃七寶函，致雍、岐等三十州，州各一塔。天寧寺塔，其一也。塔高十三尋，四周綴鐸以萬計，風定風作，音無斷際。寺僧云：音斂則光見，或歲一見，或數歲見。嘉靖庚戌三月廿八夕，婁東王司寇世貞宿寺中，微雨簌簌，塔鐸忽斂，他聲作於下，耔耔然，類蛩鼓翼者，視相輪表，青白光晶濙，大於五斗甕，上下閃歘，間一射人衣，亦青白色，可炊黍時乃定。則鐸聲發，他耔耔聲息也。塔倒影，在大士殿。日方中，闔殿中門，日入門罅，塔全影倒現石上。昔人云：影從罅入，空中物則旁礙，礙則影束，影束則倒。段成式云：海水倒翻故爾。然是舍利珠影也。珠光上聚，攝入塔影，影入隙光，光則倒受。倒者，光中塔影，非此塔影也。今懸鏡中像，過傍鏡，其物正倒也。陽燧倒影者，日光倒入也。又光從上來，層十三具，光一再傳，物體則小也。佛光，日也，舍利珠光，月也，光色青白，每見，以夜及晦及雨也。佛光恆在，人目體陰，避光日中，見影門隙。今穿竹至丈，承目指空，方晝見星也。塔前一幢，隋開皇中立，書體遒美。楊升庵云：最似歐褚筆法。寺在唐開元名天王寺，正統始名天寧。或曰：京師，古幽州也，隋所建塔藏舍利者，幽之弘業也。幽今無弘業，天寧之先，又不為弘業，意者志軼之。志軼之，安知弘業不為天寧也？
舊瞻天寧塔，今覽天寧寺。茲塔多鬼怪，光芒夜夜至。不知何時殿，結構今頹棄。剔蘚讀其碑，識是隋文季。蝌蚪半剝落，蛟龍猶奰屭。我來值時暮，攬逝發潛喟。修陸控趙代，長山衛燕冀。蒼然野眺合，一灑楊朱淚。
七級芙蓉起，千年舍利藏。地形標海嶽，人代閱隋唐。境現三天象，珠含四日光。白毫空萬里，處處有迷方。
寺古傳因塔，莊嚴禮上方。高標出雲漢，浩劫記隋唐。縹緲聞清梵，虛空散妙香。直疑多寶湧，時現佛珠光。
出城殊未遠，入寺已蕭然。聽覽諸根淨，慈嚴一塔懸。林花飛繞客，幽鳥語應禪。不敢求光現，心知與俗緣。
浮圖隋寶額，舍利漢金人。龜捧雲趺篆，龍蟠海藏鱗。躡空依日月，飛界隔風塵。縹緲遙疑幻，崚嶒近復真。雲標象外矗，玉樹望中新。萬劫留真相，諸天護法輪。空憐證聖眼，猶是滯凡身。倘有摩尼在，春風一問津。
飛光聳岧嶢，回風萬鐸囂。神光發寶樹，定力轉金標。熠耀渾難擬，熹微迥不消。晦驚春月上，昏憶曙星搖。法雁珠頻吐，神龍燭乍飄。一燈披幻劫，萬界出沉寥。自失迷津晚，俄然覺路遙。不須求指示，淨域本非遙。
諸天忽風雨，蕭颯動僧扉。殿冷鴿逾靜，缽空龍未歸。曉留軒冕客，秋到薜蘿衣。後夜懷支遁，遙聽鐘磬微。
得爾逃名者，今辰又梵林。山遙楊柳細，路險薜蘿深。古塔已堆礫，荒林曾布金。譚經群鳥下，聽法一龍吟。舍利光難滅，菩提跡豈沉。空虛能悟性，清淨不依心。雲竹窺禪相，風篁度唄音。蝶來看果結，酒至對蒲斟。世事形骸苦，浮生日月侵。慈航如可渡，同為解朝簪。
孤臣辭上國，匹馬自祇園。樹影僧窺日，鐘聲客到門。江湖難寓目，天地亦銷魂。行念中心約，相思且勿論。
野寺青山近，何嫌出郭頻。塔高雲不礙，樹老霧相親。茗啜松花細，經翻貝葉新。盡能偕吏隱，尤自喜僧貧。
為惜招提近，扶酲信短筇。回風爭萬鐸，落日過孤松。禪語時時得，秋山處處供。尚憐方侍御，猶有皂囊封。
命駕偶有適，結廬無茲美。窈窕黃金龕，玲瓏白玉幾。窗中列山川，樹杪分城市。法雨曉來空，梵天清若洗。散發倚層軒，橫目盡千里。漢闕浮雲端，遼烽落日裏。茅屋斷蒼煙，桑田滔流水。慈渡在何方，世界莽如此。曠望消人憂，引杯殊未已。
畿甸茫茫萬頃平，疏林高出一枝撐。曉看紅日來滄海，暮指銀河上太清。窗扃流雲隨變幻，樓臺倒影射虛明。苔封隱隱隋唐字，愁殺風塵傍帝城。
就近踏春色，天寧塔院森。振風千萬鐸，穿日十三尋。舍利聲光異，隋唐歲月深。午中看倒影，疑信滿人心。 
盧溝橋跨盧溝水，金明昌初建，我正統九年修之。橋二百步，石欄列柱頭，獅母乳，顧抱負贅，態色相得，數之輒不盡。俗曰：魯公輸班神勒也。橋北而村，數百家，己巳歲，虜焚掠略盡。村頭墩堡，循河婉婉，望去如堞。考盧溝水，出太原天池，伏流至馬邑，從雷山陽，發為渾泉，是曰「桑乾水」。雁門雲中水皆會，經太行，經宛平東南，至看丹口。支為二：其東支，通州注白河。其南支，霸州會易水，又南經丁字沽，注運河。是水過懷來，委委兩山間，磬折回射，不得自左右，惟所束之，乃亦挾其豗怒，迤宛平而西四十里。石景山東，地衍土疏，惟觸斯受，水雷奔雲泄，意左趨左，意右趨右。永樂十年七月，河潰岸八百二十丈，修焉。洪熙元年七月，潰狼窩口百丈，修焉。宣德三年六月，潰百丈，修焉。正統元年七月，潰小屯廠，修焉。正德元年二月，潰岸六百丈，修焉。蓋河至無狀，而意所欲食，前可知也。淫為淤者，其所舍也。其所咀齧，有堤廓如，然趾窞危立。成化十七年，允霸州知州蔣愷請，從三角澱抵小直沽，修築堤岸。而憲宗朝，盧溝無患也。其積津盛勢，久噎不泄，河不自得止，則務支之。不可支也，誘之。不可誘也，歸之。嘉靖十年，命工部郎中陸時雍修盧溝河，以支流導入於海。三十四年，命修盧溝河，從柳林通雞鵝房，導入草大河。四十一年，命工部尚書雷禮修盧溝河，先浚大河，令岔河水，歸故道，從麗莊園入直沽，下海。凡三易治，而世宗朝盧溝無患也。俗言盧溝數潰，罔決圮於橋，橋有神焉。萬曆三十五年，陰霖積旬，水濫發，居民奔橋上數千人，見前水頭過橋且丈，數千人喧號，當無活理。未至橋，水光洞冥間，有巨神人向水頭按令下伏，從橋孔中去。
草草輿梁枕水坻，匆匆小駐濯漣漪。河邊服匿多生口，長記軺車放雁時。
長橋灣灣飲海鯨，河水不濺冰崢嶸。遠雞數聲燈火杳，殘蟾猶映長庚橫。道上征車鐸聲急，霜花如錢馬鬣濕。忽驚沙際金影搖，白鷗飛下黃蘆立。
斷雲斜月色蒼蒼，照見桑乾河水黃。茆屋居人閑入夢，石橋行旅戒餘光。未收遠市紅猶火，極望平川白已霜。曾侍六龍橋上駐，蕭蕭旌旆馬鳴長。
殘星殘月曉蒼蒼，溪著秋濤樹著黃。山寺鐘開驚鳥梵，石樑舟散照魚光。丹楓幾點心存日，清𥴦一枝聲在霜。老臣頭白疏封事，邊淨河馴閑歲長。
河橋殘月曉蒼蒼，遠見渾河一道黃。樹入平郊分澹靄，天空斷岸隱微光。北趨禁闕神京近，南去征車客路長。多少行人此來往，馬蹄踏盡五更霜。
河聲流月漏聲殘，咫尺西山霧裏看。遠樹依稀雲影澹，疏星寥落曙光寒。石橋馬跡霜初滑，茆屋雞鳴夜可闌。北上已看雙闕近，五雲深處是金鑾。
盧溝夭矯出桑乾，月照河流下石灘。茆屋雞聲斜漢曙，沙汀雁叫早霜寒。水光漠漠山煙白，野色搖搖塞草殘。千古長橋枕南北，憶曾題柱倚闌幹。
渺渺平沙接遠堤，一川斜月石樑西。光連古戍迷鴻影，寒逐晴霜入馬蹄。雲澹漸看銀漢沒，煙空微覺玉繩低。經過曾此陪仙蹕，兩度停驂聽曉雞。
疏星寥落曉寒淒，月色沙光入望迷。野戍連雲寒見雁，人家隔水遠聞雞。波間素淼三秋淨，天際清橫萬木低。馬上遲遲殘夢斷，鐘聲遙在禁城西。
迢遞桑乾河水準，東方欲曙月斜明。蘆花釣舫漁初去，茅屋人家雞正鳴。咫尺嚴城通禦氣，依微紫禁動鐘聲。石樑如砥霜華重，曾扈鑾輿拂曙行。
河上人家尚掩扉，河中孤月蕩寒輝。清霜古店聞雞早，落葉空林見客稀。飛雁數聲秋影沒，遠山一帶曙光微。壯遊記得東南道，匹馬高吟此日歸。
扈蹕重來促曉裝，雞聲殘月樹蒼蒼。數峰雲影橫空闊，一帶波光入渺茫。人語悄傳孤戍火，馬蹄寒踏滿橋霜。望中風景俱堪思，況復樓臺是帝鄉。
金雞唱徹扶桑曉，殘月娟娟掛林杪。長河斜抱鳳池西，流彩遙連碧波杳。橫橋遠亙如游龍，明珠影落長河中。桂魄千層琥珀瑩，蟾光萬頃玻璃同。霜葉飄飄綴馬鬣，沙河閃爍黃金屑。蘆荻聲脆風力寒，煙霏才上銀河滅。往年幾暇曾一臨，碧波渺渺蘆花深。千官振轡發歸騎，月華猶在西山岑。
塵擁盧溝道，山看日近斜。下汀辭塞雁，立岸忍秋花。紺宇分編戶，青簾半酒家。東南通物力，粒食任荒沙。
山夾渾泉土氣寒，居庸直北趨桑乾。輕看一線盧溝水，未到燕門橋上看。
渾渾滾滾盧溝水，三年磷火愁行李。哭聲中有一將軍，如雲負國羞知己。五日招兵十日行，襖袢無褲紮新營。天為帝城祛萬丐，元戎司命徒空名。硝黃鉛子給不齊，曹郎一笑三軍啼。步步向前搏徒手，黃沙為高日為低。烏合未幾鳥散翔，將軍慷慨盧溝傍。易言兵亦易言死，猶勝紛紛脫妻子。
河道出桑乾，橋頭薄日寒。榆關春色迥，遼海暮雲殘。征雁回雙闕，歸鞭控一鞍。驚沙過獨鹿，回首遠長安。
