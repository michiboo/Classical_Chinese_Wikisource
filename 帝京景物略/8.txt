過沙河二十里，至新井庵。松有林，聲能鼓、能濤，影能陰畝。西數里，有臺曰「景梁臺」，土人立以思狄梁公也。柳林如新井庵松，照行人衣，白者皆碧。柳株株皆蟬，雜訊爭夕，無復斷續，行其下，語不得聞。又五里，始梁公祠。祠自唐，草間不全碑碣，猶唐也。元大德間重建之，我正統間重修之。其碑雲，梁公為昌平縣令，有媼，子死於虎，媼訴，公為文檄神，翌日虎伏階下，公肆告於眾，殺之。土人思公德，立祠也。祠前一古木，僕地，如伏者虎，相傳木亦唐時也。木傍數株，柏也，盤結不可以緒。南數武，道上立二石幢，鐫梵語，字法類李北海，唐貞觀中幢也。過西廢寺，石數段，亦幢。其二幢，唐玄奘手書。
城西親拜狄公祠，袍笏森然仰令儀。此地孤雲心尚在，中天落日手曾支。平生事業存唐史，一代文章托范碑。聞道邑民能報德，春風香火重追思。
碧山西望溯流颸，欲吊唐魂誦楚辭。寄遠束芻誰與致，沖寒瘦馬不勝騎。心懸晉嶺瞻雲地，功在虞淵取日時。預擬明年寒食候，莓苔壁上為留詩。
孤鴻海上直嗷嗷，雙翠誰褫殿上袍。煉石有方天可補，檿弧無驗鬼空號。參苓入籠還為用，稂莠當階不受薅。南望河陽如在眼，青山內外白雲高。
香火煌煌照翠微，古祠猶在舊城非。殘碑蝕土高三尺，老樹淩霜大數圍。只手臣扶紅日上，寸心子望白雲飛。偶來未及椒漿奠，回首青山帶落暉。
崇祠香火傍高林，想像生容一正衿。猛虎尚馴良吏手，牝雞能拂老臣心。孤雲渺渺回天末，短日悠悠及歲陰。古道荒榛知不遠，瓣香他日再來尋。
青鵝無計牝辰危，月望雲深日向垂。元嗣未應堪再辱，孤臣寧復避多嗤。臺衡得相方能國，神器非公定付誰。歐史范碑明皦日，居人徒識令君祠。
梁公祠宇舊城西，禾黍秋原信馬蹄。雨剝斷碑苔半合，雲埋老樹鳥空啼。天傾杞國心如噎，日墜虞淵手自攜。二十年來一登眺，感時懷古此留題。
遺容儼雅廟深幽，血食橋山路畔州。牆外野雲依樹度，門西溪水抱村流。前朝事業無抔土，異代衣冠有勝遊。欲下石欄還徙倚，青山斜日共悠悠。
伏鑕回唐祚，牝雞不敢鳴。推心隨國史，澘涕定臺衡。蘚碣霜還栗，虞淵日自明。千秋餘正氣，豈獨祀幽并。
昌平劉蕡，唐文宗時，憤宦官恃功專權，應制對策，極言禍福。第策官左散騎長侍馮宿等，讀蕡對嗟服，而畏忌不敢取。時參軍李邰登第，乃上書自劾，乞回所授以旌蕡直。後七年，甘露難作，令狐楚、牛僧孺皆表蕡幕府，師禮禮之。而宦官深嫉蕡，誣以罪，貶柳州司戶參軍，卒。後昭宗感羅袞言，贈諫議大夫，諡文節，封昌平侯。元泰定間，建祠州西南五里，曰「諫議書院」。至正間，又建祠舊州東，參政許有壬撰碑。我明弘治間，談本彝移建學宮內，今圮焉。世多謂蕡策不利於時哉，身前為宰相師，以有畏不取者；身後感動人主，以有嫉之、誣之、貶之者。矢激則遠，水洄則深也，一下第舉子贈諡侯封，祠祀百世，令當年收策登上第，亦復一李邰耳。且邰故因蕡，傳久遠至今，為自劾一書，不為一第矣。即馮宿、令狐楚、牛僧孺，當年禍福升沉，亦何至響景，蓋荏直殊意，而蕡名以彰。志稱蕡宅、蕡墓在昌平，今其址俱不可尋。崇禎五年，劉京兆榮嗣謀於董宗伯其昌，為撰碑，手書之，以風策士。宗伯曰：蕡已追贈諫議矣，猶司戶稱，存憤也。
布衣人拂逆鱗龍，一代危言此地鐘。香火制存身後廟，策時書在閣塵封。皤皤戴發餘民改，折折穿山舊路重。欲向五陵還弔古，永安城外落霜鐘。
漏轉山城嘿坐遲，一燈明滅幾停吹。憂心儼覺神如對，衰夢空憐夜作期。五度客來應見我，百年人在定應誰。壁間敢恨題名晚，淺薄終慚諫議祠。
三年重拜諫臣祠，手掬寒泉酹一卮。氣節可興天下士，蒸嘗無愧社中師。對廷舍子嗟唐策，憂國憑誰續楚辭。今日萬幾歸聖斷，有臣應恨不同時。
古樹扶疏芳草繁，獨遺忠額表幽軒。春秋正始丹心壯，城社興妖白日昏。四壁詩篇空往事，百年俎豆尚英魂。悠悠此恨無今古，山月淒涼照北村。
荒灣野木古城隅，何處昌平是舊廬。氣帶幽并多感慨，策如晁董亦迂疏。同時下第誰雲屈，此外求言總是虛。不盡懷賢千古意，執鞭無路欲何如。
此日何人問濁流，大廷方屬草茅憂。衣冠落落人心死，河雒行行王氣收。千古直臣唐諫議，一篇正學魯春秋。餘生今日顏猶汗，香火荒祠起暮愁。
從遊不愧逢幹後，伯仲何慚賈董間。一介布衣天下計，滿梁華月古人顏。臨軒猶策言誰盡，想像尋思骨自孱。寂寞學宮西畔路，停停今是幾追攀。
歲莫山城搖落時，客來下馬拜荒祠。獨傷往事生流涕，欲問遺墟不可知。璞玉無因輕易棄，龍鱗有逆信難披。登科今日還吾輩，顏厚於君何所辭。
一策乾坤正氣收，當時朋輩至今羞。沙連塞草寒三畝，葉和村煙覆一丘。濁水無情流白馬，荒山何處望青牛。罷歸遠竄非公恨，所恨身前鼠未投。
諫議祠堂在，棲棲托泮林。雨垣春蘚合，風柳暮蟬吟。湓浦天何遠，沙河水自深。投荒終棄置，入幕始浮沉。宮府分南北，興亡共古今。吐辭扶白日，回首破層陰。牢落千年夢，淒清此夜心。停鑣休遠躅，鴻影在高岑。
今古悲歌地，劉生有墓祠。只餘經世志，況值諱言時。去國英雄盡，還山事業遲。黃金舊臺北，搔首動遐思。
布衣修諫草，愧已在三公。何直登科日，能生策士風。鱗嬰劉向逆，疏抗比干忠。今我瞻山斗，昌平一故宮。
等閒一策失雄雌，諫議名高身後祠。士賤豈經時宰慮，主憂惟望侍臣知。北曹往事如公說，西角邊愁獨我思。灑淚橋山明日路，無言愧聽水流澌。 
泉得山英，石得山雄。不知其地中土也，視其石，濡而密緻，泐之而柔，五土四備已。不知其氣行地中也，酌其泉而甘，權他泉而重焉，熟之速，涼之遲焉，四氣春夏備已。九龍水，出翠屏山之陽，泉出為池，池方十丈。池出為溪，溪五里。謁泉者沿溪入，石瀨左右，溪以淺深，蒲葦以淺深；溪行者以盤折藏露，望前菁林中，晃晃黃甓，出繚絙上，九龍池也。望林端百尺，雲頭層層，瞰池危立，大聲出其間者，池上壁，壁間泉也。泉脈乎石者怒，而其脈九，鑿九龍吐之，非龍，其勢亦吐，不繚繚而帛，則珠珠而簾耳。吐泉破池，池面創，水駴散，霧沫所及，檜竹桃李，夾池叢叢。水之定處，見峰影蒼黑，當池之南。稍東而池影又動，水趨關逐渠，繞繞西入山田，去作農務矣。世宗謁陵過池，命構一亭、一臺於池之北，亭曰「粹澤」也。今陵卒夥頤，道列聖駐蹕事。
水殿新營御幄西，上皇曾此數登躋。千秋古樹淩雲上，九道甘泉瀑布齊。柳帶年光含白霧，花將春色上黃鸝。從游擬獻長楊賦，臣朔無能愧不稽。
當年此日饒風雨，此日清明又不晴。花發靈岩含禦靄，鶯啼繡樹囀春情。無邊朔氣通玄徼，萬里雲山擁漢京。傳語同游莫虛負，共將歌頌答昇平。
九位時乘石作龍，穿池引水水含空。風前活活鸝珠吐，地底原原碧漢通。緹幕盡懸金榜外，翠華齊降碧岩中。即看在藻思魚躍，還與微臣望幸同。
龍門開碧苑，池色映丹丘。芳樹緣階轉，清泉入戶流。名丘花氣靄，虛谷鳥聲幽。草閣曾清蹕，雲峰憶彩旒。水憐空鑒照，山望斷煙浮。即此消千慮，何須覽十洲。
九龍池傍帝陵隈，群壑泉澄寶鏡開。疑隱神駒精爽動，似流烏鵲羽毛來。山藏萬姓攀留鼎，燭照千年秘護臺。為有香漦繞松柏，故令蟠屈長鱗苔。
水殿三秋爽，山泉九派清。尋源迷徑入，倚檻忽雲生。星沬懸河鼓，風波動石鯨。敢論臨太液，或恐象昆明。
碧簷紅樹上扶疏，漭沆靈池混碧虛。天鏡月流千嶂後，神珠日抱九陵初。青雲似覆臨河馬，綠藻疑潛在鎬魚。共道此中涵聖澤，年年玄祉薦龜書。
白日銀河動地來，石欄紅砌水瀠洄。春生靈沼層冰泮，雷奮天門九鑰開。魴尾故應涵睿澤，鼇冠只許戴蓬萊。群公在藻承恩寵，魚麗欣陪數舉杯。
曲沼堪流照，層軒亦駕虛。葉聲雨濺後，潭影月虧初。藤度新巢鶻，萍開不射魚。白頭憐衛士，指點說鑾輿。
山寂饒靈氣，禴成問水塘。荒原流荇藻，禁水蔭虹梁。客淚園林墮，龍涎雷雨藏。我朝應過曆，宗海見滄桑。
小澗琮琮活水侵，問源不遠可幽尋。潛龍默漱諸陵液，結駟平披一鏡心。老樹棲鳳鳴謖謖，稚魚分藻立森森。短垣曾是經行幸，幾段飛光破晝陰。 
昭陵之北，曰「岣岣崖」，旋旋蟠蟠，望若梯磴，石醜怪若鬼面。泉為繞陵而幽幽，樹為禁陵而鬱鬱。下崖之庵，曰「瑞峰」，一曰「麻尼」。崖高危立，庵逼其踵。南山前逼庵，而又高危，冬前後兩月，蔽不見日，惟短至日，景一線透之。崖三峰而三庵，兩峰翼，中峰首。自盤道庵以之東峰庵，壁與石與樹也，西若有奇焉。自渡津橋以之西峰庵，壁與石與樹也，東若有僻焉。自東西峰以之中峰庵，壁與石與樹也，東西若有高焉。天啟中，陵監飾五庵，新矣，三峰失其樸。
康陵齋坐客，羅子獨來晚。為言岣岣崖，池西一峰遠。初尋樵徑密，仰不見白日，五月陰風寒，背岩雪猶冽。看看路欲窮，忽與前山通，世外得人境，古寺蒼崖中。舍杖獨息石龕坐，老僧提茶過青松。舉頭見塞外，夏草如秋空。客嘯震崖崖亦答，日夜不斷高天風。抗手別僧一客還，上崖不艱下維艱。琮琮鳴者九龍灣，馬頭明月松陵關。
望望岩棲勝，行行澗道回。攀躋從地險，豁達忽天開。朔氣盧龍近，秋陰渤海來。號弓無處所，倚杖有餘哀。
鳥道逶迤盡，雲林高下居。有溪皆絕壁，無地不精廬。偶欲留僧榻，眠因枕佛書。明朝車馬客，歸路夜何如。
伊誰開浩劫，未敢問山靈。法眼空三界，神功自五丁。徑行林竹紫，高坐嶽蓮青。一片頭陀石，重來好勒銘。
莫謂靈丘遠，近於陵寢傍。嵯峨時可度，窈窕勢翻長。苔滑和風滿，花明永日涼。叢篁汲地脈，積雪湧山光。蒲有仙人采，盆疑玉女漿。琳琅耀靈府，璀璨照疆場。習坎寧求止，探奇興不忘。登登峰絕頂，仰仰意蒼茫。
橋山西北寺，一谷隱千峰。曲折崖屏掩，高低閣棧重。傳觴𤠔飲澗，倚蓋鶴巢松。小憩聽泉久，東岩已暮鐘。
漸欲入深陰，岣岣崖勢侵。線通人一徑，鬼作面千岑。白日傳山柝，青天早杏林。遊心正森肅，自未此幽尋。
一徑沿山曲，憑高俯大荒。上方瞻王氣，北極壯金湯。出岫雲低度，驚人鳥下翔。淩虛天外去，身世與相忘。
水涸溪為徑，崖危石作梁。雲消嵐樹出，風過客衣涼。松磴行蹤少，草庵度歲長。瞻天在咫尺，萬載帝陵鄉。
諸陵佳氣鬱蒼蒼，上接諸天互渺茫。澗道高盤華夏壘，霜林群簇帝王鄉。尊峰鼎出浮雲立，至日絲垂古壑光。共說壯遊今獨勝，不知人世已斜陽。 
天壽山東北六十里，曰「銀山」。或曰「望也非金方鎔於冶」，非月下之潮方至，非鑌甲練刃，西來萬騎而日方東，山之光也，曰「銀山」矣，或曰「礦」焉。銀山近皇陵，故禁樵採。松不勝其柯而偃，柏拂地而已枝，橡子落而無人收，榆柳條繁而禁老秋，壁生樹頂，泉流葉間。山最高曰「中峰」，懸索升之，三四里，上石欄，供石佛。唐鄧隱峰禪師，修於此山，道成此山，故多隱峰跡。峰下石岩，隱峰晏坐處。岩上石如臺也，隱峰說法臺。嶺邊一松，曲如椸枷也，隱峰掛衣樹。峰有妹，與俱出家。夕定岩下，冥府攝峰，鬼詣峰前，覓不得見而去。末山尼開堂說法，峰挾刃夜試所守，尼憚失志，取其衵服，集眾曉之，其徒立散。峰參馬祖得悟，因遊五臺。路出淮西，屬官軍討吳元濟，鋒方交，峰擲錫空中，飛身而過，兩軍齊見而嘩。後入金剛窟，將示寂，問眾曰：諸方遷化，坐去，臥去，還有立化也無？曰：有。還有倒化也無？曰：無。師乃倒立而化，亭亭然，衣亦順體，斬斬然。舁就荼毗，不可動，屹屹然。其妹咄曰：兄生不循法律，死更惑人。推之而仆。中峰下有寺，金天會三年建，曰「大延聖寺」。殿三重，墀皆僧瘞骨塔，自佛覺禪師下，凡七。正統十二年，太監吳亮重修，請賜名曰「法華」。二碑皆吳亮自撰並書。其一碑曰「感恩」，感英宗丁卯三月三日，謁陵畢，幸寺降香，賜僧白金彩幣碑也。按亮逮事建文，比建文自滇入京，無識者，英宗遣亮往，建文遙見，即曰：吳亮也。亮漫曰：非。建文曰：亮，爾昔進食，擲鵝賜爾，爾兩手各有執，乃就地餂以食，爾忘之矣！亮泣，伏地不能起。復命，退而縊焉。又金大定六年碑，刻隱峰銀山十詠。又弘治十年碑，翰林學士汪諧淨業堂記，今斷。寺西上半里，松棚庵。門內外各一松，松正似，俱輪蓋，內陰滿院，外陰滿崖。北上一里，鐵壁寺。塔曰「延聖塔」，弘治四年建。塔前弘治八年釋行倫詩碑，記稱法華寺，領七十二庵。今庵自松棚下，二十五爾。出山北四十里，井兒峪。庵峪中，一山蹙其額，終歲不承日光。又一里，玉峰山，山盡石，石盡白，樹盡頻婆果。果林中，大萬聖寺，土人呼張開寺。寺久頹落，像設皆石，今露而坐立也。殿前一大松，僧雲備五種葉，二種耳，側掌柏也。針松也。入山者取道二：從白泛嶺入者，壁奇，松柏奇，而路險難；從三思嶺、牛蹄嶺入者，路則平，木石亦平矣。
銀山湯嶺北，天外削三峰。下見林中寺，來聞午後鐘。僧徒住石屋，雷雨拔門松。西望岡陵接，雲成五色龍。
黃姑山頭白霧升，鐵壁古寺羅荒藤。居人已測金銀氣，法界猶懸日月燈。聊寄孤松仍結社，未須三竺更逢僧。西風七十二鐘磬，立馬歸途思不勝。
秋山面面翠屏回，孤石支撐說法臺。想見高僧開口處，峰峰曾與點頭來。
中峰特竦如削鐵，古松根透石紋裂。扶我中峰頂上看，指爾八荒筇九節。
五陵東望白雲端，冰壑松門曆化壇。別有人天經浩劫，高懸佛日照長安。林中雙樹龍宮隱，天外三峰鳥道盤。開士倘分香積飯，宰官擬掛惠文冠。
絕巘層岩相鬥奇，古藤宿樹轉逶迤。遙空共指銀為障，向上齊看鐵作帷。吟望今多遊客句，藏修昔止隱峰居。從來勝跡緣人事，況近皇陵紫氣垂。
翠柏丹楓望不通，不知七十二庵叢。山陵木石神人護，畿甸耕耘民俗同。水淨月盂眠桂影，夜涼雲衲助秋風。懸知舍利藏幽谷，早晚飛光上切空。
黃蝶西風白雁回，遙天秋色入崔嵬。年深俯仰懸衣樹，事杳傳聞說法臺。寺有山靈司藪牧，林無日影射氛埃。夕陽欲下招提暝，涼月紛紛照酒杯。
石磴藤蘿漫不窮，但隨鐘磬得禪宮。芙蓉乍削三峰出，鸑鷲高盤一徑通。立影孤巒低落日，春雲萬里禦秋風。蒼蒼鬱鬱無蕭瑟，塞上今茲草木空。
白馬金牛去不回，銀山鐵壁自崔嵬。曇雲歷歷中峰頂，香雨祁祁說法臺。身半百年成夢界，虛無盡處見如來。關河日暮聞清籟，獨坐松根意轉哀。
寥寂荒山徑，人隨黃葉蹤。林虛峰影亂，谷老雪痕封。落日閑歸牧，投煙及暮鐘。到來頻立馬，鳥道幾重重。
野宿俄逢酒，匡床影對吾。僧寮與譚虎，佛供聞啼鼯。月壑懸相照，風鈴莽自呼。夜清鐘磬發，驚我尚征途。
澹日荒平野，差池我馬黃。暮山看便好，空翠遠相將。寒入鳥棲亂，煙含獵火涼。心悲松柏地，鎮夜月蒼蒼。
中峰直下視蒼蒼，高建芙蓉日月傍。松作虯形旋佛國，岩如虎踞擁陵岡。千林不雜頻婆果，七塔誰含舍利光。晏坐解衣隨便好，名成木石已荒唐。
疊嶂回流轉不前，翠林深處梵宮懸。雨過黛色生濃澹，風急松聲無斷連。法石坐來思半偈，中峰上到接諸天。山僧未慣欽官長，歌負壺漿餉野田。
皇家封樹郁蒼蒼，東北相傳古道場。青草深迷陵下路，天花散落佛前香。閑泉繞澗東西聽，熟馬穿林蹊徑詳。但見如鎔銀色聚，不知山靄塔毫光。
錫自幾年掛，石臺選最深。眾山同樹色，亂澗若泉音。日月光無遠，人天護到今。道成名勝跡，峰隱昔何心。
隱峰晏坐處，草長石臺平。澗響水爭壑，林花雨正晴。佛看僧入塔，客問鳥無名。歸去遠將夕，四聞鐘磬聲。
古剎老僧荒僻地，自無外客此深窮。壁塵題字四朝上，簷曝宜人三伏中。搭屋不除丫角石，縛門正借嚲腰松。飛丹矗碧西山寺，瑣瑣何為鑿化工。
山在昌平州西南二十五里[1]，高十餘丈。石嶟遝危立，相與趨走，狀不可駐，西北袤二十里。自金章宗遊此，鐫「駐蹕」字，人呼駐蹕山，遂逸其初名。上有臺，章宗自題「棲雲嘯臺」四字。下觀野燎而獵，召其酋長大人擊毬，俄而自擊，自賞歎曰：「美乎哉，無人見之。」須臾，石群起若觀。章宗益自喜，灌以酪，故石頂至今白存。山下有洞，名寒崖，奧邃中乃多異草奇木。草木資風日雨露也，今洞生，外霜時，亦自落洞中也。西曰「虎峪」，幢幢水出焉。瀑飛下三四里，至鵓鴿岩下，伏矣。人或謂昌平舊縣虎眼泉，是幢幢水復出處，其有據歟，其無據歟？凡從嘯臺過虎峪者，蓋惆悵不決而返。
地生初，岩壑具已。其為懷襄，蕩蕩湯湯，其為天龍神物，傾塌排觸，孰測所然歟？人游遊處處，言言語語，山受名伊始焉。有初古名者，有傍幽人煉士名以名者，有都邑郊焉、近晚名者，有人古莫至、山今未名者。名不厭熟，山不厭生，至不若所不至者深矣。大房諸山，宿名也，而上方山，晚得名，一二百年，續續有過從者。循孤山口而西，峰橫澗束，澗上側徑，如古牆邊趾，人如行弄中。村落林煙，水田麥畦，時時有，大略似外人，閑叟嫗、壯農饁婦、樵牧豎子，見人無不喜畏遠窺之。十二三里，至下接待庵。兩壁巉截，中隱一罅，可狖蛇徑耳，不自意容步過身也。穿不斷罅光，前前萭萭，不成準繩，三步則旋，四五步則折，仰天青蒼，日一丸白。跳而東西。至此，坐愁歎，或悔焉，望一平可息歇處，喜矣。曰「歡喜臺」也。奇峰環臺，臺環視之。有敵樓似者，睥睨欄楯具；有蓮華似者，青蓮而黃其趺，竟似矣，非依約擬似也。歡然行二里，過兜率門一里，得石級以升，級三百，升九絫，毗盧頂也，別一國土矣。畼然猶故天日，遠風平疇，泉流維緩。計里方五十，庵寺一百二十。入岩嵌石，出壑鬥空者，最藥師殿、華嚴龕、珠子橋，行行半里，則上方寺矣。寺不知當山外何方，記入時上又上，是上方也。寺左起一峰，百數十丈，石質潤滑，黃間五采色，上有冠若、柱若，久當墮矣，未墮也。峰下泉曰「一斗泉」，泉於峰為下，於上方寺，高踞百尺也。清則流水，渟則止水，澹焉，凝焉，則雪雨露水。相傳注泉熟腥，便伏，懺謝，復蠕蠕矣。峰有名者，大摘星峰，小摘星峰，望海峰。寺數碑皆明，無隋唐，亦無遼金。夫幽僻，故碑應無毀者。其山自古，其寺自今茲哉。
路訪居人遍，驚言未到時。老翁為嚮導，瘦馬任驅馳。野樹懸水溜，茅茨壓石皮。幾村繇姓著，訛語至今垂。
瓦井尋何處，沙溝苦欲崩。斷碑猶有寺，乞食即無僧。山勢開仍闔，天光降遞升。平生躋絕險，今此鳥俱騰。
客到孤山口，山家勸客休。果筐年事設，茶碗冷煙浮。稚子遠來看，此翁如有求。所悲城市者，相識也悠悠。
磊磊踏危石，泠泠見碧潭。不知身薊北，宛已路江南。淨色沾眉喜，清泉戒齒貪。窮源逢側壁，智者結為龕。
懸崖車馬絕，杖步僅能躋。寺向雲中起，僧從天上棲。草庵尋徑遠，冰窟聽泉迷。為擬前峰是，前峰到又低。
冬嶺未蕭蕭，青依檜柏條。斗區泉不涸，陰壁雪難銷。壇角當山瀑，洞門聞海潮。熟腥維有戒，自牖托僧寮。
峰巒天外境，入處隴疇低。隱約千庵磬，聞傳四境雞。上方僧俗樸，下望遠空迷。特地徘徊久，流泉過別溪。
上方人徑絕，絕壁罅中躋。大小星能摘，東西日欲迷。渫泉曾受戒，危石只空棲。百二庵疏闊，知他世界低。
層巒遝嶂擁林丘，老檜長楸夾道稠。苔護斷文留古勒，雲移疊石架危樓。連峰恆碣天之外，極路幽并海到頭。無限碧山迷夕望，分身安得盡情遊。
絕頂今觀迥不齊，直疑雲與較高低。已非人境猶千寺，還上星辰更幾梯。自始樵蘇時近代，虛疑仙奧古初迷。洞中孔水桃花片，異種知生何處溪。 
登大小摘星嶺，西望胡良、拒馬大小河，如練，如帶，如遊絲，在拄杖下，顛則落河中耳，而隔山不知其幾十里。望且行，緣嶺四五降升，達雲水洞口。買炬，種火，脫帽𧜽，結履襪，薄飲，且飯，倩土人導，秉炬帚杖，隊而進洞。洞門高丈，入數十丈，乃暗，乃炬，乃卑，乃傴行。又數十丈，鹿豕行，手足掌地，肩背摩石。又鱉行，肘膝著地，背腹著石。又蜥蜴行，背膺著石，鼻頷著泥，以爪勾而趾蹲之。乃卑漸高矣，則苦煤，從前入者炬灰也。觸焰，飛而眯，觸手黟不脫，導者帚除之，後者袖左右麾以入。漸見垂鐘乳，入漸高。雖高，然曲盤，且仄罅也。則前炬張如螯，後屈曲，又蟹行螾行焉。入又漸張，垂乳甚眾，冰質雪膚，目不接土石色，心忶忶悻悻，謂過一天地，入一天地矣。左壁聞響，如人間水聲，炬之，水也。聲落潭底，不知其歸。又入，有黃龍白龍盤水畔，爪怒張。導者曰：乳石也。焠炬其上，杖之而石聲。乃前，揚炬，望鐘樓、鼓樓，欄棟簷脊然，各取石左右擊，各得鐘聲、鼓聲、磬聲、木魚聲，聲審已。導者曰：塔。共擲石而指塔，塔層層，大三圍，其半折。導者曰：雪山也。果一山紛如，光霏霏者芒如，磴益側不屬，石益滑。乃又臂引猿行，又入而左，有天光透入，定想之，洞口外晝光也。光所及，壁上有字，可行可數，若梯可致也，尚其可辨識。左側高廣，有光亂亂，乃眾泉瀦，分受炬光。泉深莫測，而穴復窪小，從前入者，亦無更進此，凜然議且出。凡洞行，得一爽，叢而息；得一遺炬，履而壯；得一形似外人造者物，而嘉歎；得一光，知猶天也，而心安然。凡入洞，三易炬，出，殺炬三一。凡入洞，伏僕仄援，七易其行；出，殺行十一。出洞矣，趨接待庵。中道一石，小兒足跡，僧曰：善財也。按志：大房山下孔水洞，時見白龍出，輒化為魚，嘗又聞樂作。唐胡詹記：有人構火浮舟，行五六日莫究，但仙鼠旋飛，頳魚來近火光也。開元間旱，每遣使投玉璧。金泰和中，忽桃花流出，瓣如當五錢。今山下別無孔水洞，其即雲水洞歟？而入不可以舟，而洞中潭，亦不得所從出也。
幽探來此日，開鑿識何年。秘象殊方世，層扃別一天。莊嚴成古佛，縹緲儼飛仙。潭畔雙龍狀，為珠亦自圓。
容身無剩處，空闊亦難窮。樓入穿花麗，臺臨說法崇。千重雲氣繞，幾道水聲通。豈有符能禁，潛行地肺中。
山靈煩構思，若或運風斤。佈置林花勝，生成鳥獸群。幡垂無影見，鐘叩有聲聞。觸目皆奇石，玲瓏玉不分。
燎盡促歸頻，風光出洞新。此身今屬我，罕事更邀人。乍覺日初落，翻疑夜向晨。遊茲如夢裏，記憶未全真。
房山縣西南四十里，有山好著白雲，腰其半麓，曰「白帶山」。所生芯題草，他山實無，曰「芯題山」。藏石經者，千年矣，始曰「石經山」，至今也，亦曰「小西天」雲。北齊南嶽慧思大師，慮東土藏教有毀滅時，發願刻石藏，閟封岩壑中，以度人劫。岳坐下靜琬法師，承師付囑，自隋大業，迄唐貞觀，大涅槃經成。其夜山為三吼，為生香樹三十餘。六月水漲，為浮大木千統至山下，構雲居寺焉。唐玄宗第八妹金仙公主修之，我洪武二十六年又修之，正統九年又修之。山上雷音洞，高丈有餘，縱橫於高有倍，上幔覆。壁四刻經，柱四刻像。前石有扉，維以開閉。幾案瓶罏皆石，石臺有欄，橫與堂亙。堂左洞二，右洞三，堂下洞二，皆經。唐迄元，代有續刻經目列石幢。人傳洞之初穿，火龍也。今石壁凹凸處，猶燒痕矣。洞中燥而北瀦，池之，井之。洞北有泉瀜瀜。竇石逕石，下山始潤於土。木根石而資泉，藤腹乎木，亦資泉，自古幕泉上。徑泉之南，旋旋登登。山五頂，號之曰「五臺」。金仙公主各自石小塔以峰之。東臺壁上，掌印四，號之曰「文殊印」也。別峰冠石，後廣前銳，出於空虛，號之曰「曝經臺」。山下左右，東峪寺、西峪寺。西峪寺後香樹林，香樹生處也。夢堂庵，唐夢堂師居處也。林後，琬公塔也。萬曆壬辰，達觀和尚睹像設衰頹，石版殘蝕，拊幢號痛，率僧芟除。是夜，為來風雷，光照岩壑。翌日啟洞，拜經石，石下有穴，藏石函一尺，上刻：大隋大業十二年，歲次丙子，四月丁卯朔，八日甲子，於此函內，安置佛舍利三粒，願住持永劫。三十六字。發視際，異香發於函，蓋石、銀、金函三發，而得小金瓶，舍利現矣。狀黍米，色紫紅。師悲戀禮贊，聞於慈聖太后，迎入供養。函瓶以玉，外函覆之，安置故處。僧憨山撰雷音窟舍利記，刻之石。按法苑珠林：白色，骨舍利；黑色，發舍利；赤色，肉舍利。茲三粒者，其肉色也。山古碑多於林木，著者二隋碑：一仁壽元年王臣暕碑，一仁壽元年王邵碑。五唐碑：一開元十年梁高望碑，一開元十五年王大說碑，一元和四年劉濟碑，一景雲二年寧思道碑，一太極元年王利貞碑。二遼碑：一清甯四年趙遵仁碑，一天慶八年沙門志才碑。二元碑：一至正元年賈志道碑，一至元二年釋法稹碑。山半有庵，曰「半山庵」。庵上半里，蹄跡宛於石，號之曰「果老驢跡」，或碑實之。
匹馬西風古樹邊，那知此地有西天。山藏石刻五千卷，寺號雲居八百年。舍利含光緣未至，芯題無種世難傳。客來龍去憑誰問，野燒餘灰火洞前。
峨峨石經山，蓮峰吐金碧。秀氣鐘芯題，花雨分西域。竺墳五千卷，華言百師譯。琬公懼變滅，鐵筆寫蒼石。片片青瑤光，字字太古色。功成一代就，用藉萬人力。流傳鄙簡篇，堅固陋板刻。深田地穴藏，高聳岩洞積。初疑鬼神工，乃著造化跡。延洪勝汲塚，防虞猶孔壁。不畏野火燎，詎愁苔蘚蝕。此山既無盡，是法寧有極。如何大業間，而此至人出。幽明爾之功，乾坤配其德。大哉弘法心，吾徒永為則。
畿輔之名山，芯題山奇峭。澗水下逶迤，峰石上遼繞。過巘百層樓，殊未臻堂奧。前望若阻嚴，折旋有窈窕。疏鑿自何人，高朗協神教。遺經寄靈石，書楷亦臻妙。白雲長自封，清風為除掃。我行祗皇役，朋從恣遐討。是日煙雲開，俎列山俱好。林鳥無數鳴，嶺猿一再嘯。緬惟藏經人，光爭日月曜。
翠巘雙林合，丹梯一徑懸。洞門窺地底，石室與天連。文字開龍藏，金銀布梵筵。茲山實靈異，吾欲托棲禪。
金筵初布地，玉字舊藏經。石室青霞護，松門白日扃。洞沖多宿霧，岩俯四垂星。未厭探奇意，虛疑入杳冥。
空山寺悄深，萬木俱不語。痡馬窮斜陽，石齒何齟齬。老松窺巔壑，流根坐蒼鼠。磴轉徑忽開，蜃宮結島嶼。中有白雲封，隋僧函教處。七穴幾千年，名書瘞虞楮。一洞響雷音，蓮華滿兩序。展玩不忍別，既去復延佇。遠公偶相招，泉與石同煮。靜夜來天香，梵音如律呂。言念寺圮崩，棟逸遺殘礎。春草換春風，碑土蕩何所。廢興各以時，七尺猶堪許。
嵬峨千地剎，迢遞幾林亭。是界應居佛，空山信有靈。火龍潭內赤，慈鷲嶺頭青。不構岩為室，遙臨石作扃。鐘聲虛度漢，幡影濕飄星。貝葉翻三藏，刀錐付五丁。參差封列洞，隱見瞷疏欞。善護中宮敕，無摩歷代銘。指心因見法，觸景但聞馨。即此皈依切，奚須物役停。還持舍利子，普照世途冥。
青青岑嶂切天開，澗石縈回半隱苔。松下覆茅精捨出，花間紆徑遠泉來。經思劫後存無恙，塔想生前願可哀。洞去火龍香去樹，雲居日夕隱風雷。
小西方境隔層臺，半嶺何年一藏開。舍利湧光文字住，香林施淨帝天來。山名白帶知幽爽，洞作燒痕試劫灰。更上高峰最高處，風雷竟日為鳴哀。
范陽雄郡竺山岑，幻出雲居香樹林。南嶽勇傳隋季法，石鐙癡續劫灰心〈(時石鐙庵南公續刻石經)〉。螺書龍畫經風雨，孔壁周藏並古今。自是有緣依帝寢，陰濃泉永足幽尋。
繞繞尋思老宿心，古雲今護石函經。分泉直下東西峪，續刻詳開夷夏名。草長芯題承佛記，洞彌香霧走山靈。琬公寂寂餘孤塔，澗水潺惟松月聽。
擲杖拜山經，淒涼古佛心。老苔封舊篆，棱石別新銘。法自參三界，神應守六丁。一函先示寂，願切後人成。
山灣迂杖藜，山嶺各招提。穿穴龍腥在，旋林鳥語齊。洞雲經水火，貞瑉勒唐隋。別有幽深徑，踟躕日又西。
勝跡傳來古，碑藏冀北天。雷音名法窟，龍氣護香煙。遍禮五峰塔，經過七洞泉。日斜雲路復，坐樹聽鳴蟬。
鳥道千盤去，深深庵夢堂。可憐虛妄界，與作久長方。赭洞龍辛苦，香林雲宿藏。經殘僧入塔，令我思蒼茫。
閣眺層嵐大漠開，四垂青靄勝遊哉。捲簾五鳳雲中出，倚檻諸陵樹杪來。下界煙鐘𣇲澗壑，高天霜笛曉樓臺。故園南望三千里，秋滿關河首重回。
群山西北走幽燕，客與岩阿住宿緣。石室有經來白馬，恆河何日長青蓮。龍隨法雨潭中出，塵引天花座上懸。一自南能留偈後，千年空指佛燈傳。
秋至水泉清，幽尋在北坰。林多雲隱寺，岩古石藏經。幢柱思年代，龍痕見影形。客來旋塔去，斜日洞門扃。
曲路雲相間，陽坡先認春。面猶盤古日，詩是大明人。石髓丹山復，碑趺綠蘚屯。重來頭恐白，閱世此嶙峋。
無尋香樹處，故碣語蹉跎。言念石函壽，能如塵劫多。飯香時鳥下，鐘曉宿雲過。行腳何期日，三年再此阿。
一泉生二峪，鐘磬落雲窩。掌印佛曾現，蹄痕仙偶過。堂中夢可斷，嶽到劫如何。感慨無邊意，荒碑帶蘚摩。
迂迴轉山麓，得境曰「西天」。禮佛雲開洞，藏經石紀年。峰飛秋壑雨，月帶暮鐘煙。捫讀荒碑竟，懷瞻意黯然。
峪口旋旋路欲迷，登峰才見此峰低。香林芯草西來意，不道西天更向西。
鑿石空山自六朝，留將雙塔插煙霄。幽燕十二州中土，殘碣驚看紀大遼。
獨憐宋碣此間無，獻納誰爭督亢圖。今日去天才尺五，金元遺石委平蕪。
破壁曾傳上古書，經成瘞石計非疏。只緣地下無秦火，不向人間較魯魚。
洞開龍去已千年，樹老無香生野煙。南嶽只雲塵劫永，百忙不了石頭禪。
原上縱橫古石僵，年年蝕雪與饕霜。後人莫問高僧處，心在經函身塔藏。
雲居深處長春薇，翠壁腰雲四望迷。拂拭石幢松樹下，慈悲山鳥向人啼。
萬里峨眉去復來，古碑無字盡蒼苔。琬公遺願身先去，淚在青山到劫灰。
七洞琅函今未成，一區荒土墓門平。年年異草延春色，處處殘碑閱澗聲。風散曉鐘村落靜，山親高漢斗星明。住持永劫無窮願，心逐寒雲繞帝京。
山溪新雨漲，蹇渡濕餱糧。處處尋香樹，荒荒多稻場。塔森苔蘚白，峰散菊花黃。金石延塵劫，瞻依思杳茫。
疊嶂相將至，一尊皈白靈。荒碑無俗字，古洞有遺經。澗過石生白，藤盤葉駐青。天風吹太急，倚杖立高冥。
茅屋半幽村，因松結小園。雲根引恆岱，水脈別清渾。速蔭多栽柳，荒涼晏啟門。孤懷秋汗漫，日與野人言。
山頭苦亂，目不給瞬也，正復愛其曆亂。山澗苦喧，耳不給聒也，正復愛其怒喧。山路苦陡，趾不給錯也，正復愛其陡絕爾。乃樵夫牧兒，釋厥苦辛，來助遊人，矻矻惘惘，蓋險思僻情，夫人而有之已。上方山之險僻，未險僻也，東去三十里，有紅螺嶮焉。山通體一巒鍔，而巒諸相具。循九龍峪，度八達嶺，犯雲霧而上上，牛羊逕，非人逕也，曰「桃葉口」。入五里，數十人家，苑隨崖起，戶隨澗開，遠望雲會門，兩峰立矣。到門，而墜石開裂，真若門然。荒荒落落，亦有僧煙，如是者下嶮。下嶮而上里餘，湊湊出石隘中者，龍潭水也。過此徑窮而梯，垂鐵綆挽而下上。久之，梯窮，又逕。洞曰「紅螺」，當年有紅螺放光也。洞石作古色，下土穹然，當年有人飲此，霹靂驟至也，龍窟歟？如是者中嶮。中嶮復上半里，嶮意漸弛，僧漸拓其宇，峰蹙者漸列，面面見其巧，然勢仍仄逼。直上視，莫及列峰之頂。右松棚庵，一松橫陰，廣輪四五丈，半覆庵，半覆空。僧聚石鬆根，為松禦風也。再右百磴，觀音洞。曲而容坐，深而朗朗。如是者上嶮。出嶮，有宇翼翼差差，花竹簇簇者，嘉遁庵，中貴山棲焉。嶮舊名幽嵐山，一曰「寶金山」。樵逕之，成化年始。僧宇之，嘉靖年始。遊人傳之，萬曆年始。
鑿天出古空，意匠窮刻露。贖取長吉魂，幻作鬼工賦。霜岩透斑鍔，石骨竦清怒。曆劫至於今，雕鏤不曾住。無石不巧心，轉盻殊態度。一種老健中，自發嫣媚趣。陰巘夾琉璃，飛仄窘仙步。一死直青山，梯足於懸樹。
山風吹曉作新嵐，仙夢茫茫古石龕。欲識死生情切處，棺材峰上卓茆庵。〈(山上有棺材峰)〉
田家打棗婦盈畝，高髻垂肩竿在手。此是六郎系馬樁，郎君未審停鞭否。
葫蘆棚下水準棧，古戍遺屯記宛然。馬市時來今幾載，邊烽堡裏宿枯禪。
久聞此幽闃，心眼相競雄。旋螺奔鳥道，漸與危嶂通。仄路蜿以蜒，天際聳珠宮。晝行亦怵怵，登降於蒙茸。萬峰面面來，奮起摩蒼穹。仰首嵐翠飛，吾意默與融。
深深未遑息，已飫群峰半。一門邃以宏，堅䂥森几案。金絙鎖石梯，疊轉疑中斷。忽焉踏青紅，猿鳥亂驚竄。虛谷多冷風，遠樹迎人粲。倦倚賴石支，流泉漱且盥。
峭壁神工削，蒼廣開玄竅。蹴磴蘿在手，中邃非可料。空響無定時，青蒼自相照。石貌變瞬息，日月驚其曜。人跡所罕過，乃是猿狖道。颯焉過罡風，回度發清嘯。 
房山縣南十里，睪然而土埠，唐詩人賈島墓也。榛蕪不可識。弘治中，御史盧某訪得於石樓村，讀僕斷碑有據，乃植碑，闢地三畝，大學士西涯李公別樹一碑，記焉。按島，字浪仙，范陽人，僧名無本。初祝髮法善寺，一曰「雲蓋寺」，在瀛州城南。今蕪沒，無一椽，夜或聞鈴鐸梵唄音焉。島之入東都時，吟落葉滿長安句，卒求一聯未得，因突京尹劉棲楚，被系一夕釋。又一日，苦吟驢上，指畫錯然，遇韓京兆愈，不覺沖至第三節，左右擁至尹前，具雲某方得句僧推月下門，欲易敲字未安，引手作推敲勢耳。尹立馬良久，曰：作敲字。遂教島為文，舉進士，然舉輒不第。文宗時，得除長江簿，卒年五十六。島常以歲除，取一年詩，祭以酒脯曰：勞吾精神，以是補之。島至老無子。李洞慕其詩，範銅事之，常誦賈島佛。今房山有石庵曰「賈島庵」，景州西南五十里有賈島村，一曰「賈島峪」。蓋詩人丘里名，島為多，身後名，島為久。
謫宦自麻衣，銜冤至死時。山根三尺墓，人口數聯詩。仙桂終無分，皇天自有私。暗松風雨夜，空使老猿悲。
秦樓吟昔夜，南望只悲君。一宦終遐徼，千山隔旅墳。恨聲流蜀魄，清氣入湘雲。無限風騷句，時來日不聞。
鶴外口來有客星，長江東注冷滄溟。境搜松雪仙人島，吟歇林泉主簿廳。片月已能臨榜黑，遙天何益抱墳青。年年誰不登高第，未勝騎驢入畫屏。
一第人皆得，先生豈不銷。位卑終蜀土，詩絕占唐朝。旅葬新墳小，魂歸故國遙。我來因奠灑，立石用為標。
燕生松雪地，蜀死葬山根。詩僻降今古，官卑誤子孫。塚闌寒月色，人哭苦吟魂。暮雨滴碑字，年年添蘚痕。
杳杳黃泉下，嗟君向此行。有名傳後世，無子過今生。新墓松三尺，空階月二更。從今舊詩卷，人覓寫應爭。
元孔進士〈(失名)〉賈島遺庵。
亂峰青抱石溪寒，中有詩人獨倚欄。夜月龕燈曾禮佛，秋風驢背偶驚韓。殘碑剝落苔封篆，古寺荒涼草壓壇。我有新詩吟未穩，推敲相憶路漫漫。
故庵尚在青山裏，卻說長安片瓦無。蚤有詩名驚吏部，勸加巾帽變浮屠。回看姚李風斯下，上接岑王道不孤。我獨愛君詩瘦健，推敲想亦費工夫。
閬仙曾向此藏修，村墓名存幾百秋。瘦削客來吟幾上，推敲僧自宿簷頭。泉如索句艱難出，山欲成詩佈置幽。歎息古賢多散逸，當年儒佛有深籌。
百里桑乾繞帝京，浪仙曾此寄浮生。葬來詩骨青山瘦，望盡荒原白草平。無地椒盤供廟祀，有人驄馬問村名〈(時盧侍御修復其墓)〉。穹碑四尺標題在，詞賦風餘萬古情。
淚盡窮轅得舊京，旋披叢灌拜先生。桐鄉遠在今西蜀，梓里遙憐古北平。奔走髀消何事業，推敲骨瘦是勳名。太行秋色桑乾水，野老相呼後世情。
寂寞長江簿，推敲擅晚唐。故巢留梓里，瘦骨寄桐鄉。墓木蘿增葉，秋花草墜香。相傳夜鐘磬，猶斷苦吟腸。 
涿州西南十五里，道右大桑，高十丈，層蔭如樓，其蔭百畝，漢昭烈故居桑也。昭烈兒時，與宗中兒戲桑下，指謂帝王羽葆，後因名村，千五百年矣。椹大倍於恆桑，即時，土人相饋遺也。桑側，昭烈古廟，唐乾寧五年建者。前將軍關、桓侯張配焉。像不君臣坐立，而兄弟列，像其側陋時也。然昭烈王者服。桓侯亦涿人，今州城西五里洗馬潭，桓侯跡也。嘉靖中，廟傍王氏，田間廢石碓，一道流購以重價，王疑未售。後兄弟以失價相詬，斧破之，中空，涵水少許。婢偶竊飲，遂知未來事，遠近詢問，塍壟就平。事聞，中使往徵，婢忽不見，兄弟坐妖妄論死。隆慶中，巡按賀一桂以怪異恍惚，奏免得釋。
天下英雄氣，千秋尚凜然。勢分三足鼎，業復五銖錢。得相能開國，生兒不象賢。淒涼燕故妓，來舞魏宮前。
樓桑大樹翠繽紛，鳳鳥鳴時曾一聞。合使本支垂百世，詎知功業止三分。空村常帶燕山雪，古廟猶飛蜀道雲。尚賴一方傳正統，離離芳草半斜昏。
誰憐漢室竟三分，桑柘枯條帶落𣇲。遺老凋零披草莽，故宮慘澹會風雲。龍飛舊國傳今日，龜載穹碑篆古文。俯仰空成詩客恨，啼烏滿樹不堪聞。
興王百折似高皇，垂老才能據一方。鄴下只知移漢鼎，江東不肯帝劉郎。十年生長林猶在，三代君臣道未亡。涿水都為永安淚，子規啼血怨樓桑。
暗粉陳丹半在亡，短垣喬木共悲涼。不須古碣書綿竹，猶有荒村記葆桑。塵土衣冠曾系馬，歲時歌舞亦稱觴。不應巴蜀江山麗，能使英靈忘故鄉。
古廟千年後，桑陰滿涿州。亂山空北向，大火已西流。遺恨三分國，英雄百尺樓。里人牲醴奠，想像袞龍浮。
漢道寬仁上合天，天心於漢亦惓惓。三分已落群雄手，兩主猶傳四十年。德業雄惟昭烈重，忠勤瘁盡武侯賢。君臣魚水今何在，古廟樓桑涕泫然。
倉皇衣帶詔，辛苦武鄉侯。西蜀分王地，中山奮跡秋。蛟龍曾失勢，臣主故相投。涿水樓桑隰，還同沛水流。
先主龍興此故鄉，桑阿五丈葉幽光。故宮木繞燕山近，古殿雲飛蜀道長。細草籠煙含晚翠，好花映日散初香。年年飲社鄉人集，醉倚東風樂未央。
先主龍興地，軒轅舊帝鄉。皇圖收匕箸，天意失荊襄。歲月叢祠古，山河漢寢荒。長歌懷慷慨，寒日下枯桑。
荒祠遙枕碧山岑，門掩空堂白晝深。手抉江山分鼎足，義投金石共丹心。中原父老懷魚水，異代蘋蘩薦古今。河內空傳疑塚在，誰操麥飯灑碑陰。
炎炎支一木，古道在樓桑。夢寐錦城杳，風雲翠葆涼。不蠶村女拙，饋葚野人嘗。八百成都瘁，幽茲葉有光。 
督亢陂在涿州東南十五里，沃美之名聞天下。燕太子丹乃遣荊軻進秦王圖也。地經安史亂後，石晉割置，四百餘年。至我國初，入中國編戶。然而棗栗之民，粒食東南，東南之粒，能飽九邊士，亦能荒三輔土。今過問上谷四五百里間，水流時斷，林煙時見，禾黍時有，烏睹所稱沃美者哉。或曰：督亢陌，幽州南界也，以要致重，不以沃美。風俗通曰：沆，漭也。言乎淫淫漭漭，無崖際也。沆，澤之無水，斥鹵之謂耳。陂有故亭址，高丈，周七十步，土人稱之曰「督亢亭」，時掘得瓦礫金錢也。亭址南去二百里，古故安縣，今之易州。荊軻齎督亢圖，為將刺秦，太子丹餞送軻易水上，軻為歌易水寒之歌。後人乃迷其餞處。計所從渡，當燕中都，西入函關道也。今指安州城北者曰「易水」，不知今官道為即丹祖道與否？酈道元水經注，一曰「逕孔山鐘乳冗」，東曆荊陘者是。一曰「在武陽者是」也。蓋酈之注易水，往往憑弔太子丹。云：易水出西山寬中谷，東曆燕之長城，又東逕漸離城南，太子丹館漸離處。又東出范陽，合濡水，逕樊於期館西，是其授首荊軻處。又東南流逕荊軻館北，丹納田生言，尊軻上卿，館之於此。
誰知燕地有西湖，沃壤長堤督亢圖。為問黃金臺上客，得尋說劍酒人無。
斷橋流水臥枯楊，千里飛沙草木黃。督亢如何稱沃美，荊軻圖去致秦王。
寒流淅淅野橋通，督亢山川夕望中。二句歌終雙客去，千秋猶自恨圖窮。
為問燕輿勝，橫金塗未荒。羽歌無壯發，割地愧圖疆。水涸木橋瘦，日西人影長。衡秦與從楚，古月照淒涼。
荒村野寺古今秋，白澗西來易水流。徵羽聲中悲怒士，不知別後幾同仇。
岡巒過盡見郎山，瘠瘠沙堤易水灣。事去千年悲壯在，燕圖秦籍只如閑。
寒風夕吹易水波，漸離擊築荊卿歌，白衣灑淚當祖路，日落登車去不顧。秦王殿上開地圖，舞陽色沮那敢呼。手持七首摘銅柱，事已不成空罵倨。嗟嗟燕丹當滅身，光也自刎何足雲，惜哉枉殺樊將軍。
王子逃秦質，黃金養俠士。築歌雖雲哀，一劍詎足倚。十年期生聚，勾踐雪吳恥。燕社隨圖去，豈獨誤田子。
昔聞易水歌，今見黃金臺。易水送嗚咽，黃金揮草萊。一士可以王，霸圖安在哉。
易水春激激，白沙鬱相濛。我馬踟躕慘不進，腰間劍吼雙雌雄。憶昔荊軻從此去，送客如煙不回顧。大風立浪吹向人，人面稜稜發為怒。當時漸離擊築聲正悲，燕丹詭捧金屈卮。手提將軍髑髏去，血飲匕首紅絲絲。可憐秦庭輕一擲，探鉛更笑盲而癡。市中酒徒但醉死，枉我歌泣空相持。
易州新酒年年熟，不向荊卿墳上漉。恨殺秦庭破藥囊，空使漸離為擊築。武陽小子捧銅盤，豈作屠門朱亥看。便使腰間懸匕首，不須坐繞白衣冠。祖龍久化驪山土，壯士聲名桀如虎。我之來兮水自流，我既去兮怨未收。青山高兮白日暮，猶記燕丹送行路。
意憤無成敗，當年太子丹。雨餘青督亢，風起白衣冠。一匕龍魂奪，三歌馬角寒。漸離虛擊築，酒伴不生還。
白虹沖日髪沖冠，劍術非難神勇難。不識所期何姓子，空教色變死燕丹。
荊卿去易客來遲，知己難言死報之。水語不平流帶石，悔深當日送行時。
易州之水瀉平地，今古不干築中淚。黃埃一丈昏於霧，雲是謀秦從此路。無可奈何督亢圖，劍術已疏築又疏。嗟四公子不可作，怒虎負嵎浪一搏。羽怒徵悲烈士心，何暇計事成不成。咸陽王氣今煙燼，惟有歌哭留其聲。 
今所傳酈道元故居者，涿州樓桑村南三里，曰「酈亭」，而樓桑村則涿西南十五里也。居無址，無碑誦，有好古者將碑且亭之，而疑其處。嘗考之，酈亭不因道元名。道元宅酈亭西北，非即亭焉。且涿北宅，不應涿南也。道元之注巨馬河曰：酈亭溝水，上承督亢溝，歷紫淵東，餘六世祖樂浪府君，自涿之先賢鄉，爰宅其陰。西帶巨川，東翼茲水，其水東南流，名之為酈亭溝。又西南，轉入巨馬水也。然則道元之先六世，酈亭溝水名矣。宅涿陰，西河而東溝矣。且水承督亢溝，支注於遒縣東，而督亢自逕遒北，又逕涿縣酈亭樓桑裏南耳。樓桑南即酈宅，為無徵矣。夫土德久載，水行多遷，人道尚著，隱者先湮。巨馬河，舊霸州北，流合界河，今徙州南，流合霸水矣。道元云：枝流津通，纏絡墟圃，田漁之贍可懷。今涿故多水田，土泉淡以甘，田漁孔樂，往懷不殊焉。道元襲父范永甯侯爵，執法清刻，治尚威猛，曆有能稱。好學，博覽古圖書，所注水經四十卷，本志十三卷，行世。祖嵩，曾祖紹，世以仕顯。其六世祖樂浪府君，名不可考，然酈亭名，實攸肇之。
桑乾有支流，橫亙紫淵東。其津乃旁逮，禾黍光熊熊。酈有高士居，山水環厥宮。厥孫曰「道元」，高深羅幽衷。列侯貞素懷，厥祖樂浪風。我過酈亭畔，酈盡亭亦空。歸讀水經注，彌彌君在中。 
范陽故處，曰「張華宅」者二：其一，盧溝河北岸，指是焉耳，更無址跡可尋；其一，固安縣東北八里，張華村頭，村人指石井欄八角焉，曰「故宅處」也。村今多張姓，雲是華後，亦不復有博辯強記其人者。蓋華范陽故有二宅，皇初中，居隱約而賦鷦鷯，及太康中，又出督幽州久久也。嘗徙居，載書籍三十乘也。及元康中，華難將作，晝夢屋壞，朝見劍穿屋飛去者，雒陽監省舍，非范陽屋矣。劍當即豐城得者干將。傳曰：華被害，失干將所在。飛去不應更一劍也。華事載《晉書》及固安舊志，其所著《博物志》，今猶有傳，然其初四百卷，非今十卷也。華捃采天下遺逸，書契以來，圖緯秘異，及閭里所說，成四百卷，奏於武帝。帝詔詰問：「卿上綜萬代，博識絕倫，驚所未聞，異所未見，將恐繁蕪耳目，可更芟截浮疑，分為十卷。」乃腸御前青鐵硯，是于闐國所獻；麟角筆，是遼西國所獻；側理萬番，是南越所獻，海苔為之。固安戶冊，有曰「張華里」者，萬曆中，胡令其俊編審次，重其姓諱，更唱曰「賢」，今則編「張賢里」矣。張墓在盧溝東南六十里，回城故基。
荒然一宅晉春秋，漫漶難憑指故丘。匣劍已聞穿屋去，井欄猶見傍村留。姓多孫子惟耕鑿，居散圖書憶較讎。四百餘篇傳十卷，當年博物未全收。 
固安縣南十八里之彭村，武廟初，忽一童子詣村長者言，童子李，請彭姓，為長者牧。自是牧三十年，尚童，不更長也。每日中，忽驅牛歸，霍霍收場曝，俄則雨。雨中，忽拔欄，放牛出，俄則晴。故村之人，漸問童子以旱溢，歲所宜畜植，已漸涉休咎徵，號之曰「彭小仙」。有以妖聞於都，捕者至，童子謂其家無恐，自為具，給捕者，給眾觀者，莫測所從致。則就系，別其村人曰：百年後兵來，白旗下者生矣。去，中道拾莖草周於項，身首異焉。捕者以狀報。人乃收瘞村北頭，曰「彭小仙墓」。歲清明，十月朔，祭掃節也。人輒聞鼓樂聲出是墓下。十年後，村有人見小仙金陵道中，叩所繇生，笑不言，歸相與驗其藏，一履耳，仍封而像祀之，雨晴禱焉。崇禎己巳歲，敵掠犯固安，憶小仙言者，望白旗下竄。旗書白旗都三周滿機雲。周，薊人叛而將敵也，其所掠，偶無馘殺，比去，則縱還之。 
古有曰「佑聖教寺者」，今通州學宮也。宮牆外片地，故塔存焉。塔級十三，高二百八十尺，圍百四尺，中空，供燃燈古佛。塔今剝盡，所存膚寸，則金碧琉璃也。今人自謂日文巧已，然此古塔，工花紋，妍色澤，後世實莫及。佛，石佛也，石面亦剝盡，復存其壞未裝時。塔有碣，楷書，續續字間存，周某號幾年，矜古者相嘩，淆曰「成周」也。佛法入中國，先漢明帝時，殆三四百年，不知此北朝後周宇文氏也。成周紀年無建號，亦無今楷書。塔別存石一方，唐貞觀某年尉遲敬德修。又一方，元大德某年篤烈圖述再修。塔頂一鐵箭貫之，傳為金將楊彥升射者。天氣清霽，塔影飛五里外，現白河水面，蠕蠕搖搖然。而旁近河乃無影。
荒庵留廢塔，千祀表崚嶒。歲月銷金碧，封疆護法乘。宗孫五六祖，天步十三登。杲杲天邊日，長明劫外燈。
燃燈何代佛，茲塔留顯跡。凋謝金碧餘，寂寥丘阜積。殘鐸時一鳴，歲月猶歷歷。窅然入古初，塵劫一朝夕。
塔質存胎佛，霜風剝幾層。周朝疑問客，黌舍老容僧。遠過河飛影，傳聞鬼施燈。欲尋遺字跡，荒落不堪登。
卓吾生平求友，晚始得通州馬侍御經綸也。其葬通州。卓吾老，馬迎之，生與俱也，死於馬乎殯。塚高一丈，周列白楊百餘株。碑二，一曰「李卓吾先生墓」，秣陵焦竑題；一卓吾老子碑，黃梅汪可受撰，碑不志姓名鄉里，但稱卓吾老子也。卓吾名贄，字宏甫，溫陵人。以孝廉為姚安太守，中燠外冷，強力任性。為守日，政令清簡，公座或與髡俱，簿書之間時與參論。又輒至伽藍，判了公事，人怪之。逾年，入雞足山，閱藏不出。御史劉維奇其人，疏令致仕歸。初善楚黃安耿子庸，遂攜妻女客黃安，曰：吾老矣，得一二友以永日，吾樂之，何必吾故鄉也。性癖潔，惡近婦人，無子，亦不置妾。後妻女欲歸，趨歸之，稱流寓客子。自是參求乘理，剔膚見骨，少有酬其機者，人以為罵，又怪之。子庸死，遂至麻城龍潭，築芝佛院以居。龍潭石址，潭周遭，至必以舟，而河流沙淺，外舟莫至。以是隔遠緇素，日獨與僧深有、周司空思敬語，然對之竟日讀書，已復危坐，不甚交語也。其讀書也，不以目，使一人高誦，傍聽之。讀書外，有二嗜，掃地、湔浴也。日數人膺帚、具湯，不給焉。鼻畏客氣，客至，但一交手，即令遠坐。一日搔髪，自嫌蒸蒸作死人氣，適見侍者剃，遂去髪，獨存髭鬚，禿而方巾。先是論學不合者，愈怪之，以幻語聞當事，逐之。時劉左轄東星迎之武昌，梅中丞國楨迎之雲中，焦翰撰竑迎之秣陵，皆暫往，無何復歸麻城，著《藏書》、《焚書》，又為梅中丞著《孫子參同》，成。先是有與中丞構者，幻語又聞，當事又逐之，至火其居。於是馬侍御經綸迎之通州。至，與馬公讀易，每卦千遍，一年而《九正易因》成。時欲老盤山，會當道疏上，指為妖人，逮詔獄。尋得其實，議發還籍矣，曰：「我年七十六，作客平生，何歸為！」遂以剃髮刀自剄。馬公痛哭曰：「天乎，先生妖人哉？有官棄官，有家棄家，有髮棄髮，其後一著書老學究，其前一廉二千石也！」乃收葬之，葬之通州北門外迎福寺側。
半成伶俐半糊塗，惑亂乾坤膽氣粗。惹得世人爭欲殺，眉毛狼藉在囹圄。
天下聞名李卓吾，死餘白骨暴皇都。行人莫向街頭認，面目繇來此老無。
自是精靈愛出家，缽頭何必向京華。知教笑舞臨刀杖，爛醉諸天雨雜花。
鴉鳴犬吠荒村裏，木落草枯寒月邊。三拜孤墳無一語，只應拍手哭蒼天。
踏破百年生死窟，倒翻千古是非窠。區區肉眼誰能識，肉眼於今世幾多。
通州郭北門，迎福寺西隅，立石表卓吾，望見為欷歔。公仕有苦操，晚歲獨逃虛。極口詆世人，髡首勒藏書。氣味非中和，難為日用糈。留諸尊俎間，寧不菖歜如。胡乃迫之死，使其憤滿舒。乾坤饒怪異，公異而見祛。
天地表空明，百家立文字。三教既以三，於中復分置。先生起千載，高言絕群智。脫略生死中，不謝死生事。蛻骨宛在茲，黃土表幽閟。古樹索索鳴，拜手托無際。
李子何方去，寒雲葬此疆。性幽成苦節，才燥及餘殃。鬼雨濛昏眼，蒿山泣夜鶬。愁看哽咽水，老淚入湯湯。
半生交宇內，緣乃在玄州。閩楚竟難得，佛儒俱不留。世人伺喜怒，大道任恩仇。我亦尋知己，依依今未休。
此翁千古在，疑佛又疑魔。未效鴻冥去，其如龍亢何。書焚焚不盡，老苦苦無多〈(公晚年著書名《老苦》)〉。潞水年年嘯，長留君浩歌。
山有不可登，盤而登之，曰「盤山」。盤山豐石而歉於土，石也，土同澤焉。樹坼石罅生者，根僨棰瘇，身載鬥癭，柯輪摶而輻引，曆淥如也。山固石矣，而石群起於山者，又戴石焉。層累之而逾出，上若墮不墮，下若僕未僕，古逕出其下，人至今栗焉。其下又多奔泉，泉動而觸乎石，濺鳴日夜，與石之銳下而廣額者，勢相搖傾，所為盤泉也。盤泉十里，金沙其底，石所潔也。魚魚影影，不可匿，亦不可捉，石為之竇塞也。峰危壁削，嵐氣到地，苔濕到天，千古一翠。有石欲飛欲墜，憑空而久住，所為懸空石也。兩岩久立相肅，光潤相及者，天門開也。門開得逕，門容臂，逕容掌，岩肘其右，壑虛其左，大石阻絕，屢縋而登。僧所詡傳，戚將軍繼光、袁吏部宏道登焉。凡登天門開者，至上方寺，望而止，則舍之。西上二十里，登焉，所為盤頂也。頂為筍為椎，又立塔以為之纖穎。日過之，影落塞外；風過之，鈴振空半；雨過之，雷奔趾下，欲少佇不可得。故雲照寺高潔而僧肅如。盤有三，下盤泉，上盤塔，中盤寺，少林寺也。寺傍紅龍池，水鮮崖老，膚寸可惜，乃鑿龍於壁而朱之，因名以訛，非所繇名也。逾四嶺而西者，李靖庵。有峰，高二里，頂廣四丈而平，李靖舞劍臺。靖往伐高麗，過此臺也。臺石特堅，後之人不可得鑿。有唐李從簡來遊數字刻焉，字各徑五寸。嶺上一石，如人著襆頭，坐而叉腰，土人嘲之曰「石尉遲」。東過十里，雙峰寺。有李仙腳跡石，則又因形以訛，非所繇形也。而記盤山者，曰：李願盤谷也。薊之山矣，豫之谷耶？益訛矣。盤谷在懷慶府之濟源縣。
薊北來遊第一山，山連七十二禪關。人行巨壑泉聲裏，馬度層崖雲氣間。石徑蕭蕭松吹冷，萬折千回臨絕頂。鐘磐時傳下界遙，鳥飛不到諸天迥。老僧笑指煙雲外，此意沉冥誰與會。風生平地本無音，雲點太清猶是礙。弔古躊躕空石堂，黃龍西去杳茫茫。珠林不見菩提影，寶塔長含舍利光。壁塵拂去獨留賦，下嶺回看迷曉霧。放浪人間那復來，月明夢繞盤山路。
分明真山子，的的有畫意。風霜勻粉丹，雲霞綴錦地。一皴一百仞，雕鏤入空際。瘦骨間青脂，蒼勁有餘媚。天紳抺項垂，仙蕊披襠被。虯松百萬株，粘石無根蒂。峰峰有活石，石石挾仙氣。一石置一山，一山一點翠。散作諸巒岩，分身可千計。
摩天抽碧篸，俯不見鳥背。西日照塔輪，影落重邊外。峨髻瘦仙人，玉冠蒼水佩。貌古骨奇清，見者肅而拜。浮空日嬲雲，足底呈光怪。或聚或披絲，或舞或澎湃。千里聽風鈴，飛花落膻塞。一萍一青山，一點一人界。
發足自髻石，灣環可四里。一步一驚魂，路荒不容趾。粘壁行刀脊，下視深無底。其沙生以墳，其骨汗而泚。其草油以絲，其樹糟而圮。健夫引長繩，半日移一咫。四肢互相用，臂行足以視。或如鴨折身，或如丁旋尾。或如鷇出殼，或如蟹引跪。鬚髮生煙嵐，肌膚碎荊杞。百苦到天門，相對惟口哆。雙壁削青銅，飛鳥不能止。陰陽工刻轢，霜雲恣摩砥。敗桐蛇腹斷，古鈕蠐螬蠡。詰曲史籀畫，斑駁硃砂蕊。僧言三十年，茲石未沾履。往時戚將軍，架空一遊此。引指人人危，回身面面鬼。歸來髭須白，判命競奇傀。
霜角一聲草木哀，雲頭對起石門開。朔風虜酒不成醉，落葉歸鴉無數來。但使玄戈銷殺氣，未妨白髮老邊才。勒名峰上吾誰與，故李將軍舞劍臺。
盤泉磐石盤崖壁，百折猶難望嶺頭。鳥樂菁林山果熟，客停飛旆野雲流。綠陰遮屋渾忘暑，白叟歌田不解愁。極目雄關環帝闕，可知奇奧在並幽。
堆雲一簇片千重，復磴盤空鳥道通。逼仄勢難遊虎豹，杈椏峰不似芙蓉。細披澗草迷煙屐，忽見岩花命竹筇。迓客上方鐘磬下，天門開後幾登封。
塔作峰棱崿，盤山最上盤。天開門古辟，雲照寺長看。煙井漁陽晚，風沙雁塞寒。荒碑明佛火，興廢一憑欄。
塞北山河百二重，太行雲氣入提封。泉爭亂壑時縈馬，谷響虛岩半是松。紫邏煙花當九月，青天雷雨出雙龍。朝來策杖中盤寺，指次經行第幾峰。
孤筇短笠乍低昂，翠壁丹楓引望長。日似月寒思渾沌，峰如濤勢想懷襄。倒懸片石流泉路，剛接危崖薜荔房。繞盡高空不知出，冥冥鐘磬遠相將。
本將丘壑問山僧，一望蒼然壯志增。日落三河煙瑟瑟，秋高萬堞氣崚崚。參差遠磧遮雲斷，縹緲孤鴻出塞層。長老自看無戰伐，漁陽棗栗廿年登。
樵徑蒼封不厭幽，隔溪鳴鳥若相求。盤中天地逶迤見，石上煙雲慘澹留。紅葉亂流如谷轉，碧峰交疊與林稠。采山釣水真堪老，辛苦驅車入薊州。
雲上峰巒天上浮，盤盤未便是山頭。西看落月依三輔，南望平蕪入九州。繞徑翠開煙鳥道，半空紅現火龍湫。荒唐無限高危意，比似人間亦可愁。
遊人盤復盤，雲鳥飛相先。香草澹無煙，散霧墮橫練。端峰令人尊，奇石令人眩。大小立虛空，贅若冠與弁。千年久當墮，況雨傾風卷。其巔有紺宇，左右俯將見。僧言至無人，頗回神鬼盼。日月疾兩丸，僕僕寒暑禪。上古龍入池，未出當其倦。
木石與山古，苔草新其姿。黛華浮半空，飛泉泛流澌。壁穴山之陽，蔽虧錯差差。萬嶺怒相對，孤雲鬱不移。中峰一翠龕，四壁護仁祠。山僧薜蘿衣，緣以松蘚皮。磨堅得古字，指畫相競疑。栝柏鳴哀蟬，峰光懸人思。
雙門開闔重神州，四塞煙沙感壯遊。日色不暄花異候，雲雷在下瀑無休。僧鐘只報窺階鳥，客隊難驚飲澗猴醉。欲題峰依古字，苔封蘚護使人愁。
遍山難穩石，數步即鳴泉。絕壁有心仄，野花無意妍。筇前時著蘚，衲破不藏煙。若遂搜尋遍，僧居畢此年。
泉自上盤遠，下盤去作溪。嶺中還住住，亭影亦折折。星照無聲澗，日臨來飲霓。客歸僧定夜，孤負渴猿啼。
不是群峰列，飛來雲幾支。絳空龍半現，虹日水全奇。青豆懸天外，朱花志路岐。昔遊先我得，芳草臥唐碑。 
山之青，積空色也；山之紫，日色，秋色，暮色也；山之綠，草樹色；山時白時蒼矣，雲煙色也。山自無色，而有所自為色者，光五色暈焉，九華頂也。頂於盤山之麓，一峰出雲，凝然而動勢，聳然而媚容。下有寺，曰「千佛」，唐開元寺也，今頹矣。殿佛歲愁風雨，房僧日泣灶煙。客無所坐，坐山門，看九華頂則去。寺後半里，一石米粉色，縱二丈，廣丈有五尺，曰「搖動石」。試一人悄然推之，颭颭動，眾則不動。試作語曰：我其搖。則不動。初動，看日影移處知之。次看石，知動也。然石根山連，無纖璺焉。寺無山田，僧得目眚方，人就治，輒脫然愈，香火以之。僧所取礪若砧者，斷唐人詩碑，字碌碌然，而時貴詩碑，輩立儼如，字波捺無損者。寺而北半里，感化寺。金人碑，完好矣，番字也，如篆符，乃不可識其歲月。
詰曲崎嶇路，皺秀透瘦石。飛岩繡鐵花，螺子點雲額。平生米南宮，耽幽窮鬼跡。石根搜古雲，踏遍秋空碧。豁眼見新巒，長笑落巾幘。貪看不知晚，懸石布茵席。回首神仙吏，青嶂達門閾。侍史朝焚香，秋雲幾回白。稜稜怪石供，聊以施行客。
初日盤峰雨氣侵，撥雲扶策上高林。石能搖動思根性，峰戴華紋作珥簪。千佛番番風滿座，數僧莽莽土為音。開元歎息殘碑字，冷卻探奇名隱心。
湯泉在遵化縣北四十里，泉從山坡下沸而四出。魏氏《土地記》曰：徐無城東有溫湯水，出北山溪，即溫源也。養疾者，不能澡其炎漂，以其過灼。萬曆五年，戚大將軍繼光甃石池之，深二丈，方四尋，覆以堂，曰「九新」。水東出於石，為之龍吻，噴甚怒。未至泉數十步，氣爞爞，聲洶洶，其不可即。即之，靜若鑒，投錢池中，翻翻若黃蝶，百折而下，至底，宛然錢也。以熟生物，與炊者等候。數十年前，有小卒滑而入，不一反側，糜焉。堂壁刻武宗宮人王氏怨詩。導而左，遠之為小塘，塘陰有竇，以通寒水，浴者時啟而劑泉之溫。寒水者，亦泉也，去湯泉數武，出於泥沙。湯泉，有石根若焦釜者，出之，石不及，則寒矣。泉前唐寺，貞觀二年建，名福泉寺，人則呼湯泉寺。考湯泉，或曰「赤道經之」，王褒湯泉銘曰：白礬上徹，丹砂下沉。或曰：下有硫黃，以為之根，其臭硫也，而味正淡。西洋熊三拔水法曰：湯泉，硫之華，疾寒服硫，不若服湯泉。其實繇地氣熇冱，溫涼之徵變，故壤為之硫，泉為之湯，豈根硫也。西國有山焉，七十餘泉皆湯，國王試得其性味氣，各所主治，各標厥泉，以教國人，不獨硫焉。蘇門答剌國境，布那姑兒山，產皆硫黃，不聞其泉湯也。又水火者，陰陽之襲精，陰得質而陽得氣，為泉，為湯。陽得質而陰得氣，為焰，為涼。然而水性非熱，火性非涼，湯泉以貯器還涼，蕭丘之涼焰，以燃物還熱。唐劉餗曰：江寧縣寺有晉長明燈，歲久，火色變青而不熱。質存氣易，此其徵矣。湯泉，最著驪山，最潔香溪，最熱遵化，他而分寧，而臨川，而崇仁，而安寧，而寧州，而白崖，而德勝關，而浪穹，而宜良，而鄧州，而廬陵，而京山，而新田等。
絕塞伏殘秋已涼，北山溪下候非常。石如釜不因人熱，硫有津堪入藥香。黍赤先成場可築，草青方嫩夜難霜。中年入浴應遲久，盤礴風前飲未妨。
上都湯沐傍龍宮，內苑溫泉逕自通。雲近樓臺疑結蜃，氣蒸冰雪儼如虹。靈源半落霜林外，寒谷先回六琯中。冠蓋漫憐行役久，風塵又向塞門東。
過雨沙場畝盡耕，垂楊野寺到新鶯。池頭似識重遊客，垓下曾看一洗兵。滿甕雲蒸春酒熟，當杯月抱夜珠明。何來席畔鐘聲早，惆悵風塵未濯纓。
炎漂一道傍禪宮，百沸騰波膏澤同。咒嶺定持迦葉願，浚源應藉鬱攸功。暖蒸寒谷吹噓外，垢脫泥塗浣濯中。塞上洗兵休沐日，不須挾纊有春融。
聞說先皇到上方，湯泉從此引流長。傳衣僧記春迎駕，賜沐人題夜洗妝。鮫室明珠空泣淚，華清脂粉尚留香。停車不擇村沽惡，浴罷蘧蘧入夢涼。
見說金湯設有圖，今看靈液湧邊隅。氣蒸亭口團成霧，聲沸池心翻作珠。雪自胡天春自漢，浴知亢爽灌知腴。燕都信是陽和地，黍穀吹噓事有無。
為濯塵纓到上方，九新亭下石欄傍。靜涵蘿月光初滿，暖合松雲氣自香。別院暗流開藥圃，前池分注作蓮塘。清朝久已稀巡幸，卻笑華清輦路長。
得寵無多失寵常，空留怨句在溫湯。君恩似水東流去，冷熱人間總斷腸。
茲泉溫可濯，垢淨理同新。地起循南極，天行正北辰。烈炎瘥自遠，人物暖偏親。誰道邊河朔，風光不借春。
大漠風高寒不偏，長城雪畔得春天。日經赤道朝流液，地駁金輪火作泉。炎焰沸湯先沸石，氤氳生霧不生煙。病除垢淨心猶熱，去促西成入稻田。
平谷縣城東，延祥觀柏，古質而葉幽光，再生柏也。柏初生何代何年，其再生也，異代矣，幾四百年矣。元至元中，丘真人住燕京長春宮，弟子遍京東西。歲丁亥，迎往盤山作醮事，過觀中，見枯柏，扶而摩之，曰：憐惜，憐惜。去，柏乃葉生，茂至今焉。觀東北十五里，岡窿然，如大塚，漁子山也。世傳是軒轅陵，或呼之軒轅臺也。舊有軒轅廟焉，今圮也。夫軒轅，鼎成乘龍上升矣，其小臣扳龍髯拔，抱弓以號，今陵所寢，鼎歟，龍之髯歟？弓韣，冠劍佩舄歟？鼎湖，荊山；陵，橋山也，而漁陽又陵歟？
城東老翁鬚眉白，兒時觀中嬉古柏。古柏殷勤數輩人，看我手中孫又尺。歲寒我曝柏陰陰，庭雪到腰綠光適。新官大廈構良材，花押文書來選擇。筵篿不許祝辭卑，柏幹仗存神氣厄。初年脫葉漸脫膚，更幾十年更狼藉。鸛搬枝去蠹來巢，雨能銷亡日能炙。長春道士此經過，左摩右指言可惜，明年歲次在玄枵，新葉一春還舊碧。異事未免人信疑，疑者一二信者百。君不信，田家荊、萊公竹，有德有道神所役。長春今去去有歸，柏爾自老千年暉。
日出北平甸，隱隱川塗分。南臨古帝臺，悵望遙天雲。不見廣成子，空懷赤霞文。鼎湖龍化久，千秋竟誰聞。 
塔多以光影示異，亦有塔身自異者，有其物異者。豐潤縣村沙岩寺，有塔，故十三級，洪武中，霧彌三日，塔失所在，今其址存。南關外，玉皇閣石塔，自元時，塔六角，角一石龍，成化中，南北角龍乘雨飛去，今缺焉。涿州舊塔，立桑乾河中，名鎮河塔，嘉靖中塔崩，內古錢飛空如蝶，爾後河水時濫矣。大興縣故安村塔，萬曆初，大雷雨過，其下段存，其上段著一里外，土人呼半截塔也。過沙岩寺北，曰「浭水」，出崖兒口，繇運河入於海。凡水東流，而此水也西，人謂還鄉河也。河在梁魚務，舊有橋，宋徽宗北轅，過橋，駐馬四顧，泫然曰：吾過此，向大漠，安得似此水還鄉矣！已而曰：趙氏子孫，文弱耳！仰而曰：天，興後聖，雪吾恥仇。因不食而去。人乃謂橋思鄉橋也。 
種玉田，一跡也，兩其方；一氏一字也，兩其名；一事也，兩其說。搜神記曰：漢之陽雍伯，雒陽人，至性篤孝，葬父母無終山。山高而上無水，雍伯置飲焉。有人就飲，與石一斗，令種之，玉生其田。伯求北平徐氏女，要以白璧一雙，伯至玉田求得五雙，妻之。縣西北有陽公壇社，其故居也。陽氏譜敘，言翁伯，周景王之孫，春秋之末爰宅無終，食采陽樊而易氏焉，愛仁博施，天祚玉田。其碑文雲，居於縣北六十里翁同之山，後路徙西山之下。陽公又遷，而受玉田之賜，情不好寶，玉田自去。後陽千寶，作石柱，四角各丈，中央一頃之地，名曰「玉田」。今相傳雲玉田之揭，然今無終山玉田，在縣東北三十里。山下之溪，有砂焉，曰「玉田砂」。晰質而膩，以拭器也，有光爛然，天下冶氏資之。 
懷柔縣北二十里，有山高二百仞，石山也。眾山皆青，沉沉獨黑，日午麗之，不秋而紫。山有潭，當山之頂，潭有螺二，如斗，色殷紅，時放焰光，照射林麓，以是故名紅螺山。有寺，土人呼紅螺寺，宇廢像僕，而塵不集，高風穿殿過，無塵也。僧則曰：辟塵珠藏焉。有泉，趵趵如顆，時一定動，曰「珍珠泉」。寺左二里，復寺，曰「定慧」，亦久廢。中一臺，琉璃、鴟角、簷牙、窗門悉形具，而實閟，額有字曰「擦擦殿」。不知殿何藏，名何義，建何年。有石井，井植鐵柱，柱繞鐵索，若有錮者，時一隱見。或曰「蛟」焉，或曰「螺」焉。
和雲和霧和村煙，迷卻山腰山在天。潭水自然高用汲，谷風遠過偶聞闐。螺依佛宇成光焰，蛟伏靈符老石田。古殿問僧僧不識，荒唐香火積年年。
