〈甲有田不耕，被罰三夫稅粟，以質劑致人。甲告旅師施惠散利，法司科旅師罪，不伏。〉
九扈分官，四星垂彩。廢其業則金湯莫守，修其本則禮節是興。故晁錯獻書，每論春稼；仲舒上策，特說〈（一作憂）〉秋麥。人之天也，其可輕哉？甲有良田，從來不墾，佩犢之風未革，維魚之夢豈成？以粟輸官，自貽重罰，輒將施惠，遂有薄言。然而周覽經史，備觀賢哲。漢臣散利，不見貽辜；齊客市義，無聞結怨。欲加嚴罰，不亦難乎？甲告誠是妄陳，旅師請從寬宥。
