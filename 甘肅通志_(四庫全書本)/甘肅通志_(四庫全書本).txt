　　甘肅通志進呈表
　　太子少保文華殿大學士兼兵部尚書仍管川陜總督印務〈臣〉查郎阿吏部尚書暑川陜總督兼甘肅巡撫〈臣〉劉於義等前於雍正六年奉
　　勅纂修甘肅通志係前任巡撫〈臣〉許容專司纂輯〈臣〉等向在肅州時許容已經付梓今剞劂告竣共成書五十巻謹奏
　　表上
　　進者〈臣〉查郎阿劉於義等誠惶誠恐稽首頓首上言伏以泰皇御籙即傳邱索之書軒後膺圖乃成疏仡之紀文命敷於四海而川山土物爰道其詳周官董正萬邦而風俗人民職司其要齊秦晉楚備扵魯史之編雍豫徐楊載在職方所掌元和上計之簿著自唐家太平御覽之篇成於宋代葢傳考四方之廣記乃彚成一統之全書但網羅放佚自古為難而釐定闕疑於茲匪易方輿紀載未免
　　亥豕魯魚郡邑圖經猶多米鹽凌雜向非博識鴻才曷副
　　盛朝鉅典欽惟
　　皇帝陛下
　　徳協清寧
　　道隆覆載
　　繼志述事昌明典謨訓誥之傳
　　厚澤深仁普被南朔東西之廣惟茲甘肅逺處西偏邠邑邰鄉舊是公劉之國流沙弱水昔傳禹貢之區金城為隴右襟喉連延湟鄯玉門為闗西鎻鑰控扼羌番由朔方以至敦煌長城屹峙於北自岷山以至積石大河橫貫其中祁連青海天設險以為屏疏勒伊吾地資生而作輔自漢武開疆分置涼州刺史暨唐宗闢土兼統河右諸軍禮樂文明之藪未逮中州制防形勢之規獨當三面顧自宋明以來經營措置未盡合宜惟我
　　國家之盛創建宏模斯為盡善以至廣開屯田而邊儲有賴屢行
　　蠲賑而百姓䝉
　　恩科舉額數頻加則士林鼓舞學校師儒增設則文敎振興衛所改為郡縣同諸內地編氓闗外設鎮安西收復前朝故宇軍需殷繁而寛裕發
　　帑民間無絲粟之勞邊烽寧息而輓運全停婦子有含哺之樂至於回夷慕化襁負來歸䇿妄輸誠欵闗入貢凡此
　　巍巍炳炳盡賴
　　聖徳神功所當灑灑洋洋勒諸玉函金版者也臣等識愧看詳學慚校勘敷藻揚輝未與編摩之役因陋就簡難辭疎畧之譏惟緣雕鏤之既成謹以裝潢而
　　恭
　　進伏願
　　景卿常耀
　　雲漢時章
　　緯地經天不止甲乙丙丁之部
　　聲金振玉永垂商周虞夏之文則書偕同六合被誕敷之教享王重譯萬年昭樂利之風矣謹按通志圖考一巻星野一巻建置一巻疆域一巻山川二巻城池一巻公署一巻學校一巻闗梁二巻祠祀一巻貢賦一巻兵防一巻水利一巻驛遞一巻蠲䘏一巻鹽法一巻茶馬一巻物産一巻風俗一巻古蹟二巻祥異一巻陵墓一巻封爵一巻職官三巻名宦三巻選舉一巻人物三巻忠節一巻孝義一巻隱逸一巻流寓一巻仙釋方伎一巻列女二巻藝文六巻雜記一巻刋刻告成臣等曷任瞻
　　天仰
　　聖激切屏營之至謹奉
　　表隨
　　進以
　　聞
　　乾隆元年九月初六日
　　太子少保文華殿大學士仍管川陜總督卬務〈臣〉查郎阿吏部尚書署川陜總督兼甘肅巡撫〈臣〉劉於義謹上表










