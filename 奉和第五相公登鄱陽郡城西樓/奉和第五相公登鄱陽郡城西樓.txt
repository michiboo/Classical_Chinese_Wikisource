
茂德為邦久，豐貂舊相尊。 
發生傳雨露，均養助乾坤。 
曉肆登樓目，春銷戀闕魂。 
女牆分吏事，遠道啟津門。 
湓浦潮聲盡，鍾陵暮色繁。 
夕陽移夢土，芳草接湘源。 
封內群甿復，兵間百賦存。 
童牛耕廢畝，壕木繞新村。 
野步漁聲溢，荒祠鼓舞喧。 
高齋成五字，遠岫發孤猿。 
一顧承英達，多榮及子孫。 
家貧仍受賜，身老未酬恩。 
屬和瑤華曲，堪將繫組綸。

