
文星垂太虛，辭伯綜群書。 
彩筆下鴛掖，褒衣來石渠。 
典墳探奧旨，造化睹權輿。 
述聖魯宣父，通經漢仲舒。 
窗明宜縹帶，地肅近丹除。 
清晝刪詩暇，高秋作賦初。 
露盤侵漢聳，宮柳度鴉疏。 
靜對連雲閣，晴聞過闕車。 
舊僚雲出矣，晚歲復何如。 
海嶠瞻歸路，江城夢直廬。 
含毫思兩鳳，望遠寄雙魚。 
定笑巴歌拙，還參麗曲餘。

