
夫貴賤觀乎八字，性情應乎五行。善、惡、仁、義、禮、
智、信，心之所主；喜、怒、哀、樂、愛、惡、欲，性之所生。
東方震位木，號青龍，名曰曲直，五常主仁。其色青，其味酸，
其性直，其情和。旺相主有博愛惻隱之心，慈祥愷悌之意；濟
物利人，恤孤念寡，直朴清高，行藏慷慨；丰姿秀麗，骨格修
長，手足纖膩，口尖發美，面色青白，語句軒昂，此則木盛多
仁之義。休囚主瘦長發少，拗性偏心，嫉妒不仁，此則木衰情
寡之義也。死絕則眉眼不正，慳吝鄙嗇，肌肉乾燥，項長喉結，
行坐不穩，身多欹側。遇火色帶赤，見土則色帶黃，逢金則色
帶白，見水則色帶黑。其餘四行例見。
火屬南方，名曰炎上，五常主禮。其色赤，其味苦，其性
急，其性恭。旺相主有辭讓端謹之風，恭敬謙和之義；威儀凜
烈，淳樸尊崇；面貌上尖下闊，形體頭小腳長，印堂窄而眉濃，
鼻準露而耳小；精神閃爍，語言急速，性燥無毒，聰明有為。
太過則聲焦面赤，搖膝好動。不及則黃瘦尖楞，詭詐妒毒，言
語妄誕，有始無終。
土屬中央，名曰稼穡，五常主信，其色黃，其味甘，其性
重，其情厚。旺相主言行相顧，忠孝至誠，好敬神佛，不爽欺
信；背圓腰闊，鼻大口方，眉清目秀，面肥色黃；度量寬厚，
處事有方。太過則執一古樸，愚拙不明。不及則顏色憂滯，面
偏鼻低，聲音重濁，事理不通，狠毒乖戾，不得眾情，顛倒失
信，慳嗇妄為。
金屬西方，名曰從革，五常主義。其色白，其味辛，其性
剛，其情烈。旺相則英勇豪傑，仗義疏財，知廉恥，識羞惡；
骨肉相應，體健神清，面方白淨，眉高眼深，鼻直耳紅，聲音
清亮，剛毅果決。太過則好勇無謀，貪慾不仁。不及則慳吝貪
酷，事多挫忘。有三思、少決斷，剋薄內毒，喜淫好殺，身材
瘦小。
水屬北方，名曰潤下，五常主智，其色黑，其味咸，其性
聰明，其情良善。旺相則機關深遠，足智多謀，學識過人，詭
詐無極；面黑光彩，語言清和。太過則是非好動，飄蕩貪淫。
不及則人物矮小，行事反覆，情性不常，膽小無略。此雖五行
之喻，實與人事相干。以上五行、情性參以命中所遇吉凶神煞
斷之，大抵生旺者主長大，死絕者主矮小。若有煞臨，不在此
限，又從煞上斷。若有克，則從所克之五行斷，又概取日時，
上納音，看有克無克，並神煞所臨有氣無氣，斷其形狀、性情，
無有不驗。
又曰：推人性行，只在日時上，看本五行，不論納音。命
若入格而逢生旺，主天性明白，遇物不逆，動必應機，言語聲
高，突破口大度，臨事能斷，公平不疑，犯難不畏，平生不以
財物為吝，好施與不私己，奢泰歡樂，多情尚義，防有不善終
之患。若命入貴格而逢死絕者，主為性寡合，機深意密，多疑
多忌，動拘禮節，謹顧行止，修飾儀貌，常自檢約，不妄設施，
防有陰謀之患。若小人之命已入賤局而逢生旺者，主性無常，
不自檢束，為事不顧危亡，好鬥爭，恃強壓弱，親近惡黨，不
事家業，必竟不得善終；死絕則為性淫邪，動必巧偽，畜縮執
拗，舉動修飾，專美言詞，好自矜炫，臨事無斷，少是多非，
一身無立。《宰公要訣》云：志高量遠，蓋因水處深源；篤信
守仁，只為土成山嶽；仁慈敏厚，木成甲乙之方；性速辨明，
火應丙丁之位；譽高義重，因金歸合庚辛處。於中者，正性不
移，或盛或衰，性情變易。水乘衰敗，性昏無賴；土力太微，
蔽執寡用；木歸蹇地，太柔而治事無規；火數未興，小辨而太
傷無決；金當淺薄，雖義而有始無終，是五行得地失地，太過
不及，皆能為凶也。《壺中子》云：言詞狡猾，誕時合值六虛，
六虛住處謾語神，凡人得之，心好撰飾，虛詞並重；遇者必狡
猾，平生妨克尊親，漂流他國，作事多虛聲。
歌訣：甲膽乙肝丙小腸，丁心戊胃己脾鄉；庚是大腸辛屬
肺，壬系膀胱癸腎藏；三焦亦向壬中寄，包絡同歸入癸鄉。又
曰：甲頭乙頂丙肩求，丁心戊肋己屬腹；庚是臍輪辛屬股，壬
脛癸足一身由。又曰：子屬膀胱水道耳，丑為胞肚及脾鄉；寅
膽發脈並兩手，卯本十指內肝方；辰土為皮肩胸類，已面咽齒
下賓肛；午火精神司眼目，未土胃腕隔脊樑；申金大腸經絡肺，
酉中精血小腸藏；戌土命門腿踝足，亥水為頭及腎囊；若依此
法推人病，歧伯雷公也播揚。又曰：午頭巳未兩肩均，左右二
膊是辰申；卯酉雙肋寅戌腿，丑亥屬腳子為陰。又曰：乾首坤
腹坎耳儔，震足巽股艮手留；兌口離目分八卦，凡看疾病此推
求。
夫疾病皆因五行不和，即人身五臟不和也。蓋五行通於五
髒，六腑通於九竅，凡十干受病屬六腑，十二支受病屬五臟。
丙丁己午火局南離，主病在上；壬癸亥子水局北坎，主病在下
；甲乙寅卯屬震，主病在左；庚辛申酉屬兌，主病在右；戊己
辰戌丑未屬坤艮，主病在脾胃及中脘。諸風暈掉、眼光日昏，
血不調暢、早年落髮、筋青瓜枯，屬肝家甲乙寅卯木受虧主病
故也；諸膿血瘡疥、舌苦喑啞者，屬心家丙丁巳午火受虧主病
故也；浮腫、腳氣、黃腫、口臭、翻胃、脾寒膈熱者，屬脾家
戊己辰戌丑未土受虧主病故也；鼻塞酒槁、語蹇氣結、咳嗽喊
者，屬肺家庚辛申酉受虧主病故也；白濁、白帶、霍亂、瀉痢、
疝氣小腸，屬腎家壬癸亥子受虧主病故也。
甲乙見庚辛申酉多者，內主肝膽驚悸、勞瘵、手足頑麻、
筋骨疼痛；外主頭目眩暈、口眼歪斜、左癱右瘓，迭撲損傷。
遇丙丁火多無水相濟，則痰喘咯血、中風不語、皮膚乾燥，內
熱口乾。女人主血氣欠調、有孕者墮胎。小兒急慢驚風、夜啼
咳嗽、面色青黯是也。
丙丁見壬癸亥子多者，內主心氣疼痛、顛癇舌強、口痛咽
啞、急慢驚風、語言蹇澀；外主潮熱發狂、眼暗失明、小腸疝
氣、瘡疥膿血、小便淋濁。婦女主幹血氣經脈不調。小兒主痘
疹、疥癬，面色紅赤是也。
戊已見甲乙寅卯多者，內主脾胃不和，翻胃隔食、氣噎蠱
脹泄瀉黃腫、擇揀飲食、嘔吐噁心；外主右手沉重、濕毒流注、
胸腹痞塞。婦女主飲食不甘、吞酸、虛弱、呵欠睏倦。小兒主
五疳五軟、內熱好睡、面色痿黃是也。
庚辛見丙丁巳午多者，內主腸風痔漏、糞後下血、痰火咳
嗽、氣喘吐血、魎魎失魂、虛煩勞症；外主皮膚枯燥、肺風鼻
赤、疽腫發背、膿血無力。婦女主痰嗽、血產。小兒主膿血、
痢疾、面色黃白是也。
壬癸見戊已辰戌丑未多者，內主遺精盜汗夜夢鬼交、血濁
虛損、寒戰咬牙、耳聾眼盲、傷寒感冒；外主風蟲牙痛、偏墜
腎氣、腰痛膝痛、淋瀝、吐瀉、怕冷惡寒。女人白帶鬼胎、經
水不調。小兒主耳中生瘡、小腸疼痛、夜間作炒、面色黧里是
也。
賦云：筋骨疼痛，盍因木被金傷；眼目暗昏，必是火遭水
克；土虛逢木旺之鄉，脾傷定論；金弱遇火炎之地，血疾無疑。
又云：木逢金克，定主腰肋之災；火被水傷，必主眼目之疾；
心肺喘滿，亦干金火相刑；脾胃損傷，盍因土水戰克。支水干
頭有火遭，必腹病心懵；支火幹頭有水遇，則內障睛盲。炎上
煩焦蒸土曜，頭禿眼昏；潤下純濕無土製，腎虛耳閉；熒惑乘
旺臨離巽，中風失音；太白堅利合兌坤，兵前落魄。又云：心
受病，口不能言；肝受病，目不能視；脾受病，口不能食；肺
受病，鼻不能嗅；腎受病，耳不能聽，各從所主，以證虛實。
噫！人病百端，理無二焉，望問聞切，乃醫家之妙用；生克制
化，為術士之玄征，若能參究根源標本，不離斯法。論曰：康
泰生於和合，疾病起於刑傷。究五行衰旺之理，推百病表里之
詳，內應五臟，外屬四肢。且如木氣休囚，兩鬢消疏而不發；
火臨死絕，雙瞳昏暗而無光；火中隱土少水制，則心神恍惚；
木下藏金無水收，則腿足損傷。甲乙兌生逢壬癸，醉鄉而死；
丙丁坎育遇庚辛，溝港而亡。水盛木浮，多生泄痢；土重金埋，
常病氣高。諸風掉眩，乙木旺而辛金衰；疼癢瘡瘍，丁火盛而
癸水弱；痞塞腫滿，只因己土太過；憤郁病痿，蓋為辛金不及。
甲乙能傷戊已，無救而缺唇；丙丁善克庚辛，少制而喑啞。火
中有土，項生瘰癧之災；水中有土，腹患蠱腫之病。用神受制
而被刑，亡於棒杖；上下逢鬼而無救，死作懸樑。四柱重沖多
凶而他鄉喪體，五行衰敗不足而瘟疫亡身。水敗腰駝，莫用軒
岐之法；金刑龜背，安施盧扁之方。庚辛氣秀，西方見木而亡
於兵刃；甲乙敗絕，坤南無水，而骨肉飛??；辛巳、丙申遇刑，
臂虛而人生六指；己卯、戊寅逢敵，胃弱而常病瘡疽；乙未、
甲午逢金，人多鱉頭；癸卯、已丑相刑，病生腰膝；甲申、乙
酉，幼年多病肝經；辛卯、庚寅，晚年勞傷筋骨。丙火上炎，
丈夫每忌於身心；丁火下濕，女人虛癆而血產。日時衰敗，大
患難療；干支刑害，小疾不療。氣相得而安和，氣相逆而災殄。
病症不離於六脈，死生難越乎五行，細究興衰，萬不失一。古
歌曰：戊己生時氣不全，月時兩處見傷官；必當頭面有虧損，
膿血之瘡苦少年。又曰：丙丁日干五行衰，七煞加臨三合來，
升合日求衣食缺，耳聾殘疾面塵埃。又：壬癸重重疊疊排，時
辰設若見天財；縱然頭面無癍癩，定主其人眼目災。
又曰：人之生也，受氣於父，成形於母。五臟和平者無疾，
戰克太過不及者主疾。《內經》云：東方實西方虛，瀉南方補
北方。東方實者，木太過也；西方虛者，金不及也；瀉南方者，
火太過也；補北方者，水不及也。是以五行太過不及，皆主疾
也。若水升而火降，火降而金清，金清而木平，木平而土不及
克，五臟各得中和之氣，疾病何自生焉？《陰陽書》：金剛火
強，自刑其方，木落歸本，水流趨東。所以論三刑，刑則殘害，
言太過而身疾也。若只取不及為疾，必有一偏之失。凡五行有
死絕而成疾者：水死絕，多腎氣腰足攻注，滑泄便溺不利之疾
；火死絕，主腸氣結塞、驚悸健忘，精神不安之疾；木死絕虛
風目澀眩暈，筋急、爪甲桔悴、喜怒顛倒，擇飲擇食之疾；金
死絕，主氣虛喘急、咳嗽、皮毛焦燥干嗇、骨節疼痛、涕淚、
大腸泄痢、便血之疾；土死絕，主面黃、減食、隔噻吐逆、肢
體怠惰、喜臥嗜睡、多思足慮、耳聾、神濁健忘、少喜動作之
疾。
有相剋而成疾者：金火相剋，生旺則瘍瘡癱腫，死絕則癆
瘵嘔血；土木相剋，生旺主疲悶昏眩、風麻、小腸疾痛腫，死
絕主吐食症塊，疽癖積滯之疾，或主中風；金木相剋，生旺主
肢足骨節不完、眼目之疾，死絕主氣虛精脫、癆疾癱瘓之疾；
水土相剋，主脾濕泄瀉、中滿痰嗽不利之疾。
有相生而生疾者：火木相生，生旺則上盛隔壅，目赤頭風
；死絕則傷寒作狂、悶亂疾。火土相生，生旺則胃實；死絕則
唇焦紅氣、熱結大便不利。金水是相生，生旺則氣滯，死絕則
晴滑；水木相生，生旺則嘔吐胃虛；死絕則精敗、傷寒粘瘧。
金土相生，生旺則多虛無肌肉死絕腸鳴繭作。
凡水土木相逢於無氣之處，主蠱氣腸脹、吐逆之疾；凡金
水火相逢於無氣之地，主痢疾，金主大腸，水火守之，陰陽不
和也。
凡水逢土，多主翻胃疾；土多而無水氣疏之，主聾聵疾。
蓋腎水不流則翻胃，氣不能則為聵也。
又曰：凡論殘疾病症，先論日干，次詳月令，然後通年時
看之，傷官主殘疾，煞重亦然。乾卦在亥，亥為天門，六辛生
人得此日此時，多主盲聾。亥屬腎，腎通耳，丙火遭水克也；
子位坎宮，傷官煞重相刑，主下部疾；寅宮艮土，主脾胃，面
色痿黃之疾；辰屬震；此月帶傷官，少年主多驚疾，蓋震者動
也。輕則主驚脾胃疾，重則主足疾。巳為巽，傷官煞重，主婦
女血氣不調，勞疾；午為離為目，傷官煞重，主失明頭風之症
；申屬坤。為眾陰，傷官煞重，主腰腳筋骨之疾；傷官傷盡者
不在此論；酉為兌，屬口齒不完之疾。戌為火庫，主下血痔漏
之疾。丑未傷官，亦主脾胃。傷官煞旺者，年年病瘟，主用上
下戰克、五行無救助，主身體不完，頭面殘傷。
又曰：凡一切諸煞亦有主疾者，劫煞主小腸，又主耳聾、
咽喉疾；官符主腰腳疾；咸池主酒色、勞瘵、膿血、便溺疾；
贅耗主暗昧，或贅疣疾；飛廉名天瞽，支幹無氣，主無目。凡
祿因食致疾，須帶煞克身方是。
凡命見真沖氣散，或真刑氣散，多是廢疾之人。甲辰、甲
戊、乙丑、乙未，土木交加，主癱瘓之疾；丙申、丁酉，金火
交加，主血筋所傷；戊子、己亥，水土交加，主脾胃之疾；庚
寅、辛卯，金木交加，主筋骨勞嗽之疾。
凡欲推疾病災厄，先看祿命身三等，大小運如何？若三命
無氣，祿馬敗絕，但得祿財、命財、旺相，亦不至死。若父病
推其子命，如子命遇孤辰、寡宿、喪門、弔客及白衣煞臨命，
其父必有不可救之疾。夫妻亦准此推。
或問婦人何利？利在夫星。夫利，其婦必利；夫困，其婦
必困。婦人從夫，先觀夫星以定出身之貴賤，再看子星以察晚
年之榮辱。官煞財得地，夫利也；食神得地，子利也。夫利則
出身富貴，一生享福；子利則晚年厚養，褒寵誥封。然亦有旺
夫者，以食生財，財生官故耳。反是則否。女命以克我者為夫，
我生者為子，皆要得時，乘生旺之氣。若旺氣只聚於時，亦可
用官為夫，不要見煞；用煞為夫，不要見官，一位為好。有兩
位官星，無煞以雜之，四柱純煞，無官以混之，俱為良婦。更
得本身自旺尤佳，但旺不可太過。食為子息。引時逢旺，再得
二德扶身，乃夫貴子榮之命。不宜身旺，重疊暗藏夫神及傷官、
七煞、魁罡相刑，羊刃太重，合多有情，皆主不美。歲運亦然。
看有八法八格，須細詳之。
純者一也。如純一官星，或純一煞星，有財有印，不值刑
沖，不相混雜是也。如癸已、戊午、辛酉、丙申，本身專祿，
旺不從化。辛用丙官為夫星，五月火旺夫健。丙用癸為官，坐
貴見戊為食，同歸祿於巳。辛金生癸水為子，引入申時長生之
地。天干癸戊辛丙，水火既濟；地支巳午酉申，拱夾財庫，所
以嫁夫為官，食天祿，夫榮子貴之命。
和者恬靜也。如身柔弱，獨有一位夫星，柱無衝破、攻擊
之神，稟其中和之氣，則為和也。如壬辰、辛亥、己卯、己巳，
己用甲為夫，亥乃生長之地，得天時地利；甲以辛為官，金生
於已，已以金為子，亦生於巳，謂之夫行官星，子得長生，故
主益夫旺子。雖自坐卯支為煞，有巳中庚制，為去煞留官之論，
女命之貴也。
清者潔淨之稱。女命或一官一煞，不相混雜，謂之清。要
夫星得時，柱有財生官，有印助身，無一點混濁之氣，方為清
貴。如已未、壬申、乙未、甲申，乙以庚為夫，庚祿到申；以
丁為子，丁旺於未；以壬為印，壬生於申。又坐下支神為乙木
之財，財旺則能生官，四柱無刑衝破敗。經云：財官印綬三般
物，女命逢之必旺夫。故為夫人之命。
貴者尊榮之號。命中有官星，得其財氣以相資，三奇得其
宗，四柱不植鬼病，乃女命堯舜也。經云：無煞女人之命，一
貴可作良人。又云：女命無煞逢二德，可兩國之封。天德者，
非獨天月二德，即財為一德，官為一德，加之印食，愈為貴也。
如乙亥、丙戌、辛卯、癸巳，辛用乙為財，旺於亥；丙為夫星，
坐庫歸祿巳土。癸水為夫之官，辛金生癸為子，坐已土與夫祿
同位，又是貴神，又為財官雙美，乃得夫子俱貴，兩遇褒封。
濁者混也。乃五行失位，水土互傷，其身太旺，正夫不顯，
偏夫叢雜，柱多分別，無財官印食，為下賤村濁，或娼妓婢妾，
淫巧之人。如己亥、乙亥、癸丑、己未，癸水生十月大泛，癸
以戊為夫不顯，時引己未是偏夫，嫌丑未皆有土混雜，柱中無
財，乙木為食神干旺，已土受克，鬼敗臨身，五行失位，主先
清後濁，不能享福。
濫者婪也。謂柱中明有夫多，暗者財旺，干支又多帶煞，
必因酒色，私暗得財。此等之命，或為奴婢，或克夫再嫁。如
庚寅、丙戌、庚申，丁亥，庚申，八專自旺，丙火為夫，寅戌
會局時干，又丁愛重火情，庚申金暗克寅亥木為財，亥中壬水
為食生財，其人雖美貌有福，不免濫而得財。
娼者妓也。乃身旺夫絕，官衰食盛，或柱中不見官煞，或
有而傷官傷盡，或官煞混亂而食神盛旺，此必娼妓之命，否則，
為師尼婢妾，克夫淫奔。如丁亥、庚戌、戊辰、庚申，戊以甲
為夫，九月失時無氣，又被庚克絕。時引入申以庚為食，建祿
在申。戊辰魁罡，生申太旺。亥中壬財亦旺，謂之身旺逢生，
貪食貪財，夫絕而為秀麗娼也。
淫者沃也。乃本身得地，夫星明暗交集。謂日干自旺，柱
中皆官煞是也。在干者為明，在支者為暗。四柱太過，如一丁
見三壬及辰子多之例，謂之交集，於人無所不納也。如戊辰、
壬辰、壬戌、癸亥，壬辰、癸亥本自得地，明有戊土為正夫，
暗有辰戌為偏夫。又庚戌、戊子、乙酉、甲申，乙以庚為明夫，
而身坐酉支，時又引申為暗夫，運行西方金旺之地。二命俱夫
星明暗交集，淫不可言。
夫女人有旺夫傷子者何？此法皆時上推之，時為歸宿之地，
夫子二星引歸於時，夫星生旺，子星衰敗是也。如一命：丙戌、
丙申、丁巳、辛亥，丁坐巳自旺，以壬水為夫，時上乃是夫星
臨官之地，月支申金乃夫星長生之地。以辛金為財，七月金旺，
二丙相比，皆坐夫之財印，故主夫聰秀富貴。丁以戊為子息之
垣，引至時上見亥，亥中甲木能克戊土，乃子星被克而難得也，
故主旺夫傷子。余仿此推。
有旺子傷夫者何？此法專以月時推之，謂克我者為官為夫，
有氣得時，則夫發福；若支幹失位不得月氣，柱中又逢衝剋，
時上又無旺氣，而己生之子引至時上，逢長生、臨官、帝旺之
地，又無刑克，是旺子傷夫也。如一命：己卯、甲戌、乙卯、
戊寅，乙用庚為夫，九月庚金無氣；乙用丙為子，丙火長生於
寅，與戌會局，皆屬火。月令既無金氣，時引絕地，又被火克，
是傷其夫星，旺其子息，故曰旺子傷夫。余仿此推。
傷夫克子者，乃夫星干支失位，生月失時，柱中又逢衝剋，
時支亦不生扶，兼且印綬重逢盜夫之氣，克子之甚，夫子不能
旺，反絕於時是也。如一命：丙子、庚子、乙亥、丙子，乙木
以庚金為夫星，十一月金寒水冷，又金死子地，支亥子水盜金
氣盡，柱無土生助傷官，木多，故傷其夫。乙木以丙火為子，
引至子時，乃水旺火滅之地，雖年時干二火被群水相剋，夫子
皆亡，故曰傷夫克子。余仿此推。
安靜守分，乃夫星有氣，日干自旺，相停無克，不值刑沖，
財食得所者是也，如一命：癸巳、庚申、乙卯、丁亥，乙坐卯
專祿自旺，又得時支亥字合局，是本身旺也。以庚金為夫，七
月庚祿得申，又得年支巳火為金長生之地，是夫星旺也。亥中
壬水，夫之食神天廚，故主夫食天祿。此乃自己夫星兩不相傷，
各乘旺氣，無混亂相侵，夫婦偕和，安靜守分格也。
夫橫夭少年者，造化之窮絕，格局之變異也。有懸樑溺水、
血產少亡、被人殺死，若此者何？乃身弱而遇煞重，煞多克身，
又帶刑衝破敗之類；或命中元有官星受傷，行運復遇官鄉；或
無官見傷，運復臨官之類；或帶刃無制，運行合刃之地，及亡
神劫煞等類，此皆橫夭類也。不獨女命有之，男命亦同。如一
命：丁卯、癸丑、庚辰、丙子，庚用丁為官，被癸水子辰傷官
疊遇，克之太重，水多金沉，一交丁巳運，傷官見官，又會丙
煞克身，故溺水之害。
夫福壽兩備者，造化之中和，格局之純粹也。有享用一生，
永錫難老，若此者何？乃身坐旺鄉，通於月氣，支幹相輔，更
帶財官印綬，各得其位，不行脫財、壞印、傷官之局，尤喜食
神、天廚。若身旺而運行財食之鄉，此皆福壽兩備之命也。如
一命：丙午、庚子、辛酉、癸巳，辛坐酉支、專祿自旺，時癸
歸祿於子為食神，壽星、子星得地。辛用丙火為官，丙祿歸於
巳，為夫星得地。又十一月生，人乃金白水清之象，兼支幹上
下相輔，俱無傷損，身不從化，故主為人美貌端正，夫子相停，
福壽兩備也。余仿此推。
夫正偏自處者何也？乃夫婦相合，復遇比肩分爭，如一位
夫星有兩位妻星相合，謂之爭合。若本身自旺，彼身值衰，四
柱不沖，則我正而彼偏矣。蓋我生旺有氣，則夫從我為正；我
身衰而別位旺，則夫從別位，我反為偏，謂之彼旺爭去我夫，
我只得為偏。或自旺太過，柱無夫星者亦為偏；或官煞混雜，
或傷官太重，亦為偏，更淫濫。如一命：壬子、丙午、辛酉、
辛卯，辛用丙為夫星，我坐酉支，專祿自旺，雖時引辛卯之金，
彼卻無力，故我為正而彼為偏，此為二女爭夫，正偏自處。又
：癸未、壬戌、癸巳、壬子，癸用土為夫，癸巳水弱；壬子水
旺，弱不能勝旺，被壬水爭去戊土為正夫，乃彼勝我衰，我只
得為偏。但壬水重而太泛，又帶桃花，不能自處。余仿此推。
夫招嫁不定者何也？乃目令中有夫星，透干與己相合，己
身從伏，其夫星卻無氣，時引夫星或煞星卻乘旺地求克己身，
又從伏便夫，故謂之招嫁不定。若夫星不旺，或受克制，必嫁
夫遲，或嫁夫不明，或夫不濟事，或有外情。如一命：癸酉、
甲子、己未、乙亥，己用甲為夫，生於十一月，失時不旺，時
逢亥字，乃甲木長生，是夫旺也，卻不合，又被乙木製己未，
未為乙木庫地。甲生子月，夫坐敗地，不顯，時上乙亥，亥中
又有生長之甲，欲甲又招乙也，此招嫁不定，余仿此推。
論曰：凡觀陰命，先推夫子興衰，欲究榮枯，次辨日時輕
重。官為夫，財為父，財旺夫榮；食為子，印為母，印盛子衰，
日干不宜太旺，月氣務稟中和。日主旺相，奪夫權而孤苦；月
令休囚，安本分而持家。官星得地，夫主榮華；傷官無克；子
當貴顯。有官而不可見煞，有煞而不可逢官，設使官煞混雜，
為人安得禎祥？官星無克，值二德，可兩國之封；七煞有制，
遇三奇，為一品之貴。嘉食神而制煞生財，惡傷官而克夫盜氣，
貪財壞印，豈是良人？用煞逢官，非為節婦；孤貧下賤，蓋因
子死休囚；富貴崢嶸，只為夫興子旺，官太旺，公壽難延；財
重疊，婆年早喪。身居旺地，雖富足，夫子刑傷；日值衰鄉，
縱貧寒，夫子完聚；自旺而巧於婦業，日衰而拙於女工。貴神
一位，不富即榮；合神數重，非尼即妓。貴人乘驛馬，決主風
塵之美妓；官星帶桃花，定為深院之良人。食神獨者，安和而
有子有壽；合貴重者，嬌媚而多賤多情。桃花不宜倒插，沐浴
最忌裸形，犯之者多為侍婢，值之者定作師尼。四仲全，乃酒
色荒淫之女；四孟備，乃聰明生發之人。未丑刑而不忌，戌辰
沖處非良。大抵夫星要值健旺，己身須稟中和。食神不可刑傷，
子星要臨生地。印綬生身一位，則可財神發福，多見無傷。財
強身弱，不能發福；身強財弱，安得為良？傷官疊遇，克夫星
而再嫁之人；印綬重逢，不死別即生離之婦。刑沖羊刃，惡狠
無知；破害金神，血光產難。四柱無夫，不偏房定為續室；八
字空亡，非寡鵠決是孤鸞，大概貴賤觀其夫位，榮枯究其財官，
此為天依乎地，地附乎天，故貴者隨夫而貴，貧者隨夫而貧。
前八法以泄其玄機，後八格乃明其奧旨，倘有缺誤，俟知者擇
焉。
總歌：正氣官星第一格，財官兩旺亦同說；官星帶合兼坐
祿，女命逢之真有福：官星桃花是良人，帶合兼煞便不同；印
綬天德惟最妙，日貴財官亦相肖。獨煞有制羊刃同，傷官生財
亦不凶；歸祿逢財准此斷，食神生旺尤堪羨。煞化印綬格局純，
二德扶身貴無倫；三奇合局真造化，拱祿拱貴也不怕。煞官混
雜兼無制，此等女人不堪娶；傷官太重又見官，貪財破印俱不
堪，比肩重犯多爭妒，財官遇劫決不富；財多身弱亦如然，羊
刃沖刑屍不全。金神帶刃兇惡斷，桃花帶合淫亂看；無官見合
多官合，倒插桃花亂閨閣。身旺無依夫子傷，此等女人大不祥
；倒食重犯須減福，更犯寡宿主獨宿。孤鸞紅艷陰陽差，此等
神煞俱不佳；若是貴命合官印，小小神煞不為病。
又曰：擇婦須沉靜，細說與君聽；夫星要強健，日幹當柔
順；二德坐正財，富貴自然來；四柱帶休囚，增名又增壽，貴
人一位正，兩三位寵聘；金水若相逢，必招美麗容；四貴一位
煞，權家富貴說；財官若藏庫，沖開無不富；寅申巳亥全，孤
淫腹便便；子午並卯酉，定是隨人走；辰戌兼丑未，婦道必大
忌；有辰怕見戌，辰戌若相見，多是淫破人；有煞不怕合，無
煞卻怕合；合神若是多，非妓亦嘔歌；羊刃帶傷官，駁雜事多
端；滿盤卻是印，損子必須定；天干一字連，孤破禍綿綿；地
支連一字，兩度成婚字；此是婦命訣，千金莫輕視。
夫觀小兒之命，如種花木之法。善培養者，則根苗茂盛，
花果興隆；不善培養者反是。何以言之？凡人種花木，必以土
栽培其根，根實則苗盛；必以水澆灌其體，體壯則花茂；賴陽
火溫照其花，花實則果成；假金刃修伐其枝，枝清則本固。設
若土虛根淺，水少苗枯，日暴花焦，風摧果落，是皆失中和培
養之氣，其花木安有不枯之理乎？人之八字，以年為根，月為
苗，日為花，時為果，其理皆然。故推小兒之命，要日干有氣，
月令生扶，年上栽根，印綬無傷，財官有制，七煞得化，傷官
遇合，氣稟中和，不值刑衝破害，此則易養長壽之命。如煞重
身輕，財多身弱，傷官疊遇，食神重逢，日干或旺甚無依，或
太柔少印，氣失中和，柱中有刑衝破害，此則難養促壽之命。
二者類如栽培之法。
又曰：小兒之命，當論時辰為正，先看關煞，次看格局。
日主強財官旺，有關無煞，日主弱財官少，常病易養；日干弱
財官多，有煞有關，難養。夫關者何也？即偏官為關，偏財為
煞。專以日干為主，取生成之數斷之。關者，譬如今之關隘，
乃險阻之地。人至關，非明文不敢私渡，違者必致其禍。小兒
命犯此關，則為不利。柱中日干強健，制伏純粹，印綬無傷，
如有明文之類，通達順遂，易養長壽。反之則否。
子平之關只以煞論。假如初生小兒甲日者，庚為關，柱有
戊土黨煞，此為關重無財。日主健旺得印生解化者，關輕無害。
甲日見庚九歲關，丁見癸為六歲關，戊見甲為三歲關，丙見壬
為一歲關，壬見戊為五歲關，癸見己為半歲關。
古有占男女生時之日陰陽貴賤法。如金命，天陰生，主官
貴相；昏暗貧賤；不問大小風起，不長壽；有雨雪，主心善孝
順。木命，天陰生，大富；晴朗，有官，長壽；天昏，衣食平
微，短命；有雪雨，身貴孝順。水命，天陰生，心惡，倘來衣
食；明朗，大貴；昏暗，短命，貧賤；有風起，久後貴人提攜。
火命，天陰生，大富；晴朗，雖富壽夭；昏暗，有官分；不問
大小風起，有衣食；大雪，短命；微雪雨，年至五十左右，有
病。土命，天陰，不過十五歲死；微雨，不過三十歲，大富；
昏暗，富貴，有官分，壽卻夭；大風忤逆，短命；雨雪，有外
財；晴朗，富貴久遠。
凡小兒生時是辰戌丑未，又四柱中多墓，主過房；帶午未
多者，名執拗煞，主為性執拗。戌多者亦然；帶子亥多，主疝
氣偏墜，是子時者無不應，壬子、丙子尤緊；生時與胎同在辰
上者亦然；帶火多，主少年濃血之災；帶丁午多，有未字者，
主頭大，害瘡癤，或疤痕，或禿瘡，大人腦疽。四孟月上帶金
火相剋，多瘡癤驚疾；金水火相克制，主剝皮瘡災；金水多主
晚語見木主早語。五行全者，主少便清俊伶俐，是夙有靈骨。
五行自生月至時上以次求生旺少刑沖者吉，主長壽，成器人也。
反是則夭，縱使福神多有救，少年當十生九死，及至成人，亦
非上壽。益稟五行生旺則氣實，氣實則壽長；五行死絕則氣薄，
氣薄則短夭。
凡月日時支幹支錯亂而重見太歲，曰重元星，主過房寄生
螟蛉之子。初生或食神重疊，或偏印太旺，皆主無乳。犯五重
羊刃，名曰滿盤刃。多養不成，更時帶刑害者，決死。女兒差
慢，終不免產厄而死。生時見官符，父有公訟，母有驚恐；咸
池重合，不得親父母養育，或非嫡母所生；重疊見空亡，主驚
顛失墜，克父母。生時犯空亡及自死絕者，七歲前贏疾，七歲
後徒肥。凡俗推小兒正否，命見孤辰、寡宿，多隔房異宅，勢
不行氣不轉，幼離父母。如庚辰金見己巳火，金氣轉於十二支，
則有火截，所以氣不轉。余依此推。
或問：偶然同產一母，所生何以別貴賤榮枯？答曰，凡一
時有八刻十二分，故有淺深、前後、吉凶不同。其有同時同母
所生，須分淺深及日時之陰陽。如陽日時，兄勝；陰日時，弟
勝。淺則占先時之氣，深則占後時之氣。古歌云：雙生之法有
奇門，欲驗榮枯視日辰；陰日弟強兄必弱，陽時兄貴弟必貧。
又一說：一時分方向，如木命向東方者受生氣，向西方者
受克生，貴賤壽夭以是別之。余聞三河王氏兄弟雙生，弟先中，
兄後中，功名壽夭，大率相似，而兄竟不如弟。穎州李氏兄弟
雙生，因差一時，故弟登甲科，兄只秀才。考其八字，果如前
說。
或問：陰陽何所配合為夫婦而成六親？答云：如甲以乙為
妹，配以庚金為妻；丙以丁為妹，配以壬水為妻；戊以己配甲
；庚以辛配丙；壬以癸配戊，一陰一陽配成夫婦，有夫婦然後
有父子，有父子然後有兄弟。六親者，父母兄弟妻子也。六甲
娶己為妻，甲己合而生庚辛為子。男取克干為子，女取干生為
息，則己者庚辛之母，庚為父，乙為母，故謂陰乾生我為母，
我克陽干者為父，克我者為官為子，我克者為財為妻，比和者
為兄弟姊妹，生我妻陰乾為文母，妻克陽干為丈人，克我女者
為女婿，食神為孫，其餘六親俱於十干變化取用。且如六甲生
人，以癸水為母，癸為正印，如遇己土正財；戊土為父（戊合
癸也），戊是偏財，如遇比劫，則父有傷。六乙生人亦以癸為
母，癸是偏印；以戊為父，戊是正財。甲乙俱以庚辛為子，庚
金為男，在甲則為七煞，在乙則為正官也；辛金為女，在乙則
為七煞，在甲則為正官也。己土為妻，戊土為妾，謂乙木克己
土也。雖雲陰見陰不成配合，然陰木克不得陽土，且婦人以陰
為正也，故云甲乙俱以己為妻，戊為妾。如女人則甲遇庚七煞，
乙遇庚正官，皆夫星也。謂庚是陽男為正夫，屬陽不可以辛陰
為夫也，但陽見陽多無情，陰見陽則夫婦和鳴。或云：取正財
為妻，偏財為妾；女甲則辛為正夫，取陰陽之正合也。甲乙生
人俱以甲為兄姊，乙為弟妹，以丁為婆，生我父者為祖母，丁
生戊也。壬水為公，壬與丁合也。又以丁火為丈母，生我妻者
為我外母，丁生己配與甲作正妻也。壬為丈人，壬與丁合也。
妻之兄弟為妻舅。己土為妻，戊土為妻兄妻舅。癸水則是舅之
妻為妗也。其餘八干俱以類推。女人取用與男不同，我生者為
子，克我者為夫，生我夫者為姑，克我姑者為公，其餘父母兄
弟皆與男同斷，但須辨其陰陽耳，如甲乙干則以丙為男，丁為
女，庚為夫，辛為夫之兄弟，己為姑，甲為公也。經云：以年
為祖業，月為父母兄弟門戶，日為妻妾己身，時為子息。須看
四柱之中父母兄弟妻子星具何地？論旺相休囚而言其吉凶。如
父母星坐長生旺庫祿馬貴人之地，則主父母富貴福壽榮耀；如
坐空刑克煞死亡衰敗交並之地，則主父母貧薄破傷刑夭，或死
於外及不善終；若帶刑帶破害，雖居於生旺庫之地，主父母有
壽而貧賤。兄弟星若生得時得令，坐長生庫旺祿馬貴人之地，
則主兄富貴榮華成群；如坐刑克煞刃死絕衰敗之地，兄弟不得
力；如坐長生旺庫而遇刑衝破害者，雖有兄弟而仇敵及不得力。
如妻妾星坐生旺庫祿馬貴人之地，或有物以生之，主妻妾富貴
榮華，美貌多才；如坐空刑克煞羊刃死絕沖敗之地，則主妻妾
貧薄丑貌刑夭淫亂、殘疾或產亡不得力；如坐生旺祿馬之地，
被刑衝剋煞，妻雖有壽亦主破相貧薄。如子息星坐生旺祿馬貴
人官印之地，有物以相生，主子息榮華聰明，多得送老；如坐
祿馬貴人居於死絕之地，雖有聰明俊秀，不送老也。如居生旺
之地被刑衝破害，有子主愚頑或殘疾送老；如居死絕又刑衝破
害劫財之地，不得子之力，縱有子主殘疾破相或不才。女命如
子居生旺之地，主多子；如坐祿馬貴人，主子富貴福壽；如坐
空刑克煞並沖羊刃死絕之地，主子不得力。或問：甲乙日主以
戊癸為父母，四柱干支並無癸水，只戊壬人二字顯於幹頭，或
藏於地支，則論何者為父母？答曰：本經所謂明干有時明干取，
明干無時暗中求是也。如柱無癸字只有戊字是甲乙之父，將父
求其母，如無母只將壬為母，亦須論戊為父。其戊壬不得系婚
配，非兒女嫁娶，必是服內成親，或母多父歲，或失婚而再配
也。或又問甲日主月支年支是乙木，時支是甲木，乙先甲後，
何為兄？何為弟？答曰：不論先後，只以強為兄，弱為弟。夫
人之生也，上父母，下妻子，中兄弟，其聯屬離合，命之為也。
言命不及六親，自是偏見。
賦云：年逢刃煞，幼年早喪爹娘；時遇刃傷，未年卻損兒
女。沖者無兄弟，刑者損六親。歲月官財印全，三代祖先富貴
；日時煞刃逢梟，半路妻兒虧損。男命傷官多損子，女命傷官
多克夫；傷官見財而有子，七煞有制乃多兒。財重刑傷父母，
鬼旺後代迂榮；劫財重重父早喪，破印太重母先亡。歲月財官
旺相，公父顯榮；日時祿馬相生，妻兒賢俊。印伏藏而財秉令，
庶出奸生；正財旺而身失時，母年早喪。偏官偏印偏財疊逢，
必然偏庶；正官正印正財獨遇的，是正宗男。月中劫背絕財官，
父終外土；歲月背逐更沖害，公葬他鄉。日逢刃，時逢梟，妻
妾產亡；歲值煞，月值傷，兄弟難有。月令傷官多奪長，時行
神煞兄弟無。男命劫疊外家希，女命煞重親骨絕。印旺妨兒女，
財重妒公姑。歲月疊煞有刑害，公姑遭傷；日時背逐無救助，
妻子離克。正財偏財復見合，雖多妻妾主濫淫；偏官正官更沖
害，任有丈夫而偷奸。旺夫傷子，乃食神而受傷；旺子傷夫，
察官星而喪絕。女命印旺官輕，夫權在手；男命財多身弱，妻
語愜心。日下傷官持刃，夫必惡亡；月中帶印刑沖，母家零落。
刃健煞剛，祖墓微薄；官強財旺，後代昌榮，日逢背祿逐馬，
多破祖離鄉之客；時遇財旺生官，有興家助國之男。煞刃月逢，
有父無母。偏官疊見，多生女子少生男；偏財復逢，少愛正妻
多愛妾。財源得地，因妻致富成家，其妻抑且有為；官位臨垣，
顯己增崇祖業，而男亦須興旺，月官印，年傷官，父優祖劣；
日財位，時劫財，父興子敗。比劫重婚必遲，官星生兒必早。
男逢傷官陽刃，逢官煞，不可斷其無嗣；女命傷官梟印，行財
官，亦堪決其有子女。人食重遇，官輕夫衰子旺。男命煞旺逢
比劫，兄有弟無；太過不及，兄弟俱無。庫位中和同氣，主有
煞生旺官敗絕，女子盛而男子衰。財官旺身，主休夫家興而祖
家失。女比劫太多，夫有絕妻之義；男子財勝劫重，妻懷私慾
之心。年月印綬相生，受現成之基業；日時傷官傷盡，發不義
之橫財。年上官星，父祖為官；月上官星，兄弟必貴。男逢比
劫定傷妻，女入印梟難嗣子。羊刃逢傷官七煞，骨肉親友傷情
；三合六合相和，友善五湖四海。
又曰：凡推六親，男命以年為父，胎為母，月為兄弟，官
員以月為僚友，日為己身妻妾，時為子孫，官員以時為帝座禍
福。凡是子午卯酉日生，主娶子午卯酉命妻，若妻申子辰生、
丑生、甲己生者，皆不永。如克過頭，妻再醮，不在此限。凡
命四柱內有我克者為妻，無我克者，名曰局中無妻，卻看所生
日在何地？如在財旺之鄉，當有得力之妻。更帶貴人祿馬，年
主妻帶官嫁夫。若在本命時財死墓絕敗處，定主克陷，或一生
鰥居。若日祿在時上遇見，如六丙日得癸巳時，六壬日得辛亥
時之類，名曰譽煞，不惟主富，亦主因妻有官。若日帶年之官，
或年之印，主妻奪夫權，或祿出妻蔭，或妻權貴之家，駙馬郡
馬之類。日坐命財，更在財生旺之鄉，主得妻財，又主妻賢明。
日坐貴人，主妻有望族，或賢淑美麗。若命帶日刑，日帶年沖
破年、羊刃、劫煞、六厄、元辰、空亡，或三四娶，或無妻。
訣曰：父母歲數兩頭安，受胎之月中心取；乾坎艮震為男
兒，巽離坤兌總屬女。假父母年雙為折，受胎月只為單，成坎
卦，定男；父母年只為單，受胎月雙為拆，成離卦，定女。父
年上，母年下，胎月中，余准此推。又一法：以大衍之數推之，
訣曰：七七四十九，問娘何月有；除卻母生年，單奇雙是偶；
奇偶若不常，壽命不長久。假先下四十九數於算盤，乃加上母
受胎月數，總得若干數。若值正月胎，是五十數，其母三十一
除去，止餘十九數，九則為單，單則男。若單生女，雙生男，
主夭折。
