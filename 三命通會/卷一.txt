

天高寥廓，六氣迴旋以成四時；地厚幽深，五行化生以成萬物。
可謂無窮而莫測者也。聖人立法以推步者，蓋不能逃其數。觀
其立數之因，亦皆出乎自然。故載於經典，同而不異，
推以達其機，窮以通其變，皆不離於數內。一曰水，二曰火，
三曰木，四曰金，五曰土者，咸有所自也。水，北方子之位也，
子者，陽之初一，陽數也，故水曰一；火，南方午之位也，午
者，陰之初二，陰數也，故火曰二；木居東方，東，陽也，三
者，奇之數，亦陽也，故木曰三；金居西方，西，陰也，四者，
偶之數，亦陰也，故金曰四；土應西南長夏，五者，奇之數，
亦陽也，故土曰五。由是論之，則數以陰陽而配者也。若考其
深義，則水生於一。天地未分，萬物未成之初，莫不先見於水，
故《靈樞經》曰：「太一者，水之尊號。先天地之母，後萬物
之源。」以今驗之，草木子實未就，人蟲、胎卵、胎胚皆水也，
豈不以為一？及其水之聚而形質化，莫不備陰陽之氣在中而後
成。故物之小而味苦者，火之兆也；物熟則甘，土之味也。甘
極而後淡，淡，本也。然人稟父母陰陽生成之化，故先生二腎，
左腎屬水，右腎屬火。火曰命門，則火之因水而後見。故火曰
次二。蓋草木子實，大小雖異，其中皆有兩以相合者，與人腎
同，亦陰陽之兆。是以萬物非陰陽合體則不能化生也。既陰陽
合體，然後而春生而秋成，故次三曰木，次四曰金。蓋水有所
屬，火有所藏，木有所發，金有所別，莫不皆因土而後成也。
故金木水火皆待土而後成。兼其土數，五以成之，則水六，火
七，木八，金九；土常以五之生數不可至十者，土不待十以成，
是生成之數皆五以合之。明大衍之數，由是以立，則萬物豈能
逃其數哉？
五行相生相剋，其理昭然。十干十二支、五運六氣、歲月
日時皆自此立，更相為用，在天則為氣：寒、暑、燥、濕、風
；在地則成形：金、木、水、火、土。形氣相感而化生萬物，
此造化生成之大紀也。原其妙用，可謂無窮矣。
木主於東；應春。木之為言觸也，陽氣觸動，冒地而生也。
水流趨東以生木也；木上發而覆下，乃自然之質也。
火主於南，應夏。火之為言化也，毀也，陽在上，陰在下
；毀然盛而變化萬物也。鑽木取火，木所生也。然火無正體，
體本木焉。出以應物，盡而復入，乃自然之氣也。
金主於西，應秋。金之為言禁也，陰氣始禁止萬物而收斂，
披沙揀金，土所生也。生於土而別於土，乃自然之形也。
水主於北，應冬。水之為言潤也。陰氣濡潤，任養萬物也。
水西而東，金所生也。水流曲折，順下而達，乃自然之性也。
土主於中央，兼位西南，應於長夏。
土之為言吐也，含吐萬物，將生者出，將死者歸，為萬物家。故長於夏末，火所生
也。土或勝水，水乃反土，自然之義也。
五行相剋，子皆能為母，復讎也。木克土，土之子金反克
木；金克木，木之子火反克金；火克金，金之子水反克火；水
克火，火之子土反克水；土克水，水之子木反克土。互能相生，
乃其始也；互能相剋，乃其終也。皆出乎天之性也。《素問》
所謂水生木，木復生火，是木受竊氣，故水怒而克火。即子逢
竊氣，母乃力爭，與母被鬼傷，子來力救，其義一也。強可攻
弱，土得木而達；實可勝虛，水得土而絕；陰可消陽，火得水
而滅；烈可敵剛，金得火而缺；堅可制柔，木得金而伐。故五
者流行而更轉，順則相生，逆則相剋，如是則各各為用，以成
其道而已。
夫干猶木之干，強而為陽；支猶木之枝，弱而為陰。昔盤
古氏明天地之道，達陰陽之變為三才。首君以天地既分之後，
先有天而後有地，由是氣化而人生焉，故天皇氏一姓十三人，
繼盤古氏以治，是曰天靈淡泊，無為而俗自化，始制干支之名，
以定歲之所在。其十干曰：於逢、旃蒙、柔兆、疆圉、著雍、
屠維、上章、重光、玄??、昭陽；十二支曰：困敦、赤奮若、
攝提格、單于、執徐、大荒落、敦洋、協洽、??灘、作噩、閹
茂、大淵獻。蔡邕獨斷曰：「干，干也。其名有十，亦曰十母，
即今甲乙丙丁戊己庚辛壬癸是也；支，枝也。其名十有二，亦
曰十二子，即今子丑寅卯辰已午未申酉戍亥是也。」謂之天皇氏者，取其天開於子之義也；謂之地皇氏者，取其地辟於丑之
義也；謂之人皇氏者，取其人生於寅之義也。故干支之名在天
皇時始制，而地皇氏則定三辰，道分晝夜，以三十日為一月，
而干支始各有所配。人皇氏者，主不虛王，臣不虛貴，政教君
臣所自起，飲食男女所自始，始得天地之氣而有子母之分，於
是干支始有所屬焉。至於伏羲仰觀象於天，俯觀法於地，中觀
萬物與人，始畫八卦以通神明之德，以類萬物之情，以作甲歷
而文字生焉。逮及黃帝授河圖，見日月星辰之象，於是始有星
官之書。命大堯探五行之情，占斗綱所建，於是始作甲子配五
行納音之屬。
嘗觀《筆談》論六十甲子納音，本六十律，旋相為宮，法
也。納音與《易》納甲同法：乾納甲、坤納癸，始於乾而終於
坤。納音始於金，金，乾也，終於土，土，坤也。五行之中，
惟有金鑄而為器，則音響彰，納音所以先金。
納音之法，同類娶妻，隔八生子，律呂相生之法也。甲子，
金之仲，同位娶乙丑，隔八下生壬申；金之孟壬申，同位娶癸
酉，隔八上生庚辰；金之季庚辰，同位娶辛已，隔八下生戊子。
火之仲戊子，娶乙丑，生丙申；火之孟丙申，娶丁酉，生甲辰
；火之季甲辰，娶乙已，生壬子。木之仲如是左行，至於丁已，
中呂之宮。五音一終，復自甲午金之仲，娶乙未，隔八生壬寅，
一如甲子之法，終於癸亥。自子至於已為陽，故自黃鐘至於仲
呂皆下生；自午至於亥為陰，故自林鐘至於應鐘皆上生。夫上下生者，正謂天氣下降，地氣上升。
數之所合，變之所由出也。乾為天，坤為地，乾坤合而為
泰；德為父，紅為母，德紅合而為東；干為君，支為臣，干支
合而納音生。是故甲乙為君，子丑為臣，子丑甲乙合而為金。
蓋五行之在天下，各有氣性，有材位，或相濟或相剋，若成器
未成器，旺中受絕，絕中受氣，惟相配而取之為不同耳。此金
之數之所以難同而又有海中沙中之異。
昔者，黃帝將甲子分輕重而配成六十，號曰花甲子，其花
字誠為奧妙，聖人借意而喻之，不可著意執泥。夫自子至亥十
二宮，各有金、木、水、火、土之屬，始起於子為一陽，終於
亥為六陰，其五行所屬金、木、水、火、土，在天為五星，於
地為五嶽，於德為五常，於人為五臟，其於命也為五行。是故
甲子之屬乃應之於命，命則一世之事。故甲子納音象，聖人喻
之，亦如人一世之事也。何言乎？子丑二位，陰陽始孕，人在
胞胎，物藏根，未有涯際；寅卯二位，陰陽漸開，人漸生長，
物以拆甲，群葩漸剖，如人將有立身也；辰巳二位，陰陽氣盛，
物當華秀，如人三十、四十而有立身之地，始有進取之象；午
未二位，陰陽彰露，物已成齊，人至五十、六十，富貴貧賤可
知，凡百興衰可見；申酉二位，陰陽肅殺，物已收成，人已龜
縮，各得其靜矣；戌亥二位，陰陽閉塞，物氣歸根，人當休息，
各有歸着。詳此十有二位先後，六十甲子可以次第而曉。
甲子乙丑何以取象為海中之金？蓋氣在包藏，有名無形，猶人之在母腹也；壬寅癸卯絕地存金，氣尚柔弱，薄若繒縞，
故曰金泊金；庚辰辛巳以金居火土之地，氣已發生，金尚在礦，
寄形生養之鄉，受西方之正色，乃曰白蠟金；甲午乙未則氣已
成，物質自堅實，混於沙而別於沙，居於火而煉於火，乃曰沙
中金也；壬申癸酉氣盛物極，當施收斂之功，穎脫鋒銳之刃。
蓋申酉金之正位，干值壬癸，金水淬礪，故取象劍鋒而金之功
用極矣；至戌亥則金氣藏伏，形體已殘，鍛煉首飾，已成其狀，
藏之閨閣，無所施為，而金之功用畢，故曰庚戌辛亥釵釧金。
壬子癸丑何以取象桑柘木？蓋氣居盤屈，形狀未伸，居於水地，
蠶衰之月，桑柘受氣，取其時之生也；庚寅辛卯則氣已乘陽，
得栽培之勢力其為狀也，奈居金下，凡金與霜素堅，木居下得
其旺，歲寒後凋，取其性之堅也，故曰松柏木；戊辰己巳則氣
不成量，物已及時，枝葉茂盛，郁然成林，取其木之盛也，故
曰大林木；壬午癸未，木至午而死，至未而墓，故楊柳盛夏葉
凋，枝幹微弱，取其性之柔也，故曰楊柳木；庚申辛酉，五行
屬金而納音屬木，以相剋取之。蓋木性辛者，唯石榴木；申酉
氣歸靜肅，物漸成實，木居金地，其味成辛，故曰石榴木；觀
他木至午而死，惟此木至午而旺，取其性之偏也。戊戌己亥，
氣歸藏伏，陰陽閉塞，木氣歸根，伏乎土中，故曰平地木也。
丙子丁丑何以取象澗下水？蓋氣未通濟，高段非水流之所，卑
濕乃水就之鄉，由地中行，故曰澗下水；甲寅乙卯，氣出陽明，
水勢恃源，東流滔注，其勢浸大，故曰大溪水；壬辰癸巳，勢
極東南，氣傍離宮，火明勢盛，水得歸庫，盈科後進，乃曰長
流水也；丙午丁未，氣當升降，在高明火位，有水沛然作霖，
以濟火中之水，惟天上乃有，故曰天河水；甲申乙酉，氣息安
靜，子母同位，出而不窮，汲而不竭，乃曰井泉水；壬戌癸亥，
天門之地，氣歸閉塞，水歷遍而不趨，勢歸乎寧謐之位，來之不窮，納之不溢，乃曰大海水也。戊子己丑何以取象霹靂火？
蓋氣在一陽，形居水位，水中之火，非神龍則無，故曰霹靂火
；丙寅丁卯，氣漸發輝，因薪而顯，陰陽為治，天地為爐，乃
曰爐中火也；甲辰乙巳，氣形盛地，勢定高岡，傳明繼晦，子
母相承，乃曰覆燈火也；戊午己未，氣過陽宮，重離相會，炳
靈交光，發輝炎上，乃曰天上火也；丙申丁酉，氣息形藏，勢
力韜光，龜縮兌位，力微體弱，明不及遠，乃曰山下火也；甲
戌乙亥謂之山頭火者，山乃藏形，頭乃投光，內明外暗，隱而
不顯，飛光投乾，歸於休息之中，故曰山頭火也。庚子辛丑何
以取象壁上土？氣居閉塞，物尚包藏，掩形遮體，內外不交，
故曰壁上土；戊寅己卯，氣能成物，功以育物，發乎根，壯乎
萼蕊，乃曰城頭土也；丙辰丁巳，氣以承陽，發生已過，成齊
未來，乃曰沙中土也；庚午辛未，氣當承形，物以路彰，有形
可質，有物可彰，乃曰路傍土也；戊申己酉，氣以歸息，物當
收斂，龜縮退閒，美而無事，乃曰大驛土也；丙戌丁亥，氣成
物府，事以美圓，陰陽曆遍，勢得其間，乃曰屋上土也。
余見路旁之土播殖百穀，午未之地，其盛夏長養之時乎？
大驛之土通達四方，申酉之地，其得朋利亨之理乎？城頭之土
取堤防之功，五公恃之，立國而衛民也；壁上之土明粉飾之用，
臣庶資之，爰居而爰處也；沙中之土，土之最潤者也，土潤則
生，故成齊未來而有用；屋上之土，土之成功者也，成功者靜，
故止於一定而不遷。蓋居五行之中，行負載之令，主養育之權，
三才五行皆不可失；處高下而得位，居四季而有功；金得之鋒
銳雄剛，火得之光明照耀，木得之英華越秀，水得之濫波不泛，
土得之稼穡愈豐。聚之不散，必能為山，山者，高也；散之不
聚，必能為地，地者，原也。用之無窮，生之罔極，土之功用
大矣哉！
五行取象，皆以對待而分陰陽，即始終而明變化。如甲子
乙丑對甲午乙未，海中沙中，水土之辨，陰陽之分也；壬寅癸
卯對壬申癸酉，金泊劍鋒，金木之辨，剛柔之別也；庚辰辛已
對庚戌辛亥，白蠟釵釧，乾巽異方，形色各盡也；壬子癸酉對
壬午癸未，桑柘楊柳，一曲一柔，形質多別也；庚寅辛卯對庚
申辛酉，松柏石榴，一堅一辛，性味迥異也；戊辰己巳對戊戌
己亥，大林平地，一盛一衰，巽乾殊方也；戊子己丑對戊午己
未，霹靂天上，雷霆揮鞭，日月同照也；丙寅丁卯對丙申丁酉，
爐中山下，火盛木焚，金旺火滅也；甲辰乙巳對甲戌乙亥，覆
燈山頭，含光畏風，投光止艮也；庚子辛丑對庚午辛未，壁上
路旁，形分聚散，類別死生也；戊寅己卯對戊申己酉，城頭大
驛，東南西北，坤艮正位也；丙辰丁巳對丙戌丁亥，沙中屋上，
乾濕互用，變化始終也。
圓看方看，不外旺相死休；因近取遠，莫逃金木水火土。
以干支而分配五行，論陰陽而大明終始。天成人力相兼，生旺
死絕並類。嗚呼！六十甲子聖人不過借其象以明其理，而五行
性情、材質、形色、功用無不曲盡而造化無餘蘊矣。
甲子金，為寶物，喜金木旺地。進神喜，福星，平頭，懸
針，破字。
乙丑金，為頑礦，喜火及南方日時。福星，華蓋，正印。
丙寅火，為爐炭，喜冬及木。福星，祿刑，平頭，聾啞。
丁卯火，為爐煙，喜巽地及秋冬。平頭，截路，懸針。
戊辰木，山林山野處不材之木，喜水。祿庫，華蓋，水祿
馬庫，棒杖，伏神，平頭。
己巳木，山頭花草，喜春及秋。祿庫，八吉，闕字，曲腳。
庚午土，路旁干土，喜水及春。福星，官貴，截路，棒杖，
懸針。
辛未土，含萬寶，待秋成，喜秋及火。華蓋，懸針，破字。
壬申金，戈戟，大喜子午卯酉。平頭，大敗，妨害，聾啞，
破字，懸針。
癸酉金，金之椎鑿，喜木及寅卯。伏神，破字，聾啞。
甲戌火，火所宿處，喜春及夏。正印，華蓋，平頭，懸針，
破字，棒杖。
乙亥火，火之熱氣，喜土及夏。天德，曲腳。
丙子水，江湖，喜木及土。福星，官貴，平頭，聾啞，交
神，飛刃。
丁丑水，水之不流清澈處，喜金及夏。華蓋，進神，平頭，
飛刃，闕字。
戊寅土，堤阜城郭，喜木及火。伏神，俸杖。聾啞。
己卯土，破堤敗城，喜申酉及火。進神，短夭，九丑，闕
字，曲腳，懸針。
庚辰金，錫蠟，喜秋及微木。華蓋，大敗，棒杖，平頭。
辛巳金，金之幽者，雜沙石，喜火及秋。天德，福星，官
貴，截路，大敗，懸針，曲腳。
壬午木，楊柳干節，喜春夏。官貴，九丑，飛刃、平頭、
聾啞，懸針。
癸未木，楊柳根，喜冬及水，亦宜春。正印，華蓋，短夭，
伏神，飛刃，破字。
甲申水，甘井，喜春及夏。破祿馬，截路，平頭，破字，懸針。
乙酉水，陰壑水，喜東方及南。破祿，短夭，九丑，曲腳，
破字，聾啞。
丙戌土，堆阜，喜春夏及水。天德，華蓋，平頭，聾啞。
丁亥土，平原，喜火及木。天乙，福星，官貴，德合，平
頭。
戊子火，雷也。喜水及春夏，得土而神天。伏神，短夭，
九丑，杖刑，飛刃。
己丑火，電也，喜水及春夏，得地而晦。華蓋，大敗，飛
刃，曲腳，闕字。
庚寅木，松柏干節，喜秋冬。破祿馬，相刑，杖刑，聾啞。
辛卯未，松柏之根，喜水土及宜春。破祿，交神，九丑，
懸針。
壬辰水，龍水，喜雷電及春夏。正印，天德，水祿馬庫，
退神，平頭，聾啞。
癸巳水，水之不息，流入海，喜亥子，乃變化。天乙，官
貴，德合，伏馬，破字，曲腳。
甲午金，百鍊精金，喜水木土。進神，德合，平頭，破字，
懸針。
乙未金，爐炭余金，喜大火及土。華蓋，截路，曲腳，破
字。
丙申火，白茅野燒，喜秋冬及木。平頭，聾啞，大敗，破
字，懸針。
丁西火，鬼神之靈響，火無形者，喜辰戌丑未。天乙，喜
神，平頭，破字，聾啞，大敗。
戊戌木，蒿艾之枯者，喜火及春夏。華蓋，大敗，八專，
杖刑，截路。
己亥木，蒿艾之茅，喜水及春夏。闕字，曲腳。
庚子土，土中空者，屋宇也，喜木及金。木德合，杖刑。
辛丑土，墳墓，喜木及火與春。華蓋，懸針，闕字。
壬寅金，金之華飾者，喜木及微火。截路，平頭，聾啞。
癸卯金，環鈕鈐鐸，喜盛火及秋。貴人，破字，懸針。
甲辰火，燈也，喜夜及水，惡晝。華蓋，大敗，平頭，破
字，懸針。
乙巳火，燈光也，同上，尤喜申酉及秋。正祿馬，大敗，
曲腳，闕字。
丙午火，月輪，喜夜及秋，水旺也。喜神，羊刃，交神，
平頭，聾啞，懸針。
丁未水，火光也，同上。華蓋，羊刃，退神，八專，平頭，
破字。
戊申土，秋間田地，喜申酉及火。福星，伏馬，杖刑，破
字，懸針。
己酉土，秋間禾稼，喜申酉及冬。退神，截路，九丑，闕
字，曲腳，破字，聾啞。
庚戌金，刃劍之餘，喜微火及木。華蓋，杖刑。
辛亥金，鐘鼎實物，喜木火及土。正祿馬，懸針。
壬子木，傷水多之木，喜火土及夏。羊刃，九丑，平頭，
聾啞。
癸丑木，傷水少之木，喜金水及秋。華蓋，福星，八專，
破字，闕字，羊刃。
甲寅水，雨也，喜夏及火。正祿馬，福神，八專，平頭，
破字，懸針，聾啞。
乙卯水，露也，喜水及火。建祿，喜神，八專，九刃，曲
腳，懸針。丙辰土，堤岸，喜金及木。祿庫，正印，華蓋，截路，平
頭，聾啞。
丁巳土，土之沮，喜火及西北。祿庫，平頭，闕字，曲腳。
戊午火，日輪，夏則人畏，冬則人愛，忌戊子、己丑、甲
寅、乙卯。伏神，羊刃，九丑，棒杖，懸針。
已未火，日光，忌夜，亦畏四者。福星，華蓋，羊刃，闕
字，曲腳，破字。
庚申木，榴花，喜夏，不宜秋冬。建祿馬，八專，杖刑，
破字，懸針。
辛酉木，榴子，喜秋及夏。建祿，交神，九丑，八專，懸
針，聾啞。
壬戌水，海也，喜春夏及木。華蓋，退神，平頭，聾啞，
杖刑。
癸亥水，百川，喜金土火。伏馬，大敗，破字。截路。
以上六十甲子，盛大者忌變為小弱，小弱者欲變盛大也耶。
先貧賤而後富貴則榮華，先富貴而後貧賤則卑辱；不可以其先
貧賤而不論其富貴，亦不可以其先富貴而不論其貧賤也。且生
年屬木，假令是庚寅、辛卯，則木之盛大可知；若月日時胎不
見他木，則以松柏論，萬一上見楊柳木或柘榴木，則舍大就小，
不以松柏論也。假令是壬午癸未生人，則木之小弱可知，若月
日時胎不見他木，則以楊柳論，萬一見松柏木或大林木，則棄
小論大，不可以楊柳論也。以至天上火、劍鋒金、大海水、大
驛土生人，月日時胎別見他位，納音同而小弱者，又如覆燈火，
金泊金、井泉水、沙中土生人，月日時胎別見他位，納音同而
盛大者，或引凡而入聖，或先重而後輕，皆當從其變者而論之，
不可拘於一端。
甲子，從革之金。其氣散，得戊申土、癸巳水相之則吉，
戊申乃金臨官之地，土者更旺於子，必能生成；癸巳系金生於
巳，水旺於子，納音各有所歸。又為朝元祿，忌丁卯、丁酉、
戊午之火。
乙丑，自庫之金。火不能克。蓋已藏之金自無克害衝破，
未有不顯榮者，獨忌己丑、己未之火。閻東叟云：「乙丑為正
印，具大福德，秋冬富貴壽考，春夏吉中有凶；入格則建功享
福，帶煞類為凶會。」《玉霄寶鑑》云：「甲子乙丑未成器，
金見火則成，多見則吉。」
丙寅，赫曦之火。無水制之則有燔灼炎熱之患，水不可過，
獨愛甲寅之水，就位濟之。又名朝元祿。《五行要論》云：「
丙寅火含靈明沖粹之氣，四時生生之德，入貴格則文采發應，
主魁甲之貴。」
丁卯，伏明之火。氣弱，宜木生之，遇水則凶，乙卯、乙
酉水最毒。
戊辰，兩土下木。眾金不能克，蓋土生金，有子母之道。
得水生之為佳。《五行要論》云：「戊辰、庚寅、癸丑三辰，
挺剛德清健之數，生於春夏，能特立獨奮，隨變成功；更逢旺
氣，則有凌霄聳壑之志。惟忌秋生，雖懷志節，屈而不伸。」
己巳，為近火之木。金自此生，於我無傷；忌見生旺之金。
閻東叟云：「己巳在巽，為風動之木，根危易拔，和之以金、
土，運規東南，方成材用，雖外陽內陰，別無輔助，則其氣虛
散，更為金鬼所克，乃不材之木也。」
庚午辛未，始生之土。木不能克，惟忌水多，反傷其氣。
木多卻有歸，蓋木歸未也。閻東叟云：「庚午、辛未、戊申、
己酉皆厚德之土，含容鎮靜，和氣融洽，福祿優裕，入格則多
歷方岳之任，有普惠博愛之功。」
壬申，臨官之金，利見水土，若丙申、丙寅、戊午之火則
為災害。《玉宵寶鑑》云：「壬申、癸酉，金旺之位，不可復
旺，旺則傷物；不可見火，見火則自傷。」
甲戌，自庫之火。不嫌眾水，只忌壬戌。所謂墓中受克，
其患難逃。《五行要論》云：「甲戌火為印為庫，含至陽藏伏
之氣，貴格逢之，富貴光大。惟忌復生，防吉中有凶。」
乙亥，伏明之火。其氣湮鬱而不發，借己亥、辛卯、己巳、
壬午發，未木生之則精神旺相，癸亥、丙午水有之則不吉。
丙子，流衍之水。不忌眾土，惟嫌庚子，乃旺中逢鬼，不
祥莫大焉。《五行要論》云：「丙子自旺之水，陽上陰下，精
神俱全，稟之者天資曠達，識量淵深；春夏為濟物之氣，多建
利澤之功。」
丁丑，福聚之水。最愛金生，忌辛未、丙辰、丙戌，相刑
破也。《五行要論》云：「丁丑、乙酉，在數為渙弱之水，陰
盛陽弱，稟之者器識清明，多慧少福，橐以水木旺氣，則陰陽
均協，為貴達崇顯之氣。」
戊寅，受傷之土。最為無力，要生旺火，以資其氣。忌己
亥、庚寅、辛卯諸色木克，主短折之凶。《五行要論》云：「
戊寅、丙戌此二位乘土德厚氣，一含生火，一含宿火，是謂陽
靈襲中，福慶之辰；貴格得之，道德蓋世，貴極人臣，惟親王、
貴公子多於此日生；常格得之，亦主福壽遐遠，始終安逸。」
己卯，自死之土。抑又甚焉。貴得丁卯、甲戌、乙亥、己
未之火，由合而來，以致其福。《五行要論》云：己卯，自死
土，建于震位，風行雷動，散為和氣，德自沖虛。稟之者類有
道行，隨變而適，有養生自在之福壽，惟不利死絕，則為久假
不歸之徒。」
庚辰，氣聚之金。不用火制，其器自成，火盛反喪其器，
病絕火無害。若甲辰、乙巳火，惡不可言；亦不能克眾木，蓋
我氣亦聚耳。閻東叟云：「庚辰之金具剛健沈厚之德，稟聰明
疏通之性。春夏福禍倚伏，秋冬秀穎充實；入格則兼資文武，
帶煞則好弄兵權。」
辛巳，自生之金。精神具足，體氣完備，炎烈熾化而不亡。
忌丙辰、乙巳、戊午之火。蓋金生於巳，而不能生敗於午，絕
於寅而氣散，復見生旺之火，烏可當之？《五行要論》云：「
辛巳金為自生學堂，具英明瑰奇之德，秋冬得力十全，春夏七
凶之吉；入貴格則主學行英偉，致身清貴，常懷濟物之心。」
壬午，柔和之木。枝幹微弱，木能生火，卻忌見火多，多
則燼矣。雖生旺之金，亦不能傷。蓋金就我敗，得金反貴。水
土盛者亦貴。惟忌甲午金傷之。《五行要論》云：「壬午，自
死之木。木死絕則魂游而神氣靈秀，稟之者挺靜明之德，抱仁
者之勇，建立功行，可謂靜而有勇，延年益壽。」
癸未，自庫之木。生旺則佳，雖乙丑金不能衝破，各歸其
根而不相犯。忌庚戌、乙未金。《玉宵寶鑑》云：「壬午、癸
未謂之楊柳木者，蓋木至午而死，至未而墓，故盛夏葉稠，得
其時則富壽，非其時則貧夭。」
甲申，自生之水。其氣流衍，宜有所規。亦借金生，不忌
眾土，特嫌戊申，庚子之土。《五行要論》云：「甲申水自生，
含天真學堂，得之入局主智識聰慧，妙用無窮。」
乙酉，自敗之水。假眾金以相之，蓋我氣既弱，借母以育。
忌己酉、己卯、戊申、庚子、辛丑之土，則夭折窮賤。
丙戌，福壯祿厚之土。木不能克。忌見生旺之金。若遇火
盛則貴不可言。
丁亥，臨官之土。木不能克。嫌金多，須得火生救之，乃
吉。忌己亥、辛卯之木。《五行要論》云：「丁亥、庚子二土
中含金數，內剛外和。稟之者得有定力，土下濟之以水火旺氣，
能建功立事，敢為威果之行。」
戊子、己丑，水中之火，又曰神龍之火。遇水方貴，為六
氣之君火也。《五行要論》云：「戊子含精神輝光全實之氣，
作四時保生之福，入貴格則為大人君子，器宇含弘，富貴終吉。
」
己丑，為天將之火，又為天乙本家。含威福光厚之氣，發
越峻猛，貴局乘之，為將德，為魁名而建功。《燭神經》云：
「丑，胎養之火，其氣漸隆。若遇丙寅、戊午之火助之，可成
濟物之功。」
庚寅、辛卯，歲寒之木。雪霜無以改其操，況金能克之乎
？上有庚辛，不假制治，自然成材。閻東叟云：「辛卯木自旺，
春夏則氣節挺拔，建功立事；生於秋則狂狷折挫，勁氣不伸。」
壬辰，自庫之水。若池沼水積之地，忌金來決破。若再見
壬辰，是謂自刑，別辰無咎；遇多水、土皆喜。惟畏壬戌、癸
亥、丙子之水，生旺太過，汗漫無歸。《五行要論》云：壬辰
水為正印，含清明潤沃之德。稟之者含容弘大，心識如鏡。春
夏得之，作大福慧；秋冬得之，類奸詐無德。」
癸巳，為自絕之水，名曰涸流。若丙戌、丁亥、庚子壯厚
之土，其涸可待；若得三合生旺之金生之，則源泉混混，盈科
而進也。《五行要論》云：「癸巳、乙卯，自絕自死之水，乃
至陰退，藏真精嗇，養凝成貴氣。貴局乘之，類是妙道，君之
夙體常德，有功及物。」
甲午，自敗之金，亦曰強悍之金。遇火生旺，其器乃成。
忌丁卯、丁酉、戊子之火凶。《五行要論》云：「甲午金為進
神魁氣，具剛明之德。秋冬則吉，春夏或凶；入貴格主科場建
統眾之功，非時帶煞，則暴戾克忍，寡恩少義。」
乙未，偏庫之金。亦火制，而土生之則福壯氣聚。忌己未、
丙申、丁酉之火。《五行要論》云：「乙未金在數為木庫，又
為天將。具純仁厚義之德，無往不吉。貴格得之，是不世之英
傑，魁鎮士倫；常格得之，帶煞沖犯，亦作小人中之君子，眉
壽人也。」
丙申，自病之火，丁酉，自死之火。其氣極微，假木相助，
其氣方生。忌甲申、乙酉、甲寅、乙卯之水。閻東叟云：「丙
申，病火。以木為文明之德，以水為曠達之性，以土為福慧之
基；惟金為暴瘧，縱有吉辰，革為不和之氣。」
戊戌，土中之木。忌重見土，若納音土多，一生屯蹇。金
不能克，蓋金氣至戌而散，遇金乃能致福；利見水多木盛而為
貴格。閻東叟云：「戊戌之木，孤根獨立，和之以水火旺氣則
有英明秀實之德，入格則文章進達，福祿始終，然乘天將之氣，
主備歷艱險，節操不移，方見晚福。」
己亥，自生之木。根本繁盛，不忌眾金，惟嫌辛亥、辛巳、
癸酉之金；若見乙卯、丁未水、癸未木，未有不大貴。閻東叟
云：「己亥之木，得時則清貴，非時則辛苦。」
庚子，厚德之士。能克眾水，不忌他木，蓋木至子無氣；
若遇壬申之金，謂之明位祿，其貴必矣。
辛丑，福聚之土。眾木不能克，蓋丑為金庫，丑中有金，
見木何傷？《玉宵寶鑑》云：「庚子、辛丑土愛木而惡水，見
木為官，見水不相宜。」
壬寅，自絕之金，癸卯，氣散之金。若見眾火則喪氣，惟
水、土朝之則吉。《五行要論》云：「壬寅、癸卯為虛薄之金，
具仁柔義剛之德。科冬剛健無凶，凶為吉兆；春夏則內凶外吉，
吉乃先凶。入貴格則志節英明，帶煞則凶暴不能終也。」
甲辰，偏庫之火。多火助之，吉，所謂同氣之求，以資其
不足。若見戊辰、戊戌木生之，為貴格；忌壬辰、壬戌、丙午、
丁未水最毒。《五行要論》云：「甲辰為天將之火，含敏速峻
烈之氣，入貴格則為特達，為文魁，利秋冬，不利於夏。」
乙巳，臨官之火。水不能克，蓋水絕於巳；得水濟之，則
為純粹。若得二三火助之，亦佳。《五行要論》云：「乙巳火
含純陽巽發之氣，光輝充實，春冬向吉，夏秋向凶。」
丙午、丁未，銀漢之水。土不能克，天上之水，地金不能
生也。生旺太過，反傷於萬物；死絕太多，又不能生萬物。《
五行要論》云：「丙午，至崇之水，體南方溫厚之氣。稟之者
類有道氣虛變，穎異有為，魁眾出倫；丁未具足三才金數，得
沖正之氣。稟之者主精神氣全，性根高妙盡變之道。」
戊申，重阜之土。木絕於申，不能克。若見金水多助，則
富貴尊榮之格也。
己酉，自敗之土。其氣不足，借火以相助之。見丁卯、丁
酉火則吉，切忌死絕。畏辛卯、辛酉木，災蹇夭折。
庚戌、辛亥，漸成之金。不可見火，恐有所傷。若得水、
土相之為貴。閻東叟云：「庚戌，火墓之金，有剛烈自恃之暴。
秋動庶幾沈厚，春夏動生悔吝；君子執兵刑之權，小人恣獷悍
之性。辛亥金稟乾健、純明、中正之氣，春、秋、冬三時吉，
夏七吉三凶。貴格乘之，體仁守義；若帶刑殺，肆暴貪功。」
壬子，專位之木，癸丑，偏庫之木。遇死絕則富貴、生旺
則貧賤；水多則夭折；金多土盛為佳。《五行要論》云：「壬
子，幽陰之木，陽弱陰盛，柔而無立，類仁水德。用事惟對以
丙午水，則為水、木沖粹之德，類入神仙異士標格，非常流也。」
甲寅，自病之水，乙卯，自死之水。雖然死病，土不能克，
蓋支幹二木可以制土。若見壬寅、癸卯之金，則為優裕。《五
行要論》云：「甲寅、壬戌二水為伏逆，陰勝於陽，主奸邪害
物，惟濟之以火土損益，方成大器。」
丙辰，自庫之土。厚且壯，喜甲辰火，惡戊辰木。此土凡
木不能傷，蓋丙，火也，辰為火偏庫，土已成器。惟嫌戊戌、
己亥、辛卯、戊辰之木。《五行要論》云：「丙辰土為正印，
建五福吉會之德。稟之者類皆亨大有為，不富即貴，惟犯沖者
多為僧道。」
丁巳，自絕之土。又不為絕，蓋一土居二火之下，在父母
之鄉，乘天屬之恩，故不為絕。木不能克，火多益佳。《玉宵
寶鑑》云：「丁巳含東南火德旺，數得之者，含容福壽。」
戊午，自旺之火，己未，偏庫之火。居離明之方，旺相之
地，其氣極盛，他水無傷。忌丙午、丁未天上之水。《五行要
論》云：「己未，衰火，含余藏寶之氣，春夏之月，運入沈潛
之鄉，則明達峻敏，福慶深遠，夏得之，非和氣也，秋得之，
則先吉後凶。」
庚申、辛酉二木，金居木上，因金以成器，忌再見金，致
毀其器。若見甲申、乙酉水則入格。《玉宵寶鑑》云：「庚申，
自絕木，為魂游神變，遇此日生者，類非凡器，常格主賦性穎
異，家族不羈，入貴格則是英傑之才，立不世之功；辛酉，失
位之木，木困金鄉，乘之者涉世多艱，惟對癸卯金則剛柔相濟，
挺拔出群，決取巍科。」
壬戌，偏庫之水，癸亥，臨官之水，名曰大海水。蓋支幹、
納音皆水，忌見群水，雖壬辰水庫亦不能當。不忌他土，死絕
則吉，生旺則泛濫無所歸也。《玉宵寶鑑》云：「亥子，水之
正位，壬戌氣伏而不順，唯此水、土損益之，乃成大器。癸亥
具純陽之數，內體至仁，稟之者天資夷曠，志氣浩然，發為功
案，利澤日時，帶煞則凶狡之流。」
又曰：丙戌之土為福隆厚，火鍾於此故也。己未、庚辰、
戊辰、丁丑與此同義。己未，火也，未中有墓木；庚辰，金也，
辰中有墓土；戊辰，木也，辰中有墓水；丁丑，水也，丑中有
墓金，皆父母之氣，各有所養。此五者福壯厚以上，有鬼所傷，
不為害，氣成故也。
乙巳、戊午，乃盛炎之火。秋冬作德吉，春夏作刑凶。若
仲夏暴炎一發，旋即歸燥竟焚，和而為咎。乙巳，臨官之火，
上有一木生之，其氣盛矣；戊午，自旺之火，若生秋冬，為溫
燠之氣，為濟物之德。若生春夏，旺火復得陽位則作凶，生仲
夏，為暴戾、刻忍、凶夭之流也。
乙卯、癸巳、丁酉、乙亥，水火雖死絕，卻清明而妙佳。
火死絕而內明外晦，返照回光，水死絕而湛然清澈，可燭鬚眉，
故卻清明而妙佳。
壬寅之金，事君不逆，庚申之木，為臣不強。五行屬五音，
宮土者，君也，商金者，臣也，角木者，民也。商太過則臣強，
角太過則君弱。故五音之中，常用四清以殺商角。庚申者，角
木自絕也，壬寅者，商金自絕也，性情得忠順之道，故事君不
逆，為臣不強。所以自紫微、鸞台、鳳閣以上官，切忌金木生
旺之命，如是必不為之，為之亦不能久，獨台諫則可。若金木
生旺而克破則不然。庚申木、乙巳火，土金生而還不生；丙午
水、癸卯金，木水死而還不死。土生申而不生於庚申，水生申
而不生於戊申，火生寅而不生於甲寅，金生巳而不生於乙巳，
木生亥而不生辛亥，蓋生處而反受制也，得之者夭壽；木死卯
而不死於癸卯，土死卯而不死於丁卯，木死午而不死於丙午，
金死子而不於庚子，火死酉而不死於辛酉，蓋死處得生也，若
得之者長壽。
戊子，支幹旺於北方，乃水之位，納音屬火，乃水中之火，
非神龍不能有之；丙午，支幹旺於南方，乃火之位，納音屬水，
乃火中之水，非天河不能有之。戊子人得丙午，或丙午人得戊
子，無不貴。蓋火中生水，水中藏火，水火既濟，精神運動，
必靈異於人矣。
辛丑之土不嫌於木，戊戌之木不怕於金。何以辯之？丑中
金庫，木不為鬼；戌中有火，金反受其殃。若戊戌之木，二土
在上，一木在下，埋在二土之內，尚未萌芽，不見其形，是土
盛木弱。余皆仿此。
庚寅木、丁巳土不嫌金木之鬼。金至寅宮，雖為鬼而金絕
在寅，故不為鬼；木至巳宮，而巳有生金克木，故不為鬼。若
庚寅木逢壬申金，相衝受克。余皆仿此。
庚午之土，乘南方旺火以養其形，戊申之土自生，庚子之
土自盈，不忌木鬼。蓋木至午死，申絕子敗，又自強之土何傷
？余皆仿此。
壬申，癸酉、庚戌、辛亥四金氣壯，不嫌於鬼。戊子之火
不畏其鬼，水中霹靂之火，神龍有之，蓋有水則雷方鳴，若逢
丙午、於未天上水、則有所忌；有相戰之功。大凡本命支幹受
傷，則主六根不足，有始無終，如丁巳見癸亥、壬子見戊午。
余皆仿此。
戊午、庚申，彼我得之，超異。庚申，石榴木，夏旺，故
喜戊午。蓋火官旺，而石榴木性得時，戊午乃旺極之火，喜於
申，見天馬相資也。其神頭祿者，即十干專位祿，乃陰陽專位，
天地神會也。列八卦之真源，演五行之成敗，剛柔相推，有無
合化。故壬子之水應北方之坎，丙午之火實南宮之離，所以丙
午得壬子不為破，丁巳得癸亥不為沖，是水火相濟之源，有夫
婦配合之理，坎離為男女精神之用也；壬子得丙午，癸亥得丁
巳，則先後火水，有未濟之象，不如丁巳見壬子，丙午得癸亥
也。
庚申、辛酉之金應西方之兌，甲寅、乙卯之木象東方之震，
所以甲寅得庚申不為刑，乙卯得辛酉不為鬼，是木女金夫之正
體，明左右之神化也。木主魂，金主魄，二者左右，相間不合，
若能金合，則神之化生以無間也。若庚申得乙卯、辛酉得甲寅
不為元辰，變通之用也。
戊辰、戊戌之土為魁罡相會，乾坤厚得，覆載含生，不得
以為反吟。戊辰、戊戌不為沖，土得正位，干守元會也。
己丑、己未是貴神守忠貞，此四真土有萬物始終之道，非
大人君子，熟能備此德？況神頭祿各有神主之，左右運動於六
合之中，盈縮于吉凶之變也。
己丑土為天乙貴人，己未土為太常福神，解百煞之凶，若
得之，當用為橫財之喜。戊辰為勾陳，戊戌為天空，土之神多
遷改，居帥外藩，出鎮邊防，有不常矣；丁巳為蛇之神，凶以
凶用，吉以吉承，多熒惑之憂，有滑稽之性；丙午為朱雀之神，
應陽明之體，文詞藻麗；甲寅為青龍之神，博施濟眾，得四方
之利；乙卯為六合之神，主發生榮華，和弱順黨；壬子為天后
之神，主陰騭天德，容美多權；癸亥為玄武之神，乃陰陽終極，
有潛伏之氣，從下如流，雖有大智，非軒昂超遠之士，順則安
平，逆則奸宄；庚申為白虎之神，利於武而不利於文，有抱道
孤騫之性，善中嚴外，色厲內荏，有仁義，好幽僻；辛酉為太
陰之神，懷肅殺之氣，有清白之風，為文章利口，不世之才，
然更各以親疏休旺定遇者之情性禍福。
海中金者，寶藏龍宮，珠孕蛟寶，出現雖假於空沖，成器
無借乎火力，故東方朔以蛤蚌名之，良有理也。妙選有珠藏淵
海格，以甲子見癸亥，是不用火；逢空有蚌珠照月格，以甲子
見己未，是欲合化互貴。蓋以海金無形，非空沖則不能出現，
而乙丑金庫，非旺火則不能陶鑄故也。如甲子見戊寅、庚午，
是土生金，乙丑見丙寅、丁卯，是火制金。又天干逢三奇，此
等格局，無有不貴。
金泊金者，潤色杯盤，增光宮室，打薄須借乎別金，描彩
必假乎水力。此金甚微，非木則無所依。以平地為上，有此不
宜見火，有火主夭。遇太陽為日間之顯，二火相反，不宜同見。
山下、山頭，有清水助之，亦吉。惟忌爐火，就位相剋。此金
體薄，不能反源定夭，限運同論。井泉、澗下、天河水清，日
時喜見，須月令有木，方吉；溪流、大海水濁，見溪流主漂蕩，
見大海無木為基，主兇殘。金遇劍鋒、釵釧，可以裝飾，有輔
成造化之理，故喜見；砂海、白蠟無益，有火濟之，亦吉，無
則終凶。城頭、壁上二土有靠安身，城頭多主寄人，壁上加木
則貴，再遇燈火輝光照耀，主權貴。丙戊土中藏火，干支卻不
宜太炎，亦為貴格，考妙選。金命而遇戊寅，崑山片玉格也；
癸卯而遇己卯，玉兔東升格也，與前海金同。
白蠟金者，崑山片玉，洛浦遺金，交棲日月之光，凝聚陰
陽之氣，形明體潔，乃金之正色也。此金惟喜火煉，須爐中炎
火。然庚辰見之，若無水濟，主貧夭，辛巳卻以貴論，緣巳是
金生之地，見丙寅化水逢貴故也；山下火生早，主榮貴，亦須
水助方得。井泉、大溪俱為貴格。庚官在丁，辛官在丙，故庚
見丁丑，官貴俱全；辛見丙子，不如癸巳更清，不貴即富。論
中見木，逢多無益，以此金不能相剋。若柱遇無氣之火，卻要
木生，有祿馬貴人方吉。見土只宜磨砌，方成器物，則吉，別
土無用。金忌海砂，為汨沒，日時逢火則榮。若見清金，加水
相助，火亦不愛，只怕沖刑。妙選有哨風猛虎格，以此金日時
遇辛巳或乙巳是也。
砂中金者，剛形布地，寶質藏砂，直教陶洗為珍，必須因
人始貴。此金非爐火則不能制，但甲午見丙寅，寅中火生，寅
午合局，柱無長生之土則燥，更值木助。主疾夭；丙午納音雖
水，而支幹純火，加逢尤凶。山頭、山下、覆燈三火既有木生，
克制此金，又須清水濟之，決主少年榮貴。戊子、己丑龍火相
逢，子午有交媾之妙，甲己有合化之理，主貴，雜以凡火則不
為奇。水惟宜井泉、澗下、天河，清靜則吉；長流、大海，動
而不靜，並見則金泛不安；海水尤忌，見木有何關係？火衰卻
喜生扶，更有祿馬貴人互換朝拱為上，如柱無火，逢一二木則
危。若甲午遠己巳，是謂采精金於黃磧，乃貴格也；金生於砂，
得造化則吉，若更逢砂土，反有埋沒之憂；路旁、大驛亦在所
忌，有火庶幾；城頭戊寅、乙未喜見，謂之采精金於青沙，乃
貴格也。唯丙戌之土中藏火庫，乃喜見之金，為同類最喜，清
氣為上。海中，白蠟有火制亦得。
劍鋒金者，白帝司權，剛由百鍊，紅光射於鬥牛，白刃凝
於霜雪。此金造化，非水不能生，大溪、海水，日時相逢為上
格；井泉、澗下，有霹靂助或得乙卯之雷方好，若無雷靂，亦
金白水清格也。秋生更吉，日時遇長流在壬辰，為寶劍化為青
龍，癸巳亦得。此劍不能通變。然癸丑為劍氣沖頭，最吉。松
柏、楊柳亦吉，但多聚散；大林、平地嫌有土製，主勞苦。火
見神龍，陰陽交遇，如壬申逢己丑、癸酉逢戊子，方為上格。
遇天上、爐中二火，無水救則夭。諸土見皆不吉，以其埋沒，
只壁上、城頭有磨鋒淬礪之用，此二土則可。金喜同類，如壬
申見壬申，癸酉見癸酉，有木製之，是謂盤根錯節，所以別利
器也。無木主帶疾。大抵劍鋒乃金之最利者，只宜水，不宜火
刑，如見寅己三刑，全者大凶。
釵釧金者，美容首飾，增光膩肌，偎紅倚翠之珍，枕玉眠
香之寶，此金藏之閨閣，唯宜靜水，井澗、溪流，見之皆吉，
多見則泛，海水貧夭；天河辛亥見之無妨，丙午真火，庚戌所
忌，以午戌湊成火局，有傷此金故也。太陽火日生顯耀，覆燈
火夜間顯耀，故皆宜見，但甲辰乙巳與庚戌辛亥相衝，陰陽交
見為妙，戊子己丑與丙午丁未相持，二火忌疊，見之非貧即夭。
爐中火庚戌最忌，辛亥見之，丙辛化水，稍吉。山下、山頭俱
不宜見。若有水濟，亦可。柱中有水，此金入於匣中，有福貴
方吉。土見砂中，相生相養，更有澗下水助，榮華富貴。
霹靂火者，一縷毫光，九天號令，電掣金蛇之勢，雲驅鐵
馬之奔。此火須資風水雷方為變化，若五行得值一件，皆主亨
通。如日時見大海，癸亥為引凡入聖，己丑為上，戊子次之；
見大溪，乙卯為雷火變化，己丑為吉，戊子忌之；辰巳為風運
中，遇之尤佳；天上水名為既濟，主吉，遇之者稟性含靈，聰
明特異，長流無用，澗下雖就位相剋，此神火也，不忌，有風
亦顯。五行見木，辛卯有雷，大林有風，平地有天門，與此火
相資，余木無用。土見路旁，加巽則吉，砂中，丁巳有風，己
卯有雷，得泉助之，亦主貴顯。劍金加水，海金遇風，蠟金逢
澗，皆吉，余金無用。見爐中丁卯為吉，戊子逢丙寅，太燥性
凶，主夭。己丑見丙申卻得，戊子忌之；燈火，東南巽地，有
風最宜；戊午己未天上火，日時遇之，防刑克。再考妙選，有
烈風雷雨格，即霹靂見天河是也，有天地中分格，即戊子見戊
午是也，有雷霆得門格，即戊子己丑日時遇卯是也。
爐中火者，天地為爐，陰陽為炭，騰光輝於宇宙，成陶冶
於乾坤。此火炎上，喜得木生，惟平地之木為上，以丙寅見已
亥，謂之天乙貴，見戊戌，謂之歸庫，故吉，丁卯次之。然丙
寅火自生，無木庶幾，丁卯火自敗，若無木則凶，且此火以金
為用，更得金來，方應化機，但丁卯無木而更遇金，主勞苦之
命。夫寅見木多火，炎而無水制，主夭，卯見三、四木不妨，
如庚寅辛卯就位相生，壬午癸未化為真火，寅見之多主凶暴或
疾夭。若天地原有水制，亦主中壽，丁卯無妨。此火雖喜得金
為財，內劍金寅見之稍可，丁卯火既自敗，又到申酉而死絕，
如何能克！非貧即夭。海中、砂蠟諸金，須資木生，方喜見之，
釵泊無用。見土須先有金與木，卻喜土以宿之，不至太燥。如
城頭、屋壁皆成器之土，方好見水，命中先愛木，不然火多喜
逢之。天上清水，寅命遇之為吉，卯中無木則嫌；大海，丙寅
見壬戌為福庫，見癸亥為官星，帶合半凶半吉；井澗、溪流皆
凶，有木不在此論。火見同類，若日月上衰敗則吉；霹靂火本
自無益，若得木生，更日時有海水則宜，無木遇水，凶；天上
火須有屋土遮之，燈火巽風，又為鼓舞，亡神須兼造化，斷如
丙寅、丁酉、已酉、丙寅火為無氣，不失大貴，如丙寅、甲午、
己已、丙寅則漂泛不安。
覆燈火者，金盞光，玉台吐艷，照日月不照之處，明天地
未明之時。此火乃人間夜明之火，以木為心，以水為油，遇陰
則吉，遇陽則不利。凡日時最忌再見辰已，地支有沖，恐風吹
燈滅，主夭。或以戌亥，子丑為陰，或以自未至亥為陰。五行
見木為根本，凡木皆好，更得官星、祿貴相扶，幹頭化水，尤
吉；限運遇相助，主大貴。水以井泉、澗下為真油，長流假油，
妙選有暗燈添油格，即此理也；大海、河水則不可以為油，遇
者主尋常。大凡此火，見水須資木，不喜長生旺氣，水太泛，
反凶。命值泊金照耀，最為清貴，亦須水木相資，方能顯達；
砂中、釵釧二金皆吉；劍鋒一金，謂之燈花拂劍，尤吉；蠟金
不宜。五行見土，須防克破。若壁土可以安身，屋土可以覆庇，
日時並見，主福貴，砂土有木，亦主衣食，余土無用。火愛同
類，卻怕風吹。霹靂為龍神變化之火，必帶風來，此火難存；
天上、爐中二火相見，最凶。再考妙選，有魁星格、指南格，
以甲辰生人，日時遇午未為是；有火土入堂格，以此火怕風，
日時遇丙戌丁亥屋上土，則燈在屋中，更得添油，尤貴。
天上火者，溫暖山海，輝光宇宙，陽德麗天之照，陰精離
海之明，戊午為太陽則剛，己未為太陰則柔，或以為夏日則剛，
冬日則溫，誣也。俱要戌亥為天門，卯酉為出入之門，東南為
行陸之地則吉。此火見木謂之震折，要日時有風與水方得。大
林木有辰已，松柏、石榴有卯酉，故惟此三木主貴。午見木多
猶可，未三、四木，勞苦之命也。見金且能照耀，不能克濟。
釵金有戌亥，泊金有寅卯，主吉；劍金為耀日月之光，必主少
年登第；余金則殃。水宜澗下，須戊午見丁丑，已未見丙子，
陰陽交互，方為福貴，柱中更有木滋生，富貴雙金；大溪有乙
卯，井泉有已酉，出入得門，皆吉；天河雨露相濟，不以就位
克論，戌午見丁未，亦吉，丙午則不明。火愛燈頭，再有別火
則燥；霹靂帶雲雨則日月無光，故主昏蒙；爐中午忌丙寅，以
午為剛火，才見丙寅，便為火生之地，若無清水解救，主犯刑
凶死，丁卯稍可；土見砂中，有巽風相假；路旁、城屋皆吉，
柱中更有金木相助，尤吉。考妙選，戊午遇卯，已未遇酉，為
日月分秀格，而卯以乙卯、辛卯為正，已卯、丁卯次之，酉以
乙酉、癸酉為正，已酉、丁酉次之；有日出扶桑格，即日分秀，
再見已午日時；有日輪當表格，以戊午生於午，日逢已午日，
又以戊午見戊子為坎離正位；有月生滄海格，即月分秀，而酉
得乙癸是也；有月照寒潭格，是取壬癸亥子，納音屬水為潭，
然必秋生為貴；有月桂芬芳格，是已未生人，柱有三、四木拱
集，與桂林一枝，同桂林以少為貴，芬芳以多為貴，義各有所
取也。再考凶格中，太陽損明，戊午不禁於水溢，是嫌水盛；
太陰薄食，已未豈堪於土多？是嫌土重也。須如是並參，方盡
其理。
山下火者，草間熠耀，花理熒煌，寒林綴葉之光，隔幔點
衣之彩，方朔以熒火名之，故妙選有熒火照水格，遇秋生則貴，
為卿監，是以此火喜水，地支逢亥子，或納音水更逢申酉月是
也。或以山下之火最喜木與山，更得風來增輝為貴，又不以熒
火論矣。大林木有辰已為風，桑柘木有癸丑為山，松柏平地最
吉，更得風助，主貴，若風多吹散，主夭。水愛井泉、澗下，
有木相資，主爵位崇顯，大海水不宜，然有山亦應貴格。寅卯
為東方木旺火生之地，只甲寅水吉，乙卯為震，有風，見之不
佳。若無火無山，更加霹火，主夭。天上水為驟雨，此火不宜
相見，若先得山水滋助，亦無大害。命里有金，以清秀為吉，
無木多逢，以竊氣論之。乙丑為山，主貴；余金若無克破，遇
貴人祿馬，只以財論。土見砂中，辰已有風，若有木有山加助，
主大貴，無則虛名。火忌太陽，霹靂、燈頭，是巽主光顯大都。
五行有火，須資木則吉，限數喜忌，俱依此斷。
山頭火者，野焚燎原，延燒極目，依稀天際斜暉，彷彿山
頭落日，此乃九月燒荒，衰草盡燼之火也。大概宜山木與風木，
喜大林、松柏，以辰已有風，寅卯歸祿，更得癸丑為山上木，
主貴。無山則木無所依，火無所見，縱有風亦不光顯，余木無
用，只以祿馬看。水宜澗下，多為交泰，主吉，井泉清水，有
木助之，亦吉；大溪，甲戌見甲寅，乙亥見乙卯，卻真祿俱吉
；天上須有雨露，而火到午未得地，再得清水濟之，不至於燥，
主福，不然則夭；大海就位相剋，最凶，有山逢之，稍得。日
時見金為財，須有山木助之則吉，無則凶。見土惟砂中有巽，
能揚此火，別土無益。大凡此火無木見害，多是下賤之命。見
火爐中太炎，霹火凶害，太陽昏蒙，山下戰刑，皆所不宜，命
帶二、三火，如限數逢木，主禍生不測，或夭，大都此火大怕
刑沖。
桑柘木者，繒彩??基，綺羅根本，士民飄飄之袂，聖賢楚
楚之衣，此木供蠶為弧，其用甚大。最愛砂土，以為根基，又
以辰已為蠶食之地，不宜刑沖互破，路旁、大驛二土次吉，余
土無益。水喜天河，為雨露之滋，長流、溪澗、井泉諸水皆可
相依，亦須先得土為基，更加祿貴為妙，滄海水漂泛無定，無
土主夭。見火燈頭最吉，亦以辰已之中為蠶位故也；爐中位居
寅卯，木之旺地；天上、霹靂二火與此木干支有合化之情，有
坎離交媾之妙，俱吉，但諸火不宜疊見。以金言之，砂中第一，
劍鋒能修整此木，為次，釵泊二金須得土為基，如逢衝破，又
凶。木喜庚寅辛卯，為以弱就強，以小變大，作貴格論，縱無
砂土，亦吉；平地、石榴，無土則凶；大林乃東南蠶食之位，
有土資生，主大貴；遇楊柳為桑柳成林，亦是貴格，鬚生春夏
方吉。
松柏木者，潑雪湊霜，參天覆地，風撼笙篁之奏，雨余旌
旆之張。此木藏居金下，位列正東，乃為極旺，最喜山為根基，
水為滋潤。天河雨露之水可以滋潤，澗下丁丑屬山，可為根基，
丙子不如大溪有乙卯為雷，可以發榮，卻嫌風霹，有損折之凶
；大海水有山則吉，癸亥清靜無山，亦吉。若柱有平地，得屋
土，則為已成棟樑，無用山水。無此二件，乃山間之茂木也，
須要山水。命中有火，最忌爐中，就位相生，再加風木，灰飛
煙滅，五行無水，主夭折；山頭、山下、太陽、覆燈皆不可犯
；寅人尤忌戊午、丙寅，以木不南奔，寅午三合火局故也，辛
卯無害；霹火雖可滋生，運加凡火，主凶。土見路旁，似無足
貴，若無死木，其福還真；驛土無山貧夭，更加海水，尤凶。
金逢乙丑，為印為山；泊金就位自旺，主吉；劍鋒能削能斫，
更得壁土相成，松柏相資，主貴。大林有風，楊柳會火，二木
最忌；桑柘癸丑為山，可以相助；石榴是辛酉金反化死木，有
造化，卻吉。妙選有蒼松冬秀格，是以此木生人月日時屬三冬
為貴；有日合辛卯、日值庚寅二格，雖取戊午已未，生居夏秋，
然專論此木為貴。
大林木者，枝幹撼風，柯條撐月，聳壑昂霄之德，凌雲蔽
日之功。此木生居東南，春夏之交，長養成林，金假艮土為源，
癸丑為山，三命無破陷，最為福厚權貴，戊辰為上，己巳次之。
土遇路旁，為負載，戊辰見辛未為貴，己巳見庚午為祿，主富
；壁、屋二土，再得劍金，則大林之木取為棟樑，成格最吉，
無此乃山間茂林之木也。此木無論死活，皆欲見土，如己人見
甲，雖雲化土，然不如辰戌丑未，土局純金為妙。若此木已死
在山之下；見甲戌乙亥燒之，主凶夭；燈火就位相生，乙巳不
如甲辰更吉；霹靂、太陽二火皆能長育運中，遇之亦吉，然二
火嫌並見，持勝須有土為根基方可。水見天河，戊辰見丁未帶
貴，雖無土與山，亦主有衣食，即靈槎入天河格也，生秋冬死
絕方是；溪、海二水重見，主貧夭，有山稍得。妙選有蒼龍駕
海格，是戊辰見癸亥為貴，澗下丁丑最吉，丙子不如。諸金俱
不宜見，海中有乙丑為山，劍鋒得屋壁為本，余金無用，逢之
主夭賤。木喜桑柘，唯癸丑最妙；平地還須得路旁土，謂之平
林在野；松柏，東方生旺之地，柱有癸丑而得松柏為密蔭，最
佳。
楊柳木者，隋堤裊娜，漢苑輕盈，萬縷不蠶之絲，千條不
針之帶，午未木之死墓，壬癸木之滋潤。此木根基唯喜砂土，
見艮山則依倚搖金，遇寅卯東方得地；辛丑有山，庚子不如；
戊寅雖吉，已卯尤勝；丙辰丁已卻嫌戌亥對沖；若見大驛，有
丑為山邊之驛，稍可，無丑獨見此土，主夭賤；路旁就位，復
值死墓，日時遇之，主人卑弱；屋土壬午見丁亥，丁壬合化則
吉，丙戌不如。水見井泉、長流、大溪、澗下皆吉，中間又分
合化之位，尤吉。丙午丁未，丙丁真火，午未亦火，此木至午
未死墓，壬午見之，大凶，癸庶幾有別，水濟之無害；此木午
未已自有火，更見別火，恐引起傷壽，燈頭乙已有風木折，主
夭；爐中寅卯本位，木旺反吉；霹火如壬午見己丑，癸未見戊
子，陰陽交遇，更有砂土為基，主貴，若子午丑未對沖則不為
吉。金見木無造化，釵釧、金泊卻喜成功，海、蠟、劍、砂雖
忌見之，其間輕重當以祿貴德煞，參祥見松柏木，為脫體化神
之格也，主貴。桑柘癸丑為山，作倚傍成林，主吉；庚申辛酉
木既死絕，又逢金克，以弱遇小，其人必賤。妙選有花紅柳祿
格，是以此木遇石榴，生於春夏，不以賤論；有楊柳拖金格，
是以此木生於三春而時得一金，辛亥、甲子、癸卯、辛已最妙，
乃壬癸祿貴之地故也。
石榴木者，性辛如姜，花紅似火，數顆枝頭，累累多子，
房內瑩瑩，干支純金而納音屬木，乃木之變者也。可以移盆內
而妝做山，故喜成器之土，以為根基，城頭為上，屋上次之，
然必陰陽交見，則丙辛丁庚互官，戊辛已寅互印，主吉；路、
壁、驛、砂四土有山助之，亦吉，若無何用？見金砂中最吉，
泊金干支水木而納音金，榴木干支金而納音木，皆脫去本性而
互換歸旺，以木旺寅卯，金旺申酉，各得其位，謂之功侔造化
格，主大貴；海中乙丑為山，更逢水助則吉，或壁上，城頭，
亦得劍鋒，就位相剋，最凶，若先有砂金，能制其毒，亦不為
害。水見天河，雨露相滋，井泉、溪澗，清水澆灌，大海太泛
濫，非貧則夭，有艮土稍得。太陽、霹靂二火雖喜，不宜並見
；爐中寅卯旺位，本吉，再加別火則凶。若此木生於五月，日
時止帶一火，謂之石榴噴火，主貴。桑柘、大林、楊柳三木皆
喜見之，見大林戊辰脫體，見楊柳花紅柳綠，皆主功名；見桑
柘癸丑為山，見松柏則強，見平地則大，若無別物夾雜，則祿
繞紅圍，亦主富貴，如得城土為基，水運為助，享福優遊，最
為長久。
平地木者，初生萌櫱，始發枝條，唯資雨露之功，不喜雪
霜之積，此乃地上之茂材，人間之屋木。戊戌為棟，已亥為梁，
最宜互換見之，須以土為基，土愛路旁，為正格，更逢子午，
尤貴，以子午為天地正柱故也；屋、壁、城頭三土以此木相資，
中間有升化，尤吉；砂、驛無用，日時見之，主災；太陽、霹
靂，最為顯耀，爐中遇水則福，燈頭無風則固，余火無水則凶
；此已成之木，不宜劍金，有木相資則可；泊金增飾光輝，又
天干合，地支旺，更有旁土為基，主大貴。余金無用。水見天
河，為潤澤，主吉；溪、海無山俱凶；井泉、澗下雖吉，內甲
申合丁丑為山，遇之尤吉。木見大林，有風搖動，主壽促；桑
柘癸丑最吉，壬子己亥人見之為貴，戊戌人不堪；松柏木倚輔
平地為棟樑，更有土助，主貴。大抵此木惡金而喜水、土，若
生三冬時，得寅卯為寒谷回春，亦貴論也。
壁上土者，恃棟依梁，興門立戶，卻暑禦寒之德，遮霜護
雪之功。此乃人間壁土，非平地何以為靠？子午，天地正柱，
逢之尤為吉慶。凡見木皆可為主。庚寅辛卯亦是棟樑，只申酉
衝破，子卯相刑；大林有風，若無承載之土，加凡火，主作事
難成，貧賤而夭。土愛路旁，謂之負載，屋上、城頭可以護身，
皆吉。見火全無造化，太陽、霹靂雖雲照耀，到底蹇危，若命
先已見木，遇火助，鬼焚克運，再逢之，主禍患夭折，柱有水
救濟，稍得。水見甲申為最吉，乙酉次之；天上雨露，亦吉；
大海漂泛，此土何安？縱有根基，亦凶。金唯愛泊金，命里先
有木神則貴，以其成宮室而金碧輝煌，非朝廷不敢用也；劍金
傷害，余金無用。
城頭土者，天京玉壘，帝里金城，龍盤千里之形，虎踞四
維之勢。此土有成有未成，作兩般論。凡遇見路旁，為已成之
土，不必用火，若無路旁，為未成之土，必須用火；大都城土
皆須資木，楊柳癸未最佳，壬午則忌；桑拓癸丑為上，壬子次
之；庚寅辛卯就位相剋則城崩不寧，何以安人也耶？如見木無
夾輔，只以貴人祿馬論之。見水有山為顯貴，甲申、丁丑俱吉，
天河滋助，亦吉，唯忌霹靂、大海，壬戌不忌，合化俱以吉。
推土愛路旁，防見諸火，大驛逢山，須作貴觀，若獨見無根本，
貧夭孤寒。五行見金，只有白蠟，怕巽，二者相妨，余金無用，
亦須以貴人祿馬看之。
砂中土者，浪回所積，波渚而成，龍蛇盤隱之宮，陵谷變
遷之地。此土清秀，唯喜清金養之，更得犯淨之土，主早貴；
釵、砂、劍、泊此四金清秀相助，如丙人見辛亥為丙丁入於乾
戶，號曰駕海長虹，又有星拱北之論，皆貴格也，更得水相涵，
尤為上吉，若無水而時日得天上火照，亦可，如丙辰乙未癸酉
戊午，此命有二金資養，卻全無水，得太陽火照，故貴；如丁
巳癸卯己未壬申，此命二金資養，得天上火照，亦貴。然戊午
太燥，己未稍緩，壽夭不同。水以井澗清潔為吉，若有金以養
之，貴；如此土已得金養而日時有海水便壞造化，癸亥輕清，
丙人見之限運，逢亦主顯榮，余水無用。火喜太陽，在格號為
朱雀騰空，主貴；山頭、山下、爐中，覆燈諸火若無水濟，主
壽夭。木爰桑拓、楊柳，以此土能載二木故也，余木卻以祿馬
貴人參之，如日中刑破衝剋之木，雖見之有何造化？不如無為
吉。五行最忌土相刑，路旁安身，有金木資生，亦主福慶；大
驛往來，最不宜見，縱有金水亦凶，余土尤不為吉。
路旁土者，大地連途，平田萬頃，禾稼賴以資生，草木由
之暢茂。此乃火暖土溫，長養萬物之土也，故須假水為先，乃
灌溉滋潤之論，次第尤宜水化為妙，更得金來相助，則禾稼成
實。如庚午見甲申，辛未見乙酉為祿，若無衝破，主早貴；天
上水雨露相滋，庚午喜見丁未，辛未喜見丙午，為官貴祿合之
妙；澗下庚午見丁丑，貴祿交馳，辛未見丙子，化水逢生；大
溪乙卯為雷，能發生，此土又乙庚合化，故皆主吉；長流、大
海二水以其不能澆灌，此土故最忌之，主凶夭。火逢霹靂，庚
午見己丑，貴祿交穿，辛未見戊子，印貴朝陽，皆吉，天上火
就位相生，太燥則土反不能生物，有水潤之始得，若獨見，主
夭；爐中火亦燥，亦主妨壽；燈頭有屋土，方應造化，名超凡
入聖，不然亦凶。見木可以發生，然有貴人祿馬則吉，刑煞沖
破則凶。只有庚寅木，此土逢之大好，大林不能勝載，如土位
見丙辰、丙戊、辛丑、辛未，皆吉；若庚午見辛未，辛未見庚
午，為二儀貴偶，無有不貴。釵釧、砂中二金可以滋助，清水
金水並見，大吉，若命已見水，無金運，遇此金亦福；乙丑海
金可為山論，若得天河清水助之，庚人大好。妙選有金馬嘶風
格，以庚午、甲午生人得辛巳時；有馬化龍駒格，又以午生人
見辰時；有哨風猛虎格，以庚辛生人得辛巳、乙巳。俱以貴論，
而水、火、土、金似不相拘。
大驛土者，堂堂大道，坦坦平途，九州無所不通，萬國無
所不至，此乃位屬坤方，德乃厚載，輪天轉日，負海乘山之土
也。發生萬物，以木為基。戊申，長生之土，德厚無疆，見三、
四木皆能滋生，己酉，自敗之土，木多則竊氣；大林合中逢沖，
主夭，別木則吉，更以祿貴參之。井泉、澗下二水清貴不燥，
如戊申見丁丑或乙酉，己酉見丙子或甲申，謂之官貴，主吉；
天河丙午而己酉得之，丁未而戊申得之，亦為貴祿，主福；長
流戊申見癸巳，己酉見壬辰，亦吉，多逢則不寧靜；大溪乙卯
為東震發生之義，單見亦吉；海水對穿，土不能勝，日時遇主
夭，得山稍輕，內戊申見癸亥，戊癸合申亥，為地天交泰，反
吉。火見太陽、霹靂，謂之聖火，最能發生，此土如逢水助，
主顯達，其於凡火，再逢木生之，更燥，主凶夭。五行見土，
唯路旁最宜，屋上、壁上、砂中縱先得木，亦為泯絕，城頭有
水，稍吉。命若有金，清秀，吉；釵釧得辛亥，金泊得壬寅，
戊申遇之，柱中更加水助，乃地天交泰，水繞山環大格，主貴，
己酉見庚戌、癸卯稍次；砂金造化亦同，劍金須候木得用，不
然無益。
屋上土者，埏埴為林，水火既濟，蓋蔽雪霜之積，震凌風
雨之功，此土瓦也。非木無以架之，故以木為根基，平地為上，
大林次之，余取天干化木，亦吉，只怕衝破。此巳城之土，不
宜見火，爐中丙寅最凶，丁卯稍可；太陽、霹靂可取相資；山
下、山頭，有木生之則禍；燈頭丙戌見乙巳為上，丁亥見甲辰
次之，謂之火土入堂格，若柱中木多，亦不為吉。水宜天河、
井泉、澗下，皆吉，如先得平地木成格，大貴；溪流無木多夭，
若丙戌而得癸巳，丁亥而得甲寅，則又別論，再看日時所成造
化何如；大海無山則不宜見土。土見路旁，如丙戌得辛未，丁
亥得庚午，陰陽互見，更假木為基，主貴；壁土亦宜；余則汨
沒。若缺木而三刑聚，縱是二土亦凶，砂土獨丁已不妨。金唯
劍鋒、釵釧最吉，丁見壬申，天干化木，地支乾坤清夷，丙見
辛亥，天干化水，地支丙入乾戶，皆大貴格，若丁亥見庚戌，
丙戌見癸酉，則不為吉；泊金有粉飾之用，亦吉；余金無用，
當以貴祿參詳。
澗下水者，山環細浪，雪涌飛端，相連南北之流，對峙坎
離之脈。此水清澄，喜見金養，砂中、劍鋒二金最宜。釵釧庚
戌丁丑不宜，以丑戌相刑，辛亥見丙子則丙辛化水，尤貴；余
金以祿貴參之，取其資生，惡其衝破。見木一位不妨，二三則
主勞苦，亦以貴人祿馬參之。命中見土，主人多濁天元，若木
或化水，則主清吉；砂中、屋上二土，其氣稍清，路旁、大驛
則濁甚矣，主財散禍生，如辰、戌、丑、未土局，其凶尤甚，
以水濁土渾故也。火見太陽，雖炎，中間有既濟未濟之論；霹
靂就位相爭，最所不宜。若二火併論，無金資助，主荒淫，有
金別論；山下、山頭亦吉，若並臨，時日則嫌。命中遇水，反
成漂蕩，見天河為引凡入聖，見大海為福貴朝宗，皆吉，獨丁
丑見壬戌，則丑戌相刑，丁壬淫合，主風聲不雅；大溪性急，
長流不靜，皆不為吉，大抵此水須以多為主，而無火土夾雜，
再得甲寅乙卯之水，則源遠流清，真君子人也。
大溪水者，驚濤薄岸，駭浪浮天，光涵萬里之寬，碧倒千
山之影，最喜有歸有養，遇坎則為有歸，得金則為有養，所嫌
者，日月時中，有申酉衝動，或辰已風吹，主飄流；井泉水淨
而止，澗下有丑為艮，天河沾潤，大海朝宗，此四水皆吉；長
流有風，獨不宜見。此水以清金為助養，唯釵、砂最宜，蠟金
亦清，若有釵金對沖則不宜；海中雖無造化，甲子屬坎，乙丑
為艮，乃歸源之地，亦吉；泊金最微，不能相生，豈有超顯之
理？劍金雖化於大溪，卻忌卯雷巽風，主性不定。五行有土，
皆為無益，屋上、城頭壅阻此水，路旁稍可，亦不為奇；壁上
獨辛丑為山，大驛唯己酉有合，戊申則沖，庚子則刑，皆不為
吉。火見太陽，雖假照耀，霹靂尤忌相逢，若二火互見，主貧，
單見別論。木見此水，徒被漂蕩，唯桑拓木壬子有坎，癸丑為
山，為水繞山環之貴，內甲寅人見壬子吉，乙卯人見癸丑吉；
余木以祿貴參之，尤忌衝破。
長流水者，混混無窮，滔滔不竭，就下必納於東南，順流
自歸於辰巳。此水喜金生養，金要白蠟、釵釧，以天干有庚辛
真金，地支辰巳就位相生，戌亥為歸源之地；劍鋒純是金水，
泊金水木居東，皆以吉論；海中，砂中無取。嫌土蹇涸，而土
有堤防之用，六土之中，取庚辛丙丁為吉，戊己無用。遇火則
相刑，而有既濟之妙，內壬辰喜見丁卯、丁酉，癸巳喜見戊子、
戊午，以天干合化故也；燈頭癸巳尤喜見甲辰，山頭壬辰尤喜
遇乙亥，化龍歸祿，取義更佳。逢木雖漂泛，而桑拓癸丑為山，
楊柳癸未為園，年時得此水圍之，為水繞花堤，大貴格也；松
柏、石榴，天干有金相生；大林、平地，雖嫌有土，而癸巳見
戊辰，壬辰見己亥，俱吉。水為同類，澗下則丁壬合化，天上
則雨露相資；井泉、大溪無益；海乃眾流所歸，而壬辰之龍得
癸亥則龍躍天門，春夏秋生為吉，或龍潛大海，則冬生乃宜，
柱中須先得金為妙。又壬辰為自印之水，再見壬辰則刑，刑則
自害，見戊戌則沖，沖則泛濫，主凶；癸巳，自絕之水，名為
涸流，若遇丙戌、丁亥、庚子、辛丑之土，其涸可待，柱中如
得三合生旺之金生之則吉。
天河水者，亂灑六野，密沛千郊，淋淋瀉下銀河，細細飛
來碧落，此乃天上雨露，發生萬物，無不賴之。銀河之水，土
不能克，故見土不忌，而且有滋潤之益；天上之水，地金難生，
故見金難益，而亦有涵秀之情；生旺太過則為淫潦，反傷於物，
死絕太多則為旱乾，又不能生物，要生三秋得時為貴也。水喜
長流、大海，內丙午宜癸巳、癸亥，丁未宜壬辰、壬戌，陰陽
互見，尤吉；大溪乙卯為雷，井泉己酉為貴，俱以吉論。火喜
霹靂，為神龍之火，與此水相濟。而倏忽變化，雲行雨施，豈
有不貴？爐中火旺，大海水旺，如柱中得二火二水，上下上相
濟，謂之精神俱足，大貴格也；燈頭有風，山頭有貴，皆以吉
論，又須以別水濟之方吉；天上就位相剋，則忌見之。木石榴、
楊柳俱吉，大林有巽，平地有亥，亦吉；松柏、石榴遇丙辛合
化，亦以吉論。妙選有靈槎入天河格，是取死絕無根之木，柱
無土培則漂流天河是也。土雖不能克，而柱逢庚午辛未，就位
相剋，土壅水滯，或水又冬生，則水結池塘，必主濁濫；余土
如砂中、屋上皆吉，城頭，大驛無用，壁上對沖，亦壞造化。
水、金雖不能生，獨辛亥釵金卻屬乾天，水在天上，只此最吉
；余金亦取天干有庚辛、壬癸者為用，甲乙無益，再以祿馬貴
人參之始得。妙選又以水生人得庚子、壬子為雲騰雨施，生春
則旱，夏則潦，冬則寒，獨三秋最吉；遇甲辰乙巳、庚辰辛巳，
柱中有壬為雲，有辰為龍，為風雨作霖；若生冬月，是為霜凝
薄露，日時喜遇寅卯溫和之氣，可解斯凍，俱貴格也。
井泉水者，寒泉清冽，取養不窮，八家鑿之以同飲，萬民
資之以生活。此水生於金而出於木，故喜見金為福，砂中有土，
性與之最宜，釵釧清秀次之，蠟金與釵金相衝，故不宜再見；
劍鋒申酉太旺，恐有泛濫之災；海金無取，乙丑為艮，山下出
泉，亦吉。此非木不能出，譬之桶論，故見木皆吉，如見平地、
大林，須假劍金削之，方可取用；桑拓、楊柳無用；松柏則互
換歸祿，此其最吉。諸火陰陽互見則吉，霹靂名為入聖，太陽
號為顯照，二火相見最吉，但不宜並有則凶。諸土路旁、砂中
最吉，屋上有天門生水之源，亦吉；城頭，壁上與此水則無干
涉；大驛就位相剋，水為土掩則井不食，須有木去之方可。水
喜大海，為引凡入聖；天上、澗下、長流亦不為在災；大溪甲
寅乙卯為吉，如甲申見乙酉，乙酉見甲申，官星互換，最吉；
如二水在年時，二木在月日，謂之水繞花堤，乃貴格也。
大海水者，總納百川，汪洋無際，包括乾坤之大，升沉日
月之光。此水原有清濁，以兩般分論：壬戌有土氣為濁，癸亥
干支純水而納音又水，故清。壬戌人嫌山，以土氣太盛，有金
清之方吉，癸亥最喜見山，然後海水之性始安；澗下丁丑為山，
天河與海上下相通，柱中有木為槎則乘槎入於天河，極為上格
；長流、大溪等水畢竟皆歸于海，以海水不擇細流，故能成其
大也；壬辰為龍歸大海，尤吉，中間又分陰陽互見，干支合化
方可；井泉則有所制，與海不通，故不喜見之。諸金獨海中第
一，以壬戌癸亥喜見甲子乙丑；砂中亦得，余金又當以貴人祿
馬參之。火喜天上，與海水相為照耀，最吉；霹靂己丑為山，
戊癸合化，柱得木火旺地，亦吉；山下、山頭、覆燈諸火不宜
見。木唯壬子癸丑、壬午癸未俱吉；大林有風衝動，水性不安
；平地厚載，則就位相得；松柏、石榴若無土製則漂泊無定。
土愛路旁、大驛，唯此二土足以振之不泄，況癸亥見戊申為天
關地軸大格，日時遇此厚土，縱有風雷，亦不為害；城頭己卯
須資艮則吉，如逢霹靂，則雷火變化，海水洶湧，亦主貧寒。
六十甲子納金取象，其十干有可以為金，有不可以為金者，
雖因所值之數不同而五行類化類從之妙，其理亦不可不知。如
甲乙、庚辛、壬癸，此三行者可以為金，而丙丁、戊己不與焉
；庚辛原金，固為本家之物，壬癸非金也，又胡為金？此金水
相生之理，而水亦可以為金，故世有水碧金明之物；甲乙之木，
其質堅強，世有木化為石者，可以例見，故此二者可以取象為
金，與本家之物同也。丙丁屬火，燥剛不同，戊己屬土，柔剛
不同，與金相反，自不可以金論。戊己庚辛壬癸此六干者可以
為木，而甲乙丙丁不預焉。以丙丁原火，所以焚木，自不可取
；甲乙原木，胡不取之？殊不知五行中金還金，水還水，火還
火，土還土，獨木則變，以木資火、水、土之性，假合而生，
脈絕而枯槁則還水也，灼之為火則還火也，腐之為土則還土也。
故不用木，所以脫體而化神也。六甲輪環，所值之數，五行錯
綜，所得之理，自可以默識矣。凡木皆水所生，其津液即水也，
故壬癸可以為木，庚辛之質，其堅與甲乙同，故甲乙可以為金，
而庚辛可以為木，互換交通，其理亦無二也。丙丁、甲乙、壬
癸取象為水，以壬癸原水也，丙丁其化也，甲乙之津液即為水
也；戊己之土所以克水，庚辛之金所以燥水，氣有異也，自不
可以水論。甲乙、丙丁、戊己取象為火，以丙丁原火也，戊己
其化也，甲乙之生燃即火也，壬癸之水所以克火，庚辛之金所
以燥火，類不同也，自不可以火論。丙丁、戊己、庚辛納音屬
土，戊己原土也，丙丁之火化而為灰，灰即土也，庚辛之金混
於土中，乃土之精氣所結，故皆可以為土。若壬癸之水潤下不
凝，甲乙之木散上不止，自不可以土論。究其取象，有輕重，
有大小，有剛柔，有氣味，有體質，有功用，各各不同，此又
兼地支方隅之位，旺相休囚不同，而干天之所值或從本象，或
從化象，或從別象，天人交盡，其理生克，互成其義，此金所
以有海中、砂中、金泊、白蠟、劍鋒、釵釧之別，而金之象無
余蘊矣，余木、火、水、土可以例見。此納音取象所以為造化
之妙也與！
