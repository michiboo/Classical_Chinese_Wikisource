

《喜忌篇》云：「陽水疊逢辰位，是壬騎龍背之鄉。」此
格以壬日坐辰，壬以丁為財，己為官，壬用支辰暗沖戌中丁、
戊，壬日得財官之貴，柱中須辰多方能衝起，再得一寅字合住
財官為妙，不宜財官顯露，喜行身旺及傷官、食神運，忌南方
財官之地。柱有丁巳午戌，只作財官論，若壬日坐寅，柱中辰
多，亦取此格，以壬食甲、甲合己為壬官，甲生丁為壬財，辰
能沖戌，寅以合之為貴。若壬辰日，年月時皆寅午火局，財生
旺得地，財多不清，只為富命。雙曰：壬辰日取辰多，暗衝起
戌中火土金為財官印三奇，若三辰一寅為沖合貴氣，有力，若
壬辰日年月時皆寅，力輕，卻用寅中甲木為食生財，故主富。
柱中宜見丑未為貴，大怕己官、戊煞、乙傷、丁合不入格，縱
辰多亦減分數，忌北方亥子運。又曰：壬辰為魁罡日，宜身旺，
怕見財官，休否以運參詳，若柱中全見申子，當以潤下格論，
運戊己，辰戌又沖，歲運並臨，吉中反禍，此為騎龍走沖，不
成格也。一命：己丑、戊辰、壬辰、庚子，甲子舉人，戊辰年
乙卯月死，正是己官煞太旺，克壬為凶。
詩曰：壬辰日誕號騎龍，飛出官星在對沖，四柱辰多官爵
顯，寅多卻作富家翁。又：陽水多逢辰字鄉，壬騎龍背貴非常，
柱中俱有寅辰字，富貴雙全在廟堂。又：壬騎龍背喜非常，辰
多寅字轉發揚，大忌官星來破格，災刑須見壽元傷。
《喜忌篇》云：甲子日再遇子時，畏庚辛申酉丑午，此格
以甲子日甲子時，甲以辛為官，二子中癸水能遙合巳中戊土，
戊來合癸，畏子上甲木克制，不敢來合，戊與丙同居巳宮，丙
戊為父子，戊動丙亦動，丙卻與酉中辛相合來克甲木，甲日得
官星，戊方得合癸，是謂巳酉丑三合會起官星局，年月大怕有
午沖子、丑絆子，不能遙矣。又曰：此格以二子中癸水遙合巳
中戊土為甲之財，丙戊祿同在巳，丙是甲之爵星，戊是丙之爵
星，戊動丙亦動，丙見子戊貪合癸妻為印綬，丙卻合起辛金為
甲之官，如人有子繼其後，傳其家，以成父道之尊貴。喜生壬
癸亥子月印旺，卯寅月身旺，行官旺鄉，必主登科食祿，權貴
濁富。忌見庚辛丙字明露，申酉巳字破格，如有制化，亦不為
害。柱有丑午絆沖，則減分數。歲運同。若生酉丑月，只作正
官格，取虛露庚字，亦主富貴，全看月令何如，或可煞生印助，
若成此格，須忌尤怕南方運。如樊繼祖尚書：庚子、己卯、甲
子、甲子，真此格也。經云：甲子逢合祿，終身須富足。
詩曰：甲子日逢甲子時，遙合官祿貴無疑，丑絆子沖官煞
顯，福不為祥祿亦遲。又：子來遙巳細沉吟，甲子還將甲子尋，
癸向巳中邀戊土，丙來酉上合辛金；暗忻申酉三六合，明怕庚
辛二癸侵，丑午不逢高格論，登科及第宴瓊林。
《喜忌篇》云：辛、癸日多逢醜地，不喜官星，歲時逢子
巳二宮，虛名虛利。此格只有辛丑、癸丑二日，辛以丙為官，
癸以戊為官，丙戊祿在巳，惟丑能破巳，柱中多逢醜地，則丙
戊之祿出，辛癸遙合得官星，忌見子絆未沖，巳字填實，不過
虛名虛利而已，歲運同論。辛丑日宜生秋月，癸丑日宜生冬月，
柱中金水多方合此局，再見申酉，得一合住巳字，不致貴氣走
出為妙。無丙丁巳午，辛日之純粹，無戊己巳午，癸日之純粹，
再無沖絆，為人淳厚，富貴雙全，略見損傷，亦主富足。若生
辰戌丑未月，當以雜氣取用，逢卯辰申酉亥時，亦不作此格。
如辛日生丙寅、丙午、丙戌月，只以官星論，如生甲寅，以木
取火，可用財官。癸日土多，以官煞論，見癸亥時，以拱祿論，
生金旺月，以印綬論，生火旺月，以財星論，如生甲寅月，傷
官不妨，宜行官星得地及身旺運，多貴。此格與辛亥、癸亥飛
天祿馬大同。經云：辛癸日合祿，平生富有餘。
詩曰：辛日癸日多逢丑，名為遙巳合官星，莫言不喜官星
旺，誰信官來反有成。又：辛丑癸丑二日干，丑能破巳巳藏官，
丑字多見方為妙，不宜子字住中間。又：辛癸無官眾丑遙，巳
中丙戊祿來朝，支元喜見酉申合，入格應須貴祿饒；辛忌丙丁
兼巳午，癸嫌戊己馬蛇梟，子來絆丑心真懶，格局如輕福亦消。
如甲日生人，柱無酉辛丑，有卯多衝酉，巳酉合丑為甲日
正官，喜壬癸生助，忌酉辛填實，若止一卯字，再有刑合起亦
為好命。乙日生人柱無申庚，卻有寅沖申，子辰合拱或巳刑出，
為乙正官，喜壬癸生助，忌申庚填實。戊日生人柱無卯乙，卻
有酉沖卯，亥未合卯，戊得官星，喜壬癸財、丙丁印，忌見卯
乙。己日生人柱無寅甲，卻有申沖寅，午戌合寅即暗有官星，
喜財、印，忌見寅甲。丙丁二日即倒沖祿馬格，庚辛壬癸四日
即飛天祿馬格，以例推之。以上四干沖合，皆忌官星明露及受
傷，月令得官乘旺為妙，沖神遇合，不逢羈絆，必登清貴將相
公侯，缺一則減分數，破則近貴衣食，甚者貧乏，歲運喜忌同。
《巫寶經》云：乙用庚與申為夫，柱無，卻有子辰二字，則能
合起申中之庚為乙官星，有此不必再要寅字去沖，有寅更妙，
柱無子辰，乃取衝出。甲寅、乙卯、丙午、丁未、戊午、己未、
庚申、辛酉、壬子、癸亥，以上十日本身健旺，沖祿元最緊，
壬辰、壬戌、戊辰、己丑，沖祿則慢，其餘干不用（如明神宗
：癸亥、辛酉、癸亥、辛酉，主本癸亥健旺，衝出巳中丙戊祿
馬為癸用，卻得二酉合住為妙）。
四柱元無財官印綬，卻有破官之辰，如癸卯日破出午中己
土為官，癸酉日破出辰中戊土為官，甲午日破出酉中辛金為官，
柱中須得一字三合合住貴氣為妙。《元理賦》云：卯破午，午
破酉，財官雙美。又云：年日支無破官之辰，月時支有破官合
官之辰，主貴。如甲寅日無破，月逢丙午，時臨己巳，此取午
破酉中辛官，有巳合之，又用巳中丙戊合辛，為貴。詩曰：卯
破午未有大官，午未破酉一般看，丑破巳午不為例，子破卯辰
用不難。
日干同月干，日支同時支，衝出對宮之財是也。得此格當
發財祿，忌泄氣，凶。如壬申日生，時支亦申，二申衝出寅中
甲丙為財為用，歲運遇子則化成水局。如日干是庚被局，泄氣
傷官，不能生財，歲君、柱內再逢七煞克身，必死。蓋飛財格，
支辰不可變化他局故也。如戊寅、己未、戊寅、甲寅，三寅一
甲七煞，六月全無財氣，比肩甚旺，卻得三寅衝出申中長生之
水為財，運行西北，資財巨萬。
此格如乙卯日生，八字不見財官，用卯字破出午未中己土
為財用，要寅、戌一字暗合財氣為妙，忌劫財填實，但有財位
及填實，沖位便破不行矣。如庚申、辛酉日破寅卯辰之木為財，
丙午、丁未日破酉戌之金為財，壬子、癸丑日破巳午中之火為
財，此數日本日刃日祿本體自強，故可衝破取財為用，其餘日
主柔弱，豈能破奪橫來財乎。合此格者，多能橫發取不意之財。
詩曰：命里無財看破財，破來財祿似山堆，運行官印多多福，
卻怕刑沖填實災。又：卯破午未取財看，午未破酉總一般，丑
破巳午財來廣，酉破辰卯福不難。
此格乃辛癸日見丑寅，取寅刑、丑合，刑合出巳中丙戊為
辛癸官星，更得一酉字合貴為妙，有刑無合，祿不能住，柱見
申巳，即不入格。如壬戌、辛亥、辛丑、庚寅，甲戌、辛未、
癸丑、甲寅，二命合格為貴。詩曰：辛癸日生歲月時，若逢寅
丑便為奇，寅刑丑合巳中祿，此是功名福貴基。
此格乃辛未、癸未二日，以二三未字合起亥字，衝出巳中
丙戊為辛癸之官，柱有酉丑一字合住貴氣為妙，怕填實沖刑。
如甲戌、辛未、癸未、癸丑，庚申、癸未、辛未、乙未，二命
合格，俱貴。詩曰：羊擊豬蛇格最強，日逢辛癸未相當，柱中
再逢酉申字，合祿無傷入廟堂。
以上諸格，須柱中無財官方用，有則不取。
《喜忌篇》云：六辛日，時逢戊子，嫌午位，運喜西方。
此格六辛日為主，辛以丙為官星，以癸為壽星，喜戊子時，以
戊合癸，子乃辛之生地，戊祿在巳，戊來印辛，戊乃丙之子，
丙見戊印辛，丙卻生戊合辛，為貴，辛日得官星也。柱中只宜
子字一位，多則不中，怕午沖丑絆，則陰不能朝陽，丙巳填實
運行西方金旺之地故喜，東北財傷次之，南方死絕則忌。此格
只宜生申辰亥卯未酉月，若生四季，以印綬論，丙午、丙寅、
丙戌月以財官論，甲寅、乙卯月只以財論。月令為主，行運不
拘南北，身旺為妙，若成此格，多名勝於財，為人高亢，傷妻
害子，如犯上忌，貧薄。秘訣云：辛日子時，忌行火地，西北
行來則吉，東南一去憂凶。古歌云：辛逢戊子號朝陽，運喜西
方祿位昌，丑午丙丁無出現，腰金衣紫入朝堂。又：辛日生時
逢戊子，戊來動丙作辛官，六陰金合朝陽格，富貴基是不難；
子宮只宜得一位，若連丑位福還慳，丙丁巳午俱無跡，運向西
方利不凡。又：朝陽行運喜西方，臨到東方也吉昌，最怕北方
多不吉，南離衝破主災殃。
《喜忌篇》云：陰木獨遇子時，為六乙鼠貴之地。乙以子
申為貴神，獨遇子者用鼠不用猴也。乙用庚金為官星，得丙子
時，以子上丙火遙歸巳中本祿，巳來合申，申來動子，是謂申
子辰三合會貴，謂申中帶將庚來，乙日得官星，用申時則官星
顯露，所以不取。若子字多，謂之聚貴，尤妙。年月中有午沖
丑絆，則子不能遙祿，申庚為官露，酉辛為煞露，被丙傷，子
反不中矣。歲運同。此格要月通木局，日下支神皆是木旺之地，
水印亦可，忌見金火，若歲運逢申酉，凶悔，東方漸退，午運
則亡。如一命：壬寅、辛亥、乙未、丙子，合格，若乙丑日絆
子，乙酉日煞傷，則減分數，一子字怕見卯刑丑絆，多則不妨，
透辛字不旺，再有丙丁合克，丙合辛化水，運順行不傷貴。如
己丑、丙子、乙卯、丙子，兩子夾一卯；丁巳、壬子、乙丑、
丙子，兩子夾一丑，雖犯上忌，卻是交夾貴中生，故皆大貴。
若生夏令，只以傷官論。生七八月，貧下。如得庚申月，運北
地，卻以官論。生四季，有財庫，喜水局、傷官、食神、南運，
亦吉。凡月令見財官印旺，即以財官取用，不以午沖子為禍。
如合鼠貴，柱有未合午，略有損壞，富而虛名。《相心賦》雲
：六乙鼠貴，遇午沖而赤貧如洗。
詩曰：乙木生臨丙子時，要無午破卯刑之，四柱不逢申酉
丑，管教年少拜丹墀。又：乙日生人得子時，名為鼠貴最為奇，
切嫌午字來衝破，辛酉庚申總不宜。又：六乙生人時遇子，既
帶官星復用此，庚申辛酉馬牛欺，一位逢之為丐子。
《喜忌篇》云：日祿歸時沒官星，號青雲得路。此格有七
日：甲寅、丁午、戊巳、己午、庚申、壬亥、癸子，日主之祿
歸於時位，喜日干坐旺、印綬生、月透財元、傷食、天月二德，
主大富貴。忌刑衝破害、空亡死絕、及劫財分祿、倒食作合、
官煞克制，雖可取用，亦不純粹。歲運同。如乙日見己卯時，
是時上偏財；丙日見癸巳時，是官星顯露；辛日見丁酉時，是
時上偏官，不作歸祿格看。四柱何如？若月有官星或天干透財
官，只作財官論；若時支歸祿，年月時支亦有祿，謂之聚福歸
祿，又謂五行歸祿；若日祿歸時，時祿歸日，謂之互換祿；若
年祿歸時，時祿歸年，如甲申見庚寅、乙酉見辛卯、壬午見丁
亥、癸亥見壬子等類，俱主大貴享福；若重見祿位，如甲日寅
時，又生正月，財官俱弱，只作建祿看；若月日天元同而止有
時祿，謂之分祿，便為無用，若各自歸祿，卻又不妨。此格有
七法，一曰青雲得路，如戊子、甲寅、乙亥、己卯，柱中無一
點官星，身旺得局，有印生助，雖子刑卯祿，不能破局，故貴。
又壬午、庚戌、壬子、辛亥，身旺印助，登戊辰進士，為刑部
郎中，作雜氣格論尤是，故丁丑運戊辰科，丑刑辰沖故也。二
曰官星坐祿，如丙申、丙申、丙申、癸巳，丙以癸為正官，生
七月金鄉有托，運行西北官生旺之鄉，丙臨申無氣，三丙相倚，
沖寅長生，癸官臨巳，用神坐貴，得財官雙美，故少年及第，
中年拜相。三曰歸祿逢二德，如辛亥、辛卯、甲寅、丙寅，甲
專祿，而得丙寅為食會祿，甲為月德，月令辛卯為甲正官，辛
逢二月無氣，二寅中丙合去二辛，止有二寅為甲之祿，月德逢
歸祿，乃平章輔國英雄。四曰歸祿逢印綬，如丙戌、癸巳、戊
午、丁巳，柱無一點官星，丙丁印戊，日時祿互換，午戊已俱
是火地印綬，生身太旺，運行西方食神傷官之地生財，癸與戊
合化成火象，所以少年登第，官至三品。五曰歸祿逢傷官，大
忌見官，如壬辰、乙巳、己亥、庚午，己坐亥有甲為官，得巳
衝去，有乙為煞，得庚合化為真金傷官，用壬為財，坐庫，歸
祿日下，運行南方身旺，西方金旺，傷官去煞，生出財氣，有
用，英靈秀實之貴也。六曰歸祿逢煞，如甲申、丙寅、戊申、
丁巳、戊坐申自生，年干透甲為煞，歸祿於寅，二申制之，戊
歸祿時地，無官混雜，所以掌握兵權，威鎮邊疆。七曰歸祿逢
財，如己亥、丙寅、丁丑、丙午，自坐財庫，丙奪財，亥中壬
制，寅與亥合，運逢官煞，比肩強旺，可以勝任，己土食神，
歸祿於時，制其官煞，運行戌酉申，俱財旺地，故貴。《元理
賦》云：歸祿得財而獲福，無財歸祿亦須貧。又云：日祿歸時，
四柱歲運皆不喜官星，有刑害，其福減半。詩曰：日主生歸時
祿逢，無沖無刑不落空，官煞不臨財印旺，傷食身健祿千鍾。
又：六甲生人祿在寅，若逢官曜貴難伸，身無健旺忻生印，祿
有多餘愛食神；若遇相衝災必至，忽遭克破福無因，流年大運
皆同論，富貴尊崇壓眾人。
《喜忌篇》云：拱祿拱貴，填實則凶。拱，向也，夾也。
祿是臨官之祿，貴是官星之貴，或指天乙貴人。拱祿有五日五
時，癸亥、癸丑，癸丑、癸亥拱子祿：丁巳、丁未，己未、己
巳拱午祿；戊辰、戊午拱巳祿。拱貴有五日五時，甲申、甲戌
拱酉，乙未、乙酉拱申，是官貴；甲寅、甲子拱丑，戊申、戊
午拱未，辛丑、辛卯拱寅，官貴兼天乙貴。凡拱格，須日時同
干，貴祿與月令通氣，運行身旺及貴祿旺地，方大好，印綬、
傷官、食神、財運，亦吉。忌刑衝破害，羊刃七煞，傷了日時，
拱不住貴氣。大忌填實、空亡，譬如器皿空則能容，實則無用，
所以只宜虛拱；完則能盛，破則無用，所以怕見空亡。歲運同。
賦云：祿重位顯，定知夾祿之鄉，假如癸丑見癸亥，拱子位，
癸祿生秋冬，祿重有氣，如戊子見甲寅，亦拱丑貴，然戊受甲
克，豈能拱之？余以例推。《三命》云：夾祿夾貴，必居八座
之尊。《景鑒》云：拱祿拱貴，純粹者王侯之倫，填實者虛名
虛利，無財印不喜傷害，忌官煞，又怕空亡。詩曰：日時雙拱
祿中庭，金匱藏珠格最清，至貴至高君子命，無憂無慮到公卿。
又：虛拱貴神兼祿位，不逢填實及空亡，沖刑羊刃並七煞，破
敗官星不可當。又：拱祿拱貴格中稀，也須月令看支提，提綱
有用提綱重，月令無神用此奇。
此格如庚祿申，柱中無申，得庚寅日，年月時再有寅字，
並沖申為庚之祿。甲祿在寅，柱中無寅，卻得甲申日，年月時
再有申字，並沖寅為甲之祿。大忌丙傷庚、庚傷甲，填實祿位
則不貴。余例推。如己巳、丁丑、庚寅、戊寅；辛巳、乙未、
甲申、壬申；乙卯、甲申、辛卯、辛卯，三命合格，貴。
此格乃六壬日見甲寅時，合出亥中壬祿，即暗祿格。經雲
：明祿不如暗祿是也。忌亥字填實，怕沖刑克破。壬寅、壬辰
二日為正，見寅字多者大富，以寅中甲木食神生丙火長生之財，
財旺生官，故美。忌官煞損身，申庚傷甲，不能生財，為凶。
又曰：壬日多見寅字，用寅中甲木暗邀己土為壬官星，寅中丙
火暗邀辛金為壬印綬，怕午合申沖，忌財官填實，喜身旺地，
歲運同。口訣云：六壬趨艮，逢亥月必貧。《相心賦》云：六
壬趨艮，智足多仁。《真寶賦》云：六壬趨艮，透財印為奇，
官煞來侵，反為貧窮下賤。
此格乃六甲日見亥。亥，天門之位，北極之垣，甲木賴之
長生。又亥能合出寅中本祿，與趨艮同。忌寅字填實，巳字刑
沖。又曰：甲見亥時，亥有壬祿為印，喜見辛金生印，不喜見
財，柱有卯合亥，即不能合寅中祿矣，若身弱遇巳酉丑局，金
神太多，歲運重見，生災。《相心賦》云：六甲趨乾，主仁慈
剛介心平。《真寶賦》云：六甲趨乾，透印綬為佳，財星疊見，
位列名卿。《千里馬》云：壬趨艮，甲趨乾，清朝名士。詩曰
：趨乾六甲最為奇，甲日生人得亥時，歲運若逢財旺處，官災
患難來尋之，詳詩與賦，有忌財喜財不同，余見透印忌財，身
旺喜財。
《繼善篇》云：六壬生臨午位，號曰祿馬同鄉，癸日坐向
巳宮，乃是財官雙美。祿即官，財即馬，二句同一義也。壬以
丁火為財馬，己土為官祿，俱祿於午；癸以丙火為正財，戊土
為正官，俱祿於巳。人命祿馬財官，難得兼全，況自坐支下，
所以為貴。喜秋生金旺永生木死，不能克土，故為遠害。若見
寅卯旺則秀而不實，冬生玄武當權，貴為王侯。如柱有財官，
更得此二日生，尤妙。如己丑、丁卯、壬午、癸卯，年月透出
丁己，歸祿日下，合此，大貴。《珞??錄子》云：祿馬同鄉，
不三台而八座。又云：每見貴人食祿，無非祿馬同鄉是也。甲
戌、乙丑、乙巳、丙申、丁丑、戊辰、己亥、庚寅、辛未、壬
戌、癸未，此數日支內自藏財官，亦是祿馬同鄉，經獨取壬午、
癸巳二日，以壬癸所坐正財正官，余則或偏或正，不純一故也。
類推之，甲戌、乙丑二日，喜金土月分富貴，但金氣不可太多，
恐傷身盜氣，若無官貴，必發財富。丙申、丁丑二日，生金木
月貴，惟忌土重，若會起土克官，主富。己亥日宜生四季月，
或有倚托相生為吉。庚寅日喜見火，宜生冬至後一陽生火旺之
時，主貴，若得金剛火強煉成鋒刃之器，秋生逢火尤佳，唐太
宰丙午、庚子、壬午、丙午，壬日生子月身旺，衝起年干丙字，
二丙同窠，卻衝去日庚梟食，庚既受衝剋，則避丙就本日午上，
時干丙就月支子，壬是庚之子，就時干午，變成丙午、丙子、
庚午、壬午，皆祿馬同鄉，又為水火既濟，又名六壬移換，故
主大貴。大凡大貴命合三二格局取之，左右逢源，不可以格多
為雜，如淵源之說。古歌曰：祿馬同鄉無克奪，財官同處最為
榮，三台八座真奇貴，克奪如強欠利名。
日貴者，自坐天乙是也。此格只有四日：丁酉、丁亥、癸
巳、癸卯，主為人純粹，有仁德，有姿色，不傲物氣高。貴氣
聚於日，更有財食印相助，貴氣為福。喜三六合宅墓合，行貴
人財旺運，發福。大忌刑衝破害空亡，運行再遇前忌，太歲加
會，更見魁罡，定主貧夭。若別成格，不論。日貴須分晝夜，
日生要癸卯、丁亥，夜生要癸巳、丁酉，日夜不皆為得體。經
云：貴人者慈祥愷悌之號，德性尊重之名，遇財官印食則吉，
值煞刃沖刑則凶，運遇魁罡，為害不淺。古歌曰：生日天干坐
貴支，若見魁罡福不齊，年逢月祿不為喜，日貴重逢奇又奇。
又：日德日貴主慈祥，財官印遇福榮昌，刑沖煞刃如來見，反
吉為凶不可當。又；癸臨蛇兔是英奇，丁向豬雞一例推，切忌
魁罡分晝夜，更防刑害失尊卑；運行嘉會名須重，命帶空亡禍
必隨，貴重尊嚴持厚德，或逢前戒凶無疑。
此格止有五日：甲寅、丙辰、戊辰、庚辰、壬戌，取甲丙
戊庚壬五陽干，甲坐寅得祿，丙坐辰官庫，庚作辰財印兩全，
壬坐戌三奇俱備。寅為三陽之首，辰戌為魁罡之地，干支異於
別位，故名日德也。若合日德，主為人性格慈善，體貌魁梧，
有憐貧敬老之心，無毒害剋剝之意，逢凶有救，遇難有解，不
遭非橫，福必豐厚。賦云：日德心善多穩厚，而作事慈祥是也。
運臨身旺，大是奇絕，若旺氣已衰，行遇魁罡必死，或未及發
福，格局既好，運至魁罡，必生禍患，一脫乎此，亦能再發，
終力微。此格只一位，喜財官，日德重疊，不宜見財官，及刑
衝破害，空亡、魁罡會合加臨，皆為大忌。詩曰：壬戌庚辰日
德官，甲寅戊丙要騎龍，運逢身旺心慈善，日德居多福自豐。
又：日德不喜見魁罡，化成煞曜最難當，局中重見須還吉，運
至魁罡福不昌。又：日午德重重免禍殃，官星且忌見財鄉，更
無衝破空亡處，堪作朝中一棟樑。又：日德有煞喜身強，不喜
財星官旺鄉，為性溫柔更慈善，一生福壽喜非常。如張燭運同
：甲申、戊辰、戊辰、壬戌，由學官而腰金衣紫，得五品官誥，
是此格也。一命庚辰、己卯、戊辰、甲寅，三位日德，作此格
論，但甲寅忌見庚辰，運行壬午財鄉之地，午中陽刃持權，皆
犯日德，所忌丁巳年，寅巳相刑，四月死，壽止三十八，平生
性重，亦不慈善，惡疾久纏。
此格有四日：庚辰、壬辰、戊戌、庚戌。辰為天罡，戌為
河魁，乃陰陽絕滅之地，故名。獨除甲干，以居干之首，在辰
為青龍，在戊為祿堂，有吉而無凶故也。此格須疊化重逢日位，
加臨者眾，以伏為貴。經云：魁罡聚眾，發福非常，主為人性
格聰明，文章振發，臨事果斷，秉權好殺。賦云：魁罡性嚴有
操持，而為人聰敏是也。運行身旺，發福百端，一見財官，禍
患立至，或帶刑煞尤甚，倘日位獨處，刑衝剋制重臨，必是小
人，刑責不巳，窮必徹骨，運臨財官旺處，主防奇禍。若月令
見財官印綬，日主一位，即以財官印食取用，雖微有破敗，財
官印食得位，亦無大害，須斟酌提綱，當用者取之，不可拘以
小節。又曰：庚戌、庚辰二日，無官星，若魁罡重疊有情，主
富高於名，但見財則不成局，歲運再見財旺之鄉，禍不可測。
庚辰日生九月，雖辰戌相衝，運行南方，柱中有火，亦可言貴。
庚戌日生三月，縱有官星印綬亦不用，蓋庚用戌中火為官庫，
戊土為印，辰中癸水傷官，又泄庚氣，不成格矣。戊戌日無財
不貴，不宜見官，若魁罡重疊有情，富貴兩全。壬辰日怕見財
官，大喜印綬、卻財與煞，歲運同。又曰：辰是水庫屬天罡，
戌是火庫屬地魁，辰戌相見，為天沖地擊。《子平總論》云：
身值天罡地魁，衰則徹骨貧寒，強則絕倫貴顯。詩曰：壬辰庚
戌與庚辰，戊戌魁罡四座神，不見財官刑煞並，身行旺地貴夫
倫。又：魁罡四日最為先，疊疊相逢掌大權，庚戌庚辰怕官顯，
戊戌壬辰畏財連。又：魁罡四柱日多同，貴氣朝來在此中，日
主獨逢衝剋重，財官顯露禍無窮。按此格，俱用辰戌，獨天干
少異，內庚辰二日，既曰日德，又曰魁罡，論其格局，迥然不
同，不必拘論。如張時僉事：庚午、丁亥、戊戌、丙辰；劉大
受少卿：丁亥、癸丑、庚戌、戊寅，二命魁罡日，只取財官印
是也。
此格專以巳酉丑金局而看所得天干，如乙巳、乙酉、乙丑
三日，是乙用金為煞，喜印綬，喜制伏，不宜生六月逢未，以
墓上帶旺，金能克木，不宜生八月再露其煞，運行印綬官旺鄉，
便能發福。丁巳、丁酉、丁丑三日，是丁用壬為官，喜金旺生
水，亦不喜生八月，以八月火死，功名蹭蹬，又不喜生十一月，
以十一月癸水為煞為壽不耐，柱中喜見財官，旺位為貴，運行
官旺，便可發福。己巳、己酉、己丑三日，是己用甲木為官，
巳酉丑金局皆傷其官，亦名盜氣，何以為吉？殊不知金能生水
財，喜行財運便發，柱中不要見丙丁寅午戌，以傷金局及刑沖
破害，又不喜生四月火旺，秀氣淺薄，立身在晚，多成敗孤克。
癸巳、癸酉、癸丑三日，是用金神為印，見巳酉丑金局能生癸
水，喜秋冬，亦不喜生四月，以水絕於巳，雖然金生在巳，以
金生水亦不能絕，得官印運便能發福，只嫌火財傷金。辛巳、
辛酉、辛丑三日，柱全金局為妙，若見午戌火旺有破，反生災
咎，若通丙火旺為正氣官星，或值寅位為天乙貴人，俱吉。歲
運同。古歌曰：陰木加臨酉丑蛇，生居六月暗咨嗟，為官得祿
難長久，縱有文章不足夸。又：乙巳乙酉並乙丑，八月生人人
短壽，四柱若見火傷官，降官失職定然有。又：陰火相臨巳酉
丑，生居丑月壽難長，更兼名利多成敗，破敗荒淫不可當。又
：丁巳丁酉並丁丑，八月生人人不久，前程名利兩區區，更忌
飲酒及交友。又：陰土逢蛇雞與牛，名為福德號貔貅，秀氣火
來侵克破，須教名利一時休。又：己巳己酉及己丑，福德秀氣
造化有，大怕四柱火相侵，縱有功名不長久。又；陰金合局主
前程，造化清奇大有情，四柱火來侵克破，須知名利兩無成。
又：西方金氣坐陰柔，不怕休時不怕囚，鬼煞生時方發福，功
名隨步上瀛洲。又：癸巳癸酉月臨風，百務遲延作事空，名利
生成難有望，始知人在五行中。又；癸巳癸酉及癸丑，四月生
人人不久，功名成敗在晚年，最忌貪花並飲酒。
此格止有四日：戊申、丁酉、丙子、庚子。戊申日見乙卯
時，戊取卯中乙木為官，乙取申中庚金為官，互換成其貴祿，
柱中喜壬癸為財，生助乙木官星，運臨官旺鄉，便是貴命，忌
見甲煞、辛傷、寅酉沖。丁酉見壬寅，丙子見癸巳，庚子見丁
亥，喜忌與前同推。如一命：癸亥、壬戌、丙子、癸巳，互換
祿旺，各臨官貴，無刑衝破害，故貴。又：己未、辛未、丙子、
癸巳，合格，大貴。古法論祿元互換，如戊午見丁巳之例，是
取臨官之祿。
子為帝座，午為端門，帝王所居之位，人命或兩子兩午，
或兩午包一子，或兩子包一午，有水火既濟之道，陽生陰生之
機，遇者主貴。如壬午、壬子、戊午、壬子，兩午兩子；壬子、
癸丑、戊午、壬子，甲子、庚午、丙申、戊子，戊午、丁未、
庚子，皆兩個包午；戊午、甲子、甲申、庚午，甲午、壬申、
甲子、庚五，皆兩午包子。俱貴命。
甲乙木屬東方，謂之青龍伏形者，伏於金也。如甲申、甲
戌、乙巳、乙酉、乙丑，此五日生，坐下財官，俱要月令有托，
官星得地，不見傷官之神，金木相停為合象。有以乙巳日時，
名青龍伏藏，主飲酒有失，暗損福壽，不飲則可。詩曰：甲乙
如居申酉鄉，木逢春旺最為良，四柱若逢庫相助，財官雙美不
尋常。
庚辛金屬西方，謂之白虎持勢者，得其勢也。如庚午、庚
寅、庚戌、辛巳、辛卯、辛未，此六日生，坐下財官印貴，要
日主有托受生氣，或官旺得時有助，不見財官，用官必貴，用
財必富，歲運同。有以辛卯日時犯白虎，不利勇猛戰鬥，令人
多有眼目之疾，重犯尤忌之。詩曰：白虎持世寅卯強，如臨巳
午未戌鄉，四野遇之多富貴，必向皇都作棟樑。
丙丁火屬南方，謂之朱雀乘風，亦持勢之義也。丙丁喜居
金水之鄉，身旺有托富貴。如丙子、丁亥，水火既濟，又合胎
元受氣之貴，官旺財旺為上。丙丁有申子辰水局，亦為既濟。
賦云：火旺得水，以成既濟之功，須水火相停，不致偏枯方是。
丙申、丙辰、丁酉，丁丑，得身有托，生氣相扶，財官旺相，
俱吉。有以丁未日時名朱雀折足，大不利六畜，亡散死傷，或
患瘡疾，有甲乙則有子孫。詩曰：朱雀乘風是丙丁，如逢金水
便崢嶸，申子辰鄉多貴達，逢時多殿玉階行。
壬癸水屬北方，謂之玄武當權，亦持勢之義。如壬寅、壬
午、壬戌、壬辰、癸巳、癸丑、癸未，俱坐下財官印，若身旺
有依託，官星通月令生氣，為貴，大忌水局傷官，重並兇惡，
死於不義，如遇土局火重，宜見金泄氣，生助本身，為吉，沖
破身弱則凶，歲運同。有以壬辰日時名玄武受戳，主官員被讒，
有失小人，是非不寧。詩曰：玄武秋生旺北方，如臨巳午土神
鄉，若見艮寅財福厚，平生名利兩吉昌。又：玄武當權要得真，
日干壬癸坐財星，官星若也居門戶，無破當為大用人。
戊己土屬中央，謂之勾陳當位，即當權之義。如戊寅、戊
辰、戊子、戊申、乙卯、己亥、己未，皆坐下財官印，若身旺，
官得時者貴，財得時者富，不見傷官劫財為妙，忌沖刑，煞旺
生災，歲運同。詩曰：戊己勾陳在旺鄉，寅卯之宮號最強，若
是更臨辰卯未，亥子相逢大吉昌。又：日干戊己坐財官，號曰
勾陳得位看，知有大財分瑞氣，命中值此列朝班。
五行自死絕而有救遞相還者。如木絕在申，而遇甲申；金
絕在寅，而遇戊寅之類。最吉，有福神次之，無則下。
八專日見前，或又添丙午、丁巳、戊辰、戊午、己巳、乙
丑、壬子，而無丁未，六十甲子，獨此干支同類，內甲寅、乙
卯、庚申、辛酉四日自專祿旺為正，甲乙宜亥卯未寅月成木局，
庚申宜巳酉丑申月成金局，為秀氣純而不雜，主為人聰明有壽，
平生少病，多好酒色，柱有官煞，雖身強不畏，但混雜則祿不
得專，終為有禍，八字帶財印食為福，運行專祿旺鄉財印食旺
之地，皆發富貴，怕比肩、劫財，柱無財食官印，多孤，或為
僧道。經云：「干與支同，損財傷妻。」又云：「身旺無倚，
定為僧為道」是也。若只一位祿，運行身旺財食印旺之地，亦
主發貴。若併疊三四位祿而無財官，又取衝起對宮財福為用，
或月時帶官有氣，以身旺逢官，尤為貴格。忌沖刑散我旺氣，
縱貴亦多生病。如朱文公庚戌、丙戌、甲寅、庚午，專祿得火
局為食，二庚為煞，居火旺庫，木秀得地，化煞為權，宜成大
儒。董丞相己巳、辛未、乙卯、丁亥，專祿而得木局，全日干
聚生旺秀氣，運行東方身旺局，全衝起對宮之祿為權，所以大
貴。
甲乙日得亥卯未局，柱中須有亥字帶印為入格，若無亥有
卯，止是木之本氣，卻要見金土為貴，既無亥字，又無金土，
則木不秀不實，難以言貴。如甲寅日有亥，時見丁卯劫財、陽
刃、傷官，雖貴不全合格。詩曰：甲乙日生亥卯未，局全曲直
須榮貴，柱中無亥宜土金，自是生來享福地。又曰：甲乙生人
寅卯辰，又名仁壽兩堪評，亥卯未全嫌白帝，若逢坎位必身榮。
丙丁日遇寅午戌局，柱中須有寅字帶印為入格，無寅止是
九流近貴之命，若火自旺，無亥水相濟，不貴。喜東北方運，
忌見辰丑戊己，晦火光明，多主眼疾，或患風氣，柱有木製成
貴，忌水金鄉，怕沖。詩曰：丙丁日坐寅午戌，火炎上格從此
出，無寅無亥不成名，忌逢土晦主殘疾。
庚辛日見巳酉丑局，須帶丙丁巳午一二位方成其器，但不
可火多。如辛巳、辛酉、辛丑三日不喜五月生，被火所傷，宜
八月或水土養育食神印綬為吉。詩曰：白虎但逢巳酉丑，格乎
從革名偏厚，丙丁巳午少逢之，貴氣煉成官最久。又：金居從
革貴人欽，造化清高福最深，四柱火來相混雜，空門藝術謾經
論。
壬癸日見申子辰全，忌引卯巳死絕之地，三刑四沖之鄉，
死絕則不流，沖刑則橫流，歲運同。或曰水太泛須柱有土神一
兩位制之，得成堤岸，既有土怕會木為凶，如有木傷土要金印
救解，終是一生成敗。運喜西方，不宜東南。詩曰：壬癸日逢
申子辰，局名潤下最為真，必須巳午並辰戌，申字當權貴絕倫。
又：天干壬癸喜冬生，更值申辰會局成，或是全歸亥子丑，等
閒平步上青雲。
賦云：戊己忻逢四季，乃為稼穡之名。是戊己生逢季月，
喜見木為官，止得一木為妙，木多則土虛，主虛詐為破家不仁
之人。辰未土聚之地，見巳午火即貴，亦不宜多，多則土燥，
不能滋生萬物。丑戌之土，內懷金氣，不宜重見，恐存煞氣，
不生萬物，又不宜見金泄氣，不貴。秋土不成器為死土，因土
內含金，冬土不成器為泥土，因土內含水，故土只四季也。詩
曰：戊己日生宜四季，多防丑戌壞金氣，生來見木或逢熒，個
中消息真榮貴。又：戊己生逢四月中，戊辰丑未要全逢，喜行
財地嫌官煞，運到東方定有凶。
賦云：戊己居於潤五，萍梗他鄉。此象乃戊申、戊子、戊
辰三日，生於申子辰壬癸水旺之鄉，非特貧賤奔波，合主四肢
眼目疾，或惡瘡膿血而死。辰戌丑未運應，其餘土虛，逢水局，
皆漂流之命，若目旺之土，在水局富貴，行火鄉發達。如戊辰、
甲子、戊甲、乙卯，是土虛逢潤下，故主目疾為軍。辛未、庚
子、戊辰、壬子，土從眾水，得土堤防，行丙申、丁酉運生財
大發，交乙未運戊午年破財，復得平章之職，不可例戊己居潤
下為凶。
賦云：金白水清，此輩宜登科第。此象乃庚申、辛酉日生
秋月令，引到時上遇亥子水鄉，以金則白，以水則清，無刑沖
破害，主富厚。切忌夏生，則不入格，春金二三月，運行西北
亦可。如庚辰、庚子、癸巳、癸酉、癸丑等日，生秋冬月令，
無火傷，無土製，見金水相停成局，亦是。詩曰：金清水白主
榮貴，秀麗文章定出群，更無火土來刑制，聲譽掀騰翰苑人。
賦云：火明木秀，生春月以為榮。此象乃甲戌、甲午、甲
寅、丙午、丙寅、丙戌等日，生春月或夏月，柱無金水傷壞，
時上有木火。行木火運，木日火秀，行南方運，火日木秀，行
東方運，主清貴福厚，火日火秀，行東亦貴。如丙辰日生火旺
月，行木火運亦可，但富而不貴，木秀無火，則不成局，以木
火有通明之象故也。如：丁巳、甲辰、甲寅、丁卯；甲午、丙
寅、丁卯、丙午；丁巳、甲辰、乙巳、丁亥。三命皆木火光輝，
清貴之造。
賦云：金非火不能成器，火非金無以顯諸用，金火相停，
有鑄印之象，忌丑字為損模。賦云：乘軒衣冕，金火何多。又
云：金鬼無偏，此之謂也。
火見土則暗，土宿火則晦，故火自火，土自土，兩不相掩
為妙，若火土夾雜，主愚濁。經云：「火虛土聚成何用，定是
塵埃碌碌人」是也。如：戊申、己未、丙午、乙未；庚戌、乙
丑、丙辰、戊戌；戊戌、丁巳、己未、丙寅。三命皆火土夾雜，
平常。
古歌曰：墓中逢鬼要知之，夾煞持丘骨肉離，犯此凶星無
救助，生來福壽少年虧。如甲日見庚戌、庚辰，乙日見辛丑、
辛未，丙日見壬辰、壬戌，丁日見癸丑、癸未，戊日見甲辰、
甲戌，己日見乙丑、乙未，庚日見丙辰、丙戌，辛日見丁丑、
丁未，壬日見戊辰、戊戌，癸日見己丑、己未，此謂七煞入墓。
《珞??錄子》云：夾煞持丘，親姻哭送。如己巳、戊辰、癸丑、
丙辰，癸日見戊為官，己為煞，戊己並在辰上，又為癸水庫，
多主早發早夭。或曰：煞非止七煞，乃羊刃、亡、劫，與日時
或日月夾藏墓中，皆凶。
寅申巳亥有五行生氣驛馬學堂，是為四生；子午卯酉有五
行旺氣，乙辛丁癸臨之，是為四正；辰戌丑未，五行雜氣，華
蓋、正印臨之，是為四墓。經云：財官印綬，鎮居於寅申巳亥。
《真寶賦》云：子午卯酉，八專之象，文為一品??邦砥柱，武
則分茅掛印成功。又云：寅申巳亥，位至三公。《元理賦》雲
：子午卯酉全備，酒色昏迷。《千里馬》云：四庫全備，龍變
化為大海，為九五之尊。《寶鑑賦》云：辰戌丑未順行，帝王
君命無疑。《理愚歌》云：四庫全時為四貴，位班上列據權衡。
《獨步》云：寅申巳亥四生之局，用物身強，遇之發福。子午
卯酉四敗之局，男犯興衰，女犯孤獨，此格合者，多主大富貴，
便不免六親刑害，進退連茹，以各相衝無合故也。《精紀》雲
：子午卯酉，入格為四極全備，失局為遍野桃花，男女犯之，
雖貴有財，不免荒淫酒色，薄德之人。詩曰：寅申巳亥四字連，
辰戌丑未亦如是，不居大勢掌魁權，必定朝中為近侍。又：日
德日貴並魁罡，四柱純全大吉昌，六格局中仍入格，這般造化
豈尋常。此取四位日德、四位魁罡，四位日貴，無別干支，與
四位純全格同論。
天元一氣，乃四壬寅，四辛卯，四庚辰，四己巳，四戊午，
四丁未，四丙申，四乙酉，四甲戌，四癸亥是也。四柱干支一
氣，中間亦有輕重貴賤，須細別之。壬寅、辛卯、甲戌富貴雙
全；己巳亦貴；戊午、丁未刃旺性強，雖貴亦多兇險，克妻，
不善終；庚辰貴而風流，名重利輕；乙酉多傷殘；癸亥多貧薄
；丙申生北方亦可取貴，歲運如遇刑衝破奪，必生災禍。大要
推其支內有無財官印食，入格有無傷損，天干有無得令，上下
干支財官印食可化不可化，可從不可從，定其輕重貴賤。又曰
：四干純一不雜，為天元一氣，不可以比肩論，須詳其支神有
無生化，有無刑克，帶財官印合格，歲運不背，必當大貴，沖
刑克制亦凶，不可執定一氣皆以貴言。如甲子、甲戌、甲寅、
甲子之類，又名鳳凰干格。果正郎：壬辰、壬子、壬寅、壬寅，
壬自絕於寅，是為駁雜，故止正郎。又曰：四支純一不雜，為
地物相之一，名芝蘭並秀格，須看干元是支福聚禍聚，如是福
聚合格，多居兩府之貴，如甲寅、丙寅、庚寅、戊寅之類，又
名鳳凰支格。
詩曰：天元一氣定尊榮，不雜天干一字清，非可比肩爭競
論，生來富貴至公卿。又：天元一字水為源，生在秋冬妙莫言，
大吉土神逢一位，少年仕路必高遷。又：天元一字土為基，四
季生時更是奇，申酉二支加入局，聰明俊秀異常兒。又：天元
一字木為根，傳送登明顯福元，四柱官星如得地，功名利祿好
爭先。又：天元一字若逢金，時日魁罡福氣深，羊刃逢沖並帶
貴，平生得遇貴人欽。又：天元一字火融融，大吉功曹時日中，
衝起財官為發用，平生富貴福興隆。竊詳二格，天元同者多貴，
地支同者間有不貴，輕精重濁之分也。
又：四重陽壬水四重寅，離坎交爭旺氣生，運至火鄉加貴
顯，往來須忌對提沖。又：人命如逢四卯全，幹頭辛字又相連，
身輕福淺猶間事，只恐當生壽不堅。又：丙申四位命中全，身
煞相停顯福元，不比尋常名利客，管教勢力鎮魁權。又：天干
四甲皆逢戌，分奪財官無所益，如還行運到南方，合此傷官些
小吉。又：天干四癸立乾宮，木水相生作倒沖，名利盈盈須有
旺，南方運行數還凶。
背祿者，甲以辛為官為祿，甲生春夏，金絕則無官矣，故
為背祿。逐馬者，甲以己土為財為馬，被乙及亥卯未劫奪，甲
無財矣，故為逐馬。余例推。如壬子、壬子、丁未、乙已，定
取壬為官祿，壬，亥月建祿，丁生子月，癸旺是煞，壬祿已過
為背，向者有祿，背者無祿；丁取庚為財為馬，子月庚死，此
為背祿逐馬，逢煞運，行劫地，亦不發福，無根元故也。《珞
??錄子》云：「背祿逐馬，守窮途而ゐ惶」，與此不同，能見
賦中。
六甲年丁卯月乙未日戊寅時 六乙年己卯月甲戌日乙亥時
六丙年庚寅月丁巳日丙午時 六丁年丙午月壬辰日丁未時
六戊年壬戌月己丑日戊寅時 六己年辛未月己未日丙寅時
六庚年甲申月庚申日辛巳時 六辛年丙申月庚午日辛巳時
六壬年辛亥月壬辰日丁未時 六癸年丙辰月丙辰日戊子時
以上逐年，只有一日一時主有大貴人應世建功立業之命，
不然，出塵神仙，常術不能曉也。大貴人莫過帝王，考歷代創
業之君，乃明朝諸帝，無一合者。余嘗謂天下之大，兆民之眾，
如此年月日時生者，豈無其人？然未必皆大貴人。要之，天生
大貴人，必有冥數氣運以主之，年月日時多不足憑。余紀縉紳
與凡民，命同者不能悉數。姑就縉紳論，如黃懋官侍郎，與申
價副使命同，黃死子兵禍，申死牖下，申先黃死，官之大小又
不論也。朱衡與李庭龍命同，朱發科壬辰，李發科癸丑，朱官
至尚書，李止大參，壽又不永，其子孫之多寡賢否，又不論也。
萬き與饒才命同，萬舉進士，官至卿貳，饒止舉人，官至太守，
然饒多子而萬則少，又萬以謫戌死而饒則否，其壽夭得喪又難
論也。三河王且齋兄弟同產，而功名先後亦自不同，況天下之
大，九洲之廣，兆民之眾，其八字同者何限，又烏可以例論耶
！余記下說，說一走卒與魯公命同，魯公遇朝廷有大恩寵，則
此卒受大責罰，魯公有小喜慶，則此卒有小譴責，其相反有如
此者。又某家生子與魯公命同，前後差六十年，術者以魯公之
命證之，其家大喜，謂他日必貴，自孩童時恣其所為，後遂酗
酒，遊蕩醉死於水，年止十九。又記《樂善錄》，太學二士人
命同，又同發解過省，約就相近遊宦，庶彼此得知災福，後一
人任鄂州教授，一人任黃州教授，未幾黃州者死，鄂州者為治
後事，祝曰：「我與公生年月日時同，出處同，公先舍我去，
使我今死已後公七日矣，若有靈，宜託夢以告。」其夜果夢雲
：「我生於富貴，享用過當，故死，公生於寒微，未得享用，
故活。」後鄂官至典郡，豈非有所警惕享用不過之所致乎？又
吾郡有顏守芳生員，與廠民袁大綱命同，顏貧喜富，顏多子袁
僅二子，顏在而袁已死，顏讀書守禮，有危疾而能自保，竟歲
貢出身，袁則反是。合是數人觀之，豈所生之家不同，而各人
所習之業又異，其保身慎修，克儉長年，在吾人自求多福耳，
若曰我命該富貴長壽，而不修德進學，驕恣不法，豈命之所以
為命也耶！
（以下內容與書不合）
正財者，乃甲見己、乙見戊之例。受我克制，為我之妻，
譬人娶妻，妻齎財嫁我，我必精神康強，而後可享用，若衰微
不振，雖妻財豐厚，但能目視，終不得用。故財要得時乘旺，
不偏正混亂，不重疊多見，自家日主有力，皆能發福。若財多
身弱，柱無印助，財少身強，柱有比劫，太過不及，皆不為福。
《珞》云：若月令得財局，身衰逢印資助，當作富論，如先見
印，卻怕見財。《獨步》云：先財後印，反成其福，先印後財，
反成其辱是也。用財不宜明露，柱見比劫，則宜透出，使人共
見則不能奪。賦云：財宜藏，藏則豐厚，露則浮蕩是也。凡財
格，喜見官星顯露，別無傷損，或更食生印助日主健旺，富貴
雙全。如干支見煞，亦能享用，即逢財看煞之義。大怕梟，奪
則不能生，刃劫則不能享，庫逢空則不能聚。如甲生午月，見
壬傷，丙卯破，乙奪；乙生巳月，見癸傷，丁亥破，甲奪；壬
生戌月，甲子旬戌落空亡之類。余以例推。又曰：財為養命之
源，凡人八字不可無財，但不要太多，多則不清，若柱原無財
而行財運，乃有名無實，如財多身弱，又行官鄉財旺之地，見
財盜氣，官克身，不惟不發祿，且禍患百出。又曰：財為馬，
官為祿，二者不可缺一，實難兩全，原有財星宜行官運，原有
官星宜行財運，行財運生官，行官運發財，若柱中原無官星，
只是財多，又行財運，亦能成就名利，間有登科者。蓋財不畏
多，多則暗生官也，須得身旺方能勝任，若無財，官多身受其
制，反不為吉，柱中無官，只取有財為福。又曰：財官與煞，
用月支者，所謂以支為命，日干者，所謂以干為祿，若月支有
財官，幹頭不露，自足為福，若地支無財官，幹頭明露，乃虛
詐無實之命，縱行旺運，亦不濟事。苟月支無而年時日支有，
亦可取用，月地支坐財官，謂之得時，日地支坐財官謂之得位，
時地支坐財官，謂之有成。得時為上，得位次之，有成又次之，
兼得一二尤妙。年主祖父富貴，中年後無用。又云：庚辛日生
於正月，別位有火為煞，以克庚辛，雖年月見寅卯，亦無祖財，
一生熬煎，遇發財處必成災禍，以木旺生火，害日干之金，天
元羸弱，財黨煞生，不能為福。又云：正財之格，主人誠實，
行事儉約，賦性聰明，惟有慳吝，若財旺身衰，主妻秉男權，
持家幹蠱，又主有好子替力，反得優遊之樂，運行比劫，妻妾
多危。《獨步》云：財旺生官，富而且貴，露官藏財，無不高
位，藏則豐厚，露則虛費，沖者宜透，實則滋利。《中書奧旨
》云：我去克他為妻財，干強則富。又云：身弱財多，喜兄弟
羊刃為助。又云：財旺者遇比無妨。又云：妻財明朗，喬木相
求，財星入墓，必定刑妻，支下伏財，偏房寵妾。口訣云：財
星太過愚。又云：大運、流年、三合財鄉，必主紅鸞吉兆。《
千里馬》云：財源被劫，父命先傾。又云：男逢財多身弱，妻
話偏聽，財星得位，因妻致富成家，財遇長生，田園萬頃，財
旺生官，白身榮顯。《元理賦》云：大貴者用財而不用官。又
云：財臨旺地人多福。又云：孤寡者只為財神被劫。秘訣云：
財生身旺兩相停，不喜再見比肩。《萬祺》云：正財逢生旺而
優遊享福，遇劫財則晦滯呻吟，官星若見，平生惹是招非，七
煞若逢，處事少成多敗。財旺身衰，禍深福淺，財多身弱，要
印扶身，身旺財衰，怕劫分奪，財食入庫者福厚，例食求財者
貧夭。詩曰：正財喜旺食豐盈，日主剛強力可勝，若是財多身
自弱，平生破敗事無成。又：正財還與月官同，最怕干支遇破
沖，歲運若臨財旺處，須教得富勝陶公。又：正財切忌劫財神，
破害刑沖不可論，歲運那堪逢刃地，命延不死也遭??。財星得
位正當權，日主高強名利全，印綬若逢相濟助，金珠滿櫃福綿
綿。又：身旺無官只取財，財神衝破卻為災，身衰財旺還知夭，
官盛身強福祿媒。又：財多如何不發財，只因身弱少培栽，運
到比肩身旺地，富貴榮華次第來。又：財多身弱刃剛強，身旺
之鄉大不祥，鳳寡鸞孤寒夜怨，房中妻哭兩三場。又：財神忌
透只宜藏，身旺逢之大吉昌，切忌比劫相遇會，一生名利被分
張。又：財多身旺足榮歡，身旺財多化作官，身衰財多財累己，
是非不競起爭端。合諸說，觀正財喜忌見矣。
如甲日午年己，乙日巳年戊，喜忌與月干正財同。若歲帶
正馬，生辰戌丑未月或夏令月中，己土旺相，不犯刑沖分奪，
日干乘旺，主受祖業豐厚。若生寅卯月令，柱中更帶比肩，或
遇運行傷劫之地，必主貧困。
如甲日帶巳午時之例，無刑衝破劫，主招美妻，得外來財
物，生子榮貴，財產豐厚，此非父母之財，乃身外之財，招來
產業，宜儉不宜奢。
《繼善篇》云：富而且貴，定因財旺生官。蓋財有生官之
理，既取財為用，不要見官，若見官則為財官格矣。柱有傷食，
雖財厚亦不能生官。如戊己以亥子、壬癸為財，以寅卯甲乙為
官，若生壬子、癸亥月，四柱不見寅卯甲乙，是為財旺生官，
如此元命因富致貴，或納粟及儀賓之類，若月令財無損克，亦
主登科，透庚辛則不能生，不以此格論。
如庚辰、辛卯日，春生，甲乙木為財，喜戊己印生身，壬
癸食生財，忌庚辛金劫奪，切不可歲逢官煞，即春月金弱，不
能勝任，反不為福。甲午、乙未日夏生，己土為財；甲辰日夏
生，戊土為財；丙戌、丁丑日秋生，辛金為財，喜忌俱與前同。
惟壬午、癸巳二日，祿馬同鄉，不專以財論。
何謂偏財？乃甲見戊、乙見己之例。非妻所帶，乃眾人之
財也。切忌有姊妹兄弟分奪，柱無官星，禍患百出。經曰：偏
財好出，亦不懼藏，唯怕分奪，及落空亡，有一於此，官將不
成，財將不住。如財弱必待歷旺鄉而榮，財盛無往不利，但恐
身勢無力，不能勝任。偏財格，主人慷慨，不甚吝財，與人有
情而多詐，若是得地，不止財豐，亦能旺官，以財盛自生官，
運行旺相，福祿俱臻，一遇官鄉，便可發福。柱中原帶官星，
便作好命看，若兄弟輩出，縱入官鄉，發福必渺。偏財月令所
帶最重，不宜柱中多逢。年上偏財生旺，月令柱中通氣，主受
伯叔祖考產業豐隆，或外祖產業恩養。大要日主興隆，財星生
旺，運向財旺之鄉發福。若見刑衝破害，比劫分奪，或財星太
衰，日主太弱，或財多生煞，皆破祖勞碌之命。凡月令有財，
主少年富貴，若生時不得地，或有劫敗，更運臨凶地，晚年祖
財破盡，終身困窮，先富後貧。若年月本無，日時帶財，別無
劫敗衝剋，則主自家成立，中晚之年大發。若柱中財多身弱，
少年又徑休敗之地，多事頻並，百不如意，中密年後忽臨父母
之地，或三合可以助我，則勃然而興。若少年乘旺，老來脫局，
不唯守窮途而ゐ惶，抑且是非蜂起，以財能利己，亦能招謗故
也。若四柱相生，別帶貴格，不值空亡，又行旺運，三合財星，
皆是貴命，其福祿淺深，隨格輕重言之。又曰：凡人命有兩位
財，身弱不妨，元用正財，身旺發財，元用偏財，身旺脫財。
又云：偏正二財，喜忌大同，唯有喜官星不喜官星小異，有正
財不若有偏財，偏財重實，其福則厚，最怕劫敗比肩，在年最
重，在月稍次，一名孤辰，一名逐馬，主克妻害子，破財貧薄，
又防陰賊小人同類相傷，柱中元犯此忌，運行財旺之地，亦可
發福，再行比劫，退敗而身死者有之，遭官破敗者有之。《通
明賦》云：月上偏財，無劫無敗，富甲人間。《相心賦》云：
偏財透露，輕財好義，愛人趨奉，好說是非，嗜酒貪花，亦系
如此。《驚神賦》云：偏財身旺，趁求商賈之人。《奧旨》雲
：偏財能益壽延年。《千里馬》云：出現偏財，少愛正妻，多
愛妾。古歌曰：偏財元是眾人財，最忌干支兄弟來，身強財旺
皆為福，若帶官星更妙哉！又：偏財身旺要官星，運入鄉發利
名，姊妹弟兄分奪去，功名不遂禍隨生。又；偏財財位發他鄉，
慷慨風流性要強，別立家園三兩處，因名因利自家忙。
《喜忌篇》云：時上偏財，怕逢兄弟，如甲日見戊辰或甲
戌時之例。喜見辛官、壬癸生助，忌庚煞、乙劫，柱中不宜再
見戊己，若身太旺，運東方寅卯則失財，餘干例推。此與時上
偏官格相似，只要一位，不宜多逢，天元透出為妙，支內所藏
次之，柱有官印相助，日主健旺，便作好命看。大怕年月衝破，
兄弟輩出，則福氣不全。古詩云：時上偏財沖最忌，兄弟之輩
皆為畏，喜行身旺官祿鄉，別無透出方為貴。
《獨步》云：棄命從財，須要會財，若逢根氣，命損無猜。
假如丁生酉月，柱多庚辛，日干無氣，只得棄命相從，運入北
方財官旺地，乃為入格，南行災。古歌云：日干無氣滿盤財，
棄命相從是福胎，運旺財官皆皆福貴，如逢根助反為災。
如戊己土克水為財，水墓辰是也。古歌云：年干克下是天
財，克墓之鄉正庫開，財入庫時多谷帛，家豪金物積成堆。如
畢狀元己巳、癸酉、庚辰、甲申是也。
《精紀》有生成財，如甲乙見戊己土為財，申子辰上坐生
旺庫，戊申、戊辰、戊子支幹成合是也。凡命入貴格，除貴外，
須主大富，仍多歷錢穀之任；若不入貴格，又無福神助，亦是
富豪百姓。若自生自旺，甲人見戊午、己亥之例，主富。余仿
此。
有生合財，如甲人見戊癸，己人見癸戊，庚人見甲己等類，
主成立富貴。
有子母財，如木命人見火月、土日時之類，主平生多見喜
事。
有類財煞，寅午戌人見乙庚，巳酉醜人見丁壬，申子辰人
見戊癸，亥卯未人見甲號，一名幽微煞，主名利並行。
有財會煞，寅午戌人見辛丑，巳酉醜人見乙未，申子辰人
見丙戌，亥卯未人見戊辰，此妻財聚會之神，遇者主富足及有
美妻橫財，卻防妻人毒藥害命。
有名位財，乃食神中見庫，如戊子火人見庚戌，戊食庚，
火庫在戌，克金為財，逢此者一生受祿。
有長生財，如甲用戊己為財見戊申，癸用丙丁為財見丙寅
之例，此類多得外財。
又曰：術者多以甲見戊、乙見己類為財，不知甲己見丙辛、
丙辛見戊癸等類為真財，生居有氣旺相之位，主富盛。又納音
本干自見真五行，如乙亥人月日時中見庚，乙亥納音火，乙庚
真金，幹頭自是財也，此名天財，主富足優逸。若納音反制克
幹頭，如丁卯火卻能制乙庚金，此名鬼財，主一生得世財，或
為豪猾胥吏起家。戊寅、戊申得丙辛，乙酉、乙卯得戊癸，准
此。更帶辰戌丑未，主為藝術，大獲世財。
印綬者，乃五行生我之名。如甲乙在亥子月，丙丁在寅卯
月之類，乃我氣之源，為生氣，為父母，能護我官星，使無傷
克，譬人生得物相助相養，受現成之福，豈不為妙？此格主聰
明，多智慧，性慈惠，語善良，遲訥體，貌豐厚，能飲食，平
生少病，不逢兇橫，但吝財耳，為官多為正官，受宣敕不拘文
武，皆掌印信，喜官星，以官能生印。經云：印賴官生。又雲
：有官無印，即非真官，有印有官，方成厚福是也。忌財星，
以財能破印。經云：印綬生月歲時，忌見財星，運入財鄉，卻
宜退身避位是也。歲運同論，印綬不逢損傷，多受父母倚蔭，
資財見成，安享富貴，諸命相比，當以印綬多者為上，月最要，
日時次之，年干雖重，須歸祿月日時，方可取用，若年露印，
月日時無，亦不濟事。四柱元有官星為妙，若印綬少，官鬼多，
或入他格，又不可專言印綬，若印綬復遇拱祿、專祿、歸祿、
鼠貴、夾貴、時貴等格，尤為奇特，但主少子或無子，印綬多
者清孤。凡印綬，喜七煞，但煞不可太多，多則傷身。原無七
煞，行運遇之則發；原有七煞，行財運，或印綬死絕，或臨墓
地，皆凶。經云：煞能生印，畏行財鄉，破印助鬼，決主不詳。
凡格喜身旺，惟印綬喜生弱，若元局帶財傷印，運行比劫身旺，
亦能發福，無則不宜，如無官煞財神，又行身旺，主平常。
《淵源論》：印綬，如甲日遇子月為正印，亥月為偏印，
最喜逢天月德，子天德在巽，月德在壬，亥天德在乙，月德在
甲，時要見酉辛正官為妙，或申庚七煞，卻要見比劫助身，合
煞為貴，畏戊己財星損印，忌丙丁食傷生財破印；乙逢亥子月，
喜忌與甲同。
丙日逢卯月正印，天德在坤，月德在甲，寅月偏印，天德
在丁，月德在丙，喜見子癸正官，或壬亥七煞，卻要比劫助身
合煞，畏申庚酉辛財星損印，忌戊己食傷生財破印；丁逢寅卯
月，喜忌與丙同。
戊日逢午月正印，天德在亥，月德在丙，巳月偏印，天德
在辛，月德在庚，喜逢卯乙正官，寅甲七煞，見煞卻宜比劫助
身合煞，忌見壬癸之財壞印，申庚辛食傷生財破印；己生巳午
月，喜忌與戊同。
庚日生午月正印，天德在乾，月德在丙，巳月偏印，天德
在辛，月德在庚，喜見午丁官星，巳丙七煞，見煞卻宜比劫助
身合煞，忌甲乙寅卯旺財壞印，壬癸傷食，午財破印；辛生巳
午月，喜忌與庚同。
壬日生酉月正印，天德在寅，月德在庚，申月偏印，天德
在癸，月德在壬，喜時逢巳午正官或己戊七煞，卻宜見比劫助
身合煞，忌丙丁旺財壞印，甲乙食傷，午財破印；癸生申酉月，
喜忌與壬同。
經云：官刑不犯，印綬與天德同宮。又曰：素食慈心，印
綬喜逢於天德。如孟重都憲：乙亥、丁亥、乙丑、丙戌，是印
綬與天德同宮。一命甲寅、丙寅、丙寅、丁酉，是天德在丁，
月德在丙，印綬在寅。一命庚申、庚辰、庚子、壬午，是天德
月德俱在壬，印綬在辰是也。此格大要生旺，最忌死絕。如果
乙見亥子為印，見金成其仁義生養，印元見土則混雜其格，運
行西北，官印為福，若時引歸卯辰巳地，或運行此地，財印歸
死絕，流年再遇財克印，決入黃泉無疑。印綬合格，行大運最
忌印綬變合，遇地支三合，或變為傷局，或變成財局，或變成
煞局，最為不吉。
賦云：金賴土生，土厚而金遭埋沒。木從水養，水盛而木
必漂流。火炎土燥，則不能生物（如己日得午之類）。剛金不
能生水（如庚日得戌之類）。旺土見旺火，逢此必主眼疾癰疽
熱病。糞土不能生金，燥金不能生水，絕水不能生木，遇此宜
詳看，不可一概印綬論。若水得金生而逢秋，乃水清金白，秀
麗堪夸，一水三金，號曰體全之象。火得木生而值春，為木秀
火明，發焰紅綠，見金則傷其木，滅火之焰。是金木二印，多
者俱作吉論。若火印多者火燥土烈，水印多者水泛木浮，土印
多者土重金埋，皆不為吉。
又云：甲日子月，忌己巳時，怕午沖；乙日亥月，忌戊辰
時，怕巳沖。丙日卯月，忌辛卯時，怕酉沖，寅月忌庚寅時，
怕申沖；丁日寅月，忌庚子時，怕申沖，卯月忌辛丑時，怕酉
沖。戊日午月，忌癸卯時，怕子沖；己日巳月，怕壬子、壬戌
時，忌亥沖。庚日午月，忌己卯、乙酉時，怕子沖，巳月忌戊
寅時，怕亥沖；辛日巳月，忌庚寅、甲午時，怕亥沖，午月忌
辛卯、乙未時，怕子沖。壬日酉月，忌丁未時，怕卯沖，申月
忌丙午時，怕寅沖，酉月忌丁巳時怕卯沖。以上日干，皆喜見
比肩疏通，忌見食傷銷印生財，犯此，物運又臨身印衰鄉財旺
之地，必然貪財壞印，剝官退職。
經云：印綬、財星重見，百事難通。又云：月印純粹，無
財星，主文章中黃甲。又曰：身旺印多，財運無妨，身弱有印，
煞運何傷！又曰：印綬有根，喜遇財星，印綬無根，忌見財曜，
官星者，印綬之根也，印綬有官有財，則財生官，官生印，印
生身，身克財則榮貴，故不忌。又云：印綬有根，逢財則發，
逢官則顯，逢合則晦，逢沖則災。《通明賦》云：財印交錯，
論其氣稟之輕重，倘若財輕而印氣重，舍財取印，其貴可知；
倘若印氣輕而財氣重，舍印取財，雖有背祿，支幹重旺，反作
資財。《寶鑑》云：印綬財傷，母年早喪。《奧旨》云：印綬
被傷，失宗業，拋離故里。《絡繹賦》云：印臨子位，受子之
榮。《千里馬》云：逢印看官，而遇官十有七貴。《造微論》
云：印綬逢華，尊居翰苑。《萬祺賦》云：正印見財則凶，逢
官則吉，有官無印，縱富貴而傷殘，有印無官，縱榮華而有失，
四柱愁逢死絕，三元喜見長生。古詩云：命逢印綬福非輕，年
少從容享見成，旺相印多偏福厚，受恩承蔭立功名。又：月逢
印綬喜官星，運入官鄉福必清，死絕運臨身不利，再行財運百
無成。又：印綬無虧享福全，為官承蔭有田園，官膺宣敕盈財
谷，日用盤餐費萬錢。又：重重印綬格清奇，更要支中仔細推，
支上咸池干帶合，風流浪蕩破家兒。又：印綬重重享見成，食
神只恐暗相刑，早年若不歸泉路，孤苦離鄉宿疾縈。又：印綬
不宜身太旺，總然無事也平常，除非原命多官煞，卻有聲名作
棟樑。又：印綬生人旺氣純，官煞多遇轉精神，印行死絕並財
地，無救終為泉下人。合諸說，觀印綬喜忌見矣。
如甲日子時，取子中癸水為印，資助日主，其人足智多謀，
安享食祿，年月上要見辛官生印，運行西北，官印乃為貴命，
若柱逢戊己土重，更有午字衝破，運歷東南，官印衰絕，百事
無成，公吏肆市人也。
經云：胞胎逢印綬，祿享千鍾。如庚寅、辛卯、丙申、乙
酉等，日時月令逢印綬之地，主貴。經云：時日胞胎格，月通
印綬，逢煞官印運助，職位列三公。
經云：棄印就財明偏正，印綬忌財，此理甚明。正印居月
令者，決不可見財，若居年時，月令見財只用財格，喜印生身，
敵財為福。若偏印，月令年時見財無妨，為棄印就財，舍輕用
重。如壬生申月，丙生寅月，坐長生之地，年時得財，即身旺
喜見財地，如此造化，必主棄祖基而自創別業立身。
倒食即偏印之謂，一名吞啖煞，食神最忌見之。如甲生丙
火為食，火能生土，為甲之財，財旺生金，為甲之官，食神生
旺，財官備矣。今甲見壬為倒食者，壬旺則克了丙火，丙被克
去，不能生土，甲無財矣；壬合起丁，傷甲之辛，甲無官矣；
壬克去丙，庚煞得安，來傷甲木，甲生災矣。所謂用食忌見者，
此也。凡命帶倒食，福薄壽夭，若有制合，如甲日見壬辰、壬
戌，辰戌中帶有土製丁合；乙日見癸未、癸丑，丑未中有己制
癸；丙日見甲申，丁日見乙巳、乙酉，戊日見丙子、丙申、丙
辰，己日見丁亥，庚日見戊寅、戊辰，辛日見己卯、己亥，壬
日見庚午、庚戌，癸日見辛巳、辛未。此等偏印不能為食害，
有克制故也。柱中身旺，財官俱生，可取為福助身，陽日逢之
能暗合傷官生財，陰日逢之能暗合財星，柱中無食，只以偏印
論。又曰：凡命有食遇梟，猶尊長之制我，不得自由，作事進
退悔懶，有始無終，財源屢成屢敗，容貌欹斜，身品瑣小，膽
怯心虛，凡事無成，克害六親，幼時克母，長大傷妻子。賦雲
：倒食者，名為偏印，號曰梟神，值身旺而財豐福厚，遇刑煞
則壽夭身貧，財星若見，披星帶月不停留，煞星若生，馳擔息
肩無定日，身弱重逢偏印，須愁顏子之傷，正食若遇梟神，未
免韓信之禍，始遇者精神慵懶，重犯者容貌欹斜。《萬祺賦》
云：梟神見官煞，多成多敗，偏印遇財曜，反辱為榮，身旺為
貴，身弱乃常，有傷官而平生豐潤，值食神則處世伶仃。古詩
云：印星偏者是梟神，柱內最喜見財星，身旺遇此方為福，身
衰梟旺更無情。
如丙戌、丙申、甲戌、壬申，甲見丙食，又見壬倒食，甲
生申月受煞制無氣，二丙竊氣，壬水制丙，煞得施行，故無名
利。
又如壬申、壬子、甲戌、丙寅，會印歸祿，水精火神之妙，
木火通明之象。
又，己未、壬申、甲子、丙寅，以煞化印，歸祿得秀，木
火通明，水木清奇。二命俱大貴。
前忌倒食，逢制合反貴，切不可一見倒食，便以凶論。
雜氣者，乃辰戌丑未，辰中有乙戊癸，為水土庫；戌中有
辛戊丁，為火庫；丑中有癸辛己，為金庫；未中有丁己乙，為
木庫。各隨所藏之氣而言，看我日干，或為官，或為財，或為
印，官系福身之物，財是養命之源，印乃資身之本，在人最為
切要。四庫各藏三件，乃天地不正之氣，故以雜言也。經云：
財官印綬全備，藏蓄於四季之中是也。此格喜透露沖刑，忌壓
伏，其餘喜忌消詳，與前正氣財官印同。假令六甲日生得丑月，
以丑中辛金為官，己土為財，癸水為印，看天干透出何字為福
次，分節氣淺深，何物當令，大概透財者富，透官者貴，印綬
享父祖見成之福，受宣敕蔭庇之貴，如無透出，沖刑少許兼身
旺為妙，忌身弱，沖刑太過則福聚之氣散矣。如柱元有破害之
物，再不可遇此等運，再行則為太過，沖壞秀氣，反不為吉，
元無破害，喜沖刑運。《景鑒》云：雜氣財官，身旺有沖而發，
若太過反受孤貧是也。又云：雜氣財官格，要四柱財星多，便
為好命，若四柱別入他格，依他格斷。又云：雜氣財官有正官
格、偏官格、正財格、偏財格，雜氣印綬有正印格、偏印格，
須分偏正，若偏官，亦要少許制伏則可，若墓庫重疊，元無刑
沖，不透貴氣，兼有戊己壓其上，最難發於少年，故曰財官鎖
閉少年，不發墓中人是也。又曰：四庫亦是衰養冠帶之鄉，若
時上見為時墓格，與月上同論，但發較晚。如丁亥、戊子、丙
申、己丑，丙用丑墓為財庫，行未運沖丑庫發財。見壬，辰為
官庫，至戌運沖辰庫發官。倘柱中別有戊辰、己丑壓伏庫上，
則不能發財發官，難作好命看，若有沖見合，則又不能沖矣。
又曰：月臨庫地，東西南北四隅之氣，如未木行東方，戌火行
南方，辰水行北方，丑金行西方臨庫墓，運行生旺之地必發，
如月臨辰水氣，運轉南方，不見會合，只以土論。又曰：古人
以五行墓處為倉庫，若命中帶倉庫，遇太歲所克之五行加之，
如木人得辛未，火人得庚戌，土人得壬辰，水人得甲辰，金人
得癸丑，是謂庫中有財，其人必豐厚；若命帶墓絕，而反值太
歲所畏之五行加之，如木人得乙未，火人得壬戌，土人得戊辰，
金人得己丑，水人得丙辰，謂之絕處無依，其人必??滯。若五
行遞相庫墓純粹而不破，又有福神加臨，此兩府之格也。若破
而生旺，破而死絕，有福神加臨，則減退斷之。若克破而無福
神，只是百姓。此庫墓格局，不問貴賤，只是一生自己榮旺，
不利六親，仍難得子息。
有庫頭鬼，乃甲乙人見辛未，忌丁巳；丙丁人見壬戌，忌
戊寅；戊己人見甲辰，忌庚寅；庚辛人見丁丑，忌癸巳；壬癸
人見戊辰，忌甲寅。一名軒車煞，若犯所忌，主車破輛，馬折
足，婦人疾厄，常人致盜。《神白經》云：生日犯之得用，若
遇時不犯忌，多主富貴，君子早年科甲，常人藝業出眾。
有庫頭財，乃甲乙人己未，丙丁人庚戌，戊己人壬辰，庚
辛人乙丑，壬癸人丙辰，君子多主錢穀之任，常人家業從容，
即透出財官論也。如金見己丑火，木見乙未金，水見丙辰土，
土見戊辰木，火見壬戌水，如此之格，即墓中逢鬼，危疑者甚。
古歌云：雜氣財官用月宮，天干透露始為豐，財多官旺宜
衝破，切忌干支壓伏重。又：雜氣從來自不純，天干透出始為
真，身強財旺生官祿，運入沖刑聚寶珍。又：月令提綱不可沖，
十沖九命皆為凶，惟有財官逢墓庫，運行到此反成功。又：時
墓逢官主發遲，喜逢衝剋最為奇，鎮壓不來臨貴處，官高職顯
兩相宜。又：少年不發墓中人，皆為財官閉庫門，破害故能開
鎖鑰，壓藏終是受苦辛；丁壬本取辰為墓，戊土來傷富作貧，
乙卯甲寅同救濟，財星湧出自然榮。又曰：雜氣財官與印同，
格中最忌鬼財重，但宜我多生為上，雖喜逢他要得中；若是財
多宜退職，如逢官旺福無窮，貪財壞印君須記，蝸角蠅頭枉費
心。又：財官雜氣庫中藏，最喜生身入旺鄉，煞重身輕宜制伏，
財多庫實要衝傷；五行有取尋他格，四柱無情反有箋，歲運若
臨財旺地，聲名日進甚高強。
秘訣云：幼年不宜逢墓庫，老年值此卻豐隆。又云：旺官
旺印與旺財，入墓有禍；傷官食神並身旺，遇庫興災。又云：
旺煞入墓，壽算難延。可見凡官印傷官七煞為用神者，俱忌行
墓庫之運，惟晚年行自庫地則吉。
傷官者，我生彼之謂，乃甲見丁、乙見丙之類，甲用辛為
官，丁火乘旺，盜我之氣，克制辛金，使不輔甲為貴，故名傷
官。傷官格務要傷盡，方作貴看，元有官星，傷之則重。經雲
：「傷官見官，禍患百端」是也。傷官雖凶，乃我所生，自家
之物，傷盡則能生財，財旺則能生官，造化展轉有情。如月令
在傷官，四柱作合結局，皆在傷位，無沖無破，不見一點官星，
謂之傷盡。又有月支傷官，時上傷官，四柱無官星，亦謂傷盡。
更身旺、財旺或印旺，名標金榜，一品貴人。此格主多材藝，
傲物氣高，心險無忌憚，多謀少遂，弄巧成拙，常以天下之人
不如己，而人亦憚之惡之。傷官無財主貧窮，蓋生財氣者即食
神傷官，盜財氣者即七煞官星，所以傷官要見財，不要見官。
假如甲生午月，木不南奔，身勢太柔，豈可再逢金制？金能盜
土之氣，所以不要見官。既無官星，而柱卻無一點財可恃，雖
聰明機巧，不過虛名虛利。經雲「傷官無財可倚，雖巧必貧」
是也。
傷官格用財，亦有用印者。《天玄賦》云：傷官用印宜去
財，用財宜去印，倘使財印兩全，將何發福？身旺者用財，身
弱者用印，用印者須去財方能發福，用財者不論印亦主亨通，
傷官用印，不忌官煞，去財方發，元犯傷官，須要見財則發。
傷官最喜行財運，印綬身旺次之，不喜行官鄉，四柱傷官多而
見官者，不宜復行傷運，一位無妨。又曰：傷官格務要傷盡，
若柱見傷官，而官星隱顯，傷之不盡，歲運再見官星，官來乘
旺，再見刑衝破害，刃煞克身，身弱財旺，必主徒流死亡，五
行有救，亦殘疾。若四柱無官而遇傷煞重者，運入官鄉，歲君
又遇，若不目疾，必主災破。
經云：五行傷官，惟火人土傷官，土人金傷官忌見官星，
若金人水，水人木，木人火，不忌。蓋火以水為官，以土為傷，
水畏土克，土得水無益；土以木為官，以金為傷，木畏金克，
金得木無益，所以火土傷官格忌見官星。金以水為傷，以火為
官，水雖克火，若金寒水冷，不得火溫，難以濟物，況水得火
成既濟之功；水以木為傷，以土為官，木雖克土，若水泛木浮，
不得土止，難以存活，況木得土成栽培之力；木以火為傷，以
金為官，火雖克金，若木繁火息，不得金削脫，難以通明，況
金得火成器物之象，所以金水木傷官格不忌官星。故經云：「
傷官火土宜傷盡，金水傷官要見官，木火見官官要旺，土金官
去反成官，惟有水木傷官格，財官兩見始為歡」是也。又曰：
傷官傷盡，亦有不作福者，傷官見官，亦有不作禍者。如一命
丁未、丁未、丙午、丙午，丙日坐午，日主自旺，有二午、二
丁、二未，財官俱傷，雖傷官傷盡，奈四柱火氣太旺，竊氣又
重，運行東南火旺之鄉，無一點財氣，身空旺無倚，至貧之人，
切不可見傷官傷盡身旺，便作好命看。又如甲日生人，柱有辛
為官，又有丁傷官，若生秋月官旺，雖逢丁火或居亥、子之上，
或見午伏壬、癸之下，則丁不能傷官，終為有官爵之命，歲運
遇煞官印綬，俱吉，忌身衰敗運，切不可見傷官格有官星，便
不作好命看。又曰：人命原有些小傷官，不能損貴氣，或運入
官鄉，官自旺強健，或入印運制伏傷煞，或有財生助，或從化
入於別格，不失為好命，怕再行傷地，病而不起者有之，否則
文書口舌，官事破敗，殃禍踵至。柱元有財，又行財運，亦可
成就功名利祿，一行官煞地，或財衰敗死絕地，即失財祿，非
官訟則喪服重並。又曰：四柱傷官，惟年干傷官最重，謂之福
基受傷，終身不可除去，若月支更有，甚於傷身七煞。如甲日
人，以辛為官，見丁卯年，生寅午戌月，是傷官重犯，又有卯
為劫刃，名背祿逐馬，主為人退悔，反傷祖蔭，運行官鄉，流
年再見，或煞旺身弱運，必禍。若月令真正傷官，又見官星，
如甲日生午月，見辛未時，午中丁火傷辛；乙日生巳月，見庚
或甲申時，巳中丙火傷庚；丙日午月，見戊子、癸巳時，午中
己土傷癸之例。大要日主健旺，再臨傷官運，可發名利，日主
微弱，運歷財官鄉，禍不可言。又曰：傷官，如甲日見丁，喜
壬合癸破；乙見丙，喜辛合壬破；丙見己，喜甲合乙破；丁見
戊，喜癸合甲破；戊見辛，喜丙合丁破；己見庚，喜乙合丙破
；庚見癸，喜戊合己破；癸見甲，喜己合庚破。
《萬祺》云：傷官元辰無官星，又行傷官運，此為竊氣太
過，即一木疊逢火位，名為散氣之文，非貧則夭，喜身旺及官
鄉，傷官見官，再剝再滯，運入官鄉局中，反吉，即傷官傷盡
卻喜見官星。傷官若帶財見印，禍不輕。傷官若帶印，官煞不
為刑，傷官多者宜行印，即食多用印。傷官少者又行印鄉，即
梟神奪食。傷官若帶印，不宜逢財，傷官若帶官，不宜行制伏，
傷官用財，不宜行此劫，傷官用印，不忌見官煞，傷官若見官
星重疊，莫作官星論。傷官用官，在年月必要剝官，運在日時，
不宜被傷，一見被傷，禍不可言，不可臨墓，住壽難延。《千
里馬》云：傷官見官，妙入印財之地。又云：傷官逢財而有子。
《相心賦》云：傷官傷盡，多藝多能，使心機而傲物氣高，多
譎詐而侮人志大，顴高骨峻，眼大眉粗。《景鑒》云：傷官無
財而帶刃，行奸弄巧。《通明賦》云：重見傷官，身必辛勤勞
苦。又云：傷官多而身旺無依，定為僧道藝術為士。秘訣云：
傷官太重，子必有虧。又云：年帶傷官，父母不全，月帶傷官，
兄弟不完，時整傷官，子息凶頑，日帶傷官，妻妾不賢。又雲
：傷官不盡，須防不測之災，傷官逢財，乃享優遊之福，七煞
同來，疾損須憂，身旺無依，孤克難免，傷官遇劫，聚財如柳
絮隨風，傷官無印，求利似荷錢擎雨。
古歌云：傷官原是產業神，傷盡真為大貴人，若是傷官傷
不盡，官來乘旺禍非輕。又：月令逢官在傷鄉，傷輕減力尚無
妨，若見刑沖並破害，定知為官不久長。又：傷官傷盡復生財，
財旺生官互換來，四柱若無官顯露，便言富貴莫疑猜。又：傷
官遇者本非宜，財有官無是福基，時日月傷官格局，運行財旺
貴無疑。又：傷官傷盡始為奇，又恐傷多反不宜，此格局中千
變化，詳推須要用心機。又：傷官無官最忌剝，運入官鄉反見
奇，歲運命中逢印綬，誠為富貴定無疑。又：傷官不忌比肩逢，
七煞偏官理亦同，若是無官當忌比，如逢身旺卻嫌重。又：傷
官不盡又逢官，斬絞徒流禍百端，月犯父子無全美，日犯自己
主傷殘；時傷子息多狼狽，須知富貴不周全，若是傷官居太歲，
必招橫禍逢斯年。合諸說觀之，傷官喜忌盡矣。
食神者，日干所生順數第三位，乃甲食丙、乙食丁之例。
甲生丙為泄氣，丙生戊為甲偏財，偏財是天祿自然之財，不勞
己之心力，享見成福祿。甲丙有父子之道，如子旺相，生起財
祿以奉其父母，豈不安享？又甲見庚為煞，見戊為財，其食神
丙火能制伏庚煞，使不得克傷甲木，能生戊財，使為甲木所用。
凡命遇財煞之地，食神旺相，煞被食制，不敢為禍，財被食生，
充裕不竭，故食神一名壽星，一名爵星，良有以也。此格要日
主食神俱生旺，無衝破，主人財厚食豐，福量寬弘，肥體肥大，
優遊自足，有子息，有壽考。四柱見財食在歲月上，祖父蔭業
豐隆，在日時，妻男獲福，怕母子俱衰絕，兩皆無成。故經雲
：「食神宜食生食旺，不可食衰食絕。」又云：「食神生旺，
勝似財官」是也。食神大忌偏印為倒食，主為人有始無終，容
貌欹邪，身材瑣小，心性侷促，多愁無成。假如甲見丙為食，
柱中有壬作甲木偏印，克制丙火不能生戊土，不能制庚金，使
甲木受制退財，豈不窘乎？《元理賦》云：食神制煞，逢梟不
貧則夭。《一行》云：陽日食神暗合官星，陰日食神暗合正印，
官印不要明顯，但得食神純粹，主貴而有祿，富而有壽，食神
只宜一位，不宜太多，恐竊本元之氣。經云：「一木疊逢火位，
名為散氣之父」是也。
食多者宜行印運，食少者不宜，是梟神奪食，故食喜旺祿
相助，月令建祿最佳，時祿次之，更逢貴人運，行食神生旺之
地，大地福祿。忌身衰梟旺，柱中雖喜見財，亦不宜多，多則
不清，不過一富翁而已。食神重見，變為傷官，令人少子，縱
有，或帶破拗性，又不可入墓，即是傷官入墓，住壽難延。大
忌空亡，更有官煞顯露，為太醫師巫術數九流之士，若食神逢
克，又遇空亡，則不貴，再行死絕或梟運，則因食上氣上生災，
翻胃噎食，缺衣食，忍饑寒而已。又曰：甲日食丙，柱中無壬
癸亥子方好，如有水氣，丙自受制，屈伏於人，己身不能卓立，
豈能生物以養其父？如無此制，又要生旺向祿，如丙生夏月，
運歷東南，火土俱旺，其甲用財必厚。若生三春甲旺，丙火雖
得生，不知戊己氣薄，須歷南方火土俱旺，方許發福。又如庚
以壬為食，運歷北方水旺之地，發財必厚，東方木旺之鄉，發
福必緊。細論之，庚以壬為食，長生於申，當斷申地福重，暴
敗在酉，壬水至酉，便不為佳，以壬生甲木為庚之財，即自生
分發身之財，非婚配正妻之財，甲至酉地為木困金鄉，壬水自
敗，木豈能助養其父？當斷此運平平。行至戌運，如干遇壬甲，
亦只斷其半吉半凶，逢戊可斷其有災，見庚可斷其微福。亥運
當言其大吉，子運癸水傷官，傷重泄本身之氣，又庚死於子，
甲敗於子，當斷生禍身災。運至丑，庚金之庫，水旺之鄉，又
有己丑助庚甲冠帶成人之地，可斷此十年發。寅運亦吉，卯運
有災，余例此推。又曰：食神忌梟，亦有不畏者。如己亥不畏
丁倒食，丁與壬合化木，而壬祿在亥；丙午不畏甲倒食，甲與
己合化土，而己祿在午；乙巳不畏癸倒食，戊癸化火，乙巳亦
火；癸巳不畏辛倒食，丙辛化水，癸貴在巳；庚為眾陽之首，
不畏戊倒食，戊，陽氣歸源之數，見戊作喜神論；已不倒食辛，
陰氣初發散之源；庚不倒食壬，陽氣初發散之源；辛有丁，不
畏己倒食，為丁養育辛金也，況有丁處便有己土，陰陽干涉，
得清福之助。
食神者，十干福祿之會，君子得之顯達豐贍，小人得之周
旋給足，在福聚之地則官崇祿厚，在禍聚之地則職卑命薄。如
以甲子論，食丙子為福星之貴，食丙寅為長生之祿，又為祿馬
同鄉，食神學堂之貴，丙辰為正印，丙午為自刑破命，丙申為
克身破祿，丙戌為身衰破空亡，餘干例推。若遇生旺、庫、印、
天乙、天官、華蓋、文星、學堂、官印祿馬之類，為福聚之地，
遇克破、空亡、惡煞、刑害、休、敗、死、絕，為禍聚之地。
又曰：甲乙食丙丁，加寅卯巳午之上；丙丁食戊己，加辰戌丑
未之上；戊己食庚辛，加巳午申酉之上；庚辛食壬癸，加申酉
亥子之上；壬癸食甲乙，加亥子寅卯之上，謂之食神見生旺，
更帶祿馬旺相，文為兩制兩省，武為建節防團，無，亦主財帛
豐厚，食神與祿全見，四柱順當為妙。
《壺中子》云：犯倒食，在命多被人撓，重疊帶者，在幼
兒則言乏乳，在老人則言缺食。正食而有餘者富貴，爭食而不
足者貧賤，有餘如甲人得兩丙三丙，不足如柱中兩甲止有一丙
之類。又曰：日主時乾重疊相食者，曰吞啖腦子，時日俱食，
主頭風腦漏，早克母死，後無子送終，若吞中逢吞，如甲人逢
壬日時，又逢庚字，主貧死溝壑，有干合解則緩。《相心賦》
云：食神最能飲食，體厚而好謳歌。《奧旨篇》云：月令值食，
身健旺，善飲食，姿質豐肥，四柱有吉曜相扶，堆金積玉，聲
名顯著。《幽微賦》云：食神旺相，老壽彌高。《元理賦》雲
：食居先，煞居後，功名顯達。《寶鑑賦》云：月露食神時露
官，榮顯烏台助國臣。《萬祺賦》云：食神名為吉曜制煞，號
稱壽星，干強日旺，富貴之士，食旺身衰，蹭蹬之人，逢財旺
則食前方丈，遇印綬則甑底生塵，見一位者鍾銘鼎鼐，二三者
陋巷簟瓢，羊刃重臨，平生勞碌，刑克相會，一世奔波。
古歌云：食神制煞吉非常，財旺妻榮子更強，柱中若要吞
啖煞，管教金殿佐君王。又：食神逢祿號天廚，衝剋空亡官煞
無，死絕運臨偏印地，壽星合處福交孚。又：食神印綬不宜逢，
惟見財官福更隆，食神喜行身旺地，逢梟逢比總成空。又：食
神生旺最堪訁夸，惟行水木土金佳，官煞更無來混雜，平生衣
祿足榮華。又：甲人見丙本盜氣，丙去生財號食神，心廣體胖
衣祿厚，若臨偏印主孤貧。又：食神生旺無刑克，命逢此格勝
財官，更得身旺逢財地，青春年少步金鑾。又：食神無損壽綿
長，庶母逢之不可當，若無偏財來救護，命如秋草帶冬霜。又
：食神月上號天廚，人命逢之富有餘，切忌梟來明減福，最嫌
衝去暗消除。生財化鬼兼無病，制煞為祥信有儲，士子如逢利
甲第，官封要職領天書。合諸說，觀食神喜忌盡矣。
《喜忌篇》云：若逢傷官月建，如凶處未必為凶，內有倒
祿飛沖，忌官星，亦嫌羈絆，以格唯有四日：庚子、壬子、辛
亥、癸亥，生十月、十一月冬水純陰，柱無財官，方用。又須
月時或年與日同支，方能並沖。忌官星顯露，祿難飛沖，合神
羈絆，不能飛沖，要柱中有一字合住祿馬，方不走了貴氣。喜
傷官、食神及干支本運。假令庚子日、庚以丁火為官，在子月
生，是傷官月建，可謂凶處，若子字多，衝出午中丁火，則庚
日得官星，未可便以凶論，柱要有未或寅、戌，但得一字合午
為妙，若有丑羈絆，子去貪合，不能沖午中之祿，見丁字為官
露，丙為煞顯，午字填實，戊吞啖，則減分數，歲運同。壬子
日，壬以己土為官，要柱中子字多，沖午中己土，則壬日得官
星，其喜忌與庚子日同。辛亥日，辛用丙火為官，癸亥日，癸
用戊土為官，俱要四柱亥字多，衝出己中丙、戊，則辛、癸得
官星，柱有申或酉、丑，但得一作合為妙，多則不中，有寅羈
絆，則亥貪合，不能沖己中之祿，見丙、戊、己為官星露，減
分數，歲運同。古歌曰：正沖之格是庚壬，子去沖官祿自亨，
四柱更逢寅戌未，三字得一合功名。又：庚壬子月號沖官，午
動丁移己亦遷，填實破刑俱不犯，英名魁譽四方傳。又：祿馬
飛天識者稀，庚壬重子貴非疑，柱無羈絆官顯現，平步青雲到
鳳池。又：辛癸沖官亥日重，巳中丙戊祿來崇，更逢酉丑申居
命，得一合神便貴榮。又：日逢辛癸支臨亥，酉丑加申合貴人，
四柱相扶無戊己，威風千里振英聲。
傷官月建，內有倒沖祿馬格，喜忌與飛天同，惟時不論。
此格止有二日：丙午、丁巳，夏日純陽，丙以癸水為官，要柱
中午多有力，衝出子中癸水，則丙日得官星；丁以壬水為官，
要柱中巳多有力，衝出亥中壬水，則丁日得官星。更得丑寅或
申辰卯未，但有一字合住祿馬為妙，多則不中。丙午日怕未，
丁巳日怕申辰等字羈絆，則巳午貪合，不能沖子亥中之祿，柱
有亥壬子癸為煞官顯露，則減分數，歲運同。古歌云：丙日無
官局午多，倒沖祿馬癸官和，不逢未字來羈絆，癸子俱無福嵯
峨。又：倒沖貴氣不同倫，丙午飛沖子祿神，癸水克來是貴祿，
刑傷填實是常人。又：倒沖祿馬貴非常，丙日多逢午位良，七
煞不逢並惹絆，白衣平步入朝堂。又：丁日蛇多是倒沖，官星
飛起出乾宮，柱不見亥壬字，辰不留蛇福貴隆。又：丁日沖官
巳要強，亥為壬祿貴人鄉，柱中不見辰壬癸，歲運相扶福祿昌。
乃甲人見丙寅、丙子，乙人見丁亥、丁丑，遁得本旬中真
食神，主享受自然，遇者非貴亦富，余倒推。前人作《甲丙相
邀入虎鄉歌》，是以年論，故有丙寅、丙子，若以日遁則非。
謂甲食丙，甲子人見丙子之類，十三位即同，乃本家物也，
得此者不貴即富，月不如日，日不如時，若互換生旺帶祿，貴
者大貴。如韓魏公：戊申、庚申、庚辰、庚辰；宋秦檜：庚午、
己丑、乙卯、壬午；又明王崇古少保：乙亥、辛巳、戊申、庚
申是也。如倒食本家，甲子年見壬子時，庚子年見戊子時，亦
貴，但損子。
謂甲人見丙有辛合，己人見辛有丙合，乙見丁壬，庚見壬
丁，丙見戊癸，辛見癸戊之例，主為官有權印。
謂丙食戊而得戊戌，辛食癸而得癸丑，壬甲辰，乙丁未，
日時得之，主富貴。
謂辛巳得癸巳、癸亥。如陳朝議：辛巳、壬辰、癸巳、癸
亥是也。推此類，丙寅愛戊寅，戊申愛庚申，己巳愛辛亥，庚
午愛壬申，甲戌愛丙寅，壬辰愛甲申，皆同此格，主文貴。
陽者，陰陽之陽，刃者，刀刃之刃，即祿前一位，言旺越
其分，故險。竊詳甲人見卯，卯中有乙木，乙為甲弟，能劫其
兄之財，衝去酉中辛官，合其庚妻，庚乃甲之七煞，劫財沖官
合熬，所以至凶。惟甲丙戊庚壬五陽干有刃，乙丁己辛癸五陰
干無刃，故曰陽刃。惟見傷官與陽刃同禍，故乙見丙亦謂之刃，
以丙傷其庚官，合辛煞，克其乙木，陰金克陰木至毒，所以凶
與陽刃同。陽刃有三，有劫財刃，甲見乙是也，不利財官格，
有護祿刃；甲見卯是也，大利歸祿格；有背祿刃，乙丙是也，
大利去官留煞局。《喜忌篇》云：劫財陽刃，切忌時逢，歲運
並臨，災殃立至，獨陽刃以時言，重於年月日也。假令甲日生
人，時上見乙卯，此是真刃，命中既逢陽刃，傷妻破財，災殃
已胚胎矣，流年歲運再遇羊刃，是謂並臨，見巳酉是沖歲君，
見亥未戌是合歲君，陽刃，凶煞也，太歲，凶神也，太歲得吉
神相扶，合則吉，若陽刃凶煞來沖合歲君，是謂攢凶聚煞，其
禍難免。經云：陽刃沖合歲君，勃然禍至，此之謂也。中間亦
要詳辨，命元淺薄，遇此誠然，若命旺秉氣深厚，或有天月德
及赦文解救，止有浮實，亦無大咎。或日柱原有刃，見沖或合，
歲運再臨沖合，大凶，若歲沖合而運不沖合，運沖合而歲不沖
合，其禍減半論。又曰：日干無氣，時逢陽刃不為凶。言生日
天元臨死絕衰病暴敗之地，不通月氣，不能勝任財官，若逢陽
刃，能劫財化煞，譬如兄力弱財重，得弟分任，則可勝其財而
為我用，所以不作凶論。夫身弱見財官，固喜陽刃分財合煞，
若見食傷，身弱脫氣，亦喜陽刃扶持，若見印綬，則非日干無
氣矣。先言忌陽刃者，身強力能任財，故不喜劫奪，後言喜陽
刃者，身弱力不住財，故不忌劫奪，義各有取。此格與傷官相
似，凡命值之，主眼大須黃，性剛心高，無惻隱慈惠之心，有
刻剝不恤之意，多帶宿疾，貪暴不足，進退抓疑，偏生庶出，
離祖過房，克父傷妻，或見三刑，或自刑魁罡，全發跡邊疆，
如更無情或臨財旺，主凶，若刑害俱全，類皆得地，又有救神，
貴不可言。又曰：陽刃格，大概不宜財鄉，怕衝起，如戊日刃
在午，忌行子正財運；壬日刃在子，忌行午正財運；庚日刃在
酉，忌行卯正財運；獨甲日刃在卯，行巳午並辰戌丑未財運不
妨，忌酉運；丙在刃在午，行申酉庚辛丑財運不妨，忌子運。
是陽刃所忌之財，戊刃午見子財，壬刃子見午財，庚刃酉見卯
財，皆沖之財，故忌之，至甲刃卯不忌戊己巳午之財，且忌酉
官矣，丙刃午不忌庚辛申酉之財，且忌子官矣，可概謂忌財乎
？若天干生官之財，正為用神，方且喜之，豈可為忌。《心境
》云：陽刃重重又見財，富貴饒金帛，此之謂也。或曰甲戊庚
見刃逢沖，發禍多驗，壬丙逢刃見子午沖，多無禍，以丙見子、
壬見午俱為正官，反作貴氣論也。又曰：甲以己為妻財，四柱
卻有卯乙，己土受傷，不能扶甲，故主剝喪妻子，歲運復臨，
劫刃旺相，誠所不免，如別位逢庚辛酉申，庚能邀乙為妻，即
成眷屬，不為甲之七煞，辛輔甲為貴，能克破乙煞，反凶為吉。
經云：「甲以乙妹妻庚，凶為吉兆」是也。餘干例此。又曰：
六甲日逢乙卯凶，辛卯吉，甲申丁卯不為刃，申中有庚合卯中
乙木為財，若有財露，亦凶，丁火傷官，乙木奪財，歲運並臨，
災禍不免。乙酉日見庚辰時，非刃，乙坐庚下酉中辛金，制辰
中乙木。丙子日見甲午時，非刃，子中癸水克午中丁火。丁亥
日見丁未時，非刃，亥中午水合丁。庚午日見乙酉時，非刃，
午中丁火制辛。壬午日見庚子時，非刃，午中己土製癸。辛巳
日見戊戌時，非刃，巳中丙火合辛。癸巳日見癸丑時，非刃，
巳中戊土合癸。以上諸日，遇者不宜見刑衝破害，無則以好命
斷之。
又曰：陽刃者，天上之凶星，人間之惡煞，喜偏官、印綬，
忌反吟、伏吟、魁罡、三合，大率與七煞相似，故陽刃喜見七
煞，七煞喜見陽刃，兩凶互相制伏，猶正官喜正印，善類合善
類為福。經云：煞無刃不顯，刃無煞不威，煞刃俱全，常人無
有，更身旺不見傷官為妙，若命元有煞刃，歲運又逢，或有刃
無煞，歲運逢煞運之鄉，俱發大福。如命有刃有印無煞，歲運
逢煞，反轉成厚福。若柱無刃煞，命合財官，歲運復遇刃煞，
主一歲蹇滯，因財爭競，兄弟分居，離妻去妾，若元無刃，行
刃運雖不妨，亦主有克妻之事，元有刃，歲運切不宜再見及傷
官財地，原帶傷官財星，歲運再逢，禍害極重，身弱尤凶。又
曰：日刃止有三日，戊午、丙午、壬子，與陽刃同法。經曰：
赤黃馬獨臥，黑鼠守空房，男妨妻，女妨夫，指此三日也。不
喜刑衝破害三會六合，要有七煞相制，再行官印鄉，便為好命。
賦云：日刃大忌沖合，喜官煞相制，合刑者凶，遇印者吉，有
煞無刃，施為有勇無威，有刃無煞，作事濁而不顯，無煞遇煞，
竊恐禍患相侵，有刃遇刃，須忌災危相犯，刃生身死，其年難
作吉推，財旺官傷，此歲不作凶斷。又曰：戊午日，歲月見火
多，則以印綬論；壬子日，月時見子多，則以飛天祿馬論；丙
午見午多，亦以倒沖祿馬論。又自刃有三日：癸丑、丁丑、丁
未、己未，因坐下比肩陽刃；飛刃有四日：丙子、丁丑、戊子、
己丑，因作下衝出陽刃，與前日刃喜忌大同。
年上陽刃與時上陽刃最重，年上主破敗祖基，不受父母產
業，平生施恩反怨；時上主克妻子，晚無結果，四柱再逢，手
足災疾；月上稍輕，日上又輕。人命月日干支帶財多，日干衰
弱，時帶陽刃，無害；月帶七煞，時帶陽刃，日主有氣，大貴
；如月帶陽刃，時上微帶官時，力不能制，亦凶。又曰：男命
見敗劫，又見傷官，必克妻子，女命克夫。賦云：敗財者比肩
之曜，劫奪之神，財多身弱，遇之為奇，財弱身旺，見之為禍，
有財遇劫，運入財鄉，自可成家，無財遇劫，縱非財年，亦須
見破，元劫又遇劫運，守窮途而ゐ惶，身旺又加印助，必榮華
而發福。
《相心賦》云：「劫財羊刃，離祖成家，外象謙和尚義，
內心狠毒無知，有刻剝之意，無慈惠之心。」《心境》云：「
陽刃重重又見煞，大貴，登甲科。」《千里馬》云：「陽刃偏
官有制，膺職掌於兵權。」又云：「男逢陽刃，身弱遇之為奇。
」又云：「羊刃七煞，出仕馳名。」又云：「羊刃入官煞，威
鎮邊疆。」《玉匣賦》云：「火金陽刃，綠珠墜死於高樓」。
又云：「陽刃重重三四，必須患疾盲聾。」《驚神賦》云：「
滿盤陽刃，必定分屍。」《定真篇》云：「陽刃若逢印綬，縱
富而殘疾在身。」《造微論》云：「陽刃逢於五息，定要重犯
徒流。」余見犯羊刃煞者多瞽，如癸酉、戊午、戊寅、癸丑；
丙寅、庚寅、丙午、乙未；丁卯、癸卯、甲子、乙亥，三命皆
無目。
古歌曰：時逢陽刃喜偏官，若見財星禍百端，歲運相衝並
相合，勃然興禍至門闌。又：陽刃重逢合有傷，主人心性氣高
強，刑沖太重多凶厄，有制方能保吉昌。又：刃逢七煞慕官鄉，
惟怕刑沖祿不昌，會合更逢財旺運，預防災禍致身殃。又：比
肩陽刃格非常，要見官星與煞鄉，元辰若無官煞制，再行比劫
禍難當。又：財星輕弱刃剛強，身旺之鄉大不祥，鳳寡鸞孤清
夜怨，等聞妻克兩三雙。又：刃逢七煞運官鄉，破害刑沖貴異
常，切忌合逢財旺地，必遭災禍反刑傷。又：日刃還如羊刃同，
官星七煞喜支逢，歲君若也無傷刃，支上沖刑立武功。又：羊
刃常居在祿前，性剛果毅少慈憐，不宜會合防災至，若見財星
禍必纏；有官有煞名顯達，無沖無破祿榮遷，更加刑害魁罡並，
發跡邊疆掌重權。
如一命：壬申、壬子、戊午、乙卯，自坐陽刃，二壬申子，
財旺且多，子午雖沖，申子會午不能沖，時官制伏陽刃，只作
財官格看，所以大貴。又一命：丙戌、癸巳、戊午、丁巳，戊
歸祿巳，午雖羊刃，所以獲祿，又印綬化刃，故貴。
建祿者，乃甲日寅月，乙日卯月，五行臨官之位也。甲用
金為官，金絕在寅，用土為財，土病於寅，以身旺太過，財官
俱不得，若別無財官可取，再遇劫奪，馬既不扶，祿又不養，
多主貧賤，頗宜時帶偏官、偏財或食神，更看年時上露者取用，
若略見財官，反爭奪不吉。凡命月令建祿，難招祖業，必主平
生見財不聚，卻病少壽長，行運再見比肩，克妻妨父損子，或
官非破財，或因妻孥財帛爭奪。如八字內外元有財官，引旺得
地，官星有助，運臨官星有氣之地，亦貴；財星有助，運臨財
旺之地，亦富；財官俱旺，乃富貴之命。若時逢財庫，運至財
鄉，必主晚年大富。年上財官有助，必享祖蔭。若四柱元無財
官，縱運行財官之地，亦止虛花而已。命無財官，歲運又行比
肩，一生貧蹇。賦云：根在苗先，實在花後。言先有根然後長
苗，有花然後結果。若當生歲元無財官，雖遇財官吉運，發福
不大。
假如甲日寅月，柱中乙卯未字多，主無祖財，克妻，一世
孤貧，作事虛詐，為人大模樣。乙日生卯月，柱有庚辛巳酉丑
申及戊己巳午辰戌等字，財官多則貴，壬癸申子辰亥水印成局
亦佳，更運逢之尤妙，若柱不見財官印食，同前斷。丙生巳月，
歲時干支水金成局，運歷財官旺地，亦主富貴。丁生午月，金
敗水絕，財官俱背，順運克妻，逆運克三妻，若柱有巳酉丑庚
辛壬癸亥申子辰，運臨財官旺地亦發，用煞或印，以多為貴，
若止建祿，亦同前斷。戊日巳月，年日時無水，主克妻，無祖
業，子多不肖，柱中多有官則吉，如見偏官，主尊貴，歲月若
是火多及或印綬，雖無財官，主吉，若柱內隱顯壬癸亥申子辰
水局，晚子一二，有甲寅乙卯亥未木局，運至財官旺地亦發。
己生午月，以壬水為財，五月水囚，主無祖業，克妻，子亦不
多，歲時透出寅甲為正官，五月甲死，官必卑小，喜見亥卯未
乙，身旺見官煞為妙，偏財亦美。庚日申月，上旬生，近木余
氣，略無祖財，雖節氣臨水絕之鄉，尚有三四分庫財為福，運
至丙戌，財盡矣，若年日時多帶財，好命看，見丙丁巳午寅戌
火局則有官，以煞化官也，官小亦不清顯，怕壬癸亥子，克官
不成。辛日酉月，無祖財，柱中多見分奪，孤貧無妻，或克妻
無財，若帶木火生旺，又當富貴，原無財官，又行生地，其劫
禍尤重，或見辛酉則為專祿，更有財官印食之神歲運再逢尤好，
逆運南方則吉，順運北方，百事無成，若辛卯、辛未日身自坐
財，可許衣祿，辛巳日有貴，官祿亦輕。壬日亥月，癸日子月，
俱無祖業，柱中多見火土，主自成立有官，如見水多泛濫，無
成、克妻、貧薄。又曰：甲日寅月宜壬早時，乙日卯月宜辛巳
時，丙日巳月宜己亥時，丁日午月宜庚子時，戊日巳月宜甲寅
時，己日午月宜乙丑時，庚日申月宜丙戌時，辛日酉月宜丁酉
時，壬日亥月宜戊申時，癸日子月宜己未時。是見煞取貴，然
亦不可太多，歲運再逢煞地，主夭折。如一命：壬申年，不祿，
歲運沖且會傷官煞也，建祿用財官，傷去丙火，故夭。
《獨步》云：「月令建祿，多無祖屋，一見財官，自然成
福。」又云：「建祿生提月，財官喜透天，不宜身再旺，惟喜
茂財元。」《明通賦》云：「建祿、坐祿或居祿，獨遇財官印
綬，富貴長年。」合諸說，各之子平論建祿與古人論祿，其取
用迥不同矣。余按陽刃、比肩、敗財、建祿，名雖不同，實一
家同氣之神，在地支者曰刃、曰祿，在天干者曰比、曰劫，其
取用大略相同，故以建祿繼陽刃之後，建祿舊無格，近亦取以
月支，無可取之格，而天干倘有財官貴氣，故取建祿若比劫，
特發明其義耳。
