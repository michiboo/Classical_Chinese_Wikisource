不著撰人名氏。卷首但題曰育吾山人。《明史·藝文誌》有萬民育《三命會通》十二卷，與此本卷數相合，惟以通會作會通，為稍異，考世所傳《星學大成》一書，為萬民英所撰。英字育吾，與此本所題合，當亦出民英之手。《藝文誌》蓋誤以民英為屬育，又通會二字傳寫互倒耳。自明以來談星命者，皆以此本為總匯，幾於家有其書。中間所載仕宦八字，往往及明季之人，蓋後來坊刻所攙入，已非其舊。然其闡發子平之遺法，於官印財祿食傷之名義，用神之輕重，諸神煞所系之吉兇，皆能采撮群言，得其精要，故為術家所恆用，要有未可遽廢者。至其立論多取正官正印正財，而不知偏官偏印偏財亦能得力。知食神之能吐秀，而不知傷官之亦可出奇，是則其偏執之見，未為圓徹。且胎元等論施之今日，亦多有不驗。言命學者但當得其大意，而變通之可矣。若所引《珞琭子》與今《永樂大典》中所輯完本，其文迥殊。則其時秘冊僅存，外問未由窺見，遂誤信依託之本，固未足以為病也。
缺卷十至卷十二
