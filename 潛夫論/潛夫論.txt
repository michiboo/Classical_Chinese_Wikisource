漢王符撰。符字節信，安定臨涇人。《後漢書》本傳稱：和安之後，世務遊宦，當途者更相薦引，而符獨耿介不同於俗，以此遂不得升進，誌意蘊憤，乃隱居著書二十餘篇，以譏當時得失。不欲章顯其名，故號曰《潛夫論》。今本凡三十五篇，合敘錄為三十六篇，蓋猶舊本。卷首贊學一篇，論勵誌勤修之旨。卷末五德誌篇，述帝王之世次。誌氏姓篇，考譜牒之源流。其中卜列、相列、夢列三篇，亦皆雜論方技，不盡指陳時政。範氏所雲，舉其著書大旨爾。符生卒年月不可考。本傳之末載度遼將軍皇甫規解官歸裏，符往謁見事。規解官歸裏，據本傳在延熹五年。則符之著書在桓帝時，故所說多切漢末颺政。惟桓帝時皇甫規、段熲、張奐諸人屢與羌戰，而其救邊、邊議二篇乃以避寇為憾。殆以安帝永初五年嘗徙安定、北地郡，順帝永建四年始還舊地，至永和六年又內徙。符，安定人，故就其一鄉言之耶？然其謂失涼州則三輔為邊，三輔內入則宏農為邊，宏農內入則洛陽為邊，推此以相況，雖盡東海猶有邊，則灼然明論，足為輕棄邊地之炯鑒也。範氏錄其貴忠、浮侈、實貢、愛日、述赦五篇人本傳，而字句與今本多不同。晁公武《讀書誌》謂其有所損益，理或然歟。範氏以符與王充、仲長統同傳，韓愈因作《後漢三賢贊》。今以三家之書相較，符書洞悉政體似《昌言》，而明切過之；辯別是非似《論衡》，而醇正過之；前史列之儒家，斯為不愧。惟賢難篇中稱鄧通吮癰為忠於文帝，又稱其欲昭景帝之孝，反以結怨，則紕繆最甚。是其發憤著書，立言矯激之過，亦不必曲為之諱矣。
