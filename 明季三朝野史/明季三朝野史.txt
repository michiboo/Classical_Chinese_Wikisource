《明季三朝野史》跋 清張慕廬 


右明季三朝野史計四卷，世無刊本。余借鈔同郡友王石農家，藏之篋笱逾四十年，原稿已燬於火。書中紀事核實，於本朝亦無謗詞.其指北為虜，揆以舜東夷、文王西夷，宜無庸避忌。大儒著作，不忍聽其湮沒，而又不敢竄改，恐失其真。明臣尊明，聖訓皇皇，幸毋罪我！
　　光緒三十四年夏四月，張慕廬志於上海簫市之大雪山房。  

《明季三朝野史》 （清）顧炎武 撰 [江南雨軒 整理]  
作者:沉思曲 發表時間: 2005/01/05 09:39 點擊:681次 修改  精華  刪除  置頂  來源   轉移   收藏  

　　聖安紀略（上）

　　帝諱由崧，神宗次子福恭王常（下缺）。

　　崇禎十七年甲申夏四月十二日，南□□聞京師陷，先帝後崩，府部文武各□□魏國公徐宏基第議立親藩討賊，時潞王（潞王常淓，神宗母弟潞簡王之世子也）、福王各避賊淮上。鳳陽總督馬士英言：「福王，神宗孫，光宗姪，大行皇帝之兄，倫序當立」。兵部尚書史可法、署禮部事兵部左侍郎呂大器持不可。右都御史張慎言、戶部尚書高宏圖、詹事姜曰廣、吏部給事中李沾、河南道御史郭維經、誠意伯劉孔昭、太監韓贊周等會議，獨大器後至，議未決.孔昭、沾、贊周力主之，如馬士英言，遂迎福王。

　　五月朔，王之南京。以內守備府為行宮.初四日監國，十五日即位，以明年為弘光元年。史可法、馬士英、高宏圖、姜曰廣、王鐸並為東閣大學士。改張慎言吏部尚書，士英掌兵部、宏圖掌戶部，進大器吏部左侍郎、沾太常寺少卿，贊周掌司禮監，可法督師江北。起徐石麒左都御史；張國維兵部尚書，協理戎政；周堪賡戶部尚書；顧錫疇禮部尚書；黃道周、何楷、張有譽、王心一、何應瑞、高、解學龍、賀世壽為各部侍郎；劉士禎、侯峒曾、鄭瑄、許譽卿為寺卿；建言科道章正宸、熊開元、姜埰、庄鰲獻、袁愷、馬兆義、楊時化、詹爾選、李模、張瑄、鄭友立、喬可聘、李曰輔、李長春等原官起用。徐沂、曹勛、吳偉業，並以少詹事兼侍讀學士。

　　以左懋第巡撫應天、安慶，田仰巡撫淮陽，總兵官鄭鴻逵、黃蜚守鎮江，鄭彩管水師，吳志葵防吳淞，黃斌卿防上江，御史祁彪佳等安撫浙、閩.立四鎮：以總兵官東平伯劉澤清轄淮海，駐淮北，經理山東一路；總兵官高傑，封興平伯，轄徐泗，駐泗水，經理開歸一路；總兵官劉良佐，封廣昌伯，轄鳳壽，駐臨淮，經理陳杞一路；總兵官靖安伯黃得功，進爵為侯，轄滁和，駐廬州，經理光固一路。每鎮設兵三萬人，本色米二十萬石，銀四十萬兩。傑，降賊也，號「翻山鷂」，從李建泰起兵。兵敗，南走揚州，大肆殺掠。及設四鎮，傑踞揚州，黃得功與爭；朝廷命萬元吉為太僕寺少卿，監江北軍，往來開諭，以傑充史可法前鋒，始罷兵。

　　吏部尚書張慎言疏薦原任大學士吳甡、原任吏部尚書鄭三俊，詔赦甡罪，陛見；三俊候另議.是月二十三日早朝，劉孔昭約諸勛臣，呼大小九卿、科道於廷，大罵慎言，欲逐去；謂「雪恥、除凶、防江、防河，舉朝臣子，全副精神，宜注於此；乃今日講推官，明日講陛官，不及武臣，但知結黨行私，所薦吳甡有悖成憲」！又言：「慎言原有二心，告廟定策，多方疑阻，不可不誅」！慎言立班不辯.御史王孫蕃詰孔昭：「先帝裁文操江，歸武操江，亦未見作何事業；且吏部職司用人，除推官、陛官外，別無職掌」。高宏圖曰：「朝廷自有公論，何遽殿爭」？明日，孔昭補疏糾參。慎言具疏求去。李沾兩解之曰：「孔昭擁戴有功，但因文臣啟事屢登，武臣封爵未定，所以爭耳」。於是高宏圖、姜曰廣相繼乞休，言「文武官各有職掌，即文臣中他部亦不得奪吏部之權；今用人乃慎言事，孔昭一手捉定，非其所私，即謂之奸。臣等皆贅員矣！慎言薦甡，勛臣以為不可，臣不能知；然票擬實出臣手。又三俊清剛，系五朝人望，臣終以為不可不用。是臣罪不減慎言。竊念朝廷之尊，尊於李勉，天子之貴，貴於叔通；臣忝輔弼，日見宸陛，幾若訟庭，愧死無地。請賜罷斥」。上慰留之。

　　六月，封吳三桂薊國公，遣中書沈廷揚海運米十萬石、銀五萬兩濟其軍。

　　進原任閣臣謝陞少師兼太子太師，原任遼東巡撫黎玉田兵部尚書，御史盧世？工部右侍郎，河南勸農兵部尚書丁啟睿復原官，安撫河南開封府推官陳潛夫為江西道御史巡按。河南寨勇李遇知、劉洪起充河南總兵官，故將邱磊充山東總兵官；皆起義擒殺山東、河南賊將，並擒偽官械送闕下者也。

　　馬士英薦逆案阮大鋮知兵，有旨賜冠帶陛見，舉朝大駭。高宏圖請下九卿會議.士英曰：「會議則大鋮必不得用」。宏圖曰：「吾非阻大鋮。舊制京堂必會議，於大鋮更光明」。士英曰：「吾非受其賄，有何不光明」？宏圖曰：「何必言受賄，一付廷議，國人皆曰賢，然後用之」。士英疏言：「魏忠賢之逆，非闖賊可比。宏圖、曰廣諸人護持局面，於所愛，而登之天者，曰先皇帝原無成心也；於所惡，而墜之淵者，曰先皇帝定案不可翻也。欺罔莫甚」。姜曰廣疏言：「臣前見文武紛競，既慚無術調和，今見欽案掀翻，又愧無能豫寢，遂使先帝十七年之定力頓付逝波，陛下數日前之明詔竟成故紙。梓宮未冷，增龍馭之怨恫；制墨未乾，駭四方之觀聽。惜哉！維新乃有此舉，臣所守者，朝廷之典章，所畏者，千秋之公議而已」！郭維經疏言：「案成先帝之手，今將修實錄，若此案不書，恐在天英靈必有遺憾。若書之，而起用大鋮，與前案違異，非陛下所以待先帝，並非輔臣所以待陛下也」。呂大器疏言：「先帝骨肉未寒，爰書儼若日星，而士英悍然不顧，視陛下為何如主」？給事中羅萬象疏言：「輔臣薦用大鋮，或以愧世之無知兵者，然大鋮實未知兵。伏望許其陛見，以慰輔臣延攬之意；禁其復用，以杜奸人覬覦之端」。御史詹兆恆疏言：「逆案諸人，久圖翻局，幸先帝神明內斷，確不可移。陛下御蹕龍江時，痛先帝異變，對群臣慟哭，百姓聞之，莫不灑泣、搥胸，願雪國恥.近聞山東、河南士紳皆白衣冠，呼籲先帝、驅殺偽官，各守險阻以拒闖、獻餘黨，此誠先帝德澤在人也！今梓宮壞土未乾，太子、二王安在？國讎未報，而忽召見大鋮，還以冠帶，豈不上傷在天之靈，下短忠義之氣」？懷遠侯常延齡、太僕寺少卿萬元吉、御史陳良弼、王孫 - 5 -蕃、左光先、兵部郎中尹民興等各疏諫不聽。大鋮召對，陳剿賊四事：曰聯絡、曰控扼、曰進取、曰策應；又陳長江防守之策。用為江防兵部侍郎。

　　吏部尚書張慎言、工部尚書程註罷.以徐石麒為吏部尚書、何應瑞為工部尚書，劉宗周為都察院左都御史。

　　宗周疏論時事不署銜，但稱草莽孤臣。首言大鋮進退，關係江左興亡。又言討賊之法。「一曰據形勝。江左非偏安之業，請進而圖江北。今淮、鳳等處各立重鎮，陛下當親統六軍駐蹕鳳陽。東扼淮徐，北控豫州，西顧荊襄，而南去金陵亦不遠.以此漸恢漸進，秦、晉、燕、齊當必響應。脅從者聽其殺賊自效。賊勢孤，賊黨自盡矣。一曰重藩屏。地方官見賊而逃，總由督撫非才。即如淮陽數百里間，有兩節鉞而不能禦亂卒之南下，至淮北一塊土拱手而授之賊.尤可恨者，路振飛坐守淮城，遠移家口，是倡逃也。劉澤清、高傑尤而效之，有寄頓家屬之說.臣謂一撫二鎮，皆可斬也。一曰慎爵賞.今天下將悍、兵疲，已非一日；請陛下親征所至，亟問士卒疾苦，而身與共之，漸資騰飽，徐張撻伐。一面分別各帥封賞，孰當孰否，輕則量與，重則並奪.軍功既核，軍法益伸，左之右之，無不如命。夫以左良玉恢復焉而封，高傑、劉澤清敗逃也而亦封，又誰為不封者？武臣既濫，文臣隨之；外廷既濫，中璫隨之。臣恐天下聞風而解體也。一曰覈舊官。北京破，有受偽官而逃者，有在封守而逃者，有奉命中途而逃者，宜分別定罪。其受偽命南下徘徊於順逆之間者，尤當顯示誅絕.行此數事，討賊復仇，法具是矣」！宗周又疏言：「賊兵由秦迄晉，進逼京師，大江以南二三督撫，曾不聞遣一人一騎北向以壯聲援，賊遂得長？犯闕，坐視君父危亡而不救；則封？諸臣宜誅者一。既而大行皇帝凶問已確，敷天痛憤，奮戈而起，決一戰以贖前衍，當不俟朝食矣！乃爭言固圉之策，首圖定策之功，督撫諸臣仍安坐地方，不移一步；則封？諸臣宜誅者二。猶或曰：事無稟成。迨新朝既立，自應立遣北伐之師，不然即馳一介使，齎蠟丸間道北追，或激燕中父老，或起塞上戎王，共激仇恥，哭九朝之靈，奉安梓宮，訪求太子二王；苟能效包胥之義，未必無濟於事。諸臣計不出此。不然則亟趣閩師鄭芝龍，以海舟直搗燕京；敕九邊督鎮，卷甲急趨，出其不意，事或可幾。諸臣又不出此。紛紛製作，盡屬虛文。幸寧遠鎮兵入關，一奏燕京之捷，置南人面目於何地？則舉朝謀國不忠宜誅者三。更有難解者，先帝升遐，頒行哀詔，何等大典！距今月余未至；臣鄉在浙如此，遠省可知。時移事換，是不為先帝報喪也。則今日典禮諸臣宜誅者四。至罪廢諸臣，量從昭雪，自應援先帝十七年春二月詔旨，乃一概竟用新恩，翻先帝誅璫鐵案。夫君父一也，三年無改之謂何？嗟呼已矣！先帝憂勤宵旰，念念可以對天地泣鬼神，一旦身殉社稷，罹古今未有之慘，而食報於臣下者，乃如此其薄也！仰惟陛下再發哀痛之詔，立興問罪之師，請自中外諸臣之不忠者始」。高傑、劉澤清列諸鎮名合疏，論宗- 7 -周自稱草莽孤臣，有無君之心；請加重僇.又言勸陛下親征，以搖動帝祚，奪諸將封，以激變軍心，不仁、不智，獲罪名教。黃得功疏辯：「臣實未列名，亦未與聞」。馬士英寢其疏。

　　起錢謙益、陳子壯、轉劉宗周並為禮部尚書兼翰林院學士。補華允誠吏部員外郎，夏允彝吏部主事，黃文煥、楊廷麟兼翰林院編修。

　　釋高牆罪宗七十五案；凡三百四十一名為庶人。

　　上先帝諡曰思宗烈皇帝，皇后周氏曰孝節皇后。忻城伯趙之龍言思非美諡，尋改毅宗。追尊建文君曰惠宗讓皇帝，景帝曰代宗景皇帝；復懿文太子興宗孝康皇帝，尊皇考恭王曰恭皇帝，立專廟.予前大學士文震孟諡文肅，劉一諡文端，賀逢聖諡文忠，禮部侍郎羅喻義諡文介，詹事姚希孟諡文毅，兵部尚書呂維祺諡忠節，隨州知州王燾諡忠愍，湖南巡按劉熙祚諡忠毅，宣大總督盧象昇諡忠烈。

　　御史李模疏言：「今日臣工能刻刻自認先帝罪人，方能為陛下功臣。原夫南都擁立陛下，不以得位為利，諸臣何敢以定策為名？至於各鎮將濫膺封爵，事先帝未聞桑榆收效，事陛下未聞汗馬奏績，論其人亦在戴罪之列。儻謂勸進有章，足當夾輔，不思繁纓可惜，豈容輕假？伏乞敕諭諸臣，必大慰先帝在天之靈，庶無負國家延世之賞，一概勛封俱辭免，以贖前衍」。

　　秋七月，遣總兵官王之綱迎太后於河南郭家寨常守義家。

　　湖廣巡按黃澍承、大守備太監何志孔辭朝，求召對。既入，澍承面糾馬士英奸貪不法；志孔復前佐澍，言其無上數事。士英出以金寶，餽福邸舊閹田成、張執中等謂上曰：「主上非士英不得立，逐之則為背恩。且士英在閣，諸事不煩主上，可以優閒自在。士英去，誰復念主上者」？即傳諭慰留。澍連疏攻士英，上趨澍赴楚，乃已。

　　先是六月初二日，虜傳檄至濟寧。一、固山額真石為傳奉事：奉攝政酋令旨，各調兵馬前往山東等處，所過地方，官民出郭迎接，違者以抗師治罪。一、平西王吳為安撫殘黎事：攝政酋率禁兵數十萬南下，爾山東等處軍民速速投誠.至七月初二日，有部文索取冊籍；時山東歸順，盧世？降，齊王走死，李建泰、謝陞、馮銓皆為內院大學士。興平伯高傑上疏言：「目今大勢，守江北以保江南，人人能言之。然虜從曹、單渡，則黃河無險；自穎、歸入，則鳳泗可虞。猶或曰：有長江天塹在耳。若何而據上游，若何而防海道，豈止瓜、儀、浦、採為江南門戶已哉」？傑發總兵李朝雲赴泗州防守，參將蔣應雄、許占魁、郭茂榮、李玉赴徐州防守。

　　遣御史陳藎募兵雲南。

　　廣西巡撫方震孺、松江知府陳亨、給事中李維樾與兄僉都御史李光秦各措餉募兵入衛.建陽知縣蔣芬造火器、募勇士勤王，疏言：「儻徼天幸，迅掃狂氛，指日奏凱，社稷之福；否則斷脰、決腹，瞑目地下，以報國家三百年養士之恩，以無負臣三十年讀書之志」。識者壯之。

　　以僉都御史劉之渤巡撫四川，范？巡撫貴州。起張寀禮部儀制司主事，熊汝霖戶科給事中，張正宸吏科給事中。

　　正宸上疏言：「兩月以來，大吏秉樞矣，不聞獻俘；武臣私鬥矣，不聞公戰（時高傑、黃得功舉兵爭淮陽，鎮江守將於永俊與浙營斗，殺守備李大開）；老成引遁矣，不聞勸駕；諸生卷堂矣，不聞請纓；如此而曰興朝氣象，臣雖愚，知其未也。臣以進取為第一義.進取不銳，則守禦必不堅，比者河北、江左忠義響應，各結營寨，多殺偽官，為朝廷效死力；不及今電掣星馳，昌義申討，是劘天下之氣，而坐失事機也。宜亟檄河北四鎮，分渡河淮，聯絡諸路，齊心協力，互為聲援，使兩京血脈通，而後塞井陘，絕孟津，據武關，以攻隴右，賊不難旦夕殄也。陛下又何不縞素，親率六師，駐蹕淮上？豈必冒矢石履行陣哉！聲靈震動，人切同仇，勇憤百倍矣。陛下欲赫然為中興令主，嚴飭諸大臣速簡爾車徒，備爾芻糗，選爾將帥，脩爾戈矛，繕爾城塹.進寸則寸，進尺則尺，扼險據要；形勢已得，天下大矣！不患無人應運而出也」。

　　中旨以吏部左侍郎張有譽為戶部尚書，有譽清望素着，馬士英藉以開轉陞倖門也。

　　魏國公徐宏基薦起原任吏部侍郎張捷、御史張孫振、劉光斗、工部主事鄒之麟。封太后弟鄒存義大興伯、福府千戶常應俊襄衛伯。補陳子龍兵科給事中。

　　吏部右侍郎呂大器，疏參馬士英賣官鬻爵，壞法亂紀諸罪，予告去（尋削籍提問）。大學士高宏圖、姜曰廣、吏部尚書徐石麒、禮部尚書兼翰林院學士劉宗周先後論馬士英、阮大鋮朋奸誤國，各予告去。

　　八月，命錦衣衛都督馮可宗遣官旂緝事，禮科給事中袁彭年疏言：「高皇帝時，不聞有廠.文皇帝十八年始立東廠，內官主之，此事不見正史。嗣後一盛於成化，西廠汪直，東廠尚銘，當時已不得稱純治。再盛於正德，邱聚、谷大用等皆依逆瑾煽虐，天下騷然。三盛於天啟，逆璫魏忠賢幾危社稷。廠衛之興廢，關世道之汙隆。故當時無不營而得之官，中外有不脛而走之賄.逃網之方，即在密網之地；作奸之事，即系發奸之人。前鑒不遠，所宜深戒也」。疏入，謫彭年浙江按察司照磨。

　　論定策功，超遷太僕寺少卿李沾為都察院左都御史。南幸加恩，進史可法少傅，馬士英少保，進朱國弼保國公。

　　以祁彪佳為右僉都御史，巡撫蘇松。

　　虜兵連破李自成，為我朝復仇。高宏圖等議遣使通好，而難其人。應天巡撫左懋第請行，加兵部右侍郎與左都督陳宏范、太僕寺少卿馬紹愉偕往。命懋第經理河北，聯絡關東諸軍。懋第言：「臣此行致祭先帝後梓宮，訪求東宮二王蹤跡，誼不敢辭.但既充使臣，勢不能兼封？重寄，請解臣經理職銜。且馬紹愉前為臣劾罷，今不當與共事，乞停其行」。皆不許.懋第又言：「臣此行生死未卜，敢效一辭.臣所望者恢復，而近日朝端行事似少恢復之氣，願陛下時時以先帝仇恥為心。瞻高皇之弓劍，則思成祖、列聖之陵寢何存；撫江上之黎民，則思河北、山東之赤子誰恤！更望廷臣，時時以整頓士馬為事；勿以和議為必成，勿以和成為足恃。必能渡河而戰，始能扼河而守；必能扼河而守，始能畫江而安」。眾韙其言。時齎白金十萬兩、幣帛五萬疋，以兵三千人護行。八月渡淮。十月朔，次張家灣，止許百人入都。懋第衰服往館鴻臚寺，以不得赴梓宮，即於館所遙祭。是月二十八日遣還，甫出京，宏范密降於虜，請身赴江南，招諸將劉澤清等降附。留懋第等勿遣，乃自滄州追還，改館太醫院。懋第處之恬然，讀書不輟.　　以僉都御史程世昌巡撫應天，巡按河南王燮巡撫山東.燮初任祥符令，三守危城，才識膽力，無不超絕.集民兵至二十萬，人共賴之。

　　以從逆來南兵科給事中時敏開屯大瞿，以中允衛胤文監興平伯高傑軍，原未從逆來南原任薊遼總督王永吉經略山東河北，兵部尚書張縉彥代丁啟睿總督河南勸農，順天巡撫楊鶚為兵部右侍郎總督川廣雲貴廣西軍務。

　　阮大鋮怨左光先，欲陷之。馬士英指稱許都餘黨復叛，罷浙江巡撫黃鳴俊，貶巡按任天成，追坐光先誘降激變，舉朝無敢言者。蘇松巡撫祁彪佳疏言：「許都之變，突發於東陽，延及義烏、浦江。時光先以按浙差滿出境；聞變，念浙撫員缺，隨即回省調兵、措餉，經營規畫，指示方略，不一月間，元兇授首，兩浙危而復安。今乃奉旨推求，忘其弭亂之功，坐以激變之罪。夫弄兵揭竿，破城據邑，罪不容於死。當日為兵威所迫，賊黨窮蹙出降，非誘降也。必使光先誅鋤不力，養虎貽患，乃告無罪乎」？大鋮怒，命御史張孫振劾彪佳奸貪，且定策有異議，辭連吳甡、鄭三俊、劉宗周；彪佳因罷去。

　　其傑，貴州舉人，馬士英妹夫也（其傑二字之上似有脫文）。

　　以解學龍為刑部尚書，進劉澤清東平侯，封鄭芝龍南安伯。

　　起逆案楊維垣為通政使，起蔡奕琛吏部右侍郎。內批張捷補吏部左侍郎，張孫振河南道御史。以易應昌為左副都御史，郭維經左僉都御史。起葛寅亮太常寺卿，成勇福建道御史，文安之詹事府詹事、翰林院侍講，趙士春翰林院編修，王志道戶部右侍郎，申紹芳戶部督餉侍郎。以賀士壽為戶部倉場尚書。加大學士王應雄太子太保、總督川湖雲貴軍務，賜尚方劍、蟒玉，開府遵義.以張鳳翔為兵部尚書、兼右副都御史，巡撫蘇松。盧若騰為右僉都御史巡撫鳳陽。

　　予北京殉難諸臣諡：大學士范景文諡文貞，戶部尚書倪元璐諡文正，左都御史李邦華諡忠文，副都御史施邦曜諡忠介，戎政右侍郎王家彥諡忠端，刑部右侍郎孟兆祥諡忠貞，大理寺卿凌義渠諡忠清，太常寺少卿吳麟徵諡忠節，右庶子周鳳翔諡文節，左諭德馬士奇諡文忠，左中允劉理順諡文正，檢討汪偉諡文烈，太僕寺丞申佳胤諡節愍，戶科給事中吳甘來諡忠節，御史陳良謨諡恭愍，御史陳純德諡恭節，御史王章諡忠烈，吏部員外郎許直諡忠節，兵部郎中成德諡忠毅，兵部員外郎金鉉諡忠節，觀政進士孟章明諡節愍，俱立祠，賜名旌忠。勛戚惠安伯張慶臻諡忠武，襄城伯李國楨諡貞武，新樂侯劉文炳諡忠壯，左都督劉文耀諡忠果，駙馬都尉鞏永固諡貞愍，太監王承恩諡忠愍，大同巡撫衛景瑗諡忠毅，宣府巡撫朱之馮諡忠壯，總兵官贈遼國公吳襄諡忠壯，總兵官周遇吉諡忠武。其餘賜祭葬贈官有差。然紀載不備，諡典尚有缺者。

　　以陳盟、謝德溥並為禮部侍郎兼詹事府詹事，進何騰蛟兵部右侍郎、巡撫湖廣.　　馬士英奏童生捐免府州縣考：上戶納銀六兩，中戶四兩，下戶三兩，竟赴院試。

　　戶科給事中吳適疏言：「國恥未雪，陵寢成墟，豫東之收復無期，楚蜀之摧殘彌甚。舊都草創，一事未舉，萬孔千瘡，憂危叢集。畿南各省處處旱？，□鄰避禍，將相搆釁。伏維陛下始終兢惕，兼倣祖制，早午晚三朝勤御經筵，面諮時政，親近儒臣，朝期勿更傳免，而躬崇儉約，省工作以寬民力，慎爵賞以重名器。無？之徵，一概報罷.被蓺之地，酌量蠲賑.廉吏必獎，貪吏必懲。根本之計，莫急於此」。疏入，不省。

　　布衣何光顯上書請誅馬士英、劉孔昭，詔斬於市，籍其家。

　　明季三朝野史卷之二

　　聖安紀略（下）

　　冬十月，虜攝政酋遣偽副將唐起龍招撫江南，致書史可法云：「予向在瀋京，即知燕山物望，咸推司馬.及入關破賊，與都人士相接見，識介弟於清班，曾託其手勒平安，拳拳衷緒，何時得達！比聞金陵有自立王者；夫君父之仇，不共戴天，春秋之義，有賊不討，則故君不得安葬，新君不得即位，法至嚴也。闖賊李自成稱兵犯闕，肆毒君親，中國臣民未聞加遺一矢。平西親王吳三桂，介在東陲，獨效包胥之哭，朝廷感其忠義，念累世之夙好，棄近日之小嫌，爰整貔貅，驅除梟獍。入京之日，首崇懷宗帝後諡號，卜葬山陵，悉如典禮.親郡王、將軍以下悉仍故封，勛戚大臣咸在朝列，耕市不驚，秋毫無犯。方擬天氣秋爽，遣將西征，傳檄江南，連兵河朔，陳師鞠旅，僇力同心，以報爾君父之仇，彰我朝廷之德。豈意南州諸君子，苟安旦夕，不審事機，聊慕虛名，頓忘實害，予甚惑焉。夫國家之定燕都，乃得之於闖賊，非得之於明朝也。賊毀明朝廟主，辱及先王，國家不憚征繕之勞，悉索敝賦，代為雪恥，何以報德？乃乘王師暫息，即欲江南，坐享漁人之利。豈謂江淮天塹不能飛渡也？況闖賊但為明朝寇虐，未嘗得罪於國家，徒以薄海同讎，特申大義.今若擁稱尊號，便是天有二日，予將簡西征之銳卒，轉旆東征，且擬釋彼重誅，命為前導。夫以中華全力，受制潢池，而欲以江左一隅，兼支大國，勝負之數，無待耆龜矣。予聞君子愛人以德，小人以姑息。諸君子果識時知命，切念故主，厚愛賢王，宜勸令削號歸藩，朝廷當待以虞賓，位在諸王侯上，不負興滅繼絕之初心。至於南州諸君子賁然來儀，則爾公爾侯，列爵分土，有平西王典例在。惟執事圖之。晚近士大夫好高立名義，每有大事，輒相築舍。昔宋人議論未定，兵已渡河，可為殷鑑.先生領袖名流，主持至計，必能貫察始終，取捨從違，宜早審定。兵行在即，可東可西；南國安危，在此一舉.記有之，惟善人能受直言；故敢布腹心，佇聞大教。江天在望，延跂為勞。言不盡意」。可法答書云：「南中自接好音，隨遣使訊吳大將軍，未敢遽通左右；誠以大夫無私交，非敢委隆誼於草莽也。今捧來諭，以逆成尚稽天討，為貴國憂，法且感且愧！懼左右不察，謂南國臣民偷安江左，頓忘君父之仇，故為殿下一陳之。我大行皇帝敬天法祖、勤政愛民，真堯舜之主；祗以庸臣誤國，有三月十九日之變。法且待罪南樞，救援無及。師次江上，凶問突來，雖肆法於市朝，為泄泄者戒，奚足慰先帝在天之靈？爾時臣民切齒，願悉東南之甲，立翦凶仇。而一二老臣謂國破君亡，宗社為重，相與迎立今上。今上非他，神宗之孫，光宗猶子，而大行皇帝之兄- 17 -也！名正言順，天與人歸，五月朔日，駕臨南都，群臣勸進，僅允監國。迨臣民伏闕屢請，始於十五日即位。命法視師江北，刻期西征。忽傳我大將軍吳三桂借兵貴國，破走逆成，殿下入都，為我先帝後發喪，掃清宮殿，撫輯群黎。此一舉動，凡我大明臣子，無不長跪頂禮，豈但感恩圖報已哉！前因遣使請命，連兵西討，是以王師既發，複次江淮。乃辱明諭，引春秋大義來相詰責；推而言之，此為列國君薨，世子應立，有賊未討，不忍死其君者言耳。若夫天下共主身殉社稷，青宮皇子慘變非常，而拘牽不即位之說，坐昧大一統之義，倉猝出師，將何以維繫人心，號召忠義？是以莽移漢祚，光武中興；丕廢山陽，昭烈繼起；懷愍亡國，晉元紹基；徽欽蒙塵，宋高嗣統；皆於大仇未報之日，先正位號。本朝傳世十六，正統相承，仁恩遐被。貴國夙膺封爵，載在盟府；而痛心本朝之難，驅除亂逆，春秋大義，復見於今。竊維契丹和宋，多輸以金繒，回紇助唐，原不利土地。況貴國篤念世好，兵以義動，萬代瞻仰。若窺此幅，為德不卒，是貴國以義始，而以利終也！語云：樹德務滋，除惡務盡；今賊未伏天誅，惟願合師問罪，共梟逆首，以泄？天之恨；兩國盟好，傳之無窮矣！法北望陵廟，無淚可揮；身陷大戮，罪應萬死；所以不即從先帝者，為社稷故也！伏乞殿下垂鑒」。

　　可法上疏曰：「先帝以聖明罹慘禍，此千古未有之變；先帝崩於賊，恭皇帝亦崩於賊，此千古未有之仇。先帝大故，在北諸臣死節者少，在南諸臣玩賊者多，此千古未有之恥.庶民之家，父兄被殺，尚思穴胸、斷脰得而甘心，況朝廷乎？宜速下討賊之詔，責臣與四鎮悉簡精銳，直抵秦關，懸上賞以待有功，假便宜而責成效，庶忠義士聞而感奮也。陛下嗣承大統，與前代不同，諸臣但有罪之當誅，實無功之足錄；恩外加恩，名器濫觴，宜為慎重。兵行乏餉，宜將內庫本折湊濟軍供，工役繁費，一切報罷，飲燕遊戲，一切謝絕；即事關典禮，概從儉約.願陛下念念思祖宗之大業，刻刻憤先帝之深仇，振舉朝之精神，萃四海之物力，以並於選將練兵一事。庶幾人心可收，天意可回矣」！疏入，不省。時星變地震，大旱飢，上居禁中，惟漁幼女、飲火酒、雜伶官演戲為樂。修興寧宮，建慈禧殿，工費浩煩。賞賚不節，國用匱乏，搜括殆盡.佃練湖、放洋船、升蘆課，沽酒之家每斤稅錢一文。馬士英、阮大鋮用事；邊警日報，而上不知。

　　十一月，虜入宿遷，史可法赴援，拔營去。虜至夏鎮，別由濟寧南下，又從洛陽渡河，攻海州、圍邳州。史可法、高傑、劉澤清各告急，不省。

　　十二月，都督陳宏范南還。宏范盛稱虜旦夕南下。馬士英曰：「有四鎮在，何慮焉」？

　　總兵劉宏起、許定國、王之綱擒獲河南州縣偽官，共斬賊三千二百七十六級。

　　進練國事兵部尚書，白貽清太子太保戶部尚書。以李永茂巡撫南贛，張秉貞巡撫浙江。授左夢庚都督僉事，掛平賊將軍印。夢庚，寧南侯良玉子也。

　　追封故兵部尚書于謙臨安伯，遣官致祭。

　　刑部尚書解學龍上從逆諸人六等治罪：一等應磔，宋企郊等十一人；二等應斬，長系候決光時亨等四人；三等絞贖，陳名夏等七人；四等戍贖，王孫蕙等十五人；五等徒贖，沈元龍等十人；六等杖贖，潘同春等八人。保國公朱國弼等各疏參刑官恣意舞文，人人出脫，學龍革職，以高倬為刑部尚書。

　　除夕，上在興寧宮，忽忽不樂。太監韓贊周言：「新宮宜歡」。上曰：「梨園殊少佳者」。贊周泣曰：「臣以陛下遇令節，或思皇考、或念先帝，乃作此想耶」？

　　宏光元年乙酉春正月乙酉朔，日食。初八日壬辰，立春，流星入紫薇垣。吏部給事中吳適上言五事：曰信詔旨，曰核人才，曰儲邊材，曰伸國法，曰明言責。疏入，不省。

　　都督陳際遇北降。高傑率兵防河，至睢州，總兵許定國享傑，殺之席上，定國北奔。事聞，命本鎮兵馬仍聽傑妻邢氏統轄。加傑部將李本身太子太保左都督，提督該鎮。

　　以吏部左侍郎蔡弈琛為東閣大學士。

　　通政使楊維垣請重定欽案，吏部尚書張捷請表章三案諸臣；從之。劉廷元、呂純如、王德完、黃克纘、王永元、楊所修、章光岳、徐大化、范濟世各予諡蔭、祭葬。徐揚先、劉廷宣、許鼎臣、岳駿聲、徐卿伯、姜麟各贈官予祭葬。王紹徽、徐兆魁、喬應甲、陸澄原各復原官。唐世濟、楊兆升、吳孔嘉、郭如闇、周昌普、袁宏勛、徐復揚、陳以端各起用。維垣又請重頒三朝要典。

　　以通政使楊維垣為左副都御史，阮大鋮為兵部尚書，瞿式耜巡撫廣西，王驥巡撫湖廣，馬乾巡撫四川。起朱大典為兵部右侍郎。

　　戎政尚書張國維予告歸.禮部尚書顧錫疇致仕。

　　二月，奸僧大悲自稱定王，下法司審，系齊庶宗也，伏誅.　　禮部請上先太子諡曰獻愍皇太子，永王曰永悼王，定王曰定哀王。

　　鴻臚寺少卿高夢箕密奏太子在浙，命太監李繼周奉密札召之。

　　三月甲申朔，偽太子至，寓錦衣衛都督馮可宗家。遍傳朝官識認，各冠帶攜朝服往。其人南面坐。大學士王鐸指原任講官方拱乾問曰：「此何人」？曰：「方先生」。講官劉正宗趨上，不識也。拱乾問講讀先後，曰：「忘之」；問書倣字句，曰：「忘之」。給事中戴英問：「先帝親審吳昌時於廷東宮立何地」？曰：「誰為吳昌時」？英乃直詰之曰：「汝是詐冒；以實告，當救汝」！其人即跪求救。命授紙筆，供稱：「高陽人王之明，駙馬王昺姪孫.家破，南奔，遇高夢箕家人穆虎，教我冒詐東宮」。鐸等回奏。次日，劉正宗、戴英等奏言：「王之明冒稱太子，非？年所能辦，必有大奸挾為奇貨，請敕法司根究」！中允李景濂言：「太子的系假冒」。御史陳以瑞言：「愚民觀聽易惑，以為諸臣有意傾先帝之子」。上命將王之明好生護養，勿驟加刑，俟正告天下，愚夫愚婦皆已明白，然後申法。集文武百官及紳衿耆老於午門外鞫問高夢箕、穆虎，具服如王之明言；下之明刑部獄.左良玉、黃得功、劉良佐及湖撫何騰蛟、江督袁繼咸皆奏言：「太子是真」。諭法司錄供指示之。

　　殺故妃童氏。上為郡王時，娶妃黃氏卒。及為世子，娶妃李氏；以洛陽陷，遇害。童氏，周府宮人，逃亂至尉氏縣，依上於旅邸，生一子已六歲.上南奔，各不相顧。太妃與童氏亦各逃散。太妃自河南來，陳潛夫奏妃尚在；上不召。至是，自越其傑所詣宮，弗納.劉良佐言：「童氏非假冒」。馬士英言：「苟非至情所關，豈敢自詣？宜迎入宮.密諭河南撫按，護送皇子來京」。不聽。下童氏錦衣衛獄.獄中細書相遇月日，及離別情事甚悉，付掌衛馮可宗呈覽；棄不視。可宗辭審，上命屈尚忠嚴刑拷掠，斃之獄中。

　　炎武按：高陽人王之明冒稱東宮，與湖人成方遂稱衛太子、邯鄲人王昌稱成帝子子輿、妖僧大悲稱定王，前後相同。不知者，以上無道，疑其傾先帝血胤。馬士英言：「太子幸脫虎口，不即到官說明，卻走紹興；一可疑。太子資稟厚重，此人機變百出；二可疑。公主見在周奎家，乃雲已死；三可疑」。語頗透徹，不以人廢言也。童氏與上邂逅生子，蹤跡甚明，上昧心反以為假。王之明實系假冒，道路籍籍，反以為真。夫不認妃可，殺之不可；認太子可，認之而以奸人冒國姓、永國統，其可乎？

　　加湖督何騰蛟兵部右侍郎，總督川湖雲貴廣西軍務；楊鶚回部管事。科臣吳適言：「鶚與左良玉相得，共矢夾輔，酌定營制、經理屯田，已有端緒.一旦撤回，恐楚事遂不可為，且強敵在前，屢易大帥，軍法所忌」。疏入，不省。

　　虜入考城，破歸德、睢州，巡按御史凌駟死之。進逼江北，直下徐、穎；總兵李成棟南遁。

　　夏四月癸丑朔，左良玉南下，聲言討馬士英；又沿途傳檄、張榜，稱奉太子密旨，率師赴援。士英調黃得功、劉良佐離汛；遣劉孔昭、阮大鋮、方國安、朱大典同禦之。進大典兵部尚書、國安掛鎮南將軍印。劉澤清託名勤王，率兵大掠而南。史可法疏言：「良玉原不敢與君父為難，若虜一至，宗社可虞，不知士英何以朦蔽至此」！不省。

　　時以選妃為急，遍選不中；惟太監田壯國在杭州選陳氏、王氏、李氏三人，命入元暉殿。

　　從逆光時亨、周鍾伏誅.並殺原任武德僉事雷演祚、禮部主事周鑣；二人與阮大鋮有隙，故借從逆殺之。

　　是月二十二日甲戌，虜渡淮。上召諸臣入問方略，諸臣皆請備淮陽。上曰：「左良玉原非反叛，淮陽宜守，不宜撤江防兵」。馬士英厲聲曰：「吾君臣寧死於虜，不死於左良玉手」！上默然。

　　丙子，虜至揚州，攻新城。丁丑，城陷，屠殺甚慘.史可法拔劍自刎。兵部職方司員外郎上海何剛、庶吉士崇德吳爾壎、監守鈔關長洲盧渭、分守西門崑山歸昭、揚州知府濟寧任民育、同知遼東曲從直、鄞縣王纘爵、原任江都知縣鄞縣周志畏、新任知縣新喻羅伏龍、兩淮鹽運使臨海楊振熙、監餉知縣餘姚吳道正、江都縣丞孝豐王志端、諸生高孝纘、王土琇、王纘、王續、王績、醫人陳天拔、畫士陸榆、武生戴之蕃、義勇張有德、市民馮應昌，皆死之。原任兵部尚書張伯鯨被執，自刎死。

　　炎武按：史閣部督師江北，開府維揚，矢志報效。經營伊始，又當嗣主淫昏，耽於酒色，權奸執國，命大帥，擅兵威。諫則不行，言則不聽，茫茫宇宙，無可為之事。計惟收羅豪傑，訓練軍馬，激勸屬吏，拊循商民，布衣疏食，與士卒同勞苦。職分已盡，心血已竭，公以一死殉國，同事諸君子以一死殉公。嗚呼！烈矣！

　　上召群臣問遷都計。禮部尚書錢謙益、工科給事中吳希哲等力言不可，乃止。

　　左良玉病死，其子夢庚至採石，為黃得功所敗，引還。捷聞，封得功靖國公。加阮大鋮、朱大典太子太保。

　　五月壬午朔，五日丙戌，百官賀節，上不視朝。八日己丑夜，虜軍乘筏張燈向鎮江；而別由老鸛河渡。庚寅，開閘放舟，蔽江而南。鄭鴻逵、鄭彩棄鎮江東遁。辛卯，大內演戲，上與太監韓贊周、屈尚忠、田成等雜坐酣飲。是夜二鼓，開聚寶門出奔。黎明，馬士英率黔兵奉太后奔浙。宮女四竄，百官逃散。市民出王之明於獄，即位武英殿呼萬歲，行四拜禮.　　乙未，虜薄城下，忻城伯趙之龍出迎，豫酋即封之龍興國公。

　　丁酉，豫酋受漢官朝謁.劉良佐請擒上贖罪。時上至太平府，百姓閉城不納，回走蕪湖。總兵黃斌卿已遁，匿中軍翁之琪舟中。良佐追及，且傳豫酋令召黃得功。得功單騎馳出，大罵良佐，伏弩中其喉，得功歎曰：「我無能為矣」！乃自刎。良佐扶上去。之琪投江死。

　　附南都失守前後死難諸臣

　　刑部尚書高倬、中書舍人陳爊及其子舉人陳伯俞、欽天監絜壺正上海陳於階、戶部郎中漢陽劉成治、戶部主事華亭吳佳胤、國子監生徽州吳可箕、武舉江寧黃金璽，皆自縊死。

　　禮部主事新城王端伯以不屈死。

　　中書舍人無錫龔廷祥赴秦淮河死。

　　貴池諸生吳應箕、常熟諸生徐守質、常州諸生張龍文、吳福之、徐安遠皆以起兵死。

　　徽州鄉紳金聲被執不屈死。義旅陳有功、余元宣、吳國楨、萬會、韋武韜、曹之璵皆戰死。

　　嘉定原任通政使侯峒曾及其子諸生玄演、玄潔、進士黃淳耀及其兄淵耀、舉人龔用圖、張錫胤，崑山貢生朱集璜皆以抗節死。崑山諸生陶琰自刎死。

　　故將王公楊年七十，戰死。原任狼山總兵官王佐才闔門被殺。

　　長洲諸生顧所受、原任少詹事徐沂、松江原任禮部主事夏允彝、原任兵科給事中陳子龍，皆投水死。

　　諸生夏完淳（允彝子）年十八，被刑死。貢生夏之仇（允彝兄）自縊死。原任中書舍人李待問、原任博羅知縣章簡、華亭教諭睦明永，皆以城陷死。

　　虜犯江陰，凡圍攻三月，城陷。典史陳明遇、原任典史閻應元、鄉紳戚勛皆闔門自焚死。

　　虜下嘉湖，原任吏部郎中錢棟戰死。原任吏部尚書徐石麒自縊；其仆祖敏、徐錦從死焉。石麒字寶摩，嘉興人，天啟二年進士。死時年六十八歲.左懋第在北，聞南京失守，椎心痛哭。其從弟懋泰先降虜，為吏部員外郎。至是來見勸降。懋第曰：「此非我弟」，叱之出。閱六月十二日與從行兵部司務陳用極、游擊王一斌、都司張良佐、劉統、王廷佐俱被殺。懋第萊陽人，崇禎四年進士，授韓城知縣，有異政。遭父喪，三年不入內寢。事母盡孝。考選戶科給事中。每敷陳時政，上皆佳納.南都立為應天巡撫。

　　江浙既失，豫酋遂以上及王之明北去。

　　明季三朝野史卷之三

　　思文紀略

　　帝諱聿鍵，初封南陽王，襲祖端王爵。崇禎九年，京師戒嚴，倡義勤王，以擅自出境治罪，錮高牆。宏光即位，赦出。南京失守，王即位於福州。丙戌八月出奔，沒於汀，在位一年。

　　宏光元年乙酉夏五月，虜兵渡江，鎮江總兵官鄭宏逵、鄭彩撤師回閩，時潞王在浙，唐王亦至，會於杭州。唐王勸潞王監國，不聽。鴻逵遂奉唐王至福州，與福建巡撫張肯堂、巡按吳春枝、南安伯鄭芝龍、原任禮部尚書黃道周等會議.道周請上監國。鴻逵曰：「不正位號，無以杜後起者」。遂定議.閏六月十五日，奉上即位於福州，以布政司署為行宮.是月嘉湖失陷，虜至杭州，浙江巡撫張秉貞以潞王出降。錢塘知縣崑山顧咸建被殺，懸首城上，暑月一蠅不集，顏色如生。臨安知縣達州唐自彩、原任邵武府同知錢塘王道焜、原任行人陸培、海寧舉人祝淵、周宗彝及其弟啟琦、進士俞元良，皆死之。

　　虜遣偽官招撫浙東.原任左都御史山陰劉宗周絕食二十三日死。宗周字起東，萬曆二十九年進士，死時年六十八，學者稱念台先生。原任蘇松巡撫山陰祁彪佳赴池水死。彪佳字宏吉，天啟二年進士，死時年四十四。原任大學士高宏圖？紹興，絕食死。會稽諸生王毓蓍受業劉宗周之門.杭州失守，宗周絕食未死；毓蓍上書云：「今日死猶為乾淨土，願先生早自決，毋為王炎午所弔」。乃召故交歡飲，令伶人奏樂，酒罷，攜燈出門，投柳橋下死；鄉人私諡正義先生。同邑諸生潘集，懷石自沉渡東橋下死。山陰人周卜年赴海死。同邑醫人倪文徵，坐缸中，上覆一缸，命人掩土而死。鄞縣諸生趙景麟哭於文廟，赴泮池死。

　　秋七月朔，改元隆武，以福州為天興府。以張肯堂為吏部尚書，李長倩為戶部尚書，曹學佺為禮部尚書，吳春枝為兵部尚書，周應期為刑部尚書，鄭瑄為工部尚書，馬思理為通政使，鄭廣英為錦衣衛都督。

　　以天興、建寧、延平、興化四府為上游，汀州、邵武、漳州、泉州四府為下游，各設撫按。

　　封鄭芝龍、鄭鴻逵為侯，鄭芝豹、鄭彩為伯。芝龍，泉州人，弟芝虎勇冠軍，以征劉香老沒於海。次鴻逵，次芝豹。

　　起蔣德璟、黃景昉、黃道周、蘇觀生、陳洪謐、何楷、林欲楫、朱繼祚、黃鳴俊、曾櫻、何吾騶、郭維經、葉廷桂等，以次至，皆為大學士。王應熊、楊廷麟、姜曰廣、吳甡、高宏圖、鄭三俊等雖不能至，亦列其名。

　　上尚文學、博通經史，手草文檄，下筆敏妙。批答章奏，皆自為之。

　　大學士黃道周，以國勢衰微，政歸鄭氏。大帥恃恩觀望，不肯出關募兵，請自往江西聯結忠義，以圖恢復。優詔答之。是月道周啟行，僅齎一月糧.所至安撫遺黎，遠近景從，得義旅九千餘人，由廣信出衢州。

　　八月，廣西靖江王亨嘉自稱監國，不受上詔令；以征蠻將軍楊國威為大帥，據桂林、廣西。新任巡撫瞿式耜蒞梧州，即移書總督丁魁楚，使為備。魁楚檄思恩參將陳邦傅防梧。亨嘉親率兵至，執式耜，命易朝服見，不從。脅以兵，不為動。遂奪其敕印，先以小艇載式耜回桂林。魁楚遣將趙千駟、嚴遵詰、馬吉翔及陳邦傅等邀擊亨嘉，敗之。式耜在城，陰結國威部將焦璉.守城皆璉兵，官軍至城下，陳邦傅縋而入，擒亨嘉、國威械送福州，斬於市。論功封魁楚平粵伯，加式耜兵部右侍郎、兼都察院右副都御史。

　　上遣兵科給事中劉中藻頒詔浙東.先是魯王避難台州，張國維、方逢年、熊汝霖、孫嘉績、鄭遵謙、柯夏卿、宋之普、陳函輝共謀立王，朱大典亦上表勸進，遂定議迎王於台。六月朔，監國駐紹興府，以方逢年、張國維、宋之普、朱大典皆為大學士。國維督師江上。封方國安荊國公，張鵬翼永豐伯，鄭遵謙義興伯，王之仁武寧伯。起御史陳潛夫太僕寺少卿，監各鎮兵馬.會閩中頒詔至，魯王不悅，欲還台州。國維上疏於上，言：「國當大變，凡為高皇帝子孫，皆宜同心並力，共復國讎。功成之後，監國退守藩服，禮制昭然。若以倫序，叔姪定分，在今日原未假易。且浙東人心渙散，鳩集為勞。一旦南拜正朔，鞭長不及，猝然有變，唇亡齒寒，莫可追。臣老矣！豈敢朝秦暮楚，有所左右於其間哉」！熊汝霖等皆曰：「吾知奉吾君而已」！遂不受詔.江西被兵，巡撫曠昭棄城走。南昌、瑞州、臨江皆陷。昭至萬安，副將白之裔叛，引兵入城，知縣梁於涘被執，不屈，死之。於涘字飲光，江都人，崇禎十六年進士。袁州府同知攝府事李時興，竭力守城。守將蒲纓戰敗，湖廣援將黃朝宣五營兵譟而歸.時興知事不可為，自縊於萍鄉官舍。時興，福清舉人。廣信府同知朝甲桂蒞任，袁州吉安已失，廣信孤危，效死不去。城陷，被執；不屈，死之。甲桂字秋卿，崑山人，崇禎十三年進士。臨川鄉官曾亨應，見南昌破，江西郡縣皆陷，與友人艾南英、揭重熙謀帥眾拒守。會永寧王慈炎招連子峒兵收復建昌、撫州，亨應起兵與相犄角。俄而虜至，部下士死者三百餘人。亨應被執，並執其長子筠。亨應顧謂筠曰：「勉之！毋自負」。筠曰：「諾」。於是父子同死。亨應弟和應曰：「吾不死，何以見吾兄於地下」？急奉其父原任廣東左布政使棟，避之肇慶，乃赴井死。棟弟栻，為蒲圻知縣，益為貴州僉事，皆死難.人稱曾氏一門五節。亨應字子嘉，崇禎七年進士，原任吏部文選司主事。江西按察司副使分巡建昌道王養正，與布政使夏萬亨、建昌知府王域、推官劉允浩、南昌推官史夏隆、奉益王起兵守建昌。叛兵內應，城陷。王走免。養正、萬亨、域、允浩、夏隆，皆被執。過南康，士民以養正前為南康守，有恩，奔走號泣，請貸其死，不許.械至武昌，諭降：不屈，同日死之。養正字聖功，泗州人，崇禎元年進士。妻張氏，聞難絕食九日死。萬亨字元禮，崑山舉人，妻顧氏、媳陸氏、一孫、一孫女皆赴井死，僕婢從死者十餘人。域字元壽，華亭舉人，為工部主事，榷稅蕪湖。都城陷，諸關差各攜稅銀遁去。域歎曰：「君父遭非常之變，為君子者反以為利乎」？悉歸之南京戶部。其操守如此。允浩掖縣人，夏隆宜興人，皆崇禎十六年進士（以上殉難諸臣事在乙酉年八月）。

　　馬士英欲謁魯王。張國維首論士英誤國十大罪。原任九江僉事王思任亦上書太后，請斬士英。又遺士英書，言：「閣下誤國至此，無以自解。莫如明水一盂，自刎以謝天下。如或逍遙湖上，效賈似道故轍，千古笑齒已經冷絕.再不然如伯嚭渡江。吾越乃報仇雪恥之國，非藏垢納污之區也」！士英遂不敢入。

　　鄭芝龍遣給事中楊應奇入粵督餉，參遲誤官數十員，提問亦不至。芝龍又令各官捐助，又紳助、大戶助，又預徵次年錢糧，又大鬻官爵，倡、優、仆、隸盡列冠裳，拜謁官府，鞭打里鄰。晉江令金允浩聽訟，兩造皆稱職官，挺立而語，互毆於庭，不可制。小民受害，跂望虜至，為之謠曰：「清行如蟹，何遲其來」！

　　冬十月，故妃曾氏至。初，上孤身南來，鄭鴻逵獻美女十二人，備後宮.至是，迎後至。後賢而知書，上敬重之。

　　上未有子，鄭芝龍有子森賜國姓，改名成功，日侍左右。上意有所向，成功輒知之，以告其父，廷臣無敢異同者。何楷、劉中藻皆以杵芝龍去。

　　十二月，閣臣黃道周至婺源，遇虜兵，戰敗被執，一軍皆歿.執至江寧，虜內院洪承疇上疏，言：「道周清節，夙學負有重望，請貸其死」。不允。臨刑過東華門，坐不起，曰：「此與高皇帝寢陵近，可死矣」。監刑者從之。其幕下士中書賴雍、蔡紹謹，兵部主事趙士超等皆死。道周字幼元，漳浦人，天啟二年進士。精天文、歷、數、皇極諸書，所着三易洞詮、革蒙新書，學者窮年不能通其說，其後，家人於笥中得一小冊，乃道周自推終於丙戌年，年六十有二。明季人物惟劉宗周、黃道周為士林儀表雲。按：洪賊以道周同鄉，遣人申意。道周罵曰：「洪承疇死久矣！松山之敗，先帝痛其死，賜祭九壇，親自哭臨，備極卹典。此必無賴小人冒名耳」！洪賊聞之，且為上疏申救，可謂賢矣。

　　巡撫南贛劉同升卒於軍。同升字晉卿，吉水人，祭酒應秋之子，崇禎十年丁丑狀元，烈皇帝問年幾何？對曰：「臣年五十一，老矣！恐無以報聖恩」。帝曰：「爾尚似少年，勉之」！以論楊嗣昌，謫福建按察司知事。南都立，召用不起。隆武以同升為詹事兼兵部左侍郎，巡撫南贛，拮据勞瘁，於十二月十日卒於贛州，贈東閣大學士，諡文忠。

　　隆武元年丙戌春正月，邵武人訛言寇至，知縣吳士煒、推官朱健並出奔。建陽知縣施鐻坐貪墨，有旨逮問，皆論死。大學士曾纓以為罪不至死，力爭之。上不能用其言，而心嘉其忠直，以覃恩進太子太保。

　　芝龍知上欲出師，乃命鄭鴻逵為大元帥出浙東，鄭彩為副元帥出江西。上築壇，行推轂禮.既出關，疏稱候餉，頻檄催之，逾關四、五百里而還。

　　大學士蔣德璟引疾去。戶部尚書李長倩以憂憤卒。

　　二月，上下令親征。楚撫何騰蛟、江西鄉紳楊廷麟，各奉表迎駕.芝龍不聽，駐蹕延平，以兵部尚書吳春枝留守。

　　吳炳自江右至，命為布政使充提調官。翰林院編修劉以修，充主考官，取中舉人葉瓚等一百名。

　　時虜招撫江南者為內院洪承疇，招撫福建者為御史黃熙胤，皆晉江人。芝龍密遣使通款；上不知也。會都督陳謙奉魯王使命，偕行人林？至關，？趄未敢入。芝龍與謙有舊，以書招之，乃入陛見。啟函，稱皇叔，不稱陛下。上怒，下謙於獄.芝龍疏救不聽。謙，武進人，乙酉春，齎宏光詔，討芝龍為南安伯。比讀券，誤書安南，芝龍不悅。謙曰：「安南則兼兩廣，南安僅一郡耳。請留券，而易詔，更進伯為侯」。芝龍大喜，厚贈而別.半途而南京陷，詔未易也。有陳邦？者，鎮江人，以召對中旨，擢監察御史，實出芝龍門下，蒙信任，密奏曰：「陳謙為魯王心腹，與芝龍至交；不急除，恐有內患」上即命誅謙.或以告芝龍，芝龍曰：「刑人於市，必經吾門，吾且命停刑，願以吾官職贖謙罪，當不死」。夜半，內傳別移謙斬之。芝龍奔赴，伏屍，哭極哀。出千金營葬，為文祭謙，有「我雖不殺伯仁，伯仁由我而死」之語.流連悲涕，遂懷去志。因揚言海寇入犯，須往備禦，拜疏即行。芝龍既去，守關將施福盡撤兵還安平，仙霞嶺二百餘里，空無一人。

　　三月朔，虜開壩，驅船入江。王之仁統水師，從江心襲戰，卻之。

　　魯王遣使柯夏卿、曹惟才來聘。上加夏卿兵部尚書，惟才光祿寺卿。手書報王曰：「吾無子，王為皇太姪，同心戮力，共拜孝陵。吾有天下，終致於王。取浙東所用職官，盡列朝籍，無分彼此」。又遣都御史陸清源齎銀千萬兩，犒勞浙東軍士。至江上，方國安縱兵，盡奪其餉，殺清源，且出檄文數上罪。張國維歎曰：「曲在我矣」！

　　夏四月，虜屯江上，以大炮擊南營，碎方兵廚？（時有鄭兵、方兵之號）。國安曰：「此天奪吾食也」！

　　五月，方國安拔營還紹興，偪魯王南行，江上諸軍俱散，鄭遵謙攜家入海，惟王之仁獨留。張國維議抽兵分守；之仁曰：「虜兵數十萬，倏然而渡，孤軍何以迎敵？吾惟有一死耳！公自為計」。國維乃追扈監國，行至黃石岩，方國安已斷所過橋；不得追。禮部尚書余煌盡放城中士民出走；正衣冠，赴水死。

　　六月朔，虜渡江，至紹興，原任山西僉事鄭之尹、兵部侍郎陳函輝、禮部侍郎王思任、通政使吳存魯、大理寺少卿兼御史陳潛夫、兵部主事葉汝蘅、高岱，皆死之。岱子諸生朗，聞矱發令，投海死。葉汝蘅、高岱，皆會稽人。

　　方國安、馬士英知紹興失守，議獻魯王以降，使人守之。會守者病，魯王得脫，浮海入舟山。

　　傳命張國維相機恢復。國維過東陽招兵，聞義烏破；眾勸國維且避，圖再舉.國維曰：「誤天下者文山、疊山也，一死而已」！國維東陽人，天啟二年進士，崇禎朝兵部尚書，以破賊功，加太子太保。魯王監國，進少傅，武英殿大學士。死時年五十有二。

　　王之仁以舟載其妻子及兩子婦、幼女、諸孫沉於蛟門下，獨往見洪承疇，自稱：「仁系本朝大帥，不肯沒身波濤，今來投見，要死得明白」。承疇接以禮，命薙髮，不從，斬於市。

　　虜兵至金華，督師閣部朱大典城守甚堅。用紅衣大炮擊城，破之。大典闔門自焚死。大典字延之，金華人，萬曆四十四年進士，崇禎四年為山東巡撫，討李九成、孔有德有功，進兵部右侍郎，總督漕運兼巡撫廬鳳、淮陽。宏光立，進兵部尚書，總督上江軍務。隆武立，進大學士、督師浙東.　　虜兵至衢州，永豐伯張鵬翼拒守，部將秦登科等獻城。鵬翼及樂安王、楚王、晉平王皆被殺。巡按金衢二府、兼督學政吳江、王景亮，知府安福、伍經正，推官江陵、鄭岩忠，署江山知縣宣城方召皆死之。

　　馬士英遁入台州山寺為僧，搜獲之。阮大鋮、方逢年、方國安皆薙髮降。北來軍馬從容過嶺，無一兵守關者。

　　秋七月，上視朝；群臣將退，命內侍出一篋，置殿前，諭群臣曰：「吾初無利天下之心，賴諸卿擁戴，越在海隅，布袍疏食，曉夜焦勞，有何人君之樂？止是上為祖宗，下為百姓，惟恐負卿等立君之意。昨關上主事，搜得閩中出關迎降書二百餘封，今俱在此，吾不欲知其姓名。着錦衣衛官檢明封數對眾焚之，卿等宜無負初衷也」！上長身、豐頤，無鬚.性儉樸，傷國家多難，？斷酒肉，衣大布衣。鄭氏獻美女，不欲卻，亦弗御。後宮驅使惟老嫗數人，每出諭旨，辭氣慷慨，舉朝感動。

　　八月，虜兵長驅直入，巡撫鄭為虹駐浦城，縱士民出走，而自與兵科給事中黃大鵬等防守。城陷，百姓德為虹，擁之見虜帥，泣求保全。虜帥命跪，不聽。命薙髮，為虹曰：「負國不忠，辱先不孝，死無分也」！明日復召見，責輸餉.為虹曰：「清白吏何處得金」？百姓爭欲代輸，以贖其死。為虹曰：「民窮、財盡，決不可」！於是瞑目大罵，遂見殺。其仆陳龍從死。大鵬及都督陳祖烈、都司張翔鸞、千戶張萬明，同日死之。為虹字天玉，江都人，崇禎十六年進士。死時年二十五，百姓為之立祠。大鵬字文若，建陽人，崇禎十三年進士。

　　上自芝龍去後，決意幸贛.是月二十一日啟行，猶載書萬餘卷以從。抵順昌，聞追兵且至，騎而奔，大臣從行者何吾騶、郭維經、朱繼祚、黃鳴俊四人。已而吾騶、維經逸去。虜兵至順昌，搜龍槓，得馬士英、阮大鋮、方國安、方逢年連名請駕出關、臣等為內應疏，按其出疏月日在已降後。時大鋮方游山，自投崖下死，仍戮屍。士英、國安、逢年皆斬。兵至延平，知府王士和，召父老語之曰：「吾受上知眷，雖一月郡守，義與此城存亡。爾等可速出城，勿使數萬生靈同歸於盡」。父老泣拜而去，士和自縊死。士和字萬育，金谿人，崇禎朝舉人。

　　駕至汀州，虜追及之，上被執，並執曹後，送福州，遇害於市。朱繼祚，勒致仕；黃鳴俊，授五品官，以疾辭免。禮部尚書曹學佺、通政使馬思理死之。侯官貢生元綸不食死。閩縣市民趙卯，拜辭父母，自縊死。從駕給事中熊緯，於帝後被執時，抗節不屈，殺於行宮.從駕總兵官胡上琛，自汀奔回福州；謂其家人曰：「吾世臣也，不可苟活」，服毒死。緯字文江，南昌人，崇禎十六年進士。上琛字席公，世為福州右衛指揮使，有文武才。

　　九月，虜入泉州，原任大學士蔣德璟死之。原任南京戶部主事郭符甲，舉兵山中，謀恢復；戰歿，屍七日如生，鄉人義而葬之。符甲晉江人，崇禎十六年進士。

　　虜至汀州。

　　冬十月，虜至漳州。鄭芝豹自泉州奔安平（鎮名，芝龍築城以居）。時芝龍保安平，軍容赫然，戰艦齊備，炮聲不絕.外示威武，而內已通款。又撤守關兵，不以一矢相加遺.自恃有大功，意在要挾虜帥。貝勒聞泉州鄉紳郭必昌與芝龍善，使召之，且曰：「今鑄閩粵總督印，以待將軍」，芝龍大喜，劫其眾出降。諸將力諫，其子成功及弟、侄皆痛哭，勸芝龍入海，曰：「魚不可脫於淵」。不聽。遂奉表降。

　　是月初四日，虜破贛州。督師閣部楊廷麟、兵部尚書萬元吉，皆赴水死。廷麟字伯祥，清江人，崇禎四年進士。乙酉六月，江西省九江、南康、饒州、南昌、瑞州、袁州、臨江皆陷，廷麟奔贛，乞援於巡撫李永茂，將圖恢復。既而建昌、吉安亦陷。八月，隆武手詔；加廷麟兵部右侍郎。與劉同升共謀舉事，復吉安、臨江，進廷麟兵部尚書、兼東閣大學士，命開府南贛.丙戌秋，水師諸營及四方援軍悉潰；圍久、絕糧，至是死難，城被屠。元吉字吉人，南昌人，天啟五年進士。崇禎時，監楊嗣昌軍；宏光立，為太僕寺少卿，視師江北；隆武立，代劉同升巡撫南贛.丙戌五月，進兵部尚書，與廷麟同守贛州，禁婦女出城。城破，部將欲擁元吉去，元吉歎曰：「為我謝贛人，使合城塗炭者，我也！我安得獨生」？遂赴水死。

　　兵科給事中楊文薦奉命往湖南，過贛，見時事危急，自任守禦，城中賴之。會汀州報上遇難，人情洶懼。又贛州被圍久，力不支。虜由小南門登城上發炮，炮炸，城遂陷。文薦被執，絕食死。文薦字幼於，京山進士，萬元吉門人。

　　吏、兵二部尚書兼都察院右副都御史、總理湖廣、江西、廣東、浙江、福建軍務郭維經、監察御史、巡撫廣東姚奇胤率師援贛，城陷，死之。維經字六修，龍泉人，天啟五年進士。奇胤字有僕，錢塘進士。太常寺卿管贛南兵備副使彭期生，坐矢石間未嘗安寢，城陷；自縊死。期生字觀我，海鹽人，萬曆四十四年進士。同時死者，職方司主事周瑚、參將陳烈，皆罵不絕口，磔死。通判王明汲、翰林編修兼兵科給事中萬發祥、吏部主事龔棻，戶部主事林琦、工部主事王其宏、黎遂球、柳昂霄、魯嗣宗、錢謙亨、中書舍人袁從諤、劉孟鍧、劉應泗，推官攝知府事吳國球，監紀通判郭寧登，臨江推官胡縝、贛縣知縣林逢春、總兵官劉天駟、副將王起龍、兵部主事於斯昌皆以不屈死。鄉紳盧觀象驅其家男婦大小皆入水，乃自沉。舉人劉曰佺全家同日死。

　　炎武按：文山、疊山皆起兵江西，忠義激發，君子稱之。廷麟，以皇太子講官直經筵，每奏對，帝為之改容。因張若琪、沈迅、朱充類讒搆百端，貶秩、謫外，稍遷職方主事，未究其用。迨夫兩都並陷，號召興復，踰年而敗，歷事諸君，誓與公同死，無一苟存者。江右人物，敻乎其不尚矣！

　　先是攝撫州府事高蜚聲，先遣人齎印赴行在。城陷，死之。上聞之，悲悼，贈江西按察司僉事。蜚聲字允正，長樂舉人。

　　新城知縣李翔有才略；擒斬巨寇黃東來，百姓德之。城陷，手殺十餘人，被執不屈而死。上贈翔光祿寺少卿，諡忠壯。鄉紳徐伯昌佐翔守城，亦死。翔字翊公，邵武貢生。伯昌字於期，由舉人授兵部主事，改御史。

　　十一月，鄭芝龍至福州，朝見虜帥貝勒，握手言歡，折箭為誓。痛飲三日；夜半忽拔營起，挾之北去。從者五百人，分隸各旗，不得相見。芝龍言：「吾弟子素非馴良，今擁兵海上，脫有變奈何」？貝勒曰：「此無與爾事；亦非吾慮所及也」！芝龍既行，鄭鴻逵、鄭彩、鄭成功各率所部入海。

　　附南方臣民以不薙髮死者

　　六合諸生馬純仁、金壇木工楊士鰲、瑞安諸生鄒欽堯、永嘉諸生鄒之琦皆投水死。

　　祁門舉人馬嘉、歙縣布衣方國煥、武進布衣歐敬竹、蘇叟錢士鳳、無錫諸生嚴紹英、常熟諸生徐懌（史傳作徐澳）、浦江諸生張君正、晉江舉人劉應星，皆自縊死。

　　靖江布衣翟士元、崑山布衣陸幼安，皆自刎死。

　　宜興諸生盧象同、蘇州舉人楊廷樞、無錫原任吏部員外郎華九誠、吳江布衣陳宗道、新城諸生楊應和、楊存久、宣城諸生麻三衡、福清貢生林熙，皆被執死。常熟諸生項志寧、壽州諸生謝一魯、武進諸生董元哲，皆發憤痛死。

　　福清舉人林說絕食死。

　　寧都失守，兵士過其地，人皆走匿。諸生劉泰兆峨冠大袖，當戶而立。兵士問爾何人？曰：「我明朝諸生也」！問：「何以不薙髮」？曰：「薙髮惟若輩可耳」！眾兵士攢刀砍之而死。

　　明季三朝野史卷之四

　　永曆紀略

　　帝諱由榔，桂王常瀛第四子，神宗孫也。初封永明王，隆武既崩，立於廣東.在位十三年，崩於緬甸。

　　隆武元年丙戌八月，帝既及於難，廣西巡撫瞿式耜、總督丁魁楚、兵部尚書呂大器、李永茂，會議立君。式耜首言：「永明王賢，當立」。遂於冬十月十四日立王監國。神宗第五子常瀛，封桂王。天啟七年，就國於湖廣衡州府。崇禎十六年，獻賊陷衡州，王走廣西，世子及兩弟並遇害。桂王居梧州。王薨，永明王方在哀疚中。式耜過梧，謁王，見其姿表非常，心異之，迎王居肇慶.隆武凶問至，式耜倡議立永明。

　　以肇慶府署為行宮.丁魁楚、呂大器並為大學士。瞿式耜為吏部右侍郎兼內閣學士，掌銓事。魁楚兼戎政，大器兼中樞，原任兵部尚書李永茂終制。

　　太監王坤趨上還梧州。

　　炎武按：王坤於崇禎朝，監餉宣府，頗作威福；禮部主事周鑣嘗論及之。坤又疏劾周延儒，延儒求去。左副都御史王志道言：「內官不宜侵輔臣」，帝切責志道，而放延儒歸.宏光立，坤自北而南，改名肇基。命督催閩、浙金花銀兩，以高宏圖力諫而止。後入閩，隆武不用。入粵，事永曆，使永曆播遷無寧宇者，坤啟之也！雖為定蠻侯劉承胤所逐，而病根未除，仍入武崗行在。國勢至此，猶聽命於中璫，以踵敗亡之轍，可慨也夫！

　　福建舊相蘇觀生、何吾騶遁回廣東.觀生過三水，聞王監國，恥已不與議；遂不赴朝。會唐、鄧諸王，自閩航海至；廣鎮將林察迎之海上。觀生與何吾騶、布政使顧元鏡等迎隆武弟唐王聿入廣州城。十一月初五日，聿即位，改元紹武。

　　此中監國之詔未達，彼中登極之詔先頒.魁楚乃迎上，自梧還肇。於是月十八日，正位號，以明年丁亥，為永曆元年。

　　遣兵科給事中彭燿往諭聿.蘇觀生殺燿，即日發兵來伐。永曆遣兵部右侍郎林佳鼎出師，與廣州兵遇於三水，全軍覆沒.佳鼎及僉事夏四敷俱死。

　　以巡按御史王化澄為兵部右侍郎。

　　時司禮監王坤用事，銓政、軍務任意顛倒。吏科給事中劉鼒抗疏糾坤，忤旨，瞿式耜疏救乃免。

　　十二月，虜總兵官李成棟率輕騎直入廣州城，殺周王、益王、遼王。紹武方幸學，聞變，即易服踰垣出，匿王應華家，俄縋城走，為追騎所獲，自縊死。蘇觀生亦自縊，何吾騶、顧元鏡降。成棟遣將取南韶，親統兵向肇慶.瞿式耜請督師駐峽口。王坤趨上西行，式耜爭之，不聽，遂乘輕舟上西峽.　　永曆元年丁亥春正月朔，上至梧州。時丁魁楚在岑溪，王化澄在潯州，從行者止式耜一人。

　　李成棟分兵克高、雷、廉三州，遂入梧州。上出奔廣西。巡撫曹燁降。成棟遣將閻可義等取瓊州。

　　二月，上至桂林。以吳炳為大學士，瞿式耜肅殿陛，飭守御，請都焉。

　　丁魁楚屯兵岑溪，虜招之，不聽，乃水陸設伏，戰於藤江。魁楚中箭死。

　　李成棟既定廣東，趨桂林。王坤請上幸楚。瞿式耜請暫駐全州，疏言：「半年之內，三、四播遷，兵心民心無不惶惑。我進一步、人亦進一步，我去速一日、人來亦速一日。若去而不守，愚者亦知其拱手送虜矣！請以身留桂」。乃命式耜留守。

　　三月，李成棟兵至桂林。值焦璉自全州回，從數人，控弦、捉刀接戰，稍卻之。入城，復出戰，大破虜兵。桂林得全。

　　夏四月，劉承胤自武岡州入衛，分兵援桂林。進封安國公。承胤惡王坤，逐之，頗尊朝廷。俄而跋扈不可制，劫駕幸武岡，改州為奉天府，政事皆決焉。承胤所遣援桂林兵，與焦璉兵主客不和，相擊斗.李成棟乘機復犯桂。

　　五月，李成棟薄城下，營於文昌門.焦璉、白貴、白玉等開城出戰，馬之驥隔江發大炮，助其聲勢；虜兵大敗。乘勝追擊，殺數千人。虜兵又一路從栗木嶺來。之驥疾馳迎戰，追奔數十里，自是不復窺桂林。

　　上在武岡，河南賊曹志寧等，率所部來降。封志寧保昌侯。以何騰蛟為總督，治衡州；褚胤錫為巡撫，治長沙。

　　焦璉復陽朔、平樂。陳邦傅復潯州、梧州。粵勢粗定。

　　秋七月，虜陷長沙。由寶慶直趨武岡，上從間道奔靖州。大學士吳炳被執，不屈而死。劉承胤以城降，亦見殺。上自靖州奔柳州。

　　前兵部侍郎張家玉、兵科給事中陳邦彥、大學士陳子壯，起兵攻廣州，不克，皆死之。

　　九月，上在柳州。總督何騰蛟、南安侯郝永忠、宜章伯盧鼎，各以兵至，分汛防禦，行在以安。

　　冬十月，柳州叛將覃鳴琦，與守道龍之明搆釁，相攻殺，上奔象州。

　　十一月，虜總督佟養和攻全州、瓘陽。何騰蛟督焦璉、郝永忠兵，盧鼎率滇帥趙印選、胡一清分路出擊，大敗之，養和僅以身免。諸將連營而軍，亙二百里。

　　十二月，上自象州還桂林，以瞿式耜、嚴起恆為大學士。

　　焦璉兵與郝永忠兵不和，璉走平樂，永忠走興安。

　　永曆二年戊子春三月，忽傳虜兵前驅至靈川，上欲出奔，瞿式耜力持不可，言：「督師警報未至，無大恐。若播遷不已，國勢愈弱，兵氣愈難振。民心皇皇，復何所依」！不聽。式耜又言：「俟督師還，背城借一，勝敗未可知。若以走為策，則何地不危」？反覆數百言，泣下沾衣。嚴起垣曰：「明日當議之」。甫夜半，上已行矣！時郝永忠自興安奔回，滇營自靈川至，縱兵大掠，四面放火，公私塗炭，式耜亦被劫入船，行二日始脫。

　　三月，虜偵知桂林兵變，乘虛來襲，直抵北門.瞿式耜守城，何騰蛟遣焦璉及楚鎮周金湯、熊北佐、滇鎮趙印選、胡一清分道出戰，虜兵大敗，遂渡甘棠港遁去。

　　是月初十日，上至南寧，式耜報捷行在，賜「精忠貫日」金圖書一方。

　　夏四月朔，上在南寧，世子生。

　　五月，督師何騰蛟復全州。

　　六月，李成棟、金聲桓各上表投誠.成棟復具疏迎駕.式耜請還桂林。疏言：「駕若東幸，軍中將帥謂朝廷樂新復之土，成棟亦有邀駕之嫌。號令既遠，人心渙散，臣不能制也」！再疏，令檢討蔡之俊往迎。又疏，令給事中蒙正發往迎。上竟由梧州入肇慶，諸疏俱不報。金聲桓本寧南侯左良玉大帥，降虜，用為江西提督。副將王體中兵最強，聲桓忌之，與其部將王得仁用計殺體中，命得仁領其軍，駐建昌。得仁以私憤殺巡撫童御史，遂發兵反正。聲桓稱豫國公，得仁稱建武侯。廣東提督李成棟，自負取粵大功，一旦佟養甲為總督，受其節制，不平，亦懷異志。是年三月十七日黎明，成棟令其兵齊集教場，聲言索餉，欲為變。成棟請總督出城撫輯。養甲至，眾兵呼噪，同時割辮.養甲自割辮，出榜安民，用永曆年號，傳檄各屬。廣西巡撫耿獻忠於梧州聞信，亦率所屬割辮投誠.　　封李成棟惠國公，佟養甲襄平伯，其餘升賞有差。

　　秋八月，上至肇慶，成棟釋甲冑，肅冠裳，跪拜如禮.加繕府城，為駐蹕之所。回疏，請召式耜還朝。使者三四至，式耜固辭；乞骸骨，不允。

　　金聲桓、王得仁以寧庶人起兵不攻贛州，卒貽後患，遂並力攻贛，久不下。虜襲南昌，始還師。有僧言：「擇時日出戰」！因閉城自守。虜築長圍困之，求戰不可得。

　　九月，李成棟率三萬人度嶺攻贛州，以援南昌。贛州守將高進庫偽約降，以綴成棟之師，使南昌坐困。成棟信之，還軍嶺上。

　　永曆三年己丑春正月，上命李成棟再出嶺，攻贛州。成棟屯信豐.虜破湘潭，執何騰蛟，不屈，死之！騰蛟出廣西，攻長沙，命馬進忠由益陽出長沙，下截永道。李赤心大隊亦至，虜兵四集。騰蛟死，百姓為之舉哀。

　　二月，南昌破，王得仁不屈死，金聲桓赴水死。虜泝流援贛，直趨信豐.諸將欲拔營歸，李成棟不可。天久雨，召諸將議事，去者已大半。成棟慷慨命酒，痛飲。既大醉，左右挽之上馬，渡水，水漲，人馬俱沉。三日後，見成棟植立水中，始知其死。

　　夏四月，雲南孫可望遣官楊畏知、龔鼎求封親王。給事中金堡以為非祖制。朝議封可望景國公，遣冊使往。褚胤錫矯旨改封平遼王，換給敕印。潯州鎮陳邦傅又改封秦王，命中軍胡執恭間道先至。可望大喜，受賀三日。畏知等以平遼王敕印至，可望不受，曰：「吾已封秦王矣」！畏知曰：「彼偽封也」。召執恭面質.執恭曰：「彼亦偽封也！原封景國公，敕印具在」。可望大怒，下畏知、執恭於獄.六月，留守瞿式耜請以戎政張同敞總督各路軍馬.同敞，張居正曾孫.有文武才。每出戰，輒躍馬為諸將先。年四十無子，妻卒，蕭然一榻而已。

　　秋七月，留守瞿式耜疏報虜來大帥，定南王孔有德也。實抵衡州，水陸並進.一面發兵往寶慶，一面大隊來永州。滇帥普明等全軍覆沒.報至，總督張同敞馳赴全州。全為廣西門戶，虜不即深入，以曹志建兵屯龍虎關，為衡永之左路，馬進忠兵屯瓜里，為武寶之右路，兩相犄角也！

　　福建詔安等處皆失陷，劉中藻在福寧，以勢窮，自縊死。惟延平所屬，處萬山中。虜兵既回，土人立德化王慈熠，據大將軍寨，出攻順昌、將樂。

　　冬十一月，虜至延平，獲慈熠，餘眾出降。

　　永曆四年庚寅春正月初六日塘報：南雄、詔州並陷，守將棄城走。初八日，上西奔。十三日過德慶州，鎮將安定伯馬寶領兵扈駕.式耜馳疏請留，不聽。

　　二月朔，上至梧州。始聞虜來者，偽平南王尚可喜、靖南王耿仲明，久頓江西吉安府。惠潮道李士璉、鎮將郝尚[久]密往投誠，導之入關矣。

　　時褚胤錫已死，戶部尚書吳貞毓等疏劾袁彭年、劉湘客、丁時魁、金堡、蒙正發把持朝政，罔上行私。皆下錦衣衛獄.大學士嚴起恆為請不允。瞿式耜聞之，疏七上，申救備至；猶未許.先是李成棟首疏言：「文武各還事權，言官正氣宜獎，內侍不得干預機務」；上從之。言官又請正紀綱，慎名器。人多失意，造謗熒惑。有呂爾璵方為馬吉翔門下士，冒入台班。金堡劾之曰：「臣何人也！爾璵何人也！以仁傑之袍，賭昌宗之裘，志士猶怏怏，顧且肆行無忌也」！言甚不倫。是日，御史程源在舟側大言：「金堡，即昌宗、仁傑兩語，罪該萬死」！聲達慈寧舟中，慈寧者，上嫡母、皇太后也。於是錦衣衛張鳳鳴奉密旨，欲致堡死。故堡受刑獨酷。

　　曹志建戰敗。

　　虜入龍虎關，馬進忠敗於瓜里，走入武岡。桂林大震。督師於元華，滇鎮趙印選、胡一清各懷私憤。焦璉在平樂，呼之不至。虜長驅入全州，過嚴關，莫有禦之者。

　　冬十月初二日，寧遠伯王永祚及印選、一清，俱以領餉入桂林。榕江一帶，遂為空壁，諸塘盡掃。留守瞿式耜命趙印選出城，為戰守計。再促之，則已盡室行。武陵侯楊國棟、寧武伯馬養麟馳出小路，勒兵自潰。胡一清、王永祚各奔竄.獨式耜危坐府中。總兵戚良勛以二騎至，請式耜速出，再為後圖.式耜曰：「爾去則去！我去，不過多活幾日。自古至今，誰不死者」？良勛去。總督張同敞自靈川回，聞知城虛無人，惟留守在，即過江見式耜，曰：「事急矣！將奈何」？式耜曰：「封？之臣，身將焉往？子無留守責，盍去諸」！同敞曰：「死則俱死耳」。式耜呼酒與共飲。四顧惟一老兵不去。命呼中軍徐高，以敕書劍印付之，諭令星馳上行在。張燈相向，坐至天曉，有數騎執二人去。至靖江王府，見定南王孔有德。有德舉手曰：「誰是瞿閣部先生」？式耜曰：「某是也。城既陷，惟求一死」！有德曰：「吾斷不殺忠臣，何必求死？閣部毋自苦！我掌兵馬，閣部掌錢糧，一如前朝可也」。式耜曰：「天朝大臣，豈為犬羊供職」？有德曰：「我先聖之裔，勢會所迫，以至今日。閣部何太執」？同敞厲聲曰：「爾不過毛文龍下走耳，毋辱先聖」！有德怒，叱左右縛之。式耜曰：「此官居司馬張同敞也！來與吾同死，不可辱」！有德命釋縛，還其衣冠，命坐。式耜請死。有德遣官守護，居於別第。令薙髮，不可；令為僧，亦不可；曰：「為僧者，薙髮之漸也！發短命長，我不為也」！遂死之。式耜、同敞死於十一月十七日。臨刑，天大雷電，空中震擊者三，遠近稱異。給事中金堡已為僧，上書定南王，請葬式耜、同敞。吳江楊藝為具衣冠收歛，葬二人於北郊之原。

　　時廣州亦以十月初三日破城。初十日，上自梧趨潯州。陳邦傅謀叛，有告者。十二日沖雨而過，諸臣在後，多被劫掠，大半墜水死。十六日，駕趨南寧，嚴起恆、王化澄、馬吉翔、龐天壽從。

　　永曆五年辛卯春三月，虜至梧州。陳邦傅殺焦璉於武靖州，函其首，乞降，盡獻潯南之地。自此干戈擾攘，道路阻塞。孫可望、李定國相繼稱雄，蹂躪於滇、黔、川、廣之間，流離播遷，無寧宇矣！

　　其後，上遁入緬甸，為領兵官吳三桂所害，明紀雲墜，嗚乎！

　　炎武按：永曆末造，殉國諸臣咸有列傳。如冷己皿銋傳言：帝蹕安隆時，授兵部右侍郎，久之為貴州巡撫。永曆十二年夏四月，虜偪安隆，馬進忠、馬惟興引兵遁入貴陽。馮雙禮乘平越虜騎大至，銋為叛兵所執，獻虜營，諭降，固拒，被殺；贈兵部尚書，蔭一子。又王應龍傳言：駕自昆明西幸，應龍父子扈從，追至永昌，駕又西馳.應龍年老、力衰，謂其子曰：我本微賤，蒙恩食祿，官至大司空。前不能匡扶社稷，今不能護衛乘輿，何面目活於人世？惟一死報國耳！遂自縊，其子泣曰：父殉君難，子獨不可不殉父難，亦自縊死。又薛大觀傳言：大觀及其子之翰，昆明諸生也！居城北黑龍潭上，會城告□，駕幸緬甸。大觀歎息曰：不能背城一戰，君臣同死社稷，乃欲走蠻邦求活邪？顧之翰曰：吾不惜七尺軀，為天下明大義，汝其勉之！之翰曰：大人死忠，兒當死孝。大觀曰：汝有母。母適在傍；顧之翰妻曰：彼父子能死忠孝，吾兩人獨不能死節義乎？一小婢亦請從。於是五人共投黑龍潭。次日，屍相牽浮出，溯流而上，又那嵩傳言：永曆十三年，駕幸緬甸，沅江土司那嵩父子迎謁，供奉甚謹。設宴皆金銀器，宴畢，悉以獻曰：此行上供者少，聊以佐缺乏耳！已而，沅江破，嵩合門自焚，土人巷戰死，無一降者，蓋明季自闖逆入寇，烈皇帝殉社稷，太子、二王並陷於賊，吾明諸臣擁戴福藩，即位之後，淫昏亂常，政歸馬、阮，不亡何待？隆武僻處閩海，而好學、愛士，有君人之度，然所倚者，鄭氏兄弟，無奇材、異能，又信讒殺陳謙，失芝龍意，關門不守，遂及於難.永曆雖有兩粵，旋得、旋失，丁亥至辛卯諸家紀事，傳聞互異；今止採其大略。若夫壬辰以後，己亥以前，及遁入緬甸、崩於南中事蹟，月日概無聞焉！請俟後之續國史者。
