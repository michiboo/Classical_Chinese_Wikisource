　　欽定四庫全書　　　　　　集部十
　　坦菴詞　　　　　　　　　詞曲類一〈詞集之屬〉提要
　　〈臣〉等謹案坦菴詞一巻宋趙師使撰師使字介之燕王徳昭七世孫集中有和葉夢得徐俯二詞葢南宋初人也案陳振孫書録解題載坦菴長短句一巻稱趙師俠撰陳景沂全芳備祖載梅花五言一絶亦稱師俠與此本互異未詳孰是葢二字㸃畫相近猶之田肯田宵史傳亦姑兩存耳毛晉刋本謂師使一名師俠則似其人本有兩名非事實也是集前有其門人尹覺序雲坦菴為文如泉出不擇地詞章乃其餘事其摸冩體狀雖極精巧皆本情性之自然今觀其集蕭踈淡逺不肯為剪紅刻翠之文洵詞中之髙格但微傷率易是其所偏師使嘗舉進士其宦遊所及繋以甲子見於各詞註中者尚可指數大約始於丁亥而終於了已其地為益陽豫章栁州宜春信豐瀟湘衡陽莆中長沙其資階則不可詳考矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　坦菴詞原序
　　詞古詩流也吟詠情性莫工於詞臨淄六一當代文伯其樂府猶有憐景泥情之偏豈情之所鍾不能自已於言耶坦菴先生金閨之彥性天夷曠吐而為文如泉出不擇地連收兩科如俯拾芥詞章迺其餘事人見其摸寫風景體狀物態俱極精巧初不知得之之易以至得趣忘憂樂天知命茲又情性之自然也因為編次俾鋟諸朩觀者當自識其胸次雲門人尹覺先之敘








　　欽定四庫全書
　　坦菴詞
　　宋　趙師使　撰
　　萬年歡
　　電繞神樞華渚流虹誕彌良用佳辰萬㝢謳歌歸舞寳厯璔新四七年間盛事皇威暢邊鄙無塵仁恩被華夏咸安太平極治懽聲　重華道隆徳茂亙古今希有揖遜重聞聖子三宮歡聚兩世慈親幸際千秋聖旦霑鎬宴普率惟均封人祝億萬斯年壽皇尊並高眞
　　水調歌頭〈龍帥宴王公明〉
　　金鼎調元手玉殿渙恩華宣威蜀道曾見千騎擁高牙慿仗元樞籌略寛我宸旒西顧惠澤被幽遐為憶江城好南浦艤仙槎　格天心膺帝眷極褒嘉琳宮香火緣在還近玉皇家霖雨久思賢佐看即聲傳丹禁喚仗聽宣麻袞繡公歸去宰路築隄沙
　　又〈春野亭送別〉
　　江亭送行客腸斷朩蘭舟水高風快滿目煙樹織成愁咿軋數聲柔櫓拍塞一懷離恨指顧隔汀洲獨立蒼茫外欲去強遲畱　海山長雲水濶思難收小亭深院歌笑不忍記同游惟有當時明月千里有情還共後㑹尚悠悠此恨無重數和淚付東流
　　又〈癸夘信豐送春〉
　　韶華能幾許節物歎推移羣花競芳爭豔無奈隙駒馳紅紫隨風何處惟有摶枝新綠暗逐雨催肥喬朩鶯初囀深院燕交飛　漸清和微扇暑日遲遲新荷泛水搖漾萍藻弄晴漪百嵗光隂難挽一笑歡娛易失莫惜酒盈巵無計留連住還是送春歸
　　又〈萬載煙雨觀〉
　　江流清淺外山色有無中平田坡岸迴曲一目望難窮波面輕鷗容與沙際野航橫渡不信畫圖工路入神仙宅翠鎖梵王宮　俯晴郊增勝槩氣橫空雲林城市層列知有幾重重更上危亭高處徙倚闌干虛敞象緯逼璇穹要盡無邊景煙雨看空濛
　　又〈戊申舂陵用舊韻賦二詞呈族守徳逺〉
　　人生如寄耳世態逐時移浮名薄利能幾方寸謾交馳麄足生涯隨分到眼風光可樂終不羨輕肥有志但長嘆無路且卑飛　恨年華何去速又來遲綠隂濃映池沼縠浪皺風漪囀午鶯聲睍睆滾地楊花飄蕩愛景惜芳巵此意誰能解一笑任春歸
　　又
　　心景兩無著情物豈能移超然逺覽失笑名利苦紛馳一品官資榮顯百萬金珠豪富空自喜家肥㑹得箇中理川湧與雲飛　靜中樂閒中趣自舒遲心如止水無風無自更生漪巳是都忘人我一任吾身醒醉有酒引連巵萬法無差別融解卽同歸
　　又〈和石林韻〉
　　世態萬紛變人事一何忙胸中素韜奇蘊匣劍豈能藏不向燕然紀績便與漁樵爭席擺脫是非鄉要地時難得閒處日偏長　志橫秋謀奪衆謾軒昻蠅頭蝸角微利爭較一毫芒幸有喬林脩竹隨分粗衣糲食何必計冠裳我已樂蕭散誰與共平章
　　又〈丁已長沙壽王樞使〉
　　台星明翼軫和氣滿瀟湘長懷勝處地靈應産股肱良共仰三朝元老要識一時英傑人物自堂堂直氣薄霄漢徳望聳巖廊　擁貔貅森棨㦸鎮藩方折衝樽爼春融花栁侑壺觴兩世麟符玉節九𨛦恩風惠雨仁者壽宜長鳯詔來丹闕繡袞覲明光
　　滿江紅〈甲午豫章和李思永〉
　　𣺌𣺌春江迷望眼蒲萄漲綠春過也蕭疎庭戸寂寥心目念逺不禁啼鴂鬧愁多易遣脩蛾蹙向小窓時把綵牋看翻新曲　晴晝永便新浴相思淚不成哭空無言憔悴暗銷肌玉目斷碧雲無信息試慿青翼飛南北聴掀簾疑是故人來風敲竹
　　又〈辛丑赴信豐舟行贛石中〉
　　煙浪連天寒尚峭空濛細雨春去也紅銷芳徑綠肥江樹山色雲籠迷逺近灘聲水滿忘囏阻掛片颿掠岸晩風輕停煙渚　浮世事皆如許名利役驚時序歎清明寒食小舟為旅露宿風餐安所賦石泉槐火知何處動歸心猶賴翠煙中無杜宇
　　又〈壬子秋社莆中賦桃花〉
　　露冷天高秋氣爽千林葉落驚初見小桃枝上盛開紅萼淺淡胭脂經雨洗剪裁瑪瑙如雲薄問素商何事鬭春工施丹雘　芙蓉苑顔如灼曾暗與花王約要椉秋名字並傳京雒囘首瑤池高宴處桂花香裏驂高鶴但莫教容易逐西風輕飄郤
　　又〈丙辰中秋定王臺即席餞富次律〉
　　涼入三湘秋氣爽江澄沙白人慾去離愁黯黯莫留行色盍在中朝陪鵷鷺暫來南楚分風月與元樞鶚薦共扶搖朝天闕　皇華使和戎䇿西府贊中興業有緇衣同美武公勛烈檣燕已知添別意驪駒誰為歌新闋恨此情如月過中秋圓還缺
　　又〈丁巳和濟時兒宜送春〉
　　去去春光留不住情懷索莫那堪是日長人困雨餘寒薄葉底青青梅勝豆枝頭顆顆花留蕚歎流年空有惜春心憑春酌　歌共酒誰酬酢非與是忘今昨且隨時隨分強歡尋樂世事燕鴻南北去人生烏兔東西落問故園不負送春期明年約
　　沁園春〈和伍子嚴避暑二首〉
　　雨接梅霖風袪槐暑麥天已秋正榴燃紅炬枝頭色豔荷翻綠蓋池面香浮心景俱清身名何有且向忙中早轉頭塵勞事枉朝思夕計細慮深謀　悠悠不復徼求但安分隨緣休便休縱官居極品徒為美玩家稱鉅富未免閑愁遇酒開顔逢歡樂意有似朩人騎土牛從他笑看一朝解悟八極遨遊
　　又
　　羊角飄塵金烏爍石雨涼念秋有虛堂臨水披襟散髪紗㡡霧巻湘簟波浮逺列雲峯近參荷氣臥看丈書琴枕頭蟬聲寂向莊周夢裏栩栩無謀　茶甌醒困堪求麄飽飯安居可以休算翛閒靜勝吾能自樂榮華紛擾人謾多愁習孏非癡覺迷是病一力𨚗能勝九牛但休問且追尋觴詠知友從游
　　酧江月〈題趙文炳枕屏〉
　　枕山平逺記當年小閤牙床曾展圍幅高深春晝永寂寂重簾不巻櫂艤西湖人歸南陌酒暈紅生臉困來無𨚗玉肌小倚嬌軟　堪恨身在天涯曲屏環枕此意何由見想像高唐無夢到獨擁閒衾展轉物是人非山長水濶觸處思量徧愁遮不斷夜闌依舊斜掩
　　又〈丙午螺川〉
　　飄流蹤跡趂春來還趂春光歸去九十韶華能幾許著意畱他不住趲栁催花摧紅長翠多少風和雨蜂閒蝶怨盡憑枝上鶯語　歸櫂去去難畱桃花浪煗綠漲迷津浦囘首重城天様逺人在重城深處惜別愁分凝眸有淚總寄陽關句不堪腸斷恨隨江水東注
　　又〈乙未白蓮待廷對〉
　　斜風疎雨正無聊情緒天涯寒食煙重雲嬌春爛漫郤得輕寒邀勒栁褪鵞黃池添鴨綠桃杏渾狼籍亂山深處尚留些子春色　海燕未便歸來踏青鬬草誰與同尋覓杜宇多情芳樹裏只管聲聲歴歴似勸行人不如及早作箇歸消息休教腸斷夢魂空費思憶
　　又〈乙未中元自栁州過白蓮〉
　　曉風清暑映湖光如練山光如染十里荷花香滿路飛蓋斜欹妝面一葉扁舟數聲柔櫓𨺗覺紅塵逺六橋三墖恍然圖畫中見　因念當日三賢兩山佳處應也經行遍琢月吟風無限句景物隨人俱顯賀監風流𤣥真清致我亦情非淺漁蓑投老利名何用深羨
　　又〈信豐賦茉莉〉
　　化工何意向天涯海嶠有花清絶縞袂綠裳無俗韻不畏炎荒煩熱玉骨無塵氷姿有豔雅淡天然別真香冶態未饒紅紫春色　底事流落江南水仙兄弟端自難優劣瘴雨蠻煙魂夢逺寧識溪橋霜雪薝蔔同芳素馨為伴百和清芬爇悽然風露夜涼香泛明月
　　又〈萬載龍江眼界〉
　　平生奇觀愛登高臨逺尋幽選勝欲上層巔窮望眼一半崎嶇危徑萬瓦鱗鱗四山簇簇咫尺疎林映山川城郭恍然多少清興　殘照斜歛餘紅橫陳平逺一抹輕煙暝何處飛來雙白鷺㸃破遙空澄瑩鶴嶺雲平龍江波𣺌不羨瀟湘詠襟懷舒曠曲欄倚了還憑
　　又〈足樂園牡丹〉
　　韶華婉娩正和風遲日暄妍清晝紫燕黃鸝爭巧語催老芬芳花栁灼灼花王盈盈嬌豔獨殿春光後鶮翎初拆露霑香沁珠溜　遙想京洛風流姚黃魏紫間綠如鋪繡小蓋低囘雕檻曲車馬紛馳園囿天雨曼珠玉槃金束占得聲名久留連朝暮賞心不厭芳酒
　　促拍滿路花〈信豐黃師尹跳珠亭〉
　　栽花春爛漫疊石翠巑岏小亭相對倚數峰寒主人尋勝接竹引清泉鑿破蒼苔地一掬澄六花疑是深淵〈山前六花小池〉　向閒中百慮翛然情事寄鳴絃爐香陪茗椀可忘言噴珠濺雪厯歴聴潺湲塵世知何計不老朱顔靜看日月跳丸
　　又〈瑞蔭亭贈錦屏苗道人〉
　　連枝蟠古朩瑞蔭映晴空桃江江上景古今同忙中取靜心地儘從容埽盡荊榛蔽結屋誅茒道人一段家風任烏飛兔走囪囪世事亦何窮官閒民不擾更年豐
　　簞瓢雲水時與話西東眞樂誰能識兀坐忘言浩然天地之中
　　永遇樂〈重明節〉
　　金昊行秋季商囘律天氣佳處瑞應皇家祥開聖旦寳厯綿基祚瑤池人祝鈞天樂奏湛露宴均寰宇萬花覆千官盡醉盛事頓超今古　中興天統四三傳序揖遜自歸明主黃屋非心蘿圖有永還付當今主希夷高蹈壽康長保五世祖孫懽聚尊之至千秋令節萬年聖父
　　又〈甲午走筆和岳大用梅詞韻〉
　　秋滿衡臯淡雲籠月晩來風勁一抺殘霞數聲過雁還是黃昏近憑高臨逺倚樓凝睇多少斷愁幽興聴漁村鳴榔隠隠別浦暮煙收暝　湘妃起舞芳蘭紉佩約略亂𡶶雲鬢景物悲涼楚天澄淡過盡歸颿影斜陽低處逺山重疊蕭樹亂鴉成陣空無言欄干憑㬉悶懷似困
　　又〈為盧顯文家金林檎賦〉
　　日麗風暄暗催春去春尚留戀香褪花梢苔侵栁徑密幄清陰展海棠零亂梨花淡沱初聴鬧空鶯燕有輕盈妍姿靚態緩步閬風仙苑　綠樷紅蕚芳鮮柔媚約略試妝深淺細葉來禽長梢戲蝶簇簇枝頭見駝顔鬒髮春愁無力困倚畫屏嬌軟只應怕風欺雨橫落紅萬㸃
　　風入松〈戌申㳂椴衡永舟泛瀟湘〉
　　溪山佳處是湘中今古言同平林逺岫渾如畫更漁村返照斜紅兩岸荻風䇿䇿一江秋水溶溶　蒼崕石壁景尤雄人自西東利名汨沒黃塵裏又𨚗知清勝無窮何日輕舠蓑笠持竿獨釣西風
　　鳯凰閤〈巳酉歸舟衡陽作〉
　　正薰風初扇梅黃暑溽並搖雙漿去程速𨚗更黃流浩淼白浪如屋動歸思離愁萬斛　平生奇觀頗快江山寓目日斜雲定晩風熟白鷺飛來㸃破一川明綠展十幅瀟湘畫軸
　　蝶戀花〈戊戌和鄧南秀〉
　　栁眼窺春春漸吐又是東風搖曵黃金樹宜入新春聞好語一犂處處催耕雨　未有花鬚金縷縷醉夢悠颺似蝶翩躚舞一枕仙遊何處去覺來依舊江南住
　　又〈已亥同常監游洪陽洞題肯堂壁〉
　　春到園林能幾許昨夜疎疎過郤催花雨㬉日晴嵐原上路雕鞍暫繫芳菲樹　仙洞同遊皆勝侶翻憶年時醉裏曾尋句要與龍江春作主翩然又趂東風去
　　又〈癸夘信豐賦芙蓉〉
　　剪剪西風催碧樹亂菊殘荷節物驚秋暮綠葉紅苞迎曉露錦屏繡幄圍芳圃　塵世鸞驂𨚗肯駐尚憶層城仙苑飛瓊侶能共牡丹爭幾許惜花對景聊為主
　　又〈道中有簪色菊花〉
　　百疊霜羅香蕊細嫋嫋埀鈐綴簇黃金碎獨占九秋風露裏芳心不與羣花比　采采東籬今古意秀色堪餐更惹闌膏膩不用南山橫紫翠悠然消得因花醉
　　又〈臨安道中賦梅〉
　　剪水凌虛飛雪片認得清香雪樹深深見傅粉凝酥眀玉豔含章簷下春風面　照影溪橋情不淺羗管聲中疊恨傳幽怨隴首人歸芳信斷萬重雲水江南逺
　　又〈戊申秋懷〉
　　夜雨鳴簷聲錄蔌薄酒澆愁不𨚗更籌促感舊傷今難舉目無聊獨剪西窓燭　彈指光陰如電速富貴功名本自無心逐糲食麄衣隨分足此身安健他何欲
　　又〈丙辰嫣然賞海棠〉
　　春入園林新雨過次第芳菲惹起情無𨚗蜀錦青紅初剪破枝頭㸃㸃胭脂顆　栁帶隨風金嬝娜隠映餘霞燦燦紅雲墮高燭夜寒光照坐只愁沈醉誰扶我
　　又〈用宜笑之語作〉
　　解語花枝嬌朶朶不為傷春愛把眉峯鎻宜笑精神偏一個微渦媚靨櫻桃破　先自腰肢常嬝娜更被新來酒飲頻過火茶飲不懽猶自可臉兒瘦得𣆟娘大
　　鷓鴣天〈壬辰豫章惠月佛閣〉
　　煙靄空濛江上春夕陽芳草渡頭情飛紅已逐東風逺嫩綠還因夜雨深　情脈脈思沈沈捲簾愁與暮雲平闌干倚徧東西曲杜宇一聲腸斷人
　　又〈豫章大閲〉
　　玉帶紅花供奉班裹頭新様總宜男鬧裝鞍轡青驄馬帖體衣裳紫窄衫　雲鬢重黛眉彎內家妝束冠江南輕裘緩帶風流帥錦繡樷邊擁騎還
　　又〈揖翠晚望〉
　　榕葉隂隂未著霜淺寒猶試夾衣裳霧濃煙重遙山暗雲淡天低共水長　風淅瀝景淒涼亂鵶聲裏又斜陽孤颿落處驚鷗鷺飛映書空鴈字行
　　又〈七夕〉
　　一葉驚秋風露清砌蛩初聴傍窓聲人逢役鵲飛烏夜橋渡牽牛織女星　銀漢淡暮雲輕新蟾斜掛一鈎明人間天上佳期處涼意還從過雨生
　　又〈湘江舟中應叔索賦〉
　　風定江流似鏡平斜陽天外掛微明雲歸逺岫千山暝霧映疎林一抹橫　漁火細釣絲輕黃塵撲撲謾爭榮何時了卻人間事泛宅浮家過此生
　　又〈贈妙惠〉
　　妙曲清聲壓楚城蕙心蘭態見柔情凌波穏稱金蓮步蘸甲從教玉筍斟　歌緩緩笑吟吟向人真處可憐生仙源幸有藏春處何事椉風逐世塵
　　又〈丁已除夕〉
　　爆竹聲中嵗又除頓回和氣滿寰區春風解綠江南樹不與人間染白鬚　殘蠟燭舊桃符寧辭末後飲屠蘇歸歟幸有園林勝次第花開可自娛
　　栁梢青〈祭戸立春〉
　　節物推移青陽景變玉琯灰飛綵仗泥牛星毬雪栁爭報春囘　絲金縷玉幡兒更斜裊東風應時宜入新春人隨春好春與人宜
　　又〈荼䕷屏〉
　　紅紫凋零化工特地剪玉裁瓊碧萼叢芳檀心㸃素香雪團英　柔風喚起娉婷似無力斜欹翠屏細細吹香盈盈浥露花裏傾城
　　又〈和趙顯祖〉
　　漠漠輕隂養花天氣乍暗還明曲徑風微蜂迷紅片蝶趂遊人　平蕪極目青青謾悵望誰招斷魂栁外愁聞鶯雛喚友鳩婦呼晴
　　又〈黃梔林送李粹伯〉
　　料峭餘寒元宵欲過燈火闌珊宿酒難醒新愁未解搖兀吟鞍　深林百舌關關更雨洗桃紅未乾野燒痕青荒陂水滿春事何堪
　　又〈富陽江亭〉
　　煙歛雲收夕陽斜照暮色遲留天接波光水涵山影都在扁舟　虛名白盡人頭問來往何時是休潮落潮生吳山越嶺依舊臨流
　　又〈聚八仙花〉
　　人間春足一畨紅紫水流風逐戲蝶初閒輕搖粉翅高低飛撲　雨昏煙暝增明似積雪枝間映綠后土瓊芳蓬萊仙伴蕊紛香粟
　　又〈邵武熙春臺席上呈修可叔〉
　　矯首遐觀崇臺徙倚心目俱寛一水縈藍羣峯聳翠天接高寒　平生江北江南總未識欄中好山雨暗前汀雲生衣袂身勌躋攀
　　又〈壬子莆陽壺山閣〉
　　暑懷煩鬱危欄徙倚凝情獨立榕葉連陰橫岡接秀壺𡶶凝碧　海山雲樹微茫更無數歸颿暮集卻憶瀟湘孤村煙渚晩風斜日
　　又〈鑑止月下賞蓮〉
　　水滿方塘菰蒲深處戲浴鴛鴦燦錦舒霞紅幢綠蓋時遞幽香　天弓搖掛孤光映煙樹雲間𣺌茫散髮披襟都忘身世真在仙鄉
　　又〈和張伯壽紫笑詞〉
　　濃碧搏枝柔黃襯紫獨殿春風菡萏輕盈甘瓜馥郁葉萼相重　人生一笑難同更餘韻都藏笑中日助清芬酒添風味須與從容
　　浣溪沙〈癸巳豫章〉
　　日麗風和春晝長杏花枝上正芬芳無情社雨亦何狂一洗嬌紅啼嫩臉半開新綠映殘妝畫梁空有燕泥
　　香
　　又〈滕王閣席上贈段雲輕〉
　　落日沈沈墮翠微斷雲輕逐晩風歸西山南浦畫屏圍一目波光明欲溜兩眉山色翠常低須知人與景相
　　宜
　　又〈鳴山驛道中〉
　　松雪紛紛落凍泥棲禽猶困傍枝低茒簷氷柱玉鞭埀流水濺濺春意動羣山燦燦曉光迷朔風寒日度雲
　　遲
　　又〈螺川從善席上敘別〉
　　不比陽關去路賖使君行即返京華清江江上是吾家聚㪚有時思夜雨留連無計勸流霞紅愁綠慘一川
　　花
　　又〈鑑止宴坐〉
　　雪絮飄池㸃綠漪舞風游漾燕交飛隂隂庭院日遲遲一縷水沈香散後半甌新茗味回時翛閒萬事總忘
　　機
　　又〈鴛鴦紅梅〉
　　本是孤根傲雪霜肌膚不肯涴鉛黃要隨塵世淺勻妝似杏著花尤燦燦比梅成實自雙雙青枝巧綴碧鴛
　　鴦
　　菩薩鬘〈癸已白豫章檄歸〉
　　扁舟又向瀟灘去危檣卻繫江頭樹風送雨聲來涼生真快哉　電光雲際掣白浪天相接不用怯風波風波平地多
　　又
　　嬌花媚栁新妝靚裙邊微露雙鴛並笑靨最多情春從兩臉生　香羅縈皓腕翠袖籠歌扇餘韻遏雲低梁塵簌簌飛
　　又
　　晩風斷送歸颿急重城囘首天連碧猶有小樓情西山如舊青　故園今漸近應卜燈花信一喜一牽縈平分兩處心
　　又〈用三謝詩故人心尚逺故心人不見之句〉
　　故人心上如天逺故心人更何由見腸斷楚江頭淚和江水流　江流空滾滾淚盡情無盡不怨薄情人人情逐處新
　　又〈瑞䕃亭秋望〉
　　小春愛日融融㬉危亭望處晴嵐滿江靜綠迴環橫陳無際山　清霜欺逺樹黃葉風扶去試探嶺頭梅㸃紅開未開
　　又〈可人梅軸〉
　　璚英為惜輕飛去可人妙筆移縑素瀟灑向南枝永無開謝時　閨房難並秀自是春風手何必問逃禪人間水墨仙
　　又〈韻勝竹屏〉
　　多情可是憐高節濡毫幻出真清絶雨葉共風枝天寒人倚時　蕭蕭襟韻勝堪與梅兄並不用翠成林坡仙曾賞音
　　又〈玉山道中〉
　　霜風落朩千山逺䕶霜雲散晴曦㬉瀟灑小旗亭山花照眼明　粉妝勻未了一捻春風小把酒恨囪囪深情眉媚中
　　又〈梅林渡寄興伯〉
　　行舟蕩漾鳴雙槳江流為我添新漲指顧隔汀洲人歸心尚留　陽關三疊舉怨栁離情苦何似莫來休不來無許愁
　　又〈永州牧人亭和聖徒季行韻〉
　　故人話別情難已故人此別何時㑹江上駐危亭離懷牽故情　悠悠東去水簇簇漁村市應記合江濱瀟湘別故人
　　又〈舂陵迎陽亭〉
　　西風又老瀟湘樹翩翩黃葉辭枝去斜日淡雲籠溪山煙靄中　危闌閒獨倚縠浪連天際殘角起江城書空征雁橫
　　又〈辛亥二月雪〉
　　東皇不受人間俗為嫌花栁紛紅綠特地閟春和連延雨雪多　梅梢封玉蕊春半開猶未還恐怨韶華吹綿作栁花
　　又〈鑑止蓮花穿闌干開〉
　　水風葉底波光淺亭亭翠蓋紅妝面六月下塘春平鋪雲錦屏　露涼輕㸃綴綠映珍珠袂渾似太真妃倚闌嬌困時
　　好事近〈埀絲海棠〉
　　紅杏已香殘唯有海棠堪惜天氣著花如酒醉嬌紅無力　娉娉嬝嬝倚東風柔媚忍輕摘憑仗暮寒要住賽錦川春色
　　又〈癸已催妝〉
　　雲度鵲成橋青翼已傳消息綵仗蕊宮初下應人間佳夕　龍煙縹緲散妝樓香霧擁瑤席凖擬洞房披扇看仙家春色
　　醉蓬萊〈重明節丙辰長汝〉
　　正金風零露玉宇生涼晩秋天氣華渚流虹應生商佳瑞電繞神樞慶綿宗社御寳圖宸極脫屣塵凡遊心澹泊逍遙物外　聖子神孫祖皇文母上接三宮下通五世至盛難名亙古今無比誕節重明燕樂和氣動普天均被壽祝南山尊傾北海臣鄰歡醉
　　漢宮春〈壬子莆中鹿鳴宴〉
　　丹詔天飛見皇家願治側席英才鴻儒抱負素蘊壯志興懷文場戰勝便從此脫跡蒿萊人共羨鹿鳴勸駕還因計吏偕來　先春占早爭開是人間第一唯有江梅莆中舊傳盛事六亞三魁桃花浪㬉更平地聴一聲雷藍綬嬝蘆鞭駿馬長安走徧天街
　　㕔前栁
　　晩秋天過暮雨雲容歛月澄鮮正風露淒清處砌蛩喧更黃葉舞翩翩念故里千山雲水隔被名韁利鎖縈牽莫作悲秋意對尊前且同樂太平年
　　又〈丹桂〉
　　景清佳正倦客凝秋思浩無涯逓十里香芬馥桂初華向碧葉露芳葩　為粟粒鵝兒情淡薄倩西風染就丹砂不比黃金雨燦餘霞送幽夢到仙家
　　訴衷情〈鑑止初夏〉
　　清和時候雨初晴密樹翠隂成新篁嫩揺碧玉芳徑綠苔深　雛燕語乳鶯聲暑風輕簾旌微動沈篆煙消午枕除清
　　又〈莆中酌獻白湖靈惠妃三首〉
　　神功聖徳妙難量靈應著莆陽湄洲自昔仙境宛在水中央　孚惠愛備祈禳降嘉祥雲車風馬肸蠁來歆桂酒椒漿
　　又
　　茫茫雲海浩無邊天與水相連舳艫萬里來往有禱必安全　專掌握雨晹權屬豐年瓊巵玉醴饗此精誠福慶綿綿
　　又
　　威靈千里䕶封圻十萬戸歸依白湖宮殿雲聳香火盡䖍祈　傾壽酒誦聲詩諒遙知民康俗阜雨潤風滋功與天齊
　　一剪梅〈莆中賞梅〉
　　雲裏盈盈玉破花遐想風流壓盡京華㸃酥團粉任欹斜獨露春妍問誰似他　有酒何須稚子賖訪戴歸來倚櫂溪涯人生得意定談誇除卻西湖不記誰家
　　又〈丙辰冬長沙作〉
　　㬉日烘梅泠未甦脫葉隨風獨見枯株先春占早又何如玉㸃枝頭猶自蕭疎　江北江南景不殊雪裏花清月下香浮它年調鼎費工夫且與藏春處士西湖
　　朝中措〈莆中共樂臺〉
　　斜陽留照有餘紅煙靄淡冥濛麥隴青揺一望前山翠失雙𡶶　高臺徙倚松飄逸韻梅減氷容俯眎塵寰如掌翩然我欲椉風
　　又
　　疎疎簾幙映娉婷初試曉妝新玉腕雲邊緩轉修蛾波上微顰　鉛華淡薄輕勻桃臉深注櫻唇還似舞鸞窺沼無情空惱行人
　　又〈乙未中秋麥湖舟中〉
　　西風著意送歸船家近總欣然去日梅開爛漫歸時秋滿山川　京華倦客難堪羈思厯盡愁邊寄語姮娥休笑月圓人亦團圓
　　又〈山礬〉
　　亂山春過雪成堆七里遞香囘蕊簇玲瓏金粟花裝碎屑玫瑰　蘭衰梅謝桃粗李俗誰與追隨清絶殿春仙侶清風吹破荼䕷
　　又〈月季〉
　　開隨律琯度芳辰鮮豔見天真不比浮花浪蕊天教月月常新　薔薇顔色玫瑰態度寳相精神休數嵗時月季仙家欄檻長春
　　又〈丁亥益陽賀王宜之〉
　　眉間黃色喜何如花縣拜恩初五品榮頒命服十行祇奉天書　萱堂繡閣均封大邑盛事同居此日銀章朱紱行看玉帶金魚
　　㸃絳唇〈和翁子西〉
　　日暖風暄殿春瓊蕊依臺榭雪堆花架不用丹青寫瑩徹精神映月唯宜夜幪香帕倩風扶下碎玉殘妝卸
　　又
　　漠漠春隂褪花時候餘寒峭數聲啼鳥喚起簾櫳曉雲鬢慵梳淡拂春山小情多少亂縈愁抱風裏埀楊裊
　　又〈同曾無玷觀沈賽娘棊〉
　　嬝嬝娉娉可人沈賽娘風韻花嬌玉潤一捻春期近占路藏機已向碁中進但休問酒旗花陣早晩爭先勝
　　撲蝴蝶
　　清和時候薰風來小院琅玕脫籜方塘荷翠颭栁絲輕度流鶯畫棟低飛乳燕園林綠隂初遍景何限　輕紗細葛綸巾和羽扇披襟㪚髮心清塵不染一盃洗滌無餘萬事消磨去逺浮名薄利休羨
　　醉桃源〈桐江舟中〉
　　微雲埽盡碧虛寛月華光影寒山河表裏鑑中看沈沈清夜闌　風細細露漙漙神遊八極間九霄囘首望塵寰悠然醉夢還
　　又〈單葉荼䕷〉
　　纎枝延蔓走青虬風清體更柔故饒檀蕊著花稠疎疎如綴旒　瓊作靨玉成裘玫瑰應輩流惜香愁怕罥搔頭寧隨〈闕〉事休
　　又
　　杜鵑花發映山紅韶光覺正濃水流紅紫各西東綠肥春已空　閒戲蝶嬾遊蜂破除花影重問春何事不從容憂愁風雨中
　　賀聖朝〈和宗之梅〉
　　千林脫落羣芳息有一枝先白孤標疎影壓花樷更清香堪惜　吟情無盡賞音未已早紛紛籍籍想貪結子去調羮任呌雲橫笛
　　踏莎行
　　白雪開殘紅雲吹盡園林新綠迷芳徑榆錢不解買青春隨風亂㸃蒼苔暈　紫燕飛忙黃鸝聲嫩日長煙㬉游蜂困憑高念逺思無窮𨚗堪宿酒厭厭病
　　又
　　萬事隨緣一身須正功名富貴皆前定多圖廣計要爭強如何人力將天勝　極費機謀徒勞犇競到頭畢竟由他命安時處順得心閒飢餐困寢虧賢甚
　　憶秦娥〈和劉希宋〉
　　傷離索不堪涼月穿珠箔穿珠箔料應別後粉銷瓊削無聊倚徧西樓角枝頭幾悞驚飛鵲驚飛鵲先來憔
　　悴更逢搖落
　　武陵春〈和王叔度桃花〉
　　一陣曉風花信早先到小桃枝冉冉紅雲映翠微開宴憶瑤池　零亂分飛貪結子芳徑自成蹊消得劉郎去路迷腸斷武陵溪
　　又〈信豐揖翠閣〉
　　乍雨籠晴雲不定芳草綠纎柔燕語鶯啼小院幽春色二分休　試憑危欄凝逺目山與水光浮滾滾閒愁逐水流流不盡許多愁
　　清平樂〈萍鄉必東館〉
　　舞風輕燕繚繞深深院晝永人閒簾不捲時聽鶯簧巧囀　清和天氣隂隂南風初奏薰琴喚起午窓新夢愁添一掬歸心
　　又〈陽春亭〉
　　一宵風雨春與人俱去春解再來花作主只有行人無據　慇懃滿酌離觴陽關唱起愁腸苦恨無情杜宇聲聲呌斷斜陽
　　又〈迎春花一名金腰帶〉
　　纎穠嬌小也解爭春早占得中央顔色好裝㸃枝枝新巧　東皇初到江城慇懃先去迎春乞與黃金腰帶壓持紅紫紛紛
　　鵲橋仙〈歸舟過六和墖〉
　　風波平地塵埃撲面總是爭名競利悟時不必苦貪圖但閒任流行坎止　忽來忽去何榮何辱天也知人深意一颿風送過桐江喜跳出瑠璃井裏
　　〈又安仁道中雪〉
　　同雲空羃狂風浩浩激就六花飛下山川滿目白糢糊更茅舍溪橋瀟灑　玉田銀界瑤林瓊樹光映乾坤不夜行人不為旅人忙怎解識天然圖畫
　　又〈同敖國華飲聞啼鵑即席作〉
　　春光已暮花殘葉密更值無情風雨斜陽芳樹翠煙中又聴得聲聲杜宇　血流無用離魂空斷只撓淒涼為旅在家誰道不如歸你何似隨春歸去
　　又〈丁巳七夕〉
　　明河風細鵲橋雲淡秋入庭梧先墜摩孩羅荷葉傘兒輕總排列雙雙對對　花𤓰應節蛛絲卜巧望月穿針樓外不知誰見女牛忙謾多少人間歡㑹
　　謁金門
　　風和雨又送一畨春去春去不知何處住惜春無覓處栁老空摶香絮鶯嬌乍遷芳樹囘念故園如舊否不
　　堪聞杜宇
　　又〈丁酉冬昌山渡〉
　　江水綠江上數峯如簇喚渡小舟來岸北筍輿行太速素豔窓紗籠玉不負看花心目今夜知他何處宿斷
　　魂沙路曲
　　又〈躭岡迓陸尉〉
　　沙畔路記得舊時行處藹藹疎煙迷逺樹野航橫不渡竹裏疎花梅吐照眼一川鷗鷺家在清江江上住水
　　流愁不去
　　又
　　風雨急紅紫又還狼籍嫩綠團枝苔徑溼簾開雙燕入院靜晝閒人寂一縷水沈煙直心事有誰能㑹得堦
　　前芳草碧
　　又〈常山道中〉
　　風䇿策山逈暮煙橫白淅瀝穿林翻敗葉羈懷愁倦客問宿荒村山驛誰識離情脈脈鴈足無書孤夜色音
　　塵千里隔
　　又〈和從善二首〉
　　花夜雨𣺌𣺌綠波南浦擘絮晴雲山外吐凝情誰共語十二玉梯空竚閒卻𤨏窓朱戶久客念歸歸未許寸
　　心愁萬縷
　　又
　　風雨半春鎻綠楊深院幙浪不飜香穗捲輕寒閒便面歸興新來不淺勾引閒愁撩亂一枕春酲誰與管曉
　　鶯驚夢斷
　　東坡引〈別周誠可〉
　　相看情未足離觴已催促停歌欲語眉先蹙何期歸太速　如今去也無計追逐怎忍聽陽關曲扁舟後夜灘頭宿愁隨煙樹簇愁隨煙樹簇
　　又〈癸已豫章〉
　　飛花紅不聚都因夜來雨枝頭冷落情如許東風誰是主　看看滿地堆郤香絮但目斷章臺路殘英剝蕊留春住春歸何處去春歸何處去
　　又〈龍江趙去非席上〉
　　盃行情意密今宵是何夕行人此別真堪惜愁腸空悶鬱　明朝去也囘首相憶要留戀如何得無端聚雨飄何急人來心上滴人來心上滴
　　生查子〈宜春記賓亭別王希白庚〉
　　梅從隴首傳栁向郵亭折鴛瓦曉霜濃掠面凝寒色相逢意便親欲去如何説我亦是行人更與行人別
　　義〈萍鄉陽春亭〉
　　千山擁翠屏一水縈羅帶雨過水痕添雲散山容在亭高景最幽天逈風尤快啼鳥一聲閒喚起情無奈
　　又
　　遲遲春晝長冉冉東風軟寒食乍晴天紅紫芳非遍前𡶶積翠橫新漲挼藍逺向晩淡煙迷一段屏山展
　　又〈丙午鐵爐岡囘〉
　　春光不肯留風雨催將去紅逐故園塵綠滿江南樹隂晴寒食天寂寞西郊路芳草織新愁悵望人何處
　　又
　　庭虛任雀喧院靜無人到囘首十年非賴得知幾早心隨香篆銷意與梅花好萬事轉頭空一笑吾身老
　　少年遊〈梅〉
　　玉壺氷結暮天寒朔吹繞闌干雪破梢頭香傳花外春信入江南　巡檐索笑情何限一㸃已微酸待得黃垂冥冥煙雨綠樹裊金丸
　　又
　　氷霜凝凍臘殘時㬉律漸推移綵勝羅幡土牛春仗和氣與春囘　花心栁眼知時節微露向陽枝喜入新春稱心百事如意想都宜
　　小重山〈農人以夜雨晝晴為夜春〉
　　樂嵗農家喜夜春朝來收宿霧快新晴雲移日轉午風輕香羅薄暄㬉困遊人　積水滿春塍綠波翻鬱鬱露秧針幸無離緒苦牽情煙林外時聽杜鵑聲
　　霜天曉角〈三衢道中〉
　　雨餘風勁霧重千山暝茒舍寒林相映分明是畫圖景去程何日定天逺長安近喚起新愁無盡全沒箇故
　　園信
　　又〈舟行清溪〉
　　艤舟砂磧秋淨波澄碧極目青山橫逺懸崖斷擁蒼壁傍岩漁艇集渡頭人物立八景瀟湘真畫雲籠日晩
　　風急
　　江南好
　　天共水水逺與天連天淨水平寒月漾水光月色兩相兼月映水中天　人與景人景古難全景若佳時心自快心還樂處景應妍休與俗人言
　　關河令〈清逺軒晚望〉
　　亭臯霜重飛葉滿聴西風斷雁閒憑危闌斜陽紅欲歛行子歸期太晩誤髣髴征帆幾㸃水逺連天愁雲遮
　　望眼
　　又〈已亥宜春舟中〉
　　江頭伊軋動柔櫓漸楚天欲暮浩蕩輕鷗波間自容與岸蓼汀蘋無緒更滿目蕭疎江樹此意何窮憑誰圖
　　畫取
　　採桑子〈三月晦必東館大雨〉
　　連朝雨驟驅春去瓦注盆傾不記初春潤栁催花忒有情　春光解有重來日寧耐休爭待得秋深聽你無聊㸃滴聲
　　又〈櫻桃花〉
　　梅花謝後櫻花綻淺淺勻紅試手天工百卉千葩一信通　餘寒未許開舒妥怨雨愁風結子筠籠萬顆勻圓訝許同
　　浪淘沙〈杏花〉
　　絳萼襯輕紅綴簇玲瓏夭桃繁李一時同獨向枝頭春意鬧嬌倚東風　飛片入簾櫳粉淡香濃鳳簫聲斷月明中只恐明朝風雨惡燕觜泥融
　　又〈桃花〉
　　桃蕚正芳菲初占春時蒸霞燦錦望中迷料出繁枝臨曲沼鸞鑑妝遲　蜂蝶正相依天氣融怡空教追憶武陵溪片片漫隨流水去風㬉煙霏
　　又〈栁〉
　　搖曵萬絲風輕染煙濃鵝黃初褪綠茸茸雨洗雲嬌春向晩雪絮空濛　車馬灞橋中別緒囪囪只知攀折怨西東不道曉風殘月岸離恨無窮
　　雙頭蓮令〈信豐雙連〉
　　太平和氣兆嘉祥草朩總成雙紅苞翠蓋出橫塘兩兩鬬芬芳　榦搖碧玉並青房仙髻擁新妝連枝不解引鸞皇留取映鴛鴦
　　畫堂春〈梅〉
　　西真仙子宴瑤池素裳瓊豔氷肌瑞籠香霧撲銖衣鳯翥鸞飛　玉骨解凌風露鉛華不涴凝脂戍樓羗管正孤吹月淡煙低
　　南柯子〈送朱辰州於方壺小隠〉
　　朩落千山瘦風微一水澄清霜㬉日快歸程喚渡沙頭欵欵話離情　傍岸漁舟集橫空雁字輕憑闌凝望眼增明一片瀟湘真箇畫難成
　　西江月〈丁已長沙大閲〉
　　笳鼓旌旗改色弓刀鎧甲增明攢花簇隊馬蹄輕稟聴元戎號令　羊祜輕裘臨陣亞夫細栁屯營觀瞻已聳定王城飛虎威名日振
　　又〈同蔡受之趙中甫巡城飲於南楚樓〉
　　淼淼澄清波面依依紫翠山先危欄徙倚對斜陽山影波流蕩漾　世事一番醒醉人生幾度炎涼高情收拾付觥觴何處羲皇人上
　　洞仙歌〈丁丑元夕大〉
　　元宵三五正好嬉遊去梅栁蛾蟬鬬濟楚換鞵兒添頭面只等黃昏恰恨有些子無情風雨　心忙腹熱沒頓渾身處急把燈臺炎艾炷做匙婆許蔥油麵灰畫葫蘆更漏轉越煞不停不住待歸去猶自意遲疑但無語空將眼兒廝覷
　　南鄉子〈尹先之索淨圓子詞〉
　　元夜景尤殊萬斛金蓮照九衢鎚拍豉湯都賣得爭如甘露盃中萬顆珠　應是著工夫腦麝濃熏費小廚不比七夕黃蠟做知無耍底圓兒糖上浮
　　行香子
　　春日遲遲春景熙熙漸郊原芳草萋萋夭桃灼灼楊栁依依見燕喃喃蜂簇簇蝶飛飛　閒庭寂寂曲沼漪漪更鞦韆紅索埀埀遊人隊隊樂意嬉嬉盡醉醺醺歌緩緩語低低
　　卜算子〈立石道中〉
　　晴日歛春泥陌上東風軟料峭寒禁花栁閒枉恨春工淺　綠漲一江深黛潑千山逺目斷平蕪無際愁數盡征鴻㸃
　　又〈丙午春即席和從善〉
　　楊栁褪金絲豔杏搖紅影欲雨還晴二月天春色渾無定　曉夢不堪驚午睡新來永一掬歸心萬疊愁空惹長亭恨
　　又〈和從善籌安堂賞海棠〉
　　嬌豔醉楊妃輕裊憐飛燕人在昭陽睡足時初試粧深淺　一段錦新裁萬里來何逺高燭休教照夜寒媚臉融春豔
　　又〈和徐師川韻贈歌者〉
　　綠暗栁藏煙紅淡花經雨更著如花似玉人豔態嬌波注　纎手捧瑤巵緩遏歌雲縷只恐鶯花不解留還逐東風去
　　又〈赴春陵和向伯元送行詞〉
　　雲歛峭寒輕雨漲春波𣺌旅枕無堪夢易驚啼鴂聲催曉　尚憶故園花紅紫為容好世路崎嶇長短亭來往何時了
　　伊洲三臺〈丹桂〉
　　桂華移自雲岩更被靈砂染丹清露溼酡顔醉乘風下臨世間　素娥襟韻蕭閒不與羣芳並看簌簌絳綃單覺身輕夢囘廣寒








　　坦菴詞
