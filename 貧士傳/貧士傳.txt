　　貧士傳　　（明）黃姬水 撰
　　貧士傳序 吳郡黃姬水譔
　　粵天生民惟民有欲迺作君師俾寄平理故帝王之治井授廛分務存普濟而玉燭之化人熙戶給自臻大同粒被之外靡圖滋羨富貧之目於斯未分自夫鴻古既降窮縱肆趨茹抔土茅之俗遐珍甘峻雕之風起故天下之民五性蠱其衷十盜集其室盈則驕華僭干宸御歉而匱悴蹈赴頓陶貲鏹豐溢者力適而勢彰金篋單虛者友疏而家誚於是各人其人各心其心舍孑身皆胡越處一姓為仇讎攫而爭也如猛獸鷙鳥豢而養也如廐肥欄畜然祿以德享財非悖入精英之聚鬼神所殃多藏之門鮮不離咎如漢卓以郿塢而族晉崇以金谷而收若是燼滅者不可勝紀良足鑒矣然昏惑沈淪危亡安樂莫不熙熙利來攘攘利往貧墨克掊而桀心充位饕餮苟得而跖行塞閭貴豪積貨於丘山元庶槁躬於溝壑嗚呼此天下所以日就於匪康而貧士之所以罕覯也困亨貞於周辭無怨難於洙訓豈我誣哉然庸彙雖繁廉貲者特受情瀾雖倒清介者獨持則代亦有其人焉由今論世即事考心或逸尚高盤弗屑塵穢或懷沖養順恐係天和飽仁飫德則澹視如雲苦節清修則嚴揮若凂保身明哲以遠害而輕履命舛乖以居易而泰皆襟牟玄造意軼遐皇不以欲疚不以俗磷不以終渝者也吁哉卓乎其諸蜂營蟻競而靈鳳丹山神龍滄海超然無累矣乎使天下皆貧士之心焉則揖讓成而雍皞登矣詎可易視之哉慨其不樂世聞名跡韜閟間有發見經史百家者不有類傳曷便披仰馬遷之紀貨殖但刺淫奢揚雄之賦逐貧未融嗟抑陶歌蕭詠緗帙多遺予也幼遭坎壈雖處屢空之時緬懷古人實獲晏如之抱癸巳之春青陽臥疾乃就榻上徐為編摩姬周迄今凡得七十五人列為二卷務皆畢老無榮斯登芳簡倘先微後達老乏少殷有一朝之遇者皆所未遑也始之敍述繼以頌揚庶乎景表懿德遠揄素風則是傳也匪徒為一己之私好將以望天下之固窮君子庶幾有聞而起也
　　貧士傳上卷 吳郡黃姬水譔 槜李王子逸校
　　披襲公：披裘公者吳人也延陵季子出遊見路有遺金公當夏五月披羊裘負薪而過之季子呼公取焉公投鐮於地瞑目拂手而言曰子何居之高而視之下臏之君子而言之野也吾五月披裘而負薪豈取遺金者哉季子知其為賢者請問姓字公曰吾子皮相之士何足語姓字也遂去季子立而望之不見乃止/ 札也行國公遘中逵食薪力負冬襲夏披黃金可拾素操豈移秘名口口佇覽莫追
　　老萊子：老萊子者楚人也當世亂逃耕蒙山之陽牆以莞葭室以蓬蒿牀以枝木席以蓍艾水飲菽食墾山播種蕭然世表也楚王駕先其門當萊子織畚而言曰守國之政孤願煩先生萊子許之其妻曰妾聞酒肉我者可鞭箠我官祿我者可鈇鉞我妾詎能為人所制哉遂投其畚而去萊子亦隨至於江南而止曰鳥獸之毛可績而衣其遺粒足食也仲尼嘗蹙然改容於斯言/老萊鴻翼蒙中耕處草木遵遊水菽啜咀綠闥陳謨朱方偕底績毛食粒蹙容宣父
　　榮啟期：榮啟期者周時人也值衰世隱居窮處遺物求己時披裘帶索行吟於路曰吾著裘者何求帶索者何索嘗鼓琴而歌孔子過之問曰先生何樂曰吾樂有三天生萬物惟人為貴而吾得為人以男為貴而吾得為男或皆不免於繈褓而吾行年九十矣是三樂也夫貧者士之常也死者命之終也居常待終當何憂乎孔子聆其語為之三日悲焉/ 啟期至素拒外抱中以敖舒詠因服表衷志揚舜絃詞慨尼聰三樂弗諼一丘固窮
　　春秋三子：春秋三子者楚之交子魯之周子齋之狂子也三子生當衰世之季目覯王綱之斁思欲絕景雲表濯志溟澤乃相與居泰山之陽處環堵之室蓽蘆不扉蓋茨不翦而高歌不輟君子謂可方之倪缺雲/殊方三子同道一心蜩視姬邦鳳遠泰岑作幾舉色含和保真豈謂陋棲廢厥高吟
　　鮑焦：鮑焦者不知何許人也衣敝膚見挈畚持蔬遇子貢於道子貢曰吾子何以至於此也焦曰天下之遺德教者眾矣吾何以不至於此也吾聞之世不己知而行之瘁行也上不己用而干之毀廉也瘁行毀廉然且弗舍惑於利者也子貢曰吾聞之非其世者不生其利汙其君者不履其土非其世而持其蔬詩曰普天之下莫非王土此誰有之哉焦曰嗚呼吾聞賢者重進而輕退廉者易愧而輕死於是棄其蔬而立槁於洛水之上/於烈鮑焦踽步周行恥辰叔季結想上皇日賜啟言投疏立僵孤潔名流洛水並長
　　齊餓者：齊餓者不知何姓字也齊大饑黔敖為食於道以待餓人有蒙袂輯屨貿貿然來者敖左奉食右執飲曰嗟來食迺揚目而視之曰予惟不食嗟來之食以至於斯也從而謝焉終不食而死曾子聞之曰其嗟也可去其謝也可食/淄境薦凶敖也設食槁瘁有來虛餓孔棘呼嗟致聲舉瞳作色簞豆終揮舍餒甘沒
　　黔婁先生：黔婁先生者魯人也修身清節不求進於諸侯魯公以鍾粟辟為相齊王以黃金聘為卿俱辭不就著書四篇抱潔而死曾子與門人往弔之上堂見先生之屍在牖下枕塹席藳縕袍不表覆以布被手足不盡斂覆頭則足見覆足則頭見曾子曰斜引其被則斂矣妻曰斜而有餘不如正而不足也先生以不斜之故至於此生而不斜死而斜之非先生意也曾子不能應遂哭之曰嗟乎先生之終也何以為諡妻曰以康乎曾子曰先生在時食不充口衣不蓋形死則手足不斂旁無酒肉何樂於此而諡為康邪妻曰否否先生之生也甘天下之澹味安天下之卑位不戚戚於貧賤不欣欣於富貴求仁得仁求義得義其斯可諡為康也已曾子喟然嘆曰惟斯人也而有斯婦/有穆先生正以矩身祿辭兩國室乏兼扆缺斂曾惻撝諡妻陳存雖苦節歿乃康名
　　北郭騷：北郭騷者齊人也結罘罔捆蒲葦織屨履以養其母猶不足踵門見晏子曰願乞所以養母晏子之僕謂晏子曰此齊國之賢者也其義不臣乎天子不友乎諸侯於利不苟取於害不苟免今乞所以養母是說夫子之義也必與之晏子使人分倉粟府金遺之辭金而受粟有間晏子見疑於君出奔北郭子曰吾聞之養及其親者身伉其難於是以身死白之/騷尚蠱盤銖陳晉寵母簋莫充相門斯踵銜惠何深酬身忻悀取不賊廉死非傷勇
　　仲尼三弟子：仲尼三弟子者顏回曾參原憲也回嘗簞食瓢飲處於陋巷人不堪其憂回也不改其樂孔子賢之它日嘗列弟子之行又曰回也其庶乎屢空及回死無以葬厥父顏路請夫子之車以為槨雲參不仕居衛縕袍無表顏色腫膾手足胼胝三日不舉火十年不製衣正寇而纓絕捉衿而肘見納履而踵決曳縱而歌天子不得臣諸侯不得友而卒傳孔子之道憲居以環堵茨以生草蓬戶不完桑木為樞而甕牖二室褐以為塞上漏下濕匡坐而絃歌子貢盛服軒車往見原憲憲韋冠縱履杖黎應門子貢曰先生病矣憲應之曰憲聞無財之謂貧學道不能之謂病若憲貧也非病也子貢逡巡而退有愧色/素王樂天水飲蔬飯道鑄三賢器同一範乃回幾化乃參聞貫彼不受命曷知貧憲
　　河上貧者：河上貧者宋人也家貧緯蕭而食其子沒於淵得千金之珠貧者謂其子曰取石來鍛之夫千金之珠必在九重之淵而驪龍頷下子能得珠者必遭其睡也使驪龍而寤子尚奚微之有哉君子謂其不以貧而苟得焉/宋有玄人希微澹寂溯澗幽盤織葭聊食厥嗣淵投月珠乃獲量龍作戒碎糜它石
　　子桑子：子桑子者不知何許人也子輿與之友霖雨十日子輿恐其病也裹飯而往食之至子桑之門則若歌若哭鼓琴曰父耶母耶天乎人乎有不任其聲而趨舉其詩焉子輿入曰子之歌詩何故若是曰吾思夫使我至此極者而弗得也父母豈欲我貧哉天地豈私貧我哉求其為之者而弗得也然而至此極者命矣夫/桑也居困輿實良朋浹旬病雨一飯造門歌絃甫奏思故方深究之莫得歸彼生辰
　　列禦寇：列禦寇者鄭人也穆公時子陽為相專任刑法禦寇乃絕跡窮巷面有饑色或告子陽曰列禦寇有道之士居君之國而窮君無乃不好士乎子陽與粟數十乘禦寇見使辭之其妻望之而拊心曰妾聞為有道者皆得佚樂今有饑色君過而遺先生食不受非命也哉禦寇笑曰君非自知我也以人之言而遺我粟至其罪我也又且以人之言居一年子陽與其黨皆見殺列禦寇獨全著書八篇曰列子/鄭圃列子壺丘是口刑名山霽清謐女饑彼以人饋我以身辭垂言窮巷世仰沖虛
　　莊周：莊周者宋之蒙人也家貧往貸粟於監河侯監河侯曰諾我將得邑金將貸子以三百金可乎莊周忿然作色曰周昨來有中道而呼者周顧視車轍中有鮒魚焉周問之曰鮒魚來子何為者耶對曰我東海之波臣也君豈有斗升之水活我哉周曰諾我且南遊吳越之王激西江之水而迎子可乎鮒魚忿然作色曰吾失我常與我無所處吾得升斗之水然活耳君乃言此曾不如早索我於枯魚之肆著書內外篇不仕而終/莊生知樂漆園曠逸郊犧不為塗龜自厄假粟監河誇金三百達言罕譬秩有倫脊
　　鶡冠子：鶡冠子者楚人也隱居幽山衣敝屢空以鶡為冠莫測其名因服成號著書言道家之用馮諼常師事之後顯於趙鶡冠子懼其薦己也乃與諼絕終身不仕/荊有哲靈幽巖芳蹈服不周形冠因作號赤縣隱名丹書闡道有朋師顯斥交終操
　　顏斶：顏斶者齊人也居齊下邑宣王致見與語以為君子也願請受為弟子斶曰玉生於山制則破焉非弗寶貴矣然而太璞不完士生乎鄙野推選則祿焉並不尊遂也然而形神不全斶雖貧晚食以當肉緩步以當車無罪以當貴清淨貞正以自娛悅而已因再拜辭去君子曰斶知足矣終身不辱/斶居側邑明擢齊宣侯師雖顯山玉弗完至道一陳鄙邑言還貞璞無願君子誦焉
　　陳仲：陳仲字子終齊人也其兄戴為齊卿食祿萬鐘仲以為不義嘗殺饋鵝與食出而哇之將妻子適楚居於陵自謂於陵仲子窮不苟求食不非義遭歲饑乏糧三日乃匍甸而取井上李食之蟲者三咽而能視聽身織屨妻辟纑以易衣食楚王遣使持金欲聘為相其妻曰亂世多害恐先生不保也遂相與逃去為人灌園/子終蚓操於陵自竄鵝哇兄饋李充螬半乃屨乃纑乃衣乃爨楚患內規高潛園灌
　　王高：王高者秦時人也當秦末饑亂父母兄弟死者十有五人家貧徒壁立夫婦晝則傭耕夜則伐草燒博飢食藜藿寒衣草衣而夫婦安然不變所守焉/高生不辰會秦鹿失焭然匹夫罄爾四壁晝耨夕薪草衣藿食素患與貧而無戚戚
　　宋勝之：宋勝之南陽安眾人也少孤居穀城聚中孝慕甚篤聚中化之少長有禮家貧不能自贍乃依食姊家數歲往受易長安以信義稱從兄裒為東平內史遣使招之勝之曰眾人所樂者非勝之願也乃去太原從郇越牧羊以琴書自娛丞相孔光就太原辟之不至/勝之德淳至孝作人姊食從寄兄爵蔑輕樂游郇囿恥就孔勳絃榮綜玩展也鴻生
　　張仲蔚：張仲蔚者平陵人也閉門養性不治榮名與同郡魏景卿俱修道德隱身不仕明天官博物善屬文好詩賦常居窮素所處蓬蒿沒人時人莫識唯劉龔知之/仲蔚削智繕世自陶玄珠則保浮名弗饕采椽唯何惟蓬與蒿獨彼劉魏雅素締交
　　向長：向長字子平河內人性尚中和好通老易貧無資食好事者更饋焉受之取足而返其餘潛隱於家讀易至損益卦喟然歎曰吾已知富不如貧貴不如賤但未知死何如生耳建武中與同好北海禽慶俱游五嶽名山不知所終/向子委順榛莽屏居食淡每匱受鬻返餘潛玩微象暢契玄知綠海攜友名岳偕歸
　　孫期：孫期字仲彧濟陰武城人也習京氏易古文尚書家貧不仕事母至孝饔膳莫供乃於大澤中牧豕以資奉養遠人從學者皆執經隴畔黃巾賊起適期里陌輒相勑約曰莫犯孫先生舍司徒黃琬特辟之不行終於家/期也居約職共為子乃從兌澤牧厥姤豕青衿孝質芳壟詔語德懷蠢寇名徵天府
　　閔貢：閔貢字仲叔太原人也世稱節士雖以周黨之潔清自以弗及也黨見仲叔食無菜遺之生蒜仲叔曰吾欲省煩耳今更作煩耶受而弗食建武中司徒侯霸既辟至投劾而去復以博士徵不至客居安邑老病家貧不能得肉日買豬肝一片屠者或不肯與令聞勑吏常給焉仲叔怪問知之乃歎曰閔仲叔豈以口腹累安邑耶遂去客沛以壽終/清矣仲叔廉節輿推友饋弗嘗公聘再辭皤顛在旅鮮食莫需潔躬從沛卒老於斯
　　梁鴻：梁鴻字伯鸞扶風平陵人也鴻幼遭亂父卒卷席而葬受業太學家貧厲節學畢牧豕於上林苑中誤遺火延及它舍悉以豕償其主猶以為少鴻無它財以身居作後聘同縣孟光入門不答乃更椎髻布衣操作而前乃喜曰此真梁鴻妻也有頃共入霸陵山中以耕織為業復至吳居皋伯通廡下為人賃舂每歸孟光與食舉案齊眉伯通知非凡人乃舍之於家鴻潛閉著書既卒伯通等為葬於要離冢傍/伯鸞清白幼遭屯極惟皇作合彼美令德力耕陵山為舂吳國良彥偕心烈士並域
　　張楷：張楷字公超不知何郡人也治嚴氏春秋古文尚書就學車馬填門貴戚之家皆起舍巷以候過客之利楷疾其如此輒徙避之家貧無以為業常乘驢車至縣賣藥足給食輒還鄉里/公超克學融博古今簪從既廣鵠徒何深花邑時駕玉壺永春優游郊里忘厥處貧
　　孔嵩：孔嵩字仲山南陽人也家貧親老乃變姓名傭為新野里卒友人範式行部到新野而縣選嵩為導騎迎式式見而識之呼嵩把臂曰子非孔仲山耶對之歎息語及平生曰共與俱曳長裾遊集帝學吾蒙國恩致位牧伯而子懷道隱身處於卒伍不亦惜乎嵩曰昔侯嬴長守於賤業晨門肆志於抱關子居九夷不患其陋貧者士之宜豈為鄙哉式勑縣食代嵩嵩以為先傭未竟不肯去/嗟爾仲山淪賤攻苦才成國器氓編邑伍騶侯新郊節逢故與握手論交報言援古
　　吳祐：吳祐者不知何地人也年二十喪父居無擔石而不受贍遺常牧豕於長垣澤中行吟經書遇父故人謂之曰卿二千石子而自業賤事縱子無恥奈先君何祐辭謝而已守志如初/祐方弱冠即抱莪悲匱卻將贈牧諷典書父交相遘忝生載規人各有心厥志莫移
　　婁壽：婁壽字元考南陽隆人也孩童岐嶷有志捥髮傳業好學不厭榮沮溺之耦耕甘山林之杳靄遲夷衡門樂以忘憂郡縣禮請終不回顧麄絺大布之衣糲{米荅}蔬菜之食蓬戶茅宇棬樞瓫牖樂天知命確乎其不可拔也是以守道識貞之士高尚其事年七十八卒國人相與論德處諡曰玄儒先生/元考純叟性澄不誘敦志星帷滅景雲藪在歉克熙於天宜耈玄儒國諡懿述弗朽
　　郭太：郭太字林宗太原人也少事父母以孝聞家貧郡縣欲以為吏歎曰丈夫何能執鞭斗筲哉乃欲遊學無資就姊夫貸錢五千與聞縣宗仲至京師從屈伯彥學春秋并日而食衣不蔽形常以蓋幅自障出入入則蔽前出則掩後以母喪歸凡司徒辟大常趙典舉有道皆不就以建甯二年卒/懿哉林宗胥吏豈覊遐追聖學言邁王畿蛾習典學麟獲授書奔衰歸處藏器棲遲
　　符融：符融字偉明陳留浚儀人也州郡禮請孝廉連辟皆不應會黨事妻亡貧無殯斂穎川張元祖來存融推所乘鸁車牛馬欲為具棺服融不肯受曰古之亡者棄之中野唯妻子可以行志但即土埋葬而已與同郡郭林宗田盛並不仕以終雲/偉明逸韻杭道虬盤婦亡無斂友欲備棺乃行古志青野埋捐同襟偕逝用晦林泉
　　申屠蕃：申屠蕃字子龍陳留外黃人也家貧傭為漆工郭林宗見而奇之少有名節鄉人稱焉父母卒哀毀思慕遂隱居學治京氏易嚴氏春秋小戴禮因博貫五經兼明圖緯前後凡蒲車特徵皆不就年七十四以壽終/恬曠子龍被褐處空沖心玄境汙跡傭工瞻依早失經緯咸通蒲纁數返考命以終
　　徐氏父子：徐穉字孺子豫章南昌人也讀書豐城櫧山之厓家貧常自耕稼非其力不食恭儉義讓所居服其德常齎磨鏡具到所住傭以自給桓帝以玄纁備禮徵聘陳蕃胡廣黃瓊交辟不就靈帝欲以蒲輪聘穉會卒時年七十二子胤字季登隱居不仕躬行稼穡倦則誦經貧寠睏乏執志彌篤不受惠於人太守華歆禮請相見辭疾不詣建安中卒/孺子者何挺生傑出田耕止共鑑磨行給臣僉檄求帝兩旌辟子胤丕承足昭先德
　　貧士傳下卷
　　扈累：扈累字伯重京兆人也遭亂播遷徙鄴喪婦乃詣洛陽遂不復娶獨居道側以甗甎為障施一廚床食宿其中晝日潛思夜則仰視星宿吟詠不輟衣緼敝服嘉平中縣令閔其孤老給廩不足就工作裨繕糧出後以疾亡/伯重曷師青牛戶堂遠播京洛孑止塗傍潛道觀文理素詠緗須捷縣服庸保索糧
　　寒貧：寒貧者姓石字德林安定人也建安初客三輔乃就學長安宿儒欒文博氏通詩書於眾輩中最為玄靜關中洶亂南入漢中不治產業不畜妻孥晝夜誦詠道書後還長安獨居窮巷冬夏敝衣連結里人與之衣食不取郡縣以其鰥寡給焉時乞於市亦不多取人問姓名不答故因號之曰寒貧也車騎將軍郭淮以意氣呼之問所欲瞪而不言因與脯{米冓}及衣取其脯一胞{米冓}一升而已/德林玄默範彼欒儒塵業弗務道典日披寒貧致號芳字莫知戎臣問遺取食卻衣
　　孫登：孫登字公和汲郡共人也無家屬居郡北山窟土為室夏則編草為裳多則披髮自覆好讀易撫琴性無恚怒見者皆親樂之時游邑都所經家或設衣食者一無所受嘗住宜陽山中文帝使阮籍往觀與語不應嵇康從游三年問其所圖終不答康每歎息將別以才多識寡戒之後不知所終/公和弗偶宜陽居穴炎曦蔽草寒晷被髮文係虞絃載鼓載閱阮叩緘言嵇游戒別
　　董京：董京字威輦不知何郡人也初與隴西計吏俱至洛陽常宿白社中或乞於市被髮而行逍遙吟詠得殘碎繒絮結以自覆全帛全綿棄而不受著作郎孫楚就社中與語載與俱歸復貽書之仕京詩以辭之後數年遁去莫知所之於其寢處唯有一石竹子及詩二篇而已/威輦飄蹤洛陽客至潔棲幽社汙游嚻市達矣行吟鄙哉言仕倏焉遐舉獨遺玄賦
　　夏統：夏統字仲御會稽永興人也幼孤貧養親以孝友聞每採梠求食星行夜歸或至海邊拘螊{蟲越}以資養雅善談論宗族勸之仕統勃然作色曰使統屬太平當與元愷評議遇濁代念與屈生齊潔若汙隆之間自當耦耕沮溺豈有辱身屈意於郡府之間乎聞君之談不覺毛灑汗匝顏赤心熱口張耳塞也言者大慚/統幼孤匱孝睦則聞采林星往拘水海征顯榮族勵沮溺自任斂形迍世畢影高襟
　　郭文：郭文字文舉河內軹人也少愛山水尚嘉遁服畢不娶步擔入吳興大辟山窮谷倚木於樹苫覆而居恆著鹿裘葛巾不茹酒肉區種菽麥采竹貿鹽以供餘杭令顧颺與葛洪共造之攜與俱歸颺贈韋袴褶一具文不納辭歸颺追遣使者置衣而去後衣爛戶內竟不服用王導聞其名遣船車迎之文荷擔而至居導西園溫嘗問曰今將用先生以濟時若何文曰山草之人安能佐世後逃歸臨安既卒葛洪庾闡並為作傳贊頌其美雲/郭文嘉尚山水遐思名島既歷荒谷攸居颺服弗御導園蹔棲一朝捐瑟二哲揚徽
　　郭翻：郭翻字長翔武昌人也翻少有志操辭州郡辟家於臨川以漁釣射獵不涉世交居貧無業欲墾荒田先立表題經年無主然後乃作至稻將熟有伊認者悉推與之縣令聞而給之以稻還翻翻竟不受其漁獵所得或從買者不取其直亦不告姓名嘗墜刀於水路人有為取者因遂與之路人固辭翻曰爾所不取我豈能得復沈刀於水其廉不受惠皆類此也/武昌翻里臨川寄室乃耕汙萊禾成弗獲乃鬻漁獵售人無直沈器漣漪允符清德
　　沈道虔：沈道虔吳興武康人也少好老易居縣北石山下與諸孤子弟共釜庾以捃拾自資同捃者爭穟道虔悉以所得與之爭者媿恧後每事輒雲勿令居士知冬無複衣戴顒聞而迎之周以錢服及還悉供諸眾無衣者鄉里少年相率受學道虔無食以立學徒武康令孔忺之相與餽給受業者始得有成道虔年老菜食恆無經日之儲而琴書為樂以終/道虔玄澹老易妍文饑仰掇穟寒鮮複衿戴周贍族孔給淑人耄年藿食琴典欣欣
　　孔淳之：孔淳之字彥深魯人也孔子二十六代孫性好墳集山水為太原王公所稱居會稽剡縣茅室蓬戶庭草蕪徑牀上有書數帙而已與處士戴顒王弘之王敬弘等並為人外之交又申之婚姻敬弘以女適淳之子尚遂以烏羊繫所乘車轅提壺為禮至則盡歡共飲訖暮而歸或恠其若此答曰固農夫田父之禮也會稽太守鄭方明要之不至使謂曰苟不入我郡何為入我郭淳之笑曰潛游者不識其水巢棲者非辨其林飛沈所至何問其主終不屑往元嘉初復徵為散騎侍郎乃逃去家人莫知所在後東歸七年卒/淳之屬懷索丘山水徑草芄芄牀書楚楚三星縮姻一壺成禮郡招恥屈帝徵逃徙
　　翟法賜：翟法賜者潯陽柴桑人也曾祖湯莊父矯並口高尚不仕法賜結屋廬山以獸皮結草為衣雖鄉親中表莫得見焉徵辟不就後家人至石室尋求因復遠徙後卒於巖石之間/翟世清品法賜尤皎棲秀餐靈服毛御草迺避敷求復投杳渺達人就蛻青巖陳殍
　　劉凝之：劉凝之字隱安南郡枝江人也慕老萊嚴子陵為人推家財與弟及兄子作舍野外非其力不食妻亦不慕榮華樂甘儉苦共乘薄笨車出市賣易周用臨川王義慶衡陽王義季遣使存問凝之答書稱僕人或譏焉凝之曰昔老萊向楚王稱僕嚴陵亦抗禮光武未聞巢許稱臣堯舜也荊州年饑義季慮其餒斃餉錢十萬凝之將錢至市門觀有饑色者悉分與之俄頃立盡自甘饑餓後攜妻子入衡山不返元嘉二十五年卒/白尚凝之古逸自期於宗謝業於野爰居哲嬡同德賢王抗儀衡陽終隱遂厥遁思
　　朱百年：朱百年會稽山陰人也家貧少有高志談玄屬詠攜妻入會稽山業採以樵箬置道頭輒為行人所取明旦復然人稍怪之積久知是朱處士所賣須者隨多寡留錢取樵箬而去或遇寒雪不售資匱自榜船送妻還孔氏天晴復迎之追念母氏亡於冬月衣無綿絮自此不御嘗寒時就孔顗宿衣被單挾覬以臥具覆之既覺引臥具去體謂顗曰綿定奇溫即灑涕悲慟顏峻為東楊州餉穀三百斛不受百年卒蔡興宗為會稽太守贈米以給孔氏遣婢詣郡門固讓時人美之以比梁鴻妻雲/百年玄藻樵山自給一日不售兼旬無食孝不御溫廉能卻物淑妻辭饋並彰清德
　　顧歡：顧歡字景怡吳郡鹽官人也家世寒賤父祖並為農夫歡獨好學年六七歲知推六甲父使田中驅雀歡作黃雀賦而歸雀食稻過半父怒欲撻之見賦乃止鄉中有學舍歡貧無以受業於壁舍後聽無遺亡者夕則然糠自照及長篤志不倦居剡中天台山每日出戶山鳥集其掌上取食年六十四卒/歡也農流性資秀悟年方岐嶷推甲作賦屬垣晝業然糠宵度機心永絕山禽掌哺
　　吳蔡二隱：吳苞字懷德濮陽湮城人也學善三禮老莊過江教授葛巾竹麈蔬食二十餘年與劉巘俱於褚淵宅講授論語隆昌元年徵大學博士不就蔡會字休明陳留人也常慕苞清抗圭窬自守不與俗交李撝謂江斅曰古人稱安貧清白曰夷湼而不淄曰白如蔡休明者可不謂之夷白乎/懷德鉅儒北學南師屣揮宋組鑰闡魯書休明景式高抗亦特古稱夷白撝頌不虛
　　徐伯珍：徐伯珍字文楚東陽太末人也少而孤貧學書無紙常以竹箭箬葉甘焦及地上學書及長讀詠不倦妻亡不娶自比於曾參宅南九里有九巖山遂移居之家極貧窶而兄弟四人皆白首相對時人呼為四皓前後徵辟凡十數皆不就/伯珍幼艱抱影長嘯藝翰摹精古墳探奧九巖逸棲四人齊耄自擬曾參世稱商皓
　　沈麟士：沈麟士字雲禎吳興武康人也敏慧博學有高尚之心居貧織簾誦書口手不息鄉人號為織簾先生又傭人伐竹以繼饘糜嘗苦無書因游都下歷觀四部畢乃歎曰古人亦何人哉稱疾歸鄉無所營求負薪汲水并日而食守操終老徵薦不就著易禮老莊等要略數十卷於家/麟士俊敏尚志窮居誦口而畜業手以需討典都游終履鄉歸昭昭經述來嗣足垂
　　沈顗：沈顗字處默幼清淨有至行慕黃叔度徐孺子之為人家貧惟讀書著述獨處一室人罕見其面從叔勃貴顯還吳賓客填門顗獨不往勃就之顗迎送不踰閫勃歎曰吾今乃知貴不如賤也齊末兵荒與家人同甘困餓二日一餐或饋糧肉閉門不受惟采蓴荇根供食以樵採自資怡然不改其樂/處默高步憲穉欽風守我沖寂傲彼尊榮饑戎並遘饔膳皆空山植溪毛日搴以供
　　阮孝緒：阮孝緒字士宗陳留尉士人也孝緒七歲出繼從伯胤之胤之母周氏卒遺財百萬應歸孝緒孝緒一無所受盡以歸胤之姊琅玡王晏之母聞者嘆異性至孝既冠答父彥之誡曰願跡赤松於瀛海追許由於窮谷庶保餘生以免塵累自是屏居一室非定省未嘗出戶家貧無爨僮僕竊隣人墓樵繼火孝緒知之乃不食更令拆屋而炊所居惟竹一叢而已/卓哉士宗年芳行偉百萬推金一廛甘餒瀛海清淙潁陽高軌叢竹安愉沒窮無悔
　　劉訏：劉訏字彥度平原人也幼貧性不欲仕時有辟之者訏即掛檄於樹而逃事息乃還亦不願娶與陳留阮孝緒及族兄歊日夕招攜都下謂之三隱卜築東澗有終焉之志每遭窘迫併日而食隆冬或無氈絮處之晏然人不覺其饑寒也常著穀皮巾披衲衣每遊山澤輒留忘返神理閑正姿貌甚華在林谷之間意氣彌遠天監七年卒諡曰玄貞處士/訏當齠紀孤困即遭觀賓弗利比友相招東澗盤止遠岫遊遨玄貞清諡千載猶昭
　　胡叟：胡叟者不知何許人也居家蒿室草逕唯酒自適嘗謂人曰我此生活似勝焦光不治產業饑貧不以為恥養子字螟蛉以自給每至貴勝之門恆乘一牸牛布囊容三四升飲噉醉飽便盛餘肉併以付螟蛉見車馬容華視之蔑如也/叟不家治實勝焦光碧草寄趾黃流適情仰供養子時乞華門視彼榮富太虛馳雲
　　范元琰：范元琰字伯珪吳郡錢塘人也少通經史兼精佛義居家不出城市雖獨居如對賓客見者莫不改容憚之家徒四壁唯以園蔬為業縣令上言義行揚州刺史臨川王宏辟命不至卒於家/吳有元琰敏求慧性既涉九經復昭三乘寂矣厭紛儼乎居敬藝疏足老終違辟命
　　朱桃椎：朱桃椎益州成都人也澹泊絕俗披裘曳索人莫能測長史竇軌見之遺以衣服鹿幘麂鞾逼署鄉正委置不服更結廬山中夏則臝冬則緝木皮葉以自蔽贈遺一無所受嘗織十芒屩置道上見者曰居士屩也為鬻米茗易之置其所輒取去終不與人接高士廉為長史備禮以請降階與之語不答惟瞪視而去士廉拜曰祭酒其使我以無事治蜀耶屢存問輒走林草自匿雲/桃椎恬閉裘索陶熙裕襟弗諒世網苦縻搆雲取壯緯草由頤友治請言默示無為
　　孟浩然：孟浩然襄陽人也骨貌淑清風神散朗灌蔬藝竹以全高尚然游不為利期以放性故常貧名不掛於選部聚不盈於擔石雖屢空不給而自若也郡守韓朝宗偕浩然入秦先揚於朝約日引謁及期會友文酒講好甚適或曰子與韓公預諾而忘之可乎浩然吒曰僕已飲矣身行樂耳惶恤其它遂畢席不赴由是間罷終於冶城南園/楚嶽隍靈孟哲挺生林嘉遁尚文妙匠心放適情志任適天真臨觴負諾樂豈易名
　　高繹：高繹者長安人也有古人絕行慶曆中召至京師上欲命官固辭歸山賜號曰安素處士家甚貧窶妻子寒餒終不以困故受鄉人饋遺閉門讀書而已/高子勵行卓犖邁古德聞帝擢號錫山處室用雖艱鄉周弗取唯勤遜志披文暢喜
　　杜生：杜生者莫知其名時人呼為杜五郎穎昌人也所居去邑三十里有屋兩間與子並居前有空地丈餘即為籬門生不出門者三十年黎陽尉孫軫往訪之自陳村人無能公何見顧軫問所以為生對曰昔有阪田與兄同耕迨兄子娶婦度不足贍乃盡以與兄而攜妻子至此僦屋居之與人擇吉醫藥聊以供飦粥有時不繼雲/杜生野寄逾紀潛門讓畝敦睦俗室裕貧嚴卜韓方以粒以薪孫尉惠綏聆厥條陳
　　俞澹：俞澹字清老金華人也貧而無室棲山以居人呼之曰半山道人荊公王介甫嘉其潔尚乃彊為釋牛山以資澹曰無錢得祠部耳公為買之牒名紫琳已戒期祝髮愆而不至公訝詰之澹曰吾思僧不易為生龜脫筒亦難堪忍祠部已付酒家償負矣/清老放達風神塵表麗偶弗偕芳林孤蹈名公致嘉迦業強造曠性不堪從所厥好
　　賈收：賈收字耘老烏程人也以詩著名喜飲酒家素貧東坡先生每念之嘗作古木怪石書其後以贈雲念賈處士貧甚無以慰其意為作古木怪石一紙每遇饑時輒一開看還飽人否若吳興有好事能為君月致米三石酒三斗終君之世者當便以贈之不爾可令侍姬掌貯須添丁長以付之也/賈生茂士握槧吐珠綠醑則嗜白衣罕攜室當交謫友實致思嘉圖雖慰玩豈忘饑
　　丁時習：丁時習字行可邵武人也父廷彥為太學錄以忤蔡攸歸卒時習遂棄青紫業僦舍掩籬玩讀經史晏如也鄉朝貴有以書薦於有司終不往謁妻危氏同甘苦未嘗以貧窮見辭色子百之千之夙興供灑掃具蔬食畢即受業恭謹終日杜來為之立傳/廷彥邦直克陶哲器國止青蠅園藏白賁令妻刑德翼子繩義藝士昭揚播芳百嗣
　　蘇雲卿：蘇雲卿者豫章南昌人也初與丞相張德遠為友宋既渡南德遠貴顯雲卿乃遁跡結庵於東湖之小洲家貧畚礫為圃織屢以自給垂三十年後德遠復相函金帛移書帥府雲有故人蘇雲卿在治下斯人管樂流亞非折簡可招必禮致之帥漕乃以計造見翼日遣使迎候書幣不啟而雲卿已遁矣/雲卿國彥乃丁世亂故交顯達湖洲遲玩管樂致忻幣書臻薦松間一語明發遐竄
　　蘇扶：蘇扶者隱士蘇庠仲子也工詩善書貧甚而有介郡守招之語子姪輩曰吾何以獲知時人特以先世隱名存耳殆不過哀吾貧而周之甯忍以父名賣錢耶固辭不往死至無以斂葬雲/庠叟用晦逸範夙傳乃生麟角亦尚龍潛歌彰清蘊書適熙天抱窮以歿題轊弗全
　　河溥：河溥字商霖永嘉人也潤澤詳整屬詩知名釜爨常空而意趣悠然漠不為累也葉水心常稱其凍餓自守之樂死之日殯具無貲其友翁忱率素往來者葬之/溥也哲儒聖步賢趨玉堪擬德實偶彰儀躬遭育鞠心嗜道腴獻稱有試友殯無歸
　　周方叔：周方叔字矩道居丹徒築室五洲山下讀誦不休家貧或終日不得食隣僧乞米送之一日龔農卿準孫常州吳會造其廬無以為具乃烹犬食之二公忻然盡歡歎息而去/矩道嵓廬考墳自娛如何檉施乃繼儒糜朝軒有造山釜無儲羹獻作饌式宴樂胥
　　呂徽之：呂徽之天台人也居芳山中綜博述詠安貧逃名常漁以自給一日攜弊楮詣富家易穀露頂短褐布襪草屨值大雪立門下人弗之顧徐至庭前聞閣中語貴遊子弟詠雪苦吟弗就徽之哂焉迺出侮之徽之口占以答無不精美問其姓字終不言諸子弟曰嘗聞吾鄉有呂處士者欲一見而不能先生豈其人耶曰吾農家安知呂處士因惠之穀徽之怒曰不義之貨我何庸取遂去諸子弟瞰識其所雪霽覓訪唯草屋壁立忽米桶內有人乃徽之妻也以天寒無衣坐為障耳因問先生何在答曰溪上捕魚乃至彼見之徽之隔溪謂曰少需之得魚易酒飲諸公也俄頃攜魚酒至盡歡散別翼旦復躡其蹤則徽之已行矣/作者徽之絕塵不羈益耒山耨網罟捕魚遁趾一出僻牖人知諸少甫扣孤雲復移
　　胡汲仲：胡汲仲字長孺天台人也特立獨行凍餓有守趙子昂嘗為羅司徒奉鈔百錠請作墓銘長孺怒曰我豈為宦官墓譽耶是日長孺絕糧其子以情白坐諸客咸勸之受長孺逾堅嘗送蔡如遇歸東陽雲糜不繼襖不溫謳吟猶是鐘球鳴語之曰此余祕密藏中休糧方也/夷風沿濁卓生長孺履有確守困無纖累雖當粒絕終辭墓譽歸友贈言堅哉見志
　　杜有開：杜有開字伯陽江陰人也家貧授徒以給妻吳氏辟纑助之天曆歲歉學徒散去吳之弟繼勸鬻墓地少延餒死有開在羸憊中堅持不可繼欲挈吳歸吳曰夫能盡孝我獨不能盡婦道乎遂相繼枕藉死鄉人憐之/伯陽碩儒庾炊莫給養蒙而需載緝以易孔鞠饑災克全守德子經婦義斃焉弗失
　　張介福：張介福字子祺覃懷人也從姑氏來吳少慕鄉哲許衡遂軒軒以禮自持為學誠篤周旋規矩張士誠入吳兵掠其舍令導諸富不從乃刃其面流血仆地復戴冠危坐而顏色自若家素貧窶冬不具衣襦或遺以裌絮固辭之雖小物亦不受及死語人曰吾學古人一無所成死有餘憾矣/覃懷秀產吳邑即旅志在希賢動能中禮白刃莫懾素介無取生雖聞道沒猶含悔
　　王逵：王逵字志道錢唐人也足一跛家極貧無以朝夕因賣藥賣藥復不繼又市卜博究子史百家客至輒談今古不休人知其辨博每以疑難質之無不口應/跛者王生外歉內足山袖秦方市簾楚卜學必窮年談唯稽牘粵義隱詞質皆彰暴
　　王賓：王賓字仲光吳郡人也志不願仕永樂中自壞其面終身獨居無妻子髽髻布袍遊行市中家貧無業賣藥以資所至羣兒隨焉郡守姚善枉謁衡門賓據坐受拜以道誨之若師弟子姚少師廣孝貴歸來訪弗肯見方盥掩面而走/仲光耽漁獨影窮棲毀顏佯廢編髮高嬉性偕赤子道屈貴輿同邦企德展矣我師
　　邢量：邢量字用禮吳郡人也平生不娶併僮僕無之弊屋三間青苔滿壁室中唯左右古書披覽薪水躬自秉執惟炊黍分而食焉未嘗得一煖食折鐺敗席壞麻破被蕭然其居也及扣之經史傳記無弗應者客至清談不設湯茗有奇彥數人每謁之必挾鈔以往午則買食它處復就談焉量以是畢老/邢叟好古經紬史究室乏御令身勞井臼晨炊昏餐著麻寒覆問奇有來如鐘在叩
　　貧士傳後序
　　噫易表聖賢之養禮著下流之餃其泰與約為不同恭與簡為弗一者何也蓋時有哲人則豐公以大奉類分中上則秩節以次施在昔帝王無愆於接下者之道也世降風移名浮實掩淑慝之分既喪貞黷之鑒遂昏始有不得其職者眾矣故尸祿靡媿食貨每積於侈傲之公卿竊權罔疑富殷咸屬于樂康之近戚瘠形饑喙徒履端方號婦啼兒虛窮經緯行危朝野儲儋石而一磬懸學貫天人禦三冬而四壁立豈但執瓢之回懸鶉之憲而已乎然又土室茅茨居其身而樂道者不知其非雕綺也漁樵傭保人其伍而尚志者不知其非師賓也秕糠草樹充其腹而守貞者不知其非膏粱也傾篋虛囊立其家而抱術者不知其非貝玉也在士則然而矜非資澤見者自顰蹙而弗安哀不富人聞者將驚怵而不已閔通靈怪傷動帝祇其可以燕越之情為同人之感乎嗚呼食力者先民處世之務求己者元聖訓人之方飲河非餘安枝惟一惜乎日昇溟而需粒食禽歸林而飽稻粱黃白難通拯{門卞}枵而無賴青錢失毋給晨夕而終窮力孱非少壯之剛奚周芟柞身孤無亞旅之助必匱菑畲貴客驕人穢形耳目飾冠袨服塵即襟懷富仁寵義之莫知特方桑翳握瑾席珍之弗許竟比褐寬殊不知銅臭之聲嘲譏自古守財之說言議逮今石崇郭況之贏報殊禍福陶朱程鄭之裕跡辨邇遐豈挾有於夜臺無懷資於泉路蕩凌子姓終為馬鬣之封棄背僮奴半作牛犂之瓏地司鬼錄無別於萬鏹之夫藏魄遊魂未顯夫千金之子垂尤世世貽笑人人而貧士者廉儉之操栗人嚴雪明清之抱洗物澄江播善八紘飛芳千祀長夜斯即永述非共盡之流沉明莫聲不朽豈同腐之族墨硃記載竹素流傳遷鼎改朔而義問不移變海徙田而德音孔固此蓋貧於財而富於德空乏於一朝而優崇於萬世也若彼富人寶神尚守精爽猶存玉食力珍方丈之豐而陳饋妖宮極美翔天之廣而寢興聽廉士於清蟬目餓夫於饑鳥貸貫錢而德色何能指廩而棄舟舍一羹而沈吟豈諒投珠而抵壁欲如丘壑至素首而未盈貧似鷹狼底污身而尚毒仇斂萬民之食戲偷百物之精之斯人也不亦愚且肆耶且陽痺無憤盈之私白藏有溥長之慶錦絺謂之同被藿肉乃曰齊嘗豈或怨尤乎一時之遇而忘彼大道之無健羨也哉蓋貧者士之常素者易之履舍車徒步在林之鶴可歌卻釜躬耕於磐之鴻莫敍無嚴令而不援垂街之寶非好名而不拾在道之金嗟來弗食嘑爾豈安蓼蟲忘乎在辛壤蚓安於食槁孤竹採薇有時可逝赤松辟穀無地能求性忍滑甘既無累於羣欲生遠造物允不繫於一心使天下而多若人則制畝不分何起未均之歎公養無設誰興或簡之思出入相忘動止以道莫傷太清之化克保太公之風人趨不令之徒家臻必封之俗矣魯曾有操弧之志無授筆之祥學疑買櫝而還珠跡類登庭而獻玉青雲莫致素服屢塵少年結裘馬之場衰頑闕龍鳳之署向平之事未畢貢禹之家孰知百畝之田未盈伏臘數楹之室聊適起居握筆題詩窺陶謝以為門戶舉杯說劍執韓白以作機符誨爵既遺詔祿罔及亦惟多文為富奉義以尊玉饌之人均作競胾之旋蟻紈袴之子等於化草之流螢固虞性而樂天也詎輕世而傲物哉姪姬水著貧士傳各係以贊而又冠以序其文爛然也予始志於近取未嘗一覽而晚節末路困蹇屯否之餘讀之深有所感是用作後序以足其未盡之意爾嘉靖辛亥歲七月七日中南山人黃省曾譔
附錄：
貧士傳二卷（內府藏本）
明黃姬水撰姬水字淳父吳縣人黃省曾之姪也是編載自周至明初貧士七十五人各爲之贊漏畧殊甚至如莊周貸粟監河侯一事亦列之貧士中尤不倫也（四庫全書總目卷六十一·史部十七·傳記類存目三）
白下集十一卷（兩江總督採進本）
明黃姬水撰姬水有貧士傳已著錄是集詩六卷賦一卷文四卷姬水自吳門徙居金陵所作故以白下爲名王世貞序謂姬水始務以淸麗宏博自喜中年游白下稍趨澹辭雅調晩節益自喜爲工語東南諸詩人不能先淳父而指屈也其文則不復置論然觀姬水自序似所編實止各體詩其餘數卷爲其子後來增入也姬水本五嶽山人省曾子而世貞序謂省曾爲姬水之王父同時之人不應有誤殆刋本衍一王字歟（四庫全書總目卷一百八十·集部三十三·別集類存目七）
高素齋集二十九卷（江蘇巡撫採進本）
明黃姬水撰是集凡賦一卷詩十二卷雜文十六卷王世貞藝苑巵言稱其詩如北里名姬作酒糾時出俊語褒中寓貶已足見其一斑矣（四庫全書總目卷一百八十·集部三十三·別集類存目七）
黃淳父集二十四卷（浙江汪汝瑮家藏本）
明黃姬水撰是編乃萬厯乙酉其壻顧大思裒白下髙素齋二集及所未刋者並梓之凡賦頌贊詩十六卷雜文八卷（四庫全書總目卷一百八十·集部三十三·別集類存目七）
黃姬水貧士傳二卷（四庫全書·史部·正史類·明史卷九十七）
黃姬水淳父集二十四卷（四庫全書·史部·正史類·明史卷九十九）
皇甫汸黃姬水等長洲縣志十四卷（四庫全書·史部·目錄類·經籍之屬·千頃堂書目卷六）
黃姬水貧士傳二卷（四庫全書·史部·目錄類·經籍之屬·千頃堂書目卷十）
黃姬水黃淳父先生集二十四卷【字淳父長洲人省曾子】又白下集十一卷又髙素集□卷（四庫全書·史部·目錄類·經籍之屬·千頃堂書目卷二十四）
黃姬水字士雅號淳甫省曽之子以書名家筆法雖古短於風韻未免板刻亦能詩所著有淳甫集（四庫全書·子部·藝術類·書畫之屬·書史會要__續書史會要）
黃姬水淳父呉人正書初宗虞永興行筆本王履吉而晩節加率易（四庫全書·子部·藝術類·書畫之屬·六藝之一錄卷二百九十九）
黃姬水
黃姬水字淳父長洲人五嶽山人省曽之子也生而幼敏山人出入必攜之俱有所占屬每令同賦五嶽拙於書命淳父學書於祝京兆遂傳其筆法【列朝詩集】
黃淳父詩冊行草書【式古堂書畫彚考】（四庫全書·子部·藝術類·書畫之屬·六藝之一錄卷三百七十）
黃姬水
姬水字淳父長洲人省曽子有白下髙素二集
【王元美雲黃淳父如比里名姬作酒糾才色既自可觀時出俊語】（四庫全書·集部·總集類·明詩綜卷五十五）
黃質山先生者諱姬水字淳甫父曰五嶽山人省曾以博學工古文辭著聲先生生而穎異試公車業不利棄去刻精為詩五言古律皆深入唐人之奧文亦峭勁其大不能如其父然有美愛可傳者生而嗜古負遺世之僻不與俗諧其辨識書畫器物稱賞鑒家顧多謝客客至而雅者始見延然不能具五簋而酒茗脯炙必精旨雅語竟日不倦卒年六十六今像谿刻寒苦古狷者流也（四庫全書·集部·別集類·明洪武至崇禎·弇州四部稿續稿卷一百五十）
黃淳父集序　　（明）王世貞 撰
（四庫全書·集部·別集類·明洪武至崇禎·弇州四部稿卷六十八）
甲戌春二月余入領太僕過淳父是時淳父病矣而強起納拜曰夫余殆已矣敢以不朽累子尋嗚咽不能竟蓋又三月而淳父歿其息某以其所著集請曰先子志也淳父自少為諸生即以古文辭著聲而其於諸生業亦不廢試凡數上輙報罷最後有所不得意遂謝諸生歸淳父既不襲儒衣冠又不具隠居衣冠即楚服而見達官長者自如也所為頌雅騷選賦誄之屬始務以精麗宏博自喜中年游白下稍變而趣澹辭雅調然其意不能無為工晩節益自喜為工語自淳父之工語出而諸郡中名能詩者爭傳寫之紙為貴嘉隆之際即東南諸詩人不能先淳父而指屈也淳父固絶口不及一第顧其中不能無恨之意托沖舉黃白之術以少伸其志而行之輙不讐竟怏怏而死居恆計衣食不能卒嵗而後先所蓄置古敦彛法書名畫即號好事家不能過也淳父負耿介有至性其他行甚多餘不敘敘其詩曰士業以操觚無如吾吳者而其習沿江左靡靡或以為土風清淑而柔嘉辭亦因之北地武功諸君起中原自厲其格以求合古而不能盡釋其豪踈之氣吾吳有徐廸功者一遇之而交與之劑亦既彬彬矣而不幸以蚤歿乃淳父能劑矣夫辭不必盡廢舊而能致新格不必步趨古而能無下因遇見象因意見法巧不累體豪不病韻乃可言劑也今吳下之士與中原交相詆吳習務輕俊然不能不推淳父之精深中原好為豪亦不能以其麄而病淳父之細者淳父真能劑矣淳父之皇考曰五嶽公博雅知名士其所著書亦余序之五嶽公務博綜而淳父善専詣乃余於淳父言尤無間雲
黃淳甫
呉城邸中獲奉珍吐江夏之秀端自不乏行巻觸目琳琅獨足下連城耳一行入曹訊諜譏駁故復不少兼世情酬酢種種輕難割斷僕幸不以有情待之對巻便自入無小罣礙足下相許否賊洶洶圍中知無廢嘯歌數日變故必多忱慅牢愁之思幸示教一二僕每怪諸君子好相標稱輒從某家索畫分韻限題組織牽就不縁性真都略風格孔嘉跳梁亦所不免足下後來領袖其毋作此伎倆也別紙成一章聊見鄙懐足下領之先公文集刻成否
又
僮回啓篋則柑香襲人以一遺仲蔚一自供至今鼻端拂拂有天際真人想瓿菜色真如藍田緑玉囓之令氷液流齒牙酒膓自滌真大快也恨乏曹子桓手筆形容之使二妙沈鬱耳嵗暮劇有山隂棹興未出門而盡又不及子猷矣（四庫全書·集部·別集類·明洪武至崇禎·弇州四部稿卷一百二十七）
黃淳父書田園雜興錢叔寶圖　　（明）王世貞 撰
（四庫全書·集部·別集類·明洪武至崇禎·弇州四部稿卷一百六十四）
範文穆致能手書吳中四時田園雜興凡六十首真跡在余所雜有眉山豫章襄陽筆意龍蛇飛舞真墨寶也句不能甚工然描冩吳中風物人情可為曲盡吳興凌玄旻復精擇之僅得四十首託故人黃淳父書而錢叔寶為作圖叔寶入白石翁三昧又家吳趨其描冩詩意亦曲盡矣玄旻之尊人同守君稚德出示余俾題其後按文穆作此詩時以大資領洞霄歸里第未幾物故而又用蚤貴北使元西南帥嶺蜀入備法從參大政其獲髙枕於石湖之濵者無幾而稚德成進士出入省郡僅數年而避讒歸臥余雖稍稍困敡歴然亦家食之日多自今而往吾二人相與結一汎宅縁於麥隴翳桑間細取致能句味之所得當尤不淺也第玄旻汗血而與淳父俱凋喪不無哲人之感書畢泫然
與黃淳父　　（明）胡應麟 撰
（四庫全書·集部·別集類·明洪武至崇禎·少室山房集卷一百十四）
少讀五嶽山人集私衷竊勃勃鄉往焉顧墓木已拱無繇一把臂吳楓秋色中已復従子鳴諸君讀足下句曲諸篇嘆曰勉之不死矣過金閶亟擬懐片刺臥齋頭縦談千古屬家君北行期迫無寸晷之暇頃嵗因緣裕卿始獲通聞問下執事旋辱手札報以璚瑤古調清聲隠映眉睫不惟恍覩足下且恍覩足下先君子矣中原何李勃興詞流雲集而載籍極博未覩其人爰自尊君超乘而出蟲魚科斗精研極索詩文縟贍雅亦稱之迺足下天挺才情諸所結撰形跡不傍色相都空蓋尊君鏤金雕玉而足下初發芙蓉猶之光祿臨川各擅其美本朝藝苑相承聲華奕葉者江夏之外耳目無雙矣裕卿翩翩豪舉布衣之俠意氣難干獨推轂足下不容口酒中輒稱足下往客金陵攜漢玉巨觥入長干東南諸曲潦倒酣暢美人持箋索詩及書者數十輩足下手不停揮俄頃成集逾令人寤寐髙雅垂虹亭月色萬頃何夕維蜻蜓小艇放歌散髪同載而南也
黃淳父為人如陶弘景聽松風幽意可對而心存竒節朗朗照人今長逝矣倘不遇羊曇醉時那能更過西州門又曰今幸有青甫在（四庫全書·集部·總集類·明文海卷四百七十九·社中新評【有序　　孫七政】）
