
憶昔嬌小姿，春心亦自持。
爲言嫁夫壻，得免長相思。
誰知嫁商賈，令人卻愁苦。
自從爲夫妻，何曾在鄉土。
去年下揚州，相送黃鶴樓。
眼看帆去遠，心逐江水流。
只言期一載，誰謂歷三秋。
使妾腸欲斷，恨君情悠悠。
東家西舍同時發，北去南來不逾月。
未知行李遊何方，作箇音書能斷絕。
適來往南浦，欲問西江船。
正見當壚女，紅粧二八年。
一種爲人妻，獨自多悲悽。
對鏡便垂淚，逢人只欲啼。
不如輕薄兒，旦暮長相隨。
悔作商人婦，青春長別離。
如今正好同懽樂，君去容華誰得知。

