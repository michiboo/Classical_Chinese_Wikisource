　　欽定四庫全書　　　　　集部五
　　玉山璞稿　　　　　　　別集類四〈元〉
　　提要
　　〈臣〉等謹案玉山璞稿一巻元顧瑛撰瑛一名阿瑛又名徳輝字仲瑛崑山人少輕財結客年三十始折節讀書與天下勝流相唱和舉茂才署㑹稽教諭辟行省屬官皆不就年四十即以家産盡付其子元臣卜築玉山草堂池館聲伎圖畫器玩甲於江左風流文采傾動一時後元臣仕為水軍副都萬戶元亡隨例徙臨濠瑛亦偕往洪武二年卒嘗自題其畫像曰儒衣僧帽道人鞋天下青山骨可埋若説舊時豪俠興五陵衣馬洛陽街紀其實也明史文苑傳附載陶宗儀傳末楊循吉蘇談曰阿瑛好事而能文其所作不逮諸客而詞語流麗亦時動人故在當時得以周旋騷壇之上非獨以財故也今觀所作雖生當元季正詩格綺靡之時未能自拔於流俗而清麗芊緜出入於溫岐李賀間亦復自饒髙韻未可槩以詩餘斥之集末附歩虛詞四章體摹真誥又小詞二首文二篇拜石壇記頗疏峭玉鸞一傳為楊維楨得簫而作摹擬毛穎革華則不免陳因窠臼矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　臣　陸　費　墀






　　欽定四庫全書
　　玉山璞稿
　　元　顧阿瑛　撰
　　巫峽雲濤石屏志
　　謝家録玉屏不琢龜甲形方若陟釐紙粉縹帶苔青秀潔庚庚絶文理十二巫峰橫隠起芙蓉照影立亭亭逺落巴江一江水素湍洶湧翻緑濤長風吹雲白日髙三峽濤聲滿人耳箇中獨欠孤𤠔號胡僧謾有金壺汁灑向素縑圖不得女媧鍊石作五彩㸃染料應無此色此石産景由天工略假石人磨削功石色慾盡玉色起汎沈天碧涵清空君不聞大食貢石瑩如玉中有竒松四時緑六月涼風捲翠濤瑟瑟秋聲戰空屋又不聞楊家古屏刻水精中有為雲之美人海綃衣裳為煙霧姓名自語非真真二物化去固已久價重隋珠難再有君家玉屏獨在世勿落忍人豪奪手我聞故人楊鐵仙束帶拜之如米顛起來發狂捉鐵筆醉墨寫入青瑤鐫何日乗舟上魚復喚取巴童唱巴曲更借丹丘粉墨屏對案巫山真靣目
　　余嘗住震澤聞松陵謝氏伯仲賢而好事而予水仙之舟未得一造其所今髙君叔彬攜此卷至別業求題且知楊鐵崖亦到湖上由是益知其賢而好事故製長詩一篇寄題寳屏他日或飲君薔薇花下幸出此為張本雲至正乙巳七月二十一日金粟道人顧阿瑛書於合溪別業
　　寓西郊草堂分姑蘇諸題得芙蓉堂
　　芙蓉並開開滿堂堂中美人傾玉觴畵船鼓吹弄白日迴風驚起雙鴛鴦鴛鴦雙飛出城去池上花開知㡬度不聞嬌燕語雕梁惟有棲烏啼碧樹空城夜夜明月光照見烏臺臺上霜翠幙芙蓉大如斗盈盈綠水明新粧鍾山蜿蜒若龍走送子春江一壺酒他時載花歸故鄉莫忘江頭折楊栁
　　玉鸞謡
　　楊亷夫昔有二鐵笛字之曰鐵龍今亡其一偶得蒼玉簫一枚字為玉鸞以配鐵龍亷夫喜甚復以書來索賦玉鸞謡志來自雲至正甲午三月既望界溪顧瑛書於栁塘春
　　七寶城中夜吹笛舞按白鸞三十隻箇中小玉號細腰尾拂廣陵秋月白伐毛脫骨秋風裏素頸圓長尺有咫中虛一竅混沌通上有連珠七星子羿妻久閉結璘臺弄玉求之遺蕭史調得仙家別鵠聲吹落虎頭金粟耳桂園仙伯楊鐵翁昔豢洞庭雙鐵龍雌龍入海去不返雄龍鰥處瓊林宮宮中夜夜泣寒雨幽咽悲啼作人語燃犀莫照玉鏡臺買絲難繫藍橋杵虎頭憐之為媾婚並刀剪紙招鸞魂鸞之來兮洞房曉恍然枕席生春溫鐵仙翁笑拍手左瓊瓊右栁栁瓊瓊細舞栁栁歌起勸虎頭三進酒畫堂龜甲開屏風翠煙凝煖春雲濃大瓶酒瀉鸚鵡緑滿頭花挿鴛鴦紅鸞兮運居巢龍兮弄橫竹君山月落大江秋黃姑星隕崑崗玉不須再奏合歡辭且聽和鸞太平曲太平曲斷還續一轉一拍相節促諧宮協徵宣八風寒谷能令生五榖鸞龍臺上鳳凰來萬嵗八音調玉燭
　　花㳺曲
　　至正戊子春三月十日偕楊亷夫張伯雨煙雨中遊石湖諸山伯雨為妓瓊英賦㸃絳唇已而午霽登湖上山歇香積寺瓊英折碧桃花亷夫為賦花游曲因為次韻
　　真娘墓下花溟濛碧梢小鳥啼春風蘭舟揺揺落花裏唱徹吳歌弄呉水十三女子楊栁門青綠盤髻欝金裙折花賣眼一回步蛺蝶雙飛上春墓老仙醉弄鐵笛來瓊花起作囘風盃興酣鯨吸瑪瑙碗立案鳴箏促象板午光小落行春西碧桃花下題新題西家忽遣青鳥使致書殷勤招再四當筵奪得鳳頭牋大寫仙人蹋踘篇
　　金粟影
　　飛軒下瞰芙蓉渚檻外幽花月中吐天風寂寂吹古香清露泠泠濕秋圃雲梯萬丈手可攀居然夢落清虛府庭中搗藥玉兎愁樹下乗鸞素娥舞瓊樓玉殿千娉婷中有癯仙淡眉宇問我西湖舊風月何似東華軟塵土寒光倒落影娥池的礫明珠承翠羽但見山河影動揺獨有清輝照今古覺來作詩思茫然金粟霏霏下如雨
　　金粟冢中秋日燕集
　　嘉樹蔽日涼颸散煙展席藉草待月臨川簮盍既合飲酒割鮮歌斯哭斯以終餘年
　　綽山古佳城左股接昆丘水作青龍來九派盤遭周道人金粟冡在彼山之幽團團青桂樹枝葉相蜷樛石削華表立碑刻金窠鎪人身無百年胡乃三彭仇四大偶一失九丹不能瘳肉血潰臭腐不朽唯髑髏棄之道路傍行者得溺溲狐狸與蠅蚋食嘬紛相讎欲貽後之人以掩靣目羞烏兎互出沒急行不入郵縱有萬丈繩誰能繫之留暖穴競螻螘涼風㓕蜉蝣榮名乃何物汲汲將奚求金谷珊瑚樹天網一夕收美人化黃壤燕子巢空樓大印佩六國散金馳八騶一朝不得志車裂狥九州秦皇與漢武靈藥採仙洲玉棺葬地底金鳬出海陬梨花自寒食夜雨鬼啾啾飛錢化蝴蝶走燐驚鵂鶹混沌鑿不死儵忽何能休丈夫不解事老大傷白頭何如種秫米壓酒日日篘今夕三五夕我已為君謀長缾置十斛百結青絲兠截江取紫蟹攀樹摘紅榴周垣設茵席短几陳脯修步登白雲屏待月豁醉眸劃然白蝦蟇抱出黃金毬又若摩尼珠躍出驪龍湫吐吞大地影晃漾東南浮老兎玉杵臼搗作人間秋寶城三千里縮景歸遐搜宮殿魚鱗騫草木秋雲稠素娥騎彩鸞舞雪翻霓裘手摺瓊林花競拂金精流化為玉素芒落我白瑤甌持滿向君語借箸請為籌十載苦國難豪傑紛戈矛鴻門碎玉斗桃園宰烏牛戰血濺野草餓莩填荒溝我時別妻孥夜汎苕霅舟有兒握兵符承乏萬戶侯三年盡忠歸身作抱官囚平生萬巻書怒焚遭欝攸廬墓讀內典守節事清修親友散如雪雲樹空悠悠獨爾數君子艱棘見何由今聞王師出卒伍皆兠鍪弄刀走官馬千里風颼颼桓桓李將軍大旗畫蚩尤去秋奪汴城今復追大酋屯兵泗水上添竈扼賊㗋東南貢米粟連綱起歌謳我曹幸無恙坐見恢皇猷酒旗指南斗今茲會綢繆請起各稱夀我亦相勸酬羣才盡敏㨗用作釣詩鈎青山忽大笑此意君知不呼童酌大白酹此土一壞他時蓋棺了神隨和氣游巾挿空中華撤手鞭蒼虯東海招若士西池訪阿緱共看麻姑爪當座擘箜篌不必兒女淚暗灑窀穸愁達哉司空圖吾今乃其儔大書勒崕壁永絶生前遊
　　趙仲穆畫看雲圖
　　青山與浮雲終日淡相守山為雲窟宅雲為山戸牖無心成白衣有意變蒼狗人情亦如雲寄語看雲叟
　　秋華亭
　　開宴秋華亭子上共看織女㑹牽牛星槎有路連雲渡河漢無聲帶月流取醉不辭良夜飲追歡猶似少年遊分曹賭酒詩為令狎坐猜花手作𨷺最愛栁腰和影瘦更聽鶯舌弄春柔金莖露落仙人掌錦瑟聲傳帝子愁絡緯豈知多是怨芙蓉莫恨不禁秋紫薇花下㣲風動重欲移樽為客留
　　棲雲軒
　　春雲壓簾飛不起暖氣蘢蔥百餘里桃花亭亭笑酣春谿邊浣花染谿水武陵才人碧𥦗底青霓衣裳白霞裏翠煙㸃染猩猩毛氷綃凝文露華洗山光入眼青青迷小鳥向人啼復啼前村後村樹如蓋栁花起舞迴風低雲師雨師浩無據驅雲勞勞向何處請君勸師一杯酒更借白雲檐下住
　　雲㠶駕海圖詩送淛東副元帥索珠公歸
　　聖神開天撫八方奄一覆載包洪荒五雲樓闕天中央萬國玉帛朝明光津梁可通海可航東吳雲帆來稻粱咄哉餓賊空倀倀鰍鱔起舞狐跳梁鎮東將軍龍虎章旌旗倒影揺扶桑指揮鐵馬東浮洋洪濤海嶽相低昂天呉先驅萬鬼行豐隆列缺從騰驤彎弧上射星埀芒劒光爍水百怪藏鯨鯢遁逃日月光偃息干戈峩冠裳野人拜跪稱夀觴願公長年樂而康願公垂紳居廟堂坐使聖世登虞唐功名竹帛聲煌煌赤松之子同翺翔
　　釣月軒
　　至正十年七月初五日琦龍門過玉山留數日將泛蘭陵之舟而未果十二日起文髙先生雨中見過復留周旋是日飲酒釣月軒中秋暑乍退雨止復作龍門以舊雨不來今雨來分韻余得舊字
　　秋暑困人如中酒涼雨淒風忽相逗堦下決明花正鮮池上芙蓉香欲瘦山人慾歸不得歸西夏郎官卻相𠉀當軒不復問寒溫羣口誇詩如健闘秋娘起拂紅綃袖素壁看題今已舊舊雨不來今雨來故交那在新交右坐聽飛溜落虛簷似與氷聲合奏清歡聊欲紀文字長席還當陳爼豆人生有酒不為樂何異飛蚊聚昏晝玉山醉倒嵇叔夜紫芝光浮元惪秀君今此行良不茍請君一觴為君夀風簾官燭暗秋屏歸期已在黃昏後
　　山人勸酒
　　龍門山人㑹稽外史顔如紅桃花貌若赤松子秋風西來雲滿堂天香散落芙蓉床手持青蓮葉酌我荔枝漿荔枝漿荷花露緑陰主人在何處算來三萬六千日日日春風渾幾度山人歌山人舞山人勸酒向我語不見遼東丁令威白鶴空歸華表柱歸去來在何時青山樓閣相逶迤碧桃四時花滿枝花間玉笙鵞管吹老仙遲子商山下商山玉泉生紫芝歸去來毋遲遲
　　碧梧翠竹堂炎雨既霽涼隂如秋與客醉賦得星字
　　髙堂梧與竹靉靉排空青涼飈忽飛來落我玉色屏為君燕坐列綺席吳歌趙舞雙娉婷蓴香翠縷雪齒齒蔗漿玉碗氷泠泠人生良㑹不可遇況復聚散如浮萍分明感此眼前事髩邊白髪皆星星華亭夜鶴怨明月何如荷鍤隨劉伶中山有酒十日醉汨羅覊人千古醒蒲萄酒玻璃瓶可以駐君之色延君齡脫吾帽忘吾形美人聽我重丁寧更借白玉手進酒且莫停酒中之趣通仙靈玉笙吹月聲玲玲與爾同躡雙鳳翎
　　陽山
　　別起高樓臨碧溪繞樓青山雲約齊陽山獨出衆山上卻立陽湖西復西天風吹山屼不起倒落芙蓉明鏡裏影娥池上曲欄杆徧倚秋光三百里白雲不化五彩虹化為夭嬌之白龍一朝挾子上天去濡澤下土昭神功土人結祠倚靈洞雨氣腥翻海波動紙錢窣窣蜥蜴飛女巫擊鼓歌迎送茲山本是秦餘杭越兵晝獲夫差王不知誰是公孫聖空谷答聲呉乃亡只今此地愁雲黑鐵馬將軍金作勒漢蛇不識劍雌雄秦鹿應迷路南北山下花開一色紅花下千頭鹿養茸啣花日獻黃靣老挾羣時入青蓮宮磵道秋霜落林谷斤斧丁丁驚鳥宿千年白鶴忽飛來失卻長松舊時緑君今坐看樓上頭析韻賦詩浮玉舟慿髙一覧青未了底事仲宣生逺愁明朝更踏東山路傀儡湖中觀競渡酒花灔灔泛昌陽醉歸扶上樓頭去
　　餞謝子蘭
　　先生祖實康樂公於今為庶稱老翁𣲖流白鶴溪上住鄉里羣豪趨下風叩門過我驚我懷頭戴笠子心忡忡談空說有丘壑志抗塵走俗山澤容自言千里竄荊棘此身飄泊如飛蓬山妻未老髪已禿紉鍼主饋全婦功大兒學詩次學禮小兒五尺儒門童前年去年兵蔽野單堠雙堠人舉烽孤舟如葉載雨雪朝浮暮泛西復東寒蠅穴𥦗死鑚紙泥龜曵尾生脫筒只今僦屋在美里黍穗雨黑波揺空米如買珠薪束桂壞壁四立鳴哀蛩杜陵遷居憂國難阮籍命駕嗟途窮鷦鷯無枝何所寄烏鵲三匝將奚從結心泗川得管子為借一畝幽人宮謂我斯文雅識靣遲遲細語傾深衷我開船屋秋水中緑波碧樹紅芙蓉推牕靣靣逺山入引釣箇箇遊魚逄好事獨許米老得清賞當與岑參同畫張神筆駭瘧鬼書著芸香辟蠧䖝槽頭夜滴百斛酒佳菊爛發花叢叢蟹斫兩螯白雪滿橘摘並蒂黃金重薦君之酒餞君別莫辭大酌玻璃鍾君不見繞屋水流流入淞五湖三江四海通君歸只在泗州上百里那消風一篷君好去莫匆匆足衣足食可御冬回首虹光貫明月新詩多附高飛鴻
　　雪霽與郯九成陳惟允坐劍池上惟允為寫圖因賦
　　飲澗長虹掛深嶺千尺轆轤懸斷綆夜寒月黒鬼賦詩日白風清人寫影藤蘿陰陰蔓山椒長松落雪如花飄煩君畫我掩書臥牕前更著青芭蕉
　　書畫舫夜集
　　為人性癖愛幽居結得幽居畫舫如沙嘴曉風開幔入簷牙晴日落牕虛廚空尚有仙人酒嵗晏能來長者車汲澗綆寒因煮茗鑿氷船發為叉魚米顛痴絶猶躭畫鄭老窮愁卻著書爐篆寶香薫䔍耨硯春水滴蟾蜍紙浮玉色供臨榻月吐虹光照卷舒許結老年三絶社須君好事寫歸歟
　　三月三日楊鐵崖顧瑛飲於書畫舫侍姬素雲行椰子酒遂聨句
　　龍門上客下驄馬〈瑛〉洛浦佳人上水簾瑪瑙瓶中椰蜜酒〈鐵崖〉赤瑛盤內水晶鹽晴雲帶雨沾香灺〈瑛〉涼吹飛花脫㡌簷寶帶圍腰星萬㸃〈鐵崖〉黃柑傳指玉雙尖平分好句才無劣〈瑛〉百罸深杯令不厭書出撥鐙侵繭帖〈鐵崖〉詩成奪錦鬬香奩臂韝條脫初擎硯〈瑛〉袍袖弓彎屢拂髯期似梭星秋易隔〈鐵崖〉愁如錦水夜重添勸君更覆金蓮掌〈瑛〉莫放春情似漆黏〈鐵崖〉
　　聨句終鐵崖乗興奏鐵龍之笛復命素雲行椰子酒余口占雲鐵笛一聲停素雲鐵崖擊節遂足成一詩俾余次韻併録於此詩曰黃公壚西逄故人坐客各以能詩聞椰漿半斗破明月鐵笛一聲停素雲繭紙題詩寫章草𤓰皮看鼎辨周文人生嘉㑹不有述何異市中羣聚蚊余和詩曰春水畵船如屋裏船頭吹笛隔花聞並刀落手碎玉斗椰蜜分香屬紫雲上客日傳金帖子美人夜織錦迴文髙堂醉臥氍毹月肯信東家帳有蚊時至正八年上巳日玉山人顧瑛識於書畫舫
　　會飲芝雲堂上
　　至正十年秋七月十有三日起文髙先生自姑蘇汎舟攜酒殽過玉山㑹飲芝雲堂上座客於匡山琦龍門相與談詩亹亹不絶酒半龍門分藍田日暖玉生煙為韻得藍字
　　髙堂正在玉山南竹色梧隂積翠嵐秀結紫芝雲作蓋光生珠樹玉如藍毎勞飛鳥花間使時有翔鸞月下驂客至酒尊聊劇飲僧來麈尾聽清談行杯長待纎歌發分韻還將險字探佛印因知元九九文殊何必說三三莫忘石上三生約且盡山中十日酣當檻荷開香屢度隔床花落雨同毿鹿門何處真成隠雞舌他年自可含送到江亭折楊栁西風應愧雪盈簮
　　題洞庭湖
　　五湖秋水洞庭煙七十二峰青挿天神禹書藏林屋裏仙人詩刻石屏前溫溫玉氣穿靈洞白白銀河瀉瀑泉鴻鴈來時木葉下送君晨發楚江船
　　分韻詩
　　朱樓隔水度飛橋翫月張筵快酒豪同向鏡中看玉兎恰如海上踏金鼇影揺大地山河動光射𤣥洲殿宇髙明夜中秋湖上去更攜紅袖泛輕舠
　　又到秋華亭子上東山秋氣正清妍堦前落葉不須掃石上幽花自可憐越國女兒嬌娜娜蘭陵酒色淨娟娟深樽盛有清香在留待瑤笙月下傳
　　據床坐看月華明水氣浮空夜氣清蜃闕珠宮寒作市銀盤玉露靜無聲芳筵累吸盃中物彩鳳雙吹樹底笙不見山隂狂道士相思只在越王城
　　恠底海棠能狡獪今年當暑著花鮮露黏粉蝶生朱汗日炙猩紅上紫綿夢斷嵬坡春信逺神遊金谷晚粧妍獨憐向嵗題詩者不見燒燈花樹前
　　幽人雅愛玉山好肯作清酣盡日留梧竹一庭涼欲雨池臺五月氣涵秋月中獨鶴如人立花外踈螢入幔流莫笑虎頭痴絶甚題詩直欲擬湯休
　　鄭𤣥於鵠本清好況有名僧似仲殊濠上魚肥應受釣廚中酒熟莫教酤雨花落座成金粟秋露凝寒貯玉壺更向飛樓賭碁槊香囊留得未全輸
　　至正十年七月六日吳水西琦龍門偕隴西李雲山乗潮下婁江過界溪詩來問訊主人命騎追還草堂晚酌芝雲堂時露氣已下微月在林樹間以風林纎月落分韻賦得纎字
　　空堂清飲夜厭厭坐乆情深酒屢添龍氣當天河皷濕翠痕浮樹月鈎纎梧桐葉落鳴金井絡緯聲多近繡簾我欲分題紀良集詩成還慰老夫潛
　　缺題
　　西瀼之西東屯東有逕疑與桃源通一間雪屋翠竹裡百盤嵐磴青雲中避地卜居擬杜老結茅賦詩懷已公留君更住十數日莫對端陽嗟轉蓬
　　和繆叔正燈字韻
　　白雲開處見山稜我欲躋攀力未勝晚嵗不為干祿士前身應是小乗僧竹林載酒邀山簡草閣裁詩愧薛能結習未除閒未盡焚香且對佛前燈
　　短檠二尺照清酣圓餅裁肪韭味甘舊雨今為紅葉雨閒雲不障白雲菴范君逺饋吳犍肉錢老能分林屋柑今夕共謀真率醉莫將時事說江南
　　樓上笙歌合奏時湖山當席最相宜風吹輕袂身疑舉人立飛橋意不危蜃氣欲浮河漢動秋光已近女牛期潘郎容易頭如雪且醉花前雙玉巵
　　軒外重栽小銀杏願汝亭亭髙十尋下看白鶴走濶歩上聽黃鸝啼好音結茅差擬辛夷塢供佛當如薝蔔林老我他時共幽隠坐占此山嘉樹陰
　　喔喔鷄鳴桑樹顛江村風景只依然人行紅葉黃花裏雁過西風落日邊南市津頭無酒斾東湖渡口有魚船北山巖壑秋偏靜借看蒲團枕石眠
　　夏湖平沒白鷗沙舶䑲風生起浪花為向船頭置美酒恰如天上汎浮槎銀盤雪落千絲鱠玉手氷分五色瓜明日山中看踈雨共將詩句寄丹霞
　　水葉紛紛亂打牕淒風淒雨暗空江世間甲子今為晉屍裏庚申不到龎此膝豈因兒輩屈壯心寧受酒盃降與君相見俱頭白莫惜清談對夜缸
　　梧桐葉大午隂埀展席臨風晚更宜客自逺方來不易月從大海上應遲王猷愛竹非無宅山簡觀魚別有池洗𧣴政當傾契濶臨行毋惜重題詩
　　次韻送吳國良
　　桐軒隠者重相訪草閣能留十日歸快雪半消春水濶扁舟又逐白鷗飛似聞迂叟畊梅里每過山家欵竹扉期子㡬時來慰我共披鶴氅坐漁磯
　　海洲夜景
　　三沙宛在海當中隠見珊瑚樹色紅神島由來連弱水樓船欲去引剛風東方日出佳人國半夜潮生織女宮卻憶題詩繡衣使髙秋㑹過玉山東
　　秦淮海汎舟過綽湖向夕未歸予與桂天香坐芝雲堂以佇之堂隂枇杷始花爛烱如雪乃移席樹底據磐石相與奕棋遂勝其紫絲囊而罷於是小蟠桃執文犀𧣴起賀金縷衣軋鳳頭琴余亦擘古阮嗺〈子雖切撮口也〉酒甚歡而天香欝欝有澘然之態俄而淮海歸且示以舟中所詠予用韻以紀乃事雲
　　玉子岡頭秋杳冥石牀摘阮素琴停枇杷花開如雪白楊栁葉落帶煙青每聞投壺笑玉女不堪鼓瑟怨湘靈酒闌秉燭坐深夜細雨小寒生翠屏
　　可詩齋觴詠和柑字韻
　　一飲寧辭十日酣濁醪到手味偏甘新詩漫賦宮槐陌好事爭傳海岳庵霜後兩螯看紫蟹樽前一味出黃柑料應堂北梅花樹今嵗開時只向南
　　題宋徽宗仙山樓觀圖
　　宣和天子昔神遊鳳駕行空過玉樓此去有人言赤馬歸來無處逐青牛分明艮嶽通𤣥圃想像方壺接祖洲莫把仙山作圗畫瓊花琪樹不勝秋
　　天寶宮詞十二首寓感
　　天寶雞坊寵賈昌不教蝴蝶上釵梁錦䙀晝浴天驕子綘節朝看王大娘芍藥金欄開內苑葡萄玉𧣴酌西涼月支十萬資臙粉獨有三娥素麵粧
　　五家第宅近天家侍女都封繫臂紗池上桃開銷恨樹閤中香進助情花風迴輦道鸞鈴逺日射龍顔雉扇斜韓虢並騎官廐馬醉攙丞相踏堤沙
　　蓮花池畔暑風涼玉竹迴文寶簟光貪倚畫屏調翡翠誤開金鎖放鴛鴦輕綃披霧誇新浴墮髻歌雲晚粧笑語女牛私語處長生殿下月中央
　　五色卿雲䕶帝城春風無處不闗情小花靜院偷吹笛淡月閒房背合箏鳳爪劈柑封鈿合龍頭瀉酒下瑤罌後宮學做金錢會香水蘭盆浴化生
　　龍旗翠蓋擁鸞幢歩輦追隨幸曲江鳥道正通天上路羊車直到竹間牕桃花栁葉元無限鷰子鸎兒各有雙中貴向人言近事風流陣裏帝先降
　　秘閣香殘日影移燈分青玉刻盤螭琵琶鳳結紅文木索蠶繅緑水絲金屋有花頻賭酒玉枰無子不彈碁傳宣趣發明駞使南海今年進荔支
　　近臣諧謔似枚臯侍宴承恩得錦袍扇賜方空描蛺蝶局看雙陸賭櫻桃翰林醉進清平調光祿新呈玉色醪宻奏君王好將息昨朝馬上打圍勞
　　虢國來朝不動塵障泥一色繡麒麟朱衣小隊髙呵道粉筆新圖徧寫真寶雀玉蟬簮翠髻銀鵞金鳳踏文茵一從羯鼓催春後不信司花別有神
　　十三女子擘箜篌選作梨園第一流卻道荷花真解語豈知萱草本忘憂紅鸞不照深宮命翠鳳常看破鏡羞舞得太平並萬嵗五年誰賜錦纒頭
　　五王馬上打毬歸贏得宮花獻貴妃樂起閤門邊奏少禍因臺寺諫書稀侍兒隨幸皆頒紫骰子蒙恩亦賜緋姊妹相從習歌舞何人能製柘黃衣
　　新製霓裳按舞腰笑他飛燕怕風飄玉蠶倒臥蟠條脫金鳳斜飛上步揺雲母屏開齊奏樂沉香火底並吹簫只因野鹿啣花去從此君王罷早朝
　　宮衣窄窄小黃門躑躅初開賜縹盆夜月不窺鸚鵡冡春風毎憶鳳凰園愛收花露消心渴怕解金珂見爪痕只有椒房老宮監白頭一一話開元
　　次韻劉季章治中邀夏仲信郎中遊永安湖
　　金粟寺中公廨靜白晝事閒如治蒲沙棠為舟穏可汎郎官之湖今豈無啄花鶯坐水楊栁雪藕人歌山鷓鴣日西上馬踏歸路小隊高呵驚道吾
　　湖上筵開張水戲捲幙涼風吹短蒲大魚聽樂浪頭出小艇賣花城內無丙鼎庚庚識饕餮甲煎斑斑炙鷓鴣酒酣賦詩動海色絸紙楷書能寄吾
　　次韻觀帖之什
　　水如燕尾出湖分合入長溪直到門韋杜桑麻元兩曲朱陳鷄犬卻通村換羊賣馬囊中帖刳癭懸匏竹裏尊昨日煩君來閲賞扁舟短䌫繫籬根
　　次韻癸夘除夕
　　仰觀北斗轉遙天春在寒爐爆竹邊夜列粉盤循舊俗曉看羅帕賀新年燒餘葶生當路雪後梅花開滿煙不用鞭灰覔如願客囊剰有酒家錢
　　次韻甲辰元日
　　異鄉元日身強健兒女欣欣各有家禾秀連莖秋合穗雪裁六出曉分花天開象魏星辰逼地接幽燕道里賖三徑不荒松菊在白頭且覔醉生涯
　　夜宿三塔次陳元朗韻
　　水落南湖不露沙又牽舫子到僧家春浮大斗涓涓酒寒隔虛櫺薄薄紗半夜塔鈴傳梵語一林江月照梅花坐來詩句生枯吻指㸃銀瓶索煮茶
　　海上留別復初長老
　　通𤣥寺裏遊三日剪剪輕風逗薄寒一樹山茶開朶朶五更百舌語般般看山且喜秦川近把酒休歌蜀道難不得攜笻上金粟摩挲天冊舊碑看
　　趙仲穆臨李伯時鳳頭驄
　　君王不愛碧銜霞獨愛真龍被紫花珍重王孫親貎得錦巾袱送野人家
　　房山畫
　　渴龍飲海海水寛銕網下截珊瑚寒道人醉臥叫寒玉金粉亂落松花壇
　　甕牖圖
　　道之不行謂之病財之不給謂之貧賜也能言心未識虛勞結駟踏清塵
　　顧宏中畫熈載夜宴圖
　　銀燭金爐夜若春紅粧一顧一廻新觀圖不獨丹青美又必知其繪畫人
　　補之竹卷
　　碧眼奚奴叫橫玉落日如盆照茅屋美人清夢斷梅花卻寫相思在修竹
　　玉山草堂
　　爽氣高秋滿玉山翠煙如海浸螺鬟芙蓉城裏黃金鏡照見雙雙駕鳳還
　　臨池醉吸杯中月隔屋香傳蕊上花狂煞㑹稽迂外史秋風吹墮小烏紗
　　春雪方霽栁塘雅集
　　二月看看已過半春雨尚作不放晴楊栁長堤飛鳥過鸕鷀新水沒灘平
　　溪上草亭絶低小春來有客日相過便須對栁開春酒坐看晴色上新鵞
　　鳥啼殘雨適平臯魚逐輕波趂小舠獨愛大堤楊栁樹又牽春色上柔條
　　小亭結在瀼西頭況復春半雨初收栁埀新緑枝枝弱水轉迴塘漫漫流
　　漁莊展席小瓊英調鳴箏飛觴傳令與客賦欸乃歌
　　返照移晴入綺牕芙蓉楊栁滿秋江漁童樵者蕩舟去驚起錦鳬飛一雙
　　金杯素手玉嬋娟照見青天月子圓錦箏彈盡鴛鴦曲都在秋風十四
　　金粟池上涼雨初過荷氣浮動秋思翛然因分韻口占
　　翠沼新秋浴夜光畫欄古樹發天香西風陣陣亷纎雨荷葉荷花不奈涼
　　緑波亭夜坐拜石
　　虛亭月色不勝寒況坐緑波亭上看啼斷𠉀蛩秋寂寂好懷正在曲欄杆
　　拜石壇
　　好事久傷無米顛清泉白石亦悽然快哉亭下坡仙友拜到丹丘三百年
　　湖光山色樓避暑時輕雲過雨霽光如秋口占四絶句
　　天風吹雨過湖去溪水流雲出樹間樓上幽人不知暑鈎簾把酒看虞山
　　晴山逺樹青如薺野水新秧緑似苔落日湖光三萬頃盡隨飛鳥帶將迴
　　雨隨牛跡坡坡緑雲轉山腰樹樹齊江閣晚天涼似洗隔林時有野鸎啼
　　紫茸香浮薝蔔樹金莖露滴芭蕉花幽人倚樓看過雨山童隔竹煮新茶
　　張仲舉待制以京中海上口號見寄瑛以吳下時事荅之
　　白晝驚風海上號水軍三萬盡乗濤書生不解叅軍事也向船頭著戰袍
　　冉冉長蛇漢水東噓成黒霧滿虛空腥風怪雨重隂底化作黃虯不是龍
　　莫辨黃鐘瓦缶聲且攜斗酒聽春鶯河西金盞新翻譜漢語夷音唱滿城
　　紅緑油牌去復來長身碧眼更䪹顋口傳催辦軍需事一日能無一百迴
　　和糴糧船去若飛兼春帶夏未曾歸用錢贈米該加七納戶身懸百結衣
　　乙未和孟天暐都司見寄
　　江頭日日惜芳時三月春光兩髩絲拔劒自歌還自舞邑人誰識虎頭癡
　　治安無䇿濟時艱始信金銷壯士顔怪底颶風飜漲海浪頭一直過狼山
　　獵獵東風吹火旗水軍三萬盡精肥一春殺賊知多少箇箇身穿濺血衣
　　樓上人家不識春簷頭蛛網亦生塵朱門桃李皆零落只有東風未嫁人
　　聞道君王自早叅毎虛前席問江南何人醫手如秦緩有客能棊似李憨
　　題趙子昻畫楚江春曉
　　東方旭日出曈曨照見巴江曲似弓莫遣猿聲到巫峽山頭猶有楚王宮
　　自贊
　　儒衣僧㡌道人鞋到處青山骨可埋還憶少年豪俠興五陵裘馬洛陽街
　　往鳳陽次虎丘
　　栁條折盡尚東風杼軸人家戸戶空秪有虎丘山色好不堪又在客愁中
　　寄琦元璞
　　雞籠山下野人家破曉寫詩邀品茶秋風過樹落紅葉夜雨滿溪流白沙
　　楊亷夫於彥成諸公雅集以愛汝玉山草堂靜分韻得靜字
　　蘭風蕩叢薄高宇日色靜林逈泛春聲簾踈散清影褰裳石蘿古濯纓水花冷於焉奉華觴聊以娛晝永碧梧翠竹間與陳敬初郯九成僧元璞即席賦
　　流雲拂綺席晴光在髙梧當軒酌春酒清䕃何扶踈豈無歌鍾樂迺爾文字娛逍遙以終夕聊復遂吾初
　　聽雪齋
　　虛館晝生白飛花照眼明隔簾時有影著地靜無聲夾坐人如玉深杯酒屢傾清歡竟成醉淡月破雲生
　　雪夜泊楓橋
　　江城殘雪裏人發剡溪舟花急風翻去潮生水逆流傷心憐去雁幽興托盟鷗寄語東蒙叟春山擬共遊淒風何處起擊柝報嚴更共此可憐夜相看太瘦生燈花簷雨落茶煮石泉鳴猶有彌明叟聨詩最薄情虎丘十詠
　　千頃雲
　　觸石起膚寸悠然散千頃我來坐東軒妙趣心猶領
　　小吳軒
　　雪沒羣山盡天埀落日懸慿虛俯城郭隱見一絲煙
　　劍池
　　地坼重淵積人亡寶劍藏千年斷崖月何處照龍光
　　試劍石
　　劍試一痕秋崖傾水斷流如何百年後不斬趙高頭
　　五臺山
　　海湧如來室清涼即五臺春風山頂雪飛度雁門來
　　生公臺
　　生公聚白石麈拂天花墜可憐塵中人不解㸃頭意
　　墖影
　　塔倚高標立樓深一竅虗海風吹幻影顛倒落方諸
　　致爽閣
　　高閣對西山飛嵐落幾間開襟致秋爽心與白雲閒
　　真娘墓
　　何處真娘墓雲埋斷石根夜深風雨急誰喚海棠魂
　　陸羽井
　　雪霽春泉碧苔侵石甃青如何陸鴻漸不入品茶經
　　金華王子充過玉山夜飲芝雲堂
　　南州孟秋月維日二十五迴風吹層霄飛雲過踈雨客從金華來欵曲置樽爼況有匡廬仙貎古心亦古襟期事蕭散笑傲忘賓主哀發秦聲長眉善胡舞秋輝能娛人夜色滿庭戶翛翛風葉嗚露花吐眷彼杯中月不照墳上土緬懷琦龍門扁舟下南浦
　　涼風振林木惻惻初寒動肅客桃花源張筵鳴玉洞落日照金樽飛雲棲畫棟談𤣥味玅理謔笑雜微諷取琴雪巢彈共聽金石弄嘉㑹固難並聚散恍春夢明發大江舟天濶孤鴻送
　　鐵崖將之武林留飲芝雲堂
　　江空暮雲合嵗晚雪霰多佳人美無度嚴裝逕相過夜宴芝雲館明發玉山阿繁聲落虛溜急袖飜迴波客有子曹子調笑春風歌歌終易離別別去愁蹉跎相思梅花發不飲當如何
　　春暉樓前芍藥盛開與黃鶴山人賦詩以紀
　　靈雨沐霽景初□散朝暄林鸎弄餘春砌藥開當軒法粧露泥泥舞袂風翻翻流光不我邁久懷遲君論於以樂樽罍於焉傾笑言
　　快雪初晴山木清霽雲影翳日促席漁莊雅歌共賦
　　𤣥隂翳陽景積雪凝深寒客行玉山裡悠然起遐觀登高發清嘯臨流揭長竿勿雲鐘鼎貴且盡樽爼歡蜀琴彈白雪秦簫吹紫鸞人生百年間嘉㑹諒亦難莫嗟嵗雲暮長歌夜漫漫
　　白雲海銘辭〈一本白雲海次郭翼韻〉
　　虞山㡬千疊千疊白雲飛出山變蒼狗入山為白衣不如化作雙白鶴飛向白雲深處落向余能解説前身不是當初舊城郭
　　次文質韻
　　白雲深白雲深白雲飛來知我心笑看觸石起膚寸斯須變作漫天隂山人驅雲飛出牖一道龍光射南斗大星落落小星明萬物區區等芻狗舉手招歸懷抱裡三日顛風吹不起怒排兩腳走空來捲入銀河一水四野紛紛未倒戈其奈山人不出何有時乗雲釣東海世上空尋張志和萬松嶺上雲如絮天賜山人作孤註明朝説與雲中君白雲之樓是常住
　　再疊前韻
　　白雲深白雲深高樓結在雲中心樓中之人白雲友日日醉臥梨花隂大笑白衣對戶牖肘後黃金大於鬥草間逐兎縱得之九鼎熱油烹走狗爭如高臥高樓裏不聽催歸聽喚起釣竿不釣北溟魚酒杯倒吸西江水何須逐日怒揮戈其若花開雪落何空將朽索馭快馬籋雲放轡追羲和樓外晴雲擘飛絮手拍闌干目如注青山排闥四海來面面青山白雲住
　　三疊前韻
　　君不見白雲在山如海深世人不解白雲心不從神龍降甘澤肯從靈女為朝隂又不見白雲出山飛入牖維南有箕北有斗世人再拜仰天光多挽長弓射天狗月明照見玉山裡不受輕風易吹起宵深飛度影娥池影在青天天在水樓下雞鳴夜枕戈樓頭大宴招李何雲車遝遝衆仙下玉笙瑤管聲相和剪雪作花雲作絮浪浪酒瀉龍頭注就中誰起夀主人倒喝飛光酒中住
　　四疊前韻
　　玉山盤盤窈且深中有樓兮居山心白雲不斷䕶巖壑下與梧竹連秋隂天風吹雲夜開牖城下烏啼擊刁斗芒碭長途斷白蛇上蔡東門嘆黃狗主人醉坐闌干裏雲影時看酒中起賞春不折背巖花烹茶自汲當門水戰國紛紛競挽戈縱橫辯口誇隋何黃鍾不作大雅調五謾爾張雲和君不見水上浮萍元栁絮也趂桃花流水注不似白雲日日閒只伴幽人在山住
　　步虛辭
　　延真
　　琳館啟初席璇璣麗圓明紫虛執法者美哉瑤堦英身被絳霞服手握流金鈴威儀肅仙班稽首延羣真願言迴鶴馭下鑒曾孫誠超彼長夜魂逍遙過蓬瀛
　　迎真
　　步虛仙壇上法曲度羽衣神鍾和玉築靈音流紫微峩峩白玉京五城啟重扉帝駕九龍輦猛馬紛四馳擲火曜八景電掣丹霞暉肅若皇靈降簾捲唱班齊
　　借鶴
　　天家有騏驥振迅超游龍朝啄青田芝暮宿蓬山松飛章拜金闕白簡朱書封冥心昭孔格藉以三十雙長身籋浮靄圓吭唳層空遲遨不離羣兩兩青鸞從
　　謝鶴
　　香煙騰碧落欝勃為景雲雲中運居巢六翮開車輪青童聳虬節朱兵衞龍旌嘯歌荅空洞縹緲塵世聞離羅塵中人矯首接靈芬朗日照昆碧再拜魏元君
　　天香詞
　　金粟綴仙樹玉露浣人愁誰道買花載酒不似少年遊最是宮黃一㸃散下天香萬斛來自廣寒秋蝴蝶逐人去雙立鳳釵頭　向樽前風滿袖月盈鈎縹緲羽衣天上遺響遏雲流二十五聲秋㸃三十六宮秋月橫笛按伊州同躡彩鸞背飛過小紅樓
　　清平樂
　　鳳簫聲度十二瑤臺暮開徧瓊花千萬樹纔入謝家詩句　仙人酌我流霞夢中知在誰家酒醒休扶上馬為君一洗箏琶
　　拜石壇記
　　瑛素有米顛之癖見竒峰恠石輙徘徊顧戀不忍捨去或百計求之不得者必圖寫其形似標諸草堂壁間以為幾格供後至元戊寅四月下澣訪老僧巖叟於東城之菴菴即故宋周太尉宅斷垣之外燕麥中有假山在焉遂披榛約棘褰衣而登其上羅立諸峯已為好事者挽載去獨有一石似壁而失其左股欹臥於高梧之下上有老坡題識觴詠之語易之歸而立諸中庭左暎右帶無非松竹芭蕉枇杷之屬多者書帶草耳石之挺挺拔拔如老坡獨立於山林丘壑間愈見其孤標雅致也瑛加之拂拭永為子孫寶玩明年奎章閣鑒書博士丹丘柯敬仲下訪見而竒之再拜題名而去丹丘辭翰鑒博有元之元章也於是砌石為壇字曰拜石後三月而御史白野達兼善來觀嘉柯之逸為作古篆拜石二字於壇又𨽻寒翠以美其所石之名由是愈重然皆未知所紀之詳至正乙未冬周履道自梁鴻山攜贈老坡手帖讀之乃是荅忠玉提刑快哉亭飲移者上有賈秋壑私印其辭與紀石甚肖嘗記大全集中有次王忠玉遊虎丘詩有連日與王忠玉諸公遊西湖次韻詩有次劉景文荅馬忠玉詩蓋當時有兩忠玉焉然莫知其孰是及考宋史元祐四年坡為翰林學士兼知禮部以論事積當軸者恨故請外拜學士龍圗閣知杭州以避朝謗也瑛想老坡風流曠邁行千里間有名山勝水豈不與友朋醉酒賦詩以快其意又考諸雜録忠玉乃王䂓父姪孫先坡在維揚後坡渡江坡荅其詩有及君未渡江過我勤秉燭之句是則書所記者王忠玉無疑矣然後知石維揚故物帖則王忠玉家寶也吁石之在山不知其㡬千萬年因坡之題鑿而出山者又不知其㡬百年帖之夀又非石比兵殘火燬展轉流落人手者亦不知其㡬百年今一旦二美併來抑神物有所㑹合耶吾玉山有所際遇耶又思丹丘白野不二十年皆仙去坡仙有靈豈不能於風清月白之夜挾二公同逍遙於此壇乎瑛亦豈不能摘古玩酹一樽於此壇乎不因此石其能永傳敬書此記俾伯盛朱茂才刋於他石使後之覽者知石與帖並拜石之壇有所來自雲至正丙申正月五日金粟道人顧瑛書於玉山草堂
　　玉鸞傳
　　玉鸞不知何時人或曰吳仙君女彩鸞別稱也龍頸兎唇面七竅鑿混沌得不死術初漢祖入咸陽獲昭華琯氏驚異之豈其裔歟性嗜音律遇善者叩之隨大小輙響應劃然長嘯則風雨聲自九天至龍為之吟蛟為之泣谷應坑滿人異其術爭聘之鸞誓曰得驪珠萬顆走盤貫索圓轉不絶者即結髪事之東海鐵能龍君聞之囅然喜益以琳球琅玕鮫人囘文錦連理珊瑚鈎鸞笑曰龍亦良耦哉吾所以待聘者將以愧後世相如文君之為也既耦騎鶴往來婁江山水間人疑龍為蕭史鸞為弄玉也帝鴻氏在洞庭野張廣樂龍鸞與焉帝使各售其伎龍鳴剛而清鸞鳴溫而和帝嘆曰治世之音其玉鸞乎龍恥辭去客於鐵仙門下居六客之右鐵仙更築七客寮以處之仙嘗憮然曰汝神物間氣也心雖不相能終復合耳謂其友片玉山人曰若能使離者合乎山人曰鸞時時偕鳳凰來鳴吾山椒聲甚淒麗意若求伉者今七月七日之夕天女紅織帝命嬪於河鼓鸞必送之使鐵龍倚樓作鳳求凰曲某復鐵仙語招之鸞不敢辭矣如期鸞自鴛湖偕綵雲翺翔雲間聞鐵龍吟曰此必鐵仙人悲嘯何音響瀏亮若是吾誠與龍君忤不可負山人請遂與俱造七客寮鐵仙聞鸞在門倒屣出迎躬撫視之不知促膝之前席也龍知鸞來鏗爾舎瑟面甚埃墨弗肯見鐵仙啞爾曰金石八音領袖也兩賢茍相阨聚九州之英豈足以鑄此錯耶手攜龍出交拜之客以次皆就見是夕仙具龍鮓鹿脯酌以十八仙酒酒酣八音交作合以桑林之舞經首之㑹少焉白龍沸於潭皓鶴和於隂百獸舞於野鳳凰翥于山白虹紫霧盤旋於仙人之廬聞之者莫不怪其風作水湧譶澎湃以為雞犬欂櫨皆上升矣翌旦鐵仙更製沉香閣古錦屋使鸞別居之出遊必二人侍後皆隠於九龍峯雲論曰昔張華雲鬥牛間有紫氣雷煥謂寶劍之精上徹於天爾後豐城獄中得龍泉太阿則雌雄劍一也鐵仙人負不世出之才以正始之音鼓舞一時人有竒才異能者咸樂登其門若玉鸞者既遇山人微鐵仙人則龍鸞寧老於江海間泯泯無聞焉吁世有華煥然後有龍泉太阿吾於鐵仙人亦云













　　玉山璞稿
