雲氣占
將軍氣象。將軍氣上達於天，主名將多謀。猛將之氣如龍，兩軍相當。若發其上，則其將猛銳。如虎在殺氣中，猛將欲行動。發虎氣中赤，主有暴兵起，吉凶以日辰決之。又猛將之氣，或如火煙狀，或如山林竹木，或紫黑色，或上黑下赤，或似黑旗，或如張弓弩或如塵埃，頭銳本大，住於營壘軍上者，皆猛將氣也。
軍上氣如倉，日見而益明者，此猛將之氣，不可擊。軍上氣黃白而轉澤者，將有盛謀，不可擊。氣青白而高者，將勇。若大戰，觀氣前白後青而高者，將弱士勇；前大後小者，將怯。敵氣上黑下赤，氣在前者，將精悍不可當。氣清而束散者，將怯弱。軍上氣發，漸漸如雲變作山形者，將有深謀，不可擊。若在吾軍上，速戰，必大勝。敵上氣如蛟蛇向人，此猛將氣，不可當。若在吾軍，戰必太勝。凡赤氣上與天連，軍中有名將，一雲賢將。
軍勝氣象。凡將帥士卒勇銳者，則為勝氣，可察而行之五色雲。凡氣上與天連，此軍士強盛，不可擊。若在吾軍，可戰，必勝。軍上氣如火光，將帥勇，士卒猛，此氣不可擊。在我軍上，速戰，大勝。軍上氣形如山，或如林木，將士驍勇，不可與戰。若在我軍上，戰必大勝。軍上氣如塵埃粉沸，其色黃白，如旗旌無風而，此軍欲勝，不可擊。兩軍相當，敵上有氣如粉沸赤色者，兵說不可擊。
在吾軍上，戰必大勝。營上氣黃白色，光潤重厚者，勿與戰。兩軍相當，上有氣如持斧，外向敵，戰必大勝；向我，主凶。兩軍相當，上有氣如蛇舉首向敵者，戰必勝。敵上氣如匹帛者，此雄軍之氣，不可攻。若在我軍上，戰必大勝。敵上有雲如牽牛，未可擊。遙望軍上氣為鬥雞，赤白相隨，在他軍上，主得天助，不可擊；若在吾軍上，可戰，大勝。軍營上有黃赤氣，上達於天，亦不可攻。凡軍上有五色氣，上與天連，此天應之，軍不可擊。其氣上尖下大，其軍旅日增，主兵卒銳。其軍上氣似堤覆，前後白，必勝。若覆吾軍上者，急往擊之，大勝。軍上氣銳色黃白，團圓而潤澤者，敵將勇猛，其士能強戰，不可擊。雲如日月，而赤氣繞之，如日月暈狀有光者，所見之地大勝，不可攻。敵上氣如雲，下如中天而至，及吾軍上常有氣不變者，堅固難攻。凡雲氣如虎踞在軍上者，勝。軍上氣如塵埃，前後高者，將士精銳，不可擊。敵上氣如虎伏者，其兵銳難攻。軍上氣如華蓋，勿與戰。有雲其狀如飛鳥，所見國戰勝。雲如旌旗，如鋒刃向我者，勿與戰。兩軍相當，敵有氣如飛鳥徘徊在軍上，或來而高者，兵精銳不可擊。黑氣出上，有赤氣臨我軍上，敵強我弱。軍上氣如馬，首低尾昂者，勿與戰。軍上雲如杵，勿與戰。望四方，有赤氣如赤鳥在黑氣中，如黑人在赤氣中，如赤杵在黑氣中，如人拾拾五五，及狀如旌旗在黑氣中，有赤氣在前者，敵人精悍不可當。
敵上有雲如山嶽，不可擊。有雲長如引索在陣前後或一或四，黑色者，主有陰謀，青赤黃色者，急去。月暈有黑雲氣入暈中者，隨所入擊之，勝。暈有抱，所臨者勝。日暈相交者，居上勝。虹直指，順之而擊，可勝。暈有抱，如虹順繞抱者，勝。日旁伴暈，兩頭尖，有大戰者隨所指擊之。
城吉氣象凡白氣從城中南北出者，兵不可攻，城不可居。城中有黑雲如星，名曰軍精，急解圍去，有突軍出，客敗。城中有白氣如旌旗者，勝。若赤界其邊精銳不可當。
赤雲臨城，有大喜慶。黃雲臨城，亦有大喜慶。青色從城中南北出者，城不可攻。
青雲如牛頭觸人者，城不可攻。城中有氣出於東，其色黃，此天城，不可攻。白氣從中出，青氣從北入及迴旋者，軍不得入城。諸攻城圍邑，過旬不雷不雨者，為城有賢輔，疾去之勿攻。城中氣出於外，如火煙者，主人慾出戰。其氣若如無極大極者，不可攻。城中氣如雙蛇者，難攻。若前高後卑，攻之可拔、後高前卑者，不可攻。赤氣如杵形，從城下出向外者，內兵突出，主人勝。城上有雲分為兩彗狀，攻不可得。城上之氣不見於外者，不可攻。有赤氣從城上出者，兵內勝，宜避之。凡城中有諸氣從城中出入吾軍上者，敵家氣也。蒙氣繞城不入者，外兵不入。日暈有青氣從城中起四出者，中勝，勿攻。
戰陣氣象氣青白而高者，將勇，大戰。氣如人無頭，如死人臥敵上，氣如舟蛇，赤氣隨之，必大戰損將。四望無雲，獨見赤氣如狗入營，其下有流血。四望無雲，獨見赤雲如立蛇，其下有流血。四望無雲，獨見赤雲如覆船者，其下有戰。初出軍日，天昏溟漠，雲氣陰沉寒者，必戰。若清暢晴和，風塵不動者，不見敵，亦不戰。有青氣，戰軍之旺相方上有者，當成交戰；不見者，不戰。若白蛇赤蛇見敵上，其下必大戰流血。赤氣屈盤停住者，其下有兵流血。白氣如軍入北斗中轉移者，其下有流血，大將死。雲如農夫耕壟者，兵必大戰。日傍有氣相交貫穿，或相背，軍中不和。日有白氣若虹交見者，從上擊下，勝。無軍而見者，下必流血。
兩軍相當，必交戰。有白虹四五六見者，亦必大戰。日旁有一缺，主萬人死。其下兩軍相當，不利先舉。月初滿而蝕，有軍必戰。日月有赤雲截之，如大杵，軍在外，萬人死。其下兩軍相當，不利先舉。
陰謀氣象白氣群行徘徊結陣來者，為他國人來，欲圖人不可，視其所往隨而擊之，可得。日月蒙蒙無光，士卒內亂。將軍宜循法度，察有功，以自明。及有兵內發，用嚴刑而伺奸人者，勝。天氣陰沉不雨，晝不見日，夜不見星月，三日巳上，陰謀也將軍宜謹左右及敵人。五日至日，有謀擁蔽，將奪其權，主刑殺事。連陰十日，亂風四起，欲雨不雨，名日蒙臣謀上。天陰沉，日月俱無光，晝不見日，夜不見星月，雲蒙而不雨，此謂君臣有陰謀，兩敵相當，共圖議事。若晝陰夜月出，上謀下；若夜陰晝日出，下謀上。黑氣如憧出。於營中，上黑下黃，敵欲來戰，無誠實之言，九日內宜警備之。黑氣遊行中含五色臨我軍上，敵必合謀來伐，及謀軍自敗。
攻城氣象凡城上有赤氣黃氣四面繞之，城中大將死，城降。城上赤氣如飛鳥，城可急攻，必破。城上有赤氣有如破陣，城可攻。城上無雲氣，士卒敗散。城上營中有赤黑氣，狀如貍皮班，及正赤者，軍破。城上氣如死灰色，及上不出者，城可攻。
攻城圍邑，其氣如灰，氣出而覆其軍上，士卒多病，城可屠。城上氣出復入城中者，人慾逃遁。城上氣聚如樓見外者攻之可得城中氣起而上赤者，城可屠。城上有雲如眾人頭，赤色，下多流血死喪。氣出南北，城可克。其氣出而東，城可攻。
其氣出而西高，城可降。其氣出而覆其軍上者，士卒多病。其氣出而高，無所止，用日久長。有氣從城外而來者，兵欲盜攻。凡攻城，黑雲臨城者，積土固險之象。
黑者，水之氣，城池之象。我據城敵不可攻；敵據城，我不可攻。有白氣如蛇來止敵城上者，急攻之，小緩則失。若從其城來指我營者，宜急固守。凡攻城，有見白氣繞城而入者，隨所入急攻之，小緩則失。凡攻城，若雨蒙霧黑日光無色者，主勝勿攻。雲氣如雄雉臨陣，其下必有降者。蒙霧圍城而入城者，外兵得入。有雲如立人之狀，或如立牛圍城上者，氣如交虹向內者，城可攻。若有雲內屈，虹從外入城中，三日內城可屠。日重暈而白虹貫日，圍城客勝。
暴兵氣象白氣如瓜蔓連結、部隊相逐，須臾罷而復出至八九者，急兵至。白氣如仙人衣，千萬連結、部隊相逐，罷而復出者，當有千里兵來。黑氣從敵方來我軍上，敵欲襲我，敵人必至，宜備不宜戰。敵回，從而擊之，小勝天色蒼茫，有此黑氣，依日支幹數內推之，無風雨則此氣發之方必有暴兵。日克時則凶，時克日自消散。
此氣所發之方，當有使人告急。一人來則氣一條，二人來則氣二條，三人來則氣三條。若滿散一方，則有眾來。期至依干支數而算，有風雨則伏。壬子侯兵四望無雲，獨見赤雲如旌旗，下有兵起。若遍四方者，天下盡有兵。若望四方無雲，獨見黑雲極大，天下兵起。雲半天，兵半起，名曰天溝，三日內有雨災解。敵欲來者，其黑氣上有赤雲，其下敵必至。雲氣如旌旗，賊兵暴起。氣如人色，赤白而悴至者，是暴兵起。氣如人持刀盾，有雲如人坐，赤色，臨我城邑，有卒兵至，驚恐，須臾去。赤氣如人持刀節，兵未息。雲如赤虹，有暴兵。白虹長出，皆有暴兵流血。有雲如人行止不定，有暴兵。赤雲如火者，所向之處有兵。天有白氣，狀如白布，經為醜未者，天下多兵，赤者尤甚。有雲如胡人列陣，天下兵起。白氣起，廣六丈，東西亙天下，有兵起。有雲如布匹亙天下，有兵起。有雲如狗四五相聚圍者，兵起。四方晴明，獨有赤雲赫然者，所見之地有兵。
伏兵氣象軍上有黑氣渾渾圓長，赤雲在其中，其下必有伏兵，不可擊。兩軍營欲戰，或對壘相守，望彼軍上有白氣粉沸起如樓閣狀，其下伏兵萬人，不可輕舉。軍行近山林坑谷間，當善防。既是伏之地而止有氣者，不疑。雲氣紛紛相連，及似蒿草數尺，此以車騎為伏兵。雲如布廬之狀，及似蒿菜盈尺許，此以步卒為伏兵。
伏兵之氣如幢節狀在黑雲中，或如赤杵在雲中，或如黑人在赤雲中，勿先動。黑氣出營南，賊逃，我後有伏兵，謹候察之。兩軍相當，有赤氣者，乃伏兵之氣。
若前有赤氣，前有伏兵，後有赤氣，後有伏兵。左右亦如之。審察則知伏兵所在。
軍上有氣黑色，黑色中有赤氣，必有伏兵，不可攻。前有黑氣，後有白氣，必有伏兵，不可攻。有雲如山林在外者，有伏兵。
軍敗氣象敵氣上黃下白，名曰善氣，所臨之軍欲求和退。敵上有氣囚廢枯散如馬肝色，如或死灰色，或類偃魚，皆為將敗。敵上氣乍見不見，乍聚乍散，如霧始起，此敗氣，可擊。若上大下小，士卒日減。凡軍營上十日無氣發，此軍必敗。有赤白氣乍出即滅，外聲欲戰，其寶欲退散。黑氣如壞山隨軍上者，名日營頭之氣其軍必敗。軍上氣如火光夜照人，軍士散亂。軍上白氣出而半絕者，軍欲敗走。一絕一敗，再絕再敗，三絕三敗。在東發白氣者，災深。軍上氣如羊形，或如豬形，此是瓦解之氣，軍必敗。敵上有氣如雙蛇疾往，攻之大勝。軍上有氣，中似雙蛇守日，急往攻之，大勝。軍上氣如粉如塵如勃如煙，軍欲散。軍上氣五色雜亂，東西南北不定者，其軍欲敗。軍上氣如群豬在氣中，此衰氣，擊之大勝。軍上赤氣炎炎降於天，士眾亂，將死。赤氣如火光從天上來，流下入軍中，軍亂將死。
彼軍上有氣蒼蒼須臾而散，擊之必勝。在我軍上，宜固守。軍上有黑氣如牛形，或如馬形，從氣霧中下，漸漸入軍，名曰天狗下食血，主軍散敗敵上氣如群鳥飛亂衰氣也伐之則我軍勝。望彼軍上氣如垂衣如人相隨，擊之可得。望彼軍上氣紛紛如轉蓬者，急擊之。彼軍上氣色如揚灰，敵退去。其氣蒼黑，形如紛亂者，士卒饑。兩軍相去十里內三里外，望彼軍上氣高而前後青白散，此敗軍之氣，可擊。
雲如覆船如車蓋者，其軍必敗。雲氣如人頭臨軍營中，戰不勝，主流血。敵上雲如群差羊如驚鹿，必退走，宜急擊之。雲如卷席如布匹亂壞者，皆為喪敗之兆，可攻而擒。雲氣蓋道，蔽蒙晝宜者，飯不暇食，炊不及熟，可急去也。雲如雞兔臨營者，軍敗走。軍上氣黑而卑，如倒樓狀，軍移必敗。雲氣如擊牛，凶敗之象。
敵上氣如雙兔，如飛鳥，如缺堤，如壞屋，如人相指，如人無頭，如驚鹿相逐，如兩雞相鬥，皆為將敗之氣。凡降人之氣，如人皆叉手低頭拜踞，又如人叉手相向而立。又白氣如鳥聚入屯營，連結百餘里不絕而須臾下者，當有他兵來降。氣如黑山，以黃雲為緣者，欲降伏之象。氣青而漸黑者，將欲死。雲氣如人頭者，是將軍失兵之象。散軍之氣如燔生草之煙，前雖銳後必退，得歲月利，便擊之，必勝。黑氣臨營，或聚或散，如鳥將宿，主敵人畏我，心意下營不定，終必逃遁，必有大勝。若在吾軍，善撫士卒。日暈中有氣如死蛇者，將死。兩軍相當，不利先舉。日旁有赤氣如垂鐘，其下有將死。日月暈，有青氣，所臨者敗。軍上有白虹及屈者，敗。軍上有白虹及入營者，敗。日暈氣後至，軍先去者，敗。凡日月暈與氣亦暈，以先至者為發，以先去者為敗。軍上若日旁虹及犯逆之，戰者敗。日暈有四缺在外，軍盡散敗。
氣象雜占星有兩彗，上似有蓋，下連星，名歸斜。歸斜見，主有歸國者。日暈有黃花色，抱珥直光戴覆黃色，皆慶喜之事。
京房占曰：赤氣如撤蓋覆於軍上，千里內，戰有慶；千里外，戰有憂。黃氣臨營西向東戰，並凶；北向吉。赤氣隨日出，軍必有憂；隨日沒，外必告急。
赤氣漫血色者，流血之象。赤氣如火形見者，臣叛其君，不過三朔。
赤氣如龍蛇在山頭上，又夜光見者，王臣離其君，為客所傷，人民流移之象。
黑氣如死人頭在他營上，主敵人有所獻，且求降，許之。不許，必戰切，雖戒士卒，主多死。黑氣如牛頭龍馬蛇變化，當審而察之，夷兵欲敗中國，宜達伺侯讒言為惡。凡出向東伐而有白雲從西來，隨而擊之，勝。若有赤雲從東來逆軍者，敵勝，我軍當敗，急宜守。他仿此。
黑雲如積土在我軍上，來敵襲我，我必堅守，經月敵心離而後戰，大勝。凡對敵在東方，白雲東去而有雲又東來相迎須臾過者，雲己去而有風隨之，所望如龍虎之狀，若在我軍，皆大勝。雖雲從而風逆者，亦不可戰。凡有雲氣橫來者兩軍未合，急先伏止，當有遁將。若黃氣在吾軍者，急令舉兵，不速戰，主士卒懼，人心有隨必罷軍，吉。凡兩軍相當，彼上有赤氣狀如匹帛，廣長數十丈，其下色黃白，必有背叛之軍。晝見在臣位，夜見在兵，宜備之。凡被圍，平旦視圍上氣鬱鬱如火光芒勢翕翕然者，其方有救至，無者無救。軍行有白氣如虹者，軍大驚，宜備之。若黑氣南北如陣，國將有憂。不然，有大水為害。白雲白氣極天南北如陣，有憂；黑雲東西如陣，有憂。若天氣蒼蒼而東西極天移日不動者，為憂深。
此氣以戊己日出為災。赤雲臨圍上東西如陣者，敗。
凡霧，春以甲乙寅卯日氣色青出東方向季者，客勝。凡霧夏以丙丁巳午日氣色赤出西行，為利客，主人凶。凡霧四季以戊己辰戌醜未日色氣黃行向北利客，主人內亂。凡霧秋以庚辛申酉日氣色白東行，利為客，先舉兵勝，後舉兵敗。凡霧冬以壬癸亥子日氣色黑，利南行。
凡興軍動眾，雲氣亂壞，大風將至，視所從來避之。雲甚潤厚，大雨必暴至。
四始之日，有黑氣如陣後重大而多雨。氣若霧非霧，著衣冠而濡見，則其城帶甲而趨日出沒時，有雲橫截之，白者喪，黑者驚。三日內有雨，其災解。
雲氣如兔臨軍營中，其軍士死亡。天有青氣入營者，兵弱驚恐。天有赤氣入營者，暴兵驚。天有黃氣入營者，有兵和解。天有白氣入營者，兵強。天有黑氣入營者，大主疾病。一雲主兵相殘，宜急移營。有雲如蛟龍，所見處將軍失魄。
有雲如日月暈，赤色，其國凶；青白色，有大水。有雲狀如龍行，國大水流亡。
凡遇四方盛氣，勿向之戰。甲乙日青氣在東方，丙丁日赤氣在南方，庚辛日白氣在西方，壬癸日黑氣在北方，戊己日黃氣在中央。四季之戰，當避此，吉。逆之，必敗。甲乙日，平旦所向有白雲，不可攻。丙丁日，日中所向有黑雲，皆為堅敵，不可攻。他放此。赤氣如火者，叛其君。赤氣加西方，客勝；加北方者，客敗；加東方者，和解，不鬥，加南方進，軍還，天下安。他仿此。
凡天見五色雲氣，望東西南北至子午卯酉。若百步千步十丈百丈而來如車道行者，若與日辰相剋者，大鬥；不相剋者，不戰。若臨生氣方，有天命至，為兵強相氣，若戰必勝。若臨死氣，為喪敗之氣，軍在喪敗之上，大凶。若在賊上，主拔圍降敵。若在休囚之方，宜罷兵謹守之，吉。
行軍災異雜占將帥床上及棹無故自動者，主遠行。如無遠行，下欲謀之。將帥衣服無故血汗，下欲謀上宜施恩警備。將帥槍刀劍箭無故出匣者，主鬥。
凡軍馬旗纛無故倒折，主大將失位。鼓角刀劍自鳴者，陰謀之應。
將軍眼瞼目動，耳鳴忽聾，及無故自驚，不覺咄嗟眼淚者，並是下人起念生謀，宜防。
軍中馬生角，下謀上。
將帥騎馬之次無故回頭，嚙人靴登，觸人衣裳者，主下有陰謀已成，防之。
大將門廳自鳴者，下謀上將。鴉鵲禽雉等飛入帳幕中無聲者，必有下傷害。
大將軍食次，其匙箸自動者，其下行毒。狗無故上床，主下謀上。蛇入廳及帳幕中屈盤者，勿損之，有陰謀相助。將帥睡中高語，自覺驚，寢計謀，必有神助之應。
凡城郭中及營寨中木上有鳥作巢，忽樹巢折卸鳥去者，兵大凶，宜別下城寨。
若夢得大魚者，戰大勝。若夢聞雷劈破賊，急進兵，大勝。夢見日暈，有下入謀上。夢見霜雪，軍將失勢。夏月大凶，士卒逃散。夢見捶鼓大鳴，大勝；小鳴，小勝；不鳴，不勝。林見食泥土，必收城郭。夢鳴，見大水泛漲，軍陣必勝。
夢見自身病，必加爵。困者甚吉，傍有哭聲者大凶。夢見吐嘔者，有病出也。夢見水幹得小魚半生半死，主口舌，五日內當戰，主勝。夢見牙旗倒折，軍威失利。
夢見走馬得快，利戰，勝，行遲者，凶。夢見身入井者，被牢獄厄，宜撫士卒。夢見人遺刀劍，利戰，必勝。夢見身飛揚者，戰勝名聞千里。夢見大道中走，及大戰者，有戰。
凡為將帥，領士卒，察淵奧，測成敗，參諸天道，不可不知常視神光，可見吉凶。欲交戰之時，當以手擁眼角，則見光色。若見光色，各以五行言之。黃光，必護敵人；金帛赤光者，大喜；白光者，兵刀相交，主流血；青光者，主有憂；黑光者，主大憂。
凡出軍，忽見虎狼在軍前後吼哮，及入軍營中者，不出五七日有戰，先沖突者大勝。又雲虎豹熊入軍營中者，及傷害人者，主大賊。至獐鹿之類入軍營者，皆主營空，急移營，吉。軍行營幕己成，忽有虎從外入我營走過軍中者，急移，必敗。凡猛獸至軍營中，敵人必勇，必有突入我營之機，或有奸覘我軍，宜慎之。
凡兩軍相當，有飛鳥入我城壘營陣者，大凶，急移營陣，吉。兩軍相當，有虎狼豹貍走入其中，或走圍繞軍營悲鳴者，將有凶，必大敗。宜撫軍士，翼日而戰，吉。若從彼軍中鳴，急宜進兵攻戰。若有猛獸橫入軍營中者，急宜備戰，主必敗。
凡軍中或有豹狼及雉飛入軍者，皆凶，急修德楊武，吉營陣前後左右，有狐貍向軍四面鳴者，戰必敗，宜固守。軍營城壘往往捉得狐貍者，敵入來戰，必破敗。
凡狐貍獐鹿之類入軍營不出，五日，主軍驚將，可移軍侯防，必得敵人，另建營寨，吉。凡野獸入軍，皆與主將為應，兆兩軍相當，應。禽獸從將軍命德土來，或歲日月德上來，皆吉慶若從將軍命刑及歲月日刑上來者，主失位，大凶之兆。
凡軍行，馬無故食砂石者，決應兵強戰勝也。凡軍中眾馬晨夜鳴叫不息者，當有暴兵至，防急去，主士兵戰敗之兆。
太乙占太乙者，天帝之神也。其星在天乙之南，總十六神。知風雨水旱，金革凶饉之應，立陰陽二局，存諸秘式，列星文之次舍，分野之災祥，貴乎先知為之備。
用軍行師，主客勝負，蓋天人之際，應可察焉。
出軍太乙主客勝負占經求年月日時四季太乙，入七十二局，立成得七局之數。乃用其局凶吉歲計小遊積年一百九十三萬七千六百一，以周紀三百六十除之，慶歷甲申歲用第二丙子元九局。月計，甲申年前十一月建甲子，立五紀第四庚子元二十五局。求月計三元六紀法，日計與時紀同。甲子甲午年十一月建甲子，月計第一紀也己亥、己巳，第二紀甲戌、甲辰，第三紀己酉、己卯，第四紀甲申、甲寅，第五紀己未、己丑，第六紀從第一元通數數之。求紀法六十除，求元法七十二除之，有餘者為入局。求日計太乙入局之法，至所求積年，以章月八千一百二十六乘之，章歲六百五十二而一為積月又以月法一千四百四十七乘之，日法四十九而一為所求。天正十一月朔，大小余每日加一算，其積日即以三百六十除之，以紀法六十去之，餘為八紀日。又以局法七十二去之，餘為日局之數。依法求之。求時計，於日計甲子上取之，與月計六紀法同。求太乙四計用法行宮法三，每二十四行一周天，月行十六神，乾坤重一算，陰局取其沖，艮巽重留計神，子歲計起寅退行。日月時同從天月命算，至太乙之宮前止，得主算之數，三之為參將命算。乾坤艮巽八宮二宮四宮六宮為六神，正起宮數，數之間辰有八節，戌亥醜寅辰己未申是也。
天目在此起一，餘依宮數數之。客算以計神加和德宮，天上十六神加臨地下十六神於主天目之下，是始擊將所臨依前命算數年得之算，即得客大將所在宮，三因為參將。計目以歲日月時計，合神加歲月日時天目下為定。計日所臨命算數得定，計大將所在，助客之算也。即看與太乙同宮之時，主名曰囚，在太一前後一宮或一辰名迫，始擊同宮名掩，在太一前後名擊。大小將在客主目或太乙宮前後為挾。
大小將自相同宮為關，則有客關、主人關。客當相關之時，若一林二虎、一泉二蛟，氣有盛衰、勢不兩立，則以主客目所臨之神五行決之，勝負可見。若主客得五。並十五、二十五、三十五者，名八門杜塞，不利興師。若算得二，名略地。
經云：出兵略地，並用其二，客得則客利，主得則主利。凡客算以長多為勝，短少為負。若算長多，利深入；若算短少，利淺入。凡出軍宜向算，戰陣利背算。
凡伏兵，必有掩迫之時。凡奇兵，必各置於客主大殺之地，天目始擊將也。奇兵者，百人用三十為之。皆依此為則。侯得敵人之便，鳴鼓高旗鼓譟之，令竊發而取勝。故曰能知奇伏，轉禍為福。將若不知分合，不可以語奇。
太乙有用兵舉旗之法，難求精妙，今采其指歸。若算得一八，即用曲陣，舉黑旗。算得三十，用直陣，舉青旗。算得四九，宜用銳，舉赤旗。算得二五，用圓陣、舉黃旗。算得七六，用方陣，舉白旗。若算三門具，五將發，利以興兵動眾。但文昌主目不囚迫，始擊客目無掩擊，即是三門具，五將發。不在所直，入門之下吉。入門算法繁而無用，今更不錄。
凡太乙天目在陽，算得偶為和。太乙天目在陰，算得奇為和。陽者謂太乙在八三四九宮也，陰者太乙在二七六一宮也。天目在正宮為陽，間神為陰。凡算得陰陽和，利以興兵。
凡言主客者，先後之禮，動靜之義也。陳兵原野，旗鼓相望，先動為客，後動為主人。安居之伐，先舉事者為主人，後應者為客。欲明天道，審逆順，先作主人歲計，次推客計。若客主俱得善計，三門具，五將發，陰陽和，利以稱兵，所向必克，先起則勝，後起則敗。若客主俱得惡計，三門不具，五將不發，陰陽不和，先起者敗，後起者勝。若客主計一吉一凶，則利客，客勝。吉凶等則算長者勝，算短者敗。
凡占外國動靜，皆以時之客計占之算將八門杜，賊不來。若三門具，五將發，陰陽和，不關格掩迫，客主俱會太乙前，所聞見為實。占賊來降不為盜：若天目數轉而北行者，為不來。
凡占敵使可信，當視太乙所制。假令時計，太乙在二宮屬火，始擊將臨武德屬金，火制金，敵使來不敢有他意。
凡占間牒有無，當視賊目。假令太一在一宮，則六七宮為前外，八三四宮為後內，若客目臨戊陰主，為賊來窺覘間牒。
凡占射賊來多少，名客算。十六已上陰陽順，有虜必多，有將。若十五已下，虜少，無將。天目臨左，虜從東方來。臨右，從西方來。八門杜，不來。若天子巡狩，太乙天目在四維之歲。若舉方正，必在亥卯木之歲，及太乙歲計三門具五將發之年。
凡占聞事虛實，占天目掩迫太乙，聞不善事實，善事虛。若三門具五將發，聞吉則吉，聞凶不凶。若三門不具五將不發，聞凶則凶，聞吉不吉。
凡對敵常須觀風雲之勢，察飛鳥之情。若太乙所在風雲飛鳥從沖對上來，急須準備。假令太一在九宮巽屬木，風雲飛鳥從一宮來屬金制太一，大凶。若風雲飛鳥從主人太乙德上來，急擊其沖，主人勝。若從客自大將宮來，則主人急宜備敵。
凡太乙算得一至四，步卒在前，車騎次之；算得五至九，車騎在前，步卒次之。
凡雲風氣隨日幹五行在我軍上往敵，我利。假令壬癸日黑氣在我軍上，自北之南，隨雲氣攻南，必勝。
凡擇日擇時，當審日時之計所利興兵吉。
太乙神名凡十六神，其年月日時計命起武德侯時計有陰陽。冬至氣應後用陽局，夏至氣應後用陰局。其陽局皆以陽局所命之，對沖則陰局太乙所在也。
十六神名：申為武德，酉為太族，戌為陰主，乾為陽德，亥為太義，子為地主，醜為陰德，艮為和德，寅為呂申，卯為高叢，辰為太陽，巽為太昊，巳為太神，午為太威，未為天道，坤為太武。
辯九宮太乙有蹉宮之義，即一宮在西北，二宮正南，三宮東北，四宮正東，五宮居中，六宮正西，七宮西南，八宮正北，九宮東南。
十精太乙皆以七十二局之數除之年月日時。
十精太乙同候風雨災變，軍行不可不知：一曰天皇，以小周法二十除之，不盡者，命武德，順行十六神，至陰德和德太昊太靈太武重留一算，即天皇所在。陰起呂申逆行。
二曰帝符，小周二十除之，不盡者，命起陰主，順行十六神，至地主高叢太成太族重留一算外卯，即帝符所在。陰起太陽行逆。
三曰天時，以小周十二除之，不盡者，命起呂申，順行十二辰算外，即是天時所在。陰起武德。
四曰太尊，以小周四除之，不盡者，命八宮坎六宮次二宮次四宮，逆行四正宮算外，即太尊所在。陰起二宮四八六。
五曰飛鳥，決飛鳥小周九除之，不盡者，命起一宮，順行九宮算外，即飛鳥所在。陰逆行。
六曰五行，以五行小周法五除之，不盡者，命起一宮次八宮三九七算外，即五行所在。陰起九宮二七一三。
七曰八風，以小周九除之，不盡者命起二宮，順行九宮算外，即八風所在也。
陰起八七六五四三二一九。
八曰五風，以五風小周九除之，不盡者，命起一宮次三宮五七九二四六八算外，即五風所在。陰起九七五三一八六四二。
九曰三風，以三風小周九除之，不盡者，命起三宮次七二六一五九四八算外，即三風所在。陰起七三八四九五一六二。十曰太乙數，以太乙局法七十二除之，不盡者，命起一宮數次二數順行算外，即太乙數所在。陰起九宮逆行也。
十精與太乙諸神相合主風雨，以休望消息用之。
經曰：天皇太乙者，在紫微垣勾陳口中。《星贊》曰：天皇上帝，秉萬國神圖。天皇若與太乙合，則日暈大風。合於旺相之地，風遍天下。合在東方，日暈大風。合在西方，日暈有雲氣。合南方，大昏。合在北方，陰昏。天皇若與天尊合，有大陰雨，日月為變。天皇若與飛鳥合，天小陰雨。天皇若與天時合，有小陰昏。天皇若與五風合，有疾風起。天皇若與太乙計數合，有大風雨。
經曰：帝符太乙者，天節之所使也。《星贊》曰：天節奉使，專對無疑。帝符若與太乙合，則日昏大風。若合在太乙旺相之地，小雨小陰雲，有狂風卒起。
帝符若與天目合，當小陰疾風，或日月有變。
經曰：天時太乙者，雞星之使也。《星贊》曰：雞鳴伺曉，審候察時。天時與太乙合於旺相之地。有風雲卒起，或則陰雨。
經曰：太尊，黃生之長。若與太乙合旺相之地，有大陰雨寒。若合在八宮，日暈。合在六宮，陰昏。合在二宮，大陰寒。合在四宮，日昏。太尊與飛鳥合，天溫有水雨。太尊與帝符合，天有陰與大昏。太尊與天目合，天有陰雨。
經曰：飛鳥太乙者，土星之使，朱雀之體也。則主天星有變。飛鳥若與太乙合，有大風。飛鳥若與天時合，有陰風。
經曰：五行太乙者，五星之使也。其變猶影向之與形色也。五行與太乙合在旺相之地，暴風大寒，雲氣昏暗，或則有雨。五行與天目合，有大風陰，日月有變。五行與八風合，有小風陰雨。五行與五風合，有小陰，日月為變。五行與帝符合，風昏小陰。五行與太尊合，日月變色，小陰。五行與天符合，有大陰，昏風雲起。
經曰：八風太乙者，畢星之使也。謂畢有八星，故曰八風。八風與太乙合在旺相之地，小雨八風與五行合，有風昏。八風與天時合，陰，日月有變。八風與帝符合，陰雨。八風與天星合，有大陰疾風，日月為變。八風與太乙合陰宮，有雨；合陽宮，有風。八風與帝符合，陽雨。八風雨天星合，有大風疾，日月為變。
經曰：五風太乙者，箕星有五，故曰五風。五風與太乙合在旺相之地，日月有變，連陰不見天，暴風疾雨並作五風與太尊合，天小陰雨，日月有變。五風與飛鳥合，疾風起。五風與天帝符合，有大風雨。五風與天時合，大風。五風與天目合，天陰小風，日月為變。
經曰：三風者，心星之使也。心有三星，故曰三風。三風與太乙合在旺相之地，日月無光，寒雲四起。三風與天將合，有小陰風。三風與鳥飛合，有疾風雲陰，日月變色。三風與太尊合，小陰風。三風與帝符合，小陰。三風與五風合，日月有變色，有小陰。三風與天星合，天溫小風陰，日月有變。三風與天目合，有大陰雨。
經曰：太乙數者，五子九七十二局之數也。數與太乙合，日暈大風起。數若與太乙沖者，日暈風起。數得三十，日暈大風。數得四十，陰雨黃霧。數得五十，日暈大風。數得天目旺相合，日暈。數與太乙挾天目，陰雨日暈大風。數與飛鳥合六八九宮者，日暈。數與天地並，日暈。天十地九數與主計八合，日暈。數與天地相當，大風數與太乙飛鳥合，疾風。
推侯十精太乙雲氣經曰：常以太乙初移宮，日出、日午、日脯侯日旁、餘二日不侯也；及時計初移宮時，餘二時亦不占，當侯日之上下左右。若雲氣色青，而日時計三四，則變發在寅卯時。若雲氣色赤，而日時計得九二，則變發在巳午時。若雲氣色白，而日時計得得六，則變發在申酉時。若雲氣色黑，而日時計得一八，則變發在亥子時。
經曰：帝符、太尊、天時、五行、八風、五風、三風，與太乙合在陽宮，則為晴為旱；合在陰宮，則為陰為雨。合陽者陽位，陰者陰位也。天皇與太乙合在陽宮，則日暈晝冥；合在陰宮，則日月暈夜昏。飛鳥與太乙合，則從風從其下來：天氣純厚則雨，天氣華薄則風，天氣黃霧則暈，天氣黑赤則風，天氣青白則寒，天氣凝潤則霧雨。雲氣如歸則晴，雲色文彩輪困蕭索，則天文大晴。若天旱則以常陽占之，若大雨則以常陰占之。若得旺相氣，則其變疾而速也。
