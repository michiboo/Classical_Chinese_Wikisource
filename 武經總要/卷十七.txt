日辰占
日、月、五星、二十八宿，凡厥災變，籍日辰以辯之。有歲有月有日有時，所主吉兇在焉。
甲為齊，乙為東夷，丙為楚，丁為江淮、南蠻，戊為中國，己為韓、魏，庚為秦，辛為華山以西西夷之地，壬為燕、趙，癸為常山北北燕、趙之國。
子為周，醜為翟，亦主遼東，寅為趙、楚，卯為鄭，辰為晉，巳為衛，午為秦，未為中山、梁、宋，申為齊、晉魏，酉為魯，戌為趙，亥為燕、代。
歲月日辰時及見災臨所在之地，皆同用也。假令丙辰年七月丁卯日午時，災見於未也，太歲在丙為楚，辰為晉，七月申又為鄭，又午時為秦，災見未地，復為中山、梁、宋，即是其地各有災也。他不言，仿此。
五星占歲星曰東方春木，於人五常仁也，五事貌也。仁虧貌失，逆春令，傷木氣，則罰見歲星。歲星縮，以其捨命國。其星居位，其國有德厚，五穀豐昌，不可伐。
其對為沖，歲乃有殃。歲星安靜中度，吉盈縮失次，國有憂，不可舉事用兵。
熒惑曰南方夏火，禮也，視也。禮虧視失，逆夏令，傷火氣，罰見熒惑。法使行無常。出則有兵，入則兵散。以捨命國有亂，為賊為疾為喪為饑為兵，所居國受殃。環繞鉤巳，芒角動搖變色，乍前乍後，乍左乍右，其為殃愈甚，其南丈夫、北女子喪。周旋止息，乃為死喪寇亂，其野亡地。其失行而速，兵聚其下，順之戰勝。
填星曰中央季夏土，信也，思也。仁義禮智以信為主，貌言視聽以思為正。
故四星皆失，填乃為之動。動而盈，侯王不寧；縮，有軍不利。所居之宿，國吉得地，及女子有福，不可伐，去之失地而有女憂。居宿不移，國有厚福。
太白曰西方秋金，義也，言也。義虧言失，逆秋令，傷金氣罰見太白。太白進退以侯兵，高卑遲速，靜躁見伏用兵，皆象之吉。其出西方失行，夷狄敗；出東方失行，中國敗。若經天，是謂亂紀，人眾流亡。晝見與日爭明，強國弱小國強，女主昌。
辰星曰北方冬水，智也，聽也。智虧聽失，逆冬令，傷水氣，罰見辰星。辰星見則主刑，主燕趙以北，宰相之象，亦為殺伐之氣、戰鬥之象。又曰：軍於野，辰星為偏將之象，無軍為刑事。
凡五星：木與金合，有破軍；火與金合，為爍為喪，不可用兵；金與水合，為北軍用兵，舉事大敗；火與水合，為壅，不可舉事用兵；土與水合，為壅沮，不可舉事用兵，有覆軍；與金合，亡地；與木合，主饑；水與金合，為變謀，為兵憂。入太白中而上出，破軍殺將，客勝；下出，客亡地。視其所止，以命破軍。
環繞太白，若與火戰，客勝。
凡木火土金與水鬥，皆為戰，兵不在外。凡同舍為合，相陵為鬥。二星相近，其殃大；相遠，毋傷；七寸以內，忌之。
凡五星分天之中，積於東方，中國利；積於西方，外國用兵者利。辰星不出，太白為客；其出，太白為主。出而與太白不相從，及各出一方，為格，野雖有軍不戰。
凡五星見伏留行逆順遲速應歷度者，為得其行，政合於常；違歷錯度而失路盈縮者，為亂行。亂行則為天矢慧孛，而有亡國革政兵饑喪亂之禍。
凡五星合是謂易行，有德受慶，王者奄有四方。五星皆大，其事亦大；皆小，其事亦小。四星合，是謂大蕩，其下兵喪並起。三星合，是謂警立絕行，其國外兵內喪主饑。
填星、太白、辰星合宿，為國亡地，戰不勝。歲星、熒惑同舍，相去三尺，相守七日至四十日，其國外有叛臣。填星所在，歲星從之，伐者不利。
《天文總論》曰：太白、辰星同日出於東方，東方有兵；同日出於西方，西方有兵。太白辰星俱出東方，皆赤而角，瀕海之國大敗。太白、辰星俱出西方，皆赤而角，中國大敗。太白、辰星色皆黑，外國利。辰星色黑而出，於太白不相從，其野雖有軍，不戰。辰星與太白不相近，出東方，若二十日至三十日不入東，南國有軍不戰，至春夏有兵。辰星與太白不相近，出西方，二十日至三十日不入西方，北國有兵。辰星與太白相近三四尺於西方，二十日至三十日，有軍戰。辰星相去遠，不戰。辰星隨太白於東方，天下無兵，兵起期六十日。太白出辰星北，客利。太白出辰星南，主人利。若並出東，利以西伐，東軍勝；若出西方，利以東伐，西軍勝。太白、辰星俱出東方，太白先出辰星後出，辰星上過太白而去，其下有臣背，不出一年。辰星過太白間，可容劍，小戰，客勝。居太白前，上旬三日，軍罷。若出太白左，小戰；壓太白右，有數萬人戰，主人吏死。辰星來抵太白，不去，將死，有旗出上，破軍殺將，客勝。太白出東方，辰星居其前而不去，十五日若二十日而入，陰國兵滅，不大戰，客去兵罷。辰星出西方，居太白前，十五日而入陽國，天下有兵。辰星在西方，居太白前，辰星入而兵罷一雲天下無兵。辰星在東方，居太白前，利主。辰星與大白俱在西方，居太白前，相近，其間可容劍，在酉北，陰國有兵；在酉南，陽國有兵。太白、辰星在酉南，南國之事；在酉北，北國之事；在酉中，則中國之事。太白、辰星相遇，太白迫之，主人不利。太白出辰星之右，居其前，主人利。辰星入太白中，五日而出，破軍殺將，客勝；不出，客亡地三百里。視旗所指，以命破軍。辰星、太白會，為兵為變謀。辰星隨太白於西方環繞，若抵太白居，酉北則陰國兵起；居酉南，則陽國兵起。期半年。太白自暈，天下有赦有兵有喜，不出二十日，其國失兵。辰星自暈，有兵有水。太白、辰星俱暈而又雲掩熒惑，必有覆軍死將。
二十八宿次舍占（凡二十八舍五星幹犯之言備者同占之，以星列舍犯之事反分野主之言其災變）
東方七宿七十四度角宿二星，十三度為天關，其內天庭。黃道經其中七曜之所，行左為天田主刑，右為將主兵月暈左角，主兵左將軍憂。月暈右角，主兵右將軍憂。填星犯左角，大戰。太白犯左角，不可戰。
亢宿四星，九度半，天子內朝也。月暈亢，多雨。月暈亢，外有兵革之事。
犯距星軍將死。歲星淩犯，有小兵。熒惑入亢，主兵。太白入亢，主邊兵。氐宿四星，十六度（四度二十分，宋之分野），王者之宿宮也。月暈，大將憂。月犯，兵起。太白入氐，主兵疫。辰星守氐，主兵。
房宿四星，五度，為明堂，天子布政之宮。其四星四輔也，下一星上將，次星次將，第三星次相，上星上相，中間為天門，黃道之所經。日暈，主兵。月暈，主大風。歲星、太白守犯，將相憂。
心宿三星，五度，天王正位。中星曰：明堂，為大辰，主天下賞罰。熒惑、太白淩犯，戰不勝。填星守，光明赤黃，主慶賜之事。
尾宿九星，十七度（八度五十三燕分之分野），後妃之府。太陰淩犯，陰國將軍死。日暈，陰國弱。歲星守犯，主旱。太白犯之，人民不安。
箕宿四星，十度，後宮妃後之府也。月從箕星，多風雨，又主客蠻夷胡貊。
故蠻胡將動，必先占此。日蝕，主疾風雨，飛石折木。月暈西北，兵不勝。月蝕，主饑車騎滿野。月並歲星犯守，谷貴。
北方七宿九十七度半二十五分鬥宿六星，二十三度（九度九十二分吳之分野），丞相太宰之位，亦主兵。
一曰天機。南二星，天樓庫也天梁也；北二星，天府庭也。月暈，大將刑。月淩犯，占風雨之變。太白、辰星犯守，有兵。填星犯守，臣下不軌。
牛宿六星，七度，天之關梁。一曰天鼓。又上一星主道路，次星主關梁，次三星主南粵。動搖變色，則占之。日暈，陰國主死。日月蝕，兵起。月淩犯，大水。填星居宿度三十日以上，天下和平，四時來服。太白入，主兵革。
女宿四星，十一度（六度六十三分齊之分野），主婦之卑者。太白犯之，布帛貴，亦主兵。
虛宿二星，十度二十五分半，主北方城邑廟堂。日暈，齊地主兵。月暈，主兵。日月蝕，軍旅饑。歲星入，齊地饑。
危宿三星，十八度（十五度六十九分衛之分野）。
室宿二星，十七度，為軍旅糧之府，主上功。一星為官，一星為三軍之廩，故置羽林之衛。無芒角動，天下安。離宮六星在側，日蝕，衛地有憂。月蝕，民乏食。月暈，蠻夷來。熒惑逆行淩犯，臣下有謀，主兵起。填星，主關不通，斧越用。
璧宿二星，九度，主文章。日暈，風雨，主大水。
西北七宿八十二度半少奎宿十六星，十七度（四度四十分魯之分野），天之武庫。一曰天象又曰封豕。所以禁暴橫也，又主溝瀆。歲星守之，北狄懷服。熒惑填星入分野，兇。
婁宿三星，十三度，大為天獄。月暈並守犯，有兵在外，不戰。日蝕，魯饑。
歲星守之，天下安。熒惑守犯，主兵起。
胃宿三星，十四度（大六度三十一分趙之分野），天之藏庫，主食廩五穀府也。一曰主誅捕殺。日暈，年穀不熟。月蝕，將軍憂。月犯之，趙地兵。歲星犯之，五穀不實。熒惑守之，旱饑。填星留舍三月，客軍散。太白犯之，兵起。辰星犯之，吉。
昴宿七星，十一度，天耳也，主西方畢昴間，為天街黃道之所經。七星皆黃，兵大起。星動若跳躍，胡兵起。日暈陰國，胡主死。日蝕，臣下憂。月犯，將軍死，胡不安。歲星乘昴出北，陰國有憂胡王死。熒惑守犯，胡人病疫。填星守犯，國安。太白守犯，趙地旱。辰星，主疫。
畢宿八星，十六度（十度四十六分晉之分野）。其星太白天高，主邊兵。日月暈蝕五星守犯，主陰國憂，胡主死。
觜宿三星，一度，為軍之候，行軍之府藏也，主師旅收斂萬物。日暈，陰國弱，夷狄多疾疫。日蝕，邊兵憂。月犯，主小戰。歲星、熒惑、填星、辰星守犯，魏地兵起。
參宿十星，九度少。一曰參伐，一曰鉞，主斬刈，所以斬伐萬物取陰也。
日暈，鮮畢死，又曰邊將憂。月蝕，兵起晉地。熒惑犯之，兵火。填星、太白、辰星犯之，主兵。
南方七宿一百一十度大井宿八星，三十度（一十度五十五分秦之分野），天之南門。黃道之所經，天之亭候，主水衡，法令所取平也。王者用法平，則明而端列。鉞一星，附井之前，主伺淫奢。不欲其明，明與井齊，鉞斧用。日暈，主風雨。日蝕，秦地兇。
月蝕年穀不登。月犯之，斧鉞用。歲星、太白犯守，主秦地兵。辰星入井，在外星進，主兵。星退守井，若角動，色赤主兵，黑主水，黃潤主喜。五星犯井鉞，悉為兵災。
鬼宿五星，二度，大天目也，主視明察奸謀。東北星主積布帛，西南星主積金王，隨變占之。中央為積屍，一曰鐵，主誅斬。鬼星明，五穀不成，不明則民流散。欲其忽忽不明，明則起兵。日蝕月暈，秦地有兵粟貴人民憂。填星熒惑犯之，斧用。太白、辰星守犯，主兵起。犯積屍，貴臣憂。
柳宿八星，十四度少（七度五十六分周之分野）天之廚宰，又主雷雨。日暈，主兵。月暈，周地不安。填星守犯，周地旱太白、辰星守犯，主兵。
星宿七星，七度，一名天都，主兵急盜賊。星明，王道昌。日暈，周地憂。
月蝕，其地饑。月犯守，兵在外，戰，主民饑。歲星守犯，主盜賊起。
張宿六星，十八度（十六度七十一分楚之分野），主珍寶宗廟天廚及賞賚之事。日暈，將相憂。歲星入內，外兵起。熒惑、填星、太白守犯，主兵起。辰星，主水。
翼宿一十二星，十九度少，天之樂府，又主夷狄遠客負海之濱。星明大，則禮樂興，四夷來。動，則夷狄使來。離徙，則天下舉兵。月暈，主士卒逃遁。熒惑、太白、辰星守，兵起。
軫宿四星，十八度半（十二度十二分鄭之分野），主車騎。凡軍出，皆占於軫。日蝕，楚地災。日暈，楚地兵。熒惑填星、辰星、太白犯守，楚地兵起。
諸星占大角一星，在攝提間，赤為兵。
梗河三星，在帝座北，天矛也，主矛鋒，以備不虞。一曰天鋒，主胡兵。
招搖一星，在梗河，北，主胡兵。占其星，芒角變動，則主兵革。
天門二星，在左角南，不見則大兵至。日暈天門，關梁不通，兵起。
庫樓十星，在角宿南，為天庫之府。其六大星庫也，南四星樓也，旁十五星。
三三而聚者柱也，中央四小星街也。星明大。芒角雲氣流星客星幹犯，則兵起。
折威七星，在亢南，主斷軍獄。月犯折威，邊將有棄叛陣。車三星，在氐南，天之革車也。金火守犯，兵革滿野。
騎官二十七星，在氐宿南，天子宿衛騎士之象。五星守犯，主兵。
騎陣將軍一星，騎將也。
車騎三星，在騎官南，總車騎之將，主部陣行列。
西鹹四星，在房宿北，東鹹四星在心宿北，月日五星之道也。月犯東西鹹，有陰謀事。五星犯，有兵起。
積卒十二星，在房宿西南，五營軍士之象。五星入守，天下兵起。月犯天江，有兵強，河津不通。
天雞二星，在狗國北。金星入守，兵大起。
狗國四星，在建星東，主三韓、鮮卑、烏桓、獫狁之屬。五星守犯狗國，外夷有憂。火守，東夷兵起。
左右旗九星，在牽牛北，天之鼓旗，為旌表，主設險備知敵謀。
天壘城十三星，形如貫索，在哭泣南，主鬼方、北夷、丁零、匈奴類，所以候興敗存亡。
斧鉞三星，在八魁西北，主行誅拒難，斬伐奸謀。明若明動，皆為斧鉞角。
北落師門一星，在羽林星西南，主北方蕃落，亦主候兵壘。
壁陣十二星，在室宿南，是羽林之垣壘，主天軍營陣。五星入壘、壁陣，大兵起。
羽林四十五星，三三而聚散，在壘璧之南，主天軍營陣翊衛之象。月犯羽林，兵戈起。五星入羽林，關梁不通，兵起。
天將軍十一星，在婁宿北。中央大星天之大將也，外星吏士也。動搖，主兵起。旗直揚者，隨所擊勝。
左右更五星，在婁宿西，秦爵名也，主牧師之官，牧養牛馬之屬。金火犯守左右更，山澤有兵起。
天街二星，在昴畢間，為陰陽之所分。月犯天街，兵塞道路。金火犯守，兵起。
參旗九星，在參宿西，天弓也。弓弩之候，如弓張則兵起，旗星偃曲也。五星犯參旗，主兵起弓弩用。
狼一星，在參東南，為野將，主侵掠。
弧矢九星，在狼星東南，天弓也。主行陰謀，以備盜賊，常屬天而向狼。
凡諸星不言兵者，不具之，皆以星名所主占之。雲氣彗孛客星流星有幹犯諸星，以其五色星名分野言其禍福。
星變占瑞星四條景星。傳曰：景星者，德星也。《符瑞圖》曰：景星者，大星也，狀如半月，生於晦朔，助月為明。巫鹹曰：景星見，其國昌，文士出。
周伯星。《晉書》曰：周伯星，黃色煌然，所見之國大昌。
含譽星。《孝經援神契》曰：含譽，光曜似彗，其國喜則含譽射之，蠻夷奉貢則含譽射之。天保星。《晉書》曰：天保星者，流星之類，有音如炬火下野雉鳴天保也，所墜之國有喜。隋開皇元年十一月己巳，有流星如炬火燭地：占曰：流星有聲者名曰天保，所墜之處，其國有喜。後九年陳平，天下一統。
妖星十三條天星。傳曰：天，一名覺星，本類彗星，末銳，長四丈或出東北方，主奮爭。《運鬥樞》曰：彗星出東方，名天。甘德曰：天出，其國兇，不可舉事用兵，必有破軍拔城。《天官書》曰：歲星失次，進而東北，三月主天長四丈，餘主銳鉞動。
蚩尤旗星。傳曰：蚩尤旗，類彗，而後曲象旗。或曰赤雲獨見，或曰其色上黃下白。所見之方，下有兵大起。《天官書》曰：蚩尤旗見，則王者討罰四方。
孟康曰：蚩尤旗者，熒惑之積也。唐中宗景龍二年七月，有赤氣亙天，其光燭地，經三日不見。占曰：蚩尤旗也，主暴兵。十一月庚辛，突厥首領婆葛犯塞。
國皇星。傳曰：國皇大而赤，類南極老人星。或曰去地三丈，如炬火，主內寇內難。或曰其下兵起兵強，或曰內外有兵。《春秋考異郵》曰：國皇見，東南兵起。
昭明星。《天官書》曰：照明星，大而白無角，乍上乍下，所出國起兵多變。
孟康曰：昭明星形如三尺機，機上有九彗上向，熒惑之積也。
司危星。《天官書》曰：司危，如太白有角。或曰出西方之野，星去地可六丈，大而白。司危出，其下主兵沖不利。孟康曰：星大而有毛，兩角，熒惑之積也。
天讒星。巫鹹曰：彗出西北，如劍，長可四五丈，名天讒。《運鬥樞》曰：彗出西，如劍，長可四丈，名曰天讒，見則兵起。
五殘星。巫鹹曰：五殘星出東方，星狀類辰星，可去地六七丈。《春秋合成圖》曰：蒼彗散為五殘，如辰星出角。五殘者，五分也，為毀敗之兆。《荊州占》曰：大而赤數動，察之而青，為五殘，見則兵起。
六賊星。巫鹹曰：六賊星出正南方，其星去地六丈，大而赤動有光。《天官書》曰：六賊星所出非其方，皆為其下主兵沖不用。
天鋒星。宋均曰：天鋒彗象而形似矛鋒，若見則天下兵起。
長庚星。《天官書》曰：長庚如一匹布著天，見兵起。
枉矢星。《晉書》曰：枉矢，類流星，色蒼黑蛇行，望之如有毛角，長數丈。
見則謀反之兵合射所誅，亦為以亂伐亂。又曰：枉矢黑，軍士不勇：《漢書》曰：秦將亡，項羽救鉅鹿，枉矢西流。枉矢所觸，天下之所伐射滅亡象也。物莫直於矢，令蛇行不能直，枉而不正，以象項羽執政亂也。
天狗星。巫鹹曰：天狗狀如犬奔，星色黃有聲，其止地類狗所墜，望之如火光焰沖天，其上銳其下圓，如數頃田。孟康曰：星有毛，旁有短彗，下有狗形。
郤萌曰：星出，其狀色赤白有光下，即為天狗。《荊州占》曰：流星有光，見人白墜無音，若有足，名天狗。其色白，其中黃，如遺犬狀，主候兵討賊，破軍殺將。
營頭星。司馬彪曰：營頭星者，有雲如環山墜，所謂營頭之星所墮，其下覆軍，流血千里。一曰：流星晝隕為營頭。
客星《天文總論》曰：客星者，非其常有，偶見於天，此天皇大帝之使，以告休咎也。一曰：客星見無常所，或出西，或守東。日多者，事大而禍深；日少者，事微而禍淺。或見而變色芒角，必有謀殺之兆。其色微小，即有陰謀兵亂之事。
各以星色占之。色白者，其分野兵起。有芒角者，其下破軍殺將，侵城奪邑。魏文帝黃初三年九月甲辰，客星見太微左門內。占曰：客星出太微，國有兵。十月，帝南討孫權。是後累有兵殺。
流星流星，天之使也。自上而降曰流，自下而升曰飛。大者曰奔，奔亦流星也。
星大者使大，星小者使小。星聲隆隆者，怒之象也。行疾者期速。行遲者期緩。
大而無光者，眾人之事。小而有光者，貴人之事。大而有光者，其人貴且眾也。
乍明且滅者，成敗也。前大後小者。恐憂也。前小反大者，喜事也。蛇行者，奸也。往疾者，往而不返也。長者，其事長久也。短者，事疾也。流星所墜，其下有兵。無風雲有流星見，良久間乃入，為大風發屋折木。小流星數百，四面行者，眾庚移流之象。流星如甕大者，為有發謀起事。凡圍城而有流星來往，過城或墜城內營壘之中者，軍旅敗散之象。流星從彼敵出來吾軍止，必當有間諜來說吾士卒，夜半或寅時使至。流星有流不止者，不出百八十日，動眾離散。若墜吾軍營中大兇，可以速退軍避之，一雲易將而禳之。流星色青赤，名曰地雁，其所墜者起兵。流星有光青赤長二三丈，名曰天雁，陣中之精華也。其國起兵，將軍，當從星之所向，吉。流星有芒或有聲。
《天文總論》曰：此為怒氣，各以分野占之。色青為憂為饑，赤為兵為旱，黃為喜為土功之事，白為兵為刑罰，黑為疾疫為死為水災。先看休王而占之，各以日辰宿分所屬之國分野論之。流星有光，尾狀如匹布，蒼白色為使，色赤論兵，色黑論死喪。流星甚大，其光照地，色青赤流四傍者，五穀不登。流星犯日，映日而赤色向日而流者，天下不安。唐太宗大歷二年九月乙丑，晝有流星出午沒醜，潯桂州山僚陷州城，逐剌史。眾星流者，陰陽之精、五行之氣形體在下，精曜在上。眾星流者，萬人不安之象。凡眾星並流，將軍舉兵，隨流星所向擊之，勝。
後魏文帝和平元年三月，有流星數十萬西行。三月六日，詔將軍陸真討雍州叛民，破之。
流星犯歲星，《天文總論》曰：其地辱主。
流星犯熒惑。《天文總論》曰：流星沖熒惑，其下君有福慶。若光映熒惑者，鄰國國有奸謀之意，宜謹防之。
流星犯填星，《天文總論》曰：外邦有奸人入國。流星來沖填星，其填星光潤，其分野有福。流星犯填星而色赤，其分野有兵；色黑，其分野有水。
流星犯太白。《天文總論》曰：流星來犯大白，其分野軍弱，無兵起兵。流星來沖太白，太白無光，其軍師有憂。流星潤澤，前後有光，而銳來穿太白，其下君有德令盛行，外若有軍師即還。
飛星。《天文總論》曰：飛星類流星，自下而上曰飛星。《晉書》曰：飛星大如缶，或有星如甕，復皎然白，前卑後高，此謂頓頑。其所從者，多死亡。
奔星。《天文總論》曰：有大流星曰奔，其星所墜，其下有大兵。光跡相連曰流，絕跡而去曰奔。
隕星。《天文總論》曰：隕星如雨，有兵亂起。
彗星。傳曰：彗星所以除穢布新也。《晉書》曰：彗星，所謂掃星，本類星，末類彗，小者類數寸長，或亙大。見則兵起，水火掃除也，除舊布新。有五色，各依五行本精所生。按彗無光，假日而為。先夕見則東指，晨見則西指，在日南北皆隨日光而指。頓挫其芒，或長或短光芒所及為災。《天文總論》曰：兩軍相對，有彗星見，隨彗所指擊之者勝。彗星有行有止，若行者事小，止者事大，各以其分野占之。《荊州占》曰：諸彗出，長三丈以上期一年，四丈以上期三年，十丈以上期五年。凡彗星所幹歷，百日以上期三年，百五十日以上期五年，二百日以上期七年。彗星見則敵國兵起，得本者勝。彗星昏見，其國受災。彗星見久，其災深；見短，其災淺。彗星出，有叛者兵起。其國一日不出一歲，天下大水，其邦尤甚，運鬥樞曰彗星見後曲象旗則王者討伐四方。
孛星。傳曰：孛星者，惡氣所生，為亂兵。以分野言之，主兵滅。
虹霓。武密占曰：虹霓，陰陽之氣，和則為雨露，怒則為風雷，散則為虹霓。
虹者攻也，陰氣攻陽氣也。者嚙也，災氣傷害於物，如有所嚙。一曰：樞星之氣散為虹霓者，鬥之亂精也，鬥失度為之。一曰：陰陽不和交錯之氣，雄曰虹，雌曰霓。雙出色鮮者為虹。暗者為。若攻城，有虹從外入飲城中水城中，主喜；青黑兇，赤白，城陷，大戰流血。虹霓有指者，從外順虹攻之，勝。屈虹入城中，其城可屠。若城上有黃虹貫者，從所指擊之，勝。二屈虹東出，其下有大戰，亡城破軍將死。五虹俱出，兵起，期三年。虹霓似日月暈者，必有破軍，先起者勝。
虹從井中出，或飲井水者，主兵起。
風角占（凡四十條）
凡候風之法：選高迥之地，立五丈竿首，作木，書八卦，分四維十二辰，上安三足木鳥。機開轉運，使鳥口銜花，視花搖動，即占之。又法：以雞羽八兩，為葆系於竿首，候羽葆平直，即占之。
災祥吉祥之風：日色清明，風氣和緩，從歲月日時德並德合，或乘生氣而來，人心悅順，是為吉祥，主德令下施之應。德者陽德自處，謂丙戌庚子為陽。假如甲日巳德在甲也。陰德在陽，謂乙德在庚，丁德在壬，己德在甲，辛德在丙，癸德在戊，為德合。其有王氣者，隨四時王方也。
兇滅之風：日色白濁，天氣昏寒，共耳叫怒而揚沙，秉刑殺而暴至，發屋折木，詳五音而定兇災，起止刑沖定八方而知善惡，後皆明格矣。
五音之法：一言土，三言火，五言水，七言金，九言木。子午庚，醜未辛，寅申戊，卯酉己，辰戌丙，巳亥丁。假令甲子金從甲數至庚得七，即納音是金也。
假令乙數至辛得七，即納音是金也。此乃大撓五音，配五行之音。它仿此以求之。
地有配十二辰屬五音之法：子為陽宮，午為陰宮，醜寅為陽徵，未申為陰徵，卯為陽羽，酉為陰羽，辰為陽商，戌為陰商，巳為陽角，亥為陰角。
鳴條以上怒風起止，皆詳其五音，與日辰刑殺，五墓五行相生相剋，而言吉兇。其下主客之法：即以日辰所得納音五行是客，時下十二辰與風所來方為主人，則可定主客勝負。假令甲子日，納音是金，商為客也，時加巳時亥時，此時是木角，為主人。金克木，客勝主人。餘皆仿此。
凡年月日時，四殺五墓上，天氣白濁昏塞，皆為兇風。其日三刑最急，坐不及起，有賊暴至。若行，即防有伏兵。歲月日時三刑者：寅刑巳，巳刑申，申刑寅，未刑醜，醜刑戌，戌刑未，子刑卯，卯刑子。己上為三刑。寅午戌殺在醜，亥卯未殺在戌，申子辰殺在未，己酉醜殺在辰。己上為四殺。木墓在未，火墓在戌，水土墓在辰，金墓在醜。己上為五墓。
凡年月日時，三刑四殺五墓之風，天色白濁昏寒，興兵動眾。見此須急準備賊兵奔沖侵掠，嚴整武備。
八節日占八節之日，風乘王卦而來為吉風。立春日風從艮來，春分日風從震來，立夏日風從巽來，夏至日風從離來，立秋日風從坤來，秋分日風從兌來，立冬日風從乾來，冬至日風從坎來，皆乘王卦。
六情之日申子日貪狼。北方水，水生於申，盛於子。性觸地而行，觸物而潤，多所好而貪，故曰貪狼。
亥卯日陰賊。東方木，木生於亥，盛於卯。木性受水氣而生，貫地而出，故為怒；以陰賊氣害木，故為陰賊。貪狼必待陰賊而後動，陰賊必待貪狼而後用。
二陰並行，故王者忌子卯也。
寅午日廉正。南方火，火生於寅，盛於午。火性猛烈，無所容受，故為惡。
其氣精勇嚴整，故日廉正。
巳酉日寬大。西方金，金生於巳，盛於酉。金之為物，喜以利刃加萬物刃，所加無不寬大，故曰寬大。
辰未日奸邪。上方之情，樂東與北也。陽氣所萌，故為上方。辰窮水也，未窮木也。木落歸本，水流末，故木利在未，水利在辰，盛衰各得其所也。水窮則無隙不入，木窮則旁行，故曰奸邪。
戌醜日公正。下方南與西也。陰氣所萌，故為下方。戌窮火也，醜窮金也。
金剛火強，各歸其鄉，故火利午，金利酉。酉午，金火之盛也。盛時受利，至窮無所歸，故曰衰也。火性無形，金性方剛，故曰公正。
凡寅午己酉醜戌日，風和緩而來，日色清明，皆為吉風，主恩令慶賀。申子亥卯辰未日，皆為兇風，主貪掠陰謀奸詐。又看風來地位，以日時支幹五行數言之，王相賊多，休囚賊少。
觀風察將凡風勢隆隆，如車如雷如擊鼓聲者，謂之宮風，其將寬和而有信。風勢如金如石相敵，如擊金聲雜佩和響者，謂之商風，其將威猛而好殺。風勢肅肅習習，如動林木者，謂之角風，其將仁恕，不可詐欺。風勢如奔馬，大焱掣裂者，謂之徵風，其將猛烈難與爭。風勢如流水揚波激氣相雜者，謂之羽風，其將貪暴，多奸詐。
主客慮氏曰：兩軍相當，陳師原野，未知主客勝負如何者，以先舉為客，後應為主。常以所占時與來方為主，其日納音為客。若時與來方能制納音，主勝。若納音制師與來方者，客勝。若相生者，為比和，不戰。常以地十二位分之。
子為陽宮，午為陰宮，屬土。醜寅為陽徵，未申為陰徵，屬火。卯為陽羽，酉為陰羽，屬水。辰為陽商，戍為陰商，屬金。巳為陽角，亥為陰角，屬木。王時亦然，皆屬主命。假令壬子、癸丑、壬午、癸未、戊辰、己巳、戊戌、己亥、庚寅、辛卯、庚申、辛酉木，皆屬角日，為客，軍命在木。若風從辰戌，商位上來，時加辰戌者，謂辰戌金能制木，皆主軍勝，客軍散。若風從子午宮上來，時加子午宮屬土，時與風來方屬土。納音是木，能制土，客軍勝，主軍敗，攻城得捷，邊城陷。若納音是木，風從卯酉羽上來，或從醜未寅申徵上來，皆為相生，兩軍和解。
李淳風曰：兩敵相當，先分八卦，以察主客勝負。若風從西北乾上或正北坎上或東北艮上來，宜先舉為客勝，後應為主敗。若從正東震上或東南巽上或正南離上來者，利後舉主勝，先舉為客敗。若從西南坤上來者，主有謀不成，兩不利。
若從正西兌上來者，客有伏兵，主宜設備，否則大敗。
用兵勝負謝臨曰：初出軍日，風從後來，沖霧決雲，人雄馬嘶，旌旗如舉勢指敵方，鼓角聲清而震響，君臣對問以調和，必獲全勝，以建大功。若從傍來，而前向者得天人之助，獲敵糧儲，敵來降我。若初出軍日，風從五音相生位上來，天色清明，人馬奔逸，上下歡心，風氣調暢，軍行勝健捷，將成大功。
假令巳亥角日，風從卯酉羽上來，此名母來翊子。風從醜未寅申徵上來，此名子來扶母。出軍當勝，有功。須天色清明，風勢和緩者，兵捷。天氣昏濁，風勢寒色，塵土蓬勃者，即有戰傷。
若入敵境經要害過城壘之處，三日內有風雨雷霆從我軍上去入賊境，有威怒之勢，為天助我軍，行克城池，獲金玉，蓋得龍虎助軍之象，謂雲從龍風從虎也。
若平安之時，風雲相交，即雨至。若用兵之時，龍虎相交，即急戰。風為主，雲為客。若風勢緊大，雲氣小薄者，主勝客負。若雲色濃厚，來勢且急，風勢微弱，不能震怒者，客勝主負。
謝臨曰：初出軍，及三日內行，次風勢蓬勃逆來沖我旗難舉，人聲怯馬不嘶，從後或從傍起，吹沙觸塵，人馬行過步回視無跡者，此名鬼風，軍必敗。若出軍三日內，急風甚雨，威不能振者，軍必大敗。若天氣沉昏，風聲錯亂，或久陰不雨，皆為下謀上，宜設畫以順天意。若出軍日頓無風，草木不動者，賊不可得。
若初立牙旗日，飄風驟來，牙旗摧折，旗幡繞竿者，此為不順天時，上將死。若軍行旗幡指後者，三軍敗，戰將死。若半道逢賊分軍兩向，或戰或往，風來逆吹旗幡卻飛不進者，大敗。若旗幟繞竿或下垂者，交戰將死。若營陣既成，旗鼓初張，有暴風卒來相掩，軍慕傾、旗幡折、林木推倒者，此為惡兆，主將失位，軍人叛散。若風雨逆來不沾衣者，此名泣軍，師徒大敗。若交戰，風雨驟來者，此名洗屍，戰士大敗。
中國伐夷張衡曰：欲知中國將伐四夷者，當候四季受角之日戊辰、戊戌、癸丑、癸未，為角日。日中、半夜，風勢急緊，從四季上來，謂四季屬土。土畏木，今日角，木克土，故知中國將伐四夷也。當以風止之處知所伐之地。
假令風止辰，伐東夷；止未，伐南蠻；止戌，伐西戎；止醜，伐北狄。若風止，有雨。景色溫和，即不行。若四季受宮之日，丙辰、丙戌、辛未、辛丑未受宮日，風從巳酉上來，或四季上來，皆外兵欲降，不為惡。若四季日，風從巳酉上來，皆賊兵解散。若風勢和緩，天色溫和，為不來；寒克，即來。
風攻旋射慮氏曰：若敵城相近，攻擊未克，風從敵上射我軍，經日不絕，止而復起，數日如此者，賊有伏兵欲來襲我，或賊救兵將至。宜整兵戈，待便克之，當得賊城池財寶。若軍行敵境，下營才定，未逢戰者，晝夜有急風來射我軍，雲氣奔速，乍西乍東，急防賊兵過我營寨。宜按隊屯兵，攻其不意。若旋風入營，昏塵蔽天，弋倒幕傾者，宜急設備，以防不虞。若旋風吹物上天，人皆恐怖，宜防軍中有人與賊連謀，順天時，撫將校，犒士卒，則禍去災除。若與敵相守，營寨相近，旋風歷城者，隨其所有賊宜設兵備之。或雲氣旋風從外入敵城者，從入處宜攻，必克。
營寨警悉李淳風曰：兩軍相近，各有城寨相守，經時勝負未決者，當以風勢察之。若風從歲月日時刑上來（假令子年十一月子日夜半有風從卯上來者是。仿此），勢遲緩者，宜秣馬利兵，急設警備，以防賊至，必有大戰；若勢急速，乍起乍止當有狂賊，逢小戰。若兩軍相守未擊，忽有風從賊方上來初則起塵蓬勃，及至我軍之上，勢低小高索不緊者，其賊住十里外，兵不交鋒，各無相戰。
敵城相陷李淳風曰：角日風從子午上來，時交日中、夜半，其勢迅烈至寒克者，城必陷；若從角上來，勢號怒發折木者，敵兵將至，宜避；若從亥子上來，夜發晝止，大寒，夜必有賊攻其城寨。凡羽日大風寒克，日色昏沉，宜有兵圍城寨、客勝主不利。若貪狼奸邪日風從陰賊上來，或商角日天氣昏寒，與歲月日時刑相會者，急賊至角日宮時大風擊怒者，其城破。
京房曰：寬大廉正之日，風從巳酉上來，天氣溫和者，敵兵退散；四激上來者，敵兵自退。四激者，春戌夏醜秋辰冬未是也。寬大受商之日，風從醜未上來連三日者，主客軍退散。商風起墓中來，不利客，客退。一曰：受商之日，風從酉上來，連三日天色清明，大軍皆起。又寬大之日，時加寬大，風從巳酉上來，止於巳酉時，群賊皆散。若寬大日，風從巳酉上來，夜起晝止者，主眾賊皆未散。
若晝風夜止，天氣溫和，上下同心解散。若天色陰寒，亦未解。
夷兵犯塞京房曰：欲知夷兵犯塞，當視四季受羽受宮之日。時當日中、夜半，風勢號怒兼帶刑殺者，當有夷兵犯塞。乙丑、乙未、庚辰、庚戌，為受商之日。壬辰、壬戌丁未、丁丑，為受羽之日。丙戌、丙辰、辛未、辛丑，為受宮之日。其日風從四季辰戌醜未上來，時加日中、夜半，或申子亥卯上來，其勢急速者，有夷兵侵界。晝伏夜行，風勢寒濁者，必成也。
李淳風曰：壬辰為夷，乙未為蠻，壬戌為戎，乙丑為狄。其日若風從申子亥卯辰未上來，勢寒克者，當有寇入境。若壬辰、壬子、壬戌、壬申日風從申子亥卯上來，其勢急者，有外寇與夷狄兵同侵中國。若四季上來，發屋折木，北及三日，主客軍入界。若商日，風從陰賊上來，主賊自殺其主。若陰賊日，風從亥卯上來，其勢寒克，賊自殺。
軍城吉兇李淳風曰：欲知軍城吉兇，當視諸角日有風折木，從醜寅陽徵上來，連三日者，城中主軍勝，客軍散，其將死。城中人力少者，客軍退，城中蘇息。又五音逐日風起時及地位五音克日辰納音者，主軍勝，客軍敗。如純有徵風起，在徵月寬大時，則客軍急退之象。
假令甲子日屬土為客，時加寅申，風從陽徵上來者，火為主，火起制金，為主制客，則主軍勝，客軍敗若甲子受金之日，風從巳亥上來，時加巳亥屬木，金能制木，為客制主，則客軍勝，主軍敗。又寅日風起於寅，此名純徵日，時加巳酉為寬大時，有風卒起，為客軍急退之象。
李淳風曰：凡軍營久相固守。及初下營後擬為攻卻未定，或有八難風生者，亟須迴避。若賊攻城，城必下風起時其狀偏歷八方，周旋不定，折木發屋，吹塵不解蔽天，城可屠，宜預設備防之。其風止，則令弱兵先退，奇兵漸進，以強馬向敵，作陳而回之。若城內忽有強風起，勢大惡，倒弋驚人，宜嚴警備。若旋風入營，天色昏暗，吹帛向空，人皆見之者，其軍不利，宜祭天地，良將預知，故順天時，撫士卒，勞軍伍，則災消。
風來知賊數李淳風曰：欲知賊數多少者，視風所來之門為月期所乘，辰為黑道，以止發時支幹為人數，乘王相則數倍，乘休囚則減數。
假令風從坎上來，起夜半止日中者，坎居子位，建子為十一月，子數九，其賊當以十一月來，住九百里或九十里，內賊九人或九十人九百人。王氣十倍，相氣五倍，休廢如數。支幹數甲己子午各九，乙庚醜未各八，丙辛寅申各七，丁壬卯酉各六，戊癸辰戌各五，巳亥各四。日辰王相十倍，休廢如數，囚死減半。若大國兵臨未陣則言萬數，中邦言千數，邊寇言百數，各以大小論之也。
伏兵京房曰：暴風忽起，昏塵蔽天，堅葉茂條皆落起於三刑五墓之上者，宜防前後，當有伏兵。
