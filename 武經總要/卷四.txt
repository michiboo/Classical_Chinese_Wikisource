漢李廣歷七郡太守，前後四十餘年，賞賜輒分其麾下，飲食與士卒共之，家無余財，終不言生產事。將兵乏絕處，見水，士卒不盡飲，不近水；士卒不盡餐，不嘗食。士卒以此愛樂為用也。
竇嬰為大將軍，嬰言袁盎、欒布諸名將賢士在家者，進之所得金，陳廊廡下，軍吏過輒令裁量其用，金無入家者。
後漢祭遵為人廉約小心，克己奉公，光武以為刺奸將軍，賞賜輒盡與士卒，家無私財。
魏曹真累遷大司馬，每征行，與將士同甘苦。軍賞不足，輒以家財班賜，士卒皆願為用。
魏田豫為護烏丸鮮卑校尉，後為護賊寇中郎將、并州刺史。豫清約儉素，賞賜皆散之將士。每胡狄私遺，悉簿藏官，不入家，家常貧匱。雖殊類，鹹高豫節。
西魏將梁椿性果毅，善於撫納，所獲賞物，分賜麾下。故每踐敵境，鹹得其力。
唐李為行軍總管，前後戰勝所得金帛，皆散之將士。
蕭出為河池郡守，即日遣之。既至郡，有山賊萬餘人寇暴縱橫。潛募敢勇之士，設奇而擊之，當陣而降。其眾所獲財畜，鹹賞有功，由是人竭其力。
馬燧討田悅，先戰，燧誓軍中曰：「戰勝，請以家財行賞。」既勝，盡出其私財，以頒將士。德宗嘉之，詔度支出錢五萬貫行賞，還燧家財。
石雄為豐州刺史，雄臨財甚廉，每破賊立功，朝廷時有賜予，皆不入私室，置於軍門首，取一分，餘並分給。以此，軍士感義思奮發。
晉張燕為巴西太守，時秦州人鄧定等二千餘家饑餓流入漢中，保於城固，漸為抄盜。梁州刺史張殷遣燕討之，定窘急，偽乞降於燕，並饋燕金銀，燕喜為之緩師。定密結李雄，雄遣眾救之。燕退，定遂進逼漢中，太守杜正沖東奔魏，燕亦棄官而遁。
前秦苻堅遣王猛伐前燕慕容，師次潞州。燕將慕容評率兵十萬禦之，以時久制之。猛乃遣其將郭度率騎五千，夜從間道，起火於高山，因燒評輜重，火見鄴中。評性貪鄙，固山川，賣樵鬻水，積錢絹如丘陵，三軍莫有鬥誌，因而大敗。
王玄謨為寧朔將軍北征，將士多離恐。元謨又營貨利，一疋布責人入百錢，以此倍失人心。及魏太武軍至，乃奔退麾下，散亡略盡。
唐獨孤懷恩武德中為工部尚書，率兵討賊，素無籌略，貪冒貨財，頻為賊所敗，高祖屢下詔責之。
王佖為靈鹽節度使，先是，吐蕃欲成烏蘭橋，每於河Й先貯材木。朔方節度使每遣人潛載之，委於急流，終莫能成。蕃人知佖貪而無謀，先厚遺之，然後並役城橋，仍築月城圍守之。自是，朔方禦寇不暇，由佖贖貨，邊上至今患焉。
李象古為安南都護，為土賊楊清所殺。象古貪縱，人心不附。安南數日城陷，古反被害。
李泳為河陽節度，泳本以市人發跡禁軍，以賄賂交通，遂至方鎮。初任鎮武節度，轉為河陽。所至，以貪殘為務，恃所交結，不畏憲章。犒宴所陳果實，以木刻彩繪之。聚斂無已，人不堪命，遂至於亂，數月方止。文宗貶泳豐州長史。
戰國燕昭王使將樂毅下齊七十餘城，惟莒、即墨二城未下。惠王嗣立，聽齊間，以騎劫代毅，遂為齊將田單所敗。
晉鎮南將軍杜元凱都督荊州諸軍事，襲吳西陵督張政，大破之。政，吳之名將，據要害之地，恥以無備取敗，不以實聞於孫皓。元凱欲間吳邊將，乃請還其所獲之眾於皓。皓果召政，遣武昌監劉憲代之，放晉軍將，至使其將帥移易，以成傾蕩之勢，竟殄滅焉。皓不悟，致敗。
後周楊堅為相，尉遲迥據相州舉兵。堅命上柱國韋孝寬為東道元帥，師次永橋，軍於沁東。會沁水漲，未得渡。長史李詢密啟堅雲：梁士彥、宇文忻、崔弘度等並受尉遲迥餉金，軍中忄蚤忄蚤，人情大異。堅深以為憂，謀代此三人。李德林獨進計雲：「公與諸將並是國家貴臣，未相伏從，前所遣者疑其乖異，後所遣者安知其能盡復心耶？又取金之事，虛實難明，臨敵代將，自古所難，樂毅所以辭燕，趙奢之子所以致敗。如愚所見，但遣公一腹心，明於智略，為諸將舊來所信伏者，速至軍所，觀其情偽。縱以異誌，必不敢動。」堅大悟，即令高穎馳驛往所為諸將節度，進成大功。
春秋，楚大饑，庸人率群蠻以叛楚（庸人，楚之小國也）。楚使盧戢利侵庸，庸人逐之，囚於楊窗（窗，戢梨官屬也）。三宿而逸，曰：「庸師眾，群蠻聚焉，不如且起王卒，合而後進。」楚將潘曰：「不可。姑又與之遇以驕之。彼驕我怒，而後可克。」又與之遇，七遇皆北，惟裨、、魚人實逐之（裨、、魚，庸三邑也。輕楚，故但三邑人逐之）。庸人曰：「楚不足與戰矣。」遂不設備。楚子乘ㄞ，會師於臨品（ㄞ，傳車也。臨品，地名），分為二隊（隊，部也，兩道攻），楚將子越自石溪，子具自仞，伐庸，遂滅之。
秦末，項梁起兵吳中，北至定陶，再破秦軍，項羽等又斬秦三川守李由，益輕秦，有驕色。宋義諫曰：「戰勝而將驕卒惰者，必敗。今少惰矣，秦兵日益，臣為君畏之。」梁不聽，乃使宋義於濟。路逢高陵君，曰：「公將見項梁乎？」曰：「然。」義曰：「臣諭武信君軍必敗，公徐行，則免。疾行，則及禍。」秦果悉起兵，益其將。章邯夜銜枚擊梁，大破之定陶，梁敗而死。
後魏崔延伯既破秦賊，乃於蕭寶寅率眾會於安定，甲卒十二萬，鐵馬八千疋，軍威甚盛。時万俟醜奴置營涇州西北七裏當原城，時或輕騎暫來挑戰，大兵未交，便爾奔北。延伯有功負勝，遂唱議先驅。伐木別造大排，內為鎖柱，教習強兵，負而趨走，號為排城，戰士在外，輜重居中，自涇州緣原北上。眾軍將出，未戰之間，有賊數百騎詐持文書，雲是降簿，乞緩師。寶寅、延伯謂其事實，逡巡未鬥。俄而宿勒明達率眾自東北而至，乞降之賊從西競下，諸軍前後受敵。延伯上馬突陣，賊勢摧挫，便爾逐北，逕造其營。賊本輕騎，延伯軍兼步卒，兵力疲怠，賊乃乘間得入排城。延伯軍大敗。
後周末，丞相堅輔，故周大將尉遲迥在河北，舉兵拒命，遣將略地，河南州縣多下之。丞相堅遣將於仲文率兵討之。仲文軍至氵乍州之東倪塢（烏古反），與迥將劉子昂、劉德裕等相遇，進擊破之。軍次蓼堤，迥將擅讓擁眾數萬，仲文以羸師排戰，讓悉眾來拒，仲文偽伯，讓軍頗驕，於是遣精兵左右翼擊之，大敗讓軍，生獲五千餘人。
隋末，翟讓、李密起兵於河南滎陽郡，通守張須陀以兵攻讓，讓數為須陀所敗，聞其來，大懼，將遠避之。密曰：「須陀勇而無謀，兵又驟勝，驕狠，可一戰而擒之。公但列陣以待，保為公敗之。」讓不得已，勒兵將戰，密分兵千餘人於林木間，詐與戰不利，軍稍卻，密發伏自後掩之，讓合擊須陀，眾大敗，遂斬須陀。
春秋時，楚屈瑕伐羅，鬥伯比送之，還謂其禦曰：「莫敖必敗。舉趾高，心不固矣。」遂見楚子曰：「必濟師！」楚子辭焉。入告夫人鄧曼，鄧曼曰：「大夫其非眾之謂，其謂君撫小民以信，訓諸司以德，而威莫敖以刑也。莫敖狃於蒲騷之役，將自用也，必小羅。君若不鎮撫，其不設備乎！」楚子使賴人追之，不及。莫敖使徇於師曰：「犯者有刑！」及鄢，亂次以濟，遂無次，且不設備。及羅，羅與盧盜兩軍之，大敗之。莫敖縊於荒谷。
前秦苻堅議伐吳，石越曰：「吳人國有長江之險，朝無昏二之釁臣。愚以為利用修德，未宜動師。」堅曰：「以吾之眾旅，投鞭於江，足斷其流。」遂興師。苻融攻陷壽春，乃馳使白堅曰：「賊少易俘，但懼其越逸，宜速進。眾軍掎角，禽賊帥必矣。」堅大悅，恐謝石等遁去，乃舍大軍於頓城，以輕騎八千兼道赴之，遂為謝玄所敗。
後漢馮異為偏將軍，從光武破王郎，封應侯。異為人謙退，不伐行。與諸將相逢，輒引軍避道。進止皆有表識，軍號為整齊。每所止舍，諸將並坐論功，異常獨屏樹下，軍中號曰「大樹將軍。」
晉朱伺為陶侃騎督將，時西陽夷賊抄掠江夏，守楊瑉每請督將議拒賊之計，伺獨不言。瑉曰：「諸將軍何以不言？」伺答曰：「諸人以口擊賊，伺以力耳。」瑉又問：「將軍前後擊賊，何以每得勝耶？」伺曰：「兩敵共對，惟當忍之。彼不能忍，是以勝矣。」
春秋時，狄人伐衛師滎澤，衛師敗績。衛侯不去其旗，是以甚敗。遂滅衛。
東晉末，桓玄篡晉，劉裕起義師討之。玄敗，溯流奔荊州，留其將何淡之、郭銓、郭杲之守湓口。劉裕將何無忌等次桑落洲，淡之等率軍來戰。淡之常所乘舫旌旗甚盛，無忌謂諸將曰：「賊帥必不居此，欲詐我耳，宜亟攻之。」眾曰：「淡之不在其中，縱得無益。」無忌曰：「今眾寡不敵，戰無全勝。淡之雖不居此舫，取之則獲。但縱兵攻之，可一鼓而敗也。」遂進攻，獲舫。因傳呼曰：「得何淡之矣！」賊中驚擾，無忌之眾亦潰。然因乘勝勢繼進，無忌鼓譟赴之，淡之遂潰。
宋晉安公子勛舉兵潯陽，宋將殷孝祖討之。時賊據赭圻，孝祖將進，與賊合戰，常以鼓蓋自隨。軍中相謂曰：「殷統軍可謂死矣！今與賊交鋒，而以羽儀自標異，若善射者，十人共射，欲不斃，得乎？」是日，於陣為矢所中，而死。
東魏大將高歡與西魏大將宇文泰戰邙山，其時，泰見歡出旗鼓，識之，乃募敢勇三千人，令賀技勝總之，以犯其軍。適與歡相遇，時募士皆用短兵接戰，乘勝逐歡數十里。刃垂及之，會勝馬為流矢所中死，比副騎至，歡已逸去矣。
高敖曹與侯景等攻魏將獨孤信於金墉城，大將宇文泰率眾救之，戰於邙山。敖曹心輕敵，建旗蓋以淩陣。國人盡銳擊之，一軍皆沒。敖曹輕騎走河陽城，仰呼求繩不得，拔刃剜門，未徹，而追至，敖曹奮頭詬曰：「來！吾與汝鬥！」國人追者斬之。
唐朱Г之亂，李懷光自河北赴難。李晟每將合戰，必自異衣錦裘繡帽前行，親自指導。懷光望見，惡之，乃謂晟曰：「將帥當持重，豈宜自表飾以蹈賊也？」晟曰：「晟久在涇原，軍士頗相畏服，故欲令先識以奪其心耳。」懷光益不悅。
後周河橋之戰，王思政下馬用長槊左右擴擊，一擊踣數人。時陷陣既深，從者死盡，思政被重創，悶絕。會日暮，敵亦收軍。思政久經軍旅，每戰唯著破衣弊甲，敵人疑非將師，故得免。有帳下督雷五安於戰處哭求思政，會已蘇，遂相得。乃割衣裹創，扶思政上馬，夜久方得還軍。
〈軍中急難不可使眾知，因假物號隱語以喻之〉
春秋時，楚師傅於蕭，還無社與司馬卯言，號申叔展（還無社，蕭大夫。司馬卯、申叔展，皆楚大夫也。無社素識叔展，故因以卯呼之）。叔展曰：「有麥曲乎？」曰：「無。」「有山曲窮乎？」曰：「無（麥曲，曲窮，所以禦濕，欲使無社逃泥水中。無社不解，故曰無。軍中不敢正言，故謬語）。」「河魚腹疾奈何（叔展言無社禦濕藥將無疾也）？」曰：「目於眢井而拯之（無社意解，欲入井，故使叔展視虛廢井而求也。出溺為拯也）。」「若為茅經，哭井則已矣（叔展又教結茅以表，並須哭，應以為信）。」明日，蕭潰，申叔視其井，則茅經存焉，號而出之。
申叔儀乞糧於公孫有山氏（申叔儀，吳大夫，公孫有山氏，魯大夫，舊相識），曰：「佩玉蕊兮，余無所系之（蕊，服飾備也。己獨無以系佩，言吳王不恤下者矣）。旨酒一盛兮，余與褐之父睨之（一盛，一器也。睨，視也。凡寒賤之人，言但得視，不得飲）。」對曰：「梁則無矣，粗則有之。若登首山以呼曰：庚癸乎！則諾。」
唐許欽明嘗出按部，突厥默啜率眾數萬奄至城下。欽明拒戰久之，力屈被執。賊將欽明至靈州城下，令說城中早降。欽明大呼曰：「賊中都無飲食，城內有美醬乞二升，梁米乞二斗，墨乞一梃。」是時賊營處四面阻泥河，惟路得入。欽明乞此物，以喻城中，冀其簡兵練將，侯夜掩襲。城中無悟其旨者。
魏于禁、張遼、樂進、張郃、徐晃俱為名將，太祖每征伐，咸進為軍鋒，還為後拒，故軍嚴整。
晉大將謝玄北鎮廣陵，時苻堅強盛，元多募勁勇。劉宇之、何謙、諸葛侃、高衡、劉軌、田恪、孫元忠等以驍猛應募，領驍銳為前鋒，百戰百勝，時號北府兵。敵人畏之，所向必先。
隋大將楊素馭戎整嚴，每對陣，先令一二百人赴敵，陷陣則已，如不陷陣而還者，斬之。又令三五百人復進，復如向法。將士恐悚，有必死之心，戰無不勝。從素征伐者，微功必錄，雖嚴忍，士亦願從。
梁韋為輔國將軍，魏軍敗，討合肥。既平，高祖詔班師。去賊既近，懼為所躡，悉遣輜重居前，乘小輿殿後。魏人服威名，望之不敢逼，全軍而還。
後周齊王憲從文帝與齊人相拒，帝已去晉州，留憲後拒。憲阻水為陣。齊領軍段暢至橋，憲隔水問暢姓名，暢曰：「領軍段暢也。公復為誰？」憲曰：「我虞侯大都督耳。」暢曰：「觀公言語，不是凡人，何用隱名位？」憲乃曰：「我齊王也。」遍指陳王純已下，並以告之。暢鞭馬去，憲即命旋軍。齊人遽追之，戈甲甚銳。憲與開府宇文忻為殿拒之，斬其驍將賀蘭豹三人，齊眾乃退。
祿山反，詔關內節度使李嗣業與郭子儀、仆固懷恩等掎角。廣平王ㄈ收長安，陳於香積寺北，澧水之東，嗣業以北庭軍為前鋒，王思禮為後軍，戈鼓な，震曜山野，列長陣待之。賊將李歸仁初以銳師數來挑戰，因攢矢逐之。賊軍大至，我師囂亂，嗣業曰：「今若不以身啖寇，決戰於陣，萬死冀一生，我軍無孓遺矣。」乃脫衣執長刀，立陣前大呼，當者人馬死碎，陣復整。嗣業帥前軍，各執長刀而進，所向摧靡。
蘇定方正觀初為匡道府折沖，隨李靖襲突厥頡利於磧石。靖使定方率二百騎為前鋒，乘霧而行，去賊一里許。忽然霧歇，望見其牙帳，撩殺數十百人，頡利及隋公王狼狽散走，余眾傍伏。靖軍既至，遂悉降。
代宗幸陜，避吐蕃，雍王為中軍先鋒，以仆固懷恩為副，領河東朔方節度行營，及鎮西、回紇兵馬赴陜州，並令諸道節度一時齊進。懷恩與回紇左殺為先鋒，觀軍容使魚朝恩、陜州節度郭英又為後殿，自澠池入。懷恩等師至廣水，賊徒數萬，堅柵自固。懷恩陣於西原上，廣張旗幟以當之，命驍騎及回紇之眾傍南山，出於東北，兩軍舉旗內應，表裏擊之，一鼓而進，賊死者數萬。
五代梁牛存節大舉以伐淮南，至濠州東，聞前軍失利於清口，諸軍退至淠河，無復隊伍。存節遏其後，與諸將釋騎步鬥。諸軍稍得齊，收拾所部兵並敗兵共八千餘人，至於淮。時不食已四五日矣，存節訓勵部分，以禦追寇，遂得旋師。
王景仁伐壽州，至霍丘接戰，擒賊將袁叢、王彥威、王蕃等，送京師。俄而朱瑾以大軍至，景仁力戰不屈，常以數騎身先奮擊。寇不敢逼，乃引兵還。及濟淮，復後殿，軍故不甚衄，謹亦不敢北渡。
春秋時，楚子為舟師以略吳疆（略，行也。行吳界，將侵之），沈尹戍曰：「此行也，楚必亡邑。不撫民而勞之，吳不動而速之（速，召也），吳踵楚（躡楚踵跡），而疆場無備，邑能無亡乎？」越大夫胥奸勞王於豫章之（，水西曲），越公子倉歸王乘舟（歸，遺也），倉及壽夢帥師從王（壽夢，越大夫也），王及圉陽而還（楚地），吳人踵楚，而邊人不備，遂滅巢及鐘離而還。
後漢，赤眉青犢十餘萬眾並在射犬（漢野王縣有射犬聚），光武引兵將擊之，耿純軍在前，去營數裏。賊忽夜攻，絕兩軍，營中士多傷。純勒部曲，堅立不動。選敢死士二千人，俱持強弩，各傅三矢，使銜枚間行，純出賊後，齊聲呼噪，強弩並發，賊眾驚走，追擊遂破之。
宋柳元景為隨郡太守，既至，而蠻反斷驛道，欲攻郡。郡虛糧，仗又乏，元景設方略，得六七百人，乃分五百人屯驛道。或曰：「蠻將逼城，不宜分眾。」元景曰：「蠻聞郡遺重戍，豈悟城內兵少？且退，表裏合勢，於計為長。」會蠻垂至，乃使驛道潛出其後，戒曰：「火舉馳進。」前後俱發，蠻眾驚擾，投鄖水死者千餘人，斬獲數百，郡境肅然。
南齊末，蕭衍舉兵發雍州東下（雍州，今襄陽郡），大軍已次江寧，衍使呂僧珍與王茂率精兵先登，移頓於越城。僧珍守白板，齊王東昏將李居士知城中兵少，率銳兵千人直來薄城。僧珍謂將士曰：「今既力不敵，不可與戰，亦勿遙射，須至塹裏，當並力破之。」俄而，皆越塹拔柵。僧珍分人上城，矢石俱發，自率馬步三百人出後，守陣者復逾城而下，內外齊擊，居士等應時奔散。
陳將周炅鎮安靳等州，北齊遣將陸騫，以眾二萬，出自巴靳，與炅相遇。炅留羸弱輜重，鼓疑兵以當之，身率精騎，由間道邀其後，大敗之。
後魏於謹，邙山之戰，大軍不利，謹率麾下偽降，立於路左。神武乘勝逐北，不以為虞，謹自後擊之，敵人大駭，獨孤信又收兵於後奮擊，神武軍亂，以此大軍得全。
唐吐谷渾寇邊，詔右僕射李靖為昆丘道行軍大總管，江夏王道宗與吏部尚書侯君集副之。賊聞兵至，走入嶂山。已行數千里，諸將議息兵，道宗固請討，李靖然之，君集不從。道宗遂帥偏師，兼行倍道，去大軍十日，追及之。賊據險苦戰，道宗潛遣千餘騎，逾山，襲其後，表裏受敵，一時奔潰。
吐谷渾、党項俱來寇邊，詔霍國公柴紹討之。賊據高臨下，射紹軍中，矢下如雨。紹乃遣人彈胡琵琶，二女子對舞。賊異之，駐弓矢而相與聚觀。紹見虜陣不整，密使精騎自後擊之，賊大潰，斬首五百餘級。
王君為隴右節度使，吐蕃大將悉諾邏率眾入寇大鬥谷，又移攻邯州，焚燒市裏而去。君以其兵疲，遂整士馬，以掩其後。君先令人潛入賊境，於歸路燒草。悉諾邏還至大非川，將悉甲牧馬，而野草皆盡，馬死過半。君襲其後，至青海，時海水冰合，君率將士並乘冰而渡。悉諾邏已渡大非川，輜重及疲兵尚在青海之側，君縱兵盡俘獲之，及羊馬萬數。
梁師都作亂，高祖遣延州總管段德操討之。師都與突厥之眾數千騎來寇延安，營於野豬嶺。德操以眾寡不敵，按甲以挫其銳。後伺師都稍怠，遣副總管梁禮率眾擊之，德操以輕騎出其不意。師都與禮酣戰久之，德操多張旗幟，奄至其後，師都驚潰，虜男女二百餘人。
元和中，西戎頻歲犯邊。史奉敬白節度杜叔良，請兵三千，備一月糧，深入蕃界。叔良以二千五百人授之。敬奉既行十餘日，人莫知其所向，皆謂吐蕃盡殺之矣。乃由他道深入，突出蕃眾之後。戎人驚潰，敬奉率眾大破之，殺戮不可勝紀。
唐元帥廣平王率蕃漢之師十五萬，進收長安，回紇遣葉護太子領四千騎助國討賊，郭子儀與葉護宴狎修好，相與誓平國難。子儀奉元帥為中軍，與賊將安守忠、李歸仁戰於京西香積寺之北。王師結陣且三十里，賊眾十萬余，陳於北。歸仁先薄我，軍亂。李嗣業奮命馳突，禽賊十餘騎，乃定。回紇以奇兵出賊陣之後，夾攻之，賊軍大潰，斬首六萬級。賊將張通余守長安，聞敗奔陜。翌日，廣平王入京師。
宋太平興國中，北虜至定州，奪唐河橋，李重進召李繼宣洎田紹ど赴援。紹ど為賊所敗，繼宣獨按部，轉間入定州。賊北去，重進命將五千騎躡其後，抵拒馬河。及賊據楊疃，繼宣徑掩擊之，賊焚廬舍而遁。
劉延翰四年從征太原，劉繼元降。車駕北伐，俄班師，命延翰、李漢瓊率兵屯真定，崔彥進屯關南，崔翰屯定州。上謂延翰等曰：「戎人必來寇邊，當會兵設伏夾擊之，必大捷。」是冬，賊果縱兵南牧。延翰先陣於徐河，彥進率師出黑蘆堤北，緣長城西行，南下長城口，銜枚躡賊後，摧翰、李漢瓊兵亦至，合擊之，大敗賊眾於蒲城。
端拱中，威賊軍糧饋不繼，賊欲窺取之，上遂遣大將李繼隆發真定屯兵萬餘人，護送輜重數千乘。賊將於越諜知之，率精銳數萬騎，將邀王師。邊將尹繼倫領步騎千餘，繳巡塞上，正當賊所入道。賊不擊而過，徑襲大軍。繼倫謂麾下曰：「賊視我猶魚肉，南出而捷，回日乘勝驅我北去；不捷，亦泄怒於我，將無遺類矣。今可卷甲銜枚，襲其後。賊銳氣前去，其心輕我，不虞我之至。力戰而死，猶不失忠義，豈能為胡地鬼乎？」眾皆憤激從命。繼倫因令軍中秣馬，侯夜，遣人持短兵，潛發躡其後，行數十里，至唐河、徐河。天未明，賊去大軍四五里，方會飲食訖，將戰，繼隆列陣以待之，繼倫出其不意，從其後急擊，殺賊將一人號皮室（皮室者，賊相也）。眾遂驚亂。於越方食，失匕箸，為短兵中其臂，創傷，乘善馬先遁。賊望見大將奔北，因大潰，自相蹂踐死者無數，餘黨皆引去。自是賊兵不敢窺邊。以繼倫面黧，相戒曰：當避黑大王。
景德元年，契丹南牧，真宗與之繼好，戎人請盟。北歸，所過猶侵劫未已。遂以張疑為緣邊安撫使，提兵躡其後，賊乃出境不敢略奪。
前漢高帝，匈奴圍於平城七日，高帝使使間厚遺閼氏，乃開圍一角。於是高帝令士皆持滿，傅矢外向，從解角直出，得與大軍合。冒頓引兵去。
後周大將晉公護伐齊，遣將尉遲迥圍洛陽，為敵所敗。周將達奚武與齊王憲於部山禦之，至夜收軍。憲欲待明更戰，武欲還，固爭未決。武曰：「洛陽軍散，人情駭動，若不因夜速還，明目欲歸不得。武在軍旅久矣，備見形勢。大王少年，未經軍事，豈可將數營士眾一朝棄之乎？」憲遂從之，全軍而返。齊人弗悟，而不追，若追之，必克也。
五代黃文靖佐葛從周送朱崇節入潞，會晉軍十餘萬俯外垣寨。文靖慮孤軍難守，乃與葛從周啟出師，文靖為殿後，命矢刃皆外向，持重而還。晉人不敢逼。
