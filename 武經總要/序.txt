朕聞天道尚武，示震曜以宣其威；國事在戎，設營衛以整其旅。輔於文德，著之善志。自繩契斯革，篇牘攸紀，古先哲王，維御函夏，製軍詰禁，去暴誅慢。睽乖取象，則弧矢利夫天下；師嚴以律，則地水制夫剛中。周沿夏、商，建官最備。大司馬總九伐之法，以正邦國。簡車籍馬，悉出井田之賦；治兵振旅，先辨旗物之用。逮夫戰國，群雄競起，任權詐而兼形勢，包陰陽而用技巧。孫武、吳起之說，尉繚、穰苴之儔，數且百家，類分四種。刪取要用，留侯所以敘兵法也；招撫遺逸，楊僕所以脩軍政也。洪惟三聖開統繼紹，奮神武以平多壘，揚天聲以薄四海，豐功美利，非可殫紀。昨藩臣阻命，王師出伐，深惟帥領之重，恐鮮古今之學，命天章閣待制曾公亮等同加編定，慮汎覽之難究，欲宏綱畢舉，俾夫善將出抗彊敵，每畫籌策，悉見規摹。公亮等編削之效，寢踰再閏，沉深之學，莫匪素蘊。凡軍旅之政，討伐之事，經籍所載，史冊所記，祖尚仁誼，次以鈐略。至若本朝戡亂，邊防禦侮，計謀方略，咸用概舉。且用兵貴乎有紀，尚節制也；次勝至於無形，尚權變也。六師訓練，四方風土，爰從刪止，可備〈廟諱〉悅。又若營陣法制，器械名數，攻取之具，守拒之用，並形圖繪，悉以訓釋。考星曆，辨雲氣，刑德孤虛，推步占驗，行之軍中，闕一不可，命司天監楊惟德等參考舊說，附之於篇。共勒成四十卷，內《制度》一十五卷，《邊防》五卷，《故事》十五卷，《占候》五卷，目曰《武經總要》。夫前王用兵，蓋不得已，以殺止殺，殺之可也；以戰去戰，戰之可也。且出提金鼓，付之閫事，取鑑成敗，可以立功。貴伐謀而無幸勝，善統眾而無專勇，庶幾識為將之體也。尚書工部侍郎、參知政事丁度總領書局，適成編綴，形於奏請，願賜敘引。因言用兵之道，有愧博古之能。聊以冠篇，傳之可久。
