戰國廉頗為趙將，秦使間曰：「秦獨畏趙括耳，廉頗易與，且降矣。」會頗軍多亡失，數敗，堅壁不敢戰。又聞秦反間之言，使括代頗。括至，則出軍擊秦。秦軍佯敗而走，張二奇兵以劫之。趙軍遂勝追，造壁不得入，而秦奇兵二萬五千絕趙軍後，又五千騎絕趙壁。趙兵分為二，糧道絕，括卒敗。
突厥犯塞，煬帝令唐高祖與馬邑太守王仁恭率眾備邊。會虜寇馬邑，仁恭以眾寡不敵，有懼色。高祖謂之曰：「今主上遐遠，孤城絕援，若不死戰，難以圖全。」於是親選精騎二千，出為遊軍，居處飲食，隨逐水草，一同於突厥。見虜侯，騎但馳騎射獵，示若輕之。及與虜相遇，則掎角置陣，選善射者為別隊，持滿以待之。虜莫能測，不敢決戰。因縱奇兵擊走之，獲其特勒所乘駿馬，斬首千萬級。
唐太宗嘗選精銳千餘騎為騎兵，皆皂衣黑甲，分為左右隊，隊建大旗，令騎將秦叔寶、程咬金、尉遲敬德、翟長孫等分統之。每臨寇，太宗躬披黑甲，先鋒率之，侯機而進，所向摧靡。常以少擊眾，賊徒氣懾。
開元二年，吐蕃精甲十萬寇臨洮，王晙率所部二千人，卷甲倍程，與臨洮兩軍合勢以拒之。賊營於大來谷口，吐蕃將坌達延文率兵繼至。晙乃出奇兵七百人，衣之蕃服，夜襲之。相去五里置鼓角，令前者遇寇大呼，後者擊鼓以應之。賊眾大懼，疑有伏兵，自相殺傷，死者萬計。俄而攝右羽林將軍薛訥率眾邀擊吐蕃至武衡谷，去大來谷二十里，為賊所隔。晙率兵迎訥之軍，賊置兵兩軍之間，連亙數十里。晙夜出壯士，銜枚擊之，賊又大潰。乃與訥合軍掩其餘眾，迫奔至洮水，殺獲不可勝數。
元帥廣平王率蕃漢之師十五萬進取長安，戰於香積寺北，結陣三十里。賊將李歸仁先薄我軍，我軍亂。李嗣業奮命馳，業禽十餘騎，乃定回訖。奇兵出賊背夾攻之，斬首六萬級。
王忠嗣少勇敢自負，及為節將，以持重安邊為務。嘗謂人云：「國家昇平之時，為將者在撫其眾而已，吾不欲疲中國之力，以僥功名。」但訓練士卒，缺則補之。有漆弓百五十張，常貯之袋中，示無所用。軍中皆日夜思戰，因多縱間謀，以伺虜之隙，時以奇兵襲之，故士樂為用，師出必勝。每軍出，即各召本將付其兵器，令其士卒雖一弓一箭必書其姓名於上以記之，軍罷而納。若遺矢，即驗其名罪之。故人人自勸，甲仗充刃。
五代漢高祖在晉陽，郭進往依之，漢祖壯其材。會北寇屠安陽城，因遣進攻拔之。戎人遁去。授方州刺史。寇王道斃，高祖出兵井陘，進以奇兵，間道先入氵名州，因定河北。
春秋時，必阝之戰，晉士季使鞏朔、韓穿帥七覆於敖前（帥，將也。覆為伏兵七處），故上軍不敗。
北戎侵鄭，鄭伯禦之。公子突曰：「使勇而無剛者，嘗寇而速去之（嘗，試也。勇則能往，無剛不恥退）君三覆以待之（覆，伏兵）。戎人之前遇覆者奔，鄭將祝時逐之，衷戎師，前後擊之，盡殪。
吳侵楚，楚將養由基奔命，楚司馬子庚以師繼之。養由基曰：「吳乘我喪，謂我不能師也，必易我而不戒。子為三覆以待，我請誘之。」子庚從之，戰於庸浦（楚地），大敗吳師。
漢景帝時，吳楚反，以周亞夫擊之，至霸上。趙涉說亞夫：「吳王素富，輯死士久矣。此知將軍且行，必置人於ゾ澠之間。然兵事上神密，將軍何不從右去，走藍田，出武關，抵洛陽，間不過差一二日，直入武庫，擊鐘鳴鼓。諸侯聞之，以為將軍從天而下也。」如其計，至洛陽，使吏搜ゾ澠間，果得吳伏兵。
後漢荊州劉表遣劉備北侵，至葉，曹公遣將李典與夏侯惇拒之。備一朝燒屯去，夏侯率諸軍追擊之。典曰：「賊無故退，疑必有伏。南道窄狹，草木深，不可追也。」夏侯不聽，與于禁追之。禁與夏侯等果入賊伏裏。典往救，備見救至，乃退。
後魏万俟醜奴作亂關中，魏將賀拔嶽率兵討之。嶽以輕騎八百北渡渭，殺掠其人以挑之。醜奴大將尉遲菩薩果率步騎二萬至渭北。嶽以輕騎數十餘，與菩薩隔水交言，兵稱陽國威，菩薩自言強盛，往覆數返，時以逼暮，於是各還。嶽密於渭南傍水，分精騎數十處，隨地形便置之。明日，自將百餘騎，隔水與賊相見。嶽漸前進，先所置騎隨嶽而集。騎既漸增，賊不測其多少。行二十里，至水淺可濟之處，嶽使馳馬東出，似欲奔遁。賊謂嶽走，乃棄兵南渡渭水，輕騎追嶽。東行十餘里，依橫崗設伏兵待之。賊各以路險不得齊進，前後繼至，半渡江東。嶽乃回與戰，身先士卒，急擊之。賊便退走。嶽號令所部：「賊下馬者，皆不聽殺。」賊顧見之，便悉下馬。俄而獲虜三千人，馬亦無遺。遂擒菩薩。仍渡渭北，降步卒萬餘。
魏傅永為豫州刺史，南齊將裴叔業來侵楚王戍（地名）。永令戍填塞外塹，夜伏戰士一千人於城外。及曉，而叔業等至，頓於城東列陣將，置長圍。永所伏兵於道左，擊其後軍破之。叔業乃令將佐守所列之陣，自率精甲數千人救之。永上門樓，觀叔業南行五六里許，便開門奮擊，遂摧破之。叔業奔走，左右欲追之，永曰：「弱卒不滿三千，彼精甲猶盛，非力屈而敗，直墮吾計中耳。既不測我之虛實，足喪其膽。俘此足矣，何暇追之？」
十六國後趙將石季龍攻晉將劉演於景庭，兗州豪右張平等起兵救演。季龍夜棄營，設伏於外，揚聲將歸河北張。平以為信然，入於空營。季龍回擊，敗之，遂陷廩丘。
夏赫連勃勃進屯依力川，後秦姚興來伐，至三城，勃勃率騎禦之。興遣其將姚文崇拒戰，勃勃偽退，伏以待之。姚興、文崇等追之，伏兵夾擊，皆擒之。
後周時，尉遲迥作亂，以宗文忻、韋孝寬擊之。迥遣子惇盛兵武涉，忻擊走之，進臨相州。迥遣甲兵三千，伏野馬崗。忻以五百騎襲之，斬獲略盡。進至草橋，迥又拒守。忻以奇兵破之，直趨鄴下。迥背城結陣，大戰，官軍不利。時鄴城士庶觀戰者數萬人，忻謂左右曰：「事急矣，吾當以權道破之。」於是射觀者，走之，轉相騰藉，聲如雷霆。忻乃傳呼曰：「賊敗矣！」眾復振齊力急擊之，迥軍大敗。
韓褒為汾州刺史，先是齊寇數入，人家廢耕桑，前後刺史莫能防捍。褒至，適會寇來，褒乃下令屬縣。人既不及備，以故多被抄掠。齊人喜於不覺，以為州先未集，兵今還，必不能追躡。由是益懈，不為營壘。褒已先勒精銳，伏兵北山中，分據險阻，邀其歸路。乘其眾怠，縱伏擊之，盡獲其眾。
隋初，周將尉遲迥河北拒命，文帝遣將於仲文討之。迥將檀讓屯成武，仲文簡精兵，偽建迥旗幟，倍道而進。檀讓出謁，仲文執之。仲文背城結陣，出軍數里，設伏於麻田中。迥將比羅恃眾而來，兩陣才合，伏兵俱發，曳柴鼓譟，塵埃漲天，毗羅兵潰，皆投水死。
王世充欲擊李密，密屯偃師北山上，時新破敵，有輕世充心，不設壁壘。世充夜遣二百餘騎，潛入北山，伏溪谷中。令軍人秣馬蓐食，遲明而薄密。密出兵應之，陣未成列，而兩軍合戰，其伏兵發，乘高而下，馳壓密營，又縱火焚其廬舍。密軍潰，降其將張童仁、陳智略，進拔偃師，密走保洛口。
唐太宗討竇建德，至武牢。建德自滎陽西上，太宗以數百騎，出武牢東二十餘里以挑之，往往設伏。北至賊營，才四騎而已。謂左右曰：「賊初見騎少，疑為斥候。」語未畢，忽賊奄至，因引弓射之，斃其一將。賊以五六千騎並拔槍而進，從者咸失色。太宗謂之曰：「爾但前去，我自殿後。」於是按轡徐行，賊至輒引弓射之，斃一賊，賊懼而止，止而復來，如此再三，每至必斃，賊乃不敢復逼。太宗引賊入伏內，伏兵相次而發，合擊破之，獲其大將殷秋、石瓚，斬首數百級。
李密之叛，將出山南，史萬寶懼密威名，不敢拒，謂盛彥師曰：「密，驍賊也，又輔以王伯當，決策而叛，其下兵亡思欲東歸，若非計出萬全，則不為也。兵在死地，殆不可當。」彥師笑曰：「請以數千之眾邀之，必梟其首。」萬寶曰：「計將安出？」對曰：「軍法尚詐，不可為公說之。」便領眾逾熊耳山南，傍道而止，令弓弩者挾路乘高，刀盾者伏於溪谷。令曰：「待賊半渡，一時齊發弓弩，據高縱火，刀盾即亂出薄之。」或問之曰：「聞李密欲向洛州，而公入山，何也？」彥師曰：「密聲言往洛，實走襄邑城就張善相耳，必當出人不意。若賊入谷口，我自後追之，山路險隘，無所展力，一夫殿後，必自能制。令吾先得入谷口，擒之必矣。」李密既渡陜州，以為餘不足慮，遂擁眾徐行，果逾山南。彥師擊之，密眾首尾斷絕，不得相救，遂斬李密。
封常清為安南節度，討大勃律，師次賀隆勞城，一戰而勝。常清逐之，判官段秀實曰：「賊兵贏弱，餌我也。請備左右，搜其山林。」遂殲其伏。
郭子儀自杏國渡河，圍衛州。安慶緒與其驍將安雄俊、崔乾祐、薛嵩、田承嗣悉其眾來援，分為三軍。子儀陣以待之，預選射者三千人，伏於壁內，誡之曰：「俟吾小卻，賊必爭進，則登城鼓譟，弓弩齊發以迫之。」既戰，子儀偽遁，賊果乘之。及壘門，遽聞鼓譟，俄而弓弩齊發，矢註如雨，賊徒驚駭。子儀整陣追之，賊眾大敗。
郭子儀赴鳳翔，將李歸仁以銳卒五千邀之於三原北。子儀窘急，使仆固懷恩及王升、陳回光、渾釋之、李國正等五將伏兵於白渠留運橋以待之。賊至，伏發，歸仁大敗而走。又從子儀戰於清渠，不利，歸於風翔，及回紇來赴國難，肅宗乃遣廣平王為元帥，以子儀為副，而懷恩領回紇兵從之汶水。賊伏兵於營東，懷恩引回紇馳往殺之，匹馬不歸，賊乃大潰。
史朝義叛，至貝州，與偽大將薛忠義兩節度合。仆固㻛至臨清縣，懼賊氣盛，駐軍以俟變。朝義領眾三萬，並攻具來攻。㻛令高彥嵩、渾月進、李光逸等設三伏以待之，賊半渡，伏發，合擊而走之。其時回紇又至，軍益振，㻛卷甲馳之，大戰於下博縣東南。賊背水而陣，大軍沖擊而推之，積屍擁流而下，朝義走莫州。
唐哥舒翰充隴右節度副使，先是吐蕃每至麥熟時，即率部眾至積石軍獲取之，共呼為吐蕃麥莊，前後無敢拒之者。至是，翰使王難得、楊景琿等潛引兵至積石軍設伏以待之。吐蕃以五十騎至，翰於城中率驍勇馳擊，殺之略盡。余或走，伏兵邀擊，匹馬不還。
吐蕃北寇靈朔，陷麟州。德宗遣使至成都府，令韋臯出兵深入，蜀師萬人據險設伏以待之。先出千人挑戰，論莽熱見我師之少，悉眾追之。發伏掩擊，鼓譟震駭，蕃兵自潰，生擒莽熱，虜眾十萬殲夷者半。
五代梁將戴思遠攻德勝北城，莊宗命李嗣源設伏於戚城，令騎軍挑戰。梁軍大至，莊宗禦中軍以禦之。時李從珂偽為梁幟，奔入梁壘，斧其望樓，持級而還。梁軍愈恐。步騎漸至，李嗣源以鐵騎三千乘之，梁軍大敗，俘斬二萬計。
宋雍熙中，王師北征，以田重進為定州路行營馬步軍都部署，兵薄飛狐城下。賊遣其將大鵬翼等來援。監軍袁繼忠謂重進曰：「賊多騎兵，利於平地，不如乘險逆擊之。」重進率兵伏飛狐南口，賊兵方出，乃麾兵擊之，遂擒鵬翼。
至道中，以李孝隆護送芻粟入威寇軍，賊將幹越率騎八萬來邀王師。李繼隆所領步騎才一萬，先命千人設伏於城北十里，繼隆與尹繼倫列陣以待。賊眾方食，繼倫出其不意，擊走之。繼倫道奔，過徐河十餘里，俘獲甚眾。
春秋時，吳子闔廬問於伍員曰：「楚如何？」對曰：「楚執政眾而乖，莫適（音的）任患。若為三師以隸焉（隸，猶勞也），一師至，彼必皆出。彼出則歸，彼歸則出，楚必道敝（罷敝於道）。亟隸以罷之（亟，數也，音器），多方以誤之，既罷，而後以三軍繼之，必大克之。」闔廬從之。楚於是乎始病。吳遂入郢。
後漢末，曹公征關中，進軍渡渭。馬超及韓遂數請戰，不許；因請割地，求任子。公用賈詡計，偽許之。韓遂請與公相見，與遂交為語，移時，不及軍事，但說京都故舊，拊手歡笑。既罷，超等問遂公何言，遂曰：「無言也。」超等疑之。他日公又與遂書，多所點抹，如遂改定者。超等愈疑遂。公乃克日會戰，先以輕兵挑之，戰良久，乃縱驍騎夾擊，大破之，遂、超等走涼州。
魏將田豫率兵進擊鮮卑河比能，單將銳卒，深入虜庭。胡人眾多，鈔軍前後，斷絕歸路。豫乃進軍，去虜眾十餘里結屯營，多聚牛馬糞燃之，從它道引去。胡見煙火不絕，以為尚在，行數十里乃知之。
魏末，諸葛誕、文欽反，據壽春，投吳請援。司馬文王總兵討之。王謂諸將曰：「誕當突圍，決一朝之命。」或謂：「大軍勢不能久，省食減口，冀有它變。料賊之情，不出此二者。今當多方以亂之，備其越逸，此勝計也。」因命合圍，分遣羸疾就谷淮北廩，軍士給大豆，人三升。欽聞之，果喜。文王愈羸形以示之，多縱反間，揚言吳救方至。誕等益冗食，俄而城中乏糧。諸將並請攻之，文王曰：「誕聚糧固守，外結吳人，自謂足據淮南，必不便走。今與我合。後賊果食盡，夜遁。追及介休，一戰敗之。
武德中，太宗領兵征薛仁杲，攻析庶（上思力反，下之之怒反）城。賊有十餘萬，兵鋒甚銳，數來挑戰。諸將咸請戰，太宗曰：「我士卒新經挫衄，彼銳氣猶盛，必輕敵好鬥。我且閉壁以折之，待其氣衰而後奮擊，可一戰而破。此萬全計也。」因令軍中曰：「敢言戰者，斬！」相持者久之。賊糧盡，軍中頗攜二，其將相繼來降。太宗知仁杲人心內離，謂諸將曰：「可以戰矣！」行軍總管梁實營於淺水原，以誘之。賊大將宗羅自恃驍悍，求戰不得，氣憤者久之，乃是盡銳攻梁實，冀逞其志。梁實固險不出，以挫其鋒。羅攻之愈急。太宗度賊已疲，復謂諸將曰：「彼氣將衰，吾當取之，必矣。」申令諸軍，遲明合戰。令將軍龐玉陣於淺水原南，出賊之右，以先餌之。羅並軍共戰，王軍幾敗。太宗親禦大軍，奄自原北，出其不意，羅回師相拒，我師表裏齊奮呼，聲動天地，羅氣奪，於是大潰。
太宗討劉黑闥，阻水列營以逼之，分遣奇兵斷其糧道。黑闥又數挑戰，太宗堅壁不應，以挫其鋒。黑闥城中糧盡，太宗度其必來決戰，預壅洛水上流，謂守堤吏曰：「我擊賊之日，侯賊半渡而決堰。」黑闥果率步騎二萬，渡洛水而陣，與官軍大戰。賊眾大潰，水又大至，黑闥眾不得渡，斬首萬餘級，溺死者數千人。黑闥與範願等以千餘人奔於突厥。
仆固懷恩引吐蕃、回紇、党項數十萬南下，京師大恐。郭子儀出鎮奉天，帝召子儀問禦戎之計，子儀曰：「以臣所見，懷恩無能為也。」帝問其故，答曰：「懷恩雖稱驍勇，素失士心。今所以能為亂者，引思歸之人耳。懷恩本臣偏裨，其下皆臣之部曲，恩信常及之，今臣為大將，必不忍以鋒刃相向，以此知其無能為也。」賊寇州，子儀在涇陽，子儀令長男、朔方兵馬使曜率師拔之，與寧節度使白孝德閉城拒守。懷恩前鋒至奉天，近城挑戰，諸將請擊之，子儀止之曰：「夫客深入，利在速戰，不可爭鋒。彼皆吾之部曲，緩之自當攜二。若追之，是速其戰，戰則勝負未可知。敢言戰者斬。」堅壁待之，果不戰而退。
本朝征高平，付藩美精卒數千，扼江豬嶺。賊果由其路來援，美堅壁不與戰，賊遁去。
春秋時，城濮之戰，楚子使子玉去宋，曰：「無從晉師。」曰：「晉侯在外十九年矣，而果得晉國。險阻艱難，備嘗之矣；人之情偽，盡知之矣。天假之年，而除其害，所置其可廢乎？」子玉不從，而敗。
後漢末，袁尚據鄴，率兵圍擊兄譚於南皮。留蘇由、審配守鄴。曹公圍鄴，尚還救鄴，諸將皆以為此歸師，人自為陳兵挑戰，法尚先伏輕船於浦中，又伏精銳於古村之北，自張旗幟，逆流拒之。戰數合，偽退，登岸，投古村。猛舍舟逐之，法尚又疾走，行數里，與村北軍合，復前擊猛。猛退走赴船，既而浦中伏發，船取其楫，建周旗幟，猛於是大敗，僅以身免。
隋高穎獻取陳之策，曰：「江北地寒，田收差晚。江南土熱，水田早熟。量彼收獲之際，穎集士馬，聲言掩襲，必屯兵禦守，足得廢其農時。彼既聚兵，我便解甲。再三若此，賊以為常，後雖集兵，彼必不信。猶豫之頃，我乃濟師，登陸而戰，兵氣益倍。」文帝行其策，陳人益懼。
賀若弼鎮淮南，請船江防人，每交代之際，必集歷陽。於是大列旗幟，營幕被野。陳人以為大兵至，悉發國中士馬。既知防人交代，其眾復散。後以為常，不復設備。其後弼以大軍濟江，陳人弗之覺，遂滅陳。
東晉末，妖賊孫恩北出海鹽，時劉裕拒之，築城於海鹽故治。賊日來攻城，城內兵力甚弱。裕深慮之，乃一夜偃旗匿眾，若已遁者。明早開門，使羸疾數人登城。賊遙問劉裕所在，曰：「夜已走矣。」賊信之，乃率兵眾先入城。宋武帝乘其懈怠，奮擊大破之。
後涼呂光遣將呂延伐西秦，大敗之。乞伏乾歸泣嘆曰：「死中求生，正在今日。」乃縱反間，稱乾歸東奔成紀。呂延信之，引師輕進。司馬耿稚諫曰：「乾歸雄勇過人，權略難測，破王廣，克楊定，皆羸師以誘之。雖蕞爾小國，不可輕也。困獸猶鬥，況乾歸乎？今宜布陣而前，步騎相接，徐侯諸軍大集，可一舉滅之。」延不從，而戰敗。
北涼主沮渠蒙遜伐西涼李歆於酒泉，先攻（音聞）浩（音門）。蛇盤於帳前，蒙遜笑曰：「前一為蛇，今蓋在吾帳。天意欲吾回師，先定酒泉。」乃燒攻具而還，次於川巖。聞歆集兵，欲攻張掖，蒙遜曰：「入吾計矣，但恐聞吾回軍，不敢前也。兵事尚權。」乃露布西境，稱得浩，將進軍黃谷。歆聞而大悅，進入都瀆間。蒙遜逆之，敗歆於懷城，遂進克酒泉。
五代梁楊師厚率步騎屯於臨朐，而聲言欲東拔密州，留輜重於臨朐。王師範果出兵來擊。師厚設伏於野，追擊至聖王山，殺萬餘眾，擒都將八十人。
唐吐蕃叛，詔裴行儉為洮州道總管。行儉建議曰：「吐蕃皆叛，干戈未息。敬玄、審禮，失律喪元。安可更為西方生事？今波斯王身沒，其子泥涅帥師充質在京，望差使往波斯冊立，即路由二蕃部落，便宜從事，必可有功。」高祖從之，因命行儉冊送波斯王，仍為安撫大食使。行至西州，人吏郊迎，行儉召其豪傑子弟千餘人隨己而西。乃楊言紿其下曰：「天時方熟，未可涉遠。須涼秋之後，方可漸行。」都支覘知之，遂不設備。行儉仍召四鎮諸蕃兵長豪傑謂曰：「憶昔此遊，未嘗厭倦，雖還京輦，無時暫忘。今因是行，欲尋舊賞，誰能從吾獵也？」時蕃酋子弟請從者僅萬人。行儉陽為略遊，教度部伍。數日，遂倍道而進，去都支部落十餘里。先遺都支所親問其安否，外示閑暇，似非討襲。續次使人趣召相見。都支先與遮匐通謀，秋中擬拒漢使，卒聞軍到，計無所出，自率兒侄首領等五百餘騎就營來謁，遂擒之。是日，傳其契箭，諸部賊長悉來請命，並執送碎葉城，簡其精騎，輕賫曉夜前進，將賊遮匐。途中果獲都支還使，與遮匐使同來。行儉釋遮匐使者，令先往曉諭其主，兼述都支已擒。遮匐尋復來降。
秦未，天下兵起，沛公西入武關，欲以二萬人擊秦關下軍。張良曰：「秦兵尚強，未可輕也。臣聞其將屠者子，賈豎易動以利。願王且留壁，使人行，為五萬人具食，益張旗幟諸山之上，為疑兵。」令酈食其持重寶啖秦將。秦將果欲連和，俱西襲咸陽。沛公欲聽之，良曰：「此獨其將欲叛，士卒恐不從，必危，不如因其懈怠擊之。」沛公乃引兵擊之，秦軍大破。
晉將李矩守滎陽城，前趙劉聰將劉暢步騎三萬討矩，屯於韓王故壘，相去七里。遣使招矩。時暢卒至，矩未暇為備，遣使奉牛酒詐降於暢，潛匿精勇，見其老弱。暢不以為虞，大饗渠帥，師人皆醉。矩謀夜襲之，暢僅以身免。
貞觀初，突厥頡利可汗退保鐵山，遣使入朝謝罪，請為蕃臣。太宗遣唐儉、安修仁持節出塞，以安撫之。以李靖為定襄趙總管，往迎頡利。頡利不肯朝覲，請待草青馬肥，將逾砂磧。靖與其副將張公謹謀曰：「制使到彼，虜必自寬率。精騎賫二十日糧，乘間掩襲。」諸將皆曰：「詔許其降，行人在彼，奈何攻之？」靖曰：「此兵機也。如唐儉等輩，何足惜？」督軍疾進，自白道襲之。至陰山，遇其斥侯十餘帳，皆俘以隨軍。頡利見使者，甚悅，不虞官兵之至。靖軍奄到，縱擊之，遂滅其國。
單于冒頓初立，東境方強，遣使謂冒頓，欲得千里馬。冒頓以問群臣，皆曰：「千里馬，國之寶，勿與。」冒頓曰：「奈何與人鄰國，愛一馬乎？」遂與之。居頃，東胡遣使來曰：「願得單于一閼氏。冒頓問群臣，皆怒曰：「東境無道，乃求閼氏。」冒頓曰：「與人鄰國，愛一女子乎？」與之。居項之，東境復曰：「賊兵有棄地千餘里，吾欲有之。」冒頓問群臣，或曰：「與之。」冒頓大怒，曰：「地者，國之本也，奈何與之？」諸言與之者，皆斬之。冒頓上馬，令國中：「有後至者斬！」遂往襲之。東胡輕冒頓，不為之備，冒頓滅之。
魏初，馬超屯潼關，曹公大破之。諸將或問公曰：「初賊守潼關渭北道，公不從河東擊馮翊，而反守潼關，引軍而後北渡，何也？」公曰：「賊守潼關，若吾入河東，賊必引守諸津，則西河未可渡也。吾欲盛兵向漢關，賊眾悉南守，西河之備虛，故徐晃等得掩取河西，然後引軍北渡，賊不能與吾爭河西者，以有二將之軍也。連車植柵，為甬道而南，既為不可勝，且以示弱。渡渭為堅壘，虜至不出，所以矯之也。故賊不為營壘，而求割地。吾順言許之，所以縱逸其意，使自安而不為備，因蓄士卒之力，一朝擊之，所謂疾雷不及掩耳，兵之變化，固非一道也。」
隋末，陽玄感反，攻東都。刑部尚書衛玄與玄感戰，兵始會，玄感詐令人大呼曰：「官軍已得玄感矣！」官軍稍怠，玄感與數千騎乘之，玄於是大敗。
東晉初，石勒偽推奉晉幽州刺史王浚，浚不疑勒。勒於是輕騎襲幽州，以火宵行，至易水，浚督護遜繞馳遣白浚，引軍拒勒。浚將佐咸請出擊勒，浚怒曰：「石公來，正欲奉戴我者也，敢言擊者斬。」乃命設饗以待之。勒晨至薊北，門者開門，疑有伏兵，先驅牛羊千頭，聲言上禮，實欲填諸街巷，使兵不得發。浚乃懼，或坐或起。勒入城，升其聽事，命甲士執浚立之於前，數其罪惡而誅之，遂取幽州。
梁末，侯景反，陷建鄴，高州刺史李遷仕據大景，圖逆，召高涼太守馮寶。寶欲往，其妻沈氏止之，曰：「刺史無故，不合召太守。此詐君，欲為反耳。頃者京師危迫，羽檄召兵，遍於郡縣。刺史稱疾不赴，繕甲訓兵，今已備矣，而更召君，往見留，願且勿行。遣使譎之曰：身疾而篤，謹遣傳意。並送土物以省之。彼聞必無所防，為君取之，如反掌耳。」寶從之，於是沈氏自將千人，皆藏短兵，步擔雜物，唱言琛貨，先書報遷仕曰：「太守馮寶疾篤，謹令妻沈氏傳啟，並奉土貢，以資軍費。」遷仕大悅，迎沈氏。因釋擔出刃，大破之。遷仕脫身而遁，沈氏入據其城，盡收其眾。
後漢將軍耿秉，與竇固合兵一萬四千騎，擊車師。有後王、前王，前王即後王之子，其庭相去五百餘里。秉議先赴後王，以為並力取根本，則前王自服。固計未決，秉奮身上馬，眾軍不得已遂進，並縱兵抄掠，斬首數千，及牛馬羊十餘萬頭。後王安得震怖，將數百騎出迎秉降。
袁紹、曹公相持於官渡，沮（側居反）授說紹：「可遣將奇別為支軍於外，以絕曹公之援。」紹不從。許攸進曰：「曹公兵少，而悉師拒我，許下其勢必空弱。若公遣輕軍，星夜襲許，則操為我擒。如其未潰，可著首尾奔命，破之必也。」紹又不用，竟為曹公所敗。
魏武征河北，師次頓丘。黑山賊於毒等攻東武陽，魏武引兵入西山，攻毒等本屯。毒聞之，棄東武陽。魏武要之於內，大破之。
梁同州刺史陳慶之率眾圍東魏南荊州，東魏將堯雄與行臺使侯景救之。雄曰：「白狗堆，梁之北面重鎮，因其空處攻之，必克。彼若聞難，荊圍自解。此所謂機不可失也。」遂率眾攻之，慶之果棄荊州來。未至，雄陷城，擒梁鎮將茍求廣。
東魏大將高歡率兵伐西魏，濟河，集諸將議進趣之計。斛律羌舉曰：「宇文黑獺雖聚凶黨，強弱可知。今固守，無糧援可恃，有同困獸。若不與其戰，而徑趣長安，長安空虛，可不戰而克，拔其根本。彼無所歸，則黑獺之首懸於軍門矣。」諸將議有異同，遂戰於渭，大敗而歸。
隋趙於江南岸置安蜀城，以禦陳。屬霖雨數旬，城頹者百餘步。蠻酋鄭南鄉叛，引陳將吳明徹欲掩安蜀。議者皆勸益修守禦，不從，乃遣使說誘江外生蠻向武陽，令乘虛掩襲南鄉所居，獲其父母妻子。南鄉聞之，其黨各散，陳兵亦遁。
王世充與李密相持於東都，世充夜渡，陣於洛水之北。其時密已渡洛水，陳兵，與世充相對，東接月城，西至石窟。密多騎兵長槍，宜平寬放縱；世充兵多戈矛槊䂎，宜隘險。然南逼洛水，北阻太山，地形偏促，騎不成列。世充縱<矛非>䂎蹙之，密軍失利。密與數子登船南濟，自餘兵馬皆東走月城。世充乘勝長驅，直至月城下。密既渡南岸，即策馬西上，直向世充本營，左右麾旗，相繼而至。世充營內見密兵來逼急，連舉六烽。世充乃舍月城之圍，收兵西退。自洛北達於黑石，中間四十餘里，奔赴顛狽，大喪師徒。密之行也，東北之圍不救而自解，西南之寇不戰而成功，世充伏其權奇，不復輕出。
前漢景帝時，七國反，吳楚兵乏糧，饑，欲退，數挑戰，終不出。夜軍中驚，內相攻擊，擾亂至於帳下，周亞夫堅臥不起，頃之復定。吳奔壁東南陬，亞夫使備西北，已而精兵果奔西北，不得入。
後漢末，黃巾賊起，漢將朱雋率兵討之，賊帥韓忠據宛拒雋。雋兵少，不敵，乃長圍結壘，起土山以臨城內，鳴鼓攻其西南，賊悉眾赴之，雋自將精兵五千，掩其東北，乘城而入。乃退保小城，惶恐乞降。
西魏末，涼州刺史宇文仲和據州不受代，魏將獨孤信率兵討之。仲和嬰城固守。信夜令諸將以沖梯攻東北，信親帥壯士襲其西南，遲明克之。
後漢耿攻張步於劇，步遣弟藍屯西安，分諸將守臨淄，相去四十里。進軍畫，居二城之間。視西安城小而堅，藍兵又精；臨淄名雖大，而實易攻。乃敕諸校曰：「後五日攻西安。」藍聞之，晨夜儆守。至期，夜半，敕諸將皆蓐食。會明，至臨淄城。荀梁等爭之，以為宜速攻西安。曰：「西安聞吾欲攻之，日夜為備；臨淄出不意而至，必驚擾，攻之可拔也。臨淄若下，西安自潰，所謂擊一而得二者也。若攻西安，卒不能拔，屯兵堅城之下，深入敵境，後絕轉輸，敵制吾弊。」遂攻臨淄，半日而拔。藍棄西安而遁。
岑彭將兵三萬餘人，南擊秦豐，拔黃郵。豐與其大將蔡宏拒彭等於鄧，數月不得進。彭夜勒兵馬，申令軍中，使明且西擊山都。乃縱所獲虜，令得逃亡，歸以告豐，豐即悉其軍西邀彭。彭乃潛兵渡沔水，擊其將張揚於阿頭山，大破之。從山谷間伐木開道，直襲黎丘，擊破諸屯兵。豐聞大驚，馳歸救之。彭依東山為營，豐與蔡宏夜攻彭，彭先為之備，出兵逆擊之，豐敗走。
曹公與袁紹相持官渡，紹遣將郭圖、淳於仁、顏良等攻東郡太守劉延於臺馬，紹引兵至黎陽，將渡河。公北救延，荀攸說曰：「今兵少不敵，分其勢乃可。公到延津，若將渡兵向其後，必西應之，然後輕兵襲白馬，掩其不備，顏良可擒也。」公從之。紹聞兵渡，帥分兵西應。公乃引軍兼行趣白馬，未至十餘里，良大驚，來逆戰，使張遼、關羽前登，擊破，斬良，遂解白馬之圍。
唐嗣曹王臯討李希烈之叛，賊立堡柵於蔡山。臯度峻險不可攻，乃聲言西取蘄州，理戰艦，公兵傍南涯與舟師溯江而上。賊以老弱守柵，引軍循江隨戰艦，南北與臯兵相去。直蔡山三百餘里，臯令步兵登舟，順流東下，不日拔蔡山。賊還救，間一日方至，大破之。因進拔蘄州，降其將。
春秋時，秋楚囊瓦伐吳師於豫章（從舒鳩言），吳人見舟於豫章（偽將興楚伐桐），而潛師於巢（實欲擊楚）。以冬十月，吳軍、楚師戰於豫章，敗之（楚不忌故也）。遂圍巢，克之，獲楚公子繁。
越伐吳，吳子禦之笠澤，夾水而陣。越子為左右句卒（鉤五相著，別為左右也。句音鉤。），使夜或左或右，鼓譟而進。吳師分以禦之。越以三軍潛涉，當吳中軍而鼓之，吳師大亂，遂敗之（左右勾卒為聲勢，以分吳軍而三。越軍於伐吳，越江南，乃其左右將軍，有私卒六千人為中軍。日昏乃令左軍銜枚溯江五里，右軍銜枚沿江五里。夜鬥鳴鼓，吳師聞之，大駭曰：「人來攻我乎？因分其軍為二陣拒越。越王乃以其中軍銜枚以襲之，吳師大敗。此《國語》與《左氏傳》其語小異，故附於註末）。
漢王遣將韓信擊魏，魏盛兵蒲阪，塞臨晉。信乃益為疑兵，陳舡欲渡臨晉，而伏兵從夏陽以木罌缶渡軍（木為器，如罌罐，以度軍，無船且尚密），襲安邑，據魏王豹。
後漢將吳漢、岑彭討公孫述，述使其將延岑等悉兵拒廣漢及資中，又遣將侯丹率眾萬餘人拒黃石。彭乃多張疑兵，使護軍楊翕與臧宮拒延岑，自分兵浮江下還江州（今南平郡，即漢江州），溯都江而上（都江，成都江），襲擊侯丹，大破之。因晨夜倍道兼行二千餘里，徑拔武陽。使精騎廣都，去成都數十里，勢若風雨，所至皆奔散。初，述聞漢軍在平曲，故遣大兵逆之。及彭至武陽，繞出延岑軍後，蜀地震駭。
魏田豫到馬城，鮮卑攻圍之千重。豫密使司馬建旌旗，鳴鼓吹，將步兵從南門出。胡人皆屬目，征赴之。豫將精銳自北門出，鼓譟而起，兩頭俱發，出賊不意。賊眾散亂，皆無弓馬，步走追三十餘里，僵屍積地。
魏將司馬宣王征公孫淵，師次於遼水東。淵遣將軍卑衍、楊柞等步騎數萬阻遼水以拒之，圍塹二十餘里。宣王令其軍穿圍，盛兵多張旗幟，出其東西，賊盡銳赴之，乃泛舟潛濟，急赴東北，斜趣襄平。衍等恐襄平無備，夜遁走。
郭淮討叛羌，其羌遮塞等屯河關、白王故城，據河拒官軍。淮見兵上流，密於下渡兵，據白王城，擊，大破之。
蜀諸葛亮領兵出斜谷，魏將司馬懿屯北源。後數日，亮盛兵西行，諸將皆謂欲攻西圍，郭進獨以為此見形於西，欲使官軍重應之，必攻陽遂耳。其夜果攻陽遂，有備不得上。
義熙八年，劉裕遣將諸齡石伐譙縱於蜀，裕謀曰：「往年劉敬宣出黃虎，無功而退。賊謂我今應從外水往，而料我出其不意，猶從內水來也。必以重兵守涪城，以備內道。若向黃虎，正墮其計中。今以大眾自外水取成都，疑兵出內水，此制敵之奇也。」而慮此聲先馳，賊審虛實，別有函封付齡石，署曰：「至白帝乃開。」諸軍雖進，未知處分。至白帝，發函，曰：「眾軍悉從外水取成都。」臧熹、朱枚從中水取廣漢，使羸弱乘高艦十餘，由內水向黃虎。眾軍乃倍道兼行，譙縱果備內水，使其大將譙道福以重兵戍涪城，遣刺史侯輝、譙詵等率眾萬餘屯彭模，夾水為城。齡石至彭模，諸將以賊水北城險眾多，咸欲先攻其南城。齡石曰：不然。雖寇在北，今屠南城，不足以破北。若盡銳以攻北壘，南城不麾而自散也。遂攻北城。詰朝戰至日暮，焚其樓櫓，四面並登，斬侯輝、譙詵，仍引軍回趣南城，即時潰散。
宋劉道濟為益州刺史，州政失中，群盜蜂起，攻圍州城。道濟將裴方明出東門，破賊三營，斬首數萬級。賊雖敗，已復還合。方明復偽出北門，回擊城東大營，殺千餘人。時天大霧，方明等復揚聲出東門，而潛自北門出，攻城北、城西諸營，賊眾大潰，於是奔散。
西魏末，岷州羌據州城反，魏將獨孤信討之。信乃勒兵向萬年，頓三交谷口。賊並力拒守，信因詭道趨綢松領。賊不虞信兵之至，睹風奔潰。承勝遂北，徑至城下，賊並出降。
前燕將慕容垂討丁零翟釗於滑臺，次於黎陽津，釗於南岸拒守。垂徙營就西津，為牛皮船百餘艘，載疑兵列伏，溯流而上，釗先以大眾備黎陽，見垂向西津，乃棄營西拒。垂潛遣桂林王慕容國於黎陽津，夜濟壁於河南。釗聞而奔還，士眾疲竭，走歸滑臺，釗攜妻子率數百騎北趣白鹿。垂遣追擊之，盡擒其眾。
隋漢王諒作亂，遣其將余公理自太行下河內。隋將史祥討之，軍於河陰，久不得濟。謂軍吏曰：「余公理輕而無謀，才用素不足稱，又新得志，謂其眾可恃。恃眾必驕，且河北人先不習兵，所謂擁市人而戰，不足圖也。」乃令軍中修攻具，攻河陽公理使諜知之，果屯兵於河陽內城以拒祥。祥於是艤船河南，公理聚甲以當之。祥乃簡精銳於下流，潛渡，公理率眾拒之。祥至（占聞反）水，兩軍相對，公理未成列，祥縱大破之。
雍熙中，知雄州賀令圖與大將孫懷浦、薛繼昭、劉文裕、侯莫、陳利用相繼上言：「虜母專政，寵幸用事，請乘其釁，以取幽薊。」遂遣曹彬、崔彥進與米信自雄州，田重進趣飛孤，潘美出雁門，剋期齊舉。將發，太宗謂之曰：「潘美之師，但先趣雲應，卿等以十萬眾聲言取幽州，且持重緩行，不得貪利。虜聞大兵且至，必悉眾救范陽，不暇援山後矣。」既而美之師先下寰、朔、雲、應等州，重進之師又取飛狐、靈丘、蔚州，多得山後要害之地，而曹彬之大軍亦連下州縣，軍勢大振。每捷奏至，太宗每訝彬進兵之速，且憂虜斷糧道。彬次涿州，旬日食盡，因退師以援餉饋。太宗聞之曰：「豈有敵人在前，而退軍以援芻粟，何失策之甚也。」亟遣使止彬勿前，急引師緣白溝河與米信軍會集，按兵養銳，以張西師之勢。待美等盡略山後之地，會重進之師東下，合勢以取幽州。時彬部下諸將聞潘美、重進攻城野戰，累獲其利，以為已握重兵，不能有所攻取，謀畫鋒起，更相矛盾。彬不能制，乃裹五十日糧，再往攻涿州。虜大眾當其前，且戰且行，去城裁百里，二十日始至焉。雖頻克捷，而時方炎暑，軍士睏乏，糧且盡，彬退軍無得，行伍為虜所躡，遂至於敗。
