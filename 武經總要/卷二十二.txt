契丹，其先與奚異種同類，俱為慕容氏所破，竄於松漠之地，後居黃龍之北遼澤間。遼澤去榆關一千一百里，榆關去幽州七百里，其地南接海，東際遼河，西包泠陘，北界松陘，山川東西三千里。唐置契丹王兼松漠府都督。光啟中，中原多故，北邊無備，其王欽德稍蠶食，達靼、奚、室韋之屬鹹被驅役，族帳寢盛。天末，遂<冗辱>號。欽德政衰，別部酋長阿保機強大，乃攻渤海扶餘城下之，徙其人而盡有其他，又陷中國平、營二州。石晉有國，割幽薊瀛莫涿檀順新媯儒武雲應寰朔蔚十六州賂之。周世宗復收瀛、莫，宋陷易州，後契丹盡有奚、達靼、室韋、渤海扶餘及中國十八州之地。其振武豐州，舊在胡中，而中國置吏領之，尋亦陷。其國東南界新羅熟女真，東際生女真，東北控黑水，西抵夏國，西南距河東岢嵐、火山、寧化軍、代忻并州，南濱真定州西山界，泊保雄氵食州東南泛海至京東登、萊州。
中原舊地，幽州，古冀北之地，舜置幽州，東有朝鮮遼東，北有樓煩白檀，西有雲中九原，南有滹沱易州。唐置范陽節度，臨制奚、契丹，理幽州。自石晉割賂戎主，建為南京，又改燕京，東至符家口三百九十里，正東微北至松亭關四百五十里，西至牛山口百里，正西微北至居庸關一百二十里，東北至中京，出北門，過古長城，至望京，四十里。又過溫餘河大夏坡五十里至順州。東北過白嶼河七十里至檀州，自此漸入山，五十里至金溝澱。入山詰曲，無復裏堠。過朝鮮河九十里，至古北河口，兩旁峻崖，有路，僅容車軌。八十里至新館，過雕窠嶺四十里至臥如來館，又七十里至柳館，過松亭嶺七十里至丁造部落。又東南行五十里至牛山館，八十里至鹿兒峽館，又九十里至鐵漿館。自北塹山七十里至富谷館，又八十里至通天館，又二十里至中京。南至雄州，出南門渡盧孤河六十里至良鄉縣，又過劉李河、範水、涿水至涿州六十里，又七十里至新城縣，又四十里至白溝河，渡河至雄州。
幽川，四面平川，無險阻可恃，惟古北口以來據其要害，可設兵屯置堡寨。唐范陽節度之地，古北口、松亭關、野孤門等路並立保障，至今古壘基堞尚存。有入番之路十數。
大林口，幽州正南，東至鹽泊，北至灤州石城縣，西北至苻家口山路。
待家口，幽州正東三百四十里，正東至灤河，即灤州，北至平州山。口之西屬幽州，東屬平州。
松亭關，關東北五里至灤河關城，自幽州東趨營平路，甚平坦，自古匈奴犯邊，多由此路。幽州東北四百八十里，北趨澤州路，至中京四百五十里，西至平川薊州，有櫃安、燕氐二山口，通車馬。
古北口，幽州正東二百七十里，在今密雲縣東北一百二十里，兩旁陡峻，中路僅容一車，下有澗，巨石磊鬼，凡四十五里。本范陽防扼奚契丹之所，最為隘束。
得勝口，山口在幽州正北，山口盤道數層，俗名思鄉嶺。南至檀州，北至北安州。
宋王口，幽州北一百二十里，居宋王山，口之地屬山後。
曹王口，幽州微北一百二十里，居曹王山之北，屬山後。
居庸關，幽州西北一百二十里，在今順天府北，兩山夾峙，一水旁流，關跨南北四十里，懸崖峭壁，最為要險，一路西至媯州，一路北至儒州。
牛山口，在幽州西。
紫荊嶺口，幽州西南二百里，嶺口之南屬易州，北即山後蔚州界。
涿州，古涿鹿之野，軒轅皇帝戰蚩尤之地。漢高祖置涿郡，隋煬帝伐遼，開永濟渠二千里，泛龍舟，通涿郡，是也。新城即古督尤亭之地。州之北有涿水、範水、劉李河入幽州界，南至莫州一百六十里，東北至水一百二十里。
○關一：
祁溝關，東北至涿州四十里，西北至易州六十里。
薊州漁陽郡，隋置總管府，唐開元中分漁陽玉田縣置州。東至平州三百里，西至幽州二百一十里，南至海口百八十里，北至廢長城塞二百二十里，東南至平州一百八十里，東北至盧龍戍一百里，西北至檀州二百七十里。
檀州，治密雲縣，漢李廣弭節白檀是也。隋置州，為燕之邊陲障塞。唐置威武軍。東至薊州二百一十里，西至幽州界，北長城四十五里，南至幽州五十五里，東北至長城障塞百里，西北至媯州二百五十里。
順州，治懷柔縣，唐開元中置。東至薊州百三十里，南至幽州九十里，東北至檀州八十里。
平塞軍，在涿州西南，北至易州四十里，南至廣信軍四十里。
易州，漢涿郡固安縣地，隋為上谷郡，唐武德中平竇建德，改為易州。石晉割賂北虜，尋為定武軍節度孫行友襲取之，雍熙中再陷。有駁牛山、五回嶺、易水、徐水，東牛欄二寨，南至莫州百八十里，廣信軍七十里；東北至幽州三百一十里；西北至紫荊嶺一百里，趨飛狐口，至蔚州三百八十里；西南至定州百四十七裏。
灤州，治義豐縣。唐末，劉守光據州叛。暴虐尤甚，營平之地於中國南為海隔，其民不得已歸於北虜。會石晉割賂燕薊易，定師三都，盡驅其民入契丹，因以烏灤河為名以居之，縣邑猶不改望都、安喜之名，東北灤河（按賈耽所說，自薊州西北一百二十里至鹽城守地，又西北渡灤河至盧龍鎮），西至石城九十里，南至海二百一十里，北至平州四十里。
遼州，古遼西北之地，臨渝關在州東北五里。先是平渤海，遷其民置州以居之，仍名其邑曰遷民。東至來州七十里，西至閏州四十里，南至海州三十里，北至利州四百五十里。
潤州，盧龍塞，東北接遼東澤，唐光啟中，契丹有營平之地，因渤海之叛，既討平，遷其部落，置州以居之，取潤水為名。東至遼州四十里，西至渝關四十里，南至海三十里，北至中京五百五十里。
平川盧龍郡，漢屬遼西郡，《三國誌》曹公北伐烏丸，田疇從盧龍道引軍，塹山堙谷五百里，登白狼山，即此路。隋置北平郡，有長城、臨渝宮、碣石，有玄水、盧水、沮水、潤水、龍鮮水、灤河，又有黃洛水，今有羊洛城。西至冀州三百里，南至海二百里，北至上谷口八十里，東北至渝關守捉百九十里，西北至盧龍塞二百里。
北安州，後魏置安州，築城在幽州之北，正當松漠之地。契丹建為北安州，墨鬥嶺、牛山、會仙石、欒河、柳河皆在其境。東北至中京二百五十里，西南至古北口二百八十里，南至幽州二百五十里，西北至柳河五十里。
招延州，置州，以渤海部落居之。東至小淩河，西南至幽州四百五十里，南至潤州界，北至澤州。
以上並幽州四面州軍。
雲州雲中郡，平城、白登山、單於臺並在其境。唐置大同軍，雍熙中，王師北伐，潘美、楊業並出雲應路，連拔雲應寰朔四州，師次桑乾河，會曹彬班師，遂不克守，遷四州民於內地。今契丹偽號西京。東取媯州路至幽州七百里，正西微北至單於都護府三百里，西南至代州界一百五十里，北至長城蕃界三百里，西南至并州七百里，西北至黑山七百里，東北至陽河曲蕃一百四十里。
媯州媯州郡，唐初置北燕州，貞觀中改媯州，取城中媯水為名，涿鹿山、磨笄山、版泉在焉。石晉割賂契丹，周世宗時，戎主避歸周之名，改為可汗州。東北至儒州二百里，西南至蔚州二百九十里，東南至幽州二百里，西南至代州四百二十里，東北至美女關百里。北至張說築長城九十里。
禦夷鎮，後魏築長城，今契丹改為望雲縣。按《皇華四達記》：媯州北一百四十里至廣邊鎮，一名白城，又東北五十里至赤城，又北七十里至鎮城。陘山在鎮城。西北即奚契丹避暑之處，今曰炭山。
蔚州安邊郡，有胡盧河，即《周禮》并州漚夷川也。漢塞飛孤之口，言其隘也。有松子口，即古之松陘嶺也。宋田重進將兵北征，牙將李存璋與契丹酋帥率夷民空壁來降，重進無一兵一矢之損，會幽陵不守，棄之。東至易州三百二十里，西至朔州三百八十里，西至代州四百六十里（賈耽曰：西行二百九十里至靈丘縣，又二百里至代州），南至真定府五百里，北至天城軍百八十里，東南至幽州五百里，西南至亂柳關九十里。
朔州，漢馬邑城，唐初置州。西北四百二十里即單於臺，東北四十里至白登山，桑乾河、參合陂並在其境。宋雍熙中，王師北伐圍城，節度副使趙希賢以城降，會曹彬班師，尋棄之。東至蔚州四百里，西至黃河，南至南界草城川口四十里，川口至岢嵐軍三十里，北至應州二百里，東南至火山軍界六十里，西南至神武縣，自縣至南界寧化軍二十五里，西北至雪山百六十里，與岢嵐軍分界。
新州，治永興縣，後唐同光中升為威塞軍節度，以媯儒武三州隸之，契丹改為奉聖州。東即桑乾河源所出，東至媯川九十里，東南至幽州三百里，西南至蔚州百里，南至雲州四百里。
儒州，治縉山縣，唐隸河北道，不知創州之由。東至望雲縣九十里，東南至幽州二百五十里，西至新州百二十里，西南至雲州九十里，西北至九十九泉。
武州，治文德縣，舊曰毅州，長興中改為武州，地有武川。石晉割賂胡中，改為歸化州。南至新州七十里。
應州，泊金城縣，後唐天成中建為彰國軍節度，以寰州隸焉。宋雍熙中，潘美乘雲朔之捷，兵至城下，節度副使艾正以城降。東至雲州二百里，西至黃河，南至朔州二百里，北至混源縣八十里。
寰州，治寰清縣。宋雍熙中，大將潘美北伐，出雁門西陘路，與虜遇，力戰至城下，州將趙彥辛以城降，會幽陵不守，棄之。
振武軍單於府，陰山之陽，黃河之北，漢遣因捍將軍公孫敖築塞外受降城，唐為振武節度，治東受降城，善陽嶺、燕然山、李陵臺、竇憲銘在焉。東南至幽州一千二百里，南至朔州三百五十里，北至黑沙磧石口七百里。
安北都護府，唐朔方軍，與突厥以河為界。北岸有拂雲祠，突厥將入寇，先詣祠祭酹，牧馬料兵而後渡河。張仁願乘虛取之，河北築城三所，以拂雲祠為中受降城，與東西兩城相應，皆據津濟。開元中，豐勝二州界置都護府。東南至東受降城二百里，西南至西受降城百八十里，北至陰山八千里，西北至磧石口三百里。
故豐州九原郡，隋開皇中置豐州。又雲：唐貞觀中，平突厥置州。天寶中，於木刺山置橫塞軍，尋改為天德軍，郭子儀為之使，仍兼九原太守，以歸附之眾置都護府，惟領蕃兵。西受降城在州北河外九十里。
中京，舊鮮卑之地，在饒樂府西南，本奚王國牙帳之地。奚部落南距古北口，北距漢水，東即營州千餘裏，皆其境土，後為契丹所並。景德中，虜王築宮室城垣，建為中京，偽號大定府。東至營州界青山嶺一百七十里，西即山後儒州界，東南至建州二百三十里，南至幽州九百里（一路由松亭關，一路古北口），北至上京六百九十里，正北八十里至臨都館，又四十里至宮室館，又七十里至松山館，又七十里至崇信館，又九十里至廣寧館，又五十里至姚寨館，又五十里至鹹寧館，又三十里渡漢石橋，旁有饒樂州，蓋唐常於契丹置饒樂府，又五十里至保和館，又七十里渡黑水河至宣化館，又五十里至長秦館，西二十里即祖州，又四十里至上京，東微北至木葉山五百一十里。
澤州，松亭關北，遼澤之地。東至利州百里，北至中京百里，西至北安州二百里，南至平州二百五十里，西南至松亭關二百里。
渝州，隋臨渝宮之地，北控營平，歷代置關戍守，今陷胡中置州，東至北海州，西北至中京百七十里，西至招延州四十里。
黔州，虜王耶律德光初置，東北至望海峰五十里，東至顯州五十里，東南至梁家務六十里，北至閭山縣六十里。
來州，號歸德軍，女真國五部落相率來降，胡中因建州以居之。東至隰州七十里，西至遼州七十里，南至大海四十里，北至建州三百五十里。
利州，虜承天後所建，東至建州百二十里，東北至建州百一十里，西南至蘭州六十里，南小淩河路至平州五十里，西北至中京百五十里。
建州，胡中地，今號保靜軍節度，本遼西之地，德光立為州。嗣王即位（契丹號穆宗）三關之地復為周世宗所取，時江南諸國欲牽制中原，遣使賫金幣泛海至契丹國，乞出師南牧，卒不能用其謀，入蕃人使舟楫水師悉留之，建州、雙州、霸州並置營居之，號通吳軍。東南至器仗山三十里，東北至霸州九十里，南至渝州五十里，西南至小淩河十里。
興中府，營州地，漢末烏桓鮮卑所居，唐平盧軍節度使泊所，今號興中府。東至遼河三百里，西至中京三百里，西南至建州六十里，北至湟水四百里（舊契丹界），西北至松陘嶺百里，東南至安東都護府二百七十里，號平壤城，東北至白川州七十里。
新州，本契丹國之地，東至微州二百里，北至永州三百七十里，西至惠州百三十里，南至霸州三百里。
白川州，築城在遼澤之中，東距醫巫閭山，西至營州地。宜桑柘，民知織之利，歲奉中國幣帛，多書白川州稅戶所輸雲。東至黔州七十里，西至中京四百三十里，東南至宜州百里，西南至霸州七十里。
宜州，按《皇華四達記》：營州東北八十里，凡九遞至燕郡城，自燕郡東經汝羅守捉，渡遼州十七驛，至安東都護府，約五百里。今以契丹地圖校，至東京五百二十里。
東京，即安東都護治所，州城即古之燕郡城是也。本遼之西地，漢魏間烏桓鮮卑所據，在營州之東，契丹置崇儀軍節度。舊有江南水軍，號通吳軍，置營居之。東至醫巫閭山，西至霸州二百里，南至錦州九十里。
北白川州，遼州遼隧縣故地，宋天禧中契丹建為州，仍曰始平軍。東至乾州百二十里，西北至宜州四十里，南至海二百里，北至中京五百五十里，北至醫巫閭山八十里。
海北州，古城也，在遼河之西，滄海之北，阿保機建為州。東至錦州八十里，南至海百二十里，西北至中京五百三十里。
暉州，胡中呼為暉州、祿州、穆州，並曰於越王城。耶律遜寧者，虜中大將也，蕃語謂之越王，不知創立之因。東至宗州，西至紫蒙川，南至酒糟河，北至潢水。
祿州，東至曼頭山，西南至暉州，北至夢送河。
穆州，東至醫巫閭山，西至中京四百里，南至醫巫閭山寨，北至酒糟河。
恩州，德光所建，本烏桓舊地。南至中京六十里，西至馬孟山六十里，西北至曼頭山三十里，山北至宜坤州五十里，西南至上京二百五十里，北至高州百二十里。
惠州，阿保機所建，在鮮卑之地。宋景德中，初契丹入寇河北，德清軍失守，俘虜人民於此，置城居之。城方二裏，至低小，城內有瓦舍倉廩，人多漢服。東至新州百三十里，西南至中京百二十里，南至建州二百三十里，北至漢水石橋，至高州百五十里。
高州，契丹收新羅諸國俘虜人民，置州以居之，仍置倚郭一縣，以三韓為名。南至中京百四十里，東南至恩州五十里，西北至饒州六十里。
東京，遼東安市城也。城之東即大遼河，城之西即小遼河。秦屬遼東郡，漢屬幽州，唐太宗平高麗，因名所幸山為駐蹕山，山在東北。後為渤海國，契丹建為遼州，得其地為東京。巖州在其東，即李所平白巖州也。《皇華四達記》曰：自安東府東南至平壤城八百里，西南至都裏海口約六百里，西北至建安城約三百里，正南微東至鴨綠江北泊約七百里。今以契丹地形圖參校，惟達安城不知處所，其他地形遠近率同也。東至熟女真界約五百里，西至遼河百五十里，又八百八十里至中京，西六十里至鶴柱館，又九十里至遼水館，又七十里至閭山館，在醫巫閭山中，又九十里至獨山館，又六十里至唐葉館，又五十里至乾州；微北六十里至楊家寨館，又五十里至遼州；北六十里至宜州，又百里至牛心山館，在牛心山北中，又六十里至霸州，又七十里至建安館，又五十里至富水、會安至中京三驛程，各去七十里；南至平州五十里，自平州至幽州五百五十里；北至瀋州百二十里；東南至鴨綠水九百里；西南至錦州四百里；東北至黃龍府七百里；西北至顯州三百里。
瀋州，德光所建，仍曰昭德軍，契丹舊地也。東至大遼水，水東即女真界，西南至東京百三十里，北至雙州八十里。
韓州，在三韓之地，本州海西北邊之邑，舊有三州，契丹並為韓州。東北至生女真界，西北至惠州九十里，西至遼河六十里，南至通八十里。
同州，阿保機所建，仍曰鎮安軍，契丹舊地。東至生女真界，西南至東京二百里，西北至雙州七十里，東北至集州七十里。
耀州，地控新羅界，胡中要害之地。東至鴨綠江女真界，西至大遼，南至石城，北至東京百五十里。
信州，唐天後時置州，以處契丹失活部落，隸營州都督，明年遷於青山州安置。今契丹建為彰勝軍。東南北三面至生女真界各三十里，西至逆流河七十里，東南至長春州百二十里，北至黑水河三十里，地有黃龍縣（古渤海國之地，今虜中號黃龍府，自雲高祖射黃龍之所，誇詞也）。
銀州，阿保機所建，女真國舊地。東至逆流河五里，入生女真界，西至雙州七十里，南至東京三百里，北至渤海州六十里。
雙州，契丹號保安軍，有通吳軍營壘。東至逆流河二裏，入生女真界，西至遼州七十里，南至瀋州七十里，北至渝州百二十里。
貴州，古城，方二十里，曹魏時公孫康所據城也，漢樂浪等地。東南北皆生女真界，西至瀋州八十里。
顯州，本渤海國，按《皇華四達記》：唐天寶以前，渤海國所都顯州，後為契丹所並。又有集康二州，並撥屬本州。東至遼州九十里，又三百九十里至東京，西至宜州百二十里，南至乾州七裏，北至醫巫閭山。
乾州，在醫巫閭山之南，古遼澤之地，虜主景宗陵寢在焉，今置廣德軍節度兼山陵都部署。東至顯州八裏，西南至銀治寨二十五里，西至遼州六十里，北至兔兒橋四十里。
宗州，在石熊山之陽，管熊山一縣，古遼東之地。東至遼水，南至顯州一百里，北至潢水。
巖州，本高麗所據之地，唐太宗伐遼，師次白巖城下，因建為巖州。今契丹置兵屯守，州名不改。東至女真界百九十里，東南至東京五十里，南至集州，北至雲山縣。
開州，渤海古城也，虜主東討新羅國，都其城要害，建為州，仍曰開遠軍。西至來遠城百二十里，西南至吉州七十里，東南至石城六十里。
來遠城，虜中庚戌年討新羅國，得要害地，築城以守之，即中國大中祥符三年也。東至新羅興化鎮四十里，南至海三十里，西至保州四十里。
保州，渤海古城，東控鴨綠江新羅國界，仍置榷場，通互市之利。東南至宣化軍四十里，南至海五十里，北至大陵河二十里。
吉州，三韓古城也，契丹置兵防控新羅諸國。東至石城，西南至鴨綠江，東至大監州百里，西至海。
鹽州，三韓之地，舊有城邑，置兵防制新羅諸國；又有小鹽州，相去八十里。東至保州，西至海，南即海，北至小鹽州。
錦州，遼西之地，南至大海，北距柳城，阿保機建為州，今號臨海軍。東至顯州二百里，西南至嚴州百七十里，南至大海三十里，北至宜州百二十里。
嚴州，柳城之南，古遼西之地，阿保機建為州。東至錦州百七十里，南至海四十里，北至霸州二十里。
隰州，虜主隆緒建為州。東至海二百里，西至來州八十里，南至海五里，北至建州三百三十里。
上京，潢水之北，東際遼河，西包冷陘，南與奚人部落相接，距幽州一千七百里。本鮮卑之地，君長姓大賀氏，有八部，唐貞觀中，諸部鹹請內屬，乃置松漠府以居之，賜姓李氏，兼松漠都督。至阿保機，始私立年號，稱大遼國，建所居部落為西樓，有樓數間而巳。後燕人所教，乃為城郭宮室之制，邑屋門皆東向，如軍帳之法。至德光，建為上京，置臨潢府。東至潢水二百一十里，西南至饒州三百里，西至鹽泊八百里。
長春州，契丹國舊地，仍曰韶陽軍，亦為罪譴者配隸之所。北至黃龍府百里，東北至龍化州四百里，南至微州三百五十里，西南至新州四百里，西北至上京二百里。
永州，在木葉山之陽，潢水之北，契丹國舊地也。一路西北至韓浞二百里，一路西北至上京三百里。
烏州，本契丹國舊地，為烏素部畜牧之所，今建為州。惠南至群鹿二十里，東北至遂州七十里，北至鴨子河三十里。
龍化州，州在木葉山東千里，阿保機始置四樓，此即東樓也。會病卒，葬於西南山，即今祖州也。以所卒之地置州，曰龍化，即此州也。東至泉州二十里，西至降聖州五十里，西南至新州四十里，南至遂州二百里，北至夢送河五十里。
降聖州，契丹國舊地，東至遼河，西至野狐山，東南至暉州三十里，南至平頂山，北至龍化州五十里。
宜坤州，契丹為啟聖軍節度，即應天太後所主地也。東至長泊十五里，西南至上京二百里，北至蹈弩河二千里，河北至大水泊五十里。
祖州，阿保機既創西樓，又於西南築一城以貯漢人，今名祖州，在唐置饒樂府西北祖山之陽，因為州名，阿保機葬所也，今號天成軍。南至饒州百八十里，北至上京四十里。
懷州，契丹號奉陵軍，州將兼少陵都部署，即虜主德光葬所也。東南至中京三百五十里，西至平地松林四十里，北至潢河十里，河北至上京百五十里，西北至達靼國三百里。
慶州，契丹舊號黑河州，置州在黑山之陽，北至黑山三十里，即虜主隆緒所生也，近年改為慶州。東自金河館至曼頭山，西韃靼國界，南至潢水二十里，北至室韋國七百里，東南至上京二百五十里。
饒州，唐建饒樂府都督，以處奚人部落。契丹建為饒州，在潢水之北石橋旁，以渤海人居之。西南至平地松林百里，南至中京五百里，北至它河十里，東北至上京三十里，西北至祖州七十里。
通州，夫餘國，在高勾麗北，本貊之地，其國長城之北，西與鮮卑接，地方二千里，後為渤海國。阿保機平之，為東丹王國，今改為通州，仍名曰夫餘府。
陰北，東南至雲州六百里。秦始皇平天下，北卻賊兵，築長城，渡涿河，以陰山為塞是也。前漢侯應曰：北塞至遼東外，有陰山，東西千餘裏，草木茂盛，多禽獸，本冒頓單於依阻其中，理作弓矢，常出幽州為寇，是其苑囿也。孝武斥奪此地，然後邊境少安。長老言：匈奴失陰山之後，過之未嘗不哭。周隋間，突厥復治焉。
炭山，本匈奴避暑之處，地多豐草，掘丈餘即有堅冰。賈耽所說：媯州西北八百里至陘山，即奚契丹避暑之處。唐史載契丹之地，西至冷陘是也。今胡中目為炭山，近更名{霍又}山。自幽州西北路清河館，即居寶關雕巢館，赤城口始有居人，望雲縣、受賜川凡十日程至炭山。
木葉山，本阿保機葬處，又雲祭天之所。離中京皆無館舍，但宿穹帳。將至山三十里，始有居人瓦舍僧居。又歷荊榛枯草，復渡土河，始至焉。初阿保機強盛，於木葉山置樓，謂之南樓；山北置樓，謂之北樓；大部落東千里置樓，謂之東樓；今上京置樓，謂之西樓。四時遊獵於四樓之間。西至上京三百里，南至中京五百一十里。
長白山，在女真故會寧府南六十里，橫亙千里，高二百里。草木烏獸盡白，故名其顛。有潭，周八十里，南流為鴨綠江，北流為混同江，東流為阿也苦河。
曼頭山，羌戎之地有曼頭山，在甘肅州界；今北土亦有曼頭山。南距潢水，本契丹之地，虜主避暑之處，今更名大安山。渡蹈弩河，北至大水泊，南至小東京，東至宜神州，西至木葉山。
鮮卑山，柳城縣，秦漢時鮮卑所保。
醫巫閭山，《周禮》曰：東北曰幽州。其山鎮曰醫巫閭山，其川曰奚養，即遼東山也。唐築巫閭守捉城，契丹改為閭州，又置乾州、顯州，在山之南，二州相去七裏。
首陽山，古孤竹國之地，伯夷、叔齊，孤竹君之二子，餓死首陽山之下，即此山也。
碣石山，地裏誌：碣石山在右北平驪城縣西南。漢武帝登之以望巨海，而勒其石。枕海有石，如甬道，數十里大。石如柱形，世名天橋柱。
十三山，北醫巫閭山，南距大海，東至東京，西小遼水。
狠山，北黑山，東祖州。
駐蹕山，在東京之東，唐太宗駐蹕之所。
墨叫嶺，亦名慶雲嶺，在得勝嶺北百二十里，唐置墨鬥軍，使禦捍奚界。
鴨綠水，高麗國西，源出白山，水色似鴨頭，去遼東五百里。高麗之中也，此水最大，波瀾清澈，恃之以為天塹，水闊三百步，在平壤城西北四百五十里。水東南二十里分界，至新羅國興化鎮；自黃土巖二十里西北至東京八百五十里，南至海六十里。
遼水，在漢樂浪玄荒之地，東西四百八十里。《水經》雲：大遼水源出國西南山，南流會白槍水，至安市城。今號東京小遼水，源出遼山西南。流與天梁水會，在國西也。
潢水，出西北塞外，不知發源之所，水北即紫蒙川，有石橋，本契丹國舊地。
蹈弩河，源出木葉山，東流入鴨子河，在曼頭山北。
易水，源出涿郡故安縣，東流過武遂、西山、范陽、容城。
桑乾河，濕水源出雁門，東流與桑乾水會。馬邑川水，出馬邑西，東流至易州、幽州東南隅，東入於海。
巨馬河，出代州郡廣昌縣漆山，即漆水也，有二源，俱出深山，過容城北，東入於海。
白馬澱，秦起塞，西自臨洮，北臨沙漠，即此也。
金河泊，唐開元中勝州置陽壽縣，後改名金河，今屬振武。隋大業中，煬帝親巡，溯金河而東，北幸突厥啟民帳是也。泊東西二十里，周圍十里，上承紫河汊蒙水西流入河。
長泊，周圍二百里，泊多野鵝鴨，戎主射獵之所。道出中京之北四日程，經榆林館、饑鳥館、香山子館，南北即長泊。北至上京八百里。西至宜坤州十五里。
九十九泉，《水經》曰：阻陽城東八十里，有牧牛山，山下有九十九泉，即滄海之上源也。後魏多住九十九泉，虜主每南牧，多聚謀，即此。南至雲州，北至炭山。
鴛鴦泊，在狗泊西、鹽泊東北，西南至幽州千三百里，南儒州佛峪嶺，至泊八百里。東南媯州槍竿嶺，至泊千里。
清泉澱，幽州西北清河館，至清泉澱三日程。
尼姑河，《水經》曰：姑河從塞外來，一曰姑水。出禦夷鎮北九十里，過魚陽，南與溫餘水合為姑河。今號尼姑海口。
大鹽泊，周圍三百里，東至上京一千五百里，契丹中更名廣濟湖，虜中呼為縻到斯裊。灤州東南亦有大鹽泊、小鹽泊，南接漢界。
小鹽泊，周圍百里，東至上京二千里，契丹更名惠民湖。落黎泊，東至炭山，西至鹽泊，南至退軍部落，北至狗泊。
大水泊，周圍三百里，至上京五百里，南至幽州千三百里，虜中呼為撒得裊。一在曼頭山北，西至水葉山，東至鴨子河。
鴨子河，在大水泊之東，黃龍府之西，是雁鳴生育之處。放馬泊，番子中呼為招討放馬泊，在天德之北。
軒車泊，周圍三十餘裏，南中京，北上京。
驢駒兒河，源出塞外，在契丹國西北，契丹命齊王妃與楗覽捍達靼，即此也。
狗泊，西鴛鴦泊，北達靼國界，東南炭山。
平地松林，東至懷州四十里，西南至幽州十七百里。
紫蒙川，秦制三十六郡，北沙漠，即紫蒙北白馬澱是也。偽燕慕容世居北夷，邑於紫蒙之野，元康中定都大棘城，在大漠之南。唐營州節度張守破契丹，出師次於紫川，大閱軍實。
〈始末附見〉
奚，本匈奴別種，牙帳在東湖之地，酋長號王，唐制兼饒樂府都督，居陰涼州。東至營州五百里，西南至幽州九百里。後徙居琵琶川，在幽州東北數百里，古北口之北。天初，契丹漸盛，遂受制焉。或徙居於媯州，依山而居之，有東西奚之號。今契丹盡取奚之故地。
渤海，夫餘之別種，本貊之地，其國西與鮮卑接，地方三千里。唐平高麗，就平壤城置安東都護府統之。萬歲道天中，契丹攻陷營州，酋人反，據遼東，分王高麗之地，渤海因保挹婁故地，中宗封為渤海郡王，兼汴州都督。天成初，契丹阿保機兵力雄盛，東北諸蕃多臣屬之，以渤海土地相接，有吞並之誌，攻其國夫餘城下之，立長子突欲為東丹王，領兵守之。
女真者，渤海之別種也，契丹謂之虜真。地多山林，俗勇悍善射。後有首領三十，分領其種。地多良馬。宋初，來貢方物。建隆中，詔登州沙門島人戶，置舟楫濟度女真馬來往。淳化中，契丹怒其朝貢中國，去海岸四百里，置三城，以兵三千，絕其貢獻之路。今附契丹者，為熟女真。置一十八州：耀州、賓州、海州、銅州、教州、崇州、興州、荊州、荷州、朝州、盧州、賓州、郵州、鐵州、定理州、懷北州、麓州、廣州。居於東京三面，皆僑立州立名，民籍每州千戶至百戶，餘依山林。不服從者，謂之生女真。
