察敵降附料降詐降
項羽圍漢榮陽，漢王請和，割榮陽以西者為漢。亞父勸項王急攻滎陽，漢王患之。陳平反間既行，羽果疑，亞父大怒而去，疽發病死。紀信曰：「事急矣，臣請誑楚，可以間出。」於是陳平夜出女子，東門二千餘人，楚因擊之。紀信乃乘王車黃屋，左右纛，曰：「食盡，漢王降楚。」楚皆呼萬歲，之城東觀之，以故漢王得與數十騎出西門逃遁。
曹公入荊州，劉琮降，得水軍步兵十萬。孫權與曹公遇於赤壁，部將黃蓋曰：「今寇眾我寡，難與持久。觀操方連船艦，首尾相接，可燒而去也。」乃先書報欲降曹軍，吏士引頸相望，指言蓋降。蓋放諸船，同時發火，時風猛，煙焰漲天，人馬燒溺死者甚眾。
晉將李矩守榮陽城，劉聰遣從弟暢帥騎三萬討矩，屯於韓王故壘，相去七裏，遣使招矩。時暢卒至，矩未暇為備，遣使奉牛酒，詐降於暢，潛匿精勇，見在老弱。暢不以為虞，大饗渠帥，皆醉。矩選勇敢千人，夜掩暢營，斬首數千級，暢僅以身免。
後魏万俟醜奴、宿勒明達等叛，寇掠涇州，魏將崔延伯率眾討之。醜奴時或輕騎來挑戰，大兵未交，便示奔北。延伯伐木，別造大排，內為鎮樁，教強兵負而趨走，號排城。戰士在外，輜重居中。眾軍將出，未戰之間，有賊數百騎，詐持文書雲：「是降簿，乞緩師。」延伯謂其事實，逡巡未鬥。俄而宿勒明達率眾自東北而至，乞降之賊從西競下，諸軍前後受敵。賊本輕騎，延伯軍兼步卒，兵力疲怠，賊乃乘間得入排城，延伯軍大敗，死傷者數萬。
西魏宇文泰與東魏高歡戰於邙山。泰軍不利，裨將於謹率其麾下偽降，立於路左。歡乘勝逐北，不以為虞。追騎過盡，謹乃自後擊之，敵人大駭；獨孤信又收兵於後突擊，歡軍亂。以此西魏軍得全而退。
唐調露中，突厥阿史德溫博反，與阿史那伏念合。詔裴行儉總諸軍討之。行儉乃縱反間，使相猜貳。伏念恐懼，密送降款，仍請自效。行儉不泄其事，而密表以聞，數日有煙塵漲天而至，斥堠惶惑來白，行儉召三軍謂曰：「此是伏念執溫博來降，非他。然受降如受敵，但須嚴備。」遣軍使迎前勞。少間，伏念果率其屬縛溫博詣軍門請罪，盡平突厥余黨。
唐史思明陷洛陽，賊鋒甚盛，副元帥李光弼守河陽，謂李抱玉曰：「將軍能為我守南城二日乎？」抱玉曰：「過期若何？」光弼曰：「過期而救不至，任棄城也。」賊帥周摯領安太清、徐黃玉等先攻南城，將陷之，抱玉乃紿之曰：「吾糧盡，明日當降。」賊眾大喜，斂軍以候之。抱玉因得繕完設備，明日堅壁請戰，賊怒欺紿，急攻之。抱玉出奇兵，表裏夾攻，殺傷甚眾，摯軍退。光弼自將於中灘城，摯贊南城攻中灘，不勝，乃整軍將攻北城。光弼以兵出戰，大敗之。
唐貞元三年，吐蕃入寇，為李晟邀擊之，又襲破其推沙堡。深恨晟及渾、馬燧，欲陰計圖之。乃卑詞厚禮告馬燧，請重立盟誓，則蕃軍引去。德宗不許，燧自入朝言之。上令崔翰入蕃報結贊言：「還我鹽、夏二州，則同盟。」結贊曰：「清水之會，同盟人少，是以和好輕慢不成。今蕃相及，元帥已下凡二十一人赴盟，靈州節度杜希全、涇源李觀皆和善守信，境外重之，此時須令預盟。」翰約盟於清水，結贊曰：「清水非吉地，請盟於源州土梨樹。盟畢，則歸二州。」翰歸，備奏其事。神策將馬有麟奏曰：「土梨樹地多險阻，恐蕃軍隱伏不利。不如於平涼，其地坦平，且邇涇州為便。」帝從之。詔報以希全只在靈州，李觀又以改官，今遣侍中渾統充盟會。使崔漢衡副之，鄭叔矩為判官。統兵二萬，又詔華州節度駱元光以本鎮兵從。與結贊初約，以兵三千列於壇之東西。是時蕃軍精騎數萬列壇西，結贊又請已下具衣冠劍。等入幕次，坦無他慮。結贊伐鼓三通，其眾呼噪而進，遽出，自幕後偶得他馬，跨而奔馳。追騎雲合，流矢雨集，崔漢衡已下六十餘人皆陷於賊。
宋知夏州尹憲、同知李繼遷遁在斤澤，乃與都巡檢曹光實選精騎襲之，繼遷僅以身免，獲其母妻。於是繼遷復結婚於豪酋，轉徙匿浸。以強盛，使人紿光實曰：「我數奔北勢窘，不能自存矣。公許我降乎？」因陳舅甥之禮，期某日於葭蘆州降。光實信之，且欲擅其功，故不與人謀。至期，繼遷設伏，止領十數人近城迎，光實從百騎赴之。繼遷前導，北行至其地，忽舉手揮鞭伏兵盡起，光實被害。
張煦為西路行營都監，朝廷討靈武，煦與張凝入戎境清遠故城。有戎首請以甲騎三萬來降，煦語凝曰：「此必詐也，亟嚴兵以待之。」果然，凝按部歸環州，道為虜所邀。煦聞之，領所部銳兵自慶州赴之，與凝會，射殺戎帥，與凝同還。
招降昭公十三年，魯叔兮帥師圍費，弗克敗焉（為費人所敗）。平子怒，令見費人，執之以為囚俘。冶區夫曰：「非也（區夫，魯大夫）。若見費人，寒者衣之，饑者食之，為之令主而供其乏困。費來如歸，南氏亡矣。民將叛之，誰與居邑？
若憚之以威，懼之以怒，民疾而叛，為之聚也。若諸侯皆然，費人無歸，不親南氏，將焉入矣？」平子從之，費人叛南氏。
前漢高帝時，陳反於代。帝自往擊之，至邯鄲，喜曰：「不南據邯鄲而阻漳水，吾知其無能為矣。」上令周昌選趙壯士可令將者，昌見四人，帝慢罵曰：「子能為將乎？」四人慚，皆伏地，帝封之各千戶，以為將。左右諫曰：「從入蜀漢伐楚，功賞未遍行，今此何功而封？」上曰：「非汝所知。陳反，趙代地皆有。吾以羽檄召天下兵，未有至者。今計惟獨邯鄲中兵耳，吾胡愛四千戶封此四人，以慰趙子弟？」皆曰：「善。」遂平犭希。
吳孫權命呂蒙西取長沙、零、桂三郡。蒙遺書二郡，望風歸服，惟零陵太守郝普城守不降。蒙既定長沙，當之零陵，過酃，載南陽鄧玄之。玄之者，郝普之舊也，欲令誘普。乃被書當還，蒙秘之，夜召諸將，援以方略。晨當攻城，顧謂玄之曰：「郝子太聞世有忠義事，亦欲為之，而不知時也。今吾士卒精銳，人思致命，至尊遣兵相繼於道，魯不移日而城必破。城破之後，身死何益於事？而令百歲老母戴白受誅，豈不痛哉！我度此家不得外問，謂援可恃，故至於此耳。君可見之，為陳禍福。」玄之見普，具宣蒙意普懼聽之。玄之先出報蒙，普尋後當至。蒙豫敕四將，各選百人，普出便入守城門。須臾普出，蒙迎執其手，與俱下船。語畢，出書示之，因拊手大笑。普見書，知備在公安，而羽在益陽，慚恨入地。及到南郡，士仁、糜芳皆降。蒙入據城盡得羽及將士家屬，皆撫尉，約令軍中不得幹歷人家，有所求取。旦暮使親近存恤耆老，問所不足，疾痛者給醫藥，饑寒者賜衣糧。羽府藏財寶，皆封閉以待權至。羽還在道路，數使人與蒙相聞，蒙輒厚遇其使，周遊城中，家家致問，或手書示信。羽人還，私相參訊，鹹知家門無恙，見待過於平時，故羽吏士無鬥心。會權尋至，羽自知孤窮，乃走麥城，西至璋鄉，眾皆委羽而降權。
隋山獠作逆，以衛玄為資州剌史以鎮撫之。玄既到官，時獠攻圍太平鎮，玄單騎造其營，謂群獠曰：「我是剌史，銜天子詔安養汝等，汝等勿驚。」諸賊莫敢動，於是說以利害，渠帥感悅，解兵歸服者十萬余口。
唐將丘行恭，大業末與兄師利聚兵，有眾二萬，保故郡城，百姓多附之。原州奴賊數萬人圍扶風郡，太守竇堅守。經數月，賊中食盡，野無所掠，眾多離散，投行恭者千餘騎。行恭遣其酋渠，說諸寇賊共迎義軍。行恭又率五百人，皆負米麥，持牛酒，自詣賊營。寇帥長揖，行恭呼斬之，謂其眾曰：「汝等並是好人，何因事賊為主，使天下號為強賊？」眾皆俯伏曰：「願改事公。」行恭率其眾共謁太宗於渭北。
馬燧與渾、駱元光、韓遊環合軍，討李懷光於長春宮。懷光將徐庭光以兵六千守宮城，禦備甚嚴。燧度長春不下，則懷光自固，攻之曠日持久，所傷必甚，乃挺身至城下呼庭光。庭光素憚燧威名，則拜於城下。燧度庭光心已屈，乃徐謂之曰：「我來自朝廷，可西面受命。」庭光復拜，燧乃諭之曰：「公等皆朔方將士，祿山已來首建大勛，四十餘年功伐最高，奈何棄祖父之勛力，背君上為滅族之計耶？從吾，非止免禍，富貴可圖也。」賊徒皆不對，燧又曰：「爾以吾言不誠，今相去不遠數步爾，當射我。」乃被襟示之，庭光感泣俯伏，軍士亦泣下。
先一日，賊焦籬堡守將尉以兵二千因堡降燧，庭光東道既絕，乃率眾出降。燧以數騎徑入城，處之不疑，莫不畏服。
論以禍福春秋時，齊孝公伐魯北鄙。僖公使展喜犒師（齊勞師），使受命於展禽（柳下惠）。齊侯未入境，展喜從之曰：「寡君聞君親舉玉趾，將辱於敝邑，使下臣犒執事。」齊侯曰：「魯人恐乎？」對曰：「小人恐矣，君子則否。」齊侯曰：「室如懸罄，野無青草，何恃而不恐？」對曰：「恃先王之命。昔周公太公股肱周室，夾輔成王。成王勞之，而賜之盟曰：「世世子孫，無相害也。」載在盟府，太師職之（太公為太師兼主師司盟之官）。威公是以糾合諸侯而謀其不協，彌縫其缺而匡救其災，昭舊職也。及君即位，諸侯之望曰：「其率威之功（率，循也），我敝邑用不敢保聚（用此舊盟故不敢保聚）？曰：「豈其嗣世九年而棄命廢職，其若先君何？君必不然。恃此以不恐。」齊侯乃還（此展禽以大論論齊義，遂奔師）。
唐太宗討薛仁杲，乘勝逼其城下，仁杲嬰城自守。太宗具知賊中虎虛實，將領大軍繼至，四面合圍。因繼辯士諭以禍福，城中震駭，計無所出。詰朝，仁杲率其將士開門請降，得其精兵萬餘人。
李大亮為杜門令，胡寇入境。大亮眾少不敵，遂單馬詣賊營，召其豪師，諭以禍福。群胡感悟，相率請降。大亮又殺所乘馬以與之宴樂，徒涉而歸。前後降者千餘人，縣境以清。
張長遜除為豐州總管時，梁師都薛舉請兵於突厥，欲令渡河。長遜知之，詐為詔書，諭以逆順，與莫賀咄設示知其謀。突厥乃拒師都等使，高祖嘉之。
縱舍春秋時，楚子圍鄭，旬有七日。鄭人卜行成不吉，卜臨於大宮（臨，哭也。
大宮，鄭祖廟）。且巷出車，吉（出車於巷，示將見遷不得安居）。國人大臨，守陴者皆哭（陴，賊上睥尼。皆哭，所以告楚窮也）。楚子退師。鄭人修城。
進復圍之，三月克之（哀其窮哭，故為退師。為猶不服，故復圍之九十日），入自皇門，至於逵路（塗方九軌曰逵）。鄭伯肉袒牽羊以逆（肉袒牽羊，示服為臣僕），曰：「孤不天（不為天），不能事君，使君懷怒以及敝邑，孤之罪也。
敢不惟命是聽。」左右曰：「不可許也，得國而赦。」王曰：「其君能下人，必能信用其民矣。庸可幾乎！」退三十里，而許之平。
蜀諸葛亮南征，所在戰捷。聞孟獲者，為夷漢所服，募生致之。既得之，使觀營陣之間，問曰：「此軍何如？」對曰：「向者不知虛實，故敗。今蒙賜觀營陣，若只如此，即定易勝耳。」亮笑縱，使更戰。七縱七擒，而亮猶遣獲，獲不去，曰：「公天威也，南人不復反矣。」遂至滇池，南中皆平。
陳禎明三年，隋師濟江。宜黃侯慧紀率將士三萬余艘欲趣臺城，遣南康太守呂肅將兵據巫峽，肅竭私財以充軍用。隋將楊素奮兵擊之，四十餘戰，爭馬鞍山及磨刀澗守隘。隋軍死者五千餘人，陳人盡取其鼻以求功。既而隋軍屢捷，獲陳之士，三縱之，肅乃遁走。
唐太宗討薛仁杲，率左右二千餘騎，追奔直趣圻庶以乘之。仁杲列陣城下，太宗據涇水以臨賊陣。賊徒氣沮，無敢進戰，其驍將渾幹等數人臨陣來降，請還取馬。太宗遣之，於是各乘良馬，須臾並至。
占候春秋時，八月甲午，晉侯圍上陽（上陽，虢國都，在弘農陜縣東南），問於卜偃曰：「吾其濟乎？」對曰：「克之。」公曰：「何時？」對曰：「童謠曰：丙之辰，龍尾伏（龍尾，尾星也。日月之會曰辰，日在尾，故尾星伏不見），均服振振，取虢之（戎事上下曰服。振振，盛貌。，軍之旌旗）。鶉之賁賁，天策享々，火中成軍，虢公其奔（鶉鶉，火星也。賁賁，鳥星之體也。天策，傳說星時近日星微享々無光曜。言丙子平旦、鶉中，軍事有功也。此已上童謠言也。童齔之子未有念慮之感而會成嘻戲之言，似若有憑者。其言或中或不中，博覽之士、能推思之人兼而誌之，以為鑒戒，以為將來之驗，有益於世教）。其九月、十月之交乎（以星驗推之，知九月十月之交，謂冬之九月、十月也。交，晦望交食）。丙子旦，日在尾，月在策（是夜日月合朔於尾，月行疾，故至旦而過在策），鶉火中，必是時也。」冬十二月丙子朔，晉滅虢，虢公醜奔京師。
鄢陵之戰，晉呂夢射月，中之，退入於泥。占之曰：「姬姓日也，異姓月也，必楚王也。射而中之退入於泥，亦必死矣。」及戰，射楚王中目。王召養由基，與之兩矢，使射呂釒奇，中項伏。
城濮之戰，晉侯夢與楚子搏，楚子伏己而其輜，是以懼。子犯曰：「吉。
我得天，楚伏其罪，吾且柔之矣（晉侯上向，故得天。楚子下向地，故伏其罪。
輜，所以柔物。子犯審見事故，宜惟言以答夢）。
後魏議擊蠕蠕，朝臣內外盡不欲行，太後亦固止，帝皆不聽，惟崔浩勸之。
尚書令劉潔。左僕射安原等，乃使黃門侍郎郭仇齊推赫連昌太史張深淵、徐辯說帝曰：「今年己巳，三陰之歲，歲星襲月，太白在西方，不可舉兵北伐，必敗。
雖克，不利於上。」群臣共贊深等，雲：「深少時常諫苻堅不可南征，堅不從而敗。今天時人事都不利協。如何舉動？」帝意不決，乃召浩與深辯等論之，浩難淵曰：「陽為德，陰為刑，故日食修德，月食修刑。夫王者之用刑，大則陳之原野，小則肆之朝市。戰伐，用刑之大者也。以此言之，三陰用兵，蓋得其類，修刑之義也。歲星襲月，年饑人流，應在他國，遠期十二年。太白行蒼龍宿，於天文為東，不妨北伐。深等俗生，誌意淺近，牽於術數，不遠大體，難與遠圖。臣觀天文，比年以來，月行掩昂，至今猶然。其占：三年，大破旄頭之國；蠕蠕，高車旄頭之象也。夫聖明禦時，能行非常之事。故人語曰：「非常之原，黎人懼焉。及其成功，天下晏然。願陛下勿疑。蠕蠕恃遠謂國家力不能至，自寬來久。
故夏則散眾放畜，秋肥乃聚，背寒向溫，南來寇抄。今掩其不備，大軍卒至，必驚駭望塵奔走。牡馬護牝，牝馬戀駒，驅馳難制，不得水草。不過數日，朋聚而困弊，可一舉而滅也。斬勞永逸，時不可失。」遂行。及軍將入其境，蠕蠕先不設備，於是分軍搜東西五千里，南北三千里，所虜及獲畜產、車廬數百萬高車殺蠕蠕種類，歸降者三千餘萬落，虜散亂。帝沿溺水西至涿邯山，諸大將軍慮深入，恐有伏兵，勸帝止。後有降人言：「蠕蠕大檀先被疾，不知所為，乃焚穹廬，舍料車，自載將百人入山南走。人畜窘聚，方六十里無人統領。相去百八十里，追軍不至，乃徐西遁，唯此得免。若復前行二日，則盡之矣。」帝恨之。
隋壽元年，長孫晟在朔州大利城，安撫新附，表奏曰：「臣夜登城樓，望見磧北有赤氣，長百餘裏，皆如兩足下乘被地。謹按兵書，此名灑血，其下之國必且破亡。欲滅賊兵，宜在今日。」詔楊素為行軍元帥，晟為受降使者，北伐，遂敗賊兵。
齊建武中，魏將王肅、劉昶攻同州。剌史蕭誕甚急，明帝遣左衛將軍王廣之赴救，蕭衍為偏師隸廣之。一旦，有風從西北起，陣雲從之來逼肅營，尋而風回雲轉，還向西北。衍曰：「此所謂歸氣，魏師遁矣。」令軍中曰：「望麾而進，聽鼓而動。」肅乃傾壁十萬，陣於水北。衍楊麾鼓譟，響震山谷，敢死之士執短兵先登，長戟翼之。城中見援至，因出軍攻魏柵。魏軍表裏受敵，因大敗，肅、昶單馬走，斬獲千計，血流絳野。
至誠獲神助後漢耿恭為戊己校尉，擊賊兵。恭以疏勒城傍有澗水可固，乃引兵據之。賊兵復來攻恭，募先登數十人直馳之，胡騎散走，賊兵遂於城下擁絕澗水。恭於城中穿井十五丈不得水，吏士渴乏，笮馬糞汁而飲之。恭仰嘆曰：「聞昔貳師將軍拔佩刀刺山，飛泉湧出，今漢得神明，豈有窮哉！」乃整衣服，向井再拜，為吏士禱。有頃，水泉奔出，眾皆稱萬歲。乃令吏士揚水以示虜，虜出不意，以為神明，遂引去。
唐裴行儉討吐蕃，且作安撫大食使，途經莫賀延磧屬，風沙晦暝，導者益迷。
行儉命下營虔誠致祭，令告將吏井泉非遙。俄而雲收風靜，行數百步，水草甚豐。
後來之人莫知其處，眾皆悅服，比之貳師將軍。
開元初，突厥降者復叛，敕王帥并州兵西濟河以討之。乃間行倍道，以夜繼晝，卷甲舍募而趨之。夜於山中，或遇風雪甚盛，恐失期，仰天誓曰：「若事君不忠，不討有罪，明靈所殛，固自當之。今士眾何辜，令其難苦。若誠心忠烈，天監孔明，當止雪回風，以濟戎事。」言訖，風回而雪止。時叛者分為兩道，其在東者，進及之，殺一千五百餘人、生獲一千四百餘人，駝馬牛羊甚眾。
建中十三年，楊朝晟築木波城以捍吐蕃。初，軍次方渠無水，師徒囂然。遽有青蛇乘高而下，視其跡，水隨而流。朝晟命築防環之，遂為氵亭泉，軍人仰飲，以足圖其事，上聞，詔置祠焉。
推人事破災異周武王代紂，師至汜水牛頭山，風甚雷疾，鼓旗毀折，王之驂乘惶震而死。
太公曰：「用兵者順天之道未必吉，逆之未必兇。若失人事，則三軍敗亡。且天道鬼神之道，視之不見，聽之不聞，智將不怯而愚將拘之。若乃好賢而用能、舉事而得勝時，此則不拘時日而事利，不假卜筮而事吉，不禱祀而福從。」遂命驅之而前，周公曰：「今時逆太歲龜灼吉兇，卜筮不吉，星變為災，請還師。」太公怒曰：「今紂剖比幹、囚箕子，以飛廉為政，伐之有何不可？枯草朽骨，安可知乎！」乃焚龜析蓍，援抱而鼓，率眾先涉河，武王從之，遂伐紂（此事《六韜》說與《荀子》異）。
後趙石勒伐張重華，將謝艾帥兵往擊之。夜有二梟鳴於牙中，艾曰：「梟，邀也。六博得梟者勝，今梟鳴牙中，克敵之兆。」於是進戰，大破之。
唐初輔公┙據江東反，趙郡王孝恭為元帥討之。將發，與諸將宴集，命取水，忽變為血，在座者皆失色，孝恭舉止自若，論之曰：「禍福無門，唯人所召。自顧無負於物，諸公何見憂之深？公┙積惡禍盈，今承廟算以致討，碗中之血乃公┙授首之兆。」遂盡飲而罷。時人服其識度而能安眾，遂平公┙。
李晟以朱Г之叛，屯於渭橋。時熒惑守歲，久之方退，賓介或勸曰：「今熒惑已退，皇家之利也，可速用兵。」晟曰：「天子外次人臣，但當死節，垂象高遠。吾安知天道耶？」及平賊後，晟謂參佐曰：「前者士大夫勸晟出軍，非敢拒也。且軍可用之，不可使知之。嘗聞五星盈縮無準，懼復來守歲，則我軍不戰而自潰。」參佐皆嘆服。
李朔攻蔡州吳房，軍吏曰：「今日往亡，請速避之。」朔曰：「賊以往亡，謂吾不來，正可擊也。」及戰，遂捷而歸。
假託安眾春秋時，晉文公卒，將殯於曲沃，出絳，柩有聲如牛（如牛吼聲）。卜偃使大夫拜曰：「君命大事，將有西師過軼，我擊之，必大捷焉。」秦伯使孟明視等三將襲鄭，晉禦於ゾ而敗之（聲自柩出，故曰君命也。大事，戎事也。偃聞秦密謀，故因柩鳴以正眾心）。
燕將騎劫攻齊即墨，齊將田單拒守，乃令城中人食必祭其先祖於中庭。飛鳥悉翔舞城中而下食，燕人怪之。單復宣言曰：「神來下教我。」又曰：「當有神人為我師者。」有卒曰：「臣可以為師乎？」因返走。田單起，引東向事之。卒曰：「臣欺君，誠無能。」單曰：「子勿復言也。」因師之。每出入約束，必稱神師。眾心乃安，終擊破燕。
秦二世初，天下亂，陳勝、吳廣起兵於蘄，欲收人心，謀曰：「項燕為楚將，數有功，愛士，楚人憐之，或以為在。誠以吾眾為天下唱，宜多應者（謂首號令）。」廣以為然，乃行卜，卜者知其指意，曰：「足下皆成功，然足下卜之鬼乎（卜者雲事成有功，然須假託鬼神乃可興起耳。故勝、廣曉其意，則為魚書、狐鳴以惑眾也）！」勝、廣喜，僉曰：「此教我先威眾耳。」乃書帛曰：「陳勝王，置人所罾魚腹中。買魚烹食得書，已怪之矣。又間令廣之次所旁叢祠中，夜構大狐嗚呼曰：「大楚興，陳勝王（間謂竊令人行也，密於廣所次舍處旁側祠中為之。叢，謂草木之岑蔚者也。祠，神祠也。構，謂結處也）。卒皆夜驚恐。朝日，卒中往往指目。廣、勝因而號令，眾遂從之。
魏曹操軍行失道，三軍皆渴，公令曰：「前者有大梅林，饒子酸，可以解渴。」士卒聞之，皆口出水，遂及前水。
晉將李矩守榮陽城，劉暢討矩，矩奉牛酒詐降，謀夜襲之。兵士以賊眾，皆有懼色，矩令郭誦禱於鄭子產祠曰：「君昔相鄭，惡鳥不鳴，外國賊寇何得過庭？」使巫楊言曰：「東裏有教：當遣神兵相助。將士聞之，皆踴躍爭進。乃使精選勇敢千人，夜掩暢營，獲鎧甲、馬匹甚多，斬首數千級，暢僅身免。
嶺南賊廬循寇建鄴，宋武帝擊破之。賊徒至彭蠡湖，乃悉力柵斷左裏，大軍至，左裏，將戰，宋武帝所執麾竿折幡沉水，眾並怪懼。公歡笑曰：「往年覆舟之戰，幡竿已折。今日復然，賊必破矣。」即攻柵而進。循兵雖殊死戰，弗能禁。
諸軍乘勝奔之，循軍舸走，所殺及投水者萬餘人。
梁庾城為華陽太守，後魏軍攻圍南郡。時糧儲寡少，人懷忄匈懼。州有空倉數十所，城手自封題，指示將士：「此中粟皆滿，足支二年，但努力堅守。」眾心安，虜退。
後魏皇始二年，慕容寶將慕容賀鱗帥三萬餘人寇新市。甲子晦，道武帝進軍討之，太史令晁崇奏曰：「不吉。」帝曰：「何也？」對曰：「昔紂以甲子亡，兵家忌之。」帝曰：「周武王不以甲子日兵勝乎？」崇無以對，帝遂進兵新市。
賀ら退沮派水，依漸沮澤以自固。甲戌，帝臨其營，戰於義臺塢，大破之。
隋末李密破宇文化及還，士卒皆疲倦。王世充欲因其敝擊之，恐眾心不一，乃假託鬼神，言夢見周公，遂立祠於潞水之上。遣巫宣言：「周公欲令僕射急討李密，當有大功，不則兵皆疲死。」世充兵多楚人，信妖言，故以惑之。眾皆請戰，遂破密。
下營擇地唐裴行儉討突厥，軍至單於都護府之北際，曉營壕塹既周，遽令移就崇岡。
眾謂已就安堵，不可勞擾，行儉不從，促徙之。比夜，風雨暴至，前設營所水深丈余。將吏驚服，問行儉何以知之，行儉曰：「自今第如我節制，毋問我所以知也。」五代朱溫遣龐師古與葛從周，分統大軍渡淮以伐楊行密。師古營清口，其地卑下，或請就高為柵。師古以非太祖命，弗聽。淮人決水浸之，請者告曰：「淮人決河上流，水至矣。」師古怒其惑眾，斬之。已而，水至，軍不戰，遂見殺。
據險春秋時，蔡侯、吳子、唐侯伐楚，會舟於淮，約自豫章與楚夾漢水而陣。
楚左司馬沈尹戌謂子常曰：「子沿漢而與之上下（沿漢上下，遮勿使渡也），我悉方城外以毀其舟（以方城外人毀吳所舍舟），還塞大隧、直轅、宜厄（三者，漢東三厄狹道也，欲塞之也）。子濟漢而伐之，我自後擊，必大敗之。」既謀而行，楚大夫武城墨謂子常曰：「吳用水，我用革，不可久也，不如速戰。」大夫史皇曰：「楚人惡子，而好司馬？若司馬毀吳舟於淮，塞城口而入（城口，三厄道之總名），是獨克吳也。子必速戰，不然，不免。」乃濟漢而陣，自小別至於大別（《禹貢》：漢水至大別而南入江），三戰，子常知不可，遂奔。
後漢末，曹操使夏侯淵、張屯漢中。先主進兵漢中，屯於陽平關，南渡沔水，沿山稍前，於定軍山作營壘。淵自將大軍來爭其地。先主乃命黃忠乘高鼓譟攻之，大敗淵軍，遂斬淵。曹公自長安南征，先主遙策之曰：「曹公雖來，無能為也，我必有漢川矣。」及曹公至，先主斂眾拒險，終不交鋒。積日不戰，兵士亡者多，曹公果引退，先主遂有漢中。
晉羊都督荊州，以孟獻築武牢而鄭人懼，晏弱城東陽而萊子服，乃進據險要，開建五城，收膏腴之地，奪吳人之資，石城以西盡為晉有。自是前後降者不絕。
劉裕討南燕。慕容超召群臣議拒晉師，大將公孫五樓曰：「吳兵輕果利在速戰，初鋒勇銳，不可爭也。宜據大峴，使不得入，曠日延時，沮其銳氣，徐簡精騎，循海而南，絕其糧道，別敕段暉率兗州之眾，緣山東下，腹背擊之，上策也。
各命守宰依險自固，收其資儲之外，余悉焚芟，使敵無所資，堅壁清野，以待其釁，中策也。縱賊入峴，出城逆戰，下策也。」超曰：「京都殷盛，戶口眾多，非可一時入守；青苗布野，非可卒芟。設使芟苗守城，以全性命，朕所不能。今據五州之強，帶山河之固，戰車萬乘，鐵騎萬群，縱令過峴，至於平地，徐以精騎踐之，此成擒也。」慕容鎮曰：「若如聖旨，必須平原用馬為便。宜出峴逆戰，戰而不勝，猶可退守。不宜縱敵入峴，自貽窘迫固也。昔成安公不守井陘之險，終屈於韓信；諸葛瞻不據束馬之險，卒擒於鄧艾。以為天時不如地利，阻守大峴，策之上也。」超又不從。乃緝呂、梁父二戌，修城隍，簡士馬，蓄銳以待之。其夏，晉師度自東莞。超遣命其左軍段暉等，步騎五萬，進據臨煦。俄而晉師過峴，超率四萬兵就段暉等於臨煦，謂公孫五樓曰：「宜進據川源。」晉軍至川源，五樓戰敗而返。裕遣咨議參軍檀韶率銳兵攻破臨煦，超大懼，單騎奔段暉，眾又戰敗，斬暉。超又奔還廣固，徙郭內人入保小城。後超出亡，為裕軍所執。
後魏遣將伐後燕。慕容寶已平并州，寶在中山，引群臣議之，中山尹符謨曰：「魏軍強勝，千里轉鬥，乘勝而來，勇氣兼倍。若逸騎平源。形勢彌盛，殆難為敵。宜杜險拒之。」中書令眭邃曰：「魏軍多騎，師行剽銳，馬上賫糧，不過旬日。宜令郡縣聚千家為一堡，深溝高壘，清野待之。至無所掠，資食既盡，不過六旬，自然窮困。」尚書封懿曰：「今魏師十萬，天下之勁敵也。百姓雖欲營聚，不足自固。是徒聚糧集兵，以資強寇，且動眾心，示之以弱。阻關拒戰，計之上也。」慕容麟曰：「魏今乘勝氣銳，其鋒不可當。宜完守設備，待其敝而乘之。」於是修城積粟，為持久之備。魏攻中山不克，進據博陵魯口，諸將望風奔退，悉降於魏。
後周遣韋孝寬率眾攻壽陽，並拔之。初，孝寬到淮南，所在皆密送誠款。然彼五門猶為險要，陳人若開塘放水，即津濟路絕。孝寬遽令分兵據守之。陳州剌史吳父立果遣決堰，已無及。於是陳人退奔，江北悉平。
唐武德四年，秦王世民圍洛宮城，遺王世充書，諭以禍福，世充不報。竇建德悉發眾西救洛陽，水陸兼進。世充弟世辯遣其將郭世衡，將兵會之，合十餘萬，號三十萬，軍於成臯之東原，築宮版渚，遣使與世充相聞。秦王集將佐議之，皆請避其鋒，郭孝恪曰：「世充窮蹙，垂將面縛。建德遠來助之，此天意欲兩亡之也。宜據武牢之險以拒之，伺間而動，破之必矣。」記室薛收曰：「世充保據東都，府庫充實，所將之兵皆江淮精銳，致死於我，即日之患，但乏糧食耳。以是之故，為我所持。求戰不得，守則難久。後建德親帥大眾遠來赴援，亦當極其精銳，致死於我。若縱之，至此兩寇合縱，轉河北之粟以饋洛陽，則戰爭方始，偃兵無日，混一之期殊有未涯。今宜分兵守洛陽，深溝高壘。世充出兵，慎勿與戰。
大王親帥驍銳，先據成臯，厲兵訓士，以待其至。以逸待勞，決可克也。建德既破，世充自下。不過二日，兩主就縛矣。」世民善之。收，道沖之子也。蕭、屈突通、封德彜皆曰：「吾兵疲老，世充憑守堅城，未易猝拔。建德席捲而來，鋒銳氣盛，吾腹背受敵，非完策也。不若退保新安，以承其敝。」秦王曰：「世充兵摧食盡，上下離心，不煩力攻，可以坐克。建德新破海公，將驕卒精、吾據武牢，扼其咽喉（扼為言扼其要害，如扼其咽喉）。彼若冒險爭鋒，吾取之甚易。
若狐疑不戰，旬日之間，世充自潰。城破兵強，氣勢自倍，一舉西克，在此行矣。
若不速進，賊入武牢，諸城新附，必不能守。兩賊並力，其勢必強，何弊之承？吾計決矣。」通等又請解圍據險，以觀其變。秦王不許，中分麾下，使通等副齊王元吉圍守東都，世民將驍勇三千五百人東趣武牢。時正晝，出兵歷北邙，抵河陽，超鞏而去。世充登城而望，莫之測也，竟不敢出。建德迫於虎牢，不得進，留屯累月，戰數不利，將士思歸。秦王遣輕騎千餘，抄其糧運，又破之。諜者告曰：「建德伺唐軍芻盡，牧馬河北，將襲虎牢。」秦王固留馬千餘匹，牧於河渚以誘之，夕還武牢。建德果悉眾而自版渚出牛口置陣，北距大河，西薄汜水，南屬鵲山（薄，迫也。汜音凡，又音祀，縣名，屬孟州。屬之欲<辶歹>連也），亙二十里，鼓行而進。諸將皆懼，世民將數騎升高丘以望之，謂諸將曰：「賊起山東，未嘗見大敵。今度險而囂，是無紀律；逼城而陣，有輕我心。我按兵不出，彼勇氣自衰，陣久卒饑，勢將自退。進而擊之，無不克者。與公等約甫過日中，必破之矣。」建德列陣，自辰至午，士卒饑倦，皆坐列，又爭飲水，逡巡欲退。
秦王命宇文士及將三百騎經建德陣，西馳而南，上戒之曰：「賊若不動，爾宜引歸，動則引兵東出。」士及至陣前，陣果動，秦王曰：「可擊矣。」時河渚馬亦至，乃命戰。秦王帥輕騎先進，大軍繼之，東涉汜水，直薄其陣。建德群臣方朝謁，唐騎繼來，朝臣趨就，建德召騎兵拒唐兵，阻朝臣不得過，建德揮朝臣令卻。
進退之間，唐兵已至，建德窘迫，退依東陂。竇抗引兵擊之，戰小不利。秦王帥騎赴之，所向皆靡，於是諸軍大戰，塵埃漲天。秦王帥史大奈、程知節、秦叔寶抗引兵擊之，戰小不利。秦王帥騎赴之，所向皆靡，於是諸軍大戰，鹿埃漲天。
秦王帥史大奈、程知節、秦叔寶、宇文歆卷旆而入，出其陣後，張唐旗幟。建德將士顧見，大潰。追奔三十里，斬首三千餘級。建德中槊，竄匿於牛回渚。車騎將軍白士讓、楊武威逐之，建德墜馬，武威下而擒之。
李懷光為寧、慶、晉、絳、慈、隰等州節度使，引眾城長武，據原首。臨涇水，以扼吐蕃空道，自是不敢南侵。
五代晉王存[B16H]起師趨汴，至胡柳陂，梁北面行營招討使賀環結陣而至，橫亙數十里，王師銀釒倉都蹈其陣。王彥章軍先敗走，晉輜重在陣西，望見梁旗幟，驚潰入幽州陣。幽州兵亦擾亂，自相蹈籍，晉兵無復部。梁兵四集，勢甚盛。
陂中有土山，賀環引兵據之。晉王謂將士曰：「今日得此山者勝，吾與汝曹奪之。」即引騎兵先登，李從珂與王建極以步卒繼之。梁兵紛紛而下，遂奪其山。日向晡，環陣於山西。晉兵望之，有懼色，諸將以為不若斂兵還營，誥朝復戰。閻、寶曰：「王彥章騎兵已入濮陽，山下惟步卒，向晚皆有歸誌。我乘高赴下擊之，破之必矣。」王建極擐甲橫槊而進曰：「王但登山，觀臣為王破賊。」乃以騎兵大呼陷陣，諸軍繼之，梁兵大敗，棄甲山積，死亡者幾三萬人。
先據要地秦師伐韓，圍閼與。趙遣將趙奢救之，軍士許歷曰：「秦人不意趙師至此，其來氣盛，將軍必厚集其陣以待之。不然，必敗。」又曰：「先據北山上者勝，後至者敗。」奢即發萬人趨之。秦人後至，爭山不得上。奢縱兵擊之，大破秦軍，遂解閼與之圍。
光武遣諸將上隴，為隗囂所敗，乃詔馮異軍邑（，音詢）。未至，隗囂乘勝使其將王元行巡，將二萬餘人下隴，因分遣巡取邑。異即馳兵，欲先據之，諸將皆曰：「賊兵盛而新乘勝，不可與爭，宜止軍便地，徐思方略。」異曰：「虜兵臨境，忸伏小利（忸伏，猶慣習也，謂慣習前事而復為之也），遂欲深入。
若得邑，三輔動搖，是吾憂也。夫攻者不足，守者有餘。今先據城，以逸待勞，非所以爭也。」潛往閉城，偃旗鼓，行巡不知。馳赴之，異乘其不意，卒擊鼓進旗而出，巡軍驚亂奔走，追擊數十里，大破之。
蜀諸葛亮領師十萬出斜谷，壘於之渭水南原。魏司馬懿曰：「百姓積眾皆在渭南，此必爭之地也。」遂引軍而濟，背水為壘，因謂諸將曰：「亮若勇者，當出武功，依山而東。若西止五丈原，則無事矣。」亮果上原。是時懿比渭南，郭淮策亮必爭北原，宜先據之，議者多謂不然。淮曰：「若亮跨渭登原北，隔絕隴道，搖蕩民夷，此非國家之利也。」懿使淮遂屯北原，塹壘未成，蜀兵大至，淮逆擊卻之。
東魏高歡伐魏，軍過蒲津，涉洛至許原。西魏將宇文泰軍至沙苑。歡聞泰至，引軍來會。候騎告歡軍至，泰召諸將謀，李弼曰：「彼眾我寡，不可平地置陣。
此東十里有渭曲，可先據以待之。」遂進軍至渭曲，背水東西為陣，合戰，大破之，歡夜遁。
據水草後漢建武十三年，武都參狼羌與塞外諸種為寇，殺長吏。馬援將四千餘人往擊之。羌在山上，援軍據便地，奪其水草，不與戰。羌遂窮困，諸種萬人悉降。
晉末劉裕領師伐慕容超。晉師度峴，超懼，率卒四萬就其將段暉等於臨煦，謂其將公孫五樓曰：「宜進據川源，晉師至而失水，亦不能戰矣。」臨煦有巨淺水，去城四十里，五樓急馳據之。比至，為晉將孟龍符所保。五樓乃退，因而大敗。
後秦姚興率眾伐前秦苻登，登自六陌向廢橋。興乃自將精騎迫登，遣長史尹緯領步卒據廢橋以抗登。登因急攻緯，緯與戰，大破之，登眾渴死者十二三，其夜大潰。
絕水泉蜀諸葛亮出祁山，魏遣張督諸軍，拒亮將馬謖於街亭。謖依旁阻南山，不下據城。絕其汲，擊，大破之。
赫連勃勃屯依力川，後秦姚興將王奚聚羌胡三千餘戶於勃奇堡，勃勃進攻之。
奚驍悍有膂力，拒兵接戰，勃勃之眾多為所傷。於是偃斷其水，堡人窘迫，執奚出降。
隋開皇初，突厥寇蘭州。賀樓子幹率眾拒之，至河洛亥山，與賊相遇，賊眾甚盛，子幹阻水為營。賊軍不得水，數日人馬甚敝，縱擊，大破之。
據倉廩漢王屯滎陽，韓信收兵與漢王會，與楚戰滎陽南京索間，破之，築甬道屬於河，以取敖倉粟。項羽數侵漢甬道，漢軍乏食。羽圍成臯。漢王逃，獨與滕公共車出成臯玉門，馳入張耳、韓信壁，奪之軍，使廬綰、劉賈將卒二萬人、騎數百入楚地，佐彭越燒楚積聚。漢王數挑成臯戰，大破楚軍。漢王引兵渡河，復取成臯，軍廣武，就敖倉食。
隋大業末，翟讓等奉李密為主。是時河南、山東大水，死者將半。密將李言於密曰：「在下大亂，本是為饑。今若得黎陽一倉，大事濟矣。」密乃令領麾下五千人，自原武濟河掩襲，即日克之，開倉恣食。一旬之間，得兵二十餘萬人。
斷敵糧道秦攻趙，趙使趙括將軍長平。秦乃陰使白起為上將軍。括至，則出兵擊秦。
秦軍佯敗而走，張二奇兵以劫之。趙軍遂勝，追造秦璧，堅拒不得入。秦奇兵二萬五千人絕趙軍後，又一軍五千騎絕趙璧間，趙軍為二，糧道絕。秦出輕兵擊之，趙戰不利，因築壁堅守，以待救至。秦王聞趙食道絕，自之河內，賜民爵各一級，發年十五以上悉詣長平，遮絕趙救兵及糧食。趙軍不得食四十六日，人相食。趙括出搏戰，秦軍射殺括，趙卒四十萬人皆降。
漢王遣將韓信與張耳，以兵數萬，欲東下井陘擊趙。趙王與成安君陳餘聚兵井陘口，稱二十萬。時李左車說餘曰：「聞漢將韓信涉西河賊魏王豹，擒夏說，新喋血閼與。今乃輔以張耳，議欲下趙。此乘勝而去國遠鬥，其鋒不可當。臣聞千里饋糧，士有饑色，樵蘇後炊，師不宿飽。井陘之道，車不得方軌，騎不得成列。行數百里，其勢糧食必在後。願足下假臣奇兵三萬人，從間路絕其輜重。足下深溝高壘，堅壁勿與戰。彼前不得鬥，退不得還，吾奇兵絕其後，野無所掠，不十日而兩將之頭可致於麾下。不然，則必為所擒矣。」餘嘗自稱義兵，不用詐謀奇計。左車曰：「今韓信之兵號數萬，千里而襲我，亦已罷極，今如避之不擊，後有大者，何以加之？」不聽。信使人間視，知其不用，還報大喜，乃敢引兵進破趙軍。
吳楚反，周亞夫以中尉為太尉，東擊吳、楚。因自請上曰：「楚兵剽輕，難與爭鋒。願以梁委之，絕其糧道，乃可制。」上許之。亞夫會兵滎陽。吳攻梁，梁急，請救。亞夫引兵東北走昌邑，深堅而守，使輕騎絕吳楚後食道。吳兵乏食饑，數戰，終不出，乃引而去。
王莽篡漢，光武兄糸寅起兵，欲進攻宛，與莽將甄臯、梁丘賜戰，敗。臯、賜乘勝，先留輜重於籃鄉，引精兵十萬南渡灩水，阻兩川間為營，絕後橋，示無還心。糸寅於是大饗軍士，設盟約，休卒三日，分為六部，潛師夜起，襲取籃鄉，晝獲其輜重。明日，與下江兵共攻臯、賜，斬之。
光武在河北，擊銅馬賊於梟阝。賊數挑戰，光武堅營自守，有出鹵掠者輒擊敗之，絕其糧道。積月余日，賊食盡，夜遁去，追至館陶，大破之（梟阝，音交，縣名）。
後漢末，曹操與袁紹相持官渡。沮授言於紹曰：「北兵雖眾，勁果不及南；南軍雖精，而資儲不及北。南利於急戰，北利於緩師。宜徐持久，曠以日月。」紹不從，連營稍前，操亦分營相當。合戰，操不利，復還堅壁。紹為高樓，起土山，射營中。營中時蒙而行，眾大懼，操乃以霹靂車發石以擊，紹樓皆破。紹為地道攻操，操輒於內為長塹以拒之。紹運轂車數千乘至官渡，操遣徐晃擊走之，燒其輜重。紹復遣軍運糧，淳於瓊等率兵萬余送之。沮授說紹：「可別為支軍於表，以絕曹操之鈔。」紹又不從。瓊宿於故市烏巢，去紹軍營四十里。會紹謀士許攸家犯法，審配收系之。攸怒，遂奔於操，謂操曰：「公孤軍獨守，外無救援，危急之時也。袁氏輜重有萬余兩，軍無嚴備，可輕兵襲之，不虞而至，燔其積聚。
不過二日，袁氏自敗也。」操乃自將步騎五千人，皆用袁氏旗幟，夜銜枚縛馬口，從間道出，人抱束薪。時有問者，紿曰：「袁公恐曹公鈔掠後軍，遣兵以益備。」聞者信之。既至圍屯，火放，營中驚，執瓊等，悉斬之，數日，紹棄甲而遁。
蜀將姜維率眾侵魏，依曲山，築二城，使牙門將勾安、李歆等守之，聚羌胡質仁等寇逼諸郡。魏將郭淮與陳泰謀所以禦之，泰曰：「曲城雖固，去蜀險遠，當須運糧。羌夷患維勞後，未必肯附。今圍而取之，可不血刃而拔其城。雖其有救，山道險阻，非行兵之道。」乃使鄧艾等進兵圍之，斷其運道及城外流水。安等挑戰，不許。將士困窘，分糧聚雪，以稽歲月。維果來救，自牛頭山與泰相對，泰曰：「兵法貴在不戰而屈人。」敕諸軍堅壁勿與戰，使淮截其道路，進軍洮水。
維懼遁走，安等降魏。
祖逖將韓潛與後趙將姚豹分據陳川故城，豹居西臺，潛居東臺。豹兵久饑，後趙將劉夜堂以驢千頭運糧以饋豹。逖遣韓潛、馮鐵等邀擊於汴水，盡獲之，豹霄遁。
咸亨元年，吐蕃入寇，以薛仁貴為行軍大總管，郭待封副之。軍至大非川，將發趨烏海，仁貴謂待封曰：「烏海險遠，輜重自隨，難以趨利。若引輜重，將失事機，破賊即回，又煩轉運。彼多瘴氣，無宜久留。大非嶺上足堪置柵，可留二萬人作兩柵，輜重並留柵內。吾等率輕銳倍道，掩其未備，破之必矣。」仁貴率所部先行，至河口逆賊，擊破之。進兵烏海，獲略，盡收其牛羊萬余頭。回至烏海，以待後援。待封遂自謂仁貴並列，不肯受其節度，領輜重徐進，遇吐蕃二十餘萬，大敗之，待封敗走趨山，輜重被賊所虜。仁貴退屯大非川，吐蕃又益眾四十萬拒戰，官軍大敗。
武德中，輔公┙反，命河間王孝恭為行軍元帥擊之，公祜遣其偽將馮惠亮、陳當時領水軍屯於博望山，陳正通、徐紹宗率步騎軍於青林山。孝恭至，堅壁不與鬥，使奇兵斷其糧道。賊漸餒，夜薄我營，孝恭安臥不動。明日，縱羸兵以攻賊壘，使廬祖尚率精騎列陣以待之。俄而攻壘者敗走，賊出奔數裏，遇祖尚軍，與戰，大敗之，正通棄營而走。
伏歸路敗之武平二年，周遣將攻邊，高齊將斛律光率師禦之。段韶請行周人於姚襄城南更起城鎮，諸將鹹欲攻其新城，韶曰：「地險不可攻，不如更作一城，壅其要路。」遂圍定陽，屠其外城。韶謂光曰：「此城三面重澗，並無走路，惟慮東南一處耳。
賊若突圍，必從此出。但簡精兵專守，自是成擒。」光乃令千餘人設伏於東南澗口。其夜，果如所策。賊出城，伏兵擊之，大潰。
唐天復二年，河東李嗣昭等攻慈、隰，下之，進逼晉、絳。朱全忠遣兄子友寧將兵，會晉州剌史氏叔琮擊之。嗣昭等襲取絳州，汴將康懷英復取之。嗣昭屯浦縣，汴軍十萬營於蒲南。叔琮夜帥眾斷其歸路，而攻其壘，破之，殺獲萬餘人。
