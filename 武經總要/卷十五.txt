修城柵
後周韋孝寬在汾州，屬生胡抄掠居人，阻斷河路，孝寬深患之。而地入於齊，無方誅剪。欲當要處，置一大城，乃於河西征役徒十萬、甲士百人，遣開府姚嶽監築之。嶽色懼，以兵少為難，孝寬曰：「計成此城，十日即畢。既去晉州四百餘裏，一日創守，二日偽境始知。設令晉州徵兵，二日方集；謀議之間，自稽三日；計其軍行，三日不到。我之城隍，足得辯矣。」乃令築之。齊人果至南首，疑有大軍，乃停留不進。其夜，又令汾州以南，傍介山、稷山諸村所在縱火。齊人謂是軍營，遂收兵自固。版築克就，卒如其言。
劉昌為四鎮北庭涇源節度營田使，躬率士眾，力耕三年，軍食豐羨，復築連雲堡。受詔築城平涼，以扼彈箏峽口。昌命徒庀事，旬余而畢。又於平涼西，別築胡谷堡，名曰彰信。平涼當四會之沖，居北地之要，分兵援城，遏其要沖。築神威軍於青海中龍駒島，名神龍城。吐蕃屏跡，不敢近青海。
範希朝為振武節度使，有党項、室韋交居川阜，淩犯為盜，日入慝作，謂之刮城門。居人懼駭，鮮有寧日。希朝於要害處置堡柵。斥堠嚴密，人遂獲安。異蕃雖鼠竊狗盜，必殺無赦。戎虜憚之曰：「有張光晟苦我久矣。」聞是，乃更姓名而來。其見畏如此。
貞元中，楊朝晟奏方渠、合道、木波皆吐蕃要路，請城其地以備之。詔問所須幾何？朝晟奏曰：「臣部下兵自可集事，不煩外助。」復問前築鹽州凡興師七萬，今何其易也？朝晟曰：「鹽州之役，諸軍蕃戎盡知之。今臣境邊虜，若大興兵，即戎蕃來寇，寇則戰，戰則無暇城矣。今請密發軍士，不十日至塞下，未三旬而功畢。蕃人始知，已無奈何。」上從之。已事軍還，吐蕃始來，數日退。
張仁願為朔方軍總管。先是，朔方軍北至突厥，以河為界。河北岸有拂雲神祠，突厥將入寇，必先詣洞祭酹求福，因牧馬料兵而後渡河。時突厥嘿啜盡眾西擊突厥施葛娑，仁願請乘虛奪取漢南之地，於河北築三受降城，首尾相應，以絕南寇之路。太子少師唐休璟以為兩漢已來，皆北守黃河，今於寇境築城，恐勞人費功，終為賊虜所有，建議以為不便。仁願固請不已，中宗竟從之。六旬而三城俱就，以拂雲祠為中城，與東西兩城相去各四百餘裏，皆據津濟，遙相應接，北拓地三百餘裏，於牛頭朝那出北置烽堠一千八百所。自是突厥不得度山放馬，朔方無復寇掠，減鎮兵數萬人。仁願初建三城，不置壅門及曲敵戰格之具，或問曰：「此邊城禦賊之所，不為守備何也？」仁願曰：「兵貴在攻取，不宜退守。寇若至，則當並力出戰。回顧望城，猶須斬之。何用守備，生其退恧之心也。」其後常元揩為朔方軍總管，始築壅門以備寇。議者以此重仁願，而輕元楷焉。
宋三交西北三百里，地名固軍，溪谷絕險，戎虜之所保，多由此入寇。潘美潛師襲之，虜棄城遁，軍使安慶以其族降。因積粟屯兵以守之，自是虜不敢侵軼，居民以安。
攻城春秋時，齊侯、鄭伯伐許，傅於許（傅於許城下）。潁考叔取鄭伯之旗蝥弧以先登（蝥孤，旗名）。子都自下射之，顛（顛墜而死）。瑕叔盈又以蝥弧登（瑕叔盈鄭大夫），周麾而呼曰：「君登矣（周，偏也。麾，招也）。」鄭師畢登，遂入許。
齊侯伐魯北鄙，圍龍（龍，魯邑）。頃公之嬖人盧蒲就魁門焉，龍人囚之。
齊侯曰：「勿殺，吾與而盟，無入而封（封境）。」弗聽，殺而膊諸城上（膊，磔也）。齊侯親鼓士淩城，三日取龍，遂南侵及巢丘。
齊武平中，周師來寇，以段韶、斛律光拒之。行達西境，有柏谷城者，敵之絕險，諸將莫肯攻圍，韶曰：「汾北河東，世為國之有。若不去柏谷，事同痼疾。
計彼兵會於南道，今斷其要路，救不能來，城勢雖高，其中甚狹，大弩射之，一旦可盡。」遂攻之，城潰。仍城華谷，置戍而還，是月，周又遣將攻邊。斛律光先率軍禦之，韶亦請行。五月，到服秦城西，仍於姚襄城南更起城鎮。韶抽壯士襲之，使人潛渡河告姚襄城中，內外相應。進戰，大破之。諸將欲攻其新城，韶曰：「此城一面阻河，三面地險，不可攻。不如更作一城，壅其要道，破服秦，並力圖之。」從之。徙圍定陽，屠其外城。時韶病在軍中，謂蘭陵王長恭曰：「此城三面重澗，並無走路，唯慮東面一處耳。賊若突圍，必從此出。」長恭乃設伏。其夜，果如策，伏兵擊之，大潰。
唐侯君集伐高昌，率兵至柳谷，候騎言其國王文泰克日將葬，國人鹹集。諸將請襲之，君集曰：「不可。天子以高昌驕慢無禮，使吾恭行天罰。今襲人於靈墓之間，非問罪之師也。」於是鼓行而前，賊嬰城自守。先是，大軍之發也，上召山東善為攻城器械者，悉遣從軍。君集遂刊木填隍，推撞車撞其睥睨，拋車飛石擊其城中。其所當者，無不糜碎。鹹張氈被，用障拋石，城上守陴者不復得立。
遂拔之，虜其男女七千餘口，仍進兵圍其東都。
代宗時，吐蕃與諸雜羌戎寇陷西山、柘靜等州，詔嚴武收復。武遣崔旰統兵西山，旰善撫，士卒皆願致死命。始次賊城，周圍皆石礫，攻具無所設，惟東南隅環丈之地壤土可冗。諜知之，以告，旰晝夜穿地道以攻之，再宿而拔其城。因拓地數百里，下城寨數四，蕃眾相語曰：「崔旰，神兵也。」將更前進，以糧盡還。武大悅，裝七寶輿迎旰入成都，以誇士眾。
晉王存[B16H]入魏州，視河冰已堅，引步騎稍度。梁甲士三千戍楊劉城，緣河數十里，列柵相望。晉王急攻，皆陷之，進攻楊劉城，使步卒斬其鹿角，負葭葦塞塹，四面進攻。即日拔之，獲其守將安彥之。
守城梁侯景反，浮江西寇，軍次夏首。王僧辯為大都督，軍次巴陵。景既陷郢城，將進寇荊州，於是沿江屯戍望風請服。僧辯並沈公私船於水，分命眾軍乘城固守，偃旗臥鼓，安若無人，翌日，賊眾濟江，輕騎至城下，謂城中曰：「語王領軍，何不早降。」僧辯使答曰：「大軍但向荊州，此城自當非礙。僧辯百口在人掌握，豈得便降？」頃之，景軍內薄苦攻，城內同時鼓譟，矢石雨下，賊乃引退。元帝又令平北將胡僧率兵援僧辯。是日，賊復攻城，不克。又為火艦燒柵，風不便，自焚而退。有流星墮其營中，賊徒大駭，相顧失色。賊帥任約又為陸法和所擒，景乃燒營夜遁。
侯景反，攻陷歷陽，至新林。帝使羊侃入副宣城王，都督城內諸軍。景卒既至，百姓競入，公私混亂，無復次序。侃乃區分防礙，皆以宗室間之。軍人爭入武庫，自取器甲，所司不能禁。侃命斬數人，方得止。及賊逼城，眾皆忄匈懼，侃偽稱得外射書，雲邵陵西昌侯已至近路，眾乃少安。賊攻東掖門，縱火甚盛，侃以水沃滅火，射殺數人，賊乃退。有詔送金五千兩、銀五千兩、絹萬匹，賜戰士，侃辭不受。部曲千餘人，並私加賞賫。賊為尖頭木驢攻城，矢石所不能制。
侃作雉尾炬，施鐵鏇以油灌之，擲驢上焚之俄盡。賊人以東西起二土山以臨城，城中震駭，侃命為地道潛引，其土山不能立。賊又作登城樓，高十餘丈，欲臨射城中。侃曰：「車高塹虛，彼來必倒，可臥而觀之。」及車動果倒，眾皆服焉。
賊既頻攻不捷，乃築長圍。朱異、張綰議出擊之，帝以問侃，曰：「不可。賊多日攻城不能下，故立長圍，欲引城中降者耳。今擊之，出人若少，不足破賊，若多，則一旦失利，門隘橋小，必大致挫衄。」不從。遂使千餘人出戰，未及交鋒，望風退走，果以爭橋赴水，死者大半。
西魏將韋孝寬守玉璧。時東魏大將高歡傾山東之眾，誌圖西入，以玉璧沖要，先命攻之，連營數十里。乃於城南起土山，欲乘之以入。當其山處，城上先有兩高樓，孝寬更縛木接之，令極高峻，多積戰具以禦之。歡使謂城中曰：「縱爾縛樓至天，我會穿城取雨。」遂於城南鑿地道，又於城北起土山，且作且攻，晝夜不息。孝寬復掘長塹截其地道，仍簡戰士屯城外塹上，每穿至塹，戰士即擒殺之。
又於塹外積薪貯火，敵人有在地道內者，便下柴火，以皮韝吹之，火氣一沖，鹹即灼爛。城外又造攻車，車之所及，莫不推毀，雖有排，莫之能撓。孝寬乃縫布為幔，隨其所向則張設之，布既懸於空中，其車竟不能壞。城外又縛松於竿，灌油加火，規以燒布，並欲焚樓。孝寬復作長鐵鉤，利其鋒刃，火竿既來，以鉤遙割之，松麻俱落。城外又於城西面穿地作二十一道，分為四路，於其中各施樑柱，作訖，以油灌柱，放火燒之，柱折城並崩壞。孝寬又隨崩處豎木柵以捍之，敵不能入。城外盡其攻擊之術，孝寬鹹拒破之。歡無如之何，乃遣倉曹參軍祖孝徵謂曰：「未聞救兵，何不降也？」孝寬報雲：「我城池嚴固，兵食有餘。攻者自勞，守者常逸，豈有旬朔之間，已須救援？適憂爾眾有不反之危。我關西男子，必不為降將軍也。」孝徵乃射募格於城中，雲：「能斬城主降者，拜太尉，封郡公，邑萬戶，賞帛萬匹。」孝寬手題書背，反射城外，雲：「若有斬高歡者，一依此賞。」孝弟子先遷在山東，又鎖至城下，臨以白刃，雲：「若不早降，便行大戮。」孝寬慷慨激揚，略無顧意，士卒莫不感勵。歡苦戰六旬，傷及病死者十四五，智力俱困，因而發疾，夜遁去。
魏王羆為荊州剌史，梁遣曹義宗圍荊州，偃水灌城，不沒者數版。於時內外多虞，未遑救援，乃遺一鐵券雲：「城全當受本州剌史。」城中糧盡，羆乃煮粥，與將士均令食之。每出戰，常不擐甲冑，大呼告天曰：「荊州城，孝文皇帝所置。
天若不佑國家，使箭中王羆額。不爾，王羆須破賊兵。」屢經戰陣，亦不被傷。
彌歷三年，義宗方退。
魏王思政守潁川，東魏太尉高嶽來攻，築土山以臨城，飛梯、火車，盡攻擊之法。思政亦作火攢，因迅風便投之土山，又射以火箭，燒其攻具。乃募勇士縋而出戰，據其兩土山，置樓堞以助防守。高澄更益兵，引洧水以灌城。時雖有怪獸每沖壞其堰，然城被灌已久，多亦崩頹。嶽悉眾苦攻。思政身當矢石，與士卒同勞苦。嶽乃更修堰，作鐵龍雜獸，用厭水神，堰成水大至城中，泉湧溢，懸釜而炊，糧力俱竭。慕容紹宗、劉豐生及其將慕容永珍，意以為閑，共乘樓船以望城內，令善射人俯射城中。俄而大風暴起，船乃飄至城下，城上人以長鉤牽船，弓弩亂發，紹宗窮迫，赴水而死；豐生浮向土山，復中矢而斃，擒永珍，並獲船中器械。思政謂永珍曰：「仆之破亡，在於咎漏，誠知殺卿無益。然人臣之節，守之以死。」乃流涕斬之。思政初入潁川，士卒八千人；被圍既久，城中無鹽，腫死者十六七；及城陷之日，存者才三千人。雖外無救援，亦無叛者。
後周梁士彥為晉州剌史，齊後主親率兵攻圍之。樓堞皆盡，短兵相接，士彥慷慨自若，謂將士曰：「死在今日，吾為爾先。」於是勇烈齊奮，呼聲動地，無不一當百，齊師少卻。乃令妻妾及軍人子女，晝夜修城，三日而就，武帝大軍亦至，齊師圍解。士彥見帝，持帝須泣，帝亦為之流涕。時帝欲班師，士彥扣馬諫，帝從之，執其手曰：「朕有晉州，為平齊之基，宜善守之。」唐朱Г亂，德宗幸奉天。數日，賊軍至，造雲橋成，闊數十丈，以巨輪為腳椎之，使前施濕氈生牛革，多懸水囊以為障，直指城東北隅。兩傍構木為廬，冒以牛皮，回環相屬，負土運薪於其下，以填壕塹，矢石不能傷。城中忄匈懼，相顧失色，帝召渾勉諭之，令賫空名誥身，自御史大失、實封五百戶巳下者千餘軸，募諸軍突將敢死之士以當之；兼賜禦筆一管，當戰勝量其功伐，即著其名，授之不足者筆書其身。因命以位，撫背而遣之。前一日，與防城使侯仲莊揣雲橋來路，先鑿地道下深丈余，上積馬糞深五六尺。次二日，即令火。次一日，復下柴薪，夜燒之。平明，火焰高於城壘，是時北風正急，賊乃隨風推橋以薄城下，賊三千餘人相繼而登。城上士卒皆大寒餒，又少甲冑，但感激戒厲之，以饑弱之眾當劇賊之鋒，雖力戰應敵，人憂不濟，公卿已下仰首祝天。賊徒至地道所，橋腳偏陷不能進。須臾風回焰轉，雲橋焚為灰燼，賊焚死者數千，城中歡噪振地。時中流矢，遽自拔之，血流沾沭，格鬥不已，不言瘡痛，以激士心。既而李懷光大軍至，賊解圍去。
吳少誠攻許州，上官[A115]知節度留後，欲棄城走，判官劉昌裔追止之曰：「留後既授詔，宜以死守城。況城中士馬足以破賊，但堅壁不戰，不過五、七日，賊勢必衰，我以全制之，可也。」[A115]然之。賊日夕攻急，堞壞不得修，昌裔令造戰棚木柵以待之。募壯士破營，得突將千人，鑿城分出，大破之。因立戰棚木柵於城上，以故不陷。
五代梁軍敗於上黨，晉人乘勝進迫澤州，州城陷。河南留守張全義召牛存節謀，遂以本軍及右龍武羽林等軍，往接應上黨。師至天井關，存節謂諸將曰：「是行也雖不奉詔旨，然澤州要地，不可失也，當救之。」時晉人新勝，其鋒甚盛，存節引眾而前，銜枚夜至澤州。適遇守陴者已縱火鼓譟以應，外軍剌史王班保牙城不知所為，存節至，乃定。晉軍尋至，乃分佈守禦。晉軍四面攻鬥，開地道以入城，存節亦以隧道應之，逆戰於地中，晉軍不能進，又以勁弩射之，中者人馬皆洞，經十三日，晉軍死傷甚眾，焚營而退，郡以獲全。
黃巢陷長安，趙為陳州剌史，謂諸將吏曰：「以吾計，巢不為長安市人所誅，必驅其眾東走，吾州適當其沖矣。」乃治城池為守備，遷民六十里內者皆入城中，選其子弟，配以兵甲，以其弟昶琳為將。巢敗，果東走。先遣孟楷據項城，昶擊破之，執楷歸。巢從後至，聞楷被執，大怒。既而秦宗權以蔡州附巢，巢勢甚盛，乃悉眾圍，置舂磨麋人之肉以為食。陳人恐，語其下曰：「吾家三世陳將，必能保此，爾曹男子當急於死中求生。建功立業，未必不因此時。」陳人皆踴躍。巢柵城三裏，為八仙營，起宮間，置百官，聚糧餉，欲以久弊之，其兵號二十萬。陳人舊有巨弩數百，皆廢壞，後生弩工皆不識其器。創意理之，弩矢擊五百步，人馬皆洞，以故巢不敢近圍。凡三百日，食將盡，乃乞兵於梁。
梁大祖與李克用皆自將會擊，敗巢將黃鄴於西華。西華有積粟，巢恃以為餉，又敗，巢乃解圍去。
晉將李嗣昭守潞州，汴將李思安將兵十萬攻之。嗣昭乃築夾城，深溝高壘，內外重復，飛走路絕，撫循士眾，登城拒守。嘗享諸將登城張樂，賊矢中足，密拔之，坐客不之覺，酣飲如故，以安士心。梁祖馳書，說誘百端，嗣昭焚其書，斬其使者。城中固守經年，晉王率周德威等來攻梁軍，梁兵大潰，嗣昭方開門。
屯田漢趙充國擊先零羌，充國欲罷騎兵，屯田以待其弊，奏曰：「臣聞兵者，所以明德除害也，故舉得於外，其福生於內，不可不慎。臣所將吏士馬牛，月食糧谷十九萬九千六百三十斛、鹽千六百九十三斛、茭槁二十五萬二百八十六石。難久不解，徭役不息。又恐它夷卒有不虞之變，相因並起，為明主憂，誠非素定廟勝之策。且羌虜易以計破，難用兵辟也，故臣愚以為擊之不便。計度臨羌，東至浩，羌虜故田及公田，民所未墾，可二千頃以上。其間郵亭多壞敗者，臣前部士入山林伐木，大小六萬余枚，皆在水次。願罷騎兵，留弛刑應募，及淮陽、汝南步兵與吏私從者，合凡萬二百八十二人，用谷月二萬七千三百六十三斛、鹽三百八斛，分屯要害處，水解漕下，繕鄉亭，浚溝渠，治隍ɑ以西道橋七十所，令可至鮮水。左右田事，出賦人二十畝。至四月草生，發郡騎及屬國胡騎伉健各千，卒馬什二，就草，為田者遊兵，以充入金城郡，益積畜，省大費。今大司農轉谷至者，足支萬人一歲食。謹上田處及器用簿，唯陸下裁許。」上報曰：「皇帝問將軍，言欲罷騎兵萬人留田，即如將軍之計，虜當何時伏誅？兵當何時得決？熟計其便，復奏。」充國上狀，又曰：「班師罷兵，萬人留田，此坐支解羌虜之具也。臣謹條不出兵留田便宜十二事。步兵九校，吏士萬人，留屯以為武備，因田致谷，威德並行，一也。又因排折羌虜，令不得肥饒之地，貧破其眾，以成羌虜相畔之漸，二也。居民得並田作，不失農業，三也。軍馬一月之食，度支田士一歲，罷騎兵以省大農，四也。至春省甲士卒，循河隍漕谷至臨羌，以視羌虜，揚威武，傳世折沖之具，五也。以閑暇時，下所伐材，繕治郵亭，充入金城，六也。
兵出乘危僥幸，不出，令反畔之虜竄於風寒之地，離霜露疾疫瘃墮之患，坐得必勝之道，七也。亡經阻遠追死傷之害，八也。內不損威武之重，外不令虜得乘間之勢，九也。又亡驚動河南大開、小開使生它變之憂，十也。治隍ɑ中道橋，令可至鮮水，以制西域，信威千里，從枕席上過師，十一也。大費既省，繇役豫息，以戒不虞，十二也。留屯田得十二便，出兵失十二利。」遂詔罷兵，獨充國留屯田。明年五月，充國奏言：「羌本可五萬人軍，凡斬首七千六百級，降者三萬一千二百人，溺河隍饑餓死者五、六千人，定計遺脫與煎鞏黃羝俱亡者不過四千人。
羌靡忘等自詭必得（詭，責也，自為憂責，言必能得之），請罷屯兵。奏可。」充國振旅而還。
曹操既破黃巾，欲經略四方，而苦軍食不足，羽林監棗祗建置屯田。於是以任峻為興農中郎將，募百姓屯田於許下（今潁川郡許昌邑也），得谷百萬斛。郡國例置田官。數年之中，所在積粟，倉廩皆滿。
正始中，司馬懿督諸軍伐吳，因欲廣田積谷為兼並之計，乃使鄧艾行陳項以東至壽春。艾以為田良水少，不足以盡地利，宜開河渠，可以大積軍糧，又通漕運之道，乃著《濟河論》以喻其旨。又以為：「昔破黃巾，因為屯田積谷許都，以制四方，今三隅已定，事在淮南，每大軍征舉，運兵遇半，功費巨億。以為大役陳蔡之間，上下田糧可省許昌左右諸稻田，並水東下，令淮北二萬人、淮南三萬人十二分休，且田且守，永豐常收，三倍於西。計除眾費，歲克五百萬斛，以為軍資。六、七年間，可積三千萬斛於淮上。此則十萬之眾，五年食也。以此乘敵，無不克矣。」懿善之，皆如艾計。乃大興屯守，廣開淮陽、百尺二渠。又修諸陂於潁之南北萬余頃。自是淮北倉廩相望，壽陽至於京師，農官、屯兵連屬焉。
唐郭元振遷涼州都督、隴右諸軍州大使。先是，涼州封界東北不過四百餘裏，既逼突厥、吐蕃，二寇頻歲奄至城下，百姓苦之。元振始於南境峽口置和戎城，北界磧中置白亭軍，挫其要路，乃拓州境一千五百里。自是寇虜不復更至城下。
元振又令甘州剌史李漢通開置屯田，盡其水陸之利。舊涼州粟麥斛至數千，及漢通收率之後，數年豐稔，乃至一匹絹糸翟數十斛，積軍糧支數十年。
唐黑齒常之充河源軍副使，以河源軍正當賊沖，欲加兵鎮守，恐有飛免之費，遂遠置烽戍七十餘所，度開營田五千餘頃，歲收百餘萬石。
後唐張希崇遷靈州節度使。先是，靈州地接戎狄，戍兵餉道常苦抄掠。希崇乃開屯田，教士耕種，軍以足食，而省轉饋。明宗下詔褒美。
讓功後漢馮異為人謙退不伐，與諸將相逢，輒引車避道。每所止舍，諸將並坐論功，異獨屏樹下。光武以此多之。隗囂降，異上書言狀，不敢自伐。諸欲分其功，帝下璽書曰：「征西功若丘山，而自以為不足，孟之反奔而殿，亦何異哉！」建安二十三年，代郡烏桓反，曹操以子璋為北中郎將，行驍騎將軍。入涿郡界，叛兵數千騎卒至，璋身自搏戰，射賊騎應弦而倒者，前後相屬。戰過半日，璋鎧中數箭，意氣益厲，乘勝逐北，至於桑乾，一日一夜，與賊相及，擊，大破之，斬首獲生以萬數。璋乃倍常科大賜將士，將士無不悅喜。時操在長安，召璋詣行在所。璋自代過鄴，太子謂璋曰：「卿新有功，今面見上，宜勿自伐，應對常若不足者。」璋到如太子言，歸功諸將，太祖喜，持璋須曰：「黃須兒竟大奇也！」晉唐彬監巴東諸軍事，加廣武將軍，上征吳之策，甚合武帝意。彬後與王共伐吳，彬屯據沖要。為眾軍前驅，每設疑兵，應機制勝，陷西陵樂卿，多所擒獲。自巴陵、沔口以東，諸賊所聚，莫不震懾，倒戈肉袒。彬知賊寇已殄，孫浩將降，未至建業二百里，稱疾遲留，以示不競。果有先到者爭物，後到者爭功。
於時有識，莫不高彬。
隋高為左領軍大將軍，伐陳，為元帥長史。陳平，以功授上柱國。高祖嘗從容命與賀若弼言及陳平事，曰：「賀若弼先獻十策，後於蔣山苦戰破賊。
臣文吏耳，焉敢與大將軍論功！」帝大笑，時嘉其有讓。
辭賞魏公叔座為魏將，而與趙韓戰。會北禽樂作，魏王說，郊迎，以賞田百萬祿之。公叔座反走，再拜而辭曰：「夫使士卒不崩，直而不倚，撓陟而不辟者，此吳起餘教也，臣不能為也。前察地形之險阻，決利害之便，使三軍之士不迷惑者，巴寧、爨襄之力也。懸賞罰於前，使民昭然信之於後者，王之明法。克敵之可也，鼓之不敢怠倦者，臣也。王以為臣不敢怠倦，賞臣可也。若以臣之有功，臣何力之有乎？」王曰：「善。」於索吳起之後，賜之田二十頃，巴寧、爨襄田各十頃。
王曰：「公叔座豈非良者哉！既為寡人勝強敵也，又不遺賢者之後，不扌能上之跡，公叔座何可無益乎。」故又與田四十頃，加之百頃之上，使百四十頃。故老子曰：「聖人無積，盡以為人，己愈有；既以與人，己愈多。」公叔當之矣。
楚昭王失國，屠羊說走而從王。王反國，將賞從者，及屠羊說，說曰：「大王失國，臣失屠羊。大王反國，說亦反屠羊。臣之爵祿已復矣，又何賞之有？」王曰：「強之。」屠羊說曰：「大王失國，非臣之罪也，故不敢伏其誅。」大王反國，非臣之功也，故不敢當其賞。」王曰：「見之。」屠羊說曰：「楚國之法，必有重賞大功，而後得見。今臣之智不足以存國，而勇不足以死寇。吳軍入郢，說畏難而避寇。非故隨大王也。今大王欲廢法毀約而見說，此非臣之所以聞於天下者也。」王謂司馬子綦曰：「屠羊說居處卑賤，而臣義甚高，子綦為我延之以三旌之位。」屠羊說曰：「夫三旌之位，君之貴於屠羊之利也。然豈可以貪祿，而使吾君有妄施之名乎？說不敢當，願反吾屠羊之肆。」遂不受之。
