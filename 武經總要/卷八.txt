後漢更始初，光武為蕭王，定河北諸賊，銅馬余眾降，對其渠帥為列侯，降者猶不自安。光武知其意，敕令各歸營勒兵，乃自乘輕騎，按行部陣。降者皆相語曰：「蕭王推赤心置人腹中，安得不投死乎？」由是皆服。
東晉末，劉道規為荊州刺史，叛臣桓玄余黨荀林屯江津，桓謙軍屯枝江，二寇交通，久絕都邑之間。荊楚既破，桓氏義舊並懷異心，道規乃會將士告之曰：「桓謙今在近畿，聞諸軍頗有去就之計，吾東來文武足以濟事，若欲去者，本不相禁。」因夜開城門，達曉不閉。眾咸憚服，莫有去者。
西魏王羆守華（今馮翊郡）州，時西魏師與東魏師戰於河橋，不利。東魏降卒趙青據長安城，所在莫有固誌。而羆聞之，乃大開州門，召軍人謂之曰：「如聞天子敗績，不知凶吉。諸人相驚，咸有異志。王羆受恩於此，以死報恩。諸人若有異圖，可來見殺；必恐城陷沒者，亦任出城。如有忠誠，能與王羆同心者，可共固守。」軍人見其誠信，皆無異志。
唐將郭元振在京州時，西突厥首領烏質勒部落強盛，款塞通和。元振就其牙帳，計會軍事。時天大雪，元振立於帳前，與烏質勒言議。須臾雪深風凍，元振未嘗移足。烏質勒年老，不勝寒苦，會罷而死。其子娑葛以元振故殺其父，謀勒兵攻之。副使解琬知其謀，勸元振夜遁。元振曰：「吾以誠信待人，何所疑懼？且深在寇庭，遁將安適？」乃安臥帳中。明日親入虜帳，哭之其哀，行弗贈之禮。娑葛乃感其義，復與元振通好。
郭子儀屯於涇陽，仆固懷恩率蕃兵來寇。子儀一軍萬餘人，而雜兵圍之數重。子儀使李國臣拒其東，魏楚玉當其南，陳回光當其西，朱元琮當其北，子儀率甲騎二千出沒左右前後。虜見而問曰：「此誰也？」報曰：「郭令公也。」回紇驚曰：「令公存乎？仆固懷恩言天可汗已棄四海，令公亦謝世，中國無主，故我從其來。今令公存，天可汗存乎？」對曰：「皇帝萬壽無疆。」回紇皆曰：「懷恩欺我。」子儀又使諭之曰：「公等頃歲遠涉萬里，翦除凶逆，恢復二京。是時子儀與公等周旋艱難，何日忘之？今一旦棄舊好，助一叛臣，何其愚也！且懷恩背主棄親，於公等何有？」回紇曰：「為令公亡矣！不然，何以至此？令公誠存，安得而見之？」子儀將出，諸將諫曰：「賊寇之心，不可信也，請無往。」子儀曰：「賊有數十倍之眾，今力固不敵。且至誠感神，況賊輩乎？」諸將曰：「請選鐵騎五百衛從。」子儀曰：「適足以為害也。」乃傳呼曰：「令公來！」賊初疑，持矢持之。子儀以數十騎免胄徐出，而勞之曰：「安乎？公等久同忠義，又何至於是？」回紇皆舍兵下馬，齊拜曰：「果吾父也！」子儀召其首領，各飲之酒，與之佳錦，歡好如初。
德宗時，朱Г、朱滔、王武俊聯兵反，Г既汙宮闕，群賊附李希烈，希烈僭號，欲臣制諸叛，眾心稍離。自奉天下罪己詔，赦群賊，昭義帥李抱真先遣門客賈林以大義說武俊，合從擊Г。武俊雖許之，然尚猶豫。抱真乃以數騎徑入武俊營，謂曰：「朱Г、希烈僭竊大位，足下不能自振於數賊之間，乃舍九葉天子而臣反虜乎？」因言及播越，抱武俊哭，涕泗交下。武俊亦哭，感動左右。又於武俊帳中酣寢久之。武俊感其不疑，結為兄弟而別。明日合戰，大破朱滔。
淮西既平，裴度為節度招撫使，蔡人大悅。舊令：途無偶語，夜不然燭。人或以酒食相過從者，以軍法論。度乃約法：惟盜鬥殺，外余盡除，其往來者，不復以晝夜為限。蔡之遺黎，始知有生人之樂。度以蔡卒為牙兵，或以為反側者其心未安，不可自去其備。度笑而答曰：「吾受命為帥，元惡就擒，蔡人即吾人也。」父老無不感泣。
賈耽為義成軍帥，時淄清李納雖外奉朝命，而心常蓄並吞之謀，納兵士數千人，自行營歸，路由滑州。大將請城外館之，耽曰：「與人鄰道，奈何野處其兵士？」因館之城內。淄青將士心服之。
令狐楚為河陽節度使，時烏重胤移鎮滄州，以河陽銳卒三千人為牙兵，士卒不願出鄉，至中路，潰散，不敢歸，屯於境上。時楚未至，聞之，即疾馳赴鎮。潰卒亦已至城北，將大寇掠。楚單車出迎，諭以逆順，咸令兵士弛弓釋甲，用之為先驅以歸。仍斬其首惡，眾遂定。
五代李茂貞為鳳翔節度，性至寬。有部將符昭者，人或告其謀變，茂貞親至其家，去爪牙，熟寢，經宿而還。上下遂服之。
唐蘇定方之討賀魯，薛仁貴上疏曰：「臣聞兵出無名，事故不成。明其為賊，敵乃可服。今泥熟杖素悍，不服賀魯，為賀魯所破，擄其妻子。漢兵有於賀魯諸部落得泥熟等家口，將充賤者，宜括取送還，仍加賜賚。即是明其枉破，使百姓知賀魯是賊，知陛下德澤廣及也。」高宗然其言，使括泥熟家口悉送還之，於是泥熟等請隨軍效其死節。
張儉前在朔州，屬李靖。平突厥之後，有思結都落貧窮離散，儉招慰安集之。其不來者，或居磧北，既親屬分住，私相往還。儉並不拘貴賤，但存紀綱羈縻而已。及儉移任州司，謂其將叛，遽以奏聞朝廷。議發兵進討，仍起儉為使，就觀動靜。儉單將推誠入其部落，召諸首領，布以腹心，咸稽顙而至。便移就代州，即令檢校代州都督。儉遂勸其營田，每年豐熟，慮其私蓄，富實驕侈，表請和糴，擬充貯備。蕃人喜悅，邊軍大收其利。
隋末，義兵起，屈突通鎮長安，兵敗勢蹙。或說通歸降，通泣曰：「吾蒙國重恩，歷事兩主，受人厚祿，安可避難？有死而已！」每自摩其頸曰：「要當為國家，受人一刀耳。」勞勉將士，未嘗不流涕，人亦以此懷之。
宋至道中，交趾酋長黎桓不順，海賊頻年剽劫。朝廷加恩於桓，以轉運使陳堯叟為國信使。先是，將命交趾者，必贈遺數千緡，桓所賦斂，往往斷民手足。堯叟召其子，授以朝命，卻其私覿。及交趾民卜文勇等，先殺人亡命，為如昔鎮將藏匿，凡百餘人。堯叟皆搜獲付之，且戒之勿加酷法。交趾感恩，桓乃捕送海賊為謝，且言已勒溪洞，不得搔動。
後漢光武任使諸將，多訪於鄧禹。禹每有所舉，皆當其才，光武以為知人。吳漢為人質厚少文，造次不能以詞自達。光武將發幽州兵，夜召禹問可使行者，禹曰：「數與吳漢言，其人勇鷙有智謀，諸將鮮及。」即拜大將軍。果立大功。
蜀將諸葛亮率諸軍駐漢中，以魏延領司馬，楊儀為長史司。延善養士卒，勇猛過人，又性矜高，當時皆避下之，惟儀不假借延。延以為忿，有如水火。儀常視畫分部，籌度糧谷，不稽思慮，斯須便了，軍戎節度取辦於儀。亮深惜儀之才幹，延之驍勇。常恨二人之不平，不忍有所偏廢也（延、儀才有所偏，孔明任人各取所長）。
晉羊祜為征南將軍，時王參軍事，祜深知之。或曰：為人誌大，奢侈不節，不可專任，宜有以裁之。祜曰：「大有將才，若濟其所欲，必可用也。」識者謂祜能舉善焉。後為益州刺史，祜以有奇略，密表留。伐吳之役，舉杜預自代，遂建大功。
陳武帝嘗與諸將宴，杜僧明、周文育、侯安都為壽，各稱功伐。帝曰：「卿等悉良將也，而並有所短：杜公誌大而識暗，狎於下而驕於尊，矜其功，不知其拙；周、侯交不擇人，而推心過差，居危履險，猜防不設，侯即傲誕而無厭，輕挑而肆誌，並非全身之道。」卒如其言。
隋代州總管漢王諒作亂，李景發兵拒之，諒頻遣劉嵩、喬鐘旭等攻之，景帥士卒殊死戰，屢挫賊鋒。司馬馮孝慈、司法參軍呂玉並驍勇善戰，儀同三司侯莫陳穎多謀畫，工拒守之術。景推誠此三人，無所關預，惟務待重，時出撫循而已。
唐裴行儉曉用兵奇術，兼負知人之鑒，嘗所引偏裨程務挺、張虔勖、崔智、王方翼、黨金毗、劉敬同、郭待封、李多祚、黑齒常之，盡為名將，至刺史者十數人。
西川劉辟反，杜黃裳以為獨任高崇文可以成功，遂拜神策行營節度使，兼統左右神策、奉天麟遊諸鎮兵以討辟。時宿將專征者甚眾，人人自謂當選，及詔出，大驚。崇文在長武城，練卒五千，常若寇至。及是，中使至長武，卯時宣命，而辰時出師，五千卒器用無闕者。至興元，有折逆旅之匕著者，斬之以徇。西從閬中入，遂卻劍門之師，解梓潼之圍。黃裳又奏請：不以中官為監軍，只委高崇文為使。崇文素憚劉氵雍，黃裳使人謂崇文曰：「若不奮命，當以劉氵雍代汝。」由是得崇文死力。既平辟，宰臣入賀，帝目黃裳曰：「此卿之功也。」
宋朝曹彬為樞密使，太宗詔舉材堪將帥者，久之，彬曰：「知人不易，朝廷雖多士，未見其能。臣有子瑋，好謀而斷，謂堪試用。」太宗喜其內舉，乃自ト門侯，擢知渭州。時年十九，至部，騰檄區落，告以丹青之信，寇人皆泣下，康賊羌舉族內附。李繼遷寇西涼，次石門，瑋率兵邀敗之。城籠竿川，滅章族，破角廝羅，以功累歷方鎮。
前漢陳平事魏王，說不聽，去歸項羽。羽久不任，平乃就漢。因魏無知求見漢王，拜平為都尉，使驂乘輿，護軍。諸將及絳、灌等毀平曰：「平居家時，盜嫂；事魏王不容，而亡歸楚；楚不中，又亡歸漢。伏願大王察之。」漢王疑之，以詰無知曰：「有之乎？」無知曰：「有之。臣所言者，能也；陛下所問者，行也。今有尾生、孝己之行，而無益於勝負之數，陛下何暇用之乎？今楚漢相拒，臣進奇謀之士，顧其計誠可以利國家耳，盜嫂安足疑乎？」漢王召平問曰：「吾聞先生事魏不遂，事楚亦然，今又從吾遊，信者固多心乎？」平曰：「臣事魏，魏不能用臣說，故去事項王。項王不信人，是以歸大王。誠臣計畫有可采者，願大王用之；使無可用者，大王所賜金具在，請封付官，得請骸骨。」漢王乃謝，厚加賜，拜以為護軍中尉，盡護諸將。諸將乃不敢復言。卒用平計，滅楚。封戶牖侯，世世勿絕。平辭曰：「非臣之功也。」上曰：「吾用先生計謀，戰勝克敵，非功而何？」平曰：「非魏無知，臣安得進？」上曰：「若子者，可謂不背本矣。」乃並賞無知。
唐尉遲敬德舉城來降，太宗大悅，引為右一府統軍。屈突通、殷開山咸諫，太宗引入臥內，賜以金寶，謂曰：「丈夫以意氣相期，勿以小疑介意。寡人終不聽讒言以害忠良，公宜體之。心意欲去，今以此物相資，表一時共事之情也。」是日，因從獵於榆窠，遇王世充領步騎數萬來戰。世充驍將單雄信領騎直趨太宗，敬德躍馬大呼，橫刺雄信墜馬。賊徒稍卻，敬德翼太宗以出賊圍，更率步騎兵與世充交戰，數合，其眾大潰，擒偽將陳智路，獲排稍兵六千人。太宗謂敬德曰：「眾人證公必叛，天誘我意，獨保明之，福善有憑，何相報之速也。」
鄭從讜知人善任，性不驕矜，故所至有聲績。在大原時，大將張彥球強傑難制，前後帥守以疑間貽釁，故軍旅不寧。及從讜撫封四年，知其才用可委，開懷任遇，得其死力，故抗虜全城，多彥球之助也。
郭孝恪唐初拜宋州刺史，令與徐經營武牢以東所得州縣，委以選補。其後竇建德率眾來援王世充，孝恪於青城宮進策於太宗曰：「世充日蹴月迫，力盡計窮，縣首面縛，翹足可持。建德遠來助虐，糧道阻絕，此天喪之時。請固武牢，屯軍汜水，隨機應變，則易為克殄。」太宗然其計。及破建德，平世充，太宗於洛陽置酒高會諸將曰：「郭孝恪謀擒建德之策，王長先龍門下米之功，皆出諸人之右也。」
顏真卿為平原太守，祿山遣其將李欽湊、高邈、何千年等守土門。真卿從父兄常山守杲卿與長史袁履謙謀殺湊、邈，擒千年，送京師。土門既開，十七郡同日歸順，共推真卿為帥，得兵二十餘萬，橫絕燕、趙。詔加真卿戶部侍郎，依前平原太守。清河客李萼，年二十餘，與郡人來乞師，謂真卿曰：「聞公義烈，首倡大順，河朔諸郡恃公為長城。方今清河，實公之西鄰也，仆幸寓家，得其虛實，知可為長者用。今計其蓄積，足以三平原之富，士卒可以二平原之強。因而撫之，以為腹心輔車之郡，其他小城，運之如臂使指，惟公所命，誰敢不從？」真卿借兵千人，令萼將之。真卿謂曰：「兵出也，吾子何以教我？」萼曰：「今聞朝廷使程千里統眾十萬，自太行東下，將出崞阝口，為賊所厄，兵不得前。今若伐魏郡，斬袁知泰，太守司馬垂使為西南主，分兵開崞阝口之路，出千里之兵使討鄴、幽陵；平原、清河合力同志，十萬之眾徇河陽，分兵而制其沖。計王師不下十萬，公當堅壁，無與挑戰，不數十日，賊必潰而相圖矣。」真卿然之。乃移牒清河等郡，遣其大將李擇交、副將範冬馥、裨將和琳、徐浩等進兵，與清河四千人合勢，而博平以千人來，三郡之師屯於博平，去堂邑縣西南十里。袁知泰遣其將白嗣深、乙舒蒙等以二萬人來拒戰，賊人大敗，斬首萬餘級。
春秋時，狄師及齊師戰於乾時，我師敗績。鮑叔帥師來言曰：「子糾，親也，請君討之（鮑叔乘勝而進軍，志在生得管仲，故托不忍之辭也）。管仲，仇也，請受而甘心焉（管仲射桓公，故曰甘心，言欲快意戮殺之）。」乃殺子糾於生竇（魯地），召忽死之。管仲請囚，鮑叔受之，及堂阜而脫之（堂阜，齊地）。歸而以告曰：「夷吾治於高，（高，齊卿高敬仲也。言管仲政事之才多於敬仲），使相可也。從之。
初，臼季使過冀，見卻缺耨，其妻飠盍之（臼季，胥臣邊。冀，晉邑。耨，鋤邊。野饋曰飠盍。）敬，相待如賓。與之歸，言諸文公曰：「臣聞之，敬，德之聚也，能敬必有德。德以治民，君請用之。」公曰：「其父有罪，可乎（缺父冀芮欲殺文公）？」對曰：「舜之罪也，殛鯀；其舉也，與禹。管敬仲，威之賊也，實相以濟。」文公以為下軍大夫。及自箕，桓公以三命命先且居將中軍（且居，先軫之子。父死適，故進之也），以再命命先茅之縣賞胥臣曰：「舉卻缺，子之功也（先茅絕後，故取其縣，以賞胥臣）。」以一命命卻缺為卿，復與之冀（還其父故邑）。
前漢韓信擊敗趙軍，令軍中無斬廣武君（李左車），有生得之者，賞千金。頃之，有縛而至戲下者。信解其縛，東向坐而師事之，得平燕之策焉。
周德威與李嗣昭有私憾，李克用臨終顧謂其子存勖曰：「進通忠孝，不負我（嗣昭小名進通）。重圍累年，似與德威有隙。以吾命諭之：若不解重圍，歿有遺恨。」存勖達遺旨，德威感泣，由是勵力堅戰，竟破強敵，與嗣昭歡愛如初。
春秋時，ゾ之役，晉人既歸秦帥，大夫及左右皆言於秦伯曰：「是敗也，孟明之罪也，必殺之。」秦伯曰：「是孤之罪也，夫子何罪？」復使為政。其後秦伯伐晉，濟河焚舟（示必死也），取王官及卻。晉人不出，遂自茅津濟，封ゾ屍而還，遂霸西戎。用孟明也。
晉侯入曹，令無入僖負羈之宮，而免其族，報施也（報昔餐璧之施）。魏、顛頡怒曰：「勞之不圖，報於何有？」僖負羈氏。魏傷於胸，公欲殺之，而愛其材，使問且視之病。將殺之，魏束胸見使者曰：「以君之靈，不有寧也。」距躍三百，曲踴三百（距躍，超越也。曲踴，跳踴也。百猶萬也）。乃舍之。殺顛頡，徇於師。
必阝之戰，晉中軍元帥荀林父敗績，晉師歸，請死。晉侯欲許之，士貞子諫曰：「不可（貞子，士渥濁）。城濮之役，晉師三日館谷，文公猶有憂色。左右曰：有喜而憂，如有憂而喜乎（言憂喜失時也）？公曰：得臣猶在，憂未歇也。困獸猶鬥，況國相乎？及楚殺子玉（子玉，得臣），公喜曰：莫荼毒也。已是，晉再克而楚再敗也，楚是以再世不兢。今天或者大警晉也，而又殺林父以重楚勝，其無乃久不兢乎？林父，社稷之衛也，若之何殺之？夫其敗也，如日月之蝕焉，何損於明？」晉侯使復其位。
唐蕭銑據荊州，遣李靖安輯之。至峽州，阻水漲，久不得進。高祖怒其遲留，陰使峽州都督許紹斬之。紹惜其才，為之請命，於是獲免。會開州蠻首再肇則反，率眾寇夔州，趙郡王孝恭與戰不利。靖率兵八百，襲破其營，後又要除設伏，臨陣斬肇則，俘獲五千人。高祖甚悅，謂公卿曰：「朕聞使功不如使過，李靖果展其效。」
嗣曹王臯為江西節度，其將伊慎嘗將江西兵，從李希烈平襄州。及希烈反，懼臯用伊慎，乃陰遺之鎖甲，又詐為慎書往復，置於境上。上聞，即遣中使斬慎。臯表請舍，令自效。會與賊夾江為軍，中使又至，臯乃免令以功自贖，賜之以所乘馬及器甲，令推鋒而先，臯率軍繼之，責其有功。果大破賊，斬首數百級，慎方得免罪。
高崇文伐蜀，次萬勝堆。大將阿跌光顏與崇文約，到行營愆一日，懼誅，請深入以自贖，乃軍於鹿頭西大河之口，以斷賊糧道。賊大駭。是日，賊錦江柵將李文悅以兵三千歸順，尋而鹿頭將仇良輔舉眾二萬及以城降。
宋初，西山巡檢郭進善以權道任人。嘗有軍校，自西山來詣闕，訟進不法事。太祖謂近臣曰：「所訴事多非實。蓋進禦下嚴毅，必是此人有過，畏懼而誣罔之耳。」遣中使送與進，令詰而殺之。進方奉表稱謝，會並人入寇，進因謂曰：汝敢論我，信有膽氣。今舍汝罪，令汝掩殺並寇。如得勝，即侍汝於朝；如敗，便可自殺河東。」其人踴躍聽命，果大致克捷。進即以聞，乞還其職。太祖悅而從之。
田紹斌嘗盜官馬數匹，貿直盡償搏。事發，獄具，有司領見講武殿，紹斌稱死罪。太祖知其驍勇，欲宥之，執於門外，遣內侍私謂之曰：「汝今死有餘責。」紹斌曰：「若恩貸其死，必能盡節上報。」俄再領見，特釋之，密賜百金。會征江南，擇諸軍借事得五百人，為步鬥軍，令紹斌領之，及率雲騎二千，抵昇州城下，多所克捷。
春秋時，晉文公圍原，命三日之糧。原不降，命去之。諜出（諜，間也）曰：「原將降矣。」軍吏請待之。公曰：「信，國之寶也，人之所庇也。得原失信，何以庇之？所亡滋多。」退一舍，而原降。
晉文公伐楚，歸國行賞，狐偃為首。或曰：「城濮之事，先軫之謀。」文公曰：「城濮之事，偃說我無失信，不背三舍之約。先軫所謀軍事，吾用之以勝。然此一時之說，偃言萬代之政，奈何以一時之利而加萬世功乎？是以先之。」眾人悅服。
魏明帝自征蜀，至長安，遣張郃領軍勁卒四十餘萬向劍閣。諸葛亮有戰士萬二千，更番歸者八千。時魏軍始陣，番兵適交，亮參佐咸以敵眾強多，非力所制，請留下兵，以並聲勢。亮曰：「吾聞用武行師，以大信為本，得原失信，古人所惜。去者束裝以待期，妻子企踵而計日。」乃敕速遣。於是去者咸悅，願留一戰；住者憤踴，咸思致命。臨陣之日，莫不拔刃爭先，以一當十，殺張郃，卻司馬宣王，一戰大克之，由信也夫。
春秋時，晉將荀吳伐鮮虞，圍鼓（鼓，白狄之別種）。鼓人或請以城叛，吳曰：「聞諸叔向：好惡不愆，民知所適，事無不濟。或以吾城叛，吾所甚惡也。人以城來，吾獨何好焉？賞所甚惡，如所好何（無復以如所好）？若其弗賞，是失信也，何庇民？」使鼓人殺叛人而繕守備。圍鼓三月，鼓人或請降，使其民見，曰：「猶有食邑，始修而城。」軍吏曰：「獲城而不取，勒人而頓兵，何以事君？」吳曰：「所以事君也，獲一邑而教人怠，將焉用邑？好惡不愆，可城獲而民知義所（知義所在也。荀吳必其能獲，故因以示義），有死而無二心，不亦可乎？」鼓人告食竭力盡，而後取之，克鼓而返，不戮一人。
晉羊祜都督荊州諸軍，率營兵出鎮南夏，開設庠序，綏懷遠近，甚得江漢之心。與吳人開布大信，降者欲去皆聽之。吳石城守去襄陽七百餘里，每為邊害，祜患之，竟以詭計令吳罷守。於是戍邏減半，分以墾田八百餘頃，大獲其利。祜之始至也，軍無百日之糧，及至季年，有十年之積。祜以孟獻營武牢，而鄭人懼；晏弱城東陽，而萊子服。乃進據險要，開建五城，收膏腴之地，奪吳人之資，石城以西盡為晉有。自是降者，前後不絕。乃增修德信，以懷柔初附。將帥有欲進譎詐之策者，輒飲以醇酒，使不得言。吳將陳尚、潘景來寇，祜追斬之，羨其死節而哭之，厚加殯斂。景、尚子弟迎喪，祜以禮遣還。吳將鄧香掠夏口，祜募生縛香，既至，宥之。香感其恩，咸率部曲而降。祜出軍行吳境，刈谷為糧，皆計所侵，送絹償之。每會眾江沔遊獵，嘗止晉地，若禽獸先為吳人所傷，而為晉兵所得者，皆封還之。於是吳人翕然悅服，稱為羊公，不之名。吳將陸抗嘗病，祜饋之藥，抗服之無疑。左右多諫抗，抗曰：「羊祜豈人者！」抗每告其戍曰：「彼專為德，我專為暴，是不戰而自屈也。」
隋絳郡賊柴保昌等有眾八萬，煬帝令戶部尚書樊子蓋擊之。子蓋深溝高壘，不敢決戰。有來歸首者，不問多少，必坑之。由是莫敢降。賊徒日盛，連年不能克。煬帝乃令唐高祖代之。賊有來降者，皆引致左右，推赤心以待之，人人自安，願效死力。其黨相謂曰：「我輩本無逆心，徒以政令嚴酷，懼死為盜耳。前後首者皆為子蓋所殺，窮無所歸。今唐公與人無隔，恩意如此，我輩知不死矣。」遂相率歸，前後至者數萬人。余賊散走他郡。
唐嗣曹王李皇遷湖南觀察使，前使辛京果貪殘，有將王國良鎮郡州武崗縣，豪富，京果以死罪加之，國良危懼，遂散財聚眾，據縣以叛。諸道同討，連歲不能下。皇受命，乃曰：「驅疲毗誅反側，非所以奉聖朝事。」遣使遺國良書曰：「觀將軍非敢大逆，蓋遭讒嫉。將軍遇我，何不速降？我與將軍同為辛京果所構，我已蒙聖朝昭雪，使我何必持刃殺將軍耶？將軍以為不然，我以陣術破將軍陣，以攻法屠將軍城，非將軍所度也。」國良且憂且喜，遣使請降，亦未決。皇即日赴縣受降，中道有侯騎馳告曰：「國良軍中有變，言降是詐也。」皇曰：「非爾輩所知。」遂留麾下兵，單騎假稱使者，徑入國良壘中。國良召使者入，皇遂大叫軍中曰：「有人識曹王否？只是我！國良何不速降？」一軍愕然，不敢動。適有識者走至，傳呼曰：「是！」國良匍匐叩頭請罪，皇執手約為兄弟，盡焚攻取之備，散倉庫，給兵士，令復農桑焉。
劉昌初至平涼劫盟之所，收聚亡歿將士骸骨，坎瘞。久因感夢於昌，有愧謝之意。昌上聞，德宗下詔深自刻責，遣秘書少監孔述睿及中使以禦饌、內造衣服數百襲，令昌收其骸，大將三十人，將士百人，各具棺柩衣服，葬於淺水原。分建二冢，大將曰旌義冢，將士曰懷忠冢。詔翰林學士撰銘誌祭文。昌盛陳兵設幕次，具牢饌祭之。昌及大將皆素服臨之，焚其衣服紙錢，別立二石，標題以冢名。諸道師徒，莫不感泣。昌在西邊僅十五年，強本節用，軍儲豐羨。
朔方大使王晙誅河曲降虜附布忠等千餘人，時并州大同、橫野等軍有九姓同羅、拔曳固等部落，皆懷震懼。張說率輕騎二十人，持旌節直詣其部落，宿於帳下，召寇帥以慰撫之。副使李憲以為外國難信，不宜輕涉不測，馳狀以諫。說報書曰：「吾肉非黃羊，必不畏吃；血非野馬，必不畏刺。士見危致命，是吾效死之秋也。」於是九姓感義，其心乃安。
淮安王孝恭討蕭銑，銑將帥與官軍拒戰，死者罪狀既重，當籍沒其家，以賞將士。孝靖曰：「王者之師，義存吊伐。百姓既受驅逼，拒戰豈其所願？今新定荊郢，宜弘寬大，以慰遠近之心。降而籍之，恐非救焚拯溺之義，但恐自此以南城鎮堅守不下，非計之善。」遂止。江漢城邑聞之，莫不爭下。
燕圍齊即墨，田單宣言曰：吾懼燕軍劓所得齊卒。燕人如其言。齊人皆怒，愈堅守。田單又縱反間，言曰：「吾懼燕人掘吾城外冢墓，戮辱先人，可為寒心。」燕軍盡掘冢墓，燒死人。齊人於城上望見，皆涕泣，甚欲出戰，怒自十倍。單知士卒可用，遂破燕師。
後漢班超使西域，至鄯善，會其吏士三十六人與共飲。酒酣，因激怒曰：「今俱在絕域，欲立大功，以求富貴。賊使到才數日，而王廣禮貌即廢，如收吾屬送賊兵，骸骨長為豺狼食矣。」官屬皆曰：「今在危亡之地，死生從司馬。」超曰：「不入虎穴，不得虎子。當今之計，獨有因夜以火攻賊營，使彼不知我多少，必大震怖，可殄盡也。滅此寇，則功成事立矣。」眾曰：善。初夜，將吏士奔賊營，會大風，超令十人持鼓藏虜舍後，約曰：「見火然，皆鳴鼓大呼。餘人悉持兵弩，夾門而伏。」超順風縱火，前後鼓譟，賊眾驚亂，超手格殺三人，餘眾燒死。
蜀龐統勸劉備襲益州，收劉璋。備曰：「此大事，不可倉卒。」及璋使備擊張魯，乃從璋求萬兵及資寶，欲以東行。璋但許兵四千，其餘皆給半。備因激怒其眾曰：「吾為益州征強敵，師徒勞瘁，不遑寧居。今積帑藏之財，而吝於賞功，望士夫為出死力戰，其可得乎？」由是相與破璋。
唐安祿山反，常山郡盡為賊傷，死人蔽野。大將李光弼帥本鎮兵來援，親酹其屍而哭之，為賊幽閉者出之，誓平寇難，以慰其心。眾遂感動。
李愬受魏博節度，時幽鎮復亂，田弘正遇害（弘正累世為魏帥），愬聞之，素服以令三軍曰：「魏人所以富庶而能通聖化者，由田公也。天子以其仁愛，使治鎮州。且田公出於魏，撫師七年，一旦鎮州不道，敢茲殘害，以魏無人也。若父兄子弟受田公恩者，其何以報？」眾皆大哭，願效用焉。
後唐柏鄉之役，兩軍既成列，莊宗以梁軍甚盛，慮師人之怯，欲激壯之，手持白金巨鐘，賜李嗣源酒，謂之曰：「卿見南軍白馬、赤馬都否？觀之令人膽破。」嗣源曰：「彼虛有其表耳，翌日當歸吾廄中。」莊宗撫髀大笑曰：「卿已氣吞之矣。」嗣源引鐘盡，即屬鞬揮弦，躍馬挺身，與其部下百人直犯白馬、赤馬都，奮撾舞槊，生挾二騎校而遠，飛矢麗其甲如蝟毛焉。由是三軍增氣，自辰及未，騎軍百戰，嗣源往來沖擊，執訊獲醜，不可勝計。是日，梁軍大敗。
前漢郅都為雁門太守，賊兵素聞郅都守節，舉邊為引軍去，竟都死不近雁門。賊兵至於偶人象都（以木為人，象都之形也），令騎馳射，莫能中，其見憚如此。
魏司馬懿討公孫淵，淵保襄平，懿進軍圍之。會霖潦大水，平地數尺，三軍恐，欲移營。帝令軍中：「敢有言徙者，斬！」都督令史張靜犯令，斬之，軍中乃定。既破城，兵士寒凍，乞襦。或曰：「幸多故襦，可賜之。」帝曰：「襦者，官物，人臣無私施。」不與。
唐範希朝為振武節度，界上有党項，室常交居。蕃落之俗，有長帥至，必效奇騎名馬。雖廉者，猶曰當從俗，以致其歡。希朝一無所受。積十四年，皆保塞，不敢橫暴。蕃雖狗竊鼠偷，必殺無赦。
朔方總管張仁願築三受降城，表留年滿鎮兵以助其功。時咸陽兵二百餘人逃歸，仁願盡擒之，斬於城下，軍中股慄，役者無不盡力，六旬而三城俱就。
