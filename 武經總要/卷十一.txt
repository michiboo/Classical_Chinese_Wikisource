新集可擊（擊未集附）
蜀劉備遣吳蘭屯下辯，魏太祖遣厲鋒將軍曹洪征之，以曹休為騎都尉。備遣張飛屯固山，欲斷軍後。眾議狐疑，休曰：「賊實斷道，宜及未集擊蘭，蘭破，飛自走矣。」洪從之，進兵擊蘭，破之，飛果走。
後漢曹公征張魯，定漢中，劉曄進說曰：「今舉漢中，蜀人望風破膽矣。劉備，人傑也。新得蜀人猶未附。今破漢中，蜀人振恐，其勢自傾。以公之神明，因其傾而壓之，無不克也。若小緩之，諸葛亮明於理而為相，關羽、張飛勇冠三軍而為將，蜀人既定，據險守要，則不可犯也。今不取，必為後日患，當急圖之。」數日，蜀降者說蜀中一日數十驚，備斬之而不禁也。曹公又問曄曰：「今尚可擊否？」曄曰：「今已小定，未可擊也。」齊高歡伐西魏，至許原西，宇文泰拒之。至渭南，召其兵，皆未至。諸將以眾寡不敵，請待歡更西以觀之。泰曰：「若至咸陽，人情轉搔擾。今及其新至，便可擊之。」即造浮橋於渭，令軍人賫三日糧，輕騎渡渭，輜重自渭南夾渭而軍。
李弼謂泰曰：「彼眾我寡，不可平地置陣。此東十里有渭曲，可先據以待之。」遂進至渭，背水為陣，李弼為左拒，趙貴為右拒，命將士皆偃戈於葭蘆中。日晡，齊師至，望見軍少，競萃於左，軍亂不成列。泰乃鳴鼓，士皆奮起合戰，李弼率鐵騎橫擊之，絕其車為二，遂大敗之。
太宗時，命李靖為西征行軍大總管，討吐谷渾伏充，以侯君集及任成王道宗並為之副，師次鄯州。君集言於靖曰：「大軍已至，賊兵尚未走險，宜簡精銳，長驅疾進，後不我虞，必有大利。若此策不行，潛遁必遠，山障為阻，討之實難。」靖然其計，乃簡精銳，輕賫深入。道宗追及伏充之眾於庫山，破之。伏充輕兵入磧，以避官軍。靖乃中分士馬為兩道並入：靖與薛萬均、李大亮趣北路，且使君集、道宗趣南路。歷破邏真谷，逾漢哭山，經途二千餘里，行空虛之地，盛夏降霜，山多積雪，轉戰過星宿川，至於柏海，頻與賊過，皆大克獲。北望積石山，觀河源之所出焉，乃旋師與李靖會於大非川。
本朝太宗征大原時，節度使何繼筠把石嶺關。大戎來援，繼筠率數千騎禦之。
虜至，乘其未成列，遽麾兵擊之，敗眾大潰，追奔數十里。
太祖親征澤潞，車駕次滎陽，西京留守向拱朝於行征。召拱，與語，拱曰：「李筠逆節，久露，兵勢漸成。陛下宜速濟大河，歷太行，乘其未集而擊之，平之必矣。或稽浹旬，恐賊鋒益銳，難為力矣。」筠在澤州，五月戊辰，王師傳傅其城下，癸酉拔其城。
半濟可擊春秋時，宋公及楚人戰於泓。宋人既成列，楚人未既濟（未盡渡泓水），司馬曰（子魚也）：「彼眾我寡，及其未濟也，請擊之。」公曰：「不可。」既濟而未成列，又以告，公曰：「未可。」既陳而從擊之，宋師敗績，公傷股，門官殲焉（門官，守門者，師行軍在君左右。殲，盡也。宋公違之，故敗）。
吳伐楚，楚師敗。及清發（水名也），將擊之夫概王曰：「困獸猶鬥，況人乎？若知不免而致死，必敗我。若使先濟者知免，後者慕之，蔑有心矣。半濟而後可擊也。」從之，又敗之。楚人為食，吳人及之，奔食而從之，敗諸雍ㄛ（音示），五戰及郢（奔食，食者奔不陣）。
項羽引兵東擊吳越，令大司馬曹咎謹守成臯，即漢王欲挑戰，慎勿與戰。漢兵數挑成臯戰，楚軍不出。乃使人辱之，咎怒，渡兵汜水。半渡，漢擊之，大破楚軍。
後漢末，黃巾賊三十萬眾入渤海界，欲與黑山合。公孫瓚率步騎二萬人逆擊於東光南，大破之，斬首二萬餘級，棄重車數萬兩。奔走渡河，瓚曰：「因其半濟，薄之。」賊徒大破，死者三萬。
魏將郭淮在漢中，劉備欲渡漢水來攻。時諸將以眾寡不敵，欲作依水為陣以拒之。淮曰：「此則示弱而不足以挫敵，非算也。不如遠水為陣，引而致之，半濟而後可擊，備可破也。」既陣，備疑不敢渡。
魏鐘繇都督關中，賊兵單于作亂平陽。繇率諸軍圖之，未拔，而袁尚所置河東大守郭援到。河東兵眾甚盛，諸將議欲釋之去，繇曰：「袁氏方強，援之來關中，陰與之通。所以未悉叛者，顧吾威名故耳。若棄而去，示之以弱，所在之民誰非寇讎？縱吾欲歸，其得至乎？此為未戰先自敗也。援剛愎好勝，必易吾軍。
若渡汾為營，及其未濟擊之，可大克也。」援果輕渡汾，眾止之不從。濟水未半，擊大破之。
隋煬帝征高麗，將軍宇文述與九軍過鴨綠水，又東濟薩水，去高麗平壤城三十里，因山為營。高麗國相乙支文德偽降，請述還師，奉其王高元朝行在所。述見士卒疲弊，不可復戰，又平壤險固，卒難致力，遂因其詐而還。半濟，賊擊後軍。於是大潰，不可禁止。將士奔還，一日一夜至鴨綠水，行四百五十里。初，渡遼九軍三十萬五千人，還至遼東城惟二千七百人矣。
唐武德初，羅藝為幽州總管，竇建德率眾十萬來寇。藝將逆戰，薛萬均曰：「眾寡不敵，今若出戰，百戰百敗。當以計取之。可令羸師弱馬，阻水背城為陣而誘之。賊若渡水交兵，請公精銳騎百人伏於城側，待其半渡而擊之，必敗矣。」從之。建德引兵渡水，萬均邀擊，大破之。
本朝石保興為銀夏都巡檢使，嘗巡黑水河。戎人知之，以數千騎邀戰。保興所部不滿二千，賊恃眾據險，渡河求戰。保興分短兵伏於河滸，俟戎師半渡，即發之疾戰，大有斬獲。
饑渴可擊蜀諸葛亮出祁山，魏將張郃督諸軍拒之。亮將馬謖於街亭依南山下據城，郃絕其汲道，大破之。
隋初，突厥寇蘭州，大將賀樓子幹率眾拒之。至洛亥山，與賊相遇，賊眾甚盛。子幹阻川為營，賊軍不得水，數日人馬饑弊，縱擊，大破之。
唐太宗圍王世充於東都，竇建德率眾來救。太宗頓兵武牢，登高丘觀之，謂諸將曰：「賊未見大敵，今渡險而來，料其兵眾急於援救而速於進戰。我按兵不出，待彼氣衰、陣久、卒饑，必將自退。追而擊之，何往不克。」建德列陣，自辰至午，兵士饑倦。太宗曰：「可擊矣。」乃帥輕騎先進，大軍繼之，所向披靡，生擒建德。
心怖可擊晉侯圍曹，門焉多死（攻曹城門）。曹人屍諸城上（碟晉死人於城上），晉侯惡之，聽輿人之謀，稱舍於墓，師遷焉。曹人兇懼（至曹人墓也。兇懼，恐懼聲也，音籲勇反），為其所得者棺而出之。因其凶也攻之，遂入曹。
鄧艾既平蜀，言於司馬昭曰：「兵有先聲後實者，今因平蜀以乘吳，吳人震恐，席捲之時也。然大舉之後，將士疲勞，不可便用，且徐緩之。煮鹽興治，為軍農要用，並作舟船。然後發使告以利害，吳必歸化。可不征而定也。」會艾誅，不果行。
晉師伐吳，杜預遣牙門周旨等率奇兵八百，泛舟夜渡江，襲樂鄉，多張旗幟，起火巴山，出要害之地，以奪賊心。吳督將孫歆震恐，與伍延書曰：「北來諸軍，皆飛渡江也。」吳之男女降者萬餘口。
朱齡石伐蜀賊譙縱，縱將譙道福重兵守涪。齡石師次彭模，夾岸連城立柵。
齡石謂裨將劉鍾曰：「天方署熱，賊今固險，攻之難拔，只困我師。吾欲蓄銳息兵，伺隙而進，卿以為何如？」鍾曰：「不然。前揚聲言大眾由內江，欲譙道福不敢舍涪。今重軍逼之，出其不意，侯暉之徒已破膽矣。只可因其恐懼而攻之，勢當必克。克彭模之後，自可鼓行而前，成都必不能守。若緩兵相持，彼知虛實，涪軍復來，難為敵也。進不能戰，退無所資，二萬餘人適為蜀子虜耳。」從之。
翌日，進攻皆克，斬侯暉等，縱之城守相次瓦解。
唐貞觀中，突厥離叛，將圖進取。以李靖為代州道總管，靖率驍騎三千，自馬邑出其不意，直趨惡陽嶺逼之。突利可汗不虞於靖，見官軍奄至，大懼，相謂曰：「唐兵若不傾國而來，靖豈敢孤軍而至？」一日數驚。靖知之，令間諜離其腹心，進擊之，部落並走磧北。
奔走可擊吳孫權拒曹公於赤壁，諸葛亮說權云：「曹操之眾遠來，聞追劉豫州，一日一夜行三百里。此所謂強弩之末不能穿魯縞也，兵法忌之曰：「必厥上將。」從之，遂敗曹公。
晉劉琨守太原，遣將姬淡率眾十餘萬討石勒。勒將拒之，或諫曰：「淡兵馬精盛，其鋒不可當，宜深溝高壘以挫其銳，攻守之勢，必獲萬全。」勒曰：「淡大眾遠來，體疲力竭，賊兵烏合，號令不齊，可一戰擒之。何強之有？寇已垂至，胡可捨去？大軍一動，豈易中還！若淡乘我之退，顧走乃無暇，焉得深溝高壘乎？
此為不戰而自滅之道也。」立斬諫者，以孔萇為前鋒都督，令三軍後出者斬。設疑兵於山下，分為二伏。勒輕騎與淡戰，偽收眾而北，淡縱兵追之。勒前後伏發夾擊，淡軍大敗。
魏孝武帝將圖高歡，歡勒兵南出，以高敖曹為前鋒，稍逼京師。魏帝親總六軍屯河橋，宇文泰謂左右曰：「高歡數日行八九百里，曉兵者所忌，正須乘便擊之，而主上以萬乘之重，不能渡河決戰，方緣津據守。且長河萬里，捍禦為難，若一處得渡，大事去矣。」果如其言，帝西奔長安。
梁將陳慶之伐後魏，之<身>陽。魏遣將元昭等率兵來援，前軍至駝澗，去<身>陽四十里。慶之謂諸將曰：「魏人遠來皆已疲倦，去我既遠必不見疑。及其未集，須挫其氣，出其不意，必無敗理。且聞賊所據營，林木甚盛，必不夜出。
諸君若皆疑惑，慶之請獨取之。」於是與麾下五百騎奔擊，破其前軍，魏人震恐。
東魏大將高歡伐西魏，軍至許原西。宇文泰至渭南，召諸州兵皆未會。乃召諸將，謂之曰：「高歡越山渡河，遠來至此，失亡之時也。及其新至，便可擊之耶。」造浮橋於渭，令軍人賫三日糧，輕騎渡渭南，夾渭而軍，至沙宛，距歡軍六十餘里。歡聞泰至，引軍來會，見泰軍少，競馳而進，不為行列。泰鳴鼓，士皆奮起，其將李弼等率鐵騎橫擊之，絕其軍為二，遂大敗之，斬六千餘級，降者二萬餘人。歡夜遁，棄鎧仗十有八萬。
唐鐵勒、薛延陀等合眾二十萬，度漢屯白道川。太宗遣李、張儉率兵數道擊之，戒之曰：「延陀負其兵力，逾漠而來，經途數千里，馬已疲瘦。夫用兵之道，先利速進，不利速退。吾已敕李思摩燒雉荻草，延陀糧肉日盡，野無所獲，因一時奮擊，其眾潰散。」唐貞觀中，大軍討高麗，令江夏王道宗與李靖為前鋒，濟遼水，克高牟城。
逢賊兵大至，軍中僉欲深溝保險，待太宗至徐進。道宗曰：「不可。賊赴急遠來，大兵實疲頓恃眾輕我，一戰必摧。昔者景不以賊遺君父，我既職在前軍，當頭清道以待輿駕。」李靖然之。乃與壯士數千騎直沖賊陣，左右出入，靖合擊，大破之。
安祿山反，郭子儀、李光弼率師下井陘，拔常山。賊將史思明以數萬人踵其後，我行亦行，我止亦止。子儀選驍騎五百挑之，三日至行唐，賊疲乃退。我軍乘之，又敗於沙河。祿山聞思明敗，益以精兵。我軍至恆陽，賊亦隨至。子儀堅壁自固，賊來則守，賊去則追獲，晝揚其兵，夜襲其幕，賊人不及息。數日，光弼曰：「賊怠矣，可以戰。」戰於嘉山，斬首四百級。
氣衰可擊春秋時，齊師伐魯。莊公將戰，曹劌請從，公與之同乘。戰於長勺，公將鼓之，劌曰：「未可。」齊人三鼓，劌曰：「可矣。」齊師敗績。公問其故，對曰：「夫戰，勇氣也。一鼓作氣，再而衰，三而竭。彼竭我盈，故克也。」後漢梁州賊王國圍陳倉，不拔而去。將軍皇甫嵩進兵擊之，董卓曰：「不可。
兵法窮寇勿遏，歸眾勿追。今我追國，是迫歸眾、追窮寇也。困獸猶鬥，蜂蠆有毒，況大眾乎？」嵩曰：「不然。前吾不擊，避其銳也；今而擊之，待其衰也。
所擊疲師，非歸眾也。國眾且走，莫有鬥志。以整擊亂，非窮寇也。」遂獨進擊之，使卓為後拒，連戰，大破之，斬首萬餘級，國走而死。
荀攸從曹公征呂布，至下邳。布敗固守，攻之不拔，連戰士卒疲，曹公欲還。
攸與郭嘉說公曰：「呂布勇而無謀，今三戰皆北，其銳氣衰。三軍以將為主，主衰則軍無奮意，且布之謀主陳宮有智而遲。今及布氣衰而未復，宮謀而未定，進急攻之，可拔也。」乃引沂、泗灌城，眾潰，生擒布。
魏將丘儉、文欽反，司馬師遣鄧艾督大山諸軍進屯樂嘉。欽軍將攻，艾師銜枚徑造樂嘉。欽子鴦年十八勇寇三軍，謂欽曰：「及其未定，諸將登城鼓譟擊之，可破也。」既謀而行，鼓譟而欽不能應，鴦退，相與引而東。師謂將曰：「欽走矣。」命發銳軍以追之，諸將曰：「鴦少而銳，引軍內入，未有失利，必不走也。」師曰：「一鼓作氣，再而衰，三而竭。鴦三鼓而欽不應，其勢已屈，不走何待？欽將遁矣。」乃與驍騎千餘摧鋒陷陣，所向皆披靡，遂引去。師遣驍騎八千翼而追之，欽父子與麾下走。儉聞欽敗，棄眾宵遁，追儉斬之。
唐太宗討薛仁杲，相持於圻庶城者六十餘日，兵鋒甚銳。太宗按甲以挫之，賊糧盡，太宗曰：「彼氣衰矣，吾當取之。」親禦大軍奮擊，斬首數千級。
糧盡可擊（糧道不繼必遁附）
漢王與項籍約，中分天下。漢欲西歸，張良、陳平說曰：「漢有天下大半而諸侯皆附，楚兵疲食盡，此天亡之時也。宜因其機而取之。今釋不取，所謂養虎自遺患也。」從之，會諸侯兵於垓下，終滅羽。
後漢初，河南賊董憲、劉紆悉共兵數萬人，屯昌慮，招誘五校余賊，與之拒守建陽。光武親征之，去憲百里，諸將請進，帝不聽，曰：「五校乏食，當退。」敕各堅壁，以待其弊。頃之，五校果引去。帝乃親臨，四面攻憲，三日，大破之。
漢末，青州黃巾眾百萬，入兗州界。剌史劉岱欲擊之，鮑信諫曰：「今賊眾百萬，百姓皆震恐，士卒無鬥志，不可擊也。觀賊眾群輩相隨，軍無輜重，惟以抄掠為資。今不若蓄士眾之力，先為固守，使彼欲戰不得，攻又不能，其勢必離散。然後遣將先據要害，擊之可破也。」岱不從，遂與賊戰，果大敗。
曹操征張繡，荀攸曰：「賊兵若來討戰，我當先發，以遊軍食表，表不能供也，勢必離。不如緩軍以待之，可誘致也。若急之，其勢必相救。」操不從，表果救之，進戰，不利，謂攸曰：「不用君言至是。」蜀諸葛亮急攻陳倉，魏帝驛召張郃，問計曰：「亮無已得陳倉乎？」郃知亮孤軍無谷，不能久攻，對曰：「比臣未到，亮已走矣。屈指計，亮不致十日。」郃日夜進至南鄭，亮退。
姜維破王繼軍，進圍狄道。鄧艾等以為兵鋒宜避之，不如據險自保，觀釁待弊，然後進救，計之得者也。陳泰曰：「維提輕兵深入，正欲與我爭鋒原野，求一戰之利。孤軍遠橋，糧谷不繼，破賊之時也。」果遁去。
隋末，宇文化及作亂，復率兵來攻李密於黎陽。密知化及糧且盡，因偽降以弊其眾。化及勿之悟，大喜，恣其兵食，冀密饋之。會密下有人獲罪，亡投化及，具以密情告。化及大怒，其食又盡，乃渡水濟渠與密戰於童山之下。其將陳智略、張童仁等率所部兵歸於密，前後相繼。
唐武德初，劉武周據太原，其將朱金剛屯於河東。太宗往征之，謂諸將曰：「金剛持軍千里，深入吾地，精兵驍將，皆在於此。武周自據太原，專以金剛以為蔽。金剛雖眾，內實空虛，虜掠為資，意在速戰。我堅壁蓄銳，以挫其鋒，分兵汾濕，沖其心腹。彼糧盡計窮，自當遁走。必待此機，未宜速戰。」於是遣劉弘等絕其糧道，其眾鍰，金剛乃遁。
竇建德以兵十萬，來援王世充於酸棗。太宗將拒之，諸將進諫曰：「腹背受敵，恐非萬全。請班師，且據谷州以觀勝負。」太宗不許，曰：「世充糧盡，內外忿嫉，當不勞攻擊，坐收其弊耳。建德新破海西公將驍卒墮，今我進據武牢，扼其襟要。若賊恃勝冒險爭鋒，吾當破之必矣。賊若不戰，旬月之間，世充自潰。」終如其言。
穆宗用裴度代鎮魏。時諸道兵十五萬既深入，輦運艱阻，芻薪不繼。諸軍分番樵採，度支轉運。車六百乘，盡為遷湊，邀而虜之，兵食益困，遂休兵。
不得地利可擊韓信擊趙，趙王聚兵井陘口，稱二十萬。李左車說王曰：「韓信乘勝去國遠鬥，其鋒不可當。臣聞千里饋糧，士有饑色，樵蘇後炊，師不宿飽。今井陘之道，車不得方軌，騎不得成列。行數百里，其勢糧食必在後。願假奇兵三萬人，從間路絕其輜重。足下深溝高壘，勿與戰。彼前不得鬥，退不得還。吾奇兵絕其後，野無所掠鹵，不至十日，兩將之頭可致麾下。」趙王不從。信使間人伺知之，大喜，乃敢引兵遂下。未至井陘三十里，止舍。夜半，傳發，選輕騎二千人，各持一赤幟從間道草山而望趙軍，戒曰：「趙見我走，必空壁逐我。汝疾入壁拔趙幟，立漢幟。」信又謂諸軍吏曰：「趙已先據便地壁，且彼未見大將旗鼓，未肯擊前行（相郎反），恐吾阻險而還。」乃使萬人先行出背水陣，趙兵望見，大笑。平旦，信建大將鼓旗行，出井陘口。趙開壁擊之，大戰良久，信棄旗鼓走水上軍。
趙空壁爭漢旗，信已入水上軍，皆殊死戰。信所出奇兵二千見趙空壁逐利，即馳入趙壁，立漢赤幟。趙軍已不能得信，欲還歸壁，壁皆漢幟，遂亂遁走，虜趙王。
晉王存勖與梁軍戰於胡柳，陂中有土山，梁軍先據之。帝曰：「今日之戰，得土山者勝。賊已據山，吾與汝等率軍先登。」遂奪其山，諸軍繼集，梁軍大敗。
時元城令吳瓊等各部役徒萬人於中山曳柴，揚塵鼓譟，助其勢。梁軍不之測，自相騰籍，棄甲如山積。
天時不順可擊唐武德中，突厥頡利二可汗到原州，太宗率兵拒之，值雨連月。太宗召諸將，謂之曰：「虜控弦鳴鏑，弓馬是憑。今雨連時，弧矢俱弊，突厥人眾，如鳥鎩羽，我屋宿火食槍槊犀利。料我之逸，揣敵之勞，此而不乘，夫復何待！今先以勁兵亂其陣，突騎躡其後，賊進不相遜，退不相救，縱不盡擒，必獲十八九。此曉兵者所解。」因潛師夜出，冒雨而進，醜徒驚駭，請和而去。
張公謹副李靖經略突厥，因言突厥可取之狀曰：「頡利縱欲肆情，窮凶極暴，塞地霜早，飠侯糧乏絕。若師出塞垣，自然有應者。」太宗深納之。果破定襄，敗頡利。
五代，梁將劉鄩趣黃澤關路歸，後唐莊宗遣兵追之。時霖雨積旬，鄩倍道兼行，皆腹疾足重，顛墜巖阪，陷於泥濘，死者十二三。
後唐，契丹寇望都，莊宗追擊之，氈裘毳幕不可勝紀。時大雪平地五尺，虜乏芻糧，人馬斃踣於道，累累不絕。乘勝追襲，大破之。
不暇可擊曹操征北白擅，歷平剛，指柳城，登白狼山，卒與賊遇。左右皆懼，公登高望虜陣不整，乃以張遼為先鋒，縱兵擊之，寇眾大潰。
涼沮渠蒙遜率兵伐南涼禿發傉（內沐反）檀至顯美，徙數千戶而還。傉擅追及蒙遜於窮泉，蒙遜將擊之，諸將皆曰：「賊已安營，不可犯也。」蒙遜曰：「傉擅謂吾遠來疲弊，必輕而無備。及其壘望未成，可一鼓而滅。」進擊之，果敗，乘勝至於姑臧，夷夏降者萬數。傉擅懼，請和而歸。
周尉遲迥起兵反，楊堅遣韋孝寬討之。迥子惇率眾十萬人沿水東拒之，與孝寬隔水相持。乃布兵二十里，麾軍小卻，欲待孝寬軍半濟而擊之。孝寬因其小卻，鳴鼓齊進，大破之。
魏暉為小校尉，會征北寇，暉率眾卒百萬，趁其無備，賊人方解鞍卸馬，暉出其不意，擒殺賊兵將幾無遺類。
不戒可擊春秋時，衛人以燕師伐鄭（南燕國，今東郡燕縣）。鄭祭足、原繁、拽駕以三軍軍其前，使漫伯與子元潛軍軍其後。燕人畏鄭三軍，而不虞制人（北制，鄭邑，今河南成臯縣也，一名虎牢）。六月，鄭二公子以制人敗燕師於北制（二公子，漫伯子原也）。君子曰：「不備不虞，不可以師。」吳侵楚，養由基奔命，子庚以師繼之（子庚，楚司馬）。養叔曰：「吳乘我喪，謂我不能師也（養叔，養由基也），必易我而不戒（戒，備也）。子為三覆以待我（覆，伏兵），我請誘之。」子庚從之，戰於庸浦（庸浦，楚地），大敗吳師。
高祖時，齊王田廣軍歷下以距漢。使酈食其往說之，與連和。廣然之，乃罷歷下守備，縱酒，且遣使與漢平。韓信渡平原，襲破齊。
後漢曹公征張魯，至平陽。張魯使弟據陽平關，橫山築城十里。征之不拔，乃引軍還。賊見大軍退，其守備懈。公密遣驍騎等乘險夜襲，大破之。
晉妖賊孫恩北出海鹽，劉裕為將，築城於故海鹽。賊來攻城，城內兵力甚苦，裕深慮之。一夜偃旗匿眾，若已遁。明日，開門，使羸疾數人登城。賊遙問所在，曰：「夜已走矣。信之，乃率眾進向港瀆。裕乘其懈怠，奮擊，大破之。
將離部伍可擊燕昭王使樂毅伐齊，齊王出奔莒城，燕師長驅平齊。昭王卒，惠王立，與毅有隙。田單縱反間於燕曰：「燕王已死，城之不拔者二。樂毅畏誅而不敢歸，以伐齊為名，實欲南面而王齊。齊人所懼，惟恐他將之來。」燕王使騎劫代毅，燕士卒忿，齊師遂敗之。
後漢中郎將朱雋擊黃巾賊，賊據宛城，自六月至八月不拔。有司奏召雋，司空張溫上疏曰：「秦用白起，燕用樂毅，皆曠年曆載乃能克敵。今雋方略已設，臨軍易將，兵家所忌。」乃止。雋擊賊帥趙弘，斬之。
太宗征高麗，築土山逼其城，山頂數丈，下臨城中，使杲毅、傅伏愛領隊兵於山頂以防敵。會伏愛私離所部，高麗出城而戰，據有山土。攻之不能克，遂班師。
撓亂可擊春秋時，魯莊公與齊師戰於長勺。公將鼓之，曹劌曰：「未可。」齊人三鼓，劌曰：「可矣。」齊師敗績，公將馳之，劌曰：「未可。」下視其轍，登軾而望之，曰：「可矣。」遂逐齊師。既克，公問其故，曰：「大國難測也，懼有伏焉。
吾視其轍亂，望其旗靡，故克之。」後漢皇甫因賊兵營壘不整，著令徐雋前與賊戰。戰敗賊軍，雋追賊數十里之外，將抵其營。賊軍中皆恐懼，悉為奔北敗走。因天氣將暮，各遂收兵，賊結營於綠崖城。我軍號令將士不許與賊眾交鋒，著四面俱令我兵圍困。風雪不通，賊兵無計可施，乘城使銳士間出重圍。雋從其請，一面整頓我軍，三鼓而奔其陣，賊驚亂奔走，大破之。
陣久力疲必敗唐武德中，太宗圍王世充於東都。竇建德悉眾來援，太宗頓武牢拒之。建德陣於汜水東，彌亙數里。諸將有懼色，太宗將數騎登高丘以望之，謂諸將曰：「賊起山東，未見大敵，今度險而囂，是軍無政令；逼城而陣，有輕我心。我按甲不出，待彼氣衰、陣久、卒饑，必將自退，追擊之，何往不克？」建德列陣，自卯至午，卒伍饑倦，皆列坐，又爭飲水。太宗令宇文士及率三百騎經賊陣之西南，誡之曰：「賊若不動，宜歸引。如其覺動，即引東出。」士及才過，賊眾果動。太宗曰：「可擊矣。」乃命騎將建旗列隊，自武牢乘高入南山，循谷而東，以掩賊背。建德遂引，陣卻，上東原，未及整列，太宗率輕騎擊之，所向披靡。
程咬金等眾騎纏幡而入，（咬音咬），直突出賊陣後，齊張旗幟，內外表裏俱奮，賊徒大潰，生擒建德。
則天時，李敬業起兵揚州，稱匡復府。後令將軍李孝逸討之，敬業拒於高郵之下阿溪。敬業置陣既久，士卒多疲怠膽顧目，不能整。孝逸遂率眾擊之，因風縱火，敬業懼火而退，孝逸進擊，大破之。
後梁遣王景仁將兵七萬人擊趙，至柏鄉，趙告急於晉，晉王存勖遣周德威先屯趙州，而自將會之。梁兵馬鎧胄光彩炫熠，晉人望之奪氣。晉王欲速戰，德威請待其衰乃進。軍高阝邑，久之，德威將精騎三千壓梁壘門詬之。景仁怒，悉軍以出，橫亙六、七里，汴宋之軍居西，魏滑之軍居東。晉王謂威德曰：「我為公先，公可繼進。」德威曰：「觀梁兵之勢，可以勞逸制之，末易以力較也。彼輕出而遠來、與吾轉戰，雖挾糗糧，亦不暇食。日失之後，饑渴內迫，矢刃交列，士卒勞倦，必有退誌。當是時，我以精騎乘，必大捷，於今未可也。」王乃止。至日晡，梁軍未食，士無鬥志，景仁等引兵稍卻。德威鼓譟而進，麾其西偏曰：「魏滑軍走矣。」又麾其東偏曰：「梁軍走矣。」晉兵爭進，梁兵互相驚怖，遂大敗，自高阝追至柏鄉，橫屍數十里。
攻不整春秋時，齊師、宋師次於郎。公子偃曰：「宋師不整，可敗也（公子偃，魯大夫），宋敗，齊師必還。請擊之。」公弗許。自雩門竊出，蒙臯比而先犯之（雩門，魯南城。臯比，虎皮），公從之，大敗宋師於乘丘，齊師乃還。
晉伐楚，晉大夫卻至曰：「楚有六間，其二卿相惡（子重、子反），王卒以舊（罷老），鄭陳而不整，蠻軍而不陣。陣不違晦，在陣而囂，合而加囂，各顧其後，莫有鬥心，舊不必良。以犯天忌，我必克之。」敗於鄢陵。
曹公討烏桓，引軍出廬龍塞外，道不通，乃塹山堙谷五百餘里，經白檀，歷峻剛，涉鮮卑庭，東陷柳城。未至二百里，虜乃知之，將數萬騎逆。軍登白狼山，卒與廬遇，眾甚盛。公登高觀虜陣不整，縱兵擊之，使張遼為先鋒，虜大敗。
東晉時，苻堅率眾號百萬進屯壽陽，列陣臨淝水。謝玄使謂苻融曰：「若遠涉吾境而臨水為陣，是不欲速戰。諸將稍卻，令吾士得周旋，仆與將軍緩轡而觀之，不亦樂乎？」堅眾皆曰：「宜阻淝水，莫令得上。我眾彼寡，勢必萬全。」堅曰：「但卻，軍令得過，而我以鐵騎數十萬向水逼而殺之。」融亦以為然，遂麾使卻陣，眾因亂不能止。於是玄等以精銳八千涉渡淝水，謝石軍距張蠔小退，玄、淡仍進決戰淝水南。堅中流矢，融馳騎略陣，欲以帥退者，馬倒，為晉兵所殺。秦兵奔潰，自相籍蹈，投水而死者不可勝計，淝水為之不流，餘眾棄甲宵遁。
獲堅乘輿器械、軍資珍寶山積。
唐垂拱二年，突厥犯邊，命黑齒常之率兵拒之。躡至兩井，忽逢賊三千餘眾。
常之見賊徒爭下馬著甲，遂領二百餘騎，身當先鋒直沖之，賊遂棄甲而散。俄頃，賊眾大至，及日將暮，常之令伐木營中然火如烽燧。時東南忽有大風起，賊疑有救兵相應狼狽夜遁。
敵無固誌可擊春秋時，晉侯伐齊。齊侯駕將走郵棠（郵棠，齊邑），太子與郭榮扣馬（太子，光也。榮，齊大夫）曰：「師速而疾，略也（言欲行其略地，無久攻意），將退矣，君何懼焉？且社稷之主輕則失眾，君必待之。」將犯之，太子抽劍斷鞅，乃止。於是晉師東侵至濰，南及沂（齊侯太子）。
晉將劉毅溯江追桓玄，戰於崢嶸洲。時官軍止數千，玄兵甚盛。而玄懼有敗衄，常添輕舸於船側，故其眾莫有鬥志。官軍乘風縱火，銳盡爭先，玄眾大潰。
擊不備春秋時，衛人以燕師伐鄭。鄭祭足、原繁、氵曳駕以三軍軍其前，使曼伯與子元潛軍軍其後。燕人畏鄭三軍，而不虞制人。六月，鄭二公子以制人敗燕師。
楚大夫子囊帥子崇以伐吳，吳不出而還。子囊殿（殿軍後），以吳為不能而弗儆。吳人自臯舟之隘要而擊之（臯舟，吳險厄之道），楚人不能救。吳人敗之，獲楚公子宜谷。
楚子重自陳伐莒，圍渠丘。渠丘城惡，眾潰奔莒，楚入渠丘。莒人囚楚公子平。楚人曰：「勿殺，吾歸而俘。」莒人殺之，楚師圍莒。莒城亦惡，庚申，莒潰，楚遂入鄆，莒無備故也。君子曰：「恃豫而不備，罪之大者也。備豫不虞，善之大者也。莒恃其陋而不備城郭，浹辰之間而楚克其三都，無備也夫！」曹操征烏桓，諸子多懼，郭嘉曰：「胡恃其遠，必不設備。因其無備，卒然擊之，可破滅也。」操行至易水，嘉又曰：「兵貴神速。今千里襲人輜重多，難以趨利，不如輕以出，掩其意。」乃密出廬龍塞，直指單于庭，合戰，大破之。
曹操擊袁譚、袁尚於黎陽，使李典與程昱等以船運糧。會尚遣高藩將兵屯河上絕水道，典與諸將議曰：「藩軍少甲而恃水，有懈怠之心，擊之必克。」昱亦以為然。遂北渡河攻藩，破之，水道得通。
隋末，李密攻宇文化及還，其勁兵良馬多死。隋將王世充守東都，欲乘弊擊之。簡練精銳，得二萬餘人、馬二千餘匹，至偃師，營於通濟渠南。是時，密新得志於化及，有輕世充之心，不設壘。世充夜遣二百餘騎潛入北山伏溪谷中，命軍士秣馬蓐食。既而宵濟，人奔馬馳，逞明而薄密。密出兵應之，陣未成列而兩軍合戰。其伏兵蔽山而上，潛登北原，乘高而下馳壓之，密營遂亂，無能拒之者。
即入，縱火，軍大驚潰。
唐李靖陳圖蕭銑十策，有詔拜行軍總管，軍政一委焉。靖閱兵夔州。銑以時屬秋潦，江水泛漲，三夾路危，必謂靖不能進，遂休兵不設備。靖率師而進，曰：「兵貴神速，機不可失。今兵始集，銑尚未知，乘水漲之勢，倏忽至城下，所謂疾雷不及掩耳。縱使知我，倉卒無以應敵，此必成擒也。」進兵至夷陵，銑始懼，召兵江南，果不能至。勒兵圍城，銑遂降。
會昌中，回鶻寇天德，詔劉沔為招撫使，以太原師屯雲州。沔謂大將石雄曰：「黠賊離散，不足驅除。今觀其所為勢淩我軍，若稟朝肯，或恐依違。我輩捍邊，但能除患，專之可也。公可選驍健，乘其不意，徑趨賊帳。彼以疾雷之勢不暇支吾，必棄公主遠竄。茍不能捷，吾自繼進，亦無患也。」雄自選勁騎並雜虜三千騎，月暗夜發馬邑，徑趨烏介之牙帳，逼振武。雄入城登埤，視其眾寡，見氈帳車數十，從者朱碧。諜者曰：「此公主帳也。」因進兵斬萬餘級，迎公主還太原。
劉迦論舉兵反叛，據雕陰郡，有眾十餘萬。屈突通發關中兵擊之，師臨安定。
初不與戰，軍中以通為怯。乃揚聲，施師而潛入上郡，迦論不知覺，遂進兵。南寇去通七十里而舍，分兵掠諸城邑。通候其無備，簡精甲夜襲之，賊眾大潰，斬迦論。
契何力從征吐谷渾。時吐谷渾主在突倫川，何力復欲襲之，薛萬均懲其前敗，固言不可。何力曰：「賊非有城郭，逐水草以為生。若不襲其不虞，便恐鳥驚魚散。一失機會，安可傾其巢穴耶？」乃自選驍兵千餘騎，直入突倫川，襲破吐谷渾牙帳，斬首數千級，獲駝馬牛羊二十餘萬頭，吐谷渾主脫身而免。
李元平大言好論兵，宰相關播奇重之，薦於上以為將相之器。時李希烈反，朝廷以汝州與賊接境，剌史韋光裔懦弱，以元平代之。既至，部募工徒繕理郛郭。
希烈乃使勇士應募執役板築，凡入數百人，元平不之覺。希烈遣偽將李克誠以數百騎突至其城，先應募執役者應於內，縛元平馳去。既見希烈，遺下溲溺。希烈見之曰：「盲宰相使汝當我，何待我者淺耶！」梁兵攻潞州，會晉王克用死，太祖以為援兵不能復來，不復設備。存勖與諸將謀曰：「朱溫所憚者先王耳，聞吾新立，以為童子未閑軍旅，必有驕怠之心。
若簡精兵倍道趣之，出其不意，破之必矣。取威定霸，在此一舉，不可失也。」乃大閱士卒，發晉陽軍於黃碾，伏兵三垂岡。詰旦，大霧，進兵直抵夾寨。梁軍無斥堠，不意晉兵之至，將士尚未起，軍中驚擾。晉兵燒寨鼓譟而入，梁兵大潰，失亡將校士卒以萬計。
李嗣源襲鄆，高行周為前軍。會夜分大雨，人進無誌，行周曰：「此天贊我，彼必無備，直出其不意。」是夜涉河入東城，比明平之。
後周李謙溥知隰州，北漢兵來圍其城。議者皆請速救，節度使楊廷璋曰：「隰州壁壘甚固，敵人掩至，未能為攻城具，當出奇以破之。」乃募敢死士百人，許以重賞，使人潛與謙溥約，夜襲其營，俾城中相應。北漢兵驚潰，逐數十里，斬首千級，獲鎧甲萬計。未幾，謙溥擊北漢石會關，拔其六寨。
出不意魏遣末將鐘會、鄧艾伐蜀，蜀將姜維守劍閣。鐘會攻維，未能克，艾上言：「請從陰平由料徑出劍西入成都，奇兵沖其腹心，劍閣之軍必還赴涪，則會方軌而進。劍閣之軍不還，則應涪之兵寡矣。軍誌云：攻其不備，出其不意。今掩其空虛，破之必矣。」冬十月，艾自陰平行無人之地七百餘里，鑿山通道，造作橋閣。山高谷深，至為艱險，又糧運將匱，瀕於危殆。艾以氈自裹，推轉而下，將士皆攀木緣崖，魚貫而進。先登至江曲，蜀守將馬邈降。諸葛瞻自涪還綿竹，列陣相拒，大敗之，斬瞻及尚書張遵等。軍進至成都，蜀主劉禪面縛舁襯詣軍請降。
晉王渾領豫州剌史，與吳接境，宣布威信，前後降附甚多。吳將薛塋、魯淑，眾號十萬，淑向弋陽，塋向新息。時州兵並放休息，眾統一旅。浮淮潛濟，出其不意，塋等不虞晉師之至，渾擊破之。
石勒據襄國，晉將王遣督護王昌及鮮卑段就六眷、末扌丕等部眾五萬餘以討勒。時城廓未修，乃築隔城重柵以待之。就六眷屯於渚陽，勒分遣諸將連出挑戰，頻為六眷所敗。勒曰：「吾將士卒大陣於野以決之，何如？」張賓曰：「今段氏精勇悉在末扌丕所，可勿復出戰，示之以弱，速鑿北壘為突門二十餘道。候賊列守未定，出其不意，直沖末扌丕帳。敵必震恐，計不及設，所謂迅雷不及掩耳。末扌丕之眾既奔，人自摧散。擒末扌丕之後，王指日而定。」勒納，即以孔萇為攻戰都督，造詣突門於北城。鮮卑人屯北壘。勒候其陣未定，躬率將士鼓譟於城，會孔萇督諸突門伏兵俱出戰，擊之，生擒末扌丕，就六眷等遂眾奔走。
晉劉裕與朱齡石密謀取蜀，曰：「劉敬宣往年出黃虎，無功而退。賊謂我今應從外水往，而料我當出其不意猶從內水來也，必重兵守涪城以備內道。若向黃虎，正墮其計。今以大眾自外水取成都，疑兵出內水，此制敵之奇也。」而慮此聲先馳，賊審虛實，別有函封付齡石，題曰：「至白帝乃開。」諸軍雖進，未知處分。至白帝，發書曰：「眾軍息從外水取成都，臧燾、朱牧從中水取廣漢，使羸弱乘高檻十餘由內水向黃虎。」譙從果備內水，使其大將譙道福戍涪城，遣其秦州剌史侯暉、僕射譙詵等屯彭模，夾水為城，以拒晉軍。諸將多欲先攻南城，齡石帥諸軍急攻北城，克之，斬侯暉、譙詵、朱牧。至廣漢，復破譙道福別軍。
東魏西京為梁將曹義宗所圍，東魏召人赴救，幕容儼應募赴之。時東魏北氵育太守宋帶劍謀叛，儼乃帥騎出其不意，直至城下，語云：「大軍已到，太守何不出迎？」帶劍惶恐，不知所為，便出迎。儼即執之，一部遂定。
東魏丞相高歡將率兵伐西魏，屯軍蒲阪，造三道浮橋渡河；又遣其將竇泰趣潼關，高敖曹圍洛州。西魏將宇文泰出軍廣陽，召諸將謂曰：「賊今掎吾三面，又造橋於河，示欲必渡，欲結吾軍，使竇泰得西入耳。久與相持，其計得行，非良策也。且高歡用兵，常以泰為先驅，其下多銳卒，屢勝而驕。今出其不意襲之，必克。克泰，則歡不戰而自走矣。」諸將咸曰：「賊今在近，拾而遠襲，事若差跌（徒結反），悔將何及也？」泰曰：「歡前再襲潼關，吾軍不過霸上。今者大來，兵未出郊，賊顧謂吾自守耳，無遠鬥意，又狃於得志，有輕我心。乘此擊之，何往不克？賊雖造橋，未能徑至。比五日中，吾取竇泰必矣。幸公等勿疑。」泰遂率騎六千還長安，聲言欲往隴右。既而潛軍東出晨興，至小關。竇泰卒聞軍至，惶懼，依山為陣，未及成列，泰乃縱兵擊破之，斬泰，傳首長安。高敖曹適陷洛州，聞泰死，焚輜重，棄城而走。
後周隋公堅為丞相，益州總管王謙舉兵反。堅命梁睿為元帥討之，進至龍門。
謙將趙儼擁眾十萬，據險為營，周亙三十里。睿令將軍卸枚出自間道，四面奮擊，破之。謙令高阿那環、達奚甚整頓，盛兵攻利州。聞睿將至，甚分兵據關。睿顧謂將士曰：「此虜寇欲過龍門，吾當出其不意，破之必矣。」遣一將赴劍閣，一將詣巴西，一將水軍入嘉陵，及遣將分道進，自午及申，破之。甚奔于謙，睿進逼成都。謙令達奚甚守城，親率精兵五萬背城結陣。睿擊之，謙不利，將入城，甚以城降，謙將麾下三十騎遁走。
魏正光末，賊元伯圭西自崤潼，東至鞏洛，屠陷塢壁，所在為患。孝武遣京畿都督匹婁昭討之，昭請以五千人行，段永曰：「此賊無城柵，惟以寇鈔為資，取之在速，不在眾也。若星馳電發，出其不虞，精騎三百足矣。」帝然其計，於是命永代昭，以五百騎倍道兼進，遂平之。
東魏北豫州剌史高仲密叛降魏，宇文泰以仲密所據遼遠，難為應接。諸將皆憚此行，李達獨曰：「北豫遠在賊境，高歡又屯兵河上，以常理而論，實難救援。
但不入獸穴，不得獸子。若奇兵出其不意，事或可濟。脫有利鈍，固是兵家之常。
如其顧望不行，便無克定之日。」泰大喜曰：「李萬歲所言差強人意。」乃授行臺尚書，前驅東出。泰率大軍繼進，遠乃潛師而往，拔仲密以歸。
唐貞觀中，吐谷渾寇邊，以李靖為西海道行軍大總管，統侯君集、任城王道宗等五總管征之。軍次伏侯城，吐谷渾燒去野草以餓我師，退保大非川。諸將咸言春草未生，馬已羸瘦，不可赴。惟靖決計而進，出其不意，深入敵境，遂逾積石山，前後戰數十合，殺傷甚眾，大破其國。
唐光啟中，秦宗權數為朱全忠所敗，恥之，悉力以攻汴州。其將張至屯於北郊，秦賢屯於板橋，各有眾數萬，列三十六寨，連延二十餘里。全忠謂諸將曰；「賊蓄銳休兵，方來擊我。謂吾兵少畏懼，止於堅守而已。今出其不意，先擊之。」乃親引兵攻秦賢寨，將士踴躍爭先，賊果不備，連拔四寨，斬首萬餘級，賊眾以為神助。
本朝初征偽蜀，蜀人退守劍門，斷閣道。王全斌遣裨將分兵趨來蘇小路，渡江出劍關南，因起浮橋於江上。蜀人見橋成，棄寨而遁。全斌等以銳兵擊破劍關，生擒將王昭遠、趙宗韜。
大陣動可敗春秋時，吳伐越。勾踐禦之，陣於李。勾踐患吳之整也，使死士再擒焉，不動（使敢死之士往輒為吳所擒，欲使吳師亂取之而吳不動）。使罪人三行，屬劍於頸（以劍註頸）而辭曰：「二君有治（治，軍政），臣奸旗鼓（犯軍令），不敏於君之行前，不敢逃刑，敢歸死。」遂自剄也。師屬之日，越子因而伐之，大敗之。
蔡侯、吳子、唐侯伐楚，陳於柏舉。闔廬之弟夫概王晨請於闔廬曰：「楚瓦不仁（瓦，子常名），其臣莫有死誌。先伐之，其卒必奔，奔而後大師繼之，必克。」弗許。夫概王曰：「所謂臣義而行，不待命者，此之謂也。今日我死，楚可入也。」以其屬五千先擊子常，子常之卒奔，楚師亂，吳師大敗之。
武后廢中宗，徐敬業在揚州謀亂，以匡復為辭。旬日間得勝，兵十餘萬。太后遣將軍李孝逸討之。敬業屯高郵之下阿溪，勒兵拒守。孝逸戰，數不利，欲引退，魏元忠固請決戰。敬業置陣既久，士卒多疲倦，顧望，陣不能整。孝逸進擊之，敬業大敗。
擊未成列春秋時，晉中行穆子敗無終及群狄於太原（即太鹵也，無終山戎也）。崇卒也（崇，眾也），將戰，魏舒曰：「彼徒我車，所遇又隘（地隘不便車），以什共車必克（更增十人以當一車之用）。困諸厄，又克（車每困於厄道，今去車，故為必克），請皆卒（去車為步卒），自我始。」乃毀車以為行（魏舒先自毀其屬車為步陣），五乘為三伍（乘車者三人五乘十五人，今改去車，更以五人為伍，分為三分）。荀吳之嬖人不肯即卒，斬以殉（魏舒輒斬之，荀吳不恨，所以能立功）。為五陣以相離，兩於前，伍於後。專為右角，參為左角，偏為前拒（皆臨時處置之名），以誘之，翟人笑之（笑其失常），未陳而薄之，大敗之。
後魏侯莫、陳崇從賀拔嶽力戰破万俟醜奴，與輕騎遂北至州長坑，及之。賊未成列，崇單騎入賊中，於馬上生擒醜奴，遂大破之。
隋漢王諒作亂，遣其將綦母良自滏中徇黎陽塞、白馬津，余公理自太行下河內。朝廷以史祥為行軍總管討之，於河陰久不得濟，祥謂軍吏曰：「余公理輕而無謀，又新得志，謂其眾得恃，恃眾必驕。且河諜北人先不習兵，所謂擁市人而戰，不足圖也。乃令軍中修攻具，公理使諜知之，果屯兵於河陽內城以備。祥於是艤船南岸，公理聚甲當之。祥乃簡精銳，於下流潛渡。公理拒之，未成列，祥縱擊，大破之。
唐李希烈反，已屠汴州，又遣騎將杜少誠將步騎萬餘來寇蘄黃，將絕江道。
嗣曹王臯遣尹慎將七千餘眾禦之，遇於永安戍。慎列三柵，相去才四里，列鼓角中柵。少誠至，分兵圍之，部隊未嚴，而聲鼓發，三柵齊出奮擊，不為行陣，賊亂，少誠敗走，斬首萬級，封屍為京觀。
