晉文公既立，從亡賤臣壺叔曰：「君行賞不及臣，臣不欲請罪。」文公報曰：「夫導我以仁義，防我以德惠，此受上賞；輔我以行，卒以成立，此受次賞；矢石之難，汗馬之勞，此復受次賞。三賞之後，故且及子矣。」晉人聞之，皆悅。
鄭人賂晉侯歌鐘之樂，晉文侯以樂之半賜魏絳曰：「子教寡人和諸戎狄，以正諸華，八年之中九合諸侯，如樂之和，無所不諧（諧，亦和也）。請與子樂之。」辭曰：「夫和戎狄，國之福也。八年之中，九合諸侯，諸侯無慝，君之靈也，二三子之勞也，臣何力之有焉？抑臣願君安其樂而思其終也。《詩》曰：樂止君子，殿天子之邦。樂止君子，福祿攸同。便蕃左右，亦是帥從（便蕃，數也。言達人相率來伏從，便蕃然在左右）。夫樂以安德，義以處之，禮以行之，信以守之，仁以厲之，而後可以殿邦國，同福祿，來遠人，所謂樂也。《書》曰：居安思危。思則有備，有備無患，敢以此規（規，正也）」。公曰：「子之教，敢不承命？抑微子，寡人無以待戎（待遇樓約），不能濟河（渡河南服鄭）。」
衛獻公出奔，反於衛，及郊，將班邑於從者而後入。柳莊曰：「如皆守社稷，孰執羈勺而從？如皆從，則熟守社稷？君反其國，而有私也，無乃不可乎？」不果班。
衛孫良夫帥師侵齊，師戰於新築，敗績。新築人仲叔於奚救孫桓子，桓子是以免（於奚，守新築大夫。新築，衛之地）。既衛人賞之以邑，辭，請曲縣繁纓以朝，許之。仲尼聞之曰：「惜也，不如多與之邑。惟器與名，不可以假人，君之所司也。若以假人，與人政也，政亡則國家從之，不可不止也（此濫賞以惰軍誌）。」
晉文公與楚戰於城濮，晉中軍風於澤，亡大旆之左旃。祈瞞奸命，司馬殺之，以徇於諸侯，使茅{艹伐}代之。師還，壬午濟河，舟之僑先歸，士會攝右（權代舟之僑也）。秋七月丙申，振旅凱以入於晉，獻俘授馘，飲至大賞，召會計貳，殺舟之僑以徇於國，民於是大服。君子謂「文公其能刑矣，三罪而人服（三罪，顛頡、祈瞞、舟之僑）。《詩》雲：惠此中國，以綏四方。不失賞刑之謂也。」
趙宣子言韓獻子於晉靈公，以為司馬。河曲之役，趙孟使人以其乘車幹行，獻子執而戮之。眾鹹曰：「韓厥必不沒矣，其主朝升之，而暮戮其車，其誰安之？」宣子召而禮之，曰：「吾聞事君者，比而不黨。夫周以舉義，比也；舉以其私，黨也。夫軍事無犯，犯而不隱，義也。吾言汝於君，懼汝不能也，舉而不能，黨孰大焉？事君以黨，吾何以從政？吾故以是觀汝，汝勉之！茍從是行也，長臨晉國者，非汝其誰？」皆告諸大夫曰：「二三子可以賀我矣，吾舉厥也而中，吾乃今知免於罪矣。」
晉侯之弟楊幹亂行幹曲梁，魏絳戮其仆（仆，卿也）。晉侯怒謂羊舌赤曰：「合諸侯以為榮也，楊幹為戮，何辱如之？必殺魏絳，無失也。」對曰：「絳無二誌，事君不避難，有罪不逃刑，其將來辭，何辱命焉？」言終，魏絳至，授僕人書（僕人，晉侯之禦仆也），將伏劍，士魴、張老止之。讀其書曰：「日君乏使，斯臣司馬（斯，此也）。臣聞師眾以順為武，軍事有死無犯為敬。君合諸侯，臣敢不敬？君師不武，執事不敬，罪莫大焉。臣懼其死，以及楊子，無所逃罪，不能致訓，至於用鉞（用鉞，斬楊幹之仆也）。臣之罪重，敢有不從，以怒君心？請歸死於司寇（致屍於司寇，使戮之）。」公跣而出曰：「寡人之言，親愛也；吾子之討，軍禮也。寡人有弟，弗能教訓，使幹大命，寡人之過也。子無重寡人之過，敢以為請。」晉侯以魏絳為能以刑佐民矣，反役，與之禮食，使佐親軍。
司馬穰苴，田完之苗裔，齊景公以為將軍，捍晉燕之師。苴曰：「臣素卑賤，君擢之，加大夫之上，權輕，願得君之寵臣以監軍乃可。」景公乃使莊賈往。苴既辭，與賈約曰：「日中會於軍門。」穰苴先馳至軍，立表下漏，待賈至。苴曰：「何後期？」賈曰：「親戚送之，故留。」穰苴曰：「將授命之，則忘其家；臨軍約束，則亡其親；授桴鼓之急，則亡其身。今鄰國深侵，君不安席，百姓之命皆縣於君，何為相送？」召軍正問曰：「軍法期而後到者，雲何？」對曰：「當斬。」遂斬賈以徇三軍，三軍皆震。於是遂擊燕，燕師遁，遂取所亡之地而歸。
宋王師征蜀，劉光人下遂州，入城安撫，盡出府庫錢帛以給軍士。初諸將入辭，太祖謂曰：「所破郡縣，當傾帑藏為朕賞戰士。國用所取，惟土疆爾。」故人皆效命，所至成功，如席捲之易。
春秋時，楚伐鄭，晉師救鄭，荀林父將中軍，先佐之；士會將上軍，克佐之；趙朔將下軍，欒書佐之；趙括、趙嬰齊為中軍大夫；鞏朔、韓穿為上軍大夫；荀首、趙同為下軍大夫；韓厥為司馬。及河，聞鄭既及楚平，桓子欲還，曰：「無及於鄭，而剿民，焉用之（桓子，林父。剿，勞也）？」楚歸而動，不後（勒兵伐鄭）。隨武子曰：「善（武子，士會）。」彘子曰：「不可（彘子，先）。晉所以霸，師武臣力也。今臣諸侯，不可謂力；有敵而不從，不可謂武；由我失霸，不如死。我弗為也。」以中軍佐濟。韓獻子謂桓子（獻子，韓厥）曰：「彘子以偏師陷，子罪已甚。子為元帥，師不用命，誰之罪也？失屬亡師，為罪已甚。不如進也（令鄭屬楚，故曰失屬。彘子以偏師陷，故曰亡師）。事之不捷，惡有所分，與其專罪，六人同之，不猶愈乎？」晉師濟河。楚子欲還，伍參言於楚子曰：「晉之從政者新，未能行令。其佐先，剛愎不仁，未肯用命（愎，狠也，皮逼反）。其三師者，專行不獲，聽而無上，眾誰適從？此行也，晉師必敗。」楚少宰如晉師，曰：「寡君少遭閔兇，不能文（閔，憂也）。聞二先君之出入此行也（楚成王、穆王也），將鄭是訓定，豈敢求罪於晉？二三子無淹久（淹，留也）。隨季對曰：「昔平王東遷，命我先君文侯曰：與鄭夾輔周室，毋廢王命。今鄭不率（率，遵也），寡君使群臣問諸鄭，豈敢辱侯人（侯人，伺侯望敵者）？敢拜君命之辱。」彘子以為諂，使趙括從而更之曰：「行人失辭（言誤對也）。寡君使群臣遷大國之跡於鄭（遷，徙也），曰：無辟敵。群臣無所逃命。」晉終為楚人所敗。
吳師伐楚州來，楚救之，吳人禦諸鐘離。楚將子瑕卒，楚師（音安，吳楚之間謂火滅為。軍之重主喪亡，其軍無復氣勢）。吳將公子光曰：「諸侯從於楚者眾，而皆小國也，畏楚而不獲已，是以來。吾聞之曰：作事威克其愛，雖小必濟（克，勝也。事尚威）。胡、沈之君幼而狂（性無定），陳大夫嚙壯而頑，頓與許蔡疾楚政，楚令尹死，其師，越為師，賤而多寵，政令不一（越非正卿也。軍多寵人，政令人不一於越），七國同役而不同心（七國，楚、頓、胡、沈、陳、蔡、許），師賤而不能整，無大威命，楚可敗也。」從之，楚師大奔。
後漢末，曹公擊馬超，始賊每一部到，公輒有喜色。賊破之後，諸將問其故，答曰：「關中長遠，若賊各依險阻，征之不一二年，不可定也。今皆來集，其眾雖多，莫相歸服，軍無酌適（音的），故一舉可滅。為功差易，吾是以喜也。」
後魏末，原州人豆盧狼害都督大野木兒等，據州城反。州人李賢乃召集豪傑謀曰：「賊起倉卒，便誅二將。其勢雖盛，其誌已驕，然其政令莫施，惟以殘剝為業。夫以羈旅之賊，而禦烏合之眾，勢自離畔。今若從中擊之，賊必喪膽。如吾計者，指日取之。」眾皆從焉。乃率敢死士三百人，分為兩道，乘夜鼓譟而出，群賊大驚，一戰而敗，遂追斬之。
春秋時，秦桓公既與晉厲公為令狐之盟，而又召狄與楚，欲道以伐晉，諸侯是以睦於晉。晉欒書將中軍，荀庚佐之；士燮將上軍，騎佐之；韓厥將下軍，荀佐之；趙旃將新軍，至佐之。毅禦式，欒針為右。孟獻子曰：「晉師乘和，師必有大功。」五月丁亥，晉師以諸侯之師及秦師戰於麻隧，秦師敗績（晉之軍師和，而蔡積怨於諸侯，是以克也）。
魏中山元英攻北徐州，圍刺史昌義之於鐘離，眾兵百萬。武帝遣征北將軍曹景宗拒之，次邵楊洲，築壘相守，未敢進。帝怒，詔韋會焉，賜以龍環禦刀曰：「諸將有不用命者，斬之。」自合肥輕趨陰陵大澤，過澗谷，造飛橋以濟。師人畏魏軍盛，多緩緩行。曰：「鐘離令鑿穴而處，負戶而汲；車馳卒奔，猶恐其後，而況緩乎？」旬日而至邵陽洲。初，帝敕景宗曰：「韋，卿之鄉望，宜善敬之。」景宗見甚謹。帝聞曰：「二將和，師濟矣。」於景宗營前二十里，夜掘長塹，立鹿角，截洲為城，比曉而營立。元英大驚，以杖擊地曰：「是何神也！」遂克之。
梁武景略與前軍趙祖悅同軍交惡，誌相陷害。景略一怒，自嚙其齒，皆流血。韋以將師不和，將至禍患，酌酒自觀景略曰：「且願兩虎勿復私鬥。」故略於此役得無害焉。
唐初，劉黑闥引突厥寇河北，淮陽王道玄授山東道行軍總管，師次下博，與賊軍遇。道玄師騎先登，命副將史萬寶督軍繼進。萬寶與之不協，及道玄深入，而擁兵不進，謂所親曰：「吾奉手詔，言淮陽小兒輩，雖名為將，而軍之進止皆委於吾。今其輕銳越泥濘交戰，大軍若動，必陷泥溺。莫如結陣以待之，雖不利於王，而利於國。」道玄遂為賊所擒。
左衛大將軍程知節征賀魯，為前軍總管，至鷹娑川，突厥有二萬騎來拒，總管蘇海政與戰，互有前卻。既而突厥別部鼠尼施等又領三萬余騎續至，蘇定方正歇馬，隔一小嶺，去知節十許裏，望見塵起，率五百騎馳往擊之，賊眾大潰，追奔二十里，殺千五百餘人，獲馬二千疋，死馬及所棄甲仗綿亙山野，不可勝計。副大總管王文度害其功，謂知節曰：「雖雲破賊，官軍亦有死傷，蓋決成敗法耳，何為此事？自今正可結為方陣，輜重並納腹中，四面布隊，人馬披甲，賊來即戰，自保萬全；無為輕脫，致有傷損。」又矯稱別奉聖旨，以知節恃勇輕敵，使文度為其節制。遂收軍不許深入，終日跨馬披甲結陣，由是馬多瘦死，士卒疲勞，無有鬥誌。定方謂知節曰：「本來討賊，今乃坐守，馬餓兵疲，逢賊即敗，怯懦如此。公為大將，閫外之事不許自專，別遣軍副專其號令，理必不然。須囚系文度，飛表奏之。」知節不從。至怛篤城，有降胡附，文度又曰：「比我兵回，彼還作賊，不如盡殺，取其資材。」定方曰：「如此，則自作賊耳，何名伐叛？」文度不從。師還，竟無功，文度坐處死。
宋銀夏李繼遷逆命，至道初，命將部送糧草於靈武。時會州觀察使田紹斌治裨將，皇甫繼明、白守榮皆在陣中。至浦洛河，與虜角鬥，大敗之。紹斌語諸將軍曰：「蕃戎輕挑，勿棄輜重，但按轡結陣徐行。」守榮忿曰：「我不受君節度。」乃率兵去輜重四五里。繼遷初見紹斌旌旗，不敢擊。守榮等欲邀奇功，遂與戰。賊先伏兵，以羸騎挑戰，既而伏發，守榮等敗走。
前漢胡建守軍正丞時，監軍禦史為奸，穿北軍壘垣以為賈區。建斬之，奏曰：「軍法立武以威眾，誅惡以禁邪。今有穿軍垣以求賈利，私買賣以為市，無以帥先士大夫。法曰：壁壘已定，穿窬不由路，是謂奸人。奸人者，殺。臣昧死以聞。」制曰：「司馬法：國容不入軍，軍容不入國。三王戒誓於軍中，欲民先成其慮也。建又何疑？」建由是顯名。
後漢祭遵從光武征河北，舍中兒犯法，遵格殺之。光武怒，命收之。主簿陳嗣諫曰：「明公常欲眾軍整齊，今遵奉法不避，是教令所行也。」乃以為刺奸將軍，謂諸將曰：「當備遵。吾舍中兒犯法，尚殺之，必不私諸卿也。」
吳將呂蒙為漢昌太守，圍關羽，定南郡，盡得羽將士家屬，皆撫慰之，約令軍中不得幹歷人家有所求取。蒙麾下士汝南人，取民家一笠，以覆官鎧。官鎧雖公物，蒙猶以為犯軍令，不可以鄉裏故而廢法，遂垂涕斬之。
隋樊子蓋東都留守，屬楊玄感作逆逼城，子蓋遣河南贊務裴弘榮逆擊之，反為所敗，遂斬弘榮以徇。國子祭酒楊汪小不恭，子蓋將斬之，汪拜謝頓首流血，久乃釋免。於是三軍莫不戰栗，將吏無敢仰視。玄感每盡銳攻城，子蓋徐設備禦，至輒摧破。
唐高崇文獻宗初為右神策行營節度，統諸鎮兵，討四川劉辟。至興元，中軍有折逆旅之匕箸者，斬以徇。初，辟陷東川，擒節度使李康。及崇文克梓州，乃歸康，求雪己之罪。崇文以康敗軍失律，斬之。
韋雲起，契丹入寇營州，詔護突厥兵往討之，啟民可汗發騎二萬，受其處分。雲起分為二十營，四道俱引，營相去各一里，不得交雜，聞鼓聲而行，聞角聲而止，自非公使不得走馬。三令五申之後，擊鼓而發。軍中有犯約者，斬紇幹一人，持首以徇。於是，突厥將帥來入謁之，綿膝行股戰，莫敢仰視。終立功焉。
王智興，元和中王師追吳元濟戰，賊令姚海率勁兵二萬圍豐，攻城甚急。智興復擊敗之，於賊壁獲美妾。智興懼軍士爭之，乃曰：「軍中有女子，安得不敗？此雖無罪，違軍法也。」即斬之以徇。
鄧士美討王丞宗，士美遣兵馬使王獻領勁兵一萬為前鋒。獻兇惡恃亂，逗撓不進。遽令召至，數其罪斬之，下令曰：「敢後出者，斬。」士美親鼓之，兵既合，賊軍大敗。上大悅，曰：「吾故知士美能辦吾事。」
高仙芝每出征討令封常清知留後事。常清有才學，果決，知留後時，仙芝乳母子鄭德詮以為郎將，威望動三軍。常清出回，諸將皆引前，德詮自後走馬突常清而去。常清至使院，命左右密引至廳，凡經數重門，德詮既過，命隨後閉之。常清離席謂曰：「常清起自細微，中丞過聽，以常清為留後使，郎將何無禮？對中使相淩！」因叱之曰：「郎將須暫死以肅軍容。」因令勒回，杖六十，面仆地，拽出。仙芝妻及乳母於門外號哭救之，不得，因以其狀上仙芝。覽之，驚曰：「已死矣！」及見常清，遂無一言。常清亦不謝。於是軍中股慄。
宋雲州觀察使郭進在石嶺關，幹敏有材，善聽斷，以鉤距得其情，禦下有方略，軍政嚴肅。然天性喜殺，士卒少有違令，必置於法。每有討伐，皆奮不顧死，多致克捷。在西山，宋太祖每遣戍卒，必諭之曰：「汝輩當謹奉法，我猶赦汝，郭進殺汝矣。」其為將嚴肅如此。
馬知節徙知定遠軍時，部民入堡，卒有盜婦人首飾者，護軍止笞而遣之。知節曰：「民避外虞而來，反為內寇所掠，此而可恕，何以肅下？」即斬之。又虜眾犯塞，民相攜入城。知節與之約：有盜一錢者，斬。俄有竊童兒錢二百者，即戮之。自是無敢犯者。
漢文帝時，賊兵入邊，以周亞夫軍細柳營。帝至軍，吏被甲，銳金刃，控弓弩，持滿。天子先驅至，不得入。曰：「軍中聞將軍令，不聞天子詔。」帝使持節詔曰：「吾欲勞軍。」亞夫傳言開壁門，士請車騎曰：「將軍約，軍中不得驅馳。」天子按轡徐行，至營中，為動容，式車曰：「真將軍也。」
魏平寇將軍徐晃既破關羽，諸軍皆集，太祖按行諸營，士卒鹹離陣而觀，獨晃營齊整，將士駐陣不動。太祖曰：「徐將軍可謂有周亞夫之風也。」
宋龍驤將軍蒯恩伐魯余之，其子軌乘勝擊恩，矢下如雨，呼聲震天地。恩整厲將士，置陣堅嚴，屢衡之，不少動，乃退。
隋楊素為靈州行軍總管，討突厥，馱戎嚴整，有犯軍令者立斬之，無所寬貸。戰無不勝，稱為名將。
杜伏威聚眾，自稱總管，有敢死之士五千人，號為上募，寵之甚厚，與同甘苦。有攻戰，輒令上募擊之。及戰罷，閑視，有瘡在背者便斬之，以其退而被擊也。所獲貲財，皆以賞軍士。及戰死者，以其妻妾徇葬。故人自為戰，所向無敵。
唐文德皇后之葬也，段誌玄與宇文士及分統士馬，出肅章門。太宗夜使宦官至二將軍所，士及開營納使者。至誌玄，閉門不納，曰：「軍門不可夜開。」使者曰：「此有手敕。」誌玄曰：「夜中不辯真偽。」竟停使者。至曉，太宗聞而嘆曰：「此真將軍也，周亞夫無以加焉。」
李晟與李懷光同討朱Г，懷光軍輒虜掠驅牛馬，百姓苦之。晟軍無所侵犯，收復京城，告諭於眾百姓安堵，秋毫不犯。後其子愬克復蔡州，市不改肆，復踵其美。
長武城使高崇文統神策軍討劉辟，崇文在長武練卒五千人，常若寇至。及中使至，卯時宣命，辰時出師，兵仗軍須，無不備具。
五代周韓令坤平楊州，吳人遣孟俊率眾數萬來逼城，世宗遽命宋太祖皇帝領兵二千援之。帝所領多天武禁兵，有臨陣逗撓不用命者，帝必奮劍斫其皮笠，陽為趣戰，其實識之。明日盡索皮笠，視有劍跡者，得數千人，立斬以徇。自是人皆死戰。
後漢邳肜從光武於河北，時王郎所置信都王捕擊肜父弟及妻子，使為書呼肜曰：「降者封爵，不降滅族。」肜涕泣報曰：「事君者不得顧家，肜親屬所以至今得於信都者，劉公之恩也。公方爭國事，肜不得復念私也。」會更始將攻拔信都，郎兵敗走，肜家屬得免。
梁羊侃為都官尚書，侯景叛，逼城。侃長子為景所獲，執來城下視侃。侃謂曰：「我傾宗報主，猶恨不足，豈復計此一子？幸汝早能殺之！」數日復持來，侃謂曰：「久以汝為死，猶復在耶？吾以身許國，誓死行之，終不以汝而生進退。」因引弓射之。賊感其忠義，亦弗之害。
唐肅宗即位於靈武，仆固懷恩從郭子儀赴行在所。時同羅部落自西京叛，北寇朔方，子儀與懷恩擊之，恩子汾領徒擊賊，兵敗而降，尋又自拔而歸。懷恩叱而斬之。將士懾駭，無不一當百，遂破同羅。
晉羊祜為平南將軍，增修德信以懷。吳初附，每於吳人交兵，克日方戰，不為掩襲之計。將帥有欲進譎詐之策者，飲以醇酒，使不得言。人有略吳二兒為俘者，祜遣送還其家。後吳將夏詳、邵ダ等來降，二兒之父亦率其屬與俱。吳將陳尚、潘景來寇祜，追斬之，美其死節而厚加殯殮，景、尚子弟迎喪，以禮遣還。吳將鄧香掠夏口，祜募生縛香，既至，宥之。香感其恩，率部曲面降。祜出軍行吳境，刈谷為糧，皆計所侵，送絹償之。每會眾江沔遊獵，常止晉地，若禽獸先為吳人所傷，而為晉兵所得者，皆封還之。於是吳人翕然悅服，吳將陸抗告其戍曰：「彼專為德，我專為暴。」是不戰而自服也。
宋檀道濟為高祖北伐前鋒，至洛陽，凡拔城破壘，俘四十餘人。議者謂應戮以為京觀，道濟曰：「伐罪弔民，正在今日。」皆釋而遣之。於是戎夷感悅，相率歸之者眾。
劉π為寧朔將軍，會預州刺史商琰反，詔π輔國將軍討之。及琰開門請降，π令三軍不得妄動，城內秋毫無所失。百姓感曰來蘇。百姓生為立碑。
唐程名振，武德初遙授永年令，率兵經略河北。名振夜襲鄴，俘其男女千餘人。去鄴八十里，聞婦女有乳汁者九十餘人，悉放遣之。鄴感其仁。
唐劉仁軌檢校帶方州刺史，勒兵鎮守。初百姓經福信之亂，合境雕殘，僵屍相屬。仁軌始令收斂骸骨，瘞埋弔祭之，賑貸貧乏，存問孤老，條錄戶口，人懷其惠。
宋開寶中，江南李煜違詔，稱疾不朝，治城壘，繕甲兵，漸失藩臣禮。詔曹彬、李漢瓊、田欽橐率兵先赴荊南，發舟艦；又命潘美發騎士共十餘萬，水陸齊進。太祖語彬曰：「南方之事，一以委卿。切勿暴掠生民，惟示威令使自歸順，不須急擊。」彬等率士卒晨夜攻城，長圍中。彬每緩師，冀煜之歸服。煜常為左右所惑，及鑿城將陷，彬又使人入諭曰：「事勢如此，所惜者一城生聚，生能歸命，策之上也。」煜猶豫不決，翌日城陷。彬申嚴禁暴之令，兵不血刃。煜與其臣百餘人詣軍門請罪，彬慰安之，待以賓禮，請煜入宮治裝，盡以其禮歸京師。彬殿數騎待於宮門外，煜既入，左右密啟彬曰：「縱煜入宮，或致不測，為之奈何？」彬笑曰：「煜甚懦，素無斷，既已降，必不能自引決。」果如彬言。偽朝文武官吏賴彬保全，各得其所，親屬為軍士所掠者即遣還之。因大搜軍中，無得匿人妻女。倉廩府庫委轉運使按籍檢視，彬一不問。
齊田穰苴為將，閱士卒次舍井竈飲食，問疾醫藥，身自撫循之。悉取將軍之資糧享士卒，平分糧食，比其羸弱者。三日而後勒兵。病者皆求行，爭奮出為之赴戰。晉師敗走。
漢耿秉擊賊寇，休止不結營部，然遠斥侯，明要誓。有警，軍陣立成。士卒皆樂為之死。
唐朱Г之亂，李晟於畿甸率聚征賊，吏民樂輸守，禦益固，由是軍不乏食。神策軍家族多陷於Г，晟家亦百口在賊中。左右或有言及家者，晟因泣下曰：「乘輿何在，而敢恤家乎？」Г又使晟小吏王無忌之婿詣晟軍，且曰：「公家無恙，城中有書問。」晟曰：「爾敢與賊為間！」遽命斬之。時供輸不至，盛夏，軍士或衣裘褐，晟以同甘苦，每以大義奮激士心，士卒無離叛者。
五代王晏球圍賊城既久，帝遣使督攻城。晏球曰：「賊壘堅峻，但食三州租稅，撫恤黎民，愛養軍士，彼自當魚潰。」帝然其言。晏球能與將士同其甘苦，所得祿賜、私財盡以饗士，日具飲饌，與將校宴飲。待軍士有禮，軍中無不敬伏。其年冬，平賊。自初至於城拔，不戮一士，上下歡心。物議以為有將帥之略。
春秋時，晉師伐Τ陽，荀偃、士モ帥師攻Τ陽，親受矢石（躬在矢石間）。
唐崔義元為婺州刺史，屬睦州女子陳碩真舉兵，及其遣黨童文寶領徒四千人掩襲婺州，義元將督兵拒戰。時百姓訛言：「碩真當升天，犯其兵馬者無不滅門。」眾皆忄匈懼。司功參軍崔元籍言於義元曰：「起兵仗順，猶且不成，此乃妖誑，豈能得久？」義元以為然，因命元籍為先鋒，義元率兵繼進。至下淮戍，擒其間諜二十餘人。詰朝進擊，身先士卒，左右以盾蔽箭，義元曰：「刺史尚欲避箭，誰肯致死？」由是士卒戮力，斬首數百級，余悉許其歸首。進兵至睦州界，歸降萬計。
宋遊瑰以德宗出幸奉天，衛兵未集，與慶州刺史俞惟明合兵三千赴難，自乾陵北過赴醴泉，以拒Г。會有人自京城來，言賊信宿當至，上遽令追遊瑰等軍。才入壁，Г黨果至，乃出鬥城下，小不利，乃退入城。賊急奪門，遊瑰與賊隔門血戰。賊日攻城，遊瑰等惟守，躬當矢石，不暇寢食。赴難之功，遊瑰首焉。
宋初征河東，太宗每躬擐甲冑，蒙犯矢石，指揮戎旅。左右有諫者，上曰：「將士爭效命於鋒鏑之下，朕豈忍坐觀？」士卒聞之，人百其勇，皆冒白刃，爭為先登。凡控弦之士數十萬，列陳於乘輿首，蹲甲交射，矢集於賊城上如蝟毛。每給諸軍矢數百萬，必頃刻而盡。捕得生口雲：「繼元城中募市所射之箭，以十錢易一支，凡得百餘萬，集聚而貯之。」太宗聞之，笑曰：「此箭為我畜也。」及城降，盡得之。時又以牛革為洞屋，猛士數百蒙以攻城，上欲親至其中，慰勞士卒。彰德軍節度李漢瓊法請曰：「晉陽孤壘，危若累卵，諸軍用命，戰士賈勇，堞城之下，矢石如雨，陛下奈何以萬乘之尊，欲親臨之？若不聽臣言，臣願先死！」上甚嘉之。
春秋時，楚師伐宋，圍蕭，蕭潰。楚大夫申公巫臣曰：「師人多寒。」楚子於是巡三軍，撫而勉之。三軍之士皆如挾纊（纊，綿也。言其亡寒也）。
魏吳起為將，與士卒最下者同衣食，臥不設席，行不乘騎，親果糧，與士分勞。卒有病疽者，吳起為吮之。卒母聞而哭。或謂其母曰：「子，卒也，而將自吮其疽，何哭為？」母曰：「非然也。往年吳公吮其父，父戰不旋踵，遂死於敵。今又吮其子，妾不知其死所矣，是以哭之。」於是擊秦，拔其五城。
後漢段為破羌將軍，以征西羌。行軍仁愛士卒，疾病者親自瞻省，爭為裹創。在邊十餘年，未嘗一日蓐寢。與士同甘苦，故皆樂為死戰。
皇甫規為中郎將，持節監討零吾等羌。會軍中大疾，死者十三四。規親入庵廬，巡視將士，三軍感悅，東羌遂使乞降。
唐太宗親征高麗，駕次定州城北門，親慰撫之。有徒卒一人病不能起，太宗自至床前問其所苦，仍勒州縣厚加供給。凡在征人忻然，縱有病者，悅以忘疲。師次白巖城，將軍李思摩中弩矢，太宗親為之吮血。由是，從行文武競思奮勵。及軍回，行次柳城，招集戰亡人骸骨，設大牢以祭之。太宗慟哭盡哀，軍人無不灑泣。兵士觀者，歸家以告，其父母曰：「吾兒之死，天子哭之，死無所恨！」
司空李每將兵在軍，識某臧否，聞人片善，扼腕而從。事捷之日，多推功於下。前後在軍所得金帛，皆散之將士。以是人皆為用，所向皆克捷。及薨，哭之或有嘔血者。
宋王超為將，善統部分，禦下有恩，與高瓊同典禁旅。常休假地，適遇營壘軍校不時伺知者，瓊即棰罰。超阻之，以為非公行，不當加罪。
齊田橫為韓信襲擊，走歸彭越。漢滅項籍後，橫與其徒屬五百人入海，居島中。帝使使招橫，赦罪而召之曰：「橫來，大者王，小者侯。不來，發兵加誅。」橫乃與其客二人乘傳詣洛陽，至屍鄉廄置，謂其客曰：「陛下所以欲見我，不過欲一見我面貌耳。陛下在洛陽，今斬吾頭，馳三十里間，形容尚未能改，猶可知也。」遂自刎，令客奉其頭，從使者馳奏之。帝以王者禮葬之。橫既葬，二客穿其冢旁，皆自刎。餘五百人在海島間，聞橫死，亦皆自殺。於是乃知田橫之兄弟能得士心也。
漢將軍李廣，得賞賜輒分麾下，飲食與士卒共之。將兵乏絕處，見水，士卒不盡飲，不近水；不盡餐，不嘗食。士卒以此皆樂為用。及死之日，皆為垂涕。
魏將諸葛誕守壽春，以司馬氏累代擅權，遂舉兵，以輔魏室為辭。司馬文王率師討之，壽春城陷。誕死，文王招其徒，不降。且招且戰，數百人拱手為列，每斬一人，輒欲降之，皆曰：「為諸葛公死，不恨。」以至於盡，無一人降。時人比之田橫耳。戍將於銓嘆曰：「大丈夫受命其主，以兵救人，既不能克，又束手於敵，吾所不取。」乃免胄冒陣而死。其得士心如此。
曹真每征行，與將士同勞苦。軍賞不足，輒以家財頒賜士卒，皆願為用。
晉王為巴郡太守，郡邊吳境，兵士苦役，生男多不養。仍嚴其科條，寬其徭課，其產育者皆與休復，所全活者數千人。及伐吳，先在巴郡之所全育者皆堪徭役供軍。其父母戎之曰：「王府君生爾，爾必勉之，無愛死也。」
唐烏重胤為河陽節度，討蔡州，賊將有李端者，過氵殷河降重胤。其妻為賊束縛於木，臠肉至死，將絕，猶謂其夫曰：「善事烏重胤。」其得人心如此。
西魏將王思政守潁川郡，東魏帥師十萬攻之，備盡攻擊之術，以潁水灌城陷之。思政知事不濟，率左右謂曰：「義士受恩，遂辱王命，力屈道窮，計無所出，惟當效死以謝朝恩耳。」因仰天大哭。左右皆號慟。思政向西再拜，便欲自刎。眾共止之，不得引決。及城陷日，潁川士卒八千，存者才三千人，終無叛者。
春秋時，秦師襲鄭，過周北門，左右免胄而下（兵車，非大將，禦者在中，故左右下禦），超乘者三百。王孫滿尚幼，觀之，言於王曰：「秦師輕而無禮（謂過天子門不捲甲束兵，而起乘示勇也），必敗。輕則寡謀，無禮則脫（脫，易也），入險而脫，又不能謀，能無敗乎？」晉人敗秦師於ゾ。
魏師諸葛誕據壽春反，魏將王基討之。吳遣朱異來救誕於安城。詔王基引諸軍轉據北山。基謂諸將曰：「今圍壘轉固，兵馬向集，但當精修守備，以待越逸。而更移兵守險，使當放縱，雖有智者，不能善後矣。」遂守，便宜上疏曰：「今與賊家對敵，當不動如山。若遷移依險，人心搖蕩，於勢大損。諸軍並據深溝高壘，眾心皆定，不可傾動，此禦兵之要也。」書奏，報許。壽春竟拔。司馬文王與基書曰：將軍上違詔命，下拒眾議，終至制敵擒賊，雖古人所述，不過也。」
後魏薛永宗叛，帝西巡，進軍圍之。永宗出兵欲戰，帝問崔浩曰：「今日可擊否？」浩曰：「永宗未知陛下自來，人心安固。北風迅疾，宜急擊之，須臾必避。若等明日，恐見官軍盛大，必夜遁走。」帝從之，永宗潰滅。車駕濟河，前驅告賊在渭北，帝至洛水橋，賊已夜遁。詔問浩曰：「蓋吳在長安北九十里，渭水北穀草不備，欲渡渭南西行何如？」浩曰：「蓋吳營去此六十里，賊魁所右。擊蛇之法，當先破頭，頭破則尾豈能動？宜乘勢先擊吳，今軍往一日便到，吳平之後，回向長安，亦一日而至。一日之乏，未便損傷。臣愚請宜從北道，若從南道，則蓋吳徐入北山，卒未可平。」帝不從，乃渡渭南。吳聞帝至，盡散入山林，果如浩言。軍無所克，帝悔之。
前漢高帝築壇拜韓信為大將軍，問曰：「將軍何以教寡人策？」信曰：「今東鄉爭權天下，豈非項王耶？」上曰：「然。」信曰：「大王自料勇悍仁強孰與項王？」曰：「弗如也。」信拜賀曰：「惟信亦以為大王弗如也。然臣嘗事項王，請言項王為人也。喑鳴猝嗟，千人皆廢（猝嗟，猶言出嗟也。言羽一出嗟，千人皆失氣也），然不能任屬賢將，此特匹夫之勇也。大王之入武關，秋毫無所害，除秦苛法，與民約法三章，秦民亡不欲得大王王秦者。於諸侯之約，大王當王關中，關中民戶知之。而失職之蜀，民亡不恨者。今王舉而東，三秦可傳檄而定也。」於是漢王聽信計，舉兵東出。
項羽圍漢王於滎陽，漢王患之，請割滎陽以西以和。項王不聽。漢王謂陳平曰：「天下紛紛，何時定乎？」平曰：「然！項王為人，恭敬愛人，士之廉節好禮者多歸之。至於行賞功爵邑重之（言愛惜之），士亦以此不附。今大王人少禮，士廉節者不來，然大王能饒人以爵邑，士之頑頓嗜利無恥者，亦多歸漢。誠各去兩短，集兩長，天下指麾即定矣。」
高帝時，黥布反，帝召薛公，以問，對曰：「使布出於上計，東取吳，西取楚，並齊取魯，傳檄燕趙，固守其所，山東非漢之有也。出中計，東取吳，西取楚，並韓取魏，據敖倉之粟，塞城臯之險，勝敗之數未可知也。出下計，東取下蔡，歸重於越，身歸長沙，陛下高枕而臥，漢無事矣。」上曰：「是計將安出？」對曰：「必出下計。布，故酈山之徒也，自致萬乘之主，此皆為身不顧後，為百姓萬世慮者也。故出下計。」果如薛公揣之，東擊荊，荊王劉賈敗死（時賈都丹徒），漢終破布。
後漢末，曹公征荊州，劉琮降，得其水軍及步兵，遂遺書孫權雲：「今將水軍八十萬，當於將軍會獵於長洲之苑。」將士聞之，恐。權延見群下，問以計策，鹹曰：「曹操託名漢相，挾天子以征四方，動以朝廷為辭。今日拒之，事更不順。且將軍大勢可以拒操者，長江也。劉表治水軍，蒙沖鬥艦千數，操悉浮以沿江，兼有步兵，水陸俱下，此為長江之險已與我共之矣，而勢力眾寡又不可論。愚謂大計不如迎之。」權將周瑜曰：「不然。操雖託名漢相，其實漢賊。將軍以神武雄材，兼仗父兄遺烈，割據江東，地方數千里，兵精足用。英雄樂業，尚當橫行天下，為漢家除殘去穢，況操自送死而可迎之耶？請為將軍籌之：今使北土已安，操無內憂，能曠日持久來爭疆場，又能與我校勝負於舟楫可乎？今北土既未安，加以馬超、韓遂在關西，為操後患。且舍鞍馬，仗舟楫，於吳越爭衡，本非中國所長。又今盛寒，馬無槁草，驅中國士眾，遠涉江湖，不習水土，必生疾病。此數四者，用兵之患也，而操皆冒行之。瑜請得精兵三萬人，進往夏口，保為將軍破之。」權曰：「君言當擊，甚與孤合。」權拔刃斫前奏按曰：「諸將吏敢復言迎曹操者，此按同。」果有赤壁之捷焉。
蜀大將諸葛亮悉大眾十萬，由斜谷出始平，據武功五丈原。魏將司馬宣王帥師拒之，與亮對於渭南。亮分兵屯田，為久駐之基，屢使交書及致巾幗（音虢，婦人之飾），以怒宣王。宣王亦屢表請戰，魏使衛尉辛毗杖節而到，賊不復出矣。亮曰：「彼本無戰心，所以固請者，示武於眾矣。將在軍，君命有所不受。茍能制吾，豈千里請戰耶？」宣王使二千餘人就軍營東南角，大聲稱「萬歲」。亮使問之。答曰：「吳朝有使至，請降。」亮謂曰：「計吳朝必無降法。卿是六十老翁，何煩詭誑如此？」懿與亮相持百餘日，亮卒於軍中。及軍退，宣王乃行其營壘，曰：天下奇才也。
陳將吳明徹進逼壽陽，北齊將王琳拒守，又遣大將皮景和率兵數十萬來援，去壽陽三十里，頓軍不進。諸將鹹曰：「堅城未拔，大援在近，不審明公計將安出？」明徹曰：「兵貴在速，而彼結營不進，自挫其鋒，吾知其不敢戰明矣。」於是躬擐甲冑疾攻，一鼓而克壽陽。
春秋時，楚伐鄭，晉師救之，晉楚遇於鄢陵。範文子不欲戰，至曰：「楚有六間，不可失也。其二卿相惡（子重、子反），王卒以舊（罷老不代），鄭陳而不整，蠻軍而不陳（蠻夷人楚者不結陳），陳不違晦（晦月終陰之盡，故兵家以為忌），在陳而囂，合而加囂（陳合宜靜，而楚有聲）。各顧其後，莫有鬥心（人恤其所底）。舊不必良，以犯天忌，我必克之。」楚子登巢車以望晉軍（巢車，車上為木魯），子重使太宰伯州犁侍於王後（州犁，晉伯宗子，前年奔楚），王曰：「騁而左右，何也？」曰：「召軍吏也。」「皆聚於中軍矣。」曰：「合謀也。」「張幕矣。」曰：「虔卜於先君也。」「徹幕矣。」曰：「將發命也。」「甚囂且塵上矣。」曰：「將塞井夷竈而為行也。」「皆乘矣，左右執兵而下矣。」曰：「聽誓也（左將師右軍右）。」「戰乎？」曰：「未可知也。」「乘而左右皆下矣。」曰：「戰禱也（禱請於鬼神）。」伯州黎以王卒告王（公晉侯）。苗賁皇在晉侯之側，亦以王卒告（賁皇，楚鬥椒子）。皆曰：「國士在，且厚，不可當也（晉侯左右皆以伯州犁在楚，知晉之情，且謂楚眾多，故憚合戰，與苗賁皇意異）。」苗賁皇言於晉侯曰：「楚之良在其中軍王族而已，請分良以擊其左右，而三軍萃於王卒，必大敗之。」終如其言，敗楚師於鄢陵。
必阝之戰，楚子北師次於延阝（北地），沈尹將中軍，子重將左，子反將右，飲馬於河而歸（子反，公子側）。聞晉師既濟，王欲還，伍參言於王曰：「晉之從政者新，未能行令。其佐先剛愎不仁，莫肯用命（愎，很也），其三帥者，專行不獲（欲專其所行而不得）。聽而無上，眾誰適從？此行也，晉師必敗。且君而逃臣，若社稷何？」王病之，告令尹改乘轅而北之，次於管以待之。晉師在敖、高阝之間，鄭皇戌使如晉師，曰：「楚師驟勝而驕，其師老矣，而不設備。子擊之，鄭師為承，楚師必敗。」欒武子曰（欒書）：「楚自克庸以來，其君無日不討國人而訓之，在軍無日不討軍實而申儆之（軍實，軍器）。先大夫子犯有言曰：師直為壯，曲為老。我則不德，以僥怨於楚，我曲楚直，不可謂老。其君之戎分為二廣（君之親兵），廣有一卒，卒偏之兩（十三乘為一廣。《司馬法》：百人為卒，二十三人為兩，車十五乘為大偏。今廣十五乘，亦用善偏法，復以二十五人為承副）。右廣初駕，數及日中，左則受之，以至於昏。內官序當其夜（內官，近官，以次序也），以待不虞。不可謂無備。」晉終為楚人所敗。
秦為令狐之役，故冬秦伯伐晉取羈馬（晉邑）。晉人禦之，趙盾將中軍，荀林父佐之；缺將上軍，臾駢佐之；欒盈將下軍，胥申佐之；範無恤禦戎，以從秦師於河曲。臾駢曰：「秦不能久，請深壘固軍以待之。」從之。秦人慾戰，秦伯謂士會曰：「若何而戰？」對曰：「趙氏新出，其屬曰臾駢，必實為此謀。將以老我師也（臾駢，趙盾屬大夫，新出上軍）。趙有側室曰穿，晉君之婿也（側室，支子），有寵而弱，不在軍事，好勇而狂，且惡臾駢之佐上軍也，若使輕者肆焉，其可（肆，暫往而退也）。」乃皆出戰，交綏而退。
蔡侯、吳子、唐侯伐楚，舍舟於淮，自豫章與楚夾漢，二師陳於柏舉。闔廬之弟夫概王晨請於闔廬曰：「楚大夫囊瓦不仁，其臣莫有死誌，先伐之，其卒必奔，而後大師繼之，必克。」不許。夫概王曰：「所為臣義而行不待命者，其此之謂也。今日我死，楚可入也。」以其屬五千擊子常之卒，奔，楚師亂，吳師大敗之。吳入郢。
漢高祖如滎陽，謂酈食其曰：「緩頰往說魏王豹。豹不聽，以韓信、曹參、灌嬰俱擊魏。食其還，漢王問：「魏大將誰也？」對曰：「柏直」。王曰：「是口尚乳臭，不能當韓信。騎將誰也？」曰：「馮敬。」曰：「是秦將馮無擇子也，雖賢，不能當灌嬰。步卒將誰也？」曰：「項它。」曰：「不能當曹參。吾無患矣。」遂克之。
陳友，趙代地皆有。高祖聞將皆故賈人，上曰：「吾知與之矣。」乃多以金賂將，將多降。
後漢曹公征張繡於穰，一朝引軍退，繡自追之。賈詡曰：「不可追，追必敗。」繡不從，大敗而還。詡謂繡曰：「更追之，必勝。」繡曰：「不用公言，以至於此。今已敗，禁何復追？」詡曰：「兵勢有變，亟往必利。」繡信之，遂收散卒追戰，果以勝還。問詡曰：「繡以精兵追退軍，而公曰必敗；以敗卒擊勝兵，而公曰必克。悉如公言，何其皆驗？」詡曰：「此易知耳！將軍雖善用兵，非曹公敵也。軍雖新退，曹公必自斷後。追兵雖精，將既不敵，彼士亦銳，故知必敗。曹公攻將軍無失策，力未盡而退，必國內有故。已破將軍，必輕軍速進，縱留諸將斷後，諸將雖勇，亦非將軍敵。故雖用敗兵，而戰必勝也。」繡大服。
魏張遼圍昌於東海，數月糧盡，議引軍還。遼曰：「數月以來，每行諸圍，輒屬目視遼，又射矢更稀，此必計猶豫，故不力戰。遼欲挑與語，倘可誘也。」乃使謂曰：「公有命，使遼傳之。」果下與遼語。遼曰：「太祖神武，先附者受大賞。」乃降，遼入家，拜妻子。歡喜，隨詣太祖。
太祖征呂布至下邳，布敗退固守，攻之不下。連戰，士卒疲。太祖欲還，荀攸曰：「呂布勇而無謀，今三戰皆北，銳氣衰矣。三軍以將為主，主衰則軍無奮意。夫陳宮有智而遲，今及布氣之未復，宮謀之未定，進急攻之，布可拔也。」遂生擒布。
春秋時，秦康公送公子雍於晉，晉人乃背先蔑而立靈公（晉使先蔑如秦逆公子雍），以禦秦師。箕鄭居守，趙盾將中軍，先克佐之；荀林父將上軍，先蔑將下軍，先都佐之；步招禦戎，戎津為右。及董陰，宣子曰：「我若受秦，秦則賓也；不受寇也，既不受矣，而復緩師，秦將生心。先人有奪人之心（奪敵人之戰心也），軍之善謀也。逐寇如追逃，軍之善政也。」訓卒利兵，秣馬蓐食，潛師夜起（蓐食，早食於寢蓐也）。戊子，敗秦師於令狐，至於刳首。
楚子與若敖氏戰於臯滸（楚地）。伯棼射王，汰舟，及鼓跗，著於丁寧（伯棼，越椒也。，車轅汰過也，箭過車轅上。丁寧，鉦也）。又射，汰，以貫笠轂（兵車無蓋，尊者則邊人執笠，轂。此言箭過車轅及王之蓋）。師懼，退。王使巡師曰：「吾先君文王克息，獲三矢焉，伯棼竊其二，盡於是矣。」鼓而進之，遂滅若敖氏。
魏司馬宣王征公孫文懿，賊保襄平，宣王進軍圍之。會霖潦大水，平地數尺，三軍恐懼，欲移營。宣王令：「軍中有言徙者，斬！」令史張靜犯令，斬之，軍中乃定。賊恃水，樵牧自若。諸將欲取之，皆不聽。司馬陳曰：「昔攻上庸，八部並進，晝夜不息，故一旬之半，拔堅城，斬孟達。今者遠來，而更安綏，愚竊惑焉。」宣王曰：「孟達眾少而食支一年，吾將士四倍於達而糧不淹月，以一月圖一年，安可不速？今賊眾我寡，賊饑我飽，雨水乃爾，功力不設，雖當促之，亦何所為？但恐賊糧盡而圍絡未合。掠其牛馬，采其樵採，此故驅之走也。夫兵者，詭道。賊憑眾恃雨，故雖饑困，安肯束手？當示無能以安之。取小利以驚之，非計也。」既而雨止，遂合圍，起土山地道，矢石雨下，攻而拔之。
趙劉曜舉軍攻洛陽，石勒將親救之，其長史程遐等以為不可，諫勒。勒大怒，按劍叱遐等，出，召徐光而謂之曰：「劉曜敵，乘高候之勢圍守洛陽。庸人之情，皆謂其鋒不可當。然曜帶甲十萬，攻一城而百日不克，師老卒殆，以我初銳擊之，可一戰而擒。若洛陽不守，曜必送死冀川，自河以北，席捲南向，吾事去矣。程遐等不欲吾親行，卿以為何如？」光對曰：「劉曜乘高侯之勢，而不能進臨襄國，更守金墉，此其無能為也。縣軍三時，亡攻戰之利。若鸞旗親駕，必望風奔敗。定天下之計，在今一舉。」勒笑曰：「光之言是也。」使內外戒嚴，有諫者斬。命石堪等各統見眾會滎陽，使石季龍進據石門，以左衛石邃都督中軍事，勒統步騎四萬赴金墉。勒顧謂徐光曰：「曜盛兵成臯關，上計也；阻洛水，其次也；坐守洛陽者，成擒也。」諸軍集於成臯，勒見曜無守軍，大悅，乃卷甲銜枚，出於鞏訾之間。曜陳其軍十餘萬人於城之西，勒自宣陽門升故太極前殿，季龍步卒三萬，自城之北而西，攻其中軍；石堪、石聰等各以精騎八千，自城西而北，擊其前鋒，太戰於西陽門。勒躬擐甲冑，出自閶闔，夾擊之。曜軍大潰，於陣擒曜，以徇軍前。
秦姚萇與苻登相持未解，登將魏褐飛自稱大將軍、沖天王，率氐胡數萬人攻安北姚當城於杏城，雷惡地應之，攻鎮東姚漢得於李潤。萇議將討之，群臣鹹曰：「陛下不憂六十里苻登，乃憂六百里褐飛？」萇曰：「登非可卒殄，吾城亦非登所可卒圖。惡地多智，非常人。已南引褐飛，東結黨成，甘言美說，以成奸謀，若得杏城、李潤，惡地據之，控制遠近，相為羽翼，長安東北非復吾有。」於是潛軍赴之。萇時眾不滿二千，褐飛、惡地眾至數萬，氐胡赴之，首尾不絕。萇每一見軍至，輒有喜色。群下怪而問之，曰：「今同惡相濟，皆來會集，吾得乘勢席捲，一舉而覆其巢穴，東北無復余也。」褐飛等以萇兵少，盡眾來攻。萇固壘不戰，示之以弱，潛遣子崇率騎數百，出其不意，以乘其後。褐飛兵擾亂，萇遣將王起等步騎擊之，褐飛眾大潰，斬褐飛。惡地請降。
東魏荊州刺史辛纂據穰地，西魏將楊忠從獨孤信討之。纂迎戰，敗退走。信與忠為前驅，馳至其城，令門者曰：「今大軍已至，城中有應，爾等求活，何不避走？」門者盡散。忠乘城而入，彎弓大呼，纂兵衛百餘人莫之敢禦，遂斬纂以徇，城中懾伏。
唐高祖率眾攻屈突通於河東，士卒登城南面者已千餘人，高祖在東原望之不見，會雨暴至，鳴角止軍，由是不克。或勸遂攻之，高祖曰：「屈突通習兵而無勇，若決戰，非其所長；嬰城，難以必勝。此自守虜耳，不足為虞。」遂收軍。
吐蕃大將麯莽布支率騎數萬寇涼州，入自洪源谷，將圍昌松縣。唐休瓊以數千人往擊之，臨陣，登高望見賊衣甲鮮盛，謂麾下曰：「自飲陵死，贊婆降，麯莽布支新知賊兵，欲曜威武，故其國中貴臣酋豪子弟皆從之。人馬雖精，不習戰事。吾為諸軍取之。」乃被甲先登，於賊六戰六克，大破之，斬其副將二人，首二千五百級，築京觀而還。
輔公┙於丹陽反，詔趙郡王孝恭為元帥，李靖為副以討之。李、任懷、張鎮州、黃君漢等七總管並受節度。師次舒州。公┙遣將馮惠亮率舟師三萬屯當塗，陳正通、徐紹宗領步騎二萬屯青林山，仍於梁山連鐵鎖以斷江路；築知月城，延袤十餘里，與惠亮等為掎角之勢。孝恭集諸將會議，皆雲：「惠亮、正通並握強兵，為不戰之計。城柵既固，卒不可攻，請直指丹陽，掩其巢穴。丹陽既破，惠亮自降。」孝恭欲從其議，靖曰：「公┙精銳雖在水陸二軍，然其所統之兵亦皆勁勇，惠亮等城柵尚不可攻，公┙既保石頭，豈應易拔？若我師至丹陽，留停旬月，進則公┙未平，退則惠亮為患，此便背腹受敵，恐非萬全之計。惠亮、正通皆是百戰余賊，必不憚於野戰，止為公┙立計，令其持重，但欲不戰以老我師。今若攻其城柵，乃是出其不意，滅賊之機惟在此舉。」孝恭然之。靖乃率黃君漢等先擊惠亮，苦戰破之，殺傷及溺死者萬餘人，惠亮奔走。靖率輕兵先至丹陽，公┙大懼，先遣偽將左遊仙領兵守會稽以為聲援，公┙擁兵東走。
武後時，徐敬業據楊州亂，以李孝逸討之，詔魏元忠監其軍事。孝逸至臨淮，為敬業先鋒雷仁智所敗。敬業先陷潤州，回兵以拒孝逸。孝逸懼其鋒，按甲不敢進。元忠促之，乃進擊。時敬業屯下阿溪，其弟敬猷率偏師逼淮陰，元忠請先擊敬猷，諸將曰：「不如先攻敬業。引兵救之，是腹背受敵也。」元忠曰：「賊勁兵盡在下阿，利在一決。若不捷，則大事去矣。敬猷本博徒，不習戰鬥，其眾寡弱，人情易搖，其勢可克。既克敬猷，我軍乘勝而進，彼若引救淮陰，計程則不及，又恐我軍進掩江都，必邀我於中路。彼則勞倦，我以逸待之，破之必矣。」孝逸從之，一戰而破敬猷。乃進軍，與敬業隔溪相拒，前軍為賊所破，孝逸又懼，欲退。元忠曰：「風順獲幹，火攻之利。」固請決戰。乃平敬業。
宋至道中，府州觀察使柳禦卿受本州節度使，而兵不滿數千。太宗戒之曰：「北賊嘗以西兵為小蕃，必輕敵而深入，或引眾入境。爾可先令近下蕃族，以羸師誘之，伏精兵以擊之，必在吾掌中矣。」至北，禦卿虔遵聖略，果成克捷。
馬知節為益漢九州都巡檢使，會韓景帳下卒劉旰脅牙兵為亂，自懷安軍連下數州，眾逾三千。知節領兵三百，追至蜀州，與之力戰，自未至亥。賊懼，奔邛州。招安使上官正飛書召知節還成都計議，知節曰：「賊黨已逾三千，若破邛州，必越新津。大江去我九十里，官軍雖倍，制之亦勞。不如出兵迎擊，破之必矣。」即率所部夜渡江，屯方井鎮，與賊遇，悉屠之。
景德中，知宣州劉永規在郡嚴酷，會澄海卒伐木葺州廨，數不中程，即杖之。雖甚風雨，不停其役。眾鹹怨焉。故澄海軍校陳進率所部害永規，泊監押國鈞，擁判官盧成均為謀主，嬰城拒命。詔東上ト門使、忠州刺史曹利用等發兵討之。初奏至，真宗謂王旦等曰：「司天屢言當有兵，方憂遠地牧守不得其人，今果有是。當速使翦除。」廷議擇官，旦言：「利用精於方略，悉心王事，張照尤熟用兵，張從古頗知嶺外山川險厄，張繼能勇敢可用。此賊不出三策，保其家屬，據城拒守，一也；掠城中貲，以趨山林，二也；用此二策，不足為慮。若選募驍果，立謀主，直趣廣州，賊之上策。然其智識必不及此，猶慮為人誘教爾。」及聞賊分據柳州洛曹縣，帝曰：「此不能離窟穴，枉自棄耳。」不久遂平。
晉劉裕征慕容超，時議者欲分兵屯守諸津，對曰：「賊眾我寡，分其兵則人測虛實，一處失利則阻三軍之心。若聚眾石頭，則眾力不分。」帝移鎮石城，賊大至。帝曰：「賊若新亭直上，且將避之。若回泊蔡州，成禽耳。」徐道覆欲自新亭焚舟而戰，盧循多疑少決，每求萬全，乃泊蔡州，以待軍潰。帝登石頭，望見之，大悅。十二月，大軍次大雷。賊方江而下，帝躬提潘鼓，命眾軍齊力擊之。軍中多萬鉤神弩，所至莫不摧陷。帝自於中流蹙之，因風水之勢，賊艦悉薄西岸，岸上軍先備火具，焚之，大敗。循還尋陽，遂走豫章。
梁侯景作亂，遣宋子山襲陷郢州。景乘勝西上，號二千萬，聯旗千里。江左以來，水軍之盛，未之有也。武帝聞之，謂禦史中丞宗栗曰：「若賊分守巴陵，鼓行西上，荊郢殆危，此上策也。身頓長沙，徇地零桂，運糧以至，洞庭非吾有，此中策也。擁眾江口，連攻巴陵，銳氣盡於堅城，士卒饑於半椒，此下策也。吾安枕而臥，無所多憂。及次巴陵，王僧辯沉船臥鼓，若將已遁，景遂圍城。元帝遣平北將軍胡僧與居士陸法和大破之。
西魏邊將於謹討梁元帝於江陵，長孫儉問謹曰：「為蕭繹之計，將欲如何？」謹曰：「耀兵漢沔，席捲渡江，直據丹陽，是其上策。移郭內居人退保子城，峻其陴揲，以待援至，是其中策。若難於移動，據守羅郭，是其下策。」儉曰：「揣繹定出何策？」謹曰：「必用其下。」儉曰：「彼棄上，而用下，何也？」對曰：「蕭氏保據東南，綿歷數紀，屬中原多故，未遑外略。又以我有齊氏之患，必謂力不能分，且繹懦而無謀，多疑少斷。愚人難與慮始，皆戀城邑，既惡遷移，當保羅郭。所以用下策也。」謹乃令中山公護及大將軍楊忠等，率精騎先下江津，斷其走路。梁人立木柵於外城，廣輪六十里。尋而謹至，眾悉圍之。梁主屢遣兵於城南出戰，輒為謹所破。旬有六日，外城遂陷，梁主退保子城。翌日，率其太子以下面縛出降，尋殺之。
晉王與梁軍相持，周德威言於晉王曰：「賊勢甚盛，宜緩兵以待其衰。」王曰：「吾孤軍遠來，救人之急，三鎮烏合，利於速戰。公乃欲按兵持重，何也？」德威曰：「鎮定之兵，長於守城，短於野戰。且吾所恃者騎兵，利於平原廣野，可以馳突。今壓賊壘門，騎無所展其足。且使彼知吾虛實，則事危矣。」王不悅，退臥帳中，諸將莫敢言。德威往見張承業曰：「大王驟勝而輕敵，不量力而務速戰。今去賊咫尺，所限者一水耳，彼若造橋以薄我，我眾立盡矣。不若回軍高邑，誘賊離營。彼出則歸，彼歸則出；別以輕騎掠其饋餉，不過逾月，破之必矣。」承業入褰帳，撫王曰：「此豈王安寢時邪？德威老將，知兵，其言不可忽也。」王蹶然而興曰：「予方思之。」時梁兵閉壘不出，有降者，詰之，曰：方多造浮橋。王謂德威曰：「果如公言。」是日拔營，退保高邑。
晉王進兵趣大梁，至胡柳陂。詰旦，侯者言梁兵自後至矣，周德威曰：「賊倍道而來，未有所舍。我營柵已固，守備有餘。既深入敵境，動須萬全，不可輕發。此去大梁至近，梁兵各念其家，內懷憤激，不以方略制之，恐難得誌。王宜按兵勿戰，德威請以騎兵擾之，使彼不得休息。至暮，營壘未立，樵爨未具，乘其疲乏，可一舉滅之。」王曰：「前在河上，恨不見賊。今賊至不擊，尚復何待？」即以親軍先出。德威不得已，引幽州兵從之，謂其子曰：「吾無死所矣。」賀{殺米}結陳而至，橫亙數十里。王師銀槍都陷其陳，沖蕩擊斬，往返十餘里。王彥章軍先敗，西走趣濮陽。晉輜重在陳西，望見梁旗幟，驚潰入幽州陳，幽州兵亦擾亂，自相蹈籍，周德威不能制，父子皆戰死。晉兵無復部伍，梁兵四集，勢甚盛，晉王據高丘收散兵。
