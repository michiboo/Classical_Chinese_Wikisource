餌兵勿食
春秋時。楚伐絞，軍其南門，莫敖屈瑕曰：「絞小而輕、輕則寡謀，請無采樵者以誘之（，衛也。樵，薪也）。」從之。絞人獲三十人（獲楚也）。明日，絞人爭出驅楚役徒於山中。楚人坐其北門，而覆諸山下（坐，猶守也。覆設伏兵以待之），大敗之，為城下之盟而還。
後漢光武初，馮異與鄧禹率車騎將軍鄧弘等，議攻赤眉。異曰：「賊余眾尚多，可稍以恩信傾，難卒以用兵破之也。上令使諸將屯澠池邀其東，而異擊其西，一舉取之，此萬成計也。」禹、弘不從，遂大戰。赤眉佯敗，棄輜重走，車載土，以豆覆其上。兵士饑，爭取之。赤眉引還擊弘，弘軍潰亂。
魏曹公西征馬超，與超夾出關而軍。公急持之，而潛遣徐晃、朱靈等夜渡蒲阪津，據河西為營。公自潼關北渡未濟，超赴船急戰。公放牛馬以餌賊，賊亂，取牛馬。公乃得渡，循河為甬道而南。賊退距渭口。公乃多設疑兵，潛以舟載兵入渭，為浮橋，夜分兵結營於渭南。賊夜攻營，伏兵擊破之。曹公與袁紹相持官渡，既乃循河而西，紹於是渡河追公。軍至延津南，公勒兵駐營南阪下，使登壘視之，曰：「可五六百騎。」有頃，復曰：「騎稍多，步兵不可勝數。」公曰：「勿復白。」乃令騎解鞍放馬。是時，輜重就道，諸將以為敵騎眾，不如還保營。公曰：「此所以餌敵也，如何去之？」紹騎將文醜與劉備將兵五千騎前後至，諸將復白可上馬，公曰：「未也。」有頃，騎至稍多，或分取輜重，公曰：「可矣。」乃皆上馬，時騎不滿六百，遂縱擊，大破之。
晉將劉牢之討妖賊孫恩。恩敗走，虜男女二十餘萬，一時入海，懼官軍躡其後，乃緣道多棄寶物子女。時東土殷實，莫不粲麗盈目，牢之等遽於收斂。故恩復得逃去。
李矩守榮陽，後趙石勒親率兵襲矩。矩遣老弱入山，令所在放牛馬，因設伏以待之。賊爭取牛馬，伏發齊呼，聲動山谷，遂大破之，斬獲甚眾。勒乃退。
南涼禿發傉擅守姑藏，秦姚與遣將姚弼等至於城下。傉擅驅牛羊於野，弼眾抄掠，傉擅因分擊，大破之。
後魏末，大將廣陽王元深伐北狄，使於謹單騎入賊中，示以恩信。於是西部鐵勒酋長也列河等五萬餘戶並款附，相率南遷。廣陽欲與至折敷嶺迎接之，謹曰：「陸汗拔陵兵眾不少，聞也列河等歸附，必來要擊。彼若先據險要，則難與爭鋒。
今以列河等餌之，當競來抄掠。然後設伏而待，必指掌破之。」廣陽然其計。拔陵果來擊，破也列河於嶺上，部眾皆沒。謹伏兵發，賊遂大敗，悉收也列河之眾。
隋煬帝征高麗，於仲文率軍從樂浪道，軍次烏骨城。仲文簡羸馬驢數千，置於軍後，既而率眾東過。高麗出兵掩襲輜重，仲文回擊，大敗之。
唐薛萬均為將，會竇建德率眾十萬來寇范陽，萬均曰：「眾寡不敵，今若出門，百戰百敗，當以計取之。可令羸兵弱馬，背城為陣以誘之。觀賊之勢，必渡水交兵，萬均請精兵伏於城側，待其半渡擊之。」從其言。建德果引兵渡水，因邀擊，大破之。
防毒附後魏時，庫莫奚亂，詔濟陽王率眾討之。乃為毒酒，賊既逼，棄營而走。賊至，競飲，毒作，王以輕騎縱擊，俘獲萬計。
圍敵勿周後漢初，張步據齊地，漢將耿總兵討之。步使其大將費邑軍歷下，又分守祝阿、鐘城。先擊祝阿，自旦攻城，未日中而拔之。故開圍一角，令其眾得奔歸鐘城。鐘城人聞祝已潰，大恐懼，遂空壁亡去。
建武中，妖賊單臣、傅鎮等相聚入原武，劫掠吏民，自稱將軍。臧宮將數千人圍之，賊眾多，數攻不下，士卒死傷。帝召公卿諸侯問方略，明帝時為東海王，對曰：「妖巫相劫，勢無久立，其中必有悔欲亡者，但外圍急，不得出耳。小緩之，令得逃亡，則一亭長足以擒矣。」帝然之，即勒令撤圍緩守。賊眾分散，遂拔原武，斬單臣等。
將軍朱雋與荊州剌吏徐璆。共討黃巾，余賊韓忠據宛乞降，不許。因急攻之，連戰不克。雋登土山視之，顧謂張超曰：「吾知之矣：賊今外圍周固，內營迫急，乞降不受，欲出不得，所以死戰也。萬人一心，猶不可當，況十萬乎！其害甚矣。
今不如撤圍，並兵入城。忠見解圍，勢必自出，出則意散，易破之道也。」既而解圍，忠果出戰。雋因擊，大破之，忠等並降。
曹操圍壺關，下令曰：「城拔，皆坑之。」連月不下，曹仁言於操曰：「圍城必示之以活門，所以開其生路也。今公告之必死，將人自為守。且城固而糧多，攻之則士卒傷，守之則引日久。今頻兵堅城之下，攻必死之寇，非良計也。」太祖從之，城遂降。
後魏末，高歡起義兵於河北。爾朱兆、天光、度律、仲遠等四將，同會鄴南，士馬精強，號二十萬，圍歡於延陵山。是時，歡馬二千，步卒不滿三萬人。兆等設圍不合，歡連系牛馬自塞之，於是將士死戰，四面奮擊，大破兆等。
窮寇勿逼漢趙充國討先零羌。羌睹大軍，棄輜重，欲渡湟水。道厄狹，充國徐徐驅之，或曰：「逐利行遲。」充國曰：「窮寇也，不可迫。緩之則走不顧，急之則還致死。」諸將皆曰：「善。」賊眾果赴水，溺死者百數，於是大破賊眾。
前燕大司馬慕容恪圍段龕於廣固，諸將請急攻之，恪曰：「軍勢有宜緩以克敵，有宜急而取之。若彼我勢均，且有強援，慮腹背之患者，宜急攻之，以速大利。如我強彼弱，外無救援，力足制之者，常羈縻守之，以待其弊。兵法十圍五攻，此之謂也。龕恩結賊黨，眾未離心，今憑天險，上下同心。攻守勢倍，軍之常法。若其促攻，不過數旬，克之必矣。但恐傷吾士眾，當持久以取耳。」乃築室返耕，嚴固圍壘，終克廣固。
呂護據野王、陰通晉，事覺，燕將慕容恪等率眾討之。將軍傅顏言之恪曰：「護窮寇，假合王師既臨，則上下喪氣。殿下前以廣固天險，守易攻難，故為長久之策。今賊形不與往同，宜急攻之，以省千金之費。恪曰：「護老賊，經變多矣。觀其為備之道，未易卒圖。今圍之窮城，樵採路絕，內無蓄積，外無強援，不過十旬，弊之必矣。何必殘士卒之命，而趣一時之利哉！此謂兵不血刃，坐以制勝也。」遂列長圍守之，凡經六月而野王潰，護南奔於晉，悉降其眾。
後晉開運中，契丹擁眾南向，約八萬餘騎。晉將杜重威懼，退保泰州，契丹踵之。晉軍至陽城，契丹大至，晉軍與戰，逐北十餘里，契丹逾白溝而去，晉軍結陣而南。胡騎四合如山，諸軍力戰拒之。是日，才行十餘里，人馬饑乏，晉軍至白圍衛村，埋鹿角為行寨。契丹圍之數重，奇兵出寨後斷糧道。是夕，東北風大起，破屋折樹。營中掘井，方及水輒崩，士卒取其泥，帛絞而飲之（絞，古巧切，縊也），人馬俱渴。至曙，風尤甚。符彥卿曰：「與其束手就擒，曷若以身徇國！」乃與彥澤、元福及左廂都排陳使皇甫遇，引精騎出西門擊之，諸將繼至，契丹卻數百步。彥卿等擁萬餘騎橫擊契丹，呼聲動天地，契丹大敗而走，勢如崩山。李守真亦令步兵盡拔鹿角出鬥，步騎俱進，逐北二十餘里。鐵鷂既下馬，蒼黃不能復上，皆委棄馬及鎧仗蔽地。杜重威曰：「賊已破膽，不宜更令成列。」遣精騎擊之，皆渡水去。
高陵勿向秦伐韓，趙王令趙奢救之。秦人聞之，悉甲而至。軍士許歷請以軍事諫曰：「秦人不意趙師至此，其來氣盛，將軍必厚集其陣以待之。不然，必敗。」奢曰：「請受令。」歷又曰：「今先據北山上者勝，後至者敗。」奢許諾，即發萬人趨之。秦兵後至，爭山不得上，奢縱兵擊之，大敗秦軍。
周人遣尉遲迥等襲洛陽，齊召段韶赴洛陽圍，仍令督精騎一千發晉陽。五日濟河，詔帥帳下三百騎與諸將登邙阪，觀周軍形勢。至大和谷，與周軍遇，即馳告諸營追集騎士，結陣以待之。韶為左軍，蘭陵王長恭為中軍，解律光為右軍。
周人以步兵在前，上山逆戰。韶且戰且卻，以誘之。待其力敝，然後下馬擊之，周師大敗，一時瓦解，投墮溪谷，殂者甚眾。
佯北勿從戰國，秦師伐趙，趙奢之子括代廉頗將，拒秦於長平。秦陰使白起為上將軍。
趙出兵攻秦軍，秦軍佯敗而走，張二奇兵以劫之。趙軍逐勝，追造秦壁，堅不得入。而秦奇兵二萬五千人絕趙軍後，又一軍五千騎絕趙壁間，趙軍分而為二，糧道絕。而秦出輕兵擊之，趙戰不利，因築壁堅守待救。秦王聞趙食道絕，自之河內，發卒遮絕救兵，趙卒食絕四十六日，陰相殺食。括與銳卒自轉戰，秦軍射殺之，趙軍大敗，坑卒二十餘萬人。
蜀劉表遣劉備北侵至鄴，曹公遣夏侯惇、李典拒之。一朝，備燒屯退兵，惇遣諸軍追擊之，典曰：「賊無故退，疑必有伏。南道窄狹，草木深，不可追也。」不聽，惇等果入賊伏裏，戰不利，典往救。備見救至，乃退。
西魏末，大將軍史寧與突厥木杵可汗同伐吐谷渾，遂至樹敦。樹敦即吐谷渾之舊都，多諸珍藏。而其主光已奔賀真城，留其征南王及數千人固守。寧進攻之，偽退。吐谷渾人果開門逐之，因回兵奪門，門未及闔，寧兵遂得入，生擒其征南王，俘虜男女，財寶盡歸諸突厥。
東魏侯景叛高澄歸梁，圍彭城，澄遣慕容紹宗討之。將戰，紹宗以梁人剽悍，恐其眾不能支，召諸將帥語之曰：「我當佯退，誘吳兒使前，汝可擊背。」其初，景戒梁人曰：「逐北不過一里。」會戰。紹宗實敗走，梁人不用景言，乘勝深入。
魏人以紹宗之言為信，掩擊，遂大敗之。
郭子儀討安慶緒，渡河圍衛州。慶緒率眾來援，分三軍。子儀陣以待之，預選射者三千人伏於壁內，誡之曰：「候吾小卻，賊必爭進，則登城鼓譟，弓弩齊發以逼之。」既戰，子儀偽退，賊果乘之。乃開壘門，遂聞鼓譟，弓弩齊發，矢註如雨，賊徒震駭。因整眾追之，賊眾大敗。
察敵進止春秋時，齊師伐魯，公將戰，曹劌曰：「可以一戰，戰則請從。」公與之乘，戰於長勺。公將鼓之，劌曰：「未可。」齊人三鼓，劌曰：「可矣。」齊師敗績，公將馳之，劌曰：「未可。」下視其轍，登軾而望之曰：「可矣。」遂逐齊師。
既克，公問其故，對曰：「大國難測也，懼有伏兵焉（恐詐奔）。吾視其轍亂，望其旗靡，故逐之。」東晉末，劉裕自京口舉義兵討桓玄。玄將桓謙屯於東陵，卞範之屯覆舟山西，以拒之。裕疑賊有伏兵，顧左右，見劉鐘曰：「此山下當有伏兵，卿可率部下往索之。」鐘應聲馳進，果有伏兵數百，一時奔走。
宋雍州剌史袁顗舉兵反，沿流入鵲尾，與官軍相持既久，軍士張興世越鵲尾上據錢溪。劉胡攻之不下，遣人傳唱錢溪已下。官軍並懼，沈攸之曰：「不然。
若錢溪實敗，萬人中要應有逃亡得還者。必是彼戰失利，唱空聲而以惑眾心耳。」勒軍中不得取動。錢溪捷報尋至，果大破賊。攸之悉以錢溪所送胡軍耳鼻示之，覬駭懼，急追胡還，遂敗之。
後魏將司馬楚之討蠕蠕。蠕蠕潛遣奸覘入楚之軍，截驢耳而去。有告失驢耳者，諸將莫能察，楚之曰：「必是覘賊截之以為驗，賊將至矣。」即使軍人伐柳為城，灌水令凍，城立而賊至，冰凝城固，不可攻逼，賊乃走散。
西魏將韓果性強記，更有謀略所行之處，能記山川形勢。兼善伺敵虛實，揣知情狀，有潛匿溪谷為間偵者，果登高視之，所擬之處，搜必獲焉。
周大將軍永昌公椿帥師東討，屯雞棲原，受齊王憲節度，憲密謂椿曰：「兵者詭道，去留不定，見機而作，不得遵常。汝今為營，不須張幕，可伐柏為庵，示有處所。令兵去之後，賊猶致疑。」會被勒追還，率兵夜反。齊人果謂柏庵為帳幕，不疑軍退，翌日始悟。
察敵逃遁春秋時，秦伐晉，取羈馬。晉師禦之，出戰，交綏。秦行人夜戒晉師曰：「兩軍之士皆未也，明日請相見也。」晉大夫臾駢曰：「使者目動而言肆，懼我也，將遁矣。薄諸河必敗之。」胥申、趙穿當軍門呼曰：「死傷未收而棄之，不惠也。不待期而薄人於隘，無勇也。」乃止。秦師夜遁。
晉師伐齊，齊侯畏眾，齊師夜遁。師曠曰：「烏鳥之聲樂，齊師其遁（烏鳥得空營，故樂也）。」邢伯曰：「有班馬之聲（夜遁，馬不相及故鳴也。班，別也）齊師其遁。」叔向曰：「城上有烏，齊師其遁。
魏司馬懿帥師拒諸葛亮於渭南，相持百餘日。亮卒於軍中，及軍退，百姓奔告，懿追焉。亮長史楊儀結陣反旗鳴鼓，若將向懿者。懿乃退，不敢逼。經二日，行其營壘，曰：「天下奇才也。」乃急追之。關中多蒺藜，懿使軍士二千人著軟材平底木履前行，蒺藜悉著履，然後馬步俱進。退至赤岸，方知亮死審聞。百姓為之諺曰：「死諸葛走生仲達。」懿笑曰：「吾便料生，不便料死故也。」後周齊王憲伐齊，將班師。乃燒糞壤而去。高齊視之，二日乃知其空營。
梁將劉鄩拒晉，以晉兵盡在魏州，晉陽必虛，欲以奇計取之，乃潛引兵自黃澤西去。晉人怪鄩軍數日不出寂無聲跡，遣騎覘之，無斥堠者，城中亦無煙火，但有鳥止於壘上，時見旗幟循堞往來。晉王曰：「我聞劉鄩用兵，一步百計，必詐也。」更使覘之，乃伏旗於芻偶之上，使驢負之，循堞而行。得城中羸老者詰之，雲軍去已二日矣。既而有人自鄩軍至者，兵已趣黃澤。晉王發騎追之。
歸師勿遏曹操圍張繡於穰，劉表遣兵救繡，以絕軍後。操將引還，繡兵來，操軍不得進，連營稍前，到安眾。繡與表兵合守險，操軍前後受敵。操乃夜鑿險為地道，悉過輜重，設奇兵。會明，繡謂操為遁也，悉軍來追。乃縱奇兵，步騎夾攻，大破之。操謂荀曰：「虜遏吾歸師，與吾死地戰，是以知勝。」宋建武初，魏圍鐘離。張欣泰為軍主，隨崔慧景救援。及魏軍退於陽洲上，余兵萬人，求輸馬五百匹假道。慧景欲斷路攻之，欣泰說慧景曰：「歸師勿遏，古人畏之。兵在死地，不可輕也。」慧景乃聽之過。
前秦苻堅征晉至壽春，兵敗，還長安。慕容泓起兵於華澤，堅命苻討之。
勇果輕敵，不恤士。晉人聞其至也，懼率眾將奔關東。驅兵邀之，姚萇諫曰：「鮮卑有思歸之心，宜驅令出關，不可遏也。」弗從，戰於華澤，敗績被收。
夏赫連勃勃伐禿發傉檀，大敗之，驅掠二萬餘口、牛馬羊數十萬而還。
傉檀率眾追之，其將焦別曰：「勃勃禦軍齊肅，未可輕也。今因抄掠之資，率思歸之士，人自為戰，難與爭鋒。不如從溫關北渡，趣萬斛堆，阻水結營，制其咽喉，百戰百勝之術也。」傉檀不從。勃勃聞而大喜，乃於陽武下峽鑿陵埋軍以塞路，勒眾逆擊傉檀，大敗之，殺傷萬計。
後涼呂弘攻段業於張掖，不勝，將東走。業議欲追擊之，其將沮渠蒙遜諫曰：「歸師勿遏，窮寇勿追，此兵家之戒。不如縱之，以為後圖。」業曰：「一日縱敵，悔將無及。」遂率眾追之，為弘所敗。
死地勿攻漢韓信擊趙，使萬人先行，出背水陣。趙軍望見大笑。平明，信建大將旗鼓，行出井陘口。趙開壁擊之，良久，信走水上，軍皆殊死戰，不可敗。遂破趙軍，擒趙王歇。諸將因問信曰：「兵法：右背山陵，前左水澤。今者將軍令臣等反背水陣，此何術也？」信曰：「此在兵法，顧諸君不察耳。兵法不曰陷之死地而後生，置之亡地而後存乎？且信非得素附循士大夫，此所謂驅市人而戰之也。其勢非置死地，使人人自為戰。即與之生地，皆走，寧尚得而用之乎？」諸將皆曰：「非所及也。」後涼呂光遣二子紹纂伐段業，南涼禿發烏孤遣其將鹿孤及楊軌救業。紹以業等軍盛，欲從三門關挾山而東。纂曰：「挾山示弱，取敗之道。不如結陣沖之，彼必憚我而不戰也。」紹乃引軍而南，業將擊之，其將沮渠蒙遜諫曰：「楊軌恃寇騎之強，有窺伺之心。紹、纂兵死地，必決戰求生。不戰則有太山之安，戰則有累卵之危。」業曰：「卿言是也。」乃按其兵不戰，紹亦難之，各引兵歸。
梁將陳慶之守濡陽城，與後魏將相持。自春至冬，數百戰，師老氣衰，魏之援兵復欲築壘於軍後，諸將恐腹背受敵，議退師。慶之曰：「兵來至此，涉歷一歲縻費糧仗，其數極多。諸軍並無鬥志，皆謀退縮，豈是欲立功名，直聚為鈔暴耳！」吾聞置兵死地，乃可求生。須賊圍合，然後與戰。」諸將壯其計，從之。
魏人犄角作十三城，慶之銜枚夜出，陷其四壘。所餘九城，兵甲猶盛，乃陳其俘馘，鼓譟而攻，魏師遂大奔潰，斬獲略盡。
高齊北豫州剌史司馬消難請降於周，周遣楊忠、達奚武等率騎兵五千迎之。
從間道馳入齊境五百里，前後三遣使報，消難皆不應。去虎牢三十里，武疑有變，欲還。忠曰：「有進死，無退生。」獨以千騎夜聚城下，城四面峭絕，但聞柝擊聲。武親來麾數百騎西去，忠勒餘騎不動，候門開而入，馳遣召武齊鎮城。伏敬遠勒甲士二千人據東城，舉烽嚴警。武憚之，不欲保城，乃多取財帛以餌消難，及其屬先歸，忠以二千騎為殿。到洛南，皆解鞍而臥，齊眾來追至洛北，忠謂將士曰：「但飽食，今在死地，賊必不敢渡水當吾鋒。」食畢，齊師佯若渡水，忠騎將擊之。齊兵不敢逼，遂引而還。
立奇功前漢傅介子以駿馬監求使大宛，因詔令責樓蘭、龜茲國。介子至樓蘭，責其王教賊兵遮殺漢使：「大兵方至，王茍不教賊兵，賊兵使過至諸國，何為不言？」王謝服言：「賊兵使屬過（屬，近也，近始過去，之欲反），當至烏孫，道過龜茲。」介子復責其王，王亦服罪。介子從大宛還到龜茲，龜茲言賊兵使從烏孫還在此，介子因率其吏士共誅斬賊兵使者。還奏事，詔拜介子為中郎，遷平樂監。
介子謂大將軍霍光曰：「樓蘭、龜茲數反覆而不誅，無所懲艾。介子過龜茲時，其王近就人，易得也（附近而親就，言不相猜阻也）。願往剌之，以威示諸國。」大將曰：「龜茲道遠，且驗之於樓蘭。」於是白遣之。介子與士卒俱賫金幣，揚言以賜外國為名。至樓蘭，樓蘭王意不親介子。介子陽引去，至其西界，使譯謂曰：「漢使者持黃金錦繡行賜諸國，王不來受，我去之西國矣。」即出金幣以示譯，譯還報王。王貪漢物，來見漢使者。介子與坐飲，陳物示之，飲酒皆醉。介子謂王曰：「天子使者私報王（謂密有所論）。」王起隨介子入帳中屏語（屏人而坐共語），壯士二人從後剌之，刃交胸，立死，其貴人左右皆散走。介子告諭以：「王負漢罪，天子遣我來誅王，當更立太子質在漢者。漢兵方至，毋動，動滅國矣。」遂持王首還詣闕。
唐契丹及奚連年為邊患。契丹衙官可突千驍勇有謀略，頗為夷人所服。張守珪到官，頻出擊之，每戰皆捷。契丹首領屈剌與可突千恐懼，遣使許降。守珪察知其偽，遣管記右衛騎曹王悔詣其部落就謀之。悔至屈剌帳，賊徒初無降意，密遣使引突厥將殺悔以叛。會契丹別帥李過折與可突千爭權不葉，悔潛誘之，夜斬屈剌及可突千。盡誅其黨，率余燼以降。守珪因出師次於紫蒙川，大閱軍實，犒賞將士，傳屈剌、可突千首於東都。
高仙芝為安西副都護，小勃律國王為吐蕃所招，妻以公主，西北二十餘國皆為吐蕃所制，貢獻不通。節度使田仁琬、盍嘉運累討不捷。玄宗敕仙芝以馬步萬人為行營節度使，往計之。時步軍皆有私馬，自安西行十五日，至撥換城，又十餘日至據瑟德，又十餘日至疏勒，又二十餘日至蔥嶺守捉，又行二十餘日至播寮川，又二十餘日至特勒溝川，即五識匿國也。仙芝乃分為三軍，使疏勒守捉趙崇比統三千騎趣吐蕃連雲堡直北谷入，使撥換守捉使賈崇璀自赤佛堂路入，仙芝與中使遷令誠自護密國入，約七月十三日辰時會於吐蕃連雲堡中。又兵千人於城南十五里因山為柵，又兵八九千人屯城下。自娑勒川水漲不可渡，仙芝以三牲祭河，命諸將選兵馬人賫三日乾糧，早集河次。水既難渡，將士皆以為狂。既至，人不濕旗，馬不濕羈，已濟而成列矣，仙芝喜曰：「茍吾半渡賊來，吾屬敗矣。
今既濟成列，是天以此賊賜我也。」遂登山排擊，從辰至巳，大破之。至夜，奔逐殺五千人，生擒千人，余並散走，得馬千餘匹，軍資器械不可勝數。仙芝留令誠等以羸病弱三千餘人守其城。仙芝遂進，三日至坦駒嶺，直下峭峻四十餘里。
仙芝料之曰：「阿弩越胡若速迎，即是好心。」又恐兵士不下，乃先令二十餘騎詐作阿弩越城胡服上嶺來迎。既至坦駒嶺，兵士果不肯下，云：「大使將我欲何處去？」言未畢，其仙芝使二十人來迎，云何弩越城胡並好心奉迎，婆夷河藤橋已斫訖。仙芝佯喜，以號令兵十盡下。娑夷河，即古之弱水也，不勝草芥毛發。
下嶺三日，城胡果來迎。明日至阿弩越城，當令將軍席元慶、賀婁余潤先修橋路，仙芝明日進軍。又令元慶以一千騎先謂勒律王曰：「吾取汝城，亦不斫汝橋，但借汝路過向大勃律去。」城中有首領五、六人，皆赤心為吐蕃。仙芝先約元慶雲：「軍到，首領、百姓必走入山谷，招呼取以敕命賜練物。首領至，齊縛之以待我。」元慶既至，一如仙芝所教，縛諸首領。王及公主走入石窟，取不可得。仙芝至，斬其為吐蕃者五、六人，急令元慶斫藤橋。去勃律猶六十里，及暮，才斫了，吐蕃兵馬大至，已無及矣。藤橋闊一箭道，修之一年方成。勃律先為吐蕃所詐借路，遂成此橋。至是，仙芝徐自招諭，勃律及公主出降，並平其國。
大歷中，擢王栩為容管經略使。自安祿山之變，溪洞夷僚相繼為亂，陷城邑，遂據容州。前經略使陳仁琇、元結、長孫全緒等，皆僑治滕梧。栩至，言於眾曰：「我容州剌史，安可客治它所？必得容乃止。」即出私財募士，有功者許署吏。
於是人自奮，不數月斬賊帥歐陽珪。因至廣州，請節度使李勉出兵並力。勉不許，曰：「容陷賊久，獠方扌崩，今遠攻，只自敗耳。」栩曰：「大夫即不出師，願下書州縣，揚言以兵為助，冀藉此聲成萬一功。」勉許諾，栩乃移書義、滕二州剌史，約皆進討，引兵三千與賊鏖戰數日。遇勉檄止之，輒匿不發。戰愈力，卒破賊，禽崇牽，悉復容州故地。捷書聞，詔更置順州，以定余亂。栩凡百餘戰，禽首領七十。
軍師伐國若中路遇大城須下而過秦末，沛公破南陽，守（魚綺反）走保城守宛。沛公引兵過而西，張良諫曰：「沛公雖欲急入關，秦兵尚眾拒險。今不下宛，宛從後擊，強秦在前，此危道也。」於是沛公乃夜引軍從他道還，更旗幟，黎明圍宛城三匝（黎，未也，又黎黑也，亦未明候也）。南陽守欲自剄，其舍人陳恢曰：「死未晚也。」乃逾城見沛公曰：「臣聞足下約，先入咸陽者王之。今足下留守宛。宛，大都也，連城數十，人民眾，積蓄多，吏民自以為降必死。為足下計，莫若約降，封其守，因使其守引其甲卒與之西。諸城未下者，聞聲爭開門而待足下矣。」沛公曰：「善」。
乃以宛守為殷侯，封陳恢千戶，引兵而西，無不下者。
武德中，李靖隨河間王孝恭討輔公┙。公┙遣將馮惠亮率舟師三萬屯當塗，陳正通、徐紹宗領步騎二萬屯青林山。仍於梁山連鐵鎖以斷江路，築卻月城，延袤十餘里，與惠亮為掎角之勢。孝恭集諸將會議，皆云：「惠亮、正通並據強兵為不戰之計，城柵既固，卒不可攻，請直指丹陽，掩其巢穴。丹陽既破，惠亮自降。」孝恭欲從其議，靖曰：「公┙精銳雖在水陸二軍，然其自統之兵亦皆勁勇。
惠亮等城柵尚不可攻，公┙既保石頭，豈應易拔？若我師至丹陽，留停旬月，進則公┙未平，退則惠亮為患。此便腹背受敵，恐非萬全之計。惠亮、正通皆是百戰余賊，必不憚於野戰，止為公┙立計令其持重，但欲不戰以老我師。今若攻其城柵，乃是出其不意，滅賊之機須在此舉。」孝恭然之。靖乃率黃君漢等先擊惠亮，苦戰破之，殺傷及溺死者萬餘人，惠亮奔走。靖率輕兵先至丹陽。公┙大懼，先遣偽將左遊仙領兵守會稽，以為聲援。公┙先擁先東走以趨遊仙，至吳郡，與惠亮、正通並相次擒獲，江南悉平。
舍小圖大春秋時，晉荀偃、士モ請伐Τ陽，而封宋向戌焉（以宋嘗事晉而向戌有賢行，故欲封之為附庸焉）。荀營曰：「城小而固，勝之不武。弗勝，為笑。」固請，丙寅圍之，弗克。
後周時，詔發關中兵，以韋孝寬為元帥，東討尉遲迥，軍次河陽。迥所置儀同薛公禮等，圍逼懷州。遣兵擊破之，進次懷縣永橋城之東南。其城既在要沖，雉堞牢固，迥已遣兵據之。諸將士以此城當路，請先攻取，孝寬曰：「城小而固，若攻而不拔，損我兵威。今破其大軍，此亦何能為也？」於是引軍次於武陟，因大破迥子惇，惇輕騎奔鄴西門豹祠之南。迥自出戰，又破之，迥窮迫自殺。
師不襲遠春秋時，秦伯使杞子、逢孫戍鄭。杞子自鄭使告於秦伯曰：「鄭人使我掌其北門之管，若潛師以來，國可得也。」穆公訪諸蹇叔，曰：「勞師以襲遠，非所聞也。勞師力竭，遠人備之，無乃不可乎。且行千里，其誰不知？」公辭（辭不受其言）。召孟明、西乞、白乙，使出師於東門之外。蹇叔哭之曰：「孟子，吾見師之出而不見其入也。」蹇叔之子與師，哭而送之曰：「晉人禦師必於ゾ，ゾ有二陵焉。其南陵夏後臯之墓（臯，夏桀之祖父），其北陵文王之所避風雨也。
必死是間，余收爾骨焉。」秦師遂東。晉原軫曰：「秦違蹇叔而以貪勤民，天奉我也。奉不可失，敵不可縱，縱敵患生，違天不祥，必伐秦師。」欒技曰：「未報秦施而伐其師，其為死君乎。」先軫曰：「秦不哀吾喪而伐吾同姓，秦則無禮，何施之為？吾聞之：一日縱敵，數世之患，謀及子孫，可為死君乎（言不可謂背君）！」遂發命，遽興羌戎，子墨絰（晉文未葬，故襄公稱子，以凶服從戎，故墨之）。遂敗秦師於ゾ，獲百里孟明視、西乞術、白乙丙以歸。
曹操定荊州，將順江東下，遺孫權書，欲以水軍八十萬會獵於吳。諸葛亮見權於柴桑，說權曰：「曹操之眾遠來疲敝，聞追豫州（劉備也），輕騎一日一夜行三百餘里。此所謂強弩之末不能穿魯縞也，兵法忌之。且北方之人不習水戰，荊民附操者逼兵勢耳，非心服也。今將軍能命將統兵數萬，與豫州協規同力，操破必矣。」權遂發兵拒戰，操敗於赤壁。
軍勝重掠伏襲必敗南涼禿發傉檀伐沮渠蒙遜於姑臧，至蕃禾苕ワ，掠五千餘戶。其將屈古進曰：「陛下轉戰千里無完陳，徙戶資財盈溢衢路，宜倍道旋師，早渡峻險。蒙遜善於用兵，士眾習戰，若輕軍卒至，出吾慮表，大敵外逼，徙戶內攻，危道也。」衛尉伊方延曰：「我軍勢方盛，將士勇氣自倍，彼徒我騎，勢不相及。若倍道旋師，必捐棄資財，示人以弱，非計也。」俄而昏霧風雨，蒙遜軍大至，檀大敗而還。
唐武德中，李靖隨河間王孝恭討蕭銑於江陵。銑悉見兵出拒戰，孝恭將擊之，李靖止之曰：「彼救敗之師，策非素立，勢不能久。不若且治南岸，緩之一日，彼必分其兵，或留拒我，或歸自守。兵分勢弱，我乘其懈而擊之，蔑不勝矣。今若急之，彼則並力死戰。楚兵剽銳，未易當也（剽，匹妙反，勇利也）。」孝恭不從。留靖守營，自帥銳師出戰，果敗走趣南岸。銑眾委舟收掠軍資，人皆負重。
靖見其眾亂，縱兵奮擊，大破之，乘勝直抵江陵，入其外郭。又攻水城，拔之，大獲舟艦。李靖使孝恭盡散之江中，諸將皆曰：「破敵所獲，當籍其用，奈何棄以資敵？」靖曰：「蕭銑之地，南出嶺表，東距洞庭。吾懸軍深入，若攻城未拔，援兵四集，吾表裏受敵，進退不獲。雖有舟楫，將安用之？今棄舟艦，使塞江而下，援兵見之，必謂江陵已破，未敢輕進。往來覘伺，動淹旬月，吾取之必矣。」銑援兵見舟艦，果疑不進，銑降。
擊歸墮襄公九年，晉人不得志於鄭，以諸侯復伐之。十二月癸亥，攻其三門（三門專阝門師之梁北門也，晉果三分其軍各攻一門）。閏月戊寅，濟於陰阪，侵鄭，次於陰口而還（陰口鄭地名也）。子孔曰：「晉師可擊也。師老而勞，且有歸誌，必大克。」地有所不爭晉陶侃鎮武昌，議者以武昌北岸有邾城，宜分兵鎮之。侃每不答，而言者不已。侃乃渡水獵，引將佐語之曰：「所以設險而禦寇，正以長江耳。邾城隔在江北，內無所親，外接群賊。寇中利深，晉人貪利，賊不堪命，必引寇賊。乃致禍之由，斯待寇也。今縱以兵守之，亦無益於江南。若寇賊有可乘之勢，此又非所資也。」後庾亮伐之，果大敗。
