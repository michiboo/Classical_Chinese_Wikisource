前漢韓信擊敗楚將龍且，遂平齊。使人言漢王曰：「齊誇詐多變，反覆之國，南邊楚，不為假王以鎮之，其勢不定。今權輕，不足以安之。臣請自立為假王。」當是時，楚方急圍漢王於滎陽，使者至，發書，漢王大怒，罵曰：「吾困於此，日暮望而來佐我，乃欲自立為王。」張良、陳平伏後躡漢王足，因附耳語曰：「漢方不利，寧能禁信之自王乎？不如因立，善遇之，使自為守，不然，變生。」漢王亦悟，因復罵曰：「大丈夫定諸侯，即為真王耳，何以假為？」遣張良立信為齊王，召其兵使擊楚。
高帝時，人有上書，告楚王韓信反。高帝問諸將，諸將曰：「亟發兵坑儒子耳。」高帝默然。以問陳平，平固辭謝曰：「諸將雲何？」上具告之。平曰：「人之上書言信反，人有聞知者乎？」曰：「未有。」曰：「信知之乎？」曰：「弗知。」平曰：「陛下兵精孰與楚？」王曰：「不能過也。」平曰：「陛下恃用兵有能敵韓信者乎？」王曰：「莫及也。」平曰：「竊為陛下危之。」王曰：「為之奈何？」平曰：「古者天子巡狩，會諸侯。」南方有雲夢，陛下第出偽遊雲夢，會諸侯於陳。陳，楚之西界。信聞天子以好出遊，其勢必郊迎謁，而陛下因擒之，特一力士之事耳。」高帝以為然，乃發使告諸侯會陳：「吾將南遊雲夢。」上因隨以行。行至陳，楚王信果郊迎道中。高帝預具武士，見信即執縛之。
唐馮行襲，武當人。僖宗在蜀，有賊首孫喜者，聚徒數千人慾入武當。刺史呂燁煌駭，無營。行襲伏勇士於江南，乘小舟迎喜，謂喜曰：「郡人今得良牧，眾心歸矣，但緣兵多，民懼虜掠，若駐軍江北，領肘腋以赴之，使某前導以慰安士民，可立定也。」喜然之。既渡江，軍吏迎謁，伏甲奮起，行襲擊喜仆地，拔劍斬之，其黨盡殪。賊眾在江北者，悉奔潰。
本朝夏帥趙保忠叛逆，命李繼隆率師問罪，秦翰監護其軍。次延州，翰慮保忠遁逸，即乘驛先往，矯詔安撫，以綏其陰計。王師至，翰又諷保忠以地主之禮郊迎，因並驅而出，保忠遂就擒。
前漢七國反，周亞夫為太尉擊之，因謂上曰：「楚兵剽輕，難與爭鋒，願以梁委之，絕其食道，乃可制也。」上許之。楚方攻梁，梁急請救。亞夫引兵東北，走昌邑，深壁而守，不出，使輕騎絕吳楚兵後食道，吳楚饑，方引而去。
後漢王霸討周建、蘇茂，既戰歸營，賊復聚眾挑戰，霸堅臥不出。方饗士作倡樂，茂雨射營中，中霸前酒樽，霸安坐不動。軍吏曰：「茂已破，今易擊。」霸曰：「不然，茂客兵遠來，糧食不足，故挑戰以繳一時之勢。今閉營休士，所謂不戰而屈人之兵，善之善也。」茂不得戰，乃引還。
魏楊州剌史毋丘儉反，文欽在外為遊兵，司馬宣王自將兵五六萬渡淮進討之，使諸葛誕督豫州諸軍，從安鳳津擬壽春，胡遵督青、徐軍出譙、宋，絕其歸路，王基督前鋒諸軍，據南頓以待之，皆堅壁勿戰。儉、欽進不得鬥，退恐見襲，不得歸，計窮不知所為，棄眾宵遁，追儉斬之。
蜀將姜維依麯山築二城，聚羌胡等寇逼魏諸城，魏雍州剌史陳泰與郭淮謀所以禦之。泰曰：「麯城雖固，去蜀險遠，當須運糧，羌夷患維勞役，必未肯附。圍而取之，可不血刃拔其城。雖有救，山道險阻，非行兵之地。」淮進兵討之，維果來救，自牛頭山。泰曰：「兵法貴不戰而屈人之兵，今絕牛頭，維無返路，我之禽也。」欲堅壘不戰，絕維歸路，維遁去。
春秋時，楚師伐宋，九月不服。將去宋，楚大夫申叔時仆曰：「築室反耕者，宋必聽命。」楚子從之（築室於宋，分兵歸田，示無去誌。王聽其言）。宋人懼，使華元夜入楚師，登子反之床，起之曰：寡君使元以病告，（兵法：因其鄉人而用之，必先知其守將左右謁者、門者、舍人之姓名，因以利道之。華元蓋用此術，得自通矣）。曰：「敝邑易子而食，析骸而爨，雖然，城下之盟，有以國斃，不能從也（寧以國斃，不從城下盟）。去我三十里，惟命是聽。」子反懼，與之盟，而告王。退三十里，宋及楚平（華元若不因間諜，無由得入楚軍）。
春秋時，楚子反命軍吏察夷傷（夷，亦傷也），補卒乘（補，善也），繕甲兵（繕，治也），展軍駕（展，陳也），雞鳴而食，惟命是聽（復欲戰）。晉人患之，苗賁皇狥曰：「乘補卒，秣馬利兵，修陳固列，蓐食申禱（申，重也），明日復戰。」乃逸楚囚。王聞之，召子反謀。谷陽豎獻飲於子反，醉而不能見（谷陽子反，內臣）。王曰：「天敗楚也，夫余不可以待。」乃宵遁。
戰國鄭武公欲伐胡，先以其子妻胡。因問群臣曰：「吾欲用兵，誰可伐者？」大夫關思期曰：「胡可伐。」公怒而戮之，曰：「胡，兄弟之國，子言伐之，何也？」胡君聞之，以鄭為親己，不備。襲胡，取之。
燕使樂毅伐破齊，齊氵王出奔，已而保莒城。燕師長驅平齊，田單東走保即墨，即墨大夫出戰敗死，城中相與推田單為將軍，以即墨拒燕。頃之，燕昭王卒，惠王與樂毅有隙。單聞之，乃縱反間於燕，宣言曰：「齊王已死，城之不拔者二耳。樂毅畏誅而不敢歸，以伐齊為名，實欲連兵南面而王齊。齊人未附，故且緩攻即墨，以待其事。齊人所懼，惟恐他將之來，即墨殘矣。」燕王以為然，使騎劫代樂毅。樂毅因歸趙。單又宣言曰：「吾惟懼燕軍之劓所得齊卒，置之前行，與我戰。」燕人聞之，如其言。城中人見齊諸降者盡劓，皆怒，堅守，惟恐見得。又縱反間曰：「吾懼燕人掘吾城外冢墓，﹃辱先人。」燕軍盡掘壟墓，燒死人。即墨人從城望見，皆涕泣。單又收民金，得千鎰，令即墨富豪遺燕將曰：「即墨即降，願無擄掠吾族家妻妾，令安堵。」燕將大喜，許之。燕軍由此益懈。單乃鑿城，夜縱火牛，壯士鼓譟出擊，燕軍大駭敗走，所亡七十餘城皆復。
趙奢為趙將，秦伐韓，軍於閼與。趙王令趙奢將兵救之，兵去邯鄲三十里，而令軍中曰：「有以軍事諫者，死！」秦軍武安西，秦軍鼓譟勒兵，武安屋瓦盡振。軍中侯有一人言必救武安，趙奢立斬之。堅壁，留二十八日，不行，復益增壘，秦間來，奢善食而遣之。間以報秦將。秦將大喜曰：「夫去國三十里，而將不行，乃增壘，閼與非趙地也。」奢既已遣秦間，乃卷甲而趨之，大破秦軍，解而走，遂解閼與之圍而歸。
範雎為秦昭王相，使右庶長王攻韓，取上黨。上黨民走趙，趙軍長平，因攻趙。趙使廉頗堅壁以待秦，秦數挑戰，趙兵不出。趙王數以為讓，而雎使人行千金於趙，為反間曰：「秦之所惡，獨畏馬服子趙括將耳。廉頗易與，且降矣。」趙王既怒廉頗軍多失亡，軍數敗，又反堅壁不敢戰，而又聞秦反間之言，因使趙括代廉頗將以擊秦。秦聞馬服子將，乃以武安君白起為上將軍，秦軍射殺趙括，括軍敗，卒四十萬人降武安君，武安軍乃挾詐而盡坑殺之。
王翦為秦將，攻趙，趙使李牧、司馬尚禦之。李牧數破走秦軍，殺秦將亙騎。翦惡之，乃多遣趙王寵臣郭開等金，使為反間曰：「李牧、司馬尚欲與秦反趙，以多取封於秦。」趙王疑之，使趙蔥及顏聚代將，斬李牧，廢司馬尚。後三月，翦因急擊趙，大破殺趙蔥，虜王遷及其將顏聚，遂滅趙。
前漢陳平初為漢王護軍中尉，項羽圍漢王於滎陽城，漢王患之，請割滎陽以求和，項王弗聽。平曰：「顧楚有可亂者，彼項王骨鯁之臣亞父、鐘離昧、龍且、周殷之屬，不過數人耳。大王能出捐數萬斤金，行反間，間其君臣，以疑其心，項王為人意忌信讒，必內相誅。漢因舉兵而攻之，破楚必矣。」漢王以為然，乃出黃金四萬斤與平，恣所為，不問出入。平既多以金縱反間於楚軍，宣言諸將鐘離昧等為項王將，功多矣，然終不得裂地而王，欲與漢為一，以滅項氏，分王其地。項王果疑之，使使至漢，漢為太牢之具，舉進，見楚使，即陽驚曰：「吾以為亞父使，乃項王使也。」復持去，以惡草具進楚使（去餚肉，更以惡草之具）。使歸，具以報，項王果大疑。亞父欲急擊下滎陽，項王不信，不肯聽亞父。亞父聞項王疑之，乃大怒，疽發背而死。卒用陳平計滅楚。
後漢堅鐔為楊化將軍，與諸將攻洛陽，而朱鮪別將守東城者，為反間，私約鐔晨開上東門，鐔與建義大將軍朱乘朝而入，與鮪大戰武庫下（建始殿東有太倉，太倉東有武庫，藏兵之所也），殺傷甚眾，至旦食乃罷，朱鮪遂降。
魏賈詡為執金吾，參太祖司空軍事。太祖後與韓遂、馬超戰於渭南，超等索割地以和，並求任子。詡以為可偽許之，太祖乃用詡謀，離間超、遂，更相猜疑，軍乃大敗。
蔣濟為丹陽太守，為魏太祖丞相主簿。初，蜀將關羽既降于禁，斬龐德，威震華夏。曹公議徙許都，以避其銳。司馬宣王及濟以為：「關羽得誌，孫權必不願也，可遣人勸權躡其後，許割江南以封權，則楚圍自解。」太祖如其言。權聞之，即引兵據江陵，羽遂見擒。
蜀將孟達降魏，魏朝遇之甚厚。司馬宣王以達言行傾巧，乃以達為新城太守。達於是連吳固蜀，潛圖中國。亮惡其反覆，又慮其為患，達與魏吳興太守申儀有隙，亮欲促其事，乃遣郭謨詐降，過儀，因漏泄其謀。達聞其謀漏泄，乃欲舉兵。
吳陸遜為大將軍、右都護，鎮荊州。時魏江夏太守逯式兼領兵馬，頗作邊害，而與北舊將文聘子休宿不協。遜聞其然，即假作答式書，雲：「得報懇惻，知與休久結嫌隙，勢不兩存，欲來歸附，輒以密呈來書表聞，撰眾相迎。宜潛速嚴，更示定期。」以書置界上，式兵得書以見式，式惶惶，遂自送妻子還洛。由是吏士不相親附，遂以免罷。
周魴為鄱陽太守，加昭義校尉，被命密求山中舊族名帥為北敵所聞知者，令詭挑魏大司馬楊州牧曹休。魴答恐民帥小醜不足仗任，事或漏泄，不能致休，乞遣親人賫箋七條以誘休，且曰：「今使君若從皖道進住江上，魴當從南對岸歷口為應。若未徑到江岸，可住百里上，令此間民知北軍在彼，即自善也。此間民非苦饑寒而甘兵寇，苦於征討，樂得北屬，但窮困舉事，不時見應，尋受其禍耳。如使淮楊及青徐諸軍首尾相銜，牽綴彼兵，使得不速退者，則善之善也。魴生於江淮，長於時事，見其便利，百舉百捷，時不再來，敢布腹心。」休果信魴，帥步騎十萬，輜重滿道，徑來入皖。魴亦合眾，隨陸遜橫截休，休幅裂瓦解，所獲萬計。魴初建密計時，頻有郎奉詔誥問諸事，魴乃詣部郡門下，因下發謝，故休聞之不復疑慮。事捷軍旋，帝大會諸將歡飲，酒酣，謂魴曰：「郡下發載義，成孤大事，君之功名當書之竹帛。」加裨將軍，賜爵關內侯。
賊帥董嗣負阻劫抄，豫章、臨川並受其害。吳粲、唐咨嘗以三千兵攻守，連月不能拔。周魴表乞罷兵，得以便宜從事。魴遣間諜，授以方策，誘狙殺嗣。嗣弟怖懼，詣武昌降陸遜，乞出平地，自改為善，由是數郡無後憂惕。
晉衛瓘為征北大將軍，都督幽州，護烏桓校尉。於時，幽并東有務桓，西有力微，並為邊害。瓘離間二虜，遂至嫌隙。於是務桓降，而力微以憂死。朝廷加其功，賜爵子亭侯。
杜預為鎮南大將軍，督荊州。至鎮，繕兵甲，耀威武，乃簡精銳，襲吳西陵督張政，大敗之。政，吳之名將也，據要害之地，恥以無備取敗，不以所喪之實告於孫皓。預欲間吳邊將，乃表還其所獲之眾於皓。皓果召政，遣武昌監劉憲代之。故大軍臨至，使其將帥移易，以成傾蕩之勢。
劉琨為并州刺史，領外域中郎將。劉元海時在離石，相去三百里許。琨密遣離間其所部雜虜，降者萬余落。元海甚懼，遂城蒲子而居之。
李矩為冠將軍，領河東平陽太守。劉聰遣從弟暢討矩，矩選勇敢千人，夜掩暢營，僅以身免。先是，聰使其將趙固鎮洛陽，長史周鎮與固不協，密陳固罪。矩之破暢也，帳中得聰書，敕暢平矩訖，過洛陽，收固斬之，便以振代固。矩送以示固，固即斬振父子，遂率騎一千來降，矩還令守洛。
益州牧羅尚遣將隗伯攻蜀賊李雄於郫城，互有勝負。雄乃募武都人樸泰，鞭之見血，使譎羅尚，欲為內應，以火為期。尚信之，悉出精兵，遣隗伯等率兵從泰擊雄。雄將李讓於道設伏，泰以長梯倚城而舉火，伯軍見火起而爭緣梯，泰又以繩汲上尚軍百餘人，皆斬之。雄因放兵，內外擊之，大破尚軍（此內間之勢）。
後涼呂光將呂延伐乞伏乾歸，大破之。乃縱反間，稱眾潰，東奔成紀。延信而追之。延司馬耿雅曰：「告者視高而色動，必有奸計，不可。」延不從，相遇，戰敗，死之。
後周楊剽為太祖太行臺左丞，仍率夷徒，更為經略，於是遣諜人誘說東魏城堡。旬月之間，正平、河北、南分、絳、建二州、大寧等諸城，並有請為內應者，大軍因攻而拔之。剽行正平郡事、左丞如故。
韋孝寬為南兗州刺史，東魏時段琛堯傑據宜陽，遣其楊州刺史牛道常扇誘邊民。孝寬深患之，遣諜人訪獲道常與孝寬書，論歸款意。又為落燼燒跡，若火下書者。還令諜人送於琛營。琛得書，果疑道常。其所欲經略，皆不見用。孝寬知其離阻，日出奇兵掩襲，擒道常及琛等，崤澠遂清。後孝寬為驃騎大將軍，鎮玉壁。孝寬善於撫禦，能得人心，所遣間諜，入齊者皆為盡力，亦有齊人得孝寬金貨，遙通書疏，故齊動靜，朝廷皆先知。時有主帥許盆，孝寬托以心膂，令守一戍。盆乃以城東入。孝寬怒，遣諜取之，俄而斬首而還。其能致人情如此。
韋孝寬為後周將軍，北齊將斛律光在汾北，孝寬忌光英勇，乃作謠言，令間諜漏其文於鄴曰：「百勝飛上天，明月照長安（光字明月）。」又曰：「高山不推自摧，槲木不扶自立。」齊臣祖、穆提婆與光有隙，因續之曰：「盲老翁背上下大斧，饒舌老母不得語。」令小兒歌之於路。提婆聞之，以告後主乳母陸命萱，以饒舌斥己，盲老翁謂祖也，遂相與協謀，以謠言啟後主謀誅。光武帝聞之，始有滅齊之意，竟平其國。
達奚武為東魏秦州刺史，時齊神武趨沙宛，太祖遣武覘之。武後三騎皆衣敵人衣服，至日暮，去營數百步，下馬潛聽，得其軍號，因上馬歷營，若警夜者，有不如法者，往往撻之。具知敵之情狀，以告太祖。太祖深嘉焉，遂破之。
李達為都督義州、弘農等二十一州諸軍事，每厚撫境外之人，使為間諜，敵中動靜必先知。至有事泄被誅戮者，亦不以為悔。其得人心如此。
隋陰壽為幽州總管，寶寧舉兵反，壽討之。寶寧奔於磧北，壽班師，留開府成道昂鎮之。寶寧遣其子僧迦率輕騎，掠城下而去，尋引契丹之眾來攻道昂，苦戰連日乃退。壽患之，於是重求寶寧，又遣人陰間其所親任者趙世謨、王威等。月余，世謨率其眾降。寶寧復走契丹，為其麾下趙修羅所殺。北邊遂安。
唐長孫晟為奉車都尉，以突厥攝圖、玷厥、阿波、突利等各以強兵，數姓尚和，難以力任，易可離間，因上書陳突厥強弱形勢。高祖皆納用。乃遣大仆元暉出伊吾道，使詣玷厥，賜以狼頭纛，謬為欽敬禮甚優。玷厥使來，引居攝圖使上。反間既行，果相猜二。授晟車騎將軍，出黃龍道，賫幣賜奚虜契丹等，遣為鄉導，得至處羅侯所，深布心腹，誘令內附。三年，攝圖四十萬騎自蘭州入，至於周盤，破走奚長儒軍，更欲南入，玷厥不從，引兵而去。
裴矩為黃門侍郎，大業中，以始畢可汗強盛漸生怒隙，言於帝曰：「突厥本淳易，可離間，但由其內多有群胡盡皆桀黠教導之耳。臣聞史蜀胡悉兀多奸計，幸於始畢，請誘殺之。」帝曰：「善。」矩因遣人告胡悉曰：「天子出珍物，今在馬邑，欲共蕃內多作交關。若前來者，即得好物。」胡悉貪而信之，不告始畢，率其部，盡驅六畜，星馳爭進，冀先互市。矩伏兵馬邑下，誘而斬之，詔報始畢曰：「史蜀胡悉忽領部落走來至此，雲背可汗，請我容納。突厥既是我臣，彼有背叛，我當兵殺。今已斬之，故令往報。」
太宗討竇建德，入武牢，進薄其營，多所傷殺。淩敬進說曰：「宜悉兵濟河，攻敗懷州、河陽，使重將居守。更率眾鳴鼓建旗，逾太行，入上黨，先聲後實，傅檄而定。漸趨壺口，稍駭蒲津，收河東之地，此策之上也。行必有三利，一則入無人之境，師有萬全；二則拓土得兵；三則鄭圍自解。」建德將從之，而世充之使長孫安世陰貴金王，啖其諸將，以亂其謀。眾鹹進諫曰：「淩敬書生耳，豈可與言戰乎？」建德從之，退而謝敬曰：「今眾心甚銳，此天贊我耳，因此決戰，必將大捷。已依眾議，不得從公言也。」敬固爭，建德怒，扶出焉。於是，悉眾進逼武牢，官軍按甲挫其銳，建德中搶，竄於牛口渚，車騎將軍楊武威生獲之。
劉世讓拜廣州總管，將之任，高祖問以備邊之策。世讓答曰：「突厥南寇，徒以馬邑為其中路耳。如臣所計，請於哼城置一智勇之將，多儲金帛，有來降者，厚賞賜之；數出奇兵，略其城下，芟踐禾稼，敗其生業。不出歲餘，彼當無食，馬邑不足圖也。」高祖以無可任者，乃使世讓馳驛往經略之。突厥懼其威名，乃縱反間，言世讓與可汗通謀，將為亂。高祖不知察，遂誅世讓。
曹王臯大歷中鎮江西，先是牙將伊慎討梁崇義，摧鋒陷敵，李希烈意欲縻之，慎以計遁歸。臯始至鐘陵，大集將吏，得慎而壯之，拔為大將，繕理舟師。希烈懼慎為曹王所任，乃遺慎七屬之甲，詐為慎書行間。為德宗遣中使即軍以誥之。臯乃抗疏論雪，上章未報，會賊兵浙江來寇，臯乃召慎，勉之令戰，大破三千餘眾。朝廷始信其不二。
五代梁帝以岐人堅壁不戰，且慮師老，思欲旋旆以歸河中，因密召上將數人語其事。時親從指揮使高季昌獨前出抗言曰：「天下雄傑窺此舉者一歲矣，今岐人已困，願少俟之。」帝嘉其言，因曰：「兵法以正合，以奇勝。奇者，詐也。乘機集事，必由是乎？」乃命季昌密募人入岐以紿之。尋有騎士馬景堅願應命，且曰：「是行也，必無生理，願錄其孥。」帝淒然，立止其行。景固請，乃許之。明日軍出，諸寨屏匿如無人，景因躍馬西走，直叩岐，詐以梁軍悉東遁為告，且言列寨尚留萬餘人，俟夕將遁矣，宜速掩之。茂真信其言，遽啟二扉，悉眾來寇。時諸軍已介馬待之，中軍一鼓，百營俱進；又分遣數百騎以據其。岐人進不能駐其趾，退不能入其壘，殺戮蹂踐，不知其數。茂真由是喪膽，但閉壘而已。
春秋時，楚子元為楚令尹（子元楚文王弟也），以車六百乘伐鄭，入桔秩之門（桔秩，鄭遠郊三門也）。諸侯救鄭，楚師夜遁。鄭人將奔桐丘，諜告曰：楚幕有烏。乃止（幕，帳也）。
唐朱Г反，將吏自賊中逃來者言Г眾攜離，可滅之狀。會賊將姚令言、偽中丞崔宣咸使諜覘我軍，為遊騎所得，拘送於李晟。晟解縛，食而遣之，誡之曰：「爾報宣，善為賊守，諸將勉力自固，勿不忠於賊也。」
李朔討淮西，舊軍令：有舍賊諜者，屠其家。朔除其令，因使厚之。諜反以情告朔，朔益知賊中虛實。
春秋時，子罕為宋司城（宋以武公諱，司馬為司城），陽門之介夭死（陽門，宋國門名。介夭，衛甲士），子罕入而哭之哀。晉人之覘宋者反報於晉侯，曰：「陽門之介夭死，而子罕哭之哀，而民說，殆不可伐也。」孔子聞之，曰：「善哉，覘國乎（善知其微）！《詩》雲：凡民有喪，扶服救之（救猶助也）。雖微晉而已，天下孰能當之（微，猶無也）？」
晉與秦戰，晉侯逆秦師，使韓簡視師（韓簡，晉大夫），復曰：「師少於我，鬥士倍我。」公曰：「何故？」對曰：「出因其資（謂奔梁求秦），入用其寵（為秦所納），饑食其粟，三施而無報，是以來也。今又擊之，我怠秦奮，倍猶未也。」公曰：「一夫不可狃，況國乎（狃，憂也。言辟秦則使憂來）！」遂使請戰。秦伯獲晉侯以歸。
晉侯將伐鄭，鄭人聞有晉師，使告於楚，姚句耳與往（句耳，鄭大夫）。楚子救鄭，司馬將中軍，令尹將左，右尹子辛將右（公子任夫）。姚句耳先歸，子駟問焉，對曰：「其行速，過險而不整。速則失誌（不思慮也），不整喪列。誌失列喪，將何以戰？楚可敗。」
魏無忌安王時為信陵君，不以富貴驕人。公子與魏王博，而北境傳舉烽，言趙寇至，且入界。王釋博，欲召大臣謀。公子曰：「趙王田獵耳，非為寇也。」復博如故。王心不在博。居頃，復從北方來言：「王獵耳，非為寇也。」王大驚，問公子：「何以知之？」公子曰：「臣之客，有能探得趙王陰事者。趙王所為，客輒以報臣，臣以此知之。」
後魏鎮北將軍封沓亡入蠕蠕，說令擊司馬楚芝以絕糧運。蠕蠕乃遣覘楚之軍，截驢耳去。而有告失驢耳者，楚芝曰：「必覘賊截之為驗耳。」賊將至，乃伐柳為城，灌水冷凍。城立而賊至，不可攻逼，乃散走。
後周韓果性強記，兼有權略，善伺敵虛實，揣知情狀。有潛匿溪谷欲為間隙者，果登高望之，所疑處，往必有獲。周文由是以果為虞侯都督，每從征行，常領侯騎晝夜巡察，略不眠寢。從大將軍破稽胡於北山，胡地險阻，人跡罕至，果進兵窮討，散其種落。稽胡憚果勁通勇し捷，號為著翅人。
春秋時，楚聲子通使於晉，還如楚。令尹子木與之語，問晉故焉，且曰：「晉大夫與楚孰賢？」對曰：「晉卿不如楚，其大夫則賢，皆卿材也。如杞梓（杞梓，皆木名）皮革，自楚往也，雖楚有材，晉實用之（言楚有亡臣多在晉）。今楚多淫刑，其大夫逃死於四方，而為之謀主，以害楚國，不可救療，所謂不能也。子儀之亂，析公奔晉（在文十四年），晉人寘諸戎車之殿，以為謀主（殿，後軍）。繞角之役，晉將遁矣，析公曰：楚師輕窕，易震蕩也。若多鼓鈞聲，以夜軍之（鈞，同聲也），楚師必遁。晉人從之，楚師宵潰，晉遂侵蔡，襲沈，獲其君，敗申息之師於桑隧，獲申麗而還（鹹六年，晉欒書救鄭，與楚師遇於繞角。楚師還，晉侵沈，獲子。復侵楚，敗申息，獲申麗）。鄭於是不敢南面，楚失華夏，則析公之為也。雍子奔晉，晉人與之畜阝（畜阝，晉邑），以為謀主。彭城之役，晉楚遇於靡角之谷，晉將遁矣，雍子發命於軍曰：歸老幼，反孤疾，二人役歸一人。簡兵乘（簡擇關）秣馬蓐食，師陳楚次（次，舍也。楚舍，示必死）。明日將戰，行歸者而逸楚囚（欲楚知之），楚師宵潰。晉降彭城而歸諸宋，以魚石歸。楚失東夷，子辛死之，則雍子之為也。子反與子靈爭夏姬（子靈，巫臣），而雍害其事（子反亦雍害巫臣，使不得取復姬）。子靈奔晉，晉人與之邢（邢，晉邑），以為謀主。捍禦北狄，通吳於晉，教吳叛楚，教之乘車、射禦、驅侵，使其子孤庸為吳行人焉。吳於是伐巢，取駕，克[BF入州來（駕、棘皆楚邑，樵國鄭邑東北有棘亭）。楚罷於奔命，至今為患，則子靈之為也（見成七軍）。若敖之亂，伯賁之子賁皇奔晉，晉人與之苗（若敖亂在宣四年。苗，晉邑），以為謀主。鄢陵之役，楚晨壓晉軍而陣，晉將遁矣，苗賁皇曰：楚師之良，在其中軍王族而已（言楚之精卒惟在中軍），若塞井夷竈，成陳以當之（塞井夷竈以為陳），欒、範易行以誘之（欒書時將中軍，範燮佐之。易行，謂簡易兵備，欲令楚貪已不復顧二穆之兵，中行二必克二穆（騎時將上軍，中行偃佐之；至佐新軍。令此三人分良以攻二穆之兵。楚子重子辛皆出於穆王，故曰二穆），吾乃四萃於其王族，必大敗之。晉人從之。楚師大敗，王夷師（夷，傷也。吳楚之間以火滅為），子反死之，鄭叛吳興，楚失諸侯，則苗賁皇之為也。」子木曰：「是皆然矣。」聲子曰：「今又有甚於此，椒舉娶於申公子牟，子牟得戾而亡，君大夫謂椒舉女實遣之，懼而奔鄭，引領南望曰：庶幾赦余。亦弗圖也（言楚亦不以為意）。今在晉矣，晉人將與之縣，以比叔向（以舉才能比叔向也）。彼若謀害楚國，豈不為患？」子木懼，言諸王，益其爵祿而復之，聲子使椒鳴逆之。
唐李愬討吳元濟，初賊將吳秀琳之降，愬單騎至柵下，與之語，親釋其縛，以為衙將。秀琳感恩，期於效報，謂愬曰：「若欲破賊，須得李。某無能為也。」者，賊之騎將，有膽略，守興橋棚，嘗侮易官軍，去來不可備。愬召其將史用誠誡之曰：「令以眾獲麥於張柴，爾可以三百騎伏傍林中，又使搖旆於前，示將焚麥者。素易我軍，必輕而來，遂爾以輕騎搏獲之。用誠等如其言，果擒而還。官軍常苦，皆請殺之。」愬不聽，解縛而客禮之，乘間常召及李忠義，屏人而語，或至夜分。忠義亦降將也，愬致之，軍中多諫愬，愬益寵。始募敢死者三千人以為突將，愬自教習之。愬乃拜為散兵馬使，令佩刀巡警，出入帳中，略無猜間。李光顏節制陳許，賊悉以精卒抗光顏。先是，愬乘其無略，夜以李率突將三千為先鋒，李忠義副之；愬自帥中軍三千，田進誠以後軍三千殿而行。初出文成柵，眾請所向，愬曰：「東六十里止。」至賊境曰張柴，盡殺其戍卒。苦寒抱戈僵仆者，道路相望。其川澤險夷，張柴已東，師人未嘗蹈其境，皆謂必不生還。既至張柴，諸將請所止，愬曰：「入蔡州取吳元濟也！」諸將皆失色，監軍使哭而言曰：「果落李計中。」愬不聽，速令進軍。愬道分五百人，斷洄曲路橋；又分五百人，斷郎山路。至懸瓠城夜半，雪逾甚。近城有鵝鴨池，愬令驚擊之，以亂軍聲。賊恃吳房朗山之固，晏然無一人知者。李、李忠義坎庸而先登，敢銳者從之，盡殺守門卒，而發其關，留擊柝者。黎明，雪亦止，愬入止元濟外宅。蔡吏告元濟曰：「城已陷矣。」元濟猶望董仲質來救，愬乃令訪仲質家安恤之，使其家人持書召仲質。仲質單騎而歸愬，愬以客禮待之。田進誠焚子城南門，元濟城上請罪，進誠繩梯而下之，乃檻送京師。
後漢光武初遣耿征張步，步聞之，使其大將費邑軍歷下，分兵屯祝阿，別於太山鐘城列營數十，以待。兵先擊祝阿，自旦攻城，未中而拔之。故開一角，令其眾得奔歸鐘城。鐘城聞祝阿已潰，空壁亡去。費邑遣弟守巨裏，進軍先脅巨裏，使楊言多伐林木以填塞厄塹。數日，有降者，言邑聞欲攻巨裏，謀來救之。嚴令軍中，趣修攻具，後三日當悉力攻巨裏。陰縱生口，令亡歸。歸者告邑，邑將精兵三萬來救。曰：「吾修攻具者，欲誘致邑耳，今適其所求也。」大敗之。
班超初在西域，發於闐諸國兵擊莎車，而龜茲王遣兵五萬，令溫宿王救之。超召將校及於闐王議曰：「今兵少不敵，其計莫若散去。於闐從是而東，超亦於此西歸，可須夜鼓而發。」陰縱所得生口歸，以超言告龜茲王。王聞之大喜，自以萬騎於西界遮超；溫宿王將八千騎於東界，邀於闐。超知二虜已出，密召諸部勒兵，雞鳴，馳赴莎車營，胡大驚亂奔走，追斬五千級。自是威震西域。
唐元和中，魏博義成軍送擒獲逆賊李師道下，都知兵馬使夏侯澄等四十七人並從釋放，仍卻遞送軍前驅使。如緣父母猶在賊中，或羸老疾病情切歸還者，仍量事優給放去。及澄等至行營，賊覘知之，潛相傳告，由是叛徒皆感朝廷恩，繼有降者。
