梁大同初，魏軍復圍南鄭，杜懷寶命第三子嶷帥二百人與魏前鋒戰於光道寺。流矢中其目，失馬，敵人交槊將至，嶷斬其一騎而上，騎以歸。嶷膂力絕人，便馬善射，一日中戰七八合，所佩霜明朱弓四石，每出殺傷數百人，敵人憚之，號為杜彪。
陳眾軍北伐，蕭摩訶隨都督吳明徹濟江攻秦郡。時齊遣大將尉破胡等率眾十萬來援，其前隊有蒼頭、犀角、大力之號，皆身長八尺，膂力絕倫，其鋒甚銳。又有西試胡，妙於弓矢，弦無虛發，眾軍猶憚之。及將戰，明徹謂摩訶曰：「若殪此胡，則彼軍奪氣。」摩訶曰：「願得識其形狀。」明徹乃召降人，有識胡者云：「絳衣，樺皮裝弓，兩端骨彌。」明徹遣人覘伺，知胡在陣，仍自酌酒飲摩訶。摩訶飲訖，馳馬沖齊軍。胡挺身出陣前十餘步，彀弓未發，摩訶遙擲銑釒見，正中其額，應手而仆。齊軍大力十餘人出戰，摩訶又斬之。於是齊師退走。
陳吳明徹追軍呂梁，與齊大戰，摩訶率七騎先入，手奪齊軍大旗，齊眾大潰。以功授譙州刺史。及周武帝滅齊，遣其將宇文忻爭呂梁。忻時有精騎數千，摩訶領十二騎，深入周軍，縱橫奮擊，斬馘甚眾。及周遣大將王軌來赴，結長圍，連鎖於呂梁下流，斷大軍還路。摩訶謂明徹曰：「聞軌始鎖下流，其兩頭築城，今尚未立，公若見遣擊之，彼必不敢相拒。彼城若立，則吾屬賊矣。」明徹不從，水路遂斷，周兵益至。摩訶又請曰：「今求戰不得，進退無路，若潛軍突圍，未足為恥。願公率步卒乘馬輿徐行，摩訶驅馳前後，必使公安達京邑。」明徹曰：「吾為總督，必須身居其後，相率兼行，第馬軍宜須在前。」摩訶因夜發，選精騎八千，率先沖突，自後眾騎繼焉。比旦，達淮南。
隋竇榮定擊突厥，史萬歲詣轅門，請自效。榮定素聞其名，見而大悅，因遣人謂突厥曰：「當各遣一壯士決勝負。」突厥許諾，因遣一騎挑戰。榮定使萬歲出應之。萬歲馳，斬其首而還。突厥大驚，遂引軍去。
唐高祖率兵擊群盜，至龍門縣，賊母端兒眾數千人至城下，高祖親率十餘騎擊之。高祖連射七十發，賊大敗，皆應弦而倒。明日斬首，築為京觀。於屍上盡得所射箭，其妙如此。
太祖討劉黑闥，嘗於肥鄉列陣，太宗親率左右擊之。有一突厥，勇壯絕人，直沖太宗。兩將接，太宗以天策上將大箭射之，中心，洞背，應弦而斃，遂傳此箭於北蕃。突厥見而驚嘆。又嘗輕騎近出，遇三騎，皆賊中驍勇有名者，舉槍而進。左右請避之，太宗不從，待其將至，連發三矢，相次皆斃，敵人懾氣焉。
尉遲敬德善解避槊，每戰，單騎入陣，賊槊攢刺，終不能傷。又能奪賊槊，還以刺之。出入重圍，往返無礙。齊王元吉亦善馬槊，聞而輕之，欲親自試。命去槊，兩以竿相刺。敬德曰：「縱加刃，終不能傷，請勿除之。」敬德槊謹當卻刃，元吉竟不能中。太宗問曰：「奪槊避槊，何者難易？」對曰：「奪槊難。」乃令敬德奪元吉槊。元吉執槊躍馬，志在刺之，敬德俄頃三奪其槊。元吉素驍勇，雖相嘆異，甚以為恥。王世充領步騎數萬來戰，世充騎將單雄信領騎直赴太宗，敬德躍馬大呼，橫刺雄信墜馬。賊徒稍卻，敬德翼太宗以出賊圍。
薛仁貴領兵擊九姓突厥於天山，將行，高宗內出甲，令薛仁貴試之。上曰：「古之善射有穿七重者，卿且射五重。」仁貴射而洞之。高宗大驚，更取堅甲以賜之。時九姓有眾十餘萬，令驍健數十人來挑戰，仁貴發三矢，射殺三人，自餘一時下馬請降。仁貴恐為後患，並坑殺之。便就磧北安拊余眾，擒其偽主葉護兄第三人而還。軍中歌曰：「將軍三箭定天山，戰士長歌入漢關。」九姓自此衰弱，不復更為邊患。
哥舒翰有家奴曰左車，年十五六，有膂力，翰善傳搶，每追賊及之，以搶搭其背而喝之，賊驚顧，翰從而刺其喉，皆剔高三五尺而墮，無不死者。左車輒下馬斬首，率以為常。
史敬奉形甚短少，若不能勝衣。至於野外馳逐，能擒奔馬，自執鞍勒，隨鞍躍上，然後羈帶。矛矢在手，前無強敵。甥侄及僮使僅二百人，每以自隨。臨入敵，輒分其隊為四五，隨逐水草。每數日，各相遇，已而皆有獲虜。
逆賊史思明攻河陽，使驍將劉龍仙率鐵騎五千臨城挑戰。龍仙健勇自恃，攀右足加馬鬃上，謾罵李光弼。光弼登城顧望，謂諸將曰：「孰可取者？」仆固懷恩請行，光弼曰：「此非大將所為。」歷選其次，左右曰：「白孝德可。」光弼問：「所要幾何兵？」孝德曰：「可獨往耳。」光弼壯之，終問所欲，對曰：「願選五十騎，於軍門為繼。兼請大軍鼓譟以增氣勢，他無所用。」光弼撫其背以遣之。孝德挾二矛，策馬截流而渡。龍仙見其獨來，甚易之，足不降鬃。稍近，將動，孝德搖手示之，若使其不動。龍仙不之測，乃止。孝德呼曰：「待中使余致辭，非他也。」龍仙去十步與之言，褻罵如初。孝德息馬伺便，因嗔目曰：「賊識我乎？」龍仙曰：「誰耶？」曰：「我，國之大將白孝德也！」龍仙曰：「是何豬狗？」孝德發聲敢，持矛躍馬而搏。城上鼓譟，五十騎繼進。龍仙矢不暇發，環走堤上。孝德追及，斬首，攜之而歸。
王敬蕘魁傑沉勇，多力善戰。所用槍矢，皆以鈍鐵煆就，搶重三十餘斤，摧降破陣率以此勝。
宋太宗幸太原城西，督諸將麾兵發機石攻城。初，帝選諸軍勇士數百人，教以劍舞，皆能擲劍空中，躍其身，左右承之，妙絕無比，見者無不恐懼。會北戎遣使修貢，賜宴便殿，因出劍士示之，袒裼鼓譟，揮刃而入，跳擲承接，霜鋒雪刃飛舞滿空。戎使見之，懼形於色。及是，每巡城耀武，必令劍舞前導，各呈其技。賊眾乘城望之，破膽。
春秋時，楚許伯禦樂伯，攝叔為右，以致晉師（單車挑戰，示不欲崇和，以疑晉之群師）。許伯曰：「吾聞致師者，禦靡旌摩壘而還（靡旌，疾驅）。」樂伯曰：「吾聞致師者，左射以（左，車左也。，矢之善也），代禦執轡，禦下，兩馬，掉鞅而還（兩，飾也。掉，正也。示閑暇）。」攝叔曰：「吾聞致師者，右入壘，折馘（折馘，斷耳）、執將而還。」皆行其所聞而復。晉人逐之，左右角之（張兩角，從旁夾攻之）。樂伯左射馬而右射人，角不能進。
楚漢相持，彭越數絕楚糧道。項羽欲討越，謂其將曹咎曰：「謹守成臯，欲挑戰，謹勿與戰。無令得東。我十五日必誅彭越，定梁地。」漢果數挑戰，楚軍不出，使人辱之，五六日，曹咎怒，渡兵汜水，漢擊之，大破楚軍，盡得楚貨賄。曹咎自剄汜水上。
前秦符堅遣將黃眉、鄧羌等率步騎討姚襄，據黃落，深溝高壘，固守不戰。鄧羌說黃眉曰：「傷弓之鳥，落於虛發。襄頻為晉將桓溫、張平所敗，銳氣衰矣。今固壘不戰，是窮寇也。襄性剛狼，易以剛動。若長驅鼓行，且壓其壘，襄必忿而出師，可一戰而擒也。」黃眉從之，遣羌率騎三千軍，於襄壘以挑之。果怒，盡銳出戰。羌偽不勝，引騎而退。襄追之，至於三原，羌回騎拒襄。俄而黃眉至，大戰，斬之，盡俘其眾。
宋蒼梧王遇弒，沉攸之自江陵舉兵東下，分兵出夏口，據魯山。既至，有驕色，以郢城弱小，不足攻，遣人告行郢州事柳世隆曰：「被太后令，當暫還都。既相與奉國，想得此意。」世隆答曰：「東下之師，久承聲聞。郢城小鎮，自守而已。」攸之將去，世隆遣軍於西渚挑戰，攸之果怒，令諸軍登岸，燒郭邑，築長圍，攻之。世隆隨宜拒應，乘間屢破之。
武德四年，太宗圍王世充於東都，竇建德自河北率兵十餘萬來援，太宗自率步騎三千五百人趣武牢。建德自滎陽西上，築壘於板渚。太宗以五百騎出武牢東二十餘里，將挑戰。先是，李、程咬金、秦叔寶令尉遲敬德執槊，造建德壘下，大呼致師，賊眾大驚撓，出兵數千騎。太宗逡巡漸卻，遂引賊以入伏內。李等奮擊大破之，獲其大將殷秋、石瓚，斬首數百級。
太祖圍王世充於洛陽，旬余不克，將士皆思歸，總管劉弘基等請班師。太宗曰：「今者興兵，正欲一勞永逸，東道諸州望風歸附，洛陽孤城何能支久？功在垂成，何乃棄之而去？」乃令諸軍曰：「王世充未破，師必不還。更有言班師者，斬！」眾心乃定。高祖知士卒有歸誌，恐眾心離，不堪持久，密敕旋軍。太宗抗表固請，克日當定。高祖喜而從之。果平世充。
五代梁將劉鄩攻同州，朱友謙求援於晉。晉遣將符存審、李嗣昭赴之，次河中。進營朝邑。時河中久臣於梁，衷持兩端。及諸軍大集，芻栗暴貴。嗣昭懼其翻覆，將急戰以定勝負。居旬日，梁軍逼我營，會望氣者言西南有黑氣，如鬥雞之狀，當有戰陣。存審曰：「我方欲決戰，而形於氣象，得非天贊歟？」是夜，閱其眾；詰旦，進軍。梁軍逆戰，大敗之，追斬二千餘級。自是梁軍保壘不出。
晉王存勖進兵至胡柳陂，梁將賀環結陳而至，引兵據陂中土山。晉兵望之，有懼色，諸將欲領兵還營，詰朝復戰。閻寶曰：「王彥章騎軍已入漢陽山下，惟列步兵，向晚皆有歸誌，我盡銳擊之，敗走必矣。今若引退，必為所乘。我軍未集，更聞賊勝，即不戰而自潰也。凡決勝料情，情勢已得，斷在不疑。今王之成敗在此一戰，若不決戰，設使余眾渡河，河朔非王有也。王其勉之！」晉王聞之，愕然曰：「微公，幾失計矣。」即引騎大噪，奮槊登山，大敗梁兵。
春秋時，孟明帥師伐晉，戰於彭衙，秦師敗績。秦伯猶用孟明，增修國政，重施於民。明年，秦伯伐晉，濟河焚舟（示必死也），取王官及郊（王官、郊，晉地也。），遂霸西戎，用孟明也。
隋末，稽胡五萬餘人掠宜春，竇軌討之，行次黃欽山，與賊相遇。賊乘高縱火，王師稍卻。軌斬其部將十四人，拔隊中小帥以代之，勒兵復戰。軌自率百騎殿於軍後，令之曰：「聞鼓聲，有不進者，自後斬之。」既而鼓之，士卒爭赴敵，賊射之不能止，因大破之。
昭宗時，幽州劉仁恭率軍士十萬寇魏州，屠其郡。梁將葛從周自形臺馳入魏州，燕軍突之上水關，攻館陶門。從周與賀德倫率五百騎出戰，謂門者曰：「前有敵，不可返顧！」命闔其門。從周等極力死戰，大敗燕人，擒都將薛突厥、王曾阝郎等。翊日，破其八寨，追擊至臨清。
春秋時，晉師伐齊。陣於鞍。晉解張禦卻克，鄭丘緩為右。及戰，卻克傷矢，流血及屨，未絕鼓音（執旗鼓，故雖傷而擊鼓不息），曰：「余病矣！」張侯曰：「自始合，而矢貫余手，及肘，余折以禦，左輪朱殷（烏閑反），豈敢言病？吾子忍之。」緩曰：「自始合，茍有險，余必下推車。子豈識之？然子病矣（以其不識己推車）。」張侯曰：「師之耳目，在吾旗鼓，進退從之。此車一人殿之，可以集事（殿，鎮也。集，成也）。若之何其以病敗君之大事也？擐甲執兵，固即死也（擐音患，即，就也），病未及死，吾子勉之！」左並（必正反）轡，右援χ而鼓。馬逸不能止，師從之（晉師從卻克軍）。齊師敗績，逐之，三周華不註（山名）。
晉元帝時，賊率杜曾聚兵數萬，命周訪擊之。訪有眾八千，曾銳氣甚盛，訪曰：「先人有奪人之心，軍之善謀也。」使將軍李常督左甄，許朝督右甄，訪自領中軍，高張旗幟。曾畏訪，先攻左右甄。曾勇冠三軍，訪甚惡之，自於陣後射雉以安眾心。令趙胤領其父誘余兵屬左甄，力戰，敗而復合。胤馳馬告急，訪怒叱，今更進。胤號哭還，自辰至申，兩甄皆敗。訪選精銳八百人，自行酒飲之，敕不得輒動，聞鼓音乃進。未至三十步，訪親鳴鼓，將士皆騰躍奔赴，曾遂大潰，殺千餘人。遂定漢沔。
隋突厥沙缽略可汗並弟葉護及藩那可汗寇掠而南，詔以達奚長儒為行軍總管，擊之。遇於周盤，眾寡不敵，軍中大懼。長儒慷慨，神色愈烈。為虜所沖突，散而復聚，且戰且行。轉鬥三日，五兵咸盡，士卒以拳毆之，手皆見骨，殺傷萬計，寇氣稍奪，於是解去。突厥本欲大掠秦隴，既逢長儒，兵皆刀戰，寇意大沮。明日，於戰處焚屍，慟哭而去。
杜伏威聚徒數萬屯六合，煬帝遣其護衛將軍陳棱以兵八千討之。棱不敢戰，伏威遺棱婦人之服以激怒之，並致書號為陳姥。棱大怒，悉眾而來。伏威逆拒，自出陣前挑戰。棱部將射中其額，伏威怒指之曰：「不殺汝，我終不拔箭。」遂馳之。棱俯伏走奔其陣，伏威因入棱陣，大呼沖擊，所向披靡。復獲所射者，使其拔箭，然後斬之。攜其首復入，棱軍大潰，僅以身免。
唐太宗從唐高祖破突厥於馬邑，太宗手射殺特勒一人，由是賊退。
高祖拒歷山飛，深入賊陣重圍數匝。太宗望見之，將輕騎突圍而進，弓矢亂發，殪數十人，既接短兵，所向必潰，拔高祖於萬刃之中。時騎兵已散，高祖氣憒將戰，太宗苦諫方止。適會步兵至，太宗奮擊大破之（歷山飛，魏刀兒自號也）。
李光弼駐軍河陽，自將於中氵單城，外置柵，柵外掘塹，闊二丈，深亦如之。賊將周摯舍南城，並力攻中氵單。光弼命荔非元禮出勁卒於羊馬城以拒賊。光弼於城東北角植小紅旗，下望賊軍。賊恃眾直逼其城，以車千乘載木鵝、蒙沖、鬥樓、橦車隨其後，督兵填城下塹，三面各八道過其兵，又當塹開柵，各置一門。光弼遙望賊逼城，使人語荔非元禮曰：「中丞看賊填塹開柵過兵，居然不顧，何也？」元禮報曰：「太尉擬守乎，擬戰乎？」光弼曰：「戰。」元禮曰：「若戰，賊為我填塹，復何嫌也？」光弼曰：「吾智不及公，公其勉之！」元禮候柵開，率其勇敢出戰，一逼賊軍，走退數百步。元禮料敵陣堅，雖出入馳突，不足破賊，收軍稍退，以怠其寇而攻之。光弼望其收軍，大怒，使人喚元禮，欲按軍令。元禮云：「戰正忙，喚作何物？」良久，令軍中鼓譟出寨門，徒搏齊進，賊大潰。
後晉時，契丹大舉入寇，以杜重威為都招討使。至陽城，遇虜，圍晉師數重。軍中乏水，鑿井輒壞，人馬渴死甚眾。時晉師居下風，將陣，弓弩無所施。符彥卿曰：「與其束手受擒，曷若力戰？戰未必死。」乃與張彥澤、樂元福等引精騎擊賊眾，大敗，虜主乘橐駝以遁，獲車仗器械數萬計。賊自陽城之敗，大畏彥卿，或馬病不飲，必唾而咒曰：「此中豈有符王耶？」
西魏將王羆為華州刺史，嘗修城，未畢，梯在城外。時高歡遣將韓軌從河東宵濟，襲羆，羆不知覺，比曉，軌眾已乘梯入城。羆尚臥未起，聞ト外淘淘有聲，羆便起身，露髻徒跣，持一白挺，大呼而出。敵見之驚退，遂至東門，左右稍集，合戰破之，軌眾遂遁。
後魏中山王英征義陽，傅永為統軍，當長圍其南門。齊將馬仙埤連營稍進，欲解城圍。永乃分兵付長吏賈思祖，令守營壘，自將馬步騎千人，南逆仙埤。賊俯射永，洞其左右股。永出箭，復入，遂大破之。仙埤燒營卷甲而遁。英曰：「公傷矣，且還營。」永曰：「莫漢祖捫足，不欲人知。雖國家一帥，奈何使虜有傷將之名！」遂與諸軍追之，極夜而返。
後周河橋之戰，諸將退走，竇熾時獨從兩騎為敵人追至芒山。熾乃下馬，背山抗之。俄而，敵眾漸多，矢下如雨。熾騎士所執弓，並為敵人所射破。熾乃總收其箭以射之，所中人馬應弦而倒。敵乃相謂曰：「得此三人，未足為功。」乃稍引退。熾未其怠，突圍而出。
唐馬從李光弼攻賊洛陽，賊將史朝義自領精兵拒王師於北邙，營壘如山，旌甲耀日，諸將愕然不敢動。獨率所部橫戈而出，入賊陣者數日，賊因披靡潰去。副元師李光弼壯之曰：「吾用兵三十年，未見以少擊眾，有雄健如馬將軍者。」
唐廣德初，仆固懷恩誘吐蕃入寇，代宗避狄陜州。馬即日自河右轉鬥戎虜間，至於鳳翔。時蕃軍雲合，鳳翔節度使孫誌直方閉城自守，乃持滿外向，突入懸門，不解甲，背城出戰，吐蕃奔潰。以勁騎追擊，斬俘數千計，血流於野，由是雄名益振。代宗還宮，召見慰勞之。
李靖擊吐谷渾，請薛萬徹同行。及至賊境，與諸將各率百餘騎先行，卒與賊數千相遇，萬徹單騎馳擊之，賊無敢當者。還謂諸將曰：「賊易與耳！」躍馬復進。諸將隨之，斬數千級，人馬流血，勇冠三軍。
宋魏能咸平中為鎮、定、高陽關三路前陣鈐轄，賊騎三萬餘復來寇。能率州軍陣於南關門，又令其子正與都監劉知訓間道斷賊行勢。邀戰數十合，賊退，薄西山。追擊走之，獲其器械十八萬。戎人常謀入抄，能伺知，即發兵逆擊之，生擒首帥，斬殺殆盡。
馬知節平劍州還，及三泉，詔與王繼恩討賊。繼恩責勢自任，惡知節不附己，遣守彭州，配以羸兵三百，彭之舊卒悉召還成都。知節累乞師，繼恩不之聽。賊十萬眾攻城，知節率兵力戰，自寅至申，眾寡不敵，士多死者。逮暮，退守州廨，慨然嘆曰：「死賊手，非壯夫也。」即橫槊潰圍而出，休於郊外。黎明，救兵至，遂鼓譟以入，賊黨敗去。
耿全斌從征太原還，遇虜於蒲陰，追擊至徐河，因據水口要害。遷補車騎副兵馬使，又改雲騎軍使，屯瀛州。與虜戰，所乘馬兩中流矢死，凡易三乘，戰不卻，賊為引去。
晉襄公以狼覃為右，箕之役，先軫黜之，而立續簡伯。覃怒，其友曰：「盍死之？」覃曰：「吾未獲死所。」其友曰：「吾與汝為難（欲共殺先軫）」。覃曰：「周誌有之，勇則害上，不登於明堂（周誌，周書也。明堂，廟也，所以策功序德，故不義之士不得升）。死而不義，非勇也。子姑待之。」及彭衙之役，既陳，以其屬馳秦師，死焉（屬，屬己病）。晉師從之，大敗秦師。
吳伐楚，陽モ為令尹，卜戰不吉（陽モ，穆王曾孫，令尹子瑕）。司馬子魚曰：「我得上流，何故不吉（子魚，公子魴也。順流而下，易用勝敵）？且楚故，司馬令龜，我請改卜。」令曰：「魴也以其屬死之，楚師繼之，尚大克之！吉（得吉兆）。」戰於長岸，子魚先死，楚師繼之，大敗吳師，獲其乘舟余皇（余皇，舟名）。
唐初，段誌玄從劉文靜拒屈突通於潼關，文靜為通將桑顯和所敗，軍營已潰。誌玄率二十騎赴之，擊殺數十人而還。為流矢中足，慮眾心動，忍而不言，更入戰陣者再三。顯和軍亂，大軍因此復振擊，大敗之。
薛仁貴、梁建方、契何力於遼東與高麗大將溫沙門戰於橫山，仁貴疋馬先入，莫不應弦而倒。高麗有善射者，於石城下射殺十餘人，仁貴單騎直往沖之，其賊弓矢俱失手，不能舉，便生擒之。
契何力與梁州都督李大亮、將軍薛萬均同征吐谷渾，軍次赤川。萬均率騎先行，為賊所攻，兄弟皆中槍墮馬，徒步而鬥，死者兵士十六七。何力聞之，將數百騎馳往，突圍而前，縱橫奮擊，賊兵披靡，萬均兄弟由是獲免。
天寶之亂，賊將史朝義領鐵騎十萬陣於昭覺寺，賊皆殊死決戰，短兵既接，相殺甚眾。官軍驟擊之，賊陣不動。魚朝恩令射生五百人下馬，弓弩亂發，多中賊而死，陣亦如初。鎮西節度使馬曰：「事急矣。」遂援旗而進，單騎奔擊，奪賊兩牌，突入萬眾之中，左右披靡。大軍乘之而入，朝義大敗，斬首一萬六千級，生擒四千六百人，降其三萬二千人。轉戰於石榴園、老君廟，賊黨又敗，人馬躁踐，填於尚書谷。朝義輕騎而走。
天寶末，吐蕃入寇，報新城之役。晨壓官軍，眾寡不敵。王忠嗣單馬進，左右馳突，當者無不辟易，出而復合，殺數百人，賊眾遂亂。三軍翼而擊之，吐蕃大敗。
五代晉皇甫遇拜滑州節度使，賊率眾屯邯鄲，遇與安審琦、慕容彥超等禦之。遇將渡漳河，則前鋒大至。遇引退，轉鬥二十里，至鄴南榆林店。遇謂審琦等曰：「彼眾我寡，走無生路，不如血戰。」遂自辰及未，戰百餘合，所傷甚眾。遇所乘馬中鏑而斃，遇有親仆杜知敏以馬授遇，遇得馬復戰，久之稍解。顧杜知敏已為賊獲，遇謂彥超曰：「知敏倉皇之中以馬授我，義也！安可使陷於賊中？」遂與彥超躍馬取知敏而還。寇騎壯之。俄而率軍復合，遇不能解。時審琦已至安陽河，謂首將張從恩曰：「皇甫遇等未至，必為輕騎所圍，若不急救，則成擒矣。」從恩曰：「賊勢甚盛，無以抵捂，將軍獨往何益？」審琦曰：「成敗，命也。設若不濟，則與之俱死。若失此二將，將何面目以見天子？」遂率鐵騎北渡赴之。虜見塵起，謂救軍並至，乃引去。遇與彥超中數槍，得還。時諸軍嘆曰：此三人皆猛將也。
晉王存勖舉兵擊梁救趙，進軍柏鄉五里，遣周德威先以胡騎進薄梁營。梁將韓等精兵三萬，鎧甲皆被繒綺，金銀炫耀，晉人望之懼形於色。德威謂李存璋曰：「賊志在不戰，欲以兵甲耀威耳。」乃遣存璋諭諸軍曰：「爾見此賊軍否？是汴州天武健兒，皆屠沽傭販，虛有其表，徒被精甲，十不當一，擒獲足以為貨。」德威自率精騎，擊其兩偏，左馳右決，出沒數四。是日，獲百餘人，賊遂渡河而退。
宋咸平初，契丹入寇，張凝率部兵設伏於瀛州西，出其不意，腹背奮擊，挺身陷虜陣，凝子昭遠從行，才十六歲，即單騎疾呼，突入陣中，掖凝而出，左右披靡不敢動。
春秋時，衛人以燕師伐鄭。鄭祭足、原繁、泄駕以三軍軍其前，使曼伯與子原潛軍軍其後。燕人畏鄭三軍，而不虞制人（北制，鄭邑，今河南成臯縣，一名虎牢）。六月，鄭二公子以制人敗燕師。
北戎侵鄭，鄭伯禦之，患戎師，曰：「彼徒我車，懼其侵軼我也（徒，步兵也。軼，突也）。」公子突曰：「使勇而無剛者嘗寇而速去之（嘗，試也。勇則能往，無剛不恥退）君為三覆而待之（覆，是覆兵也）。戎輕不整，貪而無親，勝不相讓，敗不相救。先者見獲，必務進；進而遇覆，必速奔。後者不救，則無繼矣，乃可以逞。」從之。戎人之前遇覆者奔，祝聃遂之（祝聃，鄭大夫），衷戎師。前後擊之，盡殪（為三部兵，祝聃使勇而無剛者先犯戎而速奔，以遇二覆兵至，後覆兵起，戎還走，祝聃反逐之，戎前人及中二處受敵，故曰衷戎師。殪，死也）。
楚使鬥廉帥師及巴師圍（廉，楚大夫）。鄧養甥、聃甥帥師救。三逐巴師，不克（三生皆鄭大夫）。鬥廉衡陳其師於巴師之中，以戰，而北（衡，橫也。分巴師為二部，鬥廉橫陳於其間，以與鄧師戰，而偽北）。鄧人逐之，背巴師，而夾攻之（楚師偽走，鄭師逐之，背巴師，巴師攻之，楚師自前還與戰）。鄧師大敗。人霄潰。
後漢初，光武遣王霸、馬武擊河南賊周建於垂惠。賊帥蘇茂將五校兵四千餘人救建，而先遣精騎遮擊馬武軍糧。武往救之，建從城中出兵夾擊武。武恃霸之援，戰不甚力，為茂、建所敗。武軍奔過霸營，大呼求救。霸曰：「賊兵盛，出必兩敗，努力而已。」閉營堅壁。軍吏皆爭之，霸曰：「茂兵精銳，其眾人多，吾吏士心恐而捕虜（馬武也）。與吾相恃，兩軍不一，此敗道也。今閉營固守，示不相援，賊必乘勝輕進。捕虜無救，其戰自倍。如此，茂眾疲勞，吾承其弊，乃可克也。」茂、建果悉兵攻武。合戰良久，霸軍中壯士路潤等數十人斷發請戰，霸知士心銳，乃開營後，出軍精騎襲其背。茂、建前後受敵，驚敗亂走。
武德三年七月，詔秦王世民督諸軍擊王世充。世民移屯青城宮。營壘未立，王世充率眾二萬自方諸門出，憑故馬坊垣塹，臨谷水以禦大軍。諸將甚懼。秦王以精騎陳於北邙山，親登魏宣武陵以望之，謂左右曰：「賊勢迫矣！悉眾而出，利在一戰。今日破之，其後不能出兵。」乃令屈突通率步兵五千渡水以擊之，誡通曰：「待兵交，即放煙，吾當率騎軍南下。」兵才接，煙作，秦王以騎沖之，挺身先進，與通表裏合擊，俘斬七十。
武德三年十月，羅士信取千金堡，秦王令屈突通守之。王世充自來攻堡，通懼，舉烽請救。太宗度通力堪自守，且緩救以驕世充。通舉三烽，已急，秦王方出援之。左右未獲從，以兩騎而進，遇賊騎將葛彥璋，射之，應強而墜，擒之於陣。後軍亦繼至。通軍復振，表裏奮擊，世充大敗。幾獲世充。
秦王討薛仁杲，營中無水，人馬不飲者數日，賊將宗羅攻之愈爭。太宗度賊已疲，復謂諸將曰：「彼氣將衰，吾當取之必矣。」申令諸軍遲明合戰，復令將軍靡玉陣於淺水原南，出賊之右，以先餌之。賊將宗羅並軍共戰，玉軍將敗，既而太宗親禦大軍奄自原北，出其不意。羅望見，復回師相拒。我師表裏齊奮，呼聲動天地，羅氣奪，於是大潰，斬首數千級，投澗谷而死者不可勝計。
肅宗初，逆賊安慶緒遣嚴莊悉其眾十萬來赴陜，以抗官軍。賊聞官軍至，悉其眾屯於陜西，負山為陣。郭子儀以大軍擊其前，回紇登山乘其背，遇賊，潛師於山中，與鬥過期，大軍稍卻，子儀麾回紇令進，盡殺之。師馳至其後，於黃埃中發數十箭，賊驚顧曰：「回紇來！」即時大敗，僵屍遍山澤。
至德六年，賊安慶緒遣嚴莊助張通儒拒官軍於陜。李嗣業、郭子儀討賊，遇於新店，力戰數合，我師初勝而後敗，嗣業遂急應接。回紇從南山望見官軍敗，曳白旗而下，徑抵賊背，穿賊陣過，賊陣西北角先陷。嗣業又率精騎前擊，表裏齊進，賊眾大敗，走河北。
晉杜預襲吳樂鄉，虜都督孫歆，州郡皆望風歸命，奉送印綬。時眾軍會議，或曰：「百年之寇，未可盡克。今向暑，水潦方降，疾疫將起，宜候來冬更為大舉。」預曰：「昔燕樂毅藉濟西一戰，以並強齊。今王師兵威已振，譬如破竹，數節之後，迎刃而解也。」遂指授群帥，直指抹陵。所過城邑，莫不束手，遂平吳。先議者慚而謝焉。
東晉將周訪討賊杜曾，曾大潰，殺千餘人。訪夜追之，諸將請待明，訪曰：「曾驍勇能戰，向之敗也，彼勞我逸，是以克之。宜及其衰，乘之，可滅。」鼓行而進，遂定漢沔。
十六國蜀李特攻晉將張徵，軍潰。特議欲釋徵還涪，諸將進曰：「徵軍速戰，士卒傷殘，智勇俱竭，宜因其敝遂擒之。若舍而寬之，徵養病，收亡余眾，更合圖之，未易也。」特從之，復追攻徵，潰圍走。特遣將水陸追之，遂害徵，生擒徵子存，以徵喪還之。
唐武德初，劉武周據太原，使其將宋金剛屯河東。太宗往征，金剛遁走。太宗追擊大破之，乘勝逐北，一日一夜行二百餘里，轉戰十合，士卒疲敝。至高壁嶺，總管劉弘基執馬諫曰：「糧已竭，士卒疲頓，顧且停營，待兵糧咸集而後戰。」太宗曰：「功者難成而易敗，機者難得而易失。金剛走到汾州，眾心已沮，我及其未定，當承其勢擊之，此破竹之義也。如是更遲留，賊必生計，此失機之道也。」遂策馬去，諸軍乃進，莫敢以饑乏為辭。夜宿於雀鼠谷之西原，太宗不食二日，不解甲三日，軍中苦饑，此夕惟有一羊，太宗撫將士與之同食，三軍感恩，皆饑而思奮。明日，趨汾州，金剛列陣南北七里，以抗官軍。太宗遣總管李等當其北，長孫等當其南，親禦大軍以臨之。諸軍戰，小卻，為賊所乘。太宗率精騎三千，直趨金剛，賊人太潰，遂破之。
太宗破薛仁杲將宗羅於高摭，乘勝帥二千餘騎追之。竇軌苦諫曰：「仁杲猶據堅城，雖破羅，未可輕進。請按兵以俟其變。」太宗曰：「慮之久矣，破竹之勢，不可失也。賊大軍已散，余眾何足為虞？凶魁之計，盡於此矣。」遂率眾而進。至夜半，軍臨賊城，守垣者皆亂，爭自投而下。仁杲窮蹙，開門請降。
郭子儀、仆固懷恩擊賊將李歸仁，大破之。日暮，懷恩謂子儀曰：「賊必棄城走，請以二百騎追之，縛取李歸仁、白乾真、安守忠、張通儒。」子儀曰：「將軍戰亦疲矣，且休，迨明而圖之。」懷恩曰：「歸仁、守忠，天下驍賊也。驟勝而敗，此天與我也，奈何縱之不取？若使得眾，復為我患，雖悔無及！夫戰尚速，何明日為！」子儀固止之，令還營。懷恩又固請，往而復返，一夕四五起。遲明，諜至，守忠等果遁。
朱Г之亂，賊驍將張庭芝逼柵求戰。李晟謂諸將曰：「吾恐賊不出，今冒死而來，天贊我也。」勒諸將縱兵擊之。時駱元光領華州兵營在於此，兵少，賊並力攻。晟遣李演、孟華以精卒救之，中軍鼓譟，演力戰，大破之，遂入光泰門。再戰，又敗之，僵屍滿地。翌日，將復出師，諸將請待西軍至，則左右夾攻。晟曰：「賊既傷敗，須乘勝撲滅。若俟其有備，豈王師之利耶？」晟乃號令誓師，畢陣於光泰門外，使王亻必、李演率騎軍，史萬頃領步卒，直抵苑墻。先是，夜使人開苑墻二百餘步，至是，賊已立木柵。賊倚柵拒戰，晟叱軍士曰：「安得縱賊如此？當先斬公等！」萬頃懼，先登，拔柵而入。王亻必騎軍繼進，賊奔潰。大軍分道並入，驅蹙至於白華。忽有賊騎千餘，出於官軍之背，晟以麾下百餘騎馳入，左右呼曰：「相公來！」賊聞之驚潰，官軍追斬，不可勝計。朱Г、姚令言遁走，其餘凶黨相率來降。
蜀將孟達降魏，以達領新城太守。達連吳固蜀，潛圖中國。謀泄，將舉兵，司馬懿乃潛軍進討。諸將皆言：「達與二賊交結，審察而後動。」懿曰：「孟達無信義，此其相疑之時也。及其未定，往決之。」倍道兼行，八日到城下。吳、蜀各遣將救達，分兵拒之。初達與諸葛亮書曰：「宛去洛八百里，去吳二千里，聞吾舉事，當表上天子，此相反覆，一月間也，則吾已固，諸軍足辦，吾無患矣。」及兵到，達曰：「吾舉事八日，兵至城下，何神速也！」懿八道攻之，尋斬達。
唐高祖討宋老生，太宗親與公子建成分路追兵。時方中夜，太宗馳入深谷，遂失道，下馬步上，久而得路。及兵回，高祖乃令太宗自為武侯，將輕騎夜發，行前。遲明，至霍邑城下，恐宋老生不出戰，遂大言激怒之。及兵至，高祖曰：「兵疲未食，恐不可戰。」甚欲停營。太宗曰：「機不可失，未破趙會食，豈得下營先食乎？」高祖乃與公子建成當東面，令太宗當南面。部分才定，老生出兵交戰，左軍遂敗。太宗與軍頭段誌玄躍馬先登，深入賊陣。敵人矢下如雨，太宗為流矢所中，拔而復戰，沖突其陣；後憤氣彌厲，手殺數十人，兩刃盡缺，血流入袖，灑而復戰。老生遂大敗。
太宗討薛仁杲，既克，諸將奉賀，因問曰：「始大王野戰破賊，其主尚保堅城，王無攻具，輕騎騰逐，不待步兵，徑薄城下，咸疑不克而竟下之，何也？」太宗曰：「此以權道迫之，使其計不暇發，以故克也。宗羅恃往之勝，兼復養銳，日久，見吾不出，意在相輕。今喜吾出，悉兵來戰。雖擊破之，擒殺蓋少，若不急躡，還走投城，仁杲收而撫之，則便未可得矣。且其兵眾皆隴西人，一敗披退，不及回顧，散歸隴外，則析庶自虛，我軍隨而迫之，所以懼而降也。此可謂成算，諸君盡不見耶？」諸將曰：「此非凡人所能及也。」
後漢楊璇為零陵太守，時蒼梧賊攻劫州縣，賊眾多而璇力弱，吏人憂恐。璇乃特製馬車數十乘，以排囊盛石灰於車上（排滿拜反），系布索於馬尾；及為兵車，專控弓弩。及戰，乃令馬車居前，順風鼓灰，賊不得視，因火燒布，然馬驚奔賊陣，因使後車弓弩亂發，鉦鼓鳴震，群寇大駭破散，追逐傷斬無數，郡境以清。
永平中，賊兵殺後部王安得，攻金滿城。戊己，校尉耿恭乘城轉戰，會天大風雨，隨而擊戰，殺傷甚眾。賊兵震怖，相謂曰：「漢兵有神，真可畏也。」遂解去。
唐蘇定方驍悍多力，為折沖，隨李靖襲突厥頡利於磧口。定方率二百騎為前鋒，乘霧而行。去賊一里，忽然霧歇，見牙帳，遂掩襲之，頡利狼狽散走。
梁將王琳大治舟艦，引兵東下，時攻陳霸先，遣侯拒之。以琳軍威方盛，乃引軍入蕪湖避之。是時西南風急，琳自謂得天助，直趨建康。侯等引兵徐出蕪湖，以躡其後。比及兵交，西南風翻為用，琳兵擲火炬以燒陳船者，則皆返燒其船。琳兵潰亂，投水死者十二三，其餘皆棄船上岸，為陳軍所殺殆盡。
後魏太武征赫連昌，師次城下，收眾偽退，昌鼓譟而前。會風雨從東南來，沙塵昏冥，宦者趙倪進曰：「今風雨從賊後來，我向彼背，天不助人，將士饑渴，顧且避之，更待後日。」崔浩曰：「不可！千里制勝，一日之中，豈得變易？賊前行不止，後已離絕。宜分軍隱山，掩擊不意，風道人在，豈有常也？」從之。分騎奮擊，昌軍大潰。
隋將皇甫綰屯兵一萬在抱罕，薛舉選精銳二千人襲之，與綰軍遇於赤岸。陳兵未戰，俄而風雨暴至，初風逆舉陣，而綰軍遇不擊之；忽返風，正逆綰陣，氣色昏昧，軍中擾亂。舉策馬先登，眾軍從之，隋軍大潰，陷抱罕。
後晉時，契丹入寇，杜重威領大兵至白團衛村下營。賊騎環繞之，奇兵出寨後，斷糧道。是夜東北風大起，至旦猶甚，破屋折木，營中掘井輒壞，人馬俱歇。契丹主令其眾曰：「晉軍止此耳，當盡擒之。」命鐵鷂四面下馬，拔鹿角而入，奮短兵以擊晉軍。又順風縱火，揚塵以助其勢。晉軍憤怒，大呼曰：「招討使何不用軍，而令士卒徒死！」諸將咸請戰，重威曰：「俟風稍緩，徐觀可否。」李守真曰：「此風助我也！彼眾我寡，風沙之內，莫測多少，奮命格鬥，強者必勝。如俟風止，我無噍類矣。」即呼曰：「諸軍齊力擊賊！」又謂重威曰：「令公善守禦，守真以中軍決死矣。」張彥澤召諸將問計，藥元福曰：「軍中饑渴已甚，若俟風反出戰，吾屬為寇矣。虜謂我不能逆風以戰，宜出其不意以擊之，此亦兵家詭道也。」符彥卿曰：「與其束手就擒，曷若以身徇國？」乃與元福等引精騎出西門擊賊，諸將繼至，契丹卻數百步。彥卿謂守真曰：「其曳隊往來乎，直前奮擊以勝為度乎？」守真曰：「事勢如此，安可回？宜長驅取勝耳！」彥卿等躍馬而去。風勢益甚，昏晦如夜，乃擁萬餘騎橫擊契丹，呼聲動天地，契丹大敗而走。
後漢初，河南賊張步據齊地，漢將耿討敗之。步肉袒負斧鑕於軍門，傳步詣行在所，勒兵入據其城，樹十二郡旗（凡平城陽、瑯琊、高密、膠東、東萊、北海、齊、千乘、濟南、平原、泰山、臨淄）。時步眾尚十餘萬，輜重七十餘兩，令降軍各以郡人詣旗下，皆罷遣軍人，令歸鄉里，齊地悉平。
後魏末，河北賊葛榮為魏將爾朱榮所擒，余眾悉降。以賊徒既眾，若即分割，恐其疑懼，或更結聚，乃下令各從所樂，親屬相隨，任所居止。於是群情喜悅，兵即四散，數十萬眾一時散盡。待出百里之外，乃始分道押領，隨便安置，鹹得其宜。擢其渠帥，量才授用，親附者咸安，時人服其處分機速。
