元徽中，桂陽王休範舉兵於潯陽，朝廷惶駭，時與楮淵等集中書省議，莫有言者。道成曰：「昔上流謀逆，皆因淹緩以敗。休範必遠懲前失，輕兵急下，乘我無備。請頓新亭以當其鋒。」因索筆下議，餘皆註同。中書舍人孫千齡與休範有密契，獨曰：「宜依舊遣軍據梁山。」道成正色曰：「賊今已近，梁山豈可得至？新亭既是兵衛，所欲以死報國耳。」乃單車白服至新亭。築城壘未畢，賊前軍已至。道成方解衣高臥，以安眾心。乃索白虎幡登西垣，使寧朔將軍高道慶等浮舸與賊水戰，大破之，斬休範首。餘賊進至杜姥宅，車騎典簽茅恬開東府納賊，冠軍將軍沈懷明於石頭奔散，張永潰於白下，宮內傳新亭亦陷，太後執蒼梧王手泣曰：「天下事敗矣！」道成遣軍主陳顯達等從石頭濟淮，間道自承明門入衛宮闕。時休範典簽許公與詐稱休範在新亭，士庶惶惑，詣壘期赴休範投名者千數。及至，乃是道成，隨得輒燒之，登城北謂曰：「劉休範父子皆已死，戮屍在南岡下。觀汝等名皆已焚除，勿懼也。」乃遣眾軍擊平賊黨，道成振旅凱入，百姓緣道聚觀曰：「全國家者，此人也。」
唐郭虔瓘為北庭都護，突厥默啜遣其子移涅可汗及同俄特勒率精騎圍逼北庭，虔瓘率眾固守，同俄特勒單騎親逼城下，虔瓘使勇士伏於路左，突起斬之。賊眾既至，失同俄，相率於城下乞降，請盡軍中衣資器仗以贖同俄。及聞其死，三軍慟哭，便引退。默啜女婿火校頡利發石阿失畢將與同俄偕領兵，以其死，懼不敢歸，遂將其妻歸降。
馬燧鎮太原，燧以晉陽王業所起，度都城東西平易，受敵時天下騷動，北邊數有警急，乃引晉水，架汾而註城之東瀦以為池。寇至，計省守陴者萬人。又決汾水環城，多為池沼，植柳以固堤。太原承前政鮑防百井敗軍之後，兵甲寡弱，燧乃悉召將吏牧馬廝役，得數千人，悉補騎卒。教之數月，為精騎。造甲者必令長短二等，稱其所衣，以便進趨。
田悅與淄青、恆冀通謀，自將兵三萬圍邢州，次臨氵名，築重城，絕其內外，以拒救兵。邢州將李洪、臨氵名張亻不皆堅守不拔，昭義軍告急。乃詔燧將步騎二萬，與昭義節度使李抱真、神策行營兵馬使李晟合軍救臨氵名。燧軍出崞口，未過險，乃遣持書諭悅為好語，悅謂燧畏之。十一月，師次邯鄲，悅遣使至，燧皆斬之以徇。遣兵擊破其支軍，射殺其將成茲之。悅自攻臨氵名，遣大將楊朝光將兵萬人，於臨氵名南雙岡東西列二柵以禦燧。燧乃率李抱真、李晟進軍，營於二柵中。其夜，東柵走歸悅。明日，燧進軍營明山，取其棄柵置輜重。悅謂將吏曰：「朝光堅柵不下萬人，假令燧等盡銳攻之，比數日，計不能下，殺傷必甚。吾必已拔臨氵名，賞勞軍士，而與之戰，必勝之術也。」悅乃分恆州李惟嶽救兵五千以助朝光，燧率軍攻朝光，田悅將萬餘人救之。燧乃令大將李自良、李奉國將騎兵合神策軍於雙岡禦之，令曰：「令悅得過者，斬。」自良等擊卻悅。燧乃令推火車以焚其柵，斬朝光及大將盧子昌，斬首五千餘級，生虜八百餘人。居五日，進軍至臨氵名，田悅悉軍復戰。燧自將銳兵扼其沖口，凡百餘合，士皆死戰，悅兵大敗。
曲環鎮許州，劉昌裔為營田副使，有兵馬使安國寧與留後上官氵兌不善，謀反，以城降蔡賊。事泄，昌裔密計斬之。即召其麾下千餘人，人賞縑二疋。伏兵諸要巷，令持縑者悉斬之，無一人得脫。
史思明之亂，王師敗績，乘勝而西。李光弼整眾徐行，至洛，謂留守韋陟曰：「賊乘鄴下之勝，再犯王畿，宜按甲以挫其鋒銳，不利速戰。洛城非禦備之所，公計若何？」陟曰：「兵加陜州，退守潼關，據險以待之，足挫其銳矣。」光弼曰：「此蓋兵之常勢，非用騎之策也。夫兩軍相寇，貴進尺寸之間。今爾委五百里而不顧，是張賊勢也。若移軍河陽，北阻澤潞、三城以抗，勝即擒之，敗則自守，表裏相應，使賊不敢西侵，此則猿臂之勢也。」判官韋捐曰：「東京帝宅，侍中何不守之？」光弼曰：「若守洛城，汜水、蜀嶺皆須人守，子為兵馬判官，能守之乎？」遂移牒留守及河南尹並司宮徒，坊市居人出城避寇，空其城，率軍士運油鐵諸物，以為戰守之備。時史思明已至偃師，光弼軍方至石橋。日暮，令秉燭徐行，與賊相隨，而不敢來犯。一夜，入河陽三城，排門守備。賊憚光弼威略，頓兵白馬寺，南不出百里，而不敢犯宮闕。
李愬為隋唐鄧節度使，以討吳元濟。愬當兵士摧敗之餘，氣勢傷沮，愬揣知其情，乃不肅軍陣，不齊部伍。或以不肅為言，愬曰：「賊方安袁尚書之寬易，吾不欲使其改備。」乃紿告三軍曰：「天子知愬柔而忍恥，故令撫養爾輩，戰者，非吾事也。」軍眾信而樂之。愬士卒傷夷者，親自撫之。其賊既敗高、袁二帥，且輕愬名位無所畏憚，頗懈備。居半歲，知人可用，乃謀襲蔡，表請濟師。詔河中、鹿阝坊奇兵二千人益之。由是修葺器械，陰計戎事，諜知賊中虛實。陳許節度使李光顏勇冠諸軍，賊悉以精卒拒光顏。由是愬乘其無備，遂襲蔡州，取元濟以獻。
李抱真領昭義軍留後，密揣山東當有變，上黨且當兵沖。是時乘戰余之地，土清賊重，人民益貧困，無以養軍。乃籍戶丁男三選其一有材力者，免其租徭，給弓矢，令之曰：「農之隙，則分曹角射。歲終，吾當會試。」及期，按簿而試之，以示賞罰。復命之如初。比三年，皆善射。抱真曰：「軍可用矣。」於是舉部內之鄉丁，得成卒二萬，不仰衣食於官府，而倉庫益實。乃繕甲兵，為戰具，遂雄視山東，天下稱昭義步軍冠諸軍。乃遣門客賈林說王武俊合從擊朱Г，武俊許之。時兩軍尚相疑，抱真乃以數騎詣武俊營。武俊設備甚嚴，抱真曰：「朱Г、李希烈<冗辱>竊大位，朱滔攻圍具州，此輩嘗欲淩駕吾屬，足下既不能自振於數賊之間，乃舍九葉天子而北面臣反虜乎？乃者聖上奉天下罪已之詔，可謂禹湯之主也。」因言及播越，持武俊哭，涕泗交下。武俊亦哭，感動左右。因退臥武俊帳中，酣寢久之。武俊感其不疑，待之益恭，指心仰天曰：「此身已許公死敵矣。」飯訖，結為兄弟而別，約明日合戰。遂擊破朱滔於涇城。
五代後唐李存進，時王師據德勝渡；汴軍據陽材渡，在上流。汴人取洛陽竹林，造浮梁以濟軍士。王師以舡渡，緩急難濟。存進率意欲造浮橋。軍使曰：「河橋須竹笮大め，兩岸石倉鐵牛以為固，今無竹木，竊慮難成。」存進曰：「成算在心，必有所立。」乃課軍造葦笮，維大艦數十艘，作土山巨木於岸以系之。初，軍中以為戲，月余橋成，制度余直，人皆伏其勤智。
符存審初為蕃漢馬步軍都指揮使，梁太祖北伐，至棗強，存審以騎兵三千屯於趙州。初，梁軍聲言五十萬，存審以兵少不敵，心頗憂之，謂裨將趙行實曰：「但得老賊在東，別將西來，尚可從容畫策。」不旬日，楊師厚攻棗強，賀德倫寇蓧縣，攻城甚急。存審謂趙行實曰：「吾王方事北面，南鄙之事付我等數人，今西道無兵，蓧縣危急，我等坐觀其敝，何以自安？」老賊既不下蓧城，必寇西淙。若不預為方略，則滋蔓難圖。與公等輕騎而行，觀其所向。乃選精騎八百，急趣信都，扼下博橋道。存審令史建瑭、李嗣肱分兵拒守。建瑭分麾下五百騎為五軍，一軍之衡水，一軍之南宮，一軍之信都，一軍之阜城，自將一軍深入，各命俘賊討芻糧者，十日而會於下博橋。明日，諸軍所至，遇梁軍之樵芻者每數百人，皆殺之；留數人，斷臂縱去，曰：「為我語米公，晉王大軍至矣。」時梁祖引師厚兵就德倫，共攻蓧縣，始至縣西，未及置營，嗣肱、建瑭各領百餘騎，為賊旗幟服色，與芻糧者相雜而行。至暮，及賀德倫營門，殺其門者，縱火大呼，俘斬而旋。其芻蕘者，斷手臂得歸，皆言我兵大至。梁祖大駭，速命夜遁。
宋初，孚縱遷陷清遠軍，以王超為西面行營都部署，秦翰為鈐轄，領步騎六萬拔靈州。上問以策略，超上二圖，其一置資糧在軍中，布兵周援，賊無以鈔略其資。一遇賊即變而為陣形，以外即分列遊兵，持勁弩，遇賊則易聚而可並力。上甚獎之。
五路討李繼遷，以李重貴為麟府州濁輪寨路都部署，得對便殿，因言：「賊居沙磧中，逐水草牧畜，無定居，便於戰鬥，利則進，不利則走。今五路齊入，彼聞兵勢大，或不來接戰，且謀遠遁。欲追，則人馬乏食；將守，則地無堅壘。賊輩未平，臣輩何顏以見陛下？」太宗善之，出禦劍以賜。又累遣使撫勞，至則諸將果無大功。
春秋時，齊師、宋師次於郎，魯侯禦之。公子偃曰：「宋師不整，可敗也（偃，魯大夫）。宋敗，齊必還。請擊之。」公弗許。自雩門竊出，蒙臯比而先犯之（雩門，魯南城門。臯比，虎皮）。公從之，大敗宋師於乘丘。齊師乃還。
晉楚相持，城濮之戰，晉師陳於莘北，胥臣以下軍之佐當陳蔡。楚子王以若敖之六卒將中軍，曰：「今日必無晉矣。」子西將左，子上將右（子西，鬥宜申。子上，鬥執）。胥臣蒙馬以虎皮，先犯陳蔡。陳蔡奔，楚右師潰（陳蔡屬楚右師）。狐毛設貳旆而退之（旆，大旗也。又見二旆而退，使若大將稍卻），欒枝使輿曳柴而偽遁（曳柴起塵，詐為眾走），楚師馳之。原軫、卻溱以中軍公族橫擊之（公族，公所率之軍），狐毛、狐偃以上軍夾攻子西，楚左師潰，楚師敗績。
齊侯執陽虎，將東之。陽虎願東（陽虎欲西奔晉，知齊必反，故詐以東為願也），乃囚諸西鄙。盡借邑人之車，鍥其軸，麻約而歸之（鍥，刻也，欲絕追者）。載蔥靈，寢於其中而逃（蔥靈，輜車名）。
吳伐越，越子勾踐禦之，陳於攜李。勾踐患吳之整也，使死士再禽焉，不動；使罪人三行，屬劍於頸，而辭曰：「二君有治，臣奸旗鼓，不敏於君之行前，不敢逃刑，敢歸死。」遂自刎。師屬之目，越子因而伐之，大敗之。
華登帥吳師以敗宋師，公欲出，廚人濮曰：「吾小人可藉死（可借使死難），而不能送亡君，請待之（請君待復戰決勝負）。」乃徇曰：「楊徽者，公徒也（徽者，識也）。」眾從之。公自楊門見之，下而巡之曰：「國亡君死，二三子之恥也，豈專孤之罪也。」齊烏枝鳴曰：「用少莫如齊致死（見國人皆徽。睢陽門，正東門名），齊致死莫如去備（備，長兵也）。彼多兵矣，請皆用劍。」從之。華氏北，復即之。廚人濮以裳裹首，而荷以走，曰：「得華登矣！」遂敗華氏於新裏。
晉師伐秦，秦人毒涇上流，師人多死（飲毒水故）。
楚師伐吳，鐵尹固與王同舟，王執燧象以奔吳師（燒火燧擊象尾，使赴吳師，攻敗之）。
戰國燕師伐齊，已下七十餘城，圍即墨未下。齊將田單乃入城中，得千餘牛，為絳繒衣，畫以五彩龍文，束兵刃於其角，而灌脂束葦於尾，燒其端；鑿城數千穴，夜縱火牛，壯士五千人隨其後。牛尾熱，怒而奔，燕軍大驚。牛尾炬火光明炫耀，燕軍視之皆龍文，盡觸死，傷五千人，因銜枚擊之，而城中鼓譟從之，老弱皆擊銅器為聲，動天地。燕軍大駭，敗走。復收齊七十餘城。
宋將宗愨征林邑，逕入象浦，有大渠南來註浦，宋阻渠置陣。林邑王傾國來逆，限渠不得渡，以具裝被象。諸將憚之，請待前後軍進然後擊。愨曰：「不然。吾已屠其堅城，破其銳眾，我氣方屬，彼已破膽。一與可定，何疑焉？」愨以為外國有獅子，威服百獸，乃制其形，與象相禦，象果驚奔，眾因此潰亂。愨率兵直渡渠奮擊，其眾奔散，遂克林邑。
宋檀越為廣陵相，亡命司馬國潘兄弟自北徐州界聚眾數百，潛過淮，因天陰暗，夜率百許人緣廣陵城得入，叫喚直上聽事。越驚起出門，交處分，賊射之傷。卻入，抵密語左右曰：「賊乘暗得入，掩我不備，但打五更，賊懼曉，必逸。」賊聞鼓鳴，將謂曉，於是奔散。追討，盡獲之。
武帝謀討劉毅，王鎮惡曰：「公若有事西楚，請給百舸為前驅。」及西討，轉鎮惡參軍事，使率龍驤將軍蒯恩領百舸前發。鎮惡受命，使晝夜兼行，楊聲劉兗州上，毅謂為信，不知見襲。鎮惡去江陵城二十里，舍舡步上，蒯恩軍在前，鎮惡次之。舸留一二人，對舸岸上立旗安鼓。語所留人曰：「計我將至城，便長嚴，令後有大軍狀。」又分隊在後，令燒江津舡。鎮惡徑前襲城，津戍百姓皆言劉藩實上，宴然不疑。將至城，逢毅要將朱顯之，馳前問藩所在，軍人答雲：在後。及至軍後，不見藩，又望見江津舡艦被燒甚盛，知非藩上，便躍馬告毅令閉城門。鎮惡亦馳進，得入城。便因風放火，燒大城門、南門及東門，而襲破之。
吳將周瑜使甘寧據夷陵，魏將曹仁圍寧，呂蒙往救之。乃分遣三百人，截斷險道，賊走可得其馬。軍到夷陵，即交戰，所殺過半。賊夜遁去，截道，騎皆舍馬步走，蒙兵追蹙擊，獲馬三百疋，方舡載還。
東晉將劉裕北征廣固，嶺南賊將徐道覆說其帥盧循曰：「今日之機，萬不可失。既克都邑，劉裕雖還，無能為也。」循從之。初，道覆密欲裝舟船，仍使人伐船材於南康山，雲：將下都貨之。」稱力少不能得致，即賤賣之，價減數倍，居人貧賤賣衣物而市之。贛石水急，出船甚難，皆儲之。如是者數四，故舡板大積，而百姓弗之疑。及道覆舉兵，案賣券而取之，無得匿者。乃並裝之，旬日而辦。遂舉眾寇南康、盧陵、豫章諸郡，守將皆委任奔走。
晉劉裕為東晉相，率兵伐後秦姚泓。後魏遣將鵝青等步騎十萬屯河北，常有數千騎緣河隨晉軍進止。時晉軍人緣河南岸，牽百丈，河流迅急，有漂渡北岸者，輒為魏人所殺掠。遣軍才過岸即退，軍還復來。宋武乃遣白直隊主丁昨，率七百人、車七百乘，於河北岸，上去水百餘步，為卻月陣。兩頭抱河，車置弓弩畢，使立一白毛（乃使反羽毛飾）。魏人初不解其意，並未動。宋武先命將朱超石戒嚴曰：「毛既舉，超石馳往赴之。」並賫大弩百張，一車益二十人，設柵排於轅。魏人見營陣立，乃進圍營。超石先以軟弓小箭射之，魏軍四面俱至，攻營，於是百弩俱發，又遣善射者叢射之。魏眾既多，弩不能制，超石初行，別賫大錘並千餘張槊，乃斷槊長三四尺賫以錘之，一槊輒洞貫三四人，魏眾不能當，遂奔潰。
韋雲起討契丹，以其於突厥相通，素無猜忌。雲起既入其界，使突厥詐雲：「向柳城郡欲共高麗交易，勿言營中有隋使，敢漏泄者斬。」契丹不備。去賊營百里，詐引南渡，夜復退還，去營五十里結陣而宿。契丹弗知之也。既明，俱發馳騎襲之，盡獲其男女四萬口，女工及畜產以半賜突厥，余將入朝，男子皆殺之。煬帝大喜，集百官曰：「雲起用突厥，而平契丹。」
五代梁太祖屯軍於岐下，晉軍潛襲絳州，前軍不利。晉軍恃勢而攻臨汾，叔宗嚴備禦，乃於軍中選壯士二人深目虬須、貌如沙陀者，令就襄陽縣，牧馬於道側。蕃寇見之不疑，二人因雜其行間，俄而伺隙，各擒一虜而來。晉軍大驚，且疑有伏兵，遂退據蒲城。
葛從周圍兗州，兗人不出。從周詐陽言並人鄲人來救，即引軍趨高吳。夜半，潛卻歸寨。朱謹果出兵攻外壕，我軍士突出，掩殺千餘人，生擒都將孫漢筠。
春秋時，吳伐楚，吳公子光喪其乘舟余皇，光請於其眾而鼓曰：「喪先王之乘舟，豈惟光之罪？眾亦有焉。請藉收之以救死（藉眾力以取舟）。」眾許之，使長鬣者三人（長鬣名髭須，與吳人異形狀，詐為其人）潛伏於舟側曰：「我呼余皇，則對。師夜從之。三呼，皆疊對，楚人從而殺之。楚師亂，吳人大敗之，取余皇以歸。
後周將賀若敦率騎六千渡江，取陳湘州，陳將侯討之，江路遂斷，糧援饑絕，人懷危懼。敦於是分兵鈔掠，以充資費。恐等知其糧少，乃於營內聚土，覆之以米，因召側近村人，佯有所訪問，令於營外遙見，遂即遣之。等聞以為實，乃據守要險，欲曠日老之。敦又增修營壘，造廬舍，示以持久。敦軍數有叛人乘馬投，遂納之。敦又別取一馬，牽以趣船，令船中逆以鞭鞭之。如是者再三，馬便畏船不上。後伏兵於江岸，遣人乘畏船馬以招軍，詐稱投附。便遣兵迎接，竟來牽馬。馬既畏船不上，敦發伏掩之，盡殪。又湘羅之人乘輕船，載米粟及籠雞鴨以餉軍，敦患之，乃偽使人裝船伏甲士於中，兵見之，謂餉船之至，逆來爭取。敦甲士出而擒之。此後實有饋餉，及亡命奔填者，猶謂之設詐，逆遣擊，並不敢受。相待歲餘，不能制。
隋開皇中，文帝大議伐陳，諸將皆去大江闊遠，兵不習水，以為疑。若一登南岸，秦兵一可當百。襄邑公賀若弼獻十策，其一請多造船，須船既多，賊必防礙更甚。今南地無馬，請付傍江諸州二十歲已上老馬令飼，以平陳為名。賊心懼，求馬擬戰，密敕刺史令私賣博大舡。江南下濕，特不宜馬，不逾周年，並當死盡，終不為彼用。陳叔寶果大造船，輸船市馬。輸既多，方覺不便而止。高潁請所博得船運諸州米為貯壽陽，穿大池，以魚蓮遊遨為名。造船放水戰，仍以賀若弼為壽州總管。終以此平陳。
檀道濟都督征討諸軍事，與魏軍三十餘戰，多捷。軍至歷城，以資運竭，乃還。卒有降魏者，具說糧食已罄。於是士卒憂懼，莫有固誌。道濟夜唱籌量沙，以所余少米散其上，及旦，魏軍知資糧有餘，故不復追。以降者誑，斬以徇。時道濟兵寡弱，軍中大懼，道濟乃命軍士悉去甲，身白服，乘輿徐出外圍。魏軍懼有伏，不敢逼，乃歸。道濟雖不克定河南，全軍而返。
後魏方侯醜奴稱亂關右，魏將賀拔嶽討之，軍於渭之間，宣言遠近曰：「今氣候漸熱，非征討之時，待至秋涼，更圖進取。」醜奴聞之，遂以為實，分遣諸將散營，農於岐山之北百里。納川使大尉侯元進領兵五千，據險立棚，其千人以下為柵者，亦有數處，且田且守。嶽知其勢分，乃密嚴備。晡時，潛遣輕騎先行斷諸路，然後諸軍盡發，昧朝攻圍元進柵，拔之。諸所俘執，皆放之。自余柵悉降。嶽宣言徑取涇州，其刺史侯長貴亦以城降，醜奴乃棄平亭而走。
齊王憲大舉東討，憲為前鋒，守雀鼠谷，大將軍永昌公椿屯雞棲原，宇文盛守汾水關，並受憲節度。憲密謂椿曰：「兵者，詭道。汝今為營，不須張幕，可伐柏為庵，示有處所。令兵去之後，賊猶致疑。」時齊王分軍萬人向千里徑，又令其眾出汾水關，自率大兵與椿對。宇文盛馳告急，憲自救之，齊人遽退。盛與桂國侯莫陳芮逐之，多有斬獲。俄而椿告齊眾稍逼，憲又救之，會被敕追還，卒兵夜返，齊人果謂柏庵為帳幕，不疑軍退，翌日始悟。
後漢初，馮異將數萬人，與賊約期會戰。使壯士變服，與赤眉同，伏於道側。明日，赤眉使萬人攻異前部，異裁出兵以救之（裁，少出兵，所以視弱）。賊見勢弱，遂悉眾攻異，異乃縱兵大戰。日昃，賊氣甚乏。兵猝起，衣服相亂，赤眉不復識別，眾遂驚潰，追擊大破於崤底。
後漢末，袁尚出軍於平原，使其將審配守鄴。太祖攻鄴，時袁尚聞鄴急，棄平原而來救，欲入城計事。至暮，李孚請行，尚曰：「何當所辦？」孚曰：「今鄴圍甚堅，多人則不可。」孚乃自選溫信者三人，不示其謀，各給駿馬，令釋戎器。孚自著平上憤，將三騎，投暮直邸鄴下，自稱曹公都督，巡歷圍壘，所過呵責，失侯者輒捶之。自東歷西，徑入曹公營。當城門，復怒守圍者，縛之，因開圍馳入城下，配以縋引之，孚得入城中，鼓譟，皆呼萬歲。守圍者以狀聞，太祖笑曰：「此非徒入，方且復出。」孚計事訖，欲還，而外圍益急。謂配曰：「城中谷少，無用老弱為也，不如驅出之以省谷也。配從之。乃夜簡得一千人，皆令持白幡，秉脂燭，從三門而出請降。孚將所乘騎隨降人而出。時守圍吏聞城中悉降，火光照曜，但共觀火，不復視圍，孚乃歸尚。明日，曹公聞孚已得去，曰：「果如吾言。」
魏曹公征馬超於關中，軍於渭南，為賊沖突，營不得立。地又純沙，不勝版築。其將婁伯子說曰：「今天寒，可起沙為城，以水灌之，可須臾成冰，堅如鐵石。功不達曉，百堵斯立。雖金湯之固，未能過也。」公從之，比明而就。
仁宗朝，契丹入寇，詔趙延進與崔翰、李繼隆率兵八萬禦之。時詔賜陣圖，分為八隊，師浦城。虜騎至，延進乘高望之，東西亙野。翰等方按圖布陣，陣相去百步，延進曰：主上委吾等以邊事，期於克敵。今賊眾若此，不如合而擊之，可以決勝。違令而獲利，不猶愈於辱國乎？儻有喪敗，則延進獨當其責。」於是改為二陣，前後相副，士眾皆喜，三戰鹹捷。
太平興國一年，梅山洞蠻叛，命田紹斌、翟守素分路掩擊。至邵州，聞蠻酋苞漢陽死，去其居十里為陣，大敗之，擒蠻二萬，令軍中取利劍二百斬之；留五千餘人，遣歸曉諭諸洞，自是蠻人不擾。三年，梅山洞蠻恃險又叛，詔遣翟守素率諸州屯兵往擊之。值霖雨彌旬，弓弩解弛，不堪挽。明日將接戰，守素一夕令削木為弩，及旦，賊奄至，交射之，賊遂敗。乘勝逐北，盡平其巢穴。先是，數郡大吏富人多與賊帥苞漢陽交通，既而得其書訊數百封，守素並焚之，反側以定。
端拱初，李繼隆為定州部署。朝議有寇至，令堅壁清野，勿與戰。一日，虜眾寇蒲城，至唐河，護軍表繼忠慷慨請出師，中黃門林延壽等五人以詔書之，繼隆曰：「閫外之事，將軍得專。」乃與繼忠出兵，戰數合，擊走之。
大歷中，城涇州，段秀實當留後，馬詔徙鎮涇州，其士眾嘗自四鎮北庭赴難中原，居僑驟移，頗為勞怨。刀斧將王童之因人心動搖，遂以為亂。或告其事，且曰：「侯嚴警鼓為約矣。」秀實乃召鼓人，陽怒失節，且戒曰：「每更籌盡，必來報。每更振，輒延數刻。四更畢，而曉。既差誤，亂不能作。」告者復曰：「今夜將焚草場，期救火者同作亂。」秀實嚴警備，夜半火發，令於軍中曰：「救火者斬之！」童之居外營，請入救火，不許。明日斬之。
王為河中少尹，有悍將淩正者，橫暴擾軍政，約至夜鼓譟斬關以逐。有告者，縮夜漏數刻，以差其期。賊驚遠遁，遂誅正軍，城又安。
王甫，代宗時武將也。廣德元年十月，吐蕃犯長安，甫誘長安惡少數百人，集六街鼓、朱雀街太鼓之。吐蕃聞之，懾振，乘夜而道。初，吐蕃既立廣武王承き，將劫京城，士女工匠整隊伍還番，及是，聞鼓聲，謂有變，遂俱奔潰。
宋初，王師平成都，虎捷都校呂翰與綿州都校全師雄謀叛，賊約以三鼓攻城。裨將曹翰諜知之，戒掌漏者但擊二鼓，賊眾不集。至明而遁，我師襲破之。
宋祖朝，劍外初平，馮瓚知梓州，視事才數日，蜀軍校上官進嘯聚士卒三千餘眾，劫村民數萬人，夜攻州城。瓚曰：「賊乘夜奄至此，烏合之眾，以棰梃相撻擊，必無固誌，正可持重以鎮之。待旦，自潰矣。」躬自率師眾巡城，密令促其更籌。未夜分，擊五鼓，賊悉遁去，因縱兵追之，擒上官進，斬於市。招誘余黨，得千餘人，並赦其罪，令復業。郡境以安。
春秋時，晉陽處父侵蔡，楚子上救之，與晉師夾氵氐（水名）而軍。陽子患之，使謂子上曰：「吾聞之，文不犯順，武不違敵。子若欲戰，則吾退舍，子濟而陳（欲辟楚使渡，成陣而後戰），遲速惟命。不然，紓我，老師費財，亦無益矣。」乃駕以待。子上欲涉，大孫伯曰：「不可。晉人無信，半涉而薄我，悔敗何及？不如紓之。」乃退舍（楚退，欲使晉渡）。陽子宣言曰：「楚師遁矣。」遂歸。楚師亦歸。
東晉盧循寇冠福建鄴，劉道規遣司馬王鎮之及將軍檀道濟、倒彥之等赴援朝廷。至尋陽，鎮之為循黨荀林所破，林乘勝伐江陵，聲言徐道覆已克建鄴。而桓謙自長安入蜀，譙縱以謙為荊州刺史，於其大將譙道福俱寇江陵。道規乃會將士戒之曰：「吾東來，文武足以濟事，欲去者不禁。」因夜開城門，眾鹹憚服，莫有去者。
唐張守為瓜州刺史、墨離軍使，領眾築州城。板堞才立，賊暴至城下。軍城中相顧失色，雖相率登埤，率無守禦之意。守曰：「彼眾我寡，創夷之後，不可以矢石相持，須以權道制之。」乃於城上置酒作樂。賊徒疑城中有備，而退。因縱兵擊敗之。
王鎮惡與武帝期克洛陽，既而鎮惡至潼關，請率水軍自河入渭，直至渭橋。鎮惡所乘皆蒙沖小艦，行船者悉在艦內，沂渭而進，艦外不見行船人。北土素無舟楫，莫不驚以為神。鎮惡既至，令將士食畢，便棄船登岸，渭水流急，諸艦悉遂流去。鎮惡撫慰士卒曰：「去家萬里，而舫乘糧衣遂流去，豈復有求生之計？惟死戰可立大功。」士卒莫不爭先，遂陷長安。
秦苻堅陷襄陽，晉將桓沖攻之。堅將慕容垂等率步騎五萬救襄陽，以石越為前鋒，次於沔水。垂、越夜命三軍，人持十炬火，系炬於木枝，光照數十里。沖懼，退還上明。
永王拒命，肅宗使中官啖延琮招討之，判官李銑、裴茂以廣陵步卒三千同出於瓜步州，廣張旗識，耀乎江津。登埤望之，竟日，始有懼色。其夕，銑等多燒火，人報兩炬以疑之，隔江望者，兼水中之影，一皆為二。軍人以火應之，懼以為官軍悉濟矣，遂以兒女及麾下宵遁。
朱滔帥幽州，建中初，成德軍季寶臣死，其子惟嶽謀襲父位，滔與張孝忠征之，大破惟嶽於束鹿。滔命偏師，守束鹿，進圍深州。惟嶽統萬余眾及田悅援兵圍束鹿，惟嶽將王武俊以騎三千方陣橫進。滔繪帛為狻猊象，使猛士百人蒙之，鼓譟奮馳，賊馬驚亂，隨擊，大破之，惟嶽焚營而遁。
東昏侯遣輔國將軍劉山陽就荊州蕭穎胄兵襲蕭衍，衍時為雍州刺史，將起兵，慮穎胄不同，遣穎胄親人三軍王天虎詣江陵，聲雲：「山陽西上，並襲荊雍。」書與穎胄，勸同舉兵。穎胄意猶未決，山陽至巴陵。衍復令天虎賫書與穎胄及其弟穎達，且設奇略以疑之。是時或雲：「山陽謀殺穎胄，以荊州同舉。」及至江安，遲回十日余不上。穎胄大懼，計無所出，夜呼三軍席闡文、柳沈閉閣定議。闡文曰：「蕭雍州蓄養士馬非復一日，江陵素畏襄陽人，又眾寡不敵，取之必不可制。就能制之，歲寒復不為朝廷所容。今若殺山陽，與雍州舉事，立天子以令諸侯，霸業成矣。山陽遲疑不進，是不信我。今斬送天虎，則彼疑可釋。至而圖之，罔不濟矣。」詰旦，穎胄謂天虎曰：「天下之事，縣在於卿。今就卿借頭以詐山陽，昔樊於期亦以頭借荊軻。」乃斬天虎，以示山陽。山陽大喜，至江津，單車白服，從左右數十人，詣穎胄。穎胄使劉孝慶等伏兵城內，山陽入門，即於軍中斬之。
侯景攻宣城，王大器都督城內諸軍事，羊侃副之，軍旅指一決於侃。景乘勝至闕下，城中忄匈懼。侃詐稱得射書雲：「邵陵王、西昌侯援兵已至近路。」眾乃少安。景縱火燒諸門，侃使鑿門上為竅，下水氵炙火。景作木驢數百攻城，城上投石碎之。景更作尖頭木驢攻城，矢石所不能制。侃作雉尾炬，灌以膏蠟，叢擲焚之，俄盡。景又作登城數，高十二丈，欲臨射城中，侃曰：「車高塹虛，彼來必倒。可臥觀之。」車動果倒。景又東西起土山以臨城，侃命為地道，潛引其土山，不能立；及於城內築土以應之。會大雨，城內土山崩，賊乘之垂入，苦戰不能禁。侃令火擲多為火城，以斷其路。徐於內築城，不能進。
葛榮率眾將向洛陽，眾號百萬。魏將爾朱榮自太原討之，率精騎七千，馬皆有副，倍道兼行，東出滏口。葛榮自鄴以北，列陣數十里，箕張而進。榮潛軍山谷，為奇兵，分督將以上三人為一處，處有數百騎。令在所處楊塵鼓譟，使賊不測多少。又以人馬逼戰，刀不如棒，密勒軍士馬上各賫棒一枚，置於馬側。至戰時，慮廢騰逐，不聽斬級，使以棒棒之而巳。乃分命壯士勇者當沖突，號令嚴明，將士同奮。榮身自陷陣，出於賊後，表裏合擊，大破之於陳，擒葛榮。
東魏高仲密反，魏宇文泰帥諸軍應之。至洛陽，圍河橋南城。東魏兵十萬至河北，泰縱火舡於上流，以燒河橋。東魏將斛律金使張亮以小艇不余，載長鎖，伺火船將至，以釘釘之，引鎖向岸，橋遂獲全。
魏將於謹嘗帥輕騎出塞覘侯，屬鐵勒數千騎奄至，謹以眾寡不敵，退必不免，乃散眾騎，使匿叢薄間。又遣人升山指麾，若部分軍眾者。鐵勒望見，疑有伏兵，既恃其眾，不以為慮，乃進軍逼謹。謹常乘駿馬名紫（音爪），賊先所識，乃使二人各乘一馬，突陣而出。賊以為謹也，皆爭逐之。謹乃率余軍擊迫，騎賊遂奔走，因得入塞。
南齊將魯康祖、趙公政帥眾萬余，侵魏豫州太倉口，魏將傅永率三千人擊之。時康祖等軍於淮南，永舍於淮北十有餘裏，永量吳楚之兵好斫營，即夜分兵為二部，出於營外。又以賊若夜來，必於渡淮之所以火記其淺處。永既設伏，乃密令人以<麥瓜>盛火渡南岸，當深處置之。教雲：「若有火起，即亦然之。」其夜，康祖等果親領兵來斫營，東西二伏夾擊之。康祖等奔趨淮水，火即競起，不能記其本濟處，遂望永所置火爭渡。水深溺死，斬首千級，生擒公政，康祖人馬墮淮，及曉獲其屍，斬首，並公政送京師。
後趙將石虎領兵救陳州，為祖逖所敗。收兵掠豫州，留將桃豹守川故城，居西臺。逖遣將韓潛等鎮東臺。同一大城，賊從南門出入放牧，逖軍開東門，相守四旬。逖以布囊盛土如米狀，使千餘人運上臺，又令人真運米，偽為疲極而息於道，賊果逐，運米者棄走。賊獲米，謂逖士眾豐飽，而胡戍饑久，益懼，無復膽氣。
後周末，楊堅為丞相，輔政，尉遲迥住河北，拒命。河南州縣多從迥。丞相堅遣將於仲文討之。迥將檀讓屯城武，別將高士儒以萬人屯永昌。仲文詐移書州縣曰：「大將軍至，可多積粟。」讓謂仲文未能卒至，方椎牛享士。仲文知其怠，選精騎襲之，一日便至，遂拔城武。迥將席毗羅眾十萬屯於沛縣，將攻徐州。其妻子在金鄉，仲文遣人詐為毗羅使者，謂金鄉城主徐善凈曰：「檀讓明日午時到金鄉，將宣蜀公令（即尉遲迥），賞賜將士。」金鄉人謂為信然，皆喜。仲文簡精兵，偽建迥旗幟，倍道而進。善凈遙見仲文軍且至，以為檀讓，乃出迎謁，仲文執之，遂取金鄉。諸將多劫屠之，仲文曰：「此地是毗羅起兵之所，當寬其妻子，其兵可自歸。如即屠之，彼望絕矣。」眾皆稱善。於是毗羅恃眾來簿官軍，仲文背城結陣，出軍數裏，設伏於麻田中。兩陣才合，伏兵具發，曳柴鼓譟，塵埃張天。毗羅軍大潰。仲文乘之，賊皆投洙水而死，水為之不流。獲檀讓，檻送京師。江南悉平。
韓雄除徐州刺史，東魏雍州刺史郭叔略接境，頗為邊患。雄密圖之，將十輕騎夜入其境，伏於道側。遣都督韓士於略城東，服東魏人衣服，詐若自河陽叛投關西者，略出馳之，雄自後射之，再發鹹中，遂斬略首。
隋達奚長儒與烏丸軌圍陳將吳明徹於呂梁，陳援軍至，軌令長儒拒之。長儒取車輪數百，系以大石，沉之清水，連轂相次以待之。船艦礙輪不得進，長儒縱奇兵大破之，獲吳明徹。
劉方授瞿州道行庫總管，征林邑，至海口。林邑王梵誌遣兵守險，方擊走之，師次黎江。賊據南岸立柵，方盛陳旗幟，擊金鼓，賊懼而潰。既渡江，行三十里，賊乘巨象四面崦至，方戰不利，乃多掘小坑，草覆其上，因以兵挑之。梵誌率眾而陣，方與戰，偽奔北。梵誌逐之，象多陷地顛蹶，轉相驚駭，軍遂亂。方又以弩射象，象中瘡卻走，蹂其陣，因以銳師繼之，梵誌大敗，奔於柵，俘馘萬計。於是濟區粟渡六裏，前後逢戰，每戰必捷。進至大綠江，賊據險，又擊破之。經馬援銅柱南行八日，至其國都。梵誌棄城奔海，方入城，獲其廟主十八，皆鑄金為之，汙其宮室，刻石紀功而還。
漢王諒據并州反，代州總管李景發兵拒諒，諒遣喬鐘馗圍景，煬帝詔楊義臣率兵救之。義臣自以兵少，悉取軍中牛驢，得數千頭。復令兵數百人，人持一鼓，潛驅之，匿於山谷間。晡後，復於鐘馗戰，兵初合，驅牛驢者疾進，一時鳴谷，塵埃漲天。鐘馗軍不知，以為伏兵發，因而奔潰，縱擊大破之。
唐北狄鐵勒薛延陀發同羅、仆骨、回紇等眾，合二十萬，渡漠，屯白道川，據善陽嶺，以擊突厥可汗李斯摩之部。思摩引其種落走朔州，留精騎以拒戰。薛延陀乘之，及塞。太宗乃令張儉、李等軍率兵數道擊之。太宗戒之曰：「延陀負其兵力，逾漠而來，經途數千里，馬已疲瘦。夫用兵之道，先利速進，不利速退。吾先敕思摩，燒秋草。延陀糧肉日盡，野無所獲。頃有偵者來雲：其馬畜嚙啖林木，皮革略盡。卿等掎角思摩，不須前戰。俟其將退，一將奮激，制勝之舉也。」先是，延陀擊沙缽羅及阿史那社爾等，皆以步戰而勝。及其將來寇也，先講武於國中，教習步戰，每五人，以一人經習戰陣者使執馬，而四人前戰，克勝即援馬以追奔；失於應接，罪至於死，沒其家口，以賞戰人。至是，遂行其法。突厥兵先合輒退，延陀乘勝而逐之。兵拒擊，而延陀弓矢俱發，傷我戰馬。李乃令去馬步戰，率長槊數百為隊，齊奮以沖之，其眾潰散。副總管薛萬徹率數千騎收其執馬者，其眾失馬，大敗。
高宗遣將軍裴行儉討突厥於黑山，至朔州，謂其下曰：「用兵之道，撫士貴誠，制敵尚詐。前日蕭嗣業糧運為突厥所掠，士卒凍餒，故敗。今突厥必復為此謀，宜有以詐之。」乃詐為糧車三百乘，每車伏壯士五人，各持陌刀勁弩，以羸兵數百為之援，且伏精兵於隘要以待之。賊果至，羸兵棄車散走，賊驅車就水草，解鞍牧馬，方擬取糧，壯士自車中躍出，擊之，賊驚走，復為伏兵所邀，殺獲幾盡。自是糧運無敢近者。
雍熙初，張齊賢知代州，寇騎自胡谷入寇，薄城下。神衛都部馬正以所部列南門外，眾寡不敵。副都署盧漢斌畏懦，保壁自固。張齊賢選廂軍三千，出正之右，誓眾感慨，一以當百，賊遂卻走，循胡盧河南而西。先是，約都部署潘美以並師來會戰。至河間，使為賊所得。齊賢以師期既漏，且虞美之眾為賊所乘。俄而美有使至，大師出并州，行四十里，至柏井，忽得密詔，東路王師衄於君子館，有詔並之全軍不得出戰，已還州矣。於時，寇騎塞川，齊賢曰：「寇知美之來，而未知美之退。」乃閉其使密室中，夜發兵二萬，人持一幟，負一束芻，距州城西南三十里，列幟燃芻。賊遙見火光中有旗幟，意謂並師至矣，駭而北走。齊賢先伏步卒二千於土磴寨，掩擊大敗之，擒其北大王之子一人、帳前舍利一人，斬數百級，獲馬千餘，器甲甚眾。齊賢歸功漢斌。捷奏至，太宗嘉之，優詔褒美。
