敘曰：三代以來尚矣，用兵之道，以仁義為本，以權謀為用。仁義者，所以撫士民、服豪傑；權謀者，所以濟機務、成功業也。上自呂尚興周之略，下及戰國變詐之術，觀其乘機決策，因形立算，微密之際，闃忽若神，是豈不用謀哉 ！夫謀者不可以預傳，亦難以言盡，獨可見者，驗之於前古已然之事，使人彰往察來，據今鑑古。雖雲明睿自天，尚貴博識不惑。以淮陰之戰功，而本出書生；以營平之老將，而動引兵法。是豈不學哉！故曰：「垂之空言，不若見之行事。」今采春秋以來列國行師制敵之謀，出奇決勝之策，並著於篇。隨其效應，依倣兵法，以分其類目，謂之故事，總一百八十五門。古今陳跡不必盡錄，每目取數事尤切者以為法。庶乎發智士之聰明，佐將士之術略，聞一知十，解類而長，誠有補雲耳。曾公亮集。
