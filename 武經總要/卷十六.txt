占候六
敘曰：仰觀天文，著在圖籍，昭昭可驗者也。七曜所行，經星常宿，次舍陵犯，飛流鬥蝕，暈背冗，抱珥虹蜆，迅雷妖風，怪雲變氣，背陰陽之精。其本在地，而上發於天。猶影之象形，響之應聲。使拘者為之，則牽於禁忌，泥小數，舍人事，任鬼神。凡誓軍旅履行陣，制勝決於人事，參以天變，則虧衄者鮮。
今以司天少監楊惟德等編纂天地、日月星辰、風雲氣候、三式占候訣分為五卷，列於左雲。
天占凡天裂。劉向曰：天裂，陽不足，地動，陰有餘。武密曰：天裂者，主地欲分裂。五行傳曰：天鳴有聲，萬姓勞形。劉向曰：春秋之前，天鳴地坼，災咎並臻，其主不知警懼，終於降禍之災。此皆亂國之所生。晉元帝大興二年八月戊戌，天鳴東南有聲，如風水相撲。京房曰：天有聲，主憂。三年十月壬辰，天又鳴，甲午止。其後王師敗績。
雨血。傳曰：天雨血，是謂天妖。不出三年，其起兵亂。
雨石。甘德曰：天雨石墜地，大可一尺，或如雞子，兩頭尖銳，名曰天鼓。
所下之邦，必有大戰伏屍。隋開皇七年五月己卯，雨石於武安、滏陽間十里。
雨草。《五行傳》曰：君吝爵祿，厥妖天雨草。京房曰：火失其姓，則有草妖，其歲民兵死。
雨魚。《五行傳》曰：天雨魚，國有兵。魚介蟲，本於水。天魚者，水失其姓。漢成帝時，天雨魚。
無雲而雨。《五行傳》曰：貌之不恭，是謂不肅。夫雨者，從龍而作。無雲而雨，故世多災。隋開皇末，天無雲而雨，尋漢王諒反伏誅，殺其黨數千家。
無雲而雷。《五行傳》曰：雷者，天鼓也。無雲而雷，當有暴兵。隋高祖開皇二十年二月丁丑，天無雲而雷。三月辛卯，熙州人李英林反，遣行軍總管張衡討平之。四月壬戌，突厥犯塞兵損。
雨毛。《五行傳》曰：金失其性，則天雨毛。隋開皇六年，京師天雨毛，如馬駿尾，長者二尺餘，短者六五寸。其月，梁士彥、宇文忻、劉謀反伏誅。明年，發十萬人築長城，役繁災興，兵革不息。
雨骨。《五行傳》曰：「天雨骨，是謂陽消。王者德喪，政令不行，主有內兵。梁惠成王八年，天雨骨於赤な，其後國廢，兵役並起。
雨金。《五行傳》曰：天雨金鐵，是謂刑餘。國君殘酷，好殺無辜，不出一年，主兵災。秦獻公十八年，雨金櫟陽。二十一年，與晉戰於石門；斬首六萬級。
隋文帝仁壽四年，諸州造舍利塔。時陜州天雨金銀花，人以為佛家祥瑞，卒有漢王諒之亂。
雨灰。《五行傳》曰：上暴虐無道，則雨灰。梁武帝大同三年，天雨灰，色黃，終有侯景之亂。
雨水銀。《五行傳》曰：天雨水銀，兵將興。失道之君昏臣<婁頁>，故水失其性也。
大霧。《五行傳》曰：霧者，百邪之氣。陰來冒陽，邪臣謀上，擅竊主威。
在天為蒙，在人為霧。李淳風曰：霧氣不順為陰陽錯亂，積陰不解，天下分離。
陳後主三年正月朝會，大霧四塞，入人鼻，皆辛酸。隋伐陳。
蒼雲經天。傳曰：蒼雲經天，下有拔城。後周武帝天六年正月丁卯夜，有蒼雲廣三丈許經天，自戌加辰。三月己酉，齊國公憲自龍門濟河，斛律明月退保華谷。憲攻拔其新築五城。
雨釜。傳曰：天雨釜，人相食。春秋晉惠公二年，天雨釜。至六年，秦穆公伐晉。是歲天下饑荒，人民相食。
非時降雪。傳曰：凡雨陰也，雪又雨之陰也。出非其時，迫近之象。京房《易傳》曰：夏雪，賊臣為亂。晉成帝鹹和九年八月，成都大雪，是歲李雄死亂。
非時雷。傳曰：非時而雷者，賊臣起也。
雨木。傳曰：上陽弛不下通，下陰弛不上達，故雨如木，為水上塞無曲直也。
劉向曰：水者少陰威，木者少陽貴，臣卿大夫象也。此人將有害則陰氣齊木，未雨而木先寒，故得雨而木也。一說木水為木介。介者，甲兵之象。
雨鱉，國有兵。
雨膏如蟲，將帥敗。
雨絮，主有兵。
雨墨，多陰謀。
雨物非人所見者，皆主大兵。
雨谷麥豆等類，臣妄民災，多寇兵起。所見者糴貴，不三年主換。
晝夜陰晦。傳曰：天晝夜陰晦，下有陰毒謀。漢夏侯勝曰：天久陰不雨，下必有謀上者。
地占地震。《五行傳》曰：地者，積陰主靜。若震動者，陰伏而不能出，陰迫而不能入，陰陽相擊，地故震動。或曰：高者為谷，下者為陵，此用小人之咎。李國曰：地陰也，法當安靜。越陰之職，專陽之政，故應以震。又曰：陰乘陽，弱乘強。又曰：陰背陽則地裂，羌夷叛。劉向《洪範傳》曰：地動陰有餘，皆下之強盛。梁武帝大清二年九月戊辰地震，江左右甚懼，屋倒殺人，地生白毛二尺。
時侯景叛逆，內外騷動，民困歲歉。
地裂。《五行傳》曰：地坼裂者，士庶分離。若裂而有聲，天下不寧，四方兵眾，其主失國。三苗欲滅，地坼及泉。《河圖秘征篇》曰：地之裂，有臣叛。
漢孝和元興二年五月癸酉，古扶風地裂，其後西羌寇涼州。
名讖。岑彭伐蜀，去成都四十里下營，有地名彭亡。聞之，欲移營，會日暮。
是夜彭為公孫述剌客殺。魏太祖圍呂布，大司馬楊張救之，為其將楊醜所殺。楊醜將睦固天殺醜，屯兵射犬。有巫誡之曰：「將軍字白兔，而邑名射犬，兔見犬必驚，宜急去。」固不從，明日戰死。
山鳴。傳曰：山鳴，其下大亂。商紂末年，山鳴，為武王所伐。漢獻帝建安八年，長沙醴陵縣有大山大鳴，如牛吼聲，積數年，後豫章賊攻陷醴陵，殺掠吏民。
五行占木行占。水非時枯落，是謂金刑木。不出三年，有暴兵從外國來。枯木冬生，是謂陰陽易位。木生一夜盈尺，兇。木卒生道中，木忽自鳴作金聲，地將分裂。
軍壘中草木自死，兇。軍中地忽生五穀，一軍受賞，天助之兆。龍飲軍中水，國虛。龍冬見於道，或鬥邑中，其地有爭戰。雷聲不發，君當振威武。攻城過旬不雷不雨，城有天助。軍中尤多迅雷者，其軍即罷。凡行軍將軍馬前忽見大蛇攔道，便宜住軍，不可進。亦不可攻戰，不利所往，有鄰人來驚我軍。軍行忽見蛇交者，主將兇。軍行前見大赤蛇者，急警備，必有交戰。軍行見蛇道中入水者，得敵便利，吉。軍營既成，有蛇入營求食者，營欲荒，急移營，吉。在軍隊中，有陰謀。
蛇集道上及郡邑中，主急兵。軍營中多蛇，散敗之兆。軍行見蛇在地，前有伏兵。
火行占。星墜為烏，有兵。野鳥飛入營府，其軍將去。鸛鵲鴉鵒巢軍營宮室，不出三年外國來侵。鴻雁之屬來翔營府之上，或三日群謀將起，大兵且至。鳥巢城上城下，不出年其城被圍。鳥不巢木多在屋室上，此謂失常。眾鳥集水上，有兵革。蝗蟲飛從他處來忽死，不出三日兵大起。春秋時雨螽下，兵滅宋。軍住，野蜂眾集營壘，軍散敗。蜂蝶沖軍，賊有沖突。若軍行逢蜂蝶赤色，必有戰並伏兵。軍營中卒見蜂鳴多聚者，急移營，主士卒延散。軍在野，有飛鳥不知名，入軍幕中，兇。宜移軍，無災。眾鳥集將軍旗上，有憂。鳥集鼓上，將軍病死。群鳥夜鳴，郡邑有憂。大鳥殺物於軍前，後有大功。眾鳥徘徊於軍上，必有暴兵，不出三日。群鳥相迎於軍中，有暴兵起，若戰有功。眾鳥在軍營上交飛相擊，其下有兵戰。眾鳥翔起障日，群下有謀，宜警備之。眾鳥宿城上，頭向內，其城被圍。軍出郊野，有鳥迎之，是謂受福，敵人降伏。兩軍相向，有飛鳥來而漸高，有銳兵來攻，宜備之。群鳥集城上及軍營中鳴噪，其地流血。白鵲白鴿，此是兵災，不宜攻戰。群鳥集於軍營前後，兇。有鳥來逆遇軍，兇。有群鵲所向，隨鵲攻之，大勝。眾鳥起軍左，還泊軍右，賊有伏兵，宜候之。凡野禽入營，敵來殺將，宜備之。眾鳥飛舞於市邑，有兵。鳥鵲自死於屋上或軍營內，其下地皆兇。
有大鳥逆行陣上，主兵至。眾鳥四向鳴軍上，有暴戰。野鵲眾多，先水後旱，冬有兵。雉相戲軍中及鬥，其將憂。雞下卵而生子及異其形，皆主有兵。雞聚鳴，主大兵。
土行。石自移，主分野亂。軍中地生石，其地吉，可久居，養士卒。星墜為人言，善惡如其言。婦人好為小服，兵革動。人衣服尚寬，時平人吉。食器中有血，宜棄之。衣服無故臭者，宜棄之，勿服。衣服無故裂有聲者，宜棄毀之。
人死復生者，兵起。人生牛馬，兵起。小兒裏巷相戲，以土自壅，是為熒惑不守。
不出一年，有兵攻城。小兒為旗幡戲者，不出二年戎馬興。小兒作兵馬戰鬥，不出一年兵起。小兒聚土為城，有兵起。小兒以土壅車轍者，四夷侵擾。凡為歌謠戲語，善惡如其言。人尚胡服，戎虜相侵。人尚彩色衣服，主兵起。國城郭門府寺門無故自開，不出二年兵從城郭起。凡城邑開及人家門戶忽夜鳴者，有兵。鼓忽自鳴，主敵人來。
金行。星墜為金鐵，天下有兵。鐘鼓自鳴，不出三年有兵。金鼓鳴，將有功。
刀自鳴兼出血，戰勝。戈戟鋒有火光，主兵。軍中釜鳴，將有功。六畜能言，善惡如其言，亦為大水。軍行忽有豺狼之類猖獗來沖，軍兇。熊羆及害人獸入營中，賊欲至。狐貍叫鳴回走軍壘中，軍敗將辱。猿猴入軍壘中，內有邪謀，兵起。狐貍走入軍營中作窠，其營主罕。野獸突入我軍旅中生，其軍分。猛獸在軍前如引軍，主有城降。獺入人家及屋上，主憂兵。獐鹿入軍營，兵敗散，急去之，無害。
狐貍向彼軍鳴者，彼軍敗，宜急擊之。若鳴於我軍，宜撫士卒。兔上城邑，必空。
軍行卒有白兔，破軍殺將。牛馬能言，善惡如其言。牛生兩頭，其軍分。牛生犢人面獸身，起兵。牛夜鳴，有暴兵。犬群會於街中，有大賊將起。群犬會於街衢上，有賊兵。犬能言，善惡如其言。軍在野及營中，馬食砂石，戰勝。軍中安營畢，忽有牛馬入我軍中戲，軍敗。騾馬相追戲於軍門，兵罷。軍行路見赤鼠（鼠者賊也在子位性貪盜）在軍前良久不去，必有伏兵，須警備。野行野宿，鼠咬旗鼓者，賊欲來斫營。軍行營陣未罷，有鼠作雄雞聲，行營兇。軍中夜被鼠穿地作孔者，移營吉。營壘中晝夜見鼠走者，五日內主水災。鼠巢於木，主大水。鼠眾舞於道，主兵。鼠無故皆夜去邑，有兵。鼠咬兵仗，主被傷。鼠嚙人足，有亡敗。
鼠群行不畏人，晝為饑，夜為兵。鼠聚於軍營，軍破，移營無災。數小鼠聚見軍中，將有反者。
水行。星墜於水，有兵。陂澤忽自竭，主城邑虛。秋水漲江，臣下有憂，主兵起。井忽自沸溢或濁及有聲，主將帥亡。井中氣直上，兵起。軍在野營中忽見龜，兵散亡。
凡舉兵行師，兵強將勇，必見吉祥。將怯士懦，必見妖異。審而用之，宜乎趨避，不至敗亡。
太陽占日旁雲氣。雲氣近日，黃潤，皆為吉祥。日黃光大，傍有雲氣經抱者，《孝經援神契》曰：黃氣抱日，氣曲向日為抱，主鄰國臣佐來降。日有一珥者，李淳風曰：為喜。兩軍相當，軍欲和解，所臨者喜。日有二黃人守日中，《孝經雌雄圖》曰：外國人來降。日有戴氣者，《瑞氣圖》曰：人君德至於天，則日有戴氣，戴有德也，國有喜。日有纓氣者，謂氣小而在日下曲向上者為纓。《晉書天文誌》曰：得地為喜。日有負氣者，謂氣小如半軍狀，在日上為負。《晉書天文誌》曰：得地為喜。日有承氣者，謂氣如半暈在日下，名曰承氣。《晉書天文誌》曰：承者，臣承君之象也。日下有黃氣三重若抱，名曰福人，主有喜得地。《天文總論》曰：赤氣如布席掩日，為大戰。白氣如席，萬人戰。黑氣如龍來日旁，及如人臥背日旁者，下有叛臣。白虹貫日，其下有謀亂者，赤氣尤甚。氣如青蛇貫日，主疾疫。氣如白蛇貫日，起兵。氣如赤蛇貫日，主叛臣。氣如黃蛇貫日，下有交兵。
氣如黑蛇貫日，有雨水。氣如人頭旌旗，皆為有兵流血。日出入有黑雲貫之，不出三日有暴雨。日中有雲如人狀，其下有叛臣。日旁有赤雲曲如車輪，此名曰日提，其下有兵亡地。有氣如青龍守日，主有謀。赤氣如牛守日，其下有兵。日下有氣如人守日，天子之氣。如馬守日，苦戰，有兵傷。日旁有氣如蛇，其下有賊，可防之。日旁有氣相交穿貫於日，將不和，有破軍者。雲如赤鳥啄日，兵起。日旁有赤雲相交，其下不宜先起兵。日下漠漠，氣如車馬馳走之狀，其下有破軍。
日下有雲如虎躅者，大將叛。日有青氣在上下者，吉，可出軍。日下有氣如箭如弓外向，軍出勇力。旁有赤氣如冬木者，有兵起，客勝。日下有氣如人所持者，主其下臣叛。青雲扶日者，其分野臣下有謀。白雲廣二尺在日左右，其分野有兵起，國憂。日上下有黑氣如蛟龍者，主風雨。日出有黑雲如隔，主其下有兵，有雨即解之。日始出有雲如車蓋，必雨。日出沒時有黑氣橫截之，主驚恐，三日內有雨即解。日旁有赤氣兩端銳，其下不宜先舉兵。赤雲如雄雞在日上，不出三月其下分野有兵。赤雲扶日，其下有兵起，失也。赤雲掩日，其下戰亡地。赤白青黃氣剌日，其分野有兵。日下有雲如青赤馬者，主敵敵人相謀，宜警備之。有赤雲如鳥夾日而飛，其分野憂。有氣在日旁去疾者，軍無功。停半日者小勝，終日者大勝。赤雲如虹與日俱出，所臨國分野有兵。
日暈。甘德曰：日暈七日無風雨，主兵。日暈而不冠，天下有立侯王，日暈而珥，主有謀，軍在外。日有交暈貫日者，其下破軍死將。日有交暈抱日，有爭暈者，先衰後盛者敗。日暈有氣如人居暈中不出，三日寇入城。日暈不合，有雲如人在暈外，似相就者，不勝。京房曰：日暈，有兵在外者，客勝。日暈而明，有兵兵罷，無兵兵起。日有黃暈，主風雨時若國安。日有黑暈，災在用事臣。日兩旁飛暈不合，主謀不成。日上有半暈如鼎蓋，有欲請和親者。日有半暈兩角銳者，有戰必勝。日半暈再重，主國民蕃息，歲太和，以日宿占分野。日暈再重，有德之君得天下。日有青暈再重，其下有兵，谷貴。日有赤暈再重，其災在下，所見之國蝗旱多盜。日有黃暈再重，其災歲中兵起。日有白暈再重，所見之國多風雨，百姓不安，有兵，谷貴。日有黑暈不重，不出三年，其下大水，民流散。
日暈有赤雲如車輪凹向日為內提，內臣叛其主，曲背向日為外提，外臣叛其主。
背氣在暈。中青外赤，臣背主命。日暈上下有兩背，無兵起，有兵兵罷。日暈有眾雲如毛羽臨日不去，其下國有憂。《孝經雌雄圖》曰：日暈庚辛，將帥不利。《夏氏占》曰：日有半暈一背，臣有邪謀不成。日暈中見馬，軍敗，期三年。日暈珥，兩背在暈，外臣叛。日暈有直珥為破軍，貫中為殺將。日暈重暈中有兩，有叛徒，兵起不成。日暈有四背在暈中，臣不和；四背在暈外，臣叛。日暈外有一直暈，外臣欲自立其邑，青外赤不成。日暈有三直氣，有謀者不成。日暈有虹貫從虹所貫，戰勝。日暈有聚雲在外不去者，兵起。
又雲聚雲在外，不出三日圍城。日暈有青雲貫，有圍城。日暈有赤氣如戰臨之，其下兵起。《高宗占》曰：日有方暈二背，將敗民散。日暈有兩直氣，有叛臣。
日暈有四銳氣如鋒四出者，其下亡地。日暈氣如蛇大，軍憂。《天下總論》曰：日有重暈，有立王者。日暈三重，主兵起。有赤雲貫之，其下失地。日暈有四重，敗於野，其下有叛臣。一曰：攻城圍邑不拔，軍敗。日暈五重，不出一年主兵。
日暈六重，其下國失政憂兵。日暈七重，主戎狄強盛。日暈八重，民亂軍憂。日暈九重，主歲荒，夷人交侵。日暈十重，天下喪亂，不期年大兇。各以星宿辰及日辰占之。
日並出。武密曰：兩日並出，天下用兵，無道者亡。又曰：兩軍相當，數日並出，有大戰拔城，各以分野言之。
日鬥。武密曰：兩日相鬥，其下國亂。
日隕地，其下失政。
日中見鳥，主其下國分。若是三足鳥見，其地受殃。出軍遇之，軍敗。
日中黑子黑氣。京房《易傳》曰：天不順，茲謂逆。厥異黑者陰也，臣不掩君惡，令下見。百姓惡君，則有此變。《河圖占》曰：日中黑氣，日薄也。其說曰：凡日蝕，皆於晦朔者為日薄。雖非日月同宿，時陰氣盛掩日光也。其占類日蝕。
無光。京房《易傳》曰：日出東方，二竿停停無光，曰日病。日未入西方，二竿停停無肖，曰日死。占雲：日病、日死，其地分王侯災。又雲：奸臣盛，病日晝昧。甘德曰：日無光晝昏，到暮不解，有大水。日失光，所臨之處不昌，又主臣逆君。
赤。日赤如赭色，大將軍野戰。《感精符》曰：日赤如大炭，主兵急。《考靈異》曰：日有赤足，有舉兵者。郗明曰：日有赤足，則其國謀叛。武密曰：赤日如血，主其下君憂臣背，災癘盜賊並起。
日夜出。《廣古占》曰：日夜出，主兵起。
日生牙。《廣古占》曰：日生牙，其下有賊臣欲相殘害。
虹白氣貫日。《天文誌》曰：虹貫日，諸侯有叛。白氣貫日，主其下君憂。
晉武帝大康元年正月己丑朔，白氣貫日。占曰：君道失明。醜為鬥牛，主吳越分。
是時吳主孫皓暴虐，至四月降晉。
日蝕皆從西缺，若中央黑，名曰黑子。日蝕者，陰氣盛，陽不克也。《夏氏占》曰：日蝕而出軍者，軍傷亡，後有疾病，有軍必戰。日蝕而從中者，內有伏謀。色青則謀者上，色赤則其事成，色黃則謀者誅，色白則其事覺，色黑則逆謀成。李淳風占曰：日始出而蝕，有兵失地。日午時已後蝕者，有兵兵罷。日蝕而暈珥，白雲來去掩映，王兵起。日蝕而旁有雲似兔如鹿守之者，不出其年，其分野兵起。凡秋有日蝕者，兵戰客勝。八月日蝕，兵起。《京房占》曰：若十二月蝕，主有兵。日蝕既，夷兵起，既者，盡也。當嚴號令，以止其災。日以甲乙見，有二珥四珥，而蝕有白雲從中出，有兵。日以丙丁見，有二珥四珥，而蝕有黑雲從中出，兵起，疾疫。日以戊己日有二珥四珥，而蝕青雲從中出，有兵。庚辛壬癸日不占兵。武密曰：日蝕大寒者，夷兵動。《行軍占》曰：日從下蝕，將有憂。
凡日蝕從虧處擊之，勝。
太陰占《荊州占》曰：月有戴氣，不出百日，人主有憂。月終歲不暈，主天下偃兵，鄰國來和。月下有氣如人相隨者，是謂惡成，其下分野侯王主之。月中有如人行者，有兩主爭，客勝。有赤雲黑雲相交臨月，當其國有亡軍。月旁有白雲大如杵抵月者，期六十日外有戰破軍死將。若月旁多赤雲如人頭，大戰。多白為兵，多黑為兵敗。月旁有白雲一，黑雲二，蒼雲三，其大如厚布抵月貫月，圍城拔邑。
月始生而復沒者，亂。月角各一星，有軍在外者敗。月生瓜，其下軍憂。《河圖帝覽嬉》曰：月有兩珥，國喜，兵在外勝。月有四珥，主喜。月大而無光，其城不降；月小而無光，其城降。月始出時有雲居其中，似禽獸狀，甲乙日見東方受其害，丙丁日見南方受其害，戊己日見中央受其害，庚辛日見西方受其害，壬癸日見北方受其害。《天文總論》曰：月暈無光，是謂大蕩，其下有兵。王者以德令除之，無咎。星入月中，其下起兵，破軍殺將。武密曰：白虹貫月，大兵將起，主野戰。《春秋運鬥樞》曰：月垂芒剌，國昏亂，其地弱。《春秋》曰：月赤足，臣有過。《考異郵》曰：諸侯謀叛，則月生足。《高宗占》曰：月晝明，陰國兵強。
珥背。《河圖帝覽嬉》曰：月暈而珥，六十日兵起。不暈而珥，有喜，兵在外亦喜。月珥青華有兵，黃有喜，白有喪，黑失地，皆期以三年。月不暈而有四者，臣下有謀不成。《高宗占》曰：月有兩珥三珥，主國喜。《荊州占》曰：月暈而珥者，有半喜。夜半而珥者，邊地有恐。月珥且戴，不出百日主喜。
李淳風曰：月有抱珥在暈外赤者，外人勝。武密曰：月有白珥，其下城降。《春秋感精符》曰：月有背，臣下弛縱，欲相殘賊。
月暈。李淳風曰：經歲不暈，天下平。《河圖帝覽嬉》曰：暈再重，大風起；暈三重，主兵；暈四重，其下亡國；五重，貴女憂；六重，其國失政；七重，其下易主；八重，其下國亡；九重，其下起兵，流血亡地。月暈有雲垂之，有戰，從所擊者大勝。月暈有雲如厚布若三若四貫月者，以戰勿當，當者破軍。《荊州占》曰：孟月十一日、仲月八日、季月九日，皆當月有暈。若不暈，不出三日，主暴風雨。一月五暈至九暈者，失地。月暈如連環有白虹於外不及月者，主女人陰謀。月暈有雲橫貫之，起兵者勝。月暈三重，赤雲貫之，其下國亡。月暈有光，主兵降。《高宗占》曰：月交暈赤光，其國不二年遇兵。月暈多白氣從外入城，攻城拔，得大將。月暈再重，背在外者，私成於外；背在內者，私成於內。月暈不合，外有四背，外有謀不成。武密曰：軍在外，月暈者主戰勝。一曰：先起兵者戰勝。月春暈歲星，夏暈熒惑，秋暈大白，冬暈辰星，四季暈填星，皆主其下有兵。月暈五星，各以分野言之。五星色不明主勝，五星色明客勝。
月蝕。《河圖帝覽嬉》曰：所宿國，其下有大戰，拔城。兵在內而月蝕者，其國受殃。兵未起而月蝕者，所當之國兵戰不勝。月滿而蝕者，兩國相當，若無兵，主將死於野。月蝕從上始謂之失道，國君當之；月蝕從旁始謂之失令，相臣當之；月蝕從下始謂之失法，將軍當之。月春蝕東方，夏蝕南方，秋蝕西方，冬蝕北方，其下軍憂。月犯熒惑而蝕者，其下破軍亡地，大將憂，近一年遠三年。
《夏氏占》曰：月蝕出軍所傷，後有失地。月蝕東方，其月惡風。月蝕西方，主兵利。《荊州占》曰：月蝕，有大戰，破軍死將，拔邑亡地。月蝕不盡，軍破將憂。月蝕青色，五穀貴。月蝕赤色，宜利客兵，不出一年。月蝕黃色，有立諸侯國王者。月蝕白色，其國失地，或有喪。月蝕盡者，糴貴，各以其下宿國占之。
月已蝕而青者為憂，月已蝕而赤者為兵，月已蝕而黃者為財，月已蝕而白者為喪，月已蝕而黑者為水。月秋蝕西方，起兵。月暈歲星而蝕者，天下大戰。月暈太白而蝕者，其國兵強，若戰，大將有二心。巫鹹曰：月犯填星而蝕者，主將亡功。
武密占曰：軍在外，月蝕自下而上者，將軍當之。月蝕而鬥有軍必戰，無軍兵起，隨所蝕戰利。兩月並蝕，天下亂。月蝕有氣從外來入月中者，主憂；氣從中出者，客憂；氣從南行，南軍憂。東、西、北亦然。氣所向者敗。月蝕後三日有雨，則事解。月蝕有彗星入月者，其下有兵。
陵犯雜占月犯歲星。其宿國饑民流，主邊兵。《晉書》曰：月蝕歲星，其宿國有兵叛逆之象。月與歲星同宿而蝕，粟貴。
月犯熒惑。巫鹹曰：熒惑與月同光，以其月蝕，有叛民饑。月犯熒惑，小戰。
《河圖帝覽嬉》曰：熒惑入月中，憂在內，非兵乃盜。熒惑入月中，有兵，以戰不勝。京房《易傳》曰：月與熒惑會，其宿國主死。《海中占》曰：月與熒惑會，其宿臣亂起兵。月犯熒惑，戰勝之國大將死。月嚙熒惑，其師破敗。《天官書》曰：月蝕熒惑，其國地亂。
月犯填星。巫鹹曰：填星與月同光，其月月蝕。若星搖徙，其下亡地。《荊州占》曰：月與填星合，其下國饑，先舉事者敗。月暈填星不明，主勝，星明客勝。《天文誌》曰：月蝕填星，民流千里。《高宗占》曰：月暈填星，所在之國兵起，不勝。《河圖帝覽嬉》曰：月暈填星，所守之國有德。
月犯太白。《天文錄》曰：太白與月同光，其月月蝕，其下有兵。《荊州占》曰：月與太白皆出，有城守，軍宜更城守吉。太白蝕月，軍出主將死。月暈太白星入暈月中者，星色不明則客敗，星色明而有角，客勝。太白與月並明，主大戰。
相去五寸，有城拔；二寸，憂兵。太白與月合，其分野主憂兵。月犯太白，天下民靡散。月戴太白，有卒兵，期五日。八月三日，太白失行而居月北，兵戰不勝。
秋冬入月三日，太白出西方成月北者強，居月南者弱。入月三日剌太白，陽大陰拔，陰小邑驅掠出。南方為陽，北方為陰。《海中占》曰：太白居月中無光，名月蝕太白，強國君死。太白有光，名太白蝕月，臣叛主，期三年。太白出月右，陰國有謀；太白出月左，陽國有謀。《天官書》曰：月犯太白，強國以戰敗。郗萌曰：相去五寸，天下憂兵。又曰：太白入月中，國失政。《河圖帝覽嬉》曰：月犯太白，強侯作難，戰不勝。太白貫月，期不出六年，國有兵，戰敗亡地。月暈太白，其野受兵，戰不勝，所守之國兵起。太白入月中，將軍死，臣謀主不成。
又曰：必有內惡，戰不勝。月與太白相遇者，月出其南，陽國受兵；月出其北，陰國受兵。巫鹹曰：月未盡三日侯太白出東方，在月北中國不勝，負海國不勝。
《天文總論》曰：月未盡三日侯太白出東方，與月相並舉，指準之間容一指，入月三日有破軍死將，主人不勝；容二指，入月九日軍政敗。主人亡地；容三指，入月十五日有破軍，主亡地；容四指，入月二十日，客軍大敗；容五指，入月二十五日有兵不戰。並出則占，不並出則不占。
月犯辰星。巫鹹曰：辰星與月同光，其月月蝕。《海中占》曰：月與辰星相遇，所合宿主雨水。《河圖帝覽嬉》曰：辰星入月中，臣欲叛。月與辰星合宿，其國亡地。月犯辰星，兵大起。月蝕辰星，其國憂水，饑。兵未起而蝕，所當之國戰不勝。《荊州占》曰：辰星入月復出，其國分野主死。入不出，其而國君臣憂。又曰：月與辰合，所宿國兵起。《海中占》曰：月暈辰星，春王大旱，秋主大水，又兵起。
慧星犯月。《海中占》曰：慧星入月中，主兵大起，期二十年大饑。若慧星入月無光，不出其年有亡國。《荊州占》曰：慧星貫月，有臣謀主。慧星在月上，有大兵起，將死，四夷來侵。《河圖帝覽嬉》曰：慧星在月中，兵大起。
流星犯月。《河圖帝覽嬉》曰：大星流入月中無光者，有兵；有光者，亡國。
《荊州占》曰：月暈有流星出入中，青色主憂主城拔，黃色主益地，白色主豐熟，黑色主軍敗。
月犯列星。《河圖帝覽嬉》曰：列星貫月，陰國可伐。甘德曰：月犯列宿，其國受兵。《荊州占》曰：月犯列星，其下有兵。月蝕列星不見者，國亡。京房《妖異占》曰：月中有星，天下盜賊，星多者盜賊多。《荊州占》曰：列星居月中不見，其國饑。其國以二十八宿所屬十二分野而言之。
