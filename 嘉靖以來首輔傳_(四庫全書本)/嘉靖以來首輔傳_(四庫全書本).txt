　　欽定四庫全書　　　　　史部七
　　嘉靖以來首輔傳　　　　傳記類三〈總録之屬〉提要
　　〈臣〉等謹案嘉靖以來首輔傳八巻明王世貞撰世貞以史學自任多所著述其弇山堂別集諸書已著於録是編乃記世宗穆宗神宗三朝閣臣事蹟案明自太祖罷設丞相分其事權於六部至成祖始命儒臣入直文淵閣參預機務但稱閣臣而不以相名其後閹倖干政閣臣多碌碌充位至嘉靖間始委政內閣而居首者責任尤専遂有首輔之稱凡一時政治得失往往視之為輕重故世貞作此書斷自嘉靖為始以明積漸之所由來前有總序稱閣臣沿起輕重始末巳具年表者即指弇山堂別集中之百官表也其所載始楊廷和迄於申時行皆以居首者為主而間以他人事蹟附之於當時國事是非及諸臣賢不肖進退之故序次詳悉頗得史法世貞與王錫爵同鄉錫爵家嘗妄言其女得道仙去世貞據以作傳當時劾錫爵者或並及世貞世貞作此書時遂載入仙女事以為誠然茲則可謂誕矣其餘所紀則大抵近實可與正史相參証雲乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






