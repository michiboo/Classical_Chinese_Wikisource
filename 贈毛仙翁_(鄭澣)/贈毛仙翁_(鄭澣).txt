至道無名，至人長生。
爰觀繪事，似挹眞形。
方口渥丹，濃眉刷青。
松姿本秀，鶴質自輕。
道德神仙，內藴心靈。
紅肌絲髮，外彰華精。
色如含芳，貌若和光。
胚渾造化，含吐陰陽。
吾聞安期，隱見不常。
或在世間，或遊上蒼。
猗歟眞人，得非後身。
寫此仙骨，久而不磷。
皎皎眀眸，瞭然如新。
藹藹童顔，的然如春。
金石可並，丹青不冺。
通天臺上，有見常人。
俗士觀瞻，方悟幽塵。
君子圖之，敬兮如神。

