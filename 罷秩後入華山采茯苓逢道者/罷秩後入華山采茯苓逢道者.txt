
委綬來名山，觀奇恣所停。 
山中若有聞，言此不死庭。 
遂逢五老人，一謂西嶽靈。 
或聞樵人語，飛去入昴星。
授我出雲路，蒼然凌石屏。 
視之有文字，乃古黃庭經。 
左右長松列，動搖風露零。 
上蟠千年枝，陰虯負青冥。 
下結九秋霰，流膏為茯苓。 
取之砂石間，異若龜鶴形。 
況聞秦宮女，華髮變已青。 
有如上帝心，與我千萬齡。 
始疑有仙骨，鍊魂可永寧。 
何事逐豪遊，飲啄以羶腥。 
神物亦自閟，風雷護此扃。 
欲傳山中寶，迴策忽已暝。 
乃悲世上人，求醒終不醒。

