　　欽定四庫全書　　　　　集部十
　　提要
　　東浦詞　　　　　　　詞曲類一〈詞集之屬臣〉等謹案東浦詞一巻舊本題宋韓玉撰考元好問中州集玉字溫甫北平人仕金為翰林應奉文字後為鳯翔府判官則當作金人題宋為誤惟金人著作宋人多不著録而陳振孫書録解題乃載有東浦詞一巻考集中有張魏公生旦上辛幼安生日自廣中出過廬陵贈歌姬段雲卿水調歌頭三首廣東與康伯可感皇恩一首蓋初在宋而後入金此巻乃在宋所作先已流傳故宋人著於録也毛晉既刋其詞入宋人中又詆其雖與康與之辛棄疾倡和相去不止薴蘿無鹽今觀其詞雖慶賀諸篇不免俗濫晉所摘且坐令中二句亦體近北曲誠非佳製然宋人詞內此類至多何獨刻責於玉且集中如感皇恩減字木蘭花賀新郎諸作未嘗不淒清宛轉何擯置不道而獨糾其寃家何處二語蓋明人一代之積習無不重南而輕北內宋而外金晉直以畛域之見曲相排詆非真出於公論也又鄙薄既深校讐彌畧如水調歌頭第二首前闋容飾尚中州句飾字訛為飭字曲江秋前闋淒涼颺舟句本無遺脫乃於颺字下加一方空後闋瀟然傷句傷字下當脫一字乃反不以方空記之一剪梅前闋只怨間縱繡鞍塵句怨字據譜不宜仄上西平調即金人捧露盤前闋暗惜霜雪句惜字據譜亦不宜仄後闋不知早句早字下據譜尚脫一字賀新郎第三首後闋冷字韻複當屬訛字一剪梅花一詞調名行香子乃誤作竹香子不知竹香子別有一調與此逈異上辛幼安之水調歌頭誤脫一頭字遂不與水調歌頭並載而別立一水調歌之名排比㕘錯備極譌舛晉刻宋詞獨此集稱托友人校讐殆亦自知其疎漏歟至賀新郎詠水仙以玉曲與注女並葉卜算子以夜謝與食月並葉則由玉㕘同土音如林外之以埽葉鎖黃庭堅之以笛葉竹非校讐之過矣
　　孏窟詞　　　　　　　詞曲類一〈詞集之屬臣〉等謹案孏窟詞一巻宋侯寘撰案陳振孫書録解題寘字彥周東武人紹興中以直學士知建康今考集中有戲用賀方回韻餞別朱少章詞則其人當在南宋之初而眼兒媚詞題下注曰效易安體易安為李清照之號亦紹興初人寘已稱效殆猶杜牧李商隠集中效沈下賢體之例耶又有為張敬夫直閣夀詞中秋上劉恭甫舍人詞皆孝宗時人而壬午元旦一詞實為孝宗改元之前一年則乾道淳熙間其人尚存振孫特舉其為官之嵗耳寘為晁氏之甥猶有元祐舊家流風餘韻故交遊皆勝流其詞亦婉約嫻雅無酒樓歌館簪舄狼藉之態雖名不甚著而在南宋諸家之中要不能不推為作者文獻通考著録一巻與今本同毛晉嘗刻之六十家詞中校讐頗為疏漏其最甚者如秦樓月即憶秦娥因李白詞中有秦娥夢斷秦樓月句後人因改此名本屬雙調晉所刻於前闋之未脫去一笛字與後闋聨屬為一遂似此調別有此體殊為舛誤他如水調歌頭之歡傾擁旌旄傾字不應作平青玉案之咫尺清明三月暮暮字與前闋韻複又冉冉年元真暗度句元字文義不可解而遙天奉翠華引一首尤訛誤幾不可讀今無別本可校其可改正者改正之不可考者則姑仍其舊雲乾隆四十四年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　欽定四庫全書
　　東浦詞
　　金　韓　玉　撰
　　水調歌頭〈張魏公生日〉
　　間世真賢出吉兆夢維熊玉麟天上謫見幃薄貫長虹追念當年籌算封魏封留勲業千古事攸同語雲仁者夀何必喻喬松　嗣天子乗九五馭飛龍分麾契符閫外憑倚定寰中由是天才英縱散入樞庭閒暇談笑撫兵戎佇㸔金柝靜金鼎篆元功
　　又〈自廣中出過廬陵贈歌姬叚雲卿〉
　　有美如花客容飾尚中州玉京杳𣺌天際與別幾經秋家在金河堤畔身寄白蘋洲末南北兩悠悠休苦話萍梗清淚已難收　玉壺酒傾瀲灧聴君謳佇雲卻月新弄一曲洗君憂同是天涯淪落何必平生相識相見且遲留明日征帆發風月為君愁
　　又
　　月裏一枝桂不付等閒人昔年霄漢聞道爭者盡輸君衣袖天香猶在風度仙清難老氷雪瑩無塵賦才三十倍論夀八千春　夏庭芝周室鳳舜郊麟豈如今日稱瑞皇國再生申聊借濟時霖雨來種重湖桃李和氣一畨新尚聞虛黃閣行㸔秉洪鈞
　　念奴嬌
　　吳東清勝是吳山蒼翠呉江澄淥靈秀鍾人文物盛歴歴皆非凡俗而況君家風流遺世猶寄山隂曲繼承才業算來真是名族　聊恁駐節重湖惠歌仁詠藹豐年圖録行㸔登庸歸去後誰展髙才相續夀日稱觴一杯千嵗應見蟠桃熟祝君難老為君還更再祝
　　感皇恩〈廣東與康伯可〉
　　逺栁緑含煙土膏才透雲海㣲茫露晴岫故鄉何在夢寐草堂溪友舊時逰賞處誰㩦手　塵世利名於身何有老去生涯殢樽酒小橋流水一樹雪香痩故人今夜月相思否
　　滿江紅〈重九與張舍人〉
　　正欲登臨何處好登臨眺望君約我今朝攜酒古臺同上風靜秋郊渾似洗碧空淡覆玻瓈盎夕照外𣺌𣺌萬遙山開青嶂　龍山事空追想風流㑹今安徃我勸君一杯為君髙唱今日謀歡真雅勝休辭痛飲葡萄釀縱黃花明日未凋零非佳賞
　　曲江秋〈正宮〉
　　明軒快目正雨過湘溪秋來澤國波面鑑開山光澱拂竹聲揺寒玉鷗鷺戲晚日芰荷動香紅蓛千古興亡意淒涼颺〈按颺字下舊有方空核譜並無闕字今刪去〉舟望迷南北　髣髴煙籠霧簇認何處當年繡轂沈香花蕚事蕭然傷感宮殿三十六忍聴向晚菱歌依稀猶似新畨曲試與問如今新蒲細栁為誰揺緑
　　一剪梅
　　鏡裏新粧鏡外情小眉幽恨淺緑低橫只怨閒縱繡鞍塵不道天涯縈絆歸程　夢裏蘭閨相見驚玉香花痩春艷盈盈覺來欹枕轉愁人門外瀟瀟風雨三更
　　上西平〈甲申嵗西度道中作〉
　　折腰勞彈冠望縱飛蓬笑造化相戲窮通風帆浪槳暮城寒角曉樓鐘暗惜霜雪髩邉來驚對青銅　蕭閒好何時遂門橫水逕穿松有無限杯月襟風區區箇甚帝堯堂下足夔龍不如早問溪山髙養吾慵
　　西江月
　　捍撥聲傳酒緑薔薇面襯宮黃嬌波斜入髩雲長眉與春山一様　瀟灑不禁疎痩低回猶似思量桃花梨葉晚隂涼説與三年夢想
　　臨江仙
　　月是銀釭溪是鏡雲霓與作衣裳夜寒獨立竹籬傍粧成那待粉笑罷自生香　自古佳人多薄命枉教傲雪凌霜從來林下異閨房何須三弄笛方㫁九迴腸
　　畨槍子
　　莫把團扇雙鸞隔要㸔玉溪頭春風客妙處風骨蕭閑翠羅金鏤痩宜窄轉面兩眉攅青山色　到此月想精神花似秀質待與不清狂如何得奈何難駐朝雲易成春夢恨又積送上七香車春草碧
　　清平樂〈贈棊者〉
　　梅花照雪渾似人清絶香疊紺螺雙背結曾侍霓旌絳節　如今卻向塵寰碁中寄箇蕭閒縱便阿郎多病也須偷畫春山
　　減字朩蘭花〈贈歌者〉
　　香檀素手緩理新詞來伴酒音調淒涼便是無情也㫁腸　莫歌楊栁記得渭城朝雨後客路茫茫幾度東風春草長
　　行香子
　　一剪梅花一見銷魂況溪橋雪裏前村香傳細蘂春透靈根更水清冷雲黯淡月黃昏　幽過溪蘭清勝山礬對東風獨立無言霜寒塞壘風靜譙門聴角聲悲笛聲怨恨難論
　　太常引
　　荒山連水水連天憶曾上桂江船風雨過吳川又卻在瀟湘岸邉　不堪追念浪萍蹤跡虛度夜如年風外曉鐘傳尚獨對殘燈未眠
　　又
　　東城歸路水雲間幾曾放夢魂閒何日整歸鞍又人對西風憑欄　溫柔情性繫懷傷感欲訴訴應難愁聚兩眉端又疊起千山萬山
　　賀新郎
　　栁外鶯聲碎晚晴天東風力軟嫩寒初退花底覓春春已去時見亂紅飛墜又閒傍闌干十二闌外青山煙縹緲逺連空愁與眉峰對凝望處兩疊翠　鴛鴦結帶靈犀佩綺屏深香羅帳小寳檠燈背誰謂彩雲和夢㫁青翼阻尋後㑹待都把相思情綴便做錦書難寫恨奈菱花都見人憔悴那更有枕痕淚
　　又〈詠水仙〉
　　綽約人如玉試新粧嬌黃半緑漢宮勻注倚傍小欄閒凝竚翠帶風前似舞記洛浦當年儔侶羅襪塵生香冉冉料征鴻㣲步凌波女驚夢㫁楚江滸　春工若見應為主忍教都閒亭䆳館冷風淒雨待把此花都折取和淚連香寄與須信道離情如許煙水茫茫斜照裏是騷人九辨招魂處千古恨與誰語
　　又
　　睡起簾櫳靜啟金鋪春幃半捲寳香煙冷門外落花風不定糝糝亂紅堆徑誰喚做春愁如病零亂雲鬟慵梳掠傍菱花羞對孤鸞影情易感恨難醒　沙邉栁外當時景記分攜離筵乍闋去帆初整盡舉棹歌和淚聴雲淡水寒煙暝空愴望樓髙天逈猶未歸來何處也日長時不念人孤冷書謾寫鴈誰倩
　　水調歌頭〈上辛幼安生日〉
　　重午日過六靈岳再生申丰神英毅端是天上謫仙人夙藴機權才略早嵗來歸明聖驚聳漢庭臣言語妙天下名徳冠朝紳　繡衣節移方面政如神九重隆眷倚注偉業富經綸聞道山東出相行拜紫泥飛詔歸去秉洪鈞夀嘏自天鍚安用擬荘椿
　　且坐令
　　閒院落悞了清明約杏花雨過臙脂綽𦂳了鞦韆索鬬草人歸朱門悄掩梨花寂寞　書萬紙恨憑誰託纔封了又揉卻寃家何處貪歡樂引得我心兒惡怎生全不思量著那人人情薄〈纔封了一本作剛匆匆封了〉
　　風入松
　　栁隂亭院杏梢長依約巫陽鳳簫已逺秦樓在水沉煙暖全香臨鏡舞鸞窺沼倚箏飛鴈排行　醉邉人去自淒涼淚眼愁腸㫁雲殘雨當年事到而今好處難忘兩袖曉風花陌一簾夜雨蘭堂
　　鷓鴣天
　　披拂芝蘭便㫁金頓成南北豈勝任三年尊酒半生話千里雲山一寸心　休悵望莫登臨夢魂何處不相尋柔腸欲問愁多少未比湘江煙水深
　　又
　　愛日烘晴旬日間謾邀朋軰為躋攀無窮望眼無窮恨不盡長江不盡山　星㸃㸃月團團倒流河漢入杯盤飽吟風月三千首寄與吳姬忍淚㸔
　　生查子
　　裙拖簇石榴髻綰偏荷葉頭上短金釵輕重還相壓輕顰月入眉淺笑花生頰夫壻不風流取次㸔承別
　　卜算子
　　楊栁緑成隂初過寒食節門掩金鋪獨自眠那更〈闕〉寒夜　強起立東風慘慘梨花謝何事王孫不早歸寂寞鞦韆月
　　霜天曉月
　　竹籬茅屋一樹扶疎玉客裏十分清絶有人在江南北竚目詩思促翠袖倚脩竹不是月媒風聘誰人與伴
　　幽獨
　　東浦詞原䟦
　　韓溫甫家於東浦因以名其詞雖與康順庵辛稼軒諸家酬唱其妍媸相去非亶薴蘿無塩也余去冬日事畚臿研田乆蕪托友人較讐諸詞集以行世入年讀之如茲集開巻水調歌頭為之掩鼻又且坐令其自度曲也押韻頗峭但寃家何處貪歡樂引得我心兒惡等語又未免俳笑矣古虞毛晉識








　　東浦詞
　　欽定四庫全書
　　孏窟詞
　　宋　侯寘　撰
　　水調歌頭〈題嶽麓法華臺〉
　　曉霧散晴渚秋色滿湘山青鞵黃㡌忺與名士共躋攀窈窕深林幽谷詰曲危亭飛觀俛首眎塵寰長嘯望天末餘響下雲端　白鶴去荒井在汲清寒醒然毛骨浮丘招我御風還拂拭蒼崖苔蘚一寫胸中豪氣𣺌𣺌洞庭寛山鬼善呵䕶千載照層巒
　　又〈上饒送程伯禹尚書〉
　　涼吹送溪雨落日散汀鷗暮天空闊無際層巘緑蛾浮上印初辤藩寄拂袖欣還故里歸騎及中秋倚杖飽山閣回首翠微樓　一區宅千里客舊從遊甘棠空有餘䕃誰解挽公留翰墨文章獨步富貴功名餘事當代仰風流暫蠟登山屐終作濟川舟
　　又〈為鄭子禮提刑夀〉
　　湘水照秋碧衡岳際天髙繡衣玉節清曉歡頌擁旌旄本是紫庭梁棟暫借雲臺耳目驛傳小遊遨五筦與三楚醲愛勝春醪　埽欃槍蘇耄倪載弓櫜逺民流戀須信寰海荷甄陶坐享龜齡鶴算穏佩金魚玉帶常近赭黃袍嵗嵗秋月底沉醉紫檀槽
　　又〈為張敬夫直閣夀〉
　　天地孕沖氣霜雪實嘉平粹然經世材具應為聖時生妙處為仁受用顛倒縱橫無壅一笑泮春氷袖手無一語四海已傾情　紫岩老游戲事悟誠眀當年華夏髙仰玉振更金聲家有淵騫髙弟可但聞詩聞禮衣鉢要相承周扆絢餘彩商鼎味新羮
　　瑞鶴仙〈送張丞罷官歸柯山〉
　　楚山無際碧湛一溪晴緑四郊寒色霜華㺯初日有玉眀遙草金鋪平磧天涯倦翼更何堪臨岐送客念飛蓬斷梗無蹤把酒後期難覓　愁寂梅花顦顇茅舍蕭疎倍添悽惻維舟岸側留君飲醉休惜想柯山春晩還家應對菊老松堅舊宅嘆宦遊索寞情懐甚時去得
　　又〈為劉信叔太尉夀〉
　　溥天氛祲廓看慶綿鴻祚勛昭麟閣蕃宣換符鑰占西南襟帶遍〈闕〉油幙湘流繞郭藹一城和氣霧薄聽嘈嘈比屋歡聲共説吏閒民樂　遙想薌霏鳬㬉翠擁屏深曉風傳樂瓊腴緩酌花隂淡柳絲弱任松凋鶴瘦蓮欹龜老丹頰常如舊渥趂天申去押西班奉觴御幄
　　又〈詠含笑〉
　　春風無檢束放倡條冶葉恣情丹緑〈闕〉鶯喧燕宿似東鄰北里都無貞淑髙情恨蹙歎何時重見桂菊又誰知天上黃姑埽盡晩春餘俗　幽獨鉛華不御翡翠帷深鬱金裙簇長眉瞭目嫣然態倚脩竹縱青門瓜美江陵橘老怎比無窮賸馥最難禁扇底橫枝惱人睡足
　　滿江紅〈中秋上劉㳟甫舍人〉
　　天闊江南秋未老空江澄碧江外月飛來千丈水天同色萬屋覆銀清不寐一城踏雪寒無跡況楚風連陌競張燈如元夕　山獠靜棠隂寂秋稼盛香醪直聽子城吹角青樓橫笛君不見蘇仙翻醉墨一篇水調鏘金石念良辰美景賞心時誠難得
　　又
　　困頓春眠無情思夢魂飄泊簷外雨霏霏冉冉乍晴還落山黛四圍頻入眼柳絲一縷低縈閣念沈郎多感更傷春腰如削　風入戶香穿箔花似舊人非昨任遊蜂雙燕經營拂掠海闊錦魚傳不到洞深紫鳳期難約謾綵牋牙管倚西窗題紅藥
　　又〈和徐叔至御帶〉
　　重到西湖春拆信露花酥滴倚危欄湖山佳處短屏著色擬泛一舟蒼莽岸恐傷萬里羇遊客賴款門修竹有髙人留狂跡　傾葢意真相得詩句裏曽相識看戛然飛動筆端金石照眼光浮瓊液滿斷腸翠擁宮靴窄問多情還肯借青鸞通消息
　　又〈再用韻〉
　　老矣何堪隨處是春衫酒滴醉狂時一揮千字貝光玉色失意險為湘岸鬼浩歌又作長安客且乗流除卻五侯門無車跡　驚人句天外得醫國手塵中識問鼎槐何似臥雲歌石夢裏略無軒冕念眼前豈是江湖窄𢬵蠅頭蝸角去來休休姑息
　　又〈和江亮采〉
　　甚矣吾衰徒自苦飢腸為孽嗟寸祿區區留戀形疲心竭江湖一生真可羨塵埃永書何堪説似鈍刀終嵗斲空山寜無缺　𢬵放浪休豪傑秋水漲歸期決儘鳬長鶴短任渠分別芒屩夜尋溪上酒葛巾曉掛松間月向丹霄傳語舊交遊慵非拙
　　水龍吟〈老人夀詞〉
　　夜來霜拂簾旌深雲麗日開清曉香猊金煗氷壺玉嫰佳辰寒早橘緑橙黃袖紅帬翠一堂歡笑正梅妃月姊雪肌粉面爭粧㸃瀟湘好　莫惜芳樽屢倒擁羣仙醉遊蓬島東床俊選南溟歸信一時俱到鬢影搖春命書紆錦子孫環繞看他時歸去飛觴石澗侍甘泉老
　　多麗
　　帝城春玉堂深處飛煙想聖人恩隆內職左璫押賜傳宣綵衣眀瑤觴膝下花晝永錦瑟樽前富貴從來功名餘事鼎彝勒遍筆如椽向中禁瑣窗偷覻王母語當年清平世衣冠是誰三世甘泉　記年時翹才獻夀小詩曽涴苔牋望三槐雲霞交映照五彩袞繡相鮮當日非䛕如今方信門人稱頌是師言況自有兩宮醲眷卜夢亦徒然看指日鼎新化爐一氣陶甄
　　念奴嬌〈和王聖俞〉
　　滄浪萬頃厭塵纓手掬清流頻洗落日孤雲煙渚浄鷗沒澄波心裏一舸橫秋兩橈開浪霜竹醒煩耳蕭蕭風露夢回月照船尾　須信閒少忙多壺觴並賦詠莫辜雲水乗興前溪溪又轉隠約歸帆天際紅蓼丹楓黃蘆白竹總勝春桃李浮丘何在與君共誇琴鯉
　　又
　　競春臺榭媚東風迤邐繁紅成簇方霽溪南簾繡捲和氣充盈華屋金煗香彝玉鳴舞珮春筍調絲竹烏衣宴㑹逺追王謝髙躅　藉甚四海聲名林泉活計未許翁知足日日江邊沙露靜人徯東來雕轂八錦行持五禽游戲已受長生籙袞衣蟬冕最宜雙鬢凝緑
　　又〈探梅〉
　　衰翁憨甚向尊前手撚一枝寒玉想見梅臺花更好一片瓊田棲緑短轡輕輿大家同去取酒償醲馥元來春晩萬苞空間黃竹　休恨雪小雲嬌出羣風韻已覺桃花俗羯鼔聲髙回笑臉怎得天公來促江上風平嶺南人逺誰度單于曲眀朝酒醒但餘詩興天兆
　　風入松〈西湖戲作〉
　　少年心醉杜韋娘曽格外疎狂錦箋預約西湖上共幽深竹院松窓愁夜黛眉顰翠惜歸羅帕分香　重來一夢覺黃梁空煙水微茫如今眼底無姚魏記舊游凝竚淒涼入扇柳風殘酒㸃衣花雨斜陽
　　又
　　東樓煙重暗山光春意墮微茫小紅嫩緑勻如剪黯無言雲渡澄江沒處與人消遣倚闌情寄斜陽　共君今夜舉清觴投老各殊方癡兒官事何時了恨花時潘鬢先霜喚取客帆聊住將予同下瀟湘
　　又〈再用韻〉
　　霏霏小雨惱春光煙水更瀰茫昨宵把酒髙歌處任一聲鷄唱清江顦顇杏花如許情懐應似東陽　宿酲猶在莫傳觴清悶苦無方幾時玉杵藍橋路約雲英同搗𤣥霜冷落黃昏庭院夢回家在三湘
　　遙天奉翠華引
　　雪消樓外山正秦淮翠藻回瀾香梢豆蔻紅輕猶怕春寒曉光浮畫㦸捲繡簾風煗玉鈎閒紫府仙人花圍羽帔星冠　蓬萊閬苑意倦遊常戲人間佩麟江左舊都襦袴歌歡只恐催歸覲賸宴都休訴酒盃寛眀嵗應看君鈞容舞袖歌鬟
　　驀山溪〈建康郡園賞芍藥〉
　　玉麟春晩緑徧甘棠蔭可是惜花深旋移得翻堦紅影朱簾捲處如在古揚州寶瓔珞玉盤盂嬌豓交相映蓬萊殿裏幾様春風鬢生怕逐朝雲更羅幙重重遮定多情絳蠟常見醉時容縈舞袖簇歌塵莫負良宵永
　　鳳皇臺上憶吹簫〈陽至節戲呈同官〉
　　玉管灰飛雲臺珥筆東君飈馭將還又正是霜花巧剪梅粉初乾窈窕紅窗髻影添一線組繡工閒瀟湘好雪意尚遙緑占羣山　應思少年壯氣貪遊樂追隨玉勒金鞍更化日舒長嬴得覓醉謀歡去〈闕〉桑榆趂煗任從教潘鬢先斑猶狂抂揮翰快寫春寒
　　又〈再用韻贈黃宰〉
　　塵暗雙鳬菊眀山徑何妨勌羽知還最好是詩翁醉後瓶罄罍乾一笑東風打耳心無競逺與春閒時〈闕〉地覓伴訪梅尋勝登山　清時俊材定用看捧詔春郊月露濡鞍況表識買臣貴骨琴瑟逾歡好向玉堂視草金章映萊子衣斑山人去蕙帳夜雨空寒
　　又〈再用韻詠梅〉
　　浴雪精神倚風情態百端邀勒春還記舊隠溪橋日暮驛路泥乾曽伴先生蕙帳香細細粉瘦瓊闌傷牢落一夜夢回腸斷家山　空教映溪帶月供遊客無情折滿雕鞍便忘了明窗靜幾筆研同歡莫向髙樓噴笛花似我蓬鬢霜斑都休説今夜倍覺清寒
　　又〈蠟梅用前韻〉
　　淺染霓裳輕勻漢額巫山行雨方還最好是肌香蠟瑩蕚嫩紅乾曽見金鐘在列鈞天罷筍簴都閒妖饒似曉鏡乍開緑沁眉山　休誇瘦枝疎影湘裙窄一鉤龍麝隨鞍便更做山人倦賞畏冷無歡爭奈氷甌彩筆題詩處珠琲斕斑清宵永相對莫放盃寒
　　蝶戀花〈次韻張子原尋梅〉
　　雪壓小橋溪路斷獨立無言霧鬢風鬟亂拂拭氷霜君試看一枝堪寄天涯逺　擬向南隣尋酒伴折得花歸醉著歌聲緩姑射夢回星斗轉依然月下重相見
　　清平樂〈詠橄欖燈毬兒〉
　　縷金剪綵茸綰同心帶整整雲鬟宜簇戴雪柳閙蛾難賽　休誇結實炎州且看指面纎柔試問苦人滋味何如挿鬢風流
　　又
　　忍寒情味枝染薔薇水攬照清溪花影碎笑殺小桃穠李　一生占〈闕〉春妍偏宜月露娟娟欲寄江南春去亂鵶點破雲牋
　　玉樓春
　　市橋燈火春星碎街鼓催歸人未醉半嗔還笑眼回波去欲更留眉斂翠　歸來短燭餘紅淚月淡天髙梅影細北風休遣㕍南來斷送不成今夜睡
　　又〈次中秋閏月表舅晁仲石韻〉
　　今秋仲月逢餘閠月姊重來風露靜未勞玉斧整蟾宮又見氷輪浮桂影　尋常經嵗暌佳景閲月那知還賞詠庾樓江闊碧天髙遙想飛觴清夜永
　　秦樓月〈與楊君孜月夜泛舟〉
　　天一色玉盤冷浸瀟湘碧瀟湘碧短亭繫纜隔江聞笛胡床對坐涼生腋通宵説盡狂蹤跡狂蹤跡少年心
　　事老來難得
　　新荷葉〈金陵府㑹鼔子詞〉
　　柳幄飛綿風池煗泛新萍燕壘泥香玉麟堂外春深晴雲麗日花濃處蜂蝶紛紛償春一醉管絃聲裏歡聲況是清時錦衣重到臺城故國江山向人依舊多情趂閒行樂休辜負冶葉繁英彤庭歸覲恁時難駐前旌
　　菩薩鬘〈湖上即事〉
　　樓前曲浪歸橈急樓中細雨春風濕終日倚危䦨故人湖上山　髙情渾似舊只枉東陽瘦薄晚去來休裝成一段愁
　　又〈小女淑君索賦晩春詞〉
　　東風吹夢春醒惡瑣𥦗淡淡花隂薄一夜曲池平小𥦗雲樣明　緑輕眉嬾暈香淺羅衣潤未見海棠開捲簾雙燕來
　　又〈餞孫莘老〉
　　江風漠漠寒山碧孤鴻聲裏霜花白畫舸且停橈有人魂欲銷　相從能幾日總是天涯客尺素好頻裁休言無雁來
　　又〈荼䕷〉
　　東君管盡閒花草紅紅白白知多少末後一奩香緑庭春晝長　道人心似海夢冷屏山外莫剪最長條從教玉步揺
　　又
　　東風捲盡欺花雨月明皎紙庭前路月底且論詩從教露濕衣　明朝愁入緒各自東歸去後夜月明中緑尊誰與同
　　又〈朩犀十詠帶月〉
　　緑帷剪剪黃金碎西風庭院清如水月姊更多情與人無際明　濃隂遮玉砌桂影氷壺裏滅燭且徜徉夜深應更香
　　又〈披風〉
　　靚粧金翠盈盈晩凝情有恨無人管何處一簾風故人天際逢　從教香撲鬢只怕繁華盡牢落正悲秋〈闕〉非誰解愁
　　又〈照溪〉
　　江梅占盡江頭雪忍寒玉骨誇清絶不似杜秋娘婆娑秋水傍　波光涵晩日照影從教宻隠隠認遙黃隔溪十里香
　　又〈浥露〉
　　黃昏曽見凌波步無端暝色催人去一夜露華濃香銷蘭菊叢　縷金衣易涇莫對西風泣洗盡夜來粧溫泉初賜湯
　　又〈命觴〉
　　休文多病疎盃酌被花惱得心情惡碧樹又驚秋追歡懐舊遊　與君聊一醉醉倒花隂裏斜日下闌干滿身金屑寒
　　又〈簪髻〉
　　交刀剪碎瑠璃碧深黃一穂瓏鬆色玉蕊縱妖嬈恐無能樣嬌　緑𥦗初睡起墮馬慵梳髻斜插紫鸞釵香從鬢底來
　　又〈熏沈〉
　　黃姑青女交相忌眼看塵土占芳蕊急埽滿䦨金小奩熏水沈　博山銀葉透濃馥穿羅袖猶欲問鴻都太真安穏無
　　又〈來夢〉
　　午庭栩栩花間蝶翅添金粉穿瓊葉曽見羽衣黃瑤臺淡薄粧　醒來魂欲斷摻摻芳英滿夢裏尚偷香何堪秋夜長
　　又〈寫真〉
　　霓裳舞罷難留住湘裙緩若輕煙去動是隔年期生綃傳豓姿　精神渾似舊碧暗黃金瘦永夜對西窓何縁襟袖香
　　又〈怨別〉
　　揉香嗅蕊朝還暮無端卻被西風悞底死欲留伊金塵蔌蔌飛　茂陵頭已白新聘誰相得耐乆莫相思年年秋與期
　　西江月
　　金鼎香銷沈麝碧梧影轉䦨干可庭明月綺窓閒簾幙低垂不捲　一自髙唐人去秋風幾許摧殘拂簷脩竹韻珊珊夢斷山長水逺
　　又〈贈蔡仲常侍兒初嬌〉
　　豆蔲梢頭年紀芙容水上精神幼雲嬌玉兩眉春京洛當時風韻　金縷深深勸客雕梁蔌蔌飛塵主人從得董雙成應忘瑤池宴飲
　　青玉案〈東園餞母舅晁閣學鎮臨川〉
　　東風一夜吹晴雨小園裏春如許桃李無言情難訴陽闗車馬灞橋風月移入江天暮　雙旌明日留難住今夕清觴且頻舉咫尺清明三月暮尋芳賓客對花盃酌回首西江路
　　又〈為外大父林下老人夀〉
　　年年寓屋稱觴處陪綵綬尊前舞牢落瀟湘歸去未臈梅開遍氷蟾圓後夢斷靈溪路　長年厚福天分付算四海今獨步澗竹岩花如舊否與翁相伴嵗寒庭戸儘占閒中趣
　　又〈戲用賀方回韻餞別朱少章〉
　　三年牢落荒江路忍明日輕帆去冉冉年光真暗度江山無助風波有險不是留君處　梅花萬里傷遲暮驛使來時望佳句我𢬵歸休心已許短篷孤棹緑簔青笠穏泛瀟湘雨
　　昭君怨〈亦名宴西園〉
　　晴日烘香花睡花豓浮盃人醉楊柳緑絲風水溶溶留戀芳叢深處嬾上錦韀歸去待得牡丹開更同來
　　四犯令
　　月破輕雲天淡注夜悄花無語莫聽陽關牽離緒𢬵酩酊花深處　明日江郊芳草路春逐行人去不似酴醿開獨歩能著意留春住
　　鷓鴣天〈縣圃約同官賞海棠〉
　　萬㸃臙脂落日烘坐間酒滿散微紅誰教豓質撩潘鬢生怕朝雲逐楚風　尋畫燭照芳容夜深兩行錦燈籠朱唇翠袖休凝竚幾許春情睡思中
　　又
　　蜀錦吳綾剪染成東皇花令一番新風簾不礙尋巢燕雨葉偏禁鬬草人　非病酒不闗春恨如芳草思連雲西樓角畔雙桃樹幾許濃苞等露勻
　　又〈賞芍藥〉
　　夢想當年姚魏家尊前重見舊時花雙檠分焰交紅影四座春回粲晩霞　盃㶑灧帽欹斜夜深絶豓愈清佳天明恐逐行雲去更著重重翠幙遮
　　又〈送田簿秩滿還霅川〉
　　只有梅花是故人嵗寒情分更相親紅鸞跨碧江頭路紫府分香月下身　君既去我離羣天涯白髪怕逢春西湖蒼莽煙波裏來嵗梅時痛憶君
　　朝中措〈雙頭芍藥〉
　　翻堦紅藥競芬芳著意巧成雙須知揚州國豓舊時曽在昭陽　盈盈背立同心對綰聮蕚飛香牢貯深沈金屋任教蜨困蜂忙
　　又〈建康大雪戲呈母舅晁留守〉
　　漏雲初見六花開驚巧妬江梅飄灑元戎小隊玉粧旌斾歸來　恩同化手春回隴畆懽倒尊罍記取明朝登覽緑漪惟有秦淮
　　又〈謝郭道深恵菊有二小鬟〉
　　露英雲蕚一般清揉雪更雕瓊預喜重陽登覽大家插帽浮觥　分香減翠殷勤逺寄珍重多情不似綺𥦗雙豓向人解語傾城
　　又
　　依微春緑遍江干煙水小屏寒惆悵雁行南北新詞不忍拈看　從今寄取臨風把酒役夢忘餐飛絮落花時候扁舟也到孤山
　　又
　　風簾交翠篆香飄卻暑捲輕綃最好佳辰相近夀觴對飲連宵　仙翁未老雲中跨鳳臺上吹簫看取他年榮事魚軒入侍塗椒
　　又〈元夕上潭師劉共甫舍人〉
　　年來玉帳罷兵籌燈市小遲留花外香隨金勒酒邊人倚紅樓　沙堤此去傳柑侍宴天上風流還記月華小隊春風十里潭州
　　又〈為雲菴夀〉
　　年年重午近佳辰符艾一番新滿酌九霞竒醖夀君兩鬢長春　閨中秀美何如賦得林下精神早辦荊釵布袖共為雲水閒人
　　㸃絳唇〈金陵府㑹鼓子詞〉
　　春日遲遲柳絲金淡東風軟緑嬌紅淺簾幙飛新燕玉帳優游嬴得花間宴香塵逺暫停歌扇沈醉深深院
　　又
　　約莫香來倚闌低瞰花如雪怨深愁絶瘦似年時節嵗一相逢常是囪囪別歌壺缺又還吹徹笛裏闗山月
　　蘇武慢〈湖州趙守席上作〉
　　暗雨収梅晴波揺桺萬頃水精宮冷橋森畫棟岸列紅樓兩岸翠簾交映天上行舟鑑中開戶人在蕊珠仙境況吟煙嘯月彈絲吹竹太平歌詠　人盡説銅虎分賢銀潢儲秀鞏固行都藩屏棠隂散暑鼎篆凝香永日一庭虛靜紅袖持觴綵箋揮翰適意酒豪詩俊看飛雲丹詔行沙金勒待公歸覲
　　阮郎歸〈和邢公玷〉
　　莫欺騎省鬢邊華曽眠蘇小家綵絲縈腕剪輕霞菖蒲酒更嘉　人別後歎飛花雲山和夢遮呉牋小字寫流沙幾行秋雁斜
　　又〈為邢魯仲小鬟賦〉
　　美人小字稱春嬌雲鬟玉步揺淡粧濃態楚宮腰梅枝雪未消　𢬵惱亂儘妖嬈微窩生臉潮算來虛度可憐宵醉魂誰與招
　　又〈為張丞夀〉
　　薰風吹盡不多雲曉天如水清哦松庭院忽聞笙簾疎香篆明　蘭玉盛鳳和鳴家聲留漢庭狨鞍長𢔚九重城年年雙鬢青
　　浪淘沙
　　曉日掠輕雲霜瓦鱗鱗大朝山色儼如新家在洞庭南畔住身在江濱　華髪照烏巾無意尋春空將兩袖拂飛塵可惜梅花開近路惱盡行人
　　踏莎行〈壬午元宵戲姜元汝功參議〉
　　元夕風光中興時候東風著意催梅柳誰家銀字小笙簧倚闌度曲黃昬後　撥雪張燈解衣貫酒觚稜金碧聞依舊明年何處看昇平景龍門下燈如晝
　　又〈約雲菴尋梅〉
　　雪意初濃雲情已厚黃昬㪚盡扶頭酒不知牆外夜來梅忍寒添得疎花否　休更薰香且同擕手從教策䇿輕寒透亭兒直下玉生煙暗香歸去霑襟袖
　　浣溪沙〈三衢陳釜上作〉
　　客裏囪囪夢帝州故人相遇一盃休疎梅些子最清幽雙綰香螺春意淺緩歌金縷楚雲留不知粧鏡若為
　　儔
　　又〈次韻王子弁紅梅〉
　　倚醉懐春翠黛長肉紅衫子半窺牆蘭湯浴困嬾勻粧應為長年飡絳雪故教丹頰耐清霜弄晴飛馥笑馮
　　唐
　　又〈次韻杜唐佐秋懐〉
　　春夢驚回謝氏塘篋中消盡舊家香休文多病怯秋光空對金盤承瑞露竟無玉杵碎𤣥霜醉魂飛度月宮
　　涼
　　眼兒媚〈效易安體〉
　　花信風髙雨又收風雨互遲留無端燕子怯寒歸晚閒損簾鈎　彈棋打馬心都嬾攛掇上春愁推書就枕鳬煙淡淡蜨夢悠悠
　　漁家傲
　　過盡百花芳草滿柳絲舞困闌干煗柳外鞦韆裙影亂人逐伴舊家心性如今嬾　斗帳寳香凝不散黃昬院落鶯聲晩紅葉不來音信斷疎酒盞東陽痩損無人管
　　又〈小舟發臨安〉
　　本是瀟湘漁艇客錢塘江上鋪颿席兩處煙波天一色雲羃羃呉山不似湘山碧　休費精神勞夢役鷗鳬難上銅駞陌擾擾紅塵人似織山頭石潮生月落今如昔
　　臨江仙〈約同官出郊〉
　　一抹煙林屏樣展輕花岸柳無邊連朝春雨漲平川鼕鼕迎社鼔𣺌𣺌下陂船　同事多才饒我嬾乘閒縱飲郊園髻花欹側醉巾偏時豐容卒嵗逰樂更明年
　　又〈同官招飲席上作〉
　　失腳青雲何所徃故山松竹應秋癡兒官事幾時休可憐雙白鬢斗粟尚遲留　尊酒偷閒聊放曠夜涼河漢西流從教孤笛噴髙樓與君同一醉明日旋分愁
　　柳梢青〈贈張丞〉
　　小院輕寒酒濃香軟深沈簾幙我輩相逢歡然一笑春在盃酌　家山辜負猿鶴軒冕意秋雲似薄我自西風扁舟歸去看君寥廓
　　又〈送呂子紹守峽〉
　　楚天清絶葦岸蘭汀素秋時節簾捲湘鬟香飛雲篆尀看輕別　明朝底處闗山算總是愁花恨月白馬江寒黃牛硤靜小梅初徹
　　杏花天〈豫章重午〉
　　寳釵整鬢雙鸞鬬睡來醒薰風襟袖綵絲皓腕宜清晝更艾虎衫兒新就　玉盃共飲菖蒲酒願耐夏宜春廝守榴花故意紅添皺映得人來越瘦
　　江城子〈萍鄉王聖俞席上作〉
　　萍蓬蹤跡幾時休儘飄浮為君留共話當年年少氣橫秋莫嘆兩翁俱白髮今古事盡悠悠　西風吹夢入江樓故山幽謾回頭又是手遮西日望皇州欲向西湖重載酒君不去與誰遊
　　南歌子〈為呂聖俞夀〉
　　菊潤初經雨橙香獨占秋碧琳仙釀試新篘內集熙熙休試蟻浮甌　家世傳黃閣功名起黑頭雙鳬聊𢔚故人舟咫尺青雲岐路看英遊
　　瑞鷓鴣〈送伯如舅席上作〉
　　遙天拍水共空明玉鏡開匳特地晴極目秋容無限好舉頭醉眼暫須醒　白眉公子催行急碧落仙人著句清後夜蕭蕭葭葦岸一尊獨酌見離情
　　天仙子〈宴五矦席上作〉
　　㬉日麗晴春正好楊柳池塘風弄曉露桃雲杏一番新花窈窕香飄緲玉帳靚深聞語笑　新賜繡韀花映照須信濃恩春共到漢家飛將乆宣勞迎禁詔瞻天表入衞帝庭常不老
　　醉落魄〈夜靜聞琴〉
　　銅壺漏歇紗窗倒掛梅梢月玉人酒暈消香雪促軫調絃彈個古離別　雛鶯小鳳交飛説嘈嘈軟語丁寜切相如欹枕推紅㲲脈脈無言還記舊時節
　　又
　　梅花似雪雪花卻似梅清絶小窗低映梅梢月常記良宵吹酒共攀折　如今客裏都休説瀟瀟灑灑情懐別夜闌火冷孤燈滅雪意梅情分付漆園蝶
　　又
　　玉鈎珠箔夜涼庭院天垂幙好風吹動綸巾角羽扇休揮已怯絺衣薄　扁舟明日清溪泊歸來依舊情懐惡為君喚月驂鸞鶴天近多寒滿飲金鑿落
　　減字朩蘭花cq=1034
　　春酲𢬵卻鶗鴂一聲花雨落蜜炬紅殘人在青羅歩障間　天公薄相慣得柳綿髙百丈綵筆題詩休誦騷人九辨詞
　　鵲橋仙〈和蔡子周〉
　　鶴髪蕭森玉顔腴潤養就黃芽金鼎一區松菊老湘濱但心逺何妨人境　袞衣家世鳴鸞歌舞到了春氷消盡不須惆悵夢中身這彩選輸贏誰省








　　孏窟詞
