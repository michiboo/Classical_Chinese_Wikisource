大國禮樂備，萬邦朝元正。
東方色未動，冠劍門已盈。
帝居在蓬萊，肅肅鐘漏清。
將軍領羽林，持戟巡宮城。
翠華皆宿陳，雪仗羅天兵。
庭燎遠煌煌，旗上日月明。
聖人龍火衣，寢殿開璿扃。
龍樓橫紫煙，宮女天中行。
六蕃倍位次，衣服各異形。
舉頭看玉牌，不識宮殿名。
左右雉扇開，蹈舞分滿庭。
朝服帶金玉，珊珊相觸聲。
泰階備雅樂，九奏鸞鳳鳴。
裴回慶雲中，竽磬寒錚錚。
三公再獻壽，上帝錫永貞。
天明告四方，群後保太平。

