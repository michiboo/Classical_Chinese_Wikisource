
勞息本相循，悲歡理自均。 
誰能免玄夜，惜爾正青春。 
邁德惟家寶，生才諒國珍。 
高文綴翡翠，茂學掩麒麟。 
述作紛無已，言談妙入神。 
斷腸雖累月，分手未盈旬。 
輔嗣俄長往，顏生即短辰。 
聲華滿昭代，形影委窮塵。 
禪草迴中使，生芻引弔賓。 
同遊秘府日，方駕直城闉。 
並拜黃圖右，分曹清渭濱。 
風期嵇呂好，存歿范張親。 
虛座憐王述，遺篇慟景純。 
精靈與毫翰，千祀壽何人。

