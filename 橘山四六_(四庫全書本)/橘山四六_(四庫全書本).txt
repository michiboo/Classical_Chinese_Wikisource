　　欽定四庫全書　　　　集部四
　　橘山四六　　　　　　　別集類三〈宋〉
　　提要
　　〈臣〉等謹案橘山四六二十巻宋李廷忠撰廷忠字居厚橘山其號也於潛人淳熙八年進士歴無為教官旌徳知縣終於䕫州通判宋史無傳厲鶚作宋詩紀事載所著有洞霄詩集今亦不傳惟是編尚存明萬厯中丹陽孫雲翼為之箋注雲翼自序稱所藏原係抄本甲申應貢之京師偶攜是帙遂取繙閱隨手箋釋後隨牒炎徼左僻多暇爰取訂正稍加詮次云云蓋向無刋版自雲翼箋釋後始授梓行世也廷忠名位不顯故集中啟劄為多大抵候問酬謝之作而第十四巻內乃皆賀正賀冬至箋表中有乗軺䕶漕等語與廷忠仕履不合必非其所自謂案洪邁容齋四筆稱宋時所在州郡相承以表奏書啟委教授因而餉以錢酒此必廷忠為教官時代州守及憲臣所作特原本未及註明遂不可辨耳北宋四六大都以典重淵雅為宗南渡末流漸流纎弱廷忠生當淳熙紹熙之間正風會將變之時故所作體格稍卑往往好博矜新轉傷繁冗然織組尚為工穩其佳處要不可掩固當存之以備一家至雲翼箋注尤多蕪雜未足以資考核以其裒綴頗勤故姑仍舊本録之不復刋削焉乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



　　橘山四六原序
　　先大父曲水翁喜藏異書多宋人抄本橘山四六其一也甲申嵗翼應貢之京師初擬陸行不復挾䇿尋附便舟眠食之外終日兀坐搜笈中偶以是帙䕶郡牒遂取繙閱日必數過已而厭之顧無可以游心寓目者因倣古人𨽻事之意隨手箋釋日得數則比至天津簡端已滿後亦不復省錄頃隨牒炎徼地僻多暇念席蓐之舊不忍捐棄爰取訂正稍加詮次第出於風塵羈旅無所考證多蔓引影合不無燕郢之謬葢特藉此以銷其寥落之況非敢妄意於著述之事也或曰竿牘小智行之不逺何足措意竊謂不然彼三都近俳非壯夫所為而張載劉逵以博洽通儒咸為之訓詁西州逸士皇甫謐從而序之今雖不敢上方古人庶幾猶賢乎已耳萬厯丁未夏五望日曲阿孫雲翼序

