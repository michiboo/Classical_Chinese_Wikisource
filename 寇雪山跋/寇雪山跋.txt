天地之間，廣矣，大矣。所生之物，萬有不齊，無得而測度。其物最白淨者，莫如雪；最靜定者，莫如山。雪之為物也，高而能下，其體純白，其德至淨。白則無染，淨則無塵，當其自無生有，飛揚虛空，如天花亂墜焉。既而落于山川，大地一色，萬物素淡，如銀妝世界焉。又既而日照中天，溶化為水，山川滋潤，如華池神水焉。萬物榮旺而藏，剝落而現，不戀浮華，獨著樸素，物之至清高者也。故仙人取之以喻道，山人烹茶以洗心耳。
山之其體至靜，其德至定。靜則不動，定則不移。當其春夏而生物，不見其增高；秋冬而藏物，不見其減小。物生物滅，四時推遷，山常如是，亙古不變，與天地同長久，與日月同攸遠，物之最醇厚者也。故仁者樂之而得壽，聖人艮背而無咎。
雪也，山也，誠天地間一大守貞之象也。山而加雪，白淨靜定，其清潔又超乎一切眾山之外矣。寇君以雪山號之，特以白淨居身，靜定養性歟？雖然，雪固白淨矣，山固靜定矣，吾不知寇君白淨果如雪否？靜定果如山否？白淨果如雪之白淨，靜定果如山之靜定。是亦一雪山，則富貴不能淫，貧賤不能移，威武不能屈。修天爵而人爵即從之，無爵而亦有爵。雖文中淵明之高風，何多讓之耶！
