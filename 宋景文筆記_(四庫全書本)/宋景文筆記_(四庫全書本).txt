　　欽定四庫全書　　　　　子部十
　　宋景文筆記　　　　　　雜家類三〈雜説之屬〉提要
　　〈臣〉等謹案宋景文筆記三卷宋宋祁撰祁字子京安州安陸人後徙開封之雍邱與兄庠同舉天聖初進士官至工部尚書翰林學士承㫖諡景文事蹟具宋史本傳其書上卷曰釋俗中卷曰考古皆正名物音訓禆於小學者為多亦間及文章史事下卷曰襍記則欲為子書造語竒雋多似焦贑易林譚峭化書而終以庭戒沼戒左志右銘未審為平日預作為其後人附入也末有寳慶二年上虞李衎跋稱其可疑者七事如以骨朶為胍𦘴不知朶為䒳字之訛以鮑照作昭為誤而不知唐避武后之諱以牛耕始漢趙過而不知冉耕字伯牛古犂字文亦従牛以栘為開而反合而不知為郁李以臣瓉為於瓉而不知酈道元水經注稱薛瓉以朴無樸音而祁所預修之集韻實有蒲𠉀匹角二切以夘本栁字而不知實古卿字所摭多中其失然大致考據精確非他說部游談者比其中如論漢髙祖呂后一條後蘇洵髙祖論全本之又如蕭該漢書音義為顔師古所未見者亦頼此書存其畧晁公武讀書志稱是書每章冠以公曰字不知何人所編此本無之或傳刻者所削通考引中興藝文志以是書為紹聖中宋肇次其祖庠之語與公武說異馬端臨謂二筆錄卷數相同祁庠又兄弟不能定為一書二書今考書中稱引莒公不一莒公即庠則此錄為祁明矣或肇所編又別一書亦名筆錄耳乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅總　校　官〈臣〉陸　費　墀














