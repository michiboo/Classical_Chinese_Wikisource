　　欽定四庫全書　　　　　集部六
　　念菴文集目録　　　　　別集類五〈明〉
　　巻一
　　策
　　表
　　疏
　　巻二
　　書
　　巻三
　　書
　　巻四
　　書
　　巻五
　　記
　　巻六
　　雜著
　　巻七
　　論
　　巻八
　　銓著
　　巻九
　　傳
　　巻十
　　説
　　辨
　　箴
　　銘
　　跋
　　贊
　　巻十一
　　序
　　巻十二
　　譜序
　　巻十三
　　行狀
　　巻十四
　　墓表
　　巻十五
　　墓誌銘
　　巻十六
　　墓誌銘
　　巻十七
　　祭文
　　巻十八
　　梁文
　　巻十九
　　古詩
　　巻二十
　　排律
　　絶句
　　巻二十一
　　五言律
　　巻二十二
　　七言律
　　〈臣〉等謹案念菴文集二十二巻明羅洪先撰洪先字達夫吉水人嘉靖己丑進士第一人官至左春坊贊善隆慶初贈光祿寺少卿諡文恭洪先不及見王守仁而受學於其鄉人李中中之學出於楊珠故其説仍以良知為宗後作守仁年譜乃自稱曰門人不免講學門戶之習其學惟靜觀本體亦究不免於入禪然人品髙潔嚴嵩欲薦之而不得則可謂鳳翔千仞者矣其集初刻於撫州再刻於應天最後諸門人編為此本而門人胡直序之稱其學凡三變文亦因之初效李夢陽既而厭之乃從唐順之等相講磨晩乃自行己意其答友人書取譬於水謂古之人有能文者必其中有自得實見斯道之流行無所不在雖欲不為波濤湍瀾之類不可得斯亦有見之言也此本為雍正癸夘其六世孫繼洪等重刻洪先之裔乃名洪理不可曉豈誤解不逮事則不諱耶乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






　　念菴文集原序
　　文者聖人不得已而用之是故文非聖人不能柄也自孟氏沒道術大裂文王孔子之文湮閼不著百氏襍出竄竊工巧而文柄遂旁落於能言者之家近代儒者所著若易通西銘若定性書易傳序彼能言者無容喙矣降是則不免於萎薾而近俚彼其視之不引而去則曰此文之別種此豈細故哉道術不一而枝末之析太繁也且語道果誰昉乎虞書不雲道心惟㣲既曰道心則外心求之者未可以語道也既曰惟㣲則枝末承之者未可以識心也故語道莫善於一莫不善於析方其析之唯恐不至而不知萎薾近俚之言諷若摶沙彼傑然好言者且唾之矣惡能使繹而行之孟子曰言近而指逺者善言也守約而施愽者善道也夫唯不約是以不近此道術之益裂文柄之益落蓋交相厲也此亦儒者之過也國家自𢎞治正徳以前棟道之儒不嫺於文柄文之士不究於道蓋亦不免於交厲之失唯白沙陽明二公之為道也巋然獨得於本心之㣲故其言不下帶指逺辭逹有非能言之士所㡬念菴先生生兼江陝之秀挺出二公之後年甫十三己慕為古文比十五遂憗然以斯道為任方良知之學之既流也髙者憑几寂照而曰在是矣其次則或認識解氣機為良知之流行先生始嘗惑之既而悔曰惟無欲而後入㣲惟㣲而後知無不良今皆以欲機合㣲體將求道心不可得也故既壯之後其學一主無欲所舉主靜歸寂辨荅數千言要皆不踰其㫖力踐之二十餘年然後廓然大悟沛然真得始自信於不惑之地所著異端論蓋其徴也其教學者恆取證於靜無動有之語乆之徳與年偕邁矣則曰是未始有夫存與不存者又焉有夫動靜之有無寂感之先後蓋致㣲而一上逹天徳非膚學者能測也嘗試窺之先生之學凢三變而文亦因之先生少學文倣李空同棄之曰是未見端委者既入宮竂又與唐荊川趙浚谷相講磨大放於文乆之語直曰吾無意為之矣移荅友人取辟於水曰古之人有能之者必其中有自得實見斯道之流行無所不在雖欲不為波濤湍瀾之類不可得也以是知先生之於文所謂一以貫之者也夫子曰文不在茲直於先生亦云文若干巻舊刻諸撫又刻南畿咸漏而泛先生病之邑前令王君少方將營刻以內召未果今令蘓君誠齋以先生生平力於道匪徒力文宜慎擇語學者彚編以相警發監司施君華江聞曰先生之文孰非道也宜併刻之乃徴吏部曽君見䑓偕及門士分校語學各體其他酬應諸雜著綂凢若干巻蘓君屬直序其端直慚從游之久既未聞道又焉知文乃為著其崖略後之誦繹有知文柄必出道術則二三君子之嘉惠斯文功不𦕈矣悲夫先生之道未逮大行然見諸家邦徴諸遐邇皭然而經乎世明物察倫盡性逹命咸出無欲之體可以考堯舜孔孟不繆質天地鬼神不疑百世俟聖人不惑者也奚俟直雲
