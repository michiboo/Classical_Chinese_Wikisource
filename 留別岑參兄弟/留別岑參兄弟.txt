
江城建業樓，山盡滄海頭。
副職守茲縣，東南櫂孤舟。
長安故人宅，秣馬經前秋。
便以風雪暮，還爲縱飲留。
貂蟬七葉貴，鴻鵠萬里遊。
何必念鐘鼎，所在烹肥牛。
爲君嘯一曲，且莫彈箜篌。
徒見枯者豔，誰言直如鉤。
岑家雙瓊樹，騰光難爲儔。
誰言青門悲，俯期吳山幽。
日西石門嶠，月吐金陵洲。
追隨探靈怪，豈不驕王侯。

