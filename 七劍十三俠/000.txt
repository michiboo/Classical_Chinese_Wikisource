
　　嘗見稗官小說記載劍仙俠客之流，殊足娛心悅人，羨無已。第類皆雪沱鴻爪，略見一斑、偶敘一事，如神龍之首見尾隱，令人追想其生平，未必別無驚人之事更有可觀，惜無從考之為憾。友人宏仁堂主人攜來《七劍十三俠》一書，囑余為序。翻閱一過，乃余門人唐生芸洲所紀有明寧藩作亂始末也。其時俞謙、王守仁手下一班豪傑，類飛檐走壁，毅勇絕倫，如崑崙奴、古押衙一流。然卒難奏其全功，當時逆藩之勢焰可知。幸賴眾劍仙相助，始得蕩平巢穴，藩逆成禽。其間奇蹤異跡，不勝枚舉，源源本本，盡致淋漓，令人色舞眉飛，拍案叫絕，誠集歷來劍俠之大觀，稗官之翹楚也。吾知是書一出，其不脛而走也必矣。是為序。
　　光緒二十二年四月立夏後三日
　　聽珊江文蒲序並書
