漢室賢王后，孔門高第人。
濟時成國器，樂道任天真。
特達圭無玷，堅貞竹有筠。
總戎寬得眾，市義貴能貧。
護塞無南牧，馳心拱北辰。
乞身來闕下，賜告臥漳濱。
榮耀初題劍，清羸已拖紳。
宮星徒列位，隙日不回輪。
自昔追飛侶，今為侍從臣。
素弦哀已絕，青簡歎猶新。
未遂揮金樂，空悲撤瑟晨。
淒涼竹林下，無複見清塵。
