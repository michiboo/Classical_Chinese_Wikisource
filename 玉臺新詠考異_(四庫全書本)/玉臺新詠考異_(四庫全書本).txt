　　欽定四庫全書　　　　　集部八
　　玉臺新詠考異　　　　　總集類
　　提要
　　〈臣〉等謹案玉臺新詠考異十巻
　　國朝紀容舒撰容舒有孫氏唐韻考已著錄是編因徐陵玉臺新詠自明代以來刋本不一非惟字句異同即所載諸詩亦復參差不一萬厯中張嗣修本多所増竄茅國縉本又併其次第亂之而原書之本真益失惟寒山趙宦光所傳嘉定乙亥永嘉陳玉父本最為近古近時馮舒本據以校正差為清整然舒所校有宋刻本悞而堅執以為不悞者如張衡同聲歌訛恐慄為恐瞟訛莞蒻為苑蒻之類亦以古字假借曲為之説既牽強而難通有宋刻不悞而反以為悞者如蘇武詩一首舊本無題而妄題為留別妻之類復偽妄而無據又有宋刻已悞因所改而益悞者如塘上行據宋書樂志改為魏武帝之類全與原書相左彌失其真皆不可以為定故容舒是編參考諸書裒合各本倣韓文考異之例兩可者並存之不可通者闕之明人刋本雖於義可通而於古無徴者則附見之各箋其棄取之由附之句下引證頗為賅備他如塘上行之有四説劉勲妻詩之有三説蘇伯玉妻詩誤作傅元吳興妖神詩誤作姣童徐悱詩悞作悱妻其妻詩又誤作悱梁武帝詩誤作古歌以及徐幹室思本為六首楊方合歡實共五篇與王融徐陵之獨書字昭明太子之不入選梁代帝王與諸臣並列之類考辨亦頗詳悉雖未必一一復徐陵之舊而較明人任臆竄亂之本則為有據之文矣乾隆四十五年七月恭校上cq=111
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














　　玉臺新詠考異原序
　　六朝總集之存於今者文選及玉臺新詠耳文選盛行而玉臺新詠則在若隠若顯間其不亡者幸也自明以來無善本趙靈均之所刻馮黙菴之所校悉以嘉定宋刻為鼻祖然觀所載陳玉父䟦則傳冩踳駮自宋已然䟦又稱得石氏錄本補亡校脫然則竄亂舊本未必不始於斯時陳氏茲刻蓋亦功過參半矣崇禎癸酉距今百有餘載意其書已不存乾隆壬申忽於常熟門人家得之紙墨完好巋然法物摩挲逺想如見古人然亦時時有訛字馮鈍吟雲宋刻是麻沙本故不佳信矣乙亥六月余自雲南乞養歸檢㸃藏書多所散佚惟幸是本之僅存林居無事稍理舊業偶取閲之喜其去古未逺尚有典型終勝於明人臆改之本用參校諸書仿韓文考異之例各箋其棄取之由附之句下兩可者並存之不可通者闕之雖可通而於古無徵者則別附註之丹黃矻矻蓋四閲月乃粗定耗日力於綺羅脂粉之詞殊為可惜然鄭衛之風聖人不廢苟心知其意溫柔敦厚之㫖亦未嘗不見於斯焉乾隆丁丑二月廿一日河間紀容舒序












