太上玄門正一日誦早課

琳琅振響。十方肅清。河海靜默。山嶽含煙。萬靈振伏。招集羣仙。天無氛穢。地無妖塵。冥慧洞清。大量玄玄。
常清常靜天尊
道場眾等。人各恭敬。恭對道前。諷經如法。
祥煙馥郁  瑞氣氤氳  羅天海岳遍遙聞  列聖盡來臨  賜福乾坤 大地獲清寧 祥煙初起  法界氤氳  羅天海岳異香騰 到處覆祥雲   達信通誠 賜福於遐齡 沉檀熀燕 瑞氣氤氳 結成寶篆透天門 上帝悉遙聞  鶴駕來臨 證此勝功勳。大聖香雲達信大天尊 (三稱)沉
太上台星，應變無停。驅邪縛魅，保命護身。
智慧明淨，心神安寧。三魂永久，魄無喪傾。
丹朱口神，吐穢除氛。舌神正倫，通命養神。
羅千齒神，卻邪衛真。喉神虎賁，炁神引津。
心神丹元，令我通真。思神鍊液，道炁常存。
靈寶天尊，安慰身形。弟子魂魄，五臟玄冥。
青龍白虎，隊仗紛紜。朱雀玄武，侍衛身形。
元始安鎮，普告萬靈。嶽瀆真官，土地衹靈。
左社右稷，不得妄驚。回向正道，內外澄清。
各安方位，備守壇庭。太上有命，搜捕邪精。
護法神王，保衛誦經。皈依大道，元亨利貞。
天地自然，穢氣分散。洞中玄虛，晃朗太元。
八方威神，使我自然。靈寶符命，普告九天。
乾羅答那，洞罡太玄。斬妖縛邪，度人（殺鬼）萬千。
中山神咒，元始玉文。持誦一遍，卻病延年。
按行五嶽，八海知聞。魔王束首，侍衛我軒。
凶穢消散，道炁長存。急急如律令。
道由心學，心假香傳。香爇玉爐，心存帝前。
真靈下盼，仙旆臨軒。今臣（弟子）關告，逕達九天。
天地玄宗，萬炁本根。廣修億劫，證吾神通。
三界內外，惟道獨尊。體有金光，覆映吾身。
視之不見，聽之不聞。包羅天地，養育群生。
受持萬遍，身有光明。三界侍衛，五帝司迎。
萬神朝禮，役使雷霆。鬼妖喪膽，精怪亡形。
內有霹靂，雷神隱名。洞慧交徹，五炁騰騰。
金光速現，覆護真人。急急如律令。
雲篆太虛。浩劫之初。乍遐乍邇。或沉或浮。
五方徘徊。一丈之餘。天真皇人。按筆乃書。
以演洞章。次書靈符。元始下降。真文誕敷。　
昭昭其有。冥冥其無。沉痾能自痊。塵勞溺可扶。
幽冥將有賴。由是昇仙都。
寂寂至無奈　虛峙劫仞阿　豁落洞玄文　
誰測此幽遐　一入大乘路　孰計年劫多　
不生亦不滅　欲生因蓮花　超凌三界途　
慈心解世羅　真人無上德　世世為仙家
大道無形，生育天地；大道無情，運行日月；大道無名，長養萬物；吾不知其名強名曰道。夫道者：有清有濁，有動有靜；天清地濁，天動地靜；男清女濁，男動女靜；降本流末，而生萬物。清者濁之源，動者靜之基；人能常清靜，天地悉皆歸。夫人神好清，而心擾之；人心好靜，而欲牽之。常能遣其欲，而心自靜；澄其心，而神自清；自然六欲不生，三毒消滅。所以不能者，為心未澄，欲未遣也，能遣之者：內觀其心，心無其心；外觀其形，形無其形；遠觀其物，物無其物；三者既無，唯見於空。觀空亦空，空無所空；所空既無，無無亦無；無無既無，湛然常寂。寂無所寂，欲豈能生；欲既不生，即是真靜。真常應物，真常得性；常應常靜，常清靜矣。如此清靜，漸入真道；既入真道，名為得道；雖名得道，實無所得；為化眾生，名為得道；能悟之者，可傳聖道。上士無爭，下士好爭。上德不德，下德執德，執著之者，不明道德。眾生所以不得真道者，為有妄心，既有妄心，即驚其神，既驚其神，即著萬物，既著萬物，即生貪求，既生貪求，即是煩惱，煩惱妄想，憂苦身心，便遭濁辱，流浪生死，常沉苦海，永失真道。真常之道，悟者自得；得悟道者，常清靜矣！
仙人葛翁曰：吾得真道，曾誦此經萬遍。此經是天人所習，不傳下士。吾昔受之於東華帝君，東華帝君受之於金闕帝君，金闕帝君受之於西王母。西王母皆口口相傳，不記文字。吾今於世，書而錄之。上士悟之，升為天仙；中士修之，南宮列官；下士得之，在世長年。遊行三界，升入金門。左玄真人曰：學道之士，持誦此經者，即得十天善神，擁護其身。然後玉符保神，金液煉形。形神俱妙，與道合真。正一真人曰：人家有此經，悟解之者，災障不幹，眾聖護門。神升上界，朝拜高真。功滿德就，相感帝君。誦持不退，身騰紫雲。
玄宗教主 大法真師 隨方設教度群迷 紫氣貫虹霓 清靜無為 天地悉皆歸 大聖常清常靜大天尊(三稱)
稽首皈依眾妙道　至心恭敬二玄真 今運一心心所議　粗識此經經所因 空色色空無有性　有無無有色空均 慧風出自天尊力　掃除心界不遺塵  唯願神光常擁護　證明今日守心人 今日守心何所證　不失凡身得道身 
　爾時. 元始天尊, 在七寶林中, 五明宮內, 與無極聖眾,  俱放無極光明, 照無極世界, 觀無極眾生 , 受無極苦惱, 宛轉世間, 輪迴生死, 漂浪愛河 , 流吹慾海, 沉滯聲色,　迷惑有無.　無空有空 , 無色有色,　無無有無,　有有無有,　終始暗昧 , 不能自明,　畢竟迷惑 . 
天尊告曰:　汝等眾生,　從不有中有,　不無中無,　不色中色,　不空中空.　非有為有,　非無為無 , 非色為色,　非空為空.　空即是空,　空無定空,　色即是色,　色無定色.　即色是空,　即空是色.　若能知空不空,　知色不色,　名為照了　始達妙音.　識無空法, 洞觀無礙,　入眾妙門,　自然解悟.　離諸疑網,　不着空見,　清淨六根,　斷諸邪障.　我即為汝 ,說是妙經,　名曰護命,　濟度眾生. 傳教世間,　流通讀誦.　即有飛天神王,　破邪金剛,　護法靈童,　救苦真人,　金睛猛獸,　各百億萬眾,　俱侍衛是經.　隨所擁護,　捍厄扶衰,度一切眾生,　離諸染著.　 
爾時 . 天尊即說偈曰: 視不見我　聽不得聞　離種種邊　名為妙道

上藥三品，神與氣精。恍恍惚惚，杳杳冥冥。
存無守有，頃刻而成。回風混合，百日功靈。
默朝上帝，一紀飛升。知者易悟，昧者難行。
踐履天光，呼吸育清。出玄入牝，若亡若存。
綿綿不絕，固蒂深根。人各有精，精合其神。
神合其氣，氣合其真。不得其真，皆是強名。
神能入石，神能飛形。入水不溺，入火不焚。
神依形生，精依氣盈。不凋不零，松柏青青。
三品一理，妙不可聽。其聚則有，其散則零。
七竅相通，竅竅光明。聖日聖月，照耀金庭。
一得永得，自然身輕。太和充溢，骨散寒瓊。
得丹則靈，不得則傾。丹在身中，非白非青。
誦之萬遍，妙理自明。
高上玉皇心印妙經
志心皈命禮     
三界之上，梵氣彌羅，上極無上，天中之天，鬱羅蕭臺，玉山上京，渺渺金闕，森羅淨泓，玄元一氣，混沌之先，寶珠之中，玄之又玄，開明三景，化生諸天，億萬天真，無鞅數眾，旋斗歷箕，回度五常，巍巍大範，萬道之宗，大羅玉清，虛無自然，至真妙道， 元始天尊。

志心皈命禮       
居上清境，號靈寶君，祖劫化生，九萬九千餘梵氣，赤書煥發，六百六十八真文，因混沌赤文而開九霄，紀元洞玉歷而分五劫，天經地緯，巍乎造化之宗，樞陰機陽，卓爾雷霆之祖。大悲大願，大聖大慈。玉宸道君， 靈寶天尊。
志心皈命禮     
隨方設教，歷劫度人，為皇者師帝者師王者師，假名易號，立天之道地之道人之道。隱聖顯凡，總千二百之官君，包萬億重之梵氣，化行今古，著道德凡五千言，主握陰陽，命雷霆用九五數。大悲大願，大聖大慈。太上老君，道德天尊。
志心皈命禮      
太上彌羅無上天，妙有玄真境，渺渺紫金闕，太微玉清宮，無極無上聖，廓落發光明，寂寂浩無宗，玄範總十方，湛寂真常道，恢漠大神通。玉皇大天尊，玄穹高上帝。
志心皈命禮 
紫微宸極，勾陳天宮，九光寶苑之中，五氣玄都之上，體元皇而佐司玄化，總兩極而共理三才，主持兵革之權衡，廣推大德，統御星辰之躔次，毋失常經，上象巍峨，真元恢漠，大悲大願，大聖大慈。勾陳上宮，天皇大帝。
志心皈命禮  
大羅天闕，紫微星宮，尊居北極之高，位正中天之上，佛號金輪熾盛，道稱玉斗玄尊，璇璣玉衡齊七政，總天經地緯，日月星宿，約四時行黃道，紫垣萬象宗師，諸天統御，大悲大願，大聖大慈。萬星教主，無極元皇。中天紫微，北極大帝。
志心皈命禮      
九華玉闕，七寶皇房，承天稟命之期，主陰執陽之柄，道推尊而含弘廣大，德敷蓄於柔順利貞，效法昊天，根本育坤元之美，流形品物，生成施母道之仁，嶽瀆是依，山川咸仗，大悲大願，大聖大慈。承天效法，后土皇地祗。
志心皈命禮
九天應元府。無上玉清王。化形而滿十方。談道而趺九鳳。三十六天之上。閱寶笈考瓊書。千五百劫之先。位上真權大化。手舉金光如意。宣說玉樞寶經。不順化作微塵。發號疾如風火。以清淨心而弘大願。以智慧力而伏諸魔。總司五雷。運心三界。羣生父。萬靈師。大聖大慈。至皇至道。九天應元雷聲普化天尊。
誦經功德。不可思議。諸天諸地轉靈機。皇王壽天齊。大道慈悲。萬化樂雍熙。
仰啟神威豁落將   都天糾察大靈官  火車三五號雷公   受命三清降鬼崇   手執金鞭巡世界 身披金甲顯威靈   綠靴風帶護身形   雙目火睛耀天地   頃刻三天朝上帝    須臾九地救生靈麟牙鳳嘴將三千  虎首貔貅兵百萬   走火行風前後衛  穿山破石捉妖精   祈晴禱雨濟世間  附體圓光通事意  治病驅邪如反掌     收瘟攝毒伏群魔    飛騰雲霧遍虛空  號令雷霆轟霹靂   三界大魔皆拱手   十方外道悉皈依  弟子啟請望來臨   大賜雷威加擁護  太乙雷聲應化天尊。 
此間土地，神之最靈，昇天達地，出幽入冥。
為吾關奏，不得留停，有功之日，名書上清。
向來早堂。誦經功德。上奉高真。下保平安。
賜福消災。同賴善功。證無上道。一切信禮。
志心稱念。道經師寶天尊。不可思議功德。
無上道寶，當願眾生，常侍天尊，永脫輪迴。
無上經寶，當願眾生，生生世世，得聞正法。
無上師寶，當願眾生，學最上乘，不落邪見。

早課功德。不可思議。諸天諸地眾神祇。國家壽天齊。大道慈悲。萬化樂雍熙。
（太上玄門正一早課終）
