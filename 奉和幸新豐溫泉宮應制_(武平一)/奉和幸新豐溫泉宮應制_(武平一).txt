
秦王登碣石，周后襲崑崙。
何必在遐遠，方稱萬宇尊。
我皇順時豫，星駕動軒轅。
雄戟交馳道，清笳度國門。
回輿長樂觀，校獵上林園。
行漏移三象，連營總八屯。
旌搖鸚鵡谷，騎轉鳳皇原。
絕壁蒼苔古，靈泉碧溜溫。
參差開水殿，䆗窱敞巖軒。
豐邑模猶在，驪宮跡尚存。
煙松銜翠幄，雪徑遶花源。
侍從推玄草，文章召虎賁。
深仁浹夷夏，洪造溢乾坤。
謬忝王枚列，多慙雨露恩。

