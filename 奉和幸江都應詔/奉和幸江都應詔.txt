
南國行周化，稽山秘夏圖。
百王豈殊軌，千載協前謨。
肆覲遵時豫，順動悅來蘇。
安流進玉軸，戒道翼金吾。
龍旂煥辰象，鳳吹溢川塗。
封唐昔敷錫，分陝被荊吳。
沐道咸知讓，慕義久成都。
冬律初飛管，陽鳥正銜蘆。
嚴飆肅林薄，曖景澹江湖。
鴻私浹幽遠，厚澤潤凋枯。
虞琴起歌詠，漢築動巴歈。
多幸霑行葦，無庸類散樗。

