粵稽古載籍以來，聖帝明王，德隆業茂，莫不揚休紀美，照耀簡編。若夫上天純佑下民，聚扶輿積厚之氣，篤生至聖。備道德之崇廣。集皇王之大成。經綸宇宙。彪炳帝紀。巍巍乎，蕩蕩乎，自羲軒至今，未有如我皇考聖祖仁皇帝之盛者也。洪惟太祖太宗肇構鴻基，發祥垂裕。世祖開天建極。統一寰區。暨我皇考天亶神靈，丕承先烈，以徇齊敦敏之質。而學有緝熙。以繼體守成之時，而事兼開創。以光華格被之勛，而日新盛德。以郅隆熙洽之運，而時敕幾康。臨御寶阼六十餘年。歷服綿長。超越千古。仁漸義摩。文經武緯。典章大備。聲教覃敷。峻德崇功，蟠天際地。有如敬天凜昭事之誠。尊祖切覲揚之志。郊壇禋祀，𡻕必躬親。廟享薦馨，心虔對越。用致蒼穹之昭格。聿彰謨烈之顯承。奉事兩宮，尊養備極。承歡致敬，閱數十年。巡幸則躬扶鸞輅。侍疾則步禱南郊。送龍輴而親行。瞻寢園而灑淚。自古天子之孝，莫與比隆。友愛裕親王等，垂老靡間。視疾臨喪，恩禮交至。推仁宗室。教育天潢。展親惇族，誼莫厚焉。宵衣旰食。明目達聰。親政六十餘年，夙夜勵精。始終惟一。臨軒召對，虛己求言。敷陳有益於民生，必蒙采錄。廉能實見諸治效，立荷寵褒。眷耆舊而體貌優崇。簡俊乂而程材器使。小廉大法。百僚皆得其人。綱舉目張。庶司各修其職。四方之利弊周知。萬里之情形洞燭。愛民如子，軫恤維殷。普樂利於農桑。裕蓋藏於積貯。偶遇水旱，立沛恩施。發帑蠲租，動以數百萬計。即在屬國，運粟賜糧，視同一體。德洋恩溥。故黎庶樂業。中外阜康。慎重刑章。哀矜庶獄。每於奏讞明允之中，施仁法外。嚴寒停遣。盛夏弛刑。大逆寬族誅。叛人無孥戮。如天好生之德，洽於民心。欽恤之仁。無以加矣。講幄弘開。精研道要。考六藝之折中。抉性理之精義。宸翰則鸞回鳳翥。天章則玉振金聲。禦定諸書，包涵萬有。融貫百家。緗帙瑤編，充牣冊府。生知天縱。莫名聖學之高深。加以重道尊師。表章儒術。親詣闕里，瞻拜加虔。賜博士於五賢。躋紫陽於十哲。訓飭多士，敦崇實學。加科廣額，惠浹儒林。壽考作人。於斯極盛。聖武布昭。神謨密運。天戈所指，立奏膚功。平三逆。收臺灣。布爾尼應期而授首。鄂羅斯望風而請命。躬率六師，三臨朔漠。殲噶爾丹而藩服乂安。命將徂征，長驅絕域。復達賴喇嘛而西陲寧謐。銷鋒灌燧。俾薄海內外，永慶昇平。廑念河防。親臨指授。覽全河之形勢。運疏瀹之神功。開中河，築高堰，而淮黃底績。東南獲衽席之安。浚永定，堤子牙，而漳滏順流。畿甸享膏腴之利。地平天成。萬世永賴。至若躬行節儉。而大官服禦，務崇樸素之風。秉德謙沖。而徽號鴻名，屢卻廷臣之請。至誠不息。而朝乾夕惕，本行健以法天。聖敬日躋。而肅廟雝宮，儼動容之中禮。凡茲盛美，莫罄名言。是以久道化成。太和翔洽。天庥滋至。𡻕奏屢豐。戶樂盈寧。人登仁壽。自古未賓之國，重譯踵至。戴高履厚，莫不尊親。升遐之日，自僻壤遐陬，遠暨蠻夷荒服，含生負氣之倫，感慟哀號，如喪考妣。群臣恭擬廟謚，曰聖曰仁。祗薦祖號，萬口一心。允孚公論。猗歟休哉，至矣大矣。朕纘承鴻緒。念切紹庭。踐阼之初，即簡命大臣等，董率儒臣，開館纂修。發金匱之秘藏。稽綸言於政地。表年系日，敬謹編輯。紀言紀事，鉅細靡遺。朕齋肅展禮，親加詳閱。歷今九載。敬成聖祖仁皇帝實錄若干卷。又於尊藏皇史宬外，恭繕全帙，虔供幾案。時時展讀，以遂朕敷時繹思，繼誌述事之意。於戲，帝載難名，而𡻕功昭布。日月之運行。星辰之經緯。可以仰觀成象焉。聖德難名，而治法昭垂。條理之精詳。規模之宏遠。可以仰求成憲焉。我皇考參贊位育之神。欽明精一之蘊。雖非簡牒所能殫述。而鴻謨駿業。炳於紀載。與天無極。萬世勿諼。後之紹作君作師之任，求治統道統之全者，終是乎在。敬弁言簡端，以昭示我子孫，俾永永敬承於億萬世。謹序
雍正九年十二月二十日
皇祖聖祖仁皇帝臨御六十一年，耿光大烈，融爍古今，積惠襲恩，淪浹寰㝢功德之盛，具載實錄，垂千萬禩。我皇考世宗憲皇帝御製序文，推本上天孚祐下民，列祖垂裕後嗣，篤生至聖，開邃古以來未有之盛業，煌煌乎言之廣大精密，至矣，蔑以加矣！予小子寅承丕緒，紹聞衣德，兢兢業業，仰思繼述皇祖皇考成憲；日於治事之先，展誦列祖實錄，周而復始。皇祖實錄，卷帙浩繁，排日敬覽，寒暑靡間，至自今、凡數閱矣。緬惟《尚書》、《史記》所載古帝王治化之隆，各極其至。而孔子於堯曰「惟天為大。惟堯則之。蕩蕩乎、民無能名焉。」於舜曰「無為而治」。孟子則曰「王者之民，皞皞如也。」予嘗推繹其㫖。想見唐虞中天之盛，乃今思皇祖之世之民，有以知孔孟之言，信乎其能知聖人也。皇祖自親政之始，即手鉏三蘗，蕩定南疆，滇黔閩粵之奧，揭日月而掃氛雺，海內赤子、喁喁向風。由是亭之毒之，喣以淳風，沃以甘澍，浸以醲化，甄以大鈞。數十年之間，南奠臺澎，北犁沙漠，命將肆征、而閭左無徵發之警。親臨淮河，指授方略。歷吳會，陟會稽；登岱宗，謁闕里。西巡關隴，抵雲中。三覲祖陵。觀於東海。𡻕出塞外。獮狩上都。天行之健，古無以加。而庠序詠仁、甿庶樂業、市廛殷阜、卒伍服習、熙熙然相忘於無所事事。於焉正晷緯，考律度，定元聲，煥為宸章，灑為奎翰，集古帝王文治之大成，而穆清宥密、凝然不見經營之跡。簡任公卿百執事，器使而責其成。俊壽魁碩，布列有位。外自節鉞連帥、以至守令、賢否清濁立判。剔侵蠹，勵廉平，吏治蒸蒸，無綜核之煩，而德意宣究。蠲逋賑恤，肆赦緩刑，指揮深宮之中、風馳萬里，匹夫匹婦，無不浸潯涵育，鼓舞德化而不能自已。當其時、誠所謂不識不知，順帝之則者耶。歷今二十餘年，遺澤餘烈，深入人心、固結而不可解。回溯鼎成之初，謳思如一日。夫乃恍然曰：「是所謂至仁如天、民無能名者也。無為而治、恭己南面者也。」孟子所謂「王民皞皞」者也。於戲！四海九州之民，無得而名。予小子又烏能名之。憶自幼沖，蒙皇祖撫愛，日侍左右。用人行政，皆睹記所及。簡冊紀載，政如杓衡規天，躔次測日，可見者跡象而已。於穆之運，重離之明，終無能言其所以然者。盥誦之次，稽首敬為之序，以誌紹庭繼序之忱於罔斁雲。
乾隆六年三月二十四日
一、登極、親政、典禮、皆書
一、恭上三朝帝後尊謚、書冊、寶文、全錄
一、恭上太皇太后皇太后徽號、書冊、寶文、全錄
一、祀天、地、太廟、山陵、日月、社稷、郊祀躋配太廟奉先殿升祔配享、祭堂子拜神、書
一、太皇太后皇太后聖壽節萬壽節、及元旦、冬至、凡大慶賀禮儀筵宴、皆書。御殿視朝、書
一、太皇太后皇太后慈諭、全錄
一、尊養太皇太后皇太后問安、侍奉、禮儀筵宴、書
一、大喪禮儀、書。奉安地宮禮儀、書
一、冊立皇后、冊封皇妃、書。冊立皇太子、冊封皇子、書。冊封皇太子妃、王妃、公主、書。廢、降、革、亦書
一、皇子生、書
一、恭謁山陵、臨幸闕里、禮儀宴賚、書。親征朔漠、閱視河工、指示方略、書。省方、行圍、皆書
一、祈穀、耕耤、視學、經筵、日講、大閱、皆書。其禮儀宴賚、亦書
一、謁陵巡幸、命諸皇子隨駕、書。諸皇子恭請臨幸王園、書
一、御製三朝神功聖德碑文、兩宮上壽文、及奏書、皆全錄。詔敕、上諭、全錄。御製各體文、有關文教武功、民生國政者、全錄
一、纂修實錄、聖訓、玉牒、國史、起居註、典訓、方略、一統誌、明史、皆書。欽定各種書籍、書
一、宗室分爵、親王郡王以下、奉恩將軍以上、冊封、襲封、晉封、及降、革、皆書。冊封郡主、郡君等、亦書
一、公主下降、郡主、郡君等出嫁、授固倫額駙、和碩額駙、多羅額駙、固山額駙、書
一、異姓王、公、侯、伯、精奇尼哈番、阿思哈尼哈番、封授襲替、書。升降黜革、亦書
一、外藩王、貝勒、貝子、公、封授襲替、書。升降黜革、亦書
一、文武大臣、加三公三少、及宮銜、書。革、亦書
一、宗人府總領府事、宗正、宗人、府丞、領侍衛內大臣、大學士、學士、六部、理藩院、尚書、侍郎、都察院左都御史、左副都御史、倉場、督捕、盛京五部侍郎、內務府總管、陵寢總管、翰林院掌院學士、通政使司通政使、大理寺卿、太常寺卿、光祿寺卿、太僕寺卿、詹事府詹事、順天奉天府尹、及直隸各省總督、漕運、河道總督、巡撫、提督學政、布政使司布政使、按察使司按察使、提學道等官、除授、皆書
一、鑾儀衛掌衛事、鑾儀衛鑾儀使、八旗都統、副都統、前鋒統領、護軍統領、提督九門步軍統領、奉天等處、直隸、各省、鎮守將軍、都統、副都統、提督、總兵官等、除授、皆書
一、滿漢文武官員、奉使外國外藩、書。奉差直隸各省、事關大典者、亦書
一、差遣大臣、往四十九旗蒙古會盟、書。勸農、訓俗、書。特遣官員緝拏口外竊賊、書
一、鎮守將軍、都統、副都統、督、撫、提、鎮、陛辭陛見、書。直隸各省布政使、按察使、朝覲、亦書
一、文武大臣、以老疾乞休、書。蒙恩㫖加銜獎賚。書。慰留、及起用、皆書、緣事休致降革、亦書
一、京察、大計、軍政、書。文武大臣自陳、降革、亦書
一、滿漢文武內外大小官制、添設、更改、裁並、皆書。衙署移駐、亦書
一、文武選法、品級考、及考課則例、有大更定者、書
一、開拓疆土、設立邊鎮、及府州縣衛所、書。改設、分置、裁並、亦書
一、每𡻕人丁戶口、田、地、稅、糧、茶、鹽、鑄錢之數、並於𡻕暮書。凡開墾軍屯、圈撥地土、編審人丁、折徵漕糧、蠲除賦役、停罷𡻕辦諸物、並漕運、錢法、茶鹽、榷關則例、有更定者、皆書
一、王以下、文武各官俸祿、軍士月糧則例、有更定者、書
一、遇恩詔、及奉特㫖、蠲免直隸各省新舊額賦、書。遇災荒發粟蠲賦、及於常例外、特恩賑恤、皆書。賑濟外藩蒙古、亦書
一、定禮儀、正樂律、治曆法、勘方輿、一切經欽定者、皆書
一、天象雲物、氣候徵應、及日食、星變、地震、書
一、頒歷、進春、書
一、頒詔天下、書。詔文、全錄
一、王以下文武官員軍民人等、凡有奏請稱頌聖德神功、聖意謙讓婉郤、俱書
一、每𡻕祭歷代帝王、先師孔子、及先農、太
𡻕、凡在祀典諸神、書。遣官祭長白山、嶽、鎮、海、瀆、歷代陵寢、先師闕里、書。敕封山川神號、書。厘定祀典、亦書
一、修葺前代陵寢、撫恤後裔、書
一、授先賢後裔五經博士世襲、書
一、王以下、文武大臣、蒙特恩賜予、書。賜宴、亦書
一、優禮高年、特恩宴賚、書
一、直隸各省鄉試、文武會試、殿試、傳臚、書。殿試制題、全錄。特恩開科、書。增廣鄉會試中額、書。及增加取進府州縣衛學文武生員、書。御試博學宏詞、及欽賜舉人、一體會試殿試、書。選庶吉士、及教習、授職、皆書
一、國子監、及直隸各省學政、條例有更定者、書
一、遠方外國、慕化歸誠、遣使進貢、書。賜封爵、給敕印、書。外藩來朝、及遣使進年貢、遣侍子入學、請通市、皆書。定年貢則例、及特恩減免貢物、書。宴賚、亦書
一、王以下、奉恩將軍以上、民公以下、阿思哈尼哈番以上、及在京文武官三品以上、在外將軍都統副都統督撫提鎮等官、及外藩王貝勒貝子公故、恤典、皆書。於常例外、特恩優恤、亦書
一、文武大小官員、及軍士、有歿於王事者、恤典、皆書。於常例外、特恩優恤、亦書。恤典條例、有更定者、亦書
一、旌表孝子、順孫、義夫、節婦、烈婦、烈女、並照例書。有奇跡奉特恩者、另書
一、建言有關國體政事者、書。彈劾大臣之罪、亦書
一、命將出征、調兵籌餉、一切方略、書。軍中奏報軍機、納降、獻捷、及凱旋、迎勞、書。其山海賊寇、地方官兵剿撫平定、亦書
一、出征大將軍王以下、文武大臣、侍郎副都統以上、及督撫提鎮等、以軍功加銜升賞、授世職、書。以失誤軍機、降革問罪、亦書。其文武大小官員、能立勛勞、特恩升賞者、並書
一、投誠官弁、特恩給與世職、及授將軍提鎮等官、皆書
一、興滅繼絕、綏定喀爾喀拉藏疆土、安集所屬人眾、書
一、平定察哈爾羅剎、所屬兵丁編設佐領、分隸八旗、書。平定三逆臺灣等處、安插投誠兵丁、書
一、平定朔漠、安插厄魯特降人、書
一、邊遠地方、土司、酋長、歸化投誠、書。宣撫、宣慰、招討等使、授職、襲職、書。改土為流、亦書
一、籌畫海疆事宜、書
一、八旗分設佐領、增添甲兵、書。
一、直隸各省水陸標營兵制、及驛傳烽堠添設、裁減、歸並、書。更定督捕條例、亦書
一、八旗、及直隸各省綠旗兵、奉恩詔、及特㫖頒賞、書。扈從、出征、戍防兵、於常例給餉外、特恩加賞、亦書
一、文武大臣犯罪、拘禁遷謫、及正法、書。特恩寬宥、亦書。不論官吏軍民、犯叛逆大罪正法者、皆書
一、肆赦、停刑、恤刑、皆書。律例有更定者、亦書
一、修葺壇、廟、奉先殿、書。營建山陵、書。重建闕里文廟、及凡在祀典諸神廟宇、並直隸各省先賢廟宇書院、皆書。嶽瀆等廟宇、賜御書匾額、書
一、重建太和殿、修葺乾清宮、書
一、黃淮兩河、運河、永定河、疏築事宜書。直隸各省、及邊塞地方、建築城垣、疏浚河渠、濱海濱江地方、築堤捍水、一切大工役、皆書

