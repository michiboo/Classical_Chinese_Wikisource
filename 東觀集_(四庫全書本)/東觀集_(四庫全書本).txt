　　欽定四庫全書　　　　集部三
　　東觀集　　　　　　　別集類二〈宋〉
　　提要
　　〈臣〉等謹案東觀集十巻宋魏野撰野字仲先號草堂居士先世蜀人徙於陜州真宗聞其名召之不出天禧三年卒贈秘書省著作郎野與林逋同時身後之名不及逋裝㸃湖山供後人題詠而當時則聲價出逋上澠水燕談載真宗西祀汾陰至遣人圖畫所居宋史本傳載大中祥符初遼使至宋言本國得野草堂集上帙願求全部續湘山野錄載長安名姬添蘇得野一詩至署於堂壁夸鬻於人則傾動一時可想也據天聖元年薛田所作集序野先有草堂集行在人間宋史亦稱野草堂集十巻則十巻者野舊本也序又稱其子閑以新舊詩三百篇混而編之彚為七巻因取贈典命之曰鉅鹿東觀集則東觀集者閑所重編七巻之本也此本凡詩三百五十九首題曰東觀集而乃作十巻未喻其故豈序文誤十為七歟別有東觀集補遺三巻出桐鄉汪氏家前後無序跋不知何人所輯今核所載詩一百十九首即此本之四巻至六巻葢書賈作偽之本不足為據或疑除此三巻正合薛田序七巻之數當為後人所合併不知除此一百一十九首則七巻僅詩二百四十首與田序三百首之説仍不相合知決不然矣野在宋初其詩尚仍五代舊格未能及林逋之超詣而胸次不俗故究無齷齪凡鄙之氣較楊朴詠蓑諸篇固無多讓亦錄隠逸詩者所不遺也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　東觀集原序
　　文勝質則史質勝文則野夫詩之作不與文偕大率情根於意言發乎情㸃而化之流為章句且綺靡者不以煙火為尚風雅者不以金石為多但務其陳古刺今去邪守正而巳非所謂者雖懐質文之宏辨負博勝之逸才故未能臻極於淵閾矣鉅鹿魏野字仲先甘棠東郭人也秉心孤髙植性沖淡視浮榮如脫屣輕寵利若鴻毛友義朋仁世稀與比自丱及長善於詩筆每敘事感發見景立言非拘方體圓動能破的故人之美惡物之形態時之興替事之正變遇事激發則可千里之外而應之舊有草堂集行在人間傳之海外真可謂一代之名流詎俾乎逸才宏辨者知也大中祥符中先皇帝展祀汾隂誕分田陜法輅所幸博採隱淪是時首被溫詔遜避不起其介癖也如此余與之交越三十年凡遇景遣興迭為酬唱每筒遞徃還則馳無逺邇天禧已未嵗冬余尹正京洛許造公居豈謂未及其期而隨物化去天子聞之乃震悼制贈秘書省著作郎仍錫之賻幣蠲以公徭其光遁也又如彼今嵗之春余忝綏益部載歴邵隂憩止之辰追訪郊墅噫巖亭索寞淒涼此時竹樹菁蔥依舊日奈伊人之既往而流風之如在有令息閑尤增素尚綽有父風能琴之外亦酷於二雅出先君所著新舊詩三百篇除零落外以其國風教化諷刺歌頌比興縁情者混而編之彚為十巻求為序述欲使先君子之道之行彬蔚而不泯耳餘執往知生不當推讓聊陳梗概用布之於編首漢書班固引著作局為東觀因取諸贈典故命之曰鉅鹿東觀集時天聖元年十二月二十七日樞宻直學士知益州充兵馬鈐轄薛田序




