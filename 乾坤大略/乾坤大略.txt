兵之未起，其說甚長，不必詳也。已起矣，貴進取，貴疾速。進取則勢張，疾速則機得，呼吸間耳，成敗判焉！此不可不知所向也。而所向又以敵之強弱為準：敵弱，或可直沖其腹；敵強，斷宜旁翦其支，此定理也。
翦其支者云何？曰：避實而擊虛也，乘勢而趨利也。避實擊虛，則敵駭不及圖，如自天而下。乘勢趨利，則我義聲先大振，而遠近向風。不觀唐太宗之趨咸陽乎？進乃勝矣。
不觀黥布之歸長沙乎？退乃敗矣。微乎！其不可以一瞬失也。
霸王大略，此其首矣！故不惜備錄之。知其說者，夫固無余蘊焉耳。若夫一時之利鈍，一事之堅瑕，又何足雲！
兵只一道耶？曰：不然。所向既明，則正道在不必言矣。然不得奇道以佐之，則不能取勝。項羽戰章邯於巨鹿，而後高祖得以乘虛入關；鐘會持姜維於劍閣，而後鄧艾得以逾險入蜀。故一陣有一陣之奇道，一國有一國之奇道，天下有天下之奇道。即有時正可為奇，奇亦可為正，而決然斷之曰：必有。
夫兵進而不識奇道者，愚主也，黯將也，名之曰「棄師」。不觀之蘇氏抉門旁戶逾垣之喻乎？其論甚精，無以易也。昔劉濞之攻大梁，田祿伯請以五萬人別循江、淮，收淮南、長沙，以會武關；岑彭攻公孫述，自江州溯都江破侯丹兵，徑拔武陽，繞出延岑軍後；曹操拒袁紹於官渡，移軍欲向延津，而潛以輕兵襲白馬，用此道也。
然則，用兵慎勿曰：吾兵可以一路直至，而無煩於旁趨曲徑為也。是以人國僥幸也，戒之哉！
兵之進也，固有所過城邑不及下者矣。必以戰乎？曰：非我樂戰也，不得已而與敵遇，非戰無以卻之。蓋兵既深入，則敵必並力傾國以圖蹂蕩我，恐我聲勢之成；此而不猛戰疾斗，一為所乘，魚散鳥驚，無可救矣！誠能出其不意，一戰以挫其銳，則敵眾喪膽，我軍氣倍，志定威立，而後可攻取以圖敵。古所謂一戰而定天下，其在斯乎！漢光武之於昆陽，唐太宗之於霍邑，可以觀也。昔沈田子以千餘人遇姚泓數萬之眾於青泥，其言曰：「兵貴用奇，不必在眾。今眾寡不敵，勢不兩立，若彼圍既固，則我無所逃，不如擊之。」
遂敗泓兵。此深合機要，百慮不易之道也。
戰固無疑矣。然不得其道，禍更深於無戰。古有百戰之說，以吾言之，不啻百也。將從何處說起耶？吾言吾初起之戰焉耳。以烏合之市人，當追風之鐵騎，列陣廣原，堂堂正正，而與之角，不俟智者而知其無幸矣。出奇設伏又何待再計焉。孫臏之破龐涓以怯卒，韓信之破陳余以市人，李密之破張須陀以群盜。用寡以覆眾，因弱而為強。善戰之術，固不止此；然當其事者，斷斷乎於此二者求之，則萬舉萬當；不然者，必敗。
戰失其道，未有不敗者；戰得其道，未有不勝者。勝則破竹之勢成，迎刃之機順矣。
自此招攬豪傑，部署長吏，撫輯人民，收按圖籍，頒布教章。所謂略地也，顧其策何先？
曰：是有機焉！蹈之而動耳，不煩兵也。
昔武信君下趙十餘城，余皆城守，乃引兵擊范陽，不能下。使非納蒯徹之說，以侯印授范陽令，而使之朱輪華轂以驅馳燕趙郊，則三十餘城烏能不戰而服乎？善乎！李左車之對淮陰也，曰：「將軍虜魏王、禽夏說，不終朝而破趙二十餘萬眾，威震天下，此將軍之所長也。然眾勞卒疲，其實難用。今以罷弊之卒，屯之燕堅城之下，燕若不服，齊拒境以自強，此將軍之所短也。為將軍計，莫若按甲休兵，北首燕路，而遣辨士奉咫尺之書於燕，暴其所長，燕必不敢不聽從。燕已從而東臨齊，雖有智者，不知為齊計矣。兵固有先聲而後實者，此之謂也。」至今思之，雖孫、吳復生，何以易焉！而要非戰勝之後，則斷不及此。何也？勝則人懾吾威而庇吾勢，利害迫於前而禍福怵其心，故說易行而從者順。若在我無可恃之形，而徒以虛言嬲眾，是猶夢者之墮井，無怪乎疾呼而人不聞也。此又不可不留意也。
《兵法》：「城有所不攻者。」當奉之以為主。至於要害之地，我不得此則進退不能如意，而形相制、勢相禁，於是反旗鳴鼓以試吾鋒，霍然如探喉骨而拔胸塊也。昔高帝長驅入關，已行過宛西，張良云：「今不下宛而西進，前有強敵，宛乘其後。我腹背受敵，此危道也。」乃夜回兵圍宛，克之，遂得前進無慮。夫以深入重地之師，計必制敵之死命，而留中梗以貽後患，豈良圖哉？古恆有軍既全勝，而一城扼險，制吾首尾，幾覆大業者，皆由於謀之不早也。狄青之取崑崙，神矣！不然，屈力殫貨，鈍兵挫銳之，豈不聞之？吾知有不顧而疾趨焉耳，何必攻？
能取非難，取而能守之為難；汛守非難，守而能得其要之為難。昔項羽委敖倉而不守，棄關中而不居，而卒使漢資之以收天下，此最彰明較著者也。他如陳豨之不知據邯鄲而阻漳水，董卓之不知依舊京而守洛陽，自古及今，坐此患者，不可勝數。而獨南宋君臣守江失策，尤為可笑。試取當日諸巨公奏議觀之，瞭然矣。

隆中數語，野夫常談。然亦曾有取其言細求之者乎？今其言曰：「荊州北據漢、沔，利盡南海，東連吳、會，西通巴、蜀，此用武之國。益州險塞，沃野千里，高祖因之以成帝業。若跨有荊、益，保其巖險，西和諸戎，南撫夷越，外結好孫權，內修政理；天下有事，則命一上將將荊州之軍以向宛、洛；將軍身率益州之眾，出於泰川。」天下規模，孰大於是！所以，當時英雄，所見略同。周瑜既敗曹瞞，因言於孫權曰：「今曹操既敗，方憂在腹心，未能與將軍連兵相事也。乞與奮威俱進，取蜀而並張魯，因留奮威固守其所，與馬超結援。瑜還與將軍據襄陽以蹙曹，北方可圖也。」江南形勝可以進窺中原者，其論蓋本諸此。
厥後，六朝勝敗不常，力皆不副。至於南宋諸公，有其言而無其事，然而其言亦精且悉矣。其所云：立都建業，築行宮於武昌及重鎮襄陽，以系中原之望。又云：天下形勢，居西北足以控制東南，居東南不足以控制西北等語，具關至極，聖人復起，無以易也。若夫朝廷之上置中書以綜機務，疆埸之外建專閫以總征伐，經理度支，撫馭軍民，適寬嚴之宜，得緩急之序，崇大體，立宏綱，破因循之舊格，布簡快之新條，使人人輯志，處處向向，斯立國之初政，又不可以一事不周者也。嗚呼！盜賊之與帝王，無俟觀其成敗，其規模氣象，蓋已不同矣。
干戈屢興，民不安業，郡縣蕭條，無雞犬聲。大兵一起，立見此景。語云：「師之所處，荊棘生焉。」信非虛也。如此，而擁大眾以征伐，掠無可掠，何況轉輸乎？古所謂百萬之眾，無食不可一日支，正此時矣！李密以霸王之才，徒以用粟不節，卒致米盡人散之憂。昔漢之興也，食敖倉之粟；唐之興也，資黎陽之利。今天下俱匱，既無秦、隋之富以貽之，何所藉以成漢、唐之大業乎？
屯田一著，所謂以人力而補天工也。其法不一，或兵屯，或民屯。大抵創業之屯與守成之屯不同。懷遠圖者，當於此處求之，無煩詳載也。
君見博虎者乎？平原廣澤，不憚馳騖以逐之。至於虎負隅矣，則當設網羅，掘陷阱，圍繞其出路，旁睨而伺之，久將自困。若奮不顧身，徑進而與之斗，鮮不傷人矣！
吾之用兵，自初起以至於勢成，敵境日蹙而力亦日專，此亦負隅之虎也。吾欲一舉而斃之，豈可不厚為之防哉？
昔周世宗既平關南，宴諸將於行營，議取幽州。諸將曰：「陛下離京四十二日，兵不血刃，取燕南之地，此不世之功也。今虜騎皆聚幽州之北，未宜深入。」世宗卒還師。宋曹彬、潘美諸將北伐，陛辭，太宗謂曰：「潘美但先趨雲、朔，卿等以十萬眾，聲言取幽州，且持重緩行，不得貪利。」及曹彬等乘勝而前，所至克捷，每捷奏至，帝訝其進軍之速。後果以諸將貪利輕進，至涿，竟為耶律休哥所敗。非明鑒耶！故欲克敵者，強其勢，厚其力，謹其制，利其器，然後堂堂陣、正正旗，聲罪致討而施戎索，乃全勝之術也。不然，吾寧蓄全力以俟之。經倫庶政，振舉遠猷，大勢既定，彼將焉往哉？
十卷中，至矣，盡矣。尚須補也與哉？曰：為「十勝」而設也。江南脆弱，誰不聞之。然跡其所以勝，不在強弱也，顧人之運用何如耳！遂並其佐勝之著、編中未錄者，偶記於此。此外，仍有王文成公破宸濠始末，兵略最精，不可不一覽。
此非談兵也，談略也。兵則千百端而不盡，略則三數端而已明矣。十卷挨次而進，各有深意，不可以一絲亂。……至於選將、練兵、安營、布陣、器械、旗鼓、間諜、鄉導、地利、賞罰、號令種種諸法，如人之耳目口體，一物不可少者，則各有專書，不在此例矣。
