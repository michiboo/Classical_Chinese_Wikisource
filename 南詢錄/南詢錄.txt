敘南詢錄
豁渠上人，姓鄧，蜀之內江人也。蜀人多為我言，上人初為諸生，即以諸生鳴其抱負也。已甚平生，未嘗以實學推許前輩，故亦不肯謬以其身從諸生後，強談學以為名高，雖蜀有大洲先生者，文章氣節，偉然可觀，睹上人亦未嘗以實學許之，以故師事趙老者，在朝盈朝，居鄉滿鄉，上人竟不屑往焉。此其負也，其倔強也如此。其尤可笑者，趙老以內翰而為諸生談聖學於東敝，上人以諸生講舉業於西序，彼此一間耳，朝夕相聞，初不待傾耳而後聽也，雖趙老與其徒亦鹹謂鄧豁已矣，無所復望之矣。然鄧豁卒以心師趙老而稟學焉。吾以是觀之，上人雖欲聞道不可得也，雖欲不出家、不遠遊、不棄功名妻子，以求善友，抑又安可得耶？吾謂上人之終必得道也，無惑也，今《南詢錄》具在，學者試取而讀焉，觀其間關萬里，辛苦跋涉，以求必得，介如石，硬如鐵，三十年於茲矣，雖孔之發憤忘食，不知老之將至，何以加焉，予甚愧焉。以彼其誌萬分一，我無有也，故復錄而敘之以自警，且以警諸共學者。中間所雲茅舍獨坐，雞犬明心，雖曰水到渠成，而其端實自趙老發之，吾固哀其誌，而決其有成，又以見趙老之真能得士也。
萬歷十五年夏後學李宏父書
南詢錄自敘
渠自幼質贛，與流俗寡合，即慕修養。既壯，知慕道學，情狀雖累墜，則有凜然與眾不同之機。四十二歲，遇人指點，於事變中探討天機，為無為之學。久久知百姓日用，不知的是真機。學者造到日用不知處，是真學問，遂從事焉。知鏡中影皆幻有，皆假真如而生，旋生旋滅，俱非真實，所謂事理，所謂日用，與夫有情無情，有善無善，有過無過，有作無作，皆非性命竅，是竅也，威音王以前玄旨絕能，所沒蹤跡，難以擬議，難以形容，難以測度，故曰無上，甚深微妙，法百千萬，劫難遭遇，欲透此竅，須致虛守靜。致虛不極，有未忘也；守靜不篤，動未忘也。虛極靜篤，得入清凈，清凈本然，道之消息。渠從事於此，遂得悟入。向在滇南參究的，在嶺南見得的，恍然復透其竅。如人遠遊，雖未得還，明了其家，所歸道路，於是走入深山窮谷順養焉。杜閑客之談，遠假借之徒，卻世情之交，自行自止，自歌自詠，優遊亟泳，以似凡情消化，離生死苦趣，入大寂定中，大光明藏生滅滅矣，寂滅為樂。休哉！休哉！
南詢錄
一
嘉靖己亥正月二十二日，渠於內江聖水崖前禮師，識透天機自運，不假造作，如人長安大路，機泯神定，是個甚麼消息；神泯天定，又是甚麼消息。先天《易》未畫先玄旨，後天《易》有畫後作用，宇宙內皆神為之主持，機為之運用，造化工巧，生生不已。有生即有滅，非究竟法門，且如何即是。
二
有僧授六祖《壇經》，渠潛心玩究，頗得消息。又得道川禪師拈頌《金剛經義》，有開悟，入青城山，得《中峰廣錄》、《黃襞心要》，參究玄微。是時，渠耳邊常有報將然事，形聲俱泯，詢諸玉峰。玉峰雲：『你修行，被鬼神覷破。又於人來參訪，預先知之，此是修行落靜境。』渠過灌縣，劉內官接去山中供養。一夜內，相夢一黑漢打他雲：『只好學小法，如何學我這個大道理？』吃捧痛哮，起告渠；次早與語前義，遂不知渠。小根之人，信難擔荷。住錫中皇觀，出入望雲莊。
三
渠自參師以來，再無第二念。終日終夜，只有這件事，只在捱羅這些子，漸漸開豁，覺得陽明良知，了不得生死；又覺人生都在情量中，學者工夫，未超情外，不得解脫。此外，另有好消息，擬議不得的。擬議不得的，言思路絕，諸佛所證無上妙道也。
四
良知，神明之覺也。有生滅，縱能透徹，只與造化同運並行，不能出造化之外。
五
與周松崖相遇雲南，泛舟海島，同宿太華寺。丁未二月，抵楚雄，府主謝鳳山遊雞足山。李中溪，大理人，管帶。渠於三塔寺。渠思性命甚重，非拖泥帶水可以成就，往告中溪，落發出家。溪甚喜，出文銀五兩，造三衣與渠落發。與玉峰書雲：『太湖落發，一佛出世。』戊申三月十日也。渠先號太湖。
六
返楚雄，玉峰出府，同榻數宵。抵廣通縣，楊秀才延至家供養。玉峰修書，邀回南安，辭甚哀切。居馬祖寺，默會相外消息。下雲南省城，一僧向渠說，向前李老公說你火性未除，予豈不知，但有意要除，就是二乘，除糞之道，空王庫內，無如是刀，參玄悟道，不是小小作用能湊泊者，故曰：『克伐怨欲不行焉，可以為難矣，仁則吾不知也。』
七
己酉、至貴州。渠向日在雲南，聞人說，摘花供佛也，無罪，也無福。有省，自後一草一木，皆不妄折。聞人說，一芥一粒，皆是生靈。有省，自後片菜勺水，皆不妄用。每出化緣，雖一撮米亦知感激；不布施的，亦不嗔恨。恆自訟曰：『幹自家事，帶累十方施主，委的難消。』落甘泉寺，渠病瘧方愈，被強僧智賓打，遇張一山講『上知與下愚不移』，渠曰：『人皆可以為堯舜，豈有不能移之理？故曰舜何人也？予何人也？有為者亦若是，舉烏獲之任，是亦烏獲而已矣。我固有之，非由外鑠，非不能移，是不移也。（』）一山邀去庵堂過夏。庚戌春，登南嶽衡山，過慈化寺避暑，往江西安福縣，落東山塔。塔僧涵溶問渠何之？渠曰：『往見東廓。』溶曰：『彼太宰輔，道望尊，你是個遊方和尚，安得輕於進謁？』
八
人有問劉獅泉：為學，人死了，何歸？獅曰：『歸太虛。』又問：『不學，人死了，何歸？』獅曰：『歸太虛。』詢諸渠。渠曰：『學，人不敢妄為，死歸太虛；不學，人無所不為，死亦歸太虛，何不效他無所不為，同歸太虛，豈不便宜！』
九
抵青陽山，遇程融山，閩縣人，署青陽學事。是晚尋向寺中作禮雲，適間肉眼不識，因問從來。渠曰：『從鄒東廓遊九華山。』融欣欣曰：『此時講學，人不情，不可從其講學。』渠曰：『孔夫子亦不足學乎？』融問孔子之學。渠曰：『孔子之學，一貫是宗旨，可以仕則仕，可以止則止，可以久則久，可以速則速，寒則穿衣，饑則吃飯，可睡則睡，可起則起，是他行持如此行持，自無意、必、固、我之私。無意、必、固、我之私，就是鳶飛魚躍妙機，就是維天之命，於穆不已，而成四時之造化，故曰：知智者，亦行其所無事，則其智亦大矣。廓翁把渠送付周都峰，邀回太平縣紫雲庵同過歲。
一O
辛亥二月，至杭州。過南京，住錫鷲峰寺，往棲霞寺參雲谷。渠問谷：『兀兀一床枕，終朝去大眠。不是世間法，不是祖師禪。在老和尚分上喚作甚麼？』復鷲峰寺堂主古林，另有靜室，使渠怡曠情懷，有問『莫我知』義。渠曰：『這個是孔子掃蹤絕跡話，子貢領會不得，曰何為莫知子，卻走蹤跡上去了，孔子只得就他可知答。』又問『予欲無言』。渠曰：『這些子事是說不得的，若落言詮，就墮見識中去了。四時行，百物生，是第二義，是說得的，非無言玄旨。』又問『學而時習之，不亦悅乎』。渠曰：『聖人之學，心學也。心體本來無一物，所以說，他說私意萌，說一覺便消除，是外道絕情事，非聖人心學妙機。』
一一
心齋格物是權乘，陽明良知是神明。水窮山盡，那著子便懸絕在。
一二
壬子二月，之泰州北山寺，時有三人問渠：『長老何處人？』渠曰：『四川。』『你問那裏去？』渠曰：『往安豐場泉。』『你往安豐場做甚麼？』渠曰：『我去安豐場，尋訪王東崖。』彼曰：『你莫是寄書與東崖？』渠曰：『是。』三人遂與作禮。此日起會講學，陸續來者知是與東崖書的和尚，鹹加禮貌坐下末席，再會坐上末席，三會坐上中席。是會也，四眾俱集，雖衙門書手，街上賣錢、賣酒、腳子之徒皆與席聽講，鄉之耆舊，率子弟雅觀雲集，王心齋之風，猶存如此。
一三
因王東崖指引，問湖州府武康縣天池山禮月泉。月泉雲：『第二機即第一機。』又雲：『知此一機則無第一第二。』蟊賊消息甚嚴，做和尚難於出入。癸丑重午後一日，養發崇德縣天清宮朱見陽書樓。渠自戊申三月落發，每每夢梳頭，每夢吃肉。既禁發則不復夢梳頭，既吃酒肉則不復夢吃肉，神明之昭然，信可畏憚。開酒葷則在寧國府涇縣，是夜夢人與雞肉吃，齒盡酸禁，腹中甚不堪。明日至涇寺，僧殺雞煮酒相待，不覺了滿口牙齒果酸禁難堪。忽覺前夢則不安，強勉忍耐，腹中響聲，隱隱擾攘，疼痛者數日。此一節，蓋為書生之見所惑，亦渠口腹之慾不了，至今慚愧。
一四
渠昔落發出家，鄉人嗟怨。趙大洲說是他坑了我。大洲躲避嫌疑，說不關他事。渠在家講聖學時，極窮困。起巖說：『鄧太湖餓死小洲。』對曰：『桂湖街餓死了一個鄧太湖，也好看。』渠亦曰：『趙大洲坑了一個鄧豁渠，也好看。』三教之衰也，天下之人隨業漂流，沈淪汩沒，如魚在沼中，生於斯，死於斯，能躍龍門者有幾？多端作孽，甘受輪回，波挈一生，不得安樂。此所以古人道舍其路而不由，放其心而不知求，哀哉！
一五
月泉贊：采芝白雲谷，邂逅藏冉翁。手攜紫筇杖，來自峨嵋東。謂昔楞伽頂，失腳沈海中。茫茫不知返，日月如轉蓬。擲卻丹霞筆，不臥維摩宮。窮心雞足巖，了法知所宗。再新拈花旨，一笑宇宙空。浩劫入彈指，誰始誰為終。籌添海屋滿，聊記雲水蹤。
一六
講聖學的，少上一著，所以個個沒結果。陽明透神機，故有良知之學。此是後天生滅法，未到究竟處，還可以思議。故曰：『但有名言，都無實義。』曰：『不離日用常性內，直造先天未畫前。』落漸次，不免沾帶，如何了得？藕絲掛斷鹽船，使他不得解脫。二乘在情念上做工夫，以求幹凈。這此（些）求做，便是情念，便不是凈。安得情盡，反障妙明真心。本來面目，不思善，不思惡，×麼時候，思慮未起，鬼神莫知，生死不相關之地也。至於作用一切善惡，都莫思量，自然得入清靜心體，湛然常寂，妙用恆沙，此便是轉大法輪了。鬼神覷不破之機，學人信受不及，透不得這個機關，都說理由頓悟，事由漸修，是由李家路欲到張家屋裏去一般。經雲：『一人發真歸元，十方虛空，皆盡消殞。』良有旨哉！邂逅張本靜。一書生以人倫責備。本靜曰：『這個秀才舊套子，你莫向他說，等他笑你沒見識。』
一七
乾坤分兩儀之理，坎離含二氣之華。金木成顛倒之義，鉛汞妙交媾之神。龍虎諧會合之意，戊己結兩家之好。復後當一爻之動，屯蒙按火候之節。符火應周天之數，進退妙溫養之功。順則生成，逆則丹成，此神仙之術，可以長生，與天地同悠久，未能超出天地之外，上智人根不屑為也。
一八
泛舟錢唐，抵蘭溪，寓陳次峰，登嚴子陵釣臺，歌萬事無心一釣竿，功名原自不相關。當時謬識劉文叔，匿得虛名滿世間。若有想見其人囂囂然青宵之上。甲寅春，過紹興，居陽明祠堂，探得陽明消息，已見大意，故能灑手逍遙而無拘束。遊陽明洞，見盛跡荒廢，陽明之徒所謂畫虎不成，反類狗者也。求不為名教中罪人不可得。
一九
學陽明不成，縱恣而無廉恥；學心齋不成，狂蕩而無藉賴。
二O
蟊賊猖獗，勢不可住。出天池，與唐一庵求路費，適張石坪贈銀五兩，得趨宣城。與貢受軒講究，不曾研極到不造作處，於性命關猶隔許遠。乙丑，渠在南塘山中，有人自受軒處來，誦其言，猶夫昔也有言王東崖倡學南京，說學問有為的不是。渠曰：有為的不是，何者？即是人。曰：我當時不知如此問他，學問究竟到性宗上，有為的固不是，無為的亦不是。張冰崖訪王東崖，崖問道理是有的、是無的？冰崖不能決。崖厲聲曰：是無的。彼歸誦之渠。渠曰：是不落有無的。
二一
無者，有之根本；有者，無之枝葉，均不是超然獨存，真元玄妙之理。
二二
丙辰年，過廣西八八嶺，徭人出沒可怖，強步至嶺下，饑餓勞苦之極。跌仆數次，恍惚不能前進，跌坐石上，閉目休歇，情念凈盡，生死利害，都顧不得。當此時，清靜寶光，分明出現，曾所未見；曾未有的消息，曾未有的光景，非言語可以形容。此是渠饑餓勞苦之極，逼出父母未生前面目來。渠功行未圓，涵養未至，參究未透，塵勞未釋，故不得解脫，知前在雲南悟的是相外消息，今在嶺南見的是相外光景。
二三
復興安，與鐘橫江究明前事。橫江曰：『魯人獵較，孔子亦獵較。』渠曰：『當此時，孔子若知己是聖，知獵人是凡，就有人我如何同去打獵，合是他與獵人一般妥貼，才無人我赤灑灑，無可把才與獵人同去打獵，且道孔、獵同一機也。獵人合一終凡夫？孔子何以成了聖人？』橫江曰：『孔子知。』渠喜而歌曰：『吾有知乎哉？無知也，空空如也。』橫江曰：『都相你，只了自己，葛天氏之民也，無懷氏之民也。天下太平，剖鬥折衡，而民不爭，又有何事可以修理也？你看得天下太重了。你肯去性命上研究，才見空生大覺中，如海一漚發，你若執定秀才舊套子，則為格式拘禁，是謂肉眼眾生。』
二四
堯舜事業，自堯舜視之，如一點浮雲過太虛。堯舜之所輕，眾人之所重也。更不去堯舜所重處尋覓，譬如蒼蠅鉆窗，何時得出三界，終須敗壞性命事，謂之向上機緣，非拖泥帶水可得成就。如今就做得君君臣臣，父父子子，兄兄弟弟，夫夫婦婦，如唐虞熙熙臯臯也，只是下的一坪好棋子；桀紂之世也，只是下壞了一坪醜棋子，終須卒也滅，車也滅，將軍亦滅。故曰往古遞成，千覺夢中原都付一坪棋。凡所有相，皆是虛妄，離一切相，即名諸佛。一日，聞酒店彈唱。橫江曰：『最能移奪人心誌。』渠曰：『世情中人聞，所以助欲道人得聞，皆足以養心。彈唱雖時俗之音，清韻悠洋，與琴瑟無異。個人興起不同，故曰琵琶箜篌，皆有妙音。如我按指海印發光爾，才動心，塵勞先起。』
二五
江問合用工夫。渠曰：『一切放下。』江曰：『只這的。』渠曰：『不這的，便是求解脫。』江曰：『莫不落頑空。』渠叫江，江應。渠曰：『你幾曾頑空，叫著即應，伶伶俐俐，天聰明之盡也。』渠向江雲：『但有造作，便是學問。性命上無學問。但犯思量，便是人慾。性命自會透脫宗下明白，當下便了性命，是個玄門以神為性，氣為命，便落第二義，便在血氣上做去了，便在遊魂上做去了。縱做得長生不死，也只得守其屍耳；縱做得神通變化，也只是精靈之術，於性命迥不相幹。神有聚散，性無聚散；氣有生滅，命不生滅。
二六
之全州，因謝月川見陳虛峰，留書房夜話。渠問虛峰日用工夫。虛峰曰：『我沒工夫用得。』渠曰：『任等則與常人情狀是一般。他吃飯，你也吃飯。他睡覺，你也睡覺，便無分別去也。』虛峰曰：『我與他睡得不同。』渠曰：『任等便是有我，必是你與他，是一般吃飯，是一般睡覺，便是泯然無復可見之跡，便是藏身處，沒蹤跡。沒蹤跡處，不藏身。如是機軸，自然虛而靈，寂而妙。』
二七
學得與常情，是一般吃飯，一般睡覺，如癡如呆，才是好消息。
二八
西山強渠還鄉。渠曰：『舜生於諸馮。遷於負夏，卒於鳴條，亦可以說他不還鄉乎？周濂溪，道州人，終九江。朱文公，建安人，居徽州。茍世情不了，皆有懷土之思。我出家人，一瓢雲水，性命為重。反觀世間，猶如夢中，既能醒悟，豈肯復去做夢？束蘆無實，終不免為寒灰；不思超脫，必定墮落。馬援，武人也，上不肯死於兒女子之手。大丈夫擔當性命，在二界外作活計，宇宙亦轉舍耳，又有何鄉之可居，而必欲歸之也！』
二九
時有善子平數者，推渠造化這幾年不利，幸得丙火焚甲木旺氣。渠曰：『我任有生的，子平算得人測度得，禍福加得，造化播弄得；我那無生的，子平算不得，人測度不得，禍福加不得，五行播弄不得。』
三O
丁巳年，登嶽陽樓，遊呂仙亭，泛舟洞庭。四月四日，抵武陵。曩寓雲南，有『一筇直渡武陵津，遊遍巴山十二春』句。十二年後果抵武陵，參道林於萬點桃花村落中。道林胸次，與青天白日一般。其學以慎獨為宗，工夫在幾上。幹，渠曰：『須在誠無為理會，才是幾先之學。誠則神，神則幾自妙。研幾落第二義，墮善惡上去了，總是體認天理之流弊。道翁受了甘泉體認毒，畢竟變化不得，不能見道。道翁臨終曰：『我說死容易，那個曉得死這麼難。』翁可謂安命矣。不能造命。安命有生有死，造命無生無死。
三一
歲盡，過酆州龍潭寺，華陽王府生於瑞啟，與王延與語、與仆、與舍、與田地，安渠徒眾上。荊南徐東溪於舍前建庭房三間，為又憩之所。渠雲遊湖海，多得高人貴客扶持，無小人之害，得以專心致誌這件事，鬼神默佑之恩也，豈偶然哉！
三二
渠之學，謂之火裏生蓮，只主見性，不拘戒律；與人無別，而有主宰；風波之內，可以泊岸。此理本自昭卓，領荷不易，神明默契，不假工夫，無事而心自靜。心靜而神明自清，而機自活，人悟自妙；悟妙而道可證矣。
三三
與劉洞衡話於龍潭。方丈敘及孔子五十而學《易》。衡曰：『我們如今講究的，就是《易》。孔子學學這個，若去『有過』、『無過』上觀孔子，便不是聖人；大機大化大運用的妙義，便不是聖人之學。
三四
己未三月，到荊州，與張太和共談半晌，如在清涼樹下打坐。和曰：『我在京師，風塵難過，故又告病回家。』渠曰：『你好見得有風塵？』和曰：『我還見得有風塵。』又曰：『如今還有許多煩惱。』渠曰：『分別煩惱菩提，卻世情不能混合。不惟被煩惱打攪，亦被菩提打攪。』如此學解，非了義法門。此學以見性為宗，煩惱菩提俱皆分外。
三五
復酆州正庵主人曰：『儒家論性，總歸於善。佛論性上原無善惡，此所謂最上乘之教，免得生死。』有言儒家在事上磨練。渠曰：『說個磨練，就有個事，有個理，有個磨練的人，生出許多煩惱，不惟被事障礙，且被理障。欲事理無礙，須要曉得就是理欲透向上機緣，須要曉得理上原無事。』
三六
或曰：『以堅性為宗。有此宗旨而已，情慾宛然如雲中日，波中水，本色不得呈露，如何得以見性？』渠曰：『性宗之學，如彼岸有殿閣，八寶玲瓏，迥出尋常。我原是那裏頭人，不知何時誤到此岸來了。投宿人家臭穢不堪。忽有長者，指我彼岸。八寶莊嚴處，是我家當。我未曾見，今得見之。一心只要往那裏去，此岸臭穢，安能羈絆哉？』
三七
凡有作則有意，有意則有情，有情則有流轉；無作則無意，無意則無情，無情則無流轉。
三八
江西慈化寺僧守約寄書，有『省力處即得力處』句。又雲：『以見性為宗，一切拚下，則心虛理得』。此是修到透關的，更無別法可息輪回生死。如別有法，則不能與本分相應，奚能開示悟人佛之知見？
三九
執知見為實有，此眾生知見。達知見無實性，此佛知見也。
四O
專去煩惱，垢盡理明，此小乘教煩惱即是菩提。事理混融，此大乘教。只主見性，煩惱菩提俱皆分外，此上乘教。上乘之學，專透性命，玄元之一竅，不在神機上幹，不在事情好與不好上幹。
四一
自宋以來，學孔子的流落情念，學老子的流落法術，學佛的流落空寂。宋儒之學行於世，孔子之教衰；平叔之學行於世，老子之教衰；神秀之學行於世，古佛之教衰。
四二
一日往探葉品山，論及睡著不做夢的時候，此是沒沾帶去處。言思路絕，煙火泯滅，五丁不能致力，六賊不能窺測，是謂上機緣。玄之又玄，這個玄機，徹上徹下，所謂神光獨耀，萬古徽猷，包含宇宙，照徹今古，天地有壞，渠則不壞，諸佛之妙心，眾生之命脈也。
四三
上乘覷破性命機關，有情無情，皆所不論，直造佛祖門庭，小乘大乘，皆不屑為，此乃教外別傳，沒能所、絕蹤跡，超於言語想相之外者也。至哉玄機，妙哉秘義！今之學者，有個道理，有個學的。人人與理為二，則墮兩邊之見，又有一等，以世事另作世事，以學問另作學問。幹世事時，黽勉從事，忘了學問；幹工夫時，沈潛理趣，違誤事為。古之人，勤事者，莫如禹。必待水上平然後學，則八年在外，皆苦趣也；當事變者，莫如周公。謂公必待流言止然後學，則三年居東，皆尤危也。心跡之判久矣，雖久於學問者，未能混融心跡為一，縱橫無礙，其弊安在哉？
四四
人在眾生之中，智巧固優，茍不知學，比眾人猶苦。何貴於智？學者於眾人之中，知學固憂，茍不了道，比眾人猶苦，何貴於學？天機在人，分分明明，停停當當，活潑、圓融、透徹。當動時自動，當止時自止，加不得一毫人力安排布置。凡人動靜語默，幹好幹不好是他。其所以生天、生地、生人、生物，春夏秋冬，風雲雷雨，飛潛動植，皆是他在變化。百姓日用，用此也；率性，率此也。此是後天道，若墮其中，即有生滅，難免輪回，縱雖曉得向上事，難以透入。
四五
但動念即屬境界，有善有惡，與無善無惡面目，另是一樣。凡聖消息，於是乎分矣。超出動靜語默者，無善無惡妙機也。才有著，不拘好歹，俱落境界，而非本來面目。不露面目時，是個甚麼模樣，說似一物，即不中。有著的，是有心知識；不著的，是無心知識。
四六
如今眼前這些人，一往一來，動作的都是本色，不曾加添一毫意思安排，我們參及究到這等去處，才得妥帖。久久心法雙泯，就與亦子一般，渾無掛礙。到此地位，日新又新，火然泉達之機，自有不可遏。到頭消息，豈易言哉！
四七
當機拂逆時，不容不怒。當感傷時，不容不哀。文王之赫怒，孔子哭之慟，皆發而中節，天機不容自己也。學者不達孔文這一竅。當怒而怒，謂之動客氣；強執而不怒，謂之有涵養。與文之帝則，孔之從心，大不侔矣。
四八
夜間夢幻，是遊魂把識神到處引將去了，曾所未見境象見之，曾所未到處到之，與日間情念，同一妄機之展轉也，均謂之幻。幻也者，從無中生有，從無中而滅，本非真實，何足繫念？一切情念，依機而起。機依神，神假真心妙明，無端變態，生生不已，透妙明真心，寂滅現前一切，生滅自然，潛消默化，雖自己亦不得，二與其機之神也。
四九
學問不的當人，每談世事，卻有滋味，有情趣，一句延一句，一事延一事，不覺漂流去了。學問的當人，非不談世事，其心淡然，無欲無情，一句兩句，三四五句，就沒有說的，不相這等人，做不得主，以致葛藤不斷。有等做工夫的與不曾忘見的，於世事亦少談論，有物在心，學問亦未的當，於世事無情，於道理有情，均不是忘機之流也。
五〇
見道之人，遊戲三昧，一切情念不能系；茍非其人，舉心動念，皆是無明障礙本性。見道之人，悔過也好，收斂精神，保合太和，元氣不悔也好，放蕩形骸之外，心曠神怡；茍非其人，悔則墮外道，不悔則惰世情。
五一
學問以同流合汙為混俗，以肆情徇物為率真。與其同也，不如立己於峻；與其黨也，不如踽踽涼涼。和而不同，群而不黨，非學問明白腳跟穩當者，不能終日乾乾，夕惕若無咎者，學者不可容易撒手。
五二
書生泥於舊見，謂佛自私自利，不如他聖人萬物一體。佛者，妙覺也，乃大智之別名。世界在大覺理中大海之一浮漚也，皆幻化。自佛視之，時藐然其至微也，故其立教，以出世為宗。儒者在一浮漚中，尚且鉆研不出，敢望其領是道乎？茍非超群逸格之才，不足以擔當此道，古今罕有其人，豈可責備書生輩！書生且不可，況其全真之徒歟，況時流之禪歟！
五三
講聖學的，脫不得秀才舊套子。雖說情順萬事而無情，終是有沾帶，饒他極聰明，會修為止，透視前的向上事，實難悟入。
五四
情順萬事而無情，即物來順應義，不如在廓然大公上理會。在廓然大公上理會，更不如內外兩忘。
五五
事上窮究理，理則難明；理上窮究事，事則易明。事理雙泯，窮究個甚麼？此處難得明白事理雙泯，就是向上事。常應常靜，常靜常應，是動靜中事。機動念動，機止念止。有念有情，非解脫之門。盈虛消息之機，未有頃刻之停止。難以言非定，非涅盤耳；非涅盤，非安樂；非安樂，非究竟。
五六
有等幹良知的，以復好境為致知之功，雖未造作，有心求好，豈能脫然無累！
五七
不慮而知，無知之知也。不學而能，無能之能也。知之與能，皆屬神機，非超然獨存玄妙之理。
五八
此時講聖學的，皆以分別是非善惡的是良知，不分別是非的是知識，運用是非善惡之中者、良知也，夫人所不能自與也。分別是非善惡者、知識也，夫人能與之也。良知、知識之別，學問之真假所系，可不慎歟！
五九
學問在情念理會，則有擬議之病。在機括上理會，止透盈虛消息之理。在大寂定中理會，斯入光明藏。寂而常照，照而常寂，是謂無上秘密；妙法門，是無生法忍。
六〇
一切妄心，原非本性。旋起旋滅，不能防礙。世情中人，只知有妄，不知有真，是謂認賊為子。學問中人，必欲去妄，以復天真，是謂以賊趕賊。除了妄心都是道，超於真妄是謂學。
六一
世人不能歸根復命，只為捨不得。捨不得，放不下；放不下，成不得。故曰眾生皆有如來智慧德相。只以貪著而不證得，相逢盡道休官去林下，何曾見一人捨不得？
六二
一切拚下，身心安靜則氣清，氣清則精神翕。翕則靈，靈則徹；徹則可以透本元，而大化之功成矣。
六三
鄧慶素有潁悟，曰：『你們講的這個，我也省得。』問如何謂之妄心。渠曰：『不當想的想，不當為的為，一切世情皆妄心。』如何謂之真心。渠曰：『當想而想，當為而為，一切有理的皆真心。』曰：饑來吃飯倦來眠，可是工夫否？渠曰：『率性。率性就是工夫。』渠一日閱《南詢錄》秘義。慶侍曰：『這個書都在說這個道理。這個道理明白，這個書也不消要得他。』一日，渠問慶。慶曰：『你問我是妄心，我答你是真心。你問我有心，有心是妄；我答你無心，無心是真。』渠一日命慶言學。慶曰：『不要說。』適慶收拾臥具，渠又問。慶曰：『我這等收拾臥具，就是鶻裏鶻突做，就是不識不知，順帝之則；不要時常把來說。』
六四
要得超凡入聖，必須一切放下。有心放下，就放不下。饑來吃飯倦來眠，行所無事，不求放下，心自放下，一切放下。不拘有事無事，則身安；安則虛而靈，寂而妙，自然超凡入聖。超凡入聖之訣，只要過得凡情這幾道關，一切世情與一切學問，皆凡情也。如此凡情，都是心性上原沒有的，一者見境生心，境滅心滅，如水上波、天上雲，有他不見為害，無他不見有加。蓋以波之與雲，原非水與天之所有也。此是世情上的一道關。這道關，古今學者，都打不過。由是有一切學問，一等去了不好的，認著好的，此是善惡上幹工夫者，此是一道關；一等好不好俱不認。認著所以幹好幹不好的，是甚麼在幹，此是認知識作良知者，又是一道關，一等認不識不知、自然而然的，此是認識神作元明照者，又是一道關。以上數種皆凡情，過得凡情這道關，即入聖化。且道這幾道關如何過得去？咄，路遠夜長難把火，大家吹滅暗中行。
六五
有心做出來的，是有心知識；無心做出來的，是無心知識。做得不好的，是不好妄心；做得好的，是好妄心。除卻此，那個是道人本色？
六六
慶曰：『睡著不做夢時候，既無一物，何以鶻鶻突突不明徹？』渠曰：『血氣障蔽，所以鶻鶻突突不明徹。一切放下，食慾漸消，血氣漸漸清。血氣清，所謂無一物的，才得明徹。睡著的是濁氣，做夢的是幻情，氣清情盡，不打瞌睡，亦無夢幻。』
六七
此時學者，多在妄心上做工夫，謂除了妄心，都是道。不知妄心皆見境而生，境滅心滅。古人謂一切如鏡中影，皆幻有。愚人不知，必欲遠離；惟其遠離，輾轉成有。又謂以幻心滅幻塵。幻塵雖滅，幻心不滅；幻心雖滅，滅幻不滅；滅幻雖滅，滅滅不滅。或有通此一竅，又落有無。謂行所無事是率性，率性就是聖人。又謂現前昭昭靈靈的，就是鴻矇混混沌沌的。又謂第二義，就是第一義。又謂後天就是先天，曰行，曰率，曰義，皆可名言。有名言，皆落相；有相皆物也。今之學者，只透得率性之謂道，透不得天命之謂性，此所以不能超脫凡情，個個都是害病死，個個沒結果。
六八
一日，同秦忠卿往館，訪友忠，說幹好的也是心，幹不好的也是心。渠曰：『如此說心，是個不好的。』或曰：『習於善則善，習於惡則惡。』渠曰：『如此說心，是個習成的，良知豈用安排得！此物由來自渾成，如是會去還較一線。這一線，便隔萬里。』
六九
慶問學人，一江清水，淺處可以見徹底，深處不能見徹底，何謂也？學人不能答，詢渠。渠曰：『眼之明，有限量。』學人譬諸火。渠曰：『火之明，亦有限量；日月之明，亦有限量，囿於形也。有個沒限量的，不囿於形、超於神明之外，是謂元明，照破三千大千恆河沙世界。
七〇
一切妄心皆幽暗，崖前鬼魅隱不發，是謂引鬼入宅，照破煩惱；是弄鬼眼睛，但有造作，皆鬼家活計。幽暗中亦增幽暗，安能透向上？既知向上，大光明藏大受用，安肯棲棲？凡情世界，受此魔昧之擾，只恐識趣情深，不能一時便得解脫，只當於妄心內了此妄心，是謂就鬼打鬼，一番情盡，一番清虛。只此清虛，便是大光明藏消息，一一情重，一一清虛；只此清虛，便是大光明藏漸次。
七一
鄧慶回酆州，未及三月而返，不顧為學。渠曰：『鄙哉！』叱曰：『世情斷喪人，太煞容易。』化甫曰：『千古聖人命脈，豈是這等人承受！』不久，化甫亦退席。渠曰：『世情斷喪人，太煞容易。』
七二
一日，坐楚倥茅亭，聞雞啼，得入清凈虛澄，一切塵勞，若浮雲在太虛，不相防礙。次早，聞犬吠，又入清凈，湛然澄沏，無有半點塵勞。此渠悟入大光明藏消息也。
七三
先天者，天地之先也。天地之先，更有何物？無物，更有何事？後天者，天地之後也。天地之後，始有物。有物始有事，有事中無事，有物中無物，便是透先天妙訣。
七四
今之人不曰起念，而曰起心；不曰有情，而曰有心。蓋以念之與情，雖皆幻，妄緣機而有，機緣神而有，神藉元明真心而有，故有所謂心好心不好，性善性不善，種種之見不同也。神隨機轉，機隨情念轉，情念有善有惡，神機可以為善為惡，皆幻化也。元明真心是轉移不得的，情念不能及，神機不能入。故曰：『炳煥靈明，超然而獨存，與神機迥不相幹。』故神機有生滅，元明真心無生滅也。惟神也，藉賴元明，故有不可測之妙機，緣神而生，故活潑潑地。至若元明真心，普照恆沙國土，廣鑒一切，有情可以知螻蟻之聲，可以知兩點之數，可以知草木痛癢，日月照不到處能照之，神明察不到處能察之，神機功德可思議，元明功德不可思議，是謂大明，是謂大神，是謂無上，是謂無等等是。故照可以言心，寂可以言性，不可以言命。命也者，玄之又玄也。
七五
凡有造作，有思辨，有戒治，有持守，有打點，有考究，有為之學教也。初機謂之修道，行則行，止則止，睡則睡，起則起，不識不知，無修無證，日用常行之事，鳶飛魚躍之機，無為之學教也。儒者謂之率性，大寂滅海，大光明藏，超於言語思想之外，不在人情事變之中，難以形容，難以測度，不屬血氣，不落有無，不墮生滅，是謂向上事，是謂最上乘，一名『性』、名『命』。教脒，有心是欲，有欲不能入道。道無意，無意則虛靜；虛靜則靈明，靈明則可透性命之竅。
七六
今之書生誌於富貴而已，中間有竊道學之名、而貪謀富貴者，跖之徒也。或有假富貴，而行好事，存好心，說好話，幹好事，盡忠報國，接引賢人，謂之誌於功名；似也，謂之誌於道德則未，謂之德；似也，謂之妙道則未，妙道與富貴功名，大不相侔，假富貴未能忌富貴也，誌功名未能忌功名也，未忘欲也。欲者，理之友，故曰妙道則未。
七七
天下極尊榮者美官，妨誤人者亦是這美官；人情極好愛者美色，斷喪人者亦是這美色，打得過這兩道關，方名大丈夫。
七八
修養的，脫不得精氣神；修行的，脫不得情念；講學的，脫不得事變，皆隨後天煙火幻相，難免生死，故其流弊也。玄門中人，誇己所長；禪門中人，忌人所長；儒門中人，有含容、能撫字、藹然理義之風，只是他繫纍多，不能透向上事，若海中維伸出頭來，拔不出身來，都是上不得岸的。與他人處，亦能妨誤。佛家以明覺為迷昧，儒家以明覺為自然；佛所忌，儒所珍也。所謂本覺妙明，模糊不透，安能脫去凡胎，超入聖化之中？
七九
真精妙明，本覺圓凈，非留生死，及諸塵垢，乃至虛空，皆因妄想之所生起，此言性命真竅，原是無一物的。今欲透上去，必須空其所有，幹幹凈凈，無纖毫沾帶，故曰心空及第歸。
八〇
心、肝、脾、肺、腎，五臟之名也。今之人，皆指肉團之心為心，其中一點空虛，曰神明之舍。以六塵緣影、昭昭靈靈者為心，猶為認賊為子，況以臟腑為心乎？學者不知心，不知性，不知命矣，其何以脫凡情，離色身，超入聖化？
八一
儒者之學，變化氣質而已；全真之學，調養血氣而已；禪那之學，種下善根而已，既非超群逸格之才，又無明師指點，執定尋常伎倆，無過人潁悟，終亦必亡而已矣。
八二
學到日用不知，不論有過無過，自然有個好消息出來。見有過，則知無過好；見無過，則知有過不好。好不好，皆迷境也；反不如百姓日用妥帖。堯之安安，孔子之申申夭夭，才是樂，才是學。邵堯夫渾是個弄精魂的人，白沙打住吟風弄月船，陽明且向樽前學楚狂等意，與堯夫同，不得與堯孔同。除了他這些好意思，才得安安申申，才與百姓一般妥帖，才是道人本色。學百姓學孔子。百姓是今之莊家漢，一名上老。他是全然不弄機巧的人。
八三
古人論學，只說夫婦之愚與知。又只說百姓日用，及其至也，說聖人中間許多賢才智巧之士，都說不著他。百姓是學得聖人的，賢智是學不得聖人的。百姓日損，賢智日益；百姓是個老實的，賢智是弄機巧的。一個老實，就是有些機巧，便不是。
八四
孔子曰：『吾有知乎哉？無知也。於鄉黨恂恂如也。』似不能言者，才是一個真百姓。學得一個真百姓，才是一個真學者，才是不失赤子之心，無懷氏之民也，葛天氏之民也，此之謂大人。
八五
道學之倡，已千百年，中間能有幾個人學得成個孔夫子？其弊也，所宗者孔子，所學者朱子，視『一貫』之旨，如天之高，不可階而升也。不知百姓皆一貫也。孔子示人以一據可畫者言之也，指天機而言也，更有畫不出來的，機緘不露，才是到家。
八六
程子動亦定，靜亦定，作定性論。白沙曰：『定性豈能忌外物，寂而常照者性也，未嘗不定？程子認識神作性，古今不達向上一竅，皆認識神為性也者，不落有無者也，而於何處加定之之功？此程子之學，所以不得到家，雖造到廓然大公，還有個公在；物來順應，還見得有物在，豈能忌外物？所以致學者，不知本心，而有求心之弊。照而常寂者心也，曰寂則無查考，卻於何處求之？是認念作心，認意作心，深造者認神作心，認機作心，故有曰神明之舍，有曰方寸之間，種種方所言心，妄上加妄，終無了期也。本等是一江清水，被這迷人攪起波來，故曰依舊落迷途。』
八七
水原無波，謂波非水，不可也。鏡原無像，謂像非鏡，不可也。執波為水，迷失本凈；執像為鏡，迷失本明。波盡水凈，澄然湛寂；像盡鏡凈，朗然虛明。
八八
潛魚水底傳心訣，棲鳥枝頭說道真。此非上下察乎？程子贊曰：『活潑潑地，宜致思表天機之動蕩也。』或曰：『無機之前，非太始乎？太始之始，非太玄乎？』渠曰：『太始之玄，是謂真玄；太玄之始，是謂無始。無始也者，無生之藏也；真玄也者，玄元之天也。無生之藏，是謂大定；玄元之天，是謂大還。是定也與是還也，無魚之潛也。無魚之潛，將何傳焉？無鳥之棲也。無鳥之棲，將何說焉？無可傳者，是謂本心；無可說者，是謂妙道。得本心者，謂之得訣；歸妙道者，謂之歸真。此訣之外，非真決；此真之外，非玄真。由是而究焉，可以知性命之旨矣！
八九
陽明詩教：『卻鄰擾擾周公夢，未及惺惺陋巷貧。』諷孔子：『一竅誰將混沌開，千年樣子道州來。』諷周子：『影響尚疑朱仲晦，支離休作鄭康成。』諷朱子。
九〇
陽明詩教：『但致良知成德業』，亂草草事。『只是良知更莫疑』，撥草尋牛事。『直造先天未畫前』，望見白牛事。咦，他的這條件，犯人苗稼，管取收拾不徹。
九一
惡動之念，咎也。知其為咎，則終日動而無惡。喜靜之念，咎也。知其為咎，則終日靜而無喜。無惡則動亦定，故終日動而自不覺其動也。無喜則靜亦定，故終日靜而不覺其靜也。是謂動而無動，動可靜矣；靜而無靜，靜可動矣。一動一靜，無非造化妙機，圓融不滯，某如是，天地亦如是。上下與天地同流，豈曰次補之哉！
九二
有問學人：『那個是汝的妄心？』人曰：『汝問我的是妄心。』又問：『除了妄心，那個是汝的？』人不能答，問渠。渠曰：『除了妄心，是汝的。』人又問：『那個是汝的真心？』人曰：『我答汝的，是真心。』問：『除了真心，那個是汝的？』人不能答，問渠。渠曰：『除了真心，是汝的。』
九三
古之學者，登了彼岸，才渡此岸人。今之學者，尚在此岸，船也不曾尋見，便要渡人過河，皆是狂心未歇。故曰人之患在好為人師。古之學者，未登彼岸也，如駕一葉之舟，過東洋大海，洪濤巨浪中，望見彼岸不得到，危疑生死之際，有甚閑心腸去尋起人來度脫。
九四
太上忘言之道，神不得而與，化不得而入，況精氣乎！精氣不得而與，況形之相禪乎！是故不能忘形，非大化之道；不能忘精氣神，非超生之訣，謂其有也，不有則無，皆非太上忘言之道。
九五
虛則入道之門，致靜之要也。致虛存虛，猶未離有；守靜存靜，猶陷於動。致虛不極，有未忘也；守靜不篤，動未忘也。事情擾擾，安能致虛？不虛，安能致靜？不靜，安能清凈？
九六
上仙之學，謂精神凝定，縱能與天地同其悠久，終須敗壞，故舍之而不煉養。昧者謂其荒唐，無有下落。不知精神之外有個大覺海，汪洋澄澈，無有邊表，反觀神明功化，如遊月宮而觀螢光一也。清凈一竅，乃大覺還消息，忘得神機，即透此竅。脫胎換骨，實在於此。
九七
官安吾曰：『眾人之欲，自堯、舜為之，皆天理之流行。堯、舜之天理，自眾人為之，皆人慾之橫肆。』渠曰：『堯、舜在三界外安身，三界內遊戲，飲食男女，皆妙有也。眾人在三界內安身，不知有三界外玄旨，飲食男女皆縱情也。學者見解在天地萬物外，運用在天地萬物內，未超數量，有而難化。渠寄身在天地萬物內，作用在天地萬物外，超於數量，大而能化。
九八
俗種凡胎，根深蒂固，茍不脫胎換骨，是亦世情懷抱，貪求出世玄旨，豈不難哉！
九九
事就是理。有個理，就是煩惱。一切是妄，有個妄，就是煩惱，向止之學也。不管他是理也，不管他妄，只任地等驀直做去，就是無心道人，行所無事，其智亦大矣。
一零零
季文子三思，思之不多，孔子嫌其多。周公之仰思，思之多，孟子不嫌其多。蓋以學是不當思思之，其事惑，是其思也；非學周公，是當思思之，其理明，是其思也。是學《南詢錄》所記渠言如此。渠亦如此，學亦如此也。自透關人視之，謂渠在世界外安身，世界內遊戲，一切皆妙有也。未透關人視之，謂渠言在世界外，行在世界內，一切皆縱情也。其所以顛三倒四，世情中頗有操守者，尚不如此，安能免人之無議也？嗚呼，以幻修幻，就鬼打鬼，猶未離有，而況其著意如此者哉！
一〇一
渠自贊：質直似宋儒者，風流同晉世人豪，飄逸類唐人詩思，趨向在羲皇之上，以天地萬物為芻狗，以形骸容色為土苴，七情六慾聽其使令，一顰一笑是其變態，做出來驚天動地，收回去斂跡藏蹤。不在於人，不在於天，象帝之先。
一〇二
學問妙訣，只當在虛上理會。虛則清靜，漸入真道。若有心致虛，虛亦難致。一切善惡，都莫思量，致虛之訣。故曰活潑潑而無所思，心之虛也；退怯而無所為，誌之弱也。
一〇三
論孔子者，謂一落畫相，後天易也，未超數量，而有終窮；不如老子穀神不死，猶為超絕，安有孔子聰明睿智，不能窮神知化，弗透仙佛玄關者也？蓋其立教，只得如此。
一〇四
老子以神立教，致虛極，守靜篤，養神之功也。虛則離有，靜則離動。致虛忘虛，致之極也；守靜忘靜，守之篤也。是謂忘精神而超生，不求精氣之凝，自無不凝也。可以長生，可以化形，與天地同悠久。後人不通此竅，在精氣神上搬算，安爐立鼎，採取黃芽白雪為長生之術。蓋未能忘形，安能入神？未能忘神，安能超生？神也者，假元明真心而生，故能通天徹地，不疾而速，不行而至，穿山入石，水不能溺，火不能焚，神通變化，妙不可測。論老子者，謂神有耗散，隨機而轉，俱非常住真心，而有變滅，不如佛之明心見性，是謂金剛不壞身，安有老子神明洞達猶龍也。不能通佛，關竅超出三界之外也，蓋其立教，只在如此。
一〇五
陽明振古豪傑，孔子之後一人而已。其曰『乾坤是易原非畫』，示人以無相玄宗也。曰『心性何形得染塵』，示人以本覺元凈也。曰『只是良知更莫疑』，示人以學問關竅也。
一〇六
學問有教有宗。宗者，宗旨也。別是一條超然直路，與教不相關。由教而入者，便有階級，何由超悟也？
一〇七
宇宙中一切有形有色皆為五行造化管攝，不得自由。蓋以一切皆是五行造化作成，故五行造化得以播弄富貴福澤，困窮拂郁，壽倡夭折，種種不同，皆所以播弄之也，茍於其中欲超出五行造化之外，得大修歇，得大安樂，豈易易哉！
一〇八
渠三十年前，深懲有身之苦，憫百歲光景不多，炙霜煩惱，無一夕之安。故奮誌以求出脫，精神命脈盡屬於此，已非一朝一夕之故。性命真竅，一旦豁然，無不了了。今也身在五行造化之中，趣在五行造化之外，但以涵養未至，造詣未深，時候未到，便不得解脫作個自由人，大事未明，如喪考妣。渠豈縱欲偷安放肆而不知檢也？習陋未盡，少有一毫顧念，即墮小乘見解。見得有欲，則見得有理。煩惱場中，了無出期，作了一個小人常戚戚，依舊為五行造化管攝，不得自由。君子之坦蕩蕩也，斷號無他技，其心休休焉。君子之所為，眾人固不識也。
一〇九
渠自己亥年禮師，良知之學不解，入青城山參禪十年。至戊申，入雞足山，悟人情事變外，有個擬議妙理。當時不遇明師指點，不能豁然通曉，早登彼岸，由是遍遊湖海，尋人印證。癸丑年，抵浙江湖州府天池山，禮月泉，陳雞足所悟。泉曰：『第二機是第一機。』渠遂認現前昭昭靈靈的，百姓日用不知，渠知之也。甲寅，廬山禮性空，聞無師智，於裴仙聞說沒有甚麼，任麼便是，始達良知之學，同是一機軸，均是認天機為向上事，認神明為本來人。延至戊午年，居酆州八載，每覺無日新之益，常有疑情，及聞三公，俱不免輪回生死，益加疑惑。癸亥，復江西，居象城，遊石蓮洞。返酆，多事牴牾，遂動天臺之思。甲子九月，終入黃安，流浪半載。乙丑正月，劉明卿接家避嚴霜之威，另居一室供養應時。又有鄧慶善待，頗得安妥。油油然有潁悟之機。遷居耿楚倥茅屋，林柏壹送供安養，兩月始達父母未生前的，先天天地先的，水窮山盡的，百尺竿頭外的，與王老師差一線的，所謂無相三昧，般涅盤，不屬有無，不屬真妄，不屬生滅，不屬言語，常住真心，與後天事不相聯屬。向日在雞足山所參人情事變的，豁然通曉，被月泉妨誤二十餘年，幾乎不得出此苦海，南柯夢中幾無醒期。渠在茅屋聞雞啼犬吠，兩次證入，閑人雜擾。四月五月，入南塘山中，劉明卿送供。楚倥令人奉侍，頗幽居。一日，坐北窗得定，自然淡然無嗜，怡然自如，寂然清虛，猶為祝應龍妨誤，不得大徹。十月二十日，復河南光山縣蓮花堰，官安吾逐講究，學解益明，塵勞中，難以了事。丙寅上元，麻城人朱子欽蠱惑至家，因小嫌構成大院大怨，見小利大事不成。二月十日，過探朱公贊。二十五日，復官安。渠之學，日漸幽深玄遠，如今也沒有我，也沒有道，終日在人情事變中，若不自與；終日在聲音笑貌中，亦不自知。泛泛然如虛舟漂瓦而無著落，心之虛也，自不知其虛；心之靜也，自不知靜。凡情將盡，聖化將成，脫胎換骨，實在於此。
一一〇
寄淮翁書雲：『凡可思議的，皆動作。凡動作，皆陰靈。精神魂魄皆動作，縱能生機變化，靈通萬狀皆陰靈，渾是一團陰氣造化耳。三界皆陰宅，天地萬物皆陰靈，一毫陰氣不盡，不得解脫。飲食男女，一切世間出世間染凈等垢，與一切玄思妙解，皆陰靈，少有一毫不出，難出陰司。此所以陰靈難入聖也。知性命之為重，猶眷戀於他岐，是謂不知務也。茍能一切勘破，豈偶然哉！千古聖人命脈，不是這等人，不能承受。珍重！』
一一一
寄葉應期書雲：『聞尊閫喪後，尊堂仙遊重喪之變，人情甚不堪，故曰：「維予小子，未勘家多難。」不知功當此之變，何如以自度？孔子之於回疏之也，哭之慟，人不以為嫌；子夏之於子戚之也，喪其明，至今為笑。孔子有安身處，故能撒手哭之慟，何妨？子夏沒安身處，故少縱然便有利害。公安身立命在何處？倘泛泛然有個學問念頭，於既死全不動念，逆天背理，莫此為甚。不惟不足以言學，反為名教中罪人。事外無理，亦無學。舜之號泣於昊天，即學也。使舜當時有個學問念頭，安能號泣？若舜也，是謂盡心，是謂知性，是謂知天。機會之際，吃緊若此，不可容易放過。』
一一二
淮翁書雲：『天下之數無窮，皆起於一。自古善美者，未有舍一而得無窮之數，無不統之曰。』又曰：『自夫子授受以來，不明「一貫」之旨者固多，未有敢以天機擬之者，今指為天機則不明「一貫」之旨甚矣。既不明「一貫」而曰可畫，豈不誣聖人哉！聖人凝然不動，道體自如，其應跡莫非天則，然其萬事而無情，機不足以言之矣。』渠答曰：『一統天下之數之根，生是死之根。此孔子精一之傳，即太極是生天生地生人物，生萬事，無不是這個「一貫」之（旨）。故曰：「天地之大德曰生。」均共得天數量之理一則根本而已。到此地位議已露機緘，已是可以測度，可以想相，伏犧畫一卦一以象乾，乃統天也，非天機乎？機也者，機軸也。一切卷舒運用，皆是他造化，其德亦幽玄。古今學者脫不得這種頭巾氣，都要與他整理門面。說一不是到家消息，便有許多講口。蓋未透無生一竅，平日只識得有生真宰。此之見識，凝結胸中，不得釋然也，安得孔夫子復生？與之極論無生法忍，拔濟千古，生生死死之厄，以療書生跟隨人腳跟之病乎？
一一三
聞道容易，證道難。千古聖人，大經大法，非歷盡辛苦，日久功深，不能成就。
