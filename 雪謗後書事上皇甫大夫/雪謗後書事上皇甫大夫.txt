
盛德總羣英，高標仰國楨。
獨安巡狩日，曾掩趙張名。
業就難辭寵，朝回更授兵。
曉川分牧馬，夜雪覆連營。
長策威殊俗，嘉謀翊聖明。
畫圖規陣勢，夢筆紀山行。
綬拂池中影，珂搖竹外聲。
賜歡徵妓樂，陪醉問公卿。
卻憶經前事，翻疑得此生。
分深存沒感，恩在子孫榮。
覽鏡愁將老，捫心喜復驚。
豈言沈族重，但覺殺身輕。
有淚沾墳典，無家集弟兄。
東西遭世難，流浪識交情。
閱古宗文舉，推才慕正平。
應憐守貧賤，又欲事躬耕。

