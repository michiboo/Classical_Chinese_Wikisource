一、乾：天行健，君子以自強不息。
二、坤：地勢坤，君子以厚德載物。
三、屯：雲雷，屯；君子以經綸。
四、蒙：山下出泉，蒙；君子以果行育德。
五、需：雲上於天，需；君子以飲食宴樂。
六、訟：天與水違行，訟；君子以作事謀始。
七、師：地中有水，師；君子以容民畜眾。
八、比：地上有水，比；先王以建萬國，親諸侯。
九、小畜：風行天上，小畜；君子以懿文德。
十、履：上天下澤，履；君子以辨上下，定民志。
十一、泰：天地交，泰；後以財成天地之道，輔相天地之宜，以左右民。
十二、否：天地不交，否；君子以儉德辟難，不可榮以祿。
十三、同人：天與火，同人；君子以類族辨物。
十四、大有：火在天上，大有；君子以遏惡揚善，順天休命。
十五、謙：地中有山，謙；君子以裒多益寡，稱物平施。
十六、豫：雷出地奮，豫；先王以作樂崇德，殷薦之上帝，以配祖考。
十七、隨：澤中有雷，隨；君子以嚮晦入宴息。
十八、蠱：山下有風，蠱；君子以振民育德。
十九、臨：澤上有地，臨；君子以教思無窮，容保民無疆。
二十、觀：風行地上，觀；先王以省方，觀民設教。
二十一、噬嗑：雷電，噬嗑；先王以明罰敕法。
二十二、賁：山下有火，賁；君子以明庶政，無敢折獄。
二十三、剝：山附於地，剝；上以厚下安宅。
二十四、復：雷在地中，復；先王以至日閉關，商旅不行，後不省方。
二十五、無妄：天下雷行，物與無妄；先王以茂對時，育萬物。
二十六、大畜：天在山中，大畜；君子以多識前言往行，以畜其德。
二十七、頤：山下有雷，頤；君子以慎言語，節飲食。
二十八、大過：澤滅木，大過；君子以獨立不懼，遯世無悶。
二十九、坎：水洊至，習坎；君子以常德行，習教事。
三十、離：明兩作，離；大人以繼明照於四方。 
三十一、咸：山上有澤，咸；君子以虛受人。
三十二、恆：雷風，恆；君子以立不易方。
三十三、遯：天下有山，遯；君子以遠小人，不惡而嚴。
三十四、大壯：雷在天上，大壯；君子以非禮弗履。
三十五、晉：明出地上，晉；君子以自昭明德。 
三十六、明夷：明入地中，明夷；君子以蒞眾，用晦而明。 
三十七、家人：風自火出，家人；君子以言有物，而行有恆。 
三十八、睽：上火下澤，睽；君子以同而異。
三十九、蹇：山上有水，蹇；君子以反身修德。
四十、解：雷雨作，解；君子以赦過宥罪。
四十一、損：山下有澤，損；君子以懲忿窒慾。
四十二、益：風雷，益；君子以見善則遷，有過則改。
四十三、夬：澤上於天，夬；君子以施祿及下，居德則忌。
四十四、姤：天下有風，姤；後以施命誥四方。
四十五、萃：澤上於地，萃；君子以除戎器，戒不虞。
四十六、升：地中生木，升；君子以順德，積小以高大。
四十七、困：澤無水，困；君子以致命遂志。
四十八、井：木上有水，井；君子以勞民勸相。
四十九、革：澤中有火，革；君子以治歷明時。
五十、鼎：木上有火，鼎；君子以正位凝命。
五十一、震：洊雷，震；君子以恐懼修省。
五十二、艮：兼山，艮；君子以思不出其位。
五十三、漸：山上有木，漸；君子以居賢德善俗。 
五十四、歸妹：澤上有雷，歸妹；君子以永終知敝。
五十五、豐：雷電皆至，豐；君子以折獄致刑。 
五十六、旅：山上有火，旅；君子以明慎用刑，而不留獄。
五十七、巽：隨風，巽；君子以申命行事。
五十八、兌：麗澤，兌；君子以朋友講習。
五十九、渙：風行水上，渙；先王以享於帝立廟。
六十、節：澤上有水，節；君子以制數度，議德行。
六十一、中孚：澤上有風，中孚；君子以議獄緩死。
六十二、小過：山上有雷，小過；君子以行過乎恭，喪過乎哀，用過乎儉。
六十三、既濟：水在火上，既濟；君子以思患而豫防之。
六十四、未濟：火在水上，未濟；君子以慎辨物居方。
