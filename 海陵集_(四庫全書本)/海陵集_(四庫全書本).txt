　　欽定四庫全書　　　　　集部四
　　海陵集　　　　　　　　別集類三〈宋〉
　　提要
　　〈臣〉等謹按海陵集二十三巻宋周麟之撰麟之字茂振海陵人紹興十五年進士中宏詞科任起居舍人厯擢兵部侍郎直學士院給事中知制誥翰林學士官至同知樞密院事宋史藝文志載麟之海陵集二十三巻與此
　　本合前有淳熙癸卯周必大序亦稱其子準裒遺稿得二十三巻葢猶舊帙序稱其久官於朝故其詩文因事而作者少集中內外製詞殆居其半今觀其集非惟贈答唱和寥寥無幾即奏議奏劄亦多不闗軍國大計蓋其珥筆禁廷坐司綸誥不出國門而躋通顯與王珪約畧相似而文章嫻雅亦猶有北宋館閣之餘風非南渡諸家日趨新巧者比未可以専工儷偶輕也別有外集一巻其中中原民謡十章盛陳符讖誇宋詆金又前後凱歌三十首虛張虞允文𤓰洲採石僥倖之功殊為過實詞句亦多鄙俚不類麟之他詩考諸宋志亦無此外集一巻之目殆其子諱而削藁後人又掇拾附存歟謹削之而附訂其謬如右乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸費　墀







　　海陵集原序
　　本朝沿唐舊西掖掌外製北門掌內製謂之兩制而非侍從近臣之通稱也太宗時四方砥平人才輩出專以是處文學器識之士禮遇非他官比二府有闕率於此取之惟參知政事蜀人蘇易簡尤被眷奬其自兩制入中書猶未強仕淳化二年御飛白書玉堂等四字以賜至今號為北門盛事炎祚中興時則有吾宗樞密公茂振以雋明之才辯麗之文受知上皇人皆以蘇公遇太宗為比年踰三十由館閣兼掌書命其後真拜掖垣入翰林三遷為學士每一制詞出學者爭相傳誦天子嘗襃諭雲卿久掌內外製中外士大夫咸稱得代言之體紹興三十年復大書玉堂二字賜之其視淳化若合符節公先世亦蜀人也後徙海陵登科者踵相躡所居號叢桂坊世有顯人至公遂大用可謂盛矣公薨嗣子準裒遺藁得二十三巻而內外製殆居其半蓋久官於朝故其他詩文因事而作者少然溫潤精切鼎臠可知向使天假公年主盟斯文則述作之富雖至於百巻可準刻意家學數以序為請予與公同宗同朝不得而辭公諱麟之茂振字也淳熙癸卯正月十日周必大序












