　　欽定四庫全書
　　法書要録卷六　　　　　唐　張彥逺　撰述書賦下
　　我巨唐之膺休一六合而闡幽武功定文徳修髙祖運龍爪陳睿謀自我雄其神貌冠梁代之徽猷〈神堯皇帝隴西李氏諱淵仕隋官至殿內少監右驍衛將軍大丞相封唐王及受禪即位革隋為唐又王右軍書柱作爪形時觀者號為龍爪書髙祖師王褒得妙故有梁朝風格焉〉太宗則備集王書聖鑒旁啓雖躡閭井未登階陛質詎勝文貌能全體兼風骨摠法禮〈文武皇帝諱世民神堯子當貞觀年中鳩集二王真跡徴求天下併充御府〉武后君臨藻翰時欽順天經而永保先業從人慾而不顧兼金〈則天皇后沛國武氏士彠女臨朝稱尊號曰大周金輪皇帝時鳳閣侍郎石泉王公方慶即晉朝丞相導十世孫有累代祖父書跡保傳於家凡二十八人緝成一十一卷後墨制問方慶方慶因而獻焉後不欲奪志遂盡摸寫留內其本加寶飾錦繢歸還王氏人到於今稱之右史崔融撰王氏寶章集序具紀其事〉睿宗垂文規模尚古飛五雲而在天運三光以窺戶〈睿宗皇帝天皇第四子性淳和好書史尚古質書法正體不樂浮華〉開元應乾神武聰明風骨巨麗碑版崢嶸思如泉而吐鳳筆為海而吞鯨諸子多藝天寶之際跡且師於翰林嗟源淺而波細〈開元天寶皇帝仁孝慈和兼負英斷好圖畫少工八分書及章草殊異英特自諸王殿下已下多效呉嗣李凃雖有工夫不能髙逺開元中八分書北京義堂西嶽華山東岳封禪碑雖有當時院中學士共相摹勒然其風格大體皆出自聖心〉漢王童年自得書意夙承羲獻守法不二〈漢王元昌文皇帝弟〉惠文靡倦博好敦勸恨夫有始無終灰燼成空苟懼存而投閣徒榮沒而昇宮尚可謂梁園筆壯樂府文雄累聖重光之盛業六書一藝之精工非所以抑至人之徇已服勇士以雕蟲責繁聲於韶頀徴豔色於蒼穹者也〈岐王元範追冊惠文太子開元皇帝弟時天府圖書為張昌宗竊換張氏誅後歸薛稷稷歿為王所得初不聞奏後慮焉乃盡焚之言樂府文雄者王多能好事有文詞特為歌者所唱〉爰有懐琳厥跡疎壯假他人之姓字作自己之形狀髙風甚少俗態尤多吠聲之軰或浸餘波〈李懐琳洛陽人國初時好為偽跡其大急就稱王書及七賢書假雲薛道衡作敘及竹林敘事並衛夫人咄咄逼人嵇康絶交書並懐琳之偽跡也有姓謝名道士者能為蠒紙嘗書大急就兩本各十紙言詞鄙下跋尾分明徐唐沈范蹤跡烜赫勞茹裝背持以質錢貞觀中勅頻搜尋彼之錢主封以詣闕太宗殊喜賜縑二百疋懐琳乃上別本因得待詔文林館故在內之本有貞觀印焉頃年在右相林甫家後本在張懐瓘處尋轉易與李起居〉若乃出自三公一家面首歐陽在焉不顧偏醜䫜翹縮爽了梟黝糺如地隔華戎屋殊戶牖學有大小夏矦書有大小歐陽父掌邦禮子居廟堂隨運變化為龍為光〈歐陽詢長沙人紇之子幼孤陳中書令江摠收飬書出於北齊三公郎中劉珉官至率更令太常少卿子通亦能繼美拜納言封渤海公〉永興超出下筆如神不落疎慢無慙世珍然則壯文幾而老成與貞白而徳鄰如層臺緩歩髙謝風塵纂煥嗣聖體多拘撿如彼珷玞亂其琬琰〈虞世南㑹稽人荔之子跡居四公之上官至秘書監贈禮部尚書封永興公子纂孫煥皆能繼世煥授武官在仗㝛衛初隋有猛將來䕶兒子恆濟皆負才學入唐繼登三仕故陸元方所云來䕶兒兒把筆虞世南兒帶刀言物極則反一至於此也〉河南專精克儉克勤伏膺告誓鋭思猗文恐無成於畫虎將有類於效顰雖價重衣冠名髙內外澆漓後學而得無罪乎〈褚遂良河南人兼愛子尚書左僕射河南公兼愛名亮東都人〉柬之效虞疎薄不逮少保師褚菁華卻倍超石鼠之效能愧隋珠之掩纇〈陸柬之吳郡人仁公子虞氏之出官為著作郎薛稷河東人太子少保〉房文昭則雅而和隠乃訛精神乏氣胸臆餘波若蘋萍異品共泛中河〈房喬字元齡清河人彥謙子官至司空贈太尉文昭公〉殷公王公兼正兼署大乃有則小非無據騏驎將騰鸞鳳欲翥題二牓而跡在歎百川而身去〈殷仲容陳郡人不害之孫令名之子奕世工書尤善書額官至禮部郎中書汴州安業寺額京師裒義開業資聖寺東京太僕寺靈州神馬觀額皆精妙曠古王知微太原人門𫝊孝義工正行善署書與殷同工而異曲兼草書弟知慎工圖畫兄官至秘書少監當時䨇絶與仲容齊肩天后詔一人署一寺額仲容題資聖知敬題清禪俱為獨絶洛川長史徳政二賈碑在修竹寺東南角即知敬之跡極峻利豐秀清禪資聖寺至今路人識者駐馬徃觀普濟度寺即父令名手蹤皆為後代程式〉王祕監則首未全貞尊道重徳或終紙而結字或重模而足〈道句反〉墨濩落風規雄壯氣力播清譽而祖述屢見賞於有識如曲圃鴻飛芳園桂植〈至紹宗瑯琊人脩禮子官至祕書少監〉䖍禮凡草閭閻之風千紙一類一字萬同如見疑於冰冷甘沒齒於夏蟲〈孫過庭字䖍禮富陽人右衛胄曹黎軍〉張長史則酒酣不羇逸軌神澄囘眸而壁無全粉揮筆而氣有餘興若遺能於學知遂獨荷其顛稱〈張旭吳郡人左率府長史俗號張顛〉雖宜官售酒子敬運帚遐想邇觀莫能假手拘素屏及黃卷則多勝而寡負猶莊周之寓言於從政乎何有〈後漢師宜官工書嗜酒每遇酒肆輒書於壁顧觀酒因大售計價償足而滅之王子敬以帚泥書壁觀者如市已上皆言旭之可比〉湖山降禮狂客風流落筆精絶芳詞寡儔如春林之絢彩實一望而寫憂邕容省闥髙逸豁達解朝服而歸鄉斂霓裳而辭闕〈賀知章字維摩㑹稽永興人太子洗馬徳仁之孫少以文詞知名工草𨽻書進士及第歴官太常少卿禮部侍郎集賢學士太子右庻子兼皇太子侍讀檢校工部侍郎遷秘書監太子賓客慶王侍讀知章性放善謔晩年尤縱無復規撿年八十六自號四明狂客每興酣命筆好書大字或三百言或五百言詩筆唯命問有幾紙報十紙紙盡語亦盡二十紙三十紙紙盡語亦盡忽有好處與造化相爭非人工所到也天寶二年以老年上表請入道歸鄉里特詔許之重令入閣諸皇子以下拜辭上親製詩序令所司供帳百寮餞送賜詩敘別知章表謝手詔荅曰卿儒才舊業徳著老成方欲乞言以光東序而乃髙蹈世表歸心妙門雖雅意難違良深耿歎眷言離祖是用贈詩宜保松喬慎行李也兒子等常所執經故令親別尊師之義何以謝焉仍拜其子典設郎曾子為朝散大夫本郡司馬以伸侍飬知章以羸老乗輿而徃到會稽無幾老終元年冬十二月詔曰故越州千秋觀道士賀知章神清志逸學富才雄挺㑹稽之美箭藴崑岡之良玉故飛名仙省待詔龍樓願追二老之奇蹤𠑽遂四明之狂客允協初志脫落朝衣駕青牛而不還狎白鷗而長徃舟壑靡息人琴兩忘推舊之懐有深追悼宜加縟禮式展哀榮可贈兵部尚書者也〉廣平之子令範之首婭奼鍾門逶迤王後武都先覺翰墨泉藪子敬元常得門窺牖侍中簡穆異代同友於孔門而升堂惜顔子之不壽〈徐嶠之東海人廣平太守子浩中書舍人國子祭酒李造隴西人武都公言侍中簡穆即子雲僧䖍〉韓常侍則八分中興伯喈如在光和之美古今逺代昭刻石而成名類神都之冠蓋〈韓擇木昌黎人工部尚書歴右散騎常侍〉赫赫許昌翰苑文房徴前賢而少對當聖代而難方〈田琦雁門人徳平之孫工八分小篆署書圖畫寫洪崖子張氳雲樓並雪木行於世官厯陜令豫蘄許等州刺史兼裝背有孫棲梧尤妙其事徳平武徳功臣拜兵部尚書〉衛包蔡隣功夫亦到出於人意乃近天造〈衛包京兆人工八分小篆通字學兼象緯之術官至尚書郎蔡有隣濟陽人善八分本拙弱至天寶之間遂至精妙相衛中多其跡〉滎陽昆弟內外光華揮毫美麗自是一家幼弟曰逾丹青大誇信斲玉而剖石即揀金而披砂〈鄭遷及弟邁遇並工八分崔氏出中書令湜之甥遷官至浚儀尉季弟逾善山水天寶中知名梁宋〉溫良之徳書畫兼美誠依仁以遊藝同上善之若水〈皇室李權工八分弟樞工小篆姪平鈞亦善小篆兼妙山水並冠絶一時淮安王神通曾孫權官厯金州刺史樞侍御史平鈞富詞學江陵掾〉詩興入神畫筆雄精李將軍世稱髙絶淵微已過薛少保時許美潤合極不如〈右丞王維字摩詰瑯琊人詩通大雅之作山水之妙勝於李思訓弟太原少尹縉文筆泉藪善草𨽻書功超薛稷二公名望首冠一時時議論詩則曰王維崔顥論筆則曰王縉李邕祖詠張説不得預焉幼弟紞有兩兄之風閨門之內友愛之極〉史侍御惟則心優世業階乎籒篆古今折衷大小應變如因髙而矚逺俯川陸而必見〈史惟則廣陵人殿中侍御史即諫議大夫白之子白善飛白〉通家世業趙郡李君嶧山並騖宣父同群洞於字學古今通文家𫝊孝義意感風雲〈李陽氷趙郡人父雍門湖城令家世住雲陽承白門作尉冰兄弟五人皆負詞學工於小篆初師李斯嶧山碑後見仲尼吳季札墓誌便變化開闔如虎如龍勁利豪爽風行雨集文字之本悉在心胸識者謂之蒼頡後身澥子騰冰子垍並詞塲髙第幼子曰廣勤學孝義以通家之故皆同子弟也〉延安君則快速不滯若懸流得勢三原君則婉媚巧密似垂楊應律〈吾舅諱繪彭城人也延安都督姨兄明若山西平原人京兆三原縣尉大理評事〉宋儋李璆擅美中州李師王而意淺宋祖鍾而體流〈宋儋字藏諸廣平人髙尚不仕戶部侍郎宇文融薦授秘書省校書郎作鍾體而側戾放縱跡不副名開元末舉中後軰多師之李璆隴西人御史大夫傑之兄子性速達輕財重義筆路𦂳媚亦有聲於代為狄宇清李漸所師〉員外蕭公名成於薛安西變體光潤愉悅〈蕭公名誠蘭陵人梁之後起家奉禮郎開元初時尚褚薛公為之最拜右司員外郎善造班石文紙用西山野麻及虢州土糓五色光滑殊勝子彭〉張氏四龍名揚海內中有季弟功夫少對右軍風規下筆斯在〈張從中長史文擢第弟從師監察御史從儀灼然有才從申志業精絶工正行書握管用筆其於結密近古所少恨於歴覽不多聞見遂寡右軍之外一歩不窺意多搨書闕其真跡妙也〉呂公歐鍾相雜自是一調雖則筋骨乾枯終是精神嶮峭其於小楷尤更巧妙〈呂向東平人開元初上美人賦忤上時張説作相諫曰夫鬻拳脅君愛君也陛下縱不能用容可殺之乎使陛下後代有愎諫之名而向得敢諌之直與小子為便耳不如釋之於是承恩特拜補闕賜綵百叚衣服銀章朱紱翰林待詔頻上賦頌皆在諷諫兼皇太子文章及書官至給事中中書舍人刑部侍郎文詞學業當代莫比有子曰廣聰利俊秀有吏才拜監察御史〉吾兄則書包雜體首冠衆賢手闗目瞥瞬息彌年比夫得道家之深㫖習閬風而欲仙〈家兄𫎇字子全司議郎南安都䕶〉馬家劉氏臨效逼斥安西蘭亭貌奪真蹟如宓妃遺形於巧素再見如在之古昔〈翰林書人劉秦妹歸馬氏〉○押署縫尾則僧權似長松掛劍滿騫如盤石臥虎〈徐僧權中山人滿騫富陽人〉繁多乃懐充懐珍稀少乃延祖允祖〈唐懐充晉昌人姚懐珍武康人陳延祖長城人范允祖順陽人〉熾文時有何妥近覩雖正姓名美其傲古恨連書於至寶無尺牘之行伍〈沈熾文武康人何妥外國人翊子梁中書侍郎名作當時書證〉○印驗則玉斲胡書　　〈太平公主武氏家玉印有四明書今多墨塗存者蓋寡又雲三藐毋䭾四字也〉金鐫篆字少能全一多不越四國署年名家標望地獨行龜益　　　〈即魏王恭家印〉並設竇臮　　〈范陽功曹竇臮書印〉貞觀開元文止於二　　〈太宗𤣥宗所用印〉陶安東海徐李所秘　　　〈徐祭酒嶠之印李起居造印〉萬言方寸〈未詳〉翰囿攸類　　〈延王友竇永書印〉張氏永保　　〈張懐瓌印〉
　　任氏言事　〈未詳〉古小雌文東朝周顗　〈東晉僕射周顗印〉審定竇𫎇　　〈議郎竇䝉書印〉亭矦襲貴　〈未詳〉猗歟劉鄭　　〈未詳〉門承貂珥義仰彭城　　〈金部郎中劉繹書印〉鄴周印異
　　〈相國鄴矦李泌印宣州長史周昉印〉或有慙於稽古諒無乏於雅致○宋虞龢表聞於明皇帝齊簡穆書荅於竟陵王表稱委盡書乃備詳〈宋中書侍郎虞龢上明皇帝表論古今妙蹟正行草楷紙色標軸真偽卷數無不畢僃表本行於世真蹟故起居舍人李造得之齊司空簡穆公瑯琊王僧䖍荅景陵王子良書序古善書人評議無不至當本行於世其真蹟今御史大夫黎翰得之〉藻鑒則梁髙祖巧而未博〈武帝時撰書評〉邵陵王博而未至〈蕭綸亦撰書評〉庾中庻失品格拘以文華〈梁庾肩吾撰書品論〉傅五兵比亡年廣於職位〈梁傅昭撰書法目録〉名録編於司馬〈隋蜀王府司馬姚最撰名書録〉善狀集於散騎〈左散騎常侍姚思亷集善書人名狀〉李亞相著藻飾之繁〈右御史大夫李嗣真撰書品〉張兵曹粗習翫之利〈率府兵曹鄂州長史張懐瓘撰十體書斷上中下〉考數公之著稱多約𫝊而立記余不敏於登髙豈虛言而求備敢直筆於親覩非偏譽於所嗜也○我小司空韋公曰述職該藝府才同史筆茂族挺生聖朝間出若乃闡異聞之㫖接片善之勤則必忘疲吐握不間風塵所談而改觀成市所寶而增價為珍小擅聲於自我大推美於其人彼凡百而馳名既徃遇此公而其徳唯新可謂千載一時孤標絶倫矣〈韋述京兆人尚書工部侍郎〉及乎驗徳力之工拙知古今之優劣余稽古而翫能因假能而有説匪徒姓名記録面首超越相質披文虛空嵗月者矣是用相如慕藺撫新蹟而忘懐豈甘賜也望囘抱遐心而結舌終冀乗時出處備展名節其或萃傅巖〈鍾紹京南康人中書令光祿大夫聚寶捐金川流海納〉而㑹潁川〈家伯諱瓚邠王司馬耽翫逹㫖固求不匱〉歸右史〈李造拂鏡旁通傾心善價〉而入補闕〈席巽安定人右補闕心專務得家業或遺〉祭酒〈徐浩法則道存徴求非利〉翰林之尋繹〈張懐瓘兄弟懐瓌盛王府司馬並翰林待詔俱好無厭亦能臆斷〉烏臺〈潘履慎滎陽人監察御史克遵能事採翫芳猷〉粉署之敦閲〈蔡希寂濟陽人金部郎中習學潤身假借盈⿰〉欣給事之道𢎞〈族兄紹給事中志𢎞雅道不倦虛求〉仰議郎之區別〈家兄鋭思窮源增輝改觀〉韓生委輸〈韓滉潁川人給事中委質慮逺推誠道博〉滕子擁決〈滕昇歙州婺源縣令取捨若流通利泉藪〉張氏旁求〈懐瓘海陵人皇鄂州司馬利無推斥道在專精〉陸家胥悅〈陸曜吳郡人卷緝餘芳事窮前志〉釋朏超彼㟁〈東京福先寺僧良朏新羅人俗姓林氏遇捐衣鉢逸冠儕流〉梅仙行無轍〈髙志宜渤海人同官尉氣合古風利加能事〉溫播金聲〈溫晁太原人國子簿悉心景慕徒衆博求〉崔含氷潔〈崔曼倩清河人鄠縣尉浩汗經營見如不及〉若驚陳趙〈陳閎潁川人陳王府長史趙微明天水人或志敦習學或自悅古能習翫之無斁也〉賈勇徐薛〈徐守行東海人監察御史薛邕河東人郎中或推古招致或究能跧拔並求之不已〉闗郭䨇奮飛〈闗偽隴西人郭暉太原人或規規耽好或楚楚𫝊寫〉潘袁兩傾竭〈潘淑㑹稽人袁明陳郡人或披尋治道或耽藉樂貧〉簮纓布素申道間設既輻輳而川流並觀光於後哲速珠玉之無脛可得略而言曰○長安則穆聿〈聿咸陽寵店人少以販書為業後至徳中因告訐徴搜古蹟並強括石泉公家則天皇后所還書功白身受金吾長史改名祥乗危射利〉王昌〈遼東人詞荒智役〉導其源葉豐〈括州人貌恭性僻〉田穎〈長安人志凡識滯〉委其軀必拾遺市駿懐寶飛鳬洛陽則杜福〈河南人論熟行巧〉劉翌〈洛陽人節苦心亷〉窮彌固齊光〈河南人道寡業微〉趙晏〈河內人智専別識〉樂忘劬〈此四人者洛陽販書者〉皆誇目動利寔繁有若無詩不云乎匪斧語有之曰反隅若或徴數子之運用甘千里之殊途則我雞犬而無來無徃子衣裳而不曵不裾成一家之憬彼暌四海之友於〈言通貨利〉事符道因心與日親幾變灰律渉厯冬春互為賓主徃返周秦左翊吾兄業窮幽逺〈名錫同州別駕〉龍興張揖道契貞淳〈與潘淑獻書拜官今任龍興縣尉〉雅興閉關以隨扣古風開卷以襲人不然者何窮獨而恣怡悅何市朝而貪隠淪〈言尚徃來〉衆矣森然徃哲來賢一朝而星羅入眼百代而雲披及肩身已沒兮若休跡遺芳而可𫝊彼金印玉璽豐碑貨泉蟲篆制而八分間矣正𨽻興而藁草行焉不可量乎所覩又何極乎備宣若乃流譽前代効績當年録軍機而羽括鷹隼述國命而發揮貂蟬通親友以感節啓咨謀以聞天接武波委嗣芳鱗連則余不讓於賦頌敢分媸而別妍恃乎幼好而晩知之至熟也曲察而直言之而無媿者將拭目而衆別輕言入掌而百憂寫其藤苔縑縠衡理蜀幅花麻黃絢緇赭紺緑淪壓而邇蠧亡文〈蓄非其人雖邇朝亦朽蠧〉保持而逺完緘卷〈處之得地雖逺古亦完全〉上智所以懸解〈直曉〉中庸所以交戰〈疑之〉取迷伊他貽笑鄙賤則有烏絲縹首紫璽露面好丹時更悲素色變狀𤣥豹之霧隠規雕虎之風扇雖置水彌旬移裝屢遍益深沈於直質乃容易於覽見嗟乎捨不疑於古疎髙取憑假於俗〈惑〉誘淺情於末興肆凡賞而留盻何其妄哉寧知立法而虧真作徳而還淳忘情是悅代有其人〈言定是非〉必也易背以時〈時在正夏〉受彩無欺敏洽和之妙道得潤軟之成規〈用麵調適候隂以成〉疎密苦樂殊形異宜〈厚薄完蠧〉上約下豐始增末裨〈接上下前後例〉沽將實名位充合離〈改折署榜餘地〉或附卷均端足使其夷〈薄而蠧者〉或鳴砧妥帖然後呈姿〈厚而完者〉探尋源流志逸肥遁緝合翦截躬勞不悶明齊短長闇結分寸誠忽忽於或躁袪悢悢之遺恨至如虹縈絲帶鸞舞錦褾青間綾文出之衣表檀心鼊首金印銀絡舒囊貌妍撫卷香作多此飾類又難詳備〈並言撿討裝背也〉若乃見稀意欲雖可棄而崑山片玉翫久厭充雖可寶而紈扇秋風競捨茲而易彼誇視審而聽聰或芟穢於匿跡或䘮真於矜工夥哉耳誤尠矣目窮因既原乎識量遂懸別其淹通已分流而茲在徒並騖而爭雄〈言申博易〉假使作偽心勞亂真首出昧目童幼摧殘紙筆終令君子棄瑕以拔材壯士斷腕以全質期補勞於得䘮勵採葑於始卒子猷之竹在焉曷可無其一日〈言務𢎞道〉夫喻大始於事卑方崇極於類聚況物著公器賞推善主異清白而非弓裘豈孫謀而紹宗祖仰如堯禪舜舜命禹道必貴乎聲同天無親而徳輔歸可保於授受靡自私而禦侮故知乖其趨者則密戚而心捐合其軌者則舉儲而掌𫝊亮玉白之利末望吾徒之義先〈先言𫝊付後總樂成以終也〉至其罷琴閑堂散袠虛牖閲新連之卷軸傾舊滿之樽酒暢懐古而遺形荷逢時以濡首炎涼所寄偃仰無咎煙積孤松春過五栁想薜蘿而在眼狎鸞鳳而盈手善隣得朋知我益友暗遺名利臥度卯酉遂志願兮苟若斯生可憑兮死不朽雖金翠溢目陶匏聒耳徒潤色於多歡實無階於競美賢賢易色勿藥有喜茅居食貧陋巷飲水誓將敦素業而畢矣振清風而何已亂曰資樂道兮善莫大佐𤣥覽兮寄所頼芝蘭滿室兮遺美芳朋友忘言兮古人㑹想賢翫蹟儼如在史冊悠悠幾千載
　　大厯四年七月發行朱尋繹精嚴痛摧心骨其人已徃其蹟今存追想客輝涕淚嗚咽
　　述書賦語例字格　　　　　　　竇　𫎇
　　吾第四弟尚輦君子靈長翰墨厠張王文章凌班馬詞藻雄贍草𨽻精深平生著碑誌詩篇賦頌章表凡十餘萬言較其巨麗者有天寶所獻大同賦三殿蹴踘賦以諷興諫諍為宗以匡君救時為本帝乃咨爾可編筴書中使王人榮曜戚里龍章鳳篆寵錫儒門及乎晩年又著述書賦總七千六百四十言精窮㫖要詳辨秘義無深不討無細不因徴五典三墳九邱八索詩騷禮易文選詞林猶不盡所知故別結語立言曲申幽奧一字一句數義旁通尚輦君學究天人才通詁訓註解分析皆憑史𫝊注有未盡在此例中意有未窮出此格上凡古今時哲正文呼字尊貴長老各言其親或取便引官或因言稱爵句則兩字三字五言四言而於其以之間或六或八改時革命之際舉一相從慮學者致疑仍施朱㸃發此則語之理例別有字格存焉凡一百二十言並注二百四十句且褒且貶還同諡法披文感切撫已崩摧手跡宛然如向來之放筆天才卓爾成千載之分襟孝義銘心言笑在目一枝先折痛貫肝腸一眼先枯哀纒骨髓
　　右語例
　　述書賦〈凡七十四首六十言並注二百四十句〉
　　不倫〈前濃後薄半敗半成〉　　　枯槁〈欲北還南氣脈斷絶〉
　　忘情〈鵬鶚向風自成鶱翥〉　　　天然〈鴛鴻出水更好儀容〉
　　質樸〈天仙玉女粉黛何施〉　　　礲斲〈錯綜雕文方申巧妙〉
　　體裁〈一舉一措盡有憑據〉　　　意態〈迴翔動靜厥趣相隨〉
　　專成〈直師一家今古不雜〉　　　有意〈志立乃就非工不精〉
　　正〈衣冠踏拖若止若行〉　　　　行〈劍履趨鏘如歩如驟〉
　　草〈電掣雷奔龍蛇出沒〉　　　　章〈草中楷古蹴踏擺行〉
　　神〈非意所到可以識知〉　　　　聖〈理絶名言以意得〉
　　文〈經天緯地可大可久〉　　　　武〈囘戈挽弩拉虎拏豹〉
　　能〈千種風流曰能〉　　　　　妙〈百般滋味曰妙〉
　　精〈功業䨇極曰精〉　　　　　古〈除去常情曰古〉
　　逸〈縱任無方曰逸〉　　　　　髙〈超然出衆曰髙〉
　　偉〈精彩照射曰偉〉　　　　　老〈無心自逹曰老〉
　　喇〈超能越妙曰喇〉　　　　　嫩〈力不副心曰嫩〉
　　薄〈闕於圓備曰薄〉　　　　　強〈筋力露見曰強〉
　　穏〈結構平正曰穏〉　　　　　快〈興趣不停曰快〉
　　沈〈深而意逺曰沈〉　　　　　緊〈合密緻曰𦂳〉
　　慢〈舉思閑詳曰慢〉　　　　　浮〈若無所歸曰浮〉
　　密〈間不容髪曰密〉　　　　　淺〈渉於俗流曰淺〉
　　豐〈筆墨相副曰豐〉　　　　　茂〈字外精多曰茂〉
　　實〈氣感風雲曰實〉　　　　　輕〈筆道流便曰輕〉
　　瘠〈瘦而有力曰瘠〉　　　　　疎〈違犯隂陽曰疎〉
　　拙〈不依緻巧曰拙〉　　　　　重〈質勝於文曰重〉
　　纎〈文過於質曰纎〉　　　　　貞〈骨清神正曰貞〉
　　豔〈少古多今曰豔〉　　　　　峻〈頓挫頴逹曰峻〉
　　潤〈㫖趣調暢曰潤〉　　　　　險〈不期而然曰險〉
　　怯〈下筆不猛曰怯〉　　　　　畏〈無端羞澀曰畏〉
　　妍〈逶迤併行曰妍〉　　　　　媚〈意居形外曰媚〉
　　訛〈藏鋒隠跡曰訛〉　　　　　細〈運用精深曰細〉
　　熟〈過猶不及曰熟〉　　　　　雄〈別負英威曰雄〉
　　雌〈氣候不足曰雌〉　　　　　飛〈若滅若沒曰飛〉
　　爽〈肅穆飄然曰爽〉　　　　　動〈如欲奔飛曰動〉
　　成〈一家體度曰成〉　　　　　禮〈動合典章曰禮〉
　　法〈宣布周曰法〉　　　　　典〈從師約法曰典〉
　　則〈可以傳授曰則〉　　　　　偏〈唯守一門曰偏〉
　　乾〈無復光輝曰乾〉　　　　　滑〈遂乏風彩曰滑〉
　　駃〈波瀾驚絶曰駃〉　　　　　閑〈孤雲生逺曰閑〉
　　㧞〈輕駕超殊曰㧞〉　　　　　放〈流浪不窮曰放〉
　　鬱〈騰勢鋒起曰鬱〉　　　　　秀〈翔集難名曰秀〉
　　束〈興致不𢎞曰束〉　　　　　穠〈五味皆足曰穠〉
　　峭〈峻中勁利曰峭〉　　　　　散〈有初無終曰散〉
　　質〈自少妖妍曰質〉　　　　　魯〈本宗淡泊曰魯〉
　　肥〈龜臨洞穴沒而有餘〉　　　　瘦〈鶴立喬松長而不足〉
　　壯〈力在意先曰壯〉　　　　　寛〈疎散無撿曰寛〉
　　麗〈體外有餘曰麗〉　　　　　宏〈裁製絶壯曰宏〉
　　右字格
　　大厯十年龍集乙邜二月乙丑陜州大都督府夏縣尉竇士初校
　　撿挍國子司業太原縣令竇𫎇甫挍
　　述書賦附
　　論朝代自周至唐一十三代
　　論工書史籀等一百九十八人
　　論署證徐僧權等八人
　　論印記太平公主等十一家
　　論徴求保翫韋述等二十六人
　　論利通貨易穆聿等八人















　　法書要録卷六
