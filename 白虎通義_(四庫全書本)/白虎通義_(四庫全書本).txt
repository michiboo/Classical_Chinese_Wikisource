　　欽定四庫全書　　　　　子部十
　　白虎通義　　　　　　　雜家類二〈雜考之屬〉提要
　　〈臣〉等謹案白虎通義二卷漢班固撰隋書經籍志載白虎通六卷不著撰人唐書藝文志載白虎通義六卷始題班固之名崇文總目載白虎通徳論十巻凡十四篇陳振孫書録解題亦作十捲雲凡四十四門今本為元大徳中劉世常所藏凡四十四篇與陳氏所言相符知崇文總目所云十四篇者乃𫝊寫脫一四字耳然僅分二卷視諸志所載又不同朱翌猗覺寮雜記稱荀子注引白虎通天子之馬六句今本無之然則輾轉𫝊寫或亦有所脫佚翌因是而指其偽撰則非篤論也據後漢書固本𫝊稱天子會諸儒講論五經作白虎通徳論令固撰集其事而楊終𫝊稱終言宣帝博徵羣儒論定五經於石渠閣方今天下少事學者得成其業而章句之徒破壞大體宜如石渠故事永為世則於是詔諸儒於白虎觀論考同異焉會終坐事繫獄博士趙博校書郎班固賈逵等以終深曉春秋學多異聞表請之即日貰出丁鴻𫝊稱肅宗詔鴻與廣平王羨及諸儒樓望成封桓郁賈逵等論定五經同異於北宮白虎觀使五官中郎將魏應主承制問難侍中淳于恭奏上帝稱制臨決時張酺召馴李育皆得與於白虎觀葢諸儒可考者十有餘人其議奏統名白虎通徳論猶不名通義後漢書儒林𫝊序言建初中大會諸儒於白虎觀考詳同異連月乃罷肅宗親臨稱制如石渠故事顧命史臣著為通義唐章懷太子賢注云即白虎通義是足證固撰集後乃名其書曰通義唐志所載葢其本名書録解題稱白虎通徳論失其實矣隋志刪去義字葢流俗省略有此一名故唐劉知幾史通序引白虎通風俗通為説實則遞相祖襲忘其本始者也書中徵引六經𫝊記而外涉及緯䜟乃東漢習尚使然又有王度記三正記別名記親屬記則禮之逸篇方漢時崇尚經學咸兢兢守其師承古義舊聞多存乎是洵治經者所宜從事也
　　國朝任啓運嘗舉正其缺作白虎通擿譌見所自為制藝序中今其書不𫝊所糾之當否不可攷矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


