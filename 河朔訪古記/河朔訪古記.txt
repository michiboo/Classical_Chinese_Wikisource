作者為元代色目人，曾官翰林國史院編修官，姓「葛邏祿」，一作「博囉洛」，在序中則作「郭囉羅」；名「乃賢」，又作「納新」。
今翰林國史院編修官郭囉羅氏納新（易之），自其先世徙居鄞越，則既為南方之學者矣；而其逺逰壯志，常落落於懐，將以馳騁也。乃至正五年，挈行李出浙度淮，溯大河而濟，厯齊、魯、陳、蔡、晉、魏、燕、趙之墟，弔古山川、城廓、丘陵、宮室、王霸人物、衣冠文獻、陳跡故事，暨近代金宋戰爭疆場更變者，或得扵圖經地誌，或聞諸故老舊家，流風遺俗一皆考訂，夜還旅邸，筆之於書，又以其感觸興懐、慷慨激烈成詩歌者繼之，總而名曰《河朔訪古記》，凡一十六卷，其博雅哉！徴序於搢紳先生若許安陽、黃金華、危臨川、余武威諸公者，論説盡矣，復以示余。余南産也，於河朔古今巨蹟曾未之見，間有所聞而又未為心得，不敢妄有指摘；然獨愛其書於京都國家之典禮、宮署、城池、廟庭、祭享、朝班、鹵簿、聖德、臣功、文武士庶一代、威儀製作尤加詳備，非惟後日可應史氏採摭，將百世損益殆有所據焉。於戲！吾諗其逰覽之時、及歸之日，黃河南北已有賈魯畚挿之擾，而民俗稍為騷動矣；然其所載則皆追述盛時之事，不以少變而廢也。昔太史公周㳺天下，厯覽名山大川，紬金匱石室之藏，故其文章雄深奇偉，今觀易之之作，庶㡬有焉。其應館閣之召而為史官也，不亦宜乎？

常山郡部，真定路。《禹貢》冀州之域，春秋鮮虞之地，晉滅之，戰國屬趙，秦為巨鹿郡地，漢初置恆山郡，避文帝名，改常山郡，屬真定國。晉仍為常山郡，魏因之，徙今治。後周立恆州，隋復為恆山郡，唐初曰恆州，天寶改常山郡，又改平山郡，尋復常山。元和避穆宗諱，改鎮州，升成德軍。五代梁曰武順軍，晉曰順德軍，漢曰成德軍，周及宋皆因之。宋尋改真定府，為河北重鎮，金因之，置河北西路。國朝初，仍為河北西路，懷、衛、邢、洺、磁、相、保、大名、河間皆隸焉。後改真定路總管府，領縣九：曰真定、曰欒城、元氏、靈壽、獲鹿、平山、阜平、槁城、涉縣，領府一、曰中山，領州五：曰冀、深、蠡、晉、趙，府州所鎮縣凡二十有一。真定路錄事司，國朝所建立，專理城內，城之外則真定縣所理。城中今置燕南河北道肅政廉訪使，及真定路總管府以鎮之，錄事司、真定縣二官署，皆在城中。
漢高祖攻陳豨，改曰真定。魏為常山，郡治故城今在縣南。元魏移郡治於府城中。隋廢郡，唐復為真定縣，屬鎮州。宋、金因之，屬真定府。國朝為真定路倚郭縣。
槁城縣。戰國趙武靈王為九門縣。漢為槁城，屬真定，九門屬常山。晉省槁城，北齊置巨鹿郡，省九門。唐置廉州，復改槁城州，尋廢，又置九門縣曰觀州，州亦廢，並屬鎮州，天祐置槁平縣。宋置槁城，省九門入焉，開寶三年廢。金復置，國朝因之，屬真定路。
欒城縣。春秋晉靖公孫賓食邑，賓因以欒為氏。西漢為關縣，即今治也。東漢為欒城縣，故城在趙州西北十六里，今曰輪城是也。晉省，後魏復置，隋置欒州，尋廢。唐改欒氏，屬趙州，後屬真定。宋為欒城，金因之，國朝為真定路屬縣。
中山府城。占中山，唐堯始封此，《禹貢》為冀州之域，春秋，鮮虞國也。初為中山，魏並之，秦為上穀、巨鹿二郡地。漢置中山國，治盧奴。後燕慕容垂都此，北魏為中山郡，隋為博陵郡，尋改高陽。唐為定州，又復改博陵郡，升義武軍。宋改定武軍，升中山府中山郡。金仍為中山府，國朝因之為中山府，隸真定路，領縣三：曰安喜，為附郭縣，曰新樂，曰無極。
安喜縣。春秋，鮮虞之地。戰國為中山，魏文侯使樂羊取之，以封太子。至漢為盧奴、苦陘二縣之地。東漢為漢昌縣，魏改魏昌。元魏立安州，尋改定州。北齊遷安喜於今治。隋廢安喜，屬博陵郡，尋置鮮虞縣。唐復為安喜，宋、金因之。國朝以安喜為中山府，倚郭縣兼理城中。
趙州城中，《禹貢》冀州之域。春秋屬晉，戰國屬趙，秦屬邯鄲郡。漢屬恆山、巨鹿二郡地。晉為趙國，北魏趙郡，兼置殷州，理象城。北齊為趙州，隋改欒州，尋為趙郡。唐復為欒州，尋改趙州，又為趙郡，屬河北道。宋初仍為趙州，崇寧中升慶源軍，尋升慶源府。金天德三年，改沃州，因與趙音同，又取以水沃火之義雲。國朝復為趙州，隸真定路，領縣七：曰平棘，為附郭縣，曰寧晉，曰臨城，曰高邑，曰柏鄉，曰隆平，曰讚皇。
平棘縣。漢初屬常山郡，後置宋子縣。晉屬趙國，後魏為趙郡，治所復置宋子縣。隋自象城移趙州治此，改置平棘縣。唐、宋、金皆因之。國朝為趙州屬縣，倚郭縣兼理城中。
管仲曰：「鄗邑之黍。」春秋，納荀卿於柏人，鄙為晉邑。柏鄉，即柏人，今治即鄗邑也，漢屬巨鹿郡。高祖八年，次柏人趙相貫高謀殺上，上心動，問縣名柏人，上曰：「柏人者，迫於人也。」去，弗宿，即此地也。光武即位於縣之五成陌幹秋亭，更名高邑，為冀州刺史治所。魏改陌仁，隋置柏鄉縣於彭水之陰，即今治也。唐因之，屬趙州，天寶改堯山縣。宋省柏鄉入高邑，而存堯山。金復為柏鄉，屬沃州。國朝因之，為趙州屬縣雲。
元氏縣西北三十餘里，曰封龍山。《星文圖》曰：「山應軒轅十星，屈折若飛龍之狀，故云。」山陽有龍首峰，高二百丈，上有立石數莖，望之若龍骨也。峰東北五里，又有獅子峰，高五百丈，若獅子蹲踞。又有熊耳峰，高五百丈。又有玉石峰、螺峰、南北天井，皆西北最高之峰，各以其形相類而名也。又有石人峰，在東南隅，三石相向屹立，各高三四丈，儼如人形。又有孩兒、華蓋二峰名。仙人臺，則在螺峰之西，怪石相承如臺故云，山絕頂有二塔。獅子峰後數百步，有白雲洞，世傳張果老所居。又有龍井，而水簾在龍泉之上，垂二丈許，雖祁寒不凍，大旱，禱輒應雲。
十萬壘。趙州平棘縣南五里，安濟橋南，有壁壘曰十萬，今俗呼為「西壁營」。昔漢安帝永初元年，以鄧騭、任尚討羌，無功而還，後羌遂侵河內，趙、魏，民驚恐。北軍中侯，宋寵將五營兵屯孟津，詔魏郡、趙國、常山、中山繕作塢壘六百十有六所，此即一也。今河羌人居之。
巏嵍山〈（音權髦）〉。在柏鄉縣南，乃上山也。今屬順德路唐山縣境，即古柏人也。雚嵍山，出五色石。
真一泉。真定路府治西街，居民舍下有一井，極甘美，曰「真一泉」。金章宗嘗取惠山泉與此水較之，其味大勝，章宗因曰：「真一潤二。」遂以名其泉雲。
盧水。中山府城濠，水流入城中，為盧水。《水經注》曰：「盧奴城西北隅，有水囦而不流，南北一百步，東西百有餘步，水黑色，俗名黑水池。或曰黑水，曰盧不流，曰奴故，曰盧奴雲。」自〈（原本缺一字）〉至燕，皆引滱水入城。今水竇既毀，地道亦絕，惟池水流出城外，潭積微漲滑滑，東北流注於滱水也。
陘邑縣。故城安喜東南五十里，本趙之陘城也。《史記》曰：「田叔趙，陘城人也。」漢為苦陘縣，屬中山國，章帝改漢昌。魏改魏昌，北齊廢。隋置隋昌，屬博陵郡。唐改唐昌，屬定州，天寶間，改陘邑。至宋康初，省入安喜，迄今為墟市。民居甚眾，豪商大賈皆集焉。市衢之西，有西門豹之廟，此即《史記》所謂陳餘遊苦陘，得富人公乘氏女所也。
新城。在縣北三十里。曰新城鎮，即古新市縣也，為白狄鮮虞之國。漢為中山屬縣，王莽曰平樂縣也。《趙記》曰：「新市縣有藺相如、廉頗、李牧三將之宅。故其城勢作成三曲，西北避相如宅，東北避頗宅，東南避牧宅。」又云：「相如祖塋皆在城中。」今為新市鄉新城鎮，居民數百家，為墟市。十二月，夜宿鎮上蘇氏逆旅，是夜大雪。
九門故城〈（董氏族附）〉。槁城縣西北三十里，荒城一區，蓋戰國時趙邑。本有九室居之，武靈正改曰九門。《史記》「王出九門，如野臺，以望齊巾山之境」是也。惠文王二十八年，藺相如城之，漢為縣，今為九門鎮，野臺在城側，俗呼為「寒臺」雲。城中世家，惟董氏一族，故自其龍虎衛上將軍俊帥孤軍內附，滅金之役，戰死黃河之上，諡「忠烈」。其子文炳忠獻公，受知世祖，身兼左轄僉樞之職，討滅宋國，事載信史。次文用，為翰林承旨，諡「忠穆」。次文忠，僉樞密院，諡「忠貞」。其孫上選陝西平章，諡「忠宣」。子孫清顯，世罕及之者〈（內翰元文敏公明善，撰公家傳讚曰：「或曰為將三世，其後受其不祥。董氏貴顯四世，子孫數千百人。或曰活一人者，必有後。龍虎公、忠顯公為大將，不妄殺，濱死而生之者，無慮數十萬人。其諸以是為德與後。臺臣上章，累請援史張功臣例，進封王爵，子孫辭不受，蓋以滿盈為誡也。余嘗過其第中，見其冠蓋蟬聯，子孫皆清修好學而有承平公子之風。」觀乎此，清河元公之言益信）〉。
南欒鄉城〈（千金渠附）〉。柏鄉縣南千山、言山二山之西也，俗呼為「南陵城」。《十三州志》曰：「昔陳公子完，避亂奔齊，桓公以此封之。」漢武帝封趙敬肅王子它為南欒侯，即王莽之富平也。《左氏傳》曰：「齊國，夏伐晉，取欒。」其後南徙，故曰南欒雲。城西有千金渠，唐開元中，縣令王佐所浚以疏積潦，其堰則謂之「萬金堰」也。
真定路之南門，曰陽和。其門頗完固，上建樓櫓，以為真定帑藏之巨盈庫也，上作雙門而無棖臬通過而已。左右挾二瓦市，優肆、娼門、酒爐、茶灶、豪商大賈並集於此。大抵真定極為繁麗者，蓋國朝與宋約同滅金，蔡城既破，遂以上地歸宋，人民則國朝盡遷於此，故汴梁、鄭州之人多居真定，於是有故都之遺風焉。
槁城縣西二十五里，故城東高臺三所，圮址尚存，郭況故臺也。今臺傍有三村落：一曰臺西，一曰故城，一曰內族，此即郭后所居也。昔光武擊王郎，至真定過此，因納郭氏為後。今臺三所作南、西、北三面。北臺之上建盧郎神廟，不知何神廟，東向，神像具唐服，民至今祀之。今真定平山縣東，有綿蔓故城，即光武所封況之侯國也。
安喜縣東南三十里荒臺一所，曰雞鳴臺。世傳，漢世祖自薊而南，於此舍宿，其地窪下，遂築此臺，雞鳴而發因以名雲。
趙州城中，州衙南，皇華驛之東，有望漢臺。此即東漢耿純所築，以望東武之所也，歲久摧圮。宋大觀四年，知軍州事劉戒，惜其遺跡湮沒，乃築而新之。其高七尋，其基延袤二百八十尺，上廣六十尺，仍構屋以覆之，命州判官趙徽之撰《望漢臺銘》，刻石，其碑今在州衙前金刺史趙溫諤碑樓下。望漢臺但一荒丘耳。
趙州城南平棘縣境，通津有大石橋，曰「安濟」。長虹高跨通衢，上分作三道，下為環洞，兩挽復各為兩洞，製作精偉，蘭楯刻蹲獅，細巧奇絕。華表柱上，宋臣使金者刻題甚多，不能盡讀。有刻曰：「連鵬舉使大金，至絕域，實居首選，宣和八年八月壬子題。」橋上片石，有驢足跡四所，世傳神仙張果老之跡。或雲，當時匠者之戲。匠者曰李春，隋寺人也。張果老《列仙傳》云：「果，真定蒲吾人，隱封龍山，唐高宗召，不起，明皇迎入禁中，賜號『通元先生』。後不知所終。」今真定平山縣東十三里，有蒲吾古城，即果老居也。
趙州城西門外，平棘縣境，有永通橋，俗謂之「小石橋」。方之南橋，差小而石工之制華麗尤精。清波二水合流橋下，此則金明昌間，趙人裒錢而建也。建橋碑文，中憲大夫致仕王革撰。橋左復有小碣，刻橋之圖，金儒題詠並刻於下。
李昉書院〈（吟臺附）〉。元氏縣封龍山龍首峰下，有宋丞相李昉讀書堂及吟臺皆在焉。李公書堂本三所，東溪為浮屠所占，西溪蕪沒不可考，今建書院者，即中溪也。吟臺在東北隅，疊石為之，高三丈餘，宋碑一通尚在。逮國朝至元三年，李文正公冶，自翰林學士辭歸，隱山中，因其故基以築大成殿、講堂齋舍，招延學者王文忠公磐為撰書院記。李文正公，字仁卿，自號敬齋，雲金進士，欒城人也。有文集行世。王文忠公，字文炳，號鹿庵，廣平人，亦云金進士。入國朝，為翰林承旨，年九十二，以壽終。
徐童樹。在元氏縣封龍山修真觀。四周多徐童樹，樹類梧桐，香氣時襲人，其子可以染碧，移植他所，則輒死，俗呼為「徐童華」。世謂北嶽徐真君登仙於此，記云：「駱元素遇一老人，得藥十粒，且告曰：『服此則不饑。吾本姓徐氏，字元英，新受長桑君牒，為北嶽長史。』言既，化童子乘白雲而去，因以名雲。」
中山府學講堂前，有雪浪石，承以丈八芙蓉石盆。盆口鐫蘇文忠公《雪浪石銘》，其石紋作波濤痕，復有若臥牛立鳳之狀者。昔蘇公守定日，甚愛此石，構小室置之，榜曰「雪浪齋」雲。西廡下一碑，圖石之形，並刻其銘於右學中。又有唐王維畫竹碑二通，一黑一白，世謂「陰陽竹」也。
玉華宮，在真定路城中，衙城之北，潭園之東，是為睿宗仁聖景襄皇帝之神御殿奉安御容者也。外為紅綽楔垣牆，四周槐柳森列，重門棨戟，廣殿修廡，金碧輝映，宏壯華麗，擬於宮掖。制命羽流崇奉香鐙，置衛土以守門闥，歲時月日，中書以故事奏聞，命集賢院臣代祀函香致醴，遣太常雅樂率燕南憲臣、真定守臣，具朝服，備牲牢，行三獻之禮。延祐間，御史元永貞上疏略曰：「聖朝建宗廟，崇孝享，可謂至矣。而睿宗神御別在玉華宮，竊惟功德莫如太祖、世祖，不聞有原廟世祖神御奉安大聖壽萬安寺，歲時以家人禮祭供，不用太常雅樂。今玉華宮又非龍興降誕之地，伏望朝廷，照依京師諸寺影堂例，止命有司祭供，罷太常樂，斯得典禮之正矣。」疏上不報。元統乙亥，監禮官薩都拉天錫有詩詠其事，詩曰：「大禘天香出內宮，孝思與世總無窮。百年禮樂行三獻，一派簫韶起半空。使者領班雲氣裏，女仙搖佩月明中。小臣監禮陪清列，兩袖葵花映燭紅。」天錫進士，時為燕南廉訪司照磨雲。
開元寺。在真定路城中，鼓角門天祿坊西，此即張五村故地也。寺內三門石柱刻曰：「大曆十二年，槁城主簿李宿撰《解惠寺三門樓讚》云：『後魏興和二年，建寺曰淨觀，至隋開皇十一年，改曰解惠，後復改，開元寺。寺有千石鍾，聲聞數百里，今為官府昏曉之警鍾。樓拱間有趙閑閑所遺墨跡。正殿皆石欄環繞，鐫刻花木、禽獸、人物極為工致纖巧。寺復有轉藏經碑，乃梁王承規集王右軍書也，妙絕當世。復有封居賦小篆千文碑，在寺中。』」
臨濟寺。在真定府城中，定遠門東街，飛雲樓之東。其三門下，有唐吳道子所畫《布袋和尚像》及《搖鈴普化真讚》，東坡《墨竹綠筠軒詩》等石刻，極為精妙。寺乃臨濟祖庭，其靈塔，則金世宗所建也。昔，臨濟和尚結茅於此，嘗與木塔、河陽二師圍爐而坐，木塔曰：「搖鈴普化，果是凡是聖？」普化適至，揭簾而入，「汝謂我是凡是聖？」臨濟大喝一聲，普化作偈曰：「河陽新婦子，木塔老婆禪。臨濟小廝兒，倒具一雙眼。」世傳本寺，趙王熔所賜墨君和故宅也。
趙州城中東門內，有柏林院，世呼為「趙州古佛道場」，蓋唐末僧趙州和尚修行之所。舊在城外，後城既展，而在東門內矣。院西丁字街，有石浮圖，俗曰「大石塔」，高可四五丈，製作極工，上刻古薤葉篆，亦妙，宋景祐五年，西廂人所建也。
中山府城中，天寧寺後，有小寺，世傳慕容垂之後宮也。其妃以誣被殺，冤血濺砌石，石白血殷，漬而不滅，每雨過，其色愈鮮。余嘗考《北史》，垂妃無它被殺者，惟段氏諫垂廢太子寶，垂不聽，寶深銜之，及即位，令自殺，疑此即段氏之血也。
欒武子廟。欒城縣西四里，彪塚村高丘一所，曰「欒武臺」，臺有廟，曰「欒武祠」，此即欒伯書之廟也。書諡曰「武」，故云。廟西南有一塚，曰「彪塚」，俗傳武子獵於此，射一彪，死葬於此焉。
中山府文廟西，宋丞相魏忠獻王、韓公琦祠堂存焉。琦為帥，有惠政，州人為立祠，祠下有碑一通，其略曰：「仁宗朝，出知定州。時州兵不治，將為亂，及至，即用兵律裁之，察其橫不知教者，斬之。有死於戰敵者，賞其家，其孤兒使繼衣廩。乃考古兵法，列方、圓、銳三陣，親教習之。由是定兵強勁可用，號稱雄鎮，聲振契丹」雲。
真定路城中，開元寺後，繡女局內，唐清河郡王李寶臣紀功碑一通。其碑極高大，永泰二年立。《類要》云：「李寶臣紀功二碑，一在真定府治東三十步，即此碑也；一在府西一十步，大曆三年立。今在居民房屋土底，常有人掘見」雲。
真定路城中，開元寺後，繡女局內，復有鉅碑埋土中，止露碑首，長及丈五。題曰：「王武俊碑，貞元五年立。」文字皆不可考。《類要》云：「王武俊碑，去真定府治東門二十步。」即此碑也。
真定路南關，陽和門外，史丞相遺愛碑一通。螭首龜趺，高四十尺，冠以華屋，壯麗崇峻。其文，則郡教授吳時起撰也。碑略曰：「公姓史氏，名天澤，大都永清人。國初，嗣兄天倪爵，為河北兵馬都元帥，尋除真定等處五路萬戶，又擢經略宣撫使。世祖皇帝即位，中統二年，超拜右丞相。至元元年，進光祿大夫。三年，進輔國上將軍，為樞密副使。四年，復為左丞相。六年，以榮祿大夫，為平章政事。八年，加開府儀同三司、平章軍國重事、中書左丞相。公出入將相五十年，柱石四朝，儀表百辟，古之社稷之臣也。其保障河北，戰三峰山，掊金搗宋，皆建奇功。嘗同巴延淮安忠武王統大軍至鄂渚，以病召還，明年薨於位，即十二年二月七日也，享年七十二，贈太尉，諡忠武，葬真定縣太保莊。墓碑，翰林學士圖克坦公履撰，神道碑，則翰林承旨王磐撰，皆敕賜文也。延祐六年，加贈『推忠讚治同德佐運功臣太師開府儀同三司上柱國鎮陽王。』初公之治真定也，披荊棘，驅狐狸，開城郭，立官府，以招人民，成天下之劇郡，四方之都會。武仙之亂，公兄元帥天倪遇害，主將欲盡誅郡人，以雪其恨，公恐失脅從罔治之義，忍忿含垢，亟諫數四乃得全活。壬辰，招降老幼十萬餘口，將護北渡，使其自便處所，或使歸鄉里，一無所問，其德可勝言哉！公甲第，今在子城西，黑軍營北。第中有靜治堂、青樾樓、景光亭、江漢堂」雲。十二月早，渡滹沱河，抵陽和門外，日卓午矣，飯於旅舍，遂至南關，下馬讀其碑而去。
真定路府學尊經閣下，有劉法《墨史圖》石刻，及楊秘監《邦基畫》，及金諸賢詩，極精妙也。舊在墨史堂，今龕閣壁雲。
唐恆州刺史陶雲碑。在真定路府治廡下，有唐恆州刺史陶雲碑一通，字為行草書，筆勢遒勁，而不著書者姓名。其文，則唐申州錄事張義感所撰。其略曰：「雲，字大舉，河南伊闕人。高宗時，為恆州刺史」。其碑則永淳三年立也。昔宋歐陽文忠公為河北轉運使，至真定，見碑仆府門外，半埋土中，命工掘出，立於廡下雲。
三公神廟碑〈（白石神君、無極山二漢碑附）〉。三公神廟，在元氏縣西北三十里封龍山下，其廟兩兩相對，若泰階六符之狀。蓋三臺近於軒轅，故廟於此山。今榜曰「天台三公之廟」，廟有漢封龍山頌碑一通，漢三公山碑一通。縣西故城西門外，八都神壇，亦有三公山碑一通，漢光和四年常山相馮巡所立。壇側又有唐三公山碑一通。八都者，總望八山而祭於此。明帝永平中幸此，詔復租稅六年，勞來縣吏下及走卒皆蒙恩賜。其後，章帝北巡，又幸元氏，祀光武於縣堂，祀明帝於始主堂，皆奏樂焉。白石神君碑、無極山碑，二漢刻，皆在封龍山下。
唐盧舍那瑉像碑〈（鐵塔附）〉。元氏縣城中開元寺，有唐蔡有鄰隸書盧舍那瑉像一通。歐陽文忠公曰：「唐世能名八分者四家，韓擇木、史維則世傳頗多，而李潮及有鄰特為難得。慶曆中，昭文韓公始得此本，有鄰小字尤佳，若《石經藏讚》、《崔潭龜詩》，與三代鼎彝何異也。」又云：「其碑石刻，在中山府城中，蓋傳聞之誤耳。」開元寺內西北院中，有生鐵塔，高四五丈，其制亦機巧。
定武蘭亭石刻。舊在中山府庫中，為天下名本，今埋沒不知所在。昔唐太宗詔供奉臨蘭亭，惟此本乃率更令歐陽詢所拓也。上命刻石留禁中，以他本賜外臣，一時貴尚摹拓，惟禁中石奉獨完善。至五代石敬瑭棄中國，而契丹耶律德光，自中原輦寶貨圖書還，北至殺虎林而死，永康立，其國交兵，遂棄石而歸。慶曆中，李學究者得之，韓忠獻婿始以墨本出示韓公，索其石觀，李遂瘞地中，李死，其子出石，始售於人，每本必千錢，由是好事稍稍得之。後李負官緡無償，時宋景文公祁守定武，以公帑金代李輸之。取石，匣藏於庫，非故舊不得□。熙寧間，薛師正守是邦，求者遝至，薛惡其摹打之聲，乃刻別本於外，以遺求者，然此郡已有二刻真贗矣。其子紹彭摹他石以易元刻。暗以自別，遂於古刻「湍」、「流」、「帶」、「右」、「天」五字，各刻損二筆為記。或謂古跡「仰」字如針眼，「殊」字如蟹爪，列字如丁形。又雲字微帶肉，此為唐刻本也。大觀中，徽宗詔取此石於薛氏家，其子嗣昌進納御府，上命龕置宣和殿。靖康，金入汴京，其石不知所存。雲金以紅毯輦歸金，東南諸刻無能彷彿者。天台桑澤鄉世昌編《蘭亭博議》一書甚詳。
趙州城東北三十里，平棘縣境上，古宋子城，城中有漢耿球碑一通，作漢隸，蓋耿純宋子人也。城西有耿鄉，漢光武封純為侯國，世謂之宜安城，至今民多姓耿，皆純之後也。宋子故城，即秦高漸離，匿作宋子而歌之所也。按衛恆《四體書勢》曰：「鉅鹿宋子城耿球碑，師宜官書，袁術立球純之後」雲。
徐整碑。在柏鄉縣西南七十里。柏鄉故城之西門內，漢柏人令徐君碑一通。君名整，桓帝時為柏人令，有惠政，民懷之，為立碑。此即高祖動心不宿之地也。
柏鄉縣城中通衢，居民簷下，柏鄉尉蘭君碑一通。君名儼，字望之，唐會昌間，尉柏鄉，有遺愛。民伐石立碑，潞州進士張環製文。將樹碑時，皇叔觀察使完顏從鬱適朝京還，因題詩一章於碑後，曰：「卿材皆願識將軍，事簡將軍少出巡。白酒不沽誰犯禁，黃雞無禍得司晨。問耆撫幼非幹舉，止社停巫豈慢神。數尺去思碑上語，後官知勸可書紳。」鄉人並刻其詩於碑後。
「吉日癸巳」石刻四字，周穆王所刻也。昔在趙州讚皇縣城南十三里，壇山崖石之上。《穆天子傳》雲「穆天子登讚皇山，以望臨城，置壇此山，因以名焉。」癸巳，誌其日也。又有四望山者，謂穆王登山望祭四方者，傳中但云登山，而不言石刻。然字畫亦奇怪，若杖畫狀，土人謂壇山為「馬鐙山」，以其巳字之形類鐙也。宋尚書廣平宋祁，以皇祐四年秋，自毫移鎮鎮陽道，出趙州，命人於壇山石壁模得此字。時趙之守將武臣也，遽命鑿山壁，輦其字歸趙龕之廳壁，聞者莫不歎惋。嘉祐己亥，移置高邑縣廳壁。元至元二十三年乙酉，復移龕讚皇廟學之壁雲。
槁城縣城中文廟內，有漢槁長蔡湛碑一通，光和四年立，並碑陰全。廬陵歐陽文忠曰：「天章閣待制楊畋嘗謂余言，漢時隸書在者，此最為佳，畋自言平生學此字也。」槁城縣九門城中，有隋九門令鉗耳府君碑，不載書撰名字。碑首題云：「大隋恆山郡九門令鉗耳清德之頌。」君名徹，華陰朝邑人，本周王子晉之後，避地西戎，世為君長，因以地為姓。曾祖靜，魏馮翊太守，祖朗，成集二州刺史。父康，周荊、安、寧、鄧四州總管，別駕龍門二郡守。字畫遒勁，非歐、虞不能及也。
九門城中，有隋李康城清德頌碑一通，不著書撰名氏。文為聲偶，而字畫奇古可愛。康，隴西狄道人也。碑首題曰：「大隋冠軍將軍、大中都督、恆州九門縣令隴西李君清德之頌。」字多訛闕，其後曰：「□□十一年，歲在辛亥，大將軍在酉二月癸丑，朔十二日甲子建。」年上二字磨滅不可識。按：隋開皇十一年，歲在辛亥，其二字乃開皇也。大將軍在酉之說，出於陰陽家，前史不載，而見此並記之。
槁城縣九門城西，浮圖碑一通，題云：「九門縣合鄉城人等，為國建浮圖之碑。唐應詔四科舉董行文撰文，清河傳節得書。唐高宗上元三年，歲在丙子，建浮圖，在智短寺。」寺今亦廢久矣。
馮樂陵。在新樂縣東北二十里，即漢馮昭儀之墓也。昔昭儀，隨其子中山孝王興就國，王為母築宮於樂里以居之。樂里，即今新樂城也。昭儀在元帝之時，有當熊之功，成帝優異之，賜御服、鼓吹、鹵簿，名其居曰「樂里」。既終，敕葬樂里東北，因名其墓曰「馮樂陵」雲。十二月〈（原本缺二字）〉早，自新樂縣起，午前至馮樂陵午飯遂至荒陵，眺望而去。午後，雪復大作。
漢中山王陵。安喜縣東，唐河西北有二墳，即漢中山哀王、憲王之陵，世訛為「二女陵」，非也。哀王乃孝王之孫，康王之子，《寰宇記》曰：「滱水，又名唐河，自唐縣界流入，東注京丘北對君子岸，岸上有哀王、憲王二陵。」又聞中山懷王、順王、夷王數陵，在安喜縣境內，今皆不可考矣。
李左車墓。趙州城西七里，清水之曲，有高塚一所，世傳為李左車之墓。塚上今為佛地，中有一井可汲，餘無考者。塚上但有元魏景明二年所立，兗州刺史李使君碑一通而已。
欒城縣西陲，有村曰「陳居」，陳餘墓在焉。此餘遊趙日所居，死歸葬此。
欒城縣城東，石欄橋東二里，有塚極高，為漢蒲關侯柴武之墓也。隋開皇間，武有遠孫為浮屠氏，曰英師，並葬於塚側，今臺塚亦漢制也。塚旁有臺頭寺，俗訛為「柴世宗墓」，非也。近塚曰柴村，即武族之所居也。
真定縣南十里，古常山城下治河之濱，荒塚隱然，是為漢膠東侯賈復之墓。昔浚沿河發古塚，得骸骨異常，身擐鐵甲，一戟在旁，尋復得其墓誌，始知為賈復之墓也。太守馬公斂以衣衾，更瘞之。後燕南憲掾孫茂先見其事，後三十年，告於郡知事王德禎，因礱石，請監察御史楊君俊民為文刻諸石，名曰「懷賢」之碑，以表其墓。其略曰「侯，南陽人，光武，拜執金吾冠軍侯。建武間，封膠東侯，食六縣。後罷將軍，以列侯就第，卒諡「剛正」〈（按《後漢書》作剛，無正字）〉。侯嘗破五校於真定，創甚，光武念之，約為婚姻，卒後，哀其成績，詔葬於此，或史之所逸也。又述宋洪適之言，辨論埋銘之原，以為自漢明帝時，都尉路君墓門始，至為詳博。王君字祐之，保定人。好古篤實，君子以余為忘年友也。楊君字士傑，郡人，舉進士，揚曆館閣，今為國子司業，亦余之故人也。
郎氏墓碑。在新樂縣東南十五里曲郡村，有郎氏墓。墓林中有郎茂、郎穎二碑，皆李百藥撰，宋才書，字畫甚偉。碑云：「茂從煬帝幸江都而卒，穎事唐為大理卿。隋唐之時，屢更定律令，蓋法律士也。」穎之碑陰題名云：「柱國府僚佐三十二人，常山公府國官一百七人，合一百三十九人為一卷。柱國府長史、司馬、掾屬各一人，諮議、記室、司倉、司功、司戶、司兵、司鎧、司法、司田、司士、參軍事各一人。又有參軍事五人，行參軍十人，典籖三人，常山國官國令大農各一人，常侍、侍郎、國尉各二人，典尉六人，舍人四人，城局、廟長、學官各一人，食官、廄牧各四人，典府長一人，典府丞二人，親事七十五人。」穎以貞觀四年卒，此蓋唐制也。
真定之西關外，社壇西北隅，城濠之外，真定縣境上，也有褚先生墓。墓下小碣一通，其略曰：「先生褚氏，諱承亮，字茂先。宋宣和二年擢第，調易州戶曹，會金皇子郎君破真定，拘境內舊進士七十三人，赴安國寺試策。策曰：『以上皇不道，少主失信。』舉人希旨，極口詆毀。先生離席揖主文劉侍中曰：『君父之過，豈臣子所當言耶？』長揖而出場屋，劉為之動容。比揭榜，先生被黜，餘悉放第。狀元許必輩自號七十二賢。榜時，人謂先生曰：『有德先生。』朝廷重其名，命知槁城，漫一應之，尋解印去，年七十終。弟子周伯祿等百餘人，因私諡曰『元貞先生』」雲。十二月早，謁拜墓下。
真定縣北十五里，大安鄉曹家疃道左，墓碑題曰：「元故僉浙東海左道肅政廉訪司事甄君之墓。」墓前一碑，中奉大夫、陝西諸道行御史臺侍御史趙郡蘇天爵撰文，國子司業王理書，翰林直學士謝端篆。碑略曰：「君諱世良，字賢卿。世為真定人，年四十餘，始遊江南，試吏四明，擢浙東西憲掾，進南臺察院。受知文皇帝，尋貢中臺，除廣西廉訪知事，遷帥府都事。際遇今上於潛邸，比紹大統，召君入朝，臺臣奏為山南經歷，上不允，改通政都事，尋拜監察御史，出僉浙東憲。至元元年九月十八日，卒於金華官舍，年六十八。君任廣西，調護聖躬，夙夜無懈。嘗書『賢卿』二字賜之。及遷浙東，又賜緡錢五千貫，其恩眷類此。子二人，曰英，曰蒙」雲。蓋君之在四明也，與先君子最厚善，每過余家，喜余誦讀，語人曰：「此子可教也。」今予自海上歸南陽，將上京師，道出鎮陽，竊幸拜君之墓。嗚呼！二十年之間，見君之窮達生死，而予棲遲草萊，年益邁而學益荒，負君知人之鑒矣。
真定縣北，新城鎮南二里許，墓林蓊蔚，羊、虎、翁仲皆白石鐫鑿，極為偉壯，是為嶺北行中書省郎中蘇君之墓。隧前一碑，乃蘇氏先塋之記，奎章閣侍書學士蜀郡虞公集撰，翰林承旨吳興趙文敏公孟頫書丹，為二絕之筆也。君墓碑亦虞公撰，其略曰：「君名志道，字子寧。以吏起家，為丞相掾，三命為樞密經歷。延祐三年歲丙辰，關中有變，遂及和林，人大震恐，並皆奔散，會天大雪，深丈餘，車廬人畜盡壓沒，民皆枕藉相食，道無行人。朝廷超拜君為中憲大夫、嶺北等處行中書省左右司郎中。君請厚價募民粟，至和林以賑，饑民遂得全活。明年，行至京師卒。其子天爵，奉柩歸葬於此。」天爵字伯修，以文章起家，揚曆臺閣，為時名人。今以國子祭酒，選為京畿奉使宣撫。十二月大雪，留新城不得發，至墓稍晴。遂同李亨散步至墓上，讀虞公所撰碑。過墳庵，又讀費著、周伯琦等燕南考試回題壁。守墓者邀餘二人啜茶，且言昔耕墓旁，得古碑之蓋一段，其制若今搗練方石，字皆漫滅不可讀，蘇公定為碑蓋也。蓋古人埋銘，必以石覆其碑，恐土蝕其字畫，故碑蓋則大篆其題目，今之碑文曰「篆蓋」，即其遺意也。
槁城縣東南二十里，倪家莊側，有唐倪若水墓。莊多姓倪氏，皆若水子孫也。若水，字子泉，擢進士，開元初，為中書舍人、尚書右丞，出為汴州刺史，政清靜，興州縣學，風化大行，未幾，入為戶部侍郎，復右丞卒。
槁城縣二十里新興村，滹南王先生墓在焉。先生諱若虛，字從之。金進士及第，仕至翰林學士。國初遁此，自號「滹南遺老」，篤志經學，尤長於經義，南北師尊之以為法。後登太山，端坐而逝，歸葬於此。有《慵軒集》及《經史諸書辨疑》行世。墓前碑，則元遺山所撰也。有司今立祠縣學以祀雲。
魏郡部彰德路。《禹貢》冀州之域。商河亶甲居於此。戰國為魏之鄴地，秦為上黨、邯鄲二郡地。漢置魏郡，曹操受封於此，稱鄴都。後趙石虎、前燕慕容雋並據之。後魏曰相州，東魏曰司州，北齊改為清都郡。唐曰相州，又改鄴郡。梁置昭德軍，石晉改彰德軍，金升為彰德府。國朝先屬真定路，後改彰德路，立總管府，領司一，縣三：安陽、湯陰、臨漳，州一，林州。
彰德路城中，宋隸安陽縣。國朝置錄事司以領之。城之外，仍屬安陽縣。城郭周十九里，總管府錄事司治，及安陽縣治皆在城內焉。
安陽縣。春秋為戲陽，戰國為魏寧新中邑。秦更名安陽，漢廢，以其地入蕩陰，屬河內郡。魏並入鄴，晉置安陽，屬魏郡。後周移相州及鄴縣於安陽故城，治此。隋復曰安陽，尋改堯城，屬魏郡。唐以安陽為相州治，改堯城曰永定。宋改永定為永和，尋省入安陽，及省鄴縣，分其地半入焉。宋、金皆曰安陽縣，國朝因之為彰德路倚郭縣。
湯陰縣。古羑里之地。戰國為魏之蕩陰邑，漢為蕩陰縣，屬河內郡。晉屬魏郡，後魏省。隋改蕩源縣，大業二年省。唐初，分安陽縣地入蕩源，屬衛州。貞觀元年，以蕩水微溫，改為湯陰縣，屬相州。宋、金、國朝皆因之，為彰德路屬縣雲。
臨漳縣。本漢鄴縣地，晉建興二年，以湣帝諱改名臨漳。東魏孝靜，置鄴縣於今鄴鎮，又別置臨漳縣。周武帝平齊，自鄴城移縣於今治，仍屬魏郡。隋開皇三年，改隸相州，十年，分縣地置長樂縣，大業十年，始築縣城。暨唐及宋、金皆為臨漳縣。國朝因之，為彰德路屬縣雲。
林州。漢置隆慮縣，東漢改隆為林。隋析置湛陽縣，後改置岩州，金為林州。國朝至元二年，復為縣，又並輔岩入焉，未幾復為州，割輔岩入安陽，仍以州隸彰德路。
磁州。《禹貢》冀州之域。春秋屬晉，戰國屬趙，秦為邯鄲郡地，漢為魏郡趙國地，晉為廣平郡地。後周，置成安郡，隋置磁州。唐天祐，改惠州，尋復磁州。宋曰滏陽郡，金以隸彰德。國朝屬廣平路，領縣四，曰：滏陽、邯鄲、武安、成安。
滏陽縣。漢為武安縣地。魏置臨水縣，屬廣平郡。後周置滏陽縣，屬成安郡。隋置磁州治於此，唐、宋、金並因之。本朝為磁州倚郭屬縣〈（按：磁州滏陽縣，惟金以之隸彰德。元本屬廣平路，蓋是書為記遊覽古而作，路徑滏陽，歷記所見，實未遍曆洺邢也。故附見於彰德路雲）〉。
黃華穀天平山。彰德之西九十里，曰林州，即古林慮縣也。州西北二十里，曰黃華穀，穀多秋菊，故名。昔金翰林學士熊嶽、王公庭筠、子端，皆隱居穀中，號「黃華山主」，所居曰「讀書岩」。公文章、書法高出流輩，字學米元章，墨竹類文湖州，金章宗所謂昔人君子者也。穀之西南，諸峰峭拔奇秀，林木陰翳，仙宮佛廟金碧輝映，岩崖泉石，名號百什，不可窮紀。其迸珠簾、桃花岩者，不減天台、赤城之勝。其最知名者，穀南之天平山谼穀寺也。谼穀莫夜，陰崖石壁間，燦然作金光若燈火，神幻不可致詰。前賢多作歌詩以紀，曰《金燈集》。
安陽縣北三十里，臨漳縣南十五里，鄴鎮之西曰蔡村，有濁流奔迅，俗謂之「漳河」也。《禹貢》曰：「覃懷底績，至於衡、漳。」《水經》云：「濁漳之源，出晉寧路長子縣西，發鳩山東北，流過壺關、屯留、潞縣，合眾山之水，其流始大。又東過武安縣，有清漳水，自涉縣東南來注之，其水合流，謂之「交漳□」〈（清漳，源出上黨沾縣大黽穀東北，過磁州武安，與濁漳合）〉。遂東過鄴縣西，又東過三戶津，又東北過景州曲周、平恩二縣，又東北過冀州，又東北過景州東光縣弓高鎮，又東北過瀛州樂壽縣景城鎮，又東北過平舒縣而入於海」雲。漳水，自出山至入海，凡行一千六百八十里。按《史記》：「魏文侯時，使西門豹為鄴令，豹即發民鑿十二渠，引漳水溉民田，民皆煩苦。豹曰：『民可與樂成，不可與慮始。今雖患苦，百歲後，期令父老子孫思我言。』民後果得其利，至今鄴人祠祭不絕。」又《西漢書》：「文侯曾孫襄王，嘗與群臣飲酒祝曰：『令吾臣皆如西門豹之為人臣也。』史起進曰：『魏氏之行田也以百畝，鄴獨二百畝，是田惡也。漳水在旁，豹不知用，是不智也；知而不興，是不仁也。仁智未盡，豹何足法？』於是襄王使起為鄴令，遂引漳水溉田。揭水東注，號『天井堰』，里中作一二墱，墱相去三百步，使相灌注，一注分十二流，皆懸水門，鄴人名曰『晏陂澤』。河內之民，以致殷富，民歌之曰：『鄴有賢令兮，曰史公；決漳水兮，灌鄴旁；終古舄鹵兮，生稻粱』。」今史、漢所載，二說不同，余疑當時豹嘗鑿渠，而後湮廢，至起紹修，故民歌之，今並錄焉。十二月早，出彰德北門，至蔡村西行三十里，狹處作土橋以渡。時漳水退縮，層冰峨峨，逐流東下。士人云：「春夏水漲，至與岸平，闊可數里，號『小黃河』。」又曰：「水旁多石子，俗傳可以暖腹。」又有紋石，濱河之民取以為器，貨之。
安陽橋。在安陽縣北五里，橋下即洹水也。洹水出上黨洹氏縣洹山，山在長子縣，東過隆慮縣北，黃水注之。又東北出山連，逕殷墟東北，過鄴城南，謂之新河。又東逕安陽故城東，過內黃縣，北入於白溝雲。《春秋左氏傳》言：「聲伯夢涉洹水。」杜預注曰：「洹水，出汲郡林慮縣。」李宗諤以此說為然，遂言洹水源出林慮西北，平地湧出，初甚微細，東流九十里至安陽縣界，泉脈漸大，又曲而東北，入大名府洹水縣界。今按《水經》所言，洹氏在澤州高平縣西，並無洹水。蓋縣邑遷改不常，故酈元所記有異同耳。余嘗觀許敬宗論《禹貢》：「道沇水東流為濟，入於河，溢為榮。」其說甚詳。蓋天下之水，無有不發源於山，其有自平地出者，皆洑流再發也。且濟水之源出王屋山之顛，洑流至平地，再出，即今濟源縣濟瀆廟泉是也。今李宗諤第見洹水初起林慮，遂以《水經》所記為異，殊不知林慮乃洑流再發也。呂忱《字林》、許慎《說文》皆云：「洹水，出晉魯之間。」又言：「林慮黃水，發源神困之山谷，東流至穀口，潛入於地下，東北十里復出於柳渚。」然則，洹水洑流至林慮再出，蓋可信矣。
蕩水。出湯陰縣西石尚山〈（案：《太平寰宇記》作牟山）〉，東流經縣故城，縣因水以取名。又東北至內黃縣，入於黃澤。唐貞觀元年，改為湯水，以其水微溫也。
羑水。在羑里北二里，有橋曰羑橋，橋下即羑水也。《水經》曰：「羑水，出湯陰縣西北四十里西山韓大牛泉。東經羑城之北，積水成淵，方十餘步，深一丈餘。又東至內黃縣，與防水會。又東曆黃澤，而入蕩水」雲。
宜師溝。在湯陰縣西南三十五里宜師站。又，在縣西南二十七里，又有宜師橋在站側。
鄴宮。元帝禪晉，晉常館帝於此。光熙元年夏五月，馬牧帥汲桑叛，敗魏郡太守馮嵩，遂陷鄴城，燒宮，旬月煙焰不滅。曹魏之殿閣，蓋於此時盡矣。至石勒，將營鄴宮，以廷尉續咸、尚書令徐光切諫而止。後因霖雨，中山西北，暴水漂巨木百餘萬株，集於堂陽，勒大悅，謂公卿曰：「諸君知此非為災也，天意欲吾營鄴宮耳。」於是，令都水使者張漸、少府任汪等監營，勒親授規矩而建焉。
鄴都南城。在鎮東南三里半。按：魏孝文天和十八年，自雲中遷都洛陽，經鄴宮，留數日，臨引軍發，懸飯一瓢於城門上而去。尚書崔光語人曰：「掛飯者，懸飧也。後世元孫必興於此矣。」至孝武永熙三年，高歡逼帝西入關，乃立清河王亶之子善見於洛陽東北，改元天平，以十月丙子車駕北還於鄴。十一月庚寅至鄴，居北城，改相州為司州，牧以魏郡林慮、廣平、陽丘、汲郡、黎陽、東濮、清河、廣宗等為皇畿。於城東置臨漳縣，城西置鄴縣，城東北置成安縣。臨漳三百鄉，鄴縣五百鄉，成安二百五十鄉。二年八月，發眾七萬八千營新宮。元象元年九月，發畿內十萬人城鄴，四十日罷。二年，帝徙御新宮，即南城也。又《鄴中記》云：「城東西六里，南北八里六十步。高歡以北城窄隘，故令僕射高隆之更築此城，掘得神龜，大逾方丈，其堵堞之狀，咸以龜象焉。」按《北史·高隆之傳》云：「隆之領營構大將，以十萬夫撤洛陽宮殿，運於鄴，構營之制皆委隆之。增築南城，周二十五里，以漳水近城，乃起長堤為防，又鑿渠引漳水周流城郭，以造水碾磑」雲。
銅爵、金鳳、冰井三臺，皆在臨漳縣鄴鎮東南二里，古鄴都北城西北隅，因城為基。三臺相距各六十步，中為銅爵臺，南為金鳳臺，北為冰井臺。此蓋曹操於漢獻帝時，為冀州牧所築也。《鄴中記》曰：「建安十五年，銅雀臺成，操將諸子登樓，使各為賦。陳思王植，援筆立就。金鳳臺，曹公初名金虎，至石氏改今名。冰井臺，則淩室也。金虎、冰井，皆建安十八年建也。魏銅雀臺，高一十丈，有屋一百二十間，周圍彌覆其上。金虎臺，有屋百三十間。冰井臺，有冰室三，與涼殿皆以閣道相通。三臺崇舉，其高若山」雲。後至趙石虎，三臺更加崇飾，甚於魏初。於銅雀臺上，起五層樓閣，去地三百七十尺，周圍殿屋一百二十房，房中有女監、女伎。三臺相麵，各有正殿，上安御床，施蜀錦流蘇鬥帳，四角置金龍頭，銜五色流蘇。又安金鈕屈戌屏風床，床上細直女三十人，床下立三十人，凡此眾妓，皆宴日所設。又於銅爵臺穿二井，作鐵梁地道以通井，號曰「命子窟」。於井中多置財寶、飲食，以悅蕃客，曰「聖井」。又作銅爵樓，巔高一丈五尺，舒翼若飛。南則金鳳臺，有屋一百九間，置金鳳於臺巔，故名。北則冰井臺，有屋一百四十間，上有冰室，室有數井，井深十五丈，藏冰及石墨。石墨可書，又爇之難盡，又謂之石炭。又有窖粟及鹽，以備不虞。今窖上，石銘尚存焉。三臺皆磚甃，相去各六十步，上作閣道如浮橋，連以金屈戌，畫以雲氣龍虎之勢。施則三臺相通，廢則中央懸絕也。又按《北史》：「齊文宣天保二年，發丁匠三十萬人，營三臺於鄴，因其舊基而高博之。構木高三十七丈，兩棟相距二十餘尺，工匠危怯，皆係繩自防。文宣登棟脊疾走，了無怖畏。時復雅舞折旋中節，觀者莫不寒心。又召死囚，以席為翅，從上飛下，不死免其罪戮。臺成，改銅爵曰金鳳，金虎曰聖井，冰井曰崇光」雲。至後建德七年，三臺遂廢。及隋大業三年，韋孝寬討尉遲迥，遂焚毀蕩徹，瞭然空虛矣。十二月，余過鄴鎮，登三臺，眺望見其殘丘斷隴，而問諸山僧野老，猶能於荒煙野草中，指故都西陵之遺跡，相與悲慨。且言：「銅爵臺，今周回止一百六十餘步，高五丈，上建永寧寺。金鳳臺，周回一百四十餘步，高三丈，上建洞霄道宮。冰井臺，則北臨漳水，周回止一百餘步，高三丈，為漳水衝齧，一角已崩缺矣。」余聞世傳鄴城古瓦研，皆曰「銅爵臺瓦」，磚研皆曰「冰井臺磚」。蓋得其名而未審其實。夫魏之宮闕，焚蕩於汲桑之亂，及趙、燕、魏、齊代興代毀，室屋尚且改易無常，況易壞之瓦礫，其存於今者亦幾希矣。按《鄴中記》曰：「北齊起鄴南城，其瓦皆以胡桃油油之，油即祖珽所作也。蓋欲其光明映日，歴風雨久而不生蘚耳。有筒瓦者，其用在覆，故油其背。有版瓦者，其用在仰，故油其面。筒瓦之長可二尺，闊可一尺。版瓦長亦如之，但闊倍耳。」今其真者皆當其油處必有細紋，俗謂之琴紋，有白花謂之錫花。相傳當時以黃丹鉛錫和泥，積歲久，故錫花乃見然，亦未言其信否也？古磚大方可四尺，其上有盤花鳥獸之紋，又有「千秋」及「萬歲」之字。其紀年非天保即興和，蓋東魏、北齊之年號也。又有筒瓦者，其花紋年號與磚無異，蓋當時或用以承簷溜，故其內圓外方，有若筒然，亦可製而為研。然則世傳有古鄴之研，多北齊之物耳。鄴人有言曰：「曹操銅爵臺瓦，其體質細潤，而其堅如石，用以為研，不費筆而發墨，此乃古所重者，而今絕無。」蓋魏之去今千有餘年，若其瓦礫皆磨滅為塵矣。且齊之磚瓦，至今亦五六百年，村民掊土求之，往往聚眾數百人，而逾年不得一二全者，則鄴人所謂銅爵冰井者，蓋特取其名以炫。遠方其不知者，從而信之。今鄴人偽造彌眾，惟嘗識者，知其不如古耳。故荊國王文公有詩曰：「吹盡西陵歌舞塵，當年屋瓦始稱珍。甄陶往往成今手，尚記虛名動世人。」蓋當時亦有此歎也。夫古之真瓦，不期於為研，今之偽瓦，止期於為研。其甄陶固精於古，然其質終燥，其用不久者，火力勝故也。雖和以黃丹鉛錫，烏能作潤哉？惟古之磚瓦，散沒土中千餘載，感霜露風雨之潤，火力既盡，復受水氣，此其所以含蓄潤性，而滋水發墨也。
華林苑。在臨漳縣鄴城東二里，苑後即南鄴城之西也。按：石虎時，有沙門吳進言：「趙運將衰，晉當復興，宜役晉人以壓其氣。」虎於是使尚書張群，發近郡男女十六萬，車萬乘，運土築華林苑。周回數十里，及築長牆數十里。趙攬等上疏切諫，虎大怒，曰：「牆朝成夕壞，吾無恨矣！」乃從張群，以燭夜作起三觀，四門通漳水，皆設鐵扉，暴風大雨，死者數萬人。又鑿北城，引水於華林園，城崩壓死百餘人。虎於苑中植人間名果，作蝦蟆車箱，闊一丈，深一丈，合土載花木，所植無不榮茂。至高齊武成間，增飾華林苑，若神仙所居，改曰「仙都苑」。苑中封土為嶽，皆隔水相望，分流為四瀆，因為四海。彙為大池曰「大海」，海中置龍舟六艘，其行舟處，可廿五里。又為殿十二間於海中，五嶽各有樓、觀、堂、殿，四海中亦有宮殿、洲浦。其最知名者，則北嶽之飛鸞殿、北海之密作堂也。飛鸞殿十六間，以青石為基，瑉石為礎，鐫刻蓮花，內垂五色珠簾，緣以麒麟錦，楹柱皆金龍盤繞，以七寶飾之。柱上懸鏡，又用孔雀、翡翠、山雞、白鷺毛當鏡，作七寶金鳳，高一尺七寸，口銜金鈴，光彩奪目，人不能久視也。密作堂，周回廿四架，以大船浮之，以水為激輪。堂為三層：下層刻木人七，彈箏、琵琶、箜篌、胡鼓、銅鈸、拍板、弄盤等，衣以錦繡，進退俯仰莫不中節；中層刻木僧七人，一僧置香奩，立東南角，一僧執香爐，立東北角，五僧左轉行道至香奩所，以手拈香，至香爐所，其僧授香爐於行道僧，僧以香置爐中，遂至佛前作禮，禮畢整衣而行，周而復始，與人無異；上層作佛堂，旁列菩薩、衛士，帳上作飛仙右轉，又刻紫雲左轉，往來交錯，終日不絕。皆黃門侍郎，博陵崔士順所製，奇巧機妙，自古罕有。其苑中樓、觀、山、池、臺、殿，自周乎齊之後，皆廢毀矣。今其基址詢之故老，猶能記其萬一。余以記載可考者，錄敘如右。
彰德路總管府治後花圃，曰康樂園。昔宋至和中，韓魏公以武康之節歸，典鄉郡，因辟牙城作甲仗庫，以備不虞，遂大修亭池，名曰康樂園，取斯民共樂康時之義故云。魏公自為記，書而刻諸晝錦堂上。園中舊有七堂曰：晝錦、燕申、自公、榮歸、忘機、大悲、涼堂。又有八亭曰：御書、紅芳、求已、迎合、狎鷗、觀魚、曲水、廣春。又有休逸、飛仙二亭。故老相傳，黃堂廳事，肇啟建於節度韓重贇。宋太宗歸自河東，視其廳曰：「朕之所居，亦不過也。」上欲留宿，重贇奏曰：「臣以一方之力，積歲成此，今陛下居一夕，即虛之矣，不免勞民重建，乞賜守臣，豈勝榮幸？」上乃命設幄宿於廳下而去。至魏公大加完飾，郡廨園亭，雄壯華麗甲於河朔。又傳：休逸堂，魏公取鄴城冰井臺四鐵梁為柱，初鐵梁棄鄴臺歲久，光瑩無蘚剝，人以為神物，訶護不敢動，及以為堂柱，群疑始定。今園亭廢毀，皆不可考，惟飛仙臺基，在府治敏功堂後，今構觀音堂其上。臺北十餘步，逾小巷，後園有休逸堂基，麵山。亭基，金節度完顏熙載作養素樓其上，今廢，其碑尚存，其餘則不可知矣。晝錦堂記碑，今移至魏公祠堂雲。公有《康樂園詩》曰：「名園初辟至和中，思與康時共樂同。一紀年光雖易老，萬家春色且無窮。歸來敢炫吾鄉勝，到此須知舊鄴榮。病守縱疲猶強葺，欲隨民適醉東風。」十二月，余至彰德府治，後因遊康樂園，今皆菜畦麥隴，可考者惟休逸臺荒基，餘皆不復辨矣。
彰德路城中，富財坊南，街西第二巷，閭門扁曰「胡公里」，故胡按察私第在焉。公諱祇遹，字紹聞，武安人也。祖父俱第進士，公北度居相州六十年，既卒，監郡伊爾布哈中順尊慕德望，即所居，立胡公里。
緱山書院。彰德路城南門，大街道左，高綽門榜，曰杜文獻公緱山書院。諱英，字文玉，信安人也。避亂居雒陽，謀隱緱山，故以此自號雲。甲辰間，尼瑪哈行省徵至彰德，辟為諫議官，不就。遂隱居教授，日與王鹿庵、劉神川倡和為樂。中統元年，世祖聞其賢，命為大名等路提舉學校官，年七十卒，葬安陽縣西十里王裕村。今其孫秉彝，字德常，以鄉貢進士，積官中書左司郎中，請建書院。因贈資德大夫、翰林學士、魏郡公，諡「文獻」，設緱山書院，列於學官雲。
省城。湯陰縣東北三十五里有城，周回一百步，高二丈，土人呼為「雀城」。世傳，文王厄於羑里，武王築此城以望之，有赤雀見，因名雲。
涼馬臺。湯陰縣北十二里有臺，高三十尺，周回五百步，曰涼馬臺。按：《鄴中記》曰：「後趙石虎所築。建武六年，虎都鄴，洗馬於洹水，築此臺以涼馬，故以名」雲。
觀音禪院〈（八角井附）〉。彰德路城中豐安坊，有寺曰觀音禪院。唐天禧二年所建，寺有八角井。父老相傳，井中嘗有雲氣如虹，眾謂有寶，探之，其深不可測。郡人周邯，得崑崙奴，善入井，曰水精，使之入井底，良久，出曰：「一黃龍，抱數顆月明大珠熟睡。」水精驚，亦病死。初，州城在井北，避洹水泛溢南徙，乃包此井於城中雲。
隋龍興寺碑。在彰德路北關外，古寺坊東，龍興寺寺前，豐碑一通，是為隋龍興寺。范陽張庭圭，八分書，其文則相州刺史越王撰。蓋所謂「信行禪師傳法碑」也。
陶唐廟，在安陽縣西北六十里乞伏村。廟有金應奉翰林文字、同知制誥趙秉文所撰碑一通，並書篆額。後銘曰：「鬼神睢盱，伏羲受圖，人文權輿，彝倫既敘，五穀既敷。唐文煥乎披昏，挾塗藥民之愚。有典有謨，位非我娛，萬民其孥，丹朱其疏，陸水其都，人蠱其居。籲嗟！都俞思漸，於膚今其已夫。祝焉忽諸，道祠路隅，田婦耕夫，或祝或巫，白馬同車，清風肅如，神來有無，清漳之墟，歲熟萬區，神遊藐姑，明昌有道，千載同符，擊壤康衢，走不知乎今世陶唐氏之民歟？」
湯聖王廟。在安陽縣西北五十里，廟有少中大夫、山東東西道按察使胡祇遹所撰碑。
羑里城文王廟。羑城在湯陰縣北六里道左，朱綽門，門榜題曰「羑里城」，周文王之廟。其城，周回二百五十步，高二丈餘。門榜，則正議大夫、河南江北道肅政廉訪使康里回回所書也。廟有一碑，則太常博士、借注戶部員外郎兼奉翰林文字胡祇遹記，大元至元六年夏十有二日建廟壁龕，翰林承旨永年王磐五言古詩石刻一通。按《史記音義》：「羑里，蓋獄名也。夏曰均臺，商曰羑里，周曰囹圄，皆圓土也。」又按《史記》：「崇侯虎，譖西伯於商紂，紂囚之羑里，西伯乃演《周易》，作六十四卦。其臣閎夭太顛之徒，求有莘氏美女、驪戎之文馬、九駟及他奇怪，因商嬖臣費仲，獻之紂，紂大悅，乃赦西伯，賜之弓矢、鐵鉞，使得征伐。」又曰：「紂囚文王，將殺之，或曰：『西伯聖人也，不可殺。』紂曰：『吾聞聖人有靈德，吾將驗焉。』乃殺伯邑考，醢之以食文王。文王食之，已而，嘔於羑里之門外。於是眾信文王為聖人，因以土封其嘔處，謂之『嘔子塚』。」其塚今尚存，土人訛為「狗子塚」雲。王承旨鹿庵廟壁所刻詩曰：「羑水淺且清，羑里餘荒城。文王德如日，曾此夷其明。陝樹憩召伯，箕山棲許生。後人起敬愛，木石含芳榮。嗟爾一壞土，耕犁未全平。千秋不磨洗，永被囚聖名。我行蕩陰道，過之為停徵。念昔有殷季，虐主方狂酲。羑鋒戮賢聖，若刈寸草莖。左啖鄂侯脯，右啜鬼侯羹。茲時無羑里，何以紓淫刑。羑里深杳杳，羑里高亭亭。君王在縲絏，不異南面聽。淑氣發神慮，淳和助心靈。演開伏羲畫，剖出天地精。一時雖冥昧，萬古垂日星。若無羑里拘，易經何由成。易經在所重，羑里那可輕。」康里公，字子淵，積官至遼陽平章。布呼密文貞王之子，翰林承旨庫庫之兄，父子皆國之名臣也。
西門豹祠。漳水之上有祠，門扁曰「西門大夫之廟。」按：魏文侯使西門豹為鄴令，至鄴，會長老問民疾苦，對曰：「苦為河伯娶婦。」豹問其故，曰：「鄴俗，祀河伯，巫視民女好者，雲當為河伯婦，即聘取，治齋宮河上，令女齋戒十日，乃洗浴粉飾如嫁狀，令坐床上，浮河中，行十餘里，女乃溺。俗傳否則漂沒，其民人久以為然。故三老、廷掾，歲斂民錢數百萬，止用二三十萬，與巫祝共分餘錢持歸。故民有好女者，皆遠逃去，鄴民困貧，其所由來久矣。」豹曰：「至為河伯娶婦，願幸相告，吾亦往送女。」眾曰：「諾。」至其時，豹往會，其巫嫗年七十餘，從弟子女十人，皆單繒為衣，立大巫後。豹呼婦視其妍醜，巫引女出帷，豹曰：「是女醜，不足為河伯婦，煩大巫嫗入報河伯，更求好女，它日送之。」即使吏卒抱巫嫗投河中。有頃，曰：「何久也？弟子當趣之。」乃投一弟子河中。有頃，曰：「何久也？」復投一巫，凡投三弟子。豹曰：「巫皆女子，不能白事，煩三老入白之。」復投三老河中。豹簪筆磬折，向河立待，顧曰：「巫嫗、三老不來，奈何？當使廷掾長者一人趣之。」皆叩頭流血，豹曰：「河伯豈常留客哉？」於是，眾誓不敢為河伯娶婦，皆罷歸矣，淫祀遂絕。豹又鑿漳水溉田五百餘頃，民甚德之，因建祠雲。廟有宋修祠碑一通，則錢塘楊蒙所撰，其略曰：「元祐八年癸酉，余奉檄策委定武將亂衡漳，遲舟於客館，父老集琴堂下，曰：此地之東有祠，雲西門大夫，雖時祭不乏，而廟制湫陋，邑大夫君行農而謁焉，愴然虔矚，乃鳩工修祠」雲。其後辭曰：「漳水可涸兮，君之澤方洋洋。西山可頹兮，君之名方巍巍。新厥宇兮神妥斯，琢諸石兮來者師。」十二月，至祠下拜謁，讀碑而退。史云：「廟東北曰水樂浦，浦西五里，俗謂之祭陌河，即西門豹投巫之所也。」〈（按晏殊《類要》：「祭陌河，作紫陌河」。）〉
扁鵲廟碑。在湯陰縣東南二十里，伏道村村之道左，一碑題曰「神應王扁鵲之墓。」其廟並在墓側，廟有二碑，一碑教授張仲文撰，一碑大中大夫、江南浙西道提刑按察使武安胡祇遹撰。墓旁生艾，治疾為天下第一，今每歲充貢雲。伏道者，昔商紂知獄繁民怨，乃置防城，以兵防羑里之囚，又伏兵於道左，故云。廟壁，有左司劉昂題詩一首，曰：「昔為舍長時，方技未可錄。一遇長桑君，古今皆歎服。天地為至仁，既死不能復。先生妙藥石，起虢效何速。日月為至明，覆盆不能燭。先生具正眼，毫釐窺肺腹。誰知造物者，禍福相倚伏。平生活人手，反受庸醫辱。千年廟前水，猶學上池綠。再拜乞一杯，洗我胸中俗。」宋仁宗景祐元年九月，詔封扁鵲為「神應侯」，因上疾愈，從醫許希有之請。今日「神應王」，未知何代所封也。
尉遲公廟碑。彰德路城中，晝錦坊後，周太師蜀國公尉遲回之廟在焉。回為周將，征伐有功，初滅北齊，以回為相州總管。至隋文帝，以計征回，欲圖之，回乃率諸州舉兵數十萬，及為楊素、韋孝寬、高熲等師所敗，遂上樓自殺。至唐開元中，州多怪厲，刺史至輒死，吏民疑懼。於是，刺史張嘉祐，以回死國難，忠臣也，為立祠以祀之。後，刺史吳克，復加以冕服。
初，嘉祐，之建祠也，顏真卿為記其事，蔡有鄰書之。碑陰紀回靈異之事，言：「雨暘，隨禱輒應。回風驅蝗，使境內無害。每至秋夜，有雙鶴下集廟廷。郡人至今稱以為異」雲。唐張嘉貞、宋璟皆刺相州，有惠政，今並配食廟廷。魯公所撰碑，略曰：「有周上柱國、蜀國公河南尉遲回，字居羅〈（按：《周書》，作「薄居羅」）〉，代人也，因部立家，遂雄荒服。父俟皃〈（按《周書》，作「俟兠」）〉，尚魏大祖姊昌樂公主，贈太傅。回仕魏為散騎侍郎，歷大丞相帳內都督，尚金明公主，進爵車騎將軍、領侍中尚書左僕射，伐侯景有功，詔兼梁、益等十八州事。周之興也，進蜀國公，邑萬戶，總秦、衛、文、康十四州事，大司馬冊太師，加上柱國，授相州總管。宣皇晏駕，京師將征公，公以隋公當權，辭不受。代公子魏安公沁東之敗也，公綠巾尚整〈（按：《周書》：「回別統萬人，皆綠巾錦襖，號曰『黃龍兵』。」）〉，猶背城請戰，黃龍已潰，則登樓自裁。」又云：」公凡事二代，易九朝，忠不辱隋，節能奉上。唐武德中，改葬表墓。開元丁丑，乃建廟」雲。開元二十六年二月二十一日，華州鄭縣尉閻伯璵敘，秘書省校書郎顏真卿銘，蔡有鄰書。
彰德城中，嘉惠曲晝錦坊，故宋丞相魏國忠獻韓公琦之廟在焉。重門修廡，中為大殿。殿肖公像，袞冕龍榻，侍從之臣相向拱立，儼然廟堂氣象。蓋公熙寧初，力辭上宰，再典鄉邦，未半歲，河北地震水災，命公安撫四郡，移鎮大名，相人思之，即公晝錦坊故第，築生祠以祠公。廟昔有宋中書舍人王靚所撰碑，兵毀不存。國朝重建廟碑一通，晉州判官高書訓所撰。高公，太原人，官至國子博士，故尚書高鳴雄飛子也。庭西晝錦堂記碑一通，至元間再摹而刻。宋參知政事歐陽修撰，翰林學士蔡襄書，龍圖學士邵必大篆，世稱為「四絕碑」雲。府學之西，亦有公祠堂，宋鄂州嘉魚令丘鄜，為撰廟記，其碑今置府學儀門下。安陽縣治之南，護國顯應廟西隅，亦有公廟，蓋宋敕建者，郡人稱為「雙廟」也。至若大名府之廟碑，則丞相溫國文正公司馬光撰。磁州之廟碑，則知真定楊子縣事徐薦撰。其陝西之秦州，河東之太原，淮南之揚州，河北之真定暨中山府，皆有公廟。大河南北，凡人所至，今皆祀之不絕也。晝錦新廟殿壁龕，公書《晝錦堂詩》石刻一道，詩曰：「重向高堂舉晏杯，四年牽強北門回。故園風物都如舊，多病襟懷遂一開。白髮恥誇金絡騎，綠陰欣滿石樑臺。因思前彥榮歸者，未有三曾晝錦來。」西廡則有郡人緱山杜英所題詩扁，詩曰：「輪困日下五雲飛，此是先生唱第時。龍上青天蛇有力，鼠潛舊穴馬空肥。縱橫邊議三千牘，照耀身名六一碑。壞壁百年遺像在，郡人爭看錦為衣。」按：公薨於相之府治，神宗震悼，命陪葬山陵，其家懇辭，乃命入內都知張茂，則敕葬公於安陽縣西北三十里豐安鄉。天子御製碑文，題曰：「兩朝顧命定策元勳之碑」，命龍圖閣學士宋敏求，即墳所書。冊賜守墳寺曰「傅孝報先之寺」雲。十二月，余偕下郟人李亨，至祠卜謁拜，讀庭下二碑，及讀詩扁而退。
安陽縣西北五里四十步，洹水南岸，河亶甲城有塚一區，世傳河直甲所葬之所也。父老雲「宋元豐二年夏霖雨，安陽河漲，水齧塚破，野人探其中，得古銅器，質文完好，略不少蝕，眾恐觸官法，不敢全貨於市，因擊破以鬻之，復塞其塚以滅跡。自是，銅器不復出矣。」
黃堆塚。在河亶甲西南。世傳，乃河亶甲後之塚也。
魏武高平陵。在鄴鎮西南三十里，周回二百七十步，高一丈六尺。十二月，余登銅爵臺，西望荒郊煙樹，永寧寺僧指示余曰：「此曹公之西陵也。」
曹操疑塚。在滏陽縣南二十里，曰講武城，壁壘猶在。又有高臺一所，曰將臺。城外高丘七十二所，參錯布置，累然相望，世雲「曹操疑塚」。初，操之葬，以惑後人，不致發掘故也。塚間有曹公廟殿，屋甚華麗。廟北，一高丘之前，巨碑一通，螭首龜蚨，齊忠王之碑，薑一芝所撰雲。西望西陵不十餘里，煙樹歷歷可見。十二月，余按轡其間，自午抵暮，縱橫出入墓中，不知所向，噫！何其用心之詐也？使操能見武侯八陣圖，則有愧多矣。
朝陽陵。在臨漳縣鄴鎮東北九里，即魏文帝文昭皇后朝陽陵也。按《魏略》：「甄后，中山無極人，初嫁袁紹子熙。及魏武帝破鄴，文帝時為太子，因納為夫人，生明帝，為郭后所譖，賜死。後文帝以郭后無子，詔為養子，明帝以母不以道終，意甚不平。嘗從文帝獵，見子母鹿，文帝射殺鹿母，遂使射其子，帝曰：『陛下已殺其母，臣不忍復殺其子。』因涕泣，文帝收弓矢，大奇之，而建儲之意遂定。及帝即位，追諡曰『文昭皇后』。太和四年，使太常卿甄霞，持節改葬於朝陽陵。」今陵旁一塚，父老曰「李夫人塚」。後與夫人甚相善，故得祔葬焉。
安陽縣東四十里，永和鎮城西二百步，漢欒巴廟在焉。范蔚宗《漢書》：「欒巴，魏郡內黃人也。好道而性質直，順帝世累遷為太守，後為尚書，以上書極諫起憲陵，侵毀小民墳塚，下獄禁錮還家。及陳蕃、竇武輔政，召拜議郎，蕃、武被誅，巴復上書極理其冤。帝怒，下詔切責，收付廷尉，巴自殺，遂歸葬，而邑人於此立廟」雲。墓在鎮東南二十六里，周回一百步，高二丈雲。
晉嵇侍中廟墓。湯陰縣西南一百二十步，曰浣衣里，道左小碣，題曰「晉忠臣嵇紹之墓」。墓周回二百步，高二丈餘。廟在墓側，有宋碑一通，乃淮南節度使、司徒兼侍中、判大名府兼北京留守司事、大名府路安撫使、魏國公韓琦記並書，熙寧三年八月十五日，縣令張琳立石。其碑曰：「夫以忠事君，人臣之常分也。然遭大變，臨大節，或心無所主，為禍福所動，以苟一時之生，而貽萬世之戮者多矣。若其鼎鑊在前，鋒刃加己，能挺然知義之所在，分固當爾。輕其命若鴻毛然，卒死而不顧者，幾何人哉？惟晉侍中、贈太尉、忠穆嵇公則其人也。方惠帝昏弱，諸王肆亂，各萌僭奪以相屠害，故帝之北征也，公馳赴行在，力當國難。而成都王穎，以兵犯乘輿，衛從奔散，獨公端冕侍側，以身扞帝，至血濺御衣而殞。嗚呼！公之知義明分，可謂得其死不為難也。故其大忠偉節，赫然與日月爭光，崒然與山嶽爭高，天地不可窮，而公名亦不可窮矣。宜乎百世之下，有國家者，欽遺風，想餘烈，置祠奉祀，永遠不絕也。相之湯陰，即公死難之所，其廟在焉。前之為邑者，不知追顯忠義，為政所先，因循不葺，底於大壞。今令張君琳至則首拜祠下，睹其隳敝之甚，驚而歎曰：『茲不職之大者也』，亟舉公事跡，與夫朝廷崇祀之意，諭於邑民，民皆欣然，願共力以完之。令乃寬與之約，聽其營辦。不數月而祠宇一新。於是，民益知夫賢人之忠於國者，雖死於不幸，後世必載祀典、嚴廟貌，奉事尊仰之如此，皆思勉而為善。自一邑而推諸一郡，由一郡而推諸四方，則其為勸也豈小補哉？廟完，具書來告，以余嘗兩守鄉邦，願志本末。噫！忠義之心，人皆有之，但勉而不力，執之不固，遂不至於占人。余亦勉而執之者，歧忠穆之風，尤寤寐以自激，文雖甚陋，惡敢吝而不書？」又《晉書》載：「公死難，血濺御衣。事平，左右欲浣所衣，帝曰：『此嵇侍中血，勿去。』詔葬縣南，賜曰『浣衣里』，仍立廟焉。」廟有國朝翰林承旨、鹿庵王磐律詩一首，曰：「十載家艱恨未消，又持手版事昏朝。已知定亂功難就，猶幸臨危節可要。忠血數斑沾藻火，英名千古迫雲霄。一杯欲酹祠前土，野鶴昂藏未易招。」磐，字文炳，廣平人，亡金進士，入國朝，累官至承旨，致仕，居東平，年九十二歲卒，諡曰「文忠」。十二月，早至湯陰南門，拜謁廟墓，讀碑而去。余嘗讀趙文敏公《松雪齋文集》，有「紀夢嵇侍中」曰：「延祐元年十一月十九日，彰德朱長儒，道其邦人之意，求書『晉嵇侍中之廟』六字。余每敬其忠節，不辭而書之，運筆如飛，若有神助。是夜，京口石民瞻館予書室中，夢一丈夫，晉人衣冠，蓬首立衣，流血被麵，謂民瞻曰：『我嵇侍中也，今日趙子昂為余書廟額，故來謝之。』民瞻既覺，猶汗流，亦異事也。翰林學士承旨、榮祿大夫、知制誥、兼修國史、吳興趙孟頫誌。」
臨漳縣南，鄴鎮西北五里，紫陌側，晉高僧佛圖澄墓在焉。澄，天竺人，俗姓帛氏。永嘉年，來洛陽，雖未嘗讀儒家書，與一時學士辨論，無能屈者。澄身長八尺，腹旁一竅，常以絮塞，夜欲讀書，則拔其絮，竅中光出，照於一室。又常至水際，引腸滌之還內腹中。善誦神咒，役鬼神，以麻油雜燕支塗掌上，則洞見千里外事，令齋戒者皆得見之。又能聽鈴音以言吉凶，無不驗。石勒兵屯葛陂，大殺沙門，澄匿勒大將郭黑略家，黑略言於勒，召試道術，取缽水咒之，生青蓮花，勒由是信之。勒之獲段末波，擒劉曜，皆先驗澄之鈴音也。至石虎，傾心敬事，使衣綾錦，乘雕輿，太子常侍皆舉輦扶翼升殿，主者唱大和尚，群臣皆起，以彰其尊。後，虎大饗太武殿，澄吟曰：「殿乎殿乎！棘子成林，壞人衣乎！」虎發殿石視之，果有棘生焉。澄意本在冉閔，小字棘奴也。澄還寺，獨語曰：「得三年乎？」自答「不得」。又曰：「得二年、一年、百日、一月乎？」自答「不得。」遂不復言。謂弟子曰：「戊申禍亂漸萌，己酉石氏當滅，吾及其未亂，先化去矣。」遣人與虎辭，虎詣寺見澄，澄曰：「出生入死，道之常也。修短分定，非所能延。今意未盡者，以國家心存佛理，崇顯寺廟，宜享休祉。奈何布政猛烈，終無福祉，若降心易慮，惠此下民，則國祚延長，道俗慶賴，歿無恨矣。」虎知必逝，悲慟嗚咽，即命於漳水西紫陌，鑿壙營壽藏。十二月八日，澄卒於鄴宮寺，是歲，晉永和四年也。後有沙門雍州來，稱見澄西入關，虎發壙視之，惟一石。虎惡之曰：「石者，朕也，葬我而去，吾將死矣。」明年，虎果死。
湯陰縣北十里，有古壘，南北斜長五里，父老云：唐九節度師營壘也。壘東北有萬人塚，即九節度潰兵之遺骸。乃節度使薛嵩掩骨作此大塚，命幕府御史陸長源撰記刻碑，立塚上雲。
安陽縣西北五十里永治村，魏國韓諫議墓在焉。諫議，丞相忠獻公父也。神道之碑，則樞密使富弼撰，翰林承旨王圭書。碑首題曰「宋故大中大夫、行右諫議大夫、南陽郡開國男、贈開府儀同三司、太師、中書令兼尚書令、魏國公韓公神道碑。」銘其碑，略曰：「公諱國華，字光弼。太宗初，中興國二年甲科，授大理評事，通判瀘州，遷右讚善大夫，改彰德節度判官。盡抉奸隱，諸豪不敢犯，升秘書省著作郎，監上蔡稅，以監察御史召望高臺閣屬。天子議復燕、薊，揣廷臣勇而善辭令者，諭高麗，西攻契丹，以分其力。既曰：『非韓某，不可即。』假以太常少卿為使。公馳舸至其國，其王負固不受命，公諭以禍福，王大恐，遣大將領兵數萬，渡汰江以侵契丹。公復命，天子大喜，拜左拾遺，直史館，賜五品章服，兼判登聞鼓院，入三司為開封推官，遷左司諫充鹽鐵判官。久之，契丹大將蕭寧使叩雄州約戰，知州留福信之，以聞天子。因思高麗功立，命公走雄州，按其事，亦令代福作報書，索其情偽。寧之意，欲我先發，公固願息兵養民，念國體不可屈書，乃謝使者，急令備邊。還奏，天子又大喜，歷判鹽鐵度支、戶部三司院。有密讒於帝者，帝雅信公，詔總判三司，賜三品章服。公益奮條三司不便事二十七上之，官民偕利，遂著為法。俄而，出為京東轉運副使，即拜峽路轉運使。真宗即位，入判大理寺，秩凡五遷，為職方郎中，出知河陽徙潞州。契丹入掠河朔，公以精騎屯吳二穀，契丹不敢犯境，帝嘉之，褒以璽書。契丹再至澶淵，首命公假秘書監為國信使。江南饑，又遣巡撫一道，還朝，權開封府判官，出知曹州，徙泉州。天子封太山，擢諫議大夫，召歸，道病，卒於建陽驛，泉人聞之，傾一州來會哭。朝廷舉恤，典賜一子宮。公六子，球德清尉，珙將作簿，琚兩浙轉運，珙河陽參軍，璩秘書著作郎，不幸繼亡。琦相仁宗皇帝，被遇今天子，立為門下侍郎、兼兵部尚書、同中書門下平章事、昭文館大學士、魏國公，望重天下，勳冠列辟。以公積德儲慶，所宜享厚報，然恨公早世，不克待其發，而發於丞相，丞相以似以繼，其傳之者其可涯邪？」銘曰：「士孰不官，公官獨難。使臨東夷，跨海渺漫。指揮出師，勢分狄患。壬始倔強，恃遠且艱，視詔揀刺，不奉其虔。公怒移書，以訶以讕，諭以禍福，日月之觀。王雖島首，聞義惕然，發兵饋糧，革頑易懢。封廬褥薩，伏命館門，能俾遠人，舉國奔職。不憚已勞，不畏鄰隙，又俾強敵，斂其毒螫。二邦由公，一舉斯得。繼走朔郵，議收弋戣。坐策立判，敵奸不施。不為其款，國不挫威。兩使外禦，天子再怡。出知四州，大用是宜。而卒不用，讒人之為。復不永年，道卒不歸，遐邇奔赴，與考同之。位不都躬，萃於幼嗣。曰將曰相，勳德名世，本忘源流，公得何異？何以異之，天相其類。天實使然，人亦靡然。書之寞然，其昭昭然。」
劉神川先生墓。安陽縣南門，焦道庵士劉神川先生槁殯之所也。先生名祁，字景叔，潭源人，金狀元，南山翁撝之曾孫。正大間，監察御史從益，字雲卿之子。先生與弟鬱、字文季，皆以文章德行，馳譽大河南北。後，寓輝州。甲辰，尼瑪哈中書招置幕下，年四十七卒。有《神州遁士集》行世，又著《歸潛志》，以紀金末喪亂之事，與太原元裕之《壬辰雜編》、關西楊奐然《天興近鑒》、東明王百一《汝南遺事》微有異同。今修三史，金國之事，蓋多取其語雲。
河南郡部河南府路。《禹貢》：豫州之域。周武王定鼎於郟鄏，則今王城也。成王卜湹水東，澗水西，即今府城也。秦置三川郡，謂大河、伊、洛三川也。項羽以瑕丘、申陽為河南，至漢為河南郡。光武都洛陽，魏置司州襲都於此。西晉亦都洛，魏孝武自此遷都長安。東魏改洛州，周大象間，為東京，置洛陽郡。隋為洛州，大業間遷都於此，改曰豫州，尋為河南郡。唐復為洛州，號曰東都。五代梁改西京，宋為西京河南府，金改曰金昌府全勝軍。國朝改曰河南府路，領州一曰陝州。陝州統縣四：曰洛陽、曰偃師、曰登封、曰鞏〈（謹按《元史·地理志》當作「領州一，縣八。縣曰洛陽、宜陽、永寧、登封、鞏縣、孟津、新安、偃師。州曰陝州。陝州統四縣：曰陝縣、靈寶、閿鄉、澠池。」）〉
洛陽縣。周之下都，是為成周也。漢為河南郡，治曰平陰縣。東漢改洛陽縣，晉曰金墉城。唐曰來庭縣，神龍初，仍改洛陽，宋、金因之。國朝為河南府路，附郭縣。
白馬寺。洛陽城西雍門外白馬寺，即漢之鴻臚寺也。水平十四年，摩騰三藏法師，以白馬馱經至此，因建寺以白馬名。鴻臚寺，漢為掌四譯客官署，三藏以西域僧，故得館於此。自古惟官府有寺，佛廟得名，蓋踵鴻臚之名始於白馬也。寺有鬥聖堂一所，世傳三藏與褚善信讎校經義之所。又有三藏讚碑一通，撰文、書篆皆宋真宗御製也。又有翰林學士蘇易簡所撰碑一通，備載寺之興廢始末甚詳，至欽宗靖康時毀於金人兵火。逮國朝至元七年，世祖皇帝，從帝師帕克巴之請，大為興建，門廡堂殿，樓閣臺觀，鬱然天人之居矣。庭中一巨碑，龜趺螭首，高四丈餘，碑首刻曰：「大元重修釋源大白馬寺賜田功德之碑。」榮祿大夫、翰林承旨閻復奉敕撰碑，曰：「聖上大德改元之四年冬十月，釋源大白馬寺告成，詔以護國仁王寺水陸田在懷孟六縣者，千六百頃，充此恆產，永為皇家子孫祈福之地。仍命翰林詞臣書其事於石，臣復謹按清慧真覺大師文才，所具事跡，漢永平中，摩騰竺法蘭以白馬馱經，至於西雍，初假館於鴻臚，後即東都雍門外，建白馬寺，為譯經之所。嗣後，沙門踵至，若康僧會之於吳，佛圖澄之於晉，鳩摩羅什求那跋摩之於宋，元奘無畏之於唐。千載而下，經論日繁，教風日競，北至幽都，南逾瘴海，東極扶桑，西還月窟，蓮宮梵宇，彌亙大千，實權輿於此，綿曆劫火，寺之興廢，有可考者宋翰林學士蘇易簡文石在焉。國初，有僧曰英山主，以醫術居洛，罄藥囊之貲，謀為起廢。或訝其規模太廣，工用莫繼，則曰：『茲寺中華佛教根柢，他日必有大事，因緣余第為張本爾。』至元七年，帝師大寶法王帕克巴，集郡國教釋諸僧，登壇演法，從容詢於眾曰：『佛法至中國，始於何時？首居何剎？』扶宗宏教大師，龍川講主行育，時在眾中，乃引水平之事以對，且以營建為請。會白馬寺僧行政言與行育，協帝師嘉納聞於世祖。聖德神功文武皇帝，特敕行育，綜領修寺之役。經度之始，無所取財，遍訪檀施於諸方，洊更歲龠而未睹成效。帝師聞之，申命大師丹巴董其事。丹巴請假護國仁王寺田租，以供土木之費，詔允其請。裕宗文惠明孝皇帝，時在東宮，亦出帛幣為助。於是工役始大作，為殿九楹，法堂五楹。前三其門，傍翼以閣雲房、精舍齋、庖庫廄，以次完具，位置尊嚴，繪塑精妙，蓋與都城萬安、興教、仁王三大剎比績焉。始終閱二紀之久，緣甫集而行育卒，詔贈司空鴻臚卿，諡『護法大師』。文才繼主席酬酢眾，務率其屬敏於事者，曰淨汴等以畢寺之餘功落成之際，仁王寺欲復所假田租。文才即遣僧奭言於丹巴曰：『轉經頌禧，寺所以來眾僧也。有寺無田，眾安仰？』丹巴令宣政院官達什愛滿等奉請，遂有賜田之命，且敕有司世世勿奪」雲。寺二：一在宜陽縣治西九十里，又一在永寧縣東南二十五里。
應天禪院。在河南府城東北市坊火燒街，即太祖降生甲馬營故基也。大中祥符九年，西京應天院太祖神御殿成，為屋九百九十一區，命宰相向敏中為奉安聖容禮儀，使入內都知張景管句奉迎，敕諫議大夫戚綸告永昌陵。
上清宮。在洛陽縣西北北邙山之西，唐老子廟，乾封賜額曰「元元皇帝廟」。開元末，西北別建元元觀，復改曰「上清宮」。宮壁有吳道子畫神堯、太宗、中宗、睿宗、元宗五帝御容。又有《元宗齋宮詩》碑。朱溫廢為老子廟，後唐莊宗復為上清宮雲。杜少陵有《冬日洛城謁元皇帝廟詩》，即其宮也。牛口穀、榆窠園皆在宮之相近雲。廟壁龕杜甫五言古詩一首，唐陸肱所書碑也。
嵩陽宮。在登封縣北五里，本漢武帝宮也。後魏建精忠觀，隋改上陽觀，唐武后改嵩陽宮，大中祥符二年，改天封觀，後復為嵩陽宮。宮有漢武帝御井、古柏二株，蔭數百步，武后皆封五品大夫，世稱大小將軍雲。宮前聖德感應頌碑一通，唐徐浩書。殿東柱刻曰：「國子博士韓愈與著作郎樊宗師、處士盧仝、道士趙元遇，元和四年三月二十六日題。」
崇福宮。在登封縣東北四里，乃占太乙之所治也。宮後有太乙殿，殿後有太乙泉雲。至宋章聖朝，合州進木文丈人，其事甚怪，比至京，木中人呼萬歲者三。詔賜崇福宮安奉，故李廌方叔有詩曰：「真人友造化，故與物為一。持此誠與神，可貫金與石。何為輒入木，厭世未肯出。衣冠儼如生，隱若顧陸筆。」
測影臺。在登封縣東南二十五里，天中鄉告成鎮，周公測影臺石跡存焉。告成即古嵩州陽城之墟，是為天地之中也。臺高一丈二尺，周十六步，可容八席，《周禮》：。「大司徒以土圭之法，測土深，正日景，以求地中，建王國焉。日至之景尺有五寸，謂之地中。」唐開元十一年，詔太史監南宮說，以石立表。宋太中三年，汜水令李偃重建，增崇七尺。國朝至元十六年，太史令郭守敬奏設監候官十有四員，分道測景。十八年，奉敕於古臺之北築臺，高二十六尺，中樹儀表，上為四銅環，規制極精緻。命有司營廨舍門廡，又於古臺新臺南，建周公之廟以祀之。其碑則河南憲史李用中撰文也。臺西則天中觀雲。
嵩山中嶽廟。在登封縣東一十二里，曰中嶽廟。殿屋宏麗，垛樓四闕，角復道聯屬，擬於宮庭。三門之下，二衛神皆鐵鑄，極雄偉。兩廡碑石森列，皆國朝代祀者所立也。又有唐碑一通，韋行儉所撰。宋碑三通，盧多遜、王曾、陳知微所撰。國朝修廟碑一通，則盧陵歐陽元撰也。廟西又有鎮皇廟雲。中嶽之神，今封為「中天大寧崇聖帝」。
中嶽中天崇聖帝廟。在登封縣。按：中嶽，唐武太后垂拱四年，改嵩山為神嶽，加嶽神為太師，使持節仲嶽大都督封中天王，禁斷芻牧。萬歲登封元年，尊為神嶽中天黃帝，天靈妃為天中黃後，後罷之。明皇天寶五載，封中天王。至宋大中祥符四年，號中嶽崇聖帝。貞明後，乾興元年，改顯明皇后，唐開元八年建。考唐制：每歲土王，河南尹奉詔祀嶽。至宋亦知府往祠，慶曆後，通判攝事。今在縣東北九里。按：其神性慈，傳五戒，不享葷辛。廟始在東南嶺上，今廟之東。後魏太武帝大安中，徙於神蓋山，在今廟之北。至宋大武，方移於此。廟南有雙石，闕外石人一對，闕上多記刻，後漢安帝元初年建。
昇平太子廟。在偃師縣南，古緱氏縣東南二十里，曰府店。店南緱氏之上，有升仙太子廟，古曰「王仙君廟」，漢武建西王母祠於其右。王母姓緱氏，故以名其山雲。唐武后萬歲通天元年，改賜今額，又曰「賓天觀」。觀有唐二碑：一通，乃左相陳希烈撰文，徐浩書；一通則武后自書撰也。二碑今皆不存，今惟有一碑，國朝陳天祥所撰者也。天祥揚曆臺諫，素有風節，為時名臣，贈平章政事、趙國公，諡曰「文忠」，世尊之為「緱山先生」。按《神仙傳》曰：「周靈玉太子名晉，字子喬，好吹笙作鳳鳴，遊伊洛之間，浮丘公接以上嵩高山，學神仙之道，三十年後七月七日，乘白鶴而去，因立祠於緱山之下焉。」祠南有浴鶴池、仙屋、石室。武后於石室中，開石匣得一古劍，神光赫然。緱山，大抵若覆盂之狀，高不百尋，周不數里，且無泉石之勝，因仙居之名而著聞四方也。土人云，至今風月清夜，窅然時聞笙簫之聲。
漢光武帝原陵。在臨平亭南，方三百二十步，高六丈，西望平陰，去洛陽東南十里〈（按《帝王世紀》，作十五里）〉。
漢明帝顯節陵。在洛陽縣東南三十七里，故富壽亭也。陵周三十丈二尺，無周垣，行馬四出，在殿北，提封田七十四頃。
漢章帝敬陵。《帝王世紀》曰：「在洛陽縣東南三十九里，陵周三百步，高二丈六尺，無周垣，為行馬四出，司馬門、鍾虡皆在，行馬內寢殿園省在東園寺，吏舍在殿北，提封田十二頃五十七畝八十五步」〈（按《河南志》，作提封田二十頃五十五畝）〉。
和帝慎陵。在洛陽縣東南四十一里。陵周三百八十步，高十丈。
順帝憲陵。在洛陽縣西十五里。陵周三百步，高八丈四尺，北邙山下，制度並同前，但鍾虡在司馬門內，寢殿園省寺吏舍在殿東，提封田四十八頃十九畝三十步。
魏明帝高平陵。在洛陽縣東南四十里大石山，即萬安山也。宋太祖永昌陵。在芝田西四十里，陪葬子孫十五墳。
宋太宗永熙陵。在芝田西南四十里，皇堂深百尺，方廣八十尺，陵臺方二百五十尺，置守陵五百人，陪葬子孫凡八墳。真宗永定陵。在芝田北五里，皇堂深八十一尺，上方百四十尺。
仁宗永昭陵。在芝田北十二里。初崩，發諸路卒四萬六千七百八十人，修奉山陵。英宗永厚陵。南至定陵七里一百三十步，東至昭陵九十步。神宗永裕陵。在永厚陵之西。
哲宗永泰陵。在裕陵東北。
漢劉寬墓。在洛陽上東門外。墓南二碑，漢隸，蔡邕所書。碑首題曰：「漢太尉、車騎將軍、特進逯鄉侯劉公碑。」其一碑，門生殷包等所立，碑陰刻：「贈物綠含玉、落星錦之類。」一碑故吏李諫所立也，碑陰刻故吏鄉里名氏雲。二碑所載，與《漢書》同，但遷官次序頗略異耳。寬以漢中平二年卒，至唐咸亨元年，其裔孫胡城公爽，以碑歲久皆仆於野，為再立之，並記其世序雲。嗚呼！前世士大夫世家著之譜牒，故自中平至於咸亨，四百餘年而爽能知世次之詳也。今之譜學亡矣，雖名臣巨族，未有家譜。然而俗尚苟簡廢失者，豈止家譜而已哉！
杜氏墳。在鞏縣西五十二里首陽山東。唐杜審言，及於閑、孫甫三世墓，皆在焉。
宋參知政事范文正公仲淹墓。在洛陽縣南七十里神陰鄉彭姿店東北萬安山下。其子，丞相忠宣公堯夫以下皆祔葬。兆內文正公之碑，則歐陽文忠公撰文，額曰：「懷賢之碑」。忠宣公神道碑，則曾文昭公肇撰文，額曰：「世濟忠直之碑」。墓東則守墳裒賢寺，寺有范氏復祖墓碑一通，天台陳基之文也。其略曰：「宋太師魏國范文正公以上三世墳墓，皆在吳門之天平山，至公始葬洛陽。母謝夫人之兆，其子丞相忠宣公以下三世皆祔焉。靖康之亂，子孫在吳，弗獲展墓，逮我元混一，故公克登祀典，有司致祭惟謹。公八世孫文英，謂其子延方曰：『吾子孫幸生明時，憑藉餘澤，食有義田，居有義宅，教有義塾，而祖宗邱隴鞠為芻牧之區，尚安得為子孫哉？』延方自吳門，不遠數千里，致其父命於河南，僉憲李齊、御史沃哷海壽出金，為倡率其鄉黨牧倅奉牲墓下，豪民觀感，卒復所封舊地倅草繚垣壤樹築室，俾甥趙氏廬其上。」又曰：「文正公以閑生之氣，王佐之才，致位將相，為宋忠臣。誦其詩，讀其書，可以立忠信而尊君父，興王道而致太平。其父子窀穸，使斧斤耒耜相尋其中，豈國家屍祝以待先賢之意乎？」基字敬，初能詩文，遊京師名稱藉甚，則余之故人也。
邵康節先生之墓。在洛陽縣南，伊闕西南九里，曰辛店，伊水西也。
《洛陽金石刻》漢碑：太尉劉寬碑一通、丞相蕭何碑〈（折作兩段）〉。魏碑：三斷碑二通〈（皆漫無字）〉。齊碑：佛龕碑〈（天統三年立，武平二年刻）〉、二祖天師碑、馮翊王平等碑。後魏碑：侍中廣平穆王碑〈（俗雲陵塚碑，大昌元年立）〉、景王碑、魏汝南文宣王碑、末帝碑、元魏碑〈（韓殷隸書，天平四年立）〉、升仙太子廟碑〈（梁雅文）〉、唐碑：啟母廟碑〈（楊炯文）〉、金字碑〈（韓滉書）〉、義成軍節度使曹公碑〈（長慶四年立）〉、程公碑〈（陸賢書，開元二十年立）〉、劍南東西川鹽鐵青苗租庸等使兼殿中侍御史虢州刺史嚴公碑〈（顏顧書，元和中立）〉、龍門龕石像碑〈（袁元哲書）〉、彭王傅贈太子少師徐浩碑〈（次子徐峴書）〉、啟聖宮臺敕碑〈（太子亨題）〉、洛陽尉馬允中碑、黃門侍郎孫公碑、荊州長史孫公碑〈（張延諷書）〉、延州刺史孫公碑〈（開元二年立）〉、齊州刺史崔府君碑〈（崔平書，大中八年立）〉、陳公碑〈（蕭祐立）〉、右僕射曹公碑〈（正元四年立）〉、左僕射牛公碑〈（長慶二年立）〉、邕州刺史裴公碑〈（鄭還古書，開成五年立）〉、房州刺史盧府君碑〈（張文禧書，正元九年立）〉、東都留守盧府君碑〈（開元中立）〉、太原少尹盧府君碑〈（張文禧書，正元九年立）〉、歙州刺史郭府君碑〈（開元十二年立）〉、散騎常侍黎公碑〈（嗣子書，太和中立）〉、塞軍使張君碑、丞相司空李公碑〈（太和中立）〉、明威將軍田府君碑、韓尊師道德碑〈（開成四年立）〉、太子賓客王府君碑〈（周式書，大曆中立）〉、工部侍郎趙公碑〈（王宣書，開元十年立）〉、左衛太將軍卞國公泉公碑〈（彭杲書）〉、左僕射太子少保劉公碑、都督隴右群牧韋公碑、秦公碑、太子少保崔公碑、廬州司馬劉府君碑、真堂記碑、測景臺記碑、會喜寺碑〈（徐洪八分書）〉、嵩嶽廟碑〈（八分書）〉、嵩山寺頌碑〈（胡莫書，開元十七年立）〉、辨正禪師奉先塔銘碑〈（徐峴書）〉、太子翊善鄭公碑、光福寺塔題名碑〈（王仲舒書）〉、嵩山題名碑〈（韓愈書）〉、江陰縣令武登碑〈（長慶四年立）〉、澠池縣南館記碑〈（盧元卿八分書）〉、太子賓客孟簡碑、普寧郡王陳府君碑〈（蕭祐書）〉、權公碑、太原尹唐公碑〈（盧曉八分書）〉、工部侍郎趙國公碑、襄陽李公碑、惠林寺題名碑、惠林寺新修軒廊記碑、清河崔公碑、太子賓客孔府君碑、諫議大夫王府君碑、白樂天墓誌碑、刑部尚書自居易碑〈（許邠書）〉、吏部郎中盧府君碑、如雲筠禪師碑〈（楊遠書）〉、尊勝幢碑〈（篆書）〉、心經幢子碑〈（篆書）〉、白樂天龍門八節灘詩碑〈（樂天自書）〉、鄭州司馬王公碑〈（景龍三年立）〉、伊州刺史衡府君碑〈（長安三年立）〉、蕭府君碑、杭州刺史李公碑〈（部公書）〉、邛州刺史狄君碑、幽林思嵩山詩碑〈（韓覃作）〉、杜甫題元元皇帝廟詩碑〈（陸肱書）〉、白樂天香山寺詩三十韻碑〈（賀拔惎書）〉、李德裕平泉山居詩碑、天后御製詩碑〈（王知恭書）〉、後魏大將軍泉府君碑、華夷圖碑、洪州錄事參軍趙道先碑、節度使畢公碑〈（唐惟蔚書，咸通六年立）〉、魏公碑〈（太和六年立）〉、隋州錄事參軍狄公碑。

