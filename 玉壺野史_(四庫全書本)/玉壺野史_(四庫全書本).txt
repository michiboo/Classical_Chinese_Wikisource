　　欽定四庫全書　　　　　子部十二
　　玉壺野史　　　　　　　小説家𩔖一〈雜事之屬〉提要
　　〈臣〉等謹案玉壺野史十卷宋僧文瑩撰據晁公武讀書志文瑩湘山野録作於𤋮寧中此書則作於元豐中在野録之後前有自序雲國初至𤋮寧間文集數千卷其間神道墓誌行狀實錄奏議之𩔖輯其事成一家葢與野錄相輔而行玉壺者其隱居之地也文獻通考載文瑩玉壺清話十卷諸書所引亦多作玉壺清話此本獨作野史疑後人所改題然元人南溪詩話已引為玉壺野史則其來已乆矣若曹溶學海𩔖編摘其中論詩之語別名曰玉壺清話則杜撰無稽非古人所有也周必大二老堂詩話嘗駁其記王禹偁事之訛趙與峕賓退錄亦詆其誤以梁固之弟為固之子王楙野客叢書又摘其誤以龎籍對仁宗事為梁適葢不無傳聞失實者然大致則多可考證雲乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　玉壺野史原序
　　玉壺𨼆居之筆也文瑩古今文章著述最多自國初至熈寧間得文集二百餘家近數千卷其間神道碑墓誌行狀實録及奏議碑表野編小説之𩔖傾十紀之文字聚衆學之醇郁君臣行事之跡禮樂文章之範鴻勲盛美列聖大業闗累世之隆替截四海之聞見惜其散在衆帙世不能盡見因取其未聞而有勸者聚為一家之書及纂江南逸事並為李先主昪立傳離為十卷且夫黃帝之時世淳事簡尚有風后力牧為史官藏其書羣玉山中知所以有史者必欲其傳無其傳則聖賢治亂之跡都寂寥於天地間當知其傳者亦古今之大勸也書成於元豐戊午八月十日餘杭沙門文瑩湘山草堂序


