　　欽定四庫全書　　　　　子部十一
　　龍筋鳳髓判　　　　　　類書類
　　提要
　　〈臣〉等謹案龍筋鳳髓判四巻唐張鷟撰鷟字文成自號浮休子深州陸梁人甘露初登進士第授襄陽尉累官四門員外郎終於龔州長史事跡具莫休符桂林風土記唐書附其孫張薦傳中稱其兒時夢紫文大鳥止其庭大父曰吾聞紫文鸑鷟也若壯當以文章瑞朝廷乎遂命以名員半千稱其文詞猶青錢萬選萬中時號青錢學士日本新羅使至必出金帛購其文然所著作不槩見存於今者惟朝野僉載及此書僉載已竄亂失真惟此書尚為原帙其文臚比官曺條分件繁組織頗工葢唐制以身言書判詮試選人今見於文苑英華者頗多大抵不著名氏惟白居易編入文集與鷟此編之自為一書者最傳於世居易判主流利此則縟麗各一時之文體耳洪邁容齋隨筆嘗譏其堆垜故事不切於蔽罪議法然鷟作是編取備程試之用則本為隸事而作不為定律而作自以徵引賅洽為主言各有當固不得指為鷟病也原本附有注文為明劉允鵬所輯採撮頗詳而稍傷冗漫以別無他注姑仍其舊録之允鵬本名繼先字敬虛武定人嘉靖辛夘舉人嘗著有續事類賦今未見傳本惟此注附鷟之書尚存於世雲乾隆四十一年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


