　　桃源捕廳呂君云：四川制台某公，修葺百花洲草堂寺。其中向有泥身肖杜少陵像，貌理俗，且傾圯，公欲葺而新之，捐通省官員廉銀醵萬金。臺榭廊房，頓更舊創。惟塐師肖少陵像落成後，成都太守某公請公拈香，公見之即怒曰：「此何足為子美先生像！益毀之更塑。」工云：「吾輩非讀書人，至神佛鬼判，僅就前人所肖者依樣畫葫蘆，猶覺彷彿，若欲得少陵真面目，吾恐劉鑾復生，亦渾不似。」太守曰：「爾試更之。」十餘更，公見之均不能稱其意。問當作何狀？曰：「吾亦說不出，惟若所肖非富貴氣，即塵俗氣與枯瘠氣，終不足為忠君愛國者寫照也。益再更之。」塐師術窮，棄堊具卻走。
　　太守遍招募，得十數人，皆川中肖像稱巨擘者。肖之不成，停工年餘。忽有某先生來應募。問其人，則儒生久困場屋者，曾睹塐師摶沙為神像，羨之，以其法作睡嵇康，頗佳。由此考究精進，近為里人撚小像餬口。太守召入與語，大悅。諭肖己像，長五寸餘，紅衣坐小楠木龕中，執麈尾披紗幘，作維摩居士狀。太守呼家人詳視，無不失笑，蓋酷似也。翌晨送之草堂，某先生囑人盡散，閉其門，趺坐兩三日無聲息，忽大叫躍起，三日畢其工。太守來詳審，覺與前所肖者果不同，然終不知如制台意否。姑入告，制台問：「肖者何人？」曰：「鄉里人耳。」制笑曰：「不知牛鬼蛇神作何惡狀？」曰：「公試往閱可乎？」制台親詣寺，甫至階砌，一仰視，遽呼曰：「得之矣！」急趨入，伏地叩曰：「是真飯顆山頭戴笠真容也！」召某先生入，則一龍鍾老布衣。問何術之神？曰：「某亦不知少陵像若何，但由幼至壯且老，惟熟讀浣花詩集，讀野哭長攙諸句，往往掩卷深思，淚涔涔下，積思既深，又往往寤寐中見有白皙長須者立幾案間。是像也，即夢中人耳。」
　　制台大人為文，勒石記其事，厚遺某，且與東官，不受。時於寮吏中薦撚小像。某由此大富，子孫讀書成進士，己迭邀誥典稱封君矣。
　　懊儂氏曰：浣花翁詩卷長留，豈精靈尚在天地間乎？積思既深，鬼神來告，精誠所結，聲氣相通。大之則聖人於羹牆見舜，彈琴見文王，夢寐見周公。小之即如某先生之塑少陵像是也。江南劉莊場關帝廟聖像，為天下第一。里之人召塑工肖周將軍像，不克肖。一日，有漁翁，拳須赤足，斗笠短衣，兩臂努筋露骨，風采不凡，來廟告工曰：「汝曷若依我樣肖將軍乎？」工異之，即照摹成，而漁翁忽不見。又山東袞州府息馬地所奉聖像，聞為前明魯王夢中所見者，蓋帝護王駕到此。工之肖像也，事與劉莊大同小異。

