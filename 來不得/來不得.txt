　　吳君慎齋，金陵人，邂逅東魯，偶與之譚金陵棲霞山，慎齋曰：「僕髫齡隨先大夫任桂林方伯時，知郡城外亦有棲霞山，山有洞，中鐫『來不得』三字，事甚奇。」言已，以遊記示余。故節敘其略，以當探幽。按桂林諸山奇特，甲寰字，而是山距城僅三四里，山腰為寺，寺後為洞，均以棲霞名。土人曰：「此中有洞天也。」雖無稽，然睹其深邃奧衍，固不問而知其為鬼神之窟宅。洞口廣畝餘，入里許，出即為李氏之板栗園。西有小池，三面環石欄，楯深數尺而無水。行半里，更有潭，極深，遊者投一文錢，半刻始聞丁東聲。石鐘乳滴成鯉魚一，鱗鬛如生。再進，則有童子拜觀音臥佛、子母鹿、靈芝、螃蟹等像，皆怪石生成，維妙維肖者。
　　顧人皆捫壁惴惴行，路徑狹，不敢俯瞰。遇小洞，須蛇行過。旁有大洞若城闕，想即土人所謂洞天矣。路漸平，透日色，始達李氏園。然遊者必買炬倩士人導之行，恐誤入大洞耳。聞昔有丁、劉兩少年，邑幕府子，負盛氣，逕自燃炬入。土人願嚮導，不許。抵小洞，以為不足觀，遂向大洞。入未百步，四面洞口若蜂房，丁怯，劉曰：「何餒也，炬足供夜遊，且窮其異。」遂攜手行。視兩壁果有生成石塔、石菩提、石羅漢、天人菩薩諸像，怪怪奇奇，更非洞口石鐘乳所結者可比。正肆窺矚，忽有大聲如山崩石裂，炬即頓滅，黑如漆，覺有無數鬼物來撲，炊許始已。
　　鑽火燃炬視之，蓋千年如扇大之白蝙蝠也。努力前行，洞更巨，忽一白石插面如鏡，鐫三字曰：「來不得」。心始懼，然猶勉進。再數武，欲尋歸路，則石徑嶕嶢，森森林立，竟不克辨來時鴻爪矣。再半日，則炬盡，以衣履代之，衣履又焚，仍不得出，相對悔泣。欲解帶雉經，又苦無繫處，不得已，互抱蜷伏，拼俟虺蛇裹腹。時見青磷亂舞，忽滅忽明，鬼影往來，魍魎奔竄，身左右觸手皆白骨，亦不辨其為人為畜也。
　　久之，聞金鼓聲若雷震，始驚而蘇。蓋兩家長上見其兩日不歸，詢交遊以及狎邪，咸無蹤跡，旋知遊洞事。往詢洞口土人與李氏園丁，始約略言其誤入。急覓有膽力者廿餘人，擊金鼓、燃炬，分隊入，呼二子名。久之，始遙遙有應者，尋聲而進，突見其身無寸絲，面模糊若鬼，聲微氣絲，屬負歸，月餘病始痊。噫，危矣哉！
　　相傳洞中向有絲竹聲，風清月朗，如奏鈞天。勝朝有小黃冠自他處來，對土人云：「此中有洞府通九嶷山，奉師命來糞除。」遂走入。土人日夜伺洞口，卒未出。迨國初有廉訪使某公抱奇癖，裹糧提水束葦炬，約供一月需者，攜侍從多人徒步入，行三日而仙境終不可得。至深處，如洞口之石魚，洞中之石塔等像亦並烏有。正竭蹶行，忽聞頂上有篙師弄船聲，爭渡散市聲，從者大驚曰：「此非繞城之長河下與？」廉訪亦愕然，欲止步。
　　再深入，則石筍森森然，齒齒然，幾無插足處，所燃葦炬頓作慘綠色，從者面灰死，終不知小道士所謂洞天究在何處。廉訪乃廢然返，歎曰：「仙境本縹緲，能於重泉下求之乎？」出洞後，即命石工鐫三字於石鏡，以戒來者。由是洞中不聞絲竹聲，百餘年亦無人敢冒險入。不意丁、劉兩少年竟貿貿然往，雖幾喪命，然遊興亦豪矣哉。官茲土者，遂封洞門，垂示刻石，以絕遊蹤。
　　慎齋曾游洞口，達李氏園，已覺奇勝，惜不克進大洞，追廉訪履跡，未免餒矣。茶話至此，令我遊興勃勃。

