呂將軍，騎赤兔，
獨攜大膽出秦門，金粟堆邊哭陵樹。
北方逆氣汙青天，劍龍夜叫將軍閑。
將軍振袖揮劍鍔，玉闕朱城有門閣。
榼榼銀龜揺白馬，傅粉女郎火旗下。
恆山鐵騎請金槍，遙聞箙中花箭香。
西郊寒蓬葉如刺，皇天新栽養神驥。
廏中高桁排蹇蹄，飽食青芻飲白水。
圓蒼低迷蓋張地，九州人事皆如此。
赤山秀鋌禦時英，綠眼將軍會天意。

