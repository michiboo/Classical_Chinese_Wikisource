
昨宵夢到亡何鄉，忽見一人山之陽。 
高冠長劍立石堂，鬢眉颯爽瞳子方。 
胡麻作飯瓊作漿，素書帙在柏床。 
啖我還丹拍我背，令我延年在人代。 
乃書數字與我持，小兒歸去須讀之。 
覺來知是虛無事，山中雪平雲覆地。 
東嶺啼猿三四聲，捲簾一望心堪碎。 
蓬萊有梯不可躡，向海回頭淚盈睫。 
且聞童子是蒼蠅，誰謂莊生異蝴蝶。 
學仙去來辭故人，長安道路多風塵。

