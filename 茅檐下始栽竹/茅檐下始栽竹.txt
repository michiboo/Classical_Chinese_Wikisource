瘴茅葺為宇，溽暑常侵肌。適有重膇疾，蒸鬱寧所宜。
東鄰幸導我，樹竹邀涼颸。欣然愜吾志，荷鍤西岩垂。
楚壤多怪石，墾鑿力已疲。江風忽雲暮，輿曳還相追。
蕭瑟過極浦，旖旎附幽墀。貞根期永固，貽爾寒泉滋。
夜窗遂不掩，羽扇寧復持。清泠集濃露，枕簟淒已知。
網蟲依密葉，曉禽棲迥枝。豈伊紛囂間，重以心慮怡。
嘉爾亭亭質，自遠棄幽期。不見野蔓草，蓊蔚有華姿。
諒無凌寒色，豈與青山辭。

