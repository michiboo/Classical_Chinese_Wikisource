
聖代務平典，輶軒推上才。
迢遙溟海際，曠望滄波開。
四牡未遑息，三山安在哉。
巨鼇不可釣，高浪何崔嵬。
湛湛朝百穀，茫茫連九垓。
挹流納廣大，觀異增遲廻。
日出見魚目，月圓知蚌胎。
跡非想像到，心以精靈猜。
遠色帶孤嶼，虛聲涵殷雷。
風行越裳貢，水遏天吳災。
攬轡隼將擊，忘機鷗復來。
緣情韻騷雅，獨立遺塵埃。
吏道竟殊用，翰林仍忝陪。
長鳴謝知己，所媿非龍媒。

