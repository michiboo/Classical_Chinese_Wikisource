　　欽定四庫全書　　　　　集部四
　　紫巖詩選　　　　　　　別集類三〈宋〉
　　提要
　　〈臣〉等謹按紫巖詩選三卷宋於石撰石字介翁蘭谿人宋亡不仕因所居自號紫巖晚徙城中更號兩谿浙江通志載入文苑傳中又載入隠逸傳中蓋二者均所不愧不可偏舉故兩見也集有丁丑巳夘紀年乃臨安初破之後又有丁亥戊子嵗作乃至元二十四五年皆其中年以後之詩每巻題門人吳師道選僅古今體詩二百首殆意求精汰故少作皆不錄與其古詩感時傷事者多哀厲之音而或失之太盡㳺覽閒適者有清迥之致而或失之稍薄如鄰叟言母子別路傍女諸篇欲摹少陵而不免入於元白山中晚步諸篇欲擬襄陽而不免入於錢郎皆取法乎上僅得其中然在江湖集盛行以後則啾啾百鳥羣忽見孤鳳皇矣律詩不及古詩特大勢尚為清整至如題淨居寺之雪墮枯枝龍解甲藤纒怪石虎生鬚題棲真院之禪家也辨吟邊料不種閒花只種梅頗不脫宋季俗格是則風氣之移人也乾隆四十五年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀








　　欽定四庫全書
　　紫巖詩選
　　巻一
　　五言古詩
　　巻二
　　歌行長短篇
　　巻三
　　五言律詩
　　七言律詩
　　七言絶句





