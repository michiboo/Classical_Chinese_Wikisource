　　欽定四庫全書
　　御製重刻通志序
　　宋鄭樵氏以閎通之學思欲極古今之變㑹通於一仿歴代史例采正史及百家雜録為紀𫝊為譜為略所撰二十略者包羅天人錯綜政典該括名物上下數千年首尾相屬用功亦良勤矣觀其詆訶司馬遷班固之失髙自稱許謂足以盡學者之能事豈不卓然雄視著作之林而後人復厯舉其疎漏如馬端臨通考之所議者則亦不能為之諱也夫博物洽聞之士殫畢生之精力從容幾研囊括貫串勒為成書宜其援據精而條理宻顧紀事纂言尚不免於紕繆若此豈非所謂多而不能無失者歟而況設局分曺成於衆手動淹嵗序舉後忘前亥豕魯魚觸目而是任撡觚者其可不知所懼也乎甚矣夫著述之難也好古者類矜三通既重刻通典通考工竣爰出內府通志善本校而付之剞劂以廣考索之助而序之如此
　　乾隆己巳冬十一月
















　　欽定四庫全書　　　　　史部四
　　通志　　　　　　　　　別史類
　　提要
　　〈臣〉等謹案通志二百卷宋鄭樵撰樵有爾雅註已著録通史之例肇於司馬遷故劉知㡬史通述二體則以史記漢書共為一體述六家則以史記漢書別為兩家以一述一代之事一總厯代之事也其例綜括千古歸一家言非學問足以該通文章足以鎔鑄則難以成書梁武帝作通史六百二十卷不久即已散佚故後有作者率莫敢措意於斯樵負其淹博乃網羅舊籍叅以新意撰為是編凡帝紀十八卷皇后列𫝊二卷年譜四卷畧五十一卷列𫝊一百二十五卷其紀𫝊刪録諸史稍有移掇大抵因仍舊目為例不純其年譜仿史記諸表之例惟間以大封拜大政事錯書其中或繁或漏亦復多岐均非其注意所在其平生之精力全帙之菁華惟在二十畧而已一曰氏族二曰六書三曰七音四曰天文五曰地理六曰都邑七曰禮八曰諡九曰器服十曰樂十一曰職官十二曰選譽十三曰刑法十四曰食貨十五曰藝文十六曰校讐十七曰圖譜十八曰金石十九曰災祥二十曰草木昆蟲其氏族六書七音都邑草木昆蟲五畧為舊史之所無案史通書志篇曰可以為志者其道有三一曰都邑志二曰氏族志三曰方物志樵増氏族都邑草木昆蟲三畧葢竊據是文至於六書七音乃小學之支流非史家之本義矜竒博泛濫及之此於例為無所取矣餘十五畧雖皆舊史所有然諡與器服乃禮之子目校讐圖譜金石乃藝文之子目析為別類不亦冗且碎乎且氏族畧多掛漏六書畧多穿鑿天文畧祗載丹元子步天歌地理畧則全抄杜佑通典州郡總序一篇前雖先列水道數行僅雜取漢書地理志及水經注數十則即禹貢山川亦未能一一詳載諡畧則別立數門而沈約扈琛諸家之諡法悉刪不録即唐㑹要所載杲字諸諡亦並漏之器服畧器則所載尊彛爵觶之制制既不詳又與金石畧複出服則全鈔杜佑通典之嘉禮其禮樂職官食貨選舉刑法六畧亦但刪録通典無所辨証至職官畧中以通典註所引之典故悉改為按語大書更為草率矣藝文畧則分門太繁又韓愈論語觧論語類前後兩出張弧素履子儒家道家兩出劉安淮南子道家襍家兩出荊浩筆法記乃論畫之語而列於法書類吳興人物誌河西人物誌乃𫝊記之流而列於名家類段成式之玉格乃酉陽襍俎之一篇而列於寳器類尤為荒謬金石畧則鐘鼎碑碣核以博古考古二圖集古金石二録脫畧至十之七八災祥畧則悉抄諸史五行志草木昆蟲畧則並詩經爾雅之註疏亦未能詳核葢宋人以義理相髙於考證之學罕能留意樵恃其該洽睥睨一世諒無人起而難之故髙視濶步不復詳檢遂不能一　一精宻致後人多所譏彈也特其採摭既已浩博議論亦多警闢雖純駁互見而瑕不掩瑜究非游談無根者可及至今資為考鏡與杜佑馬端臨書並稱三通亦有以焉乾隆四十六年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

