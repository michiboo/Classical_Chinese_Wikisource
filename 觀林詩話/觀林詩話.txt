
漢武《柏梁台》，群臣皆聯七言，或述其職，或謙敘不能，至左馮翊曰：三輔盜賊天下尤。〕右扶風曰：〔盜阻南山為民災。〕京兆尹曰：『外家公主不可治。』則又有規警之風。及宋孝武《華林都亭》，梁元帝《清言殿》，皆效此體。雖無規儆之風，亦無佞諛之辭，獨敘叨冒愧慚而已。近世應制，爭獻諛辭，褒日月而諛天地，恐不至。古者賡載相戒之風，於是掃地矣。
〔按：「尤」四庫本作「危」。「規警」四庫本作「規儆」。〕
　　謝靈運有
〔蘋蘋泛沈深，菰蒲冒清淺。〕上句雙聲疊韻，下句疊韻雙聲。後人如杜少陵
〔卑枝低結子，接葉暗巢鶯。〕，杜荀鶴
〔胡盧杓酌春濃酒，舴艋舟流夜漲灘。〕溫庭筠
〔廢砌翳薜荔，枯湖無菰蒲。〕
〔老媼寶稿草，愚夫輸逋租。〕皆出於疊韻，不若靈運之工也。
　　陸龜蒙《鄴宮詞》云：
魏武平生不好香，楓膠蕙米潔宮房。可知遺令非前事，卻有餘薰在繡囊。
或疑蕙不可焚，然事見《廣志》，云：〔蕙草，綠葉紫花。魏武帝以為香焚之。〕
　　華亭船子和尚詩，少見於世，呂益柔刻三十九首於楓涇寺，雲得其父遺編中。一詩云：
歐冶銛鋒價最高，海中收得用吹毛。龍鳳繞，鬼神號，不見全年可下刀。
涪翁屢用其語。
〔按：「楓涇」四庫本作「風涇」。〕
　　語言拘忌，莫如近世淺俗之甚。王仲宣《贈蔡子篤》詩云：〔我友雲徂。〕今人以為語之大病矣。余嘗誦《飯牛歌》〔長夜漫漫何時旦〕，謂人曰：〔此豈亦寧戚讖語耶？〕
　　嘗見尉遲樞《南楚新聞》云：〔薛昭緯避巢賊亂，遇舊識銀工，邀食，有『一碟膻根數十皴』之語。乃知王中令所遇食蒸豚僧詩所謂『若把膻根來比並，膻根只合吃籐條』，亦自有來處耶。〕
　　李義山云：〔小亭閒眠微酒銷，山榴海柏枝相交。〕韓致光云：〔深院下簾人晝寢，紅薔薇架對芭蕉。〕皆微辭也。
　　庾信《鴛鴦賦》云：
昔有一雙鳳，飛來入魏宮。今成兩株樹，若個是韓馮。
蓋符中切。半山《蝶》詩云：〔豈能投死為韓馮。〕乃皮冰切。
　　鮑當有《清風集》行於世，時號鮑清風。嘗以《孤雁》詩上一鉅公，亟稱之，故又號鮑孤雁。又有《貧女吟》云：
貧女臨水妝，徘徊波不定。豈敢怨春風，自無台上鏡。
深有古意。幸不遇賞音，使有所遇，又將為鮑貧女耶。
　　《陳平傳》言：〔解衣裸而佐刺船。〕涪翁與洪覺範詩云：〔脫卻衲衣著蓑笠，來佐涪翁刺釣船。〕似惱之太酷，而洪覺範自以為〔我欲收斂加冠巾〕之意，所謂欲蓋而彰也。
　　錢昭度詩云：〔伯禹無端教鮮食，水中魚盡不知休。〕陳無己云：〔誰初教鮮食，竭澤未能休。〕便覺語勝。
　　東坡和辛字韻，至〔搗殘椒桂有餘辛〕，用意愈工，出人意外。然陳無已〔十里塵沉不受辛〕，亦自然也。
　　陸韓卿《中山王孺子妾歌》云：〔安陵泣前魚。〕本龍陽君事，誤以為安陵君。涪翁論〔黃獨為土芋〕，而雲或以為黃精，非也。蓋謂東坡云：〔詩人空腹待黃精，生事只看長柄械。〕不欲顯名之耳。
　　東坡：〔幾思壓茅柴，禁網日夜急。〕蓋世號市沽為茅柴，以其易著易過。周美成詩云：〔冬曦如村釀，奇溫止須臾。行行正須此，戀戀忽已無。〕非慣飲茅柴，不能為此語也。
　　華亭並海有金山，潮至則在海中，潮退乃可遊山。有寒穴泉，甘冽與惠山相埒。穴在山麓，泉鐘其間，適與海平。而半山和華亭令唐詢十詠寒穴泉詩乃云：〔高穴與雲平。〕蓋未嘗至其處也。毛澤民作《泉銘》敘半山詩云：〔泉當因此詩以名世。〕然余以為因半山詩以增重於世，則此泉之幸。若後世好事者，欲憑此詩以考寒穴所在，則失之遠矣，非泉之不幸歟？
　　涪翁《讀中興碑》詩云：〔凍雨為灑前朝碑。〕《楚詞》云：〔使凍雨兮灑途。〕故張平子賦：〔凍雨沛其灑途。〕舊注云：〔凍雨，暴雨也。〕巴郡暴雨為凍雨。
〔按：「楚詞」四庫本作「楚辭」。〕
　　《譚賓錄》載唐率府兵曹參軍馮光震入集賢院校《文選》，注〔蹲鴟〕云：〔今之芋子，即著毛蘿蔔。〕又溫庭筠《乾巽子》所載不同，云：〔蕭嵩以《文選》是先代舊書，欲注『蹲鴟』雲『今芋子，乃著毛蘿蔔』。〕未知孰是。
　　沆瀣，王逸《楚詞注》云：〔北方半夜之氣。〕唐劉商《白角樽歌》云：〔或謂輕冰盛沆瀣。〕注云：〔海氣也。〕
　　婪尾聲酒，出《佛圖澄傳》。婪尾聲者，最後飲酒也。東坡《除夜》詩云：〔不辭最後飲屠蘇。〕是以樂天詩以〔婪〕作〔藍〕云：〔三杯藍尾聲酒，一碟膠牙餳。〕皆更歲之事。而東坡詩有〔藍尾聲忽驚新火後，遨頭及要浣花前〕之語，自注云：樂天《寒食》詩云：〔三杯藍尾聲。〕當是誤記。
　　梅聖俞詩〔莫打鴨，打鴨驚鴛鴦。〕之語，譏宣守笞官奴也。陳無己《戲楊理曹》詩云：〔從來相戒莫打鴨，可打鴛鴦最後孫。〕疊民宣守詩云；〔一為文俗事，打鴨起鴛鴦。〕皆用此也。然〔起鴛鴦〕三字亦有來處，杜牧之云：〔織篷眠舴艋，驚夢起鴛鴦。〕
〔按：「一為」，四庫本、中華書局排印《後山詩注補箋》卷四《寄張宣州》並作「肯為」。〕
　　《酉陽雜俎》稱庾信作詩用《西京雜記》事，旋自改曰：〔此吳均語耳，恐不足用。〕今本作《葛稚川集》，劉子駿文。
　　每疑《古樂府》有〔長跪問故夫〕之語，一日讀《隋志》，至冊後之禮，皇后先拜後起，皇帝後拜先起，乃知古婦人亦伏拜也。
　　陳無己跋舊詞云：〔晁無咎云：『眉山宮詞，蓋不更此境也。』余謂不然，宋玉初不識巫山神女，而能賦之，豈待更而後知也。予他文未能及人，獨於詞，自謂不減秦七黃九。而為鄉掾三年，去而復還，又三年矣，而鄉妓無欲余之詞者，獨杜氏子勤懇不已，且云：『所得詩詞滿篋，家多蓄紙筆墨，有暇則學書。』使不如言，其志亦可喜也，乃寫以遺之。〕此下原本另起，今據原文移正。古語所謂〔但解閉門留我住，主人不問是誰家〕者，此語東坡《題藏春》兩絕之一。全篇云：
莫尋群玉峰頭路，休看玄都觀裡花，但解閉門留我住，主人莫問是誰家。
蓋無己托為古語耳。
〔按：四庫本亦分為二條，恐是。〕
　　曾逢邍老於仕宦，所至以嚴憚稱。近有客舉一聯云：〔他日詩侯不敢客，如今到處欲為家。〕曰：〔此逢邍詩也。〕二十五年來，仕於州縣者鮮有能詩，乃知此老風力外，別有深處。
〔按：「詩侯」四庫本作「諸侯」，「深處」四庫本作「勝處」。〕
　　杜牧之云：〔杜若芳州翠，嚴光釣瀨喧。〕此以杜與嚴為人姓相對也。又有〔當時物議硃雲小，後代聲名白日懸〕，此乃以硃雲對白日，皆為假對，雖以人姓名偶物，不為偏枯，反為工也。如涪翁〔世上豈無千里馬，人中難待九方皋。〕，尤為工致。
　　嘗見東坡手寫《會獵》詩云：〔向不如皋閒射雉，人間何以得卿卿。〕世所傳本乃作〔不向如皋〕，遂以為東坡誤用如皋為地名，特未嘗見寫本耳。
　　半山云：〔不知太乙遊何處，定把青藜獨照公。〕乃《上元夜戲劉貢父》詩。貢父時在館中，適與王嘉所載劉向上元夜天祿閣遇太乙降事相契，事見《拾遺記》。原本嘉訛家，今正。故有此句。然此事前人引用已多，特半山用得著題耳。
〔按：「劉貢父」三字四庫本作「貢父」，四部叢刊本《臨川先生文集》卷二十二詩題作《上元戲呈貢父》。〕
　　前輩作桃花、菊詩雖多，而未見拔俗者。楊元素云：〔清香舊已親陶令，紅艷新能惑阮郎。〕張敏叔云：〔但令陶令長為主，莫遺靈芰錯認伊。〕然世復盛傳一聯云：〔陶令歸來驚色變，劉郎去後笑開遲。〕亦未為勝。但陶令歸來，劉郎去後，乃切對也。
〔按：「靈芸」四庫本作「靈均」。〕
　　唐人夏日詩，有〔炎風生白羽，畏日隔青油〕，想見歊煩之景，不在林樾之下也。
　　孟郊集有《四嬋娟》篇，謂花、竹、人、月也。誤見顧況集。
　　程文若在官，喜抄書，嘗云：〔古人以是為風流罪過，予以李義山『舉白弈棋兼把釣，不離至教事顛狂』之語作對云：『舉白顛狂，不離至教；抄書罪過，抄書當是殺青之訛。要是風流。』〕
　　東坡詩有云：〔絕勝倉公飲上池。〕誤以長桑君為倉公。
　　王武子多四言詩，間有五字句，余最愛〔抱甕拙勝〕。此下當有脫文。
〔按：四庫本「勝」後有一「巧」字，據文意當此為五字句。此句逯欽立輯校《先秦漢魏晉南北朝詩》未收。〕
　　揚州僧坊有谷林堂，乃東坡命名。必至其所，然後知其名之當。棗據詩云：
下窺幽谷底，窈窕一何深。魚動起重淵，鳥驚奮高林。
谷林之名，蓋出此耳。
　　楊元素《勸酒》詩云：〔何必口辭山簡醉，但教心似屈原醒。〕此語殊可味也。
〔按：「可味」四庫本作「有味」。〕
　　秦太虛用樂天《木籐謠》〔吾獨一身，賴爾為二〕。作六言云：〔身與杖藜為二，影將明月為三。〕真奇對也。
〔按：「為三」四庫本作「成三」，四部叢刊本《淮海集》卷十一《寧浦書事六首》之五作「對月和影成三」。〕
　　樂天云：〔眉月晚生神女浦，臉波春傍窕娘堤。〕涪翁用此意作《漁父詞》云：〔新婦磯邊眉黛愁，女兒浦口眼波秋。〕然新婦磯、女兒浦，顧況六言已作對矣。
　　杜荀鶴詩句鄙惡，世所傳《唐風集》首篇〔風暖鳥聲碎，日高花影重〕者，余甚疑不類荀鶴語。他日觀唐小人說，見此詩乃周樸所作，而歐陽文忠公亦云耳。蓋藉此引編，已行於世矣。
　　〔九原〕，《檀弓》一作〔九京〕，涪翁兩用之云：〔九京喚起杜陵翁。〕又云：〔百不試，埋九京。〕
　　東坡名賈耘老之妾為雙荷葉，初不曉所謂。他日，傳趙德麟家所收泉南老人《雜記》，記此事云：〔兩髻並前如雙荷葉，故以名之。〕如荷葉髻，見溫飛卿詞：〔裙拖安石榴，髻嚲偏荷葉。〕
〔按：「雜記記」三字，四庫本作「集記」。「如荷葉髻」，四庫本無如字。〕
　　五大夫，秦爵名也。封松為五大夫，非特為五株松也。近有題範文正所植鄱陽驛中六《松》云：〔青青六大夫。〕此殊可笑。
　　都下舊無紅梅，一貴人家始移植，盛開，召士大夫燕賞，皆有詩，號《紅梅集》，傳於世。以半山〔北人初未識，渾作杏花看〕為冠。後東坡見云：〔何待北人太薄。〕
　　半山云：〔窗明兩不借，榻淨一籧篨。〕揚雄《方言》〔絲作曰履，麻作曰不借〕。崔豹《古今注》：〔草履曰不借。〕許慎《說文》云：〔綦或作綦，帛蒼艾色。〕《詩》：〔縞衣綦巾。〕未嫁女所服。一曰不借，常所服御，而人皆易有者，皆可謂之不借，不獨履也。然半山所指，乃草履耳。
　　半山詩有用蔡澤事云：〔安排壽考無三甲。〕又用退之語對云：〔收拾文章有六丁。〕東坡詩有用屈原事云：〔豈意日斜庚子後。〕又用鄭康成夢對曰：〔忽驚歲在己辰年。〕皆天設對也。
　　秦太虛《與花光老求墨梅書》云：〔僕方此憂患，無以自娛，願師為我作兩枝見寄，令我得展玩，洗去煩惱。幸甚。〕涪翁和昊字韻《梅詩》云：
夢蝶真人貌黃槁，籬落逢花曾絕倒。雅聞花光能畫梅，更乞一枝洗煩惱。
謂此也。
　　太虛又云：〔僕有《梅花》一詩，東坡為和。王荊公嘗書之於扇。〕有見荊公扇上所書者，乃〔月落參橫畫角哀，暗香消盡令人老〕兩句。涪翁又愛其四句云：
清淚斑斑和在有恨，恨春相從苦不早。甘心結子待君來，洗雨梳風為誰好。
曰：〔《玉台》詩中，氣格高者乃能及此耳。〕
〔按：「太虛又雲」四庫本作「秦太虛雲」。「曰玉臺」四庫本作「白玉臺」。〕
　　涪翁云：〔江南野中，有一種小白花。木高數尺，春開，極香，野人號為鄭花。王荊公嘗求此花栽，欲作詩而隔其名，予請名曰山樊。野人采鄭花葉以染黃，不借樊而成色，故曰山樊。『海岸孤絕處，補佗落伽山。』譯者謂小白山，余疑即此花是也。不然，何以觀音老人端坐而不去也。〕此題花光《補題二絕句跋》。翁作《水仙花》詩有〔山樊是弟梅是兄〕，亦謂此也。
　　太虛《梅》詩末云：〔安得健步遠移歸，亂插繁花向晴昊。〕乃用《蘇端薛復筵簡薛華醉歌》兩句。
　　豫章諸洪作詩，有外家法律，然不多見於世。舊傳龜父《遊烏遮塔示師川》詩云：
華鯨喚起曲肱夢，行徑幽尋小雨乾。風吹龍沙江流斷，日下烏塔松陰寒。
冰雪照人徐孺子，手提玉塵對西山。安得鴻崖入瓊藥，令我蜚出六合間。
此下原本另提行，今按當合為一條。玉父《寄兄》詩云：
六年作別書頻至，一月相從袂又分。船宿綠波浦邊雨，客行烏泥岡上雲。
陳留風俗尚可道，襄陽耆舊空復論。鴻飛沖天雁翅短，付與燕雀聊同群。
〔按：「鴻崖」四庫本作「洪崖」。此段四庫本分作二條。〕
　　涪翁跋半山書云：今世唯王荊公字得古人法，自楊虛白以來，一人而已。楊虛白自雲〔浮世百年今過半，校他蘧瑗十年遲。〕者，荊公此二帖近之。往時李西台喜學書，題《楊少師題大字院壁後》云：
枯杉倒檜霜天老，松煙麝煤陰雨寒。我亦生來有書癖，一回入寺一回看。
西台真能賞音者，今夫定林寺壁，荊公書數百字，未見賞音者。
〔「王荊公」四庫本無王字。四部叢刊本《豫章黃先生文集》卷二十九有《題王荊公書後》，即此。〕
　　《澠水燕譚》記張芸叟奉使遼東，宿幽州館中，有題子瞻《老人行》於壁者。聞范陽書肆，亦刻子瞻詩數十首，謂之《大蘇小集》。芸叟題其後云：
誰傳佳句到幽都，逢著君兒問大蘇。莫把文章動蠻貊，恐妨談笑臥江湖。
此乃子由與坡詩。佳句二字，本雲家集，坡亦有和篇。所謂〔欲問君王乞鑒湖〕是也。
〔按：「群兒」四庫本作「胡兒」，《澠水燕談錄》卷七《歌詠》此條亦作「胡兒」。蘇軾有《次韻子由使契丹至涿州見寄四首》，其三末句即乞鏡湖云云。蘇轍詩未見。〕
　　東坡云：〔醉眼炫紅綠。〕此乃〔看硃成碧顏始紅〕換骨句耳。
　　鹽官倪清，素寶東坡墨跡數軸，如護眼目。縣官數以勢力劫之，卒不可得，取試經行中語，自榜其所居曰〔薄命佳人之館〕。
　　衣冠中有微時為小吏者，作三角亭詩，有〔夜欠一簷雨，春無四面花。〕之語。獻其所事，異之。使學，後果登第，今為郎矣。
　　東坡愛玉女洞中水，既致兩瓶，恐後復取而為使者見紿。因破竹為契，使寺僧藏其一，以為往來之信，戲謂為調水符，作詩云：
欺謾久成俗，關市有契繻。誰知南山下，取水亦置符。
古人辨淄澠，皎若鶴與鳧。吾今既謝此，但視符有無。
常恐汲水人，智出符之餘。多防竟無及，棄置為長吁。
此當與擇勝亭俱傳於好事者，非確論也。
〔按：「非確論」四庫本作「為推論」。〕
　　《南史》：丘仲孚喜讀書，常以中宵鐘鳴為限。乃知半夜鐘聲，不獨見唐人詩句。
　　董慶夫云：〔石懋敏若頃在都下除夜作詩云：
索米長安久倦遊，寂無杯盎洗牢愁。歲除借問除何事，除盡硃顏與黑頭。
人以為有昔人減盡風情之讖，明年果卒。〕懋有《杼林集》行於世，可讀者，皆汪彥章詩也。
　　暢當詩有云：
酒喝愛江清，餘酣漱晚汀。軟沙欹坐穩，冷石醉眠醒。
四句皆說醉，不覺煩也。
　　吳融云：〔嘯父知機先憶●，季鷹無事已思鱸。〕按虞嘯父為宋武帝侍中，帝從容問曰：〔卿在門下，初不聞有獻替。〕嘯父家富春，近海，謂帝望其貢獻，對曰：〔天時尚暖，●魚蝦蚱未可致，尋當有所上獻。〕帝撫掌大笑。謂為知機可乎？將子華別有所據乎？
　　唐人有《訪呂逸人不遇》詩云：〔到門不解題凡鳥，愛竹何須問主人。〕余甚愛其用事，然觀其意，乃大不重其人耳。
　　昔人有言，詩有三百四病，馬有三百八病，詩病多於馬病，信哉。高子勉能詩，涪翁與之詩云：〔更能識詩家病，方是我眼中人。〕此亦苦口也。
〔按：據文意，三百四、三百八必有一誤，然四庫本文同此，乃不知何者。〕
　　王立之云：〔潘邠老《望漢陽》詩云：『兩屐上層樓，一目略千里。』說者雲著屐豈可登樓，余以為不然。殷浩王胡之徒，秋夜登武昌南樓，聞亟道中屐聲甚夥，定是庾公，俄而率左右十許人步來，非著屐登樓耶？亟道，今所謂胡梯是也。〕
　　唐《教坊記》云：〔平人女以容色選入內者，原本女訛奴，今據《教坊記》正。教習琵琶、三弦、箜篌、箏者，原本三訛五，今據《教坊記》正。謂之搊彈家。〕杜少陵詩有〔絃管罷搊彈〕之句。管非搊彈之物，或改為〔絃管罷吹彈〕，或改為〔絃索罷搊彈〕，然皆非本語。
　　一僧問王茂公云：〔凡花皆經歲復開，東坡何為獨於梅花言返魂香耶？〕茂公云：〔以梅花清絕能醒人，非餘花可比故耳。〕遂引蘇德歌及聚窟洲返魂香事為證。僧來從余借二書驗之，皆與梅花了不相關，遂憾茂公之欺。余為言其事見韓偓《金鑾密紀》，出內廷詩，有〔玉為通體尋常見，香駝運動容易回。〕之語。其題云：〔嶺南梅花，一歲再發。故作此詩，題於花下。〕東坡云：〔返魂香入嶺頭梅。〕僧遂釋然。
　　劉向《列女傳》，以為《式微》之詩，二人所作，一在中露，一在泥中，衛之二邑也。或者以為聯句始此。
　　有題金陵永慶招提壁云：〔余從師川同句法，師川舉近詩云：『人言春事已，我言未遽央。試向後湖去，菰葉如許長。』〕
　　半山酷愛唐樂府〔雨打梨花深閉門〕之句。
　　半谷云：〔余從半山老人得古詩句法云：『春風取花去，酬我以清陰。』〕
　　半山嘗於江上人家壁間見一絕云：
一江春水碧揉藍，船趁歸潮未上帆。渡口酒家賒不得，問人何處典春衫。
深味其首句，為躊躇久之而去。已而作小詞，有〔平漲小橋千幛抱，揉藍一水縈花草〕之句，蓋追用其語。
　　李光祿元亮，兄弟數人皆雋才。元亮作《弔項羽賦》，追古作者。世稱其詩有〔可憐三萬六千日，長作東西南北人〕之句，特中鼎之一臠耳。
〔按：「光祿」四庫本作「光祖」。「中鼎」四庫本作「鼎中」。〕
　　陸龜蒙有《蓬傘》詩云：
吾江善編蓬，圓者柄為傘。所至以自隨，清陰覆一墠。
自吾為此計，蓑笠●●短。何須詣亭陰，風雨皆足緩。
此三家村擇勝亭耳。
〔按：「蓑笠」下脫二字，四庫本作「義若」。此詩四部叢刊本《唐甫里先生文集》、《全唐詩》未收，《全唐詩補編》收入，然所據《觀林詩話》底本仍奪「義若」二字。〕
　　元次山自序云：〔帶笭箵而畫船。〕注郎丁、桑荒切，今韻中不收。歐文忠公與涪翁皆於清字韻壓。
〔按：「郎丁」四庫本作「丁郎」。「壓」四庫本作「押」。〕
　　溫庭筠記狐書兩篇，其一詞曰：
正色鴻燾，神司化伐。穹施後承，光負懸設。
哎論吐萌，垠倪斫截。迷腸郗曲，●零霾曀。
雀毀龜水，犍馳御窟。拿尾群狐，袾袾哳哳。
湣用秘功，以嶺以穴。抱薪代櫟，莽野萬茁。
順律則祥，拂倫唯孽。壯虛無有，頤咽蕊屑。
肇素未來，武尋輪轍。
其二詞曰：
五行七曜，成此撒餘。上帝降靈，歲且涒塗。
蛇蛻其皮，君亦神據。九九六六，束身天除。
何以充喉，吐納太虛。何以蔽踝，霞褂雲袽。
哀爾浮生，擲此荒墟。吾復浩氣，還形之初。
在帝左右，道濟忽諸。
題云：應天狐超異科策八道，後文繁雜不載。事見《乾撰子》。東坡喜錄鬼語，便是人道不到處，信哉。
〔按：「鴻燾」四庫本作「鴻濛」。「化伐」四庫本作「化代」。「霾噎」四庫本作「霾曀」。「拿尾群狐」四庫本作「孽尾群禾」。「代櫟」四庫本作「伐櫟」。「六六」四庫本作「大大」。又，此條中小字注四庫本亦有，當係原注。〕
　　半山《酴醾金沙》詩云：〔我無丹白看如夢，人有硃鉛見即愁。〕孫思邈云：〔苟丹白存於心中，即神靈如不降。〕其用事精切如此。
　　東坡在湖州，甲寅年，與楊元素張子野陳令舉，由苕霅泛舟至吳興。東坡家尚出琵琶，並沈沖宅犀玉共三面胡琴。又州妓一姓周，一姓邵，呼為〔二南〕。子野賦《六客辭》，後子野令舉孝叔化去，唯東坡與元素公擇在爾。元素因作詩寄坡云：
仙舟遊漾霅溪風，三奏琵琶一艦紅。門望喜傳新政異，夢魂猶憶舊歡同。
二南籍裡知誰在，六客堂中已半空。細問人間為宰相，爭如願住水晶宮。
天池問盧杞：〔願住水晶宮？願為人間宰相？〕杞對曰：〔願作人間宰相。〕遂不得天興有水晶宮之號，故云。
〔按：「門望」四庫本作「聞望」。「天池」四庫本作「天帝」，是，參見《太平廣記》卷六十四〈太陰夫人〉。〕
　　楊元素疏論半山云：〔臣竅見唐賢，多以所為之文，見其人生平行事，如蓍蔡之不謬。如李紳作《閔農》詩，當時文士稱其有宰相器。韓愈稱歐陽詹亦曰：『讀其書，知其慈孝最隆也。』近世丁謂詩有『天門深九重，終當掉臂入』，王禹你讀之曰：『入公門，猶鞠躬如也。天門豈可掉臂入乎？此人必不忠。』後果如其言。臣聞王安石文章之名久矣。嘗聞其詩曰：『今人未可非商鞅，商鞅能令政必行。』今睹其行事，已頗類矣。願陛下詳其言而防其志。〕
〔按：「生平」四庫本作「平生」。〕
　　半山晚年所至處，書窗屏間云：〔當時諸葛成何事，只合終身作臥龍。〕蓋痛悔之詞，此乃唐薛能詩句。此條原本誤連上條，今移正。
〔按：四庫本「書」字前有「輒」字。此條與上條相連，似不必強分為二。〕
　　沈休文《鍾山應西陽王教》一首五章，第四章用兩足字韻。上云：〔多值息心侶，結架山之足。〕下云：〔所願從之遊，寸心於此足。〕一章才四韻，而兩韻同一字。又陸士衡《擬古》一篇，用兩音字。前云：〔思君徽與音。〕後云：〔歸雲難寄音。〕東坡一詩用兩耳字。云：〔二義不同，故得重用。〕又涪翁一詩壓兩朋字云：〔大府佳友朋。〕〔歸鳥求其朋。〕又有一詩用兩扁字韻：〔責任媲和扁。〕〔持斷問輪扁。〕自注云：〔復有此一韻，事異似不類出此也。〕
　　〔雞鳴高樹巔〕，古縣錄詩也。縣錄當是樂府之訛。而陸士衡陶淵明皆用之。士衡對用〔虎嘯深谷底〕，淵明以對〔犬吠深巷中〕。
　　古人五字，往往句有相犯者。如潘安仁王仲宣皆云：〔但愬杯行遲。〕曹子建應德璉皆云：〔公子敬愛客。〕李少卿云：〔行人懷往路。〕蘇子卿云：〔征夫懷往路。〕左太沖云：〔綠葉日夜黃。〕張景陽云：〔密葉日夜疏。〕《古詩》：〔秋草淒以綠。〕又：〔秋草萋更碧。〕謝玄暉又云：〔春草秋更綠。〕如此者眾，不可悉舉。
〔按：「悉舉」四庫本作「枚舉」。〕
　　《西征賦》惡謔博字韻一聯云：〔成七國之稱亂，翻助逆而誅錯。〕李善注云：〔錯，七故反，今協韻七各反。〕然今時人讀晁錯為黽錯，七各反，則以為不識字矣。
　　何邵贈張華云：〔在昔同班列，今者並園墟。〕華答邵云：〔自昔同寮寀，於今此園廬。〕今之酬和者如此，人必以為笑資矣。
　　江文通學李陵等《雜體》三十首，內學休上人《怨別》一首，有〔日暮碧雲合，佳人殊未來〕之句，後人便以為休上人語。其末又有〔桂水日千里，因之平生懷〕之句，唐《東觀記》又以為太子家令沈約詩。所謂文通錦，割截殆盡矣。
〔按：「學」字四庫本作「效」，二字通用。〕
　　鮑明遠《升天行》云：〔九籥隱丹經。〕李善云：〔《易緯》註：齊魯之間，名門戶及藏器之管曰籥。以藏經而丹有九轉，故曰九籥。〕此可笑也。天門有九，故曰九籥。涪翁雲〔九籥天闕守夜義〕是也。
〔按：「夜義」四庫本作「夜●」，當為「夜叉」。黃庭堅詩《何造誠作浩然堂……故作浩然詞二章贈之》即作「夜叉」。〕
　　世所傳〔一日看除目，終年損道心〕之語，乃姚合《武功縣》詩也。
　　唐人多作五粒松詩，有以五粒為鬣者。大曆時，監察御史顧惜《我國記》云：〔松樹大連抱，有五粒子，形如桃仁而稍小。皮硬，中有仁。取而食之，味如胡桃，浸酒療風。〕然則松名五粒者，以子名之也。
　　贈人詩多用同姓事。如東坡贈鄭戶曹云：
〔公業有田常乏食，廣文好客竟無氈。〕又贈蔡子華云：
〔莫尋唐舉問封侯，但遣麻姑為爬背。〕涪翁和東坡詩云：
〔人間化鶴三千歲，海上看羊十九年。〕陳無己贈何郎中云：
〔已度城陰先得句，不應從俗未忘葷。〕唯徐師川贈張仁云：
〔詩如雲態度，人似柳風流。〕尤為工也。又半山與劉發詩云：
〔何妨過我論奇字，亦復令公見異書。〕則又用彼我兩姓事。
　　杜詩云：〔江蓮搖白羽，天棘夢青絲。〕世不曉其用夢字，余考之，蓋蔓字訛而為夢耳。何遜《王孫遊》〔日碧草蔓絲〕是也。天棘，天門冬也，如蘹香而蔓生。或以為柳，誤矣。
　　《樹萱錄》云：〔杜工部詩，世傳骨氣高峭，如爽鶻摩霄，駿馬絕地。〕又唐人謂李賀文體，如崇巖峭壁，萬仞崛起。又《摭言》載趙牧效李長吉歌詩，自謂蹙金結繡而無痕跡。
　　東坡詩有〔灩翻白獸樽中酒，歸煮青泥坊底芹〕，為貶謫者設也。《續仙傳》載一神仙詩，有〔灩翻王母九霞觴，謫向人間作酒狂〕之語，蓋用此耳。灩，一本作踏。
　　殷芸《小說》載《馬融列傳》云：〔融善鼓琴，吹笛之聲一發，得蜻蛚出吟，有如相和。〕原脫如字，據《續談助》所錄殷芸小說補。蜻蛚，蔡邕《月令章句》以為蟋蟀。馬融《長笛賦》：〔有洛客舍逆旅，吹笛為《氣出精列》、《相和》。〕李善云：〔《歌錄》曰：『古相和歌十八曲，《氣出》一，《蜻蛚》二，古曲。』〕據《文選》，當注作《氣出》一，《精列》二。魏武帝有《氣出》《精列》二古曲。此似有脫字。則殷芸所載，不唯謬甚，亦可笑也。
〔按：「不唯」四庫本作「一何」。「魏武帝」，《文選》卷十八《長笛賦》李善注作「魏武帝集」。〕
　　丁晉公《築球》詩，世稱曲盡形容之妙。如半山《觀棋》詩云：
旁觀各技癢，竊議兒女囁。諱輪寧斷頭，悔悟乃搏頰。
亦曲寫人情之妙也。
　　東坡《王平父哀詞》云：〔已知毅豹為均死，未識荊凡定孰存。〕雖拘詩律，易楚為荊。然古人多以荊楚二字互用，如後漢《臧洪論》云：〔可謂懷哭秦之節，存荊則未也。〕亦不雲楚而雲荊也。
　　陸龜蒙《謝人詩卷》云：
〔談仙忽似朝金母，說艷渾如見玉兒。〕杜牧之云：
〔粉毫唯畫月，瓊尺只裁雲。〕
〔美似狂酲初啖蔗，快如衰病得觀濤。〕涪翁：
〔清似釣船聞夜雨，壯如軍壘動秋鼙。〕論用事之工，半山為勝也。
〔按：「工」四庫本作「切」。此條引詩未及半山，末乃雲「半山為勝」，疑誤。〕
　　諸晁酬和柳字韻詩，至三四反不困，蓋篇篇可觀。〔世已乏知音，何勞問迭柳。〕尤為工也。
　　孫興公《天台山賦》有〔赤城霞起而建標，瀑布飛流而界道〕之語，為當時所推。後庚信數用其語，作《瑋禪師碑》云：〔遊極箕張，建標霞起。〕又《襄州鳳林寺碑》云：〔干霄秀出，建霞起●。〕至徐凝作《廬山瀑布》詩云：〔一條界破青山色。〕蓋亦用瀑布界道之語，乃爾鄙惡。
〔按：「建霞起●」四庫本作「建標霞起」。〕
　　鳳之九苞，一曰口包命，二曰心合度，三曰耳聰達，四曰舌屈伸，五曰色光采，六曰冠矩硃。七曰矩銳鉤，八曰音激揚，九曰腹文戶。涪翁《和蕭元禮》詩云：〔歸鳳求凰振九苞。〕自注乃云：〔苞，尾聲也。〕未詳。
　　鮑照云：〔傷禽惡弦驚，倦客惡離聲。〕〔斷腸聲裡無形影，畫出無聲亦斷腸。〕蓋以此也。
　　樂天云：〔近世韋蘇州歌行，才麗之外，頗近興諷。其五言詩文，又高雅閒淡，自成一家之體，今之秉筆者，誰能及之。〕故東坡有〔樂天長短三千首，卻愛韋郎五字詩。〕之句。然樂天既知韋應物之詩，而乃自甘心於淺俗，何耶？豈才有所限乎？
　　顏魯公云：〔夕照明村樹。〕僧清塞云：〔夕照顯重山。〕顧非熊云：〔斜日曬林桑。〕杜牧云：〔落日羨樓台。〕半山云：〔返照媚林塘。〕皆不若嚴維〔花塢夕陽遲〕也。
〔按：「林桑」四庫本作「鄰桑」。《全唐詩》顧非雄無此句，卷五百三周賀《尋北岡韓處士》有「初日曬鄰桑」句。〕
　　杜牧詩喜用〔緪〕字：〔半月緪雙臉〕，〔如日月緪升〕，〔日痕緪翠獻〕，〔孤直緪月定。〕
　　牧又多以竹雨比羽林，《栽竹》詩云：〔歷歷羽林影。〕又：〔竹岡森羽林。〕《大雨行》：〔萬里橫亙羽林槍。〕又：〔雲林寺外逢猛雨，林黑山高雨腳長。曾奉郊官近為侍，分明羽林槍。〕
〔按：「萬里橫亙羽林槍」，中華書局本《歷代詩話續編》點校者註：原作「雲萬里積芽茁」，據《全唐詩》改。四庫本亦作「雲萬里積芽茁羽林槍」。「近為侍」四庫本作「為近侍」，是，杜牧《念昔遊三首》之二：「曾奉郊宮為近侍，分明羽林槍。」又，「郊宮」，此本及四庫本並誤作「郊官」。〕
　　一日，璉公與余書，紙尾聲批云：〔比雨過，庵前後竹萌戢戢，取以充庖，頗覺有味。因誦東坡『我與何曾同一飽，不知何苦食雞豚』之語。時敏聞同槃，亦云：『白湯澆飯肥腯腯，吃肉一把骨。』相與大笑，噴飯滿案。〕因書及此，庶知庵中亦不寂寥也。
　　樂府有風人詩，如〔圍棋燒敗絮，著子故衣然〕之類是也。然或一句托一物耳。獨楊元素《荷花》借字詩四韻，全托一物，尤為工也。詩云：
香艷憐渠好，無端雜芰窠。向來因藕斷，特地見絲多。
實有終成的，露搖爭奈何。深房蓮底味，心裡苦相和。
　　文忠公詩有〔春深桃李作絪縕〕，又〔欲晴花氣漸絪縕〕，一作氤氳。皆麗句也。絪縕，厚貌。今四聲韻。縕，烏昆切，赤之間色。
〔按：小字注四庫本亦有，當係原注。〕
　　錢伯瞻有侍兒，妙麗為一時衣冠家桃李之冠，故時人號花王，即東坡涪翁賡和蓬字韻詩所謂〔安得春筍手，為我剝蓮蓬〕者也。名倩奴。坡與涪翁詩，皆曰《青人詠》雲。
〔按：黃庭堅詩《情人怨戲效徐庾慢體三首》之一云：「莫藏春筍手，且為剝蓮蓬。」所謂「青人詠」或「情人」之誤。〕
　　《西京雜記》云：〔以酒為書滴，取其不冰。以玉為研，亦取其不冰。〕賀方回詞云：〔羅帷映月，玉研生冰。〕似失契勘。
　　李覯泰伯，江西人。作《非孟子》書。有高世之論。無盡讀其所作《新成院記》詩云：
昔讀盱川集，嘗聞泰伯賢。新成文刻在，往事野僧傳。
氣格終驚俗，光芒冷貫天。田翁不知價，祇得十千錢。
蓋僧雲時以十千潤筆耳。
　　予家有聽雨軒，嘗集古今人句。杜牧之云：
〔可惜和風夜來雨，醉中虛度打窗聲。〕賈島云：
〔宿客不來過半夜，獨聞山雨到來時。〕歐陽文忠公：
〔芳叢綠葉聊須種，猶得蕭蕭聽雨聲。〕王荊公：
〔深炷爐香閉齋閣，臥聞簷雨瀉高秋。〕東坡：
〔一聽南堂新瓦響，似聞東塢少荷香。〕陳無己云：
〔一枕雨窗深閉閣，臥聽叢竹雨來時。〕趙德麟云：
〔臥聽簷雨作宮商。〕尤為工也。
〔按："少荷"四庫本作"小荷"。〕
　　東坡詩有〔厭小人羹〕者，蓋用穎考叔之語：〔小人有母，皆嘗小人之食矣，未嘗君之羹。〕然初不雲小人羹也。
　　反語，其來遠矣，晉宋間尤尚。今都下有三番四番語，亦此類。往過宛丘道中，逆旅壁間見畫一婦人鞋樣，下題云：〔不信但看羊子解，便須信道菊兒姜。〕雖是鄙語，亦殊精絕。
　　余在都下，嘗對客語古人詩集中，可采而不見傳記者甚多。如杜牧之一絕句，題下注云：〔李鄂州愛酒，性地閑雅。〕一作〔情地閑雅〕，此亦可用。坐有新第者，問予〔情地閑雅〕可對甚，予答云：〔可對『性天高明』。〕旁坐有解其意者，為之絕倒。
〔按：「一作情地閒雅」六字四庫本為小字。〕
　　《南史》載謝朓長五言詩，沈約常云：〔二百年來無此作。〕
　　又顏黃門記劉孝綽當時既有重名，無所與讓，唯服謝朓。常以謝朓詩置几案間，動靜輒諷詠。
　　又《談藪》載梁高祖重陳郡謝朓詩，曰：〔不讀謝朓詩三日，口臭。〕
