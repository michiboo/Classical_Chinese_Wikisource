蓐食徇所務，驅牛向東阡。
雞鳴村巷白，夜色歸暮田。 
札札耒耜聲，飛飛來烏鳶。
竭茲筋力事，持用窮歲年。 
盡輸助徭役，聊就空自眠。
子孫日已長，世世還復然。
籬落隔煙火，農談四鄰夕。
庭際秋蟲鳴，疏麻方寂歷。 
蠶絲盡輸稅，機杼空倚壁。
裡胥夜經過，雞黍事筵席。 
各言官長峻，文字多督責。
東鄉後租期，車轂陷泥澤。 
公門少推恕，鞭樸恣狼藉。
努力慎經營，肌膚真可惜。 
迎新在此歲，唯恐踵前跡。
古道饒蒺藜，縈回古城曲。
蓼花被堤岸，陂水寒更綠。 
是時收獲竟，落日多樵牧。
風高榆柳疏，霜重梨棗熟。 
行人迷去住，野鳥競棲宿。
田翁笑相念，昏黑慎原陸。 
今年幸少豐，無厭饘與粥。

