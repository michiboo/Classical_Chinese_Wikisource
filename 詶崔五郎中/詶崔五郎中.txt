
朔雲橫高天，萬里起秋色。
壯士心飛揚，落日空歎息。
長嘯出原野，凜然寒風生。
幸遭聖明時，功業猶未成。
奈何懷良圖，鬱悒獨愁坐。
杖策尋英豪，立談乃知我。
崔公生民秀，緬邈青雲姿。
製作參造化，託諷含神祇。
海嶽尚可傾，吐諾終不移。
是時霜飆寒，逸興臨華池。
起舞拂長劍，四座皆揚眉。
因得窮懽情，贈我以新詩。
又結汗漫期，九垓遠相待。
舉身憩蓬壺，濯足弄滄海。
從此凌倒景，一去無時還。
朝遊明光宮，暮入閶闔關。
但得長把袂，何必嵩丘山。

