



三月三日天氣新　長安水邊多麗人
態濃意遠淑且真　肌理細膩骨肉勻
繡羅衣裳照暮春　蹙金孔雀銀麒麟
頭上何所有　翠微㔩葉垂鬢唇
背後何所見　珠壓腰衱穩稱身
就中雲幕椒房親　賜名大國虢與秦
紫駝之峰出翠釜　水精之盤行素鱗
犀箸饜飫久未下　鑾刀縷切空紛綸
黃門飛鞚不動塵　御廚絡繹送八珍
簫鼓哀吟感鬼神　賓從雜遝實要津
後來鞍馬何逡巡　當軒下馬入錦茵
楊花雪落覆白蘋　青鳥飛去銜紅巾
炙手可熱勢絕倫　慎莫近前丞相嗔
