習之勢翩翩，東南去遙遙。
贈君雙履足，一為上皋橋。
皋橋路逶迤，碧水清風飄。
新秋折藕花，應對吳語嬌。
千巷分淥波，四門生早潮。
湖榜輕嫋嫋，酒旗高寥寥。
小時屐齒痕，有處應未銷。
舊憶如霧星，怳見於夢消。
言之燒人心，事去不可招。
獨孤宅前曲，箜篌醉中謠。
壯年俱悠悠，逮茲各焦焦。
執手復執手，唯道無枯凋。
