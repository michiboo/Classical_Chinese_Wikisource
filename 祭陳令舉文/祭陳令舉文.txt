嗚呼哀哉！天之生令舉，初若有意厚其學術，而多其才能，蓋已兼百人之器。既發之以科舉，又輔之以令名，使取重於天下者，若將畀之以位。而令舉亦能因天之所予而日新之，慨然將以身任天下之事。夫豈獨其自任，將世之士大夫，識與不識，莫不望其如是。是何一奮而不顧，以至於斥，一斥而不復，以至於死。嗚呼哀哉！天之所付，為偶然而無意耶？將亦有意，而人之所以周旋委曲輔成其天者不至耶？將天既生之以畀斯人，而人不用，故天復奪之而自使耶？不然，令舉之賢，何為而不立，何立而不遂！使少見其毫末，而出其餘棄，必有驚世而絕類者矣。予與令舉別二年而令舉沒，既沒三年，而予乃始一哭其殯而吊其子也。嗚呼哀哉！
