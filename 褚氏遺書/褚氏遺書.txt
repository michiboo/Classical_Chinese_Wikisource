舊本題南齊褚澄撰。澄字彥適，陽翟人，褚淵弟也。尚宋文帝女廬江公主，拜駙馬都尉。入齊為吳郡太守，官至左民尚書。事蹟具《南齊書•本傳》。是書分受形、本氣、平脈、津潤、分體、精血、除疾、審微、辨書、問子十篇，大旨發揮人身氣血陰陽之奧。《宋史》始著於錄。前有後唐清泰二年蕭淵序，雲黃巢時群盜發塚，得石刻棄之，先人偶見載歸，後遺命即以褚石為槨。又有釋義堪序，雲石刻得之蕭氏塚中，凡十有九片，其一即蕭淵序也。又有嘉泰元年丁介跋，稱此書初得蕭氏父子護其石而始全，繼得僧義堪筆之紙而始存，今得劉義先鋟之木而始傳云云。考周密《癸辛雜識》，引其非男非女之身一條，則宋代已有此本，所謂刻於嘉泰中者，殆非虛語。其書於《靈樞》、《素問》之理頗有發明，李時珍、王肯堂俱採用之。其論寡婦僧尼必有異乎妻妾之療，發前人所末發。而論吐血便血飲寒涼百不一生，尤千古之高抬貴手。疑宋時精醫理者所著，而偽託澄以傳。然其言可采，雖贗本不可廢也。中頗論精血化生之理，所以辨病源、戒保嗇耳。高儒《百川書志》列之房中類，則其誤甚矣。
黃巢造變，從亂群盜，發人塚墓，掘取金寶。遇大穴焉，方丈余，中環石，十有八片，形制如槨，其蓋六石，題曰：「有齊褚澄所歸。」啟蓋棺，骨已蛇蟻，所穴環石內向，文字曉然。盜疑兵書，移置穴外，視之棄去。先人遇見，讀徹。囑鄰慎護。明年具舟載歸，欲送官以廣其傳，遭時兵革不息，先人亦不幸。遺命異物終當化去，神書理難久藏，其以褚石為吾棺槨之實隱，則骸骨全，褚石或興吾名，亦顯淵。募能者調墨，治刻百本散之。餘遵遺戒。先人諱廣，字叔常。
清泰二年五月十九日古揚蕭淵序
靖康初，金人入境，羣盜乗間，在處有之。去揚城北三十五裡陳源橋，有蕭家世居其間，葢貧不能自振矣。守一塚甚勤，曰：「吾十二世祖葬父於此，吾家塚凡數百，世世惟守此耳。」盜疑其起家者富而厚葬，日夕窺之。二家因語人曰：「吾十二世祖葬其父明經廣叔，常用石刻秘經為槨，從治遺命也。已而不忍其柩有將發之兆，遂敕子孫世守之耳。」窺者仍故二家因會鄉人啟視之，漆棺如新刻，石十有九片，其一葢蕭淵序也。乃移柩葬居側，而舉石於門外，有告蕭得埋寳者，遂納石於今。予時持鉢將為南嶽之逰，過蕭門結葬縁，適見其事，謾録諸策，以俟能者。
二年結制前五日衛國釋義堪書
男女之合，二情交暢，陰血先至，陽精後沖，血開裹精，精入為骨，而男形成矣；陽精先入，陰血後參，精開裹血，血入居本，而女形成矣。陽氣聚面，故男子面重，溺死者必伏；陰氣聚背，故女子背重，溺死者必仰。走獸溺死者，伏仰皆然。陰陽均至，非男非女之身，精血散分駢胎、品胎之兆，父少母老，產女必羸；母壯父衰，生男必弱。古之良工，首察乎此，補羸女先養血壯脾；補弱男則壯脾節色；羸女宜及時而嫁，弱男宜待壯而婚，此疾外所務之本，不可不察也。 
天地之氣，周於一年，人身之氣，周於一日。人身陽氣以子中自左足而上，循左股、左手指、左肩、左腦、橫過右腦、右肩、右臂手指、脅、足，則又子中矣；陰氣以午中自右手心通右臂、右肩、橫過左肩、左臂、左脅、左足外腎、右足、右脅，則又午中矣。陽氣所曆，充滿周流，陰氣上不過腦，下遺指趾，二氣之行，晝夜不息，中外必偏，一為痰積壅塞，則痰疾生焉，疾證醫候，統紀浩繁，詳其本源。痰積虛耳，或痰聚上，或積惡中，遏氣之流，艱於流轉，則上氣逆上，下氣鬱下，臟腑失常，形骸受害。暨乎！氣本衰弱，運轉難遲，或有不周，血亦偏滯，風濕寒暑乘間襲之，所生痰疾，與痰積同。凡人之生，熱而汗，產而易，二便順利，則氣之通也。陽虛不能運陰氣，無陰氣以清其陽，則易獨治，而為熱；陰虛不能運陽氣，無陽氣以和其陰，則陰獨治，而為厥。脾以養氣，肺以通氣，腎以洩氣，心以役氣，凡髒有五，肝獨不與，在時為春，在常為仁，不養不通，不泄不役，而氣常生，心虛則氣入而為蕩，肺虛則氣入而為喘，肝虛則氣入而目昏，腎虛則氣入而腰疼。四虛氣人，脾獨不與，受食不化，氣將日微，安能有餘以入其虛，烏乎？茲謂氣之名理與。 
脈分兩手，手分三部，隔寸尺者，命之曰關，去肘度尺曰尺，關前一寸為寸，左手之寸極上，右手之尺極下，男子陽順，自下生上，故極下之地，右手之尺為受，命之根本。如天地未分，元氣渾沌也。既受命矣，萬物從土而出，惟脾為先，故尺上之關為脾，脾上生金，故關上之寸為肺，肺金生水，故自右手之寸，越左手之尺為腎，腎水生木，故左手尺上之關為肝，肝木生火，故關上之寸為心。女子陰逆自上生下，故極上之地，左手之寸為受命之根本，既受命矣，萬物從土而出，惟脾為先，故左手寸下之關之脾，脾土生金，故關下之尺為肺，肺金生水，故左手之尺越右手之寸為腎，腎水生木，故右手寸下之關為肝，肝木生火，故關下之尺為心。男子右手尺脈常弱，初生微眇之氣也；女子尺脈常強，心大之位也，非男非女之身，感以婦人，則男脈應，動以男子則女脈順指，不察乎此，難與言醫。同化五，故胃為脾府，而脈從脾；同氣通泄，故大腸為肺府，而脈從肺；同主精血，故膀胱為腎府，而脈從腎；同感交合，故小腸為心府，而脈從心；同以脈為竊，故膽為肝府，而脈從肝澄生當後世傳其言而已，爾初決其秘，發悟後人者，非至神乎。體修長者脈疏，形侏儒者脈蹙，肥人如沉，而正沉者愈沉，瘦人如浮，而正浮者愈浮，未燭斯理，遏愈眾疾，表裡多名，呼吸定到，抑皆末也。世俗並傳，茲得略雲爾。 
天地定位，而水位乎中，天地通氣，而水氣蒸達，土潤膏滋，雲興雨降，而百物生化。人肖天地，亦有水焉，在上為痰，伏皮為血，在下為精，從毛竅出為汗，從腹腸出為瀉，從瘡口出為水，痰盡死，精竟死，汗枯死，瀉極死。水從瘡口出不止，幹即死，至於血充目則視明，充耳則聽聰，充四肢則舉動強，充肌膚則身色白，漬則黑，去則黃，外熱則赤，內熱則上蒸喉，或下蒸大腸，為小竅，喉有竅，則咳血，殺人，腸有竅則便血，殺人，便血猶可止，咳血不易醫，喉不停物，毫髮必咳，血滲入喉，愈滲愈咳，愈咳愈滲，飲溲溺則百不一死，服寒涼則百不一生，血雖陰類，運之者，其和陽乎。 
耳目鼻口陰尻竅也，臂股指趾肢也，雙乳外腎關也，齒發爪甲餘也，枝脂旁趾附也，養耳力者常飽，養目力者常瞑，養臂指者常屈伸，養股趾者常步履。夏髒宜冷，冬髒宜溫，背陰肢末雖夏宜溫，胸包心火雖冬難熱，熱作腫而竅塞，血不行而肢廢，餘有消長無疾，痛附有疾，痛無生死者疣瘤而已。 
餘食五味養髓骨肉血肌膚毛髮。男子為陽，陽中必有陰，陽之中數八，故一八而陽精升，二八而陽精溢。女子為陰，陰中必有陽，陽之中數七，故一七而陰血升，二七而陰血溢。陽精陰血皆飲食五味之實秀也。方其升也，智慮開明，齒牙更始，發黃者黑，筋弱者強，即其溢也。凡充身肢體手足耳目之餘，雖針芥之瀝無有不下，凡子形肖父母者，以其精血嘗於父母之身無所不曆也。是以父一肢廢則子一肢不肖其父母，一目虧則一目不肖其母，然雌鳥牝獸無天癸而成胎者何也？鳥獸精血往來尾間也，精未通而禦女以通其精，則五體有不滿之處，異日有難狀之疾，陰已痿而思色以降其精，則精不出，內敗小便道澀，而為淋精已耗而複竭之，則大小便道牽疼，愈疼則愈欲大小便，愈便則愈疼。女人天癸既至，十年無男子合則不調，未十年思男子合亦不調，不調則舊血不出，新血誤行，或漬而入骨，或變而之腫，或雖合而難子。合男子多則澀枯虛人，產乳眾則血枯殺人，觀其精血思過半矣。 
除疾之道，極其候證，詢其嗜好，察致疾之由來，觀時人之所患，則窮其病之始終矣。窮其病矣，外病療內，上病救下，辨病藏之虛實，通病藏之母子，相其老壯，酌其淺深，以制其劑，而十全上功至焉。製劑獨味，為上二味次之，多品為下。酸通骨，甘解毒，苦去熱，鹹導下，辛發滯當驗之。藥未驗切戒，亟投大勢，既去餘勢。不宜再藥，修而肥者，飲劑豐羸而弱者受藥減。用藥如用兵，用醫如用將，善用兵者，徒有車之功；善用藥者，姜有桂之效，知其才智，以軍付之，用將之道也。知其方，伎以生付之用，醫之道也。世無難治之疾，有不善治之醫，藥無難代之品，有不善代之人，民中絕命，斷可識矣。 
疾有誤涼而得冷，證有似是而實非，差之毫釐，損其壽命。《浮栗經•二氣篇》曰：「諸瀉皆為熱，諸冷皆為節，熱則先涼藏，冷則先溫血。」《腹疾篇》曰：「幹痛有時當為蟲，產餘刺痛皆變腫。」《傷寒篇》曰：「傷風時疫濕暑宿痰，作瘧作疹，俱類傷寒，時人多瘧，宜防為瘧。時人多疹，宜防作疹。春瘟夏疫，內證先出中濕、中暑，誠以苓木投之。發散劑吐汗下俱至此證，號宿痰失導，必肢廢嗟乎。病有微而殺人勢有重而易治精微，區別天下之良工哉。 
尹彥成問曰：「五運六氣是邪非邪？」曰：「大撓作甲子隸首，作數志歲月日時遠近耳，故以當年為甲子歲，冬至為甲子月，朔為甲子日，夜半為甲子時，使歲月日時積一十百千萬亦有條而不紊也。配以五行，位以五方，皆人所為也。歲月日時，甲子乙丑，次第而及天地五行，寒暑風雨，倉猝而變，人嬰所氣，疾作於身。氣難預期，故疾難預定；氣非人為，故疾難人測。推驗多舛，拯救易誤，俞扁弗議，淳華未稽，吾未見其是也。」曰：《素問》之書，成於黃岐，運氣之宗，起於《素問》。將古聖哲妄邪曰：「尼父刪經，三墳猶廢，扁鵲盧出，虛醫遂多，尚有黃岐之醫籍乎，後書之託，名於聖哲也。」曰：「然則諸書不足信邪。」曰：「由漢而上有說無方，由漢而下有方無說，說不乖理，方不違義，雖出後學，亦是良師。固知君子之言不求貧朽，然於武成之策，亦取二三。」曰：「居今之世，為古之工，亦有道乎。」曰：「師友良醫，因言而識變，觀省舊典，假筌以求魚博，涉知病多，診識胍屢用達藥，則何愧於古人。」 
建平王妃姬等皆麗而無子，擇良家未笄女入禦又無子。問曰：「求男有道乎？」澄對之曰：「合男女必當其年，男雖十六而精通，必三十而娶；女雖十四而天癸至，必二十而嫁，皆欲陰陽氣完實而後交合，則交而孕，孕而育，育而為子，堅壯強壽。今未笄之女，天癸始至，已近男色，陰氣早洩，未完而傷，未實而動，是以交而不孕，孕而不育，育而子脆不壽，此王之所以無子也。然婦人有所產皆女者，有所產皆男者，大王誠能訪求多男婦人謀置宮府，有男之道也。」王曰：「善」。未再期生六男，夫老陽遇少陰，老陰遇少陽，亦有子之道也。 
右褚澄遺書一卷，初得蕭氏父子護其石而其書始全，繼得僧義堪筆之紙而其書始存，今得劉繼先鋟之木而其書始傳，亦可謂多幸矣。澄字彥道，河南陽翟人，宋武帝之甥，尚書左僕射湛之之子，廬江公主之夫，齊太宰侍中錄尚書公淵之弟，仕宋自附馬都尉，遍歷清顯，仕齊至侍中領右軍將軍，永明元年卒（《南史》雲永元元年卒，誤也。）東昏侯立其女為皇后，追贈金紫光祿大夫，實永元元年，去其卒時已七十年矣。遺書題其贈官，豈蕭廣得其槨石，考之史傳而附題於前乎？初齊高帝愛子豫章王嶷，自江陵赴都得疾日臻，帝憂形於色，乃大赦天下，聞澄傳楊淳秘方，召澄治立愈，帝喜甚，擢澄左氏尚書以寵之，其守吳郡也。民有李道念，以公事至郡，澄遙見謂曰：「汝有奇疾。」道念曰：「某得冷疾五年矣。」澄診其脈，曰：非冷也，由多食雞子所致，可煮蘇一斗服之，即吐物如升許，涎裹之動，抉涎出視，乃一雞雛，翅距已具而能走。澄曰：未也，盍服其餘藥從之，凡吐十三枚，疾乃瘳，其妙皆此類也。是書幽眇簡切，多前人所未發而豈徒哉。問子篇稱建平王，當是澄之妻之景素，其生子六，即延齡延年輩。雲嘉泰元年日南至甘泉寄士丁介跋。
