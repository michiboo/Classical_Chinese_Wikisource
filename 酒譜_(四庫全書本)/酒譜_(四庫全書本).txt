　　欽定四庫全書　　　　　子部九
　　提要
　　酒譜一卷　　　　　　譜録類二〈飲饌之屬臣〉等謹按酒譜宋竇苹撰苹字子野汶上人晁公武讀書志載苹有新唐書音訓四卷在吳縝之前當為仁宗時人公武稱其學問精博蓋亦好古之士別本有刻作竇鞏者然詳其名字乃有取於鹿鳴之詩作苹字者是也其書雜敘酒之故事寥寥數條似有脫佚然宋志著録實作一卷觀其始於酒名終於酒令首尾已具知原本僅止於此大抵摘取新頴字句以供採掇與譜録之體亦稍有不同其引杜甫少年行醉倒終同臥竹根句謂以竹根為飲器乃千家註所未及亦足以廣異聞焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　欽定四庫全書
　　酒譜
　　宋　竇苹　撰
　　酒名
　　説文曰酴酒母也醴一宿酒也醪滓汁酒也酎三重酒也醨薄酒也醑莤酒也
　　歡伯
　　酒為歡伯其義見易林無貴賤賢不肖中外共甘而樂之
　　㰂酒
　　皮日休詩云明朝有物充君信㰂酒三瓶寄夜航㰂酒江外酒名
　　酒旗
　　韓非子云宋人沽酒懸幟甚髙酒市有旗始見於此或謂之簾
　　劉白墮
　　江東人劉白墮善釀六月以甖盛酒於日中經旬味不動而愈香美使人久醉朝士千里相饋號白鶴觴亦名騎驢酒
　　醉聖
　　李白每醉為文未嘗差人目為醉聖白樂天自稱醉尹皮日休自稱醉士
　　祖台州書
　　晉祖台州與王荊州書古人以酒為戒願君屏爵棄巵焚罍毀榼殛儀狄於羽山放杜康於三危
　　崑崙觴
　　魏賈鏘有奴善別水嘗乘舟於黃河中流以匏瓠接河源水七八升經宿色如絳以釀酒名崑崙觴芳味絶妙
　　般若湯
　　北僧謂為般若湯蓋廋詞以避法禁
　　臥黍穰
　　凡人醉臥黍穰中必成癩醉而飲茶必發膀胱氣食鹹多成消中
　　癭木杯
　　松林唱和有癭木杯詩蓋用木節為之
　　竹根
　　老杜詩云醉倒終同臥竹根蓋以竹根為飲器也見江淹集
　　蓮子杯
　　唐人有蓮子杯白公詩中稱之周穆王時有杯名常滿
　　安石榴
　　頓孫國有安石榴取汁停盆中數日成美酒
　　酒令
　　酒令雲孟嘗門下三千客大有同人湟水渡頭十萬羊未濟小畜又雲鋤麑觸槐死作木邊之鬼豫讓吞炭終為山下之灰又雲夏禹見雨下使李牧送木履與蕭何蕭何道何消田單定墾田使貢禹送禹貢與李徳李德雲得履又雲寺裏餵牛僧茹草觀中煑菜道供柴又曰山上採黃芩下山逢著老翁吟老翁吟雲白頭搔更短渾欲不勝簪上山採交藤下山逢著醉胡僧醉胡僧云何年飲著聞聲酒直到而今醉不醒山上採烏頭下山逢著少年遊少年遊雲霞鞍金口騮豹袖紫貂裘又雲碾茶曹子建開匣木懸虛










　　酒譜
