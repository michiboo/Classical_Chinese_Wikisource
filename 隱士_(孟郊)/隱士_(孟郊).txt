本末一相返，漂浮不還真。
山野多餒士，市井無饑人。
虎豹忌當道，糜鹿知藏身。
奈何貪競者，日與患害親。
顏貌歲歲改，利心朝朝新。
孰知富生禍，取富不取貧。
寶玉忌出璞，出璞先為塵。
松柏忌出山，出山先為薪。
君子隱石壁，道書為我鄰。
寢興思其義，澹泊味始真。
陶公自放歸，尚平去有依。
草木擇地生，禽鳥順性飛。
青青與冥冥，所保各不違。
