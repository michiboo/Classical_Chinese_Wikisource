　　欽定四庫全書　　　　經部三
　　詩疑問　附詩辨説　　　詩類
　　提要
　　〈臣〉等謹案詩疑問七卷元朱倬撰倬字孟章建章新城人至正二年進士官遂安縣尹宼至吏卒逃散倬獨坐公所以待盡及寇焚廨舎乃赴水死葢亦忠節之士元史遺漏未載
　　國朝納喇性徳作是書序始據新安文獻志汪叡所作哀詞為表章其始末其書畧舉詩篇大指發問而各以所註列於下亦有闕而不註者劉錦文序稱其間有問無答者豈真以為疑哉在乎學者深思而自得之耳又稱舊本先後無緒今為之論定使語同而㫖小異者因得以互觀焉是此本乃錦文所重編非倬之舊其有問無答者或亦𫝊寫佚脫而錦文曲為之詞歟未有趙悳詩辨說一卷悳宋宗室舉進士入元隠居豫章東湖其書與倬書畧相類殆後人以倬忠烈悳髙隠其人足以相配故合而編之歟倬書七卷附以悳書為八卷朱睦㮮授經圖焦竑經籍志乃皆作六卷疑為𫝊寫之訛或倬原書六卷劉錦文重編之時析為七卷亦未可定也乾隆四十一年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　欽定四庫全書　　　　經部三
　　詩經疑問總目　　　　詩類
　　卷一〈國風上〉
　　卷二〈國風下〉
　　〈附〉十五國風次第歌
　　〈周南召南邶鄘衛　　繼以王鄭及齊魏唐秦陳鄶與曹豳　　十五國風今次第周召邶鄘衛王鄭　　齊豳秦魏及唐陳鄶曹同為十五國　　季札所觀之舊文〉
　　卷三〈小雅〉
　　卷四〈大雅〉
　　卷五〈周頌〉
　　卷六〈魯頌　商頌〉
　　卷七〈總論〉
　　附編


