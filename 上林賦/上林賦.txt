
　　亡是公聽然而笑曰：「楚則失矣，齊亦未為得也。夫使諸侯納貢者，非為財幣，所以述職也；封疆畫界者，非為守禦，所以禁淫也。今齊列為東藩而外私肅慎，捐國踰限，越海而田，其於義固未可也。且二君之論，不務明君臣之義，正諸侯之禮，徒事爭於遊戲之樂，苑囿之大，欲以奢侈相勝，荒淫相越，此不可以揚名發譽，而適足以貶君自損也。
　　「且夫齊楚之事又烏足道乎！君未覩夫巨麗也，獨不聞天子之上林乎？左蒼梧，右西極，丹水更其南，紫淵徑其北。終始灞滻，出入涇渭；酆鎬潦潏，紆餘委蛇，經營乎其內。蕩蕩乎八川分流，相背而異態，東西南北，馳騖往來；出乎椒丘之闕，行乎洲淤之浦；經乎桂林之中，過乎泱漭之野。汨乎混流，順阿而下，赴隘陜之口，觸穹石，激堆埼，怫乎暴怒，洶涌滂湃；滭弗滵汨，偪側泌瀄；橫流逆折，轉騰潎洌，滂濞沆溉。穹隆雲橈，宛潬膠戾，踰波趨浥，蒞蒞下瀨；批巖衝擁，犇揚滯沛；臨坻注壑，瀺灂霣墜；沉沉隱隱，砰磅訇磕；潏潏淈淈，湁潗鼎沸；馳波跳沫，汨㴔漂疾；悠遠長懷，寂漻無聲，肆乎永歸。然後灝溔潢漾，安翔徐徊，翯乎滈滈，東注太湖，衍溢陂池。
　　「於是乎蛟龍赤螭，䱎䲛漸離，鰅鱅鰬魠，禺禺魼鰨；揵鰭掉尾，振鱗奮翼，潛處乎深巖。魚鱉讙聲，萬物衆夥；明月珠子，的皪江靡；蜀石黃碝，水玉磊砢；磷磷爛爛，采色澔汗，叢積乎其中。鴻鷫鵠鴇，鴐鵞屬玉，交精旋目，煩鶩庸渠，箴疵鵁盧，羣浮乎其上。汎淫泛濫，隨風澹淡，與波搖蕩，掩薄水渚，唼喋菁藻，咀嚼菱藕。
　　「於是乎崇山矗矗，巃嵸崔嵬；深林巨木，嶄巖嵾嵳。九嵕嶻嶭，南山峩峩；巖阤甗錡，嶊崣崛崎。振溪通谷，蹇產溝瀆，谽呀豁閕，阜陵別隝。崴嵬嵔廆，丘虛堀礨，隱轔鬱㠥，登降陁靡。陂池貏豸，沇溶淫鬻，散渙夷陸；亭皋千里，靡不被築。掩以綠蕙，被以江蘺，糅以蘪蕪，雜以留夷；布結縷，攢戾莎；揭車蘅蘭，槀本射干；茈薑蘘荷，葴持若蓀；鮮支黃礫，蔣芧青薠；布濩閎澤，延蔓太原。離靡廣衍，應風披靡；吐芳揚烈，郁郁菲菲；衆香發越，肸蠁布寫，𦖈薆咇茀。
　　「於是乎周覽泛觀，縝紛軋芴，芒芒怳忽，視之無端，察之無涯。日出東沼，入乎西陂。其南則隆冬生長，湧水躍波；其獸則㺎旄貘犛，沈牛麈麋；赤首圜題，窮奇象犀。其北則盛夏含凍裂地，涉冰揭河；其獸則麒麟角端，騊駼橐駝，蛩蛩驒騱，駃騠驢騾。
　　「於是乎離宮別館，彌山跨谷；高廊四注，重坐曲閣；華榱璧璫，輦道纚屬；步櫩周流，長途中宿。夷嵕築堂，累臺增成，巖窔洞房。俯杳眇而無見，仰攀橑而捫天；奔星更於閨闥，宛虹拖於楯軒。青龍蚴蟉於東廂，象輿婉蟬於西清；靈圉燕於閒館，偓佺之倫暴於南榮；醴泉涌於清室，通川過於中庭。盤石振崖，嶔巖倚傾，嵯峨㠎嶫，刻削崢嶸；玫瑰碧琳，珊瑚叢生。瑉玉旁唐，玢豳文鱗，赤瑕駮犖，雜插其間；鼂采琬琰，和氏出焉。
　　「於是乎盧橘夏熟，黃甘橙楱；枇杷橪柿，楟奈厚朴；梬棗楊梅，櫻桃蒲陶；隱夫薁棣，荅遝離支；羅乎後宮，列乎北園；䝯丘陵，下平原；揚翠葉，扤紫莖；發紅華，垂朱榮；煌煌扈扈，照曜鉅野。沙棠櫟櫧，華楓枰櫨；留落胥邪，仁頻並閭，欃檀木蘭，豫章女貞。長千仞，大連抱；夸條直暢，實葉葰楙。攢立叢倚，連卷欐佹；崔錯癹骪，坑衡閜砢；垂條扶疎，落英幡纚。紛溶箾蔘，猗柅從風；瀏蒞芔歙，蓋象金石之聲，管籥之音，偨池茈虒，旋還乎後宮。雜襲纍輯，被山緣谷，循坂下隰，視之無端，究之無窮。
　　「於是乎玄猿素雌，蜼玃飛𧕫，蛭蜩蠼猱，獑胡豰蛫，棲息乎其間。長嘯哀鳴，翩幡互經，夭蟜枝格，偃蹇杪顛。隃絕梁，騰殊榛；捷垂條，掉希間。牢落陸離，爛漫遠遷。若此輩者，數百千處。娛遊往來，宮宿館舍；庖廚不徙，後宮不移，百官備具。
　　「於是乎背秋涉冬，天子校獵。乘鏤象，六玉虯，拖蜺旌，靡雲旗；前皮軒，後道游。孫叔奉轡，衛公參乘；扈從橫行，出乎四校之中。鼓嚴簿，縱獵者；江江為阹，泰山為櫓。車騎雷起，殷天動地；先後陸離，離散別追，淫淫裔裔；緣陵流澤，雲布雨施。生貔豹，搏豺狼；手熊羆，足野羊。蒙鶡蘇，絝白虎；被班文，跨野馬。陵三嵕之危，下磧歷之坻；徑峻赴險，越壑厲水。推飛廉，弄獬豸格蝦蛤，鋋猛氏；羂騕褭，射封豕。箭不苟害，解脰陷腦；弓不虛發，應聲而倒。
　　「於是乘輿弭節徘徊，翱翔往來；睨部曲之進退，覽將帥之變態。然後侵淫促節，倐敻遠去；流離輕禽，蹴履狡獸；𨎥白鹿，捷狡兔；軼赤電，遺光耀，追怪物，出宇宙。彎蕃弱，滿白羽；射游梟，櫟蜚遽。擇肉而後發，先中而命處；弦矢分，藝殪仆。然後揚節而上浮，凌驚風，歷駭猋，乘虛無，與神俱。藺玄鶴，亂昆鷄；遒孔鸞，促鵕䴊。拂翳鳥，捎鳳凰；捷鵷雛，揜焦明。道盡塗殫，迴車而還；招搖乎襄羊，降集乎北紘；率乎直指，晻乎反鄉。蹶石闕，歷封巒；過鳷鵲，望露寒；下棠梨，息宜春。西馳宣曲，濯鷁牛首；登龍臺，掩細柳；觀士大夫之勤略，鈞獵者之所得獲，徒車之所𨏼轢，步騎之所蹂蹃，人臣之所蹈藉，與其窮極倦𠙆，驚憚讋伏，不被創刃而死者，佗佗藉藉，填阬滿谷，揜平彌澤。
　　「於是乎游戲懈怠，置酒乎顥天之臺，張樂乎膠葛之㝢；撞千石之鐘，立萬石之虡；建翠華之旗，樹靈鼉之鼓。奏陶唐氏之舞，聽葛天氏之歌；千人唱，萬人和；山陵為之震動，川谷為之蕩波。巴俞、宋、蔡，淮南、干遮，文成、顛歌。族居遞奏，金鼓迭起。鏗鎗闛鞈，洞心駭耳。荊、吳、鄭、衛之聲，韶、濩、武、象之樂，陰淫案衍之音；鄢、郢繽紛，激楚結風。俳優侏儒，狄鞮之倡；所以娛耳目、樂心意者，麗靡爛漫於前，靡曼美色於後。若夫青琴、宓妃之徒：絕殊離俗，妖冶閑都；靚莊刻飾，便嬛綽約，柔橈𡣬𡣬，嫵媚孅弱。曳獨繭之褕袣，眇閻易以戌削；便姍嫳屑，與俗殊服。芬芳漚鬱，酷烈淑郁；皓齒粲爛，宜笑的皪。長眉連娟，微睇緜藐，色授魂與，心愉於側。
　　「於是酒中樂酣，天子芒然而思，似若有亡曰：『嗟乎，此大奢侈！朕以覽聽餘閒，無事棄日，順天道以殺伐，時休息於此；恐後世靡麗，遂往而不返，非所以為繼嗣創業垂統也。』於是乎乃解酒罷獵，而命有司曰：『地可墾闢，悉為農郊，以贍氓隸；隤墻填塹，使山澤之人得至焉。實陂池而勿禁，虛宮館而勿仞。發倉廩以救貧窮，補不足；恤鰥寡，存孤獨。出德號，省刑罰；改制度，易服色；革正朔，與天下為始。』
　　「於是歷吉日以齋戒，襲朝服，乘法駕；建華旗，鳴玉鸞；游乎六藝之囿，馳騖乎仁義之塗，覽觀春秋之林。射貍首，兼騶虞；弋玄鶴，舞干戚；載雲䍐，揜羣雅；悲伐檀，樂『樂胥』。修容乎禮園，翱翔乎書圃。述易道，放怪獸；登明堂，坐清廟。恣羣臣，奏得失；四海之內，靡不受獲。於斯之時，天下大說，向風而聽，隨流而化；芔然興道而遷義，刑錯而不用；德隆於三皇，而功羨於五帝：若此，故獵乃可喜也。若夫終日馳騁，勞神苦形，疲車馬之用，抏士卒之精，費府庫之財，而無德厚之恩；務在獨樂，不顧衆庶。忘國家之政，貪雉兔之獲，則仁者不由也。從此觀之，齊、楚之事，豈不哀哉！地方不過千里，而囿居九百，是草木不得墾辟，而人無所食也。夫以諸侯之細，而樂萬乘之侈，僕恐百姓被其尤也。」
　　於是二子愀然改容，超若自失，逡巡避席曰：「鄙人固陋，不知忌諱，乃今日見教，謹受命矣。」
