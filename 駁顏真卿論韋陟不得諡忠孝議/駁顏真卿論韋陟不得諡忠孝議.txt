天之性人為貴，人之行莫先於孝。孝於君則忠於國，愛於父則敬於君，脫愛敬齊焉，則忠孝一矣。立君臣，定上下，不可以廢忠；事父母，承祭祀，不可以虧孝。忠孝之道，人倫大經。孔子曰：以孝事君則忠。又曰：「夫孝始於事親，中於事君，終於立身。」此聖人之教也。至於忠孝不並，有為而言。將由親在於家，君危於國，奉親則孰當問主？赴君則無能養親，恩義相迫，事或難兼。故徐庶指心，翻然辭蜀；陵母刎頸，卒令歸漢。各求所誌，蓋取諸隨。至若奉慈親，當聖代，出事主，入事親。忠孝兩全，誰曰不可？豈以不仕為孝，舍親為忠哉？況忠孝侯之傳鵲印，唐堯之代，即有此官。伏念美名，請依前諡。
