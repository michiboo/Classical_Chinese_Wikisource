　　欽定四庫全書　　　　　子部十
　　庶齋老學叢談　　　　　雜家類三〈雜説之屬〉提要
　　〈臣〉等謹案庶齋老學叢談三卷元盛如梓撰如梓衢州人庶齋其自號也嘗官崇明縣判官其書多辨論經史評隲詩文之語而朝野逸事亦間及之分為三巻而第二卷別析一子巻實四卷也大抵皆隨時掇拾而成如載陸游姚將軍趙宗印二詩惜不得姚名字而渭南集實有姚平仲傳王士禎居易録已摘其疎他若引左傳晉景公病如厠陷而卒謂國君何必如厠而以為文勝其實不知國策趙襄子史記慎夫人皆載有此事古人朴質不以為怪豈可執此以證左傳之誣又於賈似道有豪傑之譽載曹東畎媟俚之詞皆為失當然如駁吹劍録謂廣陵散不始於王陵毋邱儉以姑蔑墓證韋昭註國語之非此類亦頗見考據又各條之下間註出某人説蓋如梓猶及與元初故老游故所紀多前人緒論頗有可採雲乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









