
朝出猛獸林，躨跜登高峰。 
僮僕履雲霧，隨我行太空。 
羲和舒靈暉，倏忽西極通。 
迴首望涇渭，隱隱如長虹。 
九逵合蒼蕪，五陵遙瞳矇。 
鹿遊大明殿，霧溼華清宮。 
網羅蠛蠓時，顧齒熊羆鋒。 
失途走江漢，不能有其功。 
氣逐招搖星，魂隨閶闔風。 
惟言宇宙清，復使車書同。 
林木被繁霜，合沓連山紅。 
鵬鶚勵羽翼，俯視荊棘叢。 
誓將食鶬鴞，然後歸崆峒。

