　　明季青魯山中，嘗有虎患。有山家小女子，年十二，攜斧入山，採樵以助炊。偶失足，墜山谷中，下皆葉，得不死。然上視壁立百餘仞，無階梯，高聲呼救，繼以哀泣，終無應者。女視東壁有洞，內空闊，若夏屋，伏兩乳虎，馴若貓犬。女至虎窟，愈怖，知必死，樂與乳虎嬉。夕照墜崦嵫，腥風突起，虎母歸，見女始大驚，繼見女抱乳虎於懷，嘻嘻了無怖。又瞠目良久，即坐引乳虎哺。哺已，將眠，女叩拜曰：「兒蒙大王憐我，不殺我，尚能分乳救我饑乎？」虎凝思，又良久，頷首若肯。女即逡巡就虎食，倦即眠虎頷下。明晨，虎母舐乳虎，兼以舌輕舐女面，然後躍出。至晚歸，銜果餌置女側。女笑舞，虎母意亦甚樂。
　　月餘，乳虎漸長成，虎母遽負之出洞。女大嚎，虎俯瞰，又良久，重復躍下，負女於背，一躍而升高處，女於斯時慶再生也。虎引女至通衢，女拜辭，虎猶回顧頻頻而復去。
　　女抵家，見翁媼方手之舞之，足之蹈之，歷歷述遇虎得生狀，翁媼曰：「嘻！安有遇虎反生者耶？是必為虎食，死為倀，歸惑人，將引全家葬虎腹。此倀為厲也，豈得為吾女！」女號哭再三，辯莫能白，因閉之室，不與以餐，女轉餓將斃，號救亦無應者，力竭聲嘶，待斃而已。
　　翁媼夜同夢一黃衣婆子來，怒目視曰：「汝女即吾女也，若餓斃，當殺汝一家！」驚醒，覺怒吼聲猶震林木間也。至是始釋女囚。女自服虎乳，長而貌益豔，有勇力，少年將軍某，聞而聘之，屢屢助戰功，封夫人。
　　懊儂氏曰：女不死於虎，幾死於骨肉，可為奇矣。嗟乎！古之孤臣孽子，血凝賜劍，禍伏寢門。山鬼朝游，岸有行吟之客；妖狐夜泣，庭有待罪之人。沉鬱悲涼，有至死而不能見諒於君父；恐山鬼聞之，亦當為之不平。噫！安得千萬億白額，遍為夢中人饒舌耶？

