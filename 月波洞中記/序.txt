醫卜者，皆術也。醫而不驗，非所謂良醫也。卜而不應，非所謂善卜也。愚之神術非敢稱善，謂無所不應矣。素非伎者，昨因求士假術以講道。夫相者，先相出氣。重者為貴，輕者為賤。若人內心神有千尺之索，是行也。穿滿者為大貴，取盡者為大殺，此索係鍾呂二真人為證也。穿滿者眉有曲鈎者，積行人也。取盡者眉毛散逆及斷者麄硬者，為有災無徳。夫相者，天地之玄機，聖賢之藴奧，取禍福而無差，定生死而有則。遇之於相，始之鍾呂之太白山石室中，有逸人陳仲文傳之三卿張仲逺，余因得之而不敢隱，故傳於世。斯誠神異術也，又云：相術九篇，乃老君題在太白山鴻靈溪月波洞中，七星南龕石壁間，如有志人念得斯九章，精通其象，廣拜道術。
赤烏二十年七月二十三日序
