案《月波洞中記》見於宋鄭樵《通志•藝文略》者一卷。稱老君記於太白山月波洞，凡九篇。晁公武《讀書志》亦載此書一卷，序稱唐任逍遙得之於太白山月波洞石壁上，凡九篇相形術也，與《藝大略》所記併合。《宋史•藝大志》載《月波洞中龜鑑》一卷，又《月波洞中記》上卷，皆無撰人姓氏。其為一書異名，抑或兩本別行，已無可考。自來術家亦罕有徵引，惟《永樂大典》所載尚存。核其體例，蓋猶據宋時刊本錄入。並有原序一篇，稱老君題在太白山鴻靈溪月波洞中七星南龕石壁間。其說與《藝文略》相符，而序中不及任逍遙之名，則亦非晁氏所見之舊矣。序末又題赤烏二十年七月二十三日。案相術自《左傳》已載，而序中乃獨稱鐘、呂二真人。鐘離權主於漢代，其事已屬渺茫。呂則唐之洞賓，傳記鑿然。何由三國時人得以預知其名姓？且赤烏紀號盡十三年，又安得有二十年？明為不學之徒依託附會，其妄殆不足與辨。特以其所論相法，視後來俗本較為精晰，當必有所傳授。篇目自仙濟至玉枕九章，其詞亦頗古奧。責即鄭樵、晁公武所言之九篇，疑原本實止於此。故諸家著錄皆稱一卷，九篇以下或為後人所附益，未可知也。然相傳已久，今亦不復刪汰。以篇頁稍多，析為二卷，似便循覽，且微示原本與續入之別焉。

