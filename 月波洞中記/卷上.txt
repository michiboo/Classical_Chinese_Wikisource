
燕雀之志，嘗思爪下之食，腸不盈於百粒，聲不遠於五畦，翱翔藩籬之下，其氣量亦自足矣。鸞鳳之志，一舉千里，非梧桐而不棲，非竹實而不食，鳴於朝陽，天下稱其慶，志度氣象，固自有殊也。是知有沖天之異者，必不肯棲托桑榆，有方外之材者，必不肯貪求名利，志之所向取捨，以此觀之，志趣遠近，氣量深淺，自可見矣。
凡欲相人，先視其首。頭者，五臟之主，百體之宗，四維八方，並須停正。左耳為東方，右耳為西方，鼻為南方，玉枕為北方，左頰為東南角，右頰為西南角，左壽堂為東北角，右壽堂為西北角。方維既正，乃視其骨。骨法九般，皆貴相也。無異骨終難入貴。所謂九骨者，一曰顴骨，二曰驛馬骨，三曰將軍，四曰日角，五曰月角，六日龍宮，七曰伏犀，八曰巨鼇，九曰龍角。東西兩岳高成為顴骨，勢入天倉為驛馬，耳齊為將軍骨，左眉上隱隱而起者名曰月角骨，右眉上隱隱而起者名曰日角骨，繞眼圓起者名龍宮骨，鼻上一骨起者至腦名曰伏犀骨，耳兩畔滿拙骨高者名曰巨鼇骨，兩眉毛入邊地稍高似角者名龍角骨，亦名輔角骨。已上九骨皆三品之相。人額上骨圓大名天成骨。顴勢入耳名壽骨，兩耳後骨起名玉堂骨，亦曰玉階骨，項後骨起如雞子者名天柱骨，亦貴相也。
尺宅從須際至地，部一十三部，位左右東西共二百三十五位。其部分眾多，其象類參雜，若定取紋理黑子，則吉凶之理森然難見。要其大隻，在於骨法神氣，但先相其骨法，觀其神氣，則貴賤自明矣。凡骨形已見，以手揣而識之者，名為骨法；骨形未見，以眼看而識之者，名為骨氣。骨法則止知見定之形，骨氣則可見未來之事，是知能辨骨氣者玄於法也。神有餘者形或不足，形有餘者神或不足，或俱有餘，或俱不足，親其骨察其心，則神形可見。蓋形麗於骨，而神宅於心。此是其主不必廣壽也。經雲：心者，形之主，形者，心之器也。神主其心，心主其形，形體端足，魂魄自全，四體屈伸，神精荒散，君臣相合，四支相助，自然之理也。能知神在於心，心能清淨，則福自生矣。是故，神稍清，形稍緊者，必為富貴人也；神稍濁，形稍慢者，必知其貧賤也。「《老君之歌》曰：「百劫廣修異骨生，骨肉不合神非靈，嶽牧旌旗骨上生。先看骨肉不聽聲，玉柱相成千萬兵。次看食地廣能平，天倉地庫連滿城，龍宮日月應天庭，神形清潔君呼名，審神察形自有程，有此骨者身必榮，錄在天府仙洞經，天地之內人最靈，直見一生推豪英」。
凡有受氣懷胎，皆稟五行。支曰男，雙曰女。得其偏者形骨必俗，稟其粹者神氣必全。形有厚薄，故福有淺深。神有明暗，故識有智愚。雖吉凶貴賤紛綸不齊，而神見於動作，形備於骨法，善惡有相，可得而知。今以精神，氣色，才智，骨法次第考核，設九成之術以觀之。一曰精神，二魂魄，三形貌，四氣色，五動止，六行藏，七瞻視，八才智，九德行。凡精彩分明為一成，魂神慷慨為二成，形貌停穩為三成，氣色明淨為四成，動止安詳為五成，行藏合義為六成，瞻視澄正為七成，才智應速為八成，德行可法為九成。又有九骨。一曰顴骨，二驛馬，三將軍，四日角，五月角，六龍宮，七伏犀，八巨鼇，九龍角。已上九骨，凡有一骨起者亦為一成。《老君歌》曰：「顴骨成權合主兵，驛馬分茅列土人，將軍骨起將軍位，日角月角佐明君，龍骨清明好官勳，伏犀刺史隱沖門，巨鼇繞拙尚書榮，龍角玉枕三台臣，九成八成臣中尊，五成六成臣中臣，三成四成五品人，一成二成有微勳，有之不成不白身，無成無骨永沉淪，三品貴者皆識人，識人必貴自通神，神魂清淨貴人親，君須識覽洞中文」。
凡相人面，五嶽欲其相朝，四瀆欲其不混，形神備足，富貴相。所謂五嶽者，順為恆嶽，額為衡嶽，鼻為嵩岳，左顴為泰嶽，右顴為華嶽，所謂四瀆者，眼為淮，耳為江，口為河，鼻為濟。高成曰岳，深厚曰瀆，岳欲成而瀆欲清，若更精彩自足，有威有媚接對無偽，信行不欺，此乃形神備足矣。凡人言辭審正，聲音安詳，瞻視尊貴，舉止沉隱，折旋俯仰，諸凡安貼，使人見之不覺悚然生敬者，蔡澤雲第一上相之人，有此威儀。《老君歌》：曰：「五嶽阜成終不貧，圓頭項短足珠珍，耳有垂珠度百春，驛馬骨成主萬人，巨鼇骨圓尚書身，虎頭燕頷主騎兵，鳳頭千里受其榮，從少至老不識貧，如同靈鶴在凡群。又歌曰：「江淮河濟湛然清，四海之中必振聲，五嶽並無一嶽毀，一年福盡一年生，五嶽成來四瀆濁，其人不富有官榮，法〔原缺三字〕各分明，為文位列三台貴，為武權持萬騎兵」。
夫欲相之，必先試之性行，相外乃得其真。欲知其性行者，察之於眼，驗之於口，則可見矣。心者，神明之舍，目其竅也。其神內守，而其明外鑒，故觀其眼可以知其心矣。心主於火，目主於木，火木相生，乃分輪理。心有五輪，故目有五等。所謂五等，水、火、木、金、土之精也。目如初月者屬水，如懸鈴者屬火，如破梯者屬木，如臥弓者屬金，如圓杏者屬土。初月之目，壬癸之精。水流不遠，無信之相也。懸鈴之目，丙丁之精，禮樂情懷，似火之德也。破梯之目，甲乙之精，瞻視瞬息，似木這性直，其間亦有虛妄不實者，蓋木身雖直，而果味不同故也。臥弓之目，庚辛之精，殺君殺父，陣亡兵死，天生露晴是也。圓杏之目，戊已之精，忠孝信行，似土之德。言者，心之聲也。靈氣漏露，發而成響，神靜則辭寡，神躁則辭多，是以既察之於目，又驗之於口。多言數窮，不如守中，周廟金人，三緘其口，君子欲訥於言而敏於行，故知金言無益，最減人相，凡人言語無統緒，好摭人短處，自恃已長處，此人也輕薄無行，眾所共惡，摧挫失志，禍從斯起矣。夫聰明豁達者少遲，執迷勾留者多滯。是以君子之性，通而不執；小人之性，執而不通。君子有將來，不期身貴而自貴，雖不徼福而福自至焉。小人無此去，自望身榮，而多得禍焉。故曰凡欲相之，必先試之。凡閱人必詳察其骨狀，似載棟樑者貴人也。眼有蓋而魚尾遠者，主有大祿；天勢圓大，旗亭廣博，心目分明，品位自崇；瞬息不定，瞻視不常，心性不定之人也。羊眼四白，死於道路，蜂目豬眼，毒而多淫，大小不等，眉頭屈曲，若下視者皆壽短之相，精神不定，目急者無信。瞳子微小，赤脈亂侵者，並主惡死。目下小者為善相，四大倡狂，目不自斂，衣食必破。經雲：重瞳者未必為貴，眇目者未必為賤。仔細觀察相可知矣。
金毛五色是鸞鳳之衣，紫綬金章是朝天之服，故知神不貴者，其形不永期也。人受天地五行之正氣，一月精血凝，二月胚胎成，三月統血脈，四月形體就，五月能動轉，六月毛髮生，七月筋脈至，八月臟腑具，九月穀氣在胃，十月百神修具，出於子亥之門，然後成人。。蘊胚胎之真粹，稟靈骨於幽冥。情慾既萌，遂生禍福，事雖未兆，神已先知。發於五神是為五色，布在面部，吉凶可知，青憂，白哭，黑病，赤災。惟有黃氣，獨主喜慶，更須紀四時瞻察，隨本相以相生，則災福之理，昭然自見。夫貴人者，含靈受既，稟之於天和；血脈形神，降之於精髓。山有玉而草木鮮，水懷珠而波瀾媚。人有貴氣者，形神骨肉自然異於常倫，無藝無才亦有大祿，雖處貧賤之中，人自欽仰，此貴人之苗也，但看禮度，接待、行步、笑語、精神，自在異於眾人，貴人一見便加愛重保護，原其顯達者是也。《老君之歌》：「三品貴者皆識人。」此其象也。賤人者，雖能語而無神，賤人者，雖能語而無神，雖有形而無骨，視其氣則不潤，察其色則無光，手足失墜，筋節不續，舉措悚懾，作事乖違，其精神，語笑、體度、接對，一見可知，更不在相也。經雲：頑石投於江湖，雖千年而不潤，白玉投於沙泥，至劫盡而明。形薄者不可以任重，神濁者必難以當祿，元氣失者視之不遙，元氣勝者望之愈遠，氣貴者望之如雲宵，氣賤者望之如糞土，其根本深淺亦可知矣。經曰：莽蒼無色終年貧，黃須亂垂乞為伶，腹淺臀薄無屋薪。急行視後多孤辛，腦發半垂少失親。鶴頂結露不用論，區區終日沒精神。肉多口大蠐螬身，縱得公卿命早遲。更有掉腰蛇行人，雖年百歲守孤貧。
兩耳上平為百會，前為額，後為腦，前為星堂，後為玉枕。枕之骨凡一十八般，皆公侯富貴之相也。今具骨法如後。車軸，仰月，覆月，方枕，一字，背月，十字，八字，玉環，右撒，左撒，三關，雞子，山字，連枕，品字，垂針，懸針，經雲：凡人有此骨者，皆貴相。如作僧道，雖不貴，有此枕者皆主壽。凡人稍有玉枕，但有骨微起者，皆主祿壽旺，平仄無者，祿壽難逢。婦人有之，皆亦主貴矣。
耳若無珠者不貴，若有珠者不貴，何也？難得正垂而生，謂不得地也。珠若生正垂，謂得地也。向外貼者為失地也。若正月十五夜珠，系青白珠，最為上也。若青白色光潤是也。如豌豆大帶五顆者，必建節。若八月夜珠者次也，四五品官也。若帶三顆者，合取一品，系磁白珠也，白瑩潤，六七品官也。帶兩顆者，有官無職，若五月十五夜珠者下也，系粉紅者是也。如豌豆大帶五顆者，四五品官也。若帶三顆者如豌豆大，七八品官也。如三四顆者，八九品官，亦有官無職。如兩顆者，無官而有權，若粉紅者，不光澤而圓者，如五月珠者，多饒限弱反復。此已上三等珠要顆圓者貴，不圓者減半，取富貴輕。向外貼者自立也。若向裡者貼者，長富要耳貼輪而厚，取富貴准也。左耳不牢妨父，右耳不牢妨母。不牢者無根也，薄而無垂也。
若重額者，為人多樂也。若天庭骨正者，入廟堂，又為天頂者，承以蔭，為白色，光潤明也。上至髮際下至眉齊。若額不似熨者不貴，熨者是明也。如兩重額者合取二，齊賓生向前者，初年多滯，及犯了額者，堪一齊也，婦人有重額者，多饒貧賤也。重額者，額上有附肉者是也，必食離合之財。左額上有痣者，陽人多不在家，亡也，若陽人有三骨者，額上身邊骨起是也，必過長上之基，若有天倉是富人之根本。若滿者富貴也，不滿者反是夭短，髮際下者，必夭壽。若山源不正，平生三破。左壁好者食祖基，右壁好者食其妻，祿合立外財。

若眉細長稀疏，正平有彩者貴，黑濃鹿無光者不貴。若陰人得正陰眉者，平生多樂也。若陽人得陽眉，平生亦多樂也。陰人得陽眉者敗，陽人得陽眉者濫。陽人有聖眉者，必食陰人重疊之財。若眉重者，是眉上有肉附高也。若男子眉不停者，出子於眾母也。如眉散逆者，必棄前妻，後就富妻，此人命短及絕嗣。有大德者減半。若有勾者，小背向下曲者，是積行人也。陽人陰眉散者，必定妨妻多也。散在小背者，妨兩三個也。散在大背者，妨三五個也。若陰人得正陽眉者及散者，妨五七夫。若陽眉不正及散者，妨兩三夫。若十分陽眉散者，必落娼。陽人眉有角者，是眉毛三五根成縷也，必見兩三個妻也。眉生四角者，必見三五個妻也。眉角盛者妻多也。若眉眼相近者，不宜初子也。注異有聖眉者，合得陰人之財。眉上有附肉高者是也。
眼中有神者貴，無神者不貴，必為人昏暗。若七分內神者及第，十分內神狀元取一齊。眼裡有學神旺者為樂，有才神者小貴。夫剛骨有肉者，積財巨萬。剛骨不正者，亦積財巨萬。額上有若指甲潤者，是剛骨也，若正者，三品官也。不正者，五六品也。婦人有剛骨者，多妨夫及出子於眾父也。三品以上貴能兼富，四品以下富能兼貴。眼裡無學神者或不秀者，不高貴也。視低無學神，如無目人覷其三鼎。婦人眼內有神者下也。目斜視，好殺也。目正視者平也。疊睛平視者，平安多遭冤枉之事。眼神散者，多發疾，眼屬南方日月之宮，是神之所舍，外照萬物，或開或閉，灼然不見，或秀或媚，或威或惡，長守黑白分明，神物有力，回顧有常，掌三公之位，不可逃也。晴有三角，晴外露，赤縷慣睛，區區覓食，相之下也。眼中有三點神者，必建節；有兩點神者，五品官。若左眼下有臥蠶者，目下光潤如臥蠶之狀。必主食僧道之祿。若右眼下有臥蠶者，必食陰人之祿，若左眼下胞勻硬，主三子之數。右眼下胞勻硬，主六子之數，左右視高及神明者，系子多也。於內有顯子也。夫則覷其妻，妻則覷其夫，行業者為先，謂如夫帶三子，妻帶七八子者，夫有行也。左眼有層紋者，一個兄弟，兩層紋者，是兩個兄弟。若層紋在裡者，兄弟不得力；有義紋者，兄弟子不到頭。上胞為父，下胞為子。父宮胞硬，則父送其子。子宮胞硬，則子送其父。眼若悲啼，兩角白仁多者，兄弟多饒眾母也。若眼臉下迎上，不過月餘；上迎下，不過百日。兩相並者，是早亡者。有殺人難殺在眼，若疊睛垂視，及斜視，下視，為殺不散者，澄湛為上也。
若鼻不直聳者不貴，有節必兩姓也。若鼻近上有節者，祖姓不真；近下有節者，自姓不真。鼻不藏竅不富。如富者，必側近有庫也。若鼻蹇，四十五大破也。聳者貴，有庫者足。鼻肥兩端紅潤者是也。若有仙庫者，足富貴，有俗庫者足財。庫在仙庫之下，單庫者下半，雙庫者雙也。若鼻懸紋者，多移落他鄉。鼻小及人中蹇者，平生多動搖也。眉過目，人富也。如狼目虎視全者，富貴；不全者，富而不貴也，只可同憂不可同樂。
若口不方者不貴，是一齊之齒，四海之方圓，合要方，開要圓。齒齊密者，取富貴准也。若齒有三十六個者，大貴。如稀少者及唇掀者，賤，如四海方圓，高得助也。唇紅齒白，富貴之苗也。
發疏賓美者，富貴得助。頦下有成主旅肉者，足富。頦中有蠶者，限外有餘，壽命七十有三。勒腰蠶者，七十八，不固，減三年。八九十者，看餘限豐滿也。頦下旋生□肉在頦骨下，必主近有權也。
