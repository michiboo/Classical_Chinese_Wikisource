玄宗為潞州別駕，入覲京師，尤自卑損。暮春，豪家子數輩遊昆明池。方飲次，上戎服臂鷹，疾驅至前，諸人不悅。忽一少年持酒船唱曰：「今日宜以門族官品自言。」酒至，上大聲曰：「曾祖天子，祖天子，父相王，臨淄王李某。」諸少年驚走，不敢復視。上乃連飲三銀船，盡一巨餡，乘馬而去。
玄宗幸太山回，車次上黨，路逢父老，負擔壺漿遠迎。上親加存問，受其所獻，賜賫有差。父老舊識者，上悉賜酒，與之話舊。所過村鄉，必令謁問，或有喪疾，俱令弔恤。百姓欣然，乞願駐蹕。及車駕過金橋(原註：橋在潞州)，御路縈轉。上見數十里旌旗嚴潔，羽衛整肅，謂左右曰：「張說言我勒兵三十萬，旌旗千里，挾□、(案：此下原闕一字)陜右、上黨，止於太原，真才子也！」左右皆稱萬歲。遂詔吳道元、韋無忝、陳閎等，令寫《金橋圖》。其聖容及上所乘馬照夜白，陳閎主之；橋梁、山水、車輿、人物、草樹、鷹鳥、器仗、幃幕，吳道玄主之；犬馬、驢騾、牛羊、駱駝、熊猿、豬雞之類，韋無忝主之。其圖謂之三絕。
上為皇孫時，風神秀異，英姿雋邁，於朝堂叱武攸暨曰：「我國家朝堂，汝安得恣蜂蠆而狼顧耶！」則天聞之，曰：「此兒氣概，終當是吾家太平天子。」
玄宗在藩邸時，每歲畋於城南韋杜之間。嘗因逐兔，意樂忘反，與其徒十餘人，饑倦休息於大樹下。忽有一書生，殺驢拔蒜，為具甚備。上顧而奇之。及與語，磊落不凡，問姓名，王琚也。自此每遊，必過其舍。或語，多合上意，乃益親之。及韋氏專制，上憂甚，密言之。琚曰：「亂則殺之，又何慮焉。」上遂納其謀，平國內難，累拜琚為中書侍郎，預配享。
玄宗洞曉音律，絲管皆造其妙。製作諸曲，隨意即成，如不加意。尤愛羯鼓橫笛，云：「八音之領袖，諸樂不可為比。」嘗遇二月初，詰旦，巾櫛方畢，時宿雨始晴，景氣明麗，殿庭柳杏將拆。上曰：「對此景物，豈得不為他判斷乎？」左右相目，將令備酒。獨高力士遣取羯鼓，上臨軒縱擊一曲，名《春光好》」(原註：上自製也)。神氣自得。及顧柳杏皆已發拆，指而笑曰：「不喚我作天公可乎？」嬪嬙侍臣皆稱萬歲。又嘗制《秋風高》，每至秋空迥徹，纖埃不起，即奏之，必遠風徐來，庭葉墜下，其神妙如此。
玄宗起涼殿，拾遺陳知節上疏極諫，上令力士召對。時暑毒方甚，上在涼殿，座後水激扇車，風獵衣襟。知節至，賜坐石榻。陰霤沈吟，仰不見日。四隅積水成簾飛灑，座內含凍。復賜冰屑麻節飲。陳體生寒慄，腹中雷鳴，再三請起方許，上猶試汗不已。陳才及門，遺泄狼籍，逾日復故。謂曰：「卿論事宜審，勿以己方萬乘也。」
玄宗性俊邁，不好琴。會聽琴，正弄未畢，叱琴者曰：「待詔出！」謂內官曰：「速令花奴將羯鼓來，為我解穢。」
玄宗封太山，進次滎陽旃然河，見巨黑龍，命弧矢而親射之。矢發龍滅；自是旃然伏流，於今百餘年矣。按旃然即濟水，溢而為滎，遂名旃然。《左傳》：「楚涉潁，次於旃然。」即其地。
武后朝，嚴安之、挺之，昆弟也。安之為長安兵曹，權過京兆，至今為寮者賴安之之術焉。挺之則登歷臺省，亦有時名。挺之薄妻而愛其子。嚴武年八歲，詢其母曰：「大人常厚玄英(原註：妾也)，未嘗慰省我母，何至於斯？」母曰：「吾與汝子母也，以汝尚幼，未知之也。汝父薄行，嫌吾寢陋，枕席數宵，遂即懷汝。自後相棄，為汝父離婦焉。」其母淒咽，武亦憤惋。候父出，玄英方睡，武持小鐵錘擊碎其首。及挺之歸，驚愕，視之，已斃矣。左右曰：「小郎君戲運錘而致之。」挺之呼武曰：「汝何戲之甚？」武曰：「焉有大朝人士，厚其侍妾，困辱兒之母乎？故須擊殺，非戲也。」父曰：「真嚴挺之子。」武年二十三，為給事黃門，明年，擁旄西蜀，累於飲筵對客騁其筆劄。杜甫拾遺乘醉而言曰：「不謂嚴挺之乃有此兒也！」武恚目久之，曰：「杜審言孫子擬捋虎須耶？」合坐皆笑以彌縫之。武曰：「與公等飲饌，所以謀歡，何至幹祖考耶？」房太尉琯亦微有所忤，憂怖成疾。武母恐害損賢良，遂以小舟送甫下峽，母則可謂賢也，然二公幾不免於虎口矣。李太白作《蜀道難》，乃為房、杜危之也。其略曰：「劍閣崢嶸而崔嵬，一夫當關，萬夫莫開。所守或非人，化為狼與豺。朝避猛虎，夕避長蛇。磨牙吮血，殺人如麻。錦城雖雲樂，不如早還家。蜀道之難，難於上青天！側身四望長咨嗟。」杜初自作《閬中行》：「豺狼當路，無地遊從。」或謂章仇大夫兼瓊為陳子昂拾遺雪獄，高侍御適與王江寧昌齡申冤，當時同為義士也。李翰林作此歌，朝右聞之，皆疑嚴武有劉焉之志，其屬刺史章彜因小瑕，武怒，遽命杖殺之。後為彜之外家報怨，嚴氏之後遂微焉。
顏太師魯公刻姓名於石，或致之高山之上。或沉之大洲之地，而雲「安知不有陵谷之變耶？」
劉司徒玄佐，滑州匡城人。嘗出師，經其本縣，欲申桑梓之禮於令，令辭曰「不敢」，玄佐嘆恨久之。先是，陳金帛數匡，將遺邑僚，以其無知而止。時鄉里姻舊，以地近多歸之，司徒不欲私擢居將校之列，又難置於賤卒，盡署為將判官。此職列假緋衫銀魚，外視榮之，實處在散冗。其類漸眾。久之，有獻啟訴於公者，乃署他職。
憲宗七歲，德宗抱置膝上，戲曰：「汝是何人，乃在我懷中？」對曰：「是第三天子。」德宗大喜。
鄭太穆郎中為金州刺史，致書於襄陽於司空頔，傲睨自若，似無郡僚之禮。書曰：「閣下為南溟之大鵬，作中天之一柱。騫騰則日月暗，搖動則山嶽頹。真天子之爪牙，諸侯之龜鑒也。太穆幼孤，二百餘口，饑凍兩京。小郡俸薄，尚為衣食之憂，溝壑之期，斯須至矣。伏惟賢公息雷霆之威，垂特達之節，賜錢一千貫，絹一千匹，器物一千事，米一千石，奴婢各十人。」且曰：「分千樹一葉之影，即是濃陰；減四海數滴之泉，便為膏澤。」於公覽書，亦不嗟訝，曰：「鄭君所須，各依來數一半。以戎旅之際，不全副其本望也。」又有匡廬符山人，遣童子齊書，乞買山錢百萬，公遂與之，仍加紙墨衣服等。又有崔郊秀才者，寓居於漢上，蘊有文藝，而家貧。與姑婢通，其婢端麗，解音律，漢南之最也。姑貧鬻婢於連帥，愛之，以類無雙(原註：無雙即薛太保愛妾，至今圖畫觀之)，給錢四十萬。郊思之不已，即強就府署，願一見焉。其婢因寒食節來從事家還，值郊立於柳陰。馬上連泣，誓若山河。崔生贈之以詩曰：「公子王孫逐後塵，綠珠垂淚滴羅巾；侯門一入深如海，從此蕭郎是路人。」或有寫郊詩於公座，公睹詩，令召崔生，左右莫之測。及見郊，曰：「『侯門一入深如海，從此蕭郎是路人，』便是君制也？四百千小哉，何惜一書，不早相示！」遂命婢同歸。至於幃幌奩匣，悉為贈飾之物。有客自零陵來，稱戎昱使君席上有善歌者，公遽命召焉。戎不敢違，逾月而至，及至，令唱歌，歌乃戎使君送妓之詩。其辭曰：「寶鈿青蛾悲翠裙，妝成掩泣欲行雲；殷勤好取襄王夢，莫向陽臺夢使君。」公曰：「丈夫不能立功業，為異代之所稱，豈可奪人愛姬，為己之嬉娛。以此觀之，誠可竄身於無人之地。」遂以繒帛贐行，為書謝零陵守。
李尚書翺，潭州席上有舞柘枝者，顏色憂悴。殷堯藩侍御當筵而贈詩曰：「姑蘇太守青娥女，流落長沙舞柘枝；滿坐繡衣皆不識，可憐粉臉淚雙垂。」李公詰其事，乃故姑蘇臺韋中丞愛姬之女也。李公曰：「吾與韋族，其姻舊矣。」速命更舞衣，即延入與韓夫人(原註：吏部之侄)相見。顧其言語清楚，宛有冠蓋風儀，遂於賓榻中，選士嫁之。舒元輿侍郎聞之，贈李公詩曰：「湘江舞罷忽成悲，便脫蠻靴出絳帷；誰是蔡邕琴酒客，魏公懷舊嫁文姬。」李尚書初守廬江，有重系者當大辟，引慮之時，啟曰：「昔於群小，專習一藝，願於貴人之前試之。」乃曰：「長嘯也。」公命緩系而聽之，曰：「不謂蘇門之風，出於赭衣之下。」遂蠲其罪。後鎮山南，夜聞長笛之音，而瀏亮不絕。問：「是何人吹也？」具云：「府獄重囚。」令明日引來。官吏遞相尤怨，夜使囚徒為樂，罪累必深。及至，公曰：「汝之吹竹已得其能。少不事農桑，可為伶人耳。」卒歲而憐湣之，便令奔去。
李相紳督大梁日，聞鎮海軍進健卒四人，一曰富倉龍，二曰沈萬石，三曰馮五千，四曰錢子濤，悉能拔橛角觚之戲。翌日，於球場內犒勞，以老牛筋皮為炙，狀瘤魁之臠(原註：魁，酒缸也，盛一斗二升。多以樽槐瘤為之，或銅鑄也)。坐於地茵，大柈令食之。萬石等三人，視炙堅粗，莫敢就食，獨五千瞑目張口，兩手捧炙，如虎啖肉。丞相曰：「真壯士也，可以撲殺西域健胡。」又令試戲，倉龍等亦不利，獨五千勝之。十萬之眾，為之披靡。於是獨留五千，倉龍等退還本道。語曰：「壯兒過大梁，如上龍門也。」城北門常扃，鎖不開，開必有事，公命開之。騾子營騷動軍府，乃悉誅之，自此遂安也。李公既治淮南，決吳湘之獄，而持法清峻，犯之者無宥，有嚴、張之風也。狡吏奸豪，潛形匿跡。然出於獨見，寮佐莫敢諫之。李元將評事及弟仲將嘗僑寓江都，李公羈旅之年，每止於元將之館，而叔呼之。榮達之後，元將稱弟、稱侄，皆不悅也；及為孫、子，方似相容。又有崔巡官者，居鄭圃，與丞相同年之舊，特遠來謁。才到客舍，不意家僕與市人有競。詰其所以，仆曰：「宣州管驛崔巡官。」下其仆與市人，皆抵極法。令捕崔至，曰：「昔嘗識君，到此何不相見也？」崔生叩頭謝曰：「適憩旅舍，日已遲晚，相公尊重，非時不敢具陳卑禮。伏希哀憐，獲歸鄉里。」遂縻留服罪，笞股二十，送過秣陵。時人相謂曰：「李公宗叔翻為孫子，故人忽作流囚。」邑人懼禍，渡江過淮者眾。主吏啟曰：「戶口逃亡不少。」丞相曰：「汝不見淘麥乎？秀者在下，糖粃隨流；隨流者不必報來。」自此一言，竟無踰境者。又有少年，勢似疏簡，自云：「辛氏郎君，來謁丞相。」於晤對之間，未甚周至。先是白居易寄元相詩曰：「悶勸迂辛酒，閑吟短李詩。」且曰：「辛大邱度性迂嗜酒，李二十紳短而能詩。」辛氏郎君，即邱度之子也。因謂李公曰：「小子每憶白二十二丈詩曰：『悶勸疇昔酒，閑吟廿丈詩。』」李曰：「辛大有此狂兒，吾敢不存舊乎？」凡諸宦族，快辛子之能忤，丞相之受侮。有一曹官到任，儀質頗似府公。府公見而惡之，書其狀曰：「著青把笏，也請料錢；睹此形骸，足可駭嘆。」左右皆竊笑焉。又有宿將，有過請罰，且云：「老兵倚恃年老，而刑不加，若在軍門，一百也決。」竟不免其刑。凡所書判，或是卒然，故趨事者皆驚神破膽矣。初，李公赴薦，嘗以《古風》求呂光化溫，謂齊員外煦及弟恭曰：「吾觀李二十秀才之文，斯人必為卿相。」果如其言。詩曰：「春種一粒粟，秋成萬顆子。四海無閑田，農夫猶餓死。鋤禾日當午，汗滴禾中土。誰知盤中餐，粒粒皆辛苦。」先是元相廉察江東之日，修龜山寺魚池，以為放生之所，戒其僧曰：「勸汝諸僧好自持，不須垂釣引青絲。雲山莫厭看經坐，便是浮生得道時。」李公到鎮，遊於野寺，觀元公詩，笑曰：「僧有漁罟之事，必投於鏡湖。」後有犯者，遂不恕。復為二絕以示之云：「剃髮多緣是代耕，好聞人死惡人生。祗園說法無高下，爾輩何勞尚世情？」「汲水添池活白蓮，十千鬐鬛盡生天。凡庸不識慈悲意，自葬江魚入九泉。」忽有老僧謁，願以因果喻之。丞相問：「阿師從何處來？」答曰：「貧道從來處來。」遂決二十，曰：「任從去處去。」至如浮薄賓客，莫敢候問，三教所來，俱有區別，海內服其才俊。
李衛公佐武宗，平上黨，破回鶻，自矜其功，於平泉莊置構思亭、伐叛亭以自旌。
李丞相回，少嘗遊覃懷王氏別墅。王氏先世仕宦，子孫以力自業，待之甚厚，回深德之。及貴，王氏子齊其家牒求謁，不得通，於金吾鼓舍伺丞相出，拜於道左，久之方省，曰：「故人也。」遂廩餼之。逾旬，以前術銜除大理評事，取告身面授。舊制：大理寺官初上，召寺僚或在朝五品以上清資保識。王氏本耕田，宗無故舊，復邀回言之。回問：「有狀乎？」對曰：「無。」又曰：「有紙乎？」曰：「無。」「袖中何物？」曰：「告身。」即取告身署曰：「中書侍郎兼禮部尚書平章事李回識。」仍謂諸曹長曰：「此亦五品以上清資也。」
宣宗幸苑中，回顧仗外舍屋際，有倚竹一竿，可見者止尺餘，去御馬百步外。遂命弓橫綜，上挾矢曰：「朕以法制威天下，而黨羌窮寇，敢來幹我，連年兵不解。我今射此竹，卜其濟否。」左右聳觀。上攘袖挽弓，一發洞其竹，分而為二，矢貫於外。左右呼萬歲，賀於馬前。未逾月，羌果滅。
裴相為宣州觀察，朝謝後，閑行曲江；荷花盛發，與省閤諸公同遊。自慈恩至紫雲樓下，見五六人坐水次，裴與諸人憩於旁。中有黃衣，飲酒軒昂，笑語輕脫。裴稍不平，問曰：「君所任何官？」對曰：「諾，即不敢，新授宣州廣德縣令。」復問裴曰：「押衙所任何職？」曰：「諾，即不敢，新授宣州觀察使。」於是奔走而去，一席皆歡，聞者大笑。左右訪於吏部云：「有廣德縣令，已請換羅江令矣。」宣宗在藩邸聞之，常與諸王為笑樂。及即位，裴為丞相，因書麻制回，謂左右曰：「諾，即不敢，新授中書侍郎平章事。」
長孫趙公朝宴，酒酣樂闋，顧群公曰：「無忌不才，幸遇休明之運。因緣寵私，致位上公，人臣之貴可謂極矣。公視無忌，何如越公？」(原註：楊素有大功，封越公)或對曰：「不如。」或曰：「過之。」公曰：「吾自揣誠不羨越公。越公之貴也老，而無忌之貴也少。」
李太師光顏女未聘，從事許當及幕僚因從容次，盛譽一鄭秀才詞學門閥，冀其選揀。謝曰：「李光顏，一健兒也，遭遇多，偶立微功，豈可妄求名族？已選得一婿也，諸賢未見。」乃召客司小將指之曰：「此即某女之婿也。超三五階軍職，厚與金帛，足矣。」
渾太師瑊，年十一，隨父釋之防秋。朔方節度使張齊丘戲問：「將乳母來否？」其年立跳簜功。後二年收石堡城，收龍駒島，皆有奇數。
馬司徒討李懷光，自太原引兵至寶鼎下營，問其地名，曰：「埋懷村。」大喜曰：「擒賊必矣。」
開元中，燕公張說當朝文伯，冠服以儒者自處。玄宗嫌其異己，賜內樣巾子，長腳羅襆頭，燕公服之入謝，玄宗大喜。
玄宗早朝，百官趨班。上見張九齡風儀秀整，有異於眾，謂左右曰：「朕每見張九齡，精神頓生。」
裴僕射遵慶二十入仕，裹折上巾子，未嘗隨俗樣。凡代之移易者五六，而公年九十時，尚幼少所裹者。今巾子有僕射樣。
韓晉公久鎮浙西，所取賓佐，隨其所長，無不得人。嘗有故舊子弟投之，與語，更無他能；召之燕而觀之，畢席端坐，不旁視，不與比坐交言。後數日，署以隨軍，令監庫門。使人視之，每早入，惟端坐至夕。警察吏卒，無敢濫出入者。
李相國程為翰林學士，以階前日影為入候。公性懶，每人必逾八磚，後號為八磚學士。
鄭珣瑜為河南尹，送迎中使皆有常處。人吏窺之，馬足差跌不出三五步。議者以珣瑜為河南尹，可繼張延賞，而重厚堅正，前後莫有及。
大中十一年正月一日，含元殿受朝，太子太師盧鈞年八十，自樂懸南步而及殿墀，稱賀上前，舉止中禮，士大夫嘆之。十二年正月朔，含元殿受朝，太子少師柳公權，亦年八十，復為百官班首，自樂懸南步至殿下，力已委頓，及上尊號「聖敬文思和武光孝皇帝」，公權誤曰「光武和孝。」御史彈之，罰一季俸。世譏公權不能退身自止。
薛調、季瓚同年進士。調美姿貌，人號為「生菩薩」；瓚俊爽，人號為「劍」。調寬恕而瓚猜忌，論者以時人所稱，協其性也。劉元章罷江夏入朝，以風標自任。一日，調謁之，倒屣出迎，愛其風韻，去而復留者數四。既去，謂左右曰：「若不見其(案：此下有闕文)也。」調為翰林學士。郭妃悅其貌，謂懿宗曰：「駙馬盍若薛調乎？」頃之暴卒，時以為中鴆。卒年四十三，常覽鏡曰：「薛調豈止四十三乎？」豈嘗有言其壽者耶？
杜相審權鎮浙西，性寬厚，左右僮僕希見其語。在翰林最久，習於慎密。在鎮三歲，自初視事，坐於東廳，至其罷去，未嘗易處。雖大臣經過，亦不踰中門。視事之暇，日未夕，非有故，不還私室。端默斂狢，常若對賓旅。夏日中欲寢息，則顧軍將令下簾。或四顧無人，即自起去簾鉤，以手捧軸，徐下簾至地，方拱退。進止雍容如畫。時杜悰先達，人謂之老杜相，審權為小杜相。
魏僕射元忠，每立朝，必得常處，人或記之，不差尺寸。
路侍中巖，風貌之美，為世所聞。鎮成都日，委執政於孔目吏邊咸，日以妓樂自隨。宴於江津，都人士女懷擲果之羨，雖衛玠、潘嶽不足為比。善巾裹，蜀人見必效之。後乃翦紗巾之角，以異於眾也。閭巷有袨服修容者，人必譏之曰：「爾非路侍中耶？」比至鬻豚之肆，見儈豕者謂屠主曰：「此豚端正，路侍中不如。」用之比方，良可笑也。以官妓行雲等十人侍宴，移鎮渚宮日，於合江亭離筵贈行雲等《感恩多》詞。有：「離魂何處斷？煙雨江南岸。」至今播於倡樓也。
江淮客劉圓，嘗謁江州刺史崔沆，稱「前拾遺」。沆引坐勸曰：「諫官不可自稱，司直、評事可矣。」須臾他客至，圓稱曰：「大理司直劉圓。」沆甚賞之。
李銛，錡從父弟也。為宋州刺史，聞錡反狀，慟哭，悉驅妻子奴婢，無老幼，量頭為枷，自拘於觀察使。朝廷憫之，薄貶。
天寶已前，多刺客。李氵幵公勉為開封府，鞫囚有意氣者，咸哀勉求生，縱而逸之。後數歲，勉罷官，客行河北。偶見故囚，迎歸，厚待之。告其妻曰：「此活我者，何以報德？」妻曰：「以縑千匹，可乎？」曰：「未也。」「二千匹，可乎？」曰：「未也。」妻曰：「大恩難報，不如殺之。」故囚心動。其僮哀勉，密告勉，被衣乘馬而遁。比夜半，百餘里至津店。津店老人曰：「此多猛獸，何故夜行？」勉因言其故，未畢，樑上有人瞥下曰：「幾誤殺死長者！」乃去。未明，攜故囚夫妻二首而至示勉。
田神功自平盧兵使授淄青節度，舊官皆偏裨時部曲，神功平受其拜；及此前使判官劉位已下數人並留在院，神功待之亦無降禮。後因圍宋州，見李光弼與敕使打球，聞判官張傪至，光弼答拜。神功大驚，歸幕呼劉位問之，曰：「太尉今日見張郎中來，與之拜答，是何禮也？」位曰：「判官幕客，使主無受拜之禮。」神功曰：「公何不早說？」遂令屈諸判官，謝之曰：「神功武將，起自行伍，不知朝廷禮數，誤受判官等拜。判官又不言，成神功之過，今還諸公拜。」遂一一拜之。
包誼，江淛人，下第遊漢南。與劉太真相會辯難，劉辭屈，責其不敬，誼擲杯中其額。後太真為禮部侍郎，誼應舉。太真覽其文卷於包侍郎佶之家，初甚驚嘆，及視其名，迺包誼也，遂默然。至出榜，宰相欲有去留，面問太真換一名。太真不能對；忽記誼之姓名，遽言之，遂中第。
魏僕射本名真宰，武后朝被誣構下獄，有司將出之，小吏聞之以告魏，魏喜曰：「汝名何？」曰：「元忠。」遂改從元忠焉。
進士張倬，濮陽王柬之曾孫也。時初落第，兩手捧《登科記》頂之，曰：「此《千佛名經》也。」其企羨如此。
盧杞令李揆入蕃，揆對德宗曰：「臣不憚遠使，恐死於道路，不達君命。」上惻然，欲免之，謂杞曰：「李揆暮老，無使。」杞曰：「和戎之使，且須諳練，非揆不可。且使揆去，向後差使小於揆年者，不敢辭遠使矣。」揆既至，蕃長曰：「聞唐家第一人李揆，公是否？」揆曰：「非也。他那個李揆爭肯到此？」恐其拘留，以此謾之也。揆門第第一，文學第一，官職第一。揆致仕東都，大司徒杜公罷淮海也，入洛見之，言及「頭頭第一」之說。揆曰：「若道門戶，有所自，承餘裕也；官職，遭遇爾。今形骸雕瘁，看即下世，一切為空，何第一之有？」
苗給事子纘應舉次，而給事以中風語澀，而心中至切。臨試，又疾亟。纘乃為狀，請許入試否。給事猶能把筆，淡墨為書，曰：「入！」其父子之情切如此。其年纘及第。
陸相贄受淮南尉，吏部侍郎不與；顧少連擬與江淮一尉，不伏，竟得之。顯其德而自吟曰：「繞階流氵助，夾砌樹陰陰。」□後罷相，□□在假日，敕下不謝官，又貶為忠州司馬。大官降敕日，令朝謝。但恐私忌□亦須出入始了。
開元以後，不以姓名而可稱者：燕公、許公、魯公；不以名而可稱者：宋開府、陸兗州、王右丞、房太尉、郭令公、崔太尉、楊司徒、劉忠州、楊崖州、段太尉；位卑而名著者：李北海、王江寧、李館陶、鄭廣文、元魯山、蕭功曹、獨孤常州、崔比部、張水部、梁補闕、韋蘇州；二人連呼者：岐薛、燕許(原註：大手筆)、李杜、姚宋(原註：亦曰蘇宋)、蕭李(原註：文章)。元和後，不以名可稱者：李太尉、韋中令、裴晉公、白太傅、賈僕射、路侍中、杜紫微；位卑名著者：賈長江、趙渭南；二人連呼者；元白；又有羅鉗吉綱(原註：酷吏)，員推韋狀(原註：能吏)。又有四夔、四凶。
於良史為張徐州建封從事，每自吟曰：「出身三十年，白髮衣猶碧；日暮倚朱門，從未汙袍赤。」公聞之，為奏章服焉。
韓僕射臯為京兆尹，韋相貫之為畿甸尉。及貫之人為相，臯為吏部尚書。每至中書，韋常異禮，以申故吏之敬。臯家自黃門以來，三世傳執一笏。經祖父所執，未嘗輕授於僕人之手。歸則別置於臥內一榻，以示敬慎。
趙昭公以舊相為吏部侍郎，考前進士杜元穎宏詞登科；及鎮荊南，又奏為從事。杜公入相，昭公復掌選；至杜出鎮西川，奏宋相申錫為從事。數年，杜以南蠻入寇，貶刺循州，遂卒；宋以宰相被誣，謫佐開州。後數年，昭公始卒。公凡八任銓衡，三領節鎮，皆帶府號，為尚書，惟不歷工部，其兵部太常皆再任。年八十七薨，其間未嘗遇重疾。儉素(案：儉素，趙璘《因話錄》作「異數」)壽考，為朝中之首。
權文公德輿，身不由科第，嘗知貢舉三年，門下所出諸生相繼為公相，號得人之盛。
趙郡李氏，元和初，三祖之後，同時一人為相。藩南祖，吉甫西祖，絳東祖，而皆第三。至太和、開成間，又各一人前後在相位。德裕，吉甫之子；固言，藩再從弟：皆第九，玨亦絳之近從。
李尚書益，有宗人庶子同名，俱出於姑臧公；而人謂尚書為文章李益，庶子為門戶李益。而尚書尚兼門地焉。嘗姻族間有禮會，尚書歸，笑謂家人曰：「大堪笑！今日局席，兩個座頭總是李益。」
李太師逢吉知貢舉，榜未放而入相，禮部尚書王播代放榜。及第人就中書見座主，時謂「好腳跡門生」，前世未有。
陽城為朝士，家苦貧，常以布衾木枕質錢數萬，人爭取之。
李願司空兄弟九人，四有土地：願為夏州、徐泗、鳳翔、宣武、河中五節度，憲為江西觀察、嶺南節度，愬為唐鄧、襄陽、徐泗、鳳翔、澤潞、魏博六節度，聽為夏州、靈武、河東、鄭滑、魏博、邠寧七節度。一門登壇受鉞，無比焉。
胡尚書證，河中人。太傅昭公鎮河中，尚書建節赴振武，備桑梓禮入謁，持刺稱百姓。獻昭公詩云：「詩書入京國，旌旆過鄉關。」州裏榮之。進士趙櫓著《鄉籍》一篇，誇河東人物之盛，皆實錄也。同鄉中，趙氏軒冕文儒最著，曾祖父、祖父，世掌綸誥。櫓昆弟五人，進士及第，皆歷臺省。盧少傅宏宣，盧尚書簡辭、宏正、簡求，皆其姑子也，時稱「趙家出」。外家敬氏，先世亦出自河中，人物名望皆謂至盛，櫓著《鄉籍》載之。
楊僕射於陵在考功時，舉李師稷及第。至其子相國嗣復知舉，門生集候僕射，而李公在座。時人謂之楊家上下門生。世有姑之婿與侄之婿，謂之上下同門，蓋以此況也。
李相石，庾尚書承宣門生，不數年，李佐魏博軍，因奏事特賜紫，而庾尚衣緋。人謂李侍御將紫底緋上座主。
李相宗閔知貢舉，門生多清雅俊茂；唐沖、薛庠、袁都，時謂之玉筍。
柳公權與族孫璟，開成中同在翰林，時稱大柳舍人、小柳舍人。自祖父郎中芳已來，奕世文學，居清列。久在名場淹屈，及擢第，首冠諸生，當年宏詞登高科，十餘年便掌綸誥，侍翰苑。性喜汲引，後進多出其門。以誠明待物，不妄然諾，士益附之。
開成三年，書判考官刑部員外郎紇幹公，崔相群門生也。紇幹及第時，於崔相新昌宅小廳中集見座主；及為考官之前，假居崔相故第，亦於此廳見門生焉。是年科目八人，敕頭孫河南穀，先於雁門公為丞。紇於封雁門公。
文宗自太和乙卯歲後，常戚戚不樂，事稍閑，則必有嘆息之音。會幸三殿東亭，見橫廊架巨軸，上指謂畫工程修己曰：「此《開元東封圖》也。」命內臣懸於東廡下。上舉玉如意指張說輩嘆曰：「使吾得其中一人，則可見開元之理。」
文宗為莊恪太子選妃，朝臣家子女悉令進名，中外為之不安。上知之，謂宰臣曰：「朕欲為太子求汝鄭間衣冠子女為新婦，扶出來田舍齁齁地，如聞朝臣皆不願與朕作親情，何也？朕是數百年衣冠，無何神堯打朕家事羅訶去。」遂罷其選。
馮河南宿之三子陶、寬、圖兄弟，連年進士及第，連年登宏詞科，一時之盛無比。太和初，馮氏進士十人，宿家兄弟叔侄亦八人焉。
李右丞廙年二十九，為尚書右丞。
宣宗好儒，多與學士小殿從容議論，殿柱自題曰：「鄉貢進士李某。」或宰臣出鎮，賦詩以贈之。凡對宰臣及上言者，必先整容貌，易衣盥手，然後召見。語及政事，即終日忘倦。
宣宗愛羨進士，每對朝臣，問「登第否」？有以科名對者，必有喜，便問所賦詩賦題，並主司姓名。或有人物優而不中第者，必嘆息久之。嘗於禁中題「鄉貢進士李道龍」。宦官知書，自文、宣二宗始。
宣宗尚文學，尤重科名。大中十年，鄭顥知舉，宣宗索《登科記》。顥表曰：「自武德以後，便有進士諸科。所傳前代姓名，皆是私家記錄。臣尋委當行祠部員外郎趙璘，采訪諸科目記，撰成十三卷。自武德元年至於聖朝，敕翰林自今放榜後，仰寫及第人姓名及所試詩賦題目進入，仰所司逐年編次。」
李某為中丞，奏孔尚書溫、徐相商為監察御史。孔為中丞，李在外多年，除宗正少卿，歸而為丞郎。每燕集，時人以為盛事。
大中九年，沈侍郎詢以中書舍人知舉。其門生李彬父叢為萬年令，同年有起居之會。倉部李郎中蠙時在座，因戲諸進士曰：「今日極盛，某與賢座主同年。」謂郴州李侍郎也。眾皆以為異。是日數公皆詣，賓客馮尚書審，則又郴州座主楊相國之同年也，舉座異之。
張不疑進士擢第，宏詞登科。當年四府交辟。江西李中丞凝、東川李相回、淮南李相紳、興元歸僕射融，皆當時盛府。不疑赴淮南命，到府未幾，以協律郎卒。不疑娶崔氏，以不協出之，後娶顏氏。
東夷有識山川者，偏禮五嶽，一拜而退；惟入關望華山，自關西門步步禮拜。至山下，仰望嘆詫，七日而去。謂京師衣冠文物之盛，由此而致。
崔起居雍，少有令名，進士第，與鄭顥齊名。士之遊其門者多登第，時人語為崔雍、鄭顥世界。
崔雍自起居郎出守和州，遇龐勛寇歷陽，雍棄城奔浙西，為路巖所構，賜死。雍兄明、序、福兄弟八人皆進士，列甲乙科。當時號為點頭崔家。
崔淡容貌清瘦明白，擢第升朝，崔鉉辟入幕。先是朝中以流品為朋甲，以名德清重者為首。咸通中，李都為大龍甲頭，沙汰名士，以經緯其伍。渭，淡兄弟也；淡在品中，以涓強侵為粗，卒不取焉。渭卑屈欲見取，其黨皆避之。
瑯邪王氏與太原皆同出於周。瑯邪之族世貴，號「飠崔頭王氏」，太原子弟爭之，稱是己族，然實非也。太原自號「鈒鏤王氏」。崔氏，博陵與清河亦上下。其望族，博陵三房。第二房雖長，今其子孫即皆拜第三房子弟為伯叔者，蓋第三房婚娶晚遲，世數因而少故也。姑臧李氏亦然，其第三房，皆受大房、第二房之禮。清河崔氏亦小房最著，崔程出清河小房也。世居楚州寶應縣，號「八寶崔氏」。寶應本安宜縣，崔氏夢捧八寶以獻，敕改名焉。程之姨，北門李相蔚之夫人；蔚乃姑臧小房也，判鹽鐵。程為揚州院官，舉吳堯卿。蔚以為得人，竟亂筦擢之任。程累郡無政績，小杜相聞程諸女有容德，致書為其子讓能娶焉。程初辭之，謂人曰：「崔氏之門，若有一杜郎，其何堪矣。」而杜相堅請不已，程不能免，乃於寶應諸院取一娣侄嫁之。其後讓能貴，為國夫人，而程之女不顯。
進士舉人各樹名甲，元和中語曰：「欲入舉場，先問蘇、張。蘇、張猶可，三楊殺我。」
後有東西二甲，東呼西為「茫茫隊」，言其無藝也。
開成、會昌中，又曰：「魯、紹、瑰、蒙，識即命通。」又曰：「鄭、楊、段、薛，炙手可熱。」又有「薄徒」「厚徒」，多輕侮人，故裴泌侍御作《美人賦》譏之。後有瑰值、韋羅甲，又曰：「瑰、值、都、雍，識即命通。」又有大小二甲。又有註已甲。又有四字甲，言「深輝軒庭」。又四凶甲。又「芳林十哲」，言其與宦官交遊，若劉曄、任江洎、李巖士、蔡鋌、秦韜玉之徒。鋌與巖士各將兩軍書題，求華州解元，時謂對軍解頭。太和中，又有杜顓、竇訓、蕭嶰，極有時稱，為後來領袖。
杜昇自拾遺賜緋後，應舉及第，又拜拾遺，時號「著緋進士」。鄭延昌相公為京兆尹，兼知貢舉。
白居易葬龍門山。河南尹盧貞刻《醉吟先生傳》於石，立於墓側。相傳洛陽士人及四方遊人過矚墓者，必奠以卮酒，故冢前方丈之土常成渥。
崔魏公鉉與江西李侍郎騭同在李相石襄陽幕中。鉉自下追入，不二年拜丞相。騭時在幕，為李相草賀書曰：「賓筵初啟，曾陪樽俎之歡；將幕未移，已在陶鈞之下。」(原註：杜佑佐權德輿幕，李玨佐牛僧孺幕，後與使主同為相)
鄭裔綽為浙東觀察使，奏侍御史鄭公綽為副使。幕客與府主同姓聯名甚寡。
咸通末，鄭渾之為蘇州錄事，談銖為鹺院官，鐘輻為院巡，俱廣文。時湖州牧李超、趙蒙相次俱狀元。二郡地土相接，時為語曰：「湖接兩頭，蘇連三尾。」
蘇員外粹與母弟沖俱鄭都尉顥門生。後粹為東陽守，沖為信陽守，欲相見境上，本府許之。兩郡之守，攜賓客同府主出省，俱自外郎，兄弟之榮少比。
范陽盧，自興元元年癸亥德宗幸梁洋，二年甲子，鮑防侍郎知舉，至乾符二年乙未崔沆侍郎知舉，計九十二年，而二年停舉；九十年中，登進士者一百一十六人，諸科在外。而為字皆聯子。(案：此句疑有訛誤)所不聯者不十數人。然而世謂盧氏不出座主。自唐來，唯景雲二年考功員外郎盧逸知舉，後無繼者。韋都尉保衡常怪之。咸通十三年，盧莊為閣長，都尉欲以知禮部，莊七月卒。盧相攜在中書，以為恥。廣明元年，乃追陜州盧渥中丞入知舉；帖經後，黃巢犯闕，天子幸蜀，韋昭度侍郎於蜀代之，放十二人。
閩自貞元以前，未有進士。觀察使李錡始建庠序，請獨孤常州及為《新學記》云：「縵胡之纓，化為青衿。」林藻弟蘊與歐陽詹睹之嘆息，相與結誓，繼登科第。
薛元超謂所親曰：「吾不才，富貴過人。平生有三恨：始不以進士擢第，不娶五姓女，不得修國史。」
高宗承貞觀之後，天下無事。上官侍郎儀獨持國政，嘗淩晨入朝，循洛水堤，步月徐轡，詠云：「脈脈廣川流，驅馬歷長洲。鵲飛山月曙，蟬噪野風秋。」音韻清亮，群公望之，猶若神仙焉。
玄宗既誅韋氏，擢用賢良，革中宗之政，依貞觀故事。有誌者莫不想太平。中書令姚元崇、侍中宋璟、御史大夫畢構、河南尹李傑，皆一時之選，時人稱姚、宋、畢、李焉。
開元二十三年，加榮王已下官，敕宰臣入集賢院，分寫告身以賜之。侍中裴耀卿因入書庫觀書，既而謂人曰：「聖上好文，書籍之盛事，自古未有。朝宰充使，學徒雲集，官家設教，盡在是矣。前漢有金馬、石渠，後漢有蘭臺、東觀；宋有總章，陳有德教；周則虎門、麟趾，北齊有仁壽、文林；雖載在前書，而事皆瑣細，方之今日，則豈得扶輪捧轂者哉！」
天寶十五載正月，安祿山反，陷洛陽。王師敗績，關門不守。車駕幸蜀，次馬嵬驛，六軍不發，賜貴妃死，然後駕發。行至駱谷，上登高平，馬上謂力士曰：「吾倉皇出狩，不及辭宗廟。此山絕高，望見秦川。吾今遙辭陵廟。」下馬東向再拜，嗚咽流涕，左右皆泣。又謂力士曰：「吾取張九齡之言，不至於此。」乃命中使往韶州，以太牢祭之。既而取長笛吹自製曲，曲成復流涕，詔樂工錄其譜。至成都，乃進譜而請名，上已不記，顧左右曰：「何也？」左右以駱谷望長安索長笛吹出對之。良久，曰：「吾省矣。吾因思九齡，可號為《謫仙怨》。」有人自西川傳者，無由知其本末，但呼為《劍南神曲》。其音怨切動人。大歷中，江南人盛傳。隨州刺史劉長卿左遷睦州司馬，祖筵聞之，長卿隨撰其詞，意頗自得，蓋亦不知事之始。詞云：「晴川落日初低，惆悵孤舟解攜。鳥去平蕪遠近，人隨流水東西。白雲千里萬里，明月前溪後溪。獨恨長沙謫去，江潭春草萋萋。」其後，臺州刺史竇宏餘以長卿之詞雖美，而與本曲意興不同，復作詞以廣不知者，其詞曰：「胡塵犯闕沖關，金輅提攜玉顏。雲雨此時消散，君王何日歸還？傷心朝恨暮恨，回首千山萬山。獨望天邊初月，蛾眉獨自彎彎。」
德宗初登勤政樓，外無知者。望見一人，衣綠乘驢戴帽，至樓下，仰視久之，俛而東去。上立遣宣示京尹，令以物色求之。君召萬年捕賊官李銘，使促求訪。李尉佇立思之，曰：「得必矣。」出召幹事所由，春明門外數里內，應有諸司舊職事伎藝人，悉搜羅之，而綠衣果在其中。詰之，對曰：「某天寶舊樂工也。上皇當時數登此樓，每來，鴟必集樓上，號『隨駕老鴟』。某自罷居城外，更不復見。今群鴟盛集，又覺景象宛如昔時，必知天子在上，悲喜且欲泣下。」於是敕盡收此輩，卻系教坊。李尉亦為京尹所擢用，後至郡守。
貞元四年，劉太真侍郎入貢院，寄前主司蕭聽尚書詩曰：「獨坐貢闈裏，愁心芳草生；山公昨夜事，應見此時情。」
太和九年，仇士良誅王涯、鄭註，上或登臨遊幸，雖百戲列於前，未嘗少悅。往往瞠目獨語，左右不敢進問。題詩云：「輦路生春草，上林花發時。憑高何限意，無復侍臣知。」更於殿內看牡丹，翹足憑欄，誦舒元與《牡丹賦》云：「俯者如愁，仰者如悅，開者如語，合者如咽。」久之，方省元輿詞，不覺嘆息泣下。時有宮人沈阿翹為上舞《河滿子》詞，聲態宛轉，錫以金臂環。乃問其從來，阿翹曰：「妾本吳元濟女。元濟敗，因入宮。」
王太尉播，少貧，居瓜洲寄食，多為人所薄。及登第，歷榮顯，掌鹽鐵三十餘年。自劉忠州之後，無如播者。後鎮淮南，乃遊瓜洲故居，賦詩感舊。李衛公出在蜀關，而致和其詩以寄播。
宣宗以憲宗常幸青龍寺，命復道開便門，至寺升眺，追感者久之。
杜豳公喪公主，進狀請落駙馬都尉，云：「臣每見官銜有『駙馬』字，淒感難勝。」
太宗謂梁公曰：「以銅為鏡，可以正衣冠；以古為鏡，可以知興替；以人為鏡，可以明得失。朕嘗保三鏡，用防己過。今魏徵殂逝，一鏡亡矣。」
太宗聞虞監亡，哭之慟曰：「石渠、東觀之中，無復人矣！」
杜羔有至性。其父為河北尉卒，母非嫡，經亂不知所之，羔常抱終身之感。會堂兄兼為潞州府判官，鞫獄於私第，有老婦辯對，見羔出入，竊謂人曰：「此少年狀類吾夫。」詰之，乃羔母也，自此迎歸。又往求先人之墓，邑中故老已盡，不知所詢。館於佛寺，日夜悲泣。忽視屋柱煙煤之下，見字數行，拂而視之，乃其父遺跡，言：「我子孫若求吾墓，當於某村某家問之。」羔號哭而往，果有老父年八十餘，指其邱壟，遂得歸葬。
宣州當塗隱居山巖，即陶貞白煉丹所也，爐跡猶在。後為佛舍。有僧名彥範，俗姓劉，雖為沙門，而通儒學，邑人呼為劉九經。顏魯公、韓晉公、劉忠州、穆監寧、獨孤常州，皆與之善。各執經受業者數十人。年八十，猶強精神，僧律不虧。唯頗嗜飲酒，亦不亂。學者有攜壺至者，欣然受之。每飲三數杯，則講說方銳。所居有小圃，自植茶，為鹿所損，眾勸以短垣隔之，諸名士悉為運石共成。穆兵部贄事之最謹。嘗得美酒，密以小瓷壺置於懷中，累石之際，白師曰：「有少好酒，和尚飲否？」彥範笑而滿引，徐謂穆曰：「不用般石，且來聽書。」遂與剖析奧旨，至多不倦。人有得穆兵部遺彥範書者，其辭云：「某偶忝名宦，皆因善誘。自居班列，終日塵屑。卻思昔歲，臨清澗，蔭長松，接侍座下，獲聞微言。未知何時復遂此事？遙瞻水中月，嶺上雲，但馳攀想而已。和尚薄於滋味，深於酒德，所食僅同嬰兒，所飲或如少壯。常恐尊體有所不安，中夜思之，實懷憂戀。」其誠切如此。月日之下，稱門人姓名狀和尚前。
元和初，南嶽道士田良逸、蔣含宏有道業，遠近稱之，號曰「田、蔣」。良逸天資高峻，虛心待物，不為表飾。呂侍郎渭、楊侍郎憑觀察湖南，皆師事之。潭州旱，祈雨不應，或請邀之，楊曰：「田先生豈為人祈雨者耶？」不得已迎之。良逸蓬發敝衣，欣然就輿。到郡亦終無言，即日降雨。所居嶽觀，內建黃籙壇場已具，而天陰晦，弟子請先生祈晴，良逸亦無言，岸幘垂發而坐。左右整冠履，扶而升壇，亦遂晴霽。嘗有村老持一絹襦來施，良逸對眾便著，坐客竊笑，不以介意。楊憑嘗迎至潭州，良逸方洗足，使到，乘小舟便行，侍者以履襪追及於衡門，即於門外坐磚階著襪，若無人在旁。楊自京尹謫臨賀尉，使使候之，遺以銀器。良逸受之，便悉付門人。使還，良逸曰：「報汝阿郎，不久即歸，勿憂也。」未幾，楊果移杭州長史。良逸未嘗幹人，人至亦不送，不記人官位姓名，第與呂渭分最深。後呂郎中溫為衡州刺史，因祭嶽候先生，告以使君「侍郎之子」。及溫入，良逸下繩床，撫其背曰：「你是呂渭兒子耶？」溫泫然降階，先生亦不止，其真率如此。良逸母為喜王寺尼，寺中皆呼良逸為小師。良逸常日負兩束薪以奉母，或自有故不及往，即弟子代送之。或傳寺眾晨起，見一虎在田媼門外，走以告媼，媼曰：「毋怪，應是小師使致柴耳。」蔣君含宏有操尚，時人以為不及良逸。然二人齊名，常兄事良逸。含弘善符術，後居九真觀，曾使弟子至縣市齋物，不及期還，詰其故，云：「於山口遇猛虎，當道不去，以故遲滯。」含宏曰：「吾居此庇渠已多時，何敢如此！」即以一符置所見處，明日虎踣符下。含弘聞之，曰：「吾本以符卻之，豈知遂死。既以害物，安用術為？」取符焚之，後不復留意。又有歐陽平者，行業亦高，兄事含弘，而道業不及也。歐陽曾一夕夢三爐自天而下，若有召說。既寤，潛告人曰：「二先生不久去矣，我繼之。」俄而田良逸死，含弘次年卒。桐柏山陳寡言、徐虛符、馮雲翼三人，皆田之弟子也。衡山周混汙，蔣之弟子也。陳、徐在東南，品地比田、蔣，而馮在歐陽之列。周自幼入道，善科法，亦為南嶽之冠。
江南多名僧，貞元、元和已來，越州有清江、清晝，婺州有乾俊、乾輔。時謂之會稽二清，東陽二乾。
白居易少傅分司東都，以詩酒自娛，著《醉吟先生傳》以自敘。盧尚書簡辭有別墅，近伊水，亭榭清峻。方冬，與群從子侄同登眺嵩洛。既而霰雪微下，說鎮金陵時，江南山水，每見居人以葉舟浮泛，就食菇米鱸魚，思之不忘。逡巡，忽有二人，衣蓑笠，循岸而來，牽引篷艇。船頭覆青幕，中有白衣人與衲僧偶坐；船後有小竈，安銅甑而炊，卯角仆烹魚煮茗，溯流過於檻前。聞舟中吟笑方甚。盧嘆其高逸，不知何人。從而問之，乃告居易與僧佛光，自建春門往香山精舍。
李瞻，漢之子，有文學，氣貌淳古。非其人，雖富貴不交也。累遷司封郎中，歸茅山，拜給事中，不就。兩京亂，竟不罹其禍。
李尚書褒，晚年修道，居陽羨川石山後。長子召為吳興，次子昭為常州，當時榮之。
吳郡陸龜蒙，字魯望，舊族也。其父賓虞，進士甲科，浙東從事、侍御史，家於蘇臺。龜蒙幼精六籍，弱冠攻文，與顏蕘、皮日休、羅隱、吳融為益友。性高潔，家貧，思養親之祿，與張搏為吳興、廬江二郡倅。著《吳興實錄》四十卷，《松陵集》十卷，《笠澤叢書》三卷。丞相李公蔚、盧公攜景重之。羅給事寄陸詩云：「龍樓李丞相，昔歲仰高文；黃閣今無主，青山竟不焚。」蓋嘗有徵聘之意。唐末以左拾遣授之，詔下之日，疾終。光化三年，贈右補闕。吳侍郎融立傳貽史官，右補闕韋莊撰誄文，相國陸希聲撰碑文，給事中顏蕘書。皮日休博士為詩友，寇死浙中。方幹詩名著於吳中，陸未許之。一旦頓作詩五十首，裝為方幹新制，時輩吟賞降仰，陸謂曰：「此乃下官效方幹之所作也。方詩在模範中爾。」奇意精識者亦然之。薛許州能以詩道為己任，還劉夢得詩卷，有詩云：「百首如一首，卷初如卷終。」譏劉不能變態，乃陸之比也。
天寶之亂，元結自汝墳率鄰裏南投襄漢，保全者千餘家。乃舉兵宛葉之間，有城守扞寇之力。結，天寶中稱中行子。始在商余山，自稱元子。逃難入猗<土幹>沮，始稱猗<土幹>子。或稱浪士。漁者呼為聱叟，酒徒呼為漫郎。
崔趙公嘗問徑山曰：「弟子出家得否？」徑山曰：「出家是大丈夫事，非將相所為也。」
大歷中，關東饑疫，人多死。滎陽人鄭損，率有力者，每鄉為一大墓，以葬棄屍，謂之鄉葬，翕然有仁義之聲。損，盧藏用之甥，不仕，鄉里號為雲居先生。
竟陵僧於水濱得嬰兒者，育為弟子。稍長，自筮得《蹇》之《漸》。繇曰：「鴻漸於陸，其羽可用為儀。」乃姓陸氏，字鴻漸，名羽。有文學，多意思，恥一物不盡其妙。最曉茶。鞏縣為瓷偶人，號「陸鴻漸」。買十器，得一「鴻漸」。市人沽茗不利，輒灌註之。羽於江湖稱竟陵子，於南越稱桑薴翁。貞元末卒。
韓愈好奇，嘗與客登華山絕頂，度不可下返，發狂慟哭，為遺書。華陰令百計取之，乃下。
陽城居夏縣，拜諫議大夫；鄭鋼居閿鄉，拜右拾遺；李周南居曲江，拜校書郎。時人以為轉遠轉高，轉近轉卑也。
高祖乃煬帝友人，煬帝以圖讖多言姓李將王，每排斥之。而後因大會，煬帝目上，呼為阿婆面。上不懌，歸家色猶摧沮。後怪而問，久之方說：「帝目某為阿婆面。」後喜曰：「此可相賀。公是襲唐公，『唐』之為言『堂』也，阿婆面是『堂主』。」上大悅。
上都崇勝寺有徐賢妃妝殿。太宗召妃，久不至，怒之。因進詩曰：「朝來臨鏡臺，妝罷且徘徊。千金始一笑，一召詎能來？」
狄仁傑為相，有盧氏堂姨，居午橋南別墅，未嘗入城。仁傑伏臘，每修禮甚謹。嘗雪後休假，候盧氏安否，適見表弟挾弧矢攜雉兔來歸，羞味進於堂上。顧揖仁傑，意甚輕傲。仁傑因啟曰：「某今為相，表弟有何欲，願悉力從其意。」姨曰：「吾止有一子，不欲令事女主。」仁傑慚而去。
玄宗柳婕妤有才學，上甚重之。婕妤妹適趙氏，性巧慧，因使工鏤板為雜花，象之而為夾結。因婕妤生日，獻王皇后一匹。上見而賞之，因敕宮中依樣制之。當時甚秘，後漸出，遍於天下，乃為至賤所服。
柳婕妤生延王。肅宗每見王，則語左右曰：「我與王兄弟中更相親，外家皆關中貴族。」蓋柳氏奕葉貴盛，人物盡高，方輿公、康城公，皆《北史》有傳矣。睦州俊邁，風格特異。自隋之後，家富於財。嘗因調集至京師，有名娼曰嬌陳者，姿藝俱美，為士子之所奔走。睦州一見，因求納焉。嬌陳曰：「第中設錦帳三十重，則奉事終身矣。」本易其少年，乃戲之也。翌日，遂如言，載錦而張之以行。嬌陳大驚，且賞其奇特，竟如約，入柳氏之家，執仆媵之禮，節操為中表所推。玄宗在人間，聞嬌陳之名。及召入宮見上，因涕泣，稱痼疾且老，上知其不欲背柳氏，乃許其歸。因語之曰：「我聞柳家多賢女子，可以備職者，為我求之。」嬌陳乃以睦州女弟對。乃選入充婕妤，生延王及永穆公主焉。
玄宗在禁中嘗稱阿瞞，亦稱鴉。壽安公主是曹野那姬所生也，以其九月而誕，遂不出降。常令衣道衣，主香火，小字蟲娘，玄宗呼為師娘。時代宗起居，上曰：「汝在東宮，甚有令譽也。」因指壽安曰：「蟲娘是鴉女，汝後可與一名號。」及代宗在靈州，遂命蘇發尚之，封壽安公主也。
刑部郎中元沛之妻劉氏，全白之妹，賢而有文學，著《女儀》一篇，亦曰《直訓》。劉既寡居，奉道受籙於吳筠先生，清苦壽考。長子固，早有名，官歷省郎、刺史、國子司業；次子察，進士及第，累佐使府，後隱居廬山。察之長子潾，好道不仕；次子充，進士及第，亦尚道家。
和政公主，肅宗第三女也，降柳潭。肅宗宴於宮中，女優有弄假官戲，綠衣秉簡，謂之參軍椿。天寶末，番將阿布思伏法，其妻配掖庭，為善優，因使隸樂工。是日遂為參軍椿。上及侍宴者笑樂，公主獨俛首果眉不視。上問其故，公主遂諫曰：「禁中侍女不少，何必須得此人？使阿布思真逆人也，其妻亦同刑人，不合近至尊之座；果冤橫，又豈忍使其妻與群優雜處，為笑謔之具哉？妾雖至愚，深以為不可。」上亦憫惻，遂罷戲，而免阿布思之妻。由是賢重。公主即柳晟母。
郭子儀鎮汾陽時，殿中柳並為掌書記。柳君有母，汾陽王每因大燕，嘗誡左右曰：「柳侍御太夫人就棚，可先來告。」及趙夫人輿至，王降階與僚屬序立候，至棚而退。嘗謂柳君曰：「子儀幼孤，不識奉養。今日幸忝恩寵逾望。雖為貴盛，賓無侍御之榮。」因嗚咽久之。又曰：「若太夫人許見顧子儀之家，當使南陽夫人以下執爨，子儀自捧饌。」而趙夫人以清潔自居，終不一往。
劉玄佐貴為將相，其母月織縑一匹，示不忘本。每觀玄佐視事，見縣令走階下，退必語玄佐：「貴為將相。吾向見長官白事卑敬，不覺恐悚。思汝父為吏本縣時，常畏長官汗慄。今爾當廳據案待之，亦何安也？」因喻以朝廷恩寄之重，須務捐軀，故玄佐終不失臣節。
陸相贄知舉，放崔相群。群知舉，而陸氏子簡禮被黜。群妻李夫人謂群曰：「子弟成長，盍置莊園乎？」公曰：「今年已置三十所矣。」夫人曰：「陸氏門生知禮部，陸氏子無一得事者，是陸氏一莊荒矣。」群無以對。
穆宗大漸，內臣議請郭太后臨朝。太后曰：「向者武后妖蠹，幻惑高宗，擅親庶政；及中宗踐位，蒙掩聖德，遽行遷逮，幾於革命。賴宗社威祐，神器再復。每聞其說，未嘗不疾首痛心。奈何今日吾兒厭世，卿等驟興此議？我家九個與武氏同流。先祖汾陽王有社稷大勛，我外氏□門閥赫奕，我禮嬪帝室，非復嬪嬙之比，豈可汙彤管繼悖逆者耶？今皇太子聰睿，卿等各宜慎擇耆舊，親侍左右，遠屏邪佞，勿令近密。宰相任重德名賢，內官勿幹時政，吾所願也。」遂取制裂之。時太后兄釗任太常卿，聞其議，密進疏於太后曰：「果徇此請，當率子弟納官爵，歸田園。」太后覽疏，泣曰：「我祖盡忠於國，余慶鐘於我兄。」
劉異赴分寧，安平公主辭，以異侍女從。宣宗曰：「此何人也？」曰：「劉郎音聲人。」上喜安平不妒，顧左右曰：「與作主人，不令與宮娃同處。」
太宗嘗罷朝，怒曰：「會須殺田舍漢！」文德皇后謂帝曰：「誰觸忤陛下？」帝曰：「豈過魏徵，每廷辱我常不自得。」後退而具朝服，立於廷。帝驚曰：「皇后何為若是？」後曰：「妾聞主聖臣忠。今陛下聖明，致魏徵得直言；妾備數後官，安敢不賀？」
高宗乳母盧氏，本滑州總管杜才幹妻。以謀逆誅，故虜沒入官。帝既即位，封燕國夫人，品第一。盧既藉恩寵，屢訴及杜□氏；臨亡，復請與才幹合葬，帝以獲罪先朝，亦不許之。
隴西李知璋，妻滎陽鄭氏，雅不見重。知璋為江夏尉，因醉杖殺人母，其子入復仇。知璋與鄭以床拒門，仇者推窗而入，鄭急以身蔽知璋，舉手承刃，右臂既落，復伸左臂，仇復斷之，猶以身代夫死。方懷妊，仇者以刀鑠其腹，胎出於外而隕。乃害知璋，及其二子。州司以聞，坐死數十人。
太宗造玉華宮於宜春縣，徐充容諫曰：「妾聞為政之本，貴在無為；切見土木之功，不可兼遂。北闕初建，南宮翠微，曾未逾時，玉華創制。雖復因山藉水，非架築之勞；損之又損，頗有無功之費。終以茅茨示約，猶興求石之疲。假使和顧取人，豈無煩擾之弊？是以卑宮菲食，聖主之所安；金屋瑤臺，驕主之作麗。故有道之君，以逸逸人；無道之君，以樂樂身。願陛下使之以時，則力不竭；不用而息之，則人胥悅矣。」充容名惠，孝德之女，堅之姑也。文彩綺麗，有若天生。太宗崩，哀慕而卒，時人傷異之。
蜀之士子，莫不沽酒，慕相如滌器之風。陳會郎中家以當壚為業。為不掃官街，吏毆之。其母甚賢，勉以修進，不達不要歸鄉，以成名為期。每歲舉糧紙筆衣服仆馬，皆自成都賫至中都助業。後業成八韻，唯《螗螂賦》大行。元和元年及第。李相固言覽報狀，處分廂界收下酒旆，闔其戶。家人猶拒之。逡巡，賀登第，實聖善獎諭之力也。後為白中令婿，西川副使，連典彭、漢兩郡而終。
尚書左丞相李廙有清德。其妹，劉晏妻也。晏方秉權，嘗造醫，延至寢室。見其門簾甚弊，乃令人潛度廣狹，以鹿竹織成，加緣飾，將以贈廙。三攜至門，不敢發言而去。
江左之亂，江陰尉鄒待征妻薄氏為盜所掠，密以待征官告托於村媼，而後死之。李華為《哀節婦賦》以行於世。
