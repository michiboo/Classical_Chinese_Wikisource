武宗時，李衛公嘗奏處士王龜有誌業，堪為諫官。上曰：「龜是誰子？」對曰：「王起之子。」上曰：「凡言處士者，當是山野之人；王龜父為大僚，豈不自合有官？」
李吉甫安邑宅，及牛僧孺新昌宅。泓師號李宅為「玉杯」，牛宅為「金杯」；玉一破無復全，金或傷尚可再制。牛宅本將作大匠康宅，自辯岡阜形勢，謂其宅當出宰相，每命相有案，必延頸望之。宅竟為牛相所得。
李衛公宅在安邑，桑道茂謂之「玉碗」。韋相宅在新昌北街，謂之「金杯」。
《盧氏雜記》：泓師雲長安永寧坊東南是金盞地，安邑裏西是玉杯地。後永寧為王鍔宅，安邑為馬燧宅。後入官，王宅賜袁弘及史憲誠等，所謂「金盞破而成」；馬燧宅為奉誠園，所謂「玉杯破而不完」矣。
李衛公在淮揚，李宗閔在湖州拜賓客分司。衛公懼，遣專使致信好，宗閔不受，取路江西而過。頃之，衛公入相，過洛，宗閔憂懼，求厚善者致書，乞一見，欲自解。後書曰：「怨即不怨，見即無端。」初，衛公與宗閔早相善，中外致力。後位高，稍稍相傾。及宗閔在位，衛公為兵部尚書，次當大用，宗閔沮之，未效。衛公知而憂之。京兆尹杜悰即宗閔黨，一日，見宗閔，曰：「何感感也？」宗閔曰：「君揣我何念？」杜曰：「非大戎乎？」曰：「是也，何以相救？」曰：「某即有策，顧相公不能用。」曰：「請言之。」杜曰：「大戎有詞學而不由科第，至今怏怏。若令知貢舉，必喜。」宗閔默然，曰：「更思其次。」曰：「與御史大夫，亦可平治慊恨。」宗閔曰：「此即得。」悰再三與約。遂詣安邑第，衛公迎之，曰：「安得訪此寂寞？」對曰：「靖安相公有意旨，令某傳達。」遂言亞相之拜。衛公驚喜垂涕，曰：「大門官，小子豈敢當此薦拔？」寄謝重疊。其後宗閔復與楊虞卿議之，其事遂格。
元和已來，宰相有兩李少師，故以所居別之。永寧少師固言，性狷急，不為士大夫所稱；靖安少師者，宗閔也。
李衛公性簡儉，不好聲妓，往往經旬不飲酒，但好奇功名。在中書，不飲京城水，茶湯悉用常州惠山泉，時謂之「水遞」。有相知僧允躬白公曰：「公跡並伊、臯，但有末節尚損盛德。萬里汲水，無乃勞乎？」公曰：「大凡末世淺俗，安有不嗜不欲者？捨此即物外世網，豈可縈系？然弟子於世，無常人嗜欲：不求貨殖，不邇聲色，無長夜之歡，未嘗大醉。和尚又不許飲水，無乃虐乎？若敬從上人之命，即止水後，誅求聚斂，廣畜姬侍，坐於鐘鼓之間，使家敗而身疾，又如之何？」允躬曰：「公不曉此意。公博識多聞，止知常州有惠山寺，不知腳下有惠山寺井泉。」公曰：「何也？」曰：「公見極南物極北有，即此義也。蘇州所產，與汧、雍同；隴豈無吳縣耶？所出蒲魚菇鱉既同，彼人又能效蘇之織紝，其他不可遍舉。京中昊天觀廚後井，俗傳與惠山泉脈相通。」因取諸流水，與昊天水、惠山水稱量，唯惠山與昊天等。公遂罷取惠山水。
李衛公頗升寒素。舊府解有等第，衛公既貶，崔少保龜從在省，子殷夢為府解元。廣文諸生為詩曰：「省司府局正綢繆，殷夢元知作解頭。三百孤寒齊下淚，一時南望李崖州。」盧渥司徒以府元為第五人，自此廢等第。
周瞻舉進士，謁李衛公，月餘未得見。閽者曰：「公諱『吉』，君姓中有之。公每見名紙，即顰蹙。」瞻俟公歸，突出肩輿前，訟曰：「君諱偏傍，則趙壹之後數不至『三』，賈山之冢語不言『出』，謝石之子何以立碑？李牧之男豈合書姓？」衛公遂入。論者謂兩失之。
李衛公德裕以己非科第，常嫉進士。及為丞相，權要束手。或曰，德裕初為某處從事時，同院有李評事者，進士也，與德裕官同。有舉子投卷，誤與德裕；舉子即悟，復請之曰：「文軸當與及第李評事，非公也。」由是德裕多排斥之。
李德裕自金陵追入朝，且欲大用，慮為人所先，且欲急行。至平泉別墅，一夕秉燭周遊，不暇久留。及南貶，有甘露寺僧允躬者記其行事。空言無行實，盡仇怨假託為之。
平泉莊在洛城三十里，卉木臺榭甚佳。有虛檻，引泉水，縈回穿鑿，像巴峽洞庭十二峰九派，迄於海門。有巨魚脅骨一條，長二丈五尺，其上刻云：「會昌二年，海州送到。」在東南隅。平泉，即徵士韋楚老拾遺別墅。楚老風韻高邈，好山水。衛公為丞相，以白衣擢升諫官，後歸平泉，造門訪之，楚老避於山谷。衛公題詩云：「昔日征黃綺，余慚在鳳池。今來招隱逸，恨不見瓊枝。」
平泉莊周圍十餘里，臺榭百餘所，四方奇花異草與松石，靡不置其後。石上皆刻「支遁」二字，後為人取去。其所傳雁翅檜、珠子柏、蓮房玉蕊等，僅有存者。(原註：檜葉婆娑，如鴻雁之翅。柏實皆如珠子，叢生葉上，香聞數十步。蓮房玉蕊，每跗萼之上，花分五朵，而實同其一房也)怪石名品甚眾，各為洛陽城族有力者取去。有禮星石、獅子石，好事者傳玩之。(原註：禮星石，從廣一丈，厚尺餘，上有鬥極之象。獅子石，高三四尺，孔竅千萬，遞相通貫，如獅子，首、尾、眼、鼻皆全)
李衛公歷三朝，大權出門下者多矣。及南竄，怨嫌並集。途中感憤，有「十五餘年車馬客，無人相送到崖州」之句。又書稱「天下窮人，物情所棄。」鎮浙西，甘露寺僧允躬頗受知。允躬迫於物議，不得已送至謫所。及歸作書，言天厭神怒，百禍皆作：金幣為鱷魚所溺，室宇為天火所焚。談者藉以傳布，由允躬背恩所致。衛公既歿，子煜自象州武仙尉量移郴州郴尉，亦死貶所。劉相鄴為諫官，先世受恩，獨上疏請復官爵，乞歸葬。衛公門人，惟蹇士能報其德。
李衛公在珠崖郡，北亭謂之望闕亭。公每登臨，未嘗不北睇悲咽。題詩云：「獨上江亭望帝京，鳥飛猶是半年程。碧山也恐人歸去，百匝千遭繞郡城。」又郡有一古寺，公因步遊之，至一老禪院，坐久，見其內壁掛十餘葫蘆，指曰：「中有藥物乎？弟子頗足疲，願得以救。」僧嘆曰：「此非藥也，皆人骼灰耳！此太尉當朝時，為私憾黜於此者，貧道憫之，因收其骸焚之，以貯其灰，俟其子孫來訪耳！」公帳然如失，返步心痛。是夜卒。
隴西李膠，年少持才俊，歷尚書郎。李太尉稱之，欲處之兩掖。江夏盧相判大計，白中書，欲取員外郎李膠權鹽使，太尉不答，盧不敢再請膠。太尉曰：「某不識此人，亦無因緣，但見風儀標品，欲與諫議大夫。何為有此事？」盧曰：「某亦不識，但以要地囑論。」因於袖中出文，乃仇士良書也。太尉歸戒閽者，此人來不要通。後竟坐他罪，出為峽內郡丞。
李衛公性簡傲，多獨居。閱覽之倦，即效攻作庀器，其自修琴阮。唯與中書舍人裴璟相見，亦中表也。多訪裴以外事。裴坡下送客還，公問：「今日有何新事？」曰：「今日坡下郎官集，送蘇湖郡守，有飲餞。見一郎官，不容一同列，滿坐嗤訝。」公曰：「誰？」曰：「倉部郎中崔駢作酒錄事，不容倉部員外白敏中。」公問：「不容有由乎？」曰：「白員外後至。崔下四簿：三，白不敢辭；其一，遣自請罪名從命。崔曰：『也用到處出頭出腦？』白委頓而回去，兼不敘別。」衛公不悅。遣馬屈白員外至，曰：「公在員外，藝譽時稱，久欲薦引。今翰林有闕，三兩日行出。」尋以本官充學土。出崔為申州，又徙邢、洛、汾三州，後以疾廢洛下。
宣宗即位於太極殿。時宰臣李德裕行冊禮，及退，上謂宮侍曰：「適行近我者非太尉耶？此人每顧我，使我毛發森豎。」後二日，遂出為荊南節度。
杜牧少登第，恃才，喜酒色。初辟淮南牛僧孺幕，夜即遊妓舍。廂虞候不敢禁，常以榜子申僧孺，僧孺不怪。逾年，因朔望起居，公留諸從事從容，謂牧曰：「風聲婦人若有顧盻者，可取置之所居，不可夜中獨遊。或昏夜不虞，奈何？」牧初拒諱，僧孺顧左右取一篋至，其間榜子百餘，皆廂司所申，牧乃愧謝。
杜牧，太師佑之孫，有名當世。臨終又為詩誨其二子曹師等。曹師，名晦辭；曹師弟，名德祥。晦辭終淮南節度判官。德祥，昭宗時為禮部侍郎，知貢舉，亦有名聲。
杜晦辭自吏部員外郎入浙西趙隱幕，王郢叛，趙相以撫禦失宜致仕，晦辭罷。時北門李相蔚在淮南，辟為判官，晦辭辭不就，隱居於陽羨別墅，時論稱之。永寧劉相鄴在淮西，辟為判官，方應召。晦辭亦好色，赴淮南，路經常州，李贍給事為郡守，晦辭於坐間與官妓朱良別，因掩袂大哭。贍曰：「此風聲賤人，員外何必如此？」乃以步輦隨而遺之。晦辭飲散，不及易服，步歸舟中，以告其妻。妻不妒忌，亦許之。
杜舍人牧，恃才名，頗縱聲色。嘗自言有鑒別之能。聞吳興郡有佳色，罷宛陵幕，往觀焉。使君聞其言，迎待頗厚。至郡旬日，繼以酣飲。睨官妓曰：「未稱所傳也。」將離郡去，使君敬請所欲，曰：「願泛彩舟，許人縱視，得以寓目。」使君甚悅。擇日大具戲舟，謳棹捷較之樂，以鮮華相尚。牧循泛肆目，意一無所得。及暮將散，忽於曲岸見裏婦攜幼女，年方十餘歲。牧悅之，召至與語。牧曰：「今未帶去，第存晚期耳！」遂贈羅纈一篋為質。婦辭曰：「他日無狀，或恐為所累。」牧曰：「不然。余今西行，求典此郡。汝待我十年，不來而後嫁。」遂書於紙而別。後十四年始出刺湖州。臨郡三日，即命訪之。女嫁已三載，有子二人矣。牧召母及女詰問，即出留書示之。乃曰：「其辭也直。」因贈詩曰：「自是尋春去較遲，不須惆悵怨芳時。狂風落盡深紅色，綠葉成陰子滿枝。」
王起知舉，將入貢院，請德裕所欲。德裕曰：「安問所欲？借如盧肇、丁棱、姚頡，不可在去流內也。」起從之。
進士放榜訖，則群謁宰相。其道啟詞者出狀元，舉止尤宜精審。時盧肇、丁棱及第。肇有故。次乃至棱。口訥，貌寢陋。迨引見，連曰：「稜等登……」蓋言「登科」而卒莫能成語，左右莫不大笑。後為人所謔，云：「先輩善彈箏。」諱曰：「無有。」曰：「諸公謁宰相日，先輩獻藝，雲『稜等登，稜等登。』」
李蠙、王鐸，進士同年也。蠙常恐鐸先大用。及路巖出鎮，蠙益失勢；鐸柔弱易制，中官貪之，先用鐸焉。蠙知之，挈酒一壺，謂鐸曰：「公將登庸矣，吾恐不可及也。願先事少接左右。」鐸妻疑置鴆，使婢言之。蠙驚曰：「吾豈鴆者？」即命大白滿引而去。
御史府有大夫、中丞，雜事者，總臺綱也。侍御史、殿中侍御史，有內外彈、四推、太倉、左藏庫、左右巡，皆負重事也。不常備，有兼領者。監察使有祠祭使、館驛使、與六察為八，分務東都，又常一二巡因，監決案覆，諸道不法事皆監察；亦不常備，亦有兼領事者。御史不聞攝他官，自武宗始。
聖善寺銀佛，天寶亂，為賊將截一耳。後少傅白公奉佛，用銀三鋌添補，然不及舊者。會昌拆寺，命中貴人毀像，收銀送內庫。中人以白公所添鑄，比舊耳少銀數十兩，遂詣白公索余銀，恐涉隱沒故也。
京師貴牡丹，佛宇、道觀多遊覽者。慈恩浴室院有花兩叢，每開及五六百朵。僧恩振說：會昌中朝士數人，同遊僧舍。時東廊院有白花可愛，皆嘆云：「世之所見者，但淺深紫而已，竟未見深紅者。」老僧笑曰：「安得無之？但諸賢未見爾！」眾於是訪之，經宿不去。僧方言曰：「諸君好尚如此，貧道安得藏之？但未知不漏於人否？」眾皆許之。僧乃自開一房，其間施設幡像，有板壁遮以幕。後於幕下啟關，至一院，小堂甚華潔，柏木為軒廡欄檻。有殷紅牡丹一叢，婆娑數百朵。初日照輝，朝露半唏。眾共嗟賞，及暮而去。僧曰：「予栽培二十年，偶出語示人，自今未知能存否？」後有數少年詣僧，邀至曲江看花，藉草而坐。弟子奔走報：有數十人入院掘花，不可禁。坐中相視而笑。及歸至寺，見以大畚盛之而去。少年徐謂僧曰：「知有名花，宅中咸欲一看，不敢豫請，蓋恐難捨。已留金三十兩、蜀茶二斤，以為報矣！」
宣宗在藩邸，常為諸王所法。一日不豫，鄭太后奏上苦心疾。文宗召見，熟視上貌，以玉如意撫背曰：「我家他日英主，豈疾乎？」即賜御馬、金帶。
宣宗在藩邸時，為武宗所薄，將中害者非一。一日，宣召打球，欲圖之。中官奏：瘡痍遍體，腥穢不可近。上命舁置殿下，果如所奏，遂釋之。武宗嘗夢為虎所逐，命京兆、同、華格虎以進。至宣宗即位，本命在寅，於屬為虎。
宣宗即位。宮中每欲行幸，先以龍腦鬱金藉地，上並禁止。每上殿，與學士從容，未嘗不論儒學。頗留意於貢舉，於殿柱題鄉貢進士。或宰臣出鎮，賜詩遣之。凡欲對公卿，必整容貌，更衣盥手，然後方出。語及政事，終日忘倦。章表有不欲左右見者，率皆焚熟。倡優伎樂，終日嬉戲，上未嘗顧笑，賜賚甚薄。有時微行人間，采聽輿論，以觀選士之得失。
宣宗時，越守進女樂，有絕色。上初悅之，數日，錫予盈積。忽晨興不樂，曰：「明皇帝只一楊妃，天下至今未平。我豈敢忘？」召詣前曰：「應留汝不得。」左右奏，可以放還。上曰：「放還我必思之，可賜<酉冗>一杯。」
宣宗多追錄憲宗卿相子孫。裴諗，度之子，為學士，加承旨。上幸翰林，諗寓直，便中謝。上曰：「加官之喜，不與妻子相面，得否？便放卿歸。」諗降階蹈謝。卻召，上以禦盤內果實賜之，諗即以衫袖跪受。上顧一宮嬪，取領下小帛，裹以賜諗。
宣宗讀《元和實錄》，見故江西觀察使韋丹政事卓異，問宰臣，「孰為丹後」，周墀曰：「臣近任江西，見丹行事，遺愛余風，至今在人。其子宙，見任河陽觀察判官。」上曰：「速與好官。」御史府聞之，奏為御史。
宣宗時加贈故楚州刺史、贈尚書工部侍郎李德修為禮部尚書。德修，吉甫長子。吉甫薨，太常謚曰「簡」。度支郎中張仲方，以憲宗好用兵，吉甫居輔弼之任，不得為「簡」。仲方貶開州司馬。寶歷中，方征諫議大夫。德修不欲同立朝，連牧舒、湖、楚三州。時吉甫少子德裕任荊南節度使、檢校司徒平章事。上即位，推恩德裕，當追贈祖、父；乞回贈其兄，故有是命。
武宗任李德裕。德裕雖丞相子，文學過人，性孤峭，嫉朋黨，擠牛僧儒、李宗閔、崔珙於嶺外；楊嗣復、貞穆李公玨，以會昌初冊立事，亦七年嶺表。宣宗即位，嶺南五相，同日遷北。
宣宗弧矢擊鞠，皆盡其妙。所御馬，銜勒之外，不加雕飾。而馬尤矯捷；每持鞠杖，乘勢奔躍，運鞠於空中，連擊至數日，而馬馳不止，迅若流電。二軍老手，咸服其能。
《清夜遊西園圖》者，晉顧長康所畫。有梁朝諸王跋尾處，云：「圖上若干人，並食天廚。」唐貞觀中，褚河南裝背，題處具在。其圖本張維素家收得，傳至相國張公弘靖。元和中，準宣索並鐘元常寫《道德經》，同進入內(原註：時張鎮并州，《進圖表》，李太尉衛公作)。後中貴人崔潭峻自禁中將出，復流傳人間。維素子周封，自涇州從事，秩滿在京。一日，有人將此圖求售，周封驚異之，遽以絹數匹贖得。經年，忽聞款關甚急，問之，見數人同稱仇中尉傳語評事：知《清夜圖》在宅，計閑居家貧，請以絹三百匹易之。周封憚其逼脅，遽以圖授使人。明日果賫絹至。後方知詐偽，乃是一豪士求江淮海鹽院，時王涯判鹽鐵，酷好書畫，謂此人曰：「為余訪得此圖，當遂公所請。」因為計取之耳。及十家事起，後落在一粉鋪家。未幾，為郭侍郎家閽者以錢三百市之，以獻郭公。郭公卒，又流傳至令狐相家。宣宗一日嘗問相國有何名畫，相國具以圖對，復進入內。
宣宗將命令狐綯為相，夜半幸含春亭召對，盡蠟燭一炬，方許歸院，仍賜金蓮炬送之。院吏忽見金蓮蠟燭，驚報院中曰：「駕來矣！」俄然綯至。院吏謂綯曰：「金蓮花引駕燭，學士用之，得安否？」頃刻有丞相之命。
宣宗以左拾遺鄭言為太常博士，鄭朗自御史大夫為相；朗先為浙西觀察使，左拾遺鄭言實居幕中。朗議：以諫官論時政得失，動關宰輔，請移言為博士。至大中二年，崔慎由自戶部侍郎秉政，復以左拾遺杜蔚為太常博士；蔚亦慎由舊寮，遂為故事。
崔相慎由，廉察浙西，左目生贅肉，欲蔽瞳人。醫久無驗。聞揚州有穆生善醫眼，托淮南判官楊收召之。收書報云：「穆生性粗疏，恐不可信。有譚簡者，用心精審，勝穆生遠甚。」遂致以來。既見，白崔曰：「此立可去。但能安神不撓，獨斷於中，則必效矣。」崔曰：「如約，雖妻子必不使知聞。」又曰：「須用天日晴明，亭午於靜室療之，始無憂矣。」問崔飲多少？曰：「飲雖不多，亦可引滿。」譚生大喜。是日，崔引譚生於宅北樓，惟一小豎在，更無人知者。譚生請崔飲酒，以刀圭去贅，以絳帛拭血，傅以藥，遣報妻子知。後數日，征詔至金陵。及作相，譚生已卒。
大中三年，李褒侍郎知舉，試《堯仁如天賦》。宿州李使君弟瀆不識題，訊同鋪，或曰：「止於『堯之如天』耳！」瀆不悟，乃為句曰，「雲攢八彩之眉，電閃重瞳之目。」賦成將寫，以字數不足，憂甚。同輩紿之曰：「但一聯下添一『者也』，當足矣。」褒覽之大笑。
大中四年，進士馮涓登第，榜中文譽最高。是歲，新羅國起樓，厚賫金帛，奏請撰記，時人榮之。初官京兆參軍，恩地即杜相審權也。杜有江西之拜，制書未行，先召長樂公密話，垂延辟之命，欲以南昌箋奏任之，戒令勿泄。長樂公拜謝，辭出宅，速鞭而歸，於通衢遇友人鄭賓，見其喜形於色，駐馬懇詰，長樂遽以恩地之辭告之。滎陽尋捧刺京兆門謁賀，具言得於馮先輩也。京兆嗟憤，而鄙其淺露。洎制下開幕，馮不預焉。心緒憂疑，莫知所以。廉車發日，自灞橋乘肩輿，門生咸在，長樂拜別，京兆公長揖馮曰：「勉旃！」由是囂浮之譽，遍於搢紳，竟不通顯。中間又涉交通中貴，愈招清議。官工部郎中、眉州刺史，仕蜀，至御史大夫。
崔郢中丞為京尹，三司使永達亭子宴丞郎，崔乘醉突飲。夏侯孜為戶部使，問曰：「尹曾任給、舍否？」崔曰：「無。」孜曰：「若不歷給、舍，尹不合沖丞郎宴。」命酒糾下籌進罰爵，取三大器滿飲之，良久方起。笞引馬前軍將至死。尋出為賓客分司。
太常卿封敖於私第上事。御史彈奏，左遷國子祭酒。故事：太常卿上日，庭設九部樂，盡一時之盛。敖欲便於觀閱，遂就私第視事。
大中十二年七月十四日退朝，宰相夏侯孜獨到衙門。以御史大夫李景讓為檢校吏部尚書，充劍南西川節度使。時中元休假，通事舍人無在館者。麻案既出，孜受麻畢，乃召當直舍人馮圖宣之，捧麻皆兩省胥吏。自此始令通事舍人休亦在館。
李景讓為御史大夫。初，大夫不旬月，多拜丞相。臺中故事：以百日內他人拜相為「辱臺」。景讓未旬，除劍南節度使。未幾，請致仕。客有勸之曰：「僕射廉潔，縱薄於富貴，豈不為諸郎謀耶？」笑曰：「李景讓兒詎餓死乎？」退居洛中，門無雜賓。李琢罷浙西，謁景讓，且下馬，不肯見；方去，命人劚其馬臺雲。
李尚書景讓少孤，母夫人性嚴明。居東都。諸子尚幼，家貧無資。訓勵諸子，言動以禮。時霖雨久，宅墻夜隤，僮僕修築，忽見一船槽，實之以錢。婢僕等來告，夫人謂僮僕曰：「吾聞不勤而獲，猶謂之災；士君子所慎者，非常之得也。若天實以先君余慶，憫及未亡人，當令諸孤學問成立，他日為俸錢入吾門，此未敢取。」乃令閉如故。其子景溫、景莊皆進士擢第，並有重名，位至方鎮。景讓最剛正，奏彈無所避。初，夫人孀居，猶才未中年，貞幹嚴肅，姻族敬憚，訓厲諸子必以禮，雖貴達，稍怠於辭旨，猶杖之。景讓除浙西，問曰：「何日進發？」景讓忘於審思，對以近日。夫人曰：「比行日，吾或有故，不行如何？」景讓懼。夫人曰：「汝今貴達，不須老母可矣！」命僮僕斥去衣，箠於堂下，景讓時已班白矣。搢紳以為美談。在浙西，左押衙因應對有失，杖死；既而軍中洶洶，將為亂，太夫人乃候其受衙，出坐廳中，叱景讓立廳下，曰：「天子以方鎮命汝，安得輕用刑，如眾心不寧，非惟上負天子，而令垂白之母羞辱而死，使吾何面目見汝先人於地下？」左右皆感咽。命杖其背。賓客大將，拜泣乞之，久乃許。軍中遂息。景莊累舉未登第，聞其被黜將笞，其兄中表皆勸景讓囑於主司，景讓終不用，曰：「朝廷取士，自有公論，豈敢效人求關節乎？主司知是景讓弟非冒取名者，自當放及第。」是歲，景莊登科。
溫庭筠字飛卿，彥博之裔孫。文章與李商隱齊名，時號「溫、李」。連舉進士，不中。宣宗時，謫為隨縣尉。制曰，「放騷人於湘浦，移賈誼於長沙。」舍人裴坦之詞，世以為笑。
僧從誨住安國寺，道行高潔，兼工詩，以文章應制。宣宗每擇劇韻令賦，誨亦多稱旨。累年供奉，望方袍之賜，以耀法門。上兩召至殿上，謂之曰：「朕不惜一副紫袈娑，但師頭耳稍薄，恐不勝耳！」竟不賜，悒悒而卒。
南卓郎中與李修古中外兄弟。修古性迂僻，卓常輕之。修古得許州從事，奏官敕下，許帥方大燕，遞到開角，有卓與修古書。修古執書，喜白帥曰：「某與南二十三表兄弟平生相輕，今日某為尚書幕客，遂與某書。」及開緘云：「即日卓老不死，生見李修古除目。」帥視書大笑。
諸葛武侯相蜀，制蠻蜑侵漢界。自吐蕃西至東，接夷陵境，七百餘年不復侵軼。自大中蜀守任人不當，有喻士珍者，受朝廷高爵，而與蠻蜑習之，頻為奸宄。使蠻用五千人，日開闢川路，由此致南詔，擾攘西蜀——蜀於是凶荒窮困，人民相食——由沐浴川通蠻陬也。
大中初，吐蕃擾邊。宣宗欲討伐，延英問宰臣，白敏中奏「宜興師」，請為都統。領兵數萬，陣於平川。以生騎數千，伏山谷為奇兵。有蕃將服緋茸裘、寶裝帶，乘白馬，出入驍銳。兵未交，至陣前者數四，頻來挑戰。敏中誡士無得應之。有潞州小將，善射，躍馬彎弧而前，連發兩，中其頸，搏而殺之，取其服帶，奪馬而還。蕃兵大呼，士眾鼓而前，追奔將及黑山，獲馬駝輜重不可勝計，降者數千人。自此復得河湟故地。宣宗見捷書云：「我知敏中必破賊。」
白敏中初入邠州幕府，罷遊同州，謁幕府李鳳侍御。久不出見，曰：「誰謂雀無角，何以穿我屋？」坐客皆非之。後為相，鳳除官過中書，曰：「此官人頃相遇同州，今日猶作常調等色。」
白敏中守司空兼門下侍郎，充邠寧行營都統，討南山、平夏党項。發日，以禁軍三百人從。敏中請依裴度討淮西故事，開幕擇廷臣充大吏，上允之。乃以左諫議大夫孫景昌為左庶子行軍司馬，駕部郎中、知制誥蔣某為右庶子、節度副使，賀部員外郎李旬為節度判官，戶部員外郎李元為都統掌記，將軍冉昈、陳君從為左右虞候。
白相敏中欲取進士侯溫為婿。其妻曰：「公既姓白，又以侯氏子為婿，人必呼為『白侯』。」敏中遂止。敏中始婚也，已朱衣矣；嘗戲其妻為接腳夫人，安用此？
萬壽公主，宣宗之女。將嫁，命擇良婿。鄭顥，宰相子，狀元及第，有聲名，待婚盧氏。宰臣白敏中奏選尚，顥深銜之。大中五年，敏中免相，為邠寧行營都統。將行，奏曰：「頃者，公主下嫁，責臣選婿。時鄭顥赴婚楚州，行次鄭州，臣堂帖追回，上副聖念。顥不樂為國婚，銜臣入骨髓。臣在中書，顥無如臣何，自此必媒孽臣短，死無種矣！」上曰：「卿何言之晚耶？」因命左右，殿中取一檉木小函，扃鑰甚固，謂敏中曰：「此是顥說卿文字，便以賜卿。若聽其言，不任卿久矣！」大中十二年，敏中任荊南節度使，暇日，與前進士在銷憂閣，追感上恩，泣話此事，盡以此函中文字示之。
宣宗時，御史馮緘三院退入臺，路逢集賢校理楊收，不為之卻；緘為朝長(原註：臺中故事，三院退朝入臺，一人謂之朝長)，取收仆笞之。集賢大學士馬植奏論「開元中幸麗正殿賜酒，大學士張說、學士副知院事徐堅以下十八人，不知先舉酒者。說奏：『學士以德行相先，非其員吏。』遂十八爵一時舉酒。今馮緘笞收仆，是笞植仆隸一般，請黜之。」御史中丞令狐綯，又引故事論救，上兩釋之。始著令：三館學士不避行臺。
令狐綯以姓氏少，宗族有歸投者，多慰薦之。繇是遠近趨走，至有胡氏添「令」者。進士溫庭筠戲為詞曰：「自從元老登庸後，天下諸『胡』悉帶『令』。」
令狐綯罷相。其子滈進士，在父未罷相前拔解及第。諫議大夫崔瑄上疏：「滈弄父權，勢傾天下。舉人文卷須十月送納。豈可父為宰相，滈私幹有司？請下御史推勘。」疏留中不出。
邕州蔡大夫京者，故令狐相公楚鎮滑臺之日，因道場中見於僧中，令京挈瓶缽。彭陽公曰：「此子眉目疏秀，進退不懾，惜其卑幼，可以勸學乎？」師從之，乃得陪相國子弟。後以進士舉上第，尋又學究登科，而作尉畿服。既為御史，覆獄淮南，李相紳憂悸而已，頗得繡衣之稱。謫居澧州，為厲員外立所辱。稍遷撫州刺史，作詩責商山四老：「秦末家家思逐鹿，商山四皓獨忘機。如何須發霜相似，更出深山定是非？」及假節邕交，道經湖口，零陵鄭太守史與京同年，遠以酒樂相遲。坐有瓊枝者，鄭君之所愛，蔡強奪之，鄭莫之競。邕交所為，多如此，為德義者見鄙。行泊《中興頌》所，黽勉不前，題篇久之，似有悵悵之思。才到邕南，制禦失律，伏法湘川。論者以妄責四皓，而欲買山於浯溪之間，不徒言哉！詩曰：「停橈積水中，舉目孤煙外；借問浯溪人，誰家有山賣？」
盧司空鈞為郎官，守衢州，有進士贄謁，公開卷閱其文十餘篇，皆公所制也。語曰：「君何許得此文？」對曰：「某苦心夏課所為。」公云：「此文乃某所為，尚能自誦。」客乃伏，言：「某得此文，不知姓名，不悟員外撰述者。」
盧彖安仁，李藩侍郎門生，性簡易。嘗與同年生在藩座。久之，彖起更衣，藩謂門生輩本風，言訖彖適至，聞藩言，即拱曰：「是！不敢。」藩與門生不覺失笑。宣宗嘗微行，遇彖妻肩輿，左右皆走避，上即撤輿觀之，大笑而去。時人盛傳彖妻醜。
大中十二年，李藩侍郎下崔相沆、長安令盧彖同年。上巳日期集，盧稱疾不至。沆忽於曲道遇彖，側席帽，映一氈車以避。沆時主罰，因舉詞曰：「低垂席帽，遙映氈車。白日在天，不識同年之面；青雲得路，可知異日之心。」時人比之崔嘏、施肩吾。
相國韋公宙善治生。江陵府東有別業，良田美產，最號膏腴，而積稻如坻，皆為滯穗。大中初，除廣州節度。上以番禺珠翠之地，垂貪泉之戒。京兆從容奏對：「江陵莊積稻尚有七十堆，宙無所貪。」上曰：「此可謂之『足穀翁』也。」
崔侍郎安潛崇奉釋氏，鮮茹葷血，唯於刑辟常自躬親，僧人犯罪，未嘗屈法。於廳前慮囚，必恤惻以盡其情；有大辟者，俾先示以判語，賜以酒食而付法。鎮西川三年，唯多蔬食。宴諸司，以面及蒟蒻之類染作顏色，用象豚肩、羊脯膾炙之屬，皆逼真也。時人比於梁武。而頻於使宅堂前弄傀儡子，軍人百姓穿宅觀看，一無禁止。而中壺預政，以玷盛德。
韋楚老，李宗閔之門生。自左拾遺辭官東歸，居於金陵。常乘驢經市中，貌陋而服衣布袍，群兒陋之。指畫自言曰：「上不屬天，下不屬地，中不累人，可謂大韋楚老。」群兒皆笑。與杜牧同年生，情好相得。初以諫官赴征，值牧分司東都，以詩送。及卒，又以詩哭之。
李相回，舊名躔，累舉未第。嘗之洛橋，有二術士：一卜者，一筮者。乃先訪筮者曰：「某欲改名赴舉，如何？」筮者曰：「改名甚善。不改，終不成事。」乃訪卜者鄒先生，曰：「此行慎勿易，名將遠布矣。然成遂之後，二十年間，名字終當改矣。今則已應天象，異時方測余言。」將行，又戒之曰：「郎中必享榮名，後當重任。引接後來，勿以白衣為隙，必為深累。」長慶二年及第。至武宗登極，與上同名，始改為回。從辛丑至庚申，二十年矣，乃曰：「筮短龜長，鄒生之言中矣！」李公既為丞郎，永興魏相為給事。因省會，魏公曰：「昔求府解，侍郎為試官，送一百二人，獨小生不蒙一解。今日還忝金章，廁諸公之列。」坐上皆驚。李曰：「君今脫卻紫衫，稱魏秀才，仆為試官，依前不送。何得以舊事相讓？」李尋為獨坐，三臺肅畏，而升相府。當時臺官真拜者少。後數年間，魏亦自同州入相。宣宗時，李丞相有九江、臨川之行，跋涉江湖，喟然而嘆曰：「不遵洛橋先生之戒，吾自取尤焉。」
廣州監軍吳德鄘離京師，病腳蹣跚，三載歸，足病復平。宣宗問之，遂為上說羅浮山人軒轅集之醫。上聞之，驛召集赴京師。既至，館於南山亭院，外庭不得見也。諫官屢以為言，上曰：「軒轅道人口不幹世事，勿以為憂。」留歲余放歸。授朝散大夫、廣州司馬，集不受。
羅浮生軒轅集，莫知何許人，有道術。宣宗召至京師。初若偶然，後皆可驗。舍於禁中，往往以竹桐葉滿手，再三挼之，成銅錢。或散發箕踞，久之用氣上攻，其發條直如植。忽思歸海上，上置酒內殿，召坐。上曰：「先生道高，不樂喧雜，今不可留矣！朕雖天下主，在位十餘年，競慄不暇。今海內小康矣，所不知者壽耳。」集曰：「陛下五十年天子。」上喜。及帝崩，壽五十。
舊制：三二歲，必於春時，內殿賜宴宰輔及百官，備太常諸樂，設魚龍曼衍之戲，連三日，抵暮方罷。宣宗妙於音律，每賜宴前，必制新曲，俾宮婢習之。至日，出數百人，衣以珠翠緹繡，分行列隊，連袂而歌，其聲清怨，殆不類人間。其曲有曰《播皇猷》者，率高冠方履，褒衣博帶，趨赴俯仰，皆合規矩；有曰《蔥嶺西》者，士女踏歌為隊，其詞大率言蔥嶺之士，樂河湟故地，歸國而復為唐民也；有《霓裳曲》者，率皆執幡節，被羽服，飄然有翔雲飛鶴之勢。如是者數十曲。教坊曲工遂寫其曲，奏於外，往往傳於人間。
相國李公福，庭有槐一本，抽三枝，直過堂舍屋脊，一枝不及。相國同堂昆季三人：曰石、曰程，皆登宰相；惟福一人，歷鎮使相而已。
大中十二年，宣州將康全泰噪逐觀察使鄭熏，乃以宋州刺史溫璋治其罪。時蕭寘為浙西觀察使，與宣州接連，遂擢用武臣李琢代寘，建鎮海軍節度使，以張掎角之勢。兵罷後，或言琢虛立官健名目，廣占衣糧自入，宣宗命監察御史楊載往，按覆軍籍，無一人虛者。載還奏之，謗者始不勝。
越人仇甫，聚眾攻陷剡縣、諸暨等縣。宣宗用王式為浙東觀察使，以武寧軍健卒二千人送之。王生擒仇甫以獻，斬於東市。
宣宗時，吳居中恩澤甚厚。有謀於術者，欲敗其事，術者令書上尊號於襪。有告者，上召至，視之信然，居中棄市。
宣宗崩，內官定策立懿宗，入中書商議，命宰臣署狀。宰相將有不同者，夏侯孜曰：「三十年前，外大臣得與禁中事；三十年以來，外大臣固不得知。但是李氏子孫，內大臣立定，外大臣即北面事之，安有是非之說？」遂率同列署狀。
大中末，京城小兒疊布蘸水，向日張之，謂之「暈出入。」(案：「暈出入，蘇鶚《杜陽雜編》作「捩暈。」)懿宗自鄆王即位，暈之言應矣。
宣宗制《泰邊陲》曲，其辭云：「海嶽晏咸通。」上即位，而年號「咸通」。
懿宗祠南郊。舊例：青城禦幄前設彩樓，命仆寺輩作樂，上登樓以觀，眾呼萬歲。起居郎李璋上疏請罷，事不行。
懿宗嘗幸左軍，見觀音像，禮之，而像陷地四尺。問左右，對曰：「陛下，中國之天子；菩薩，地上之道人。」上悅之。
滑州城，北枕河堤，常有淪墊之患。貞元中，賈丞相耽鑿八角井於城隅，以鎮河水。咸通初，刺史李橦以其事上聞，立賈公祠，命從事韋岫紀其事。
政平坊安國觀，明皇時玉真公主所建。門樓高九十尺，而柱端無斜。殿南有精思院，琢玉為天尊老君之像，葉法善、羅公遠、張果先生並圖形於壁。院南池引禦渠水註之，疊石像蓬萊、方丈、瀛洲三山。女冠多上陽宮人。其東與國學相接。咸通中，有書生云：「嘗聞山池內步虛笙磬之音。」盧尚書有詩云：「夕照紗窗起暗塵，青松繞殿不知春。閑看白首誦經者，半是宮中歌舞人。」
薛能尚書鎮鄆州，見舉進士者必加異禮。李勛尚書先德為衙前將校，八座方為客司小弟子，亦負文藻，潛慕進修，因捨歸田裡。未逾歲，服麻衣，執所業於元戎，左右具白其行止，不請引見。元戎曰：「此子慕善。才與不才，安可拒耶？」命召之入。見其人質清秀；復覽其文卷，深器重之。乃出郵巡職牒一通與八座先德，俾罷職司閑居，恐妨令子進修爾。果策名第，揚歷清顯，出為鄆州節度也。
沈宣詞嘗為麗水令。自言家大梁時，廄常列駿馬數十，而意常不足。咸通六年，客有馬求售，潔白而毛鬛類朱，甚異之，酬以五十萬，客許而直未及給，遽為將校王公遂所買。他日，謁公遂，問向時馬，公遂曰：「竟未嘗乘。」因引出，至則奮眄，殆不可跨，公遂怒捶之，又仆，度終不可禁。翌日，令諸子乘之，亦如是；諸仆乘，亦如是。因求前所直售宣詞。宣詞得之，復如是。會魏帥李公蔚市貢馬，前後至者皆不可。公閱馬，一閱遂售之。後入飛龍，上最愛寵，為當時名馬。
咸通十年停貢舉。前一年，日者言：己丑年無文柄，值「至仁」必當重振，明年上加尊號，內有「至仁」兩字，韓褒為補闕，上疏請復之。夏侯孜謂楊元翼云：「李九丈行不得事，我行之。」九丈即衛公也。
皮日休，鄭尚書愚門生。春闈內宴於曲江，醉寢別榻，衣囊書笥，羅列旁側，率皆新飾。同年崔昭符，鐐之子，素易日休。亦醉。更衣，見日休臥；疑他相知也，就視，乃日休，曰：「勿呼之，渠方宗會矣！」以囊笥皆皮也。時人以為口實。
盧隱、李峭，皆王鐸門生，時議皆以衽席不修，屢黜辱。隱從兄攜，少相狎，誌欲引用。及攜為丞相，除右司員外郎。時崔沆方為吏部侍郎，謁攜於私第，攜欣然而出。沆曰：「盧員外入省，時議未息；今復除糾司員外郎，省中所不敢從，他曹惟相公命。」攜大怒，馳去，曰：「舍弟極屈，即當上陳矣！」隱即放出。沆乃謁告，攜即時替沆官。沆謂人曰：「吾見丞郎出省郎，未見省郎出丞郎。」隱初自太常博士除水部員外郎，為右丞李景溫抑焉，迨右司之命，景溫弟景莊復右轄，又抑之。是時諫官有陳疏者，攜曰：「諫官似狗，一狗吠，輒一時有聲。」
李譜者，玨之子。自淮南赴舉，路經蒲津，謁崔公鉉。鉉以子妻之，而性忌妒。譜，宰相子，懷不平，多爭競。鉉忽召譜讓之，譜初猶端笏，既忿，即橫手板曰：「譜及第不幹丈人，官職不幹丈人。」語未卒，鉉掩耳而去。其妻竟怨憤而卒。
畢諴家本寒微。咸通初，其舅向為太湖縣伍伯，諴深恥之，常使人諷令解役，為除官，反復數四，竟不從命。乃特除選人楊載為太湖令。諴延之相第，囑為舅除其猥籍，津送入京。楊令到任，具達諴意。伍伯曰：「某賤人也，豈有外甥為宰相耶？」楊堅勉之，乃曰：「某每歲秋夏征租，享六十千事例錢，茍無敗闕，終身優足。不審相公欲致何官耶？」楊乃具以聞諴。諴亦然其說，竟不奪其志也。又王蜀偽相庾傳素，與其從弟凝積，曾宰蜀州唐興縣。郎吏有楊會者，微有才用，庾氏昆弟深念之。洎疊秉蜀政，欲為楊會除長馬以諴之。會曰：「某之吏役，遠近皆知，忝冒為官，寧掩人口？豈可將數千家供待，而博一虛名長馬乎？」後雖假職名，止除檢校官，竟不捨縣役，亦畢舅之次也。(案：此條采自孫光憲《北夢瑣言》，楊會非懿宗時人，原附畢諴之舅事後，今仍其舊)
咸通初，洛中謠曰：「勿雞言，送汝樹上去；勿鴨言，送汝水中去。」又曰：「勿笑父母不以汝。」及李納為河南尹，是年大水，納觀水於魏王堤上，波勢浸盛，慮其覆溺，於是策馬而回。時人語曰：「昔瓠子將壞，而王尊不去；洛水未至，而李納已回。」是時男女多棲於木，咸為所漂者，父母觀之不能救。
咸通中，有司天歷生胡某，以老還江南。後辟郡掾曹，辭不赴，歸居建業。盧符寶者，亦知名士也。嘗問：「近年宰相不滿四人，豈非三臺有異乎？」曰：「非三臺也，乃紫微受災耳！自今十餘年未可備。茍有之，即不免大禍。」後路巖、於悰、王鐸、韋保衡、楊收、劉鄴、盧攜相次拜，後不免。
池州李常侍寬，守江南數郡，皆請盧符寶為判官。及守陵陽，信子弟之譖，疏不召。盧忿謂人曰：「李公面部所無者三：無子、無宅、無冢。」時有龍公滿禪師。李氏所敬也，於坐難之曰：「今李氏子弟皆長成，何言無子？」盧曰：「非承家令器。」又曰：「今土墻甲第，花竹猶不知其數，何言無宅？」盧曰：「是王行立宅，李氏安得歌笑於其間？」時桂林大夫即常侍兄，同營別業於金陵，甲第之盛，冠於邑下，人皆號為「土墻李家宅」。江南宮城西街內，石井欄在通衢中者，即宅內廳前井也。自創宅，即令家人王行立看守，僅數十年矣，故盧君有此言。座客聞之，莫不笑。及池陽寇起，寬死，將歸葬新林，為賊所邀，舟人盡見殺，棺柩不知所在。諸子悉無成立。世亂，王行立獨守其宅，竟死其中。
路巖鎮劍南，出開遠門街，恣為瓦石所擊，故京兆尹溫璋諸子之黨也。初，李蠙舉薛能，巖取於省部，權京兆尹事，至是謂能曰：「臨行勞以瓦礫相餞。」能徐舉笏曰：「故事：宰相出鎮，府司無發人防守者。」巖甚慚。
路相巖與崔雍同在崔相鉉幕。雍恃己名聲，因醉，撫巖背曰：「路子路子！爭得共崔雍同恩門？」巖恨之。巖為丞相。會和州不守，有石瓊者訟之，乃賜雍死。
咸通末，曹相確、楊相收、徐相商、路相巖同為宰相。楊、路以弄權賣官，曹、徐但備員而已。長安謠曰：「『確』『確』無論事，錢財總被『收』。『商』人都不管，貨『賂』幾時休？」
僖宗好蹴球、鬥鴨為樂，自以能於步打，謂俳優石野豬曰：「朕若步打進士，當得狀元。」野豬對曰：「或遇堯、舜、禹、湯作禮部侍郎，陛下不免且落第。」帝大笑。
黃寇入京，郭妃不食，奔赴行在，乞食於都城，時人嗟之。
僖宗幸蜀，御座是明皇幸蜀故物；又舁御座人李再忠，經明皇時供奉，時以為異。(原註：案廣明元年，上距天寶將百年，此說甚妄)
僖宗入蜀。太史歷本不及江東，而市有印貨者，每差互朔晦，貨者各征節候，因爭執。里人拘而送公，執政曰：「爾非爭月之大小盡乎？同行經紀，一日半日，殊是小事。」遂叱去。而不知陰陽之歷，吉凶是擇，所誤於眾多矣。
僖宗幸蜀回，改元光啟。俗諺云：「軍中名『血』為『光』，又字體『戶口負戈』為『啟』，其未寧乎？」俄而未久亂作，長安復陷。
昇州上元縣前有古浮圖，嘗有僧指云：「為此，無縣丞正位。」詢之，自唐初並無縣丞，諸司註授，句留在京，縱有赴任者，不月餘必卒。唯廣明中，有丞張遜，到任才月餘，節度周寶追命上府築夾城訖，歸縣未久，與令爭競，移為睦州遂安尉。
劉瞻自丞相出鎮荊南。鄭畋為翰林承旨，草制云：「居數畝之宮，仍非己有；卻四方之賂，惟畏人知。」路巖謂畋曰：「侍郎乃表薦劉相也！」出為同州刺史。
鄭相畋與盧相攜外兄弟，同在中書。後因議政喧競，撲碎硯，王侍中鐸笑之曰：「不意中書有瓦解之事！」
太尉韋昭度，舊族名人，位非忝竊，而沙門僧澈潛薦之中禁，一二時相皆因之大拜。悟達國師知元乃澈之師，世常鄙之。諸相在西川行在，每謁悟達，皆申跪禮，國師揖之，請於僧澈處吃茶。後韋掌武伐成都，田軍容致書曰：「伏以太尉相公：頃因和尚，方始登庸。在中書則開鋪賣官，居翰林則倩人把筆。」蓋謂此也。
盧澄為李司空蔚淮南從事，因酒席請一舞妓解籍，公不許，澄怒，詞多不遜。公笑曰：「昔之狂司馬，今也憨從事。」澄索彩具，蔚與賭貴兆，曰：「彩大者，秉大柄。」澄擲之得十一，席上皆失聲。公徐擲之，得堂印。澄托醉而起。後數月，澄入南省；不數年，蔚入相。
翰林學士孫棨《北裏志》云：「鄭舉舉巧談諧，常有名賢醵宴。乾符中，狀元孫棨頗惑之，與同年數人多至其舍，他人或不盡預。同年盧嗣業訴醵罰錢，致詩狀元曰：『未識都知面，頻輸復分錢。苦心親筆硯，得志助花鈿。徒步求秋賦，持杯給暮饘。力微多謝病，非不奉同年。』嗣業，同年非舊知，又力窮不遵醵罰，故有此詩。曲內妓之頭角者為都知，舉舉、降真是也。曲中一席四鐶，見燭即倍，新郎更倍，故曰『復分錢』。一日，同年宴，舉舉有疾，不來，令同年李深之為酒糾。狀元吟曰：『南行忽見李深之，手舞如風令不疑，任你風流兼醞藉，天生不似鄭都知。』」
杜讓能，丞相審權之子；韋相保衡，審權之甥。保衡少不為讓能所禮。保衡為相，讓能久不中第。及登科，審權憤其沈厄，以一子出身奏監察御史。
崔相沆知貢舉，得崔瀣。時榜中同姓，瀣最為沆知。譚者稱：「座主門生，沆瀣一氣。」
許棠初試進士，與薛能、陸肱齊名。薛擢第，尉擢；肱下第，遊太原：棠並以詩送之。棠登第，薛已自京尹出鎮徐州，陸亦出守南康，招棠為倅。初，高侍郎湜知舉，棠納卷，覽其詩云：「退鷁已經三十載，登龍僅見一千人。」乃曰：「世復有屈於許棠者乎？」永臨劉相，以其子希同年，留為淮南館驛官，令和韻，棠嗜詩不通；南海僕射時為副使知府事，笑謂人曰：「相公令許棠和韻，可謂虐人也！」
許棠常言於人曰：「往者未成事，年漸衰暮，行倦達官門下，身疲且重，上馬極難。自喜得第來筋骨輕健，攬轡升降，猶愈於少年。則知一名，乃孤進之還丹。」
華郁，三衢人，早遊田令孜門，擢進士第，歷正郎金紫。李瑞，曲江人，亦受知於令孜，擢進士第，又為令孜賓佐。俱為孔魯公所嫌。文德中，與郁俱陷刑網。
裴筠婚蕭楚公女，言定未幾，便擢進士。羅隱以一絕刺之，略曰：「細看月輪還有意，信知青桂近嫦娥。」
秦韜玉應進士舉，出於單素，屢為有司所斥。京兆尹楊損奏復等列。時在選中。明日將出榜，其夕忽叩試院門，大聲曰：「大尹有帖！」試官沈光發之，曰：「聞解榜內有人，曾與路巖作文書者，仰落下。」光以韜玉為問，損判曰：「正是此。」
方幹貌陋唇缺，味嗜魚鮓，性多譏戲。蕭中丞典杭，軍倅吳傑患眸子赤；會宴於城樓飲，促召傑，傑至，目為風掠，不堪其苦。憲笑命近座女伶裂紅巾方寸帖臉，以障風。幹時在席，因為令戲傑曰：「一盞酒，《一撚鹽》，止見門前懸箔，何處眼上垂簾？」傑還之曰：「一盞酒，一臠鮓，止見半臂著鏻，何處口唇開袴？」一席絕倒。爾後人多目幹為「方開袴」。
羅給事隱、顧博士雲，俱受知於相國令狐公。顧雖鹺商子，而風韻詳整。羅，錢塘人，鄉音乖刺。相國子弟每有宴會，顧獨預之，豐韻談諧，不辯寒素之子也。顧賦為時所稱，而切於成名。嘗有啟事，陳於所知，只望丙科盡處，竟列名於尾科之前也。羅既頻不得意，未免怨望，意為貴子弟所排，契闊東歸。黃寇事平，朝賢意欲召之。韋貽範沮之曰：「某與之同舟而載，雖未相識，舟人告云：『此有朝官。』羅曰：『是何朝官！我腳夾筆，可以敵得數輩。』必若登科通籍，吾徒為秕糠也。』」由是不果召。
駙馬韋保衡為相，頗弄權勢。及將敗，長安小兒競彩戲，謂之「打圍」。不旬日余，韋禍及。
大中十二年，李衛公謫崖州。歷宣、懿兩朝無宗相。至乾符二年，李蔚為相，俄罷去。歷乾符、廣明、中和、光啟、文德、龍紀、大順、景福、乾寧，悉無宗相，而宗室陵遲尤甚，居官者不過郡縣長，處鄉里者或為里胥。
唐末，飲席之間多以《上行杯》、《望遠行》拽盞為主，《下次據》副之。既而僖宗西行，後方鎮多為下位者所據，此其驗也。
唐末士人之衣色尚黑，故有紫綠，有墨紫。迨兵起，士庶之衣俱皂，此其讖也。
唐末婦人梳髻，謂「拔叢」；以亂發為胎，垂障於目。解者云：「群眾之計，目睹其亂發也。
