
青瑣留才子，春池靜禁林。 
自矜仙島勝，宛在掖垣深。 
引派彤庭裡，含虛玉砌陰。 
漲來知聖澤，清處見天心。 
蘭氣飄紅岸，文星動碧潯。 
鳳棲長近日，虯臥欲為霖。 
席寵雖高位，流謙乃素襟。 
焚香春漏盡，假寐曉鶯吟。 
丹地宜清泚，朝陽復照臨。 
司言兼逸趣，鼓興接知音。 
六義驚摛藻，三臺響擲金。 
為憐風水外，落羽此漂沈。

