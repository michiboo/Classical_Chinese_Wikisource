　　欽定四庫全書　　　　　史部七
　　敬鄉錄　　　　　　　　傳記類三〈總錄之屬〉提要
　　〈臣〉等謹案敬鄉錄十四巻元呉師道輯師道字正𫝊婺州蘭溪人至治元年進士仕至禮部郎中以宋婺州守洪遵東陽志所記人物有遺闕因集錄其鄉賢自梁迄宋末毎人先次其行略而附錄其所著詩文亦有止著其目者明正徳間金革守趙鶴有金華文統十三巻蓋祖是書為之然較之是書既多複出復有闕遺如是錄載潘良貴矯齋記靜勝齋記答雷公達書君子有三戒説四篇而文統止載矯齋記及答雷公達書二篇刪汰殊無義例則是錄實為博要金華代出碩儒師道所錄全在元人以前文獻流𫝊尤可貴惜若宋方符所編宗忠簡遺集師道謂不及見故集中封事諸篇此錄不載然此錄有贈雞山陳七四秀才五言一首方符所編轉未之及則亦足補其闕矣又此書編輯諸賢小𫝊猶在宋史未成以前故多有異同參互之事若謂梅執禮宻與諸將謀奪萬勝門夜入金營刼二帝歸范瓊以為無益獨呉革與趙子方結軍民得衆數萬王時雍徐秉哲聞之懼使瓊泄謀於金師宋史及東都事略本𫝊俱不載其詳附見於此書又若宋史載嘉定十四年三月丁亥金師破黃州知州事何大節棄城遁死己亥金師陷蘄州知州事李誠之死之是録載李誠之死事與宋史合而於何大節之遁則引劉克莊答傅諫議伯成書辨大節初䕶齊安官吏士民過武昌復自還齊安固守半月城破金師擁入大江死於赤壁磯下則大節實未嘗遁此事與宋史頗異亦可以資考證元好問中州集為世所重以其詳於篇章並核於事實師道此書又豈出好問下歟乾隆四十六年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










