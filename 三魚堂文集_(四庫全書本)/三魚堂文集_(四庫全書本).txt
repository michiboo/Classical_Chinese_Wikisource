　　欽定四庫全書　　　　　集部七
　　三魚堂文集　　　　　　別集類六　〈國朝〉提要
　　〈臣〉等謹案三魚堂文集十二巻外集六巻共十八巻
　　國朝陸隴其撰隴其有松陽講義諸書皆別著錄是集為其門人侯銓所編凡雜著四巻書一巻尺牘二巻序二巻記一巻墓表誌銘壙記傳共一巻祝文祭文共一巻外集六巻則裒其奏議條陳表策申請公移而終之以詩行狀之類併附錄焉目錄末原有其從子禮徵跋言隴其生平不屑為詩古文詞尤以濫刻文字為戒故易簀時篋中無遺稿至康熙辛已禮徵乃旁搜廣輯彚成是編而屬銓分類編次之蓋隴其沒後九年此集乃出也其文既非隴其所手定則其中或有未定之稿與夫偶然涉筆不欲自存者均未可知然隴其學問深醇操履純正即率爾操觚之作其不合於道者固已鮮矣惟是隴其一生篤學非徒以講明心性為一室之坐談其兩為縣尹一任諫官政績皆卓卓可紀蓋體用兼優之學而銓等乃以奏議公牘確然見諸行事者別為外集夫詩歌非隴其所長別之外集可也至於聖賢之道本末同原心法治法理歸一貫周禮惟述職官尚書皆陳政事周公孔子初不以是為麤跡即黃幹編朱子集亦未嘗薄視論政之文揮而外之銓乃徒知以太極論冠篇而轉以經世之學視為末務尊空言而薄實政是豈隴其之㫖乎此本乆行於世今亦姑仍原刻錄之其編次之謬陋則不可以不辨焉乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














