
秋天瑟瑟夜漫漫，夜白風清玉露漙。
燕山遊子衣裳薄，秦地佳人閨閣寒。
欲向樓中縈楚練，還來機上裂齊紈。
攬紅袖兮愁徙倚，盼青砧兮悵盤桓。
盤桓徙倚夜已久，螢火雙飛入簾牖。
西北風來吹細腰，東南月上浮纖手。
此時秋月可憐明，此時秋風別有情。
君看月下參差影，爲聽莎間斷續聲。
絳河轉兮青雲曉，飛鳥鳴兮行人少。
攢眉緝縷思紛紛，對影穿鍼魂悄悄。
聞道還家未有期，誰憐登隴不勝悲。
夢見形容亦舊日，爲許裁縫改昔時。
緘書遠寄交河曲，須及明年春草綠。
莫言衣上有斑斑，只爲思君淚相續。

