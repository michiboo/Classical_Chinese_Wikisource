
江海今爲客，風波失所依。
白雲心已負，黃綬計仍非。
累辱羣公薦，頻霑一尉微。
去緣焚玉石，來爲采葑菲。
州縣名何在，漁樵事亦違。
故山桃李月，初服薜蘿衣。
熊軾分朝寄，龍韜解賊圍。
風謠傳吏體，雲物助兵威。
白雲飄辭律，青春發禮闈。
引軍橫吹動，援翰捷書揮。
草映翻營綠，花臨檄羽飛。
全吳爭轉戰，狂虜怯知機。
憶昨趨金節，臨時廢玉徽。
俗流應不厭，靜者或相譏。
世難慵干謁，時閑喜放歸。
潘郎悲白髮，謝客愛清輝。
樗散材因棄，交親跡已稀。
獨愁看五柳，無事掩雙扉。
世累多行路，生涯向釣磯。
榜連溪水碧，家羨渚田肥。
旅食傷飄梗，巖棲憶採薇。
悠然獨歸去，回首望旌旗。

