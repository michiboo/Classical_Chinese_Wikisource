
山源夜雨度仙家，朝發東園桃李花。
桃花紅兮李花白，照灼城隅復南陌。
南陌青樓十二重，春風桃李爲誰容。
棄置千金輕不顧，踟躕五馬謝相逢。
徒言南國容華晚，遂歎西家飄落遠。
的皪長奉明光殿，氛氳半入披香苑。
苑中珍木元自奇，黃金作葉白銀枝。
千年萬歲不凋落，還將桃李更相宜。
桃李從來露井傍，成蹊結影矜豔陽。
莫道春花不可樹，會持仙實薦君王。

