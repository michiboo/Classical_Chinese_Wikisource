　　欽定四庫全書　　　　　子部一
　　讀朱隨筆　　　　　　　儒家類
　　提要
　　〈臣〉等謹案讀朱隨筆四卷
　　國朝陸隴其撰隴其有三魚堂四書大全困勉録諸書已別著録是編乃其讀朱子大全集時取所心得隨筆標記於正集二十九卷以前凡詩賦劄子人所共知者即不復置論其自正集三十捲起至別集五卷止則摘其精藴分條摘録而各加案語以引伸之其書初無雕本康熙戊子儀封張伯行從隴其之婿曹宗柱索得稿本因為刋行於福州隴其之學一以朱子為宗在近儒中最稱醇正是編大意尤在於闢異説以羽翼紫陽故於儒釋出入之辨金谿姚江䝉混之弊凡朱子書中有涉此義者無不節取而發明之其剖析疑似分別異同殊為親切有味其他一字一句亦多潛心體察而深識其用意之所以然於朱子之書誠能融會貫徹而非徒以口耳佔𠌫為事者雖不過一時簡端題識之語本非有意著書而生平得力所在亦槩可見矣乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







