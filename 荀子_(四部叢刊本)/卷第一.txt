
荀子卷第一
　　　　　登仕郎守大理評事楊　倞　注
勸學篇第一
君子曰學不可以巳青取之於藍而青於
藍冰水爲之而寒於水〈以喻學則才過其本性也〉木直中繩
輮以爲輪其曲中規雖有槁暴不復挺者
輮使之然也〈輮屈槁枯暴乾挺直也晏子春秋作不復羸矣〉故木受繩則直
金就礪則利君子博學而日參省乎已則
知明而行無過矣〈參三也曽子曰日三省吾身行下孟反〉故不登髙
山不知天之髙也不臨深谿不知地之厚
也不聞先王之遺言不知學問之大也〈大謂有益〉
〈於人〉干越夷貉之子生而同聲長而異俗教
使之然也〈干越猶言吳越呂氏春秋荊有次非得寳劒於干越髙誘曰吳邑也貉東北夷同聲謂啼聲同貉莫〉
〈革反〉詩曰嗟爾君子無𢘆安息靖共爾位好
是正直神之聽之介爾景福〈詩小雅小明之篇靖謀介助景大也無𢘆〉
〈安息戒之不使懷安也言能謀恭其位好正直之道則神聽而助之福引此詩以喻勤學也〉
神莫大於化道福莫長於無禍〈爲學則自化道故神莫大焉脩身則〉
〈自無禍故福莫長焉〉吾甞終日而思矣不如須之所學也
吾甞跂而望矣不如登髙之博見也〈跂舉足也〉登
髙而招臂非加長也而見者逺順風而呼
聲非加疾也而聞者彰假輿馬者非利足也
而致千里假舟楫者非能水也而絶江河〈能善絶過〉
君子生非異也善假於物也〈皆以喻脩身在假於學生非異言與衆人同也〉
南方有鳥焉名曰蒙鳩以羽爲巢而編之
以髪繫之葦苕風至苕折𡖉破子死巢非
不完也所繫者然也〈蒙鳩焦鷯也苕葦之秀也今巧婦鳥之巢至精密多繫於葦竹之上〉
〈是也蒙當爲蔑方言云鷦鷯自關而西謂之桑飛或謂之蔑雀或曰一名蒙鳩亦以其愚也言人不知學問其所置身亦猶繫葦之〉
〈危也說苑客謂孟甞君曰鷦鷯巢於葦苕箸之以髪可謂完堅矣大風至則苕折卵破者何也所託者然也〉西方有
木焉名曰射干莖長四寸生於髙山之上
而臨百仞之淵木莖非能長也所立者然
也〈本草藥名有射干一名烏扇陶𢎞景雲花白莖長如射人之執竿又引阮公詩云射干臨層城是生於髙處也據本草在〉
〈草部中又生南陽川谷此雲西方有木未詳或曰長四寸即是草雲木誤也蓋生南陽亦生西方也射音夜〉蓬生
麻中不扶而直蘭槐之根是爲芷其漸之滫
君子不近庶人不服其質非不美也所漸者
然也〈蘭槐香草其根是爲芷也本草白芷一名白茝陶𢎞景雲即離騷所謂蘭茝也蓋苗名蘭茝根名芷也蘭槐當是蘭茝別〉
〈名故云蘭槐之根是爲芷也漸漬也染也滫溺也言雖香草浸漬於溺中則可惡也漸子廉反滫思酒反〉故君子
居必擇鄉遊必就士所以防邪僻而近中
正也物𩔖之起必有所始榮辱之來必象
其德肉腐出蟲魚枯生蠧怠慢忘身禍災
乃作強自取柱柔自取束〈凡物強則以爲柱而任勞柔則見束而約急皆其自取也〉
邪穢在身怨之所〈搆結也言亦所自取〉
施薪若一火就燥也〈布薪於地均若一火就燥而焚之矣〉平地若一
水就溼也草木疇生禽獸羣焉物各從其
類也〈疇與儔同類也〉是故質的張而弓矢至焉林木
茂而斧斤至焉〈所謂召禍也質射侯的正鵠也〉樹成䕃而衆鳥
息焉䤈酸而蜹聚焉〈喻有德則慕之者衆〉故言有召禍也
行有招辱也君子慎其所立乎〈禍福如此不可不慎所立所立即謂學也〉
積土成山風雨興焉積水成淵蛟龍生焉
積善成德而神明自得聖心備焉〈神明自得謂自通於神明〉
故不積蹞步無以至千里〈半步曰蹞蹞與跬同〉不積小流
無以成江海騏驥一躍不能十步駑馬十
駕〈言駑馬十度引車則亦及騏驥之一躍據下雲駑馬十駕則亦及之此亦當同疑脫一句〉功在不舍鍥
而舍之朽木不折鍥而不舍金石可鏤〈言立功在〉
〈於不舍舍與捨同鍥刻也苦結反春秋傳曰陽虎借邑人之車鍥其軸〉虻螾無爪牙之利
筋骨之強上食埃土下飲黃泉用心一也
〈螾與蚓同〉蟹六跪而二螯非蛇蟺之穴無可託
者用心躁也〈跪足也韓子以刖足爲刖跪螯蟹首上如鉞者許叔重說文雲蟹六足二𩪋也〉是故
無㝠㝠之志者無昭昭之明無惽惽之事
者無赫赫之功〈㝠㝠惽惽皆專黙精誠之謂也〉行衢道者不至
事兩君者不容〈爾雅雲四逹謂之衢孫炎雲衢交道四出也或曰衢道兩道也不至不能有所至下〉
〈篇有楊朱哭衢塗今秦俗猶以兩爲衢古之遺言歟〉目不能兩視而明耳不
能兩聽而聦螣蛇無足而飛〈爾雅雲螣螣蛇郭璞雲龍類能興雲霧而〉
〈遊其中也〉梧䑕五技而窮〈梧䑕當爲鼫䑕蓋本誤爲鼯字傳寫又誤爲梧耳技才能也言技能雖多〉
〈而不能如螣蛇專一故窮五技謂能飛不能上屋能縁不能窮木能游不能度谷能穴不能掩身能走不能先人〉詩曰
尸鳩在桑其子七兮淑人君子其儀一兮
其儀一兮心如結兮故君子結於一也〈詩曹風屍〉
〈鳩之篇毛雲尸鳩鴶鞠也尸鳩之養七子且從上而下暮從下而上平均如一善人君子其執義亦當如尸鳩之一執義一則用心堅固故〉
〈曰心如結也〉昔者瓠巴鼓瑟而流魚出聽〈瓠巴古之善鼓瑟者不知〉
〈何代人流魚中流之魚也列子云瓠巴鼓琴鳥舞魚躍〉伯牙鼓琴六馬仰秣〈伯牙古之〉
〈善鼔琴者亦不知何代人六馬天子路車之馬也漢書曰乾六車坤六馬白虎通曰天子之馬六者示有事於天地四方也張衡西京賦〉
〈曰天子御雕軫六駿駁又曰六𤣥虬之奕奕齊騰驤而沛艾仰秣仰首而秣聽其聲也〉　故　聲無小而不
聞行無隱而不形〈形謂有形可見〉玉在山而草木潤
淵生珠而崖不枯爲善不積邪安有不聞
者乎〈崖岸枯燥〉學惡乎始惡乎終〈假設問也〉曰其數則始
乎誦經終乎讀禮〈數術也經謂詩書禮謂典禮之屬也〉其義則始
乎爲士終乎爲聖人〈義謂學之意言在乎脩身也〉真積力乆
則入〈真誠也力力行也誠積力乆則能入於學也〉學至乎沒而後止也〈生則不可〉
〈怠惰〉故學數有終若其義則不可須舍也爲
之人也舍之禽獸也故書者政事之紀也〈書所〉
〈以紀政事此說六經之意〉詩者中聲之所止也〈詩謂樂章所以節聲音至乎中而止不使〉
〈流淫也春秋傳曰中聲以降五降之後不容彈矣〉禮者法之大分羣類之綱
紀也〈禮所以爲典法之大分統類之綱紀類謂禮法所無觸類而長者猶律條之比附方言云齊謂法爲類也〉故學
至乎禮而止矣夫是之謂道德之極禮之敬
文也〈禮有周旋揖讓之敬車服等級之文也〉樂之中和也〈中和謂使人得中和恱也〉詩
書之博也〈博謂廣記土風鳥獸草木及政事也〉春秋之微也〈微謂襃貶沮勸微而顯志〉
〈而晦之類也〉在天地之閒者畢矣
君子之學也入乎耳箸乎心布乎四體形乎
動靜〈所謂古之學者爲巳入乎耳箸乎心謂聞則志而不忘也布乎四體謂有威儀潤身也形乎動靜謂知所措履也〉端
而言蝡而動一可以爲法則〈端讀爲喘喘微言也蝡微動也一皆也或〉
〈喘息微言或蝡蠢微動皆可以爲法則蝡人允反或曰端而言謂端莊而言也〉小人之學也入乎
耳出乎口〈所謂今之學者爲人道聽塗說也〉口耳之閒則四寸曷足
以美七尺之軀哉〈韓侍郎雲則當爲財與纔同〉
古之學者爲已今之學者爲人君子之學
也以美其身小人之學也以爲禽犢〈禽犢饋獻之物〉
〈也〉故不問而告謂之傲〈傲喧噪也言與戲傲無異或曰讀爲嗷聲曰嗷嗷然也嗷〉
〈與敖通〉問一而告二謂之𡂐〈𡂐即讃字也謂以言強讃助之今賛禮謂之賛〉
〈唱古字口與言多通〉傲𡂐非也君子如響矣〈如響應聲〉學莫便
乎近其人〈謂賢師也〉禮樂法而不說〈有大法而不曲說也〉詩書故
而不切〈詩書但論先王故事而不委曲切近於人故曰學詩三百使於四方不能專對也〉春秋約而
不速〈文義隱約襃貶難明不能使人速曉其意也〉方其人之習君子之
説則尊以徧矣周於世矣〈當其人習説之時則尊髙而徧周於世事矣六經則〉
〈不能然矣〉故曰學莫便乎近其人
學之經莫速乎好其人隆禮次之〈學之大經無速於好近賢人若〉
〈無其人則隆禮爲次之〉上不能好其人下不能隆禮安特
將學雜識志順詩書而巳爾則末世窮年不
免爲陋儒而巳〈安語助猶言抑也或作安或作按荀子多用此字禮記三年問作焉戰國䇿謂趙王曰秦〉
〈與韓爲上交秦禍案移於梁矣秦與𥹭爲上交秦禍案攘於趙矣呂氏春秋吳起謂商文曰今置質爲臣其主安重釋璽辭官其主安輕〉
〈蓋當時人通以安爲語助或方言耳特猶言直也雜識志謂雜志記之書百家之説也言既不能好其人又不能隆禮直學雜説順〉
〈時書而已豈免爲陋儒乎言不知通變也〉將原先王本仁義則禮正其
經緯蹊徑也〈所成所出皆在於禮也〉若挈裘領詘五指而
頓之順者不可勝數也〈言禮亦爲人之綱領挈舉也詘與屈同頓挈也順者不可勝數〉
〈言禮皆順矣〉不道禮憲以詩書爲之〈道言説也憲標表也〉譬之猶
以指測河也以戈春黍也以錐飡壷也不
可以得之矣故隆禮雖未明法士也不隆
禮雖察辯散儒也〈散謂不自檢束莊子以不才木爲散木也〉
問楛者勿告也〈楛與苦同惡也問楛謂所問非禮義也凡器物堅好者謂之功濫惡者謂之楛國語〉
〈曰辨其功苦韋昭曰堅曰功脆曰苦故西京賦曰鬻良雜苦史記曰器不苦窳或曰楛讀爲沽儀禮有沽功鄭雲沽麤也〉告
楛者勿問也說楛者勿聽也有爭氣者勿
與辨也故必由其道至然後接之非其道
則避之〈道不至則不接〉故禮恭而後可與言道之方
辭順而後可與言道之理色從而後可與言
道之致〈致極也此謂道至而後接之也〉故未可與言而言謂之傲〈傲亦〉
〈戲傲也論語曰言未及而言謂之躁〉可與言而不言謂之隱不觀氣
色而言謂之瞽故君子不傲不隱不瞽謹
慎其身〈瞽者不識人之顔色〉詩曰匪交匪舒天子所予此
之謂也〈詩小雅采菽之篇匪交當爲彼交言彼與人交接不敢舒緩故受天子之賜予也〉
百發失一不足謂善射千里蹞步不至不
足謂善御〈未能全盡〉倫類不通仁義不一不足謂
善學〈通倫類謂雖禮法所未該以其等倫比類而通之謂一以貫之觸類而長也一仁義謂造次不離他術不能亂也〉
學也者固學一之也一出焉一入焉塗巷
之人也〈或善或否〉其善者少不善者多桀紂盜
跖也〈盜跖柳下季之弟聚徒九千人於太山之傍侵諸侯孔子説之而不入者也〉全之盡之
然後學者也〈學然後全盡〉君子知夫不全不粹之
不足以爲美也故誦數以貫之〈使習禮樂詩書之數以貫穿之〉
思索以通之〈思求其意也〉爲其人以處之〈爲擇賢人與之處也〉除
其害者以持養之使目非是無欲見也使耳
非是無欲聞也使口非是無欲言也使心
非是無欲慮也〈是猶此也謂學也或曰是謂正道也〉及至其致好之
也目好之五色耳好之五聲口好之五味心
利之有天下〈致極也謂不學極恣其性慾不可禁也心利之有天下之富也或曰學成之後必受榮貴〉
〈故能盡其欲也〉是故權利不能傾也羣衆不能移也
天下不能蕩也〈蕩動也覆說爲學則物不能傾移矣〉生乎由是死
乎由是夫是之謂德操〈死生必由於學是乃德之操行〉德操然
後能定能定然後能應〈我能定故能應物也〉能定能應
夫是之謂成人〈內自定而外應物乃爲成就之人也〉天見其明地見
其光君子貴其全也〈見顯也明謂日月光謂水火金玉天顯其日月之明地顯其水火金〉
〈玊之光君子則貴其德之全也〉
脩身篇第二
見善脩然必有以自存也〈脩然整飭貌言見善必自整飭使存於身也〉
見不善愀然必以自省也〈愀然憂懼貌自省其過也〉善在身介
然必以自好也〈介然堅固貌易曰介如石焉自好自樂其善也〉不善在身
菑然必以自惡也〈菑讀爲災災然災害在身之貌〉故非我而當
者吾師也是我而當者吾友也謟䛕我者
吾賊也故君子隆師而親友以致惡其賊
〈致極也下同〉好善無猒受諫而能戒雖欲無進得
乎哉小人反是致亂而惡人之非己也致
不肖而欲人之賢己也心如虎狼行如禽
獸而又惡人之賊己也謟䛕者親諫爭者
䟽脩正爲笑至忠爲賊雖欲無滅亡得乎
哉〈至忠反以爲賊〉詩曰潝潝訿訿亦孔之哀謀之其
臧則具是違謀之不臧則具是依此之謂
也〈詩小雅小旻之篇毛雲潝潝然患其上訿訿然不思稱乎上鄭雲臣不事君亂之階也故甚可哀潝許急反訿音紫〉
扁善之度以治氣養生則後彭祖以脩身
自名則配堯禹〈扁讀爲辨韓詩外傳曰君子有辨善之度言君子有辨別善之法即謂禮〉
〈也言若用禮治氣養生夀則不及於彭祖若以脩身自爲名號則夀配堯禹不朽矣言禮雖不能治氣養生而長於脩身〉
〈自名以此辨之則善可知也彭祖堯臣名鏗封於彭城經虞夏至商夀七百歳也〉宜於時通利
以處窮禮信是也〈信誠也言所用脩身及時通處窮禮誠是也孟子曰君子窮則獨善〉
〈其身達則兼善天下〉凡用血氣志意知慮由禮則治通
不由禮則勃亂提僈〈提舒緩也爾雅媞媞安也詩曰好人提提皆舒緩之義也〉
食飲衣服居處動靜由禮則和節不由禮
則觸䧟生疾容貌態度進退趨行由禮則
雅不由禮則夷固僻違庸衆而野〈夷倨也論語曰原壤〉
〈夷俟固陋也庸凡庸衆衆人野郊野之人〉故人無禮則不生事無禮
則不成國家無禮則不寧詩云禮儀卒度
笑語卒獲此之謂也〈詩小雅楚茨之篇卒盡也獲得也〉
以善先人者謂之教以善和人者謂之順
〈先謂首唱也和胡臥反下同〉以不善先人者謂之謟以不善
和人者謂之䛕〈謟之言䧟也謂以佞言䧟之䛕與俞義同故爲不善和人也〉是是
非非謂之智〈能辨是爲是非爲非謂之智也〉非是是非謂之愚
〈以非爲是以是爲非則謂之愚〉傷良曰讒害良曰賊是謂是非
謂非曰直竊貨曰盜匿行曰詐易言曰誕
趣舍無定謂之無常〈不𢘆之人〉保利棄義謂之至
賊〈保安〉多聞曰博少聞曰淺多見曰閑〈閑習也能習其〉
〈事則不迫遽也〉少見曰陋難進曰偍〈偍與提媞皆同謂弛緩也〉易忘曰
漏少而理曰治多而亂曰耗〈少謂舉其要而有條理謂之治耗虛〉
〈竭也凡物多而易盡曰耗〉
治氣養心之術〈言以禮脩身是亦治氣飬心之術不必如彭祖也〉血氣剛強
則柔之以調和智慮漸深則一之以易良
〈漸進也或曰漸浸也子廉反詩曰漸車帷裳言智慮深則近險詐故一之以易良也〉勇膽猛戾則
輔之以道順〈膽有膽氣戾忿惡也此性多不順故以道順輔之也〉齊給便利
則節之以動止〈爾雅雲齊疾也齊給便利皆捷速也懼其太陵遽故節之使安徐也〉狹
隘褊小則廓之以廣大卑溼重遲貪利則
抗之以髙志〈卑謂謙下溼亦謂自卑下如地之下溼然也方言溼憂也自關而西凡志而不得欲〉
〈而不獲髙而有墜行而中止皆謂之溼亦謂之過謙恭而無禮者重遲寛緩也夫過恭則無威儀寛緩常不及機事〉
〈貪利則苟得故皆抗之髙志也或曰卑溼亦爲遲緩也言遲緩之人如有卑溼之疾不能運動也〉庸衆
駑散則刦之以師友〈庸衆巳解上駑謂材下如駑馬者也散不拘檢者也刦奪〉
〈去也言以師友去其舊性也〉怠慢僄棄則炤之以禍災〈僄輕也謂自輕〉
〈其身也音匹妙反方言楚謂相輕薄爲僄炤之以禍災謂以禍災照燭之使知懼也炤與照同〉愚款端
愨則合之以禮樂通之以思索〈款誠款也說文雲款意有〉
〈所欲也愚款端愨多無潤色故合之以禮樂此皆言修身之術在攻其所短也〉凡治氣養心
之術莫徑由禮莫要得師莫神一好〈徑捷速也神神〉
〈明也一好謂好善不怒惡也〉夫是之謂治氣養心之術也
志意脩則驕富貴道義重則輕王公內省
而外物輕矣傳曰君子役物小人役於物
此之謂也〈君子能役物小人爲物所役凡言傳曰皆舊所傳聞之言也〉身勞而心
安爲之利少而義多爲之事亂君而通不
如事窮君而順焉〈窮君小國廹脅之君也言事大國暴亂之君違道而通不如事小國〉
〈之君順行其道也〉故良農不爲水旱不耕良賈不爲
折閲不市〈折損也閲賣也謂損所閱賣之物價也賈音古〉士君子不爲貧
窮怠乎道
體恭敬而心忠信術禮義而情愛人〈術法也〉
橫行天下雖困四夷人莫不貴〈橫行不順理而行也困窮也言〉
〈所至皆貴也〉勞苦之事則爭先饒樂之事則能讓
端慤誠信拘守而詳〈拘守謂守而勿失詳謂審於事也〉橫行天
下雖困四夷人莫不任體倨固而心執詐
術順墨而精雜汙〈倨傲也固鄙固順墨當爲愼墨愼謂齊宣王時處士慎到也其術本黃老〉
〈歸刑名先申韓其意相似多明不尚賢不使能之道箸書四十一篇墨翟宋人號墨子墨子箸書三十五篇其術多務儉嗇精〉
〈當爲情雜汗謂非禮義之言也〉橫行天下雖達四方人莫不賤
勞苦之事則偷儒轉脫〈偷謂苟避於事儒亦謂懦弱畏事皆嬾惰之義或曰〉
〈偷當爲輸揚子雲方言云儒輸愚郭璞注謂懦㦏也又雲解輸儒謂懦之人苟求免於事之義〉饒樂之
事則佞兊而不曲〈兊恱也言侫恱於人以求饒樂之事不曲謂直取之也〉辟違
而不慤〈乖僻違背不能端慤誠信辟讀爲僻〉程役而不録〈程功程役勞役錄檢〉
〈束也於功程及勞役之事怠隋而不檢束言不能拘守而詳也〉橫行天下雖達四方
人莫不棄
行而供冀非漬淖也〈供恭也冀當爲翼凡行自當恭敬非謂漬於泥淖也人在〉
〈泥淖中則兢兢然或曰李廵注爾雅冀州曰冀近也恭近謂不敢放誕也〉行而俯頃非擊
戾也〈擊戾謂頃曲戾不能仰者也擊戾猶言了戾也〉偶視而先俯非恐
懼也〈偶視對視也〉然夫士欲獨脩其身不以得罪
於此俗之人也
夫驥一日而千里駑馬十駕則亦及之矣
將以窮無窮逐無極與其折骨絶筋終身
不可以相及也將有所止之則千里雖逺
亦或遲或速或先或後胡爲乎其不可以
相及也不識步道者將以窮無窮逐無極
與意亦有所止之與〈歩行〉夫堅白同異有厚無
厚之察非不察也〈此言公孫龍惠施之曲說異理不可爲法也堅白謂離堅白也公孫〉
〈堅白論曰堅白石三可乎曰不可二可乎曰可謂目視石但見白不知其堅則謂之白石手觸石則知其堅而不知其白則謂〉
〈之堅石是堅白終不可合爲一也司馬彪曰堅白謂堅石非石白馬非馬也同異謂使異者同同者異或曰即莊子所謂大同〉
〈而與小同異此之謂小同異言同在天地之間故謂之大同物各有種類所同故謂之小同是大同與小同異也此略舉同異〉
〈故曰此之謂小同異莊子又曰萬物畢同畢異此之謂大同異言舊物緫謂之物莫不皆同是萬物畢同若分而別之則人耳目臯〉
〈口靣體草木枝葉花實無不皆異是物畢異也此具舉同異故曰此之謂大同異莊子又曰無厚不可積也其大千里無厚謂厚之〉
〈極不可爲厚薄也不可積言其委積至多不可復積也凡無厚不可積因於有厚可積故得其大千里千里者舉大之極也〉
然而君子不辯止之也〈止而不爲〉𠋣魁之行非不
難也然而君子不行止之也〈𠋣竒也竒讀爲竒偶之竒方言云秦晉之〉
〈閒凡物體全而不具謂之𠋣魁大也𠋣魁皆謂偏僻狂怪之行莊子曰南方有𠋣人曰黃繚也〉故學曰遲
彼止而待我我行而就之〈學曰謂爲學者傳此言也遲待也直吏反〉
則亦或遲或速或先或後胡爲乎其不可
以同至也故蹞歩而不休跛鼈千里累土
而不輟丘山崇成厭其源開其瀆江河可
竭〈厭塞也音一渉反瀆水竇也〉一進一退一左一右六驥不致
〈言不齊故不能致道路也〉彼人之才性之相縣也豈若跛鼈
之與六驥足哉然而跛鼈致之六驥不致
是無他故焉或爲之或不爲爾
道雖邇不行不至事雖小不爲不成其爲
人也多暇日者其出入不逺矣〈多暇日謂怠惰出入謂道路所至也〉
好法而行士也〈好法而能行則謂之士士事也謂能治其事也〉篤志而體君
子也〈厚其志而知大體者也〉齊明而不竭聖人也〈齊謂無偏無頗〉
〈也不竭不窮也書曰成湯克齊聖廣淵〉
人無法則倀倀然〈倀倀無所適貌言不知所措履禮記曰倀倀乎其何之〉有
法而無志其義則渠渠然〈渠讀爲遽古字渠遽通渠渠不寛泰之貌〉
〈志識也不識其義謂但拘守文字而巳〉依乎法而又深其類然後溫
溫然〈深其類謂深知統類溫溫有潤澤之貌舉類君子所難故屢言之也〉
禮者所以正身也師者所以正禮也無禮
何以正身無師吾安知禮之爲是也禮然
而然則是情安禮也師雲而雲則是知若師
也情安禮知若師則是聖人也〈情安禮謂若天性所安不以學〉
〈也行不違禮言不違師則與聖人無異言師法之效如此也〉故非禮是無法也非
師是無師也〈無師謂不以師爲師〉不是師法而好自用
譬之是猶以盲辨色以聾辨聲也舍亂妄
無爲也〈舍除也除亂妄之人孰肯爲此也〉故學也者法禮也夫師
以身爲正儀而貴自安者也〈效師之禮法以爲正儀如性之所安斯爲〉
〈貴也禮或爲體〉詩云不識不知順帝之則此之謂也
〈詩大雅皇矣之篇引此以喻師法暗合天道如文王雖未知已順天之法則也〉
端愨順弟則可謂善少者矣〈弟與悌同〉加好學
遜敏焉則有鈞無上可以爲君子者矣〈既好〉
〈學遜敏又有鈞平之心而無上人之意則可以爲君子矣或曰有鈞無上四字耳〉偷儒憚事無
廉恥而嗜乎飲食則可謂惡少者矣〈偷儒憚事皆謂〉
〈懦弱怠惰畏勞苦之人也〉加惕悍而不順險賊而不弟焉〈韓侍〉
〈郎雲惕與蕩同字作心邊易謂放蕩兇悍也〉則可謂不詳少者矣雖䧟
刑戮可也〈詳當爲祥〉老老而壯者歸焉〈老老謂以老爲老而尊敬之也〉
〈孟子曰伯夷太公二老者天下之達老是天下之父也其父歸之其子焉住矣〉不窮窮而通者積
焉〈窮者則寛而容之不迫蹙以苛政謂惠䘏鰥寡窮匱也積填委也既然則通者歸亦多矣覆巢毀卵則鳳皇不至竭〉
〈澤涸魚則蛟龍不遊義與此同〉行乎㝠㝠而施乎無報而賢不
肖一焉〈行乎㝠㝠謂行事不務求人之知施乎無報謂施不務報如此賢不肖同慕而歸之〉人有此
三行雖有大過天其不遂乎〈若不幸而有過天亦祐之矣此固不宜有〉
〈大災也〉
君子之求利也略其逺害也早其避辱也
懼其行道理也勇
君子貧窮而志廣富貴而體恭安燕而血氣
不惰勞勌而容貌不枯怒不過奪喜不過
予〈予賜也周禮八柄三曰予以馭其幸〉君子貧窮而志廣隆仁
也〈仁愛之心厚故所思者廣言務於逺大濟物也〉富貴而體恭殺埶也〈滅權埶之〉
〈威故形體恭謹殺所介反〉安燕而血氣不惰柬理也〈柬與簡同言柬擇其〉
〈事理所宜而不務驕逸故雖安燕而不至怠惰〉勞勌而容貌不枯好交
也〈以和好交接於物志意常泰也〉怒不過奪喜不過予是法勝
私也〈以公滅私故賞罰得中也〉書曰無有作好遵王之道無
有作惡遵王之路此言君子之能以公義
勝私慾也〈書洪範之辭也〉

荀子卷第一

