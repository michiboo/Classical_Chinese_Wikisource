
荀子卷第十三
　　　　　登仕郎守大理評事揚　倞　注
禮論篇第十九〈舊目録第二十三今升在論議之中於文爲比〉
禮起於何也曰人生而有欲欲而不得則
不能無求求而無度量分界則不能不爭
〈分扶問反〉爭則亂亂則窮〈窮謂計無所出〉先王惡其亂也故
制禮義以分之以養人之欲給人之求〈有分然後〉
〈欲可養求可給〉使欲必不窮乎物物必不屈於欲兩
者相持而長是禮之所以起也〈屈竭也先王爲之立中道故爲〉
〈不盡於物物不竭於欲欲與物相扶持故能長久是禮所起之本意也〉故禮者養也芻
豢稻粱五味調香所以養口也椒蘭芬芳
所以養鼻也彫刻鏤黼黻文章所以養
目也鍾鼓管磬琴瑟竽笙所以養耳也䟽
房檖䫉越席牀第几筵所以養體也〈䟽通也䟽房通〉
〈明之房也䫉古貌字檖䫉未詳或曰檖讀爲䆳貌廟也廟者宮室尊嚴之名或曰貌讀爲邈言屋宇深䆳𬗟邈也第牀棧〉
〈也越席剪蒲蓆也古人所重司馬貞曰疏䆫也〉故禮者養也君子既得其
養又好其別曷謂別曰貴賤有等長㓜有
差貧富輕重皆有稱者也〈稱謂各當其宜尺證反〉故天
子大路越席所以養體也側載睪芷所以
養鼻也前有錯衡所以養目也和鸞之聲
歩中武象趨中韶護所以養耳也〈並解在正論篇〉龍
旗九斿所以養信也〈龍旗畫龍於旗爾雅曰素升龍於縿練斿九旗正幅爲絲〉
〈斿所以屬之者也信謂使萬人見而信之識至尊也養猶奉也〉寢兕〈謂武士寢處於甲冑也〉持
虎〈謂以虎皮爲弓衣武士執持者也詩曰虎暢鏤膺劉氏雲𦘕虎於旍竿及楯等也〉蛟韅〈韅馬腋之〉
〈革蓋象蛟形徐廣曰以鮫魚皮爲之〉絲末〈末與簚同禮記曰君羔簚虎犆鄭雲覆苓也絲簚蓋織絲爲之〉
〈簚亡狄反〉彌龍所以養威也〈彌如字又讀爲弭弭末也謂金飾衡軛之末爲龍首〉
〈也徐廣曰乗輿車以金薄繆龍爲輿𠋣較交虎伏軾龍首銜軛〉故大路之馬必倍
至敎順然後乗之所以養安也〈倍至謂倍加精至也或以〉
〈必倍爲句倍謂反之車在馬前令馬孰識車也至極敎順然後乗之備驚奔也〉孰知夫出死要
節之所以養生也〈孰甚也出死出身死冦難也要節自要約以節義謂立節也使孰便〉
〈甚知其出死要節盡忠於君是乃所以受祿養生也若不能然則亂而不保其生也要一遙反〉孰知夫
出費用之所以養財也〈費用財以成禮謂問遺之屬是乃所以求奉養其財〉
〈不相侵奪也〉孰知夫恭敬辭讓之所以養安也〈無恭〉
〈敬辭讓則亂而不安也〉孰知夫禮義文理之所以養情也
〈無禮義文理則縱情性不知所歸也〉故人苟生之爲見若者必死
〈言苟唯以生爲所見不能出死要節若此者必死也〉苟利之爲見若者必害
〈苟唯以利爲所見不能用財以成禮若此者必遇害也〉苟怠惰偷懦之爲安
居若者必危〈懦讀爲儒言苟以怠惰爲安居不能恭敬辭讓若此者必危也〉苟情
說之爲樂若者必滅〈說讀爲恱言苟以情恱爲樂不知禮義文理恣其所欲若〉
〈此者必滅亡也〉故人一之於禮義則兩得之矣一之
於情性則兩喪之矣〈專一於禮義則禮義情性兩得專一於情性則禮義〉
〈情性兩喪也〉故儒者將使人兩得之者也墨者將
使人兩喪之者也是儒墨之分也
禮有三本天地者生之本也先祖者類之
本也〈類種〉君師者治之本也無天地惡生無
先祖惡出無君師惡治三者偏亡焉無安
人〈偏亡謂闕一也〉故禮上事天下事地尊先祖而隆
君師是禮之三本也〈所以奉其三本〉故王者天太祖
〈謂以配天也太祖若周之后稷〉諸侯不敢壞〈謂不祧其廟若魯周公史記作不敢懷司馬貞〉
〈雲思也蓋誤耳〉大夫士有常宗〈繼別子之後爲族人所常宗百世不遷之大宗也別子若〉
〈魯三桓也〉所以別貴始貴始得之本也〈得當爲徳言德之本〉
〈在貴始穀梁傳有此語〉郊止乎天子而社止於諸侯道
及士大夫〈道通也言社自諸侯通及士大夫也或曰道行神也祭法大夫適士皆得祭門及行史記道作〉
〈蹈亦作㗖司馬貞曰㗖音含苞也言士大夫皆得苞立社倞謂當是道誤爲蹈傳寫又誤以蹈爲㗖耳〉所以
別尊者事尊卑者事卑宜大者巨宜小者
小也故有天下者事十世〈十當爲七穀梁傳作天子七廟〉有一
國者事五世有五乗之地者事三世〈古者十里爲成〉
〈成出革車一乗五乗之地謂大夫有菜地者得立三廟也〉有三乗之地者事二
世〈祭法所謂適士立二廟也〉持手而食者不得立祭廟〈持其〉
〈手而食謂農工食力也〉所以別積厚積厚者流澤廣積
薄者流澤狹也〈積與績同功業也穀梁傳僖公十五年震夷伯之廟夷伯魯大夫因此以〉
〈見天子至於士皆有廟也天子七廟諸侯五大夫三士二故德厚者流光德薄者流卑是以貴始徳之本也〉大饗
尚𤣥尊俎生魚先大羹貴食飲之本也〈大饗〉
〈祫祭先王也尚上也𤣥酒水也大羮肉汁無鹽梅之味者也本謂造飲食之初禮記曰郊血大饗腥也〉饗尚
𤣥尊而用酒醴先黍稷而飯稻梁〈饗與享同四時〉
〈享廟也用謂酌獻也以𤣥酒爲上而獻以酒醴先陳黍稷而後飯以稻梁也〉祭齊大羮而
飽庶羞貴本而親用也〈祭月祭也齊讀爲嚌至齒也謂屍舉大羮但至〉
〈齒而已矣至庶羞而致飽也用謂可用食也〉貴本之謂文親用之謂
理〈文謂脩飾理謂合宜〉兩者合而成文以歸大一夫是
之謂大隆〈貴本親用兩者相合然後備成文理大讀爲太太一謂太古時也禮記曰夫禮必本於太〉
〈一言雖備成文理然猶不忘本而歸於太一是謂大隆於禮司馬貞曰隆盛也得禮文理歸於太一是禮之盛也〉故
尊之尚𤣥酒也俎之尚生魚也豆之先大
羹也一也〈一謂一於古也此以象太古時皆貴本之義故云一也〉利爵之不醮
也成事之俎不甞也三臭之不食也一也
〈醮盡也謂祭祀畢告利成利成之時其爵不卒奠子筵前也史記作不啐成事謂屍既飽禮成不甞其爼儀禮〉
〈屍又三飯上佐食受屍牢肺正脊加於肵是臭謂歆其氣謂食畢也許又反皆謂禮畢無文飾復歸於朴亦象〉
〈太古時也史記作三侑之不食司馬貞雲禮祭必立侑以勸屍食至三飯而止每飯有侑一人故曰三侑既是〉
〈勸屍故不自食也〉昏之未發齊也太廟之未入屍也
始卒之未小斂也一也〈皆謂未有威儀節文象太古時也史記作大昏〉
〈之未廢齊也司馬貞曰廢齊謂㛰禮父親醮子而迎故曲禮雲齊戒以告神此三者皆禮之初始質而未備〉
〈故云一也〉大路之素未集也郊之麻絻也喪服之
先散麻也一也〈大路殷祭天車王者所乗也未集不集丹漆也禮記雲大路素而越席又曰丹〉
〈漆彫幾之美素車之乗麻絻績麻爲冕所謂大裘而冕不用袞龍之屬也士喪禮始死主人散帶垂長三尺史記作大　路〉
〈之素幬司馬貞曰幬音稠謂車蓋素帷赤質者也〉三年之喪哭之不文也
淸廟之歌一倡而三歎也縣一鍾尚拊之
膈朱而通越也一也〈不文謂無曲折也禮記曰斬衰之哭若往而不反淸廟之〉
〈歌謂工以樂歌淸廟之篇也一人倡三人歎言和之者寡也縣一鍾比於編鍾爲簡略也尚拊之膈未詳或曰尚謂上古也拊樂器〉
〈名膈擊也即所謂戞擊鳴球搏拊琴瑟也尚古樂所以示質也揚子雲長楊賦曰拮膈鳴球韋昭曰古文膈爲擊或曰膈當爲〉
〈特大戴禮作搏拊一名相禮記曰治亂以相拊所以輔樂相亦輔之義書曰搏拊琴瑟孔安國曰拊以韋爲之實之以糠所以節樂也周〉
〈禮大祭祀登歌令奏擊拊司馬貞說拊鬲謂懸鍾格也不擊其鍾而拊其格不取其聲示質也朱䟽越鄭𤣥雲朱練朱也練〉
〈則聲濁越瑟底孔也畫䟽之所以發越其聲故謂之越踈通之使聲遲也史記作洞越或曰隔讀爲戞也〉凡禮始乎
稅成乎文終乎恱校〈史記作始乎脫成乎文終乎稅言禮始於脫略成於文飾終乎稅減〉
〈禮記曰禮主其減校未詳大戴禮作終於隆盛也〉故至備情文俱盡〈情文俱盡乃爲禮之至備〉
〈情謂禮意喪主哀祭主敬之類文謂禮物威儀也〉其次情文代勝〈不能至備或文勝於情情〉
〈勝於文是亦禮之次也〉其下復情以歸大一也〈雖無文飾但復情以歸質素是〉
〈亦禮也若潢汙行潦之水可薦於神也〉天地以合日月以明四時以序
星辰以行江河以流萬物以昌好惡以節
喜怒以當〈言禮能上調天時下節人情若無禮以分別之則天時人事皆亂也昌謂各遂其生也〉
以爲下則順以爲上則明萬物變而不亂
貳之則喪也禮豈不至矣哉〈禮在下位則使人順在上位則治萬〉
〈變而不亂貳謂不一在禮喪亡也〉立隆以爲極而天下莫之能
損益也〈立隆盛之禮以極盡人情使天下不復更能損益也〉本末相順〈司馬貞曰〉
〈禮之盛文理合以歸太一禮之殺復情以歸太一是本末相順也〉終始相應〈司馬貞曰禮始於脫略終〉
〈於稅亦殺也殺亦脫略是終始相應也〉至文以有別至察以有說〈言禮〉
〈之至文以其有尊卑貴賤之別至察以其有是非分別之說司馬貞曰說音悅言禮之至察有以明鴻殺委曲之情文足〉
〈以恱人心也〉天下從之者治不從者亂從之者安
不從者危從之者存不從者亡小人不能
測也禮之理誠深矣堅白同異之察入焉
而溺其理誠大矣擅作典制辟陋之說入
焉而喪其理誠高矣暴慢恣睢輕俗以爲
髙之屬入焉而隊〈隊古墜字墮也以其深故能使堅白者溺以其大故能使擅作者喪〉
〈以其高故能使暴慢者墜司馬貞曰恣睢毀訾也〉故繩墨誠陳矣則不
可欺以曲直衡誠縣矣則不可欺以輕重
規矩誠設矣則不可欺以方圎君子審於
禮則不可欺以詐僞故繩者直之至衡者
平之至規矩者方圎之至禮者人道之極
也然而不法禮不足禮謂之無方之民法
禮足禮謂之有方之士〈足謂無闕失方猶道也〉禮之中焉
能思索謂之能慮禮之中焉能勿易謂之
能固〈勿易不變也若不在禮之中雖能思索勿易猶無益〉能慮能固加好者
焉斯聖人矣故天者髙之極也地者下之極也
無窮者廣之極也〈東西南北無窮〉聖人者道之極也
故學者固學爲聖人也非特學爲無方之
民也禮者以財物爲用〈以貢獻問遺之類爲行禮之用也〉以貴
賤爲文〈以車服旗章爲貴賤文飾也〉以多少爲用〈多少異制所以別上下也〉
以隆殺爲要〈隆豐厚殺減降也要當也禮或厚或薄唯其所當爲貴也〉文理繁
情用省是禮之隆也〈文理謂威儀情用謂忠誠若享獻之禮賔主百拜情唯主敬文〉
〈過於情是禮之隆盛也〉文理省情用繁是禮之殺也〈若尊之尚〉
〈𤣥酒本於質素情過於文雖減殺是亦禮也〉文理情用相爲內外表裏
並行而雜是禮之中流也〈或豐或殺情文代勝並行相雜是禮之中流中〉
〈流言如水之淸濁相混也〉故君子上致其隆下盡其殺而中
處其中〈君子知禮者致極也言君子於大禮則極其隆厚小禮則盡其隆殺中用得其中皆不失禮也〉
歩驟馳騁厲鶩不外是矣是君子之壇宇
宮廷也〈厲鶩疾鶩也史記作廣鶩言雖馳騁不出於隆殺之間壇宇宮廷已解於上〉人有
是士君子也外是民也〈是猶此也民民氓無所知者〉於是其
中焉方皇周挾曲得其次序是聖人也〈方皇〉
〈讀爲仿偟猶俳徊也挾讀爲浹匝也言於是禮之中徘徊周匝委曲皆得其次序而不亂是聖人也〉故厚者
禮之積也太者禮之廣也髙者禮之隆
也明者禮之盡也〈聖人所以能厚重者由積禮也能𢎞大者由廣禮也崇髙〉
〈者由隆禮也明察者由盡禮也司馬貞曰言君子聖人有厚大之徳則爲之所歸積益𢎞廣也〉詩曰禮
儀卒度𥬇語卒獲此之謂也〈引此明有禮動皆合〉
〈冝也〉
禮者謹於治生死者也〈謹嚴〉生人之始也死人
之終也終始俱善人道畢矣故君子敬始
而愼終終始如一是君子之道禮義之文
也夫厚其生而薄其死是敬其有知而慢
其無知也是姦人之道而倍叛之心也君
子以倍叛之心接臧榖猶且羞之而況以
事其所隆親乎〈臧已解在王霸篇莊子曰臧與穀相與牧羊音義雲孺子曰穀或曰〉
〈榖讀爲鬭榖於菟之榖榖乳也謂哺乳小兒也所隆親所厚之親也〉故死之爲道也
一而不可得再復也臣之所以致重其君子
之所以致重其親於是盡矣〈以其一死不可再復臣子於極重之道不〉
〈可不盡也〉故事生不忠厚不敬文謂之野〈忠厚忠心篤厚〉
〈敬文恭敬有文飾野野人不知禮者也〉送死不忠厚不敬文謂之
瘠〈瘠薄〉君子賤野而羞瘠故天子棺槨十重
諸侯五重大夫三重士再重〈禮記雲天子之棺四重水兕革棺被之其〉
〈厚三寸杝棺一梓棺二四者皆周棺束縮二衡三衽毎束一栢槨以端長六尺又禮器曰天子七月而葬五重八翣鄭雲五重〉
〈謂杭木與茵也今雲十重蓋以棺槨與杭木合爲十重也諸侯已下與禮記多少不同未詳也〉然後皆有
衣衾多少厚薄之數皆有翣菨文章之等
以敬飾之〈衣謂衣衾禮記所謂君陳衣於庭百稱之比者也衾謂君錦衾大夫縞衾士緇衾也〉
〈食謂遣車所苞遣奠也翣菨當爲蔞翣鄭康成雲蔞翣棺之牆飾也翣以木爲衣以白布畫爲雲氣如今之攝〉
〈也周禮縫人衣翣柳之材鄭雲必先衣其木乃以張飾也柳之言聚也諸飾所聚柳以象宮室也劉熙釋名〉
〈雲輿棺之車其蓋曰柳文章之等謂君龍帷三池振容黼荒火三列黻三列素錦褚加帷荒纁紐六齊五采五〉
〈具黼翣二黻翣二畫翣二皆戴圭魚躍拂池君纁戴六纁披六大夫已下各有差也〉使生死終始
若一一足以爲人願是先王之道忠臣孝子
之極也〈生死如一則人願皆足忠孝之極在此也〉天子之喪動四海屬
諸侯諸侯之喪動通國屬大夫大夫之喪
動一國屬修士修士之喪動一郷屬朋友
〈屬謂付託之使主喪也通國謂　通好之國也一國謂同在朝之人也修士士之進修者謂上士也一郷謂一郷內之姻族也〉
〈春秋傳曰天子七月而葬同軌畢至諸侯五月而葬同盟至大夫三月同位至士踰月外姻至〉庶人之喪
合族黨動州里刑餘罪人之喪不得合族
黨獨屬妻子棺槨三寸衣衾三領不得飾
棺不得晝行以昬殣凡縁而往埋之〈刑餘遭刑之餘〉
〈死也墨子曰桐棺三寸葛以爲緘趙簡子亦云然則厚三寸刑人之棺也喪大記士陳衣於序東三十稱今雲三領〉
〈亦貶損之甚也殣道死人也詩曰行有死人尚或殣之今昬殣如掩道路之死人惡之甚也凡常也縁因也言其妻〉
〈子如常日其所服而埋之不更加絰杖也今猶謂無盛飾爲縁身也〉反無哭泣之節無
衰麻之服無親䟽月數之等各反其平各
復其始已葬埋若無喪者而止夫是之謂
至辱〈此蓋論墨子薄葬是以至辱之道奉君父也〉禮者謹於吉凶不相
厭者也〈厭掩也烏甲反謂不使相侵掩也或曰不使相厭惡非也〉紸纊聽息之時
則夫忠臣孝子亦知其閔已〈紸讀爲注注纊即屬纊也言此時知〉
〈其必至於憂閔也或曰紸當爲絓絓古化反以爲黊字非也〉然而殯歛之具未有
求也〈所謂不相厭也〉垂涕恐懼然而幸生之心未巳持
生之事未輟也卒矣然後作具之〈作之具之〉故雖
備家必踰日然後能殯三日而成服〈備豐足也〉然
後告遠者出矣備物者作矣故殯久不過
七十日速不損五十日〈此皆據士喪禮首尾三月者也損減也〉是
何也曰遠者可以至矣百求可以得矣百
事可以成矣其忠至矣其節大矣其文備
矣〈忠誠也節人子之節也文器用儀制也子思曰喪三日而殯凡附於身者必誠必信勿之有悔焉耳三月而葬凡附於棺〉
〈者必誠必信勿之有悔焉耳〉然後月朝日月夕宅然後
葬也〈月朝月初也月夕月末也先日知其期然後宅此大夫之禮也士則筮宅士喪禮先筮宅後日此之月〉
〈朝日月夕宅未詳也〉當是時也其義止誰得行之其義
行誰得止之〈聖人爲之節制使賢者抑情不肖者企及〉故三月之葬殯
其䫉以生設飾死者也殆非直留死者以
安生也〈䫉象也言其象以生之所設器用飾死者三月乃能備也〉是致隆思慕
之義也
卒禮之凡〈凡謂常道〉變而飾〈謂殯歛每加飾〉動而遠〈禮記子游雲飯〉
〈於牖下小歛於戸內大歛於阼殯於客位祖於庭葬於墓所以即遠也〉久而平〈久則哀殺如平常也〉故
死之爲道也不飾則惡惡則不哀尒則翫
〈尒與邇同翫戲狎也〉翫則厭厭則忘忘則不敬一朝而
喪其嚴親而所以送葬之者不哀不敬則
嫌於禽獸矣君子恥之故變而飾所以滅
惡也動而遠所以遂敬也〈遂成也邇則懼敬不成也〉久而平
所以優生也〈優養生者謂送死有巳復生有節也〉禮者斷長續短
損有餘益不足達愛敬之文而滋成行義之美
者也〈皆謂使賢不肖得中也賢者則達愛敬之文而巳不至於滅性不肖者用此成行義之美不至於禽獸也〉
故文飾麤惡聲樂哭泣恬愉憂戚是反也
〈是相反也〉然而禮兼而用之時舉而代御〈御進用也時吉則吉時凶〉
〈則凶也〉故文飾聲樂恬愉所以持平奉吉也麤
衰哭泣憂戚所以持險奉凶也〈持扶助也險謂不平之時〉故
其立文飾也不至於窕冶〈窕讀爲姚姚冶妖美也〉其立麤
衰也不至於瘠棄〈立麤衰以爲居喪之飾亦不使羸瘠自棄〉其立聲
樂恬愉也不至於流淫惰慢其立哭泣哀
戚也不至於隘懾傷生是禮之中流也〈隘窮也懾〉
〈猶戚也之怯反中流禮之中道也〉故情貌之變足以別吉凶明貴
賤親䟽之節期止矣〈期當爲斯〉外是姦也雖難君
子賤之故量食而食之量要而帶之相高
以毀瘠是姦人之道也非禮義之文也非孝
子之情也將以有爲者也〈非禮義之節文孝子之眞情將有作爲以邀名〉
〈求利若演門也〉故說豫娩澤憂戚萃惡是吉凶憂愉
之情發於顔色者也〈說讀爲恱豫樂也娩媚也音晚澤顔色潤澤也萃與顇同惡顔〉
〈色惡也發見也〉歌謡謸笑哭泣諦號是吉凶憂愉之
情發於聲音者也〈謸與傲同戲謔也說文雲謸悲聲與此義不同諦讀爲啼管子〉
〈曰豕人立而啼古字通用號胡刀反〉芻豢稻粱酒醴餰鬻魚肉菽
藿酒漿是吉凶憂愉之情發於食飲者也
〈餰鬻菽藿喪者之食〉卑絻黼黻文織資麤衰絰菲繐菅
屨是吉凶憂愉之情發於衣服者也〈卑絻與禆冕同〉
〈衣裨衣而服冕也裨之言卑也天子六服大裘爲上其餘爲卑以事尊卑服之諸侯以下皆服焉文織染絲織爲文章也資與〉
〈𪗋同即齊衰也麤麤布也今麤布亦謂之資菲草衣蓋如蓑然或當時喪者有服此也繐繐衰也鄭𤣥雲繐衰小功之縷四升〉
〈半之衰也凡布細而踈者謂之繐今南陽有鄧繐布菅茅也春秋傳曰晏子杖菅屨也〉䟽房檖
䫉越席牀第几筵屬茨倚廬席薪枕塊是
吉凶憂愉之情發於居處者也〈茨蓋屋草也屬茨令茨相〉
〈連屬而已至踈漏也𠋣廬鄭雲𠋣木爲廬謂一邊著地如𠋣物者既葬柱楣𡍼廬也〉兩情者人
生固有端焉〈兩情謂吉與凶憂與愉言此兩情固自有端緒非出於禮也〉若夫斷
之繼之博之淺之益之損之類之盡之盛
之美之使本末終始莫不順比純備足以
爲萬世則則是禮也〈人雖自有憂愉之情必須禮以節制進退然後終始〉
〈合冝類之謂觸類而長比附㑹也毗至反〉非順孰修爲之君子莫之
能知也〈順從也孰精也修治也爲作也〉故曰性者本始材朴也僞
者文理隆盛也無性則僞之無所加無僞
則性不能自美〈之往〉性僞合然後成聖人之
名一天下之功於是就也〈一謂不分散言性僞合然後成聖人之名〉
〈也〉故曰天地合而萬物生隂陽接而變化
起性僞合而天下治天能生物不能辨物
也地能載人不能治人也宇中萬物生人
之屬待聖人然後分也詩曰懷柔百神及
河喬嶽此之謂也〈引此喻聖人能並治之詩周頌時邁之篇〉卒禮者
以生者飾死者也大象其生以送其死也
故如死如生如存如亡終始一也〈不以死異於生亡異於存〉
始卒沐浴鬠體飯唅象生執也〈儀禮鬠用組鄭雲用組組〉
〈束髮也古文鬠皆爲括體謂爪揃之屬士喪禮主人左扱米實於右三實一貝左中亦如之凡實米唯盈鄭雲於右〉
〈屍口之右唯盈取滿而已是飯唅之禮也象生執謂象生時所執持之事執或爲持〉不沐則濡櫛
三律而止不浴則濡巾三式而止〈律理髮也今秦俗猶〉
〈以批髪爲栗濡濕也式與拭同士喪禮屍無有不沐浴者此雲蓋末世多不備禮也〉充耳而設瑱
〈士喪禮瑱用白纊鄭雲瑱充耳纊新綿也〉飯以生稻唅以槁骨反生
術矣〈生稻禾也槁枯也槁骨貝也術法也前說象其生此已下說反於生之法〉設褻衣襲
三稱縉紳而無鈎帶矣〈縉與搢同扱也紳大帶也縉紳謂扱笏於帶鈎鈎帶〉
〈帶之鈎所用弛張也今不復解脫故不設鈎也褻衣親身之衣也士喪禮飯唅後乃襲三稱明衣不在筭設韐帶搢〉
〈笏禮記曰季康子之母死陳褻衣鄭𤣥雲褻衣非上服陳之將以斂〉設掩面儇目鬠
而不冠笄矣〈士喪禮掩用練帛廣終幅長五尺儇與還同繞也士喪禮幎目用緇〉
〈方尺二寸䞓裏著　組繫幎讀如縈縈與還義同鬠而不笄謂但鬠髪而已不加冠及笄也士喪禮笄用桑又雲鬠〉
〈用組乃笄此雲不笄或後世略也〉書其名置於其重則名不見而
柩獨明矣〈書其名於旌也士喪禮爲銘各以其物亡則以緇長半幅䞓末長終幅廣三寸書銘〉
〈於末曰某氏某之柩重以木爲之長三尺夏祝取飯之餘爲粥盛以二鬲懸於重羃用葦席書其名置於重謂見所書置〉
〈於重則名已無但知其柩也士喪禮祝取銘置於重案銘皆有名此雲無蓋後世禮變今猶然也〉薦器則
冠有鍪而母縱〈薦器薦陳明器也鍪冠捲如兠鍪也縱韜髪者也士冠禮緇纚廣終幅長〉
〈六尺謂明器之冠有如兠鍪加首之形而無韜髮之縱也鍪之言蒙也冒也所以冒首莫侯反或音冒〉甕廡
虛而不實〈旣夕禮甕三醯醢屑甒二醴酒皆有實此雲虛而不實蓋喪禮陳器人器器虛人器實也〉
〈禮記宋襄公葬其夫人醯醢百甕曽子曰既曰明器矣而又實之〉有簟席而無第
〈此言棺中不施牀第大斂小斂則皆有也〉木器不成斵陶器不成物
薄器不成內〈木不成於雕斵不加功也瓦不成於器物不可用也薄器竹葦之器不成內謂〉
〈有其外形內不可用也內或爲用禮記曰竹不成用瓦不成味鄭雲成善也竹不可善用謂邊無縢也味　當作沬靧也〉竿
笙具而不和琴瑟張而不均〈鄭𤣥雲無宮商之調也〉輿藏
而馬反告不用也〈輿謂軼軸也國君謂之輴藏謂埋之也馬謂駕軼軸之馬告示〉
〈也言也士喪禮既啓遷於祖用軸禮記君葬用輴四綍二碑大夫葬用輴二綍二碑士葬用國車皆至葬時埋之〉
具生器以適墓象徙之道也〈生器用器也弓矢盤盂之屬徙遷改〉
〈也徙道其生時之道器當在家今以適墓以象人行不從常行之道更徙他道也〉略而不盡
䫉而不功趨輿而藏之金革轡靷而不入
明不用也〈略而不盡謂簡略而不盡備也䫉形也言但有形䫉不加功精好也趨輿而藏之謂以輿〉
〈趨於墓而藏之趨者速也速藏之意也金謂和鸞革車鞅也說文雲靷所以引軸者也杜元凱雲靷在馬胷或〉
〈曰䫉讀爲邈像也今畫物爲䫉下䫉皆同義〉象徙道又明不用也〈以器適墓〉
〈象其改易生時之器亦所以明不用也〉是皆所以重哀也〈有異生時皆所以重〉
〈孝子之哀也〉故生器文而不功明器䫉而不用〈生器〉
〈生時所用之器旣夕禮曰用器弓矢耒耜兩敦兩杆槃匜之屬明器器塗車芻靈木不成斵竹不成用瓦不成沫〉
〈之屬禮記曰周人兼用之以言不知死者有知無知故雜用生器與明器也〉凡禮事生飾歡
也送死飾哀也祭祀飾敬也師旅飾威也是
百王之所同古今之所一也未有知其所由
來者也故壙壟其䫉象室屋也〈壙墓中壟家也禮記曰適〉
〈墓不登壟䫉猶意也言其意以象生時也或音邈〉棺槨其䫉象版蓋斯象
拂也〈板謂車上障蔽者蓋車蓋也斯未詳象字拂即茀也爾雅釋器雲輿革前謂之鞎後謂之茀郭雲以韋〉
〈靶車軾及後戸也〉無帾絲歶縷翣其䫉以象菲帷幬
尉也〈無讀爲幠幠覆也所以覆屍者也士喪禮幠用衾夷衾是也帾與禇同禮記曰素錦禇又曰禇幕丹質鄭〉
〈雲所以覆棺也絲歶未詳蓋亦喪車之飾也或曰絲讀爲緌禮記曰畫翣二皆載緌鄭雲以五采羽注於翣首也歶讀爲〉
〈魚謂以銅魚懸於池下禮記曰魚躍拂池縷讀爲柳蔞字誤爲縷耳菲謂編草爲蔽蓋古人所用障蔽門戶者今貧〉
〈者猶然或曰菲當爲匪隱也謂隱奧之處也或曰菲讀爲扉戶扇也擣讀爲幬帳之幬尉讀爲罻罻網也帷帳如網〉
〈也〉抗折其䫉以象槾茨番閼也〈旣夕禮陳明器於乘車之西折〉
〈撗覆之抗木撗三縮土五無簀事畢加之壙上以承抗席抗禦也所以禦止土者槾扞也茨蓋屋也槾茨猶墍茨也槾莫〉
〈干反番讀爲藩籬　也閼謂門戸壅閼風塵者抗所以禦土折所以承抗皆不使外物侵內有象於槾茨藩閼也〉故
卒禮者無他焉明死生之義送以哀敬而
終周藏也故葬埋敬葬其形也〈葬也者藏也所以爲葬埋之禮〉
〈敬藏其形體也〉祭祀敬事其神也其銘誄繫世敬傳
其名也〈銘謂書其功於器物若孔悝之鼎銘者誄謂誄其行狀以爲謚也繫世謂書其傳襲若今之譜諜也皆所〉
〈以敬傳其名於後世也〉事生飾始也送死飾終也終始具
而孝子之事畢聖人之道備矣
刻死而附生謂之墨刻生而附死謂之惑
〈刻損減附増益也墨子之法惑謂惑亂過禮也〉殺生而送死謂之賊〈殉葬殺人與賊〉
〈同也〉大象其生以送其死使死生終始莫不
稱宜而好善是禮義之法式也儒者是矣
三年之喪何也曰稱情而立文〈鄭康成雲稱人之情輕重而制〉
〈其禮也〉因以飾羣別親䟽貴賤之節而不可益
損也故曰無適不易之術也〈羣別謂羣而有別也適往也無〉
〈往不易言所至皆不可易此術或曰適讀爲敵〉創巨者其日久痛甚者
其瘉遲三年之喪稱情而立文所以爲至
痛極也〈創傷也楚良反日久瘉遲互言之也皆言久乃能平故重喪必待三年乃除亦爲至痛之極不〉
〈可朞月而已〉齊衰苴杖居廬食粥席薪枕塊所
以爲至痛飾也〈禮記斬衰苴杖苴謂以苴惡死竹爲之杖鄭雲飾情之章表也〉三年
之喪二十五月而畢哀痛未盡思慕未忘
然而禮以是斷之者豈不以送死有已復
生有節也哉〈斷決也丁亂反鄭雲復生謂除喪反生者之事也〉凡生乎天
地之閒者有血氣之屬必有知有知之屬
莫不愛其類今夫大鳥獸則失亡其羣匹
越月踰時則必反鈆過故郷則必徘徊焉
鳴號焉躑躅焉踟躕焉然後能去之也〈鈆與㳂同〉
〈循也禮記作反廵過其故郷徘徊旋飛翔之貌躑躅以足擊地也踟躕不能去之貌〉小者是燕爵
猶有啁噍之頃焉然後能去之〈燕爵與鷰雀同〉故有
血氣之屬莫知於人故人之於其親也至
死無窮〈鳥獸猶知愛其羣匹良久乃去況人有生之最智則於親喪悲哀之情至死不窮已故以三年〉
〈節之也〉將由夫愚陋淫邪之人與則彼朝死而
夕忘之然而縱之則是曾鳥獸之不若也
彼安能相與羣居而無亂乎將由夫脩飾
之君子與則三年之喪二十五月而畢若駟
之過隙然而遂之則是無窮也〈隙壁孔也鄭雲喻疾也遂〉
〈之謂不時除也〉故先王聖人安爲之立中制節一使
足以成文理則舍之矣〈禮記作焉爲之立中制節鄭雲焉猶然立中制〉
〈節謂服之年月也舍除也王肅雲一皆也〉然則何以分之〈分半也半於三年矣〉曰至
親以朞斷〈斷決也鄭雲言服之正雖至親皆期而除也〉是何也〈鄭雲問服斷於期之〉
〈義也〉曰天地則已易矣四時則已徧矣其在
宇中者莫不更始矣〈宇中者謂萬物〉故先王案以此
象之也然則三年何也〈鄭雲法此變易可以期何乃三年爲〉曰加
隆焉案使倍之故再期也〈鄭雲言於父母加厚其恩使倍期也〉由
九月以下何也〈由從也從大功以下也〉曰案使不及也〈鄭雲〉
〈言使其恩不若父母〉故三年以爲隆緦小功以爲殺期
九月以爲閒〈隆厚也殺減也所介反閒則其閒也古莧反情在隆殺之閒也〉上取
象於天下取象於地中取則於人人所以
羣居和一之理盡矣〈鄭雲取象於天地謂法其變易也自三年以至緦皆嵗時〉
〈之數也言既象天地又足以盡人聚居粹厚之恩也〉故三年之喪人道之至
文者也夫是之謂至隆〈至文飾人道使成忠孝鄭雲言三年之喪喪禮之最〉
〈盛也〉是百王之所同古今之所一也〈一謂不變〉君之
喪所以取三年何也〈問君之喪何取於三年之制〉曰君者治
辨之主也文理之原也情貌之盡也相率
而致隆之不亦可乎〈治辨謂能治人使有辨別也文理法理條貫也原本也情志誠〉
〈也貌恭敬也致至也言人所施忠敬無盡於君者則臣下相率服喪而至於三年不亦可乎〉詩曰愷悌
君子民之父母彼君子者固有爲民父母
之說焉父能生之不能養之〈養謂哺乳之也養或爲食〉母
能食之不能敎誨之〈食者嗣也〉君者巳能食之矣
又善敎誨之者也〈食謂祿廩敎誨謂制命也〉三年畢矣哉
〈君者兼父母之恩以三年報之猶未畢也〉乳母飲食之者也而三月慈
母衣被之者也而九月君曲備之者也三
年畢乎哉〈曲備謂兼飲食衣被〉得之則治失之則亂文
之至也〈文謂法度也治亂所繫是有法度之至也〉得之則安失之則危
情之至也〈情謂忠厚謂使人去危就安是忠厚之至也〉兩至者俱積焉
以三年事之猶未足也直無由進之耳〈直但也〉
故社祭社也稷祭稷也〈社土神以勾龍配之稷百榖之神以棄配之但各止〉
〈祭一神而已〉郊者並百王於上天而祭祀之也〈百王百神〉
〈也或神字誤爲王言社稷唯祭一神至郊天則兼祭百神以喻君兼父母者也〉三月之殯何
也〈此殯謂葬也〉曰大之也重之也所致隆也所致
親也將舉錯之遷徙之離宮室而歸丘陵
也先王恐其不文也是以繇其期足之日
也〈所至厚至親將徙而歸丘陵不可急遽無文飾故繇其期足之日然後葬也繇讀為由從也〉故天
子七月諸侯五月大夫三月皆使其須足
以容事事足以容成成足以容文文足以
容備曲容備物之謂道矣〈須待也謂所待之期也事喪具也道者委〉
〈曲容物備物者也〉祭者志意思慕之情也愅詭悒僾
而不能無時至焉〈愅變也詭異也皆謂變異感動之貌悒僾氣不舒憤鬱之〉
〈貌爾雅雲僾悒也郭雲嗚悒短氣也言人感動或憤鬱不能無時而至言有時而至也愅音革悒音邑僾〉
〈音愛〉故人之歡欣和合之時則夫忠臣孝子
亦愅詭而有所至矣〈歡欣之時忠臣孝子則感動而思君親之不得同樂也〉
彼其所至者甚大動也〈言所至之情甚大感動也〉案屈然已
則其於志意之情者惆然不嗛其於禮節
者闕然不具〈屈竭也屈然空然也惆然悵然也嗛足也言若無祭祀之禮空然而已則忠臣〉
〈孝子之情悵然不足禮節又闕然不具也〉故先王案爲之立文尊尊
親親之義至矣〈文謂祭祀節文〉故曰祭者志意思慕
之情也忠信愛敬之至矣禮節文貌之盛
矣苟非聖人莫之能知也聖人明知之士
君子安行之官人以為守百姓以成俗其
在君子以為人道也其在百姓以為事
也〈以為人道則安而行之以為事則畏而奉之〉故鍾鼓管磬琴瑟竽
笙韶夏護武汋箾簡象是君子之所以
為愅詭其所喜樂之文也〈因説祭遂廣言喜樂哀痛敦惡之意本皆〉
〈因於感動而為之文飾也喜樂不可無文飾故制為鍾鼓韶夏之屬箾音朔賈逵曰舞曲名武汋桓皆周頌篇名簡〉
〈未詳象周武王伐紂之樂〉齊衰苴杖居廬食粥席薪枕
塊是君子之所以為愅詭其所哀痛之文
也〈感動其所哀痛而不可無文飾故制為齊衰苴杖之屬言本皆因於感動也〉師旅有制刑
法有等莫不稱罪是君子之所以為愅詭
其所敦惡之文也〈師旅所以討有罪制謂人數也有等輕重異也敦厚也厚惡深惡也〉
〈或曰敦讀為頓頓困躓也本因感動敦惡故制師旅刑法以為文飾〉卜筮視日齊戒修
塗几筵饋薦告祝如或饗之〈視日之吉凶史記周文為項燕視日修塗〉
〈謂慘自宮至廟之道𡍼也几筵謂祝筵几於室中東面也饋獻牲體也薦進黍稷也告祝謂屍命祝以嘏於主人曰皇屍命工〉
〈祝承致多福無疆於汝孝孫來女孝孫使女受祿於天宜稼于田眉壽萬年勿替引之如或歆饗其祀然也〉物取
而皆祭之如或甞之〈物取每物皆取也謂祝命授祭屍取菹㨎於醢祭於豆閒佐食〉
〈取黍稷肺授屍屍祭之又取肝㨎於鹽振祭嚌之是也如或嘗之謂屍啐嚌之如神之親嘗然也〉毋利舉爵
〈當雲無舉利爵即上文雲利爵之不醮也〉主人有尊如或觴之〈謂王人設尊酌〉
〈以獻屍屍飲之如神飲其觴然〉賔出主人拜送反易服即位而
哭如或去之〈此雜說喪祭也易服易祭服反喪服也賔出祭事畢即位而哭如神之去然也〉哀
夫敬夫事死如事生事亡如事存狀乎無
形影然而成文〈狀類也言祭祀不見神有類乎無形影者然而足以成人道之節文也〉
荀子卷第十三

