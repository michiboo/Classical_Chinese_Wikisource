
荀子卷第十八
　　　　　登仕郎守大理評事　倞　注
成相篇第二十五〈以初發語名篇雜論君臣治亂之事以自見其意故下雲託於成相〉
〈以喻意漢書藝文志謂之成相雜辭蓋亦賦之流也或曰成功在相故作成相三章也〉
請成相〈請言成相之辭〉世之殃愚闇愚闇墮賢艮
〈世之殃由於愚此愚闇以重墮賢良也墮許䂓反〉人主無賢如瞽無相何
倀倀〈倀倀無所往貌相息亮反倀丑羊反〉請布基愼聖人〈愼讀爲順請陳布〉
〈基業在乎順聖人也〉愚而自專事不治主忌苟勝羣臣
莫諫必逢災〈主旣猜忌又苟欲勝人也〉論臣過反其施〈言論人臣〉
〈之過在乎不行施惠施式豉反〉尊主安國尚賢義拒諫飾非愚
而上同國必禍〈所以尊主安國在崇尚賢義若拒諫飾非以愚闇之性苟合於上則〉
〈必禍也〉曷謂罷國多私〈假設問荅以明其意罷讀曰疲謂弱不任事者也所以弱〉
〈者由於多私國語罷士無伍韋昭曰罷病也無行曰病〉比周還主黨與施〈還繞〉
逺賢近讒忠臣蔽塞主勢移曷謂賢明君
臣〈明君臣之道則爲賢〉上能尊主愛下民主誠聽之天
下爲一海內賔主之孽讒人達賢能遁逃
國乃蹷〈孽災也蹷顚覆也〉愚以重愚闇以重闇成爲
桀〈久而愚闇愈甚遂至於桀也〉世之災妬賢能飛廉知政任
惡來〈惡來飛廉之子秦之先也史記曰惡來有力飛廉善走父子俱以材力事紂也〉卑其志
意大其園囿髙其臺榭〈卑其志意言無逺慮不慕往古〉武王怒
師牧野紂卒易郷啓乃下〈易郷回也謂前徒倒戈攻於後啓微子名下降〉
〈也郷讀爲向〉武王善之封於宋立其祖〈立其祖使祭祀不絶也左傳曰〉
〈宋祖帝乙〉世之衰讒人歸比干見刳箕子累〈累讀為縲〉
〈書曰釋箕子之囚〉武王誅之呂尚招麾殷民懐〈招麾指揮也〉
世之禍惡賢士子胥見殺百里徙〈子胥吳大夫伍貟字〉
〈也爲夫差所殺百里奚虞公之臣徙遷也謀不見用虞滅係虜遷徙於秦〉穆公得之強配
五伯六卿施〈穆公秦穆公任好也伯讀曰霸六卿天子之制春秋時大國亦僭置六卿六卿〉
〈施言施六卿也〉世之愚惡大儒逆斥不通孔子拘〈逆拒〉
〈斥逐大儒不使通拘謂畏匡戹陳也〉展禽三絀春申道綴基畢
輸〈展禽魯大夫無駭之後名獲字子禽謚曰惠居於栁下三絀謂爲士師三見絀也春申楚相黃歇封爲春〉
〈申君綴止也與輟同畢盡也輸傾委也言春申爲李園所殺其儒術政治道德基業盡傾覆委地也〉請牧
基賢者思〈牧治〉堯在萬世如見之讒人罔極險
陂傾側此之疑〈陂與詖同言當疑此讒人傾險也〉基必施辨賢
罷〈罷讀曰疲也〉文武之道同伏戲〈文武周文王武王伏戲古帝王〉
〈太昊氏始畫八卦造書契者戲與羲同〉由之者治不由者亂何疑
爲凡成相辨法方至治之極復後王〈後王當時之王〉
〈言欲爲至治在歸復後王謂隨時設敎不必拘於古法〉愼墨季惠百家之
誠不詳〈愼到墨翟惠施或曰季即莊子曰季眞之莫爲者也又曰季子聞而笑之據此則是〉
〈梁惠王犀首惠施同時人也韓侍郎雲或曰季梁也列子曰季梁楊朱之友言四子及百家好異故不用心詳明之〉
〈詳或爲祥〉治復一脩之𠮷君子執之心如結〈言堅固不〉
〈解也〉衆人貳之讒夫棄之形是詰〈衆人則不能復一讒夫則〉
〈兼棄之但詰問治之形狀言侮嫚也或曰形當爲刑無德化唯刑戮是詰言苛暴也〉水至平端不
傾心術如此象聖人〈聖人心平如水〉而有埶直而用
抴必參天〈而有勢之上疑脫一字言旣得權勢則度已以繩接人用抴功業必參天也〉世
無王窮賢良〈無王者興賢良窮困〉暴人芻豢仁人糟糠
禮樂滅息聖人隱伏墨術行治之經禮與
刑君子以修百姓寧明德愼罰國家旣治
四海平治之志後埶富〈爲治之意後權埶與富者則公道行而貨賂息〉
〈也〉君子誠之好以待〈君子必誠此意好以待用〉處之敦固
有深藏之能逺思〈敦厚也有讀爲又旣處之厚固又能深藏逺慮〉思乃
精志之榮好而壹之神以成〈好而不二則通於神明也〉精
神相反一而不貳爲聖人〈相反謂反覆不離散〉治之道
美不老〈老休息也莊子曰佚我以老爲治當日新其美無休息〉君子由之佼以
好〈佼亦好也音絞〉下以敎誨子弟上以事祖考〈接下以仁〉
〈事親以孝也〉成相竭辭不蹷〈竭盡也論成相之事雖終篇無顚蹷之辭蹷音厥〉君
子道之順以達〈道言也辭旣不蹷君子言之必𢎞順而通達〉宗其賢
良辨其殃孽〈君子尋成相之辭必能宗其賢良致治辨其殃孽爲之害也〉
請成相道聖王〈道亦言前章意未盡故再論之也〉堯舜尚賢
身辭讓許由善卷重義輕利行顯明〈莊子曰堯讓天〉
〈下於許由許由曰予適有幽憂之病方且治之未暇治天下也遂不受舜讓天下於善卷善卷不受遂入深山不知〉
〈其處也〉堯讓賢以爲民〈爲萬民求明君所以不私其子〉氾利兼
愛德施均辨治上下貴賤有等明君臣堯
授能舜遇時尚賢推德天下治雖有賢聖
適不遇世孰知之〈蓋以自歎〉堯不德舜不辭〈皆歸〉
〈至公〉妻以二女任以事大人哉舜南面而立
萬物備〈委任羣下無爲而理〉舜授禹以天下〈舜所以授禹亦以天下之〉
〈故也〉尚得推賢不失序〈得當爲德〉外不避仇內不
阿親賢者予〈謂殛鯀興禹又不私其子子讀爲與〉禹勞心力堯
有德干戈不用三苗服舉舜甽畒任之天
下身休息〈甽與畎同〉得后稷五榖殖夔爲樂
正鳥獸服〈謂擊石拊石百獸率舞笙鏞以間鳥獸蹌蹌也〉契爲司徒民
知孝弟尊有德禹有功抑下鴻〈抑遏也下謂治水使歸下也鴻即洪〉
〈水也書曰禹降水警予也〉辟除民害逐共工〈今尚書舜流共工於幽此雲禹未詳〉北
決九河通十二渚䟽三江〈按禹貢導弱黒漾沇淮渭洛七水又有濰〉
〈淄其道伊洛𤁄澗旣入於河數則不止於十二此雲十二渚未詳其也〉禹溥土平天下
〈溥讀爲敷孔安國雲洪水泛溢禹分佈治九州之土也〉躬親爲民行勞苦
〈行讀如字謂所行之事也〉得益皐陶橫革直成爲輔〈橫革直木〉
〈聞韓侍郎雲此論益皐陶之功橫而不順理者革之直者成之也〉契𤣥王生昭明〈詩曰〉
〈天命𤣥鳥降而生商又曰𤣥王撥皆謂契也史記契爲堯司徒封於商賜姓子氏契卒子昭明立也〉居於
砥石遷於商〈砥石地名未詳所在或曰即砥柱也左氏傳曰閼伯居商丘相土因之相土昭明子〉
〈也言契初居砥石至孫相土乃遷商丘也〉十有四世乃有天乙是成
湯〈史記曰契卒子昭明立昭明卒子相土立相土卒子昌若立昌若卒子曹圉立曹圉卒子㝠立爲夏司空〉
〈勤其官死於水殷人郊之冥卒子振立振卒子微立微卒子報丁立報丁卒子報乙立報乙卒子報丙立報丙卒子主壬〉
〈立主壬卒子主癸立主癸卒子乙立是十四世也〉天乙湯論舉當身讓卞
隋舉牟光〈莊子湯讓天下於卞隋務光二人不受皆投水死牟與務同也〉道古
賢聖基必張〈道古之賢聖基業必張大也〉
願陳辭世亂惡善不此治〈不知治此世亂惡善之弊〉隱諱疾
賢良由姦詐鮮無災〈隱諱過惡病害賢良長用詐少無災也〉患難
哉阪爲先聖〈阪與反同反先聖之所爲〉知不用愚者謀前
車已覆後未知更何覺時〈前車已覆猶不知戒更何有覺悟之時也〉
不覺悟不知苦迷惑失指易上下忠不上
達蒙揜耳目塞門戶〈不能闢四門也〉門戶塞大迷惑
悖亂昏莫不終極〈莫冥莫言闇也不終極無己時也〉是非反易
比周欺上惡正直〈惡烏路反下同〉正是惡心無度邪
枉辟回夫道途〈辟讀爲僻〉已無郵人我獨自美豈
獨無故〈故事也不可尤責於人自美其身已豈無事已亦有事而不知其過也或曰下無獨字〉不
知戒後必有恨〈恨悔〉後遂過不肯悔〈不肯悔前之非〉讒
夫多進反覆言語生詐態人之態不如備
〈如當爲知言人爲詐態上不知爲備〉爭寵嫉賢利惡忌〈利在惡忌賢者〉妬
功毀賢下斂黨與上蔽匿〈斂聚也下聚黨與則上蔽匿也〉上壅
蔽失輔埶〈失輔弼之臣則埶不在上〉任用讒夫不能制孰公
長父之難〈孰公長父皆厲王之嬖臣未詳其姓名墨子曰厲王染於�公長父榮夷終�公與孰公〉
〈不同未知孰是或曰孰公長父即詩所云皇父也孰或爲郭〉厲王流於彘〈彘地名在河東左傳〉
〈晉大夫有彘子言孰公長父姦邪遂使難作厲王流竄於彘〉周幽厲所以敗不聽
䂓諫忠是害嗟我何人獨不遇時當亂世
〈言自古忠良多有遇害何獨我哉自慰勉之辭也〉欲衷對言不從〈衷誠也欲誠意以對〉
〈時君恐言不從而遇禍也〉恐爲子胥身離凶進諫不聽剄而
獨鹿棄之江〈獨鹿與屬鏤同本亦或作屬鏤吳王夫差賜子胥之劎名屬之欲反鏤力朱反〉
〈國語里革曰鳥獸成水蟲孕於是乎禁罝罣䍡此當是自剄之後盛以罜䍡棄之江也賈逵雲罣䍡小罟也〉觀
往事以自戒治亂是非亦可識託於成相
以喻意〈識如字亦讀爲志也〉
請成相言治方〈言爲治之方術〉君論有五約以明君
謹守之下皆平正國乃昌〈論爲君之道有五甚簡約明白謂臣下職〉
〈一也君法明二也刑稱陳三也言有節四也上通利至莫敢恣五也〉臣下職莫游食〈游食〉
〈謂不勤於事素飡游手也〉務本節用財無極事業聽上莫
得相使一民力〈所興事業皆聽於上羣下不得擅相役使則民力一也禮記曰用民之力〉
〈歲不過三日也〉守其職足衣食〈民不失職則衣食足矣〉厚薄有等
明爵服〈貴賤有別〉利往卬上莫得擅與孰私得〈利之〉
〈所往皆卬於上莫得擅爲賜與則誰敢私得於人乎擅相賜與若齊田氏然卬與仰同宜亮反〉君法明
論有常〈君法所以明在言論有常不二三也〉表儀旣設民知方進
退有律莫得貴賤孰私王〈進人退人皆以法律貴賤各以其才孰有私佞〉
〈於王乎〉君法儀禁不爲〈爲君之法儀在自禁止不爲惡〉莫不敎
名不移〈旣能正己則民皆恱上之敎而名器不移也讀爲恱〉修之者榮離之
者辱孰它師〈孰敢以它爲師言皆歸王道不敢離貳也〉刑稱陳守其銀
〈稱謂當罪當罪之法施陳則各守其分限稱尺證反銀與垠同〉下不得用輕私門〈下不〉
〈得專用刑法則私門自輕〉罪禍有律莫得輕重威不分〈禍亦罪也〉
請牧祺明有基〈祺吉也請牧治𠮷祥之事在明其所有之基業〉主好論議
必善謀五聽循領莫不理續主執持〈五聽折獄〉
〈之五聽也循領謂修之使得綱領莫不有文理相續主自執持此道不使權歸於下〉聽之經明
其請〈請當爲情聽獄之經在明其情〉參伍明謹施賞刑〈參伍猶錯雜也謂或〉
〈往參之或往伍之皆使明謹施其賞刑言精研不使僭濫也〉顯者必得隱者復顯
民反誠〈幽隱皆通則民不詐僞也〉言有節稽其實〈節謂法度欲使民言有法〉
〈及不欺誑在稽考行實也〉信誕以分賞罰必下不欺上皆以
情言明若日上通利隱逺至〈上通利不壅蔽則幽隱遐逺者皆至〉
〈也〉觀法不法見不視〈所觀之法非法則雖見不視也〉耳目旣顯
吏敬法令莫敢恣〈此已上君論有五之事也〉君敎出行有律
〈五論之敎旣出則民所行有法言知方也〉吏謹將之無鈹滑〈將持也詩曰無將大車鈹〉
〈與披同滑與汨同言不使紛披汨也〉下不私請各以冝舎巧拙〈請謁〉
〈舎止也羣下不私謁各以所宜不苟求也如此則以道事君巧拙之事亦皆止〉臣謹修君制變
〈臣職在謹修君職在制變〉公察善思論不亂以治天下後
世法之成律貫〈律貫法之爲條貫也〉
賦篇第二十六〈所賦之事皆生人所切而時多不知故特明之或曰荀卿所賦甚多今存者唯〉
〈此言也〉
爰有大物〈爰於也言於此有大物天人之大者莫過於禮故謂之大物也〉非絲非帛
文理成章〈絲帛能成黼黻文章禮亦然也〉非日非月爲天下
明生者以壽死者以葬城郭以固三軍以
強粹而王駁而伯無一焉而亡臣愚不識
敢請之王〈言禮之功用甚大時人莫知故荀卿假爲隱語問於先王雲臣但見其功亦不識其名唯先王〉
〈能知敢請辭之先王因重演其義而告之〉王曰此夫文而不採者與〈先王〉
〈爲解禮意曰此乃有文飾而不至華采者歟〉簡然易知而致有理者歟
君子所敬而小人所不者與性不得則若
禽獸性得之則甚雅似者歟〈雅正也似謂似續古人詩曰維其有〉
〈之是以似之〉匹夫隆之則爲聖人諸侯隆之則一
四海者歟致明而約甚順而體請歸之禮
〈極明而簡約言易知也甚順而有體言易行也先王言唯歸於禮乃合此義也〉禮
皇天隆物以示下民〈隆猶備也物萬物也〉或厚或薄帝
不齊均〈言人雖同見方所知或多厚或寡薄天帝亦不能齊均也〉桀紂以亂湯
武以賢惽惽淑淑皇皇穆穆〈惽惽思慮昬亂也淑淑未詳或〉
〈曰美也皇皇穆穆言緒之美也言或愚或智也〉周流四海曾不崇日〈崇充也言〉
〈智周流四海曽不充滿一日而遍也〉君子以脩跖以穿室〈跖柳下惠之弟太山〉
〈之盜也君子用智以脩身跖用智以穿室皆帝不齊均之意也〉大參於天精微而無
形〈言智慮大則參天小則精微無形也〉行義以正事業以成〈皆在智也〉
〈行下孟反〉可以禁暴足窮百姓待之而後寧泰
〈足窮謂使窮者足也百姓待君上之智而後安寧泰當爲泰寧也〉臣愚而不識願問
其名曰此夫安寛平而危險隘者邪〈言智常欲〉
〈就利逺害〉修㓗之爲親而雜汙之爲狄者邪〈智修〉
〈㓗則可相親若雜亂穢汙則與夷狄無異言險詐難近也〉甚深藏而外勝敵者
邪法禹舜而能弇跡者邪〈弇襲〉行爲動靜待
之而後適者邪血氣之精也志意之榮也〈精靈〉
〈榮華〉百姓待之而後寧也天下待之而後平也
明達純粹而無疵也夫是之謂君子之知〈此論〉
〈君子之智明小人之智不然也〉知
有物於此居則周靜致下動則綦髙以鉅
〈居謂雲物發在地時周密也鉅大也〉貟者中規方者中矩〈言滿天地之貟方也〉大參
天地德厚堯禹〈參謂天地相似雲所以致雨生成萬物其德厚於堯禹者矣〉精
微乎毫毛而盈大乎㝢宙〈㝢與宇同言細微之時則如毫毛其廣大〉
〈則盈大於宇宙之內宇覆也謂天所覆三蒼雲四方上下爲宇上大參天地此又雲盈大宇宙言雲之變化或大〉
〈或小故重言之也〉忽兮其極之逺也攭兮其相逐而
反也〈攭與劙同攭兮分判貌言雲或慌忽之極而逺舉或分散相逐而還於山攭音戾〉卬卬
兮天下之咸蹇也〈卬卬髙貌雲髙而不雨則天下皆蹇難也〉德厚而
不捐五采備而成文〈捐棄也萬物或美或惡覆被之皆無捐棄矣〉往
來惽憊通於大神〈惽憊猶晦暝也通於大神言變化不測也憊困也人困目亦昬暗故〉
〈惽憊爲晦暝也〉出入甚極莫知其門〈極讀爲亟急也門謂所出也〉天下
失之則滅得之則存〈雲所以成雨也〉弟子不敏此之
願陳君子設辭請測意之〈弟子荀卿自謂言弟子不敏願陳此事不〉
〈知何名欲君子設辭請測其意亦言雲之功德唯君子乃明知之也〉曰此夫大而不塞
者歟〈雲氣無實故曰不塞〉充盈大宇而不窕入郄穴而
不偪者歟〈窕讀爲窱深貌也言充盈則滿大宇幽深反則入郄穴而曽無偪側不容也窱土吊〉
〈反〉行逺疾速而不可託訙者與〈訙書問也行逺疾速宜於託訙〉
〈今雲者虛無故不可本或作託訓或曰與似續同也言雲行逺疾速不可依託繼續也〉往來惽憊
而不可爲固塞者歟〈雖往來晦冥掩蔽萬物若使牢固蔽塞則不可〉暴
至殺傷而不億忌者歟〈億謂以意度之論語曰億則屢中或曰與抑同〉
〈謂雷霆震怒殺傷萬物曽不億度疑忌而果決不測也𠝹〉功被天下而不私置
者歟〈天下同被其功曾無所私置又言無偏頗〉託地而游宇友風而子
雨〈風與雲並行故曰友雨因雲而生故曰子〉冬日作寒夏日作暑〈在冬而凝〉
〈寒在夏而蒸暑也〉廣大精神請歸之雲〈至精至神通於變化唯雲乃可當此〉
〈也〉雲〈雲所以潤萬物人莫之知放於此則明也〉
有物於此㒩㒩兮其狀屢化如神〈㒩讀如其蟲裸之裸〉
〈㒩㒩無毛羽之貌變化即謂三俯三起蛾蛹之類也〉功被天下爲萬世文〈文飾〉
禮樂以成貴賤以分養老長㓜待之而後
存名號不美與暴爲鄰〈侵暴者亦取名於食故曰與暴爲鄰也〉功
立而身廢事成而家敗〈成而見殺是身廢絲窮而盡是家敗〉棄
其耆老收其後世〈耆老蛾也後世種也〉人屬所利飛鳥所
害〈人屬則保而用之飛鳥則害而食之〉臣愚而不識請占之五帝
〈占驗也五帝少昊顓頊髙辛唐虞理皆務本深知蠶之功大故請驗之也〉帝占之曰此夫身
女好而頭馬首者與〈女好柔婉也其頭又類馬首周禮馬質禁原蠶者鄭𤣥雲〉
〈天文辰爲馬故蠶書曰蠶爲龍精月值大火則浴其種是蠶與馬同氣也〉屢化而不壽者
與〈不得終其壽命〉善壯而拙老者與〈壯得其養老而見殺〉有父母
而無牝牡者與〈爲蠶之時未有牝牡也〉冬伏而夏遊食
桑而吐絲〈游謂化而出也〉前亂而後治〈繭亂而絲治也〉夏生而
而惡暑〈生長於夏先暑而化〉喜溼而惡雨〈溼謂浴其種旣生之後則惡雨〉蛹
以爲母蛾以爲父〈㸦言之也〉三俯三起事乃大已
〈俯謂臥而不食事乃大已言三起之後事乃畢也謂化而成也〉夫是之謂蠶理〈五帝〉
〈言此乃蠶之義理也〉蠶〈蠶之功至大時人鮮知其本詩曰婦無公事休其蠶織戰國時此俗尤甚故荀卿感而賦之〉
有物於此生於山阜處於室堂〈山阜鐵所生也〉無
知無巧善治衣裳〈知讀爲智〉不盜不竊穿窬而
行日夜合離以成文章〈合離謂使離者相合文章亦待其連綴而成也〉以
能合從又善連衡〈從竪也子容反衡撗也言箴亦能如戰國合從連衡之人南北〉
〈爲從東西爲衡也〉下覆百姓上飾帝王功業甚愽不
見賢良〈見猶顯也不自顯其功伐見賢遍反〉時用則存不用則亡
〈順時行藏〉臣愚不識敢請之王王曰此夫始生
鉅其成功小者邪〈爲鐵則巨爲箴則小〉長其尾而銳其
剽者邪〈長其尾謂線也剽末也謂箴之鋒也莊子曰有實而無乎處者宇也有長而無本剽者宙也剽〉
〈者眇末之意匹小反〉頭銛達而尾趙繚者邪〈重長其尾而銳其剽趙〉
〈讀爲掉掉繚長貌言箴尾掉而繚也掉徒吊反〉一往一來結尾以爲事
〈結其尾線然後行箴〉無羽無翼反覆甚極〈極讀爲亟急也〉尾生
而事起尾邅而事已〈尾邅廻盤結則箴功畢也〉簪以爲父
管以爲母〈簮形似箴而大故曰爲父言此者欲狀其形也管所以盛箴故曰爲母禮記曰箴管〉
〈線纊也〉旣以縫表又以連裏夫是之謂箴理
〈理義理也〉箴〈古者貴賤皆有事故王后親織𤣥紞公侯夫人加之以紞綖大夫妻成祭服士妻衣其夫末世〉
〈皆不修婦功故託辭於箴明其爲物微而明至重以譏當世也〉
天下不治請陳佹詩〈荀卿請陳佹異激切之詩言天下不治之意也〉天
地易位四時易郷〈皆言賢愚易位也郷猶方也春夏秋冬皆不當其方言錯亂也〉
〈郷如字〉列星隕墜旦暮晦盲〈列星二十八宿有行列者隕墜以喻百官㢮廢〉
〈旦暮晦盲言無蹔明時也或曰當時星辰隕墜旦暮昏霧也〉幽晦登昭日月下藏
〈言幽闇之人登昭明之位君子明如日月反下藏也昭或爲照〉公正無私反見從撗
〈言公正無私之人反見謂從撗反覆之志也〉志愛公利重樓䟽堂〈欲在上位〉
〈行至公以利百姓非謂重樓䟽堂之榮貴也〉無私罪人憼革二兵〈憼與儆同〉
〈備也二副也謂無私罪人言果於去惡也言去邪嫉惡乃以儆備増益兵革之道言強盛也〉道德純
備讒口將將〈將去也言以讒言相退送或曰將將讀爲蹡蹡進貌〉仁人絀約
敖暴擅強〈絀退窮約〉天下幽險恐失世英〈天下幽暗凶險〉
〈如此必恐時賢不見用也〉螭龍爲蝘蜓鴟梟爲鳳皇〈說文雲螭如龍而黃〉
〈北方謂之蛇螻蝘蜓守宮言世俗不知善惡螭龍之聖反謂之蝘蜓鴟梟之惡反以爲鳳皇也〉比干見
刳孔子拘匡昭昭乎其知之明也鬱鬱乎
其遇時之不祥也拂乎其欲禮義之大行
也闇乎天下之晦盲也〈鬱鬱有文章貌拂違也此蓋誤耳當爲拂乎其〉
〈遇時之不詳也鬱鬱乎其欲禮義之大行晦盲言人莫之識也〉皓天不復憂無疆
也千歲必反古之常也〈皓與昊同昊天元氣昊大也呼昊天而許之雲世亂〉
〈不復憂不可竟也復自解釋雲亂久必反於治亦古之常道千或爲卒〉弟子勉學天
不忘也〈言天道福善故曰不忘恐弟子疑爲善無益而解墯故以此勉之也〉聖人共
手時幾將矣〈共讀爲拱聖人拱手言不得用也幾辭也將送也去也言戰國之時世事已去〉
〈不可復治也〉與愚以疑願聞反辭〈反辭反復敘之辭猶楚詞亂曰弟〉
〈子言當時政事旣與愚反疑惑之人故更願以亂辭敘之也〉其小歌也〈此下一章即其反辭〉
〈故謂之小歌揔論前意也〉念彼逺方何其塞矣〈逺方猶大道也〉仁人
絀約暴人矣〈饒也〉忠臣危殆讒人服矣
〈服用也本或作讒人般矣般樂也音盤〉
琁玉瑤珠不知佩也〈說文雲琁赤玉瑤美玉也孔安國曰瑤美石言不知以此四寶〉
〈爲佩文琁音瓊〉雜布與錦不知異也〈雜布麤布〉閭娵子
奢莫之媒也〈閭娵古之美女後語作明娵楚詞七諫謂閭娵爲醜惡蓋一名明陬漢書音義韋昭曰閭〉
〈陬梁王魏瞿之美女字奢當爲子都鄭之美人詩曰不見子都蓋都字誤爲奢耳後語作子都莫之媒言無人爲之謀也〉
〈娵子於反〉嫫母刁父是之喜也〈嫫母醜女黃帝時也刁父未詳喜恱也〉以盲
爲明以聾爲聦以危爲安以吉爲凶嗚呼
上天曷維其同〈言惑亂如此故歎而告上天曷維其同言何可與之同也後語作曷其與〉
〈同此章即遺春申君之賦也〉

荀子卷第十八

