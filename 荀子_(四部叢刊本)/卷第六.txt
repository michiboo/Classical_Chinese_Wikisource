
荀子卷第六
　　　　登仕郎守大理評事揚　倞　注
富國篇第十
萬物同宇而異體〈同生宇內形體有異〉無宜而有用〈雖於〉
〈人無常定之宜皆有可用人之理必在理得其道使之不爭然後可以富國也〉為人數也人
倫並處同求而異道同欲而異知〈倫類也並處羣居也〉
〈其在人之法數則以類羣居也同求異道謂或求為善或求為惡此人之性也〉生也皆有
可也知愚同所可異也知愚分〈可者遂其意之謂也〉埶
同而知異行私而無禍縱欲而不窮則民
心奮而不可説也〈禍患也窮極也奮謂起而爭競也説讀為恱若縱其情性〉
〈而無分則民心奮起爭競而不可恱服也〉如是則知者未得治也知
者未得治則功名未成也〈功名之立由於任智〉功名未
成則羣衆未縣也〈有功名者居上無功名者居下然後羣衆懸隔若未有功名則〉
〈羣衆齊等也〉羣衆未縣則君臣未立也〈既無懸隔則未有君〉
〈臣之位也〉無君以制臣無上以制下天下害生
縱欲〈無上下相制則天下之害生於各縱其欲也〉欲惡同物慾多而
物寡寡則必爭矣〈同物謂飲食男女人之大欲存焉死亡貧苦人之大惡存焉是〉
〈賢愚同有此情也無君上之制各恣其欲則物不能贍故必爭之也〉故百技所成所以
養一人也〈技工也一人君上也言百工所成之衆物以養一人是物多而所奉者寡故能治也〉而
能不能兼技〈雖能者亦不兼其技功使有分也謂梓匠輪輿各安其業則治雜之則亂也〉
人不能兼官〈皆使專一於分不二事也謂若䕫典樂稷播種之類也〉離居不
相待則窮羣而無分則爭〈不相待遺棄也窮謂為物所困也此〉
〈言不羣則不可羣而無分亦不可也〉窮者患也爭者禍也救患
除禍則莫若明分使羣矣〈此巳上皆明有分則能羣然後可以富國〉
強脅弱也知懼愚也民下違上少陵長不
以徳為政〈徳謂敎化使知分義也〉如是則老弱有失養
之憂而壯者有分爭之禍矣〈老弱不能自存故憂失養壯者以力〉
〈相勝故有分爭也〉事業所惡也功利所好也職業無
分〈事業勞役之事人之所惡職業謂官職及四人之業也必使各供其職各從所務若無分則莫不惡勞而好逸〉
〈也〉如是則人有樹事之患而有爭功之禍
矣〈樹立也若無分則人人患於樹立已事而爭人之功以此為禍也〉男女之合夫婦
之分〈合配也分謂人各有偶也〉㛰姻娉內送逆無禮〈婦之父為㛰壻〉
〈之父為𡛸言㛰姻者明皆以二人之命也聘問名也內讀曰納納幣也送致女逆親迎也〉如是則人有
失合之憂而有爭色之禍矣〈失合謂喪其配偶也〉故知
者為之分也〈知如字知者謂知治道者又讀為智皆通〉足國之道〈明富國之〉
〈術也〉節用裕民而善臧其餘〈裕謂優饒也善臧其餘謂雖有餘不耗損〉
〈而善藏之〉節用以禮裕民以政〈以禮謂用不過度以政謂取之有道也〉彼
裕民故多餘〈人得優饒務於力作故多餘也〉裕民則民富民富
則田肥以易〈易謂耕墾平易〉田肥以易則出實百倍
〈所出榖實多也〉上以法取焉而下以禮節用之〈法取謂什一也〉
〈以禮節用謂不妄耗費也〉餘若丘山不時焚燒無所臧之〈以言〉
〈多之極也〉夫君子奚患乎無餘〈以墨子憂不足〉故知節用裕
民則必有仁義聖良之名而且有富厚丘
山之積矣〈名實皆美〉此無佗故焉生於節用裕
民也不知節用裕民則民貧民貧則田瘠
以穢〈貧則力不足耕耨失時也〉田瘠以穢則出實不半〈不得其半〉
上雖好取侵奪猶將寡獲也而或以無禮
節用之則必有貪利糾譑之名而且有空
虛窮乏之實矣〈糾察也譑發人罪也譑音矯〉此無佗故焉不
知節用裕民也康誥曰𢎞覆乎天若徳裕
乃身不廢在王庭此之謂也〈𢎞覆如天又順於德是乃所以寛裕〉
〈汝身言百姓足君孰與不足也〉禮者貴賤有等長幼有差貧富
輕重皆有稱者也〈稱尺證反〉故天子袾裷衣冕〈袾古〉
〈朱字裷與袞同畫龍於衣謂之袞朱袞以朱為質也衣冕猶服冕也〉諸侯𤣥裷衣冕〈謂上〉
〈公也周禮公之服自袞冕而下如王之服也〉大夫裨冕〈衣禆衣而服冕謂祭服也天子六服〉
〈大裘為上其餘為裨裨之言卑也以事尊卑服之諸侯已下亦服焉鷩冕絺冕皆是也〉士皮弁服
〈皮弁謂以白鹿皮為冠象上古也素積為裳用十五升布為之積猶辟也辟蹙其𦝫中故謂之素積也〉徳必
稱位位必稱祿祿必稱用由士以上則必以
禮樂節之衆庻百姓則必以法數制之〈君子〉
〈用德小人用刑〉量地而立國〈謂若王制天子之縣內九十三國也〉計利而畜
民〈謂若周制計一郷地利所出畜萬二千五百家〉度人力而授事〈謂若一夫受田百𠭇〉
使民必勝事事必出利利足以生民皆使
衣食百用出入相揜〈百用雜用養生送死之類出出財也入入利也揜覆蓋也〉
〈出入相揜謂量入為出使覆蓋不乏絶也〉必時臧餘謂之稱數〈足用有餘則以〉
〈時臧之此之謂有稱之術數也〉故自天子通於庻人事無大小
多少由是推之故曰朝無幸位民無幸生
此之謂也〈上下所為之事皆以稱數推之故無徼幸之徒無德而祿謂之幸位惰㳺而食謂之幸生〉
〈也〉輕田野之稅平關市之徵〈平猶除也謂幾而不征也〉省
商賈之數〈省減也謂使農夫衆也〉罕興力役無奪農時
如是則國富矣夫是之謂以政裕民〈此以政優饒民〉
〈之術也〉人之生不能無羣羣而無分則爭爭則
亂亂則窮矣〈窮困〉故無分者人之大害也有
分者天下之本利也〈本當為大〉而人君者所以管
分之樞要也〈樞戶樞也〉故美之者是美天下之本
也〈美謂美其有分〉安之者是安天下之本也貴之者
是貴天下之本也古者先王分割而等異
之也〈以分割制之以等差異也〉故使或美或惡或厚或薄
或佚或樂或劬或勞〈美謂褒寵惡謂刑戮厚薄貴賤也在位則佚樂〉
〈百姓則劬勞也〉非特以為淫泰夸麗之聲將以明仁
之文通仁之順也〈仁謂人也言為此上事不唯使人瞻望自為誇大之聲將以明仁人〉
〈乃得此文飾言至貴也通仁人乃得此順從言不違其志也〉故為之雕琢刻
鏤黼黻文章〈玉謂之雕亦謂之琢木謂之刻金謂之鏤白與黒謂之黼黒與青謂〉
〈之黻青與赤謂之文赤與白謂之章〉使足以辨貴賤而已不求其
觀〈不求使人觀望也古亂反〉為之鍾鼓管磬琴瑟竽笙
使足以辨吉凶合歡定和而已不求其餘
〈和謂和氣餘謂過度而作鄭衛者也〉為之宮室臺榭使足以避
燥溼養德辨輕重而已不求其外〈德謂君上之德〉
〈輕重尊卑也外謂峻宇雕牆之類也〉詩曰雕琢其章金玉其相
亹亹我王綱紀四方此之謂也〈詩大雅棫樸之篇相質也亹亹〉
〈勸勉之貎言雕琢為文章又以金玉為質勉力為善所以綱紀四方也與詩義小異也〉若夫重
色而衣之重味而食之重財物而制之合
天下而君之〈重多也直用及〉非特以為淫泰也固以
為王天下治萬變材萬物〈材與裁同〉養萬民兼
制天下者為莫若仁人之善也夫故其知
慮足以治之其仁厚足以安之其德音足
以化之得之則治失之則亂百姓誠賴其
知也故相率而為之勞苦以務佚之以養
其知也〈知讀為智〉誠美其厚也故為之出死斷
亡以覆救之以養其厚也〈厚恩厚也出死謂出身致死㫁猶判〉
〈也言判其死亡也覆蓋蔽也㫁丁亂反〉誠美其德也故為之雕琢
刻鏤黼黻文章以藩飾之以養其德也〈有德〉
〈者宜備藩衞文飾也〉故仁人在上百姓貴之如帝〈天帝也〉親
之如父母為之出死斷亡而愉者〈愉歡〉無它
故焉其所是焉誠美其所得焉誠大其所
利焉誠多〈是謂可其意也言百姓所得者多故親愛之也〉詩曰我任我
輦我車我牛我行既集蓋雲歸哉此之謂
也〈詩小雅黍苗之篇引此以明百姓不憚勤勞以奉上也鄭雲集猶成也蓋猶皆也轉餫之役有負任〉
〈者有輓輦者有將車者有牽徬牛者事既成召伯則皆告之雲可歸哉〉故曰君子以德
小人以力〈君子以德撫下故百姓以力事上也〉力者德之役也〈力為〉
〈德所使役〉百姓之力待之而後功〈百姓雖有力待君上所使然後有功〉
〈也〉百姓之羣待之而後和百姓之財待之
而後聚百姓之埶待之而後安百姓之壽
待之而後長〈皆明待君上之德化然後無爭奪相殺也〉父子不得不
親兄弟不得不順男女不得不歡少者以
長老者以養故曰天地生之聖人成之此
之謂也〈古者有此語引以明之也〉今之世而不然厚刀布
之斂以奪之財重田野之稅以奪之食苛
𨵿市之徵以難其事〈苛暴也征亦稅也苛闗市之征出入賣買皆有稅也使貨〉
〈財不得通流故曰難其事〉不然而已矣〈不唯如此而已〉有掎挈伺詐
權謀傾覆以相顛倒以靡敝之〈有讀為又掎摭其事挈舉〉
〈其過伺候其罪詐偽其辭顛倒反覆也靡盡也敝敗也或曰靡讀為麋麋散也敝盡也〉百姓曉
然皆知其汙漫暴亂而將大危亡也〈汙漫皆穢行也〉
〈漫莫半反〉是以臣或弒其君下或殺其上粥其城倍
其節而不死其事者無它故焉人主自取
之〈粥其城謂以城降人以為已利節忠節也此皆由上無恩德故下亦傾覆也〉詩曰無言不
讎無德不報此之謂也〈詩大雅抑之篇〉
兼足天下之道在明分掩地表𠭇〈掩地謂耕田使土相〉
〈掩表明也謂明其經界使有畔也〉刺屮殖榖〈刺絶也屮古草字〉多糞肥田
是農夫衆庶之事也守時力民〈守時敬授人時力民使之疾力〉
進事長功〈進其事業長其功利〉和齊百姓使人不偷是
將率之事也〈將率猶主領也若今宰守〉高者不旱下者不
水寒暑和節而五榖以時孰是天下之事
也〈是天下豐穰之事非由人力也〉若夫兼而覆之兼而愛之兼
而制之嵗雖凶敗水旱使百姓無凍餒之
患則是聖君賢相之事也
墨子之言昭昭然為天下憂不足夫不足
非天下之公患也〈非公共之患也〉特墨子之私憂過
計也今是土之生五榖也人善治之則𠭇數
盆一嵗而再獲之〈蓋當時以盆為量考工記曰盆實二鬴墨子曰子墨子弟子仕〉
〈於衞而反子曰何故反曰與我言而不當曰待汝以千盆授我五百盆故去之獲讀為穫〉然後𤓰桃
棗李一夲數以盆鼓〈一本一株也鼓量也禮記曰獻米者操量鼓數以盆鼓謂〉
〈數度以盆量之也言然後者謂除五榖之外更有此果實〉然後葷菜百䟽以澤
量〈葷辛菜也䟽與同以澤量言滿澤也猶俗量牛馬然後義與上同〉然後六畜禽
獸一而剸車〈剸與專同言一獸滿一車〉黿鼉魚鼈鰌鱣
以時別一而成羣〈別謂生育與母分別也以時別謂不夭其生使得成遂也一而成羣言每〉
〈一類皆得成羣〉然後飛鳥鳬鴈若煙海〈遠望如煙之覆海皆言多〉然
後昆蟲萬物生其閒〈昆蟲蚳䗘蜩范之屬也除天物之外其閒又有昆蟲萬物〉
〈鄭雲昆明也得陽而出得隂而藏之蟲也〉可以相食養者不可勝數也
夫天地之生萬物也固有餘足以食人矣
麻葛繭絲鳥獸之羽毛齒革也固有餘足
以衣人矣〈衣去聲〉夫有餘不足非天下之公患
也特墨子之私憂過計也天下之公患亂
傷之也胡不甞試相與求亂之者誰也我
以墨子之非樂也則使天下亂墨子之節
用也則使天下貧非將墮之也説不免焉
〈非將墮毀墨子論説不免如此〉墨子大有天下小有一國〈天子〉
〈諸侯〉將蹙然衣麤食惡憂戚而非樂〈墨子言樂〉
〈無益於人故作非樂篇無樂則人情憂戚故曰憂戚而非樂也〉若是則瘠瘠
則不足欲不足欲則賞不行〈瘠奉養薄也奉養既薄則〉
〈不能足其欲欲既不足則賞何能行乎言皆由不顧賞也夫賞以富厚故人勸勉有功勞者而與之麤衣惡食〉
〈是賞道廢也莊子説墨子曰其生也勤其死也薄其道也大觳郭雲觳無潤也義與瘠同觳苦角反〉墨
子大有天下小有一國將少人徒省官
職〈省所景反〉上功勞苦與百姓均事業齊功
勞〈謂君臣並耕而食饔飡而治也〉若是則不威不威則賞罰
不行〈上下懸隔故得以法臨馭若君臣齊等則威不立矣〉賞不行則賢者不
可得而進也罰不行則不肖者不可得而
退也〈賞罰所以進賢而退不肖〉賢者不可得而進不肖不
可得而退則能不能不可得而官也〈不可置於列位〉
〈而廢置也〉若是則萬物失冝事變失應上失天
時下失地利中失人和〈賞罰不行賢愚一貫故有斯敝也〉天下
敖然若燒若焦〈敖讀為熬若燒若焦言萬物寡少如被焚燒然〉墨子雖
為之衣褐帶索嚽菽飲水惡能足之乎〈嚽與〉
〈啜同惡音烏〉既以伐其本竭其原而焦天下矣故
先王聖人為之不然知夫為人主上者不
美不飾之不足以一民也不富不厚之不
足以管下也〈管猶包也〉不威不強之不足以禁
暴勝悍也故必將撞大鐘擊鳴鼓吹竽笙
彈琴瑟以塞其耳必將錭琢刻鏤黼黻文
章以塞其目〈錭與雕同〉必將芻豢稻梁五味芬
芳以塞其口〈塞猶充也〉然後衆人徒備官職漸慶
賞〈漸進〉嚴刑罰以戒其心使天下生民之屬
皆知己之所願欲之舉在於是也故其賞
行〈舉皆也於是猶言是於言生民所願欲皆在是於也説苑亦作是於也〉皆知己之所
畏恐之舉在於是也故其罰威〈其罰可畏〉賞行
罰威則賢者可得而進也不肖者可得而
退也能不能可得而官也若是則萬物得
其宜事變得其應上得天時下得地利中
得人和財貨渾渾如泉源〈渾渾水流貌如泉源言不絶也渾戶〉
〈本反〉汸汸如河海〈汸讀為滂水多貌也〉暴暴如丘山〈暴暴卒起〉
〈之貌言物多委積高大如丘山也〉不時焚燒無所臧之夫天下
何患乎不足也故儒術誠行則天下大而
富使而功〈大讀為泰優泰也使謂為上之使也可使則有功也〉撞鐘擊鼓
而和詩曰鐘鼓喤喤管磬瑲瑲降福穰穰
降福𥳑𥳑威儀反反既醉既飽福祿來反此之
謂也〈詩周頌執競之篇毛雲喤喤瑲瑲皆聲和貌穰穰衆也𥳑𥳑大也鄭雲反反順習之貌反復也〉
故墨術誠行則天下尚儉而彌貧非鬭而
日爭〈墨子有非政篇非政即非鬭也既上失天時下失地利則物出必寡雖尚儉而民彌貧物不能贍雖〉
〈以鬭為非而日日爭競也〉勞苦頓萃而愈無功愀然憂戚
非樂而日不和〈説文雲頓下首也萃與顇同上下不能相制雖勞苦頓顇猶將無益〉
〈也鄭注禮記雲愀然變動貌也〉詩曰天方薦瘥喪亂𢎞多民
言無嘉憯莫懲嗟此之謂也〈詩小雅節南山篇薦重也瘥病〉
〈也憯曾也懲止也嗟柰何薦或爲存〉垂事養民〈垂下也以上所操持之事下就於民而養之謂〉
〈施小惠也〉拊循之唲嘔之〈拊與撫同撫循慰恱之也唲嘔嬰兒語聲也唲於佳反嘔與謳〉
〈同〉冬日則為之饘粥夏日則與之爪麮〈麩煑〉
〈麥飯也丘與反〉以偷取少頃之譽焉是偷道也可以
少頃得姦民之譽然而非長久之道也事
必不就功必不立是姦治者也〈姦人為治偷取名譽〉傮
然要時務民〈傮然盡人力貌説文雲傮終也要時趨時也務勉強也謂以勞役強民也傮子〉
〈牢反要一饒反〉進事長功〈益上之功利也〉輕非譽而恬失民
〈恬安也言不顧下之毀譽而安然忘於失民也〉事進矣而百姓疾之〈事雖長進〉
〈而百姓怨〉是又不可偷偏者也〈言亦不可苟且偏為此勞民之事也〉徒
壊墮落必反無功〈雖苟求功利旋即毀壊墮落必反無成功也〉故垂
事養譽不可以遂功而忘民亦不可皆姦
道也〈以用〉故古之人為之不然使民夏不宛暍
〈使民謂役使民也宛讀爲藴暑氣也詩曰藴隆蟲蟲暍傷暑也或曰宛當為奧篆文宛字與奧字略相似〉
〈遂誤耳奧於六反熱也〉冬不凍寒急不傷力緩不後時
〈皆謂量民之力不使有所傷害〉事成功立上下俱富而百姓
皆愛其上人歸之如流水親之歡如父母
為之出死㫁亡而愉者無它故焉忠信調
和均辨之至也〈均平均辨明察也〉故君國長民者欲
趨時遂功則和調累解速乎急疾忠信均
辨説乎賞慶矣必先脩正其在我者然後
徐責其在人者威乎刑罰〈自故君國長人已下其義未詳亦恐脫誤〉
〈或曰累解嬰累解釋也言君長人慾趨時遂功者若和調而使嬰累解釋則民速乎急疾言效上之急不後時也若〉
〈忠信均辨則民悅乎慶賞若先責已而後責人則民畏乎刑罰累音類解佳買反説讀為恱〉三德
者誠乎上則下應之如影嚮〈三德謂調和累解忠信均辨正〉
〈己而後責人也誠乎上謂上誠意行之也嚮讀為響或曰三德即忠信調和均辨也〉雖欲無明達
得乎哉書曰乃大明服維民其力懋和而
有疾此之謂也〈書康誥懋勉也言君大明以服下則民勉力為和調而疾速以明效〉
〈上之急也〉故不教而誅則刑繁而邪不勝教而不
誅則姦民不懲誅而不賞則勤屬之民不
勸〈屬也者謂箸於事業也屬之欲反屬或為厲〉誅賞而不類則下疑俗
儉而百姓不一〈不類不以其類謂賞不當功罰不當罪儉當為險險謂徼倖免罪苟且求〉
〈賞也〉故先王明禮義以壹之致忠信以愛之
尚賢使能以次之爵服慶賞以申重之〈申亦〉
〈重也再令曰申〉時其事輕其任以調齊之〈時其事謂使人趨時不奪〉
〈之也輕其任謂量力而使也〉潢然兼覆之養長之如保赤子
〈潢與滉同潢然水大至之貌也〉若是故姦邪不作盜賊不起而
化善者勸勉矣〈化善化而為善者也〉是何邪則其道易
〈平易可行〉其塞固其政令一〈其所充塞民心者固〉其防表明〈隄防〉
〈標表明白易識〉故曰上一則下一矣上二則下二矣辟
之若屮木枝葉必類本此之謂也〈辟讀為譬屮古草字〉
不利而利之不如利而後利之之利也不
愛而用之不如愛而後用之之功也利而
後利之不如利而不利者之利也愛而後
用之不如愛而不用者之功也利而不利
也愛而不用也者取天下矣利而後利之
愛而後用之者保社稷矣不利而利之不
愛而用之者危國家也
觀國之治亂臧否至於疆易而端已見矣
〈易與場同端首也見賢遍反〉其𠋫徼支繚〈候斥候徼巡也支繚支分繚繞言委曲巡警也〉
其竟關之政盡察〈竟與境同盡察極察言無不察也〉是亂國已
〈亂國多盜賊姦人故用苛察之政也〉入其境其田疇穢都邑露是
貪主已〈露謂無城郭墻垣主貪財民貧力不足故露也〉觀其朝廷則其
貴者不賢觀其官職則其治者不能觀其
便嬖則其信者不慤是闇王已〈便嬖左右小臣寵幸者也〉
〈信者不慤所親信者不願慤也主闇故姦人多容也〉凡主相臣下百吏之
俗其於貨財取與計數也須孰盡察〈俗謂風俗〉
〈取謂賦斂與謂賜與計數計筭也須待也孰精孰也盡察極察也其於計數貨財必待精孰極察然後行〉
〈言不簡易急於貪利者也〉其禮義節奏也芒軔僈楛是辱
國已〈禮義節奏謂行禮義之節文芒昧也或讀為荒言不習孰也軔柔也亦怠惰之義僈與慢〉
〈同楛不堅固也辱國言必見陵辱也〉其耕者樂田其戰士安難其
百吏好法其朝廷隆禮其卿相調議是治
國已〈安難不逃難也〉觀其朝廷則其貴者賢觀其
官職則其治者能觀其便嬖則其信者慤
是明主已凡主相臣下百吏之屬其於貨
財取與計數也寛饒𥳑易〈不汲汲於貨財也〉其於禮
義節奏也陵謹盡察是榮國已〈陵侵陵言深於禮義也謹〉
〈嚴也言不敢慢易也〉賢齊則其親者先貴能齊則其故
者先官〈雖舉在至公而必先親故所謂故舊不遺則民不偷〉其臣下百吏汙
者皆化而脩悍者皆化而願躁者皆化而
慤是明主之功已〈躁暴急之人也〉觀國之強弱貧
富有徵〈徵驗言其驗先見也〉上不隆禮則兵弱上不愛
民則兵弱已諾不信則兵弱慶賞不漸則
兵弱〈漸進〉將率不能則兵弱〈率與帥同〉上好攻取
功則國貧〈民不得安業也〉上好利則國貧〈賦斂重也〉士大
夫衆則國貧〈所謂三百赤茀〉工商衆則國貧〈農桑者少〉無
制數度量則國貧〈不為限量則物耗費〉下貧則上貧下
富則上富〈百姓與足君孰不足〉故田野縣鄙者財之本
也垣窌倉廩者財之末也〈垣築墻四周以藏榖也窌窖也掘地藏榖也榖〉
〈藏曰倉米藏曰廩窌匹教反〉百姓時和事業得敘者貨之源
也等賦府庫者貨之流也〈時和得天之和氣謂嵗豐也事業得敘耕稼得〉
〈其次序上不奪農時也等賦以差等制賦貨財皆錢榖通名別而言之則粟米布帛曰財錢布⻱貝曰貨也〉故
明主必謹養其和節其流開其源而時斟
酌焉〈節謂薄斂開謂勸課時斟酌謂賦斂賑䘏豐荒有制也〉潢然使天下必
有餘而上不憂不足如是則上下俱富交無
所藏之是知國計之極也〈交無所藏言上下不相隱〉故禹十
年水湯七年旱而天下無菜色者十年之
後年榖復孰而陳積有餘〈無食菜之色也〉是無它故
焉知本末源流之謂也故田野荒而倉廩
實百姓虛而府庫滿夫是之謂國蹷〈蹷傾倒也〉
伐其本竭其源而並之其末然而主相不
知惡也則其傾覆滅亡則可立而待也以
國持之而不足以容其身夫是之謂至貪
是愚王之極也〈以一國扶持之至堅固也而無所容其身者貪也〉將以求
富而喪其國將以求利而危其身古有萬
國今有十數焉是無它故焉其所以夫之
一也〈皆以貪失之矣〉君人者亦可以覺矣〈以此自覺悟也〉百里
之國足以獨立矣〈此言無道則雖大必至滅亡有道則雖小足以獨立〉凡攻
人者非以為名則案以為利也不然則忿
之也〈凡攻伐者不求討亂征暴之名則求貨財土地之利不然則以忿怒不出此三事也為干偽反〉仁
人之用國將脩志意正身行〈用為也行下孟反〉伉隆
髙〈伉舉也舉崇高遠大之事〉致忠信期文理〈期當為綦極文理謂其有條貫〉
〈也〉布衣紃屨之士誠是則雖在窮閻漏屋
而王公不能與之爭名〈紃絛也謂編麻為之麤繩之屨也或讀為穿王〉
〈公不能與之爭名言名過王公也〉以國載之則天下莫之能隱
匿也〈載猶任也以國委任賢士則天下莫能隱匿言其國聲光大也〉若是則為名
者不攻也〈伐有道祗成惡名故不攻〉將闢田野實倉廩便
備用上下一心三軍同力與之遠舉極戰
則不可〈違舉縣軍於遠也極戰苦戰也彼暴國欲與我如此則不可也〉境內之聚
也保固視可〈其境內屯聚則保其險固視其可進謂觀釁而動也〉午其軍
取其將若撥䵄〈午讀曰迕遇也周禮籩人職雲朝事之籩其實䵄蕡鄭雲䵄熬麥今〉
〈河間已北煑種麥賣之名曰䵄據鄭之説䵄麥之牙糱也至脆弱故以喻之若撥䵄如以手撥䵄也音豐同〉彼
得之不足以藥傷補敗〈藥猶醫也彼縱有所得不足以藥其所傷補其〉
〈所敗言所獲不如所亡也〉彼愛其爪牙畏其仇敵若是則
為利者不攻也〈愛已之爪牙畏與我為仇敵為於偽反〉將脩小大強
弱之義以持慎之〈慎讀曰順脩小事大弱事強之義守持此道以順大國也〉禮
節將甚文珪璧將甚碩貨賂將甚厚〈文謂敬事〉
〈之威儀也珪璧所用聘好之物碩大也〉所以説之者必將雅文辨慧
之君子也〈所使行人往説之者則用文雅禮讓之士説音稅〉彼苟有人意
焉夫誰能忿之若是則忿之者不攻也為
名者否為利者否為忿者否〈否不攻也為於偽反〉則國
安於盤石壽於旗翼〈盤石盤薄大石也旗讀為箕箕翼二十八宿名言壽〉
〈比於星也莊子曰傅説得之乘東維騎箕尾而比於列宿亦其類也或曰禮記百年曰期頥鄭雲期要也頥養也〉
人皆亂我獨治人皆危我獨安人皆失喪
之我按起而制之〈或曰按然後也〉故仁人之用國非
特將持其有而已也又將兼人〈不唯持其所有而已〉詩
曰淑人君子其儀不忒其儀不忒正是四
國此之謂也〈曹風屍鳩之篇〉
持國之難易〈論守國難易之法也〉事強暴之國難使
強暴之國事我易事之以貨寶則貨寶單
而交不結約信盟誓則約定而畔無日〈約已〉
〈定隨即畔之無日言不過一日文子作約定而反無日也〉割國之錙銖以賂之
則割定而欲無猒〈十黍之重爲銖八兩爲錙此謂以地賂強國割地必不多與故〉
〈以錙銖言之猒一占反韓詩外傳作割國之疆垂以賂之也〉事之彌煩其侵人愈
甚必至於資單國舉然後已〈單盡也國舉謂盡舉其國與人〉
〈也〉雖左堯而右舜未有能以此道得免焉
者也辟之是猶使處女嬰寳珠佩寳玉〈嬰繫〉
〈於頸也寳謂珠玉中可寳者也〉負戴黃金而遇中山之盜也
雖為之逄䝉視詘要橈膕君盧屋妾由將
不足以免之〈逄䝉古之善射者詘與屈同要讀為𦝫橈曲也膕曲腳中古獲反盧當為廬由〉
〈與猶同言處女如善射者之視物謂微眇不敢正視也既微視又屈𦝫橈膕言俯伏畏懼之甚也君廬屋妾謂〉
〈處女自稱是君廬屋之妾猶言箕箒妾卑下之辭也雖畏懼卑辭如此猶不免劫奪之也〉故非有
一人之道也〈謂不能齊一其人同力以拒大國也〉直將巧繁拜請
而畏事之〈　巧為繁多拜請以畏事之也〉則不足以爲持國
安身故明君不道也〈恥辱如此雖得免禍亦不足以為持國安身之術故明君〉
〈不言也〉必將脩禮以齊朝正法以齊官平政
以齊民然後節奏齊於朝〈齊整也節奏禮之節文也謂上下皆〉
〈有禮也〉百事齊於官〈百事皆有法度〉衆庶齊於下〈上政〉
〈平均故民齊一〉如是則近者競親遠方致願〈致極也極願來附也〉
上下一心三軍同力名聲足以暴炙之〈名聲〉
〈如日暴火炙炎赫也〉威強足以捶笞之拱揖指麾而強
暴之國莫不趨使譬之是猶烏獲與焦僥
搏也〈烏獲秦之力人舉千鈞者焦僥短人長三尺者搏鬭也〉故曰事強暴
之國難使強暴之國事我易此之謂也

荀子卷第六Page:Sibu Congkan0313-楊倞-荀子-6-2.djvu/137

