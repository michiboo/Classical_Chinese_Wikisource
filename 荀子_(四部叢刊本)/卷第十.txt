
荀子卷第十
　　　　　登仕郎守大理評事揚　　倞　注
議兵篇第十五
臨武君與孫卿子議兵於趙孝成王前〈臨武〉
〈君蓋楚將未知姓名戰國䇿曰天下合從趙使魏加見楚春申君曰君有將乎春申君曰有矣僕欲將臨武君魏加曰臣〉
〈少之時好射臣願以射譬可乎春申君曰可魏加曰異曰者更嬴與王處京臺之下更嬴曰臣能爲王引弓虛發而下鳥〉
〈有閒鳴鴈從東方來更嬴以虛發而下之王曰射之精乃至於此乎更嬴曰此孽也王曰先生何以知之對曰其飛徐者〉
〈其創痛也其鳴悲者久失羣也故創痛未息而驚心未去聞音烈而髙飛故隕也今臨武君甞爲秦孽不可以爲距秦〉
〈之將趙孝成王晉大夫趙夙之後簡子十世孫或曰劉向敘雲孫卿至趙與孫臏議兵趙孝成王前臨武君即孫臏也今桉史〉
〈記年表齊宣王二年孫臏爲軍師則敗魏於馬陵至趙孝成王元年已七十餘年年代相逺疑臨武君非此孫臏也〉王
曰請問兵要臨武君對曰上得天時〈若順太歳反〉
〈虛之類也〉下得地利〈若右背山陵前左水澤之比也〉觀敵之變動
後之發先之至此用兵之要術也孫卿子
曰不然臣所聞古之道凡用兵攻戰之本
在乎壹民弓矢不調則羿不能以中微六
馬不和則造父不能以致逺士民不親附
則湯武不能以必勝也故善附民者是乃
善用兵者也故兵要在乎善附民而已臨
武君曰不然兵之所貴者埶利也〈乘埶爭利〉所
行者變詐也〈竒計〉善用兵者感忽悠闇莫知
其所從出〈感忽悠闇皆謂倐忽之閒也感忽恍忽也悠闇逺視不分辨之貎莫知所從出謂若九天之上〉
〈九地之下使敵人不測魯連子曰棄感忽之恥累世之功也〉孫吳用之無敵於天
下豈必待附民哉〈孫謂吳王闔閭將孫武吳謂魏武侯將吳起也〉孫卿子
曰不然臣之所道仁人之兵王者之志也〈帝王之志〉
〈意如此也〉君之所貴權謀埶利也所行攻奪變詐
者諸侯之事也仁人之兵不可詐也彼可詐者怠
慢者也路亶者也〈路暴露也亶讀爲袒露袒謂上下不相覆蓋新敘作落單〉君
臣上下之閒滑然有離德者也〈滑亂也音骨言彼可欺詐〉
〈者皆如此之國也〉故以桀詐桀猶巧拙有幸焉以桀
詐堯譬之若以卵投石以指撓沸〈撓攬也以指撓沸言〉
〈必爛也新序作以指繞沸〉若赴水火入焉焦沒耳故仁人上
下〈仁人上下相愛之意〉百將一心三軍同力臣之於
君也下之於上也若子之事父弟之事兄
若手臂之扞頭目而覆胷腹也詐而襲之
與先驚而後擊之一也〈先驚頭目使知之而後擊之豈手臂有不救也〉且
仁人之用十里之國則將有百里之聽〈聽猶〉
〈耳目也言逺人自爲其耳目或曰謂閒諜者〉用百里之國則將有千
里之聽用千里之國則將有四海之聽必
將聦明警戒和傳而一〈耳目明而警戒相傳以和無有二心也一雲傳或爲博博〉
〈衆也而一如一也言和衆如一也〉故仁人之兵聚則成卒散則
成列〈卒卒伍列行列言動皆有備也〉延則若莫邪之長刃嬰
之者斷兊則若莫邪之利鋒當之者潰〈兊猶聚也〉
〈與隊同謂聚之使短潰壞散也新序作銳則若莫邪之利鋒也〉圜居而方正則若
盤石然觸之者角摧〈園居方正謂不動時也則如大石之不可移動也〉案
角鹿埵隴種東籠而退耳〈其義未詳蓋皆摧敗披靡之貌或曰〉
〈鹿埵下之貎如禾實垂下然埵丁果反隴種遺失貎如隴之種物然或曰即鍾也東籠與涷隴同沾溼貎如衣服之〉
〈沾溼然於新序作隴鍾而退無鹿埵字〉且夫暴國之君將誰與至
哉彼其所與至者必其民也而其民之親
我歡若父母其好我芬若椒蘭彼反顧其
上則若灼黥〈如畏灼黥〉若仇讎人之情雖桀跖豈
又肯爲其所惡賊其所好者哉是猶使人
之子孫自賊其父母也彼必將來告之夫
又何可詐也〈不可得詐襲也〉故仁人用國日明〈日益明察〉
諸侯先順者安後順者危慮敵之者削反
之者亡〈謀慮與之爲敵者土地必見侵削反謂不服從也〉詩曰武王載發
有虔秉龯如火烈烈則莫我敢遏此之謂
也〈詩殷頌武王湯也發讀爲斾虔敬遏止也湯建斾興師本由仁義雖用武持龯而猶以敬爲先故得如火〉
〈之盛無能止之也〉孝成王臨武君曰善請問王者之
兵設何道何行而可〈設謂制置道謂論敎令也行動用也〉孫卿
子曰凡在大王將率末事也臣請遂道王
者諸侯強弱存亡之效安危之埶〈率與帥同所類〉
〈反道也效驗也孝成王見荀卿論兵謂王者以兵爲急故遂問用兵之術荀卿欲陳王道因不荅其問故言凡在大王〉
〈之所務將帥乃其末事耳所急敎化也遂廣湯武五霸及戰國諸侯之事〉君賢者其國
治君不能者其國亂隆禮貴義者其國治
𥳑禮賤義者其國亂治者強亂者弱是強
弱之本也上足卬則下可用也上不足卬
則下不可用也〈卬古仰字不仰不足仰也下託上曰仰冝向反能敎且化長養之是足仰〉下
可用則強下不可用則弱是強弱之常也
隆禮效功上也重祿貴節次也上功賤節
下也是強弱之凡也〈效驗也功戰功也效功謂不使賞僭也重祿重難其祿不使素〉
〈餐也節忠義也君能隆禮驗功則強上戰功輕忠義則弱大凡如此也〉好士者強不好士
者弱〈士賢士也〉愛民者強不愛民者弱政令信
者強政令不信者弱〈信謂使下可信〉民齊者強不齊
者弱〈齊謂同力〉賞重者強賞輕者弱〈重難其賞使必賞有功則〉
〈強輕易其賞則弱也〉刑威者強刑侮者弱〈刑當罪使人可畏則強不當罪則人〉
〈侮僈故弱也〉械用兵革攻完便利者強〈攻當爲功功精好加功者也器〉
〈械牢固便利於用則強也〉械用兵革窳楛不便利者弱〈窳器病也〉
〈音𢈔楛濫惡謂不堅固也〉重用兵者強輕用兵者弱〈重難用兵〉
〈者強〉權出一者強權出二者弱〈政多門則弱也〉是強弱
之常也齊人隆技擊〈技材力也齊人以勇力擊斬敵者號爲技擊孟康曰兵家〉
〈之技巧技巧者習手足便器械積機闗以立攻守之勝〉其技也得一首者賜
贖錙金無本賞矣〈八兩曰錙本賞謂有功同受賞也其技擊之術斬得一首則宮〉
〈賜錙金贖之斬首雖戰敗亦賞不斬首雖勝亦不賞是無本賞也〉是事小敵毳則偷
可用也〈可偷竊用之也毳讀爲脆史記聶政謂嚴仲子曰屠可以旦夕得甘脆以養親也〉事
大敵堅則渙然離耳〈易卦曰渙者離也〉若飛鳥然傾
側反覆無日〈若飛鳥言無馮而易也無日言傾側反覆之速不得一日也〉是亡國
之兵也兵莫弱是矣是其出賃市傭而戰
之幾矣〈此與賃市中傭作之人而使之戰相去幾何也〉魏氏之武卒以度
取之〈武卒選擇武勇之卒號爲武卒度取之謂取其長短材力中度者〉衣三屬之
甲〈如淳曰上身一髀褌一踁繳一凡三屬也衣於氣反屬之欲反〉操十二石之弩
負服矢五十個置戈其上〈置戈於身之上謂荷戈也〉冠䩜
帶劔〈䩜與胄同漢書作胄帶劒顔師古曰箸兠鍪而又帶劒也〉贏三日之糧日
中而趨百里〈贏負擔也日中一日之中也〉中試則復其戶利
其田宅〈復其戶不傜役也利其田宅不征衆也顔師古曰利謂給其便利之處中丁仲反復方目反〉是
數年而衰而未可奪也改造則不易周也
〈此中試者䈥力數年而衰亦未可遽奪其優奪其優復使皆怨也改造更選擇也則又如前〉是故地
雖大其稅必寡是危國之兵也〈優復既多則稅寡資用貧乏故〉
〈國危〉秦人其生民也陿阸其使民也酷烈〈生民〉
〈所生之地陿阸謂秦地險固也酷烈嚴刑罰也地險固則寇不能害嚴刑罰則人皆致死也〉劫之以埶
〈謂以威埶劫廹之使出戰〉隱之以阸〈謂隱蔽以險阸使敵不能害鄭氏曰秦地多阸藏隱其民於阸〉
〈中〉忸之以慶賞〈忸與狃同串習也戰勝則與之賞慶使習以爲常忸女九反〉鰌之以
刑罰〈鰌藉也不勝則以刑罰陵藉之莊子風謂蛇曰鰌我亦勝我音秩或作䠓七六反〉使天下之
民所以要利於上者非𨷖無由也阸而用
之得而後功之〈守險阸而用之旣得勝乃賞其功所以人自爲戰而立功者衆也〉功
賞相長也五甲首而隷五家〈有功而賞之使相長獲得五甲首則〉
〈役隷郷里之五家也〉是最爲衆強長久多地以正故四
世有勝非幸也數也〈爲之有根本不邀一時之利故能衆強長久也不復其戶〉
〈利其田宅故多地也以正言比齊魏之苟且爲正言秦亦非天幸有術數然也四世孝公惠王武王昭王也〉故齊
之技擊不可以遇魏氏之武卒魏氏之武
卒不可以遇秦之銳士秦之銳士不可
以當文之節制文之節制不可以敵
湯武之仁義有遇之者若以焦熬投石焉
〈以魏遇秦猶以焦熬之物投石也熬五刀反〉兼是數國者皆干賞蹈利
之兵也傭徒鬻賣之道也未有貴上安制
綦節之理也〈干求也言秦魏雖足以相勝皆求賞蹈利之兵與傭徒之人鬻賣其力作無異〉
〈未有愛貴其上爲之致死安於制度自不踰越極於忠義心不爲非之理者也〉諸侯有能微妙
之以節則作而兼殆之耳〈微妙精盡也節仁義也作起也殆危〉
〈也諸侯有能精盡仁義則能起而無危也兼此數國謂擒滅之〉故招近募選隆埶
詐尚功利是漸之也〈近當爲延傳寫誤耳招延謂引致之也募選謂以財〉
〈召之而選擇可者此論齊之技擊也隆埶詐謂以威埶變詐爲尚此論秦也尚功利謂有功則利其田宅論魏也漸〉
〈進也言漸進而近於法未爲理也或曰漸浸漬也謂其賞罰纔可漸染於外中心未恱服漸子廉反〉禮義
敎化是齊之也〈服其心是齊壹人之術也〉故以詐遇詐猶
有巧拙焉〈猶齊之技擊不可以當魏之武卒也〉以詐遇齊辟之
猶以錐刀墮大山也〈辟音譬墮毀也許唯反〉非天下之愚
人莫敢試故王者之兵不試〈一舉而定不必試也〉湯
武之誅桀紂也拱揖指麾而強暴之國
莫不趨使〈誅其元惡其餘獷悍者皆化而來臣役也〉誅桀紂若誅獨
夫故泰誓曰獨夫紂此之謂也
故兵大齊則制天下小齊則治鄰敵〈以禮義敎〉
〈化大齊之謂湯武也小謂未能大備若五霸者也治隣敵言鄰敵受其治化耳〉若夫招近募
選隆埶詐尚功利之兵則勝不勝無常代
翕代張代存代亡相爲雌雄耳矣〈翕斂也代翕代〉
〈張代存代亡猶言代強代弱也〉夫是之謂盜兵君子不由也〈由用〉
〈也以詐力相勝是盜賊之兵也〉故齊之田單楚之莊蹻秦之衞
鞅燕之繆蟣是皆世俗之所謂善用兵者
也〈田單齊襄王臣安平君也史記莊蹻者楚莊王苖裔楚威王使爲將將兵循江而上略蜀黔中以西蹻至滇池〉
〈方三百里地肥饒數千里以兵滅定屬楚欲歸報㑹秦擊奪楚巴黔中郡道塞不通因還以其衆至滇變服從其俗〉
〈焉衞鞅秦孝公臣封爲商君者也繆蟣未聞也〉是其巧拙強弱則未有
以相君也若其道一也〈雖術不同皆出於變詐故曰其道一也〉未及
和齊也〈數子之術未能及於和齊人心也〉掎契司詐權謀傾
覆未免盜兵也〈契讀爲挈持也掎挈猶言掎摭也司讀爲伺詐欺誑也皆謂因其危〉
〈弱即掩襲之也〉齊𣈆文楚莊呉闔閭越句踐是
皆和齊之兵也可謂入其域矣〈入禮義敎化之域孟康曰入王〉
〈兵之域也〉然而未有本統也〈本統謂前行素脩若湯武也〉故可以霸
而不可以王是強弱之效也〈湯武王而文霸齊魏則代存代亡〉
〈是其效也〉孝成王臨武君曰善請問爲將孫卿
子曰知莫大乎棄疑〈不用疑謀是智之大〉行莫大乎無
過事莫大乎無悔事至無悔而止矣成
不可必也〈不得必謂成功忘其警備莊子曰聖人以以不必故旡兵衆人以不必必之故多兵〉故
制號政令欲嚴以威慶賞刑罰欲必以信
處舍收臧欲周以固〈處舍營壘也收臧財物也周密牢固則敵不能陵奪矣〉
徙舉進退欲安以重欲疾以速〈靜則安重而不爲輕舉動〉
〈則疾速而不失機權〉窺敵觀變欲潛以深欲伍以參〈謂使閒諜〉
〈觀敵欲濳隱深入之也伍參猶錯雜也使間諜或叄之或伍之於敵之閒而盡知其事韓子曰省同異之言以知朋〉
〈黨之分偶參伍之驗以責陳言之實又曰參之以比物伍之以合參也〉遇敵決戰必
道吾所明無道吾所疑〈道言也行也〉夫是之謂六
術〈自製號政令已下有六也〉無欲將而惡廢無急勝而忘
敗無威內而輕外無見其利而不顧其害
〈強使人出戰而輕敵〉凡慮事欲孰而用財欲泰〈孰謂精審泰謂〉
〈不吝賞也〉夫是之謂五權〈五者爲將之機權也〉所以不受命於
主有三可殺而不可使處不完可殺而不
可使擊不勝可殺而不可使欺百姓夫是
之謂三至〈至謂一守而不變〉凡受命於主而行三軍三
軍旣定百官得序羣物皆正〈百官軍之百吏得序各當其任〉
則主不能喜敵不能怒〈不苟徇上意故主不能喜不爲變詐故敵不能〉
〈怒也〉夫是之謂至臣〈爲臣之至當也〉慮必先事而申之
以敬〈謀慮必在事先重之以敬常戒懼而有備也〉愼終如始終始如一
失是之謂大吉〈言必無覆敗之禍也〉凡百事之成也必
在敬之其敗也必在慢之故敬勝怠則吉
怠勝敬則滅計勝欲則從欲勝計則凶戰
如守〈不務越逐也書曰不愆干五歩六歩乃止齊焉〉行如戰有功如幸〈不務〉
〈驕矜〉敬謀無壙〈無壙言不敢須不敬也壙與曠同〉敬事無壙敬終
無壙敬衆無壙敬敵無壙夫是之謂五無
壙愼行此六術五權三至而處之以恭敬無
壙夫是之謂天下之將則通於神明矣〈天下莫及〉
〈之將〉臨武君曰善請問王者之軍制孫卿子
曰將死鼓〈死謂不棄之而奔亡也左傳曰師之耳目在吾旗鼓〉御死轡百吏
死職士大夫死行列聞鼓聲而進聞金聲
而退順命爲上有功次之〈軍之所重在順命故有功次之〉令不
進而進猶令不退而退也其罪惟均〈令敎令也〉
〈言使之不進而進猶令不退而退其罪同也〉不殺老弱不獵禾稼〈獵與躐同〉
〈踐也〉服者不禽格者不舎犇命者不獲〈服謂不戰而退〉
〈者不追禽之格謂相拒捍者奔命謂奔走來歸其命者不獲之爲囚俘也犇與奔同〉凡誅非誅
其百姓也誅其亂百姓者也百姓有扞其
賊則是亦賊也〈扞其賊謂爲賊之扞蔽也〉以故順刃者生蘇
刃者死犇命者貢〈順刃謂不戰偝之而走者蘇讀爲傃傃向也謂相向格𨷖者貢〉
〈謂取歸命者獻於上將也〉微子開封於宋〈紂之庶兄名啓歸周後封於宋此雲開者〉
〈蓋漢景帝諱劉向改之也〉曹觸龍斷於軍〈苑曰桀貴爲天子富有四海其臣有左〉
〈師觸龍者謟䛕不正此雲紂臣當是苑誤又戰國䇿趙有左師觸龍大後請長安君質秦豈復與古人同官名乎〉
殷之服民所以養生之者也無異周人故
近者歌謳而樂之逺者竭蹷而趨之〈竭蹷顛仆〉
〈猶言匍匐也新序作竭走而趨之〉無幽閒辟陋之國莫不趨使
而安樂之四海之內若一家通達之屬莫
不從服夫是之謂人師〈師長〉詩曰自西自東
自南自北無思不服此之謂也〈詩大雅文王有聲之篇〉王
者有誅而無戰城守不攻兵格不擊〈德義未加〉
〈所以敵人不服故不攻擊也且恐傷我之士卒也〉上下相喜則慶之〈敵人上下〉
〈相愛恱則慶賀之豈況侵伐乎〉不屠城〈屠謂毀其城殺其民若屠者然也〉不濳軍
不留衆〈不久留暴露於外也〉師不越時〈古者行役不踰時也〉故亂者
樂其政不安其上欲其至也〈東征西怨之比〉臨武君
曰善
陳囂問孫卿子曰先生議兵常以仁義爲
本〈陳囂荀卿弟子言先生之議常言兵以仁義爲本也〉仁者愛人義
者循理然則又何以兵爲〈愛人則懼其殺傷循理則不欲爭奪〉
〈焉肯抗兵相加乎〉凡所爲有兵者爲爭奪也〈非爲愛人循理〉
孫卿子曰非女所知也彼仁者愛人愛人故
惡人之害之也義者循理循理故惡人之
亂之也彼兵者所以禁暴除害也非爭奪
也故仁人之兵所存者神所過者化〈所存止之〉
〈處畏之如神所過往之國無不從化〉若時雨之降莫不喜是以
堯伐驩兠〈伐亦誅也書曰放驩兠於崇山也〉舜伐有苗〈命禹伐之書曰帝曰〉
〈咨禹惟時有苗不率汝徂征之〉禹伐共工〈書曰流共工於幽州皆堯之事此雲禹伐共工未詳也〉
湯伐有夏文王伐崇武王伐紂此四帝兩
王〈夏殷或稱王或稱帝曲禮曰措之廟立之主曰帝蓋亦論夏殷也至周自貶損全稱王故以文武爲兩王也〉
皆以仁義之兵行於天下也故近者親其
善逺方慕其德兵不血刃逺邇來服德
盛於此施及四極詩曰淑人君子其儀不
忒此之謂也〈謂曹風屍鳩之篇〉
李斯問孫卿子曰〈李斯孫卿弟子後爲秦相〉秦四世有勝
兵強海內威行諸侯非以仁義爲之也以
便從事而已〈便其所從之事而已謂若劫之以埶隱之以阸狃之以慶賞鰌之以刑罰之比〉孫
卿子曰非女所知也女所謂便者不便之
便也〈汝以不便人爲便之也〉吾所謂仁義者大便之便也
〈吾以大便人爲便也〉彼仁義者所以脩政者也政脩則
民親其上樂其君而輕爲之死故曰凡在
於軍將率末事也〈荀卿前對趙孝成王有此言語弟子所知故引以答之也〉秦
四世有勝諰諰然常恐天下之一合而軋
已也〈漢書諰作鰓蘇林曰讀如愼而無禮則葸之葸鰓懼貌也先禮反張晏曰軋踐轢也〉此所謂末
世之兵未有本統也〈本統前行素脩〉故湯之放桀也
非其逐之鳴條之時也武王之誅紂也非
以甲子之朝而後勝之也皆前行素脩也
此所謂仁義之兵也〈前行素脩謂前已行之素已修之行讀如字〉今女
不求之於本而索之於末此世之所以亂
也〈本謂仁義末謂變詐世所以亂亦由不求於本而索於末如李斯之也〉
禮者治辨之極也強國之本也威行之道也
功名之揔也〈辨別也揔要也強國謂強其國也〉王公由之所以得夫
下也不由所以隕社稷也故堅甲利兵不足以
爲勝髙城深池不足以爲固嚴令繁刑不足
以爲威由其道則行不由其道則廢〈由用也道即禮〉
〈也用禮即行不用禮雖堅甲嚴刑皆不足恃也〉楚人鮫革犀兕以爲甲鞈
如金石〈鞈堅貌以鮫魚皮及犀兕爲甲堅如金石之不可入史記作堅如金石鞈古洽反管子曰制重罪入以兵〉
〈甲犀脅二㦸輕罪入蘭盾鞈革二㦸犀兕堅如金石之狀也〉宛鉅鐵釶慘如蠭
蠆〈宛地名屬南陽徐廣曰大剛曰鉅釶與釶同矛也方言雲自關而西謂之矛呉之間謂之釶言宛地出此剛〉
〈鐵爲矛慘如蜂蠆言其中人之慘毒也鉇音啻〉輕利僄遬卒如飄風〈言楚〉
〈人之趫捷也僄亦輕也匹妙反或當爲嫖姚之嫖嫖驍勇也遬與速同〉然而兵殆於垂
沙唐篾死〈殆謂危亡也垂沙地名未詳所在漢地誌沛郡有垂鄉豈垂沙乎史記楚懷王二十〉
〈八年秦與齊韓魏共攻楚殺楚將唐昧取我重丘而去昧與蔑同𠝹〉莊蹻起楚分而爲
三四〈司馬貞史記索隱曰莊蹻楚將言其起爲亂後楚遂分爲四韓子曰楚王欲伐越莊子曰臣患目能見百〉
〈歩而不見其睫主之兵敗於齊晉莊蹻爲盜境內吏不能禁而欲伐越此智之如目也蹻初爲盜後爲楚將〉是
豈無堅甲利兵也哉其所以統之者非其
道故也汝潁以爲險江漢以爲池限之以
鄧林縁之以方城〈鄧林北界鄧地之山林縁繞也方城楚北界山名也〉然而
秦師至而鄢郢舉若振槁然〈舉謂舉而取之鄢郢楚都振擊〉
〈也槁枯葉也謂白起伐楚一戰舉鄢郢也〉是豈無固塞隘阻也哉其所
以統之者非其道故也紂刳比干囚箕子
爲炮烙刑〈列女傳曰炮烙謂膏銅柱加之炭上令有罪者行焉輙墮火中紂與妲己大笑烙古責反〉
殺戮無時臣下懍然莫必其命〈懍然悚栗之貌莫自謂必〉
〈全其命也〉然而周師至而令不行乎下不能用其
民是豈令不嚴刑不繁也哉其所以統之
者非其道故也古之兵戈矛弓矢而已矣
然而敵國不待試而詘〈試用也詘服也〉城郭不辦〈辦治〉
〈也或音辨〉溝池不拑〈拑古掘字史記作城郭不集溝池不掘文子曰無伐樹木無鉗墳墓鉗亦〉
〈音掘或曰拑當爲抇文抇字與拑字相近遂誤耳〉固塞不樹機變不張
〈固塞謂使邊境險固若今之邊城也樹立也塞先代反機變謂器械變動攻敵也〉然而國晏
然不畏外而明內者無它故焉〈內當爲固史記作晏然不〉
〈畏外而固也〉明道而分鈞之時使而誠愛之下之
和上也如影嚮〈和胡臥反〉有不由令者然後誅
之以刑故刑一人而天下服罪人不郵其
上知罪之在己也是故刑罰省而威流〈郵怨〉
〈也流行也言通流也〉無它故焉由其道故也古者帝堯
之治天下也蓋殺一人刑二人而天下治〈殺一〉
〈人謂殛鮌於羽山刑二人謂流共工於幽州放驩兠於崇山〉傳曰威厲而不試刑
錯而不用此之謂也〈厲謂抗舉使人畏之〉
凡人之動也爲賞慶爲之則見害傷焉
止矣故賞慶刑罰埶詐不足以盡人之力
致人之死爲人主上者也其所以接下之百
姓者無禮義忠信焉慮率用賞慶刑罰
埶詐除阸其下獲其功用而已矣〈焉慮無慮猶言大凡也除〉
〈謂驅逐阸謂廹蹙若秦劫之以埶隱之以阸狃之以慶賞之類阸或爲險也〉大宼則至使
之持危城則必畔遇敵處戰則必北〈北敗走也北者乖背〉
〈之名故以敗走爲北也〉勞苦煩辱則必犇〈犇與奔同〉霍焉離
耳下反制其上〈霍焉猶渙焉也離散之後則上下易位若秦項然〉故賞
慶刑罰埶詐之爲道者傭徒粥賣之道也
不足以合大衆美國家故古之人羞而不道
也故厚德音以先之明禮義以道之致忠
信以愛之尚賢使能以次之爵服慶賞以
申之時其事輕其任〈事作業任力役〉以調齊之長養
之如保赤子政令以定風俗以一有離俗不
順其上則百姓莫不敦惡莫不毒孼若祓
不祥〈敦厚也毒害也孼謂妖孼祓除之也〉然後刑於是起矣是大
刑之所加也辱孰大焉將以爲利耶則大
刑加焉身苟不狂惑戇陋誰睹是而不改
也哉然後百姓曉然皆知脩上之法像上
之志而安樂之於是有能化善脩身正行
積禮義尊道德〈於是像之中更有能自脩德者也〉百姓莫不貴
敬莫不親譽然後賞於是起矣是髙爵豐
祿之所加也榮孰大焉將以爲害邪則髙
爵豐祿以持養之〈持此以養之也〉生民之屬孰不願
也雕雕焉縣貴爵重賞於其前〈雕雕章明之貌〉縣
明刑大辱於其後雖欲無化能乎哉故民
歸之如流水所存者神所爲者化〈存至也言所至之處〉
〈畏之如神凡所施爲民皆從化也〉而順暴悍勇力之屬爲之化
而願〈順從也謂好從暴悍勇力之人皆化而願慤也〉旁辟曲私之屬爲
之化而公〈旁偏頗也辟讀爲僻〉矜糺收繚之屬爲之化而
調〈矜謂夸汰糺謂好發摘人過者也收謂掠美者也繚謂繚繞言委曲也四者皆鄙陋之人今被化則調和也〉夫
是之謂大化至一〈大化者皆化也至一極一也〉詩曰王猶允塞
徐方旣來此之謂也
凡兼人者有三術有以德兼人者有以力
兼人者有以富兼人者彼貴我名聲美我
德行欲爲我民故辟門除塗以迎吾入〈辟與闢同開也〉
〈除塗治其道塗也〉因其民襲其處而百姓皆安〈因其民之愛恱〉
〈襲取其處皆安言不驚擾也〉立法施令莫不順比〈比親附也施令則民親比之〉
是故得地而權彌重兼人而兵俞強是以
德兼人者也〈俞讀爲愈下同〉非貴我名聲也非美
我德行也彼畏我威劫我埶〈爲我埶所劫也〉故民雖
有離心不敢有畔慮若是則戎甲俞衆奉
養必費〈奉養戎甲必煩費也〉是故得地而權彌輕兼人
而兵俞弱是以力兼人者也非貴我名聲也
非美我德行也用貧求富用飢求飽虛腹
張口來歸我食若是則必發夫掌窌之粟
以食之〈地臧曰窌掌窌主倉廩之官窌音匹孝反〉委之財貨以富之立
良有司以接之〈立溫良之有司以慰接之懼其畔去也〉已朞三年然
後民可信也〈已過也過一朞之後至於三年然後新歸之民可信本非慕化故也〉是故得
地而權彌輕兼人而國俞貧是以富兼人
者也故曰以德兼人者王以力兼人者弱以
富兼人者貧古今一也兼併易能也唯堅
凝之難焉〈凝定也堅固定有地爲難〉齊能並宋而不能凝
也故魏奪之燕能並齊而不能凝也故田
單奪之韓之上地方數百里完全富足而
趨趙趙不能凝也故秦奪之〈上地上黨之地完全言城邑也富具〉
〈言府庫也趨歸也七朱反史記秦攻上黨韓不能救其守馮亭以上黨降趙趙使馬服子將兵拒秦秦使白起大破馬服〉
〈於長平阮四十餘萬而奪其地殺戮蕩盡〉故能並之而不能凝則必
奪不能並之又不能凝其有則必亡能凝
之則必能並之矣得之則凝兼兵無強〈得其〉
〈地則能定之則無有強而不可兼併者也〉古者湯以薄武王以滈〈薄與亳同〉
〈滈與鎬同〉皆百里之地也天下爲一諸侯爲臣無
它故焉能凝之也故凝士以禮凝民以政
禮脩而士服政平而民安士服民安夫是
之謂大凝以守則固以征則強令行禁止
王者之事畢矣

荀子卷第十Page:Sibu Congkan0314-楊倞-荀子-6-3.djvu/155

