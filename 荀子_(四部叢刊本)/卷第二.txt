
荀子卷第二
　　　　　登仕郎守大理評事揚　　倞　　注
不苟篇第三
君子行不貴苟難說不貴苟察〈行如字察聦察〉名不
貴苟傳唯其當之爲貴〈當謂合禮義也當丁浪反〉故懷負
石而赴河是行之難爲者也而申徒狄能
之〈申徒狄恨道不行發憤而負石自沈於河莊子音義曰殷時人韓詩外傳曰申徒狄將自投於河崔嘉聞而止之不從〉
然而君子不貴者非禮義之中也〈禮義之中時止則止時行〉
〈則行不必枯槁赴淵也揚子雲非屈原曰君子遭時則大行不遇則龍蛇何必沈身〉山淵平天地比
〈比謂齊等也莊子曰天與地卑山與澤平音義曰以平地比天則地卑於天若以宇宙之髙則似天地皆卑天地皆卑則山與澤平〉
〈矣或曰天無實形地之上空虛者盡皆天也是天地長親比相隨無天髙地下之殊也在髙山則天亦髙在深泉則天亦下故曰天〉
〈地比地去夫天逺近皆相似是山澤平也〉齊秦襲〈襲合也齊在東秦在西相去甚逺若以天地之大包之則曾無〉
〈隔異亦可合爲一國也〉入乎耳出乎口〈未詳所明之意或曰即山出口也言山有耳口也凡呼於〉
〈一山衆山皆應是山聞人聲而應之故曰入乎耳出乎口或曰山能吐納雲霧是以有口〉鈎有須〈未詳自齊秦襲〉
〈入乎耳出乎口鈎有須皆淺學所未見或曰鈎有須即丁子有尾也丁之曲者爲鈎須與尾皆毛類是同也荘子音義雲夫萬物無〉
〈定形形無定稱在上爲首在下爲尾世人謂右行曲波爲尾今丁子二字雖左行曲波亦是尾也〉𡖉有毛
〈司馬彪曰胎卵之生必有毛羽鷄伏鵠卵卵不爲鷄則生類於鵠也毛氣成毛羽氣成羽雖胎卵未生而毛羽之性已箸矣故曰卵〉
〈有毛〉是說之難持者也而惠施鄧析能之〈皆異端曲說故〉
〈曰難持惠施梁相與莊子同時其書五車其道舛駁鄧析鄭大夫劉向雲鄧析好刑名操兩可之說設無窮之辭數難子產爲政子〉
〈產執而戮之按左氏傳鄭駟歂殺鄧析而用其竹刑而雲子產戮之恐誤也〉然而君子不貴
者非禮義之中也盜跖吟口名聲若日月
與禹舜俱傳而不息然而君子不貴者非
禮義之中也〈吟口吟詠長在人口也說苑作盜跖匈貪〉故曰君子行不
貴苟難說不貴苟察名不貴苟得唯其當
之爲貴詩曰物其有矣唯其時矣此之謂
也〈詩小雅魚麗之篇言雖有物亦須得其時以喻當之爲貴也〉
君子易知而難狎〈坦蕩蕩故易知不比黨故難狎〉易懼而難脅
〈小心而志不可奪也〉畏患而不避義死欲利而不爲所非
〈心以爲非則捨之〉交親而不比〈親謂仁恩比謂暱狎〉言辯而不辭〈辯足〉
〈以明一不至於騁辭〉蕩蕩乎其有以殊於世也〈與俗人有異〉
君子能亦好不能亦好小人能亦醜不能
亦醜君子能則寛容易直以開道人〈道與導同〉不
能則恭敬繜絀以畏事人〈繜與撙同絀與黜同謂自撙節貶損〉小人
能則倨傲僻違以驕溢人〈溢滿〉不能則妬嫉怨
誹以傾覆人故曰君子能則人榮學焉不
能則人樂告之小人能則人賤學焉不能
則人羞告之是君子小人之分也〈分異也如字〉
君子寛而不僈〈僈與慢同怠惰也〉廉而不劌〈廉稜也說文雲劌利〉
〈傷也但有廉隅不至於刃傷也〉辯而不爭察而不激〈但明察而不激切也〉寡
立而不勝堅彊而不暴〈雖寡立人不能勝雖堅強而不兇暴〉柔從
而不流恭敬謹慎而容〈不至於孤介也〉夫是之謂至
文〈言德備〉詩曰溫溫恭人惟德之基此之謂也
〈詩大雅抑之篇溫溫寛柔貌〉
君子崇人之德揚人之美非謟䛕也正義
直指舉人之過惡非毀疵也〈疵病也或曰讀爲訾〉言已之
光美擬於禹舜參於天地非夸誕也與時
屈伸柔從若蒲葦非懾怯也〈蒲葦所以爲席可卷者也〉剛彊
猛毅靡所不信非驕暴也〈信讀爲伸下同古字通用〉以義變
應知當曲直故也〈以義隨變而應其所知當於曲直也〉詩曰左之左
之君子宜之右之右之君子有之此言君子
能以義屈信變應故也〈詩小雅裳裳者華之篇以能應變故左右無不〉
〈得宜也〉君子小人之反也〈與小人相反〉君子大心則天
而道小心則畏義而節〈天而道謂合於天而順道〉知則明
通而類〈類謂知統類〉愚則端愨而法〈愚謂無機智也法謂守法度也〉見
由則恭而止〈由用也止謂不放縱也或曰止禮也言恭而有禮也〉見閉則敬
而齊〈謂閉塞道不行也敬而齊謂自齊整而不怨也〉喜則和而理憂則靜
而理〈皆當其理〉通則文而明〈有文而彰明也〉窮則約而詳
〈隱約而詳明其道也〉小人則不然大心則慢而暴小心則
流淫而傾〈以邪謟事人也〉知則攫盜而漸〈漸進也謂貪利不知止也〉愚
則毒賊而亂〈毒害也愚而無畏忌也〉見由則兊而倨〈兊恱也言喜於〉
〈徼幸而倨傲也〉見閇則怨而險〈怨上而險賊也〉喜則輕而翾〈輕謂輕佻〉
〈失據翾小飛也言小人之喜輕佻如小鳥之翾然許緣反或曰與懁同說文雲懁急也〉憂則挫而懾通
則驕而偏〈偏頗也〉窮則棄而儑〈棄自棄也儑當爲溼方言云溼憂也字書無儑〉
〈字韓詩外傳作棄而累也〉傳曰君子兩進小人兩廢此之謂也
君子治治非治亂也曷謂耶曰禮義之謂
治非禮義之謂亂也故君子者治禮義者
也非治非禮義者也然則國亂將弗治與
曰國亂而治之者非案亂而治之之謂也
去亂而被之以治〈案據也舊亂而治之也荀子安案多爲語助與此不同也〉人汙
而脩之者〈人有汙穢之行將脩爲善〉非案汙而脩之之謂也
去汙而易之以脩故去亂而非治亂也去
汙而非脩汙也治之爲名猶曰君子爲治
而不爲亂爲脩而不爲汙也〈治之名號如此〉
君子挈其辯而同焉者合矣〈絜脩整也謂不煩雜〉善其
言而類焉者應矣〈出其言善千里之外應之〉故馬鳴而馬
應之非知也其勢然也〈知音智〉故新浴者振
其衣新沐者彈其冠人之情也〈言㓗其身者懼外物之汙也猶〉
〈賢者必不受不善人之汙者也〉其誰能以已之潐潐受人之掝
掝者哉〈潐潐明察之貌潐盡謂窮盡明於事易曰窮理盡性掝當爲惑掝掝昏也楚詞曰安能以身之察察受物之昏〉
〈昏者乎潐予誚反〉
君子養心莫善於誠〈無姦詐則心常安也〉致誠則無它
事矣〈致極也極其誠則外物不能害〉唯仁之爲守唯義之爲行
〈致其誠在仁義〉誠心守仁則形形則神神則能化矣
〈誠心守於仁愛則必形見於外則下尊之如神能化育之矣化謂遷善也〉誠心行義則理理則
明明則能變矣〈義行則事有條理明而易人不敢欺故能變改其惡也〉變化
代興謂之天德〈既能變化則德同於天馴致於善謂之化改其舊質謂之變言始於化終於變〉
〈也猶天道隂陽運行則爲化春生冬落則爲變也〉天不言而人推髙焉地不
言而人推厚焉四時不言而百姓期焉〈期謂知其〉
〈時𠋫〉夫此有常以至其誠者也〈至極也天地四時所以有常如此者由極其誠〉
〈所致〉君子至德嘿然而喻未施而親不怒而威
〈君子有至德所以嘿然不言而人自喻其意也〉夫此順命以愼其獨者也〈人所以順〉
〈命如此者由慎其獨所致也慎其獨謂戒慎乎其所不睹恐懼乎其所不聞至誠不欺故人亦不違之也〉善之爲
道者不誠則不獨〈無至誠則不能慎其獨也〉不獨則不形〈不能慎其〉
〈獨故其徳亦不能形見於外〉不形則雖作於心見於色出於
言民猶若未從也雖從必疑〈若如也無至誠故雖出令民猶如未從者〉
〈雖彊使之從亦必疑之也〉天地爲大矣不誠則不能化萬物
聖人爲知矣不誠則不能化萬民父子爲
親矣不誠則䟽君上爲尊矣不誠則卑〈卑謂〉
〈不爲在下所尊〉夫誠者君子之所守也而政事之本
也唯所居以其類至〈所居所止也唯其所止至誠則以類自至謂天地誠則能化萬物聖〉
〈人誠則能化萬民父子誠則親君上誠則尊也〉操之則得之舍之則失之〈操持〉
操而得之則輕〈持至誠也而得之則易舉也詩曰德輶如毛〉輕則獨行〈舉至誠而不難〉
〈則慎獨之事自行矣〉獨行而不舍則濟矣〈至誠在乎不巳〉濟而材盡
長遷而不反其初則化矣〈既濟則材性自盡長遷不反其初謂中道不廢也〉
君子位尊而志恭心小而道大所聽視者
近而所聞見者逺是何邪是操術然也〈謂以〉
〈近知逺以今知古所持之術如此也〉故千人萬人之情一人之情是
也〈人情不相逺〉天地始者今日是也百王之道後
王是也〈後王當今之王言後王之道與百王不殊行堯舜則是亦堯舜也〉君子審
後王之道而論於百王之前若端拜而議
〈端𤣥端朝服也端拜猶言端拱言君子審後王所宜施行之道而以百王之前比之若服𤣥端拜揖而議言其從容不勞也時人多〉
〈言後世澆醨難以爲治故荀卿明之〉推禮義之統分是非之分〈上分如字〉
〈下扶問反分之使當其分〉緫天下之要治海內之衆若使一
人故操彌約而事彌大〈約少也得其宗主也〉五寸之矩
盡天下之方也〈矩正方之器也〉故君子不下室堂而
海內之情舉積此者則操術然也〈舉皆也〉
有通士者有公士者有直士者有愨士者
有小人者上則能尊君下則能愛民物至
而應事起而辨若是則可謂通士矣〈物有至則能應〉
〈之事有疑則能辨之通者不滯之謂也〉不下比以闇上不上同以疾
下〈闇上掩上之明也疾與嫉同〉分爭於中不以私害之若是
則可謂公士矣〈謂於事之中有分爭者不以私害之則可謂公正之士也〉身之
所長上雖不知不以悖君〈不怨君而違悖也〉身之所
短上雖不知不以取賞〈受祿不誣〉長短不飾以
情自竭若是則可謂直士矣〈不矜其長不掩其短但任直道而竭〉
〈盡其情也〉庸言必信之庸行必慎之〈庸常也謂言常信行常慎〉畏
法流俗而不敢以其所獨甚〈法效也畏法流移之俗又不敢以其〉
〈所獨善而甚過人謂不敢獨爲君子也〉若是則可謂愨士矣〈端愨不回〉言
無常信行無常貞唯利所在無所不傾〈利之〉
〈所在皆傾意求之〉若是則可謂小人矣
公生明偏生闇端愨生通詐僞生塞〈多窮塞也〉誠
信生神〈誠信至則通於神明中庸曰至誠如神〉夸誕生惑〈矜誇妄誕則貪惑於物也〉
此六生者君子慎之而禹桀所以分也〈所以〉
〈分賢愚也〉
欲惡取捨之權〈舉下事也〉見其可欲也則必前
後慮其可惡也者見其可利也則必前後
慮其可害也者而兼權之孰計之〈權所以平輕重者孰〉
〈甚也猶成孰也〉然後定其欲惡取捨如是則常不大
陷矣凡人之患偏傷之也〈偏謂見其一隅〉見其可欲
也則不慮其可惡也者見其可利也則不
顧其可害也者是以動則必陷爲則必辱
是偏傷之患也
人之所惡者吾亦惡之〈賢人慾惡之不必異於衆人矣〉夫富貴
者則類傲之〈富貴之類不論是非皆傲之也〉夫貧賤者則求柔
之〈見貧賤者皆柔屈就之也〉是非仁人之情也是姦人將以
盜名於晻世者也險莫大焉〈姦人盜富貴貧賤之名於昏闇之世〉
〈晻與暗同〉故曰盜名不如盜貨田仲史鰌不如盜
也〈田仲齊人處於陵不食兄祿辭富貴爲人灌園號曰於陵仲子史鰌衛大夫字子魚賣直也〉
榮辱篇第四
憍泄者人之殃也〈泄與媟同嬻也慢也殃或爲䄃〉恭儉者偋五
兵也〈偋當爲屏卻也說文有偋字僻窶也與此義不同偋防正反〉雖有戈矛之剌
不如恭儉之利也〈言入人深〉故與人善言煖於布
帛傷人之言深於矛㦸故薄薄之地不得
履之非地不安也危足無所履者也凡在
言也〈薄薄謂旁薄廣大之貌危足側足也凡皆也所以廣大之地側足無所容者皆由以言害身也〉巨塗
則讓小塗則殆雖欲不謹若雲不使〈殆近也凡行前〉
〈逺而後近故近者亦後之義謂行於道塗大道並行則讓之小道可單行則後之若能用意如此雖欲爲不謹敬若有制物而不使之者〉
〈儒行曰道塗不爭險易之利〉
快快而亡者怒也〈肆其快意而亡由於忿怒也〉察察而殘者
忮也〈至明察而見傷殘者由於有忮害之心也〉博之而窮者訾也〈言詞辯博〉
〈而見窮蹙者由於好毀訾也〉淸之而俞濁者口也〈欲求其清而俞濁者在口說之過〉
〈謂言過其實也或曰絜其身則自淸矣但能口說斯俞濁也俞讀爲愈〉豢之而俞瘠者
交也〈所交接非其道則必有患難雖食芻豢而更瘠也故上篇雲勞倦而容貌不枯好交也〉辯而不
說者爭也〈不說不爲人所稱說或讀爲恱〉直立而不見知者勝
也〈直立謂已直人曲勝謂好勝人也〉廉而不見貴者劌也〈劌傷也刻巳太〉
〈過不得中道故不見貴也〉勇而不見憚者貪也〈貪利則委曲求人故雖勇而不見憚〉
信而不見敬者好剸行也〈剸與專同專行謂不度是〉
〈非好復言如白公者也〉此小人之所務而君子之所不
爲也
𨷖者忘其身者也忘其親者也忘其君者
也行其少頃之怒而喪終身之軀然且爲
之是忘其身也家室立殘親戚不免乎刑
戮然且爲之是忘其親也〈蓋當時禁𨷖殺人之法戮及親戚尸子曰非人〉
〈君之用兵也以爲民傷𨷖則以親戚徇一言而不顧之也〉君上之所惡也刑法之所
大禁也然且爲之是忘其君也憂忘其身
〈遭憂患刑戮而不能保其身是憂忘其身也或曰當爲下忘其身誤爲夏又夏轉誤爲憂字耳〉內忘其親
上忘其君是刑法之所不舍也聖王之所
不畜也乳彘不觸虎乳㺃不逺遊不忘其
親也人也憂忘其身內忘其親上忘其君
則是人也而曽㺃彘之不若也凡𨷖者必
自以爲是而以人爲非也已誠是也人誠
非也則是己君子而人小人也以君子與
小人相賊害也憂以忘其身內以忘其親
上以忘其君豈不過甚矣哉是人也所謂
以狐父之戈钃牛矢也〈時人舊有此語喻以貴而用於賤也狐父地名史記伍被〉
〈曰吳王兵敗於狐父徐廣曰梁碭之間也蓋其地山名戈其說未聞管子曰蚩尤爲雍狐之㦸狐父之戈豈近此耶钃刺也之欲反故良〉
〈劒謂之屬鏤亦取其刺也或讀斸爲斫〉將以爲智邪則愚莫大焉將
以爲利邪則害莫大焉將以爲榮邪則辱
莫大焉將以爲安邪則危莫大焉人之有
𨷖何哉我欲屬之狂惑疾病邪則不可聖
王又誅之〈屬託也之欲反〉我欲屬之鳥䑕禽獸邪則
不可其形體又人而好惡多同〈視其形體則又人也其好惡多與賢〉
〈人同但好𨷖爲異耳〉人之有𨷖何哉我甚醜之〈其禍如此何爲𨷖也〉
有㺃彘之勇者有賈盜之勇者〈㺃彘勇於求食賈盜勇於求財〉
〈賈音古〉有小人之勇者有士君子之勇者〈小人勇於暴士〉
〈君子勇於義言人有此數勇也〉爭飲食無廉恥不知是非不辟
死傷不畏衆彊恈恈然惟利飲食之見是
狗彘之勇者也〈辟讀爲避恈恈愛欲之貌方言云牟愛也宋魯之間曰牟〉爲事利
〈爲事及利也爲於僞反〉爭貨財無辭讓果敢而振猛貪而
戾恈恈然唯利之見是賈盜之勇也〈振動也戾乖背〉
〈也春秋公羊傳曰葵丘之㑹公振而矜之何休雲亢陽之貌也〉輕死而暴是小人之
勇也義之所在不傾於權不顧其利舉國而
與之不爲攺視重死持義而不橈是士君
子之勇也〈雖重愛其死而執節持義不橈曲以苟生也儒行曰愛其死以有待也〉
儵䱁者浮陽之魚也〈儵䱁魚名浮陽謂此魚好浮於水上就陽也今字書無䱁字蓋〉
〈當爲鮁說文雲即鱣鮪鮁鮁字蓋儵魚一名儵鮁莊子與惠子遊於濠梁之上儵魚出遊是亦浮陽之義或曰浮陽渤海縣名也儵音稠〉
〈鮁布末反〉胠於沙而思水則無逮矣〈胠與袪同揚子雲方言云袪去也齊趙之〉
〈緫語去於沙謂失水去在沙上也莊子有胠篋篇亦取去之義也〉掛於患而欲謹則無
益矣〈人亦猶魚也〉自知者不怨人知命者不怨天
怨人者窮〈徒怨憤於人不自修者則窮迫無所出〉怨天者無志〈有志之人〉
〈但自修身遇與不遇皆歸於命故不怨天〉失之已反之人豈不迂乎哉
〈迂失也反責人也〉榮辱之大分安危利害之常體先義
而後利者榮先利而後義者辱榮者常通
辱者常窮通者常制人窮者常制於人〈受制於人〉
是榮辱之大分也〈其中雖未必皆然然其大分如此矣〉材愨者常
安利蕩悍者常危害〈材愨謂材性願愨也蕩悍巳解於脩身篇〉安利者
常樂易危害者常憂險〈樂易歡樂平易也詩所謂愷悌者也〉樂易
者常夀長憂險者常夭折是安危利害之
常體也〈亦大率如此〉
夫天生蒸民有所以取之〈言天生衆民其君臣上下職業皆有取之道非〉
〈其道所以敗之也〉志意致脩德行致厚智慮致明是天
子之所以取天下也〈致極也言如此是乃天子之所以取天下之道也〉政令
法舉措時聽斷公〈舉措時謂興力役不奪農時也〉上則能順天
子之命下則能保百姓是諸侯之所以取
國家也志行脩臨官治上則能順上下則
能保其職是士大夫之所以取田邑也循
法則度量刑辟圖籍〈度尺丈量斗斛刑辟刑法之書左氏傳曰先王議事以制不爲〉
〈刑辟圖謂模寫土地之形籍謂書其戸口之數也〉不知其義謹守其數慎不
敢損益也〈若制所然〉父子相傳以持王公〈世傳法則所以保持王公〉
〈言王公賴之所爲治者也〉是故三代雖亡治法猶存是官
人百吏之所以取祿秩也孝弟願愨軥録
疾力以敦比其事業而不敢怠傲是庻人
之所以取煖衣飽食長生久視以免於刑
戮也〈軥與拘同拘録謂自檢束也疾力謂速力而作也敦厚也比親也言不敢怠惰也〉飾邪說文
姦言爲𠋣事〈𠋣已解上𠋣事怪異之事〉陶誕突盜〈陶當爲檮杌之檮頑嚚之貌突〉
〈凌突不順也或曰陶當爲逃隱匿其情也〉愓悍憍暴〈愓與蕩同〉以偷生反側於
亂世之閒是姦人之所以取危辱死刑也
其慮之不深其擇之不謹其定取捨楛僈
是其所以危也〈小人所以危亡由於計慮之失也楛惡也謂不堅固也〉材性知
能君子小人一也好榮惡辱好利惡害是
君子小人之所同也若其所以求之之道
則異矣小人也者疾爲誕而欲人之信已
也疾爲詐而欲人之親已也禽獸之行而
欲人之善已也慮之難知也行之難安也
持之難立也〈慮之難知謂人難測其姦詐行之難安言易顛覆也持之難立謂難扶持之也〉成
則必不得其所好必遇其所惡焉〈雖使姦詐得成亦必〉
〈有禍無福〉故君子者信矣而亦欲人之信已也忠
矣而亦欲人之親已也脩正治辨矣而亦
欲人之善已也慮之易知也行之易安也
持之易立也成則必得其所好必不遇其
所惡焉是故窮則不隱通則大明〈不隱謂人不能隱蔽〉
身死而名彌白〈白彰明也〉小人莫不延頸舉踵
而願曰知慮材性固有以賢人矣〈願猶慕也賢人謂賢〉
〈過於人也〉夫不知其與已無以異也則君子
汪錯之當而小人注錯之過也〈注錯謂所注意錯履也亦與措〉
〈置義同也〉故孰察小人之知能足以知其有餘可
以爲君子之所爲也譬之越人安越楚人
安楚君子安雅〈雅正也正而有美德者謂之雅詩曰弁彼鸒斯歸飛提提鸒斯雅烏也〉是
非知能材性然也是注錯習俗之節異也
〈習俗謂所習風俗節限制之也〉仁義德行常安之術也然而未
必不危也汙僈突盜常危之術也然而未
必不安也〈僈當爲漫漫亦汙也水冒物謂之漫莊子云北人無擇曰舜以其辱行汙漫我漫莫半反莊子又〉
〈曰澶漫爲樂崔雲淫術也李雲縱逸也一曰漫欺誑之也〉故君子道其常而小人
道其怪也〈道語也怪謂非常之事取以自比也〉
凡人有所一同飢而欲食寒而欲煖勞而
欲息好利而惡害是人之所生而有也是
無待而然者也是禹桀之所同也目辨白
黒美惡而耳辨音聲淸濁口辨�鹹甘苦
鼻辨芬芳腥臊骨體膚理辨寒暑疾養〈膚理〉
〈肌膚之文理養與癢同〉是又人之所常生而有也是無待
而然者也是禹桀之所同也可以爲堯禹
可以爲桀跖可以爲工匠可以爲農賈在
勢注錯習俗之所積爾〈在所積習〉是又人之所
生而有也是無待而然者也是禹桀之所
同也爲堯禹則常安榮爲桀跖則常危辱
爲堯禹則常愉佚爲工匠農賈則常煩勞
然而人力爲此而寡爲彼何也曰陋也〈言人不爲〉
〈彼堯禹而爲此桀跖由於性之固陋也〉堯禹者非生而具者也夫起
於變故成乎脩脩之爲待盡而後備者也
〈變故患難事故也言堯禹起於憂患成於脩飾由於待盡物理然後乃能備之孟子曰天將降大任於是人也必先苦其心志勞其〉
〈筋骨窮餓其體膚空乏其身行拂亂其所爲不能動心忍性增益其所不爲也智生於憂患而死於安樂爲於僞反〉人之
生固小人無師無法則唯利之見爾人之
生固小人又以遇亂世得亂俗是以小重
小也以亂得亂也君子非得勢以臨之則
無由得開內焉〈開小人之心而內善道也〉今是人之口腹安
知禮義安知辭讓安知廉恥隅積〈言口腹無所知隅一〉
〈隅謂其分也積積習〉亦呥呥而噍鄉鄉而飽巳矣〈呥呥噍貌如鹽〉
〈反噍嚼也才笑反鄉鄉趨飲食貌許亮反〉人無師無法則其心正其口
腹也〈人不學則心正如口腹之慾也〉今使人生而未甞睹芻豢稻
粱也唯菽藿糟糠之爲睹則以至足爲在
此也俄而粲然有秉芻豢而至者則瞲然
視之曰此何怪也〈粲然精絜貌牛羊曰芻犬豕曰豢豢圈也以榖食於圈中瞲然驚視貌與〉
〈眓狘同禮記曰故鳥不狘許聿反眓或爲俄〉彼臭之而無嗛於鼻〈臭許又反嗛當爲慊厭也〉
〈苦廉反或下忝反〉甞之而甘於口食之而安於體則莫
不棄此而取彼矣今以夫先王之道仁義
之統以相羣居以相持養以相藩飾以相
安固邪〈持養保養也藩飾藩蔽文飾也〉以夫桀跖之道是其爲
相縣也幾直夫芻豢稻粱之縣糟糠爾哉
〈言以先王之道與桀跖相縣豈止糟糠比芻豢哉幾讀爲豈下同〉然而人力爲此而寡
爲彼何也曰陋也陋也者天下之公患也
〈公共有此患也〉人之大殃大害也故曰仁者好告示
人告之示之靡之儇之鈆之重之〈靡順從也儇疾也火縁反〉
〈靡之儇之猶言緩之急之也鈆與同循也撫循之申重之也〉則夫塞者俄且通也陋
者俄且僩也愚者俄且知也〈僴與𢢀同猛也方言云晉魏之間謂猛爲僴陋〉
〈者俄且僴言鄙陋之人俄且矜莊有儀也詩云瑟兮僴兮鄭雲僩寛大也下板反〉是若不行則湯
武在上曷益桀紂在上曷損〈若不行告示之道則湯武何益於天〉
〈下桀紂何損於百姓所以貴湯武賤桀紂以行與不行耳〉湯武存則天下從而治
桀紂存則天下從而亂如是者豈非人之
情固可與如此可與如彼也哉
人之情食慾有芻豢衣欲有文繡行欲有
輿馬又欲夫餘財蓄積之富也〈皆人之所貴也〉然而窮
年累世不知不足是人之情也〈不知不足當爲不知足剰不字〉
〈耳或曰不足猶不得也〉今人之生也方知畜雞狗豬彘又
畜牛羊然而食不敢有酒肉餘刀布有囷
窌〈刀布皆錢也刀取其利布取其廣囷廩也圜曰囷方曰廩窌窖也地藏曰窖窌匹貌反〉然而衣
不敢有絲帛約者有筐篋之藏然而行不
敢有輿馬〈約儉嗇也筐篋藏布帛者也言又富於餘刀布也〉是何也非不
欲也幾不長慮顧後而恐無以繼之故也
於是又節用禦欲〈禦制也或作禦止也〉收斂畜藏以繼
之也是於巳長慮顧後幾不甚善矣哉〈幾亦〉
〈讀爲豈〉今夫偷生淺知之屬曽此而不知也〈偷者苟且〉
〈也〉食太侈不顧其後俄則屈安窮矣〈屈竭也安語助〉
〈也猶言屈然窮矣安已解上也〉是其所以不免於凍餓操瓢囊
爲溝壑中瘠者也〈乞食羸痩於溝壑者言不知久逺生業故至於此也〉況夫
先王之道仁義之統詩書禮樂之分乎〈爲生業尚〉
〈不能知況能知其逺大者分制也扶問反〉彼固天下之大慮也將爲天
下生民之屬長慮顧後而保萬世也其㳅
長矣其溫厚矣其功盛姚逺矣〈㳅古流字溫猶足也言先王之〉
〈道於生人其爲溫足也亦厚矣姚與遙同言功業之盛甚長逺也〉非孰脩爲之君子莫
之能知也〈孰甚也甚脩飾作爲之君子也〉故曰短綆不可以汲
深井之泉知不幾者不可與及聖人之言
〈綆索也幾近也謂不近於習也〉夫詩書禮樂之分固非庸人之所
知也故曰一之而可再也〈既知一則務知二〉有之而可
久也〈不可中道而廢〉廣之而可通也〈知禮樂廣慱則於事可通〉慮之而
可安也〈思慮禮樂則無危懼〉反察之而俞可好也〈與同〉
〈循也既知禮樂之後卻循察之愈可好而不厭俞音愈〉以治情則利〈利益也禮記曰聖王所以治人之七情脩〉
〈十義捨禮何以治之〉以爲名則榮以羣則和以獨則足〈知詩書禮〉
〈樂羣居則和同獨處則自足也〉樂意者其是邪〈樂意莫過於此〉夫貴爲天子
富有天下是人情之所同欲也然則從人
之欲則勢不能容物不能贍也故先王案
爲之制禮義以分之〈以禮義分別上下也〉使貴賤之等長
㓜之差知賢愚能不能之分皆使人載其
事而各得其宜〈載行也任之也〉然後使愨祿多少厚
薄之稱〈愨實也謂實其祿使當其才稱尺證反〉是夫羣居和一之
道也故仁人在上則農以力盡田賈以察
盡財百工以巧盡械器〈盡謂精於事察謂明其盈虛說文雲有盛爲械無盛〉
〈爲器〉士大夫以上至於公侯莫不以其仁厚知
能盡官職夫是之謂至平〈各當其分雖貴賤不同然謂之至平也〉
故或祿天下而不自以爲多〈謂爲天子以天下爲祿也〉或監
門御旅抱關擊柝而不自以爲寡〈監門主門也御讀爲迓迓〉
〈旅逆旅也抱關門卒也擊柝擊木所以警夜者皆知其分故雖賤而不以爲寡也〉故曰斬而齊枉
而順不同而一夫是之謂人倫〈舊有此語引以喻貴賤雖不同〉
〈不以齊一然而要歸於治也斬而齊謂彊斬之使齊若漢書之一切者枉而順雖枉曲不直然而歸於順也不同而一謂殊途同歸也夫如此〉
〈是人之倫理也〉詩曰受小共大共爲下國駿蒙此之謂
也〈詩殷頌長發之篇共執也駿大也蒙讀爲厖厚也今詩作駿庬言湯執大玉小玉大厚於下國言下皆賴其德也〉

荀子卷第二

