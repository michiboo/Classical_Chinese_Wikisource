　　欽定四庫全書
　　安南志畧卷十六
　　元　黎崱　撰
　　雜記
　　唐㑹昌五年舉格節文安南所送進士不得過八人明經不得過十人按唐式職方之掌安南都䕶與峯等州捉搦陸路勿令真臘國人來市器仗及馬入藩嶺南溪洞有生梗處須鎮壓者交廣邕桂容五都督毎三年一度領兵巡壓至時仍以狀奏聞諸邉郡須有接行及引接諸藩丈首領應備儀式者蜀郡南海安南各聽三百騎以下桂廣邕容安南黔南等都督府管內首領有強宗部落大問取甲兵頭數及兄父具景行幹能文武才畧毎年各以名聞應追宿衛量事處分
　　安南桂管等官身及家口赴任給傳乘
　　一品〈馬十匹驢十頭〉　　　二品〈馬九匹驢九頭〉
　　三品〈馬八匹驢八頭〉　　　四品五品〈馬四匹驢四頭〉六品七品〈馬二匹驢二頭〉　八品九品〈馬一匹驢一頭〉
　　口少者准見口給之
　　掖垣叢志雲四夷君長內屬者若封王爵及建節惟夏州交阯入學士草制餘則否
　　史通雲十室之邑必有忠信欲不朽之在人何者交阯逺居南裔越裳之俗也燉煌僻處西域昆夷之鄉也求諸人物自古闕載蓋由地居下國路絶上京史官注記未能及也既而士燮著録劉炳裁書則磊落英才燦然盈眸矣向使二賢不出兩部無記則邉郡之君子何以聞於後世乎是知著述之功其力大矣豈與夫詩賦小技較優劣哉
　　陸宣公奏議論南嶺請於安南置市舶中使狀　嶺南節度經畧使奏近日船頭多往安南市易進奉事大實懼闕供臣今欲差判官就安南收市坐定一中使與臣使司同勾當庶免隠欺希顔奉先聖㫖宣依者逺國商販惟利是求綏之斯來擾之則去廣州地當要㑹俗號殷繁交易之徒侵克過深則必招懐失所曽無內訟之意更興出位之思玉毀櫝中是將誰咎珠飛境外安可復還書曰不寳逺物則逺人格今既欲如此宜其殊俗不歸況又將蕩士心誦降中使示貪於天下延賄通於朝廷卑汚清時捐聖化法宜當責事故難依且嶺南安南莫非王土中使外使悉是王臣若縁軍國所須皆有令式慎制人思奉賦孰國闕供豈必信嶺南而絶安南重中使而輕外使殊失至誠之體又傷賤貨之風皆押不出
　　柳子厚為安南楊侍御祭張都䕶文　維年月日故吏某職官某敬祭故都䕶御史中丞張公之靈交州之大南極天際禹績無施秦強莫制或賓或叛越自漢世聖唐宣風初鮮寧歲稍臣卉服漸化椎髻卒為華人流我愷悌士燮之理惟公克繼勤勞遠圖敷贊嘉惠銅柱南表前功載修空道北出式遏蠻陬梯航連連旌斾悠悠輻輳都㑹皇威以流方荷天寵宜公宜侯聲馳帝鄉魄降炎州嗚呼哀哉公昔試吏時推清能公昔乗軺〈音笤使車昔公為安南經畧巡官〉人知準繩鰥寡以安征賦用登柱史稍遷郎曹既昇程功佐理海裔斯澄乃紀南方専任是憑禮分五玊恩錫百朋〈尚書修五禮五玉毛詩菁菁者莪錫我百朋注古者貨貝五貝為朋言得祿之多〉開府辟掾羣英攸屬顧茲㣲陋敢厠甄録既受筐篚載加命服賜有楚冠用慙豸角星言赴命注望幃幄視險如夷瞻望非邈伯氏左宦爰滯中途流連隠憂言念涕濡子姓莫在使命頓殊兢魂弔影敢廢斯須情留江徼夢結天隅恩切有義乖從役顧慕長慟展轉増惕膂力猶在中腸屢激方俟消憂永期投蹟謙徳不福法星降災廷懸遽徹驛訃爰來撫躬益恨循顧増哀瞻容莫及報徳何階輤〈音茜䘮車也〉車北轅申奠克諧望拜徒至音容永乖南州斗酒庶寫幽懐
　　唐鄭畋字台文僖宗朝為相初交廣邕南兵舊取嶺北五道米往餉運之船多敗沒畋請以嶺南鹽鐵委廣州節度韋荷歳煮海取鹽直四十萬緡市䖍吉米以贍安南罷荊洪等漕役軍食遂饒後以王師甫為嶺南洪軍副使師甫請兼總兵而嵗加獻錢二十萬緍畋曰荷且有功而師甫以利啖朝廷謀奪其兵不可罷之
　　宋許仲宣字希粲青州人漢乾祐中舉進士中等解褐曹州主簿初調引對於便殿太祖聞其名擢授太子中允知北海軍及征南馬步軍轉運使太宗興兵討交阯不利仲宣以交阯炎熱瘴癘士卒未戰死者十二三雖得之不能守抗疏極陳其事又恐論奏稽緩即以便宜從事罷其兵屯諸郡開府出緡錢賞給士卒自劾矯詔之罪太宗嘉之降璽書褒諭仲宣即草檄以諭交州渠帥遂送款內附修職貢遷仲宣諫議大夫領軍使如故
　　宋楊交紹興初為欽州太守以交阯遣使爭田地界交植鐵鎗於庭曰若必要地界請鏖戰一塲交使惕息而退其邦人猶志之呼為楊鐵鎗
　　大元延祐七年海南窮民掠百姓女子入安南鬻為婢國王聞之遣人擒獲追其元鬻人口遣使送還海北海南元帥府
　　歴朝名賢雜題
　　陸士衡贈交州刺史顧秘公直
　　顧侯體明徳清風肅已邁發跡翼藩後〈藩後天王〉改授撫南裔伐鼓五嶺表揚旌萬里外逺績不辭小立徳不在大髙山安足凌巨海猶縈𢃄惆悵瞻飛鳶引領望歸斾
　　沈佺期貶驤州
　　我來交阯郡南與貫胸連四氣分寒少三光置日偏尉佗曽取國翁仲乆逰泉邑屋遺甿在魚鹽舊産傳越人遙捧翟漢將下看鳶北斗崇山掛南風漲海牽別離頻破月容鬢驟催年昆弟推由命妻孥割付縁夢來魂尚擾愁委疾空纒虛道崩城淚明心不應天〈度安海入龍編〉自昔聞銅柱行來向一年不知林邑地猶隔道明天雨露何時及京華若個邉思君無限淚堪作日南泉〈達驩州〉
　　權徳輿送都䕶裴秦
　　忽佩交州印初辭列宿文莫言方任逺且喜主憂分逈轉朱鳶路連飛翠羽羣戈船航漲海旌斾捲炎雲絶徼褰帷識名香夾轂焚懐來通北戸長養洽南薫暫歎同心阻行看異績聞歸時無所欲薏苡或煩君
　　皮日休刺都䕶李琢虐政民叛
　　南方不擇使致我交阯覆聨綿三四年流為中夏辱儒者鬬即退武者兵則黷軍庸滿天下戰將多金玉颳得齊民癕分為猛士祿雄健許昌師忠武冠其族去為萬騎風住作一川肉時有殘卒回千門萬戶哭哀聲動閭里怨氣成山谷誰能聽晝鼙不忍看金鏃念此向誰羞悠悠潁川緑
　　韓愈越裳琴操
　　雨之施物以孳我何意於彼為自周之先其艱其勤以有疆宇私我後人我祖在上四方在下厥臨孔威敢戲以侮孰荒於門孰治於田四海既均越裳來臣
　　許渾登尉佗樓
　　劉項持兵鹿未窮自乘黃屋島夷中南來有國任囂力北向稱臣陸賈功
　　李郢送友之嶺南
　　關山迢逓古交州歳晏憐君走馬逰謝氏海邉逢奼女越王臺上見青牛嵩臺月照啼猿曙石室煙含古桂秋囬首長安五千里刺桐花下莫淹留
　　張籍山中贈日南僧
　　獨向雙峯老松門閉兩涯翻經上蕉葉掛衲落藤花甃石新開井穿林自種茶時逢海南客蠻語問誰家
　　司馬〈闕〉題伏波廟
　　漢令班南海蠻兵避鬱林天涯分柱界徼外貢輸金坐失奸臣意誰明報主恩一棺忠勇骨漂泊瘴煙深
　　曽淵子客安南見進奉使回口占
　　安南莫道是天涯歳歳人從薊北回江北江南親故滿三年不寄一書來














　　安南志畧卷十六
