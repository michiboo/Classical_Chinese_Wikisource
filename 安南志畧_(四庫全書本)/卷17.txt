　　欽定四庫全書
　　安南志畧卷十七
　　元　黎崱　撰
　　至元以來名賢奉使安南詩
　　侍郎李思衍兩山世子燕席索詩
　　乾坤氣運㑹貞元皓月騰空息瘴煙北闕星馳新誥命南交春轉舊山川存誠乃可以事帝保國無如是畏天光覲紫宸歸化近山河帯礪保千年
　　世子和前韻有自顧不才慙錫土只緣多病欠朝天之句即席次韻
　　雨露汪洋普漢恩鳳銜丹詔出紅雲拓開地角皆和氣浄挾天河洗戰塵盡道璽書十行下勝如琴殿五薫乾坤兼愛無南北何患雲雷復有屯
　　行贐有禮辭之世子舉陸賈事亹亹勉受謝紀以詩
　　絲轡南來奉玉音九重惻怛為民深蜀人爰命相如檄越使何求陸賈金氷雪孤忠臣子事乾坤生物帝王心從今但得天從欲航海梯山歳獻琛
　　觀棊
　　地席跏趺午坐涼棊邉袖手看人忙㯽榔椰葉又春緑送到誰家橘柚香〈安南柚花甚香如茉莉嶺北所無〉
　　儒學提舉徐明善佐兩山使交春夜觀棊贈世子
　　緑沉庭院月娟娟人在壺中小有天身共一枰紅燭底心逰萬仭碧霄邊誰能喚醒迷魂者頼有旁觀䄂手仙戰勝將驕兵所忌從新局面恐妨眠
　　尚書張顯卿
　　迢逓蠻煙鎻暮霞市朝人逺隔諠譁孤虛庭院無多所盛茂園林只一家南注雄津天漢水東開髙樹木棉花安南雖小文章在未可輕談井底蛙
　　尚書梁貢父荔枝花
　　一日二日香色異千里萬里馹程逓皇朝本為責包茅不作漢唐無益事
　　郎中陳剛中
　　老母越南垂白髪病妻燕北待黃昏蠻煙瘴雨交州客三處相思一夢魂
　　離交州與丁少保
　　一雨隨車瘴海煙大鵬何止水三千南來未了維摩病北度空思達磨禪使節尋常銅柱外天威咫尺玉階前臨岐握手無他囑留取丹心照萬年
　　侍郎李仲賔和洞妙自真世子韻
　　筍芽先自稱龍種文彩斑斑出土新一日朝天便成竹此君百倍越精神
　　郎中蕭方崖即席和世子韻
　　春風花雨落賔筵送子歸期看著鞭從此安南成樂土小心長與戴堯天
　　侍郎李景山
　　來從日下到天涯九萬扶揺快一飛率土皇風初浩浩去程春日正遲遲人心天意誰能問厯數謳歌自有歸明代保民如赤子不須憂國重顰眉
　　郎中杜希望
　　天詔飛來彩鳳銜繡衣持節使安南翺翔幸得從龍便矍鑠元知上馬堪異域江山歸傑句小邦臣子聽髙談還朝不辱君王命茅屋青山分亦甘
　　郎中文子方
　　至治龍形帝澤新海邦萬里使華臨中天日月頒王正下土風雷聳徳音敬慎不言藩國禮邇遐無外聖人心猶知物物闗人意不在梯航逺貢琛
　　贈世子太虛子
　　文章世子玉為神冠服雍容古佩紳仙苑露葵初向日海州瓊樹獨留春歴階再拜欽明詔式燕多儀禮上賔從此君臣保民社主恩長畀越南人
　　郎中楊廷鎮答太子世子韻
　　奉㫖遄驅海上山朔風初作瘴煙寒闗河動色先春意倪旄歸心盡歡顔詩詠白狼周徳廣書馳丹鳳楚天寛好乗奕世攄忠藎獨勵丹忱對兩間
　　郎中張子期和太子世子韻
　　三山瀛海雪濤深稅駕塵寰一降臨鳴鶴在隂元有子閒雲出岫夲無心國中調燮多餘暇筆底經綸自好音昨日離筵相接近情懐戀戀酒頻斟
　　郎中智子元
　　嗣聖敷皇極深恩惠逺臣九重頒正朔萬里聽絲綸日月中天曙風煙絶域春仁恩同一視珍重愛斯民
　　安南喜雨
　　丹鳳銜言下九霄遐荒氛氣已潛消乾坤雨露通元氣海岳風雲逐使軺楊僕樓船何用入馬援銅柱不須標欲知恩澤涵濡逺看取村村滿緑苖
　　廣州教授傅若金佐尚書鐵柱等使安南
　　冬入安南國雲迎使者軺郡聞秦日置柱念漢時標江路篁猶籜山田稲半苖恩波涵逺近行役豈辭迢
　　誌喜
　　元統三年頒正朔詔書逺到極南開使旌踰嶺青雲動仙蓋臨江白日迴諭俗豈勞司馬檄朝周終見越裳來還家耆舊應相問文化如今遍九垓











　　安南志畧卷十七
