　　欽定四庫全書
　　安南志畧卷十一
　　元　　黎崱　撰
　　趙氏世家
　　趙佗真定人秦時為龍川令〈在南海循州〉秦初並天下畧取越地至桂林南海象郡以謫民與越雜處南海尉任囂病疽死乃以佗行南海尉事秦既滅佗即擊桂林象郡自立為王漢高帝已定天下為中國勞苦釋佗罪弗誅十一年遣陸賈立佗為南粵王髙後禁闗市鐵器於是佗為尊號南越武帝發兵攻長沙以財物賂遺閩越西甌駱役屬焉東西萬里乘黃屋左纛稱制與中國侔文帝元年為佗親冡置守邑嵗時奉祀召其昆弟尊官厚賜寵之乃下令中國曰吾聞兩雄不並立兩賢不並存漢皇帝賢天子也今去黃屋左纛文帝大悅景帝時稱臣使人朝請然其居國僭號如故其使天子稱朝命如諸侯建元四年佗薨孫胡嗣立〈爾時漢興七十年佗蓋百嵗矣〉
　　胡立閩越擊南越胡不敢擅興兵使人上書漢武帝為興師討閩越胡感徳遣太子嬰齊入宿衛方日夜裝入見其大臣諫曰先王昔言事天子期無失禮不可入見入見則不得歸亡國之勢也稱病竟不入見後十年胡實病甚嬰齊請歸胡薨謚為文王
　　嬰齊立即藏先帝璽〈李邠雲藏其僣號璽〉初嬰齊入宿衛在長安取邯鄲摎氏女生子興及嗣位上書請立摎氏為後興為嗣漢數使人諷諭嬰齊固稱疾遂不入見遣子次公入侍嬰齊薨謚為明王
　　興立其母為太后太后未為嬰齊姫時常與㶚陵安國少季通元鼎四年國人知之不附太后太后恐亂起欲倚漢威數勸王及幸臣求內屬上書請比諸侯三歳一朝天子許之王太后飭治行裝重齎以入朝其相呂嘉諫止王不聽嘉有叛心數稱疾不見漢使者太后怒欲謀誅嘉乃㑹宮中酒行太后謂嘉曰南越內屬國之利也而相苦不便何也漢使者狐疑相視莫敢發嘉見耳目非是即起而出太后怒欲鏦嘉以矛〈鏦七凶反撞也〉王止太后嘉出稱疾數日不見王遂舉兵反攻殺王太后及漢使者而立明王庶子術陽侯建徳
　　建徳立元鼎五年武帝遣伏波將軍路博徳帥十萬師討之明年攻敗越人遣將擒建徳呂嘉於海乃滅其國置九郡設太守自此始〈趙氏五世九十三年亡〉
　　附宋諫議朱之才南越行〈之才字師美洛西人崇寧間坐直為四水令見中州集〉
　　南越太后邯鄲女皓齒明眸照蠻土珊瑚為帳象作牀錦繖髙張擊銅鼓太液池內紅芙蓉自憐謫在蠻煙中㶚陵故人杳無耗深宮獨看南飛鴻隨兒作帝心不願惟願西朝柏梁殿茂陵少年亦可人遣來海島來相見金猊夜燎龍涎香明珠夜照光煌煌畨禺蠢甸隔萬里今夕得遂雙鴛鴦白首相君佩銀印干戈欲起蕭牆釁莫言女子無雄心置酒宮中潛結陣漢家使者懦且柔纎手欲自操霜矛狐鸞竟落老身手可憐空奮韓千秋樓船揺曳師四起或出桂陽下灘水越郎追斬呂嘉頭九郡同歸漢天子尉佗墳草幾畨青〈闕〉橫玊璽初從真得〈闕〉卻為邯鄲傾五羊江連湘浦竹矯魂應伴湘妃哭
　　五代時僣竊
　　孝武廢南越置郡邑設官守歴朝至唐末交愛土豪曲楊矯呉相繼簒奪殆五六十載宋初丁部領簒呉太祖封丁氏王爵
　　曲顥據交阯劉隠據畨禺卒子龔立稱南漢顥遣子承美為勸好使至廣州以覘虛實顥死承美襲父位梁貞明元年己夘遣貢求節鉞梁因授之龔大喜偽漢大有三年九月遣驍將梁克正領兵攻之擒承美以歸克正留守交阯為楊廷藝所逐
　　曲承美〈見上〉
　　楊廷藝愛州人也曲顥將劉龔即擒曲承美授廷藝爵命以李進為交州使與梁克正守其城龔謂左右交阯民好亂但可羈縻而已明年廷藝果叛舉兵圍城克正潰走廷藝據其境為矯公羨所殺
　　矯公羨楊廷藝牙將也殺廷藝而代之晉天福二年〈偽漢大有十年〉呉權舉愛州兵圍公羨力屈乞師於劉龔龔以其子萬王洪操封為交州節度使統兵往救至白藤江權已殺公羨洪操逐之全軍䧟焉
　　呉權愛州人廷藝牙將也殺公羨而自立子昌岌弟昌濬繼之偽漢乾和三十二年濬稱臣於劉晟遣使入貢求節鉞晟遣給事中李璵以旌節封璵到白州昌濬使人止璵曰海賊為亂道路不通璵果不行昌濬卒弟昌文立昌文卒其佐吳處玶峰州刺史矯知䕶寧州刺史楊暉牙將杜景碩等爭立既而丁部領平之遂有其地
　　呉昌岌
　　呉昌濬
　　呉昌文〈並見上〉
　　丁氏世家
　　丁部領交州華閭洞人父公著為廷藝牙將五代末廷藝廵交州以公著權驩州刺史初呉權矯殺公羨而部領父子歸呉氏因遣公著還舊任卒部領繼襲及呉昌文卒其下作亂部領與子璉平之領交阯事號大勝王私署璉為節度使十年部領卒
　　璉立七年宋開寳四年辛未命大將潘美平領南璉懼上表遣使入貢求內附太祖詔璉為節度使安南都䕶八年五月貢金帛犀角象牙香茶八月七日制封璉父部領為交阯郡王食實封一千戶十二月命髙保諸為官告使太平興國二年丁璉進貢賀太宗即位五年璉卒弟璿立
　　璿尚㓜嗣稱節度行軍司馬權領軍府事太平興國五年庚辰四月命盧龍使交阯大校黎桓擅權刼遷璿於別第舉族禁錮之代總其衆太宗怒興師進討桓詐璿上表十一月遣使貢金銀器皿犀象牙寳等物管內將校軍耆老等以璿行節度使事襲父兄位録其狀呈上時已師興奏入不報冬十一月追兵敗交阯於白藤江明年宋兵不利班師七年桓又詐作璿遣貢以師致討之故也璿為桓所害〈丁氏三世共十七年〉
　　黎桓愛州人有志畧得志丁璉委以兵權因簒丁氏自稱交州三使留後遣貢於宋表言丁璿與其母楊氏率吏民將校三帥推臣領府事並以璿表來上太宗因而撫之諭以丁氏𫝊襲三世朕欲璿為統帥以爾副之若璿將材無取猶有童心則宜遣母子入朝必示優禮授爾以節旄凡茲二途爾宜審處其一命張宗權等往使諭㫖桓已専據其地不聽命後桓上言占城國象馬數萬來冦臣擊走之太平興國八年桓遣貢金銀犀象等物宋雍熈二年桓貢金⻱鶴香爐象牙白抹絹萬疋賀乾明節賜其使衣各一襲銀帯鞍勒馬五匹桓貢金銀方物十月庚申制授桓金紫光祿大夫檢校太保使持節都督諸軍事安南都䕶充靜海軍節度交州管內觀察處置等使上柱國京兆郡𨳩國侯食邑三千戶仍賜號推誠功臣命李若拙等充官告使端拱元年四月制桓進封開國公加食邑一千戶命魏庠等充官告使閏五月桓遣貢淳化元年制加桓進封命宋鎬等充官告使十月桓貢七寳裝椅子犀象等物四年三月制封桓交阯郡王命王世則等為官告使五年三月桓遣使貢後恃險阻屢為冦害失藩臣禮至道元年春廣西轉運使張觀奏欽州如洪鎮掠居民刼廩食而去其夏桓所管蘓茂州兵五千冦邕州所管祿州廵檢楊文傑擊走之太宗志在撫寧荒服不欲問罪觀又言風聞桓為丁氏斥逐擁餘衆海島間未知所據故以冦鈔自給今桓已死觀仍上表稱賀詔太常丞陳士隆為採訪使按其實始知尚存而傳聞之誤二年詔劾觀觀尋病卒論斬衛昭美等於如洪鎮是夏命陳堯叟充廣西轉運使因賜詔書仍遣李建中賫徃先是欽州如洪咄𡵯如昔三鎮皆濵海交州潮陽民卜文勇等殺人合家亡命如昔鎮將黃令徳等匿之桓令潮陽鎮黃成雅進捕之令徳不遣於是摽掠而去堯叟至如昔鎮得藏匿之由乃盡擒獲凡男女老小百三十戶口潮陽吏黃成雅得其人以狀諭堯叟桓遂上章感恩且言已約勒溪洞不復搔動矣七月太宗復遣李若拙賫詔以玉帯賜桓初建中至交州桓禮甚薄因附表起居且言刼如洪乃外境海賊爾即執蠻人不曉華言者二十七人送轉運使及桓表至故遣若拙往使始至桓出郡迎詞氣頗慢謂若拙曰昔刼如洪乃外境爾皇帝知否倘交州構叛則當先廣州及閩中諸郡豈止如洪鎮而已若拙從容答曰主上聞如洪被冦未能辨其虛實以足下拔自牙校授之節鉞禮合盡忠豈有他志始執送海賊其事甚明然大臣同議以為朝廷建郡以寧海表今海賊之亂交州力不能獨制宜發精兵數萬㑹州軍同擊海賊俾絶後患帝慮交州不測朝㫖或致驚駭不若専委是故不復㑹兵桓愕然曰海賊犯邉守臣之罪也聖人寛大恩過父母未即誅責自今願稟恭朝化肅寧瘴海因北望稽首稱賀三年四月制加桓兼侍中進封南平王以真宗即位覃恩也九月桓貢金銀七寳椅犀角象牙細絹詔以方物發於萬歳之殿靈坐仍許其使人行奠之禮是歳占城冦邉桓擊退走乃上表賀畧雲夲道境接占城一二年間隣部騷動掠近鄉之稅戶侵邉境之馴良累發兵戈御彼捍禦致稽朝貢深負憲章優詔答之仍賜帯甲馬真宗咸平元年九月桓獻馴象四年十二月制加桓功臣四年貢馴象犀七寳裝金瓶謝加恩也五年十一月制加桓保節功臣六年三月欽州言交州城場民及頭目八州使黃慶集等挈其屬四百五十餘口入居州之勇步江鳥土村詔遣使尉撫之令黃還本道黃慶集等懼罪不還遂居欽州海崖景徳元年六月桓遣其子黎明提來貢二十七日對於崇政殿復召於便殿勞問之即授黎明提金紫光祿大夫檢校太保驩州刺史上柱國二年正月詔上元節日賜明提鉞令與占城大食使觀燈宴飲是月賜黎桓應大藏經從其請也三年三月桓薨
　　龍鉞桓仲子也嗣立為弟龍廷殺之
　　龍廷桓㓜子也殺龍鉞而自立其兄龍全忿之刼庫財而遁䕶率扶蘭寨兵相爭攻立未定初黎明提入貢以國亂不能還駐廣州知府髙驛罷給舘劵真宗別賜詔錢五十萬米一百五斛續給館劵六月知廣州凌䇿言凖詔以交阯兵亂令臣與沿邉安撫使卲曄同經度使宜以聞臣等至白州遇廣州部送州到交阯黃慶集等百姓千餘口具言黎桓既死諸子各集兵散設寨官屬離拆人民憂懼慶集等以不從驅率戮及親族今奔來告乞糧出兵平定交州慶集等願為先鋒刻日攻取臣等㑹議若朝廷允其所請乞以廣南諸州屯兵益以荊勁卒五千水陸齊進立乞平定真宗四年黎桓既修貢亦嘗遣子入覲海陽寧謐不失忠順今聞桓死未加予恤遂伐其䘮豈王者所為乃詔䇿等依前詔安撫務令謐靜其慶集等計口給廩食時服賜令補職冬著條例以聞當優與恩命乃令致書交州諭以朝廷威徳如自相魚肉乆無定位偏師問罪則黎氏無遺種矣龍䕶懼即奉龍廷主軍事七月卲曄上言龍廷公牒至自稱靜海軍節度觀察處置等使檢校太尉開明主請以八月遣弟入貢臣以龍廷未授真命不敢回報帝以窮荒異域不識大體卲曄諭令削去偽官方許入貢黎明提尚駐廣州卲曄以其國事及龍廷奏報諭令削去就願歸給劵賜錢遣之二十三日卲曄上邕州至交州水陸圖真宗以示近臣曰交州瘴癘若興兵攻取死傷必多且祖宗開疆廣大若此當慎守而已何必勞民動衆貪無用之地如照臨之內有叛亂者則不得不除耳又言交州黃慶集等先避亂歸化種族稍多若復遣還恐遭屠戮望就賜恩秩乃授三班借職抑州監稅四年七月權安南靜海軍節度觀察處置留後黎龍廷遣弟黎明昶與掌書記黃成雅貢龍廷表乞九經及佛經一藏從之八月十七日制授龍廷檢校太尉靜海軍節度使安南都䕶交州郡王賜推誠功臣賜名至忠又贈故靜海軍節度使南平王黎桓中書令追封南越王布帛羊酒為之賻禮制初授交州惟加節鉞未賜王爵真宗以逺俗須朝廷恩命方可鎮服特命賜之十八日授黎明昶為持節州諸軍事副使黃成雅為朝散大夫殿中丞知安南使明昶以兄降制命求赴崇政殿告謝乃召升殿帝撫問之九月鑄交阯郡王印詔廣南轉運使就賜之大中祥符元年正月制加至忠翊戴功臣九月交州王言真臘商賈二人為交州所逐遁至州境欲配𨽻夲州真宗曰逺方之人窮而來歸詔給時服緡錢遣使伴送歸國十二月制授至忠依前檢校太尉同平章事安南都䕶交阯郡王充靜海軍節度觀察處置等使二年十二月至忠貢金銀器馴犀方物真宗以犀逺至違性將還之慮逆至忠意令𠉀使人回縱之海濵至忠表求甲冑金具裝從之又移牒轉運使求於邕州互市真宗以濵海之民數被交阯侵冦仍前止許亷州及如洪互市蓋為邉隅控阨之地今或直趨內地事頗不便詔夲州以制誥諭之三年三月至忠薨一子方十歳遂為李公藴所簒時至忠所使猶在京師真宗以其狀諭之如欲服亦聽使人掩之而已〈黎氏三世共三十年〉




　　安南志畧卷十一
