　　欽定四庫全書
　　安南志畧卷十八
　　元　黎崱　撰
　　玉堂諸公贈送天使詩序
　　翰林學士李謙受益送尚書柴荘卿序
　　至元十五年安南國王上表以隣境侵虞不克躬覲王沒世子不請命而自立朝廷議遣使而難其人適金齒安使柴公荘卿自雲南至大臣薦其材上召問其父兄皆舊臣且辭意慷慨熟彼風土即日拜禮部尚書奉使仍賜錦衣弓矢鞍馬以寵其行荘卿至安南且宣上意開諭再三執迷不悟卒無來意荘卿歸上言不忍加兵詔諭兾一來三年三往返是歳入覲者陳遺愛國王之弟世子之叔父也上曰世子拒命國人何罪焉宜以遺愛立以撫綏其民乃授䇿命仍授荘卿宣慰使都元帥將兵衛遣遺愛還國將行翰林諸公皆作詩送之僕承乏翰林凡詔書申諭表章上來者皆與聞之遂為之敘其事而贈之言曰自古非有才之難而擇才之不易今主上知荘卿純茂辯給𢎞毅博洽許之以任重致逺使於四方不辱君命故敬寄以閫外委之以絶域凡師旅之事得以専制之而又以振文李公為之貳李君之意其無愧諸公期望之辭撫循招討實在茲行余數日𠉀公於都門之外而賀曰終軍陸賈勿専美於前矣時至元十八年十一月日
　　翰林學士奉㫖王盤鹿庵
　　單車奉使柴尚書龍潭虎穴如坦途丹青明著使外國不減漢朝張與蘇共山李生有志謀樂執鞭䇿同馳驅但願皇恩彌宇宙不須珍異輸天都
　　翰林奉㫖髙唐閻淳子浄
　　柴侯身許國志意何深淳昆弟使絶域渥窪雙玊麟談笑萬里侯劍氣青雲畏途走康荘異俗猶四隣至元浄遐荒包茅貢來臣奈爾三不朝廢置良有因鱗介易衣裳島夷皆臣民威徳不勝用仰輔吾仁君
　　翰林學士王構肯堂
　　定逺歸來拜上卿又持符節海南行使星遙照蒼龍野驛騎相攙鴻鴈程湖霧島煙開夙瘴狼貪䑕竊避先聲馬前領取安南長未結中原父子盟
　　翰林學士胡祗遹紹聞
　　炎方一萬里軒蓋幾回來海徼稱忠節江神識俊才竒勲能竭力大閫欲誰開竹帛垂名字人生亦快哉
　　集賢學士梁曽甫
　　鐵石孤忠付白麻六朝人品五侯家已全蘇武天邊節又得張騫海外槎詩筆強凌銅柱月歸鞭正及越城花安南雖小文章在未要輕談井底蛙
　　國傅建安王載
　　金石丹忱動藻旒馬諳舊路壯英逰車無薏苡亷聲著贄有包茅職貢修指按地圖朝北闕口傳天詔到南州此行不待長纓請好繼班生萬里侯
　　學士王之綱子維
　　三錫恩醲沛九重弟兄郡〈闕〉姓名同一門忠義古稀有千載寵榮誰比隆壯歳已知酬素節遐方元自仰髙風里閭聞望從茲盛更著垂名竹帛中
　　燕山庾恭
　　人說交州最極邊何勞定逺一揮鞭虎睛耀日黃金劵鳳口銜香玉〈闕〉宣孤劍闢開千嶂路片㠶飛過九溪煙此行識得君王命要補西南半壁天
　　王希賢
　　將門貴胄幽并豪志節雲萬丈髙金虎分符重恩寵太山一擲輕鴻毛長纓致越非難事寸舌強秦君不勞萬里乘風君好去愧將槖筆老吾曹
　　夷門李清三秋
　　行人捧檄過南柯宛勝當年馬伏波服逺自應文徳在五溪何必動干戈
　　殊音異服豈無情亦解逢人説太平我有一言君試聽古來定逺是書生
　　李宏
　　車軌文書海外同安南元在版圖中九天逺遣皇華使萬　同朝紫極宮博望重來人更喜桂林初復路還通中原春好花如錦不必淹留〈闕〉到桐
　　河南侯宗禮
　　跪拜天朝列上卿又持麟節鬱林行數行丹詔千鈞重萬斛明珠一哂輕正要襟期量湖海不須辭氣吐縱橫安南世子無多慮早早連鑣入帝京
　　覃懷侯謙
　　驛路秋風馬足輕虎符斜揷繡衣榮丹心報主惟忠義金紫盈門顯弟兄此去暫持蘇武節歸來定有伏波名徒勞我輩真堪笑終世區區兒女情
　　翰林奉㫖九門董文用送李兩山〈二絶〉
　　㡬載鯨波戰燧紅老臣一語百蠻通如天自是吾皇福閒在髙樓八面風
　　東浙生民望紫翁紫翁心事與天同好將一卷交州稿刻在天台鴈蕩中
　　翰林奉㫖髙堂
　　往年御節使荒遐鳳節堂堂衆所誇萬里朱厓鱗介北一星銀漢鬥牛槎轉輸已息江南郡烽燧還清瘴海涯垂槖歸來見天子又攜恩詔撫皇華
　　翰林學士嘉興張伯淳送李仲實蕭太望序
　　安南古越地雖在九州之外或以禹舊服也自昔置刺史若守若牧政化所及故其俗知文物當不昧於尊君親上之義而自入皇元撫萬民以來其於事君親上之義若未究焉者使所以相屬於道夫以堂堂國家於里誌之地顧有所遺哉大抵柔逺懐德與威徳懐徳者古人所先威徳者古人所不得已舜敷文徳於兩階文王修教而降壘時也天子御六龍霈大澤不以安南逺服而外之謀所以布宣徳音者於是禮部侍郎李君仲實使而以兵部郎中蕭君則平為輔行於是乎是選也人謂此行易余獨以為難奚言其難向者諭㫖於是邦孰不曉以君臣大義與禍福利害之幾彼挾其懼心以聽則言易入不然歸而報聞吾盡吾職國家固自有以處之今二君跋涉數千里播尺一書開其自新而已倘于于而去于于而來是夫人而能為𫝊安事我輩況人情積弊之餘一旦自拔於無過則不勝喜然喜者玩之萌也吾就其所喜而能使之入舎其遲回不決之舊而新是圖斯不負皇華禮樂之遣仲實嘗班尚書郎則平嘗為副使者平昔所樂所行何事今行侯伯匪躬蹇蹇之操無入直刺刺之態其人能辦人之所艱決然無疑矣於客中不堪聽陽闗不欲效兒曹作加餐相憶語姑敘以識別至元三十一年七月朔日書上都玊堂之署
　　內翰楊載仲宏送李侍郎
　　九秋天色晚萬里送君行馬首寒雲起腰間寳劍橫奉持天子詔慰答逺人情宜度蠻江水炎方一日清
　　翰林奉㫖董文用送蕭郎中
　　烏臺空發行臺封司農一載歸鼇峰十常八九不如意人生處處歡舊逢帝膺天命念赤子樓船未忍忘蠻烽古來毎重皇華遣蕭君禮貌先雍容文學〈闕〉言當此舉宰相見之皆悅從安南小邦等鱗介早赴絳闕朝真龍
　　翰林奉㫖信汝召
　　選材特㫖赴軺車六一先生共里閭星麗秋旻新寵數風清瘴海舊名譽兩階干羽修文日萬里梯航聽詔書此語端能動殊俗塗山玊帛亦躊躕
　　集賢書士河東宋渤〈二絶〉
　　堯仁穆穆若為昭寛制新頒出治朝髙選俊英持節去今知初不間荒要
　　海濵諸越自浮沉本不須頻詔使臨盡報兩班征戍去太平長御漢文心
　　翰林學士廬山劉岳
　　喜拜龍形年第一薫風拂拂栁依依香含粉署星辰近恩重皇華禮樂輝北闕初頒溫詔下南荒愧謝逺人歸太平氣象彌寰宇役事言還入紫㣲
　　翰林直學士陳儼
　　都門祖道挽征驂歌徹皇華酒半酣玊節拜恩辭闕下金函持詔使安南新詩定見雞林重壯志寧辭虎穴探諭蜀相如公事了早回煙棹過湘潭
　　翰林應滕賔送李景山詞〈奪錦標〉
　　老氣盤空才名照萬里西風行色人物朝中第一司馬題橋班超投筆記承流宣化早威聲先馳殊域〈舊為烏蠻宣慰〉看吟鞭笑指闗河歴歴當年曾識自古人心忠義百水朝東衆星拱極銅柱無端隔㫁天南天北念瞻丹闕捧紅雲金泥香〈闕〉俟明年歸對西山細説安邉〈闕〉
　　翰林學士歐陽𤣥送傅與礪佐使安南
　　省臺交薦盡名公使者南軺載與同馬自𩦸羣先定價鵬從海運且培風槖如陸賈無他寳拄念文淵有舊銅此去新詩千百首時時北望寄征鴻
　　藝文監丞揭傒斯
　　〈闕〉　　　　　　　　　　　　　　　　　猶郡縣今逢堯舜阻羈〈闕〉詩人逺佐皇華使朝士聞吟白雉詩海不揚波無風雨始知文徳遍蠻夷
　　博士王沂
　　光色動南溟文星逐使星雞林𫝊秀句銅柱勒新銘落日鯨波白春風瘴海青請纓應幕下拭目待雲軿
　　宋沂子
　　皇帝三年頒正朔使君萬里向交州瑤池天濶龍光滿銅柱雲低蜃氣收陸賈獨能持節往終軍因得棄繻游幕中為惜懸河辯毛遂歸來坐上頭
　　翰林侍講學士虞集送南宮舎人趙期熈
　　三年頒正朔五月向南交將命方離闕陪臣已在郊衣裳鴻羽漸干戚虎皮包瘴霧衝風散瀧湍急雨消朱鳶窺土室白雉下橧巢夜浦蛟停織陽闗荔拆苞〈闕〉
　　翰林修撰蘇天爵
　　聖徳隆千古皇威奠九邊金門頒鳳詔玊節使龍編博雅資専對才華屬妙年郎中初遴選省府昔周旋文治中華盛仁恩漠國宣清風消瘴雨麗日浄蠻煙跋渉思銅柱委蛇跨錦韀堯天新正朔禹貢舊山川聲語時難解雕題倍可憐明年春色早歸拜御階前
　　集賢大學士王約彥博
　　寸舌摧驕悍忠誠信可施勲名標柱日慷慨請纓時非止包茅貢終防薏苡私此行君有䇿㑹見靜王師









　　安南志畧卷十八
