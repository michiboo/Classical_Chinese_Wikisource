　　欽定四庫全書
　　安南志畧卷六
　　元　黎崱　撰
　　表章
　　至元十五年安南世子孤臣陳
　　上言於上天眷命皇帝陛下臣父歸順聖化二十餘年仁恩咻煦德天地也荒穢包含量山海也臣父一生感戴甚厚至元十四年不幸臣父不祿將薨之日謂孤臣曰陛下寛大度不遺小因諒爾必𫎇世及之恩吾今但以天不假我之年使不得久事天朝為恨耳臣丁父喪之初年貢之期適滿臣不敢以憂難之累仍差前使黎克復等乗時來覲而復其年貢續差中侍大夫周仲彥中亮大夫石德劭等充行人使奉齎表章及方物詣闕進獻遵交職業罔敢失墜上教子以忠之訓小國生靈皆謂父臣歿後臣能繼父志述父事在此行也陛下矜憐忠直必加褒奬則我世子不幸中實有幸自各延頸北望日月以冀迨至元十五年周仲彥等未還惟天使柴尚書等齎詔書與前黎克復等同來小國遂率百官具禮迎臣焚香拜讀伏見詔書以諭入朝臣不勝驚懼葢縁臣生長越裳稟氣軟弱水土不諳暑潤不耐恐道上有妨徒暴白骨致陛下仁心亦自哀傷之耳而無益於天朝之萬一也陛下與天同體臣事陛下其如事天雖正色蒼蒼九重深逺然天威未嘗敢違顔咫尺君恩未嘗不銘於方寸也其在周成之臣重譯來貢武帝時置之度外以其哀小國道路悠逺山川險深之故方今陛下舟車所至霜露所降凡屬照臨莫不臣服比之周漢實相萬萬不可同日而語天地開闢以來未有如今日天下一綂之大者也陛下施仁行政必先於鰥寡孤獨之人至於昆蟲草木之微各遂其性臣獲罪於天惟不克荷是懼陛下政逺於周仁深於漢伏望陛下哀孤臣之單弱憐小國之遼逺令臣得與鰥寡孤獨保其性命以終事陛下此孤臣之至幸抑亦小國生靈之大福也
　　至元二十九年安南世子陳　上
　　表言六尺微孤夙䝉父訓其於臣事天朝毋廢嵗貢一事切切然常在懐也所以懼僭罪特遣中亮大夫嚴仲羅古武大夫陳子長等以至元十七年九月奉齎貢物詣闕進獻上克盡事天之誠下克紹先人之志迨今年二月天使正議大夫張顯卿奉順大夫〈闕〉等奉齎天語及賜物同嚴仲羅等回來小國宗族
　　官吏百姓耆老舉國欣欣然相告聖天子恤孤以仁待人以恕其必脫我生靈於塗炭之中臣與小國百姓豈勝驚懼其事臣父在日已嘗遣奏當臣未預政素所不知非獨敢歸於父以求自免於罪萬罪在臣也萬一天朝曲垂寛宥是臣之幸否臣之罪不勝誅矣至諭以親來赴闕聖天子不惜王爵符印復封土如故之事則臣與小國宗族官吏等驚魄稍甦死魂復定以謂天朝若不存念豈能諭及此耶臣祖父在時天朝嘉其忠勤憫其遼逺置之度外故中統二年詔封王爵賜以符印即勅我兵不入宋境不寇禮樂不改舊俗臣父得保首領以歿生靈至今受賜不淺在臣父之世不幸邊方構禍然事上一節終始不踰迨於臣身僭代守土辱䝉天朝再念孤臣之心又可知臣生長遐陬水土不服寒暑不諳小國諸使往來為瘴死常六七設不能自量徒死於道路終無益於事且小國蠻夷爾風俗澆惡一日無主雖昆弟不能相容聖天子育物為心字孤為念小國之臣尚不忍遺況臣之祖父世世事君忍使骸骨暴露社稷丘墟者乎夫世之人茍有得面聖者在佛書云為生大福儒書雲千載一遇臣豈不欲觀光上國躬沐聖恩而遽乃違命以速禍者哉天日在上誠以常情貪生畏死臣去天遼逺得罪一隅其幸獲寛裕者恃有陛下日月其明天地其量否則翻四海之波不足以洗臣之罪也臣言及茲肺肝若剖伏惟陛下哀此㷀獨念其困窮察微臣之苦衷原微臣之重罪俾微臣得以苟延殘喘以竭事天之誠百姓各保性命以享好生之德豈惟微臣粉骨碎身不可圖報聖功之萬一毋亦普天下萬口一辭同祝聖壽之萬億也
　　至元三年三月安南陳　百拜上
　　數十年父子滔天之罪迨今日冰釋矣存者亡者得拜天地父母更生之賜中國諭以有生之𩔖寧有長久安全者乎臣與一國生靈驚懼失望莫知所措臣聞古今無不死之地而所恃者有好生之天聖天子以天為心恤孤同仁則可以長久可以安全可以不死否則何往非死地也天詔曰徒以嵗幣虛文巧飾見欺於義安在臣讀此段凜然肝膽墮落雖若聞此一身不幸莫大既不得生於天子之庭其表誠者在乎土宜而已臣豈不知聖朝天覆地載梯航萬國竒貨珍寶靡所不有何以臣小國進獻為哉然臣猶不顧其罪而復冒昧者臣事君之義不可廢也在天詔雖以義安在臣下安敢廢職耶伏望皇帝陛下父母其心乾坤其量包荒含穢曲賜矜存臣赤心欣順天受封冊俾臣襲恩獲供職貢如故上以盡事天之誠下以克承先之志豈惟微臣一介復保延殘喘抑亦百萬生靈同享天地好生之大德臣犬馬下情區區自謂雖千生萬死粉骨碎身亦不足以圖報萬壽願天賜皇帝敷錫庶民臣祝聖壽萬億千春伏以帝齡億萬正八千嵗春秋之初華祝再三七百里要荒之外普天交慶曠古未聞臣誠懽誠忭頓首稽首伏惟皇帝陛下聰明日躋智勇天錫以一怒而安天下應五福而澤庶民奄有四方自漢唐絶無之事不遺小國即堯舜所用之心有執而有容得名必得壽臣南荒坐井北面拱辰三十年犬馬拳拳一寸忠天日浩浩俯陳金鑒徒懐金闕之瞻遙奉玉瓶逺望天門之闢臣謹齋沐親自撰寫頌一章填以金冊封以金函差陪臣陶子竒等奉表稱賀以聞
　　至元三十年三月初四日安南陳　上表
　　臣謹昧死百拜上奏臣伏今年二月十四日恭親天使吏部尚書梁曽禮部郎中陳孚奉齎天詔俯臨下國臣謹率宗族官吏奔走道路焚香迎迓及至褥道躬迎三呼百拜跪讀天詔謂曰汝國罪愆既已自陳朕復何言聖天子涵洪寛大如此臣等不勝欣喜踴躍之至感聖恩之萬一也
　　至元元年安南世子陳表賀成宗皇帝即位
　　龍飛九五回生意於龍躔象譯重三馳賀忱於象魏一人有慶萬國咸寧欽惟皇帝陛下文炳域中仁翔海
　　表柔逺能邇常守道以為心偃武修文屈仁兵而不戰克廣穆穆宜君之善有光明明我祖之功霽雷霆而施雨露之恩割封畛以示乾坤之量與民更始隨物皆春臣等幸際離明歡聞渙號瞻天北闕心傾北極之尊居守土南荒預祝南山而上壽
　　安南陳　請大藏經表
　　臣僻處炎荒夙依皇覺緬懐𫎇〈闕〉傳自中華唐宋在時曽䭾來於白馬大兵至日已化作於死灰嗟莫覩於祕文竟難尋於奧㫖如入暗室而無慧炬如濟苦海而失慈航念此小邦闕於大藏若不請求於上國曷以開導於羣生欽惟皇帝陛下虞舜為君釋迦生世以濟物度人為念以博施濟衆為心幸不祕於玉音莫大聞於寶藏自天而下賜萬五千餘卷之經遵海而南救百姓億兆民之苦此功德即前功德廣大無邊今聖人即古聖人流傳有此〈時中書奉詔賜之〉
　　至大二年安南世子陳　表賀成宗皇帝即位
　　伏以乾龍初造上天之景命有歸澤雁安眠中國之至仁逺被懽騰海宇望協華夷欽惟皇帝陛下聖德日新智勇天錫削平禍亂威靈震疊於遐方坐致雍熈聲教暨漸於南徼復古之規模宏逺鼎新之治化更張混文軌於寰瀛壯基圖於磐石一人有慶萬國咸寧臣世守龍編誠馳魏闕景仰日中離照咸思精忠嘉茲海隅蒼生共陶至化
　　至順元年安南世子陳　表賀文宗皇帝即位
　　聖神廣運智勇兼資德意仁聲固際天而蟠地風化教被葢自北而及南名振於今功髙於古逺懐邇服布世祖之經綸武偃文修恢至元之禮樂坐令華夏同底雍熈臣世守外藩心傾北闕望雲霄於星拱路雖阻於八千拜日表於海隅顔若逺於咫尺
　　至元三十一年內附安南王陳益稷表賀元旦節
　　伏以正月始和使萬民之觀治皇天眷命奄四海以為君朔日在壬而東郊迎春太嵗居午而南面聽政隂陽交泰文軌混同申賀皇帝陛下克寛克仁乃神乃聖宜乎在位之久致斯有道之長八百餘國之朝功烈上加於周武三十五年之治規模逺邁於漢光壽域重開熈臺同樂臣益稷符分服外葵向日邊以申誠報滄海之恩俾遐邇歸聖朝之化備膺五福願獻箕子陳皇極之言遙拜三辭敢效齊侯奉天子之命
　　至元三十一年安南王陳益稷表賀成宗皇帝即位
　　夙稟睿聰表彰仁孝春秋方盛符舜生三十之年日月重明延周過八百之祚傳神孫以神器人望久歸尊親號以報親天下至養當保泰持盈之際存繼志述事之心龍御雲從雞竿澤沛臣歸身天北封爵日南恩深感於皇朝報未酧於素志初即帝位嘉同漢臣推戴之誠願近天威庶効齊侯下拜之禮
　　大德十五年夏五月武宗皇帝即位安南王陳益稷表賀
　　伏以昌運啟聖肇登寶位之初眷命為君光照瑤圖之永兩間扶賛萬國謳歌欽惟皇帝陛下曰聖曰聰有功有德雷電赫濯夙揚衞社稷之威雨露沾濡新溥育人民之澤徽號重慈宮之進舊章嚴祖武之繩臣叨爵茅分引誠葵向朝來玉帝鸞班遐阻於臣工尊拱冕旒虎拜遙伸於江漢
　　至大四年春三月仁宗皇帝即位安南國王陳益稷表賀
　　伏以昌運啟聖肇登寶位之初眷命為君光照瑤圖之永福延社稷喜溢臣鄰欽惟皇帝陛下天運神功日新睿聖重華協帝允符朝野之謳歌全付有家夙荷祖宗之顧託用敷渙號式迎太平臣叨爵南方馳情北闕風雲慶㑹幸快覩於龍居江漢對揚欲遙伸於虎拜
　　延祐七年三月英宗皇帝即位安南國王臣陳益稷表賀
　　天臨丹扆龍飛九五位之星陽綂紫宸虎拜億萬年之壽治新景運緒述丕基欽惟皇帝陛下握符闡珍受圖膺貢尊親報本加數後之徽稱肆赦恤刑溥民生之厚澤奉先世繼傳之志應寰宇繫屬之情臣爵錫舊封光依上國身居南紀願同江漢之朝宗心向北宸遙叩闕庭而慶賀
　　前代書表
　　南粵王趙佗上漢文帝書
　　臣佗昧死再拜上書皇帝陛下老夫故越吏也髙皇帝幸賜臣佗璽以為南越王孝惠即位義不忍絶所以賜老夫者甚厚髙後用事別異蠻夷出令曰毋予蠻夷外粵金鐵田器馬牛羊即予予牡毋予牝老夫處僻馬牛羊齒已長自以祭祀不修有死罪使內史潘中尉髙御史平凡三輩上書謝過皆不返及風聞老夫父母墳墓已壊削兄弟宗族已誅論諸吏相與議曰今內不得振於漢外亡以自髙異故更號為帝自帝其國非敢有害於天下也髙皇后聞之大怒削去南粵之籍使使不通老夫竊疑長沙王讒臣故發兵以伐其邊老夫處粵四十九年於今抱孫焉夙興夜寐寢不安席食不甘味目不視靡曼之色耳不聽鐘鼓之音以不得事漢也今陛下哀憐復故號通使漢如故老夫死骨不腐改號不敢為帝矣
　　宋太平興國五年交阯丁璉薨弟璿立大校黎桓篡之太宗舉兵伐桓桓詐代璿上表
　　世膺朝奬僻居海隅假節制於蠻徼修貢職於旅宰屬私門之薄祐值先世之淪亡玉帛駿奔敢稽於助祭土茅世及未預於守藩臣父部領兄璉俱荷國恩恭分閫寄謹保封路莫敢怠遑汗馬之勞未施朝露之悲俄至臣堂構將圮衰裳未除管內軍民將吏藩裔耆耋共詣苫塊之中俾權軍旅之事臣懇辭數四請逼愈堅未及奏陳又慮稽緩山野獷惡之俗洞壑狡猾之民倘不循其請恐因生變臣謹以攝節度行軍司馬權領州軍事伏望賜以真命令備列藩慰微臣盡忠之心舉聖代賞延之典克治遺業用撫逺夷銅柱之墟庶宣扞禦之功象闕之下永輸獻琛之誠惟陛下俯憐其過未忍加罪〈闕〉
　　宋開寶六年安南陳　授位於子表
　　臣聞人惟知足身退不待暮年子既克家續紹乃無墜祀此天道古今之常不啻人情上下之同然敢陳內授之辭輒凟葢髙之聽伏念臣功無帝賫爵忝侯封受命於朝復阻來朝之禮納忠於國未酬報國之心茲惟難哉吾甚懼也顧蒲桞未秋之質敢釋負重以偷安葵藿向陽之心思近清光而罔後時既稽於請命奏敢後於封章終日戰兢省躬跼蹐謹奉包茅之貢薄寓獻芹之忱少充闕庭庸伸逺職伏望陛下散皇明於幽燭運元德於昭回察臣愚蠢之衷憐臣感戴之重容民畜衆明學術之可傳窮機調微寓析薪之克負光賜袞衣之寵使同帶礪之盟臣所願求天必從欲錫太上國主之號冀十行詔㫖之頒茍稱塞於鄙懐實寵光於敝邑臣敢不終身正行抗節致忠金石此心永荷乾坤之德涓埃其報仰酬海嶽之恩附宋時占城國修貢表〈占城本日南郡象林郡也漢末邑人叛國號林邑後世國亂遂建於占城名占城國〉
　　臣僻處海隅久被王靈之寵逺馳方物聿修臣職之供輒轉奉封上干典屬竊以越裳重譯聞盛德而歸周槃木獻歌懐至仁而頌漢惟一人篤邇而舉逺故百蠻慕義而嚮風況小邦雖稱遐陬在昔日葢為列郡象林畫邑常歸粵地之圖銅柱分疆尚看伏波之跡適樂推中土多有歴年方藝祖開基首駿奔而來賀數朝繼紹亦踵至而貢修嘉種助於豐年珍竒獻於上苑每荷蓼蕭之澤聿知葵藿之心頒綸綍以丁寧錫乗黃於藩庶臣幸逢興運竊撫故封文詔分輝聊偷安於蟻垤光天在望隨趨賀於龍庭敢陳任土之儀少効包茅之貢恭惟皇帝陛下仁同一視道合三無舞干羽於兩階誕敷帝德執玉帛者萬國咸造王廷豈尚綏寰宇而求永昌方將發西城而撫交阯容光必照不忘僻陋之區岐道有夷職在要荒之服臣占風服化就日馳誠涉萬里之瀛波第勤輸賮夢九重之鈞奏徒悵戴盆誓殫綿薄之忠永答洪龎之施













　　安南志畧卷六
