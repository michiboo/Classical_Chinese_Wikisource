壯歲書亦壯，猶嫖姚十八從軍，初擁千騎，憑陵沙漠，而目無勍敵；又如夏雲奇峰，畏日烈景，縱橫炎炎，不可向邇，其任勢也如此。老來書亦老，如諸葛亮董戎，來睿接敵，舉板輿自隨，以白羽麾軍，不見其風骨，而毫素相適，筆無全鋒。噫，壯老不同，功用則異，唯所能者可與言之。書有七字法，謂之「撥鐙」，自衛夫人並鐘、王，傳授於歐、顏、褚、陸等，流傳於此日，然世人罕知其道者。孤以幸會得受誨於先生。奇哉，是書也！非天賦其性，口受要訣，然後研功覃思，則不能窮其奧妙』安得不秘而寶之！所謂法者，擫壓、鉤提、抵拒、導送是也。此字今有顏公真卿墨跡尚存於世，余恐將來學者無所聞焉，故聊記之。
擫者，擫大指骨上節，下端用力欲直，如提干鉤。
壓者，捺食指著中節旁。
鉤者，鉤中指著指尖鉤筆，令向下。
揭者，揭名指著指爪肉之際揭筆，今向上。
抵者，名指揭筆，中指抵住。
拒者，中指鉤筆，名指拒定。
導者，小指引名指過右。
送者，小指送名指過左。
