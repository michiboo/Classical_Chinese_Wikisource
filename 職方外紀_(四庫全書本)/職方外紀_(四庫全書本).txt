　　欽定四庫全書　　　　　史部十一
　　職方外紀　　　　　　　地理類十〈外紀之屬〉提要
　　〈臣〉等謹案職方外紀五卷明西洋人艾儒畧撰其書成於天啟癸亥因西洋利氏齎進萬國圖誌龎氏奉命翻譯儒畧更増補以成之葢因利瑪竇龎我迪舊本潤色之不盡儒畧自作也所紀皆絶域風土為自古輿圖所不載故曰職方外紀其說分天下為五大州一曰亞細亞州其地西起那多理亞離福島六十二度東至亞尼俺峽離福島一百八十度南起𤓰哇在赤道南十二度北至氷海在赤道北七十二度二曰歐邏巴州其地南起地中海北極出地三十五度北至氷海北極出地八十餘度經一萬一千二百五十里西起西海福島初度東至阿北河距福島九十二度經二萬三千里三曰利未亞州西南皆至利未亞海東至西紅海北至地中海極南南極出地三十五度極北北極出地三十五度東西廣七十八度四曰亞墨利加地分南北中通一峽峽南之地南起墨瓦蠟泥海峽南極出地五十二度北至加納達北極出地十度半西起二百八十六度東至三百五十五度峽北之地南起加納達南極出地十度半北至氷海其北極出地度數則未之測量西起一百八十度東盡福島三百六十度五曰墨瓦蠟泥加則彼國與之初通疆域道里尚莫得詳焉前冠以萬國全圖後附以四海總説所述多奇異不可究詰似不免多所夸飾然天地之大何所不有録而存之亦足以廣異聞焉乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀















　　職方外紀自序
　　造物主之生我人類於世也如進之大庭中令饗豐醼又娛歌舞之樂也嘗試仰觀天象而有日月五星列宿之麗則天似室廬列象似瑰寶之飾垣璧者然俯察地形而有山川草木之羅列芬芳則猶劇戲之當塲者然其他空中飛鳥江海鱗地上百穀果實則集五齊八珍之薦列几筵者然然則造物主之恩厚亦極矣胡為乎人每日用不知若將謂同然宜然而曽莫究其所以然也昔神皇盛際聖化翔洽無逺弗賔吾友利氏齎進萬國圖誌已而吾友龎氏又奉繙譯西刻地圖之命據所聞見譯為圖說以獻都人士多樂道之者但未經刻本以傳迨至今上御極而民物重新駸駸乎王㑹萬方之盛矣儒略不敏幸厠觀光嘅慕前庥誠不忍其久而湮滅也偶從蠧簡得覩所遺舊藁乃更竊取西來所攜手輯方域梗概為増補以成一編名曰職方外紀私竊自哂殆不過如匠氏竹頭木屑之陳庖人蘋蘩薀藻之獻優伶雜劇百戲之搬演無當大觀非闗實學惟用以供有識臥遊之萬一則亦或者小有補雲且夫士抱雅志將以週遊四逺或為采風問俗以宏教化或為捜珍覓寳以充美觀或窮此疆爾界以察地形或訪聖賢名流以資師友或通有無貿遷以求贏羨或考羣方萬國山川形勝以證經傳子史之載紀或探竒覽秀以富襟懐以開神智諸如此類即有志焉而勢不無道里跋渉之勞瘁舟車貲費之經營以至冦賊風波意外之警又往往足為我虞矧人夀之幾何勢非假羽翮以翔遊或莫能遍歴八荒以畢吾一生壯游之願也茲賴後先同志出遊寰宇合聞合見以成此書不出戶庭可以周知遐逺在創聞者固未免或駭為竒然而非竒實常或疑為虛然而非虛皆實夫惟造物主之神化無量是故五方萬國之竒詭不窮倘一轉念思厥所繇返本還原徑固不逺區區之愚良有見於此耳而淇園楊公雅相孚賞又為訂其蕪拙梓以行焉要亦契余不忘昔者吾友芹曝自獻之夙志而代終有成所願共戴天履地者既幸宅是庭饗是醼觀是樂因而遡流窮源循末求本言念創設萬有一大主宰而喟然昭事之是惕則巵言薈稡庶其不貽説鈴之誚乎若曰異聞異見姑以燿耳目則儒略何人而敢於學海名區呈此伎倆是又與於玩物喪志之甚者也







