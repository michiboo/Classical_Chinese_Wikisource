　　欽定四庫全書　　　　　集部八
　　宋詩鈔　　　　　　　　總集類
　　提要
　　〈臣〉等謹案宋詩鈔一百六卷
　　國朝呉之振編之振有黃葉村莊詩集已著録是編以宋詩選本叢雜因蒐羅遺集共得百家其本無專集及有集而所選不滿五首者皆不録每集之首繫以小傳略如元好問中州集例而品評考證其文加詳蓋明季詩派最為蕪雜其初厭太倉厯下之剽襲一變而趨清新其繼又厭公安竟陵之佻巧一變而趨真朴故
　　國初諸家頗以出入宋詩矯鈎棘塗飾之𡚁之振是選即成於是時以其人自為集故甫刋一帙即摹印行世所傳之本往往多寡不同此本有録無書者尚有劉弇鄧肅黃軒魏了翁方逢辰宋伯仁馮時行岳珂嚴羽裘萬頃謝枋得呂定鄭思肖王柏葛長庚朱淑真十六家蓋剞劂未竣故竟無完帙也近時曹庭棟病其未備因又有宋人百家詩存之刻以補其闕皆之振之所未録然之振於遺集散佚之餘剏意蒐羅使學者得見兩宋詩人之崖略不可謂之無功與庭棟之書互相補苴相輔而行固未可偏廢其一矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




