一夕為湖地，千年列郡名。
霸王迷路處，亞父所封城。
漢置東南尉，梁分肘腋兵。
本吳風俗剽，兼楚語音傖。
沸井今無湧，烏江舊有名。
土台游柱史，石室隱彭鏗。
曹操祠猶在，濡須塢未平。
海潮隨月大，江水應春生。
憶昨深山裏，終朝看火耕。
魚書來北闕，鷁首下南荊。
雲雨巫山暗，蕙蘭湘水清。
章華樹已失，鄂渚草來迎。
廬阜香爐出，湓城粉堞明。
雁飛彭蠡暮，鴉噪大雷晴。
平野分風使，恬和趁夜程。
貴池登陸峻，舂穀渡橋鳴。
駱驛主人問，悲歡故舊情。
幾年方一面，蔔晝便三更。
助喜杯盤盛，忘機笑語訇。
管清疑警鶴，弦巧似嬌鶯。
熾炭烘蹲獸，華茵織鬥鯨。
回裾飄霧雨，急節墮瓊英。
斂黛凝愁色，施鈿耀翠晶。
容華本南國，妝束學西京。
日落方收鼓，天寒更炙笙。
促筵交履舄，痛飲倒簪纓。
謔浪容優孟，嬌憐許智瓊。
蔽明添翠帟，命燭拄金莖。
坐久羅衣皺，杯頻粉面騂。
興來從請曲，意墮即飛觥。
令急重須改，歡馮醉盡呈。
詰朝還選勝，來日又尋盟。
道別殷勤惜，邀筵次第爭。
唯聞嗟短景，不復有餘酲。
眾散扃朱戶，相攜話素誠。
晤言猶亹亹，殘漏自丁丁。
出祖千夫擁，行廚五熟烹。
離亭臨野水，別思入哀箏。
接境人情洽，方冬饌具精。
中流為界道，隔岸數飛甍。
沙浦王渾鎮，滄洲謝脁城。
望夫人化石，夢帝日環營。
半渡趨津吏，緣堤簇郡甿。
場黃堆晚稻，籬碧見冬菁。
裏社爭來獻，壺漿各自擎。鴟夷傾底寫，粔籹鬥成□。
採石風傳柝，新林暮擊鉦。
繭綸牽撥剌，犀焰照澄泓。
露冕觀原野，前驅抗旆旌。
分庭展賓主，望闕拜恩榮。
比屋惸嫠輩，連年水旱並。
遐思常後已，下令必先庚。
遠岫低屏列，支流曲帶縈。
湖魚香勝肉，官酒重於餳。
憶昔泉源變，斯須地軸傾。
雞籠為石顆，龜眼入泥坑。
事系人風重，官從物論輕。
江春俄澹蕩，樓月幾虧盈。
柳長千絲宛，田塍一線絣。
遊魚將婢從，野雉見媒驚。
波淨攢鳧鵲，洲香發杜蘅。
一鐘菰葑米，千里水葵羹。
受譴時方久，分憂政未成。
比瓊雖碌碌，於鐵尚錚錚。
早忝登三署，曾聞奏六英。
無能甘負弩，不慎在提衡。
口語成中遘，毛衣阻上征。
時聞關利鈍，智亦有聾盲。
昔愧山東妙，今慚海內兄。
後來登甲乙，早已在蓬瀛。
心托秦明鏡，才非楚白珩。
齒衰親藥物，宦薄傲公卿。
捧日皆元老，宣風盡大彭。
好令朝集使，結束赴新正。
