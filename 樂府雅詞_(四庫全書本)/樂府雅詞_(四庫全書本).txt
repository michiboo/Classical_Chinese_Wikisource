　　欽定四庫全書　　　　　集部十
　　樂府雅詞　　　　　　　詞曲類二〈詞選之屬〉提要
　　〈臣〉等謹案樂府雅詞五巻宋曽慥編慥字端伯晉江人官尚書郎直寶文閣奉祠閒居自號至㳺居士所輯類説已別著録是編皆輯宋人之詞原有朱彛尊題詞謂陳氏書録解題載曽端伯樂府雅詞一十二巻拾遺二巻此本抄自上元焦氏止存三巻及拾遺殆非足本然彛尊曝書亭集又載此書跋雲繹其自序稱三十有四家合三巻詞人為足本無疑蓋此巻首原題當為彛尊初稿集所載乃詳定之本也慥自序謂渉諧謔則去之當時艷曲謬託歐公者悉刪除之則命曰雅詞具有風㫖非靡靡之音可比至於道宮薄媚西子詞排徧之後有入破虛催袞徧催拍歇拍煞袞諸名皆他本所罕載猶見宋人舊法不獨九張機詞僅見於此是又足資詞家之攷證矣乾隆四十四年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　樂府雅詞原序
　　予所藏名公長短句裒合成篇或後或先非有詮次多是一家難分優劣渉諧謔則去之名曰樂府雅詞九重傳出以冠於篇首諸公轉踏次之歐公一代儒宗風流自命詞章幼眇世所矜式當時小人或作艷曲繆為公詞今悉刪除凡三十有四家雖女流亦不廢此外又有百餘闋平日膾炙人口咸不知姓名則類於卷末以俟詢訪標目拾遺雲紹興丙寅上元日溫陵曽慥引







