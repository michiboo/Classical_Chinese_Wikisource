使回高品滿城傳，親見沂公在陣前。
百里旗幡沖即斷，兩重衣甲射皆穿。
探知點檢兵應怯，算得新移柵未堅。
營被數驚乘勢破，將經頻敗遂生全。
密招殘寇防人覺，遙斬元兇恐自專。
首讓諸軍無敢近，功歸部曲不爭先。
開通州縣斜連海，交割山河直到燕。
戰馬散驅還逐草，肉牛齊散卻耕田。
府中獨拜將軍貴，門下兼分宰相權。
唐史上頭功第一，春風雙節好朝天。
