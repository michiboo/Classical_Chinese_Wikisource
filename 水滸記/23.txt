
【駐馬聽】〔雜便服上〕遠到鄆城。敢置郵筒浮與沈。自家梁山泊小嘍囉。奉晁寨主的命。送書與禮到宋公明處。說謝他前日恩德的。報書神鵲。酬印靈龜。一飯千金。寨主叫我在縣前茶坊內尋宋公明。你看遠遠望見那茶坊了。遙瞻靑簾漾風輕。行行步屧茶坊近。雙魚寄公明。尋蹤訪跡到衡門。
【前腔】〔生上〕緩步西鄰。白眼看他世上人。〔雜見介〕相公不是宋公明麼。〔生〕小生便是。〔雜附生耳介〕晁蓋有書拜上相公。〔生〕我正在此念他。望風懷想。引領臨岐。〔雜遞書生看書介生〕喜接鴻鱗。保正好麼。〔雜〕梁山協力迸王倫。揭竿高處星河近。因此差小嘍囉送這金子來。瓊瑤報聊伸。迢迢一介到衡門。
【思園春】〔老旦上〕張敞無端滯此身。畫眉契闊已經旬。宋公明一向不到我家裏來。多分是王媽媽講了些是非。我如今特地尋他歸去。各處尋不見他。只得在此等他一等。〔生上〕天外故人飛信。意氣死生親。〔見介老旦〕呀。宋相公。你爲甚麼一向不到家裏來。我那裏尋你不到。不想你到在這裏閒走。今日相看眼倍靑。應憐繡榻滿埃塵。
【粉孩兒】匆匆的案如山旁午甚。怎偸閒頃刻晏然安寢。〔老旦〕相公說那裏話。齊眉舉案岑寂深。倚紗窗望眼含顰。〔生背介〕且哄這婆子去再處。〔轉介〕這等媽媽你請先行。我到公廨去完了些事就來。〔老旦〕押司。老身若不與你同行。你一定又不來了。〔扯生介〕一定要你去。促芳塵蚤趁膏車。憐閃得鴛瓦霜冷。
【馬福郞】〔小旦上〕你閃得霜闈倩誰顧問。負芙蓉香傍鴛鴦瞑。眞薄倖。〔見生轉身介〕啐。我只道是張三郞。原來是這個厭物。你看他言無味。面堪憎。我藕已斷絲縈。他纒綿似葛牽藤。
【紅芍藥】〔老旦〕我的兒。你收拾了此際檀痕。還須念舊日鴛盟。〔背向小旦介〕你把嘴弄虛脾。賣些甜淨。眼乜斜遞些風影。〔轉介〕你們兩個怎麼一個向東。一個向西。悠悠渾似陌路人。相公這也怪我女孩兒不得。你看他沒來由腰同瘦沈。也祇因夢斷梨雲。你們兩個進去睡罷。〔扯小旦生進房坐介〕好兩兩鴛鴦睡穩。
【耍孩兒】〔生〕倦體欠伸渾欲瞑。自覺無聊甚。聽簾外秋漏沈沈。寒燈。一任你背地空挑盡。我夢蝴蝶栩栩莊周寢。那顧得閒愁悶。〔生作掛釗文袋睡介小旦起背覷生介〕
【會河陽】〔小旦〕對面無緣。撫心自矜。陰蟲切切不堪聞。短檠照我寒衾。與黯然淚痕。偏不照情郞影。似含桃顆顆我心頭滾。似呑刀寸寸我心頭刃。
【縷縷金】〔笑介〕甘唾井。恨無因。拾遺非祇幸得兼金。他黨結梁山泊。反形足證。想天敎籠鳥翮凌雲。把銀瓶落梧井。〔作睡介〕
【越恁好】〔生急上〕楚弓遺影。楚弓遺影。慮禍甚關心。我起身得急了。把釗文袋遺失在房內。那金子到也不打緊。晁保正與我那封書。怎麼洩漏得的。只得轉來拿了去。〔進房尋不見搖小旦小旦做不醒又搖小旦醒介生〕我有個釗文袋。你見在那裏。還了我罷。〔小旦〕你那一隻手交與我。到來問我討還。〔生〕難道璧沈江漢無憑准。好返鎬池君。〔小旦〕在到在我身邊。你做人狠得緊。我要留在此做欛柄的。沒得還你。〔生〕甚麼欛柄。不過五十兩金子在裏面。你要就送了你。黃金閃爍堪獻芹。贈遺何吝。〔小旦〕難道只有金子在裏面。我今日要與你討個了當。省得明日做出謀反大逆的事來。連累着我母子。你好好寫一紙休書與我。〔生〕這個何難。我就寫。〔生寫介小旦〕中間要寫說。任憑改嫁張三。〔生〕哦。這等王媽媽說是眞的了。我就寫這一句。〔寫完付小旦介生〕你如今好還我了。〔小旦〕我決沒得還你的。〔生奪得袋中刀介〕你看我有刀。不怕你不還我。〔小旦〕我不還。難道殺了我不成。〔生〕手兒內光閃閃鋒難近。心兒內氣憤憤情難忍。
【紅繡鞋】一朝血濺紅裙。紅裙。一時粉碎靑萍。靑萍。把骸骨覆羅衾。把魚雁袋釗文。閻媽媽。你的女兒被我殺了。我如今自出門去哩。把蠟履出柴門。
【尾雙聲】〔老旦〕今朝相弔憐形影。誰伴桑楡悲晚景。〔攜小旦下老旦同生行介老旦〕陌上愁看淚滿巾。〔生〕管教你春草秋風老此身。
