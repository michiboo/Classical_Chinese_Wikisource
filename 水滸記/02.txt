
【喜遷鶯】〔生巾服上〕晏嬰身短祇自笑。區區質賦優旃。蓋世忠肝。包身義膽。然諾重似丘山。酬死士萬金立散。答君恩一劍時懸。且雌伏自功曹。有日名垂鼎鉉。
【七娘子】香閨珠幕遮雲檻。鏡臺前菱花照妍。玉鳳雕釵。翠鈿貼靨。畫眉人對齊眉案。
【錦芙蓉】〖錦纏道〗我憶蕭曹向公門棲遲有年。六月息鵬摶。際風雲功扶漢室無前。論英雄龍蛇機變。肯守着刀筆如椽。〖玉芙蓉〗心懸念。待掃淸海甸。暫歸寧一時躡屩共盤桓。
【前腔】〔旦〕你生平氣凌霄三河少年。意在古人前。肯悠悠飾蛾眉取世相憐。看當道豺狼無厭。怎不把梟獍都殲。私相勸。暫艱貞蒙難。待他年縱橫江海效齊桓。〔外白髮野服上〕
【燕歸梁】俠骨嶙峋老更堅。看白髮上衝冠。不屑封侯魯仲連。齎壯志守林泉。
【芙蓉紅】〖玉芙蓉〗財疎鄧穴錢。義仗夷門劍。是千秋知己。同調相憐。論交豈爲黃金變。閱世惟將白眼懸。〖雁來紅〗還堪念。鵬程未摶。淹公掾。非吾願。
【前腔】〔外〕奸臣弄主權。墨吏釀民怨。我把𣏌人憂切。漆室愁偏。怕田橫倡義咸思變。陳涉憑陵遂揭竿。誰釀亂。瀕危不安。誅讒佞。酬吾願。
【前腔】〔旦指外介〕伯伯。你本待鷹鸇秋漢摶。〔指生介〕相公。你騏驥春風展。恨延津何事。兩埋龍劍。他妖狐空穴城隅畔。你怒馬終馳塞外山。休嗟怨。疇甘瓦全。佐王圖。眞吾願。
