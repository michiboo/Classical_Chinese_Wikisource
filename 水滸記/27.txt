
【接雲鶴】〔末冠帶衆隨上〕麼魔小醜甚狂猖。反詩題罷震江陽。
【一盆花】〔生〕可惜乾坤浩蕩。看天翻地覆。你看這許多牛馬。〔笑介〕牛馬冠裳。你看那邊龍起哩。今朝龍戰血玄黃。〔生走雜攔生介生〕玉皇下降來請我。我要去。看此際玉皇下降。鑒別忠良。任吾主張。任吾放曠。你看好一條大白蛇。等我去斬了他。恁道是劉季當年。斬蛇無狀。
【前腔】今日昇平景象。看民安市井。武偃疆場。更師師濟濟盡忠良。〔生作嘔介生〕你看那個是甚東西。〔末〕歎無知魍魎。罪犯無將。怎不審詳。怎不忖量。〔生作顚介末〕到今日假肆佯狂。難彌反狀。
【油核桃】驀地裏敎人魄喪。到此際救援誰仗。挾郵筒潛向梁山往。乞他們引手相匡。
