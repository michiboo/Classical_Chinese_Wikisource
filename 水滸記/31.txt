
【滿江紅】〔小旦扮鬼魂上〕絳樹摧殘同木槿。餘芬未冺。向偸香深處。當罏舊徑。月下空歸環珮冷。星前暗泣鉛華褪。蠟燭成灰淚尙零。千秋恨。
【梁州序】馬嵬埋玉。珠樓墮粉。玉鏡鸞空月影。莫愁斂恨。枉稱南國佳人。便醫經獺髓。絃覓鸞膠。怎濟得鄂被爐煙冷。可憐那人去章臺也一片塵。銅雀淒涼起暮雲。看碧落簫聲隱。色絲誰續懨懨命。花不醉下泉人。
【漁燈兒】莫不是向坐懷柳下潛身。莫不是過男子戶外停輪。莫不是攜紅拂越府私奔。莫不是仙從少室訪孝廉封陟飛塵。
【錦漁燈】〔小旦〕我是那懷扼臂薛昭臨贈。我是那去遼陽丁令還靈。〔淨驚介〕你這等說。是個鬼魅。敢是還魂轉來的。〔小旦〕我未能勾鸚鵡重逢環玉痕。暫臨風攜將金盌出風塵。
【錦上花】向嚴武索命頻。怎麼到恨王魁負桂英。好似妖蛟夜舞欲欺人。〔小旦〕奴家今夜不爲討命而來。〔淨〕這等這等我不曾招屈子楚些吟。不曾學崔護視殮殷。因甚麼畫圖魂返牡丹亭。隱現畢方形。
【錦中拍】你只道那重泉路陰。把幽魄沈淪。那裏曉得鴛鴦性打熬未瞑。花柳情摧頹猶賸。恰好的向夜臺潛轉一靈。似雲華魂還長寢。似倩女魂離鬼門。須信道紫玉多情。英臺含恨。因此背魚燈涉巫嶺。
【錦後拍】覷着伊俏龐兒宛如生。嬌吐依然舊鶯聲。打動了我往時逸興。我往時逸興。銀蠟下鸞交鳳滾。向紗窗中重擁麝蘭衾。彷彿聽鼔瑟湘靈隱隱。眞箇春蠶絲到死渾未盡。
【罵玉郞帶上小樓】小立春風倚畫屛。好似萍無蒂柏有心。珊瑚鞭指塡衡門。乞香茗。我因此賣眼傳情。慕虹霓盟心。慕虹霓盟心。蹉跎杏雨梨雲。致蜂愁蝶昏。致蜂愁蝶昏。痛殺那牽絲脫紝。只落得搗牀搥枕。我方纔颺李尋桃。纔颺李尋桃。便香銷粉褪。玉碎珠沈。歎浣沙溪鸚鵡州共夜壑陰陰。今日裏羨梁山鴛鴦塚竝。
【前腔】李代桃僵翻誤身。恨他翻爲雨覆作雲。可憐紅粉付靑萍。淚沾巾。好一似膏火生心。苦時時自焚。苦時時自焚。正捱剩枕殘衾。値飛瓊降臨。値飛瓊降臨。驟道是山魈現影。又道是鵾弦洩恨。把一箇震耳驚眸。把一箇震耳驚眸。博得個蕩情怡性。動魄飛魂。看赴高唐向陽臺雨渥雲深。又何異那些時鶼鶼影並。
【尾聲】〔小旦〕何須鵩鳥來相窘。效于飛雙雙入冥。我纔得九地含矑鴛塚安然寢。
