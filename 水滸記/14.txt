
【香柳娘】〔外小生末丑俱扮商人推車上〕早匆匆出門。早匆匆出門。驅馳前進。我們都扮做販棗子的客商。來到此間。已是黃泥崗嶺下了。大家同上嶺去。〔行介〕看森森樹蔭黃泥嶺。〔小生立顧指介〕這林子裏面正好藏身。把車兒推進去。〔推車介合〕且推車入林。且推車入林。藏器待時行。圖謀預期定。〔外〕白勝怎麼不見。〔小生〕我已約定他。等他們到了。白勝方纔挑酒來哩。俟紛馳畫輪。俟紛馳畫輪。暫憩炎蒸。暗施勾引。〔衆虛下生扮楊志同衆載生辰綱上〕
【前腔】向山前趲行。向山前趲行。〔生〕莫辭勞頓。須知日遠長安近。〔衆〕歎炎天困人。歎炎天困人。重負不能勝。微軀已將隕。〔衆共歇倒地生催介〕你看這個嶺上。人跡不到的所在。可是安歇得的。念連遭綠林。念連遭綠林。怎在僻徑存身。我自先驅導引。
【劉滾】〔小生〕咱每是。咱每是經商自鄰郡。棗販安期。車踰峻嶺。溽暑不能行。婆娑疏影。你怎敢乘機。輒思翦徑。
【前腔】〔生〕咱每是。咱每是公旬苦奔命。幾輛圖書。京華呈進。你們旣是那估客憩林陰。何須窺影。蹤跡堪疑。莫非翦徑。
【吳歌】此酒釀成恰是有價個因。一味裏馨香誰勿起子個貪心。要曉得麴糵一時那價得容易。一擔挑來雙手子價送與人。
【大砑鼓】村醪比聖明。欲消渴吻。不必芳尊。價酬生樂何須論。我持螯兩腋便風生。〔小生把酒與生介小生〕老兄。不妨事。喫一杯。乘醉偏能信步行。
【前腔】香醪噴鼻馨。教我們涎垂口角。汗漬周身。數杯未必沈沈困。〔生〕這也說得是。隨你們罷。〔衆買酒介衆〕把靑蚨幾貫易縹淸。酩酊何辭褦襶行。〔衆生同飮小生看笑旦挑桶下介〕
【吳歌】〔旦〕此酒釀成原自那個麴生。麴生價得售好把大家傾。你便奸巧好像子個鬼。那亨子出得個劉伶造計深。
【金錢花】〔合〕堪憐一飮沈沈。沈沈。空敎兩眼睜睜。睜睜。干戈不必用縱橫。將杯酒。易車輪。齊拍手。快生平。
【前腔】看他們呵呵齊下山林。山林。教我們茫茫何處追尋。追尋。須知竹葉鴆偏深。憑誰救。淚空橫。天欲暝。暮雲平。
【引駕行】〔合〕怪他每遇生辰。便紛紛騷擾民生。幸喜得今日呵。大事圖謀已有成。乘夤夜載歸輪囷。有甚風聲。誰知影形。
【前腔】〔合〕牽牛無妄堪矜。料伐國不問仁人。教他首匿潛同狄慶靈。那梁山泊水窪難進。我們預辦前程。堪藏影形。
