
【六么令】〔旦同雜扮士卒上〕官差緊者。爲黃巾鉤黨嚴者。風行雷厲莫停者。怕鼠竄掉頭者。東溪望望忙行也。東溪望望忙行也。
【前腔】〔外戎服上〕田嘗客也。盡雞鳴狗盜人也。田橫死士義高也。便官兵百萬也。臨岐怎出牢籠者。臨岐怎出牢籠者。
【北新水令】一時舉義倡豪傑。到頭來怎能辭跋涉。不倩着齊關雞叫徹。管取那海島田橫越。這些時苦費周折。猛可的怒懷起壯心熱。
【南步步嬌】〔外小生丑〕悠悠往事休提者。孔亟情何切。臨岐浪自嗟。預計前程把行囊打曡。他怎肯網開三面謾相遮。教我掉頭鼠竄無寧帖。
【北折桂令】〔末〕怪他們敢肆兇劣。驀地裏顯箇神通直敎膽怯。那裏要矢石紛射。旌旗高揭。戈戟森列。子憑着運陰符鬼谷玄訣。煞強似役鬼神法和妖孽。不爭差英雄送也。一任恁地網天羅。怎禁俺熟路輕車。
【南江兒水】驍騎重重列。圍兵密密設。喊聲四下如雷徹。〔小生〕保正。你看那官兵小覷我們哩。他道子陽井底蛙堪滅。誰知道金蟬有計軀輕脫。談笑臨期。祇用着一時俠烈。〔末披髮仗劍作法介〕
【北雁兒落帶得勝令】〔末〕俺仗着那晃晃的星劍光生月。俺噴着濛濛的法水壇霏雪。早見那封家嫂一時林下徹。張超霧五里空中合。〔旦〕阿呀。不好了。怎麼一時間狂風四起。煙霧漫天起來。〔末〕莽騰騰陣勢把軒轅設。顫巍巍牙纛把玄武列。〔雜扮鬼兵上末〕任官兵十萬親提挈。俺伎倆何窮竭。〔外〕這房子把火燒了罷。〔放火介旦〕阿呀。你看裏面火起了。〔末〕家業。都付那煨燼同消滅。我們快出門去。車轍。蚤趁着流星奔飛電躡。〔鬼兵先殺出旦雜驚下外小生末醜行介鬼兵下介〕
【南僥僥令】〔外小生丑〕五丁同夾盾。六甲共隨車。籓觸羝羊隨手決。一似白登圍輕解脫。白登圍輕解脫。
【北望江南】〔末〕呀。早則是破重圍前隊捷。〔外〕追兵又來了。〔末〕子又見逞窮追後塵躡。〔又作法鬼兵上介末〕驀地裏怪風獵獵走飛沙。黑雲渺渺彌原野。〔旦雜慌介末〕管敎恁殄絕。俺這裏天兵八部甚猖獗。
【南園林好】〔外小生丑〕喜追兵一時隕滅。趁長驅一鞭輕捷。分明似蛟龍戰野。〔外〕這也不干我們事。都是蔡京有甚麼生辰綱。激動我們的哩。〔外小生丑〕我們豈無端造妖孽。祇因伊釀寃業。
【北沽美酒帶太平令】〔末〕他今日心膽懾。他今日心膽懾。怎敢再小覷英雄者。南北東西恁阻截。驅馳縱輗軏。早棄着家鄕舊業。好盼那關山明月。望梁山雲樹幾曡。計水窪煙波百折。忙發疾發。途路無停轍。呀。難打熬一腔熱血。〔外〕
【尾聲】我囘思當日堪銜結。他爲人眞箇能爲徹。〔小生〕我們此行。那王倫不過一箇書生。無甚伎倆。見了我們這一夥。他還未必肯容留哩。還怕那措大臨岐把我們輕磨滅。
