
【劍器令】〔末冠帶衆隨上〕參破這根由。果然是落他機彀。且仔細將伊追究。怎能胡掩亂搊。
【八聲甘州】侯門伺久。會參謀政務。齊集公侯。臨岐道路。匆匆簇擁鳴騶。其時天色已晚了。小人連太師爺的尊顏。到也不曾看得明白。朦朧莫辨黃昏候。倉卒相將錦字投。〔末〕這等太師爺親自收你的。〔副淨〕不是。代收。歎芝宇親炙無由。
【前腔】胡搊。言詞虛謬。你東遮西掩。蓋尾藏頭。我日常間怎麼樣看待你。你到來賺我。可惡可惡。我腹心相視提攜久。誰料手足無憑蹤跡浮。可尤。一任你詭託無由。
【解三酲】〔副淨〕痛失火池魚罹咎。苦亡猿林木貽憂。老爺。可憐小人呵。驅馳道路方囘首。頓無端三木囊頭。太師爺筆跡。老爺一定認得明白的。就可見得眞假了。他筆蹤楚楚非蝌蚪。我寃氣沈沈貫鬥牛。災星湊。歎身依無主。舌辨無由。
【前腔】〔末〕你把密啓輕輕相漏。把奸黨故故相糾。檻車就道虞僝僽。把你二人呵。向雲陽伏法何尤。你華亭鶴唳聽難久。北寺皋陶祭可憂。深堪咎。便怒飛有翼。插翅無由。
