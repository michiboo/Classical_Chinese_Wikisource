
【緱山月】〔生上〕忠信涉波濤。行矣莫徒勞。似孤雲無定鶴辭巢。盼梁山在望。鄕關在念。轉自牢騷。
【普天樂】離家來雲山遶。囘首處松楡邈。望雲端怨氣成虹。按刀頭血痕猶繞。猛可的追想到。那好姻緣到把寃家造。閃得人水遠山遙。拚得箇雲深霧杳。憶交情使人夢役魂勞。
【雁過聲】〔副淨〕連朝。紫氣繚繞。欣逢着天涯故交。小弟自昔年別後。風塵荏苒音書杳。念空懸。夢徒勞。幸喬裝遠棹河潮。眞天緣輳巧。〔生歎介副淨〕開懷敍闊相傾倒。怕此去你行藏難預料。
【傾盃序】〔生〕波濤。起繡闈。湧絳綃。遼海遠投皁帽。〔副淨〕那閻婆息爲甚麼事便激起兄長的怒來。〔生〕其時梁山泊晁保正寄小弟一書。那閻婆息拿了小弟的不肯還。小弟故此殺他的。爲雲牋一幅。齊餽多金。嗔他堅執。激我焦燥。把紅顏一命。靑萍三尺。霎時顚倒。因此學當年避秦。行李逐蓬飄。
【玉芙蓉】〔副淨〕交情托寳刀。濁酒供談笑。歎馬周寥落。張儉飄颻。便縑囊不惜居傭保。複壁無緣慰寂寥。〔生〕小弟要趕路行走。酒不喫了。〔副淨〕憐松紹。再盃傾幾瓢。謾催程我心懸斾正搖搖。
【雁來紅】我雄心耗。恨怎消。醉顏酡。氣更豪。倘從牖下徒然老。腐朽同枯草。說甚麼雕鶚乘秋奮九霄。胸襟傲。托凌雲彩毫。寫生平攄懷抱。
【朱奴兒】喜不盡樽中濁醪。更相侑盤內羊羔。燈火熒煌醉客豪。拚黃公酒壚共倒。〔生〕小弟明日雞鳴就要起身哩。淸宵杳。沈沈漏高。暫託宿。聽雞報。
