
【秋蘂香】〔小旦上〕金井轆轤歷亂。渾驚覺珊枕捱殘。手攬寒衾窗內見。敗葉蕭蕭風翦。
【忒忒令】歎寂寞沈吟畫闌。暫徙倚徘徊雕檻。金風颯颯。景物增悽惋。悲搖落向誰言。悲搖落向誰言。嫁蕭郞也枉然。鎭愁凝淚臉。
【尹令】〔淨上〕憶邂逅春風曲檻。又蹉跎秋風紈扇。我思量那閻婆息呵。他幾度秋波偸展。彷彿時惡笑靨。教我魂蕩香閨。百尺游絲夢裏牽。
【品令】〔淨〕須知子猷訪戴步蹁躚。誰知呂安題鳳惜留連。蒙尊嫂留小生進裏面來坐。這箇都是看宋公明的分上。屋烏推愛。一時相繾綣。〔小旦嘆介淨〕你新婚正燕。況佳人莫愁字豔。因甚霧髩雲荒。翠黛顰含遠岫攢。
【荳葉黃】〔小旦〕眼兒前。落莫光景堪憐。怎敎人瀟灑蘭閨。怎敎人瀟灑蘭閨。只落得香愁玉怨。舞裙歌扇。塵埋可憐。〔淨〕這等看來。多分是宋公明不知趣。不着人了。〔小旦嘆介〕好一似失羣的孤雁。好一似失羣的孤雁。形影淒然。爲着那風流扼腕。
【玉交枝】〔淨〕錦衾羅韀。誤卿卿靑春少年。芙蓉狼藉秋江畔。若是小生得了尊嫂這樣一位美人呵。妝成金屋闌斑。攜將阿嬌相貯偏。爲雲爲雨迷鶯燕。只是你可惜差配了對頭。嘆紅蕖浪交野鴛。只是我可惜緣分淺些。嘆金梧不停彩鸞。〔小旦〕
【賽紅娘】紅顏命淹蹇。鳳衾寒。秋風任冷落。悲團扇。祇自憐。他雖然奚落奴家。奴家只是守他的閨門。羅敷蚤把兎絲綰。難挽斷。宿瘤甘把翠鈿減。難逗亂。
【雙蝴蝶】香偸羨賈午靑瑣褰。琴心司馬把綠綺彈。便匪石心難轉。聽關關鳥兒也相喚。若得神女繞巫山。香夢圓。便做韓重赴黃泉。鴛塚安。
【鶯踏花】你絮叨叨空煩巧言。笑吟吟空涎慢臉。難道你家裏沒有內眷的。只管在此胡行亂走麼。便無衣綏狐堪念。那陌上褰裳可慚。
【元卜算】從來意惹情牽。未及尋芳覓便。今日天憐念。教江妃逢洛川。難道隔蓬山。
【窣地錦襠】〔生上〕外郞高步似神仙。壯志仍輸祖逖鞭。呀。爲何門都閉上在此。柴門深鎖綠楊天。細草侵階亂碧蘚。
【十二嬌】〔淨〕今朝鴛侶驚散。何時鳳友團圞。〔小旦〕明日你早些來就是。不可失信。宓妃留枕君須念。休孤我眼懸懸。〔淨〕這箇怎麼敢遲時刻哩。月下共星前。敢蹉跎這良緣。
【尾聲】等閒相視司空慣。誰解憐香依玉軟。哎。張三郞。張三郞。我一發要思量你了。敎人留意桑間。
