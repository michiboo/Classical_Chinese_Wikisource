
【顆顆珠】〔淨扮公差上〕公務不容停。濟州匹馬。蚤已到鄆城。
【馬蹄花】寇盜橫行。爲劫生辰綱內珍。一向明懸象魏。督責功曹。廉訪無憑。陡然吿訐喜分明。堯天不共驩兜穩。因此上向沙中博浪追蹤。還怕他做髠鉗季布潛身。
【前腔】胠篋堪嗔。況令甲森然敢不遵。那人呵。好似籠中窮鳥。釜底枯魚。頃刻成擒。我們縣中百姓都是守分的。那有朱家仗義屬明庭。那有鄰邦須賈藏孫臏。只是神君未蒞琴堂。你從容此地安身。
【撲燈蛾】聞言膽戰驚。聞言膽戰驚。緝捕風聲緊。株及惜雷陳。欲待旁觀安忍也。那區區保正。眞成一擲賭乾坤。效漁人縱子胥星奔。驅馳傳信。早見馬足起紅塵。
【亭前送別】〔亭前柳〕倏見郅都鷹舞爪攫鵬鵾。須傍那陽烏朝展翅。陰魄夜飛輪。〔江頭送別〕倉忙快把征衫整。敢賣心知做負義君卿。
【雁過南樓】感君交存故人。肯臨岐引手殷勤。小弟們此舉。也不專爲些須財寶哩。爲豺狼當塗擾民。英雄發憤。甘共叢神一逞。這其間參謀有人。今婆娑三徑。教你好把荊州識認。
【章臺前柳】〔章臺柳〕〔合〕瞻山斗仰止殷。恨介紹無從御李膺。誰料天涯知己存。你仗義知非浪得名。〔亭前柳〕入林把臂交盟訂。〔生〕小弟就此吿別。會唔無期。前途保重。〔合〕賦別銷魂。早結伴向通津。
【尾聲】狂且運落生應隕。看敗露一朝難禁。管頃刻追蹤不暫停。
