
【番卜算】〔淨冠帶上〕樂廣在皇州。屈指懸弧候。南山高對泰山浮。遣祝華封壽。
【桂枝香】我玄黃輻輳。瓚璜駢偶。只是頻年剽劫堪虞。此際驅馳不苟。你莫沿途逗遛。莫沿途逗遛。落人機彀。臨岐僝僽。暗夷猶。我見你報主心常赤。圖成䇿更優。
【前腔】承恩自舊。啣環已久。旣蒙不棄駑駘。怎敢輒辭牛走。但區區遠遊。但區區遠遊。輜裝頗厚。不虞難救。還要求老爺分付。凡運綱的人夫早晚行止。都要聽憑小人的主意。不可執抝纔好。〔淨〕這箇何難。我只要你小心在意。早去早囘便了。〔生〕老爺。你問行舟。不惜驅馳苦。還憑約束優。
