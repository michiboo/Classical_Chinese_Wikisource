
【似娘兒】〔老旦、小旦同上，老旦〕弱息蕙蘭姿。緣分薄歸妹愆期。〔小旦〕柳含煙翠拖金縷。韶光媚眼。鶯花入夢。撫景迷離。
【醉花雲】〖醉扶歸〗妝樓翠幌留春住。珠簾繡箔任風欹。年年桃李自成蹊。鶯花渺渺渾無主。那堪眉黛鏡臺施。莫敎長袖闌干倚。〖四時花〗棲遲。〖渡江春〗芳草王孫歎路岐。朝日殘鶯伴妾啼。
【前腔】豔陽眼底誰知己。難道老梅花吐舊相思。只是可惜你這等靑年誤佳期。朝朝暮暮迷芳樹。孤負了摽梅眠柳及筓時。怎得箇迷花醉月風流壻。還思。若有日浴煖鴛鴦對對飛。那時節自在嬌鶯恰恰啼。
【一封羅】〖一封書〗臨風半掩扉。悄含情暫倚閭。只見那結伴尋芳花外屐。選勝攜樽陌上車。〖皂羅袍〗教我惜春無計。春光暗移。惜花良苦。花期漸踰。鎭無言獨立長吁氣。〔淨巾服上〕
【前腔】花閒鳥自啼。杜陵東步屧移。小生姓張。行三。與宋公明同爲掾吏。今日公門無事。宋公明又歸去了。獨立無聊。不免到街坊上散步一囘。〔見小旦，小旦欲避不避介，淨〕呀。那女子生得十分標緻。你看他遮遮掩掩。那風韻一發動人哩。隱約朱簾遮翠髻。掩映芳容倚繡扉。教我凝眸偸覷。神魂欲飛。看他含羞斂袂。天香暗霏。〔小旦見淨避身低吁氣介，淨〕似鶯聲嚦嚦偸吁氣。
【醉羅歌】〖醉扶歸〗徙倚徙倚緣階砌。延竚延竚望仙姿。依稀綽約洛川妃。炯含媚眼如秋水。〖皂羅袍〗翾風宋褘。翩翩遇奇。陽城下蔡。悠悠思迷。只怕螮蝀影阻高唐雨。〖排歌〗〔小旦持茶上〕攜茗椀。整繡襦。〔淨見小旦伸手接茶，小旦放桌上介，小旦〕爲憐鴻漸思依依。〔淨謝介〕
【前腔】茗借茗借憐崔護。消渴消渴甚相如。瓊漿一飮自躊躇。怎邀玉杵酬高誼。〔小旦〕相公。你說的話。都是偸情的故事。我好意借杯茶你喫。你到有這許多閒言閒語。我那裏睬你。我對你說。蓬萊海外。去時路岐。姮娥月裏。望來眼枯。〔偸看淨背介〕春山懵懂頻偸睨。〔淨背介〕我想他心私許。目亂迷。何期相見便相依。
