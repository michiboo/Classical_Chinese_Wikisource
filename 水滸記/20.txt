
【迎仙客】〔淨戎服雜持禮上〕事謀始。費商量。權在我。任主張。他們似虎更如狼。今日容情到底有參商。
【滾繡毬】端不爲那逐烏飛兎走忙。趁狼奔鼠竄慌。祇爲這些時梁山泊能收人望。因此上兄弟們結束喬裝。路迢迢。急煎煎。奔走相降。又怎料負虛名露出那書生伎倆。〔向生介〕恁那曉得費千金馬骨有餘香。子是那箋箋株守。邊幅小難開廣。〔淨〕果然山寨狹小。不能開廣。休得見罪。〔小生笑介〕小弟們自然去的。只因衆好漢們強留。故此是這等說。況此行呵。料不就似臧獲亡羊泣道傍。〔向生介〕只是梁山泊好漢再不思量要與人論弱共爭彊。
【滾煞尾】英豪氣短。盡成虛謊。子落得裹足徘徊岐路傍。那討日月雙擎依末光。〔淨〕山寨糧草不足。以後也自然不能勾招賢納士了。〔小生目淨小生向生介〕這是升斗規模煞可量。只是可惜連累了衆好漢哩。俺見箇箇爭先誰敢當。今日價一槪聲名隕四方。貽笑千秋氣不揚。〔生〕說得是。寨上不留列位。小可偏要留列位。〔小生〕只怕義士做不得主麼。令稟中軍怎主張。〔外〕小弟們雖蒙義士固留。只是去罷。〔生〕去不得。去不得。若要去。大家同去。〔淨怒介〕這等。山寨一向的號令那裏去了。〔生〕甚麼號令。甚麼號令。你這樣人也做不得寨主哩。〔外〕我們只是去罷。不要傷了你們的和氣。〔生〕有甚麼和氣可傷。〔淨〕這等你敢是要殺我哩。〔生〕我便殺了你。待何如。〔淨〕叫嘍囉。與我綁他出去。梟首示衆。〔生拔劍扭淨介〕我與你倂箇你死我活罷。〔外佯解介小生〕你看衆叛親離盡反唐。禍起蕭牆都淪喪。〔生殺淨介小生〕他一事無成悲懊喪。
