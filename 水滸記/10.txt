
【點絳脣前】〔小生上〕羽扇綸巾。自誇多智天罡耀。參謀巧。帷幄供談笑。
【點絳脣後】密語關情。附耳言難了。羊求到。且匆匆屣倒。〔見介合〕功成借箸緣非小。
【降黃龍】權相當朝。祇爲生辰。剝盡民膏。奇珍異玩。看輻輳渾如米船多寳。我思量那黃泥崗上。人跡罕到的所在。我們預先屯聚在那裏。不怕他走了天上去。林臯。先張羅網。料千箱須臾籠𦋇。〔外〕學究。你道這事如何。〔小生〕此事深合小弟的意思。〔丑〕保正。不要說劫將來可以肥家。就是供我們的酒資。亦是好的。我每苦杖頭吿乏。取供潦倒。
【前腔】〔外〕羣豪。傾蓋投歡。抵掌圖謀。應非草草。只是有一件可慮。他累年遭虜。到今日隄防必然周到。學究。這箇定須用着你的計較。難調。千鈞倚重。藉武侯錦囊機巧。學究。據小弟愚見。此事又動不得干戈。使不得氣力。怎能勾將伊輜重。任吾傾倒。
【前腔】〔小生〕龍韜。六出奇謀。縱智乏陳平。運籌差到。佯爲估客。似優孟權將叔敖相效。山椒。乘機應變。料難逃漫天圈套。管敎似探囊取寄。使人絕倒。
【前腔】逍遙。鶴氅摳趨。玉笈隨行。自雲龍山嶠。貧道公孫勝。思量劫取生辰綱。特地來見晁保正。此間是他門首。待我問他一聲。裏面有人麼。〔雜上〕衡門深似海。不許外人敲。呀。師父何來。〔末〕貧道有一事要見你主人的。可通報聲。慕緣羽士。欲覿面主人東道。〔雜〕主人今日在此議事。一槪人來。分付說不相見。老師父不過要抄化的。待我拿些錢與米送你罷。何必定要見我主人。〔末〕貧道不爲抄化而來。要見你主人的。遊遨。遠方跋涉。我自挾智囊相效。〔雜〕你就要多布施些。也是容易的。我主人實沒工夫相見哩。〔末〕你不肯與我通報。待我自進去罷。〔末將入雜攔阻末怒推介末〕按不定雄心磊凷。把崑崙踢倒。
【黃龍滾】當今一俊豪。當今一俊豪。遠躡芒鞋到。誰料你浪得虛名。那裏肯虛左夷門老。我向驪龍頷下。探珠計巧。今日裏豈無因相溷擾。
【前腔】羣雄聚義高。羣雄聚義高。羣策陰謀巧。俠骨槎枒。不覺寥天杳。爲嗔貪黷。故要把江翻海倒。豈止爲利蠅頭相溷擾。
