
【三臺令】〔外小生戎服上〕囹圄拘繫賢良。山寨驅馳虎狼。聲勢甚鴟張。管直搗有誰抵當。
【山坡羊】亂紛紛忙離山嶂。急煎煎爭馳車仗。路迢迢望城門未關。影悠悠東市分途往。暗主張。弓刀貼肉藏。衣更服變。服變平時狀。好相機宜。同施伎倆。思量。英雄未易傷。猖狂。官兵孰敢當。
【前腔】〔生副淨〕氣沖沖精神莽撞。影飄飄英魂蕩漾。〔生〕痛煞煞把池魚罹殃。〔合〕恨悠悠賫志同淪喪。〔雜〕此間已是法場上了。〔生副淨〕赴法場。心思自感傷。〔副淨附生耳介〕那梁山泊張榜說來救我們。只怕來不及了。須臾援救。援救成虛謊。〔生〕哎。禍到臨頭。空勞惆悵。〔末冠帶雜隨上指生介〕乖張。你平時空項強。〔指副淨介〕荒唐。你今朝誰抵當。
【四犯黃鶯兒】〔外小生〕那日自戴兄別後呵。隨悔計周張。奈追蹤去路忙。預知敗露遭淪喪。因此車馳法場。兵埋道傍。看此際呵似殘雲風捲無攔擋。渠魁殲決。英雄無恙。方快吾儕莽壯。
【前腔】他怒臂奮螳螂。縱當車亦可量。我勢如破竹誰能擋。一任旌旗肆張。干戈遍揚。笑追兵役役成虛謊。〔混殺末雜敗下外〕他們料不敢再來相追了。我們歸寨去罷。
【攤破簇御林】〔衆擁旦上〕悲流落。沒主張。一路迢迢暗忖量。未知他果否潛蹤。只落得裙釵飄蕩。〔作到介雜〕稟夫人。已到梁山水寨了。〔旦〕虎狼窟裏相凝望。怎能勾鴛鴦池上相偎傍。〔外小生老旦衆上〕救忠良。歡娛簇擁。返斾有輝光。
【前腔】〔生〕雲天誼。詎可量。匡救蜉蝣離虎狼。復垂憐閫內荊釵。使夫妻團圓無恙。〔合〕鋤強銖暴軍威壯。扶危濟困恩波曠。恁強梁。能如山寨。水滸有餘光。
【意不盡】替天行道旌旗漾。看忠義堂顏高敞。管指日招安達帝鄕。
