
【一江風】〔老旦上〕景龍鍾。舊是風流種。轉眼成殘夢。歎煢煢子母相依。欲覓乘龍。向月下邀笙鳳。因此上行行柳市東。行行柳市東。迢迢曲徑通。遙瞻靑簾迎風動。
【前腔】泣途窮。老景多虛哄。鎭日愁眉擁。止生得這一個女孩兒呵。喜花容未及承筐。有意牽紅。撮合憐悲鳳。〔丑〕有到有一個財主。他又是不好女色的。怎麼樣區處呢。〔老旦〕是那一個。〔丑〕就是宋公明。疎財邁古風。疎財邁古風。扶危氣槪中。名聞天下都傾動。
【懶畫眉】自公退食過新豐。笑指生涯樹樹紅。只見那茶煙輕颺落花風。〔丑指生向老旦介〕那來不是宋公明。待我先拿茶去與他喫了。再作計較。〔生作入介丑〕押司請坐。
【前腔】西山日暮杳溟濛。生計蕭蕭向北風。他久聞押司大名呵。生平慷慨跨江東。今日若得相憐。不使他監河望貸成虛哄。他情願把女兒與押司呵。箕帚從容側室中。
【三學士】市義何分燕市東。便敎倒篋無窮。〔生出銀介〕我祇憐伊蕭條生計傷頭白。豈爲那喜氣門闌愛燭紅。〔遞銀與老旦收介〕伊需用。幸囊中未空。說甚枯魚起。彩鳳通。〔老旦謝生介老旦〕
【前腔】歎息年來運未通。得君周急義何窮。押司。你雖不貪老身的女孩兒。老身思量起來。就是替女孩兒擇揟。也難得遇着押司這等好人。押司。你休得推阻。老身要使他終身有託諧連理。難道對面無緣類轉蓬。相欽重。你能敦古風。我自蛇銜切。鳳卜通。
