
【上林春】〔生淨同上生〕碌碌功曹掌公案。家園裏不遑分念。〔淨〕蕭曹協力同寅。管鮑交情金斷。
【小措大】城狐社鼠。擾朝廷。毒閭閻。今日轉輸。騷動何堪。不思民困時艱。衆心難按。因此上頻年劫掠滋變。〔淨〕這盜賊就是太平時節也是有的。幹上官甚麼事。〔生〕呀。張兄。你看如今爲盜的那裏盡是無賴所爲。便是那豪傑人人甘作亂。膽欲寒。眼見中原不獲安。一木難將傾廈撼。𣏌人妄自憂天。
【不是路】〔丑老旦同上〕攜手風前。糝徑楊花鋪白氊。蒼苔軟。萬家煙樹滿晴川。訪名賢。〔丑〕早已到縣門首了。〔老旦〕只見琴堂軒敞臨南面。〔丑〕那邊廊下便是他的公廨。〔轉介合〕轉過迴廊公廨邊。〔丑指介〕早已到他門首了。〔看介合〕門斜掩。只見他同心握麈閒消遣。〔見介老旦丑〕斂袵相見。斂袵相見。
【紅衲襖】〔生〕莫不是剡溪舟乘興還。〔老旦〕老身特地來的。〔生〕莫不是豫章郵乘風便。〔丑〕我們又不是殷洪喬。〔生〕莫不是桃源誤入迷劉阮。莫不是雀角縱橫訟淑媛。〔老旦〕都不是。〔生〕莫不是慕河陽看花遍。莫不是乞監河搖尾憐。〔丑〕一發不是了。〔生〕哦。這等我猜着你們了。多敢是投桃思報不忘戔戔也。今日同㘅黃鳥環。〔丑〕
【前腔】他怎敢再干求冒那馮婦嫌。他怎敢妄思量焚那馮驩券。他祇念感恩圖報骨空鐫。他祇念恩山義海盟難變。如今押司與他令愛呵。一個兒閨閣幽枉待年。一個兒館舍虛誰作伴。因此乞好逑君子暫詠關關也。花燭輝煌映玉環。
【大節高】〖大勝樂〗憐孤寡仗義周旋。又何心諧繾綣。丈夫意氣原非淺。〖節節高〗那風流擔袵席緣。婚姻眷。區區何足經吾念。媽媽。我若因你窮的時節。借你幾兩銀子。就貪圖了你的女兒呵。乘機輒利私情便。質之公義甚堪慚。一時墮落千秋願。
【前腔】啣高誼薄雲天。就是押司這樣一個大丈夫。使小女效齊眉相舉案。終身有託憐嬿婉。也好帶挈老身呵。桑楡晚。婺織艱。龍鍾倦。相依白髮無憾。〔淨〕公明。適纔王媽媽說一個館舍虛。說得極有理。你尊嫂在宅上管家。又到這裏來不得。你如今公廨中又沒有個服事的人兒。梅花紙帳眠孤館。況且情之所鍾。正在我輩。鍾情我輩又何嫌。鶼鶼莫負于飛願。
【尾聲】〔生〕須擇日開羅韉。〔合〕依稀犢子遇眉連。始信姻緣匪偶然。
