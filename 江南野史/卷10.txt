
○盧絳朱令斌申屠令堅劉茂忠
盧絳，字晉卿，世為宜春人。其父唐末任南平王鐘傅，署館驛巡官。有子七人，絳乃其仲也。少好學，無不研精，頗通大義。不能治產業，每縱俠與博徒遊。初，西京作坊副使尹承諤，少於後主，世獻利便。歸吉州，興回運務以資國用。路過南昌。絳能書計，辟為本務史數年。暇則從屠奕角牴輩飲食。
無何，貧困。乃欺竊官緡，罪當棄市。承諤且發，絳懼，易儒服逃於塗陽土豪陳氏家。尋會赦獲免。旦夕與陳氏諸子乃雜錄六韜之屬。陳知其識度狀貌非儒家流，乃謂絳曰：「吾竊知子頗有謀略，今國家方急賢豪，非子窮委之時也。」遂厚貲賚而遣之。絳不獲已而行，至豐城為曩昔交遊無賴輩相率飲博。數日之間，果囊皆罄，遂無聊。入南昌兄及母弟皆嗤鄙不錄。遂慚憤，入廬山白鹿洞國學，與諸葛濤、蒯鰲等善。不聽讀，唯以屠沽販鬻為事。同舍諸生中有篋笥稍豐而吝者則強取之，弱者侮之。及山下尋師有嗇於賓道者，乃陰持禁物誣之，俾出緡帛。洞中流輩號為「三害。」及朱弼新除國子助教，欲疏理其罪，絳遂亡入金陵。既至，塊然旅邸，素無知舊。裂裳既匱，遂薄遊京口。往來壁澗，寒雪，薪炭若桂。少有膂力，乃踴折檐桷而燒。時有守囷吏見面壯之，延歸。既久，遭歲饑，吏無以給。因俾絳夜躍囷檐，自氣樓間入竊官粟，數十往。一夕，入見長人先立囷中，絳於是奮搏而吏之，乃為一柱，冷若水鐵，頃之失所據，乃懼而出。遂中痁疾。逾月，既乏資給，疲瘵且極。忽夢一白衣婦人頗有姿色，謂之曰：「子之疾當食蔗即愈。」既詰，朝見鬻蔗者，絳揣囊半晌，乏一鏹，唯有唐韻一冊。
遂指易之。其人曰：「吾罪乃小販鬻，將此安用哀君欲之誌切，遂貽數挺。」絳喜而食之，至旦疾捐。資用窘躓，常默默不自持。迨數夕，又夢前白衣婦人謂絳曰：「妾乃玉真也。太尉富貴時至。可詣郡城。妾有一詩一緡以助行旅。十年之後於孟家陂上必當奉見。其詞曰：『清風良月夜深時，箕帚盧郎恨尚遲。
他日孟家陂上約，再來相見是佳期。』」言訖而去。絳驚覺，因思其語，「呼予為太尉。」乃惘然，又不測孟家陂之說，展轉臥傍，果獲其緡。由是自負，襟懷豁然。入金陵畫策，詣後主上疏，乃陳京口至壁澗數要沖之地，宜立柵屯戍，廣設備禦利害數十事。絳素有口辨敏捷。數日未報，復為書詣光政，陳喬見之，與語數，遂大奇之。因表署為本院丞旨，使篤百卒任。
所陳利便，經營制置，頗見幹績。尋就轉沿江諸屯兵馬監押兼巡檢。於是召募無賴少年便於舟楫狎習水道者。得馬雄、王川軍、張三十四等數十人，立為偏裨將校，俾督卒伍，號令日嚴。
操習水戰，節以金鼓，使知前，卻示以旌旗，指揮行列，部分次序，進退遲速有法，轉運如飛。時有一艘應命稍稽，遂斬其長。復試之，可使蹈巨浪。累於海門遮獲越人船舫百餘艘，監數萬石。獻之後主。賞其功，遂封爵柱國。及王師渡江，克池州。急召還，授淩波軍都虞侯。城外沿江都部署。王師屢攻秦淮口水柵，絳率舟師援之。前後與都統軍皇甫繼勛與鄭彥華等忌絳功名出已。上說後主，遣之出援丹陽。絳因率大部舟百艘為八字列陣而行，曹彬等識絳所部，開圍出之。既至京口，舍舟登岸，與之三戰，越人三北，其圍遂解。乃以為潤州節度使守太師。自絳出建康，水陸之攻愈急。後主數詔遣還，為左右所沮。未幾，宣州叛。乃授絳節度使討之，遂平其城。金陵陷，諸城皆下，唯絳等不順，謀割據嶺表，使建州刺史陳德誠等往諭之，過歙州龔慎儀閉門不納，絳恕曰：「慎儀乃吾故人，何故見拒」使馬雄攻之，城陷，慎儀朝服而出，為雄所殺。既而絳弟奔，太宗詔旨委諭罷兵入朝。絳遂聚將校議之，王川軍之徒皆厲聲拒命不從。絳欲殺弟而行，弟乃私謂之曰：「兄今不順詔命，乃獨善一身，其如老母一族三百口何」絳乃猶豫。會先鋒曹翰使賫鐵券至絳，乃與馬雄張三十四等數人脫身夜亡，余眾亦潰。曹翰使衛送京師，既見上，問絳曰：「卿何不早歸朝廷，勞朕詔命」對曰：「臣受李煜厚祿，只知事李煜，未知事陛下。」上曰：「李煜已臣妾於朕，卿於草野何俟」曰：「臣聞李煜歸命未受王爵，故臣未歸。」上聞其言頗忠赤，宥之。
授冀州團練使。既數日入授命，曹翰亦入，馬雄方俟恩於外，時龔慎儀猶子穎見絳、雄等，以手版擊之，遂闖入殿門。穎因稱：「臣叔為絳及馬雄冤殺。」上怒，方詰絳等，曹翰先鋒被宣歙二郡，絳未有金帛以賂之。因入奏曰：「盧絳乃一奸賊，陛下存之為國家日後之患矣。況冀州乃邊境之郡，而使有重榷不可。」上命皆斬之，絳呼曰：「陛下以鐵券詔臣，恕之以不死。今以微罪一旦見殺，千古之下且彰陛下之無信。」上曰：「朕為龔慎儀殺賊而已，何負於卿。」既出，乃呼延替當視行事。將出梁門，絳遂顧見擁一白衣婦人來，宛同昔日夢中。因嗟曰：「玉真矣，何至於此乎。」替問其故，絳乃白其夢。將斬之，絳曰：「萬乘帝王斬一偽署節度使，可無氈褥乎」替使馳奏，上遂賜之。絳復問孟家陂，持刀者曰：「斯場是矣。」
因數指迨今十年。歡曰：「昔之夢今果驗矣。死復何恨」玉真姓耿氏，其夫死，與前婦之子通，當極法。與絳同場斬焉。絳孫器，有文學，今登進士第矣。
朱令斌，不知其先何許人，乃大將朱業之從子。少隨業征討。初署為小校，拳捷善射，深目。軍中號為「朱深眼」，後以軍功累為神衛軍都虞侯。開寶中，林仁肇鎮南昌數年，卒。
遂以令斌領其郡。王師征金陵，令斌於潯陽湖口縛大筏，萬里載糧軍器幾數千萬，戰艘上具爐炭，將斷采石磯浮梁以援金陵。
既成或說之：「可乘盛夏江流泛溢，時便風，其勢迅急，可以成之。」令斌不從，至冬，遂帥水陸數萬進，行數日，至虎蹲洲，與王師遇。令斌不曉兵機，將戰，獨乘大航，高數十重危詹，與親信千人共載。上建大將旗幡，指麾而進。王師見之，聚眾舟並兵攻之，令斌勢蹙。遂使火油磯以禦之，屬北風勢緊回，焰迸星條，忽自焚燎及大筏，於是水陸諸軍不戰自潰。令斌力窮投火而死。旬日煙焰不絕，獨其子脫身奔南昌，為節度使柴再所用。闕自是建康失援而陷矣。初，軍至石牌，營子所為，晝霧昏濛，又不見掌外。人望其氣如虹，上亙於天，眾皆驚為不祥之兆也。因殺數十人，不數日遂敗。
申屠令堅，山東人自少無賴，好博，膂力絕人。晉漢之間，為盜犯法，州郡繁械入京師。將至，遂賂守吏曰：「吾今若不死，則為一健卒。君等皆吾州卿之人，吾與別可飲數甌以為永訣。」時守者皆醉，在夜亡歸。會賊帥鹹師朗等驚淮北，眾至千餘人。令堅因往，與官軍轉戰，殺傷頗眾，群賊勇之。後帥師朗出援壽春，為林仁肇應援劉仁瞻，同破城南大寨。及復濠州大柵時勇冠軍中，左右奮擊，前無勁敵。因是錄功授神衛軍都虞侯。後主立，益見親任，常居侍從。開寶五年，除吉州刺史，委以邊務。既至緝理軍事，完治城池，鎮遏邊鄙，頗有節制。及建康陷，後主委諭至，命以順命。令堅私約袁州刺吏劉
茂忠反。殺監軍侍其稹，割據不降，未發而卒。令堅未死二年間，夜不安寢，目或瞑，夢與人鬥戰，往往踴而叫呼。所畜歌妓十數人，常分為二，至昏而代，自夕迨旦，令聲樂歌舞，宴飲以（原空十二格）獲，假寐而已。及死之夕，若中風，狂於室內，如與人搏擊，逾時而絕。
劉茂忠，其先彭城人。後世徙居廬陵安城，因家焉。氏族寔繁。江南自嗣主委政之後，法令彌弛，預原闕境。兩地之民互相侵掠，不能禁止。茂忠自小略通書史，不事產業，以豪縱自居。乃逐其首帥日息夕恣，掠剽卿裏，利其資貨，頗為人害。
為郡邑所捕，屢抵大罪，會赦貸死。與其徒黨各被繁械於金陵，籍為官卒。時上江群盜趙晟、蕭榮、彭先等數部聚其徒至數百，深潛巖穴，出恣暴惡，郡邑患之。官健不習險阻，收捕累年不獲。茂忠乃上言乞就擒以自贖，因許之歸。遂入晟黨，為先唱掠，分財帛多推與之，及得術士孤虛壬《遁星禽占候風角》之書，遂伏而試習之，皆驗，眾愈信之。因熟往還其間，約吏為內應，一旦掩擊，殆盡榮等，屢戰平之。
時廬陵鷓鴣洞盜有吳先者，乃故具胥。獨奸猾，凡計誘皆莫之信，捕之不獲。茂忠遂鞭所親信二人，詐得罪奔先，示以創，先果信而勿疑，未逾月斬先首，其徒遂潰，州裏慶之。呼：「劉小僕射，」郡錄功復入金陵，後主署吉州在城兵馬都押衛，錫賫優厚。復遣還，與郡守同修營版築，眾迨方數，皆悅從之，後未期而就。復召入，授袁州萍鄉制置使，委以捍湘潭之境。既至撫緝士庶，明法令，步騎精練若指其掌。王師初圍金陵，茂忠撫巡界上，因興兵縱獵，無何，逐獸出界。而潭人拒之，茂忠怒乘勝掠至灃陵而還。時潭衡巡檢使祖淚、其副梁謀欲執仇議取。會冬至日茂忠必宴會，乃率步騎及率白而潭民迨數千而至，緣邊營柵，皆遁望樓，烽煙驟起，報騎亦至。茂忠乃會群吏議，眾洶洶不能謀，唯茂忠顏色自若，因命酒，既數行，報騎又至，眾請行，茂忠笑謂之曰：「今日將旰，如出師則主將不利。」遂使間道往設伏兵，焚絕橋渡，然後躬擐甲冑帶鞬伏釒屈。亭午，而行十許裏，與潭師遇，遂合戰。迨晡勝負之勢未決，茂忠乃舍騎自步奔釒屈，親入敵陣。少卻，因乘勝急擊，眾大奔潰退，遇伏兵，橋道既絕赴水溺者幾盡。茂忠先購軍中獲酋長者，生致之。時祖獲逸有持梁而至者，茂忠令釋縛以軍禮相見。然後館之如賓，及生得潭人，乃指梁曰：「此國家小嘍羅也。」迨旬余，使轉賫於金陵，至南昌為群節所害。後主加茂忠功績遷袁州刺史，其餘軍佐僚屬進職有差。
尋以建康不守，後主為虜。時吉州刺史申屠令堅結之以抗不順，屬令堅死而事寢，因釋甲將去袁入朝，應郡府公籍二除賦外，其餘科率軍旅版牘並命焚之。冀期更甚，袁入賴焉。行舟次淮汴，修謁稱「袁州刺史詣主口岸者，」朱供奉見乃擲刺於地大罵曰：「亡國之俘，仍刺史為」令具榜帖乃贊見。將階其廳，署吏復叱之，令闋衣執杖庭參。既至京師，上曰：「江南被陷，國已亡矣。」何仍掠朕邊邑而殘賊士卒」茂忠對曰：「臣受李氏國恩，唯忠勇是奮。雖陛下親征，亦當殞身不顧。」太祖見其誠愨，待之頗厚，乃授登州刺史之任。既至未幾，會前主歲朱供奉抵罪，貶為郡將。公見其來亦不之憾。令就職，日兩衛俾立墀下，供奉逾月慚死。在郡廉幹，頗有政理。迨太宗嗣位，枉賭博事露，左遷，分司西京。未幾會赦，復資任關。昔茂忠微時，常所持釒屈，將有鬥戰必宿而鳴，即至殺戮。乃與潭師戰，親持奮擊，前無堅敵，左右中者皆洞胸脅，迨百餘輩。因敗其賻，時遇陰霾即加痛楚。至是疾作，臂不舉，病數日卒。
追贈某官。茂忠本名徹，後主以犯漢武諱，為改焉。在江南日，雖軍務煩劇，處置無滯然。延樓下士不憚儒術，皆揖讓周眄，詢訪時務，無不盡禮，門館常盈。或時飲宴，武僚相侔。刺袁郡日，君生一女，居金陵。城陷，為兵人所掠。茂忠使女僕入諸營部，托鬻衣而竊求之。遂表聞取還之。既至，皆喜。因暑夕，與庭下墩坐。茂忠據拐，忽見一人自外躍劍刺之。茂忠以拐自捍，連舉數四，拐殆絕，刃不能中，會左右執之，送軍巡司，按訊斬之，乃昔掠女兵人也。初潭師興，其間有貪佞好勇者皆先投祖梁，署以萍令薄之秩，及敗溺，不還。至今孤幼猶哭且怨茂忠焉。
