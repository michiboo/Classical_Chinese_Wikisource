
嗣主名璟，字百玉。先主長子，年始十歲出為郎，遷諸衛將軍典領軍事。先主出鎮金陵，以國政付之。轉兵部尚書參政事。明年亦赴建康，拜司徒平章事知中外諸軍事都統。先主受禪，封吳王，諸道元帥，改封齊王，尋嗣位。乃改元為保大，尊母宋氏為皇太后，妃鍾氏為皇后。以太保宋齊丘為相，封三弟景達為王。未幾，告將禪位於東都留守。景達固讓，不許；給事蕭儼極諫，不聽。封長子冀為南昌王。是歲虔州妖賊張遇賢作亂，皆絳其衣，時謂之赤軍子。襲取南康，眾至十餘萬。
虔守輕之，帥兵屢擊皆失利，奄至空山，去城十餘里為營。嗣主遣將討之，連破賊眾。遇賢懼，棄眾而走。獲其副黃伯雄，斬之。是歲下令中外庶政並委齊王，景遂參決。唯樞密使魏岑、查文徽得入白事，餘非召對不見。宰相宋齊丘上疏極諫，不聽。
其略云：「臣事先朝迨三十年，每論議之際，常恐朝廷百官之中有忠赤苦口之人，壅蔽不得達其意懇。今始即位，而不與群臣明見，是陛下偏專獨任自聖恃賢而已。是以古之帝王一人不能獨聞，假天下耳以聽；一人不能獨明，假天下目以視。故無遠邇群情世態不必親見，躬聞而可得知之。蓋能延接疏越異方之人未嘗隔絕也。今深居邃處而欲聞民間疾瘼艱苦，猶惡陰而入於遂道也。然臣老矣，墓木亦既拱矣。桑榆之景而可待以旦乎？」於是黜齊丘為潤州節度使。既行，朝廷有位者咸竊排毀，言與親信陳覺等樹朋黨自此始矣。齊丘因乞歸九華舊隱，遂封為九華先生。議征建州。王延政與福州兄延羲有隙，遂各稱帝，改正朔，更相為亂。嗣主使諭以禍福，各不從，阻兵相殘。復會查文徽素知閩建山路險易，遂以邊鎬與文徽帥師討之。復遣祖全恩將兵至建陽。建州兵亦隔水而陣，因以建州降將孟堅引師自後攻之。建人大敗，退保其城。時福州民李義殺延政之子自稱留後，遣使納款降嗣主，使以義為福州刺史。延政由是師益失援，遂平建州，執延政以歸。封鄱陽王鎮饒州。自是汀、泉、漳皆降。是歲改建州延平津為劍州，以建州裨將陳誨為劍州刺史，遣齊王景達徵九華先生宋齊丘與之俱還，崇奉朝請而已。是時福州李義專據其地叛，乃詔建州防戍討之。及命信州節度使王建封同圍福州。義初求救於越，越以舟師浮海而至，馮延魯縱之登岸而不能禦敵。越人乃出李義家族將棄其城，會王建封先楊言曰：「吾軍敗矣。」燒營而遁，諸軍相顧而潰。
嗣主歸罪延魯使鎖至建康，遂流於舒州。是時虜主耶律德光陷梁宋，遣二使來告。其價言語通於中國，嗣主問其故，曰：「臣本范陽人，歷世冠冕，仕郡為從事，昔後唐清泰主失御，晉高祖以太原叛，與契丹通好，結為父子，事之為君臣。晉祖既因虜兵入洛陽登極，割幽州五城之地入蕃，以奉朝貢。故令臣事於虜主，守職為郎焉。」嗣主曰：「契丹為治何如？」對曰：「蕃不治漢，漢不治蕃。蕃漢不同治，自古而然。」嗣主曰：「朝見何如？」對曰：「詔則呼漢兒。」「蕃家既無翰墨，何以徵賦？」對曰：「蕃地不產穀，故無徵賦。然臣事單于迨方數歲，亦未嘗睹虜廷之事。或傳徵兵適傳箭為號，每一部落傳箭一隻。」
「何以限多日？」「以皮為約。」「何謂皮約？」曰：「築隘巷以一皮藉之，兵騎過而踐焉，以麋壞為度，徵多則以駱駝，次以羊以兔為準。」「卿主所以命孤者將奚為？」對曰：「晉少主逆命背約，既遣入蕃。虜主欲與君，繼先君之好，將冊君為中原之主矣。」嗣主曰：「孤守江南社稷，系嗣與梁宋阻修。若契丹不忘先好，惠錫行人，孤受賜多矣。其他不敢拜命之辱。」
蕃使聞之遂行。時中原無主，寇盜縱橫。嗣主乃嘆曰：「孤不能因其危運，命將興師，抗衡中國，恢復高大之士宇，而乃勞師於海隅。孤實先代之罪人也。」至於悔恨百端不能自弭。時泰州刺史皇甫暉、王建及沿淮群盜皆來降。至明年命兵部尚書賈談入契丹報聘，以太傅宋齊丘為洪州節度使。漢河中節度使守司徒李守貞為漢師所圍，遣從事朱元、李平來乞師。初晉少主世虜耶律德光，再寇河北，命守貞副杜重威帥眾禦之。至中渡橋為虜主所圍，遂降之。德光既入梁園，明年歸蕃。漢高祖自河東入踐阼，重威因叛。高祖征之，出城降。至隱帝即位，恐重威復叛，遂誅之。守貞乃重威之黨，疑不自安，遂據城不順。隱帝命周太祖征之，攻其城且急，守貞懼，乃竊元等至表略曰：「臣之先世乃唐之遠裔，祖俟稱將，代不絕人，茂績殊勛，著於簡策。昔日巢寇犯闕，僖、昭失禦，宗社版蕩，為人所有。臣雖生於梁末，幼失怙恃，零丁孤苦，遭世多難。迨能執戈捐身事晉，征討攻伐，粗立戰功。為高祖見擢，俾典禁衛，頗著勞績。尋屬顧命，出守蒲津。洎少主厄運，遂歿戎虜。晉陽覆餗，天下橫流。強守無主，臣不勝忿惋，痛心疾首。欲效愚忠，誅鉏蛇豕，恢復先業，庶安宇內。功未及立，凶黨俄臨，眾寡不敵，遂罹圍迫。臣雖躬當矢石以帥群下，悉力固守。冀殄犬羊，殞首不顧，臣之分也。然預備不虞，有備不敗，古之善教也。臣遠聞君王霸有江左，雄跨淮甸，禁暴弭亂，推亡固存，有王者之風，將繼巨唐。有土者非君而誰況臣忝宗盟，敢罄誠款。茍君王察臣忠勇，憐顧本枝，救患恤鄰，遏強附順。
爰遣偏將出為東援，則君有五霸之風，不讓於桓文之主。茍獲全濟，實君之惠」云云。嗣主覽表，遂遣潤州節度使李金全為西面行營招討使，帥諸軍並進，至淮甸聞河中城已陷，守貞勢屈，遂與妻子酣燕於樓上，使下舉火自焚，於是班師。而元等留江南。誅節度王建封。初招討使王崇文圍福州，命建封分兵攻守其東，城門垂陷。因嗣主失機，先詔崇文為福州節度使。
建封聞之，心不平。遂受李義厚賂，先燒營而遁，國家以前功隱忍，未即加誅，例轉同平章事。建封不識大體，求綰中書政事。嗣主曰：「卿乃一使相耳，安可亂常僭於臺輔。汝無惹鬧。」自是人號之為「王惹鬧」。日恣跋扈，累表邀求，發言不巽。
嗣主怒發前後罪犯殺之。鼎州節度使馬希萼使奉來乞師。希萼乃楚武穆王之子。其家法兄弟傳國。兄希範違命，越次立同母弟希廣。初希萼授桂林節度使，自鎮來奔喪，未至，希廣懼將害已，使以舟師自上流迎衛，送至鼎州。既而構隙，欲誅殺萼。故來乞師為援。其表略曰：「昔先主早以勛業，基有楚國。不幸即世顧命之夕，顯令兄弟以天倫紹立，庶奉宗廟，獲享國祚。無何，嗣君不延永命，奄棄社稷。訃告至日，臣不勝痛切膚骨，血泣頤睫。即時奔走哀庭，冀處苫凶，用竭臣子之孝。不圖天未殄禍，孽豎構隙，間離我戚屬，汨亂先序，潛阻兵戈，將謀剿絕。茍不更圖，殞在朝夕。故臣敢遠遣行價，殫布腹心。惟君存先王之昔好，軫大國之武戚。許出兵援以附不腆。庶俾盜黨免弄兇器」云云。
嗣主乃遣將何洙應之，會希廣攻之不克，希萼遂帥州兵及五溪蠻攻殺希廣。遂遣右僕射孫忌持節立希萼為楚王。既立，荒淫驕恣，不恤國政。其將徐威等作亂，乃國希萼立其弟希崇。嗣主聞之，遣邊鎬討之。希崇出降，遂入長沙迎希萼，希崇歸以為王。初南王劉氏之子嗣立，聞馬氏兄弟敗亂，徙江南。遂遣將進取桂林，侵至桂陽，監嗣主遣大將張巒至郴連間，復歸。裨將楊勝、侯忠帥袁、吉二郡鄉師合數千人，分道而進至臨賀，與廣人戰於城下。廣人敗績。城守使壅上流以誘我。忠等見水淺，乘勝被木柵而入，因各爭功，縱兵亂掠。廣人伏兵拒之，忠等失利，退遇決水泛溢，士卒溺死者大半，余眾宵遁，亦未至桂林。聞忠等敗於是，亦班師。秋，分洪州高安縣為筠州，以右僕射孫忌為相。鼎州劉言叛，襲長沙，邊鎬棄城走。鎬為人柔懦，酷釋氏。凡出征伐無威武嚴號令，茍幸克捷，多以生濟為利。初平建州，時人呼為邊羅漢。
至是政出群小，弱而無斷，唯事桑門，廣設雜施，楚人罹苦，謂之邊和尚。乃無守禦，脫身夜遁。遂流之於饒州。是歲周太祖登極，明年建康災，焚廬舍營署逾月乃止。保大十一年，境內大旱，自六月不雨。至明年三月，民大饑，疫死大半。下令郡縣煮粥賑之。饑民食者皆死。城內外傍水際積，屍臭不堪行。
是歲兗州節度使慕容彥超奉表乞師求援。彥趣乃漢高祖同母異父弟，驕狠無謀。漢祖既登極，遂授以兗。迨周太祖自鄴入京師，顏超召帥部下輔隱帝，拒戰，尋敗。因收集餘騎歸兗，據城不順。周太祖將親征之，懼而求援。嗣主遣兵數千，至淮，大為周師所敗，俘其將校，遂誅彥超。常以金帛募海上客，得五百餘輩，皆魁岸膂力勇敢。及周師圍城，說彥超曰：「今圍急城且將陷，請開門為公以熱血相撥一場，決勝敗。安能於危窘之地坐守誅戮？」彥超不能從，周祖聞而義之，城陷，命開圍東角縱之。客結圓陣而出。周祖使戒之曰：「朕既赦汝，所過城邑無害民人。」對曰：「臣皆海曲之民，不負節義，偶為彥超所誤，不能成功，臣之恥也。今陛下既釋臣等，顧歸漁農以奉聖朝，敢有他志，再取亡歿？」言訖皆山呼而去。太祖既平彥超，乃釋所俘江南將校，而諭之曰：「卿歸語汝主，朕征有罪乃為君之道。何煩遠援以附不庭。朕方和結鄰好，休邊境，是所顧也。卿可言之。」嗣主聞而悔恨忘食。先是漢末遣使往湘潭市茶，會邊鎬平馬氏，例俘於江南。嗣主因而引對慰勞，遂以上茗萬斤備人舡遣之，自夏口轉令入江陵而還。是歲周世宗嗣位。明年夏，授天威軍都虞候劉仁瞻為壽州節度使。冬，周師入淮甸。命押衙統軍劉彥貞帥師向壽春以禦之，遣江南節度使皇甫暉將兵為援。時周師棄營退據浮橋以俟我師。彥貞議追之，仁瞻以為周師奸謀，恐其設伏。不如養銳以俟其隙。彥貞將家子，少長富貴，唯貪惏聚斂為務，莫知兵法，不經戰鬥，多喜虛譽，能射帖子。俗謂之「劉一箭。」乃曰：「敵知吾至，則先遁之。不追何待？」裨將臧師朗等恃勇寡謀，貪功輕敵，不顧兵騎夜發晨食，至正陽爭據其橋，數戰不利。為周師所敗，諸將皆沒，凡喪師計以七萬。時江淮寧久，民不知兵，大軍既敗，莫不惶怖。諸郡無備，皆棄城而北。於是遣宰臣孫忌及鍾謨、李德明相次奉表請稱藩以和。周世宗使德明復命，議盡割淮南之地為好。德明既還，盛稱世宗英德，德明固請割地為便，陳覽尤忌德明，因是固執割地無益，且言德明背國圖利。然德明素無行義，言多過謬，舉朝不信。德明知說不見用，乃大呼於眾曰：「周師渡江，國必亡矣。」嗣主怒，乃斬德明。使齊王景達與陳覺帥師向壽春為援。先是讓王一族徙居泰州，至是命園苑使尹延範迎置京口。時道路已亂，延範慮有變，執其二弟六十餘人殺之，以其婦女渡江。嗣主大怒，腰斬延範，楊氏遂絕。既而嗣主泣謂左右曰：「延範之死乃成濟之徒與。孤非不知之，不得已矣。」初江北諸郡興屯田執事者虐用民力，人多怒之。及周師至皆以牛酒迎之。而周師不能安撫，皆奴隸俘虜，視之如草芥。民乃不愜，相與起義，治農器為兵，編紙為甲冑。處處保聚，謂之白甲子。周師討之，每為所禦。劉仁瞻厲志堅守。遂襲城南大寨，俘斬數千級，裨將張全約、周饒皆決以死誓。時諸路進攻，朱元復舒州，季平克蘄州，唐進克泰州。周師在諸郡者皆退合壽春。元帥景達與陳覺屯濠州，聚兵五萬，無決戰之計。築甬道欲通壽春。張全約與周饒不和，仁瞻乃斬全約，而周饒病死，仁瞻亦發病。時朱元、陳覺有隙，將戰，遂與部下叛。裨將時廷厚止之，元殺之而行。於是諸軍大潰，邊鎬等為之擒景達。陳覺奔還。劉仁瞻疾篤不能視事，副使孫羽以城降。唯楚州守將張彥卿不下，周師圍之，矢石如雨。民雖死困，守益堅。迨一年食盡方陷。彥卿，夙將之後，善撫師旅，共舀甘苦。城破之日與軍一萬，戰而沒，無一生還者，遂屠其城。世宗召江南之俘劉承遇諭以通和。嗣主遂遣宰臣馮延已、陳覺奉表至州，獻舒、廬、滁、和、蘄、黃之地以和。遂下令去帝號，正朔從顯德。以營屯應援使林仁肇為潤州節度使，贈劉仁瞻太師，追封衛王，贈孫忌太傅，追封魯國公；贈張彥卿侍中，放太傅宋齊丘於池州九華舊隱。初朱元之叛，舉國震懾。時陳覺、李徵吉每白嗣主言：「國祚將亡，宋公本造國手。非此公不可。請舉國授之。國事委行之，後以聞。陛下深居後苑與覺時從容奉談釋老而已。」嗣主乃命中書舍人陳喬具詔，將行，會喬極諫其議，遂止。陳覺自奉使回，以世宗之命告嗣主曰：「江南連年拒命，知是宰相嚴續所為，可殺以謝過。」鍾謨聞之，不信。白嗣主。固請北使覆實其事，乃遣謨告謝自責，言：「非續之罪，此乃本國之過也。」世宗曰：「必使續如是乃忠臣矣。朕為天下之主肯殺忠臣乎？」謨既反命，嗣主乃下命盡發其前後罪惡，遣使監守宋齊丘，因自縊而死。貶陳覺、李徵古，皆殺之。初既使孫忌奉表稱藩，而世宗遣李德明反命議割淮南以和，而不聽。德明見殺，復使景達出。
世宗聞之，怒江南背約。遂問忌江南可取虛實，忌對曰：「臣本國雖能甲兵尚三十萬餘，未易可圖。」世宗讓忌曰：「江南不過十數郡，而師旅太多，何見欺與？」忌曰：「精甲利兵雖即十餘萬，然長江一條飛湍千里，風濤激勇，險過湯池，所謂天塹也。斯可敵十萬之師。國老宋齊丘智謀宏遠，機變如神，指授師徒，坐制之勇，乃王猛、謝安之徒。斯亦可敲十萬。」世宗聞而惡之，乃載忌使諭劉仁瞻趣降，忌乃反其辭。會左右譖忌於世宗云：「昔說朱守殷以汴州叛。」尋殺忌，後使鍾謨還命曰：「朕與江南大義雖定，然宋齊丘不死，殆難保和好。」
尋齊丘之死，亦由是焉。時彗孛頻見鬥牛之分。議遷都以避之，嗣主以「建康與敵隔境，江又在下流。敵寇若至，則嬰城自固。茍令外郡守節，能救其難，乃為劉裕、陳霸先耳。今吾移都豫章，據其上流，而制其根本，此上策也。」群議未決，唯樞密唐鎬贊成其議。乃使修葺洪州為定都之計，封次子從嘉為吳王，居東宮。貶禮部侍郎鍾謨，尋殺之。貶天威軍都虞候張巒於宣州，殺之。與鍾謨謀逆故也。改豫章郡為南都。是歲太祖登極。
建隆二年春，嗣主如南都，立吳王從嘉為太子監國。所過郡邑慰勞守宰，存問高年疾苦。次於廬山，與從臣遊於山中寺觀，遍覽勝景，賦詩談宴。旬日而行，三月至南都。洪州乃藩鎮之地，及為王都則湫隘尤劇。宮府營署十不容其一二。自公卿下至軍士皂隸皆旦夕思歸，嗣主恐生變，憂忿煩悸。因此怒唐鎬阿旨，欲致極法，鎬懼縊死。嗣主方議東還。未幾而疾作，六月殂於洪州，年四十六。歸葬建康。嗣主音容閑雅，眉目若畫，趣尚清潔，好學而能詩。然天性儒懦，素昧威武。自嗣主以來，常欲脫去機務，遊泳淡寂，以保社稷不獲其已。而聰悟迷惑，闊於聽斷。故多為左右所沮，東征西討，出不由衷。刑辜戮奸，於怨是致。號令無法，長惡稔愆。喪師虛國，自己而作。及周師俄至，頹然無備，神情委懾，若無所措。先主顧命之詞徒虛語爾。孝子賢君不亦遠乎？於是衄於割地，愧作藩臣。情慮荒悸，不能自懋。遂議遷都，遁強趣弱，亦叔世季年。實可嗟悼。既至南都，常不自安。將宴百寮於殿上，忽見故太傅宋齊丘自陛而趨進，遂惡之，入而得疾，數日而殂。識者謂信讒而害於賢良之故矣。初先主既封齊王，將受吳禪，有善相者至。先主遂列諸子見之。相者因指齊王景達曰：「此雖不及於公，然善持守者也。」先主復令相嗣主，相者曰：「只恐不了公家事。」
先主不從。及嗣主繼立，常欲禪位景達與宋齊丘，既不獲。後果喪淮甸而國幾亡矣。後景達出鎮臨川，開寶中以壽終。
