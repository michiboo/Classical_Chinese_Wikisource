宋龍袞撰。袞爵里未詳。其書皆記南唐事，用紀傳之體，而不立紀傳之名，如陳壽之志吳蜀。第一卷為先主昪，第二卷為嗣主璟，第三卷為後主煜，而附以宜春王從謙及小周后，第四卷以下載宋齊邱以下僅三十人，陳陶、孟賓於諸人有傳，而查文徽、韓熙載諸人，乃悉不載。考鄭樵通志·略，載此書原二十卷，此本闕十卷。晁公武讀書志載此書凡八十四傳，而此本闕五十傳。殆輾轉傳寫，佚脫其半。錢曾讀書敏求記亦作十卷，則明以來已無完本，不自今始也。曾稱其行文贍雅，今觀諸傳，皆敘次冗雜，頗乖史體。陳振孫書録解題載無名氏江南餘載序，排詆此書頗甚，是當時巳譏其疏。黃朝英靖康緗素雜記摘其敘江為世系與史不符，又摘其記伶人李家明苑中詠牛及皖公山兩詩，與楊億談苑所記王感化對嗣主李璟事，名姓時代互異。又摘其記「家明對嗣主雨懼抽稅事」，與南唐近事以為申漸高者，亦復牴牾。王楙野客叢書摘其記陳陶仙去，而曹松、方干皆有哭陶詩。是傳聞異詞，亦所不免。然其中如孫晟、林文肇諸傳與五代史頗有異同，可資考證，馬、陸二書亦多采之。流傳既久，固亦未可廢焉。
陳度兩策科名，皆非正榜。嘗曰：「吾必使子孫雪之耳。」
及其子九思舉進士，亦以老榜。君子曰：「大器不可以力致，盛名不可以強取。
韓熙載，高密人，顯仕江南。初知貢舉，人皆以為巨題。
熙載自賦詩五首，旦示諸生，皆有可觀。及著《格言》五十餘篇，時輩罕及。誘掖後進，號韓夫子。性好謔浪，有投贄荒惡者，使妓炷艾熏之。俟來，嗔曰：「子之卷軸，何多艾氣也！」
晚年奉貢入梁京，都絕知舊，乃題於館壁云：「未到故鄉時，將謂故鄉好。及至親得歸，爭如身不到。目前相識無一人，出入空傷我懷抱。風雨蕭蕭旅館秋，歸來窗下和衣倒。夢中忽到江南路，尋得京中舊居處。桃臉蛾眉笑出門，爭向門前擁將去。
又云：「僕本江南人，今作江南客。再去江北遊，舉目無相識，金風吹我寒，秋月為誰白？不如歸去來，江南有人憶。」或問：「江南何不食剝皮羊？」熙載曰：「江南地產羅綺故耳。」時皆不喻。熙載去，乃悟，追之不及。
韓熙載後遷中書侍郎。赴宴，見園子果紅抹額，引數十宮奴，皆名色，乃嘆曰：「此職也，好以中書侍郎兼之。」熙載少嘗服術，忌桃李。後主內宴，俱賜侍臣，熙載不得巳，遂食數顆，至是夕，泄出十數術人長寸余而卒。
韓熙載自高密奔江淮，先主大加進擢。後主即位，頗疑北人，往往賜死。熙載懼禍，肆情坦率，破財貨售樂妓以百數，月俸至散與妓女，一無所有。既而不能給，遂衣敝縷，作瞽者，持獨弦琴，俾門生舒雅執板，隨房歌舞求焉，以足日膳。旦暮不禁其出入，竊與諸生謠雜。熙載過之，笑曰：「不敢阻興而巳。」及夜奔客寢，其客有詩云：「最是五更留不住，向人頭畔著衣裳。」時謂北齊徐之才無以過之。月入不供，遂表後主曰：「家無盈日之儲，野乏百金之產。仲尼蔬食，平仲肫肩，亦未之如也。今商飈巳至，寒色漸加，挾纊授衣，未知何以。」
後主批云：「熙載咄咄，意要出錢，支分破除，廣引妓路，如雲臨川一使，巾帛輕怯，措大無失也。且日俸五十餘千，謂之不足，則竭國家之產，不過養得百十個措大爾。」乃賜內庫綿絹充時服。自是多不赴朝，為左右所彈，分司南都。上表乞住曰：「諸佛慈悲，常容悔過，宣尼聖哲，亦許自新。臣無橫草之功，有滔天之罪，贏形雖在，壯節全消。滿船稚子嬰兒，盡室行蹄坐哭。勁風孤獨，病身那得長存萬水千山，回首不堪永訣。」後主又批云：「既無遷善之心，遂掇自貽之咎。表陳悔過，覽之愴然。可得許本職在闕下。」
歐陽觀，本廬陵人。家世冠冕，一祖兄弟，自江南至今，凡擢進士第者六七人。觀少有辭學，應數舉，屢階魁薦。咸平三年登第，授道州軍州推官。考滿，以前官遷於泗州。當淮、汴之口，天下舟航漕運鱗萃之所。因運使至，觀傲睨不即見，郡守設食，召之不赴，因為所彈奏殆於職務，遂移西渠州，迨成資而卒於任所。觀有目疾，不能遠視，茍矚讀行句，去牘不遠寸。其為人義行頗腆。先出其婦，有子隨母所育。及登科，其子詣之，待以庶人，常致之於外，寒燠之服，每苦於單弊，而親信僕隸，至死曾不得侍宴語。然其骨殖，卒賴其子而收葬焉。
夏寶松，廬陵人。與劉洞唱和，為節度使陳德誠所知。德誠贈詩曰：「建水舊傳劉夜坐。」劉洞有《夜坐詩》。螺川新有夏江城。寶松有《江城詩》曰：「雁飛南浦鐘初動，月滿西樓酒半醒。」又云：「曉來羸駟依前去，雨後遙山數點青。」皆佳句。
唐仁傑，全州人。苦吟。陳德誠出守池陽，仁傑以詩貽之云：「紅旆渡江霞蘸水，青蛇出匣雪侵衣。」德誠善之，勉之入金陵。會休沐，朝達集於升元寺，召之坐。酒行，請仁傑賦《登閣詩》立談而成。其中有句云：「雲散便宜千里望，日長斜占半城陰。其餘亦可觀。《贈嘉禾峰僧》云：「只住此山能有意，向來求佛本無心。」時論與之。
顏詡謝，魯公之後。所居有泉石松竹，創亭延客。孟賓於留題詩曰：「園林瀟灑聞來人，欲往因循二十秋。今日開襟吟不盡，碧山重疊水長流。」
陳穎，南昌人。業進士。《題漢祖廟》曰：「項羽英雄猶不懼，可憐容得辟陽侯。」得狂病而卒。
邵拙，字拙之，雁門人。好學，博通經史。水曹郎趙慶有詩贈之曰「邁古文章金鸑鷟，出群行止玉麒麟。」仕宦不達而卒。有詩傳於時。其間有云：「萬國不得兩，孤雲猶在山。」
此其應歟。
毛柄聚生徒於廬山白鹿洞，與諸生講論，所獲資鏹，皆以市酒。洞有辨者，嘲云：「彭生作賦茶三片，毛氏傳詩酒半升。」嘗自題於齋壁云：「先生不在此，千載只空山。」因大醉一夕而逝。
劉炎少負詞學，晚為永新尉，拙於政治，遂有貪名。太守行邑，覬覦之意，而炎不悟，既行，詩諷炎云：「未到桃源時，長憶出家景。及到桃源了，還似鑒中影。」炎及和而復之，後因民訴賄，遂按以法。炎復有詩云：「早知太守如狼虎，獵取膏粱以啗之。」
潘閬自號逍遙子，作《苦吟詩》曰：「髮任莖莖白，詩須字字清。」
劉素，字仲華。好學，不事科舉，頗通遷、固、壽、曄之書。嘗有人貽之詩曰：「不甘五等諸侯薦，直肯九重天子知。」
然卒不不及仕。
曾氏有諱崇範者，廬陵人。獻書李唐，遂家金陵。李氏歸朝，而其子乃以喪歸。
丘旭，字孟陽，宣城人。南唐狀元及第。自江寧尉調邑簿。
呂聖功判銓曰：「吾以為古人，今乃見之。」薦試學士院，不中。久之，為茶陵縣，秩滿至仕。
丁咸序未第時，夢乘龍而起，回顧又有駱駝在後。二十年方捷。殿榜出，亞其名乃龍起，次駱起，因悟夢。
應用善寫細字，微如毛髪。嘗於一錢上寫《心經》，又於粒麻上寫「國泰民安」四字。
唐尹氏善歌。因重陽，與群女戲登南山文峰，而同輩命之歌。乃顰眉緩頰，怡然一曲，聲達數十里，故俗耆舊云：「尹氏之歌，聞於長安。」
