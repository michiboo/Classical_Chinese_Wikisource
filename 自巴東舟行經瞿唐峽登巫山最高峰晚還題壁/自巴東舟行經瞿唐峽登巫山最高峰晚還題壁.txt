
江行幾千里，海月十五圓。
始經瞿唐峽，遂步巫山巔。
巫山高不窮，巴國盡所歷。
日邊攀垂蘿，霞外倚穹石。
飛步凌絕頂，極目無纖煙。
卻顧失舟壑，仰觀臨青天。
青天若可捫，銀漢去安在。
望雲知蒼梧，記水辨瀛海。
周遊孤光晚，歷覽幽意多。
積雪照空谷，悲風鳴森柯。
歸途行欲曛，佳趣尚未歇。
江寒早啼猨，松暝已吐月。
月色何悠悠，清猨響啾啾。
辭山不忍聽，揮策還孤舟。

