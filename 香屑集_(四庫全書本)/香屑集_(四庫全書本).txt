　　欽定四庫全書　　　　　集部七
　　香屑集　　　　　　　　別集類六　〈國朝〉提要
　　〈臣〉等謹案香屑集十八巻
　　國朝黃之雋撰之雋字石牧號𢈪堂華亭人康熙辛丑進士官至右春坊右中允是編皆集唐人之句為香奩詩凡古今體九百三十餘首前有自序亦集唐人文句為之凡二千六百餘言集句為詩始晉傅咸今載於藝文類聚者皆寥寥數句聲韻僅諧劉勰明詩不列是體葢繼之者無其人也有唐一代無格不備而自韋蟾妓女續楚詞兩句之外是體竟亦闕如至北宋石延年王安石間以相角而未入於集而別録成巻尚未單行南宋李龏之梅花衲剪綃集文天祥之集杜詩始別著録然巻帙亦無多之雋是編雖雜取諸家之成句而對偶工整意氣通貫排比聯絡渾若天成且惟第二巻無題五言長律中重用杜甫二句陸⻱䝉二句餘雖灑灑鉅篇亦每人惟取一句不相重複且有疊韻不已至於倒前韻而一一如已出可謂前無古人後無來者雖其詞皆艷冶千變萬化不出於綺羅脂粉之間於風騷正軌未能有合而就詩論詩其記誦之博運用之巧亦不可無一之才矣乾隆四十五年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




