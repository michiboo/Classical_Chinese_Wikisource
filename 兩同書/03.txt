夫萬姓所賴，在乎一人。一人所安，資乎萬姓。則萬姓為天下之足，一人為天下之首也。然則萬姓眾矣，不能免塗炭之禍；一人尊矣，不能逃放戳之辱。豈失之於足，實在於元首也。夫以水動萍移，風行草偃，處唐虞之代，則比屋可封；居桀紂之朝，則比屋可戮。夫天下者，豈賢於彼而愚於此，易於上而難於下哉。蓋人君有所損益也。然則益莫大於主儉，損莫大於君奢。奢儉之間，乃損益之本也。且夫日月者天下之至明也，然猶有不及之處爾。其儉主之理則天下無為，天下無為則萬姓受其賜，其於日月亦已大矣。豺狼者天下之至害也，然猶有不傷之所爾，其奢君之理則天下多事，天下多事則萬姓受其毒，其於豺狼亦已甚矣。是故古先聖君務修儉德，上階茅宇，綈衣粗裘，舍難得之貨，掊無用之器，薄賦斂、省徭役，損一人之愛好，益萬人之性命。故得天下歡娛，各悅其生矣。古先暴主誌在奢淫，瑤臺象床，錦衣玉食，購難得之貨，斫無用之器，厚賦斂、煩徭役，益一人之愛好，損萬人之性命。故使天下困窮，不畏其死矣。夫死且不畏，豈可畏其亂乎？生且是憂，豈不悅其安乎？故人安者，天子所以得其安也；人亂者，天子所以罹其亂也。人主欲其己安，而不念其人安，恐其人亂，而不思其己亂，此不可謂其智也。且夫剖度搯口，不足謂其美也；溫踵動心，不足謂其勞也。夫心口所以存者，為其踵腹也。腹之且剖，豈異口之剖耶；踵之且溫，豈異心之溫也。故人主所以稱至尊者，徒以有其人也。人且共益，則君孰與其損哉；人且共損，則君孰與其益哉。是故損己以益物者，物既益矣，而物亦益之。堯舜所以成其上聖，克保耆頤之壽也；益已以損物者，物既損矣，而物亦損之。癸辛所以陷其下愚，自取誅逐之敗也。是則彼之自損者，豈非自益之道歟。此之自益者，豈非自損之道歟。損益之途固爾明矣。嗟夫，性命者至重之理也，愛好者不急之事也。今我舍一身之不急，濟萬姓之至重，不言所利，廣遂生成，永居南嶽之安，常有北辰之政，則普天率土，孰為我損乎！夫以嗜欲無厭，貪求莫止，士饑糟糗，犬馬余其粟肉；人衣皮毛，土木榮其錦罽，崇虛喪實，舍利取危，枳棘生於梗途，鯨鯢遊於沸海，則九州四域，孰為益乎！故老氏曰天之道損有餘補不足，其是之謂歟！
