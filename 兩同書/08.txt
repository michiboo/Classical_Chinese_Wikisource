夫主上不能獨化也，必資賢輔；物心不為易治也，方俟甄議。使夫小人退野、君子居朝，然後可為得矣。然則善惡相生，是非交蹂，形彰而影附，唇竭而齒寒，茍有其真，不能無其偽也。是以歷代帝王統禦家國，莫不側身馳心以恭英乂，及所封授則猶是愚小；莫不攘臂切齒以疾奸佞，及所誅逐則謬加賢良，此有識者之所嗟痛也。夫山雞無靈，買之者謂之鳳；野麟嘉瑞，傷之者謂之麕。然麟鳳有圖、麕雞無識，猶復以真為偽、以偽為真，況忠逆之情、靜躁之性，愚靖者類直，智狂者類賢，潔己者不能同人，犯顏者短於忤主。情狀無形象可見，心慮非視聽所知，欲使銀鉛不雜，淄澠殊味，其有得者，亦萬代之一遇也。是以吳用宰嚭，致戳於子胥；魯退仲尼，委政於季氏；秦誅白起以舉應侯，趙信郭開而殺李牧；卞和獻玉反遇楚刑，北郭吹竽濫食齊祿。若斯之類，寔繁有徒，然則所是不必真，所非不必偽也。故真偽之際有數術焉，不可不察也。何者？夫眾之所譽者不可必謂其善也，眾之所毀者不可必謂其惡也，我之所親者不可必謂其賢也，我之所疏者不可必謂其鄙也。何以明言？昔堯理洪水，伯鯀為眾所舉，而洪水莫除；魏伐中山，樂羊為眾所慢，而中山卒拔；鄧通延夢於漢主，而非傅說之才；屈原見逐於楚王，而無共工之罪。此則眾議不必是，獨見未為得也。是故明主疇咨在位，詳省已慮，先難而後易，考著以究微，使夫登用者不愧其賞，有罪者不逃其責，然後可為當矣。然則良馬驗之於馳驟，則駑駿可分，不藉孫陽之舉也；柔刃征之於斷割，則利鈍可見，不勞風胡之談也；茍有難知之人，試之以任事，則真偽自辯，以塞天下之訟也。故先王之用人也，遠使之而觀其忠節，近使之而察其敬勤，令之以謀可識其智慮，煩之以務足見其材能，雜之以居視以貞濫，委之以利詳以貪廉，困窮要之以仁，危難思之以信，尋其行而探其性，聽其辭而別其情，盡呂尚之八徵，驗臯陶之九德，然後素絲皆染，白壁投泥而不渝；黃葉並雕，青松淩霜而獨秀。則偽者去而真者得矣。故孔子曰眾善者必察焉眾惡者必察焉，其是之謂乎！
