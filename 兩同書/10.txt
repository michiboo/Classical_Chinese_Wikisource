夫日之明也，無幽不燭，蓋之以重雲，則光輝莫睹；水之鑒也，有來而斯應，混之以糝土，則影像俱滅。夫以水日之明鑒，失其常然者，豈不以雲上之異移其性乎？是則人有神智之察，非不靈矣，徒以內存愛尚之情，外挾憎忿之事，則是非得失不能不惑焉。何以明之？昔重華孝矣，瞽叟病之，親行不義；寤生賢矣，武姜惡之，自構其亂；鶴乃賤矣，衛君重之，載以華軒；馬則微矣，楚王好之，衣以文繡。夫以骨肉相親固無聞矣，而猶憎之；禽獸類別誠於分矣，而猶愛之。況乎明君信臣，不如父母之信子邪？士媚於主，巧於鶴馬之媚人，而無愛憎之迷者，蓋亦寡矣。是故汲黯袁盎，以忠諫而屢出；籍孺韓嫣，以侫倖而益重；孫通諛言而受賞，賈誼切直而見疏。甚矣哉，愛憎之惑人也如此！若夫忠臣之事君也，面諍君之惡，方欲成君之美，而君反以為憎己也；佞人之事主也，面諛主之善，方反長主之過，而主反以為愛己也。殊不知聞惡而遷善，永為有道之君；悅善而忘惡，長為不義之主。是則致君於有道者，豈得不為大愛乎？陷主於不義者，豈得不為大憎乎？而主不原忠諂之情，輕肆向背之誌，以為愛己者己亦愛之，則寵光加於三族；以為憎己者已亦憎之，則夷滅被於五宗。遂使剖心刎頸之誠棄而莫用，舐痔吮癰之類擢以殊級。且夫賞以勸善，名以爵賢，使天下不肖者、有名無功者受賞，則何以勸天下乎？法以禁非，刑以懲惡，使夫懷忠者、坐法行直者遇刑，則何以禁天下乎？是以漢憎雍齒，張良以為可封；隋寵少師，伯比以為可伐。何則？有功者害，適為不祥；無德是親，
自下缺。
