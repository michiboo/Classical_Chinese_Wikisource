夫強不自強，因弱以奉強；弱不自弱，因強以禦弱。故弱為強者所伏，強為弱者所宗，上下相制，自然之理也。然則所謂強者，豈壯勇之謂邪？所謂弱者，豈怯懦之謂邪？蓋在乎有德，不在乎多力也。何以言之？夫金者天下之至剛也，水者天下之至柔也，金雖剛矣，折之而不可以續；水雖柔矣，斬之而不可以斷。則水柔能成其剛，金剛不輟其弱也。故晏嬰之侏儒耳，齊國之宰臣；甘羅之童子耳，秦國之良相；僑如大人也，魯人椿其喉矣；長萬壯士也，宋華醢其肉矣。晏嬰身短不過人，此非不懦矣；甘羅年未弱冠，此非不幼矣；僑如大可專車，此非不壯矣；長萬力能抉革，此非不勇矣。然則僑如長萬，智不足以全身；晏嬰甘羅，謀可以制一國。豈非德力有異、強弱不同者歟。由是乾以健剛，終有亢極之悔；謙以卑下，能成光大之尊，則其致也。然夫所謂德者何？唯慈唯仁矣；所謂力者何？且暴且武耳。茍以仁慈，則天地所不違、鬼神將來舍，而況於邇乎？茍以暴武，則九族所離心、六親所側目，而況於遠乎？是故德者兆庶之所賴也，力者一夫之所恃也。矜一夫之用，故不可得其強；乘兆庶之恩，故不可得其弱。是以紂能索鐵，天下懼之如虎狼；堯不勝衣，天下親之如父母。然虎狼雖使人懼之，豈言虎狼強於人耶；父母能令子親之，豈可言父母弱於子耶？則強弱之理固亦明矣。是以古之明君，道濟天下，知眾心不可以力制，大名不可以暴成，故盛德以自修，柔仁以禦下，用能不言而信，洽垂拱以化行，將乃八極歸誠、四方重譯，豈徒一邦從服，百姓與能而已哉！嗟乎，古之暴君，驕酷天下，舍德而任力，忘已而責人，壯可行舟，不能自制其嗜欲；材堪舉鼎，不足自全其性靈。至今社稷為墟、宗廟無主，永為後代所笑，豈獨當時之弱乎，悲夫！老氏曰勝人者有力自勝者強，其是之謂乎！
