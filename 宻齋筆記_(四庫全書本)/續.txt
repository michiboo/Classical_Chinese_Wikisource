　　欽定四庫全書
　　宻齋續筆記　　　　　　宋　謝采伯　撰
　　髙祖不修文學而剏大業蓋承秦之敝寛仁愛人有帝王之度光武南陽賢宗室受尚書於廬江許子成紹復太業之後數引公卿郎將講論經理夜分乃罷所用諸將如鄧禹受業長安內文明篤行淳備事母至孝冦恂素好學經明行修名重朝廷馮異好讀書通左氏傳又上書謝曰臣本諸生〈云云〉乃知性與天道不可得而聞也詔答雲孟之反不伐奔而殿亦何異哉賈復少好學習尚書後與鄧禹並戢甲兵崇儒學耿弇學老子於安丘先生少好學習父業祭遵少好經書取士皆為儒術對酒設樂必雅歌投壺雖在軍旅不忘爼豆耿純學於長安朱祐尚儒學景丹少學長安劉隆學於長安十人皆儒將風聲氣習與屠沽負販固自天壤然其關係甚逺治體醇疵之所由分明章再傳儒學彬彬羣賢傳中名節凜然餘朝代所不及豈非詩書餘澤耶
　　隋末大亂而儒學盛於貞觀陸德明論譔甚多曹憲文選之學授魏模公孫羅李善顔師古註漢書孔頴逹五經正義孔至氏族之學張嗣宗經學授秦王蕭德言裒次經史百氏帝王所以興衰者上之僧許淹馬嘉運棄墨從儒並名家唐初學者學有根柢至扵元和間文士軰出華盛實衰矣
　　馮道取西京鄭覃所刋石經雕為印板流布天下後進頼之武君開我宋文明之治癡頑老子廣經學之門此老篤行有古人風值武君無禮無義互相吞啖簒奪日尋使不得死臣節為恨
　　王祥琅邪人呂䖍檄為徐州別駕破賊人歌曰海沂之康實頼王祥仕至太尉年八十五弟覽孝友恭恪名亞於祥以太中大夫歸老呂䖍以三公刀與祥祥與覽曰汝後必有興者司徒導即其孫也悅恬洽劭薈珣珉謐舒晏之崑之植之允之晞之肇之廙彬彪之頤之胡之茂之敬𢎞藉之彭之越之臨之稜羲之凝之徽之楨之操之獻之靜之敦戎衍澄皆琅邪裔也祥之孝固難覽之悌為尤難孝弟之至通於神明是以自天祐之子孫衆多也
　　龍山之宴孟嘉恥為征西客故假落㡌以蓋其慙淵明出宅邊菊叢中值王𢎞送酒至即便就酌醉歸陶乃孟甥也九日美談舅甥都占斷後人無以復加亦一段奇事
　　元載以貪被誅籍其家胡椒八百石楊綰以清簡儉素代其平章事郭子儀減聲樂黎幹省騶從崔寛撤第舍盛德感人習俗一變而四月拜命七月己巳薨司馬光元祐元年閏二月拜左僕射公首更詔書開言路分別邪正進退甚者十餘人旋罷保馬市易助役青苖鹽鐵茶法復常平糶糴法身徇社稷躬親庶務而是年九月丙辰薨二公天不假年相業未究古今惜之君子有福小人無福此治世也君子無福小人有福事可知矣荀彧本傳雲留壽春以憂薨魏氏春秋曰飲藥而卒通鑑取魏氏春秋所言司馬溫公論曰文勝質則史凡為史者記人之言必有以文之然則比魏武於髙光楚漢者皆史氏之文也豈彧所言耶用是貶彧非其罪矣某曰彧附曹氏終始昭然杜牧之已結正欵無可逃者百世之下所信者史而以為非彧口所言吾意其臨薨所焚毀陳事書皆奇策宻謀者無非傾漢滅劉氏之邪謀不可以示海內傳後世者也豈可謂之皆史氏之文也愚者一得之慮不敢自遜於先哲
　　李宻起拱州據洛口倉囬洛倉黎陽倉足食足兵似得計矣而柴孝和勸取關中宻不從以致於敗李淵起太原欲囬軍世民力諫取關中哭於帳外夜追前軍囬竟入關中關中若柴紹等皆以兵來迎大勢遂定薛舉亦欲入關已無及漢業開基亦是關中關中中原一大形勝之地范致虗以三十萬勤王關中失守遂分南北可恨也
　　士未逢時失身於人固為不幸士而逢時能以功名自見亦未為不幸也魏徵始為道士為武陽郡丞元寳藏客又為李宻典書又為竇建德起居舍人隠太子洗馬王珪為建成中允後太宗並召為諫議大夫李大亮為龎玉兵曹又為李宻所擒岑文本為蕭銑客溫彥博初為羅藝行軍司馬髙士廉為丘和客後皆為唐名臣黃帝曰夫子數言熱中消中不可服髙梁芳草石藥石藥發瘨芳草發狂註雲多飲數溲曰熱中多食數溲曰消中多喜曰瘨多怒曰狂髙梁之疾也膏梁米也石藥英乳也芳草濃美也富貴之人常服之難禁也肥令人內熱甘令人中滿石藥氣烈非緩心和氣人不可以服是黃帝時已有髙梁又古字通用世人鄙世祿為膏𥹭不知所出余村居咬菜根決無此二證
　　天地生蔬因時濟人人之啖蔬莫感天地之恩曰菜飯曰蔬食有不滿之色者名曰䙝天
　　鶯粟紅白二種痔下者隨色用之即愈辛稼軒患此已殆甚一異僧以陳鶯粟煎全料人參敗毒散吞下感通丸十餘粒即愈














　　宻齋續筆記
　　原䟦
　　右宻齋筆記別經史本朝文藝雜書釐為五卷續記一巻先公易班東歸晚年著此比鋟梓家塾而字小不便老眼舛誤未暇考訂奕楙挈來臨汝欲刻置郡齋廼是正魚魯其間至有脫簡者亦復增補使備始得為善本一夕夢先公若有喜色謂奕楙曰汝日所為吾從旁覘之行又往婺女矣蓋大卿兄守婺故也嗚呼先公歿六年而精爽炯然託諸夢以詔諸孤一舉措頃在其左右顧不肖何以稱塞惟戰戰兢兢是戒是懼而已既刋此書屬兩倅題巻末輙復記此時寳祐丙辰孟秋中澣男奉議郎權知撫州軍州兼管內勸農營田事節制軍馬奕楙百拜書
　　昔歐陽公著歸田録范蜀公作東齋記事皆在辭蟬捨冕後蓋前軰於文章翰墨若飢食渴飲未嘗一日廢非有老壯之分仕止之間也宻齋先生年六十有三即弭節杜門淡然無營惟耽玩書史逺紹旁搜今觀筆記一書如武庫乍開戈矛劒㦸犀利森列使人毛髮竦竪非胷次千古筆力萬鈞疇克爾歟其視歐范二公風流藴藉相似也臨川使君一日出示家集且病舊板漫漶字有脫誤將屬太史王公是正之別鋟之梓方動念間忽夢宻齋如平生是知公於斯文雖神逰八極未能忘情嗚呼其精爽豈不可敬畏哉漢韋賢父子以明經位宰相時人為之語曰遺子黃金滿籯不如教子一經今宻齋獨以文印傳子孫而使君又克成先志是亦韋氏一經之教由此觀之君家之福未艾也寳祐丙辰季夏朔日通直郎通判撫州軍州兼管內勸農營田事成公䇿識




