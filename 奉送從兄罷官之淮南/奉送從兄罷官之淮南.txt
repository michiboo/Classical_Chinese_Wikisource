
何事浮溟渤，元戎棄鏌鎁。
漁竿吾道在，鷗鳥世情賒。
玄髮他鄉換，滄洲此路遐。
泝沿隨桂檝，醒醉任松華。
離別誰堪道，艱危更可嗟。
兵鋒搖海內，王命隔天涯。
鐘漏移長樂，衣冠接永嘉。
還當拂氛祲，那復臥雲霞。
溪路漫岡轉，夕陽歸鳥斜。
萬艘江縣郭，一樹海人家。
揮袂看朱紱，揚帆指白沙。
春風獨迴首，愁思極如麻。

