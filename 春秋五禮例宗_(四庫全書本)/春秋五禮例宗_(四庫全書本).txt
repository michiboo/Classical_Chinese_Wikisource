　　欽定四庫全書　　　　　　經部五
　　春秋五禮例宗　　　　　　春秋類
　　提要
　　〈臣〉等謹按春秋五禮例宗七卷宋張大亨撰大亨字嘉父湖州人登元豐乙丑乙科何薳春渚紀聞王明清玉照新志並載其嘗官司勲職以王國侍讀講官名與朝廷相紊奏請改正事陳振孫書録解題載大亨春秋通訓及此書則稱為直秘閣呉興張大亨撰葢舉其所終之官也考左傳發凡杜預謂皆周公典禮韓起見易象春秋亦謂周禮在魯孫復作春秋尊王發微葉得得譏其不深於禮樂故其言多自牴牾葢禮與春秋本相表裏大亨是編以社預釋例與經踳駁兼不能賅盡陸淳所集啖趙春秋纂例亦支離失真因取春秋事蹟分吉凶軍賔嘉五禮依類別記各為總論義例賅貫而無諸家拘例之失陳振孫稱為考究詳洽殆非溢美元呉澄作春秋纂言列五禮多與此書相出入澄非剽襲人書者殆偶未見傳本歟朱彛尊經義考載此書十卷注曰存而諸家寫本皆佚其軍禮三卷已非彛尊之所見然永樂大典作於明初凡引此書皆吉凶嘉賓四禮之文軍禮絶無一字則此三巻之佚久矣彛尊偶未核檢也乾隆四十五年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀





　　春秋五禮例宗原序
　　昔杜元凱作釋例以明春秋異同之義事類相發各為條綱使覽者用力少而見功多可謂善矣然其間雜以傳例與經蹐駁而又摘數端不能該盡學者病之唐陸淳乃因啖趙之餘別為纂例其所條列一出於經比於杜公詳顯完宻後之説者謂之要例然淳拘於微文捨事從例故事有相濟以成而反裂為數門者非特差失其始終抑亦汨昏其義趣經大㫖支離失真迷後生莫此為盛葢人之美惡小大萬殊聖人因其實而被之以名豈專拘於䋲約若乃定其筆削以示後世則固有典要存焉善學者因其人之美惡以推聖人之心而究觀其典要之所在則其㫖不辨而自白矣顧予非知經者特懼子弟之溺於斯廼綴緝本文通其乖舛以刋前作之誤名曰春秋五禮例宗葢周禮盡在魯矣聖人以為法凡欲求經之軌範非五禮何以質其從違觀者或無間於古今則當信予言之不妄也紹聖四年二月十七日張大亨序














