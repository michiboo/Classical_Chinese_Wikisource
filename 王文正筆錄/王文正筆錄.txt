宋王曾撰。曾字孝先，青州益都人。咸平五年鄉貢、試禮部、廷對皆第一。官至右僕射，兼門下侍郎平章事，集賢殿大學士。封沂國公。謚文正。事跡具《宋史》本傳。此乃所記朝廷舊聞，凡三十餘條，皆太袓、太宗、真宗時事，其下及仁宗初者，僅一二條而已。曾練習掌故，所言多確鑒有據，故李燾作《通鑒長編》，往往全采其文。如記李沆為相，王旦參知政事，羽書邊奏無虛日，旦以為憂，沆謂他日天下寧晏，未必端拱無事。及北鄙和好，登封行慶，旦疲於贊導，始服李之深識云云。司馬光《涑水紀聞》亦載其事，則謂和好既成，而沆獨憂之。李燾《考異》謂沆卒於景德元年七月，至十二月和議始成，光蓋偶未及考，當以曾說為長。此類皆為能得其實。惟景德改元在其年正月，而曾於王繼忠一條乃謂兵罷改元，亦未免有誤。又繼忠兵敗降遼，不能死國，反為所任用，殊虧臣節，雖有啟導和好之力，殊不足自贖。曾乃以盡忠兩國許之，褒貶尤為失當矣。
范魯公（質）早輔周室，及太祖受禪，不改其任。兩朝翊戴，嘉謀偉量，時稱明相。自云：「執政之地，生殺舒慘所繫，苟不早夜兢畏，悉心精慮，敗事覆餗，憂患畢至。道有枉直，時有夷險，居其位者，今古為難。」嘗謂同列曰：「人能鼻吸三斗醇醋，即可為宰相矣。」
宣徽使舊亞樞使，位在樞密副使同知樞密院事之上。咸平中，周瑩拜宣徽使，有所畏避，因自陳願居其下，先帝從之，遂為常制，自瑩始也。
真宗皇帝天資仁孝，性尤謙慎。淳化中，冊為皇太子，聖朝親王班在宰相之下，至是升儲帝，亦固讓，遂仍舊貫。凡東宮故事，多所損益，至於官僚稱殿下、立妃，皆乞寢罷，太宗並嘉納之。故莊穆皇后訖太宗世，止為皇太子夫人，其兢業遜避如此。
王繼忠性謹飭，純固有守，事真宗儲邸歷年最久，羣萃中為之冠首。衆皆憚其嚴整，宮中事有所未便，常盡規諫，上每為之斂容聽納，特加禮遇。及上嗣位，咸平中邊鄙尚聳，與今侍中張耆同典禁兵，戍守鎮定。會戎馬大至，晨薄我軍，亟命出兵，為左右翼以禦之。陣之西偏最為兵衝，繼忠固請代耆西往。及我師敗績，繼忠遂為契丹所獲，因授以官爵，為其昏娶，大加委用。繼忠亦悉心勤職，由是漸被親任。乃從容進說曰：「竊觀契丹與南朝為仇敵，每歲賦車籍馬，國內騷然，未見其利，孰若馳一介尋舊盟，結好息民，休兵解甲，為彼此之計，無出此者。」國母春秋已高，國主承襲已歲久，共忻納之。咸平六年夏四月，普方守莫州，素與繼忠同在東宮，乃命致書於普，請遣使至北境，時議和好。普具奏其事，朝廷弗之信，止令普答其書而已。是秋，繼忠書復至，意甚切，令普答書，且曰：「俟彼先遣使至，即議修好。」冬，契丹舉兵深入貝、魏，邊烽警急，上在澶淵，乃遣曹利用馳往，許以通聘。利用至魏，參知政事王公（欽若）鎮天雄，留而不遣。及通德、清遠兩軍被圍愈急，上令參政王公（旦）作手書以諭（欽若），始聽其北去。契丹國母見利用，大喜曰：「何來之晚耶？」即日議定其事，遣使丁振偕來朝廷。又命李繼昌報聘，於是兵罷，改元景德，車駕還京。是舉也，雖宸謀善斷，亦繼忠能揣敵情而啟導之。自是生辰正旦信使往還，皆賜繼忠手詔，器玩服帶甚厚，仍通其家信，歲以為常，至其身沒乃止。繼忠為人有誠信，北竟甚重之，後封河間王。彼土人士或稱之曰：「古人盡忠，止能忠於一主，今河間王南北歡好，若此可謂盡忠於兩主。」然則繼忠身陷異國，不能即死，與夫無益而苟活者異矣。
舊制，文武群臣由一命而上，自外至京，必先詣正衙見訖，乃得入見，辭謝亦如之。太祖皇帝御極之初，親總庶務，常驛召一邊臣入對，將授以方略。訝其到闕已數日而未見，左右或奏以未過正衙。太祖意不平之，乃令：「自今皆先入見，辭謝畢，方得詣正衙。」遂為定製。
王劍兒名彥昇，以善擊劍得事太祖潛躍中，隸於帳下。顯德末，帝為六軍推戴，還憩府第，召宰相至，諭以擁逼之狀。范質等未及對，彥昇率爾於後按劍叱之，質等惶懼降階，定君臣之禮。帝以彥昇麄獷倉卒，終抑而弗用。後稍遷，使領為京城北偏巡檢，因夜抵舊相王溥私第，莫之測。及延見，置酒與語，殆至酣酗，意若恐迫，乃遺以白金千兩而去。帝寖知其事，遂黜罷之。
景德中，初契丹通好，首命故給事中孫公（僅）奉使而往。洎至彼國，屬修聘之始，迎勞饔餼頒給之禮，殊未詳備，北人館待優異，務在豐腆無所〖重編《說郛》本作無數〗。然事或過差，（僅）必抑而罷之，自餘皆為隨事損益，俾豐腆中度而後已。迄今信使往復，不改其制，故奉使鄰境，由（僅）為始時得禮制。
內侍都知閻承翰質直強幹，景德初，契丹方睦於我，聘使往來凡百，供饋賜與程式未定，俾承翰專掌其事。執政間有欲以漢衣冠賜彼來使者，承翰以為不可，曰：「南北異宜，請各從其土俗而已。」上以承翰所議為定。
太尉王公（旦）祥符中在中書，聖眷特厚。嘗因便坐奏事，上語及一省郎姓名，旦曰：「斯人行履才幹俱有可采，今方典郡，宜與甄擢。」公及同列亦皆素知其為人，因共稱薦之。自是屢加歎賞，即令記錄，俾俟歸朝日亟命轉運使徐更別議陞陟。既而代還，至闕上，復先省記之，會外計闕官，即與同列擬定名氏，約以次日奏補。及晚歸私第，斯人投刺來謁，公方議委使，辭而不見。詰朝入對，具道本末，請授以轉漕之任，上默然不許。公退而歎駭，惕息累日，乃知昨暮造請，雖不之見，已密為伺察者所糾，而此人訖真宗世不能用。公不欲指其名，而每戒同列以私謁之嫌，當須謹避，庶幾免於悔吝。
國初方隅未一，京師儲廩仰給，唯京西京東數路而已。河渠轉漕，最為急務，京東自濰密以西州郡，租賦悉輸沿河諸倉，以備上供。清河起青淄，合東阿，歷齊鄆，涉梁山濼、濟州，入五丈河，達汴都。歲漕百餘萬石。所謂清河即濟水也。而五丈河常苦於淺，每春初農隙，調發衆夫，大興力役，以是開濬，始得舟楫通利，無所壅遏。太祖皇帝素知其事，尤所屬意，至歲中興役之際，必輿駕親臨督課，率以為常。先是，春夫不給口食，古之制也。上惻其勞苦，特令一夫日給米二升，天下諸處役夫亦如之。迄今遂為永式。
彌德超起自冗列，為諸司使。雍熙中，因奏事稱旨，驟加委遇。時侍中曹公（彬）勳望特隆，德超陰以計中傷，誣其不軌，太宗疑之，拜德超樞密副使。不數月，屬趙公（普）再秉鈞軸，因為辯雪保證，事狀明白，上乃大悟，即時竄逐德超，而待彬如初。自是數日，上頗不懌，從容為普等曰：「朕以聽斷不明，幾誤大事，夙夜循省，內愧於心。」普對曰：「陛下知德超才幹而任用之，察曹彬無罪而昭雪之，有勞者進，有罪者誅，物無遁情，事至立斷，此所以彰陛下之聖明也，雖堯舜何以過是哉！」上於是釋然，曰：「善。」
太平興國中，朝士祖吉歷典方郡，奸贓事覺下獄，案劾款占未見。時郊祀將近，太宗怒其貪墨，遣中使諭旨於執政曰：「祖吉特俾郊赦不宥。」明日，宰相趙普奏曰：「敗官抵罪，合正刑辟。然而國家卜郊肆類，所以對越天地，告於神明，而吉本何人？亦安足以隳陛下赦令哉？」上善其對而止。
太祖皇帝削平僭偽諸國，收其帑藏金帛之積，歸於京師，貯之別庫，號曰封椿庫。凡歲終國用羨嬴之數皆入焉。嘗密諭近臣曰：「石晉苟利於己，割幽燕郡縣以賂契丹，使一方之民獨限外境，朕甚憫之，欲俟斯庫所蓄滿三五百萬，當議遣使謀於彼國，土地民庶倘肯歸之於我，則此之金帛悉令齎往，以為贖直。如曰不然，朕特散滯財，募勇士，俾圖攻取，以決勝負耳。」會太祖上僊，其事亦寢。太宗改為右藏庫，今為內藏庫。
周朝駙馬都尉張永德輕財好施，喜延接方士。嘗遇一異人，言及時事，且曰：「天下將太平，真主已出。」永德曰：「其誰乎？」答曰：「天意所造，安能識諸？然而有一事庶幾可驗，公或覩紫黑色屬豬人善戰果於殺伐者，善待之。」永德嘗陰自求訪，及太祖皇帝勳位漸隆，永德因潛識帝之英表，問其歲，在亥，永德歎駭其事，傾身親附，相得甚懽。凡己之所玩好、資用、子女、玉帛，必先恣帝擇取，有餘乃以自奉。至國初，以舊恩體貌富貴，與佐命勳戚同等，終太祖世，莫能替焉。
太祖皇帝與永德洎當時宿將數人，同從周世宗征淮南，戰於壽春，獲一軍校，欲全活之，而被瘡已重，且自言素有癱風病，請就戮。及斬之，因令部曲視其疾患之狀，既而覩其臟腑及肉色，自上至下，左則皆青，右則無他異，中心如線直分之，不雜髪毫焉。
舊制，宰相早朝上殿，命坐，有軍國大事則議之，常從容賜茶而退。自餘號令，除拜、刑賞、廢置，事無巨細，並熟狀擬定進入，上於禁中親覽，批紙尾用御寶，可其奏，謂之印畫，降出奉行而已。由唐室歷五代，不改其制。抑古所謂坐而論道者歟？國初，范魯公質、王宮師溥、魏相仁溥在相位，上雖傾心眷倚，而質等自以前朝相，且憚太祖英睿，具劄子面取進止，朝退各疏其事，所得聖旨，臣等同署字以志之。如此則盡稟承之，方免口誤之失，帝從之。自是奏御寖多，或至旰昃，啜茶之禮尋廢，固弗暇於坐論矣。於今遂為定式，自魯公始也。
文武陞朝，官遇郊廟展禮諸大朝會並朝服，常朝起居並公服，今百執事由常趨而止，每歲誕節端午初冬各賜時服有差。內公服舊制，雖冬賜亦止單制，至太祖皇帝在位，訝其方冬而賜單衣，詰諸有司，對以遵用已久，蓋前之闕典。上於是特命改制，今公卿大夫之有裌公服，自此始也。
舊制，國忌，迭命宰相參知政事一員，率文武常參官赴佛寺行香，內職不預焉。景德中，同樞密院事王公（欽若）、陳公（堯叟），率內職同赴，乃聽。自今大忌，樞密使、內職學士、內諸司使、軍職下洎列校，同為一班，先詣西上閣門，進名奉慰，宰相、參知政事、文武百官為一班，次詣閣門，進名奉慰訖，退，齊赴佛寺行香，小忌則否。
大中祥符九年，秋稼將登，郡縣頗雲蝗蟲為災。一日，真宗皇帝坐便殿閣中御晚膳，左右聲言飛蝗且至，上起臨軒仰視，則連雲翳日，莫見其際。帝默然坐，意甚不懌，命徹匕筋，自是遂不豫。
太祖皇帝以神武定天下，儒學之士初未甚進用，及卜郊肆類，備法駕，乘大輅，翰林學士盧多遜攝太僕卿，升輅執綏，且備顧問，上因歎儀物之盛。詢政理之要，多遜占對詳敏，動皆稱旨。他日，上謂左右曰：「作宰相須用儒者。」盧後果大用。蓋兆於此。
乾興初，先帝遺制，皇太后權處軍國重事，其聽斷儀式久而未定，宰相丁公謂欲每議大政，則皇太后坐後殿朝執政，朔望則皇帝坐前殿朝羣臣，其餘庶務，獨令入內押班雷允恭禁中附奏，傳命於中書機密院平決之，衆皆以為不可。時上下隔絕，中外惴恐，俄而擅移山陵皇堂事覺，丁遂罷去，始採用東漢故事。上在左，母後在右（出蔡邕《獨斷》），同殿垂簾坐，中書密院而下以次奏事如儀。自是羣情乃安。迄明道末不改其制。
太祖創業，在位歷年，石守信、王審琦等猶分典禁兵如故。相國趙（普）屢以為言，上力保庇之。普又密啟請授以他任，於是不得已，召守信等曲宴，道舊相樂，因諭之曰：「朕與公等昔常比肩，義同骨肉，豈有他哉？而言事者進說不已，今莫若自擇善地，各守外藩，勿議除替，賦租之入，足以自奉，優游卒歲，不亦樂乎？朕後宮中有諸女，當約婚以示無間，庶幾異日無累公等。」守信等咸頓首稱謝。由是高石王魏之族俱蒙選尚，尋各歸鎮，幾二十年，貴盛赫奕，始終如一。前稱光武能保全功臣，不是過也。
咸平景德中，文靖李公（沆）在相位，王公（旦）任參知政事。時西北二方猶梗，羽書邊奏蓋無虛日，每延英畫誥，王命急宣，或至旰昃，弗遑暇食。王公歎曰：「安得企見太平，吾輩優游暇食矣。」李答曰：「國家強敵外患，適足為警懼，異日天下寧晏，人臣率職，亦未必高拱無事，君奚念哉？」及北鄙和好，西鄰款附，於是朝陵展禮，登封行慶，寖尋鉅典，無所不講。屬公既衰且病，疲於贊導，始服李之深識。
文靖李公（沆）布衣時，先正端煥知舒州，屬因事涉江，公實侍行，俄而風濤暴作，幾覆沒。有大校王姓，善鑒人倫，遽白曰：「此有真相，孰敢為害？何懼之有？」是日，果利涉無虞，衆皆神其事。及公之貴，王校尚存焉。
建隆中，興師伐蜀，王全斌、曹彬等為帥，沈倫總隨軍轉漕安撫，實同謀議。將行，上密戒諭曰：「平蜀之日，府庫聚積，管籥自主之，賞軍用度外，諸將求取，皆勿與。」及王師克捷，全斌輩皆以賞薄為名，詣倫致請，倫盡以管籥與之。及還，或告全斌而下率多隱匿寶貨金帛，各行降黜，獨倫及彬無所染。上深嘉歎，因責倫不遵前戒，縱成其過。倫對曰：「全蜀已平，金帛固無足惜，且勿與則志不滿，情不安，或至生患，是以與之。」
侍中曹公（彬）為樞密使，向公（敏中）為副使。當是時，契丹犯塞，繼遷叛命，每軍書至，上必亟召樞臣計議。彬則曰：「狂寇當速發兵誅討，斬決而已，止用強弩若干，步騎若干足矣。」敏中徐曰：「某所儲廩未備，或塗迂遠，或出兵非其時，當施方略制之。」纖悉措置，多從敏中所議。上或謂將帥難其人，彬必懇激而言：「臣請自效。」更無他說，敏中常私怪之。及彬之子瑋，亦有將材，累歷邊任，威名甚著，晚自樞貳出殿西鄙，臨事整衆，酷類其先君，復果於戰鬬，而未嘗以安民柔遠為意。豈將帥之體固當若是耶？
左右史所以記言動也，然而王者之密畫切問，弼臣之僉諧獻納，外廷分職，莫克與聞。則中書有時政記，得以詳述焉。近制，參知政事二員共掌其任，復有羣司上殿奏事，或親奉德音，或特出宸斷，可以訓俗示後者，終錄送中書，亦同編纂寫訖，奏御宣付史館。景德、祥符中，知樞密院事王公（欽若）、陳公（堯叟）請自今樞密院所覩嘉言美德，更不錄送中書，願別為時政記，從之。
駙馬都尉高懷以節制領睢陽歲久，性頗奢靡，而洞曉音律，故聲伎之妙冠於當時，法部中精絕者殆不過之。宋城南抵汴渠五里，有東西二橋，舟車交會，民居繁夥，倡優雜戶，厥類亦衆，然率多鄙俚，為高之伶人所輕誚，每宴飲樂作，必效其樸野之態，以為戲玩，謂之河市樂。迄今俳優常有此戲。
宰相丁公（謂）在中書，暇日，語同僚曰：「西漢高祖何如主？」或曰：「奮布衣取天下，觀其創業垂統，規模宏遠，實英雄主也。」丁曰：「何英雄之有？張良導之左則左，陳平勸之右則右，及項羽既死，海內無主，天下自歸之，蓋隨流委順，與物無競，一田舍翁耳。」又嘗言：「古今所謂忠臣孝子皆不足信，乃史筆緣飾，欲為後代美談者也。」此雖僅乎戲，抑斯言之玷。
尚書左丞陳公恕峭直自公，性靡阿順，總領計司，多歷年所。每便坐奏事，太宗皇帝或未深察，必形誚讓，公斂裾踧踖，退至殿壁，負牆而立，若無所容，俟上意稍解，復進，愨執前奏，終不改易，或至三四。上察其忠亮，多從其議，當時言稱者，公為之首。
汴渠派分洪河，自唐迄今，皆以為莫大之利，然跡其事實，抑有深害，何哉？凡梁宋之地，畎澮之利，湊流此渠，以成其大。至隋煬將幸江都，遂析黃河之流，築左右堤三百餘里，舊所湊水，悉為橫絕，散漫無所。故宋亳之地遂成沮洳卑濕。且昔之安流，今乃湍悍，覆舟之患，十有二三。昔之漕運，冬夏無限，今則春開秋閉，歲中漕運止得半載。昔之泝沿，兩無艱阻，今則逆流而上，乃重載而行，其為難也甚矣。沿流而下，即虛舟而往，其為利也背矣。矧自天子建都，而汴水貫都東下，每歲霖澍，決溢為慮，由斯觀之，其利安在？然歷世浸遠，詎可卒圖，異日明哲之士，開悟積惑，言復曩跡，始茲言之不謬。
沈倫以明經事太祖潛躍中，伐蜀凱旋，奏事稱旨，遂有意於大用。其後命倫為相，趙普執奏以為不可。上曰：「如倫者，忠孝謹飭，雖守散錢亦可。」普無以對，翌日制下。
太常博士李戡素有文稱，祥符末守壽春驛，奏時務，深稱上旨，宣諭執政曰：「若斯人尚未進用，不為不遺賢也。」驛召歸闕。比至，上屢歎以為見晚，執政將以言動之職，俾近清光。及引對之際，上虛懷前席，以俟其啟沃。而戡語不及他，首以牙排為覬，先帝默然。翌日，諭之執政曰：「以斯材而賦斯識，知人固未易也。」
太祖嘗遣曹彬下江南，許以平定之日授之相印。洎凱旋之日，恩禮愈厚，絕無前命。彬等曲宴，從容陳敘及之，上曰：「非忘之也，顧河東未下耳！卿等官位甚重，豈可更親此事耶？」比彬等宴退，其家各賜金十萬貫，其重爵勸功如此。
太宗嘗晚坐崇政殿，召學士竇儼對。上時燕服，儼至屏間見之，不進。中使促，不應。上訝其久不出，笑曰：「豎儒以我燕服爾。」遽命袍帶，儼遂趨出。祥符中，予初為學士。一日，真宗承明再坐召對（承明直崇政之南，每崇政殿聽朝罷，至此謂之倒坐，御膳畢復坐，謂之再坐），亦方燕服，對回至院，忽中使傳宣撫諭曰：「適忘袍帶，卿無怪否？」予惶恐降階將謝，中使復稱有旨，曰：「上以是為愧，勿俾稱謝及具奏來，他日亦不可面敘。」二聖優禮近侍，不亦至乎？（故事，對舍人以下即燕服，學士以下必袍帶而後見。）  

