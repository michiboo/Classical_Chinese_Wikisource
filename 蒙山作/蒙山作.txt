
東蒙鎮海沂，合沓餘百里。 
清秋淨氛靄，崖崿隱天起。 
於役勞往還，息徒暫攀躋。 
將窮絕跡處，偶得冥心理。 
雲氣雜虹霓，松聲亂風水。 
微明綠林際，杳窱丹洞裡。 
仙鳥時可聞，羽人邈難視。 
此焉多深邃，賢達昔所止。 
子尚捐俗紛，季隨躡遐軌。 
蘊真道彌曠，懷古情未已。 
白鹿凡幾遊，黃精復奚似。 
顧予尚牽纏，家業重書史。 
少學務從師，壯年貴趨仕。 
方馳桂林譽，未暇桃源美。 
歲暮期再尋，幽哉羨門子。

