臣某言：伏奉某月日制書。大赦天下改元，罪無輕重，一皆蕩滌，率土生靈，孰不歡抃。臣聞生植長育，天地之大德，在宥布和，後王之盛典。伏惟皇帝陛下以道禦時，與天合運，當文武之際，恢中興之功。轉黃道而三象昭明，鼓洪爐而二儀貞觀，方告成於郊廟，且降祉於人神。而猶旁詢時議，中守謙德。爰輟盛禮，載布湛恩；正元氣以紀年，惠人心而垂化。緩死申柔服之義，念功宥脅從之徒。然後用唐虞官人之訓，追周漢考績之法，節用所以厚下，懋賞所以勸勞，誠明動天地，利澤施四海。大《易》雲「神武不殺」，太上稱仁，方之聖猷，實有慚德。臣謬專方鎮，獲奉明詔，疲劣何幸？沐浴皇風。欣抃之至，倍百恆情。
