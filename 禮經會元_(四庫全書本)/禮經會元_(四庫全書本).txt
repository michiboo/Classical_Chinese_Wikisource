　　欽定四庫全書　　　　　經部四
　　禮經會元　　　　　　　禮類一〈周禮之屬〉提要
　　〈臣〉等謹案禮經會元四卷宋葉時撰時字秀發錢塘人理宗朝龍圖閣學士光祿大夫致仕卒諡文康是書名曰釋經而實不隨文箋疏但舉周禮中大指為目凡一百篇皆旁推交通以暢其説葢取鎔經義以自成一家言者時與朱子友善深詆王安石新法謂程子所云有闗睢麟趾之意而後可行周官之法度正為安石而𤼵是固然矣至其言冬官不必補而訾河間獻王取考工記附周禮適以啓武帝之忽略是經甚且以為壊周禮自鄭康成始皆過於非議古人未免自立門戶之習其他臆斷之處雖時有之然亦頗有深切著明可以施於實用者葢時於經世之具嘗究心焉未可概以經生常業例也乾隆四十六年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











