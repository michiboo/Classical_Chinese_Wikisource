
建業控京口，金陵款滄溟。 
君家臨秦淮，傍對石頭城。 
十年自勤學，一鼓遊上京。 
青春登甲科，動地聞香名。 
解榻皆五侯，結交盡群英。 
六月槐花飛，忽思蓴菜羹。 
跨馬出國門，丹陽返柴荊。
楚雲引歸帆，淮水浮客程。 
到家拜親時，入門有光榮。 
鄉人盡來賀，置酒相邀迎。 
閒眺北顧樓，醉眠湖上亭。 
月從海門出，照見茅山青。 
昔為帝王州，今幸天地平。 
五朝變人世，千載空江聲。 
玄元告靈符，丹洞獲其銘。 
皇帝受玉冊，群臣羅天庭。
喜氣薄太陽，祥光徹窅冥。 
奔走朝萬國，崩騰集百靈。 
王兄尚謫宦，屢見秋雲生。 
孤城帶後湖，心與湖水清。 
一縣無諍辭，有時開道經。 
黃鶴垂兩翅，俳徊但悲鳴。 
相思不可見，空望牛女星。

