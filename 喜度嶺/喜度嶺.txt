
東漢興唐曆，南河復禹謀。
寧知瘴癘地，生入帝皇州。
雷雨蘇蟲蟄，春陽放鷽鳩。
洄沿炎海畔，登降閩山陬。
嶺路分中夏，川源得上流。
見花便獨笑，看草即忘憂。
自始居重譯，天星已再周。
鄉關絕歸望，親戚不相求。
棄杖枯還植，窮鱗涸更浮。
道消黃鶴去，運啓白駒留。
江妾晨炊黍，津童夜櫂舟。
盛明良可遇，莫後洛城遊。

