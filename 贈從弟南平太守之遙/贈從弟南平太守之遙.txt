
少年不得意，落魄無安居。
願隨任公子，欲釣吞舟魚。
常時飲酒逐風景，壯心遂與功名疎。
蘭生谷底人不鋤，雲在高山空卷舒。
漢家天子馳駟馬，赤軍蜀道迎相如。
天門九重謁聖人，龍顏一解四海春。
彤庭左右呼萬歲，拜賀明主收沈淪。
翰林秉筆回英眄，麟閣崢嶸誰可見。
承恩初入銀臺門，著書獨在金鑾殿。
龍鉤雕鐙白玉鞍，象牀綺席黃金盤。
當時笑我微賤者，卻來請謁爲交歡。
一朝謝病遊江海，疇昔相知幾人在。
前門長揖後門關，今日結交明日改。
愛君山嶽心不移，隨君雲霧迷所爲。
夢得池塘生春草，使我長價登樓詩。
別後遙傳臨海作，可見羊何共和之。
東平與南平，今古兩步兵。
素心愛美酒，不是顧專城。
謫官桃源去，尋花幾處行。
秦人如舊識，出戶笑相迎〈南平時因飲酒過度，貶武陵〉。

