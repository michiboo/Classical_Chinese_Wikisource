
新語卷下
　　　　　　　漢中大夫陸　賈　撰
　　資質第七　至徳第八　懐慮第九
　　本行第十　明誡十一　思務十二
　　　資質第七
質羙者以通為貴才良者以顯為能何以言
之夫楩柟豫章天下之名木生於深山之中
産於溪谷之傍立則為太山衆木之宗仆則
為萬世之用浮於山水之流出於㝠之野
因江河之道而逹扵京師之下因於斧斤之
功舒其文彩之好精捍直理宻緻博通䖝蠍
不能穿水濕不能傷在髙柔軟入地堅彊無
膏澤而光生不尅畫而文章成上為帝王
之御物下則賜公卿庶賤不得以備噐械
絶以闗梁及隘於山阪之阻隔於九𡵻之隄
仆於嵬崔之山頓於窅之溪𣗳䝉籠蔓延
而無間石崔嵬嶄岩而不開廣者無舟車之
通狹者無步檐之蹊商賈所不至工匠𠩄不
窺知者所不見見者𠩄不知功棄而徳亡腐
朽而枯傷轉於百仞之壑然而獨僵當斯
之時不如道傍之枯楊𡻭𡻭詰屈委曲不同
然生扵大都之廣地近扵大匠之名工則材
噐制斷規矩度量堅者𥙷朽短者續長大者
治罇小者治觴飾以丹漆斁以明光上備太
牢春秋禮庠褒以文彩立禮矜荘冠帶正容
對酒行觴卿士列位布陳宮堂望之者目眩
近之者鼻芳故事之則絶次之則通抑之
則沉興之則䖏地楩梓賤扵枯楊徳羙非
不相絶也才力非不相懸也彼則槁枯而逺
棄此則為宗廟之器者通與不通亦如是也
夫窮澤之民㩀犂嗝報之士或懐不覊之才
身有堯舜臯陶之羙綱紀存乎身萬世之術
蔵於心然身不用扵世者〈缺二字〉之通故也夫
公卿之子弟貴戚之黨友雖無過人之才然
在尊重之位者輔助者強餙之者巧靡不逹
也昔扁鵲居宋得罪於宋君出亡之衛衛人
有病將死者扁鵲至其家欲為治之病者之
父謂扁鵲曰吾子病甚篤將為迎良醫治非
子所能治也退而不用乃使靈巫求福請命
對扁鵲而呪病者卒死靈巫不能治也夫扁
鵲天下之良醫而不與靈巫爭用者知與
不知也故事求逺而失近廣蔵而狹棄斯之
謂也昔宮之竒為虞公畫計欲辭晉獻公璧
馬之賂而不假之夏陽之道豈非金石之計
哉然虞公不聴者惑於𭹀恠之寳也鮑丘之
徳行非不髙於李斯趙髙也然伏𨼆於嵩廬
之下而不録扵世利口之臣害之也凢人莫
不知善之為善惡之為惡莫不知學問之有
益扵已怠戱之無益扵事也然而為之者情
欲放溢而人不能勝其志也人君莫不知求
賢以自助近賢以自輔然賢聖或𨼆扵田裡
而不預國家之事者乃觀聴之臣不明扵下
則閉塞之譏歸於君閉塞之譏歸於君則忠
賢之士棄扵野忠賢之士棄於　野則佞臣
之黨存扵朝佞臣之黨存扵朝則下不忠扵
君下不忠扵君則上不明扵下上不明扵下
是故天下所以傾覆也
　　　至徳苐八
夫欲建國疆威闢地服逺者必得之扵民欲
立功興譽垂名流光顯榮華者必之扵身
故㩀萬乗之國持百姓之命苞山澤之饒主
士衆之力而功不在扵身名不顯於世者乃
統理之非也天地之性萬物之𩔗儴道者衆
歸之恃刑者民畏之歸之則附其側畏之則
去其域故設刑者不厭為徳者不厭重行
罰者不患薄布賞者不患厚所以親近而致
䟱逺也夫形重者則身勞事衆者則心煩心
煩者則刑罰縦橫而無所立身勞者則百端
廽邪而無所就是以君子之為治也塊然若
無事𡨜然若無聲官府若無吏亭落若無民
閭里不訟於巷老㓜不愁扵庭近者無所議
逺者無𠩄聴郵驛無夜行之吏郷閭無夜名
之徵犬不夜吠烏不夜鳴老者息於堂丁壯
者耕耘於田在朝者忠扵君在家者孝於親
於是賞善罰惡而色之興辟雍庠序而教
誨之然後賢愚異議㢘鄙異科長㓜異莭上
下有差強弱相扶小大相懷尊卑相承鴈行
相隨不言而信不怒而威豈恃堅甲利兵深
刑刻法朝夕切切而後行哉昔晉厲齊荘楚
靈宋襄秉大國之權杖衆民之威軍師橫出
轢諸侯外驕敵內克百姓隣國之讐結
於外臣下之怨積扵內而欲建金石之功終
傳不絶之世豈不難哉故宋襄死於泓水之
戰三君弒於臣子之手皆用師而尚威力
以至扵斯故春秋重而書之嗟嘆而傷之是
三君皆強其盛而失國急其刑而自賊斯乃
去事之戒來事之師也魯荘公一年之中以
三時興築作之役規固山林草澤之利與民
爭田漁薪菜之饒刻桷丹楹昡曜靡麗十
二之稅不足以供囬邪之欲饍不用之好以
〈缺一字〉婦人之目財盡扵驕人力罷於不急上
困扵用下飢於食乃遣臧孫辰請〈缺二字〉於齊
倉廩空匱外人知之於是為宋陳衛所伐賢
臣出叛臣亂子般殺而魯〈缺二字〉公子牙慶父
之屬敗上下之序亂男女之別継位者無所
㝎逆亂者無所懼扵是齊桓公遣大夫髙子
立僖公而誅夫人逐慶父而還季子然後社
稷復存子孫反業豈不謂㣲弱者哉故為威
不強還自亡立法不明還自傷魯荘公之謂
也故春秋榖〈缺〉
　　　懐慮苐九
〈缺二字〉慮者不可以立計持兩端者不可以定
威故治外者必調內平逺者必正近綱〈缺一字〉天
下勞神八極者則憂不存扵家養氣治性思
通精神延夀命者則志不〈缺一字〉扵外㩀土子民
治治衆者不可以圖利治産業則教化不
行而政令不従蘇秦張儀身尊扵位名顯扵
世相六國事六君威振山東橫諸侯國異
辤人異意欲合弱而制彊持橫而御縦內無
堅計身無定名功業不平中道而廢身死扵
凢人之手為天下所笑者乃由辭語不一而
情慾放佚故也故管仲相桓公詘莭事君專
心一意身無境外之交心無欹斜之慮正其
國如制天下尊其君而屈諸侯權行扵海內
化流於諸夏失道者誅秉義者顯舉一事而
天下従出一政而諸侯靡故聖人執一政以
繩百姓持一槩以等萬民所以同一治而明
一綂也故天一以大成數人一以〈缺一字〉成倫楚
靈王居千里之地享百邑之不先仁義而
尚道徳懐竒𠆸〈缺四字〉隂陽合物恡作乾谿之
䑓立百之髙欲登浮雲窺天文然身死扵
棄〈缺三字〉魯莊公㩀中土之地承聖人之後不
脩周公之業継先人之體尚權杖威有萬人
之力懐兼人之強不能存立子紏國侵地奪
以洙泗為境夫世人不學詩書行仁義〈缺一字〉聖
人之道極藝之深乃論不驗之語學不然
之事圖天地之形災變之異〈缺二字〉王之法
異聖人之意惑學者之心移衆人之志指天
畫地是非世事動人以邪變驚人以竒恠聴
之者若神視之者如異然猶不可以濟扵厄
而度其身或觸罪〈缺二字〉法不免扵辜戮故事
不生扵法度道不本扵天地可言而不可行
也可聴而不可傳也可〈缺一字〉翫而不可大用也
故物之𠩄可非道之𠩄宜道之𠩄宜非物之
𠩄可是以制事者不可〈缺一字〉設道者不可通目
以精明耳以主聴口以別味鼻以聞芳手以
之持足以之行各受一性不得兩兼兼則心
惑二路者行窮正心一堅乆而不忘在上不
逸為下不傷執一統物雖寡必衆心佚情散
雖髙必崩氣泄生疾夀命不長顛倒無端失
道不行故氣感之符清㓗明光情素之表恬
暢和良調宻者固安靜者祥志定心平血脈
乃彊秉政圖〈缺一字〉兩失其中方戰士不耕朝士
不啇邪不奸直圎不亂方違戾相錯撥㓨難
匡故欲理之君閉利門積徳之家必無災殃
利絶而道著武讓而徳興斯乃持乆之道常
行之法也
　　　本行苐十
〈缺二字〉徳為上行以仁義為本故尊於位而無
徳者黜富於財而無義者刑賤而好徳者尊
貧而有義者榮叚干木徒步之士脩道行徳
魏文侯過其閭而軾之夫子陳蔡之厄豆飯
菜𦎟不足以接餒二三子布𡚁褞不足以
避寒倥屈厄自䖏甚矣然而夫子當於道
二三子近扵義自布衣之士上〈缺一字〉天子下齊
庶民而累其身而匡上也及閔周室之衰㣲
禮義之不行也厄挫頓仆厯諸侯欲匡帝
王之道反天下之政身無其立而世無其主
周流天下無𠩄合意大道𨼆而不舒羽翼摧
而不申自〈缺三字〉深授其化以厚終始追治去
事以正來世案紀圖録以知性命表定六藝
以〈缺三字〉善惡不相干貴賤不相侮強弱不相
賢與不肖不得相踰科苐相序為萬〈缺三字〉
而不絶功傳而不衰詩書禮樂為得其𠩄乃
天道之𠩄立大義之𠩄行也豈以〈缺二字〉威耶
夫人之好色非脂粉𠩄餙大怒之威非氣
力所能行也聖人乗天威合天氣承天功象
天容而不與為功豈不難哉夫酒池可以泛
舟糟丘可以望逺豈貧扵財哉統四海之權
主九州之衆豈弱於力哉然功不能自存威
不能自守非為貧弱乃道徳不存乎身仁義
不加於天下也故察扵財而昬扵道者衆之
𠩄謀也果於力而寡扵義者兵之𠩄圖也故
君子篤於義而薄扵利敏扵事而愼扵言所
〈缺三字〉功徳也故曰不義而富且貴扵我如浮
雲夫身帶璧玉庸環佩服府蔵珍〈缺四字〉酌舍
銀刻鏤可以夸小人非所以厚扵已而濟扵
事也髙臺百仞金〈缺四字〉𬖄雕飾𠩄以疲百姓
之力非𠩄以扶弱存亡者也故聖人卑宮室
而髙道徳〈缺二字〉服而謹仁義不損其行以増
其容不其徳以飾其身不興無事之功
家不蔵無用之器𠩄以稀力而省貢獻也
璧玉珠璣不御扵上則翫好之物棄於下雕
刻綪𦘕不納扵君則伎曲巧絶扵民夫釋
農桑之事入山海採珠璣求瑤琨探沙谷捕
翡翠〈　缺一字〉瑇𤦛犀象消䈥力散布泉以極耳
目之好以快邪之心豈不謬哉未見先道
而後利近徳而逺色者也
　　　明誡苐十一
君〈缺二字〉政可以及逺臣䔍扵信可以致大何
以言之湯以七十里之封而升帝王之位周
公以〈缺四字〉比徳扵五帝斯乃口出善言身行
善道之𠩄致也安危之効吉㐫之〈缺一字〉一出扵
身〈缺二字〉之道成敗之驗一起於行堯舜不易
日月而興桀紂不易星辰而亡天道不改而
人道易也夫持天地之政操四海之綱〈缺二字〉
不可以失度動作不可以離道謬誤出扵口
則亂及萬里之外況刑及無罪於獄而殺及
無於市乎故世衰道亡非天之𠩄為也乃
君者有𠩄之也惡政生扵惡氣惡氣生
扵災異蝮蟲之類隨氣而生虹蜺之屬囙政
而見治道失扵下則天文度於上惡政流於
民則䖝災生扵地賢君智則知隨變而改縁
𩔗而試思之於〈缺三字〉變聖人之理㤙及昆䖝
澤及草木乗天而生隨寒暑而動者莫不
延〈缺四字〉傾耳而聴化聖人察物無𠩄遺失上
及日月星辰下至鳥獸草木昆䖝〈缺三字〉鷁之
退飛治五石之𠩄隕𠩄以不失纎㣲至於鴝
鵒來冬多麇言鳥獸之類〈缺三字〉也十有二月
李梅實十月殞霜不煞菽言寒暑之失其
莭也鳥獸草木尚欲各得其𠩄綱之以法紀
之以數而況扵人乎聖人承天之明正日月
之行録星辰之度因天地之利等髙下之宜
設山川之便平四海分九州同好惡一風俗
易曰天垂象見吉㐫聖人則之天出善道聖
人得之言御占圖暦之變下衰風化之失以
匡衰盛紀物定世後無不可行之政無不可
治之民故曰則天之明囙地之利觀天之化
推演萬事之類散之於〈缺二字〉之間調之以寒
暑之莭養之以四時之氣同之以風雨之化
故絶異俗莫不知〈缺三字〉樂則歌哀則哭蓋
聖人之教𠩄齊一也夫善道存於身無逺而
不至惡行著扵〈缺三字〉而不去周公躬行禮義
郊祀后稷越裳奉貢重譯而臻麟鳯草木縁
化而應殷紂〈缺二字〉㣲子棄骨肉而亡行善則
鳥獸恱行惡則臣子恐是以明者可以致逺
鄙者可以〈缺一字〉近故春秋書衛侯之弟鱄出奔
晉書鱄�骨肉之親棄大夫之位越先人之
境附他人之域窮渉寒飢織而食不明之
効也
　　　思務第十二
夫長扵變者不可窮以詐通於道者不可驚
以恠審扵辭者不可惑以言逺扵義者不可
動以〈缺一字〉是以君子廣思而聴進退循法動
作合度聞見欲衆而采擇欲謹學問欲〈缺四字〉
欲敦見邪乃知其直觀花乃知其實目不滛
燿之色耳不亂阿〈缺六字〉之以晉楚之富
而志不回談之以喬松之夀而行不易然後
一其道而定其操〈缺六字〉功凢人則不然
目放於冨貴之榮耳亂於不死之道故多棄
其𠩄長而求其所短得其𠩄亡而失其𠩄有
是以吳王夫差知度艾之可勝而不悟勾
踐將以破㐫也故〈缺二字〉或見一利而䘮萬機
求一福而致萬禍夫學者通於神靈之變化
曉於天地之開闔〈缺三字〉弛張性命之短長冨
貴之𠩄在貧賤之𠩄亡則手足不勞而耳目
不亂思慮不〈缺一字〉計策不誤上訣是非扵天文
其次定狐疑於世務興有𠩄㩀轉移有𠩄守
故道〈缺五字〉事可法也昔舜禹囙盛而治世
孔子承衰而作功聖人不空出賢者不虗生
〈缺六字〉而歸於善斯乃天地之法而制其事
則世之便而設其義故聖人不必同道〈缺六〉
〈字〉好者不必同色而皆羙醜者不必同狀而
皆惡天地之數斯命之象也日〈缺八字〉　八
宿並列各有𠩄主萬端異路千法異形聖人
因其勢而調之使小大不得相〈缺一字〉方圓不得
相干分之以度紀之以莭星不晝見日不夜
照雷不冬發霜不夏降臣不君則隂不侵
陽盛夏不暑隆冬不霜黒苞日彗星揚光
虹蜺冬見蟄蟲夏蔵熒惑亂宿衆星失行聖
人因天變而正其失理其端而正其本堯承
蚩尤之失而思欽〈缺三字〉君子見惡扵外則
知變於內桀紂不〈　缺一字〉則湯武不仁才惑於衆
非者而攺之於〈缺七字〉　亂　之扵朝廷而匹
夫治之於閨門是以接輿老菜𠩄以避世於
窮〈缺五字〉而逺其尊也君子行之於幽閒小
人厲之扵士衆老子曰上徳不徳〈缺六字〉虗
也夫口誦聖人之言身學賢者之行乆而不
弊勞而不廢雖未為君〈缺六字〉已孔子曰行
夏之時乗殷之輅服周之冕樂則韶舞放鄭
聲逺佞人〈缺三字〉道而行之於世雖非堯舜之
君則亦堯舜也今之為君者則不然治不法
〈缺三字〉而曰今之世不可以道徳治也為臣者
不師稷契周公之政則曰今之民不可以〈缺四〉
〈字〉為子者不執曽閔之賢朝夕不休盡莭不
倦則曰家人不敦也學者無〈缺四字〉晝夜不懈
循禮而動則曰世𠩄不行也自人君至於庶
人未有法聖人〈缺五字〉為善者寡為惡者衆
易曰豐其屋蔀其家闚其戶閴其無人〈缺四字〉
治之耳故仁者在位而仁人來義士在朝而
義士至是以墨子之門多〈缺四字〉之門多道徳
文武之朝多賢良秦王之庭多不祥故善者
必有𠩄〈缺三字〉惡者必有𠩄因而來善惡不空
出禍福不妄作唯心之𠩄向志之𠩄行而已

新語卷下
　　新語三卷凡十二篇漢大中大夫楚人
　　陸賈譔賈以客髙帝定天下名有口
　　辨其論秦漢之失得古今之成敗尤為
　　明備髙帝雖士善罵不事詩書而獨
　　於賈之語毎奏稱善蓋前此固帝之𠩄
　　未聞也惜其書歳乆殘闕人間少有蔵
　　者予同年李君仲陽宰淛之桐郷嘗得
　　其本鋟之扵木昔人謂文章與時髙下
　　質而不俚必曰先秦西漢此書殆其一
　　也然則李君之行之者豈直取其文辭
　　之古而其失得成敗之論固有國有家
　　者之當鍳也弘治壬戌九月十有一日
　　前進士吳郡都　穆　記

