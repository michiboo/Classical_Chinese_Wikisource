　　欽定四庫全書　　　　　子部七
　　提要
　　三命指迷賦一卷　　　術數類五〈命書相書之屬臣〉等謹案三命指迷賦一卷舊本題宋岳珂補注珂所著有九經三傳沿革例媿郯録程史金陀粹編寶真齋法書贊玉楮集諸書而不聞其有是書宋史藝文志亦不著録惟程史中有珂與瞽者楊長論韓侂胄祿命及論幕官袁韶祿命一條其説頗詳則珂亦頗講是事或術家因而依託歟自元明以來諸家命書多引其文以此本檢勘並相符合知猶宋人所為也文淵閣書目載是書一部一冊葉盛菉竹堂書目亦有是書一冊是明初其書尚存今則久無單帙行世惟永樂大典所録尚首尾完具謹採掇釐訂編為一卷附之術數類中以備參考而岳珂之名則削除不載焉書中所論大抵專主子平於夾馬夾祿拱庫拱貴辨論詳盡往往為他家所未發而拱庫一條尤稱精晰其他文義通達亦多有可取惟專以月建及胎元為推測之本則不為定論葢月建是行運所主要必常以日時參之人生十月而産固為常期然氣稟不齊亦有逾期不及期者若悉以十月為限則刻舟求劍未免轉失之支離是又在學者之決擇矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





　　欽定四庫全書
　　三命指迷賦
　　一氣肇判兮兩儀定位〈一氣肇判者大易未判萬象同體一氣之運伸於東南屈於西北此物理之自然也故名無極太極混沌之始然一氣既判始生兩儀也兩儀定位者清氣為天濁氣為地則上有日月星辰下有金木水火土濟於有用乾坤本一而位二為清濁之別包括四象為五行以盡天地之數備萬物之成終也消息賦雲元一氣兮先天稟清濁兮自然又雲息一氣而凝神消五行而通道采真歌雲兩儀清濁氣氤氳陰陽不測以為神徃來不窮之謂道稟其秀者是為人鬼谷子雲二儀分列各包四象之形乾坤音土遂作五行之用又雲三才有陰陽之天地五行運物化之人倫又雲分二儀以求勝負順四序以定休囚造微賦雲兩儀既定二曜文明〉五行周流兮萬物從類〈五行周流者蓋先有天後有地然後有人是知五行造化取用多門須均配以為佳用濟功而為上推天地日星之行藏人命之貴賤矣萬物從類者蓋其文為草木其富為百榖載萬物而不懾生萬物而無窮此土地生物之德也蓋五行生乎土死乎土矣采真歌雲自從河洛立秘發始悟剩除消長法牢籠八字定平生果應五行前定訣理愚歌雲尋取五行休旺位決然定數無猜疑唐沈芝雲五行無衝多貴壽造微賦雲五行知其消息三元定其富貴混元賦雲五行有氣而為貴格采真歌雲陽一噓兮萬物生陰一吸兮萬物死當時則貴後時貧人物榮悴皆由此燭神經雲水者所以産萬物火者成萬物李虛中雲包括三才指陳萬物〉其麗乎天地為星為辰〈麗天星辰者總而為七政散而為五行其光為日月其文為星辰其澤為雨露其威為雷霆辰集於房月湛而明日遄而化此天之道也而太初七明㑹於牽牛天漢元年五星聚於東井在天垂象列五星為文為五行在地為五嶽在人為五臟推而行之則為五常常有可乆之道則秉乎仁義者易曰立天之道曰陰與陽立地之道曰柔與剛立人之道曰仁與義蓋人之道非仁與義則不能立也然其人命皆由天星之所主也理愚歌雲上配五星如見日終身爵祿殊光榮燭神經雲日月星辰各循其數四時五行順其則也珞琭子云鬼谷播其九命約以星觀壺中子云七政上見布五行於六合之間蘭臺妙選賦雲五星七曜拱揖輕清者博士翰林重濁者仕之武業又雲五星朝北虛斗宿各耀搢紳〉其為乎人也五常五事在物之靈惟人為貴〈人之五常者仁義禮智信也揚子云道以道之徳以徳之仁以仁之義以義之禮以禮之天地合則從離則散老子云謂失道而後徳失徳而後仁失仁而後義失義而後禮揚子所謂五常合於道也老子所謂五常離於道也然合離言之其道一也尚書洪範雲一五行二五事一曰貌二曰言三曰視四曰聽五曰思蓋五常五事皆五行變化與人事相通人之情性去就見聞動靜皆不逃乎此數矣消息賦雲其為常也立仁立義其為事也或見或聞鬼谷子雲全逢五事順得三竒物靈人貴者髙而為君父貴而為王侯大而為羣牧下而為庶民文於仁義忠孝富於財榖布帛成而配天地靈而驅萬物此人之事也莫大乎天莫厚乎地莫靈乎人是故乾道成男坤道成女男女感通靈蠢生矣性命禍福由此立矣壺中子云沖和交遇靈蠢始生理愚歌雲人稟五行秀氣生掌中貴賤皆指陳〉粵自支幹論其貴賤以逆順定其否泰盛則復衰窮則更生有純有雜有濁有清〈支幹否泰貴賤盛衰者人之稟受隂陽逆順之氣在乎支幹之中周而復始徃來循環如寒署之運四時而無窮得此者壽失此者夭故以干為祿以支為命詳其逆順定其否泰蓋隂為小人屬否卦陽為君子屬泰卦主人盛衰之理也或始小而終大或始盛而終衰或死而復生或生而復死所謂情偽相感吉凶利害生焉故冇消息盈虛之異易繫辭曰通變之謂事窮則變變則通通則乆蓋物理之自然也珞琭子云纔入衰鄉論災宜其逆課男迎女送否泰交居隂陽二氣逆順折除又雲以支為命詳逆順以循環以干為祿向背定其貧富鬼谷子雲華過衰而實成窮則變通之象純雜清濁者乃純粹駁雜輕清重濁也蓋人命欲純粹而不欲駁雜五行欲輕清而不欲重濁純粹輕清則為貴為榮駁雜重濁則主夭主貧壺中子云先純粹而後駁雜昔時富而今時貧先重濁而後輕清昨日廢而今日舉唐沈芝雲格多純粹遇徳合而方榮局多駁雜值併衝而始發采真歌雲生旺駁雜為福淺死絶有救須貴顯先雜後粹卻善終先純後駁何曽善神白經雲易精為陽為清簡精為隂為濁鬼谷子雲清濁交分人物混成〉相養所以相助相擊所以相成〈相養相助者如己未生人見庚午之類乃五行四柱相生則吉為相養命逢凶中隱吉貴人救助大福貴命相擊相成者乃天衝地擊也如甲子生見庚午之類雖天元傷尅支神衝擊卻得納音土生於金所以相成造化之理明矣卻為貴格鬼谷子雲五行不雜九命相養理愚歌雲貴科還要吉神助壺中子云有救則吉無助則㐫珞琭子云天衝地擊〉得者君臣之義以尅而推夫婦〈君臣之義尅推夫婦者隂陽配偶五行情性則為夫為婦二情相逐無所不㑹也蓋五行木主義也而乙庚乃仁義之合然庚金而乙木為妻故乙與庚合婦人尤宜得之又戊寅癸為無情之合乃老陽娶少隂雖合而無情若戊合於癸則男子娶好婦婦人嫁美夫若癸合於戊則男子娶老婦婦人嫁老夫又壬寅之金事君不逆庚申之木為臣不悖然五行屬五音宮音土者為君商音金者為臣此言得君臣之義以尅而推夫婦之理暸然矣神白經雲庚申乙卯為夫婦之本宗〉和者剛柔相濟以類而求兄弟〈剛柔相濟類求兄弟者水火既其相濟則精神具足金木互用則仁柔義剛火水者精神也二物相養精不得神不靈神不得精不明水火得相齊也夫五行之氣互相徃來和用萬緒紛紜為吉為凶為美為惡可以類求則比和而為兄弟矣袁天綱雲和者為兄弟生我者為父母珞琭子云金木定其剛柔又蘭臺賦雲兄弟類同三公之位壺中子云兄弟類同紫綬專城扶舜日〉二陰和柔兩陽爭競太過者暴不及者徐〈二陰和柔者命中四柱支神純末乃二陰位也蓋土旺之宮柔和也兩陽爭競者子也水也卯者木也如子母之道因兩陽相強而不恤所以相生遞相刑害故曰無禮有刑爭競之理明矣蓋陽司生隂司殺故一陰一陽之謂道言陽未嘗無陰言陰未嘗無陽可以察陽鑒隂然比和則吉戰尅則凶太過者暴不及者徐乃五行多則太過少則不及其氣其數有餘不足皆能致凶功成者貴於退藏也然其太旺盛則復衰衰而復旺故有太過不及之患乃火主禮禮中則止不可太過禮繁則亂炎炎者貴乎熄則有自焚之災金旺太過動作多凶滔滔乎貴乎止則有自溺之患推其造化和柔爭競太過不及斷之燭神經雲二隂相敵兩陽相拒凶禍旋至不安其處以隂勝陽何殃不彰以陽勝隂為害不深壺中子云太過者暴不及者傷又雲舉之於太過父白髪而母芳年抑之於不及妻已老而夫尚少鬼谷子雲過與不及游移顛倒氣數中庸應期而發〉莫若壽而長生莫若夭而喪命〈五行之理能制物而不為物之所制此為長生之命蓋納音自旺雖遇鬼來剋而鬼自然滅絶矣若命中鬼旺身衰剋破於命則主夀數夭短矣竹輪經雲建命未必延長破命未必夭壽造微賦雲隂功可延其壽凶害必傷其年消息賦雲大吉生逢小吉反壽長年〉不刑不起不衝不發以衝則動以破則賤〈刑衝動破者皆為惡殺隂陽天徳也且如辛巳生人見庚申寅之類蓋巳刑申申刑寅寅刑巳是也又寅申相衝倣此推之蓋隂陽之運鼓舞萬物無徳則不能生無刑則不能殺刑徳互用則萬物不死方生方死造化之理不刑不起不衝不發運轉無窮也相衝者乃戰剋之神凡衝處必要相生如辛巳衝癸亥則金生於水主動為吉貴之命如己卯衝己酉之上二者皆不利衝破可知主動則凶采真歌雲看命天元為主首先看剋刑無與有支神還復是衝刑納音有無相戰鬬又雲遇衝先破後須成唐沈芝雲四衝對位封王格采真歌雲命若無衝有元運只怕刑衝破命中刑衝若臨相滋助定保珍材意氣雄〉合則少兮受寡助之力鬼則多兮招毀謗之端〈五行合者合神有三一曰干合二曰六合三曰三合其用則一也相合相生主吉相合相傷主凶如甲巳乃中正之合乙庚為仁義之合丙辛為威制之合丁壬為隂匿之合戊癸為無情之合合者貴乎得中而不可偏一偏一則亂此十干之合理也支合者子與丑合寅與亥合卯與戌合辰與酉合巳與申合午與未合此名六合隂陽之和天地徳也合少者主人寡合寡助也又看其命中支幹相合多寡論之此五行之道也采真歌雲合中帶祿而有取合處相傷卻無補運生干合與干生或帶帝旺尤難處唐沈芝雲五行三合定真假本元不竊性瀟灑莫敎祿馬順來朝位極斗樞壓天下辨性賦雲日時帶合他人有執手之朋珞琭子云有合無合後學難知又雲當憂不憂頼五行之救助唐沈芝雲若人免得命中災只是五行相䕃助五行多鬼者尅我者為官鬼如甲子生人見丙申乙丑見丁酉之類命運生敗旺死絶五變五鬼也又有寅午戌火局生人得申子辰水局即名鬼局必主其人詭詐無實常招是非毀謗也造微賦雲左有鬼右有鬼官爵成空神白經雲隂靜陽從更忌祿衰鬼旺壺中子云戊戌化為地鬼蕭曹本刀筆之夫采真詩云金鬼來傷木祿時丙丁先見定何疑火鬼欲烹金器損壬癸纔逄不足危鬼谷子雲體重須鬼祿刑須窘甲午愛官鬼辛酉期生旺〉粵自三元主本五行是先〈三元主本者天元主祿以定富貴人元立本以定壽夭地元納音鍾形妍醜此為三元主本乃人命根基也人命五行者尚書洪範雲一五行乃水火金木土亦合於五常五事言命先推五行四柱三元主本斷之唐沈芝雲此是五行真宗祖考命先將年作主莫敎年被別干傷折志摧剛難與語鬼谷子雲三元失地雖貴而弗貴上下得真雖賤而未賤身者三元之本也氣者乃身之本也造微賦雲三元論其富貴五行知其消息采真歌雲三元合貴人欽仰袁天綱雲將三元而作三才建四時而為四柱〉天地合兮分貴賤兄弟和兮類金鞍〈天地合者乃命中年時支幹相合亦要合徳祿馬官貴居中方入蘭臺貴格采真歌云為官多是天地合遇破空亡為駁雜如斯更少福神臨止是舉子並緇衲立談論雲合中帶祿定是封侯天地徳合格如甲子年金丙寅月火辛未日土己丑時火丁巳胎土兄弟和同者乃五行四柱干支比和上下無尅是也須究有祿馬官貴無兇殺必主富貴雙全文事武備出將入相人矣蘭臺賦雲兄弟類同三公之位壺中子云兄弟類同紫綬專城扶舜日造微賦雲六壺兄弟登宰輔兄弟同原兄弟和同格如己巳年木戊辰月木己巳日木戊辰時木己未胎火〉祿生旺兮則分節鉞馬交馳兮掌握兵權〈祿逄生旺者乃庚申辛酉生人干支屬金臨官於申旺於酉也又甲寅乙卯生人干支屬木臨官於寅旺於卯也蓋六十甲子之內只此四位純粹合其蘭臺貴格命逄必主秉持節鉞五馬旌麾之貴矣混元賦雲祿逢旺地陳平封萬戶之侯袁天綱雲干為祿本定一生職位髙低壽極年髙皆是祿臨帝座唐沈芝雲祿馬旺遇超羣為福為貴辯性賦雲生月帶祿起跡髙門珞琭子云生月帶祿入仕路赫奕之尊理愚歌雲祿入都堂須大拜又雲三公之卿少全得其中祿㑹須消息之祿逢生旺格如辛酉年木辛卯月木辛酉日木辛邜時木壬午胎木馬遇交馳者逢命交互驛馬但辛巳己亥納音自長生乙巳癸亥丁亥自臨官也六十甲子之內只此五位純粹故選為貴格命逢決主文驅萬馬筆掃千軍威鎮邊疆權持閫外矣理遇歌雲五馬交加時日位馬驟天庭日九遷又雲馬帶殺來主將權又雲坐地如更朝驛馬位極勲髙壓天下又雲馬頭帶劒主將權前遮後擁人中仙造微賦雲馬遇衝時曹操作三分之主采真歌雲值馬須封萬戶爵馬遇交馳格丁巳年土辛亥月金丁巳日土辛亥時金壬寅胎金〉滿堂金玉定見財官之庫盈門冠蓋須知官貴之餘〈財官之貴者乃戊辰生人見癸未為納音木之正庫天干戊土癸水皆庫於辰又癸見戊為朝元官星此名財官入於庫也命逢財勝鄧通富過石崇矣混元賦雲財庫遇三合之卿石崇作萬金之主造微賦雲祖約多財財與命之有氣官貴之餘者命逢十干官星遇天乙貴人名位乃官星帶貴合蘭臺貴格如甲子生見辛未之類倣此推之決主其人簪纓累代車蓋盈門才貎超羣衣冠盛事矣造微賦雲官貴瑩浄職居九棘之間唐沈芝雲前面官貴喜非常顯赫才髙入廟堂假使支幹無應換也應千里鎮封疆〉學堂多合兮登上甲之第貴科有助兮為館閣之儒〈學堂多合者四柱全逢自長生之位為真學堂兼干支相合必主名登黃甲位列清臺學富三冬文成七步矣造微賦雲多藝多才學堂無破袁天綱雲學堂遇貴惟利師儒理愚歌雲詞館又遇官學堂又雲降生只逢甲學堂學堂多合格甲申年水丙寅月火辛巳日金己亥日木丁巳胎土貴科有助者乃夾科貴人拱夾扶助也但丙丁生人逢酉壬癸生人見辰是獨此二位左右有貴人拱助若逢必主名顯楓宸位登槐館理愚歌雲貴科還要吉神助造微賦雲親賢近善為逢夾科貴人唐沈芝雲祿貴夾扶人少得貴科有助格丙子年水丁酉月火丙子日火丁酉時火戊子胎火〉疊鳯池則佩三公之印官印全則乘使者之車〈疊鳯池者乃三干三支同名鳯凰池也獨三酉為真鳯池合蘭臺貴格命主印佩黃金斗腰懸白玉犀台輔鈞衡爕理隂陽人矣唐沈芝雲鳯凰池中夾貴格爵祿光榮須烜赫定作京朝卿相身便是蓬萊三島客理愚歌雲鳯凰支與鳯凰池若在虛空不足竒壺中子云三千鳯凰極貴切忌戀林蘭臺賦雲三干鳯凰切忌時中見酉鳯凰池格癸酉年金辛酉月水癸酉日金癸丑時木壬子胎木官印全者命逢官星臨於正印之位兼五行純粹則主乘駟馬威權掌兵符之印富貴人矣采真歌雲印神四位喜周旋佩印乘軒事不難袁天綱雲印旺官生必秉鈞衡之任唐沈芝雲官印生成造化為清為顯又雲官宮印真官貴蘭臺賦雲印官值於殺神必懸金印官印全逢格辛未年土壬辰月水丙辰日土壬辰時水癸未胎木〉金殺夾貴兮有兵有權旺祿得地兮為富為壽〈金殺夾貴者乃丁酉生人見丁亥丁亥生人見丁酉又壬午生人見壬辰壬辰生人見壬午蓋辰見午酉見亥此為金神大殺丁生見酉壬生見辰皆為夾科貴人獨此二命合此格貴前有午名金殺後有辰夾貴前有亥名金殺後有酉夾貴命主威鎮三邊親提萬馬人矣羣書引證見前貴科夾助內金殺夾貴格丁酉年火己酉月土丁亥日土辛亥時金庚子胎土旺祿得地者乃丁卯生人見戊午火旺癸亥生人見丙子水旺乃五行得地造化清竒若見餘午餘子次之詳其五行言其貴賤福壽也羣書引證見前祿生旺兮秉持節鉞內旺祿得地格丁卯年火戊午月火戊午日火戊午時火己酉胎土〉得印綬者可論為官多破官者宜求避位〈十干印綬者詩例見指南內且如六甲生人逢癸之類倣此推之逢此格者主人掌印持權金章紫綬矣袁天綱雲印綬逢華尊居翰苑采真歌雲印綬納音須有氣橫金朝徳更居權印綬為官格甲午年金癸酉月金癸酉日金癸亥時水甲子胎金官星多破者乃官星逢衝破也此為吉中隱凶喜遇官星乃吉貴之神蓋一吉扶持衆凶避位反凶作吉矣采真歌雲官祿破神若同行遇衝先破後須成或然四柱元歸宿得遇如無不顯榮造微賦雲孔子在陳絶糧破中有救破官避位格甲子年金庚午月土甲午日金甲子時金辛酉胎木〉三竒遇貴而推順逆之詳天乙最吉而分晝夜之主〈三竒遇貴者天上三竒乙丙丁地下三竒甲戊庚就中逢天乙貴人也若逢順三竒主少年發逹遇逆三竒者主晚景享榮鬼谷子雲五行各有竒儀須分逆順又雲順得三竒全逢五事造微賦雲天上三竒遇之者聲揚鳯闕采真歌雲三竒應貴真竒濶三竒遇貴格如乙丑年金丙戌月土丁巳日土辛丑時土丁丑胎水天乙最吉者乃天一貴人命中吉神也若晝生遇晝貴人有力夜生人遇夜貴人有力推命當分晝夜若反背主凶詳而言之唐沈芝雲帶來天乙定清華此位尊神至本家自旺自生兼尅命重封烈梗壽延遐珞琭子云晝夜互為君臣青赤時為父子天乙吉貴格如乙未年火壬申月金戊子日火壬子時木癸亥胎水〉攀鞍主積財巨萬偏官必出於雜流〈命中攀鞍者乃驛馬前一位也亦名六秀殺又為馬前六害名六厄也若干支納音生旺於本位則主錢流地上財阜天然金玉滿堂矣理愚歌雲攀鞍驛馬來乘御萬里青雲指歸路珞琭子云攀鞍踐祿逢之則佩印乘軒壺中子云攀鞍踐祿馬卿奉使西來蘭埜精金雲攀鞍乃馬鞍之殊號命遇攀鞍格如丁未年水甲午月水丙午日水甲午時金丁酉胎火命中偏官者乃甲人見辛為官乙見庚為偏官之類倣此而推偏官者只可一位若重遇者則變官為鬼又為駁雜故主生居卑賤下流理愚歌雲偏官偏印要分明才雖華藻無科名命遇偏官格如甲子年金庚午月土庚午日土庚辰時金辛酉胎木〉夾祿夾馬重職髙名拱庫拱印必富必貴〈夾祿夾馬者乃命中虛拱祿拱馬也不可槩論生旺為竒死絶反凶且如乙祿在卯不遇卯只見辰寅虛夾祿神於中蓋乙干屬木拱夾於卯旺位見寅木之臨官見辰木茂東方命若如斯主為大噐福祿人矣又如亥夘未生人馬在己且乙亥生見乙巳臨官辛亥生見辛巳長生之類用此推之命逢此格日驟九遷官膺一品顯貴人矣理愚歌雲夾祿夾馬皆名卿消息賦雲官崇位顯定知夾祿之郷夾祿夾馬格如丁未年水丁未月水丙辰日土壬辰時水戊戌胎木拱庫拱貴者虛拱辰或戌或丑或未四位皆為墓庫正印之地且如納音金印庫在丑不見丑而見子金死之地又見寅金絶之鄉若逢庚子戊寅就位有土復生為還魂之格主貴其餘子寅匪為貴格造化奧妙當精推研究方可言其貴賤矣唐沈芝雲拱印拱庫青雲路拱庫拱印格如癸巳年水乙卯月水癸巳日水乙卯時水丙午胎水〉財居八敗則官爵歇滅運入陽刃則財物耗散〈財居八敗者命逢納音長生第八死敗之位故名八敗且如水土人長生於申逢卯是也水土俱死敗主人一生歇滅淹滯不遂必矣造命賦雲飛天狼籍八敗望門男破外家之財女破夫家之業又雲納音敗絶⻱頭鼈腦之人又雲月殺敗鄉劉伶飲酒一石財居八敗格如甲申年水丁卯月火乙卯日水己卯時土戊午胎火運入陽刃者命中流年陽刃臨於大運陽刃者祿前一位也其年必主災傷財物破散矣袁天綱雲陽刃官災百病催一生成敗事多唐沈芝雲陽刃勾絞返於身四位逢之定不倫或喜或凶無定凖破蕩家財酒色人〉禍敗發於元亡妨害生於孤寡〈禍敗元亡者乃元辰亡神禍害凶敗之殺也二殺共位故云禍敗發於元亡也命逢決主災禍興發矣珞琭子云禍敗發於元亡狂橫起於勾絞采真歌雲絶財單馬元亡敗鬼笑君王謾賜銅唐沈芝雲最㐫者疊疊元亡徳㑹而必不為禍又孤害元亡遇生成何須便畏禍發元亡格如丙辰年土巳亥月木巳亥日木乙亥時火庚寅胎木妨害生寡者乃孤神寡宿二殺也如寅卯辰生人見巳為孤神見丑為寡宿命逢二殺必主妨害六親損尅骨肉矣采真歌雲孤辰寡宿好妻涼男孤二位出遠方女寡二宮兼見破倀倀棄業適他鄉袁天綱雲孤辰切忌男妨婦寡宿須敎女害夫兄弟亦應離別去爺娘骨肉不同居壺中子云孤寡兩犯圓頂方袍珞琭子云嵗星莫犯於孤神天中忌臨於寡宿造微論雲孤辰尤嫌於隔角骨肉中道分離妨害孤寡格如癸酉年金巳未月火乙亥日火癸未時木庚戌胎金〉孰謂大車屆路莫入溝壑之深芳草連天不居狼籍之地〈大車屆路者言其貴命純粹得地譬若大車乃公侯相輔廊廟大噐方乘駟馬之車也屆路乃行其衆正之當路豈入溝壑如命得地也玉匣混元賦雲貴多殺少類大車無䡚貴少殺多似小車無軏芳草連天者五行納音得時合格喻若芳草連天當時榮盛蓋前賢雲苔痕上堦緑草色入簾青皆得時得地之宜而不居狼籍之故也〉既受尅害之餘又忌刑破之厄〈受尅害餘者然其談命須詳生尅之愛憎舉一隅而辯衆生旺者吉尅害者㐫身尅殺而尚可殺尅身而尤重此乃當憂不憂賴五行之救助也鬼谷子雲三彼若來尅我時我居髙上何畏之三我若同去尅彼彼如不爭亦奚為造微賦雲子午重重見尅兄弟衰殘采真歌雲更兼害破病頻生死絶刑尅貧薄忌破刑厄者五行中遇刑害尅破是也與上文尅害之餘意理同矣更不煩載贅辭理愚歌雲若見破時逢勢處縱然旺氣也傾危唐沈芝雲破印破財並破祿破馬豈能為命福造微賦雲趙賔客之患腰足金木相刑〉伏䘮榮慶因運遇於孤宮拜命號咷蓋生逢於鬼馬〈運遇孤宮者運逢於八孤之位除辰戌丑未之辰乃四庫也運逢八孤雖有䘮服㐫中有吉反生榮慶餘四庫逢亦主少年不發墓中人消息賦雲八孤臨於五墓戌未東行生逢鬼馬者命逢驛馬納音相尅名鬼馬也雖然注受恩命卻主先號咷後笑也蓋馬居寅申巳亥命中交互則為反吟煞㐫中隱吉也鬼谷子雲衰病之所有鬼則止無鬼則停消息賦雲鬼旺身衰縱建命而夭壽唐沈芝雲絶中遇鬼多貧賤又雲三合鬼來多橫禍采真歌雲化成鬼煞害身多〉刼煞兼㐫兮成㓂盜徒死之流空亡無氣兮聚僧尼吏曹之舍〈刼煞兼㐫者例見三命指南內且如寅午戌刼煞在亥四柱重逢又豬犬相凌吞㗖煞愈㐫命逢必主刑囚冦盜之徒囹圄中亡矣唐沈芝雲日逢刼煞災非少財遇火虧並引盜又雲刼煞更加時上見不和本主祖應消刼煞逢㐫格如壬戌年水辛亥月金丁亥日土辛亥時金壬寅胎金空亡無氣者例見指南內有干無位乃空亡也甲子句無戌亥之類四柱重逢五行無氣必主其人迍滯空門猾吏貧寒矣理愚歌雲空亡無氣貧薄夭姦吏猾胥真不少空亡截路如相見此身安得出塵老袁天綱雲空亡為害最愁人才智英雄誤一身只可為僧並學術堆金積玉也須貧唐沈芝雲無氣空亡纒病卒又雲胎犯空亡幹更衰造微賦雲鄧通餓死只傷五鬼空亡又雲項王自刎蓋因十大空亡壺中子云顔回夭折只縁四大空亡又雲空亡廹於互換血蠱壓於交重空亡無氣格如甲子年金甲戌月火甲寅日水甲戌時火乙丑胎金〉觀旁合之逺近究祿馬之向背〈旁合逺近者乃命中干合遇引從之神也命前三辰為引命後三辰為從引者宜逺從者宜近逢官星合於引從之上入蘭臺貴格也珞琭子云官祿不臨正合恩䕃出身唐沈芝雲引從從近引須遙禁從須武節應髙造微論雲引從全而聲名藉盛旁合引從格如丙辰年土辛丑月土辛未日土乙未時金壬辰胎水祿馬向背者祿馬居命前為向居命後為背向祿向馬者福貴之命背祿背馬者貧賤之人也背祿逐馬守窮途而恓惶又雲但看財命有氣從背祿而不貧又雲祿若臨時馬不來富而不貴蘭臺妙選雲三台驛馬遇祿而必拜玉堂壺中子云祿居馬地獲三台八座之榮英髓賦雲馬不宜多祿安可缺造微賦雲祿馬逢於生旺屋潤家肥采真歌雲祿馬互換黒頭公理愚歌雲祿入都堂須大拜馬驟天庭日九遷向祿向馬格如丁卯年火丙午月水己巳日木戊辰時木丁酉胎火〉竒食衝破兮虛則無財祿馬同位兮官崇顯位〈竒食衝破者命逢三竒帶食神為福卻遇衝破虛華不實之象久主財微祿薄貧乏窮困人矣三竒食神例見指南內造㣲賦雲天上三竒遇之者聲揚鳯闕又雲須要食祿食庫不可食耗食空竒食衝破格如乙巳年火丙戌月土丁亥日土辛亥時金丁丑胎水祿馬同位者祿馬同鄉也遇之決主官祿享榮五行生旺方合貴格祿馬同位格如庚午年土甲申月土庚午日土甲申時水乙亥胎火〉權柄重兮驛馬之交合孝服多兮白衣之有氣〈驛馬交合者命逢驛馬交互相合亦要生旺有氣方入蘭臺貴格則主秉權掌印福貴人矣壺中子云馬兼財合秦庭獻一鶚之書驛馬交合格如丙寅年火丙申月火辛亥日金癸亥時水丁亥胎土白衣有氣者乃命運臨於反吟殺之位其名有三又名白衣殺亦名呻吟殺若臨空亡無氣之地則吉若生旺傷尅於命決主流年泣涕漣如矣造微賦雲伏吟返吟孟姜女不勝哭泣白衣有氣格如丙辰年土壬辰月水戊戌日木壬戌時水癸未胎木〉支幹掩擊敗於天乙之方神煞合併發於空亡之地〈擊敗天乙者命逢干支相擊相傷納音衰敗卻值天乙貴位此格㐫中有吉吉乃先㐫吉中隱㓙㓙為吉兆矣鬼谷子雲四柱之本祿馬徃來須分建破天乙扶持將徳侍衛更辨尊卑又雲天乙不守魁罡庚辛陰陽合異壺中子云辰戌犯為邊鄙天乙不臨擊敗天乙格如甲子年金丁丑月水乙未日金丁丑時水戊辰胎木殺併空亡者命逢㓙殺合倂重犯空亡之煞卻為神藏殺沒㐫殺伏藏格也造微賦雲連犯三重空殺邦國絲綸又雲兩位空亡互換臨不作僧道必為客壺中子云空亡廹於互換血蠱厭於交重殺併空亡格如乙巳年火戊寅月土甲寅日水丙寅時火己巳胎木〉㓙衰者招禍殃吉旺者招喜慶〈㐫衰吉旺者蓋陰殺陽生無形自運察衰於氣數之中則萬物變論之必應矣五行衰旺以四時輪轉則萬物化育人命吉㓙自茲始矣然生旺者吉衰敗者㓙且如己酉子旺母衰之主喜火土之榮慶合此格意也采真歌雲生旺居多清選流無害生平過慮愁〉吉㓙相半進退流滯力微則徐行氣盛則旋蹶〈吉㓙相半者命中吉若勝㓙㓙藏吉內㓙若勝吉吉隱㓙中須分本主吉㓙之基必辨吉㓙之變㑹吉㑹㓙作用定矣理愚歌雲神殺半㓙並半吉又雲微沾吉殺分亳力且免平生貧賤途〉別生衰於三主定根本於四柱〈三主生衰者三元旺絶也根本四柱者年月日時也且夫干祿支命納音身分衰旺之地蓋干主名祿貴權為衣食受用之基支主金珠積富為得失榮枯之本是故將三元主本之基定四柱明吉㓙之變先推根本以別生衰察衰旺於氣敗之中詳五行於變通之道矣鬼谷子雲本音生旺須知福勝於休囚時日初終更看先後之㓙吉珞琭子云主本休囚行藏汨沒壺中子云主本休囚貧寒偃蹇〉短夭者命帶尅刑遐齡者身居庫墓〈短夭帶尅刑者乃四柱中五行刑害傷尅於命無吉神解救必主少亡於天年矣唐沈芝雲返尅年中遂必夭不返尅年鶴髪人遐齡居庫墓者五墓為嵗藏之地墓庫為造化之終若身居庫墓遇吉神主夀兇殺主亡也林開雲生旺發來墓絶死墓絶發來生旺終鬼谷子雲應得墓者守成而無害〉宅舍莫居衰敗之方田園要臨吉祥之地竒暗合之吉神喜生成之旺相承旺相則貴中有貴歴空虛則遇如不遇〈三竒暗合者乃命中吉神也更遇生成祿生成馬臨於納音旺位就中又逢貴人主貴不合臨於空亡之地則主虛華秀而不實遇如不遇榮而復枯虛名虛譽人矣唐沈芝雲支神三合見三竒格局分明入廟基為官定奪魁柱手髙步蟾宮第一枝又雲暗祿暗合將相逢五行滋助掌宮綸又雲貴人帝座見生成官旺之鄉名早登空亡無氣相駁雜虛名蹤跡逹公卿〉復推隂錯陽差天羅天網天衝地擊伏吟返吟〈隂錯陽差者以隂遇隂曰錯以陽遇陽曰差純陽則不成純隂則不生此所謂隂陽造化也蓋人之一身隂錯陽差則非正也故作多竒而不偶矣天羅地網者戌亥為天羅辰巳為地網相尅者㓙相得者吉天衝地擊者乃五行隂陽純滅之地蓋隂錯謂陽女隂男元辰在衝後一辰陽差謂陽男隂女元辰在衝前一辰天衝者乃戌亥為天門地擊者乃辰巳為地戶言其差錯衝擊神是孤虛神也更流年嵗運遇此更在返伏吟之上則主災病㓙禍連綿不獨嵗運更忌逢於四柱亦不宜也珞琭子云㓙㑹吉㑹伏吟返吟隂錯陽差天衝地擊造㣲賦雲天羅地網楚靈王無所容身蘭臺賦雲天衝地擊必為夭折之人唐沈芝雲伏吟返吟執拗強尅妻害子身飄蕩家虛財耗又輕人出語無端忤尊長〉又取於支幹喜厄必辨其神將扶持〈支幹喜厄者天干支元有氣臨於得地之所主喜慶若五行無氣不得其地主有災厄矣神將扶持者人命中有吉神㓙神若命㓙遇吉神扶助主返㓙作吉若命吉遇㓙神傷尅主吉中反㓙矣造㣲賦雲先論支幹貴賤次明格局竒真理愚歌雲年月日時三分主中求吉將兼㓙神又雲直須吉殺相扶持〉六害四殺之中五鬼三刑之上〈六害者戌有死火來害酉中之金故酉見戌為不足戌人見酉者吉此為一害也子未相憎未為旺土來害子水故子見未為二害也未人見子則吉丑午相憎旺火凌丑中死金此卑凌長為三害也亥巳相憎各恃臨官之能為四害也卯辰相憎旺木來凌辰申之氣少凌辰上水辰不能害其印為五害也亥申相憎各恃臨官故申見亥均為六害也四殺者刼煞乃寅申巳亥四殺定位也人命逢此二殺決主殺害自身尅傷骨肉矣壺中子云六害剝官之殺李廣不封侯造㣲賦雲六害傷殘兩亡兄弟珞琭子云或逢四殺六害五鬼七傷唐沈芝雲六害孤神孀妻到頭娼婦五鬼殺例見於前更不重載三刑者無禮刑恃勢刑自刑也二煞若逢雕青身體方免刑傷少壯充軍卻能改禍為福亦不利於六親矣〉隂刃為妨夫之煞陽刃為兵傷之刃〈隂刃妨夫者祿後一辰名隂刃也女命逢之必為孀婦寡妻矣且如六甲生人見丑是也倣此推之壺中子云隂惆陽悵亥來子上妨夫又雲妨嫌者隂刃妨害尊親陽刃兵傷者乃祿前一位過祿為刃也人命逢之主為兵卒方吉更遇㓙煞決主傷害他人矣且如甲生人見卯是倣此推之袁天綱雲陽刃雖為㓙惡神只宜君子掌權人造微賦雲陽刃持針定須雕面又雲丁公為漢誅戮刃上帶刑唐沈芝雲交刃多應武職來〉交六虛為敗絶之方入空亡為困鈍之地〈六虛敗絶者乃運逢孤虛之殺空亡對宮是也兼納音敗絶無吉神救助則主行藏汨沒運蹇財空人矣珞琭子云六虛下於空亡自乾南首壺中子云六虛臨於乙亥孟浩然徒有文章又雲言詞狡猾誕縱合值六虛空亡困鈍者一名空亡又名天中殺也蓋有位而無祿為空有支而無干為亡若五行生旺遇之主噐量寛大狂謀妄作若死絶遇者則百事無能一生成敗矣造㣲賦雲支幹交互空殺空之又空蘭臺賦雲空亡互換囊無挑藥之資〉天祿刑破定分厄兆太嵗衝壓所為不成〈天祿刑破者天祿例見指南內逢天祿主人衣祿天然若遇破祿祿刑乃六甲生人見庚申為破祿六癸生人祿臨於子逢癸卯為六刑也必主災厄矣英髓賦雲祿嫌衝破馬忌空亡袁天綱雲破祿資財多聚散祖宗家業盡成空最貴重重祿馬刑破而終不佳太嵗衝壓者太嵗為木星之精故名嵗徳毎嵗一位為諸煞之若然諸煞視之以定其位生殺萬物運行造化權莫大焉若遇此神衝壓本命營謀動作反主憂撓皆不能成其事矣造㣲賦雲遊年太嵗怕逢天命之鄉又雲壓元之曜行年遇而難安袁天綱雲嵗君若臨惡弱一嵗迍邅英髓賦雲太嵗乃衝擊之神唐沈芝雲運併壓命切忌犯嵗相衝刑害臨年更忌彼位來破〉逢真官者則遷位臺省重天乙者則置身廟堂〈命逢真官者己未生人見甲寅時辛丑生人見丙寅時命逢此格則主官居廟堂矣采真歌雲真官兩位喜朝元自旺先成秀氣聨重犯天乙者連犯天乙貴人也乃干支秀氣隂陽清神一切㓙煞皆避此神蓋甲戊庚丑未體道而得申乙巳子中不足者補之丙丁酉亥髙者仰之壬癸巳卯下者舉之六辛寅午則有餘者損之皆合於天道也主人清秀廊廟大噐矣混元賦雲天乙貴人安靜張良作漢代之名臣理愚歌雲三竒天乙見生時館殿清華世所希〉刼主㓙暴元主敗亡多動搖者臨二八之門多哭泣者臨䘮弔之嵗〈刼主㓙暴者刼煞乃右弼之星㓙暴之神元主敗亡者乃元辰敗亡之殺多動搖二八門者卯酉呼為二八隂陽出入之門若遇流年喪弔臨於卯酉之位蓋命前二辰為喪門命後二辰為弔客必主䘮弔臨人變宮商為薤露矣袁天綱雲刼煞元來是惡神主人惡死壊屍身壺中子云元辰犯運仲尼有陳蔡之厄造㣲論雲撞命元辰忌與運限交併〉財在長生自營卓立印臨天乙累世邑封〈財在長生者蓋命中有天財地財音財名三財也臨於長生之地必主其人經營稱遂獨權自立人矣蘭臺賦雲日上生財守祖基而興發印臨天乙者解證見前印臨天乙者置身於廟堂之內命逢必主簪纓累代食邑戶封福祿富夀人也〉乙干土多兮死於正祿之地巳人水盛兮夭於建命之宮〈乙干土多死於正祿地者蓋六乙生人祿居卯位然納音土多死於卯也五行造化生死之理故云死於正祿之地明矣造㣲賦雲死絶必夭而敗亡人水盛夭於建命宮者已生人納音水盛遇命宮巳位水絶之地故云夭於建命也亦屬五行生死非人命之夭矣珞琭子云鬼旺身衰縱建命而壽天〉金主困於盛夏丙祿絶於孟冬〈金困盛夏者乃金命人逢午位火盛而金敗故云金困盛夏也命逢主人一生淹困汨沒必矣丙祿絶冬者乃六丙生人天干屬火終於孟冬月建亥位丙祿居巳遇亥火絶衝破祿元此為丙火絶於孟冬之由也命逢主衣祿不遂〉時傷日月家財自破祿畏嵗運禍殃併至〈時傷日月者時干支納音反尅日月為駁雜也命若如斯必主破蕩家財成敗人矣唐沈芝雲若遇時干吞日干必主家財多破散祿畏嵗運者乃命中祿神逢嵗運衝破傷尅則主災禍在嵗年之位內發覺由日時之擊揚矣造㣲賦雲馬困祿衰年迍運否〉三刑全則僕馬驚蹶七煞聚則為官貶剝〈命逢三刑全者有相生之刑是五行激揚之氣聰明脫俗聲揚名榮有相尅之刑多枉橫刑責官府之災刑者主人特逹敢為故云僕馬驚蹶非官貴焉能有僕馬矣唐沈芝雲根源有氣遇三刑便作貴推命逢七煞聚者刼煞弟七位破軍星亡神煞也命逢決主為官不顯遭論貶剝人矣造微賦雲七煞躔於一命樂少憂多珞琭子云河公懼其七煞〉更怕逢納甲之災干遇是臨頭之煞〈逢納甲災者命逢納音反尅於命六甲虧盈五行偏枯必主災害矣王廷光雲聞喜不喜是六甲之虧盈又雲納甲持兵親姻哭送遇臨頭煞者乃干頭被傷干頭遇鬼故云臨頭煞也命逢決主夭䘮泉臺身招殘疾矣閻東叟雲干頭遇鬼初年夭尅䨇親〉宅墓逢鬼兮難免其禍絶處遇墓兮上保扶持〈宅墓逢鬼者命前五辰為宅辰戌丑未為墓納音逢鬼主禍難逃矣消息賦雲宅墓受煞落梁塵以呻吟又雲墓在鬼中危疑者甚又雲宅墓同處恐少樂而多憂造㣲賦雲宅墓之宮太嵗破而不吉絶處遇墓者命逢庫墓之神納音死絶必生災咎若得吉神保扶方能免其禍矣唐沈芝雲隂陽敗墓形貌隨時燭神經雲甲辰為鬼墓之火㓙惡傷殘林開雲墓絶發來生旺死生旺發來墓絶終〉財命並死遇㝠司之限主本俱弱為隂使之追〈財命並死者乃財絶命衰也流年更遇㓙限必主魂返酆都魄歸岱嶺也珞琭子云若也財絶命衰縱建祿而不富又雲富貴䨇全蓋財與命之有氣主本俱弱者年為主日為本年日根基俱弱納音無氣必主少年身喪隂府矣造㣲賦雲主本破而休囚人離財散又雲運逢吉宿無本主則未足懽娛唐沈芝雲主弱本弱行事勿爭強是也〉沐浴衰㣲親姻哭送骨肉顛倒親戚分離〈沐浴衰㣲者常居長生前一位名咸池煞也主人破蕩家産尅害六親矣造㣲賦雲沐浴是枉亡之煞長生為延壽之星〉五鬼多而乘勢兮麾旌前引〈五鬼乘勢者命逢五鬼納音得地祿貴居中為乘勢也蓋五行雖有智慧不如乘勢然遇五鬼之㓙乘其祿貴之勢相依相倚反㓙作吉命逢反主掌刑殺閫制之權持旌麾引馬之貴也蘭臺妙選賦雲陽刃五鬼登壇名彰寰宇〉三元衰而煞旺兮喪車疾馳〈三元煞旺者三元衰敗此為五行無氣煞遇旺郷煞尅於身人命若然決主天年夭折連遭喪禍矣引證前見三元主本內〉將喜不喜而為迎運之休欲徹未徹而有未交之福〈將喜不喜者迎送交運之年且如行運二年有零而有欲交未交之説若逢吉運未便亨通若出惡運尚有餘災正此意也〉初臨沐浴卻延福慶崢嶸乍入長生尚自心憂坎坷〈初臨沐浴卻延福慶者乃方至沐浴暴敗之鄉猶披尠福之故也〉真所謂丙丁有貴兮遇酉亥以當榮〈丙丁有貴者天乙貴也丙丁生人逢豬鷄兊乾二位不犯空亡元辰必主膺祿貴官顯朝堂丙丁立於乾戶乃駕海之長虹丙丁有貴格如丙申年火丙申月火丁酉日火辛亥時金丁亥胎土〉戊巳無財兮歴巳午而不遇〈戊巳遇巳午無財者天干屬土見水為財然水逢己午火旺之地則水逢死絶受渴之鄉故云戊巳遇己午無財遇如不遇也戊巳無財格如戊戌年木己未月火癸巳日水戊午時火庚戌胎金〉武須持於金土文欲兼於水火〈武持金土者蓋金主武主兵喜逢土厚生其本命之金合其貴格又無衝破者決主武舉英勇立功人矣武持金土格如辛巳年金辛丑月土癸卯日金辛丑時土壬辰胎水文欲水火者水火有既濟之功火水有未濟之徳剛柔相濟仁柔義剛必主為文人才士學業超羣人矣水火既濟格如甲寅年水丙寅月火丙午日水丙申時火丁巳胎土〉竒儀重犯須防六甲之刑祿馬同鄉更忌五行之破〈竒儀重犯者乃甲戊庚與乙丙丁為三竒法取天地故名兩儀又戊己庚辛壬癸為六儀也竒儀乃天地隂陽偶合英秀之氣若六甲之內無刑無傷方為吉貴之命鬼谷子雲五行重犯竒儀須分逆順珞琭子云重犯竒儀藴抱藉出羣之噐祿馬同鄉五行不宜尅破衝破反為賤命詳解例證見前不重載〉貴於引從兮豈怕祿刑祿是庚辛兮不愁金煞〈貴於引從者引從之位逢貴人也引從天乙貴例見前若命中無祿刑加臨方為福貴之命且如甲辰生人見未為引見丑為從又丑未為天乙貴人此命如此純粹選入蘭臺之格矣唐沈芝雲若還引從更迎來武則安邦文定國又雲包承引從入中書祿是庚辛者乃庚子生人見庚申祿元之位逢金神煞子見祿是也命若如斯必主貴祿威顯人矣唐沈芝雲庚辛二字好強良支木干金麤氣揚〉水火逢土以傷木遇金而擊發〈水火逢土以傷者蓋水遇土則止火逢土則晦故傷其本元乃五行不相喜而相傷相制也蘭臺賦雲水逢土厚則壅塞不通袁天綱雲水清而不假土多珞琭子云禍福之賒遙則多因於水土木遇金而擊發者蓋木非金而不能成其大噐如大林之木逢斧入於山林方能選出梁棟之材矣蘭臺賦雲木在林中遇斧斤有斵削之功壺中子云木須賴金制之然後以成噐袁天綱雲本繁無金斵削縱榮而末嵗孤窮〉輿庫乃畏於刑衝財印最嫌於衰絶〈輿庫畏刑衝者祿命之旌旗三才之威節王妃貴族多帶此神祿前二位金轝祿也乃妻妾之神詩例雲金轝祿前相去二婚偶親姻為主本盛衰而言壽夭者五行造化生死盛衰皆配於根基主本之內當消詳盛而復衰衰而復旺生而復死死而復生吉㓙之由也鬼谷子雲仍分本主之基以辨吉㓙之變〉以旺絶為生死之基以刑合為愛憎之候〈旺絶生死之基刑合愛憎之候者死絶則靜順生旺則蕩泆然刑合愛憎吉㓙妙理合於五行根基而推詳斷矣鬼谷子雲須詳生克之愛憎舉一隅而下衆蘭臺賦雲福生有基逢之則金珠積屋采真歌雲他來刑尅受尅時合中帶刑為晚逹〉月㓙衰兮早嵗寒儒胎貴旺兮生於世胄〈月建㓙衰者不遇時也桃花三月放菊花九月開兩花皆秀發各要待時來然雖有鎡基不如待時故主早嵗寒儒桑榆晚景得時榮發矣唐沈芝雲衰旺當須子細推胎逢貴旺者若胎中遇於空亡人離財散五行胎位要生旺祿貴方為貴格必主生居貴族累代簮纓采真歌雲生旺貴人須㧞萃〉刑傷於胎則害母鬼戰其息則異母〈刑傷害母鬼戰異母者先推胎息之由次入變通之道或有偶然同産一母所生或隨母嫁或異母偏生或傷尅萱堂或螟蛉外族皆屬五行之主也命中卻值刑傷胎位必主早失恃怙㓜年若逢鬼尅刑尅於生時故主偏生螟蛉異母矣造㣲賦雲若值四孟下生產母有厄采真歌雲子害父母親不利煞局定知豚犬類〉更分四柱於支幹取騐一時之休咎〈分四柱支幹取一時休咎者窮四柱之興衰深明得失推支幹之休咎方造幽㣲妙取一時精通三命矣造㣲賦雲四柱中逢吉宿富貴威權又雲支幹五位連珠朝廷擢用鬼谷子雲四柱逓合而崇三元有地而貴虎骨辨雲凡推三命妙在一時袁天綱雲日管經營斷中年之休咎時為結果定晚嵗之榮枯〉男宮當煞定招年夭之災妻位多㓙慮見鼓盆之嘆〈男宮當煞者時為子息之宮生時逢煞神當位必主傷尅於兒女定招絶嗣而螟蛉矣時值孤虛養子多應不肖天空臨子息之宮末嵗損成家之子妻位多㐫者日為妻妾之宮㓙害如臨之主有鼓盆之嘆必招又娶之姻矣日逢孤寡其妻多致於生離又雲絶宮為鼓盆之煞並袁天綱雲〉火人金盛須保鞠子水命土繁定為孀婦〈火人金盛者造化偏枯母衰子旺也男命逢之主難招子息勿多矣水命土繁者命中駁雜身衰鬼旺也女人遇之寡婦孤孀獨守空房矣〉食印長生則值鸞鳯之儀祿馬互換則喜芝蘭之秀〈食印長生者命逢食神乃甲食丙乙食丁之類兼逢五行正印又遇納音長生此為五行純粹入其貴格蓋遇食印長生皆吉神也必主夫婦諧和琴瑟喜調和鳴鸞鳯矣造㣲賦雲最喜食生食旺不可食耗食空又雲食神宜居生旺鄉神煞愛逢生死地祿馬互換者命逢交互祿馬全逢於命合於蘭臺貴格亦名活祿活馬格矣必主蔭敘貴子官居五府矣羣書引證見前〉詳其吉㑹乃喜運併防災寡宿宜避孤神可懼〈吉㑹乃喜運併防災者命逢行年嵗運祿馬皆在於生旺之地而生我元命謂之吉㑹主吉慶之事若尅於元命兼二運交併名凶㑹定主災殃之事珞琭子云雖運併而未必為災又吉㑹凶㑹伏吟返吟寡宿宜避孤神可懼者此之二神乃逐年方位前一辰進為孤後一辰退為寡進主陽不利父退主隂不利母常術於男忌孤神女忌寡宿然只宜迴避可憂可懼蓋不可犯之消息賦雲嵗星莫犯於孤神天年忌逢於寡宿〉從刼煞兮思慮之寡守將星兮權謀之深〈命從刼煞者乃五行昏濁之神又雲隂氣尤毒謂之煞也其神常在五行氣絶處寅午戌人火絶在亥之類倣此即亥是刼煞若君子得之則氣剛智勇宜為武職若小人得之則放僻邪侈靡所不至生旺則出言多謀死絶則執拗內狠蘭臺賦雲刼煞沉毒多謀壺中子云刼煞倘同生氣閫外持權袁天綱雲刼神包裹遇官星主執兵權助聖明不怒而威人仰慕頓令夷夏悉安榮命守主星者子午卯酉生人守將星之位常居驛馬後二辰是也命逢必主持權統兵威聲萬里人也袁天綱雲將星文武兩相宜祿重權髙足可知不作宰臣清要職便居帥府擁旌旗蘭臺賦雲將星飛馬入天庭必為大將珞琭子云崇為寶也竒為貴也將星扶徳天乙加臨〉膽怯者下有不順性㓙者干來上侵〈下有不順者命元反尅於本命五行不相和也須要明其神煞生尅方可斷其貴賤矣干來上侵者命中干頭遇鬼克侵本命之干也與變官為鬼格亦同矣命逢非惟刑傷主夭天年矣〉文章明敏兮定須火盛威武剛烈兮乃是金多〈火盛文敏者五行之內火惟髙明而好炎上但有乙巳臨官之火戊午盛炎之火用之彌明宿之彌壯秋冬作徳吉春夏作刑㐫金多武烈者乃甲午生人納音砂石之金剛礦強悍尅忍喜殺則主威武剛烈之故也〉木盛則讓惻𨼆之心水多則聰機巧之智〈木盛則讓者木命逢之多則茂盛也臨生旺之地則吉臨死絶之宮則㐫然木溫柔而足仁則常惻隱之心人矣水多則聰明命逢水多則泛沉潛伏溺機巧多權聲譽汪洋多才多智〉蓋土之性最重為貴或居三舍之方或占一生之地〈土性最重者土是羣倫之主雖懐載物之靈積之為嵩岳散之為塵灰土重成功坤厚載物待時而用生旺主貴死絶主貧矣或居三舍之方者乃三元五行皆可以歸宿之地假如甲子人得亥年為木祿之一歸也得申月是水命二歸也巳運是身人主三歸也或占一生之地者乃乙丑生人納音屬金月日時支神逢巳皆占金長生之地倣此推之其餘水火木土四命生人推究亦然矣〉既生則和既尅以制四煞乃㐫暴之象六衝為不定之勢〈既生則和既尅以制者五行有相生相和為福為貴五行有相尅相制主夭主貧也四煞㐫暴六衝不定者命逢刼煞定於寅申巳亥之位故名四煞也主人㐫暴相衝者十二支戰擊之神子衝午丑衝未之類名六衝也兼逢死絶則不任大事動作招㐫若逢生旺一生不定夭折人矣〉噫李廣不侯叔敖為相皆天命之有定每人事之可測〈李廣乃漢代之功臣至死不得封侯也楚國孫叔敖自㓜嵗成名位登台輔然死生有命富貴在天莫非命使然也人事豈能預料測度矣〉通變有神執方為遇略得古人之遺蹤約以今賢而孰敢〈通變有神執方為遇者繫辭雲徃來不窮謂之通化而裁之謂之變雖然執方拙説亦觀其操執秉持須識通變無窮之理猶如有神矣略得古人遺蹤者蓋古人意今人之師若不得古聖之遺文莫非圓機之士難明五行隱奧妙理者也〉愽乎管窺庶幾一悟〈愽乎管窺庶幾一悟者今人愽聞而淺見若寸管以窺天未獲方朔指迷未悟五行妙理今幸得竒書詳覽知命不立巖墻斯可矣
<子部,術數類,命書相書之屬,星命總括>〉
　　欽定四庫全書　　　　子部七
　　提要
　　星命總括三卷　　　　術數類五〈命書相書之屬臣〉等謹案星命總括三卷舊本題遼耶律純撰有純原序一篇末署統和二年八月十三日自稱為翰林學士奉使髙麗議地界因得彼國國師傳授星躔之學云云按統和為遼聖宗年號遼史本紀其年無遣使髙麗事其二國外紀但稱統和三年詔東征髙麗以遼澤沮洳罷師亦無遣使議地界之文遼代貴仕不出耶律氏蕭氏二族而遍檢列傳獨無純名殆亦出於依託也文淵閣書目載有是書一部不著冊數菉竹堂書目作五冊又不著卷數外間別無傳本惟永樂大典所載始末完具然計其篇頁不足五冊之數或葉盛所記有訛歟中間論議精到剖析義理徃往造微為術家所宜𠫭考惟所稱宮有偏正則立説甚新而騐之殊多忤蓋天道甚逺非人所能盡測故言命者但當得其大要而止茍多出竒思曲意揣度以冀無所不合反至扵窒塞而不可通矣術家流弊往往坐此讀者取其所長而畧其繁瑣可也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　原序
　　大遼統和二年翰林學士耶律純以議地界事奉國書使於髙麗遼東至其國頗聞國師精於星躔之學具重幣設威儀求見屢請不從一日自請於髙麗國王曰臣奉國書來此稔聞國師富於道徳星命之學願借玉音得遂一見以請所學何啻昌黎之遇大顛也國王遂命一見既見之後往復數囘前請曰微生跧伏北方聞國師深於星命之度今日天幸得瞻毫相願北面從師聞以一二以聳北方之學者亦是三生夙昔之幸不知可乎國師曰何不可之有但學士平生論學有何所得吾與學士從長商㩁而已何以師為曰膚學得於生尅制化之外亦有十條前有六條㸔根本後四條㸔流年其一曰太嵗尊神加臨管攝其二曰無中有曜弱處髙強其三曰得經失次細辨盈虛其四曰身傍母吉傍鬼者㐫其五曰同宮千里異宮尺寸其六曰黨母福多藏鬼禍大其七曰元守雖詳流年猶急其八曰當生變曜流年變星其九曰限倂諸煞貴祿不臨其十曰流年諸星無忽柔曜此十條者各有詳註未審如何國師曰十條之説抑末矣本之則無今學士談星根本以宮主為重耶度主為重耶曰得於平昔之講明以宮度兼論不可用一而廢一也國師笑曰宮度兼論吾恐子於星度胷中不能自斷何以斷人之禍福也且如命躔丑宮之牛度宮土度金限行遇火一生一尅何以為斷又如命坐寅宮尾火度木宮大限行遇水一生一尅何以為斷於禍福何慿遂再進曰願棄所學而從師求教師曰吾嘗以近世談星者言宮不知度言度不知宮二者胥失矣吾於海上異人授我以偏正之垣於二十八宿之中分之曰一太陽五太隂六木六土六水二火二金之説學士曾聞之乎曰未也國師曰人生於地日月五行見於天其生值此七曜之吉則一生享福安榮遇七曜之㐫則一生廹𢗅百不如意日月五星其為物也於天地間最大於天下萬物日主晝月主夜乃天之眼目也在天有五星在地有五行人生在世五者一日不可缺觀星談命苟不知此根本則為徒然徒學宮度兼論之術何以決人之禍福故十二宮有偏正之垣子宮以虛日䑕為正垣䑕乃子垣之宮神非正垣而何也丑宮牛金牛寅宮尾火虎卯宮房日兎辰宮亢金龍巳宮翼火蛇午宮星日馬未宮鬼金羊申宮觜火猴酉宮昴日雞戌宮婁金狗亥宮室火豬皆本宮之正垣此為千古不易之論此談星之大根本可不盡知要妙哉所謂一太陽者太陽君象天無二日民無二主惟星日馬乃太陽之正垣五太隂者后妃之象后妃嬪衆多宜太隂之五也故以鬼金羊為太隂之正垣其餘張心危畢月皆偏垣之月也六木者寅宮尾火虎亥宮室火豬為木正垣其餘斗奎井角皆偏垣之木也六土者子宮虛日丑宮牛金為土正垣其餘女氐胃栁皆偏垣也六水者巳宮翼火申宮觜火為水之正垣也其餘箕壁參軫水皆偏垣也二火者卯宮房日戌宮婁金為火之正垣二金者辰宮亢金酉宮日為金之正垣天地之間水木土隨寓而有隨所居而可得木滿山林土滿寰宇水滿江河隨處皆有至於金火則不可多得焉只有二火二金使金火如木水土之多則天下嘗有持刄縦火之患耳豈不為世道憂吾有偏正垣七政論幷日月並明説計八篇又有二百字真經二十五題詳於學士十條者學士所舉十條人常聞常知也吾之諸論其金火者人所未聞未知也今以授子子欲行之當誓於天地鬼神不可輕泄此天機𤣥妙吾得海上異人所傳而未嘗泄今子得吾之所傳若不寳而重之必招譴於天不可逃也乃對師焚香設誓三日後國師遂以諸論八篇與夫二百字真經二十五題授之百拜而寳之大遼統和二年八月十三日耶律純自識


