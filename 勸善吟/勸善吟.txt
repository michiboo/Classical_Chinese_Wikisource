瘦郭有志氣，相哀老龍鍾。
勸我少吟詩，俗窄難爾容。
一口百味別，況在醉會中。
四座正當喧，片言何由通。
顧余昧時調，居止多疏慵。
見書眼始開，聞樂耳不聰。
視聽互相隔，一身且莫同。
天疾難自醫，詩癖將何攻。
見君如見書，語善千萬重。
自悲咄咄感，變作煩惱翁。
煩惱不可欺，古劍澀亦雄。
知君方少年，少年懷古風。
藏書拄屋脊，不惜與凡聾。
我願拜少年，師之學崇崇。
從他笑為矯，矯善亦可宗。
