　　欽定四庫全書　　　　　子部十
　　古今注　　　　　　　　雜家類二〈雜考之屬〉
　　中華古今注　　　　　　雜家類二〈雜考之屬〉提要
　　〈臣〉等謹案古今注三巻舊本題晉崔豹撰中華古今注三巻舊本題唐太學博士馬縞撰豹書無序跋縞書前有自序稱昔崔豹古今注博識雖廣殆有闕文洎乎黃初莫之聞見今添其注以釋其義然今互勘二書自宋齊以後事二十九條外其魏晉以前之事豹書惟草木一類及鳥獸類吐綬鳥一名功曹七字為縞書所無縞書惟服飾一類及開卷宮室一條部伍兵陣二條馬鼤犬二條為豹書所闕其餘所載並皆相同不過次序稍有後先字句偶有加減縞所謂増注釋義絶無其事又縞書中捲雲棒崔正熊注車輻也使全襲豹語不應此條獨著豹名考太平御覽所引書名有豹書而無縞書文獻通考雜家類又祇有縞書而無豹書知豹書久亡縞書晩出後人摭其中魏以前事贋為豹作又檢校永樂大典所載蘇鶚演義與二書相同者十之五六則不特豹書出於依託即縞書亦不免於勦襲特以相傳既久姑並存以備㕘考耳案劉孝標世説注載豹字正能晉惠帝時官至太傅馬縞稱為正熊能熊二字相近蓋有一誤舊五代史有縞傳載其明經及第登拔萃之科仕梁為太常修撰累厯尚書郎知理院事遷太常少卿通鑑紀其唐明宗天成二年官中書舍人有請立親廟事冊府元龜載其長興四年為戶部侍郎年已八十後又為國子祭酒今本題唐太學博士蓋據陳振孫書録解題然稱為太學博士實振孫之誤至其時代則振孫亦稱後唐不專稱唐又明人刋本以意妄為竄改矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










