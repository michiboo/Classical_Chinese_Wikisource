
五鶴西北來，飛飛淩太清。
仙人綠雲上，自道安期名。 
兩兩白玉童，雙吹紫鸞笙。
去影忽不見，回風送天聲。 
我欲一問之，飄然若流星。
願餐金光草，壽與天齊傾。
〈一作〉
客有鶴上仙，飛飛淩太清。
揚言碧雲裏，自道安期名。
兩兩白玉童，雙吹紫鸞笙。
飄然下倒影，倏忽無留影。
遺我金光草，服之四體輕。
將隨赤松去，對博坐蓬瀛。

