　　欽定四庫全書　　　　經部一
　　周易本義通釋　　　　易類
　　提要
　　〈臣〉等謹案周易本義通釋十二卷元胡炳文撰炳文字仲虎婺源人新安文獻志以為篤志朱子之學者也羲文先後天之易邵子於先天明其畫程子於後天演其辭然邵程同時並地其説絶不相謀自朱子比而合之理數始備炳文復取朱子之書折衷是正參以諸家易解以互相發明初名精義後病其繁冗刪而約之改名通釋説者謂非本義無以見易非通釋亦無以盡本義之㫖主一先生之言以盡廢諸家雖未免於太狹然宋儒説易其途至襍言數者或失之巧言理者或失之鑿求其平正通達顯有門徑可循者終以朱子為得中則炳文羽翼之功亦未可沒矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　周易本義通釋例
　　一先是集諸家易解名曰精義然未免失之太繁竊惟學有統一易至程朱明且備矣本義於程又能足其所未圎白其所未瑩貫其所未一於是一以本義為主而謂之通釋
　　一通釋之於本義依朱子集註例蓋集諸家之註為之也精義中取有合於本義者或一字或一句或一段或用其意不用其辭以故不可出諸家名氏已見附其中亦不表以愚謂
　　一通釋之名從勉齋黃氏例
　　一觀朱子語録本義有未改正者今通釋輒從朱子之志雲



