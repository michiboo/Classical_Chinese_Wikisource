《筍譜》，一卷，不著撰人名氏。晁公武《讀書志》作僧恵崇撰。陳振孫《書録解題》作僧贊寧撰。案：恵崇為宋初九僧之一，工於吟詠，有《句圖》一卷。又工於畫，有黃庭集題其所作蘆雁圖詩，然不聞曽作是書。考《宋史藝文志》亦作贊寧，則振孫說是也。贊寧，徳清髙氏子，出家杭州龍興寺。呉越王錢鏐署為兩浙僧統。宋太宗嘗召對於滋福殿，詔修《髙僧傳》。咸平中，加右街僧錄。至道二年卒。謚曰圓明大師。所著《物類相感志》，歲乆散佚。世所傳者，皆贗本，惟此書猶其原本。書分五類，曰一之名、二之出、三之食、四之事、五之說。其標題，葢仿陸羽《茶經》。援據奧博，所引古書，多今世所不傳，深有資於考証。三之食以前皆有注，似所自作。然「筍汗煮羹」一條注，乃駁正其說，以為「羹不如蒸」，又似後人之所附益。不可考矣。王得臣《麈史》曰「僧贊寧，為《筍譜》甚詳。掎摭古人詩詠，自梁元帝至唐楊師道，皆詩中言及筍者，惟孟蜀時學士徐光溥等二人絕句，亦可稱勤篤，然未盡也。如退之『和侯協律詠詩二十六韻』不收，何耶？豈寧忿其排釋氏而私懐去取耶？抑文公集當時未出乎？不可知也。」云云。今檢譜中，果佚是作。然以一人之耳而採摭厯代之詩歌，一二未周，勢所必有，不足為是書病也。案：此數句似有脫文，今姑仍其舊。
筍者，竹之箬也。竹根曰鞭，鞭節之間乳贅而生者。竹屬兼草而木，偕少陽之氣歟！故初種，根食土而下，求乎母也。（母，水也，而潤下，得水而生也。）及擢，筍冒土而上，愛乎子也。（子，火也，而炎上，鑽竹而生火也。）皆自然之性也。竹盛高平之地，黃白息壤，即是所宜也。（得山阜良，下田傷水則死矣。）
凡植竹，正月、二月引根，鞭必西南而行。（負陰就陽也。）
諺曰：「東家種竹，西家理地。」謂其滋蔓而來生也。其居東北隅者，老竹也，老種不生，生亦不滋茂矣。宜用稻麥糠糞之，不可饒沃。植之開坑，深二尺許，覆土厚五寸，除瓦石，軟柔之土為嘉。大抵竹八月，俗謂之小春。熱欲去，寒欲來，氣至而涼，故曰小春。往往木有花，草有荂。竹得是氣也，根伸而達，亦謂為鞭行。鞭頭為筍，俗謂之偽筍。（言偽者，音訛也，二筍也。亦如花再生花也。二果、二葉亦同也。）
今吳會間，八月，鄉人往往掘土，采鞭頭為筍，向市而鬻。然終傷損春筍，而且害竹母。凡百穀，各以其初生為春，熟為秋。若筍，以鞭行時，分芽露白月為春。（始生也，用夏正。）及乎外苞內實，冒土而生，當二三月，為秋。（為成熟時也，然有四時之筍，則春秋不定也。許慎《說文》云：「竹，冬生也。」《釋草》云：「筍，竹萌。」郭璞註：「竹初生也。」孫炎云：「竹初生曰萌，生謂之筍。」詳孫之說，始冒土者為萌。萌，芽也，生長挺挺然為筍也。《尚書》孔傳：「筍，箬竹也。」詳孔之說，箬竹，白箬也。白箬之類，越多。《爾雅》說，芙櫱莖下本蔤。郭注曰：「蔤，莖下白，亦可食，箬在泥中也。」《周禮》說，蒲菹，亦蒲之箬也。謂蒲始生，取其中心入地，箬大如匕柄，正白，啖之甘脆也。凡草木有白箬，嫩而堪食者，皆曰白箬也。今孔安國曰，箬竹，為筍已過，為竹未勁，故謂為箬竹也。合言竹之箬，箬即見白也。所言箬者，幼弱也，加草者，簡濫也。䈚，箭萌。郭註：「萌，筍也。《周禮》：『䈚菹雁醢。』」䈚菹，即以箭筍鹽藏為菹，實於籩豆中也。虇，蘆筍也。《爾雅》：「薍，其萌虇。」郭註：「江東呼蘆筍為蘆虇，然則萑葦之類，其初生者皆名虇也。」如是者，見有多名也。）
一名筍，生成謂之筍。一名萌，初生謂之萌，言絕箬也。一名箬竹，土內皮中，謂之箬也。一名䈚，箭竹萌，即會稽箭筍也。
一名虇，蘆葦之初生，總名虇萌。今沙岸潮濤汩漱，蘆葦、薍根露，白皙然，濯而食之，味甜且脆。詳虇名芽也，今江東人言虇牙之事是也。
一名竹胎，出《說文》，然筍芽之時，卷葉左右重重，然旋露節，而實終露，外際籜苞裹，而生堅勁為竹，故謂之竹胎也。一名竹牙，即牙目之牙也。
一名茁，謂竹萌初生茁茁然，故殊方音訓之名也。一名初篁，初，始也；篁，竹也。見《梁簡文帝集》。
一名竹子，張華《神異經》註：「子，筍也。」（前之諸名，別同異，分少長也。厥狀可尋而識也。《字體說文》云：「凡竹屬，皆從竹。」今「筍」上形下聲，或作筍、筍，悉通，蓋旬、尹聲相濫耳。
（《周易》，震，主蒼筤竹。所生蒼筤筍，若然者，既得木少陽之氣，而弱亦負陰而就陽，為草則勁而強耳。《周禮》，揚州之利竹箭，亦有萌之別名矣，舉成數實物也。惟筍，竹萌也，皆四月生也。此據洛陽土中，嵩少之間，四月方生，及秦隴終南，皆四月生也。）
笆竹筍。（八月生，盡九月，成都蜀地有別，受氣類一，雲笆竹，而竹與筍俱有刺芒也。）
郿竹筍。（長節而深根，筍冬夏皆生，鄉人掘土取筍。《廣志》作掞竹，可作屋椽。《山海經》同也。）
箭筍。（十二月生，會稽以來諸山絕多，或叢生，或蔓延，可如箸大，長三四寸。）
䈄𥳔筍。（自甌越以南，七月生，至八月盡。）
鷰筍。（錢塘多生，其色紫苞，當其鷰至時生，故俗謂鷰筍。）
天目筍。（五月生，盡六月，其筍色黃，出天目山。端午後方采鬻，旱歲則無。竹王林筍，漢武世，一女浣於勝水，見竹節隨流近，女子推去又來。聞有音聲，持歸破之，得小兒，男也。及長，以竹為姓，立以為王。其竹棄之於野，化生成林。其筍密密冒土。南地熱，其筍多冬生。）
桃竹筍。（涪陵相思崖生此竹。昔有童子在崖下吹竹。神女見，悅之，投以桃竹釵，童子報之以虡。今桃枝與竹皆生崖畔，其筍生亦柔弱有異。因號崖為相思也。）
孤竹筍。（襄陽薤山下有孤竹，三年方生一筍，及筍成竹，竹母已死矣，代謝如春秋焉。又《周官》曰「孤竹之管」、「孫竹之管」、「陰竹之管」。鄭注曰「孤竹，特生者」，「孫竹，根之末生者」，「陰竹，生山北者」。今詳孤竹，特生、獨生筍者，即子母不相同。孫竹，根鞭生筍者。陰竹，山北引鞭，晚生筍者也。）
旋味筍。（一名苦蒲筍。福州南一日程，多生苦竹，春則生筍。鄉人煮食，甚苦而且澀，及停久，則味還可食，故曰旋味筍。）
𥴼竹筍。（出交趾。其為竹也，實中勁強，有毒。彼土人銳以刺虎，中之則死。筍亦內實。）
桂竹筍。（《山海經》云：「桂竹甚毒，傷人必死。」戴凱之《竹譜》雲同《山海經》。今未詳桂竹狀貌，筍亦難識。今恐𥴼筍異名實也。𥳞堅不同此例，然𥳞與𥴼信譜而錄，即應今可食者，早晚桂筍所以不同也。𥯨竹筍，生海畔山，而竹與筍悉有毛，傷人則死。泊船海嶼，慎勿取毛筍食。又有䇮筍，同此毒。《廣志》云：「𥯨竹堪作笛。」既有毒，豈可作笛？此同名而殊實也。）
𥳍竹筍。（竹本根長千丈，斷節為大船。生海畔山，其竹萌可數丈，猶為筍也。）
簩竹筍。（其竹皮薄而空多，大者徑不過二寸，皮上有粗澀文，可為錯鑢物並爪甲，利於鐵作者。若用久鈍，則漿水洗，還復快利。其筍無肉。今詳微多毛，猶或殺人，豈況粗可鑢，筍皮亦澀理，而可食乎？一雲簩竹一枝，百葉有毒。）
篠簜筍。（《尚書》曰：「揚州厥貢篠簜。」孔注云：「篠，竹箭；簜，大竹。」《禹貢》：「揚州任土。」或曰今揚州絕少篠簜。竹箭中為矢者，臨川會稽為良，非也。曾不知夏禹時，揚州土疆，南極交廣，皆一分墟，近代分撫越也。箭筍易識，簜筍名詁訓故未詳。）
䇘筍。（七月生，至十月間，縉雲以南多出。然味苦而節疏。筍可大於箭筍少許，山人采剝，以灰汁熟煮之，都為金色，然後可食，苦味減而甘，食甚佳也。）
𥵜筍。（出溫處建以來，竹如苦竹，長節而薄，可作屋椽。筍則春生可食。）
釣絲竹筍。（南越多之，竹本大如鼓形，上節漸小，高三四丈者，若釣絲然。筍下廣上銳，味甘可食，發病。）
木竹筍。（今靈隱山中亦出，中堅，亦通小脈，節內若通草中也。筍堅，可食。今人采竹作杖，可愛，或與𥳞同類耳。）
邛竹筍。（出蜀中臨邛，故曰邛竹。其筍春生。《羅浮山記》曰：「邛竹，本出邛山。張騫西至大宛所得。歸而此山左右時有之，鄉老多以為杖。今羅浮山有筍，生又早，時候與蜀不同，其竹節橫出，中間練杵形為杖，如木刻。竹筍中實，食美。」《山海經》云：「龜山扶竹。」注「筇也，節高實中。扶也，名之扶老行也」。與扶竹並節者不同。）
赤竹筍。（出閩中。大者如椽，堪作彈織箔扇。筍不毒。）
衛丘竹筍。（《山海經》云：「衛於山丘南，帝俊（借音「舜」字）竹林在焉，大可為舟。」郭注云：「舜林中竹一節，可以為船。」筍可知矣。）
廬竹筍。（其為竹也，葉闊而利，可用割物，實箬類也。筍苦，亦可食，出廬州。）
對青竹筍。（竹則一邊青，一畔紫，二色相映可愛。筍萌可食，出成都。近孟昶據蜀，作對青竹亭焉。）
慈母山筍。（《丹陽記》：「江寧縣南慈母山竹，可以為簫管。」王褒《洞簫賦》所稱即此也。其筍圓致，異於餘處。自伶倫采竹嶰穀，其後惟此簳見珍，俗呼鼓吹山，常禁伐者。筍則三月生，可食。）
籦龍竹筍。（戴凱之《竹譜》雲，此竹伶倫所伐也。其筍生可食。）
漢竹筍。（《譜》云：大者一節，受一斛；小者受數斗，可為樽榼。其筍一節，可受二三斗。味雖甘而澀。）
利竹筍。（其竹蔓生，若藤蔓屬，實中而堅韌。筍隨竹蔓而生，亦實韌也。）
簢筍。（《爾雅》云：「簢，筡中。」郭註：「其中空。」今詳竹皆空中，或自根至梢空中，則無節竹也。疑簢竹一名筡中。一雲其中軟曰筡，可以為席。如此者則其竹內隔軟，與常竹不同，故云筡中。為筍嫩，而節軟薄也。）
鄰竹筍。（《爾雅》郭注，堅中謂貞實，與平常竹不同。筍味同木竹筍。）
雲母筍。（郭義恭《廣志》云：「雲母，大竹也。」其筍亦相稱。）
箘筍、簵筍。（伊二本竹，生荊楚間。《尚書》：「荊州，厥貢箘簵。」孔註：「箘簵，美竹也。出雲夢之澤，三國常致貢焉，天下稱美。」蓋堪為矢，大者為筆。本母既曰美竹，厥萌可曰美筍也。）
𥵀筍。（《廣志》：「𥵀竹，皮青，肉白如雪，軟韌可為索。字或從草、從竹不定。」其筍皮青，而筍肉皙白。王子年《拾遺記》有「𥵀竹作簫」。）
少室竹筍。（《河圖》曰：「少室之山大竹，堪為甑器。」其筍長偉堪食。）
渭川筍。（《史記》曰：「渭川千畝竹，其人與千戶侯等。」今詳《史記》，舉其本而不言筍，筍利利人，厥富可儕等王侯也。筍晚，四月方盛。）
鄠社竹筍。（《漢書》曰：「秦地有鄠社竹林，南山檀柘，號陸海也。」鄠社多竹而勁小，西夏結幹筍，豈不是乎。）
鏞竹筍。（出廣州。此本竹絕大，內空，容得三升許米。交廣以來，人將此作升子，量出納。其內出黃，可療風癇疾，名天竹黃。案竹黃名天竹，言此竹大也，亦猶天麻、天蓼，言天大，如雲雀麥、鼠莧，言小也。或曰天竺之竺，非也。詳其竹亦療風，筍功可見也。一說竹黃是南海邊竹，內塵沙加於竹，凝結成致，竹兼筍皆療風疾。）
相迷竹筍。（生廣州以來，竹狀與鏞竹少異，其洪長亦同。內空生黃，堪作丸。筍減鏞筍少分。）
桃枝竹筍。（其竹勁直柔弱，可為篾、為席。《尚書·顧命》「竹蓆」是也。其筍叢生，其皮生毛，聚蟲蟻，而不可食。人觀此竹，是處有之，王彪之《閩中賦》亦見矣。）
新婦竹筍。（出武林山陰。其竹圓直，韌可為篾。筍三月而生，可食，）
莖竹筍。（《竹譜》曰：「莖竹似桂而概節。」其筍可食。）
簟竹筍。（沈懷遠《南粵志》曰：「博羅縣東蒼州足簟竹，既大薄，且空中，節直二丈，其直如鬆。」詳其竹直二丈，猶為筍而可食。）
雞頭竹筍。（《竹譜》曰，雞頭竹似篁而細。筍亦可食。堪茹。）
斑竹筍。（《博物志》云：「舜死，二妃淚下，染竹成斑。妃死為湘水神，故曰湘妃竹。」詳其筍，脫其殼，乃為箬竹，方生斑，筍不可食。）
篃筍。（《竹譜》云：「篃竹，江漢間謂之竿䉈，一尺數節葉大如履，可以作篷。」今詳葉如履，即王彪之《閩中賦》雲「湘箬」也。其筍亦不大，止是箬葉異諸竹耳。又此竹與郿竹同也。）
篔簹筍。（曹毗《湘中賦》云：「其竹則篔簹。」今詳其筍亦洪大，竹節長四尺。）
沛竹筍。（《神異經》云：「南方荒中有沛竹，其長百丈，圍二丈五六尺，厚八九寸，可以為大船。」其子美，煮而食之。）
白烏筍。（湘中有此竹，生是筍，見魏曹毗賦。又有實中竹，即有實中筍，𥳞屬也。）
魚腸竹筍。（梁簡文《修竹賦》中見「魚腸、雲母」之名，「曰映花靡」等。今詳魚腸為名，必像實而作，其竹細而屈，筍亦可以識矣。）
篁筍。（八月生筍，止十一月竹。閩、溫以來多，節疏。鄉人候抽長成竹，梢弱，正月時便斷之，以火燎之，逐重起之，可為條而柔韌，謂之竹麻。泉州以去，路傍多生，彼土人取逐節可八九尺，堅捺之，青皮才爆，內白肉，便為麻。即不見火，謂之麻竹。南中轉高長，節疏，其筍皮黑紫色，其心實，人取細切，鹽漬少頃，以漿水漬，再宿瀝幹，瓶藏泥封，謂之筍笴。此亦古之筍菹也。笴義未詳。）
挲摩筍。（《嶺表錄》云：桂、廣皆殖，大若茶碗，竹厚而空小，一夫止擎一竿，堪為茅屋椽樑柱。其種者撳其竿，每截二尺許，打入土，不逾月而生根葉。明年長芽筍，不數歲成林。其筍南人亦藏之為筍笴。）
箣竹筍。（《嶺表錄》云：其竹枝上刺，南人呼為箣。自根橫生，枝條展轉如織，雖野火焚燒，只燎細枝嫩條。其筍叢生，轉復牢密。邕州舊以為城，蠻蜒來侵，竟不能入。）
羅浮筍。（羅浮山，貞元中，有人遊第十三嶺，見巨竹，有三十九節，二丈餘圍，筍甚粗直。）
雲丘帝筍。（《竹譜》雲，帝陵上所生，竹一節可以為船。筍大如本。）
扁竹筍。（匡廬山中多，其筍初冒土便扁薄。及成竹，扁而長。今諸山中是處皆有之。）
箖箊筍。（左思《吳都賦》曰：「竹則篔簹箖箊。」今詳其筍可食。）
𥱈筒筍。（見《吳都賦》。吳越有之，筍可食。）
𥶆簣竹筍。（竹節疏而筍可食也。）
篻竹筍。（其竹實中，𥳞屬，見《吳都賦》中。筍堅大可食。篻出韶州，徑五六寸，中為弓弩。筍堪食，自秋生至於冬末，春即不生矣。）
䈥竹筍。（《天台圖經》云：「五縣皆有。」言其竹韌也。日南、九真炙生，可作彈弓弦也。）
服傷筍。（竹大者五六寸圍。長二丈，其中實滿。筍至四月以後方出，味甚美。）
狗竹筍。（寧海以來多，三寸圍，節間有毛。筍三月生，可食。諸邑皆有之。）
筀竹筍。（今春二月已去，吳越多生。）
扶竹筍。（今武林山西，舊謂雙竹院中所產。修篁嫩篠，皆對抽並胤。相傳雲，茲竹自永泰以來有之，馮翊嚴諸為其記。王子敬《竹譜》云：「會稽箭竹，錢塘扶竹。」蓋此雙竹即扶竹也。譬猶東之地產桑，兩兩並生，謂之扶桑矣。今詳是竹為筍，便有合歡貌並出。愚曾著《扶竹賦》。）
慈竹筍。（四月生，江南人多以灰煮食之。其為竹也，內實而節疏，性弱而可代藤用，其形緊而細。又蘄黃生叢竹，一叢數竿。筍不外迸，只向裏生，如多，只可刪科內。五六月長筍，明年方成竹。其筍不堪食。）
玳瑁竹筍。（薛翊《異物志》曰：「弓竹似䈥藤，斑駁如玳瑁。」其筍脫殼而微有斑紋也。）
龍牙竹筍。（出永嘉大羅山。其竹長四五尺，稀節。人取必有大風雨雷電，人下山則止。近故節惠公令取種，遇風而止。其筍則春二月生也。）
棘竹筍。（《竹譜》曰，其筍味肥，食之落人鬢髮。）
𥭕竹筍。（《齊民要術》云：「筍無味。」）
雞脛竹筍。（食之肥美。）
檳榔竹筍。（見杜台卿《淮賦》。）
毛竹筍。（出武陵洞口，人斫竹隨生。土俗雲，仙人入洞，故生此竹，以隔浮世也。）
篁竹筍。（疑其狀類字，或是䇘竹，筍皆無味。）
由梧竹筍。（《南方草木狀》云：由梧竹，民間種之，長百尺，徑一尺八九寸。交趾人作屋柱。筍澀不可食。）
方竹筍。（出澧州西遊川鐵冶辰山之陽。其筍莖方二寸以來，彼邦人多為台卓衣架等。其筍硬不堪食。其竹節平，其性堅，其心實。）
丹竹筍。（出道州瀧中峭壁之上。竹每節可一丈，或八尺，徑不大，嫋嫋搖空，粉節上似有丹色，心空肉薄。舟人多劈為百丈節繂。）
毛斑竹筍。（出蘄州。初伐竹即無斑，以灰汁洗之即斑見。彼人多作簾席或笛管。筍絕不堪食，與二妃祠者不同矣。）
沙麻竹筍。（《南粵志》中，此竹人削為弓，弓似弩也。或曰蘇麻竹，或雲粗麻竹。此疑與斯摩同耳。若斯摩筍，一人只可擔兩莖耳。亦堪為筍笴。）
白竹筍。（連州抱腹山多生此竹，莖徑白，節心少許綠。彼土人出筍之後，落籜撒梢，時采此竹，以灰煮水浸，作竹布鞋，或捶一節作帚，謂曰竹拂。若貢布一匹，只重數兩也。）
匾竹筍。（出廬山。莖扁。傳雲，釋惠遠使鬼神，號辟蛇行者，撚此竹為匾竹。筍出皆扁，堪食之。）
拂雲帚竹筍。（出廬山。莖大如指，竹杪細葉，密翠如帚。彼人采為方物贈人，謂之拂雲帚，竹纖長也。）
雙梢竹筍。（出九疑山第二重麓臺側。筍長獨莖，及生枝葉，即分為兩梢。葉密而細，亦謂為合歡竹，與象扶桑者少同。）
箖竹筍。（出襄州臥龍山諸葛亮祠中。筍堪食，甚美。漸長，長百尺，只梢上有葉。土人作幡竿承落。）
木竹筍。（韶州多生，成竹一莖，如萬歲藤，一節長四尺，無花而實，實如草豆蔻，土人鹽之為果實。筍初生時，礧磈然不堪食，與今吳會間木竹筍，一如筍食美而甘，味不同。）
水竹筍。（出黔南管內或岩下潭水中生。其筍隨水深淺以成節，若深一丈，則筍出水面為一節，蠻蜒採取以為食。）
古散竹筍。（節似馬鞭，葉似桐樹而小，皮似栟櫚柔韌。筍亦堪食。）
秋蘆竹筍。（其竹似蘆，身如荻蔗，冬天不凋，插枝如生。筍可食也。）
鶴膝竹筍。（竹狀，節下大小似苦竹，而閩中土人呼為捶竹。亦堪作拄杖。詳此同筇竹也。筍可食。）
石𥷊竹筍。（一名篻簩，生閩中。竹似石而小。《吳都賦》曰：「篻簩有叢。」筍可食也。）
合歡竹筍，（出南嶽下諸州山溪間，郴州最多。其筍初生，合歡形勢，及成竹也，或三莖合，或兩莖合。斷其間，有竅。竹皮或斑點紋。僧斷作針筒用也。）
紫竹筍。（成都府人家庭心多，苞叢而生，其色沉紫可愛。抽筍且稀，心實。筍不宜食。）
月竹筍。（竹狀輕短，叢生，每月抽筍，謂之月竹筍，如箭竹萌，人不食也。）
三棱竹筍。（其狀若棕櫚葉，莖柄三脊然。筍細初抽，川中人家，竹林中忽有，雲吉兆也。）
李績《本草》云：「竹筍，味甘，無毒，主消渴，利水道，益氣，可久食。」又陳藏器云：「諸筍皆發冷血及氣，不如苦筍不發病。」今詳諸說，皆冷，久食亦發風。
苦筍冷，毒尤甚。陳說非也。以親驗為證，諸筍以豉汁漬之，能解酒毒。又《本草》云：「淡竹葉，味辛平，大寒，主胸中痰熱咳逆上氣。」又：「堇竹、吹苦竹、淡竹、甘竹葉，又實中竹，並以筍為佳。」是知筍食去前病，當葉根茹一半明矣。若丹石熱渴，煮淡竹根汁以療之。筍汁亦可除丹砂毒。噦嘔、逆氣、鬼氣，可取筍中酒服之，謂糟中筍節中水也，最止小兒嘔吐。又，食𥴼桂等筍，或中𥴼桂之刺毒發，唯草犀根能療之。草犀解諸毒，生嶺南及睦、婺、洪、饒間。生苗高二三尺，獨莖，對葉，根如細辛，生研服之，以功如犀，故名草犀。陳藏器雲也。次則麻油、薑，皆殺筍毒。凡食筍之要，譬若治藥，修煉得門則益人，反是則損。采筍之法，可避露日出後，掘深土取之，半折取鞭根，旋得投密竹器中，以油單覆之。勿令見風，風吹旋堅。以巾紛拭土。又不宜見水。含殼沸湯瀹之，煮宜久。（按：煮筍實，可一周時已熟，或見生，水還重煮一周時。）
驗知筍不可生，生必損人。苦筍最宜久，甘筍出湯後去殼，澄煮筍汁為羹茹，味全加美，然後始可與語為食筍者矣。此外不足筭也。不然，蒸最美味全，煻灰中煨後，入五味，尤佳。
采筍一日曰蔫，二日曰箊。見風觸則本堅，入浸水則肉硬，脫殼煮則失味，生著刃則失柔，采而停久非鮮也，盛而苦風非藏也，揀之脫殼非治也，淨之入水非洗也，蒸煮不久非食也。筍萌之味，或甘，或苦。甘則脾藏食，苦則肝藏食。原其木性實酸，蓋本性也。食甘多則損脾而逆胃，何耶？竹實少陽之氣，終克於脾土也。食苦多則補肝而助膽，何耶？與肝同類木也。二味都利大小腸。
民間有煮苦筍，才入出水，自貽伊毒，竹肉一周時，臨熟為水濺食，可以皮膚爆裂。苦筍與竹，實同氣而降一等也。一說滑利大腸，無益於肺也。俗或謂之刮腸篦是也。凡物過度而食，益少而損多，豈止筍耶！殺筍之毒，吳蜀薑、麻油。如竹叢欲敗，以油滓沃，明年則凋疏矣。
菹法：《周禮》云：「如豆之實，筍菹魚醢。」註：「，箭萌；筍，竹萌。」今詳鄭注，不言菹法，如南人筍笴是也，此久藏法。鹽出水後，加鹽、糯米粥藏，可以過暑月，到無筍時食。暴藏或鹽酢而已，如蒲菹亦爾。古加於豆籩中，以享賓客，用薦鬼神也。
鮓法：煮用鹽、米粥藏之，加以椒辛物，或炒熟油藏為醢，食極美矣。
藏法：《食經》云：淡竹安鹽中一宿，煮糠令冷，藏之，再出別煮糠，加鹽藏之，五日可食。
生藏法：將陶器一口可受一石者，選肥筍覆之，密泥塞之，勿令風入，到無筍時揭器，則宛轉器中，取其弱處剪之，勿令見風，入湯便瀹後方脫皮。一將筍截其尖銳，用鹽湯煮之，停冷入瓶，用前冷鹽湯同封瓶口，令密後沉於井底，至九月，井水暖，早取出，如生，五味治之而食。
乾法：將大筍生去尖銳頭中折之，多鹽漬，停久曝乾。用時，久浸易水而漬，作羹如新筍也。
脯法：作熟脯，捶碎薑酢漬之，火焙燥後，盎中藏，無令風犯。
會稽箭筍乾法：多將小筍蒸後，以鹽酢焙乾。凡筍宜蒸味全，今越箭乾為美啖也。
結筍乾法：秦隴以來，出筍纖長，土人用土鹽鹽乾結之，市於山東道，浸而為臛菜，甚美。
取麻法：南方作績、作扇、作鞋，取篁竹、麻竹，當其正月，新竹上表，獨是筍下已成竹，逐節斷重，重起已，入湯煮。柔韌作績，纖疏作鞋，隨意可也。
竹之與筍，蓋草木中之殊名，親屬一物，則其根葉密而堅，其莖心空而直，其枝背戾而嫋，其葉玲瓏而繁，貞而不剛，柔而不屈，居天下之大端，貫四時而不易葉，蓋得氣之本也。是故君子愛之。壯者謂之竹，弱者謂之筍，厥譬母子焉，少慕長焉，言其濟人之利博矣。歷代文士名而誌之，久則滋蔓，以廣於後：神農、周成王、周公、尹吉甫、子夏、莊周、列禦寇、漢高祖、東方朔、張平子、馬援、漢樂安相李尤、魏侍中王粲、王子年、晉潘嶽、左太衝、王宣、葛洪、陸雲、丘道護、吳孟宗、王彪之、郭璞、劉殷、丁固、木玄虛、江逌、戴凱之、劉虛哲、沈道虔、何隨、齊陳後、明僧紹、王儉、梁簡文帝、劉孝綽、範元琰、梁元帝、宗懍、陳江總、陰鏗、蕭大圜、杜台卿、北齊蕭愨、唐楊師道、李淳風、道士吳筠、段成式、白居易、陳藏器、釋誌徹、陸龜蒙、劉恂、夏侯彪之、沈如琢、梁高祖、林璟、何光遠、程崇雅、範旻。
《神農本經》中，竹筍味甘主疾等。唐李英公《本草》同而廣。今詳神農作《本經》，非也。三五之世，樸略之風，史氏不繁，紀錄無見，斯實後醫工知草木之性，託名炎帝耳。
周成王將崩，命召畢率諸侯相康王，作《顧命》篇云：「敷重筍席（玄粉純，席仍幾）」，孔註：「箬竹，雲私宴之坐，故席機質飾也。」說筍席者多，或雲以箬竹為席。今詳箬竹，筍新成，豈堪起而為篾，非篾安能織席？此恐不然，知用筍皮殼破而編簟也。故《尚書正義》雲「取筍竹之皮以為席」是也。其《正義》中不取筍皮，皮短，故連言「筍竹之皮」，即筍成竹時，其皮長而勁，可破織席明矣。若取箬竹破以為篾而織者，即同前篾席也。今尚質，取筍皮織也。一雲如取長節筍新成竹者起皮，亦通。而織但弱脆耳，亦異前篾席。此合質素之義也。
周公作《周禮》云：「加豆之實，筍菹魚醢。」鄭玄註：「凡菹、醢皆以氣味相成。其狀未聞。」「菭菹雁醢」註：「菭，箭萌。」
尹吉甫作《韓奕》詩，以美宣王能錫命諸侯。其三章：「韓侯出祖，顯父餞之，曰清酒百壺。其殽維何炰鱉鮮魚。其蔌維何維筍及蒲。」
子夏作《爾雅》云：「筍，竹萌」；「䈚，箭萌」等。按張揖諸儒說，周公作《釋詁》以訓成王。一雲子夏作《釋訓》，叔孫通作《釋言》。今雲皆子夏作前三篇，後諸篇續加，糅罔知也。如言昌斀，豈可新製？禮以諱事鬼神，自犯父名而能訓子侄耶？《金縢》雲「惟爾元孫某」，不言發是也。郭璞云：興於中古而注。張仲，周宣王時賢臣，自為函矢。陸羽說茶，引《釋草》而列周公，非也。今筍列子夏，亦未全是。不知《釋草、木》何人作，且引卜商為是。
莊子說：「萬物皆出於機，皆入於機。」一氣萬形有變化雲，為死生互質者也。故曰：「羊奚比乎不筍，久竹生青寧。」《列子》云：「羊奚比生乎不筍，久竹生青寧。」文意同《莊子》。
漢高祖為亭長，乃以竹皮為冠，令求盜卒往薛縣治冠。應劭註：以竹始生皮作冠，今鵲尾冠是也。薛，魯國縣，有竹冠師，故高祖令往修治舊冠也。賤時冠之，及貴常冠，所謂劉氏冠是也。
東方朔著《神異經》，記周巡天下所見，《山海經》所不載者，列之；雖有而不論者，亦列之。說「𥫴竹可以為船，其子美，煮而食之，可以亡創厲。」張茂先註：「子，筍也。惡厲，創也。」
張平子作《南都賦》，述南陽，光武舊都也，云：「春卵夏筍，秋韭冬菁。」
東漢馬援至荔浦，見冬苞筍，上言《禹貢》「厥包橘柚」，疑謂是也。漢樂安相李尤，字伯仁，作《七疑》云：「橙醢筍菹。」魏侍中王粲作釋云：「越紵涼拘，全筍菹菁。」
王子年《拾遺記》云：「蓬萊山有浮筠之簳，葉青莖紫，子大如珠，有青鸞棲其上。下有沙礪，細如粉，暴風至，竹條翻起，拂細沙如雲霧。仙者來觀而戲焉，風吹竹折，如鍾磬之音。」竹既如彼，今詳萌謂仙筍矣。
潘嶽為河陽懷令，頻宰三邑，勤於政績，為尚書郎廷尉評免官，作《閑居賦》云：「青筍紫薑。」按筍不過縹綠，賦言青筍，今是處竹萌，多作青綠色，非青碧色也。
左太衝《吳都賦》云：「苞竹抽節，往往縈結。」註：「苞謂筍，苞皮抽節，謂長也。」王宣居宇堂前，有筍兩莖，一日盜折而亡，宣顧而不言。
葛洪云：「吳景帝時，戍將廣陵發一塚，有人體如生人，共輿出，死人懷中，頹然出筍。」
陸雲，字士龍，為性喜笑，《笑林》云：「漢人有適吳，吳人設筍。問是何物，語曰：『竹也。』歸煮其床簀而不熟，乃謂其妻曰：『吳人幹轆，欺我如此！』」
丘道護誄龐道士曇諦曰：「梨柚薦甘，蒲筍為蔌。」
孟宗，字恭武，江夏人。為性至孝，從李肅學。其母為作厚褥大被，人問其母，曰：「小兒無德致客，學者多貪，故與為廣被，庶可氣類相接，讀書不懈。」及長，為朱據軍吏，將母在營，既不得志，遇夜雨屋漏，因泣以謝母，母勉之。遷吳縣令，在官得物，未寄母不先食。及母卒，母性嗜筍，冬節將至，宗乃入林哀泣，筍為之生，得以供祭。
王彪之作《閩中賦》曰：「竹則苞，甜亦苦。」「縹箭班弓，員當函矢。桃枝育蟲，緗箬素筍，彤竿綠筒。」
郭璞，字景純，博物多識，世謂無比，作《爾雅》：「䈚，箭萌」。注云：「筍，《周禮》：『䈚葅雁醢。』」又作「薍，其萌虇」注云：「今江東呼蘆筍為虇。」虇，音繾綣之綣。
晉劉殷，年甫九歲，孝性自然。為曾祖母冬思筍，殷泣而獲，供饋焉。
丁固仕吳，性敦孝敬。母嘗思筍，因遂泣竹生筍。母子俱大賢，位至封公，貴極人望。
木玄虛著《四明山記》云：「雪竇山北，岩生石乳，其峰非人可升，有毛竹銀筍。」詳其毛竹自生毛筍，若銀筍，即銀礦如筍然。如池州山穴，曾有懸囚人下窺至百餘尋，後見洞明煥，遂手搴之得三數莖。疑是此耶？或雲，毛竹筍白如銀，未詳。
江逌作《竹賦》云：「望春擢筍，應秋發堅。」
戴凱之作《竹譜》，搜括竹類，言有六十一焉。筍類附在此也。又雲䈄𥳔竹，大如腳指，蟲食其筍，皮類繡，甚可愛。
宋劉虛哲，性孝謹，母疾篤，禱祈備遍，夢一黃衣翁曰：「汝可取南山竹筍食之，病立瘥。」驚覺，俱依夢采南山竹筍，饋母食之，病癒。
宋沈道虔，人有拔屋後筍，令人止之曰：「惜此筍欲成林，更有佳者相與。」乃令人買大筍送與之。
何隨《華陽國志》云：「人有盜其園筍，隨見，挈屐而歸，恐盜者見也。」
齊孝宣陳皇后，性嗜筍、鴨卵。永明九年，詔太廟祭後，薦筍、鴨卵雲。齊王儉贈高士宗測蒲褥筍席。
齊明僧紹，字真承，隱江東攝山。齊太祖謂其弟慶符曰：「卿兄高尚，朕雖不相接，時通夢中焉。」遺紹竹根如意、筍籜冠。太祖聞紹出遊定林寺，囑沙門僧遠欲相接，竟不諧。永明中，徵不就而卒。
梁簡文帝《七勵》云：「澄瓊漿之素色，雜金筍之甘緌。」又《春晚賦》云：「望初篁之傍嶺，愛新荷之發池。」
梁劉孝綽《謝建安王餉米等啟》：「傳教李孟孫宣教旨，垂賜米、酒、瓜、筍、菹、脯、鮓、茗，至味芳雲，杜潭抽節。」等。
範元琰家有竹圃，每見人盜筍，苦於過溝。元琰伐樹為橋，與盜者過。盜人感其情，而息意不盜。
梁元帝賦《得竹詩》曰：「作龍遷葛水，為馬向并州。柯亭臨絕澗，桃枝夾細流。冠學芙蓉勢，花堪威鳳遊。」略諸句。「冠學芙蓉勢」，亦筍皮冠也。
梁宗懍作《荊楚歲時記》云：「五月，民並斷竹筍為粽，揀葉插頭，五絲係臂，謂為長命縷。」
陳江總《歲暮還宅詩》云：「悒然想泉石，驅駕出中台。玩竹春前筍，驚花雪後梅。」
陳陰鏗侍宴，賦《得竹詩》曰：「夾池一叢竹，青翠不驚寒。葉醞宜城酒，皮裁薛縣冠。」今詳陰鏗用漢高祖往薛縣治筍殼冠也。
隋蕭大圜《竹花賦》云：「洛下七賢，湘中二女，傾翠蓋之踟躇，泛蓮洲之容與。倜儻傲人，便娟笑語。拊嫩筍以含啼，顧貞筠而命醑。」
杜台卿作《淮賦》云：「綠筒縹箭，罕節疏目。檳榔之筍，盛冬所育。」
北齊蕭愨作《春庭晚望詩》曰：「春庭聊縱望，春台自相隱。窗梅落晚花，池竹間初筍。泉鳴知水急，雲來覺山近。不愁花不飛，只畏花飛盡。」
唐楊師道《春朝閑步詩》：「偃沐乘閑豫，清晨步北林。池塘藉芳草，蘭蕙襲幽衿。霧中分曉日，花裏叫春禽。野徑香恆滿，山階筍屢侵。何須命輕蓋，桃李自成陰。」
唐李淳風撰《占夢書》云：「夢折筍，得財象也。夢竹生筍者，欲有子息也。」或雲周公占夢。按《周禮》說六夢外，故無委曲而言。今言李淳風，亦恐非也。何則？言詞淺近，妄說《周禮》之名，此且附李下耳。
道士吳筠著《竹賦》云：「一筍明其胤嗣，三節獲乎嬰兒。」
段成式者，唐相文昌之子，著《酉陽雜俎》云：「張芬曾為南康行軍，曲藝過人，力舉七尺碑，趡鞠高過半塔，彈力五斗。常揀向陽巨筍，纖以籠之，隨長以土培之，常留寸許。度計高四尺數，長久方除籠伐之，一尺十節，其色如金塗壁，方長彈子，作天下太平字。」
唐白樂天作《筍歌》：「布在華裔。」
唐陳藏器明草木性，《本草》拾神農、陶弘景、李世績之遺，事多說筍，療治發害之性也。
釋志徹，會昌年中，於上元縣瓦官閣南，有雙籠閉之，忘記歲月。及詔拆浮圖開之，徹得筍筆（一作筴）千餘，頭中藏者，則《大業拾遺》稿也。
唐僖宗朝，陸龜蒙處士隱蘇臺甫里村，亦號甫里先生。著《筍賦》云：「洪殺靡定，方圓不均。」自注曰：「南方有方竹。」今澧州遊川鐵冶多方竹，竹內實微通，心若釵股許。筍可食，亦實。湘川人取竹作床椅，有四棱，上穿孔入當耳。
劉恂，唐昭宗朝，出為廣州司馬。官滿，上京擾攘，遂居南海。作《嶺表錄》云：「邕溪箣筍」，「交廣挲摩筍」。
唐夏侯彪之上新繁令，問里胥曰：「竹筍一錢幾莖？」對曰：「五莖。」取十千買五萬莖，謂之曰：「吾未要，且寄林中養之。」至秋竹成，一竿十丈，遂成五十萬。貪猥不道，皆此類也。
沈如琢，成都人，有孝行。母患渴，非時思桑椹，苦求不遂。家東一樹生，摘以奉母，母渴愈。及亡，負土成墳，廬於側。白鵠二，棲於廬。冬，筍抽十莖。天寶二年，詔旌表。
朱梁高祖開平二年冬，商州進筍，以為瑞品，詔賜太守幣帛。林諝著《閩中記》，述風土，所生竹二十許類，筍附而雲。
何光遠作《廣政錄》，記孟氏有蜀時，翰林學士徐光溥、劉侍郎羲度分直，忽睹庭中筍迸出，徐因題之。劉性多譏誚，徐托土本是蜀人。徐詩曰：「迸出班犀數十株，更添幽景向蓬壺。出來似有淩雲勢，用作丹梯得也無。」劉詩曰：「徐徐出土非人種，枝葉難投日月壺。為是因緣生此地，從他長養譬如無。」二學士從茲不睦。
程崇雅者，遂州蓬山縣人，有孝譽。母患，冬月思筍，焚香入林中哭泣，感生大筍數株。
範旻著《邕管記》，有鹿頭筍，諸色筍名類甚多，不能備述其名。
凡草木受陰陽之氣，從元化之主，苟無範圍，何大鈞鑄形而相肖。故云：木實從核，以求其種（柤為梨屬，枳為橘屬）；草荂從秀，以求其鬼（葦鬼苕）。竹之鬼節種（同蔗屬也）。厥性弱於木，而強於草，知非木，實草木中之別類。故《爾雅》曰：「如竹箭曰苞」（見《釋木》也），「篠箭」（見《釋草》也）亦言菜（筍為人之所採取也）。
民間說，竹有生日，即五月十三日也。移竹栽取，宜此日。或陰雨，土虛鞭行，明年筍萌交出。偷筍，閭閻人隔垣籬，必埋貓於家牆下，明年筍迸過矣。
筍皮扇，今江東人取苦竹筍皮，厚可三分，磔開一尺五寸，杉木為柄，漆紙飾緣內，書畫適意，止不受彩耳。筍皮，僧家多取苦筍殼，裁為鞋屐中屜，可隔足汗耳。
昔王子猷暫寄人家，便令種竹。或問：「暫居何煩？」子猷笑曰：「何可一日無此君！」後代人謂竹都為「此君」。今作譜者，可命筍為「此君」之子也。
吾儕中有利口薄徒，喜詆訶賢達，曰：「汝是玉，吾見汝作石時；汝是竹，吾見汝作筍時。」
俗聞呼筍為龍孫，若然者，龍未聞化竹；竹化為龍，豈宜言龍孫？今詳理，實竹為龍，龍且不生筍，故嘉言巧論呼為龍孫耳。
或問，筍有五色章采否？對曰：江東黃筀《閑居賦》有青筍；《閩中賦》有素筍、赤筍；錢塘多紫桂筍；自餘班狸緗縹不可勝言，大約不過青綠色。
《本草》：木性、甲乙氣。
愚著《物類相感志》，常寄書問天目舊友，問山中所出。伊僧嗜筍，卻回詩云：「山中人事違，天眼中修定（天目一名天眼）。我本無根株，只將筍為命。」
諺曰：「臘月煮筍羹，大人道便是。」昔有新婦，不得舅姑意，凡所須索，必背時而逆意。其婦善承，須不違，所要皆巧圖，與夫求變而付，舅姑無以取責。姑一日歲暮而索筍羹，婦答即煮供上。妯娌問之曰：「今臘月中，何處求筍？」婦曰：「且應為貴，以順攘逆責耳。其實何處求筍。」姑聞而後悔，倍憐新婦。故又諺曰：「恭敬不如從命，受訓莫如從順。」

