兩觀天顏，一榮也；臚傳天陛，二榮也；御宴賜花，都人歎美，三榮也；布衣而入，綠袍而出，四榮也；親老有喜，足慰倚門之望，五榮也。
正月二十五日，午間鎖院。至晚，宣押省試官入院。試前一日，省試院引保，或不用親臨，祇貢之書鋪。書鋪納卷，鋪例五千，自裝界卷子與之，或衹二千，無定價，過此無害也。宗子又有一宗，文字頗多，非四千不可。特奏名納卷，亦三千。二月初一、初二、初三日，引試詩賦人。
初五、初六、初七日，引試經義人。初九、初十、十一日，引試宗室，鎖廳應舉人。別試所則又遲經義場一日，乃初六、初七、初八日也。十三、十四日，引試取應宗子。
混經、賦為一場。省試案子不得以方州移動。〈（挾書傳義，皆所不可。）〉
卷中自有第幾幕印子收納，士人自書治經、鄉貫、姓名、押字於曆上。若昏黑，曆子收去，無曆可書，大有利害。
試前數日，書鋪告報，士人請號。〈（納卷鋪例五千，因鋪家卷子兼得，御試須知一本。）〉禮部給正奏注進士號，次日給特奏名及四川進士三色宗子號。書鋪知委體例，〈（二百錢與之，索添，不過三百。）〉請號之日，士人天未明到書鋪，黎明而衤固幕入都，書鋪引入，尚書、宰執據案坐於庭中，設桌子及曆於吏部。依省榜次第喚姓名而前，逐人自書姓名、押字於曆記，則得號一枚。吏既與之號，則唱而戒之曰：「牢收號，入殿不得唐突。」號以白紙半片為之，有字數行，尚書侍郎、郎中皆銜押字，及有中官某人監集英殿門。試日以其號照入殿門，一失其號，則不得入矣。
廷試之日，士人由和寧門入，徐行，執號樂衛士收數，成行而入，至集英殿門外，中官展視而收之。殿外掛混圖於露天，甚高。良久，天大明，瞭然分明，知位次，士人聚於殿門外。待百官常朝畢，方引士人進拜，列於殿下，宰臣進題，上覽焉。天子臨軒，天顏可瞻。起居讚曰：「省元某人以下躬拜，再拜。」又躬身而退。各依坐圖行列而坐，每位有牌一枚，長三尺，冪以白紙，已書某人某鄉貫，或東西廊第幾人，不得移動及汙損。坐定，中官行散御題，士人皆以御題錄於卷頭草紙上，以黃紗袋子垂係於項上，若有損汙，謂之不恭，納卷所不收受。散題後，駕已興，入內進膳，賜食於士子。
太學饅頭一枚羊肉泡飯一盞。
食畢，不見賜。謝恩或要登東作，旋則抱牌，卷卷子而往。衛士相引，而出亦不甚遠。既坐，而試不得，與鄰座說話。中官、從官雜處，董之宰執巡行至申時，天子復臨軒，納卷於殿廷。東廡階下之幕中，一中官監視收其牌及御題卷子，亦不容人臨時於納處展視。若至昏時，則見有傳者云：「已不在黃甲矣。」士人每出一門，必書姓名於門東，曆四門，皆書姓名、押字。出時無號無人，押行亦不待人齊出。
皇帝御集英殿，唱名非有他殿，祇掛集英殿牌於殿前，特奏唱名則於數日之後。先唱名數日，書鋪又告報請號，禮部又散號，一如廷試給號之禮。又得子視之，乃前日所收之舊號也。但於其上用紅印書入集英殿試訖，中官姓名押小字一行耳。仍戒曰：「牢收號，入殿不得唐突。」書鋪告報之人又有所求，先量支少金與之，不待開口。
唱名之日，亦由和寧門而入。身襴袍而足亦穿靴，列行舉號。數人收號，一如廷試之日。候常朝畢，讚者引入廷下，再拜。
皇帝臨軒，宰臣進三名卷子，讀於御案前。用牙篦點讀畢，宰執拱立，列於上前，閤門立於御案之西向。宰執先於御案前拆視姓名，則曰「某人」，閤門則承之，以傳於階下衛士，凡六七人皆齊其聲，傳其名而呼之，謂之「臚傳」，亦謂「繞殿雷」也。凡呼而唱者三四聲，士人方從眾中出應。衛士夾而翼之，問以鄉貫父名，翼至廷下，對玉墀直躬未拜。廷上問以鄉貫父名，衛士則以對。對畢，過軒下少立，就甲入次，其榮在此也。非特名登天府，先代祖父之名，達於聖聽矣。待一甲畢，則往兩廊角取敕黃而執之。甲內人齊，則廷上呼謝恩，士人廷下立，躬身再拜而退，立於軒下。狀元則便獨班謝恩，不待甲內齊也。自第二名、第三名為一班，便賜食，相身為袍，各設位，賦詩以答皇恩。第四名至第十名終為一班，第二甲、全甲為一班，謝恩了，皆手執敕黃而立。敕黃用麻紙兩副連粘，大書某人等宜唱某等科第。
狀元至第二甲終，皆曰「宜賜進士及第」。第三甲、第四甲終，皆曰「宜賜進士出身」。第五甲則曰「宜賜同進士出身」。
敕黃可漏子又長於敕黃一尺，唱第二甲盡，駕興，入內進膳。須臾，賜進士食三品：
赤焦肉餅二枚，天花餅二枚〈（祇是素餅）〉，羊肉飯一盂〈（並羊羹飯，內有蕩粉，皆三品餅）〉。
上方起，衛士已將下三甲名字來，排當士人。兩衛士管一紙，一紙書十五人名字，皆先自喚集，排當資次，仍問鄉貫父名。審畢，候上復出，殿上一呼某人，則衛士已夾其人而進於前。駢貫而進，亦候一甲齊方拜謝恩，授黃敕。有恩例升甲人，則當殿上宣示上旨〈（某）〉人有〈（某）〉恩，合升一甲末。所以方走唱名之人，雖有恩例，亦不可自升甲。蓋升甲人麵授上旨，當殿謝恩故也。若無升甲恩之人，不入赴唱名。傳者曰：「待二年外方許到卻。」唱至第五甲，上亦入少憩。頃之傳出，唱第五甲畢，士人皆執敕黃再拜，殿上傳曰：「賜進士袍笏。」袍笏積於殿外之兩南廡下，士人出殿門，於上廊爭取之，往往皆不暇脫白襴，而便就加綠袍於其上。其所賜：
淡黃絹衫一領〈（袖如綠袍之寬大）〉，淡黃絹帶一條，綠羅公服一領，笏一面
士人披衫係帶未畢，則殿上催謝恩。謝恩罷，拜而出，紫綠相間，環堵可觀。紫袍牙笏，以取左宗子拜所賜也。擁而趨出門頭，亦不待書名字。蓋前日秀才，今日官人。五榮之中，此屬其最。唱名時不可一聞姓名，遽然而出，尤當詳緩之為佳。唱畢既出，至大門外，人備車馬以須其出者十有五六。若自有車馬，雖不用支散，然群不逞隨之，嗬殿元者數十為隊，所費亦不貲。不若祇行出內門前茶店中，待其人散，徐行歸耳。狀元、榜眼、探花須皆上馬，蓋臨安府自備馬以待之也。
狀元一出，都人爭看如麻。第二、第三名亦呼「狀元」。是日迎出，便入局，局以別試所為之，謂之「三狀元局」，中謂之「期集所」。大魁入局，便差局中職事，一一由狀元點差牒請：
糾彈箋表小錄掌儀客司計掌器掌酒果監門。
多者至五六十員，少者亦不下四十員。視事官送牒，例皆二十。初第人多喜入局得陪侍。三狀元與諸同年款密，他日仕途相遇，便為傾蓋。常例五日一會食，否則日中有酒杯、點心、果子二色。局中職事官雖多，入局而食者常半之，食罷，出入無妨。三狀元常宿於局中，不可出，宿於外月餘而罷局。凡預局中執職事官員，納小錄題名錢，非職事官須納錢五千，而後得小錄題名一本。
狀元入局之初，依全賜錢一千七百貫。及諸公納到助小錄錢，亦一千三百貫有奇。
三狀元入局五日，職事官入局，局中以職事官名申臺部，十日後正謝。
正謝日係太史臺擇日，亦謂之門謝禮。用箋表皇帝及東宮，牒表隔日計會，閤門通進。表中止用三狀元名銜，正特奏同日而謝。是日亦由和寧門而入，在常朝殿門外北面天顏，讚者引唱，
躬拜，再拜而退。門外有立仗馬及衛士等，衛士唱喏畢，馬退，士人方列班而拜，拜君之門而已。越二日，拜黃甲於貢院。
黃甲者，由省中降下。唱名既畢，省中以其所升甲之人附於甲末，用黃紙以書之，故謂之「黃甲」。是日，貢院設香案於廷下，狀元引五甲內士人拜香案，禮部亦遣官來讚導，置黃於案上，望闕拜。拜畢，士人列兩廊，四十以上東廊，四十以下西廊。其日擇一人最年高者上堂，大魁拜之，年高者答拜。又擇一人最少者上堂，拜大魁，大魁亦答拜而退。吏人以紙筆請各書姓名，依黃甲排次，匠者鐫於題名石。是日謂之敘同年、拜黃甲也，特奏不得與焉。越四五日，鄉人之官於朝者為鄉會，以待鄉中之新第者。
越三日，赴國子監謁謝先聖先師，祭。前三日狀元點差職事官十四員。臨禮官彈壓職事之不恭者。奉禮官跪於先聖先師座前，奉幣，進之於獻官，太官酌酒以進之於上三獻官。
太祝讀祝。分獻官十員，分獻於十哲及兩廊賢人，一人分獻五位，每位皆三拜。搢笏興伏拜起，皆讚者導之。禮畢而班退，讚者皆太常寺差來。
越三日，局中職事官下湖運司，做二大舟，局中連三狀元凡七八十人，分坐於兩舟。酒數行，借張侯之真珠園散步，侯家亦有饋焉，其例也。薄暮艤舟於玉壺園而竟席。
書鋪告示，越十日，引正奏名黃甲士人射。上自按試於講武殿。
次日，賜聞喜宴於貢院。齊而後，押宴官率官屬及進士列拜於廷下，麵闕設香案，侍從及貼職官皆與焉。凡拜五，舞蹈，其節有四，共十拜也。拜訖，正奏各坐於東廊，特奏各坐於西廊，立亦如之。
小黑桌子，坐，則青墊果子人各四器，望果一器，望花一朵，醯醢列於前。
初坐，先斟酒，三行，不下食。第三酌下鮮鮓一碟，第四、第五皆有食以配酒，五行而中歇。
人賜宮花四朵，簪於襆頭上〈（花以羅帛為之）〉，從人下吏皆得賜花。又有例賜冰，再坐，分與士人又到班亭下，再拜謝花，簪而謝之，兼坐帶花，又四杯，而竟席前筵〈（羊牛體、七寶頭羹，並皆奇品）〉。
初坐則以銀臺盞酌，再坐則易以銀卮。
共九行，而飯則粟米為之，畢宴，不用謝恩。退皆簪花乘馬而歸，都人皆避，以赴御宴回也。
次日，局中自用錢作期集所會，遵前例也，亦七杯，正奏名皆赴焉。亦就貢院為之。越十日集注。是日天拂曉，袍笏書鋪引入部。前數日，部中先榜於闕亭，書鋪錄示新第人，先擇其願授者而書於笏。及入部，郎中坐庭中，以殿榜資次而呼前。廷上唱曰：「某人官人上階。」揖問曰：「願受甚處闕？」對，郎中視簿，合受則揖。廡下書簿中某人願授某州某官闕而退。三狀元皆送闕，不與集注。告敕一道印紙一軸信符一道門謝關子一道常例皆賜御寫經書一軸，或賜御製詩一首〈（臨安府鐫碑表裝，賜宴時，以分賜士人）〉。
