信庵趙葵，南仲忠肅公幼子，意氣豪邁。停濠梁日，有婢與客私，公知之，伺婢夜出，袖劍出帳中，一揮斷之，人頭棄之城溝。辛卯，李全送死，維陽奏功，自三京之役，家居數年。至淳祐癸卯，優詔起復，畀以重任，為參預時，有《奏對日記》。穆陵與之密議儲事，公再三讚決，且云：「如陛下即位，便不是好樣子，尤人所難言也。」除拜右相，葵屢上辭免，而朝旨促赴缺益急。後葵到京，時以宰相須用讀書人劾之，葵已知之矣，乃徑出國門，疾馳而歸，題《南鄉子》壁間云：「束髮領西藩，百萬雄兵掌握間。召至廟堂無一事，遭彈。昨日公卿今日閑。拂曉出長安，莫待西風割面寒。羞見錢塘江上柳，何顏？瘦僕牽驢過遠山。」後有表奏曰：「霍光不學無術，每思張詠之語以懷慚。后稷所讀何書，敢以趙汴之言而自解。」是雖有激而雲，然亦見機而作矣。歸領鄉郡，推心愛民，一鞭不妄施。暇日過嶽麓精舍，舍長劉某年差長，將坐，揖曰：「相公主席。」公搖手曰：「到這裏說甚相公？」竟就賓席，取酒盡歡而去。後居溧陽，己未難作，聞命即出，丙寅時事粗定，告老還鄉，舟未發以書報，鄉人及兩學士友無不歡悅，長沙兒童日呼舞於市曰：「相公歸雲。」冬十月二十六日至齊安，中夕，電光如燭，空中砰然有聲，遂薨。
安子文與楊巨源、李好義合謀誅逆曦，旋殺巨源而專其功。久之，朝廷疑其跋扈，俾帥長沙。子文盡室出蜀，嘗自讚云：「面目鄒搜，行步蠚苴。人言托住半周天，我道一場真戲耍。今日到湖南，又成一話靶。」在長沙計利析秋毫，廳事前豢豕成群，糞穢狼籍，肥腯則烹而賣之，罷鎮捆載歸蜀。厥後，楊九鼎在蜀以刻剝致諸軍之怨，軍士莫簡猖亂殺九鼎，剖其腹，實以金銀曰：「使其貪腹飽飫。」時子文家居，散財給士，生擒莫簡，剖心以祭九鼎，迄再嚴蜀難。
淳祐乙巳正月，劉漢弼正夫由閑卿監擢拜臺臣。先是九月，嵩之自右揆丁父憂優詔起復，蓋援彌遠例也。嵩之朵頤不起，特以葬為辭，逡巡未就闕十一月。徐元傑侍郎因對以起復為非，嵩之憾之，語所厚曰：「吾與徐誼不薄，何不密以啟我？」自是繼有論奏，上意不復向嵩之，臺官彈擊無虛日。未幾，漢弼以腫疾死，杜丞相範繼薨，徐又以伏暑暴卒，物論沸騰，直謂數公皆中毒死，徐則遍體青黑，朝野為之驚駭，堂食無敢下箸者。於是揭榜通衢，重立賞格，移文棘寺，嚴鞫奸凶，然竟莫明所以。已而出太府之幣，畀上腴之田，賜之美諡，以旌其忠焉。嵩之廢浚，苦目疾又久之，疽發背死。嵩之當國一時，正人如杜範、遊侶、劉應起、李韶、趙汝騰等，皆以不合逐去。時喬行簡平章、李宗勉左相、史嵩之右相三相當國，時論謂喬失之泛，李失之狹，史失之專。然宗勉清謹守法，號為賢相。
崔福從趙葵收李全，名重江淮，為人勇悍，喜於生事而無忌憚。陳韡為建康留守，崔為路鈐，奪統製官王明鞍馬。又迫逐總所趙監酒親屬。韡委會廳戒諭，然不悛。值王步帥統師過淮，乞崔福軍前協力，因厚遣之。福遇賊不擊，託言葬女而歸，更不申大閫取旨，主帥亦無如之何。陳以為從本司調遣，而蔑視軍法如此，若不明正典刑，則更相效法，押赴教場處斬。人以為文臣不習邊事，多為武人所輕，陳韡為積忿而發也。殊不思良將難得，為帥閫者當推誠共事，果跋扈淩犯，自當申取朝旨，豈可擅殺。
孟珙號無庵，兄弟中第四，故稱「四孟」。機略沈鷙，世罕能及。嘗攻大金，公統兵四萬，至蔡州滅之，由是威名浸盛，為荊湖制帥。善御眾，得士卒心，輕財結客，對境虛實，莫不周知，外國機要，間探尤密。性好佛，夜則趺坐，召偏裨以下五七十人，施氈褥，俱席地，自上而下各舉一話，或目前事，或市井笑謔事，無不可言者。言有可笑，輒相與大噱，惟不得訐人陰私。於是上下之情無不通者，軍中私密、外間詭詐，皆入其耳。久任邊帥，朝廷賴之。後無疾而逝。兄璩，稱「三孟」，嘗知鄂州，性寬厚。弟十孟，知岳陽，皆然。子之縉，立朝尤有大節。理宗朝稱邊帥者必曰「諸孟」雲。
余玠字乂夫，淳祐三年帥蜀，慷慨自許，創建城壁，修築關隘，增屯堡柵，數年之間，邊塵不驚，浸以驕恣。初，玠之臨遣也，有「挈故地還天子」之語。十年，天子降詔，褒諭玠八年守蜀之功。鄭青山再相，因慫恿其用兵，且以私書與玠云：「老夫祇候此著為退身計。」於是一意出師，至興元無功而還。壬子冬，北兵知其所為，入掠成都，薄嘉定，無禦之者。玠帥蜀罔功，每交結權要及中外用事者，奏牘詞氣悖慢，示敢專制之狀，上意不平之。徐青叟奏云：「余玠不知事君之禮，帥蜀無功，陛下何不出其不意召之？」上不答。一日御筆余玠以本職奏事，庚牌到蜀，而玠以漢中敗績歸。羞愧，飲藥而死。
寶祐甲寅，余晦帥蜀。徐清叟奏云：「朝廷命令不行於西蜀者，十有二年矣。今者天斃此玠，乃祖宗在天之靈，社稷無疆之福，陛下大有為之機也。今乃以素無行檢、輕儇浮薄、不敢任重如晦者當之，臣恐五十四州軍民不特望而輕鄙之，敵國聞之，亦且竊笑中士之無人矣。所有除晦內批，乞賜收回。」御筆責清叟曰： 「數十年來未見執政繳回成命者，卿若固執，則廟堂之間，同列之人，皆有不安。召命已頒，決難反汗。」其後余晦果敗，蜀失紫金山，要地為其城雲。
余晦繼玠為蜀帥，一日，有南水忠者叛，反書聞。王惟忠適留閫，問南永忠何如人，惟忠盛言其勇而義。晦曰：「人言其不可保，有之乎？」惟忠云：「當入狀，以百口保之。」晦即取紙，俾書既畢，探懷以反書示之，愕然。晦謫歸，以王惟忠庇叛事告於朝，遂入大理獄，全臺入晦之狀，殿院陳大方尤主之，惟忠竟斬東市。此事本非其罪，晦懼禍及己，故誣之耳。未幾，大方奉祠歸紹興，得疾，目擊惟忠之為鬼，露頭籲天，謂非所為，聞者嗤之。惟忠與晦俱浙東人，少微賤，晦小名「余再五」，以余天錫之薦為四川制置使。時惟忠為利州安撫，閱除目笑曰：「余再五來也。」晦聞之，故誣奏惟忠。斬於市，血逆流而上，惟忠顏色不變，曰「吾將訴於天，以明此冤也。」
彭大雅字文子，癸卯守重慶。時蜀已殘破，大雅披荊棘冒矢石，築城以守，為蜀根柢。自此支吾二十年，大雅之功也。然取辦峻迫，德之者固多，怨之者亦不少。後謫死，蜀士大夫為之立廟焉。大雅入蜀，曾有《祭諸葛武侯文》云：「大國之臣，不拜小國之卿，大雅今拜矣。拜公以八陣之神圖，拜公以出師之一表，尚饗。」其文甚偉。
趙方，嘉定年間為淮閫，威望表聳，金人相戒不敢犯邊，皆以「趙爺爺」呼之。貌古怪，兩眼高低，一眼觀天，一眼觀地，人皆望而畏之，不敢仰視。一日浴湯，伏事祇窺見一巨蛇蟠於桶中，皆不敢漏泄。一夕更鼓不鳴，詰朝申舉，當更軍人自分必死。及執覆，謂有巨蛇蟠於鼓，故不敢近，以故皆知為蛇之精。鎮邊數年，一塵不驚。兩子六直閣、七直閣，隨侍在淮北，人有「六隻角」、「七隻角」之呼，其威名已遠暢矣。後欲上武當山燒香，上真降筆曰：「襄陽趙方，欲上武當。酆都小卒，不請燒香。」方初登第作尉時，嘗訪辛稼軒，留三日，劇談方略，辛喜之，謂其夫人曰：「近得一佳士，惜無可為贈。」夫人曰：「我有絹十端尚在。」稼軒遂將添作贐儀，且奉以數書，去諸監司覓文字。趙極感之。後辛死，其子遇，趙作荊湖制置，適在幕下僉屬，謂趙以乃父曩疇之故，賜以提挈。不料待之反嚴，無時程督，幾不能堪，至與其母對泣。幸三年官滿，辭趙告歸，趙曰：「且可留一日。」即開宴，請其母夫人同來，樽前語其母子曰：「某三年非待令嗣之薄。吾受先公厚恩，正恐其恃此，不留心職業故爾。今已為經營到諸監司，舉紙七狀皆足，並發放在省部訖。自即當奉少費，請直去改官。」辛母子方感謝無涯。大賢之陶鑄後進，報稱舊恩如此夫。
淳熙年間，鄂州江夏縣尉司都頭楊文，其妻八娘，常行善念。一日，隆興解到城徒二十五人來鄂州，發下尉司楊文收管拘鎖。雄飛者貌魁偉，八娘以為異，待之極厚。楊文出巡捕盜，八娘遂打開索鎖，俾雄飛遂遁，仍與雇舟盤費。雄飛一夜過江，宿於荒沙壩中，夜半見天門大開，車馬往來，心內自喜。至鎮江府，適揚州制司招帳前敢勇軍，遂投充軍隊。至揚州制司，調遣出軍，大捷而回，除帳前統制官。後累有功，遷權帳前副都統，適和州缺守。賈似道為制置使，差雄飛權和州。到郡數月，正除知和州。雄飛遣人迎楊都頭、夫人偕來，則八娘已死矣。厚贐楊都頭歸，俾作功德，追薦八娘。後雄飛為四川制置，仍保楊都頭為帳前統制，後知重慶府。劉之報恩，可謂至矣。
