開慶己未秋九月，北朝憲宗皇帝視率大軍入蜀，勢欲順流東下，一軍自大理，因斡腹南來，歷邕桂之境以至靜江府。廣帥李曾伯閉門自守，北兵遂至潭州。一軍渡江，自儲黃圍鄂州，陷漣水軍，揚州大震。時相匿報，朝廷若罔聞。吳潛涕泣入告，理宗皇帝以賈似道為荊湖宣撫策應大使，進兵援鄂州。尋自軍中拜右相趙葵為樞密使、江東西宣撫策應大使，屯兵信州，遏廣右斡腹之師。以杜庶帥兩淮，以向士璧帥潭。適南來二哥元帥，遇宋候騎而死，潭圍先解。以高遠印應飛守鄂，賈似道駐漢陽軍為聲援，又命崔彥良以兵三千援隆興。時趙葵移師隆興，城門守備戒嚴，崔兵至城下不得入。抵暮，報北兵至生米市，距城三十里，彥良渡江迎敵，得捷。保隆興者，彥良之功。彥良，崔福子也。
已未，北軍破江州、瑞州、衡州，進圍潭州，邊報轉急。都城團結義勇，招募新兵，築平江、紹興、慶元城壁，議遷都。謝皇后請留蹕以安人心，上乃止。
開慶己未，北兵渡江之後，會憲宗皇帝晏駕於釣魚城下，賈似道乘機遣使，陰約許納歲幣，兵解而去，鄂渚兵退，乃庚申三月三日也。北兵之圍鄂也，城危在頃刻，都統張勝登城諭之曰：「城子已是你底，但子女金帛皆在將臺，可從彼去。」北兵盡東勝，於是焚燒城外，民居巋然一壘，外援至，悉力防守，遂克完城。
賈似道忌害一時任事之閫臣，行打算法以汙之。向士璧守潭，費用委浙西閫打算；趙葵守淮，則委建康閫馬光祖打算。浙閫史岩之、徐敏子，淮閫杜庶廣帥、李曾伯皆受監錢之苦。史亦納錢而妻子下獄，徐、李、杜並下獄，杜死而追錢猶未已也。時江東謝枋得率鄧傳二千人舉義，擢兵部架閣科，降招軍錢給義兵米。似道打算招軍錢並徵所給米，枋得自償萬楮，餘無所償，乃上書賈相雲「千金而募徙木，將取信於市人；二卵而棄千城，豈可聞於鄰國？」乃得免。
己未北兵渡江時，丁大全當國，匿報不以上聞，誤國欺君，十月罷相。大全，鎮江人，藍色鬼貌。小官時為戚裏婢婿，夤緣取寵位，媚事內侍虞允升、董宋臣，上信任之，擢監察御史，遷右正言，在臺橫甚，引小人沈翥、方大猷為羽翼，輒登相位。己未十月罷相，庚申七月謫貴州，與州將遊翁明失色杯酒間。適遊有食人之謗，涇帥朱祀孫，伺丁者也；憲李仲鼇，惡遊者也。丁密以郡人之謗遊者語李，李以語朱，朱以責遊。遊遂告丁異謀，以為陰造弓矢，將通蠻為不軌。朱聞於朝，加竄新州。經司遣畢進武遷者，下貴州逮其奴，且盡取其橐中所有，而後寬之。舟過藤州，太守以下不敢與通，畢遷登岸詣州，借水手十人適丁。遣舟人請鐔津何權縣者，過舟中談話，日午，畢將登舟，何別去，未至孫舟，人走報「丁副使溺矣。」州為求屍，至夜始得，巾履未脫，解事人申至州，借錢買棺。守以經司無名色錢百千與之，助丁大全喪。受云：「價不問多少，自償。」既斂，郡與解者俱申經司，牒下追畢究問。後有旨，許自便居住。畢遷於靜江，既而朱先遣之回長沙矣。夫人范氏母子居建康之村落，賈相屢誘其子，使自陳掉頭，竟不就。先是謝方叔罷相，居隆興，賈相誘之曰：「上念公，不怨。」信之，遂刻穆陵御筆以進，且獻丹砂等物，臺章交上，有旨追逮，空所有以解，倖免於禍。丁之母子智於謝遠矣。
丁大全罷，吳潛代之。潛為人豪俊，其弟兄亦無所附麗。有讒於上者曰：「外間童謠曰『大蜈蚣小蜈蚣，盡是人間業毒蟲。夤緣攀附有百尺，若使飛天能食龍。』」此語既聞，惑不可解。而用之不堅，亦以此也。庚申七月謫建昌，尋徙潮州。辛酉四月安置循州，壬戌五月十八日卒。捐館之夕作詩云：「伶仃七十翁，閑關四千里。縱非煙瘴窟，自無逃生理。去年三伏中，葉舟溯梅水。燥風扇烈日，熱喘乘毒氣。盤回七二灘，顛頓常驚悸。肌體若分裂，肝腸如搗碎。支持達循州，荒涼一墟市。托跡貢士闈，古屋已頹圮。地濕暗流泉，風雨上不庇。蛇鼠相交羅，螻蟈聲怪異。短垣逼閭閻，簷楹接尺咫。凡民多死喪，哭聲常四起。妻或哭其夫，父或哭其子。爾哭我傷懷，傷懷那可止。悲愁復悲愁，憔悴更憔悴。陰陽寇乘之，不覺入腠理。雙足先蹣跚，兩股更重膇。擁腫大如椽，何止患蹠盭。淫邪復入腹，喘促妨臥寐。脾神與食仇，入口即嘔噦。膏肓勢日危，和扁何為計。人生固有終，蓋棺亦旋已。長兒在道塗，不及見吾斃。老妻對我啼，數僕環雪涕。綿蕞斂形骸，安能備喪禮。孤柩倚中堂，几筵聊復爾。骨肉遠不知，鄰裏各相慰。相慰亦何言，眼眼自相視。龍川水泱泱，敖山雲委委。雲飛何處歸，水流何處止。悠悠旅中魂，雲水兩迢遞。朝廷有至仁，歸骨或可覬。魂兮早還家，毋作異鄉鬼。」又自銘其棺云：「生於霅川，死於龍水。大帶深衣，緇冠素履。藉以紙衾，覆以布被。一物不將，斂形而已。其人伊誰，履齋居士。」翁嘗好老莊，喜延方外友，與客談及死生事曰：「某祇消一個倏然而逝。」時但以為戲言，及至循，當國者所遣人迫翁已甚，翁處之裕如。作詩及銘之夕，忽空中雷聲轟然，翁形在而神去矣。先是吳潛入相，以方甫、胡易簡為腹心，二人輕儇，人嘲之曰：「甫易簡方。」上議立度宗為太子，公意不欲，緩其事。上不悅，北軍退，即罷政，而似道由軍中入相，諷臺臣，劾公罪，貶循州。先是詔似道移師黃州，黃在鄂下流，中間乃北騎往來之衝要。似道聞命，以足頓地曰： 「吳潛殺我！」疑移師出潛意，故深憾之，遣武人劉宗申為循守，欲毒潛。潛鑿井臥榻下，自作井記，毒無從入。一日宗申開宴，以私忌辭。又宴又辭，又次日移庖。不得辭，遂得疾而卒。
理宗之季，官以賄成，宦官外戚用事。似道為相年餘，逐巨璫董宋臣、李宗輔，勒戚畹歸，不得任監司、郡守，百官守法，門客子弟斂跡不敢幹政，人頗稱其能。然天資陰忮刻深，置緣櫃，招人告訐，立七司，法苛密煩碎，議者不以為便。
李全死後，其子松壽據有山東，駸駸逾淮據，及入漣水，連年為患。景定庚申八月，忽有書貽賈相，係兩淮制置李庭芝繳進。往復十數，始疑中信，其終則直。壬戌，詔改漣水軍為安東州，乃降德音，特授李亶保信、武寧軍節度使，督視京東、河北等路軍馬、齊郡王；宣賜獎諭，追復其父李全官爵，改正日曆。御製詩賜賈相云：「力扶漢鼎賴元勳，泰道宏開萬物新。聲暨南郊方慕義，恩流東海悉來臣。凱書已奏三邊捷，廟算潛消萬里塵。坐致太平今日事，中興玉曆喜環循。」
賈似道嘉熙戊戌以其姊貴妃之故，得赴廷對。是時貴妃在大內。廷對之日，節次當事人供奉湯藥飲食。自庚申入相之後，躐拜平章，聯科必嚴，過省及復試之禁。或為詩，末聯云：「戊戌若還嚴覆試，如今安得有平章。」其意甚當。
庚申，賈似道初入相，或為詩曰：「收拾乾坤一擔擔，上肩容易下肩難。勸君高著擎禾手，多少傍人冷眼看。」
向士璧帥長沙，北兵已圍鄂岳。方措置間，皮泉淥家居，訪之，問所以為守城之計，向曰：「正為眼中無可任之人。」皮恚之。北兵至，向親率軍民且戰且守，既置飛虎軍，又募鬥弩社，朝夕親自登城慰勞。卒能保潭，鬥弩之力居多。皮入朝，百計毀短。似道妒賢嫉能，乃嗾臺諫孫附鳳劾之。辛酉，詔奪向士璧從官恩，數令臨安府追究侵盜掩匿情節，竟坐遷謫，擠之死地，天下冤之。
劉整以瀘州降北。先是鄭興守嘉定，被兵，整自瀘州赴援，興不送迎，亦不宴犒，遣吏以羊酒饋之。整怒，杖吏百而去。及興為蜀帥，而瀘州乃其屬郡，興遣吏打算軍前錢糧，整賂以金瓶，興不受。復至江陵，求興母書囑之，亦不納，整懼。又似道殺潛、殺士璧，整益不安，乃以瀘州降。北軍壓境，整集官吏喻以故曰：「為南者立東廡，為北者立西廡。」官吏皆西立，惟戶曹東立，殺之，與西立者二十八司歸北。荊湖制置呂文德復瀘州，文德號為黑炭團。整歸北，上急攻緩取之書，謀取襄陽。曰：「南人惟恃一黑炭團，可以利誘也。」乃遣使於文德，求置榷場於樊城外，文德許之。使曰：「南人無信，安豐等處榷場，或為盜所掠，願築土牆以護貨物。」 文德不許，使辭去。或謂文德曰：「榷場成，我之利也。且可因以通和好。」文德以為然。迫使者不及。既而使者至，復申前議，文德遂許焉。為請於朝，開榷場於樊城外，北人築土牆於鹿門山外，通互市，築堡。襄帥呂文煥知彼欺誑，乃兩申制置司，為親吏陳文彬匿之。北人又於白鶴城增築第二堡。文煥復申制司，文德大驚，頓足曰：「誤朝廷者我也！」即請自赴援，會病卒。
賈似道陰許北朝歲幣，故鄂渚退師。自事定之後，冒為己功，諱言前事。及北使郝經來尋盟，似道拘留真州，不遣。其失信北朝，以至召兵。
賈相當國，陳藏一作《雪詞》譏之，詞曰：「沒巴沒鼻，霎時間，做出漫天漫地。不論高低，並上下，平白都教一例。鼓動滕六，招邀巽二，一任張威勢，識他不破。祇今道是祥瑞，卻是鵝鴨池邊，三更半夜，誤了吳元濟。東郭先生都不管，關上門兒穩睡，一夜東風，三竿暖日。萬事隨流水，東皇笑道，山河元是我底。」詞名《念奴嬌》。
咸淳年間，汪紫原士信於襄危之際，以書抵賈相，陳三策：一謂內地何用多兵，宜盡抽之以過江，可得六十萬。或百里或二百里置一屯，皆設都統，七千里江面才三十四屯。設兩大藩府以總攝運掉之緩急，上下流相應，必無能破吾聯絡之勢者。久之日益，雖進亦可；二謂久拘使者在荊湖何益，不如遣使偕行，啖以厚利，緩其師期。半歲間，我江外之藩垣成，氣象固。且江南之生兵日益矣；三謂若此兩說不可行，惟有準備投拜其意。蓋以激賈行二說也。賈得書大怒曰：「瞎賊敢爾妄語！」迄諷臺諫罷紫原，歸金陵。不數月北兵渡江，九江以下皆失守，乃以端明招討起公，則已無席地矣。紫原以家囑愛將金明，而令金明以子從之。過淮時賈出督，相遇，拊紫原背面哭曰：「端明端明，某不用公言，遂至此！」紫原對云：「平章平章，今日瞎賊更說一句不得。」賈問紫原何故，對曰：「今江南無一寸趙家地，某去尋一片乾淨土上，死也要死得分明。」後抵高郵，適巴顏丞相駐蹕紫原之家。有告以紫原曾獻三策於賈者。丞相驚歎：「江南有這般人，這般話，若遂用之，我得至此耶？」尊禮其家老小甚至。欲發兵迎取之，金明不敢告以在高郵，而密價以報。紫原拊案大哭曰：「吾猶幸得在趙家地上死也。」竟大慟而絕。時人有詩曰：「厚我藩垣長彼貪，不然銜璧小邦男。廟堂從諫真如轉，竟用先生策第三。」
