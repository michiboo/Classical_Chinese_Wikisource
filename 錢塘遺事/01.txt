臨安都城，其山肇自天目，讖雲「天目山垂兩乳長，龍飛鳳舞到錢塘。海門一點巽山小，五百年間出帝王。」錢氏有國世，臣事中朝，不欲其說之著，更其末雲「異姓王」以遷就之。高宗駐蹕，其說始驗，仰視吳山，如卓馬立顧紹興間，望氣者以為有鬱蔥之符。秦檜專國，心利之，請以為賜第，其東偏即檜家廟，西則格天閣之故基。檜死，熺猶戀戀，請以為第。常州倅烜為光祿丞，留隸家廟，言者罷烜，並遷廟主於建康，遂空其室焉。高宗倦勤，即其地築宮曰「德壽」，後又更名曰「重華」，曰「慈福」，曰「壽慈」，凡四易美名。至於咸淳甲戌，天目山崩，則百年王氣亦終於此矣。
高宗誕之三日，徽宗幸慈寧後閣，妃嬪捧抱以見，上撫視甚喜，顧謂后妃曰：「浙臉也。」蓋慈寧後乃浙人，其後駐蹕於杭，亦豈偶然？
高宗未駐蹕杭州之先，有暫都金陵之意，末年因幸建康，此意未釋。召一術者決之，術者云：「建康山雖有餘，水則不足。」獻詩曰：「昔年曾記謁金陵，六代如何得久興。秀氣盡隨流水去，空留煙岫鎖峻嶒。」
高宗建炎渡江，至德祐丙子通一百五十年。紹興八年二月癸亥，上發建康，戊寅至臨安府，遂定議建都，自此不復移蹕。淳熙十四年冬十一月丙寅，宰執奏事延和殿，宿直官洪邁同對，因論高宗諡號，孝宗云：「太上時有老中官雲太上臨生之際，徽宗夢吳越錢王引御衣雲『我好來朝，便留住我。終須還我山河，待教第三子來。』」邁又記其父皓在北買一妾，東平人，偕其母來，曾在明節皇后閣中，言顯仁皇后初生高宗時，夢金甲神人自稱錢武肅王〈（即鏐也）〉，年八十一，高宗亦年八十一，卜都於錢塘，似不偶然。孝宗所謂「錢王」，指俶。俶第三子惟演也，終團練使。
孫何帥錢塘，柳耆卿作《望海潮》詞贈之雲「東南形勝，三吳都會，錢塘自古繁華。煙柳畫橋，風簾翠幕，參差十萬人家。雲樹繞堤沙。怒濤捲霜雪，天塹無涯。市列珠璣，戶盈羅綺競豪奢。重湖疊巘清嘉。有三秋桂子，十里荷花。羌管弄晴，菱歌泛夜，嬉嬉釣叟蓮娃。千騎擁高牙。乘醉聽簫鼓，吟賞煙霞。異日圖將好景，歸去鳳城誇。」此詞流播，金主亮聞歌欣然，有慕於「三秋桂子，十里荷花」，遂起投鞭渡江之志。近時謝處厚詩云「誰把杭州曲子謳，荷花十里桂三秋。那知卉木無情物，牽動長江萬里愁。」余謂此詞雖牽動長江之愁，然卒為金主送死之媒，未足恨也。至於荷豔桂香，妝點湖山之清麗，使士大夫流連於歌舞嬉遊之樂，遂忘中原，是則深可恨耳。因和其詩云：「殺胡快劍是清謳，牛渚依然一片秋。卻恨荷花留玉輦，竟忘煙柳汴宮愁。」蓋靖康之亂，有題詩於舊京宮牆雲「依依煙柳拂宮牆，宮殿無人春晝長，燕子歸來依舊忙。憶君王，憶君王，月破黃昏人斷腸。」蓋悼欽宗之不復返也。
宋太祖次陳橋驛，整軍從仁和門入，高宗由海道過杭，聞縣名仁和，甚喜，曰：「此京師門名也。」駐蹕之意始此。
高宗自建炎元年六月即位於南京，岳飛解東京圍，宗澤留守東京，勸上還京。高宗雖下詔修京城，而還京之意終未決，車駕行幸未有定向。李綱諫曰：「今六飛縱未入關，當適襄鄧，以示不忘中原之意。近聞一二執政勸陛下遷幸東南，果爾則中原非我有矣。」冬十一月，上如揚州。至三年，金人犯揚州，高宗始離揚，凡在揚州一十六個月。三年二月，上如杭州，以州治為行宮，至四月幸建康，在杭州凡四個月。六月，高宗離建康幸浙西，詔改杭州為臨安府。十月，金人犯杭，上自明州航海。四年正月，上次台州章安鎮。四月，上次明州。八月，上次越州。紹興二年正月，上自越州如臨安。三年，上在臨安。四年，上在臨安，冬十月，詔親征，上如平江。五年二月，上自平江如臨安。六年，上在臨安。七年春正月，上在平江。八年，上在建康，二月如臨安，遂定都焉。
臨安靈隱、淨慈、上中下三天竺寺，皆宋朝祖宗功德寺也。淳祐庚戌，為貴妃閻氏建功德寺於九里松，近靈隱寺前，名顯慶寺。土木之工過於諸寺，時人名之曰「賽靈隱」。寺成，建大鼓於法堂，忽有人掩入，不備，大書鼓上云：「淨慈靈隱三天竺，不似閻妃兩片皮。」由此界限甚嚴，無故者不得復入矣。
蜀人文及翁登第後期集遊西湖，一同年戲之曰：「西蜀有此景否？」及翁即席賦《賀新郎》云：「一勺西湖水，渡江來，百年歌舞，百年酣醉。回首洛陽花世界，煙渺黍離之地。更不復，新亭墮淚。簇樂紅妝搖畫艇，問中流擊楫何人是，千古恨，幾時洗？餘生自負澄清志，更有誰磻溪未遇，傅岩未起。國事如今誰倚仗，衣帶一江而已，便都道江神堪恃。借問孤山林處士，但掉頭笑指梅花蕊。天下事，可知矣。」
寶慶丙戌，袁樵尹京於三賢堂賣酒。或題詩云：「和靖東坡白樂天，三人秋菊薦寒泉。而今滿面生塵土，卻與袁樵趁酒錢。」
冷泉亭正在靈隱寺之前，一泓極為清泚，流出飛來峰下，過九里松而入西湖。或題詩云：「一泓清可沁詩脾，冷暖人情祇自知。流去西湖載歌舞，回頭不似在山時。」
上、中、下天竺三寺相連，其山門與靈隱共入，扁曰「靈隱天竺之門」。惟上天竺係觀音，坐正殿，敕賜號「靈感臨安」，祈禱則迎奉之。有敕賜寶廚、頂絡諸寶飾其上。有兩珠，一赤一白，名日月珠；又有白黑相間如棗核樣，名鬼谷珠；又一大珠名珠母，又一大珠名貓兒眼睛。每遇迎奉則加此飾，亦曾迎入大內祈禱焉。
驛路有白塔橋，印賣朝京里程圖，士大夫往臨安，必買以披閱。有人題於壁曰：「白塔橋邊賣地經，長程短堠甚分明。如何祇到臨安住，不說中原有幾程。」
廟在吳山頭，其下當御路，名「朝天門」。理宗辛卯，廟遭回祿。後賜緡錢二萬三千重建舊址，殿講陳公益作記，其略曰：吳山廟者，春秋伍大夫廟也。春秋伍氏子世為楚忠臣，大夫挾父兄不報之仇，去國千里，傍徨江上。漁父不受萬鍾之祿以捐其軀，瀨女子不吝千金之身為效其死，故能識要離之勇，薦孫子之智，借吳師以入郢，會諸侯於漢水，功亦偉矣。及夫差狠愎，踴躍用兵，貪壤東齊，受賂仇越，大夫不忍見吳之為池沼、蘇臺之遊麋鹿，竟以直死。當時，知與不知，莫不哀之，因名其山而立祠焉。君子曰：伍大夫於是忠孝兩全矣。大夫以抑鬱不平之氣，隨流揚波，依潮來往，猶能激為疾風甚雨，奔雷激電，震蕩於越兵入城之頃。其與荊軻慕義，白虹貫日，孔明英氣能為風雲者，何以異哉？自春秋至皇宋千有餘年，景象相傳，理宗賜額「忠清」，又建閣於門之上，御書「英衛之閣」以扁之。每歲春秋醮祭，命學士院降付青詞。寶祐癸丑再火，而此碑亦不存矣。謂金石之文終久不磨，亦無是理也。
五代錢王射潮箭，在臨安府候潮門左首數步。昔江潮每衝激城下，錢氏以壯士數百人候潮之至，以強弩射之，由此潮頭退避。後遂以鐵鑄成箭樣，其大如杵，作亭泥路之旁，埋箭亭中，出土外猶七尺許，以示鎮壓之義。然潮泛之來，常失故道，臨安府置一司，名修江司焉。
東坡守杭日築堤，自大佛頭直至淨慈寺前，非為遊觀計也。遏水之深者為湖，而沮洳之地畝以萬計，皆可為田。淳祐間，趙與𥲅尹京橫築一堤，祇是通路過靈隱而已。
李強父為昭文相，嘗登六和塔，題詩云：「往來塔下幾經秋，每恨無從到上頭。今日登臨方覺險，不如歸去臥林邱。」強父為相清正，謹守規矩，自奉如寒士，書卷不釋手，薨於位，諡文清。
淨慈寺乃祖宗功德，院側有五百羅漢，別創一田字殿安頓，裝塑雄偉。殿中有千手眼觀音一位，尤精緻。其第四百四十二位阿濕毗尊者獨設一龕，用黃羅幕之，旁置簽筒。其羅漢像則偃蹇便腹，斜目覷人而笑。臨安婦人祈嗣者必詣此，炷香默禱，以手摩其腹，雲有感應。積日既久，群手加於泥粉之上，其腹黑光可鑒。邪說誣民如此哉！又假此為鈔題之端，裒斂民財尤不可勝計，其無忌憚甚矣！
臨安居民不祀祖先，惟每歲臘月二十四日，各家臨期書寫祖先及亡者名號，作羹飯供養罷，即以名號就楮錢上焚化。至來年此日復然。惟萬回哥哥者，不問省部吏曹、市肆買賣及娼妓之家，無不奉祀，每一飯必祭。其像蓬頭笑面，身著彩衣，左手擎鼓，右手執棒，雲是和合之神，祀之可使人在萬里外亦能回家，故名「萬回」。隆興鐵柱觀側武當福地，觀內殿右亦祠之，未知果為淫祠否乎？
淳祐甲辰，理宗建龍翔宮於中瓦後，撤居民屋宇三之一。奉祀感生帝君，如昭符之門，正陽之殿，和樂之樓，琅函寶藏，皆係御書。每孟享車駕遊御街，過中瓦前直下景靈宮，駕回則自灞頭橫入，過龍翔歸，則自太平坊出至御街。寶祐癸丑臘月，中瓦回祿，因此自御街當中取大路直入，而中瓦之右以為武林園，其左以為皇子忠王看望樓。旅邸有題曰：「龍翔宮闕壯皇都，鸞路縈回枉德車。天意也知明主意，故教劫火辟通衢。」
廟在浙江之北，其一是平水九州大禹王，其一是陸相公。陸有三位小娘子，皆綠袍方巾，列坐兩旁。一主護岸，一主起水，一主交澤，各有所司。凡海船到廟下，必先詣三位小娘子前，炷香，上真彩及花朵粉盒，拜許保安牲酒心願。其或欲乘早晚潮泛之至而發舟，必須得卜而動，則前去免風濤之險，不得卜則斷不敢輕發也。廟旁別有一所，專祀十二位潮神，各武裝持杖，每位各主一時焉，然皆不及三位小娘子香火之盛。
淳熙中，金人南向，人言洶洶。上於禁中默禱，遣中使如平江，問何蓑衣，其說無有知者。何見其來，曰：「我已知。」得中使炷香如禮，何曰：「我不能書，可令人寫。」遂授以詞雲《賀新郎》：「胡孫拖白不終場，英雄裂土封侯王。」又云：「鬧啾啾，也須還我一百州。」中使持歸以奏，時人莫諭其旨。《益公日記》中亦載。
舊傳三歲拜郊或明堂大禮，凡在前誤國奸臣，首級在大理寺者，必以矢祭。蓋訛傳謂以穢物祭之，其實豕者，少牢也。其文云：「國家三歲恩霈，汝雖誤國，然亦不忘汝之舊，特用豕以祭。」而謬傳乃若此，豈朝廷寬大之恩哉？
秦檜靖康初為御史中丞。金人立張邦昌，檜陳議狀，大略謂「趙氏傳緒百七十年，號合一統，綿地萬里，子孫蕃衍而布告中外，德澤深長，百姓歸心。祇緣奸臣誤國，遂至喪師失守，豈可以一城而決廢立哉？若必欲舍趙氏而立邦昌，則京師之民可服，而天下之民不可服，京師之宗子可滅，而天下之宗子不可滅。望稽古揆今，復我君之位以安天下。」金人嘉其忠，與之俱歸，遂諂事撻懶，陰遣檜歸為反問，遂決意主和。檜之奸賊不臣，其罪可勝誅哉！方其在相位也，建一德格天之閣，有朝士賀以啟云：「我聞在昔，惟伊尹，格於皇天。民到於今，微管仲，吾其左衽！」檜大喜，超擢之。又有選人投詩云：「多少儒生新及第，高燒銀燭照蛾眉。格天閣上三更雨，猶誦車攻復古詩。」檜益喜，即與改秩。蓋其胸中有慊，故特喜此諛詞以為掩覆之計，真誤國之賊也。
