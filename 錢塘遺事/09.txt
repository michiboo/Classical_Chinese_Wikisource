左相　吳堅〈（天台人）〉，右相　賈餘慶〈（海州人）〉，參政　劉岊〈（重慶人）〉，樞密　文天祥〈（吉州人）〉，參政　家鉉翁〈（眉州人）〉
表獻璽納土官、監察御史　楊應奎〈（廬州人）〉，大宗丞　趙岩秀〈（臨安人）〉
日記官、宗丞　趙時鎮〈（廬州人）〉，閣讚　嚴光大〈（紹興人）〉
書狀官、御帶、高州太守　徐用禮〈（臨安人）〉，潮州通判　吳慶用〈（臨安人）〉，惠州通判　朱仁舉，處州通判　沈庚會
浙東路鈐　吳嘉興，掌管禮物通事官、通事總管　高舉〈（江陵人）〉，總管　吳順
提舉禮物官、環衛總管　潘應時，總管　吳椿，環衛總管　劉玉信〈（揚州人）〉
掌儀官、浙東路鈐　詹囦
帶行官屬五十四員，隨行人從二百四十人，扛抬禮物將兵三千人。
北朝館伴使
巴延丞相貼差　特穆爾萬戶，阿術元帥貼差　焦愈相
〈（日記官嚴光大錄）〉

德祐丙子二月初九日，宣奉大夫、左相吳堅，自天慶觀方丈出北關門，送通議大夫、右丞相兼樞密使賈餘慶、銀青光祿大夫、樞密使謝堂、端明殿大學士、中奉大夫充祈請使劉岊、承議郎守、監察御史充奉表納土官楊應奎、朝奉郎充奉表納土官趙岩秀。當登舟時，南北朝阿里議事傳巴延丞相命，留吳相登舟。泊於北新橋岸下，終夜流涕。北軍差軍前唆都相公勉諭之。此日會文天祥於軍前，忠義激烈，分辨夷夏。遂激北朝丞相之怒，遂點差堅戰頭目守之。
初十日，樞使謝堂納賂免行，遂回。是夕泊謝村。
十一日，吳堅、賈餘慶、家鉉翁、劉岊各乞封贈三代妻屬，眾官乞封贈三代，奏從之。午後，文天祥自北寨登舟，同特穆爾萬戶至，諸使眾官會於唐西寺，就宿舟中。
十二日，早行舟，夜泊人場國濟橋。十三日，夜泊上墩。兵火之餘，橫屍滿野。
十四日，舟次平江府，北官宣撫使就閶門接。官亭令妓置酒待，吳、文二相不赴。晚催登舟，馬軍三百餘人沿塘護送至無錫縣。
十五日，舟次無錫。是日特穆爾萬戶生日，四府俱送壽儀，就三登倉橋上，特穆爾舞勸酒。是夜泊常州十里鎮。
十六日，早舟次常州，毀餘之屋塞路，殺死之屍滿河，臭不可聞，惟此最多。次過奔牛鎮，夜泊呂城，白骨堆積如山。十七日早過呂城堰，換舟到丹陽縣，泊七里廟。
十八日，行過新豐寺，遇一舟，有北朝國師，劉參政舉酒勸之。次至鎮江府，韓蘄王廟前，有招討石祖忠、招討張郎中攜妓樂，師豹勸酒，迎入府治，同特穆爾留客於府治後堂。泊舟丹陽館後。
十九日，府第率眾官渡揚子江，入瓜洲，見阿術平章，留宴於禿魯萬戶張郎中房子。
二十日，阿術元帥統諸臣從官，同太皇太后續差到。閤讚吳忠翊督戰，孫通直齎手詔，帶北朝馬數千往揚州。至揚子橋，炮聲連響。繼至城下，一炮震天，城上旗幟雲擁，軍船放劃，弓弩密如雨。再一炮響，陰雲四合，冷雨大作，驟如傾盆，勢不可進。阿術平章請回揚子橋，茶飯罷，入瓜洲。
二十一日，雨雪大作，疾風驟發，江濤洶湧，不敢發舟，再泊瓜洲。二十二日，雪霽，諸使回鎮江府。
二十三日，吳閤讚、孫通直、阿術平章欲命諸使親劄，勸揚州制置李庭芝納降，眾從之，獨文丞相不署名。繼而平章先索稿，及諸使劄成，無計可達。其地分各有軍馬把截，時有遊騎出巡，夜宿舟中。
二十四日，宴於鎮江府治，夜宿舟中。二十五日，夜宿舟中。二十六日，巴延夫人自臨安回。夜宿舟中。二十七日，夜宿舟中。
二十八日，焦僉省諸使宿鎮江州治。二十九日渡江，夜泊舟中。至夜，文丞相脫去。
三月初一日早，方知文丞相已脫去。閉城三日，搜覓，不見。收從人幹僕，並管伴使千戶及總管等人囚之，夜宿舟中。初二日，宿於揚子橋圃內。乘鋪馬。
初三日，宿灣頭。午前經行，有揚州都統姜才出戰，士氣百倍，其鋒不可當，乃退。
初四日，過邵伯鎮，徑行一堡子，闊六十里，北軍屯戌。又有水寨，屯軍甚多，內有小堡子六十餘所。波羅相公阿里右丞在內宰馬置酒，延待諸使。忽報揚州北門軍馬擁出，姜才分陣殺奪，交傷不少，相持半日。及暮，波羅相公以軍馬相距而退至中路，遇廬州一卒，雲淮西廬州夏貴已於三月初三日投拜，見齎降書至。阿術平章處有軍馬數十護送，蓋揚州未降故也。晚宿荒屋內，路上屍骨如山。
初五日，過天長縣，宿荒草上，坐以待旦，有屍滿野。
初六日，渡天長河，無舟。滿河皆腐屍，夜宿草地。
初七日，過寶應軍。
初八日，過招信軍，至淮安界。忽望見旌旗雲擁，炮響震天，有數隊人馬出戰，矢下如雨，乃呂文德兵馬。親臨軍陣，殺傷不少，特穆爾萬戶集兵拒守，及日晚方退。夜遂移屯，宿於荒草。
初九日，過江羅城，渡清河口。守渡眾官迎入軍治，設宴。出城宿舟中。
初十日，舟離清河口，過小清河口七里莊，轉河至桃源，晚宿舟中。
十一日，宿舟中。
十二日，至宿遷縣，僅有二三十家，舟泊野岸。
十三日，舟行，晚宿邳州城外。邳州守離城遠接，置酒作樂，會眾官於草廬下。夜舟泊圮橋之下，即子房椎擊始皇博浪沙，中副車，遂逃於此。子房進黃石公履，即此橋也。自此人皆戴笠，衣冠別矣。
十四日，換舟，諸官入邳城去看風俗。城壁圮頹，民居荒蕪。自此經過州縣，祇如此。晚宿野岸。
十五日，早發湒陰，屬徐州界，道左有元祐間石麒麟院所立鎮碑。是晚徐州守臣攜酒至，款諸使。夜宿舟中。其日乃清明，諸使多感傷。
十六日，抵徐州，換舟，宿野岸。
十七日，舟行，午過留城，少泊。父老雲「此是漢高祖封子房為留侯，即此城是也」，有廟碑記在焉。晚過九里。
十八日，次沛縣，乃魯地也。高祖起於豐沛，去豐二十里。沛民聞宋朝宰相等官至，家家門首焚香迎拜。申牌後過雞鳴臺，晚次舟河口魚棠縣。昔《春秋·隱公五年》「觀魚於棠」，即此地也。
十九日，舟行，午至穀亭馬頭，申時過魯橋。有四洞水流甚急，橋畔有四天王之祠。晚宿魯橋。
二十日，易行李上車，屬官皆乘鋪馬。酉牌抵新州，夜宿縣治，即濟州也。
二十一日，車行，酉過汾陽，即郭令公所封之地。夜宿於縣治。
二十二日，車行，午至東平府，夜宿嚴相公家。
二十三日，東平守置酒，高會於宣聖廟。聖像雄偉，殿宇宏麗，去宣聖墓二百里。一人云「墓有巨木，皆三丈圍。」夜宿嚴相公府。此處風俗甚好，商旅輻輳，絹帛價極賤。一路經過，惟此為最。
二十四日，車行，申抵茌平縣，宿縣治。
二十六日，車行，過合城鎮，午過臨城鎮勝果寺。有周柴世宗廟，遺像存焉。自東平府去，村聚頗繁，麥畦桑畝，一望不斷。晚至高唐平原縣，係趙地，戰國封平原君處。夜宿縣治。
二十八日，車行至陵州。陵州郡守迎諸使，宴畢，宿州治。
二十九日，易車行陸州西關，就渭河登舟。午後過林鎮，屬河間府，有梁山伯祝英臺墓。夜宿於岸。
三十日早行，舟已抵灌縣界東光縣。焦僉省置酒，宴於縣治，夜泊野岸。
閏三月初一日，舟至長蘆鎮。土人云：「小燕京」，蓋人煙輻輳。此地產鹽，有鹽運司，鎮南有浮橋。妓樂、雜劇，宴待諸使。未牌舟抵興濟縣，酉抵青州，夜宿舟中。
初二日，舟行，過清河鎮，去海不遠，夜泊鎮內。
初三日，舟過清河鎮永濟河。時海風大作，吹沙走石。是夜宿舟中。
初四日早抵楊村，歇於館驛。焦僉省差楊村巡檢下鄉民戶辦車三十輛。夜宿驛內。
初五日，諸使宴焦僉省於驛中。
初六日，車行，午過武清縣，東有蒙古皇帝《選命賢才牧民德政碑》，進士趙崇選撰。夜宿州治。
初七日，車行，過王臺鎮，四望桑麥青青。午過分頭，土人云：「此地甚冷，五月方可養蠶，麥苗長不滿三寸，六月方食麥。」次抵德仁府，此地屬漷陰縣。
初八日拂明，諸使率官屬詣德仁府永壽寺，啟建太皇壽祟聖節道場。退，宰執來議，勘會國信所禮物。已近燕京，護送官吏、督抬兵級並祗侯人，各與給犒，須議指揮。
初九日甲辰，過大興縣，至滂村宿。是日賈相病。
初十日，馬入燕京陽春門，諸色妓樂等祗候，迎入會同館。焦參政勸酒館內，歇來遠堂。賈右相、家參政歇於穆賓堂右。吳、劉二相歇於穆賓堂左，屬官分歇後堂。從者分歇前兩廊。此館係大金四大王府，今改為驛，兩廊有八十餘間。酒食米菜之類，專委斷事官分撥輪到，各責同知排辦齊整。廚子、工夫等人分房祗直，每日委監察御史等官覺問，逐一宣問茶飯好歹。賈相病甚，仍宿館內。
十一日，樞密院差軍卒數十人守館內，賈相病重。
十二日，夏貴至，歇來遠堂之右，隨行帶領將佐三百餘人。都人聚觀，哂之。
十三日，樞密院差太醫診賈相脈，投石膏散。疾愈篤。
十四日，賈相薨，眾官大慟。
十五日巳時，賈相自會同館後門出殯，諸官出麗正門。燕京大興總管府排辦神道，彩亭十餘座，鼓鈸幡蓋之類，送至洞神觀側殯焉。
十七日，諸使祭賈相於洞神觀。
十八日，特穆爾萬戶宴諸使。
十九日，諸使同屬官至樞密。值雨，入麗正門內。右首參張平章、陳參政會少保夏貴，端明呂師寶、都統洪模並宰執屬官、少保官屬同宴。張平章問吳相郊祀典禮，儀仗制度等事，陳參政以丞相所言，詳細答之，席終而回。
二十日，諸使點視禮物。
二十一日，巴延丞相回，諸使出接，有大旗書「天下太平」四字。
二十三日，巴延上開平府。
二十四日，諸使出陽春門，迓太后、嗣君於五里外。起居隆國夫人、王昭儀、新安宮正、新定安康、安定夫人天眷，福王、沂王、謝樞密從駕，車大小九十三輛，大小宮使六十餘人。張知府濡繼至，有緋綠妓樂、神鬼清樂，戴珠翠衣，銷金乘馬而坐。旌隊槍刀、金鼓等迎接。入燕京，隨駕下車，入中堂內，垂簾而坐。諸使屬官立班兩拜，後班稍側，又兩拜退。
二十五日，諸使訪謝樞密、沂王。
二十六日，吳丞相、劉參政宴謝樞密等官。
二十七日，禮物官屬食於宴樂園。
四月初一日，諸使率屬官詣會同館，起居兩宮。
初二日，焦僉省來訪諸使。
初三日，諸使會議祈請事宜。
初四日，諸使宴焦僉省。
初五日，諸使訪樞密院陳參政。
初六日，諸使同訪趙同僉。
初七日，僉省來訪諸使。
初八日，諸使率屬官詣長壽宮，恭賀祟壽聖節。本觀現有一真人掌觀，宮內道眾八百人。
初九日，謝樞密、沂王宴諸使。
初十日，中書訪諸使，議赴上都日子。
十二日，諸使及官屬乘鋪馬出通玄門，晚抵昌平站。自此以往，步步皆沙漠之地。省院諸色人點差一甲隨行，餘留燕京。
十三日，車馬行，晚宿榆林站。是日過隘口。
十四日，車行，晚宿懷來站。
十五日，晚宿洪站。是日太后、嗣君、福王、沂王、謝樞密離燕京，亦赴上都。
十六日，離洪站十里到雲州，無城一哄人家。過州二十里地名龜門山，峭壁對峙，有神靈。甚晚宿雕巢站。
十七日，車馬行，晚宿獨石站。自昌平站至獨石站，亡牆草廬，皆是漢兒官人管待，名「漢兒站」。
十八日，宿牛群站。此去皆草地，此乃韃靼家官人管待，名「韃靼站」。並無房子，祇是氈帳。韃靼人多吃馬牛乳、羊酪，少吃飯，饑則食肉。路中每十里一急遞鋪，九州自此通路去。
十九日晚，宿明安站。有床帳，無人家。
二十日，宿京亭站，亦無人家，無水可吃。取水於十里外，祇燒馬糞。
二十一日，宿李三站，無人家。
二十二日，車馬行四十里，至上都開平府，入昭德門，宿城內第三銜官房子。自燕京至上都八百里，一步高一步，井深數十丈，水極冷，六月結冰，五月、六月汲起冰，六月雹如彈丸大。一年四季常有雨雪，人家不敢開門，牛羊凍死，人面耳鼻皆凍裂。秋冬雪積，可至次年四月方消。屋宇矮小，多以地窟為屋。每掘地深丈餘，上以木條鋪為面，次以茨蓋上。仍種麥菜，留竅出火。有地屋掘地三四尺，四圍土牆。此地極冷，每年六月皇帝過此避暑，冰塊厚者數尺。夜瞻星象，頗大。蓋地勢高故也。
二十三日至二十七，不許私行，不錄。
二十八日，太后、嗣君、官人、宮使至昭德門裏官舍安歇。福王子傳制在隆國處安歇，謝樞密在房子下，夫人留伴燕京會同館。沂王以疾不入城。
二十九日，沂王疾亟。
三十日，樞密院以月旦日請太后、嗣君、福王同宰執屬官、宮人、中使並出西門外草地，望北拜太廟。
五月初一日早，出西門五里外，太后、嗣君、福王、隆國夫人、中使作一班在前，吳堅、謝堂、家鉉翁、劉岊並屬官作一班在後，北邊設一紫錦罘罳，即家廟也。廟前兩拜，太后及內人各胡跪，福王、宰執如南禮。又一人對罘罳前致語，拜兩拜而退。
初二日，太后、嗣君、福王、隆國夫人、中使等，天曉盡出南門十餘里，宰執同屬官亦列鋪，設金銀玉帛一百餘棹在草地上，行宮殿下作初見進貢禮儀。行宮，殿宇宏麗，金碧熀耀。諸妃、諸王但升殿，卷簾列坐。
皇帝皇后共坐霤中，諸王列坐兩序，太后、嗣君、福王、宰執以次展敬，腰金服紫。屬官緋綠。各依次序立班，行朝甚肅。皇帝云：「不要改變服色，祇依宋朝甚好。」班退升殿，再兩拜，就留御宴。
皇帝問吳丞相云：「汝老矣，如何為丞相領事？」答云：「自陳丞相以下遁去，朝廷無人任職，無人肯做，故臣為相未久。念臣衰老，乞歸田裡。」

