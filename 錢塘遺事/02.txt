宋孝宗御宇，高宗在德壽，光宗在青宮，寧宗在平陽邸，四世本支之盛，亙古未有。楊誠齋時為官僚，賀光宗誕辰詩云：「祖堯父舜真千載，禹子湯孫更一家。」讀者服其精切。又雲「天意分明昌火德，誕辰值世總丁年。」蓋高宗生於丁亥，孝宗生於丁未，光宗生於丁卯也。「丁年」字出李陵書，借用亦佳。
高宗之朝，有恢復之臣而無恢復之君。孝宗之朝，有恢復之君而無恢復之臣。故其出師，才遇少衄，滿朝爭論，其非屈己請和，而不能遂孝宗之志。惜哉！
辛幼安《晚春詞》云：「更能消，幾番風雨，匆匆春又歸去。惜長春恨花開早，何況落紅無數。春且住。見說道，天涯芳草無歸路。怨春不語。算祇有殷勤，畫簷蛛網，盡日惹飛絮。長門事，準擬佳期又誤。蛾眉曾有人妒。千金縱買相如賦，脈脈此情誰訴？君莫舞。君不見，玉環飛燕皆塵土！閑愁最苦。休去倚危欄，斜陽煙柳，正在斷腸處。」詞意殊怨，「斜陽煙柳」之句其與「未須愁，日暮天際乍輕陰」者異矣。使在漢唐時，寧不賈種豆種桃之禍哉！愚聞壽聖見此詞頗不悅，然終不加罪，可謂至德也已。其《題江西造口》詞云：「鬱孤臺下清江水，中間多少行人淚。西北是長安，可憐無數山。青山遮不住，畢竟東流去。江晚正愁予，山深聞鷓鴣。」蓋南渡之初，虜人追隆祐太后御舟，至造口不及而還，因此起興，「聞鷓鴣」之句謂恢復之事行不得也。又《寄丘宗卿》詞云：「千古江山，英雄無覓，孫仲謀處。舞榭歌臺，風流總被，雨打風吹去。斜陽草樹，尋常巷陌，人道寄奴曾住。想當年，金戈鐵馬，氣吞萬里如虎。元嘉草草，封狼居胥，贏得倉皇北顧。四十三年，望中烽火，猶記揚州路。可堪回首，佛狸祠下，一片神鴉社鼓。憑誰問，廉頗老矣，尚能飯否？」此詞集中不載，尤雋壯可喜。朱文公云：「辛幼安、陳同甫若朝廷賞罰明，此等皆可用。」
秦檜欲殺岳飛，於東窗下謀其妻王夫人。夫人曰：「擒虎易，放虎難。」其意遂決。後檜遊西湖，舟中得疾，見一人被髮周聲曰：「汝誤國害民，我已訴於天，得請於帝矣。」檜遂死。未幾，秦熺亦死。夫人思之，方士伏章見熺荷鐵枷，因問秦太師所在，熺曰：「吾父見在酆都。」方士如其言而往，果見檜與万俟卨俱荷鐵枷，備受諸苦，檜曰：「可煩傳語夫人，東窗事發矣。」
宋慶元初，趙子直當國，召朱文公為侍講。文公欣然而至，積誠感悟，且編次講義以進。寧宗喜，令點句以來。他日請問，上曰：「宮中常讀之，大要在求放心耳。」公因益推明其說曰：「陛下既知學問之要，願勉強而力行之。」退謂其徒曰：「上可與。為善若常，得賢者輔導天下有望矣。」然是時，韓侂胄自謂有夾日之功，已居中用事。公因進對面諫，又約吏部侍郎彭子壽請對白發其姦，且以書白趙丞相云：「當以厚賞酬其勞，勿使干預朝政。」侂胄於是謀逐公。忽一日內降御批云：「朕閔卿耆老，當此隆冬，恐難進講，已除卿宮觀內侍。」王德謙徑遣付下宰相執奏。臺諫給事爭留，皆不從。時子壽出護使客回，則公已去矣。即上章攻侂胄云：「昔元符間，向宗良兄弟祇緣交通賓客，漏泄機密。陳瓘抗章劾之，謂自古戚里侵權便為衰世之象，外家干政即是亡國之本。亦如州縣之政，祇要權出守令，若子弟親戚交通關節，則姦人鼓舞，良民怨諮，此言不可不察。今侂胄所為不止如宗良，而朝無陳瓘，莫能出力排之。在太上皇朝始用姜特立，大臣尚能逐之使去；復用袁佐，諫官尚能論之使懼。不謂陛下始初清明，有臣如此，乃無一人敢出往語，則其聲勢可知矣。」上謂宰相曰：「侂胄是朕親戚，龜年是朕舊學，極是難處。」宰相進兩留之說，且謂龜年性剛，乞宣諭留之。上曰：「此人質直，兼是先朝舊僚。四人兩人罷，一人憂去，祇有龜年有事肯來說，如此區處甚好。」其晚忽降省劄，直批彭龜年予郡，宰相亦不知也。自是眾君子皆逐矣。上始初雖為侂胄所誤，然三十一年敬仁勤儉如一日，天文示變，齋心露禱，禁中酒器以錫代銀。上元夜嘗熒燭清坐，小黃門奏曰：「官家何不開宴？」上愀然曰：「爾何知外間百姓無飯吃，朕飲酒何安？」嘗幸聚景園，晚歸，都人觀者爭入門，蹂踐有死者。上聞之深悔，自是不復出。文公格心之效終不可泯。
宋寧宗既受禪，韓平原所望，不過節鉞。知閤劉弼嘗從容告趙忠定曰：「此事侂胄不為無功，亦須分些官職與他。」忠定不答，由是漸有邪謀。迄逐眾君子，余友趙從道有詩云：「慶元宰相事紛紛，說著令人暗斷魂。好聽當時劉弼語，分些官職與平原。」余亦作一篇云：「齋壇一鉞底須慳，坐見諸賢散似煙。不使慶元為慶曆，也由人事也由天。」
韓平原傾趙子直，罷政遠竄，薨於古酃。訃聞，有無名子作詩，大書於朝天門下云：「兩手旋乾復轉坤，群邪何事肆流言。狼胡跋疐傷周旦，魚腹銜冤葬屈原。一死固知公所欠，孤忠猶賴史長存。九原若見韓忠獻，休說渠家末世孫。」
韓平原嘗為南海尉，延一士人作館客，甚賢而文，既而音問杳不通。平原當國，常思其人。一日忽來上謁，蓋已改名登第數年矣。一見歡甚，館遇極厚。嘗夜闌酒罷，平原屏左右，促膝問曰：「某謬當國柄，外間議論如何？」其人太息曰：「平章家族危如疊卵矣，尚復何言！」平原愕然問故，對曰：「是不難知也。椒殿之立非出於平章，則椒殿怨矣。皇子之立非出於平章，則皇子怨矣。賢人君子自朱熹、彭龜年、趙汝愚，斥逐貶死不可勝數，則士大夫怨矣。邊興既開，三軍暴骨，孤兒寡婦之哭聲相聞，則三軍怨矣。並邊之民死於殺掠，內地之民死於科需，則四海百姓皆怨矣。叢是眾怨，平章何以當之！」平原默然久之，曰：「何以教我？」其人辭謝再三，固問，乃曰：「僅有一策。主上非心黃屋，若急建青宮，間陳三聖家法，為揖遜之舉，則皇子之怨可變而為恩。而椒殿退居德壽，雖怨無能為矣。於是輔佐新君，渙然與海內更始。曩時諸賢，死者贈恤，生者召還。遣使聘虜釋怨，請和以安邊境，優犒諸軍，厚恤死士，除苛解擾，盡去軍興無名之賦，使百姓有更生之意。然後選擇名儒，遜以相位，乞身告老為綠野之遊。則易危為安，轉禍為福，或者其庶幾乎。」平原猶豫不能決，欲留其人處以掌故，其人力辭，竟去，未幾禍作。
濟王已廢，潘壬、潘丙謀立王，遺書李全，約以二月望日舉事。為邏卒獲其行人並書以白彌遠，彌遠易書，以二月改作三月；且許行人以美官重賞，令其以書達全。二月，潘壬、潘丙率太湖亡命數十人，各以紅半袖為號，乘夜逾城而入，至邸索王，言推戴事。王聞變，易敝衣，匿水竇中。久而得王，擁至州治，以黃袍加身，王號泣不從，不獲已，與之約曰：「汝能勿傷太后、官家否？」眾許諾，遂發軍資庫金帛、楮券犒軍，命守臣謝周卿率現任寄居官入賀，且揭李全榜於州門，言史彌遠廢立等罪，且稱現率精兵二十萬水陸並進。人皆聳動，以為江東狡謀。比曉，王視其士卒，則太湖漁人，巡尉司弓兵而已。王知其謀不成，乃與郡將州兵剿之，其數元不滿百也。王元春以輕舟告變於朝，史彌遠急召殿司將彭忳赴之，兵至而事已平矣，乃班師。時全守淮安，知所約失時，遂叛歸北。史彌遠欲殺濟王，遣其客余天錫來，且頒宣醫視疾之命。時王本無疾，天錫諭上意，逼王就死，遂縊於州治，尋下詔貶王為巴陵郡公。其後魏了翁、真德秀、洪諮夔、潘枋相繼上疏，咸言其冤。大理評事胡夢昱應詔上書，言濟王之不當廢，引用晉太子申生、漢戾太子及秦王廷美之事，凡百餘言，訐直無忌。彌遠恐，竄夢昱於象州。紹定壬辰，沛恩宥過，夢昱已不及矣。贈朝奉郎，諡剛簡，仍官其子。
寶慶乙酉，趙葵、趙範、全子才奏，因降人谷用安之言，欲乘時撫定中原，建守河據關之議以聞於朝。乃命趙範開閫於光黃之間，六月，全子才合淮西兵萬餘人赴汴，以十二日離合肥，七月二日抵東京，距城二十里駐兵，五日整兵入城。行省李伯淵先期以文書來降。先是黃河南舊有寸金淀，乃為金人所決，河水淫溢，自壽至汴，水深齊腰，行役良苦。子才駐汴以俟糧，嵩之主和，中沮之，不肯運糧，卒致誤事。江南滁州路鈐樊辛，路分王中，以偏師下鄭州，陳州蔡州望風歸附。趙葵以淮西兵五萬取泗州，由泗至汴，與子才軍會。因謂子才曰：「我軍始謀據關守河，今已抵汴，半月不急議攻洛陽、潼關，奚待耶？」子才以糧餉未集對。趙葵益督促之，遂檄范用吉、樊辛、李先、胡顯等提軍一萬三千人，命淮西帥機徐敏子為監軍，先令西上，且命楊乂以廬州強勇軍一萬五千繼之，各給路五日糧，諸軍以糧少為辭。敏子以二十一日啟行。二十六日，遣和州寧淮軍正將張迪以二百人趣洛陽，至夜逾城，大躁而入，城中寂然無應者，蓋北軍戌洛陽者皆空其城以誘我矣。及曉，有民庶三百餘家登城投降。二十八日，迪等遂入洛陽。二十九日，軍食已盡，乃采蒿和麵作餅而食之。楊乂至洛東三十里，方散坐蓐食，忽數百步外有立紅黃涼傘者，眾方駭異而伏，兵突起深蒿中，乂倉卒無備，大潰，擁入洛水者甚眾，乂僅以身免。是晚有潰兵奔進而至，雲楊乂一軍已為金人大陣衝散，今北兵已據北岸矣，於是在洛之師聞而奪氣。八月一日，北軍已有近城下寨者。敏子與戰，勝負半之。士卒乏糧，遂殺馬而食。俟糧不至，遂班師。
寧宗初政，首召真德秀、魏了翁諸君子在朝，天下人心翕然向化。史彌遠欲逐真德秀、魏了翁，梁成大自薦於史相，遂除成大為察院。成大貽書所親曰： 「真德秀乃真小人，魏了翁乃偽君子。此舉大快公論。」而以成大守建寧，拆真德秀宏詞坊，苟可以捃摭者，無所不盡其致矣。當時太學諸生曰：「大字旁宜添一點曰梁成犬。」余謂犬之狺狺，不過吠非其主耳，是有功於主也。今夫不肖之臺諫，受權貴之指呼，納豪富之賄賂，內則翦天子之羽翼，外而奪百姓之父母，是有害於主也。吾意犬亦羞與為伍矣。
宋紹定辛卯臨安之火，比辛酉之火加五分之三，雖太廟亦不免，而史丞相府獨全。洪舜俞詩云：「殿前將軍猛如虎，救得汾陽令公府。祖宗神靈飛上天，可憐九廟成焦土。」時殿帥乃馮榯也，人言藉藉，迄不免責。
史彌遠開禧丁卯為禮部侍郎，與楊太后誅侂胄，其事甚秘。侂胄死，寧宗不知也。居數日，上顧問侂胄安在，左右乃以實對，上深悼之。彌遠出入宮禁，外議嘩然，有詩曰：「往來與月為儔侶，舒捲和天也蔽蒙。」蓋以雲譏彌遠也。彌遠為相十七年，如真德秀、魏了翁者皆遭斥逐。楊後之事，濟王嫉之，一日書於几上曰：「彌遠當決配八千里。」左右以告彌遠，彌遠銜之。及寧宗疾，革廢濟王而立理宗。使潘壬、潘丙之謀成，彌遠將安所容其身哉？理宗之立，又獨相九年，用余天錫、梁成大、李知孝等列布於朝，最用事者薛極、胡榘、聶子述、趙汝述，時號四木。及上親政，臺諫爭言其非，上思其功不忘，復進其侄嵩之。
紹定辛卯，襄帥言陳垓奏韃靼國遣使，約夾攻女真。壬辰，國兵與韃靼兵合圍燕京，金義宗自汴京突圍，出奔歸德府。癸巳一月，遣襄陽太尉江海、棗陽帥孟珙以兵至蔡州，兵駐城南，帥臣史嵩之運糧十萬給南北軍。端平甲午正月，北兵至蔡州，宋孟珙兵先薄蔡城下，金主知城必破，乃傳位後主，閉閣自縊。愚嘗謂宋之與鄰國有兩失：宋之與遼，自真宗澶淵之役，以侄事本朝，世守歡盟，一旦從女真之請，議夾攻遼。高麗嘗遣使尋醫，托其言以勸中國矣，而徽宗不信，又啟唇亡齒寒之患矣。童貫兵出白溝而無紀律，兵抵燕京而即奔潰，金人哂之，反得以欺我，卒致靖康之禍。金雖世仇，在所當滅，真西山言金亡而中國之憂始大，洪諮夔奏金亡必有興者，二公有先知之明矣。
