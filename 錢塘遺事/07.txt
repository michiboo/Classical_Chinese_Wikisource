德祐乙亥正月，北兵順流而下，沿江諸將多呂氏部曲，望風降附。既至黃州，陳奕以城降。奕始謂大兵以襄漢，船自漢入江，乃知大兵未渡，而蘄黃已先降。故其渡也，襄漢、蘄黃之船皆在焉。遂至蘄州，管景謨以城降。至南康軍，葉昌以城降。
正月初七日，劉整死。初，整與文煥分兵南渡，及是整無功，發憤得疾，死於無為軍城下。
正月十三日，下江州。九江，江西屏蔽也。錢真孫以帥兼守，舉城以降，則江西一路如破竹矣。嘗記宋太祖以乙亥年命曹翰取江州，後三百年乙亥而失之，豈非數歟？呂師夔以大元命知江州。
大元國兵至安慶府，范文虎以城降。文虎，呂氏婿也。賈似道奏雲「文虎為趙縉所憤激，而以安慶叛」，而不知文虎與呂氏係親黨也。
甲戌十二月，以賈似道為都督軍馬，黃萬石、李玨參讚軍事，檄召諸路軍兵聽督府調遣，於封樁庫撥給金十萬兩，銀五十萬兩，關子一千萬貫充都督公用。時邊報轉急，似道猶未有行意，聞劉整死，乃議出師。乙亥正月十五日，似道上《出師表》，略曰：「臣以老病之身，遭時多艱，豈復能以驅馳自勉云云。每念身雖危，可以奮勵振；事雖急，可以激烈圖云云。逆整世受國恩，一旦反噬而仇視我，役役貪生畏死，視便則趨，夫亦何有於彼哉！自襄有患，五六年間，行邊之請，不知幾疏，先帝一不之許。襄陷郢單，臣憂心孔疚。請行又不知其幾疏，先帝復不之許。頃罹孔棘，詔既奪情，臣辭亦不知幾，迨不獲命。竊自附於金革，無避之義。陛下踐祚以來，邊劇日駭，臣請悉力政，以江流數千里、江面數十屯，而脈絡不貫。非臣督視，隨機上下，是必有不能遏其渡江者。今不幸臣言中矣。向使先帝以及兩宮，下至公卿大夫士，早以臣言為信，聽臣之出，當不使如此。往者不可諫及，今汲汲圖之恨其晚，尚可強臣之留耶！臣留，不過使都民苟安旦暮，而非所以為宗社大計也。陛下惟命臣以王導故事，都督中外諸軍。然兵入吾境，亦既兼旬，臣苦心處置，忘寢廢食，未能少強人意。誠以注的之矢難留，在目之機易見。與其坐待其來，於事無補，孰若使臣決於一行，以求必勝事理，較著有不難知者。恭惟祖宗三百餘年德澤其來，未艾兩宮仁慈孝愛，動無缺失，臣恃此咸發信順之心，斷可憑藉以辦此事。臣羸弱之軀，非不知自愛云云孤忠自誓，終始以之。臣有三子三孫，留之京師，日依帝所，以示臣無復以家為意，否則苟免而已。寧不愧死於斯言哉！深切迫急，拜表即行。」
德祐乙亥二月十七日，賈似道遣宋京使軍前請和。京與北使來，邀似道自往，似道遣阮思聰、束元嘉代行。思聰回，知事不就，惶怖失據，陰備快船為走計。時大軍乘勢衝下，南北兩岸立炮座、設劃車，中流數千艘，乘風直進，宋兵不支。夏貴老將也，既失長江，惟恐督府成功，無所逃罪，又恐孫虎臣新進，位出己上，殊無鬥志。
乙亥正月，大兵至饒州，守臣唐震竭力守禦。城破，震為北兵所害，死於州治之玉芝堂。二十一日城破，二十七日，鄔判官始得其遺體，溫然如生，遂具衣棺而葬之。前丞相江萬里寄居饒州，州人皆遁，萬里坐守以為民望。兵入其第，赴水而死。萬頃自南康來省兄，遇兵不屈，遂以磔死，至死罵聲不絕口。先是，張世傑至饒州，萬里與之飲，大醉。世傑曰：「國事如此，丞相如何？」萬里曰：「力不能以報朝廷，惟有死爾。」世傑曰：「丞相之言是也。他家事世，傑盡知之。拿一個盞跪在地，不能得他接，接了未能得他飲，安能忍辱事他人耶？吾盡吾職分，延得一日，也是趙家一日之天下。如不可為，亦祇有一死，庶幾可見趙皇於地下。」觀此，則萬里從容就義之心，已先決矣。
乙亥正月，大兵破饒州，遂至池州。時池州無守臣，蜀人趙昂發為池州倅，權州事。措置備禦等官謂昂發曰：「州不可守，不如棄之。」昂發曰：「吾守土臣也，豈可偷生避死也哉？」大兵至，留詩於第，夫婦逐自經而死。時人語之曰：「臣為君死，妻為夫亡。」
乙亥正月二十二日，賈似道潰師於蕪湖。是日三鼓，孫虎臣告急，至似道舟中，泣告曰：「追兵已迫。」夏貴亦曰：「彼眾我寡，委難抵當。」垂泣而去，似道撫諭三軍，遂許喝轉官資。諸軍詬曰：「要官資做甚！己未、庚申官資何在？」鳴鑼一聲，退兵於珠金沙，十三萬軍一時潰散，督府之印已失。似道奔入揚州，李庭芝閉城不納。
大兵順流乘勢至瓜州，揚州都統姜才出兵二萬餘於揚子橋。士氣百倍，眾皆披靡。時彼眾我寡，相持半日，凡數十戰，勝負未分。生兵日增，乃至敗績，姜才稍引兵還。大兵入太平州，守臣趙縉遁。
大兵入建康府，沿江制置，知建康府趙縉遁。北兵方入城時，察院潘文卿按趙縉取行宮公帑所積金帛，棄城而遁。建康為江東重鎮，既失，則江東之勢去矣。北兵駐建康府不進，遣哨騎四出。大兵至鎮江府，張世傑、趙縉戰於金山，世傑多海舟，無風竟不可動，遂敗。留守司參軍沈圻自柁樓上墜下，嘔血而死。守臣洪起畏，遁。嗚呼，京口第一重門戶而失之，行闕岌岌矣！
乙亥二月，大兵入寧國府，守臣趙與可遁。與可，宗室也，而望風宵遁，朝旨除名，勒停，追毀出身以來文字，以為不守封疆者之戒。既，北兵下徽州。
乙亥二月二十六日，左丞相王爚去。先是，賈似道奏請遷都，太皇太后不許。及是，殿前指揮使韓震再申前請，爚議堅壁固守，求罷不允，徑去。三十日夜，右丞相章鑒遁。二相去國，朝廷事可知矣。
乙亥三月初一日，誅韓震。三省奉聖旨云：「韓震身為殿帥，陰懷異志。當此危急，不肯出戰。聲言提兵，哄入禁闕。奸謀叵測，罪不容赦。國人皆曰可殺，吾念其父有功於蜀，不料其子負國若此。除已明正典刑，罪止其身。若家屬親黨決非同謀，一切並為免罪。」先是，有言震謀脅遷都者，宜中與客潘希仁計議，乃伏甲士於樞密府，擊殺之。以步軍指揮使領其眾。震部曲百餘人，聞變大哄而出，射火箭入大內，又以大刀斫嘉會門，宜中遣兵逐之，奔建康府。
北兵入常州府，時三月初二也。知州王宗洙遁，權守節幹王良臣以城降。五月，張彥、劉師勇復常州，王良臣敗走。又復廣德軍。九月，王良臣以北兵攻常州，知府姚訔統製，劉師勇、王安節拒守，攻城不克。十月，常州告急，文天祥遣將尹玉、朱華、張全、麻士龍赴援。二十六日，戰於橫林，敗績。二十七日，戰於五木，敗績。張全不發一矢，尹玉、麻士龍死之。天祥調兵再往，道不通。十一月十六日，常州糧盡，劉師勇以騎突圍，出奔平江府，遂破常州，屠其城。知府姚訔死之，生獲王安節，不屈而死。姚訔乃姚希得之子，王安節乃節度王堅之子。尹玉者，江西憲司將也，與北兵戰，殺數千人，復收殘兵五六百與角一夕。兵敗，手殺七八十人，遂死之。其麾下與北兵戰，並死，無一降者。朝廷贈濠州團練使，官其二子焉。常州自三月二日陷，至五月再復。九月北兵再至，知府姚訔糾集義民登城巡視，旌旗雲擁，鼓聲震天。潛遣劉師勇、王安節等出師迎敵，大捷。次日，北兵至城下，開門迎戰。二陣夾擊，攻城之兵為其掩殺，攻城不克而遁。劉師勇又於歸路設伏以待之，殲者過半。常州雖能保城，而管下屬縣屋宇焚蕩，人民擄掠殆盡，生獲百姓，殺之，臠其肉，煎油作炮，擲入常州城下，使膏油散在牌乂木上，積日，使火箭射之，牌權自焚。又俘其人，使之運土於城外，築堡傾泥，並其人填之。常州屬縣之民，遭此橫禍。十一月，糧盡，城始破。嗚呼！使北兵渡江之後，州州有守臣如姚訔者，忠於國家，死守封疆，宋鼎又安得而轉移耶！
乙亥三月，京師戒嚴，朝臣接踵宵遁。大軍已迫畿甸，勤王兵不至，人情恟恟。知臨安府曾淵子、兩浙運副皆遁，浙東提舉王霖龍遁，機政文及翁、倪普、臺諫潘文卿、季可、陳過、徐卿孫，待從已下陳堅、何夢桂、曾希顏數十人並遁，朝中為之一空焉。朝堂榜云：「孟軻謂『君視臣如草莽，則臣視君如國人。』又謂 『諫於其君而不聽，去則窮其力而後止。』識者猶以為非君臣之正誼。我朝三百餘年，待士大夫以禮，吾為嗣君，遭家多難爾。小大臣未嘗有出一言以救國者，吾何負於汝哉！今內而庶僚畔，官離次外，而守令委印棄城耳。目之司既不能為吾糾擊二三，執政又不能倡率群工，方且表裏合謀，接踵宵遁。平日讀聖賢書，自負謂何？乃於此時作此舉措，或偷生田裡，何面目對人言語？他日死，亦何以見先帝？天命未改，國法尚存，可令尚書省別具在朝臣、在京文武，並予特轉二官；其負國棄予者，令御史臺覺察以聞，其榜朝堂，明吾之意。」
乙亥三月三日，賈似道罷平章、都督，予祠宣製曰：大臣具四海之瞻，罪莫大於誤國。都督行諸軍之事，律尤重於喪師。告九廟以奉辭詔，群工而聽命，具官賈某小材無取，大道未聞。昔相穆陵，徒以邊將而自詭。逮事先帝，遂於國事以獨專。謂宜開誠布公，以扶皇極之彝，並謀合智，以盡天下之議，而乃恣行胸臆，不恤人心，以吏道沮格人才，以兵術剸裁機務。括田之令行，而農不得安於野；榷利之法變，而旅不願出其途。矧當任閫之驅馳，不知戎事之緩急。戰攻或曠歲而不舉，兵事或臨時而不修，纖悉於文法之搜求，闊疏於邊政之科瑣，遂令飲馬以渡長江，乃者抗表出師，請身戡難。人方期以孔明之志，朕亦責以裴度之功，謂當披發纓冠而疾趨，乃復二矛重弓而容與。三軍解體，百將離心。彼被甲之謂，何未聞聲而先潰？孟子謂：「吾何畏彼？」左氏謂：「我不成夫社稷之勢，綴旒縉紳之言切齒。」姑與薄罰，俾爾閑祠。於戲！膺戎狄，懲荊舒，今復奏周公之事；放歡兜，殛伯鯀，尚思寬虞典之誅。可罷平章軍國重事，都督諸路軍馬。十四日，賈似道遣堂吏翁應龍護都督印歸朝，上表白劾。至五月，太后乃降詔，令李庭芝宣，意略云：卿其亟歸喪，次以盡臣子之道。當曲示保全，否則眾論益甚，忠孝靡容，吾雖欲屈法伸恩而不可得。卿其明聽吾言，善終以始，亦有辭於永世。時左相王爚奏：「陛下念其勤勞，三朝免於遠竄，使之歸裏終喪，忠厚之至。既數辭矣，安坐維揚，未聞就道。既不能死忠，又不能盡孝，遂使公論切齒愈甚。願降一明詔切責似道，以正方命之罪。」
乙亥七月十二日，合臺奏賈似道喪師誤國。內批「賈似道專權誤國，得罪公論。吾以其曆事三朝，近嘗許以終製，不欲已甚。合臺露章未已，更與降三官，改徙鄰郡，少弭人言。」時賈似道婺州居住，廖瑩中、王廷追毀文字，除名，勒停，送韶州羈管。內批：「王廷、曾淵子改送雷州居住。敕賈似道降三官，改送建寧居住。」翁合奏：「賈似道以妒賢無比之林甫，輒自托於伊周。以不學無術之霍光，敢效尤於莽操。其總權罔上，賣國召兵，專利虐民，滔天之罪，人人能言云雲。首聞邸報，臺諫交章聲其奸謀，乞行遠竄。迫於眾怒，僅謫建寧，雖國家之典憲未伸，而朝廷之意向稍白。臣切伏惟建寧實朱子講道之闕里，雖三尺童子粗知。向方聞似道且嘔惡唾去，況可見其面？如朱釋《大學》一章曰：放惡不遠，彼且稔惡。所伏之地，其民何罪？必以禦魑魅而後已夫！與之同中國且不可，而可一日同此鄉哉？必放之此鄉，此鄉亦復何罪？巷伯惡惡之詩曰：投畀有北，有北不受。而終曰：投畀有昊。蓋有北決所不受，則付與昊天，惟天得製短，長六合爾。此則陛下事也。乞將似道遠竄深廣以伸國法，以謝公論。」有旨，賈似道移漳州，責授高州團練副使，下臨安府、台州，簿錄其家。
乙亥三月初三日，陳宜中參知政事，陳合僉書樞密院，召王爚還朝。初十日，陳宜中除右丞相。初四日，宜中辭相，奏云：「臣今月初四日恭準內批，不許臣辭免新除特進右丞相，恩命念臣一介樸愚，初無矯飾。此番出位，奉行陛下如神之斷，將順陛下如天之仁，實出於愛君憂國之血忱，非有一毫傾人利己之私念。皇天厚地，實所鑒臨。今若許臣以舊官備位，人猶謂臣無所為而為之，可以少逭清議。若不先不後，於此易變恩榮，公論無情，何所不至。或謂臣乘時傾似道而奪其權，或謂臣拱手不留臣鑒而據其位。臣既無面顏立於百僚之上，亦安能復有精神念慮能為陛下宣一日之勞哉？自魯港敗後，宜中首斬韓震。脅遷之議，差強人意，宜中實無經濟。」至秋，託故遁歸。及不得已，十月再來，則國事去矣。
