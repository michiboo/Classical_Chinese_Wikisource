咸淳壬戌[1]，殿院陳堯道、正言曹孝慶合奏：「限田之法自昔有之，置官戶逾限之田，嚴歸並飛走之弊，回買官田，可得一千萬畝，每歲則有六七百萬石之入，其於軍餉沛然有餘。可免和糴，可以餉軍，可以製造楮幣，可平物價，可安富室，一事行而五利興，實為無窮之利。」上然之。時賈似道為相，欲行富國強兵之策。時劉良貴為都曹，繼尹天府；吳勢卿餉淮東，入為浙漕，遂交讚公田之事。吳勢卿死，乃以劉良貴為提領，陳訔為檢閱官以副之。良貴請下都督嚴立賞罰，究歸並之弊，上曰：「永免和糴，無如買逾限之田為良法。然東作方興，權俟秋成，續議施行。」賈似道憤怒求去，上曰：「買田永免和糴，自是良法美意。要當始於浙西，庶他路視為則也。所在利病各有不同，行移難於一律，可令三省，照此施行。」既賈似道內引入劄，力言其便，上從其言，三省奉行惟謹。似道遂先以自己浙西萬畝，為公田倡，嗣榮王繼之，趙孟奎自陳投賣，自是朝野無敢言者。獨禮部尚書徐經孫疏言買田之害。以言不行，乞致仕。後公田但行於浙西，他路竟免和糴自若，由是德經孫者半天下也。方公田初議，以官品逾限田外買之，此猶有嫉富抑強之意。繼而派買，除二百畝以下者免，餘各買三分之一。其後雖百畝之家亦不免。立價以租一石者，償十八界會四十楮。不及，減買數；稍多，則銀絹相半；又多，則以度牒、告身準直。登仕三千楮，將仕千楮，許赴漕。試校尉萬楮，承信萬五千楮，承節二萬楮，則理為進納。安人四千楮，孺人二千楮。
提領劉良貴檄府丞陳害往湖、秀，將作丞廖邦傑往常、潤，任督催之責。六郡有專官，平江則知郡包恢、撫參成公策；嘉興則知郡潘墀、撫斡李輔、寓公焦煥炎；安吉則知郡謝弈、寓公趙與訔、撫斡王唐圭；臨安則察判馬元演；常州則知郡洪穮、運使劉子庚；鎮江則知郡章垌、漕司準遣鄭夢熊；江陰則知郡陽班、準遣謝某、司戶黃伸。候竣事各轉一官，選人減一，削守臣，並以主管公田係銜。
包恢，盱江人，為陸氏學。公田令行，人心不服，一路騷然。朝廷除包知平江府，專領公田，行以峻急，至施肉刑。時年已八十，酬勞拜簽樞而卒。初，提領劉良貴劾奏嘉興宰葉悊佐，以不即奉行之罪。又劾長洲宰何九齡，追毀出身，永不收敘。以不合出給官田，令田主抱納，失田業相離之初意。
壬戌五月，公田以江陰軍、平江府隸浙西憲司，安吉、嘉興隸兩浙運司，常州、鎮江隸總所，每歲秋租輸之官倉，特與減饒二分，或水旱則別議放數。遂立四分司，王大呂平江，方夢玉嘉興，董楷安吉，黃震鎮江、常州、江陰三郡。初以選人為之，任滿則理為入班。州縣鄉都，則分差莊官，以富饒者充應，兩年一替。每鄉創官莊一所，每租一石明減二斗，不許多收。其間毗陵、澄江一時迎合，止欲買數之多，凡六七斗者皆作一石。及收租之際，元額有虧，則取足於田主，以為無窮之禍。或內有饒瘠及租佃頑惡之處，又從而更換，於田主其禍尤慘。
參政皮龍榮者，上東宮舊僚也。居潭州，知似道忌之，杜門不預人事。一日上偶問龍榮安在，似道疑其再入。時李雷奮憲湖南，似道陰諷雷奮劾之。先是，雷奮訪龍榮，龍榮辭以故，既退，以「小鬼」斥之。或以語雷奮，雷奮不能平。至是疏其貪利營私之罪，且以為幸祥琴之甫奏，即揆席以自居；於州郡從吉之伸，冀朝廷收召之速；又謂每對人言，有「吾擁至尊於膝上」之語，蓋龍榮為東宮官故也。有旨謫衡州，衡州，雷奮治所也。遂自鴆死。
現錢關子始於紹興元年冬，張浚屯軍婺州。朝廷以水道不通，始置召商人，入現錢於婺州，執關子請現錢於杭越，權貨務，每千加十以為優潤。六年，張忠憲為都督，張澄主管財用，請依四川法造交子，與現錢並行。後三十一年春，遂置行在會子務。景定甲子，賈相當國，造金銀現錢關子。時十九界矣，以一準，十八界之三廢，十七界不用。其關子之制，上黑印如品字，中紅印三相連如目字，下兩旁各一小長黑印，宛然一「賈」字也。銀關之上，列為寶蓋幢幡之狀，目之曰「金幡勝」，以「今代麒麟閣，何人第一功」為號。後北朝天兵渡江下江南之時，如入無人之境，人以為讖，信然。
建寧府教授謝枋得校文江東漕闈，發策詆時政。似道怒，竄興國軍。其《江東十問》，備陳賈似道景定以後政事，知國家必亡於權臣之手。至於《八陵一問》，讀之使人淚下。
理宗朝嘗欲舉行推排之令，廷紳有言而未行也。賈似道當國，卒行之。有人作詩曰：「三分天下二分亡，猶把山川寸寸量。縱使一丘添一畝，也應不似舊封疆。」又有作《沁園春》題於道間者：「道過江南，泥牆粉壁，右具在前。述某州某縣，某鄉某裏，住何人地，佃何人田。氣象蕭條，生靈憔悴，經界從來未必然。惟何甚，為官為己，不把人憐。思量，幾許山川，況土地分張又百年。正西蜀巉岩，雲迷鳥道。兩淮清野，日警狼煙。宰相弄權，奸人罔上，誰念干戈未息肩。掌大地，何須經界，萬取千焉。」
景定甲子秋七月甲戌，彗星出柳，芒角燭天，長數十丈，自四更從東方見，日高方斂，如是者月餘。參政楊棟謂是蚩尤旗，非彗也，遭論去國。上減膳避殿，臺臣交章言，星變災異皆公田不便，民間愁歎不平之所致，乞罷公田以答天意。似道力辨，人言乞辭相位。上曰：「言事易，任事難，自古然也。然公田之說不可行，則卿建議之始，朕已沮之矣。惟其上可以免朝廷造楮之費，下可以免浙西和糴之擾，公私兼濟，所以決意命卿舉行之。今業已成矣，一歲之軍餉皆仰給於此，若遽因人言而罷之，雖可以快一時之異議，如國計何？如軍餉何？卿既任事，亦當任怨，禮義不愆，何恤人言？卿宜安心，毋孤朕倚毗之意。」自此公論頓沮矣。是秋邊無警報，國無大咎。冬十月，理宗升遐。先是，嘉定壬年八月初五夜，彗星見於西南方，去地不甚遠，尾長三丈餘。初十日夜，光芒亙天。至甲申，寧宗升遐，始驗藝祖升遐，彗亦出柳雲。似道奏云：「彗出三河周分，與河南無干。」
景定甲子冬十月，理宗崩。上自臨御以來，始終崇獎周、程、張、朱諸儒義理之學，故得廟號曰「理宗」，陵曰「穆陵」，御書閣曰「顯文閣」，原廟殿曰 「章熙殿」。理宗興於側微，崇儒納諫。寶紹間，以史彌遠有擁立功，於萬機謙遜無所預，彌遠卒，始親政。召真德秀、魏了翁諸君子於朝，號端平，為小元祐。然自即位以來，失襄、失淮、失全蜀，三邊流血。庚子大旱，壬子建寧大水，內郡之民死者相枕藉。開慶己未，北兵南來，社稷幾亡矣。而猶不親見之，亦可謂福。
理宗龍顏隆準，臨朝坐輦，端嚴若神。端平初，勵精為治，信向真、魏諸賢。廷紳奏疏，三學叩閽，悉經御覽。所言訐直，無不容受，間以罪斥，旋復收用，此其盛德也。在位既久，嬖寵浸盛，中貴盧允升、董宋臣、女冠吳知古等薦引奔競士，驟至通顯，賄賂公行。又用外戚子弟任畿輔監司、郡守，贓罪狼籍。臺臣論奏，則宣諭節貼而已。盧允升等以奢侈導上意，信方士，妄稱「五福太乙。」自嘉定己巳南入巽宮，臨吳越之分作太乙宮，又作龍翔宮、集慶寺以祈福；作湖上西宮，造御舟以備遊幸；作禁苑芙蓉閣、香蘭亭以供遊玩；又作閻、賈二妃奉先功德寺。極土木之功，專置修內一司，以內侍管領，望青伐木，自德壽故宮、王邸、戚里、民家、墳塋皆不免。又置修內司莊、御前莊，開獻納之門，沒入兩爭田土，名曰「獻助」，實則白取。禁中排當頻數，娼妓、傀儡，得入供應。宮嬪廩給，泛賜無節。有職掌、名位之分。其先朝耆艾六字號夫人者，嘉定六百員，淳祐增至一千員，內藏告乏，則移之封樁、左藏庫，何其不節耶！
理宗崩，度宗即位，改元咸淳。初，慶元府育王寺舍利塔，晉時許詢所造，每經一朝，則必頹圮一次。蕭梁已後，屢加修整。雍熙年間眾議重修，非數萬緡不可，一行童於大眾中頂禮曰：「我願勸緣以成其事。」眾曰：「何言之易！」答曰：「祇印此塔影，逐日沿門合佛請施，何患不成？」主僧然其言。後所得甚微，不足以就行，童乃曰：「今天下惟八大王〈（榮邸）〉最有錢，我持疏勸緣，必可如願。」詣府開疏，大王上題一千緡。行童歸，自斷其臂，血流不止，遂死。自火葬後，莫有言前事者。度宗庚子歲生於八大王府，日夕啼號不已，更數乳母，多獲譴。最後一乳母捧抱，行廊廡間，入小閣，見所粘塔影，忽然而笑，既去復顧。因以水噀，取置手中，自是不復啼泣。乳母以告，大王始悟所題疏未夠。下本寺問故，僧具言行童自府歸，斷臂流血不止，以某年某月某日終。計其死之時，即度宗生之旦也，八王遂捐資以成其事。度宗入宮，將冊為皇太子，理宗忽夢有告之者曰：「此十年太平天子也。」遂斷自宸衷，以繼大統。後享國之歲，悉如所夢雲。陸務觀詩：「人間八萬四千塔，使合推為第一仙。」即此塔也。
開慶己未，議皇太子妃，丁大全以京尹顧岩女為言。一日，謝後召入大內，宮嬪進花一枝，後令侍御以賜。既退，次日，後感疾，議遂寢。庚申歲乃議全昭孫女，昭孫值北兵，避地於岳州臨湘之間，逾數日入京，遂冊為妃。
咸淳丙寅，臨安府士人葉李、蕭至等上書，詆似道專權，害民誤國。似道怒，嗾士人林德夫詣京尹劉良貴，告李等泥金飾齋扁，不法，黥竄諸州。
以季為可察院。時賈相當國，益忌臺諫，言事悉用庸懦易制者為之，彈劾不敢自由，惟取遠小州太守及州縣小官，毛舉細故，應故事而已。
咸淳丁卯，賈似道平章軍國重事，魏國公葉夢鼎為右丞相。時賈似道專政，夢鼎充位而已。似道一月三赴經筵，三日一朝，赴中書查治事。上初立，朝政一委大臣，似道益自專，上稱之曰：「師臣通國」，稱之曰「師相」，曰「元老」。居西湖葛嶺，賜第。五日一乘車船入朝，不赴都堂治事，吏抱文書就第呈署，宰執書紙尾而已。朝夕議則館客廖瑩中，外則堂吏翁應龍。凡臺諫彈劾，諸司薦辟舉削，及京戶畿漕，處斷公事，非關白不敢自專。在朝之士忤意者，輒斥去。後葉夢鼎、江萬里皆歸田，軍國重事，似道於湖上閑居遙製，時人語曰「朝中無宰相，湖上有平章。」
度宗賜賈似道第於湖上，似道扁亭曰「半閑以停雲水道人」。每治事罷，則入亭中，習打坐。有佞之者上《唐多令》詞大稱似道意，議者謂其時乃聖哲馳騖而不足之秋也，曾謂似道而以「半閑」自處乎？其詞曰：「天上謫星班，青牛初度關。幻出蓬萊新院宇，花外竹，竹邊山。軒冕倘來問，人生閑最難。算真閑不到人間，一半神仙。先占取，留一半與公閑。」夫似道為國之重臣，而其可以閑中消日月耶？天下烏得不壞！
宮中飲宴名排當。理宗朝排當之禮，多內侍自為之，一有排當，則必有私事密啟，度宗因之。故咸淳丙寅，給事陳宗禮有曰：「內侍用心，非借排當以規羨餘，則假秩筵以奉殷勤，不知聚幾許汗血之勞，而供一夕笙歌之費。」此說可想矣。有詩云：「花磚緩步退朝衙，排當今朝早賞花。玉鐙金鞍皇后馬，否輪繡轂御前車。」
一日，壑翁招碧梧馬廷鸞、西磵葉夢鼎行令，舉一令要一物與人，得物者還以一聯詩。秋壑云：「我有一局棋付與棋師，棋師得之，予我一聯詩：『自出洞來無敵手，得饒人處且饒人。』」碧梧云：「我有一釣竿付與漁翁；漁翁得之，予我一聯詩：『夜靜水寒魚不餌，滿船空載月明歸。』」西磵云：「我有一張犁付與農夫，農夫得之，予我一聯詩：『但存方寸地，留與子孫耕。』」似道不悅而罷。
賈似道居西湖之上，嘗倚樓望湖，諸姬皆從。適有二人道妝羽扇，乘小舟由湖登岸，一姬曰：「美哉二少年！」似道曰：「爾願事之，當令納聘。」姬笑而無言。逾時，令人持一盒，喚諸姬至前，曰：「適為某姬受聘。」啟視之，則姬之頭也，諸姬皆戰栗。初，似道於浙西行公田，民受其害，有人題詩曰：「襄陽累載困孤城，豢養湖山不出征。不識咽喉形勢地，公田枉自害生靈。」至乙亥罷相，公田、國事俱休矣。
