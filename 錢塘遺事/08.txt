乙亥三月初十日，張世傑入衛京師。內空，賴張世傑一軍萬人自荊湖至。世傑本信安歸正人，擢承宣使。陳宜中疑世傑易其所部之軍，世傑不得盡其力。時呂文福請提兵入衛。文福，文煥兄也。
宗學上書曰：「臣等為國同姓，與宗社相依為命。近者元臣開督視師，繼而又聞逆整已斃，臣等私竊喜之。邇日以來，京師內外喧傳，皆得內人，今已放散，御船今已排定，營衛諸軍皆已點差，倉庫今已搬移，陛下移蹕亦在旦夕。躊躇未即行者，獨吾太皇太后不肯輕動爾。臣竊為陛下計，不過移蹕慶元，其次則移蹕平江。至事勢危急，則航船幸閩。不思我能往，彼亦能往。縱使兵或可守，陛下豈能鬱鬱求活，作一龜茲國耶？北兵渡江已逾兩月，不聞有備禦之策，但聞和議之請。和議未必能成，危亡之勢漸迫。今天下勤王之兵在京，屯戍者不下二十萬，猶堪一戰，豈束手待斃而已哉？臣願陛下戒諸將帥，糾集精兵，盡力血戰。戰若不勝，死於社稷，猶可見藝祖於地下。惟陛下思之，幸甚！」
殿院陳宜中奏云：「近北兵渡江已逾兩月，上而三宮，下而萬姓，皆謂平章賈似道督師一出，未必負三朝禮遇之恩，必能以一死酬天地涵容之澤。而乃擁師逗留，不發一矢。今月二十日，忽報孫虎臣；又二十二日，報臣等以諸軍皆潰散。初猶有自與一決之語，既乃發為海上迎駕之言。臣見其平日自詭以知兵意，或有深謀秘計，可以救一脈於垂亡。觀其所措，有非腐儒所能測識。忽二月二十八日早，有督府隨吏回歸，乃言似道於二十日夜三更鳴鑼一聲，回散諸軍，竄身而去，莫知所之。臣聞之血淚進流，欲死無由，因自痛念，曩經丁大全敗竄之餘，適際理宗再生之德，徼逾末年。似道時適當國，起自書生，叨居樞地。彼雖一出，臣每見其施行時有差舛，未嘗不從容納規，而才弱力薄，凡莫能救。正如范文虎事，爭之不力，稔禍今日，涕殞何追！今似道以潰師竄身，上誤宗社，臣曩為臺諫，既無呂誨之先見；臣今為執政，又不能為社稷力爭，罪何所逃！謹自具劾以聞，慾望聖慈重行追竄，正平日苟容之罪，以謝公論；仍乞正似道誤國之罪，以謝天下。祖宗德澤未衰，人心戴宋猶故，元氣一脈尚可挽回，仍乞將公田、市舶茶鹽等拂民所欲者悉賜改正。令學士院降詔，以明太皇太后、陛下哀痛悔恨之意，少回皇天舍逆助順之心。」
陳宜中都督軍馬，時乙亥四月也。奉旨建督於京，檄召諸路軍馬勤王，並令潰軍各歸所部。淮東隸李庭芝、淮西隸夏貴、沿江隸汪立信、四川隸朱𥜥孫、江西隸黃萬石，節制團結內外兵十七萬五千人。分廂差寄居官為總督，給一軍，赴教場教閱。
五月，太皇太后詔諭呂文煥等息兵通好。詔曰：「賈似道專制朝政十有五年，挾智行私，矜己自用，結怨軍民，失信鄰國。戰功當賞而不賞，邊費當支而不支，盡心力以守襄城者，坐視不救；備己財以贈郢兵者，反受責言。遂使諸將離心，三軍解體。比者請師出督，畏死偷生，不戰而逃，莫知所在。自古失律之師，未有如此之謬者！吾已節次，明正其罪，但念吾年七十，抱病滋久；嗣君幼衝，煢煢在疚。念北方之兵薄吾近地，宗社危急，不可以一朝居。似道召禍如此，老身幼主實受其殃。因思爾文煥世受國恩，久當事任，守城備殫勤勞爾。奕爾文虎，皆受先朝之知，嘗任岩帥之寄，一時舍此，度非本心。三人在北，豈能遽忘本朝之舊，不念吾國之危？茲用手披，敷陳吾意，爾三人為吾轉道此意於師相。吾老幼雖不足念，生靈何辜，受此荼毒？不知何道可以息民，何辭可以通好於北朝，以成南北之美意，以紓社稷之近憂。願亟為我圖，俾王室不壞，理宗、度宗在天之靈，亦必降於爾衷。故茲詔示，想宜孚悉。」
報國盡忠，自許初心之無愧。居城守難，豈圖末路之多差。茲祈轉念，昔日之功，庶可少伸。今日之款，明公問信，歸人慾言。伏念某少服戎行，壯臨邊徼，干戈滿眼，輕性命於鴻毛；弓箭在腰，係死生於馬足。不但馳驅於西北，誓將屏蔽於東南。幸以微勞屢收薄效，至若襄城之計，最為淮甸之危。蠢茲無厭之戎，指為必攻之地，迅裂如水火之衝擊，飄蕩如風雨之去來。坐一日以猶難，居九年而可奈！南向高築，蓋欲拒吾喉襟；樊城盡屠，又已去我羽翼。雖劉整首先於犯順，而焦然中苦於黨奸。孤城其如彈丸，謂靴尖之踢倒；長江雖曰天塹，欲投鞭而斷流，凶焰如斯。先聲屢至，臣能死爾。仰天而哭，伏地而哀。敵既深乎，析骸而爨，易子而食。尚冀廟堂之念我，急令鄰郡之聚兵，委病痛於九年之間，投肌肉於群虎之口。因念張巡之死守，不如李陵之詐降，猶期後圖，可作內應。國手敗局留著，豈異尋常之機；俗眼據圖觀形，寧識驪黃之馬。蓋使忠臣偶陷於敵國，烏能絕意不念於鄉閭？固知死也，何補於生奚。益安有食焉，不任其事。因銜北命，乃擁南兵，視以犬馬，報以仇讎。非曰子弟攻其父母，不得已也。尚何言哉！今我皇上亶其好生，開以自新之路。明公都督雖是問罪，藹然念舊之情，安敢固違，永為背叛？現今按兵不動，臥轍不驚，撫此良辰，伏觀景命。且秦穆公之赦殺馬，在野人猶知報恩；如齊威公之相射鉤，願君子終無忌怨。
略曰：「且整之叛我也，固以自疑。若煥之去國也，獨何不忍？不思元溫群從並受卵翼之恩，李陵一門初無毫髪之損。國家厄運，一至於此，人心忠義，夫誰無之？太皇后七秩之聖躬，今天子孤惸之衝質，在人情尤知恤鄉閭之老幼，矧臣子忍坐視君父之傾危。寧無郡國賢臣，亦有江湖豪傑，共會倡義之旅，載馳勤王之師。如陶士行慷慨之真，如張魏公忠赤之至。救日之弓，拔月之矢，便直指於旌旗；如礪之山，如帶之河，尚永堅於盟誓。」
乙亥四月，王爚平章軍國重事。八月，王爚致仕。爚具位平章，在朝無所建明。不顧君父之顛危，退為保身存家之計。鄙哉！
乙亥六月初一日午時，日有食之。既是時，天地晦冥，咫尺不辨，人雞鶩歸，猶如暮夜。自巳至午，其明始復。下詔曰：天降罰於我家，嗣君幼衝，未堪多難。吾以衰髦，勉強聽政。明不能察奸臣之誤國，仁不能救兵革之殄民。德澤弗流，政令多失，乖氣致異，謫見於天，乃夏季月朔，日有食之。既陽微晝晦，變莫大焉。吾惟艱危之會，憂心如熏。重以災異謫告，於何不臧？憂咎在吾，痛自先責。貶損尊號，猶恐未盡應天之實。方與嗣君夙夜祗懼，省躬悔過，慨念奸臣專政之久，杜塞言路，蒙蔽天變，下情壅於上聞，禍至此極。今吾當儆悟，少知懲艾，虛心聽政，惟人言是聽，以答天意。諮爾百僚士庶，盡忠極言，凡涼菲之愆，政事之疵，黎元之疾苦，爰暨修禳固圉之常策，可以消厄運，導和氣者，毋有所隱，將采擇施行。人心悅而天怒解，庶幾在此。布告中外，體吾至意。時太皇太后內批痛自切責，以答天戒，可去聖福二字，用昭吾恐懼修省之意。
乙亥六月，陳宜中左丞相，留夢炎右丞相，陳文龍、黃鏞僉書樞密院事。謝堂鎮撫使，家鉉翁知臨安府。授文天祥刑部尚書，趨赴行在；命夏貴淮東制置，知揚州；朱煥淮西制置，知廬州。召李庭芝赴行在。夏貴不受，代李庭芝閉門自守。
乙亥四月，文天祥為江西提刑，募兵於贛州、吉州。杜滸糾合四千人從之。至九月，天祥將吉贛民人及峒丁二萬人入衛，衣裝器械，戈甲精明，人心喜慰。詔褒獎，除江浙制置使，知平江府，提兵捍禦。是時陳宜中歸永嘉，留夢炎當國。夢炎意不相樂，乃以天祥為制閫，出守吳門。
徵呂文福入衛，行人失辭。文福自疑不至，復徵夏貴督萬壽，黃萬石入衛，並不至。時京城招軍，年十五以上號武定軍，長不滿四尺[1]，觀者寒心。
乙亥三月，知江陰軍鄭濡道遁去，知廣德軍令狐槩降之。三月十四日，下平江府，守臣潛說友遁，通判胡玉以城降焉。下安吉州，守臣趙與立降。江上列城，或降或遁，無一人堅守者。夏四月，下江陵府。高達京湖名將，己未解圍鄂州，似道許以建節，後竟不與，達怨望久矣。至是為荊湖制置，以城降，宣閫不能制。城初陷，朱祀孫仰藥不得死，既而亦降焉。乃令朱祀孫移文諸州歸附，既，鼎州、澧州、常德府、壽昌軍並降。時大兵徇湖南，圍潭州，安撫李芾與大兵戰於澧陵得捷，守城。攻之不能克。九月，大兵至獨松關，殺廉萬戶希賢。後丙子二月，廉希賢之子殺張濡，磔之。濡，張俊之曾孫也。十一月十六日，大兵下隆興府，劉粲以兵累戰不利，遂以城降。牛傅、危天順二將赴火死。初，瑞州先下，姚計議至隆興說降，劉槃拒之。乃引兵出戰，殺戮不少，凡累戰不利，不得已而以城降焉。大兵至撫州，時制置黃萬石開閫撫州，聞大兵至而遁。都統密侑迎敵就擒，不屈嚼舌，罵聲不絕而死。施至道以城降焉。建昌相繼而下，宋師戰於相關，敗績，去杭百里。時獨松關告急，召文天祥入衛。天祥自吳門還，遣守獨松關。時天祥軍三萬，張世傑軍五萬，諸路勤王師猶有四十餘萬。天祥與世傑密議「今兩淮堅壁，閩廣全城，王師且眾，何不與之血戰，萬一得捷，則罄兩淮之兵以截其後，國事猶可為也。」世傑大喜，遂議出征，獨宜中沮之，事不成矣。二十八日，進攻平江府，通判王矩之以城降。十二月，大兵屯平江府，巴延在焉。京師戒嚴，留夢炎、陳文龍、黃鏞、劉黻並遁去。大兵屯於長河堰，陳宜中蒙蔽外庭，如遣使請和，見伯顏於長安堰，已而不如約，故大兵竟至皋亭山下。丙子正月，大兵入臨江軍，權守滕岩瞻遁。臨江告急吉州，乞兵援守。吉州差禁軍三百人，至臨江防拓。舟必從吉水，敢勇軍守吉水；陸必從永豐，忠勇軍守永豐。未幾，大兵至，禁軍潰散。大兵入臨江。大兵更自相江疾馳至吉州城下寨。十八日，大兵進皋亭山，去城三十里。北使請執政軍前議事，文天祥請行，百姓官民迎丞相伯顏於皋亭山下。十九日，大兵進屯北關門外，京城百姓門上各貼「好投拜」三字，呂文煥、范文虎九騎入城，遂入大內，謁太皇太后。
乙亥十二月，遣使納降表，直學士高應松辭草表，乃以京局官劉褒然權直院草之：「自賈似道喪師後，至今十月餘，國事危急，將士離心，兵出屢衄。朝廷方理會科場、明堂等事，士大夫陳乞差遣士人，覬覦恩例，一籌不畫。及是束手無措，乃議納土，求封為小國，齎降表，奉使燕京。哀哉！」
宋太皇太后詔文天祥罷兵。詔曰：「卿之忠義，朕已素知。現今遣使請和，卿宜自靖自獻，慎勿生事，乃所以保全吾與嗣君也。」天祥捧詔號泣，於是不敢出師矣。
乙亥十二月，宋太皇太后詔民兵罷團結。既，太后詔南北講和，京城內外民兵罷團結。三省榜諭京城百姓：兩宮仁慈，保全生靈，南北見議講和。毋致惶惑。
丙子正月十二日，命秀王與擇奉皇兄廣王昰、皇弟益王昰出宮航海。
陳宜中十月再相，國事亦危矣。至丙子正月十八日，大兵至皋亭山，邀以相見，宜中夜遁。十九日，以賈餘慶為右丞相，吳堅為左丞相，謝堂樞密使，家鉉翁參知政事，劉岊同知樞密院事。是時宜中遁，文天祥辭右相不拜，遂以賈餘慶為右丞相，朝廷愈無統矣。
丙子正月十九日，除文天祥右丞相兼樞密使，天祥辭不拜，除資政殿大學士。北師邀當國者相見，執政侍從交讚公出。天祥曰：「國事至此，吾不得愛身。」辭相印不拜，以資政殿學士行。天祥至皋亭山，巴延丞相引見。天祥抗辭慷慨，議論不屈，遂留之，不使南歸。遣王千戶館伴。
丙子正月二十日，大兵入臨安府，請太皇太后降。太后詔江南諸郡歸附。詔云：「今根本已撥，諸城雖欲拒守，民何辜焉？詔書到日，其各歸附，庶幾生民免遭荼毒。」時賈餘慶令學士院降詔，俾天下歸附之，各付一省劄。惟家鉉翁不肯署押，吳堅一如賈餘慶之命，程鵬飛作色，欲縛鉉翁，鉉翁云：「中書無縛執政之理。」歸私廳以待，程竟不敢誰何也。朝廷自乙亥十二月至丙子正月，信使往來，和議未決。正月二十四日，北使請宰執親往燕京朝覲，於是以吳堅、賈餘慶、家鉉翁、劉岊、文天祥五人為祈請使。朝廷百官或在或遁，至是為之一空矣。二月初一日，巴延丞相指揮收京城軍器。至十二日，索宮女、內侍、樂官諸色人等，宮人赴蓮池死者甚眾。二十日，北使請三宮北遷。二十二日，宋少帝令太后、隆國夫人黃氏、朱美人、工夫人以下百餘人從行，福王與芮參政謝堂、高應松，駙馬都尉楊鎮，臺諫段登炳、鄒珙、陳秀伯知臨安府。翁仲德等以下數千人，太學、宗學生數百人，皆在遣中。惟太皇太后以疾留大內。
丙子正月，大兵破潭州。李芾守潭，竭力備禦凡八九月。其間出戰屢捷，而大兵之攻日增，芾不能支。城破之日，命積薪樓下，於是攜家人盡登樓大宴，積金銀於兩畔。李與館客上坐，其餘列坐左右，數杯後，命喚二劊子來。既至，則令「將此金銀去，與你家口。取法刀來。」一不肯受，一會意，徑受之，攜去分付家人。後須臾將法刀至。李帥呼之至前，分付「先從頭殺人，到尾殺我，待我點頭時下手。」復飲酒，良久點頭。惟館賓與一妾墜樓而走，妾折一足。最後李帥伸頭受刃。此劊子遂四面放火，自刳其腹而死。既，潭州陷，衡州、茶陵軍、袁州相繼而下。其後李兩山有詩題潭州驛，懷李肯齋曰：「天運由來有廢興，義無兩大一身輕。封疆社稷若不死，婦女鬚眉何用生。紐解綱常重接續，灰寒萬劫獨光明。便當配食三閭廟，啟迪民彝開太平。」〈（三閭水死，肯齋火死。）〉
丙子二月十五日，大兵至吉州，權城守周天驥以城降。大兵循浙東至嚴州，知州方回降。至台州，知州楊必大降。至處州，知州梁信降。衢、婺等州並下。
丙子五月，廣王登極，除李庭芝為右丞相。六月，庭芝棄揚州，引兵至泰州，欲航海至福州。大兵追及之，庭芝凡戰數合，大敗，遭擒。宋都歹元帥斬庭芝於軍前。八月，大兵攻淮東，破揚州。朱煥以城獻，姜才死之。姜才，淮之猛將，前後主將，皆其人也。姜才屢戰大捷，大戰三日。姜才身生九疽，不可掛甲，遂敗。至泰州，被執，不肯降，臨刑含血，罵聲不絕口。淮人言之，無不傷歎。
