咸淳戊辰，閏正月初六日，天明，大風雷雨，居民屋宇皆動。日午，楊美人降生皇子，是為益王。十一月仲冬，全氏降生皇子，是為嗣君。
咸淳戊辰，龍飛狀元，興化陳文龍。同郡李瓘，太學貫道齋內舍，係第三甲正奏名。唱名後，乞以本身致仕，合得恩例，盡以回贈父母。上書畢，辭先聖及三魁同舍，出錢塘門，脫綠袍掛於門上，泛舟而去，時三魁同舍皆送別。瓘有詩云：「人言學古思入官，我謂學易而官難。平生透出夢覺關，本來面目祇儒酸。吾親不俟若為歡，不如歸去臥林間。殿前三策罄忠肝，多謝皇恩天地寬。綠衫卸了白衣還，扁舟飛過子陵灘。前修亦有逋與摶，聖世待之俱寬閑。何物種放大厚顏，山鬼移文伐其奸。此行無復出閩山，休音息影谷之盤。今朝釃酒醑雲壇，便向錢塘門掛冠。」又有詩云：「有手須搴龍袞衣，有頭須叩九階墀，有口須讀離騷詞，有復須飽商山芝。有身不願掛綠衣，笑問此身欲何之？石室山之巔，重湖水之湄。」陶公云：「樂天知命，復奚疑。」
咸淳戊辰，龍飛省試，考官商議出題，題皆不欲出天子聖人。於是別院出乾為天，正院出帝德廣運，皇天眷命。皆大金年號，而天眷又正是徽、欽過北之年。時人為之語曰：「正院無天子，別院少聖人。廣運與天眷，卻把比咸淳。」
咸淳戊辰，北兵圍襄陽。攻襄陽，劉整之計也。整宋驍將，號鐵胡孫。己未，大兵渡江，止遷蹕之議者，丞相吳潛也。盡守臣之力者，帥臣向士璧也。奏斷橋之功者，曹世雄其一，而整次之。似道功賞不明，殺潛、殺士璧、殺世雄，整守瀘州，懼禍及己，遂叛。獻策南伐，上急攻緩取之書，東南之兵勢、地勢如指諸掌。進攻之計不於淮、不於湖廣、不於蜀，獨於襄者，蓋知襄者，東南之脊，無襄則不可立國。呂祉嘗謂「得襄陽則可以通蜀、漢而綴關輔，失襄陽則江表之業可憂」者，正此也。整初至襄陽，與少保呂文德借地開互市，互市既置，因築城築堡，江心起萬人臺，立撒星橋以遏南兵之援。乙丑、丙寅間，時出師哨，掠襄樊城外，兵威漸振。未幾，文德死，文煥代守襄陽。於戊辰之冬，以大兵圍之，而襄日孤矣。
襄陽被圍，呂文煥遣人告急，朝廷遣高達、范文虎赴援。時北兵於要害處連珠劄寨，圍數十里，而道不得通，襄陽之圍不可解矣。
賈似道請出督，而又陰嗾臺臣以留之，實無意外出也。乃以范文虎為殿帥，孫虎臣為步帥。
咸淳己巳，葉夢鼎辭位，不允，徑去。以江萬里拜左相，馬廷鸞拜右相，輪日知印。萬里與似道議事不合，乃辭去。
湖山歌舞，沈酣百年。賈似道少時，挑撻尤甚。自入相後猶微服，間或飲於妓家。至戊辰己巳間，王煥戲文盛行於都下。始自太學，有黃可道者為之。一倉官諸妾見之，至於群奔，遂以言去。繼有張蕃孫者，入京調官，鄰居一婦人，乃宮中乳母，因病還家。張見其美而不之察，日以服玩通殷勤，事聞，押歸本貫。臺章繼上，謂張蕃孫之為人，專以蠱惑人家妾婦為能。有趙右司希建者，因身沒而亂其家，今敢窺伺宮婢，無忌憚如此，削籍徙嶺南。嗣濮王棄妻，按章有雲「糠也下堂，蓷焉在谷」，時人傳以為笑。一征官娶罪將李虎妻，臺章亦及之。自是專務捃摭士大夫帷簿之事，以供月課。理宗厭之，嘗加戒勵。至於壑黨所為，大奸大貪，曾不敢言，以至亡國。悲夫！
賈似道見襄城被圍日久，束手無措，日以辭位為請。至咸淳庚午，襄陽之圍不解者三年矣。一日，度宗問似道：「襄陽之圍三年矣！」似道對曰：「北兵已退去，陛下得臣下何人之言？」度宗曰：「適有女嬪言之。」似道詢問其人，誣以他事，賜死。自是邊事並無敢言者。
咸淳壬申九月，祀明堂。平章賈似道為大禮使，駕幸景靈宮，回宿太廟。質明，有司奏中嚴外辦，請升玉輅。大雨如注，胡貴嬪之父帶御器械，胡顯祖檢討開禧登輅遇雨，乘逍遙子故事面奏。上白賈，賈欲候雨止登輅，顯祖回奏：「平章已肯上。」遂冒雨乘逍遙子，直入和寧門，百官愕然，莫知所以。禮成肆赦，似道奏：「臣充大理使，而陛下舉動不得預聞，乞罷政。」即日出嘉會門，三降御筆勉留，乃還朝。鐫罷胡顯祖，出胡貴嬪為尼，上為之泣下。
壬申五月，張順、張貴赴援襄陽。襄樊自丁卯以來，被圍日久，生兵日增，既築鹿門之役，水陸之防日密，築白河虎頭及鬼關，以鍵出入之道。自是孤城閉守者凡四五歲，援兵往往扼關不克進，所幸城中有宿儲可守，然所乏者鹽薪、布帛耳。張漢英守樊城，募善泅者，置蠟書於髻中，藏積草下，浮水而出。謂鹿門既築，勢須自荊郢救援。既至，隘口守者見積草，多鉤致，欲為焚爨用，遂為所得，於是郢鄧之道復絕矣。既而荊閫移屯郢州，而諸帥重兵皆駐新郢及均州河口，以扼要津，又重賞募死士，得三千人，皆襄郢山西民兵之驍悍善戰者。求將久之，得民兵部轄張順、張貴。俗號張貴為「矮張」，所謂「大張都統」，「小張都統」者。其智勇素為諸軍所服。先於均州上流各水中立硬寨，造水哨輕舟百艘，每艘三十人，鹽袋布二百，且令之曰：「此行有死而已。」壬申五月，漢水方生，於二十二日稍進圜山下。越二日，又進高頭港。日結方陣，各船置火槍、火炮、熾炭、巨斧、勁弩，夜漏下三刻起碇出江，以紅燈為號。貴先登，順為殿，乘風破浪，徑犯重圍。至磨洪灘以上，敵舟布滿江面，無罅可入，鼓勇乘銳，凡斷鐵綆攢筏數百。屯兵雖眾，皆披靡以避其鋒，轉戰一百二十餘里。二十五日黎明抵襄城，城中絕援久，救至大喜。及收軍點視，獨失張順，軍中為之短氣。越數日，有浮屍逆流而上，被甲冑，執弓矢，直抵浮粱，乃張順也。
御史陳伯大奏行士籍。先是，朝廷患科場弊幸百出，有發解過省而筆跡不同者，有冒已死人解帖免舉者。多方措置，乃議今後凡應舉及免舉人，各於所屬州縣給曆一道，親書曆首，將來赴舉過省，參對筆跡異同，以防偽濫，時人謂之「係籍秀才」。咸淳庚午科已行之矣。時人有詩曰：「戎馬掀天動地來，襄陽城下哭聲哀。平章束手全無策，卻把科場惱秀才。」又太學生蕭某有詞云：「士籍令行，伯仲分明，逐一排連。問子孫何習，父兄何業。明經詞賦，右具如前。最是中間，娶妻某氏。試問於妻何與？馬鄉保舉，那當著押，開口論錢。祖宗立法於先，又何必更張萬萬千。算行關改會，限田放糴，生民凋瘵膏血俱朘。祇有士心，僅存一脈，今又艱難最可憐。誰作俑？陳堅伯大，附勢專權。」
咸淳癸酉，平地產白毛，臨安尤多，如銀線菜，可采以相饋，但挺直耳。或者謂此即白眚、白祥之類是也。
咸淳癸酉春，賈相連奏，乞出視師，且謂諸閫欲為敗闕張本，每遣客遊談，不曰無財力，則曰無兵力，不知臣之料錢招軍，悉有實狀可以按覆。奏罷歸府，合目靜坐，忽夢有男子團麵方口，突然而入。賈相叱之曰：「爾何人，敢至此？」答曰：「我金主也。相公早間入奏太激，天下事不由相公，皆由我。相公好好做三年，我六年後亦不復顧人間事。」言訖，賈相且怒且醒，因與所親言之，漫不可曉。三年而賈相罷，六年而錢禁行，乃知男子錢神也。廢興信有數乎！
咸淳癸酉春二月，破樊城，下襄陽。文煥捍禦應酬，備殫心力，糧食雖可支吾，而衣裝薪芻斷絕不至。文煥撤屋為薪，緝麻為衣，每一巡城，南望慟哭。城破，遂以城降。且獨守孤城，降於六年之後，豈得已哉？
咸淳癸酉，自襄樊敗後，似道累章，乞出視師，謂「非臣上下驅馳，聯絡氣勢，作急奔赴，則有大可慮者。」而又陰嗾朝臣論奏，以為師相不可一日離左右。
咸淳甲戌秋七月，度宗崩。皇子昰即位，太皇太后垂簾聽政，改明年為德祐元年。
度宗崩，幼君諒陰。進士榜第一名王龍澤，二名路萬里，三名胡幼黃。京師為之語曰：「龍在澤飛不得，萬里路行不得，幼而黃醫不得。」
冬，詔天下勤王。贛州太守文天祥應詔募兵。朝廷分兵九路會合。端明黃萬石，江西；侍郎趙縉，金陵、江陰；開封夏貴，淮西；節使篤萬壽，京湖；殿帥張彥，廣德；招討孫虎臣，採石；都統仇子真，宣城；練使張世傑，海道；費伯恭、阮克己，平江。克己揚州人，糾集義兵三萬勤王。
咸淳甲戌冬十月，下郢州沙洋，守將邊居誼死之。時丞相伯顏將兵，號百萬，用南降人為向導，呂文煥等舟師出襄陽，劉整等騎兵出淮泗，分道並進，攻郢。郢人堅守，以戰船橫截江面，不得渡。文煥覘視旁有一湖可通大江，於是大集人力，陸地牽舟，紆行凡百餘里然後至。水舟師忽自上而下，沙洋乏備，未知措手。守將邊居誼所部三千人盡力死戰，竟無一人降附。十一月下復州。
甲戌十二月初九日，北兵自襄陽擺洑沙口出江。十四日渡江，常時江水風波不可狎視，至渡江時江水鏡平，豈非天哉！進圍漢陽軍移師攻陽羅堡時，淮西制置夏貴拒戰，於陽羅堡敗績，奔還瀘州。夏貴自陽羅堡之敗，順流而下，沿江南岸縱兵放火，歸廬州解甲。當是時，其心已無國矣。後有人題詩於廬州夏貴節樓，有曰「一語淮西留養老，三更江上便收兵。縱使節度樓高萬丈，到頭難免重臣名。」
陽羅堡乃江鄂屏蔽，一帶有七百拗，風起則多利北舟。欲守此江，必守此堡，此堡既失，則鄂危矣。守將閬池王都統，與所部八千人死戰，中流矢而死。乃自陽羅堡攻鄂州。
咸淳甲戌十二月十八日，下鄂州，守城張晏然降。先是，李雷奮為守，十月以臺論罷，至是無正官。張晏然守鄂，所恃者朱祀孫之援，朱祀孫提重兵至鄂，退歸江陵。晏然失助，鄂遂降矣。時夏貴與朱祀孫通任長江之責，朱歸荊州，夏歸淮西。一上一下，中流蕩然，全無備禦，哀哉！
