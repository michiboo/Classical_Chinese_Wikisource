↑ 全唐詩·卷387
山有洞左頰，拾得玉碑子。
其長一周尺，其闊一藥匕。
顏色九秋天，稜角四面起。
輕敲吐寒流，清悲動神鬼。
稽首置手中，只似一片水。
至文反無文，上帝應有以。
予疑仙石靈，願以仙人比。
心期香湯洗，歸送籙堂裏。
頗奈窮相驢，行動如跛鼈。
十里五里行，百蹶復千蹶。
顏子不少夭，玉碑中路折。
橫文尋龜兆，直理任瓦裂。
劈竹不可合，破環永離別。
向人如有情，似痛滴無血。
勘鬬平地上，罅坼多齧缺。
百見百傷心，不堪再提挈。
怪哉堅貞姿，忽脃不堅固。
矧曰人間人，安能保常度。
敢問生物成，敗為有眞素。
為稟靈異氣，不得受穢汚。
驢罪眞不厚，驢生亦錯誤。
更將前前行，復恐山神怒。
白雲蓊閉嶺，高松吟古墓。
置此忍其傷，驅驢下山路。
