
長安少年無遠圖，一生惟羨執金吾。
麒麟前殿拜天子，走馬西擊長城胡。
胡沙獵獵吹人面，漢虜相逢不相見。
遙聞鼙鼓動地來，傳道單于夜猶戰。
此時顧恩寧顧身，爲君一行摧萬人。
壯士揮戈迴白日，單于濺血染朱輪。
歸來飲馬長城窟，長城道傍多白骨。
問之耆老何代人，雲是秦王築城卒。
黃昏塞北無人煙，鬼哭啾啾聲沸天。
無罪見誅功不賞，孤魂流落此城邊。
當昔秦王按劒起，諸侯膝行不敢視。
富國強兵二十年，築怨興徭九千里。
秦王築城何太愚，天實亡秦非北胡。
一朝禍起蕭墻內，渭水咸陽不復都。

