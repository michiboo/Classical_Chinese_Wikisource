
傾酒向漣漪，乘流東去時。
寸心同尺璧，投此報馮夷。

江曲全縈楚，雪飛半自秦。
峴山回首望，如別故關人〈往年累登峴亭〉。

浦煙函夜色，冷日轉秋旻。
自有沈碑石，清光不照人。

楚岸雲空合，楚城人不來。
只今誰善舞，莫恨發陽臺。

行背青山郭，吟當白露秋。
風流無屈宋，空詠古荊州。

晚來漁父喜，罾重欲收遲。
恐有長江使，金錢願贖龜。

去指龍沙路，徒懸象闕心。
夜涼無遠夢，不爲偶聞砧。

霽雲疎有葉，雨浪細無花。
穩放扁舟去，江天自有涯。

好日當秋半，層波動旅腸。
已行千里外，誰與共秋光。

潤色非東里，官曹更建章。
宦遊難自定，來喚櫂船郎。

夜江清未曉，徒惜月光沈。
不是因行樂，堪傷老大心。

翳日多喬木，維舟取束薪。
靜聽江叟語，俱是厭兵人。

箭漏日初短，汀煙草未衰。
雨餘雖更綠，不是采蘋時。

山雨夜來漲，喜魚跳滿江。
岸沙平欲盡，垂蓼入船窗。

渚邊新雁下，舟上獨淒涼。
俱是南來客，憐君綴一行。

牽路沿江狹，沙崩岸不平。
盡知行處險，誰肯載時輕。

雲密連江暗，風斜著物鳴。
一杯真戰將，笑爾作愁兵。

柳拂斜開路，籬邊數戶村。
可能還有意，不掩向江門。

不識桓公渴，徒吟子美詩。
江清唯獨看，心外更誰知。

憔悴異靈均，非讒作逐臣。
如逢漁父問，未是獨醒人。

水涵秋色靜，雲帶夕陽高。
詩癖非吾病，何妨吮短毫。

登舟非古岸，還似阻西陵。
箕伯無多少，回頭詎不能。

帆翅初張處，雲鵬怒翼同。
莫愁千里路，自有到來風。

秋雲久無雨，江燕社猶飛。
卻笑舟中客，今年未得歸。

佳節雖逢菊，浮生正似萍。
故山何處望，荒岸小長亭。

行到楚江岸，蒼茫人正迷。
秖知秦塞遠，格磔鷓鴣啼。

月下江流靜，村荒人語稀。
鷺鷥雖有伴，仍共影雙飛。

斗轉月未落，舟行夜已深。
有村知不遠，風便數聲砧。

櫂驚沙鳥迅，飛濺夕陽波。
不顧魚多處，應防一目羅。

漸覺江天遠，難逢故國書。
可能無往事，空食鼎中魚。

岸草連荒色，村聲樂稔年。
晚晴初穫稻，閑卻采蓮船。

灘淺爭遊鷺，江清易見魚。
怪來吟未足，秋物欠紅蕖。

蛩響依莎草，螢飛透水煙。
夜涼誰詠史，空泊運租船。

睡穩葉舟輕，風微浪不驚。
任君蘆葦岸，終夜動秋聲。

自念平生意，曾期一郡符。
豈知因謫宦，斑鬢入江湖。

煙渚復煙渚，畫屏休畫屏。
引愁天末去，數點暮山青。

水天涼夜月，不是惜清光。
好物隨人祕，秦淮憶建康。

古來多思客，搖落恨江潭。
今日秋風至，蕭疎獨沔南。

暎竹疑村好，穿蘆覺渚幽。
漸安無曠土，薑芋當農收。

秋風動客心，寂寂不成吟。
飛上危檣立，啼烏報好〈一作鳥不知音〉。

見底高秋水，開懷萬里天。
旅吟還有伴，沙柳數枝蟬。

九日自佳節，扁舟無一杯。
曹園舊尊酒，戲馬憶高臺。

兵火有餘燼，貧村纔數家。
無人爭曉渡，殘月下寒沙。

渚禽菱芡足，不向稻粱爭。
靜宿涼灣月，應無失侶聲。

輕雲未護霜，樹杪橘初黃。
信是知名物，微風過水香。

渺渺望天涯，清漣浸赤霞。
難逢星漢使，烏鵲日乘槎。

土曠深耕少，江平遠釣多。
生平皆棄本，金革竟如何。

海月非常物，等閑不可尋。
披沙應有地，淺處定無金。

風晚冷颼颼，蘆花已白頭。
舊來紅葉寺，堪憶玉京秋。

風好來無陣，雲閑去有蹤。
釣歌無遠近，應喜罷艨艟。

吳疆連楚甸，楚俗異吳鄉。
漫把尊中物，無人啄蟹筐。

岸綠野煙遠，江紅斜照微。
撐開小漁艇，應到月明歸。

雨餘江始漲，漾漾見流薪。
曾歎河中木，斯言憶古人。

葉舟維夏口，煙野獨行時。
不見頭陀寺，空懷幼婦碑。

晚泊武昌岸，津亭疎柳風。
數株曾手植，好事憶陶公。

墜露曉猶濃，秋花不易逢。
涉江雖已晚，高樹搴芙蓉。

舟航依浦定，星斗滿江寒。
若比陰霾日，何妨夜未闌。

近戍離金落，孤岑望火門。
唯將知命意，瀟灑向乾坤。

叢菊生堤上，此花長後時。
有人還採掇，何必在春期。

夕景殘霞落，秋寒細雨晴。
短纓何用濯，舟在月中行。

堤壞漏江水，地坳成野塘。
晚荷人不折，留取作秋香。

左宦終何路，攄懷亦自寬。
襞牋嘲白鷺，無意喻梟鸞。

樓空人不歸，雲似去時衣。
黃鶴無心下，長應笑令威。

白帝朝驚浪，潯陽暮暎雲。
等閑生險易，世路秖如君。

櫓慢開輕浪，帆虛帶白雲。
客船雖狹小，容得庾將軍。

風雨正甘寢，雲霓忽晚晴。
放歌雖自遣，一歲又崢嶸。

靜看秋江水，風微浪漸平。
人間馳競處，塵土自波成。

風勁帆方疾，風回櫂卻遲。
較量人世事，不校一毫釐。

咫尺愁風雨，匡廬不可登。
秖疑雲霧窟，猶有六朝僧。

幽思正遲遲，沙邊濯弄時。
自憐非博物，猶未識鳧葵。

曾有煙波客，能歌西塞山。
落帆唯待月，一釣紫菱灣。

千頃水紋細，一拳嵐影孤。
君山寒樹綠，曾過洞庭湖。

光闊重湖水，低斜遠雁行。
未曾無興詠，多謝沈東陽。

晚菊繞江壘，忽如開古屏。
莫言時節過，白日有餘馨。

秋寒鷹隼健，逐雀下雲空。
知是江湖闊，無心擊塞鴻。

日落長亭晚，山門步障青。
可憐無酒分，處處有旗亭。

江草何多思，冬青尚滿洲。
誰能驚鵩鳥，作賦爲沙鷗。

遠岸無行樹，經霜有半紅。
停船搜好句，題葉贈江楓。

身世比行舟，無風亦暫休。
敢言終破浪，唯願穩乘流。

數畝蒼苔石，煙濛鶴卵洲。
定因詞客遇，名字始風流。

興閑停桂楫，路好過松門。
不負佳山水，還開酒一尊。

幽懷念煙水，長恨隔龍沙。
今日滕王閣，分明見落霞。

短楫休敲桂，孤根自駐萍。
自憐非劒氣，空向斗牛星。

江流何渺渺，懷古獨依依。
漁父非賢者，蘆中但有磯。

高浪如銀屋，江風一發時。
筆端降太白，才大語終奇。

細竹漁家路，晴陽看結繒。
喜來邀客坐，分與折腰菱。

幸有煙波興，寧辭筆硯勞。
緣情無怨刺，卻似反離騷。

平湖五百里，江水想通波。
不奈扁舟去，其如決計何。

數峯雲斷處，去岸暎高山。
身到韋江日，猶應未得閑。

一灣斜照水，三版順風船。
未敢相邀約，勞生秖自憐。

江雨正霏微，江村晚渡稀。
何曾妨釣艇，更待得魚歸。

沙上獨行時，高吟到楚詞。
難將垂岸蓼，盈把當江蘺。

新野舊樓名，潯陽勝賞情。
照人長一色，江月共淒清。

願飲西江水，那吟北渚愁。
莫敎留滯跡，遠比蔡昭侯。

湖口分江水，東流獨有情。
當時好風物，誰伴謝宣城。

潯陽江畔菊，應似古來秋。
爲問幽棲客，吟時得酒不。

高峯有佳號，千尺倚寒松。
若使鑪煙在，猶應爲上公。

萬木已清霜，江邊村事忙。
故溪黃稻熟，一夜夢中香。

楚水苦縈迴，征帆落又開。
可緣非直路，卻有好風來。

遠謫歲時晏，暮江風雨寒。
仍愁繫舟處，驚夢近長灘。


