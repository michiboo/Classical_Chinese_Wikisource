朕以薄德，祗膺曆數。正天柱之將傾，紉地維之已絕。故得承奉宗廟，垂拱巖廊，居海內之尊，處域中之大。然後祖述堯典，憲章禹績，敦睦九族，會同四海。猶恐烝黎未乂，徭戍未安，禮樂之政虧，師儒之道喪。乃命使者，衣繡服，行郡縣。因人所利，擇其可勞，所以便億兆也。乃命將士，擐介冑，礪矢石。審山川之向背，決歲月之孤虛。所以靜邊陲也。乃命禮官，考制度，稽典則，序文昭武穆，享天地神祇，所以申嚴潔也。乃命學者，繕落簡，緝遺編，纂魯壁之文章，綴秦坑之煨燼，所以修文教也。故能使流寓返枌楡之業，戎狄稱藩屏之臣。神祇歆其禋祀，庠序闡其經術。既家六合。時巡兩京，函秦則委輸斯遠，鼎邑則朝宗所利。封畿四塞，從來測景之都，城闕千門。自昔交風之地，陰陽代謝，日月相推。豈可使春色虛捐，韶華並歇。乃置旨酒，命英賢，有文苑之高才，有掖垣之良佐，舉杯稱慶，何樂如之。同吟湛露之篇，宜振凌雲之藻。於時歲在乙丑，開元十三年三月二十七日。
