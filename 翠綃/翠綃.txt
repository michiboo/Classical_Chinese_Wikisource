　　皖有傅公子忘其名，年十五，貌翩翩，裙屐風流，顧影時有不群想。會院試名落，心憤懣，明年堅欲援例試北闈。二老鍾愛如掌珍，不忍拂，盛備車馬。適有駱、牛二生亦願試北闈者，遂厚贐，以公子囑之曰：「攜吾兒去，仍攜吾兒歸，功名利鈍，所不計也。」二生敬諾。比到都門，路左有古剎，入而小憩，見僧寮壁有絹畫一軸，畫美人拈紅豆微笑，貌如生。公子睨之，戀戀不忍去，遂一人賃僧寮居之，二生另居旅舍，相距里餘耳，朝夕過從，談文甚樂。
　　一日，公子候二生不至，思作狹斜遊，以破旅寂。出門惘惘，無所適從，忽見騶從甚盛，呵叱而來。公子避道左，見車中一貴官，鶴髮叟也，修眉而長髯，寬衣而緩帶，問是何少年，曰：「傅某。」叟驚日：「傅公子耶！蹤跡有年，失幾交臂，願即過訪尊齋。」即下車攜公子回僧寮，言詞豪邁，跌宕寡侍，絕不作衰老態。公子樂甚，請結忘年交。叟曰：「善。」旋呼酒與公子縱談終夜，藏鬮猜枚，色色當行。叟自云：「胡姓，陝產也。家京華有年，與公子有夙緣，若不以老相見摒，為歡方長。」五更雞唱，始起，與公子訂後約，登車去。門外拱候之廝養，咸執炬前驅，燦若火城。
　　由是往來甚密，或城南觀劇，或飯肆選優，叟擲白鏹甚灑脫。公子欲作東道主，輒笑止之。旋聞試期近，公子意將臨時抱佛腳，而叟亦不至。一夜叩關入，則摒人與公子語，袖出擬稿十四作，皆典重華貴者，曰：「此物來大不易，子秘之，攜入闈，或有用。」公子疑陳文，曰：「癡矣，直書無礙。」鄭重而別。
　　及入闈，三場題均有，照繕而出。叟汗面奔喘至，私問公子曾書否，曰：「竟作抄胥，可愧也。」曰：「獲雋矣。乞勿泄，泄則禍不淺。」月餘揭曉，公子竟中第四名經魁，牛、駱二生康了。閱公子文，莫不驚詫，是非老手莫辦。謁座師，驚為仙才，殷殷留住京，以待南宮。二生勸公子且歸，公子以座師之言對，其實戀叟之高誼也。二生日催促，叟若預知之，私謂公子曰：「此不難，老夫不乏朱提，請給伊旅費，著一同住京何如？」公子告，二生遂安。一日叟忽至，問公子曰：「郎君表表，又新折桂，僕有葭莩戚，願以弱息妻郎君，浼老夫冰焉。」曰：「誠荷老丈愛，但家有兩親，當作函預謀之。」曰：「曷隨老夫一至其宅，親睹其女，公子好否，再訂婚議，何如？」曰：「善。」即同出，門外已有兩車，各登其一，怒騾沖踔，狡僕後隨，過數街道，入一第，則閈閎華麗，閥閱大家。叟下車肅公子入，曲廊洞室不知幾落，花塢竹籬，曲折數處，達一廳事，其中陳設之燦爛，可以炫目，且畫燭雙燒，氍毹貼地，似作喜慶者。就座視階下奴子，皆鮮衣雁行立，主人久不出。公子趨語叟曰：「主人安在？」叟笑曰：「僕即主人耳。」須臾，一老摳珠翠華裳，豔婢環侍，叟日：「此山荊也。」嫗笑曰：「公子果英特，大家舉止。」公子即冉冉下拜，並表謝忱。既坐，叟曰：「僕有愛女翠綃，願以之侍君箕帚，以報前世德。荊婦舐犢，不欲弱息遠隔晨昏，故誘君下賁，為蓬舍光。」公子愕然起謝曰：「叨近冰清，極所欣幸，然某有老親，前已言之，何敢不告而娶？」叟笑曰：「遷矣！」諭幹僕引公子至曲房澡浴，更孝廉章服，詣廳事。少頃，庭施供帳，工奏簫韶，女僕執燭捧香擁翠綃出，嚴妝袨服，玉珮珠冠，公子偷睨之，溫柔婉孌，貌類天人，不覺心醉，乃成禮於羅綺之叢，合巹於香澤之隊。既成眷屬，情好逾恆。
　　居三日，偶檢繡奩，得香巢吟稿一卷，字跡秀潤媚絕，類閨秀，笑曰：「卿作耶？」曰：「然。」讀之，皆與大家左棻抗，敬服之。得暇，間駕車回寓邸，僧問何往？詭詞以對。一日翠綃謂公子曰：「吾父母無子，膝下僅妾，能慰情，家中左庫充牣者皆白鏹，筦鑰亦妾司之，郎若需用，請自取，毋告也。」數月，二生時訪公子，不值。問僧，僧莫知所對。一日，二生潛俟僧室，比公子至，出而詢之，度不能隱，以實告。二生心異之，而不知所以。及公子回甥館，二生尾而跡之，見公子下車，入一廢第破院門，忽不見，回視車亦杳，再深入尋覓，則頹垣斷井，荒徑迷離，杳無人跡，心知有異。翌又晤公子，告以所見，曰：「是必鬼物，宜早絕，不然君且死，我等歸，無以對君家兩大人也。」公子堅云：「此中朱門繡戶，實是大家，何得如君言？且渠家中巨富，然則，荒煙蔓草中，有如許黃白物耶？」言已，袖擲一銀鏗然，持示肆主，皆云：「是燦燦者，佳銀也。」二生私授以策曰：「曷往來多運此物，藏寓所，以覘其變。」公子默然。二生逼再四，明日果如所說，兩月餘運二千餘金至，皆付僧收之。翠綃一夜對燈含暈，珠淚瑩粉，問公子曰：「妾身且為君有，而況其他？妾見君屢袖銀出，不見市物歸，然則郎有二心與？若是，妾惟有一死。」言已，汍瀾泣下。公子慰再四，而女心終不懌。由是生回寓恆小住數日，奴子來請多遷延，心亦畏入魅鄉也。忽見叟至，正色云：「僕與公子神氣相通耳，妻以愛女，不為不厚，神天在上，可鑒此心，君若見疑，請即去，毋自惶惑。」公子唯唯否否。由是時來時去，女於枕上多淚痕，公子亦唏噓欲絕。
　　翌又回寓，正小臥，與二生閒話，忽陰霾障天，雨雹如矢，雷電交作，砰訇若山崩谷塌。既而雨霽，門外有女子攜婢至，蓬首血面，敝衣趿履，狀亟頹喪，遽呼曰：「傅公子在此耶？」二生急匿公子，出而應之曰：「此處無公子。」曰：「噫，冤孽哉！」言已大哭，抽咽良久，始悲啼而訴曰：「公子殺我全家，以怨報德，讀書人何太忍也？渠匿不見我，然則伉儷之情，盡於是與？我父母均以科場妄舉觸法，全家遭戮，惟妾與此婢有宿根，僅追去金丹，罰往雪山供苦役，五十年始釋，來與郎訣耳。金甲神在門外，妾不可須臾留。」噭然一聲，玉人頓杳。蓋二生潛為公子以黃書疏，焚告於關神武王之廟，甫三日耳。明日，再視故處，則碧血淋漓，殷及街砌，公子心傷目斷，殆若離魂，勉試禮闈，落第，舁銀而歸，瓜分之。嗣後亦絕不敢入都，以孝廉終。　
　　　　懊儂氏曰：一衿之微，猶不可強，況高掇巍科者哉？狐叟之妄舉，其死宜也。然施之情太厚，報之禍轉烈。公子人也，究竟於心何安？友談此事，余忽忽不樂者竟日，誠不敢置一詞。久之，始得十六字偈曰：精衛銜冤，蝸皇遺恨，是非不書，付之公論。

