　　欽定四庫全書　　　　史部十一
　　西湖遊覽志　　　　　　地理類六〈山水之屬〉提要
　　〈臣〉等謹案西湖遊覽志二十四巻志餘二十六巻明田汝成撰汝成有炎徼紀聞已著録是書雖以遊覽為名多紀湖山之勝實則闗於南宋史事者為多故於髙宗而後偏安逸豫每一篇之中三致意焉宋乾道間周淙撰臨安志十五巻咸淳間潛説友又續成一百巻湖山特其中之一目例不當詳吳自牧作夢梁録周密作武林舊事於嵗時風俗特詳而山川古跡又在所畧惟汝成此書因名勝而附以事跡鴻纎鉅細一一兼該非惟可廣見聞併可以考文獻其體在地誌雜史之間與明人遊記徒以觴詠登臨流連光景者不侔其志餘二十六巻則摭拾南宋䡍聞分門臚載大都杭州之事居多不盡有闗於西湖故別為一編例同附録葢有此餘文以消納其冗碎而後本書不病於蕪雜此其義例之善也惟所徵故實悉不列其書名遂使出典無徵莫能考證其真偽是則明人之通弊汝成亦未能免俗者矣乾隆四十六年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
<史部,地理類,山水之屬,西湖遊覽志,宋朝京城圖>
