　　欽定四庫全書　　　　　史部十四
　　嵩陽石刻集記　　　　　目錄類二〈金石之屬〉提要
　　〈臣〉等謹案嵩陽石刻集記二卷
　　國朝葉封撰封字井叔黃州人順治己亥進士官至工部虞衡司主事是編乃康熙癸丑封官登封知縣時作也登封地在嵩山南故其所録碑刻以嵩陽為名考此書初出之時顧炎武潘耒皆嘗議之炎武之言曰開母廟石闕銘重曰二字出楚辭逺遊篇所謂言之不足而長言之也井叔誤以為重日而言是年月一行按此一行今存六字二年之下重曰之上空石未鐫益明其非紀日矣耒之言曰太安二年後魏中嶽廟碑今在登封縣天寳十四載少林寺還天王師子記今在少林寺井叔石刻集記不知何以遺之此其説誠然然炎武金石文字記采此記者不一而足而景日昣説嵩金石類亦全用此記古今金石之書其備載全文者在宋惟洪适之隸釋隸續在明惟都穆之金薤琳瑯餘不過題跋而已此書録取碑文便於㕘考漢嵩山太室神闕銘開母廟石闕銘少室神道石闕銘以及唐之則天封祀壇碑夏日逰石淙詩歐陽趙洪皆失載而此記能收之洪書但載漢魏歐趙二録僅迄五代此書載及宋金元明東魏嵩陽寺碑文東譌柬矩譌短馴譌巡苑譌菀洋譌庠此書能是正之王士禎蠶尾集有封墓誌稱其精爾雅説文訓故工於篆隸又稱其手輯嵩志二十一卷復旁搜漢唐以來碑版文字別為石刻集記二卷辨證精博人比之劉原父薛尚功則當時亦重其書矣乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













