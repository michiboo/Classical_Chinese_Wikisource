　　欽定四庫全書　　　　　子部九
　　宣徳鼎彛譜　　　　　譜録類一〈器物之屬〉提要
　　〈臣〉等謹案宣徳鼎彛譜八卷明宣徳中禮部尚書呂震等奉𠡠編次前有華葢殿大學士楊榮序亦題奉𠡠恭撰後有嘉靖甲午文彭跋稱出自于謙家宣徳中有太監吳誠司鑄冶之事與呂震等彚著圖譜進呈尚方世無傳本謙於正統中為禮部祠曹從誠得其副本題復從謙諸孫假歸抄之葢當時作此書祗以進御未嘗頒行故至嘉靖中始流𫝊於世也始宣宗以郊廟彛鼎不合古式命工部尚書呉中採博古圖録諸書及內府所藏柴汝官哥均定各窯之式更鑄震等纂集前後本末以成此書一卷二卷載所奉𠡠諭及禮部進圖式工部議物料諸䟽三卷載工部請給物料䟽及禮工部等議南北郊至武學武成殿鼎彛名目四卷載太廟至內府宮殿鼎𢑱名目五卷載𠡠賜兩京衙門至天下名山勝蹟鼎彛名目工部鑄冶告成及補鑄二䟽並褒漿勅一道六七八卷通為詳釋鼎彛名義凡某所某器倣某某式皆䟽其事實尺寸制度一一具載之宣爐在明世已多偽製此本辯析極精可據以鑒別頗足資博雅之助末附項於汴宣爐博論數條亦見考證惟文彭原跋有命工繪圖敷采裝潢之語而此本無之殆𫝊抄者佚去歟杭世駿道古堂集有書宣徳彛器譜後一篇曰此明宣徳三年工部檔案也遼陽年中丞希堯從部錄出以宣宗諭㫖中有爐鼎彛器字遂摘用之係年氏所定非實事也所言與此本迥異葢世駿所見乃不完殘缺以鈔自年希堯家故影附而為此説不足據也乾隆五十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　宣德鼎彛譜原序
　　蓋聞鳥蹟雲章天垂製作河圖洛篆地起經營商尚質而周尚文列聖規模乎乾造禹鑄鼎而湯銘盤羣後惕存乎人鑑亙古及今無不功垂九有績懋千秋恭惟皇帝陛下聰明睿知度越唐虞虛已用賢光昭舜典開誠納諌廣逹堯聰聖德欽於昊天卿雲繽紛虞闕皇仁被於后土醴泉沸湧姚墟自以八紘重譯萬國咸賓瘴海鯨波不憚螺舟萬里流沙象乗豈辭豹霧千重於是呼韓稽顙冐頓稱藩貢陽邁之良金獻越裳之馴雉內輸九府備用三朝伏遇皇帝陛下聖明恭儉宵旰彌殷作樂邁於咸池制器陳於柏寢爰勅臣工式稽典禮商彛周鼎畫被龍文漢簠秦尊紋追鳯彩誠謂天朝之偉器昭代之尊彛在宗廟則與瑚璉並珍在朝廷則與球琳共寳臣等何幸叨生聖世獲覩竒琛敢肆蕪辭弁言於首對颺九拜戰悸彌深宣德三年九月楊榮序
