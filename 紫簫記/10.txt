
【意遲遲】〔鄭六娘上〕一自殘雲飛畫棟。蚤罷瑤華夢。花露曲璚垂。春風細拂簾旌動。絃將手語暗思量。卻不道東王也有僊妃從。
【小桃紅】屛花暗矗。鏡蕊空濛。憶昔高陽院。雙娥豔容。那時歌舞呵。笑眼挼花送。錦帶度生紅。說我霍府好不富貴。坐吹笙翠瑣中。暖玉啣鈴鳳也。團扇朝雲。迎風斾龍。看來人情豪華已極。便多感傷之情。日暮鐘鳴。止有神仙一路。老去眞成夢。歡慳笑慵。霍王呵。你到學仙去了。都不想這老身與女兒。去時也不叫女兒辭一辭去。撇鳳拋雛。彫傷綺叢。
【縷縷金】〔鮑四娘上〕花瑟瑟。柳濛濛。妖姬和睡聽。鳥聲中。莫道不思量。眉心自懂。閒掀蜀紙渲巫峯。鬟雲薄揎攏。
【江兒水】他腰細纔勝露。〔六娘〕那的討露水來。〔四娘〕他也在想了。身輕欲倚風。〔六娘〕小玉也本分。〔四娘〕六娘好不會看人。嬌輝翠影看行動。你聽他聲兒。花樓玉鳳輕彈哢。六娘。敢怕郡主也動心。〔六娘〕正是這兩日。〔四娘〕可知道襱鬆姅點霑春縫。六娘。敢怕郡主曉得做夢了。失笑暖雲偸夢。六娘。你不曉得。昔吳王愛女。也與郡主同這小名。煞恨吳夫人不能成人之美。六娘。你看郡主身子呵。怕他害得曈曨。險做了翠煙韓重。
【前腔】他文字呵墨光飛素蠒。他積的書呵粉跡度花蟲。〔六娘〕這等是書底藏身一蠹魚。怕沒有甚風調。〔四娘〕儘有琴心曲髓供調弄。〔六娘〕他家世何等。〔四娘〕故家靑箱畫棨門庭重。〔六娘〕他們下得多少聘禮。〔四娘〕你要他時胡瓶瑞錦連車送。〔六娘笑介〕這是閒說。果是兒馨。何須阿堵。只要白璧一雙。〔四娘〕白璧成雙蚤種。〔六娘〕那人姓甚。〔四娘〕便是前日做人日登高曲兒的相公。姓李名益。〔六娘〕原來是他。霍王甚愛其詞。極是佳選。只一件來。俺女兒雖從封邑。改賜姓霍。其實天家姓李。同姓有妨了。〔四娘〕賜姓霍。便是霍了。古時王侯同姓在宮中的。後來轉更蕃盛。〔六娘〕也待俺占一占來。〔四娘〕管取歸妹也。〔四娘〕懿母占祥。蚤嫁得一雙鳴鳳。
【三臺令】〔小玉上〕啼蟾晝滴高花。紅壁闌珊翠霞。殘夢到西家。風吹醒遲日窗紗。
【繡帶兒】掩春心坐瑠璃翠榻。羞人喚作渾家。〔六娘〕兒。只有仙女住在無欲天中。一墮凡身。便相求取。〔小玉〕想仙官不是蘭香。笑漁郞空問桃花。非誇。冰淸到底無別話。何事把仙衣亂搭。〔啼介〕娘和女俜仃可嗟。乍形影相依。怎生撇下。
【前腔】〔六娘〕年華。爲甚的雲寒月寡。守着一搦香娃。兒。就麻姑仙子。也有人間之情。看羅敷早配玄都。恨玉蘭空孕蓮花。仙查。天宮織女猶自嫁。銀河畔鵲橋親踏。今日呵。香釧臂須纏絳紗。取人地高奇。有光門閥。
【前腔】〔櫻桃〕休差。嬌花女敎人愛殺。恨不蚤嫁東家。夫人。古人說得好。阿婆不嫁女。那得孫兒抱。〔小玉嗔介〕劣丫頭。我不嫁人。爲憐母親夫人。你閒管怎的。〔櫻桃〕郡主。你憐老夫人麼。只怕柘枝兒兩頭繫絲。別大來貪結桃花。〔小玉〕呸。你曉得甚的來。〔桃背介〕哄咱。靑春不多也二八。少不得籠窗動闥。好和歹這些時破瓜。強指領搔揉。櫈頭凹軋。
【前腔】爭差。作人小遭人䊝𥻦。又怕不住京華。他年少高才。不在話下。爲甚的俊灑多才。尙沒個襯搭人家。考察。那人當眞新結納。又肯在京城頓插。摩可濃恁般挑達。便擺下擔頭。蚤些簽押。
【尾聲】巧將言詞看對答。櫻桃。你是乖巧的。不比浣紗。俺在樓上望你。倚樓人過盡昏鴉。櫻桃。停當時教他有聘儀。就可相付。〔櫻桃〕郡主。你纔說也拖帶我。敢問事停當時。將何見賞。〔小玉笑介〕與李十郞說。討個精緻小使賞你。〔櫻桃〕生受郡主了。可知道處處團圓對月華。
