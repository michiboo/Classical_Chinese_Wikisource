
【羅江怨】瑤光轉玉繩。龍關柝靜。天街雲氣夜分明。絳河如練。送月度邊庭也。流照伏波營。飛入瑤華境。那紅樓對子城。那靑天虛翠屛。何處也一片南飛影。
【香遍滿】茵香媚寢。浴罷團扇輕。雪體冰紈映。𠆞膩䵠頽鬟。掠約斜簪整。悄窺人簾月。暗恨就中生。透關山一點。兀自把闌干憑。
【金谷園】他摻紅袖唱一曲離情。抝絲鞭叫幾聲薄倖。古戍花明繡嶺。扳花別淚盈盈。折柳處想卿卿。
【嘉慶子】啼珠濺送金羈影。飄粉絮撩人不平。壓金線繫紅難定。眞撇得人疼疼。還去去。重行行。
【麼遍】早定奪驅馳使命。難迤逗分明軍令。殢他墜花翹愁靚。䛏他簇金蓮行徑。不分生憎。葉冷花寒玉態橫。
【品令】憶他手挼裙帶遶階行。只敎牽恨愁蛾。暗逐飛旌。雙波慢啼妝。淚落垂紅綆。羅襟漬凝。揭調催絃怕聽。風月關人。月壯風多暈更生。
【逼葉發】共看花笑笑。踏草停停。碎春風日暖吹笙。碎春風日暖吹笙。寫秋波雲寒透鏡。芙蓉對綻。玉管雙淸。遙望處翠籠煙暝。遙望處翠籠煙暝。何事隔春鶯。猶自慇懃渭城。
【玉交枝】粉寒香剩。併玉人撇在長亭。相偎翠袖凌風並。春去也花時難更。玉虎牽絲綠水縈。金蟾齧鎖沈煙靜。着人呵十分情性。撇人處兩字功名。撇人處兩字功名。
【三犯六么令】你憶遼西月殘燈映。咱夢臨邛風吹酒醒。那玉娘湖上。閨人玉筯銀屛。光祿塞前。流戍袍花劍稜。簷角墮疎螢。烽子平安火明。
【江兒水】憶淚天涯盡。愁眉塞草靑。想衣襟餘馥。猶是舊荀令。月痕記處堪重省。只怕銀蟾漸冷蟲啼暝。斷河難倩。鎭無聊橫笛堪驚。古輪臺搊不出香奩詠。
【一撮棹】功名定。拚歸來笳鼓競。武騎文園茂陵。茂陵人長臥病。卸了風鞭露鐙。從敎夜雨朝酲。小玉妻。那時俺和你對心星解翠纓。倍工夫展別情。〔旗卒上〕
【六么令】邊關寧靜。邊關寧靜。魯酒千鐘醉老兵。榮歸相國度長城。還敎接取參軍。明駞曉夜趣朝命。
【山花子】蓮花櫑上芙蕖淨。七星浮動雙星。三尺水吹寒片冰。挼絲䍡𦌉熒熒。〔合〕吐金環明月暗驚。故人把贈意不輕。旄頭一斫海水淸。看取題銘同上丹靑。
【前腔】〔郝閻〕你春坊正字文章映。幾年親近雄英。笑吾儕冠垂縵纓。乍敎霄練呈形。
【紅繡鞋】行人車騎流星。行人車騎流星。刀頭片月連城。刀頭片月連城。歸馬度。宿鴉驚。睥睨影。轆轤聲。秦將卒。漢公卿。〔拜別介〕
【尾聲】心交寶劍贈生平。想後會風塵難定。〔郝閻〕參軍見杜相國問時。只說有俺二人呵。管取朔方高築受降城。
