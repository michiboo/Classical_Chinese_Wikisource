
【鵲橋仙】〔小玉上〕漢曲天楡。河邊月桂。閣道暗驚商吹。拋梭振躡動明璫。還拚取今宵不寐。
【普天樂】盼佳期。掛玉鉤秋色微雲遞。他平日相思呵。一水相思盈盈淚。今宵卻好也。斷明河暗溼仙衣。金風玉露涼無寐。經年別。一宵會。還堪恨傾河容易催歸。須寄語塡河烏鵲休飛。正自錦稠低泥。十郞夫。若過了今日不歸呵。怕淚綃重浥。還上空機。
【遶地遊】〔鮑杜上〕秋期尙淺。天路迎仙眷。問何事經年別恨。
【駐雲飛】〔六娘〕帝女遙川。畫䌰瓊絲隔漢煙。鳳藻停機盼。翠匣懸衣捲。嗏。失喜弄金鈿。晚妝凝倩。浥露含嬌。巧笑臨淸淺。今夜星眸拚不眠。
【前腔】〔四娘〕靈鵲初喧。寶婺奔娥送晚姸。隱鼓車音遠。緩帶靈心軟。嗏。流態及歡前。佩袊香展。舊別新知。泛碧銀灣斂。宛轉佳期又一年。
【前腔】妙會良緣。何事膏蘭向曉煎。別淚迴波戀。去路奔龍輾。嗏。無計解留連。七襄低轉。漸落銀橋。更逐流心怨。今夜單情何處懸。
【前腔】靑鳥空傳。一夕歡娛幾萬錢。罷拭桃花面。懶注丹文點。嗏。子晉去尋仙。婕妤嬌怨。百子池邊。憶昔長生殿。贏得仙童唱粉筵。
【剗鍬兒】家家此夜持針線。眼中人去寸心牽。新縫合歡扇。相思縷懸。〔合〕香粉庭前。蟢蛛如願。巧到人間。遠人相見。
【前腔】黃姑彩逐西飛燕。風欹弱縷暗難穿。兒。你替俺穿了罷。〔小玉替穿介〕衫輕羞指現。纖纖。可憐。
【前腔】秋金謾試流黃絹。披襟樓上且纏綿。郡主替老身穿了罷。〔小玉替穿介四娘〕好巧。西園射針眼。卿堪比姸。
【前腔】舞衣金縷曾縫遍。藕絲無分透雙鴛。郡主。你替老身穿了罷。〔小玉替穿介秋娘〕好巧。靈芸自針選。饒卿少年。
【凌波仙子】〔十郞上〕河鼓初諠太液池。九華燈裏動星輝。繩河暗度尋源使。還及瓜期。
【轉林鶯】銀河拂樹驚秋氣。望天街不盡相思。俺紗窗碧霧濛濛淚。理緇紈幾度沾衣。有昆明舊誓。睇織女闌干主對。弄輝輝。金槃蟢子。迎得故人歸。〔十郞〕
【前腔】河西漢右瞻靈匹。俺仙槎奉使虛隨。嘆當年倏忽成離異。看依然舊石支機。百枝光裏。滿堂美人流睇。正佳期。紅針玉線。久別似新知。
【長拍】〔鄭六娘〕小扇銀屛。小扇銀屛。玉庭珠幾。遙遙的七香塵起。老身看十郞眞是河西仙子也。正仙郞良會。奏淸商綠粉輕吹。〔鮑杜合〕何處曉驂歸。映雕闌巧玲瓏彩雲明媚。配盡鴦鴛無限縷。可憐處一把鮫綃擲亂絲。到如今曡就了團花綺。還勝似匆匆嫁了河西。
【短拍】〔合〕綵襻連心。綵襻連心。香緘燕尾。限良宵沒得些時。浪得巧名兒。卻不解把郞心繫。問何似人間密意。笑背着銀缸縱體。推繡枕。下羅帷。
【尾聲】捺香方勝同心記。對星河長久夫妻。從今後歲歲相纏五色絲。
