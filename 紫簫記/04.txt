
【夜遊朝】〔花卿上〕棨戟黃牙金埓擁。文貂錦帶玉鞬幪。暫喜繡甲塵浮。綠槍苔臥。淸世龍鈐何用。
【賞宮花】〔鮑四娘上〕畫閣紅梅芳色弄。玉管吹舒。柳容瑣翠蕙煙籠。寒峭曉春殘夢。柔暈怯東風。
【步蟾宮】〔十郞上〕御溝萍吹全銷凍。麗園花事從容。芳菲池館畫橋東。有個人兒共。
【五供養】開簾風動。吹幙霞翻。罩鼎煙濃。承雲開舞扇。匝地起歌鐘。雲屛障曡。繞畫翠輕紅重。風流縈秀色。富貴綺春叢。玉壘嫖姚。翰林供奉。
【前腔】紅筵巄嵸。醁醑氤氳。珠曲玲瓏。畫裙朝彩襞。芳鬢曉雲融。神臯麗色。絲騎陌闐塵湧。纏頭花宛轉。蹀步錦丰茸。竹葉留連。梅花同夢。
【江兒水】翠路平如水。紅騎迅似風。〔內作馬叫鈴響花卿〕左右。去尋問是誰家好馬。奔宵躡影蹄雲縱。〔卒子上報介〕是郭小侯家騎射。〔花卿〕十郞。你曉得郭小侯麼。是汾陽王的孫子。小侯王繁華多騎從。玉容將相麒麟種。緊趁靑春閒鬨。呀。看他馬射絕精呵。羨他玉羽盤飛。巧把金丸曡中。
【前腔】匹練江南路。乘黃塞北空。將軍若得此馬呵。風生鼻火魂飛動。立橫草功名人歌頌。那時不得閒住。老卻將軍矣。金弢玉轡趨朝用。齊道花卿殊衆。昔馬伏波老年。尙平武陵蠻。鑄馬相。愛他金馬名圖。蚤向碧雞蠻洞。
【窣地錦襠】章臺走徧綠塵空。叫道花卿絕世雄。靑絲繫馬繡林中。人在歌樓第幾重。
【玉交枝】這馬呵。瑤池龍種。噴紅雲閶闔崆峒。湊蘭筋綠髮權奇聳。懸鈴鏡紫豔方瞳。虎背連錢映伏龍。麟文八暈旋奔蝀。〔十郞〕可得買否。〔小侯笑介〕啼翻玉俠路相逢。斗堆金侯家何用。
【前腔】〔四娘〕翠猥紅冗。步花光綺薄珠櫳。倚闌干十二層波送。春潮暈半醉芙蓉。慢粉晴嬌軟蝶慵。流黃暗滑雛鶯弄。揎紅袖笑捧金鐘。醉雕鞍爛傾銀甕。
【泣顏囘】〔花卿十郞小侯〕玉粉換靑驄。片花銷減薰籠。飛香紅玉。並浮雲颯露行蹤。翔麟翠鴻。照飛霞皎雪迴波動。對嬋娟白兔朦瞳。拚靑臺銅雀飛沖。
【前腔】恁般敎妾若爲容。美人化作奔虹。桃花玉面。等千金蹀舞春風。靑絲綺櫳。共徘徊顧影憐嬌寵。聽長鳴噴玉搖𩦲。怨紅顏薄命飛蓬。
【山桃紅】歎花飛帳冷。人去屛空。一曲迴鸞奏。翻成斷鴻。你秀色憐么鳳。我見這𠮟撥馬呵。含思逐游龍。四娘。今宵夢裏。不要錯喚了人。睡醒時休喬認。別是梨花夢也。郭小侯是年少公子。鮑四娘。你好生侍奉。軟款溫柔。夜月春風。小侯呵。舊恨還新寵。串卻眉峯。著意溫存。休傷翠容。
【下山虎】〔四娘〕纖蛾移鏡。愛鳥離籠。一縷靑霞氣飄搖任風。窣地裏愛著龍文。紫燕悲鳴別雄。〔四娘〕老爺。妾去後還覓一侍姬早晚伏侍否。〔花卿〕我有塞上之心。無復房中之想。〔四娘〕老爺也年大了。保重保重。去後離魂滿碧空。玉體煩珍重。莫道封侯在玉驄。老爺呵。妾侍奉歲久。妾去後。幾個家丁都是男子漢。小丫頭又不省事。夜來都睡着。誰人奉事得老爺周全。枕褥無人奉。怕的是春寒酒中。愁殺孤燈兩鬢翁。
【蠻牌令】趁靑絲雲騎動。拭紅淚臉珠融。〔四娘駡十郞介〕寃家。爲你來惹出這斷腸事。那馬呵。將軍有日騎到小侯家來。只妾一去。永不得到將軍府矣。去馬思囘鞚。飛花絕故叢。恨不得殺了那馬呵。紫叱撥將人斷送。老爺。你以後也過小侯府走一走。公子愛敬客。料不慢你。不道雲山萬重。隔寒喧題書燕鴻。老爺。你說郭小侯愛奴音容。只怕去後呵。總斷舞零歌。落燼摧紅。
【鷓鴣天】去留天際慘雲容。胡馬依然戀朔風。〔花卿〕桃葉幾時還接取。〔四娘〕蘼蕪何日再相逢。〔衆擁四娘下小侯辭下花卿作笑介〕十郞。今夜繡閣無人。好是春宵寥寂。便可達曙一飮。〔十郞〕明日再來相伴。〔花卿〕左右。便將新馬送十郞去。如花妾。侶霞驄。雲龍暫送雲中客。明日呵塞馬長隨塞上翁。
