
【虞美人】〔櫻桃小玉上〕錦鶯啼碎落花風。睡軟金泥鳳。淺眉微斂注檀輕。一奩春絮殘夢悔多情。
【好事近】風日洗頭天。頽鬟半壓香肩。寶檀消篆。怪飛絲裊霧撩煙。可憐。爲甚暗撚金線。春過了寶花闌前面。會心人兒去遠。便看花滿眼。鎭日無言。
【錦纏道】小嬋娟。是天家快活神仙。儘紅笙玉串隱花叢。把蕭娘送上鞦韆。還做作百般消遣。怎只爲斷紅裙片。心亂落花前。〔背介〕粉腰香慣了着人憐。〔囘介〕想着敎人繾。側身兒委的是難眠。
【錦廷樂】往常間無愁怨。看春也尋常遍。怪他行怎會相思。恰如今到了儂邊。怎由人願。把些闌干十二。做了關塞三千。〔合〕
【古輪臺】兩靑年。合歡新展對文錢。逗衣煤潤香篝淺。乳禽偸眄。海棠紅顫。到如今惜與金鞭。不曾留戀。靑衫事業。怎敎長抱翠窩眠。報海西天遠。起從今夜。雨迴廊朝雲別院。愛月移琴。羞花卻扇。獨自怨啼鵑。何時見。消灑翠花鈿。
【尾聲】燕支難道去經年。且討個平安信便。〔小玉〕櫻桃。待要保護十郞平安。有何仙宮道院。去燒些香也。〔櫻桃〕杜秋娘在西王母觀。四月十五日王母娘娘生日。好去燒香排遣。〔小玉〕臨期請老夫人同去。〔櫻桃〕理會得。心字香燒一炷煙。
