
【點絳脣】〔內官嚴遵美上〕萬點星懸。九光霞見。芙蓉殿。上元燈樹。晻映黃羅扇。海色紅雲。玉班深護從龍宴。香雷燭電。緩步着流蘇輦。
【望吾鄕】〔衆擁元和皇帝上〕萬戶春初。榮光麗寶圖。樓臺晻映星橋路。龍啣鳳燭雲霞曙。列彩豔椒塗。連廊耀綺疎。玉管金輿度。
【黃龍探春燈】鵲鳷風新。芙蓉宵近。昇平萬年光運。明霞秀色。明霞秀色。玉燭調輝。冰壺寫暈。照山河國泰民安。謝天地風調雨順。璧月度歌塵。長春聖人。長春聖人。
【前腔】縹緲紅雲。靑鸞成陣。闡蟬玉梅風韻。紗籠半隱。紗籠半隱。笑語遙分。衣香暗認。謾挨搪細骨腰輕。解縱送迴波眼俊。璧月度歌塵。長春聖人。
【望吾鄕】寶炬金爐。宸遊席錦圖。上陽宴笑瓊霞駐。天風縹緲吹雲護。鰲綵忭嵩呼。鶉光照海酺。萬歲登高處。
【出隊子】星毬銀樹。星毬銀樹。畫煙櫳照綺珠。千門如晝晃金鋪。萬燭光中彩雲護。〔小侯〕四娘留些興囘去。〔合〕且歸去侯家。香風九衢。
【前腔】芙蓉光吐。芙蓉光吐。絳闕霞宵月影舒。神壇太乙朗蓬壺。縹緲珠星躔漢渚。善才。囘去罷。久玩此令人感傷。好歸去仙家。霓裳步虛。
【前腔】帝城三五。帝城三五。紫禁煙花遶玉除。暗塵紅隘碧鈿車。墜瑟遺釵飄滿路。十郞小玉呵。同去翫天燈。金蓮暗扶。
【前腔】〔十郞小玉〕絳臺雲母。絳臺雲母。綠炬朱棚上轆轤。霜蛾白鳳繞麟鬚。穠李纖歌人幾處。娘。看銀燭靑煙。怕甚金吾。
【浪淘沙】官至執金吾。緹騎前驅。蹋歌人散錦氍毹。玉漏三聲宵已半。聽響銅壺。聽響銅壺。
【前腔】踏碎玉蟾蜍。嚴署催呼。呀。小玉在那裏。〔作慌介〕等閒失卻鳳將雛。那邊笑聲相似他。〔十郞尋叫哭介〕巧笑燈前人不見。淚蠟垂珠。淚蠟垂珠。
【前腔】徼道響雲除。月墮金樞。寃家。宮門屈曲。教奴從那路出去。千門萬戶怎踟躕。〔作跌拾簫科〕呀。原來是一管紫玉簫在地上滑著。想起一計來。奴家嬌弱女孩兒。外間燈市闐塞。縱出得去。也落少年之手。不如就取着紫玉簫在手。遇着淸宮太監。拿到內家殿前。更有分訴處。倘天恩垂問。便將我十郞才名說一番。或見矜憐送出。拾卻紫簫閒按取。引出仙都。引出仙都。〔嚴呼喝上小玉驚伏介〕
【前腔】火樹欲棲烏。銀鑰催臚。手下好生搜索。各處恐有奸細。樓心殿腳有人無。〔衆喊介〕拏得一個小女兒。偸卻太眞娘娘紫玉簫。躱在殿西頭。〔嚴〕呀。女子犯禁了。玉管偸來緣底事。問是誰姝。問是誰姝。〔衆擁小玉下〕
【一江風】〔郭娘娘上〕翠雲翹。玉殿催春早。玲瓏繡額寒猶峭。過燈宵。火樹銀樓。點綴星楡照。香猊穗縷搖。聽阿監巡吹遶。風淸別院昇平調。
【前腔】紫霞標。殿幄籠春曉。龍輿鳳吹煙花裊。恨燈宵。傍月迴雲。亂映芙蓉笑。妮子呵。風韻好無憭。玲瓏花犯巧。偸將玉管吹雲表。
【桂枝香】〔扣問介〕婦人。你可是宮娥。燈煇月耀。紅訛翠擾。莫不是絳殿容華。早罷卻朱衙燼燎。怨重閨曡瑣。怨重閨曡瑣。洞房空曉。鏡臺空老。乘月步招搖。別有處知音也。因此上暗引瓊簫出鳳翹。
【前腔】金宮魚藻。彤墀鶴草。似這般銀鑰羈鸞。怎做得雕籠去鳥。恁宮監老伴。恁宮監老伴。披圖對召。抄名暗叫。春滿睡紅綃。似這般憔悴也。羞殺容華金步搖。
【前腔】看你搔頭鳳矯。檀心翠巧。若不是度曲韓娥。定則是縈情蘇小。向殿頭供奉。向殿頭供奉。傳梅索笑。歌蘭合調。隨例雜簫韶。因此上偸將也。暗譜霓裳趁綠腰。
【前腔】章臺夢悄。橫塘路杳。娘娘。若還是絳樹梨園。怎不帶柘枝花帽。和𧘪裙長俏。和𧘪裙長俏。雲棚斷掃。紅氍罷裊。無分逐花妖。若提起洞簫也。鳳侶曾經素手招。
【集賢賓】〔小玉〕家母呵。宮花漢殿曾分笑。賜梁園玉葉蘭苕。〔娘娘〕緣何放出。〔小玉〕桂樹銀牀心好道。攬靑絲素鬢無聊。〔娘娘〕他因此感傷麼。〔小玉〕正是慵禁細腰。總放卻星矑月貌。〔娘娘〕可可學得仙成。〔小玉〕修行早。可知是淮王不老。
【前腔】隴西士族美年少。似凌雲逸氣飄飄。玉樹風前冰雪皎。綴新篇璀璨璚包。〔娘娘〕他祖上可有仕宦。〔小玉〕簪裾累朝。〔娘娘〕姓甚名誰。〔小玉〕喚做李十郞。〔娘娘〕宮中常聞得外間有李十郞是才子。可就是這人。〔小玉〕便是香名滿玉堂風調。〔娘娘〕他可出得身否。〔小玉〕他見在此應制。不日上春榜了。龍欲跳。看咫尺鵬溟鳳沼。
【前腔】〔小玉〕藍田種璧初垂燿。〔娘娘〕這等是佳人才子了。〔小生〕愧微軀不似璚瑤。只爲十二雲衢燈月好。攪芳心對影華宵。〔娘娘〕這等是十郞同來。怎麼不囘顧郡主。〔小玉〕更深麗譙。〔娘娘〕可是金吾將軍淸宮太監要鎖宮門。衝散了伴當。〔小玉〕正是。斷羣處鴻迷鵲遶。〔悲介背雲〕十郞夫。心縈燥。對殘燭淚紅多少。
【前腔】〔小玉〕歸雲背月金蓮小。殿西頭暗拾璚簫。奴家此時想將起來。孤身獨步。怎生囘去。那燈市呵。紫陌遊童喧未了。怕宵征薄行橫挑。奴家若落此輩之手。縱然他引得奴囘去。何顏自洗。因此奴家拿着此簫。寧歸法條。倘遇着龍顏鳳表。明訴吿。奴便死在金階下甘心了。也顯得夜行分曉。
【琥珀貓兒墜】生小香娃。絕世心靈巧。多露沾衣能自保。冰壺徹底見淸標。待曉。奏送孤鸞。還歸鳳條。〔小玉拜求科〕
【前腔】睡鳥驚啼。墜月金莖表。娘娘。願借蓮臺分綺照。〔娘娘〕只怕聖躬龍寢。奏不得事了。〔小玉〕娘娘。聽別殿歡笑呵。還聞天語墜雲霄。〔娘娘〕只怕天也將曉。〔小玉〕難曉。蚤賜金雞。還飛鵲橋。
【尾聲】芙蓉別殿煩相奏。鳳管偸吹倘見饒。〔娘娘〕說那裏話。還有華燈送出中人導。
