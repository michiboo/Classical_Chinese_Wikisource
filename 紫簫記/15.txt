
【鵲橋仙】〔小玉櫻桃上〕衾鴦微潤。屛鸞低扇。曙色寶奩新展。絳臺銀燭吐靑煙。熒熒的照人靦腆。
【臘梅花】〔四娘上〕花籠錦匝春色偏。生香翠氣簾初捲。結着千里緣。綠雲天借。鳳樓今日會雙仙。
【窣地錦襠】春紅帶醉袖籠鞭。壓𩌟葳蕤照水邊。美人香玉豔藍田。遙望紅樓生翠煙。
【皂角兒】是誰家玉人水邊。斗驕驄碧桃花旋。坐雲霞飄颻半天。惹人處行光一片。〔四娘〕郡主。你看那生騎馬。許多歡慶。俺見這生騎馬。許多感嘆。〔小玉〕怎的來。〔四娘〕這馬原是郭小侯騎在花將軍府裏去。花將軍就看上這馬了。〔小玉〕四娘。良馬比君子。就是你對過這馬了。〔四娘〕瞞不得你了。猛可的影翩翻。聲迴合。送新人。懷舊侶。惆悵花前。郡主。只是俺有這些緣。要來成就的一對夫妻。你說那馬上的美少年是誰。便是十郞了。〔小玉喜介〕當眞生受你了。靑袍雪面。儂家少年得娘憐。稱玉臺雙結。紅絲一線。
【小蓬萊】花氣玲瓏仙苑。和龍爐寶燭薰天。摽梅將贈。芳華正攬。桃葉初傳。
【上林春】醉雨煙濃。泛晴波瀲。雲縹緲銀鸞半。見香生錦燭高燃。響處佩環低轉。
【錦堂月】吹錦雲鮮。流珠日暖。春光蟬連畫院。鏤牒簾紋。笑隱芙蓉嬌面。金莖蝶半簇華翹。香樹蛾滿塸絲蠒。〔合〕持觴勸。看取才子佳人。百年姻眷。
【前腔】歡宴。橘浦仙媛。蘭陵貴士。同進花臺法膳。月醴華淸。銀稜翠勺河源。金平脫半筯萍虀。畫油奩兒家禁臠。〔合前〕
【前腔】宛轉。繡履牆偏。瓊纖縫表。寒玉暖笙初囀。新樣釵箆。點鬟招弄嬋娟。星星語透竹玲瓏。款款催貼花檀串。〔合前〕
【前腔】情盼。織女星傳。美人虹闞。暗䙱畫鸞金線。襯體紅䘯。燭夜花房如茜。長頭錦翠答宜男。同心枕夜明如願。〔合前〕
【醉翁子】〔六娘〕堪羨。這才華定參時彥。怕京都紙價高。洛陽花賤。〔十郞跪介〕不淺。似海樣深恩。何處金珠買翠鈿。〔合〕成姻眷。但學天邊明月。四季團圓。
【前腔】〔小玉〕閒辨。你蚤晚要魁金殿。看織錦囘文。裁紈歌扇。〔十郞小玉同跪介〕情願。對熱腦梅花。一縷眞香結誓言。〔合前〕
【僥僥令】燈花紅笑顫。高燭步生蓮。且喜闌夜。口脂香碧唾。環影耀金蟬。愛少年。
【前腔】顏酡春暈顯。花月好難眠。無奈斗轉。銀虬催漏悄。翠鳳裊鬟偏。待曉天。
【尾聲】黼帳流蘇度百年。作夫妻天長地遠。還願取桂子蘭孫滿玉田。
