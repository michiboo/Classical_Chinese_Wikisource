
【神仗兒】〔二宮臣上〕靈辰靑昊。春暉日耀。聽流鶯報道。今歲風光及蚤。喜人日是今朝。廣袖欲登高。忽聽西園召。
【望吾鄕】〔霍王上〕托體東朝。天門紫氣高。朝元殿上春明蚤。梁園雪罷啼春鳥。翠蓋擁幢麾。爐香撲絳袍。人日風光好。
【掛眞兒】〔鄭杜二姬上〕穿衣寶鏡無人照。慵掠約鬢綠飄蕭。〔秋娘〕曲譜閒抄。飮巡偸記。花葉籠歡笑。
【黃鶯兒】日宇麗初韶。臨綵簿。宴芳霄。金枝綠輦榮光皎。春湊芸苗。春開柳條。輕煙半拂蘼蕪道。〔合〕太平朝。千秋人日。開宴酌葡萄。
【前腔】平樂侍賓寮。承燕綵。步蘭臯。蘋池尙覺雄風小。春心鬱陶。春色嬌嬈。花前雁後同驩笑。〔合前二姬進酒介〕
【宜春令】慶靈辰。接誦椒。翦春人金屛阿嬌。鈿筐銀粟。花窗點綴靈妃笑。裊行雲翠帶香繒。曳生煙靑蕤彩纛。〔合〕願君王人日千秋。仙顏轉少。
【前腔】日初長。年暗消。空襟塵花塡酒澆。饒他王母。依然白髮啼靑鳥。日輪中逐日人忙。人世上愁人日老。
【惜奴嬌】蕙色娥媌。雲歌月豔。幷在今朝。瑤臺畔逐勝等閒歡笑。我看你們風韻呵。嬌饒。白雪吹香。淸矑送巧。半束煙綃。飄搖。春韻軟粉酥融。蚤年風調。
【前腔】難饒。二姬。你不曉得。人生莫遣頭如雪。你看我貴人頭上。便春風幾度難消。只想我當初呵。年少。暗拋紅豆。相調俊俏。寶袾沾雲。紅絲串露。轆轤春曉。到如今呵。你們侍寢。有甚麼歡事。還笑。洞房中空祕戲。正落得素女圖描。
【鬬寶蟾】總饒。雲翹。細腰。儘翠黦紅殷。都成別掉。俺今日呵。只是對迎風舊館。睢陽故道。閒眺。看邸第樓臺。曡紅塵多少。影蕭條。厭鸞笙鳳撥。猿林雁沼〔鄭杜〕
【前腔】王喬。相邀。路遙。〔鄭杜〕旣然路遙。千歲怎的去尋得王喬到。〔霍王〕二姬。俺便做尋仙不到。也強似在塵中相處。遶碧落朝敲。明星夜醮。勝高唐閒夢。洛浦空挑。〔六娘〕千歲就要遊仙。也待嫁了女兒小玉。賤妾們一同修道。〔霍王笑介〕想到頭一路。女兒。顧不得你了。須曉。總愛海千層。浮生一了。〔六娘〕千歲就在深宮修道。何必遠游。〔霍王〕在人間自然不能淸楚。我去了呵。自逍遙。看桂嶺參差。芝樓窈窕。
【黑麻序】〔六娘〕雲霄。看千秋有靈氣。何事燕昭。妙舞旋懷。少不得夜蛾分照。千歲。昔趙王宮妾。嫁爲廝養婦。高陽美人。嫁得衞將軍。妾雖微細。心常醜之。堪笑。月華姬。叢臺女。空敎氣分銷。〔合〕爲誰嬌。到不如雲裏金雞。洞中靑鳥。
【前腔】〔秋娘〕悲悄。辟邪旗珠絡褓。榮華夢杳。斷雨零雲。敎人困咽無聊。昔毛女飛金。嫦娥占月。妾雖微細。心常慕之。奇妙。玉姜飛。靈藥擣。凌風帶月飄。千歲。賤妾從金陵入侍。得事我王二十餘年矣。王去修仙。棄妾何處。冷春宵。怎禁北斗停舂。西王侍嘯。
【尾聲】便換金巾脫絳袍。又何用武陵犀導。二姬呵。免得你銅雀西陵恨寂寥。
【醉太平】〔六娘〕堪歎。畫鸞金雁。曾分飛別館。瘦燕肥環。向花時節。鼓風流陣。點綴霞檀。等閒。桂叢人去竹枝斑。閃殺人隔花相喚。春明淚眼。仙樓琪樹。幾度堪攀。
【前腔】〔秋娘〕闌珊。輕頻淺盼。把玉釵金箆。捨入岩巒。怨王孫服。散。吹笙處。鳳水緱山。淚彈。一團春翠擲人間。急罰盞夜筵燈散。〔哽咽介〕塵嬌自浣。想弄簫香雨。暗溼雲殘。
【尾聲】可憐世事殊昏旦。紫陽宮女帶花冠。他日相逢海上山。
