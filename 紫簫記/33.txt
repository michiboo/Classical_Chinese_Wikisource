
【菊花新】〔尙子毗上〕昆陵雲氣滿河圖。十二芝城映紫都。長劍倚昆吾。望中原片鴻飛度。
【金落索】金經啓綠圖。石室依玄圃。憶長安陌上尋春處。咸陽舊酒徒。野酡酥。暖屋繡簾紅地爐。豪華曡碎銀腰鼓。老大敲殘玉唾壺。俺正與李君虞花敬定石子英相聚爲樂。唐帝忽催游國子監。彼時正是昌黎一老儒。喚做韓愈。正作四門博士。說中國秀才都傳誦他文字。俺取他數作觀之。好沒意致。等閒度。螢乾蠹死。歲歲一牀書。向後延秋門外相別。十年來河隴路斷。松潘圍逼。至今三君音徽斷絕。俺雖胡人。心馳漢道。斷金蘭雁帖全無。鶴夢糢糊。還記取來時路。
【霜天曉角】〔綺心從贊普番落上〕金雲紺露。文豹從棲霧。戴勝山中。王母鳴騶。谷口名儒。
【大聖樂】弄贊王慷慨雄圖。隸縮王少小魁梧。獻金鵝玉馬迎公主。今贊普。古單于。如今唐朝輕相覷俺。反與囘紇更親。俺要捲帳侵唐。俺本是龍支麋谷魁戎部。怎比得烏紇雞田是小胡。只是一件。攻唐要路。無過朔方隴西松州三路。松州俺已差論恐熱人馬攻圍。想有次序。隴西說有石將軍雄勇。攻不過去。朔方他有個丞相。有個參軍鎭守。都取囘去。打聽得留下偏軍。一個喚做郝玭。一個喚做閻朝。郝玭曾築臨徑之戍。閻朝曾守沙州之城。俺通與他交手過來。朔方有此二人。也難攻打。俺如今還向隴西征進。不知天意何如。掃帳南朝去也。謹占雲望氣。勝負何如。
【前腔】破隴西他草次馳驅。曳落羌渾難抵護。對戎王言語須囘互。〔囘唱〕看風氣。有贏輸。啓贊普。昴畢以南。秦隴之間。常有紫氣團霄。昴畢以北。河湟之西。似有烏雲壓帳。且近日日珥居東。星旄墜北。彼中之氣。氤氳如沸粉。發弩揚旌。此中之氣。紛紛似轉蓬。懸衣偃蓋。龍驪布陣。何曾月暈圍參。宛馬纔嘶。止見招搖受孛。勸贊普與唐和親有利。出隴西攻戰。恐難得志。只好向鳳池柏海迎公主。慢敎他鳥使籠官着縵胡。〔贊普〕若不許俺和親時。便去攻唐朝了。〔子毗〕也未可攻唐朝。且去圖囘紇也。避中原王氣。料理邊隅。
【一撮棹】唐髠種最古號強胡。大小論外覓零逋。金瑟瑟高官綴臂銀塗。甲門繪虎。懦種垂狐。廬帳煩都護。鄯州須節度。管取呵席捲漢黃圖。
【香柳娘】這頭顱可知。這頭顱可知。爲君強起。軟弓輕劍非吾意。〔綺心〕嘆天西有誰。嘆天西有誰。守着悶摩黎。還看悶盧水。〔合〕且權宜料理。且權宜料理。頓足風塵。終當脫屣。
