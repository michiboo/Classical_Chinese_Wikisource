
【珍珠簾】〔李十郞上〕春明曉燦。靑帝瑞臨東觀。雲氣光華重旦。紅日麗長安。人傍靈臺風轉。芳椒今已獻。慶元會萬年觴滿。綵勝出宮花。柳色靑袍欲換。
【賀聖朝】〔花卿石子英尙子毗上〕皇州暖。律星旋。榮光燭地翔天。雲龍門外慶朝元。看萬國春前。
【玉芙蓉】椒花媚曉春。柏葉傳芳醞。願花神作主。暗催花信。良家少俠隨魚陣。侍子陽和起雁臣。〔合〕靑韶映。看條風拂水。獻歲含英。年年春色倍還人。
【前腔】祥雲入呂新。麗日長安近。向正元共祝。壽觴初進。丹蓂瑞曆宜三正。粉茘高盤簇五辛。〔合〕春風鬢。笑林中未有。柳上先過。屠蘇偏讓少年人。
【雁來紅】喜春光。歲首還。醉芳辰。媚遠天。晨祥此日開春殿。緹琯風灰轉。一片靑旛暖玉田。〔合〕黃雲見。人霑聖泉。露盤漿。長樂宴。
【前腔】女夷歌。寶瑟絃。舞雲翹。綵勝偏。靑湖富貴長如願。畫帖宜春燕。柳帶桃枝又一年。〔合〕香書獻。啣龍佩懸。展銀幡。開笑面。
【簇御林】銅駞陌。集少年。金馬門。尋俊賢。新詞巧出驪珠串。這才華定是金閨彥。〔合〕看新年。雲香浪暖。變化濯龍川。
【前腔】靑雲器。白雪篇。待吹噓。送上天。胸弢列宿人空羨。倒珠璣寫出君裁見。
【尾聲】春氣待芳金谷苑。春歌囀暖玉隆天。〔花卿〕十郞。明後日可過寒衙一飮。有姬鮑四娘可出勸酒。好看桃李過靑軒。
