
【金錢花】〔卒子上〕渭城朝雨陽關。渭城朝雨陽關。輪臺古月陰山。輪臺古月陰山。鳴笳曡鼓度西番。腰錦緁。跨雕鞍。持節去。凱歌還。
【滿庭芳】〔十郞上〕細柳紅營。長楊綠榭。畫橋水樹陰團。玉堂年少。何事拂征鞍。爲問綠窗惆悵。靑衫溼袖口香寒。留不得。霸陵高處。猶自望長安。
【朝元歌】風氳馬塵。曉色籠驂靷。河濱彩輪。淥水隨流軫。黑隊奔蛇。文旌畫隼。電轉星流一瞬。沓鼓揚鉦。南庭朔方知遠近。草色伴王程。皇華送使臣。〔合〕游韁帶緊。早趁封侯鵲印。
【前腔】〔卒子上〕高闕長城隱隱。星鋋撥陣雲。月羽照花門。谷口旗迴。烽亭樹引。轉向交河上郡。曡騎逡巡。蜚翹插書無定準。飮馬斷河津。翻麾拂塞塵。〔合前〕
【前腔】〔十郞〕囘首長安日近。東方送使君。南陌恨閨人。雪嶺燕支。雲臺玉粉。去住此情難問。短劍防身。胡沙彫顏吹旅鬢。蕩子去從軍。恩榮變苦辛。〔合前〕
【前腔】〔卒子〕隴上謾尋芳信。顧恩不顧身。無用想羅裙。戍邏笳鳴。關山笛引。不管梅花落盡。氣色河源。天街旄頭猶未隕。長笑立功勳。邊頭麴米春。〔合前〕
