
【月雲高】〔十郞上〕篆煙籠黛。春心透簾外。燕尾交香褶。龍沫吹飄帶。穉柳蘇晴。梅魂恣風色。蝶點花尖上。暖院戲穿窗隔。報道合歡紅欲開。攜手佳人和夢來。
【金瓏璁】〔四娘上〕綠枝么鳳語。香痕暗沁平蕪。紅幫暖襯畫羅襦。銀蒜押簾偸覷。
【一封書】妾鄭氏敬拜書。卽相國李君虞。小玉霍王女。才和色俱無取。蒙君過聽堪爲婦。寶鏡珠釵禮聘殊。庚申吉。候光車。金水相生慶有餘。
【孝順歌】扶嬌起。困勻酥。聽啼鶯花隔香兩餘。那時節百事都懶了。彩局未忺移。金絲沒情拂。〔十郞〕他敢是做出來的風情麼。〔四娘〕天生成的。他便是尋常笑語。掠約精神。也有許多天厝。十郞。有這樣女兒伴你呵。除卻正理追陪。別有繫人心處。十郞。你明日蚤過些。他望得你緊了。新頓褥。細肌膚。洞中花。恣君入。
【前腔】開鳳曆。賜鸞書。借鴛鴦繡騎金鏤衢。排比做親夫。調停弄嬌女。四娘。小生酒量也不十分見得。托你去說。明晚一兩杯後。就賜飯了。用得玄漿半壺。熟了雕胡。便向洞房深處。對着匡牀。儘力餐紅玉。小生只有今宵作客。明宵呵。花殢蝶。柳藏烏。暖茸茸。香馥馥。
【尾聲】明朝車騎美相如。那人兒不是當壚。〔四娘〕你去見花卿。不要說俺竟在你館中來。只道俺獨自山中詠蘼蕪。
【月雲高】趁春詞客。東鄰復南陌。葉嚲楊低翠。粉褪梅銷白。潤暖煙絲。水皺鴛鴦色。解得多情種。臂上隨人轉側。日影春妝繡箔開。笑指銀雲拂袂來。
【金瓏璁】〔花卿上〕錦袍初置府。兵鈐萬里魚符。黃衫年少擁花騎。一笛武陵何處。
【一封書】〔花卿把酒介〕遶春光禁廬。蕊花澆病酒餘。聽嬌獰鳥雛。似金槽絮念奴。玉盞香黏羅袖縷。鮑四娘呵。一髻濃煙可是初。〔十郞〕他也相思難擺。〔花卿〕正是。今日有他。也多哄得幾杯酒下喉去。他點飄蕭。彈綠續。屈醉邀歡可百壺。
【孝順歌】邀靑女。作黃姑。笑臨霞半辭投入繡。他明日請小生去上門成親了。錦燭豔紅渠。銀蘭待棲宿。〔花卿〕這些事都妥貼了。〔十郞〕他親王府裏。富貴人家。小子客中騎從所少。借紅蹄碧駒。〔花卿〕要馬麼。〔十郞〕正是。和那綠㡚蒼奚。送到瑣窗窺處。〔花卿〕好首面的傔從儘有。只怕還要別樣金幣之費。隨足下相取。〔十郞〕不用了。爲仰風流。百事從淸楚。小生吿辭了。催寶勒。罷行廚。愛將軍。多禮數。
【前腔】通桂苑。遇名姝。有此喜事。歡飮幾爵。對黃油酒囊花覆爐。十郞。與你做媒的。是老夫的俊人。送你成親的。又是老夫的駿馬。可是湊合。這馬呵。鬧色紫茸鋪。壓胯黃金鍍。眞個飛香紅玉。這樣駿馬。馱上一個才子。到那有色目的人家呵。一種風流。十分門戶。十郞。敝廬兒中有乖巧的。你留幾個在那裏用。〔十郞〕他家自有平頭奴。〔花卿〕雖則有人。何方多僕。阿對前頭。也要彤騶護。十郞。俺不留你了。金裏駣。錦塗㢝。碧桃春。藍橋路。
【尾聲】金燈此夜垂銀粟。照明宵帶枕茱萸。再過一日。俺約同石子英尙子毗同到霍府來打喜。那時節呵。春紅蚤已透璚酥。
