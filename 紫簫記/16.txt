
【探春令】紅樓半夜暖溶溶。羅帳春風。〔櫻桃前扶介小玉〕嬌倩人扶。笑嗔人問。沒奈多情種。
【鶯啼序】銀缸背帳肌色融。阮郞要攀花洞。碎嬌啼月底聞鶯。從容明宵再奉。猛喬才那些見饒。急答着盡情偸送。牀籠動。脆腰支怎生攔縱。
【前腔】眉州小錦新退紅。織成斷霞啼鳳。〔櫻桃笑介〕這分明桃源錦津。印透春痕一縫。〔玉駡桃唱〕眼乜斜無端覷人。這事絮他何用。輕調弄。櫻桃嘴那些尊重。
【阮郞歸】春光水暖翠芙蓉。宛轉繡衾中。妻。朝雲何處覓行蹤。生憎日影簾旌動。
【鵲橋仙】花轉風心。柳擡煙眼。着處紅霏綠颭。瓊樓珠閣映春山。拂仙掌翠華濃淡。
【玉山頽】金堂客至。下紅樓翠㔩銀箆。薦芳塵點玉靑綦。起華箔押絲珠綴。微風約水。嫋處羞眉半聚。裹手拈鸚嘴。鬢釵垂。酒光浮溜映雙題。
【前腔】美人雲氣。傍秦樓玉葉金枝。印春山半暈新眉。破朝花一條輕翠。畫梁初日。似綽約未勝羅綺。柳絮才輕麗。透春飛。笑和嬌語畫屛欹。
【前腔】〔十郞〕幾年排比。這姻緣十字詩謀。遇仙媛濟北追陪。裊煙絲竹西歌吹。忘京華留滯。儘百媚天應乞與。且自停絲騎。綵雲飛。銀蟬壓酒拚如泥。
【前腔】〔三客〕可人風味。篆煙籠晝漏遲遲。瑞香膏帳碧初垂。玉腰春茜紅新試。俺狂儔怪侶。來盼問雨香雲跡。喜氤氳人醉。笑低徊。從郞更索縷金杯。
【朱奴兒】好男兒芙蓉俊姿。爭聲價錦繡篇堆。勸取郞腰玉帶圍。休只把羅裙對繫。〔合〕看封誥鈿軸鸞迴。還比翼天池奮飛。
【前腔】夫人號排窠印泥。新縑手別樣蛾眉。〔花卿〕十郞不是兩心人。肘後香囊半尺絲。想不是浮雲夫壻。〔合前〕
【尾聲】紅林春殿轉霏微。歸軒動暮雲凝睇。〔三客〕十郞。明日元宵佳節。聖上勑賜燒燈。燈市最盛。明夕好同郡主遊玩一會。俺們朋友不便相從了。可怕金吾玉漏催。
