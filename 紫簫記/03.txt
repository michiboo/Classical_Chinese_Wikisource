
【滿宮花】〔鄭六娘帶侍女浣紗上〕陌似春。樓似綺。腰細楚王宮裏。〔浣紗捲簾科〕鈿籠金瑣睡鴛鴦。高軸畫簾珠翠。
【滿宮花後】綠粉窗前香雪膩。乍雨黃鶯雙起。〔櫻桃〕郡主呵。驚春遊女探芳菲。你看開到柳條還未。
【綿搭絮】繡闈淸悄。鶯錦護妖韶。畫粉雲屛。寶鴨薰爐對寂寥。〔浣紗〕夫人寬懷。〔六娘〕破花朝。儘着逍遙。那管得桂叢人老。香夢無聊。〔合〕兀自裏袖染檀紅。銀字笙寒不奈調。
【前腔】〔小玉〕瓊樓春照。雲鬢裊金翹。〔櫻桃〕郡主。你聽別院碁聲呵。碎玉凝霞。驚起紅房醉欲銷。〔內作鳥聲櫻桃伴小玉游介〕囀鶯嬌。細葉柔條。正是落梅時候。薄袖輕搖。〔合〕無人處拾翠閒行。煙逕霏迷罨畫橋。
【前腔】〔浣紗〕啄花紅溜。畫鳥拂輕綃。〔浣紗略舉手舞介〕謾試春衫。人影衣香一路飄。軟嬌嬈。慣裊纖腰。〔浣紗開懷叫天暖介〕愛殺暖池吹皺。翡翠蘭苕。〔六娘〕浣紗。怎的把懷鬆了。〔合〕背人處繡抹酥胸。暗束琴心未許挑。
【前腔】〔櫻桃〕臉霞宜笑。幾度惜春宵。窣錦銀泥。十二靑樓拂袖招。杏花梢。暖破寒消。〔浣紗〕櫻桃姐。你看陌上游郞好不嬌俊。〔櫻桃嘆息介〕貪看寶鞭年少。眼色輕撩。〔六娘〕櫻桃。怎的說那年少。〔合〕瑣香奩玉燕金蟲。淡翠眉峯祇自描。
【餘文】春墀綠草愛人嬌。玲瓏珠閣坐煙宵。〔六娘〕你歸去繡房呵。還把金針鳳眼挑。
