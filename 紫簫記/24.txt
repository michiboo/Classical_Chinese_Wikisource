
【卜算子】〔小玉櫻桃上〕匝館暗高枝。滾地飛柔絮。無端燕羽欲差池。薄倖成離緖。
【前腔】〔衆擁十郞上〕碎語雜嬌啼。半隔紗窗霧。海棠紅露溼胭脂。淚盡人何處。
【北寄生草】一曲陽關淚。朱絃迸玉壺。江干桃葉凌波渡。汀洲草碧離情暮。霸橋柳色愁眉妬。纖腰倩作綰人絲。可笑他自家飛絮渾難住。
【前腔】〔小玉〕繡褶殘金縷。偎紅曡錦氍。衾窩宛轉春無數花心歷亂魂難駐。陽臺半霎雲何處。起來鸞袖欲分飛。問才郞是誰斷送春歸去。〔十郞長吁低頭科〕
【前腔】〔小玉〕綠慘花愁語。紅顰柳怯舒。春纖亂點檀霞注。明眸謾蹙囘波顧。長裙皺拂行雲步。送君南浦恨何如。想今宵相思有夢歡難做。
【前腔】懶拂鴛鴦柱。空連翡翠襦。芙蓉帳額春眠度。茱萸帶眼愁寬素。紅蘭燭影香銷炷。畫屛山障彩雲圖。到如今蘼蕪怕作相逢路。
【前腔】〔十郞〕這淚呵。慢頰垂紅縷。嬌啼。走碧珠。冰壺迸裂薔薇露。闌干碎滴梨花雨。鮫盤濺溼紅綃霧。層波淚眼別來枯。這袖呵班枝染盡雙璚筯。
【前腔】俊語閒棖觸。迴腸轉轆轤。俺去後呵。一個人睡。不要着寒了。雙絲襪腹輕輕束。連心腰綵柔柔護。沾身襯褥微微絮。分明殘夢有些兒。睡醒時好生收拾疼人處。
【解三酲】繡屛空鶯殘月午。芳枝亞蝶展紅疎。捍撥雙盤金鳳語。無聊處。贈花鬚。輸他塞北顏如玉。也寄雲中錦字書。新人故。一霎時眼中人去。鏡裏鸞孤。
【前腔】〔十郞〕別鴛閨催殘雁柱。臨鳥道繡出蝥弧。一曲顰蛾低翠羽。溝頭水。立須臾。三春別恨調琴裏。一片年光攬鏡初。功名苦。只落得靑樓薄倖。錦字支吾。
【前腔】望邊頭瓜期未數。登隴首楡塞平鋪。雲騎東方頻盼取。金匝匼。錦模糊。千囘蝶帳花無主。萬里蕭關妾有夫。芳年誤。待趁作江南旅雁。薊北雙鳧。
【前腔】送征夫夕陽花塢。歸思婦夜月椒圖。綺席朱塵籠翠戶。銀屈卹。紫流蘇。行雲謾惹相思樹。香淚還穿九曲珠。佳期負。小心着桐花覆鳳。桂葉啼烏。
【前腔】勸仙郞聯驂上路。看嬌女撇袂中途。月露光陰等閒度。休囘首。莫躊躇。侯封絕塞奇男子。身是當門女丈夫。旌旗豎。早趁着牙璋鳳節。繡幕麟符。
【前腔】唱驪駒敲殘羯鼓。鞭雲騎抝折珊瑚。紫霧黃雲生古戍。𣉋紅鷲。擣玄菟。西飛隴客啼鸚鵡。南翥閨人舞鷓鴣。兼程赴。穩看着龍庭捷奏。麟閣名圖。
【鷓鴣天】〔拜別科〕紅亭別酒話躊躇。走馬憐君萬里途。但願封侯龍額貴。不妨中婦鳳樓孤。〔衆擁十郞下〕請了。囘去罷。〔下作呼擁科六娘小玉留小玉〕娘。他千騎擁。萬人呼。〔六娘〕富貴英雄美丈夫。〔內扮千戶官走上跪介〕狀元爺前面飮六部老爺餞酒。着千戶拜上鄭老夫人狀元夫人。請及早囘府去。〔六娘〕勞了。好生伏事老爺路上。〔小玉〕千戶官。有兩句話說與狀元。關河到處休離劍。驛路逢人數寄書。
