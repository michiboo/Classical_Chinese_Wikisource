
【寶鼎兒】〔衆擁杜黃裳上〕明堂占氣色。太甲雲高。旄頭宿落。匣劍老轆轤繡澀。邊烽冷桔槹苔臥。幸好淸時留節鎭。永日簟醪扇喝。〔合〕正綠寫蒲桃。淸啣頓遜。翠浮桑落。
【胡搗練】〔十郞上〕玉關投筆事高奢。河源一縷通秦華。記取長安西日下。綠窗嬌映石榴花。
【駐馬聽】玉帳淸和。細柳營中簇綺羅。時候楝花飄砌。竹粉篩金。萱草成窠。游魚出荇擺新荷。流鶯接葉窺朱果。綠酒淸歌。綠酒淸歌。似陳王多暇。嫩苔生閣。〔十郞〕
【前腔】書偃金戈。永日何妨狎芰蘿。暗想蘋風乍起。葵露新抽。梅雨輕過。黏天翠靄練煙和。橫峯黛色奇雲抹。雪嶺嵯峨。雪嶺嵯峨。鳳林蔥碧。遙分紫邏。
【前腔】正自婆娑。剩卻凌煙老伏波。何事舞紅猶架。慢綠生遮。豔翠微酡。琅玕素簟隱涼波。瀟湘畫軸生煙幙。指點仙螺。指點仙螺。笑綸巾何處。北窗堪臥。
【前腔】息馬金河。夏屋深濃散玉珂。幸好合歡鸞扇。蘸帛龍涎。淥水雲和。舞樓人去落花過。歌梁燕蹴香泥墮。朱袚蹉迤。朱袚蹉迤。倚紅蓮幕府。從軍差樂。
【鬭黑麻】你控虜臨涇。沙場牧馬。名怖兒啼。等身金價。〔對閻介〕沙州戍。英雄殺。十載鏖圍。孤軍挺架。〔合〕龍泉出匣。沖星聊自拔。看萬里封侯。百年圖畫。
【前腔】〔十郞〕廟算投壺。軍威振瓦。豹額麟符。飛騰戰伐。吾當去。君駐箚。勑勒歌殘。銅鞮舞罷。
【囘朝歡】歸朝去。歸朝去。萬里鳴沙。秦川雨。杜陵花。關山月。關山月。橫笛淸笳。送將歸。兩鬢華。羌渾脫帽休悲咤。東歸繡袞催黃髮。星宿河邊轉帝車。
