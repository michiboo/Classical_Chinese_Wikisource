
【薄倖】〔四娘同侍女上〕翠影雲移。綠香煙冷。對遠山慵畫。安黃未正。游絲𦋀蝶。繫情難定。眞薄命。謾褥錦𨃟跚。對劇還記花前舊興。
【步步嬌】靑樓那到瑤山靜。花酲柳夢渾難醒。脆管煩絲不奈聽。傷歡中酒年年病。何似禮金經。淸虛打滅輕狂性。〔十郞上〕
【不是路】粉閣妝成。出衆風流舊有名。彈花柄。想煙籠宿蝶睡初驚。〔四娘驚介〕是何人。定知公子閒乘興。〔十郞〕我是花卿舊友生。〔四娘驚喜介〕好似隴西李十郞聲氣。快開門。朦朧聽。高軒未得迎門應。有虧恭敬。有虧恭敬。
【前腔】〔四娘〕別院閒庭。〔十郞〕只在堂上坐罷。一話中堂便可行。〔四娘〕話還長哩。從容聽。見卿渾似見花卿。〔十郞〕四娘呵。喜遷鶯。新歡早已封侯定。俊麗還過驃騎營。〔四娘〕休譏評。勞君此事爲媒證。這般德行。這般德行。
【好姐姐】當初銀蘭翠屛。花窠畔金蟬擲鏡。那時少年遊冶。都來追歡買笑。丁香舌上。留連作巧聲。多歡慶。明膠熱酒偏饒興。細汗霑軀別有情。
【前腔】燈炧香煤暗驚。十郞。你蚤不相尋。到此已似遲了。如今情緖。唱出甚的來。惹雲袂曳煙春暝。兩牀絲竹。凝愁按不成。忺殘病。那堪綠瑣千條影。枉自紅飄一番情。
【前腔】多嬌柔紅嫩靑。金訶豔玉融花映。十郞。我把你的詩諷與他呵。他好不沈吟。泥春無力。憑欄暗恨生。閒吟詠。知他惜玉憐香性。解得開簾動竹情。
【前腔】恁般良媒作成。也須合紅鸞到命。〔十郞〕只怕年靑成不得人。〔四娘〕褪腰珠衱。風流事可經。十郞。這女子正是破瓜時節。他若肯時。便蚤下聘禮。〔十郞〕領教。〔四娘〕成嬌倩。聞書選日行婚聘。管取那女兒呵。障袂爲雲感夢情。
【尾聲】憑將此淚寄花卿。從別後香閒粉賸。十郞。奴家失身靑樓。朝東暮西。理當生受。你明日倘成就霍郡主呵。不要似花卿這般薄倖哩。怎擲下靑樓薄倖名。
