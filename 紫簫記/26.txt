
【齊天樂】〔杜黃裳上〕芙蓉絳闕朝元山。玄綠綬曾調珍鉉。鳷鵲觀前。麒麟閣上。麗日黃圖赤縣。金戈晝偃。看神兵按壘。貴相行邊。武帳文𣗽。玉關花舞大唐年。
【生查子】〔十郞上〕燕支錦欲燃。馬色塵初倦。相府動珠衡。帥幕開紅薦。
【瑣窗郞】佐皇朝鳳沚龍躔。近三台尺五天。靑槐遶閣細柳傳邊。看飛熊繡帽。投壺羽扇。〔合〕文昌武庫參華選。銷金甲太平無戰。
【前腔】愛仙郞玉態華年。步靑雲出紫煙。文章獻納。姓字香傳。更借籌喩檄。請纓乘傳。〔合前衆軍官參見科〕
【前腔】鎭河源九曲三邊。插旌旗滿塞垣。軍府雖多。誰似俺府。中軍是宰相。參軍是狀元。黃扉貴品。紫禁名賢。看金泥詔下。玉門春遍。
【前腔】〔合〕動金麾都護臨邊。哨燒羌獵左賢。黃雲氣色。紫電風煙。把盧龍徑斷。白狼歌獻。
【尾聲】才人書記本翩翩。今日春光生組練。不敎烽火照甘泉。
