
【淸江引】〔李十郞上〕梅花曉帳紅雲碎。細葉籠金翡。旅思欲萋迷。夢遠春迢遞。扶頭酒。會心人。縈腸事。
【皂羅袍】高唐賦呵。憶昔高唐枕席。正擇日垂旒。把諸神醮禮。只見高唐去處。淒切杳冥。相似鬼神來了一般。抽絃障袂好增悲。松聲直下深無底。懷王正望間。忽見朝雲之女。侍他晝寢。可惜止是朝暮之間。若久長相處。眞個延年益壽。霓旌翠蓋。登高此時。朝雲暮雨。相逢美姬。敎人九竅都通利。
【前腔】見一婦人奇異似屋樑初日。照耀堂墀。人間那得更須臾。神心蚤逐流波去。襄王呵。這樣神女。只夢一夢也彀了。醒後又想他怎的。玉鸞低盼。芬芳已離。精神記取。私懷語誰。敎人向曙空垂涕。
【前腔】何處東家之子。嫣然一笑。下蔡魂迷。誰敎宋玉有微辭。兼他體貌天閑麗。宋玉呵。你有這樣人做鄰。自然文賦生色。說甚邯鄲鄭衞。三年未許。東牆自窺。芳花有意。春風幾時。敎人頓有章臺思。
【前腔】正自凌波拾翠。向神霄解玉。縱體通辭。流風矯雪映綃裾。輕雲蔽月籠華髻。子建呵。這樣有情仙子。不得蚤就。後來懊恨。可如何矣。當年未偶。明珠獻遲。人神異路。君王怎歸。敎人灑遍長川淚。
【天下樂】繡步香風紫陌吹。石榴裙襯腰肢。僑妝試覓花前事。到春風第幾枝。
【懶畫眉】道你是芙蕖玉碗漾秋波。〔十郞〕這是家尊家堂生的這般好。〔櫻桃〕道你綠鬢烏紗映畫羅。〔十郞〕小生從來帶一種愛好的性子。〔櫻桃〕又道金張子弟慣鳴珂。〔十郞〕到不消說到門風上。只說小生這個人兒也那得家去。〔櫻桃〕也道來道是十名八斗君還過。因此向喬木高頭詠伐柯。
【前腔】道你舊家王謝識人多。少什麼故里潘揚繫女蘿。〔十郞〕你說俺怎的。家中沒有娘子。要到京城求親。想是疑做二房了。〔櫻桃〕正是了。道是何緣千里隔山坡。還有一件。霍王遊仙。他一娘一女。相憐相守。他怕暫時在此。以後撇他去了。怕莫做寶瓶透雀穿花過相公。家堂已定計了。只說相公求了婚。又在京師久住。待相公成了這親。慢慢搬他囘去。做大做小。都由相公了。也只要成就了君家大錦科。
【醉羅歌】柳弱柳弱嬌無那。花淡花淡著春多。俺今日看他曉妝正罷。露春纖彈去了粉紅涴。半捻春衫妥。香津微搵。紫絨輕唾。芙蓉暗笑。碧雲偸破。一尖鳳履些兒搦。輕唐突。鎭阿那。書生有分和他麼。
【前腔】煙漠煙漠閒院落。翠染翠染深簾箔。炫麝香金暖睡鸞窠。鎭日薰香坐。天廚玉饌。地衣珠落。雪猧熒弄。午貓花臥。餐香豆澡金環鎖。花徑軟。助情多。合昏眠柳夜舒荷。
【前腔】孤忒孤忒淒惶我。兵火兵火遁逃他。女郞。莫說我家臺池。連隴西數十城。都沒入吐番去了。閃生羌旗鼓斷西河。片片魂飛墮。故鄕何處。西風淚多。上林棲穩。新春景和。花邊強自愁顏破。魚水難逢話。曲中都是憶秦娥。
【前腔】停妥停妥有定奪。歡慶歡慶蚤黏合。相公。那郡主才貌。京師有名。王孫公子。多相求聘。你有甚寶玉。只管將與俺去。付家堂送過霍府。便是個定了。拚千金買得春宵着。受用些兒個。琴牀筆格。淒涼一個。人兒共枕。春宵暖和。股兒閣着眉兒磕。三日後。五更過。紅羅十擔謝媒婆。
【東甌令】瑤筐燕。珠釵朵。鏡裏和龍卷花臥。女郞。只是客中一時難措。若論郡主身價呵。黃金百萬買雙娥。買得心兒麼。女郞。想郡主心中。也有了這人麼。但得一心人。錢刀定何用。他半指心兒納著可。下着葳蕤鎖。
【前腔】香噴噴。美嚲嚲。不寒不深又不闊。〔十郞〕快些快些。俺就要過了。〔櫻桃〕讀書人好性緊。霍府裏人煉丹。慢慢的扇。似龍虎相貪啣正渴。慢的抽添火。〔十郞〕女郞。我讀書的人那裏說那個過。說俺明後日就要過門相一相郡主。〔櫻桃〕原來這等。你相公明後日過門。鮑四娘不長在府裏。只有區區在那裏伏侍了。〔十郞〕容小生相謝。〔櫻桃〕相公。不敢望謝。只伏侍不中。免賜嗔責便了。相公那時呵。休得哄人丟了將人脫。獨自圖生活。
【尾聲】郞才女貌都不弱。又向甚春風尋播掿。十郞呵。蚤辦取拭雨霑雲半帖羅。
