
【臨江僊】〔杜秋娘同善才扮女冠上〕黃藕珠衣禮碧雲。零花瘦玉綰綽霞裙。〔善才〕神仙妝束佩瓊文。畫幀明澹。翠鼎氤氳。
【綿搭絮】熟梅時候養花天。水暖雙鴛。幾度畫船聽雨眠。翠娟娟。滯得人憐。還記竊香拋豆。燈兒背半索鞦韆。當初歌笑。猶自瘦病懨懨。如今作女冠呵。修行甚的。空敎俺嚥下甜津。怎禁凡心火自煎。
【前腔】吳江水滑膩雲蟬。那時俺自建康入侍。金縷歌殘。寶鏡分飛不到天。誤嬋娟。半染秋煙。憔悴辟旗犀鎭。無端處冷落名園。到如今修行呵。說甚麼剩粉零香。花落秦川有杜鵑。
【一江風】〔六娘小玉上〕翠亭亭別是淸虛境。淰淰雲花映。兒你看半空中樓閣丹靑。襯着斜陽影。珠箔有人迎。撲鼻爐煙盛。是善才姐。〔善才出迎驚喜介〕原來是六娘和郡主。郡主怎的上頭了。〔六娘〕已招了隴西李十郞。新中狀元。官拜翰林。出朔方參軍。今特來燒香祈保。問候秋娘。〔善才〕原來這等了。相逢喜極翻悲耿。
【哭相思】燕燕差池不定。可憐還見卿卿。
【亭前柳】兒壻本書生。釋褐事橫行。託身鋒刃表。寄信下番兵。〔合〕還仗王母暉靈。看遊子功成。歌舞入瑤京。
【前腔】閨閣正娉婷。夫壻去專征。願持身透夢。願作影隨行。〔合〕還仗王母暉靈。看連理恩情。玉樹滿階生。
【山坡羊】翠絲絲鎝頭排定。悶綳綳珠囊決迸。碎猩猩曉啼蠻月。亂鶯鶯竹裏間關應。遶銀燈。照人還照聲。如今呵。朱絲咽滅堪誰聽。猶記君王問小名。猛驚。白髮宮娥唱道情。淚盈。話着當年百感生。
【前腔】爛晶晶鉤闌碧映。佩珊珊攙彈接應。站襜襜散遍慵飛。拍紛紛中序才饒興。舞衣輕。曲終長引聲。如今呵。霓裳十二難重省。贏得中丞舊日名。閒評。花落銀牀半已傾。閒情。會管能絃看後生。
【前腔】〔善才〕俺困騰騰冠兒不正。忒煞煞傻家情性。醉喧喧葉子花籌。颯粞粞打壓占相令。曉妝晴。砑羅裙上聲。無端蘸出多嬌病。還向眞娘問曲名。如今呵。飄零。王母前頭結伴行。俜停。何處香風繞袖生。
【前腔】軟霏霏龍綃恰稱。輝閃閃粉霞高㡠。冷飄飄鵝管輕吹。響丁丁碧落新齋罄。步金經。流雲學水聲。張娟李態徒嬌靚。怎掛得仙娥籍上名。寧馨。何羨玲瓏和玉淸。無憑。半爲風流誤此生。
【好姐姐】焚香拜臨仙聖。翠交關幾曲銀屛。隔煙遙望。霏微一片靑。渾無興。花邊影過空聞燕。柳外聲來不見鶯。
【前腔】〔鄭六娘小玉〕簷前柳昏花暝。啅低枝乳雀棲鳴。月風吹露。松雲弄玉笙。簾櫳靜。盧金擺卻風流性。碧玉拋留笑語情。
【劉潑帽】〔鄭六娘小玉合〕淸談乍覺迷魂醒。破寒雲綠茗風輕。便十香春甕何爲敬。玉壺冰較洗得塵心靜。
【前腔】〔秋娘善才合〕仙裝懶得遊人境。問雙彎肯自閒行。笑人生聚合常難定。鳳凰城。恨咫尺無緣並。
【尾聲】雙鸞啼罷月冷冷。離別後桐陰滿逕。〔六娘〕秋娘。你怎生便捨得姊妹們。不到城中走走。〔秋娘〕六娘。俺到府裏來。見些舊房子舊女伴。也只是添淒楚了。俺今日送六娘郡主到此門外呵。也是二十年來姊妹情。
