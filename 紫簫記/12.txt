
【六么令】〔櫻桃捧盒上〕粉香花氣。玉人兒沒得參差。秋眉換綠咱愁思。紅梅上。紫流鸝。聲聲叫得人心碎。聲聲叫得人心碎。
【前腔】多才人地。配紅樓恰的相宜。淺春庭院報花期。靑綺陌。步香吹。金光玉豔平蕪起。金光玉豔平蕪起。
【步步嬌】〔櫻桃〕老夫人呵。聽說李郞才貌多奇異。敎我閒尋覓。只爲怕他兩事。怕他有個人兒在隴西。又怕他靑春作伴還鄕去。因此上喬作卿卿女兒。鵲橋相仔細。
【前腔】〔櫻桃〕他說一生消渴藍橋水。沒得甌兒吸。〔四娘〕這等是初婚了。〔櫻桃〕趁比翼。睡交枝。阿婆和女同家計。〔四娘〕這等是他在京師了。他問你甚麼來。〔櫻桃〕他問我郡主的心兒怎的。〔四娘〕你怎的答他。〔櫻桃〕俺說他的心怎的問我。問取黏腰細衣。來時有些溼。
【前腔】是他夫人相國生留取。寶氣紛尤異。〔四娘〕緣何把與你。〔櫻桃〕他說咱眞是你的女兒。將來與你送過府裏作聘。開金縷。繫紅絲。有這樣郞君。老夫人和郡主呵。多嬌阿母心應許。只是一件。我家郡主有些作樣。咱是侍女。不好弄他。還是你同囘去。開了盒兒。扯定郡主。對了這鏡。簪上這釵。笑他一會。氳他對鏡簪釵。問他喜不喜。
【前腔】〔櫻桃〕爲那鶯兒哢碎紅梅雨。打起鶯兒去。四娘。你與郡主成了人。咱也長大了。你也尋個十郞這般對兒與我。〔四娘〕呸。那裏討。〔櫻桃〕也罷。今日到十郞書院。見他家靑兒。到也眉目乾淨愛人子。不如明日十郞到我府中。高低把靑兒捨與我罷。四娘方便。小靑哥。俊俏兒。〔四娘〕靑兒是那十四五歲的。會幹些甚麼事。要他。〔櫻桃〕終不然就要幹得大事。也有大的日子。些兒也是男兒氣。四娘。你作快講。奴家有這般貌。若沒有主兒。十郞到家。定要郡主喫醋。有靑哥時。免得半夜鸕鶿。踮步摸魚兒。
【縷縷金】花信緊。乳鶯啼。碎影篩紅陣。點春池。半爲朱顏苦。閒尋舊事。香衫畫襗有情時。囘顰向閨裏。
