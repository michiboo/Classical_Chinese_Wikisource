
【虞美人】〔小玉上〕楚腰蠐領團香玉。鬢曡深深綠。翠眉袋留戀他。年少。此時春態暗關情。
【上林春】〔十郞上〕散帙餘閒。攤書正滿。明窗罅飄紅點硯。正花冠鼓翼牆頭。好是晝長人倦。
【畫眉序】紅徑柳絲牽。洞口桃源香帶轉。正花柔玉暖。貪戲韶年。〔作低頭入花園門介〕礙釵翹側度雲蟬。〔作墜釵十郞拾與插介〕墜紅掌金蟲細鈿。苔痕屧印芳茸淺。暗穿花背人偸展。
【黃鶯兒】偸眼豔陽天。映朝姝沁彩煙。蒸霞炫日風和扇。香鬚慢颭。紅心鬭展。濃窠弄壓柔條顫。糝花鈿。瓊纖袖口。拈插鬢雲偏。
【四時花】仙酒醉嬋娟。這肌兒脆。聲兒顫。帶笑花前。嫣然。斜簪拋出金縷懸。鵝黃畫袴吹可憐。皺湘裙軃着眠。粉檀香潤。拚驕恣姸。眞珠幾滴紅上面。婀娜垂柳邊。又不是看花人倦。護春柔酒暈。惹人閒緖花片。
【皂羅袍帶】十二彩鸞屛扇。恨鵲巖煙斷。罨盡春山。浮漚繡澀畫綸連。瑤星碧霧看宛轉。花光玉洞。丹砂幾年。華淸繡領。王孫故園。佳人挾瑟。一似漳河怨。〔玉雲〕十郞夫。你只是不曾遇得父王呵。招司馬。進仲宣。晴窗檢點白雲篇。嚬紅頰。數綠錢。高樓誰信與天連。
【解三酲】〔十郞〕曡春岑踦𨄅幾轉。一般的蔽日迴雲岫紫煙。金苔玉枝靑偃蹇透窺窗玉女懸河。似靑霞削出芙蓉瓣。又似巫峽瀟湘對落猿。堪游衍。恨小山人去。𦃺嶺音傳。
【浣溪沙】〔行介〕颺湘岑。簇兔園。銀花水照得潺湲。笙簫慈媎對嬋娟。相思有恨窺鸞遍。戛玲瓏把金釵敲竹透歌泉。歌得好賭卻金錢。
【喬合笙】鎭催花雨點。鎭催花雨點。勒暖氳寒。垂雲一似濃鬟渲。水氣花香風暗傳。覆着同心扇。草絲薰軟。翠茸茸毯着雙彎蹍。繡墩金線。謾細織簾紋。熨浪痕穿花掠燕。迴蘭戲鴛。個人無賴嬌波轉。同行並着香肩。待到深庭院。褪卻中衣絹。
【琢木兒】狂耍壻。游戲仙。荳䓻圖中春數點。十郞夫。你只管擁着人。弄皺奴花勝兒。歡情態皺花呵展。俺在家中繡了幾針領子。如今閒游呵。繡工夫葡桃幾線。卻怎的半踏長裙香逕遠。十郞夫。也只是奉承你歡喜。你看這歡杯對影分嬌面。〔十郞〕只管勸人酒。不聽我講話。〔小玉〕你還講閒話。那竹林外有人在作聲。好似靑樓鮑四絃。
【玉交枝】沈沈深院。錯呼人花林水邊。小玉妻。你看那孔翠鳥兒都驚起了。雙飛翠點驚人見。丁香隊裏盤旋。你勸醉我。我還要醉你一醉。〔小玉作不飮笑嚼花科十郞〕小玉姐。你休要把郞拽住喬作慳。嬌嗔要得人饒慣。新花蕊芳心咬殘。戲捎鶯迴眸偸眄。
【玉胞肚】願侍十年歡嬿。儘着這紅嬌翠鮮。碎心情眉角相偎。趁光陰透體交眠。夫婦人過了二十八九呵。怕得海棠香晚。寶簪敲折鳳辭弦。夢裏湘雲過雨痕。
【玉山頽】你精神桃李。紅抺肚溫香膩綿。惹嬌音春思無邊。襯輕軀著處堪憐。佳人絕世。更甚名花堪羨。薄倖敎天譴。負靑天。年年春病到身邊。
【川撥棹】承相盼。十郞夫。這香火情何限。怕只怕箋梅字殷。怕只怕箋梅字殷。道得個海枯石爛。不爭你僑啜賺。謾將牢這話難。
【憶多嬌】春色黯。香徑晚。掛猿枝裊裊啼翠巒。紫閣岫。日猶懸。玉女峯前雲半卷。花葉芊眠。花葉芊眠。忙歸去棲烏暗喧。
【月上海棠】蓮三寸。重臺小樣紅編綻。怕逗了朱門。半約花關。這一番游滿春山。較添得許多嬌眼。人影散。花月下。櫻桃的叩響銅鐶。
【尾聲】情展轉。興多般。一簾花影上闌干。〔小玉〕夫。俺陪你飮了酒。再來玩月。好看春庭夜合歡。
