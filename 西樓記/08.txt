
【懶畫眉】〔生上〕漫整衣冠步平康。前日在劉楚楚家見穆素徽寫我的楚江情一曲。袖之而歸。聞得他十分相慕。好生牽掛人也。爲了花箋幾斷腸。藍橋何處問玄霜。記得劉楚楚雲。楊柳高樓下。銅環雙闔扉。還說春聯兩句。鏤月爲歌扇。裁雲作舞衣。〔做看介〕呀此間已是了。咦。聞得他是第一名姬。塡門車馬。爲何閉門在此。〔叩門介〕試叩銅環響。〔內作丫鬟應介〕忽聽鶯聲度短牆。〔咳嗽介〕
【前腔】〔丑上〕誰叩朱門嗽聲揚。不是劉郞定阮郞。敎人答應恁般忙。〔開門見生介〕原來是擲果車初降。相公上姓。〔生〕姓於。久慕素徽。特來相訪。〔丑〕素徽是小女。〔生〕令愛在家麼。〔丑〕不要說起。自池三爺接去看梅。歸卽染病。至今不好。槪不接見。有慢相公。〔生〕原來這個緣故。所以閉門在此。〔丑〕可奈懨懨病在牀。
【前腔】〔旦扶病上〕夢影梨雲正茫茫。病不勝嬌嬾下牀。欣然扶病認檀郞。〔看生介生揖介旦低頭介〕果然可愛風流樣。〔凝眸相顧介丑笑介〕阿呀。恁地相逢看欲狂。
【楚江情】〔香羅帶〕朝來翠袖涼。薰籠擁牀。昏沈睡醒眉倦揚。懶催鸚鵡喚梅香也。把朱門悄閉。羅幃漫張。一任他王孫駿馬嘶綠楊。
【一江風】夢鎻葳蕤。怕逐東風蕩。只見蜂兒鬧紙窗。蜂兒鬧紙窗。蝶兒過粉牆。〔做氣怯不能歌介〕病後氣促。十分費力。〔生〕恐怕傷氣。住了罷。〔旦〕歌完了。怎解得咱情況。
【大迓鼓】淸商繞畫梁。一聲一字。萬種悠揚。高山流水相傾賞。欲乘秦鳳共翺翔。又恐巫山還是夢鄕。
【前腔】〔生〕汪汪淚數行。得暇就會的。〔旦〕來時總會。此際堪傷。〔生〕緊牽紅袖難輕放。章臺柳色繫情長。何事花驄嘶得恁忙。
