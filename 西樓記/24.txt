
【梨花兒】〔淨上〕我與素徽緣分少。低聲下氣甘陪小。可奈潑娼越做喬。嗏。莫敎惹動三爺惱。
【浪淘沙】敢憚水程遙。來訪心交。侯門那許外人敲。正是不因漁父引。怎見波濤。
【霜蕉葉】〔霜天曉角〕簷牙鵲噪。喜見親人到。〔老旦〕
【金蕉葉】久別錢塘信杳。〔旦〕盼殺人西樓夢遙。
【小桃紅】自從那日把家拋。早被彼妝圈套也。萬丈深淵。墜了難撈。不住淚痕交。〔老旦〕飮食宮室。也勾華侈了。〔旦〕咳。一憑他晝寒食。夜元宵。〔老旦〕桂漿浮蘭膏照也。〔旦〕誰是鳳友鸞交。念羅敷不受使君挑。
【下山虎】俊才美貌。夢許神交。好事多顚倒。怎禁命薄。你這里翠繞珠圍。勾伊下稍。〔旦〕噯喲。旣與於郞生死約。這番怎背了。那得古押衙施計巧。合浦珠仍返。燕歸舊巢。重與仙郞吹鳳簫。
【五般宜】他爲你終朝消瘦悲沈腰。他爲你詩書廢鎭日飮藥。他又早帶病上星軺。〔旦〕又到那裡去了。〔老旦〕他父親徵起山東巡撫。連夜起程。請醫人包必濟。赴任調理。〔旦〕病體怎勞動得。千里萬里。感傷多少。衝寒破曉。穿山渡島。你是個病怯怯書生。怕風霜憔悴了。
【五韻美】怕伊家傷懷抱。幾番待語還住了。〔旦〕有甚言語。不妨就說。恁欲言不語費尋討。莫不把別頭娶好。你待將咱嘲笑。〔老旦又笑介〕不是。〔旦〕怎麼說。好敎我心如刺。體似燒。縱是您做負義王魁。怎奈我桂英拜禱。〔老旦〕
【山麻楷換頭】說向你。休悲悼。這種相思。靑史堪標。多嬌。切莫自瘦損了嬌容貌。〔旦〕爲何只管安慰我。但說於郞怎麼樣了。〔老旦〕歎於郞似鏡花難採。石燐難照。水月難撈。
【江神子】何須血淚交。姻緣事命裏相招。〔旦〕只思再續鸞膠。誰知今日這寂寥。信是緣慳分少。
【尾聲】夫妻本是同林鳥。大限來各不相照。一旦東西南北了。
