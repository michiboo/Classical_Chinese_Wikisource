
【出隊滴溜子】〔出隊子〕〔老旦雜挑行李上〕琴書裝載。鎖卻西樓向水涯。淸風催我片帆開。〔小淨上〕
【滴溜子】是誰輕裝瀟灑。有些識認他。心中自揣。〔老旦作遇小淨介〕呀。纔離門庭。故人正來。
【啄木兒】可惜那於叔夜國士才。祇爲相思鬱未解。怎把他肺腑調和。怎奈他心病難猜。欠些仲宣登樓債。要同尾生橋邊待。抱恨紅泉堪痛哉。
【三段子】〔老旦〕素徽被拐在池家。骨如瘦柴。這苦怎捱。況聞得於郞病乖。華周𣏌梁妻悲噫。一聲管取城崩壞。此樣恩情何處買。
