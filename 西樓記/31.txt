
【佛賺】〔雜和尙上〕西方盡是慈悲佛。那管人間了宿緣。四大部州皆欲界。幾曾搬得在西天。南無佛。南無慈悲觀世音菩薩。和尙要錢都念佛。麵觔豆腐口中啜。誰知背地啖葷腥。後園煨狗松柴罯。味淡又將蔥酒潑。張口橫呑風捲雪。原來此物最興陽。好從牀上傳衣鉢。傳衣鉢。種善根。師父敎他開便門。徒弟見說心怖畏。便叫那救命靈山大世尊。師父說今生苦趣須嘗過。免敎重做婦人身。南無摩訶薩薩摩訶。
【呪】肚中空虛。口內誣言。丁零當郞。哩嗹囉嗹。夜間習慣。屁眼向天。禳星吿斗。請將關仙。謝了葷士。要銀一錢。領盌羹飯。極少三分。鋪燈一地。油米滿前。出空罄子。齋供來塡。葷腥謝將。只管流涎。困蟲來到。木魚打穿。科儀不熟。呪水無傳。祈晴禱雨。準要一年。沒人來請。廚竈少煙。法衣狗嚼。版巾油煎。毛竹笏板。蓪草雷圈。鼓鈸當盡。經懺不全。不如改業。性命常存。
【香柳娘】聽松風梵音。聽松風梵音。偶來蕭寺。〔做翻案看疏介〕看他疏寫千張紙。齋主是什麼人。姓穆名麗華。姓穆名麗華。呀。原來就是穆素徽。他建道場爲甚。修懺度陰司。爲於郞病怯死。呀。於叔夜死了。待我看幾時死的。〔做看疏念介〕八月二十五日捐館。〔驚疑介〕又是我來。好一樁怪事。好一樁怪事。沈吟細思。敎人髮指。〔思介〕
【前腔】問靈魂那在。問靈魂那在。〔做拜生魂座介〕望伊來至。望伊不見銷魂死。於郞。於郞。我完了道場呵。不崇朝棄世。不崇朝棄世。汝欲會咱時。黃泉暫相俟。把堅貞自矢。把堅貞自矢。悠悠我思。中如錐刺。
【前腔】代殷勤薦度。代殷勤薦度。願你早歸法旨。蓮花生長無塵滓。〔旦哭介衆僧道合〕離重重地獄。離重重地獄。今始斷相思。從敎悟生死。〔旦〕聽法音梵字。聽法音梵字。縱沈淪地司。生天從此。
【前腔】到巍峨大寺。〔小旦〕這樣大寺。到巍峨大寺。〔小生〕法事可盛麼。〔小旦〕建壇宏侈。〔小生〕換了素縞。正好混入法堂。特將縞素更紅紫。〔小旦〕混看他盛事。混看他盛事。〔小生〕我暫往那裡去。〔急下小旦〕噯喲。轉眼竟何之。將人哄來至。〔內嚷介〕於叔夜在此。〔小旦驚介〕沸於郞在此。沸於郞在此。呀。法堂燈火都滅了。匆匆自思。茫無依止。〔丑勇士上〕
【水底魚兒】打滅禪燈。惟聞喊殺聲。〔抱小旦介小旦〕這怎麼說。〔丑〕佳人搶去。有誰來鬭爭。〔急下淨同僧道家人趕上〕
【前腔】膽顫心驚。追賊莫暫停。〔看內介〕那那那穿白的在前面了。趕上去。有人拿住。送他新海靑。
【前腔】賺得芳卿。這里來。番從間道行。〔旦〕在那裡。〔小生〕在這里。鬼蹤神跡。果然手段精。〔下小旦急上〕
【前腔】月色偏明。長堤又不平。〔淨衆急追上〕向前撲住。渾如捉兎鷹。
【引軍旗】念奴本是良家妾媵。〔淨〕你主人姓甚名誰。〔小旦〕失記主人名。〔淨衆〕你叫什麼。〔小旦〕一時倉卒忘名姓。〔淨衆〕來此怎麼。〔小旦〕爲觀法事來禪徑。〔淨衆〕是了是了。是於生叔夜同謀者。素徽是你來領。
【前腔】是丈夫賺把素妝來整。到此無蹤影。多應有計安排定。強徒把我相凌迸。罷罷罷。他有匕首。在我佩上。待我引決赴水。奴家怎把他牽害。苦得了當一命。
