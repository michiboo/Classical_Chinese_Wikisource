
【秋蕊香】〔外上〕怪我孩兒愁病祇應爲害着風情。〔小淨〕藥餌投來盡不應。可媿我杏林橘井。
【鎖南枝】賢郞病在七情。三焦火多時上升。更兼積怒。傷肝木剋脾家性。〔外〕可用得針。〔小淨〕除非心上針。〔外〕可灸得。〔小淨〕灸不得愁悶縈。任他古巫咸好把眼兒掙。
【前腔換頭】〔外悲介〕驚聞小兒病。不由人汗滿纓。若是喪明膺痛。一旦搯掌流紅。怎奈桑楡景。〔小淨〕且自寬休淚零。漫扶持聽天命。
【朝元令】〔衆應行介〕蕭蕭馬鳴。打動離人聽。悠悠斾旌。移亂垂楊影。兩兩征軺。參差馳騁。老去猶勤王事。銜詔孤征。涼風細吹雙鬢輕。雲傍馬頭生。山隨人面迎。〔合〕村光乍暝。何處去駐紮鞍鐙。駐紮鞍鐙。〔下〕
【前腔換頭】〔朝元歌〕〔生乘車小淨乘馬丑執鞭隨上〕遊子那堪多病。迎醫事遠征。車馬載愁行。囘瞻故苑。煙林隔萬層。
【朝元令本調】想念西樓嬌倩。生死相期。一朝打散如浪萍。幾句楚江情。分明唱渭城。〔小淨合〕君須三省。這病體耐些心性。耐些心性。〔下〕
【前腔換頭】〔五馬江兒水〕〔外雜隨上〕使館雞聲。驚聽征夫盡起程。一路風枝螢焰。露草蛩聲。看東方天未明。
【四塊金】過樹似人行。來雲如岫橫。
【朝天歌】謾憶着兒曹多病。路途愁悶增。
【朝元歌】雖有報君誠。能無念子情。〔合〕心懷耿耿。豈爲着利名奔競。利名奔競。〔下生小淨丑上〕
【前腔換頭】〔五馬江兒水〕〔生〕怎奈蕭條孤影。西風恨未平。
【柳搖金】羞對晚煙靑。怕見秋波瑩。行行且蹔停。你看馬行一步。又遠他一步了。卽漸遠芳卿。可憐各送入無媒徑。
【朝元令】斜日繫鄕情。浮雲指去程。〔小淨合〕且開懷對景。直恁的索然無興。索然無興。
