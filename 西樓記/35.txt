
【桃紅菊】〔生上〕自神京歸來故園。往平康依稀舊年。尋思起素徽不見。尋思起素徽不見。望着了西樓淚漣。
【惜奴嬌】一別經年。怎河陽花貌。減些嬌倩。〔生〕小生帶病隨任。車馬勞頓。官署中一病而亡。三日後纔得重醒。〔老旦〕有這等事。蕭郞多病。應與舊玉情牽。〔生〕西樓之誓。決不肯忘。〔老旦〕堪憐。死誓生盟終不變。〔生〕早不如不救醒也罷。〔老旦〕仗營陵芳魂轉。呀。這等說起來。必濟之言。原是有的。〔生〕他見小生氣絕。卽便買舟而返。〔老旦合〕喜命全。可笑風言浪語。信口訛傳。
【前腔換頭】雲天。無志飛鶱。奈嚴親相強。載筆遊燕。不意途中宿店上遇李貞侯。他亦以我爲鬼。見時不勝錯愕。及問素徽。他說你到池家問訪。素徽聞我死信。卽便縊死。貞侯途遇。說伊妹子歸泉。那時不欲會試。被諸友慫恿不過。又逢一個胥長公。亦力勸我進闈。勉完場事。不及待榜。卽便歸來。先從楚楚問了的信。隨到錢塘收他骸骨。南旋。待與屍骸重廝見。痛分離幽明遠。
【黑麻序】造訪嬋娟。把傳聞誤述。他一命幾捐。被丫鬟救轉。那時奴已歸遠。〔生作悲介〕如今可得一見麼。〔老旦〕不要說起。還有奇事。〔生驚介〕怎麼呢。〔老旦〕他參禪。因伊設醮筵。橫塘聚衆喧。〔合〕更遭寃。被那強徒劫去。所向茫然。
【前腔換頭】驚顫。可怪伊言。驟得人肺腑亂起刀箭。恁生離死別。多少更變。我兩人呵。顚連。相如在那邊。文君在那邊。
【錦衣香】榜上元。人中選。鳳羽鶱。鰲頭變。佇看上苑晨遊。曲江春宴。宮花紅映彩雲鮮。高車駟馬。晝錦榮旋。幸今宵降玉。泛流霞同醉燈前。身在閒庭院。遐荒名徧。只宜快樂。何須憂怨。
【漿水令】悵孤鴻悲鳴遠天。歎雙鴛散失浪川。錦般毛羽向誰姸。不從願欲。做甚高官。承相勸。越淚漣。惟恐素徽尋不見。明日裏。明日裏。急待整鞭。聽譙漏。聽譙漏。怎禁熬煎。
【嘉慶子】你情眞至此眞罕見。縱富貴功名未可牽。且把關山歷遍。人快幸。反憂煎。人安樂。反迍邅。
【尾聲】他聞捷報應歡忭。想着我還須悲怨。天那。我也不要功名。天若有好意。不如還我素徽罷。怎敎人兩地懸懸。
