
【三曡引】〔生上〕朱樓畫閣連雲搆。綠覆重重楊柳。庭院恍天台。試把銅鐶輕扣。
【顆顆珠】一別已經秋。今朝相見。不禁淚交流。
【巫山十二峯】〔三仙橋〕自那日西樓喜逅。〔旦〕楚江情病中奏。〔生〕伯將謗口。父親前事漏。
【白練序】驅走不暫留。奈鴇母將浮江上舟。〔生〕那時你便怎麼。〔旦〕耑相候。奴家寄髮一股。修書一封。約你衝風冒雨踰垣破壁而來。以決生死之盟。誰想只來舊玉。囘書沒有。〔生〕
【醉太平】適輳。封函未剖。被親歸閃散。無暇緘愁。開書看時。只見香雲。一幅素紙。並沒半字。拆開素紙。只疑啞謎。囘頭牽憂。一定有誤了。那時你便怎麼。〔旦〕母親只促開船。奴家生分不肯。停舟一夜空廝守。〔生〕咳。誤了事也。此去竟向錢塘。〔旦〕母親只說寄居親族。鴇母誰知生機彀。那池同放下金鉤。誑投棲卻思締偶。〔生〕你可從順他。〔旦〕砥冰霜誓不與共衾裯。
【犯胡兵】迎醫往任添憔瘦。冥途去久。那知三日還魂。恨醫傳訃謬。〔旦〕奴家誤聽劉楚楚之言。自縊而死。又被侍兒救醒。驟聞伊死訃。已拚一命丟。誰知被侍兒救。有今日合成就。
【瑣牕寒】赴春闈途遇貞侯。說芳魂一筆勾。那時我只待要死。不欲會試。那個俠客胥長公適遇。安慰我一番。勸我進場。〔旦〕那胥長公。也就在那時會的。〔生〕勉含愁應舉。歸問根由。
【劉潑帽】向劉家楚楚從前叩。知又飄流。諕得人心僝僽。
【香柳娘】請僧人度伊。請僧人度伊。霎地擁戈矛。搶咱便疾走。我只道誰。卻是郞君義友。他路見不平。弄出押衙妙籌。磨勒高手。
【賀新郞】送奴家在此權迤逗。去問你遂姻媾。
【節節高】相逢笑語稠。指皇州。方知有個藏春藪。〔旦〕怎生趕得及殿試。〔生〕也虧了胥長公。他計程不及廷試。他贈我以千里馬。四日就到京與試。他道明光奏。途路悠。怕看花後。贈咱千里靑驄驟。
【東甌令】飄然如挾楚雲遊。重得話西樓。
【尾聲】感胥公恩情厚。始終成我鳳鸞儔。遙望空中同頓首。
