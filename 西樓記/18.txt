
【隔重山】〔生病裝上〕爲着娘行憔悴矣。耳朵裏受是非。麵皮上擔慚媿。骨髓中害相思。猿公怎把愁魔斬。造父難將意馬羈。癡魂無幾。惟與鬼相宜。
【桐樹滿山坡】〔梧桐樹〕沈沈睡醒遲。不辨天陰霽。惟有樹色模糊。蛩語愁階砌。
【山坡羊】淅歷歷是雨敲的敗荷。響颼颼是廊下茶聲細。不知什麼時候了。呀。朝共夕敎人幾度疑。想來好是黃昏矣。誰把燈兒窗外移。離披。提不動臂兒昏迷。撐不開眼皮。
【金梧落五更】〔金梧桐〕我則道腰肢着緊偎。早是孤琴倚。我則道臉搵香腮。卻是枕角支撐嘴。牀兒向那裏。
【五更轉】南北西東。茫無分際。纔得個眼睫兒朦朧閉。忽然聳跳心驚悸。冷汗一身。酸麻四體。
【鶯啼春色中】〔鶯啼序〕耳邊恍惚誰叫你。再三聽還非。口中的恍出聲兒細。思來自也不知。滿眼是靑黃紫翠。審覷處霧迷煙翳。
【絳都春】搖搖神思。莫不是三魂七魄。早離肢體。
【黃鶯帶一封】〔黃鶯兒〕被冷再添衣。躁來時火燎皮。幾番蓋了還推起。〔生〕素徽。〔丑〕咳。別無半語。還叫素徽。看他卽漸無力氣。
【一封書】眼昏迷。把頭垂〔摸介〕呀。手足如冰面似灰。
【香柳娘】〔外急上〕聽孩兒病篤。聽孩兒病篤。驟來書院。〔丑哭介外看生介〕哎喲。驚看一命懸如線。〔丑〕牙關都閉了。〔外〕歎牙關緊閉。歎牙關緊閉。我兒。我兒。再叫不醒。人事已茫然。全沒氣兒喘。〔摸生胸介〕喜得心頭還熱。喜心窩未寒。喜心窩未寒。倘得救轉。謝天恩眷。
【瑣窗郞】〔瑣窗寒〕先生那有靈丹藥。箱中蟲蛀乾。於郞病體。補瀉兼難。今宵送死。付之一歎。
【賀新郞】趁匆忙早把歸舟辦。休待要受輕嫚。
