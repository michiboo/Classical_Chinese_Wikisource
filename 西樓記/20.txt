
【二郞神慢】〔生上〕心驚顫。見冷浸碧湖一片。是淚影瑩瑩搖夢眼。披衣起。忙尋筆硯。只怕遺忘腸斷句。辜負了滿庭秋怨。精神倦。揮毫無力。素紙乍開還捲。
【集賢賓】只道愁魔病鬼朝露捐。奈依舊纏緜。祇剩吁吁一線喘。鎭黃昏。兀首無言。呀。風兒吹滅燈了。風簾自捲。燈火暗。寂寥書院月漸轉。想照到綺窗人面。
【二郞神換頭】〔做開牋介〕花牋鍾王妙楷。晶晶可羨。羨殺你素指輕盈能寫怨。記西樓按板。至今餘韻潺湲。怎奈關山憶夢遠。想花容依稀對面。咳。那得他此時就立在面前也。漫俄延。但願得撲琅生立向燈前。
【琥珀貓兒墜】〔生〕虛空模擬。〔閉眼介〕閉眼見嬋娟。〔虛空做摟抱介〕假抱腰肢摟定肩。依稀香氣鬢雲邊。〔做低唱介〕心肝。悄叫一聲。似聞嬌喘。
【尾聲】夢中萬一重相見。再向西樓續舊緣。〔睡介做醒介〕呀。幾度要朦朧睡去。又幾度驚跳覺了。奈剛得朦朧還覺轉。
【北新水令】秋高氣爽雁行斜。暗風吹亂蛩悲咽。這般寂靜。想必夜深了。平康人靜悄。呀。路途直恁曲折。深巷路紆折。〔內作羣犬吠介〕犬吠不迭。犬吠不迭。〔做看介〕呀。舊遊地是這家也。〔做叩門介〕
【南步步嬌】〔丑扮老鴇上〕看取誰行敲門者。滿地昏黃月。〔小生〕開門。〔丑〕來了。〔做絆介〕呀。階前鼓架斜。卻不道樹暗朱扉。絆了人跌。〔開門介〕啓戶漫迎接。〔小生揖介丑〕那書生向我深深喏。
【北折桂令】怪相逢款待疎節。嬾應遲言。沒甚幫貼。〔向丑介〕一向素徽身子安否。〔丑〕也沒有什麼不好。〔生〕倩伊行問我佳人。向他殷勤寄語。快請相接。〔丑〕有客在裏面。不得工夫迎接。〔小生〕素徽是極愛我的。曾把終身許我。怎麼不出來一見。〔丑〕我家素徽。從不曾認得你。那裏說起。〔笑介〕想是醉話了。〔小生〕噯喲。那日扶病而出。你也在那裏。怎麼生巴巴變卦了。咳。把婚姻霎時賴者。反道我夜深時醉語癡邪。〔丑〕夜深了。請囘罷。正是花源誤入漁郞棹。星渚何勞使客槎。〔閉門下小生〕呀。徑自閉門進去了。看你徑鎖門撅。將人不睬而別。待打斷銅環。踹破雙靴。
【南江兒水】〔小旦〕繡戶傳嬌語。兒郞枉歎嗟。〔小生〕你姐姐敢可憐我於叔夜麼。〔小旦搖手介〕俺姐姐說從來不認得於叔夜。〔小生驚怒介〕呀呀。我我則道媽媽怠慢我。原來你姐姐也不認我了。我爲他一病幾亡。堅志不娶。他便反面無情。死生之約安在哉。靑樓薄倖。一至於此。快請他出來當面囘我。死也死在他身上。〔小旦〕那得工夫出來。〔小生〕在裏面則甚。〔小旦〕在舞榭歌臺薰蘭麝。〔小生〕出來片刻也罷。〔小旦〕鸞笙象管難拋捨。〔小生〕怎生發付我。〔小旦〕尊駕不如歸也。〔小生〕倘等在此。幾時出來。〔小旦〕除是酒散筵撤。或者醉遊明月。
【北雁兒落帶德勝令】〔雁兒落〕俺則受狠虔婆面數說。又被那小妮子輕拋撇。莫不待分開咱連理枝。敢待要打散俺同心結。
【德勝令】呀。好敎人盼殺畫樓遮。〔內作樂介〕聽簫鼓政喧熱。待得俺腳趔趄。心焦躁。看看待斗初橫。月又斜。寃業。須待當面相決絕。癡呆。眼睜睜只索看定者。
【南僥僥令】銀河淸影瀉。珠斗澹明滅。夜漏沈沈天街靜。醉擁着佳人閒步月。
【北收江南】〔小生〕呀。珮環行恰逐彩雲斜。綺羅香好被晚風揭。〔指淨介〕這個是素徽。我便撞死在他身上。也說不得了。〔趕上扭住淨〕素徽。你爲何負義忘恩。〔淨〕呸呸呸。這是怎麼說。〔小淨〕咄咄咄。這是什麼人。我那裏認得你。〔小生〕呀。作怪。分明是他。如何近身來變了奇醜婦人。毫釐不像。與西樓相會那嬌怯。全不似半些。全不似半些。〔淨〕我便是穆素徽。還有什麼素徽。人也不認得的。〔衆〕這個人是盲鰍。只管亂撞。〔小生〕好敎我渾身是口費分說。
【南園林好】這書生胡言亂說。驀忽地狎人愛妾。敢把我拳頭輕惹。〔攢打小生介〕請喫打。漫饒舌。請喫打。漫饒舌。
【北沽美酒帶太平令】〔沽美酒〕待將咱死誓決。只道是素徽也。原來是估客村姬。呸。錯認了村姬遭嫚褻。莫不是素徽形容已改。風流體態。不可得了。咦。是分明看者。早知是變了枯癟。
【太平令】纔轉眼雲容山曡。見浩渺水光天接。舊西樓迢迢難越。還怕向怒濤沈滅。我呵。一霎的聽些見些。是河翻海決。呀。嚇得人魂飛魄絕。
【北淸江引】猛擡頭看來一會呆。這是那裏。〔丑〕是老爺的衙署。相公的書館。〔生〕怎地刀鎗密密。〔丑〕呀。這是筆架上的筆。〔生〕前面都是城池麼。〔丑笑介〕在那裏。這是庭下荒臺榭。〔生〕火起了。〔丑〕這是爐煙裊幔風。〔生〕鬼來了。〔丑〕這是樹影搖窗月。〔生〕咳。我的眞素徽此時何處也。
