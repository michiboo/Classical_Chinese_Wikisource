
【破陣子】〔小生同小旦雜隨上〕燕薊復來越水。蒼茫四海無家。〔小旦〕短棹輕橈同載月。坐對琴書試茗芽。閒話古豪俠。
【錦纏道】載輕娃。暫停舟錢塘水涯。到處景隨佳。昔張志和雲。願爲浮家泛宅。往來苕霅間。羨高人願爲泛宅浮家。我待弄淸狂正平鼓撾。您休怨孤眠商婦琵琶。種了邵平瓜。效范蠡扁舟遠駕。三閭未許誇。悲放逐啼聾泣啞。直恁的困苦欠撐達。
【普天樂】暖溶溶明月夜。看山影輕如畫。淸溪畔柳可藏鴉。曲橋外似雪梨花。荒村數家。〔內作犬吠介〕更犬鳴。一帶籬笆。
【古輪臺】醉流霞。淺斟低唱按紅牙。纖纖素指輕輕下。歌翻子夜。琯弄昭華。一派餘音虛架。赤鳳堪乘。彩雲欲化。今宵淸夢遶天涯。風情瀟灑。都付他流水浮花。美人綠鬢。英雄白髮。同歸狼籍。想起淚如麻。須酩酊。莫敎月落漫嗟呀。
【餘文】村落內集衆譁。俺直待要遊觀一下。〔衆〕一路好月。〔小生〕喜數里橫塘月正佳。
