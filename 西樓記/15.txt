
【靑玉案】〔淨上衆家僮隨上〕鴛鴦此夜牢籠就。最喜是機緣湊。要做新郞勻臉皺。剔括牙膩。洗濯足垢。不住整新衣袖。
【駐雲飛】〔丑旦上外扮周旺持禮盒隨上〕族落杭州。買棹來茲可暫留。看里巷非僻陋。前面呵。大宅高簷霤。嗏。棲鳥揀枝投。未知安否。〔門上人〕是那裏來的。〔丑〕是穆姑娘來拜。急去通名。還有薄禮。〔外送禮介〕薄禮須收受。〔門上人〕旣如此。請進內廳。〔旦丑做行介〕避難而來滿面羞。〔內作樂介〕
【粉孩兒】〔雜扮侍女上旦作驚介淨揖旦介〕山雞侶媿難攀鸞鳳偶。望垂憐小子。萬千哀求。〔旦〕無魚呑餌強下鉤。要成婚一死方休。母親。快歸舟去。〔衆〕拜堂時怎說歸舟。重門鎖有路難走。
【紅芍藥】你聽老朽。且放溫柔。休嫌我話不相投。眼見得家中禍殃搆。〔低唱介〕借他每做過文迤逗。〔響唱介〕蘭房桂寢錦繡裯。我孩兒勾伊消受。〔指淨介〕況新郞委是風流。〔淨〕惶恐。〔丑〕落得外語傳已嫁華胄。
【耍孩兒】〔旦哭介〕我有一人曾罰呪。〔丑〕可不就是於叔夜麼。這樣牙疼呪。那裏作準。〔旦〕向日於叔夜肯分地唱出雎鳩。〔丑〕可記得前夜麼。停舟。你眼盼盼不肯來相就。你漫想破甑難重湊。癡迷見。全差謬。
【會河陽】〔旦〕縱是他差我不罷休。也須當面討囘頭。豈甘送入機關。便忘那籌。決不嫁禽和獸。〔丑掩旦口介〕噤聲莫把他嘲詬。耐心莫與他廝鬭。〔向淨介〕
【越恁好】女兒年幼。女兒年幼。性格少溫柔。望垂見憫。鴛鴦網慢些收。〔淨〕只怕他到底不肯。〔丑〕從敎順你休待愁。喫團子也有三個口生。只難上口。須索要耐了性相廝湊。須索要做下氣學卽溜。
【攤破地錦花】謾胡謅。都背立燈兒後。整萬遍求。再三的未肯囘頭。媽媽。夜深了。蘂暗燈檠。篆冷香篝。漏將收。尙兀自淚珠流。
【添字紅繡鞋】〔衆〕雲情雨意都收。都收。冰人月老空羞。空羞。求作合反成仇。一場喜半天愁。〔合〕兩處分頭。分頭。誰與話兜兜。誰與話兜兜。
【尾聲】勸娘行只索權迤逗。事到其間不自由。〔旦〕呸。除是日上西方纔聚首。
