
【杏花天半】〔生上〕餘生無志鵬程遠。被嚴親強來赴選。
【前腔後】行行車馬長途倦。投宿店征夫聚喧。
【憶多嬌】音信絕。許久別。山水重重愁恨曡。〔生〕可曉得穆素徽怎麼樣了。爲問西樓前世孽。〔末〕向因令尊驅逐鴇母。只說寄居錢塘親族。誰想做計把他嫁與池同了。〔合〕奸計私設。奸計私設。賺做池家侍妾。
【前腔】立志決。守死節。鞭笞痛楚難備說。可歎明珠今埋滅。〔生〕呀。莫不死了。〔末〕受盡磨折。受盡磨折。一旦紅綃自絕。
【鬭黑麻】是我緣乖。是他命劣。歎西樓數語。遂成永訣似空中霧。水中月。待返香魂。憐無絳雪。難禁淚咽。從敎五內裂。我待追到泉臺。追到泉臺。奈幽明路絕。〔末〕
【前腔】勞頓長途。況兼病怯。寧堪此悲傷。萬惟自攝。〔生〕弟與素徽呵。原說生同被。死同穴。不要說歡娛幾時自西樓一見。直至今日。別也不得一別。未得生離。未得死別。〔合〕藍橋水竭。巫山一夜裂。〔末〕好事難成。好事難成。彩雲易滅。〔小生乘馬上〕
【不是路】輕騎遊燕。歸路還投客店眠。〔相見生末〕欣相見。今宵萍聚眞堪羨。〔生末相顧〕看那人呵神情遠。眸光炯炯如搖電。舌浪滔滔似倒源。〔小生〕同歡忭。〔指生介〕因甚君家獨淚漣。就中難辨。
【梁州新郞】〔梁州序〕客懷無賴。神交堪羨。四座高談雄辨。衆皆歡笑。〔指生介〕獨伊血淚涓涓。記得尾生淹水。倩女離魂。至死情難變。〔生〕指望鳳皇臺上也擁飛仙。誰想燕子樓中哭斷猿。〔末小生〕
【賀新郞】相解慰。休悲怨。喜今宵偶聚風塵面。村市釀。且頻勸。
【前腔】〔生〕歎佳人已向泉原。望仙女難梯月殿。縱相逢也索與我無緣。〔末〕佇看宮袍翦綠。御墨題紅。十里花看遍。雀屛開處也少年選。那怕無膠續斷絃。〔合前生〕
【節節高】記桃花扇影邊。悄聲言。生盟死誓如書券。眉含怨。齒露姸。空留戀。迷樓斷送西樓願。陽臺路隔泉臺遠。〔合〕腸斷悲風爲玉簫。除非夢中成姻眷。
【前腔】〔生〕夫妻信有緣。五百年。三生石上曾識面。〔小生末〕你兩人又不同。風情戀。孽債牽。姻緣淺。相思空受魔君騙。渾如畫餅難吞嚥。〔生合前末小生〕
【尾聲】勸君須念前程遠。惡姻緣休得掛牽。〔生〕謝你旅邸相逢贈至言。
