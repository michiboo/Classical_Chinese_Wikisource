
【賀聖朝】〔外冠帶蒼髯末老院子隨上〕烏臺日冷淸霜。鳳池風裊奇香。拾遺補過盡劻勷。鬢髮漸成蒼。
【步步嬌】暮景催人添惆悵。有子年方壯。他才名已擅場。愛他鏤管生花。繡紙翻浪。只是心活得緊。無奈性疏狂。詩酒襟懷放。
【沈醉東風】悄書齋樹陰滿窗。銅雀硯墨花輕漾。〔看書介〕呀。這是一卷梅花賦。數闋竹枝詞。鸞牋酬和曲。蘭簿往來詩。〔做不樂介〕咦。翻新課。費端詳。呀。這是楚中張太史文集序。這是粵中徐儀部傳記。這是新脫稿的薛文康墓誌碑銘。這又是答王山人茶醉詩。答武陵僧偈語。都是和吟酬唱。聖賢書並沒在卓上。這又是種種成帙的泣夢篇。破壺吟。擊築歌。花月評。松風餘奏。錦帆樂府。咳。淫詞滿案。豔曲成編。怎麼了。〔合〕淫詞豔章。說甚錦心繡腸。兀的笑殺庭前訓義方。
【海棠春】〔生忙斣上〕名高無奈交遊廣。酬應畢歸來書幌。〔做看介〕噯喲。何事把門開。好費沈吟想。
【園林好】〔生〕星月淡雞聲曙窗。風雨暗燈花夜缸。五典三墳曾講。只指望繼書香。只指望繼香書。
【江兒水】這是桑間調。水面腔。宣淫啓亂靡靡響。好付梨園供歌唱。豈堪淸廟明堂賞。怎値把精神滔蕩。祖父遺書儘讀不盡。何暇去撰著詞曲。〔合〕庫有靑緗。何不潛心參講。
【五供養】〔生〕騷壇伎倆。遊戲餘功。正業無妨。披函或倦讀。灑翰漫成章。尋聲問響。逗不破花魔月障。敬佩庭前訓。感難忘。自今不去理宮商。
【玉交枝】丈夫趨向。墨悲絲楊泣路旁。文章事業靑雲上。豈爭些小伎倆。渥丹鏡顏不久蒼。過駒窗影難輕放。〔合〕俊才華休得自戕。美田疇莫敎自荒。
【玉胞肚】〔生〕才疎學曠。感嚴親諄諄義方。一霎時啓瞶開聾。從今後刺股懸梁。〔合〕專心制義獻明光。雁塔爭看姓字揚。
【川撥棹】封函上半鉗着小印章。展開時素紙凝光。展開時素紙凝光。呀。又是詩詞了。又早是新詩幾行。呀。馮太史是我同年。不好唐突他。管門的只說相公被老爺督課。書簡都不得送進。〔小淨應介合〕說庭闈凜似霜。督攻書絕寄將。
【尾聲】〔外〕從今休費閒思想。把慧劍掃空魔障。〔生〕一心攻有用文章。
